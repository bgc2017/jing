毛詩集觧卷三十八宋李樗黃櫄撰
臣工之什詁訓傳第二十七周頌
臣工諸侯助祭遣於廟也
嗟嗟臣工敬爾在公王釐爾成來咨來茹嗟嗟保介維
莫之春亦又何求如何新畬於皇來牟將受厥明明昭
上帝迄用康年命我衆人庤乃錢鎛奄觀銍艾
李曰此詩乃諸侯助祭遣之於廟之樂歌也古者天
子之祭祖考四海之内各以其職來祭祭畢而歸必
有遣之之禮故因其遣之也則又從而勑戒之焉孔
氏曰周公成王之時諸侯以禮春來朝因助天子之
祭事畢將歸天子勑戒而遣之於廟孔氏之意蓋謂
此詩維莫之春故知其有為春來朝也烈文之詩亦
諸侯助祭之詩然觀其所告之辭則曰無封靡于爾
邦維王其崇之則告之以長守其富貴至此詩則專
言農事諸侯助祭事畢將歸故不可不戒勑之滕文
公問為國孟子曰民事不可緩也國之大事莫急於
農天子廵守諸侯之國觀其土地開闢則賞之土地
荒蕪則黜之諸侯之所以為賢否惟在於土地之或
開或荒則知農功者正諸侯之急務也天子可不戒
勑之乎舜咨十有二牧曰食哉惟時正此意也嗟嗟
臣工嗟嗟戒勑諸侯之辭乃堯典之咨汝羲暨和舜
典之咨十有二牧甘誓云嗟爾六事湯誓云嗟爾萬
方有衆之類皆是起語之辭臣工者諸侯之臣亦如
後世所謂臣僚是也鄭氏謂諸侯也又謂諸官卿大
夫也鄭氏以臣工為諸侯卿大夫其說不通王氏以
臣工為事君業其官其說亦與鄭氏無異至於保介
則謂保民而介其君其說鑿矣鄭氏乃摭月令曰孟
春天子親載耒耜措之於參保介之御間保介即車
右也介者甲也車右之被甲執兵者也古者天子在
右御車在中介車在左乃天子親載耒耜則以耒耜
參于御保介之兩間則其保介當據鄭氏月令為說
成王所以戒諸侯乃曰嗟嗟臣工嗟嗟保介蓋惟是
戒諸侯之臣特借臣工保介以為言也諸侯之臣與
於農事告之可也保介者在車之右雖天子以耒耜
參于御保介之兩間而農事實無與焉故知所謂嗟
嗟臣工嗟嗟保介其實戒勑諸侯故借臣工保介以
為言也爾之公事不可不致其謹王者固己錫之以
成法矣其有未知者則當謀度之於王未知其意而
而臆決之非所謂錫也釐鄭氏以為理王氏以為治
不如蘇氏以為賜詩所謂釐爾圭瓉則亦是賜也維
莫之春言是時春已莫矣鄭氏曰周之季春於夏為
孟春詩云三之日于耜四之日舉趾周之季春正于
耜之時也農功方興故可以趨農事若以夏之季春
則農事無及矣維莫之春乃周之季春也既至其國
果何求哉惟問其新畬之如何觀其土地或闢或荒
也田二歲曰新三歲曰畬此則泛言治田之事也於
美也皇大也於乎美哉乃后稷教民稼穡求得來牟
大受其明則本於上帝故周廟至今享此豐年之福
為諸侯者其可不戒哉於皇來牟乃后稷以此教民
稼穡惟后稷教民以稼穡故功勲由此而著其明則
實受於上帝乃天誘其衷也故謂明昭上帝焉后稷
教民稼穡而享有年之報為成王者亦以此而戒諸
侯使諸侯命我衆人庤乃錢鎛奄觀銍艾庤具也釋
詁文曰錢銚古田器世本云垂作銚宋仲子注云銚
刈也蓋刈物之器也鎛說文曰田器也釋名曰銍穫
禾鐵也說文曰銍穫禾短鎌也言命爾衆人具其鐵
鎛所以耨田而奄忽之間觀其刈禾也鄭氏以奄為
久不如王氏以奄為忽蓋言其速也書曰若農服田
力穡乃亦有秋莊子亦曰耕而鹵莾之亦鹵莾而報
予耘而滅裂之亦滅裂而報予來年變齊深其耕而
熟耰之其禾繁以滋惟能庤乃錢鎛乃能有銍艾之
望也若所謂緫角丱兮未幾見兮突而弁兮自錢鎛
至銍艾宜若久也而乃曰奄觀銍艾蓋有其實者必
享其效如是之速也
黃曰成王即位之初諸侯以職來祭烈文言成王即
政諸侯助祭此詩言諸侯助祭遣於廟祭畢而遺其
歸之詩也觀成王之戒諸侯勤勤於農夫細民之事
其意以為天以父母斯民之任畀于一人而予一人
以父母一國之任畀于庶邦冢君其可不以民為念
乎臣工鄭氏以為諸侯卿大夫李迃仲以爲諸侯之
臣不如蘇黃門以為羣臣百工其說為近曰嗟嗟臣
工蓋所以嗟嘆而感𤼵之也如所謂嗟我農夫嗟我
兄弟嗟爾萬方有衆之類是也嗟爾羣臣百工爾亦
當敬其所在公者乎敬爾在公則不可以家事廢國
事不可以己欲奪民欲為民之念不可一日忘也天
子廵守諸侯之國土地闢田野治則有慶土地荒蕪
人民凍餒則有罰舜咨十有二牧曰食哉惟時則農
事者諸侯之所當先也嗟嗟保介者諸侯之車右也
月令孟春之月天子親載耒耜措之于參保介之御
間保介即車右也成王既戒羣臣百工又戒保介御
事其諄諄不已之意無非以農事為念則成王愛民
之心亦可想矣曰維莫之春以見民事之不可緩而
惟恐農務之或失也曰亦又何求如何新畬以見自
農之外無餘事也我周家以農事開國其來牟之貽
非一日矣昭上帝之命以成康年之效者此我周家
之法也爾諸侯之既至其國則當命我農夫具乃田
器庤乃錢鎛以為深耕易耨之資而觀銍艾於乃亦
有秋之日此皆吾民所不可緩之事而爾諸侯之所
當盡心者也孔子曰道千乘之國敬事而信節用而
愛人使民以時而孟子以民事不可緩告之然則成
王之告諸侯意其在此
噫嘻春夏祈榖于上帝也
噫嘻成王既昭假爾率時農夫播厥百榖駿𤼵爾私終
三十里亦服爾耕十千維耦
李曰左氏傳曰凡祀啟蟄而郊龍見而雩禮記月令
孟春元日祈榖于上帝仲夏之月大雩帝用盛樂祈
榖實春則因民播種而以啟蟄之時而郊夏則恐旱
暵為災而於龍星見之時而雩皆所以祈榖于上帝
者也上帝即天也以其體而言之則謂之天以其主
宰而言之則謂之帝帝之與天果其有異乎孔氏以
郊為祭所感生之帝雩為緫祭五帝是皆惑於六天
之說者也噫嘻嗟嘆之辭也歐陽以成王即周之成
王然觀噫嘻成王亦是成王業耳言周之王業既成
明而且至不可復加矣惟當率時農夫播厥百榖而
已百榖之種非一故緫而言之謂之百榖鄭氏以農
夫為主田之吏孔氏以田農之夫非王所親率然觀
大田之詩曰曾孫來止非親率而何王氏以為王親
率之是矣駿𤼵爾私終三十里周禮遂人凡治田野
夫間有遂遂上有徑十夫有溝溝上有畛百夫有洫
洫上有塗千夫有澮澮上有道萬夫有川川上有路
計此萬夫之地方三十三里餘百步也夫萬夫之地
一夫百畝方百步積萬夫方之是廣長各百夫以百
自乘是萬也既廣長各百夫夫有百步三夫為一里
則百夫為三十三里而此章言三十里舉成數而言
之也亦猶詩三百五篇而謂之三百也古者耜廣五
寸二耜為耦耦如論語所謂長沮桀溺耦而耕是也
一川之間有萬夫固有萬耦故曰十千維耦大𤼵爾
之私田而終三十里民之服於耕者有十千之耦服
如書所謂服田力穡之服同孟子曰八家皆私百畝
其中有公田私田者八家之田也榖梁曰私田榖不
善則非吏公田榖不善則非民古者治平之世上下
相親雨我公田遂及我私此下之戴上也駿𤼵爾私
終三十里此上之愛下也為其上者惟恐私田之不
熟為其民者惟恐公田之不善上下之情如此此其
所以致豐年之報也自宣公初税畝以來公田之外
履畝而税之上之人惟恐賦歛之不厚無復有意於
私田則民之心豈復有公田之心哉上下之情不能
相通此治之所以有愧於古也蘇黃門曰民力盡矣
所不足者惟雨耳此說可謂盡詩人之意也噫嘻之
詩春夏祈榖于上帝之樂歌也是詩所言者播厥百
榖但曰十千維耦其意但言民從事於田畝殊無祈
榖之意以為人事於此盡矣故播厥百榖十千維耦
此皆人所能為也若夫百榖順成非人之所能為天
也故於此而祈榖焉詳觀此詩經有盡而意無窮可
以一唱而三嘆也
黃曰此祈榖于上帝之樂章聖人重農事之始而尤
謹於農功將成之時率農夫之勤而猶慮於民力不
及之地故春而農始于耜則為之祈夏而黍稷方華
又為之祈以見聖人之心重農如此其不已也月令
孟春元日祈榖于上帝仲夏大雩以祈榖實左傳言
凡祀啟蟄而郊龍見而雩此春夏祈榖之祀也噫嘻
嘆辭也嘆王業之既成治功之既著則惟當率農夫
以播百榖此不可緩者也凡治田野夫間有遂遂上
有徑十夫有溝溝上有畛百夫有洫洫上有塗千夫
有澮澮上有道萬夫有川川上有路計此萬夫之地
地方三十三里而特曰終三十里者蓋有餘之數不
盡舉也十千維耦者蓋萬夫之耕故曰十千論語所
謂長沮桀溺耦而耕即此所謂耦也孟子曰八家皆
私百畝同養公田公事畢然後敢治私事今曰駿𤼵
爾私以見成王之心惟恐農夫私田之不治也榖梁
曰私田榖不善則非吏公田榖不善則非民古者盛
時君民相愛如父子之相親為君者則曰駿𤼵爾私
終三十里為民者則曰雨我公田遂及我私君之心
欲先乎民民之心欲先乎君周家風俗之美可想矣
振鷺二王之後來助祭也
振鷺于飛于彼西雍我客戾止亦有斯容在彼無惡在
此無斁庶幾夙夜以永終譽
李曰二王之後夏商之後把也宋也武王伐紂封武
庚於紂之故都以奉成湯之祀又求禹之後得東樓
公封之於杞以奉夏后氏之祀其後武庚既叛成王
復立帝乙之元子紂之庶兄微子於宋以奉成湯之
祀書曰成王既黜殷命殺武庚命微子啟作微子之
命是也禮記曰武王伐紂既下車封夏后氏之後於
把封殷氏之後於宋封宋乃成王之時非武王之時
也禮記之言失之矣當以書為證古之王者所以必
立二王之後者以其先代之祖肈造區夏奄甸百姓
非一朝一夕之故雖後世子孫不克負荷然盛德必
百世祀不可以絶其祀故擇其賢者以繼其後以天
子之禮樂而祀其祖考所謂崇德象賢統承先王修
其禮物作賓於王家者是也書曰虞賓在位丹朱堯
之子舜之賓也舜之作樂而祖考來格丹朱亦與助
祭之列與諸侯以德相遜以此觀之則是丹朱亦以
帝者之後而助祭也故二王之後亦助祭於周焉烈
文之詩言諸侯來助祭則知二王之後皆在其中可
知矣此詩特言二王之後比他諸侯其禮有加焉左
傳曰宋天子之後也於周為客天子有事膰焉有喪
拜焉其禮不得不加於他諸侯則其待之不得不如
是故特為此詩也振鷺于飛振羣飛貎雍毛鄭皆以
為澤其說簡徑王氏以為辟廱辟廱有水鷺所集也
文王作豐有辟廱矣武王作鎬又作辟廱則廱有東
西矣二王之後國於杞宋其來助祭則皆自東徂西
故以于彼西雍為譬詩人之意不必如此詩人但言
集于西雍未嘗以西為說杞之地在陳留宋之地在
睢陽雖其適周也自東徂西然詩人之意不必如是
王氏又謂鷺習水善捕魚其羽潔白可用為儀夫詩
取譬於鷺者特言羽毛之似也安在其為習水善捕
邪王氏以我客戾止亦有斯容以為我之習禮得民
有容之譬夫以習禮之得民則可以譬捕魚也三代
得民可以喻捕魚乎龜山辨之詳矣杞宋二王之後
來此助祭亦有振鷺之容謂之我客者二王之後不
純臣待之故謂之我客如所謂虞賓在位作賓于王
家也在彼者在本國則人愛之無有怨惡其在此助
祭則周人愛之無有厭斁以見二王之後所至之國
皆愛之也孔子曰言忠信行篤敬雖蠻貃之邦行矣
言不忠信行不篤敬雖州里行乎哉以見二王之後
苟能盡其忠信篤敬之道則雖近而州里遠而蠻貃
無適而不可行故二王之後來助祭容止可觀在國
則國人愛之在周則周人愛之無適而不愛也蓋能
在彼無惡在此無斁則可以有譽矣又從而勉之欲
其夙夜匪懈然後德音不已也觀其所謂以永終譽
則可以見在此無斁矣君子之愛人也以德細人之
愛人也以姑息庶幾夙夜以永終譽是所謂愛人以
德也成王告微子曰與國咸休永世無窮又曰俾我
有周無斁亦此意也
黃曰禮記言武王伐紂既下車封夏氏之後於把商
氏之後於宋而書言成王命微子啟代商後者蓋命
微子雖成王之時然命武庚以奉商祀者實在於武
王得天下之初也然則此詩所謂二王之後者豈非
杞與宋歟二王之後來助祭而周人樂之故托振鷺
以為之譬曰振鷺于飛于彼西雍雍澤也把之地在
陳留宋之地在睢陽其適周也自東徂西故以西雍
名之振鷺之來西雍也有毛羽之潔我客之來助祭
也有容儀之美曰我客云者如所謂虞賓在位作賓
于王家者是也在彼無惡見其在把宋則國人愛之
在此無斁以見其來助祭則周人愛之所謂遠之則
有望近之則不厭是也成王命微子曰俾我有周無
斁信乎其無斁也周公居東東方之人欲其留西方
之人欲其歸是亦在彼無惡在此無斁之意夫以二
王之後其所可稱者如此而猶曰庶幾夙夜以永終
譽愛之至也愛之不已則欲其譽之不已使之與國
同休永世無窮而非止一時之名也吁成王待二王
之後如此其亦可以見周家忠厚之至歟
豐年秋冬報也
豐年多黍多稌亦有高廩萬億及秭為酒為醴烝畀祖
妣以洽百禮降福孔皆
李曰鄭氏謂報者嘗也烝也蘇黃門謂秋祭四方冬
祭八蜡王氏則以謂祭上帝三說不同鄭氏以為烝
嘗者則以豐年之詩所言為酒為醴烝畀祖妣以洽
百禮故也然載芟之詩春藉而祈社稷其詩亦曰為
酒為醴烝畀祖妣使其祈社稷之詩亦曰烝畀祖妣
則祈社稷豈亦祭宗廟乎若以豐年之詩為祭宗廟
則載芟之詩亦非祈社稷則鄭氏之說不通矣至於
謂秋祭四方冬祭八蜡固是報成百穀之祭不如王
氏以為祭上帝其說為長徐安道曰祭有祈焉有報
焉豐年言報上帝則祈上帝見之矣陳少南曰噫嘻
祈之於春夏豐年報之於秋冬是一體之詩也祈曰
上帝而報不言者省文也觀載芟良耜之詩則可見
矣有載芟則有良耜有噫嘻則有豐年則知所謂秋
冬報者乃是報上帝此王氏之說所以為長也天子
一歲之間祭天屢矣春則啓蟄而郊夏則龍見而雩
秋則明堂冬則圜丘無非所以祭天也噫嘻之詩言
春夏祈榖于上帝而以為郊為雩傳既有明文可以
為證至於豐年則但知秋冬之報矣若必臆度而為
某祭則不可也黍說文曰禾屬而黏者曰黍稌爾雅
曰稌稻郭璞曰今沛國呼稻為稌是也周禮曰牛宜
稌鄭司農云稌粳也豐年多黍多稌蓋黍稌無所不
熟也王氏則以為利高燥而宜寒者黍利下濕而宜
暑者稌其意以為豐年之時或高燥而寒或下濕而
暑無所不熟故所以為豐年職方氏謂雍冀之地高
燥其榖宜黍荆掦之地下濕其榖宜稌是黍之多者
以為利高燥稌之多者以為利下濕也黍稌無所不
熟則以高廩藏之歐陽公以為助語是也萬億及秭
毛氏以為數萬至萬曰億數億至億曰秭黃帝筭法
十百為千十千為萬十萬為億十億為兆十兆為京
十京為垓十垓為秭為酒為醴言我之所以為此酒
醴者所以進予祖考以和洽百禮奉行其祭祀神降
其福無所不徧者上帝之力也故所以報之焉皆者
徧也蘇黃門曰豐年載芟皆非宗廟之詩而下曰烝
畀祖妣何也以其所以能進享先祖者皆方蜡社稷
之功也此說得之矣但蘇氏不當以為祭方蜡王氏
以為祭上帝其說得之矣然以為社稷之詩下言降
福孔皆則惟天為能地道無成以順承天而已矣則
不能與於此故社稷之言不及此也此皆失之鑿也
黃曰祭有祈焉有報焉載芟春藉田而祈社稷故良
耜則以秋報社稷噫嘻春夏祈榖于上帝故豐年則
曰秋冬報也陳少南謂噫嘻祈於春夏豐年報於秋
冬是一體之詩其說為當鄭氏謂報者嘗也烝也是
特詩中有烝畀祖妣之文耳然載芟祈社稷之詩亦
言烝畀祖妣以洽百禮則是亦可以為祭宗廟之詩
乎吾以是知鄭說之不通也詳觀此篇之意盍言黍
稌之多倉廩之富而我得為此酒醴以進享於祖考
以徧洽於羣神祀事所以無缺百禮之所以咸備者
皆上帝之賜也蘇黃門以為秋祭四方冬祭八蜡亦
非詩人之意
有瞽始作樂而合乎祖也
有瞽有瞽在周之庭設業設虡崇牙樹羽應田縣鼓鞉
磬柷圉既備乃奏簫管備舉喤喤厥聲肅雍和鳴先祖
是聽我客戾止永觀厥成
李曰班孟堅云王者未作樂之時因先王之樂以教
化百姓說樂其俗然後改作以宣功德昔者黃帝作
咸池顓頊作六莖帝嚳作五英堯作大章舜作韶禹
作夏湯作濩武王作武周公作象勺皆是舞也觀其
舞則可以見其德也蘇黃門曰始作樂謂周公始成
大武也張横渠謂勺是周公七年之後制禮作樂時
大武有所增添祖者文王也觀舜典夔曰八音克諧
無相奪倫神人以和而夔遂言作樂告神曰戛擊鳴
球搏拊琴瑟以詠祖考來假則是韶樂始成而奏祖
考故成王之時始作以奏於祖考也瞽者樂官目無
所見也周禮上瞽四十人中瞽百人下瞽百六十人
注瞽無目者也先王作樂不以人之無目而廢其職
如宋之師筏論語之所謂師冕皆是無目者也既無
目矣必使視瞭者相之視瞭者凡樂事必相瞽也有
瞽有瞽在周之庭業所以飾栒為縣也植者為虡衡
者為栒爾雅云木謂之虡郭璞注云懸鍾磬之木植
者名虡虡既用木栒亦以木為之虡者立於兩端栒
則横入於虡其栒之上加以大板其上刻為崇牙因
置五彩之羽以為飾禮記云夏后氏之龍簨虡殷之
崇牙注云横曰簨飾之以鱗屬以大板為之謂之業
夏后氏但飾之以龍殷又於龍上刻畫之為之崇牙
至周又畫繒為翣戴以璧垂五采羽於下樹翣於虡
之角上飾彌多則所謂樹羽也應小鼓也爾雅云大
鼓謂之鼓小鼔謂之應大射禮應鞞在建鼓東則為
應應既是小鼓則田乃大鼓也明堂位云夏后氏之
鼓足殷人楹鼓周人縣鼓是周法鼓始在懸也鞉如
鼓而小持其柄搖之旁耳還自擊是也柷如漆筩方
二尺四寸深一尺八寸今樂工擊此所以小合樂也
敔如伏虎背上有二十七鉏敔刻以木長尺櫟之籈
者其名也簫大者編二十三管長尺四寸小者十六
管長尺二寸管如笛形小併而吹之謂並吹兩管也
自業虡而下未必皆非他人之為周禮眡瞭之職掌
大師之縣凡樂事相瞽注云大師當縣則為之相謂
扶上則知業虡而下皆是他人為之則有瞽者從而
奏之也奏之者是非止設業設虡簫管亦已備舉其
聲則喤喤而和肅雍和鳴而各得其所無所奪倫也
王氏曰肅雍和鳴則其人肅雍而其樂和鳴也以為
人肅雍則上文無所屬不當從也惟其樂之和則先
祖是聽當是時也二王之後適至於此故觀其成焉
鄭氏謂長多其成功非也王氏以為於作樂也二王
之後每來助祭其說是也成與簫韶九成之成同成
猶終也徧更而奏焉故謂之成以舜之作樂祖考來
格而虞賓在位當是時丹朱來助祭故獲聞舜之韶
樂今此二王之後來助祭亦獲聞成王之樂其意旨
同
黃曰始作樂而合乎祖說者以為始作樂者始成大
武之樂也合乎祖者合樂而奏於文王之廟也然此
詩特言合乎祖而已安知其合樂於文王之廟乎予
以為祭有禘有祫禘者諦也禘其祖之所自出也祫
者合也合其先祖而祭之也成王始作備樂以合祭
於先祖之庭而歌有瞽之詩有瞽如所謂矇瞍奏公
也周禮上瞽四十人中瞽百人下瞽百六十人如論
語所謂師冕見者奏樂之工也樂既備而奏矣肅而
敬雍而和矣此先祖之所以是聽也周人之尊后稷
曰尊祖而祀文王亦曰祖至旱麓之詩言周之先祖
世脩后稷公劉之業則所謂祖者又不必止以后稷
文王為言也此特曰先祖是聽烏知其止言文王哉
其篇終曰我客戾止永觀厥成謂二王之後來助祭
而永觀其作樂之成也舜作樂以格祖考而亦曰虞
賓在位此亦我客戾止之意也鄭氏以為治功之成
非也論語言始作翕如也從之純如也皦如也繹如
也以成此所謂永觀厥成者以作樂而言耳
潛季冬薦魚春獻鮪也
猗與漆沮潛有多魚有鱣有鮪鰷鱨鰋鯉以享以祀以
介景福
李曰潛季冬薦魚春獻鮪之樂歌也月令季冬乃命
漁師始漁天子親往乃嘗魚先薦寢廟注云此時魚
潔美故特薦之周禮天官庖人冬行鱻羽膳膏羶注
云魚水涸而性定十月初定則至季冬之時魚始肥
美故特薦之也月令季春薦鮪於寢廟注云進時美
物天官漁人春薦王鮪則是春之時其鮪始出故獻
之也鮪如鱣其味必如鱣至春之時始浮水而北入
河西上龍門而入漆沮按河南鞏縣東北崖上山腹
有穴自春時始出故於時始得薦之也季冬薦魚則
是季冬之時衆魚皆可薦也春薦鮪則所獻者惟鮪
而已或曰獻或曰薦孔氏云其義一也王氏則以為
薦禮薄獻禮厚不必如此分别也猗與歎美之辭也
漆沮水名岐周之水也毛氏云潛摻也爾雅云槮謂
之潛注云今之作槮者聚積柴木於水中魚得寒入
其裏藏隱因以薄圍捕取之王氏但以為潛藏之隱
故言取之深也鱣大魚似鱏而短鼻口在頷下無鱗
肉黃大者長二三丈鰷白鰷形狹而長鱨黃鱨魚陸
璣曰今黃頰魚似燕頭魚身頰骨黃魚之有力觧飛
者鰋者額白魚也鯉者赤鯉魚也漆沮之水有魚之
多鱣也鮪也鰷也鱨也鰋也鯉也得魚之多則以祭
以祀故神助之以大福夫神之所以降福者豈為魚
之多邪蓋其恭敬誠信奉之以物因其時而薦之未
嘗敢後此其所以天助之多福也
黃曰魚麗言萬物盛多可以告於神明矣而其詩曰
魚麗于罶鱨鯊魚麗于罶鰋鯉魚麗于罶魴鱧知魚
麗之意則知潛之意矣月令季冬乃命漁師始漁先
薦寢廟周禮天官庖人冬行鱻羽膳膏羶此季冬薦
魚之事也月令季春薦鮪於寢廟周禮天官䱷人春
獻王鮪此春獻鮪之事也王氏謂薦禮薄獻禮厚予
以為薦猶獻也詩人之言類多如此而奚必若是之
分别要以聖人孝於其親而不敢忘於其親事死如
事生事亡如事存薦其時物備其祭祀不敢自享其
美而忘其先也如是則景福之助豈在於區區之物
哉成王以孝祭而神明以心感也
雝禘大祖也
有來雝雝至止肅肅相維辟公天子穆穆於薦廣牡相
予肆祀假哉皇考綏予孝子宣哲維人文武維后燕及
皇天克昌厥後綏我眉壽介以繁祉既右烈考亦右文
母
李曰鄭氏以為禘大祭也大於四時而小於祫以為
大於四時其說固是以為小於祫則非矣禘之祭則
大於祫天子之郊有禘有祫有以為四時之祭諸侯
之祭則有祫有四時之祭至於郊禘則非所當講也
按春秋書大事于太廟大事者必祫也有事于太廟
有事者必四時之祭也祫於太廟不言祫而謂國之
大事四時之祭則不斥其名而曰有事言其諸侯之
事也郊禘非諸侯之祭故特斥其名以見諸侯之僭
也觀此則禘大於祫可知矣孔氏以禘大祭天人共
之此亦非也孔氏但見鄭氏觧禮記禘祭故以為祭
天又見詩言宗廟之事故以為祭天其說非古之制
陸淳辨之詳矣兹不復云鄭氏又以大祖為文王然
禘者乃禘其祖之所自出周之興自后稷而其祖則
帝嚳也禘當及於帝嚳豈止及於文王乎鄭氏徒見
詩之中稱文武故以為文王當從王氏以為禘帝嚳
也有來雍雍至止肅肅言其來也則雍雍而和及其
至也則肅肅而欽為此者誰與乃助祭之諸侯也諸
侯之所以助祭者以天子則穆穆想夫在宗廟之中
祭祀之時容止可觀也三家者以雍徹子曰相維辟
公天子穆穆奚取於三家之堂三家之祭其祭宗廟
果有穆穆之天子乎果有助祭之諸侯乎雖歌此詩
何足取哉三代之時其祭祀也天子則穆穆諸侯則
肅雍觀其容止則其心可見矣至於三家之祭則其
心已懷僭竊之謀矣想其容止亦無復三代之時則
徒歌其詩何所補哉天子薦進大牡之牲而諸侯之
助祭則陳其祭祀之饌言其得四海之歡心如此假
哉大祖也父謂之考祖亦謂之皇考綏其子孫使其
臣則明哲其君則文武其降福使君臣皆賢可謂至
矣既使君臣皆賢則安及皇天無有變異焉故能昌
大其後之子孫而安之以壽考則其福之降也至矣
盡矣不可復加矣后君也王氏以宣哲維人為在王
庭之人以文武維后為繼世諸侯不如蘇氏以為其
君臣明哲文武然以為其君臣明哲文武蘇氏又以
為大禘之禮先王之臣有與祭者故於是稱宣哲維
人要之大祖降福於子孫既及其君又及其臣以見
降福無所不備不必以先王之臣與祭為說然其所
以降福者非特先祖之力先祖之配亦有力焉文母
亦不必以為文王配也陳少南云文母不必是大姒
文母乃文德之母也先儒則以皇考為文王烈考為
武王王氏則以皇考為武王烈考為文王皆非也蓋
所謂皇考烈考者皆指其祖也言皇考者尊之之辭
也言烈考者美之之辭也孔氏之說則以為若此祭
文王則於禮當諱而經云克昌厥後者則此詩自是
四海之人歌頌之聲本非廟中之事故其辭不為廟
諱此言非也使當時果祭文王則亦不為諱雖周人
以諱事神亦不如此也自三代以前人君皆稱其名
如堯曰咨爾舜則是舜乃其名也而史之書舜乃曰
虞舜側微盤庚亦其名也商書之篇名乃曰盤庚則
其不諱可知矣自周以前未嘗諱至周之時則諱矣
然周人如稱文王則不斥曰文王曰昌如此而已書
之所稱惟有道曾孫𤼵但曰元孫某史官不敢斥其
名故也若不專指其人則雖紀其字亦為無害如穆
王名滿而當時亦有王孫滿襄王名鄭而當時亦為
衛侯鄭魯武名敖而後世之臣有公孫敖觀此則知
此詩言克昌厥後噫嘻之詩言駿𤼵爾私昌文王之
名也𤼵武王之名也皆未嘗諱也孔子作春秋如匡
王名班而春秋亦書曹伯班簡王名夷而春秋亦書
晉侯夷吾皆未嘗為之諱以此見此說非也
黃曰唐陸淳嘗言禘者帝王立始祖之廟猶謂其未
盡追遠尊先之義故又推尋其始祖所自出之帝而
追祀之祀於始祖之廟而遂以始祖為配然則周人
所謂大祖者豈非禘帝嚳乎鄭氏蘇黃門皆以太祖
為文王此徒見詩中有烈考文母之辭而不察其所
以為禘之義也鄭氏謂禘大於四時而小於祫王肅
馬融則謂祫小於禘予以為馬融王肅之說為當而
鄭氏之說非也夫禮有郊有禘有祫有時天子兼是
四者之祭而諸侯有祫無禘有時無郊春秋書有事
于太廟者四時之祭也大事于太廟者祫祭也魯以
六月禘周公必書禘者書其僭也所謂魯之郊禘非
禮周公其衰矣吾以是知諸侯之可以祫不可以禘
則禘之大於祫豈不明哉三家者以雍徹孔子以為
奚取於三家之堂蓋傷之也雖然此詩言禘大祖而
特及於皇考烈考文母之事何也鄭氏蘇氏以此詩
為祀文王其說固非李迃仲以為父謂之考祖亦謂
之皇考陳少南亦以文母不必專言大姒皆求為之
說而不可得故曲為之辭也予以為禘大祖而言烈
考皇考文母之事者猶言文武之功起於后稷也文
武之功及於後人如此而所以致文武之功者推所
自來蓋基於帝嚳姜嫄之生后稷時也此詩人不盡
之意讀者試思之
載見諸侯始見乎武王廟也
載見辟王曰求厥章龍旂陽陽和鈴央央鞗革有鶬休
有烈光率見昭考以孝以享以介眉壽永言保之思皇
多祜烈文辟公綏以多福俾緝熙于純嘏
李曰諸侯始見武王廟之樂歌也孔氏以為成王即
政諸侯來朝於是率之以祭乎武王之廟詩人述其
事而為此歌焉蘇氏則以為載見之作成王即政其
事皆不得而考姑且闕之諸侯始見乎王也曰求厥
章而已載始也鄭氏謂曰求厥章者求車服禮儀之
文章制度非也新君即位諸侯來朝求新法度文章
也非是求車服禮儀之文章制度也諸侯來朝故其
所建交龍之旂則陽陽而明其在軾之和與旂上之
鈴則央央而有聲又以鞗皮為轡首之革其末以金
為飾有鶬然而美鶬金飾貎新君即位諸侯來朝信
乎其有光大也故曰休有烈光惟新君即位因而助
之見於武王之廟以致其孝享之意而助其天子之
福而又戒之保其多福也王氏則以為思有道之多
祜也皇有道者也鄭氏則以為思成王之多福非也
思皇與思皇多士同思語辭也皇美也美哉多福之
如此也烈文辟公綏以多福上文言思皇多祜是天
子享其福也此又言諸侯受其多福光大文章之諸
侯又受多福俾繼續廣大其純嘏以見君臣皆受其
福也天子得四海之歡心而受其多福諸侯奉天子
之意亦受其多福所謂福者果何自而來哉福者順
也蓋既順則百福自來矣
黃曰孔穎逹謂成王即政諸侯來朝於是率以祀武
王焉蘇黃門又謂載見之作成王未即政李迃仲以
為其事不可得而知姑且闕之予嘗深考此一篇之
義乃知孔氏之說為有據未可輕也夫詩言載見辟
王曰求厥章則是始見成王以求其法度典章也又
言率見昭考以孝以享則是成王率之以祀武王其
說亦明矣成王得四海之歡心以祀其先王則成王
有得福之道四海之諸侯各能以職來祭則諸侯亦
有得福之道君臣之間並受多福而更相勸戒以保
之於無窮盛矣哉
有客微子來見祖廟也
有客有客亦白其馬有萋有且敦琢其旅有客宿宿有
客信信言授之縶以縶其馬薄言追之左右綏之既有
滛威降福孔夷
李曰成王既黜殷命殺武庚命微子代殷後於是微
子來見祖廟振鷺之詩乃助祭之詩有客之詩乃始
受命之詩也有客指微子也王氏以為君謂之賓臣
謂之客有客有客美微子之臣而已美其臣乃所謂
美其君也此說大不然王氏但按周禮而為言周禮
大行人掌大賓之禮及大客之儀注云大賓要服已
内諸侯大客謂之孤卿王氏按此為說然大賓大客
在周禮則然矣詩人未必然也振鷺之詩言我客戾
止亦有斯容亦是稱二王之後有瞽之詩言我客戾
止永觀厥成亦是稱二王之後而於有客之詩獨以
美微子之臣何邪那之詩言我有嘉客亦不夷懌亦
豈可以為臣邪按左傳曰宋先代之後於周為客客
者但稱其君也禮記曰天子無客禮則諸侯有客禮
焉安可以為微子之臣乎商人尚白故微子來朝而
乘白馬檀弓曰殷人戎事乘翰翰白色馬也以戎事
乘之則微子亦乘白馬也文王之詩曰殷士膚敏祼
將于京厥作祼將常服黼冔則是殷人助祭所服之
冠也微子助祭故亦乘其白馬蓋其一代之所尚雖
己易代矣而其臣猶服其冠乘其馬也鄭氏以為亦
武庚也武庚為二王之後乘殷之馬及叛而誅不肖
之甚也夫詩人言亦多矣如鳳皇于飛翽翽其羽亦
傅于天鄭氏亦以為衆鳥歐陽破之曰有鳥高飛亦
傅于天此詩語辭不必亂生枝葉也言微子來見祖
廟則其威儀萋且而敬慎又慎擇其從者之衆以見
微子之從者無不賢也敦琢治玉之名言慎擇其衆
如人之治玉也一宿曰宿再宿曰信曰信信言其信
而又信也宿宿言其宿而又宿也以見其四宿也微
子之在周至於四宿周人猶且留之則以縶而絆其
馬以見周人愛之如是之至也及微子之去也則又
追之追者餞送之也其餞送則左右安之蘇氏以為
所以安之無方是也既有滛威降福孔夷此又以見
周人愛之之辭也滛大也言微子既有威矣而又有
福也既有威者以居其上公之位統承先王之禮物
也又有福者言有德而天降之福也觀此詩既有以
見君臣之皆賢又以見周人之賢也微子之威儀敬
慎其君之賢如此而又追琢其旅則從者之賢可知
矣微子在周四宿周人則縶其馬既歸之矣而又追
之則周人之好賢可謂有加而無已也有客與振鷺
之詩大抵相類振鷺之所謂亦有斯容者即此詩所
謂有萋有且是也此詩所謂言授之縶以縶其馬薄
言追之左右綏之即振鷺之詩所謂在此無斁是也
以微子之賢周人愛之如此則其治國可知也使武
庚能如微子之賢則周人留之追之亦如微子矣豈
至見殺哉以微子觀之則見周人所以討武庚者豈
得已哉惟其人不肖而已
黃曰武王之封武庚所以存商也周公殺之豈武王
之意哉吁是不特非武王之意亦非周公之意也
殺武庚而命微子則成王周公之心益可見矣武庚
之惡周人惡之之深微子之賢周人愛之之厚既破
我斧又缺我斨既誅之矣而且疾其破我斧缺我斨
惡之之深也有客有客亦白其馬愛其人矣而愛其
馬愛之之至也故有客云者喜之之辭也申而言之
者不能自己之意亦白其馬說者以為商尚白故以
白馬言之予以為詩人之辭不止於此蓋周人之愛
微子也則見其所乘之馬亦愛之見其所御之僕亦
愛之馬有潔白之色人有萋且之敬旅有追琢之容
則周人之於微子無所不愛也一宿曰宿宿宿則宿
之非一宿矣再宿曰信信信則信之非一信矣微子
之在周如此其久也而周人之情猶恐其去之之速
也縶其馬而留之追其左右而安之則愛之之情豈
有窮已邪既有滛威降福孔夷願之之辭也謂微子
既承先王之禮物而作賓于王家其威既大矣而天
之所以降福者又甚易也夫微子以受命之始而來
見祖廟蓋當然之事而周人愛之不能自已則微子
之賢為何如邪噫周公成王之殺武庚公天下之所
同惡而殺之也其命微子也亦公天下之所同好而
命之也武王之封武庚固所以存商而成王周公殺
武庚亦所以存商歟
毛詩集觧卷三十八
