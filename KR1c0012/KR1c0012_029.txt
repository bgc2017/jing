毛詩集解卷二十九宋李樗黃櫄撰
都人士周人刺衣服無常也古者長民衣服不貳從容
有常以齊其民則民德歸壹傷今不復見古人也
彼都人士狐裘黃黃其容不改出言有章行歸于周萬民
所望彼都人士臺笠緇撮彼君子女綢直如髮我不見兮
我心不說彼都人士充耳琇實彼君子女謂之尹吉我
不見兮我心苑結彼都人士垂帶而厲彼君子女卷髮
如蠆我不見兮言從之邁匪伊垂之帶則有餘匪伊卷
之髮則有旟我不見兮云何盱矣
李曰言古者在上長率其民其所衣之衣未嘗變易
雖居閒暇之時其衣服亦且有常上之躬行者既如
此則下民化之者亦如此觀鄉黨一篇先言夫子在
朝廷之儀其次又言夫子衣服如緇衣羔裘素衣麑
裘黃衣狐裘至於䙝裘長短右袂絺綌之用無所不
備言夫子衣服如此可謂衣服不貳矣讀鄉黨一篇
可以感發人之善意則知古者長民能身率之宜民
德之歸壹也禮記曰析言破律亂名改作執左道以
亂政殺作淫聲異服竒技竒器以疑衆殺夫為淫聲
異服雖曰有罪與夫析言亂名執左道者其罪固不
同然皆不免於殺者使衣服不貳則可以齊其民衣
服既貳則必惑民又焉免於殺邪如鄭之子臧好聚
鷸冠楚之子玉為瓊弁玉纓春申君之珠履皆是變
其衣服以貳民使當古之時皆不免於戮矣今幽王
之衣服無常此詩所以玄之也彼都人士都美也言
古之士有美行其所衣之服則狐裘也而狐裘之色
黃黃然論其容貌則足以稱其裘之黃也其容貌則
不改出言語則有文章所行之行則有忠信此下民
所望而為則傚也夫狐裘黃黃則是非先王之法服
不敢服出言有章則是非先王之法言不敢言行歸
于周則是非先王之德行不敢行惟其如此此民之
所以取法也臺笠緇撮臺所以禦暑笠所以禦雨言
古之人雖有美行者以草為笠緇布為冠其衣服固
有常矣而當時之婦人女子亦皆可取女有君子之
行故謂之君子女綢直如髮言其性情緻密操行正
直如髮之密無有隆殺也今之士則不如此此我心
之所以憂也故曰我不見兮我心不說充耳琇實所
以塞耳亦如淇奥之詩所謂充耳琇瑩彼君子女謂
之尹吉尹氏吉氏皆王姻之舊姓如春秋書尹氏卒
書尹氏立王子朝皆當時大族也左傳曰姬姞耦其
子孫必蕃周之所謂尹吉如晉之所謂王謝也皆是
當時有禮法之家則女有君子之行者必謂之尹吉
之女也我不見兮我心苑結言不見今之士如此則
心屈積而不悅苑屈也積也垂帶而厲厲帶之垂者
言古者垂其帶之飾而厲然為女則曲卷其髮如蠆
蟲也今不見女之如此則行何從乎匪伊垂之古之
所以為衣服非強為之也皆因其自然夫帶之垂非
故垂也而帶於禮自當有餘非故卷其髮也髮於禮
自當有旟旟揚也古者衣冠不正朋友之罪則是衣
服之不正古人以為甚恥蓋所以壊其德者不在大
也席不正不坐則以席之不正而坐者必其心之不
正也割不正不食則以其割之不正而食者亦以其
心之不正也今衣服之無常者亦以德行之無常也
觀此可為變衣服之戒
采綠刺怨曠也幽王之時多怨曠者也
終朝采綠不盈一匊予髮曲局薄言歸沐終朝采藍不
盈一襜五日為斯六日不詹之子于狩言韔其弓之子
于釣言綸之繩其釣維何維魴及鱮維魴及鱮薄言觀
者
李曰鄭氏云怨曠者君子行役過時之所由也而刺
之者譏其不但憂思而已欲從君子於外非禮也蘇
氏亦曰言思怨而已其如不知義也此皆錯會作詩
者之意夫序曰幽王之時多怨曠者也則是刺幽王
也非是刺怨曠也孟子曰昔者太王好色愛厥妃詩
云古公亶父來朝走馬率西水滸至于岐下爰及姜
女當是時也内無怨女外無曠夫使幽王之治能如
文王則采綠之詩豈作乎惟其時多征役久勞於外
此其所以怨曠也觀雄雉之詩曰滛亂不恤國事軍
旅數起大夫久役男女怨曠此是怨曠之詩而說詩
者皆知其為刺宣公乃於此詩而強為之說以為譏
刺婦人不當怨曠何也非婦人所當然也汝墳之婦
人乃能勉其夫以正殷其雷之大夫妻乃能勸其夫
以義此豈有怨曠之情乎怨曠者固為非矣然必思
其所以致之者其罪大也正如北山之大夫非所當
然耳所以致之者信有罪也綠王芻也自旦及食時
為終朝兩手曰匊王芻易得之菜也而終朝采之菜
既易得而其時不為不久而采不盈一匊者心不在
焉故也如禮記曰心不在焉視之而不見聽之而不
聞食焉不知其味今也采綠而不盈一匊者婦人之
心在於怨曠而不在於采綠故也婦人夫不在家不
為容飾不為膏沐而其髮曲局局卷也薄言歸沐言
庶幾其夫之歸而後沐也王氏曰既曲局矣則其歸
沐非得已也然而曰薄言歸沐則亦局而已此與伯
兮所謂豈無膏沐誰適為容異意也此說非也此詩
所謂薄言歸沐正與伯兮所謂豈無膏沐誰適為容
同意也伯兮之意則以夫不在故不為膏沐也此詩
之意則以夫歸而後沐也薄者詩之辭也非薄略也
如芣苢之詩曰薄言采之采蘩之詩曰薄言還歸皆
是詩之辭如此不必曰苟而已終朝采藍不盈一襜
藍染草也衣之前蔽曰襜此亦是上章之意也詹至
也毛氏曰婦人五日一御此蓋泥於内則妾雖年老
未滿五十必與五日之御此固不足取也鄭曰五日
六日者五月之日六月之日也期至五月而歸今六
月猶不至據詩中但有五日六日之文而又添一月
字是畫蛇添足也如七月之詩曰一之日二之日方
可以為月此五日六日不可謂五月六月也但當是
時所指五日而歸今乃六日而不見其歸是失其當
時所期之日也正所謂期逝不至也伯兮之詩所謂
其雨其雨杲杲出日亦是此意之子于狩言韔其弓
此則思其君子在家之事也言君子往狩我則為之
韔其弓君子往釣我則為之綸其繩韔其弓者言射
畢則弛其弓而納之韔也綸其繩者言釣竿之上須
綸與之作繩既言其所為之事又思其所得之物言
君子之所釣者必得魴鱮之魚既得魴鱮之魚故我
得以觀之傷今之時不然也
黍苗刺幽王也不能膏潤天下卿士不能行召伯之職
焉
芃芃黍苖隂雨膏之悠悠南行召伯勞之我任我輦我
車我牛我行既集蓋云歸哉我徒我御我師我旅我行
既集蓋云歸處肅肅謝功召伯營之烈烈征師召伯成
之原隰既平泉流既清召伯有成王心則寧
李曰此詩之言幽王不能如隂雨之潤及天下者以
卿士不能行召伯之職故也召伯召穆公也穆公者
召康公之後也召康公為二伯故其後繼之為伯召
康公之為伯也聽訟於甘棠之下而民之感其德澤
猶不忍伐其木故甘棠詩曰蔽芾甘棠勿翦勿伐召
伯所茇以其憩息之地猶念之如此則康公之為伯
也可知矣而召穆公之為伯亦能以膏澤下於民
我任我輦我車我牛則饋運者無有怨歎之情我徒
我御我師我旅則行役者無怨歎之情可謂其能繼
康公之風矣芃芃長大貌黍苗之所以芃芃然而長
大者得隂雨以膏之故也亦猶悠悠然遠行之人得
召伯以勞之故也以見召伯知人之勞以勞之下泉
之詩曰芃芃黍苖隂雨膏之四國有王郇伯勞之觀
此詩則知郇伯之功與召伯同也然郇伯之能勞四
國之民但見於下泉之詩考之於詩而他無所見惟
召伯之事又見於崧高之詩王命召伯定申伯之宅
蓋此詩言肅肅謝功召伯營之而崧高之詩曰因是
謝人以作爾庸其語相合故知此詩正陳其定申伯
宅時事也召伯之營謝也有負任者有輓輦者有將
車者有牽傍牛者凡行者既集成其事故召伯告之
以可歸也此言召伯知人之勞而遣之歸也蓋人之
勞役上之人必有以勞之則忘其勞矣如楚莊王之
伐蕭也師人多寒王廵三軍拊而勉之三軍之士皆
如挾纊夫楚之莊王非有布帛以煖其寒也但以温
言感而慰之故三軍雖無布帛之賜而煖於布帛況
召伯之營謝也既知其勞而又遣之使歸則人之感
戴為如何哉且召伯之能遣行者以歸則知幽王之
時師旅久役既不知其勞又不告之使歸也孔氏曰
君行師從卿行旅從既然矣而學詩者正不當如此
之泥也肅肅謝功召伯營之肅肅嚴正貌言肅肅之
謝功召伯則經營之矣烈烈之征師召伯則有成功
矣此蓋深美召伯功緒成就而歸也原隰既平泉流
既清此言召伯之營謝也相其原隰之宜通其水泉
之利功業既成故宣王之心於此得寧也此又以見
君臣同心皆在於愛民也但以一詩觀之皆言召伯
之功而詩人獨於此末句但言王心則寧其意甚有
含蓄皆言召伯之功成則王心安寧則知幽王之時
未嘗安民也此詩專言召伯至於末章則刺幽王正
如蕩之詩一詩之中皆言文王曰咨末章言商監不
遠在夏后之世亦有涵蓄可以一唱而三歎也蓋此
詩方言卿士不能行召伯之職而於末章則歸罪於
幽王蕩之詩每章皆言紂之惡而至卒章則令厲王
而為之鑒詩人之辭深遠如此學者可不深思而熟
究之
隰桑刺幽王也小人在位君子在野思見君子盡心以
事之
隰桑有阿其葉有難既見君子其樂如何隰桑有阿其
葉有沃既見君子云何不樂隰桑有阿其葉有幽既見
君子德音孔膠心乎愛矣遐不謂矣中心藏之何日忘
之
李曰幽王之世非無君子也君子退而在野在位者
無非小人也然當時衛武公在位為幽王卿士則是
在位者非無君子孟子曰使在王所者長幼卑尊皆
薛居州也王誰與為不善使在王所者長幼卑尊皆
非薛居州也王誰與為善一薛居州獨如宋王何幽
王之時羣小在位雖一衛武公果何所補哉在易之
夬五陽一隂君子在位小人猶厠於其間在易之剥
五隂一陽小人在位君子猶存於其間幽王之時羣
小在位衛武公獨為卿士正所謂剥之時也夬之世
五陽而攻一隂是猶有小人矣積而至於乾則小人
無有矣剥之世五隂而攻一陽是猶冇君子矣積而
至於坤則君子不復存矣自古無道之世其始未嘗
無君子立於朝小人得意君子必高舉遠引退而窮
處也君子退而窮處於巖穴之下而斯民之心思慕
之切未嘗忘之隰桑之詩所以作也隰中之桑阿然
而美其葉又難然而茂盛以譬君子之德可以芘蔭
下民如此沃柔也幽黑色也惟君子之美如隰中之
桑故我思見此君子苟見君子則其樂當如之何也
故曰其樂如何云何不樂德音孔膠言德音所及膠
固而不可解也心乎愛矣此言其思愛君子雖遠在
野豈不能遠告之哉此所謂盡心事之也王鄭皆引
論語愛之能勿勞乎忠焉能勿誨乎為言蓋謂與此
詩相合非也此詩所言者非是小人誨君子也忠於
人者則誨之亦猶斯民之愛君子則必有以告之也
中心藏之何日忘之此以見其思賢者無日而已也
白華周人刺幽后也幽王取申女以為后又得襃姒而
黜申后故下國化之以妾為妻以孽代宗而王弗能治
周人為之作是詩也
白華菅兮白茅束兮之子之遠俾我獨兮英英白雲露
彼菅茅天步艱難之子不猶滮池北流浸彼稻田嘯歌
傷懷念彼碩人樵彼桑薪卬烘于煁維彼碩人實勞我
心鼓鍾于宫聲聞于外念子懆懆視我邁邁有鶖在梁
有鶴在林維彼碩人實勞我心鴛鴦在梁戢其左翼之
子無良二三其德有扁斯石履之卑兮之子之遠俾我
疧兮
李曰伊川云幽王寵襃姒而黜申后周人為之作詩
以刺之王字誤作后字理或然也幽王其初也取申
國之女以為后既得襃姒則黜之幽王既如此則天
下皆視之以妾為妻則化幽王之寵襃姒也以孽代
宗則化幽王之寵伯服也王既不能自治又安能治
國哉觀齊桓葵丘之會命於諸侯曰無易樹子無以
妾為妻正此詩所謂以妾為妻也易樹子正此詩所
謂以孽代宗也然齊桓公好内龍如夫人者六人而
太子之位卒不能定身死之後諸子爭立桓公不能
自正其身則又何以命諸侯桓公且然況幽王乎白
華野菅也白華漚之以為菅又用白茅以束之菅之
與茅各有所宜亦猶妾之與后亦各有所宜也而王
之於己乃遠弃之使我獨居何哉英英白雲英英白
雲之貌白雲之於菅與茅也皆有以覆露之使菅茅
皆得蒙其德澤也而王於嫡與妾乃不得並蒙其寵
今天步艱難如此王何為不圖此乎滮池北流滮流
貌伊川曰水之微流也尚能浸溉稻田王之崇高尊
大而反不能通流其寵澤念此可以嘯歌而傷懷也
碩人蓋指申后也亦猶碩人其頎蓋指莊姜也樵彼
桑薪言人之樵也取彼桑薪乃宜以炊㸑今乃燎於
烓竈煁烓竈其火延上謂之烘猶今之火爐也此亦
是言遇后不以道也故念碩人之勞我心也鼓鐘于
宫此譬王之為惡於内然以前史觀之當時之惡後
世無有不知之者雖牀第之言後世亦知之矣故古
人謂欲其不知莫若勿為王之所為如此豈有天下
不聞乎故我念之懆懆而不悅王乃視我邁邁果何
所益哉有鶖在梁有鶴在林二物各得其所而申后
獨不得其所故念此碩人而勞心也鴛鴦在梁鴛鴦
者雌雄相好之鳥戢其左翼者言以右翼而戢其左
翼此蓋言自得之貌今王之不善其於后也始則寵
之今則弃之此所謂士也罔極二三其德也有扁斯
石者乃乘石也其處之卑乃其分之所當然也亦猶
卑賤之人不可以為后也而王乃以卑賤之人而為
后而於后乃遠弃之故使我困病如此疷病也詳觀
此詩大抵與綠衣之詩相類綠衣之詩則專以綠衣
取譬反覆而盡其義而不為不足此詩則泛取譬喻
而盡其義而不為有餘其為詩體雖不同而發明嫡
妾之分則一也
緜蠻微臣刺亂也大臣不用仁心遺忘微賤不肯飲食
教載之故作是詩也
緜蠻黃鳥止于丘阿道之云遠我勞如何飲之食之教
之誨之命彼後車謂之載之緜蠻黃鳥止于丘隅豈敢
憚行畏不能趨飲之食之教之誨之命彼後車謂之載
之緜蠻黃鳥止于丘側豈敢憚行畏不能極飲之食之
教之誨之命彼後車謂之載之
李曰此詩言當時公卿皆無仁愛之心遺弃貧賤之
臣久役於外不肯飲食教載之微臣之勞則至矣大
臣恬然不之恤以見當時國亂禮廢恩義之薄一至
於此蓋當是時幽王不知臣下之勤勞而其大夫又
不知微臣之勞如此上之人不知之則幽王之時所
以遇臣下可知矣此詩又言道之云遠我勞如何豈
敢憚行畏不能趨其勞如此而大臣不之知則幽王
之時所以遇微臣可知矣蓋古之盛時不獨人君知
臣下之勤勞至后妃亦能知使者之勞瘁觀卷耳之
詩又言及馬之虺僕之痡其所以知勤勞如此故始
酌之以金罍又酌之以兕觥猶曰姑酌之而已至其
末章以金罍兕觥為不足荅其勞但嗟吁之而已以
深宫中之婦人如此則王可知矣大臣可知矣幽王
之時不然此詩所以刺之也緜蠻小鳥貌丘阿丘之
中曲也毛氏曰鳥止于阿人止於仁非也大學曰緜
蠻黃鳥止于丘隅孔子曰於止知其所止可以人而
不如鳥乎詩云穆穆文王於緝熙敬止為人君止於
仁為人臣止於敬為人父止於慈為人子止於孝與
國人交止於信毛氏之言蓋本於此蓋古人斷章取
義若用以解詩則多齟齬而不合者詩人之意但言
黃鳥之微得其所止小臣乃不得所止曾黃鳥之不
如也大學所謂可以人而不如鳥者故方可以為說
至於君止於仁此非詩之本意也道之云遠言道路
之遠我勞當如之何邪以見勞之甚也勞之甚渴則
當飲之飢則當食之事之未集則當預教之車敗則
當命後車載之古之人君恩義如此今何忘已而不
肯飲食教載之哉後車倅車也豈敢憚行畏不能趨
我非敢畏行也但恐其疲勞不能疾趨耳此以見其
憂勤之甚也豈敢憚行畏不能極我非敢憚行但恐
其不能至其所也極至也亦以見其憂勤之甚也國
語曰齊朝駕則夕極於魯國極之為言至也凡言此
者足以見其憂勤之至也
瓠葉大夫刺幽王也上弃禮而不能行雖有牲牢饔餼
不肯用也故思古之人不以微薄廢禮焉
幡幡瓠葉采之亨之君子有酒酌言嘗之冇兔斯首炮
之燔之君子有酒酌言獻之有兔斯首燔之炙之君子
有酒酌言酢之有兔斯首燔之炮之君子有酒酌言醻
之
李曰言幽王弃賓客之禮而不能行雖有牲牢饔餼
之物而不肯用之以行禮故作詩者思古之人不以
微薄之物而廢也六畜曰牲繫養者曰牢熟曰饔腥
曰餼昔子貢欲去告朔之餼羊子曰爾愛其羊我愛
其禮是子貢之所愛者羊而孔子之所愛者禮子貢
之所愛者小孔子之所愛者大古之人所以不以微
薄而廢禮也蓋物雖微而禮至重也昔楚元王敬禮
申公等穆生不嗜酒元王每置酒嘗為穆生設醴及
王戊即位嘗設後忘設焉穆生退曰可以逝矣醴酒
不設王之意怠夫醴酒禮之薄者也以醴酒之薄則
或設或不設似不足以為進退然其設則可以見其
意之勤不設則可以見其意之怠物之輕重雖不同
而禮寓於其間則亦烏可廢也幽王之為人也必其
所愛者小所廢者大頍弁之詩曰有頍者弁實維伊
何爾酒既旨爾殽既嘉言有酒之旨有殽之嘉何為
不用之以宴同姓同姓之親而酒殽之美猶不肯用
則於賓客雖有牲牢饔餼而不肯用乃其宜也幡幡
瓠葉貌也瓠葉新生可以為𦵔也采之亨之君子有
酒共酌而嘗之蓋得瓠葉為飲酒之𦵔故共酌此酒
也有兔斯首言一兔也兔以首言猶魚以尾言也爛
毛而炮曰炮加火上燒曰燔炕火曰炙言以物貫而
炙之也說文曰炙炮肉也言炙宗廟中熟肉以炙為
炮則炙與炮同也蓋亦是炮之類若别而言之則炕
火曰炙得兔首故共酌此酒也獻者主人獻賓也酢
者賓酢主人也醻者主人既卒酢爵又酌自飲卒爵
復酌進賓此皆是微物而可以存禮也鄭氏之說此
君子者謂庶人之有賢行者也其農功畢乃為酒漿
以合朋友此不必泥於庶人以為說但是古之君子
不以微薄而廢禮雖瓠葉兔首猶用以為禮今有牲
牢饔餼之物而不肯用之以為禮非有他義也
漸漸之石下國刺幽王也戎狄叛之荆舒不至乃命將
率東征役久病於外故作是詩也
漸漸之石維其高矣山川悠遠維其勞矣武人東征不
皇朝矣漸漸之石維其卒矣山川悠遠曷其沒矣武人
東征不皇出矣有豕白蹢蒸涉波矣月離于卑俾滂沱
矣武人東征不皇他矣
李曰幽王之時西戎北狄共為反叛而荆舒之貢不
至此但言荆舒不至而兼以戎狄叛之以見幽王無
道致戎狄之交侵也幽王以荆舒不至遂遣將士征
之士卒久病於外而不得歸然以為下國刺之何也
蓋王師出征諸侯之人亦從而病焉故刺之也鄭氏
曰山石漸漸然而高峻不可登而上喻戎狄衆強而
無禮義不可得而伐之也王氏曰石之漸漸然廉利
足以傷物而無化養之道焉幽王暴戾無德之譬也
一則以喻戎狄一則以喻幽王其說皆非也而鄭氏
之繆尤甚鄭氏既以石喻戎狄又以山川悠遠為荆
舒之國如此分别可謂泥於序之言也歐氏曰漸漸
高石與悠悠然長遠之山川皆自其東征之人序其
所歴險阻之勞爾其說甚簡而徑蓋說詩者不費辭
而理明則可謂得說詩之旨矣蘇氏曰漸漸之石而
欲以力平之乎吾見其高而已不可平也山川悠遠
而欲以行盡之乎吾見其勞而已不可盡也此說不
如歐氏之簡徑既言山石之高以見其跋涉險阻也
又言山川之悠遠以知其道里之遠而下繼之不皇
朝矣者鄭氏謂皇正也此說甚曲歐陽既辨之矣王
氏曰此朝與趙括母所謂東鄉朝其羣吏同意此說
恐亦未盡蓋下章言不皇他矣言不暇言及於他矣
則不皇朝矣者蓋亦是言不暇言及朝王也方在萬
里之外而不得歸深以為病故不暇言及朝王矣曷
其沒矣言何時而盡也沒盡也武人東征不皇出矣
言武人之勞且深入而不暇言及出此山川之險阻
矣有豕白蹢鄭氏謂喻荆舒之君唐突難禁制以月
離于畢俾滂沱矣喻荆舒之叛漸萌亦由王出也其
取譬皆曲折而不合王氏亦以有豕白蹢喻戎狄荆
舒之君與鄭氏不相遠歐陽公曰豕涉波而月離畢
將雨之驗也謂征伐者在乎險阻之中惟雨是憂不
皇及他也此說亦可謂簡徑而明矣而張横渠之說
尤分明其說曰豕之負塗曳泥其常性也今其足皆
白衆與涉波而去水患之多可知矣惟以此為水患
之多則四句相連理或然也蹢蹄也烝衆也蓋月離
于畢則有雨星有好風星有好雨正謂此也
苕之華(音花)大夫閔時也幽王之時西戎東夷交侵中國
師旅並起因之以饑饉君子閔周室之將亡傷已逢之
故作是詩也
苕之華芸其黃矣心之憂矣維其傷矣苕之華其葉青
青知我如此不如無生牂羊墳首三星在罶人可以食
鮮可以飽
李曰此言幽王之時戎既叛中國又病加之以師旅
因之以饑饉其亡徵見矣故君子作詩以自傷也兵
之上策莫如自知已不能自治而欲治人則是空内
而從事於外雖足以討夷狄之罪而民以愁困果何
益哉幽王之時夷狄交侵此固夷狄之罪而幽王不
能自治故加之以師旅因之以饑饉此君子思周之
將亡而作是詩也秦始皇從事於匈奴而不知秦民
之愁困故秦亦以亡隋煬帝為遼東之役民亦苦之
故隋亦以亡是皆從事於四夷而不知内之困也苕
陵苕也苕之華盛則黃矣盛至於黃則落矣故下章
言其葉青青言華落則惟見其葉青青矣以見周室
之衰亦如此華也維其傷矣此言其感傷也知我如
此不如無生正序所謂傷已逢之也言當時之人皆
苦其虐謂不如無生也蓼莪之詩曰鮮民之生不如
死之久矣兔爰之詩曰我生之初尚無為我生之後
逢此百罹則是當時之人不以為樂故以生不如死
也牂羊墳首三星在罶此二句頗難說毛氏曰牂羊
牝羊也墳大也罶曲梁也寡婦之笱也三星心星也
牂羊墳首無是道也三星在罶言不可久也諸家皆
以此為說而張横渠之說則以謂充庖墳首有牂羊
言歉歲而君食足也魚笱三星夜照天言羣生不可
充其飢腸也此二說姑兩存之人可以食鮮可以飽
此言其苟且如此但可以食矣不可以望其飽也此
以見其四海困窮也武王之興師也屢豐年夫大兵
之後必有凶年而武王之興師則屢豐年者蓋人和
則天地之和應焉幽王之時師旅並起曾無休息民
既怨矣加之以師旅因之以饑饉亦其理然也
何草不黃下國刺幽王也四夷交侵中國背叛用兵不
息視民如禽獸君子憂之故作是詩也
何草不黃何日不行何人不將經營四方何草不玄何
人不矜哀我征夫獨為匪民匪兕匪虎率彼曠野哀我
征夫朝夕不暇有芃者狐率彼幽草有棧之車行彼周
道
李曰左傳云國之興也視民如傷是其福也其亡也
以民為土芥是其禍也方周室之初文王視民如傷
此周之所以興及至幽王視民如禽獸此周之所以
亡也懷保小民其仁至矣而其心猶視民如傷則文
王之心可知矣幽王之兵革不息征伐不休民之苦
甚矣而幽王曾不之恤視民如禽獸則幽王之心可
知也蓋驅民於行陣之間鋒鏑之下乃萬死一生之
地非暴虐殘忍糜爛其民者必不肯為也歲暮則草
黃何草不黃以見其久役也何日不行以見其一歲
之中無日不行也何人不將以見其一國之中無人
得免戰爭之苦也人之所以將行者蓋為幽王經營
四方也然幽王果能經營四方乎何草不玄玄赤黑
色草始生其色玄蓋此言歲暮之時不得歸又至於
明年之春也何人不矜者矜不必是無妻但久役於
外弃其室家則可謂之矜也哀我征夫獨為匪民言
以我征夫為非民乎蓋以民視之則仁愛之必不至
於久役也今既不以民視之故不復顧惜之也匪兕
匪虎言兕也虎也乃在於曠野之中也今我非兕乎
非虎乎何為在此曠野之中而不歸乎率循也惟其
如是故哀我征夫朝夕不得皇暇以見其征役之久
也有芃者狐芃小貌棧車役車也言狐之小率循於
幽草之中以喻民以役車而行周道之中也王氏曰
四夷交侵中國諸侯莫肯朝事則周道鞠為茂草故
以率彼幽草況行彼周道也此曲說也天下之民皆人
耳人能以仁存心已欲立而立人已欲達而達人己
亦人也人亦己也吾之愛民是誠何心哉以己之心
而推之未有不愛民也幽王視民如禽獸詩中言匪
兕匪虎率彼曠野有芃者狐率彼幽草則是視民如
禽獸矣求其愛民之心果安在哉
毛詩集觧卷二十九
