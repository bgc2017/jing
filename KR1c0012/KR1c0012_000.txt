毛詩集解詩𩔖
提要
(臣)等謹案毛詩集解四十二卷不著編錄人名氏
集宋李樗黃櫄兩家詩解合為一編附以李泳所
訂吕氏釋音樗字若林閩縣人嘗領鄉貢著毛詩詳
解三十六卷櫄字實夫龍溪人淳熙中以舍
選入對升進士兩科調南劍州教授終宣教
郎著詩解二十卷總論一卷泳字深卿始末
未詳與樗櫄皆閩人疑是書為建陽書肆所
合編也樗為林之竒外兄(見書錄解題)又為吕本
中門人(見何喬遠閩書)其學問具有淵源書錄解題
稱其書博取諸家訓釋名物文義末用己意
為論斷今觀櫄解體例亦同似乎相繼而作
而稍稍補苴其罅漏不相攻擊亦不相符合
如論詩序樗取蘇轍之說以為毛公作而衛
宏續櫄則用王安石程子之說以為非聖人
不能作所見迥為不同其學雖似少亞於樗
而其說實足以相輔編是書者惟音釋取吕
祖謙而訓釋之文則置讀詩記而取樗櫄殆
亦以二書相續如驂有靳故不欲恭以他說
歟乾隆四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
