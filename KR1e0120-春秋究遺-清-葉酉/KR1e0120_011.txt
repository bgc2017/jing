春秋究遺卷十一
左庶子葉酉撰
襄公上
元年春王正月公即位
於是公年四歲
仲孫蔑會晉欒黶宋華元衞寗殖曹人莒人邾人滕人
薛人圍宋彭城
傳彭城降晉晉人以宋五大夫在彭城者歸寘諸瓠
丘按春秋書地例不係國彭城獨書宋者以楚人既
取之以封魚石矣故特正其為宋之彭城則楚人不
得取之宋魚石不得受之楚皆不待貶絶而自見矣
晉以五大夫歸不書者罪人既得不肆諸市朝而置
諸瓠丘以其寬亂賊之誅故輕其事而不書也
夏晉韓厥帥師伐鄭仲孫蔑會齊崔杼曹人邾人杞人
次于鄫
傳晉韓厥荀偃以諸侯伐鄭入其郛于是東諸侯之
師次于鄫以待晉師
秋楚公子壬夫帥師侵宋
傳秋楚子辛救鄭侵宋吕留鄭子然侵宋取犬丘按
楚不書救鄭而書侵宋者宋以侵告故
九月辛酉天王崩
邾子來朝
冬衞侯使公孫剽來聘晉侯使荀罃來聘
杜註冬者十月初也王崩赴未至皆未聞喪故各得
行朝聘之禮而傳善之按邾子來朝之時謂赴未至
于諸侯猶之可也踰月之後猶以為未聞喪乎且經
但書冬安見為十月初也註蓋因傳以為禮故從而
為之辭
二年春王正月葬簡王
鄭師伐宋
傳楚令也
夏五月庚寅夫人姜氏薨
六月庚辰鄭伯睔卒
晉師宋師衞寗殖侵鄭
宋雖非卿因晉亦非卿故以國序在衞上望溪先生
曰以此知將卑師衆稱師而不稱將將尊師少稱將
而不稱師也
秋七月仲孫蔑會晉荀罃宋華元衞孫林父曹人邾人
于戚
傳謀鄭故也孟獻子曰請城虎牢以偪鄭知武子曰
鄫之會吾子聞崔子之言今不來矣滕薛小邾之不
至皆齊故也罃將復于寡君而請于齊得請而告吾
子之功也若不得請事將在齊
己丑葬我小君齊姜
杜註齊諡也
叔孫豹如宋
傳通嗣君也
冬仲孫蔑會晉荀罃齊崔杼宋華元衞孫林父曹人邾
人滕人薛人小邾人于戚遂城虎牢
傳齊崔武子及滕薛小邾之大夫皆會知武子之言
故也遂城虎牢鄭人乃成按城虎牢不係鄭者春秋
書地例不係國十年戍鄭虎牢乃係鄭者以既成于
晉疑其為晉地故
楚殺其大夫公子申
傳楚公子申為右司馬多受小國之賂以偪子重子
辛楚人殺之
三年春楚公子嬰齊帥師伐吳
傳楚子重伐吳為簡之師使鄧廖帥組甲三百被練
三千以侵吳吳人要而擊之獲鄧廖子重歸既飲至
三日吳人伐楚取駕楚人以是咎子重子重病之遂
遇心疾而卒
公如晉
夏四月壬戌公及晉侯盟于長樗
公至自晉
杜註晉侯出其國都與公盟于外正義悼公謙不敢
使國君就已出盟于外若似相就然盟訖還入于晉
故公歸書曰公至自晉
六月公會單子晉侯宋公衞侯鄭伯莒子邾子齊世子
光己未同盟于雞澤
傳晉為鄭服故且欲修吳好將會諸侯使士匄告于
齊齊侯欲勿許而難為不恊乃盟于耏外六月己未
同盟于雞澤晉侯使荀會逆吳子于淮上吳子不至
按凡會盟并舉必先書會而後書盟會不日而盟日
故會盟同日者則書日于會之上會盟不同日者則
書日于盟之上此例之無可疑者也而與盟不同日
之會必書地如葵丘之盟先書會于葵丘重丘之盟
先書會于夷儀之類是也其不書地者或有伐救之
事則書會伐會救如馬陵柯陵之類是也獨此與文
十四年新城之盟先書會而列序諸侯之下即書日
並無伐救及于某地之文蓋諸侯始將為會至期而
更為盟本無伐救之事故不書伐救並未嘗行會禮
故不書會某某于某地而其始以會召故先書會而
後書盟所以别于始以盟召諸侯者也(本望溪先生說)
陳侯使袁僑如會
傳楚子辛為令尹侵欲于小國陳成公使袁僑如會
求成
戊寅叔孫豹及諸侯之大夫及陳袁僑盟
杜註其君不來使大夫盟之匹敵之宜按大夫而必
冠之以諸侯者别其為外大夫也凡春秋書諸侯有
不主魯書及者統魯在内有主魯書及者不統魯在
内蓋諸之為言衆也諸侯猶言衆侯故主魯書及其
所謂諸侯者自不統魯在内于文無所疑此以叔孫
豹為主書及若不冠之以諸侯則叔孫豹魯卿亦大
夫也主魯卿書及而單言大夫猶主魯君書及而單
舉侯之一字也何以别其為外大夫外諸侯乎此文
法當然先儒以為存諸侯鑿矣其說更詳具十六年
大夫盟下不地者會盟兩事故雖同地必再書于某
地此與雞澤皆盟也故承上文從省不列序大夫者
上既列序諸侯矣大夫係於諸侯故前目後凡例也
秋公至自會
冬晉荀罃帥師伐許
傳許靈公事楚不會于雞澤冬晉知武子帥師伐許
四年春王三月己酉陳侯午卒
夏叔孫豹如晉
秋七月戊子夫人姒氏薨
葬陳成公
八月辛亥葬我小君定姒
定十五年葬定姒哀公之母也妾母不備禮特從公
之諡以定姒書此定姒則諡也故不嫌從同
冬公如晉
傳公如晉聽政請屬鄫晉侯許之杜註受貢賦多少
之政鄫小國也欲得使屬魯
陳人圍頓
傳楚人使頓間陳而侵之故陳人圍頓
五年春公至自晉
夏鄭伯使公子發來聘
傳鄭子國來聘通嗣君也
叔孫豹鄫世子巫如晉
傳穆叔覿鄫太子於晉以成屬鄫不書及者比巫于
内臣也
仲孫蔑衞孫林父會吳于善道
傳吳子使壽越如晉請聽諸侯之好晉人將為之合
諸侯使魯衞先會吳且告會期按春秋内魯凡魯大
夫與外大夫同役必主魯大夫書及此獨列序而不
主仲孫蔑書及者蓋二國同受晉命各自其國往會
故不可以言及而會盟非下文戍陳比凡在列者必
書又不可獨書内事也若書仲孫蔑會衞孫林父吳
人于善道更無以見晉使二國先往會吳之實矣文
固各有所當歟
秋大雩
杜註雩夏祭所以祈甘雨旱則又修其禮雩而獲雨
故書雩而不書旱
楚殺其大夫公子壬夫
傳楚人討陳叛故曰令尹子辛實侵欲焉乃殺之
公會晉侯宋公陳侯衞侯鄭伯曹伯莒子邾子滕子薛
伯齊世子光吳人鄫人于戚
吳所以稱人者與諸侯列序獨以國舉則于文不順
故稱人來聽諸侯之好故不殊會皆文法當然無義
例也傳稱盟于戚不書者杜註不以盟告廟非也凡
諸侯會盟皆先會而後盟此獨先盟而後會蓋晉之
合諸侯原重在會吳吳只與會而不與盟故諸侯之
盟不書者輕其事也鄫與會者四年十月邾人莒人
伐鄫臧孫紇救之而敗于邾故穆叔以為不利乞復
還之而使鄫大夫聽命于會臧孫紇救鄫不書者春
秋為魯諱敗君將則書戰而不書敗大夫將則並不
書戰蓋君舉必書大夫非君比也故諱其敗即並不
書戰觀春秋所書内大夫侵伐傳未有言其敗者則
諱其敗即並其侵伐而諱之審矣
公至自會
冬戍陳
不書諸侯戍陳者杜註諸侯在戚皆受命戍陳各還
國遣戍不復有告命故獨書魯戍
楚公子貞帥師伐陳
公會晉侯宋公衞侯鄭伯曹伯齊世子光救陳
傳楚子囊為令尹伐陳十一月甲午會于城棣以救
之杜註公及救陳而不及會故不書會城棣
十有二月公至自救陳
辛未季孫行父卒
六年春王三月壬午杞伯姑容卒
夏宋華弱來奔
傳宋樂轡以弓梏華弱于朝平公見之曰司武而梏
于朝難以勝矣遂逐之
秋葬杞桓公
滕子來朝
傳始朝公也
莒人滅鄫
傳鄫恃賂也杜註鄫有貢賦之賂在魯恃之而慢莒
故滅之按公穀不歆非祀之說不可信聖人既明書
莒人滅鄫矣其為莒人以兵滅之無疑但左氏恃賂
之說亦未必然五年穆叔既以屬鄫為不利而使聽
命于會矣復何賂之可恃耶
冬叔孫豹如邾
傳穆叔如邾聘且修平杜註平四年狐駘戰
季孫宿如晉
傳晉人以鄫故來討曰何故亡鄫季武子如晉且聽
命
十有二月齊侯滅萊
傳晏弱圍萊三月入萊萊共公奔棠晏弱圍棠十一
月丙辰滅之按君將稱君史文定例此既稱齊侯則
左氏云云恐非其實抑或經文齊侯乃齊師之誤歟
七年春郯子來朝
夏四月三卜郊不從乃免牲
三卜蓋三月二卜四月又一卜三卜在春分後故孟
獻子曰既耕而卜郊宜其不從也
小邾子來朝
城費
傳南遺為費宰叔孫昭伯為隧正欲善季氏而求媚
于南遺謂遺請城費吾多與而役故季氏城費
秋季孫宿如衛
傳報子叔之聘且辭緩報非貳也
八月螽
經自莊公以後螟不書螽然後書蓋不可勝書故書
其重者耳
冬十月衞侯使孫林父來聘壬戌及孫林父盟
傳衞孫文子來聘且拜武子之言而尋孫桓子之盟
楚公子貞帥師圍陳
十有二月公會晉侯宋公陳侯衞侯曹伯莒子邾子于
鄬
傳楚子囊圍陳會于鄬以救之不書救者以陳侯逃
歸而兵遂中止也
鄭伯髠頑如會未見諸侯丙戌卒于鄵
按鄭僖公之卒三傳皆以為弑而經獨以卒書胡氏
遂力主公穀為中國諱之說果爾則春秋非傳信之
書矣是時鄭子駟當國襄二年傳稱鄭成公疾子駟
請息肩于晉距此纔五六年耳安有髠頑欲從晉不
勝其臣之欲從楚遂因此而被弑之理况髠頑既卒
若果如公穀之說即應改而從楚矣何以明年鄭子
國子耳又欲求媚於晉而侵蔡耶此正所為事有乖
謬所當信經而廢傳者也如會而卒于鄵必書未見
諸侯者按公羊傳傷而返未至乎舍而卒其所謂傷
而反者不足信至云反未至乎舍而卒則事理之可
信者蓋髠頑如會甫至會所得暴疾未及與諸侯相
見遽返至于鄵而卒其卒也乃既至會所返而卒于
鄵非未至會所往而卒于鄵也惟既至會所以暴疾
返而卒于鄵故傳聞異詞遂誤以為弑然會所非行
弑之地若于會所而弑其君則形迹彰徹獨不虞大
書於册未見云者理應相見之詞也諸侯相見曰會
理應相見則其已至會所不待言蓋特著其以暴疾
卒而不忍誣其臣以大惡之名忠厚之道也若苐書
鄭伯某如會丙戌卒于鄵則似往而辛于鄵而其事
之實無由見矣不書有疾者卒不言疾宣八年公子
遂如齊至黃乃復不言疾是其例也不書返者當其
返之時病勢已殆特至鄵乃絶耳非病者自返故不
可以言返也髠頑書名者以卒故名非名其如會也
與吳子遏伐楚書名同義
陳侯逃歸
傳陳人患楚慶虎慶寅謂楚人曰吾使公子黃往而
執之楚人從之二慶使告陳侯于會陳侯逃歸春秋
書逃凡三見莊五年鄭詹僖五年鄭伯及此皆恥之
之辭
八年春王正月公如晉
傳公如晉朝且聽朝聘之數正義曰文襄之制諸侯
三年而聘五年而朝自襄以後無復定準今晉悼復
修伯業故公朝而禀其多少之數如公朝者蓋亦非
一晉侯謙不敢在國約束故出外合之又難煩諸侯
使大夫聽命故為邢丘之會
夏葬鄭僖公
鄭人侵蔡獲蔡公子燮
杜註鄭侵蔡欲以求媚于晉不言敗惟以獲告
季孫宿會晉侯鄭伯齊人宋人衞人邾人于邢丘
傳會于邢丘以命朝聘之數使諸侯之大夫聽命季
孫宿齊高厚宋向戌衞甯殖邾大夫會之按鍾離以
後卿皆列序此獨稱人者左氏以為尊晉侯非也春
秋嚴上下之分故公及外大夫盟概不書公以其降
等屈班諱之也此會晉侯不欲煩諸侯意非不善而
不使大夫與之會乃以伯主之尊下與諸侯之大夫
齒則降等屈班為已甚矣而外事又不可不書晉侯
也故人諸侯之大夫人者輕之之詞見其不足與諸
侯抗所以著晉侯之失也或謂諸稱人者皆非卿左
氏以為齊高厚宋向戌衞寗殖蓋傳聞之誤今仍從
左氏謂實卿稱人者命朝聘之數大事也晉君親在
故魯使卿預會諸侯必無敢使微者預會之理程子
云以經辨傳之真偽必以義例求之一無可通然後
可决其偽耳若不悉心以求苐見傳與經少有齟齬
即以傳為不足信則鹵莽之病與穿鑿等又未免矯
枉過正之失矣鄭伯因獻捷而親聽命春秋無譏焉
故書爵從恒辭
公至自晉
會鄬未歸而如晉故會鄬不致而以自晉致
莒人伐我東鄙
傳莒人伐我東鄙以疆鄫田杜註莒既滅鄫魯侵其
西界故伐魯以正其封疆
秋九月大雩
冬楚公子貞帥師伐鄭
傳討其侵蔡也子駟子國子耳欲從楚子孔子蟜子
展欲待晉子駟曰詩云發言盈廷誰敢執其咎請從
楚騑也執其咎乃及楚平
晉侯使士匄來聘
傳拜公之辱告將用師於鄭
九年春宋災
夏季孫宿如晉
傳報韓宣子之聘也
五月辛酉夫人姜氏薨
傳穆姜薨于東宫杜註穆姜淫僑如欲廢成公故徙
居東宫事在成十六年
秋八月癸未葬我小君姜穆
冬公會晉侯宋公衞侯曹伯莒子邾子滕子薛伯杞伯
小邾子齊世子光伐鄭十有二月己亥同盟于戲
傳諸侯伐鄭師于汜令曰修器備盛餱糧歸老幼居
疾于虎牢肆𤯝圍鄭鄭人恐乃行成三月己亥同盟
于戲鄭服也杜註伐鄭而書同盟則鄭受盟可知按
杜註以同盟之同統鄭及諸侯皆在内其說恐不確
此盟及十一年盟于亳城北鄭皆在列以為同鄭猶
可耳若成十七年盟于柯陵鄭實不服而亦書同盟
何說乎其辨詳二十三年盟于重丘下
楚子伐鄭
傳楚子伐鄭鄭子駟將及楚平子孔子蟜曰與大國
盟口血未乾而背之可乎子駟曰吾盟固云惟強是
從今楚師至晉不我救則楚強矣乃及楚平
十年春公會晉侯宋公衞侯曹伯莒子邾子滕子薛伯
杞伯小邾子齊世子光會吳于柤
吳先在柤晉帥諸侯往會之故會而又會與成十五
年會吳于鍾離義同
夏五月甲午遂滅偪陽
傳會于柤晉荀偃士匄請滅偪陽而封向戌焉荀罃
曰城小而固勝之不武不勝為笑固請丙寅圍之弗
克荀偃士匄請班師知伯怒投之以机出于其間曰
七日不克必爾乎取之五月庚寅荀偃士匄帥卒攻
偪陽親受矢石甲午滅之以與向戌向戌辭乃予宋
公汪氏克寬曰偪陽與柤皆在今沛縣乃吳人入中
國之要衝柤之會蓋謀滅偪陽而通吳也按此說于
情事極合惟原為謀滅偪陽而會故書曰遂所為繼
事之詞而有歸重之意也
公至自會
戲之盟未歸而如柤故以後會致
楚公子貞鄭公孫輙帥師伐宋
以宋公受偪陽故按傳稱衞侯救宋師于襄牛鄭子
展曰必伐衞不然是不與楚也故鄭皇耳侵衞楚令
也又稱秋七月楚子囊鄭子耳伐我西鄙還圍蕭八
月克之而經皆不書蓋經止欲著鄭之從楚耳既書
伐宋則因衞救宋而伐衞不必言矣至伐我西鄙不
書者卓氏爾康曰伐宋之師聲言伐魯志在還兵取
蕭魯不受兵故不書其說似得其實圍蕭亦不書者
殆不告故
晉師伐秦
傳晉荀罃侵秦報其侵也杜註荀罃不書不親帥也
秋莒人伐我東鄙
傳莒人間諸侯之有事也故伐我東鄙
公會晉侯宋公衞侯曹伯莒子邾子齊世子光滕子薛
伯杞伯小邾子伐鄭
傳諸侯伐鄭己酉師于牛首此三駕之一
冬盜殺鄭公子騑公子發公孫輙
傳初子駟與尉止有爭將禦諸侯之師而黜其車曰
爾車非禮也子駟為田洫司氏堵氏侯氏子師氏皆
喪田焉故五族聚羣不逞之人因公子之徒以作亂
十月戊辰攻執政于西宫之朝殺子駟子國子耳按
殺大夫必書官此不書官者蓋上書國殺則下必書
大夫若以盜為文則止以名見義不關乎大夫也稱
盜者或謂陰賊不知為何國之人故稱盜非也春秋
稱盜殺凡三見此年傳明書尉止及司氏堵氏侯氏
子師氏矣昭公二十年盜殺衞侯之兄縶亦明書齊
豹矣豈不知何國之人耶蓋私有仇于其人並不假
君命而殺之者則書之曰盜所以然者其君既不與
聞又諱其國之無政以致羣下相殺故飾其辭而以
盜殺告舊史遂承而書之而書盜殺則其國之無政
可見故聖人亦仍之而已盜殺陳夏區夫傳不載其
事當亦此類惟殺蔡侯申則真陰賊不知何國之人
耳惟不知何國之人故不稱弑以非其君也望溪先
生說具載本條下
戍鄭虎牢楚公子貞帥師救鄭
傳諸侯之師城虎牢而戍之楚子囊救鄭諸侯之師
還楚人亦還按虎牢係之鄭者以既城于晉疑其為
晉地故還係之鄭以見其為鄭之巖邑也戍虎牢則
鄭不得不服矣不書諸侯戍鄭虎牢者與戍陳同義
公至自伐鄭
十有一年春王正月作三軍
傳十一年春季武子將作三軍告叔孫穆子曰請為
三軍各征其軍穆子曰政將及子子必不能武子固
請之穆子曰然則盟諸乃盟諸僖閎詛諸五父之衢
正月作三軍季氏使其乘之人以其役邑入者無征
不入者倍征孟氏使半為臣若子若弟叔孫氏使盡
為臣不然不舍杜註魯本無中軍惟上下二軍皆屬
于公有事二卿更帥以征伐季氏欲專其民故假立
中軍因以改作正義成王封周公于曲阜地方七百
里其時必有三軍也詩頌僖公能復周公之宇云公
徒三萬鄭註云大國三軍則僖公復古制亦三軍矣
蓋自文公以來伯主之令軍多則貢事多自減為二
軍耳非是魯衆不滿三萬也周禮小司徒凡起徒役
無過家出一人故鄉為一軍天子一軍出自六鄉則
大國三軍出自三鄉其餘公邑采地之民不在三軍
之數季武子今為三軍則異于是以魯國屬公之民
皆分為三亦謂之三軍其軍之民不止于一萬二千
五百家也望溪先生曰作三軍者季氏自為一軍孟
叔共為一軍而公徒為三軍也孟孫取四之一叔孫
取四之二故共為一軍而公所得之五為中軍惟中
軍屬公故後復毁之
夏四月四卜郊不從乃不郊
穀梁傳夏四月不時也四卜非禮也按書不郊不書
免牲蓋卜免牲不吉而不敢免留以待後卜也
鄭公孫舍之帥師侵宋
傳鄭人患晉楚之故諸大夫曰楚弱于晉晉不吾疾
也晉疾楚將避之何為而使晉師致死于我楚不敢
敵而後可固與也子展曰與宋為惡諸侯必至吾從
之盟楚師至吾又從之則晉怒甚矣晉能驟來楚將
不能吾乃固與晉大夫說之夏鄭子展侵宋
公會晉侯宋公衞侯曹伯齊世子光莒子邾子滕子薛
伯杞伯小邾子伐鄭
此悼公三駕之二
秋七月己未同盟于亳城北公至自伐鄭
傳六月諸侯會于北林師于向右還次于𤨏圍鄭觀
兵于南門西濟于濟隧鄭人懼乃行成秋七月同盟
于亳
楚子鄭伯伐宋
傳楚子囊乞師于秦將以伐鄭鄭伯逆之丙子伐宋
公會晉侯宋公衞侯曹伯齊世子光莒子邾子滕子薛
伯杞伯小邾子伐鄭會于蕭魚
傳諸侯悉師以復伐鄭鄭人使良霄如楚告將服于
晉楚人執之諸侯之師觀兵于鄭東門鄭人使王子
伯駢行成十二月會于蕭魚赦鄭囚皆禮而歸之納
斥堠禁侵掠杜註會于蕭魚鄭服而諸侯會
公至自會
以會致者觀兵而不果伐故以會致
楚人執鄭行人良霄
杜註既成後告故書在蕭魚後書行人者說見莊十
七年齊人執鄭詹下
冬秦人伐晉
傳秦庶長鮑庶長武帥師伐晉以救鄭士魴禦之少
秦師而弗設備戰于櫟晉師敗績杜註不書敗績晉
恥易秦而敗故不告也
十有二年春王三月莒人伐我東鄙圍台季孫宿帥師
救台遂入鄆
穀梁傳受命而救台不受命而入鄆惡季孫宿也遂
者繼事而加甚之詞
夏晉侯使士魴來聘
拜師也
秋九月吳子乘卒
冬楚公子貞帥師侵宋
傳楚子囊秦庶長無地伐宋師于楊梁以報晉之取
鄭也
公如晉
十有三年春公至自晉
夏取邿
秋九月庚辰楚子審卒
冬城防
傳書事時也於是將早城臧武仲請俟畢農事禮也
十有四年春王正月季孫宿叔老會晉士匄齊人宋人
衞人鄭公孫蠆曹人莒人邾人滕人薛人杞人小邾人
會吳于向
傳十一年秋吳侵楚養由基奔命子庚以師繼之戰
于庸浦大敗吳師十四年春吳告敗于晉會于向為
吳謀楚故也杜註魯使二卿並會敬事伯主晉人自
是輕魯幣而益敬其使叔老雖介亦列于會按齊宋
衞稱人必非卿也左氏惰不書之說不足信下伐秦
書衞北宫括卿也左氏又以為攝蓋誤信傳聞從而
為之辭
二月乙未朔日有食之
夏四月叔孫豹會晉荀偃齊人宋人衞北宫括鄭公孫
蠆曹人莒人邾人滕人薛人杞人小邾人伐秦
傳諸侯之大夫從晉伐秦以報櫟之役濟涇而次秦
人毒涇上流師人多死乃還晉人謂之遷延之役晉
與秦兵爭止此
己未衞侯出奔齊
傳衞獻公戒孫文子寗惠子食皆服而朝日旰不召
而射鴻于囿二子從之不釋皮冠而與之言二子怒
孫文子如戚孫蒯入使公飲之酒使太師歌巧言之
卒章文子曰君忌我矣弗先必死公使子蟜子伯子
皮與孫子盟于丘宫孫子皆殺之公出奔齊衞人立
公孫剽孫林父寗殖相之以聽命于諸侯不書孫林
父甯殖逐其君而以自奔為文者義見桓十五年鄭
伯突出奔蔡下不名者諸侯出奔例不名
莒人侵我東鄙
秋楚公子貞帥師伐吳
傳楚子為庸浦之役故子囊師于棠以伐吳吳不出
而還子囊殿以吳為不能而弗儆吳人敗之
冬季孫宿會晉士匄宋華閱衞孫林父鄭公孫蠆莒人
邾人于戚
傳晉侯問衞故于中行獻子對曰衞有君矣伐之未
可得志而勤諸侯不如因而定之冬會于戚謀衞也
按孫林父在會蓋謀定剽也
十有五年春宋公使向戌來聘二月己亥及向戌盟于
劉
杜註報二年豹之聘尋十一年亳之盟按不盟于國
而盟于劉其義未聞或謂下書劉夏逆王后因誤衍
劉字後人遂附會增于字以成文容或有之
劉夏逆王后于齊
公羊傳外逆女不書此何以書過我也按逆后使大
夫非禮也故因其過我而書之不書王使所為婚禮
不稱主人也
夏齊侯伐我北鄙圍成公救成至遇
齊貳于晉又以衞侯衎在齊而季孫會戚以立剽故
伐我凡師至中途止而不進曰次此不曰次而曰至
殆至遇即還並未次止于其地歟
季孫宿叔孫豹帥師城成郛
成者孟氏私邑乃救之者公城其郛者季孫宿叔孫
豹而孟孫皆不與焉非不與也蓋成被圍于齊竭其
捍禦之力而使齊不能取而有之者孟孫也其力既
竭于守迨齊師既退而城郭不完使宿與豹不為任
其板築之役則成將不得為魯所有矣此同舟共濟
之道也
秋八月丁巳日有食之
邾人伐我南鄙
傳秋邾人伐我南鄙使告于晉晉將為會以討邾莒
晉侯有疾乃止
冬十有一月癸亥晉侯周卒
晉悼公自三駕服鄭之後伯略漸衰蓋其志已滿又
何怪平公之不能嗣其業也
春秋究遺卷十一
