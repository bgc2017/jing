春秋究遺卷三
左庶子葉酉撰
莊公
元年春王正月
繼故不書即位說詳桓元年公即位下仍書王正月
者與隱公元年同
三月夫人孫于齊
凡稱夫人必稱某氏者恒詞也專稱夫人者著其為
夫人以正其罪也公見殺於齊親莫親於夫人而乃
孫於齊乎故特以夫人書蓋對公為文以語氣求之
而其罪自不可掩若不去姜氏則或習其讀而不之
察矣
夏單伯逆王姬
左氏經文作送杜註以單伯為天子卿張氏洽曰非
也築館在秋如單伯果以天子之卿送王姬必俟館
成之後方至魯豈得豫書之當從公榖作逆其說似
得其實不書如京師者詞以達意為主人止知以多
為達而春秋吐詞為經則往往以少為達如鄭伯克
段於鄢不書段出奔及上文夫人孫于齊不書姜氏
之類皆是蓋意有所專注即不雜一他詞以亂之此
春秋之所以為謹嚴也此經之不書如京師亦猶是
已蓋聖意專以忘親仇而主齊婚為魯莊罪若書如
京師則與逆王姬之詞相亂而習其讀者或且疑其
意在於譏單伯之不以聘王而如京師與成十三年
書公如京師同一義矣少一詞而義轉達斯固游夏
所不能贊者與
秋築王姬之館于外
築館所以舍王姬於外杜註公在諒闇中慮齊侯當
親迎不忍便接之於廟也
冬十月乙亥陳侯林卒
王使榮叔来錫桓公命
魯史舊文王本不稱天聖人修之加天於王者謂王
當奉若天道也今以簒弑之賊生不加誅死而錫命
所謂奉若天道者安在乎王不稱天聖人亦本其惡
惡之心不覺形之於筆削之際而已
王姬歸于齊
大書歸於齊所以著莊公忘不共戴天之仇而為之
主婚之罪也
齊師遷紀郱鄑郚
齊欲滅紀故徙其三邑之民而取其地至是紀之力
不足以自守雖欲不亡而不可得矣
二年春王二月葬陳莊公
夏公子慶父帥師伐於餘丘
於餘丘杜註國名也公榖以為邾邑按邑不書伐當
以杜註為是慶父稱公子蓋已為大夫也
秋七月齊王姬卒
書王姬之歸而且及其卒蓋比内女而為之服故備
書之以見公之厚於仇國也
冬十有二月夫人姜氏會齊侯于禚
傳書姦也按禚齊地是姦發夫人
乙酉宋公馮卒
三年春王正月溺會齊師伐衞
溺不稱公子未為大夫也榖梁以為貶非
夏四月葬宋莊公
五月葬桓王
崩七年而後葬故公榖皆以為改葬天子之崩魯使
人會則書葬葬而不書會者其人微也
秋紀季以酅入于齊
杜註齊欲滅紀故季以酅入齊為附庸按諸侯之兄
弟不稱名而以行次書者四許叔也紀季也蔡叔蔡
季也紀季為齊附庸許叔處許東偏亦鄭之附庸也
附庸之君例稱字其稱行次者古人行次亦謂之字
莊二十三年書蕭叔朝公是其例也至蔡叔之以行
次書者以封人老而無子叔將繼其兄以有國也蔡
季則以其歸之時獻舞初立民志未孚季以兄弟至
親素為其國人之所附今見其来歸遂相與倚之以
為重故稱其行次因其重而重之也此與閔元年書
季子来歸之義正同彼書内事單季字不成文故以
子配季此書外事故以季係國也其後獻舞被獲於
楚蔡無君者八九年以八九年無君之國而能填撫
其民人使不生他變者大都皆季之力也此春秋所
以重之歟
冬公次于滑
傳次于滑將會鄭伯謀紀故也鄭伯辭以難凡師一
宿為舍再宿為信過信為次
四年春王二月夫人姜氏享齊侯于祝丘
三月紀伯姬卒
榖梁傳外夫人不卒此其言卒何吾女也適諸侯則
尊同以吾為之變故卒之也望溪先生曰内女之卒
有變然後書紀二姬之書也以國亡君奔而失其所
也
夏齊侯陳侯鄭伯遇于垂
鄭伯厲公也蘇氏以為子儀非張氏洽曰三國遇垂
謀取紀也
紀侯大去其國
杜註以國與季季奉社稷故不言滅不見迫逐故不
言奔大去者不返之詞程子以大為紀侯名罪其不
能死社稷也其說恐不確
六月乙丑齊侯葬紀伯姬
目齊侯者胡氏以為著其迫逐紀侯之罪非也齊侯
迫逐紀侯之罪豈待葬紀伯姬而始著乎蓋齊侯者
紀伯姬之仇人也國為其所滅君為其所逐身死在
殯而葬於仇人之手其可憫孰甚焉故目齊侯者愍
紀伯姬也若從齊侯起義則葬一亡國之夫人其事
至細豈春秋之所宜錄者哉
秋七月
冬公及齊人狩于禚
齊人公榖皆以為齊侯謂公不當與仇人通故諱稱
人以示譏其說迂迴不可通春秋傳信之書既書齊
人則必非齊侯決無譏在公而卑其敵之理公之所
以及齊人狩者蓋禚齊地與魯接壤而齊人習於田
獵之事是時齊與魯親襄又以内亂自慙故欲與公
為好特令人導公狩於其境内以娛樂之而公舞選
射貫狩適投其所好亦不欲逆其相親之意(二十三年如齊)
(觀社即此意)故遂及齊人狩于禚其所及者齊人本非齊
侯也以仇讎之國從其請而狩於其境内即為忘親
釋怨不必及齊侯狩而後為罪也春秋據事直書苐
書及齊人狩而其罪自見豈必諱齊侯為齊人而後
為譏乎且諱者微其詞使凡事之可譏者皆有以冺
其迹故謂之諱既諱矣又何云譏也狩與盟會不同
故公雖及齊之微者狩不諱公
五年春王正月
夏夫人姜氏如齊師
齊師正義齊侯疆理紀地有師在紀不言地者師之
進止無常也不言會者會必先為之期齊侯在師夫
人往而就之不可以會言也
秋郳黎来来朝
傳名未王命也杜註未受爵命為諸侯傳發附庸稱
名例也其後數從齊桓以尊周室王命以為小邾子
按附庸之君例稱字黎来恐亦是字而左氏以為名
則邾儀父之稱字其義不可通矣抑或郳國尤小舊
史但知其名故不得不以名見與
冬公會齊人宋人陳人蔡人伐衞
傳納惠公也齊人宋人皆大夫榖梁傳之說不足信
若以諸侯而敢逆王命列其爵其罪不更著乎不書
納衞侯者義具成十八年宋魚石復入于彭城下二
十四年戎侵曹不書納赤與此同義
六年春王正月王人子突救衞
王人天子之大夫王謂王國王人猶言晉人齊人也
子突大夫名古以子名者見於傳記如陳子亢介子
推皆是春秋惟附庸之君書字餘無書字之法杜註
非子突必冠以王人者但稱子突救衞則疑於内卿
矣又不可云王子突也其不言王使者彼伐而此救
敵詞也若救衞而書王使則以天子之尊而下夷於
列國非所以正名分矣桓五年伐鄭只據從王者為
文即此義然則外大夫伐救何以亦不書君使外大
夫伐救每不止一國若合數國之大夫而皆目其君
則無復文理矣故外大夫會伐會救不書君使而一
國之伐救因例焉文當然也外大夫會盟不目君義
與此同来盟則書君使以接於我故
夏六月衞侯朔入于衞
諸侯復國例書復歸書入者以國本非其所有也
秋公至自伐衞
連數國之師自五年冬會伐閱三時而後返歸告於
廟故書至
螟
冬齊人来歸衞俘
觀此則衞朔之入祗納賂於齊而魯並不得與之分
功也審矣衞既祗歸功於齊則納朔之舉齊實主之
而魯特惟齊令之是從也又審矣是時魯之國勢去
齊猶不甚遠乃惟其令之是從焉莊公雖無志復仇
然亦不應孱弱至此必迫於文姜之命無疑惟迫於
姜命故来歸衞俘傳稱文姜請之蓋無故而使吾君
躬擐甲胄疲民費財為此有損無益之舉以瘠魯而
肥齊不能無慙於國人也故欲以寳貨之賂解之人
者渾舉之詞外諸侯之事若此類皆稱人義不關乎
其爵也来蓋使人来不書使某者其人微也知齊人
之不以来者稱而謂其為渾舉之詞者以楚人使宜
申来獻捷之文知之也書法與鄭人来輸平同
七年春夫人姜氏會齊侯于防
傳齊志也杜註文姜數與齊侯會至齊地則姦發夫
人至魯地則齊侯之志
夏四月辛卯夜恒星不見夜中星隕如雨
如雨者公羊傳言其狀如雨也左傳與雨偕也杜註
訓如為而正義星隕固異雨乃常事亦言之者雨内
見星所以為異主言星之異不言雨之異也按經文
明言如雨似當以公羊之說為正
秋大水無麥苗
冬夫人姜氏會齊侯于榖
八年春王正月師次于郎以俟陳人蔡人
稱師者内大夫將例稱名稱帥師此微者也故稱師
公羊傳將卑師衆稱師將卑師寡稱人内則無論師
衆師寡凡微者將皆稱師或但書及無稱人之例蓋
單人字不成文又不可言我人也微者將故下及齊
師圍郕書及不書會或謂魯君親將以無功而諱之
非也乾時敗績且不諱此無功而諱之乎下郕降于
齊師傳稱慶父請伐齊師正義在國請耳非是軍中
請也春秋凡書次未有著其所為者此獨書以俟陳
人蔡人何也蓋公本意原欲與陳蔡合兵伐郕其及
齊師圍郕者乃後之變計非本謀也若不書俟陳蔡
則似魯之本謀原欲與齊合兵而其事之情實無由
見矣不書伐郕者師未出境不成乎伐也故不書
甲午治兵
甲午正月之甲午也古者出而治兵入而振旅蓋公
原欲與陳蔡聯兵伐郕至是而陳蔡將至故亟為治
兵俟其一至即行也稱干比戈士氣勃發似有不可
中止之勢乃下忽繼之曰夏師及齊師圍郕比事屬
詞而聖人之情可見矣
夏師及齊師圍郕郕降于齊師秋師還
覆書師者公本意原欲與陳蔡聯兵伐郕今乃及齊
師圍郕兩事也故覆書師以别異之按春秋書會伐
未有如此之首尾畢備者蓋齊襄乃魯不共戴天之
仇棄仇崇好於義既有所不可且公之本意原欲與
陳蔡聯兵伐郕其忽變而與齊者必齊因與郕壤地
相接意欲得之以為附庸今聞魯將伐之恐其為魯
所得遂以計誘魯令謝陳蔡而與己合兵其為謀甚
狡蓋齊魯聯師伐郕則郕必不支而魯之兵力不強
於齊郕不支必不舍齊而服於魯此事勢之顯然易
見者是時魯之兵力雖較齊差弱而猶不甚相遠使
不從其計齊固無如之何乃公竟懵焉墮其術中一
若為積威之所劫雖與陳蔡有成約不難背之而惟
齊令之是從其必迫於文姜之命無疑以軍旅之事
而聽於一淫婦人公之不振亦甚矣聖人心傷其事
故以俟陳蔡與及齊師對舉為文蓋病其忘親釋怨
又不虞其將見欺而失其所與之自貽伊戚也豈徒
以擅興大衆吞併弱小為罪而已哉春秋大夫將不
書至此微者將獨變文書師還者又著其兵出無功
歷三時而後返雖不從慶父之請較之遂非逞忿者
有間然勞師動衆至甘為仇國之所賣何若慎之於
初之為愈也師還在秋諸兒冬即被弑於此而不以
復仇為事後雖欲揕仇人之胸而不可得矣故特詳
誌之以見義焉
冬十有一月癸未齊無知弑其君諸兒
齊侯使連稱管至父戍葵丘期戍而不遣代僖公之
母弟夷仲年生公孫無知有寵於僖公襄公絀之故
二人因之以作亂冬十二月弑公而立無知按無知
不稱公孫者以未為大夫故
九年春齊人殺無知
傳公孫無知虐於雍廩九年春雍廩殺無知按殺無
知者雍廩也書齊人義見隠五年衞人殺州吁下
公及齊大夫盟于蔇
是時齊無君故公與其大夫盟不諱公盟者衆故不
目其人
夏公伐齊納糾齊小白入于齊
按糾與小白史記以小白為弟程子引薄昭之言證
小白為兄(按精義載程子之言曰桓公子糾襄公之二弟也大全引以為襄公之二子誤甚)
二說紛紛迄無定論然以經文及左氏傳考之皆非
也二人本非兄弟小白乃僖公子糾乃襄公子觀左
氏傳稱襄公立無常鮑叔牙奉小白出奔蓋恐不為
其兄所容故出奔以避其禍也及亂作而後管召奉
公子糾奔魯使糾與小白皆僖公子小白畏禍及糾
獨不畏禍及乎此一證也又殺兄弟宜目君如天王
殺其弟佞夫是也糾若與小白為兄弟則後取子糾
殺之不當書齊人此又一證也公榖書納糾不稱子
惟左氏傳稱子然齊人取子糾殺之則三傳經文皆
稱子春秋惟時君之子乃稱子其非兄弟尤彰彰明
矣(以上本梁氏錫璵說)糾既為襄之子則齊襄者魯之仇人糾
為襄子乃魯之仇人之子也以仇人之子而乃為伐
齊以納之則忘親釋怨其罪大矣故春秋特書納以
譏之其不稱子者絶其父故不子其子下文取子糾
殺之稱子者所以譏其不當殺也此若亦稱子則下
文譏其不當殺之義轉無由見矣左氏誤不可從小
白繫齊者著其當得國也父死子繼糾何以不當得
國周禮大司馬九伐之法於内外亂鳥獸行者則滅
之滅者殄其世嗣之謂糾之所以不當得國者襄累
之
秋七月丁酉葬齊襄公
八月庚申及齊師戰于乾時我師敗績
春秋為魯諱敗此獨書敗績者胡氏謂能與仇戰雖
敗亦榮故不諱非也莊公即位已九年矣何嘗有復
仇之意其戰于乾時也納糾非復仇也不幸而敗何
榮之有聖人正惡其納仇人之子至於喪師辱國非
尋常戰而不利者比故直書其敗以甚其罪耳焉有
以敗為榮者乎春秋序戰例以受兵之國主兵此獨
以魯主兵者春秋魯史故以魯及齊不以齊及魯内
魯也(若有同役之國則不從此例如莊公十二年書及鄭師伐宋戰于宋是也)及不書公
伐齊而及齊戰一事也故承上文從省
九月齊人取子糾殺之
糾非弟也故不曰弟書齊人者傳稱鮑叔帥師来言
曰子糾親也請君討之則取子糾者鮑叔也故稱人
前稱糾兹特冠之以子者著其不當殺也不曰齊人
殺子糾而曰取子糾殺之者又著魯之不自振拔始
而納糾者何心今乃為齊所脅取而殺之既不能以
仇人之子而絶之於前又不能以逋亡之孤而保全
之於後所謂進退兩無所據者也糾来奔不書者義
見閔元年季子来歸下
冬浚洙
張氏洽曰洙水在魯城北齊伐魯之道也魯雖殺子
糾而猶有畏齊之心故浚而深之以備齊師之至
十年春王正月公敗齊師于長勺
傳齊師伐我公將戰曹劌請見公與之乘戰于長勺
公將鼓之劌曰未可齊人三鼓劌曰可矣齊師敗績
按傳例未陣曰敗某師蓋兩軍甫交此軍用謀而敵
軍遽潰本未嘗戰故不書戰先儒謂惡其詐非也若
惡其詐孰有詐如城濮之戰者乎且長勺之戰並無
詐謀不過待其衰而鼓之耳若聖人於此即以其詐
而惡之則必如宋襄之不鼓不成列然後可矣有是
理乎
二月公侵宋
按先儒責公舉無名之師其說恐未確此必長勺之
役宋人與謀而公報之者觀下齊宋次于郎可知
三月宋人遷宿
杜註強遷之而取其地故文異於邢遷
夏六月齊師宋師次于郎公敗宋師于乘丘
書次者何氏休曰二國纔止次未成於伐魯即能敗
宋師齊師罷去故不言伐言次也敗宋師義見長勺
下
秋九月荆敗蔡師于莘以蔡侯獻舞歸
傳蔡哀侯娶於陳息侯亦娶焉息媯將歸過蔡蔡侯
見之弗賓息侯聞之怒使謂楚文王曰伐我吾求救
於蔡而伐之楚子從之秋九月楚敗蔡師于莘以蔡
侯獻舞歸楚稱荆說詳十四年荆入蔡下獻舞殆即
折之盟所謂蔡叔者諸侯執不名自此遂失國故名
之如諸侯之卒則名也盟稱行次執稱獻舞望溪先
生所謂義各有當而不相悖也
冬十月齊師滅譚譚子奔莒
傳齊侯之出也過譚譚不禮焉及其入也諸侯皆賀
譚又不至冬齊師滅譚譚無禮也按用大衆曰師譚
子不名與弦子温子同胡氏用啖氏之說以不名者
謂其無罪而見滅名者謂其屈服而出奔其說恐不
確僖公以前國滅而其君出奔及以歸者俱不名至
宣公十五年晉師滅赤狄以潞子嬰兒歸其後君奔
及以歸者俱名蓋年遠者紀載略年近者紀載詳非
褒貶之所存也如必以名為貶則潞子嬰兒何罪哉
既書滅復書奔者君與國並重也奔不書出者由内
而外謂之出國滅則無内故不可以言出也此與昭
二十六年王子朝奔楚不書出其義正同
十有一年春王正月
夏五月戊寅公敗宋師于鄑
傳宋為乘丘之役故侵我公禦之宋師未陣而薄之
敗諸鄑凡師敵未陣曰敗某師皆陣曰戰大崩曰敗
績得儁曰克京師敗曰王師敗績於某
秋宋大水
夏敗宋師秋大水而公使往弔以是知春秋時怨不
廢禮蓋古意之猶存而未冺者也(本望溪先生說)
冬王姬歸于齊
望溪先生曰王姬之歸惟見於莊之篇所以著忘親
之罪也然歸王姬于齊襄其事詳在喪而主仇昏故
備書以著其惡也歸王姬於齊桓其事略惡有差也
十有二年春王三月紀叔姬歸于酅
杜註紀侯去國而死叔姬歸魯紀季自定於齊而後歸
之全守節義以終婦道故繫之紀而以初嫁為文賢之
也歸魯不書者非寧非大歸雖一事之首尾不必備
夏四月
秋八月甲午宋萬弑其君捷及其大夫仇牧
傳乘丘之役公以金僕姑射南宫長萬公右歂孫生
搏之宋人請之宋公靳之曰始吾敬子今子魯囚也
吾弗敬子矣病之十二年秋宋萬弑閔公于蒙澤遇
仇牧于門批而殺之按傳稱宋萬弑閔公于蒙澤而
經不地者義不係乎地也昭十三年楚公子比弑其
君虔于乾谿書地者蓋楚靈本不死于乾谿特書其
地所以著公子比迫君于死之罪也正義謂史自詳
略聖人本不為義例其說恐不確
冬十月宋萬出奔陳
傳宋萬弑閔公立子游羣公子奔蕭公子御說奔亳
南宫牛猛獲帥師圍亳冬十月蕭叔大心及戴武宣
穆莊之族以曹師伐之殺南宫牛於師殺子游於宋
立桓公猛獲奔衞南宫萬奔陳宋人請猛獲於衞衞
人歸之亦請南宫萬於陳以賂皆醢之按宋萬已醢
而不書宋殺者蓋萬既奔陳宋桓即位以萬亂赴告
諸侯是時猶未獲萬也故以奔陳来告其後萬雖醢
而宋不再告故苐以奔陳書閔不書葬者亦以宋不
告故蓋宋與魯深怨赴告缺略情理之常凡奔不書
于于者連屬之詞所奔之國與其人本不相連屬也
故不書于歸則必歸其本國故書于其他如公子返
國書入簒君返國書入及大夫入其私邑以叛者其
入皆書于至攻戰而入人之國則不書于與此同義
十有三年春齊侯宋人陳人蔡人邾人會于北杏
人者皆大夫也後倣此張氏洽曰齊桓欲合諸侯恐
其未諭故不欲煩其君而使其臣来會告以平宋亂
舉霸者之事也胡氏乃謂與齊桓而誅諸侯必無此
理
夏六月齊人滅遂
𫝊會于北杏以平宋亂遂人不至夏齊人滅遂凡滅
國或稱人或稱師或稱爵胡傳稱人微者也按文宣
以前大夫將稱人義見隱二年莒人入向下齊人滅
遂渾舉之詞耳胡以為微者恐不確
秋七月
冬公會齊侯盟于柯
傳始及齊平也按曹劌劫盟之事獨見公羊恐不足
信是時去先王之世不甚遠尚無戰國游侠之習其
殆齊東野人因長勺之戰傅會而為之者與
十有四年春齊人陳人曹人伐宋
夏單伯會伐宋
傳宋人背北杏之會諸侯伐宋齊請師於周夏單伯
會之取成於宋而還按單伯魯大夫左氏以為周大
夫非也若果周大夫則冬會於鄄單伯當與諸侯列
序矣是年左氏記鄭伯自櫟入鄭突與魯親其復國
必告魯史承告必書而聖人削之者入者由外而内
之詞櫟在鄭之封内非外也故不可言入知然者以
定四年吳入郢之文知之蓋吳自柏舉而入楚之國
都不可言入楚猶突自櫟而入鄭之國都不可言入
鄭也書入既不可非歸無以屬詞衞侯衎復歸於衞
是其例也而突立不以正若書復歸於鄭則其簒兄
得國之罪無由見矣故惟有削而不書蓋以不書發
疑端而見情實也然聖人猶恐後人之習其讀者或
誤謂其文之偶有所缺故於其入櫟也特書名以示
其義焉蓋入櫟不應名惟特以名見則入鄭不書之
故乃可以思而得之耳先儒乃謂大都偶國入櫟即
入鄭故不書果如其說則突之得國當即在入櫟之
後矣何以遲至十七年之久而始入鄭乎
秋七月荆入蔡
傳蔡哀侯為莘故繩息媯以語楚子楚子如息以食
入享遂滅息以息媯歸生堵敖及成王焉未言楚子
問之對曰吾一婦人而事二夫縱弗能死其又奚言
楚子以蔡侯滅息遂伐蔡七月楚入蔡按熊繹受封
之始原以楚為號乃春秋書曰荆者楚怒周之不進
其爵故僭稱王因並不屑稱其舊號而改稱荆(荆禹貢州)
(名古訓強楚以此自號如於越之以贊美詞自號也)蓋悍然以蠻方自處雖放
棄禮法而無所忌其意固以周為無如我何也春秋
因其自號而號之其目無天子之罪固即此而可見
然或疑其不稱人稱爵而苐以號舉為貶則非也稱
荆之罪不浮於僭王楚至僖公後其僭王如故也春
秋不以為貶顧獨於此時貶其稱荆有是理乎蓋春
秋誌異凡諸國會盟侵伐之事春秋皆以其事書而
於其國無異也若楚以蠻夷自處改號以荆則其國
為職方之所不載適從何来遽逼處此吾兄弟甥舅
之邦未聞有此一國也聖人心在天下故不稱人稱
爵而特以號舉蓋以入蔡者為職方所不載之荆而
異之也豈惡其稱荆而貶之乎其後楚成即位當魯
僖之初於時天王致胙既有以馴其桀驁之氣又子
文得政乃不復以荆自號聖人於是以其國為不足
異也故自僖文而後楚君臣之見於冊書者一同於
齊晉遂不徒以號舉矣然則吳越之以號舉何也三
代以前中國之幅員西北廣而東南狭吳越去王畿
數千里皆在禹貢綏服以外蠻夷流蔡之地此與未
入春秋以前之楚所謂蓽路藍縷者無以異若較之
文王遷郢以後之楚則不可以同日語蓋春秋之法
其號舉與否總視其所都之地以為準故楚自文王
遷郢以後稱荆則以號舉稱楚則不以號舉以郢原
在中夏之地也都在中夏之地者既以中夏之諸侯
待之則都在蠻夷之地者自必以蠻夷之諸侯待之
吳越與楚其所由以差别者至顯白而可據此即古
人立子以長不以賢之意也聖人豈有所容心於其
間哉
冬單伯會齊侯宋公衞侯鄭伯于鄄
傳宋服故也望溪先生曰單伯往會者未肯聽於齊
而使單伯先之也
十有五年春齊侯宋公陳侯衞侯鄭伯會于鄄
傳復會焉齊始霸也
夏夫人姜氏如齊
文姜鳥獸行自齊襄死姜與齊絶已七年至是齊魯
之邦交始通而姜復靦顔以歸母家春秋特書之以
著其非禮也
秋宋人齊人邾人伐郳
郳附庸屬宋而叛故齊桓為之伐郳宋主兵故序齊
上胡氏謂是時齊猶未成乎伯也
鄭人侵宋
傳鄭人間之而侵宋
冬十月
春秋究遺卷三
