周易文詮易類
提要
(臣)等謹案周易文詮四卷元趙汸撰汸字子
常休寧人師事黃澤受易象春秋之學隠居
著述作東山精舍以奉母洪武二年召修元
史不願仕乞還未幾卒此書大旨主於略數
言理然其門人金居敬稱其契先天内外之
旨且悟後天卦序之義則亦未嘗置數也經
義考載八卷此本舊抄止四卷然首尾完具
疑出後人所合併原書上方節節標題細字
詳其詞意不類汸筆或後來讀者所題記於
經義亦鮮所闡發今併從刪削焉汸平生為
學工夫於春秋最深所著說春秋之書亦最
多並巳别著於錄其說易祗有此本流𫝊頗
罕其中詮釋義理大旨本宋儒緒論為多不
及其春秋諸書之深造自得然其於天道人
事吉凶悔吝之際反覆推闡極為明暢頗有
合於通德類情之本指於易義不可謂無所
發明以之羽翼程朱固亦足備一家矣乾隆
四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
