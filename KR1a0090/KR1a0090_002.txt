周易文詮卷二元趙汸撰
䷞(艮下兑上)
咸亨利貞取女吉
卦有交感之義故名咸其在于人與天下相感精神
往來毫无間隔故亨然感通之道以静不以動以誠
不以言所謂咸者利于无心之貞我不着感彼不着
應戒欲循理一出自然合天理而出于无心當人情
而應以无意如取女之正乃得咸之貞而吉
彖曰咸感也
卦名咸者彼此交感之義也无心者不能感故咸加
心而為感有心者不能咸感故感去心而為咸咸皆
也惟无心故无不應咸感者心无其心也
柔上而剛下二氣感應以相與止而說男下女是以亨
利貞取女吉也
卦體柔上剛下是剛感柔應柔感剛應其氣相通造
化所感之正也卦德艮止兑說是感者專一不他應
者樂從无強其情相洽人已所感之正也卦象男先
下女既不凟倫以少配少又不過時男女所感之正
也凡此皆貞是以亨而取女之吉也
天地感而萬物化生聖人感人心而天下和平觀其所
感而天地萬物之情可見矣
即感之理而極言之天地與萬物同一氣以氣感而
物之同受是氣者自莫知其氣化而形生焉聖人天
下同一心以心感而人之同有是心者自莫知其情
孚而和平焉即此而究觀之凡天地施受萬物應求
皆不期感而自无不感者其情盖可見矣
象曰山上有澤咸君子以虛受人
澤非山上所有而有之是澤氣上蒸于山而山受之
咸象也君子以山惟虛故受澤心惟虚故受益于是
寂然不動廓然无我任物之自往自來而我全无意
必致虛以受天下之感與山之受澤无異矣
初六咸其拇
處咸之初感于最下是事物未接而意見將迎不能
虛受有心于感者也故為咸拇之象
象曰咸其拇志在外也
未感之先心本在内一動于感則逐于外此豈處静
之學乎
六二咸其腓凶居吉
隂柔&KR0997;動不能固守是當感之時不克順應馳逐于
物有心于感為咸其腓如是則虛體汨而感動累矣
凶然幸其中正德性未冺能居其所静以待感則為
以虚受人而吉動凶静吉君子審之
象曰雖凶居吉順不害也
二凶而居猶吉蓋反&KR0997;為静能順自然之正静固静
動亦静矣何害之有
九三咸其股執其隨往吝
初二隂柔不當隨者三不能自主而隨之是所守不
正感不以道專以隨人為主而執之不變者也為咸
股執隨之象如是以往徒以身為天下役感必不通
吝
象曰咸其股亦不處也志在隨人所執下也
隂柔固動而不處三以陽剛亦然其志盖在隨人與
君子超然自立大相刺謬不亦卑下之甚乎
九四貞吉悔亡憧憧往來朋從爾思
心之感動當正而固乃得其理九四以陽居隂未免
有悔必能以静虛為感大公順應而貞乃推之而感
无不通反之而心无所役吉而悔亡若有心于感而
憧憧往來思及于往思及于來又思及于往而來來
而往將以思窮物者終必以物窮思則但見朋類從
之豈能感通天下悔且不免况于吉乎
象曰貞吉悔亡未感害也憧憧往來未光大也
貞吉悔亡者以貞為感意必不生未涉私感之害也
若憧憧往來則計較横據咸道狹矣豈得為光大乎
九五咸其脢无悔
心體至虛膠之使有絶之使无皆非貞也五當脢處
是有心絶物孤高寂寞一无所感者也為咸其脢較
之二三之緣感而生累者雖亦少異然亦僅可无私
感之悔耳
象曰咸其脢志末也
君子以天地萬物為一體以經綸參贊為已責天下
何一不藉吾感而乃至于脢焉其志不亦末乎
上六咸其輔頰舌
人于天下固不可无心于感亦不可有心于感上六
以隂柔居悦之終當感之極耑以巧媚動人而无其
寔為咸其輔頰舌之象
象曰咸其輔頰舌滕口說也
感人貴誠上則馳騁不根咸之貞道失矣
䷟(巽下震上)
恒亨无咎利貞利有攸往
卦有恒久之義故為恒學而能恒則真積久而見解
融亨且作輟不生而无頻復之咎然天下无不恒之
正容有不正之恒必有所行者精擇乎經常不易之
正道而守之方措之事業无往不利
彖曰恒久也剛上而柔下雷風相與巽而動剛柔皆應
恒
卦名恒者久之義也卦體剛上柔下高卑以陳分之常
也卦象震雷巽風動散相承勢之常也卦德巽入震
動各妙其用有常行矣卦體剛柔相應彼此相資有
常情矣常則无不及者故曰恒
恒亨无咎利貞久於其道也天地之道恒久而不已也
恒固亨无咎矣又曰利貞者何也盖正外无道道外
无正惟皆聖賢當然之道乃非久于私智久于異端
而謂之恒不正不可以言道也觀之天地惟天之命
於穆不已萬古如斯亦以正而久也况人顧可以不
貞乎
利有攸往終則有始也
天下之理有守斯能有為不養則不可動利有攸往
者正謂久于其道學問于此造極經綸于此造端有
終則有始而不可窮也何往不利
日月得天而能久照四時變化而能久成聖人久于其
道而天下化成觀其所恒而天地萬物之情可見矣
以恒道極言之日月得天自然之理亘古今而能久
照于上一恒也四時隂陽變化亘古今而能久成乎
時亦一恒也聖人至誠无息而治功悠久天下化于
道而成俗亦一恒也即此觀之覆載生成常理不愆
飛潛動植常性不易情之所在皆道之所在人則安
可久非其道也故貴利貞
象曰雷風恒君子以立不易方
雷風至變也而終古不易變而有不變者存恒之象
也君子體之以隨其所至不易方焉常久之理如綱
常倫紀以至日用事物各有當然之則所謂方也見
之既明守之又定任千變萬化而其所立終不可易
君子之恒也
初六浚恒貞凶无攸利
初與四應理之常也但居在下位不无相隔之勢初
不度量以巽善入之性深以常理求之計欲其聽言
欲其從為浚恒之象如是則所求雖為正應而不自
量以入嫌隙易生徒取疏辱凶又何利
象曰浚恒貞凶始求深也
人情相求貴量淺深初與四相與之始遽深求之交
淺言深所以凶也
九二悔亡
以陽居隂所為或有乖于常道本應有悔幸其居柔
是存心有常為能圖回善反範其身于中正之歸以
久于道故内省不疚而悔亡
象曰九二悔亡能久中也
二宜悔而亡者蓋道所貴者中中所貴者久能久于
其中始終不渝則氣質雖偏中不可改何悔不亡
九三不恒其德或承之羞貞吝
三居得正本自有德乃過剛不中志從于上是識操
未定一旦易志于功名富貴者也大節一隳終身莫
贖上而見鄙縉紳下而遺譏清議羞辱之來有不知
其自來者夫无德承羞猶可言也貞而不恒何羞如
之
象曰不恒其德无所容也
凶咎猶可言也以不恒取羞則内媿已外媿人其身
心何所容乎
九四田无禽
以陽居隂久非其位是所久者偏主曲學之私非聖
賢中正之道内无益于身心外无禆于事業猶田于
无禽之地而无獲也
象曰久非其位安得禽也
位者人所當止之處即所謂道也久非其道流于曲
學而无用安得禽乎
六五恒其德貞婦人吉夫子凶
自古英君毅辟非不降其虚懷而乾綱未始不攬五
以柔中應二剛中是人主以任臣為貞而守之不變
為恒其德貞之象不知君道貴剛與臣道貴柔不同
夫此順道惟臣事君如婦之從夫則可若君使臣如
夫之從婦則偏任生奸而凶
象曰婦人貞吉從一而終也夫子制義從婦凶也
婦人貞吉以臣道猶妻道忠順不失以事一人如婦
人從夫終身守一故吉若君則猶夫也正當以義獨制
而乃至于從婦安免下移之凶
上六振恒凶
振者動之速也上六居恒之極處震之終恒極則不
常震終則過動又隂柔不能固守是大臣當國不能
安静一于紛更者也故有以振為恒之象而有悮國
悮民之凶
象曰振恒在上大无功也
振恒自以為功矣孰知動擾之極貽害民社不小也
䷠(艮下乾上)
遯亨小利貞
遯退避也二隂浸長陽當退避故為遯然君子時雖
當遯而九五當位下有六二之應若猶可以有為但
二隂浸長于下則其勢不可以不遯故為君子能遯
則身雖退而道亨在小人則利于守正不可以浸長
之故而遂迫于陽也
彖曰遯亨遯而亨也剛當位而應與時行也
遯何言亨正以惟遯能亨不遯則不能亨也五剛當
位而二應之是君子有可為之德小人有包承之心
似不必遯而二隂漸長正當遯之時也君子于此不
恃可為不倚私好見早去決通乎時之妙用而與之
偕行則不降不辱而亨
小利貞浸而長也
小利貞者二隂浸長其勢日盛將凌君子非小人之
貞即非小人之利故利于貞
遯之時義大矣哉
乃知遯之時以遯為義者也時自外遭義由中出不
先時而遯不後時而遯不遯于迹而遯于理相時之
消息而妙用之非有見幾之智克己之勇者不能其
時義豈不大哉
象曰天下有山遯君子以遠小人不惡而嚴
天遠於山遯之象也君子以遠小人不必大聲厲色
以絶彼之迹惟莊敬自持以消彼之邪則无意于遠
小人而小人自遠猶天无意以遠山而山自遠也
初六遯尾厲勿用有攸往
當遯之時宜先不宜後初居卦下不能與時皆遯為
遯尾之象危道也惟勿往而静俟可耳
象曰遯尾之厲不往何災也
遯尾之厲以不早遯故耳若止而不往則不殆不辱
矣
六二執之用黃牛之革莫之勝說
二當遯時而有中順之德知時之當遯而與時偕行
收歛其德不形于外守之不變萬鍾不以動其心三
公不以易其介猶執之用黃牛之革者莫之勝說也
象曰執用黃牛固志也
遯不以迹而以志二固守其中順之志故能確乎不
拔也
九三係遯有疾厲畜臣妾吉
三近二隂是君子隠忍包容不能決去有所係戀者
也不惟名節有疵而且中傷有禍疾厲所不免者此
用豢飬臣妾則吉若施之于遯則不可也
象曰係遯之厲有疾憊也畜臣妾吉不可大事也
係遯之厲非小人能危君子以君子溺于比昵故有
疾而至憊也畜臣妾吉者係戀之情僅可施之此耳
若出處之事大節攸關豈可以此畜之乎
九四好遯君子吉小人否
四下應初是與小人有所好也然乾體剛健不係私
好而絶之以遯者此惟自克以義制欲之君子能之
有遯亨之吉而小人則否也
象曰君子好遯小人否也
君子重名義故能絶私愛而遯若小人則昵私情必
不能矣
九五嘉遯貞吉
人當遯時或當遯而不能與時偕行或能遯而濡滯
不決俱非遯之美也今五與二中正相應是在已有
可為之德在人有承順之心若不必遯而能與時偕
行妙用其機善藏其用遯之嘉美者也乃為得處遯
之正道而身名兩全吉
象曰嘉遯貞吉以正志也
人志富貴則富貴足以累心人志功名則功名足以
累心五能正其在我之志則泊然无累故能嘉遯而
吉
上九肥遯无不利
陽剛有必遯之志无應又得遂其志故其為遯也優
游自得處之裕如而肥者也如是則寵辱不驚理亂
不聞尾係厲危俱不能及无不利
象曰肥遯无不利无所疑也
心有所疑則身有所係上九胸次洒落无疑于富貴
功名无疑于毁譽得失故肥遯无不利
䷡(乾下震上)
大壮利貞
四陽盛長是君子滿朝故為大壮然其所以壮者不
徒勢以倡之寔理以維之也制心制事立身立朝務
以禮義正直自持而終无氣激謀疎自恃其壮之意
乃可保其壮而利
彖曰大壮大者壮也剛以動故壮
卦名大壮以四陽盛長君子之勢將充滿于朝大者
壮也然君子之大大以道而非徒以其人君子之壮
壮以理而不徒以其勢卦德乾剛震動是本天德之
剛以動毅然樹道義立名節不屈于欲不靡于氣故
勢日昌而業日熾而壮
大壮利貞大者正也正大而天地之情可見矣
大壮矣而又利貞者何以君子之大者本无不正也
其人為天下之大人則所存所發光明俊偉方嚴特
立必无不正故利于貞試即正之出于大者究言之
天地无情无私而已矣无私覆載无私生成亦一貞
也天地且然况君子乎信乎大壮不可不貞也
象曰雷在天上大壮君子以非禮弗履
雷在天上威嚴赫烈大壮之象也君子體之以為禮
者天理之正非禮者人欲之私苟非禮而履之則无
以勝私而不可以言壮故必以理制欲不失身于從
欲之危以道御情不失身于邪動之過而後天德之
剛常伸德義之勇在我自勝者強矣
初九壮于趾征凶有孚
初以陽剛居下事權全不在我乃因君子勢盛之日
不量勢力恃壮妄為遽欲興大事去小人壮于趾者
也以是而往為&KR0997;為激理拂事乖其凶必矣
象曰壮于趾其孚窮也
居下而即&KR0997;進其凶不必于事後也當始壮之時理
勢有必困窮矣
九二貞吉
以陽居隂不免恃壮似乎不貞然所處得中是大臣
以禮持躬相其機而不驟明其勢而不激凡所動履
一歸于正則内不任剛外不召釁吉
象曰九二貞吉以中也
大凡事无過舉皆由于心无偏私二以貞得吉以其
心之中也
九三小人用壮君子用罔貞厲羝羊觸藩羸其角
君子之于天下必有忍人所不能忍之德性然後有
為人所不能為之事功九三過剛不中是君子之恃
壮輕為者夫小人方用无禮之勇以伺君子而君子
乃不能慎重蔑視小人是亦過于壮矣所為雖正而
意忽防疎適以自厲有羝羊恃壮觸藩自困其角之
象君子可不戒乎
象曰小人用壮君子罔也
小人血氣未除用壮无足怪者乃君子以義理自勝
而亦用罔謂之何哉
九四貞吉悔亡藩決不羸壮于大輿之輹
以陽居隂不免躁進之悔然不極其剛為能自反不
恃壮用罔而貞則動罔不臧而心隨以愜吉且悔亡
矣如是則羣邪屈服不撓上進之機而在人无阻小
人不能阻君子之進取象于羊猶藩決而不羸其角
素藴精強發于幹旋之際而在我不撓君子不患无
可行之其取象于車猶壮于大輿之輹
象曰藩決不羸尚往也
凡往之不利皆由用罔者自取其困壮趾者自致其
凶惟不極其剛而以貞行則人心无忤事勢不拂羣
邪莫阻而吾道可尚進也
六五喪羊于易无悔
隂柔居中既巽順而无可為之才復安分而无必為
之志是人皆恃壮競進彼獨喪其剛勇之氣而不自
覺者為喪羊于易之象羸角之悔吾知免矣其如尚
往何
象曰喪羊于易位不當也
柔中雖善而以之處壮則為不當故不能乘時有為
耳
上六羝羊觸藩不能退不能遂无攸利艱則吉
壮終動極是大臣才弱志剛不自度量而喜動好事
心既不安于退而才又不足以遂其進為羝羊觸藩
不能退遂之象如是何所利哉然惟不艱故耳誠能
詳審而艱以處之内審事理外度機宜則善用其壮
終得遂其進而吉
象曰不能退不能遂不詳也
進退无據由其不詳審于時勢也艱則能詳而遂其
進彼不遂之咎不長矣上可不艱哉
䷢(坤下離上)
晉康侯用錫馬蕃庶晝日三接
上離下坤是人臣以坤順之德乘時而麗乎君故為
晉盖人臣立功啟之者時本之者德而成之者君有
是三者而上進則澤被生民功在社稷為安國之侯
用是而受君之寵不惟錫馬而且蕃庶禮何隆也不
惟晝接而且三接情何殷也康侯之遇誠隆哉
象曰晉進也
卦名晉者是上進之義在天道為方亨之會在人事
為奮庸之時也
明出地上順而麗乎大明柔進而上行是以康侯用錫
馬蕃庶晝日三接也
康侯何以獲此殊遇哉盖錄功以時卦象明出地上
是世道清明賞罰无私有其時矣居功以德卦德順
麗大明是恭順事上勞謙不伐有其德矣錄功以君
卦變柔進上行是徽柔在御崇德報功有其君矣有
此三者自成安國之殊勲膺寵任之殊遇是以康侯
用錫馬蕃庶晝日三接也
象曰明出地上晉君子以自昭明德
明出地上愈進愈明晉之象也君子以晉莫有大于
進德者德本明也而昏昭之機全操于自于是澈吾
蔽澄吾天日新又新内省于潛密惺于獨而德將與
日同明矣
初六晉如摧如貞吉罔孚裕无咎
以隂居下有欲進之心應不中正遇妨賢之人有晉
摧之象當此可尤人乎惟重道義慎名節自守以貞
終必見信于上得遂其進而吉然此論其常耳設猶
未孚亦當泰然寬裕以俟之自无干進之咎
象曰晉如摧如獨行正也裕无咎未受命也
晉何以摧如以直已守道獨行正耳惟正所以見摧
又安可因摧以失其正即至罔孚必裕无咎者以未
有官守之命正可綽綽自如也
六二晉如愁如貞吉受兹介福于其王母
六二中正无應有可進之德无汲引之人一片憂盛
危明之心不能自遂能免愁乎為晉如愁如之象然
豈以愁而遂自貶以求庸乎必直已守正乃終見知
于主不惟得遂其進而吉且受大福于中順之君而
寵任不虚矣
象曰受兹介福以中正也
二有中正之德明主所必求者介福所以受也非倖
致也
六三衆允悔亡
三不中正宜有悔者然下與二隂皆欲進而麗乎大
明之君是其志同道合為衆所允如是則信友可以
獲君摧愁之悔可亡
象曰衆允之志上行也
人孰无志但志于富貴功名者皆不為衆所信三之
志欲上而行道故衆皆允之也
九四晉如鼫鼠貞厲
四无中正之德而竊據高位患得患失貪而畏人者
也為鼫鼠之象雖位出天朝而貞然德不勝位終必
失之厲
象曰鼫鼠貞厲位不當也
无德而據高位是為不當雖貞亦厲豈能久乎
六五悔亡失得勿恤往吉无不利
以隂居陽治道或有未純不无有悔幸大明在上天
資英敏健明以照其悔可亡然五雖明體而以六居
之人主當晉盛之時挾長駕之術功利之私在所不
免此而不以純王之心處之終非純王之化也必去
其好大喜功之心而一切得失概置勿恤乃政純化
溥吉无不利
象曰失得勿恤往有慶也
王道本于誠意失得勿恤純王之心也本此心以往
則化自溥而大有慶矣
上九晉其角維用伐邑厲吉无咎貞吝
上居剛進之極是純以躁猛用事而略无寬和之度
為晉其角之象若此者將安用之維用伐不服之小
邑雖兵凶戰危而厲亦可收戰勝之吉无敗亡之咎
然徒用剛而不尚德雖伐之有名而貞其去夫聖武
益遠而吝剛之不可過用如此
象曰維用伐邑道未光也
居晉之上宜明德以照四方征伐已非其道况維用
以伐邑乎其于自昭明德之道大相遠矣
䷣(離下坤上)
明夷利艱貞
夷傷也下離上坤日入地中是陽明君子見傷于柔
暗故為明夷又上六為暗之主六五近之是以宗臣
而近暗主難于去位難于行志不正則失身直道則
賈禍惟操危慮深隠忍以行其志委曲以盡其忠如
此艱難以守其貞乃不唯唯以徇非復不矯矯以激
怒而為臣道之利
象曰明入地中明夷
卦名明夷者日不明也入地則晦猶君子為柔明所
掩也曰明夷
内文明而外柔順以蒙大難文王以之
明夷之義何居為卦内離外坤人臣内有文明之德
外有柔順之為以是德而蒙國家之難是明而見傷
者也古之人有以之者文王是也緝熙之德翼翼小
心遭紂見囚正此類也
利艱貞晦其明也内難而能正其志箕子以之
利艱貞者盖明夷之時明不可露宜韜晦也五近上
六暗主正忠臣蒙難事之不可諫之不行去之不得
所恃默默周旋惟此志耳正之于内不形于外所謂
晦其明也古之人有以之者箕子是也盖其為紂近
親佯狂受辱正其晦明者也
象曰明入地中明夷君子以蒞衆用晦而明
明入地中明夷之象也君子體以蒞衆不明則人皆
我欺過明則物不我容于是明哲旁燭本无不明不
敢以明為明而不盡用其察用晦而明
初九明夷于飛垂其翼君子于行三日不食有攸往主
人有言
君子以道而行猶鳥以翼而飛初當明夷之時其去
暗主尚遠禍雖未及道已難行有飛而垂翼之象君
子于此惟有去而已矣見幾而行困窮雖至三日不
食不暇顧慮即去此適彼動得謗尤或議其迂或議
其固至于主人有言亦安計哉
象曰君子于行義不食也
行何至于三日不食以義自決當如此也
六二明夷夷于左股用拯馬壮吉
二去暗主較初為近猶夷于左股及此不去禍无及
矣速于決去如用馬壮之疾以救之乃可全身遠禍
而吉
象曰六二之吉順以則也
二之所處難于初矣而乃得吉盖禍及而去處明夷
之則也二有順德能早見而決順也而以則也故吉
也
九三明夷于南狩得其大首不可疾貞
九三以剛居剛有天下之大德居明體之上有天下
之大望而上應暗主向明伐暴獨夫授首有明夷于
南狩得其大首之象夫以明伐暴貞也但君臣大倫
放伐大事其可亟乎尚可以化暗為明吾寧待之豈
可以貞疾圖之耶
象曰南狩之志乃大得也
南狩非富天下也志在除暴救民乃能成大功也
六四入于左腹獲明夷之心于出門庭
四爻暗體是身處昏朝道无時而明有入于左腹之
象然幸柔順得正有能去之智居暗尚淺有可去之
機故猶可飄然得意于遠去為獲明夷之心于出門
庭之象
象曰入于左腹獲心意也
四雖入于左腹然能見幾而作是時義可去而去得
遂心意也
六五箕子之明夷利貞
五以宗臣居暗地近暗君去之不能徇之不可惟晦
其明以正其志象如箕子之明夷佯狂受辱以守其
貞此貴戚之道萬世不易當其任者必守之乃利
象曰箕子之貞明不可息也
箕子之貞乃艱貞也艱貞蒙難似不用明然其晦也
无非委曲以全此心之明明愈晦而愈全自不可滅
息也
上六不明晦初登于天後入于地
以隂居坤之極不明其德以至于晦始則處高位以
傷人之明終必至于自傷而墜厥命故其象如此
象曰初登于天照四國也後入于地失則也
初登于天亦常居尊位以照四國而卒入于地者昏
而不明失其照臨之則也
䷤(離下巽上)
家人利女貞
卦之九五六二内外各得其正而家道成故為家人
夫家之不正恒起于婦人而家之難正亦莫難于婦
人故正家者務修身以正乎内樹範閨壼端化刑于
利女貞焉乃為風化之原而外亦因之以正矣
彖曰家人女正位乎内男正位乎外男女正天地之大
義也
家人何以利女貞卦之二五主卦内外是為女者秉
順德以正位乎内而不預外事為男者秉剛德以正
位乎外而不牽内私男女正則剛柔之義明倡隨之
義得是古今隂陽會合之理非天地之大義而何
家人有嚴君焉父母之謂也
男女何以正哉一家之中不一者分不齊者情惟家
人有嚴君以主之而後内外森然嚴君者誰謂此正
位乎内外之父母也以正為嚴夫是以謂之嚴君而
為家人所宜有也
父父子子兄兄弟弟夫夫婦婦而家道正正家而天下
定矣
惟有嚴君則教行于家初上秩尊卑之位父父子子
也五三定先後之序兄兄弟弟也三五二四嚴内外
之别夫夫婦婦也家道至此倫盡而正矣家正則天
下一家也人人能正則天下之有家者各盡其正而
定矣正家之所係如此安可不貞
象曰風自火出家人君子以言有物而行有恒
風出于火化出于家家人之象也君子以家之本在
身而身之所出惟言與行故言必有物闡明綱常俱
根體騐而行必有常敦篤倫理无間始終則身修家
齊而天下亦自此而定矣
初九閑有家悔亡
正家之法莫重于始始而不閑後必至有相凟相夷
之悔初以陽剛處有家之始是時固當閑而德又能
閑者本吾身以立閑乘其倫之未凟恩之未離而肅
之以義聮之以情則倫正義篤而夷凟之悔亡矣
象曰閑有家志未變也
一家之人志已變而防之難志未變而防之易初即
能閑其志未變故悔可亡
六二无攸遂在中饋貞吉
柔順中正是女子幽閑貞静者一切家庭之事統于
夫子不敢自遂惟在中饋酒食是議此真女子之正
位乎内而成桃夭之化者也貞吉
象曰六二之吉順以巽也
二之所以吉者本此柔順之德以巽從夫也
九三家人嗃嗃悔厲吉婦子嘻嘻終吝
過剛不中治家太嚴有嗃嗃之象如是則傷恩而有
悔厲然家道嚴肅人心能正而得吉若以悔厲之故
致使綱維不立婦子嘻嘻則蕩倫敗節終必吝矣
象曰家人嗃嗃未失也婦子嘻嘻失家節也
家人嗃嗃雖有悔厲然使人心肅而不縱猶未失正
家之節若至婦子嘻嘻則必以情掩義失其正家之
節矣
六四富家大吉
人君以天下為家四為大臣其家相也以柔正居上
位是能開財源節財流以自然之利富天下之家者
也如此則人富而禮義生仁讓之風成矣大吉
象曰富家大吉順在位也
順德而居高位得理財之道又能操理財之權所以
大吉
九五王假有家勿恤吉
五以陽剛應二柔順是正乎外者固賢聖之君而正
乎内者又賢聖之后王者其儀不忒而假于有家者
也以聖君配聖后則勿用憂而關雎麟趾之化成矣
象曰王假有家交相愛也
王假有家豈私愛哉聖君慶内助之得人聖后樂刑
于之有主所謂雍雍在宫一德相合而成愛者也
上九有孚威如終吉
上九以剛居上是主家之久者而能以剛行之本孚
誠以蓄恩義而其間倫紀森嚴毫不可犯有孚而威
如者也如是則一家之中情洽分定家道永昌終吉
象曰威如之吉反身之謂也
家之欽式惟在于身威非作威反身自治言物行恒
而人自畏服之所以吉也
䷥(兊下離上)
睽小事吉
睽乖異也為卦上火下澤性相違異中女少女志不
同歸故為睽濟大事者以人心為本睽則人心乖異
若一无可為幸而有德有勢有輔即未能遽合天下
之睽以成大事猶可補偏救弊維持目前徐俟人心
之定小事吉
彖曰睽火動而上澤動而下二女同居其志不同行
卦名睽者觀象于物火動炎上澤動潤下物性之睽
也觀象于人二女同居其志異適人情之睽也即物
與人觀之而世道之睽可知故名睽
說而麗乎明柔進而上行得中而應乎剛是以小事吉
人心既睽何以小事吉卦德說麗乎明是内既心氣
和婉而外又旁燭事幾有其德矣卦變柔進上行是
以徽柔之質而握大寳之權有其勢矣卦體六五得
中應二之剛是以虛中之誠而來賢人之助有其輔
矣是以尚可有為而小事吉
天地睽而其事同也男女睽而其志通也萬物睽而其
事類也睽之時用大矣哉
然性情之暌不可有而形體之睽不可无人但知睽
之為暌不知暌之為合試以其用而極言之位上位
下天地之睽也而化育之事同位内位外男女之睽
也而倡隨之志通别生分類萬物之睽也而應求之
事類可見不暌則无以為合而三才之用幾息矣睽
之時用豈不大哉
象曰上火下澤睽君子以同而異
火澤合體其性相違睽之象也君子以之處世未常
不異亦未常立異以為異惟以同而異不矯情以忤
物亦不和光以徇人盖睽中原自有合君子亦于合
中用睽深于睽者也
初九悔亡喪馬勿逐自復見惡人无咎
濟睽无助宜有悔者幸與九四同德相應其悔亡矣
象猶始雖喪馬終勿逐而自復然當睽之時同德相
合正異已者所忌分别太嚴必遭䜛搆故必見惡人
以釋其疑乃可无咎
象曰見惡人以辟咎也
初見惡人豈其本心正以避中傷之咎以固同德之
合也
九二遇主于巷无咎
二五隂陽正應居睽之時乖戾不合然君臣之義不
容恝然必至誠以感動之盡力以扶持之明理義以
致其知杜蔽惑以誠其志委曲求通象猶遇主于巷
此臣子苦心致君妙術臣責无咎矣
象曰遇主于巷未失道也
委曲以遇其主似乎枉道而實正應所在分不可逃
義不容已豈失道乎
六三見輿曳其牛掣其人天且劓无初有終
三與上正應本有君臣之分不幸居二四之間故欲
進而與上相遇二則從後援之為曳其輿四則從前
尼之為掣其牛此情勢所迫三固无如何者所恃上
之見諒耳乃上剛明處極猜恨方深疑其有妄合之
意而欲加之髠劓之刑之象猜疑如此是无初也然
邪不勝正終必釋疑而合有終
象曰見輿曳位不當也无初有終遇剛也
見輿曳者以三位居二陽之間迹有可疑是以疑見
橫生也无初有終者所恃遇上之剛性最坦直雖一
有可疑不惜情面而一明心迹亦便渙然冰釋也
九四睽孤遇元夫交孚厲无咎
四與初九本為正應奈左右之隣皆隂柔小人孤立
无助為睽孤之象幸初陽在下元善之夫也與之相
遇德同心契而交孚焉睽乃不孤矣第當睽之時間
之者多交情未深易離難合故必危以處之防䜛杜
害然後得保其孚而无咎
象曰交孚无咎志行也
濟睽大臣之志也四孚无咎則同心協力而睽可濟
志大行矣
六五悔亡厥宗噬膚往何咎
以隂居陽濟睽之才不足宜有悔者然柔中應二其
悔可亡盖二為宗臣乃厥宗也五以虛中應之臣方
篤于遇主君更切于下交情投意洽誠如噬膚之易
者以是而往與之合則君臣之睽合而天下之暌无
不合矣无咎
象曰厥宗噬膚往有慶也
君能與臣契合而往以濟暌慶有不在天下者乎
上九睽孤見豕負塗載鬼一車先張之弧後說之孤匪
寇婚媾往遇雨則吉
上九本與三應但以剛明處睽之極則猜疑所結意
見橫生遂成睽孤故三本无汚而疑其汚如見豕負
塗即至一切无有之事而亦疑其為有如載鬼一車
疑益甚矣由是積疑成忿如張弧而欲射之然三本
无此事則疑將釋後若脱而不果射焉乃知三非為
我害寔為我親前疑盡釋而往從之若隂陽和而雨
焉則始睽終合而吉
象曰遇雨之吉羣疑亡也
遇雨之吉會合深矣由三本无可疑故羣疑盡釋也
䷦(艮下坎上)
蹇利西南不利東北利見大人貞吉
蹇難也為卦艮下坎上見險而止世艱方殷不可輕
進故為蹇夫蹇時必有地有輔而有德以行之乃克
有濟故必守要害據行險方進可以戰退可以守西
南平易乃為利耳若往東北則英雄无用武之地不
利也又必見有德有望之大人始可資其謀略以匡
濟而利又當秉公扶義以順人心乃施為正大能成
撥亂之功貞吉盖見險者貴于能止而又不可終于
止處險者利于進而又不可失其正也
彖曰蹇難也險在前也見險而能止知矣哉
卦名蹇者難之義也國之險難臨在前也夫見險而
能自止以審時則不冒進不退避居静觀動非深明
利害者不能豈非智哉
蹇利西南往得中也不利東北其道窮也利見大人往
有功也當位貞吉以正邦也蹇之時用大矣哉
蹇而利西南者卦變四往居五而得中是據形勢而
可圖恢復也不利東北者以四退入于艮是陷身險阻
无用武之地濟險之道窮也利見大人者以九五有
大人之象往而見之能資謨猷以定禍亂而有功也
貞吉者以五爻各當其位有正之義盖扶大義秉大
公以削平亂略整頓紀綱而邦因之以正也夫所恃
以濟蹇者不過地與輔與德耳今有此三者可以審
旺衰之形決從違之理盡張弛之略其為時用豈不
大哉
象曰山上有水蹇君子以反身修德
山上有水曲折難行蹇之象也君子以世道之蹇皆
由吾德之不修致之故不敢外生怨尤惟自反之于
身或省察于念慮或體騐于躬行有所未善則改之
无歉于心則加勉如是以修其德則吾身之蹇已濟
而德孚于人矣
初六往蹇來譽
豪傑首貴識時初當險難方殷正宜俟時故往則有
蹇惟見險能止而來焉乃為從容觀變而有俟時之
譽
象曰往蹇來譽宜待也
往蹇來譽非謂其勿往也謂宜待時而往也若一于
止而不行何譽之有
六二王臣蹇蹇匪躬之故
柔順中正忠藎之臣也而應五在險正當國難鞠躬
盡瘁不避艱險是王臣之蹇而又蹇者也然其所以
為此者進不為名退不為利豈以其躬之故哉雖捐
軀有所不恤矣
象曰王臣蹇蹇終无尤也
王臣而至蹇蹇事雖不濟終无可尤况又未必然乎
甚矣人臣應如是也
九三往蹇來反
三當國難方殷非一手足所能濟者如恃才獨往有
蹇而已惟反就二隂同心協力庶可有濟故宜來而
反之也
象曰往蹇來反内喜之也
反非強與之合也内之二隂初止以待時二蹇以求
濟俱樂豪傑為之助者寔喜其來也三可不反哉
六四往蹇來連
大臣身處國難才弱不能以濟往則有蹇惟來連九
三資其才力可也
象曰往蹇來連當位實也
九三陽剛盖有濟險之實德者也故宜連之以共濟
九五大蹇朋來
居尊當蹇宗社係焉大蹇者也幸有剛中之德勢力
既足以招徠而信義又足以號召是以豪傑景附正應
而外如來譽來反來連來碩之朋无不獻猷效力以
濟天下之蹇矣
象曰大蹇朋來以中節也
大蹇之時智士所深避者五何以朋來盖遺大投艱
非有剛中之節鮮不畏難而阻五有中德故羣歸之
上六往蹇來碩吉利見大人
隂居險極時雖將濟若止自往益以蹇耳惟來就九
五濟蹇之君乃有碩大之功而吉盖五為德位兼隆
之大人見之則撥亂之猷將展于中節之君其碩吉
也
象曰往蹇來碩志在内也利見大人以從貴也
往蹇來碩者以志在天下國家之内而欲濟之所以
來就大君以成大功也利見大人者正以五有德位
之貴乃從而見之也
䷧(坎下震上)
解利西南无所往其來復吉有攸往夙吉
解難之散也居險能動才足出險故為解大難方解
百姓始離湯火之日故必去煩滌苛務為寬大以養
方復之元氣保未固之生機如西南平易乃為利也
如此時亂流盡殄而无所往固當與民休息來復其
所而安静使國家相安于无事而吉若遺孽猶存而
有攸往又當早往早復不可久為煩擾使國家不苦
于多事而吉
彖曰解險以動動而免乎險解
卦名解者以其德坎險震動當險難之時而幹濟之
才能戡定于禍亂之外為險以動夫處險特患无才
才既能動自克振作有為易險為夷而解難盡脱矣
解利西南往得衆也其來復吉乃得中也有攸往夙吉
往有功也
利西南者卦變坤體平易卦畫又有中之象是當解
時以平易之道往以近民乃得衆心也其來復吉者
解時以安静為中卦變二居得中是不喜功生事而
與天下休息能處解之中道也有攸往夙吉者二惟
得中而往所以早往早復收安輯之功也
天地解而雷雨作雷雨作而百果草木皆甲坼解之時
大矣哉
極解之道言之非惟帝王以之生萬民天地亦以之
生萬物天地解則二氣暢發雷雨交作以動以潤凡
百果草木枯者萌甲而甲開坼矣是天地未解萬物
不能先時天地既解萬物不能後時解之時豈不大哉
王者宜法天以行解矣
象曰雷雨作解君子以赦過宥罪
雷雨交作萬物解散解之象也君子以天下多難人
易罹于罪過法解之意于无心之過竟赦之而不問
即有心之罪亦宥之以從輕无非體天地生物之心
而解斯民網之密也
初六无咎
治解之道固不可多事以激變亦不可因循以養變
初以柔在下德本安静而上應九四剛足以濟則无
紛更之弊亦无委靡之失何咎之有
象曰剛柔之際義无咎也
初之无咎非倖致也柔得剛濟剛柔交資義无咎也
九二田獲三狐得黃矢貞吉
當解之時衆君子成之而不足一小人敗之而有餘
况狐有三乎二有剛中之德是秉道嫉邪之君子也
故能去邪媚之小人而得中直之正士為田獲三狐
得黃矢之象此正人臣舉錯之正朝廷清而天下治
矣吉
象曰九二貞吉得中道也
小人難去君子又難合二惟以中自秉故好惡不偏
為能得正而吉也
六三負且乘致寇至貞吝
三以无德之人而據高位雖得必失如負者之人乘
君子之器而致寇奪者雖位出于君而貞實有不稱
之羞而吝况又未必正乎
象曰負且乘亦可醜也自我致戎又誰咎也
負而且乘處非其位即不見奪亦已可醜况必致寇
乎寇之至也自我致之安所歸咎
九四解而拇朋至斯孚
解時非剛明之朋不足以同德相濟四應初柔是大
臣頤指之人也故為四計斷然解去爾之比昵以示
門无私交斯同德之朋至而相孚无間然則朋之至
與孚皆視小人之解與否耳
象曰解而拇未當位也
初固私人而四應之亦是私情之合也不特豪傑聞
而解體于義不容不解矣
六五君子維有解吉有孚于小人
正當君位誠君子也然與三隂同類其情不无牽引
人君于此惟有解之而已无他術也小人一解則君
德清而天下治吉然小人難退外疎而内親之者往
往有之故必以小人之去為騐非僅托解之名以逃
天下之公議遂可云解也
象曰君子有解小人退也
自古小人易進難退必實有以解之小人方退若有
其名而无其實小人未必退也
上六公用射隼于高墉之上獲之无不利
三以小人竊據高位隼在墉之上也上當公孤之任
抱已成之器用解除之則一舉即擒如射隼于高墉
而即獲焉大奸一去宗社生靈俱受其福无不利
象曰公用射隼以解悖也
小人蠧國害民悖亂之大者也公是以聲其罪而射
之耳非私惡也
䷨(兊下艮上)
損有孚元吉无咎可貞利有攸往
為卦損下卦上畫之陽益上卦上畫之隂有剥民奉
君之象故為損損非善道宜難得吉而无咎宜非貞
而不可往必平日節用愛人之心素著一時出于萬
不得已而有孚焉然後議損則衆庶共諒其心而輸
將恐後國事濟矣元吉且不以為厲而无咎此雖一
時濟變之權亦可為萬世救時之法可貞不獨可以
施之一方亦可施之四海為利有攸往信乎損非得
已而必貴于有孚也
曷之用二簋可用享
以不得已損之必以不得已用之其用維何雖享帝
享親國之大典禮宜從厚而時詘不可舉贏即以二
簋亦可用享况其他乎
彖曰損損下益上其道上行
卦名損者損下益上剥民以奉君也夫民貧則君不
能獨富勢必損及于上其道上行矣
損而有孚元吉无咎可貞利有攸往曷之用二簋可用
享二簋應有時損剛益柔有時損益盈虛與時偕行
人主損民而誠有孚則元吉无咎可貞利往不必言
矣又曰曷之用二簋可用享者何也豈享可從薄哉
當損之時應有此用乃時之不得不然者試觀卦畫
損乾剛以益坤柔亦以剛進之極時當損也柔退之
極時當益也又觀物理進極必盈盈則必虛自與時
而偕損退極必虛虛則必盈自與時而偕益无非趨
時者也時不可違如此故用享亦然
象曰山下有澤損君子以懲忿窒欲
山下有澤損深益高損之象也君子以吾身所當損
者莫如忿慾忿則不能以理處人欲則不能以理處
已故于忿也則懲之中和養心平易養氣制于未發
之先忘怒觀理不為客氣所使于欲也則窒之省察
研幾克治務盡絶于未萌之始以理勝私不為情欲
所牽庶損所當損而身无不修矣
初九已事遄往无咎酌損之
初應四陽有救正之責于是已吾私家之事而遄往
以懲窒其忿欲則公爾忘私事上之責已塞无咎然
以下而損上勢分懸絶情義未孚法言巽言當量而
入必因事納誨相時效忠不得以遄往而遂徑直為
也惟酌乃為善用損者不然未信見謗以數受辱所
不免矣
象曰已事遄往尚合志也
已事遄往者以四之志正欲初助己以損其疾初與
之合何嫌于遄故初當速往也
九二利貞征凶弗損益之
剛中自守不肯妄進所謂貞也則道義自持名節不
辱而利若輕有所往降志辱身凶莫甚矣甚哉節義
之不可損也誠常守之而弗損其益于上之風教者
大矣弗損正所以益之也
象曰九二利貞中以為志也
二以中德為志則在我者確乎不拔所以能貞而不
妄進也
六三三人行則損一人一人行則得其友
下卦本乾而損上爻以益坤是人于同類之中而或
有異己者即三人行也三則嫌疑生必我損去其異
類者而使彼行可也所損之一人既行則在此者皆
同心共濟斯得其友矣
象曰一人行三則疑也
于三人行而必損一人者非示人以不廣也正以三
則學術駁而議論乖不得不然耳
六四損其疾使遄有喜无咎
四以大臣而有柔靡之習是資初之剛明以損其疾
者也此必勇于改過速于遷善能使初見我汲汲之
心而遄往于我方得匡救相成而有喜无終疾之咎
象曰損其疾亦可喜也
人而无疾固為可喜有疾而能資人以損之則過復
无過亦可喜也
六五或益之十朋之龜弗克違元吉
柔中居尊是人君虚心好善使天下豪傑景從效才
獻德若益之十朋之龜有弗克違者如是則合天下
之聰明才智為其功名君德純而治化溥元吉
象曰六五元吉自上祐也
賢為上之所簡五能致天下之賢則克當天心矣其
元吉豈特人祐之哉
上九弗損益之无咎貞吉利有攸往得臣无家
人君之益天下以因為上制田教畜一无所損其利
自溥能以弗損益人无負子民之責而无咎然其所
以益之者一出于帝王大公之正道斯澤无不被而
吉且法可常行而利惠而不費其惠廣矣其得臣尚
可以家計哉
象曰弗損益之大得志也
王者以益天下為志今弗損益之則益道大行而志
得矣
䷩(震下巽上)
益利有攸往利涉大川
卦畫損上益下民富則君不得獨貧下益而上亦益
矣故為益二五中正君臣同德二體皆木才猷素裕
人主本此以益民則有所往而發政施仁自德澤四
達而民賴以安固利即使涉川而拯溺救屯則阽危
胥援而民賴以生亦利
彖曰益損上益下民說无疆自上下下其道大光
卦名益者卦體損上益下是君能減常賦行補助自
損以益民則民被其澤悦懌无疆矣然所以損上益
下者實恩由上推而下及于閭閻非徒為一切轉移
之術姑為益下之名者也此其為道如天道下濟而
光明與霸者之暗昧不同此民說所以无疆也
利有攸往中正有慶利涉大川木道乃行
利有攸往者盖以益下之道必由君臣同德使各懷
異志則上恩或不下究下意或不上通今二五中正
其益下也必有良法美意非偏小私補之術且无壅
蔽之患民被澤而有慶矣至于利涉大川益道已无
不行乃所以行者由震巽皆木有濟川之具在人為
才猷克壮道濟經綸卓然有具乃能大行而利
益動而巽日進无疆天施地生其益无方凡益之道與
時偕行
試取益道而極言之由事功以推之學術由學術以
推之造化而知之益道不外一時其在學問卦德震
動巽入是為學者既奮發精進又沈潛深入勿忘勿
助循此日進自然德崇業廣寧有疆乎其在造化卦
體陽上隂下天施地生自然並育不悖化化生生之
機无有方所矣凡此皆益即皆道也皆道即皆時也故
凡人事之窮而通失而得物理之虛而盈消而長皆出
于時之自然而非智力所能與也非與時偕行乎益
道之大如此
象曰風雷益君子以見善則遷有過則改
風烈雷迅交相助益益之象也君子法之以自益見
有善也不拘一轍隨見皆遷无少逡巡見有過也不
俟終日隨見皆改无少係憚如是則理存欲遏而益
于身心多矣
初九利用為大作元吉无咎
人臣原不為利祿效忠况居下受益是仕籍初登寵
任已渥其報效也必盡心竭力利用大有作為于凡
關宗社係生靈者為人之所不能為為人之所不敢
為方足報知主上然始進而圖非常之功一有不善
疑忌交集必謀出萬全事圖經久帝王其規模聖賢
其事業大善而吉乃可免咎
象曰元吉无咎下不厚事也
居下始進本不當任重事使非元吉何能无咎
六二或益之十朋之龜弗克違永貞吉王用享于帝吉
虚中處下是人臣竭誠致敬故精意所感自來君眷
而寵渥之來有辭之弗克者為或益之之象此即臣
之貞也第永守之而不變則主眷益隆而吉斯道也
雖王者用以享帝尚可居歆况人臣守此事君有不
吉乎甚矣貞必受益而人臣不可不貞
象曰或益之自外來也
益出于君何以曰或以二之心原不為利祿而效忠
也故寵渥之來如出意外二真純臣哉
六三益之用凶事无咎有孚中行告公用圭
六三隂柔不中不正不當得益者也然當益下之時
居多凶之地遺大投艱有益之以凶事者必儆戒震
動增益其所不能然後可以无咎然益以凶事責望
良深又必内而有孚誠積于中外而中行協中以行
以此自靖如用圭以通信乃為无咎
象曰益用凶事固有之也
孚中人所固有第人情不激則不發益用凶事者正
欲其困心衡慮而固守之也
六四中行告公從利用為依遷國
益下之事不一必參酌合宜乃為中也四不得中非
中行矣誠能以益下為心勉于中行則動中機宜所
行皆合于君以此入告言无不從既能如是即以遷
國勞民傷財亦依衆心之所欲如太王遷岐不以養
人害人盤庚遷殷曰視民利用遷人心樂從无有不
利况君寧有不從中行者乎
象曰告公從以益志也
告公而從以四惓惓以益下為志故君能諒而從之
也
九五有孚惠心勿問元吉有孚惠我德
五以陽剛為益之主是大君之益天下者一本于肫
懇之心而非違道以干譽者也如此惠民何待問而
知元吉哉但見上以誠感下以誠應而民之惠我德
者亦皆出于有孚矣
象曰有孚惠心勿問之矣惠我德大得志也
人主之患特恐其志不真惠民耳惠出于心其益无
方元吉可勿問也至有孚惠我德益道大光益民之
志不大得乎
上九莫益之或擊之立心勿恒凶
陽居益極求益不已是君剥民自奉而不知止者不
知耑利于己即以施奪于民有莫益而或擊之者焉
然其端始于立心之不恒盖益下者君上之恒一念
反常即為禍府豈待擊而後知其凶乎
象曰莫益之偏辭也或擊之自外來也
人君求益不已犯天下之大怒而但言莫益者特從
其耑利之一偏言之也若究其禍必有擊之出于意
外豈徒莫益而已哉
䷪(乾下兊上)
夬揚于王庭孚號有厲告自邑不利即戎利有攸往
夬决去也以五陽去一隂决之而已故為夬然决之
之道必正名其罪以揚于王庭則小人之罪始明而
盡誠以呼號其衆相與合力則君子之勢始盛然小
人之罪雖明而君子之待小人者常疎又必有危厲
之道操心也危慮患也深則隄防始嚴苟遂乘以安
肆則不可君子之類雖集而小人之伺君子者常密
又必有自治之道无隙可乘无過可議則謀出萬全
若徒尚夫威武則不利夫然後一舉而小人可以立
决吾道可行而利有攸往
彖曰夬决也剛决柔也健而說决而和
卦名夬者决之義也以五剛决一柔其去之也易矣
故為夬然决之之道過柔者易失于懦過剛者易失
于暴必如卦德乾健兊說健以斷之剛毅嫉邪不為
柔媚所惑而不緩圖以失其機悦以處之平心易氣
絶不傷于忿戾而不輕動以激其變然後事合機宜
動中肯綮以此而决健非黨錮悦非調停
揚于王庭柔乘五剛也孚號有厲其危乃光也告自邑
不利即戎所尚乃窮也利有攸往剛長乃終也
揚于王庭者以一小人居衆君子之上妨賢誤國罪
莫大焉不得不揚也既孚號以集衆矣而必有厲者
恐小人隂謀不測故必操心以危而謀出萬全决道
乃大光也既告自邑以自治矣而又不利即戎者盖
惟理足以服人若耑尚威武且將激變自取困窮也
利有攸往者五剛既長一變即乾而陽乃終是滿朝
皆君子而决道乃成終也
象曰澤上于天夬君子以施祿及下居德則忌
澤氣上升于天勢必沛决而下夬之象也人君體之
以施澤于下祿予加于君子樂利及于小人猶澤之
决而下注焉然上之祿下非以為德也若居為己德
矜功伐善積而不流則封殖自私失大君之宜而忌
矣
初九壮于前趾往不勝為咎
當决之時居下任壮是少年新進憤憤嫉邪急于一
决以為快者有壮于前趾之象以是而往决小人則
力弱計疎必不能勝其咎乃自為耳
象曰不勝而往咎也
君子欲决小人必事出于萬全而功乃收于一旦今
初不勝而往豈待往而知其咎哉當不勝時已可卜
其咎矣
九二惕號莫夜有戎勿恤
從來决小人者最患輕疎而不為計自任而不求援
九二居柔得中其為决也不任剛壮内既懷憂惕以
善其謀外又孚號衆正以集其類如是雖小人變生
不測為莫夜有戎之象然思慮周而无可乘之機黨
援盛而有難犯之勢奚用恤乎
象曰有戎勿恤得中道也
有戎則有憂恤曰勿恤者以其能得中道不恃剛而
惕號故有偹而无患也
九三壮于頄有凶君子夬夬獨行遇雨若濡有愠无咎
頄顴也九三當决之時以剛而過乎中是决小人而
剛壮見于面目者也如是則機疎謀露有凶道矣然
在衆陽之中獨與上六為應為君子計决正不以迹
也若能果决其决不係私愛則雖合于上六如獨行
遇雨至于若濡而為君子所愠然終必能决去小人
而无所咎也
象曰君子夬夬終无咎也
君子之决小人獨有此心耳心果夬夬迹雖若濡終
必无咎
九四臀无膚其行次且牽羊悔亡聞言不信
以九居四不中不正心既不能静守才又不足有為
故將止而不决小人則志欲上進而居則不安將進
而欲决小人則力有不足而行則不進有臀无膚其
行次且之象悔可知矣吾為四計惟讓君子前進而
我隨之設謀决策一聽於人如牽羊然乃因人成功
而悔可亡然四切競進雖聞此言必不見信吾其如
之何哉
象曰其行次且位不當也聞言不信聰不明也
其行何以次且由其才德不足以遂其進也聞言何
以不信由其志惑于競進而聪之不明也
九五莧陸夬夬中行无咎
五為决主切近上六是人君親附小人朝夕左右之
間為所蠱惑而不自覺如莧陸感隂氣之多者可不决
去之乎故必真心决之而且善藏其用不激于氣而
中行乃為决而和者无咎
象曰中行无咎中未光也
中行宜无弗得而止无咎者盖小人不難决而君心
中之小人最難决迫于義而係于情中心豈得為光
明乎
上六无號終有凶
隂居夬極黨盡勢孤雖應三比五而皆夬夬何所呼
號以求援乎始雖乘剛終必凶矣
象曰无號之凶終不可長也
小人居于君子之上方自以為萬年之固抑知終為
君子所决何可乘以自恣乎
䷫(巽下乾上)
姤女壮勿用取女
夬盡為乾方喜君子滿朝不意一隂始生小人忽爾
進用不期而遇故為姤以一隂遇五陽滅貞之謀已
蓄堅冰之微已成猶女德不貞而壮之甚也君子于
此豈可忽其始進而與之比昵哉取以自配必害乎
陽惟早杜而嚴絶之勿用取女可也
彖曰姤遇也柔遇剛也
卦名姤者不期而遇之義也一柔而遇五剛是衆君
子无心于遇小人而一小人輙敢于遇衆君子卒然
而值出于意外故為姤
勿用取女不可與長也
勿用取女以小人用事皆君子有以與之未幾而禍
君子蠧國家矣豈可與之長共事哉
天地相遇品物咸章也
然論隂陽淑慝之分遇不可有若論隂陽相須之理
遇不可无卦體以隂遇陽是天當純陽用事之日忽
得地之微隂助之則燥烈之氣有所滋潤而品物流
形自爾咸章矣造化以姤成功如此
剛遇中正天下大行也
造化不能一日无隂况世道乎第顧其主張世道者
何如耳卦體以九居五是人君以英明果斷之德遇
宅中表正之位則德以位顯天下惟其運化政教大
行矣聖人以姤成功如此
姤之時義大矣哉
此固天人相遇之善也豈所論于君子之與小人哉
姤之一隂始生其端雖微其勢必盛自非識微君子
謹而防之必支蔓而不可挽斯時斯義豈不大哉
象曰天下有風姤后以施命誥四方
天下有風物無不遇姤之象也元后體之以天不能
遇物而遇之以風君不能遇民而遇之以命于是以
王心之一為王言之大舉凡政教必施命令布誥四
方使天下曉然洞吾為民之心則君心與民相遇亦
如風之鼔乎萬物矣
初六繋于金柅貞吉有攸往見凶羸豕孚蹢躅
初隂始生小人用事之始也誠能堅以自止不進而
肆害君子如繫于金柅此小人之貞得受君子之賜
吉若乘勢而往則自失其庇凶然在君子當知一隂
雖微勢必得權害正猶羸豕必至蹢躅可不早為之
防哉
象曰繫于金柅柔道牽也
小人之道柔道也柔則多媚善附易于牽引羣邪以
進而肆害正之謀故以金柅戒之也
九二包有魚无咎不利賓
二以得時用事之君子而與初遇是小人在其包容
之中為包有魚之象乘此制之諭以道義惕以禍福
使不肆害自可免咎若失此不制使與諸賢相遇則
貽害无窮甚不利焉
象曰包有魚義不及賓也
包有魚者非獨計及賓之害而制之也揆之于義二
當盡制小人之責不令害及賓也
九三臀无膚其行次且厲无大咎
過剛不中性躁欲進上下无遇而不得遂為臀无膚
其行次且之象如是則寡助可危固厲然无滛朋之
大咎
象曰其行次且行未牽也
其行次且由勢孤未得牽引之人无所援以梯進耳
九四包无魚起凶
初與四應本其所属之民乃遇于二而不遇四為包
无魚之象人心既去禍亂自此起矣凶
象曰无魚之凶遠民也
无魚之凶豈人之遠我我无孔邇之懷我寔有以遠
之耳民非无故而去也
九五以杞包瓜含章有隕自天
陽剛中正主持世道是以德位兼隆之君子而下防
始生用事之小人猶以把包瓜勢甚易矣然彼方長
而我將消天運使然難以力爭必其所謂包瓜者深
密其謀潛藏其勢含晦章美不露聲色而默以制之
乃人事盡而天運回而陽之消者倏然來復若從天
而降矣信乎姤轉為復非含章不能也
象曰九五含章中正也有隕自天志不舍命也
君子之去小人多不能密其機而九五獨能含章者
以有中正之德涵養甚深不徒恃剛故能含也隂陽
迭勝乃天命之自然而五能有隕自天者以志不舍
命能以有常之理順乎天而不逆其命以挽回之任
圖于己而不委其命故以人勝天而命自我回也
上九姤其角吝无咎
人必謙以與人而後能得所遇上无位而處剛是驕
亢自高求遇而以角者也以角求遇徒觸忤耳吝所
不免然亦无比匪之咎
象曰姤其角上窮吝也
高亢在上絶物无侣宜窮于遇故足羞也
䷬(坤下兊上)
萃亨王假有廟利見大人亨利貞用大牲吉利有攸往
卦德見君民之萃卦體見君臣之萃故為萃萃之時
當盡處萃之道而道莫大于尊尊親親在王者當假
于宗廟之中聚一己之精神以通祖考之精神而非
靡文以為假也在君子利于見大人事君以行義則
道可達而亨又必利于正而非枉己以為徇也然假
廟豈徒聚精神已哉萃則物豐而祀宜隆必用大牲
以昭民力普存祭乃受福而吉然見大人豈徒聚以
正已哉萃則學偹而宜用宏必有所往以展平生所
藴乃能有功而利
彖曰萃聚也順以說剛中而應故聚也
卦名萃者聚之義也卦德坤順兊說是民順以從君
而君說以先民也卦體五剛中而二應之是君以誠
實下交而臣以虛中上應也元后黎庶心結不解元
首股肱精意相孚故聚也
王假有廟致孝享也利見大人亨聚以正也用大牲吉
利有攸往順天命也
王假有廟非以邀福盖以王者孝親之情既聚必對
越告虔致吾誠敬于廟也利見大人亨非以干祿盖
吾人從君之志既聚必行義達道一出于正而乃亨
也假廟而必用大牲吉見大人而必利有攸往盖禮
隨時豐功以時建皆天命之所必然物以萃而豐用
大牲者時隆而隆也學以萃而益利有往者時行而
行也順乎天命所以吉而利也
觀其所聚而天地萬物之情可見矣
試取其理而極言之不特王者與仕進也推之天地
萬物莫不有萃聚之情焉觀其所聚陽倡隂和乾施
坤承天地之情于聚可見也形交氣感聲應氣求萬
物之情于聚可見也萃之大如此
象曰澤上于地萃君子以除戎器戒不虞
澤上于地津潤上行萃之象也水聚而不防則潰人
聚而不防則亂是以君子體之以保萃為之簡練兵
戎修戢武備以戒内難外患之出于意外者則萃可
長保矣
初六有孚不終乃亂乃萃若號一握為笑往无咎
初六上應九四而隔于二隂當萃之時不能自守是
有孚而不終志亂而妄萃也宜有咎矣若能呼號正
應則從違靡定未免為衆所笑然號之者正也笑之
者妄也但勿恤而往從正應則无亂萃之咎
象曰乃亂乃萃其志亂也
人之相萃未有不由于志初之乃亂乃萃志先自亂
矣誰其主之而令其亂乎
六二引吉无咎孚乃利用禴
二應五而襍于二隂之間似君臣本自相孚而為讒
邪所間故必牽引二隂以萃于五乃有集思廣益之
吉无背公植黨之咎夫此引萃之心非避嫌非邀名
一出于忠愛之實心所謂孚也二以孚上通五亦以
孚下交不事煩文自足相信猶祭者有其孚誠雖用
禴亦可格神无不利
象曰引吉无咎中未變也
二引萃而得吉无咎者由此中公忠之念未常少變
故能不昵朋比也不然未有不亂萃者
六三萃如嗟如无攸利往无咎小吝
六三隂柔无可萃之德上无應與无可萃之人欲求
萃于近己之權貴而不得故嗟如而无所利為三之
計惟往從于上可以无咎但困然後往復得隂極无
位之人亦可小羞矣然理宜如是自當近舍不正之
強援而遠結正應之窮交小吝不必恤也
象曰往无咎上巽也
往從上而无咎者上居悦極能巽順以受之故得萃
而无咎
九四大吉无咎
四以大臣比君因以下比衆隂得其萃矣權之所集
咎必歸之且以陽居隂未免有邪媚之私則咎不終
无者必其所以萃者貞以親上義以使民既不枉道
以從欲又不違道以干譽思患以杜釁孽之萌謹微
以遠僣逼之漸大吉如是庶幾臣節克靖君民兩无
負矣
象曰大吉无咎位不當也
必大吉而後无咎者以其非君位而萃天下之心居
危疑之地而有不當之嫌自非盡善難以塞責也
九五萃有位无咎匪孚元永貞悔亡
當萃時而有陽剛之德以居尊是德稱其位而民信
從萃有位而无咎矣設有方命未孚固為至治之累
而有悔然不必求之人也反而益修吾德俾吾元善
之懿无間而永不雜而貞則德純化洽而匪孚之悔
亡矣
象曰萃有位志未光也
人主之志萬邦作孚乃為光大今萃有位而猶有匪
孚此中豈能坦然愉快故曰未光
上六齎咨涕洟无咎
萃極將散而隂柔才弱无位望輕有孤立之危故必
操危慮深恐懼修省如齎咨涕洟乃創艾改圖可以
信友可以獲君不終无萃而可无咎
象曰齎咨涕洟未安上也
上能得萃其心乃安今居上而求萃不得宜其憂懼
如此耳
䷭(巽下坤上)
升元亨用見大人勿恤南征吉
卦變柔上居四是以柔嘉君子乘時奮庸故為升君
子之升恒患无德與應卦體巽順有升之德五應有
升之機自得元亨所以方升之始用以利見大人則
主臣交孚所謂日隔之疎與不專之患但可勿恤既
升之後南征有為則展布經綸將見道德日盛功業
日彰吉莫大焉其元亨盖有如此
彖曰柔以時升
卦名升者卦變柔自解來進居于四升于二陽之上
是柔嘉之士因時以進而居台輔之位者也
巽而順剛中而應是以大亨
升何以元亨盖不度已之可進而進者是為自輕其
身不度人之能用而進者是為不量其君卦德巽而
順是内既沉潛觀理无欲速躁進之心外又從容俟
時无冒進干君之失可升之德裕矣卦體九二剛中
而五應之是臣有強毅匡濟之略而遇虛己下賢之
君又有可升之會矣既不困于抱負復不厄于際會
是以大亨
用見大人勿恤有慶也南征吉志行也
又言用見大人勿恤盖君子出仕必欲得君今一德
而明良契合不惟一身之慶而實斯道之慶也又言
南征吉盖君子之志在于行道今有慶而致主澤民
則隠居之志殆為行義之達矣
象曰地中生木升君子以順德積小以高大
地中生木以漸而高升之象也君子以為德之升也
亦必以漸從細處致慎積之以至于高大如由一念
之善念念皆謹積而至于无念不善由一事之宜事
事皆宜積而至于无事不宜則日新月盛德必廣大
高明而不可及矣
初六允升大吉
初為巽主柔順居下不先時而躁進故二陽從而信
之援以同升可以勿恤而南征吉孰大焉
象曰允升大吉上合志也
初允升而大吉者上二陽志在南征初能巽而與之
合故二陽樂為汲引而同升也
九二孚乃利用禴无咎
九二剛中上交五以虛中應之是人臣精白一心足
以感孚于君而致君之孚也惟既孚矣乃可以任吾
樸忠不事繁文象如利用禴祭則我勿欺而君不疑
无咎
象曰九二之孚有喜也
二能以心孚于君上則得君而道行矣寧不有喜
九三升虛邑
三以陽剛之才當雍熙可升之時而進臨于坤道可
大行如入无人之境為升虛邑之象
象曰升虛邑无所疑也
人于升時有時而无德未免有疑于己有德而无時
未免有疑于人三經濟有術際遇有時動无阻礙何
所疑乎
六四王用亨于岐山吉无咎
四為大臣无可復升而以隂居隂順之至者是人臣
能致誠敬以事上如王者致誠而事神也有王用亨
于岐山之象如是則得臣道之純而无隕越之咎
象曰王用亨于岐山順事也
四取象于用亨者臣之于君猶君之于帝謂其忠順
不失以事其上也
六五貞吉升階
以隂居陽未免見小欲速必念慮謀猷一皆出于純
王之貞不雜于功利不流于偏黨乃心純化溥吉升
斯世于大猷如升階之易易矣
象曰貞吉升階大得志也
王者以致治為志今以貞成治則其功業所就可以
嫓帝王參天地矣其志不大得乎
上六冥升利于不息之貞
以隂柔居升極昏冥于升沈迷利欲知進而不知止
者亦何利哉惟轉此不已之心用之于不息之正孳
孳不倦漸進高大乃為利耳
象曰冥升在上消不富也
人之一身外有增加則内必減損冥升在上而進極
不已本體消亡日甚豈復有所富乎
䷮(坎下兊上)
困亨貞大人吉无咎有言不信
卦體六爻陽為隂掩志不得伸道不得行有困窮之
義故為困君子處此惟守義安命泰然自得以自亨
通則得處困之貞然非素有大涵養者不能故惟大
人足以當之有亨貞之吉无不亨貞之咎苟非其人
心不能亨而嘵嘵自鳴徒為憤世嫉俗之論祗益以
困誰其信之不可不戒也
彖曰困剛揜也
卦名困者卦體剛為柔掩是君子剛大正直之氣為
柔所蔽欝而不伸所以為困
險以說困而不失其所亨其惟君子乎貞大人吉以剛
中也有言不信尚口乃窮也
困何以亨盖亨不于其身而于其心不于其時而于
其道卦德險以說是所處之境雖困而樂天知命胸
中自得之趣依然獨抱不因困而失其所亨此惟有
守有識之君子能之乎所謂貞大人吉以二與五剛
而不屈无柔懦可乘中而不躁无矜激敗事制事制
心俱能順理所以得吉又曰有言不信以困時所尚
者心亨困不足以窮我惟所尚者口說憤憤不平徒
以激人之怒滋已之危自取困窮也處困者可不戒
哉
象曰澤无水困君子以致命遂志
澤以注水下漏則枯困之象也君子以處困之道莫
先于志或遇君父之仇或值國家之難係于綱常名
節為志所必欲成者則凡身家性命利害難易俱所
弗計而惟猛拚一死獨行其是以遂其志而已
初六臀困于株木入于幽谷三歲不覿
初以隂柔居困之下束手待斃不得所安如臀困于
株木者然若以明者遇此猶可望其醒悟以圖出險
之功今又居暗之甚才既不能審機智又不能觀變
終入于困不克自振有入于幽谷三歲不覿之象
象曰入于幽谷幽不明也
審時觀變全恃識力入于幽谷心不明乎事理安望
其出于險哉
九二困于酒食朱紱方來利用亨祀征凶无咎
九二當困之時剛中應五是以才德而膺艱大舉凡
宗社生靈俱以身任所謂王事賢勞者也上之知遇
不特高爵厚祿極其豐隆而且寵任責成有加无已
為困于酒食朱紱方來之象二將何以承之必精白
一心竭誠報效如用亨祀乃為利焉即時值困窮征
或有凶而精誠自獻雖凶无咎
象曰困于酒食中有慶也
二固困于酒食以有中德故能竭誠濟困以貽天下
之慶也
六三困于石據于蒺藜入于其宫不見其妻凶
三隂柔不中正才德不足以處困故欲前推九四以
上進而四堅不可動欲退依九二以圖安而二又剛
銳不可依為困于石據于蒺藜之象如此則禍必及
身雖有上六正應亦終不得見矣如入于其宫不見
其妻凶莫甚焉
象曰據于蒺藜乘剛也入于其宫不見其妻不祥也
據于蒺藜以乘九二之剛據非所據不得安也入于
其宫不見其妻孤立寡援危亡立見不祥也
九四來徐徐困于金車吝冇終
大几才足濟物正應有困能速救之雖有強暴之徒
不能阻吾之援四无才以援初故其來也徐徐不速
而初困于九二不克前進為困于金車之象夫初之
困四之吝也然邪不勝正終必得合有終
象曰來徐徐志在下也雖不當位有與也
四來徐徐勢雖若緩其志未常不在初也人特患其
无志耳既有其志才雖不足究竟有志自成必能相
與有合也
九五劓刖困于赤紱乃徐有說利用祭祀
五當困時上為隂揜是蔽于近習下則乘剛是迫于
強臣上下皆傷為劓刖之象既為所傷是臣服于我
者反得以制我猶赤紱為臣下之服而今為所困矣
幸其剛中有英斷之才又居悦體善調停之術為能
從容和緩制馭臣下而大權漸收无憂旁落乃徐有
說而不終于困也然小人進退恒視君心之誠否一
有不誠便得乘間而入必无二无襍如享祀然斯小
人不得倖進國家獲无窮之福乃為利耳
象曰劓刖志未得也乃徐有說以中直也利用祭祀受
福也
劓刖者隂揜則蔽乘剛則危動輙有制濟困之志豈
能得乎乃徐有說者以五有中德不縱不激順理而
直也利用祭祀者君心純一小人不得而入宗社生
靈皆受其福也
上六困于葛藟于臲卼曰動悔有悔征吉
以隂柔處困極欲動則才弱束手纏縛而不能解欲
静則時勢危迫震撼而不得安動輙有悔无往不困
為困于葛藟于臲卼曰動悔之象然物窮則變誠能
深自悔悟振作有為以是而征困可免矣吉
象曰困于葛藟未當也動悔有悔吉行也
困于葛藟以隂柔无解困之才而所為未當也因動
悔而有悔心則克自奮發而吉與行會不終于困矣
䷯(巽下坎上)
井改邑不改井无喪无得往來井井汔至亦未繘井羸
其瓶凶
巽木入水而上出其水有井之象故為井井體有常
而不遷猶治道有定而不易故為治以養人者恪守
成法雖時勢不无變更而先王仁天下之法毫无更
改猶改邑不改井焉夫既不改則于舊章无所增損
而人人蒙澤不猶无喪无得而往來井井者乎然法
貴由舊尤貴慎終設守之未幾而紛更隨起如汲井
幾至得水尚未盡綆而敗其瓶則功雖垂成一旦僨
棄凶
彖曰巽乎水而上水井井養而不窮也
卦名井者以巽木入乎坎水之下而津潤上達為木
之華猶井水在下而汲之上行也故為井是井也其
出有源其施不竭養民而不窮于用也
改邑不改井乃以剛中也汔至亦未繘井未有功也羸
其瓶是以凶也
改邑不改井者以二五有剛中之德剛則強毅有守
而持之久中則意見不偏而善于因此所以能守常
法有功而无凶也若汔至亦未繘井是法方行而澤
未及物未有功也正當恪守之時乃妄肆紛更以至
僨事如羸其瓶是以取凶豈法之過哉
象曰木上有水井君子以勞民勸相
木上有水津潤上行井之象也君子體以養民不勞
民則澤壅不流不勸相則澤施不廣于是制田里教
樹畜以勞來其民又勸勉之使民自相周助則以君
養民固君之養使民自養亦君之養養之不窮與井
不竭一矣
初六井泥不食舊井无禽
井以陽剛為泉上出為功初六以隂居下既无養人
之德又无及物之功明主所不賓天下所共棄者也
象猶井泥而人不食遂成廢舊之井即禽鳥亦莫之
顧也
象曰井泥不食下也舊井无禽時舍也
井泥不食言隂柔居下而澤不及于人也舊井无禽
言其不能濟物而為時所棄也
九二井谷射鮒甕敝漏
九二剛中德足及物但无正應汲引无人下比初六
彙征无助雖有其德僅能自潤如井旁穴水止可下
注于鮒不能遠濟即有汲者亦如甕敝水漏于下不
能上出盖抱德而不遇其時者也豈不惜哉
象曰井谷射鮒无與也
二非无德无與汲引之人所以其澤不能及物耳
九三井渫不食為我心惻可用汲王明並受其福
陽剛得正德足澤民居下之上未為時用使人徒憫
其道之窮象猶井渫不食為我心惻者此正惻其可
汲而不汲也以无王明故耳如有王之明者汲而用
之則德施所溥君民俱受其福矣
象曰井渫不食行惻也求王明受福也
井既渫而猶不食豈特知已興嗟行道之人亦以為
戚也倘有求賢之王明于知人舉而用之民社之福
王者受之矣
六四井甃无咎
四柔得正是清介之士反身自治不染流俗浴德有
餘而濟人不足者也故其象為井甃如是則日新不
已雖无及物之功亦无汚染之咎
象曰井甃无咎修井也
井以甃而无咎以有修之者也能防其汚方能致清
然則側身勵行修潔其身士君子曷可少哉
九五井冽寒泉食
五以陽剛居尊是淵泉之德素裕于己而時出之功
自及于人象猶井冽而寒足為人食者
象曰寒泉之食中正也
寒泉而為人食不徒操利物之權以有中正之德凡
所以養人者盡善盡美故能如是
上六井收勿幕有孚元吉
上居井終坎口不揜是溥其井養之德導民之利而
不窮任民之取而不禁象猶井之汲取而不覆者此
皆由其實心實政而有孚焉乃有此宏施耳大善而
吉
象曰元吉在上大成也
上得元吉于井終則无一人不得其養上下與天地
同流矣養道大成豈曰小補之哉
䷰(離下兊上)
革已日乃孚元亨利貞悔亡
離下兊上物理人情俱所當革故為革盖人心可與
習常難以通變可與樂成難與慮始一日變革豈能
遽信必得已革之日事久論定然後信聖人之革非
喜革也不得已也革之難如此然事勢當革即一時
未信亦何暇恤要在革之當耳果能灼于事理順于
時勢善其所革可以通之天下萬世而元亨協于天
理人情而利貞則所革皆善而妄革之悔亡矣
彖曰革水火相息二女同居其志不相得曰革
卦名革者水上火下各相滅息而勢不相濟二女同
居少上中下長幼失序而志不相得物理人情俱當
變革故曰革
已日乃孚革而信之文明以說大亨以正革而當其悔
乃亡
已日乃孚者以革故非常黎民懼焉必至已日而後
无不信也又曰悔亡者以卦德離明兑說内能灼乎
事理而非苟革外能順乎時勢而非驟革其為革也
大善而可亨且咸正而无缺革而能當其悔乃亡
天地革而四時成湯武革命順乎天而應乎人革之時
大矣哉
試以其革而極言之天地之道隂極則革而陽陽極
則革而隂寒暑往來而四時成矣湯革夏而為商武
革商而為周盖因天心厭亂人情思治而順且應之
矣可見天地之成化工聖人之成世道皆不外于革
則革之所在時之所在也時之所趨不得不革革之
時豈不大哉
象曰澤中有火革君子以治歷明時
澤中有火火燃則水乾水决則火滅革之象也君子
以為革之大者莫過于時使不治歷以明之則四序
不分歲令无别何以欽天道而授人事于是設占步
之法以推天象運行之度立布筭之術以察氣機旋
轉之變由遲速以定推遷由分積以考盈縮使晦朔
弦望不愆其序分至啟閉不失其時如是則七政齊
而百揆序在上者得以敬天而勤民在下者得以因
時而趨事革莫大于此矣
初九鞏用黃牛之革
雖當革時居初无應是法未盡弊而猶有待上无委
任權不在我豈可輕有所為惟不妄革為中不躁革
為順堅確固守如鞏用黃牛之革則為善也
象曰鞏用黃牛不可以有為也
鞏用黃牛非避事也時勢不在本不可以有為故中
順以自守也
六二已日乃革之征吉无咎
中正文明上應九五有德有勢可以革矣然革乃大
事非得已者化可更而无以善治未可也變可通而
无以宜民未可也必從容詳審至于已日然後革之
由是以往則其革為便民利國有更化之吉无紛擾
之咎
象曰已日革之行有嘉也
已日革之則更張有漸弊无弗革治无弗新行有休
嘉之功矣
九三征凶貞厲革言三就有孚
過剛不中居離之極過暴過察躁動于革者也以是
而往人必不信凶雖事所當革而貞亦不免于矯拂
而厲然時既宜革所病者不能審耳若能于利害可
否熟思審處議革之言至于三就則亦足以信取于
人而可革矣
象曰革言三就又何之矣
革言三就則審之又審慮无遺策矣又何必再有所
商酌哉
九四悔亡有孚改命吉
以陽居隂是大臣承積弊之後宜有悔者幸剛柔不
偏善革之用不乖事理不拂人情其悔可亡然在我
或有可革而在人或未能信則亦未可遽革必其所
革者揆諸理而咸當騐諸人而恊從變通盡利之事
有以孚于上下然後舉凡政令之未善者而更易之
庶惟其所為无不樂從而革故鼎新之治成矣
象曰改命之吉信志也
改命豈易而四得吉由其為國為民之志當未改之
先已見信于君民故上安而下從也
九五大人虎變未占有孚
陽剛中正為革之主是以大人革命而有天下者以
自新新民之德而為順天應人之舉則皇猷帝治煥
然一新有虎變之象此其道德之威自能明著動變
四海從風不待占决而有孚矣
象曰大人虎變其文炳也
大人轉移世道如虎之變則禮樂昭明其文炳然革
道盛矣
上六君子豹變小人革面征凶居貞吉
上居革終天下風移俗易革道成矣其在君子則遷
善敏德而光輝外著如豹之變其在小人亦畏威遠
罪遵王之道而革面向化至此復何為哉變革之事
不可以過况上六之才又以守文為勝若往紛更則
有擾事之凶惟居守其貞與君子小人共相安于德
化則可保治而吉
象曰君子豹變其文蔚也小人革面順以從君也
君子豹變者君子自治積中發外蔚然而可觀也小
人革命者因君而革化為順從不敢自外于王化也
䷱(巽下離上)
鼎元吉亨
爻象俱有鼎之體用故為鼎鼎重器也得之固難保
之亦不易必有德有位有輔而鼎乃可保卦象變體
備此三者則經綸調燮自可以凝天命係人心矣元
亨
象曰鼎象也以木巽火亨飪也聖人亨以享上帝而大
亨以養聖賢
卦名鼎者卦體有鼎之象初隂為足二三四陽為腹
五隂為耳上陽為鉉制器尚象鼎之用立矣卦象有
鼎之用以巽木入離火而致烹飪鼎之用行矣故為
鼎然其用豈小哉聖人享上帝以報功也而特牲之
物必用鼎以烹之而後可以達其誠聖人養聖賢以
崇德也而式燕之具必用鼎以烹之而後可以將其
敬夫以報功崇德之鉅典而皆有資于鼎鼎之用不
大哉
巽而耳目聰明柔進而上行得中而應乎剛是以元亨
鼎之所係如此其大保之誠未易矣而詞曰元亨何
以致之盖凝鼎在德而位主之賢輔之卦象内巽順
而外聰明是心思沉潛深入義理而視聽明聰旁燭
事機有凝鼎之德矣卦變柔進而上居五是以徽柔
而履大寳之尊有主鼎之權矣卦體又五得中而應
二剛是以虛中而任剛明之佐有調鼎之輔矣兼此
三者德位相資明良共濟則重器可保永為享帝養
賢之令主矣是以元亨
象曰木上有火鼎君子以正位凝命
木上有火烹飪乃致鼎之象也君子以鼎為重器命
之所在位之所在也命不凝无以主鼎位不正无以
凝命于是正以凝之非僅端莊南面之謂也齋戒神
明以正其内而毫无邪思整齊嚴肅以正其外而絶
无妄動念念事事與命對越則正既不離乎位位自
不離乎正而命无不凝鼎可永保矣
初六鼎顛趾利出否得妾以其子无咎
居鼎之下趾象也上應九四四所任者隂柔才弱不
能勝任致四覆餗失飪鼎顛趾矣然因有負于四而
警戒震動出其隂邪之惡則克勝其任猶顛趾而因
以出否之象未為不利盖因敗以為功猶得妾以其
子因賤以致貴也无負委托之咎
象曰鼎顛趾未悖也利出否以從貴也
人臣以盡職為道鼎而顛趾似悖道矣而實未為悖
也以出否也其有出否之利者正以從陽剛之貴柔
靡去而剛毅存可以不負所托也
九二鼎有實我仇有疾不我能即吉
以剛居中實德充積鼎有實之象而密邇初隂易為
所溺是我之仇而足為我害者幸剛中自守不惡而
嚴初自不能就而疾我則實德不虧輔鼎之功出矣
吉
象曰鼎有實慎所之也我仇有疾終无尤也
人未有无因而即我者由我有所之也二雖鼎有實
矣可自恃哉宜愛吾鼎而慎所之于始則雖我仇有
疾而終不能凂何有失身之尤
九三鼎耳革其行塞雉膏不食方雨虧悔終吉
三居鼎腹承文明之腴本有雉膏之美足以食天下
者乃越五應上舍可事之君而從避世之士道无由
行澤无由沛猶鼎耳方革而其行塞雉膏不食之象
上負天子下負所學不有悔乎幸陽居得正尚非果
于忘世而上又有好賢之君若舍上應五則明良會
合如方雨然而虧其不仕之悔矣終必為人所食而
吉
象曰鼎耳革失其義也
君臣之義不可廢也鼎耳革則潔身亂倫不仕無義
自我失之矣
九四鼎折足覆公餗其形渥凶
四以大臣任天下之重宜廣求賢才以共圖之乃下
應初六之隂委任匪人以致敗事猶鼎折足而覆公
餗負君誤國能迯刑誅哉凶
象曰覆公餗信如何也
人臣未常不以薦賢自許四任匪人以敗公事向之
期許何如也无論刑誅當亦自愧矣
六五鼎黃耳金鉉利貞
五以虛中應二堅剛是聖君良弼兩相成矣猶鼎黃
耳而又貫以金鉉之象又當任賢勿貳始終如一而
貞斯賢才效用鼎命永凝而利
象曰鼎黃耳中以為實也
鼎黃耳者任賢之念真實由衷中以為實非矯飾而
為之也
上九鼎玉鉉大吉无不利
上佐五以出治猶鉉貫耳以舉鼎然輔鼎以剛而太
剛則折上以陽居隂剛而能温是精明出以渾厚有
玉鉉之象如是則輔理謀猷不吐不茹粹然盡善相
道得而萬國理矣大吉无不利
象曰玉鉉在上剛柔節也
人臣之德過剛无以立渾厚之體過柔无以起明作
之功皆不足以比德于玉今以陽居隂不一于剛而
能以柔節之所謂温潤而栗者也安得不吉
䷲(震下震上)
震亨震來虩虩笑言啞啞震驚百里不喪匕鬯
一陽始生震動奮發在人事則值天下之變而震動
不安故為震夫人當變故之來似難得亨然危者使
平震固有亨道焉盖天下之事安不生于安而生于
危主震長子誠能安不忘危心存恐懼常如事之來
而虩虩然不敢安寧則怠緩之氣盡消自能精神凝
固舉動安和優游自如而笑言啞啞矣平時業已寧
定臨事豈復周張即有非常之變生于猝然有如震
驚百里而心有定主事有常度處之泰然不失所主
之重猶主祭者不喪匕鬯所謂震亨如此
彖曰震亨
卦名震而詞曰亨者蓋生全出于憂患安樂得之艱
危震則必亨能震故亨也
震來虩虩恐致福也笑言啞啞後有則也
震來虩虩者恐心也恐固非福而福惟恐乃能致也
笑言啞啞者非倖致也盖人能先事恐懼觀變已審
而後區處自有法則也
震驚百里驚遠而懼邇也出可以守宗廟社稷以為祭
主也
震驚百里者以國家大變卒然臨之如震雷而遠邇
驚懼也人情當此易喪所守而主器長子獨能處之
泰然不失所守如不喪匕鬯其中心有主真足以任
天下之重宗廟社稷寔式憑之故出可以守之為祭
主也
象曰洊雷震君子以恐懼修省
雷聲洊至震之象也君子以為禍變之來皆人所召
非盡人事何以回天于是存恐懼之實心以之修治
其身思省其過以盡恐懼之實事如此則善于承天
而變故自消處震之道得矣
初九震來虩虩後笑言啞啞吉
初為震主居震之初是先時而能虩虩然恐懼修省
者也圖之已早慮之已周患无自生而後笑語自如
矣吉
象曰震來虩虩恐致福也笑言啞啞後有則也
震來虩虩則即此最初一念持之而有終也笑言啞
啞即此恐懼一法行之而有效也過初而懼則為晚
矣
六二震來厲億喪貝躋于九陵勿逐七日得
二以隂柔乘初之剛為所侵凌是當震之來而危厲
者勢不能敵避之可也特患係戀所有而不能耳是
必盡棄貨財遠去圖存如億喪貝躋于九陵焉然二
柔順中正德足自守猶可勉為善後之圖不久則所
喪者亦將復得有勿逐七日得之象
象曰震來厲乘剛也
震來厲者以乘初剛弱不敵強不得不厲非德之不
足也
六三震蘇蘇震行无眚
以隂居陽而不中正是无才无謀一當震來不勝驚
懼緩散自失莫知所為有蘇蘇之象是固應有眚矣
若因震而修省能行以去其不正則眚可无矣
象曰震蘇蘇位不當也
震蘇蘇者由其德不足以禦震當危懼之時而束手
待斃不當如此故自失耳安可无變計乎
九四震遂泥
四以才德不足之人陷于二隂重險之中不能自振
遂沉溺而不復起矣為震遂泥之象
象曰震遂泥未光也
當震時而能奮發有為乃為有光今震而遂泥終于
暗昧安得光明
六五震往來厲億无喪有事
隂居君位而當國家之變才弱不足以濟故往來皆
厲无時不危者也幸其得中能存小心恐懼修省不
特无大喪失之禍而且能持危定傾而有事于補救
也
象曰震往來厲危行也其事在中大无喪也
震往來厲以无才濟變危與行會也然危行而猶能
有事者以有中德不倚于情不激于氣修省之密可
以易危為安所以大无喪也
上六震索索視矍矍征凶震不于其躬于其鄰无咎婚
媾有言
以隂柔處震極是无才而處大變者志氣索索而消
阻故瞻視矍矍而傍徨以此而往中先自亂其凶必
矣此惟防之不早故耳若當震未及身之先能自儆
戒預備則可无咎然猶有意外之變如婚媾且不免
言况不防之于先乎
象曰震索索中未得也雖凶无咎畏鄰戒也
震索索者由中无主未得所安也雖凶无咎者以震
在鄰乃鄰人所戒而我即畏備則有備无患也
䷳(艮下艮上)
艮其背不獲其身行其庭不見其人无咎
艮止也上下皆艮有止之義故為艮天下之理各有
當止之所猶人之一身惟背為止人心惟不知所止
是以内則迫于吾身之利害外則奪于人事之是非
而不免于有咎苟能止于當止之理則方其静而未
行湛然一太虛之體而思慮俱捐一切耳目口鼻之
私不動于中如不獲其身及其動而既行廓然一太
虛之用而外誘不擾一切聲色臭味之用不牽于外
如行其庭不見其人如是則内不出外不入静固止
動亦止无妄動之咎
彖曰艮止也時止則止時行則行動静不失其時其道
光明
卦名艮者言心之止也止非枯寂而守之者也貫乎
動静而妙于一時故時當止則與之俱止斂感于寂
可也時而當行則與之俱行通寂于感可也如是則
吾心體之内動静不膠一因乎時而不以我與焉兩
忘而化于道也尚有意必固我之為累而道不光明
乎
艮其止止其所也上下敵應不相與也是以不獲其身
行其庭不見其人无咎也
人之一身惟背為止所謂艮其止者言止得其所也
止之時所在止行之時所在行无時非止无止非所
也内外之卦隂與隂應静不耦動陽與陽應動不耦
静上下敵應而不相與是各止于其所也是以行止
皆因于時物我皆无所累若不獲其身行其庭而不
見其人无咎也
象曰兼山艮君子以思不出其位
兩山相峙各止其所艮之象也君子體之以心之官
則思思不可馳凡人咸有現在所居之位于位中所
當自盡之理固不可缺于位外不必自逐之念亦不
可紛從位起思而不以思迎位隨思還位而不以位
閑思是則止所之學也
初六艮其趾无咎利永貞
初隂柔性本静者也而居艮初是内欲未萌外交未
引能止其所者也无朋從之咎此即初之貞也能永
守之則止為常止而利
象曰艮其趾未失正也
人生而静吾人本來之正也人多緣妄動而失之今
曰艮趾則能止于未動之初而于主静之正未失也
六二艮其腓不拯其隨其心不快
二當腓處最易動者而居中得正是制心制事一皆
恬静自守置之波蕩之地而不為所動為艮腓之象
然君子之心必合人已兼成而後快三乃二之所隨
者過剛不中妄止于上二不能救其膠執之失其心
豈能快哉
象曰不拯其隨未退聽也
不拯其隨由三剛愎自用不肯退聽乎二非二之過
也
九三艮其限列其夤厲薰心
心體固不可妄動亦不可惡動而求静三當限處本
非可止而過剛不中違時強制不復顧其變動屈伸
為艮其限如是則事勢乖違物情暌絶如列其夤在
三之心或以盡去物感可以息心抑知却動求静心
豈能静拂戾于外必不安寕于内其為危厲可知
象曰艮其限危薰心也
三艮其限方自以為可以制心而列夤之危至于薰
心限其可艮乎哉
六四艮其身无咎
純隂得正時止而止是于一身之中思不亂營官不
亂役為艮其身之象如此則内外皆止視聽言動俱
无所累无咎
象曰艮其身止諸躬也
四之艮身豈徒求之形體之間哉見之躬行實能時
行時止而止諸躬也
六五艮其輔言有序悔亡
五當輔處言所由出以隂居陽似未免悔然能得中
心本安静言不妄發發必中理為艮其輔言有序之
象而失言之悔亡
象曰艮其輔以中正也
艮其輔者心安于静而不偏故言當乎理而不紊也
上九敦艮吉
以陽剛居止之極是德性本自堅凝而功夫又无間
斷動静各止其所而始終不渝敦厚于止者也大人
之止至善聖人之欽汝止可與侔矣止體光明而吉
象曰敦艮之吉以厚終也
心性之學靡不有初鮮克有終敦艮之吉愈久愈凝
厚其終矣
䷴(艮下巽上)
漸女歸吉利貞
卦體下止上巽是為士者未進之時止而不妄方進
之時巽而不驟故為漸君子仕進特患不以漸耳苟
如女子之嫁禮備後歸則其進也以禮其出也不苟
可以有為而吉然士人固有漸進而未必正必以正
自守毋曲學阿世毋枉道徇人乃利
彖曰漸之進也女歸吉也
卦名漸而詞曰女歸吉者漸進之義也天下漸進者
莫如女歸以女歸之道而進則可以行道而吉也
進得位往有功也進以正可以正邦也
何以利貞卦變自渙而來九進居三是臣得臣位自
旅而來九進居五是君得君位夫位者功業之所藉
也進得其位往必有功所以然者位非虚擁功非倖
成始進以正則正已可以正人而邦即從此正矣
其位剛得中也
夫此得位也在卦變固有得正之功矣在卦體又有
得中之義焉以剛居五而得其正是為君者英明強
毅粹然而无偏私以此建中即以此表正有君如此
君子之進可不正乎
止而巽動不窮也
夫卦體固有得中之象矣而卦德又有漸進之義焉
則時未可進止而不苟既恬退而无求時若可進巽
而不躁復舒徐而不驟以此動而有為自重者人亦
重之自无摧抑可以輔剛中之主而成正邦之功矣
寧有窮乎
象曰山上有木漸君子以居賢德善俗
山上有木以漸而長漸之象也君子體之以德必積
累而後成寬以居之而无欲速之心則德以漸而進
俗必漸摩而後化馴以善之而无督責之意則俗以
漸而美矣
初六鴻漸于干小子厲有言无咎
始進无應是以新進之士名寔未孚阨于下僚如鴻
漸于干而未得所安也夫以一介孤臣履危蒙譏為
小子厲有言也然實時命不偶非其自致无咎
象曰小子之厲義无咎也
小子之厲位卑无應使然非妄進所致也于義為无
咎
六二鴻漸于磐飲食衎衎吉
六二柔順中正進以其漸而上應九五是有德有遇
而德以稱位居高食厚而委蛇自適者也為鴻漸于
磐飲食衎衎之象夫以大臣不尸位素餐則正邦善
俗功業爛然吉
象曰飲食衎衎不素飽也
飲食衎衎豈徒伴食以德詔祿不素飽也
九三鴻漸于陸夫征不復婦孕不育凶利禦寇
九三過剛不中而无應是无德无援而恃剛躁進何
以安其位乎猶鴻離水而漸于陸夫冥行者必取困
違衆者必見摧以一己而言徒然率意而行如夫征
行而不復以與人而言不能資人柔順如婦孕而不
育凶莫甚焉此等過剛无適而可惟用禦寇庶幾克
敵外此别无用也其于漸進豈所宜哉
象曰夫征不復離羣醜也婦孕不育失其道也利用禦
寇順相保也
夫征不復者以剛愎獨行自離羣類也婦孕不育者
以有陽无隂失其生育之道也利用禦寇者以此陽
惟用以禦寇斯為順道而能相保也若用以處漸則
逆而非所宜矣
六四鴻漸于木或得其桷无咎
以柔乘剛是大臣見逼于權奸而不得其所者幸有
巽順之德善于處已處人使彼不能肆暴而我猶得
少安如水鳥木棲或得平柯之象庶无危身之咎
象曰或得其桷順以巽也
乘剛宜不得安而或得其桷以順而无忤于物且巽
而能沉于幾遇難處之人有善處之術所以能得安
也
九五鴻漸于陵婦三歲不孕終莫之勝吉
五居尊位鴻漸高阜之象然君待臣以弘化猶婦待
夫以生育二體正應乃為三四所隔不得相遇以成
治功為婦三歲不孕之象然邪不勝正自將君臣會
合而成正邦之化吉
象曰終莫之勝吉得所願也
得賢弘化五所願也終莫之勝吉則得遂其所願矣
上九鴻漸于陸其羽可用為儀吉
上有剛德非不足羽翼聖朝但出臣位之外是高飛
遐舉如鴻漸于雲路然夫當漸之時不患少事功而
患少節義如上九之清風峻節可以振激一時師表
百世无用之用大有功于名教者其羽為儀吉孰大焉
象曰其羽可用為儀吉不可亂也
其羽可用為儀吉者以其超世之志卓然自立舉凡
富貴功名俱不足以亂之也
䷵(兑下震上)
歸妹征凶无攸利
卦以少從長既非婚姻之時情以悦而動亦非于歸
之禮女先于男所歸者妹故名歸妹夫妹而自歸已
非正矣且卦體位多不正滛滅禮也以柔乘剛婦制
夫也自其方歸之始已非禮法之所容以征則凶究
其既歸之後又豈室家之所宜无攸利
彖曰歸妹天地之大義也天地不交而萬物不興歸妹
人之終始也
卦名歸妹豈細故哉男女室家雖曰人道而隂陽交
感天地之大義也天地不交則氣化塞而萬彙不興
若男女不交則形化冥而人類滅息故歸妹雖女道
之終而生育之所造端寔人道之始也非天地之大
義而何
說以動所歸妹也
夫歸妹之義通乎天地如此而可苟乎乃卦德則說
以動是女子為私情之合而不由于禮所歸者妹也
征凶位不當也无攸利柔乘剛也
詞曰征凶者以卦爻自二至五位皆不當是男不以
正從女女不以正從男閨門慚德非禮法所容也无
攸利者以三五爻皆以柔乘剛是夫屈于婦婦制于
夫惟家之索也
象曰澤上有雷歸妹君子以永終知敝
雷動則澤隨猶女之隨男而動歸妹之象也君子知
夫婦之道不可以不久必正其始斯能善其終而无
敝苟以悦而動則一時雖合逆知潰禮教敗倫常久
必至于乖離所以思其終必圖其始念其永必慎于
今以防微而杜弊也
初九歸妹以娣跛能履征吉
初九居下而无正應是位列家臣如歸妹以娣者然
有陽剛之德雖不得大展其志猶能為所當為猶跛
能履之象以是而往隨分盡職吉
象曰歸妹以娣以恒也跛能履吉相承也
妹歸以娣而亦能有為者以陽剛有恒久之德位雖
卑而才則裕也跛能履吉惟有此恒德乃能承助其
君也
九二眇能視利幽人之貞
二剛中而應不正是有德之賢臣遇非其主不能言
聽計從而究其所施如眇能視而不及遠也夫進不
能行其志不若退而守其志利幽人之貞可也
象曰利幽人之貞未變常也
抱道守志士人之常利幽人之貞者二不以時未偶
變其所守之常也
六三歸妹以須反歸以娣
隂不中正既乏經綸為悦之主又覬利祿是德不足
以待用耑務媚人以求售者此士類所羞稱明王所
必棄也誰其用之祇見其久待于下終于卑賤而已
如歸妹以須未得所適而反歸以娣之象
象曰歸妹以須未當也
歸妹以須以德不足而行可鄙所以見棄于時也
九四歸妹愆期遲歸有時
陽剛居上而无正應是有德而未遇其君故抱道自
守寧過期不仕為歸妹愆期而遲歸之象然其所以
遲遲者豈失時哉仕自有時時之未偶即愆期勿恤
矣
象曰愆期之志有待而行也
士固有志愆期之志非不欲行待可行而後行也
六五帝乙歸妹其君之袂不如其娣之袂良月幾望吉
五以柔中下應九二是為君者屈己下賢以實不以
文猶帝女下嫁而其服飾反不如娣之美者君德至
此盛无以加為月幾望之象如是則賢才輔而理道
昌吉
象曰帝乙歸妹不如其娣之袂良也其位在中以貴行
也
夫以帝乙歸妹而反不如其娣之袂良也由其有中
德之貴而行故不尚飾也
上六女承筐无實士刲羊无血无攸利
上六隂柔居終无應既无可進之德復无與進之君
擬之女之嫁者如承筐无實不成嫁也擬之士之娶
者如刲羊无血不成娶也上不能以得君下不能以
治民何所利哉
象曰上六无實承虚筐也
陰柔无德无見用之實故世莫之用徒懷欲進之心
猶之承虛筐耳
䷶(離下震上)
豐亨王假之勿憂宜日中
卦德明動相資致治盛大故為豐豐則天下一綂治
化四達亨王者至此豐亨之時可喜也而盛極當衰
尤為可憂然徒憂无益盖有道焉惟日戒滿不以勢
盛而萌侈大不以治極而啓紛更如日之中天不至
于昃乃可長保此豐矣
彖曰豐大也明以動故豐
卦名豐者治功盛大之謂也是何修而臻此卦德離
明震動智能見大而識天下之幾才能圖大而振天
下之務明與動合故明作有功而治化廣大故豐
王假之尚大也勿憂宜日中宜照天下也
王假之者言王者至此豐亨之時治普化弘功宏志
廣不期大而自大所尚者大也勿憂宜日中者以大
可有而不可尚言宜抑尚大之心為守成之心凡四
海休戚生民利害无不畢照不敢自有其盛以置天
下于度外乃為宜也
日中則昃月盈則食天地盈虛與時消息而况于人乎
况于鬼神乎
王者所以宜日中者以中不可過耳日既中未有不
昃者月既盈未有不食者即天地氣機之盈虛且與
時為消息時未有息而不消者則天地亦未有盈而
不虚者况于人事不出天地之外鬼神運于天地之
中有能常盛而不衰乎治亂循環有必然者所以宜
日中之戒也
象曰雷電皆至豐君子以折獄致刑
雷電交至威照並行其勢盛大豐之衆也君子體之
以治獄于獄之未成則法電之照以剖析之使是非
曲直惟明克允既成則法雷之威以刑致之使輕重
大小惟斷乃成如是則奸无遺而民不冤豐可長保
矣
初九遇其配主雖旬无咎往有尚
初明四動是明動相資合而有助為遇其配主焉惟
其相配則一德未有不一心者兩賢豈相厄哉惟智
謀才力不相上下必无傾軋之咎以此而往同寅協
恭豐可保矣為往有尚
象曰雖旬无咎過旬災也
雖旬无咎者正惟旬而不過故无咎耳若求勝其配
則相忌之災不可言矣
六二豐其蔀日中見斗往得疑疾有孚發若吉
二本明臣而遇五尚大之暗主猶豐大其障蔀斗且
日中而見也以君若此而遽直言往諫必反猜疑疾
惡惟積有孚以感發之斯誠无不格君蔽可開吾明
不掩吉
象曰有孚發若信以發志也
五雖暗主而本明之志未有不可發者有孚發若正
積誠以感發之非以口舌争之者也
九三豐其沛日中見沬折其右肱无咎
三處明極而應上六其受障蔽甚于蔀矣為豐沛見
沬之象夫明德既為所蔽勢必至于廢棄如折其右
肱而終不能展其用也然此固蔽賢者之過于三无
咎
象曰豐其沛不可大事也折其右肱終不可用也
事君保豐大事也豐其沛則主已昏暗大事去矣是
以三雖至明可用為股肱亦如右肱之折終不可用
也
九四豐其蔀日中見斗遇其夷主吉
四以大臣而近暗主亦明而受蔽者也故為豐蔀見
斗之象然大臣不宜以君蔽自諉而協贊自能以和
衷相成下有初九與我同德吾之夷主也若能下而
就之同輔其君則同心協力謀斷相資君可格而豐
可保吉
象曰豐其蔀位不當也日中見斗幽不明也遇其夷主
吉行也
豐其蔀者以位不當立昏暗之朝也日中見斗者以
明為君蔽幽而不能自耀于光明也遇其夷主者明
動相資可往以格君而吉行也
六五來章有慶譽吉
質雖柔暗難以保豐若能來致天下章美之賢則資
人之明開已之暗可享豐亨之慶致聖主之譽何吉
如之
象曰六五之吉有慶也
五以來章而得吉豈止一人之慶哉天下皆受其慶
矣招來賢士豈宜緩也
上六豐其屋蔀其家闚其戶閴其无人三歲不覿凶
上以隂柔居豐之極處動之終是恣意尚大而又銳
意喜功自以為窮天下之明而不知自恃其明其暗
反甚如豐其屋而自蔽其家者然即其障蔽之深人
情物理一无可見終身昏迷如窺戶無人三歲不覿
如此則窮大失居邦家淪喪凶莫甚焉
象曰豐其屋天際翔也闚其戶閴其无人自藏也
豐其屋者言其豐極動終懷滿假之心負驕盈之氣
如屋之高大翔于天際也闚其戶閴其无人者由其
恃勢挾才自驕以蔽其明自滿以昏其志故障蔽之
深一无所見也
䷷(艮下離上)
旅小亨旅貞吉
艮下離上卦體卦德俱有去所止而不處之義故為
旅凡人寄身羇旅黨少親寡似難得亨然道无不在
若能善處而有安静之心酌于理勢以善其動則不
忤于物不迷于事為可小亨此即處旅之貞也能守
之而不失則人已兩得可保其亨矣吉
彖曰旅小亨柔得中乎外而順乎剛止而麗乎明是以
小亨旅貞吉也
旅則失其居矣何以小亨盖處旅之道莫貴乎得中
莫病于自足卦體六五柔得中乎外而順乎上下之
二陽則是不亢不屈行已合乎中行而于人之有德
者又虚心順從使有才力者樂為我助處已處人兩
得其道矣抑處旅之道莫貴于静正莫患于不明卦
德艮止而離麗于明則是恬退安静心不失于妄求
而所以應于外者又審時度勢凡事物機宜俱洞悉
无遺則以内以外交盡其善矣是以雖在旅時亦能
小亨而貞吉也
旅之時義大矣哉
由是觀之當旅之時自有處旅之義所遇之人既非
情所素孚所處之地又非身所安便高則取禍卑則
取辱自非柔中應剛内止外眀者不能小亨而吉此
時此義豈不大哉
象曰山上有火旅君子以明慎用刑而不留獄
山上火動去而不留旅之象也君子體之以獄者司
民之命故于獄之未决則明察其情慎重其事用刑
如山輕重出入无敢慢易于刑之既成則當刑即刑
當斷即斷不留如火或罰或宥无敢淹滯如是則用
刑之道得矣
初六旅瑣瑣斯其所取災
隂柔居下是氣量淺狹行已卑污處旅而卑瑣者也
旅而若斯必致侮辱是旅不為災災適自取耳
象曰旅瑣瑣志窮災也
旅瑣瑣志量猥陋亦已甚矣其自取災固其宜也
六二旅即次懷其資得童僕貞
柔順中正既能與物无忤又能處置得宜以是處旅
自即次而安其身懷資而裕其用且得童僕之貞信
為无欺而有賴盖惟全乎處旅之道故能備旅之善
也
象曰得童僕貞終无尤也
旅以得人為重二能得童僕貞則即次懷資皆有所
賴雖云親寡終无尢矣
九三旅焚其次喪其童僕貞厲
過剛不中居下之上是性既剛暴行又亢驕待人不
遜御下寡恩者也以故无爰處之安有叛離之志為
焚次喪僕之象此雖心无私邪而貞然亦失依寡助
而厲
象曰旅焚其次亦以傷矣以旅與下其義喪也
旅而焚次已傷不安况又喪僕然當旅之時而與下
之道如此義當喪也豈人之无良哉
九四旅于處得其資斧我心不快
以陽居隂用柔能下是不過于剛而又不忤于物以
此處旅則隨處皆安可獲棲身之地隨事有備可得
資身之防然居非正位而上下皆柔則所處非久安
之位所與非相知之人不能伸其志而愉快也
象曰旅于處未得位也得其資斧心未快也
君子之志在得位以行其道旅于處則非所安之位
位既未得志必不能自伸雖有資斧其志豈能快然
六五射雉一矢亡終以譽命
六五柔順文明又得中道為離之主有雉之象是遠
臣入國覲天子之光以行其志如射雉然夫士處旅
親寡不能遽合其先不无一矢之失然才不終晦終
必以此聲聞于朝受命于君也
象曰終以譽命上逮也
終以譽命者身際文明聲譽上達于天子也
上九鳥焚其巢旅人先笑後號咷喪牛于易凶
上處旅之終窮大失居棲遲无地鳴豫于未焚之先
悲號于既焚之後為焚巢笑號之象所以然者由其
驕亢自高失其順德而不自知如喪牛于易凶
象曰以旅在上其義焚也喪牛于易終莫之聞也
處旅之時惟謙順可以圖安上九好高不下誰其容
之其焚巢宜也喪牛于易者以失其順德不自聞知
而終于昏迷也
䷸(巽下巽上)
巽小亨利有攸往利見大人
隂伏陽下其性善入故為巽天下事惟陽剛才力方
能大有作為巽隂為主則力量才猷皆有未逮小亨
幸其以隂從陽則力與才俱有所藉可以圖大而利
有攸往然必所從者為德望冠世之大人乃利見耳
彖曰重巽以申命
上下皆巽是重巽也巽入也重巽則深入矣盖君之
入人心莫如命惟重巽是所以申命者反覆叮嚀有
以深入于人心矣
剛巽乎中正而志行柔皆順乎剛是以小亨利有攸往
利見大人
詞曰小亨利有攸往利見大人者卦體九五剛也而
巽入乎中正之德初四柔也而皆順從乎九五之剛
是君以剛毅之資而巽順乎中正之矩則德純化洽
而建中表正之志行矣由是在下臣民莫不順其剛
之中正以歸于中正是以柔雖小亨而无不利也
象曰隨風巽君子以申命行事
風行相繼无物不入巽之象也君子以風不繼无以
深入萬物命不繼无以深入萬民故于國家紀綱民
生利病无不三令五申熟民耳目一民心志而後行
其所命之事則有以深入乎人心矣
初六進退利武人之貞
初六以隂居下為巽之主卑巽太過于天下事退怯
而不敢為化所當更徒裕蠱以滋其弊而不能叮嚀
于其變之前弊雖宜革徒詭隨以安其陋而不能揆
度于其變之後故為進退不果之象若以武人之貞
處之則事不持于兩可有以濟其所不及而得所宜
矣
象曰進退志疑也利武人之貞志治也
天下事皆起于志方進而退不果决志有所疑而未
定也惟濟以武人之貞則志有主而不亂矣
九二巽在牀下用史巫紛若吉无咎
處隂居下能巽者也而又居中不為已甚是人臣謙
卑遜順不敢少亢而惟叮嚀煩悉其詞以對揚其精
白以道達其真誠象猶巽在牀下用史巫紛若者然
如是則忠順不失于君可格而吉于臣不諂而无咎
象曰紛若之吉得中也
人臣之道以順為中二能竭誠得其道矣豈諂乎哉
九三頻巽吝
過剛不中无下人之資居下之上挾上人之勢非能
巽者故雖勉為謙遜于一時而不能久頻巽而頻失
者也无恒取羞吝
象曰頻巽之吝志窮也
巽出于心乃為可久九三過剛不中志意滿極其所
為巽者徒致飾于聲音笑貌耳
六四悔亡田獲三品
隂柔无應承乘皆剛是才弱勢孤而又迫于強暴似
行有不得之悔幸其用柔能下為能謙恭下士而羣
策羣力皆為我用則不特其悔可亡亦且如田者能
獲三品之多焉
象曰田獲三品有功也
人臣之功莫大于延攬豪傑四能虛懷以獲之天下
之功集矣
九五貞吉悔亡无不利无初有終先庚三日後庚三日
吉
五居巽體是繼世之君承先朝之積弊宜有悔者然
剛健則能更而中正又善其更為能革弊以歸于貞
焉貞則得更化之善而吉從前之弊盡革而悔可亡
且維新之治大洽而无不利是雖无初也而實有終
矣則惟貞之故也貞豈易言哉必于未然用先庚三
日之丁斟酌以悉利害于已然用後庚三日之癸揆
度以圖久遠斯謂之貞而吉
象曰九五之吉位正中也
五以變更而亦得吉以有正中之德既不因循亦不
躁率變而不失其正權而不離乎經所以能貞而吉
上九巽在牀下喪其資斧貞凶
上九本有剛斷之德以居巽極凡事一于柔荏過于
卑巽而所為剛斷者俱失為巽在牀下喪其資斧之
象雖時所當巽而貞然志氣卑靡必致僨事凶
象曰巽在牀下上窮也喪其資斧正乎凶也
巽在牀下者以居巽上卑巽已極也喪其資斧者失
其剛斷天下事无一可為其凶必也
䷹(兊下兊上)
兊亨利貞
悦萬物者莫悦乎澤上下皆兑故為兑人君以悦感
民民无不懷化无不洽亨然違道以干民譽非貞也
必其所為悦者大公至正不煦煦于驩虞之私乃為
王道之正而利
彖曰兑悦也
卦名兑者以兩情相悅之謂也兩相悅則此感彼應
其間自有淪洽无往不通矣故名兊
剛中而柔外說以利貞是以順乎天而應乎人說以先
民民忘其勞說以犯難民忘其死說之大民觀矣哉
說固冇亨道矣而又必利于貞者何卦體二五以剛
居中三上以柔居外是内而中心誠悅外而接物和
柔本誠為悦而悅以正乃為利也貞則天人共協是
以順天心而不悖應人心而不違由是以順應者率
民趨事民悦而忘其勞即率民犯難民亦悦而忘其
死夫勞與死民情最難堪也而俱與為忘是說之之
道蕩蕩為公而不流于小補其鼔舞相勸不能自已
豈不大哉
象曰麗澤兑君子以朋友講習
兩澤相麗互相滋益兊之象也君子以學无所麗无
以悅心于是集友以闡明義理開發性靈而習之不
已講習討論无少間斷則在已有以裕其已在人有
以及于人悅心之趣自无窮矣
初九和兊吉
陽居說體而處最下又无係應是真性自暢而外无
私戀其出而為說者一本性情之正而无偏黨之私
所謂和而不流者也為和兊之象和則達之天下而
志无不通吉
象曰和兊之吉行未疑也
和兊之吉者從本性發見流行順應而无私何疑累
之有
九二孚兊吉悔亡
以陽居隂是處危疑之地不足取信于君而有悔者
幸其德剛中能以精誠為媚而非致飾于言貌之間
孚兊者也孚則至誠所格可以獲上治民吉而悔亡
象曰孚兊之吉信志也
凢人之悅多以其貌九二剛中是其孚實本于中心
而克自信其志也自信而君安有不信哉
六三來兊凶
隂柔不中正為兊之主是无德而專事媚悅者以上
无應而來就二陽以求悅則枉已求容必為正人之
所賤惡凶之道也
象曰來兊之凶位不當也
來兊而取凶辱以位不當而无自守之德也
九四商兊未寧介疾有喜
上近九五中正之君下比六三柔邪之人故不能决
而商度所悅未能寧定幸質本陽剛為能介然守正
知三為邪媚而疾惡則君臣相合而有喜矣
象曰九四之喜有慶也
絶去柔邪媚兹一人九四之喜也然豈獨四喜哉明
良合而庶事康天下受其福慶矣
九五孚于剥有厲
上六以隂柔小人為說之主處說之極隂剥人主者
也五雖剛正而密邇之未免因其匿情矯偽而誤信
不疑孚于剥焉將聰明壅蔽天下國家之危厲從此
起矣
象曰孚于剥位正當也
孚于剝者以五剛中為正居尊為當一則恃其才足
馭奸一則恃其勢足制命故不覺為其所剝而信之
也
上六引兊
隂居悅極窮悅之巧以不求悅為悅能使人昵已而
不自知為引兊者也識者可不早為防哉
象曰上六引兊未光也
上以媚悅引人則包藏禍心蹤跡詭異曖昧甚矣豈
能光乎
䷺(坎下巽上)
渙亨王假有廟利涉大川利貞
世道涣散人心瓦解故為渙時至于渙宜難得亨卦
變有形險可據才能可運而又有為之助者可亨然
濟渙之道首收人心次談經濟當渙之時九廟震驚
祖考之精神渙矣王者必假廟以聚之使人心反本而
有係属抑渙之時神州陸沉天下之陷溺深矣王者
必奮憑河以救之使斯民拯救而得所安且合神明
之渙舉動一本于大義其假廟也順時協禮不為淫
祀以徼福其涉川也伐暴取殘不為行險以要功必
利于貞其渙乃濟
彖曰渙亨剛來而不窮柔得位乎外而上同
渙何以亨卦變九來居二而得中是英雄得用武之
地據守進取皆有資藉不至困窮濟渙有基矣六往
居三得九之位是才堪文武能安集又能戡亂濟渙
有才矣且上同于四得忠良豪傑與之戮力抒忠濟
渙有助矣故可亨
王假有廟王乃在中也
王假有廟非虛文也王乃聚已之精神親至于廟以
誠感格乎祖使天下曉然知人本乎祖之義而不至
于渙也
利涉大川乘木有功也
利涉大川非倖致也盖有具也卦象巽木乘于坎水
之上是經綸康濟之才藴蓄有素可以拯天下之難
而有功也
象曰風行水上渙先王以亨于帝立廟
風行水上離披解散渙之象也先王以合渙在收人
心收人心在使之知所本萬物本乎天享帝于郊仁
人之所以事天而合上帝之渙也人本乎祖立廟于
國孝子之所以享親以合祖考之渙也此濟渙之大
也
初六用拯馬壮吉
居卦之初渙之始也始渙而能拯之為力極易又有
九二之剛足以資其英略弘濟時艱猶用拯而得壮
馬焉則初六隂柔雖无濟渙之才而能順乎九二則
渙无弗濟吉
象曰初六之吉順也
初以隂柔才弱之人而得濟渙之吉才謀功效不必
自已出也以能順乎九二之剛耳
九二渙奔其机悔亡
當渙之時首在據險九而居二似失故居而有悔矣
然能得乎中是正所謂剛來不窮者能據要害以圖
恢復猶人之奔得其机而安也如是則英雄得用武
之地進可以戰退可以守悔亡
象曰渙奔其机得願也
據險濟渙英雄所願而不能得者今奔其机其願遂
矣
六三渙其躬无悔
三在内體躬之象也隂柔而不中正似有私于已者
然居得陽位志在濟時為能不辭勞瘁馳驅四方渙
其躬者也自无内顧之悔
象曰渙其躬志在外也
三渙其躬志在天下不在一身所以公爾忘私也
六四渙其羣元吉渙有丘匪夷所思
居隂得正上承九五是以大臣當濟渙之任而下无
應與為能開誠布公散其朋黨渙其羣之象如是則
相道克盡元吉然使止為一身明心迹而令才知之
士懷疑不進則雖免招尤猶是尋常識見四當渙羣
之日又能激發人心使人人乃心王室媚茲一人是
渙也適所以為聚也有若丘陵此正老成妙算第一
等事業第一等人品也豈常人思慮之所及哉
象曰渙其羣元吉光大也
去私交而得吉非心術之光明正大豈能公忠臻此
九五渙汗其大號渙王居无咎
天下之渙多起于情意不敷恩澤不究五以剛中居
尊是能發德音下明詔以宣達上下之情為渙汗其
大號之象然實惠未徧號令為虚又能渙其居積大
賚四方為渙王居之象是則可以收拾人心无負濟
渙之咎
象曰王居无咎正位也
王既居矣而得无咎以有中正之德而居尊位仁政
本于仁心公利不私故无咎也
上九渙其血去逖出无咎
上以陽剛居渙之極才既有為時又將濟能出乎渙
解傷害而使去且蘇阽危而憂懼出為血去逖出之
象无負濟渙之咎
象曰渙其血遠害也
血者渙之害也上能渙其血則時雖有害今已遠之
矣
䷻(兊下坎上)
節亨苦節不可貞
坎水无窮兊澤有限有防而不溢之意故為節凡事
有節則立身无過裁制得中有亨道矣然所謂節者
謂節之使不過也非過于節而為苦也節至于苦非
中節矣矯情拂性其可久乎故不可守以為常
彖曰節亨剛柔分而剛得中
節而曰亨節固有亨道也其道貴乎得中卦之全體
剛柔均分卦之二體二五得中分則均而不偏中則
限而不過以此為節无偏勝之失而有當可之宜故
亨
苦節不可貞其道窮也
苦節不可貞盖以苦則過中矯情拂性其道窮極而
不可行矣故不可貞
說以行險當位以節中正以通
夫節道至苦則窮而不通矣而卦之德體則又有通
而不窮之道焉兊說也坎險也人情悦則易流險則
思止以易流之情行險止之意是其所為止者以和
平之心行之而不至于苦是節道也而九五當位主
節是居尊以操節之權而又中正以善節之道則其
制不過其節不苦可以通之天下萬世矣
天地節而四時成節以制度不傷財不害民
極而言之天地之道陽極隂生隂極陽生若有均節
而不過者而氣序不忒四時于是乎成矣聖人以天
地之節節為度數則匪頒有式費出有經不至傷財
而害民矣節道之大如此
象曰澤上有水節君子以制數度議德行
澤上有水其容有限節之象也君子體之以民用民
行不節則不中爰是以制度數數有多寡度有隆殺
制之云者自服物采章以至宫室器用莫不各有等
級限制而使賤不踰貴下不侵上所以節民用也又
以議德行德存乎心行見乎外議之云者自民彝物
則以至進退周旋一一為之酌斟而使心无過思動
不踰則所以節民行也民用民行咸歸于節天下治
矣
初九不出戶庭无咎
陽剛得正居節之初有能止之德值當止之時為節
而能止不妄求出不出戶庭之象自无枉道之咎
象曰不出戶庭知通塞也
不出戶庭豈徒知塞哉通則行塞則止其于通塞之
理知之深矣
九二不出門庭凶
二當可行之時而剛而不正昧于進退之宜上无應
與忘乎君臣之義知節而不知通徒以隠為高者也
為不出門庭之象潔身亂倫凶莫甚焉
象曰不出門庭凶失時極也
時可出而不出自失機會之極矣
六三不節若則嗟若无咎
隂柔而不中正非能節者以行已則蕩而无檢以制
用則靡而不經恣情矯縱略不撙節德縱而敗才縱
而傷凶悔之來徒自嗟嘆為不節則嗟之象人而至
此无所歸咎矣
象曰不節之嗟又誰咎也
不節之嗟可尤人乎誰為不節咎將安歸
六四安節亨
五以中正主節于上四以柔正純臣安于五之所節
而立身制用一稟時王毫无勉強為安節之象則用
无不經行无不宜亨
象曰安節之亨承上道也
安節之亨盖以五當位以節道之所在也四順而承
之非徒安分而已
九五甘節吉往有尚
九五當位主節而有中正之德故其為節也教不強
世制不矯俗皆依性而行因情而出調于天節節之
甘而不苦也制作盡善可以參天地合帝王吉且以
是而往可以凖今可以傳後不有尚乎
象曰甘節之吉居位中也
節以中為貴五居位得中而有中德節之所以甘而
吉也
上六苦節貞凶悔亡
處節之道中則甘過則苦上居節極慕儉素之風而
流于嗇高賢智之行而傷于矯乃節之苦者也如是
則矯拂太甚非人情所安雖事當節而貞終不可行
而凶然此不可繩天下未始不可範一身戔戔之嗇
可以共德硜硜之守可以寡尤其悔可亡
象曰苦節貞凶其道窮也
節道豈有窮時苦節者自窮之耳
䷼(兊下巽上)
中孚豚魚吉利涉大川利貞
卦體中實中虛一心之孚卦德下悅上巽兩情之孚
故為中孚孚既在中則至誠所感无物不格雖人至
頑冥如豚魚之无知亦可感之而吉况有知者乎忠
信可行无險不通雖事至艱危如大川之至險亦可
濟之而利况平居乎可見天下无不可感之人无不
可濟之事然又非硜硜小信所能孚也必正而不諒
執而能通信所當信而合于貞乃為利耳
彖曰中孚柔在内而剛得中說而巽孚乃化邦也
卦名中孚者以一卦言之二隂在内為中虚以二體
言之二五剛得中為中實是太虚之心一物无所容
者即為萬理之皆實也此信之主于中者也卦德下
悦上巽是臣以媚兹上通君以順從下應都俞吁咈
孚于一堂萬邦作孚矣此信之達于外者也
豚魚吉信及豚魚也利涉大川乘木舟虚也
豚魚吉者言誠信之極无物不動即无物不及雖无
知如豚與魚亦能及之也利涉大川者卦象木為水
上乘木之象外實内虛舟虚之象在人則有鴻鉅之
才一本于虛中之心而出自可應變而不窮也
中孚以利貞乃應乎天也
中孚以利貞者以中孚之理无私无為天之道也孚
出于貞則意見不着情識不生乃應乎天而合也
象曰澤上有風中孚君子以議獄緩死
風感水受彼此相入中孚之象也君子體之以用獄
而致夫至誠惻怛之意恐其犯于不得已與陷于不
自知于是議獄于可死之中而務求其生即求其生
而不得亦不忍遽使就辟姑緩其死以待議如此則
中孚之意溢于刑獄中矣
初九虞吉有他不燕
中孚之道貴審乎初初以陽剛應四柔正所當信者
業已度其可信而一意信之是始合以正德性事業
借為典型吉之道也如有他焉則二三之心非所以
定交而成其孚矣寧得燕安乎
象曰初九虞吉志未變也
初以虞而得志正以私情未起而從正之志未變也
初當决其志矣
九二鳴鶴在隂其子和之我有好爵吾與爾靡之
二五中孚相應是為臣者幽隠之誠素積于中而君
亦以誠應之為鹤鳴子和之象賡歌喜起欲間不能
此豈私情之所致哉盖懿德良貴人所同好二既有
之五遂戀之天機之自動者天理之自孚也分雖君
臣情同父子一德之孚如此
象曰其子和之中心願也
五之孚二若子和者實出中心之願而无所強故不
期和而自和也
六三得敵或鼔或罷或泣或歌
三以隂居悦極浮躁不常者也乃與上九信之極者
相應以此之无恒應彼之固執適與相敵為得敵之
象已既无主人又无藉所以作止无定或鼔或罷喜
怒无常或泣或歌此誠人而无信不知其可也
象曰或鼓或罷位不當也
三之或鼓或罷豈敵之咎哉由位不當已无中孚之
德故惟所信是從而作輟无恒也
六四月幾望馬匹亡无咎
位近于君居隂得正是德位兼隆如月幾望此正衆
附黨集之時與初相應初方信之而四即能絶去私
交一心以信于五如馬亡其匹自无危疑之咎
象曰馬匹亡絶類上也
馬匹亡者豈猶有係戀之情哉初雖其類四能絶之
故能一心于上也
九五有孚攣如无咎
五為孚主而以健正之德下應九二之賢和以中心
靡以好爵心德相固䜛邪不能間焉象如攣如則上
下交孚化邦之治成矣无咎
象曰有孚攣如位正當也
有孚何以攣如由五有中孚之德而當尊位故能與
二交孚而无間也豈徒以迹相靡也哉
上九翰音登于天貞凶
天下事理常與時勢上下而不可膠于一定上九居
信之極而不知變象猶翰音非登天之物而必欲登
之者然以是為貞則必拂于理勢反足敗其信矣凶
象曰翰音登于天何可長也
信之所以能久者以能通其變而不窮耳上今翰音
登于天則信非所信矣滯而不通豈能久哉
䷽(艮下震上)
小過亨利貞可小事不可大事飛鳥遺之音不宜上宜
下大吉
隂多于陽故為小過夫所過者小則隂柔之人于人
无所忤于事无所拂故為小過隨其才力所行自可
无碍亨然其所為必因時合宜安于分義之貞乃為
利耳利貞何如陽大隂小小其貞也陽上隂下下其
貞也處小過者當思用柔非幹理之才但可小事而
為吾所能為不可大事而為吾所難為即小事亦不
可過甚尚必收斂退抑不居亢而居卑如飛鳥遺音
下而不上乃為守貞而行適其宜事无不善大吉
彖曰小過小者過而亨也
小過而曰亨者以卦體隂多于陽是分處其小而勢
過于大因其過而善用之亦可有為而亨也
過以利貞與時行也柔得中是以小事吉也
小過亨矣必以利貞者以小過之時分不可過理當
慎密故不敢圖大不敢處上貞也即時也時所當然
與之偕行也可小事者二五以柔居中雖柔非任事
之才而得中非一于柔弱尚能隨分而為所當為是
以小事吉也
剛失位而不中是以不可大事也
不可大事者以三四二爻剛似有圖大之才而失位
則權去而无任事之位不中則德薄而昧時措之宜
安可大有所為是以不可大事也
有飛鳥之象焉飛鳥遺之音不宜上宜下大吉上逆而
下順也
何以取飛鳥也卦體内實外虚如鳥張兩翼有飛鳴
之象焉詞曰飛鳥遺之音不宜上宜下大吉者以小
過之時理宜謙抑若驕亢而挾一上人之心則非其
分而忤于時為逆若卑巽而懷一下人之心則得其
常而合于時為順所以不宜上宜下大吉
象曰山上有雷小過君子以行過乎恭喪過乎哀用過
乎儉
山上有雷聲雖離地未升于天小過之象也君子以
時當小過不能為驚世之事但就一身之中无關天
下國家之大者皆小也皆可以過也故于行已也寧
過乎恭毋過乎傲但不過而至于足恭之甚于居喪
也寧過乎哀毋過乎易但不過而至于滅性之甚于
制用也寧過乎儉毋過乎奢但不過而至于吝嗇之
甚此皆過以利貞與時行也過而不過深合小過
之義矣
初六飛鳥以凶
小過之時凡事只因收斂初以隂柔躁妄之性上應
九四權勢之交又當過盈之時輙欲妄動志亢氣揚
如鳥之飛上而不下則逆而不順取敗招尤其凶必
然
象曰飛鳥以凶不可如何也
凡人凶害未有不可解免者今初居下即以飛而取
凶其自恃驕亢不可救矣可如何哉
六二過其祖遇其妣不及其君遇其臣无咎
六二柔順中正為純德之臣其進而事君也過三四
而遇六五是不入強臣之黨而惟從柔順之君心无
驕亢節秉順恭有過祖遇妣之象焉如此則不凌迫
其君而適得其為臣之分有不及其君而遇其臣之
象又何專權逼上之咎
象曰不及其君臣不可過也
二之不及其君者非媚主也君尊臣卑原有定義臣
而過君小則有專恣之嫌大則有僭逼之罪斷斷乎
其不可也
九三弗過防之從或戕之凶
九三剛正君子衆隂所欲害者乃自恃其剛不肯過
為之備則小人得以乘間而入為其中傷而不自覺
從或戕之變生意外凶不免矣
象曰從或戕之凶如何也
從或戕之凶莫知所由來且不知所底止凶之甚也
君子可不過為之防哉
九四弗過遇之无咎往厲必戒勿用永貞
大臣當過之時以剛處柔得宜下之道无咎弗過于
剛而傲寧過于柔而恭適合小之宜矣若以剛往必
以亢取厲所當戒也然亦時適當戒耳若因戒往厲
而永執此柔以為常則太柔必廢咎所不免勿用永
貞可也
象曰弗過遇之位不當也往厲必戒終不可長也
弗過遇之以剛而居柔為位不當在小過時獨為適
合其宜也往厲必戒以往則過剛取敗而不可久所
當戒也
六五密雲不雨自我西郊公弋取彼在穴
五以无才之君居崇高之位又當隂過將衰之時不
能有為于天下有密雲不雨自我西郊之象是在已
固不能為矣而乃弋取以為助者又六二之隂柔以
无能之臣輔不振之君猶鳥之在穴非弋之所能取
者也兩隂相得其不能濟大事可知
象曰密雲不雨已上也
密雲何以不雨惟以才弱實由居尊而挾勢太高不
能下賢以求輔也
上六弗遇過之飛鳥離之凶是謂災眚
以隂居動體之上處隂過之極凡立心行已皆越分
自高弗遇合乎時宜而過之甚者如鳥之飛而且遠
凶何如哉天人交忌災眚洊臻是之謂矣
象曰弗遇過之已亢也
小過之時不宜上宜下也上不遇而又過之其自處
已亢矣上且不可况至亢乎宜災眚之並至也
䷾(離下坎上)
既濟亨小利貞初吉終亂
水火相交各得其用六爻之位各得其正其在人事
是能協力夾輔而又處置得宜故為既濟濟而曰既
盛極伏衰其亨亦小甚可畏也必敬天勤民不忘戒
懼常守其貞乃為利焉所以然者當濟之初心恒敬
畏得吉至于終人情漸怠以慢易致亂矣可見知懼
則保恃滿則傾保邦未亂全在于貞安可不慎終如
始乎
彖曰既濟亨小者亨也
既濟亨者盖時當既濟其盛已過惟事之小者尚可
亨也
利貞剛柔正而位當也
利貞者卦之六爻以剛居剛以柔居柔各正而當位
則剛能勵精圖治而不好大以生事柔能持重守成
而不因循以滋弊此保濟之貞所當守也
初吉柔得中也
初吉者時當濟初六二柔而得中有持重之心无廢
弛之失故保濟而吉
終止則亂其道窮也
終止者非終必亂也盖既濟之終人有止心是憂勤
輟而怠荒生未有不致亂者治道于是窮矣安可不
貞
象曰水在火上既濟君子以思患而豫防之
水火相交各得其用既濟之象也君子體之以既濟
雖非有患之時而患每生于既濟之日其患之生也
每隠而不及覺故貴于思思者戰兢恐懼思其終也
又卒而不及持故貴于防防者謹微杜漸防其始也
如是則有備无患濟可長保矣
初九曳其輪濡其尾无咎
既濟之初正逸欲未萌止心未起誠能凡事敬畏不
敢輕動如車曳輪不前而任事慎重如狐濡尾不濟
而慮患周詳則謹慎不敗无咎之道也
象曰曳其輪義无咎也
車以輪而行曳之則不行矣保濟者如此其謹其无
終亂之咎宜也非倖也
六二婦喪其茀勿逐七日得
二以文明中正之德上應九五剛陽中正之君宜得
行其志而九五居既濟之時不能下賢以行其道如
婦喪其茀而失其所以行也然中正之道不可終廢
二不枉道求合而惟養晦俟時自有以來明主之求
終得行其志故為勿逐七日得
象曰七日得以中道也
七日得者以二有中道也中道在我保濟者必求之
故勿逐而自得也
九三高宗伐鬼方三年克之小人勿用
以剛居剛當既濟時赫然而討不服有高宗伐鬼方
之象然兵不可輕舉必毋希近功久而後克又當慎
于擇將勿用小人以致窮黷甚矣師不可輕舉而將
不可妄用也
象曰三年克之憊也
用兵必至三年能克師老財匱困憊甚矣可輕用乎
六四繻有衣袽終日戒
以柔居柔是小心敬畏之大臣也常思承平日久隠
禍恒伏于致治之略既无不具而思危之念尤不敢
懈如乘舟者防繻已有衣袽而又終日戒焉可謂深
于保濟者矣
象曰終日戒有所疑也
既豫防矣而猶終日戒者豈漫為无益之憂哉其心
之所圖惟具見有不得不疑畏者在也
九五東鄰殺牛不如西鄰之禴祭實受其福
五當濟時盛極將衰天命人心皆莫之與雖居尊位
不如二之得時天與人歸實有以凝之為東鄰殺牛
其祭雖盛不如西鄰薄祭實受其福之象天豈私人
人實有以受之耳
象曰東鄰殺牛不如西鄰之時也實受其福吉大來也
東鄰殺牛不如西鄰禴祭非位不如二時不如二也
實受其福正以二能得時福祉方來未艾也
上六濡其首厲
既濟之極險體之上正終亂之時乃以隂柔處之惟
務因循不知敬畏為狐涉水而濡其首之象危之道
象曰濡其首厲何可久也
上當終亂之時振作圖之猶恐不濟今以因循濡首
喪无日矣豈可久乎
䷿(坎下離上)
未濟亨小狐汔濟濡其尾无攸利
未濟事未成之時也為卦水火不交不相為用是人
心未協卦之六爻皆失其位是人謀不臧事无所濟
故為未濟未濟有得濟之機有必濟之理亨然將濟
者時乘時者人須老成持重敬慎圖功方克有濟若
使紀綱稍振法度粗舉而即繼以輕銳怠忽如小狐
幾濟而濡其尾則治卒廢弛終于不濟无攸利
彖曰未濟亨柔得中也
未濟而亨豈徒天運哉盖未濟之時剛猛則僨事柔
弱亦隳功今六五以隂居陽則柔既小心慎密而得
中又能處置合宜故能濟所未濟而亨也
小狐汔濟未出中也濡其尾无攸利不續終也雖不當
位剛柔應也
小狐汔濟治貴治始尤貴圖終始雖有為而時事方
殷未出險難之中也濡其尾无攸利怠忽旋生幾成
而敗不能繼續以求濟于終也然天下事將逐已乎
此特人之不善濟耳卦之六爻雖不當位而謀猷未
臧然剛柔皆應則同心協力可以共濟何至濡尾不
續終哉
象曰火在水上未濟君子以慎辨物居方
水火未交炎者炎而潤者潤不相為用未濟之象也
君子以天下未濟物之倒置者多矣于是慎以辨之
因器命名緣分定制使親疎貴賤各得其序尊卑大
小各安其分則陽居陽位隂居隂位各執宜居之方
民志定而世可濟矣
初六濡其尾吝
隂柔居下當未濟之初是无任事之才而又值難濟
之日少年新進不能度勢量力急于求進而不能濟
為狐涉水而濡其尾之象可羞吝也
象曰濡其尾亦不知極也
初以始進而即濡尾豈特時之難濟哉亦由不能自
量昧于敬慎也
九二曳其輪貞吉
二以才臣應五柔主幾于迫矣幸其居柔得中為能
安分守禮事无耑成心无欲速如車曳輪不進則得
臣道之貞而有濟世之吉
象曰九二貞吉中以行正也
二以貞而得吉可謂能行正矣豈勉為行哉由其宅
心中順故能行為臣之正道也
六三未濟征凶利涉大川
隂柔而不中正无經綸之才者而當未濟之時獨往
以濟鮮不仆也凶然以柔乘剛有可倚仗之人將出
乎坎又有可圖之會若能取資于陽剛之人乘時以
圖共濟則未濟可濟何涉川之不利哉
象曰未濟征凶位不當也
濟世須有才德三以菲才凉德而往未有不敗宜其
凶也
九四貞吉悔亡震用伐鬼方三年有賞于大國
四以大臣責在濟世而以剛居柔是志欲有為而未
免于沮喪不貞而有悔也能勉而貞奮發有為則難
无弗濟心无弗愜吉而悔亡然反正之功非可因循
必以剛决之力作震奮之氣而且功深力久庶柔靡
可除壮猷克展為震用伐鬼方三年有賞于大國之
象
象曰貞吉悔亡志行也
四之志在濟時能勉而貞則震奮功深才猷克壮其
志可行矣
六五貞吉无悔君子之光有孚吉
以六居五氣質未純亦非正也然文明之主本體極
其虚靈居中應二求賢極其誠懇為能得賢之助以
成其德无歉于心貞吉无悔由是而暢于四肢發于
事業文章禮樂煥然一新為君子之光又皆根于實
德而非矯飾于外而有孚焉天下文明何吉如之
象曰君子之光其暉吉也
君子之光吉豈止一身哉將光被四表格于上下矣
上九有孚于飲酒无咎濡其首有孚失是
以剛明居未濟之極才既能濟時又將濟人主于此
復何為哉惟有真心實意與天下休養无為如孚于
飲酒焉无急功罔動之咎然此非漫不事事而一于
怠荒也若躭娛不返以至濡首則有孚為是者今失
其是矣事終未濟可不戒哉
象曰飲酒濡首亦不知節也
飲酒而至濡首但知有孚之為是至于是之所在自
有節制而不可過者今至失是其不知節亦已甚矣
周易文詮卷二
