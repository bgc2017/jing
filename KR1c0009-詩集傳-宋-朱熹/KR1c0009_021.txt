宋本詩集傳吾鄉内有二本一為陳徵君簡莊年文所藏一為叔祖兔
牀先生拜經樓所藏今夏為兒子(彙升)點定句讀因於舍弟絜文處叚
拜經樓藏本校勘見宋本之善實有遠勝近刻者惟缺卷太多至豳風而止
惜不得徵君本俾多校數卷也六月中汪薌國參軍來齋中見余方
手勘是書因出其舊藏本見眎楮墨古雅字畫精楷與拜經樓本相伯仲
自蓼莪注則無所恃四字起至大雅极篇均影鈔前後一無題識惟每冊或
有袁廷檮印五硯主人小方印或有袁又愷藏書楓橋五硯樓收藏印小長
印案徵君跋文云某既得周易之明年春同人作中吴吟課適袁君又愷語及
其家藏宋本詩集傳因以他物易之凡二十卷与宋志合惟自小雅蓼莪至大雅板
之篇巳缺為可惜耳是本豈即徵君故物耶抑袁君别有一本耶何缺頁之相符
與其間經文如召南何彼穠矣作禯矣鄘風終焉允臧作終然衛風遠父母兄
弟作兄弟父母王風牛羊下括作羊牛齊風不能晨夜作辰夜魏風不知我者
俱作不我知者(小雅鴻雁三章注引同)唐風實大且篤作碩大豳風亦可畏也作不可小雅胡
為厲矣作胡然朔日辛丣作朔月周頌彼徂矣岐作彼岨既右饗之作右享屢
豐年作婁豐年魯頌其旂䒫䒫作茷茷商頌來假祈祈作祁祁注文如周
南不可休息下吳氏曰韓詩作思小雅外禦其務下春秋傳作侮罔甫及周頌假以
溢我假下春秋傳作何溢下春秋傳作恤彼岨矣岐下沈括曰後漢書西南夷傳
作彼岨者岐今按彼書岨但作徂韓詩薛君章句亦但訓為往獨矣字正作者與
如沈氏說然其注末復云岐雖阻僻則似又有岨意韓于亦云彼岐有岨疑或别
有所据故今從之而定讀岐字絶句与臧玉林經義雜記錢竹汀養新錄潜研堂
文集所記者皆合惟小雅家伯維宰已作家伯為宰商頌降予卿士已作降于
又周頌臣工篇注畬二歲田也二當為三案采芭注田一歲曰菑二歲曰新田三歲曰
畬一人手定之書不當有異說噫嘻篇注内方三十二里有奇二亦當作三案疏
引周禮萬夫有川與十千之數相當計萬夫之地一夫百畝方百步積萬夫方之是廣
長各百夫夫有百步三夫為一里則百夫應三十三里故鄭笺云方三十三里少半
里(今注疏本作二十三里更誤)而集傳曰内方三十三里有奇也考元番陽朱公遷詩經疏義二十
卷初刻於正統間重刻于嘉靖二年拜經樓藏書題跋記云是書雖刻於
明之中葉猶為元儒手筆悉仍文公之舊惟家伯維宰作為宰據此則是本
或為宋刻而元時翻雕者其缺卷及圖印又書賈作偽以同於徵君
所藏本冀獲厚值耳余既校錄於坊刻監本爰坿數語歸諸參軍
参軍其珍藏之倘得重為刊布俾家弦戶誦則嘉惠後學更復不淺
參軍為紫陽所自出故又推其不匱之思云道光戊申穐七月曬書日仁和
縣學附學生員海寕星滄里人吳之瑗厚渠氏識
