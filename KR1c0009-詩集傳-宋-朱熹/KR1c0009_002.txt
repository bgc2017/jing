詩卷第二朱熹集傳
邶一之三(邶鄘衛三國名在禹貢冀州西阻太行北逾衡)
(漳東南跨河以及兖州桑土之野及商之季而紂都焉武王克商分)
(自紂城朝歌而北謂之邶南謂之鄘東謂之衛以封諸矦邶鄘不詳)
(其始封衛則武王弟康叔之國也衛本都河北朝歌之東淇水之北)
(百泉之南其後不知何時并得邶鄘之地至懿公爲狄所滅戴公東)
(徙渡河野處漕邑文公又徙居于楚丘朝歌故城在今衛州衛縣西)
(二十二里所謂殷墟衛故都即今衛縣漕楚丘皆在滑州大抵今懷)
(衛澶相滑濮等州開封大名府界皆衛境也但邶鄘地旣入衛其詩)
(皆爲衛事而猶繫其故國之名則不可曉而舊說以此下十三國皆)
(爲變風焉)
汎(芳劒反)彼柏舟亦汎其流耿耿(古幸反)不
寐如有隱憂微我無酒以敖(五羔反)以遊
(比也汎流貌柏木名耿耿小明憂之貌也隱痛也微猶非也○婦人不得於其)
(夫故以柏舟自比言以柏爲舟堅緻牢實而不以乘載無所依薄但汎然於水)
(中而巳故其隱憂之深如此非爲無酒可以遨遊而解之也列女傳以此爲婦)
(人之詩今考其辭氣卑順柔弱且居變風之首而與下篇相類豈亦莊姜之詩)
(也歟)○我心匪鑒不可以茹(如預反)亦有兄
弟不可以據薄言往愬逢彼之怒(賦也鑒鏡)
(茹度據依愬告也○言我心旣非鑒而不能度物雖有兄弟而又不可依以爲)
(重故往告之而反遭其怒也)○我心匪石不可轉也
我心匪席不可卷(眷勉反)也威儀棣棣不
可選也(賦也棣棣富而閑習之貌選簡擇也○言石可轉而我心不可)
(轉席可卷而我心不可卷威儀無一不善又不可得而簡擇取舍皆自反而無)
(闕之意)○憂心悄悄(七小反)愠于羣小覯(古豆)
(反)閔旣多受侮不少靜言思之寤辟(避亦)
(反)有摽(婢小反○賦也悄悄憂貌愠怒意羣小衆妾也言見怒於衆妾)
(也覯見閔病也辟拊心也摽拊心貌)○日居月諸胡迭(待結)
(反)而微心之憂矣如匪澣(戶管反)衣靜言
思之不能奮飛(比也居諸語辭迭更微虧也匪澣衣謂垢汙不)
(濯之衣奮飛如鳥奮翼而飛去也○言日當常明月則有時而虧猶正嫡當尊)
(衆妾當卑今衆妾反勝正嫡是日月更迭而虧是以憂之至於煩冤憒眊如衣)
(不澣之衣恨其不能奮起而飛去也)
柏舟五章章六句
綠兮衣兮綠衣黃裏心之憂矣曷維其
巳(比也綠蒼勝黃之閒色黃中央土之正色閒色賤而以爲衣正色貴而以)
(爲裏言皆失其所也巳止也○莊公惑於嬖妾夫人莊姜賢而失位故作此詩)
(言綠衣黃裏以比賤妾尊顯而正嫡幽微使我憂之不能自巳也)○綠
兮衣兮綠衣黃裳心之憂矣曷維其亡
(比也上曰衣下曰裳記曰衣正色裳閒色今以綠爲衣而黃者自裏轉而爲裳)
(其失所益甚矣亡之爲言忘也)○綠兮絲兮女(音汝)所治
(平聲)兮我思古人俾無訧(音尤叶于其反)兮(比也女指)
(其君子而言也治謂理而織之也俾使訧過也○言綠方爲絲而女又治之以)
(比妾方少艾而女又嬖之也然則我將如之何哉我思古人有嘗遭此而善處)
(之者以自厲焉使不至於有過而巳)○絺兮綌兮淒(七西反)
其以風(叶孚愔反)我思古人實獲我心(比也淒寒)
(風也○絺綌而遇寒風猶已之過時而見棄也故思古人之善處此者眞能先)
(得我心之所求也)
綠衣四章章四句(莊姜事見春秋傳此詩無)
(所考姑從序說下三篇同)
燕燕于飛差(初宜反)池其羽之子于歸遠
送于野(叶上與反)瞻望弗及泣涕如雨(興也燕鳦)
(也謂之燕燕者重言之也差池不齊之貌之子指戴嬀也歸大歸也○莊姜無)
(子以陳女戴嬀之子完爲已子莊公卒完即位嬖人之子州吁弑之故戴嬀大)
(歸于陳而莊姜送之作此詩也)○燕燕于飛頡(戸結反)之
頏(戸郎反)之之子于歸遠于將之瞻望弗及
(也寡人寡德之人莊姜自稱也○言戴嬀之賢如此又以先君之思勉我使我)
(常念之而不失其守也楊氏曰州吁之暴桓公之死戴嬀之去皆夫人失位不)
(見答於先君所致也而戴嬀猶以先君之思勉其夫人眞可謂温且惠矣)
燕燕四章章六句
日居月諸照臨下土乃如之人兮逝不
古處(昌吕反)胡能有定寧不我顧(叶果五反○賦)
(也日居月諸呼而訴之也之人指莊公也逝發語辭古處未詳或云以古道相)
(處也胡寧皆何也○莊姜不見答於莊公故呼日月而訴之言日月之照臨下)
(土久矣今乃有如是之人而不以古道相處是其心志回惑亦何能有定哉而)
(何爲其獨不我顧也見棄如此而猶有望之之意焉此詩之所以爲厚也)○
日居月諸下土是冒乃如之人兮逝不
相好(呼報反)胡能有定寧不我報(賦也冒覆報答)
(也)○日居月諸出自東方乃如之人兮
德音無良胡能有定俾也可忘(賦也日旦必出)
(東方月望亦出東方德音美其辭無良醜其實也俾也可忘言何獨使我爲可)
(忘者邪)○日居月諸東方自出父兮母兮
畜我不卒胡能有定報我不述(賦也畜養卒終)
(也不得於夫而歎父母養我之不終蓋憂患疾痛之極必呼父母人之至情也)
(述循也言不循義理也)
日月四章章六句(此詩當在燕燕之前下)
(篇放此)
終風且暴顧我則笑(叶音燥)謔(許約反)浪笑
敖(五報反)中心是悼(比也終風終日風也暴疾也謔戲言也浪)
(放蕩也悼傷也○莊公之爲人狂蕩暴疾莊姜蓋不忍斥言之故但以終風且)
(暴爲比言雖其狂暴如此然亦有顧我而笑之時但皆出於戲慢之意而無愛)
(敬之誠則又使我不敢言而心獨傷之耳蓋莊公暴慢無常而莊姜正靜自守)
(所以忤其意而不見答也)○終風且霾(亡皆反叶音貍)惠然
肯來(叶如字又陵之反)莫往莫來悠悠我思(叶新)
(才新齎二反○比也霾雨土蒙霿也惠順也悠悠思之長也〇終風且霾以比)
(莊公之狂惑也雖云狂惑然亦或惠然而肯來但又有莫往莫來之時則使我)
(悠悠而思之望其君子之深厚之至也)○終風且曀(於計反)
不日有曀寤言不寐願言則嚏(都麗反○比也)
(陰而風曰曀有又也不日有曀言旣曀矣不旋日而又曀也亦比人之狂惑暫)
(開而復蔽也願思也嚏鼽嚏也人氣感傷閉鬱又爲風霧所襲則有是疾也)
〇曀曀其陰虺虺(虛鬼反)其靁寤言不寐
願言則懷(叶胡隈反○比也曀曀陰貌虺虺靁將發而未震之聲以)
(比人之狂惑愈深而未巳也懷思也)
終風四章章四句(說見上)
擊鼓其鏜(吐當反)踊躍用兵(叶晡芒反)土國城
漕我獨南行(叶戸郎反○賦也鎧擊鼔聲也踊躍坐作擊刺之狀)
(也兵謂戈戟之屬土土功也國國中也漕衛邑名〇衛人從軍者自言其所爲)
(因言衛國之民或役土功於國或築城於漕而我獨南行有鋒鏑死亡之憂危)
(苦尤甚也)○從孫子仲平陳與宋不我以歸
憂心有忡(敕中反叶敕衆反○賦也孫氏子仲字時軍帥也平和也)
(合二國之好也舊說以此爲春秋隱公四年州吁自立之時宋衛陳蔡伐鄭之)
(事恐或然也以猶與也言不與我而歸也)○爰居爰處爰喪
(息浪反)其馬(叶滿𥙷反)于以求之于林之下(叶後)
(五反○賦也爰於也於是居於是處於是喪其馬而求之於林下見其失伍離)
(次無鬪志也)○死生契(苦結反)闊(叶苦劣反)與子成
說執子之手與子偕老(叶魯吼反〇賦也契闊隔遠之)
(意成說謂成其約誓之言〇從役者念其室家因言始爲室家之時期以死生)
(契闊不相忘棄又相與執手而期以偕老也)○于(音吁下同)嗟闊
(叶苦劣反)兮不我活(叶戸劣反)兮于嗟洵(音荀)兮不
我信(叶師人反)兮(賦也吁嗟歎辭也闊契闊也活生洵信也信與申同)
(○言昔者契闊之約如此而今不得活偕老之信如此而今不得伸意必死亡)
(不復得與其室家遂前約之信也)
擊鼔五章章四句
凱風自南(叶尼心反)吹彼棘心棘心夭夭(於驕)
(反)母氏劬勞(叶音僚○比也南風謂之凱風長養萬物者也棘小)
(木叢生多刺難長而心又其稚弱而未成者也夭夭少好貌劬勞病苦也○衛)
(之淫風流行雖有七子之母猶不能安其室故其子作此詩以凱風比母棘心)
(比子之幼時蓋曰母生衆子幼而育之其劬勞甚矣本其始而言以起自責之)
(端也)〇凱風自南吹彼棘薪母氏聖善我
無令人(興也聖叡令善也○棘可以爲薪則成矣然非美材故以興子)
(之壯大而無善也復以聖善稱其母而自謂無令人其自責也深矣)○爰
有寒泉在浚之下(叶後五反)有子七人母氏
勞苦(興也浚衛邑○諸子自責言寒泉在浚之下猶能有所滋益於浚而)
(有子七人反不能事母而使母至於勞苦乎於是乃若微指其事而痛自刻責)
(以感動其母心也母以淫風流行不能自守而諸子自責但以不能事母使母)
(勞苦爲詞婉詞幾諫不顯其親之惡可謂孝矣下章放此)○睍(胡顯反)
睆(華板反)黃鳥載好其音有子七人莫慰
母心(興也睍睆清和圓轉之意○言黃鳥猶能好其音以悅人而我七子)
(獨不能慰悅母心哉)
凱風四章章四句
雄雉于飛泄泄(移世反)其羽我之懷矣自
詒伊阻(興也雉野雞雄者有冠長尾身有文采善鬪泄泄飛之緩也懷)
(思詒遺阻隔也○婦人以其君子從役于外故言雄雉之飛舒緩自得如此而)
(我之所思者乃從役於外而自遺阻隔也)○雄雉于飛下上
(時掌反)其音展矣君子實勞我心(興也下上其音)
(言其飛鳴自得也展誠也言誠又言實所以甚言此君子之勞我心也)○
瞻彼日月悠悠我思(叶新齎反)道之云遠曷
云能來(叶陵之反○賦也悠悠思之長也見日月之往來而思其君子)
(從役之久也)○百爾君子不知德行(下孟反叶戸郎)
(反)不忮(之䜴反)不求何用不臧(賦也百猶凡也忮害)
(求貪臧善也○言凡爾君子豈不知德行乎若能不忮害又不貪求則何所爲)
(而不善哉憂其遠行之犯患冀其善處而得全也)
雄雉四章章四句
匏有苦葉濟有深涉深則厲淺則揭(苦例)
(反○比也匏瓠也匏之苦者不可食特可佩以渡水而巳然今尚有葉則亦未)
(可用之時也濟渡處也行渡水曰涉以衣而涉曰厲褰衣而涉曰揭○此刺淫)
(亂之詩言匏未可用而渡處方深行者當量其深淺而後可渡以比男女之際)
(亦當量度禮義而行也)○有瀰(彌爾反)濟盈有鷕(以小)
(反)雉鳴濟盈不濡軌(居美反叶居有反)雉鳴求
其牡(比也瀰水滿貌鷕雌雉聲軌車轍也飛曰雌雄走曰牝牡○夫濟盈)
(必濡其轍雉鳴當求其雄此常理也今濟盈而曰不濡軌雉鳴而反求其牡以)
(比淫亂之人不度禮義非其配耦而犯禮以相求也)○雝雝鳴鴈
(叶魚旰反)旭(許玉反)曰始旦士如歸妻迨冰未
泮(賦也雝雝聲和也鴈鳥名似鵝畏寒秋南春北旭日初出貌昏禮納采用)
(鴈親迎以昏而納采請期以旦歸妻以冰泮而納采請期迨冰未泮之時○言)
(古人之於㛰姻其求之不暴而節之以禮如此以深刺淫亂之人也)○招
招(照遥反)舟子(叶奬履反)人涉卬(五郎反)否(叶𥙷美反)
人涉卬否卬須我友(叶羽軌反○比也招招號召之貌舟)
(子舟人主濟渡者卬我也○舟人招人以渡人皆從之而我獨否者待我友之)
(招而後從之也以比男女必待其配耦而相從而刺此人之不然也)
匏有苦葉四章章四句
習習谷風以陰以雨黽勉同心不宜有
怒(叶暖五反)采葑(孚容反)采菲(妃鬼反)無以下體
德音莫違及爾同死(叶想止反○比也習習和舒也東風)
(謂之谷風葑蔓菁也菲似葍莖麤葉厚而長有毛下體根也葑菲根莖皆可食)
(而其根則有時而美惡德音美譽也○婦人爲夫所棄故作此詩以叙其悲怨)
(之情言陰陽和而後雨澤降如夫婦和而後家道成故爲夫婦者當黽勉以同)
(心而不宜至於有怒又言采葑菲者不可以其根之惡而棄其莖之美如爲夫)
(婦者不可以其顔色之衰而棄其德音之善但德音之不違則可以與爾同死)
(矣)○行道遲遲中心有違不遠伊邇薄
送我畿(音祈)誰謂荼(音徒)苦其甘如齊(齊禮反)
宴爾新昏如兄如弟(待禮反○賦而比也遲遲舒行貌違)
(相背也畿門內也荼苦菜蓼屬也詳見良耜齊甘菜宴樂也新昏夫所更娶之)
(妻也○言我之被棄行於道路遲遲不進蓋其足欲前而心有所不忍如相背)
(然而故夫之送我乃不遠而甚邇亦至其門內而止耳又言荼雖甚苦反甘如)
(薺以比已之見棄其苦有甚於荼而其夫方且宴樂其新昏如兄如弟而不見)
(恤蓋婦人從一而終今雖見棄猶有望夫之情厚之至也)○涇以渭
濁湜湜(音殖)其沚(音止)宴爾新昏不我屑以
毋逝我梁毋發我笱(古口反)我躬不閱遑
恤我後(胡口反○比也涇渭二水名涇水出今原州百泉縣笄頭山東)
(南至永興軍高陵入渭渭水出渭州渭源縣鳥鼠山至同州馮翊縣入河湜湜)
(清貌沚水渚也屑潔以與逝之也梁堰石障水而空其中以通魚之往來者也)
(笱以竹爲器而承梁之空以取魚者也閱容也○涇濁渭淸然涇未屬渭之時)
(雖濁而未甚見由二水旣合而清濁益分然其别出之渚流或稍緩則猶有淸)
(處婦人以自比其容貌之衰久矣又以新昏形之益見憔悴然其心則固猶有)
(可取者但以故夫之安於新昏故不以我爲潔而與之耳又言毋逝我之梁毋)
(發我之笱以比欲戒新昏毋居我之處毋行我之事而又自思我身且不見容)
(何暇恤我巳去之後哉知不能禁而絶意之辭也)○就其深矣
方之舟之就其淺矣泳之游之何有何
亡黽勉求之凡民有喪匍(音蒲)匐(蒲北反)救
(叶居尤反)之(興也方桴舟船也潛行曰泳浮水曰游匍匐手足並行急遽之)
(甚也○婦人自陳其治家勤勞之事言我隨事盡其心力而爲之深則方舟淺)
(則泳游不計其有與亡而強勉以求之又周睦其隣里鄕黨莫不盡其道也)
○不我能慉(許六反)反以我爲讎旣阻我
德賈(音古)用不售(市救反叶市周反)昔育恐育鞫
(居六反)及爾顚覆(芳服反)旣生旣育比予于
毒(賦也慉養阻却鞫窮也○承上章言我於女家勤勞如此而女旣不我養)
(而反以我爲仇讎惟其心旣拒却我之善故雖勤勞如此而不見取如賈之不)
(見售也因念其昔時相與爲生惟恐其生理窮盡而及爾皆至於顚覆今旣遂)
(其生矣乃反比我於毒而棄之乎張子曰育恐謂生於恐懼之中育鞫謂生於)
(困窮之際亦通)○我有旨蓄(勑六反)亦以御(魚吕反下)
(同)冬宴爾新昏以我御窮有洸(音光)有潰
(戶對反)旣詒我肄(以世反)不念昔者伊余來
墍(許器反○興也旨美蓄聚御當也洸武貌潰怒色也肄勞墍息也○又言)
(我之所以蓄聚美菜者蓋欲以禦冬月乏無之時至於春夏則不食之矣今君)
(子安於新昏而厭棄我是但使我禦其窮苦之時至於安樂則棄之也又言於)
(我極其武怒而盡遺我以勤勞之事曾不念昔者我之來息時也追言其始見)
(君子之時接禮之厚怨之深也)
谷風六章章八句
式微式微胡不歸微君之故胡爲乎中
露(賦也式發語辭微猶衰也再言之者言衰之甚也微猶非也中露露中也)
(言有霑濡之辱而無所芘覆也○舊說以爲黎矦失國而寓於衛其臣勸之曰)
(衰微甚矣何不歸哉我苦非以君之故則亦胡爲而辱於此哉)○式微
式微胡不歸微君之躬胡爲乎泥中(賦也)
(泥中言有陷溺之難而不見拯救也)
式微二章章四句(此無所考姑從序說)
旄丘之葛(叶居謁反)兮何誕之節兮叔兮伯
(叶音逼)兮何多日也(興也前高後下曰旄丘誕闊也叔伯衛之)
(諸臣也○舊說黎之臣子自言久寓於衛時物變矣故豋旄丘之上見其葛長)
(大而節疎闊因託以起興曰旄丘之葛何其節之闊也衛之諸臣何其多日而)
(不見救也此詩本責衛君而但斥其臣可見其優柔而不迫矣)○何其
處也必有與也何其久(叶舉里反)也必有以
也(賦也處安處也與與國也以他故也○因上章何多日也而言何其安處)
(而不來意必有與國相俟而俱來耳又言何其久而不來意其或有他故而不)
(得來耳詩之曲盡人情如此)○狐裘蒙戎匪車不東
叔兮伯兮靡所與同(賦也大夫狐蒼裘蒙戎亂貌言弊也)
(○又自言客久而裘弊矣豈我之車不東告於女乎但叔兮伯兮不與我同心)
(雖往告之而不肯來耳至是始微諷切之或曰狐裘蒙戎指衛大夫而譏其憒)
(亂之意匪車不東言非其車不肯東來救我也但其人不肯與俱來耳今按黎)
(國在衛西前說近是)○瑣(素果反)兮尾兮流離之子
(叶奬履反)叔兮伯兮褎(由救反)如充耳(賦也瑣細尾末)
(也流離漂散也褎多笑貌充耳塞耳也耳聾之人恒多笑○言黎之君臣流離)
(瑣尾若此其可憐也而衛之諸臣褎然如塞耳而無聞何哉至是然後盡其詞)
(焉流離患難之餘而其言之有序而不迫如此其人亦可知矣)
旄丘四章章四句(說同上篇)
簡兮簡兮方將萬舞日之方中在前上
處(賦也簡簡易不恭之意萬者舞之揔名武用干戚文用羽籥也日之方中)
(在前上處言當明顯之處○賢者不得志而仕於伶官有輕世肆志之心焉故)
(其言如此若自譽而實自嘲也)○碩人俣俣(疑矩反)公庭
萬舞有力如虎執轡如組(音祖○賦也碩大也俣俣)
(大貌轡今之韁也組織絲爲之言其柔也御能使馬則轡柔如組矣○又自譽)
(其才之無所不備亦上章之意也)○左手執籥(餘若反)右
手秉翟(亭歷反叶直角反)赫如渥(於角反)赭(音者叶陟)
(略反)公言錫爵(賦也執籥秉翟者文舞也籥如笛而六孔或曰三孔)
(翟雉羽也赫赤貌渥厚漬也赭赤色也言其顔色之充盛也公言錫爵即儀禮)
(燕飲而獻工之禮也以碩人而得此則亦辱矣乃反以其賚予之親洽爲榮而)
(誇美之亦玩世不恭之意也)○山有榛(側巾反)隰有苓
(音零)云誰之思西方美人彼美人兮西方
之人兮(興也榛似栗而小下濕曰隰苓一名大苦葉似地黃即今甘草)
(也西方美人託言以指西周之盛王如離騷亦以美人目其君也又曰西方之)
(人者歎其遠而不得見之詞也○賢者不得志於衰世之下國而思盛際之顯)
(王故其言如此而意遠矣)
簡兮四章三章章四句一章六
句(舊三章章六句今改定〇張子曰爲禄仕而抱關擊柝則)
(猶恭其職也爲伶官則雜於侏儒俳優之閒不恭甚矣其得謂)
(之賢者雖其迹如此而其中固有以過人又能卷而懷之是亦)
(可以爲賢矣東方朔似之)
毖(悲位反)彼泉水亦流于淇有懷于衛靡
日不思(叶新齎反)孌(力轉反)彼諸姬聊與之謀
(叶謨悲反○興也毖泉始出之貌泉水即今衛州共城之百泉也淇水出相州)
(林慮縣東流泉水自西北而東南來注之變好貌諸姬謂姪娣也〇衛女嫁於)
(諸矦父母終思歸寧而不得故作此詩言毖然之泉水亦流于淇矣我之有懷)
(于衛則亦無日而不思矣是以即諸姬而與之謀爲歸衛之計如下兩章之云)
(也)○出㝛于泲(子禮反)飲餞(音踐)于禰(乃禮反)
女子有行遠(于萬反)父母兄弟(待禮反)問我
諸姑遂及伯姊(叶奬禮反○賦也泲地名飲餞者古之行者必)
(有祖道之祭祭畢處者送之飲於其側而後行也禰亦地名皆自衛來時所經)
(之處也諸姑伯姊即所謂諸姬也○言始嫁來時則固巳遠其父母兄弟矣況)
(今父母旣終而復可歸哉是以問於諸姑伯姊而謀其可否云爾鄭氏曰國君)
(夫人父母在則歸寧没則使大夫寧於兄弟)○出㝛于干(叶居)
(焉反)飲餞于言載脂載牽(胡瞎反叶下介反)還(音旋)
車言邁遄(市專反)臻于衛(此字本與邁害叶今讀誤)不
瑕有害(賦也干言地名適衛所經之地也脂以脂膏塗其牽使滑澤也)
(牽車軸也不駕則脫之設之而後行也還回旋也旋其嫁來之車也遄疾臻至)
(也瑕何古音相近通用○言如是則其至衛疾矣然豈不害於義理乎疑之而)
(不敢遂之辭也)○我思肥泉兹之永歎(叶它㳙反)思
須與漕(叶徂侯反)我心悠悠駕言出遊以寫
我憂(賦也肥泉水名須漕衛邑也悠悠思之長也寫除也○旣不敢歸然)
(其思衛地不能忘也安得出遊於彼而寫其憂哉)
泉水四章章六句(楊氏曰衛女思歸發乎情)
(也其卒也不歸止乎禮義也聖人著之於經以示後世使知適)
(異國者父母終無歸寧之義則能自克者知所處矣)
出自北門(叶眉貧反)憂心殷殷終窶(其矩反)且
貧莫知我艱(叶居銀反)巳焉哉(叶將其反下同)天實
爲之謂之何哉(比也北門背陽向陰殷殷憂也窶者貧而無以)
(爲禮也〇衛之賢者處亂世事暗君不得其志故因出北門而賦以自比又歎)
(其貧窶人莫知之而歸之於天也)○王事適我政事一
埤(避支反)益我我入自外室人交徧讁(知革)
(反叶竹棘反)我巳焉哉天實爲之謂之何哉
(賦也王事王命使爲之事也適之也政事其國之政事也一猶皆也埤厚室家)
(讁責也〇王事旣適我矣政事又一切以埤益我其勞如此而窶貧又甚室人)
(至無以自安而交徧讁我則其困於內外極矣)○王事敦(叶都回反)
我政事一埤遺(唯季反叶夷回反)我我入自外
室人交徧摧(徂回反)我巳焉哉天實爲之
謂之何哉(賦也敦猶投擲也遺加摧沮也)
北門三章章七句(楊氏曰忠信重禄所以勸)
(士也衛之忠臣至於窶貧而莫知其艱則無勸士之道矣仕之)
(所以不得志也先王視臣如手足豈有以事投遺之而不知其)
(艱哉然不擇事而安之無懟憾之辭知其無可柰何而歸之於)
(天所以爲忠臣也)
北風其涼雨(于付反)雪其雱(普康反)惠而好
(呼報反下同)我攜手同行(叶戸郎反)其虛其邪(音徐)
(下同)旣亟只(音紙下同)且(子餘反下同○比也北風寒涼之風也涼)
(寒氣也雱雪盛也惠愛行去也虛寬貌邪一作徐緩也亟急也只且語助辭○)
(言北風雨雪以比國家危亂將至而氣象愁慘也故欲與其相好之人去而避)
(之且曰是尚可以寬徐乎彼其禍亂之迫巳甚而去不可不速矣)○北
風其喈(音皆叶居奚反)雨雪其霏(芳非反)惠而好
我攜手同歸其虛其邪旣亟只且(比也喈疾)
(聲也霏雨雪分散之狀歸者去而不反之辭也)○莫赤匪狐莫
黑匪烏惠而好我攜手同車其虛其邪
旣亟只且(比也狐獸名似犬黃赤色烏鵶黑色皆不祥之物人所惡)
(見者也所見無非此物則國將危亂可知同行同歸猶賤者也同車則貴者亦)
(去矣)
北風三章章六句
靜女其姝(赤朱反)俟我於城隅愛而不見
搔(蘇刀反)首踟(直知反)蹰(直誅反○賦也靜者閒雅之意姝美)
(色也城隅幽僻之處不見者期而不至也踟蹰猶躑躅也此淫奔期會之詩也)
○靜女其變貽我&KR0686;(徒冬反)管(叶古兖反)&KR0686;管
有煒(于鬼反)說(音悅)懌(音亦)女美(賦也孌好貌於是則見之)
(矣&KR0686;管未詳何物蓋相贈以結慇懃之意耳煒赤貌言旣得此物而又悅懌此)
(女之美也)○自牧歸荑(徒兮徒計二反)洵美且異(夷曳)
(二音)匪女(音汝)之爲美美人之貽(與異同○賦也牧外)
(野也歸亦貽也荑茅之始生者洵信也女指荑而言也○言靜女又贈我以荑)
(而其荑亦美且異然非此荑之爲美也特以美人之所贈故其物亦美耳)
靜女三章章四句
新臺有泚(此禮反)河水瀰瀰(莫邇反)燕婉之
求籧(音渠)篨(音除)不鮮(期踐反叶想止反○賦也泚鮮明也瀰瀰)
(盛也燕安婉順也籧篨不能俯疾之醜者也蓋籧篨本竹席之名人或編以爲)
(囷其狀如人之擁腫而不能俯者故又因以名此疾也鮮少也○舊說以爲衛)
(宣公爲其子伋娶於齊而聞其美欲自娶之乃作新臺於河上而要之國人惡)
(之而作此詩以刺之言齊女本求與伋爲燕婉之好而反得宣公醜惡之人也)
○新臺有洒(十罪反叶先典反)河水浼浼(每罪反叶)
(美辯反)燕婉之求籧篨不殄(賦也洒高峻也浼浼平也)
(殄絶也言其病不巳也)○魚網之設鴻則離之燕
婉之求得此戚施(興也鴻鴈之大者離麗也戚施不能仰亦)
(醜疾也○言設魚網而反得鴻以興求燕婉而反得醜疾之人所得非所求也)
新臺三章章四句(凡宣姜事首末見春秋傳)
(然於詩則皆未有考也諸篇放此)
二子乘舟汎汎(芳劒反)其景(叶舉兩反)願言思
子中心養養(以兩反○賦也二子謂伋壽也乘舟渡河如齊也景)
(古影字養養猶漾漾憂不知所定之貌○舊說以爲宣公納伋之妻是爲宣姜)
(生壽及朔朔與宣姜愬伋於公公令伋之齊使賊先待於隘而殺之壽知之以)
(告伋伋曰君命也不可以逃壽竊其節而先往賊殺之伋至曰君命殺我壽有)
(何罪賊又殺之國人傷之而作是詩也)○二子乘舟汎汎
其逝(此字本與害叶今讀誤)願言思子不瑕有害
(賦也逝往也不瑕疑詞義見泉水此則見其不歸而疑之也)
二子乘舟二章章四句(太史公曰今讀)
(世家言至於宣公之子以婦見誅弟壽爭死以相讓此與晉太)
(子申生不敢明驪姬之過同俱惡傷父之志然卒死亡何其悲)
(也或父子相殺兄弟相戮亦獨何哉)
邶十九篇七十二章三百六
十三句
詩卷第二
