詩卷第十一朱熹集傳
祈父之什二之四
祈(勤衣反)父(音甫)予王之爪牙(叶五胡反)胡轉予
于恤靡所止居(賦也祈父司馬也職掌封圻之兵甲故以爲號)
(康誥曰祈父薄違是也予六軍之士也或曰司右虎賁之屬也爪牙鳥獸所用)
(以爲威者也恤憂也○軍士怨於久役故呼祈父而告之曰予乃王之爪牙汝)
(何轉我於憂恤之地使我無所止居乎)○祈父予王之爪
士(鉏里反)胡轉予于恤靡所底(之履反)止(賦也)
(爪士爪牙之士也底至也)○祈父亶不聦胡轉予于
恤有母之尸饔(賦也亶誠尸主也饔熟食也言不得奉養而使)
(母反主勞苦之事也○東萊吕氏曰越勾踐伐吳有父母耆老而無昆弟者皆)
(遣歸魏公子無忌救趙亦令獨子無兄弟者歸養則古者有親老而無兄弟其)
(當免征役必有成法故責司馬之不聦其意謂此法人皆聞之汝獨不聞乎乃)
(驅吾從戎使吾親不免薪水之勞也責司馬者不敢斥王也)
祈父三章章四句(序以爲刺宣王之詩說者)
(又以爲宣王三十九年戰于千畒王師敗績于姜氏之戎故軍)
(士怨而作此詩東萊吕氏曰太子晉諫靈王之詞曰自我先王)
(厲宣幽平而貪天禍至于今未弭宣王中興之主也至與幽厲)
(並數之其詞雖過觀是詩所刺則子晉之言豈無所自歟但今)
(考之詩文未有以見其必爲宣王耳下篇放此)
皎皎(古了反)白駒食我場苗縶(陟立反)之維
之以永今朝所謂伊人於焉逍遥(賦也皎皎)
(㓗白也駒馬之未壯者謂賢者所乘也場圃也縶絆其足維繋其靷也永久也)
(伊人指賢者也逍遥遊息也○爲此詩者以賢者之去而不可留也故託以其)
(所乘之駒食我場苗而縶維之庶幾以永今朝使其人得以於此逍遥而不去)
(若後人留客而投其轄於井中也)○皎皎白駒食我場
藿(火郭反)縶之維之以永今夕(叶祥龠反)所謂
伊人於焉嘉客(叶克各反○賦也藿猶苗也夕猶朝也嘉客猶)
(逍遥也)○皎皎白駒賁(彼義反又音奔)然來(叶陵之反)
思爾公爾矦(叶洪孤反)逸豫無期愼爾優游
(叶云俱反)勉爾遁思(叶新齎反○賦也賁然光采之貌也或以爲來)
(之疾也思語詞也爾指乘車之賢人也愼勿過也勉毋決也遁思猶言去意也)
(○言此乘白駒者若其肯來則以爾爲公以爾爲矦而逸樂無期矣猶言橫來)
(大者王小者矦也豈可以過於優游决於遁思而終不我顧哉蓋愛之切而不)
(知好爵之不足縻留之苦而不恤其志之不得遂也)○皎皎白駒
在彼空谷生芻(楚俱反)一束其人如玉毋
金玉爾音而有遐心(賦也賢者必去而不可留矣於是歎)
(其乘白駒入空谷束生芻以秣之而其人之德美如玉也蓋巳邈乎其不可親)
(矣然猶冀其相聞而無絶也故語之曰母貴重爾之音聲而有遠我之心也)
白駒四章章六句
黃鳥黃鳥無集于榖無啄(陟角反)我粟此
邦之人不我肯榖言旋言歸復我邦族
(比也榖木名榖善旋回復反也〇民適異國不得其所故作此詩託爲呼其黃)
(鳥而告之曰爾無集于榖而啄我之粟苟此邦之人不以善道相與則我亦不)
(久於此而將歸矣)○黃鳥黃鳥無集于桑無啄
我粱此邦之人不可與明(叶謨郎反)言旋言
歸復我諸兄(叶虚王反○比也)○黃鳥黃鳥無
集于栩(況甫反)無啄我黍此邦之人不可
與處言旋言歸復我諸父(扶雨反〇比也)
黃鳥三章章七句(東萊吕氏曰宣王之末民)
(有失所者意它國之可居也及其至彼則又不若故鄕焉故思)
(而欲歸使民如此亦異於還定安集之時矣今按詩文未見其)
(爲宣王之世下篇亦然)
我行其野蔽(必制反)芾(方味反)其樗(敕雩反)昏
姻之故言就爾居爾不我畜復我邦家
(叶古胡反○賦也樗惡木也壻之父婦之父相謂曰婚姻畜養也○民適異國)
(依其婚姻而不見收䘏故作此詩言我行於野中依惡木以自蔽於是思婚姻)
(之故而就爾居而爾不我畜也則將復我之邦家矣)○我行其野
言采其蓫(敕六反)婚姻之故言就爾宿爾
不我畜言歸思復(賦也蓫牛頽惡菜也今人謂之羊蹄菜)
○我行其野言采其葍(音福叶筆力反)不思舊
姻求爾新特成(論語作誠)不以富亦祗(音支)以
異(叶逸織反○賦也葍䔰惡菜也特匹也○言爾之不思舊姻而求新匹也)
(雖實不以彼之冨而厭我之貧亦祗以其新而異於故耳此見詩人責人忠厚)
(之意)
我行其野三章章六句(王氏曰先王躬)
(行仁義以道民厚矣猶以爲未也又建官置師以孝友睦姻任)
(䘏六行教民爲其有父母也故教以孝爲其有兄弟也故教以)
(友爲其有同姓也故教以睦爲其有異姓也故教以姻爲隣里)
(鄕黨相保相受也故教以任相賙相救也故教以恤以爲徒教)
(之或不率也故使官師以時書其德行而勸之以爲徒勸之或)
(不率也於是乎有不孝不睦不姻不弟不任不恤之刑焉方是)
(時也安有如此詩所刺之民乎)
秩秩斯干(叶居焉反)幽幽南山(叶所旃反)如竹苞
(叶𥙷苟反)矣如松茂(叶莫口反)矣兄及弟矣式相
好(呼報反叶許厚反)矣無相猶(叶余久反)矣(賦也秩秩有序)
(也斯此也干水涯也南山終南之山也苞叢生而固也猶謀也○此築室旣成)
(而燕飲以落之因歌其事言此室臨水而面山其下之固如竹之苞其上之密)
(如松之茂又言居是室者兄弟相好而無相謀則頌禱之辭猶所謂聚國族於)
(斯者也張子曰猶似也人情大抵施之不報則輟故恩不能終兄弟之閒各盡)
(巳之所宜施者無學其不相報而廢恩也君臣父子朋友之間亦莫不用此道)
(盡己而巳愚按此於文義或未必然然意則善矣或曰猶當作尤)○似
續妣(必履反)祖築室百堵西南其戶(胡五反)
爰居爰處爰笑爰語(賦也似嗣也妣先於祖者恊下韻爾)
(或曰謂姜嫄后稷也西南其戸天子之宫其室非一在東者西其戸在北者南)
(其戸猶言南東其畒也爰於也)○約之閣閣㭬(陟角反)之
橐橐(音託)風雨攸除(直慮反)鳥鼠攸去君子
攸芋(香于反叶王遇反○賦也約束板也閣閣上下相乘也椓築也橐橐)
(杵聲也除亦去也無風雨鳥鼠之害言其上下四旁皆牢密也芋尊大也君子)
(之所居以爲尊且大也)○如跋(音企)斯翼如矢斯棘
如鳥斯革(叶訖力反)如翬(音輝)斯飛君子攸躋
(子西反○賦也跋竦立也翼敬也棘急也矢行緩則枉急則直也革變翬雉躋)
(升也○言其大勢嚴正如人之竦立而其恭翼翼也其廉隅整飭如矢之急而)
(直也其棟宇峻起如鳥之警而革也其簷阿華采而軒翔如翬之飛而矯其翼)
(也蓋其堂之美如此而君子之所升以聽事也)○殖殖(市力反)其
庭有覺其楹噲噲(音快)其正(叶音征)噦噦(呼會)
(反)其冥君子攸寧(賦也殖殖平正也庭宮寢之前庭也覺高)
(大而直也楹柱也噲噲猶快快也正向明之處也噦噦深廣之貌冥奥窔之閒)
(也言其室之美如此而君子之所休息以安身也)○下莞(音官)上
簟(叶徒檢徒錦二反)乃安斯寢(叶于檢于錦二反)乃寢
乃興乃占我夢(叶彌登反)吉夢維何維熊維
羆(彼宜反叶彼何反)維虺(許鬼反)維蛇(市奢反叶于其土何)
(二反○賦也莞蒲席也竹葦曰簟羆似熊而長頭高脚猛憨多力能拔樹虺蛇)
(屬細頸大頭色如文綬大者長七八尺○祝其君安其室居夢兆而有祥亦頌)
(禱之詞也下章放此)○大(音泰)人占之維熊維羆男
子之祥維虺維蛇女子之祥(賦也大人大卜之屬)
(占夢之官也熊羆陽物在山彊力壯毅男子之祥也虺蛇陰物穴處柔弱隱伏)
(女子之祥也○或曰夢之有占何也曰人之精神與天地陰陽流通故晝之所)
(爲夜之所夢其善惡吉凶各以類至是以先王建官設屬使之觀天地之會辨)
(陰陽之氣以日月星辰占六夢之吉凶獻吉夢贈惡夢其於天人相與之際察)
(之詳而敬之至矣故曰王前巫而後史宗祝瞽侑皆在左右王中心無爲也以)
(守至正)○乃生男子載寢之牀載衣(於旣反)
之裳載弄之璋其泣喤喤(華彭反叶胡光反)朱
芾(音弗)斯皇室家君王(賦也半圭曰璋望大聲也芾天子純)
(朱諸矦黃朱皇猶煌煌也君諸矦也○寢之於牀尊之也衣之以裳服之盛也)
(弄之以璋尚其德也言男子之生於是室者皆將服朱芾煌煌然有室有家爲)
(君爲王矣)○乃生女子載寢之地載衣之裼
(他計反)載弄之瓦(叶魚位反)無非無儀(叶音義)唯
酒食是議無父母詒(以之反)罹(叶音麗○賦也裼褓)
(也瓦紡磚也儀善罹憂也○寢之於地卑之也衣之以褓即其用而無加也弄)
(之以瓦習其所有事也有非非婦人也有善非婦人也蓋女子以順爲正無非)
(足矣有善則亦非其吉祥可願之事也唯酒食是議而無遺父母之憂則可矣)
(易曰無攸遂在中饋貞吉而孟子之母亦曰婦人之禮精五飯幂酒漿養舅姑)
(縫衣裳而巳矣故有閨門之脩而無境外之志此之謂也)
斯干九章四章章七句五章章
五句(舊說厲王旣流于彘宮室圯壞故宣王即位更作宮)
(室旣成而落之今亦未有以見其必爲是時之詩也或曰儀禮)
(下管新宮春秋傳宋元公賦新宮恐即此詩然亦未有明證)
誰謂爾無芉三百維羣誰謂爾無牛九
十其犉(而純反)爾芉來思其角濈濈(莊立反)
爾牛來思其耳濕濕(始立反○賦也黃牛黑唇曰犉芉以)
(三百爲羣其羣不可數也牛之犉者九十非犉者尚多也聚其角而息濈濈然)
(呞而動其耳濕濕然王氏曰濈濈和也芉以善觸爲患故言其和謂聚而不相)
(觸也濕濕潤澤也牛病則耳燥安則潤澤也○此詩言牧事有成而牛芉衆多)
(也)○或降于阿或飲于池(叶唐何反)或寢或
訛爾牧來思何(河可反)蓑(素多反)何笠(音立)或
負其餱(音矦)三十維物(叶微律反)爾牲則具(叶居)
(律反〇賦也訛動何揭也蓑笠所以備雨三十維物齊其色而別之凡爲色三)
(十也○言牛芉無驚畏而牧人持雨具齎飲食從其所適以順其性是以生養)
(蕃息至於其色無所不備而於用無所不有也)○爾牧來思以
薪以蒸(之承反)以雌以雄(叶于陵反)爾芉來思
矜矜兢兢不騫不崩麾之以肱畢來旣
升(賦也麄曰薪細曰蒸雌雄禽獸也矜矜兢兢堅強也騫虧也崩羣疾也肱)
(臂也旣盡也升入牢也○言牧人有餘力則出取薪蒸搏禽獸其芉亦馴擾從)
(人不假箠楚但以手麾之使來則畢來使升則旣升也)○牧人乃
夢衆維魚矣旐(音兆)維旟(音餘)矣大人占之
衆維魚矣實維豐年(叶尼因反)旐維旟矣室
家溱溱(側巾反○賦也占夢之說未詳溱溱衆也或曰衆謂人也旐郊)
(野所建統人少旟州里所建統人多蓋人不如魚之多旐所統不如旟所統之)
(衆故夢人乃是魚則爲豐年旐乃是旟則爲人衆)
無芉四章章八句
節(音截下同)彼南山維石巖巖赫赫師尹民
具爾瞻(叶側䘖反)憂心如惔(徒藍反)不敢戲談
國旣卒(子律反)斬(叶側䘖反)何用不監(古銜反○興也)
(節高峻貌巖巖積石貌赫赫顯盛貌師尹大師尹氏也大師三公尹氏蓋吉甫)
(之後春秋書尹氏卒公芉子以爲譏世卿者即此也具俱瞻視惔燔卒終斬絶)
(監視也○此詩家父所作刺王用尹氏以致亂言節彼南山則維石巖巖矣赫)
(赫師尹則民具爾瞻矣而其所爲不善使人憂心如火燔灼又畏其威而不敢)
(言也然則國旣終斬絶矣汝何用而不察哉)○節彼南山有
實其猗(於宜反叶於何反)赫赫師尹不平謂何
天方薦(徂殿反)瘥(才何反)喪(息浪反)亂弘多民
言無嘉(叶居何反)㦧(七感反)莫懲嗟(叶遭哥反○興也有)
(實其猗未詳其義傳曰實滿猗長也箋云猗倚也言草木滿其旁倚之畎谷也)
(或以爲草木之實猗猗然皆不甚通薦荐通重也瘥病弘大㦧曾懲創也○節)
(彼南山則有實其猗矣赫赫師尹而不平其心則謂之何哉蘇氏曰爲政者不)
(平其心則下之榮瘁勞佚有大相絶者矣是以神怒而重之以喪亂人怨而謗)
(讟其上然尹氏曾不懲創咨嗟求所以自改也)○尹氏大(音泰)師
維周之氐(丁禮反叶都黎反)秉國之均四方是
維天子是毗(婢尸反)俾民不迷不弔昊天
不宜空我師(叶霜夷反○賦也氐本均平維持毗輔弔愍空窮師)
(衆也〇言尹氏大師維周之氐而秉國之均則是宜有以維持四方毗輔天子)
(而使民不迷乃其職也今乃不平其心而旣不見愍弔於昊天矣則不宜久在)
(其位使天降禍亂而我衆并及空窮也)○弗躬弗親庶民
弗信(叶斯人反)弗問弗仕(鉏里反下同)勿罔君子
(叶奬履反)式夷式巳無小人殆(叶養里反)瑣瑣(素火)
(反)姻亞則無膴(音武)仕(賦也仕事罔欺也君子指王也夷平)
(巳止殆危也瑣瑣小貌壻之父曰姻兩壻相謂曰亞膴厚也○言王委政於尹)
(氏尹氏又委政於姻亞之小人而以其未嘗問未嘗事者欺其君也故戒之曰)
(汝之弗躬弗親庶民巳不信矣其所弗問弗事則豈可以罔君子哉當平其心)
(視所任之人有不當者則巳之無以小人之故而至於危殆其國也瑣瑣姻亞)
(而必皆膴仕則小人進矣)○昊天不傭(敕龍反)降此鞠
(九六反)訩(音凶)昊天不惠降此大戾君子如
届(音戒叶居例反)俾民心闋(古穴反叶胡桂反)君子如
夷惡(烏路反)怒是違(賦也傭均鞠窮訩亂戾乖届至闋息違遠)
(也○言昊天不均而降此窮極之亂昊天不順而降此乖戾之變然所以靖之)
(者亦在夫人而巳君子無所苟而用其至則必躬必親而民之亂心息矣君子)
(無所偏而平其心則式夷式巳而民之惡怒遠矣傷王與尹氏之不能也夫爲)
(政不平以召禍亂者人也而詩人以爲天實爲之者蓋無所歸咎而歸之天也)
(抑有以見君臣隱諱之義焉有以見天人合一之理焉後皆放此)○不
弔昊天(叶鐵因反)亂靡有定(叶唐丁反)式月斯生
(叶桑經反)俾民不寧憂心如酲(音呈)誰秉國成
不自爲政(叶諸盈反)卒勞百姓(叶桑經反○賦也酒病曰)
(酲成平卒終也○蘇氏曰天不之恤故亂未有所止而禍患與歲月增長君子)
(憂之曰誰秉國成者乃不自爲政而以付之姻亞之小人其卒使民爲之受其)
(勞弊以至此也)○駕彼四牡四牡項領我瞻四
方蹙蹙(子六反)靡所騁(敕領反○賦也項大也蹙蹙縮小之)
(貌〇言駕四牡而四牡項領可以騁矣而視四方則皆昏亂蹙蹙然無可往之)
(所亦將何所騁哉東萊吕氏曰本根病則枝葉皆瘁是以無可往之地也)○
方茂爾惡相(息亮反)爾矛矣旣夷旣懌如
相醻(市由反)矣(賦也茂盛相視懌悅也○言方盛其惡以相加則視)
(其矛戟如欲戰闘及旣夷平悅懌則相與歡然如賓主而相醻酢不以爲怪也)
(蓋小人之性無常而習於闘亂其喜怒之不可期如此是以君子無所適而可)
(也)○昊天不平我王不寧不懲其心覆
(芳服反)怨其正(叶諸盈反○賦也尹氏之不平若天使之故曰昊天)
(不平若是則我王亦不得寧矣然尹氏猶不自懲創其心乃反怨人之正已者)
(則其爲惡何時而巳哉)○家父(音甫)作誦(叶疾容反)以究
王訩式訛爾心以畜(許六反)萬邦(叶卜工反○賦)
(也家氏父字周大夫也究窮訛化畜養也〇家父自言作爲此誦以窮究王政)
(昏亂之所由冀其改心易慮以畜養萬邦也陳氏曰尹氏厲威使人不得戲談)
(而家父作詩乃復自表其出於已以身當尹氏之怒而不辭者蓋家父周之世)
(臣義與國俱存亡故也東萊吕氏曰篇終矣故窮其亂本而歸之王心焉致亂)
(者雖尹氏而用尹氏者則王心之蔽也李氏曰孟子曰人不足與適也政不足)
(與閒也惟大人爲能格君心之非蓋用人之失政事之過雖皆君之非然不必)
(先論也惟格君心之非則政事無不善矣用人皆得其當矣)
節南山十章六章章八句四章
章四句(序以此爲幽王之詩而春秋桓十五年有家父)
(來聘於周爲桓王之世上距幽王之終已七十五年不知其人)
(之同異大抵序之時世皆不足信今姑闕焉可也)
正(音政)月繁霜我心憂傷民之訛言亦孔
之將念我獨兮憂心京京(叶居良反)哀我小
心癙(音鼠)憂以痒(音羊○賦也正月夏之四月謂之正月者以純)
(陽用事爲正陽之月也繁多訛僞將大也京京亦大也癙憂幽憂也痒病也〇)
(此詩亦大夫所作言霜降失節不以其時旣使我心憂傷矣而造爲姦僞之言)
(以惑羣聽者又方甚大然衆人莫以爲憂故我獨憂之以至於病也)○父
母生我胡俾我瘉(音庾)不自我先不自我
後(叶下五反)好言自口(叶孔五反下同)莠(餘久反)言自口憂
心愈愈是以有侮(賦也瘉病自從莠醜也愈愈益甚之意○)
(疾痛故呼父母而傷已適丁昊時也訛言之人虚僞反覆言之好醜皆不出於)
(心而但出於口是以我之憂心益甚而反見侵侮也)○憂心惸惸
(其營反)念我無禄民之無辜并(必政反)其臣
僕哀我人斯于何從禄瞻烏爰止于誰
之屋(賦也惸惸憂意也無禄猶言不幸爾辜罪并俱也古者以罪人爲臣)
(僕亡國所虜亦以爲臣僕箕子所謂商其淪喪我罔爲臣僕是也〇言不幸而)
(遭國之將亡與此無罪之民將俱被囚虜而同爲臣僕未知將復從何人而受)
(禄如視烏之飛不知其將止於誰之屋也)○瞻彼中林矦薪
矦蒸(之丞反)民今方殆視天夢夢(莫工反叶莫登)
(反)旣克有定靡人弗勝(音升)有皇上帝伊
誰云憎(興也中林林中也矦維殆危也夢夢不明也皇大也上帝天之)
(神也程子曰以其形體謂之天以其主宰謂之帝〇言瞻彼中林則維薪維蒸)
(分明可見也民今方危殆疾痛號訴於天而視天反夢夢然若無意於分別善)
(惡者然此特值其未定之時耳及其旣定則未有不爲天所勝者也夫天豈有)
(所憎而禍之乎福善禍淫亦自然之理而巳申包胥曰人衆則勝天天定亦能)
(勝人疑出於此)○謂山蓋卑爲岡爲陵民之訛
言寧莫之懲召彼故老訊(音信)之占夢(叶莫)
(登反)具曰予聖誰知烏之雌雄(叶故陵反〇賦也山)
(脊曰岡廣平曰陵懲止也故老舊臣也訊問也占夢官名掌占夢者也具俱也)
(烏之雌雄相似而難辨者也○謂山蓋卑而其實則岡陵之崇也今民之訛言)
(如此矣而王猶安然莫之止也及其詢之故老訊之占夢則又皆自以爲聖人)
(亦誰能別其言之是非乎子思言於衛矦曰君之國事將日非矣公曰何故對)
(曰有由然焉君出言自以爲是而卿大夫莫敢矯其非卿大夫出言亦自以爲)
(是而士庶人莫敢矯其非君臣旣自賢矣而羣下同聲賢之賢之則順而有福)
(矯之則逆而有禍如此則善安從生詩曰具曰予聖誰知烏之雌雄抑亦似君)
(之君臣乎)○謂天蓋高不敢不局(叶居亦反)謂地
蓋厚不敢不蹐(井亦反)維號(音豪)斯言有倫
有脊哀今之人胡爲虺(吁鬼反)蜴(星歴反○賦也)
(局曲也蹐累足也號長言之也脊理蜴螈也虺蜴皆毒螫之蟲也○言遭世之)
(亂天雖高而不敢不局地雖厚而不敢不蹐其所號呼而爲此言者又皆有倫)
(理而可考也哀今之人胡爲肆毒以害人而使之至此乎)○瞻彼阪
(音反)田有菀(音鬱)其特天之扤(五忽反)我如不
我克彼求我則如不我得執我仇仇亦
不我力(興也阪田﨑嶇墝埆之處菀茂盛之貌特特生之苗也扤動也)
(力謂用力○瞻彼阪田猶有菀然之特而天之扤我如恐其不我克何哉亦無)
(所歸咎之詞也夫始而求之以爲法則惟恐不我得也及其得之則又執我堅)
(固如仇讎然然終亦莫能用也求之甚艱而棄之甚易其無常如此)○心
之憂矣如或結之今兹之正胡然厲(叶力)
(桀反)矣燎(力詔反)之方揚寧或滅之赫赫宗
周襃姒(音似)烕(呼悅反)之(賦也正政也厲暴惡也火)
(田爲燎揚盛也宗周鎬京也襃姒幽王之嬖妾襃國女姒姓也烕亦)
(滅也○言我心之憂如結者爲國政之暴惡故也燎之方盛之時則)
(寧有能撲而滅之者乎然赫赫然之宗周而一襃姒足以滅之蓋傷)
(之也時宗周未滅以襃姒淫妒䜛謟而王惑之知其必滅周也)○
終其永懷又窘(求隕反)陰雨其車旣
載(才再反)乃棄爾輔(扶雨反)載(如字)輸爾
載(才再反)將(七羊反)伯助予(叶演女反○比也陰雨)
(則泥濘而車易以䧟也載車所載也輔如今人縛杖於輻以防輔車)
(也輸墮也將請也伯或者之字也○蘇氏曰王爲淫虐譬如行險而)
(不知止君子永思其終知其必有大難故曰終其永懷又窘隂雨王)
(又不虞難之將至而棄賢臣焉故曰乃棄爾輔君子求助於未危故)
(難不至苟其載之旣墮而後號伯以助予則無及矣)○無棄
爾輔員(音云)于爾輻(方六反叶筆力反)屢顧
爾僕不輸爾載(叶節力反)終踰絶險曾是不
意(叶乙力反○比也員益也輔所以益輻也屢數顧視也僕將車者也○此)
(承上章言若能無棄爾輔以益其輻而又數數顧視其僕則不墮爾所載而踰)
(於絶險若初不以爲意者蓋能謹其初則厥終無難也一說王曾不以是爲意)
(乎)○魚在于沼(之紹反叶音灼)亦匪克樂(音洛)潛
雖伏矣亦孔之炤(音灼)憂心慘慘(七感反當作懆)
(七各反)念國之爲虐(比也沼池也炤明易見也〇魚在于沼其)
(爲生巳蹙矣其潛雖深然亦炤然而易見言禍亂之及無所逃也)○彼
有旨酒又有嘉殽(戶交反無韻未詳)洽比(毗志反)
其隣昏姻孔云念我獨兮憂心慇慇(賦也)
(洽比皆合也云旋也慇慇然痛也○言小人得志有旨酒嘉殽以合比其隣里)
(怡懌其昏姻而我獨憂心至於疾痛也昔人有言燕雀處堂母子相安自以爲)
(樂也突决棟焚而怡然不知禍之將及其此之謂乎)○佌佌(音此)彼
有屋䔩䔩(音速)方有榖民今之無禄天夭
(於遥反)是椓(陟角反叶都木反)哿(哥我反)矣富人哀
此惸獨(賦也佌佌小貌䔩䔩窶陋貌指王所用之小人也榖禄天禍椓)
(害哿可獨單也○佌佌然之小人旣巳有屋矣䔩䔩窶陋者又將有榖矣而民)
(今獨無禄者是天禍椓喪之爾亦無所歸怨之詞也亂至於此富人猶或可勝)
(惸獨甚矣此孟子所以言文王發政施仁必先鰥寡孤獨也)
正月十三章八章章八句五章
章六句
十月之交朔月辛卯(叶莫後反)日有食之亦
孔之醜彼月而微此日而微今此下民
亦孔之哀(叶於希反○賦也十月以夏正言之建亥之月也交日月)
(交會謂晦朔之間也歴法周天三百六十五度四分度之一左旋於地一晝一)
(夜則其行一周而又過一度日月皆右行於天一晝一夜則日行一度月行十)
(三度十九分度之七故日一歲而一周天月二十九日有竒而一周天又逐及)
(於日而與之會一歲凢十二會方會則月光都盡而爲晦巳會則月光復蘇而)
(爲朔朔後晦前各十五日日月相對則月光正滿而爲望晦朔而日月之合東)
(西同度南北同道則月揜日而日爲之食望而日月之對同度同道則月亢日)
(而月爲之食是皆有常度矣然王者脩德行政用賢去姦能使陽盛足以勝陰)
(陰衰不能侵陽則日月之行雖或當食而月常避日故其遲速高下必有參差)
(而不正相合不正相對者所以當食而不食也若國無政不用善使臣子背君)
(父妾婦乘其夫小人陵君子夷狄侵中國則陰盛陽微當食必食雖曰行有常)
(度而實爲非常之變矣蘇氏曰日食天變之大者也然正陽之月古尤忌之夏)
(之四月爲純陽故謂之正月十月純陰疑其無陽故謂之陽月純陽而食陽弱)
(之甚也純陰而食陰壯之甚也微虧也彼月則宜有時而虧矣此日不宜虧而)
(今亦虧是亂亡之兆也)○日月告凶不用其行(叶戸)
(郎反)四國無政不用其良彼月而食則維
其常此日而食于何不臧(賦也行道也○凡日月之)
(食皆有常度矣而以爲不用其行者月不避日失其道也然其所以然者則以)
(四國無政不用善人故也如此則日月之食皆非常矣而以月食爲其常日食)
(爲不臧者陰亢陽而不勝猶可言也陰勝陽而揜之不可言也故春秋日食必)
(書而月食則無紀焉亦以此爾)○爗爗(丁輙反)震電不寧
不令(叶盧經反)百川沸騰山冢崒(徂恤反)崩高
岸爲谷深谷爲陵哀今之人胡㦧(七感反)
莫懲(賦也爗爗電光貌震雷也寧安徐也令善沸出騰乘也山頂曰冢崒)
(崔嵬也高岸崩陷故爲谷深谷填塞故爲陵㦧曾也○言非但日食而巳十月)
(而雷電山崩水溢亦災異之甚者是宜恐懼修省改紀其政而幽王曾莫之懲)
(也董子曰國家將有失道之敗而天乃先出災異以譴告之不知自省又出怪)
(異以警懼之尚不知變而傷敗乃至此見天心仁愛人君而欲止其亂也)○
皇父(音甫)卿士番維司徒家伯爲宰仲允
膳夫棸(側留反)子內史蹶(俱衛反)維趣(七走反)
馬(叶滿𥙷反)楀(音矩)維師氏豔(餘贍反)妻煽(音扇)方
處(賦也皇父家伯仲允皆字也番棸蹶楀皆氏也卿士六卿之外更爲都官)
(以揔六官之事也或曰卿士蓋卿之士周禮太宰之屬有上中下士公羊所謂)
(宰士左氏所謂周公以蔡仲爲巳卿士是也蓋以宰屬而兼揔六官位卑而權)
(重也司徒掌邦教冢宰掌邦治皆卿也膳夫上士掌王之飲食膳羞者也內史)
(中大夫掌爵禄廢置殺生予奪之法者也趣馬中士掌王馬之政者也師氏亦)
(中大夫掌司朝得失之事者也美色曰豔豔妻即褒姒也煽熾也方處方居其)
(所未變徙也○言所以致變異者由小人用事於外而嬖妾蠱惑王心於内以)
(爲之主故也)○抑此皇父豈曰不時胡爲我
作不即我謀(叶謨悲反)徹我牆屋田卒汙(音烏)
萊(叶陵之反)曰予不戕(在良反)禮則然矣(叶於姬反)
(○賦也抑發語詞時農隙之時也作動即就卒盡也汙停水也萊草穢也戕害)
(也○言皇父不自以爲不時欲動我以徙而不與我謀乃遽徹我牆屋使我田)
(不獲治卑者汙而高者萊又曰非我戕汝乃下供上役之常禮耳)○皇
父孔聖作都于向(式亮反下同)擇三有事亶
矦多藏(才浪反)不憗(魚覲反)遺一老俾守我
王(叶于放反)擇有車馬以居徂向(賦也孔甚也聖通明)
(也都大邑也周禮畿内大都方百里小都方五十里皆天子公卿所封也向地)
(名在東都畿内今孟州河陽縣是也三有事三卿也亶信矦維藏蓄也憗者心)
(不欲而自強之詞有車馬者亦富民也徂往也○言皇父自以爲聖而作都則)
(不求賢而但取富人以爲卿又不自強留一人以衛天子但有車馬者則悉與)
(俱往不忠於上而但知貪利以自私也)○黽(民允反)勉從事
不敢告勞無罪無辜讒口囂囂(五刀反)下
民之孽(魚列反)匪降自天(叶鐵因反)噂(子損反)沓
(徒合反)背(蒲昧反)憎職競由人(賦也囂衆多貌孽災害也)
(噂聚也沓重複也職主競力也○言黽勉從皇父之役未嘗敢告勞也猶且無)
(罪而遭讒然下民之孽非天之所爲也噂噂沓沓多言以相說而背則相憎專)
(力爲此者皆由讒口之人耳)○悠悠我里亦孔之痗
(莫背反叶呼洧反)四方有羡(徐面反)我獨居憂民
莫不逸我獨不敢休天命不徹(叶直質反)我
不敢傚我友自逸(賦也悠悠憂也里居痗病羡餘逸樂徹均)
(也〇當是之時天下病矣而獨憂我里之甚病且以爲四方皆有餘而我獨憂)
(衆人皆得逸豫而我獨勞者以皇父病之而被禍尤甚故也然此乃天命之不)
(均吾豈敢不安於所遇而必傚我友之自逸哉)
十月之交八章章八句
浩浩昊天不駿其德降喪(息浪反)饑饉(其靳)
(反)斬伐四國(叶于逼反)旻(密巾反)天疾威弗慮
弗圖舍(音赦)彼有罪旣伏其辜若此無罪
淪胥以鋪(普烏反○賦也浩浩廣大也昊亦廣大之意駿大德惠也)
(榖不熟曰饑𬞞不熟曰饉疾威猶暴虐也慮圖皆謀也舍置淪陷胥相鋪徧也)
(○此時饑饉之後羣臣離散其不去者作詩以責去者故推本而言昊天不大)
(其惠降此饑饉而殺伐四國之人如何昊天曾不思慮圖謀而遽爲此乎彼有)
(罪而饑死則是旣伏其辜矣舍之可也此無罪者亦相與而陷於死亡則如之)
(何哉)○周宗旣滅靡所止戾正大夫離居
莫知我勩(夷世反)三事大夫莫肯夙夜(叶弋)
(灼反)邦君諸矦莫肯朝夕(叶祥龠反)庶曰式臧
覆(芳服反)出爲惡(賦也宗族姓也戾定也正長也周官八職一曰)
(正謂六官之長皆上大夫也離居蓋以饑饉散去而因以避讒譛之禍也我不)
(去者自我也勩勞也三事三公也大夫六卿及中下大夫也臧善覆反也○言)
(將有易姓之禍其兆巳見而天變人離又如此庶幾曰王改而爲善乃覆出爲)
(惡而不悛也或曰疑此亦東遷後詩也)○如何昊天(叶鐵因反)
(下同)辟言不信(叶斯人反)如彼行邁則靡所臻
凢百君子各敬爾身胡不相畏不畏于
天(賦也如何昊天呼天而訴之也辟法臻至也凢百君子指羣臣也○言如)
(何乎昊天也法度之言而不聽信則如彼行往而無所底至也然凢百君子豈)
(可以王之爲惡而不敬其身哉不敬爾身不相畏也不相畏不畏天也)○
戎成不退(叶吐類反下同)飢成不遂曾(在登反)我
&KR0591;(思列反)御㦧㦧(千感反)日瘁(徂醉反)凢百君
子莫肯用訊(叶息悴反)聽言則答譖言則退
(賦也戎兵遂進也易曰不能退不能遂是也&KR0591;御近侍也國語曰居寢有&KR0591;御)
(之箴蓋如漢侍中之官也㦧㦧憂貌瘁病訊告也○言兵寇巳成而王之爲惡)
(不退饑饉巳成而王之遷善不遂使我&KR0591;御之臣憂之而慘慘日瘁也凢百君)
(子莫肯以是告王者雖王有問而欲聽其言則亦答之而巳不敢盡言也一有)
(譛言及己則皆退而離居莫肯夙夜朝夕於王矣其意若曰王雖不善而君臣)
(之義豈可以若是恝乎)○哀哉不能言匪舌是出
(尺遂反)維躬是瘁哿矣能言巧言如流俾
躬處休(賦也出出之也瘁病哿可也○言之忠者當世之所謂不能言)
(者也故非但出諸口而適以瘁其躬佞人之言當世所謂能言者也故巧好其)
(言如水之流無所凝滯而使其身處於安樂之地蓋亂世昏主惡忠直而好䛕)
(佞類如此詩人所以深歎之也)○維曰于仕(鉏里反)孔棘
且殆(叶養里反)云不可使得罪于天子(叶奬履反)
亦云可使怨及朋友(叶羽已反〇賦也于往棘急殆危也)
(○蘇氏曰人皆曰往仕耳曾不知仕之急且危也當是之時直道者王之所謂)
(不可使而枉道者王之所謂可使也直道者得罪于君而枉道者見怨于友此)
(仕之所以難也)○謂爾遷于王都曰予未有室
家(叶古胡反)鼠思(息嗣反)泣血(叶虚屈反)無言不疾
昔爾出居誰從作爾室(賦也爾謂離居者鼠思猶言癙)
(憂也○當是時言之難能而仕之多患如此故羣臣有去者有居者居者不忍)
(王之無臣已之無徒則告去者使復還于王都去者不聽而託於無家以拒之)
(至於憂思泣血有無言而不痛疾者蓋其懼禍之深至於如此然所謂無家者)
(則非其情也故詰之曰昔爾之去也誰爲爾作室者而今以是辭我哉)
雨無正七章二章章十句二章
章八句三章章六句(歐陽公曰古之人於)
(詩多不命題而篇名往往無義例其或有命名者則必述詩之)
(意如巷伯常武之類是也今雨無正之名据序所言與詩絶異)
(當闕其所疑元城劉氏曰嘗讀韓詩有雨無極篇序云雨無極)
(正大夫刺幽王也至其詩之文則比毛詩篇首多雨無其極傷)
(我稼穡八字愚按劉說似有理然第一二章本皆十句今遽增)
(之則長短不齊非詩之例又此詩實正大夫離居之後&KR0591;御之)
(臣所作其曰正大夫刺幽王者亦非是且其爲幽王詩亦未有)
(所考也)
祈父章四百二
十六句
