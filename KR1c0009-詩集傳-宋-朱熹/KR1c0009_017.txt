詩卷第十七朱熹集傳
生民之什三之二
厥初生民時維姜嫄(音原叶魚倫反)生民如何
克禋(音因)克祀(叶養里反)以弗無子(叶奬里反)履帝
武敏(叶母鄙反)歆攸介攸止載震載夙(叶相卽反)
載生載育(叶日逼反)時維后稷(賦也民人也謂周人也時)
(是也姜嫄炎帝後姜姓有邰氏女名嫄爲高辛之世妃精意以享謂之禋祀祀)
(郊禖也弗之言祓也祓無子求有子也古者立郊禖蓋祭天於郊而以先媒配)
(也變媒言禖者神之也其禮以玄鳥至之日用大牢祀之天子親往后率九嬪)
(御乃禮天子所御帶以弓韣授以弓矢于郊禖之前也履踐也帝上帝也武迹)
(敏栂歆動也猶驚異也介大也震娠也夙肅也生子者及月辰居側室也育養)
(也○姜嫄出祀郊禖見大人跡而履其拇遂歆歆然如有人道之感於是卽其)
(所大所止之處而震動有娠乃周人所由以生之始也周公制禮尊后稷以配)
(天故作此詩以推本其始生之祥明其受命於天固有以異於常人也然巨迹)
(之說先儒或頗疑之而張子曰天地之始固未嘗先有人也則人固有化而生)
(者矣蓋天地之氣生之也蘇氏亦曰凡物之異於常物者其取天地之氣常多)
(故其生也或異麒麟之生異於犬羊蛟龍之生異於魚鼈物固有然者矣神人)
(之生而有以異於人何足怪哉斯言得之矣)○誕彌厥月先
生如達(他末反)不坼(敕宅反)不副(孚逼反叶孚迫反)
無菑(音災)無害(叶音曷)以赫厥靈上帝不寧
不康禋祀(叶養里反)居然生子(叶獎里反○賦也誕發語)
(辭彌終也終十月之期也先生首生也達小羊也羊子易生無畱難也坼副皆)
(裂也赫顯也不寧寧也不康康也居然猶徒然也○凡人之生必坼副菑害其)
(母而首生之子尢難今姜嫄首生后稷如羊子之易無坼副菑害之苦是顯其)
(靈異也上帝豈不寧乎豈不康我之禋祀乎而使我無人道而徒然生是子也)
○誕寘之隘(於懈反)巷牛羊腓(符非反)字之
誕寘之平林會伐平林誕寘之寒冰鳥
覆(敷救反)翼(叶音異)之鳥乃去矣后稷呱(叶去)
(聲)矣實覃實訏(叶去聲)厥聲載路(賦也隘狹腓芘)
(字愛會値也値人伐木而收之覆蓋翼藉也以一翼覆之以一翼藉之也呱啼)
(聲也覃長訏大載滿也滿路言其聲之大也○無人道而生子或者以爲不祥)
(故棄之而有此異也於是始收而養之)○誕實匍(音蒲)匐(蒲北)
(反)克岐克嶷(魚極反)以就口食蓺之荏(而甚)
(反)菽荏菽旆旆禾役穟穟(音遂)麻麥幪幪(莫孔)
(反)瓜瓞唪唪(布孔反○賦也匍匐手足並行也岐嶷峻茂之狀就)
(向也口食自能食也蓋六七歲時也蓺樹也荏菽大豆也旆旆枝旟揚起也役)
(列也穟穟苗美好之貌也幪幪然茂密也唪唪然多實也○言后稷能食時巳)
(有種殖之志蓋其天性然也史記曰棄為免時其遊戲好種殖麻麥麻麥美及)
(爲成人遂好耕農堯舉以爲農師)○誕后稷之穡有相
(息亮反)之道(叶徒口反)茀(音弗)厥豐草(叶此苟反)種(去聲)
之黃茂(叶莫口反)實方實苞(叶薄苟反)實種(上聲)實
褎(叶徐久反)實發實秀(叶思久反)實堅實好(叶訏口反)
實穎(營井反)實栗卽有邰(他來反)家室(賦也相助)
(也言盡人力之助也茀治也種布之也黃茂嘉榖也方房也苞甲而未坼也此)
(清其種也種甲坼而可爲種也襃漸長也發盡發也秀始穟也堅其實堅也好)
(形味好也穎實繁碩而垂末也栗不秕也旣收成見其實皆栗栗然不秕也邰)
(后稷之母家也豈其或滅或遷而遂以其地封后稷歟○言后稷之穡如此故)
(堯以其有功於民封於邰使卽其母家而居之以主姜嫄之祀故周人亦世祀)
(姜嫄焉)○誕降嘉種維秬(音巨)維秠(孚鄙反)維
穈(音門)維芑(音起)恆(古鄧反)之秬秠是穫是畝
(叶滿洧反)恆之穈芭是任(音壬)是負(叶扶委反)以歸
肇祀(叶養里反○賦也降降是種於民也書曰稷降播種是也秬黑黍也)
(秠黑黍一稃二米者也穈赤粱粟也芭白粱粟也恆徧也謂徧種之也任肩任)
(也負背負也旣成則穫而棲之於畝任負而歸以供祭祀也秬秠言穫畝穈芑)
(言任負互文耳肇始也稷始受國爲祭主故曰肇祀)○誕我祀如
何或舂(傷容反)或揄(音由)或簸(波我反)或蹂(音柔)
釋之叟叟(所畱反)烝之浮浮載謀載惟取
蕭祭脂取羝(都禮反)以軷(蒲末反叶蒲昧反)載燔
載烈(如字叶力制反)以興嗣歲(叶音雪又如字○賦也我祀承)
(上章而言后稷之祀也揄抒臼也簸揚去糠也蹂蹂禾取穀以繼之也釋浙米)
(也叟叟聲也浮浮氣也謀卜日擇士也惟齊戒具脩也蕭蒿也脂膟膋也宗廟)
(之祭取蕭合膟膋爇之使臭逹牆屋也羝牡羊也軷祭行道之神也燔傅諸火)
(也四者皆祭祀之事所以興來歲而繼往歲也)○卬(五郎反)盛(音成)
于豆于豆于登其香始升上帝居歆(下與)
(今叶)胡臭亶時(叶上止反)后稷肇祀(叶養里反)庶無
罪悔(叶呼委反)以迄(許乙反)于今(上與歆叶○賦也卬我也)
(木曰豆以薦菹醢也瓦曰登以薦大羹也居安也鬼神食氣曰歆胡何臭香亶)
(誠也時言得其時也庶近迄至也○此章言其尊祖配天之祭其香始升而上)
(帝巳安而饗之言應之疾也此何但芳臭之薦信得其時哉蓋自后稷之肇祀)
(則庶無罪悔而至於今矣曾氏曰自后稷肇祀以來前後相承競競業業惟恐)
(一有罪悔獲戾於天閱數百年而此心不易故曰庶無罪悔以迄于今言周人)
(世世用心如此也)
生民八章四章章十句四章章
八句(此詩未詳所用豈郊祀之後亦有受釐頒胙之禮也)
(歟舊說第三章八句第四章十句今案第三章當爲十句第四)
(章當爲八句則去呱訏路音韻諧協&KR0561;聲載路文勢相貫而此)
(詩八章皆以十句八句相閒爲次又二章以後七章以前每章)
(章之首皆有誕字)
敦(徒端反)彼行葦牛羊勿踐履方苞方體
維葉泥泥(乃禮反)戚戚兄弟(待禮反)莫遠具
爾或肆之筵或授之几(興也敦聚貌勾萌之時也行道)
(也勿戒止之詞也苞甲而未拆也體成形也泥泥柔澤貌戚戚親也莫猶勿也)
(具俱也爾與邇同肆陳也○疑此祭畢而燕父凡耆老之詩故言敦彼行葦而)
(牛羊勿踐履則方苞方體而葉泥泥矣戚戚兄弟而莫遠具爾則或肆之筵而)
(或授之几矣此方言其開燕設席之初而慇勤篤厚之意藹然巳見於言語之)
(外矣讀者詳之)○肆筵設席(叶祥勺反)授几有緝御
(叶魚駕反)或獻或酢(才洛反)洗爵奠斝(古雅反叶居訝)
(反)醓(他感反)醢以薦(叶卽略反)或燔或炙(叶陟略反)
嘉殽脾(婢支反)臄(渠略反)或歌或咢(五洛反○賦也)
(設席重席也緝續御侍也有相續代而侍者言不乏使也進酒於客曰獻客答)
(之曰酢主人又洗爵醻客客受而奠之不舉也斝爵也夏曰醆殷曰斝周曰爵)
(醓醯之多汁者也燔用肉炙用肝臄口上肉也歌者比於琴瑟也徒擊鼓曰咢)
(○言侍御獻酬飲食歌樂之盛也)○敦(音雕下同)弓旣堅(叶吉)
(因反)四鍭(音侯)旣鈞舍(音捨)矢旣均序賓以賢
(叶下珍反)敦弓旣句(古候反叶古矦反)旣挾(子協反)四
鍭四鍭如樹(叶上主反)序賓以不侮(賦也敦通畫也)
(天子雕弓堅猶勁也鍭金鏃翦羽矢也鈞參亭也謂三分之一在前二在後三)
(訂之而平者前有鐵重也舍釋也謂發矢也均皆中也賢射多中也投壺曰某)
(賢於某若干純寄則曰奇均則曰左右均是也句彀通謂引滿也射禮搢三挾)
(一旣挾四鍭則徧釋矣如樹如手就樹之言貫革而堅正也不侮敬也令弟子)
(辭所謂無憮無敖無偝立無踰言者也或曰不以中病不中者也射以中多爲)
(雋以不侮爲德○言旣燕而射以爲樂也)○曾孫維主(如字或叶)
(當口反)酒醴維醹(如主反或叶奴口反)酌以大斗(叶腫)
(庾反或如字)以祈黃耇(叶果五反或如字)黃耇台(湯來)
(反)背(叶必墨反)以引以翼壽考維祺(音其)以介
景福(叶筆力反○賦也曾孫主祭者之稱今祭畢而燕故因而稱之也醹)
(厚也大斗柄長三尺祈求也黃耇老人之稱以祈黃耇猶曰以介眉壽云耳古)
(器物欵識云用蘄萬壽用蘄眉壽永命多福用蘄眉壽萬年無疆皆此類也台)
(鮐也大老則背有鮐文引導翼輔祺吉也○此頌禱之辭欲其飲此酒而得老)
(壽又相引導輔翼以享壽祺介景福也)
行葦四章章八句(毛七章二章章六句五章)
(章四句鄭八章章四句毛首章以四句興二句不成文理二章)
(又不協韻鄭首章有起興而無所興皆誤今正之如此)
旣醉以酒旣飽以德君子萬年介爾景
福(叶筆力反○賦也德恩惠也君子謂王也爾亦指王也○此父兄所以答)
(行葦之詩言享其飲食恩意之厚而願其受福如此也)○旣醉以
酒爾殽旣將君子萬年介爾昭明(叶謨郎反)
(○賦也殽俎實也將行也亦奉持而進之意昭明猶光大也)○昭明
有融高朗令終令終有俶(尺六反)公尸嘉
告(叶姑沃反○賦也融明之盛也春秋傳曰明而未融朗虛明也令終善終)
(也洪範所謂考終命古器物銘所謂令終令命是也俶始也公尸君尸也周稱)
(王而尸但曰公尸蓋因其舊如秦巳稱皇帝而其男女猶稱公子公主也嘉告)
(以善言告之謂嘏辭也蓋欲善其終者必善其始今固未終也而旣有其始矣)
(於是公尸以此告之)○其告維何籩豆靜嘉(叶居何反)
朋友攸攝攝以威儀(叶牛何反○賦也靜嘉清潔而美也)
(朋友指賓客助祭者說見楚&KR1492;篇攝檢也○公尸告以汝之祭祀籩豆之薦旣)
(静嘉矣而朋友相攝佐者又皆有威儀當神意也自此至終篇皆述尸告之辭)
〇威儀孔時(叶上止反)君子有孝子(叶奬里反)孝
子不匱(求位反)永錫爾類(賦也孝子主人之嗣子也儀禮)
(祭祀之終有嗣舉奠匱竭類善也○言汝之威儀旣得其宜又有孝子以舉奠)
(孝子之孝誠而不竭則宜永錫爾以善矣東萊呂氏曰君子旣孝而嗣子又孝)
(其孝可謂源源不竭矣)○其類維何室家之壼(苦本)
(反叶苦俊反)君子萬年永錫祚(才故反)胤(羊刃反)
(賦也壺宮中之巷也言深遠而嚴肅也祚福祿也胤子孫也錫之以善莫大於)
(此)○其胤維何天被(皮寄反)爾祿君子萬
年景命有僕(賦也僕附也○言將使爾有子孫者先當使爾被天)
(祿而爲天命之所附屬下章乃言子孫之事)○其僕維何釐
(力之反)爾女士(鉏里反)釐爾女士從以孫子
(叶奬里反○賦也釐予也女士女之有士行者謂生淑媛使爲之妃也從隨也)
(謂又生賢子孫也)
公尸燕飲福祿來爲(叶吾禾反○興也爲猶助也)○
鳧鷖在渚公尸來燕來處爾酒旣湑(息汝)
(反)爾殽伊脯公尸燕飲福祿來下(叶後五反)
(○興也渚水中高地也湑酒之泲者也)○鳧鷖在潀(在公反)
公尸來燕來宗旣燕于宗福祿攸降(叶乎)
(攻反)公尸燕飲福祿來崇(興也潀水會也來宗之宗尊也)
(于宗之宗廟也崇積而高大也)○鳧鷖在亹(音門)公尸來
止熏熏(叶眉貧反)旨酒欣欣燔炙芬芬(叶豐勻反)
公尸燕飲無有後艱(叶居銀反〇興也亹水流峽中兩岸)
(如門也熏熏和說也欣欣樂也芬芬香也)
鳧鷖五章章六句
假(中庸春秋傳皆作嘉今當作嘉)樂(音洛)君子(叶音則)顯顯
令德宜民宜人受祿于天(叶鐵因反)保右(音又)
命(叶彌并反)之自天申之(賦也嘉美也君子指王也民庶民也)
怨無惡(烏路反)率由羣匹受福無疆四方
之綱(賦也抑抑密也秩秩有常也匹類也○言有威儀聲譽之美又能無)
(私怨惡以任眾賢是以能受無疆之福爲四方之綱此與下章皆稱願其子孫)
(之辭也或曰無怨無惡不爲人所怨惡也)○之綱之紀燕及
朋友(叶羽巳反)百辟卿士(鉏里反)媚(眉備反)于天
子(叶奬里反)不解(佳賣反)于位民之攸墍(許旣反○)
(賦也燕安也朋友亦謂諸臣也解惰墍息也○言人君能綱紀四方而臣下頼)
(之以安則百辟卿士媚而愛之維欲其不解于位而爲民所安息也東萊呂氏)
(曰君燕其臣臣媚其君此上下交而爲泰之時也泰之時所憂者怠荒而已此)
(詩所以終於不解於位民之攸墍也方嘉之又規之者蓋臯陶賡歌之意也民)
(之勞逸在下而樞機在上上逸則下勞矣上勞則下逸矣不解于位乃民之所)
(由休息也)
假樂四章章六句
篤公劉匪居匪康廼埸(音易)廼疆廼積廼
倉廼裹(音果)餱(音侯)糧(音良)于橐(他洛反)于囊(乃郎)
(反)思輯(音集)用光弓矢斯張干戈戚揚爰
方啓行(叶戶郎反○賦也篤厚也公劉后稷之曾孫也事見豳風居安)
(康寧也埸疆田畔也積露積也餱食糧糗也無底曰橐有底曰囊輯和戚斧揚)
(鉞方始也○舊說召康公以成王將涖政當戒以民事故詠公劉之事以告之)
(曰厚哉公劉之於民也其在西戎不敢寧居治其田疇實其倉廩旣富且強於)
(是裹其餱糧思以輯和其民人而光顯其國家然後以其弓矢斧鉞之備爰始)
(啟行而遷都於豳焉蓋亦不出其封内也)○篤公劉于胥斯
原旣庶旣繁(叶紛乾反)旣順廼宣而無永歎
(他安反)陟則在巘(魚輦反叶魚軒反)復降在原何
以舟(叶之遥反)之維玉及瑶(音遙)鞞(必頂反)琫(必孔)
(反)容刀(叶徒招反○賦也胥相也庶繁謂居之者眾也順安宣徧也言)
(居之徧也無永歎得其所不思舊也巘山頂也舟帶也鞞刀鞘也琫刀上飾也)
(容刀容飾之刀也或曰容刀如言容臭謂鞞琫之中容此刀耳○言公劉至豳)
(欲相土以居而帶此劒佩以上下於山原也東萊呂氏曰以如是之佩服而親)
(如是之勞苦斯其所以爲厚於民也歟)○篤公劉逝彼百
泉瞻彼溥(音普)原廼陟南岡乃覯于京(叶居)
(良反)京師之野(叶上與反)于時處處于時廬旅
于時言言于時語語(賦也溥大覯見也京高丘也師眾也)
(京師高丘而眾居也董氏曰所謂京師者蓋起於此其後世因以所都爲京師)
(也時是也處處居室也廬寄也旅賓旅也直言曰言論難曰語○此章言營度)
(邑居也自下觀之則往百泉而望廣原自上觀之則陟南岡而覯于京于是爲)
(之居室于是廬其賓於是言其所言於是語其所語無不于斯焉)○篤
公劉于京斯依(叶於豈反)蹌蹌(七羊反)濟濟(子禮)
(反)俾筵俾几旣登乃依(同上)乃造(七到反)其
曹執豕于牢酌之用匏(步交反)食(音嗣)之飲
(於鴆反)之君之宗之(就用之字爲韻○賦也依安也蹌蹌濟濟)
(羣臣有威儀貌俾使也使人爲之設筵几也登登筵也依依几也曹羣牧之處)
(也以豕爲殽用匏爲爵儉以質也宗尊也主也嫡子孫主祭祀而族人尊之以)
(爲主也○此章言宮室旣成而落之旣以飲食勞其羣臣而又爲之君爲之宗)
(焉東萊呂氏曰旣饗燕而定經制以整屬其民上則皆綂於君下則各綂於宗)
(蓋古者建國立宗其事相須楚執戎蠻子而致邑立宗以誘其遺民卽其事也)
○篤公劉旣溥旣長旣景廼岡相(息亮反)
其隂陽觀其流泉其軍三單(音丹叶多涓反)度
(待洛反)其隰原徹田爲糧度(同上)其夕陽豳
居允荒(賦也溥廣也言其芟夷墾辟土地旣廣而且長也景考日景以)
(正四方也岡登高以望也相視也隂陽向背寒暖之宜也流泉水泉灌漑之利)
(也三單未詳徹通也一井之田九百畝八家皆私百畝同養公田耕則通力而)
(作收則計畝而分也周之徹法自此始其後周公蓋因而脩之耳山西曰夕陽)
(允信荒大也○此言辨土宜以授所徙之民定其軍賦與其稅法又度山西之)
(田以廣之而豳人之居於此益大矣)○篤公劉于豳斯館
(叶古玩反)涉渭為亂取厲取鍜(丁亂反)止基廼
理爰眾爰有(叶羽已反)夾其皇㵎遡其過(古禾)
(反)㵎止旅廼密芮鞫(居六反)之卽(賦也館客舍也)
(亂舟之截流橫渡者也厲砥鍜鐵止居基定也理疆理也眾人多也有財足也)
(遡鄉也皇過二㵎名芮水名出吳山西北東入涇周禮職方作汭鞫水外也○)
(此章又總叙其始終言其始來未定居之時涉渭取材而爲舟以來往取厲取)
(鍜而成宮室旣止基於此矣乃疆理其田野則日益繁庶富足其居有夾㵎者)
(有溯㵎者其止居之眾日以益密乃復卽芮鞫而居之而豳地日以廣矣)
公劉六章章十句
泂(音迥)酌彼行潦(音老)挹(音揖)彼注兹可以餴
(甫云反)饎(尺志反叶昌里反)豈弟君子民之父母
(叶滿彼反○興也泂遠也行潦流潦也餴烝米一熟而以水沃之乃再烝也饎)
(酒食也君子指王也○舊說以爲召康公戒成王言遠酌彼行潦挹之於彼而)
(注之於此尚可以餴饎况豈弟之君子豈不爲民之父母乎傳曰豈以強教之)
(弟以悦安之民皆有父之尊有母之親又曰民之所好好之民之所惡惡之此)
(之謂民之父母)○泂酌彼行潦挹彼注兹可以
濯罍(音雷)豈弟君子民之攸歸(叶古回反○興也濯)
(滌也)○泂酌彼行潦挹彼注兹可以濯漑
(古愛反叶古氣反)豈弟君子民之攸墍(許旣反○興也)
(漑亦滌也墍息也)
泂酌三章章五句
有卷(音權)者阿(與歌叶)飄風自南(叶尼心反)豈弟
君子來游來歌(與阿叶)以矢其音(賦也卷曲也阿)
(大陵也豈弟君子指王也矢陳也○此詩舊說亦召康公作疑公從成王游歌)
(於卷阿之上因王之歌而作此以爲戒此章總叙以發端也)○伴(音判)
奐(音喚)爾游矣優游爾休矣豈弟君子俾
爾彌爾性似先公酋(在由反)矣(賦也伴奐優游閑暇)
(之意爾君子皆指王也彌終也性猶命也酋終也○言爾旣伴奐優游矣又呼)
(而告之言使爾終其壽命似先君善始而善終也自此至第四章皆極言壽考)
(福祿之盛以廣王心而歆動之五章以後乃告以所以致此之由也)○爾
土宇昄(符版反)章亦孔之厚(叶狠口下主二反)矣
豈弟君子俾爾彌爾性百神爾主(叶當口腫)
(庾二反)矣(賦也昄章大明也或曰昄當作版版章猶版圖也○言爾土宇)
(昄章旣甚厚矣又使爾終其身常爲天地山川鬼神之主也)○爾受
命長矣茀(芳弗反)祿爾康矣豈弟君子俾
爾彌爾性純嘏爾常矣(賦也茀嘏皆福也常常享之也)
○有馮(符冰反)有翼有孝有德以引以翼
豈弟君子四方爲則(賦也馮謂可爲依者翼謂可爲輔者)
(孝謂能事親者德謂得於己者引導其前也翼相其左右也東萊呂氏曰賢者)
(之行非一端必曰有孝有德何也蓋人主常與慈祥篤實之人處其所以興起)
(善端涵養德性鎮其躁而消其邪日改月化有不在言語之閒者矣○言得賢)
(以自輔如此則其德日脩而四方以爲則矣自此章以下乃言所以致上章福)
(祿之由也)○顒顒卬卬如圭如璋令聞(音問)令
望(叶無方反)豈弟君子四方爲綱(賦也顒顒卬卬尊嚴)
(也如圭如璋純潔也令聞善譽也令望威儀可望法也○承上章言得馮翼孝)
(德之助則能如此而四方以爲綱矣)○鳳凰于飛翽翽(呼會)
(反)其羽亦集爰止藹藹王多吉士(鉏里反)
維君子使媚於天子(興也鳳凰靈鳥也雄曰鳳雌曰凰翽)
(翽羽聲也鄭氏以爲因時鳳凰至故以爲喻理或然也藹藹眾多也媚順愛也)
(○鳳凰于飛則翽翽其羽而集於其所止矣藹藹王多吉士則維王之所使而)
(皆媚於天子矣旣曰君子又曰天子猶曰王于出征以佐天子云爾)○鳳
凰于飛翽翽其羽亦傅(音附)于天(叶鐵因反)藹
藹王多吉人維君子命(叶彌并反)媚于庶人
(興也媚于庶人順愛于民也)○鳳凰鳴矣于彼高岡
梧桐生矣于彼朝陽菶菶(布孔反)萋萋(七西)
(反)雝雝喈喈(叶居奚反○比也又以興下章之事也山之東曰朝)
(陽鳳凰之性非梧桐不棲非竹實不食菶菶萋萋梧桐生之盛也雝雝喈喈鳳)
(凰鳴之和也)○君子之車旣庶且多君子之
馬旣閑且馳(叶唐何反)矢詩不多維以遂歌
(賦也承上章之興也菶菶萋萋則雝雝喈喈矣君子之車馬則旣眾多而閑習)
(矣其意若曰是亦足以待天下之賢者而不厭其多矣遂歌蓋繼王之聲而遂)
(歌之猶書所謂賡載歌也)
卷阿十章六章章五句四章章
六句
民亦勞止汔(許乙反)可小康惠此中國以
綏四方無縱詭(居毀反)隨以謹無良式遏
宼虐憯(七感反)不畏明(叶謨郎反)柔遠能邇以
定我王(賦也汔幾也中國京師也四方諸夏也京師諸夏之根本也詭)
(隨不顧是非而妄隨人也謹斂束之意憯曾也明天之明命也柔安也能順習)
(也○序說以此爲召穆公刺厲王之詩以今考之乃同列相戒之辭耳未必專)
(爲刺王而發然其憂時感事之意亦可見矣蘇氏曰人未有無故而妄從人者)
(維無良之人將悅其君而竊其權以爲寇虐則爲之故無縱詭隨則無良之人)
(肅而宼虐無畏之人止然後柔遠能邇而王室定矣穆公名虎康公之後厲王)
(名胡成王七世孫也)○民亦勞止汔可小休惠此
中國以爲民逑無縱詭隨以謹惽怓(女交)
(反叶尼猶反)式遏宼虐無俾民憂無棄爾勞
以爲王休(賦也逑聚也惽怓猶讙譁也勞猶功也言無棄爾之前功)
(也休美也)○民亦勞止汔可小息惠此京師
以綏四國(叶于逼反)無縱詭隨以謹岡極式
遏宼虐無俾作慝(吐得反)敬愼威儀以近
有德(賦也㒺極爲惡無窮極之人也有德有德之人也)○民亦
勞止汔可小愒(起例反)惠此中國俾民憂
泄(以世反)無縱詭隨以謹醜厲式遏宼虐
無俾正敗(叶蒲寐反)戎雖小子而式弘大(叶特)
(計反○賦也愒息泄去厲惡也正敗正道敗壊也戎汝也言汝雖小子而其所)
(爲甚廣大不可不謹也)○民亦勞止汔可小安惠
此中國國無有殘無縱詭隨以謹繾綣
式遏宼虐無俾正反王欲玉女是用大
諫(春秋傳荀子書並作簡音簡○賦也繾綣小人之固結其君者也正反反)
(於正也玉寳愛之意言王欲以女爲玉而寳愛之故我用王之意大諫正於女)
(蓋託爲王意以相戒也)
民勞五章章十句
上帝板板下民卒癉(當簡反)出話不然爲
猶不遠靡聖管管不實於亶猶之未遠
是用大諫(叶音簡○賦也板板反也卒盡癉病猶謀也管管無所依)
(也亶誠也○序以此爲凡伯刺厲王之詩今考其意亦與前篇相類但責之益)
(深切耳此章首言天反其常道而使民盡病矣而女之出言皆不合理爲謀又)
(不久遠其心以爲無復聖人但恣已妄行而無所依據又不實之於誠信豈其)
(謀之未遠而然乎世亂乃人所爲而曰上帝板板者無所歸咎之辭也)○
天之方難(叶泥㳙反)無然憲憲(叶虛言反)天之方
蹶(俱衞反)無然泄泄(以世反)辭之輯(音集叶祖合反)
矣民之洽矣辭之懌(叶弋灼反)矣民之莫矣
(賦也憲憲欣欣也蹶動也泄泄猶沓沓也蓋弛緩之意孟子曰事君無義進退)
(無禮言則非先王之道者猶沓沓也輯和洽合懌悦莫定也辭輯而懌則言必)
(以先王之道矣所以民無不合無不定也)○我雖異事及爾
同僚我卽而謀聽我囂囂(許驕反)我言維
服勿以爲笑(叶思邀反)先民有言詢于芻(初俱)
(反)蕘(如謠反○賦也異事不同職也同僚同爲王臣也春秋傳曰同官爲)
(僚卽就也囂囂自得不肯受言之貌服事也猶曰我所言者乃今之急事也先)
(民古之賢人也芻蕘采薪者古人尚詢及芻蕘況其僚友乎)○天之
方虐無然謔謔(虛虐反)老夫灌灌小子蹻
蹻(其略反)匪我言耄(莫報反叶毛博反)爾用憂謔
多將熇熇(叶許各反)不可救藥(賦也謔戲侮也老夫詩人)
(自稱灌灌欵欵也蹻蹻驕貌耄老而昏也熇熇熾盛也○蘇氏曰老者知其不)
(可而盡其欵誠以告之少者不信而驕之故曰非我老耄而妄言乃汝以憂爲)
(戲也夫憂未至而救之猶可爲也苟俟其益多則如火之盛不可復救矣)○
天之方懠(音癠叶箋西反)無爲夸(苦花反)毗威儀
卒迷善人載尸民之方殿屎(許伊反)則莫
我敢葵喪(息浪反)亂蔑資(叶箋西反)曾莫惠我
師(叶霜夷反○賦也懠怒夸大毗附也小人之於人不以大言夸之則以諛)
(言毗之也尸則不言不爲飲食而巳者也殿屎呻吟也葵揆也蔑猶滅也資與)
(咨同嗟歎聲也惠順師眾也○戒小人母得夸毗使威儀迷亂而善人不得有)
(所爲也又言民方愁苦呻吟而莫敢揆度其所以然者是以至於散亂滅亾而)
(卒無能惠我師者也)○天之牖民如壎(許元反)如篪
(音池)如璋如圭如取如攜攜無曰益牖民
孔易(以豉反叶夷益反)民之多辟(匹亦反下同)無自
立辟(賦也牖開明也猶言天啓其心也壎唱而篪和璋判而圭合取求攜)
(得而無所費皆言易也辟邪也○言天之開民其易如此以明上之化下其易)
(亦然今民旣多邪辟矣豈可又自立邪辟以道之邪)○价(音介)人維
藩(叶分邅反)大師維垣大邦維屛大宗維翰
(叶胡田反)懷德維寧宗子維城無俾城壞(叶胡)
(罪胡威二反)無獨斯畏(叶紆會於非二反○賦也价大也大德之)
(人也藩籬師眾垣牆也大邦強國也屏樹也所以爲蔽也大宗強族也翰幹也)
(宗子同姓也○言是六者皆君之所恃以安而德其本也有德則得是五者之)
(助不然則親戚叛之而城壊城壊則藩垣屏翰皆壊而獨居獨居而所可畏者)
(至矣)○敬天之怒無敢戲豫敬天之渝(用朱)
(反)無敢馳驅昊天曰明(叶謨郎反)及爾出王
(音往叶如字)昊天曰旦(叶得絹反)及爾游衍(叶怡戰反)
(○賦也渝變也王往通言出而有所往也旦亦明也衍寬縱之意○言天之聰)
(明無所不及不可以不敬也板板也難也蹶也虐也懠也其怒而變也甚矣而)
(不之敬也亦知其有日監在兹者乎張子曰天體物而不遺猶仁體事而無不)
(在也禮儀三百威儀三千無一事而非仁也昊天曰明及爾出王昊天曰旦及)
(爾游衍無一物之不體也)
板八章章八句
生民之什十篇六十一章四
百三十三句
