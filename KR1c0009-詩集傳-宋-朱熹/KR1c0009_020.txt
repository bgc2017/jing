詩卷第二十朱熹集傳
魯頌四之四(魯少皥之墟在禹貢徐州蒙羽之野成王)
(以封周公長子伯禽今襲慶東平府沂密海等州即其地也成王以)
(周公有大勲勞於天下故賜伯禽以天子之禮樂魯於是乎有頌以)
(爲廟樂其後又自作詩以美其君亦謂之頌舊說皆以爲伯禽十九)
(世孫僖公申之時今無所考獨閟宫一篇爲僖公之詩無疑耳夫以)
(其詩之僭如此然夫子猶錄之者蓋其體固列國之風而所歌者乃)
(當時之事則猶未純於天子之頌若其所歌之事又皆有先王禮樂)
(教化之遺意焉則其文疑若猶可予也況夫子魯人亦安得而削之)
(哉然因其實而著之而其是非得失自有不可揜者亦春秋之法也)
(或曰魯之無風何也先儒以爲時王褒周公之後比於先代故巡守)
(不陳其詩而其篇第不列於太師之職是以宋魯無風其或然歟或)
(謂夫子有所諱而削之則左氏所記當時列國大夫賦詩及吳季子)
(觀周樂皆無曰魯風者其說不得通矣)
駉駉(古榮反)牡馬(叶滿補反)在坰(古榮反)之野(叶上)
(與反)薄言駧者(叶章與反)有驈(戶橘反)有皇有驪
(力知反)有黃以車彭彭(叶鋪郎反)思無疆思馬
斯臧(賦也駉駉腹幹肥張貌邑外謂之郊郊外謂之牧牧外謂之野野外)
(謂之林林外謂之坰驪馬白跨曰驈黃白曰皇純黑曰驪黃騂曰黃彭彭盛貌)
(思無疆言其思之深廣無窮也臧善也○此詩言僖公牧馬之盛由其立心之)
(遠故美之曰思無疆則思馬斯臧矣衛文公秉心塞淵而騋牝三千亦此意也)
○駉駉牡馬在坰之野薄言駉者有騅
(音佳)有駓(符悲反)有騂有騏以車伾伾(符丕反)
思無期思馬斯才(叶前西反○賦也倉白雜毛曰騅黃白雜)
(毛曰駓赤黃曰騂青黑曰騏伾伓有力也無期猶無疆也才材力也)○駉
駉牡馬在坰之野薄言駉者有驒(徒河反)
有駱有駵有雒以車繹繹思無斁思馬斯
作(賦也青驪驎曰驒色有深淺班駁如魚鱗今之連錢騘也)
(黑身白鬣曰雒繹繹不絶貌斁厭也作奮起也)○駉駉牡馬在
坰之野薄言駉者有駰(音因)有騢(音遐叶洪孤反)
有驔(音簟)有魚以車祛祛(起居反)思無邪(叶祥)
(余反)思馬斯徂(賦也隂白雜毛曰駰隂淺黑色今泥騘也彤白雜毛)
(曰騢豪骭曰驔毫在骭而白也二目白曰魚似魚目也祛祛彊健也徂行也孔)
(子曰詩三百一言以蔽之曰思無邪蓋詩之言美惡不同或勸或懲皆有以使)
(人得其情性之正然其明白簡切通于上下未有若此言者故特稱之以爲可)
(當三百篇之義以其要爲不過乎此也學者誠能深味其言而審於念慮之閒)
(必使無所思而不出於正則日用云爲莫非天理之流行矣蘇氏曰昔之爲詩)
(者未必知此也孔子讀詩至此而有合於其心焉是以取之蓋斷章云爾)
駉四章章八句
有駜(蒲必反)有駜駜彼乘(繩證反)黃夙夜在
公在公明明(叶謨郞反)振振鷺鷺于下(叶後)
(五反)鼓咽咽(烏玄反)醉言舞于胥樂(音洛)兮
(興也駜馬肥彊貌明明辨治也振振羣飛貌鷺鷺羽舞者所持或坐或伏如鷺)
(之下也咽與淵同鼓聲之深長也或曰鷺亦興也胥相也醉而起舞以相樂也)
(此燕飲而頌禱之辭也)○有駜有駜駜彼乘牡夙
夜在公在公飲酒振振鷺鷺于飛鼓咽
咽醉言歸于胥樂兮(興也鷺于飛舞者振作鷺羽如飛也)
○有駜有駜駜彼乘駽(呼縣反)夙夜在公
在公載燕自今以始歲其有(叶羽巳反)君子
有穀詒孫子(叶奬履反)于胥樂兮(興也青驪曰駽今鐡)
(騘也載則也有有年也榖善也或曰禄也詒遺也頌禱之辭也)
有駜三章章九句
思樂(音洛)泮(普半反)水薄采其芹(其斤反)魯矦
戾止言觀其旂(叶其斤反)其旂茷茷(蒲害反)鸞
聲噦噦(呼會反)無小無大從公于邁(賦其事以)
(起興也思發語辭也泮水泮宮之水也諸矦之學鄕射之宮謂之泮宮其東西)
(南方有水形如半璧以其半於辟&KR4409;故曰泮水而宫亦以名也芹水菜也戾至)
(也茷茷飛揚也噦噦和也此飲於泮宫而頌禱之辭也)○思樂泮
水薄采其藻魯矦戾止其馬蹻蹻(居表反)
其馬蹻蹻其音昭昭(叶之繞反)載色載笑匪
怒伊教(賦其事以起興也蹻蹻盛貌色和顔色也)○思樂泮
水薄采其茆(叶謨九反)魯矦戾止在泮飲酒
旣飲旨酒永錫難老(叶魯吼反)順彼長道(叶徒)
(吼反)屈此羣醜(賦其事以起興也茆鳬葵也葉大如手赤圓而滑江)
(南人謂之蓴菜者也長道猶大道也屈服醜衆也此章以下皆頌禱之辭也)
○穆穆魯矦敬明其德敬愼威儀維民
之則允文允武昭假(音格)烈祖靡有不孝
自求伊祜(候五反賦也昭明也假與格同烈祖周公魯公也)
○明明魯矦克明其德旣作泮宫淮夷
攸服(叶蒲北反)矯矯虎臣在泮獻馘(古獲反叶況璧)
(反)淑問如皐陶(叶夷周反)在泮獻囚(賦也矯矯武貌)
(馘所格者之左耳也淑善也問訊囚也囚所虜獲者蓋古者出兵受成於學及)
(其反也釋奠於學而以訊馘告故詩人因魯矦在泮而願其有是功也)○
濟濟(子禮反)多士克廣德心桓桓于征狄
(他歴反)彼東南(叶尼心反)烝烝皇皇不吴(音話)不
揚不告于訩(音凶)在泮獻功(賦也廣推而大之也德心)
(善意也狄猶逷也東南謂淮夷也烝烝皇皇盛也不吴不揚肅也不告于訩師)
(克而和不爭功也)○角弓其觩(音求)束矢其搜(色留)
(反)戎車孔博徒御無斁(叶弋灼反)旣克淮夷
孔淑不逆(叶宜脚反)式固爾猶淮夷卒獲(叶黃)
(郭反○賦也觩弓健貌五十矢爲束或曰百矢也搜矢疾聲也博廣大也無斁)
(言競勸也逆違命也蓋能審固其謀猶則淮夷終無不獲矣)○翩彼
飛鴞(吁驕反)集于泮林食我桑黮(尸荏反)懷
我好音憬(九永反)彼淮夷來獻其琛(欶金反)
元龜象齒大賂南金(興也鴞惡聲之鳥也黮桑實也憬覺)
(悟也琛寶也元龜尺二寸賂遺也南金荆揚之金也此章前四句興後四句如)
(行葦首章之例)
泮水八章章八句
閟(筆位反)宫有侐(況域反)實實枚枚赫赫姜
嫄(音元)其德不回上帝是依(叶音隈)無災無
害彌月不遲(叶陳回反)是生后稷降之百福
(叶筆力反)黍稷重(直龍反)穋(音六叶六直反)稙(徵力反)稺
菽麥(叶訖力反)奄有下國(叶于逼反)俾民稼穡有
稷有黍有稻有秬(求許反)奄有下土纉禹
之緒(象吕反賦也閟深閉也宫廟也侐清静也實實鞏固也枚枚礱)
(密也時蓋修之故詩人歌咏其事以爲頌禱之詞而推本后稷之生而下及于)
(僖公耳回邪也依猶眷顧也說見生民篇先種曰稙後種日穉奄有下國封於)
(邰也緒業也禹治洪水旣平后稷乃始播百穀)○后稷之孫實
維大(音泰)王居𡵨之陽實始翦商至于文
武纘大王之緒致天之届于牧之野(叶上)
(與反)無貳無虞上帝臨女(音汝)敦(都回反)商之
旅克咸厥功(叶居古)王曰叔父建爾元
子(叶子古反)俾矦于魯大啓爾宇爲周室輔
(扶雨反賦也翦斷也大王自豳徙居𡵨陽四方之民咸歸往之於是而王)
(迹始著蓋有翦商之漸矣届極也猶言窮極也虞慮也無貳無虞上帝臨女猶)
(大明云上帝臨女無貳爾心也敦治之也咸同也言輔佐之臣同有其功而周)
(公亦與焉也王成王也叔父周公也元子魯公伯禽也啓開宇居也)○乃
命魯公俾矦于東錫之山川土田附庸
周公之孫莊公之子(叶獎履反)龍旂承祀(叶養)
(里反)六轡耳耳春秋匪解(音懈叶訖力反)享祀不
忒皇皇后帝皇祖后稷享以騂犠(虛宜虛何)
(二反)是饗是宜(牛竒牛何二反)降福旣多(章移當何二反)
周公皇祖亦其福女(音汝○賦也附庸猶屬城也小國不)
(能自達於天子而附於大國也上章旣告周公以封伯禽之意此乃言其命魯)
(公而封之也莊公之子其一閔公其一僖公知此是僖公者閔公在位不久未)
(有可頌此必是僖公也耳耳柔從也春秋錯舉四時也忒過差也成王以周公)
(有大功於王室故命魯公以夏正孟春郊祀上帝配以后稷牲用騂牡皇祖謂)
(羣公此章以後皆言僖公致敬郊廟而神降之福國人稱願之如此也)○
秋而載嘗夏而楅衡(叶戶郎反)白牡騂剛犧
尊將將(七羊反)毛炰(薄交反)胾(側吏反)羹(叶盧當反)
籩豆大房(此下當脫一句如鍾鼓喤喤之類)萬舞洋洋
孝孫有慶(叶祛羊反)俾爾熾而昌俾爾壽而
臧保彼東方魯邦是常不虧不崩不震
不騰三壽作朋如岡如陵(賦也嘗秋祭名楅衡施於)
(牛角所以止觸也周禮封人云凡祭飾其牛牲設其楅衡是也秋將嘗而夏楅)
(衡其牛言夙戒也白牡周公之牲也騂剛魯公之牲也白牡殷牲也周公有王)
(禮故不敢與文武同魯公則無所嫌故用騂剛犧尊畫牛於尊腹也或曰尊作)
(牛形鑿其背以受酒也毛炰周禮討人祭祀有毛炰之豚注云爓去其毛而炰)
(之也胾切肉也羹大羹鉶羹也大羹太古之羹湆煑肉汁不和盛之以登貴其)
(質也鉶羹肉汁之有菜和者也盛之鉶器故曰鉶羹大房半體之俎足下有跗)
(如堂旁也萬舞名震騰驚動也三壽未詳鄭氏曰三卿也或曰願公壽與岡陵)
(等而爲三也)○公車千乘(繩證反叶神陵反)朱英綠
縢(徒登反)二矛重(直龍反)弓(叶姑弘反)公徒三萬
貝胄朱綅(息廉反叶息稜反)烝徒增增戎狄是
膺荆舒是懲則莫我敢承俾爾昌而熾
俾爾壽而富(叶方未反)黃髮台背(叶蒲寐反)壽胥
與試俾爾昌而大(叶特計反)俾爾耆而艾(吾蓋)
(反叶五計反)萬有千歲眉壽無有害(叶暇憩反○賦)
(也千乘大國之賦也成方十里出革車一乘甲士三人左持弓右持矛中人御)
(步卒七十二人將重車者二十五人千乘之地則三百十六里有竒也朱英所)
(以飾矛綠縢所以約弓也二矛夷矛酋矛也重弓備折壊也徒步卒也三萬舉)
(成數也車千乘法當用十萬人而爲步卒者七萬二千人然大國之賦適滿千)
(乘苟盡用之是舉國而行也故其用之大國三軍而巳三軍爲車三百七十五)
(乘三萬七千五百人其爲步卒不過二萬七千人舉其中而以成數言故曰三)
(萬也貝胄貝飾胃也朱綅所以綴也增增衆也戎西戎狄北狄膺當也荆楚之)
(別號舒其與國也懲艾承禦也僖公嘗從齊桓公伐楚故以此美之而祝其昌)
(大壽考也壽胥與試之義未詳王氏曰壽考者相與爲公用也蘇氏曰願其壽)
(而相與試其才力以爲用也)○泰山巖巖(叶魚杴反)魯邦
所詹奄有龜蒙遂荒大東至于海邦(叶卜)
(工反)淮夷來同莫不率從魯矦之功(賦也泰山)
(魯之望也詹與瞻同龜蒙二山名荒奄也大東極東也海邦近海之國也)○
保有鳬繹(叶弋灼反)遂荒徐宅(叶達各反)至于海
邦淮夷蠻貊(叶莫博反)及彼南夷莫不率從
莫敢不諾魯矦是若(賦也鳬繹二山名宅居也謂徐國也)
(諾應辭若順也○泰山龜蒙鳬繹魯之所有其餘則國之東南勢相聮屬可以)
(服從之國也)○天錫公純嘏(叶果五反)眉壽保魯
居常與許復周公之宇魯矦燕喜令妻
壽母(叶滿委反)宜大夫庶士(鉏里反)邦國是有
(叶羽已反)旣多受祉黃髮兒齒(賦也常或作嘗在薛之旁)
(許許田也魯朝宿之邑也皆魯之故地見侵於諸矦而未復者故魯人以是願)
(僖公也令妻令善之妻聲姜也壽母壽考之母成風也閔公八歲被弑必是未)
(娶其母叔姜亦應未老此言令妻壽母又可見公爲僖公無疑也有常有也兒)
(齒齒落更生細者亦壽徵也)○徂來之松新甫之柏
(叶逋莫反)是斷(音短)是度(待各反)是尋是尺(叶尺約反)
松桷(音角)有舄(叶七約反)路寢孔碩(叶常約反)新廟
奕奕(叶弋灼反)奚斯所作孔曼(音萬)且碩(同上)萬
民是若(賦也徂來新甫二山名八尺曰尋舄大貌路寢正寢也新廟僖)
(公所脩之廟奚斯公子魚也作者教護屬功課章程也曼長碩大也萬民是若)
(順萬民之望也)
閟宮九章五章章十七句(内第四章)
(脫一句)
二章章八句二章章十句(舊說八章)
(二章章十七勻一章十二句一章三十八句二章章八句二章)
(章十勻多寡不均雜亂無次蓋不知第四章有脱句而然今正)
(其誤)
魯頌四篇二十四章二百四十
三句
商頌四之五(契爲舜司徒而封於商傳十四世而湯有天下)
(其後三宗迭興及紂無道爲武王所滅封其庶兄微子啓於宋脩其禮樂)
(以奉商後其地在禹貢徐州泗濱西及豫州盟猪之野其後政衰商之禮)
(樂曰以放失七世至戴公時大夫正考甫得商頌十二篇於周太師歸以)
(祀其先王至孔子編詩而又亡其七篇然其存者亦多闕文疑義今不敢)
(強通也商都亳宋都商丘皆在今應天府亳州界)
猗(於宜反)與(音余)那與置我鞉(音桃)鼓奏鼓簡簡
衎我烈祖(賦也猗歎辭那多置陳也簡簡和大也衎樂也烈祖湯也記曰商人)
(尚聲臭味未成滌蕩其聲樂三闋然後出迎牲即此是也舊說以此爲祀成湯之樂也)
湯孫奏假(音格)綏我思成鞉鼓淵淵(叶於巾反)
嘒嘒管聲旣和且平依我磬聲於(音烏)赫
湯孫(叶思倫反)穆穆厥聲(湯孫主祀之時王也假與格同言奏)
(樂以格于祖考也綏安也思成未詳鄭氏曰安我以所思而成之人謂神明來)
(格也禮記曰齊之日思其居處思其笑語思其志意思其所樂思其所嗜齊三)
(日乃見其所爲齊者祭之日入室僾然必有見乎其位周旋出戸蕭然必有聞)
(乎其容聲出戸而聽愾然必有聞乎其歎息之聲此之謂思成蘇氏曰其所見)
(聞本非有也生於思耳此二說近是蓋齊而思之祭而如有見聞則成此人矣)
(鄭注頗有脫誤今正之淵淵深遠也嘒嘒清亮也磬玉磬也堂上升歌之樂非)
(百磬也穆穆美也)庸鼓有斁萬舞有奕我有嘉
客亦不夷懌(庸鏞通斁斁然盛也奕奕然有次序也蓋上文言鞉)
(鼓管籥作於堂下其聲依堂上之玉磬無相奪倫者至於此則九獻之後鍾鼔)
(交作萬舞陳於庭而祝事畢矣嘉客先代之後來助祭者也夷悅也亦不夷懌)
(乎言皆悅懌也)自古在昔先民有作温恭朝夕
執事有恪(恪敬也言恭敬之道古人所行不可忘也閔馬父曰先聖)
(王之傳恭猶不敢專稱曰自古古曰在昔昔曰先民)顧予烝嘗湯
孫之將(將奉也言湯其尚頋我烝嘗哉此湯孫之所奉者致其丁寕之)
(意庶幾其頋之也)
那一章二十二句(閔馬父曰正考父校商之)
(名頌以那爲首其輯之亂曰云云即此詩也)
嗟嗟烈祖有秩斯祜(候五反)申錫無疆及
爾斯所(賦也烈祖湯也秩常申重也爾主祭之君盖自歌者指之也斯)
(所猶言此處也○此亦祀成湯之樂言嗟嗟烈祖有秩秩無窮之福可以中錫)
(於無疆是以反於爾今王之所而脩其祭祀如下所云也)旣載清酤
(叶候五反)賚我思成(叶音常)亦有和羹(叶音郞)旣
戒旣平(叶音旁)&KR0934;(中庸作奏今從之)假(音格)無言(叶音)
(昂)時靡有爭(叶音章)綏我眉夀黃耇無疆
(酤酒賚與也思成義見上篇和羹味之調節也戒夙戒也平猶和也儀禮於祭)
(祀燕享之始每言羹定蓋以羹熟爲節然後行禮定即戒平之謂也&KR0934;中庸作)
(奏正與上篇義同盖古聲奏族相近族聲轉平而爲&KR0934;耳無言無爭肅敬而齊)
(一也言其載清酤而旣與我以思成矣及進和羹而肅敬之至則又綏我以眉)
(壽黃耇之福也)約軧(祈支反)錯衡(叶戸郎反)八鸞鶬鶬
(七羊反)以假(音格)以享(叶虚良反)我受命溥將自
天降康豐年穰穰來假(音格)來饗(叶虛良反)降
福無疆(約軧錯衡八鸞見采芭篇鶬見載見篇言助祭之諸矦乘是車)
(以假以享于祖宗之廟也溥廣將大也穰穰多也言我受命旣廣大而天降以)
(豐年黍稷之多使得以祭也假之而祖考來假享之而祖考來饗則降福無疆)
(矣)顧予烝嘗湯孫之將(說見前篇)
烈祖一章二十二句
天命玄鳥降而生商宅殷土芒芒古帝
命武湯正域彼四方(賦也玄鳥鳦也春分玄鳥降高辛氏)
(之妃有娀氏女簡狄祈于郊禖鳦遺卵簡狄吞之而生契其後世遂爲有商氏)
(以有天下事見史記宅居也殷地名芒芒大貌古猶昔也帝上帝也武湯以其)
(有武德號之也正治也域封竟也○此亦祭祀宗廟之樂而追叙商人之所由)
(生以及其有天下之初也)方命厥后奄有九有(叶羽巳反)
商之先后受命不殆(叶飬里反)在武丁孫子
(叶奬履反○方命厥后四方諸矦無不受命也九有九州也武丁高宗也言商)
(之先后受天命不危殆故今武丁孫子猶賴其福)武丁孫子武
王靡不勝(音升)龍旂十乘(繩證反)大糦(尺志反)
是承(武王湯號而其後世亦以自稱也龍旂諸矦所建交龍之旂也大糦)
(黍稷也承奉也〇言武丁孫子今襲湯號者其武無所不勝於是諸矦無不奉)
(黍稷以來助祭也)邦畿千里維民所止肇域彼
四海(叶虎洧反○止居肇開也言王畿之内民之所止不過千里而其封)
(域則極乎四海之廣也)四海來假(音格下同)來假祁祁
景員維河殷受命咸宜(叶牛何反)百禄是何
(音荷叶如字○假與格同祁祁衆多貌景員維河之義未詳或曰景山名商所)
(都也見殷武卒章春秋傳亦曰商湯有景亳之命是也員與下篇幅隕義同蓋)
(言周也河大河也言景山四周皆大河也何任也春秋傳作荷)
玄鳥一章二十二句
濬哲維商長發其祥洪水芒芒禹敷下
土方(絶句楚辭天問禹降省下土方蓋用此語)外大國是疆
幅隕(音員)旣長有娀(息容反)方將帝立子生
商(賦也濬深哲知長久也方四方也外大國遠諸矦也幅猶言邊幅也隕讀)
(作員謂周也有娀契之母家也將大也〇言商世世有濬哲之君其受命之祥)
(發見也久矣方禹治洪水以外大國爲中國之竟而幅員廣大之時有娀氏始)
(大故帝立其女之子而造商室也蓋契於是時始爲舜司徒掌布五教于四方)
(而商之受命實基於此)○玄王桓撥(叶必烈反)受小國
是達(叶他悅反)受大國是達率履不越遂視
旣發(叶方月反)相(息亮反)土烈烈海外有截(賦也)
(玄王契也玄者深微之稱或曰以玄鳥降而生也王者追尊之號桓武撥治達)
(通也受小國大國無所不達言其無所不宜也率循履禮越過發應也言契能)
(循禮不過越遂視其民則旣發以應之矣相土契之孫也截整齊也至是而商)
(益大四方諸矦歸之截然整齊矣其後湯以七十里起豈嘗中衰也與)○
不絿(音求)不剛不柔敷政優優百禄是遒
(子由反○賦也小球大球之義未詳或曰小國大國所贄之玉也鄭氏曰小球)
(鎮圭尺有二寸大球大圭三尺也皆天子之所執也下國諸矦也綴猶結也旒)
(旗之垂者也言爲天子而爲諸矦所係屬如旗之縿爲旒所綴著也何荷競強)
(絿緩也優優寬𥙿之意遒聚也)○受小共(音恭叶居勇反)大共
爲下國駿(音峻)厖(莫邦反叶莫孔反)何天之龍(叶丑)
(勇反)敷奏其勇不震不動(叶德緫反)不戁(奴版反)
不竦(小勇反)百禄是緫(子孔反〇賦也小共大共駿厖之義)
(未詳或曰小國大國所共之貢也鄭氏曰共執也猶小球大球也蘇氏曰共珙)
(通合珙之玉也傳曰駿大也厖厚也董氏曰齊詩作駿駹謂馬也龍寵也敷奏)
(其勇猶言大進其武功也戁竦懼也)○武王載旆有虔秉
鉞(音越)如火烈烈則莫我敢曷(漢書作遏阿葛反叶)
(阿竭反)苞有三蘖(五葛反叶五竭反)莫遂莫達(叶陀)
(悅反)九有有截韋顧旣伐(叶房越反)昆吾夏桀
(賦也武王湯也虔敬也言恭行天討也曷遏通或曰曷誰何也苞本也蘖旁生)
(萌蘖也言一本生三蘖也本則夏桀蘖則韋也顧也昆吾也皆桀之黨也鄭氏)
(曰韋彭姓顧昆吾已姓○言湯旣受命載旆秉鉞以征不義桀與三蘖皆不能)
(遂其惡而天下截然歸商矣初伐韋次伐顧次伐昆吾乃伐夏桀當時用師之)
(序如此)○昔在中葉有震旦業允也天子
(叶奬履反)降于卿士(鉏里反)實維阿衡(叶戸郞反)實
左(音佐)右(音又)商王(賦也葉世震懼業危也承上文而言昔在則前)
(乎此矣豈謂湯之前世中衰時與允也天子指湯也降言天賜之也卿士則伊)
(尹也言至於湯得伊尹而有天下也阿衡伊尹官號也)
長發七章一章八句四章章七
句一章九句一章六句(序以此爲大禘)
(之詩蓋祭其祖之所出而以其祖配也蘇氏曰大禘之祭所及)
(者遠故其詩歷言商之先君又及其卿士伊尹蓋與祭於禘者)
(也商書曰兹予大享干先王爾祖其從與享之是禮也豈其起)
(於商之世歟今按大禘不及羣廟之主此宜爲祫祭之詩然經)
(無明文不可考也)
撻(他達反)彼殷武奮伐荆楚罙(面規反)入其
阻裒(蒲侯反)荆之旅有截其所湯孫之緒
(象吕反〇賦也撻疾貌殷武殷王之武也罙冒裒聚也湯孫謂高宗○舊說以)
(此爲祀高宗之樂蓋自盤庚没而殷道衰楚人叛之高宗撻然用武以伐其國)
(入其險阻以致其衆盡平其地使截然齊一皆高宗之功也易曰高宗伐鬼方)
(三年克之蓋謂此歟)○維女(音汝)荆楚居國南鄕昔
有成湯自彼氐(都啼反)羌莫敢不來享(叶虛)
(良反)莫敢不來王曰商是常(賦也氐羌夷狄國在西方)
(享獻也世見曰王○蘇氏曰旣克之則告之曰爾雖遠亦居吾國之南耳昔成)
(湯之世雖氐羌之遠猶莫敢不來朝曰此商之常禮也况汝荆楚曷敢不至哉)
○天命多辟(音璧)設都于禹之績歲事來
辟勿予禍適(直革反)稼穡匪解(音懈叶訖力反○賦)
(也多辟諸矦也來辟來王也適讁通○言天命諸矦各建都邑于禹所治之地)
(而皆以歲事來至於商以祈王之不譴曰我之稼穡不敢解也庶可以免咎矣)
(言荆楚旣平而諸矦畏服也)○天命降監(下與濫叶)下民
有嚴(叶五剛反)不僭不濫不敢怠遑命于下
國(叶越逼反)封建厥福(叶筆力反○賦也監視嚴威也僭賞之差)
(也濫刑之過也遑暇封大也○言天命降監不在乎他皆在民之視聽則下民)
(亦有嚴矣惟賞不僭刑不濫而不敢怠遑則天命之以天下而大建其福此高)
(宗所以受命而中興也)○商邑翼翼四方之極赫
赫厥聲濯濯厥靈壽考且寧以保我後
生(叶桑經反○賦也商邑王都也翼翼整勑貌極表也赫赫濯濯先明也言)
(高宗中興之盛如此壽考且寧云者蓋高宗之享國五十有九年我後生謂後)
(嗣子孫也)○陟彼景山(叶所旃反)松柏丸丸(叶胡員反)
是斷(音短)是遷方斵(陟角反)是虔松桷(音角)有
梴(丑連反)旅楹有閑(叶胡田反)寢成孔安(叶於連反)
(〇賦也景山名商所都也丸丸直也遷徙方正也虔亦截也梴長貌旅衆也閑)
(閑然而大也寢廟中之寢也安所以安高宗之神也此蓋特爲百世不遷之廟)
(不在三昭三穆之數旣成始祔而祭之之詩也然此章與閟宫之卒章文意略)
(同未詳何謂)
殷武六章三章章六句二章章
七句一章五句
商頌五篇十六章一百五十
四句
詩卷第二十
