春秋書法鈎元卷三
明石光霽撰
書從王伐一(蔡人衞人陳人從王伐鄭)
(胡氏)王奪鄭伯政怒其不朝以諸侯伐焉非天討也故不
稱天(桓公弑君而自立宋督弑君而得政天下大惡人理所不容也則遣使來聘而莫之討鄭伯不)
(朝則貶其爵可也何為憤怒自將以攻之也移此師以加宋魯誰曰非天討乎)
既譏天王以端本矣三國以兵會伐則言從王者又
以明君臣之義也君行而臣從正也(公羊從王正也啖子不言會及)
(臣從君之詞汪氏傳稱王以諸侯伐鄭而經書三國從王實變文以著君臣之大分)
書王師敗績一(王師敗績于茅戎)
(胡氏)不言戰夷狄不能抗王也(穀梁莫之敢敵)書敗績于茅戎言
自敗也(公羊不言茅戎敗之王者無敵莫敢當也劉氏書王師敗績于茅戎而尊王之義與王自)
(取敗之道及諸侯不勤王之義咸得而見之矣胡氏桓王伐鄭兵敗身傷而經不書敗存君臣之義立天)
(下之防也劉康公邀戎伐之敗績于徐吾氏而經不書戰辨華夷之分立中國之防也安定曰書戰則王)
(者可敵書敗則諸侯得禦故言伐不言敗茅戎書敗者王師非王親兵致討故敗而書之汪氏桓王不言)
(敗而劉康公言敗正君臣之分也)
書王人救一(王人子突救衞)
(胡氏)王人微者子突其字也以下士之微超從大夫之例
而書字者褒救衛也(朔陷其兄使至於死罪固大矣王治其舊惡而廢之可也又藉)
(諸侯之力抗王命以入國是故四國之君貶而稱人王人之微褒而書字張氏春秋一經王旅之出)
(合九伐之法者唯此一事)
書伐
(朱子先王之制諸侯不得專征伐陸氏無王命及非侯伯不得興師愚按此後皆諸侯用兵凡書侵伐戰)
(圍之属皆著其專兵之罪而輕重隨事以見彼善於此則有之矣)
(胡氏)聲罪致討曰伐伐不言戰已服也(征伐天子之大權今無王命雖有言)
(可執猶王法所禁况於修怨乎經之書伐非主兵者皆有言可執見伐者皆有罪可聲也欲加之罪何患)
(無詞服伐不言戰已服也則可免矣)
(左氏)有鐘鼓曰伐(愚按謂鳴鐘擊鼓聲其罪而伐之先儒非之過矣)
(一人言伐者一)戎伐凡伯于楚丘
(胡氏)國而曰伐此一人而曰伐見其以徒衆也(薛氏以兵劫之)
(邑而曰伐者一)公子慶父帥師伐於餘丘
(胡氏)國而曰伐此邑爾(邾邑)其曰伐誌慶父之得兵權也(莊公)
(幼年即位首以慶父主兵䘚致子般之禍於餘丘法不當書聖人特書以誌亂之所由也)
(杜氏於餘丘國名張氏小國而近於戎者若曰於越然吳氏於發語詞啖子前後未有邑言伐者故依左)
(氏舊說為國程沙隨盖邾附庸不愚按二說皆通而杜氏為長使果邾邑何係之邾乎)
書伐我鄙十九(西四東三)(南三北九)附侵我鄙五(西四東一)
(何氏)鄙者邊陲之詞(汪氏春秋詳内而略外故外之侵伐止書國而魯書四鄙)
書伐我二(吳伐我)(齊國書帥師伐我)
(張氏)不言四鄙而直言伐我兵加於國都也(啖子凡侵伐魯不至國都)
(則言其鄙至國都但言伐我)
書伐戰四(及鄭師伐宋丁未戰于宋人齊人伐衞衞人及齊人戰宋公曹伯衛邾人伐齊宋師)
(及齊師戰于甗吳公會吳伐齊齊國書帥師及戰于艾陵)
(胡氏)聲罪致討故曰伐不以亂易亂故又曰戰(責賂于鄭而無厭屢)
(盟于魯而無信者宋也然取其賂以立督者魯桓也資其力以簒國者鄭突也)
戰言伐言齊人奉詞伐罪方以是日至而衛人不請其
故直以是日與之戰深疾之也
(何氏)戰言伐魯與伐而不與戰(艾陵甗愚按由是說推之則戰之役曹衞邾三國)
(亦與伐而不與戰戰不言伐舉重戰言伐例變矣)
書侵
(胡氏)潜師掠境曰侵(啖子凡書侵伐不言勝敗殺掠而還陸氏主人不出戰客軍殺掠人而還)
(左氏)無鐘鼓曰侵(愚按謂不鳴鐘鼓侵掠其境非真無鐘鼓也詳伐胡氏亦於召陵以淺事陋之)
(言侵則無名行師之說亦通以不聲其罪故也正胡氏云云聲罪者鳴鐘擊鼔整衆而行兵法所謂也)
(潜師者銜枚卧鼓出人不意兵法所謂奇也右總論侵伐)
書戰
(胡氏)兩兵相接曰戰(穀梁善為國者不師善師者不陳善陳者不戰)
(胡氏兵凶器戰危事聖人之所重也敵加於己盖有不得已而應之者矣未有悖道縱欲得已不已而先)
(之者也故主兵者書及以責之)
書及(某師)戰十八(内三五及齊師戰于奚人及齊師戰于外十乾時及邾戰于升陘)
(衛人及齊人戰戰晉侯齊師宋師秦師及楚人于城濮之類)
(胡氏)戰而言及主乎是戰者也(張氏春秋以主客之詞辨用兵之曲直殘民之輕重)
(及云者言為志乎此戰也)
(戰而被兵者為主十四)公會紀侯(某二)及齊侯(某二)戰(之類)
(胡氏)凡戰皆以主人及客者處已息爭之道遠怨之方王
者之事也(敵加於己而已有罪焉引咎責躬服其罪則可矣已則無罪而不義見加諭之以詞)
(命猶不得免焉亦告於天子方伯可也若遽然興師而與戰是謂以桀攻桀何愈乎故以為主)
(戰而舉兵公伐齊納糾及齊師戰于乾時衛宋公者為主四某伐齊宋公及齊師戰于甗孫良)
(夫帥師及齊師戰于新築鞌季孫行父某及齊侯戰于)
(胡氏)凡伐者為客受伐者為主今齊人受伐以宋為主者
曲在宋也(張氏易曰師左次無咎凡戰而不能戰者聖人立全師之法所以重民命而存國體)
(也及愚按凡舉兵者書皆同啖子見後)
(戰而兩不言及者一)晉人秦人戰于河曲
(胡氏)秦曲甚矣故不以晉為主
(趙子)凡戰不言及交主之也(陸氏如秦初伐晉而退晉復進至河曲而戰之類愚按此與胡氏小異亦通)
(内戰止及鄭師伐宋丁未戰于宋及齊師戰于奚稱及四及齊師戰于乾時及邾人戰于升陘)
(穀梁)不言及之者為内諱也(杜氏不書公戰公敗諱也汪氏戰奚乃内之微者戰宋乾)
(時升陘則公及而諱之也曰愚按乾時書敗績以為諱公不書可也餘不書敗而諱不書公恐或未安或)
(者又謂内言戰乃敗若然則既諱不書敗矣何必又没公乎汪氏謂戰奚微者盖指彊吏而言是已然謂)
(餘皆公及而諱之則亦信舊說之過也經於戰宋書鄭師升陘書邾人則是戰者非其君也何獨魯戰必)
(其為公乎但升陘傳載邾獲公胄左氏之言恐未可盡信以經别傳之是非可也姑誌於此以俟知者)
(趙子)凡戰先主人見不服也(吕氏)戰而言及其義有三有以
主及客而書及者(紀及齊戰之類)有以内及外而書及者(及齊)
(戰鞌之類)有以華及夷而書及者(晉及楚戰之類)(啖子凡外戰皆書被伐之)
(國以及來伐者僖十八年宋師伐齊宋師及齊師戰獨違常例按左氏二國已和齊人伐宋此及齊伐宋)
(也故可云宋及齊戰若魯國與他國戰則皆先書魯與以及外此内外之體也愚按戰而書及啖趙吕氏)
(四傳不同然亦有理兼載以備一說)右總論及戰
書來戰一(齊侯衛侯鄭伯來戰于郎)往戰(及鄭師伐宋丁未戰于宋)
(胡氏)來戰者罪在彼(戰郎)往戰者罪在内(戰宋)
書師敗績十六
(左氏)大崩曰敗績(公穀績功也杜氏師徒撓敗若沮岸崩山喪其功績故曰敗績程子凡言敗績)
(大敗也小小勝負不書)
(内戰書師敗績一)及齊師戰于乾時我師敗績
(内戰不書敗四)齊侯衛侯鄭伯來戰于郎(之類)詳内戰稱及
(胡氏)内兵書敗曰戰特婉其詞為君諱(公羊内言戰乃敗矣穀梁内諱敗舉)
(其可道者也疑愚按不書敗諸傳皆以為内諱敗言戰乃敗矣切嘗之若然則乾時何獨書我師敗績乎)
(胡氏又謂乾時書敗為與讐戰雖敗亦榮吕氏辨之明矣妄意書戰不書敗有二義焉一則勝負微不足)
(紀也一則勝負敵難並見也何以知其然哉公羊於外戰不書敗既以敵也釋之何獨内戰不可言敵乎)
(且程子謂小小勝負不書與左氏大崩曰敗之意合然則勝負微者亦不當言敗績也)
(外戰不晉人及秦人戰于令狐書敗二晉人秦人戰于河曲)
(公羊)不言師敗績(令狐河曲)敵也(何氏勝負敵也胡氏同)(杜氏)不言敗績
(河曲)交綏(退軍)而退不大崩也(愚按此即程子所謂小小勝負不書凡戰不言敗非)
(勝負敵則不大崩也)
(君傷不言師敗績一)晉侯及楚子鄭伯戰于鄢陵楚子鄭師
敗績
(胡氏)不書師敗績以其君親集矢于目而身傷為重也(何氏)
(凢舉師敗績為重衆今親傷人君當舉傷君為重)
(君獲不言師敗績一)晉侯及秦伯戰于韓獲晉侯
(胡氏)君獲不言師敗績君重於師也(大夫戰而見獲必言師敗績師與大夫敵)
(也君為重師次之大夫敵春秋之法也劉氏君將不言帥師君重於師也君傷不言師敗績君獲不言師)
(敗績亦君重於師也)
(臣獲書師宋華元帥師及鄭公子歸生帥師戰于敗績二大棘宋師敗績獲宋華元齊國書帥)
(師及吳戰于艾陵獲齊國書)
(胡氏)兩軍接刃主將見獲其負明矣又書師敗績此明大
夫雖貴與師等也(將卑師少稱將不稱師師衆將卑稱師不稱將將尊師衆並書于策)
(者示人君不可輕役大衆又重將帥之選其義深矣)
敗而書以歸(荆敗蔡師于莘以蔡侯獻舞歸)滅入并王臣書以歸附
(胡氏)凡書敗書滅書入而以其君歸皆名者為其服為臣
虜故絶之也(國君死社稷正也逃之雖罪猶有恥焉虜甚矣)以歸者罪凡
伯失節不能死于位也
敗而書獲六(附君滅)(君獲一獲臣獲四君滅臣一)
(晉侯及秦伯戰于韓獲晉侯莒挐公子友帥師敗莒師于酈獲)(宋華右君獲及鄭元帥師)
(公子歸生帥師戰于大棘宋師敗績獲宋華元陵鄭人侵蔡獲蔡公子燮齊國書帥師及吳戰于艾齊師)
(敗績獲齊國書)(右臣獲)
(吳敗頓胡沈蔡陳許之師于鷄父胡子髠沈子逞滅獲陳夏齧右君滅臣獲)
(公羊)君生得曰獲(晉侯)大夫生(宋華元)死(陳夏齧)皆曰獲(啖子但舉得之)
(也)君死于位曰滅(啖子言與滅同也杜氏國君社稷之主與宗廟共其存亡者故稱滅)
(愚按獲晉侯不言師敗舉重也獲蔡爕不言師敗未大戰也挐仝華元)
書敗某師十五(内七外八)(公敗宋師子菅荆敗蔡師于莘)之類
(胡氏)詭道而勝之曰敗(其不言戰而言敗敗之者為主皆陳曰戰詐戰曰敗左氏未陳曰敗)
(某師又曰未陳而薄之曰敗某師)右未陳而詐戰
(穀梁)内不言戰舉其大者(啖子凡魯勝則曰敗某師左氏未陳而薄之言師未成列則非)
(戰也此說為外戰例則通如内戰用此例則非也據魯敗外師凡八皆言敗某師豈盡是未陳乎程子不)
(言戰而言敗敗者為主彼與戰而此敗之也内愚按例内敗某師左氏則曰未陳胡氏則曰詐戰是外一)
(也穀梁則曰内不言戰舉其大者謂言敗則戰可知是内外異文也二說皆通然考經文内之勝外無有)
(戰敗並書異於外之書敗者則穀梁之說似稍密矣)右言敗則戰可知
書取師三(宋人蔡人衞人伐戴鄭伯伐取之師宋皇瑗取鄭師于雍丘鄭罕逹帥師取宋于嵒)
(胡氏)悉虜而俘之曰取(殘民之甚左氏覆而敗之曰取某師杜氏謂威力兼備若網羅所掩)
(覆一軍皆見擒甚其譎惡其盡也謝氏著其禍之大也)
附取邑八(内取六外取二)(公敗宋師于菅辛未取郜辛巳取防之類莒人伐把取牟婁之類)
(胡氏)取者收奪之名聲罪伐人而強奪其土故特書曰取
以著其惡(宋人恃強圍邑其罪著矣在王朝不能施九伐之威在列國不能修方伯之職鄭人)
(土地天子所命先祖所受不能保有而失之是上無天王下無方伯而鄭亦無君也愚按其餘皆仝)
(陳氏)凡用兵而取先書伐次書取不用兵而取第書取(愚按)
(左傳以取為易又曰不用師徒曰取但於不書侵伐而書取可通餘則不合詳后)
(外取内田邑三)齊人取濟西田齊人取讙及闡齊侯
取鄆
(公羊)外取邑(田同)不書此書(濟西讙闡)賂齊也(穀梁授之也程子内取邑不書君辱)
(當諱也不能保其土地人民是不君也已與之彼以非義而受則書取讙闡與濟西田是也胡氏魯人致)
(賂以免討而書齊人取田者所以著齊罪春秋討賊尤嚴於利其為惡而助之者魯以益來則齊人取)
(讙及闡又如吳請師而怒猶未怠也以此見國君造惡不悛則四鄰謀取其國家莫能保矣許氏外取邑)
(不書以即歸我故書之也邑愚按胡氏許氏取讙闡與公穀異亦通公羊謂田多少稱田邑多田少稱邑)
(啖子謂有邑稱邑無邑稱田大同少異其意皆通)
(趙子)凡外取田(邑同)多不書所繫取於我也不言我諱之也
其不書者非我封也書之記喪守地(穀梁謂我以賂外者乃書之非)
(也前愚按此與異亦通)
(公羊)外取邑不書此(取鄆)書為公取之也(胡氏書齊侯取鄆則見公之見絶於)
(魯而逐於季氏為不君也)右為公取
(内用兵取公敗宋師于菅辛未取郜辛巳取防外邑六公以楚師伐齊取穀公伐邾取訾婁)
(公伐莒取向師伐邾取繹公孫歸父帥)
(胡氏)内大惡其詞婉小惡直書而不隠諸侯分邑非其有
而取之盜也於取之中(滅國書取)猶有重焉者故直書而
不隠也(啖子凡先言伐國下言取邑者明其國之邑也郜防上言敗宋師則宋邑可知矣)
(愚按伐邾取須句二見爭小國書取下)
(内不用兵取邑二)取鄆取闞
(左氏)不用師徒曰取(陳氏見前伐愚按季孫宿乘莒亂而取鄆雖傳云莒實不待師徒而得之)
(故不言伐若取闞則昭公居乾侯遣人誘而取之亦非用師徒也故止書敗胡氏謂不曰伐莒取鄆乘莒)
(亂而取邑故不悉書為内諱也雖亦可通然不如左氏例平易)
書取田(内取故田二)取濟西田取汶陽田
(内取外田二)取邾田自漷水季孫斯仲孫何忌伐
邾取漷東田及沂西田
(胡氏)不繫國者吾故田也苟不請於天王以正疆理雖取
本邑與奪人之有者無以異故亦書曰取正其本之
意也(晉侯執曹伯班其所侵地于諸侯復吾故田而謂之取春秋之法不以亂易亂汶陽之田本)
(魯田也不曰復而謂之取何也恃大國兵力一戰勝齊得其故壤而不請於天王以正疆理則取之不以)
(其道與得非其有者何以異乎)右内取故田
(張氏)言取邾田則非魯之舊可知恃威以強取明矣(蘇氏今以)
(晉命取田于邾故曰邾田非魯故田也師氏前此嘗取邾田自漷水矣今又取其漷東之田猶以為未足)
(故又取沂西之田則其貪欲無厭必至於盡取而後已時無王伯強凌弱之亂至於如此)
右内取外田
附書疆田叔弓帥師疆鄆西
(穀梁)疆之為言猶境也(杜氏)春取鄆今正其疆界(高氏必帥師者以不)
(義得之懼不服也疆之者溝封之以别乎莒也書譏其乘亂牟利也)
(附故田復内三)齊人歸我濟西田齊人來歸鄆讙龜隂
田齊人歸讙及闡
(胡氏)書我者乃相親愛惠遺之意(宣公於齊順其所欲既以女妻其臣又以兵會)
(伐萊之舉又每歲往朝于齊廷故惠公悦其能順事已而以所取濟西田歸之也以柔巽卑屈之道事人)
(而得地與悦人柔巽卑屈事已不以其道而歸其地皆人欲之私而非義矣)書來歸齊
人心服而歸之也(定公齊侯會于夾谷孔子攝行相事具左右司馬以從至於會所以)
(禮相見卻裔俘拒兵車之命罷享禮之設于野由是齊侯歸三邑以謝過書曰來歸序績也陳氏言來歸)
(必自外至如鄭來歸祊齊來歸衛寳是也鄆讙龜隂田言來歸以是為齊人之願也)曰歸(讙闡)
順詞也去逆效順息爭休兵齊無取地之惡魯無失
地之辱(程子不云我田既歸邾子亦歸其田非以為惠也汪氏不言來者齊遂所欲非感於義而)
(心悦誠服)
(趙子)歸者來致之詞凡歸田邑志改過也(濟西之地非魯盡有故言我以)
(别之既稱我故不須言來前未有取鄆讙龜隂田故書來以别之他國無此田故不言我啖子此年初經)
(書齊人取讙及闡今書歸知必歸魯故不言來)(愚按啖趙之說與諸傅獨異疑亦有理姑載以俟知)
(者)
(内書取國四)取根牟取鄟取邿取鄫
(胡氏)内兵書滅曰取婉其詞為君諱也
(趙子)不書滅不絶其祀也(俞氏内將卑師少例止書取書滅愚按此與胡氏不同其說)
(亦通)
書圍
(胡氏)繯其城邑曰圍(絶其往來之使禁其樵採之途誅亂臣討賊子可也長葛鄭邑何罪乎)
(愚按圍國尤甚)
(伐國圍邑十二)宋人伐鄭圍長葛齊人伐鄭圍新城(之類)
(李氏)伐國圍邑有二例伐鄭圍長葛伐宋圍緡皆著其暴
也(詳前)齊侯伐鄭圍新城則又以著其無貪利之心(胡氏)
(齊自召陵之後兵服四夷威動諸夏今合六國之師圍新造邑宜若振槁然圍而不舉有遺力矣)詞
同而義異也(愚按自圍新城之外凡伐國圍邑皆著其暴也)
(内圍内邑七)叔孫僑如帥師圍棘叔弓圍費(之類)
(張氏)圍棘之與圍費(郈同)皆為國内人叛而以兵將制服之
也其要不過曰正其本而已(胡氏復故地而民不聽至于命上將用大師環)
(其城邑而攻之何也魯於是時初税畆作丘甲税役日重矣棘雖復故國所以不願為之民也成公不知)
(薄税歛輕力役修德政以來之而肆其兵力雖得之必失之矣命正卿為主將舉大衆圍其城若敵國)
(然者家臣強大夫弱也出乎爾者反乎爾不書叛反求諸已而已書圍費欲著其實不没之也)
書同圍一(公會晉侯某某同圍齊)
(胡氏)凡侵伐圍入未有書同者而獨此(圍齊)書同圍諸侯所
共惡疾故同心而圍之也(齊環背盟棄信陵虐神主肆其暴横數伐隣國觀加)
(兵於魯則可見矣云云張氏同圍齊言得罪於天下也神主民也)
書入(入國二十五入邑二)(無駭帥師入極台莒人入句之類鄆季孫宿帥師救遂入鄆楚人入)
(胡氏)造其國都曰入(左氏弗地曰入杜氏謂入其國弗有其地公羊入者得而弗居也)以
事言之入者造其國都以義言之入者逆而不順非
王事而入人國邑建其私意見諸侯之不臣也擅興
而天討不加焉見天王之不君也據事直書而義自
見矣(張氏入謂破其國都蹂踐朝市也當時征伐不自天子出陵弱暴寡約然無制擅興師徒入人)
(國邑皆王法所當誅)
書潰四(公會齊侯某某侵蔡蔡潰齊叔孫得臣會晉人某某伐沈沈潰楚公子嬰帥師伐莒庚申莒)
(潰)(鄆潰)
(左氐)民逃其上曰潰(穀梁潰上下不相得也胡氏兵至而民逃其上不能使民效死不去)
(則昧於為國之本也)
書獻捷二(齊侯來獻戎捷獻捷楚人使宜申來)
(胡氏)軍獲曰捷獻者下奉上之詞以其所得誇示書來
獻者抑之也(凡諸侯有四夷之功則獻于王王以警于夷中國則否諸侯不相遺俘齊伐)
(山戎以其所得誇示書來獻者抑之也張諸侯從楚伐宋而魯獨不與故楚來獻捷以脅魯氏書楚獻)
(捷足以明楚之執逞其威力而誇示于我亦愚按胡氏於楚獻捷曰脅魯亦誇示也春秋書獻所以抑)
(之但不曰宋則承上伐宋之文簡詞也)
書遷十(被遷者三自遷者七)(宋人遷宿之類類邢遷于夷儀之)
(胡氏)徙其朝市曰遷(愚按被人強遷曰遷之者自顧遷以避難曰遷者)
右總言遷
(公羊)遷之者何非其意也(穀梁)遷者亡詞也其不地不復見
也(啖子移其國於國中而為附庸趙子從而臣之而曰遷某胡氏凡書遷不再貶而罪自見矣其曰遷)
(宿者宿非欲遷為宋人之所遷也懷土常物之大情遷國重事也雖違害就利去危即安猶或恐沈于衆)
(不肯率從而况迫於横逆非其所欲棄久宅之田里刈新徙之蓬藋道途之勤營築之勞起怨諮傷和氣)
(豈不惻然有隠乎肆行莫之顧也其不仁亦甚矣)右被遷者
(公羊)遷者何其意也(穀梁)遷者猶未失其國家以往者也其
地復見也(啖子或自請遷或見強遷皆猶為劉國故不言某人遷之言所遷之地但言其移國)
(都而已非為附庸也趙子能以國遷曰某遷右愚按凡以自遷為文雖見強遷亦已之所願也自遷)
書滅十九(齊人滅遂之類)
(胡氏)毁其宗廟社稷曰滅(張氏夷其社稷覆宗絶祀也)取國而書滅奪
人土地使不得有其民人毁其宗廟使不得有其社
稷非至不仁者莫之忍為凡書滅者不待貶絶而惡
已見(語有之曰興滅國繼絶世天下之民歸心右滅焉今乃滅人之國而絶其祀罪莫重矣人者)
國滅而書滅亡國之善詞上下之同力也其亦不幸
焉耳(張氏書滅見君死其位歸愚按止言滅而不言奔以者)右見滅者
(滅而書齊師滅譚譚子奔莒衛楚人滅弦弦子奔奔四黃狄滅温温子奔吳滅徐徐子章)
(羽奔不名三楚名一)
(胡氏)滅而書奔責其不死位也不書出國亡無所出也(國滅)
(書奔而不能守其富貴何以書爵乎已無取滅之道為横逆所加而力不能勝至於出奔則亦不幸焉其)
(義盖未絶也所以存其爵不比於失地之君而名之也)右滅書奔而不名
(吳滅徐徐子章羽奔楚何以獨名吳伐徐徐子斷其髮攜其夫人以逆吳子既已屈服而後奔豈有興復)
(之志乎獨書名所以絶之也)右滅書奔而名之
(滅而書楚子滅胡以胡子豹歸以歸六楚人滅夔以夔子歸)之類(名五一不名)
(胡氏)書以歸罪不能死位而與歸也(春秋滅國以其君歸未有不名者)
右滅書以歸名之
(夔子獨不名諸侯之祀無過其祖者而夔祖熊摯是不得祀祝融與鬻熊也而楚反以是滅之非其罪矣)
(故特存其爵而不名也)右滅書以歸不名
(愚按國滅而書奔雖責其不死位然已無可滅之道且或猶有興復之志焉故不絶而書爵例之常也若)
(徐子則既屈服而後奔則為可絶故特名之則例之變矣國滅而書以歸為其服為臣虜無興復之志焉)
(故特名之此亦例之常也若夔子則已無罪而見迫於強故不名焉亦例之變矣)
(滅同姓而書名一)衛侯燬滅邢
(胡氏)衛侯何以名滅同姓也(春秋之法諸侯不生名滅同姓則名者謂絶先祖之裔蔑)
(骨肉之恩故生而書名示王法不容誅也)
(晉滅虞楚滅夔亦同姓也曷為不名諸侯滅同姓則名其常也有名有不名變例也朱子經文只隔夏)
(四月癸酉一句便書衞侯燬䘚恐是因而傳寓之誤亦未可知)
(内得國書取四)取鄟(之類)說見取後
(内得國書滅一)滅項
(胡氏)在君有當諱若夫滅項則僖公在會季孫所為爾執
政之臣專權為惡而不與之諱此春秋尊君抑臣之
意也(愚按若啖趙之說則不存其祀也)
(内得所爭小國書取三)公伐邾取須句公伐邾三月甲戌
取須句取鄫
(胡氏)不請於王命而專為母家報怨擅取人國而反其君
是以亂易亂非所以為禮也與收奪者無以異矣(李氏)
(經書取須句二盖此年雖取之而升陘之敗復喪於邾文公七年間晉伐邾乃取之而寘文公子焉於是)
(魯有須句矣絶愚按此亦趙子所謂不其祀者也)
(陳氏)春秋嚴義利之辨苟以為利一以取書之(雖邾人滅須句須句)
(子來奔伐邾取須句反其君焉書取須句鄫雖莒著丘公立而不恤鄫鄫叛而來書取)
(外得國不書滅)降(郕降于齊師齊人降鄣)大去其國以酅入齊
取舒執虞公
(趙子)凡得國而不言滅者不絶其祀也(紀侯使其弟以國屬齊為附庸鄣則)
(降服為附庸虞則以君被執遂屬為附庸但為得之事異所以異詞耳胡氏降者脅服之詞前書郕降于)
(齊師意責魯也此言齊人降鄣專罪齊也肆其強力脅使降附不書鄣降而曰降鄣以齊之強故罪之深)
(以鄣之微故責之薄其大去者土地人民儀章器物悉委置之而不顧予不争而去張氏不以奔罪加)
(紀侯罪齊也)
書亡二郭公(先儒以為亡字之誤)梁亡
(穀梁)亡自亡也(胡氏郭公善善而不能用惡惡而不能去所以亡也非有能亡郭者郭自亡爾梁)
(本侯國魚爛而亡凡有國家者不能自強於政治則日危月削以至滅亡而莫覺也而况好土功輕民力)
(湎於酒淫於色心昏而出惡政者乎其亡可立而待矣愚按郭公胡氏以為公即亡字之誤汪氏謂說)
(文亡字從人從乚與公字相似故𫝊誤杜氏謂經闕誤啖子謂公下有字亦通)
書襲一(齊侯襲莒)
(胡氏)輕行而掩之曰襲(左氏輕曰襲趙子掩其不偹曰襲張氏以強攻弱而又掩其不偹盖)
(侵伐之中而罪之尤者也)
書追二(公追戎于濟西酅弗及)(齊人侵我西鄙公追齊師至)
(胡氏)已去而躡之曰追(凡書追者在境内則譏其弗預追戎于濟西是也在境外則譏其深)
(入追齊師至酅是也)
書戍三(公子買戍衛)(戍陳)(戍鄭虎牢)
(胡氏)聚兵而守之曰戍(吕氏買為楚戍晉侯伐衛而買不卒戍刺之懼其得罪於楚也程)
(子非王命而勤兵遠戍罪也而善於戍陳何哉陳附中國而楚争之則戍之者在於助陳而距楚與晉也)
(杜氏各受晉命故特書魯戍公羊離至不可得而序故言我也胡氏戍而繫鄭若曰鄭國分地受諸天子)
(非列國之所專而以罪諸侯也)
書納六(納諸侯二納庶孽二)(楚人圍陳納頓子于頓公齊高偃帥師納北燕伯于陽伐齊納)
(糾于晉人納捷菑邾弗克納)
(納世子一一晉趙鞅帥師納衛世子蒯聵于戚納致亂臣楚子入陳納公孫寧儀行父于)
(陳)
(胡氏)納者不受(穀梁内弗受也)而強致之稱納者不與納也(愚按)
(上以事情言下以書法言胡氏諸侯失國諸侯納之正也夫陳先代之後使楚人納之是夷狄仗義正諸)
(夏也書楚圍納責中國深矣通旨諸侯失國大夫納之非正也)右納諸侯
(胡氏糾不書子者糾不當立也之趙盾納捷菑齊出獲且長引師去)右納庶孽
(世子不言納而書納者見世子無道為國之所不受也)右納世子
(致亂之臣不能察其反覆又使陳人用之可乎書曰納者不受而強納也)右納致亂臣
(吕氏凡書納皆内不受而強致之故納而得入則書其國雖至其國而未得入則書弗克納未得國而入)
(于邑則書邑糾不以國則小白已君糾未能入故但書納以見其不能納也)
書救
(胡氏)凡書救者未有不善之者也救者善則伐者惡矣其
書遂救善之尤者也以王命興師者正能救而與之
者權(左氏凡諸侯恤患分災討罪禮也)救在京師則罪列國救在夷
狄則罪諸夏救在遠國則罪四隣(公羊上無天子下無方伯天下諸侯)
(有相滅亡者力能救之則救之可也)
(次而齊師宋師曹師次于聶北救邢夫遂次救二于匡公孫敖帥師及諸侯之大救徐)
(附次而師次于滑欲救二師次于成)
(救而次一)叔孫豹帥師救晉止于雍榆
(胡氏)救而書次其次為貶(有緩師畏敵之意譏救之不速)(啖子)凡救當奔
命而往救次失救道也救邢之師譏不速赴故先書
次于聶北而救邢竟得其援故又言救邢(陸氏言有成事)救
晉之師君命往救而叔孫豹次止故先書救晉明魯
國之命也下書次于雍榆罪豹也(李氏書次而救三救而次一胡氏通)
(為一例皆譏其不速於為義此說固是但亦須有分别救而次當主胡氏而次在救下則惟啖氏得之汪)
(氏次而救見其終能救救而次則遂不能救矣雖愚救按聶北于匡皆次而後救亦不可並論盖聶北譏)
(之不速終成救邢之功若于匡則委救患之權於大夫卒不能免徐婁林之敗尤可罪也)(又按次而)
(欲救說見書次下汪氏當參看)
書次
(胡氏)次止也(趙子)師駐曰次(惡興師也無寇而次是欲自寇也)
(伐而遂伐楚次于陘鄭次二晉韓厥帥師伐)(仲孫蔑某某次于鄫)
(胡氏)凡伐而次者其次為善(齊師次陘修文告以威敵善之也故上書伐楚以著其美)
(有整兵慎戰之意汪氏齊桓伐楚次陘晉悼伐鄭次鄫則不忍殘民其次為善)
(次而伐一)楚子蔡侯次于厥貉楚子伐麇
(次而欲救二)(内師次于郎以俟陳人蔡人郎師及齊外師圍&KR4438;齊師宋師次于齊侯)
(衛侯次于五氏)(次于垂葭)
(胡氏)次而伐者其次為惡(楚次厥貉藏禍心以憑夏貶之也故下書伐麇以著其非)
(汪氏即次郎而卒有圍郕之役齊宋次郎而隨有乘丘之敗齊衛次五氏垂葭蕖蒢楚蔡次厥貉是其所)
(以次者非有悔過班師之謀乃稔惡伺便之階也入愚按渠蒢之次乃欲救宋而不能非欲伐晉也宜)
(救而次例)
(胡氏春秋大義伐而書次其次為善救而書次其次為貶故救患分災於禮為急好攻戰樂殺人者於罪)
(為大次詳前救而下)
(汪氏次于滑次于成次而欲救也如次聶北救邢次匡救徐救晉次雍榆雖曰緩於救患然比於欲救而)
(不能者亦有間矣)
(公孫而書次二)公如齊次于陽州公如晉次于乾侯
(通旨)次者止而有待之意人君失國出奔而詳書其所在
見臣子不可頃刻忘君父必欲知其所居之安與否
也而進退去就之是非亦自見矣(次于陽州者不得入于齊也次于乾)
(侯者不得入于晉也季氏逐君不待貶而惡自見)
書師
(胡氏)將卑師衆稱師(稱師紀其用衆而立義不同有矜其盛而稱師者如齊師宋師曹師城邢)
(之類是也有著其暴而稱師者楚滅陳蔡公子棄疾主兵而稱師之類是也有惡其無名不義而稱師者)
(次于郎以俟陳蔡之類是也朱子師兵衆也)
將尊師衆稱帥師(君為重師次之大夫敵春秋之法也將尊師少稱將不稱師師衆將)
(卑稱師不稱將將尊師衆並書于策者示人君不可輕役大衆又重將帥之選其義深矣)其書帥
師用大衆也(又曰)君將不稱帥師則以君為重(劉氏君重於師)
(也)
書師還一
(胡氏)書師還譏役久也(國君上將親與圍郕之役然其次其及其遠皆不稱公者重衆也輕)
(舉大衆妄動久役俟陳蔡而陳蔡不至圍郕而郕不服歴三時而後還則無名黷武非義害人未有如此)
(之甚也至是師為重矣義繋於師故不書公以著勞民黷武之罪為後戒也薛氏幸之也書還危之也)
書棄師一(鄭棄其師)
(穀梁)惡其長兼不反其衆則是棄師也(公羊鄭伯惡高克使之將逐而不納)
(棄師之道也胡氏使克不臣之罪已著按而誅之可也情狀未萌黜而退之可也愛惜其才以禮御之可)
(也烏有假以兵權委諸竟上坐視其失任離次而莫之恤乎書曰鄭棄其師君臣同責也)
書以師三(内一外二)(公以楚師伐齊某伐鄭宋人以齊人某)(蔡侯以吳)
(子及楚人戰于栢舉)
(胡氏)以弱假強而能左右之曰以(又曰)師而曰以者能左右
之以行己意也(宋怨鄭突之背已故以四國伐鄭魯怨齊人之侵己故以楚師伐齊蔡怨)
(囊瓦之拘己故以吳子伐楚蔡弱於吳魯弱於楚宋與蔡衛陳敵而弱於齊乃用其師以行己意故特書)
(曰以)(穀梁)以者不以者也(胡氏列國之兵有制皆統於天子而敢私用之與私為之)
(用以伐人國大亂之道也故穀梁曰云云)
(附辨)不用已師而用彼師曰以(趙子宋但用齊蔡等兵而不自交鋒栢舉之戰吳楚)
(自戰而蔡不交鋒愚按此與諸𫝊皆異姑載以偹一說)
書乞師五(内一公子遂如楚乞師師此内之乞師外四晉侯使卻錡來乞)
(晉侯使欒黶來乞師晉侯使荀罃來乞師)(此上晉厲之伯)
(晉侯使士魴來乞師)(此晉悼之伯)
(公羊)乞卑詞也(胡氏卑巽自屈之詞)曷為以内外同若詞師出不正
反戰不正勝
(趙子)天子在上而諸侯自相請師非禮也(胡氏同)
(杜氏)乞不保得之詞侯伯當召兵而乞師謙詞(疏晉雖是侯伯恐魯)
(不與若言召兵或容詞說言乞則不得不與張氏自齊桓以來召兵侵伐雖不出於王命然攘夷討罪為)
(中國舉猶足以令諸侯今晉以私怨報秦則其義不足以令諸侯懼其不從卑以乞之聖人直書以見舉)
(事不公自貶伯體也許氏悼公復興伯業而乞師猶修厲之故事元年而後則召兵而已)(愚按公穀)
(胡氏謂乞乃聖人重師之筆張氏謂乞乃諸侯謙卑之詞二說皆通而後說切實)
書會晉師二(宋公某某會晉師于棐林伐鄭公會晉師于瓦)
(胡氏)曰會晉師謹禮於微以師為重(胡氏列數諸侯於三師之下而又書)
(大夫之名氏則臣疑於君不可以為訓其曰會晉師謹禮於微之意也春秋大法雖師次於君而與大)
(夫敵至用大衆則君與大夫皆以師為重而不敢輕也故棐林之會不言趙盾而言晉師瓦之會言晉師)
(而不言士鞅於此以見人臣不可取民有衆專主兵權之意李氏胡氏於棐林全主公羊而此條又發重)
(師之義與前說微異盖二義互相發明也要之春秋不以公會大夫特因此又見師之為重耳)
(附辨棐林之會上已書趙盾救陳故再不書盾而云晉師此士鞅趙鞅荀寅帥師若云公會晉士鞅云)
(云則没師不見若與大夫常會然又齊師已去晉救不及又未入境而公往會之書宜略也傅發明人臣)
(不可專權之義雖善恐經義無此也愚按此說似平易)
(主兵)邾人鄭人伐宋宋人齊人伐郳齊人宋人
救鄭
(胡氏)凡班爵上下以國之大小從禮之常也而盟會征伐
以主者先因事之變也(伯者之先諸侯專征也非伯者而先諸侯主兵也)
(將稱元帥)晉荀林父帥師及楚子戰于邲(之類)
(胡氏)尊無二上定于一也古者仗鉞臨戎專制閫外雖君
命有所不受(愚按此所以將稱元帥略其副屬書法之常也若邲之戰則晉荀林父將中軍)
(先縠佐之士會將上軍卻克佐之趙盾將下軍欒書佐之而經止書林父是己)
(將兼副屬)季孫行父臧孫許叔孫僑如公孫嬰齊(某某)及
齊侯戰于鞌(之類)
(胡氏)將稱元帥略其副屬詞之體也而四卿皆書者豈特
為詳内錄哉履霜之戒亦明矣(成公初立主幼國危為季孫一怒埽境内)
(興師而四卿並出肆其憤欲雖無人乎成公之側有不恤也然後季氏專矣)右戰鞌
(襄公以來既作三軍地皆三家之土民皆三家之兵每一軍出各將其所屬而公室無與焉)
右伐莒
(哀公得國不張公室三帥主將魯衆悉行伐國取地以盟其君而已不與焉適越之辱兆矣)
右伐邾
(愚按經書將兼副属十二胡氏獨於戰鞌伐莒邾發𫝊其意且有小異大抵皆著大夫專擅各自帥師而)
(公室微如吕氏說云)
(奉伯令舉兵)内(仲孫蔑叔孫僑如帥師侵宋季孫斯仲孫何忌帥師侵衛)
外(衛孫良夫帥師侵宋衞北宫括帥師侵鄭)
(左氏)晉命也(侵宋)晉故也(侵衛)(胡氏)兵戎有國之重事聽命於
人將能立乎春秋所以罪之也(高氏)凡為他人興師者
皆書侵以譏之(胡氏上卿授鉞大衆就行而師出無名可乎李氏書侵以著其無名行師)
(而輔伯之非其道也也愚按不能聲罪以致討)
(地而後公會宋公于袲伐鄭伐鄭伐二宋公會晉師于棐林)
(地而後侵一)公會劉子晉侯(某某)于召陵侵楚
(穀梁)地而後伐疑詞非(責也)其疑也(胡氏昭公與突之是非邪正亦明矣非其疑於)
(為義而果於為不義故詳書會地而後言伐)此(棐林)其地何則著其美也(范氏)
(欲美趙盾故美恤患之功故詳錄其會地胡氏一美一惡無嫌於同)
(杜氏)先行會禮(于袲棐林)而後伐(陸氏晉師先在棐林故言會又言伐汪氏前者講會禮而)
(後戍此乃會師以同伐會愚按既會師于棐林恐亦行禮也)於召陵先行會禮入
楚境故書侵(愚按杜氏謂先行會禮而後侵伐雖與穀梁胡氏不同然平易可取)
書初税畝一
(左氏)初税畝非正也穀不過藉以豐財(公羊)譏始履畝而税
也(杜氏公田之法十取其一今又履其餘畝復十取其一故哀公曰二吾猶不足遂以為常故曰初税)
(畝公羊古者十一而藉什一者天下之中正也多乎什一大桀小桀寡乎什一大貉小貉什一行而頌聲)
(作矣穀梁古者什一藉而不税初税畝者譏公之去公田而履畝十取一也以公之與民為己悉矣趙子)
(盖公田之外又履步其畝十又税其一)右增税
(胡氏)譏宣公廢助法而用税也(古者上下相親上之於下惟恐民食之不給下之於)
(上惟恐公田之不善故助法行而頌聲作矣世衰道微上下交惡民惟私家之利而不竭力以奉公上惟)
(邦賦之入而不惻怛以利下水旱凶災相繼而起公田之入薄矣所以廢助法而稅畝乎初者志變法之)
(始也其後作兵甲用田賦至於二猶不足則皆宣公啓之也)右變法
(愚按税畝之說三傳語晦故胡氏謂變法杜氏趙子謂增税今會通從變法而引公穀傳注附胡氏恐非)
(經意纂䟽從增税引杜氏釋胡氏亦恐非傳之本旨朱子於論語集注取杜氏必有所見姑從之)
書用田賦一
(胡氏)先王制土籍田以力而砥其遠邇賦里以入而量其
有無今用田賦軍旅之征非矣(田以出粟為主而足食賦以出軍為主而)
(足兵今二猶不足而用田賦是重困農民而削其本何以為國書曰用田賦用者不宜用也)
(張氏)田一井之田賦者歛收財物也丘(十六井)有牛馬之賦
籍井而取之(不待及丘)非禮也(杜氏田賦之法用田財通出馬一疋牛三頭今欲别)
(其田與家財各為一賦故曰用田賦張氏何氏曰田一井之田賦者歛收財物也若今歛民財以田為率)
(不言井者城郭里巷皆有井嫌悉賦之許氏先王之法井邑未有賦也丘十六井乃有牛馬之賦今以丘)
(賦為不足也於是更用田賦籍田而取之不待及丘此非禮也古者田有税丘有賦田賦之實不書其詳)
(於傳獨孔子言丘亦足矣可見加賦於古今以何許之說觀之可以得春秋之旨矣愚按張氏與左氏)
(傳註稍合姑載以偹一說)
書作丘甲一
(胡氏)作丘甲益兵也(古者九夫為井四井為邑四邑為丘四丘為甸甸地方八里旁加一里為)
(成所取於民者出長轂一乘此司馬法一成之賦也為齊難作丘甲益兵偹敵重困農民非為國之道其)
(曰作者不宜作也周制一乘步卒七十二人甲士三人以二十五人為一甲凡三甲共七十五人然則一)
(丘所出十有八人積四丘而具一乘耳今作丘甲即丘出一甲是一乘之中共百人為兵矣則未知其作)
(者三甸而增一乘乎每乘而增一甲乎)
書作三軍一舍中軍一
(左氏)初作三軍三分公室而各有其一(三子各毁其乘杜氏足成三軍)而
季氏盡征之(季氏使其乘之人以其役邑入者無征不入者倍征正義並不入公室也)叔
孫氏臣其子弟(使盡為臣正義一家之内有父子兄弟四品以父兄之税入公子弟之税)
(入已大率半属公半屬已)孟氏取其半焉(使半為臣若子若弟正義則於子弟中取其半)
(或取予或取弟大率三分歸公一分入已)
及其舍(中軍)之也四分公室季氏擇二二子各一皆盡
征之而貢于公(杜氏罷中軍季氏稱左師孟氏稱右師叔孫氏則自以其軍為軍名自此)
(以後國人盡屬三家隨時獻公而已正義四分公室三家自取其税而隨時獻公公室彌卑矣初作時三)
(家各毁其乘足成三軍今此唯舍中軍之衆屬上下二軍)
(胡氏)三軍魯之舊也廢公室之三軍而三家各有其一舊
法亡矣是以謂之作(三軍魯之舊爾然車而謂之公車則臣下無私乘也徒而謂之)
(公徒則臣下無私民也若有侵伐諸卿更帥以出事畢則將歸于朝車復于甸甲散于丘卒還于邑將皆)
(公家之臣兵皆公家之衆不相繋也文宣以來政在私門襄公幼弱季氏益張云云)三軍作舍
皆自三家公不與焉公室益卑而魯國之兵權悉歸
于季氏矣已則不臣亦能免乎書曰舍中軍微詞以
著其罪也(兵權有國之司命三綱兵政之本原書其作舍而公孫于齊薨于乾侯定公無正必)
(至之理也已則不臣三綱淪替南蒯叛陽虎專季斯囚而三桓之子孫微矣亦能免乎云云李氏初作三)
(軍十二分其國民三家得七公得五國民不盡属公公室已卑矣今舍中軍四分公室三家自取其税减)
(已以貢于公國民不復属公公室彌卑矣作三軍卑公室之漸舍中軍卑公室之極愚按左氏傳注謂魯)
(二軍而三家各毁私乘以足成三軍故曰政將及子胡氏則謂魯本三軍而三家專之非舊矣故書曰作)
(二說不同備載以俟參考)
書治兵一
(公羊)治兵習戰也(胡氏)譏黷武也(此治兵于郎也俟陳蔡而不至暴師露衆役久不用)
(則有失伍離次逃亡潰散之虞故復申明軍法以整齊之其志非善之也云云詳見蒐狩)
書大閱一(八月大閱)
(榖梁)簡車徒也(胡氏)非特以不時(八月)非禮(書大)書也乃天未隂
雨徹彼桑土綢繆牖戸之意(周制仲冬大閱書八月不時也王諸侯其禮不)
(同書大閱非禮矣先王寓軍政於四時之田訓民禦暴其偹預也懼鄭忽畏齊人而閱兵車厲農失政甚)
(矣何以保其國乎特愚按大閱之得名以農隙講武車徒器械盛于三時故也詳蒐)
(張氏)其不言公為國講武非公之私欲也(愚按公觀魚于棠之類則公之)
(私欲也故書公)
書蒐五(秋蒐于紅昌間春大蒐于)(夏大蒐于比蒲二秋大蒐于比蒲)狩四(公狩于郎)
(西公及齊人狩于禚狩于河陽則異是狩獲麟若天王)
(啖子)蒐狩合禮者常事不書非時及越禮則書以示譏也
(胡氏戎祀國之大事蒐狩所以講大事也用民以訓軍旅所以示之武而威天下取物以祭宗廟所以示)
(之考而順天下故仲春教振旅遂以蒐仲夏教茇舍遂以苗仲秋教治兵遂以獮仲冬教大閱遂以狩然)
(不時則傷農不地則害物蒐愚按四時皆指夏時言違此不時矣大野魯狩地違此不地矣)
(胡氏)書蒐或以非其時(愚按周之秋與春皆非蒐之時也)或以非其地(紅比)
(蒲昌間皆非蒐之常地)而大意在權臣專行公不與也(張氏不言公公)
(不得與於蒐爾孫氏公狩于郎政猶自公出也胡氏三綱軍政之本古者春蒐夏苗秋獮冬狩皆於農隙)
(以講武事而所主者明貴賤辨等列順少長習威儀則皆納民於軌物者而非馳射擊刺之末矣今魯國)
(其君則設兩觀乘大輅其臣則八佾舞於庭旅泰山以雍徹其宰則據大都執國命而軍政之本亡矣何)
(以蒐為此春秋所書為後世戒之意也云云愚按言蒐則餘可以例觀矣)附大蒐
(胡氏大蒐越禮也何氏人衆器械有踰常禮意愚按二說皆通疑後說平易可取觀杜氏釋蒐于紅左傳)
(於蒐于紅自根牟至於商衛革車千乘杜註曰根牟魯東界商宋地魯西界接宋衛也言千乘明大蒐不)
(言大者經文闕詳其語意則亦以大為廣大之大矣)
書焚一(焚咸丘)
(杜氏)焚火田也譏盡物故書(胡氏咸丘地名也在禮夫子不合圍諸侯不掩群夫子釣)
(而不綱弋不射宿皆愛物之意也推此心以及物至於鳥獸若草木裕無淫獵之過矣書焚咸丘所謂焚)
(林而田也程子如盡焚其地見其廣之甚)
書城二十三
(胡氏)凡書城者完舊也(公羊)以重書也(何氏以功重也言當稍稍完偹若令大壊)
(然後城之勞苦百姓空虛國家與始作城無異)(穀梁)凡城之志皆譏也(胡氏凡用)
(民力必書其所興作不時害義固為罪也雖時且義亦書見勞民為重事也城者禦暴保民之所而城有)
(制役有時大都不過三國之一邑無百雉之城制也魯嘗城費城郈而復墮焉則越禮而非制矣凡土功)
(龍見而戒事火見而致用水昏正而栽日至而畢時也隠公城中丘城郎而皆以夏則妨農務而非時矣)
(城不踰制役不違時又當分財用平板榦稱畚築程土功議遠邇略基址揣厚薄仞溝洫具餱糧度有司)
(量功命日不愆於素然後為之可也况失其時制無愛養斯民之意者其罪之輕重見矣)
書城中城二
(薛氏)中城者郛之内宫之外(張氏)城非春秋所貴而書城中
城其儆守益微矣(穀梁)三家張也(胡氏百雉之城七里之郛設險之大端也)
(謹於禮以為國辨尊卑分貴賤明等威異物采凡所以絶陵僣限隔上下者乃體險之大用也獨城郛溝)
(池之足恃乎汪氏西郛者國都外城之西郭則中城為國都外城之内城明矣夫諸侯有道守在四隣諸)
(侯卑守在四境不務修政撫民而僅完國中之城以自守其能保乎)
(城他國而獨舉魯)城楚丘(愚按公穀胡氏謂不予專封諸儒非之是矣其略見三城)
(詳辨疑)
(左氏)諸侯城楚丘而封衛焉不書所會後也(杜氏諸侯既罷而魯後至)
(諱不及期故以獨城為文張氏盖分板築之役於諸侯而往城之也附辨不言諸侯者離至不可得而序)
(愚按三說小異然互相發附辨援公羊戍陳例尤為切要)
(杜氏)不言城衛衛未遷也(吕氏)楚丘不言衛衛不能有之而
齊侯城之爾
(齊伯城以齊師宋師曹師城邢緣陵存與國三城楚丘諸侯城)(附辨書有詳略則聖)
(人微意云云然皆所予非罪之也)
(胡氏)齊桓城三國而書詞不同邢以自遷為文故再列三
師而書城邢者美桓公得救患分災之義無封國之
嫌也淮夷病把諸侯會于醎城緣陵而遷把焉則其
事專矣故前目後凡直書諸侯而不序也衛為狄所
滅東徙渡河野處漕邑桓公使公子無虧戍以甲士
歸其祭服乘馬凡為國之用其力尤勤其功尤大其
事尤專而春秋責之尤重曰城楚丘而不書諸侯正
王法也(楚丘衛邑桓公帥諸侯城之而封衛也不書桓公不與諸侯專封也吕氏衛把不過遷徙)
(其都春秋書滅國者往往地亡而人絶也城邢既為美楚丘緣陵獨不為美乎)
(晉伯城以制貳國一)遂城虎牢
(胡氏)不繫於鄭責鄭之不能有也(虎牢鄭地岩險聞於天下有是險而不能守故)
(不繋於鄭)
(晉伯城以私母家一)仲孫羯會晉荀盈(某某)城把
(胡氏)平公不能修文襄悼公之業尊奬王室而夏肄(把也)是
屏輕棄諸姬可謂知本乎城把之役亦不待貶絶而
可見矣(晉平公把出也故合諸侯大夫以城把古之建國立家者必親九族然有父族而後及母)
(族有母族而後及妻族此葛藟之詩所以次也)
(晉伯城以安王室一)仲孫何忌會韓不信(某某)城成周
(胡氏)天子有道守在四夷今至城王都可以不書乎不曰
城京師而曰城成周者京師衆大之稱成周地名與
列國等矣
(張氏)子朝餘黨多在王城敬王畏之徙都成周故因諸侯
之大夫城而書成周以紀實也(愚按此說與胡氏不同疑得之)
書築八(冬築郿築秋築鹿囿夏冬築郎囿囿春臺于郎築臺于薛)(夏築蛇淵冬築臺于)
(秦)(築王姬之館于外)
(胡氏)築創始也(愚按書築邑則譏其時詘而舉嬴築囿臺則譏其厲民以自樂築館則譏忘讎詳目)
(胡氏都邑而書築創作邑也不視歲之豐凶則非君人之心矣張氏冬雖用民力之時而下書大無麥禾)
(其以築郿之不時可知也)右築邑
(何氏築囿築牆為苑朱子囿者蕃育鳥獸之所古者四時之田皆於農隙以講武事不欲馳騖於稼穡埸)
(圃之中故擇閒曠之地以為囿公羊譏有囿矣又為也張氏勞民以獨樂此春秋之所謹也胡氏天子有)
(靈臺以候天地諸侯有時臺以候四時去國築臺于遠而不緣占候是為遊觀之所厲民以自樂也厲民)
(自樂而不與民同樂則民欲與之偕亡雖有臺豈能獨樂乎)右築囿臺
(胡氏魯主王姬之嫁舊矣館于國中必有常處今特築之於外者仇讐之人非所以接婚姻也衰麻非所)
(以接弁冕也知其不可故特築之於外也築之於外之為宜不若辭而弗主之為正也是以君子貴端本)
(焉有父之喪天王於義不當使之主有不共戴天之讐莊公於義不可為之主云云)右築館
書新一(春新延廐)
(胡氏)言新有故也(公羊)修舊不書此書譏凶年不修(胡氏大無麥禾)
(告糴于齊冬築郿春新延廐以其用民力為已悉矣)
書新作二(新作南門)(新作雉門及兩觀)
(胡氏)言新有故也言作創始也書新作譏用民力於所不
當為(南門庫門天子皋門雉門天子應門)譏僣王制而不能革(雉門兩觀)
(僖公嘗脩泮宫復閟宫非不用民力也而春秋不書所作南門獨書者南非一門也必有不當為者子)
(家駒以設兩觀為僣天子是非諸侯之制明矣夫撥亂反正者必本諸身身正而物必正春秋僣君必書)
(者必正之意也習舊而不知以為非何以正季氏之脅其主乎)
(謝氏)延廏者因舊而葺之故曰新南門雉門兩觀則去舊
而為之故曰新作(張氏凡書工役皆所以重民力謹興作也今南門特書新作正閔子)
(所謂仍舊貫如之何何必改作者雉門兩觀習舊而不知以為非覩變而不知以為戒無怪乎季氏之脅)
(其主矣此春秋之微詞至意也城愚按新作之旨疑謝氏得之而南門則杜氏以為魯南門張氏俞氏從)
(之意其或然也若胡氏以魯南門謂庫門雉門僣天子皋門應門之制盖用明堂位之說恐或不然夫明)
(堂位大抵漢儒雜采群言以誇夫魯制之盛先儒斥其多誣豈足信乎)
書墮二(叔孫州仇帥師墮郈墮費)(季孫斯仲孫何忌帥師)
毁一(毁泉臺)
(啖子)墮損之令不周(張氏)毁其所恃以為固者所以制陪臣
抑私家而復強幹弱枝之勢也(胡氏郈費成者三家之邑政在大夫三卿)
(越禮各固其城公室欲強而不得也三桓既微陪臣擅命憑恃其城數有叛者三家亦不能制也而問於)
(仲尼遂墮三都是謂以禮為國而為之兆也推而行諸魯國為凖則地方五百里凡侵小而得者必有興)
(滅國繼絶世之義諸侯大夫各謹於禮不以所惡於上者使其下亦不以所惡於下者事其上上下交相)
(順而王政行矣高氏墮邑而至於帥師是邑之力而足以抗也王氏墮郈以一卿墮費以二卿費強於郈)
(故也)
(啖子)毁全除之也(公羊)先公為之已毁之不如勿居而已(胡氏)
(先祖為之非矣勿居可也而必毁之暴揚其失有輕先祖之心)
書浚一(冬浚洙)
(胡氏)書浚洙見勞民於保國之末務而不知本(固國以保民為本輕)
(用民力妄興大作邦本一搖雖有長江巨川限帶封域洞庭彭蠡河漢之險猶不足憑而况洙乎云云)
書叛五(衛孫林父入于戚以叛之宋華亥云云自陳入于宋南里以叛宋公弟辰云云自陳入于)
(蕭以叛寅晉趙鞅入于晉陽以叛晉荀云云入于朝歌以叛)
(趙子)凡據土背君曰叛(胡氏臣之禄君實有焉專禄以周旋戮也凡書叛有入于戚者而不)
(言衛有入于朝歌者而不言晉有入于蕭者而不言宋獨稱宋南里何也戚與朝歌及蕭皆其所食私邑)
(也若宋南里則宋國城内之里名也是華氏與宋分國而居矣故以南里繋之宋此深罪叛臣逼脅其君)
(已甚之詞也)
(兵出趙子正名也殊稱)
(何氏)將尊師衆稱其帥師(内則無駭帥師入極伐陳外則晉荀林父帥師)之類
將尊師少稱將(溺會齊師伐衛之類)將卑師衆稱師(内則師及)
(齊師圍郕外則齊師伐我北鄙)之類將卑師少稱人(外則鄭人伐衛之類内)
(則難稱人如趙子所謂内之師少則但稱伐或稱及如伐邾及齊師戰于奚之類)君將不
書帥師書其重者也(内則公伐邾我北鄙外則齊侯伐)之類
(舉重)齊侯衛侯鄭伯來戰于郎餘見目
(公羊)戰不言伐(舉戰為重來戰是也合兵血刃曰戰)圍不言戰(舉圍為重楚子圍鄭)
(是也以兵守城曰圍)入不言圍(舉入為重晉侯入曹執曹伯是也得而不居曰入)
滅不言入(舉滅為重齊滅萊是也取其國曰滅)書其重者也(明當以重者罪之猶)
(律一人有數罪以重者論之是已)
以上並軍禮
