欽定四庫全書
孟子集註攷證卷五
元金履祥撰
萬章上
旻天仁覆閔下(毛公詩傳曰尊而君之則稱皇天元氣廣大則稱昊天仁覆閔下則稱旻天自
上降監則稱上天據遠視之蒼蒼然則稱蒼天爾雅曰秋為旻天)長息(魯人見後篇)不若是
恝(至)於我何哉(恝無情之貌我竭力耕田共為子職而已矣父母之不我愛於我何哉此四句
即是恝也蓋長息之意正為舜往於田竭力以共子職足矣而號泣於旻天於父母此意則吾不知蓋謂何必
如此號泣也孟子推公明高答之之意則謂孝子之心却不如此恝然曰我但竭力耕田共為子職而已矣至
若父母之不我愛於我何如哉蓋自謂無罪而不復憂也此所謂恝也若孝子之心則不若是故下文推舜之
為心舉天下之可樂者不足以為樂而惟以未得於父母之心為憂此所以號泣怨慕也揚子曰事父母自知
不足者其舜乎夫自知不足則何敢若是恝也此段集註恐於辭意有所未察試以此思之非惟而已矣何哉
文意不礙而前後章指照應明白徐鍇曰字書無恝字孟子本作&KR2202;)九男(路史曰堯之子長監明早死不
得立監明之嗣封於劉朱又不肖而弗獲嗣其後丹房傳鑄唐冀隨郇櫟函皆云堯後之國不可悉攷)二
女(長娥皇為舜妃次女英為舜夫人所謂舜二妃楚辭所謂湘君湘夫人也)好色(上聲下文知好去聲)
妻帝之二女(妻平聲)少艾(艾一說白也一說半白也如夜未艾謂少年方半也集註引楚
辭作幼艾見少司命篇引戰國策見高誘註幼艾美女也○此章入要略二之五)妻舜章程子
曰(伯子也補孟子未備之意蓋謂以君命命之也)完廩浚井(集註以史記之說為證似未審且就
本文言之自是明白捐階與出字相對捐如捐館之捐謂下階去也完廩已下去而瞽瞍焚之浚井已出去而
瞽瞍從而掩之蓋舜之事親小杖則受大杖則走故完廩浚井隨即捐出而瞽瞍不知焚之掩之則無及矣蓋
不使父母有殺子之惡也史記不得其意祗以生疑程子所謂如此讀書枉費心力者也又今河中府有舜井
二井相通謂是匿空旁出者此容有之真宗皇帝名之曰孝感泉云)象曰(瞽瞍之欲殺舜其意在於奪嫡
然亦在其少賤之時帝之妻舜則在其克諧烝又之後二象曰云云皆戰國時俗流傳之訛孟子因其所言之
變以發明聖人處變之心於以示天理人倫之極不區區辨其事之有無也後篇答桃應之問亦然)程子
(叔子)人情天理於是為至(王文憲曰此語最精切學者所宜反覆深思不可草草領略過)
子産事(入要略二之六自萬章曰父母使舜完廩以下至然則舜偽喜者與曰否即下接君子可欺以
其方至奚偽焉中去子産一節履祥妄謂去子産一節不若去象曰一段此何止齊東野人之語幾不可述於
君子之口况帝之妻舜在其烝又不格姦之後此語既非事實尤不當存要略一書晚年方出此章去取似為
一書之玷)幽州(書作洲)崇山(今澧州地)三危(今宕州一云沙州)羽山(今海州地)有
&KR0763;今道州鼻亭(說者多云嘗至其地蓋寂寥絶遠之處非放流不在此也按古今地氣盛衰不
同又古者萬國各世其地帝舜欲封其弟無由奪人近地以處之亦視九州間田以封之爾雜書言舜葬蒼梧
象為之耕今舜陵固亦在道州九疑也又安知南廵蒼梧非以政接於有庳之事歟)仁之至(謂親愛之
欲其富貴)義之盡(謂象不得有為於其國使吏治其國○此章入要略二之八)舜攝(此段言尊
君也)天下養(此段言尊親也)陽城(漢志穎川郡陽城縣有陽城山唐陽城屬河南郡宋為登封縣
歐陽忞謂陽城山即禹避舜子處)箕山(亦在登封縣)久遠(語錄疑作久近是)歴舉兩
條(一條言與賢之例而舜禹之有天下者其常也仲尼之不有天下其變也一條言與子之例則益周公伊
尹不有天下其常也桀紂之為天所廢則變也)太丁未立(當有而卒二字)外丙二年仲
壬四年(集註引趙氏程氏二說未知孰是當從程氏五峯胡氏曰太史公記湯崩太丁蚤死外丙立三
年仲壬立四年相繼而崩然後伊尹立太甲非其實也二帝官天下定於與賢三王家天下定於立嫡立嫡者
敬宗也敬宗者尊祖也尊祖者所以親親也兄死弟及非所以為敬宗尊祖也且本支亂而争奪起矣豈親親
之道哉且成湯伊尹以元聖之德戮力創業乃舍嫡孫而立諸子亂倫壊制開後嗣争奪之端乎公儀仲子舍
孫而立子言偃問曰禮歟孔子曰否立孫孔子殷人也宜知其先王之故矣而不以立弟為是此以素理知其
非者一也夫賢君必能遵先王之道不賢者反之以殷世攷之自三宗及祖乙祖甲皆立子其立弟者盤庚耳
必有所不得已也豈有諸賢聖之君皆不遵先王之制而沃丁小甲諸中才之君反能耶此以人情知其非者
二也商自沃丁始立弟太史公陽甲之紀曰自仲丁以來廢嫡而更立諸弟子諸弟子或争相代立比九世亂
以其世攷之自沃丁至陽甲立弟者九世則仲丁之名誤也沃丁既以廢嫡立諸弟子生亂為罪則成湯未嘗
立外丙仲壬明矣不然是成湯首為亂制又可罪沃丁乎此以事實知其非者三也唐李淳風通於小數猶能
逆知帝王世數以邵康節極數知來其作皇極經世史亦無外丙仲壬名世此以歷數知其非者四也經所傳
者義也史所載者事也事有可疑則棄事而取義可也義有可疑則假事以證義可也若取事而無義則
雖無經史可也履祥按太甲以嫡長孫承重繼祖攷之於書自可見書曰惟元祀十有二月乙丑伊尹祠於先
王是冡宰攝祭於宗廟也奉嗣王祗見厥祖是見於殯宫告即位也若隔外丙仲壬之世而太甲承仲壬之喪
則自成湯外丙以上俱曰祠於先王足矣何獨又曰奉嗣王祗見厥祖其書法若是之重複也)桐湯墓
所在(皇覽曰湯冡在濟陰亳縣北東郭去縣三里冡四方方各十步高七尺上平亳城今屬應天府穀熟
縣)程子(叔子)伊尹要湯(戰國之時去聖人之世漸遠簡冊之書非國家不能有傳誦者少故
一時好進干時之人倡為伊尹負鼎仲尼主疽環之說以掩其枉已辱身之醜而濟其富貴利達之私故誣罔
聖賢以自文此古今時俗之通患也)媵臣(從嫁僕妾皆謂之媵左氏以媵秦穆姬是也湯取有莘氏之女
而伊尹耕於有莘之野此附會之說所由起也有莘氏字或作㜪)莘國名(地屬今興仁府)誦其
詩讀其書(詩如大章咸池大韶之樂賡歌九歌之歌康衢之謠其時流傳者皆在書如二典三謨凡
諸逸書皆在與凡其禮制法度之著文章之煥然者攷迹以觀其用察言以求其心有所契於中而欣慕愛樂
之也集註推其所以樂堯舜之道者其事甚實所以異時堯舜其君民者其用亦其實也)湯三(三去聲)
程子曰(伯子)潔其身(謂身不䧟於非義故潔若陷於非義則汚矣)此語亦猶前
章父不得而子(林氏所引已為明白子貢借子禽求之之問以明夫子之求之者乃盛德之所
致蓋異於人之所求孟子借萬章要湯之說以明伊尹之所要者乃樂堯舜之道所致蓋異乎人之所謂要文
公以為林氏所引雖切然前章不得而子之說意已相類蓋孟子因咸邱蒙父不得而子之說乃是烝又不格
姦瞽瞍反見化於其子爾則所謂不得而子者異乎北面有蹙之說矣○此章入要略三之七)好事謂
喜造言生事(造為此言以自託且相扇干時嗜進急為功利)司城貞子(名字無攷)陳
侯周(陳湣公也一作惠公者非蓋懷公之弟湣公六年孔子至陳)向魋(事註論語子罕篇○此章
入要略三之八)百里奚(百里氏奚名自奚適秦於是秦有百里氏)晉人假道於虞(事見
春秋左氏傳僖公二年五年)聖賢未遇之時(至)無足怪也(古者民受田士受禄
故士大夫去國失官即無禄而賢者去國又不屑於干禄則鄙賤之役亦或為之以自養也如百里奚食牛之
事是也但謂之借此以要秦穆公則不可爾又按史記其言百里奚事始雖與孟子異其曰百里奚亡之宛楚
鄙人執之穆公聞其賢欲重贖之恐楚人不與乃使人請以五羖羊之皮贖之楚人與之穆公乃釋其囚授之
以政號曰五羖大夫按如此則五羊之皮食牛之說異於或者所傳似為有理兼莊子亦有秦穆公以五羊之
皮籠百里奚之說五羖大夫亦秦人以此名之爾非穆公以為號也)莊周曰百里奚爵禄
不入於心故飯牛而牛肥使穆公忘其賤而與之政(語見
莊子田子方篇莊周好詆訾聖賢之徒尚有爵禄不入於心之說則百里奚蓋安於貧賤而不願乎其外者穆
公自舉而相之耳王文憲曰言爵禄無心無如莊周言去就有義無如孟子)出處大節孟子
不得不辯(好事者之論固是誣罔聖賢以濟其干禄之私然傳之於世壞人心術汚人行止所關尤
非小節故孟子不得不辯)
萬章下
第一章(入要略五之四)程子曰(伯子)集大成(前一節以樂為喻比孔子)猶射(後一
節以射為喻比三子與孔子)聖之事(此聖字獨指孔子之聖)聖譬則力(此聖字指三子
與孔子之聖)
班爵禄此章之說與周禮王制不同(按周禮諸公之地封疆方五百里其
食者半諸侯之地封疆方四百里其食者三之一諸伯之地封疆方三百里其食者三之一諸子之地封疆方
二百里其食者四之一諸男之地封疆方百里其食者四之一按王制天子之田方千里公侯田方百里伯七
十里子男五十里不能五十里者不達於天子附於諸侯曰附庸天子之三公之田視公侯天子之卿視伯天
子之大夫視子男天子之元士視附庸制農田百畝百畝之分上農夫食九人其次食八人其次食七人其次
食六人下農夫食五人庶人在官者其禄以是為差也諸侯之下士視上農夫禄足以代其耕中士倍下士上
士倍中士下大夫倍上士卿四大夫禄君十卿禄履祥按孟子之說與王制無大異但周禮所言五等封疆大
相懸絶意者王制所言天子之田方千里以及五等之田則是與孟子皆以田言也周禮首言凡建邦國以土
圭土其地而正其域諸公之地封疆方五百里以及子男之地蓋周初舊諸侯之國尚多故周家封國之始皆
以周之親親勲庸爵為五等以統舊國則其封疆所統皆以地言也以田言則天子千里公侯百里伯七十里
子男五十里以地言則舉山川土田附庸皆在其所統攷諸公之地方五百里下至子男之地猶一二百里也
且如周封國之初乃命魯公俾侯於東錫之山川土田附庸則是田方百里而山川附庸則方五百里也太公
封於齊以表東海雖為田亦方百里而賜太公履則東至於海西至於河南至於穆陵北至於無棣是封疆所
統方五百里也周封太公於齊以表東海之邦封周公於魯以統附庸封召公於燕以殿北服若止於百里之
地何以為表鎮哉况周召皆有采邑於王畿而又表封於燕魯周公支庶凡蔣邢茅胙祭又計六國則周公之
地亦廣矣此所以有五百里之說也計太公召公亦有然者故愚敢以為孟子王制以田計而周禮則并山川
土田附庸所綂言之也)程子(伯子)曰樂正裘牧仲(王文憲點本以樂正裘為一人牧仲
為一人有疑樂氏而正名裘氏而牧仲名者按春秋戰國之時惟晉有樂氏如樂宣子之族是也惟宋有樂氏
如傳所謂宋之樂司城子罕之族是也若魯則有樂正氏如樂正子春樂正克之類是也獻子魯大夫則所友
者魯人當是樂正裘又牧之為氏孔門冇牧皮者則此牧氏而仲名無疑也)無獻子之家(舊說
無獻子之家與有獻子之家以有字為輕字殊無意味詳味集註張子之言則有無二字亦挾字之意張子曰
五人者忘人之勢不資其勢而利其有然後能忘人之勢則是所謂無獻子之家者是其心不以獻子為富貴
也亦有獻子之家者是其心貪獻子之勢而利獻子之有也獻子固不挾貴而下友五人五人亦不挾獻子之
貴而上交獻子使五人者其心一挾獻子之富貴則獻子不與之友矣大抵人情貧與富交彊者必忮弱者必
求然富貴與貧賤交彊者必驕弱者必吝此論友者所當深知也)費惠公費邑之君也
(費本魯季氏之私邑不聞别有費國也而孟子稱小國之君有費惠公曾子書亦有費君費子之稱蓋季氏專
魯而自春秋之後不聞其專魯者計必自據其邑如附庸之國矣大夫之為諸侯不待三晉而始然其來亦漸
矣但未如三晉之分滅其國田氏之弑奪其君爾)顔般(魯顔氏)王順長息(長息公明高弟
子)晉平公(晉侯彪也事見左傳國語能友亥唐亦可為賢然悦賢不能舉所以君子譏其失政)帝
館甥迭為賓主(上文自大夫小國君大國君皆有友此又述天子之友以終之堯館甥而饗舜
是不挾長以天子而友匹夫是不挾貴也)殷受夏(至)為烈十四字(李西山以為斷簡缺
文其意以為受字辭字與本章同故不可曉亡父桐陽散翁謂舊說亦自可通蓋殺人而奪其貨人所共惡於
法皆不待教而誅者也此法殷受之夏周受之殷不待辭說今尚明烈則禦奪之貨如之何其可受乎)較
(從趙氏說則音角從張氏說則去聲二音皆通蓋射獵之時争遂禽多寡以為勝負也)簿正祭器
(傳云惟公用鮮衆給而已蓋公室祭禮則田以薦鮮其餘取給而已不必獵禽以薦鮮也祭器如牛鼎羊鼎豕
鼎雞鼎魚鼎之類牲各有鼎鼎熟則登於爼牲亦各有爼若鳥獸之肉不登於爼安得有此鼎也天子諸侯之
祭獵而取獸者為乾豆爾此祭器簿籍既正則衆不必獵獸以祭而獵較之俗不廢自廢矣)於季桓
子見行可之仕(季氏專魯四分公室而有其二孟孫叔孫各有其一當是魯公而欲用孔子亦
無官無地可以容之矣季桓子為家臣所弱無如之何始舉夫子而授之職使攝相事此夫子之仕孟子所以
不言於魯而曰於季桓子也詳攷在論語微子篇)衛孝公(出公輙拒父為不孝其臣諱之以禮律嫡
孫當承重繼祖不以父命違王父命故特以孝諡之以掩其非爾孔子久居於陳至衛而輙修地主之禮受其
公養之餽一年而反魯舊說孔子久居衛者非也史記陳世家可見)此章文義多不可曉
(此章初問交際辭受孟子亦告以受而萬章以受禦為喻因告以辭萬章因受禦之非而譏君子受諸侯之餽
孟子又辯受禦之說因以獵較為喻萬章問獵較之非而孟子又明簿正之禮因及孔子之仕有三有行可之
仕仕道也有際可公養之仕交際也其間問答一節生一節所以難看)委吏(委烏偽反主委積之吏也
周禮遺人之職鄕里之委積以恤民之囏阨門關之委積以養老孤郊里之委積以待賓客野鄙之委積以待
羈旅縣都之委積以待凶荒而賓客之會同師役則三十里有宿宿有路室路室有委委吏蓋掌其施惠出入
之數故曰會計當而已矣)乘田(牧人之官掌養牛羊者以牛為重故曰乘田以牛駕車耕籍田也茁集註
作肥貌按茁是生育壯是肥長是大○此章入要略三之二十)寄公(儀禮寄公者何失位之君也郊特牲
謂之㝢公蓋諸侯為夷狄隣國所滅則奉宗廟之主以寄於他國謂之寄公其出奔者亦名寄公云)草莾
之臣(儀禮曰刺草之臣)多聞賢(賢通大小而言多聞則又以足應學者無窮之求故曰師此章
初言不可召中言非其召末言以官召)三仁(微子箕子比干皆紂之父兄師保親戚)霍光(漢武
遺詔輔昭帝昭帝崩立昌邑王賀為昭帝嗣不道廢之而立宣帝蓋霍光受遺輔政權自己出廢昏立明其勢
不難也)
孟子集註攷證卷五
