鄭志目錄五經總義類
卷上
六十五條
卷中
四十八條
卷下
六十二條
(臣)等謹案隋書經籍志鄭志十一卷魏侍中
鄭小同撰鄭記六卷鄭康成弟子撰後漢書
康成本傳則稱門生相與撰鄭答弟子依論
語作鄭志八篇劉知幾史通亦稱鄭弟子追
論師注及應答謂之鄭志分授門徒各述師
言更不問答謂之鄭記均與隋志不同范蔚
宗去漢末未甚遠其說當必有本而隋志根
據七錄亦阮孝緒等通儒討定非唐書以下
諸志動輒疎舛者可比斷無移甲入乙之事
疑追錄之者諸弟子編次成帙者則小同後
漢書所紀原其始隋書所紀要其終觀八篇
分為十一卷知由小同析其舊第非諸弟子
之本矣新舊唐書均與鄭記並載鄭記卷數
與隋志同而此書則作九卷蓋已佚其二卷
至崇文總目始不著錄則其佚當在北宋時
也此本三卷莫攷其出自誰氏殆後來好鄭
氏學者惜其散佚于諸經正義中裒輯而成
故頗無詮次然如所載弼成五服答趙商問
一條不稱益稷而稱臯陶謨則正合孔疏所
云鄭氏之本又卷首冷剛問大畜童牛之梏
一條今周易正義中不見而周禮正義引之
校此少冷剛問云以下六十餘字周禮正義
引答孫晧問一條校此少夏二月仲春太蔟
用事陽氣出地始温故禮應開冰先薦寢廟
五句其臯陶謨注與經典釋文及正義所引
亦互有詳略而堯典注一條乃並不載正義
中則亦博採諸書有今日所不盡見者非僅
剽剟正義又玉海引定之方中詩張逸問仲
梁子何時人答曰先師魯人此本先師之下
多一說字方知先師非仲梁子如此之類校
他書所載為長亦足證為舊人所輯非近時
新出之本也今據諸經正義及水經注南齊
書禮志太平御覽藝文類聚杜佑通典諸書
所載互有異同者謹為參攷附注其鄭記一
書散佚已久亦因之附見蓋鄭學之梗概于
斯尚存且以見漢代經師專門授受其師弟
子反覆研求至詳且審類如此俾後來之臆
斷談經者無輕議焉乾隆四十六年八月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
