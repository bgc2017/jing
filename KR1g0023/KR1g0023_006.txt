十三經義疑卷六
華亭吳浩撰
周禮
陳其殷
註云殷衆也謂衆士也王制諸侯上士二十七人其中
士下士數各居其上之三分鄭盖引之以證其衆按序
官中士佐上士則倍之下士佐中士亦倍之下士佐上
士則再倍之是其數之衆也䟽乃云盟會立位之序大
國之士為上北面前行上九中九下九次國之士為後
行上士當大國之中士中士當大國之下士下士當其
空小國之上士當大國之下士中士當次國之下士下
士當其空則位也而非數矣且士之為介若特行可空
國而出乎詳見余禮記疑數各居其上之三分條
廉辨
鄭註辨辨然不疑惑也盖可取不可取既有分辨矣推
之他事亦分明而不惑陳用之云天下之理成於所辨
故服章以黻終焉周官六計終於廉辨亦六服後黻之
意也
正歲
夏曰歲商曰祀周曰年三正已見於夏書而正歲獨存
於周禮凡周之法以子月和之寅月而懸於象魏為建
寅得四時之正以出教令者審也梓慎云夏數得天逸
周書云亦越我周改正以垂三統至於敬授民時巡狩
烝享猶自夏焉盖周雖建子仍以夏令為善矣孔子曰
行夏之時夫豈臆說歟
稍食
宫正均其稍食註云禄廪不釋稍字之義參觀稍事稍
禮稍秣稍餼稍地則稍食也者稍稍給與出物有漸之
謂歟䟽引月俸為証盖古者禄皆月别給之不併給
惟王不會
周禮屢言惟王不會優尊也然亦惟膳飲裘服弓弩矢
箙之類耳若上之用財用則必攷於司會焉上之小用
賜予則歲終會其出焉非全無簡稽者
玉府
凡王之獻金玉兵器文織良貨賄之物獻字當屬在下
者與后妃獻繭相類觀下句受而藏之可見矣言凡王
家之獻来諸物玉府受之也若獻字屬王則與下好賜
重且自尊賜卑不當云獻獻雖隣國不得稱富鄭公所
以與金人力爭也齊侯来獻戎捷春秋惡其威我而斥
之耳齊曷嘗尊魯哉馬昭難王肅引君洗玉爵獻卿然
此獻字對酢為義天地祖宗臨之雖天子亦當自貶以
合萬國之歡心與饋獻之獻不同
不云五十言十五者亦誤
愚按貨布重二十五銖直貨錢二十五大泉輕於貨布
則直十五貨泉宜也安得反貴於貨布而直五十乎及
閱檀弓孔䟽引鄭云貨布長二寸五分廣寸首長八分
有竒廣八分其圜好徑二分半足枝長八分右文曰貨
左文曰布重二十五銖直貨泉二十五大泉徑一寸二
分重十二銖文曰大泉直十五貨泉貨泉徑一寸重五
銖右文曰貨左曰泉直一也鄭君目所覿見言之甚詳
而孔氏亦不以為非然則誤在賈不在鄭矣
以衣服異於膳羞與所加禽獻
按膳夫惟王及后世子之膳不會庖人惟王及后之膳
禽不會註云禽獻加世子可以會之今外府共王及后
世子之衣服而云惟王及后之服不會是世子亦在所
會中矣盖世子之不會者止膳耳賈氏謂衣服異於膳
羞與所加禽獻故通世子可以會之豈以世子之膳禽
亦不會乎與所加禽獻五字可刪
掌為大裘以共王祀天之服
䟽兼四時雖本月令然春秋猶可如夏日之炎炎何按
夏小正九月王始裘月令孟冬天子始裘則此祀天當
是冬至祀天及夏正之月郊感生之帝季秋總享五帝
於明堂時司服所云祀五帝亦大裘盖如此小宗伯兆
五帝於四郊不云四時不必與月令分四時祀五帝牽
合也
天子之臣服無文亦得與諸侯之臣服同
竊疑天子之臣内諸侯也禄視外諸侯則服亦當視外
諸侯即壓於天子而稍降豈同於諸侯之臣服乎哉按
天子之上士三命中士二命下士一命諸侯惟公國一
孤四命其卿大夫從三命而下其命等於王之士故諸
侯之臣入天子之國曰某士然則天子之卿大夫固與
諸侯同下大夫雖四命出封加一等為子男亦非公國
之孤可比也
一曰散利
玩散字是散財發粟以周之不復徵還與鄉師以歲時
廵國及野而賙民之囏阨以王命施惠同平常歲時猶
周艱阨矧荒年乎若旅師春頒秋歛另是一法
論語註云六尺謂年十五
卿大夫職六尺言稍長而可征論語六尺言其幼以為
長力可使也以為幼識不足也
國中自七尺以及六十野自六尺以及六十有五
皆征之
地官卿大夫之職以歲時登其夫家之衆寡辨其可任
者國中至征之註云國中城郭也晚賦稅而早免之以
其所居復多役少野早賦稅而晚免之以其復少役多
禮書則云國近而役多故晚征早舍野遠而役少故早
征晚舍欲使勞逸輕重均而已陳鄭之說通盖鄭註役
少役多以人言陳用之則以事言役之人少則一人兼
役數事而勞甚矣非十五及六十有五所能勝鄭氏載
師註云國稅輕近而重遠近者役多亦謂役事多也
謂五官各有牛人羊人犬人豕人之等
六牲分屬五行故五官各主之司徒主牛有牛人司馬
主羊有羊人司寇主犬有犬人冬官缺無豕人而言豕
人者推牛人之類而知之也又宗伯主雞有雞人大司
馬喪祭奉詔馬牲皆於之等二字中該之矣
載師凡宅不毛者有里布凡田不耕者出屋粟凡
民無職事者出夫家之征
會稽季本讀禮疑圖譏其掊剋是大不然惟火烈故鮮
死豫示重罰所以止之非待其游惰而遂罰之也夫游
惰之害不可勝言故周公制禮不耕者死後祭無盛不
樹者死後無周棺不蠶者身不得衣帛不畜者死後祭
無牲婦人不績其麻死則不為之着衰裳法在必行庶
幾人人知懼國無游民而身家保品行全其宅樹桑麻
民就四業則無賦稅以勸之元公作用仁之至義之盡
也
宅不毛無一里之罰布天下願為之民矣
司農引孟子以其有合於周公愛民之仁盖㕓在後市
非曠土非游民斯無罰矣如䟽所言顯與經背
師氏至德以為道本
上德不德言不以德教民因循自然其德不見所謂常
道盖自然長生之道以無為養神無事安民與至德以
為道本絶殊彼云失道而後德何嘗以德為道本乎
義衰而聘行玉帛
此河上公註老子失義而後禮句也禮之為禮不止聘
行玉帛老氏以禮為偽故極言禮不如義義不如仁仁
不如德下德不如上德德不如道可道之道不如常道
周禮一書與老子相反就老子看来文武成康正是先
義而後禮者也曾子問篇老𥅆石梁謂非作五千言者
信夫
凡國之貴遊子弟學焉
杜子春云遊當為猶言雖貴猶學非也若經云貴子弟
遊學焉則其說可矣今云貴遊當從鄭註按秋官諸子
職國子存遊倅䟽云遊是遊暇未仕之稱盖與此貴遊
同
和難
調人凡和難父之讐辟諸海外凡仇人王法所當討而
使之辟者會赦也辟諸千里之外盖亦以放流之罪加
之仇既遠辟矣為子者即欲報而無從先王於是和之
曰而亦可以姑置乎若其人反来還於鄕里欲報之時
先言之於朝士殺之無罪
與之瑞節而以執之
禮書云調人凡和難勿辟則與之瑞節而以執之此琰
圭耳則琰圭不特施之使者民亦與之也按此則與之
之字指報讐者矣鄭註則指調人當從鄭氏盖和之而
勿辟必彊弗友者也調人力不能制故以王命制之若
報讐者非一人安能人人而與之琰圭即與之琰圭安
能制彊弗友之人哉
謂父母兄弟師長嘗辱焉
此辱字乃辱之大者若止失口失色如何可殺殺之何
可言義哉
奔者不禁
鄭註坊記云有幣者必有媒有媒者不必有幣仲春會
男女之時不必待幣盖據媒氏奔者不禁而言媒幣俱
不容缺但女年踰二十夫家或不能偹禮恐為強暴所
汚不得已而出於奔又值上之人令會男女不禁以祛
怨曠可也非是時則禁此義惟可與權者知之
三日而舉之
註謂沒入官浩竊疑之夫民得遺物貨使置於貨之肆
馬使置於馬之肆則失主求之易何其公也三日莫認
而沒入官不亦私乎以公律人而不克以公律己欲民
之服也難矣揆之情理當是聽拾得者取之耳秋官朝
士凡得獲貨賄人民六畜者委於朝告於士旬而舉之
大者公之小者庶民私之此却甚公盖俘獲之物本屬
國事公其大而私其小於人情事理為宜亦委於朝十
日者恐其託言俘獲而不實也
周則㕓有征上文㕓布是也
愚按㕓布是邸舍之稅盖㕓是官之邸舍乃官所造而
人置貨物於其中故有稅非征其貨也故曰㕓而不征
若以㕓布為征則㕓即征矣而字轉不得
云不征者非周法
按司市凶荒札喪則市無征是不征亦周法也孟子盖
覩當時之困故直云不征以勸人君恰合周文公制禮
之意吾知周禮一經惟孟子能行之矣
以國服為之息
國服為國服役耳以是為息資其力不虧其財也當視
貸之多少而差等焉不然民貧而貸之而必索其子金
貸之適以害之矣以上臨下胥吏為奸民復奢於用而
艱於償弊可勝言歟若王莽之計嬴荆公之青苗借經
以自文者不如無經之為愈也
中地下地外内同皆三百畆耳
皆三百畆據鄉遂下地而言若中地則皆二百畆惟上
地遂多於鄉五十畆之萊按䟽謂中地下地外内同只
是畆數同其美惡亦有不同盖鄉之家二百畆皆一易
之地而遂則田百畆萊百畆優於鄉矣鄉之家三百畆
皆再易之地而遂則田百畆萊二百優於鄉矣
宗人
乃立春官宗伯註鄭司農引夏父勿忌為宗人按春秋
内傳本作宗伯外傳魯語弗忌曰我為宗伯宗人雖亦
掌禮之官但位卑權輕能擅為逆祀歟
籥師
宗伯籥師註去其有聲者廢其無聲者二句出公羊傳
爾雅釋詁廢止也郭璞註替廢皆止住也籥無聲不聞
於外故不去
不入兆域
冡人凡死於兵者不入兆域註云戰敗無勇投諸塋外
以罰之竊疑因戰致死則非偷生者矣而以無勇受罰
是以成敗論人也重汪踦與公叔禺人死於郎仲尼稱
之曰能執干戈以衛社稷豈反以為無勇哉故隋文帝
仁夀元年詔曰投生殉節自古稱難隕生王事禮加二
等而世俗之徒不逹大義致命戎旅不入兆域虧孝子
之意傷人臣之心興言及此每深愍歎且入廟祭祀並
不廢闕何至墳塋獨在其外自今以後戰亡之徒宜入
墓域良是且禮有云春饗孤子故顔庚之孤子晉猶受
五邑之賞服車而朝豈其子受賞而其身反受罰哉意
經所謂死於兵者當指負氣輕生不顧其親如鱄設諸
之流
言鸞車象人
象人從葬哀死者之索居也而孔子謂為不仁盖因季
世用殉而致慨耳流弊至此凡事皆然豈先聖所及料
乎
中古用俑周公盖因之非公所制玩始作俑者句盖不
知其何許人也
孝經說曰
註䟽極詳辨顧不免雜以緯侯為後儒所訾漢時禁緯
鄭乃改緯為說鄭志答張逸云嫌引秘書違禁故諸所
牽圖讖皆謂之說抑何溺於此而必欲引之乎唐時不
禁故賈氏援引尤多且以緯書不見不可測量為貴好
而知其惡洵乎天下鮮矣
康成云孔子雖有聖德不敢顯然改先王之法隂書於
緯藏之以傳後果爾何以自言述而不作歟經觧引君
子慎終如始差若毫厘繆以千里是易緯文不作孔子
之言緯書究為何人所作歟
貍首
樂師諸侯以貍首為節註云貍首曾孫按射義所載詩
曰曾孫侯氏四正具舉大夫君子凡以庶士小大莫處
御於君所以燕以射則燕則譽殆即貍首樂章盖貍首
者樂會時也詩云御於君所以燕以射非樂會時歟貍
首射首不朝者也詩云小大莫處非射首不朝者歟吕
氏引原壤所歌然其詞䙝亦足以為射節歟
則磬無不編
疑亦有特磬盖磬不言編者編不編皆教之
筮短龜長主於長者
䟽云龜知一二三四五天地之生數知本易知七八九
六之成數知末盖以知本為長知末為短按孔穎逹云
象所以長者以物初生則有象去初既近且包羅萬形
數短者數是終末去初既遠推尋事數始能求象宋林
唐翁亦云象在先數在後故以先為長以後為短俱與
賈氏互相發明
上則䟽而遠下則親而近
疑上下各兼親䟽遠近不分屬
彼無相見字鄭以義增之
按公羊傳曰古者諸侯必有會聚之事相朝聘之道號
辭必稱先君以相接鄭註相見二字盖以代會聚朝聘
云云省文耳
明知兼有冠者童子可知
舞人即兼有童冠何得引論語曾點之言點言風乎舞
雩豈舞乎舞雩耶䟽以童冠為舞人則點特一舞師耳
尼父乃喟然與之耶
檮杌謂惡獸春秋者直史不避君之善惡事
同檮杌故謂春秋為檮杌
不避君之善惡必登青史其臣直其史信矣賈氏乃以
為事同惡獸歟當從子朱子取記惡垂戒之說
入齎於職幣
程子謂必有關雎麟趾之意然後可行周官之法洵不
刊之論也如巾車職毁折入齎慮其不甚愛惜致官物
易壊耳夫物必有毁若一切責償民何以堪故馬質云
馬死則旬之内更旬之外入馬耳以其物更其外否車
毁當放此
魯公伯禽之時則三軍
按上文云此大國次國小國皆以命數同者軍數則同
魯是侯爵僖公之時其實二軍夫伯禽始封侯僖特因
之謂始封時獨有三軍寧不自相矛盾
又按孟子則以公侯均為大國故云皆方百里公羊其
餘大國稱侯何休註云大國謂百里也若然伯禽有三
軍僖公時亦當有魯頌公徒三萬之言為不誣也春秋
襄公十有一年作三軍未必前無三軍也特以出於武
子之私非復舊制故曰作玩傳自明
一軍則二府六史
䟽云不言府二人史六人而逆言其數者欲見所置非
常似鑿竊疑二府六史因上一軍為文取便耳此特句
法變化何關倒文見義耶
軍事主嚴雖卑得同號
序官家司馬䟽云司馬主軍事嚴凝為主須辨尊卑故
依司裘卿不得稱諸侯者為家不入都中然則軍事嚴
凝尊卑須辨矣今䟽大司馬職乃云雖卑得同號號既
同尊卑又奚辨乎按經號實不同自大司馬卿之下或
曰小司馬或曰軍司馬或曰輿司馬或曰行司馬或曰
兩司馬或曰公司馬此皆國司馬也又曰都司馬王臣
為之遥掌都内又曰家司馬則不使王臣為之尊卑未
嘗無辨也
降圍邑
邑曰圍未降也未降而降之環人職也如此看降字方
與摶訟揚一例註云邑欲降者受而降之既欲降矣又
何事降之哉
未殯已前無問尊卑皆哭不絶聲大斂之後乃
更代而哭亦使哭不絶聲
按士喪禮小歛之後乃代哭喪大記乃官代哭亦在小
歛後然則此䟽未殯已前當作小歛已前大歛之後當
作小歛之後鄭註所謂未大歛也喪大記集註未殯哭
不絶聲是相代而哭聲不絶與此不同
經所云上者皆據近王為上不據隂陽左右也
北上者近王為上矣東上西上者亦近王為上乎愚按
三公答君尚右屬隂也王族故士虎士在路門右則南
面東上大僕大右大僕從者在路門左則南面西上或
上左或上右統乎門也孤東面北上卿大夫西面北上
或上左或上右近王也所上不同總要朝儀整肅耳
彼四月不合擊鼓之月
四月當作六月按春秋莊公二十五年六月辛未朔日
有食之鼓用牲於社傳曰非常也惟正(去聲)月之朔慝未
作日有食之於是乎用幣於社伐鼓於朝云非常者禮
天子伐鼔於社責羣隂諸侯伐鼓於朝以自責不鼓於
朝而鼓於社非常矣且天災有幣無牲不用幣而用牲
又非常矣非謂不合擊鼓也又按昭公十七年夏六月
甲戍朔日有食之平子云惟正月之朔慝未作日有食
之於是乎有伐鼓用幣禮也其餘則否而太史曰在此
月也當夏四月謂之孟夏盖周季夏六月當夏后氏孟
夏四月於卦上下皆乾所謂正陽月也而隂即侵陽正
月繁霜詩人所為憂傷也日食天變之大者夏書曰辰
弗集於房瞽奏鼓而四月純陽隂氣未作其災尤重非
不合擊鼓特不合鼓於社且用牲耳乃祝請幣用於社
以求救於上公而平子卒不從故昭子知其有異志而
譏其不君君也
七尺以上為騋
爾雅騋牝驪牡玄駒褭驂郭璞註曰詩云騋牝三千玄
駒小馬别名褭驂耳鄭氏引以證庾人其句讀異是以
牝驪及牡玄皆屬騋駒與褭驂於騋無當連引之耳
二男五女三男二女
職方氏辨九州之國或男少女多或女少男多按鴻列
子曰土地各以其類生故山氣多男澤氣多女
度作詳刑以詰四方
按吕刑本無詳字下經告爾祥刑蔡傳云刑凶器也而
謂之祥者刑期無刑民恊於中其祥莫大焉今鄭書作
詳則是詳審之義與祥不同
束矢鈞金
齊語曰桓公曰齊國寡甲兵若之何管子對曰制重罪
贖以犀甲一戟輕罪贖以鞼(求位切)盾一戟小罪讁以金
分宥間罪(刑之疑者)索訟者三禁而不可上下坐成以束矢
(求訟者之情禁之三日使審實其辭而辭定不可易獄訟之坐將成使入一束十二矢不入則曲曲則伏兩造)
(皆入乃聽之)美金以鑄劍戟惡金以鑄鉏夷斤欘甲兵大足
大司寇束矢鈞金何乃與管子之術相似耶何休謂周
禮戰國隂謀之書以此然非公本心敬仲竊其說耳竊
其說而行盖罪當而人服也其才視後人竊周禮之形
似者固勝十籌
一束十二矢本韋昭註鄭氏註周禮則云束矢百箇毛
氏釋詩則云五十矢曰束
賈䟽云禁民獄訟不使虚誣之事言禁者謂令先入束
矢不實則沒入官若不入則是自伏不直是禁民省事
之法也按此云不實則沒入官盖實則還之矣兩造之
矢沒入以示罰還之則不貪一入一不入不待聽而曲
直分則直者之矢亦還鈞金同元公制禮不使民虚誣
管子竊之以足甲兵虚誣不亦甚乎
外朝在雉門之外則亦在庫門之外也
後鄭本以外朝在庫門外臯門内盖以天子五門一曰
臯二曰庫也此云雉門外相沿先鄭二曰雉門未及改
駁耳朝士註始駁先鄭二曰雉門而改庫門居二以雉
門為中門則不謂外朝在雉門外矣知不在中門外者
中門外左有廟右有社不得置外朝可知故小司寇註
在雉門外朝士註又云庫門外二註似離實合惟公彥
能通之
以五聲聽獄訟
秋官有辭聽色聽氣聽耳聽目聽古人誠朴民情可求
也今則曲而巧者反似可信直而愚者反似可疑欲以
五聲聽之非十分明慎不可
䟽云要辭定訖恐其濫失更以五聲聽之然則正是詳
慎之極正是哀矜勿喜之心非專恃五聽以為斷也
云夏刑以下據吕刑而言
註引夏刑臏辟三百宫辟五百而吕刑則腓罰五百宫
罰三百罰與辟不同其數又不同竊疑鄭引夏刑非吕
刑賈君特未之見耳穆王時吕侯訓夏贖刑盖吕刑本
之夏刑而夏刑又本之舜典贖刑歟舜典流宥五刑刑
言五金作贖刑不言五五刑不皆贖可知意夏書亦未
必五刑皆贖也呂司寇特託此歛財以中穆王之欲耳
大辟皆贖則富者皆得殺人故致耄荒之譏雖然較之
貪而且酷者則固有間也夫
掌戮
曲禮云刑人不在君側公羊云近刑人輕死之道也而
秋官掌戮墨者使守門刖者使守囿盖曲禮公羊言其
常而盛朝則人皆向化不必拘拘耳
以焚石投之
焚石即今石灰也故䟽云石之燔燒得水作聲使水蟲
驚去不曰石灰而曰焚石取其熱也
王事
大行人凢諸侯之王事注引孟子曰諸侯有王孟當作
曹左傳云諸侯有王王有廵狩以大習之非是君不舉
矣乃曹劌諫魯君如齊觀社語也
惟上相入
上相兼擯介惟字對其餘擯介不入而言後經唯君相
入唯字對客之上介不入而言
焉使則介之
故書焉為夷鄭謂夷發聲按三年問云焉使倍之又云
焉使弗及也陳註云焉語詞聲口同盖在上為發聲在
下為助句皆語詞耳三年問註䟽則云焉猶然也然猶
如是則與此行夫註䟽殊
勞上介亦如之
此句是聘禮經文不當屬鄭註之下
非謂梓榎為一而云然也
按爾雅釋木郭景純註槄山檟云今之山楸註椅梓云
即楸朱子云梓楸之疎理白色而生子者齊民要術云
梓名角楸又名子楸朱子又云檟梓也是梓檟為一也
故鄭云梓榎屬
假令輻近轂處圍六寸也
語意似未足按經云三分其股圍去一以為骹圍疑六
寸也下缺則近牙之骹圍四寸一句
四四十六丈六尺七七四十九
丈六二字衍前七七四十九句以尺言此七七四十九
句以寸言
以湼染紺則黑於湼
按淮南子所謂黑於湼殆即紺歟纁入黑汁則為紺只
一入黑耳安能黑於湼歟紺又入黑或可黑於湼矣且
云以湼染紺明非以湼染纁可知
後鄭不從以從故書為五寸五寸是璧文之缺
亂存者
子春破故書五寸當從經七寸良是後鄭非不從特原
其所以書五寸之故耳子男執璧五寸經云躬圭乃伯
所執伯七命則圭七寸故書五寸當是璧文簡策缺亂
遂在命圭之下
案十有二寸
先鄭云案玉案也後鄭云玉飾案也三山陳氏曰玉人
所言皆玉器非玉飾之器遵先鄭也後鄭主玉飾則案
不止尺二寸故以棗栗為加於案䟽因云案十有二枚
案案有棗栗故棗栗十二列然上經言寸者屢矣而此
獨改寸為枚乎若依先鄭玉案則如下經璋邸射素功
以致稍餼義亦可通此王后法有玉案以致棗栗諸侯
夫人勞賓則無之且止二竹簠耳無十二純九純五之
差
簋法圓今此竹簋方為之者此或棗栗與黍
稷異也
按舍人註方曰簠圓曰簋而聘禮夫人使下大夫勞以
二竹簠方原係簠字註云以竹為之狀如簋而方然則
玉人註引彼作簋字盖誤耳賈氏何必曲為之說歟
庾本有二法
經陶人庾實二觳豆實三而成觳則二斗四升為庾一
法也䟽引小爾雅聘禮記左傳註則皆十六斗為庾又
一法也
惟若寧侯
註云若猶汝也竊疑下云毋或若女不寧侯則指所射
之侯為汝矣抗而射女亦指不寧侯則寧侯非所射之
侯矣若寧之若當與下若字同訓為如勉之而且戒之
也詒女曾孫諸侯百福此女字則指羣臣禱之也此王
者射而祝侯之詞故曰女曾孫諸侯
棄中央一夫之公田就八家之私田以稅之
愚按季世俗偷不盡力於公田公田之入少矣故宣公
既取公田又履畆而税以益賦且懲民也盖魯之十二
自宣公始若棄中央而税畆家取十畆止八十畆耳以
荒易熟亦未為厚歛矣
鄉遂為溝洫為貢法言十一亦十外稅一者也
竊疑貢法民得百畆以十畆為税是十内取一與助法
不同助法民實得百畆君另得十畆乃是十外税一也
先儒謂九一輕於十一以此
又疑載師職園㕓二十而一近郊十一遠郊二十而三
稍縣都皆無過十二皆就夫税之輕近重遠近者多役
故輕近也如前說則重近輕遠矣當依賈䟽䟽謂十外
税一殆民亦實得百畆而所貢在外耶王制孔䟽云郊
内亦十外税一假令治一夫之田得百一十石粟而貢
十石是亦十外税一也
鄭以為入隈
按左傳秦人過析隈入而繋輿人以圍商密昏而傳焉
析楚邑即白羽隈隠蔽處秦從隈入而繫縳輿人詐為
克析得其囚俘又恐商密知囚非析人故昏暗而後傅
城此兵法也傳原有入字賈乃謂鄭為杜撰耶
恒角而達引如終紲非弓之利
衍文也上二節下一節俱言為弓之利中間不得重明
達角之不利一條
朝君入由闑西亦拂闑
嘗疑君入當由門中主君闑東門中朝君闑西門中儐
介俱稍偏拂闑兩君不必然又思大夫中棖與闑之間
則上介随君後拂闑大夫在後稍西中棖闑士又在後
稍西拂棖也上擯随君後拂闑大夫在後稍東中棖闑
士又在後稍東拂棖也兩君皆拂闑示相親賈䟽亦通
盖常時出入由中門賓主偕行則拂闑耳
十三經義疑卷六
