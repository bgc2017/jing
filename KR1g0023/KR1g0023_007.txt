十三經義疑卷七
華亭吳浩撰
儀禮
若士之子則四十強而仕何得有二寸為士自
加冠
竊疑註引齊語士之子恒為士以證主人玄冠朝服是
父為士童子任職居士位年二十而冠是冠者亦為士
冠者即主人之子也故云士之子恒為士䟽乃云士之
子何得有二十為士詞意不符與前䟽亦矛盾若士二
字或當作庶人耶
小記云大夫冠而不為殤大夫身已加冠
愚按喪服小記丈夫冠而不為殤與婦人笄而不為殤
相對孔氏易丈為大而以証大夫之有冠不以二十之
年始何居
賢者恒吉
十三經義疑卷七
華亭吳浩撰
儀禮
若士之子則四十強而仕何得有二寸為士自
加冠
竊疑註引齊語士之子恒為士以證主人玄冠朝服是
父為士童子任職居士位年二十而冠是冠者亦為士
冠者即主人之子也故云士之子恒為士䟽乃云士之
子何得有二十為士詞意不符與前䟽亦矛盾若士二
字或當作庶人耶
小記云大夫冠而不為殤大夫身已加冠
愚按喪服小記丈夫冠而不為殤與婦人笄而不為殤
相對孔氏易丈為大而以証大夫之有冠不以二十之
年始何居
賢者恒吉
玉藻凡燕食婦人不徹集註弱不勝事也故舅辭之令
宰徹知有宰者記云舅答拜宰徹姑不辭者婦將餕其
饌不必辭易醬有司易姑饌之醬也古人用指𠯗(子合反)
醬故易
參義訓辭為言盖醬為饌本舅命易之故燕禮公自設
醬
云非敢於義不便故不從今文
果爾則下經擯者對曰某也命某某非敢為儀也何義
又便乎前䟽固云今古文二者俱合義故兩從之非與
不盖俱合義者也
異日則出迎同日否
等士耳甲至乙門乙出迎乙至甲門還贄甲獨不迎乎
日雖同宅則異矣經不言出迎出迎可知也惟大夫於
士不出迎
主人先坐左賓先坐右
愚按䟽與註不符註云說屨主人先左賓先右則主當
先坐右而說左賓當先坐左而說右主在東先說左賓
在西先說右故得相向若主先坐左則說右矣賓先坐
右則說左矣相向云乎哉
公命長
命長謂使選年長者小臣作下大夫二人媵爵盖下大
夫中之長者歟卿則尊小臣不敢使士則卑不敢使之
媵爵於公也下經云小臣又請媵爵者二大夫媵爵如
初請致者若命長致則又二大夫中之長者歟故云一
人待於洗南長致者阼階下再拜稽首洗象觶升實之
坐奠於薦南降與立於洗南者皆再拜稽首送觶所以
命長尚老成人
若膳觶也則降更觶
膳觶之必更以其為君之觶故不敢用賓用之者公命
不易耳若無公命前已易觶矣此不須更云若膳觶也
若者不定之辭
小臣師詔揖諸公卿大夫諸公卿大夫西面北
上
應云小臣師詔揖諸公卿諸公卿西面北上其下别言
揖大夫大夫皆少進䟽曰誤衍大夫大夫四字但經有
大夫大夫四字連者而實非也
君降拜若為君拜既爵也
似當云若為君既爵拜也盖君之卒爵所以酬我君以
我故卒爵敢不拜嘉若云為君拜豈君尊不拜既爵而
我反為之拜歟君既不拜既爵矣又豈為君將拜而我
先拜歟皆難通矣
勞者再拜稽首受
註云稽首尊國賓也盖賓為君使敬使即以敬君故彼
此皆稽首春秋傳齊侯稽首而魯侯不答魯誠可責矣
齊侯之恭其亦不近於禮矣夫
賓受棗大夫二手授栗
竹簠方受斗二升大夫右手執棗左手執栗賓受棗之
時想是二手受而授者則不能二手以栗在左手也既
受棗則右手空矣自應二手授栗以致敬
公再拜送賓不顧
此賓不顧是序事之辭非上擯復命之辭註䟽因魯論
而附會之遂謂孔子攝上擯然孔子非上擯也玩魯論
揖所與立左右手則子為承擯可知盖卿為上擯立於
子右士為紹擯立於子左子在上擯紹擯之間故傳主
命出則揖紹擯傳賓命入則揖上擯也斯時上擯不復
命子特代之以紓君敬耳若夹谷之會則以孔子德盛
君命使相居宗伯之任宗伯為小司馬兼官非正卿至
攝行相事盖攝正卿又在夹谷會之後
崔靈恩云諸侯三卿司徒兼冡宰司馬兼宗伯司空兼
司寇三卿之下則五小卿為五大夫故周禮太宰職云
諸侯立三卿五大夫也五大夫者司徒之下立二人小
宰小司徒司馬之下以其事省立一人為小司馬兼宗
伯之事司空之下立二人小司寇小司空崔本何休馬
氏陳氏俱遵此惟王朝有大司寇諸侯無雖正卿猶不
敢稱大也史記謂魯以孔子為大司寇而綱鑑因之若
然豈魯有六卿如天子耶又按杜洩對季孫曰孟孫為
司空則孔子由中都宰為司空亦小司空耳
賓奉幣庭實從入門右
因奉君命問卿而奉幣私面是己君與彼相交若入門
左則似以己交彼故不敢前朝服問卿時入門在可知
夫私事自闑東外臣之禮也敵賓非降等以奉聘而私
面故雖敵賓謙若降等然變於問卿也賓北面授幣亦
是尊大夫所以尊之亦是以其與己君相交
燕禮主國大夫食賓賓受侑幣再拜稽首主人送幣亦
然盖聘賓奉使不敢以賓禮自居主人食賓又是助其
君敬賓故皆稽首
入門右為若降等然曲禮曰客若降等
鄭註若降等然謂賓雖與主敵而謙如降等者然也與
曲禮若字不同客若降等則就主人之階此若字從平
等之客轉落玩曲禮全文自見
命之成拜
註云賓雖終拜主君之意猶為不成䟽云主君雖辭賓
猶終拜於下盡臣之禮為成拜主君之意猶以為不成
故命之升成拜愚竊謂賓未嘗終拜也按經賓西階東
北面答拜擯者辭拜也纔一拜耳公以賓不聽擯者故
當其拜時又自降一等辭之擯者恐賓又拜故云雖將
拜興也賓將欲再拜見公降蹵然不安歴階升以止公
賓升公亦升而猶不敢拜乎上也將降階而終拜焉公
見其不拜是以命之成拜於階上若賓既終拜而又命
之拜是再拜者再也敬賓之禮如是乎
聘禮使卿至館此亦宜使卿知是司空非卿者周
禮以天地春夏秋冬六卿無致館之事司空
主營城郭宫室館亦宫室之事故知所使者
司空也
按尚書伯禹作司空傳云司空兼百揆如周以六卿兼
三公盖司空即冬官卿也註亦不言不使卿此䟽可刪
大夫以下大帶用素天子朱裏終裨以玄黃
下當作上終裨下疑缺諸侯素帶終裨以朱綠大夫素
帶裨垂十五字按玉藻士練帶居士錦弟子縞而大夫
及諸侯天子則皆素故知下當作上也天子朱裏終裨
諸侯不朱裏其以雜色為辟緣皆朱綠大夫則玄華然
則以玄黃上缺諸侯素帶一十五字可知盖天子諸侯
雜帶上朱下綠朱正陽綠少陽示體於上而布之於下
也大夫雜帶外玄内華玄天色華地色示君尊於外而
臣順於中也士雜帶則内外皆緇示質也
歠粥朝一溢未夕一溢米
或問溢字當從王肅劉逵滿手為溢之說若鄭氏二十
兩曰溢為米一升有餘則非粥矣且朝夕各一溢共米
二升二十四分升之二無乃太飽歟浩答之曰曷不考
之既夕賈䟽及均人鄭註乎既夕篇二十兩曰溢䟽
云按周禮廪人中歲人食三鬴為米一斛九斗二升三
十日之食則日食米六升四合今日食米一升餘是不
在於飽又鄭註均人云人食二鬴為無歲歲無贏儲也
則三鬴尚有贏餘二鬴僅能不飢耳二鬴亦日食米四
升餘盖古時權量甚小朝夕各一溢未嘗飽也
既練之後無朝夕哭惟有廬中或十日或五
日思憶則哭
按傳既練舍外寢註云於中門之外屋下壘墼為之所
謂堊室也䟽云止舍外寢之中不復居廬間傳云小祥
居堊室然則廬中當作堊室中惟殯後乃在廬中思憶
則哭
則妾於君體敵亦有夫義
按妾惟不得體敵故名夫為君賤於妻也但以接見君
子則亦有夫義耳若云體敵是並后匹適國亡家絶之
原然則體敵二字或接見二字之訛歟
母為長子傳曰何以三年也父之所不降母亦
不敢降也
客有問於佘曰綱目亦有可疑如書魏太后馮氏弑其
主母也而書弑乎余曰大易扶陽抑隂春秋日食必書
喪服為母輕於為父長子為祖禰正體因母不降况慈
母乎凡長子皆然况為君者乎馮氏所撫李夫人之子
其為君非大無道者母以滛亂而不相容得罪於宗廟
社稷多矣春秋之義絶不為親朱子正其名曰主斷其
罪曰弑知此義而牝雞可以無晨敝笱可以無刺君臣
父子夫婦之位定而天下平矣
出妻之子為母云云
日知錄云出妻之子為母此經文也傳曰出妻之子為
母期則為外祖父母無服此子夏傳也傳曰絶族無施
服(施以被反在旁而及曰施禮記大傳作移)親者屬此傳者引傳援古人之
言以證其無服也當自為一條出妻之子為父後者則
為出母無服此又經文也傳曰與尊者為一體不敢服
其私親也此子夏傳也當自為一條今本乃誤連之愚
按註䟽則以出妻之子為父後者則為出母無服亦作
舊傳盖周公設經上陳其服下陳其人人皆服前之服
者一經之體例皆然不及無服此言為出母無服者舊
傳盖因親者屬一語似為父後者亦然故别言之非經
也末二句又是子夏釋為父後者則為出母無服之義
註䟽連之不得譏其誤
子幼謂年十五以下
䟽引論語六尺之孤鄭亦云十五以下是以十五為幼
也又引周禮野自六尺皆征之而云六尺謂年十五則
不以十五為幼矣彼謂子幼據十四至年一歲見子十
五受征則當飬母母有子年十五不當更嫁於義亦通
但論語注湏刪却耳
祖父之昆弟之親
祖父二字平列非王父之謂
皆以女為形以弟為聲
娣姒皆女旁是以女為形也娣女旁加弟姒女旁加以
是以弟為聲也但上有以女以字恐下以弟句法與以
女混苦作弟以為聲似較明及閱三禮圖則云弟似為
聲
子男夫人與三公夫人自闕翟以下至褖衣
何居三公夫人之服反卑於侯伯之夫人歟巾車䟽云
王之三夫人與三公夫人同乘翟車意者厭於后而降
歟三公璧服同於子男盖亦厭於王也顧三夫人之衣
與侯伯夫人同揄翟何以又異於三公之夫人歟衣既
揄翟車獨不可厭翟歟三夫人既可揄翟三公夫人何
獨不可歟
熬黍稷各二筐
熬大熬榖也大夫加粱二筐君又加稻二筐鄭氏以謂
惑蚍蜉周禮大祝職䟽云鄭以意觧之無正文以其熬
榖似蚍蜉蚍蜉見之不至棺旁竊疑熬榖既似蚍蜉物
以類聚何乃見而却走歟如謂熬榖香可食使蚍蜉戀
於此則是引至棺旁尸能免侵歟杜子春以熬筐為重
三禮圖云鬼神或依飲食孝子冀親之精有所馮依故
設重按重鬲者懸於重之罌也是瓦瓶受三升以沐米
為粥實於瓶以䟽布幕口以篾懸之覆以葦蓆則與熬
筐别矣而所以依神之意盖同
婦人不哭不踊故不得蒙如初也
不哭二字宜刪上篇辟門時云婦人撫心不哭此亦不
哭是如初矣惟主人入門不哭婦人不踊則異於初耳
脛骨象行又爼實之終始也
脛骨牲體也而行者父母之體也擬之不於其倫不敬
孰甚焉脛骨象行又五字可刪
童子將命先生並行
先生並行魯論本以童子為非禮非不專禮事之謂而
賈氏乃以證從徹者而入耶牽引將命尢無謂
以其虞卒哭在寢祔乃在廟
廟字上應添祖字盖上文以殯宫為廟即寢也虞卒哭
在寢未在祖廟中至祔祭乃在祖廟喪服小記云虞於
寢袝於祖廟是也若不添祖字則與上文廟字無别看
者恐難豁然
賓以燔從
下主婦亦拜賓註云賓女賓也則此主婦獻尸賓以燔
從亦女賓可知
必使異姓
男尸女尸盖以夫婦二人為之故䟽云孫與祖為尸孫
婦還與夫之祖姑為尸(姑當作母)若使同姓則與男尸為姊
妹無别矣
大夫以上皆以來日數
竊疑既引生與来日死與往日則殯葬為死事當以往
日數矣何云皆以来日數耶大夫以上二句當直接卒
哭之月不同者不必牽引曲禮文
諸侯朝會廢一時祭不得攝以諸侯禮大故也
愚按春官云王不與祭則大宗伯攝豈天子之禮不大
乎又前引祭統君明其義故也君亦諸侯何獨有故則
使人攝乎疑康成所云魯在東方王東廵狩廢春祭盖
以至尊時廵諸侯及其臣共效奔走况君之祖亦王之
臣以王故廢一祭諒無怨恫耳喪亦廢祭者祖之所悲
也若疾病征伐隣封會盟則皆宗伯攝
衆賓答再拜
有司徹衆賓皆答一拜以大夫尊不敢偹禮也特牲衆
賓答再拜以士賤得致禮也是一拜對再拜而言又謂
大夫之賓人人從上至下皆一一獨拜而士賓莫問多
少皆得一時再拜則一拜之一指人數非拜數不與再
拜對矣似乎夹雜
不易爵辟内子
辟内子尊卑之等也易爵男女之别也欲明尊卑何事
不可而必使男女無别乎疑經酢如主人儀只指祝酌
授尸尸以酢主人主人拜受角尸拜送耳前經無不易
爵之文則如字中原不兼此事
是以孔子世家云魯郊不致燔爼於大夫孔子
不脱冕而行
言魯郊則是孔子助君祭矣以不致燔爼而行則爼當
君使人歸之矣奈何引史記以証大夫以下使人歸爼
耶與前文若助君祭必自徹其爼亦背
古者或剔賤者刑者之髮以被婦人之紒為飾
竊疑賤者二字當刪盖刑者之髮剔之以示懲可也賤
者之髮剔之以歛怨可乎哉賈䟽引衛莊公見巳氏之
妻髮美使髠之以為吕姜髢辱及不辜遂至殺身正可
為恣意凌人者戒鄭註謂古者或然亦屬疑而未定之
辭
酌以酢
下大夫不賓尸主婦致爵於主人主人卒爵拜主婦受
爵酌以酢註云自酢不更爵殺按自酢對上尸以酢主
婦禮誠殺矣爵不更亦不洗非徒禮殺有合巹同牢之
義焉第云殺也將非夫婦而亦可乎
十三經義疑卷七
