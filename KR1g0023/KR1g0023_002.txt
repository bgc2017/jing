十三經義疑卷二
華亭吳浩撰
書經
五玉三帛二生一死贄
此九字蔡傳以為當在肆覲東后之下詞意誠順然公
羊鄭伯使宛來歸邴何休註引書亦不改疏以五器為
卿大夫上士中士下士授羔雁雉之器謂如者以物相
授與之言器各異飾周禮飾羔雁雉執之皆去器則如
五器正宜在贄字下蓋古人文參差錯落於理亦無碍
也
舞干羽于兩階
干武舞羽文舞武在西階文在東階武舞先文舞後凡
經言舞皆先干而後羽漢之樂先武德而後文始唐之
樂先七德而後九功樂有聲容韶舞容也而聲可想矣
德兼中和韶舞和也而中亦致矣
禹貢九州
宋陳用之以九州之名為大禹所立竊疑禹治水時尚
為虞臣安得擅改十二州之制乎當從蔡傳書序禹别
九州以洪水泛濫區域莫辨而别之非禹始建之也即
曰貢金九牧亦必在即位之後矣
爰立作相
體元者君而調元者相相得其人則天下治相不得其
人則天下不治人君立相蓋可忽乎哉而書載高宗之
於傅說得之夢寐恍惚之間則何以故王制云凡官民
材必先論之論辨然後使之即庶司百執事猶必慎簡
若此况以社稷之重民人之衆一旦而授之一人其所
係非渺小矣乃不察其言不審其行事徒以一夢之故
而遂使秉國之鈞其能免折足覆餗之誚乎史記有與
之語果聖人之說而書不言九峯以為省文抑知其文
則不可省也且知人則哲惟帝其難之而立談之頃遽
信其聖而畀之大任信如太史公所言其立相已為不
慎矣先儒劉氏陳氏皆以傅說為高宗之故人良然按
高宗之父小乙慮其不知稼穡之艱難而使之居于闤
闠之間故其自言曰遯于荒野入宅于河周公作無逸
以戒成王亦曰其在高宗時舊勞于外爰暨小人夫小
人者小民也草澤中自有英雄版築間豈無賢哲高宗
舊學於甘盤寧遯野之時遂無親師取友之益哉意必
熟察傅說之言熟審傅說之行事以沃心而輔德非一
日矣洎乎作其即位欲得說而相之顧以草野之夫驟
舉而加諸卿尹大夫之上恐舉朝之人起而駭之于是
託諸上帝之所賚以懾服乎人心殷人尊神其斯之謂
與或謂孔子夢見周公夢亦豈無可據者余曰夢有有
因亦有無因即其有因者亦苐夢夢然而非真也孔子
之夢周公蓋以公之神在天故格之來格而非傅說比
也以生存之人未經謀面安有夢之而肖其形者或又
謂穆叔之於䜿牛昌黎之於東野非生存之人未經謀
面者與余曰才人互相標榜自古皆然丹篆之吞撫掌
之笑豈堪盡信至左氏所載不足信者尤多固不止穆
叔之夢耳周禮太卜掌三夢之法一曰致夢二曰觭夢
三曰咸陟註云夢者人精神所寤可占者又云經運十
其别九十註云王者於天日也夜有夢則晝視日旁之氣
以占其吉凶夢若真奚以占為又眡祲云歲終則弊其
事若然雖占之猶不必皆中也安有夢中之人審象旁
求而竟有維肖者哉故曰傅說者高宗之故人耳求得
之而令之相原無待與之語而非省文也然則千古之
立相莫慎於高宗而豈其忽之也哉
爰立作相(其二)
余嘗本劉道原外紀作論以帝賚之夢為高宗托詞既
而思之知欠圓通也夫夢者因也是夢也寧必無之特
非由夢而得說乃欲相說而形為是夢耳彼其舊勞於
外爰暨小人則於版築間之傅說固必有如蘭之契矣
一旦即天子位不見說者有年則思之必深周禮有思
夢覺時思之而又愛之重之因而夢之一若上帝之賚
之張子厚云寤所以知新于耳目夢所以緣舊于習心
假令傅說非高宗之故舊何遽欲以代言而審象旁求
且能維肖也乎即或肖焉豈無貌似孔子之陽貨而不
察而命之相乎置相乃王朝第一大事余故不揣固陋
復作此論以備參考焉
武成
或問孟子於武成秖取二三策孔子何以不刪愚謂血
流漂杵商人所以洩其憤孔子存之警暴君也孟子恐
人藉口於武王故云不可盡信防叛臣也史臣不無言
之過而聖賢所見不同搃為天下萬世計耳
肆朕誕以爾東征
金縢有雷風之變大誥惟占卜之從成王之東征奉天
道以立君道也不然元公避矣王復不行乾斷周之宗
社不幾岌岌乎殆哉
朕復子明辟
孟子有復於王者朱子註復白也若訓朕復復字為還
明字不亦贅乎代王為辟之說始於荀卿(荀子云周公負扆而坐諸)
(侯趨走堂下)盛於漢儒造為明堂位周公踐阼之文又誤解
尚書以附會之謂復子明辟為還政之事謂誕保文武
受命惟七年為致政之時至使王莽假託經文泰然居
攝炎漢幾熄干戈四起甚矣邪說之為害非淺尠也
上服下服
吕刑蔡傳云事在上刑而情適輕則服下刑舜之宥過
無大是也事在下刑而情適重則服上刑舜之刑故無
小是也最為平允蓋過雖大而亦宥所以開其遷善之
途故雖小而必刑所以動其畏罪之念意論輕重之序
慎測淺深之宜明刑之弼教也以此周禮小司寇註云
上服墨劓也下服宫刖也是以形體分上下矣然上文
言斷庶民獄訟之中司刺言求民情斷民中而施上服
下服之罪則上服下服之義亦當與蔡傳同
十三經義疑卷二
