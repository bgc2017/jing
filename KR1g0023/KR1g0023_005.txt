十三經義疑卷五
華亭吳浩撰
禮記
矜我慢物中人不免若有心而無迹則於物無傷
孔疏以長敖為著迹之稱竊疑當兼内外蓋凡人之情
由心而發但制其外則病根未除將有一發而不及制
者與原思以不行為仁將毋同
曾參不在四科而子路入四科故曾參心服之
四科就從於陳蔡者言非此外皆劣也一貫之傳曾氏
在端木氏之上直與子淵比肩其服子路是其虛懷子
輿不以不在四科絀季路不以得在四科優也
不服闇不登危
服闇不知而作也登危行險不循理也妄作行險取辱
之道也身辱親亦辱孝子懼焉
尸必式
尸在廟門外則疑于臣君在廟門内則疑於君乃君自
下之而尸僅式焉非倨也遜避不敢當之意也此與聘
于隣國君若迎拜則還辟不敢答拜相似若非在車則
必還辟矣車中不便為此容故式之以示遜避之象其
式也殆有踧踖不寧而異於平時之式者歟
刑不上大夫
此非不刑也有罪先議議所不赦則削其爵而刑於甸
師上加也當其為大夫刑勿加矣惟王朝之大夫則然
若侯國之大夫肆諸朝士則肆諸市王朝之士亦肆諸
朝
今為士提物更在帶下
上經云提者當帶謂屈臂當深衣之帶而提挈其物也
則提不在帶下矣孔疏士則提之既云即上提者當帶
何以又云更在帶下歟
魯人以臧紇有功立其異母兄臧為
臧為之立無廢二勲也二勲文仲宣叔也季孫用孟椒
之說盟臧氏曰無或如臧孫紇犯門斬關則固以紇為
惡臣功於何有
山澤之所出
疏引羽毛齒革君地生焉按此係重耳荅楚成王見已
無以報楚非數之以對成王問也孔氏特以羽毛齒革
明山澤之所出耳
魯昭公取同姓孔子不仕昭公既先諫
按孔子生於㐮公二十一年㐮公在位三十一年而薨
公子稠十九歲矣孔子甫十一歲耳昭公之娶孔子何
以能先諫歟且仕乃可諫而正義已云不仕矣既字恐
是不字之譌
孔氏之不喪出母自子思始也
廣安游氏曰不喪出母古禮之正也孔氏喪出母孔子
行之而非以為法今禮家為出母齊衰杖期此後世之
為非禮之正也又張子曰聖人則處情子思則守禮出
妻不當使子喪之禮也子於母則不可忘若父不使之
之說盟臧氏曰無或如臧孫紇犯門斬關則固以紇為
惡臣功於何有
山澤之所出
疏引羽毛齒革君地生焉按此係重耳荅楚成王見已
無以報楚非數之以對成王問也孔氏特以羽毛齒革
明山澤之所出耳
魯昭公取同姓孔子不仕昭公既先諫
按孔子生於㐮公二十一年㐮公在位三十一年而薨
公子稠十九歲矣孔子甫十一歲耳昭公之娶孔子何
以能先諫歟且仕乃可諫而正義已云不仕矣既字恐
是不字之譌
孔氏之不喪出母自子思始也
廣安游氏曰不喪出母古禮之正也孔氏喪出母孔子
行之而非以為法今禮家為出母齊衰杖期此後世之
為非禮之正也又張子曰聖人則處情子思則守禮出
妻不當使子喪之禮也子於母則不可忘若父不使之
按左傳敬王之命蒯聵曰余嘉乃成世復爾禄次敬之
哉則蒯聵雖非父命實奉王命况輒愎而虐不足為君
既出之後遂卒于越夫子不為衛輒靈公未嘗立輒何
必以出公當立而目莊公為簒乎
孔子少孤不知其墓
註疏曲說也顔氏之歸鄒大夫實承父命何恥之有且
顔氏不以墓告子子獨不當一問乎顔氏之死孔子年
已二十有四縱不問母不可問之他人乎如聊曼父之
母可問久矣奚待殯于衢而後問乎先儒謂欲致人疑
問或有知者告之倘人第非笑之而卒無問且告者可
若何雲莊辨之良是
公無復歡樂
按太子曰吾又不樂而正義以公代吾似未切杜氏云
君之不樂為由吾也則傳文吾字有着落矣然亦覺牽
強竊疑不樂二字乃申生自言蓋君已老而居不安食
不飽非人子之所樂也言此以謝或人
踰月則其善也
孔穎達謂士數死月為三月是踰越一月然則孔子所
言踰月即是中月而禫與今制二十七月合陳氏乃
以三年之喪實二十五月蓋依三年問也然朝祥祥字
已是二十五月何陳氏以為二十四月耶
言此未病之時猶得寢卧
竊疑曾子病亟時尚欲易之豈未病時得以寢卧只是
病時偶爾失檢卧此此必須易已病未能故命元起易
焉
浴於爨室
疏謂曾子故為非禮以正其子竊疑死後之浴非必死
者之命况易簀之後反席未安而即没乎如謂反席之
前欲易之後尚可有言然曾子此時祗欲易簀神衰氣
倦何暇更及身後之浴想是曾元以厥考易簀意在謙
儉故浴亦從謙然而過矣於禮未嫺故進退失據
大功廢業
此與期功之喪不廢絲竹相反與大功將至辟琴瑟相
類楊用修云業樂簴也左傳學人舍業亦謂不習樂也
若訓為學業果可廢乎哉生人大功之服不一又加之
以期期之服又不一學之廢也屢矣惟父母之喪學雖
廢也可或曰大功誦可也其亦知學之不可屢廢者歟
而曰女何無罪與
何字疑當作之字子夏自謂予之無罪故曾子歷數其
罪而詰之玩而字與字可見若用何字而曰下須添無
罪二字作一句承子夏無罪之言而駁之
消摇於門
鄭註欲人之怪已不如東滙寬縱自適之貌為妥此見
夫子之殀壽不貳何怪焉
舉者出
叔孫武叔之母死既小斂舉者出(句)尸出戶馬氏從鄭
註也然三山陳氏禮書不改上戶字而以舉者出戶為
句亦通蓋舉尸者出戶武叔乃隨之出戶而袒且髺髮
也孔疏喪服小記亦不改上戶字士喪禮卒斂主人括
髮袒于房則出戶而袒髺髮非禮矣故子游嗤之
同爨緦
從母之夫舅之妻不應相為服或人之說非下云嫂叔
之無服也推而遠之也况從母之夫舅之妻乎若朱子
則與鄭孔異朱子蓋以甥與此二人皆不相為服故答
或問云先王制禮父族四母族三妻族二母族惟三故
母之父母之母母之兄弟恩止於舅於從母之夫舅之
妻皆不為服推不去故也由朱子之言觀之則惟舅與
從母甥當為之服耳唐玄宗時從韋縚之言加舅母堂
姨舅之服知禮者如崔沔韋述楊仲昌皆諫或曰同爨
緦者或甥與從母之夫同爨或甥幼少與舅之妻同爨
則情不容已緦可也如此解或說乃通
其徒趨而出
鄭註徒謂客之旅陳註其徒門弟子也當從陳氏
既曰明器矣而又實之
曾子蓋據周人兼用祭器明器實人器虚鬼器而言夏
無祭器故實明器之半周既實祭器則明器宜虛所謂
明器神明之也宋襄公用物太多并明器而實之故為
曾子之所譏
縓纁之類
疏引爾雅釋器二染謂之縓三染謂之纁今按爾雅縓
止一染紅色甚淡再染謂之赬非縓也且經止云縓緣
不必及纁
所識其兄弟不同居者皆弔
註以所識為死者竊疑當指生者蓋知生者弔所識之
兄弟死其同居者固弔矣雖異居者亦當弔之若所識
而死則傷之而已其不同居之兄弟未必皆素所往來
何從一一而弔之哉
或曰由魯嫁故為之服姊妹之服或曰外祖母也
故為之服
按春秋王姬乃魯莊舅之妻非姊妹比也莊公為之大
功特欲以媚齊襄耳舅如齊襄服之已為忘父之讐况
其妻乎禮舅之妻無服而乃為之大功知有母而不知
有父與禽獸奚擇焉
平公飲酒
長樂陳氏曰平公賢孟子而終于不可見尊亥唐而終
於不共治愚按孟子生春秋後時則有魯平公若晉之
平公在春秋襄昭之間何由知有孟子哉
則豈不得以其母以嘗巧者乎
註疏則豈不得以句集註引之在前然不如後說為妥
幼清前輩曰得字絶句亦通
僣於禮有似作機巧非也
以機封作機巧也非也視豐碑視桓楹僣於禮也亦非
其非相似皆不從其初故欲明作機巧之非而以僣於
禮之非况之如皇氏解豈僣濫之事猶可恕乎
庫門自外入之第一門亦曰臯門
集註蓋據魯而言明堂位云庫門天子臯門魯之外朝
功特欲以媚齊襄耳舅如齊襄服之已為忘父之讐况
其妻乎禮舅之妻無服而乃為之大功知有母而不知
有父與禽獸奚擇焉
平公飲酒
長樂陳氏曰平公賢孟子而終于不可見尊亥唐而終
於不共治愚按孟子生春秋後時則有魯平公若晉之
平公在春秋襄昭之間何由知有孟子哉
則豈不得以其母以嘗巧者乎
註疏則豈不得以句集註引之在前然不如後說為妥
幼清前輩曰得字絶句亦通
僣於禮有似作機巧非也
以機封作機巧也非也視豐碑視桓楹僣於禮也亦非
其非相似皆不從其初故欲明作機巧之非而以僣於
禮之非况之如皇氏解豈僣濫之事猶可恕乎
庫門自外入之第一門亦曰臯門
集註蓋據魯而言明堂位云庫門天子臯門魯之外朝
蠶則績而蟹有筐三句
績者自宜有匡不當資之蟹也乃蠶績無筐而蟹有匡
冠者自宜有緌不當資之蟬也乃范冠不緌而蟬有緌
兄死自宜服衰不當資之子臯也乃兄死不衰而子臯
為之衰此謠蓋嘆成人衰不由中而美成宰之有以化
之也
王制卿大夫
既云諸侯之上大夫卿又云次國之卿下當其上大夫
小國之卿中當其上大夫是卿之下又有上大夫也愚
按周官無上大夫則卿即上大夫乎故鄉黨但記孔子
與上大夫言而無與卿言之文賈公彦云春秋之義卿
稱大夫
既云小國之上卿位當大國之下卿中當其上大夫下
當其下大夫則小國亦有三卿矣又云小國二卿愚按
周禮太宰職設其參三等之國同則小國之卿亦有三
但皆再命(本典命)與大國次國三命不同耳夏官大國三
軍次國二軍小國一軍軍將皆命卿則三等之國卿數
同但命于天子者有多寡之差耳
集註或以大夫有上中下之辨或以諸侯無中大夫(周禮)
(有中大夫天子之制也)或以小國特言卿則兼三等之卿可知與
經小國二卿背蓋馬氏方氏所見不同而陳氏亦未之
折中也
其有中士下士者數各居其上之三分
徐註云此錯簡當在下章小國上士二十七人之下三
國之士自上士止故言此以足之數各居其上之三分
者謂天子及三等之國其中士皆三倍於上士下士皆
三倍於中士也非謂頫聘之士可空國而出且本文明
說中士下士如何以次國為中小國為下乎愚按鄭註
大宰職連引上士二十七人其中士下士各居其上之
三分徐蓋本之但以三分為三倍亦所未安竊疑上之
三分云者就上之數而逓加焉則為三案周禮六官中
士佐上士其數倍之下士佐中士亦然若佐上士則再
倍之天子如此三等之國當放此故云各居其上之三
分
喪三年不祭
此據宗廟吉祭而言喪畢合食名之曰祫三年之内蓋
荐之而已惟天地社稷越紼而行事不敢以私喪久廢
至于宫中五祀雖祭而禮不備既葬而後祭六宗山川
顧祭服喪服吉凶不得相干殆使人代祭耶春官云王
不與祭則大宗伯攝
祭豐年不奢凶年不儉
此承祭用數之仂而言豐年有豐年之仂祭用其十之
一不加多凶年有凶年之仂祭亦用其十之一不加少
所謂量入以為出也喪用三年之仂放此
凶年不儉
雜記祀以下牲集註謂王制云凡祭豐年不奢凶年不
儉與此不同未詳愚謂未嘗不同也蓋凶年有凶年之
仂祭用其仂較豐之仂殺矣祀以下牲固宜云不儉者
凶年之祭亦用數之仂未之或減也非謂牲牢與豐年
同
豈得謂士踰越一月乎
左傳士踰月王制大夫士庶人三月而葬孔氏通彼我
之懷故謂士數死月為三月是踰越一月如死在八月
則踰越九月至十月而葬也晉悼公於襄十五年十一
月卒於下年正月葬杜氏亦云積三月也踰月而葬速
吕相絶秦文踰越險阻亦謂從坦途越險而仍至於坦
途陳氏謂大夫四月可言踰越一月士三月豈得謂踰
越一月竊謂非孔疏不可通陳註實錯認其意而無以
通之矣庶人亦三月而葬者禮不下庶人將行吉凶之
事則依放士禮為之無定限
明七教以興民德
疏曰德者得也恐人不得其所故以七教以興舉其民
使之皆得其所也不如嚴陵方氏之說為妥方氏曰德
非教以興之則易以廢故明七教以興民德
不粥於市
歷陳不粥而并及衣服飲食此非民間常用之物耶何
為而不粥也想是恐其競為濫惡之物以相欺及屬遊
飲食於市者耳
上丁命樂正習舞釋菜
習舞釋菜之以上丁也丁寧之也曷丁寧乎爾以人當
謹始而丁寧之也曷言乎人當謹始而丁寧之丁後甲
三日而甲者日之始也始不可不謹是以丁寧之也曷
丁寧乎爾以人當改更也而丁寧之也曷言乎人當改
更也而丁寧之丁先庚三日庚之為言更也有過必速
更是以丁寧之也吁先王之丁寧乎人者若此其至也
曷為乎人且習而忘之也盍亦自丁寧焉從前種種譬
如昨日死從後種種譬如今日生慎母苟且於前而又
因循於後也
馬氏云為文明故也律歷志云大成於丁則丁成也孔
疏亦云取丁壯成就之義欲使學者藝業成也
聘名士禮賢者
蔡氏云賢者名士之次名士優故加束帛賢者禮之而
已然先儒有言曰士希賢賢希聖人以賢名與士之有
名者將母同聘之禮之互文耳
斷薄刑決小罪出輕繫
鄭氏非之謂與毋有壞墮自相違愚按薄刑小罪即輕
繫也斷決既明可出則出不然月屆純陽熱氣漸盛圜
土之中其苦難堪蓋斷決正是恤刑助氣生長與草艾
則墨肅殺用刑有别
毋燒灰
或疑灰不可燒余讀周禮儀禮及左傳知灰之為用多
也掌炭掌灰物之政令註云灰給浣練考工記練帛以
欄(音鍊木名)為灰註云以欄木之灰漸釋其帛也掌蜃共蜃
器之蜃共白盛之蜃註云蜃可以白器令色白盛猶成
也謂飾牆使白之蜃也蟈氏焚牡蘜以灰洒之去鼃黽
也壺涿氏以焚石投之除水虫也焚石即今石灰士冠
禮白屨以魁柎之註云魁蜃蛤柎注也疏云以蛤灰塗
注於上使色白也鄭氏謂今東萊用蛤謂之义灰云左
傳曰始用蜃炭蓋闉壙以禦濕且攻虫豸也然則欄石
蚌蛤之屬固燒以為灰而用之舊說灰火之滅者仲夏
不燒恐傷火氣愚謂當暑炎炎火烈逼人恐致疾也
月令季秋
司徒搢扑北面誓之即周禮羣吏聽誓於陳前也以大
閱禮重故斬牲搢扑約束獨嚴異於蒐苗獮也顧周禮
屬仲冬而月令則季秋蓋為月令者以周之仲冬即夏
之季秋故下文仲冬反言毋起大衆也雖然斗建戌之
月禾未納也場未滌也遽行大閱之禮可乎康成以為
實夏正之中冬(夏小正十一月王狩)而譏月令之失良然蓋周禮
雖用周正而兼言正歲邠風七月亦用夏正所謂三正
通於民俗周特舉而迭用之也不韋當日以呂氏春秋
懸諸國門人莫能改特以勢壓之耳豈真不可更易也
哉
乃嘗魚
金華應氏曰大饗帝則嘗犧牲荐寢廟則嘗魚致敬於
天與親也按季秋大饗帝嘗集註云饗嘗皆用犧牲是
嘗乃秋祭之名與此嘗字殊夫犧牲則何可嘗乎
入門哭者止
哭者止不待命而止也蓋入門之子固其君也乍見而
敬心生故哀情暫減而哭自止也子哭乃復哭君令臣
共之義也初告時止哭必待命則猶未見子也
若康子者君弔其臣之禮也
疏曰若順也有司畏康子之威不敢辨正故云若康子
者愚按鄭註若康子者四字與君弔其臣之禮連文不
與辨猶正也相屬若字當指康子拜稽顙而言
君王其終撫諸
文王事殷孔子稱其至德乃記人述寧王之對文考曰
君王其終撫諸武成未告而稱文為王不已早乎書稱
文王史臣稱之也詩稱文王詩人稱之也文是諡法追
王而後稱文王禮家多以文為年九十六稱王踰年而
崩知禮者如是歟惟大傳謂追王文王昌此言可信
成王幼不能涖阼周公相踐阼而治
正義引金縢鄭註云武王崩時成王年十歲(鄭用衛宏之說也王)
(肅則以家語之文武王崩成王年十三)服喪三年畢成王年十二明年將
踐阼周公欲代之攝政羣叔流言公辟之居東時成王
年十三也居東二年成王收捕公之屬黨時成王年十
四也明年秋大熟遭雷風之變時周公居東三年成王
年十五迎公反而居攝之元年也居攝七年成王年二
十一明年成王即政愚按成王十五時已英明如此豈
幼而不能蒞阼乎若公欲代王攝政則流言之起不為
無因矣其言成王收捕公之屬黨亦與書言王亦未敢
誚公不合
以為世子則無為也
疏曰成王既無父今若以成王為世子時則無世子之
處又曰周公全用世子禮教之故云若為世子時實則
不為世子也二說不符集註從前
而衆著于君臣之義也
疏云俗本皆云著于君臣之義也而定本無著字義亦
通吾所不解無著或當作有衆耶
故人不獨親其親不獨子其子
此是墨翟之教非孔子語子固言親親之殺禮所生也
孟子言以及人之老幼方是善推與此迥别
今大道既隠天下為家
戰國時人譏禹德衰正與此合此等邪說蓋始於蘇代
子之之流孟氏雖闢之其說猶未泯也
祭器不假
禮運云大夫祭器不假非禮也乃王制則云大夫祭器
不假祭器未成不造燕器曲禮云凡家造祭器為先又
云問大夫之富祭器衣服不假何居按周禮大宗伯註
云此謂公之孤始得有祭器者也王之下大夫亦四命
然則禮運所言大夫侯國之大夫歟王制及曲禮所言
大夫王朝之大夫及公之孤歟
養人則不足
此蓋放惠而不費之意然語焉而不詳矣費則不足惠
而不費仁育萬物何不足之有人皆愛其死而患其生
此語尤不情非註疏大全誰能通曉乎
禮運周氏說
延平周氏曰孔子言道之序則仁先之知次之勇又次
之言為道則知先之仁次之勇又次之此蓋據魯論而
說所謂道之序是憲問篇君子道者三云云所謂為道
是子罕篇知者不惑云云
故明於順然後能守危也
註引易繫辭危者安其位疏謂所以今日危亡者正為
不知危懼偷安其位故致危也義亦可通但與下保其
存語意不合當從大全按鄭註云君子居安如危小人
居危如安夫居安如危則位可安矣故云能守自危之
道蓋原含大全之意也
著已之功績以自勸
封繹禪云(云云繹繹太山旁小山名)刻石紀號良由自矜非以自勸
也夫勸勉在心不關著已之功秦皇勒石頌功德勸于
何有哉白虎通以著功為自勸亦屬回護之詞
皇氏云魯用王禮故稱王
魯惟太廟用王禮非魯君皆得用也周公用王禮不追
王豈子孫反得稱王乎魯之秉禮莫大于不稱王而後
儒顧誣之乎
八蜡
八蜡之說不一愚按經文明言之先嗇一(田主神農以始為耒耜故)
(名先嗇)司嗇二(田正棄棄司后稷)百種三(司百穀之種之神)農四(田畯)郵表
畷五(標表田畔相連畷處造為郵舍田畯居之以督耕者)禽獸六(貓虎之屬)坊七(隄也)水
庸八(溝也)昆蟲乃與草木對說為害于田不當在祭饗之
列陳澔則與註疏同王肅則與註疏異王分貓虎為二
竊疑此皆禽獸耳何必分或謂司嗇即先嗇然經文既
曰祭主先嗇又曰而祭司嗇則固有别矣周禮賈疏亦
謂先嗇尊司嗇卑先嗇尊故曰祭主先嗇詩以御田祖
即大司徒所云田主始耕田者虛齋合貓虎而列之第
六然經文先言饗禽獸而恐人疑其無謂也故復申明
其故謂如貓虎之類皆有功於田者想亦不止於貓虎
耳(余既列八蜡及閱禮書與余適合)
四臭字本皆絶句然細别之云云
此石梁王氏說一條當移置下節
明夷睇於左股
今本作夷於左股本義云傷而未切與鄭氏所見本不
同
不有敬事不敢袒裼
爾雅釋訓襢裼肉袒也詩叔于田朱註本之襢袒同去
襲露裼曰袒亦曰裼去裼露肉曰袒裼李巡曰脱衣見
體孫炎曰袒去裼衣郊特牲云君肉袒割牲敬之至也
賈公彦曰袒是盡敬之事若然敬事袒裼重其事也不
有敬事而袒裼肆其情也當與勞母袒參看不與襲對
如作見美之裼解上文何以又云不敢襲乎
子犯顔諫諍使父母不悦也
按事親有隠而無犯此經詞義亦不見有犯處疏特因
不悦二字謂為犯顔然父母不悦之情不必因犯而始
有也下文添一怒字只是熟諫使然
母怠不友無禮於介婦
疏云衆婦無禮冡婦不友之如其說經當云無禮之介
婦不當用於字矣大全劉氏曰不友者不愛也無禮者
不敬也言舅姑以事命冡婦則冡婦自當任其勞不可
怠於勞而怨介婦不助已遂不愛敬之也如劉說當以
毋字貫下然亦累墜欠自然故石梁王氏曰友謂當作
敢者是
三日始負子
在人懷抱如負此人非謂兒在人背上也
世子生接以太牢
杜預以為接待夫人以太牢鄭氏以産婦虛贏未能以
禮相接乃讀接為捷訓捷為勝謂食其母使補虛強氣
而集註以為迂蓋初産不宜補補亦不須太牢也傅氏
陳氏謂以太牢之禮接見其子此說可從蓋以子生心
喜且重其事開筵延客接見其子故下云接子也
咳而名之
註疏咳字又作孩戶才反陳註引說文咳小兒笑聲
則咳孩二字通陳註又云謂父作孩聲笑容以示慈愛
而名之孔疏則云謂以一手承子之孩而名之以咳字
屬子與陳氏殊陳所以不從孔者當名之之時非必適
逢子笑笑亦未能有聲也
時大夫又有大裘也
經言君有黼裘則君無大裘矣經言惟君有黼裘則大
夫無黼裘矣周之衰也諸侯僭天子大夫僭諸侯鄭氏
從惟字想出似當云又有黼裘云又者君有大裘大夫
又有黼裘也
夫人揄狄
夫人三夫人亦侯伯之夫人也鄭註如此則公之夫人
可知矣三公八命着鷩冕其妻宜揄翟及註司服則異
是蓋以三公屈于王而執璧與子男同故有三夫人及
公之妻闕翟之說亦疑而未定之辭禮書言公之夫人
褘衣蓋指二王之後其他自揄狄耳明堂位言魯夫人
副褘則以魯侯祭文王周公得用天子之禮故君衮冕
而夫人副褘若祭先公則降焉非公侯之夫人悉與王
后同也
視下而聽上
凡立者尊右坐者尊左侍而君坐則臣在君之右而左
為上矣向任左聽亦任左所謂聽上歟視帶以及袷所
謂視下歟疏謂仰頭向上而聽之恐與視下碍
士於君所節
言大夫沒矣則稱諡若字諱其名也士卑故雖沒不諱
於君前與大夫言士生則名之沒則字之大夫之生者
於君前則名向大夫而名之不恭亦字之若沒則諡之
示已文教所循環無窮也
疏似旁人論孔子若孔子之佩象環當以自勖謂已之
文章須如環然五寸法五行亦謂已須自強不息如五
行之成物然也
賓入不中門
入不中門外臣且然尼父所為致謹於一立也若大夫
中棖與闑之間則以從君而行斜列於卿與士之間如
雁行然卿不沿君之迹大夫不沿卿之迹士不沿大夫
之迹以尊卑為先後原自秩如雖中棖與闑不嫌耳
私事自闑東
疏云示將為主國之臣也果爾得無有二心乎
私人擯則稱名
别於公士也公士為下大夫擯則曰寡大夫私人不得
云爾也公士為上大夫擯則曰寡君之老私人不得云
爾也所以不云寡大夫寡君之老者私事使降於公事
聘也
必與公士為賓也
玩與字方氏說是意義亦近情蓋公士非大夫之屬相
去一等耳士宜恭大夫宜謙各盡其道可矣鄉射記大
夫與則公士為賓是公士固可與大夫為賓也若改賓
為擯則與上公士擯重
明堂位篇
王氏曰此見春秋經而不見傳者故謂未嘗相弑未嘗
變法愚按此篇當作於魯儒故鋪張揚厲之辭為多至
謂周公踐天子位以治天下則并非居攝其位信乎不
利孺子矣誣甚
西門之外東面南上
此朝位南面北面皆東上則東面西面似應皆北上而
西門之外獨南上與在西階者不同何居夏官司士正
朝儀之位孤東面北上卿大夫西面北上較整愚按儀
禮間有東面南上然各有義存焉士喪禮族長蒞卜及
宗人吉服立于門西東面南上蓋對占者三人在其南
北上則所謂上者皆取南北之中也特牲宗人祝立于
賓西北東面南上統于賓也有司徹註云東面者北為
下則以主婦特位立故依曲禮東向西向以南方為上
因乎隂陽也明堂西門之外所上不與東外對其義安
在疑南字或北字之訛
論語稱伯禽為魯公本侯爵過稱公也
按春秋皆稱公臣子之辭頌云乃命魯公論語春秋頌
皆魯書也不為過稱
父為天子諸侯子為士祭以士其尸服以士服
此指喪國之後而言如秦滅周及六國不聞封其子孫
然豈以國亡而不祭乎又豈敢以父曾為天子諸侯而
設其裳衣以觸時王之忘乎夏商之後修其禮物承周
王之命故爾
天子諸侯之適子與君連體故不降妻之父母
愚按與君連體是言世子之貴不降妻父母是言為妻
故親之意不相屬疑與君連體下或有缺文當云與君
連體似可降妻之父母故經特明不降親親之故也
亦敬賓故也
按註云臨事去杖敬也蓋敬其事也喪大記云聽卜有
事於尸則去杖疏乃云敬賓則拜送賓何以杖耶賓字
疑衍
庶子不以杖即位
日知錄云喪無二主則無二杖愚按集註云庶子至中
門外則去之然則喪服小記蓋言庶子不以杖即阼階
下哭位與適子同非無杖也故喪大記云子皆杖不以
即位又雜記為長子杖則其子不以杖即位註云祖不
厭孫此長子之子亦得杖但與祖同處不得以杖獨居
已位耳夫祖不厭孫而謂兄乃厭弟乎
易牲而祔於女君
正義曰易妾之牲用女君之牲按下經其妻為大夫而
卒而後其夫不為大夫而祔於其妻則不易牲註云以
士牲也然則易牲而祔于女君不以妾牲矣女君尊也
上經士祔於大夫則易牲亦以祖尊不可以士牲祭也
若嚴陵方氏之說則謂妾祔女君嫌于隆故易牲而祭
以示其殺是易去女君之牲矣與註疏不同
士不攝大夫士攝大夫惟宗子
集註前說本註疏然後一說較稳蓋經原云不攝大夫
非不使大夫攝主也按摘註緝要亦從後說
宗其繼别子之所自出者
禮書云孔穎達言别子之所由出其可宗乎是固然矣
禮書又云繼别子之所自出者即别子也然别子為祖
不得稱宗當從朱子以之所自出四字為衍
兵舞非樂師之文
按鄭註原兼引舞師樂師兵舞舞師文也干舞樂師文
也羽舞旄舞亦樂師文鄭未嘗以兵舞為樂師文也疏
蓋推鄭引兵舞之意以證經中戚字云爾
樂静而禮動
按朱子曰樂由天作屬陽故有運動意禮以地制如由
地出不可移易則似當云禮静而樂動雖禮樂相因動
静互根然為著不息者天著不動者地而言則言固各
有所主也至其並用事則亦天地之間耳二句方是言
禮樂同有動静在動非動在静非静乃天地之間而機
緘之妙言又自有其序也
其治民勞者其舞行綴遠四句
註疏以勞逸屬民按孔子論政曰擇可勞而勞之則君
德之厚薄不以民之勞逸分視其勞之當否而已不如
應氏以勞逸屬君說為長
倒載干戈
熊氏云凡載兵之法皆刃向外今倒載者刃向國不與
常同愚按少儀云乘兵車出先刃入後刃不忍以刃向
國也集註本此可從
非道理之理止謂容貌進止之理
理一而已容貌進止之理即道理之理也但此處就發
諸外者言耳不有諸内何從發諸外乎無怪乎人之以
禮為偽矣
則其父母勿能主也
子為大夫雖尊不加父母乃曰父母勿能主何也貴不
可以及父父子一體也父貴可以及子子貴獨不可及
父與
大宗人相小宗人命龜
内註謂即大宗伯小宗伯顧大夫之喪似不當煩卿貳
按周禮天官凡諸大夫之喪宰夫使其旅率有司而治
之旅冡宰之下士也大貞則小宗伯命龜重其事也
且大夫多矣而宗伯不過二三人(春官大宗伯一人小宗伯二人)縱不
憚煩能徧及乎儀禮士冠士喪特牲皆有宗人此豈宗
伯哉孔疏引肆師凡卿大夫之喪相其禮然肆師下大
夫非大宗伯也職喪是上中下士實主公卿大夫之喪
外註謂是都宗人家宗人周禮雖不言相及命龜然既
正都禮掌家禮則相及命龜固其職也都謂王子弟所
封及公卿所食邑家謂大夫所食采邑則以都家分大
小亦可又按曲禮大宗即宗伯然無人字書顧命上宗
奉同瑁由阼階隮而宗人不過奔走於其旁則宗伯是
上宗而非宗人明矣
以前經云復尊卑俱顯明也此直云大夫故云亦
如前文爛脱君與士也
孔疏似未得註亦字意愚按前經言復註云爛脱失處
在此是錯簡也今言葬時車飾但及大夫無君與士是
缺文也前之錯簡是簡策爛脱此之缺文亦是簡策爛
脱
其孫雖士五句
若大夫昆弟全無者下當釋則從其昭穆之義疏乃云
其孫雖士亦得祔之與經不合故前文云三句亦與上
下詞意不貫
但士用特牲大夫用少牢其餘皆同是祭饌如一
鄭註祭饌如一蓋言配亦此祭饌不配亦此祭饌王父
與王母等耳非謂士與大夫祭饌如一也
殯是為死者故數往日為三日杖是為生者故數
來日為三日
生與來日者從死之明日數之除死日也然則士三日
之朝杖實是死之第四日死與往日者從死日數之也
故鄭註云士之喪二日而殯於死者亦得三日也而孔
疏亦云數往日為三日或作數往日為二日者誤也
納財朝一溢米莫一溢米
集註一溢二十四分升之一則朝夕各一溢不及一合
似乎太飢飽而忘哀非禮也飢而廢事亦非禮也按鄭
註孔疏一溢為米一升二十四分升之一唐賈公彦亦
云則集註一溢下脱去一升两字耳間傳放此
則是皆一溢米或粥或飯
一溢米非飯也故儀禮只言歠粥間傳亦云食粥孟敬
子所以慮及於瘠也若飯止一溢之米雖食食能無瘠
乎下疏食同言無算者粥與飯皆隨須而食無定期無
求飽心哀事遽不與平時同
大胥是斂衆胥佐之
舊說胥讀為祝而家臨川曰太祝之爵為下大夫喪祝
為上士非能親執斂役者故雖身親莅事而以其下之
胥服勞大胥大祝之胥也衆胥喪祝之胥也此依經胥
字解似矣然按周禮序官大祝喪祝之胥列府史之下
特庶人在官者耳士猶以士斂而君乃僅以庶人斂乎
大祝職大喪以肆鬯渳尸相飯贊斂所謂大祝是斂也
小祝職凡事佐大祝所謂衆祝佐之也喪祝職凡卿大
夫之喪掌事而斂飾棺焉正與大夫之喪衆胥是斂合
惟士不敢使祝斂故曰胥為侍士是斂儀禮亦云商祝
主斂如以祝為非能親執斂役何以下文即云商祝鋪
絞紟衾衣邪古人極重喪禮雖弔賓猶曰非從主人也
况臣乎
胥為侍士是斂
若據周官胥四人而言則庶人在官者反尊於士也而
然乎
鯀障鴻水而殛死
朱子云殛誅也蔡氏曰拘囚困苦也惟無功烈於民故
見殛殛矣而有功烈乎哉有功烈矣而見殛于舜乎哉
禮家不稽尚書孟子而反據魯語謂鯀與舜冥皆以死
勤事之人過矣夏之郊鯀子之仁虞之殛鯀君之義使
鯀果有功舜之刑不幾濫矣乎石梁謂祀禹非杞鯀亦
屬回護之詞蓋上文明言郊鯀矣又按周語太子晉諫
靈王云崈伯鯀播其淫心稱遂共工之過堯用殛之左
傳子産亦曰堯殛鯀於羽山此時堯未殂落故謂之舜
殛可也謂之堯殛亦可也若以鯀為有功則必不可劉
氏陳氏皆謂鯀以死勤事如其然也必治水而為水所
溺乃可鯀則殛死耳安得與冥之水死並稱也哉
如欲色然
註疏謂似人貪欲女色然王肅難鄭何得比父母於女
色而解為如欲見父母之顔色集註則承愛字來以為
想像親平生所愛之物如見親有欲之之色三說不同
後來居上
比時猶先時也
比及時也集註比時及時也上文慮事不可以不豫乃
是先時先時慮事豫則比時具物備矣
但天子尊故以父事屬之諸侯卑故以兄事屬之
天子尊但事父行故以父事屬天子五更非不養也諸
侯卑兼事兄行故以兄事屬諸侯而三老之養益可知
矣
百衆以畏
神為孔子所不語故仲由雖問而不荅也何獨於宰我
而諄諄且百衆以畏萬民以服只得象教甲裏事不但
周無黔首之稱可以騐其為秦漢人所竄入矣
見間以俠甒
見字疑衍間去聲雜也舊說以覸字誤分而訓為雜然
一覸字也此既誤分為二何見以蕭光又缺其半乎近
閱戴禮緒言與余適合
即前言歲時朝之也
愚謂歲時齊戒沐浴而朝乃養獸之官耳天子諸侯不
得云朝故納而視之曰召朔月月半曰巡與前言躬朝
異矣召牛曰君巡牲曰君則歲時之朝非君可知况未
卜曰獸卜日曰牲納視之前獸而未牲何至以君也而
朝之
重事之義故問之也
孔氏以古之獻繭者其率用此歟為夫人問辭故原其
所以問之意蓋重事之義也愚按夫人曰此所以為君
服歟下已隔記人遂副褘而受之因少牢以禮之二語
則此古之云云作記人語亦可
哀公問曰君子也者人之成名也
嚴陵方氏引君子也者云云乃孔子對公之辭非公問
孔子之詞問曰中間當有篇字
故為子道惟有命
葉氏曰誠身未能順親是非在我者也故為子道惟有
命以舜為聖人猶以瞽瞍底豫為難則國人稱願然曰
幸哉有子如此君子亦不謂性也如石林言則遭人倫
之變者將諉之氣數矣視孟子論性命主理不主氣何
如
八十九十者東行西行者弗敢過西行東行者弗
敢過
東行向東行也西行向西行也或老者向東去而君向
西來則相值矣或老者向西來而君向東去則亦相值
矣勿敢過駐輦以致敬也若不相值則不相見雖不憚
回車就見之煩而末由矣應氏說似迂
族有七十者弗敢先
或謂此正以申上文三命不齒似也然下文即云七十
者入朝君必與之揖讓而后及爵者則三命之爵亦當
後於七十者矣蓋貴貴之義老老之仁並行不悖陳氏
葉氏所以不改註疏也
不齊則於物無防也耆欲無止也
於物無防事可應也於邪物則仍防齊則虛中以治之
不應他事况邪物乎耆欲無止秪是下文聽樂之類與
縱欲不同
父北面而事之
祭統所云父殆諸父耶尚書云父義和集傳云同姓故
稱父上文云於祭者子行也則只是其子一輩非即其
子矣故曲禮曰凡為人子者祭祀不為尸康成云尸卜
筮無父者
古者不使刑人守門
古者鄭氏謂夏殷刑人惟古不使周則墨者使守門矣
墨者守門昭其賤也雖賤而有守門之功故既祭之末
以其餘畀之
夫鼎有銘一段
此記極譽論譔祖德者之賢而所述鼎銘不過孔悝今
觀其詞假言莊叔成叔之功是誣也烝鉏立靈公元銘
反不言不明也利已之得次名于下私而不仁也六月
假廟而銘之即於是月飲悝酒而逐之詐而無以重其
國家也記人為誰何乃曲學阿世如此乎(莊叔名達成叔名烝鉏)
天子無親迎
許氏謹按高祖時皇太子納妃叔孫通制禮以為天子
無親迎從左氏義也鄭駁之云太姒之家在渭之涘文
王親迎於渭即天子親迎明文也記冕而親迎繼先聖
之後以為天地宗廟社稷之主非天子則誰乎從公羊
義也然詩說云文王親迎于渭紂尚南面文王猶諸侯
耳又正義曰哀公所問當問已諸侯唯魯出周公故解
先聖為周公又魯得郊天故云天地宗廟社稷之主據
此二條鄭說不足信矣竊謂天子至尊無敵不當親迎
若太子則未為天子也奉君父之命以納妃禮當親迎
諸侯亦娶於諸侯其體敵禮當親迎有故則改期正義
曰有故得使卿逆也親御授綏亦止迎於其所館耳豈
其委宗廟社稷而遠適異國以逆婦
君子過言則民作辭過動則民作則
作辭以為口實也作則羣相效尤也命令雖嚴民其敬
恭否陳氏謂民猶以為言之成文動之成法則民已敬
其上矣孰是言動皆過而民猶敬其上也乎說約云下
文言不過辭方是言之成文動不過則方是動之成法
養齋云百姓不命而敬恭方是民以君子為言之成文
動之成法
孔子閒居篇
篇中引夙夜基命宥密孔疏指文王武王集註因之雖
與朱子釋詩異實本國語也按周語叔向以此詩為頌
文武之功韋昭註成王成其王德也成其王命也又酒
誥成王畏相蔡傳云成就君德敬畏輔相大雅下武篇
成王之孚朱子亦以為成王者之信云
王位是聖人所貪
孔疏耆欲將至如此似與上經無私背不如集傳泛言
所願欲之事為妥下經疏云殷周以戰争取天下恐其
有私两疏自相矛盾
以甫侯申伯先祖伯夷掌岳神有功
愚按伯夷與四岳雖皆姜姓實是異人舜典有云咨四岳
有能典朕三禮僉曰伯夷蓋四岳内舉不避伯夷非即
掌岳神可知伯本孔疏然帝堯巽朕之命但咨四岳故
僉曰對下岳曰僉字以岳所領諸侯言
貧而好樂
坊記集註樂音洛王氏曰添一好字恐非孔子語按魯
論貧而樂好字誠不必添若以樂字如字讀好樂好禮
作對仗如何蓋貧固易怨以和為貴樂所以蕩正民之
情思而使其心應和好之則和矣和則較優於無謟矣
即與魯論小異義亦可通也
公之孤侯伯之卿與天子三公同俱方百里
按孟子天子之卿受地視侯則天子三公當受地視公
王制有云天子之三公之田視公侯若公之孤侯伯之
卿而與天子三公同尊卑之等安在乎
高宗云
書序有高宗之訓坊記所謂高宗云謂高宗之訓有此語
蓋今文尚書也註謂名篇在尚書以此疏云按其惟不
言之文在尚書說命之篇言乃讙在無逸之篇然說命
是其惟弗言無逸是言乃雍與此小異檀弓則無高宗
云三字
坊記引春秋記晉喪
穀梁釋其君之子奚齊以為國人不子惟國人皆不子
故曰殺胡氏釋其君卓以為里克君之惟里克君之故
曰弑深得麟經之旨此特証没喪然後稱君義亦可通
然似非仲尼本意
今以類推之當在所引詩下
以此坊民十一字在詩云之上文法稍變詞義甚妥適
從註疏可也集註必以類推拘矣
小人之中庸也
此子莫胡廣之託焉者也肆無忌憚甚於揜著之小人
雖欲託之實則反之
謂他人性識聰敏一學則能知之已當百倍用功
而學使能知之
能字承擇善固執來須兼知行孔疏似漏
變則化
孔疏明晰疏云初漸謂之變變時新舊两體俱有變盡
舊體而有新體謂之為化如月令鳩化為鷹是為鷹之
時非復鳩也猶如善人無復有惡也
祭極敬不繼之以樂
註引祭義饗之必樂巳至必哀以証極敬與繼之以樂
樂字不同繼之以樂是任情肆欲忘其敬心
威莊強教也安則悦矣
吕註遺有禮而親一句當補云有禮威莊強教也親而
安則悦矣
君子不以小言受大禄不以大言受小禄
吕氏謂此二句乃君之所以報臣然受非授也似與以
官爵人德之殺也殊此云不以大言受小禄而坊記則
云寧使人浮於食坊記為優
辭欲巧
鄭註巧謂順而悦之也殆所謂巽與之言歟荅子貢之
善道非歟戴禮緒言辭巧而本於情信雖巧無傷
禹立三年節
此專為君勉也引詩書皆以証豈必盡仁也師尹雖不
仁然君既仁矣即兆民頼之而下土以為式一禹已足
豈必盡仁哉孟子云君仁莫不仁縱有臣如尹氏不斥
則化耳倘臣則仁而君獨否竭忠盡智庸有裨乎
葉公之顧命
按春秋内傳哀公十六年夏四月己丑孔丘卒是年秋
楚白公作亂子高討之國寧而老於葉則孔子先子高
而卒明矣安有孔子之言而引葉公之顧命者乎
案尚書云小民惟曰怨咨今此本作資字鄭又讀
資當為至以鄭不見古文尚書故也
疏謂鄭不見古文愚按下經鄭註古文周田觀文王之
德為割申勸寧王之德則古文尚書鄭固見之矣其讀
資為至只是望經為釋使小民惟曰怨小民亦惟曰怨
句法相稱耳
中月而禫
三年問云二十五月而畢王肅主之漢喪服之制謂之
五五間傳云又期而大祥中月而禫鄭玄主之間傳本
之儀禮而孔子亦以朝祥暮歌者為踰月則善今律二
十七月先聖後聖其揆一也
皮樹
集註云其狀未聞愚按張鎰禮圖云皮樹人面獸形今
文樹作豎陳用之禮書云皮樹儀禮或作繁豎其狀人
面蓋人面而能豎者也
敬以此觴而養不能
竊疑養而言敬言敬養而且跪恭遜也若勝者明指負
者為不能豈恭遜之道乎即曰示罰不親酌足矣
投壺鼓
圓者擊鼙鼙聲下其音榻榻然方者擊鼓鼓聲高其音
鏜鏜然註疏云爾錄之以審音
悉數之乃留更僕
儒行篇不甚長數之何待更僕耶此等語氣不過要哀
公命席耳且其詞多激烈故李氏以為戰國豪士所以
高世之節而藍田吕氏亦疑非孔子之言
異弗非也
葉氏曰異於己者或行怪也惡而勿非竊疑行怪則惡
矣惡則為君子之所非也宜何居乎惡矣而勿非也方
氏曰非其所可非不必異乎己較稳
見於母母拜之
孔疏云按儀禮廟中冠子以酒脯奠廟訖子持所奠酒
脯以見於母母拜其酒脯重從奠者處來今詳儀禮經
文或云薦脯醢或云用脯醢為冠者設非奠廟也母拜
受有脯無酒儀禮又云若庶子則冠於房外南面遂醮
焉無母拜受之文石梁謂母拜受脯為適長子代父承
祖與祖為一體不其然乎觀醮於客位則父猶客之矣
父母斯須之敬正使子敬身以敬親自此始也子拜送
而母又拜者凡婦人皆俠拜士昏禮云婿立于門外東
面主婦一拜壻荅再拜主婦又拜
按燕禮賓取薦脯以賜鐘人註云取脯重得君賜必賜
鐘人者鐘人以鐘鼓掌九夏今奏陔以節己用賜脯以
報之然則取脯見母殆亦重得父賜念母生育以至成
人也歟
十三經義疑卷五
