周易口訣義卷四唐史徵撰
下經一(咸至益)
䷞(艮下兌上)
咸亨利貞取女吉
彖曰咸感也柔上而剛下二氣感應以相與止而說男
下女是以亨利貞取女吉也天地感而萬物化生聖人
感人心而天下和平觀其所感而天地萬物之情可見
矣
象曰山上有澤咸君子以虚受人
初六咸其拇
象曰咸其拇志在外也
六二咸其腓凶居吉
象曰雖凶居吉順不害也
九三咸其股執其隨往吝
象曰咸其股亦不處也志在隨人所執下也
九四貞吉悔亡憧憧往來朋從爾思
象曰貞吉悔亡未感害也憧憧往來未光大也
九五咸其脢无悔
象曰咸其脢志末也
上六咸其輔頰舌
象曰咸其輔頰舌滕口說也
咸亨利貞者咸感也感應也以二氣交感所以亨通
感應之道必須以正故曰利貞也取女吉者以艮兌
俱是少相配交感感而又正備禮乃行即是婚取之
善也象曰山上有澤咸者山體空虚艮陽澤性潤下
兌隂山受澤潤萬物以生是相感之象也君子以虚
受人者夫欲感人之心懷來萬邦者必須空虚其心
受納諸物无所棄遺何妥云虚心受人不閒不拒即
物來歸已君子之志也初六咸其拇者拇是足大指
初六處感之始而應于四喻體之中在于足指相感
微淺故无吉凶悔吝也六二咸其腓凶居吉者腓膊
腸也腓體動躁或屈或伸不能安靜若以躁感物必
致凶災若靜而相感即懷吉慶故曰咸其腓凶居吉
九三咸其股執其隨往吝者股腿䏶也隨謂足九三
漸進于腿䏶之間股之為體動靜不能自處常執隨
其足股非動躁之物而彊抑其情譬之于人自无特
操卓然獨處而乃隨從于人是所執卑劣以斯而行
必招恨辱故曰往吝也九四貞吉悔亡憧憧往來朋
從爾思者以陽居隂邪僻相感患必生焉故須貞正
獲吉憂悔乃亡故云貞吉悔亡也憧憧往來之貌夫
相感之道固當修德安處其位使物自來即朋黨從
爾所思斯未為光大故小象云未光大也九五咸其
脢无悔者脢背脊也夫感應之道貴乎心實今九五
所感在于脢明其非在衷心薄于交義故但无悔而
已脢亦心之上口之下也上六咸其輔頰舌輔頰是
言語之具上六咸道之末所感在于口舌頰頷之間
不能以心相感但滕達口舌傳說而已故小象云滕
口說也
䷟(巽下震上)
恒亨无咎利貞利有攸往
彖曰恒久也剛上而柔下雷風相與巽而動剛柔皆應
恒恒亨无咎利貞久于其道也天地之道恒久而不已
也利有攸往終則有始也日月得天而能久照四時變
化而能久成聖人久于其道而天下化成觀其所恒而
天地萬物之情可見矣
象曰雷風恒君子以立不易方
初六浚恒貞凶无攸利
象曰浚恒之凶始求深也
九二悔亡
象曰九二悔亡能久中也
九三不恒其德或承之羞貞吝
象曰不恒其德无所容也
九四田无禽
象曰久非其位安得禽也
六五恒其德貞婦人吉夫子凶
象曰婦人貞吉從一而終也夫子制義從婦凶也
上六振恒凶
象曰振恒在上大无功也
恒亨者恒久也恒久之道所貴變通不能變通无由
長久故繫辭云易窮則變變則通通則久是也无咎
利貞利有攸往者恒而亨以濟三事也謂旣變通即
无咎過故利以修正正道既行即何往不利也象曰
雷風恒先儒皆云雷資風而益遠風假雷以增威故
君子以立不易方者方道也言君子立身修行舉事
合宜不移其道宜于世俗也初六浚恒貞凶无攸利
者浚深也初六處恒之始即合漸漸以求于恒而乃
浚然使深深為恒是凶正害德无施而利故貞凶无
攸利也九二悔亡以陽居隂位旣不正所以有悔守
其謙道所以悔亡也九三不恒其德或承之羞貞吝
者居下卦之上即是進慕高位處上卦之下又欲靜
退自守故不恒守其一德是執心不定德行无恒即
有恥辱至焉以此為正亦可賤矣故貞吝也九四田
无禽者畋獵也禽喻有功也處恒之時位既不正即
是田獵无所獲喻有事而无功也六五恒其德貞婦
人吉夫子凶處恒之時而得尊位當須普親天下而
乃專志在二即是執守一德故曰恒其德貞也既不
能廣親賢德守一而已斯乃婦人之道若譬之丈夫
即致凶災故夫子凶也上六振恒凶者振躁動也處
夫動極即合安靜无為无事而已反以躁動求為即
有凶危及也
䷠(艮下乾上)
遯亨小利貞
彖曰遯亨遯而亨也剛當位而應與時行也小利貞浸
而長也遯之時義大矣哉
象曰天下有山遯君子以遠小人不惡而嚴
初六遯尾厲勿用有攸往
象曰遯尾之厲不往何災也
六二執之用黃牛之革莫之勝說
象曰執用黃牛固志也
九三係遯有疾厲畜臣妾吉
象曰係遯之厲有疾憊也畜臣妾吉不可大事也
九四好遯君子吉小人否
象曰君子好遯小人否也
九五嘉遯貞吉
象曰嘉遯貞吉以正志也
上九肥遯无不利
象曰肥遯无不利无所疑也
遯亨者遯是逃隠退避之名諭小人道長君子當退
避而後可亨也小利貞者雖居小人道長之時正道
亦未全滅亦可小利為正也象曰天下有山遯者積
陽為天積隂為地山者隂長之象山勢漸長以逼于
天天性高遠逼而不至如天漸高避於山君子之遠
小人不惡而嚴者處小人道長之世近之必致危害
故須遠避不可與之為惡又須莊敬嚴恭自保其身
也初六遯尾厲勿用有攸往者尾之為物最在體後
處遯之時衆皆逃遯唯初六最在于後即必被執獲
故致危厲若能知尾為危不如不往即无災害故曰
勿用有攸往也六二執之用黃牛之革莫之勝說者
黃中色也以譬中和也牛革即是牛皮喻其厚順也
處逃遯之時衆皆逃遯唯六二得位守中不肯逃遯
意欲率衆以安其處何以勸勉之必須用中和之道
厚順之德有此之善人莫勝已可脫免逃遯而去也
九三係遯有疾厲畜臣妾吉者夫親昵小人即為小
人侵傷故有疾憊危厲也然親洽于二雖得如似畜
養臣妾不可興建大事故小象云不可大事也九四
好遯君子吉小人否者有應在内即情有所戀身處
于外即志欲遠遯若知幾君子思慮危害而能超然
不顧所應而好遯避即獲吉矣故曰好遯君子吉小
人處此情有所戀不肯遯故曰小人否否是否臧之
否也九五嘉遯貞吉者嘉美也五居尊位為遯之主
率正小人之志以安于俗不令遯散故獲美善之吉
也上九肥遯无不利者肥者優饒之名上九處遯之
時最居于外内又无應即无顧戀超然高舉不為小
人所累是逃遯之時而得優饒者也既有如斯之德
即无不利矣
䷡(乾下震上)
大壯利貞
彖曰大壯大者壯也剛以動故壯大壯利貞大者正也
正大而天地之情可見矣
象曰雷在天上大壯君子以非禮弗履
初九壯于趾征凶有孚
象曰壯于趾其孚窮也
九二貞吉
象曰九二貞吉以中也
九三小人用壯君子用罔貞厲羝羊觸藩羸其角
象曰小人用壯君子罔也
九四貞吉悔亡藩決不羸壯于大與之輹
象曰藩決不羸尚往也
六五喪羊于易无悔
象曰喪羊于易位不當也
上六羝羊觸藩不能退不能遂无攸利艱則吉
象曰不能退不能遂不詳也艱則吉咎不長也
䷢(坤下離上)
晉康侯用錫馬蕃庶晝日三接
彖曰晉進也明出地上順而麗乎大明柔進而上行是
以康侯用錫馬蕃庶晝日三接也
象曰明出地上晉君子以自昭明德
初六晉如摧如貞吉罔孚裕无咎
象曰晉如摧如獨行正也裕无咎未受命也
六二晉如愁如貞吉受兹介福于其王母
象曰受兹介福以中正也
六三衆允悔亡
象曰衆允之志上行也
九四晉如鼫鼠貞厲
象曰鼫鼠貞厲位不當也
六五悔亡失得勿恤往吉无不利
象曰失得勿恤往有慶也
上九晉其角維用伐邑厲吉无咎貞吝
象曰維用伐邑道未光也
䷣(離下坤上)
明夷利艱貞
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之
象曰明入地中明夷君子以莅衆用晦而明
初九明夷于飛垂其翼君子于行三日不食有攸往主
人有言
象曰君子于行義不食也
六二明夷夷于左股用拯馬壯吉
象曰六二之吉順以則也
九三明夷于南狩得其大首不可疾貞
象曰南狩之志乃大得也
六四入于左腹獲明夷之心于出門庭
象曰入于左腹獲心意也
六五箕子之明夷利貞
象曰箕子之貞明不可息也
上六不明晦初登于天後入于地
象曰初登于天照四國也後入于地失則也
明夷利艱貞者夷傷也離為日喻日入地中傷明之
象故曰明夷以人事明之亦猶君在上臣不敢顯其
明德必須艱固為貞又不可隨世傾邪故曰利艱貞
也象曰明入地中明夷者夫日之為道即合升高照
耀今在地中傷其光耀之象君子以莅衆用晦而明
者莅臨也晦暗也故君子當是時以臨于衆内懷明
德外彰晦暗无為无事清淨不欺閉智塞耀故老子
云我无為而人自化是也初九明夷于飛垂其翼君
子于行三日不食有攸往主人有言者上六以隂居
上是暗君之象初九旣居无位之地未食暗君之禄
可以逃避危難不由軌路如鳥之飛故曰于飛懷懼
而行以求隠翳故曰垂其翼雖處危懼志存道義故
曰于行切于逃難饑不暇食故曰三日不食處危懼
之時與衆乖異故主人有相疑之言故曰有攸往主
人有言也六二明夷夷于左股用拯馬壯吉者左者
明所傷小也左股被傷猶得順而處位六二以柔居
中不為剛猛之事即不為暗主所疑猶處其位然後
時進退乃得隨時用拯馬而避之得吉也九三明夷
于南狩得其大首不可疾貞者南是陽明之方也狩
者征伐之義九三以離明之極而以征伐至暗之主
乃獲暗君之頭首故曰南狩得其大首也既誅暗主
將正其民民迷日久即可化之以漸不可速使從正
故曰不可疾貞也六四入子左腹獲明夷之心于出
門庭者左者取其順也腹者獲其心既知君意雖近
不危縱使逃難不遠適止于門庭而已也六五箕子
之明夷利貞者最近暗君猶箕子之近殷紂執正不
回而不能滅利以正貞故小象云明不可息也息滅
也上六不明晦初登于天後入于地者處明夷之極
是暗晦之主殷紂當之也初登于位本謂光德顯于
四方及其无道果致被伐至于喪滅故曰後入于地
也
䷤(離下巽上)
家人利女貞
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
象曰風自火出家人君子以言有物而行有恒
初九閑有家悔亡
象曰閑有家志未變也
六二无攸遂在中饋貞吉
象曰六二之吉順以巽也
九三家人嗃嗃悔厲吉婦子嘻嘻終吝
象曰家人嗃嗃未失也婦子嘻嘻失家節也
六四富家大吉
象曰富家大吉順在位也
九五王假有家勿恤吉
象曰王假有家交相愛也
上九有孚威如終吉
象曰威如之吉反身之謂也
家人利女貞者家人謂室家之人故孔氏云明家内
之道正一家之人是也治家之道非丈夫獨正内在
女子故曰利女貞也象曰風自火出家人者離火巽
風夫火之為體因風而生火既炎盛還復生風風火
相成似夫婦成家之義也君子以言有物而行有恒
者物事也君子所言皆須有事論語典實事不虚妄
矣所行德行不虧于常故曰行有恒也初九閑有家
悔亡者閑防也夫治家之道必須先以防慮不令凟
亂若候凟亂之後方始治之即憂悔生矣今治家之
初便能防閑悔必亡矣六二无攸遂在中饋貞吉者
以柔處中以隂應陽正夫婦之義也婦人職務但事
供給饋食祭祀而已全非遂志之人故曰无攸遂在
中饋貞吉也九三家人嗃嗃悔厲吉婦子嘻嘻終吝
者嗃嗃嚴整之貌嘻嘻喜笑之聲悔過也九三處一
卦之上為一家之長理家之道必須嚴整直是過于
猛難雖似危酷後乃獲吉故曰家人嗃嗃悔厲吉若
從婦人笑語不制不節終致悔吝故曰嘻嘻終吝也
六四富家大吉者富謂禄位昌盛之名也六四柔巽
之質上奉于君而得其位即是禄位昌盛而富其家
長保安吉之大也九五王假有家勿恤吉者假至也
體剛居巽而得尊位能以巽順接待于下至于天下
盡有其家莫不歸王之化故不假憂恤自然獲吉先
儒云猶如舜能治家處于媯汭即是歸讓至焉上九
有孚威如終吉者處家人之極家道大成也刑于寡
妻義彰于外信被天下故曰有孚威及遐邇故曰威
如威信並至敬義交接終保其吉故曰終吉也
䷥(兌下離上)
睽小事吉
彖曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
類也睽之時用大矣哉
象曰上火下澤睽君子以同而異
初九悔亡喪馬勿逐自復見惡人无咎
象曰見惡人以避咎也
九二遇主于巷无咎
象曰遇主于巷未失道也
六三見輿曳其牛掣其人天且劓无初有終
象曰見輿曳位不當也无初有終遇剛也
九四睽孤遇元夫交孚厲无咎
象曰交孚无咎志行也
六五悔亡厥宗噬膚往何咎
象曰厥宗噬膚往有慶也
上九睽孤見豕負塗載鬼一車先張之弧後說之弧匪
宼婚媾往遇雨則吉
象曰遇雨之吉羣疑亡也
䷦(艮下坎上)
蹇利西南不利東北利見大人貞吉
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉
象曰山上有水蹇君子以反身脩德
初六往蹇來譽
象曰往蹇來譽宜待也
六二王臣蹇蹇匪躬之故
象曰王臣蹇蹇終无尤也
九三往蹇來反
象曰往蹇來反内喜之也
六四往蹇來連
象曰往蹇來連當位實也
九五大蹇朋來
象曰大蹇朋來以中節也
上六往蹇來碩吉利見大人
象曰往蹇來碩志在内也利見大人以從貴也
䷧(坎下震上)
解利西南无所往其來復吉有攸往夙吉
彖曰解險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲坼解之時大矣哉
象曰雷雨作解君子以赦過宥罪
初六无咎
象曰剛柔之際義无咎也
九二田獲三狐得黃矢貞吉
象曰九二貞吉得中道也
六三負且乘致宼至貞吝
象曰負且乘亦可醜也自我致戎又誰咎也
九四解而拇朋至斯孚
象曰解而拇未當位也
六五君子維有解吉有孚于小人
象曰君子有解小人退也
上六公用射隼于高墉之上獲之无不利
象曰公用射隼以解悖也
解利西南者解緩也謂難道解釋物情舒緩故謂解
也西南坤位坤訓衆也夫散難釋險利施于衆即所
濟弘大故曰利西南也无所往其來復吉者若難道
已散无難可救即宜反覆守其靜默即合于常理也
有攸往夙吉者夙早也速也若難道方殷慮其侵傷
平人必須速往救濟以安險俗故曰夙吉象曰雷雨
作解者雷既發動雨澤施降物情舒暢故是解緩之
象也君子以赦過宥罪者赦放也宥寬也過謂誤犯
罪謂故為過輕即放捨罪重即寬宥如似合死從流
合流從徒皆是緩其罪刑也初六无咎者難道已散
上有所應故无咎也九二田獲三狐得黃矢貞吉者
隠伏之物喻犴猾之人九二以剛居其位為君委任
能散險難能除奸暴之人如似田獵而獲三狐能持
中直之道而令其正故曰得黃矢貞吉也六三負且
乘致宼至貞吝者六三位既不正而以諂媚上附九
四下乘于二如似擔負之人乘君子之乘即寇盜必
見其侵傷故曰負且乘致寇至以不正之身雖幸而
免是正人之所賤故曰貞吝也九四解而拇朋至斯
孚者拇足指也而汝也九四位既不正三亦不正以
相親比三附于四如指附足然九四本應在初若與
三相附即失其本應若四能棄三之拇即初六之朋
與已合信故曰朋至斯孚也六五君子維有解吉有
孚于小人者以柔居尊不自專制而委九二任用得
人是有君子之德而能解釋險難故曰君子維有解
吉也以君子之道而能散難即小人雖伏暗昧亦能
信服君子不敢為非故曰有孚于小人也上六公用
射隼于高墉之上獲之无不利者公者臣之極貴者
也上六以陽居極故稱公也居動之上為解之極是
能去貪暴除兇悖故以射隼論之隼者貪賤之鳥鷹
鸇之屬為六三失位不正隼之為鳥宜居山林而止
于人家墉墻之上即為人所憎射之克中故曰獲之
无不利也
䷨(兌下艮上)
損有孚元吉无咎可貞利有攸往曷之用二簋可用享
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
象曰山下有澤損君子以懲忿窒欲
初九已事遄往无咎酌損之
象曰已事遄往尚合志也
九二利貞征凶弗損益之
象曰九二利貞中以為志也
六三三人行則損一人一人行則得其友
象曰一人行三則疑也
六四損其疾使遄有喜无咎
象曰損其疾亦可喜也
六五或益之十朋之龜弗克違元吉
象曰六五元吉自上祐也
上九弗損益之无咎貞吉利有攸往得臣无家
象曰弗損益之大得志也
損有孚元吉无咎可貞利有攸往者損是減損之名
喻人臣損下而益于上故名損也夫損之為道若不
以誠信即咎莫大焉必須有信然後大吉故曰有孚
元吉也既立誠信而獲大吉即无咎過而可止故曰
无咎可貞以无咎可貞之德故利有攸往也曷之用
二簋可用享者曷何也當損之時物皆儉損何用豐
厚但以簋薄之禮應時而行可以享獻神明也象曰
山下有澤損者澤在山下澤卑山高以澤自損以崇
于山亦猶下之自損奉益于上也君子以懲忿窒欲
者懲止也窒塞也夫情欲所興隨境而動若任其情
欲患必生焉故君子修德益損其身當須懲止忿怒
窒塞情欲即善莫大焉初九已事遄往无咎酌損之
者已竟也遄速也損之為道損下益上猶如人臣損
己而奉于君然初九猶有權務若廢職而往潛為求
進即咎莫大焉若已事不往即為拒上敖貴故事竟
速往乃得无咎故曰已事遄往无咎也夫剛往即柔
危若全以剛往即四不相納故酌減損之與四合志
故曰酌損之也九二利貞征凶弗損益之者當損之
時雖以下奉上損剛益柔然損剛太極即剥道成焉
故九二利居其位守正而處即可以貞若進于柔即
凶故曰利貞征凶然知進必有凶故九二以中為志
不求損已而務增益故曰弗損益之也六三三人行
則損一人一人行則得其友者處損之時損之為義
其道上行三人謂六三已上三隂也夫天地之道以
淳一相感男女之道以正一相配今六三應于上九
若往就上九即六四六五緣同類必隨之俱行此拔
茅義也若六三獨行即上九納之无疑而得配友故
曰三人行即六三獨損六三自行即得匹配此是致
一之道也六四損其疾使遄有喜无咎者疾謂相思
之疾也久而不相見必有勤望之憂故積憂成疾六
四以柔納剛同志斯來即无復勤思之疾故使遄速
乃有喜有喜乃无咎矣故曰使遄有喜无咎也六五
或益之十朋之龜弗克違元吉者處損之時以柔處
尊是能益損于已而用柔和則天下莫不歸而益之
故曰或益之朋黨也龜者決疑明鑒之物喻明智也
克能也六五以柔居尊是損己奉人納賢自輔即賢
智必歸各貢其能不違于五故曰不克違也羣才既
至天與我民无不扶祐天人並助故獲大吉故曰元
吉也先儒皆云十朋龜者一曰神二曰靈三曰攝四
曰寳五曰文六曰筮七曰山八曰澤九曰水十曰火
上九弗損益之无咎貞吉利有攸往得臣无家者損
極反益象人能抑損其身而奉它人乃為物所益故
曰弗損益之損極而反受益即剛德遂長不憂于咎
用正而吉故曰无咎貞吉也既備斯德何往不利故
曰利有攸往也居上乘柔損極反益體本剛德為物
所歸故曰得臣得臣者謂得臣子而輔君為政使天
下通而為一故曰无家无家者光宅天下不為私已
以天下為一家故曰无家也
䷩(震下巽上)
益利有攸往利涉大川
彖曰益損上益下民說无疆自上下下其道大光利有
攸往中正有慶利涉大川木道乃行益動而巽日進无
疆天施地生其益无方凡益之道與時偕行
象曰風雷益君子以見善則遷有過則改
初九利用為大作元吉无咎
象曰元吉无咎下不厚事也
六二或益之十朋之龜弗克違永貞吉王用享于帝吉
象曰或益之自外來也
六三益之用凶事无咎有孚中行告公用圭
象曰益用凶事固有之也
六四中行告公從利用為依遷國
象曰告公從以益志也
九五有孚惠心勿問元吉有孚惠我德
象曰有孚惠心勿問之矣惠我德大得志也
上九莫益之或擊之立心勿恒凶
象曰莫益之偏辭也或擊之自外來也
益利有攸往者益是增長之名饒裕為義也損卦損
下益上益卦損上益下者亦猶人君能自損己而惠
下人故宋衷云明君之德必須損己而利人則下盡
益矣君能以益物為意動而无有違者即斯而往何
所不利故曰利有攸往也利涉大川者能益于物則
理絶難險故利涉大川也象曰風雷益者雷以發生
風能長育萬物皆益故益之為義在雷風也君子以
見善則遷有過則改遷進移也改更懲也君子求益
莫過遷進企慕道德其有過惡改更懲戒不再為也
初九利用為大作元吉无咎者處益之初應巽之始
體剛幹事能堪建大事之端以成王事者也然雖有
其才而得其時不居其位即時人不輔欲有興作即
禍必生焉必須有大功以補其過即得无咎故曰元
吉无咎元吉是有功之詞大作謂興作大事也六二
或益之十朋之龜弗克違永貞吉王用享于帝吉者
以柔居中又應于㢲處益而懷巽即物皆歸焉故曰
或益之朋衆也龜靈鑒也六二既懷謙冲即物自外
來朋靈獻策羣才響應故十朋之龜弗克違也然位
不當尊故永貞吉也處益如斯上下歸德故王用此
時可以享獻天帝即朋靈降福故曰王用享于帝吉
也六三益之用凶事无咎有孚中行告公用圭者以
隂居陽以剛健而求于益故曰益之不能行謙而用
剛壯求益即物所不與若以謙讓責之理合誅討若
以意測原本情志在救難即物皆恃之是用凶事而
得免咎故曰用凶事无咎也若乃求益不為私已志
在救難用壯不至剛暴斯乃適合時宜是有信實而
得中行此中行之道執圭以告于公救凶危之事故
曰有孚中行告公用圭也六四中行告公從利用為
依遷國者以柔處臣位居㢲之初在上應下位雖不
中用中而行故曰中行與君相近即是藩屏之臣以
此中行之道而告于公公必從之以此道依人而遷
國人无不順明以中行之道而遷國人无不利矣故
曰利用為依遷國也九五有孚惠心勿問元吉有孚
惠我德者得位處尊為益之主兼張德義德義之本
莫盛乎信為益之大莫大于心因人所欲而已與人
有信有惠盡物之心益之盛矣既有斯德必獲大吉
不假疑問德必昭彰故曰有孚惠心勿問元吉我既
以信惠被于物則天下皆以信惠歸我故有孚惠我
德也上九莫益之或擊之立心勿恒凶者處益之極
益之甚也既已過盈即人之不與故曰莫益之也无
厭之求怨怒非一故曰或擊之也勿无也益以過極
而更有求是立心无恒凶禍必至故曰立心勿恒凶
也
周易口訣義卷四
