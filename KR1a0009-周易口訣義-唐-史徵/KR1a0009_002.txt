周易口訣義卷二唐史徵撰
上經二(履至觀)
䷉(兑下乾上)
履虎尾不咥人亨
彖曰履柔履剛也說而應乎乾是以履虎尾不咥人亨
剛中正履帝位而不疚光明也
象曰上天下澤履君子以辨上下定民志
初九素履往无咎
象曰素履之往獨行願也
九二履道坦坦幽人貞吉
象曰幽人貞吉中不自亂也
六三眇能視跛能履履虎尾咥人凶武人為于大君
象曰眇能視不足以有明也跛能履不足以與行也咥
人之凶位不當也武人為于大君志剛也
九四履虎尾愬愬終吉
象曰愬愬終吉志行也
九五夬履貞厲
象曰夬履貞厲位正當也
上九視履考祥其旋元吉
象曰元吉在上大有慶也
履虎尾不咥人亨者履禮也踐也故先儒云統之于
心曰體踐而行之曰履夫禮尚卑謙今六三以柔乘
剛違謙越禮如履踐虎尾言其危懼之甚也不咥人
亨者咥嚙也雖復履踐虎尾以其悦奉于剛正之德
所以不被咥嚙而得亨通也象曰上天下澤履君子
以辨上下定民志者天尊澤卑各得其序故曰履禮
之象也君子以分辨上下君臣有禮正定人民志意
使尊卑有别也初九素履往无咎者禮貴儉約今初
九處履之初不尚華飾以質素為用既行其禮以素
可以往而无咎矣九二履道坦坦幽人貞吉者坦坦
平易之貎九二陽居隂而用卑巽往之于應途路平
坦無所險厄故曰履道坦坦也在内履中謙巽以行
不以處内為屈居外為榮是幽隠之人而不失貞正
之道故曰幽人貞吉也六三眇能視跛能履履虎尾
咥人凶武人為于大君者以隂居陽不行謙巽之道
猶如眇目之人所視不明也跛足之人所行不能遠
也既無謙巽之行則為物害猶如履踐虎尾必見咥
嚙所以凶也以微劣之軀而欲行其剛武為于大君
是凶頑之甚故曰武人為于大君也九四履虎尾愬
愬終吉者子夏傳愬愬恐懼之貎也九四逼近至尊
心之憂懼若蹈虎尾而愬愬恐懼故書云若蹈虎尾
涉于春冰是也以陽居隂用之謙巽上奉于君故終
吉也九五夬履貞厲者夬決也為履之主裁之以義
正之以禮故以剛決貞故曰夬履貞厲也然以陽居
尊滿之道矣禮尚謙虚而以盈滿為用是危厲者也
上九視履考祥其旋元吉者考是察也祥謂禎祥也
旋反也上九處履之極能察禍福禎祥也又能視其
所履踐之德行不為驕怠而能旋反行禮以應尊卑
施惠向下故獲大吉也
䷊(乾下坤上)
泰小往大來吉亨
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
象曰天地交泰后以財成天地之道輔相天地之宜以
左右民
初九拔茅茹以其彙征吉
象曰拔茅征吉志在外也
九二包荒用馮河不遐遺朋亡得尚于中行
象曰包荒得尚于中行以光大也
九三无平不陂无往不復艱貞无咎勿恤其孚于食有
福
象曰无往不復天地際也
六四翩翩不富以其鄰不戒以孚
象曰翩翩不富皆失實也不戒以孚中心願也
六五帝乙歸妹以祉元吉
象曰以祉元吉中以行願也
上六城復于隍勿用師自邑告命貞吝
象曰城復于隍其命亂也
泰小往大來吉亨者泰是通泰之名以天地交感萬
物長育故名泰也隂氣消故曰小往陽氣長故曰大
來以天地通泰君子道長小人道消以此吉而亨通
矣故曰吉亨也象曰天地交泰者天氣降下地氣騰
上上下交感萬物資育故是通泰之象也后以財成
天地之道輔相天地之宜以左右民者后君財裁也
剪也道不失其宜即是春生秋殺各有宜也相助也
謂助天地所宜之物五土所生各以其時也左右者
助也謂左右羣臣助君之化也裁成天地發育所生
之宜欲明通泰之時助天地之化非南面之君不可
以施其化成天地之功也初九拔茅茹以其彙征吉
茹相牽引之貎也夫通泰之道天氣下降地氣上騰
三陽皆欲上升初為三陽之首若行則衆類從之猶
似拔其茅根以相連茹以其三陽之類隂不敢拒所
以征進而獲吉矣九二包荒用馮河不遐遺朋亡得
尚于中行者包含也荒穢也馮河是无舟渡水馮陵
于河此頑愚之人也言九二以剛取中心又通泰即
物无不納雖復荒穢之物頑愚之人悉皆包含不計
遐遠无所棄遺故曰包荒用馮河不遐遺也心既弘
大无偏无黨即不私於朋友天下皆悉納之故曰朋
亡也亡无也謂无私於朋友得尚乎中行者尚配也
中行君也此九二既備衆德无物不納即可以配于
君位下治天下也九三无平不陂无往不復艱貞无
咎勿恤其孚于食有福者陂險陷也復反也九三處
天地之際當通泰之時天氣降下地氣騰上今泰道
將極否道却至即天氣上升地氣下復猶似平路必
致崩䧟如暫往必有反復故曰无平不陂无往不復
也時既變革必致危殆當須艱固其志守正不回乃
得无咎故曰艱貞无咎衆皆同志已去即從故不須
憂恤而同其信故曰勿恤其孚誠信既施德澤歸矣
自獲福慶故曰于食有福六四翩翩不冨以其鄰不
戒以孚者翩翩者飛動之貎也六四處坤之首衆隂
皆随之故六四翩翩飛動歸于下故曰翩翩泰道既
極坤復其體衆皆志願同歸于下六四若行五之與
上皆相随從故六五上六不待六四與之財相誘故
曰不冨以其隣也鄰皆願下而不待賙贍衆願同行
故不假戒告而自孚信故曰不戒以孚也六五帝乙
歸妹以祉元吉歸妹猶言嫁妹也以五貴位降德就
二猶似帝王嫁妹于二故曰帝乙歸妹也處通泰之
時天地交好以帝王之妹降于庶人得配匹之宜盡
通泰之道故獲祉福而得大吉也故曰以祉元吉祉
福也上六城復于隍勿用師自邑告命貞吝者隍城
塹也處通泰之時上下相扶君臣和順猶似當初以
土相培而就其城今泰道已極否道至即是城之崩
倒却至于塹故曰城復于隍也否道既至教令不行
故不煩用師假使歸其已邑告戒令命亦皆不從是
正之賤矣故曰勿用師自邑告命貞吝也
䷋(坤下乾上)
否之匪人不利君子貞大往小來
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
象曰天地不交否君子以儉德辟難不可榮以禄
初六拔茅茹以其彙貞吉亨
象曰拔茅貞吉志在君也
六二包承小人吉大人否亨
象曰大人否亨不亂羣也
六三包羞
象曰包羞位不當也
九四有命无咎疇離祉
象曰有命无咎志行也
九五休否大人吉其亡其亡繋于苞桑
象曰大人之吉位正當也
上九傾否先否後喜
象曰否終則傾何可長也
否之匪人不利君子貞者否以上下不交君臣不孚
故為閉塞之義也當否塞之時小人道長非是君子
德通之時故曰匪人也小人侵陵君子邪道乃興故
不利君子而為正故曰不利君子貞也象曰天地不
交否者天氣上地氣下二氣不相交通故曰否閉之
象也君子以儉德避難不可榮以禄者言君子當否
閉之時不可處寵求安故以節儉為德避于小人之
難不可榮其身食以禄也初六拔茅茹以其彙貞吉
亨者夫柔之為道必依于剛弱之為道必親于強故
獨處須託之以君子今初六體既柔劣不事干進但
以衆類親比于上既不往謟守正應上所以獲正之
吉也六二包承小人吉大人否亨者六二以柔順之
質但施包納承順于君故曰包承也處否閉之時是
小人道長故小人獲吉大人當否閉之時雖復小人
為亂但防之以道遏絶小人所以獲亨通也故曰大
人否亨也六三包羞者蓋恥辱也六三以謟媚之身
而為小人之行所為之事皆包羞恥故也九四有命
无咎疇離祉者夫君子親于小人則有恥累至焉今
九四若有招命于初是親于小人禍咎必至只為初
六修正不敢為謟故九四命之則无咎故曰有命无
咎既有招命初六初六必當受福故曰疇離祉也疇
初也謂初六離著也祉福也謂九四命之因此招命
得其福也九五休否大人吉其亡其亡繋于苞桑者
休美也處否閉之時而居尊位以休美之德悦諭小
人使小人不妄為非故曰休否也有斯美德悦服小
人若非大德之人拯世之君即不能獲吉故曰大人
吉也以小人道長之時恐有危亂及身故丁寧戒懼
慮其滅亡再言之者憂懼之甚故云其亡其亡也既
慮危亂故必繋于苞桑之固矣苞本也桑者根多固
有牢固之義故曰繋苞桑也上九傾否先否後喜者
處否之極泰道將至故傾棄其否以至通泰故曰傾
否先塞後通故後有喜慶故曰先否後喜也
䷌(離下乾上)
同人于野亨利涉大川利君子貞
彖曰同人柔得位得中而應乎乾曰同人同人曰同人
于野亨利涉大川乾行也文明以健中正而應君子正
也唯君子為能通天下之志
象曰天與火同人君子以類族辨物
初九同人于門无咎
象曰出門同人又誰咎也
六二同人于宗吝
象曰同人于宗吝道也
九三伏戎于莽升其高陵三歲不興
象曰伏戎于莽敵剛也三歲不興安行也
九四乘其墉弗克攻吉
象曰乘其墉義弗克也其吉則困而反則也
九五同人先號咷而後笑大師克相遇
象曰同人之先以中直也大師相遇言相克也
上九同人于郊无悔
象曰同人于郊志未得也
同人于野亨者同人者謂和同于人故曰同人也既
與人同若不廣遠即不能弘博矣野者曠野之所喻
其與人相同必須廣遠无所不通故曰同人于野亨
也利涉大川利君子貞者既與人同不憂患難雖大
川亦能濟涉故曰利涉大川也與人和同若不以正
則是同于邪妄之道故曰君子相同利以為正利君
子貞象曰天與火同人者天體高火炎上即火勢上
逼以同于天喻己之同于人也君子以類族辨物者
族聚也辨分也物事也君子以類而聚君子小人如
有所同又須分辨事物各處其道也初九同人于門
无咎者初九志既弘廣不拒于物出門與人同即无
人與之為咎也六二同人于宗吝者六二專志在五
所與人同其意𥚹狹是鄙吝之道也九三伏戎于莽
升其高陵三歲不興者與二相近而欲親二故盜憎
其主惡于五所以潛隠兵戎于草莽之中將以襲五
故曰伏戎于莽也時升高陵以望前敵故曰升其高
陵以九三之臣而欲拒九五之君勢不可敵也縱三
年亦不能興起兵衆以侵害于君故曰三歲不興也
九四乘其墉弗克攻吉者三處下卦之極似乘墉墻
而不能克敵矣困罷乃反以改過修其德乃獲吉也
九五同人先號咷而後笑大師克相遇者九五所應
在二隔于三四不得其應合乃悲泣也三四是臣而
五是君以臣拒君力不可敵後乃與二相遇故後笑
不能以服物而以興舉師旅乃克以明失同人之德
也上九同人于郊无悔者獨處于外與人和同在于
郊境之外也内无其應无所陵競未得和同之志但
无悔而已
䷍(乾下離上)
大有元亨
彖曰大有柔得尊位大中而上下應之曰大有其德剛
健而文明應乎天而時行是以元亨
象曰火在天上大有君子以遏惡揚善順天休命
初九无交害匪咎艱則无咎
象曰大有初九无交害也
九二大車以載有攸往无咎
象曰大車以載積中不敗也
九三公用亨于天子小人弗克
象曰公用亨于天子小人害也
九四匪其彭无咎
象曰匪其彭无咎明辨晳也
六五厥孚交如威如吉
象曰厥孚交如信以發志也威如之吉易而无備也
上九自天祐之吉无不利
象曰大有上吉自天祐也
大有元亨者柔處尊位不拒于物羣陽並應大為所
有故稱大有故老子云江海所以能為百谷王者以
其善下也元亨者能包容萬物則大得亨通也象曰
火在天上大有君子以遏惡揚善順天休命者火是
日如日在天上无所不照无遠不燭是大有之象也
君子當須遏匿人之過惡稱揚人之德善又須順天
之道休美萬物之性命是好生惡殺之義也初九无
交害匪咎艱則无咎者處大有之初不能履中謙柔
必至驕盈陵物故戒之即日雖无交切之害後必將
至若欲免其凶咎當須艱固不盈即得无咎也九二
大車以載有攸往无咎者以剛居中而應于五為君
委任即是持正之臣任重專權猶如大車所載非少
體既剛強不懼傾敗謂車材強壯以斯而往何咎之
有故曰大車以載有攸往无咎也九三公用亨于天
子小人弗克者公謂臣之貴極也九三以剛健盛極
權臣之象也若以賢良處之即得亨于天子助化之
道也若以小人處之禍害立至故曰小人弗克也九
四匪其彭无咎者彭旁也謂去三之旁而從于君也
九四逼近九三三是權臣威權之盛所以九四欲舍
九五而從九三舍君事臣違于常理若能棄三旁而
歸于五即得无咎也六五厥孚交如威如吉者以柔
處尊志又弘大體柔即和順于物居中即所納不遺
羣賢悉歸信接于下故不言之化而教自行不令之
威而人皆服自然獲吉何難何防任之得人故易而
无備矣上九自天祐之吉无不利者居大有之時而
不履位尚賢也餘皆乘剛而上九獨乘柔順思順也
五有信德而親比焉是履信也有此三德故從天以
下皆祐助之而得其吉无所不利也
䷎(艮下坤上)
謙亨君子有終
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
象曰地中有山謙君子以裒多益寡稱物平施
初六謙謙君子用涉大川吉
象曰謙謙君子卑以自牧也
六二鳴謙貞吉
象曰鳴謙貞吉中心得也
九三勞謙君子有終吉
象曰勞謙君子萬民服也
六四无不利撝謙
象曰无不利撝謙不違則也
六五不冨以其鄰利用侵伐无不利
象曰利用侵伐征不服也
上六鳴謙利用行師征邑國
象曰鳴謙志未得也可用行師征邑國也
謙亨者謙是屈己先人以自卑巽為用如是何往而
不亨也君子有終者小人行謙多不能久惟有君子
盡能保終也象曰地中有山謙者九家易義曰山至
高地至卑以高下卑故云謙也所以言地中者以明
多之與少俱行其謙也君子以裒多益寡稱物平施
者裒聚也寡少也謂人資財此多者行謙即物益裒
聚故曰裒多也比寡少行謙即物漸增益故曰益寡
也稱量事物随其多少均平而施給故曰稱物平施
也初六謙謙君子用涉大川吉者處謙更在下則是
卑退之甚也故曰謙謙也君子以謙自牧守謙不失
用濟大難物无見害故曰用涉大川吉牧養也六二
鳴謙貞吉者鳴者聲名聞之謂也處謙之時位居中
正即謙之聲聞于外境是正而獲吉故曰鳴謙貞吉
九三勞謙君子有終吉者九三以剛陽之質為一卦
之主上即承奉于君下又撫綏萬人勞勤于謙以君
子處之能保其終而獲吉六四无不利撝謙者六四
上近至尊下近權臣處是時不可違于謙巽故三之
於五有事指撝无不從順不敢違于法則故曰无不
利撝謙也六五不富以其鄰利用侵伐无不利者六
五為謙之君教化大行下既行謙人自富貴故不假
以財物賙贍于鄰故曰不富以其鄰身既謙卑不妄
加討伐若有驕逆不行此道者故用誅伐故云利用
侵伐无不利張氏云葛伯仇餉湯往伐之是也上六
鳴謙利用行師征邑國者不預内政于謙不實惟有
虚聲外揚而已故曰鳴謙也有所興為其功未得但
可征旁邑國驕逆之人故曰利用行師征邑國也
䷏(坤下震上)
豫利建侯行師
彖曰豫剛應而志行順以動豫豫順以動故天地如
之而况建侯行師乎天地以順動故日月不過而
四時不忒聖人以順動則刑罰清而民服豫之時
義大矣哉
象曰雷出地奮豫先王以作樂崇德殷薦之上帝以配
祖考
初六鳴豫凶
象曰初六鳴豫志窮凶也
六二介于石不終日貞吉
象曰不終日貞吉以中正也
六三盱豫悔遲有悔
象曰盱豫有悔位不當也
九四由豫大有得勿疑朋盍簪
象曰由豫大有得志大行也
六五貞疾恒不死
象曰六五貞疾乘剛也恒不死中未亡也
上六冥豫成有渝无咎
象曰冥豫在上何可長也
䷐(震下兑上)
随元亨利貞无咎
彖曰随剛來而下柔動而說随大亨貞无咎而天下随
時随時之義大矣哉
象曰澤中有雷随君子以嚮晦入宴息
初九官有渝貞吉出門交有功
象曰官有渝從正吉也出門交有功不失也
六二係小子失丈夫
象曰係小子弗兼與也
六三係丈夫失小子随有求得利居貞
象曰係丈夫志舍下也
九四随有獲貞凶有孚在道以明何咎
象曰随有獲其義凶也有孚在道明功也
九五孚于嘉吉
象曰孚于嘉吉位正中也
上六拘係之乃從維之王用亨于西山
象曰拘係之上窮也
䷑(巽下艮上)
蠱元亨利涉大川先甲三日後甲三日
彖曰蠱剛上而柔下巽而止蠱蠱元亨而天下治也利
涉大川往有事也先甲三日後甲三日終則有始天行
也
象曰山下有風蠱君子以振民育德
初六幹父之蠱有子考无咎厲終吉
象曰幹父之蠱意承考也
九二幹母之蠱不可貞
象曰幹母之蠱得中道也
九三幹父之蠱小有悔无大咎
象曰幹父之蠱終无咎也
六四裕父之蠱往見吝
象曰裕父之蠱往未得也
六五幹父之蠱用譽
象曰幹父用譽承以德也
上九不事王侯高尚其事
象曰不事王侯志可則也
蠱元亨利涉大川蠱事也謂創制立法有為之事也
教化必大通故曰元亨也立法施令大行故曰利涉
大川也先甲三日後甲三日者甲創制之始故創令
立法先三日恐人未曉殷勤告示云後甲三日如此
再三丁寧宣布此後犯者必誅使民无怨乃得无咎
也象曰山下有風蠱者先儒云蠱惑也按春秋女惑
男風落山謂之蠱既有惑亂當以教事制之非是蠱
訓為事亦猶風行山下惑亂萬物姦在人間惑亂衆
庶故以教法齊之也君子以振民育德者君子以振
濟人民象風之散布育養其德象山之安静也初六
幹父之蠱有子考无咎厲終吉者考是父妣是母此
即先儒通稱也初六處事之初即能幹成父事故曰
幹父之蠱也子能幹了家事父又何憂父能无慮故
曰有子考无咎也治家之初恐有危厲而能幹濟家
事克終父命故曰厲終吉也九二幹母之蠱不可貞
者以陽居隂而又處中女人以内為本故曰幹母之
蠱也女人之性情多狠戾故不可全為正故云不可
貞九三幹父之蠱小有悔无大咎者以陽居陽處一
家之剛正能幹濟父事故曰幹父之蠱為无其應即
不可以行故小有悔吝能堪家事即終无大咎矣六
四裕父之蠱往見吝者裕寬也以隂得位寬猛得宜
即是能容裕父之蠱也亦是无應而行人所不親故
曰往見吝也六五幹父之蠱用譽者幹事得至尊位
是能幹辦父事承先之德故有美譽于外孝經云立
身行道揚名于後世以顯父母是也上九不事王侯
高尚其事者最處事上是能高尚其名不羈其身但
可清虚守道不事君侯衆多敬仰故曰高尚其事也
䷒(兑下坤上)
臨元亨利貞至于八月有凶
彖曰臨剛浸而長說而順剛中而應大亨以正天之道
也至于八月有凶消不久也
象曰澤上有地臨君子以教思无窮容保民无疆
初九咸臨貞吉
象曰咸臨貞吉志行正也
九二咸臨吉无不利
象曰咸臨吉无不利未順命也
六三甘臨无攸利既憂之无咎
象曰甘臨位不當也既憂之咎不長也
六四至臨无咎
象曰至臨无咎位當也
六五知臨大君之宜吉
象曰大君之宜行中之謂也
上六敦臨吉无咎
象曰敦臨之吉志在内也
臨元亨利貞者臨大也以陽氣方長萬物皆盛亦猶
王者盛大之德威臨于下故稱臨也凡物盛之時能
備四德故曰元亨利貞也至于八月有凶者夫盛極
必衰自然常理臨為盛大之卦故以垂戒之言凶者
臨卦是建丑之月卦陽氣方長至及八月即四隂已
長四陽却退小人道長君子道消也故曰八月有凶
也象曰澤上有地臨者是以大臨小以高臨下之義
也君子以教思无窮容保民无疆者凡為君長以臨
當須教化思念无有窮已又須含容保愛民人人即
歸德邊境不計遠邇也初九咸臨貞吉者咸感也以
陽感應于隂相感而臨志行其正故曰貞吉也九二
咸臨吉无不利者以陽應隂相感而臨也二是剛陽
五是柔隂若全順于五則剛德全損全與相違又失
感應之道必須量時進退如君臣獻可替否之義故
得吉无不利六三甘臨无攸利既憂之无咎者以隂
居陽即是越隂柔之道小人之行也甘謂言辭甘美
邪佞不正之名也六三以邪謟之行以臨于物患必
生焉故无施而利故曰甘臨无攸利若能恒憂其危
改過自新乃得无咎故曰既憂之无咎也六四至臨
无咎者以隂應陽不懼剛長以至極之善而應臨于
初乃得无咎也六五知臨大君之宜吉者以柔處尊
納剛以禮不以威武是用而知臨于物如似大君之
宜所以獲吉也上六敦臨吉无咎者敦厚也處坤之
極即是敦厚以為臨也處于上體志在尊賢故獲吉
也
䷓(坤下巽上)
觀盥而不薦有孚顒若
彖曰大觀在上順而巽中正以觀天下觀盥而不薦有
孚顒若下觀而化也觀天之神道而四時不忒聖人以
神道設教而天下服矣
象曰風行地上觀先王以省方觀民設教
初六童觀小人无咎君子吝
象曰初六童觀小人道也
六二闚觀利女貞
象曰闚觀女貞亦可醜也
六三觀我生進退
象曰觀我生進退未失道也
六四觀國之光利用賓于王
象曰觀國之光尚賓也
九五觀我生君子无咎
象曰觀我生觀民也
上九觀其生君子无咎
象曰觀其生志未平也
觀盥而不薦者觀謂王者道德民所觀看也盥謂瓶
罍灌洗之器物也薦謂籩豆陳薦之屬也今所觀王
者施瓶盥之禮為民祈福還威儀嚴敬否故不觀陳
薦之物也有孚顒若者孚信也顒是嚴整之貎謂君
子行禮潔信立誠端敬顒然若鬼神在則下觀其德
民順其化故詩云顒顒卬卬如珪如璋君德之義也
象曰風行地上觀者風如王者風教行于地上人所
觀也先王省方觀民設教者先王以省視萬方觀看
民俗施設教化故鄭衆云從俗所為順民之教故君
子治人不求變俗是也如封太公於齊五月報政為
簡其君臣禮從俗不同伯禽于魯變其俗易其禮三
年報政也初六童觀小人无咎君子吝者觀之為體
下賤上貴也最處于下而不近朝廷之美所觀𥚹狹
如童稚之見故云童觀也大觀之時若如是乃小人
之見纔得无咎君子居之深可鄙吝也六二闚觀利
女貞者居内處中所見非大猶闚竊而觀望此乃利
女之正非丈夫之正處大觀之時而為闚竊觀看誠
可醜也六三觀我生進退者生猶道也六三處下卦
之上是可進之時居上卦之下又是可退之地處此
之時可以觀風相幾而不失其道也六四觀國之光
利用賓于王者處近君之尊故可觀國之光華矣習
國家之禮儀故可利為王賓也九五觀我生君子无
咎者居得尊位為觀之主四海之内皆由我化我化
若善天下習君子之風我化不善天下有小人之俗
故我觀之道有君子之風著又何有咎也上六觀其生
君子无咎者觀其生則是為人所觀者也最上處極
為天下所觀于已之道若能自戒慎高尚其事著君
子之風故得无咎王傳云獨處異地不易執持此明
上九但卓立其身異于塵俗何咎之有故論語云君
子之過如日月之食過也人皆見之更也人皆仰之
周易口訣義卷二
