葉八白易𫝊易𩔖
提要
(臣)等謹案葉八白易𫝊十六卷明葉山撰山
字八白里貫未詳朱彝尊經義考引張雲章
之言曰八白本末無所考見詳其自序當是
一老諸生是書屢易其稿自序凡四其略云
予十歲讀周易越十年能厭學究語又十四
年為嘉靖丁夘又六年從鹿田精舍見楊誠
齋易𫝊又九年為今壬子云云再序題癸丑
六月三序題丁己三月四序題嘉靖三十九
年七月攷壬子為嘉靖三十一年由壬子逆
數十六年當為丁酉嘉靖無丁夘序云丁夘
者蓋𫝊寫誤也書始于壬子迄于嘉靖三十
九年為庚申凡九年而成以自序年月考之
山當生于弘治十七年甲子至庚申書成時
為五十七歲其書專釋六十四卦爻詞而於
彖象文言十翼皆不之及大旨以誠齋易𫝊
為主出入子史佐以博辨蓋借易以言人事
而不盡為經義之所有易道廣大無所不包
即其所言固往往可以昭法戒也乾隆四十
二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
葉八白易𫝊自序
盖予十歲讀周易云而盲聾未之覺也越十年能厭學
究語顧其所自為說絫七八十萬而終之流弊於科舉
三五讀之自省其不可以知新也又十四年為嘉靖丁
卯下第將北出關故人王君留之清話踰月其子廷卿
門人也間問易猛然欲援筆焉未幾而方外之士翩然
至談元解妙令人飄飄忽忽羽化在掌回瞻六籍我將
曷之籍焉又六年從鹿田精舍見楊誠齋易𫝊乍頃欣
喜戚戚北關之念適以科舉廢又九年為今壬子復適
科舉期而春二月早為校文先生之所擯不知此果予
厭學究科舉之為累乎抑於聖人之旨猶未精也夏四
月門人陳言忠偶遺誠齋易𫝊得厭觀焉悦之而未盡
是因著八白易𫝊一十六卷云五越月得脱稿為之陳
序其所以夫說天之撰未辨而感心之故良勤積日之
思屢損而象罔之得一旦雖雍門之琴以末而微飈之
俟維深嗚呼悲夫古今有旃毛錐不横野草天憐汁盡
金壺横目眯眇繭章畏壘陳列爼豆追誦罪我之言以
蘄筆削之再九月五日葉山書
重改易𫝊序
八白易𫝊成十越月又易稿初說幾略盡焉夫聖人之
畫確定不易而天地之變化無窮聖人之言自古以宣
而吾心之應感萬起温由故用則知以時新心同化感
故神隨精入莊生之言曰其應於化而解於物也其理
不竭其來不蛻芒乎昧乎未之盡者豈不信哉追感韋
編之絶以為歎息癸丑六月二十六日又書
重改易𫝊序
予小子不顓世業妄意衿𢃄遂逃牧田子乃自家塾迤
邐鄉之校私竊經史百家與諸子二三十年之間遂無
一間日子焉昨年入兖州拜吾夫子南還出彭城考霸
業之灰廢傷重瞳子秋復往返三吳施從於戈中觀夷
夏之戰鬭又爾參錯孫武子吳子尉繚子磨墨盾上為
人草劄子冬乃逃遁走趙如内黃乞買山錢於慕泉子
嗚呼突斯不得黔於墨子矣無乃非得已而崇伯子已
乎坐越月荒怖略定柴骨且復胔而關門面壁摩衲穿
榻若禪子却耳目之聞見若聾瞽子不出閾若女子入
春半來未有一草一木之色以牽動其悲懷愁思若癡
絶子而時聞縧鷹羇馬凄然出其鳴飈嘶冽之聲則泣
下沾襟若孟嘗之遇雍門子便欲騷賦積滿擲地作聲
以震四壁隣人之子則恐奏韶充耳無所用之其愚若
宋人適越覓章甫之子亦欲荒湛一醉眯亂其天地古
今上下四方而忘彼小人君子則縱心敗矩不可以其
身為乾坤不肖之子將飬木雞之鬭於紀渻子而魯雞
自謂能伏鵠子將運斤以刊堊鼻子觀濠梁之遊魚以
偕五六七子而質亡久矣徒哭惠子棼紛外務不得其
情均之為風波之民若擊鼓而求亡子嗚呼樹功揚名
進之乏其公侯伯子而耕田鑿井退之離其庶民小子
官齋坐食吾其益諐集亢以自墮於陳人廢子乎孟子
曰乃所願則學孔子而孔子之言曰加我數年五十以
學易則可以無大過矣易道微矣不惟九師子後有作
者負荷未堪多尾雅之子吾懼於數十百子焉乃取舊
著易𫝊刊削詳定以究大始于希夷子凡四十日斷不
敢傲羲皇而效文學子亦曰說聖人之言𤼵聖人之藴
庶幾顔氏之子則已矣嗚呼日居月諸閔予小子則吾
豈誕曰繙七十二經以說老子乎始以為温故知新庶
可以告夫二三子而亦使夫二三子自今無曰不言如
子則何述小子已矣丁己三月晦日書於内黃官舍之
後東小廳
改錄易𫝊序
夫機衡立極而雨風露雷之變現時出鰲極不動而走
飛草木之呈吐刻殊何則敦化攸厚而川流四奔渾爾
者融而繽紛雜起其理然也故曰藏諸用顯諸仁又曰
富有之業大無外日新之德久無窮豈不信哉巳未之
秋予遊金陵客久稍暇則取易𫝊改修之未幾而東返
易春再至而再業則踰月而復歸雖間畢業於家塾而
亦略略矣六月七日再既至越八日乃行行改削而手
謄之積四十日而止束之錦囊藏之石櫃云夫薰椒木
蘭蔽乘之照文姝雅女賤公之女經生之通患乃自古
而記之矣吾我之間烏獲其免然而敝箒之享靳靳千
金百朋之匄嗇啟十襲豈固周公之驕吝哉亦端木之
所不得而聞者矣蜉□之撼夫何尤焉𫝊曰苟不固聰
眀聖知逹天德者其孰能知之則夫啟天奪秘之奥非
仲尼人皆大笑之而韋編不絶則羲皇文旦之誥亦鬼
語童諺而已矣故曰百世以俟聖人而不惑太史公曰
伯夷得孔子而名益彰吾於羲皇文旦亦云嘉靖三十
九年七月二十五日書於都城西北偏之民舍
葉八白易𫝊原序
