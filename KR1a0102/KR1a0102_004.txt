葉八白易傳卷四明葉山撰
䷅
同人于野亨利涉大川利君子貞何也葉子曰必欲四
海九州之兼濟者聖人之心也不於一物二物三四
五物而相暱者聖心之公也故曰老者安之朋友信
之少者懷之通天下為一體合萬物為一身斯之為
大道之公乎斯之為天下一身中國一人乎堯舜之
世九官十二牧十六相同於朝普天之下率土之濱
同於野是以濟濟緫緫堯舜之民皆以堯舜之心為
心而萬邦協和黎民於變時雍百工熙庶事康至諴
感神矧兹有苗必至之治矣何天下之不平何大事
之不濟者哉雖然孔子告子路以君子之道曰脩已
以敬脩已以安人脩已以安百姓其自言君子曰周
而不比是公已公物之道己正物正之軌也非其道
則詭失其軌則邪宋公子鮑禮於國人宋饑竭其粟
而貸之年七十以上無不饋詒也時加羞珍異無日
不數於六卿之門國之材人無不事也親自桓以下
無不恤也是為邪而媚齊舊四量豆區釜鍾四升為
豆各自其四以登于釜釜十則鍾陳氏三量皆登一
焉鍾乃大矣以家量貸而公量收之山木如市弗加
於山魚鹽蜃蛤弗加於海民三其力二入於公而衣
食其一是為竊而咻是則國之賊而民之蠧矣豈非
聖王之所誅哉易曰同人于野亨利涉大川利君子
貞
初九同人于門无咎何也葉子曰觀於海者難為水非
難為水也見水之宗也遊於聖人之門者難為言非
難為言也知言之奥也然則舉天地萬物為度内者
而可使之窮年不見日月之光哉而可使之孤羣偏
黨以為合哉故淮南子曰今有人囚之冥室之中雖
養之以芻豢衣之以綺繡不能樂也以目之無見耳
之無聞穿隙穴見雨零則快然而歎之况開戸𤼵牖
從冥冥見昭昭乎見昭昭猶尚肆然而喜又况出室
坐堂見日月之光乎見日月之光曠然而樂又况登
泰山履石封以望八荒視天都若蓋江河若帶又况
萬物在其間乎故曰不聞大論則志不宏不聽至言
則心不固思唐虞於上世瞻仲尼於中古而知夫小
道者之足羞也想伯夷於首陽省四皓於商山而知
夫穢志者之足恥也存張騫於西極念蘇武於朔垂
而知懷閭室者之足鄙也然則門之内父子也兄弟
也夫婦也遞相為宗者也門之外四方也上下也往
古也來今也曷其有窮焉者乎出戸牖觀大道去家
人覽乾坤此司馬子長邵堯夫之學也同人乎哉同
人乎哉易曰同人于門无咎
六二同人于宗吝何也葉子曰自一鄉而及天下者君
子進德之資也盡當今而進往古者君子尚友之益
也則夫懷篤固於僻隘之中昵比附於卑陋之末閉
門而覓友坐甕以托交不亦下士之末而規規瑣瑣
之甚已乎大道之不聞至理無從得無足怪也已何
也楚人亡弓楚人得之已形骸於爾女矣况爾女而
遞相為爾女自棄孰甚焉歛盂之會辭鄭盟攅函之
盟比戎狄春秋之所罪也昔者周公制政下士七十
人介子推行年十五而相荆仲尼聞之使人往視還
曰廊下有二十五俊士堂上有二十五老人仲尼曰
合二十五人之智智於湯武并二十五人之力力於
彭祖天下其固免乎是故荀氏之書曰太上不異古
今其次不異海内同天下之志者其盛德乎故大人
之志不可見也浩然而同於道邵子之書曰無名公
年十歲學於里人遂盡里人之情己之滓十去其一
二矣年二十求學於鄉人遂盡鄉人之情己之滓十
去其三四矣三十求學於國人遂盡國人之情己之
滓十去其五六矣年四十求學於古人遂盡古人之
情己之滓十去其七八矣年五十求學於天地遂盡
天地之情欲求己之滓無得而去矣嗚呼此同人之
至也夫故曰王先成彭州一走卒也為王宗侃條七
狀以白王建建能用之遂不煩兵而下一州然則取
士之路可不廣哉取之廣然後賢才不在下而在上
賢才在上則下受其賜而禍亂不作矣昔晉和凝為
端明學士署其門不通賓客耀州推官張誼致書於
凝以為切近之職為天子耳目宜知四方利病柰何
拒絶四方賓客雖身安為便如負國何拓跋猗盧請
并州從事莫含於劉琨含不欲行琨曰以并州單弱
吾之不材而能自存於戎狄之間者代王之力也吾
傾身竭貲以長子為質而奉之者庶幾為朝廷雪太
恥也公欲為忠臣柰何惜共事之小誠而忘徇國之
大節乎往事代王為心腹一州之所賴也含遂行猗
盧甚重之與參大謀吁其有以識此矣易曰同人于
宗吝
九三伏戎于莽升其高陵三歲不興何也葉子曰材德
之人成功者之所急也中正之士舉事者之所資也
然則求之者有不殷而取之者有不切乎是故有以
君子而求君子者矣此則不待戒而孚苗劉之變張
浚與吕頤浩張俊謀起兵共討之會韓世忠由海道
將赴任行在張俊聞之喜曰世忠來吾事濟矣因白
浚以書招之世忠即率兵赴闕誅二賊以復帝位亦
有小人而求君子者矣此則不可強而致姚令言反
迎朱泚為權知六軍泚遣騎士以兵劫段秀實曰段
公來吾事濟矣因議稱帝秀實勃然前唾泚面舉笏
擊之濺血灑地何也君臣之義無所逃於天地之間
則邪妄之求不可得而強諸劫奪之下是故威力雖
猛猛無所施桓温忌謝安之忠壁人以圖之而不能
曹操壯雲長之義百計留之而不可觀望雖詭詭無
所用齊景晚年挾衛欲抑晉以代興然次五氏次垂
葭會于牽皆不敢伐晉雖圖回數年而終莫之成其
初求諸侯先得鄭魯而後得宋及鄭宋交伐欲救宋
則失久好之鄭欲勿救則失新附之宋故蘧拏之次
觀望二國之間待其勝負而隨為之媚奸謀雖詭而
圖霸不成則何益哉易曰伏戎于莽升其高陵三歲
不興
九四乘其墉弗克攻吉何也葉子曰惟天下之正理可
以屈横逆之大勢惟天下之屈勢可以止無厭之欲
心齊人欲伐魯師北行矣忌卞莊子勇不敢過卞晉
人欲伐衛秣馬厲兵矣畏子路賢不敢過蒲趙盾欲
伐邾起諸侯之師八百乘矣服矍且長不敢納捷菑
皆屈於理而阻於勢者也况彼君臣之義無所逃於
天地之間理莫尚焉惟辟作威患至掇於訟上之際
勢莫尚加焉而奚以妄動為哉畏天下之大義者災
不逮夫身安天下之大分者禍不作於己君子所以
貴自反乎易曰乘其墉弗克攻吉
九五同人先號咷而後笑大師克相遇何也葉子曰君
得臣而後萬化行世無賢人君子則亦已矣有之而
不為我所有果能已其寤寐之思乎間之於始而合
之於終又能已其魚水之歡乎詩人之歎文王曰惟
天下之至靜為能配天下之至健萬化之源一本於
此未得之也如之何其弗憂既得之也如之何其弗
樂噫閨門之助如此而况不有君子其能國乎仲尼
在衛趙鞅絶謀干木處魏秦人罷兵謝安在晉王猛
知其不可伐季梁在隨楚子之兵不敢加子罕在宋
而天下莫能當三良為政而鄭國未可間君子之有
係於人國也如此有之而為小人之所間間之而失
君臣之相孚可無憂乎昔者晉人患秦之用士會也
六卿相見於諸浮趙宣子曰隨會在秦賈季在狄難
日至矣於是相與謀復焉蓋其憂之深而念之重也
楚不知此而卒使竒材策士為敵國用故析公為繞
角之遯而失華夏雍子為彭城之潰而失東夷子靈
教吳叛楚而罷於奔命苖賁皇夷王熠師而鄭叛吳
興楚人之不復振也豈非不知因離求合之道乎嗚
呼君子於此所以三致意而不能平其懷遣其心者
有由然也雖然知求賢而不知去讒賢不得也知去
讒而不知用斷讒不忘也唐代宗知慰李光弼而不
能斬程元振德宗知恃李懷光而不能誅盧把三國
吳主休喜讀書欲與祭酒韋昭博士盛冲講談張布
以昭冲切直恐入侍言已過因諫止之休曰孤欲與
昭等講習舊聞亦何所損君特恐其道臣下奸慝故
不欲入耳如此之事孤自己備之不須昭等然後解
也布惶恐謝罪且言懼妨政事休曰王務學業其流
各異不相妨也然休恐布疑懼卒廢講業不使昭等
入五代楚王殷用都軍判官高郁為謀主國以富強
鄰國皆疾之唐莊宗入洛殷遣其子希範入貢莊宗
愛其警敏曰比聞馬氏當為郁所奪今有子如此郁
安能得之高季興亦屢以流言間郁於殷殷不聽司
馬楊昭謀代郁任日譖之於希聲希聲屢請誅之殷
曰成吾功業皆郁力也如何為此言希聲請罷其兵
柄乃左遷郁行軍司馬希聲遂矯殷命殺之嗚呼知
其賢矣而不能求之專覺其奸矣而不能去之力若
之何其得相遇邪惟苻堅之於王猛殆庶幾焉猛日
親幸用事勲舊多疾之樊世本氐豪佐秦王健定關
中謂猛曰吾輩耕之君食之邪猛曰非徒使君耕之
又將使君炊之世大怒曰要當懸女頭於長安城門
不然吾不處世猛以白堅堅曰必殺此老氐然後百
寮可肅會入言事與猛爭論於堅前世欲起擊猛堅
怒斬之於是羣臣見猛皆屏息猛時年三十六歲中
五遷權傾内外人有毁之者堅輒罪之嗚呼偏國之
用賢去讒乃能堅而克斷如此此所以卒成大業不
然天下之士未有能至者矣齊晏子有言人有市酒
而甚美者置表甚長然至酒酸而不售主人問其故
里人曰公之狗甚猛而人有持器欲往者狗輒迎而
嚙之是以酒酸不售也士欲白萬乘之主用事者迎
而嚙之亦國之惡狗也不去惡狗士何由至哉嗟乎
豈惟君臣父子之間亦誠有之漢武帝唐玄宗亦威
明之主一為小人所間不能用其仁武遂使骨肉傷
殘天親不保禍敗宜矣惟後唐明宗僅有取焉安重
誨欲陷李從珂矯制令楊彦温逐之令索自通斬彦
温從珂馳入自明唐主責令歸第重誨諷馮道趙鳳
奏從珂失守宜加罪唐主曰吾兒為奸黨所傾未明
曲直公輩遂不欲置之人間何邪且此皆非公輩意
也明日重誨自言之唐主曰朕昔為小校家貧賴此
兒拾馬糞以自贍以至今日為天子曾不能庇之邪
嗚呼不用馮河之勇幾至大患父子尚然况君臣乎
明主所宜深戒也不然墮於坑谷入於塹壑覩歸來
望思之臺而痛無益矣何嗟及哉易曰同人先號咷
而後笑大師克相遇
上九同人于郊无悔何也葉子曰不與人異君子固未
嘗遯世而離羣也而人不我同君子亦豈甘援人而
推已乎芒然徬徨乎塵垢之外翛然遨遊乎無何有
之鄉與木石居與鹿豕遊曠然天地萬物莫之為逅
非君子之棄物也時莫我與也是故據君子隨時之
義則遯世者理不背而心不歉故嘉遯龍盤越世高
蹈游心於浩然玩志於衆妙絶景乎大荒之遐阻吞
吐乎幽響之窮奥者可以知伯夷餓死之心原上天
生物之仁則長往者心不安而志未得故不卷道而
背時不遺身而匿跡生必耀華名於玉版没則勒洪
伐於金冊者可以識孔子周流之意易曰同人于郊
无悔
䷍
大有元亨何也葉子曰普天之下有分土不可語至治
率土之濱有分民不可溥同仁何也令有所梗而不
通化有所沮而不達君子所不道也其惟光天之下
至於海隅蒼生萬邦黎獻共惟帝臣惟帝時舉者乎
其惟弼成五服至於五千州十有二師外薄四海咸
建五長各迪有功者乎其惟東漸於海西被於流沙
朔南暨聲教訖于四海者乎禮樂刑政四達而不悖
沛然德教充溢乎四海斯之謂極盛矣若夫東極於
海西至焉耆南盡林邑北抵大漠皆為州縣東西九
千五百一十一里南北一萬六千九百一十八里唐地盛
矣而治功不免于雜夷天下凡有郡一百九十縣一千
二百五十五戶八百九十萬有竒東西九千三百里
南北一萬四千八百一十五里隋氏之盛極於此矣
而旋踵遂至于滅亡漢有南粤之不下宋有十六州
之未收以至六朝之不能渾一五季之不復有中原
其事益末其道益替而不足以語治道矣易曰大有
元亨
初九无交害匪咎艱則无咎何也葉子曰富貴之極侈
心自起世禄之家鮮克由禮故曰富不期驕貴不期
侈豈非人情也乎然則履豐裕之初居富貴之始則
驕盈之失未起奢麗之態未作亦其勢使然也無有
蕩陵德背天道夫亦何過哉子貢之富而無驕公西
華之積而能散此聖門之所重也雖然出見紛華入
與心戰雖賢者不能自免而况常人乎見之者尚不
免心動而况身履其盛乎怙侈滅義服美於人驕淫
矜誇將由惡終不特殷之庶士為然也古今中知之
士往往有所不免焉可無慎乎伯張曰貴而能貧可
以後亡恭敬事君與二三子生在敬戒不在富也晏
子曰慶氏之邑足欲故亡吾邑不足欲也益之以邶
殿乃足欲足欲亡無日矣不受邶殿非惡富也恐失
富也且夫富如布帛之有幅焉為之制度使無遷也
夫民生厚而用利於是乎正德以幅之謂之幅利利
過則為敗吾不敢貪多所謂幅也免餘曰甯子惟多
邑故亡臣恐死之速及也史魚曰富而能臣必免於
難上下同之戍也驕其亡乎富而不驕者鮮驕而不
亡未之有也然則始雖不害終其可以忘戒乎持其
志使無終怠惕其心使無久淫閑於禮使無末侈庶
幾其可免乎書曰雖收放心閑之惟艱資富能訓惟
以永年惟德惟義時乃大訓不由古訓于何其訓嗚
呼此畢公之所以成就殷民者斯其為至乎子謂衛
公子荆善居室抑亦庶幾於是矣易曰无交害匪咎
艱則无咎
九二大車以載有攸往无咎何也葉子曰短綆不可以
汲深小器不可以盛大故欲引重致遠者蓋軫輪輻
之具不可以不厚且良戡禍亂綏太平者文武常變
之才不可以不大而博不然則僨矣戰國策曰君因
王言而重責以事&KR2208;之軸今折矣楚詞曰任重載盛
兮陷滯而不濟則夫有其物而無其器有其器而無
其具安有不僨於濟而入於淖者哉然則授之至大
而不驚納之至煩而不亂其正足以立天下之經其
權足以達天下之變古之人有勝之者伊尹周公是
已其次孔明李綱亦庶幾乎管仲知不足而才有餘
蕭曹識不明而量褊淺房杜有宰相之才而無其道
韓范富馬有宰相之道而乏其器諒哉其未易易也
易曰大車以載有攸往无咎
九三公用亨于天子小人弗克何也葉子曰以下而奉
上者臣民之分以義而為奉者克獻之貞君子之事
君吾身之上皆君物也而敢以之為自私邪是故朝
而獻功以告其勤聘而獻物以表其情有嘉謨嘉猷
而入獻爾后以昭其忠奉其土地奉其民人奉其犧
牲玉帛而畢獻其君以述其職是為推所有以進君
不敢私也然其心之公而正情之精而忠無所假也
彼小人者私而邪矣狡而偽矣其何以有是邪是故
不有所進則已矣苟有進焉將必面而獻諛以長其
過背而獻謟以逢其惡明而獻物以投其欲微而獻
計以售其奸婉而獻巧以竊其柄矣而得謂之有所
進乎古之人若姚崇之手寫無逸為圖以障屏風裴
度之上憂勤計略歐陽脩之進朋黨論范純仁之進
尚書解鄭俠之進流民圖與魏徵姚崇宋璟李林甫
傳范仲淹之上百官圖槩可見矣不然則李絳之不進
羡餘乎彼李林甫繼姚崇為相則代以山水圖矣李
鷃則進慶雲圖矣丁謂則上景德會稽錄矣林特則
上祥符會稽錄矣王安石則進其子雱所論天下事
三十餘篇矣鄧洵甫則進愛莫助圖矣不然則十五
道之不申戶口乎心術之不同而為獻之能否如此
人君不可以莫之察矣易曰公用亨于天子小人弗
克
九四匪其彭无咎何也葉子曰人之言曰近君者勢不
震而盛用事者權不招而集權勢之所歸禍敗之所
隨也雖然此勢說也非理說也此權勝也非義勝也
不有明以察夫消息盈虚之機辨以别夫上下尊卑
之分明而又明辨而又辨晣以昭夫古今興亡之數
諗乎賢愚禍福之原矣乎則不有其盛而處其衰不
居其滿而處其虚周公之不以至親廢恐懼伊尹之
不以寵利居成功是已其次張安世畏父子封侯之
盛而辭禄遠權郭子儀杖其子肆言之失而歸朝待
罪又其次若鄭祗德為江西觀察使以子顥尚萬夀
公主通顯固求散地罷為賓客分司後顥營求作相
祗德與書曰聞女已判戶部是吾必死之年又聞欲
求作相是吾必死之日也顥懼表辭庶乎其免矣不
然幸則萌芒刺灑淅之疑不幸則致怏怏跋扈之死
大不幸則為楊邠總機政郭威主征伐史弘肇典宿
衛王章掌財賦邠弘肇嘗議事于隱帝曰陛下但禁
聲有臣等在卒為誅死非苟然也故曰聖人之知固
已多矣其所守者有幸故舉而必榮愚人之知固已
少矣其所事者多妄故動而必窮吳起張儀知不若
孔墨而爭萬乘之君此其所以車裂支解也易曰匪
其彭无咎
六五厥孚交如威如吉何也葉子曰至難起者天下之
心非孚誠不交然而誥誓不及五帝詛盟不及三王
交質子不及二霸其惟朕心朕德惟乃知蕭王推赤
心置人腹此臣民所以翕合而通為一身也周桓畏
鄭而紿曰無之衛侯叛晉而詭朝國人改卜嗣質公
子行工商臣民不解體乎不易屈者天下之勢非德
威不畏然而道德之威成乎安強暴察之威成乎危
弱狂妄之威成乎滅亡其惟乃聖乃神乃武乃文戒
之用休董之用威庶頑讒說若不在時侯以明之撻
以記之斯天下無有反道敗德侮慢不恭者矣漢元
之優柔不斷而漢業遂衰唐文之牽制文義而卒不
復振國事不廢滅乎故曰事周于世則功成務合于
時則名立昔齊桓公合諸侯以乘車退誅于國以斧
鉞晉文公合諸侯以革車退行于國以禮義桓公前
柔而後剛文公前剛而後柔然令行乎天下權制諸
侯均者審於世之變也漢文帝誠信及蠻貊而叛亂
競起於藩國宋仁宗能使契丹夫婦交泣以發喪而
不免於疆場之禍唐代宗處僕固懷恩之母德宗處
懷恩之子未嘗不責己厚待人恕然而誠不能感物
則恩加人而人不親義不足以服心則信示人而人
益疑恩威不立紀綱卒壊而已矣甚而天平軍亂僖
宗詔本軍宣慰之無得窮詰右補闕常濬上僖宗書
曰陛下姑息藩鎮太甚是非功過駢首並足致天下
紛紛若此猶未之寤宜稍振刑典以威四方嗚呼事
勢至此抑又何言乎庶幾於此者唐憲宗用杜黃裳
之謀討劉闢用武元衡之謀討吳元濟武宗用李德
裕之謀討劉稹誅郭誼其剛明果斷英敏特達能用
忠謀不惑羣議良可詠矣善乎先達之言曰賈生有言
髖髀之所非斤則斧天下固有尊官大寮方命圯族
者有剖克剥截元元者有執左道以亂政者有寇賊
鴟義者有強宗豪右凌虐孤寡者有作邪行以敗俗
者有為訛言異服淫聲竒技以疑衆者是髖髀也不
斧而斤之可乎是故四罪而天下服舜之所以帝三
罪而民服文之所以霸威之不可弛也如是夫司馬
法曰教笞不可廢于家刑罰不可弛于國征誅不可
偃于天下書曰其尚克詰爾戎兵方行天下以陟禹
之迹又曰張皇六師無廢高祖寡命蓋有以諗此矣
晉武平吳而去州兵唐穆宗即位兩河略定蕭俛段
文昌以為天下已平宜漸銷兵請密詔軍鎮每歲八
人之中限一人逃死無備甚矣天下能不易而潰之
乎雖然兵以威國將以威兵命將不嚴威固不立昔
者城濮之敗楚殺子玉鄢陵之敗再殺子反用能轉
敗為勝以弱為強與晉爭霸横行江漢其最後也敗
于栢舉而其將囊瓦出奔不復能舉先王之法于是
楚自此不振平王之尸鞭懷王紿以入秦其子孫以六
千里之地而為讐人役至於亡而後止也可不慎與
昔李光弼與史思明戰於河陽禆將郝廷玉奔還僕
固懷恩少却皆命取其首二將乃奮力齊進而賊大
潰周世宗高平之戰誅敗將樊愛能何徽卒取威定
霸宋太祖命曹彬取江南出匣劍付之而江南平狄
青討儂智高陳曙敗績于金城青會諸將堂上揖曙
起驅出軍門斬之而智高卒滅為君者既不能強至
於不得已而用兵又不善將使敗其師而得逃死將
何以安其身而存其位也耶易曰厥孚交如威如吉
上九自天祐之吉无不利何也葉子曰履信思乎順人
道備矣天與而人歸神道全矣履端于始而舉正于
終人與其成而天防其敗不亦美乎昔者孫叔敖遇
狐丘丈人狐丘丈人曰有三利必有三害爵高者人
妬之官大者主惡之禄厚者怨歸之孫叔敖曰不然
吾爵益高吾志益下吾官益大吾心益小吾禄益厚
吾施益博可以免于患矣噫人不滿則天無所從槩
非伊尹周公曷足以當此霍光不負周公之托孔明
益虔後主之誠燕陽騖歴事四朝年耆望重自太宰
恪以下皆拜之而騖謙恭謹厚過於少時戒束子孫
雖朱紫羅列無敢違犯其法度者抑亦可以為次矣
故曰所貴乎位者達道於天下達惠於民達德於身
不然而以貴高人以富奉身以肆報心則生災矣劉
聰螽斯則百堂災燒殺聰子二十一人斯堂之名何
居而乃殺其子若此之多也不履信不思順天不祐
之而凶禍乃如此易曰自天祐之吉无不利
䷣
謙亨君子有終何也葉子曰君子知天下之不可以先
也故後之德言盛而禮言恭知夫人之不可以上也
故下之善無伐而勞無施然則雖有功而不自居雖
有能而不自有君子之致為矣家邦之必達州里蠻
貊之可行狡偽因之獻誠而暴慢所由以致恭夫豈
苟然而已乎欒黶不能違而伯石所受禄也有由然
矣夫有功而不居喪其功矣而竟也人莫與爭功有
能而不有泯其能矣而卒之人莫與爭能則君子之
居世不矜也所以自晦也而實光其不伐也所以自
降也而實升以屈為伸以晦為明斯天下莫及而為
萬夫之望禹之所以歷數在躬而終陟元后也歟不
然盛滿之國不可以仕任盛滿之家不可以嫁女驕倨
傲暴之人不可與交是天下之所棄也而况於服人
乎傳曰吾語子服人之志高尚尊賢不以驕人聰明
聖知不以齒人勇猛強武不以侵人齊給便捷不以
欺侮人遇君則修臣下之義出鄉則修長幼之義遇
長老則脩子弟之義遇等夷則脩朋友之義遇少而
賤者則脩告道寬裕之義故無不愛也無不敬也無
與人爭也曠然而兼天地包萬物也如是則老者安
之少者懷之朋友信之君子之所務也如此易曰謙
亨君子有終
初六謙謙君子用涉大川吉何也葉子曰言忠信行篤
敬雖蠻貊之邦行矣言不忠信行不篤敬雖州里行
乎哉孔子之訓也何也下者萬物之所歸虚者天下
之所遺古人有言曰過故鄉而下車悍夫可驅過喬
木而趨水火可踰又曰居不為垣牆人莫能毁傷行不從
周衛人莫能暴害此君子之行也昔者子路持劒孔
子問曰由安用此乎子路曰善者固以善之不善者
因以自衛孔子曰君子以忠為質以仁為衛不出環
堵之内而聞千里之外不善以忠化寇暴以仁固何
為持劒乎故曰杜林行義烈士假其命趙孟懷忠匹
夫成其仁易曰謙謙君子用涉大川吉
六二鳴謙貞吉何也葉子曰君子中和之德充積于中
而發見于外則聲名之盛洋溢于近而施及于遠傳
曰伯姬賢行著於家故致女使卿以特厚其嫁遣之
禮賢名聞於遠故諸國爭媵以信其無嫉妬之心一
女子之賢尚聞於諸侯况士君子哉故曰宗族稱其
孝鄉黨稱其弟交游稱其仁執友稱其信名譽流聞
實德彰著此閔子騫人不間于其父母昆弟之言者
也豈特騰聲三輔揚名上國者哉彼色取仁而行違
者何與焉易曰鳴謙貞吉
九三勞謙君子有終吉何也葉子曰功在王室澤在生
民衆人之所叢忌也恃功而矜能挾有勲勞而傲天
下舉世之所通患也不袪人情之通患而當衆人所
叢忌難乎免於今之世矣書曰地平天成萬世永賴
時乃功然而且曰女惟不矜天下莫與女爭能女惟
不伐天下莫與女爭功成王封伯禽于魯而周公戒
之曰往矣子無以魯國驕士吾文王之子武王之弟
成王之叔父也又相天下吾於天下亦不輕矣然一
沐三握髮一飯三吐哺猶恐失天下之士可不慎與
吾聞之易有一道大足以守天下中足以守其國近
足以守其身謙之謂也夫天道虧盈而益謙地道變
盈而流謙鬼神害盈而福謙人道惡盈而好謙是以
衣服成則必缺衽宫成則必缺隅屋成則必加拙示
不成者天道然也戒之哉其無以魯國驕士也齊侯
使管夷吾平戎於王王以上卿之禮享之管仲辭曰
臣賤有司也有天子之二守國高在王曰舅氏予嘉
乃勲應乃懿德往踐乃職無逆朕命管仲受下卿之
禮而還君子曰管仲之世祀也宜哉讓不忘其上鞍
之戰晉師歸范文子後入武子曰無為吾望爾也乎
對曰師有功國人喜以逆之先入必屬耳目焉是代
帥受名也故不敢武子曰吾知免矣郤克見公曰
子之力也對曰君之訓也二三子之力也臣何力之
有焉范叔見勞之如郤伯對曰庚所命也克之制也
燮何力之有焉欒伯見公亦如之對曰燮之詔也士
用命也書何力之有焉君子曰為主將者不有其功
而歸於君為偏禆者不居其功而歸於將庶幾乎濟
濟師師之風矣王允與士孫端謀討董卓而允自專
討賊之榮士孫端歸功不侯故得免於難唐彬與渾
濬伐吳未至建業二百里即稱疾不視事其後果有
先至者爭物後至者爭功而彬獨以賢稱辛讜在泗
州犯圍出迎兵糧往返凡十二除亳州刺史乃上表
言臣之功非杜慆不能成僖宗幸興元道中無供賴
漢隂令李康以驢負糧數百獻之從行軍士始得食
上問康何能如是曰臣不及此乃張濬教臣遂召濬
為兵部侍郎後唐明宗王都之亂晏球承命討之擒楊
隱斬秃餒蹙王都舉族自焚自始攻至克定州未嘗
戮一卒三月入朝唐主美其功晏球謝久煩餽運而
已五代吳史官問中書令柴再用戰功對曰鷹大微
效皆社稷之靈再用何功之有竟不報噫禹周公尚
矣兹數公者前以免不賞之禍後以光青史之榮萬
民之所服而衆美之攸歸也不亦宜乎若温季位在
七人之下而求掩其上亡無日矣王渾王濬爭功不
已濬稍知所讓而於心終不能平至形諸言曰此是
吾褊心亦豈善後之道哉雖然讓功可也女有國色
軼南威紫衝而不自美則賢之若嫫母無鹽焉而自
狀其醜祗益人之哂且&KR0008;耳故窶家子膝行蒲伏言
語姁姁不見禮於人而都三公位有萬金産者一卑
辭降色則衆口徧肥矣是不可不慎也易曰勞謙君
子有終吉
六四无不利撝謙何也葉子曰居今之世而不以賢知
先人者善也然居勲庸功多之右而不以史巫紛若
者亦非善之善者也昔齊魯從鄭伐許得許以歸魯
魯卑辭而却之鄭卒存許君子以為善處有功者莫
如鄭善處無功者莫如魯然則履多懼之地而位有
功之上其可苟然而已乎不思降階之由君心或有
所不足不盡巫史之誠衆志或有所不堪明於世故
而安於法則者不如是也是故笑貌聲音之作恭傴
僂曲躬之引敬君子非以遠恥辱也存位安身之道
處世下人之節不得不然也不然居功臣之上而敬
不足則幾乎王渾之排濬非所以安分敬有功之臣
而禮不加尚不如李愬之事度非所以為禮然則君
子豈好為過恭之行而無禮病於夏畦以自鄙哉范
文子不敢亟歸以慰武子之望令尹子文必推貴仕
以靖子玉之難君子知其不得已矣易曰旡不利撝
謙
六五不富以其鄰利用侵伐无不利何也葉子曰憞羣
策者自屈其力者也屈羣策者屈羣力者也有慈父
愛子之心有慈母畜子之道而天下之羣臣不報禮
重庶民不子來趨者生民以來未之有也天下之諸
侯懷之若父母而庶民趨之若子來而有不先之而
忘其勞犯難而忘其死者生民以來亦未之有也昔
者舜以温恭允塞之德升於帝位則九官十二牧奮
庸熙載時亮天工而庶績咸熙矣又安事後世督責
之術假庸君驅役之煩乎豈惟是也漢高帝豁達大
度不恥自降曰運籌幃幄之中决勝千里之外吾不
如子房鎮國家撫百姓給餽餉不絶糧道吾不如蕭
何連百萬之衆戰必勝攻必取吾不如韓信欿然退
然自以為三子之不及也而天下之大智大勇奔走
服役惟其所使而莫之格矣何也書曰德日新萬邦
惟懷志自滿九族乃離又曰滿招損謙受益蓋帝德
廣運則民懷有仁聖作物覩羣生利用天下歸之如
夜蟲之赴火耳固不必破岸幘削邊幅附背握手以
結豪傑之心亦不必箕踞盛氣以折其驕嘲誚謔浪
以盡其歡慷慨歌呼出肺肝相示以明其情亦不必
踞洗以挫英布隨以王者之供張嫚罵以辱趙將隨
以千戸之侯封顛倒天下之豪傑而使莫測其端倪
而天下豪傑將自俛首帖耳降其虚而服其恭矣故
貫澤之會桓公有憂中國之心不召而至者江人黃
人也葵丘之會桓公震而矜之叛者九國魏武一得
荆州而張松見忽荆州隨非其有唐高季興謂將佐
曰新朝百戰方得河南乃對功臣舉手云吾於十指
上得天下矜伐如此則他人皆無功矣其誰不解體
遂不歸朝此皆所謂勤之於數十年之間而喪之俯
仰之頃英雄肯為其所役哉雖然大順在上而獨夫
顧為不順之臣有道為君而一人乃為叛道之舉則
亦非聖人之所宥也是故苗民逆命弗率於化則命
禹徂征布豨外叛直犯天常則自將擊斬蓋所謂親
征不庭而非窮兵黷武聖人之不得已焉耳雖然誠
不至而詐行道不設而術用雖死不服雖勝不臧矣
若韓信不顧酈生而破田廣李靖不恤唐儉而擒頡
利皆所謂狙詐徼倖之計而非至誠心服之道也其
後河東都將楊弁作亂結劉稹為兄弟石會關守將
又以關降稹朝議諠然言應罷兵王宰則言遊奕將
得稹表有意歸附李德裕借韓信李靖事為說且言
可令王宰失信豈得損朝廷威命望遣使督其進兵
其後稽山羣盜寇掠果州詔刺史王贄弘討之崔鉉
曰此皆陛下赤子迫於饑寒盜弄兵於溪谷間不足
辱大軍但遣一使者可矣乃遣京兆少尹劉潼招諭之
潼言使之歸命其勢甚易所慮者武臣恥不戰之功
議事者責欲速之效耳潼至山中盜皆請降潼至館
而贄弘已引兵至山下竟擊賊滅之矣雖然尤有甚
焉劉守光驕淫日甚使人諷鎮定求為尚父晉諸將
請尊之以稔其惡及其自稱帝張承業又請遣使賀
之以驕其心則是以聲音笑貌之間而為恭敬謙虚
之態假欲取固與之術以成自斃可殪之機曾不若
晉王存勖直欲伐之之為正矣豈知湯之所以處葛
斯其為聖人之謙德而有孚之威如乎易曰不富以
其鄰利用侵伐无不利
上六鳴謙可用行師征邑國何也葉子曰屈之極者可
以求伸已不屈而欲伸是貪忿也晉景公以笑辱之
故而暴行於齊春秋之所誅也所為屈者為伸之感
不求伸而徒屈是畏葸也宋高宗以二帝之故而終
身不加兵於金志士之所憾也其惟晉文乎退三舍
而臣犯則一戰可以取威抑亦秦穆乎施三惠而不
報則一舉可以定霸其又晉悼乎息民和衆五年而
後用之則三駕而楚不能與之爭我無先事之圖而
伸生于屈之極我不為欲伸之屈而屈感乎極之伸
噫非知鬼神之情状者曷足以語此雖然齊桓失霸
威不行於敵楚而區區山戎之是伐晉文自怠伐弗
及於齊楚而規規胡沈之是問抑末矣干戈之所及
不以恥天下之横行而以貫包中之跳躍是焉得為
道之光乎易曰鳴謙可用行師征邑國
䷏
豫利建侯行師何也葉子曰濟大事以人為本用兵不
以天時地利為急而以人和為先然不難於得人心
之和而難於順理以動動不順理則無以通天下之
志而協天下之心事不和民則強人以所不能事必
不立禁人以所必犯法必不行矣故管子曰棟生橈
不勝任則屋覆而人不怨者其理然也弱子慈母之
所愛也不以理動者下瓦則慈母笞之故以其理動
者雖覆屋不為怨不以其理動者下瓦必笞故曰生
棟覆屋怨怒不及弱子下瓦慈母操箠然則動而當
天下之理舉而協天下之心可以感天地動鬼神而
况人道之大事乎是故列爵分土惟五惟三是為五
帝尚賢以德三王尚親以功樹之君公使司牧之無
失民性是所以同民心而出治道也其次不憚征繕
以輔孺子出師圍許若將改立新君者其亦因民之
所利而利之乎不然則雖以項羽之威而王三降將
沛公一出而秦父兄棄之如遺矣又况假之為沙中
之偶語成貳師之美封命不正之功而建尾大之勢
者天下擾擾何時而定也貔貅百萬虎賁三千是為
誅暴而禁亂保大而定功發強剛毅一怒而安天下
之民是所以對天下而助上帝也其次次陘之八國
城濮之七百乘夫亦勢之所不容已乎不然雖以紂
之暴率其旅如林而會於牧野罔有敵於我師前徒
倒戈矣又况同役而不同心爾西而我馬欲東雜無
上之聽而違舉國之諫者生民蠢蠢何由而全也易
曰豫利建侯行師
初六鳴豫凶何也葉子曰以鳥鳴春以雷鳴夏以蟲鳴
秋以風鳴冬天機之不容或已者也以堯舜禹湯文
武周公鳴治以孔子曾參子思孟軻鳴道人道之不
容或缺者也不然絡緯之不停聲不如蜘蛛之寂寂
中流之砥柱其呌號也不如長江渾渾日夜之無聲
而况以其卑末之微志鳴一身之佚樂哉昔者齪齪
不足嗟今朝曠蕩恩無涯此以詩而鳴其樂者也家
本秦人能為秦聲婦趙女也雅善鼓瑟拂衣而起酒
後耳熱仰天大笑而呼嗚嗚是誠荒淫無度不知其
不可此以書而鳴其樂者也自鳴其不幸猶且不可
而胡以佚樂為哉滿其志亦喪其志爽其身亦禍其
身此蔚宗石崇潘岳之徒卒之不免主客同誅也歟
易曰鳴豫凶
六二介于石不終日貞吉何也葉子曰同酣醉鄉者彼
昏不知不覺一醉之日富也别坐者觀之則豫知其
側弁之俄而已不忍與其亂矣同狎大川者莫知其
他不覺載胥之及溺也陵居者視之則早見其過涉
之滅而已不肯履其陷矣此非其知有所弗若也見
得而忘其形見利而忘其真自墮於螳螂黃雀之禍
雖有明言曲曉彼將以為狂焉而况於早知獨覺乎
君子則不然志道德而功名事業不足以累其心守
中正而富貴利達不得以昏其志則天下之滔滔皆
是也而吾之砥柱自在曷與之同流天下之比比皆
然也而吾之中正自在曷與之同倚夫惟不溺於利
此利之所不能昏不逐於物此物之所不能蔽也禍
福利害之原成敗得失之故孰謂不在其靜觀中邪
故荀子曰權利不能傾也羣衆不能移也天下不能
蕩也生乎由是死乎由是夫是之謂德操德操然後
能定能定然後能應夫是之謂成人天見其明也地
見其光也君子貴其全也又曰冥冥而行者見寝石
以為伏虎也見植林以為後人也冥冥蔽其明也醉
者越百步之溝以為蹞步之澮俯而出城門以為小
之閨也酒亂其神也掩目而視者視一以為兩掩耳
而聽者聽漠漠以為呶呶知夫此則夫湛澹泊之性
者機事忘而必不升槃樂之堂躋懷安之域者天光
昧而必不萌先事之慮巍巍乎舜禹之有天下而不
與焉况出天下之下者哉是以周公之富不能迷其
東都之避孔子之功不能遏其膰肉之行易曰介于
石不終日貞吉
六三盱豫悔遲有悔何也葉子曰語稱巍巍乎舜禹之
有天下也而不與焉又曰不義而富且貴於我如浮雲
夫聖人何以有是也富貴外物也所樂不存焉天下
贅疣也所性不存焉聖人視之渺然而已矣况下此
而瑣瑣卑卑者哉况彼之與我不相干者哉故曰君
子素其位而行不願乎其外又曰無然畔援無然欣
羡良有以也惟其不知天命之性而弗勝效大之私
則將無任朵頤之觀而不覺銀海之昡矣是故幸則
為高帝之過秦而喟然不幸則為儋括之見王而浩
歎又不幸則為楚之成章華之臺召諸侯落之而晉
侯遂成虒祁之宫使諸侯往賀之視人富貴作已歡
樂斯豈君子之所為也而又况冀宵燭之末光邀潤
屋之微澤分雁鶩之稻粱沾玉斝之餘瀝者乎嗚呼
斯繩樞之子窮巷之賓外之為夫衆之所姍而内之
為良心之所羞者乎雖然羞之而解使去己惡之而
推以與人君子所不念也不然長禍之萌而不悟樂
禍之成而不去若朱穆不能脱梁冀蔡邕不能辭董
卓潘岳不能離賈謐蕭至忠不能去公主卒之主客
同誅交相為累矣夫亦何嗟之及哉易曰盱豫悔遲
有悔
九四由豫大有得勿疑朋盍簮何也葉子曰君子之際
大行也其君用之則安富尊榮其民賴之則富夀康
寧此得志之秋無不如意之極也雖然功蓋天下者
懷不賞之諐勇略震主者畏身危之禍此人之情亦
勢之所必至者也能無疑乎是故上焉者功成名遂
而身退次焉者避讒畏譏而不前下焉者前無所冀
則退為身慮無所不至矣若是而於大臣之道何取
焉勿畏其權惟其分之所當為勿慮其迹惟其事之
所可為勿顧其事惟其道之所得為天下能無量我
乎窮巷之人可以見廟堂之作為幽谷之婦得以明
元老之心志心之所白衆之所歸也衆之所歸身之
所安也身之所安禍之所免也周公以之其次諸葛
孔明范仲淹司馬君實而已矣故曰開誠心布公道
廣忠益集衆思曰為之自我當如是至於成敗利鈍
非吾所能與曰天若祚宋必無此事嗚呼此非萬世
人臣之準與安原白曰發一誠心則李廣之石可使
為虎發一疑心則樂令之弓亦能為蛇易曰由豫大
有得勿疑朋盍簮
六五貞疾恒不死何也葉子曰古語有之實盛者披其
枝披其枝者傷其心大都者強其臣強其臣者弱其
主蓋言國不可分而權不當貳也晉建曲沃而黜翼
哀衛有蒲戚而黜獻公楚有陳蔡不羹而叛棄疾鄭
城櫟而寘子元昭公卒不克復國也是故大權在下
而威福去已軟懦微弱而號令不行則醫家之所謂
走肉耳何以負綱常而載仁義履遠道而勝百用乎
是天下之廢人也故曰周自遷洛陽名分盡亡漢自
召董卓綱紀盡壊唐自立三帥威福盡移天下分崩
無復生氣但其名分位號猶未盡亡人心天意猶未
盡絶如人四肢風脾身首拘攣所恃五藏未絶六脈
猶存卧死伏枕尚沿數十載而未絶也故曰祭仲逐
昭公則立突衛公子洩逐惠公則立黔牟孫林甫逐
獻公則立剽而意如逐魯昭八年無君非惟不敢如
田和三晉之簒立亦不敢别立君者以魯秉周禮禮
義在人心者深是猶懼忠義之討而未敢肆無忌憚
也故蘇子由曰以臣僣君不義而得民要亦以其力
斃君雖失衆而其實無罪則民將哀之其勢固當然
哉是故人心位號所賴甚深人心未去則位號猶有
可張位號尚在則人心猶有所統周赧王以微弱之
資不及一小國諸侯之勢當七雄角逐之時内則齊
楚塞其喉外則燕趙抗其背遠則嬴秦踦其足近則
韓魏揕其胸周之不亡特須臾耳然而魯連一說足以
奠九鼎而鎮泰山天下卒知水之有源木之有根本
不敢以其為弁髦而棄之使不失為數十年之共主
位號猶存故也漢獻帝以孱羸之身托寄生之地當天
下鼎沸之秋内則曹操以嬰兒玩之於掌股之上外
則袁紹以竒貨爭之於鋒鏑之餘遠則孫權昵比窺
覷俟時而竊伐近則劉表排闔操縱乘間而輒行漢
之不亡僅毛髮耳然而董承一詔孔融一言足以起
枯骸而回潰肉天下猶知世之有君漢之有帝不忍
以其多重負而釋之使不失為漢家之共主者人心
猶未去故也有天下者其慎之哉易曰貞疾恒不死
上六冥豫成有渝无咎何也葉子曰甘麴糵者馴至於
酩酊故曰彼昏不知耽逸慾者漸至于矇故曰死而
不悟佚樂之地豈易反步之鄉乎是故古之人君朝
脩其禁令晝考其國職夕省其典刑夜警百工無使
慆淫而後即安禹之克勤于邦荒度土工湯之慄慄
危懼檢身若不及文王之自朝至于日中昃不遑暇
食用咸和萬民者為是故也夫苟内作色荒外作禽
荒甘酒嗜音峻宇雕牆心昏而出惡政言計非是而
具曰予聖亡無日矣而何足與言存哉雖然此其下
愚者也亦有警而覺亟而反者焉元經有言日月之
逝改于尸尚未晚也陳成公既為鷄澤之盟而卒則
是固已變乎夏矣吾何求哉而况亟反之者哉昔者
宋昭公出亡與其御曰吾知其所以亡矣御者曰何
哉昭公曰吾被服而立侍御者數十人無不曰吾君
麗者也吾發言動事朝臣者數百人無不曰吾君聖
者也吾外内不見吾過夫是以亡也於是改操易行
安義行道不出二年而美聞於宋人宋人迎而復之
諡為昭漢武帝求神仙興土木黷兵戈玩聲色人間
之樂事盡矣一朝而有輸臺之悔田千秋大鴻臚之
拜以趙過為搜粟都尉之命復以耄老而遂過焉而
漢之天下卒以不喪為中興之英主改過之功誠大
矣哉嗚呼曷使商太甲齊威王獨美於前乎易曰冥
豫成有渝无咎
葉八白易傳卷四
