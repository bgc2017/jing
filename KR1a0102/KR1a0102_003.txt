葉八白易𫝊卷三明葉山撰
䷈
小畜亨密雲不雨自我西郊何也葉子曰畜止其君者
人臣愛君之心乎不以堯舜之道陳於前不以責難
陳善為恭敬不格之以心而姑適之以人間之以政
者人臣柔弱之過乎夫使人臣而大盡愛君之心大
止人君之過則何唐虞之不可復致何堯舜之不可
復爲使人臣卒無剛毅之資強健之氣盛德至善之
化而區區小道之補則雖可以扶危亡之禍成粗治
之安而膏潤天下浸滛萬物生民以来未之能致意
是故陸賈能止馬上之治而未能進之以聖賢大學
之道二十篇之新語何以爲霖雨之施也叔孫通能
止擊柱之呼而不能進之以先王之道之美習野外
之緜蕞何以爲膏澤之下也又况止江漢之横而不
止四姬之蔽止支解之刑而不止陳氏之禍止西南
夷之役而不止匈奴之師守黎陽之節而不止立武
后之問則功烈如彼其卑而大行不可以望不言可
知矣孟子曰君仁莫不仁君義莫不義君正莫不正
一正君而國定矣然則不知大人之道格心之化而
規規𤨏𤨏争得失於刀錐之微又豈足以承天之治
乎雖然不盡大止之道者是固人臣之罪而不受正
大之止者獨非人君之過乎張良漢祖言聽計從矣
廢長之私使之忌而不敢言趙王之禍何以免孔明
先主歡若魚水矣而伐吳之行使之憾死於法正則
陸遜之折何所辭又况王瓜之摘止之矣而大内之
遷累言之而不聽姜公輔之誅止之矣而裴延齡之
相雖百計而不能則其道益卑其治益替其止益細
膏益屯誠不可以大有爲於天下而稱大過人之主
矣然則君臣上下可不交修而互勉哉易曰小畜亨
密雲不雨自我西郊
初九復自道何其咎吉何也葉子曰枉己者未有能直
人者也幸進者未有能進諫者也然則人臣欲止君
之欲而進不以道守不以正將何以正君哉何也進
不以道無復畏而敬守不以正無復孚而信荀息曰
宮之竒少長於君君暱之雖諫將不聽是不能使之
畏而敬唐敬宗曰驪山若此之凶邪朕當一往以試
其然是張權輿不能使之孚而信夫何以行其說哉
昔者晉士蒍與獻公周旋十年之間所以謀去羣公
子者至矣密矣無不聽且從矣其後乃明知太子之
廢而不能回獻公之心雖能勉太子以孝而不能止
獻公於慈豈非平日所以𨗳君心而持己物者非親
義之本歟始之以殘忍之說行而終之以仁厚之言
入難矣是故東方之諷諫而武帝以之爲詼諧則雖
悦而不能繹魏徵之忠直而太宗不覺其嫵媚則雖
從而不能改不然何漢高之嫚罵而一見四皓太子
卒不易漢武之侈肆而望見汲黯使人可其奏龐綂
之廢孔明一言而即起長安令之斬長孺一言而即
止乎敬而畏畏而信已正物正道固然也易曰復自
道何其咎吉
九二牽復吉何也葉子曰人臣進止其君之欲也與衆
則說盛而易從黨孤則言凉而難入是故唐虞之陳
謨也禹臯陶益稷相爲吁且咈而况其他乎劉向京
房同心而輔漢王珪魏徵並諫以佐唐蘇軾范祖禹
聫名以諫宋知是道矣晉靈公不君趙盾士季患之
而將諫士季曰諫而不入則莫之繼會請先不入則
子繼之由是三進及溜而莫之視矣卒何以補靈公
之闕乎雖然此猶可也唐高宗一日召長孫無忌李
勣于志寕禇遂良於内殿遂良曰今日之事多爲中
宫上意既决逆之必死太尉元舅司空功臣不可使
上有殺元舅功臣之名遂良起於草茅無汗馬之勞
且受顧命當以死争遂使李勣等稱疾不入卒之遂
良寡特高宗得以遂其無忌憚之心異日無人李勣
得以逞其長君惡之計竒禍立成而大事去矣向使
率三子而同入則大庭顯設之中非小人無所不至
之地而稠人廣衆之際亦豈暴君斬艾忠良之時耶
惜也知不出此遂使世勣之奸得肆於獨而高宗之
禍可中於孤嗚呼悲夫故劉聰時河間王易素忠直
陳元達倚之爲援及聰無道殺陳休王忱等易上䟽
極諫聰大怒手壞其䟽易憤恚而卒元逹大慟歸而
自殺以此知諫諍之所賴者君子同道以爲朋也易
曰牽復吉
九三輿脫輻夫妻反目何也葉子曰人臣進止其君之
欲也合君子以爲交猶懼其臨利而巧趨遇害而詭
避况小人乎變計百出不知其禍之所終矣管子曰
與人交多詐偽無情實偷取一切謂之烏集之交烏
集之交初雖相驩後必相咄故曰烏集之交雖善不
親然則君子有畜君之心者不擇正人以圖事而或
昵僉夫以爲助其不洩其機而沮其謀害其身而傾
其身者未之有矣不慎於始終而忿然與之争失之
於初後乃霍然與之鬭又何益於事哉汲黯與張湯
約至上前皆背之黯詰責湯曰齊人多詐而無情實
果然必湯也張九齡與李林甫約諫牛仙客實封及
進見而林甫抑然陸贄引趙憬入相與憬約至上前
極論延齡奸邪上怒形於色憬默而無言又密以贄
所譏彈延齡事告延齡故延齡益得以爲計上由是
信延齡而不直勢雖悔憤痛絶亦復何及矣嗚呼君
子其慎無與小人處也哉易曰輿脱輻夫妻反目
六四有孚血去惕出无咎何也葉子曰荀氏之書曰大
臣之患常立於二罪之間在職而不盡忠直之道罪
也盡忠直之道焉則必矯上而拂下罪也然則臣而
必欲止君之欲不亦禍之伏憂之集而罪之招也乎
自非堯舜安保無虞然則奈之何劉聰太保劉殷嘗
戒子孫曰事君當務幾諫凡人尚不可面斥其過况
萬乘乎夫幾諫之功無異犯顔但不彰君之過所以
爲優耳此一道也而非其本也蘇老泉曰龍逄比干
吾取其心不取其術蘇秦張儀吾取其術不取其心
以爲諫法又一道也而猶其末也其惟至誠以感神
一德以格天乎伊尹之於太甲繾綣以圖回周公之
於成王恐懼以彰德上也鄭崇之曳履趙普之補牘
范鎮之章凡十九上鬚髮盡白次也如是則不待其
臣之止而君有汝弼之勸不惡其臣之直而諫有弦
韋之重矣何田舍翁之欲殺何曉人不當如是之爲
謫何招君之過而播揚毁垣之爲諐罪也哉無所憂
而禍不及自然之勢矣苟不知此誠不至而術行道
不篤而權設鬻拳之止至於兵師經之止至於撞趙
盾之止至於逆豈人臣之願哉甚而至如楊偓既得
江西驕侈益甚以故怨殺判官劉隠將佐皆不自安
居喪酣飲作樂然燈擊毬或單騎出遊從者不知所
之張顥徐温泣諫偓怒顥温一日率牙兵三百露刃
直入庭中數偓所親信十餘人之罪曳下擊殺之謂
之兵諫盖臣道至是而天下之亂不可支矣易曰有
孚血去惕出无咎
九五有孚攣如富以其隣何也葉子曰有孚𤼵若至誠
以感動乎君心者人臣之分也誠實下交虚懷而樂
受乎人善者大君之宜也故使說有所進信之而不
疑事有所陳行之而不惑則手足腹心之契無所解
於其心而雲龍風虎之會斷金如蘭而莫之間矣天
下萬邦有不如身之使臂臂之使指也哉又安事乎
督責驅役之勞也哉書曰元首起哉股肱喜哉孚信
之交也又曰臣哉隣哉隣哉臣哉身臂之使也唐虞
三代而下惟蜀之先主吳之孫權有焉其次唐憲宗
嘗謂裴洎曰以太宗玄宗猶藉輔佐以成其理况如
朕不及先聖萬倍者乎故洎亦竭誠輔佐嘗問爲理
之要何先曰先正其心君臣交孚所以確信杜黃裳
李絳白居易諸賢用能斬劉闢梟李錡擒吳元濟使
田興束身歸命承宗歛手削地韓弘輿疾討賊威行
兩河藩鎮奉命武宗遣御史中丞李回宣慰河北令
幽州早平回鶻鎮魏平澤潞回至河朔弘敬元逵仲
武皆具&KR1060;鞬郊迎立於道左不敢令人控馬讓使先
行不惟三鎮不敢助逆更因以爲臂使之用由信委
李德裕而德裕所以告之者能盡其心故也易曰有
孚攣如富以其隣
上九既雨既處尚德載婦貞厲月幾望君子征凶何也
葉子曰盛世小臣言大臣論言則行論則聽膏澤下
於民天下底於定矣其斯君德之至滿乎然君積退
聽之德而臣加強諫之威上有下從之勢而下忘逼
上之忌是國之福抑亦臣之禍也何也婦盛疑抗夫
月盛疑敵日隂盛疑匹陽臣盛疑逼君皆不幸也漢
武謂久不聞汲黯之戅今又妄𤼵矣唐太宗嘗罷朝
怒曰會須殺此田舍翁德宗退謂左右曰蕭復輕朕
宗光宗謂左右曰朱熹本欲置之經筵今乃事事欲
聞嗚呼慎之哉易曰既雨既處尚德載婦貞厲月幾
望君子征凶
䷉
履虎尾不咥人亨何也葉子曰物有所或暴者遇也勢
必有所馴者理也荀子曰事強暴之國難使強暴之
國事我易事之以貨寳則寳殫而交不結約契明誓
則約定而反無日割國之疆垂以賂之則割定而欲
無厭事之彌順其侵愈甚必致寳殫國舉而後已明
君不道也必修禮以齊朝正法以齊官平政以齊下
然後禮義節奏齊乎朝法則度量正乎官忠信愛利
平乎下行一不義殺一無罪而得天下不爲也故近者
競親而遠者願至拱揖指麾而強暴之國莫不趨使
如赤子歸慈母又曰君子審禮以旁皇周浹於天下
動無不當嗚呼禮其可以須臾離也哉故吳季札一
見鄭子産曰子爲國慎之以禮不然鄭國將敗子産
以區區之鄭立於晉楚之間而不懾卒免大國之難
非禮何以當之何也司馬氏曰禮之爲用大矣用之
於身則動静有法而百行修焉用之於家則尊卑有
别而九族睦焉用之於鄉則長幼有倫而俗化美焉
用之於國則君臣有序而紀綱正焉豈直几席之上
戶庭之間得之而不亂哉故曰行天下而莫禦者莫
若禮禮一行焉暴斯恭慢斯順争斯遜矣虎哉虎哉
角而翼也雖猛何爲大哉禮乎黃帝堯舜所以垂衣
裳而天下治者乎奚越志横行之出其間焉是故猶
秉周禮則齊不敢圖魯齊猶有禮則魯必往朝齊晏
子謂景公惟禮可以已強家之禍季札謂子産慎禮
可以救小國之敗鄭有禮則北宮文子知其爲數世
之福吳棄禮則季康子知其無能爲也禮乎禮乎生
民之急乎不然何伯石之汰也一爲禮於晉國猶荷
其賜祿之州田韓起之貪子産一訓之禮則有以止
其玉環之求而知其過不惟不怒而且私覲玉與馬
齊靈無道以十二諸侯圍之而環其郛至欲遷避而
終不服及士匄聞喪而還遂屈己求服出盟澶淵唐
鎮南節度使鍾傅圍撫州天火曉其城士民讙驚諸
將請急攻之傅曰乘人之危不仁也刺史危全諷聞
之謝罪聽命至哉禮之可以服人也修德來遠豈誣
也哉然則譚無禮而爲齊所滅鄭不禮而爲楚所伐
未必盡彼強大之罪也雖然禮云禮云亦豈苟焉而
已哉昭公如晉自郊勞至於贈賄無失禮者晉平公
亦以善禮重之然如晉凡七而見止者一及河不至
者五則又何哉盖昭公習於威儀之節而不知禮之
本屑屑焉習儀以亟而實遠於禮者也如之何其免
於危哉猶之漢成帝美風度善容儀升車正立赫然
王者之概然而政權之失外家之漸帝實召之則是
禮之虚文焉耳將何頼焉惟晏子對景公所以己強
家之禍子太叔對趙簡子揖讓周旋之問是則禮之
大者易曰履虎尾不咥人亨
初九素履往无咎何也葉子曰記禮者之言曰甘受和
白受采忠信之人可以學禮苟無忠信禮不虚道則
爲禮不在繁華而在簡樸不在文章而在質淡矣何
也是禮之初也禮之本也禮始諸飲食其燔黍捭豚
汙樽而抔飲蕢桴而土鼔若之何其爲禮哉故曰素
以爲絢兮又曰無體之禮禮之至也孔子曰如用之
則吾從先進以是而往可以無大過矣不然禮繁而
僞生文勝而質滅其何以行之哉魯昭公習儀以亟
趙簡子問揖讓周旋之禮漢成帝美風度善容儀升
車正立赫然王者之概是禮之弊而已易曰素履往
无咎
九二履道坦坦幽人貞吉何也葉子曰禮主其素不欲
繁禮率於易不欲難不繁則直徑不難則和平詩曰
周道如砥其直如矢又曰神之聽之終和且平不繁
不難也是何賢士大夫之驅馳道途冠盖輿馬之紛
拏絡繹者乎禮曰太上貴德子路爲季氏宰季氏祭
逮暗而祭日不足繼之以燭雖有強力之容肅敬之
心皆倦怠矣有司跛倚以臨祭其為不敬也大矣他日
祭子路與室事交乎戶堂事交乎階質明而行事晏
朝而退孔子聞之曰孰謂由也而不知禮乎易曰履
道坦坦幽人貞吉
六三眇能視跛能履履虎尾咥人凶武人爲于大君何
也葉子曰君子齋莊而中正猶懼禮節之不和君子
恭敬而撙節猶懼禮讓之不協其可以易爲乎故曰
忠信之人可以學禮又曰人而不仁如禮何不能行
而行則狙縛急而裂周公之冠裳鳥震飛而逃文王
之鐘鼔其爲禮之禍大矣荀卿之非毁以結其凶端
始皇之滅棄以收其禍本豈非古今之明戒哉孔子
曰民之父母必達於禮樂之原然則撫劍之徒天奪
之鑑者也其何以爲皇極之主殘賊之人天却其步
者也其何以辯天澤之分乎故曰誦詩三百不足以
一獻一獻之禮不足以大饗大饗之禮不足以大旅
大旅具矣不足以饗帝毋輕議禮易曰眇能視跛能
履履虎尾咥人凶武人爲于大君
九四履虎尾愬愬終吉何也葉子曰孔子有言事君盡
禮人臣以禮而事君則何高位之足危何滿福之足懼何
暴猛之足畏何剛峻之足憂乎何謂禮履信思乎順禮也
有孚在道以明禮也匪其彭禮也有孚𤼵若禮也馬匹亡
禮也无成有終禮也善則稱君過則稱己禮也諫不以強
以和不以戅不以直以諷禮也過位色勃禮也攝齊升堂
禮也鞠躬屛氣禮也戰色踧踖禮也嗚呼事君以禮從
下勿泰以君成禮不繼以淫數世之福也尚何危其身而
傾其位哉舜事堯禹事舜臯䕫稷契事禹伊尹事太甲
周公事成王上也陳敬仲以禮而飲齊桓晏平仲以禮而
節齊景魏徵以禮而約太宗次也郭曖肆言子儀囚之
待罪代宗曰鄙語有之不癡不聾不作家公兒女房闥
之言何足聽也是以君臣各處以禮而相保以全矣若
蔡謨除司徒三年不親職詔書屢下終不受命於是
穆帝臨軒遣侍中黃門徵之謨辭疾篤自旦至申使
者十餘反時帝方八歲甚倦問左古所召何人何以
至今不来臨軒何時當竟太后乃詔罷朝會稽王昱
令曹曰蔡公傲違上命無人臣之禮若人主卑屈於
上大義不行於下亦不復知所以爲政矣公卿乃奏
請送廷尉謨率子弟素服詣闕稽顙自赴廷尉殷浩
欲加謨大辟荀羡曰蔡公今日事危明日必有桓文
之舉乃止謨雖非偃蹇跋扈不臣之甚然亦可謂不
能事君盡禮而亦不能以禮自防矣豈非天下之大
戒哉然則随武子不知殽烝而講求典禮以修晉國
之法孟僖子病不能相禮乃講學之苟能禮者從之
亦不失困而能學識而亟反也此其所以爲賢與易
曰履虎尾愬愬終吉
九五夬履貞厲何也葉子曰兩觀大輅朱干五磬天子
之禮在諸侯塞門反坫素衣朱襮諸侯之禮在大夫
先王之制浸掃地而天下學者亦失其傳若范武子
不知殽烝孟僖子不知相禮范獻子不知問諱曾子
不知奠方魯不知尚羔衛不知立市禮之不達於天
下甚矣苟有人君者起而奮然爲之不亦可乎然而
禮惡其徑情而直遂也故三千三百猶懼其不足也
禮取其恭敬而撙節也故退讓雍容猶懼其率爾也
决而行之不亦苟於禮乎故曰民之父母必達於禮
樂之原以致五至而行三無苟於禮非所以示之敬
示不敬非所以教之忠邦其殆矣嗟乎先王之禮不
行於天下而復率意行之宜天澤之分未明而民志
所由以忒也則夫叔孫通之綿蕞禮儀徒規一時之
近功而其法失於太卑齊魯二生之論禮樂必欲百
年然後興而其言失於太高賈誼有修禮之志而困
於絳灌曹褒有定禮之議而沮於酺敏傅咸極論於
晉而誚於流俗劉蕡𤼵策於唐而廢於一時有由然
矣夫有禮而苟殆於不可况曰馬上得之安事詩書
者乎夫禮不可苟而爲也猶且慎之况於乘快悞决
一事者夫是故銳然而斷躍然必行若漢景之殺亞
夫東京之錮名士苻堅之伐江左梁武之納侯景隋
文之廢儲君太宗之征高麗德宗之和吐蕃有亡而
已矣夫何以獨斷爲哉故曰君子食和羹以平其氣
聽和聲以平其志道和言以平其心履和行以平其
德夫鹹酸甘苦不同嘉味以濟謂之和羹宮商角徵
不同嘉音以章謂之和聲臧否損益不同中正以訓
謂之和言趨舍動静不同雅度以平謂之和行人之
言曰惟其言而莫予違則幾於喪國焉易曰夬履貞
厲
上九視履考祥其旋元吉何也葉子曰禮主其盈盈極
或溢禮貴於進進極或繁禮樂其多多極或詐曷亦
察其事幾之動乎溢而陋繁而亂詐而僞去禮道也
遠矣旋歸極反不亦幾於禮乎孔子從先進周公尚
白賁有由然矣故曰鳥之飛也必還山集谷不還山
則困不集谷則死易曰視履考祥其旋元吉
䷊
泰小往大來吉亨何也葉子曰天運有極隆隂陽之交
是也故曰天地變化草木蕃世道有極治上下之交
是也故曰唐虞者其中天而興乎堯舜者其應運而
生乎以是興也應是運也君子進而小人退矣昔高
陽氏有才子八人齊聖廣淵明允誠篤天下之民謂
之八凱高辛氏有才子八人忠肅恭懿宣慈惠和天
下之民謂之八元此十六族也世濟其美舜之時八
凱主后土以揆百事莫不時叙地平天成八元布五
教於四方父義母慈兄友弟恭子孝内平外成帝鴻
氏有不才子掩義隠賊好行凶德醜類惡物頑嚚不
友是與比周天下之民謂之渾敦少昊氏有不才子
毁信廢忠崇飾惡言靖譖庸回服䜛蒐慝以誣盛德
天下之民謂之窮竒顓頊氏有不才子不可教訓不
知話言告之則頑舍之則嚚傲狠明德以亂天常天
下之民謂之檮杌此三族者世濟其凶增其惡名縉
雲氏有不才子貪於飲食冒於貨賄侵欲崇侈不可
得厭聚歛積實不知紀極不分孤寡不恤窮匱天下
之民以比三凶謂之饕餮舜臣於堯投諸四裔以禦
魑魅故曰慎徽五典五典克從無違教也曰納於百
揆百揆時叙無廢事也曰賓於四門四門穆穆無凶
人也嗚呼其斯以爲唐虞之世乎志士彈冠貞人掉
臂剛德庸庸大道沛沛其斯以爲極治之世乎過此
而飛廉惡來誅十人亂王也下此而晉悼初立逐不
臣者七人而魏相士魴魏頡趙武爲卿荀賓荀會欒
黶韓无忌爲公族大夫訓卿之子弟恭儉孝弟士渥
濁爲太傅修范武子之法右行辛爲司空修士蔿之
法弁糾禦戎校正屬焉訓諸御知義荀賓爲右司士
屬焉訓勇力之士時使祁奚為中軍尉羊舌職佐之魏
絳爲司馬張老爲候奄鐸遏寇爲上軍尉籍偃爲之
司馬訓卒乘親以聽命程鄭爲乘馬御六騶屬焉訓
羣騶知禮而六官之長皆民譽也霸也所以次王也
天下所歸往而使國共聽治其亦世道之逓昌乎易
曰泰小往大來吉亨
初九拔毛茹以其彙征吉何也葉子曰物之類起以根
應以拔人之類隨以感應以時九官十二牧並列於
堯朝元凱十六相齊舉於舜世思皇多士克生於周
室濟濟多士克廣乎魯心固以類感亦以時應也故
曰投綸負鼎之賢争伸引業委輅請纓之士競奮深
機樂哉其惟時乎慶哉其惟類乎諗諸此則夫江東
之百六掾崔祐甫之八百人未可謂之濫也宋蔡襄
言於仁宗曰陛下罷竦而用𤦺仲淹士大夫賀於朝
庶民歌於路且退一奸進一賢豈能關天下輕重哉
盖一邪退則其類退一賢進則其類進衆邪並退衆
賢並進海内有不泰乎故唐憲宗問宰相玄宗之政
先理而後亂何也崔羣對曰玄宗用姚崇宋璟盧懷
慎蘇頲韓休張九齡則理用宇文融李林甫楊國忠
則亂故用人得失所係非輕人皆以天寳十四年安
禄山反爲亂之始臣獨以開元十四年罷張九齡專
相李林甫此理亂之所分也易曰拔茅茹以其彙征
吉
九二包荒用馮河不遐遺朋亡得尚於中行何也葉子
曰自古翼運之臣必建維皇之極以經太平之治是
故寬而有制不欲其玩愒也周而不比不欲其廢業
也何也度不寬則人不容而事綻裂於是乎生亂然
少過焉則弊矣故糾之以猛照不遠則事不給而人
多壅於是乎起奸然太過焉則荒矣故反之於近昔
者管仲寢疾桓公往問之曰鮑叔牙之爲人何如對
曰鮑叔君子也千乘之國不以其道予之不受也雖
然不可以爲政其爲人也好善而惡惡己甚見一惡
終身不忘桓公曰然則孰可對曰隰朋可朋之爲人
好上識而下問於國有所不知政於家有所不知事
居處不忘公門居公門不忘其家事君不貳其心亦
不忘其身問之消息盈虚與百姓屈伸然後能以國
勿已隰朋其可乎朋之爲人也動必量力舉必量技
言終喟然而歎曰天之生朋以爲夷吾舌也舌死焉
得生哉嗚呼仲其有以識此矣裴度之相憲宗盖庶
幾焉不討王承宗以違勸沮之理必討吳元濟以收
獨斷之功一切用省估以蘇江南之困不私其故人
以傷朝廷之公此憲宗所以有元和之治也歟若王
導則易占之賊矣路永匡術賈寧皆蘇峻之黨先歸
朝廷王導欲賞之温嶠曰永等首爲亂階晚雖改悟
未足贖罪得全首領爲幸多矣乃止後又官庾亮不
討卞敦夫亮以外戚輔政首𤼵禍機國破君危竄身
苟免敦位列方鎮兵糧俱足朝廷顛覆坐視勝負人
臣之罪孰大於此既不能明正典刑又以禄寵報之
大臣爲國舉措如此豈所謂玉鉉在上剛柔能節者
耶原其心無非假爲包容之度以救已與王敦同反
之罪焉耳又周札開門延王敦札死而加以贈諡郭
默殺劉胤又畏默梟勇難制梟胤首於大航以默爲
江州刺史陶侃以書刺之然後收胤首侃則舉兵斬
默夫默導之所用也始違侃等之議而故用之又畏
默而處之如此可謂不忠之臣而無能之賊矣而自
以謂三朝元老也耶至於遣從事行事揚州郡國還
則使各言二千石官長得失獨顧和無言導問之曰
明公作輔寧使網漏吞舟何緣采聽風聞以察爲明
哉觀此可以識其心而誅其意矣世以謝安並稱豈
不悮哉易曰包荒用馮河不遐遺朋亡得尚於中行
九三无平不陂无往不復艱貞无咎勿恤其孚于食有
福何也葉子曰日中則昃月盈則食天地盈虚與時
消息而况於人乎是故沙羅無常盛之期虔劉有必
至之候鈞臺之享未幾而距河之兆已作任賢之政
方殷而諸侯之叛已基保釐之忠方懇而水月之怪
已見嗚呼三代已然而况後世乎内憂起於平吳毆
除來於極盛竄逐本於時平覆禍興於難削此固人
事亦天運也何也伸與屈相推則如砥者必踦感與
應相待則己去者必來必然之勢也天下豈有不亂
之治不反之隂乎雖然大禹有無怠無荒之戒臯陶
有兢兢業業之勤少康有布德兆謀之舉武丁有反
己思道之志宣王有側身修行之勞亦曰人定可以
勝天志一可以帥氣義勝可以制命不殫人謀而曰
天耳天耳氣數一定桑道茂盖己豫言之則建中之
亂乃所以副其期而徵其言耳何以享天心而受休
祉哉易曰无平不陂无往不復艱貞无咎勿恤其孚
于食有福
六四翩翩不富以其鄰不戒以孚何也棄子曰尺蠖之
屈其極也伸不止於屈鷙鳥之伏其𤼵也擊必致其
力哲宗之初高后之崩未幾而條然有旨召内侍六
人復職諸賢甫退而楊畏首疏章惇呂惠卿鄧温伯
李清臣而一時邪佞羣起矣豈特爲其雙雙而至者
歟又何力驅言約之繁焉故曰左袒罕聞其歸漢同
聲皆效於吠堯昔者管仲寢疾桓公問之既舉隰朋
以自代矣又曰東郭北郭西郭有狗嘊嘊旦暮欲囓
我猳而不可使也今夫易牙子之不能愛將安愛君
豎刁其身之不愛將焉愛君衛公子開方去其千乘
之太子而臣事君是所願得於君者是將欲過其千
乘也君必去之桓公曰諾管子遂卒十月隰朋亦卒
桓公去易牙開方豎刁已而五味不至於是乎復返
易牙宮中亂復返豎刁利言卑辭不在側復返開方
與數子處期年三子作難圍公一室不得出分其齊
國而桓公自絶矣嗚呼小人之復也豈惟人事抑天
道矣雖然唐璐王從珂謀叛移檄鄰道言朱弘昭馮
贇等專制朝權懼傾社稷今將入朝以清君側而力
不能獨辦願乞靈鄰藩以濟之以西都留守王思同
當東出之道尤欲與之相結遣使詣長安說以利害
餌以美妓思同執其使以聞他使亦多爲鄰道所執
此其叛逆之惡心雖起以動而消息之數候尚未及
期鄰不爲役也君子諗時而察機何凶禍之不可除
乎易曰翩翩不富以其鄰不戒以孚
六五帝乙歸妹以祉元吉何也葉子曰世之亂也君日
上而臣日下君日尊而臣日卑君日驕而臣日謟故
曰列侯尚公主使男事女夫屈於婦逆隂陽之位故
王陽條奏世務指此爲失而長樂王回亦以其弊至
父母不敢蓄其子舅姑不敢蓄其婦此人倫悖於上
風俗壞於下而天下日益亂也世之治也君降而下
臣交而上君上而不尊臣卑而不抑故舜爲匹夫妻
帝二女而其書曰嬪子虞西周王姬嫁於諸侯亦執
婦道以成肅雍之德其詩曰曷不肅雍王姬之車而
春秋書王姬歸於齊與列國之女同辭而不異此所
以陽唱隂和夫先婦從而天下日以治也故帝女而
嫁民間屈其尊而順從乎陽則夫婦之道不廢天子
而友匹夫輕其身而下從乎善則朋友之義斯敦不
如是不足以盡人倫之極而應天命之正也孟子曰
舜尚見帝帝館甥於貳室亦饗舜是天子而友匹夫
也書曰爾交修予罔予棄予惟克邁乃訓堯之所以
致治而高宗之所以中興也不其然與人主之致泰
其道奚以加於此何也擁篲先驅終足以救患車騎
虚左亦足以邀功而况輕身先於道德之士屈節而
下夫行義之人乎故曰正誼之臣設則朝廷不頗諫
諍輔弼之人信則君道不過爪牙之士施則仇讐不
作邊境之臣處則疆陲不喪嗚呼此非人主之大福
乎雖然不可以不審也悮用其禮於賊臣之前過孚
其心於鄙夫之腹如王導之在晉元帝即位欲與之
同坐御榻既即位每見導必拜與導手詔則云皇恐
言中書作詔則曰敬問有司議元會則曰欲盡敬禮
可謂曲盡下接之禮矣而詎知導乃反賊之黨則不
惟不足以致福而幾於禍畏強藩之跋扈而假優詔
之答懼權奸之逼脅而渥寵異之私若唐山南道節
度使于頔憚憲宗英成爲子季友求尚主憲宗以普
寧公主妻之李絳諫曰頔異族季友庶孽不足以辱
帝女憲宗曰此豈卿所知頔大喜憲宗使人諷之
入朝頔遂奉詔此與齊景魯文無幾不惟不足以獲
祉而反爲辱而乃曰以貴下賤道本如是可乎嗚呼
悮矣悮矣易曰帝乙歸妹以祉元吉
上六城復于隍勿用師自邑告命貞吝何也葉子曰傳
有之曰重門擊柝以待暴客城圯而崩暴客旅登矣
又曰高城深池以偹不虞隍復而平跛牂坦升矣治
復而爲亂存化而爲亡安傾而爲危其何以力争而
言鬭哉是故天子而國國則可伐諸侯而家家則可
毁卿大夫而庶庶則可侮闒然僝然坐以待斃而已
矣興師祇自蹙𤼵命祇自辱此周衰秦盛之六國劉
興石起之懷愍乎何可長也易曰城復于隍勿用師
自邑告命貞吝
䷋
否之匪人不利君子貞大往小來何也葉子曰水道竭
則怪物生人道絶則小人會管子曰谷之不徙水之
不絶者坐慶忌慶忌者其狀若人其長四寸衣黃衣
冠黃冠載黃盖乘小馬好疾馳以其名呼之可使千
里外一日反報此涸澤之精也涸川之精者生於蟡
於蟡者一頭而兩身其形若蛇其長八尺以其名呼
之可以取魚鱉此涸川水之精也然則凶德參會之
期世道非常之變矣以天地則番覆以人情則叛離
以世運則板蕩怪物怪人之禍可勝言哉怪物生則
隂勝而禍陽怪人出則邪勝而禍正是故危言者取
禍危行者殺身忠諫者謂之誹謗深計者謂之妖言
矣斯桀紂幽厲秦始皇之世乎伯竒孝而棄於親隠
公慈而弑於弟叔武賢而殺於兄比干忠而誅於君
人道絶矣將何以君子之正爲哉白居易上䟽唐憲
宗曰牛僧孺等直言時事而遭斥逐楊於陵等以收
直言而坐譴謫盧坦以舉職事而出庶子此數人皆
今之人望天下視其進退以卜時之臧否者也一旦
無罪悉謫棄之上下杜口衆心洶洶陛下亦知之乎
范鎮上䟽宗神宗曰李定避持服遂不認母壊人倫
逆天理而欲以爲御史御史臺爲之罷陳薦舍人院
爲之罷宋敏求呂大臨蘇頌諫院爲之罷胡宗愈王
韶上書肆意欺罔以興造邊事事敗則置而不問反
爲之罪帥臣李師中及御史謝景温一言蘇軾則七
路掎摭其過執政不悦孔文仲則遣之歸任以此二
人况彼二人事理孰是孰非孰得孰失其能逃聖鑒
乎而賀邵諫吴皓亦曰正士摧方庸臣苟媚人執反
理之說士吐詭道之論遂使仕者以退爲幸居者以
出爲禍於乎是可以觀時矣易曰否之匪人不利君
子貞大往小來
初六拔茅茹以其彙貞吉亨何也葉子曰趨也淮南子
曰物類之相應玄妙深微知不能論辯不能解故東
風至而酒湛溢蠶餌絲而商絃絶或感之也畫随灰
而月暈闕鯨魚死而彗星出或動之也然則一君子
進衆君子亦以類而進一小人來衆小人亦以類而
來豈非天機之不容或己者乎故韓𤦺范仲淹用而
杜衍章得象晏殊賈昌朝同時登用歐陽修蔡襄余
靖王素並爲諫官唐德宗相盧杞而把引裴延齡宋
哲宗擢楊畏而楊畏薦章惇章惇引蔡卞林希黃履
來之邵張商英周秩翟思上官均等此天下之定理
亦天下之大勢也故曰驩兜入而四凶集賈充不留
而羣小憂又曰十月播鼗而池蛙鳴三更吹竹而鰒
魚集不其然乎但君子進不憂其變而爲小人小人
進則惟恐其不變爲君子李吉甫不得在端亮之列
然於陸敬輿能忘纖芥之憾於裴垍能輸訪問之悃
此亦君子之高致也唐坰之於王安石始則附之以
自售終則劾之以自新君子惡其始而恕其終所以
勸改過也淮南賊將丁士良爲李愬所擒衆請剖其
心愬釋其縛士良請盡能以報德乃爲之擒陳光洽
降吴秀琳取李佑龐勲將張元稔斬張僑張實及符
離守將而平徐州劉季述謀廢立出告宰相崔胤胤
不能違已幽昭宗立太子裕乃密致書朱全忠使興
兵圖反正又因神策指揮孫德昭憤惋不平遣判官
石戩說之卒討季述復昭宗位亦庶幾能改於其德
者易曰拔茅茹以其彙征吉亨
六二包承小人吉大人否亨何也葉子曰未嘗無順上
之恭者小人巧慧之機心未嘗失持身之正者君子
履方之正道小人之尚德小人之自爲計耳君子曾
亦以是而亂其羣哉何也噬人之犬不吠吠人之犬
不噬李林甫城府深密人莫窺其際好以甘言㗖人
不露辭色凡上所厚者則親厚之李義府容貌温恭
與人語必嬉怡微笑李輔國能随事齪齪謹密取人
主親信而内深賊未敢肆不啖葷時時爲浮屠詭行
人以爲柔良不忌也嗚呼此小人之深情所以掩覆
其惡巧竊其權自爲之深計所謂鼷鼠之口甘而卒
食其角食其肉食其心而不自知者也曾謂君子而
可以忘情乎是故宋璟之於二張温嶠之於王敦挺
挺乎若神明之不能爲累者所以爲千古之英傑也
不然知不哲而昧若陸遜爲書與關侯稱其功美深
自謙抑爲盡忠自托之意侯意大安無所復嫌稍撤
兵以赴樊而遜遂發兵擒侯劉瞻南遷劉鄴附於韋
路共短之及瞻爲相鄴懼止瞻置酒盡其歡情瞻歸
而薨人以爲鄴所鴆司馬光復差役之法爲期五日
同列病其太迫知開封府蔡京獨如約悉改畿甸雇
役無一違者詣政事堂白光光喜曰使人人奉法如
君何不可之有而京卒附惇忭托紹述之名以斥元
祐諸老韓侂胄𫝊命恭謹定策機密趙汝愚以爲外
戚同國難而不言功卒致謀圖社稷之誣一網打盡
守不介而溺若魏元忠受三司實封百戶遂至感咽
涕泗而容容循默坐視五王之夷滅而亦卒爲三思
之所䧟李晟受張延賞詣第之謝遂與酣飲盡歡且
表薦延賞爲相復爲子求婚其女延賞不許乃謂人
曰武夫性快釋怨於杯酒間則不復貯胸中矣非如
文士難犯外雖和解蓄憾如故吾無懼哉李訓奬拔
狂險之士然亦時取天下重望以順人心裴度令狐
楚鄭覃皆累朝耆俊久在散地故皆引居崇秩而度
楚受之不辭終其身為所牽縛嗚呼君子受小人之
啗小者敗名而喪節大者殺身而亡家則亦何利之
有哉孰知天下之物至有順逆而君子之明哲貴反
觀東萊曰天下之禍不生於逆而生於順以䧟我者
而厚我以仇我者而親我此理之不當然也理不當
然而然不亦豢我而納之於禍乎牛羊犬豕醉於豢
養身日肥而死日逼人也而坐視小人仇敵之所醉
久而自赴刀几也愚亦甚矣故曰魚鱉黿鼉猶以淵
爲淺而堀其中鷹鳶猶以山爲卑而巢其巔及其得
之也必以餌故君子苟能無以利害義則恥辱無由
生矣易曰包承小人吉大人否亨
六三包羞何也葉子曰君子志於道德道德盛而降階
則愈明其辭讓之節小人苟於富貴富貴極而患失
則愈藏其羞惡之心甘受爾汝之實而不辭知取笑
罵之辱而不顧此祝欽明所以有八風之舞鄧綰所
以有從人之罵趙師睪所以有林間之吠也哀哉易
曰包羞
九四有命无咎疇離祉何也葉子曰謀事在人成事在
天古之訓也天命至而人事之不臧雖成而必敗王
謝之不能克復中原而偏安江左君子之所甚憾也
人事臧而天命之不至雖爲而無成孔明之不能勦
除漢賊而先隕其身君子之所深悼也其為吉甫之
輔宣王傅說之相高宗鄧禹諸人之佐光武乎承再
昌之景運抱上智之宏略無突如之患而有徧德之
福則肇造天下其功多洪濟蒼生其業廣矣故曰大
臣有道羣工以休雖然高歡襲秀榮殺爾朱兆後表
辭王爵不許請分封邑十萬以頒義勲許之郭威克
李守貞至大梁入見勞賜甚厚辭曰臣將兵在外凡
鎮安京師供億兵食皆諸大臣居中者之力也臣安
敢獨膺此請徧賞之乃徧賜宰相樞密宣徽三司侍
衛使九人如一諸大臣議以執政既溥加恩恐藩鎮
觖望亦徧加恩有差夫不專有其功而推以分之人
此固大臣勞謙之美開泰之功也然國家爵祿以一
人之功而及天下則亦濫矣况有不臣之心將以要
結人心而爲之者乎則非所謂使人獲福之道也君
子慎之易曰有命无咎疇離祉
九五休否大人吉其亡其亡繫于苞桑何也葉子曰戡
天下之禍亂致天下之太平者聖人之能事身致太
平身失太平者亦賢君以下之常病也聖人不以己
之能事自怠而恒以賢君以下之常病自戒是故當
堯之時治定功成禮樂大備和氣浹洽於天壤之間
鳳獸儀舞於宫庭之内可謂中天而興應運而治矣
而舜旋規之以勅天之命惟時惟幾蓋言天道難諶
理亂安危相爲倚伏斯須畏敬之不存則怠荒之所
自起毫髮幾微之不察則禍亂之所自生此所以爲
唐虞之治也無逸亦曰其在高宗嘉靖萬邦殷至於
小大無時或怨夫以興衰撥亂之主而能使禮樂教
化蔚然於安居樂業之中信非庸君世主所可覬矣
然必聽傅說之戒而事事有其備始延商祚二百年
以成中興之盛功下至鄢陵之戰楚大敗矣而范爕
立於戎馬之前以致戒蕭魚之會鄭已服矣而魏絳
且以安樂思終而致規覇者知此而况帝王之治哉
周宣内修政事外攘夷狄復文武之境土亦可謂難
矣而卒不免庭燎沔水之規祈父黃鳥之刺宣后樂
色之戒齊桓欲服楚而楚人未怗尚以爲憂也致勤
於鄭振中夏之威會於陽糓敦遠國之信按兵於陘
修文告之辭退舍召陵謹會盟之禮存此心以進善
則桓有王德而邦其永孚於休矣惜乎楚方受盟志
已驕溢陳大夫一謀不恊其身見執其國見伐而怒
猶未怠循至葵丘九國叛而萌震矜管仲死而放繩
墨城把貶於城邢救徐怠于救許伐黃而外叛起會
卞而家法虧則桓德益衰而政日斁矣魏武才得荆
州而張松見忽唐莊宗自矜取汴而高氏不朝梁武
自我得之自我失之而卒壞天下唐憲宗誅劉闢斬
李錡擒吳元濟赫然中興之英主未幾而有麟德承
暉殿之修龍首池之浚張奉國李文悅裴度為之遠
憂而力諫漢隱帝三叛既平浸爲驕縱與左右狎暱
與飛龍使後匡贊荼酒使郭允明爲廋辭醜行大后
屢戒及張昭切戒而不聽何也勤於始而怠於終戒
於前而肆於後常人之情也善乎後唐明宗與馮道
從容語及年穀豐登道曰臣昔在先王幕府奉使中
山歴井陘之險臣憂馬蹶執轡甚謹幸而無失逮至
平路放轡自逸俄至顛隕凡爲天下者亦猶是也而
先達亦曰舟之師嘗浮積石道瞿唐涉狂飈怒濤而
克濟者其乘順風蹈平川固敖然若閨門几席之上
然衣袽之不戒而檣櫓之就偃者不鮮矣故君子圖
易若難謹終若始然後業樹而不隳名彰而不朽不
然則不免石讐所言春秋有忽然而足以亡其國者
矣國君不可以不慎也易曰休否大人吉其亡其亡
繫于苞桑
上九傾否先否後喜何也葉子曰古之君子以其身當
乎天下也順流而更化卷領而坐嘯幸之幸也其能
以剛方果毅之才輔興衰撥亂之主排天下之溺瀉
天下之亂固云天道抑亦人事始於憂勤終於逸樂
不亦不幸之大幸乎山甫之慰心懷於補闕魯侯之
燕喜得之復宇古今人情量同斯揆矣出師未捷身
先死長使英雄淚滿襟今同於古直抵黃龍府方與
諸君痛飲耳事不如心斯則可哀之甚矣噫雖然順
天乘時濟羣生於艱難者固英傑之事而勞心焦思
勤經綸於不懈者又忠哲之心君有覆滅之憂而臣
無辱死之志天下奈之何其望治哉馮異謂陛下無
忘在河北時臣不敢忘巾車之恩郭崇韜謂無忘戰
於河上之時當使煩暑生清凉然則君有兢惕之小
心而臣無先事之勤略可乎此又人臣者之所當知
也不然若李德裕銳意討劉稹卒成收平澤潞之功
亦可謂大臣之已亂矣然三鎮未平河湟未復天子
偏惑方士宰相逃憂免責之不暇而德裕乃請上尊
號是以滿假矜伐勸其君豈所謂引君當道得憂樂
之宜者哉故曰才氣謀略誠高一時而道則萬分未
得其一者也此又人臣者之所當知也易曰傾否先
否後喜
葉八白易傳卷三
