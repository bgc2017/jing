大學證文四書類
提要
(臣)等謹案大學證文四卷國朝毛竒齡撰是書備述諸家大學改本之異
同首列註疏本大學之真古本也次列漢始平石經本有錄無書以原本不傳且考騐舊文知即今註疏之本故不複列次為魏正始
石經本即豐坊所依託者仍列於前從其所偽之時代也次為明道程子改本次為伊川程子改本次為朱子改木皆錄全文次為王柏改本次為季本改本次為高攀龍改本即崔銑改本次為葛寅亮改本皆僅列其異同之處而不錄全文漢以來專門之學各承師說但有字句訓詁之異無人敢竄亂古經費直始移周易杜預始移左傳亦未敢顛倒次
序自劉攽改武成俞庭椿改周禮而改經之風遂盛於北宋以後譬如增減古方以治今病不可謂無禆於醫療而亦不可謂即扁鵲倉公之舊劑也竒齡備列諸本使沿革秩然亦足以資考證蓋一則欲綱目分明使學者便於致力一則欲章句不易使古經不至失真各明一義固可以並行不悖耳乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
