春秋億卷五
明徐學謨撰
成公
元年春王正月公即位書正始也二月辛酉葬我君宣
公葬以時也無冰著恒燠也三月作丘甲以丘出甲譏
重斂也備齊難故作之夏臧孫許及晉侯盟于赤棘盟
晉懼齊楚也秋王師敗績于茅戎左氏曰劉康公邀戎
伐之敗績于徐吾氏也不言戰尊夏也冬十月事闕也
二年春齊侯伐我北鄙魯與晉盟絶齊好故來侵也
夏四月丙戌衛孫良夫帥師及齊師戰于新築衛師敗
績衛與晉盟頻伐齊故新築之戰主衛而書敗也六月
癸酉季孫行父臧孫許叔孫僑如公孫嬰齊帥師會晉
郤克衛孫良夫曹公子首及齊侯戰于鞌齊師敗績魯
之四卿同出伐齊以報蕭同叔子一笑之忿雖有敗齊
之功而亦弱公室之漸也秋七月齊侯使國佐如師已
酉及國佐盟于袁婁以鞌之敗請盟而晉許之也八月
壬午宋公鮑卒庚寅衛侯速卒二國以赴書也取汶陽
田齊人歸之也不言歸而言取者公羊曰鞌之賂也冬
楚師鄭師侵衛伐國譏也十有一月公會楚公子嬰齊
于蜀國君而下與蠻荆之大夫會示魯弱也丙申公及
楚人秦人宋人陳人衛人鄭人齊人曹人邾人薛人鄫
人盟于蜀楚于是主夏盟也書人略詞也非貶也三
年春王正月公會晉侯宋公衛侯曹伯伐鄭左氏曰討
邲之役也辛亥葬衛穆公以會書也二月公至自伐鄭
反至書也甲子新宫災三日哭榖梁曰新宫者禰宫也
即宣公廟也不稱諡以近恭也似矣胡氏曰未遷主故
不稱宣宫而稱新宫災所致也於哭無為苛詞也乙亥
葬宋文公以會書也列國之葬緩者多矣胡氏據左傳
文公始厚葬而責華元樂舉之不臣苛詞也於經義無當
也夏公如晉左氏曰拜汶陽之田也鄭公子去疾帥師
伐許左氏曰許恃楚不事鄭也公至自晉反至書也秋
叔孫僑如帥師圍棘左氏曰取汶陽之田棘不服故圍
之也大雩以旱禱也晉郤克衛孫良夫伐廧咎如左氏
曰討赤狄之餘也冬十有一月晉侯使荀庚來聘尋赤
棘之盟也衛侯使孫良夫來聘丙午及荀庚盟丁未及
孫良夫盟先晉而後衛者以強弱為大小也鄭伐許鄭
恃楚而伐之也四年春宋公使華元來聘左氏曰通嗣
君也杞伯來朝左氏曰歸叔姬故也夏四月甲寅臧孫
許卒卒大夫例也公如晉尋盟也葬鄭襄公以會書也
公至自晉反至書也冬城鄆左氏曰備晉也鄭伯伐許
前鄭伐許不稱爵史闕之也而榖梁以為譏之鑿也今
又書爵見義係伐許不係爵不爵也而胡氏以為鄭在
喪以吉禮從金革故稱爵以著其惡又鑿也五年春
王正月把叔姬來歸左氏曰以出來歸也仲孫蔑如宋
報華元之聘也夏叔孫僑如會晉荀首於榖左氏曰荀首
如齊逆女而僑如餫諸榖也梁山崩公羊曰外異不書
此何以書為天下紀異也秋大水書災也冬十有一月己酉
天王崩赴諸侯也十有二月己丑公會晉侯齊侯宋公
衛侯鄭伯曹伯邾子把伯同盟于蟲牢左氏曰鄭如楚
訟許不勝而請成于晉盟于蟲牢鄭服也六年春王正
月公至自會反至書也二月辛巳立武宫鞌之戰禱武公以求
勝故立其宫侈也取鄟鄟微國書取不宜取也衛孫良
夫帥師侵宋宋好于魯矣以晉命侵之書之罪内也楚
公子嬰齊帥師伐鄭以從晉也冬季孫行父如晉左氏
曰賀遷也晉樂書帥師救鄭以楚伐之也書救善詞也
七年春王正月鼷鼠食郊牛角改卜牛鼷鼠又食其角乃
免牛書異也鼠食牛角小害大之象也三桓之強兆矣
許氏之說是也吳伐郯胡氏曰稱國以伐外之也吳雖
僣王周之裔也安得而外之也書吳而不及爵者以始
通中國略詞也以後稱子者故封也非仲尼奪伯而子
之也夏五月曹伯來朝睦内也不郊猶三望譏失禮也
秋楚公子嬰齊帥師伐鄭會晉侯齊侯宋公衛侯曹伯
莒子邾子杞伯救鄭八月戊辰同盟于馬陵楚黷兵于
鄭矣乃書大夫之名氏書帥師書伐無貶詞者義係于
伐鄭而不係于大夫名不名氏不氏與書帥師書伐也
胡氏曰不待貶絶而罪自見也此求其說而不得從而
為之詞也晉合八國以救鄭馬陵之盟善之也公至自
會以反至書也吳入州來吳始通也冬大雩以旱禱也
衛孫林父出奔晉衛侯惡之也待命于君臣道也書奔
罪也八年春晉侯使韓穿來言汶陽之田歸之於齊
晉歸魯田矣又取而歸之齊是二命也二命何以主夏
盟書之示譏也晉欒書帥師侵蔡六年未得志故復侵
之也公孫嬰齊如莒杜氏曰逆婦也宋公使華元來聘
左氏曰聘共姬也夏宋公使公孫壽來納幣使卿納幣
左氏曰禮也胡氏曰非禮也不知納幣宜誰使也晉殺
其大夫趙同趙括同括無罪而晉殺之也稱國以殺罪
專殺也秋七月天子使召伯來錫公命榖梁曰禮有受
命無來錫命來錫命非正也冬十月癸卯把叔姬卒以
來歸卒書之也晉侯使士燮來聘叔孫僑如會晉士燮
齊人邾人伐郯以郯從吳也衛人來媵杜氏曰為伯姬
歸宋也九年春王正月杞伯來逆叔姬之喪以歸叔
姬既出而歸喪於杞知杞以無罪出之也公會晉侯齊
侯宋公衛侯鄭伯曹伯莒子杞伯同盟於蒲左氏曰為
歸汶陽之田故諸侯貳於晉晉人懼會於蒲以尋馬陵
之盟也公至自會反至書也二月伯姬歸於宋不書宋
逆疑史略之也夏季孫行父如宋致女晉人來媵致女
者女嫁三月廟見之後父使人安之故謂之致也致女
例不書或以伯姬之賢史詳之也晉人來媵以同姓故
也胡氏曰伯姬賢而列國聞而争媵之疑鑿也秋七月
丙子齊侯無野卒以赴書也晉人執鄭伯晉欒書帥師伐鄭
左氏曰楚人賂鄭鄭從楚故晉人執其君而伐其國也
冬十有一月葬齊頃公以會書也楚公子嬰齊帥師伐
莒庚申莒潰楚人入鄆莒無備故也書伐書入著楚強
也秦人白狄伐晉左氏曰諸侯貳故也鄭人圍許君被
執而猶興師伐人鄭失政也左氏曰示晉不急君鑿也
城中城紀大役也胡氏曰城非春秋所貴而責人效死
勿去之義迂詞也十年春衛侯之弟黑背帥師侵鄭
左氏曰晉命也夏四月五卜郊不從乃不郊譏怠禮也
五月公會晉侯齊侯宋公衛侯曹伯伐鄭歸鄭君而又
伐之以要鄭盟也齊人來媵媵伯姬也異姓來媵非禮
也丙午晉侯獳卒以赴書也秋七月公如晉弔不親行
書如晉譏失禮也不書葬景公左氏曰晉人止公送葬
魯人辱之故諱之也冬十月事闕也十有一年春王
三月公至自晉反至書也晉侯使郤犨來聘己丑及郤
犨盟左氏曰晉人以公為貳於楚故止公請受盟而後
歸之至是郤犨來聘且涖盟也夏季孫行父如晉左氏
曰報聘且涖盟也秋叔孫僑如如齊脩鞌以前之好也
冬十月事闕也十有二年春周公出奔晉左氏曰周
公惡惠襄之偪且與伯輿争政不勝怒而出王使劉子
復之盟於鄄而入三日復出奔晉以天子三公而私奔
列國書之志周替也夏公會晉侯衛侯于瑣澤晉與楚
成合諸侯以申成好也秋晉人敗狄於交剛左氏曰狄
人間宋之盟以侵晉而不設備故晉人敗之也冬十月
事闕也十有三年春晉侯使郤錡來乞師晉以伯主
召兵於魯以伐秦書乞師魯史文也胡氏以乞師卑晉
誤也三月公如京師伐秦道過京師因朝王故不書朝
也夏五月公自京師遂會晉侯齊侯宋公衛侯鄭伯曹
伯邾人滕人伐秦自京師而遂合諸侯伐秦書遂見未
嘗受命於王也胡氏之說是也曹伯廬卒于師榖梁曰
閔之也秋七月公至自伐秦反至書也冬葬曹宣公以會
書也十有四年春王正月莒子朱卒以赴書也夏衛
孫林父自晉歸於衛杜氏曰晉納之故曰歸也秋叔孫
僑如如齊逆女諸侯親迎禮也大夫逆女非正也鄭公
子喜帥師伐許四年公孫申疆許田許人敗之至是復
伐許也九月僑如以夫人婦姜氏至自齊夫人婦而書
僑如以譏也齊日弱而魯事之不謹也冬十月庚寅衛
侯臧卒秦伯卒二國以赴書也十有五年春王二月
葬衛定公以會書也三月乙巳仲嬰齊卒嬰齊者公子
遂之子公孫歸父之弟也公羊曰歸父以與赤之弑出
奔齊魯人徐傷其無後於是使嬰齊後之以公孫後公
孫是弟繼兄非禮也癸丑公會晉侯衛侯鄭伯曹伯宋
世子成齊國佐邾人同盟于戚晉侯執曹伯歸于京師曹
負芻殺太子欣而自立故晉執之而歸于京師彰天討
也晉侯于是乎能伯榖梁曰以晉斥執曹伯惡晉侯非
也公至自會以反至書也夏六月宋公固卒以赴書也
楚子伐鄭背晉盟也秋八月庚辰葬宋共公以會書也
宋華元出奔晉宋華元自晉歸于宋宋殺其大夫山宋
魚石出奔楚華元以蕩氏壊公族出奔晉既而國人與
晉皆助元乃歸而討蕩氏誅蕩山經詳書之元正也山
不書氏左氏曰背其族也冬十有一月叔孫僑如會晉
士燮齊高無咎宋華元衛孫林父鄭公子鰌邾人會吳
于鍾離諸侯大夫會吳之始也許遷於葉左氏曰許靈
公畏偪于鄭請於楚而遷之也十有六年春王正月
雨木冰木介甲胃兵象也書之志異也夏四月辛未滕
子卒以赴書也鄭公孫喜帥師侵宋杜氏曰滕宋之與
國鄭因滕喪而侵宋也六月丙寅朔日有食之書災也
晉侯使欒黶來乞師將伐鄭徵兵于我也乞師外詞也
甲午晦晉侯及楚子鄭伯戰于鄢陵楚子鄭師敗績楚
救鄭而敗也於是楚子傷目焉不言師榖梁曰君重于
師楚殺其大夫公子側公子側子反也以師敗殺之也
秋公會晉侯齊侯衛侯宋華元邾人于沙隨不見公沙
隨之會謀伐鄭也魯有内難以師遲至晉不見公魯之
辱也不諱曲在晉也胡氏之說是也公至自會以反至
書也公會尹子晉侯齊國佐邾人伐鄭王臣與伐之始
也曹伯歸自京師王赦之歸不絶其爵故稱曹伯也九
月晉人執季孫行父舍之于苕丘晉以公會不當期將
執公而行父請代之執也書之甚晉也冬十月乙亥叔
孫僑如出奔齊以淫慝故也十有二月乙丑季孫行父
及晉郤州盟于扈以釋執也公至自會反至書也乙酉
刺公子偃偃與鉏穆俱欲立之至是獨殺偃偃與謀也
内諱殺為刺也十有七年春衛北宫括帥師侵鄭左
氏曰鄭侵晉虛滑衛救晉而侵鄭也夏公會尹子單子晉
侯齊侯宋公衛侯曹伯邾人伐鄭晉未能服鄭假天子
之威與二卿諸侯之師伐之也六月乙酉同盟于柯陵
左氏曰尋戚之盟也秋公至自會反至書也齊高無咎出
奔莒聲孟子通于慶克譛高無咎而奔莒也九月辛丑
用郊用者不宜用也書僣也晉侯使荀罃來乞師將伐
鄭也冬公會單子晉侯宋公衛侯曹伯齊人邾人伐鄭
以未得志于鄭也十有一月公至自伐鄭反至書也壬
申公孫嬰齊卒于貍脤前此奔晉矣貍脤卒非地也十
有二月丁巳朔日有食之紀災也邾子貜且卒以赴書
也晉殺其大夫郤錡郤犨郤至厲公一日殺三大夫著
始祻也楚人滅舒庸舒庸恃吳而不設備故楚滅之也
十有八年春王正月晉殺其大夫胥童以道君為亂欒書中行
偃殺之以國討也庚申晉弑其君州蒲欒書弑之也而
係以國殺無道也然曰弑臣罪無所逃也齊殺其大夫
國佐以慶克之難也公如晉朝嗣君也夏楚子鄭伯伐
宋宋魚石復入于彭城以納叛書也書魚石復入于彭
城已絶而復入惡之甚也胡氏之說是也公至自晉反
至書也晉侯使士匄來聘拜朝也秋杞伯來朝八月邾
子來朝以即位朝也築鹿囿示不急也己丑公薨于路
寢書正終也冬楚人鄭人侵宋救彭城因伐宋也晉侯
使士魴來乞師將救宋也十有二月仲孫蔑會晉侯宋
公衛侯邾子齊崔杼同盟于虛朾謀救宋也丁未葬我
君成公葬以時也
襄公
元年春王正月公即位書正始也仲孫蔑會晉欒黶宋
華元衛甯殖曹人莒人邾人滕人薛人圍宋彭城公羊
曰為宋誅也魚石走之楚楚伐宋取宋彭城封魚石矣
至是晉會諸侯之師圍彭城取宋五大夫以歸也書之
與討叛也夏晉韓厥帥師伐鄭仲孫蔑會齊崔杼曹人
邾人杞人次于鄫伐鄭以貳於楚也書之志義戰也秋
楚公子壬夫帥師侵宋以救鄭故侵宋也九月辛酉天
王崩訃諸侯書也邾子來朝朝嗣君也冬衛侯使公孫
剽來聘晉侯使荀罃來聘以即位聘也距天王崩一月
疑未聞訃也二年春王正月葬簡王葬未及時也天
子以七月葬也鄭師伐宋左氏曰楚令也報彭城之役
也夏五月庚寅夫人姜氏薨杜氏以為齊姜為成公婦
也六月庚辰鄭伯睔卒鄭雖貳楚猶以赴書也不會故
不書葬也晉師宋師衛甯殖侵鄭不書内會疑不會也
秋七月仲孫蔑會晉荀罃宋華元衛孫林父曹人邾人
于戚謀鄭也己丑葬我小君齊姜祔廟書葬也叔孫豹
如宋左氏曰通嗣君也冬仲孫蔑會晉荀罃齊崔杼宋華
元衛孫林父曹人邾人滕人薛人小邾人于戚遂城虎
牢虎牢鄭邑諸侯之大夫取而城之也公羊曰大夫無
遂事此其言遂何歸惡于大夫也胡氏則以城虎牢而
不係鄭責鄭之不能守也二說皆似也楚殺其大夫公
子申左氏曰以多受小國之賂偪子重子辛而楚人殺之
也三年春楚公子嬰齊帥師伐吳楚始伐吳也公如
晉左氏曰始朝也夏四月壬戌公及晉侯盟於長樗公
至自晉於是公生六年而仲孫蔑奉之朝晉而請盟焉
魯弱可知也六月公會單子晉侯宋公衛侯鄭伯莒子
邾子齊世子光己未同盟于雞澤左氏曰晉為鄭服欲
脩吳好以合諸侯也王臣下與諸侯盟志周弱也陳侯
使袁僑如會陳患楚侵使袁僑如會求成也戊寅叔孫
豹及諸侯之大夫及陳袁僑盟左氏曰陳請服也秋公
至自晉反至書也冬晉荀罃帥師伐許左氏曰許事楚
不會于雞澤伐之也四年春王三月己酉陳侯午卒
以赴書也夏叔孫豹如晉左氏曰報知武子之聘也秋
七月戊子夫人姒氏薨姒氏成公妾襄母也葬陳成公
以會書也八月辛亥葬我小君定姒妾不祔廟母以子
貴以祔廟書葬也冬公如晉左氏曰聽晉政也陳人圍
頓左氏曰楚人使頓間陳而侵伐之故陳人圍頓也
五年春公至自晉反至書也夏鄭伯使公子發來聘杜
氏曰通嗣君也叔孫豹鄫世子巫如晉左氏曰叔孫豹覿
鄫太子于晉以成屬鄫也仲孫蔑衛孫林父會吳于善
道左氏曰吳辭不會于雞澤之故且請聽諸侯之好晉
人將為合諸侯使魯衛先會吳且告會期也秋大雩以
旱禱也楚殺其大夫公子壬夫以壬夫受陳賂也係國
以殺罪專殺也公會晉侯宋公陳侯衛侯鄭伯曹伯莒
子邾子滕子薛伯齊世子光吳人鄫人于戚吳未會也
稱人略辭也公至自會反至書也冬戍陳諸侯戍陳備
楚也以上有戚之會故不言諸侯也楚公子貞帥師伐
陳以陳事晉也公會晉侯宋公衛侯鄭伯曹伯莒子邾
婁子滕子薛伯齊世子光救陳十有二月公至自救陳
書救陳以善晉及諸侯之師也六年春王三月杞伯
姑容卒以赴書也夏宋華弱來奔宋逐之也秋葬杞桓
公以會書也滕子來朝左氏曰始朝公也莒人滅鄫左
氏曰恃賂也言有貢賦之賂在魯恃之而慢言故莒滅
之也公榖皆曰鄫以甥為後而立之故滅之也三傳傳
疑闕之可也冬叔孫豹如邾左氏曰聘且脩平也季孫
宿如晉左氏曰晉以鄫故來討季武子如晉見且聽命
也十有二月齊侯滅萊左氏曰萊恃謀也恃賂夙沙衛
之謀也書滅甚齊也七年春郯子來朝左氏曰始朝
公也夏四月三卜郊不從乃免牲榖梁曰不時也著怠
祀也小邾子來朝左氏曰始朝公也城費費季氏之邑
也書城費著季氏始強也秋季孫宿如衛報元年子叔
之聘也八月螽書災也冬十月衛侯使孫林父來聘壬
戌及孫林父盟報季孫宿之聘且尋盟也楚公子貞帥
師圍陳以貳于晉也十有二月公會晉侯宋公陳侯衛
侯曹伯莒子邾子于鄬將救鄭也鄭伯髠頑如會未見
諸侯丙戌卒于鄵左氏曰子駟弑之而以瘧疾赴于諸
侯故不言弑而卒之也若趙盾許世子止弑君之類亦
從其國之訃仲尼不得而增損之也陳侯逃歸以楚彊
之不終會而逃歸也書逃恥之也八年春王正月公
如晉左氏曰公朝晉且聽朝聘之數也夏葬鄭僖公以
會書也鄭人侵蔡獲蔡公子燮侵蔡將求媚於晉獲其
公子甚鄭也以啟楚師也季孫宿會晉侯鄭伯齊人宋
人衛人邾人於邢丘聽朝聘之數也晉始霸而諸侯使
大夫受命焉亦禮也而胡氏引蘇氏之言以為政在大
夫之漸書人貶也春秋亦有書人而不貶者言貶意之
也公至自晉以反至書也莒人伐我東鄙左氏曰疆鄫
田也秋九月大雩以旱禱也冬楚公子貞帥師伐鄭左
氏曰討其侵蔡也晉侯使士匄來聘報魯之朝也九
年春宋災天火曰災以告書也夏季孫宿如晉報士匄
之聘也五月辛酉夫人姜氏薨成公母也秋八月癸未
葬我小君穆姜四月葬速也冬公會晉侯宋公衛侯曹
伯莒子邾子滕子薛伯杞伯小邾子齊世子光伐鄭十
有二月己亥同盟於戲晉以鄭事楚故帥諸侯之師伐
之既而鄭行成于晉為戲之盟善晉之不黷武也楚子
伐鄭以背楚事晉故也十年春公會晉侯宋公衛侯
曹伯莒子邾子滕子薛伯杞伯小邾子齊世子光會吳
于柤杜氏曰吳子在柤晉以諸侯往會之故曰會吳吳
不稱子從所稱也夏五月甲午遂滅偪陽偪陽通吳晉
往來之道也晉欲以通吳故書遂滅偪陽此榖梁之指
也左氏曰欲以封向戍向戍辭焉二說互異遂者承上
事繼下事之詞疑榖梁似也公至自會以反至書也楚
公子貞鄭公孫輒帥師伐宋以宋事晉也晉師伐秦報
九年之侵也秋莒人伐我東鄙乘我之有事於鄭也公
會晉侯宋公衛侯曹伯莒子邾子齊世子光滕子薛伯
杞伯小邾子伐鄭惡鄭之復平於楚也冬盜殺鄭公子
騑公子發公孫輒鄭一日而使盜殺三卿焉書曰盜言
不虞也鄭之失政甚矣其不書大夫者以公子告也而
胡氏以三卿不能保身而削其大夫苛詞也戍鄭虎牢
既城之復戍之以其從楚也楚公子貞帥師救鄭書救
甚諸侯之困鄭也公至自伐鄭反至書也十有一年
春王正月作三軍杜氏曰魯本無中軍唯上下二軍皆
屬於公有事三卿更帥以征季氏欲專其民人故假中
軍因以改作似也胡氏曰三軍魯之舊也引魯頌公車
千乘公徒三萬為證詩多形容之詞不可據也既書曰
作必始作之也夏四月四卜郊不從乃不郊榖梁曰四
月不時也四卜非禮也鄭公孫舍之帥師侵宋欲要盟
於諸侯也公會晉侯宋公衛侯曹伯齊世子光莒子邾
子滕子薛伯杞伯小邾子伐鄭救宋也秋七月己未同
盟于亳城北公至自伐鄭鄭人懼而行成故為亳之盟
也楚子鄭伯伐宋鄭復叛盟也公會晉侯宋公衛侯曹
伯齊世子光莒子邾子滕子薛伯杞伯小邾子伐鄭會于蕭
魚鄭又服而會于蕭魚也公至自會以反至書也楚人
執鄭行人良霄以服于晉也書執累上之詞也冬秦人
伐晉以救鄭來也十有二年春王三月莒人伐我東鄙圍台
季孫宿帥師救台遂入鄆榖梁傳曰遂繼事也受命而
救台不受命而入鄆惡季孫宿也鄆莒邑也夏晉侯使
士魴來聘左氏曰來聘且拜師也秋九月吳子乘卒吳
始赴也冬楚公子貞帥師侵宋左氏曰報晉之取鄭也
公如晉左氏曰拜士魴之聘也十有三年春公至自
晉反至書也夏取邿邿小國也左氏曰邿亂師救邿遂
取之凡書取言易也秋九月庚辰楚子審卒以赴書也
冬城防紀大役也十有四年春王正月季孫宿叔老
會晉士匄齊人宋人衛人鄭公孫蠆曹人莒人邾人滕
人薛人杞人小邾人會吳於向左氏曰吳告敗於晉會
於向為吳謀楚故也二月乙未朔日有食之紀異也夏
四月叔孫豹會晉荀偃齊人宋人衛北宫括鄭公孫蠆
曹人莒人邾人滕人薛人杞人小邾人伐秦左氏曰諸
侯之大夫從晉伐秦報十一年櫟之役也己未衛侯出
奔齊按左氏孫林父甯殖逐之也而書衛侯出奔胡氏
以為歸咎人主也其君不賢臣固可逐歟書奔而君臣
之罪自交見也莒人侵我東鄙杜氏曰報入鄆之役也
秋楚公子貞帥師伐吳報庸浦之役也冬季孫宿會晉
士匄宋華閱衛孫林父鄭公孫蠆莒人邾人于戚謀定
衛也十有五年春宋公使向戍來聘二月己亥及向戍盟于劉報
二年豹之聘尋十一年亳之盟也劉夏逆王后於齊逆
后以卿卿不行而以官師劉夏逆之非禮也夏齊侯伐
我北鄙圍成公救成至遇齊以我貳于晉也故伐我北
鄙而圍成公救成而僅至遇畏齊強也季孫宿叔孫豹
帥師城成郛畏齊偪也秋八月丁巳日有食之不言朔
官失之也邾人伐我南鄙亦貳于晉故也冬十有一月
癸亥晉侯周卒以盟主赴也十有六年春王正月葬
晉悼公踰月而葬速也將為溴梁之役也三月公會晉
侯宋公衛侯鄭伯曹伯莒子邾子薛伯把伯小邾子于溴梁
戊寅大夫盟公羊曰諸侯皆在是其言大夫盟何信在
大夫也君若贅旒然矣列國政在大夫之漸故特書之
也晉人執莒子邾子以歸以嘗伐我故也齊侯伐我北
鄙以貳晉故伐魯也夏公至自會以反至書也五月甲
子地震紀異也叔老會鄭伯晉荀偃衛甯殖宋人伐許
鄭非主兵而先鄭伯者不以大夫主諸侯故曰春秋以
道名分也秋齊侯伐我北鄙圍郕齊師黷矣以貳晉故
也大雩以旱檮也冬叔孫豹如晉言齊再伐我故也十
有七年春王二月庚午邾子牼卒以赴書也宋人伐陳
陳不設備而宋襲其司徒卬左氏曰卑宋也夏衛石買
帥師伐曹左氏曰衛孫蒯越境而田曹人訽之故伐曹
曲在衛也秋齊侯伐我北鄙圍桃齊高厚帥師伐我北
鄙圍防齊以未得志于我故又兩伐之書之甚齊也九月
大雩以旱禱也宋華臣出奔陳華臣暴亂宗室懼而出
奔也冬邾人伐我南鄙助齊伐也十有八年春白狄
來不言朝者不成朝禮也夏晉人執衛行人石買以曹愬
之故也因石買為行人之使而執之甚晉也秋齊師伐我
北鄙屢伐志黷也冬十月公會晉侯宋公衛侯鄭伯曹
伯莒子邾子滕子薛伯杞伯小邾子同圍齊齊環暴横
數伐鄰國失衆諸侯之心圍齊非但晉志故書同也胡
氏之說似也曹伯負芻卒于師榖梁曰閔之也楚公子午
帥師伐鄭以鄭即晉故也十有九年春王正月諸侯
盟于祝柯伐齊之諸侯還於祝柯而聽晉之盟也晉人
執邾子左氏曰以伐我故也公至自伐齊反至書也取
邾田自漷水晉取而歸之於我也季孫宿如晉拜討齊
之師也葬曹成公以會書也夏衛孫林父帥師伐齊左
氏曰晉欒魴帥師從衛孫文子伐齊為懷子弗瞑之言
故也秋七月辛夘齊侯環卒以赴書也晉士匄帥師侵
齊至榖聞齊侯卒乃還公羊曰還善詞也善其不伐喪
也榖梁曰還者事未畢之詞也士匄外專君命故非之
也二說宜榖長也故曰為士匄者奈何宜墠帷而歸命
乎介禮也八月丙辰仲孫蔑卒卒大夫例也齊殺其大
夫高厚左氏曰崔杼殺之也而係國以殺從君于昏也
凡書殺大夫罪專殺也鄭殺其大夫公子嘉子展子西
以國人討之也雖然亦專殺也冬葬齊靈公以會書也
城西郛備齊也叔孫豹會晉士匄於柯齊及晉平魯懼
齊為柯會以自固也城武城備齊也二十年春王正
月辛亥仲孫速會莒人盟于向莒數伐我前年諸侯為
祝柯之盟和觧之至是自相盟于向以結好也夏六月
庚申公會晉侯齊侯宋公衛侯鄭伯曹伯莒子邾子滕
子薛伯杞伯小邾子盟于澶淵左氏曰齊成故也秋公至自
會反至書也仲孫速帥師伐邾既盟而復伐之罪内之
詞也蔡殺其大夫公子燮蔡公子履出奔楚燮欲背楚
從晉而蔡人殺之非也履不能正國人之罪而又私奔
楚罪尤甚也胡氏之說似也陳侯之弟黃出奔楚二慶
偪之也書陳侯之弟罪陳侯之不能主其弟也叔老如
齊繼齊好也冬十月丙辰朔日有食之紀異也季孫宿
如宋左氏曰報向戌之聘也二十有一年春王正月公
如晉左氏曰拜師及取邾田也邾庶其以漆閭丘來奔
庶其邾之大夫竊邑來奔而魯納之納盜也夏公至自
晉反至書也秋晉欒盈出奔楚范鞅逐之也九月庚戌
朔日有食之冬十月庚辰朔日有食之連月日食紀大
異也曹伯來朝左氏曰始見也公會晉侯齊侯宋公衛
侯鄭伯曹伯莒子邾子于商任謀錮欒盈也二十有
二年春王正月公至自會反至書也夏四月事闕也秋
七月辛酉叔老卒卒大夫例也冬公會晉侯齊侯宋公
衛侯鄭伯曹伯莒子邾子薛伯杞伯小邾子于沙隨公
至自會復錮欒盈也楚殺其大夫公子追舒追舒寵近
小人貪而多馬為國所患故楚殺之也其書名者義不
係有罪也二十有三年春王二月癸酉朔日有食之
屢食紀異也三月己巳杞伯匄卒以赴書也夏邾畀我
來奔疑庶其之黨也葬杞孝公以會書也陳殺其大夫
慶虎及慶寅慶虎欲專陳國譛公子黃于楚楚人以為
討故黃愬諸楚二慶以陳叛楚屈建圍陳殺二慶是楚
殺之也何以書陳殺之陳之意也陳侯之弟黃自楚歸
於陳黃反稱弟言歸無罪也晉欒盈復入于晉入于曲
沃盈得罪而出奔書復入于晉逆詞也又書入于曲沃
據邑而稱逆故詳之也秋齊侯伐衛遂伐晉乘晉亂也而
先之伐衛意不在衛也故書遂也八月叔孫豹帥師救
晉次于雍榆書救晉以盟主故也書次不及救畏齊也
己夘仲孫速卒卒大夫例也冬十月乙亥臧孫紇出奔
邾季孫逐之也晉人殺欒盈不言殺大夫榖梁曰惡之
弗有也齊侯襲莒掩其不備曰襲春秋無書襲者特甚
齊也二十有四年春叔孫豹如晉杜氏曰賀克欒氏
也仲孫羯帥師侵齊左氏曰晉故也夏楚子伐吳舟師
之役也秋七月甲子朔日有食之既屢食又既紀大異也
齊崔杼帥師伐莒齊既與莒平又伐之志無信也大水
紀災也八月癸巳朔日有食之屢食紀異也公會晉侯
宋公衛侯鄭伯曹伯莒子邾子滕子薛伯杞伯小邾子
于夷儀謀伐齊也冬楚子蔡侯陳侯許男伐鄭伐鄭楚
將救齊也公至自會反至書也陳鍼宜咎出奔楚左氏
曰陳人復討慶氏之黨也叔孫豹如京師左氏曰齊人
為王城郟穆叔如周聘且賀城也大饑書災也二十
有五年春齊崔杼帥師伐我北鄙左氏曰報孝伯之師
也夏五月乙亥齊崔杼弑其君光齊莊將淫于崔氏而見
弑也書崔杼弑其君昭大法也公會晉侯宋公衛侯鄭
伯曹伯莒子邾子滕子薛伯杞伯小邾子于夷儀謀討齊亂
也六月壬子鄭公孫舍之帥師入陳陳為楚與國鄭欲
求親于晉故伐而入之凡言入甚辭也杜氏以為舍之
無譏非也秋八月己巳諸侯同盟于重丘晉受齊賂許
之成也公至自會反至書也衛侯入於夷儀此衛侯衎
也左氏曰晉閔其失國使衛分之一邑書入者自外而
入之之詞非國逆也與鄭伯突入于櫟類也然鄭伯書
名衛侯不名者魯從晉告也胡氏名不名之說似意之
也楚屈建帥師滅舒鳩書滅甚楚也冬鄭公孫夏帥師
伐陳前雖入陳陳服鄭也今更伐以結成也十有二月
吳子遏伐楚門於巢卒巢人射之卒也榖梁曰以伐楚
之事門於巢卒也于巢者外乎楚也二十有六年春
王二月辛夘衛甯喜弑其君剽剽以公孫立原非其次
也何以書君書弑榖梁曰殖也立之善也君之正也
今父立而子殺之故春秋例之弑君也衛孫林父入於
戚以叛林父常逐衎衎入故叛也甲午衛侯衎復歸於
衛剽以辛卯殺衎以甲午歸榖梁曰日歸見知弑也名
之者知衛侯為衎也胡氏罪其不能改過而名之是意
之也夏晉侯使荀吳來聘左氏曰召公討衛也公會晉
人鄭良霄宋人曹人于澶淵杜氏曰討衛而疆戚田也
秋宋公殺其世子痤宋公以寺人伊戾之譛殺其世子
不書寺人而書公殺者絶其為父也晉人執衛甯喜杜
氏曰討其弑君伐孫氏也八月壬午許男甯卒于楚許
男如楚請伐鄭而卒于楚也冬楚子蔡侯陳侯伐鄭終
許男之請也葬許靈公以會書也二十有七年春齊
侯使慶封來聘杜氏曰景公即位通嗣君也夏叔孫豹
會晉趙武楚屈建蔡公孫歸生衛石惡陳孔奐鄭良霄
許人曹人于宋杜氏曰晉楚同主夏盟以諸侯分為晉
楚從而交相見於是始則是南北二伯也衛殺其大夫
甯喜於是甯喜專而公使公孫免餘殺之也係國以殺
罪專殺也衛侯之弟鱄出奔晉以殺甯喜惡君之失信
故奔晉也秋七月辛巳豹及諸侯之大夫盟于宋楚受
周封春秋以僣王之故外之今主盟中國與晉同奬王
室此仲尼之所進也故春秋于宋之盟再書之而胡氏
以為聖人哀人倫之滅傷中國之衰貶之也似求之過
也冬十有二月乙亥朔日有食之紀異也二十有八
年春無冰示恒燠也夏衛石惡出奔晉甯喜之黨也邾
子來朝通嗣君也秋八月大雩以旱禱也仲孫羯如晉
聘也冬齊慶封來奔杜氏曰崔杼之黨嗜酒荒淫而出
也十有一月公如楚始朝楚也十有二月甲寅天王崩
赴於諸侯也乙未楚子昭卒以赴書也二十有九年春王正月
公在楚楚人留以俟葬也公羊曰何言乎公在楚正月
以存君也夏五月公至自楚反至書也庚午衛侯衎卒
以赴書也閽弑吳子餘祭榖梁曰閽門者寺人也不書
君以始通中國略之也仲孫羯會晉荀盈齊高止宋華
定衛世叔儀鄭公孫段曹人莒人滕人薛人小邾人城杞
左氏曰晉平公杞出也故合諸侯之大夫以城杞志私
役也晉侯使士鞅來聘左氏曰拜城杞也杞子來盟杜
氏曰魯歸其田故來盟也杞嘗稱伯矣此以子書左氏
曰賤之也伯而子之滕子來朝之類或周斥之也周之
命令不行于大國或尚能行于小國也仲尼烏得而子
之也吳子使札來聘杜氏曰吳子餘祭遣札聘上國而
後死札至魯未聞喪也不稱公子其禮未同于上國似
也胡氏以為貶也札讓國于吳受貶于魯何謂也札不
來聘何據而貶之也秋七月葬衛獻公以會書也齊高
止出奔北燕左氏曰公孫蠆公孫竈放之也書曰出奔
罪高子也高子好以事自為功故難及之也冬仲孫羯
如晉報士鞅之聘也三十年春王正月楚子使薳罷
來聘夾敖即位通嗣君也夏四月蔡世子般弑其君固
蔡景以淫見殺于子書君書弑罪尤在般也五月甲午宋
災宋伯姬卒榖梁曰取卒之日加之災上者見以災卒
也伯姬嫁矣女而不婦從魯詞也天王殺其弟佞夫佞
夫無罪而殺之書弟罪累上也王子瑕奔晉以殺佞夫
故也秋七月叔弓如宋葬共姬共姬從夫之諡也外夫
人不葬此書葬以災卒賢之也鄭良霄出奔許自許入于鄭
鄭人殺良霄榖梁曰不言大夫惡之也何以惡之嗜酒
而侈也冬十月葬蔡景公以會書也晉人齊人宋人衛
人鄭人曹人莒人邾婁人滕人薛人杞人小邾婁人會
于澶淵宋災故以宋災故而煩諸侯之大夫謀歸宋財
志不急也胡氏與葬蔡景公同傳見春秋遍刺諸侯之
大夫不討賊而反䘏宋兩事同責疑鑿也三十有一
年春王正月事闕也夏六月辛巳公薨于楚宫薨不于
正寢非正也秋九月癸巳子野卒襄公子也在喪而卒
不成君也己亥仲孫羯卒卒大夫例也冬十月滕子來
會葬諸侯不親會葬書來會葬非禮也癸酉葬我君襄
公逾月葬速也十有一月莒人弑其君密州左氏曰其
子展輿弑之也而書莒人疑赴略也左氏必有所據也
春秋億卷五
