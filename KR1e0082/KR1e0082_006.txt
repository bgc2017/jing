春秋億卷六
明徐學謨撰
昭公
元年春王正月公即位榖梁曰繼正即位正也叔孫
豹會晉趙武楚公子圍齊國弱宋向戌衛齊惡陳公子
招蔡公孫歸生鄭罕虎許人曹人于虢尋宋之盟也三
月取鄆左氏曰季孫宿伐莒取鄆乘莒亂而取之也書
取不宜取也夏秦伯之弟鍼出奔晉左氏曰秦后子有
寵於桓如二君于景其母曰弗去懼選鍼遂出奔書奔罪
秦伯之失教也六月丁巳邾子華卒以赴書也晉荀吳
帥師敗狄于大鹵此晉人之攘夷也胡氏以為譏何也
秋莒去疾自齊入于莒左氏曰莒展輿立而奪羣公子
秩公子召去疾于齊齊公子鉏納去疾書入正詞也莒
展與出奔吳展輿立逾年矣猶名而不爵以弑君之賊
不成君也叔弓帥師疆鄆田取鄆田矣猶帥師疆之懼
莒攻也不貶而自貶也葬邾悼公以會書也冬十有一
月己酉楚子麇卒按左氏麇之卒王子圍弑之也而書
卒不書弑必非弑也或左氏因椒舉慶封之言而附會
以實其事也楚公子比出奔晉得罪而見逐也二年
春晉侯使韓起來聘左氏曰為政而來見禮也覇國正
卿無有適諸侯告為政者盖晉伯漸衰而欲以嘉好結
魯也夏叔弓如晉左氏報宣子也秋鄭殺其大夫公孫
黑黑固有罪因其疾而誅之亦殆矣故稱國以殺也冬
公如晉至河乃復季孫宿如晉動不以禮自取辱也
公羊以為不敢進謬也遣宿將事終其音心也三年
春王正月丁未滕子原卒以赴書也夏叔弓如滕五
月葬滕成公使卿會也秋小邾子來朝本魯附庸能
事大也八月大雩以旱禱也冬大雨雹志災也北燕
伯欵出奔齊大夫比以殺君之外嬖威脅其君而出
厥罪大矣左氏以經書出奔為罪欵非也四年春
王正月大雨雹志災也夏楚子蔡侯陳侯鄭伯許男
徐子滕子頓子胡子沈子小邾子宋世子佐淮夷會于
申楚初專會諸侯也合十有二國楚之得志未有盛于此
時者也楚人執徐子稱人以執者徐既聽於會矣執因吳
出非伯討也秋七月楚子蔡侯陳侯許男頓子胡子沈
子淮夷伐吳執齊慶封殺之楚欲行霸為齊討慶封故
稱齊也遂滅賴九月取鄫楚子一會而舉數事志僣也
冬十有二月乙夘叔孫豹卒卒大夫例也五年春王
正月舍中軍榖梁曰貴復正也魯次國舊二軍襄十一
年立三軍今毁之故曰復正也左氏曰三家四分公室
其事雖有之於經若無所據也楚殺其大夫屈申左氏
曰以其貳於吳也公如晉即位而往見也夏莒牟夷以
牟婁及防兹來奔莒之大夫竊地來奔魯納之書之交
譏也秋七月公至自晉以反至書也戊辰叔弓帥師敗
莒師于蚡泉魯受牟夷莒以為討而叔弓敗之志魯曲
也秦伯卒雖不同盟猶赴也冬楚子蔡侯陳侯許男頓
子沈子徐人越人伐吳報棘櫟麻之役也六年春王
正月杞伯益姑卒以赴書也葬秦景公魯使大夫會也
葬杞文公以會書也宋華合比出奔衛以寺人柳之譛
逐之也書出奔罪累上也秋九月大雩以旱禱也楚遂
罷帥師伐吳以吳救徐伐之也冬叔弓如楚弔敗也以
楚為吳所敗也齊侯伐北燕將納燕伯也燕伯以三年
出奔齊也七年春王正月暨齊平不言及而言暨左
氏曰齊求之也三月公如楚左氏曰楚召之也叔孫舍
如齊莅盟榖梁曰莅位也内之前定之辭謂之莅也莅
春之平也夏四月甲辰朔日有食之紀異也秋八月戊
辰衛侯惡卒以赴書也九月公至自楚以反至書也冬
十有一月癸未季孫卒卒大夫例也十有二月癸亥葬衛
襄公以會書也八年春陳侯之弟招殺陳世子偃師
偃師嫡而留庶招以陳侯嬖留之故殺偃師故書弟以
見其專書世子以志無罪也夏四月辛丑陳侯溺卒左氏曰
憂縊也叔弓如晉賀虒祁宫成也楚人執陳行人干徵師
殺之行人以殺世子愬于楚而楚殺之書行人殺無罪
也陳公子留出奔鄭留為招所立未成君而出奔也秋
蒐于紅不言公疑三家之師也陳人殺其大夫公子過
招歸罪于過而陳人殺之也大雩以旱禱也冬十月壬
午楚師滅陳執陳公子招放之于越殺陳孔奐陳亂楚
不為立君而滅之又釋首惡之招而殺其黨孔奐楚何
以主夏盟也葬陳哀公以會書也九年春叔弓會楚
子于陳楚子在陳諸夏之大夫旅見于楚書叔弓之會
非敢會也内詞也許遷于夷楚遷之也夏四月陳災陳
滅夷于楚邑矣猶書陳災春秋存滅國之指也秋仲孫
貜如齊魯不通齊聘二十年矣貜復如繼舊好也冬築
郎囿紀役也十年春王正月事闕也夏齊欒施來奔
嗜酒信内多怨以取敗也秋七月季孫意如叔弓仲孫
貜帥師伐莒莒之役以三家之師伐之疑公室無與也
戊子晉侯彪卒以盟主赴也九月叔孫舍如晉葬晉平
公以盟主諸侯大夫皆會葬也十有二月甲子宋公
成卒以赴書也十有一年春王正月叔弓如宋葬宋
平公范氏曰晉獻公殺世子申生而不書葬宋平公殺
世子痤而書葬何休曰痤有罪也春秋凡書葬以會書
不會不書也而其君之善惡不與也范氏之說非也夏
四月丁巳楚子虔誘蔡侯般殺之于申般弑父而自立
楚殺之是也但書誘非正討也又戮其嗣亂道也楚公
子棄疾帥師圍蔡楚貪而圖蔡欲倂其國也五月甲申
夫人歸氏薨昭公母也大蒐于比蒲遭喪而蒐書譏也
仲孫貜會邾子盟于祲祥脩好禮也秋季孫意如會晉
韓起齊國弱宋華亥衛北宫佗鄭罕虎曹人杞人于厥
憖謀救陳也九月己亥葬我小君齊歸齊謚也冬十有
一月丁酉楚師滅蔡執蔡世子有以歸用之既滅蔡矣
而又執其世子戮之于社甚楚虐也十有二年春齊
高偃帥師納北燕伯於陽三年燕伯出奔齊至是納之
於陽未入國都也三月壬申鄭伯嘉卒以赴書也夏宋
公使華定來聘元公新立通嗣君也公如晉至河乃復
昭公新立朝嗣君也晉以取郠之故莒愬之而辭公公
至河乃復志辱也五月葬鄭簡公以會書也楚殺其大
夫成虎成虎若敖之餘也係國以殺罪專殺也秋七月
事闕也冬十月公子憖出奔齊謀亂故也楚子伐徐杜
氏曰不書圍以乾谿師告也晉伐鮮虞榖梁曰其曰晉
狄之也鮮虞亦白狄也春秋伐國者多矣何以貶晉也
罪晉厥憖之會不能救蔡而顧移師于鮮虞似鑿也書
晉不書爵不書人亦不書將帥此史闕文也十五年又
伐鮮虞矣何以不貶之也十有三年春叔弓帥師圍
費討南蒯之叛也不言蒯據費内諱也夏四月楚公子比自
晉歸于楚弑其君虔于乾谿靈王作乾谿之臺三年不成楚
公子棄疾脅比而立之然後令于乾谿之役曰比已立矣後
歸者不得復其田里衆罷而去之靈王經而死此公羊之傳
也是弑虔者棄疾也而書比弑者楚以比告也不然是傳之
附會也楚公子棄疾殺公子比比已立矣而棄疾殺之不
書弑者未成君也秋公會劉子晉侯齊侯宋公衛侯鄭伯
曹伯莒子邾子滕子薛伯杞伯小邾子于平丘晉成虒祁
諸侯有二心故為平丘之會將以威懾之也八月甲戌
同盟于平丘書同齊服故也公不與盟魯不堪晉求故
不與盟也晉人執季孫意如以歸以公不與盟也公至
自會以反至書也蔡侯廬歸于蔡陳侯吳歸于陳于是
平王封陳蔡而復之也不言自楚者不與楚子滅又焉
得與楚子之復也胡氏曰書歸順詞也冬十月葬蔡靈
公始以公禮葬也公如晉至河乃復杜氏曰晉人辭公
也吳滅州來楚邑也吳以楚亂滅之也十有四年春
意如至自晉杜氏曰大夫不至必見執而後至亦危之
也三月曹伯滕卒以赴書也夏四月事闕也秋葬曹武
公以會書也八月莒子去疾卒以赴書也魯不會故葬
闕也冬莒殺其公子意恢恢與亂君為黨故被殺也
十有五年春王正月吳子夷昧卒以赴書也二月癸酉有
事于武宫籥入叔弓卒去樂卒事方有吉祭大臣卒不
當赴今叔弓有事于武宫而卒人君以宗廟為重疑不
當徹樂胡氏與其有禮何也春秋書之著臣強也夏蔡
朝吳出奔鄭左氏曰費無忌讒之也六月丁巳朔日有
食之紀異也秋晉荀吳帥師伐鮮虞已伐而又伐之志
晉黷也冬公如晉謝平丘之不與盟也十有六年春
齊侯伐徐書伐徐譏勤遠也楚子誘戎蠻子殺之楚之
誘戎蠻子與誘蔡般一也或名或不名從其赴也胡氏
曰般弑父與君蠻氏亂而無質罪之輕重亦差矣似鑿
也義係于誘不在名不名也夏公至自晉晉人以平丘
之會止公故半歲始歸不書止内諱也秋八月己亥晉
侯夷卒以赴書也九月大雩旱檮也季孫意如如晉葬
昭公也冬十月葬晉昭公以會書也十有七年春小
邾子來朝通好也夏六月甲戌朔日有食之紀異也秋
郯子來朝通好也八月晉荀吳帥師滅陸渾之戎善晉
攘夷也然何以書名氏從赴也冬有星孛于大辰紀異
也楚人及吳戰于長岸言戰不言敗以赴略也胡氏曰
罪楚之不能用賢以日削鑿也十有八年春王三月
曹伯須卒以赴書也夏五月壬午宋衛陳鄭災前年星
孛于大辰之徵也六月邾人入鄅襲鄅而俘之也秋葬
曹平公以會書也冬許遷於白羽楚遷之也十有九
年春宋公伐邾以其襲鄅故也夏五月戊辰許世子止
弑其君買許世子不嘗藥之事公榖左傳皆言之疑亦
好異而誣其事所謂傳聞異詞也春秋之世列國世子
豈皆嘗藥者而君薨不言弑若止罪一許止天下誰非
弑父與君之臣子也或許止真有不嘗藥之事而國人
以弑加之春秋亦從其赴而書之耳蓋事在許史而不
在春秋也而胡氏以為若此類者非聖人不能脩迂詞
也己卯地震紀異也秋齊高發帥師伐莒莒不事齊故
也冬葬許悼公以會書也榖梁曰何以書葬不使止為
弑父鑿也二十年春王正月事闕也夏曹公孫會自
鄸出奔宋公羊曰奔未有言自者此其言自何畔也畔
則曷為不言其畔為公子喜時之後諱也謂喜時嘗讓
國春秋為賢者諱似意之也左氏不載其出奔之故疑
義係出奔不係自鄸也秋盜殺衛侯之兄縶左氏曰齊
豹殺之也經無其名疑從赴詞也冬十月宋華亥向寧
華定出奔陳三大夫同時出奔將不利于宋也十有一
月辛卯蔡侯廬卒以赴書也二十有一年春王正月葬蔡平公
以會書也夏晉侯使士鞅來聘杜氏曰頃公即位通嗣
君也宋華亥向寧華定自陳入於宋南里以叛杜氏曰
自外至故曰入披其邑故曰叛南里宋城内里名甚三
大夫之罪也秋七月壬午朔日有食之紀異也八月乙
亥叔輙卒卒大夫例也冬蔡侯朱出奔楚杜氏曰朱為
大子則失位遂微弱為國人所逐故以自出為文也公
如晉至河乃復晉將伐鮮虞辭公也二十有二年春
齊侯伐莒報壽餘之敗也宋華亥向寧華定自宋南里
出奔楚華向殺羣公子刦君質子必誅之賊宋之臣子
既不能討而楚又納之書自南里出奔楚交惡之也胡
氏之說是也大蒐於昌間胡氏以大臣專行公不與也
於經文無所據似意之也夏四月乙丑天王崩赴於諸
侯也六月叔鞅如京師葬景王王室亂子朝以孽奸嫡
書王室亂特詞也劉子單子以王猛居于皇秋劉子單
子以王猛入于王城猛未踰年不宜稱王既稱王不宜
名之既王之二卿不宜稱以疑王字下脫子字而胡氏
以為春秋之誼苟宜立也則猛雖未踰年而成之為王
似求其說而不得從而為之詞也不名其臣而名其王
何以為春秋其書名者以簒奪之際不名何以明當立
不當立也故突忽子糾小白之類不嫌于辨晳是也然
則何以知其為王子也以下文冬十月王子猛卒驗之
也豈已王矣而又卒以王子乎然則何以稱悼王也國
不可一日無君猛雖未即位既卒而周人追謚之也十
有二月癸酉朔日有食之紀異也二十有三年春王
正月叔孫舍如晉杜氏曰謝取邾師也癸丑叔鞅卒
卒大夫例也晉人執我行人叔孫舍邾人愬之而見執
也書執行人甚晉也晉人圍郊郊周邑也圍郊討子朝
也夏六月蔡侯東國卒于楚以赴書也秋七月莒子庚輿來
奔左氏曰庚輿虐而好劒苟鑄劒必試諸人國人患之
又將叛齊烏存帥國人逐之而奔也戊辰吳敗頓胡沈蔡
陳許之師於雞父胡子髠沈子逞滅獲陳夏齧吳伐州
來楚令尹帥師及諸侯之師與吳戰不書楚師敗者六
國之師先敗而楚師遂奔也書滅書獲甚吳之憑陵也
天王居于狄泉于是子朝入于王城矣此書天王居于
狄泉黜子朝也尹氏立王子朝書尹氏立之見非國人
之公也八月乙未地震紀異也冬公如晉至河有疾乃
復如晉為叔孫故也書至河有疾乃復公羊曰殺恥也
二十有四年春王二月丙戌仲孫貜卒卒大夫例也
叔孫舍至自晉大夫至不書以執書也夏五月乙未朔
日有食之紀異也秋八月大雩以旱禱也丁酉把伯郁釐
卒以赴書也冬吳滅巢吳逼楚而滅巢也葬把平公以
會書也二十有五年春叔孫舍如宋聘也夏叔倪會
晉趙鞅宋樂大心衛北宫喜鄭游吉曹人邾婁人滕人
薛人小邾婁人于黃父謀王室也有鸜鵒來巢穴鳥而
來巢下侵上之象也公羊曰紀異也秋七月上辛大雩
季辛又雩左氏曰再雩旱甚也九月己亥公孫于齊次
于陽州胡氏曰内出奔稱孫隠也次于陽州待齊命也
時昭公欲伐季氏而季氏逐之不詳書存君也齊侯唁
公於野井于是齊欲致公千社焉胡氏曰齊無納公之
實似也冬十月戊辰叔孫舍卒卒大夫例也十有一月
己亥宋公佐卒于曲棘宋公以公故如晉而卒于曲棘
書地閔之也十有二月齊侯取鄆公羊曰外取邑不書
此何以書為公取之也欲取鄆以居公善齊侯也二
十有六年春王正月葬宋元公以會書也三月公至自
齊居于鄆前言公次于陽州矣此言公至自齊者齊取
鄆而納公也夏公圍成成孟氏之邑以齊師圍之而書
公者公主之也秋公會齊侯莒子邾子杞伯盟于鄟陵
謀納公也公至自會居于鄆書居鄆入而未入也九月
庚申楚子居卒以赴書也冬十月天王入于成周左氏
曰晉知躒趙鞅帥師納王入于成周也尹氏召伯毛伯
以王子朝奔楚上書天王天下有君矣書王子朝奔楚
明簒也二十有七年春公如齊公至自齊居於鄆榖
梁曰公在外也在外必書以見公之所在也夏四月吳
弑其君僚此公子光使專諸弑之而稱國何也或曰罪
季子不當讓以基亂也胡氏曰罪大臣之不能置君也
疑皆鑿也僚雖不當立國人已奉之為君矣故書君書
弑以正大法也其不書誰殺之吳始通中國其赴略也
楚殺其大夫郤宛費無極譛之令尹子常也書殺大夫
罪專殺也秋晉士鞅宋樂祁犂衛北宫喜曹人邾人滕
人會於扈謀戍周納公也冬十月曹伯午卒以赴書也
邾快來奔快邾大夫也書來奔譏納叛也公如齊公至
自齊居于鄆一歲兩書之閔公在外也二十有八年
春王三月葬曹悼公以會書也公如晉次于乾侯公以
齊不禮而復如晉不得入而次于乾侯書公在外也夏
四月丙戌鄭伯寧卒以赴書也六月葬鄭定公以會書也秋
七月癸巳滕子寧卒以赴書也冬葬滕悼公以會書也
二十有九年春公至自乾侯居于鄆齊侯使高張來
唁公以乾侯致不得見晉故復歸于鄆而齊侯唁之唁
而不納惡在其為唁也夏四月庚子叔詣卒卒大夫例
也秋七月事闕也冬十月鄆潰鄆叛而公不能居也
三十年春王正月公在乾侯鄆潰而復適乾侯也歲首
必書公所在存君也夏六月庚辰晉侯去疾卒以盟主
赴也秋八月葬晉頃公以會書也冬十有二月吳滅徐
徐子章羽奔楚徐附於楚故吳滅之也書滅甚吳也
三十有一年春王正月公在乾侯季孫意如會晉荀躒
于適歴晉人不能討叛納公而以會禮寵叛臣書之志
貶胡氏之說是也夏四月丁巳薛伯穀卒以赴書也晉侯
使荀躒唁公于乾侯唁而不納惡在其為唁也秋葬薛
獻公以會書也冬黑肱以濫來奔黑肱邾大夫也不書
邾史闕也以濫來奔誰納之季孫納之也十有二月辛
亥朔日有食之紀異也三十有二年春王正月公在
乾侯取闞自乾侯而誘取乎闞也公羊曰闞邾婁之邑
也或曰魯邑魯邑又何言取也國皆季氏有之也夏吳
伐越左氏曰始用師于越也秋七月事闕也冬仲孫何
忌會晉韓不信齊高張宋仲幾衛大叔申鄭國參曹人
莒人邾人薛人杞人小邾人城成周備王子朝也十有
二月己未公薨于乾侯左氏曰言失其所也
定公
元年春王不書正月疑史闕也公羊曰即位後也榖梁
曰定無正也言昭公之終非正終也定之始非正始也
昭無正終故定無正始也元年魯之元年也春王正月
王之正月也何與於魯而不書也故曰疑史闕也二傳
俱附會也三月晉人執宋仲幾于京師諸侯城成周宋
不受功而晉執之也是執有罪也書京師志以王討也
而公榖以為貶非也夏六月癸亥公之喪至自乾侯戊
辰公即位六月而昭公之喪至遲也戊辰而定公始即
位皆制于季氏也據事直書而貶自見也秋七月癸巳
葬我君昭公喪至雖遲而葬不逾期也九月大雩榖梁
曰秋大雩非正也周之九月今之七月以旱禱何謂非
正也立煬宫煬公伯禽之子之廟也左氏曰昭公出季
平子禱于煬公故今立之書立不宜立也冬十月隕霜
殺菽十月今之八月也八月而霜殺菽異之甚也二
年春王正月事闕也夏五月壬辰雉門及兩觀災紀災
也秋楚人伐吳囊瓦師之脩怨也冬十月新作雉門及
兩觀胡氏曰書新作者譏僣王制而不能革也於傳無
所據也唯公羊曰其言新作之何脩大也註云天災之
當減損如諸侯制而復脩大僣天子之禮於經又無所
據也既災而復之疑亦可以書新作不必求之過也
三年春王正月公如晉至河乃復晉辭之也志辱也三
月辛卯邾子穿卒以赴書也夏四月事闕也秋葬邾婁
莊公以會書也冬仲孫何忌及邾子盟于拔諱公使大
夫盟也邾子未逾年君又不宜與大夫盟也四年春
王二月癸巳陳侯吳卒以赴書也三月公會劉子晉侯
宋公蔡侯衛侯陳子鄭伯許男曹伯莒子邾子頓子胡
子滕子薛伯杞伯小邾子齊國夏于召陵侵楚楚以賂
故拘唐蔡二君三年而後遣故蔡侯請師于晉會王人
而伐之也志義戰也夏四月庚辰蔡公孫姓帥師滅沈
以沈子嘉歸殺之沈人不會召陵晉人使蔡伐之正也
蔡既滅其國而又誅其君蔡之罪著矣五月公及諸侯
盟于臯鼬召陵之會合諸侯至是再會于臯鼬穀梁註
云公畏楚疑于侵之故復為此盟不可考也杞伯成卒
于會不日與盟同日書卒於會閔之也六月葬陳惠公
以會書也許遷于容城許近楚疑楚遷之也秋七月公
至自會以反至書也劉卷卒公羊曰外大夫不卒此何
以卒我主之也即會召陵之劉子也葬杞悼公以會書
也楚人圍蔡報召陵之侵蔡請之也晉士鞅衛孔圉帥
師伐鮮虞晉主師也葬劉文公外大夫不葬以召陵之
盟故也冬十有一月庚午蔡侯以吳子及楚人戰于柏
舉楚師敗績楚囊瓦出奔鄭柏舉之役吳子伐楚以觧
蔡圍志義戰也囊瓦奔鄭以敗奔也庚辰吳入郢甚吳
也楚宜伐而不宜入也吳不稱子略詞也五年春王
三月辛亥朔日有食之紀異也夏歸粟於蔡公榖皆言
諸侯歸之也以蔡比年在楚又為楚所伐饑也而經不
言諸侯則自我歸之也何據而言諸侯歸之也於越入
吳吳在楚而越乘其虛故書入也六月丙申季孫意如
卒胡氏曰内大夫有罪見討不書卒公子翬是也仲遂
殺惡及視罪與翬同而書卒者以事之變也意如何以
書卒見定公不討逐君之賊以為大夫全始終之禮也
内大夫未有不卒者翬之不卒疑史佚之未可以翬之
不卒而例大夫也意如之惡何俟不卒而始見也秋七
月壬子叔孫不敢卒卒大夫例也冬晉士鞅帥師圍鮮
虞左氏曰報觀虎之役也六年春王正月癸亥鄭游
速帥師滅許以許男斯歸因許敗也書滅書以其君歸
甚鄭也二月公侵鄭公至自侵鄭左氏曰為晉討鄭之
伐胥靡也夏季孫斯仲孫何忌如晉獻鄭俘也秋晉人
執宋行人樂祁犂樂祁犂未致使而先飲酒于趙簡子
晉執之是也書執行人若無罪然與國以禮來而擅執
其行人非伯討也胡氏以執出列卿之私而貶之非春
秋指也冬城中城公為晉侵鄭懼而城之也季孫斯仲
孫何忌帥師圍鄆杜氏曰鄆貳於齊故圍之也七年
春王正月夏四月事闕也秋齊侯鄭伯盟于鹹謀叛晉
也石門志始合也鹹志始散也春秋所以始終也齊人
執衛行人北宫結以侵衛齊侯衛侯盟于沙侵衛衛意
也欲叛晉而諸大夫不可引齊師而懼之也沙之盟成
衛謀也齊國夏帥師伐我西鄙齊叛晉故也九月大雩
以旱禱也冬十月事闕也八年春王正月公侵齊公
至自侵齊報西鄙之役也二月公侵齊三月公至自侵齊未
得志故復侵齊也曹伯露卒以赴書也夏齊國夏帥師
伐我西鄙報我侵也公會晉師於瓦公至自瓦齊師故
晉來救魯會之也秋七月戊辰陳侯柳卒以赴書也晉
士鞅帥師侵鄭遂侵衛討二國叛故也葬曹靖公九月
葬陳懷公俱以會書也季孫斯仲孫何忌帥師侵衛晉
故也冬衛侯鄭伯盟于曲濮結叛晉也從祀先公昭公
至是始得從事于太廟也孰祀之陽虎專季氏將殺季
孫斯而亂魯國託於正以暴意如之罪也魯祀非家臣
所專特書於盜竊寳玉大弓之上其意微矣盜竊寳玉
大弓寳玉者封圭也大弓者武王之戎弓也周公受而
藏之魯者也因從祀先公而書之疑竊於祀所也盜者
若國無人之謂也譏君臣之失守也九年春王正月
事闕也夏四月戊申鄭伯蠆卒以赴書也得寳玉大弓
左氏曰陽虎歸之也六月葬鄭獻公以會書也秋齊侯
衛侯次于五氏杜氏曰不書伐者諱伐盟主以次告也
秦伯卒以赴書也冬葬秦哀公以會書也十年春王
三月及齊平釋前八年再侵齊之怨也夏公會齊侯
于夾谷公至自夾谷孔子當國首以&KR0688;信修睦為事
故有是會將平齊從晉以靖諸侯也晉趙鞅帥師圍
衛左氏曰報夷儀也然不討齊而圍衛晉固怯大而
陵小也齊人來歸鄆讙龜隂田胡氏曰前此曰歸者
魯請而得之也此曰來歸者齊人心服而歸之也杜
氏曰會夾谷孔子相齊人服義遂歸侵田此綏之斯
來之效也叔孫州仇仲孫何忌帥師圍郈為侯犯據
郈以叛也秋叔孫州仇仲孫何忌帥師圍郈胡氏曰
叛不書於策書圍則叛可知再書圍則彊亦可知大夫
數擅興師離其文以書之寓貶也宋樂大心出奔曹因譛
而見逐也宋公子地出奔陳自奔也冬齊侯衛侯鄭游
速會于安甫以衛有晉難也叔孫州仇如齊杜氏曰謝
致郈也宋公之弟辰暨仲佗石彄出奔陳稱弟言暨者
示首惡也十有一年春宋公之弟辰及仲佗石彄公子地自
陳入于蕭以叛辰主也二子與地悦從之也夏四月事闕也秋
宋樂大心自曹入于蕭入蕭從叛人可知故不復言叛也
冬及鄭平叔還如鄭涖盟始叛晉也十有二年春薛
伯定卒以赴書也夏葬薛襄公以會書也叔孫州仇帥
師墮郈侯犯以郈叛一年再圍不克故叔孫墮郈也墮
毁也衛公孟彄帥師伐曹弱曹也季孫斯仲孫何忌帥
師墮費費公山不狃據之以叛也墮而帥師以強故恐
弗克也秋大雩以旱禱也冬十月癸亥公會齊侯盟于
黃結叛晉也十有一月丙寅朔日有食之志異也公至
自黃以反至書也十有二月公圍成公至自圍成書圍
成志弗克也書至成強如列國興動大衆故出入皆告
廟也十有三年春齊侯衛侯次于垂葭共伐晉也夏
築蛇淵囿紀役也大蒐于比蒲胡氏曰三家蒐無所據
也衛公孟彄帥師伐曹連年伐曹志黷也秋晉趙鞅入
于晉陽以叛冬晉荀寅士吉射入于朝歌以叛連書臣
叛志晉替也晉趙鞅歸于晉叛而復歸鞅不有于晉也
薛弑其君比誰弑之不言其人小國之告略也十有
四年春衛公叔戍來奔衛趙陽出奔宋公叔戌將去南
子之黨夫人愬曰戍將為亂故公叔來奔趙陽北宫結
皆戍黨也二月辛巳楚公子結陳公孫佗人帥師滅頓
以頓子牂歸頓欲事晉背楚而絶陳好故楚滅之書滅
書以其君歸甚楚也夏衛北宫結來奔公戍黨也五月
於越敗吳於檇李吳子光卒光以敗卒以來告書也公
會齊侯衛侯于牽公至自會齊魯叛晉助范中行為禮
也秋齊侯宋公會于洮范氏故也天王使石尚來歸脤
從石尚之請復歸賑于魯也榖梁曰貴復正也衛世子
蒯聵出奔宋世子以南子之淫亂欲殺之而靈公知而
逐之也書世子而父子之罪自見也衛公孟彄出奔
鄭蒯聵之黨也宋公之弟辰自蕭來奔志納叛也大蒐
于比蒲杜氏曰自舍中軍公不與兵政者四十年矣於
是蒐比蒲則以季孫斯叔孫州仇之墮費郈也邾子來
會公不用朝故曰會也城莒父及霄杜氏曰公叛晉助
范氏故懼而城二邑也十有五年春王正月邾子來
朝通好禮也鼷鼠食郊牛牛死改卜牛志怠祀也二
月辛丑楚子滅胡以胡子豹歸胡乘吳之入楚盡俘楚
邑之近胡者楚既定又不事楚故楚滅之也書滅國又
以其君歸甚楚也夏五月辛亥郊榖梁註曰譏不時也
壬申公薨于高寢榖梁曰高寢非正也鄭罕達帥師伐
宋杜氏曰宋公子地奔鄭鄭人為之伐宋欲取地以處
之也齊侯衛侯次于渠蒢謀救宋也邾子來奔喪諸侯
奔喪非禮也秋七月壬申姒氏卒公羊曰哀公之母也
何以不稱夫人哀未君也八月庚辰朔日有食之志異
也九月滕子來會葬諸侯來會葬非禮也丁巳葬我君
定公雨不克葬戊午日下昃乃克葬大事詳書之禮也
辛巳葬定姒何以書葬以哀貴也公羊曰有子則廟廟
則書葬冬城漆志役也
哀公
元年春王正月公即位繼正也楚子陳侯隨侯許男圍
蔡左氏曰報柏舉也胡氏曰蔡人男女以辨使疆於江
汝之間夫男女以辨則是降也疆於江汝之間則遷其
國也而獨書圍蔡何也蔡嘗以吳師入郢昭王奔隨壊
宗廟徙陳器撻平王之墓矣至是楚國復寧帥師圍蔡
降其衆遷其國而春秋書之略者見蔡宜得報而楚子
復讐之事可恕也胡氏之指重復讐也而春秋之義疑
不在是魯之史不能詳吳楚之事故書之略也而謂書
爵為仲尼恕詞鑿也鼷鼠食郊牛角改卜牛志怠祀也
夏四月辛巳郊志過時也秋齊侯衛侯伐晉救范氏也
冬仲孫何忌帥師伐邾前年邾子來奔喪矣而今伐之
志魯&KR0579;也非魯之&KR0579;也三家強故也二年春王二月
季孫斯叔孫州仇仲孫何忌帥師伐邾取漷東田及沂西田
癸巳叔孫州仇仲孫何忌及邾子盟于勾繹受邾之賂
田而強與其君盟志三家之&KR0579;也三家共伐邾而盟不
及季孫者服虔云季孫尊卿敵服先歸使二子與之盟
似也而榖梁曰各盟其得也季孫不得田故不與盟疑
意之也夏四月丙子衛侯元卒以赴書也滕子來朝朝
嗣君也晉趙鞅帥師納衛世子蒯聵于戚將立之為君
也父死而猶稱世子志以世子奔以世子之名納也秋
八月甲戌晉趙鞅帥師及鄭罕達帥師戰于鐵鄭師敗
績鄭助范氏中行氏叛晉而趙鞅討之也書鄭師敗績
不直鄭也冬十月葬衛靈公以會書也十有一月蔡遷
於州來蔡殺其大夫公子駟蔡偪于楚請遷于吳中悔
故吳洩庸因聘襲之蔡委罪于駟以說吳而殺之也書
大夫書公子不去其爵與親甚蔡侯也三年春齊國
夏衛石曼姑帥師圍戚蒯聵之子輒以齊兵拒父也衛
主兵而首齊者惡齊之黨逆也夏四月甲午地震志異
也五月辛卯桓公僖宫災書災志變也左氏附會孔子
之言以為桓僖親盡不祧故燬胡氏因之何也季孫斯
叔孫州仇帥師城啟陽杜氏曰魯黨范氏故懼晉而城
啟陽也宋樂髠帥師伐曹無傳秋七月丙子季孫斯卒
卒大夫例也蔡人放其大夫公孫獵于吳公子駟之黨
也冬十月癸卯秦伯卒以赴書也叔孫州仇仲孫何忌帥師
圍邾至是二卿復有事於邾矣志黷也四年春王二
月庚戌盜殺蔡侯申左氏曰公孫翩逐而射之卒也胡
氏曰翩非微也其以盜稱何也蔡侯背吳誑楚又委罪
於執政其謀國如是夫人得而害之矣故變文書盜然
則申之罪孰與商人也殺商人者何以不言盜書盜宋
之赴略也或不知其誰殺之耳觀經書公孫辰出奔吳
又書蔡殺其大夫公孫姓公孫霍若求其賊而不得者
惡可即信左氏公孫翩殺之也葬秦惠公以會書也宋
人執小邾子書執罪宋也晉人執戎蠻子赤歸于楚楚
圍蠻氏蠻子赤奔晉晉不能救又執而歸之楚畏楚甚
矣書之志晉替也城西郛備晉也六月辛丑亳社災紀
災也秋八月甲寅滕子結卒以赴書也冬十有二月葬
蔡昭公葬滕頃公皆以會書也五年春城毗杜氏曰
備晉也書春譏不時也夏齊侯伐宋爭伯也晉趙鞅帥
師伐衛左氏曰范氏之故也秋九月齊侯杵臼卒以赴
書也冬叔還如齊使卿弔且會葬也閏月葬齊景公
以會書也六年春城邾瑕三年以來歲書城邑勞
民之甚也晉趙鞅帥師伐鮮虞左氏曰治范氏之亂
也吳伐陳左氏曰復修舊怨也夏齊國夏及高張來
奔陳乞謀弑先逐國高委君而逃書名以示不忠也
叔還會吳于柤始結好也秋七月庚寅楚子軫卒以赴
書也齊陽生入于齊齊陳乞弑其君荼杜氏曰弑荼者
朱毛與陽生而書陳乞明乞立陽生而荼見弑祸由乞
始也冬仲孫何忌帥師伐邾必欲滅邾而後已也宋向
巢帥師伐曹樂髠伐之猶未服也七年春宋皇瑗帥
師侵鄭連歲有事于曹意鄭為援而侵之也左氏討鄭
以助晉宋叛晉久矣非為晉討也晉魏曼多帥師侵衛
左氏曰衛不服也為范氏而加兵故書侵也夏公會吴
于鄫吳欲覇諸侯故魯先往會之也秋公伐邾八月己
酉入邾以邾子益來獻于亳社囚于負瑕虐亦甚矣而
春秋書入書邾子益來不書以邾子歸為内詞託也諱
惡也宋人圍曹弱曹也冬鄭駟弘帥師救曹書救與詞
也中國無伯而諸侯自相救也八年春王正月宋公
入曹以曹伯陽歸胡氏曰此滅曹也曷為不言滅滅者
亡國之善詞上下之同力也曹伯因公孫疆之佞背晉
而奸宋自取滅亡故書宋公入曹以曹伯陽歸若是者
是與宋之滅曹也以傳而揣經也春秋凡書入國獲其
君皆罪也曹雖無道非宋之所當滅也不書滅者以赴
略也吳伐我吳為邾故伐魯不書地及與吳盟諱内也
夏齊人取讙及闡歸邾子益于邾不見伐而取邑公榖
皆以為賂也為以邾子益來也邾子齊甥畏齊故賂之
不言賂諱也秋七月事闕也冬十有二月癸亥杞伯過
卒以赴書也齊人歸讙及闡左氏曰季姬嬖故也季姬
魯女也九年春王二月葬把僖公以會書也宋皇瑗帥
師取鄭師于雍丘雍丘宋地鄭圍之書取鄭師于雍丘
於雍丘敗鄭師也夏楚人伐陳左氏曰陳即吳故也秋
宋公伐鄭左氏曰報雍丘也冬十月事闕也十年春
王二月邾子益來奔吳以邾子既歸又無道討而囚之
今又自吳來奔也公會吳伐齊三月戊戌齊侯陽生卒
按左氏公會吳伐齊齊人弑悼公赴于師悼公弑而書
卒疑從齊赴也胡氏曰齊侯歸讙及闡又辭師于吳是
變之正也而吳人伐之違背正理故没其弑而以卒書
不知弑君齊事也何與于吳而春秋為之諱也夏宋人
伐鄭疑以雍丘之役未得志也晉趙鞅帥師侵齊齊晉
之不交兵久矣至是伐喪黷也五月公至自伐齊反至
書也葬齊悼公不廢會禮也衛公孟彄自齊歸于衛齊
納之也薛伯夷卒以赴書也秋葬薛惠公以會書也冬
楚子結帥師伐陳吳救陳陳即吳故楚伐之也書吳救
陳與詞也十有一年春齊國書帥師伐我左氏曰齊
為鄎故也前年會吳伐齊師于鄎也夏陳轅頗出奔鄭
頗厚斂而貪賂國人逐之也五月公會吳伐齊甲戌齊
國書帥師及吳戰于艾陵齊師敗績獲齊國書魯會伐
而不與戰故艾陵之役不書公也秋七月辛酉滕子虞
母卒以赴書也冬十有一月葬滕隠公以會書也衛世
叔齊出奔宋紀文子逐之也十有二年春用田賦杜
氏曰以丘賦一乘為未足又以田賦之也田賦之也者
家一人也書之譏厚斂也夏五月甲辰孟子卒左氏曰
昭公娶於吳故不書姓死不赴故不稱夫人不反哭故
不言葬小君略之譏失禮也公會吳于槖臯將尋盟也
秋公會衛侯宋皇瑗于鄖吳徵會于我及衛宋也宋向
巢帥師伐鄭以鄭城宋邑也冬十有二月螽志災也
十有三年春鄭罕達帥師取宋師于嵒書取覆而敗之也
夏許男成卒以赴書也公會晉侯及吳子于黃池杜氏
曰書會晉侯及吳子兩霸之詞也至是晉雖弱而加吳
上存夏也楚公子申帥師伐陳無傳於越入吳乘黃池
之會而於越入之也吳横而不虞越自取敗也秋公至
自會反至書也晉魏曼多帥師侵衛無傳葬許元公以
會書也九月螽書災也冬十有一月有星孛於東方紀
異也盜殺陳夏區夫杜氏曰稱盜非大夫也十有二月
螽書災也十有四年春西狩獲麟胡氏曰春秋文成而
麟至是麟為春秋之祥也麟之為祥固矣麟以聖王生
聖王不作而麟至公羊之所謂紀異也麟而見獲于狩
不祥莫大焉至是王道窮矣無可望于世矣故仲尼掩
涕而傷之遂絶筆于獲麟之年因獲麟而始絶筆也非
文成而麟至也後二年而仲尼卒天意蓋可見也若為
春秋之祥是仲尼幸之也儒者尊聖人之過不自知言
之流于附會也漢人又言因獲麟始脩春秋故止于獲
麟也其說視胡氏為近理云
春秋億卷六
