禹貢後論序
臣惟禹之水功被頼萬世而大河特不輟為治世之患
較其勞費殆若一敵然而民又未嘗得寧也汴渠規模
不出于禹而轉輸之利愈于未有汴時臣以是知天下
事其迹狀未形乎前則雖聖人亦無所感發以出其智
故周監二代而文物郁郁漢創笞杖徒流以代肉刑而
百世遂不可易蓋見其形而後知所措也臣本為稽考禹
貢而及古今山川曲折於是念河汴二水本朝極嘗關
意而其間應講求以備稽用者實云有之輒隨見記錄
以為禹貢後論此因奏對忝睿旨宣取臣不敢以愚陋
為辭謹此錄進夫事未至而逆知其理之當然則事至
而策畫審定此臣區區愚誠也臣程大昌謹序
