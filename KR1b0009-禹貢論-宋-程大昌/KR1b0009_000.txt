禹貢論書類
提要
(臣)等謹案禹貢論五卷後論一卷山川地理
圖二卷宋程大昌撰大昌有易原已著錄宋
史藝文志載大昌禹貢論五卷後論一卷又
禹貢論圖五卷陳振孫書錄解題則謂論五
十二篇後論八篇圖三十一王應麟玉海則
謂淳熙四年七月大昌上禹貢論五十二篇
後論八篇詔付秘閣不及其圖蓋偶遺也今
諸論皆存其圖據歸有光跋稱吳純甫家有
淳熙辛丑泉州舊刻則嘉靖中尚有傳本今
已久佚故通志堂經解惟刻其前後論而所
謂禹貢山川地理圖者則僅刻其叙說今以
永樂大典所載校之祗缺其九州山水實證
及禹河漢河二圖而其餘二十八圖巋然並
在誠世所未覯之本今依通志堂圖叙原目
倂為二卷而大昌之書復完大昌喜談地理
之學所著雍錄及北邊備對皆刻意冥搜考
尋舊蹟是書論辨尤詳周密癸辛雜識載大
昌以天官兼經筵進講禹貢闕文疑義疏說
甚詳且多引外國幽奥地理阜陵頗厭之宣
諭宰執云六經斷簡闕疑可也何必強為之
說且地理既非親歴雖聖賢有所不知朕殊
不曉其說想其治銓曹亦如此既而補外云
云與自序及陳應行後序所言殊相乖剌夫
帝王之學與儒者異大昌講尚書於經筵不
舉唐虞三代之法以資啟沃而徒炫博奥此
誠不解事理然以詁經而論則考證不為無
功蓋其失在不當於經筵講禹貢而不在辨
定禹貢之山水也其前論於江水河水淮水
漢水濟水弱水黑水皆糾舊傳之誤後論則
專論河水汴水之患陳振孫譏其身不親歴
烏保其皆無牴牾亦如孝宗之論歸有光亦
證其以鳥鼠同穴指為二山之非要其援據
釐訂實為博洽至今註禹貢者終不能廢其
書也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
