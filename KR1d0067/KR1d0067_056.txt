欽定四庫全書
日講禮記觧義卷五十六
中庸
朱子章句
表記
名曰表記者鄭氏謂其記君子之德見于儀表也昔
孔子以言立教而天下萬世皆取法焉方氏慤曰篇
中稱子言之者八皆總其大同之略稱子曰者四十
五皆列其小異之詳也
子言之歸乎君子隠而顯不矜而莊不厲而威不言而
信
此言君子之德之有本也子昔周流不遇乃推本於
脩德而言之曰道不行矣吾其歸乎夫君子之心常
存敬畏其隠而顯也盖有不矜而莊不厲而威不言
而信者夫亦密於内治而已矣案隠而顯即不顯亦
臨之意孔氏以為道德潛通聲名顯著者非是
子曰君子不失足于人不失色于人不失口于人是故
君子貌足畏也色足憚也言足信也甫刑曰敬忌而罔
有擇言在躬
此言君子檢身之道也甫刑即吕刑周書篇名躬書
作身子曰君子之脩身有要故動容貌則不至失足
於人正顔色則不至失色於人出辭氣則不至失口
於人夫然故君子之貌足畏也色足憚也言足信也
甫刑曰能敬恭戒忌自無有可擇去之言在躬盖言
謹也案此承上節而言以敬以義聖學之始終備矣
子曰裼襲之不相因也欲民之毋相瀆也
此言行禮有文質之異宜也裼襲見曲禮子曰君子
之於裘服或初裼而後襲或初襲而後裼未嘗相因
而不改也欲民之審於節文而無相瀆也案聘禮初
行聘時賓襲執圭聘訖受享時賓裼奉束帛加璧盖
行享執璧亦是玉於是裼衣者比聘時執玉為輕故
也介禮輕裼而執圭以授賓賓禮重則襲而後受圭
是賓介亦裼襲不相因
子曰祭極敬不繼之以樂朝極辨不繼之以倦
此言祭與朝之宜慎也子曰祭極敬乃所以交神不
可繼之以樂而散其誠朝極辨乃所以定分不可繼
之以倦而紊其節此惟終始如一者能盡禮也
子曰君子慎以辟禍篤以不揜恭以遠恥
此言君子行己之善也子曰君子之謹慎即以辟禍
篤實即以不揜謙恭即以遠恥皆能脩已者所自致
也張子曰篤實自有光輝如何可揜鄭注訓揜為困
廹與辟禍遠恥是一類
子曰君子莊敬日強安肆日偷君子不以一日使其躬
儳焉如不終日
此言君子主敬之功也偷謂苟且儳者參錯不齊之
貌子曰敬者德之聚也君子惟外莊内敬則檢攝密
而日強若内安外肆則坊閑廢而日偷君子不以一
日之暫使其躬儳焉而如不終日者誠欲制外以養
其中也案莊敬日強二語至為精粹與丹書敬義之
旨相𤼵
子曰齊戒以事鬼神擇日月以見君恐民之不敬也
此言朝祭之胥不外於一敬也見君謂外臣若内臣
常朝不擇日月子曰朝祭禮之大者將祭必三日齊
七日戒而後可以事鬼神將朝必卜筮擇日月而後
可以見君皆恐民之或有不敬也案玉藻將適公所
宿齊戒周官祭祀前期十日帥執事而卜日遂戒此
盖互言之而義相備
子曰狎侮死焉而不畏也
此言人情之蔽於所䙝也疑有闕文子曰敬人者人
恒敬之若狎侮乎人至於得禍以死而猶不知畏也
案書云德盛不狎侮匪徒以辟禍也而所以守身者
在焉矣
子曰無辭不相接也無禮不相見也欲民之毋相䙝也
易曰初筮告再三瀆瀆則不告
此言交際之宜敬也易蒙卦辭子曰古者賓主相接
必有請事之辭無辭則不相接也相見必有執贄之
禮無禮則不相見也盖辭以明謙贄以著敬皆欲民
之毋相䙝也易曰童蒙之求教必誠敬如初筮斯告
之以治其蒙若如再三筮之瀆慢則有不必告者是
交際之不容相䙝也審矣吕氏大臨曰辭者相接之
言如公與客宴曰寡人有不腆之酒以請吾子之與
寡人須臾焉使某也以請之類是也禮者相見之贄
如羔鴈雉鶩之類是也
子言之仁者天下之表也義者天下之制也報者天下
之利也
此言仁義禮之為用大也報注謂禮也子言之仁也
者主於愛而莫不仰之是天下之表也義也者主於
辨而莫不畏之是天下之制也報也者主於往来而
莫不安之是天下之利也案天下之表如云建其有
極也夫聖人者能以天下為一家亦仁而已矣
子曰以德報德則民有所勸以怨報怨則民有所懲詩
曰無言不讐無德不報大甲曰民非后無能胥以寧后
非民無以辟四方子曰以德報怨則寬身之仁也以怨
報德則刑戮之民也
此申言報者天下之利之意也詩大雅抑之篇大甲
商書篇名子曰報以稱其所施也必以德而報德則
民有所勸而務於施德必以怨而報怨則民有所懲
而不敢施怨詩曰無有言而不讐無有德而不報大
甲曰民非后無能胥以安寧而必報乎后后非民無
以辟於四方而必報乎民皆此義也惟人情易失其
平而末世恒趨於薄子故曰苟以德而報怨雖不足
以有所懲而衆將德之則猶寬身之仁也若以怨而
報德既不足以有所勸而衆且怨之則是刑戮之民
也陳氏澔曰以論語以直報怨以德報德之言觀之
此章恐非孔子之言
子曰無欲而好仁者無畏而惡不仁者天下一人而已
矣是故君子議道自已而置法以民
此申言仁者天下之表之意也置猶立也子曰人情
不能無所為而為若其無欲而自然好仁無畏而自
然惡不仁者求之天下一人而已矣故君子議道必
自已務全乎所性也而置法則以民不強其所不能
也
子曰仁有三與仁同功而異情與仁同功其仁未可知
也與仁同過然後其仁可知也仁者安仁知者利仁畏
罪者強仁仁者右也道者左也仁者人也道者義也厚
於仁者薄於義親而不尊厚於義者薄於仁尊而不親
道有至義有考至道以王義道以覇考道以為無失
此言為仁者之等也鄭注謂道有至下脫一有字子
曰仁有三與仁同其事功而每異其情實故人有與
仁同功而不必本于情者其仁尚未可知也必與仁
同過而情不可以偽為然後其仁可知也仁者性之
而安仁知者反之而利仁畏罪者假之而強仁此正
功同而情異者至於道之當然為義仁者右也道者
左也夫仁義之相須如左右手仁者人之心而道者
義之迹也厚於仁者薄於義則人愛之而親而不尊
厚於義者薄於仁則仁畏之而尊而不親以其有所
倚焉故也是故道有至焉有義焉有考焉安仁者得
乎至道而可以王利仁者得乎義道而可以霸強仁
者得乎考古之道而亦可以為無失道不同而仁之
分量亦判矣案仁無所不統故曰知者利仁又曰義
道以覇也厚於仁厚於義猶云仁者見之謂之仁知
者見之謂之知矣既曰仁有三又曰道有至有義有
考者所謂合而言之道也
子言之仁有數義有長短小大中心憯怛愛人之仁也
率法而強之資仁者也詩云豐水有芑武王豈不仕詒
厥孫謀以燕翼子武王烝哉數世之仁也國風曰我今
不閱皇恤我後終身之仁也
此言仁之所𤼵有淺深而效亦有近遠也率循資取
也詩大雅文王有聲之篇芑草名仕事詒遺烝君也
國風邶風谷風之篇今詩作躬閱容也皇詩作遑暇
也子言之仁以推恩而各有其數義以制事而各有
其長短小大如有可惻之事感于外而中心不勝其
憯怛是視人猶已而為愛人之仁也循古人之法而
勉強行之是取人以為善而為資仁者也詩云豐水
猶有芑武王豈無所事乎盖有事于詒孫之謀而以
燕安翼輔其子惟武王能盡君道哉是為數世之仁
故所及者遠也國風曰我今且不見容何暇憂及後
世是為終身之仁故所及者近也案中心憯怛即安
仁利仁之意率法而強之即強仁之事吕氏大臨曰
言仁而及義者仁之數亦義也
子曰仁之為器重其為道遠舉者莫能勝也行者莫能
致也取數多者仁也夫勉於仁者不亦難乎是故君子
以義度人則難為人以人望人則賢者可知己矣
此言仁道之難盡君子之責人宜恕也子曰仁統四
端兼萬善其為器也至重與人俱生相為終始其為
道也甚遠舉者莫之能勝行者莫之能致是體事而
無不在而取數多者仁也欲全體不息以勉於仁者
不亦難乎是故君子苟以義之盡者度人而欲其能
勝能致則難乎為人若以人望人則就其所舉所行
而其中之賢者可知已矣
子曰中心安仁者天下一人而已矣大雅曰德輶如毛
民鮮克舉之我儀圖之惟仲山甫舉之愛莫助之小雅
曰高山仰止景行行止子曰詩之好仁如此鄉道而行
中道而廢忘身之老也不知年數之不足也俛焉日有
孳孳斃而后已
此言君子當自勉於仁也大雅烝民之篇輶輕也儀
度圖謀也小雅車牽之篇景行大道也俛焉勤勉之
貌子曰人固有中心安仁而舉之能勝行之能致者
求諸天下一人而已矣大雅曰德之在人其輕如毛
似為易舉而民實鮮能我今從而謀度則克舉之者
惟仲山甫耳盖其全體自盡雖相愛者莫能助之是
可以見安仁者之難得也小雅曰高山為人之所仰
景行為人之所行夫子讀而贊之曰詩人之好仁如
此其立志而鄉道而行或竭才而中道而廢是忘乎
身之既老而不知將来年數之不足也有俛焉而唯
日孳孳直至於斃而後己者此亦庶幾乎任重而致
遠矣案安仁者不可以強而能而好仁者可以勉而
至張子曰不知年數之不足是夭夀不貳也
子曰仁之難成久矣人人失其所好故仁者之過易辭
也子曰恭近禮儉近仁信近情敬讓以行此雖有過其
不甚矣夫恭寡過情可信儉易容也以此失之者不亦
鮮乎詩云温温恭人惟德之基
此言成己之仁以示當勉之實也情誠實也詩大雅
抑之篇子曰仁之難成也久矣惟人人皆行私意而
失其所當好故仁者雖有過而亦易辭也子又曰人
得乎行仁之資即可為寡過之法如恭則不侮而近
於禮儉則不奪而近於仁信則不欺而近於情果能
敬讓以行此雖有過其亦不甚矣夫恭足以寡過情
可以取信儉易以自容以此而猶失之者不亦鮮乎
詩云温温恭人惟德之基所當致力於此以漸進於
成德也
子曰仁之難成久矣唯君子能之是故君子不以其所
能者病人不以人之所不能者愧人是故聖人之制行
也不制以己使民有所勸勉愧恥以行其言禮以節之
信以結之容貌以文之衣服以移之朋友以極之欲民
之有壹也小雅曰不愧于人不畏于天是故君子服其
服則文以君子之容有其容則文以君子之辭遂其辭
則實以君子之德是故君子恥服其服而無其容恥有
其容而無其辭恥有其辭而無其德恥有其德而無其
行是故君子衰絰則有哀色端冕則有敬色甲胄則有
不可辱之色詩云維鵜在梁不濡其翼彼記之子不稱
其服
此言成人之仁之道也愧人我愧之也愧恥彼自愧
也小雅何人斯篇遂猶成也德在於内行接於外詩
曹風候人之篇鵜鵜鶘也俗名淘河子曰仁之難成
也久矣唯有君子能之是故君子不以己之所能者
病人不以人之所不能者愧人故聖人之制行以立
教也不制以已而欲使人盡與能使民之賢者有所
勸勉不及者有所愧恥以行其立教之言而又謹禮
以節之惇信以結之著於容貌以文之辨於衣服以
移之資於朋友以極之欲民之壹志於仁不至於成
焉不已也如此而猶有不為仁者詩云是豈不愧于
人乎不畏于天乎夫所謂容貌以文之衣服以移之
何也誠以飾於外者必本於内是故君子既服其服
則必文之以君子之容既有其容則必文之以君子
之辭既遂其辭則必實之以君子之德是故服其服
而無其容有其容而無其辭有其辭而無其德有其
德而無其行君子恥之而必悉求其能稱是故服衰
麻之喪服則必有哀色服端冕之朝服則必有敬色
服甲胄之戎服則必有不可辱之色詩云維鵜在梁
之上竊魚以食而未嘗濡其翼與彼其之子竊位而
居不克稱其服者何異然則小人之所安為君子之
所恥也必矣陸氏佃曰衣服以移之者孔子曰衰麻
苴杖者志不存乎樂非耳弗聞服使然也黼黻衮冕
者容不䙝慢非性矜莊服使然也吕氏大臨曰人人
失其所好此仁所以難成君子責人以恕而成人有
道則仁不難成矣
子言之君子之所謂義者貴賤皆有事於天下天子親
耕粢盛秬鬯以事上帝故諸侯勤以輔事於天子
此言義道之公乎天下也子言之君子之所謂義者
合貴與賤莫不率由而皆有事於天下如天子至貴
必親耕籍田供粢盛秬鬯以事上帝故諸侯法之未
有不各勤其職以輔事於天子者案傳曰小人勞力
其為義也固也先王之世臣不虚榮而主不虚貴貴
賤皆有事於天下所以為治之至與
子曰下之事上也雖有庇民之大德不敢有君民之心
仁之厚也是故君子恭儉以求役仁信讓以求役禮不
自尚其事不自尊其身儉於位而寡於欲讓於賢卑己
而尊人小心而畏義求以事君得之自是不得自是以
聽天命詩云莫莫葛藟施于條枚凱弟君子求福不回
其舜禹文王周公之謂與有君民之大德有事君之小
心詩云惟此文王小心翼翼昭事上帝聿懷多福厥德
不回以受方國
此言以下事上之義惟聖人為能盡也役猶為也得
之不得猶言獲乎上不獲乎上也自由也詩大雅旱
麓之篇莫莫盛貌葛草名藟葛類施移也枝曰條幹
曰枚回邪也詩大雅大明之篇懷来也子曰為純臣
者知有君而不知有身故下之事上也雖有覆庇斯
民之大德曾不敢有君臨乎斯民之心則洵乎盡忠
於君而仁之厚也是故君子務恭儉以求為仁信讓
以求為禮事雖已就則以為臣分而不自尚身雖已
顯則以為君恩而不自尊儉於位寡於欲而務讓於
賢卑乎已而尊人小其心而畏義以是而求事君得
之亦由是不得亦由是以順聽天命詩云以莫莫之
葛藟而施于條枚以凱弟之君子而求福不回此其
舜禹文王周公之謂與有君民之大德而止於仁有
事君之小心而止於敬詩云惟此文王能小心恭敬
明事上帝初非有所倖邀而自能聿来多福此所以
厥德無邪而受四方来附之國也案文王之事君也
一如其事上帝所以為德之純也舉文王而舜禹周
公可知皆以聖人而處君臣之疑故夫子特揭其心
以立教也
子曰先王諡以尊名節以壹惠恥名之浮於行也是故
君子不自大其事不自尚其功以求處情過行弗率以
求處厚彰人之善而美人之功以求下賢是故君子雖
自卑而民敬尊之子曰后稷天下之為烈也豈一手一
足哉唯欲行之浮於名也故自謂便人
此言名行相副之義也壹專惠善也子曰先王之法
有諡以諱其名而尊之而必節取以壹其惠者誠恥
夫名之浮於行也是故君子之為臣不自張大其事
不自崇尚其功以求處乎情實過高之行不敢率循
以求處乎篤厚於人之有善有功務彰而美之以求
下乎賢人此皆自卑而不居其名之事然名勝者恥
實勝者善是故君子雖自卑而民則愈敬尊之子曰
有如后稷之於天下其教民稼穡之為烈也豈一人
之手足所能及哉其心唯欲行之浮於名也故自謂
不過便習民事之人而已案節以壹惠若文王為文
武王為武是也後世虛文勝而諡號益繁非古意矣
日講禮記解義卷五十六
