欽定四庫全書
日講禮記解義卷十二
檀弓下
孺子䵍之喪哀公欲設撥問於有若有若曰其可也君
之三臣猶設之顔柳曰天子龍輴而椁幬諸侯輴而設
幬為榆沈故設撥三臣者廢輴而設撥竊禮之不中者
也而君何學焉
此言設撥之僭禮也孺子䵍魯哀公少子輴殯車也
榆沈以水浸榆白皮之汁播於地以滑車也孺子䵍
之喪哀公欲設引車之撥以問於有若有若曰設之
其亦可也如君之三臣者尚設之矣顔柳則曰禮天
子載柩於龍輴而叢木為椁形以覆幬其上諸侯以
輴載柩不畫轅為龍設木於上以幬之不為題湊又
以輴之重也為榆沈以滑之既有榆沈故必設撥今
三臣者不用輴而徒設撥是竊禮之不中實用者也
而君又何效焉案鄭注撥紼也棺未有不用紼者故
徐氏師曾謂是設置撥榆沈之人也
悼公之母死哀公為之齊衰有若曰為妾齊衰禮與公
曰吾得已乎哉魯人以妻我
此言為妾著服之非禮也魯悼公之母哀公妾也於
其死而為之服齊衰有若問曰為妾齊衰禮有之與
公曰吾豈得已乎哉魯人以我無夫人皆以此為我
妻故耳案禮王侯絶旁期於妾無服唯大夫為貴妾
緦哀公溺情文過所謂得已而不已者
季子皋葬其妻犯人之禾申詳以告曰請庚之子皋曰
孟氏不以是罪予朋友不以是棄予以吾為邑長於斯
也買道而葬後難繼也
此言子皋之知政體也庚償也季子皋為孟氏成邑
之宰有妻之喪當葬而傷人禾申詳以告曰請以直
償之子皋以為未可曰孟氏不以此事而罪予朋友
不以此事而棄予以吾方為邑長於斯故也若必買
道而葬則後人難為繼矣案為政在大體不在小惠
故子路治蒲壺漿施德夫子非之子皋盖知此意
仕而未有禄者君有饋焉曰獻使焉曰寡君違而君薨
弗為服也
此言未受禄之臣禮有不同也違去也位定然後禄
之其有仕而未嘗受禄者君有饋焉不曰賜而曰獻
將命之使不但曰君而曰寡君以其有賓主之道而
未全乎君臣之禮故違而君薨弗為反服也案仕而
未有禄則賓之而弗臣若子思之於魯孟子之於齊
是矣
虞而立尸有几筵卒哭而諱生事畢而鬼事始已既卒
哭宰夫執木鐸以命于宫曰舍故而諱新自寢門至于
庫門
此言葬後以鬼神事親之禮也故謂高祖之父當遷
者人子居喪不忍遽以鬼神事其親故未葬以前猶
事以生時之禮葬而虞祭則親形已藏然後立尸以
象神設几與筵相配至卒哭乃諱其名盖事生之禮
至此畢事死之禮自此始已所謂卒哭而諱者國君
則有宰夫執木鐸以詔命於宫曰舍當祧者而諱新
死者又出從寢門以至庫門於凡百官所在之處咸
使知之也
二名不偏諱夫子之母名徵在言在不稱徵言徵不稱
在
此言避諱之禮也子於父母之名没則諱之然以二
字為名則不必俱諱如夫子之母名徵在或所言者
及在則不稱徵所言者及徵則不稱在是也後世不
此之法甚或過於拘避而并諱嫌名非禮意矣
軍有憂則素服哭於庫門之外赴車不載櫜韔
此言軍敗之禮也軍旅之事凶事也故戰敗而有憂
必素服哭於庫門之外其赴國告敗之車則露載其
甲與弓而不納於櫜韔以示不忘報也案戰勝而還
謂之凱故於其敗也則謂之憂而以喪禮處之凡告
喪曰赴車今告敗亦稱赴車者猶之素服之義也
有焚其先人之室則三日哭故曰新宫火亦三日哭
此言致哀於宗廟被火之事也先人之室為先靈所
依焚則靈有不安必三日哭故魯成公三年新宫火
魯人亦三日哭正與此禮合也案新宫為魯宣公之
廟人火曰火天火曰灾春秋書新宫災者諱火也胡
氏安國云神主未遷謂之新宫則不當哭故春秋書
以譏之恐未然
孔子過泰山側有婦人哭於墓者而哀夫子式而聽之
使子路問之曰子之哭也壹似重有憂者而曰然昔者
吾舅死於虎吾夫又死焉今吾子又死焉夫子曰何為
不去也曰無苛政夫子曰小子識之苛政猛於虎也
此言苛政之厲民而欲為上者知戒也式而聽之與
式凶服之意同昔孔子過泰山之側有婦人向墓而
哭者甚哀夫子憑式而聽使子路問焉曰子之哭也
壹似重疊而有憂戚者婦人乃曰是誠有之昔者吾
舅既死於虎而吾夫又死焉今則吾子又死焉所以
重有憂也夫子曰虎患如此何為而不去之婦人曰
幸無苛政夫子歎曰小子其識之苛政之殺人盖猛
於虎也案此章之言事不必實而足以警世為民父
母者所宜深念也
魯人有周豐也者哀公執摰請見之而曰不可公曰我
其已夫使人問焉曰有虞氏未施信於民而民信之夏
后氏未施敬於民而民敬之何施而得斯於民也對曰
墟墓之間未施哀於民而民哀社稷宗廟之中未施敬
於民而民敬殷人作誓而民始畔周人作會而民始疑
苟無禮義忠信誠慤之心以涖之雖固結之民其不解
乎
比言治民者當以誠為本也魯有賢而隠於下為周
豐也者哀公執摰欲請見之周豐辭以不可公曰我
其己夫盖不強其所不願也因使人致所欲問之詞
曰治民以敬信為重昔有虞氏未嘗施信於民而民
自信之夏后氏未嘗施敬於民而民自敬之果何所
施行而能得此於民也周豐對曰是盖有以德化民
而莫知其所以然者如人在墟墓之間未嘗教之使
哀而民自哀在社稷宗廟之中未嘗教之使敬而民
自敬固非徒言之所能喻也殷人作誓而反以起民
之畔周人作會而反以致民之疑苟無禮義忠信誠
慤之心以涖之而徒恃誓會之言為之固結民其有
不解散者乎案為治之道有心之要結不若無心之
感孚周豐所稱可謂知本矣
喪不慮居毁不危身喪不慮居為無廟也毁不危身為
無後也
此言喪禮貴於得中也慮居謂賣舍宅以奉喪喪具
稱家有無不可勉為厚葬而謀粥居室哀痛必有節
限不可過為哀毁而致危其身所以然者盖家廢則
宗廟不能獨存身危則繼嗣於是而絶非所以為孝
也
延陵季子適齊於其反也其長子死葬於嬴博之間孔
子曰延陵季子吳之習於禮者也往而觀其葬焉其坎
深不至於泉其斂以時服既葬而封廣輪揜坎其高可
隠也既封左袒右還其封且號者三曰骨肉歸復於土
命也若魂氣則無不之也無不之也而遂行孔子曰延
陵季子之於禮也其合矣乎
此言旅葬合宜之事也季子吳公子名札讓國居延
陵横曰廣直曰輪隠據也還回也吳之延陵季子適
齊於將反也其長子死焉因奉命出聘不敢將私喪
以歸遂葬於齊之嬴博二邑之間孔子聞之曰延陵
季子吳之習於禮者也於是往而觀其葬禮焉其下
棺之坎深不及泉斂即用所衣之時服既葬而封縱
横僅足以揜坎上則纔至於可隠皆從儉制也既封
左袒以示陽之變右還其封以示陰之歸且號者凡
三曰人有生必有死骨肉之復反於土也亦命也若
魂氣則游散而無不之也無不之也盖欲其依已而
歸故再言以深致其意而遂行孔子曰延陵季子之
於禮也其合矣乎盖不惟適旅葬之節而亦知幽明
之故故夫子善之
邾婁考公之喪徐君使容居来弔含曰寡君使容居坐
含進侯玉其使容居以含有司曰諸侯之来辱敝邑者
易則易于則于易于雜者未之有也容居對曰容居聞
之事君不敢忘其君亦不敢遺其祖昔我先君駒王西
討濟於河無所不用斯言也容居魯人也不敢忘其祖
此言諸侯僭禮之事也考或作定易謂簡易臣禮也
于謂廣大君禮也魯鈍也邾婁考公之喪徐君使其
大夫容居弔之且含容居致辭曰寡君使容居坐行
含禮進侯玉於君其使容居以含盖徐自擬天子故
其辭如此邾有司拒之曰諸侯之来辱扵敝邑者臣
行臣禮易則易焉君行君禮于則于焉若易于相雜
臣来而欲行人君之禮者我國從未有此也容居對
曰容居聞之事君者當奉命而行不敢忘其君為子
孫者當守先世之訓亦不敢遺其祖昔我先君駒王
自西討濟河以来凡使人弔含於他國無不用此言
者容居為魯鈍之人今故不敢忘其祖也案含禮不
使賤者君行則親含使大夫則歸含容居欲坐含以
進侯玉僭禮甚矣有司者終不能守禮以拒之徐亢
而邾卑君子以為均有過焉爾
子思之母死於衛赴於子思子思哭於廟門人至曰庶
氏之母死何為哭於孔氏之廟乎子思曰吾過矣吾過
矣遂哭於他室
此言母嫁與廟絶之事也子思之母既嫁而死於衛
赴於子思子思哭之於廟其門人至則曰庶氏之母
死先既與廟絶族今何為哭於孔氏之廟乎子思曰
吾過矣吾過矣於是遂哭於他室案伯魚年五十而
卒記者謂子思之母改嫁於衛之庶氏此亦事之近
於誣而不可信者
天子崩三日祝先服五日官長服七日國中男女服三
月天下服虞人致百祀之木可以為棺椁者斬之不至
者廢其祀刎其人
此言為天子服杖及葬備棺椁之事也官長謂大夫
士國中男女謂庶人天下謂諸侯之大夫百祀畿内
百縣之祀也天子為天下之主崩則普天之下皆為
之服而期有先後三日則大祝商祝先杖五日則畿
内之大夫士服杖七日則國中之男女服齊衰三月
而除三月則天下諸侯之大夫皆服繐衰既葬而除
自殯之後掌山澤之虞人即致百縣采地之祀木可
以為周棺之椁者斬而獻之且戒之曰有不至者則
廢其邑之祀刎其守祀之人所以見王喪之重使人
不敢慢也案臣民既皆有服而制有三日五日七日
三月之異者以力有勞逸恩有重輕地有遠近故也
至於棺用四重而椁周焉其材固宜於豫且慎矣
齊大饑黔敖為食於路以待餓者而食之有餓者蒙袂
輯屨貿貿然来黔敖左奉食右執飲曰嗟来食揚其目
而視之曰予唯不食嗟来之食以至於斯也從而謝焉
終不食而死曾子聞之曰微與其嗟也可去其謝也可
食
此言餓夫之操以風世也貿貿目不明之貌微與猶
云細故末節也齊國大饑有黔敖者為食於路以待
餓者而食之時有餓者蒙袂其面輯斂其屨貿貿然
而来黔敖左手奉食右手執飲曰嗟其来食餓者張
其目以視之曰予惟不食嗟来無禮之食是以至於
此也遂去之黔敖随其後謝焉餓者卒不食而死曾
子聞之曰嗟来之言雖不敬然非有大過其嗟可去
而其謝可食也吳氏澄曰嗟者閔之之辭来者呼之
之辭曾子之言君子之中餓者之操賢者之過也然
當禮教衰廢之餘名節不立而苟以自處嗟而不去
不謝而食者多矣聞餓者之風其亦可以少愧也夫
邾婁定公之時有弑其父者有司以告公瞿然失席曰
是寡人之罪也曰寡人嘗學斷斯獄矣臣弑君凡在官
者殺無赦子弑父凡在宫者殺無赦殺其人壊其室洿
其宫而豬焉盖君踰月而后舉爵
此言大逆者人人得而誅之之法也定公名貜且豬
水所聚也邾婁定公之時有以子而弑父者有司以
其事告定公為之瞿然驚怪而失席曰人倫之變至
此乃教化不明所致是寡人之罪也又曰寡人嘗學
斷斯獄矣天下之惡莫大於弑逆故臣弑其君凡在
官而為諸臣者皆得以誅之而無赦子弑其父凡在
宫而為家人者皆得以誅之而無赦非特如是而已
并且壊其室洿其宫使水積聚不復更為人居為之
君者必待踰月而後舉爵盖傷悼而自為貶損也如
此
晉獻文子成室晉大夫發焉張老曰美哉輪焉美哉奐
焉歌於斯哭於斯聚國族於斯文子曰武也得歌於斯
哭於斯聚國族於斯是全要領以從先大夫於九京也
北面再拜稽首君子謂之善頌善禱
此言頌禱並善之事也獻文陳注疑為趙武諡京當
作原晉卿趙文子作室既成晉大夫並發禮以賀張
老亦往焉以其侈麗而佯贊之曰美哉輪囷而高大
美哉奐爛而衆多庶幾祭祀之時作樂於斯死喪之
時哭泣於斯燕飲國賓聚會宗族無不於斯乎文子
知張老之諷已而述其詞曰武也若得保此室而歌
於斯哭於斯聚國族於斯是完全要領幸獲善終以
從先大夫而葬於九原也於是乎北面再拜稽首以
受其諫焉君子謂張老善頌文子兼善禱也案頌者
祝迓其福也禱者祈免於禍也頌不忘規禱不忘戒
斯謂之善也云爾
仲尼之畜狗死使子貢埋之曰吾聞之也敝帷不棄為
埋馬也敝盖不棄為埋狗也丘也貧無盖於其封也亦
予之席毋使其首陷焉路馬死埋之以帷
此言聖人恩及於物而並記其制也封讀窆路馬人
君所乘之馬也仲尼之畜狗死使子貢掘地而埋之
且告之曰吾聞既敝之帷不棄為埋馬可用也既敝
之盖不棄為埋狗可用也某雖貧而無盖於其窆也
亦與之席以代毋使其首䧟於土焉聖人之愛物而
中禮如此記者因記國君埋馬之制路馬死亦埋之
以帷但不用敝者葉氏夢得曰帷蓋近於身以為障
蔽犬馬畜於家以為代禦障蔽者敝所不敢棄而代
禦者死用以埋之所謂仁之至義之盡也
季孫之母死哀公弔焉曾子與子貢弔焉閽人為君在
弗内也曾子與子貢入於其廏而脩容焉子貢先入閽
人曰鄕者已告矣曾子後入閽人辟之涉内霤卿大夫
皆辟位公降一等而揖之君子言之曰盡飾之道斯其
行者遠矣
此言威儀容飾之足以致重於人也内霤屋後簷也
季孫之母死哀公往弔焉曾子與子貢亦弔焉閽人
以君在之故弗為内也二子自以儀容未善於是入
其廏而脩容焉子貢先入閽人曰鄕者先已告矣曾
子随後而入閽人退辟而延之及進内霤卿大夫在
堂上者皆辟位公亦降階一等而揖之上故君子言
之曰人能盡善於容飾之道斯其行者遠矣案士喪
禮君視斂出主人拜送襲拜大夫之後至者賈疏以
後至為不得與前卿大夫同時從君入者則君弔時
後至者自不得入安有脩容而入之事此記者傳聞
傅會說也
陽門之介夫死司城子罕入而哭之哀晉人之覘宋者
反報於晉侯曰陽門之介夫死而子罕哭之哀而民說
殆不可伐也孔子聞之曰善哉覘國乎詩云凡民有喪
扶服救之雖微晉而已天下其孰能當之
此言覘國者之識治體也陽門宋國門名介夫甲士
之守門者司城官名子罕宋公族樂喜也扶服即匍
匐竭力之貌宋國之陽門有介夫死司城子罕入而
哭之甚哀其時晉欲加兵於宋先使人覘之還報於
晉侯曰宋陽門之介夫死子罕以貴卿而哭之哀民
無不悅者由是觀之殆不可伐也孔子贊之曰善哉
覘國乎邶詩谷風之篇云凡民有喪扶服救之此非
特晉國而已即天下之大其孰能當之甚矣人心之
足恃也案為國之要在乎用賢臣用賢之效在乎得
人心故憂民之憂者民亦憂其憂衆志成城即國之
弱小所弗慮也宋用子罕遂有以伐強大之謀然則
仁賢之為益於國者豈淺鮮哉
魯莊公之喪既葬而絰不入庫門士大夫既卒哭麻不
入
此言廢禮之由於國亂也喪禮於君父皆斬衰三年
魯莊公之喪子般見弑而慶父作亂時閔公年八歲
禍亂恐迫葬畢即除衰絰於庫門之外而以吉服嗣
位不與虞與卒哭之祭士大夫至卒哭祭畢亦除服
而不以麻絰入庫門三年之喪自此不行矣胡氏銓
曰既葬而絰不入庫門經意譏魯君忘哀之速爾春
秋閔二年書吉禘亦譏吉之早也雖由禍亂而然然
子臣之義薄矣記者故交譏之
孔子之故人曰原壤其母死夫子助之沭椁原壤登木
曰久矣予之不託於音也歌曰貍首之斑然執女手之
卷然夫子為弗聞也者而過之從者曰子未可以已乎
夫子曰丘聞之親者毋失其為親也故者毋失其為故
也
此言聖人隠惡全交之事也沭治也孔子之故人有
原壤者其母死夫子助之治椁壤乃登木而言曰久
矣我之不託興於詠歌之音也歌曰貍首之斑然言
木文之華也執女手之卷然言椁材之潤也夫子若
為弗聞也者而過之從者問曰子未可以絶其交乎
夫子曰壤之無禮固也某聞之親者未可遽失其為
親也故者未可遽失其為故也案夷俟小過也遭喪
而歌大惡也胡氏以為責其夷俟之過則原壤猶不
失為故人若數其母死而歌則於義當絶聖人不遺
故舊盖有難以明言其失者耳
趙文子與叔譽觀乎九原文子曰死者如可作也吾誰
與歸叔譽曰其陽處父乎文子曰行并植於晉國不沒
其身其知不足稱也其舅犯乎文子曰見利不顧其君
其仁不足稱也我則随武子乎利其君不忘其身謀其
身不遺其友晉人謂文子知人文子其中退然如不勝
衣其言呐呐然如不出諸其口所舉於晉國管庫之士
七十有餘家生不交利死不屬其子焉
此言趙文子知人之事而并及其為人也文子名武
叔譽叔向也陽處父晉襄公之傅并謂兼攬衆事植
謂剛直自立随武子士會也姓范字季食邑於随中
身也鄕射記曰弓二寸以為侯中趙文子與叔譽游
觀乎九原之上文子曰卿大夫之葬此者多矣假令
死者而可作也吾其當誰從乎叔譽曰其陽處父乎
文子曰處父所行專權自用於晉國卒為狐射姑所
殺不得善終其身是其知有不足稱也叔譽又曰其
舅犯乎文子曰舅犯從亡於外者久當反國之時正
輔主之日乃及河而請他往要君以求利而不顧其
君是其仁有不足稱也我之所與歸者唯随武子乎
武子之言於晉國無隠情而家之事亦無不治既能
利其君而又不忘其身既能謀其身而又不遺其友
是仁知兩全者也文子之論前人如此故晉人皆謂
文子知人記者復言文子之身退然如不勝衣其言
則呐呐然如不出諸其口盖能謹於言行者至所推
舉之士出於管庫藏者七十有餘家生不與之交利
將死亦不託以子焉為國取材而不計其私殆庶幾
於随武子之為人矣案文子所慕在於随會故往往
有與之相近者論者以為出於天資而未嘗輔之以
學跡其生平多有可議然就晉言晉其賢於處父舅
犯亦遠矣
叔仲皮學子柳叔仲皮死其妻魯人也衣衰而繆絰叔
仲衍以告請繐衰而環絰曰昔者吾喪姑姊妹亦如斯
末吾禁也退使其妻繐衰而環絰
此言子柳失禮之事也叔仲皮魯叔孫之族學教也
衣讀齊繆讀樛衍皮弟也叔仲皮嘗教其子子柳而
子柳猶不知禮叔仲皮死子柳之妻雖魯鈍婦人也
猶知為舅齊衰而繆絰叔仲衍見當時婦人好尚輕
細乃告子柳使易繐衰環絰因言昔者吾喪姑姊妹
亦如此服人不吾禁今亦宜然蓋徒知姑姊妹在室
齊衰與婦為舅姑同而不知繐環非齊衰之制也子
柳從之退使其妻繐衰而環絰是雖受教於父反有
不若愚婦人之所為者矣案禮婦人為舅姑齊衰絞
絰兩股相交曰樛故謂之絞儀禮喪服𫝊疏所謂衰
裳齊牡麻絰是也繐衰小功之縷而四升半之衰也
環絰一股弔服之首絰也子柳知從叔父之言而不
知從父之教雖習俗移人亦可見其守禮之不篤矣
成人有其兄死而不為衰者聞子皋將為成宰遂為衰
成人曰蠶則績而蟹有匡范則冠而蟬有緌兄則死而
子皋為之衰
此言為宰者孝足治民之事也成孟氏之采邑范蜂
也蟬蜩也蠶絲如績蟹背如筐蜂首如冠蟬喙如緌
成人有兄死而不為衰服者聞子皋將為邑宰遂以
服衰蓋知子皋至孝恐来罪已故也成人為之謠曰
蠶能績絲必匡以貯之然蟹之有匡非為蠶之績也
為背而已范首有冠必緌以飾之然蟬之有緌非為
范之冠也為喙而已猶之兄死必為之服衰然成人
之衰非為兄之死也為子皋而已案孝子之行本有
放之四海而皆凖者觀成人之為兄服可見教民者
尤貴乎躬焉以化之也
樂正子春之母死五日而不食曰吾悔之自吾母而不
得吾情吾惡乎用吾情
此言賢者居喪哀過之事也子春曾子弟子樂正子
春之母死至五日而不食禮執親之喪不食者三日
子春蓋勉強而逾二日矣既而曰吾悔之自吾母而
不得吾實情吾更於何處而用吾情乎案鄭注以勉
強過禮為悔或謂是悔母生時未盡奉養之道也
歲旱穆公召縣子而問然曰天久不雨吾欲暴尩而奚
若曰天則不雨而暴人之疾子虐毋乃不可與然則吾
欲暴巫而奚若曰天則不雨而望之愚婦人於以求之
毋乃已疏乎徙市則奚若曰天子崩巷市七日諸侯薨
巷市三日為之徙市不亦可乎
此言君遇旱災當求諸己而不當求諸人也然猶焉
尩瘠病而面向上也魯穆公之時歲旱召縣子而問
焉曰天久不雨今思所以求之者吾欲暴尩冀天哀
之而雨子以為何如對曰天則不雨而暴此疾病之
人事甚酷虐而非所以感天毋乃不可與公曰然則
巫以接神吾欲暴巫冀天憐之而雨子以為何如對
曰天則不雨而望之愚婦人從而求之毋乃太迂闊
乎公曰天災如此無可為求吾以徙市之凶禮自處
則又何如對曰從来天子崩巷市者七日諸侯薨巷
市者三日蓋徙市於巷者庶人為君之喪禮也今旱
而為之徙市是行喪君之禮以自責而不亦可乎案
春秋傳僖公二十一年夏大旱公欲焚巫尩臧文仲
曰非旱備也脩城郭貶衣省用務穡勸分此其務也
巫尩何為公從之是歲也饑而不害今穆公既不脩
先君之政而縣子者又不能舉先大夫臧孫氏之說
為對其所謂可不過曰徙市於巷而已格天救民之
本豈在是哉
孔子曰衛人之袝也離之魯人之祔也合之善夫
此言祔葬之制唯魯為善也袝制起於近代衛與魯
俱行之孔子嘗曰衛人之祔也於椁之中以物隔而
離之魯人之袝也於椁之中不以物隔而合之夫既
曰祔矣又何離焉合之者其善矣夫蓋生同室而死
同穴者婦人之道故夫子善魯朱子曰古者椁合衆
材為之故小大随人所為今用全木則無許大木可
以為椁故合葬者只同穴而各異椁也
日講禮記解義卷十二
