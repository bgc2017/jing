欽定四庫全書卷
日講禮記解義卷四十一
樂記
樂記者記樂之義也古有樂經疑多是聲音樂舞之
節少有辭句可讀誦記識是以秦火之後無傳焉漢
河間獻王集諸生采周官諸子作樂記二十四卷劉
向校書得樂記二十三篇篇目具見别錄今樂記斷
取其中十一篇合為一篇朱子曰古禮樂書皆亡學
者皆言其義至於器數則不復曉盖失其本矣吳氏
澄曰劉向所得二十三篇又與河間獻王所撰二十
四卷不同其十一篇合為一篇者盖亦刪取要略非
全文也
凡音之起由人心生也人心之動物使之然也感於物
而動故形於聲聲相應故生變變成方謂之音比音而
樂之及干戚羽旄謂之樂
此言樂所由始也單出曰聲雜比曰音干戚武舞羽
旄文舞凡音之所由起不係於外乃由人心之動而
生也人心本静其所以使之動者因物之感而然也
心既感物而動則形於言而有聲聲與聲相應自然
生清濁高下之變至於變而合節成調則謂之音比
合其音而播於樂器及動於干戚羽旄之舞器則聲
容兼備而謂之樂矣案此言音由心生與書所謂詩
言志歌永言聲依永律和聲者相合此樂之本也
樂者音之所由生也其本在人心之感於物也是故其
哀心感者其聲噍以殺其樂心感者其聲嘽以緩其喜
心感者其聲發以散其怒心感者其聲粗以厲其敬心
感者其聲直以廉其愛心感者其聲和以柔六者非性
也感於物而後動
此歴言人心感物而動形於聲之實也音由心生如
此故樂也者音所由生而其本則在人心之感於物
也凡人喪所欲則哀哀則形於聲者蹴急而減少得
所欲則樂樂則形於聲者寬綽而紆餘順其心則喜
喜則形於聲者發揚而放散逆其心則怒怒則形於
聲者高急而猛暴於所畏則敬敬則形於聲者無委
曲而有分辨於所說則愛愛則形於聲者有和說而
無亢厲此六者非性也乃情之感於物而後動者也
吳氏澄曰喜怒哀樂未發之中性也有感而發則為
情情可以為善有不善者物為之累也
是故先王慎所以感之者故禮以道其志樂以和其聲
政以一其行刑以防其姦禮樂刑政其極一也所以同
民心而出治道也
此言先王慎其所以感人心者之實也惟人心感物
而動是故先王之於人心必慎其所以感之者故為
之禮以道其志之所之為之樂以和其聲之所發為
之政以一其不齊之行為之刑以防其不軌之姦是
禮樂為本政刑為輔而其致一也先王所以同民心
而出治道者此也案此記言樂而每兼禮又幷及於
刑政盖四事惟一理故曰其極一也
凡音者生人心者也情動於中故形於聲聲成文謂之
音是故治世之音安以樂其政和亂世之音怨以怒其
政乖亡國之音哀以思其民困聲音之道與政通矣
此言聲音之通於政也成文猶言成方自其法度謂
之方自其文理謂之文凡音所從生固本於人心者
也情動於中而不容已故形於聲以宣之聲有疾徐
高下自然相應如五色之成文斯謂之音矣是故音
生於心而亦由於政治之得失治世之音安静而歡
樂者其政和故也亂世之音怨悱而恚怒者其政乖
故也亡國之音悲哀而愁思者其民困故也是聲音
之道盖實有與政相通者矣可不慎所以感之乎
宫為君商為臣角為民徵為事羽為物五者不亂則無
怗懘之音矣
此言治世之音與政通也怗敝懘敗也聲有五而取
象不同宫屬土其聲至濁而統攝衆音與總攬萬化
者相似故為君象商屬金而聲次濁猶臣之輔君故
為臣象角屬木而其聲清濁相半上次宫商下管徵
羽猶民之上奉君臣而下理事物也故為民象徵屬
火乃聲之次清者其象為事有民而後有事也羽屬
水乃聲之最清者其象為物有事而後用物也必也
君明臣良民安事治物阜五者各得其理而不亂則
五音克諧而無怗懘之足患矣案黃鍾之律九寸每
寸九分九九八十一為宫聲之數三分損一下生徵
五十四三分益一上生商七十二三分損一下生羽
四十八三分益一上生角六十四三分之不盡一算
其數不行故聲止於五陳氏祥道曰宫商角徵羽五
聲之名也君臣民事物五聲之實也實治則聲從而
治故欲諧五聲必先正倫理
宫亂則荒其君驕商亂則陂其官壞角亂則憂其民怨
徵亂則哀其事勤羽亂則危其財匱五者皆亂迭相陵
謂之慢如此則國之滅亡無日矣
此言亂世幷亡國之音與政通也變臣言官者主有
職者言之宫亂則樂聲荒散而無統由其君之驕恣
於上也商亂則樂聲欹邪而不正由其官之壞亂於
下也角亂則樂聲憂愁由其政虐而民怨也徵亂則
樂聲哀慘由其役繁而事勤也羽亂則樂聲傾危由
其用不節而財匱也若五者皆亂而互相陵越則謂
之慢而國之滅亡近在旦夕矣夫敬與慢生於心而
治忽即因之為政者所宜深念也
鄭衞之音亂世之音也比於慢矣桑間濮上之音亡國
之音也其政散其民流誣上行私而不可止也
此即前代之音以驗亂亡之事也比猶同也桑間衞
地詩序謂桑中篇是也濮衞水名濮上之音紂靡靡
之樂也如鄭衞之音即亂世之音也近於迭相陵之
慢矣桑間濮上之音即亡國之音也其政散而無道
揆其民流而無法守於是乎誣上行私而不可復止
也案路史桀作東音操北里大合樂桑林孔疏亦云
桑林之間是桑間桀樂濮上紂樂故以為亡國之音
凡音者生於人心者也樂者通倫理者也是故知聲而
不知音者禽獸是也知音而不知樂者衆庶是也唯君
子為能知樂是故審聲以知音審音以知樂審樂以知
政而治道備矣是故不知聲者不可與言音不知音者
不可與言樂知樂則幾於禮矣禮樂皆得謂之有德德
者得也
此言君子之能知樂而幷幾於禮也幾近也音所由
起生於人心而樂也者乃與君臣民事物之理相通
者也統而論之則聲可知而音為難音可知而樂為
難故耳有所聞但知聲而不知音者禽獸是也心有
所識但知音而不知樂者衆庶是也唯君子乃能知
樂是故審聲以知音之得失審音以知樂之得失審
樂以知政之得失而治道備於此矣是故不知聲則
不可與言音不知音則不可與言樂果能知樂則倫
理兼盡而幾於禮矣既禮樂之皆得即謂之有德之
人以其能實得此和序之理於心也然則知樂之微
者非君子其孰能之哉方氏慤曰瓠巴鼓瑟流魚出
聽伯牙鼓琴六馬仰秣此禽獸之知聲者也魏文侯
好鄭衞之音齊宣王好世俗之樂此衆庶之知音者
也孔子在齊之所聞季札聘魯之所觀此君子之知
樂者也
是故樂之隆非極音也食饗之禮非致味也清廟之瑟
朱絃而疏越壹倡而三歎有遺音者矣大饗之禮尚玄
酒而俎腥魚大羹不和有遺味者矣是故先王之制禮
樂也非以極口腹耳目之欲也將以教民平好惡而反
人道之正也
此承上有德而言先王制禮樂之意也清廟周頌篇
名清廟之瑟登歌清廟而鼓瑟也朱絃謂練朱絲以
為絃越瑟底之孔疏而通之使其聲遲緩也此聲初
發一人倡三人和聲音固所以為樂然樂之盛者初
不在極聲音之美也品味固所以行禮然食饗乃禮
之重者初不在極滋味之厚也清廟之瑟朱絃疏越
濁而且遲一倡三歎和者甚少有餘音而不盡者矣
大饗之禮尊尚元酒俎唯生魚羹無調和有餘味而
不致者矣是故先王之制禮樂非以聲與味極口腹
耳目之欲也將以教民平其好惡而復乎人道之正
也案劉氏敞曰遺忘也清廟之瑟美其德而忘其音
大饗之禮美其敬而忘其味理亦可通夫好惡者情
也反人道之正則有以復其性矣周官五禮防民之
偽而教之中六樂防民之情而教之和即是此意
人生而静天之性也感於物而動性之欲也物至知知
然後好惡形焉好惡無節於内知誘於外不能反躬天
理滅矣夫物之感人無窮而人之好惡無節則是物至
而人化物也人化物也者滅天理而窮人欲者也於是
有悖逆詐偽之心有淫泆作亂之事是故強者脅弱衆
者暴寡知者詐愚勇者苦怯疾病不養老幼孤獨不得
其所此大亂之道也
此因上文平好惡而言好惡之所自始與所由僻也
知知上知是體下知是用禮樂所以平好惡而好惡
之失其平者有故焉人受中以生當其静而未發則
渾然者天之性也及感於物而動則油然者性之欲
也人心虚靈原自有知物至而此知知之然後好惡
形焉苟好惡無節於内所知者誘於外而不知自反
則欲肆而天理滅矣夫物之感人無有窮已而人之
好惡無有節制則是物至而人反見化於物也人見
化於物也者滅乎理之本於天而窮乎欲之生於人
者也於是悖逆詐偽以為心淫泆作亂以為事是故
以強脅弱以衆暴寡以知詐愚以勇苦怯疾病者不
得其養老幼孤獨者不得其所此乃大亂之道也朱
子曰人生而静感於物而動此言性情之妙人之所
生而有者也盖人受天地之中以生其未感也純粹
至善萬理具焉所謂性也然人心不能無感於物感
於物而動則性之欲者出焉而善惡於是乎分矣性
之欲即所謂情也物至而知知之者心之感也好之
惡之者情也形焉者其動也所以好惡而有自然之
節者性也好惡無節於内知誘於外此情之所以流
而性之所以失也苟於此覺其所以然而反躬以求
之則其流庶乎可制也不能如是而惟情是徇則人
欲熾盛而天理滅息尚何難之有哉此一節正天理
人欲之機間不容息處惟其反躬自克念念不忘則
天理益明存養自固而外誘不能奪矣
是故先王之制禮樂人為之節衰麻哭泣所以節喪紀
也鐘鼓干戚所以和安樂也昏姻冠筓所以别男女也
射鄉食饗所以正交接也禮節民心樂和民聲政以行
之刑以防之禮樂刑政四達而不悖則王道備矣
此言先王制禮樂以平好惡之實也射鄉大射鄉射
及鄉飲酒之禮也食主飯饗主飲好惡之不可無節
如此是故先王制為禮樂因人本然之情為之定其
當然之節衰麻哭泣所以達其哀而節喪紀也鐘鼓
干戚所以導其豫而和安樂也昏姻冠筓所以坊其
欲而别男女也射鄉食饗所以嘉其會而正交接也
禮以節民之心樂以和民之聲而又有政以率其倦
有刑以禁其非此四者通行於天下而罔有悖違則
王者之治道備矣案此節專以禮言而樂在其中亦
禮先樂後之意
樂者為同禮者為異同則相親異則相敬樂勝則流禮
勝則離合情飾貌者禮樂之事也禮義立則貴賤等矣
樂文同則上下和矣好惡著則賢不肖别矣刑禁暴爵
舉賢則政均矣仁以愛之義以正之如此則民治行矣
此承上節民心和民聲而言其教之效也樂者主於
和而為同禮者主於序而為異同故有恩以相親異
故有别以相敬樂偏勝而一於同則流而不敬禮偏
勝而一於異則離而不親故合之以情而使致和於
其内飾之以貌而使制節於其外此禮樂相資為用
之能事也先王導民以禮樂而禮之義立則貴賤有
等矣樂之文同則上下協和矣又輔之以法而好惡
分明則賢不肖殊科矣刑以禁其暴爵以舉其賢則
勸懲當而政均矣本於仁以為愛本於義以為正如
此則樂不至於流禮不至於離而治民之道達於下
矣應氏鏞曰前以刑政輔禮樂而曰王道備言其為
治之具也此以仁義别禮樂而曰民治行言其為治
之效也
樂由中出禮自外作樂由中出故静禮自外作故文大
樂必易大禮必簡樂至則無怨禮至則不争揖讓而治
天下者禮樂之謂也暴民不作諸侯賓服兵革不試五
刑不用百姓無患天子不怒如此則樂達矣合父子之
親明長幼之序以敬四海之内天子如此則禮行矣
此又承上相親相敬而言其效之極也樂以治心故
由中而出禮以治躬故自外而作惟由中故不勉強
而静惟自外故有條理而文樂至於静斯為大樂然
止以導心之和故易而無擾禮至於文斯為大禮然
止以範身於敬故簡而不煩其在於人樂極其至則
各得其所而無怨禮極其至則各安其分而不争古
之聖人所以揖讓而治天下者正此謂也當其時暴
民懾伏而不興諸侯賓服而不叛兵革戢而不試五
刑措而不用百姓無他患天子無可怒如此則樂教
達矣合父子之親明長幼之序使四海之内無不相
敬天子如此則禮教行矣案易乾陽屬心坤隂屬體
大傳曰夫乾確然示人易矣夫坤隤然示人簡矣樂
治心而由天作禮治躬而以地制必易必簡此同和
同節之本與
大樂與天地同和大禮與天地同節和故百物不失節
故祀天祭地明則有禮樂幽則有鬼神如此則四海之
内合敬同愛矣禮者殊事合敬者也樂者異文合愛者
也禮樂之情同故明王以相沿也故事與時並名與功
偕
此言禮樂之原於天地與其所以感人者也時如虞
夏商周事如揖讓放伐功如致治救民名如韶夏濩
武大樂之静而易者與天地同其和大禮之文而簡
者與天地同其節惟同和故能昭宣化育而百物不
失以遂其生也惟同節故能辨别尊卑而祀天祭地
以正其位也明則有禮樂而達乎造化之原幽則有
鬼神而符乎聖人之德如此則四海之内莫不感之
而合敬同愛矣盖禮之三千三百事雖殊而合敬則
一也樂之五聲六律文雖異而合愛則一也夫愛敬
者情也惟禮樂之情同故明王迭興制禮作樂以此
相沿而不變也如時出於天作事立禮者以之而事
要必與時並功見於民命名制樂者以之而名要必
與功偕凡其合愛合敬之情豈有不相沿者哉朱子
曰禮主減樂主盈鬼神亦止是屈伸之義禮樂鬼神
一理在聖人制作處便是禮樂在造化功用處便是
鬼神
故鐘鼓管磬羽籥干戚樂之器也屈伸俯仰綴兆舒疾
樂之文也簠簋俎豆制度文章禮之器也升降上下周
還裼襲禮之文也故知禮樂之情者能作識禮樂之文
者能述作者之謂聖述者之謂明明聖者述作之謂也
此承上而言聖人能知禮樂之情以制禮樂也綴之
言連舞位相連也兆位外營兆也裼襲見曲禮制度
宫室器皿之類文章衣服旗裳之類合敬合愛固見
禮樂之情矣而亦有器焉有文焉彼金革之聲為鐘
鼔竹石之聲為管磬文舞所執有羽籥武舞所執有
干戚此樂之器也身容之屈伸頭容之俯仰行列有
綴兆行止有舒疾此樂之文也盛黍稷而有簠簋盛
牲牢而有俎豆品節之有制度脩飾之有文章此禮
之器也行之有升降位之有上下步有中規矩之周
還服有宜質文之裼襲此禮之文也凡器與文總莫
非情之所寓故惟知禮樂之情者為能因情立文而
創作於前識禮樂之文者為能考文會情而傳述於
後盖作者生而知其情是之謂聖述者學而識其文
是之謂明明聖之稱非可襲取正以其能述作之謂
也案上節事與時並名與功偕或謂應連此節為義
盖事因時而異名以功而殊所謂有損有益所可得
而變革者即器與文之謂也陳氏澔曰五帝三王不
相沿襲皆聖者之作也周公盡取先代參而用之兼
聖明之作述也孔子之聖乃述而不作者有其德無
其位也然則制禮作樂欲有以建中和之極豈不在
首出之聖人哉
樂者天地之和也禮者天地之序也和故百物皆化序
故羣物皆别樂由天作禮以地制過制則亂過作則暴
明於天地然後能興禮樂也
此言禮樂與天地相資為用之理也化猶生也别謂
形體異也樂主於和即天地之和也禮主於序即天
地之序也和故百物皆以氣而化序故羣物皆以質
而别樂之作屬乎陽而法乎氣之行於天禮之制屬
乎隂而法乎質之具於地若過制則無序而失之亂
過作則不和而失之暴故必明於天地之和序然後
能興禮樂以贊化育也朱子曰樂由天作屬陽故有
運動的意禮以地制如由地出不可移易劉氏曰前
言大樂與天地同和大禮與天地同節以成功之所
合而言也此言樂者天地之和禮者天地之序以效
法之所本而言也
論倫無患樂之情也欣喜歡愛樂之官也中正無邪禮
之質也莊敬恭順禮之制也若夫禮樂之施於金石越
於聲音用於宗廟社稷事乎山川鬼神則此所與民同
也
此歴言禮樂之體用以見應於和序之實也患拘苦
也講論人倫而出於心之所安無拘苦之意也禮樂
有情有文是故論倫理而無患樂之本情也欣喜歡
愛樂之官主也極中正而無邪禮之本質也莊敬恭
順禮之宰制也此非聖賢君子不足以知之若夫禮
樂之設施於金石發越於聲音致用於宗廟社稷有
事乎山川鬼神則是以其文措之天下而凡民亦可
以共知者也方氏慤曰金石聲音亦統以禮而言者
凡行禮然後用樂用樂以成禮也
王者功成作樂治定制禮其功大者其樂備其治辨者
其禮具干戚之舞非備樂也孰亨而祀非達禮也五帝
殊時不相沿樂三王異世不相襲禮樂極則憂禮粗則
偏矣及夫敦樂而無憂禮備而不偏者其唯大聖乎
此推言制作之治功以見應於和序之本也辨與徧
通達具也王者受命而興功成而作樂以象之治定
而制禮以飾之其功大然後其樂備其治辨然後其
禮具如徒以干戚之舞猶非樂之所以備徒以孰亨
而祀猶非禮之所以達也盖明王所相沿者禮樂之
情耳以其文則五帝之樂殊時而未嘗相沿三王之
禮異世而未嘗相襲所以然者樂極則憂禮粗則偏
矣文固未有久而不弊者也及夫以時措之與民宜
之篤於樂而不憂盡乎禮而不偏者其唯大聖人之
知禮樂之情者乎案禮樂之情帝王所同其不相沿
襲者文也舊解以不相沿襲為備樂達禮者非是
天高地下萬物散殊而禮制行矣流而不息合同而化
而樂興焉春作夏長仁也秋斂冬藏義也仁近於樂義
近於禮樂者敦和率神而從天禮者别宜居鬼而從地
故聖人作樂以應天制禮以配地禮樂明備天地官矣
此申言天地序和之意而因明聖人制作之功也敦
和樂貴同也率循也從順也别宜禮尚異也居鬼謂
居其所為亦言循之也官猶位也禮何自而行也自
天高地下各有定位而萬物散殊於其中則為自然
之序而禮制已行矣樂何自而興也自天地之氣流
而不息而萬物合同化生於其間則為自然之和而
樂已興焉春作夏長生物之仁氣也秋斂冬藏成物
之義氣也仁主愛而近於樂義主宜而近於禮樂以
敦厚其和發達乎陽之所生是為率神而從天禮以
辨别其宜安定乎隂之所成是為居鬼而從地故聖
人作樂以應天之生物制禮以配地之成物至於禮
樂之制作既明且備則有以裁成輔相而天地各得
其職矣朱子曰天高地下萬物散殊一段意思極好
非孟子以下所能作其文如中庸必子思之辭盖禮
樂二者就天地言則先禮而後樂惟有序而後和生
焉就天地言則先樂而後禮惟氣和而後物成焉聖
人明於自然之禮樂因隂陽以統形氣始而應之配
之以成位終而官之以成能故曰聖人之道禮樂其
盛矣乎
天尊地卑君臣定矣卑高以陳貴賤位矣動静有常小
大殊矣方以類聚物以羣分則性命不同矣在天成象
在地成形如此則禮者天地之别也地氣上齊天氣下
降隂陽相摩天地相蕩鼓之以雷霆奮之以風雨動之
以四時煖之以日月而百化興焉如此則樂者天地之
和也
此申言禮樂之本於天地也齊讀曰隮升也天尊地
卑則君臣之分定矣卑高陳列則貴賤之體位矣動
静有常則小大之等殊矣天時之方以類而聚地産
之物以羣而分則性命不同矣在天則成象在地則
成形本一氣而兩在而聖人制禮以效之如此則禮
者乃天地之别也地氣上隮天氣下降隂與陽相摩
天與地相蕩鼓以雷霆而發其氣奮以風雨而潤其
形動之以四時之錯行晅之以日月之代明而百物
之化於是乎興焉聖人作樂以法之如此則樂者乃
天地之和也案此本易繫辭傳之文記者引之以發
明禮樂之理非深於道者不能及也
化不時則不生男女無辨則亂升天地之情也
此言禮樂之得失與天地相關結上文以起下文也
升成也樂以敦和故化不時則失其和而不生矣禮
以别宜故男女無辨則失其序而亂升矣盖乖氣致
異天地之情然也張氏曰隨禮樂得失而應之是天
地之情也然樂是氣化故云害物禮是形教故言亂
人陳氏祥道曰化不時則不生以天地明人事也男
女無辨則亂升以人事明天地也
及夫禮樂之極乎天而蟠乎地行乎隂陽而通乎鬼神
窮高極遠而測深厚樂著大始而禮居成物著不息者
天也著不動者地也一動一静者天地之間也故聖人
曰禮樂云
此言禮樂與天地成功之所合也蟠猶結也高遠三
辰也深厚山川也及夫禮樂之既得則和序之理充
塞流行其無顯不至則極乎天而蟠乎地其無幽不
極則行乎隂陽而通乎鬼神其無遠不届而無厚不
入則窮高極遠而測深厚如此則樂著乎乾知大始
之初禮居乎坤作成物之位而著不息者天之運也
著不動者地之處也一動一静如環無端而不可相
離者乃天地間之理也故聖人昭揭以示人必合而
舉之曰禮樂云案禮樂之功用乃聖人所以和同天
人之際而使之無間者也舊注樂著大始著之言處
也樂以和聲都為發揚昭著之意恐不當與下文兩
著字異說也
昔者舜作五弦之琴以歌南風䕫始制樂以賞諸侯故
天子之為樂也以賞諸侯之有德者也德盛而教尊五
穀時孰然後賞之以樂故其治民勞者其舞行綴遠其
治民逸者其舞行綴短故觀其舞知其德聞其諡知其
行也
此言天子作樂以賞諸侯之故也五弦之琴其弦按
五音無文武二弦南風即南風之薰之詩䕫典樂之
官昔者舜作五音之弦為琴以歌南風盖所以法天
地之仁氣也於是䕫承其意而為之制樂以賞諸侯
故天子之為樂非但宣吾心之德而已亦以賞諸侯
之有德者也惟德盛則教道尊嚴有以復民之性五
穀時孰有以遂民之生然後賞之以樂其治民勞者
德薄而舞之行綴遠其治民逸者德盛而舞之行綴
短故觀其舞而知其德猶之聞其諡而知其行也案
鄭注民勞則德薄酇相去遠舞人少也民逸則德盛
酇相去近舞人多也孔疏綴謂酇也盖樂舞在庭庭
之廣狹有定故人少則舞處寬人多則舞處狹也
大章章之也咸池備矣韶繼也夏大也殷周之樂盡矣
此言歴代名樂之義而嘆其盛也咸皆也池施也帝
王之樂各有其義所謂大章者以堯之治光被四表
協和萬邦而章明於天下也所謂咸池者則黃帝之
德開物成務自邇及遠而無不周徧矣所謂韶者以
重華協帝舜能繼紹堯之治也所謂夏者以祗承於
帝禹能光大堯舜之德也至若殷樂大濩周樂大武
則所謂湯武革命順乎天而應乎人者人事之理極
於此矣
天地之道寒暑不時則疾風雨不節則饑教者民之寒
暑也教不時則傷世事者民之風雨也事不節則無功
然則先王之為樂也以法治也善則行象德矣
此言樂理之切於人當法之以成化也往來應期之
謂時多少得所之謂節樂者天地之和也天地之道
有寒暑為一歲之分劑故萬物得寒而成得暑而長
若不得其時則邪氣入而民疾矣風雨為一旦之氣
侯故萬物得風而動得雨而潤若不得其節則沴氣
至而民饑矣故教所以化物是即民之寒暑也教不
時則反以傷世事所以應物是即民之風雨也事不
節則反以喪功然則先王之作樂也法天地之道以
為治也治無不善則民之行皆象君之德矣一說行
是舞行之行即所謂觀舞知德者義亦可通
夫豢豕為酒非以為禍也而獄訟益繁則酒之流生禍
也是故先王因為酒禮壹獻之禮賓主百拜終日飲酒
而不得醉焉此先王之所以備酒禍也故酒食者所以
合歡也樂者所以象德也禮者所以綴淫也是故先王
有大事必有禮以哀之有大福必有禮以樂之哀樂之
分皆以禮終樂也者聖人之所樂也而可以善民心其
感人深其移風易俗故先王著其教焉
此言禮樂之用同歸於正人情也以穀食犬豕曰豢
為酒猶言設酒也一獻士之饗禮綴止也漢志俗字
下有易字夫士行饗禮以豢豕而為酒食其初意非
欲階之禍也而獄訟之興由此益繁則是酒之流弊
生禍也故先王因制為飲酒之禮以節之雖士之饗
禮不過壹獻而賓主亦必百拜使終日飲酒而不得
至醉焉此先王所以豫防縱酒之禍也故酒食者所
以合賓主之歡而非以窮口腹之欲樂以象其德禮
以綴其淫胥此意也凡先王有死喪之大事必有凶
禮以哀之有吉慶之大福必有嘉禮以樂之是哀樂
之分皆以禮終則不淫不傷而樂在其中矣盖樂也
者固聖人之所樂也而推之可以善民心其感人為
甚深其移風易俗為甚易故先王著此以為教焉案
禮以節哀樂之情樂以感人心之善皆所謂教民平
好惡而反人道之正也
夫民有血氣心知之性而無哀樂喜怒之常應感起物
而動然後心術形焉是故志微噍殺之音作而民思憂
嘽諧慢易繁文簡節之音作而民康樂粗厲猛起奮末
廣賁之音作而民剛毅廉直勁正莊誠之音作而民肅
敬寬裕肉好順成和動之音作而民慈愛流辟邪散狄
成滌濫之音作而民淫亂
此申言樂之感人深也志微意細也噍枯殺減嘽寬
慢緩易平起初末終也賁怒氣也肉璧地好璧孔喻
音之圓瑩通滑也狄與逖同遠也成樂之一終也滌
蕩滌濫泛濫也夫民之生也咸有血氣心知兼乎氣
質義理之性而其喜怒哀樂本自無常盖應感之幾
起於物而動然後心術形焉是性之發為情而不容
自已者是故樂之足以感人也志微噍殺之音作而
民亦感之而思憂嘽諧慢易繁文簡節之音作而民
亦感之而康樂粗厲猛起奮末廣賁之音作而民亦
感之而剛毅廉直勁正莊誠之音作而民亦感之而
肅敬寬裕肉好順成和動之音作而民亦感之而慈
愛流辟邪散狄成滌濫之音作而民亦感之而淫亂
矣案樂也者生於人心而又有以感於人心起於風
俗而又有以移乎風俗其道盖相為終始也
是故先王本之情性稽之度數制之禮義合生氣之和
道五常之行使之陽而不散隂而不密剛氣不怒柔氣
不懾四暢交於中而發作於外皆安其位而不相奪也
然後立之學等廣其節奏省其文采以繩德厚律小大
之稱比終始之序以象事行使親疏貴賤長幼男女之
理皆形見於樂故曰樂觀其深矣
此言先王作樂以和天人而後推以教民也度數謂
五聲十二律上下損益之數五常仁義禮知信也密
閉也立之學若樂師掌國學之政大胥掌學士之版
之類立之等若十三舞勺成童舞象之類文采謂五
聲相應若五色成文也繩約也德厚如中庸敦厚崇
禮之厚象猶法也事行如上文宫亂君驕之類樂之
感人如此是故先王之作樂必本於固有之情性稽
諸聲律之度數制以隆殺之禮義合天地生氣之和
道人心五常之行而使其陽動不至於散隂静不至
於密剛氣不至於怒柔氣不至於懾此四者和暢交
於中而發形於外於是宫君商臣角民徵事羽物皆
安其位而不相奪倫也然後推其教以化民成俗立
學以為之地而掌教有官立等以為之法而進學有
序廣其節奏而無缺略省其文采而無紊亂於以繩
民之德厚焉又從而律小大之稱而如宫音之至濁
及羽音之至清整之各得其平比終始之序而自黃
鍾之初九至仲吕之上六聯之各得其次於以象民
之事行焉此所以親疏貴賤長幼男女一切人倫之
理無不形見於樂故古語云樂之所觀者深其信然
矣案安其位以上作樂之本也以下則皆作樂之用
也方氏慤曰親疏言其分貴賤言其位長幼言其序
男女言其情四者皆人之倫而各有理焉唯形容於
樂乃可得而見故曰樂觀其深矣
土敝則草木不長水煩則魚鼈不大氣衰則生物不遂
世亂則禮慝而樂淫是故其聲哀而不莊樂而不安慢
易以犯節流湎以忘本廣則容姦狹則思欲感條暢之
氣而滅平和之德是以君子賤之也
此言亂世之樂與先王之樂相反也感或作蹙若夫
亂世之樂不然如土敝則力盡而草木不長水煩則
流擾而魚鼈不大氣衰則難繼而生物不遂世亂則
無序不和而禮慝而樂淫矣惟樂之淫也故其聲或
哀而外不莊或樂而中不安不莊故慢易以犯節不
安故流湎以忘本廣則嘽緩而容姦狹則急數而思
欲至於感傷條暢之順氣滅熄平和之至德是以君
子賤而不用也方氏慤曰此廣言淫樂之事廣固足
以有容所容者姦聲感人則逆氣應之矣狹固足以
有思所思者樂得其欲則以欲忘道矣
凡姦聲感人而逆氣應之逆氣成象而淫樂興焉正聲
感人而順氣應之順氣成象而和樂興焉倡和有應回
邪曲直各歸其分而萬物之理各以類相動也
此推淫樂和樂之由以起下文也分善惡之分限也
凡樂所由興未有不始於聲與氣之相為感應者故
姦聲感人則逆氣應之逆氣積而成象而淫樂興焉
正聲感人則順氣應之順氣積而成象而和樂興焉
惟倡和各有其應故回邪曲直各歸於其分而萬物
之理亦莫不以類相動也然則君子得不慎其所以
感之者與案淫者和之反也知萬物之理以類相動
則中和位育皆實事矣
是故君子反情以和其志比類以成其行姦聲亂色不
留聰明淫樂慝禮不接心術惰慢邪辟之氣不設於身
體使耳目鼻口心知百體皆由順正以行其義
此言君子内外交養以為作樂之本也反復也物理
以類相動是故君子知志之移於情則反其情之正
以和其志知行之因乎類則比其類之善以成其行
姦聲亂色不使留於聰明淫樂慝禮不使接於心術
惰慢邪辟之氣不使設於身體凡耳目鼻口心知百
體皆由於順正以行其義則志和行成而樂之本立
矣真氏德秀曰君子之所以自養者無他内外交致
其功而已姦聲亂色不留聰明所以養其外也淫樂
慝禮不接心術所以養其内也外無聲色之誘則内
亦正矣内無淫慝之惑則外亦正矣惰慢之氣自内
出者也邪辟之氣自外入者也二者不得設於身體
則外而耳目鼻口四肢百體内而心知皆由順正以
行其義而所以自養者備矣
然後發以聲音而文以琴瑟動以干戚飾以羽旄從以
簫管奮至德之光動四氣之和以著萬物之理是故清
明象天廣大象地終始象四時周還象風雨五色成文
而不亂八風從律而不姦百度得數而有常小大相成
終始相生倡和清濁迭相為經故樂行而倫清耳目聰
明血氣和平移風易俗天下皆寧
此言作樂之事而及其效也五色謂角配青徵配赤
宫配黃商配白羽配黑也八風謂八方之風律謂十
二月之律正北曰廣莫風從黃鍾之律冬至之氣也
東北曰條風從大吕太簇之律大寒驚蟄之氣也正
東曰明庶風從夾鍾之律春分之氣也東南曰清明
風從姑洗仲吕之律穀雨小滿之氣也正南曰景風
從蕤賓之律夏至之氣也西南曰涼風從林鍾夷則
之律大暑處暑之氣也正西曰閶闔風從南吕之律
秋分之氣也西北曰不周風從無射應鍾之律霜降
小雪之氣也度謂律度自一至百言多也數者宫聲
八十一商聲七十二角聲六十四徵聲五十四羽聲
四十八也清謂蕤賓至應鍾濁謂黃鍾至仲吕迭相
為經即禮運還相為宫也清明也作樂之本既立然
後發之以聲音而文之以琴瑟動之以干戚飾之以
羽旄從之以簫管用是昭宣盛德而奮其光輝感通
隂陽而動其和氣贊相生成而著其物理是故其聲
之清明象天其體之廣大象地其序之終始象四時
其節之周還象風雨五色則成文而不亂八風則從
律而不姦百度則得數而有常音之小大相成律之
終始相生倡和清濁更迭而相為經故樂之教行而
倫理咸清以之治己則耳目聰明血氣和平以之治
人則移風易俗天下皆寧而樂之功效極矣案清明
廣大至德之光也終始周旋四氣之和也五色成文
以下萬物之理也推其效至於天下皆寧亦祗以得
其情性之正而已
故曰樂者樂也君子樂得其道小人樂得其欲以道制
欲則樂而不亂以欲忘道則惑而不樂是故君子反情
以和其志廣樂以成其教樂行而民鄉方可以觀德矣
此總結上文而又以起下文也方猶道也君子脩身
以養和作樂以宣化如此故曰樂者生於人心之所
樂也而所以為樂者不同君子則樂得其道小人則
樂得其欲惟以道制欲則和樂而不至於亂若以欲
忘道則惑溺而終於不樂是故君子反情之正以和
其志而立樂之本廣樂之理以成其教而達樂之用
至於樂教既行民知鄉道而君子之德可以觀矣程
子曰人雖不能無欲然當有以制之無以制之而惟
欲之從則人道廢而入於禽獸矣
日講禮記解義卷四十一
