欽定四庫全書
日講禮記解義卷八
檀弓上
曾子弔於負夏主人既祖填池推柩而反之降婦人而
后行禮從者曰禮與曾子曰夫祖者且也且胡為其不
可以反宿也從者又問諸子游曰禮與子游曰飯於牖
下小斂於尸内大斂於阼殯於客位祖於庭葬於墓所
以即遠也故喪事有進而無退曾子聞之曰多矣乎予
出祖者
此言反柩之失禮也負夏衛地祖謂移柩車去載處
為行始也填池鄭注作奠徹謂徹祖奠也多猶勝也
曾子弔於負夏時主人既祖柩車南出婦人自堂降
階而祖奠設於柩車西矣因榮曾子之來遂徹奠推
柩而反還階間於婦人之以柩反而升堂者復降之
而後行受弔之禮此蓋示死者將出遇賓而反疑亦
事死如生之意也從者問曰禮與曾子曰夫祖者且
也且則未成行何為其不可以反宿也從者又問於
子游曰禮果若是與子游曰喪有常禮飯含則於西
室牖下小斂在戶内大斂在東階殯於西階祖於祖
廟之中庭而後葬於墓以次漸遠故喪事有進前而
往無退後而還若之何推柩而反之也曾子聞之乃
曰多矣乎勝於我之所說出祖者陸氏佃曰池殯坎
也既祖則填之孔叢子埋柩謂之肂肂坎謂之池胡
氏銓曰池以竹為之喪行之飾填與縣同魚以實之
謂將行也案諸經無以殯肂為池者又飾柩一池在
祖奠前胡氏移之既祖後亦非且填亦不可訓為縣
也仍依鄭注為是
曾子襲裘而弔子游裼裘而弔曾子指子游而示人曰
夫夫也為習於禮者如之何其裼裘而弔也主人既小
斂祖括髮子游趨而出襲裘帶絰而入曾子曰我過矣
我過矣夫夫是也
此言同弔異服之事禮有得失也袒露臂也夫夫上
語辭下指子游弔喪之禮於主人之變服不變服也
有辨乃曾子襲裘子游裼裘皆在未變服之前曾子
但知臨喪去飾因以子游之裼裘為非指而示人曰
夫夫也是宿昔所稱嫻習於禮者如之何其竟裼裘
而弔也迨主人既小斂變服而袒以麻括髮子游於
是趨而出襲裘帶絰而復入曾子見之爽然自失曰
是我之過矣是我之過矣夫夫之裼裘誠是也案禮
主人未變服弔者服朝服羔裘玄冠緇衣以裼之此
裼裘而弔是也主人既變服弔者服朝服以衣襲之
加武以絰友則加以帶此襲裘帶絰是也蓋喪事為
凶始死則尚從吉所以曾子子游之弔因之而異張
子云曾子子游皆聖門高弟其分契與常人殊使一
人失禮必面相告豈有私指示於人而不告之者謂
此一叚為可疑故盡信乎記者常失之
子夏既除喪而見予之琴和之而不和彈之而不成聲
作而曰哀未忘也先王制禮而弗敢過也子張既除喪
而見予之琴和之而和彈之而成聲作而曰先王制禮
不敢不至焉
此言除喪與琴之事善其各中於禮也子夏既除喪
而見於孔子予之琴以散其哀子夏和之而不調彈
之而不終曲起而曰哀未忘也以先王所制之禮有
弗敢過也子張既除喪而見於孔子予之琴以散其
哀子張和之而調彈之而終曲起而曰喪之除也於
先王所制之禮不敢不至焉案四制祥之日鼓素琴
示民有終也商也哀有餘而不敢過乎禮師也哀適
至而不敢不及乎禮是皆能以禮自制者也
司宼惠子之喪子游為之麻衰牡麻絰文子辭曰子辱
與彌牟之弟游又辱為之服敢辭子游曰禮也文子退
反哭子游趨而就諸臣之位文子又辭曰子辱與彌牟
之弟游又辱為之服又辱臨其喪敢辭子游曰固以請
文子退扶適子南面而立曰子辱與彌牟之弟游又辱
為之服又辱臨其喪虎也敢不復位子游趨而就客位
此言子游以非禮之服正惠子之失也司宼惠子衛
大夫名蘭文子惠子弟名木即彌牟皆靈公孫牡麻
絰以雄麻為絰司宼惠子之喪子游與惠子為友宜
著弔服加緦麻帶絰而已子游為之麻衰牡麻絰是
齊衰之服也蓋惠子廢適子虎而立庶子故子游特
為非禮之服以譏之文子辭曰子辱與彌牟之弟游
又辱為之重服敢辭子游答曰是禮也文子不覺其
譏退而反哭於喪次子游趨而就家臣之位文子又
辭曰子辱與彌牟之弟游又辱為之重服而又辱臨
其喪敢辭子游曰固以請於是文子悟其意退扶適
子虎正喪主之位而言曰子辱與彌牟之弟游又辱
為之重服而又辱臨其喪虎也敢不復位以承子之
志子游於是趨而就客位從禮之正也案子游重為
之服卑為之趨自為非禮而因以正人之非禮與檀
弓問公儀仲子立孫之事同皆所以行權權而不失
其正於禮固不為無補矣
將軍文子之喪既除喪而后越人來弔主人深衣練冠
待于廟垂涕洟子游觀之曰將軍文氏之子其庶幾乎
亡於禮者之禮也其動也中
此言除喪受弔而能中乎禮之變也將軍文子即彌
牟主人謂其子簡子瑕也深衣既祥之麻衣練冠未
祥之練冠廟神主所在也自目曰涕自鼻曰洟將軍
文子之喪既除喪矣而越人來弔遠而後至也維時
主人著深衣首練冠不純吉亦不純凶也待於廟不
復迎賓也不哭而垂涕洟哀之時已過而哀之情未
忘也子游觀之而歎曰將軍文氏之子其庶幾乎亡
於禮者之禮也無此禮而為之禮其舉動也中乎節
矣案禮雖制於先王而可以義起義所以權乎禮之
變變而不失其節者也禮無弔人於除喪後者亦無
除喪後受人弔者文子之子庶幾其當於義矣
幼名冠字五十以伯仲死諡周道也絰也者實也掘中
霤而浴毁竈以綴足及葬毁宗躐行出于大門殷道也
學者行之
此言殷周異尚之事學禮者各有所本也禮有殷周
之不同幼則稱名冠則稱字五十服官則專稱伯仲
既死則稱諡此周道也麻在首曰絰絰也者明孝子
有忠實之心也人死則掘室中之地作坎以牀架其
上浴尸令浴汁入坎中又用毁竈之甓連綴其足令
直可著屨及葬而柩出則毁廟門西邊之牆踐行神
之壇出於大門如生時為壇告神而出之事此殷道
也凡若此者學者其行之方氏慤曰生以文為尚故
名字之制學禮者行周道死以質為尚故喪葬之制
學禮者行殷道
子柳之母死子碩請具子柳曰何以哉子碩曰請粥庶
弟之母子柳曰如之何其粥人之母以葬其母也不可
既葬子碩欲以賻布之餘具祭噐子柳曰不可吾聞之
也君子不家於喪請班諸兄弟之貧者
此言治喪循理之事也子柳子碩兄也具謂噐物粥
謂嫁之也布錢也班猶分也子柳之母死子碩請治
喪事合用之噐物子柳曰無其財何以為用哉子碩
曰請粥庶弟之母子柳曰人孰不孝其母奈何粥人
之母以葬吾母也不可既葬畢子碩又欲以賻錢之
餘者具祭享之噐子柳曰不可是因親喪以為利也
吾聞之君子不家於喪請以喪事之餘分諸兄弟之
貧不自立者案喪具稱家有無若粥人之母以葬其
母欲盡乎孝而實非孝也無田禄者不設祭噐若以
賻布之餘具之欲盡乎敬而實非敬也如子柳者其
知禮矣乎
君子曰謀人之軍師敗則死之謀人之邦邑危則亡之
此言謀事者當以危敗自戒也聞之君子曰謀人之
軍師以制勝也故敗則與之俱死謀人之邦邑以圖
存也故危則與之俱亡夫惟有死之亡之之心而後
能豫善其謀是故任大事者立大節者也
公叔文子升於瑕丘蘧伯玉從文子曰樂哉斯丘也死
則我欲葬焉蘧伯玉曰吾子樂之則瑗請前
此言徇己害人之事而得風刺之正也公叔文子名
拔蘧伯玉名瑗皆衛大夫公叔文子升於瑕丘之上
時伯玉從之遊文子曰樂哉斯丘也今我遊於斯死
則欲葬於斯焉蘧伯玉曰吾子而誠樂之則瑗請前
行以去子矣蓋不欲與聞其事又不欲直指其非故
微言以示諷也案公叔文子固當日所謂時然後言
樂然後笑義然後取者乃即一事以觀而已見其言
非所言樂非所樂取非所取矣孔子曰其然豈其然
乎蓋知文子之未聞乎道也
弁人有其母死而孺子泣者孔子曰哀則哀矣而難為
繼也夫禮為可傳也為可繼也故哭踊有節
此言過哀之宜有節也弁地之人有其母死而泣若
孺子聲無節者孔子聞之曰居母之喪固以哀為主
矣然哀而過焉抑恐繼之者之難也夫所貴乎禮者
前者為其可傳後者為其可繼故哭踊皆有節若無
節則不可傳而繼矣案雜記曾申問於曾子曰哭父
母有常聲乎曰中路嬰兒失其母何常聲之有義與
此異者孔氏謂曾子所言是始死之時悲哀志懑未
可為節此之所言在襲斂之後可以禮制也
叔孫武叔之母死既小斂舉者出戶出戶袒且投其冠
括髮子游曰知禮
此記武叔失禮之事也武叔名州仇遭喪者小斂畢
主人於戶内袒括髮乃徹帷奉尸夷於堂蓋為欲奉
尸故祖而括髮是袒括髮當在小斂之後奉尸夷於
堂之前也乃叔孫武叔之母死既小斂舉者皆出戶
矣既出戶乃袒且投其冠而括髮是失哀節也子游
以為知禮殆反言以嗤之與案上出戶謂舉尸者下
出戶謂武叔也陳氏澔改上戶字為尸非是
扶君卜人師扶右射人師扶左君薨以是舉
此言親臣之有常職也卜當為僕左右左體右體也
周禮大僕掌正王之服位射人掌公卿大夫之位及
王舉動悉随之遇君有疾必資扶助則卜人之長扶
其右射人之長扶其左不幸而君薨仍以是人遷尸
以其為平日親近之人不忍變也案游氏桂曰古者
宫中之治總以大宰參以六卿人君出入起居常從
事於禮故疾病死喪内之人不得與焉所以防微杜
漸者如此則夫在寢在朝日於君之左右而為卜人
射人之師者平時之不可不慎其選也亦明矣
從母之夫舅之妻二夫人相為服君子未之言也或曰
同爨緦
此言相為服之事而推乎禮之變也從母母之姊妹
舅母之兄弟夫音扶二夫人猶言此二人也從母之
夫與謂吾從母之夫者舅之妻與謂吾舅之妻者此
二人相為服是禮之所無故君子未之言也或以為
既同爨而食合有緦麻之親此亦原其情之不可已
蓋禮之變焉耳案張子曰此是甥自幼居於從母之
家或舅之家孤稚恩飬直如父母不可以無服所以
為此服也非是從母之夫與舅之妻相對為服朱子
曰先王制禮父族四故由父而上為從曾祖服緦麻
姑之子姊妹之子女子子之子皆由父而推之也母
族三母之父母之母母之兄弟恩止於舅故從母之
夫舅之妻皆不為服推不去故也張子朱子之言深
得禮意
喪事欲其縱縱爾吉事欲其折折爾故喪事雖遽不陵
節吉事雖止不怠故騷騷爾則野鼎鼎爾則小人君子
蓋猶猶爾
此言吉凶之異而君子得行禮之中也縱縱急貎折
折止貎騷騷謂太疾鼎鼎謂太舒猶猶則疾舒之中
也喪事主哀不尚脩飾欲其急而趨事則縱縱爾吉
事主敬不宜率略欲其緩而合禮則折折爾故喪事
雖遽而不至於陵節吉事雖止而不至於怠慢若遽
而無序則騷騷爾而近於野若止而不前則鼎鼎爾
而類於小人君子則不然不太疾不太舒蓋見其猶
猶爾案游氏桂曰君子處吉凶之際以失禮為懼故
疾徐之節常得其中然非素範於禮臨事未有不失
之過與不及者容貎儀度夫豈細故哉
喪具君子耻具一日二日而可為也者君子弗為也
此言君子愛親之心也喪具棺衣之屬喪具所以厚
終而君子以悉具為耻故一日二日之間可以猝辦
者君子弗豫為也案王制有曰六十歲制七十時制
八十月制九十日脩蓋慮倉猝之變致有送死之憾
耳若一日二日可為之物而無不為是不以久生期
其親非孝子之道也
喪服兄弟之子猶子也蓋引而進之也嫂叔之無服也
蓋推而遠之也姑姊妹之薄也蓋有受我而厚之者也
此言喪服輕重之義也喪服所以表哀哀有淺深故
服有輕重己子期兄弟之子當降服大功今乃服期
蓋以恩為可親引而進之也昆弟相為服期其妻應
降服大功今乃無服蓋以義為可嫌推而遠之也姑
姊妹在室與兄弟姪皆不杖期出適則皆降服大功
而從其薄者蓋以其夫為之杖期有受我而厚之者
也程子曰其夫屬乎父道者妻皆母道也其天屬乎
子道者妻皆婦道也上有父有母下有子有婦伯父
叔父父之屬也伯母叔母則母之屬故服與伯父叔
父同兄弟之子子之屬也兄弟之子之婦則婦之屬
故服與兄弟之子同若兄弟則己之屬也難以妻道
屬其嫂此古者所以無服只為無屬今之有服亦是
豈有同居之親而無服者蓋禮以義起若繼父之同
居者甥於從母之夫舅之妻同爨者皆為之服則嫂
叔之服小功今雖異古其義一也案周道親親至重
者莫如兄弟兄弟之子進而為期其服同於子父之
兄弟進而為期其服同於祖父故曰死喪之威兄弟
孔懷
食於有喪者之側未嘗飽也
此言臨喪之哀心不在乎食也有喪者以哀為本故
臨喪必助其哀食於其側未嘗飽也案有喪而執其
役不食則廢事飽食則忘哀皆非禮也或曰食字上
疑脫孔子字
曾子與客立於門側其徒趨而出曾子曰爾將何之曰
吾父死將出哭於巷曰反哭於爾次曾子北面而弔焉
此言旅次聞喪之禮也其徒謂客之旅曾子與客立
於門側見客之從者疾趨而出曾子問曰爾今將安
之曰聞吾父死將出哭於巷因命之曰爾還哭於爾
所次舍之處其可矣於是曾子自居北面而以賓禮
弔之焉案禮館人使專之若其自有然又士喪禮主
人西面其賓在門東北面蓋同國之賓則然曾子既
許其反哭於次因以同國賓禮弔之爾次徒之室不
於客之正室客非喪主亦避尊也
孔子曰之死而致死之不仁而不可為也之死而致生
之不知而不可為也是故竹不成用瓦不成味木不成
斵琴瑟張而不平竽笙備而不和有鐘磬而無簨虡其
曰明噐神明之也
此言送死之事當以神明之道求之也之往也謂以
物往送死者也味當作沬謂黑光之沬也簨虡懸鐘
磬之格横曰簨直曰虡孔子曰死生亦大矣惟明乎
死生之理者而後可與言仁知若往送死者而極以
死者之禮待之是無愛親之心不仁而不可為也往
送死者而極以生者之禮待之是無燭理之明不知
而不可為也故古人送死未嘗不備物而不必其適
於用竹噐則編而無縢緣瓦噐則粗而無光澤木噐
則樸而無雕斵琴瑟雖張而不平調竽笙雖備而不
和協雖有鐘磬無簨虡以為懸掛其謂之明噐者乃
先王酌於有知無知之間而以神明之道待之也案
死生不異者雖人子不忍忘其親之情而事生事死
終不可以無辨惟神而明之斯仁知之理盡矣
有子問於曾子曰問喪於夫子乎曰聞之矣喪欲速貧
死欲速朽有子曰是非君子之言也曾子曰參也聞諸
夫子也有子又曰是非君子之言也曾子曰參也與子
游聞之有子曰然然則夫子有為言之也曾子以斯言
告於子游子游曰甚哉有子之言似夫子也昔者夫子
居於宋見桓司馬自為石椁三年而不成夫子曰若是
其靡也死不如速朽之愈也死之欲速朽為桓司馬言
之也南宫敬叔反必載寶而朝夫子曰若是其貨也喪
不如速貧之愈也喪之欲速貧為敬叔言之也曾子以
子游之言告於有子有子曰然吾固曰非夫子之言也
曾子曰子何以知之有子曰夫子制於中都四寸之棺
五寸之椁以斯知不欲速朽也昔者夫子失魯司宼將
之荆蓋先之以子夏又申之以冉有以斯知不欲速貧
也
此明聖人言各有當而非智足知聖者不能知也喪
謂失位桓司馬名魋敬叔即南宫縚也有子問於曾
子曰汝聞失位去國之禮於夫子乎曰聞之矣失位
則欲速貧既亡則欲速朽有子曰貧朽非人所欲是
非君子之言也曾子曰參乃聞之夫子也有子又曰
是固非君子之言也曾子曰參蓋與子游共聞之有
子曰然然則夫子非徒言必有所為而發也曾子因
以有子之言告子游子游曰甚哉有子之言似夫子
也昔者夫子居宋見桓司馬豫為石椁功至三年而
猶不成夫子曰若是其費而無益也轉不知速朽之
為愈也死之欲速朽為桓司馬一人言之也南宫敬
叔既失位去魯比其反也必載寶以朝君夫子曰若
是其賄而求得也轉不如速貧之為愈也喪之欲速
貧殆為敬叔一人言之也曾子爰以子游之言告有
子有子曰然吾固知非夫子之言也曾子曰子何以
知之有子曰夫子為中都宰為民定制用四寸之棺
五寸之椁而務從其厚以斯知不欲速朽也昔者夫
子失魯司宼將應昭王之聘而適荆蓋曾先以子夏
又使冉有相繼而往期於見用以斯知不欲速貧也
案人之生死有分而得喪無常若肆其侈心而至傷
財肆其利心而至害義誠為君子所深嫉然欲其速
朽欲其速貧抑又非情理之常有子聞曾子之所聞
既以為有為而發復證以中都之荆兩事可謂智足
知聖矣
陳莊子死赴於魯魯人欲勿哭繆公召縣子而問焉縣
子曰古之大夫束脩之問不出竟雖欲哭之安得而哭
之今之大夫交政於中國雖欲勿哭焉得而勿哭且臣
聞之哭有二道有愛而哭之有畏而哭之公曰然然則
如之何而可縣子曰請哭諸異姓之廟於是與哭諸縣
氏
此言哭鄰國臣之事見禮所由變也陳莊子陳恆之
孫名伯問遺也齊大夫陳莊子死赴告於魯君無哭
鄰國大夫之禮魯人議欲勿哭繆公疑而不决問於
縣子縣子對曰古之為大夫者外無私交即束脩之
微不越竟而問遺是故死不相赴雖欲哭之安得而
哭之若今之大夫既專盟會之事而與國君相交接
雖欲勿哭將安得而勿哭乎且臣聞之哭有二道焉
有愛而哭之者義出於不能已也有畏而哭之者勢
出於不得已也公曰然然則當如何縣子曰於異姓
之赴者而哭其哭諸異姓之廟焉而可於是遂哭諸
縣氏以其為禮所由起也案春秋之世政在大夫既
君弱而臣強又齊強而魯弱故於陳氏不惟生畏之
而死亦畏之其哭諸異姓之廟者以哭其非所當哭
之人故哭於非所當哭之地蓋周禮之衰而世變為
之也
仲憲言於曾子曰夏后氏用明噐示民無知也殷人用
祭噐示民有知也周人兼用之示民疑也曾子曰其不
然乎其不然乎夫明噐鬼噐也祭噐人噐也夫古之人
胡為而死其親乎
此言送終之噐各有因時之制也仲憲孔子弟子原
憲名思古謂夏時也仲憲嘗言於曾子曰三代之送
葬也制噐不同而各有其義夏后氏所用則為明噐
蓋示民以死者之無知也殷人所用則為祭噐蓋示
民以死者之有知也周人則明噐祭噐兼而用之蓋
不以為有知亦不以為無知示民疑也曾子重言以
非之曰其不然乎其不然乎夫明噐不可用鬼噐也
祭噐適於用人噐也因時定制故殷異於夏若謂示
民無知而用明噐夫古之人胡為而有死其親之心
以出於此乎案文質之尚三代不相襲即送葬亦可
見也若如憲言則夏用鬼噐有致死之不仁殷用人
噐有致生之不智二者胥失其義矣曾子深譏示民
無知之說而不及於殷則以不忍死其親者人之同
心其失尤為易曉也
公叔木有同母異父之昆弟死問於子游子游曰其大
功乎狄儀有同母異父之昆弟死問於子夏子夏曰我
未之前聞也魯人則為之齊衰狄儀行齊衰今之齊衰
狄儀之問也
此言同母異父昆弟之服而禮之難得其正也公叔
木即公叔戍衛公叔文子之子公叔木有同母異父
之昆弟死未知所服以問子游子游以喪服無文而
疑辭以答之曰其大功九月乎又狄儀有同母異父
之昆弟死亦以其服問於子夏子夏曰凡服俱有定
制子之所問則我未之前聞也若齊衰之服魯人行
之久矣狄儀於是乎行齊衰記者因言今之服齊衰
蓋自狄儀之問也案家語邾人有同母異父之昆弟
死因顔克問於孔子子曰同居繼父則從為之服不
同居繼父且無服况其子乎是聖人固有定論矣魏
高堂隆曰聖人制禮外親不過緦殊異内外之明理
也外祖父母以尊加從母以名加皆小功舅緦而已
同母異父之昆弟異族無屬於禮不當有服即同居
亦當從同爨緦之例無緣大功乃重於外祖父母也
張子則曰狄儀服之齊衰是與親兄弟之服同知母
而不知父或以為大功者亦似太過以小功服之可
也合而觀之當以孔子言無服為正
子思之母死於衛柳若謂子思曰子聖人之後也四方
於子乎觀禮子蓋慎諸子思曰吾何慎哉吾聞之有其
禮無其財君子弗行也有其禮有其財無其時君子弗
行也吾何慎哉
此言為出母嫁之喪行禮之事也子思之母死於衛
衛人柳若謂子思曰喪服禮之大者子乃聖人之後
也四方將視子以為法焉子蓋慎於禮而行諸子思
曰吾何慎哉吾聞之制之所得為者禮也力之所能
辦者財也勢之所可行者時也有禮而無財君子弗
行也有禮有財而無時君子弗行也吾將何慎哉案
儀禮父卒繼母嫁從為之服王氏肅曰從乎繼母而
寄育則為服不從則不服鄭注云嫁母齊衰期蓋誤
觧喪服經繼母從字而繆也子思之母嫁於庶氏則
不當有服而難以斥言故寬其辭而再言君子弗行
也以曉柳若也
縣子瑣曰吾聞之古者不降上下各以其親滕伯文為
孟虎齊衰其叔父也為孟皮齊衰其叔父也
此言古者不降服之事也縣子名瑣滕伯名文古謂
殷時縣子瑣曰周之禮以貴降賤以適降庶而殷以
上雖貴不降賤惟上下各以其親耳上謂從祖從父
之屬下謂從子從孫之屬蓋各随本服而為之服也
嘗考之滕伯文矣為孟虎服齊衰以虎為其叔父也
為孟皮服齊衰以已為其叔父也此所謂各以其親
者案略爵而專稱孟虎孟皮明非諸侯大夫尊同者
也鄭注上不降遠下不降卑故兩舉以盡其義馬氏
謂滕伯為二孟叔父吳氏謂二孟為滕伯叔父皆非
是
日講禮記解義卷八
