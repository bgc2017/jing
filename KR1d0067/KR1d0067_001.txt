欽定四庫全書
日講禮記解義卷一
禮者所以經天地理人倫皆人性所固有而非偽貌
飾情之具也原其所起則高卑定位而禮立焉萬物
散殊而禮行焉聖人循天秩之自然而制為冠婚喪
祭朝聘燕饗鄉射之禮以行君臣父子兄弟夫婦朋
友之義凡所為脩身齊家治國平天下之道未有外
於此者粤自唐虞以至三代遞有損益而於周為盛
盖周公輔成王致太平述文武之德監夏商之尚以
制為禮郁郁乎文故孔子曰吾從周今所傳周禮儀
禮盖其遺也迨周末文勝正禮浸失於是孔門七十
二子之徒或錄舊禮之義或錄變禮所由以為之記
繼遭秦火禮益散亡至漢武帝時周禮雖得自河間
獻王未有傳習之者惟儀禮則傳於漢初高堂生以
授蕭奮蕭奮授孟卿孟卿授后蒼后蒼授戴德戴聖
二戴因習儀禮而錄禮記大戴氏以所得先儒所記
禮書百餘篇刪存八十五小戴氏又增損為四十三
以曲禮檀弓雜記分上下後馬融傳小戴之學增以
月令明堂位樂記總四十九篇則今之禮記是也昔
人嘗論禮記雜出於諸儒不能悉得聖人之旨文義
頗多牴牾然河南程子則謂其傳聖門之緒餘及格
言甚多如樂記學記大學之類無可議者檀弓表記
坊記之類亦有至理王制禮運禮器多傳古意横渠
張子謂出於聖門二三子之傳惟講解各異故辭命
不能無害至如禮文不可不信新安朱子謂周官一
書固為禮之綱領至其儀法度數則儀禮乃其本經
而禮記郊特牲冠義等篇乃其義疏然則禮記之與
周禮儀禮相為表裏輔翼而行也久矣今考本文自
大學中庸既經程朱表章列於四書其四十七篇雖
容有漢儒附會宜於精擇者而其為聖賢之格言先
王之遺制則無一而不本於人性之固有因天秩之
自然返而求之自學者以至聖人自一身以及天下
胥受治焉可以其為形器之粗而略之哉
曲禮上
曲禮者古禮經之篇名後人以編簡多故分上下案
禮器有云經禮三百曲禮三千鄭氏康成等曰經禮
即周禮曲禮即儀禮而朱子以為經禮乃今之儀禮
則以儀禮為曲禮者未可從矣呂氏大臨曰節文之
不可變者為經即今所傳之儀禮其篇末稱記者記
禮之變節為曲禮而朱子以為儀禮中亦自有變則
專以曲禮為變禮者又未可從矣吳氏澄曰曲者一
偏一曲之謂曲禮盖謂禮之小節雜事而非大體全
文其為委曲曲折之解者亦非也
曲禮曰毋不敬儼若思安定辭安民哉
此述古曲禮之言以見主敬為行禮之本也敬者主
一無適之謂曲禮有曰學以禮為先禮以敬為本凡
身之所處必毋一時一事之不敬而後此中有主其
見於外者必儼然而若思焉安定乎其辭焉以是而
臨民則安民之效豈外是哉案開宗明義即揭以毋
不敬一言不惟可貫全書而幷可該聖學若堯之欽
明舜之溫恭湯之聖敬日躋文王之緝熙敬止無非
是者程子曰毋不敬儼若思安定辭安民哉君德也
君德即天德也張子曰事主於敬則無過舉也動容
貌正顔色出辭氣則民可望而知也學者必自此推
類朱子曰毋不敬是統言主宰處儼若思敬者之貌
安定辭敬者之言安民哉敬者之效也眞氏德秀曰
凡四言而脩身治國之道略備其必聖賢之遺言與
敖不可長欲不可從志不可滿樂不可極
此言以禮節情之學也夫人情之易流也甚矣是故
敖當戒而不可長也欲當窒而不可從也志宜廣而
不可滿也樂宜節而不可極也盖理涵於心而心麗
於氣苟任其發而流焉則微者愈微而危者愈危矣
其在聖人能以敬勝無慮乎敖之長也能以義勝無
慮乎欲之從也所見者大無慮乎志之滿也所得者
眞無慮乎樂之極也下此則當戒其已甚故必以禮
節之朱子曰敖不可長以下不知何書語又自為一
節皆禁戒之詞
賢者狎而敬之畏而愛之愛而知其惡憎而知其善積
而能散安安而能遷
此即賢者以示人平情之用崇德之方也賢者之心
公而明故於所狎而能敬之於所畏而能愛之愛焉
而又知其惡憎焉而又知其善積之厚而能散以與
人安所安而能遷以從義此皆人所宜法也朱子曰
六句文義大同皆蒙賢者二字為文言皆衆人所不
能唯賢者乃能之耳舊注非是
臨財毋苟得臨難毋苟免很毋求勝分毋求多
此言利害之機而欲人審於所處也趨利避害雖人
之情而必有義焉故財者人所欲也臨財必審其當
得與否而毋苟得難者人所畏也臨難必審其當免
與否而毋苟免很者與人争者也孰不好勝而我則
毋求其勝分者與人共者也孰不貪多而我則毋求
其多以是而省身克己斯義不可勝用矣案為得為
免起於一念之苟遂至無地以自處為勝為多起於
一念之求遂至無地以處人然則人之所以居心御
境者無他亦惟無所苟焉無所求焉而已矣積而充
之則毋苟得者一介不取可也毋苟免者守死善道
可也毋求勝者犯而不校可也毋求多者素位而行
不願乎外可也
疑事毋質直而勿有
此言質疑者貴乎虚心也朱子謂兩句湏連說疑事
毋質即少儀所謂毋身質言語也人苟有所疑於其
事而就正於人則毋得執一成說以為斷但直陳所
見聽彼決擇而勿專務強辨據而有焉庶不至於偏
蔽而疑可釋矣案直而勿有即是申說毋質之意所
以虚心而求盡乎事物之理也
若夫坐如尸立如齊
此言坐立之法也注以夫為丈夫之事朱子曰劉原
父云大戴禮曾子事父母篇曰孝子惟巧變故父母
安之若夫坐如尸立如齊弗訊不言言必齊色此成
人之善者也未得為人子之道也此篇盖取彼文而
若夫二字失於刪去人不可以斯湏而不敬故一坐
也如尸焉一立也如齊焉盖人心之所甚嚴莫嚴於
祭祀程子謂如尸如齊所以飬其志者是也
禮從宜使從俗
此言行禮之貴於時中也禮非以強世必從乎宜使
非以自專必從乎俗應氏鏞曰大而百王百世質文
損益之時小而一事一物泛應酬酢之節又曰五方
皆有性千里不同風若失宜而違俗則非所以為禮
非所以為使矣
夫禮者所以定親疏決嫌疑别同異明是非也
此言禮之用至切於人也夫禮者本乎天秩而周於
民用倫有親疏以此定之如五服有精粗重輕之類
是也情有嫌疑以此決之如男女不親授受嫂叔不
通問之類是也事有同異以此别之如車服器用之
有等殺鼎俎籩豆之有竒耦之類是也理有是非以
此明之如冕純從衆拜上違衆之類是也案此節盖
通五禮而言疏列五服之内大功以上諸條特以服
制例之耳陳氏澔引之不詳學者因以此節專為喪
禮而𤼵誤矣吳氏澄曰定親疏禮之仁也決嫌疑禮
之義也别同異禮之禮也明是非禮之智也統言之
只是一禮細分之便屬四德存乎善會而已
禮不妄說人不辭費禮不踰節不侵侮不好狎
此言禮有至正之則也說悦同人能得乎禮之至正
不惟有以自處亦並有以處人是故容止取其可觀
不至佞媚而妄以說人也言語取其可信不至煩易
而辭費也又且持躬必謹不至侈而踰節接物必恭
不至傲而侵侮與人必莊不至慢而好狎也盖禮之
於情也猶坊之於水也能約其情而無諂無驕則於
禮也其庶矣
脩身踐言謂之善行行脩言道禮之質也
此言行禮之本也君子學禮匪直以外之文而已必
也脩身以踐其言斯慥慥篤實而可謂之善行矣惟
行無不脩而言合於道乃禮之本質也盖質者文之
所傅以立也禮必以忠信為質故曰苟非其人道不
虛行
禮聞取於人不聞取人禮聞來學不聞往教
此言禮在自重也學問之道固當無我然又不可不
重其在我禮聞見取於人不聞引取人也所以然者
禮聞人之來學不聞我之往教也案舊說上以為仕
言下以為學言朱子曰此雖兩節其實互明一事今
從之
道德仁義非禮不成教訓正俗非禮不備分争辨訟非
禮不決君臣上下父子兄弟非禮不定宦學事師非禮
不親班朝治軍涖官行法非禮威嚴不行禱祠祭祀供
給鬼神非禮不誠不莊是以君子恭敬撙節退譲以明
禮
此言君子所以重禮之故也撙節裁抑之意禮體事
而無不在是故愛為仁宜為義行仁義而有得為道
德苟非禮則無以主乎敬而不可得而成矣身為教
言為訓用教訓以正民俗苟非禮則無以善其規而
不可得而備矣争有曲直之分訟有是非之辨苟非
禮則無以折其中而不可得而決矣君臣上下主乎
義父子兄弟主乎恩苟非禮則無以明其分而不可
得而定矣或宦或學以事其師非禮則情文扞格而
不相親矣班朝治軍涖官行法非禮則體統陵替而
威嚴不行矣禱祠祭祀以供給乎鬼神非禮則精神
渙散而不誠不莊矣是以君子必務為恭敬撙節退
譲以明禮禮之既明所以内而脩身外而治人幽而
事神無不各盡其道也呂氏祖謙曰此只是一禮字
孝經只是一孝字此類湏參求其所以然案恭敬以心
言撙節以事言退譲以儀言凡皆禮之實恭敬為本
撙節退譲為用
鸚鵡能言不離飛鳥猩猩能言不離禽獸今人而無禮
雖能言不亦禽獸之心乎夫惟禽獸無禮故父子聚麀
是故聖人作為禮以教人使人以有禮知自别於禽獸
此原禮所由始也人之血氣嗜慾視聽食息與禽獸
異者無幾特禽獸之言與人異耳然鸚鵡能為人言
終不離乎飛鳥猩猩能為人言終不離乎禽獸者以
其不知有禮也人若無禮則口雖能言不亦猶然禽
獸之心乎夫禮之大端以倫理為重惟禽獸無禮故
至父子聚麀聖人憂人之或淪於禽獸也是故作而
在上制為禮以教人使人知有禮而自别於禽獸此
人道所由立也案天地之性人為貴知有禮而允蹈
焉所謂明於天性知自貴於物也
大上貴德其次務施報禮尚往來往而不來非禮也來
而不往亦非禮也
此言禮之因時而起也禮以時為大人知禮至三王
而備而不知其因時制禮有不得不然之故焉當三
皇五帝在上風氣渾樸以德為先但貴德之及人而
已次若三王之世風氣漸開其時之人務施而亦務
報故先王因人情以制禮而所尚在於往來若往施
而不來報彼則非禮來施而不往報此則非禮均非
所以為交際之道也案此非重德而輕報施如老氏
之見也盖德不務報而禮則以報施為主使人亹亹
而不倦故曰禮得其報則樂又曰報者天下之利也
利在天下而教實本於三王要亦因乎人情之自然
也
人有禮則安無禮則危故曰禮者不可不學也夫禮者
自卑而尊人雖負販者必有尊也而况富貴乎富貴而
知好禮則不驕不盈貧賤而知好禮則志不懾
此言禮之所係至重無人而不當學也人莫不喜安
而惡危有禮則受益而安矣無禮則招損而危矣故
禮不可不學也夫禮必自卑而尊人以逹此心之恭
敬是心也人皆有之雖負販至微當勞役之際猶必
有所尊焉而相譲於路况等而上之為富貴人乎故
富貴而知好禮則不至於驕盈貧賤而知好禮則志
不至於懾禮逹分定而或慮其不安者未之有也案
人之氣盈與氣歉者志不立也若惟禮是好則内重
外輕而御境有權所以利用安身者在是矣
人生十年曰幼學二十曰弱冠三十曰壯有室四十曰
強而仕五十曰艾服官政六十曰耆指使七十曰老而
傳八十九十曰耄七年曰悼悼與耄雖有罪不加刑焉
百年曰期頤
此言幼而從學至於成德始終之行也朱子曰陸農
師點人生十年曰幼作一句學作一句下倣此艾髮
蒼白如艾色人生以百年為期故曰期朱子曰期與
朞字同周匝之義人之生也十年曰幼天性未漓貴
乎有以飬之當從事於小學以立其本焉二十曰弱
始成人而加冠三十曰壯血氣定而有室四十曰強
道明德立始可出仕五十曰艾德成更事可服官政
為大夫六十曰耆時已稽久得以指事使人七十曰
老氣日以衰得以家事𫝊子八十九十曰耄而知己
衰猶夫七年曰悼而知未啓悼與耄雖或有罪而不
復加刑周禮司刺所云幼弱老耄是也百年曰期年
數已周凡飲食起居無不待飬於人者於此有頤之
道焉聖王所以飬老而民興孝也案人之一生每十
年而異其名使人知盛衰之候而血氣以定十年而
異其事使人知進退之方而志趨以專聖人治天下
所為因時教養而躋斯民於仁夀之域也
大夫七十而致事若不得謝則必賜之几杖行役以婦
人適四方乘安車自稱曰老夫於其國則稱名越國而
問焉必告之以其制
此言大夫致事之禮也行役役使也安車一馬小車
坐而乘者七十曰老而𫝊故大夫年至七十致還所
掌之職事於朝以避賢路若君重之而不得謝必賜
之以几杖欲以安其體助其力也行役必給以婦人
欲順其指使也適四方必乘以安車恐涉於勞勩也
於他國則自稱老夫明其君以愛賢之故至今猶列
於朝也於本國則稱名以與士大夫同朝嫌以尊者
自居也他國或以疑事越國來問必舉王朝所頒先
君所行之舊制以告之不敢專以禮許人也案孔子
曰君使臣以禮臣事君以忠今觀七十致事一條君
有眷畱優待之恩臣有謙退恭謹之節亦可以知禮
與忠之一端矣
謀於長者必操几杖以從之長者問不辭譲而對非禮
也
此言少事長之禮也凡有事就謀於長者則必操几
杖從之以致其服勤之意若長者有問不辭譲而遽
對即嫌於自是而非所以為禮也彭氏曰古之飬老
乞言授几七十杖於朝八十不俟朝欲言政者君就
之况少者乎
凡為人子之禮冬溫而夏凊昏定而晨省在醜夷不爭
此言人子事親之禮也凡為人子之禮所以事父母
者無不備故於一歲也冬則溫之以禦其寒夏則凊
之以辟其暑於一日也昏則定之以奠其居晨則省
之以問其安至於在羣聚儕輩之中一於遜譲而未
嘗與争又所謂不敢惡於人也案溫凊定省皆孝之
事至於不敢以一朝之忿忘身以及親則所以體親
心者至矣
夫為人子者三賜不及車馬故州閭鄉黨稱其孝也兄
弟親戚稱其慈也僚友稱其弟也執友稱其仁也交遊
稱其信也
此言孝為德之本也凡仕者一命受爵再命受衣服
三命受車馬二十五家為閭五百家為黨五黨為州
五州為鄉父在而為人子者至三賜受位雖尊貴之
體宜備而不敢及車馬者其心盖在自卑以尊其親
故州閭鄉黨見其實能敬親而稱其孝兄弟親戚見
其實能愛親而稱其慈同官之僚友莫不稱其弟同
志之執友莫不稱其仁同類之交遊莫不稱其信夫
慈弟仁信為德不同而皆統於孝此孝所以為百行
之原也案鄭氏訓不及為不受朱子曰左氏傳魯叔
孫豹聘於王王賜之路豹以上卿無路而不敢乘疑
此不及車馬亦謂受之而不敢用耳若尊者之賜又
爵秩所當得豈容獨辭而不受邪吳氏澄則曰賜與
也三賜不及車馬與坊記饋獻不及車馬同意亦可
備一解
見父之執不謂之進不敢進不謂之退不敢退不問不
敢對此孝子之行也
此言人子錫類之孝也子之能孝其親者於父之執
友亦無所不致其敬焉故當其見之不謂之進則不
敢以進不謂之退則不敢以退不問則不敢以對也
夫於進退不敢專則一舉足而不忘乎親可知問對
不敢專則一出言而不忘乎親可知此所以為孝子
之行也
夫為人子者出必告反必面所遊必有常所習必有業
恒言不稱老
此亦言事親之禮也夫為人子者身父母之身即當
心父母之心出則必告欲親知其所往也反則必面
欲親知其已至也所遊必有常處而身不他往慮貽
親之憂也所習必有正業而心不妄用慮違親之教
也至於恒言則不稱老盖愛日之誠喜懼交併而不
忍出諸口也案出必告者所以禀命反必面者兼省
安否也夫父母於子之出入與所交所習時刻厪念
惟恐己之衰老而不克見其成立者往往而然然則
父母既心乎子而子或不以父母為心可謂孝乎
年長以倍則父事之十年以長則兄事之五年以長則
肩随之羣居五人則長者必異席
此亦言事長之禮也先王制禮貴老為其近於父也
敬長為其近於兄也有年長以倍者則以父事之所
謂父之齒隨行是也有十年以長者則以兄事之所
謂兄之齒鴈行是也有五年以長者則以肩隨之所
謂行肩而不併是也如羣居五人則推年長者一人
而異其席盖地敷横席坐容四人長者居席端若有
五人應一人别席故必推長者當之也馬氏曰徐行
後長者謂之弟疾行先長者謂之不弟堯舜之道孝
弟而已矣夫孝弟見於步趨疾徐之閒而聖人之道
乃始於此盖逹事長之禮無所往而不為順也
為人子者居不主奥坐不中席行不中道立不中門食
饗不為槩祭祀不為尸聽於無聲視於無形不登高不
臨深不苟訾不苟笑孝子不服闇不登危懼辱親也父
母存不許友以死不有私財
此詳言事親之法也槩限量也為人子者居必别室
而不敢主奥坐必偏坐而不敢中席行近左右而不
敢中道立倚棖闑而不敢中門皆不敢當尊處也欲
順親志故食饗不敢自為限量恐失子道故祭祀不
敢為尸聽不特於有聲於無聲視不特於有形於無
形恒若親之將有教使也一舉足而不敢忘父母不
登高恐致墜不臨深恐致陥也一出言而不敢忘父
母不苟訾恐近䜛不苟笑恐近諂也不服行闇事以
欺人於所不及見不登陟危險以徼倖於所不可知
懼貽不令之名以辱吾親也父母存不敢輕生而許
友以死不敢好貨而有私財家事統於尊而孝以守
身為大也盖為孝子者能刻刻不忘父母而有以誠
其身則即日用動静語默之間而無忝所生之道無
不在焉故曰身也者親之枝也不敬其親則傷其本
而枝亦從而亡矣此不可以不察也
為人子者父母存冠衣不純素孤子當室冠衣不純采
此言人子衣冠之禮也冠純謂冠飾衣純謂衣領緣
為人子者父母俱存冠之純與衣之純不用素盖飾
乎冠者或綦色之組纓或雜色之繢緌緣乎衣者或
純以繢或純以青是也若夫年未三十而無父是為
孤子至孤子而當室則有著代之義雖除喪以後必
純以素併不若衆孤之純以采也案父母存則凡為
子者有天倫之樂故全乎吉而冠衣皆尚乎文采父
母没則為適子者有孺慕之誠故不忘乎凶而冠衣
獨存其質素采之與素人以為其冠也衣也君子則
以為此孝子之心也若心之哀樂不存而惟冠衣之
有異固不足以為孝矣
幼子常視毋誑童子不衣裘裳立必正方不傾聽長者
與之提攜則兩手奉長者之手負劒辟咡詔之則掩口
而對
此言蒙飬之貴端也視與示同負劒謂長者稍俯其
身如負劒也辟偏也口旁謂之咡幼子之性本無不
誠當常示之以無欺誑之道所以飬其性也至童子
之所衣裘之溫非其所宜裳之飾非其所便所以飬
其體也立必正所向聽不即於邪所以防其外而飬其
中也若長者就童子而提攜以行則以兩手捧長者
之手使習知尊敬之道也長者或於童子而負劒辟
咡以詔則必掩口而後對使習知鄉尊者屛氣之禮
也孔子曰少成若天性習慣如自然張子云教小兒
且先安詳恭敬盖教之既豫則習與智長化與心成
忽不自知其入於聖賢之域矣
從於先生不越路而與人言遭先生於道趨而進正立
拱手先生與之言則對不與之言則趨而退從長者而
上丘陵則必鄉長者所視登城不指城上不呼
此言敬師長之禮也先生年德俱高可為人師者長
者但以年稱而已弟子從先生而行則不越路而與
他人言尊不二也或遭先生於路則急趨而進正立
拱手以竢恐有所教令也與言則對承其命也不與
言則退承其志也若從長者而上於丘陵長者有所
視則必鄉其所視恐將有問可即所見以對也登城
則不敢手有所指城上則不敢口有所呼恐惑人於
屬耳目之地也夫登城者無論從長者與否皆當不
指不呼由上丘陵而推之則此亦其類矣
將適舍求毋固將上堂聲必揚戶外有二屨言聞則入
言不聞則不入將入戶視必下入戶奉扄視瞻毋回戶
開亦開戶闔亦闔有後入者闔而勿遂毋踐屨毋踖席
摳衣趨隅必慎唯諾
此言為客之禮也遂盡也踖躐也將適主人之舍求
毋出於固恐人無以應之也將上主人之堂聲必主
於揚欲人有以知之也如戶外有二人之屨言聞則
入言不聞則不入慮有密謀而避之也其將入戶則
視必下兩手當心如奉扃然雖有視瞻毋或回轉不
敢掩人之私也戸之開者則入亦開戶之闔者則入
亦闔不敢違主人之意也猶有從後入者則雖闔而
勿遂為嫌於拒他客之來也就席之時毋或踐屨貴
其人也毋或踖席正其位也必摳其衣便於坐也必
趨於隅明其譲也及坐既定而必慎其唯諾禮之所
為無往而不盡也案此所述假館與升堂入室即位
之事莫不有禮存乎其間盖人能收斂此心以曲體
人心習之既久則言辭動作之不得乎禮意者少矣
日講禮記解義卷一
