欽定四庫全書
日講禮記觧義卷四十四
雜記上
喪冠條屬以别吉凶三年之練冠亦條屬右縫小功以
下左緦冠繰纓大功以上散帶朝服十五升去其半而
緦加灰錫也
此言喪冠帶衰之制也屬猶著也右縫謂辟積向右
也繰當為澡洗治也八十縷為一升十五升去其半
七升半也錫滑易貌冠制有纓有武吉冠纓武異材
喪冠則通屈一條繩若布屬於冠以為武而垂下為
纓所以别吉凶明吉冠不條屬也三年小祥之冠亦
條屬而右其縫小功以下則縫向左服漸輕故也緦
服又輕冠則以灰澡治之布為纓大功以上服重初
死則散垂其麻帶至成服乃絞其緦服縷數如朝服
十五升之細去其半而為緦若加灰澡治則更滑易
卽所謂弔服之錫衰也案大功以上散帶小功緦輕
初而絞之升者麻縷之數十五升千二百縷鄭注喪
服云去其半而緦如絲是也陸氏佃曰朝服據布朞
悲哀三年憂緦思而已
諸侯相禭以後路與冕服先路與襃衣不以禭
此言諸侯相禭之禮也後路貳車也冕服次冕也上
公以鷩冕為次侯伯以毳冕為次子男以絺冕為次
凡喪事衣服曰襚車馬曰賵但言相襚包賵在其中
也先路正路也諸侯有相襚之禮其車服則以後路
與次冕而先路與襃衣皆不以襚鄭氏注曰不以己
之正者施於人以彼不以為正也張子曰先路與襃
衣受於天子故不以襚
遣車視牢具疏布輤四面有章置於四隅載粻有子曰
非禮也喪奠脯醢而已
此言遣奠之禮也遣車送葬載牲體之車也牢具所
包牲牢之體一個爲一具天子太牢包九個諸侯亦
太牢包七個大夫亦太牢包五個天子之上士三命
少牢包三個輤車上覆飾也章與障同粻米糧也喪
葬之用遣車其數多少一視其所包遣奠牲體之數
車上以麤布爲輤四面皆有障蔽以隱翳牢肉入壙
則以置於椁之四隅其於牲體外有載黍稷者有子
以爲非禮也蓋死者不食糧故常時喪奠但用脯醢
而已案旣夕禮藏筲有黍稷麥者遣奠之外别有也
遣奠用牲體是脯醢之義
祭稱孝子孝孫喪稱哀子哀孫端衰喪車皆無等
此言喪祭車服之禮也祭吉祭也卒哭以後爲吉祭
喪凶祭也虞以前爲凶祭端衰制如吉時元端而綴
衰六寸於中故以端名衰喪車謂惡車也祭以追養
而致其孝故祝詞稱孝子孝孫喪以送死而致其哀
故祝詞稱哀子哀孫至孝子之所服有端衰所乘有
惡車則自天子至士皆無等以父母之喪一也
大白冠緇布之冠皆不蕤委武玄縞而後蕤
此言冠飾之異也大白冠太古之白布冠緇布冠黑
布冠也冠以莊其首而蕤又以致其飾若大白冠與
緇布之冠以無飾故皆不蕤惟委武元縞而后有蕤
此其異也案鄭注委武冠卷也秦人曰委齊人曰武
元元冠縞縞冠也或曰委委貌也委貌有元有素元
端之冠則元委貌其武則縞素端之冠則素委貌其
武則元此記所謂元蓋縞冠元武所謂縞蓋元冠縞
武也如是而後蕤以飾之案委武元縞似是謂委貌
以元與縞爲武也疑或說得之
大夫冕而祭於公弁而祭於己士弁而祭於公冠而祭
於己士弁而親迎然則士弁而祭於己可也
此言公私祭服之異也冕絺冕弁爵弁冠元冠也禮
莫嚴於祭大夫則用絺冕助祭於公用爵弁祭於己
之廟士則用爵弁助祭於公用元冠祭於己之廟然
士昏禮有主人爵弁之文是士旣弁而親迎然則士
雖弁而祭於己之廟亦可也案冕弁之制皆如命數
天子之卿六命諸侯之上大夫卿有三命再命之不
同故冕而祭於公弁而祭於己下大夫一命則弁而
祭於公冠而祭於己與上士同若士之弁而親迎攝
盛服爾士弁而祭於己緣類欲許之非也
暢臼以椈杵以梧枇以桑長三尺或曰五尺畢用桑長
三尺刊其柄與末
此言臼杵枇畢之制也暢鬱鬯也椈柏也枇通作匕
所以載牲體者畢狀如义所以助主人載者刊猶削
也擣鬱鬯者臼用椈杵用梧舉牲體者從鑊而升於
鼎從鼎而載於俎則有枇而用桑其長三尺或曰五
尺及主人舉肉執事者助之舉則有畢而用桑長亦
三尺而刊其柄與末案鬱鬯所以降神柏香桐潔於
神為宜也枇畢俱以桑謂喪祭爾吉祭則棘木爲之
刊畢之柄與末枇亦宜然
率帶諸侯大夫皆五采士二采
此言襲衣大帶之制也率與繂同死者著衣畢而加
此帶但襵帛邊而熨殺之不用箴功也尸襲以後所
用率帶諸侯大夫皆五采士則二采以飾之異於生
也案吉時大帶皆用箴功唯有朱綠元華而無五采
鄭注謂襲事成於帶者小斂大斂衣數旣多有絞不
可加帶也
醴者稻醴也甕甒筲衡實見閒而后折入重旣虞而埋
之
此言葬時藏物及葬後埋重之禮也甕甒皆瓦器筲
竹器甕盛醯醢甒盛酒醴筲盛黍稷衡當為桁以木
為之所以庋甕甒之屬見閒謂見之外椁之内也折
承席也亦木為之形如牀而無足重始死依神之主
也送葬所藏之物有醴者乃稻米而為醴也又有甕
有甒有筲而皆有桁以庋之葬則以實於見椁二者
之閒然後加折於壙上以承抗席也當始死而有暫
設之主以依神是之謂重至遣奠時重倚於祖廟門
外之東旣虞則就所倚處而埋之以虞則别作主無
所用重也賈氏公彦曰見棺飾也飾則帷荒以帷荒
加於柩棺柩不復見惟見此帷荒故名帷荒為見
凡婦人從其夫之爵位
此就婦喪而言從夫之禮也婦人無專制故治其喪
事皆從其夫之爵位以尊卑為等差也案婦人從夫
禮之定體因此篇多言喪禮故鄭注卽以死事明之
小歛大斂啓皆辯拜朝夕哭不帷無柩者不帷君若載
而后弔之則主人東面而拜門右北面而踊出待反而
后奠
此類記喪禮也門祖廟門右西邊也據車門内出故
右在西遭喪者於小斂以襲其形大斂以韜於棺啓
殯以載其柩此皆喪事之變節而哀痛尤甚故賓客
至不卽拜必待事畢乃就堂下之位而徧拜以謝之
殯宫設帷所以蔽柩孝子朝夕哭心欲見殯必褰舉
其帷事畢仍施下之旣葬而無柩神主祔廟又在於
室而無事於堂則不復施帷君於臣喪若當柩已朝
廟下堂載在柩車而后弔之君升自阼階位在車東
則主人在車西向東而拜就門右之位北面哭踊先
出門以待拜送迨君命之反還喪所而後設奠以告
使知君之來弔也案禮凡小斂大斂及啓攢之時唯
君來則止事而出拜之士當事而大夫至則士亦為
大夫出若他賓客則不止事事竟乃徧拜或謂載而
后弔此在廟載柩車時奠謂反設祖奠也
子羔之襲也繭衣裳與稅衣纁袡為一素端一皮弁一
爵弁一玄冕一曾子曰不襲婦服
此記子羔之襲而明其失禮也子羔孔子弟子高柴
以衣斂尸曰襲繭衣裳謂衣裳相連而綿纊著之稅
黑衣也亦衣裳連纁綘色帛裳下緣曰袡婦服指纁
袡而言大夫襲五稱昔子羔之襲也則繭衣裳與稅
衣纁袡為表而合為一素端則衣與裳皆素而為一
皮弁則白布衣與素裳而為一爵弁則元衣纁裳而
為一元冕亦元衣纁裳裳獨刺黼而為一卑者以卑
服親身故始於繭衣裳而終於元冕然用纁袡則是
婦人之服矣故曾子譏之曰禮不襲婦服鄭氏注曰
禮以冠名服此襲其服非襲其冠也曾子譏襲婦服
而已元冕又大夫服未聞子羔曷為襲之
爲君使而死公館復私館不復公館者公宫與公所為
也私館者自卿大夫以下之家也
說見曾子問
公七踊大夫五踊婦人居間士三踊婦人皆居間
此言君大夫士哭踊之節也公君也婦人居間者主
人踊婦人踊賓乃踊也踊數之多寡因乎貴賤以為
節如公以五日而殯則七次踊始死一也明日襲二
也襲之明日三也又明日四也其日小斂五也小斂
之明日六也又明日大斂七也大夫三日而殯則五
次踊始死一也明日襲二也襲之明日三也其日小
斂四也又明日大斂五也凡踊之時婦人居主與賓
之間不先於男不後於賓士二日而殯則三次踊始
死一也小斂二也大斂三也婦人之踊亦皆居主與
賓之間也案孔疏親始死及動尸舉柩哭踊無數今
云七五三者謂為禮有節之踊每踊輒三者三為九
而謂為一也
公襲卷衣一玄端一朝服一素積一纁裳一爵弁二玄
冕一襃衣一朱綠帶申加大帶於上
此言上公襲衣之制也卷讀曰衮衮衣者畫山龍之
屬於衣上公之冕服也爵弁始命所受服特用二稱
示重本也襃衣最在上榮君賜也上公之襲其服九
稱貴者以上服親身故衮衣首居其一元端則為元
衣朱裳之燕服一朝服則為緇衣素裳日視朝之服
一素積則以積素為裳而為視朔之服一纁裳則為
凡冕服之裳一爵弁則為元衣纁裳二元冕亦元衣
纁裳裳獨刺黼者一襃衣則為君所加賜之衣一帶
則以素為之而飾以朱綠又重加大帶於上則所謂
率帶也案鄭注士襲三稱子羔襲五稱今公襲九稱
則尊卑襲數不同矣諸侯七稱天子十二稱與注又
云申重也重於革帶也攷士喪禮惟言緇帶不言革
帶蓋革帶以繫佩襲不用佩意者卽以此朱綠帶代
革帶而為重帶與
小斂環絰公大夫士一也公視大斂公升商祝鋪席乃
斂
此言小斂大斂之禮也絰謂首絰環絰一股而纏也
商祝習知殷禮者專主斂事親始死孝子去冠至小
斂不可無飾於是乎士則素委冠大夫以上則素爵
弁而悉得加以環絰此公及大夫與士一也若大夫
之喪公將至而視其大斂必待公至升堂商祝鋪席
而乃斂案孔疏君未至之前主人雖已鋪席布絞紟
衾聞君至則撤去之升堂時商祝更鋪席乃斂榮君
來為新之也亦示若事由君也
魯人之贈也三玄二纁廣尺長終幅
此言魯人贈禮之失也贈謂以物送亡人於椁中士
喪禮贈用制幣元纁束帛五匹為束長丈八尺為制
魯人之贈也雖亦三元二纁然僅廣尺長終幅則不
誠而非禮矣
弔者即位於門西東面其介在其東南北面西上西於
門主孤西面相者受命曰孤某使某請事客曰寡君使
某如何不淑相者入告出曰孤某須矣弔者入主人升
堂西面弔者升自西階東面致命曰寡君聞君之喪寡
君使某如何不淑子拜稽顙弔者降反位
此言列國遣使弔喪之禮也弔者君所遣之正使介
其副也如何不淑慰問之辭言何為罹此凶禍也須
待也凶禮不出迎故云須矣諸侯有喪列國遣使來
弔則弔者於未入門時卽位於主國大門外之西東
面而立其介非一人在正使之東南北面而立以西
為上其限則皆西於門以避大門之中主國之孤子
西面而立於阼階之下相禮者受主人之命出告賓
曰孤某使某請問客之辱臨何事客對曰寡君使某
如何不淑相禮者入告乃出而延賓曰孤某須矣於
是弔者遂入主人由阼階升堂西面而立弔者升自
西階東面而立致其君命於主孤曰寡君聞君之喪
寡君使某如何不淑子拜稽顙以謝之弔者既成禮
乃降階而出復反門外之位石梁王氏曰此可補諸
侯喪禮之闕案曲禮居喪之禮升降不由阼階此立
升由阼階者蓋賓弔異於無事時也拜稽顙稱子者
客旣有事於殯故稱子以對擯之辭也若對賓之辭
則稱孤某
含者執璧將命曰寡君使某含相者入告出曰孤某須
矣含者入升堂致命子拜稽顙含者坐委於殯東南有
葦席旣葬蒲席降出反位宰夫朝服即喪屨升自西階
西面坐取璧降自西階以東
此言列國致含之禮也弔者為正使此含者以下卽
介也含玉形如制璧而小坐委跪而致之也席承璧
之席也孔疏宰謂上卿夫字衍坐取璧謂亦跪而取
之以東藏於内也諸侯有喪列國有致含之禮含者
執璧而將命曰寡君使某含相禮者入告乃出而延
賓曰孤某須矣含者遂入升堂而致其君命子拜稽
顙以謝之含者跪致璧於殯之東南其承璧者未葬
有葦席旣葬則蒲席含者旣成禮乃降階而出復反
門外之位至受璧之儀則宰著朝服因喪屨升自西
階西面而坐取璧降自西階以東而藏諸内也案鄭
注皆受之於殯宫孔疏執玉不麻故著朝服以在喪
不可純吉故卽喪屨也
禭者曰寡君使某襚相者入告出曰孤某須矣襚者執
冕服左執領右執要入升堂致命曰寡君使某襚子拜
稽顙委衣於殯東襚者降受爵弁服於門内霤將命子
拜稽顙如初受皮弁服於中庭自西階受朝服自堂受
玄端將命子拜稽顙皆如初襚者降出反位宰夫五人
舉以東降自西階其舉亦西面
此言列國致襚之禮也衣服曰襚委於殯東卽委於
承璧之席也列國有致襚之禮則禭者曰寡君使某
襚相禮者入告乃出而延賓曰孤某須矣襚者自執
冕服左執其領右執其要遂入升堂而致君命曰寡
君使某襚子拜稽顙以謝之旣委衣於殯東禭者乃
降復受爵弁服於門之内霤其將命與子拜稽顙禮
如致冕服之初次受皮弁服於中庭自西階受朝服
自堂受元端其將命與子拜稽顙禮皆如初襚者旣
成禮乃降階而出復反門外之位凡致五服宰夫五
人各舉一服以東降自西階而其舉之亦如襚者之
西面也蓋五服冕服最上故襚者自執升堂致命餘
俱以次而受於賈人之所重者在内輕者在外其陳
於璧北則重者在南也
上介賵執圭將命曰寡君使某賵相者入告反命曰孤
某須矣陳乘黃大路於中庭北輈執圭將命客使自下
由路西子拜稽顙坐委於殯東南隅宰舉以東
此言列國致賵之禮也車馬曰賵賵言上介則含襚
皆中下介可知乘黃四黃馬也大路車也前言先路
不以禭此蓋後路也北輈車之輈轅北向也客使上
介所役使者自率也下謂馬也由在也路卽路車也
列國有致賵之禮則上介賵執圭而將命曰寡君使
某賵相禮者入告出而反命曰孤須矣賵者遂入陳
乘馬與大路於中庭而北其輈執圭升堂以將命客
之從者率馬設在車之西子拜稽顙以謝之上介卽
跪置其圭於殯東南隅之席上宰俟其出遂舉之以
東而藏於内也陸氏佃曰犬馬不上於堂故執圭將
命小行人圭以馬陳氏澔曰覲禮車在西統於賓也
旣夕禮車以西為上為死者而設於鬼神之位也此
賵禮車馬為助主人送葬而設統於主人故車在東
也
凡將命鄉殯將命子拜稽顙西面而坐委之宰舉璧與
圭宰夫舉襚升自西階西面坐取之降自西階賵者出
反位於門外
此總言弔含襚賵將命之禮也凡列國之弔含襚賵
其使者皆鄉殯而將命子旣拜稽顙客介乃就殯東
西面而坐委之於是宰舉含璧與賵圭宰夫舉禭衣
升自西階西面而坐取之仍降自西階不敢當主孤
之位也賵者旣出反位於門外禮畢將更有事也案
注疏鄉殯立於殯之西南東北面殯在西階上其西
近序西南似無餘地可容將命者此經云西面坐委
之襚者節疏云舉者亦如襚者西面恐鄉殯亦是西
面也
上客臨曰寡君有宗廟之事不得承事使一介老某相
執綍相者反命曰孤某須矣臨者入門右介者皆從之
立於其左東上宗人納賓升受命于君降曰孤敢辭吾
子之辱請吾子之復位客對曰寡君命某毋敢視賓客
敢辭宗人反命曰孤敢固辭吾子之辱請吾子之復位
客對曰寡君命某毋敢視賓客敢固辭宗人反命曰孤
敢固辭吾子之辱請吾子之復位客對曰寡君命使臣
某毋敢視賓客是以敢固辭固辭不獲命敢不敬從客
立於門西介立於其左東上孤降自阼階拜之升哭與
客拾踊三客出送於門外拜稽顙
此言臨哭之禮也上客卽來弔之正使也臨視也言
欲入視喪所不足而給助之謙也綍與紼同引柩索
也門右謂東也宗人掌禮之官視猶比也拾讀為涉
更也弔含襚賵既畢上客將臨哭曰寡君以有宗廟
之事不得承事爰使一介老某來相執綍相禮者入
告復命於賓曰孤某須矣禮客入門而左臨者不自
同於賓客故入門而右介者皆從之立於其左以東
為上宗人將欲納賓見其未就客位乃升堂受命於
嗣君降而曰孤敢辭吾子之辱請吾子之復位客對
曰寡君命某毋敢視賓客敢辭宗人入告於君而反
命於客曰孤敢固辭吾子之辱請吾子之復位客再
對曰寡君命某毋敢視賓客敢固辭宗人入告反命
曰孤敢固辭吾子之辱請吾子之復位客又對曰寡
君命使臣某毋敢視賓客是以敢固辭固辭不獲命
敢不敬從於是立於門西之客位介立於其左以東
為上孤降自阼階拜之皆升堂而哭主與客更迭而
踊者三成踊而客出則送於門外拜稽顙以謝其厚
意焉案孔疏此臨是私禮若聘禮私覿姚氏謂亦是
君命據弔者升自西階此臨者入門右又辭稱使臣
則疏說為允
其國有君喪不敢受弔
此言有君喪而處親喪之禮也若國有君喪則臣於
親喪不敢受他國賓客之弔尊君故也孔氏疏曰哀
痛主於君不私於親
外宗房中南面小臣鋪席商祝鋪絞紟衾士盥于盤北
舉遷尸于斂上卒斂宰告子馮之踊夫人東面坐馮之
興踊
此係喪大記君大斂章文說見於後
士喪有與天子同者三其終夜燎及乘人專道而行
此言喪禮不以尊卑而異之事也士之喪有與天子
同者凡三事其柩遷之夜須光眀則竟夜燎及引柩
車不用馬而用人行必專道而人辟之此卽既夕禮
所云質明滅燭屬引專道者
日講禮記解義卷四十四
