欽定四庫全書
日講禮記解義卷三
曲禮上
凡為君使者已受命君言不宿於家君言至則主人出
拜君言之辱使者歸則必拜送于門外若使人於君所
則必朝服而命之使者反則必下堂而受命
此言人臣敬君命之禮也人臣不可稱主人稱主人
者對使者為文也凡為君使者已受君之命即當出
舍於郊而勿使君言之宿於家或君有所詔問於臣
則當君言之至主人必出門以拜君言之辱臨使者
歸而復命又必拜送於門外若臣有事而遣使請命
於君所則於其往也必朝服而遣之於使者之反又
必下堂而受命若此者皆所以敬君命也案人君操
治世之柄命令之發如雷霆然臣下敬謹若是則發
號施令之宜罔有不臧也又可知矣
博聞強識而讓敦善行而不怠謂之君子
此言君子自修之實也學以知行為要如博聞強識
而又能欿然退讓敦厚其力於善行而又能久而勿
怠則知日進於明而行日進於誠内外交修所以成
德者備矣其不謂之君子乎案曲禮所記威儀文物
之事詳矣無文不行而無本不立學禮者亦勉為君
子而可與
君子不盡人之歡不竭人之忠以全交也
此言君子全交之道也鄭注歡謂飲食忠謂衣服之
物夫飲食之禮所以致其歡樂也饋遺之禮所以致
其忠愛也君子不盡人之歡不竭人之忠使彼此之
情常有餘而可以相繼正所以全其交道也盖事理
惡其太盡盡歡竭忠則應之者窮而不能久而不厭
矣是以君子不為也
禮曰君子抱孫不抱子此言孫可以為王父尸子不可
以為父尸為君尸者大夫士見之則下之君知所以為
尸者則自下之尸必式乘必以几
此言敬尸之禮也王父即祖也為君尸者君所筮以
為尸者也古禮經之語有云君子平日抱孫不抱子
此言孫與王父昭穆同可以為尸子與父昭穆異不
可以為尸故也將祭而齊致齊於家散齊猶可行道
若士大夫於道而遇君之所筮為尸者則必下車以
致敬君或不能識有以告者而君知之則亦自下車
以致敬尸於是時必俯憑乎式其乘也必以几尊者
慎也案孔疏謂几在式上恐式上非置几地據昏禮
婦乘以几賈公彦謂登車時也將上車踐以登若王
后則履石若尸乘以几之類
齊者不樂不弔
此言謹齊之禮也古之有敬事者必齊齊以致精明
之德也故不樂不弔盖不以哀樂貳其心也方氏慤
曰致齊將以致祭也至於祭則曰樂以迎來哀以送
往何也齊之不哀不樂乃所以致祭之哀樂也案齊
主於敬敬者主一無適之謂也若有所哀樂則心已
他適矣豈所謂致一以交於神明者乎
居喪之禮毁瘠不形視聽不衰升降不由阼階出入不
當門隧居喪之禮頭有創則沐身有瘍則浴有疾則飲
酒食肉疾止復初不勝喪乃比於不慈不孝五十不致
毁六十不毁七十唯衰麻在身飲酒食肉處於内
此通言居喪之禮也門隧門之中道也人子居喪雖
哀痛至極而不容以滅性故毁瘠不使形體之露視
聽不使精氣之衰恐以死傷生而至於過也升降不
由阼階不忍歷親之位也出入不當門隧不忍踐親
之迹也居喪不整容故不沐浴不甘味故不進酒肉
然頭有創身有瘍沐浴可也有疾飲酒食肉可也疾
止復初仍不食也人或有篤於禮而忘其生致疾甚
疑死而不勝喪則下不足以傳後而比於不慈上不
足以奉先而比於不孝故五十始衰毁不極也六十
又衰并不毁也至於七十惟衰麻之服在身而已雖
無疾而可飲酒食肉且不必居於門外之倚廬雖退
處於内可也夫先王制禮必協於中若毁而滅性則
過矣親亡而遂忘其親則不及矣或有疾而至失其
飬或年老而不殺其節則又過矣居喪之禮一本乎
天性之自然聖人為之節制要使不失其中而已
生與來日死與往日
此言慎終之禮也生謂禮之施於生者與猶數也來
日謂將來之日死之第二日也死謂禮之施於死者
往日謂死之本日也喪禮中如三日而食生者事也
則以來日數如三日而殯死者事也則以往日數夫
死者日遠生者日忘聖人察於人情之至而致謹於
一日二日之閒其意深矣注疏以生數來日為成服
杖謂士禮貶於大夫今從戴氏
知生者弔知死者傷知生而不知死弔而不傷知死而
不知生傷而不弔弔喪弗能賻不問其所費問疾弗能
遺不問其所欲見人弗能館不問其所舍
此言行禮之貴稱乎情而盡其實也弔與傷各有辭
弔者問其大故傷者悼其淪亡也以貨財助喪事曰
賻人行人也弔者禮之恤乎外為生者而來也傷者
情之痛於中為死者而來也但知生而不知死而從
而傷之則近於偽矣故弔而不傷但知死而不知生
而從而弔之則近於諂矣故傷而不弔凡弔喪有相
助之賻若弗能則弗問其所費問疾有相遺之物若
弗能則弗問其所欲見行人有授館之事若弗能則
弗問其所舍盖禮之為禮有情有文文者所以文其
情也若情之不存則文亦偽焉而已是故忠信之人
可以學禮
賜人者不曰來取與人者不問其所欲
此言賜與之禮也有所賜於人者必將之以禮故不
曰來取有所與於人者必節之以禮故不問其所欲
若賜君子而曰來取則是輕之也與小人而問其所
欲則是徇之也皆非所以飬廉也
適墓不登壟助葬必執紼臨喪不笑揖人必違其位望
柩不歌入臨不翔當食不歎鄰有喪舂不相里有殯不
巷歌適墓不歌哭日不歌送喪不由徑送葬不辟塗潦
臨喪則必有哀色執紼不笑臨樂不歎介胄則有不可
犯之色故君子戒慎不失色於人
此言君子之戒慎以行禮而無有失色也相以音聲
相勸相也往墓所者不登高處以致敬也助人之葬
必執引棺之索以致力也臨喪宜哀故不笑也禮以
變為敬故揖人者必違己之位也望柩不歌哀不為
樂也入臨不翔哀不為容也當食不歎非歎所也居
相近者情必相關故鄰有喪則舂者不為歌以相勸
里有殯則不入巷門而歌也適墓不歌示哀也哭日
不歌哀未忘也送喪不由徑不苟取速也送葬不避
塗潦不暇擇地也臨喪則必有哀色哀發於中而形
於外也執紼不笑亦哀不為樂也臨樂不歎亦非歎
所也身服介胄則有不可犯之色以威克愛也夫吉
凶常變之禮不同而君子一以戒慎之心體之故能
咸中乎禮不至失色於人也案禮主於敬戒慎者敬
之謂也故動不踰禮惟敬而無失者能之
國君撫式大夫下之大夫撫式士下之禮不下庶人刑
不上大夫刑人不在君側
此言禮與刑之制也君與大夫或大夫與士同途而
出各乘其車而有所敬若國君據式則大夫下車以
其敬當倍於君也若大夫據式則士下車以其敬當
倍於大夫也至於庶人有事則假士禮而行之以制
禮者皆自士始不下及庶人也大夫有罪則以八議
定之而不特制為大夫之刑故刑之不上及於大夫
猶禮之不下及於庶人也人君當貴德而親賢不使
刑餘之人或在其側以防變也案周官以禮俗馭其
民是禮非不下庶人有甸師氏以刑有爵者是刑非
不上大夫也盖禮以治貴者為主若庶人則為之恤
其財而寬其力焉刑以治賤者為主若大夫則為之
厲其節而飬其禮義廉恥焉至人君飬德之方惟日
與正人居聞正言行正事則薰陶漸漬有不自知其
益者矣故古者之制公家畜刑人而不近刑人墨者
使守門劓者使守關刖者使守囿髠者使守積宫者
使守内夫其畜之者仁也不近之者智也義也周官
綴衣趣馬皆必常人吉士有以哉
兵車不式武車綏旌德車結旌
此言乘車之儀與車上之飾也兵車即武車盖革路
也取其威猛曰武車取其建戈刃故曰兵車也德車
係乘車有玉路金路象路木路四者皆不以用兵及
田故曰德車也乘車者以式為敬惟兵車尚武猛無
推譲之道則不式也旌所以飾車而制亦有異武車
之旌舒散若緌以示威也德車之旌纏結於竿以示
質也案文武異道發揚者武之事也斂密者德之事
也陳氏祥道云武欲有為以顯仁故緌旌德欲無為
以藏用故結旌盖得之矣
史載筆士載言前有水則載青旌前有塵埃則載鳴鳶
前有車騎則載飛鴻前有士師則載虎皮前有摰獸則
載貔貅行前朱鳥而後玄武左青龍而右白虎招摇在
上急繕其怒進退有度左右有局各司其局
此言盟會與行師之禮也史史官士謂掌故官屬載
青旌如詩言載旆之載士師兵衆也繕修也言作而
致其怒也王者出征會諸侯則有司者各持其職以
待事國史掌記時事故必載筆以便書其所未然人
君所以畏後世之譏而不敢肆也士司盟故必載言
以便閱其所已然人君所以修先王之法而不敢專
也王師必備不虞而師行不可以傳道故必取類舉
旗以為示青雀為水鳥前有水則載之鳶鳴則風生
風生則塵埃起前有塵埃則載之鴻鴈飛有行列與
車騎相似前有車騎則載之虎皮有強力之象前有
敵人之兵則載之貔貅乃獸之威猛者前有猛摰之
獸則載之又建五旗以法天象前為南朱鳥南方之
宿故建鳥旟後為北玄武北方之宿故建龜旐東為
左青龍東方之宿故建龍旗西為右白虎西方之宿
故建熊旗招摇在北斗之末故建之在上以正四方
盖示天象之嚴肅欲急作士卒之怒而奮其敵愾之
氣也進退必有其度左右必有其局司其局者各不
相侵所以為節制之師也古者天子出征必先為壇
於國之北郊以盟會諸侯會盟與行師盖一事也易
曰師出以律是故仁義與節制相輔而行所謂帝王
之道出於萬全者此矣
父之讎弗與共戴天兄弟之讎不反兵交遊之讎不同
國
此言親疏復讎之禮也殺人者死古今常法然有讎
必復又法之所不能禁是故父之讎寝苫枕干誓必
死之而弗與共戴乎天之下也兄弟之讎常以兵器
自隨思執殺之而不待反以取兵也至交遊之讎則
不與同居一國有以遠之而已案周禮士師之職凡
殺而不義則殺者當死宜告於有司而殺之又調人
之職殺之而義則無罪令勿讎而曲禮復有是說何
哉盖古之治天下也求以禁天下之暴亂使人常得
以相安故公法既行於上私義復伸於下苟制以公
法而不足則私義亦足以制之是以暴亂者無所逃
罪而人始安其生也但讎有不同故復之亦異昔公
羊於報九世之讎則大之禮既失於太過漢之時孝
子見讎而不敢復法又失於太嚴皆非曲禮意也唐
韓氏愈之議曰凡有復父讎者事發具其事申尚書
省俟集議奏聞酌其宜而處之如此則禮與法兩無
所礙後之斷是獄者宜無以易
四郊多壘此卿大夫之辱也地廣大荒而不治此亦士
之辱也
此言人臣隨分修職之禮也王城侯國四面皆有郊
故曰四郊壘屯軍之壁也數見侵伐則多壘卿大夫
立乎本朝謀人之國者也若四郊之内常多軍壘未
見其能折衝禦侮此則卿大夫之辱也士有常職以
食於上任人之事者也若地雖廣大而荒蕪不治未
能致其樂事勸功此亦士之辱也苟不明此義而徒
以禄仕為榮則卿士大夫之克舉其職者宜鮮矣
臨祭不惰祭服敝則焚之祭器敝則埋之龜筴敝則埋
之牲死則埋之凡祭於公者必自徹其爼
此言事神及助祭之禮也古者致齊則慎入廟則肅
臨祭而不敢有惰意此敬之存於心者也君子雖寒
不衣祭服祭服敝則焚之以其為人所用焚之者用
陽道也君子雖貧不鬻祭器祭器敝則埋之卜祭日
之龜與筴敝亦埋之祭之牲死亦埋之以其皆為鬼
神所用埋之者用隂道也此敬之存於物者也至凡
助祭於公者於饋食之時必自徹其爼以出不敢自
居於客以勤君之執事此又臣子敬君之禮也
卒哭乃諱禮不諱嫌名二名不偏諱逮事父母則諱王
父母不逮事父母則不諱王父母君所無私諱大夫之
所有公諱詩書不諱臨文不諱廟中不諱夫人之諱雖
質君之前臣不諱也婦諱不出門大功小功不諱入竟
而問禁入國而問俗入門而問諱
此言諱名之禮也偏本作徧故鄭注謂二名不一一
諱也古者生不避名故在未葬之前猶用事生之禮
至於卒哭則服已受變神靈遷廟當以鬼神事之乃
諱也而諱名抑又有禮焉嫌名不諱以音同而義異
也二名不偏諱以偶一及之為難避也有廟以事祖
者當諱其祖禮不下庶人故及事父母聞祖之名則
諱之否則不必諱也在君所無私諱以私之尊不伸
於公也在大夫之所有公諱以公之尊無往而不伸
也詩書不可因諱而易恐惑於學習也臨文不可因
諱而改恐誤於承用也廟中祝嘏之辭下則諱上如
有事於高祖則不諱曾祖以下也夫人自有所諱若
臣對君言不諱夫人之所諱尊無二上也婦家之諱
不出宫門大功小功恩輕服殺故不諱也入竟者必
問其境内之禁慮或得罪於君入國者必問其國中
之俗慮或得罪於衆入門者必問其門内之諱慮或
得罪於主人此又因諱名而類及之者也案禮將葬
有賜諡易名之典卒哭有舍舊諱新之令盖知孝子
之不忍其親故使諱之而諱之中又有宜諱不宜諱
之别惟其當也
外事以剛日内事以柔日凡卜筮日旬之外曰遠某日
旬之内曰近某日喪事先遠日吉事先近日
此言卜日之禮也崔氏靈恩曰外事用兵之事内事
宗廟之祭甲丙戊庚壬為剛乙丁己辛癸為柔古者
行事必先之卜以敬事也外事屬剛則以剛日内事
屬柔則以柔日凡卜日者在十日外則曰欲用遠某
日在十日内則曰欲用近某日此主人告卜筮者之
辭也喪事奪哀故先卜遠日示不忍廹也吉事主敬
故先卜近日示不敢緩也張子曰儀禮筮日只是二
筮先筮近日後筮遠日不從則直諏日用下旬遠日
盖二筮足以致聽命鬼神之意而祀則不可廢
曰為日假爾泰龜有常假爾泰筮有常卜筮不過三卜
筮不相襲龜為卜筴為筮卜筮者先聖王之所以使民
信時日敬鬼神畏法令也所以使民決嫌疑定猶與也
故曰疑而筮之則弗非也日而行事則必踐之
此廣言卜筮之禮也卜擇吉日故云為日假託也與
與豫同猶豫二獸進退多疑人多疑者似之凡卜筮
者命龜之辭則曰為日假爾泰龜有常命蓍之辭則
曰為日假爾泰筮有常言有常者為其吉凶常可憑
信也卜筮之法一不吉至再再不吉至三三不吉則
止而不更卜筮者戒其瀆也卜不吉不因而更筮筮
不吉不因而更卜者戒其褻也龜為介物之至靈故
用之以卜蓍為植物之至靈故用之以筮卜筮者先
聖王所以紹天明而使民信時日之宜敬鬼神之命
畏法令之戒也所以使民決嫌疑而知辨定猶豫而
能斷也故古語曰有疑而筮之則弗敢非也諏日而
行事必從而踐之言筮而卜可知也案書曰明用稽
疑易曰天生神物聖人則之所以前民用而成亹亹
也然鬼謀不先於人謀故傳又曰夫易不可以占險
若趨利忘義而信僭參懷則非聖人所以教人卜筮
之意矣
君車將駕則僕執策立於馬前已駕僕展軨效駕奮衣
由右上取貳綏跪乘執策分轡驅之五步而立君出就
車則僕并轡授綏左右攘辟車驅而騶至于大門君撫
僕之手而顧命車右就車門閭溝渠必步
此言僕御君車之禮也展省視也軨車之轄頭效白
也貳副也轡馭馬索也騶羣騶也大門君之最外門
車右勇士也君之車將駕御車之僕必執策立於馬
前恐馬奔逸也駕馬已畢僕則展視軨徧以車行由
轄故具視之而後入白於君言已駕竟也僕先出就
車於車後自振衣以去塵由右而上君位在左避虚
位也取副綏在手以正綏為君所用也必跪而乘之
君在車則僕立而御今猶未出故不敢依常而立也
車有一轅而四馬駕之夾轅者為服馬兩邊為驂馬
一馬兩轡以驂馬内二轡繫於軾前其外二轡及兩
服馬四轡執策分之則以三轡置左空手中以三轡
置右策手中也分轡竟恐車有未安必試驅行之五
步即止而倚立以待君之出也君出而就車則僕并
轡置右手中左手取正綏援君以便登車也左右侍
駕陪行諸臣皆遷却以避車車驅而羣騶從至於外
門君案止僕手顧命車右上車以備不虞也至門閭
溝渠車右必下車而步盖過門閭君式則臣當下又
門閭防姦宄溝渠防險阻也執策於至尊之前倍致
其周詳慎重者如此僕之禮也乃所以為臣之忠也
凡僕人之禮必授人綏若僕者降等則受不然則否若
僕者降等則撫僕之手不然則自下拘之
此言僕者御車之禮也言凡者兼敵者降等而言也
為人僕者必以正綏授人而主人則有受與否之異
若僕人降等則直受之而不辭不然則辭之而不受
然降等雖所當受而禮尚乎謙則猶撫止僕之手如
不欲其親授而後受之若非降等既不敢當其親授
而僕者必欲授則從僕之手下而自拘取之案御非
直賤者之事有以同等為之者有以降等為之者要
於僕致其敬主致其謙所以為得禮之意也
客車不入大門婦人不立乘犬馬不上於堂
此因言乘車之禮而及獻物之宜也古覲禮偏駕不
入王門公食大夫禮賓乘車在大門外西方鄉飲酒
禮主人迎賓於庠門之外故凡為客者車不入大門
所以敬主也車皆立乘婦人則乘安車不若男子之
倚立者所以避外也犬馬以充庭實凡獻犬者執緤
獻馬者執靮而不以上於堂者所以賤畜也
故君子式黃髮下卿位入國不馳入里必式
此言人君乘車之禮也君子謂人君也卿位君之朝
位也人君乘車而出遇黃髮之人則式之以敬老也
君之出則過卿位而登車入則未至卿位而下車以
敬大臣也國中為稠雜之地馳則有不及避者入而
不馳恐傷人也二十五家為里其中豈無賢者入則
必式以致敬也夫君子一登車而愛敬之道備焉禮
之所以可貴也或疑卿位之下宜若太過不知君子
待天下之賢臣禮所為有隆而無殺者非直體貌亦
篤於至誠而已矣
君命召雖賤人大夫士必自御之
此言尊君命之禮也賤人謂將命者御鄭氏謂當為
迓迎也君命來召其將命之人雖為賤者大夫士皆
必自御之尊君命也馬氏云春秋洮之盟尊王人雞
澤之盟尊單子平邱召陵之盟尊劉子鄄之盟尊單
伯盖朝服雖敝必加於上弁冕雖舊必加於首王人
雖微必先諸侯先諸侯者所以尊王命也知君命之
當尊即知奉君命者之當敬矣
介者不拜為其拜而蓌拜
此言重武之禮也蓌朱子謂猶言有所枝拄不利屈
伸也禮以拜為敬然文武不同容冠裳雝雝其拜宜
也若介者屈伸有所不便則不使拜為夫強之而拜
是為蓌拜而容不稱其服矣陳氏祥道曰介者不拜
猶之兵車不式不以國容入軍之義
祥車曠左乘君之乘車不敢曠左左必式僕御婦人則
進左手後右手御國君則進右手後左手而俯國君不
乘竒車車上不廣欬不妄指立視五巂式視馬尾顧不
過轂國中以策彗卹勿驅塵不出軌
此言乘車之禮也祥車葬時魂車也以生時所乘為
之乘車君之次路也王者五路玉金象木革王自乘
一餘四路皆臣乘之以從行也巂規也輪一周為一
規鄭注彗竹帚卹勿搔摩也朱子曰策彗疑謂策之
彗若今時鞭末韋帶耳吳氏澄於卹字為句勿驅為
句今從之凡車以左為貴祥車曠左空神位也乘君
之副車不敢曠左而又不敢安於君位故在左者恒
憑式也御婦人之車婦人在左則御者進左手執轡
而後其右手相背以遠嫌也御君則進右手執轡而
後其左手以向君又既御則不得恒式故常俯俛而
為敬也君所乘者不可用竒邪不正之車所以抑邪
崇正也其在車上不廣欬以駭人聽不妄指以駭人
視立視五巂不至於逾遠式視馬尾不至於逼下顧
不過轂以至於掩後無失容也在國中則以策彗拊
卹其馬而勿令疾驅故塵不出於軌外即所謂入國
不馳也案造車之法軫方以象地盖圓以象天輪輻
以象日月盖弓以象星圓者中規方者中矩立者中
權衡者中水考工詳制車之法曲禮詳登車之儀所
為一事而不敢苟焉者文雖異而意則同也
國君下齊牛式宗廟大夫士下公門式路馬乘路馬必
朝服載鞭策不敢授綏左必式步路馬必中道以足蹙
路馬芻有誅齒路馬有誅
此言乘車之當敬而因及臣敬君之禮也首二句周
禮齊右注作國君下宗廟式齊牛國君而乘車過宗
廟則下之以敬先也遇祭祀之犧牲則式之以敬神
也大夫士而乘車過公門則下之遇駕路之馬則式
之以敬君也夫臣之於君當隨在而致其敬故乘君
之路馬必朝服敬其事也鞭策但載之而不用不敢
䙝也君升車則僕者授綏今臣以習儀而乘車居左
則自馭以行不敢使授綏者恐疑於君也既在車左
必式以示敬不敢當尊也行步而調習君之路馬必
由中道戒卑汚防傾跌也雖飼路馬之芻若以足蹴
之則有罰視路馬之齒而較其年歲亦有罰皆所以
豫遠不敬也先王制禮將以止邪於未形其慮遠矣
日講禮記觧義卷三
