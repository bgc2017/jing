欽定四庫全書
日講禮記解義卷二
曲禮上
大夫士出入君門由闑右不踐閾
此言臣事君之禮也門中橛曰闑闑東為右主人位
在門東客位門西由闑右不敢為賓也大夫與士出
入於君門皆由闑之右而不踐乎閾敬無不在也案
此乃大夫士自事其君之禮若適他國聘享者不然
少儀曰公事自闑西私事自闑東惟私事故以臣禮
入至公事則以公禮入矣
凡與客入者每門讓於客客至於寢門則主人請入為
席然後出迎客客固辭主人肅客而入主人入門而右
客入門而左主人就東階客就西階客若降等則就主
人之階主人固辭然後客復就西階主人與客讓登主
人先登客從之拾級聚足連步以上上於東階則先右
足上於西階則先左足
此言主客交盡之禮也凡者通貴賤而言天子五門
諸侯三門大夫二門士庶人一門寝門最内門也為
猶布也肅手至地若今揖也拾猶涉也連步謂足相
隨不相過凡主人迎客而與客入者自大門以至寝
門每門必讓客令其先入客既至於寝門則主人請
復入為席然後更出迎客客再辭不敢當主人乃致
肅於客而先入以𨗳之主人入門則從右客入門則
從左盖門皆南向入則東右而西左主人從右所以
就東階客從左所以就西階客若降於主人之等不
敢當客禮則就主人之階於東必主人固辭然後客
乃復就西階至登階之時主人與客讓而欲其先客
不敢當主人乃先而客繼之其涉階之級則兩足前
後聚合步步相繼而上主人上於東階則先右足客
上於西階則先左足盖欲相鄉而不相背也案先王
制禮皆以恭敬辭讓為本故賓主於出入登降或先
或後或左或右之間而交盡其道如此詳於入則出
亦可知
帷薄之外不趨堂上不趨執玉不趨堂上接武堂下布
武室中不翔並坐不横肱授立不跪授坐不立
此言行坐授受之儀也帷幔薄簾也武足迹也行而
張足曰趨張拱曰翔趨足容翔手容也朱子曰古人
之坐兩膝著地因反蹠而坐於其上跪與坐小異跪
有危義兩膝著地伸腰及股而勢危者為跪兩膝著
地以凥著蹠而稍安者為坐也凡見尊者以疾行為
敬然有不必趨者卿大夫家用帷士家用薄其外無
人則舒其敬而不趨矣有不可趨者堂上地廹不足
容步則不趨矣有不敢趨者執玉之重或恐失墜則
不趨矣夫惟堂上不趨故每移足半躡之而為接武
堂下可趨故移足各自成迹而為布武至於室中之
地尤廹非但不可趨也并不可翔矣與敵體之人並
坐宜遜讓而不敢横肱恐其相妨也授受之際彼方
立則不跪以授之彼方坐則不立以授之恐煩其俯
仰也案此諸事惟横肱為不敬耳若趨也跪也立也
皆所以致敬於人然不得其宜則為諂為瀆恭而弗
近於禮矣
凡為長者糞之禮必加帚於箕上以袂拘而退其塵不
及長者以箕自鄉而扱之
此言掃除之禮也糞除穢也扱斂取也凡幼者為長
者糞除其初必置帚於箕上以便兩手奉箕掃時則
一手執帚一袂障帚郤步而行且掃且遷不使塵及
長者掃畢則以箕自向而扱取之皆所以委曲致敬
也吕氏大臨曰古教飬之道必本諸孝悌孝悌之行
常在於灑掃應對之際盖使知長者之可敬甘為僕
御之役而不辭是所以存其良心折其傲慢之氣然
後可與進於德王氏蘋曰學者須是下學而上逹灑
掃應對即是道德性命之理此章所言糞除之禮試
體究此時此心如何其理微矣案聖人之道徹上徹
下原無精粗本末之分而其初則自小學入故即灑
掃一事可以見之
奉席如橋衡請席何鄉請衽何趾席南鄉北鄉以西方
為上東鄉西鄉以南方為上若非飲食之客則布席席
間函丈主人跪正席客跪撫席而辭客徹重席主人固
辭客踐席乃坐主人不問客不先舉
此因設席而詳言其禮也衽卧席也函容也布席中
間相去使容一丈之地席廣三尺三寸三分寸之一
函丈云者即所謂遠近間三席也將為長者設席則
以兩手奉席状如橋衡而有不敢慢之心焉其設坐
席則請面欲何所鄉設卧席則請足欲何所趾而必
順尊者之意焉其布室中之席南鄉北鄉則以西方
為上東鄉西鄉則以南方為上盖以近奥為尊也凡
飲食席不相對若非飲食之客而為講問之客則布
席中間共容一丈使足以指畫也即席之禮主人敬
客故跪而正席客不敢當則跪而撫席以辭客敬主
人故徹重席主人欲伸其敬則不聽其徹而固以辭
主人敬客故必俟客之踐席將坐而後坐客敬主人
故必俟主人有問而後答若不問則不先舉也案席
之為制有次席繅席莞席萑席之異名五重三重再
重之異數今雖平常飲食與講說之席所用宜為萑
席與再重而其委曲謙謹猶若此則禮之於賓主也
可知矣又案古者室中之席以近奥為尊昏禮同牢
之席夫西婦東及此記所言是也堂上之席其南向
者以東為上昏禮醴賓改筵東上鄉射禮乃席賓南
面東上是也北向者亦以東為上燕禮諸公席於阼
階西北面東上是也東向西向之席則皆北上鄉飲
酒記主人之贊者西面北上大射儀若有東面者則
北上是也唯堂上神席則南向西上以别於人飲射
主人之席西向介席東向則皆南上以别於賓及遵
耳舊注左右隂陽之說恐未然也
將即席容毋怍兩手摳衣去齊尺衣毋撥足毋蹶先生
書策琴瑟在前坐而遷之戒勿越虚坐盡後食坐盡前
坐必安執爾顔長者不及毋儳言正爾容聽必恭毋勦
說毋雷同必則古昔稱先王
此又因即席而詳其禮也齊衣下縫也撥發揚貌蹶
行遽貌盡與儘通執端慤貌儳猶暫也非類雜也古
昔以時言先王以人言將即席之時當安詳而毋有
怍容兩手摳衣務使地離下齊尺許而免躡跌衣毋
發揚足毋行遽遇先生書策琴瑟當己之前必跪而
遷之戒勿踰越虚坐則儘席之後以致恭食坐則儘
席之前以致潔其於坐也既當安其身又當執爾顔
長者言不及則毋儳言也既必執爾顔又必正爾容
長者如有言則聽必恭也其坐而言也毋或𠞰說毋
或雷同必法則古昔之格言稱述先王之實事不苟
同於人不敢異於古也案𠞰說雷同為言者之通患
而尤不可以對君父觀於大禹謨之述帝堯伊訓之
稱成湯周公之稱我聞在昔述殷三宗周文王與孟
子之非堯舜不敢以陳則臣子之敬其君者將欲則
古昔而稱先王宜必有道矣
侍坐於先生先生問焉終則對請業則起請益則起父
召無諾先生召無諾唯而起侍坐於所尊敬無餘席見
同等不起燭至起食至起上客起燭不見䟦尊客之前
不叱狗讓食不唾
此言侍坐之禮而類及於賓主也䟦本也侍坐於先
生者先生如有問焉必俟既終而盡得其旨然後置
對不敢參雜先生之言也坐之時或請所業於先生
而欲以傳其學則必起或請所益於先生而欲以卒
其業則必起凡弟子之於師與子之於父而敬心惟
一故子於父召無諾弟子於先生召亦無諾即唯而
起也侍坐於所尊敬者必坐於席端使無餘席欲親
近而應對審也如見同等則不起統於尊也燭至而
起時之變也食至而起禮之節也上客至而起從尊
者而致敬也燭將盡則更之而蔵其殘本不使客見
恐客以夜深主倦而辭退也在尊者之前不敢叱狗
恐以至賤駭尊者之聽也當讓食之時不敢唾嫌於
鄙主人之饌也案曲禮有稱先生者以教言也君子
以德言長者以齒言所尊敬則有德有齒而且兼以
位言矣同一致敬之心而分别如是欲學者虚心體
驗而不失乎禮也
侍坐於君子君子欠伸撰杖屨視日蚤莫侍坐者請出
矣侍坐於君子君子問更端則起而對侍坐於君子若
有告者曰少閒願有復也則左右屏而待
此言侍君子之禮也撰猶持也侍坐於君子若君子
氣乏而欠體疲而伸撰取杖屨以為行具顧視日晷
以卜蚤暮凡此皆為厭倦之容則請出以息之所以
體君子之心也侍坐於君子若君子所問者更易事
端必起而後對所以重君子之問也侍坐於君子若
有告者曰少俟空閒願有所白事其為事之密者可
知則居左者屏於左居右者屏於右待言畢而後出
侍不敢干君子之私也
毋側聽毋噭應毋滛視毋怠荒遊毋倨立毋跛坐毋箕
寝毋伏斂髮毋髢冠毋免勞毋袒暑毋褰裳
此言容止服御之禮也滛流動也遊行也跛偏任也
箕展兩足如箕舌也以髮益髮曰髢古人重髮以纚
縚之婦人以髮多為美故加髢男子但取斂不得加
髢嫌為婦飾也免去也冠常在首不可去也褰揭也
人之一身無時無事而不範於禮故頭容直毋側耳
以聽也聲容静毋高急以應也目容端毋流動邪眄
也身容肅毋怠肆荒縱也足容重行毋倨慢也立如
齊毋偏任一足也坐如尸毋兩展其足也寝不尸毋
覆卧也凡所以正容貌者如此抑且首必斂髮而毋
加髢以為美冠常在首而毋免以自便衣以飾體雖
勞而毋袒以息倦裳以副衣雖暑而毋褰以取凉所
以正衣冠者又如此案人之患在乎徇其意所便安
而不由於正若視聽遊行坐立卧起衣冠之際有不
坊焉則將儳焉而不可以終日矣禮也者既以正人
之心又以正人之體内外交飬為敬義夾持之道斷
不可以斯湏而去乎身也
侍坐於長者屨不上於堂解屨不敢當階就屨跪而舉
之屏於側鄉長者而屨跪而遷屨俯而納屨
此言侍長者脱屨納屨之禮也侍坐於長者其所著
之屨不敢上於堂必解而後升懼瀆尊也所解之屨
不敢當階必置諸偏處懼妨後也將退則就屨所在
跪而取之必退屏於側面向長者而著屨以明敬也
至屨之未著必跪而遷將著則不跪而但俯而納者
所以便著也鄭氏注曰鄉長者而屨謂長者送之也
朱子以為非是但謂雖降階出戶猶向長者而不敢
背耳
離坐離立毋往參焉離立者不出中閒
此泛言坐立之禮也兩相麗之謂離三相成之謂參
如有二人並坐並立則毋往而參焉有並立者慎毋
出其中間盖不涉於干人之私傳所云擇地而蹈之
是也
男女不雜坐不同椸枷不同巾櫛不親授嫂叔不通問
諸母不漱裳外言不入於梱内言不出於梱女子許嫁
纓非有大故不入其門姑姊妹女子子已嫁而反兄弟
弗與同席而坐弗與同器而食父子不同席
此類言男女遠嫌之禮也枷與架同問問遺也諸母
謂父妾之有子者梱門限也纓與幼所佩之香纓不
同女子子重言子者男子女子為男女之通稱故重
言子以見其為子也男女主於有别坐各有處不雜
坐也置衣服各有具不同椸與枷也涚潔理髮各有
器不同巾與櫛也有所授必奠於地而後取之不親
授也叔嫂之間不相問遺諸母之列不使漱裳也内
外有限男所言不入於梱以内女所言不出於梱以
外也女子既許嫁即繫以纓示有所繫屬處之於梱
内之别室非有喪疾災變之大故男子不入其門也
凡一家之中若姑若姊妹若女子子已嫁而反為之
兄弟者弗與同席而坐弗與同器而食也且微特兄
弟而已雖父與子猶不同席則姑姊妹可知也案禮
始於謹夫婦而别男女者尤為始之始易曰閑有家
志未變也此禮之所以貴乎有别也與
男女非有行媒不相知名非受幣不交不親故日月以
告君齊戒以告鬼神為酒食以召鄉黨僚友以厚其别
也取妻不取同姓故買妾不知其姓則卜之寡婦之子
非有見焉弗與為友賀取妻者曰某子使某聞子有客
使某羞
此言男女正始遠嫌及問遺之禮也名謂男女之名
告於君者周禮媒氏掌萬民之判令凡判妻者皆書
之是也昏禮納采而後問名非有媒氏之往來則不
相知名也納吉而後納徵非受幣而分定則不交不
親也故娶婦而有日月則媒氏書之以告於君女家
受之而齊戒以告於鬼神娶婦之家更設為酒食以
召鄉黨僚友凡所以重慎男女之别也同姓有一本
之義雖百世而婚姻不通者周道為然故娶妻不娶
同姓若買妾而不知其姓則必卜之以不同者吉而
同者凶也寡婦之子非有竒才異行卓然為衆所知
則弗與為友以遠嫌也昏者不賀以其著代然既為
酒食以召鄉黨僚友則問遺有不可廢其辭則曰某
子使某聞子有賓客之事故使某羞舍曰昏禮而謂
之有客則所羞者特以佐其供具之費而已仍不云
賀也案夫婦之道不别則不親猶天地之道不判則
不合也有别之所以屬於智者以此
貧者不以貨財為禮老者不以筋力為禮
此言禮之貴本也禮必以財而盡其文而貧者則不
以貨財為禮禮必以力而將其事而老者則不以筋
力為禮吕氏大臨曰君子之於禮不責人以所不能
備不強人以所不能行禮者敬而已矣財力之不足
非禮之訾也
名子者不以國不以日月不以隐疾不以山川男女異
長男子二十冠而字父前子名君前臣名女子許嫁笄
而字
此類言制名與字之禮也子生三月父則名之名之
取類不一若以國則慢君以日月則慢天以隠疾則
慢身以山川則慢神皆非所以教敬也况常語易及
避諱為難故皆不以名其子焉名之外有氏男與女
各序其次以為伯仲叔季而不相干雜所以明有别
也名之後有字男子年至二十既冠而後字之所以
責成人之禮也夫既有氏與字以代其名則人皆尊
其名矣然有必當稱名者家無二尊子在父之前則
無長幼皆名而不稱伯仲國無二上臣在君之前則
無貴賤尊卑皆名而不稱爵位不敢致其私敬也若
女子之有笄猶男子之有冠許嫁則十五而笄未許
嫁則二十而笄然後從而字之也案春秋傳申繻之
言曰名有五有信有義有象有假有類盖重其名者
欲使顧名而思義也即名與字而必致謹焉禮之所
為起教於微渺者此亦其一端矣
凡進食之禮左殽右胾食居人之左羹居人之右膾炙
處外醯醬處内蔥㳿處末酒漿處右以脯脩置者左朐
右末
此言設饌之禮也㳿烝蔥也薄析曰脯捶而施薑桂
曰腵脩中屈曰朐兩端曰末凡進食之禮位置各有
其宜左為肉帶骨之殽右為純肉而切之胾食以燥
而居左羹以濕而居右必言居人左右者食以食羹
為主故近於人也膾炙為饌之異則處殽胾之外所
以崇之也醯醬為食之主則處殽胾之内所以進之
也蔥㳿乃加豆之菹則處席之末酒漿從右濕之類
則處羹之右以脯脩置者左朐右末脯脩處酒之左
於左之中又分左右以食脯脩者先末右手取之為
便也鄭氏康成曰殽在爼胾在豆酒漿處右言若酒
若漿耳兩有之則左酒右漿
客若降等執食興辭主人興辭於客然後客坐主人延
客祭祭食祭所先進殽之序徧祭之三飯主人延客食
胾然後辯殽主人未辯客不虚口
此言卑客受食之禮也延𨗳也殽鄭謂通胾膾炙而
言吕氏謂專指殽而言如舉幹舉骼舉肩之屬辯徧
通虚口食竟而飲酒漿以蕩口也用酒曰酳用漿曰
漱為客者若降於主人之等則不敢當客禮食至必
執之以起而致辭於主人主人亦起而致辭於客然
後客乃復就坐也每食必祭卑者不敢先必待主人
延之而後祭祭食則祭所先進各以殽之次第而徧
祭之禮食三飱告飽須勸乃更食故三飯竟主人乃
𨗳客食胾自胾之外為加豆既食胾然後可徧食殽
也若主人食殽未徧則客雖已徧猶若有待而不虚
口此是降等之客如大夫於卿士於大夫故其禮如
此盖非所施於敵者也
侍食於長者主人親饋則拜而食主人不親饋則不拜
而食
此言少者侍食之禮也饋進饌也侍食於長者是長
者為主人而侍食者毋敢視賓客也惟主人加禮而
親饋則拜而食以答主人之敬若不親饋則不拜而
食案侍食於長者與侍飲於長者同故鄭注云勸長
者食耳孔疏則謂從尊長而為客義亦可通
共食不飽共飯不澤手毋摶飯毋放飯毋流歠毋咤食
毋齧骨毋反魚肉毋投與狗骨毋固獲毋揚飯飯黍毋
以箸毋嚃羹毋絮羹毋刺齒毋歠醢客絮羹主人辭不
能亨客歠醢主人辭以窶濡肉齒決乾肉不齒決毋嘬
炙卒食客自前跪徹飯齊以授相者主人興辭於客然
後客坐
此類言飲食之禮也澤汗也咤以舌作聲也反還之
器中也口取曰嚃絮謂調和也刺猶剔也歠詳味之
也一舉併食曰嘬張子曰卒食至客坐當在前文客
不虚口之下禮以讓為本以不見惡於人為敬若共
食不至獨求其飽則以非讓也共飯不至汗澤其手
則以取惡也毋摶飯以其貪多也毋放飯以食之無
節也毋流歠以飲之無節也毋咤食嫌其聲之惡也
毋齧骨嫌其貌之慢也毋反魚肉以為人所穢也毋
投與狗骨以賤主之物也毋固獲疑貪於食也毋揚
飯疑於欲食之急也飯黍毋以箸宜用匕也毋嚃羹
宜用梜也毋就器而調其羹毋以物而刺其齒毋舍
羹而嘗其醢所以然者客若絮羹主人必至辭以不
能亨客若歠醢主人必至辭以窶也殽胾之類其肉
尚濡則可以齒決脯脩之類其肉已乾則不可以齒
決各從其便也炙宜細齧毋併食之亦戒貪也至於
卒食凡降等之客從席前跪親徹飯齊以授贊助進
食之人是所以敬主人也主人起辭不聽親徹然後
客坐又所以答客之敬也夫飲食者人之大欲也聖
人制禮必兢兢乎慎之而教敬也有其道飬廉也有
其道興讓也有其道然後流湎之失饕餮之風庶乎
息矣故曰禮之教化也微
侍飲於長者酒進則起拜受於尊所長者辭少者反席
而飲長者舉未釂少者不敢飲長者賜少者賤者不敢
辭
此言少者侍飲之禮也尊酒尊也飲盡爵曰釂侍飲
於長者酒進之時必起而拜受於陳尊之所盖以尊
向長者見惠出自長者也長者辭而止之少者乃還
歸所坐之席而飲如長者飲未釂少者猶不敢以遽
飲也若長者有賜則少者賤者直受而不辭不敢亢
禮也案陳尊之所如鄉飲酒尊於房戶之閒燕禮大
射禮尊於東楹之西之類古之飲酒少長咸在而受
爵必聽於長者飲酒必後於長者皆所以教敬也
賜果於君前其有核者懷其核御食於君君賜餘器之
溉者不寫其餘皆寫
此言受賜於君之禮也勸侑曰御溉洗滌也寫者傳
他器中也受賜於君則重君之賜併物與器而俱重
如賜果於君前其有核者即懷蔵其核不敢棄君之
惠也侍食於君而君賜之餘惟器之可溉者不寫其
餘皆寫而後食不敢䙝君之器也
餕餘不祭父不祭子夫不祭妻御同於長者雖貳不辭
偶坐不辭羹之有菜者用梜其無菜者不用梜
此言禮制之有變通也餕者食餘之名祭祭先祖也
梜箸也祭以昭敬故餕餘不祭雖父不可以祭子夫
不可以祭妻况其先乎少者侍尊客而食於主人雖
殽膳重列而不辭嫓偶而坐而亦不辭者辭之則疑
於長者也凡羹之有菜者用梜若鉶羹是也其無菜
者直歠之而不用梜若大羹是也案君賜必祭禮之
常也而餕餘則不祭矣客必辭讓亦禮之常也而御
同偶坐則不辭矣古人進食多以匕箸而羹則有用
有不用矣禮惟其宜故曰觀會通以行典禮
為天子削瓜者副之巾以絺為國君者華之巾以綌為
大夫累之士疐之庶人齕之
此言削瓜之禮也削刊去皮也副析也巾覆也華半
破也累倮也疐與蔕同疐之去疐也大夫以上皆曰
為者有司為之士庶人不曰為者自為之也凡公庭
禮會之時為天子削瓜者析為四解以細葛覆之而
進禮之所為獨隆也諸侯則華而中裂之覆以粗葛
大夫則裸之而不用覆至於士但去疐而已不加削
也庶人但自齧而已不横斷也戴氏溪曰天下事微
之不敢忽者所以為大之必謹也削瓜者其嚴若此
此禮之所以辨於微而示人以上下尊卑之義者切
矣
父母有疾冠者不櫛行不翔言不惰琴瑟不御食肉不
至變味飲酒不至變貌笑不至矧怒不至詈疾止復故
有憂者側席而坐有喪者專席而坐
此言親有疾及凡有憂有喪之禮也齒本曰矧側特
專單也人子當父母有疾則冠者不櫛忘其飾也行
不翔不為容也言不惰不敢慢也琴瑟不御不以所
樂忘所憂也肉不至食多而變味酒不至飲多而變
貌心不存乎飲食也不大笑而見齒本不甚怒而有
罵詈若此者並以憂父母疾也故必父母疾止然後
憂散而復其常至於有憂者之坐則坐必獨席有喪
者之坐則坐必專席又可推類而及之矣案冠者不
櫛言冠者以别於童子矧亦作弞許氏云笑不壊顔
曰弞
水潦降不獻魚鱉獻鳥者佛其首畜鳥者則勿佛也獻
車馬者執策綏獻甲者執胄獻杖者執末獻民虜者操
右袂獻粟者執右契獻米者操量鼓獻熟食者操醬齊
獻田宅者操書致
此言饋獻之禮也佛捩轉也水潦既降則魚鼈易得
故不以獻也初獲之鳥恐喙傷人故獻者佛其首若
畜鳥則性已馴而勿佛也車馬不上於堂獻者執策
綏呈之則知有車馬矣甲大胄小獻者欲舉其一而
執之則莫若胄矣獻杖者必執杖之末以便於主人
之受也獻民虜者操右袂防其有異心也獻粟則執
右契書契先右以為尊也獻米則操量鼓鼓即量之
器使知米數也獻熟食者操醬齊以其為食之主也
獻田宅者操其所書丈尺以致於人使知多寡之數
也胡氏銓謂古者田宅官制其籍本不屬民今得獻
之者疑出漢儒所記一說如郈成子分宅以居之之
類其曰獻者假人使如有之也
凡遺人弓者張弓尚筋弛弓尚角右手執簫左手承弣
尊卑垂帨若主人拜則客還辟辟拜主人自受由客之
左接下承弣鄉與客並然後受
此言遺人弓之禮也簫弓頭稍剡差斜似簫弣把中
也尊卑垂帨朱子曰賓主雖或一尊一卑然皆當磬
折垂帨也凡以弓遺人者張弓則使筋在其上弛弓
則使角在其上弓體角内而筋外取其勢之順也主
人在左故客右手執簫而左手承弣以授主人客主
無論尊卑於授受之際皆須稍磬折而見其帨之垂
若主人拜而謝其惠客以弓猶在手不能答拜則遷
延而離於所立之地以避之主人自受弓由於客之
左則郤左手以接客左手之下而承弣又覆右手捉
弓下頭盖此時主與客並南鄉而立然後乃受也案
射以觀德而弓者觀德之具也故所以致其鄭重者
若此
進劍者左首進戈者前其鐏後其刃進矛戟者前其鐓
進几杖者拂之效馬效羊者右牽之效犬者左牽之執
禽者左首飾羔鴈者以繢受珠玉者以掬受弓劍者以
袂飲玉爵者弗揮凡以弓劍苞苴簞笥問人者操以受
命如使之容
此言獻贈授受之禮而並及為使之儀也首劍拊環
也劍鋒為末銳底曰鐏平底曰鐓效猶獻也禽贄也
兩手曰掬揮振去餘&KR0377;也苞裹苴藉皆謂魚肉之屬
圜曰簞以盛飯食方曰笥以盛衣裳問猶遺也客在
右主人在左進劍者以首向左欲主人之便於受也
進戈者前其鐏以授主人而後其刃以自向進矛戟
者亦前其鐓皆不欲以鋒刃向人也進几杖者必拂
去塵埃以致潔效馬與羊者以豢畜易制則右手牽
之效犬者患其噬嚙則以右手禁備而左牽之執禽
為贄必左其首禽以首為尊也卿執羔大夫執鴈則
覆以繢畫之布又貴者之儀也珠玉為重寳受者以
掬恐墜落也受弓劍者以衣袂承接不露手也玉爵
亦重器飲者弗揮防失墮也此皆親獻之儀若使者
以弓劍苞苴簞笥問人於受命之時即當操持諸物
習其威儀進退一如為君使者之容則臨時不至失
禮而可無辱命矣案此諸事皆與前章獻魚鼈之類
同意總見行禮者不惟貴於有物而必貴於有儀儀
若不稱乎物是為非禮之禮君子弗由也
日講禮記觧義卷二
