欽定四庫全書
日講禮記觧義卷五十七
表記
子言之君子之所謂仁者其難乎詩云凱弟君子民之
父母凱以強教之弟以說安之樂而毋荒有禮而親威
莊而安孝慈而敬使民有父之尊有母之親如此而后
可以為民父母矣非至德其孰能如此乎今父之親子
也親賢而下無能母之親子也賢則親之無能則憐之
母親而不尊父尊而不親水之於民也親而不尊火尊
而不親土之於民也親而不尊天尊而不親命之於民
也親而不尊鬼尊而不親
此言仁天下之道尊親兼至之為難也詩大雅泂酌
之篇命教令也子言之仁無所不愛而又非偏於愛
也君子之所謂仁者不其難乎詩云凱弟君子民之
父母夫凱之為言在乎強教之驅以道而成民性弟
之為言在乎說安之撫以恩而得民心此其實非有
兩事也盖和樂而不至於荒有禮而不失其親威莊
而行之以安孝慈而主之以敬故凱弟交盡使民有
父道之尊有母道之親必如此而后可以為民父母
矣苟非至德其孰能如此乎今夫父之親子也親賢
而賤其無能母之親子也賢則親之於無能則憐之
母主於慈故親而不尊父主於嚴故尊而不親推是
言之水之於民也以其懦而狎而玩之故親而不尊
火以其烈而望而畏之故尊而不親土之於民也以
近人而有利可愛故親而不尊天遠於人而有威可
畏故尊而不親命之於民也顯而易見故親而不尊
鬼幽而難測故尊而不親君子所以貴乎兼之也
子曰夏道尊命事鬼敬神而遠之近人而忠焉先禄而
後威先賞而後罰親而不尊其民之敝憃而愚喬而野
朴而不文殷人尊神率民以事神先鬼而後禮先罰而
後賞尊而不親其民之敝蕩而不静勝而無恥周人尊
禮尚施事鬼敬神而遠之近人而忠焉其賞罰用爵列
親而不尊其民之敝利而巧文而不慙賊而蔽
此言三代尊親之異也喬如字亢直之貌舊讀曰驕
用爵列如賞有九命之差罰有八辟之議之類子曰
三代之治其始各有所尊其終各有所敝夏之道尊
重命令事鬼敬神而遠之務在近人而尚乎忠焉是
其先禄而後威先賞而後罰惟有親而不尊者故其
民之敝則見為憃然無知而愚喬然自負而野朴率
自將而不文殷人從而矯之尊神而率民以事神是
其先鬼而後禮先罰而後賞惟有尊而不親者故其
民之敝則見為流蕩而不静好勝而無恥周人又從
而矯之尊禮而尚施與亦如夏之事鬼敬神而遠之
務在近人而尚乎忠焉是其賞罰無所先後一以爵
列之高下為準惟有親而不尊者故其民之敝則見
為便利而多機巧美文辭而大言不慙賊害而蔽於
理案三王之治至矣而猶有敝焉何也程子曰惟聖
人為能通其變於未窮不使至於極也是在乎善法
先王者師其意而已矣
子曰夏道未瀆辭不求備不大望於民民未厭其親殷
人未瀆禮而求備於民周人強民未瀆神而賞爵刑罰
窮矣
此申言三代治民之異也窮猶盡也謂法制備具一
說賞爵不能勸善刑罰不能止惡故曰窮子曰夏道
尊命而未至於瀆辭唯其不求備不大望於民故民
猶未厭其親殷人以禮為後未至於瀆禮而已求備
於民周人則強民僅未至於瀆神而繁文備設則賞
爵刑罰極於此矣案古之為治者躬焉以化之政焉
以處之無取乎瀆辭為也至於科條備而民多偽態
則亦求備而大望於民之過矣
子曰虞夏之道寡怨於民殷周之道不勝其敝子曰虞
夏之質殷周之文至矣虞夏之文不勝其質殷周之質
不勝其文
此言四代質文之異也子曰帝王之治天下立本無
殊而趨時則異如虞夏之道寬簡而責人略故寡怨
於民殷周之道繁密而責人詳故不勝其敝是盖於
其文質之尚而知之子曰如虞夏之為質殷周之為
文可謂至矣虞夏非無文而文要不能勝其質殷周
非無質而質要不能勝其文故其各至者如此黃氏
乾行曰質有二有從心而言者禮以忠信為質是也
帝王之所同也有從事而言者此云虞夏之質是也
帝王之所異也案殷本尚質而此言文之至者何盖
視周為質而視夏以上則文矣此所以為殷周之文
與
子言之曰後世雖有作者虞帝弗可及也已矣君天下
生無私死不厚其子子民如父母有憯怛之愛有忠利
之教親而尊安而敬威而愛富而有禮惠而能散其君
子尊仁畏義恥費輕實忠而不犯義而順文而静寬而
有辨甫刑曰德威惟威德明惟明非虞帝其孰能如此
乎
此言大舜之盡君道也忠者愛民之實即孟子教人
以善謂之忠也利謂利民也恥費以費用為恥儉於
自奉也實貨財也子言之君道貴於兼盡要莫過於
有虞後世雖有起而王天下者虞帝誠弗可及也已
矣其君天下也有天下而不與生既無所私為天下
而得人死復不厚其子其子民也如父母然既有憯
怛之愛又有忠利之教惟其親而尊故安而能敬威
而能愛敬故富而有禮愛故惠而能散其君子化之
尊仁畏義而不敢違則恥費輕財而不敢徇欲盡忠
而不至於犯制義而能順乎理文明而沈静寬容而
有辨是足以觀舜治之盛矣甫刑曰君德有威而天
下無不畏君德有明而天下無不明非虞帝之盛德
其孰能至於此乎應氏鏞曰自庇民大德而下言臣
道之難於盡仁惟舜禹文王周公可以為仁之厚而
后稷庶幾近之自凱弟君子而下言君道之難於盡
仁惟虞帝可以為德之至而夏商周皆未免有所偏
也
子言之事君先資其言拜自獻其身以成其信是故君
有責於其臣臣有死於其言故其受禄不誣其受罪益
寡
此言人臣宜重於始進也資憑藉也子言之事君者
先以其言為資藉而後拜而自獻其身行所言以成
其信是故君舉要而有責於其臣臣守職而有死於
其言故其受禄可以不誣而受罪因之益寡也案古
之用人者敷納以言明試以功故事君者先資其言
而後成其信唐宋而下取士以浮文而治功亦絀矣
此虚與實之辨也
子曰事君大言入則望大利小言入則望小利故君子
不以小言受大禄不以大言受小禄易曰不家食吉
此言人臣進言受禄之道也易大畜卦辭子曰事君
者大言而入則可以立大事而望其有被天下及後
世之利小言而入則可以立小事而望其有進一善
治一官之利故君子不以小言受大禄以所利者小
事不足以稱其位也不以大言受小禄以所利者大
位不足以行其道也易曰大畜之君子當食禄於朝
而不家食則吉此言而受禄之一證與張子曰大言
入則望大利利非歸己之利大言入則吾道可大行
是大利也小言入則可小利案此則舊注以利為禄
賞者非
子曰事君不下逹不尚辭非其人弗自小雅曰靖共爾
位正直是與神之聽之式榖以女
此言人臣當盡正直之道也自所由以進者小雅小
明之篇靖治式用榖禄也以猶與也子曰事君者責
難陳善而不下逹正己格心而不尚辭始進必以其
人否則弗以為進身之自小雅曰人臣能敬治其職
事唯正直之人是與則神明聽之將用福禄於汝矣
吕氏大臨曰以下逹之事事其君則賊其君者也尚
辭而實不稱則欺其君者也非其人而自逹之枉己
以事君者也皆非所謂靖共正直者
子曰事君遠而諫則讇也近而不諫則尸利也子曰邇
臣守和宰正百官大臣慮四方
此言人臣當隨分以自盡也尸主也邇近也宰冢宰
大臣牧伯也子曰事君者不容以越位亦不可以曠
官若遠於君而諫則是覬於見知而讇也近於君而
不諫則是苟以自容而尸利也子曰邇臣在乎輔養
君德是以獻可替否而守夫和宰主於表率朝廷是
以進賢退不肖而正百官大臣在乎共理天下是以
有分土無分民而慮四方凡所以各效其職者如此
應氏鏞曰其序先君德而後朝廷先朝廷而後天下
也
子曰事君欲諫不欲陳詩云心乎愛矣瑕不謂矣中心
藏之何日忘之
此言人臣當盡忠愛於君也詩小雅隰桑之篇瑕詩
作遐遐之言胡也謂猶告也子曰事君者欲止君之
失而諫不欲揚君之失而陳詩云我既心乎愛矣何
不遂告之矣縱未即告將中心藏之而何日忘之乎
案詩本為愛賢而作此引中心藏之以明不欲招君
過之意也
子曰事君難進而易退則位有序易進而難退則亂也
故君子三揖而進一辭而退以遠亂也子曰事君三違
而不出竟則利禄也人雖曰不要吾弗信也
此言人臣進退之道也違猶去也子曰事君者進必
以禮而見其難退必以義而見其易則人知自重賢
不肖各得其分而位有序若易進而難退患得患失
則亂所由生也故君子之相接三揖而後進一辭而
即退所以豫遠亂萌也子曰事君者道不合至於三
違而不遂出境則是實無去志而貪於利禄也要利
即以要名人雖曰不要吾弗信也案君臣朋友皆以
義合者也夫才德之過人者必於難進易退乎取之
子曰事君慎始而敬終子曰事君可貴可賤可富可貧
可生可殺而不可使為亂
此言人臣當敬慎而安於義命也亂謂違廢事君之
禮子曰事君者身之所在即道之所在故必慎於服
官之始而敬於宦成之終所以有序而遠亂也子曰
事君者命制於天而義存乎我故可以貴可以賤可
以富可以貧可以生可以殺而獨不可以使為亂周
氏諝曰進以禮所以慎始退以義所以敬終不可使
為亂所謂不失其正也
子曰事君軍旅不辟難朝廷不辭賤處其位而不履其
事則亂也故君使其臣得志則慎慮而從之否則孰慮
而從之終事而退臣之厚也易曰不事王侯高尚其事
此言人臣盡職之道也辟讀曰避孰與熟通易蠱上
九爻辭子曰事君者守義而非以自私故在軍旅不
辟難在朝廷不辭賤若處其位而不履其事則職守
皆曠而亂之道也故君使其臣得志則不敢以自滿
而必慎慮而從之不得志亦不敢以自隳而必孰慮
而從之至於卒事則致為臣而退而已無利焉此臣
道之厚也易曰惟不事王侯乃可以高尚其事可以
見事終而退之義矣
子曰唯天子受命于天士受命于君故君命順則臣有
順命君命逆則臣有逆命詩曰鵲之姜姜鶉之賁賁人
之無良我以為君
此言君命所繫之重也詩鄘風鶉之奔奔篇姜詩作
彊賁詩作奔彊彊奔奔居有匹而飛相隨之貌人指
宣姜君謂小君言宣姜與公子頑非匹而相從也子
曰唯天子代天而治故凡秩敘命討一皆受命于天
士則以事人為事凡所以致之民者又一皆受命于
君故君命順乎理則臣有遵守而順命君命不順乎
理則臣有匡救而逆命詩曰鵲之姜姜然鶉之賁賁
然猶不亂其匹至於人之無良既鶉鵲之不若而我
乃以為小君乎此可以見君命之當慎也葉氏夢得
曰君莫尊於天子臣莫卑於士故言天子而止士
子曰君子不以辭盡人故天下有道則行有枝葉天下
無道則辭有枝葉是故君子於有喪者之側不能賻焉
則不問其所費於有病者之側不能饋焉則不問其所
欲有客不能館則不問其所舍故君子之接如水小人
之接如醴君子淡以成小人甘以壊小雅曰盜言孔甘
亂是用餤
此言君子不以辭為重也小雅巧言之篇盗言謂䜛
賊之言餤進也子曰言虚而行實君子之聽言也不
敢以其辭之善而盡信其為人也故世教盛則人敦
實行而行有枝葉世教衰則人尚虚文而辭有枝葉
是故君子於有喪者之側苟不能賻焉則不問其所
費於有病者之側苟不能饋焉則不問其所欲有客
而不能舘則不問其所舍皆辟有言而無其實也故
君子之接人也如水小人之接人也如醴君子如水
之淡雖無味而可久而交道以成小人如醴之甘雖
有味而易變而交道以壊小雅曰䜛人之言甚為甘
美使嗜之而不厭亂必有用是而進者此甘以壊之
證也吕氏大臨曰枝葉者幹之文天下有道則人致
文於行天下無道則人致文於辭案中庸曰淡而不
厭唯誠故淡也傳曰幣重而言甘誘我也唯偽故甘
也甘言而極之以盗是故修省言辭所以立誠也
子曰君子不以口譽人則民作忠故君子問人之寒則
衣之問人之飢則食之稱人之善則爵之國風曰心之
憂矣於我歸說
此言君子好善之實也國風曹風蜉蝣之篇盖念昭
公之無依而作說讀曰税舍也息也子曰君子之善
善也惟不徒以口譽人而必有其實則民相勸而作
忠矣故君子問人之寒則必衣之問人之飢則必食
之稱人之善則必爵之國風曰心之憂乎無依者至
矣其將於我歸說乎此可以見忠實之意也案君子
操爵人之柄而徒以口譽人則是善善而不能用也
書稱帝堯之德舍己從人而又必曰野無遺賢者以
此
子曰口惠而實不至怨菑及其身是故君子與其有諾
責也寧有己怨國風曰言笑晏晏信誓旦旦不思其反
反是不思亦已焉哉
此言君子重信之道也己之言止謂止而不諾也國
風衛風氓之篇晏晏和柔也旦旦眀顯也反復也謂
踐言也子曰惟有其實之謂信若口惠而實不至則
人怨之而菑及其身矣是故君子與其有輕諾之責
也寧有不諾之怨而猶不害其為信國風曰以言笑
之晏晏成信誓之旦旦而曾不思其能反夫既踐言
之不思矣其亦已焉哉吕氏大臨曰有求而不許始
雖咈人之意而終不害乎信故其怨小諾人而不踐
始雖不拂人意而終害乎信故其責大
子曰君子不以色親人情䟽而貌親在小人則穿窬之
盜也與子曰情欲信辭欲巧
此言君子當接人以誠也巧陳注當作考子曰君子
内外如一故不以容貌偽親乎人若情本䟽而貌為
親主於欺人而常恐人之窺己擬諸其類在小人則
為穿窬之盗也與子曰凡與人相接者情欲其信辭
欲其考則内不至無實而外不至無稽矣案口惠而
實不至者心與口不相應也情疏而貌親者心與色
不相應也君子不失色於人不失口於人惟其誠而
已矣
子言之昔三代明王皆事天地之神明無非卜筮之用
不敢以其私䙝事上帝是以不犯日月不違卜筮卜筮
不相襲也
此言天子當敬以事天地也子言之王者父事天而
母事地於是乎有郊社之禮自昔三代明王皆必敬
事天地之神明於日與牲無非藉卜筮以為用而不
敢以其私䙝事上帝是以於他祭祀則不犯素定之
日月因不違乎所用之卜筮而卜筮又不可相襲凡
以致其敬也案祭以卜筮為誠敬不卜筮為私䙝故
擇牲擇日之屬皆必用之不犯日月如四時迎氣用
四立之日之類張子曰若一時有兩祭則必相回互
使之不相妨
大事有時日小事無時日有筮外事用剛日内事用柔
日不違龜筮子曰牲牷禮樂齊盛是以無害乎鬼神無
怨乎百姓
此申言祭用卜筮之義也大事祭大神也小事祭小
神也剛日柔日見曲禮祭祀之用卜筮者以大事前
期而定故有時日小事則臨機而作故無時日而有
筮外事從陽故用剛日内事從隂故用柔日要皆不
違乎龜筮也子曰由是則牲牷之物禮樂之陳齊盛
之品無一不備是以無害乎鬼神無怨乎百姓神人
胥順也吕氏大臨曰大事有時日者時如啟蟄而郊
及四時宗廟之祭之類日如郊用辛社用甲之類有
是時日以上中下三旬而卜之小事無時日有筮者
若非時有所告及祈禱之類皆無定日必筮而謂之
也馬氏曰郊為外事而用辛社為内事而用甲者說
者以天地至尊之祭不可同於外内似得之矣
子曰后稷之祀易富也其辭恭其欲儉其禄及子孫詩
曰后稷兆祀庶無罪悔以迄于今
此言古人祭盡其誠而澤垂於後也富猶備也詩大
雅生民之篇兆詩作肇始也子曰祭不惟其物惟其
誠吾觀后稷之祀其先為物易備也主於敬而其辭
恭無所求而其欲儉由是自然獲福而禄及於子孫
詩曰后稷始受國為祭主即兢業小心庶幾其無罪
悔以至于今世世相承而無改也
子曰大人之器威敬天子無筮諸侯有守筮天子道以
筮諸侯非其國不以筮卜宅寢室天子不卜處大廟
此言龜筴之器當嚴敬而因詳其用之辨也大人謂
聖人守筮猶言守龜道路也子曰龜為卜筴為筮乃
聖人所以寓神道之教其器當威嚴敬重而不可輕
用古者大事卜小事筮唯天子至尊則事皆用卜而
不用筮以龜重於筴也諸侯有守國之筮則事皆用
筮而不用卜嫌同於天子也然天子亦有用筮時如
廵狩征伐出而在塗有事則筮明殺於在内也諸侯
亦有不用筮時盖守筮用於本國若非其國則不筮
不欲啓人吉凶之疑也諸侯亦有用卜時苟非因國
則卜宅及寢室欲慎於所居也天子亦有不用卜時
建國之初既得吉卜不待更卜處大廟所在以吉可
知也此可見器之當威敬矣孔氏疏曰天子無筮謂
不徒用筮而已兼用卜也左氏傅曰國有守龜則諸
侯亦有龜也此不過就大略言之耳
子曰君子敬則用祭器是以不廢日月不違龜筮以敬
其君長是以上不瀆於民下不䙝於上
此言君子盡敬於己而獲效於人也君長指天子及
大國之君言子曰君子於其所敬則饗獻之禮不用
燕器而用祭器如天子之於諸侯大國之於小國皆
是也是以敬之所感莫不守其朝見之常期而不廢
日月謹其貢獻之禮物而不違卜筮於以敬事其君
長焉是以上不至瀆於民下不至䙝於上也案王者
以義治天下則貴賤皆有事是也以禮治天下則上
下交相敬是也禮主於敬故表記以是終始焉
日講禮記解義卷五十七
