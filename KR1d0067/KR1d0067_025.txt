欽定四庫全書
日講禮記解義卷二十五
禮運
飲食男女人之大欲存焉死亡貧苦人之大惡存焉故
欲惡者心之大端也人藏其心不可測度也美惡皆在
其心不見其色也欲一以窮之舍禮何以哉
此言窮欲惡之情必由於禮也凡人莫不有欲而飲
食男女則大欲存焉莫不有惡而死亡貪苦則大惡
存焉故人雖有七情而欲惡者乃心之大端也人既
各藏其心而不可以測度則是美惡皆在其心而未
嘗遽見於色也將欲一一窮而察之非禮其將何以
哉蓋禮以治人情而即以是窮之禮器云欲察物而不
由禮弗之得矣夫大人者與日月合其明所以為禮
之德也
故人者其天地之德隂陽之交鬼神之會五行之秀氣
也
此言人有所禀以生將以明制作之有本也德指實
理而言交指變合而言會指凝成而言也人之所以
為人有非苟然而已者其原於一理則為天地之德
理行於氣則或變或合而為隂陽之交或屈或伸而
為鬼神之會至於形生神發則皆五行之氣之秀者
為之此實理所以全具而獨為萬物之靈也案德即
性也天地之德即孝經所謂天地之性也隂陽之交
鬼神之會則莫著於魂魄矣萬物皆生於五行之氣
而人之所以貴於物者以得其秀而最靈故也周子
太極圖說蓋本於此
故天秉陽垂日星地秉隂竅於山川播五行於四時和
而後月生也是以三五而盈三五而闕
此言天地所以生物之本也竅孔也播分布也欲明
乎人生之貴當先知天地所以生物之本所以生物
者何隂陽而已矣是故天為陽氣所積而位乎上其
成象於天則垂而為日星者是地為隂氣所積而位
乎下其成形於地則竅而為山川者是夫日星之光
下垂則天交於地山川之竅上通則地交於天由是
陽變隂合而生五行則五行一隂陽也播五行之氣
於四時則四時亦一隂陽也以其分而言則土無專
氣而以木火為陽金水為隂可也以水木為陽火金
為隂亦可也以春夏為陽秋冬為隂可也以冬春為
陽夏秋為隂亦可也隂陽調和而後月於是乎生焉
則隂精陽氣會於太虚而成象而萬物之胎産應之
矣是故月也者兼隂陽而處乎天地之間者也自朔
之後而生明以漸至於望則三五而盈以受陽之施
也自望之後而生魄以漸至於晦則三五而闕以毓
隂之孕也從父而舒光歸母而生霸故凡物之生以
月為節也案日月星皆繋於天而此乃先言日星而
後言月者蓋日星則純乎陽也山川則純乎隂也月
輪處乎九重天之下而於地為最近是故大塊噫氣
山川出雲乃其所專職以上交於天者而二氣絪緼
矣故記以月為天地之和而堯典命羲和亦先言日
星而後言月洪範既曰日月之行則有冬有夏而又
必曰月之從星則以風雨也三五而盈三五而闕故
三十日為一月而月主月也月遠日則光滿近日則
光微隂陽消息之幾於是為著納甲之法以明魄分
隂陽其亦有見於此與舊注謂生生明也不及生魄
似於義為偏又下文以日星為紀月以為量亦列月
於日星之後而論者皆未之及今故參書義而訂之
如此
五行之動迭相竭也五行四時十二月還相為本也
此承上言五行之運也動運也竭盡也終也本始也
五行之運由木而火而金而水唯土無不在而此盛
則彼衰是迭相竭也五行播於四時時各三月而成
十二月其氣更互環生是還相為本也案五行之運
終則有始分固一定而不移命實流行而不已蓋天
地隂陽之所以生萬物者固如此
五聲六律十二管還相為宫也
此以樂言亦隂陽五行之所為也宫商角徵羽為五
聲黃鍾子太蔟寅姑洗辰蕤賓午夷則申無射戌為
六律合大吕丑應鍾亥南吕酉林鍾未中吕巳夹鍾
卯之六吕為十二管管以竹為之即十二月之管也
其序則黃鍾一林鍾二太蔟三南吕四姑洗五應鍾
六蕤賓七大吕八夷則九夹鍾十無射十一中吕十
二宫者君主之義十二管皆可為宫也先王作樂播
之以五聲宣之以六律而候之以十二管始於黃鍾
終於中吕上生三分益一下生三分損一皆隔八相
生當其為宫則五聲皆備如黃鍾為第一宫下生林
鍾為徵上生太蔟為商下生南吕為羽上生姑洗為
角若林鍾為宫則上生太蔟為徵下生南吕為商上
生姑洗為羽下生應鍾為角餘竝倣此是五聲六律
十二管之屬還相為宫也朱子曰案五聲相生至於
角位隔八下生當得宫前一位以為變宫五聲之正
至此而窮又自變宫隔八上生當得徵前一位以為
變徵餘分不可損益而其數又窮故立均之法至於
是而終焉孔氏以本文但云五聲十二管故不及二
變而止為六十聲增入二變二十四聲合為八十四
聲自唐以来法皆如此云又曰黃鍾惟本宫用正律
若他律為宫則黃鍾之為徵商羽角二變者但用變
律漢志謂黃鍾至尊不為役也方氏慤曰律左旋而
生吕則為同位所以象夫婦吕右轉而生律則為異
位所以象子母
五味六和十二食還相為質也五色六章十二衣還相
為質也
此以味與色言亦隂陽五行之所為也酸苦辛鹹甘
為五味加滑為六和是為十二月之食青赤黃白黑
為五色并天元為六章是為十二月之衣質猶主也
家語下相為質作相為主更以味言之如春多酸夏
多苦秋多辛冬多鹹餘味皆用又加滑甘成六和而
為十二食但以時之所宜還相為質也更以色言之
如春衣青夏衣赤秋衣白冬衣黑餘色皆用又并天
元成六章而為十二衣但以其時之象還相為質也
故人者天地之心也五行之端也食味别聲被色而生
者也
此結上文而言人生之獨異也端謂端緒猶物在中
而緒見於外也人之有是生也元亨利貞之理賦而
為仁義禮智之性是即天地之心也水火木金土之
氣凝而為貌言視聽思之質是即五行之端也五行
滋而為五味食之以飬其口感而為五聲别之以飬
其耳形而為五色被之以章其身乃人之所由以生
飬者也案上言天地之德五行之秀氣此又言天地
之心五行之端者德具於心而氣必有所從始也
故聖人作則必以天地為本以隂陽為端以四時為柄
以日星為紀月以為量鬼神以為徒五行以為質禮義
以為器人情以為田四靈以為畜以天地為本故物可
舉也以隂陽為端故情可睹也以四時為柄故事可勸
也以日星為紀故事可列也月以為量故功有藝也鬼
神以為徒故事可守也五行以為質故事可復也禮義
以為器故事行有考也人情以為田故人以為奥也四
靈以為畜故飲食有由也
此承上而言聖人所以立極也量分限也藝極考成
也奥猶主也聖人之制為禮法也必以天地為本原
以隂陽為端緒以四時為權柄以日星為紀綱月以
為程量鬼神以為徒侣五行以為本質禮義以為器
用人情以為田功四靈以為畜飬夫萬物生於天地
以天地為本故物可統而舉也陽為德隂為刑以隂
陽為端故情可推而見也因時起事以四時為柄故
事可勸而趨也日星有次舍以為紀故事可列而序
也月有盈闕以為量故功有藝而不敢過不敢不及
也鬼神為造化之用而郊社祖廟山川五祀之屬實
與政事相依以為徒故事可據而守也五行之運終
始相循以為質故事可往而復也器利則事成禮義
以為器故事行有考也能治人者人必歸之人情以
為田故人以為奥也德盛化神萬物咸若四靈以為
畜故飲食有由也案天地至五行其制作所取象也
禮義人情其政治也四靈者其徵報也張子曰自天
地為本至四靈為畜一理也特細别耳
何謂四靈麟鳳龜龍謂之四靈故龍以為畜故魚鮪不
淰鳳以為畜故鳥不獝麟以為畜故獸不狘龜以為畜
故人情不失
此申言四靈為畜也淰驚散之貎獝驚飛也狘驚走
也何謂四靈若麟性之仁厚鳳之知治亂龜之兆吉
凶龍之能變化則所謂四靈是已唯龍以為畜故魚
鮪不至於驚散鳳以為畜故鳥不至於驚飛麟以為
畜故獸不至於驚走龜以為畜故疑可取决而不失
乎人情之正也案三靈馴擾則其類皆從龜乃不言
介蟲類應者以前知之物尤聖人所寳故特明之
故先王秉著龜列祭祀瘞繒宣祝嘏辭說設制度故國
有禮官有御事有職禮有序
此言聖人所以制為祭禮之意也御猶治也先王措
天下於治安如此而猶不敢自任也故秉蓍龜以定
其期陳列祭祀之所宜行以盡其敬瘞埋繒帛以備
其物宣揚祝嘏辭說以致其情設委曲之制度以脩
其文是故國有典禮則百官各有所治百事各有所
司而凡所行禮皆有次第也案設制度以上專言祭
禮下則自國有禮而逓推之
故先王患禮之不達於下也故祭帝於郊所以定天位
也祀社於國所以列地利也祖廟所以本仁也山川所
以儐鬼神也五祀所以本事也故宗祝在廟三公在朝
三老在學王前巫而後史卜筮瞽侑皆在左右王中心
無為也以守至正
此言逹禮之事也宗宗人祝大祝也三公大師大傅
大保也卜大卜筮筮人瞽侑樂官侑食者惟禮逹而
分乃定先王患禮之不逹於下也而一於祭祀焉致
之故祭帝於郊所以尊之而定天位也祀社於國所
以親之而列地利也祖廟所以致孝而本仁也山川
所以致敬而儐鬼神也五祀所以明制度而本事也
故廟有宗祝朝有三公學有三老五更巫主弔臨而
居前史書言動而居後卜筮瞽侑或審災祥或辨聲
樂而皆在於左右王居其中此心何為哉不過守君
道之至正而已真氏德秀曰古之所以衆建忠賢森
列左右者皆以正人君之心也君心至正而禮之逹
於下也有原矣案南北郊分合之義論者不一或據
此文以為方澤即國中之社蓋地統於天故尊天而
親地汪氏克寬云祭天必及地者尊可以統卑禮地
不及天者卑不可以屈尊也
故禮行於郊而百神受職焉禮行於社而百貨可極焉
禮行於祖廟而孝慈服焉禮行於五祀而正法則焉故
自郊社祖廟山川五祀義之脩而禮之藏也
此承上而言禮行之效也禮所以治神人和上下故
禮行於郊而天心協應百神受職焉禮行於社而地
無遺利百貨可極焉禮行於祖廟而父子以定孝慈
服習焉禮行於五祀而等威以辨率正法則焉故自
郊社祖廟山川五祀皆義之脩而禮之藏也
是故夫禮必本於大一分而為天地轉而為隂陽變而
為四時列而為鬼神其降曰命其官於天也
此言禮之本於造化也官主也當天地未分渾淪之
元氣圅三為一是曰太乙聖人之制夫禮實本於此
由是分為天地而有高卑轉為隂陽而有動靜變為
四時而有舒斂列為鬼神而有屈伸聖人本此以降
命者皆主於法天而非人之所為也案禮本大一猶
云易有太極
夫禮必本於天動而之地列而之事變而從時協於分
藝其居人也曰飬其行之以貨力辭讓飲食冠昏喪祭
射御朝聘
此言禮之切於人而究其所以行也協合也藝猶才
也夫禮必本於天此秩序之原也動而之地而有所
效法列而之事而有所兼及變而從時而有所推行
合乎分藝而有所宜稱所謂官於天者如此至於其
居人也則曰飬禮以飬人為本也其行之則以貨力
辭譲飲食而周於冠昏喪祭射御朝聘則禮之逹於
下也備矣荀子曰恭敬辭譲所以飬安禮義文理所
以飬情是故物有節文非特飬人之欲而已
故禮義也者人之大端也所以講信脩睦而固人肌膚
之會筋骸之束也所以飬生送死事鬼神之大端也所
以達天道順人情之大竇也故唯聖人為知禮之不可
以己也故壊國喪家亡人必先去其禮故禮之於人也
猶酒之有蘖也君子以厚小人以薄
此言禮義為治身之要也竇孔穴之通出入者禮為
義之用義為禮之體二者至切於人乃人之大端也
所以講信脩睦而内而治心外而脩身以固人肌膚
之會筋骸之束也所以明而飬生送死幽而祭祀鬼
神之大端也所以逹乎天道順乎人情以為出入必
由之大竇也故禮之不可以己也唯聖人為能知之
故壊國喪家亡人未有不先去其禮者故禮之於人
人待之以成德猶酒之以蘖而成味也君子則以厚
小人則以薄禮豈有厚薄哉人自為之爾案此言順
人情猶孟子言以利為本自此至終篇皆𤼵此意
故聖王脩義之柄禮之序以治人情故人情者聖王之
田也脩禮以耕之陳義以種之講學以耨之本仁以聚
之播樂以安之
此言禮以人情為主而喻之於治田也脩者講明之
意播者散布發越之謂人情易流而難制故聖王所
務為講明者必以義為所操之柄以禮為所行之序
而後人情可得而治矣蓋人之有情猶地之有田而
聖王之治之也無不至是故以禮為防範而脩之猶
治田者之始於耕也以義為裁制而舉而措之猶之
隨乎土宜而種以嘉榖也講學明理以去其非猶之
養苗而務去草也知既高明而踐履篤實則本於心
德之仁以聚之猶榖之熟而後穫也由是以造於從
容之域則播於樂之自然者以安之此則猶食而無
不饜飫也案鄭注治者去瑕穢飬菁華也聖人之治
天下也人情以為田亦異夫率法而強之者矣
故禮也者義之實也協諸義而協則禮雖先王未之有
可以義起也義者藝之分仁之節也協於藝講於仁得
之者強仁者義之本也順之體也得之者尊
此承上而言禮義仁之相須也藝以事言仁以心言
講明也禮也者必權衡於義而制之既定則確然而
有常是義之實也苟協諸義而協則雖先王所未有
之禮固可以度於義而創為也義者人心之裁制故
在外之藝以義為分限在内之仁以義為品節果能
合於藝之分明於仁之節則義之道得而人望而畏
之是得之者強也仁者本心之全德而化而裁之推
而行之乃義之本也順之體也其道足以長人故得
之者尊也張子曰人情所安即禮也故禮所以由義
起蓋性之𤼵為仁斂為義而禮則進反於仁義之間
故於此合而言之
故治國不以禮猶無耜而耕也為禮不本於義猶耕而
弗種也為義而不講之以學猶種而弗耨也講之以學
而不合之以仁猶耨而弗穫也合之以仁而不安之以
樂猶穫而弗食也
此是申喻以明前意也禮者先王治國之具猶耜為
農夫治田之具治國而不以禮則是無耜而耕也禮
必因時而制宜田則既墾而播種為禮而不本於義
是猶耕而弗種也義必以學而辨其是非種必以耘
而去其稂莠為義而不講之以學是猶種而弗耨也
學之勤則理可聚耨之勤則榖可登講之以學而不
合之以仁是猶耨而弗穫也樂所以樂而安其心食
所以飬而享其利合之以仁而不安之以樂是猶穫
而弗食也案前言陳義而此言本者方氏慤謂凡種
皆所以立本前言本仁而此言合者以人本仁也合
而言之道也
安之以樂而不逹於順猶食而弗肥也四體既正膚革
充盈人之肥也父子篤兄弟睦夫婦和家之肥也大臣
法小臣廉官職相序君臣相正國之肥也天子以德為
車以樂為御諸侯以禮相與大夫以法相序士以信相
考百姓以睦相守天下之肥也是謂大順大順者所以
飬生送死事鬼神之常也
此因治人情而極言禮教之效也肥者充盛之意樂
之入人期於和順食之飬人期於肥體安之以樂而
不能逹於至順是猶食而弗肥也顧肥則有所致矣
如四體順正而膚革充盈乃人一身之肥也父慈子
孝而其情厚兄友弟恭而其情親夫義婦聽而其情
洽乃一家之肥也大臣有持循而奉乎法小臣有分
辨而著其廉官職以次而相序君臣以義而相正乃
一國之肥也天子有德以安民之居如車之承載有
樂以和民之心如御之調適諸侯朝聘時而以禮相
與大夫靖共而以法相序士忠順而以信相考百姓
淳樸而以睦相守乃天下之肥也夫是之謂大順而
由是以飬生送死祭祀鬼神各得其常而有莫知所
以然者此聖王禮教之極功也案篇首言禮以治人
之情故天下國家可得而正至是乃詳言之
故事大積焉而不苑竝行而不謬細行而不失深而通
茂而有間連而不相及也動而不相害也此順之至也
故明於順然後能守危也
此極言大順之理也苑藴滯之意人君以大順治天
下故天下之事雖大積焉而推行有漸不至於苑滯
竝行而彼此各得不至於錯繆細行而曲折皆當不
至於有失深遠而能通茂密而仍有間連而得其分
者不相及也動而協其宜者不相害也此順之至也
故明於順然後能守危而無患也案易言危者安其
位者也順之與危相去遠矣而對舉言之此警戒之
深意也夫
故禮之不同也不豐也不殺也所以持情而合危也故
聖王所以順山者不使居川不使渚者居中原而弗敝
也用水火金木飲食必時合男女頒爵位必當年德用
民必順故無水旱昆蟲之災民無凶饑妖孽之疾
此言行順以致太平之事也小洲曰渚廣平曰原所
謂明於順者原非苟徇乎人而必本於禮以為治故
禮之不同也當殺者不可豐當豐者不可殺所以持
人之情而使之稱合事之危而使之安此乃聖王之
所以為順也是故因地之宜則不使居山者居川不
使居渚者居中原而不致有更徙之困因天之候則
於民所需之水火金木與夫飲食而用必以時因人
之情則於合男女必當其年頒爵禄必當其德凡用
民力而無有不順者由是感召天和國不生旱乾水
溢螟蝗之災民不罹凶饑妖孽之疾則禮之所以為
治也至矣案萬物各得其理然後和聖人以禮治天
下其效至於盡人物之性而與天地參蓋夫子之極
言禮也有如此
故天不愛其道地不愛其寳人不愛其情故天降膏露
地出醴泉山出器車河出馬圖鳳皇麒麟皆在郊棷龜
龍在宫沼其餘鳥獸之卵胎皆可俯而闚也則是無故
先王能脩禮以逹義體信以逹順故此順之實也
此極言大順之效也膏露露凝如膏醴泉泉甘如醴
器如銀甕丹甑之屬車謂山車不待揉治而自圓曲
者馬圖龍馬負圖也棷與藪同惟大順之世嘉祥協
應故以天之高而不愛其道以地之厚而不愛其寳
以人之多欲而不愛其情天降如膏之露地出如醴
之泉山出器車河出馬圖鳳皇麒麟在於郊之棷龜
龍在於宫之沼其餘鳥獸之卵胎以無獝狘之患皆
可俯首而闚也此豈有他故哉惟先王能脩禮於上
以逹義於下體實理於身以逹和順於人故天地無
心而嘉祥顯著此大順之實迹昭然可見者也程子
曰君子脩己以敬篤恭而天下平惟上下一於恭敬
則天地自位萬物自育而四靈畢至矣此體信逹順
之道朱子曰信是實理順是和氣體信是致中逹順
是致和實體此道於身則自然發而中節推之天下
而無所不通也
日講禮記解義卷二十五
