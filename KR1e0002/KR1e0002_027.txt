春秋經傳集解定上第二十七(定公名宋襄公之子昭公之弟謚法安民大慮曰定)
杜氏盡七年
經元年春王(公之始年而不書正月公即位在六月故)○三月晉人執宋仲幾于京
師(晉執人于天子之側而不以歸京師故但書其執不書所歸幾音機)○夏六月癸亥公之喪至
自乾侯(告於廟故書至)○戊辰公即位(定公不得以正月即位失其時故詳而日之記事之宜無義例)
○秋七月癸巳葬我君昭公(公在外薨故八月乃葬)○九月大雩(無傳過也雩音)
(于)○立焬宫(焬公伯禽子也其廟巳毀季氏禱之而立其宫書以譏之煬羊讓切禱丁老切)○冬十月
隕霜殺菽(無傳周十月今八月隕霜殺菽非常之災隕于敏切菽本又作叔音同)
傳元年春王正月辛巳晉魏舒合諸侯之大夫于狄泉將以城
成周魏子涖政(涖臨也代天子大夫為政涖音利又音類)衛彪傒(衛大夫)曰將建天子
(立天子之居)而易位以令非義也大事奸義必有大咎晉不失諸侯
魏子其不免乎是行也魏獻子屬役於韓簡子及原壽過(簡子韓起)
(孫不信也原壽過周大夫奸音干咎其九切屬之欲切過古禾切)而田於大陸焚焉(禹貢大陸在鉅鹿北)
(嫌絶遠疑此田在汲郡吳澤荒蕪之地火田并見燒也爾雅廣平曰陸蕪音無)還卒於寗(寗今脩武縣近吳澤近附)
(近之近)范獻子去其柏椁以其未復命而田也(范獻子代魏子爲政去其柏椁示貶)
(之去起吕切椁音郭)孟懿子會城成周(不書公未即位)庚寅栽(栽設板築栽才代切又音再)宋
仲幾不受功曰滕薛郳吾役也(欲使三國伐宋受功役也郳小邾郳五兮切)薛宰曰
宋爲無道絶我小國於周以我適楚故我常從宋晉文公爲踐
土之盟(在僖二十八年)曰凡我同盟各復舊職若從踐土若從宋亦唯
命仲幾曰踐土固然(固曰從舊薛舊爲宋役)薛宰曰薛之皇祖奚仲居薛
以爲夏車正(皇大也美仲爲夏禹掌車服大夫夏戸雅切)奚仲遷于邳(邳下邳縣邳皮悲切)仲
虺居薛以爲湯左相(仲虺奚仲之後虺許鬼切相息亮切)若復舊職將承王官何
故以役諸侯(承奉也)仲幾曰三代各異物薛焉得有舊(言居周世不得以夏)
(殷爲舊焉於虔切)爲宋役亦其職也士彌牟曰晉之從政者新(言范獻子新爲)
(政未習故事)子姑受功歸吾視諸故府(求故事)仲幾曰縱子忘之山川
鬼神其忘諸乎(山川鬼神盟所告)士伯怒謂韓簡子曰薛徵於人(典籍故事)
(人所知也)宋徵於鬼(取證於鬼神)宋罪大矣且巳無辭而抑我以神誣我
也啓寵納侮其此之謂矣(開寵過分則納受侵侮侮亡甫切分扶問切)必以仲幾爲
戮乃執仲幾以歸三月歸諸京師(知以歸不可故復歸之京師復扶又切)城三旬
而畢乃歸諸侯之戍齊高張後不從諸侯(後期不及諸侯之役)晉女叔寬
曰周萇弘齊高張皆將不免(叔寬女寬也萇直良切)萇叔違天高子違人
(天旣厭周德萇弘欲遷都以延其祚故曰違天諸侯相帥以崇天子而高子後期故曰違人厭於豔切祚才故切)天之
所壊不可支也衆之所爲不可奸也(爲哀三年周人殺萇弘六年高張來奔起)○夏
叔孫成子逆公之喪于乾侯(成子叔孫婼之子)季孫曰子家子亟言於
我未嘗不中吾志也吾欲與之從政子必止之且聽命焉(衆士皆諮)
(問子家子亟起冀切中丁仲切)子家子不見叔孫易幾而哭(幾哭會也不欲見叔孫故朝夕哭不)
(同會朝如字)叔孫請見子家子子家子辭曰羈未得見而從君以出
(出時成子未爲卿羈居宜切子家子名見賢遍切下同從才用切注義從同又如字下從君從公放此)君不命而
薨羈不敢見(言未受昭公之命託辭以距叔孫)叔孫使告之曰公衍公爲實使
羣臣不得事君(二子始謀逐季氏)若公子宋主社稷則羣臣之願也(宋昭)
(公弟定公)凡從君出而可以入者將唯子是聽子家氏未有後季孫
願與子從政此皆季孫之願也使不敢以告(不敢叔孫成子名)對曰若
立君則有卿士大夫與守龜在羈弗敢知若從君者則貌而出
者入可也(貌出謂以義從公與季氏無實怨守手又切)寇而出者行可也(與季氏爲寇讎者自)
(可去)若羈也則君知其出也(君昭公)而未知其入也羈將逃也喪及
壊隤公子宋先入從公者皆自壞隤反(出奔壞徐音懷又戶怪切隤徒回切)六月
癸亥公之喪至自乾侯戊辰公即位(諸侯薨五日而殯殯則嗣子即位癸亥昭公喪至五)
(日殯於宫定公乃即位)季孫使役如闞公氏將溝焉(闞魯羣公墓所在也季孫惡昭公欲溝絶)
(其兆域不使與先君同闞口暫切惡烏路切又如字)榮駕鵝曰生不能事死又離之以自
旌也(駕鵝魯大夫榮成伯也旌章也駕音加鵝五何切旌音精)縱子忍之後必或恥之乃止
季孫問於榮駕鵝曰吾欲爲君謚使子孫知之(爲惡謚)對曰生弗
能事死又惡之以自信也將焉用之乃止秋七月癸巳葬昭公
於墓道南孔子之爲司寇也溝而合諸墓(明臣無貶君之義惡如字又烏路切焉於)
(虔切)○昭公出故季平子禱于焬公九月立煬宫(平子逐君懼而請禱於煬公昭)
(公死於外自以爲獲福故立其宫)○周鞏簡公棄其子弟而好用遠人(簡公周卿士遠)
(人異族也爲明年鞏氏賊簡公張本鞏九勇切好呼報切)
經二年春王正月○夏五月壬辰雉門及兩觀災(無傳雉門公宮之南門兩)
(觀闕也天火曰災觀古亂切)○秋楚人伐具(囊瓦稱人見誘以敗軍囊乃郎切)○冬十月新
作雉門及兩觀(無傳)
傳二年夏四月辛酉鞏氏之羣子弟賊簡公(傳言棄親用疎所以敗也)○桐
叛楚(桐小國廬江舒縣西南有桐鄉)吳子使舒鳩氏誘楚人(舒鳩楚屬國)曰以師臨
我(教舒鳩誘楚使以師臨吳)我伐桐爲我使之無忌(吳伐桐也僞若畏楚師之臨己而爲伐其叛國)
(以取媚者也欲使楚不忌吳所謂多方以誤之爲于僞切)秋楚囊瓦伐吳師于豫章(從舒鳩言)吳
人見舟于豫章(僞將爲楚伐桐見賢遍切)而潛師于巢(實欲以擊楚)冬十月吳軍
楚師于豫章敗之(楚不忌故)遂圍巢克之獲楚公子繁(繁守巢大夫)○邾
莊公與夷射姑飲酒私出(射姑邾大夫出辟酒射音亦一音夜)閽乞肉焉奪之杖
以敲之(奪閽杖以敲閽頭也爲明年邾子卒傳閽音昏守門人也敲苦孝切又苦學切說文作毃云擊頭也字林同又)
(一曰擊聲也口交切又口卓切訓此㪣云橫擿也又或作茅或作刜口交切)
經三年春王正月公如晉至河乃復(無傳)○二月辛卯邾子穿卒
(再同盟穿音川)○夏四月○秋葬邾莊公(六月乃葬緩)○冬仲孫何忌及邾
子盟于拔(拔地闕拔皮八切)
傳三年春二月辛卯邾子在門臺(門上有臺)臨廷閽以缾水沃廷邾
子望見之怒閽曰夷射姑旋焉(旋小便廷音庭缾步丁切本又作瓶)命執之(見其不潔)
(執射姑)弗得滋怒自投于牀廢于鑪炭爛遂卒(廢隋也鑪力吳切炭他旦切隋徒火)
(切)先葬以車五乘殉五人(欲藏中之潔故先内車及殉别爲便房蓋其遺命先悉薦切又如字乘繩)
(證切殉辭俊切藏才浪切)莊公卞急而好潔故及是(卞躁疾也卞皮彦切好呼報切躁早報切)○
秋九月鮮虞人敗晉師于平中(平中晉地)獲晉觀虎恃其勇也(爲五年士)
(鞅圍鮮虞張本)○冬盟于郯(郯即拔也郯音談)脩邾好也(公即位故脩好)○蔡昭侯爲
兩佩與兩裘(佩㑉王也)以如楚獻一佩一裘於昭王昭王服之以享
蔡侯蔡侯亦服其一子常欲之弗與三年止之唐成公如楚有
兩肅爽馬子常欲之(成公唐惠侯之後肅爽駿馬名肅如字又所六切爽音霜駿音俊)弗與亦
三年止之唐人或相與謀請代先從者許之飲先從者酒醉之
竊馬而獻之子常子常歸唐侯自拘於司敗(竊馬者自拘從才用切飲於鴆切拘)
(九于切)曰君以弄馬之故隱君身(隱憂約也弄魯貢切)棄國家羣臣請相夫
人以償馬必如之(相助也夫人謂養馬者相息亮切夫音扶償市亮切)唐侯曰寡人之過
也二三子無辱皆賞之蔡人聞之固請而獻佩于子常子常朝
見蔡侯之徒命有司曰蔡君之久也官不共也(言楚所以禮遣蔡侯之物不共)
(備故共音恭)明日禮不畢將死(遣蔡侯之禮)蔡侯歸及漢執玉而沈曰余
所有濟漢而南者有若大川(自誓言若復渡漢當受禍明如大川沈音鴆復扶又切)蔡侯
如晉以其子元與其大夫之子爲質焉而請伐楚(爲明年會召陵張本質音致)
經四年春王二月癸巳陳侯吳卒(無傳未同盟而赴以名癸巳正月七日書二月從赴)
三月公會劉子晉侯宋公蔡侯衛侯陳子鄭伯許男曹伯莒子
邾子頓子胡子滕子薛伯𣏌伯小邾子齊國夏于召陵侵楚(於召)
(陵先行會禮入楚竟故書侵夏戸雅切召上照切竟音境)○夏四月庚辰蔡公孫姓帥師滅
沈以沈子嘉歸殺之(姓音生又作生)○五月公及諸侯盟于臯鼬(召陵會劉)
(子諸侯㧾言之也繁昌縣東南有城臯亭復稱公者會盟異處故鼬由又切復扶又切處昌慮切)○𣏌伯成卒
于會(無傳成音城)○六月葬陳惠公(無傳)○許遷于容城(無傳)○秋七月
公至自會(無傳)○劉卷卒(無傳即劉蚠也劉子奉命出盟召陵死則天王爲告同盟故不具爵卷音權又)
(眷免切蚠扶粉切爲于僞切下爲蔡同)○葬𣏌悼公(無傳)○楚人圍蔡(不服故也)○晉士
鞅衛孔圉帥師伐鮮虞(無傳孔圉孔羈孫士鞅即范鞅圉魚吕切)○葬劉文公(無傳)○
冬十有一月庚午蔡侯以吳子及楚人戰于柏舉楚師敗績(師能)
(左右之曰以皆陳曰戰大崩曰敗績吳爲蔡討楚從蔡計謀故書蔡侯以吳子言能左右之也囊瓦稱人貪以致敗不能死難)
(罪賤之柏舉楚地昭三十一年傳曰六年十二月庚辰吳其入郢今以十一月者并數閏陳直覲切難乃旦切數所主切)○
楚囊瓦出奔鄭(書名惡之惡烏路切)○庚辰吳入郢(弗地曰入吳不稱于史略文)
傳四年春三月劉文公合諸侯于召陵謀伐楚也(文公王官伯也晉人假王)
(命以討楚之久留蔡侯故曰文公合諸侯)○晉荀寅求貨於蔡侯弗得言於范獻子
曰國家方危諸侯方貳將以襲敵不亦難乎水潦方降疾瘧方
起中山不服(中山鮮虞潦音老瘧魚略切)棄盟取怨無損於楚(晉楚同盟伐之爲取怨)
而失中山不如辭蔡侯吾自方城以來楚未可以得志(晉敗楚侵方城)
(在襄十六年)祇取勤焉乃辭蔡侯晉人假羽旄於鄭鄭人與之(折羽爲旌)
(王者遊車之所建鄭私有之因謂之羽旄借觀之祇音支旄音毛析星曆切)明日或旆以會(或賤者也繼旐)
(曰旆令賤人施其旆執以從會示卑鄭旆步具切旐音兆令力呈切下令蔡同)晉於是乎失諸侯(傳言晉無)
(禮所以遂弱)將會衛子行敬子言於靈公(子行敬子衛大夫)曰會同難(難得宜)嘖
有煩言莫之治也(嘖至也煩言忿爭嘖仕責切一音責爭爭鬪之爭)其使祝佗從(祝佗大祝)
(子魚佗徒河切從才用切下師從旅從同大音泰下大祝大卜大史大原同)公曰善乃使子魚子魚
辭曰臣展四體以率舊職猶懼不給而煩刑書若又共二(共二職共)
(音恭)徼大罪也且夫祝社稷之常隷也(隷賤臣也徼古堯切夫音扶)社稷不動
祝不出竟官之制也(社稷動謂國遷竟音境)君以軍行祓社釁鼓(師出先有事祓)
(禱於社謂之宜社於是殺牲以血塗鼓鼙爲釁鼓祓音弗徐音廢釁許靳切鼙步西切本又作鞞)祝奉以從(奉社)
(主也從如字又才用切)於是乎出竟若嘉好之事(謂朝會好呼報切)君行師從(二千)
(五百人)卿行旅從(五百人)臣無事焉公曰行也及臯鼬(將盟)將長蔡於
衛(欲令蔡先衛㰱長丁丈切先悉薦切下先衛同㰱所洽切又所甲切)衛侯使祝佗私於萇弘曰
聞諸道路不知信否若聞蔡將先衛信乎萇弘曰信蔡叔康叔
之兄也(蔡叔周公兄康叔周公弟)先衛不亦可乎子魚曰以先王觀之則尚
德也昔武王克商成王定之選建明德以藩屏周故周公相王
室以尹天下(尹正也藩方元切相悉亮切)於周爲睦(睦親厚也以盛德見親厚)分魯公以
大路大旂(魯公伯禽也此大路金路錫同姓諸侯車也交龍爲旂周禮同姓以封分扶問切下並同路本亦作輅音)
(路旂其依切錫星曆切)夏后氏之璜(璜美五名夏戸雅切璜音黃)封父之繁弱(封父古諸侯也)
(繁弱大弓名父音甫下武父同封父國名繁扶元切)殷民六族條氏徐氏蕭氏索氏長勺
氏尾勺氏使帥其宗氏輯其分族將其類醜(醜衆也索素洛切勺市灼切輯音集)
(又七入切)以法則周公用即命于周(即就也使六族就周受周公之击制)是使之職事
干魯(共魯公之職事共音恭下共王同)以昭周公之明德(昭顯也)分之土田陪敦
(陪增也敦厚也陪本亦作培同步回切)祝宗卜史(大祝宗人大卜大史凡四官)備物典策(典策春秋)
(之制策本又作冊亦作筴或作笧皆初革切)官司彝器(官司百官也彝器常用器彝羊之切)因商奄之
民(商奄國名也與四國流言或迸散在魯皆令即屬魯懷柔之迸彼諍切令徐力呈切)命以伯禽(伯禽周公世子)
(時周公唯遣伯禽之國故皆以付伯禽)而封於少皥之虚(少皥虚曲阜也在魯城内少詩照切皥胡老切)
(虚起居切)分康叔(康叔衛之祖)以大路少帛綪茷旃旌(少帛雜帛也緒茷大赤取染草名也)
(通帛爲旃析羽爲旌綪七見切按步貝切又音吠旃章然切)大吕(鍾名)殷氏七族陶氏施氏繁
氏錡氏樊氏饑氏終葵氏封畛土略自武父以南及圃田之北
竟(畛塗所徑也略界也武父衛北界圃田鄖藪名陶徒刀切繁步河切錡魚綺切畛之忍切一音眞圃布五切本亦作甫田)
(塗音徒徑音經藪素口切)取於有閻之土以共王職(有閻衛所受朝宿邑蓋近京畿近附近之近下)
(近我同)取於相土之東都以會王之東蒐(爲湯沐邑王東巡守以助祭泰山相息亮切蒐)
(所求切守手又切)耼季授土(耼季周公弟司空聃乃甘切)陶叔授民(陶叔司徒)命以康誥
而封於殷虚(康誥周書殷虚朝歌也)皆啓以商政疆以周索(皆魯衛也啓開也居殷故)
(地因其風俗開用其政疆理土地以周法索法也疆居良切注及下同)分唐叔(唐叔晉之祖)以大路密
須之鼔(密須國名)闕鞏(甲名鞏九勇切)沽洗(鍾名沽音孤洗息典切)懷姓九宗職官五
正(懷姓唐之餘民九宗一姓爲九族職官五正五官之長長丁丈切下長衛同)命以唐誥而封於夏
虚(唐誥誥命篇名也夏虚大夏今大原晉陽也)啓以夏政(亦因夏風俗開用其政)疆以戎索(大原)
(近戎而寒不與中國同故自以戎法)三者皆叔也而有令德故昭之以分物不然
文武成康之伯猶多而不獲是分也唯不尚年也管蔡啓商惎
間王室(惎毒也周公攝政管叔蔡叔開道紂子禄父以毒亂王室惎音忌間間廁之間道音導)王於是乎
殺管叔而蔡蔡叔(周公稱王命以討二叔蔡放也上蔡素達切下蔡如字)以車七乘徒七
十人(與蔡叔車徒而放之乘䋲證切)其子蔡仲改行帥德周公舉之以爲已卿
士(爲周公臣行下孟切)見諸王而命之以蔡(命爲蔡侯見賢遍切)其命書云王曰胡
無若爾考之違王命也(胡蔡仲名)若之何其使蔡先衛也武王之母
弟八人周公爲大宰康叔爲司寇耼季爲司空五叔無官豈尚
年哉(五叔管叔鮮蔡叔度成叔武霍叔處毛叔聃也)曹文之昭也(文王子與周公異母昭上饒切說又作紹)
晉武之穆也(武王子)曹爲伯甸非尚年也(以伯爵居甸服言小甸徒練切)今將尚
之是反先王也晉文公爲踐土之盟衛成公不在夷叔其母弟
也猶先蔡(踐土召陵二會經書蔡在衛上霸主以國大小之序也子魚所言盟㰱之次)其載書云王
若曰晉重(文公重直龍切)魯申(僖公)衛武(叔武)蔡甲午(莊侯)鄭捷(文公捷在接切)齊潘
(昭公潘普安切)宋王臣(成公未王臣本或作壬如林切)莒期(兹丕公也齊序鄭下周之宗盟異姓爲後丕普悲切)
藏在周府可覆視也吾子欲復文武之略(略道也覆芳服切)而不正其
德將如之何萇弘說告劉子與范獻子謀之乃長衛侯於盟○
反自召陵鄭子大叔未至而卒晉趙簡子爲之臨甚哀曰黃父
之會(在昭二十五年說音悅爲于僞切下爲沈同臨力鴆切父音甫)夫子語我九言曰無始亂
無怙冨無恃寵無違同無敖禮無驕能(以能驕人語魚據切怙音戸敖五報切)無
復怒(復重也復扶又切)無謀非德(非所謀也)無犯非義(傳言簡子能用善言所以遂興)○沈
人不會于召陵晉人使蔡伐之夏蔡滅沈秋楚爲沈故圍蔡伍
員爲吳行人以謀楚楚之殺郤宛也(在昭二十七年員音云)伯氏之族出
(郤宛黨)伯州犂之孫嚭爲吳大宰以謀楚楚自昭王即位無歲不有
吳師蔡侯因之以其子乾與其大夫之子爲質於吳冬蔡侯吳
子唐侯伐楚(唐侯不書兵屬於吳蔡犂力兮切嚭普鄙切乾其連切質音致)舍舟于淮汭(吳乘舟從)
(淮來過蔡而舍之舍音赦置也又音捨棄也汭人銳切)自豫章與楚夾漢(豫章漢東江北地名夾古治切)
左司馬戍謂子常曰子㳂漢而與之上下(㳂緣也緣漢上下遮使勿渡㳂悅全切上)
(時掌切遮正奢切)我悉方城外以毀其舟(以方城外人毀吾所舍舟)還塞大隧直轅
冥阨(三者漢東之隘道隧音遂冥亡丁切本或作寘之䜴切阨於懈切本或作隘音同)子濟漢而伐之
我自後擊之必大敗之旣謀而行武城黑謂子常(黑楚武城大夫)曰吳
用木也我用革也(用軍器)不可久也不如速戰史皇謂子常楚人
惡子而好司馬(史皇楚大夫司馬沈尹戍惡烏路切好呼報切)若司馬毀吳舟于淮塞
城口而入(城口三隘道之揔名)是獨克吳也子必速戰不然不免乃濟漢
而陳自小别至于大别(禹貢漢水至大别南入江然則此二别在江夏界陳直覲切下同夏戸雅切)
三戰子常知不可欲奔(知吳不可勝)史皇曰安求其事(求知政事)難而逃
之將何所入子必死之初罪必盡說(言致死以克吳可以免貪賄致寇之罪難乃旦切)
十一月庚午二師陳于柏舉(經所以書戰二師吳楚師)闔廬之弟夫槩王晨
請於闔廬曰楚瓦不仁(瓦子常名)其臣莫有死志先伐之其卒必奔
而後大師繼之必克弗許夫槩王曰所謂臣義而行不待命者
其此之謂也今日我死楚可入也以其屬五千先擊子常之卒
子常之卒奔楚師亂吳師大敗之子常奔鄭史皇以其乘廣死
(以戰死卒子怱切下同乘繩證切廣古曠切)吳從楚師及清發(清發水名)將擊之夫槩王
曰困獸猶鬪況人乎若知不免而致死必敗我若使先濟者知
免後者慕之蔑有鬪心矣半濟而後可擊也從之又敗之楚人
爲食吳人及之奔食而從之敗諸雍澨五戰及郢(奔食食者走不陳故不在)
(戰數噬市制切)已卯楚子取其妹季芉卑我以出涉睢(睢水出新城昌魏縣東南至枝)
(江縣入江是楚王西走芉面爾切楚姓卑必利切世族譜季芈卑我皆乎王女也服云卑我季芉之字雎七餘切)鍼尹
固與王同舟王使執燧象以奔吳師(燒火燧繫象尾使赴吳師驚却之鍼之林切燧音遂)
庚辰吳入郢以班處宫(以尊卑班次處楚王宫室)子山處令尹之宫(子山吳王子)
夫槩王欲攻之懼而去之夫槩王入之(入令尹宫也言吳無禮所以不能遂充)左
司馬戍及息而還(息汝南新息也聞楚敗故還)敗吳師于雍澨傷(司馬先敗吳師而身)
(被創創初良切)初司馬臣闔廬故恥爲禽焉(司馬嘗在吳爲闔廬臣是以今恥於見禽)謂其
臣曰誰能免吾首吳句卑曰臣賤可乎司馬曰我實失子可哉
(夫不知子賢句古侯切)三戰皆傷曰吾不可用也巳句卑布裳剄而裹之
(司馬巳死剄取其首剄古頂切裹音果)藏其身而以其首免(傳言司馬之忠壯)楚子涉睢
濟江入于雲中(入雲夢澤中所謂江南之夢夢如字又音蒙)王寢盗攻之以戈擊王
王孫由于以背受之中肩王奔鄖鍾建負季芈以從(鍾建楚大夫中丁仲)
(切鄖音云從才用切下同又如字)由于徐蘇而從(以皆受戈故當時問絶)鄖公辛之弟懷
將弑王曰平王殺吾父我殺其子不亦可乎(辛蔓成然之子鬪辛也昭十四年楚)
(平王殺成然殺或作弒申志切下我殺同蔓音萬)辛曰君討臣誰敢讎之君命天也若
死天命將誰讎詩曰柔亦不茹剛亦不吐不侮矜寡不畏彊禦
唯仁者能之(詩大雅言仲山甫不辟彊陵弱茹音汝矜古頑切)違彊陵弱非勇也乘人
之約非仁也滅宗廢祀非孝也(弑君罪應滅宗)動無令名非知也必犯
是余將殺女鬪辛與其弟巢以王奔隨吳人從之謂隨人曰周
之子孫在漢川者楚實盡之天誘其衷致罰於楚而君又竄之
(竄匿也知音智女音汝衷音忠竄七亂切匿女力切)周室何罪君若顧報周室施及寡人
以㢡天衷(㢡成也施以䜴切)君之惠也漢陽之田君實有之楚子在公
官之北(隨公官也)吳人在其南子期似王(子期昭王兄公子結也)逃王而己爲
王曰以我與之王必免隨人卜與之不吉乃辭吳曰以隨之辟
小而密邇於楚楚實存之世有盟誓至于今未改若難而棄之
何以事君執事之患不唯一人(一人楚王辟四亦切難乃且切)若鳩楚竟敢不
聽命吳人乃退(鳩安集也竟音境)罏金初官於子期氏實與隨人要言
(要言無以楚王與吳并欲脫子期鑪本又作鑢金名音慮氏也)王使見(王喜其意欲引見之以比王臣且欲使盟)
(隨人見賢遍切下注敢見同)辭曰不敢以約爲利(此約謂要言也此一時之事非爲德舉故辭不敢見)
(亦不肯爲盟主約如字又於妙切)王割子期之心以與隨人盟(當心前割取血以盟示其至心)
初伍員與申包胥友(包胥楚大夫包必交切)其亡也謂申包胥曰我必復
楚國(復報也)申包胥曰勉之子能復之我必能興之及昭王在隨
申包胥如秦乞師曰吳爲封豕長蛇以荐食上國(荐數也言吳貪害如蛇豕)
(荐在薦切數所角切)虐始於楚寡君失守社稷越在草莽使下臣告急曰
夷德無厭若鄰於君疆埸之患也(吳有楚則與秦鄰草莽舊作茅亡交切今本多作莽莫蕩)
(切下同厭於鹽切疆居良切埸音亦)逮吳之未定君其取分焉(與吳共分楚地逮音代分扶問切)
若楚之遂亡君之上也若以君靈撫之世以事君(撫存恤也)秦伯使
辭焉曰寡人聞命矣子姑就舘將圖而告對曰寡君越在草莽
未獲所伏(伏猶處也)下臣何敢即安立依於庭牆而哭日夜不絶聲
勺飲不入口七日秦哀公爲之賦無衣(詩秦風取其王子興師脩我戈矛與子同仇與)
(子偕作與子偕行勺市灼切又音灼爲于僞切仇音求)九頓首而坐(無衣三章章三頓首)秦師乃出
(爲明年包胥以秦師至張本)
經五年春王三月辛亥朔日有食之(無傳)○夏歸粟于蔡(蔡爲楚所圍飢)
(乏故魯歸之粟)○於越入吳(於發聲也)○六月丙申季孫意如卒○秋七月
壬子叔孫不敢卒(無傳)○冬晉士鞅帥師圍鮮虞
傳五年春王人殺子朝于楚(因楚亂也絡閔馬父之言)○夏歸粟于蔡以周
亟矜無資(亟急也亟紀力切)○越入吳吳在楚也○六月季平子行東
野(東野季氏邑行下孟切下恒子同)還未至丙申卒于房陽虎將以璵璠斂(璵璠)
(美玉君所佩璵本又作與音餘璠音煩又方煩切斂力驗切)仲梁懷弗與(懷亦季氏家臣)曰改步改
玉(昭公之出季孫行君事佩璵璠祭宗廟今定公立復臣位改君步則亦當去璵璠去起㠯切)陽虎欲逐之
告公山不狃不狃曰彼爲君也子何怨焉(不狃季氏臣費宰子洩也爲君不欲使僣)
(狃女九切爲于僞切洩息列切潜子念切)旣葬桓子行東野(桓子意如子季孫斯)及費子洩爲
費宰逆勞於郊桓子敬之勞仲梁懷仲梁懷弗敬(懷時從桓子行輕慢子洩勞)
(力報切下從父從王並同)子洩怒謂陽虎子行之乎(行逐懷也爲下陽虎囚桓子起)○申包
胥以秦師至秦子蒲子虎帥車五百乘以救楚(五百乘三葛七千五百人乘繩)
(證切注同)子蒲曰吾未知吳道(道猶法術)使楚人先與吳人戰而自稷會
之大敗夫槩王于沂(稷沂皆楚地沂魚依切)吳人獲薳射於柏舉(薳射楚大夫射)
(食亦切又食夜切)其子帥奔徒(奔徒楚散卒卒子忽切)以從子西敗吳師於軍祥
(楚地)秋七月子期子蒲滅唐(從吳伐楚故)九月夫槩王歸自立也以與
王戰而敗(自立爲吳王號夫槩)奔楚爲堂谿氏(傳終言之谿若兮切)吳師敗楚師于
雍澨秦師又敗吳師吳師居麇(麇地名麇九倫切)子期將焚之子西曰
父兄親暴骨焉不能收又焚之不可(前年楚人與吳戰多死麇中言不可并焚暴步卜切)
子期曰國亡矣死者若有知也可以歆舊祀(言楚吳復楚則祭祀不廢歆許金切)
豈憚焚之焚之而又戰吳師敗又戰于公壻之谿(楚地名)吳師大
敗吳子乃歸囚闉輿罷闉輿罷請先遂逃歸(輿罷楚大夫請先至吳而逃歸言吳)
(唯得楚一大夫復矢之所以不克闉音因輿音餘又作與羊女切罷音皮復扶又切)葉公諸梁之弟后臧
從其母於具不待而歸(諸梁司馬沈尹戍之子葉公子高也吳入楚獲后臧之母楚定臧棄母而歸葉)
(舒涉切從如字又才用切)葉公終不正視(不義之)○乙亥陽虎囚季桓子及公
父文伯(文伯季桓子從父昆弟也陽虎欲爲亂恐二子不從故囚之父音甫)而逐仲梁懷冬十月
丁亥殺公何藐(藐季氏族藐亡角切又彌小切)已丑盟桓子于稷門之内(魯南城門)
庚寅大詛逐公父歜及秦遄皆奔齊(歜即又伯也秦遄平子姑壻也傳言季氏之亂詛莊)
(慮切敏昌欲切遄市專切)○楚子入于郢(吳師巳歸)初鬪辛聞吳人之爭宫也曰
吾聞之不讓則不和不和不可以遠征吳爭於楚必有亂有亂
則必歸焉能定楚王之奔隨也將涉於成臼(江夏竟陵縣西有臼水出聊屈山西)
(南入漢焉於虔切臼其九切屈其勿切又君勿切)藍尹亹涉其帑(亹楚大夫藍力甘切亹亡匪切帑音奴)不
與王舟及寧王欲殺之(寧安定也)子西曰子常唯思舊怨以敗君何
效焉王曰善使復其所吾以志前惡(惡過也)王賞鬪辛王孫由于
王孫圉鍾建鬪巢申包胥王孫賈宋木鬪懷(九子皆從王有大功者)子西
曰請舍懷也(以初謀弑王也舍音捨又音赦弑申志切)王曰大德滅小怨道也(終從其兄)
(免王大難是大德難乃旦切)申包胥曰吾爲君也非爲身也君旣定矣又何
求且吾尤子旗其又爲諸(子旗蔓成然也以有德於平王求欲無厭平王殺之在昭十四年爲于僞)
(切厭於鹽切)遂逃賞王將嫁季芉季芉辭曰所以爲女子遠丈夫也
鍾建負我矣以妻鍾建以爲樂尹(司樂大夫遠于萬切妻七細切)王之在隨也
子西爲王輿服以保路國于脾洩(脾洩楚邑也失王恐國人潰散故僞爲王車服立國脾洩)
(以保安道路人脾婢支切洩息列切)聞王所在而後從王王使由于城麇(於麇築城)復
命子西問高厚焉弗知子西曰不能如辭(言自知不能當辭勿行)城不知
高厚小大何知對曰固辭不能子使余也人各有能有不能王
遇盗於雲中余受其戈其所猶在袒而視之背曰此余所能也
脾洩之事余亦弗能也(傳言昭王所以復國有賢臣也袒音但)○晉士鞅圍鮮虞
報觀虎之役也(三年觧虞獲晉觀虎)
經六年春王正月癸亥鄭游速帥師滅許以許男斯歸(游速大叔子)
○二月公侵鄭○公至自侵鄭(無傳)○夏季孫斯仲孫何忌如晉○
秋晉人執宋行人樂祁犂(稱行人言非其罪犂力兮切又力之切)○冬城中城(無傳)
(公爲晉侵鄭故懼而城之爲于僞切)○季孫斯仲孫忌帥師圍鄆(無傳何忌不言何闕文鄆貳於)
(齊故圍之鄆音運)
傳六年春鄭滅許囚楚敗也○二月公侵鄭取厈爲晉討鄭之
伐胥靡也(胥靡周地也周儋翩因鄭人以作亂鄭爲之伐胥靡故晉使魯討之厈鄭地取厈不書歸之晉爲于僞切)
(儋丁甘切翩音篇)往不假道於衛及還陽虎使季孟自南門入出自東
門(陽虎將逐三桓欲使得罪於鄰國)舍於豚澤衛侯怒使彌子瑕追之(彌子瑕衛嬖大)
(夫豚杜孫切嬖必計切)公叔文子老矣(文子公叔發)輦而如公曰尤人而效之
非禮也昭公之難君將以文之舒鼎(衛文公之鼎難乃旦切)成之昭兆(寳龜)
定之鞶鑑(鞶帶而以鏡爲飾也今西方羌胡猶然古之遺服鞶又作盤步丹切又蒲官切鑑古暫切)苟可以
納之擇用一焉公子與二三臣之子諸侯苟憂之將以爲之質
(爲質求納魯昭公質音致)此羣臣之所聞也今將以小忿蒙舊德(蒙覆也)無乃
不可乎大姒之子(大姒文王妃大音泰姒音似)唯周公康叔爲相睦也而效
小人以棄之不亦誣乎天將多陽虎之罪以斃之君姑待之若
何乃止(止不伐魯師)○夏季桓子如晉獻鄭俘也(獻此春取匡之俘俘芳夫切)陽
虎彊使孟懿子往報夫人之幣(虎欲困辱三桓并求媚於晉故彊使正卿報晉夫人之聘彊其)
(丈切下同)晉人兼享之(賤魯故不復兩設禮明經所以不備書復扶又切)孟孫立于房外謂
范獻子曰陽虎若不能居魯而息肩於晉所不以爲中軍司馬
者有如先君(稱先君以徵其言若欲使晉必厚待之)獻子曰寡君有官將使其人
(擇得其人)鞅何知焉獻子謂簡子曰魯人患陽虎矣孟孫知其釁以
爲必適晉故彊爲之請以取入焉(欲令晉人聞虎當逃走故彊設請託之辭因此言以入晉)
(令晉素知之釁許靳切爲于僞切令力呈切)○四月已丑吳大子終纍敗楚舟師(終纍)
(闔廬子夫差兄舟師水戰纍力追切又力軌切夫音扶差初佳切)獲潘子臣小惟子(二子楚舟師之帥惟)
(位悲切本又作惟亦如字)及大夫七人楚國大惕懼亡子期又以陵師敗于
繁揚(陵師陸軍惕他歷切)令尹子西喜曰乃今可爲矣(言知懼而後可治)於是乎
遷郢於鄀而改紀其政以定楚國(傳言楚賴子西以安鄀音若)○周儋翩率
王子朝之徒因鄭人將以作亂于周(儋翩子朝餘黨)鄭於是乎伐馮滑
胥靡負黍狐人闕外(鄭伐周六邑在魯伐鄭取厈前於此見者爲戍周起也陽起縣西南有負黍亭見賢)
(遍切下見濕同爲于僞切下同)六月晉閻没戍周且城胥靡(爲下天王出居姑蕕起)○秋
八月宋樂祁言於景公曰諸侯唯我事晉今使不往晉其憾矣
樂祁告其宰陳寅(以與公言告之使所之切憾戸暗切)陳寅曰必使子往他日公
謂樂祁曰唯寡人說子之言子必往陳寅曰子立後而行吾室
亦不亡(寅知晉政多門往必有難故使樂祁立後而行說音悅難乃旦切下同)唯君亦以我爲知
難而行也見溷而行(溷樂祁子也見於君立以爲後溷侯温切又侯困切)趙簡子逆而飲
之酒於緜上獻楊楯六十於簡子(楊木名楯食允切又音允)陳寅曰昔吾王
范氏今子主趙氏又有納焉以楊楯賈禍弗可爲也巳(知范氏必怨將)
(得禍賈音古)然子死晉國子孫必得志於宋(以其爲國死爲于僞切下同)范獻子
言於晉侯曰以君命越疆而使未致使而私飲酒不敬二君不
可不討也乃執樂祁(獻子怒祁比趙氏經所以稱行人疆居良切使所吏切比毗志切)○陽虎
又盟公及三桓於周社盟國人于亳社詛于五父之衢(傳言三桓微陪)
(臣專政爲八年陽虎作亂起亳步各切詛側慮切父音甫衢其俱切)○冬十二月天王處于姑蕕
(姑蕕周地蕕音由又由舊切)辟儋翩之亂也(爲明年單劉逆王起單音善)
經七年春王正月○夏四月○秋齊侯鄭伯盟于鹹(衛地鹹音咸)○
齊人執衛行人北宫結以侵衛(稱行人非使人之罪使所吏切)○齊侯衛侯盟
于沙(結叛晉也陽平元城縣東南有沙亭沙如字又星和切)○大雩(無傳過也)○齊國夏帥師
伐我西鄙(夏國佐孫)○九月大雩(無傳過也)○冬十月
傳七年春二月周儋翩入于儀栗以叛(儀栗周邑)○齊人歸鄆陽關
陽虎居之以爲政(鄆陽關皆魯邑中貳於齊齊今歸之不書虎專之中丁仲切)○夏四月單
武公(穆公子)劉桓公(文公子)敗尹氏于窮谷(尹氏復黨儋翩共爲亂也復扶又切)○秋
齊侯鄭伯盟于鹹徵會于衛(徵召也)衛侯欲叛晉(屬齊鄭也)諸大夫不
可使北宫結如齊而私於齊侯曰執結以侵我(欲以齊師懼諸大夫)齊侯
從之乃盟于瑣(瑣即沙也爲明年涉沱捘衛侯手起瑣素果切佗徒河切捘子對切)○齊國夏伐
我(齊叛晉故)陽虎御季桓子公斂處父御孟懿子(處父孟氏家臣成宰公斂陽斂力檢)
(切又音廉或音慮點切)將宵軍齊師齊師聞之墮伏而待之(墮毀其軍以誘敵而設伏)
(兵墮許規切)處父曰虎不圖禍而必死(而女也女音汝下同)苫夷曰虎陷二子
於難(苫夷季氏家臣二子季孟苫始占切難乃旦切)不待有司余必殺女虎懼乃還不
敗(傳言陪臣彊能自相制季孟不敢有心)○冬十一月戊午單子劉子逆王于慶
氏(慶氏守姑蕕大夫)晉籍秦送王巳巳王入于王城(己巳十二月五日有日無月)館
于公族黨氏(黨氏周大夫黨音掌)而後朝于莊宫(莊王廟也)
春秋左氏傳卷第二十七
