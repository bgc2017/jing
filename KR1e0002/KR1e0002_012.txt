春秋經傳集解成上第十二(陸云成公名黑肱宣公子謚法安民立政曰成)
杜氏盡十年
經元年春王正月公即位(無傳)〇二月辛酉葬我君宣
冰(無傳周二月仐之十二月而無冰書冬温)〇三月作丘甲(周禮九夫爲井四井焉邑四邑爲正丘十六井)
(出戎馬一匹牛三頭四丘爲甸甸六十四井出長轂一乘戎馬四匹牛十二頭甲士三人步卒七十二人此甸所賦今魯使丘)
(出之譏重斂故書甸徒練切又繩證切乘繩證切卒尊忽切斂力驗切)〇夏臧孫許及晉侯盟于
赤棘(晉地)〇秋王師敗績子茅戎(茅戎戎别也不言戰王者至尊天下莫之得校故以自敗爲文)
(不書敗地而書茅戎明爲茅戎所敗書秋從告茅戎亡交切史記及二傳皆作買式種章勇切)〇冬十月
傳元年春晉侯使瑕嘉平戎于王(平文十七年邥垂之役詹嘉處瑕故謂之瑕嘉邥音審詹)
(之廉切)單襄公如晉拜成(單襄公王卿士謝晉爲平戎單音善爲于僞切下文同)劉康公徼
戎將遂伐之(康公王季子也戎平還欲要其無備徼古堯切要也要一遥切)叔服曰背盟而欺
大國此必敗(叔服周内史背音佩下同)背盟不祥欺大國不義神人弗助將
何以勝不聽遂伐茅戎三月癸未敗績于徐吾氏(徐吾氏茅戎之别也)〇
爲齊難故作丘甲(前年魯乞師於楚欲以伐齊楚師不出故懼而作丘甲難乃旦切下同)〇聞齊
將出楚師夏盟于赤棘(與晉盟懼齊楚)〇秋王人來告敗(解經所以秋乃書)〇
冬臧宣叔令脩賦繕完(治完城郭繕市戰切完和端切)具守備曰齊楚結好我
新與晉盟晉楚爭盟齊師必至雖晉人伐齊楚必救之是齊楚
同我也(同共也守手又切好呼報切)知難而有備乃可以逞(逞解也爲二年齊侯伐我傳解)
(音蟹)
經二年春齊侯伐我北鄙〇夏四月丙戍衛孫良夫帥師及齊
師戰于新築衛師敗績(新築衛地皆陳曰戰大崩曰敗績四月無丙戌丙成王月一日築音竹陳直覲)
(切)○六月癸酉季孫行父臧孫許叔孫僑如公孫嬰齊帥師會
晉郤克衛孫良夫曹公子首及齊侯戰干鞌齊師敗績(魯乞師於晉而)
(不以與謀之例者從盟主之令上行於下非匹敵和成之類例在宣七年曹大夫常不書而書公子首者首命於國備於禮)
(成爲卿故也鞌齊地僑其僑切郤去逆切鞌音安與音預敵如字一本或作適亦音敵)〇秋七月齊侯使
國佐如師已酉及國佐盟于袁婁(榖梁曰鞌去齊五百里袁婁去齊五十里)〇八月
壬午宋公鮑卒(未同盟而赴以名鮑步卯切)〇庚寅衛侯速卒(宣十七年盟于斷道據傳)
(庚寅九月七日)〇取汶陽田(晉使齊還魯故書取不以好得故不言歸汶音問好呼報切)〇冬楚師
鄭師侵衛(子重不書不親代)〇十有一月公會楚公子嬰齊于蜀(公與大夫)
(會不貶嬰齊者時有許蔡之君故)〇丙申公及楚人秦人宋人陳人衛人鄭人
齊人曹人邾人薛人鄫人盟于蜀(齊在鄭下非卿傳曰卿不書匱盟也然則楚卿於是始與)
(中國凖自此以下楚卿不書皆貶惡也匱其位切)
傳二年春齊侯伐我北鄙圍龍(龍魯邑在泰山博縣西南)頃公之嬖人盧蒲
就魁門焉(攻龍門也頃音傾嬰必計切魁苦回切)龍人囚之齊侯曰勿殺吾與而
盟無入而封(封竟竟音境)弗聽殺而膊諸城上(膊磔也膊普各切磔陟百切)齊侯
親鼓士陵城三日取龍遂南侵及巢丘(取龍侵巢丘不書其義未聞)衛侯使
孫良夫石稷寗相向禽將侵齊與齊師遇(齊伐魯還相遇於衛地良夫孫林父之父)
(石稷石碏四世孫寗相寗俞子相息亮切向舒亮切碏七略切俞羊朱切)石子欲還孫子曰不可以師
伐人遇其師而還將謂君何(言無以荅君)若知不能則如無出仐旣
遇矣不如戰也夏有(闕文失新築戰事)石成子曰師敗矣子不少須衆
懼盡(成子石稷也衛師巳敗而孫良夫復欲戰故成子欲使須救復扶又切)子喪師徒何以復命
皆不對又曰子國卿也隕子辱矣(隕見禽獲喪息浪切隕干敏切)子以衆退我
此乃止(我於此止禦齊師禦魚吕切)且告車來甚衆(新築人救孫桓子故並告令軍中)齊師
乃止次于鞫居(鞫居衛地鞫居六切)新築人仲叔于奚救孫桓子桓子是
以免(于奚守新築大夫)旣衛人賞之以邑(賞于奚)辭請曲縣(軒縣也周禮天子樂宫縣)
(四周諸侯軒縣闕南方縣音玄注同)繁纓以朝許之(繁纓馬飾皆諸侯之服繁步干切注同)仲尼聞
之曰惜也不如多與之邑唯器與名不可以假人(器車服名爵號)君之
所司也名以出信(名位不愆爲民所信愆起虔切)信以守器(動不失信則車服可保)器以
藏禮(車服所以表尊卑)禮以行義(尊卑有禮各得其宜)義以生利(得其宜則利生)利以平
民政之大節也若以假人與人政也政亡則國家從之弗可止
也巳孫桓子還於新築不入(不入國)遂如晉乞師臧宣叔亦如晉
乞師皆主郤獻子(宣十七年郤克至齊爲婦人所笑遂怒故魯衛因之孫桓子臧宣叔皆不以國命各自詣)
(卻克故不書)晉侯許之七百乘(五萬二千五百人乘繩證切下同)郤子曰此城濮之
賦也(城濮在僖二十八年濮音卜)有先君之明與先大夫之肅故捷克於先
大夫無能爲役(不中爲之役使)請八百乘許之(六萬人)郤克將中軍士爕
佐上軍(苑文子代荀庚將子匠切)欒書將下軍(代趙朔)韓厥爲司馬以救魯衛
臧宣叔逆晉師且道之季文子帥師會之及衛地韓獻子將斬
人郤獻子馳將救之至則旣斬之矣郤子使速以徇告其僕曰
吾以分謗也(不欲使韓氏獨受謗道音導徇似俊切)師從齊師于莘(莘齊地莘所巾切)六
月壬申師至于靡笄之下(靡笄孔名靡如字又音摩笄音雞)齊侯使請戰曰子
以君師辱於敝邑不腆敝賦詰朝請見(詰朝平旦腆他典切詰起吉切朝如字注及下)
(朝夕朝食同見賢遍切)對曰晉與魯衛兄弟也來告曰大國朝夕釋憾於
敝邑之地(大國謂齊敝邑魯衛自稱憾胡暗切本又作感)寡君不忍使羣臣請於大國
無令輿師淹於君地(輿衆也淹久也令力呈切帥如字下無令輿師同一音所類切)能進不能
退君無所辱命(言自欲戰不復須君命復扶又切)齊侯曰大夫之許寡人之願
也若其不許亦將見也齊高固入晉師桀石以投人(桀擔也擔丁甘切)
禽之而乘其車(旣獲其人因釋已車而載所獲者車)繫桑本焉以徇齊壘(將至齊壘以桑)
(樹繫車而走欲自異壘力軌切)曰欲勇者賈余餘勇(賈買也言已勇有餘欲賣之賈音古注同賣摩懈切)
癸酉師陳于鞌邴夏御齊侯逢丑父爲右晉解張御郤克鄭丘
緩爲右齊侯曰余姑翦滅此而朝食(姑且也翦盡也陳直覲切邴音丙又彼命切夏戸雅)
(切解音蟹張如字又直亮切)不介馬而馳之(介甲也)郤克傷於矢流血及屨未
絶鼔音(中軍將自執旗鼔故雖傷而擊鼓不息將子匠切下將在左同)曰余病矣張侯曰自始
合而矢貫余手及肘余折以御左輪朱殷豈敢言病吾子忍之
(張侯解張也朱血色血色久則殷殷音近烟今人謂赤黑爲殷色言血多汚車輪御猶不敢息貫直亂切下注同肘竹九切折)
(之設切殷於閑切徐於辰切注同近附近之近污汗穢之汗字林一故切)緩曰自始合苟有儉余必
下推車子豈識之然子病矣(以其不識巳推車推昌誰切又他回切注及下推車同)張侯
曰師之耳目在吾旗鼓進退從之此車一人殿之可以集事(殿鎮)
(也集成也殿多練切住同)若之何其以病(陸云絶旬)敗君之大事也擐甲執兵
固即死也(擐貫也即就也擐音患)病未及死吾子勉之左并轡右援枹而
鼔馬逸不能止師從之(晉師從郤克軍并必政切徐方聘切援音爰枹音浮鼔槌也字林云擊鼔柄也)
(本亦作桴)齊師敗績遂之三周華不注(華不注山名華如字又戶化切注之住切)韓厥夢
子輿謂已曰且辟左右(子與韓厥父)故中御而從齊侯(居中代御者自非元帥御)
(者皆在中將在左帥所類切)邴夏曰射其御者君子也公曰謂之君子而射
之非禮也(齊侯不知戎禮射食亦切下并注皆同)射其左越于車下(越隊也隊宜類切)射
其右斃于車中綦母張喪車從韓厥曰請寓乘(綦母張晉大夫寓寄也綦音其)
(母音無喪息浪切乘繩證切)從左右皆射之使立於後(以左右皆死不欲使立其處處昌慮切)
韓厥俛定其右(俛俯也右被射仆車中故俯安隱之俛音勉仆音赴又蒲比切)逢丑父與公易
位(居公處)將及華泉絓於木而止(驂馬絓也華戸化切絓戸卦切一音卦驂七南切)丑
父寢於轏中(轏士車轏仕産切又仕板切字林仕諫切云卧車也)蛇出於其下以肱擊之
傷而匿之故不能推車而及(爲韓厥所及丑父欲爲右故匿其傷肱古弘切匿女力切注同)韓
厥執縶馬前(縶馬絆也執之示脩臣僕之職縶張立切絆音半)再拜稽首奉觴加璧以
進(進觴璧亦以示敬觴式羊切)曰寡君使羣臣爲魯衛請曰無令輿師陷入
君地(本但爲二國救請不欲乃過入君地謙辭爲于僞切注同令力呈切)下臣不幸屬當戎行無
所逃隱(屬適屬音燭注同行下郎切)且懼奔辟而忝兩君臣辱戎士(若奔辟則爲辱)
(晉君并爲齊侯羞故言二君此蓋韓厥目處臣僕謙敬之飾言辟音避注同徐扶臂切服氏扶赤切)敢告不敏攝
官承乏(言欲以己不敏攝承空乏從君俱還從才用切义如字)丑父使公下如華泉取飲
鄭周父御佐車宛茷爲右載齊侯以免(佐車副車宛紆元切茷扶廢切)韓厥獻
丑父郤獻子將戮之呼曰自今無有代其君任患者有一於此
將爲戮乎郤子曰人不難以死免其君我戮之不祥赦之以勸
事君者乃免之齊侯免求丑父三入三出(重其代已故三入晉軍求之呼火故切任)
(音壬難乃旦切)每出齊師以帥退入于狄卒(齊師大敗皆有退心故齊侯輕出其衆以帥厲退者)
(遂迸入狄卒狄卒者狄人從晉討齊者卒子忽切注同輕遺政切迸補諍切)狄卒皆抽戈楯冒之以
入于衛師衛師免之(狄衛畏齊之彊故不敢害齊侯皆共免護之楯食凖切又音允冒亡報切)遂自
徐關入齊侯見保者曰勉之齊師敗矣(所過城邑皆勉勵其守者)辟女子(使辟)
(君也齊侯單還故婦人不辟之辟音避注下同一音扶亦切單音丹)女子曰君免乎曰免矣曰銳
司徒免乎曰免矣(銳司徒主銳兵者銳悅歲切)曰苟君與吾父免矣可若何
(言餘人不可復如何復扶又切)乃奔(走辟君)齊侯以爲有禮(先問君後問父故也)旣而問之
辟司徒之妻也(辟司徒主壘壁者辟音壁必覓切注同徐甫亦切)予之石窌(石窌邑名濟北盧孫)
(東有地名石窌窌力救切一音力到切)晉師從齊師入自丘輿擊馬陘(丘輿馬陘皆齊邑陘)
(音刑)齊侯使賓媚人賂以紀甗玉磬與地(媚人國佐也甗玉甑皆滅紀所得媚美冀切賂)
(音路甗魚輦切徐音彦又音言字林牛徤切甑子孕切又慈陵切)不可則聽客之所爲賓媚人
致賂晉人不可曰必以蕭同叔子爲質(同叔蕭君之字齊侯外祖父子女也難斥言其)
(母故遠言之質徐音致下同難乃旦切)而使齊之封内盡東其畝(使壟畝東西行盡津忍切壟力)
(勇切行戶郎切又如字)對曰蕭同叔子非他寡君之母也若以匹敵則亦
晉君之母也吾子布大命於諸侯而曰必質其母以爲信其若
王命何(言違王命)且是以不孝令也詩曰孝子不匱永錫爾類(詩大雅言)
(孝心不乏者又能以孝道長賜其志類)若以不孝今於諸侯其無乃非德類也乎
(不以孝德賜同類)先王疆理天下物土之宜而布其利(疆界也理正也物土之宜播殖)
(之物各從土宜疆居良切注下皆同)故詩曰我疆我理南東其畝(詩小雅或南或東從其土宜)
今吾子疆理諸侯而曰盡東其畝而巳唯吾子戎車是利(晉之伐齊)
(循壟東行易易以䜴切)無顧土宜其無乃非先王之命也乎反先王則不
義何以爲盟主其晉實有闕(闕失)四王之王也(禹湯文武下王于況切)樹德而
濟同欲焉(樹立也濟成也)五伯之霸也(夏伯昆吾商伯大彭豕韋周伯齊桓晉文釋文或曰齊桓晉文)
(宋襄秦穆楚莊)勤而撫之以役王命(役事也)今吾子求合諸侯以逞無疆
之欲(疆竟也竟如字又音境)詩曰布政優優百禄是遒(詩頌殷湯布政優和故百禄來聚遒)
(聚也遒在由切徐子由切)子實不優而棄百禄諸侯何害焉(言不能爲諸侯害)不然
(不見許)寡君之命使臣則有辭矣曰子以君師辱於敝邑不腆敝
賦以犒從者(戰而曰犒爲孫辭使所吏切犒苦報切從才用切)畏君之震師徒橈敗(震動)
(橈曲也橈刀教切)吾子惠徼齊國之福不泯其社稷使繼舊好唯是先
君之敝器土地不敢愛子又不許請收合餘燼(燼火餘木泯彌忍切好呼報切)
(合如字一音閤燼似刃切)背城借一(欲於城下復借一戰背音佩復扶又切)敝邑之幸亦云從
也況其不幸敢不唯命是聽(言完全之時尚不敢違晉今若不幸則從命)魯衛諫曰
齊疾我矣(諫卻克也)其死亡者皆親暱也子若不許讎我必甚唯子
則又何求子得其國寳(謂甗磬暱女乙切)我亦得地(齊歸所侵)而紓於難(齊服)
(則難緩紓音舒緩也一音直吕切難乃旦切注同)其榮多矣齊晉亦唯天所授豈必晉
晉人許之對曰羣臣帥賦輿(賦輿猶兵車)以爲魯衛請若苟有以藉
口而復於寡君(藉薦復白也爲于僞切藉在夜切注同)君之惠也敢不唯命是聽
禽鄭自師逆公(禽鄭魯大夫歸逆公會晉師)秋七月晉師及齊國佐盟于爰
婁使齊人歸我汶陽之田公會晉師于上鄍(上鄍地闕公會晉師不書史闕鄍覓)
(經切)賜三帥先路三命之服(三帥郤克士爕欒書巳嘗受王先路之賜今改而易新并此車所建所服)
(之物帥所類切注及下同)司馬司空輿帥候正亞旅皆受一命之服(晉司馬司空皆)
(大夫輿帥主兵車候正主斥候亞旅亦大夫也皆魯侯賜)○八月宋文公卒始厚葬用蜃炭
益車馬始用殉(燒蛤爲炭以瘞壙多埋車馬用人從葬蜃市忍切蛤也炭吐旦切殉似俊切蛤古荅切瘞於例)
(切曠苦晃切一音曠)重器備(重猶多也重直恭切注同)椁有四阿棺有翰檜(四阿四注椁也翰旁)
(飾檜上飾皆王禮椁音郭翰戸旦切一音韓檜古外切徐音會)君子謂華元樂舉於是乎不臣
臣治煩去惑者也是以伏死而爭今二子者君生則縱其惑(謂文)
(十八年殺母弟須去起吕切下去之同爭爭鬭之爭)死又益其侈是棄君於惡也何臣之
爲(若言何用爲臣侈昌氏切又式氏切)〇九月衛穆公卒晉三子自役弔焉哭於
大門之外(師還過衛故因弔之未復命故不敢成禮過古禾切又古卧切)衛人逆之(逆於門外設喪位)
婦人哭於門内(喪位婦人哭於堂賓在門外故移在門内)送亦如之遂常以葬(至葬行此)
(禮)〇楚之討陳夏氏也(在宣十一年夏戸雅切下同)莊王欲納夏姬申公巫
臣曰不可君召諸侯以討罪也今納夏姬貪其色也貪色爲淫
淫爲大罰周書曰明德愼罰(周書康誥)文王所以造周也明德務崇
之之謂也愼罰務去之之謂也若興諸侯以取大罰非愼之也
君其圖之王乃止子反欲取之巫臣曰是不祥人也是天子蠻
(子蠻鄭靈公夏姬之兄殺死無後殺申志切下丈殺靈侯同)教御叔(御叔夏姬之夫亦早死御魚據切)殺靈
(子跪其委切一音居委切從才用切郢以井切又以政切)曰異哉夫子有三軍之懼而又有
桑中之喜宜將竊妻以逃者也(桑中衛風淫奔之詩)及鄭使介反幣而以
夏姬行(介副也幣聘物介音界)將奔齊齊師新敗曰吾不處不勝之國遂
奔晉而因郤至(至郤克族子)以臣於晉晉人使爲邢大夫(邢晉邑邢音刑)子
反請以重幣錮之(禁錮勿令仕錮音固令力呈切)王曰止其自爲謀也則過矣
其爲吾先君謀也則忠忠社稷之固也所蓋多矣(蓋覆也上爲于僞切父如字下)
(爲于僞切)且彼若能利國家雖重幣晉將可乎(言不許)若無益於晉晉
將棄之何勞錮焉(爲七年楚滅巫臣族晉南通具張仁)〇晉師歸范文子後入武子
曰無爲吾望爾也乎(武子士會文子之父)對曰師有功國人喜以逆之先
入必屬耳目焉是代帥受名也故不敢武子曰吾知免矣(知其不益)
(己禍屬章欲切後同帥所類切下注稱帥軍帥將帥同吾知一本無知字)郤伯見公曰子之力也夫
對曰君之訓也二三子之力也臣何力之有焉(郤伯郤克見賢遍切下同夫音)
(扶)范叔見勞之如郤伯對曰庚所命也克之制也爕何力之有
焉(荀庚將上軍時不出范文子上軍佐代行故稱帥以讓勞力報切將子匠切下同)欒伯見公亦如之
對曰爕之詔也士用命也書何力之有焉(詔告也欒書下軍帥故推功上軍傳言晉)
(將帥克讓所以能勝齊)〇宣公使求好于楚莊王卒宣公薨不克作好(在宣)
(十八年好呼報切下同)公即位受盟于晉(元年盟赤棘)會晉伐齊衛人不行使
于楚(不聘楚使所吏切)而亦受盟于晉從於伐齊故楚令尹子重爲陽
橋之役以救齊將起師子重曰君弱(傳曰寡人生十年而喪先君共王即位至是三年蓋)
(年十二三矣)羣臣不如先大夫師衆而後可詩曰濟濟多士文王以
寧(詩大雅言文王以衆士安濟子禮切)夫文王猶用衆況吾儕乎(儕等儕仕皆切)且先君
莊王屬之曰無德以及遠方莫如惠恤其民而善用之乃大戸
(閱民戸口閱音悅)巳責(棄逋責逋𥙷吳切)逮鰥(施及老鰥鰥古頑切施始豉切)救乏赦罪悉師
王卒盡行彭名御戎蔡景公爲左許靈公爲右(王卒盡行故王戎車亦行雖無)
(楚王令二君當左右之位卒子忽切注同令力呈切)二君弱皆強冠之冬楚師侵衛遂侵
我師于蜀(公賂之而退故不書侵強其丈切冠古亂切)使臧孫往(臧孫宣叔也)辭曰楚遠
而久固將退矣無功而受名臣不敢(不敢虚受退楚名)楚侵及陽橋(陽橋)
(魯地)孟孫請往賂之(楚侵遂深故孟孫請以賂往孟孫獻子也)以執斵執鍼織紝(執斵匠人)
(執鍼女工織紝織繒布者斲竹角切鍼之林切紝女金切徐而鴆切)皆百人公衡爲質(公衡成公子質音致)
以請盟楚人許平十一月公及楚公子嬰齊蔡侯許男秦右大
夫說宋華元陳公孫寧衛孫良夫鄭公子去疾及齊國之大夫
盟于蜀(齊大夫不書其名非卿也說音悅去起吕切)卿不書匱盟也於是乎畏晉而
竊與楚盟故曰匱盟(匱乏也)蔡侯許男不書乘楚車也謂之失位
(乘楚王車爲左右則失位也卿不書則稱人諸侯不書皆不見經君臣之别見賢遍切别彼列切)君子曰位其
不可不愼也乎蔡許之君一失其位不得列於諸侯況其下乎
詩曰不解于位民之攸墍(詩大雅言在上者勤正其位則國安而民息也悠所也墍息也解佳賣切)
(墍許器切)其是之謂矣楚師及宋公衡逃歸臧宣叔曰衡父不忍數
年之不宴(宴樂也數所主切樂音浴)以棄魯國國將若之何誰居後之人必
有任是夫國棄矣(居辭也言後人必有當此患居音基任音壬夫音扶)是行也晉辟楚畏
其衆也君子曰衆之不可以巳也大夫爲政猶以衆克況明君
而善用其衆乎大誓所謂商兆民離周十人同者衆也(大誓周書萬億)
(曰兆民離則弱合則成衆言殷以散亡周以衆興)〇晉侯使鞏朔獻齊捷于周王弗見使
單襄公辭焉曰蠻夷戎狄不式王命(式用也捷在妾切)淫湎毀常王命
伐之則有獻捷王親受而勞之所以懲不敬勸有功也兄弟甥
舅侵敗王略(兄弟同姓國甥舅異姓國略經略法度湎面善切勞力報切敗必邁切)王命伐之告
事而巳不獻其功所以敬親暱(告伐事而不獻囚俘暱女乙切)禁淫慝也(涇慝爲虣)
(掠百姓取囚俘也慝他得切虣本又作暴薄報切掠音亮)今叔父克遂有功于齊(克能也)而不
使命卿鎮撫王室所使來撫余一人而鞏伯實來未有職司於
王室(鞏朔上軍大夫非命卿名位不達於王室)又奸先王之禮(謂獻齊捷奸音于)余雖欲於
鞏伯(欲受其獻)其敢廢舊典以忝叔父夫齊甥勇之國也而大師之
後也(齊世與周昏故曰甥舅大音泰)寧不亦淫從其欲以怒叔父抑豈不可諫
誨士莊伯不能對(莊伯鞏朔從子用切本亦作縱)王使委於三吏(委屬也三吏三公也陸云)
(天子之吏也)禮之如侯伯克敵使大夫告慶之禮降於卿禮一等王
以鞏伯宴而私賄之使相告之曰非禮也勿籍(相相禮者籍書也王畏晉故私)
(宴賄以慰鞏朔相息亮切注同)
經三年春王正月公會晉侯宋公衛侯曹伯伐鄭(宋衛未葬而稱爵以接鄰)
(國非禮也)〇辛亥葬衛穆公(無傳)○二月公至自伐鄭(無傳)〇甲子新宫災
三日哭(無傳三年喪畢宣公神主新入廟故謂之新宫書三日哭善得禮宗廟親之神靈所馮居而遇災故哀而哭之)
(馮皮冰切)〇乙亥葬宋文公(無傳七月而葬緩)○夏公如晉〇鄭公子去疾
帥師伐許○公至自晉(無傳)〇秋叔孫僑如帥師圍棘(棘汶陽田之邑在濟)
(北蛇丘縣蛇以支切一音如宇)〇大雩(無傳以過時書)〇晉郤克衛孫良夫伐廧咎如
(赤狄别種廧在良切咎古刀切種章勇切)○冬十有一月晉侯使荀庚來聘〇衛侯使
孫良夫來聘○丙午及荀庚盟〇丁未及孫良夫盟(先晉後衛尊霸主)
〇鄭伐許(無傳不書將帥告辭略將子匠切帥所類切)
傳三年春諸侯伐鄭次于伯牛討邲之役也(伯牛鄭地邲役在宣十二年)遂
東侵鄭(晉潜軍深入)鄭公子偃帥師禦之(偃穆公子)使東鄙覆諸鄤(覆伏兵也)
(覆扶又切注同鄤亡袁切又莫干切徐武旦切一音萬)敗諸丘輿(鄤丘輿皆鄭地晉偏軍爲鄭所敗故不書)皇
戍如楚獻捷○夏公如晉拜汶陽之田(前年晉使齊歸魯汶陽田故)〇許恃楚
而不事鄭鄭子良伐許○晉人歸公子榖臣與連尹襄老之尸
于楚以求知罃(邲之戰楚獲知罃)於是荀首佐中軍矣(荀首知罃父)故楚人
許之王送知罃曰子其怨我乎對曰二國治戎臣不才不勝其
任以爲俘馘執事不以釁鼓(以血塗鼔爲釁鼔勝音升下注同俘芳夫切馘古獲切釁許覲切)
使歸即戮君之惠也臣實不才又誰敢怨王曰然則德我乎對
曰二國圖其社稷而求紓其民(紓緩也紓音舒)各懲其忿以相宥也(宥赦)
(也懲直升切宥音又)兩釋纍囚以成其好(纍繁也纍力誰切好呼報切下同)二國有好臣
不與及其誰敢德(言二國本不爲己與音預爲于僞切)王曰子歸何以報我對曰
臣不任受怨君亦不任受德無怨無德不知所報王曰雖然必
告不榖對曰以君之靈纍臣得歸骨於晉寡君之以爲戮死且
不朽(戮其不勝任任音壬下亦不任同)若從君之惠而免之以賜君之外臣首
(稱於異國君曰外臣)首其請於寡君而以戮於宗亦死且不朽若不獲命
(君不許戮)而使嗣宗職(嗣其祖宗之位職)次及於事而帥偏師以脩封疆雖
遇執事(遇楚將帥疆居良切)其弗敢違(違辟也)其竭力致死無有二心以
盡臣禮所以報也王曰晉未可與爭重爲之禮而歸之○秋叔
孫僑如圍棘取汶陽之田棘不服故圍之(僑如叔孫得臣子)○晉郤克
衛孫良夫伐廧如討赤狄之餘焉(宣十五年晉滅赤狄潞氏其餘民散入廧咎如故咎之)
廧咎如潰上失民也(此傳釋經之文而經無廧咎如潰蓋經闕此四字潰戸内切)〇冬十一
月晉侯使荀庚來聘且尋盟(尋元年赤棘盟荀庚林父之子)衛侯使孫良夫來
聘且尋盟(尋宣七年盟)公問諸臧宣叔曰仲行伯之於晉也其位在
三(下卿)孫子之於衛也位爲上卿將誰先對曰次國之上卿當大
國之中中當其下下當其上大夫(降一等)小國之上卿當大國之
下卿中當其上大夫下當其下大夫(降大國二等)上下如是古之制
也(古制公爲大國侯伯爲次國子男爲小國)衛在晉不得爲次國(春秋時以強弱爲大小故衛雖侯爵)
(猶爲小國)晉爲盟主其將先之(計等則二人位敵以盟主故先晉)丙午盟晉丁未盟
衛禮也〇十二月甲戍晉作六軍(爲六軍僣王也萬二千五百人爲軍僣子念切)韓厥
趙括鞏朔韓穿荀騅趙旃皆爲卿賞鞌之功也(韓厥爲新中軍趙括佐之鞏朔)
(爲新上軍韓穿佐之荀騅爲新下軍趙旃佐之晉舊自有三軍今增此故爲六軍騅音佳)〇齊侯朝于晉將
授玉(行朝禮)郤克趨進曰此行也君爲婦人之笑辱也寡君未之
敢任(言齊侯之來以謝婦人之笑非爲脩好故云晉君不任當此惠爲于僞切及下爲兩君同任音壬)晉侯享
齊侯齊侯視韓厥韓厥曰君知厥也乎齊侯曰服改矣(戎朝異服也言)
(服改明識其人)韓厥登舉爵曰臣之不敢愛死爲兩君之在此堂也〇
荀罃之在楚也鄭賈人有將寘諸禇中以出旣謀之未行而楚
人歸之賈人如晉荀罃善視之如實出己賈人曰吾無其功敢
有其實乎吾小人不可以厚誣君子遂適齊(傳言知罃之賢賈音古下同寘之䜴)
(切褚中吕切)
經四年春宋公使華元來聘〇三月壬申鄭伯堅卒(無傳二年大夫盟于)
(蜀壬申二月二十八日)〇𣏌伯來朝〇夏四月甲寅臧孫許卒(無傳)〇公如
晉〇葬鄭襄公(無傳)〇秋公至自晉〇冬城鄆(無傳公欲叛晉故城而爲備鄆音運)
〇鄭伯伐許
傳四年春宋華元來聘通嗣君也(宋共公即位共音恭)〇𣏌伯來朝歸叔
姬故也(將出叔姬先脩禮朝魯言其故)〇夏公如晉晉侯見公不敬季文子曰
晉侯必不免(言將不能壽終也後十年陷厠而死)詩曰敬之敬之天惟顯思命不
易哉(詩頌言天道顯明受其命甚難不可不敬以奉之易以䜴切)夫晉侯之命在諸侯矣可
不敬乎(敬諸侯則得天命)秋公至自晉欲求成于楚而叛晉季文子曰
不可晉雖無道未可叛也國大臣睦而邇於我(邇近也)諸侯聽焉
未可以貳(聽服也)史佚之志有之(周文王大史大音泰)曰非我族類其心必
異楚雖大非吾族也(與魯異姓)其肯字我乎公乃止(字愛也)〇冬十一
月鄭公孫申帥師疆許田(前年鄭伐許侵其田今正其界疆居良切)許人敗諸展陂
鄭伯伐許取鉏任泠敦之田(展陂亦許地陂彼皮切鉏仕居切任音壬泠力丁切)晉欒書
將中軍(代郤克將子匠切)荀首佐之士爕佐上軍以救許伐鄭取汜祭
(汜祭鄭地成皐縣東有汜水汜音凡注同或音祀祭側介切)楚子反救鄭鄭伯與許男訟焉
(於子反前爭曲直)皇戍攝鄭伯之辭(代之對)子反不能決也曰君若辱在
寡君寡君與其二三臣共聽兩君之所欲成其可知也(欲使自屈在楚)
(子前決之)不然側不足以知二國之成(側子反名爲明年許愬鄭於楚張本愬音素)○晉
趙嬰通于趙莊姬(趙嬰趙盾弟莊姬趙朔妻朔盾之子)
經五年春王正月𣏌叔姬來歸(出也傳在前年)〇仲孫蔑如宋〇夏叔
孫僑如會晉荀首于榖(榖齊地)〇梁山崩(記異也梁山在馮翊夏陽縣北)〇秋大
水(無傳)〇冬十有一月已酉天王崩〇十有二月已丑公會晉侯
齊侯宋公衛侯鄭伯曹伯邾子杞伯同盟于蟲牢(蟲牢鄭地陳留封丘縣北)
(有桐牢)
傳五年春原屏放諸齊(放趙嬰也原同屏季嬰之兄屏步丁切)嬰曰我在故欒氏
不作我云吾二昆其憂哉且人各有能有不能(言己雖淫而能今莊姬護趙氏)
(令力丁切)舍我何害弗聽嬰夢天使謂己祭余余福女使問諸士貞
伯貞伯曰不識也旣而告其人(自告貞伯從人舍音捨又音赦聽吐丁切女音汝從才用切)
曰神福仁而禍淫淫而無罰福也祭其得亡乎(以得放遣爲福)祭之之
明日而亡(爲八年晉殺趙同趙括傳)〇孟獻子如宋報華元也(前年宋華元來聘)〇
夏晉荀首如齊逆女故宣伯餫諸榖(野饋曰餫運糧饋之敬大國也餫音鄆饋其媿切)
〇梁山崩晉侯以傳召伯宗(傳驛傳中戀切注及下同驛音亦)伯宗辟重曰
辟傳(重載之車上辟匹亦切徐甫赤切本又作僻下辟音避)重人曰待我不如捷之速也
(捷邪出捷在妾切邪似嗟切)問其所曰絳人也問絳事焉曰梁山崩將召伯
宗謀之問將若之何曰山有朽壤而崩可若何國主山川(主謂所主)
(祭絳古巷切壤如大切)故山崩川竭君爲之不舉(去盛饌爲于僞切去起吕切饌仕戀切)降
服(損盛服)乘縵(車無文縵武旦切又莫半切)徹樂(息八音)出次(舍於郊)祝幣(陳玉帛)史
辭(自罪責)以禮焉(禮山川)其如此而已雖伯宗若之何伯宗請見之
(見之於晉君見賢遍切注皆同)不可(不肯見)遂以告而從之(從重人言)○許靈公愬鄭
伯于楚(前此年鄭伐許故)六月鄭悼公如楚訟不勝楚人執皇戍及子
國(以鄭伯不直故也子國鄭穆公子)故鄭伯歸使公子偃請成于晉秋八月鄭
伯及晉趙同盟于垂棘(垂棘晉地)〇宋公子圍龜爲質于楚而還(圍龜)
(文公子質音致下注同)華元享之請鼔譟以出鼓譟以復入(出入輒擊鼔譟素報切復)
(扶又切下同)曰習攻華氏宋公殺之(蓋宣十五年宋楚平後華元使圍龜代己爲質故怨而欲攻華)
(氏)〇冬同盟于蟲牢鄭服也諸侯謀復會宋公使向爲人辭以
子靈之難(子靈圍龜也宋公不欲會以新誅子靈爲辭爲明年侵宋傳向舒亮切難乃旦切一本無之難二字子靈)
(爲辭一本無爲辭二字)○十一月己酉定王崩(經在蟲牢盟上傳在下月倒錯衆家傳悉無此八字)
(或衍文倒丁老切)
經六年春王正月公至自會(無傳)〇二月辛巳立武宫(魯人自鞌之功至今)
(無患故築武軍又作先君武公宫以告成事欲以示後世)○取鄟(附庸國也鄟徐音專又市臠切)○衛孫良
夫帥師侵宋〇夏六月邾子來朝(無傳)〇公孫嬰齊如晉(嬰齊叔肸子)
○壬申鄭伯費卒(前年同盟蟲牢費音秘)○秋仲孫蔑叔孫僑如帥師侵
宋〇楚公子嬰齊帥師伐鄭〇冬季孫行父如晉〇晉欒書帥
師救鄭
傳六年春鄭伯如晉拜成(謝前年再盟)子游相(子游公子偃相息亮切下寗相同)授
玉于東楹之東(禮授玉兩楹之間鄭伯行疾故東過)士貞伯曰鄭伯其死乎自棄
也巳視流而行速不安其位宜不能久(視流不端諦諦音帝)○二月季文
子以鞌之功立武宫非禮也(宣十二年潘黨勸楚子立武軍楚子荅以武有七德非己所堪其爲)
(先君宫告成事而巳今魯倚晉之功又非霸主而立武宫故譏之倚於綺切)聽於人以救其難不可
以立武立武由己非由人也(言請人救難勝非己功難乃旦切注同)○取鄟言易
也(易以䜴切)○三月晉伯宗夏陽說衛孫良夫寗相鄭人伊雒之戎
陸渾蠻氏侵宋(夏陽說晉大夫蠻氏戎别種也河南新城縣東南有蠻城經准書衛孫良夫獨衛告也夏戸雅)
(切說音悅下文注同渾戸門切種章勇切)以其辭會也(辭會在前年)師于鍼衛人不保(不守)
(備鍼其廉切一音針)說欲襲衛曰雖不可入多俘而歸有罪不及死伯宗
曰不可衛唯信晉故師在其郊而不設備若襲之是棄信也雖
多衛俘而晉無信何以求諸侯乃止師還衛人登陴(聞說謀故陴毗支切)
〇晉人謀去故絳(晉復命新田爲絳故謂此故絳復扶又切)諸大夫皆曰必居郇瑕
氏之地(郇瑕古國名河東解縣西北有郇城郇音荀解音蟹)沃饒而近盬(盬鹽也猗氏縣鹽池是近附近)
(之近下及注近寳皆同盬音古猗於宜切)國利君樂不可失也韓獻子將新中軍且
爲僕大夫(兼大僕樂音洛下謂樂同將子匠切下注將軍同大音泰)公揖而入獻子從公立
於寢庭(路寢之庭)謂獻子曰何如(問諸大夫言是非)對曰不可郇瑕氏土薄
水淺(土薄地下)其惡易覯(惡疾疹覯成也易以䜴切下注同覯古豆切疹勑覲切本或作疢同)易覯則
民愁民愁則墊隘(墊隘羸困也墊丁念切隘於賣切羸劣僞切)於是乎有沉溺重膇
之疾(沉溺濕疾重膇足腫溺刀歷切膇治僞切二音直媿切腫章勇切一音常勇切)不如新田(今平陽絳邑縣)
(是)土厚水深居之不疾(高燥故)有汾澮以流其惡(汾水出太原經絳北西南入河)
(澮水出平陽絳縣南西入汾惡垢穢汾扶云切澮古外切垢古口切)且民從教(無災患)十世之利也
夫山澤林盬國之寳也國饒則民驕佚(財易致則民驕侈佚音逸)近寳公室
乃貧不可謂樂(近寳則民不務本)公說從之夏四月丁丑晉遷于新田
(爲季孫如晉傳說音悅)○六月鄭悼公卒(終士貞伯之言)○子叔聲伯如晉命伐
宋(晉人命聲伯)秋孟獻子叔孫宣伯侵宋晉命也〇楚子重伐鄭鄭
從晉故也(前年從晉盟)○冬季文子如晉賀遷也○晉欒書救鄭與
楚師遇於繞角(繞角鄭地)楚師還晉師遂侵蔡楚公子申公子成以
申息之師救蔡(申息楚二縣成音城)禦諸桑隧(汝南朗陵縣東有桑里在上蔡西南禦魚吕切隧音)
(遂)趙同趙括欲戰請於武子武子將許之(武子欒書)知莊子(荀首中軍佐)
范文子(士爕上軍佐)韓獻子(韓厥新中軍將)諫曰不可吾來救鄭楚師去我
吾遂至於此(此蔡地)是遷戮也戮而不巳又怒楚師戰必不克(遷戮)
(不義怒敵難當故不克)雖克不令成師以出而敗楚之二縣何榮之有焉
(六軍悉出故曰成師以大勝小不足爲榮)若不能敗爲辱巳甚不如還也乃遂還於
是軍帥之欲戰者衆或謂欒武子曰聖人與衆同欲是以濟事
子盍從衆(盍何不也帥所類切下注同盍戸臘切)子爲大政(中軍元帥)將酌於民者也
(酌取民心以爲政)子之佐十一人(六軍之卿佐)其不欲戰者三人而巳(知范韓也)
欲戰者可謂衆矣商書曰三人占從二人衆故也(商書洪範)武子曰
善鈞從衆(鈞等也)夫善衆之主也三卿爲主可謂衆矣(三卿皆晉之賢人)
從之不亦可乎(傳善欒書得從衆之義且爲八年晉侵蔡傳)
經七年春王正月鼷鼠食郊牛角改卜牛鼷鼠又食其角乃免
牛(無傳稱牛未卜日免放也免牛可也不郊非禮也鼷音兮)〇吳伐郯(郯音談)〇夏五月曹伯
來朝○不郊猶三望(無傳書不郊間有事三望非禮)〇秋楚公子嬰齊帥師伐鄭
〇公會晉侯齊侯宋公衛侯曹伯莒子邾子𣏌伯救鄭〇八月
戊辰同盟于馬陵(馬陵衛地陽平元城縣東南有地名馬陵)○公至自會(無傳)〇吳入州
來(州來楚邑淮南下蔡縣是也)〇冬大雩(無傳書過)〇衛孫林父出奔晉
傳七年春吳伐郯郯成季文子曰中國不振旅蠻夷入伐而莫
之或恤(振整也旅衆也)無弔者也夫(言中國不能相愍恤故夷狄内侵夫音扶)詩曰不弔昊
天亂靡有定其此之謂乎(詩小雅刺在上者不能弔愍下民故號天告亂昊戸老切號戶刀切)有
上不弔其誰不受亂(上謂霸主)吾亡無日矣君子曰知懼如是斯不
亡矣○鄭子良相成公以如晉見且拜師(謝前年晉救鄭之師爲楚伐鄭張本相息)
(亮切見賢遍切)夏曹宣公來朝秋楚子重伐鄭師于汜(汜鄭地在襄城縣南氾音)
(凡)諸侯救鄭鄭共仲侯羽軍楚師(二子鄭大夫共音恭)囚鄖公鍾儀獻
諸晉○八月同盟于馬陵尋蟲牢之盟且莒服故也(蟲牢盟在五年莒本)
(屬齊齊服故莒從之鄖本亦作員音云邑名)〇晉人以鍾儀歸囚諸軍府(軍藏府也爲九年晉)
(侯見鍾儀張本藏才浪切)楚圍宋之役(在宣十四年)師還子重請取於申吕以爲
賞田王許之(分申吕之田以自賞)申公巫臣曰不可此申吕所以邑也是
以爲賦以御北方若取之是無申吕也(言申吕頼此田成邑耳不得此田則無以出兵)
(賦而二邑壞也所邑也一本作所以邑也御魚吕切)晉鄭必至于漢王乃止子重是以怨
巫臣子反欲取夏姬巫臣止之遂取以行子反亦怨之及共王
即位(楚共王以魯成公元年即位共音恭)子重子反殺巫臣之族子閻子蕩及清
尹弗忌(皆巫臣之族閻音鹽)及襄老之子黑要(以夏姬故井怨黑要要一遥切)而分其室
子重取子閻之室使沈尹與王子罷分子蕩之室子反取黑要
與清尹之室巫臣自晉遺二子書(子重子反罷音皮下同遺唯季切)曰爾以讒
慝貪惏事君而多殺不辜余必使爾罷於奔命以死巫臣請使
於吳晉侯許之吳子壽夢說之乃通吳于晉(壽夢季札父慝他得切惏力含切使)
(所吏切夢莫公切說音悅札側八切)以兩之一卒適吳舍偏兩之一焉(司馬法百人爲卒二)
(十五人爲兩車九乘爲小偏十五乘爲大偏蓋留九乘車及一兩二十五人今吳習之卒子忽切注同舍音赦舊音捨乘繩證)
(切下注同令力呈切)與其射御教吳乘車教之戰陳教之叛楚(前是吳常屬楚陳直)
(覲切)寘其子狐庸焉使爲行人於吳吳始伐楚伐巢伐徐(巢徐楚屬國寘)
(之䜴切)子重奔命(救徐巢)馬陵之會吳入州來子重自鄭奔命(因伐鄭而)
(行)子重子反於是乎一歲七奔命蠻夷屬於楚者吳盡取之是
以始大通吳於上國(上國諸夏夏戸雅切)衛定公惡孫林父冬孫林父出
奔晉(林父孫良夫之子惡烏路切)衛侯如晉晉反戚焉(戚林父邑休父出奔戚隨屬晉戚七狄切)
經八年春晉侯使韓穿來言汶陽之田歸之于齊(齊服事晉故晉來語魯使)
(還二年所取田語魚據切)〇晉欒書帥師侵蔡〇公孫嬰齊如莒〇宋公使
華元來聘○夏宋公使公孫壽來納幣(昏聘不使卿今華元將命故特書之宋公無主)
(昏者自命之故稱使也公孫壽蕩意諸之父)〇晉殺其大夫趙同趙括(傳曰原屏咎之徒也明本)
(不以德義自居宜其見討故從告辭而稱名)〇秋七月天子使召伯來賜公命(諸侯即位)
(天子賜以命圭與之合瑞八年乃來緩也天子天王王者之通稱稱尺證切)〇冬十月癸卯𣏌叔姬卒
(前五年來歸者女旣適人雖見出弃猶以成人禮書之終爲𣏌伯所葬故稱杞叔姬)〇晉侯使士爕來聘
〇叔孫僑如會晉士爕齊人邾人伐郯(先謀而稱會盟主之命不同之於列國)〇
衛人來媵(古者諸侯取適夫人及左右媵各有姪娣皆同姓之國國三人凡九女所以廣繼嗣也魯將嫁伯姬於宋)
(故衛來媵之媵以證切又繩證切適丁歷切姪大結切字林丈一切娣大計切)
傳八年春晉侯使韓穿來言汶陽之田歸之于齊季丈子餞之
(餞送行飲酒餞錢淺切說文云送去食也字林子扇切毛詩箋云祖而舍軷飲酒於其側曰餞)私焉(私與之言)曰大
國制義以爲盟主是以諸侯懷德畏討無有貳心謂汶陽之田
敝邑之舊也而用師於齊使歸諸敝邑(用師鞌之戰)今有二命曰歸
諸齊信以行義義以成命小國所望而懷也信不可知義無所
立四方諸侯其誰不解體(言不復肅敬於晉復扶又切)詩曰女也不爽士貳
其行士也罔極二三其德(爽差也極中也詩衛風婦人怨丈夫不一其行喻魯事晉猶女之不敢過)
(差而晉有罔極之心反二三其德行下孟切及注同差初賣切一音初佳切)七年之中一與一奪二
三孰甚焉士之二三猶喪妃耦而況霸主霸主將德是以(以用也喪)
(息浪切妃辛配耦五口切)而二三之其何以長有諸侯乎詩曰猶之未遠是
用大簡(猶圖也簡諫也詩大雅言王者圖事不遠故用大道諫之長音如字一音丁丈切)行父懼晉之
不遠猶而失諸侯也是以敢私言之〇晉欒書侵蔡(六年未得志故)遂
侵楚獲申驪(申驪楚大夫驪力馳切)楚師之還也(謂六年遇於繞角時)晉侵沈獲沈
子揖初從知范韓也(繞角之役欒書從知莊子范文子韓獻子之言不與楚戰自是常從其謀師出有功)
(故傳善之沈國今汝南平與縣揖徐音集又於立切與音餘一音預)君子曰從善如流宜哉(宜有功也)
(如流喻速)詩曰愷悌君子遐不作人(遐遠也作用也詩大雅言文王能遠用善人不語助愷開在切)
(樂也悌徒禮切易也)求善也夫作人斯有功績矣是行也鄭伯將會晉師
(會伐蔡之師夫音扶)門于許東門大獲焉(過許見其無備因攻之過古禾切)〇聲伯如莒
逆也(自爲逆婦而書者因聘而逆爲于僞切下文爲趙嬰同)宋華元來聘聘共姬也(穆姜)
(之女成公姊妹爲來共公夫人聘不應使卿故傳發其事而巳共音恭)〇夏宋公使公孫壽來納幣
禮也(納幣應使卿)〇晉趙莊姬爲趙嬰之亡故譛之于晉侯(趙嬰亡在五年)
曰原屏將爲亂欒郤爲徵(欒氏郤氏亦徵其爲亂)六月晉討趙同趙括武
從姬氏畜于公宫(趙武莊姬之子莊姬晉成公女畜養也)以其田與祁奚韓厥言
於晉侯曰成季之勲宣孟之忠(成季趙衰宣孟趙盾祁巨之切字林上尸切衰初危切盾徒本)
(切)而無後爲善者其懼矣三代之令王皆數百年保天之禄夫
豈無辟王頼前哲以免也(言三代亦有邪辟之君但頼其先人以免禍耳數所主切辟匹亦切注及)
(下同哲陟列切邪似嗟切)周書曰不敢侮鰥寡所以明德也(周書康誥言文王不侮鰥寡而)
(德益明欲使晉侯之法文王侮亡甫切鰥古頑切)乃立武而反其田焉〇秋召桓公來賜
公命(召桓公周卿士)○晉侯使申公巫臣如吳假道于莒與渠丘公立
於池上(渠丘公莒子朱也池城池也渠丘邑名莒縣有蘧里蘧其居切)曰城巳惡莒子曰辟陋
在夷其孰以我爲虞(虞度也巳惡如字巳猶太也本或作城巳惡矣度待洛切)對曰夫狡焉
(狡猾之人狡交卯切猾于八切)思啓對疆以利社稷者何國蔑有唯然故多大
國矣唯或思或縱也(世有思開封疆者有縱其暴掠者莒人當唯此爲命疆居良切唯然音維本或作雖)
(後人改也掠音亮)勇夫重閉況國乎(爲明年莒潰傳重直龍切又直勇切閉補計切又補結切一音戸旦)
(切)〇冬𣏌叔姬卒來歸自𣏌故書(愍其見出來歸故書卒也若更適大夫則不復書卒復扶)
(又切)〇晉士爕來聘言伐郯也以其事吳故(七年郯與吳成)公賂之請緩
師文子不可(文子士爕)曰君命無貳失信不立禮無加貨事無二成
(公私不兩成)君後諸侯是寡君不得事君也(欲與魯絶後如字徐音胡豆切)爕將復
之季孫懼使宣伯帥師會伐郯〇衛人來媵共姬禮也凡諸侯
嫁女同姓媵之異姓則否(必以同姓者參骨肉至親所以息隂訟)
經九年春王正月𣏌伯來逆叔姬之喪以歸〇公會晉侯齊侯
宋公衛侯鄭伯曹伯莒子杞伯同盟于蒲(蒲衛地在長垣縣西南)〇公至
自會(無傳)〇二月伯姬歸于宋(宋不使卿逆非禮)〇夏季孫行父如宋致
女(女嫁三月又使大夫隨加聘問謂之致女所以致成婦禮篤昏姻之好好呼報切)〇晉人來媵(媵伯姬也)
○秋七月丙子齊侯無野卒(無傳五同盟丙子六月一日書七月從赴)〇晉人執鄭
伯(鄭伯旣受盟於蒲又受楚賂會於鄧故晉執之稱人者晉以無道於民告諸侯例在十五年)〇晉欒書帥
師伐鄭〇冬十有一月葬齊頃公(無傳頃音傾)〇楚公子嬰齊帥師
伐莒庚申莒潰(民逃其上曰潰)〇楚人入鄆(鄆莒别邑也楚偏師入鄆故稱人)〇秦人
白狄伐晉〇鄭人圍許〇城中城(魯邑也在東海廩丘縣西南此閏月城在十一月之後十)
(二月之前故傳曰書時)
傳九年春𣏌桓公來逆叔姬之喪請之也(叔姬巳絶於𣏌魯復強請𣏌使還取葬復)
(扶又切下同強其丈切)𣏌叔姬卒爲𣏌故也(還爲𣏌婦故卒稱𣏌爲于僞切下注爲魯下文爲歸汶陽)
(同)逆叔姬爲我也(旣棄而復逆其喪明爲魯故逆叔姬絶句爲我也本或無爲字)〇爲歸汶陽
之田故諸侯貳於晉(歸田在前年)晉人懼會於蒲以尋馬陵之盟(馬陵)
(盟在七年)季文子謂范文子曰德則不競尋盟何爲(競強也)范文子曰
勤以撫之寬以待之堅彊以御之明神以要之柔服而伐貳德
之次也是行也將始會吳吳人不至(爲十五年會鍾離傳御魚吕切要一遥切)〇二
月伯姬歸于宋(爲致女復命起)〇楚人以重賂求鄭鄭伯會楚公子成
于鄧(爲晉人執鄭伯傳)〇夏季文子如宋致女復命公享之賦韓奕之
五章(韓奕詩大雅篇名其五章言蹶父嫁女於韓侯爲女相所居莫如韓樂文子喻魯侯有蹶父之德宋公如韓侯宋士)
(如韓樂蹶九衛切爲于僞切相息亮切樂音洛下同)穆姜出于房再拜曰大夫勤辱不忘
先君以及嗣君施及未亡人(穆姜伯姬母聞文子言宋樂喜而出謝其行勞婦人夫死自稱未亡)
(人施以䜴切)先君猶有望也(言先君亦望文子之若此)敢拜大夫之重勤又賦綠
衣之卒章而入(綠衣詩邶風也取其我思古人實獲我心喻文子言得己意重直勇切又直用切綠如字本又)
(作禒吐亂切注同邶音佩又作鄁)〇晉人來媵禮也(同姓故)〇秋鄭伯如晉晉人
討其貳於楚也執諸銅鞮(銅鞮晉别縣在上黨鞮丁兮切)〇欒書伐鄭鄭人使
伯蠲行成晉人殺之非禮也兵交使在其間可也(明殺行人例蠲古玄切又)
(音圭使音所吏切)楚子重侵陳以救鄭(陳與晉故)〇晉侯觀于軍府見鍾儀
問之曰南冠而縶者誰也(南冠楚冠縶拘執縶中立切拘九于切)有司對曰鄭人
所獻楚囚也使稅之(鄭獻鍾儀在七年稅解也稅吐活切徐始銳切注同)召而弔之再拜
稽首問其族對曰泠人也(泠人樂官泠力丁切依字作伶)公曰能樂乎對曰先
人之職官也敢有二事(言不敢學他事)使與之琴操南音(南音楚聲操七刀切下同)
公曰君王何如對曰非小人之所得知也固問之對曰其爲大
子也師保奉之以朝于嬰齊而夕于側也(嬰齊令尹子重側司馬子反言其尊卿敬)
(老)不知其他公語范文子文子曰楚囚君子也言稱先職不背
本也樂操土風不忘舊也稱大子抑無私也(舍其近事而遠稱少小以示性所自)
(然明至誠語魚據切背音佩下同舍音捨少詩照切)名其二卿尊君也(尊晉君也)不背本仁也
不忘舊信也無私忠也尊君敏也(敏達也)仁以接事信以守之忠
以成之敏以行之事雖大必濟(言有此四德必能成大事)君盍歸之使合晉
楚之成公從之重爲之禮使歸求成(爲下十二月晉楚結成張本盍戸臘切)○冬
十一月楚子重自陳伐莒圍渠丘渠丘城惡衆潰奔莒戊申楚
入渠丘(月六日)莒人囚楚公子平楚人曰勿殺吾歸而俘莒人殺
之楚師圍莒莒城亦惡庚申莒潰(月十八日)楚遂入鄆莒無備故也
(終巫臣之言)君子曰恃陋而不備罪之大者也備豫不虞善之大者
也莒恃其陋而不脩城郭浹辰之間而楚克其三都無備也夫
(浹辰十二日也浹子協切徐又音子荅切夫音扶)詩曰雖有絲麻無棄菅蒯雖有姬姜
無棄蕉萃凡百君子莫不代匱言備之不可以巳也(逸詩也姬姜大國之)
(女蕉萃陋賤之人菅古顔切蒯苦怪切蕉在遥切萃在醉切匱其位切)〇秦人白狄伐晉諸侯貳
故也〇鄭人圍許示晉不急君也(此秋晉執鄭伯)是則公孫申謀之曰
我出師以圍許(示不畏晉)爲將改立君者而紓晉使(紓緩也勿亟遺使詣晉示欲更)
(立君爲將並如字或于僞切非也本或作僞將紓音舒使所吏切亟紀力切急也或欺冀切數也)晉必歸君(爲明)
(年晉侯歸鄭伯張本)○城中城書時也〇十二月楚子使公子辰如晉報
鍾儀之使請脩好結成(鍾儀奉晉命歸故楚報之好呼報切)
經十年春衛侯之弟黑背帥師侵鄭〇夏四月五卜郊不從乃
不郊(無傳卜常祀不郊皆非禮故書)〇五月公會晉侯齊侯宋公衛侯曹伯伐
鄭(晉侯大子州蒲也稱爵見其生代父居位失人子之禮見賢遍切)〇齊人来媵(無傳媵伯姬也異姓來媵)
(非禮也)〇丙午晉侯獳卒(六同盟據傳丙午六月七日有日無月獳乃侯切)〇秋七月公
如晉〇冬十月
傳十年春晉侯使糴茷如楚(糴茷晉大夫糴徐徒弔切一音杜敖切又土弔切茷扶廢切一音蒲)
(發切又蒲女切)報大宰子商之使也(子商楚公子辰使在前年大音泰使所吏切下使在同)〇衛
子叔黑背侵鄭晉命也(晉命衛使侵鄭)〇鄭公子班聞叔申之謀(改立君之)
(謀)三月子如立公子繻(子如公子班繻音須)夏四月鄭人殺繻立髠頑子
如奔許(髠頑鄭成公大子髠苦門切頑如字徐音五班切)欒武子曰鄭人立君我執一
人焉何益不如伐鄭而歸其君以求成焉晉侯有疾五月晉立
大子州蒲以爲君而會諸侯伐鄭(生立子爲君此父不父子不子經因書晉侯其惡明州蒲)
(本或作州滿)鄭子罕賂以襄鐘(子罕穆公子襄鐘鄭襄公之廟鐘)子然盟于脩澤子
駟爲質(子然子駟皆穆公子榮陽卷縣東有脩武亭質音致卷音權字林丘權切如淳漢書音同)辛巳鄭伯
歸(鄭伯歸不書鄭不告入)〇晉侯夢大厲被髮及地搏膺而踊曰殺余孫
不義(厲鬼也趙氏之先祖也八年晉侯殺趙同趙括故怒被皮寄切博音博踊音勇)余得請於帝矣壞
大門及寢門而入公懼入于室又壞戸公覺召桑田巫(桑田晉邑壞音)
(怪下同及寢門一本無及字覺古孝切)巫言如夢(巫云鬼怒如公所夢)公曰何如曰不食新
矣(言公不得及食新麥)公疾病求醫于秦秦伯使醫緩爲之(緩醫名爲猶治也醫於其)
(切)未至公夢疾爲二豎子曰彼良醫也懼傷我焉逃之其一曰
居肓之上膏之下若我何(肓鬲也心下爲膏傷我絶句焉徐於虔切一讀如字屬上句逃之絶句肓)
(徐音荒說文云心下鬲上也鬲音革)醫至曰疾不可爲也在肓之上膏之下攻之
不可達之不及藥不至焉不可爲也(達針攻音工)公曰良醫也厚爲
之禮而歸之六月丙午晉侯欲麥(周六月今四月麥始熟)使甸人獻麥(甸人)
(主爲公田者甸徒練切)饋人爲之召桑田巫示而殺之將食張如廁陷而
卒(張腹蒲也饋其媿切爲如字張中亮切注同)小臣有晨夢負公以登天及日中負
晉侯出諸厠遂以爲殉(傳言巫以明術見殺小臣以言夢自禍)〇鄭伯討立君者
戊申殺叔申叔禽(叔禽叔申弟)君子曰忠爲今德非其人猶不可況
不令乎(言叔申爲忠不得其人還害身)○秋公如晉(親弔非禮)晉人止公使送葬於
是糴茷未反(是春晉使糴茷至楚結成晉謂魯二於楚故留公須糴茷還驗其虚實)冬葬晉景公
公送葬諸侯莫在魯人辱之故不書諱之也(諱不書晉葬也)
春秋左氏傳卷第十二
