春秋經傳集解僖公上第五(僖公名申莊公之子閔公之兄母成風謚法小心畏忌曰僖)
杜氏盡十五年
經元年春王正月○齊師宋師曹師次于聶北救邢(齊帥諸侯之師救邢)
(次于聶北者案兵觀釁以待事也次例在莊三年聶北邢地聶女輒切釁許覲切)○夏六月邢遷于夷
儀(邢遷如歸故以自遷爲辭夷儀邢地)〇齊師宋師曹師城邢(傳例曰救患分災禮也一事而再列)
(三國於文不可言諸侯師故)○秋七月戊辰夫人姜氏薨于夷齊人以歸(傳在)
(閔二年不言齊人殺諱之書地者明在外薨)〇楚人伐鄭(荆始改號曰楚)〇八月公會齊侯
宋公鄭伯曹伯邾人于檉(檉宋地陳國陳縣西北有檉城公及其會而不書盟還不以盟告檉勑呈)
(切)○九月公敗邾師于偃(偃邾地)〇冬十月壬午公子友帥師敗
莒師于酈獲莒挐(酈魯地挐莒子之弟不書弟者非卿非卿則不應書嘉季友之功故特書其所獲大夫生)
(死皆曰獲獲例在昭二十三年酈力知切挐女居切又女加切)〇十有二月丁巳夫人氏之喪
至自齊(僖公請而葬之故告於廟而書喪至也齊侯旣殺哀姜以其尸歸絶之於魯僖公請其喪而還不稱姜闕文)
傳元年春不稱即位公出故也(國亂身出復入故即位之禮有闕復扶又切下文同)公出
復入不書諱之也諱國惡禮也(掩惡揚善義存君親故通有諱例皆當時臣子率意而隱故無)
(深殘常准聖賢從之以通人理有時而聽之可也准之尹切)○諸侯救邢(實大夫而曰諸侯揔衆國之辭)邢
人潰出奔師(奔聶北之師也邢潰不書不告也潰戸内切)師遂逐狄人具邢器用而
遷之師無私焉(皆撰具還之無所私取撰仕眷切又仕轉切)○夏邢遷于夷儀諸侯
城之救患也凡侯伯救患分災討罪禮也(侯伯州長也分榖帛分甫問切又如字長)
(丁丈切)○秋楚人伐鄭鄭即齊故也盟于犖謀救鄭也(犖即檉也地有二名)
(犖音洛又力角切)○九月公敗邾師于偃虚丘之戍將歸者也(虚丘邾地邾人)
(旣送哀姜還齊人殺之因戍虚丘欲以侵魯公以義求齊齊送姜氏之喪邾人懼乃歸故公要而敗之虚起居切要於遙切)
○冬莒人來求賂(來還慶父之賂)公子友敗諸酈獲莒子之弟挐非卿
也嘉獲之也(莒旣不能爲魯討慶父受魯之賂而又重來其求無厭故嘉季友之獲而書之爲于僞切重直用切)
(厭於鹽切)公賜季友汶陽之田及費(汶陽田汶水北地汶水出泰山萊蕪縣西入濟汶音問費音秘)
(萊音來)○夫人氏之喪至自齊君子以齊人之殺哀姜也爲巳甚
矣女子從人者也(言女子有三從之義在夫家有罪非父母家所宜討也)
經二年春王正月城楚丘(楚丘衛邑不言城衛衛未遷)〇夏五月辛巳葬我
小君哀姜(無傳反哭成喪故稱小君例在定十五年)○虞師晉師滅下陽(下陽虢邑在河東大)
(陽縣晉於此始赴見經滅例在襄十三年大音泰一音如字見賢遍切)〇秋九月齊侯宋公江人
黃人盟于貫(貫宋地梁國蒙縣西北有貰城貰與貫字相似江國在汝南安陽縣貫古亂切貰市夜切又音世)
〇冬十月不雨(傳在三年)〇楚人侵鄭
傳二年春諸侯城楚丘而封衛焉(君死國滅故傳言封)不書所會後也(諸侯)
(旣罷而魯後至諱不及期故以獨城爲文)〇晉荀息請以屈産之乘與垂棘之璧假
道於虞以伐虢(荀息荀叔也屈地生良馬垂棘出美玉故以爲名四馬曰乘自晉適虢途出於虞故借道屈求)
(勿切又居勿切注同乘繩證切)公曰是吾寳也對曰若得道於虞猶外府也公
曰宫之竒存焉(宫之竒虞忠臣竒其宜切)對曰宫之竒之爲人也懦而不能
強諫(懦弱也懦本又作燸乃亂切又乃貨切字林作愞音乃亂切強其良切又其丈切)且少長於君君
暱之雖諫將不聽(親而狎之必輕其言少詩照切長丁丈切暱女乙切)乃使荀息假道於
虞曰冀爲不道入自顚軨伐鄍三門(前是冀伐虞至鄍鄍虞邑河東大陽縣東北有顛軨)
(坂軨音零鄍亡丁切坂音反)冀之旣病則亦唯君故(言虞報伐冀使病將欲假道故稱虞彊以說其)
(心冀國名平陽皮氏縣東北有冀亭說音悅)今虢爲不道保於逆旅(逆旅客舍也虢稍遣人分依客)
(舍以聚衆抄晉邊邑抄初孝切又楚稍切強取物)以侵敝邑之南鄙敢請假道以請罪
于虢(問虢伐已以何罪)虞公許之且請先伐虢(喜於厚賂而欲求媚)宫之竒諫不
聽遂起師夏晉里克荀息帥師會虞師伐虢滅下陽(晉猶主兵不信虞)
先書虞賄故也(虞非倡兵之首而先書之惡貪賄也賄呼罪切惡烏路切)〇秋盟于貫服江
黃也(江黃楚與國也始來服齊故爲合諸侯爲于僞切下同)〇齊寺人貂始漏師于多魚
(寺人内奄官豎貂也多魚地名闕齊桓多嬖寵内則如夫人者六人外則幸豎貂易牙之等終以此亂國傳言貂於此始擅貴)
(寵漏洩桓公軍事爲齊亂張本寺如字又音侍貂音彫豎上主切擅時戰切洩息列切又以制切)○虢公敗戎
于桑田(桑田虢地在弘農陜縣東北)晉卜偃曰虢必亡矣亡下陽不懼而又
有功是天奪之鑒(鑒所以自照)而益其疾也(驕則生疾)必易晉而不撫其
民矣不可以五稔(稔熟也爲下五年晉滅虢張本易以䜴切稔入甚切)○冬楚人伐鄭鬭
章囚鄭耼伯(經書侵傳言伐本以伐興權行侵掠爲後年楚伐鄭鄭伯欲成張本耼乃甘切掠音亮)
經三年春王正月不雨夏四月不雨(一時不雨則書首月傳例曰不曰旱不爲災)○
徐人取舒(無傳徐國在下邳僮縣東南舒國今廬江舒縣勝國而不用大師亦曰取例在襄十三年邳皮悲切僮音)
(童廬力居切)○六月雨(示旱不竟夏)○秋齊侯宋公江人黃人會于陽穀
(陽榖齊地在東平須昌縣北)○冬公子友如齊涖盟(涖臨也涖音利又音類)〇楚人伐鄭
傳三年春不雨夏六月雨自十月不雨至于五月不曰旱不爲
災也(周六月夏四月於播種苗稼無損夏戸雅切)〇秋會于陽榖謀伐楚也(二年楚侵鄭故)○
齊侯爲陽榖之會來尋盟冬公子友如齊涖盟(公時不會陽榖故齊侯自陽榖)
(遣人詣魯來尋&KR0576;魯使上卿詣齊受&KR0576;謙也爲于僞切)○楚人伐鄭鄭伯欲成孔叔不可
曰齊方勤我(孔叔鄭大夫勤恤鄭難難乃旦切)弃德不祥(祥善也)○齊侯與蔡姬
乘舟于囿蕩公(蔡姬齊侯夫人蕩搖也囿苑也蓋魚池在苑中囿音又)公懼變色禁之不
可公怒歸之未之絶也蔡人嫁之(爲明年齊侵蔡傳)
經四年春王正月公會齊侯宋公陳侯衛侯鄭伯許男曹伯侵
蔡蔡潰(民逃其上曰潰例在文三年)遂伐楚次于陘(遂兩事之辭楚強齊欲綏之以德故不速進而)
(次陘陘楚地潁川召陵縣南有陘亭陘音刑召上照切)〇夏許男新臣卒(未同盟而赴以名)○楚屈
完來盟于師盟于召陵(屈完楚大夫也楚子遣完如師以觀齊屈完覩齊之盛因而求盟故不稱使以)
(完來盟爲文齊桓退舍以禮楚故盟召陵召陵潁川縣也)〇齊人執陳轅濤塗(轅濤塗陳大夫轅本亦作)
(袁濤音桃)〇秋及江人黃人伐陳(受齊命討陳之罪而以與謀爲文者時齊不行使魯爲主與謀例在)
(宣七年與音預下同)〇八月公至自伐楚(無傳告于廟)○葬許穆公〇冬十有
二月公孫兹帥師會齊人宋人衛人鄭人許人曹人侵陳(公孫兹叔)
(牙子叔孫戴伯)
傳四年春齊侯以諸侯之師侵蔡蔡潰遂伐楚楚子使與師言
曰君處北海寡人處南海唯是風馬牛不相及也(楚界猶未至南海因齊處)
(北海遂稱所近牛馬風逸蓋末界之微事故以取喻近附近之近)不虞君之涉吾地也何故管
仲對曰昔召康公命我先君大公(召康公周大保召公奭也大音泰注同奭音釋)曰五
侯九伯女實征之以夾輔周室(五等諸侯九州之伯皆得征討其罪齊桓因此命以夸楚女音)
(汝夾古洽切舊古恊切夸苦瓜切)賜我先君履東至于海西至于河南至于穆
陵北至于無棣(穆陵無棣皆齊竟也履所踐履之界齊桓又因以自言其盛棣大計切竟音境下同)爾貢
包茅不入王祭不共無以縮酒寡人是徵(包裹束也茅菁茅也束茅而灌之以酒爲)
(縮酒尚書包匭菁茅茅之爲異未審共本亦作供音恭下及注同縮所六切裹音果菁子丁切包或作苞匭本或作軌音同)
昭王南征而不復寡人是問(昭王成王之孫南巡守涉漢船壞而溺周人諱而不赴諸侯不知其)
(故故問之守手又切溺乃歷切)對曰貢之不入寡君之罪也敢不共給昭王之
不復君其問諸水濱(昭王時漢非楚竟故不受罪濱音賓)師進次于陘(楚不服罪故復進師)
(復扶又切)夏楚子使屈完如師(如陘之師觀強弱)師退次于召陵(完請盟故)齊侯
陳諸侯之師與屈完乘而觀之(乘共載乘繩證切注同)齊侯曰豈不榖是
爲先君之好是繼與不榖同好如何(言諸侯之附從非爲己乃尋先君之好謙而自廣因)
(求與楚同好孤寡不榖諸侯謙稱爲于僞切注同好呼報切下及注同稱尺證切)對曰君惠儌福於敝
邑之社稷辱收寡君寡君之願也齊侯曰以此衆戰誰能禦之
以此攻城何城不克對曰君若以德綏諸侯誰敢不服君若以
力楚國方城以爲城漢水以爲池(方城山在南陽葉縣南以言竟土之遠漢水出武都至江)
繇曰專之渝攘公之羭(繇卜兆辭渝變也攘除也羭美也言變乃除公之美繇直救切渝羊朱切下羭)
(同音攘如羊切)一薰一蕕十年尚猶有臭(薰香草蕕臭草十年有臭言善易消惡難除薰許云切蕕)
(音由易以䜴切)必不可弗聽立之生奚齊其娣生卓子及將立奚齊旣
與中大夫成謀姬謂大子曰君夢齊姜必速祭之(齊姜大子母言求食卓吐)
(濁切)大子祭于曲沃歸胙于公(胙祭之酒肉胙才故切)公田姬寘諸宫六日
公至毒而獻之(毒酒經宿輒敗而經六日明公之惑寘之䜴切)公祭之地地墳與犬犬
斃與小臣小臣亦斃姬泣曰賊由大子大子奔新城(新城曲沃墳扶粉切)
(斃婢世切)公殺其傅杜原𣢾或謂大子子辭君必辯焉(以六日之狀自理款苦管)
(切辯兵免切)大子曰君非姬氏居不安食不鮑我辭姬必有罪君老
矣吾又不樂(吾自理則姬死姬死則君必不樂不樂爲由吾也樂音洛注同)曰子其行乎大子
曰君實不察其罪被此名也以出人誰納我十二月戊申縊于
新城姬遂譖二公子曰皆知之重耳奔蒲夷吾奔屈(二子時在朝爲明年)
(晉殺申生傳被皮寄切又皮綺切縊一賜切譛側鴆切)
經五年春晉侯殺其世子申生(稱晉侯惡用讒書春從告惡烏路切)〇𣏌伯姬來
朝其子(無傳伯姬來寧寧成風也朝其子者時子年在十歲左右因有諸侯子得行朝義而卒不成朝禮故繫於母而)
(曰朝其子𣏌伯姬來絶句朝其子猶言其子朝)〇夏公孫兹如牟(叔孫戴伯娶於牟卿非君命不越竟故奉)
(公命聘於牟因自爲逆竟音境爲于僞切)○公及齊侯宋公陳侯衛侯鄭伯許男曹
伯會王世子于首止(惠王大子鄭也不名而殊會尊之也首止衛地陳留襄邑縣東南有首鄕)○秋
八月諸侯盟于首止(間無異事復稱諸侯者王世子不盟故也王之世子尊與王同齊桓行霸翼戴天子)
(尊崇王室故殊貴世子復扶又切)〇鄭伯逃歸不盟(逃其師而歸也逃例在文三年)〇楚人滅
弦弦子奔黃(弦國在弋陽[車犬]縣東南[車犬]音犬)〇九月戊申朔日有食之(無傳)○冬
晉人執虞公(虞公貪璧馬之寳距絶忠諫稱人以執同於無道於其民之例例在成十五年所以罪虞且言易也)
(晉侯脩虞之祀而歸其職貢於王故不以滅同姓爲譏易以䜴切)
傳五年春王正月辛亥朔日南至(周正月今十一月冬至之日日南極)公旣視朔
遂登觀臺以望而書禮也(視朔親告朔也觀臺臺上&KR0799;屋可以遠觀者也朔旦冬至歷數之所始治)
(歷者因此則可以明其術數審别隂陽叙事訓民魯君不能常脩此禮故善公之得禮觀古亂切注同臺以望絶句而書本或)
(作而書雲物非也别彼列切)凢分至啓閉必書雲物(分春秋分也至冬夏至也啓立春立夏閉立秋)
(立冬雲物氣色災孌也傳重申周典不言公者日官掌其職重直用切)爲備故也(素察妖祥逆爲之備)〇晉
侯使以殺大子申生之故來告(釋經必須告乃書)初晉侯使士蔿爲二
公子築蒲與屈不愼寘薪焉(不謹愼爲于僞切下乃爲同寘之䜴切)夷吾訴之公
使讓之(譴讓之譴弃戰切)士蔿稽首而對曰臣聞之無喪而慼憂必讎
焉(讎猶對也)無戎而城讎必保焉(保而守之)寇讎之保又何愼焉守官廢
命不敬固讎之保不忠失忠與敬何以事君詩云懷德惟寧宗
子惟城(詩大雅懷德以安則宗子之固若城)君其脩德而固宗子何城如之(言城不如)
(固宗子)三年將尋師焉焉用愼(尋用也焉於虔切)退而賦曰狐裘尨茸一
國三公吾誰適從(士蔿自作詩也尨茸亂貌公與二公子爲三言城不堅則爲公子所訴爲公所讓堅之則)
(爲固讎不忠無以事君故不知所從尨莫江切又音蒙茸如容切適丁歷切)及難公使寺人披伐蒲
重耳曰君父之命不校乃徇曰校者吾讎也踰垣而走披斬其
祛遂出奔翟(祛袂也難乃旦切披普皮切校音教徇似俊切垣音表袪起魚切翟音狄袂面世切)〇夏公
孫兹如牟娶焉(因聘而娶故傳實其事娶本或作取七喻切)〇會于首止會王大子
鄭謀寧周也(惠王以惠后故將廢大子鄭而立王子帶故齊桓帥諸侯會王大子以定其位)〇齊轅宣
仲怨鄭申侯之反己於召陵(宣仲轅濤塗)故勸之城其賜邑(齊桓所賜虎牢)
曰美城之大名也子孫不忘吾助子請乃爲之請於諸侯而城
之美(樓櫓之備美設美城之絶句櫓音魯)遂譖諸鄭伯曰美城其賜邑將以叛也
申侯由是得罪(爲七年鄭殺申侯傳)〇秋諸侯盟王使周公召鄭伯曰吾
撫女以從楚輔之以晉可以少安(周公宰孔也王恨齊桓定大子之位故召鄭伯使叛齊也)
(晉楚不服於齊故以鎮安鄭秋諸侯盟本或此下更有于首止三字非女音汝)鄭伯喜於王命而懼其
不朝於齊也故逃歸不盟孔叔止之曰國君不可以輕輕則失
親(孔叔鄭大夫親黨援也輕遣正切下同)失親患必至病而乞盟所喪多矣君必
悔之弗聽逃其師而歸(喪息浪切)〇楚鬪榖於莬滅弦弦子奔黃於
是江黃道栢方睦於齊皆弦姻也(姻外親也道國在汝南安陽縣南栢國名汝南西平縣有)
(栢亭)弦子恃之而不事楚又不設備故亡〇晉侯復假道於虞以伐
虢宫之竒諫曰虢虞之表也虢亡虞必從之晉不可啓寇不可
翫(翫習也復扶又切下六年同)一之謂甚其可再乎(爲二年假晉道滅下陽)諺所謂輔
車相依脣亡齒寒者其虞虢之謂也(輔頰輔車牙車車尺奢切)公曰晉吾宗
也豈害我哉對曰大伯虞仲大王之昭也大伯不從是以不嗣
(大伯虞仲皆大王之子不從父命俱讓適吳仲雍支子别封西吳虞公其後也穆生昭昭生穆以世次計故大伯虞仲於周爲)
(昭大音泰下及注同昭上饒切注同後昭穆倣此)虢仲虢叔王季之穆也(王季者大伯虞仲之母弟)
(也虢仲虢叔王季之子文王之母弟也仲叔皆虢君字)爲文王卿士勲在王室藏於盟府
(盟府司盟之官)將虢是滅何愛於虞且虞能親於桓莊乎其愛之也桓
莊之族何罪而以爲戮不唯偪乎(桓叔莊伯之族晉獻公之從祖昆弟獻公患其偪盡殺之)
(事在莊二十五年偪彼力切)親以寵偪猶尚害之況以國乎公曰吾享祀豐
絜神必據我(據猶安也享興兩切)對曰臣聞之鬼神非人實親惟德是依
故周書曰皇天無親惟德是輔(周書逸書)又曰黍稷非馨明德惟馨
(馨香之遠聞聞音問又如字)又曰民不易物惟德繄物(黍稷牲玉無德則不見饗有德則見饗言)
(物一而異用繄烏兮切是也)如是則非德民不和神不享矣神所馮依將在
德矣若晉取虞而明德以薦馨香神其吐之乎弗聽許晉使宫
之竒以其族行(行去也馮皮冰切下注同使所吏切)曰虞不臘矣(臘歲終祭衆神之名臘力盍切)
在此行也晉不更舉矣(不更舉兵)八月甲午晉侯圍上陽(上陽虢國都在弘農)
(陜縣東南)問於卜偃曰吾其濟乎對曰克之公曰何時對曰童謠云
丙之晨龍尾伏辰(龍尾尾星也日月之會曰辰日在尾故尾星伏不見謠音遙見賢遍切)均服振
振取虢之旂(戎事上下同服振振盛貌旂軍之旌旗均如字同也字林作礿音同振音眞注同)鶉之賁
賁天策焞焞火中成軍虢公其奔(鶉鶉火星也賁賁鳥星之體也天策傅說星時近日星微)
(焞焞無光耀也言丙子平且鶉火中軍事有成功也此巳上皆童謠言也童齓之子未有念慮之感而會成嬉戲之言似若有)
(馮者其言或中或否博覽之士能懼思之人兼而志之以爲鑒戒以爲將來之驗有益於世教鶉述春切又常倫切賁音奔焞)
(他門切說音悅近附近之近上時掌切齓初問切又恥問切毁齒也嬉許宜切中丁仲切)其九月十月之交
乎(以星驗推之知九月十月之交謂夏之九月十月也交晦朔交會夏戸雅切下同)丙子旦日在尾月
在策(是夜日月合朔於尾月行疾故至旦而過在策)鶉火中必是時也冬十二月丙子
朔晉滅虢虢公醜奔京師(不書不告也周十二月夏之十月)師還館于虞遂襲
虞滅之執虞公及其大夫井伯以媵秦穆姬(秦穆姬晉獻公女送女曰媵以屈辱)
(之)而脩虞祀且歸其職貢於王(虞所命祀)故書曰晉人執虞公罪虞
且言易也(易以䜴切)
經六年春王正月○夏公會齊侯宋公陳侯衛侯曹伯伐鄭圍
新城(新城鄭新密今滎陽密縣)〇秋楚人圍許(楚子不親圍以圍者告)○諸侯遂救許
(皆伐鄭之諸侯故不復更叙)○冬公至自伐鄭(無傳)
傳六年春晉侯使賈華伐屈夷吾不能守盟而行(賈華晉大夫非不欲校力)
(不能守言不如重耳之賢)將奔狄卻芮曰後出同走罪也(嫌與重耳同謀而相隨郤去逆切芮)
(如銳切)不如之梁梁近秦而幸焉乃之梁(以梁爲秦所親幸秦旣大國且穆姬在爲故欲)
(因以求入近附近之近)〇夏諸侯伐鄭以其逃首止之盟故也(首止盟在五年)圍
新密鄭所以不時城也(實新密而經言新城者鄭以非時興土功齊桓聲其罪以告諸侯)〇秋
楚子圍許以救鄭諸侯救許乃還冬蔡穆侯將許僖公以
見楚子於武城(楚子退舍武城猶有忿志而諸侯各罷兵故蔡將許君歸楚武城楚地在南陽宛縣北見賢遍)
(切罷扶罵切又扶買切宛於元切)許男面縛銜璧大夫衰絰士輿櫬(縛手於後唯見其面)
(以璧爲贄手縛故銜之櫬棺也將受死故衰絰衰七雷切絰直結切注同櫬初覲切贄本又作質音置又如字縛如字舊扶卧)
(切)楚子問諸逢伯(逢伯楚大夫)對曰昔武王克殷微子啓如是(微子啓紂)
(庶兄宋之祖也)武王親釋其縛受其璧而祓之(祓除凶之禮祓芳弗切徐音廢)焚其櫬
禮而命之使復其所楚子從之
經七年春齊人伐鄭〇夏小邾子來朝(無傳郳犂來始得王命而來朝也邾之别封故)
(曰小邾)〇鄭殺其大夫申侯(申侯鄭卿專利而不厭故稱名以殺罪之也例在文六年厭於鹽切傳同)
○秋七月公會齊侯宋公陳世子𣢾鄭世子華盟于寗母(高平方與)
(縣東有泥母亭音如寗母如字又音無注同方音房與音預泥乃麗切又音寗王奴兮切)○曹伯班卒(無傳五年)
(同盟于首止)〇公子友如齊(無傳罷盟而聘謝不敏也)○冬葬曹昭公(無傳)
傳七年春齊人伐鄭孔叔言於鄭伯曰諺有之曰心則不競何
憚於病(競強也憚難也憚徒旦切難乃旦切下及八年經傳並同)旣不能疆又不能弱所以
斃也國危矣請下齊以救國公曰吾知其所由來矣姑少待我
(欲以申侯說下戸嫁切)對曰朝不及夕何以待君夏鄭殺申侯以說于
齊且用陳轅濤塗之譖也(濤塗譖在五年朝如字)初申侯申出也(姊妹之子爲出)
有寵於楚文王文王將死與之璧使行曰唯我知女女專利而
不厭子取子求不女疵瑕也(從我取從我求我不以女爲罪釁女音汝下皆同疵似斯切又疾移)
(切釁許靳切下同)後之人將求多於女(謂嗣君也求多以禮義大望責之)女必不免我
死女必速行無適小國將不女容焉(政狹法峻狹音洽)旣葬出奔鄭又
有寵於厲公子丈聞其死也曰古人有言曰知臣莫若君弗可
改也巳〇秋盟于寗母謀鄭故也管仲言於齊侯曰臣聞之招
攜以禮懷遠以德(攜離也)德禮不易無人不懷齊侯脩禮於諸侯
諸侯官受方物(諸侯官司各於齊受其方所當貢天子之物)鄭伯使大子華聽命於
會言於齊侯曰洩氏孔氏子人氏三族實違君命(三族鄭大夫洩息列切)
若君去之以爲成我以鄭爲内臣君亦無所不利焉(以鄭事齊如封内臣)
(去起吕切)齊侯將許之管仲曰君以禮與信屬諸侯而以姦終之無
乃不可乎子父不奸之謂禮守命共時之謂信(守君命共時事奸音干共音恭)
(注同)違此二者姦莫大焉公曰諸侯有討於鄭未捷今苟有釁從
之不亦可乎(子華犯父命是其釁隙隙去逆切)對曰君若綏之以德加之以訓
辭而帥諸侯以討鄭鄭將覆亡之不暇豈敢不懼若揔其罪人
以臨之(揔將領也子華奸父之命即罪人覆芳服切)鄭有辭矣何懼(以大義爲辭)且夫合
諸侯以崇德也會而列姦何以示後嗣(列姦用子華)夫諸侯之會其
德刑禮義無國不記記姦之位(位會位也子華爲姦人而列在會位將爲諸侯所記)君盟
㬱矣(朁廢也朁他計切)作而不記非盛德也(君舉必書雖復齊史隱諱亦損盛德復扶又切)君
其勿許鄭必受盟夫子華旣爲大子而求介於大國以弱其國
亦必不免(介因也介音界)鄭有叔詹堵叔師叔三良爲政未可間也齊
侯辭焉子華由是得罪於鄭冬鄭伯使請盟于齊(以齊侯不聽子華故)
(堵丁古切又音者間閒廁之閒)〇閏月惠王崩襄王惡大叔帶之難(襄王惠王大子鄭也)
(大叔帶襄王弟惠后之子也有寵於惠后惠后欲立之未及而卒惡烏路切大音泰叔又作升)懼不立不發喪
而告難于齊(爲八年盟洮傳洮他刀切)
經八年春王正月公會王人齊侯宋公衛侯許男曹伯陳世子
𣢾盟于洮(王人與諸侯盟不譏者王室有難故洮曹地)鄭伯乞盟(新服未與會故不序列别言乞盟與)
(音預下同)〇夏狄伐晉〇秋七月禘于大廟用致夫人(禘三年大祭之名大廟周)
(公廟致者致新死之主於廟而列之昭穆夫人淫而與弑不薨於寢於禮不應致故僖公疑其禮歷三禘今果行之嫌異常故)
(書之大音泰弒音試)○冬十有二月丁未天王崩(實以前年閏月崩以今年十二月丁未告)
傳八年春盟于洮謀王室也鄭伯乞盟請服也襄王定位而後
發喪(王人會洮還而後王位定)○晉里克帥師梁由靡御虢射爲右以敗狄
于采桑(傳言前年事也平陽北屈縣西南有采桑津射食亦切)梁由靡曰狄無恥從之必
大克(不恥走故可逐)里克曰拒之而巳無速衆狄(恐怨深而羣黨來報)虢射曰期
年狄必至示之弱矣夏狄伐晉報采桑之役也復期月(明期年之)
(言驗期音基本或作朞注同)○秋禘而致哀姜焉非禮也凡夫人不薨于寢
不殯于廟不赴于同不祔于姑則弗致也(寢小寢同同盟將葬又不以殯過廟據經)
(哀姜薨葬之文則爲殯廟赴同祔姑今當以不薨于寢不得致也祔音附)冬王人來告喪難故也是
以緩(有大叔帶之難)〇宋公疾大子兹父固請曰目夷長且仁君其立
之(兹父襄公也目夷兹父庶兄子魚也父音甫長丁丈切)公命子魚子魚辭曰能以國讓
仁孰大焉臣不及也且又不順(立庶不順禮)遂走而退
經九年春王三月丁丑宋公御說卒(四同盟御魚吕切說音悅)○夏公會宰
周公齊侯宋子衛侯鄭伯許男曹伯于葵丘(周公宰孔也宰官周采地天子三公)
(不字宋子襄公也傳例曰在喪公侯曰子陳留外黃縣東有葵丘)〇秋七月乙酉伯姬卒(無傳公羊)
(榖梁曰未適人故不稱國巳許嫁則以成人之禮書不復殤也婦人許嫁而笄猶丈夫之冠復扶又切殤式羊切笄古兮切冠)
(古喚切)〇九月戊辰諸侯盟于葵丘(夏會葵丘次伯姬卒文不相比故重言諸侯宰孔先歸不)
(與盟比毗志切重直用切與音預)○甲子晉侯佹諸卒(未同盟而赴以名甲子九月十一日戊辰十五)
(日也書在盟後從赴佹九委切)○冬晉里克殺其君之子奚齊(獻公未葬奚齊未成君故稱君)
(之子奚齊受命繼位無罪故里克稱名殺如字傳同公羊音試)
傳九年春宋桓公卒未葬而襄公會諸侯故曰子凡在喪王曰
小童公侯曰子(在喪未葬也小童者童蒙幼末之稱子者繼父之辭公侯位尊上連王者下絶伯子男周康王)
(在喪稱予一人釗禮稱亦不言小童或所稱之辭各有所施此謂王自稱之辭非諸夏所得書故經無其事傳通取舊典之文)
(以事相接稱尺證切釗古堯切又音昭)○夏會于葵丘尋盟且脩好禮也(好呼報切下于)
(好井及注同)王使宰孔賜齊侯胙(胙祭肉尊之比二王後胙才素切)曰天子有事于
文武(有祭事也)使孔賜伯舅胙(天子謂異姓諸侯曰伯舅)齊侯將下拜孔曰且有
後命天子使孔曰以伯舅耋老加勞賜一級無下拜(七十曰耋級等也耋)
(田節切又他結切勞力報切級音急)對曰天威不違顔咫尺(言天鑒察不遠威嚴常在顔面之前八寸)
(曰咫咫之氏切)小白余敢貪天子之命無下拜(小白齊侯名余身也)恐隕越于下
(隕越顚墜也據天王居上故言恐顚隊亍下隊直類切下同)以遺天子羞敢不下拜下拜登受
(拜堂下受胙於堂上遺于季切)秋齊侯盟諸侯于葵丘曰凡我同盟之人旣盟
之後言歸于好(義取脩好故傳顯其盟辭)宰孔先歸(旣會先諸侯去先悉薦切)遇晉侯
曰可無會也(晉侯欲來會葵丘)齊侯不務德而勤遠略故北伐山戎(在莊)
(三十一年)南伐楚(在四年)西爲此會也東略之不知西則否矣(言或向東必不)
(能復西略復扶又切下不復會同)其在亂乎君務靖亂無勤於行(在存也微戒獻公言晉將)
(有亂)晉侯乃還(不復會齊)九月晉獻公卒里克㔻鄭欲納文公故以三
公子之徒作亂(㔻鄭晉大夫三公子申生重耳夷吾㔻普悲切)初獻公使荀息傳奚齊
公疾召之曰以是藐諸孤(言其幼賤與諸子縣藐藐妙小切又亡角切縣音玄)辱在大夫
其若之何(欲屈辱荀息使保護之)稽首而對曰臣竭其股肱之力加之以
忠貞其濟君之靈也不濟則以死繼之公曰何謂忠貞對曰公
家之利知無不爲忠也送往事居耦俱無猜貞也(往死者居生者耦兩也送)
(死事生兩無疑恨所謂正也猜七才切)及里克將殺奚齊先告荀息曰三怨將作
(三公子之徒)秦晉輔之子將何如荀息曰將死之里克曰無益也荀
叔曰吾與先君言矣不可以貳能欲復言而愛身乎(荀叔荀息也復言言)
(可復也)雖無益也將焉辟之且人之欲善誰不如我我欲無貳而
能謂人巳乎(言不能止里克使不忠於申生等焉於虔切及下文焉能克同)冬十月里克殺
奚齊于次(次喪寢)書曰殺其君之子未葬也荀息將死之人曰不
如立卓子而輔之荀息立公子卓以葬十一月里克殺公子卓
于朝荀息死之君子曰詩所謂白圭之玷尚可磨也斯言之玷
不可爲也(詩大雅言此言之缺難治甚於白圭玷丁簟切又丁念切)荀息有焉(有此詩人重言之義)〇
齊侯以諸侯之師伐晉及高梁而還討晉亂也(高梁晉地在平陽縣西南)令
不及魯故不書(前巳發不書例今復重發嫌霸者異於凡諸侯令力政切本又作命復扶又切重直用切)○
晉郤芮使夷吾重賂秦以求入(卻芮卻克祖父從夷吾者從才用切)曰人實有國
我何愛焉(言國非已之有何愛而不以賂秦)入而能民土於何有從之(能得民不患無)
(土)齊隰朋帥師會秦師納晉惠公(隰朋齊大夫惠公夷吾隰音習)秦伯謂郤芮
曰公子誰恃對曰臣聞亡人無黨有黨必有讎(言夷吾無黨無黨則無讎易出)
(易入以微勸秦易以䜴切)夷吾弱不好弄(弄戲也好呼報切)能鬪不過(有節制)長亦不
改不識其他公謂公孫枝曰夷吾其定乎(公孫枝秦大夫子桑也長丁丈切)對
曰臣聞之唯則定國詩曰不識不知順帝之則丈王之謂也(詩大)
(雅帝天也則法也言文王闇行自然合天之法)又曰不僭不賊鮮不爲則(僭過差也賊傷害也皆忌)
(克也能不然則可爲人法則僭子念切下注同鮮息淺切)無好無惡不忌不克之謂也今其
言多忌克(旣僣而賊好呼報切人如字惡烏路切)難哉(言能自定難)公曰忌則多怨又
焉能克是吾利也(其言雖多忌適足以自害不能勝人也秦伯慮其還害己故曰是吾利)〇宋襄
公即位以公子目夷爲仁使爲左師以聽政於是宋治故魚氏
世爲左師
經十年春王正月公如齊(無傳)○狄滅温温子奔衛(蓋中國之狄滅而居其土)
(地)○晉里克弑其君卓及其大夫荀息(弒卓在前年而以今春書者從赴也獻公旣葬)
(卓巳免喪故稱君也荀息稱名者雖欲復言本無遠謀從君於昏)〇夏齊侯許男伐北戎(無傳北伐)
(山戎)○晉殺其大夫里克(奚齊者先君所命卓子又以在國嗣位罪未爲無道而里克親爲三怨之主累)
(弑二君故稱召以罪之)○秋七月〇冬大雨雪(無傳平地尺爲大雪雨于付切)
傳十年春狄滅温蘇子無信也蘇子叛王即狄又不能於狄狄
人伐之王不救故滅蘇子奔衛(蘇子周司宼蘇公之後也國於温故曰温子叛王事在莊十九)
(年)〇夏四月周公忌父王子黨會齊隰朋立晉侯(周公忌父周卿士王子黨)
(周大夫)晉侯殺里克以說(自解說不篡篡初患切)將殺里克公使謂之曰微
子則不及此雖然子弑二君與一大夫爲子君者不亦難乎對
曰不有廢也君何以興欲加之罪其無辭乎(言欲加已罪不患無辭)臣聞
命矣伏劒而死於是㔻鄭聘于秦且謝緩賂故不及(㔻鄭里克黨以在秦)
(故不及里克俱死)晉侯改葬共大子(共大子申生也共音恭本亦作恭大音泰)秋狐突適下
國(下國曲沃新城)遇大子大子使登僕(忽如夢而相見狐突本爲申生御故復使登車爲僕復扶又切)
(下及注同)而告之曰夷吾無禮余得請於帝矣(請罰夷吾)將以晉卑秦秦
將祀余對曰臣聞之神不歆非類民不祀非族君祀無乃殄乎
(歆饗也殄絶也畀必利切下注同歆許金切)且民何罪失刑乏祀君其圖之君曰諾
吾將復請七日新城西偏將有巫者而見我焉(新城曲沃也將因巫而見偏匹)
(綿切)許之遂不見(狐突許其言申生之象亦沒見賢遍切又如字)及期而往告之曰帝許
我罰有罪矣敝於韓(敝敗也韓晉地獨敝惠公故言罰有罪明不復以晉卑秦夷吾忌克多怨終於失國)
(雖改葬加謚由生猶忿傳言鬼神所馮有時而信馮皮冰切)㔻鄭之如秦也言於秦伯曰吕
甥郤稱冀芮實爲不從若重問以召之(三子晉大夫不從不與秦賂問聘問之幣稱尺)
(證切又如字)臣出晉君君納重耳蔑不濟矣(蔑無也)冬秦伯使泠至
報問且召三子(汵至秦大夫泠力丁切)郤芮曰幣重而言甘誘我也遂殺
平鄭祁舉(祁舉晉大夫)及七輿大夫(侯伯七命副車七乘乘繩證切)左行共華右行
賈華叔堅騅歂纍虎特宫山祁皆里㔻之黨也(七子七輿大夫行戶剛切下同)
(共音恭騅音隹歂市專切纍力追切祁巨之切又上尸切)㔻豹奔秦(㔻豹㔻鄭之子)言於秦伯曰晉
侯背大主而忌小怨民弗與也伐之必出(大主秦也小怨里平背音佩)公曰
失衆焉能殺(謂殺里㔻之黨焉於虔切)違禍誰能出君(爲豹辟禍也爲明年晉殺㔻鄭傳)
經十有一年春晉殺其大夫㔻鄭父(以私怨謀亂國書名罪之書春從告)〇夏公
及夫人姜氏會齊侯于陽榖(無傳婦人送迎不出門見兄弟不踰閾與公俱會齊侯非禮閾音域)
(門限也一音況域切)〇秋八月大雩(無傳過時故書)〇冬楚人伐黃
傳十一年春晉侯使以㔻鄭之亂來告(釋經書在今年)天王使召成公
内史過賜晉侯命(天王周襄王召武公周卿士内史過周大夫諸侯即位天子賜之命圭爲瑞過古禾切)
受玉惰過歸告王曰晉侯其無後乎王賜之命而惰於受瑞先
自弃也巳其何繼之有禮國之幹也敬禮之輿也不敬則禮不
行禮不行則上下昏何以長世(爲惠公不終張本惰徒卧切長直良切又丁丈切)〇夏
揚拒泉臯伊雒之戎同伐京師入王城焚東門(揚拒泉臯皆戎邑及諸雜戎居)
(伊水雒水之閒者今伊闕北有泉亭拒俱宇切臯古刀切)王子帶召之也(王子帶甘昭公也召戎欲因以篡位)
秦晉伐戎以救周秋晉侯平戎于王(爲二十四年天王出居鄭傳)〇黃人
不歸楚貢冬楚人伐黃(黃人恃齊故)
經十有二年春王三月庚午日有食之(無傳不書朔官失之)〇夏楚人滅
黃〇秋七月〇冬十有二月丁丑陳侯杵臼卒(無傳遣世子與僖公同盟寗母)
(及洮杵昌吕切臼其九切)
傳十二年春諸侯城衛楚丘之郛懼狄難也(楚丘衛國都郛郭也爲明年春狄侵)
(衛傳郛芳夫切難乃旦切下同)○黃人恃諸侯之睦于齊也不共楚職曰自郢
及我九百里焉能害我夏楚滅黃(郢楚都共音恭焉於虔切)○王以戎難
故討王子帶(子帶前年召戎伐周)〇秋王子帶奔齊冬齊侯使管夷吾平
戎于王使隰朋平戎于晉(平和也前年晉救周伐戎故戎與周晉不和)王以上卿之
禮饗管仲管仲辭曰臣賤有司也有天子之二守國高在(國子高子)
(天子所命爲齊守臣皆上卿也莊二十二年高溪始見經僖二十八年國歸父乃見傳歸父之父曰懿仲高傒之子曰莊子不)
(知今當誰世守手又切注同見賢遍切下同)若節春秋來承王命何以禮焉(節時也)陪
臣敢辭(諸侯之臣曰陪臣陪步回切)王曰舅氏(伯舅之使故曰舅氏使所吏切)余嘉乃勲應
乃懿德謂督不忘往踐乃職無逆朕命(功勲美德可謂正而不可忘者不言位而言職)
(者管仲位卑而執齊政故欲以職尊之督音篤)管仲受下卿之禮而還(管仲不敢以職自高卒受本位)
(之禮)君子曰管氏之世祀也宜哉讓不忘其上詩曰愷悌君子神
所勞矣(詩大雅愷樂也悌易也言樂易君子爲神所勞來故世祀也管仲之後於齊没不復見傳亦舉其無驗愷本亦)
(作凱開在切悌音弟本亦作弟勞力報切注同樂音洛下同易以䜴切下同來力代切復扶又切)
經十有三年春狄侵衛(傳在前年春)〇夏四月葬陳宣公(無傳)公會齊
侯宋公陳侯衛侯鄭伯許男曹伯于鹹(鹹衛地東郡濮陽縣東南有鹹城濮音卜)
秋九月大雩(無傳書過)〇冬公子友如齊(無傳)
傳十三年春齊侯使仲孫湫聘于周且言王子帶(前年王子帶奔齊言欲復)
(之)事畢不與王言(不言子帶事)歸復命曰未可王怒未怠其十年乎
不十年王弗召也〇夏會于鹹淮夷病杞故且謀王室也○秋
爲戎難故諸侯戍周齊仲孫湫致之(戍守也致諸侯戍卒于周爲于僞切下注欲爲同難)
(乃旦切卒子忽切)○冬晉荐饑(麥禾皆不熟荐在薦切重也饑音飢)使乞糴于秦秦伯謂
子桑與諸乎對曰重施而報君將何求(言不損秦糴直歷切施式䜴切下同)重施
而不報其民必攜攜而討焉無衆必敗(不義故民離)謂百里與諸乎
(百里秦大夫)對曰天災流行國家代有救災恤鄰道也行道有福㔻
鄭之子豹在秦請伐晉(欲爲父報怨)秦伯曰其君是惡其民何罪秦
於是乎輸粟于晉自雍及絳相繼(雍秦國都絳晉國都雍於用切絳古巷切)命之曰
汎舟之役(從渭水運入河汾汎芳剱切汾扶云切)
經十有四年春諸侯城緣陵(緣陵𣏌邑辟淮夷遷都於緣陵)〇夏六月季姬及
鄫子遇于防使鄫子來朝(季姬魯女鄫夫人也鄫子本無朝志爲季姬所召而來故言使鄫子來朝)
(鄫國今琅邪鄫縣鄫似綾切本或作繒)○秋八月辛卯沙鹿崩(沙鹿山名平陽元城縣東有沙鹿土)
(山在晉地災害繫於所災所害故不繫國)〇狄侵鄭(無傳)〇冬蔡侯肸卒(無傳未同盟而赴以名肸)
(許乙切)
傳十四年春諸侯城緣陵而遷𣏌焉不書其人有闕也(闕謂器用不具)
(城池未固而去爲惠不終也澶淵之會旣而無歸大夫不書而國别稱人今此揔曰諸侯君臣之辭不言城𣏌𣏌未遷也澶市)
(然切)〇鄫季姬來寧公怒止之以鄫子之不朝也(來寧不書而後年書歸鄫更嫁)
(之文也明公絶鄫昏旣來朝而還還戸關切)夏遇于防而使來朝○秋八月辛卯
沙鹿崩晉卜偃曰期年將有大咎幾亡國(國主山川山崩川竭亡國之徵期音基咎)
(其九切幾音祈又音機)〇冬秦饑使乞糴于晉晉人弗與慶鄭曰背施無
親(慶鄭晉大夫背音佩後皆同施式豉切注及下除施毛十五年皆同)幸災不仁貪愛不祥怒鄰
不義四德皆失何以守國虢射曰皮之不存毛將安傅(虢射惠公舅也)
(皮以喻所許秦城毛以喻糴言旣背秦施爲怨以深雖與之糴猶無皮而施毛傅音附)慶鄭曰弃信背鄰
患孰恤之無信患作失援必斃是則然矣虢射曰無損於怨而
厚於寇不如勿與(言與秦粟不足解怨適足使秦強)慶鄭曰背施幸災民所弃
也近猶讎之況怨敵乎弗聽退曰君其悔是哉
經十有五年春王正月公如齊(無傳諸侯五年再相朝䄚也例在文十五年)〇楚人
伐徐〇三月公會齊侯宋公陳侯衛侯鄭伯許男曹伯盟于牡
丘(牡丘地名闕牡茂后切)遂次于匡(匡衛地在陳留長垣縣西南)公孫敖帥師及諸侯
之大夫救徐(公孫敖慶父之子諸侯旣盟次匡皆遣大夫將兵救徐故不復具列國别也復扶又切)〇夏
五月日有食之〇秋七月齊師曹師伐厲(厲楚與國義陽隨縣北有厲鄕)八月
螽(無傳爲災螽音終本亦作&KR0977;)〇九月公至自會(無傳)〇季姬歸于鄫(無傳來寧不書)
(此書者以明中絶中丁仲切又如字)〇已卯晦震夷伯之廟(夷伯魯大夫展氏之祖父夷謚伯字震者)
(雷電擊之大夫旣卒書字晦音悔)○冬宋人伐曹○楚人敗徐于婁林(婁林徐地下邳)
(僮縣東南有婁亭婁力侯切邳蒲悲切)〇十有一月壬戍晉侯及秦伯戰于韓獲
晉侯(例得大夫曰獲晉侯背施無親愎諫違卜故貶絶下從衆臣之例而不言以歸不書敗績晉師不大崩愎皮逼切)
傳十五年春楚人伐徐徐即諸夏故也三月盟于牡丘尋葵丘
之盟且救徐也(葵丘盟在九年夏戸雅切下注同)孟穆伯帥師及諸侯之師救
徐諸侯次于匡以待之〇夏五月日有食之不書朔與日官失
之也〇秋伐厲以救徐也○晉侯之入也秦穆姬屬賈君焉(晉侯)
(入在九年穆姬申生姊秦穆夫人賈君晉獻公次妃賈女也屬音燭)且曰盡納羣公子(羣公子晉武獻之族)
(宣二年傳曰驪姬之亂詛無畜羣公子詛莊據切)晉侯烝於賈君又不納羣公子是以
穆姬怨之晉侯許賂中大夫(中大夫國内執政里㔻等烝之承切)旣而皆背之賂
秦伯以河外列城五東盡虢略南及華山内及解梁城旣而不
與(河外河南也東盡虢略從河南而東盡虢界也解梁城今河東解縣也華山在弘農華隂縣西南解音蟹注及下注同)
晉饑秦輸之粟(在十三年)秦饑晉閉之糴(在十四年)故秦伯伐晉卜徒父
筮之吉(徒父秦之掌龜卜者卜人而用筮不能通三易之占故據其所見親占而言之)涉河侯車敗詰
之(秦伯之軍涉河則晉侯車敗也秦伯不解謂敗在巳故詰之詰起吉切)對曰乃大吉也三敗必
獲晉君其卦遇蠱䷃(巽下艮上蠱蠱音古)曰千乘三去三去之餘獲其雄
狐夫狐蠱必其君也(於周易利涉大川往有事也亦秦勝晉之卦也今此所言蓋卜筮書雜辭以狐蠱爲)
(君其義欲以喻晉惠公其象未聞乘繩證切去起居切又起據切一音起吕切下同)蠱之貞風也其悔山
也(内卦爲貞外卦爲悔巽爲風秦象艮爲山晉象)歲云秋矣我落其實而取其材所以
克也(周九月夏之七月孟秋也艮爲山山有木今歲巳秋風吹落山木之實則材爲人所取)實落材亡不
敗何待三敗及韓(晉侯車三壞)晉侯謂慶鄭曰寇深矣若之何對曰
君實深之可若何公曰不孫卜右慶鄭吉弗使(惡其不孫不以爲車右此夷吾)
(之多忌孫音遜注同惡烏路切)步揚御戎家僕徒爲右(步揚郤犫之父)乘小駟鄭入也
(鄭所獻馬名小駟駟音四)慶鄭曰古者大事必乘其産生其水土而知其人
心安其教訓而服習其道唯所納之無不如志今乘異産以從
戎事及懼而變將與人易(變易人意)亂氣狡憤隂血周作張脉僨興
外彊中乾(狡戾也憤動也氣狡憤於外則血脉必周身而作隨氣張動外雖有彊形而内實乾竭狡古卯切憤扶粉)
(切張中亮切注同脉音麥僨方問切)進退不可周旋不能君必悔之弗聽九月晉
侯逆秦師使韓簡視師(韓簡晉大夫韓萬之孫)復曰師少於我鬪士倍我
公曰何故對曰出因其資(謂奔梁求秦)入用其寵(爲秦所納)饑食其粟三
施而無報是以來也今又擊之我怠秦奮倍猶未也公曰一夫
不可狃況國乎(狃忲也言辟秦則使忲來施式氏切年末注同狃女九切忲時世切又時設切)遂使請
戰曰寡人不佞能合其衆而不能離也君若不還無所逃命秦
伯使公孫枝對曰君之未入寡人懼之入而未定列猶吾憂也
(列位也)苟列定矣敢不承命韓簡退曰吾幸而得囚(得囚爲幸言必敗)壬
戍戰于韓原(九月十三日)晉戎馬還濘而止(濘泥也還便旋也小駟不調故隋泥中濘乃定)
(切隋大果切)公號慶鄭慶鄭曰愎諫違卜(愎戾也號戸刀切又戸報切)固敗是求
又何逃焉遂去之梁由靡銜韓簡虢射爲右輅秦伯將止之(輅迎)
(也止獲也輅五嫁切)鄭以救公誤之遂失秦伯秦獲晉侯以歸(經書十一月壬戍十)
(四日經從赴)晉大夫反首拔舍從之(反首亂頭髮反下垂也拔草舍止壞形毁服拔蒲末切注皆同)
秦伯使辭焉曰二三子何其慼也寡人之從君而西也亦晉之
妖夢是踐豈敢以至(狐突不寐而與神言故謂之妖夢申生言帝許罰有罪今將晉君而西以厭息此語)
(踐厭也厭於冉切一音於甲切又於輒切下同)晉大夫三拜稽首曰君履后土而戴皇
天皇天后土實聞君之言羣臣敢在下風穆姬聞晉侯將至以
大子罃弘與女簡璧登臺而履薪焉(罃康公名弘其母弟也簡璧罃弘姊妹古之宫閉者)
(皆居之臺以抗絶之穆姬欲自罪故登臺而荐之以薪左右上下者皆履柴乃得通罃於耕切履如字徐本作屨九具切抗苦)
(浪切荐在薦切上時掌切)使以免服衰絰逆且告(免衰絰遭喪之服令行人服此服迎秦伯且告將以)
(恥辱自殺免音問又作統音同衰七雷切絰大結切令力呈切下同)曰上天降災使我兩君匪以
玉帛相見而以興戎若晉君朝以入則婢子夕以死夕以入則
朝以死唯君裁之乃舍諸靈臺(在京兆鄠縣周之故臺亦所以抗絶令不得通外内曰上天降)
(災凡此四十七字檢古本皆無尋杜注亦不得有有是後人加也鄠音戸)大夫請以入公曰獲晉侯
以厚歸也旣而喪歸焉用之(若將晉侯入則夫人或自殺焉於虔切)大夫其何有
焉(何有猶何得)且晉人慼憂以重我(謂反首拔舍)天地以要我不圖晉憂
重其怒也我食吾言背天地也(食消也要於遙切重直用切下皆同)重怒難任背
天不祥必歸晉君(任當也任音壬及注同)公子縶曰不如殺之無聚慝焉
(公子縶秦大夫恐夷吾歸復相聚爲惡縶張執切又丁立切慝他得切復扶又切)子桑曰歸之而質其
大子必得大成晉未可滅而殺其君祇以成惡(祇適也質音置下注質秦同祇)
(音支)且史佚有言曰無始禍(史佚周武王時大史名佚佚音逸大音泰)無怙亂(恃人亂爲巳利)
(怙音戸)無重怒重怒難任陵人不祥乃許晉平晉侯使郤乞告瑕
吕飴甥且召之(卻乞晉大夫也瑕吕飴甥即吕甥也蓋姓瑕吕名飴甥字子金晉侯聞秦將許之平故告吕甥)
(召使迎己飴音怡)子金教之言曰朝國人而以君命賞(恐國人不從故先賞之於朝)
且告之曰孤雖歸辱社稷矣其卜貳圉也(貳代也圉惠公大子懷公)衆皆哭
(哀君不還國)晉於是乎作爰田(分公田之稅應入公者爰之於所賞之衆爰于元切)吕甥曰君
亡之不恤而羣臣是憂惠之至也將若君何衆曰何爲而可對
曰征繕以輔孺子(征賦也繕治也孺子大子圉孺如喻切)諸侯聞之喪君有君羣
臣輯睦甲兵益多好我者勸惡我者懼庶有益乎衆說晉於是
乎作州兵(五黨爲州州二千五百家也因此又使州長各繕甲兵喪息浪切後同輯音集又七入切好呼報切惡烏)
(路切說音悅長丁丈切下長男同)初晉獻公筮嫁伯姬於秦遇歸妹䷵(兊下震上歸妹)
之睽䷥(兊下離上睽歸妹上六變而爲睽睽苦圭切徐音圭)史蘇占之曰不吉(史蘇晉卜筮之史)
其繇曰士刲羊亦無&KR0954;也女承筐亦無貺也(周易歸妹上六爻辭也&KR0954;血也貺賜)
(也刲羊士之功承筐女之職上六無應所求不獲故下刲無血上承無實不吉之象離爲中女震爲長男故稱士女繇直救切)
(刲苦圭切刺割也&KR0954;音荒筐曲方切貺音況本亦作況應應對之應下無應同中丁仲切)西鄰責言不可償
也(將嫁女於西而遇不吉之卦故知有責讓之言不可報償責側介切又如字償市亮切又音常)歸妹之睽猶
無相也(歸妹女嫁之卦睽乖離之象故曰無相相助也相息亮切)震之離亦離之震(二卦變而氣相)
(通)爲雷爲火爲嬴敗姬(嬴秦姓姬晉姓震爲雷離爲火火動熾而害其母女嫁反害其家之象故曰爲)
(嬴敗姬嬴音盈)車說其輹火焚其旗不利行師敗于宗丘(輹車下縛也丘猶邑也震)
(爲車離爲火上六爻在震則無應故車脫輹在離則失位故火焚旗言皆失車火之用也車敗旗焚故不利行師火還害母故)
(敗不出國近在宗邑說吐活切注同輹音福又音服案車旁著畐音福老子所云三十輻共一轂是也車旁著复音服是車下)
(伏莬縛如字又扶卧切)歸妹睽孤寇張之弧(此睽上九爻辭也處睽之極故曰睽孤失位孤絶故遇寇)
(難而有弓矢之警皆不吉之象難乃旦切警音景)姪其從姑(震爲木離爲火火從木生離爲震妹於火爲姑謂我)
(姪者我謂之姑謂子圉質秦姪待結切字林丈一切)六年其逋逃歸其國而弃其家(逋亡也家)
(謂子圉婦懷嬴逋補吾切)明年其死於高梁之虚(惠公死之明年文公入殺懷公于高梁高梁晉地在)
(平陽楊氏縣西南凡筮者用周易則其象可推非此而往則臨時占者或取於象或取於氣或取於時日王相以成其占若盡)
(附會以爻象則&KR0799;虚而不經故略言其歸趣他皆倣此虛去魚切王于況切相息亮切&KR0799;本又作講各依字讀)及惠公
在秦曰先君若從史蘇之占吾不及此夫韓簡侍曰龜象也筮
數也物生而後有象象而後有滋滋而後有數先君之敗德及可
數乎史蘇是占勿從何益(言龜以象示筮以數告象數相因而生然後有占占所以知吉凶不能變)
(吉凶故先君敗德非筮數所生雖復不從史蘇不能益禍夫音扶先君之敗德及絶句可數乎一讀及可數乎數色主切復扶)
(又切)詩曰下民之孽匪降自天僔沓背憎職競由人(詩小雅言民之有邪惡非)
(天所降僔沓面語背相憎疾皆人競所主作因以諷諫惠公有以召此禍也孽魚列切僔尊本切沓徒合切邪似嗟切諷方鳳)
(切)〇震夷伯之廟罪之也於是展氏有隱慝焉(隱惡非法所得尊貴罪所不加)
(是以聖人因天地之變自然之妖以感動之知達之主則識先聖之情以自厲中下之主亦信妖祥以不妄神道助教唯此爲)
(深知音智)〇冬宋人伐曹討舊怨也(莊十四年曹與諸侯伐宋)○楚敗徐于婁林
徐恃救也(恃齊救)〇十月晉隂飴甥會秦伯盟于王城(隂飴甥即吕甥也食)
(采於隂故曰隂飴甥王城秦地馮翊臨晉縣東有王城今名武鄕)秦伯曰晉國和乎對曰不和
小人恥失其君而悼喪其親(痛其親爲秦所殺)不憚征繕以立圉也曰
必報讎寧事戎狄君子愛其君而知其罪不憚征繕以待秦命
曰必報德有死無二以此不和秦伯曰國謂君何對曰小人慼
謂之不免君子恕以爲必歸小人曰我毒秦秦豈歸君(毒謂三施不報)
(憚徒旦切)君子曰我知罪矣秦必歸君貳而執之服而舍之德莫厚
焉刑莫威焉服者懷德貳者畏刑此一役也(言還惠公使諸侯威服復可當一事)
(之功舍如字又音捨還音環)秦可以霸納而不定廢而不立以德爲怨秦不
其然秦伯曰是吾心也改館晉侯饋七牢焉(牛羊豕各一爲一牢饋其位切)蛾
析謂慶鄭曰盍行乎(蛾析晉大夫也蛾魚綺切本或作蟻一音五何切析本或作晳星歷切盍戸臘切)
對曰陷君於敗(謂呼不往誤晉師失秦伯)敗而不死又使失刑非人臣也臣
而不臣行將焉入十一月晉侯歸丁丑殺慶鄭而後入(丁丑月二十九)
(日焉於虔切)是歲晉又饑秦伯又餼之粟曰吾怨其君而矜其民且
吾聞唐叔之封也箕子曰其後必大晉其庸可冀乎(唐叔晉始封之君武)
(王之子箕子殷王帝乙之子紂之庶兄餼許氣切)姑樹德焉以待能者於是秦始征晉
河東置官司焉(征賦也)
春秋左傳卷第五
