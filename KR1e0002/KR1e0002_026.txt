春秋經傳集解昭七第二十六
杜氏盡三十二年
經二十有七年春公如齊(自鄆行鄆音運)○公至自齊居于
月吳弑其君僚(僚亟戰民罷又伐楚喪故光乘間而動稱國以弑罪在僚弑申志切僚力彫切亟欺冀切罷音)
(皮)○楚殺其大夫郤宛(無極楚之䜛人宛所明知而信近之以取敗亡故書名罪宛殺始察切卻去逆)
(切宛於阮切又以元切近附近之近)○秋晉士鞅宋樂祁犂衛北宫喜曹人邾人
滕人會于扈(祁力兮切又力之切扈音戸)○冬十月曹伯午卒(無傳未同盟而赴以名午)
(音五)○邾快來奔(無傳快邾命卿也故書快苦怪切)○公如齊(自鄆行)○公至自齊
居于鄆(無傳)
傳二十七年春公如齊公至自齊處于鄆言在外也(在外邑故書地)○
吳一欲因楚喪而伐之(前年楚平王卒)使公子掩餘公子燭庸帥師圍
潛(二子皆王僚母弟潜楚邑在廬江六縣西南掩於檢切)使延州來季子聘于上國(季子本封)
(延陵後復封州來故曰延州來復扶又切)遂聘于晉以觀諸侯(觀彊弱)楚莠尹然工尹
麇帥師救潛(二尹楚官然麇其名莠由九切麇九倫切)左司馬沈尹戍帥都君子與
王馬之屬以濟師(都君子在都邑之士有復除者王馬之屬王之養馬官屬校人也濟益也戍音恤復音福)
(校胡孝切)與吳師遇于窮令尹子常以舟師及沙汭而還(沙水名汭如銳切)
左尹郤宛工尹壽帥師至于潛吳師不能退(楚師彊故吳不得退去)吳公
子光曰此時也弗可失也(欲因其師徒在外國不堪役以弑王弑申志切)告鱄設諸曰
上國有言曰不索何獲我王嗣也吾欲求之(光吴王諸樊子也故曰我王嗣鱄音)
(專上國賈云上國與中國同服云上古國也索所白切)事若克季子雖至不吾廢也(至謂聘還)
鱄設諸曰王可弑也母老子弱是無若我何(猶言我無若是何欲以老弱託光)
光曰我爾身也(言我身猶爾身)夏四月光伏甲於堀室而享王(掘地爲室堀本)
(又作窟同苦怱切堀其勿切又其月切)王使甲坐於道及其門(坐道邊至光門)門階戸席
皆王親也夾之以鈹羞者獻體改服於門外(羞進食也獻體解衣夾古洽切又古)
(恊切鈹普皮切說文云劒也)執羞者坐行而入(坐行膝行)執鈹者夾承之(承執羞者)及
體以相授也(鈹及進羞者體以所食授王)光僞足疾入于堀室(恐難作王黨殺己素辟之)
鱄設諸寘劒於魚中以進(全魚炙炙章夜切)抽劒刺王鈹交於胷(交鱄諸胸)
(刺七亦切)遂弑王闔廬以其子爲卿(闔廬光也以鱄諸子爲卿)季子至曰苟先君
無廢祀民人無廢主社稷有奉國家無傾乃吾君也吾誰敢怨
哀死事生以待天命非我生亂立者從之先人之道也(吳自諸樊以下)
(兄弟相傳而不立適是亂由先人起也季子自知力不能討光故云爾適丁歷切)復命哭墓(復使命於僚墓)復
位而待(復本位待光命)吳公子掩餘奔徐公子燭庸奔鍾吾(鍾吾小國)楚師
聞吳亂而還(言聞具亂明郤宛不取賂而還)○郤宛直而和國人說之(以直事君以和)
(接類)鄢將師爲右領(右領官名焉於晚切又烏反切)與費無極比而惡之(惡郤宛比毗志切)令
尹子常賄而信䜛無極譛郤宛焉謂子常曰子惡欲飲子酒(子惡)
(郤宛賄呼罪切飲於鴆切)入謂子惡令尹欲飲酒於子氏子惡曰我賤人也
不足以辱令尹令尹將必來辱爲惠巳甚吾無以酬之若何(酬報)
(獻)無極曰令尹好甲兵子出之吾擇焉(擇取以進子常好呼報切)取五甲五
兵曰寘諸門令尹至必觀之而從以酬之(日無極辭)及饗日帷諸門
左(張惟陳甲兵其中)無極謂令尹曰吾幾禍子子惡將爲子不利甲在
門矣子必無往且此役也(此春救潛之役幾音祈)吳可以得志子惡取賂
焉而還又誤羣帥使退其師曰乘亂不祥吳乘我喪我乘其亂
不亦可乎令尹使視郤氏則有甲焉不往召鄢將師而告之(告子)
(惡門有甲兵將害己)將師退遂令攻郤氏且爇之(爇燒也爇如悅切)子惡聞之遂
自殺也國人弗爇令曰不爇郤氏與之同罪或取一編菅焉或
取一秉秆焉(編菅苫也秉把也秆稾也編必然切又必干切菅古顔切秆古但切說文云禾莖也或古旦切苫式)
(占切李巡云編菅茅以覆屋曰苫把必馬切槀古老切)國人投之遂弗爇也令尹炮之(炮燔)
(郤宛炮步交切又彭交切燔音煩)盡滅郤氏之族黨殺陽令終與其弟完及佗
(令終陽匄子佗徒何切匄古害切)與晉陳及其子弟(晉陳楚大夫皆郤氏黨)晉陳之族呼
於國曰鄢氏費氏自以爲王專禍楚國弱寡王室蒙王與令尹
以自利也(蒙欺也呼火故切)令尹盡信之矣國將如何令尹病之(爲下殺無)
(極張本)○秋會于扈令戍周且謀納公也宋衛皆利納公固請之
范獻子取貨於季孫謂司城子梁與北宫貞子(子梁宋樂祁也貞子衛北官喜)
曰季孫未知其罪而君伐之請囚請亡於是乎不獲君又弗克
而自出也夫豈無備而能出君乎季氏之復天救之也(復猶安也)休
公徒之怒(休息也)而啓叔孫氏之心不然豈其伐人而說甲執冰
以游叔孫氏懼禍之濫而自同於季氏天之道也魯君守齊三
年而無成季氏甚得其民淮夷與之(淮夷魯東夷說他活切)有十年之備
有齊楚之援(公雖在齊言齊不致力)有天之贊有民之助有堅守之心有
列國之權而弗敢宣也(宣用也守手又切)事君如在國(書公行告公至是也)故鞅
以爲難二子皆圖國者也而欲納魯君鞅之願也請從二子以
圍魯無成死之二子懼皆辭乃辭小國而以難復(以難納白晉君)孟懿
子陽虎伐鄆(陽虎季氏家臣代鄆欲奪公)鄆人將戰子家子曰天命不慆久
矣(慆疑也言棄君不疑慆他刀切)使君亡者必此衆也(言君據鄆衆以與魯戰必敗亡)天旣禍
之而自福也不亦難乎猶有鬼神此必敗也嗚呼爲無望也夫
其死於此乎公使子家子如晉公徒敗于且知(且知近鄆地夫音扶且子餘切)
(近附近之近)○楚郤宛之難國言未巳進胙者莫不謗令尹(進胙國中祭祀)
(也謗詛也難乃旦切年末同胙才故切詛側慮切)沈尹戍言於子常曰夫左尹與中廐
尹莫知其罪而子殺之以興謗讟至于今不巳(左尹郤宛也中廐尹陽令終廐)
(九又切讟音獨)戍也惑之仁者殺人以掩謗猶弗爲也今吾子殺人以
興謗而弗圖不亦異乎夫無極楚之䜛人也民莫不知去朝吳
(在十五年去起吕切朝如字下朝夕同)出蔡侯朱(在二十一年)喪太子建殺連尹奢(在二)
(十年喪息浪切)屏王之耳目使不聦明不然平王之温惠共儉有過成
莊無不及焉所以不獲諸侯邇無極也(邇近也近附近之近)今又殺三不
辜以興大謗(三不辜郤氏陽氏晉陳氏)幾及子矣子而不圖將焉用之夫鄢
將師矯子之命以滅三族國之良也而不愆位(在位無愆過幾音祈又音機焉)
(於虔切矯居表切愆起虔切)吳新有君(光新立也)疆埸日駭楚國若有大事子其
危哉知者除䜛以自安也今子愛䜛以自危也甚矣其惑也子
常曰是瓦之罪敢不良圖九月已未子常殺費無極與鄢將師
盡滅其族以說于國謗言乃止○冬公如齊齊侯請饗之(設饗禮疆)
(居良切埸音亦知音智)子家子曰朝夕立於其朝又何饗焉其飲酒也乃
飲酒使宰獻而請安(比公於大夫也禮君不敵臣宴大夫使宰爲主獻獻爵也請安齊侯請自安不在坐)
(也坐才卧切)子仲之子曰重爲齊侯夫人曰請使重見(子仲魯公子憖也十二年)
(謀逐季氏不能而奔齊今行飲酒禮而欲使重見從宴媟也重直勇切又直恭切見賢遍切憖魚覲切媟息列切)子家
子乃以君出(辟齊夫人)○十二月晉籍秦致諸侯之戍于周魯人辭
以難(經所以不書戍周籍秦籍談子)
經二十有八年春王三月葬曹悼公(無傳六月而葬緩)○公如晉次于
乾侯(乾侯在魏郡斥丘縣晉竟内邑斥音尺一音昌夜切竟音境傳同)○夏四月丙戌鄭伯寧
卒(無傳未同盟而赴以名)○六月葬鄭定公(無傳三月而葬速)○秋七月癸巳滕
子寧卒(無傳未同盟而赴以名)○冬葬滕悼公(無傳)
傳二十八年春公如晉將如乾侯(齊侯卑公故適晉)子家子曰有求於
人而即其安人孰矜之其造於竟(欲使次於竟以待命造七報切)弗聽使請逆
於晉晉人曰天禍魯國君淹恤在外君亦不使一个辱在寡人
(一个單使个古賀切單使所吏切)而即安於甥舅其亦使逆君(言自使齊逆君)使公復于
竟而後逆之(逆著乾侯也言公不能用子家所以見辱著中略切又直略切)晉祁勝與鄔臧通
室(二子祁盈家臣也通室易妻祁巨之切字林云太原縣上尸切鄔舊烏戸切又音偃案地名在周者烏戸切隱十一年王)
(取鄔留是也在鄭者音偃成十六年戰于鄢陵是也在楚者音於建切又音偃昭十三年王㳂夏將入鄢是也在晉者音於庶)
(切字林乙祛切郭&KR1499;三倉解詁音瘀於庶切闞駰音厭飫之飫重言之太原有鄔縣唯周地者從烏餘皆從焉字林亦作&KR0739;音)
(同傳云分祁氏之田以爲七縣司馬彌牟爲鄔大夫即太原縣也鄔臧宜以邑爲氏音於庶切舊音誤)祁盈將執
之(盈祁午之子)訪於司馬叔游(叔游司馬叔侯之子)叔游曰鄭書有之惡直醜
正實蕃有徒(鄭書古書名也言害正直者實多徒衆惡如字又烏路切蕃音煩)無道立矣子懼
不免(言世亂䜛勝)詩曰民之多辟無自立辟(詩大雅多辟本又作僻匹亦切立辟婢亦切)
姑巳若何(姑且也巳止也)盈曰祁氏私有討國何有焉(言討家臣無與國事與音預)
遂執之祁勝賂荀躒荀躒爲之言於晉侯晉侯執祁盈(以其專戮爲音)
(于僞切)祁盈之臣曰鈞將皆死(鈞同也)憖使吾君聞勝與臧之死也
以爲快(憖發語之音憖魚覲切)乃殺之夏六月晉殺祁盈及楊食我(楊叔向邑)
(食我叔向子伯石也食音嗣向許丈切)食我祁盈之黨也而助亂故殺之遂滅祁
氏羊舌氏初叔向欲娶於申公巫臣氏(夏姬女也娶七住切夏戶雅切)其母欲
娶其黨叔向曰吾母多而庶鮮吾懲舅氏矣(言父多妾媵而庶子鮮少嫌母氏性)
(不曠鮮息淺切懲直升切媵䋲證切又時證切)其母曰子靈之妻殺三夫(子靈巫臣妻夏姬也三夫)
(陳御叔楚襄老及巫臣也時巫臣巳死)一君(陳靈公)一子(夏徵舒)而亡一國(陳也)兩卿矣
(孔寧儀行父)可無懲乎吾聞之甚美必有甚惡是鄭穆少妃姚子之
子子貉之妹也(子貉鄭靈公夷少詩照切貉亡白切)子貉早死無後而天鍾美於
是(是夏姬也鍾聚也子貉死在宣四年)將必以是大有敗也昔有仍氏生女黰黑
(有仍古諸侯也美髮爲黰黰之忍切說文作㐱又作鬒云稠髮也)而甚美光可以鑑(髮膚光色可以照人)
(鑑古暫切鏡也)名曰玄妻(以髮黑故)樂正后夔取之(夔舜典樂之君長夔求龜切取如字又古住切)
生伯封實有豕心貪惏無饜忿纇無期謂之封豕(纇戾也封大也長丁丈切)
(惏力耽切方言云楚人謂貪爲惏饜亦作猒於鹽切纇又作類立對切服作類)有窮后羿滅之夔是以
不祀(羿篡夏后者羿音詣篡初患切)且三代之亡共子之廢皆是物也(夏以末喜殷以)
(妲已周以襃姒三代所由亡也共子晉申生以驪姬廢共音恭本亦作恭末喜本或作嬉音同國語云桀伐有施有施氏以末)
(喜女焉韋昭注漢書云嬉姓也妲丁達切已音几國語云有蘇氏之女也韋昭云已姓也襃姒音似龍漦所生襃人所養者也)
(毛詩云姒姓也鄭箋云姒字也驪姬本又作麗同力知切獻公代驪戎所得而以爲夫人榖梁傳云滅虢所得莊子云艾封人)
(之子)女何以爲哉夫有尤物足以移人苟非德義則必有禍(尤異也女)
(音汝)叔向懼不敢取平公彊使取之生伯石伯石始生子容之母
走謁諸姑(子容母叔向嫂伯華妻也姑叔向母取七住切又如字彊其丈切嫂素早切兄妻也依字宜如此)曰
長叔姒生男(兄弟之妻相謂姒長丁丈切)姑視之及堂聞其聲而還曰是豺
狼之聲也狼子野心非是莫喪羊舌氏矣遂弗視○秋晉韓宣
子卒魏獻子爲政(獻子魏舒豺本又作犲同仕皆切喪息浪切)分祁氏之田以爲七
縣(七縣鄔祁平陵梗陽塗水馬首盂也梗古杏切盂音于下文同)分羊舌氏之田以爲三縣(銅鞮)
(平陽楊氏鞮丁兮切)司馬彌牟爲鄔大夫(太原鄔縣)賈辛爲祁大夫(太原祁縣)司馬
烏爲平陵大夫魏戊爲梗陽大夫(戊魏舒庶子梗陽在太原晉陽縣南戊音茂)知徐
吾爲塗水大夫(徐吾知盈孫塗水太原榆次縣知音智次資利切又如字)韓固爲馬首大夫
(固韓起孫)孟丙爲孟大夫(太原盂縣)樂霄爲銅鞮大夫(上黨銅鞮縣霄音消)趙朝爲
平陽大夫(朝趙勝曾孫平陽平陽縣朝如字)僚安爲楊氏大夫(平陽楊氏縣)謂賈辛
司馬烏爲有力於王室(二十二年辛烏帥師納敬王僚力彫切)故舉之謂知徐吾
趙朝韓固魏戊餘子之不失職能守業者也(卿之庶子爲餘子)其四人
者皆受縣而後見於魏子以賢舉也(四人司馬彌牟孟丙樂霄僚安也受縣而後見言采)
(衆而舉不以私也見賢遍切下見魏同)魏子謂成鱄(鱄晉大夫鱄音鄟又市轉切又音附)吾與戊也
縣人其以我爲黨乎對曰何也戊之爲人也遠不忘君(遠䟽遠也)近
不偪同(不偪同位偪彼力切)居利思義(不苟得)在約思純(無濫心)有守心而無
淫行雖與之縣不亦可乎昔武王克商光有天下(光大也行下孟切)其
兄弟之國者十有五人姬姓之國者四十人皆舉親也夫舉無
他唯善所在親䟽一也詩曰唯此文王帝度其心莫其德音其
德克明克明克類克長克君王此大國克順克比比于文王其
德靡悔旣受帝祉施于孫子(詩大雅美文王能王大國受天福施及子孫唯此文王詩作唯此王)
(季度待洛切莫亡白切又如字爾雅云貊莫安定也長丁丈切王于況切注能王同祉音恥施以䜴切)心能制義
曰度(帝度其心)德正應和曰莫(莫然清靜應應對之應和如字又胡卧切)照臨四方曰明
勤施無私曰類(施而無私物得其所無失類也施式䜴切下及注同)教誨不倦曰長(教誨長人)
(之道)賞慶刑威曰君(作威作福君之職也)慈和徧服曰順(唯順故天下徧服徧音遍)擇善
而從之曰比(比方善事使相從也)經緯天地曰文(經緯相錯故織成文)九德不愆作
事無悔(九德上九日也皆無愆過則動無悔吝吝力刃切)故襲天禄子孫頼之(襲受也)主
之舉也近文德矣所及其遠哉(舉魏戊等勤施無私也其四人者擇善而從故曰近文德所)
(遠也近附近之近)賈辛將適其縣見於魏子魏子曰辛來昔叔向適鄭
鬷蔑惡(惡貌醜鬷子工切)欲觀叔向從使之收器者(從隨也隨使人應斂爼豆者)而
往立於堂下一言而善叔向將飲酒聞之曰必鬷明也(素聞其賢故聞)
(其言而知之)下執其手以上曰昔賈大夫惡(賈國之大夫惡亦醜也上時掌切下同)娶
妻而美三年不言不笑御以如臯(爲妻御之臯澤娶七往切爲于僞切)射雉獲之
其妻始笑而言賈大夫曰才之不可以巳我不能射女遂不言
不笑夫今子少不颺(顔貌不揚顯射食亦切女音汝下同夫音扶颺音楊)子若無言吾幾
失子矣言之不可以巳也如是遂如故知今女有力於王室吾
是以舉女(因賈辛有功而後舉之言人不可無能幾音祈)行乎敬之哉母墮乃力(墮損也母)
(音無墮許規切)仲尼聞魏子之舉也以爲義曰近不失親(謂舉魏戊)遠不失
舉(以賢舉)可謂義矣又聞其命賈辛也以爲忠(先賞王室之功故爲忠)詩曰
永言配命自求多福忠也(詩大雅未長也言能長配天命致多福者唯忠)魏子之舉也
義其命也忠其長有後於晉國乎○冬梗陽人有獄魏戊不能
斷以獄上(上魏子斷丁亂切)其大宗賂以女樂(訟者之大宗)魏子將受之魏
戊謂閻没女寬(二人魏子之屬大夫閻以占切)曰主以不賄聞於諸侯若受梗
陽人賄莫甚焉吾子必諫皆許諾退朝待於庭(魏子朝君退而待於魏子之庭)
(聞如字又音問)饋入召之(召二大夫食饋求位切)比置三歎旣食使坐(更命之令坐比必利)
(切令力呈切)魏子曰吾聞諸伯叔諺曰唯食忘憂吾子置食之間三
歎何也同辭而對曰或賜二小人酒不夕食(或他人也言飢甚)饋之始
至恐其不足是以歎中置自咎曰豈將軍食之而有不足是以
再歎(魏子中軍帥故謂之將軍咎其九切食音嗣帥所類切本又作率同)及饋之畢願以小人之
腹爲君子之心屬厭而巳(屬足也言小人之腹飽猶知厭足君子之心亦宜然屬之玉切厭於鹽切)
(又於豔切)獻子辭梗陽人(傳言魏氏所以興也)
經二十有九年春公至自乾侯居于鄆(以乾侯至不得見晉侯故)○齊侯使
高張來唁公(唁公至晉不見受高張高偃子唁音彦)○公如晉次于乾侯(復不見受往乾)
(侯復扶又切)○夏四月庚子叔詣卒(無傳)○秋七月○冬十月鄆潰(無傳)
(民逃其上曰潰潰散叛公潰戸對切)
傳二十九年春公至自乾侯處于鄆齊侯使高張來唁公稱主
君(比公於大夫)子家子曰齊卑君矣君祇辱焉(言往事齊適取辱祇音支)公如乾
侯(爲齊所卑故復適晉冀見恤復扶又切)○二月已卯京師殺召伯盈尹氏固及
原伯魯之子(皆子朝黨也稱伯魯子終不說學召上照切說音悅)尹固之復也(二十六年尹固與子)
(朝俱奔楚而道還)有婦人遇之周郊尤之曰處則勸人爲禍行則數日
而反是夫也其過三歲乎夏五月庚寅王子趙車入于鄻以叛
隂不佞敗之(趙車子朝之餘也見王殺伯盈等故叛鄻周邑數所主切鄻列勉切)○平王每歲賈
馬(賈買也賈古買切)具從者之衣屨而歸之于乾侯公執歸馬者賣之
(賣其馬從才用切下同屨九具切)乃不歸馬衛侯來獻其乘馬曰啓服(啓服馬名乘如)
(字又繩證切)塹而死(隋塹死也塹七豔切)公將爲之櫝(爲作棺也將爲如字又于僞切櫝徒木切爲于)
(僞切下同)子家子曰從者病矣請以食之乃以幃裹之(禮曰敝幃不棄爲埋馬也)
(食音似裹古火切)○公賜公衍羔裘使獻龍輔於齊侯(龍輔王名)遂入羔裘
齊侯喜與之陽榖(陽榖齊邑)公衍公爲之生也其母偕出(出之産舍)公衍
先生公爲之母曰相與偕出請相與偕告(留公衍母使待己共白公)三日公
爲生其母先以告公爲爲兄公私喜於陽榖而思於魯曰務人
爲此禍也(務人公爲也始與公若謀逐季氏)且後生而爲兄其誣也久矣乃黜
之而以公衍爲大子○秋龍見于絳郊(絳晉國都見賢遍切下見龍夕見同)魏獻
子問於蔡墨(蔡墨晉大史)曰吾聞之蟲莫知於龍以其不生得也謂
之知信乎對曰人實不知非龍實知(言龍無知乃人不知之耳知音智下之知實知注無)
(知同)古者畜龍故國有豢龍氏有御龍氏(豢御養也豢音患)獻子曰是二
氏者吾亦聞之而不知其故是何謂也對曰昔有飂叔安(飂古國也)
(叔安其君名飂力謬切)有裔子曰董父(裔遠也玄孫之後爲裔裔以制切)實甚好龍能求
其耆欲以飲食之龍多歸之乃優畜龍以服事帝舜帝賜之姓
曰董(擾順也好呼報切耆時志切飲於鴆切食音嗣下不能食飲食食夏同優而小切)氏曰豢龍(豢龍官名)
(官有世功則以官氏)封諸鬷川鬷夷氏其後也(鬷水上夷皆董姓鬷子工切)故帝舜氏
世有畜龍及有夏孔甲優于有帝(孔甲少康之後九世君也其德能順於天夏戶雅切少詩)
(照切)帝賜之乘龍河漢各二(合爲四乘繩證切河漢各二服云河漢各二乘)各有雌雄孔
甲不能食而未獲豢龍氏有陶唐氏旣衰其後有劉累(陶唐堯所治地)
(治直吏切)學擾龍于豢龍氏以事孔甲能飲食之夏后嘉之賜氏曰
御龍(夏后孔甲)以更豕韋之後(更代也以劉累代彭姓之豕韋累尋遷魯縣豕韋復國至商而滅累之復)
(世復承其國爲豕韋氏在襄二十四年更音庚復扶又切)龍一雌死潛醢以食夏后(潜藏也藏以爲)
(醢明龍不知醢音海知音智)夏后饗之旣而使求之(求致龍也)懼而遷于魯縣(不能)
(致龍故懼遷魯縣自貶退也魯縣今魯陽也)范氏其後也(晉范氏也)獻子曰今何故無之
對曰夫物物有其官官脩其方(方法術)朝夕思之一日失職則死
及之(失職有罪朝如字下朝夕同)失官不食(不食禄)官宿其業(宿猶安也)其物乃至
(設水官脩則龍至)若泯棄之物乃坻伏(泯滅也坻止也泯彌忍切坻音旨又丁禮切)鬱湮不
育(鬱滯也湮塞也育生也湮音因)故有五行之官是謂五官實列受氏姓封爲
上公(爵上公)祀爲貴神社稷五祀是尊是奉(五官之君長能脩其業者死皆配食於五)
(行之神爲王者所尊奉長丁丈切下同)木正曰句芒(正官長也取木生句曲而有芒角也其祀重焉句古侯切)
(下同重直龍切下同)火正曰祝融(祝融明貌其祀犂焉犂力兮切)金正曰蓐收(秋物摧蓐而可收也)
(其祀該焉蓐音辱本又作辱摧徂回切)水正曰玄冥(水隂而幽冥其祀脩及熙焉冥亡丁切)土正曰
后土(土爲羣物主故稱后也其祀句龍焉在家則祀中霤在野則爲社霤力救切)龍水物也水官棄
矣故龍不生得(棄廢也)不然周易有之(言若不爾周易無緣有龍)在乾䷀(乾下乾上)
(乾乾其連切本亦作乹)之姤䷫(乾上巽下姤乾初九變姤古豆切)曰潛龍勿用(乾初九爻辭爻戸交)
(切)其同人䷌(離下乾上同人乾九二變)曰見龍在田(乾九二爻辭)其大有䷀(乾下離上)
(大有乾九五變)曰飛龍在天(乾九五爻辭)其夬䷪(乾下兊上夬乾上九變夬古抉切兊徒外切)曰
亢龍有悔(乾上九爻辭亢苦浪切)其坤䷁(坤下坤上坤乾六爻昔變坤本又作巛空門切)曰見羣
龍無首吉(乾用九爻辭)坤之剥䷖(坤下艮上剥坤上六變)曰龍戰于野(坤上六爻辭)
若不朝夕見誰能物之(物謂上六卦所稱龍各不同也今說易者皆以龍喻陽氣如史墨之言則爲皆)
(是眞龍)獻子曰社稷五祀誰氏之五官也(問五官之長皆是誰)對曰少曍氏
有四叔(少皥金天氏)曰重曰該曰脩曰熙實能金木及水(能治其官該古咳切)
使重爲句芒(木正)該爲蓐收(金正)脩及熙爲玄冥(二子相代爲水正)世不失
職遂濟窮桑此其三祀也(窮桑少皡之號也四子能治其官使不失職濟成少皡之功死皆爲民所)
(祀窮桑地在魯北)顓頊氏有子曰犂爲祝融(犂爲火正顓音專頊許玉切)共工氏有
子曰句龍爲后土(共工在大皥後神農前以水名官者其子句龍能平水土故死而見祀共音恭大音泰)
此其二祀也后土爲社(方答社稷故明言爲社)稷田正也(掌播殖也)有烈山氏
之子曰柱爲稷(烈山氏神農世諸侯烈如字禮祀作腐山)自夏以上祀之(祀柱上時掌切)周
棄亦爲稷(棄周之始祖能播百榖湯旣勝夏廢柱而以棄代之)自商以來祀之(傳言蔡墨之博物)
冬晉趙鞅荀寅帥師城汝濱(趙鞅趙武孫也荀寅中行荀吳之子汝賓晉所取陸渾地濱音)
(賓行戸郎切)遂賦晉國一鼔鐵以鑄刑鼎(令晉國各出功力共鼓石爲鐵計令一鼔而足因軍)
(役而爲之故言遂鑄之樹切令力呈切)著范宣子所爲刑書焉仲尼曰晉其亡乎
失其度矣夫晉國將守唐叔之所受法度以經緯其民卿大夫
以序守之(序位次也)民是以能尊其貴貴是以能守其業貴賤不愆
所謂度也文公是以作執秩之官爲被廬之法(僖二十七年文公蒐被廬脩唐)
(叔之法被皮義切廬力居切蒐本又作搜所求切)以爲盟主今棄是度也而爲刑鼎民
在鼎矣何以尊貴(棄禮徵書故不尊貴)貴何業之守(民不奉上則上失業)貴賤無序
何以爲國且夫宣子之刑夷之蒐也晉國之亂制也(范宣子所用刑乃夷)
(蒐之法也夷蒐在文六年一蒐而三易中軍帥賈季箕鄭之徒遂作亂故曰亂制帥所類切)若之何以爲法
蔡史墨曰范氏中行氏其亡乎(蔡史墨即蔡墨)中行寅爲下卿而干上
令擅作刑器以爲國法是法姦也又加范氏焉易之亡也(范宣子刑)
(書中旣廢矣今復興之是成其咎擅市戰切復扶又切)其及趙氏趙孟與焉然不得巳若
德可以免(鑄刑鼎本非趙鞅意不得巳而從之若能脩德可以免禍爲定十三年荀寅士吉射入朝歌以叛與音預)
經三十年春王正月公在乾侯(釋不朝正于廟)○夏六月庚辰晉侯去
疾卒(未同盟而赴以名去起吕切)○秋八月葬晉頃公(三月而葬速頃音傾)○冬十有
二月吳滅徐徐子章羽奔楚(徐子稱名以名告也)
傳三十年春王正月公在乾侯不先書鄆與乾侯非公且徵過
也(徵明也二十七年二十八年公在鄆二十九年公在乾侯而經不釋朝正之禮者所以非責公之妄且明過謬猶可掩故)
(不顯書其所在使若在國然自是鄆人潰叛齊晉卑公子家忠謀終不能用内外棄之非復過誤所當掩塞故每歲書公所在)
(徵直升切或本作徵誤復扶又切)○夏六月晉頃公卒秋八月葬鄭游吉弔且
送葬魏獻子使士景伯詰之曰悼公之喪子西弔子蟜送葬(在襄)
(十五年詰起吉切蟜居表切)今吾子無貳何故(年葬共使使所吏切)對曰諸侯所以歸
晉君禮也禮也者小事大大字小之謂事大在共其時命(隨時共所)
(求共音恭下同)字小在恤其所無以敝邑居大國之間共其職貢與其
備御不虞之患豈忘共命(言不敢忘共命以新備御者多不及辨之御魚吕切辨皮莧切)先王
之制諸侯之喪士弔大夫送葬唯嘉好聘享三軍之事於是乎
使卿晉之喪事敝邑之間先君有所助執紼矣(紼輓索也禮送葬必執紼好呼)
(報切間音閑下同紼音弗輓本又作挽音晚索悉各切)若其不間雖士大夫有所不獲數
矣(不得如先王禮數)大國之惠亦慶其加(慶善也謂善其君自行)而不討其乏明
底其情(底致也)取備而巳以爲禮也靈王之喪(在襄二十九年)我先君簡
公在楚我先大夫印叚實往敝邑之少卿也(少年少也印一刃切少詩照切)王
吏不討恤所無也今大夫曰女盍從舊(盍何不也女音汝盍胡臘切)舊有豐
有省不知所從從其豐則寡君幼弱是以不共從其省則吉在
此矣唯大夫圖之晉人不能詰(傳言大叔之敏省所景切下同)○吳子使徐人
執掩餘使鍾吾人執燭庸(二十七年奔故)二公子奔楚楚子大封而定
其徙(大封與土田定其所徒之居)使監馬尹大心逆吳公子使居養(二子奔楚楚使)
(逆之於竟也養即所封之邑監古銜切竟音境)莠尹然左司馬沈尹戍城之(城養莠音誘)取
於城父與胡田以與之(胡田故胡子之地)將以害吳也子西諫曰吳光
新得國而親其民視民如子辛苦同之將用之也若好吳邊疆
使柔服焉猶懼其至(柔服謂不與吳&KR0799;怨好呼報切一本作吾好疆居良切)吾又疆其讎
以重怒之無乃不可乎(讎謂二公子重直用切)吳周之胄裔也而棄在海
濱不與姬通今而始大比于諸華光又甚文將目同於先王(先王)
(謂大王王季亦自西戎始比諸華胄直又切大音泰)不知天將以爲虐乎使翦喪吳國而
封大異姓乎其抑亦將卒以祚吳乎其終不遠矣(言其事行可知不久喪息)
(浪切祚才故切)我盍姑億吾鬼神(億安也億於力切)而寧吾族姓以待其歸(善惡)
(之歸)將焉用自播揚焉(播揚猶勞動也焉於虔切播彼我切又波賀切)王弗聽吳子怒冬十
一月吳子執鍾吾子遂伐徐防山以水之(防壅出水以灌徐壅於勇切灌古亂切)
已卯滅徐徐子章禹斷其髮(斷髮自刑示懼斷丁緩切)攜其夫人以逆吳子
吳子唁而送之使其邇臣從之遂奔楚(邇近也)楚沈尹戍帥師救
徐弗及遂城夷使徐子處之(夷城父也)吳子問於伍員曰初而言伐
楚(在二十年員音云)余知其可也而恐其使余往也又惡人之有余之功
也今余將自有之矣伐楚何如對曰楚執政衆而乖莫適任患
若爲三師以肄焉(肄猶勞也惡烏路切適丁歷切任音壬肄又作肆以制切)一師至彼必皆
出彼出則歸彼歸則出楚必道敝(罷敝於道罷音皮下同)亟肄以罷之(亟數)
(也亟欺冀切數所角切)多方以誤之旣罷而後以三軍繼之必大克之闔
廬從之楚於是乎始病(爲定四年吳入楚傳)
經三十有一年春王正月公在乾侯○季孫意如會晉荀躒于
適歷(適歷晉地躒力狄切適丁歷切)○夏四月丁巳薛伯榖卒(襄二十五年盟重丘重直龍切)
○晉侯使荀躒唁公于乾侯(將使意如迎公故荀躒來唁)○秋葬薛獻公(無傳)
○冬黑肱以濫來奔(黑肱邾大夫濫東海昌慮縣不書邾史闕文濫力甘切又力暫切慮音閭又如字)
○十有二月辛亥朔日有食之
傳三十一年春王正月公在乾侯言不能外内也(公内不容於臣子外不容)
(於齊晉所以久在乾侯)晉侯將以師納公范獻子曰若召季孫而不來則
信不臣矣然後伐之若何晉人召季孫獻子使私焉曰子必來
我受其無咎(言我爲子受無咎之任咎其九切爲于僞切)季孫意如會晉荀躒于適
歷荀躒曰寡君使躒謂吾子何故出君有君不事周有常刑子
其圖之季孫練冠麻衣跣行(示憂慼出如字又勑律切跣素典切)伏而對曰事君
臣之所不得也敢逃刑命(言願事君君不肯還不敢辟罪)君若以臣爲有罪請
囚于費以待君之察也亦唯君若以先臣之故不絶季氏而賜
之死(雖賜以死不絶其後費音秘)若弗殺弗亡君之惠也死且不朽若得從
君而歸則固臣之願也敢有異心(君皆謂魯侯也蓋季孫探言罪巳輕重以答荀躒探他南)
(切)夏四月季孫從知伯如乾侯(知伯荀躒知音智)子家子曰君與之歸
一慙之不忍而終身慙乎公曰諾衆曰在一言矣君必逐之(言晉)
(旣憂君君一言使晉晉必逐之)荀躒以晉侯之命唁公且曰寡君使躒以君命
討於意如意如不敢逃死君其入也公曰君惠顧先君之好施
及亡人將使歸糞除宗祧以事君則不能見夫人己所能見夫
人者有如河(夫人謂季孫也言若見季孫己當受禍明如河以自誓好呼報切施以豉切祧他彫切)荀躒
掩耳而走(怪公所言示不忍聽)曰寡君其罪之恐敢與知魯國之難(言恐獲不)
(納君之罪今納而不入何敢復知耶與音預難乃且切復扶又切)臣請復於寡君退而謂季孫
君怒未怠子姑歸祭(歸攝君事)子家子曰君以一乘入于魯師季孫
必與君歸公欲從之衆從者脅公不得歸(傳言君弱不得復自在乘繩證切衆從才用)
(切)○薛伯榖卒同盟故書(謂書名也入春秋來薛始書名故發傳經在荀躒唁公上傳在下者欲魯)
(事相次)○秋吳人侵楚伐夷侵潛六(皆楚邑)楚沈尹戍帥師救潜吳
師還楚師遷潛於南岡而還吳師圍弦左司馬戍右司馬稽帥
師救弦及豫章(左司馬沈尹戍稽音啓又古兮切)吳師還始用子胥之謀也(謀在)
(前年)○冬邾黑肱以濫來奔賤而書名重地故也(黑肱非命卿故日賤)君子
曰名之不可不愼也如是(是黑肱也)夫有所有名而不如其巳(有所謂有)
(地也言雖有名不如無名巳止也)以地叛雖賤必書地以名其人終爲不義弗
可滅巳是故君子動則思禮行則思義不爲利回(回正心也爲于僞切下亦)
(同)不爲義疚(疚病也見義則爲之疚久又切)或求名而不得或欲蓋而名章懲
不義也齊豹爲衛司宼守嗣大夫(守先人嗣言其尊懲直升切)作而不義其
書爲盗(求名而不得也二十年豹殺衛侯足欲求不畏彊禦之名)邾庶其(在襄二十一年)莒牟夷(在五)
(年)邾黑肱以土地出求食而巳不求其名賤而必書(春秋叛者多唯取三)
(人來適魯者三人皆小國大夫故曰賤)此二物者所以懲肆而去貪也(物事也肆放也齊豹)
(書盗懲肆也三叛人名去貪也去起吕切)若艱難其身(身爲艱難)以險危大人(大人在位者)而
有名章徹(謂得勇名)攻難之士將奔走之(攻猶作也奔走猶赴趣也難乃旦切)若竊邑
叛君以徼大利而無名(謂不書其人名徼古堯切)貪冒之民將寘力焉(盡力爲之)
(不顧於見書冒亡北切又亡報切賞之䜴切)是以春秋書齊豹曰盜三叛人名以懲
不義數惡無禮其善志也(無禮惡逆皆數而不忘記事之善者也數所主切)故曰春秋
之稱微而顯(文微而義著稱尺證切)婉而辨(辭婉而旨别婉於阮切别彼列切)上之人能
使昭明(上之人謂在位者在位者能行其法非賤人所能)善人勸焉淫人懼焉是以君
子貴之○十二月辛亥朔日有食之是夜也趙簡子夢童子臝
而轉以歌(轉婉轉也臝本又作嬴力果切)旦占諸史墨曰吾夢如是今而日食
何也(簡子夢適與日食會謂咎在己故問之)對曰六年及此月也吳其入郢乎終
亦弗克(史墨知夢非日食之應故釋日食之名而不釋其夢郢以井切又羊政切應應對之應)入郢必以
庚辰(庚日有變日在辰尾故日以庚辰定四年十一月庚辰吳入郢)日月在辰尾(辰尾龍尾也周十二月今)
(之十月日月合物於辰尾而食)庚午之日日始有譎火勝金故弗克(謫變氣也庚午十月)
(十九日去辛亥朔四十一日雖食在辛亥更以始變爲占也午南方楚之位也午火庚金也日以庚午有變故災在楚楚之仇)
(敵唯吳故知入郢必吳火勝金者金爲火妃食在辛亥亥水也水數六故六年也謫直革切)
經三十有二年春王正月公在乾侯取闞(無傳公别居乾侯遣人誘闞而取之不用)
(師徒闞口暫切)○夏吳伐越○秋七月○冬仲孫何忌會晉韓不信齊
高張宋仲幾衛世叔申鄭國參曹人莒人薛人𣏌人小邾人城
成周(世叔申世叔儀孫也國參子産之子不書盟時公在外未及告公公巳薨參七南切)○十有二月已
未公薨于乾侯(十五日)
傳三十二年春王正月公在乾侯言不能外内又不能用其人
也(其人謂子家羈也言公不能用其人故於今猶在乾侯)○夏吳伐越始用師於越也(自此)
(之前雖疆事小爭未嘗用大兵疆居良切爭爭鬪之爭)史墨曰不及四十年越其有吳乎
(存亡之數不過三紀歲星三周三十六歲故曰不及四十年哀二十二年越滅吳至此三十八歲)越得歲而吳
伐之必受其凶(此年歲在星紀星紀吳越之分也歲星所在其國有福吳先用兵故反受其殃分扶問切殃於)
(良切)○秋八月王使富辛與石張如晉請城成周(子朝之亂其餘黨多在王城敬)
(王畏之徙都成周成周狹小故請城之狹音洽)天子曰天降禍于周俾我兄弟並有亂
心以爲伯父憂(俾使也兄弟謂子朝也伯父謂晉侯俾本又作卑同必爾切)我一二親昵甥
舅不皇啓處於今十年(謂二十三年二師圍郊至于今昵女乙切)勤戍五年(謂二十八年晉)
(藉秦致諸侯之戍至于今)余一人無日忘之(念諸侯勞)閔閔焉如農夫之望歲懼
以待時(閔閔憂貌王憂亂常閔閔冀望安定如農夫之憂飢冀望來歲之將熟)伯父若肆大惠復
二文之業弛周室之憂(肆展放也二文謂文侯仇文公重耳弛猶解也弛式氏切重直龍切)徼文
武之福以固盟主宣昭令名則余一人有大願矣昔成王合諸
侯城成周以爲東都崇文德焉(作成周遷殷民以爲京師之東都所以崇文王之德徼古堯切)
今我欲徼福假靈于成王脩成周之城俾戍人無勤諸侯用寧
蝥賊遠屏晉之力也(蝥賊喻災害蝥亡侯切)其委諸伯父使伯父實重圖
之俾我一人無徵怨于百姓(徵召也徵張升切)而伯父有榮施先王庸
之(庸功也先王之靈以爲大功施式豉切)范獻子謂魏獻子曰與其戍周不如城
之天子實云(云欲罷戍而城)雖有後事晉勿與知可也從王命以紓諸
侯晉國無憂是之不務而又焉從事魏獻子曰善使伯音對(伯音)
(韓不信與音預紓音舒焉於虔切)曰天子有命敢不奉承以奔告於諸侯遟速
衰序(衰差也序次也衰初危切)於是焉在(在周所命)冬十一月晉魏舒韓不信如
京師合諸侯之大夫于狄泉尋盟且令城成周(尋平丘盟)魏子南面
(居君位)衛彪徯曰魏子必有大咎干位以令大事非其任也(彪徯衛大)
(夫彪彼蚪切徯音兮咎其九切)詩曰敬天之怒不敢戲豫敬天之渝不敢馳驅
(許大雅戒王者言當敬畏天之譴怒不可遊戲逸豫驅馳自恣渝變也渝羊朱切譴棄戰切)況敢干位以作
大事乎已丑士彌牟營成周計丈數(計所當城之丈數也)揣高卑(度高曰揣揣丁)
(累切又初委切度待俗切下同)度厚薄仞溝洫(度深曰仞仞本又作刃而愼切洫況域切)物土方議
遠邇(物相也相取土之方面遠近之宜相息亮切)量事期(知事幾時畢幾居豈切下同)計徒庸(知用)
(幾人功)慮材用(知費幾材用費芳貴切)書餱糧(知用幾糧食餱音侯本亦作糇糧音良)以令役
於諸侯屬役賦丈(付所當城尺丈屬之欲切)書以授帥(帥諸侯之大夫帥所類切)而效諸
劉子(效致也效戸孝切)韓簡子臨之以爲成命(臨履其事以命諸侯經所以不書魏舒)○
十二月公疾徧賜大夫(從公者徧音遍從才用切)大夫不受賜子家子雙琥
(琥玉噐琥音虎)一環一璧輕服(細好之服)受之大夫皆受其賜已未公薨子
家子反賜於府人曰吾不敢逆君命也大夫皆反其賜書曰公
薨于乾侯言失其所也(不薨路寢爲失所)趙簡子問於史墨曰季氏出
其君而民服焉諸侯與之君死於外而莫之或罪也對曰物生
有兩有三有五有陪貳故天有三辰(謂有三陪蒲回切)地有五行(謂有五)
體有左右(謂有兩)各有妃耦(謂陪貳妃音配)王有公諸侯有卿皆有貳也
天生季氏以貳魯侯爲日久矣民之服焉不亦宜乎魯君世從
其失季氏世脩其勤民忘君矣雖死於外其誰矜之社稷無常
奉(奉之無常人言唯德也從子用切本亦作縱)君臣無常位自古以然(史墨跡古今以實言)故
詩曰高岸爲谷深谷爲陵(詩小雅言高下有變易)三后之姓於今爲庶王
所知也(三后虞夏商)在易卦雷乘乾曰大壯䷡(乾下震上大壯震在乾上故曰雷乘乾)
天之道也(乾爲天子震爲諸侯而在乾上君臣易位猶臣大彊壯若天上有雷)昔成季友桓之季
也文姜之愛子也始震而卜卜人謁之曰生有嘉聞(嘉名聞於世震如字)
(一音身聞音問)其名曰友爲公室輔及生如卜人之言有文在其手曰
友遂以名之旣而有大功於魯(立僖公名如字又武政切)受費以爲上卿至
於文子武子(文子行父武子宿費音秘)世增其業不廢舊績魯文公薨而東
門遂殺適立庶魯君於是乎失國(失國權適丁歷切)政在季氏於此君
也四公矣民不知君何以得國是以爲君愼器與名不可以假
人(器車服名爵號)
春秋左氏傳卷第二十六
