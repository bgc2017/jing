欽定四庫全書經部八
四書經疑貫通四書類
提要
(臣)等謹按四書經疑貫通八卷元王充耘撰充
耘有讀書管見已著錄是編黃虞稷謂其已佚
此本為明范欽天一閣舊抄尚首尾完具惟第
二卷中脱一頁第八卷中脱一頁無從校補
則亦僅存之笈矣其書以四書同異参互比
較各設問答以明之蓋延祐科舉經義之外
有經疑此與袁復翁書皆程試之式也其問
辨别疑似頗有發明非經義之循題衍說可
以影響揣摩者比故有元一代士猶篤志於
研經明洪武三年初行科舉其四書疑問以
大學古之欲明明德於天下者二節與孟
子道在邇而求諸遠一節合為一題問二書
所言平天下大指同異(案此題見日知錄)蓋猶沿元
制至五十七年改定格式而經疑之法遂廢
錄此二書猶可以見宋元以來明經取士之
舊制也乾隆四十三年三月恭校上
總纂官(臣)紀昀(臣陸)錫熊(臣)孫士毅
總校官(臣)陸費墀
