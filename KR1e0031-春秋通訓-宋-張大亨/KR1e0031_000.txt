春秋通訓春秋類
提要
(臣)等謹案春秋通訓六卷宋張大亨撰是書
自序謂少聞春秋於趙郡和仲先生考宋蘇
軾年譜軾本字和仲又蘇洵族譜稱為唐相
蘇頲之裔系出趙郡今所傳軾題烟江叠嶂
圖詩石刻末亦有趙郡蘇氏印然則趙郡和
仲先生即軾也蘇籀雙溪集載大亨以春秋
義問軾軾答書云春秋儒者本務然此書有
妙用學者罕能領會多求之繩約中乃近法
家者流苛細繳繞竟亦何用惟左邱明識其
用終不肯盡言微見端末欲使學者自求之
云云與大亨自序亦合蓋其學出于蘇氏故
議論宗旨亦近之陳振孫書錄解題及宋史
藝文志並作十六卷朱彝尊經義考云已佚
此本載永樂大典中十二公各自為卷而隠
公莊公襄公昭公又自分上下卷與十六卷
之數合然每卷篇頁無多病其繁碎今併為
六卷以便省覽其文則無所佚脱也乾隆四
十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
