禹貢長箋書𩔖
提要
(臣)等謹案禹貢長箋十二卷
國朝朱鶴齡撰鶴齡有尚書埤𫝊諸書已著於
錄是編專釋禹貢一篇前列二十五圖自禹
貢全圖以及導山導水皆備次隨文詮解多
引古說而以己意折衷之禹貢自宋元以來
注釋者不下數十家雖得失互見要以胡渭
之禹貢錐指為最善此書作於胡渭之前雖
不及渭之薈稡精博而旁引曲證亦多創𫉬
如解碣石取袁黃及永平志之說謂在撫寧
縣西南海中頗為確核視胡渭取文穎說以
為在盧龍之南者轉若勝之又解浮於濟漯
以為從濟入漯從漯入河雖本鄭曉舊說而
執之頗有定識又於濰淄二水則辨東南西
北之分途於沱潛則辨是江漢之别流而非
谿谷之水正項安世之誤於涇屬渭汭力主
汭為水曲於漆沮取程大昌雍地四漆沮而
三派之說皆有所見惟解治梁及岐力主狐
岐為冀州之境則於理未合蓋岐實雍地當
時水之所壅於雍為甚故治冀必先治雍而
後壺口可得而疏孔𫝊所云壺口在冀州岐
在雍州從東循山治水而西此語最為明晰
鶴齡所以反其說者殆以冀州之中不當及
雍地不知冀為天子之都何所不包古人文
字原未嘗拘泥如荆州云江漢朝宗於海荆
固無海亦不過推江漢所歸言之耳即此可
以為例又何必斤斤致疑乎至其於三江一
條既主鄭康成左合漢右合彭蠡岷江居中
之說而又兼取蔡𫝊以韋昭顧夷所謂三江
口者當之亦殊無定見又古之黑水聯絡雍
梁而鶴齡必區而二之蜀漢之山本相連而
鶴齡謂蜀之嶓非雍之嶓俱未為精審又於
敷淺原兼取禹過之及江過之二說尤屬騎
牆此𩔖皆其所短要之瑕瑜參半節取可資
且其於貢道漕河經由脈絡最稱留意亦較
他本為詳盡焉乾隆四十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
禹貢長箋原序
記稱書教為疏通知遠夫推之時務有不宜非通也試
之異代或不騐非遠也逖覽史籍凡職方地理河渠田
賦諸書其文皆祖禹貢盖經國鴻規莫備於此後之人
以為文焉而已即哆口自命專門者𩔖亦苟安舊聞弗
加深考九河兩漢眩若追風四列三條迷如辨霧此以
攻經生章句猶隔重山况望其斟酌曩今坐而論作而
行卓然稱有用之儒哉夫自禹迄今陵谷代變山川往
蹟難以深求幸而漢唐以來諸儒辨論各出以及乘志
圖經約略可據雖其間甲乙齟齬往往有之然而考今
證古析同合異亦存其人若復矜一家之言徇千載之
惑襲舛仍譌曷可殫詰予竊愍焉兵燹餘生屏居無事
爰取註疏大全與百氏之說條貫而衷斷之大約體宗
詁訓而旁及史家求為通今適用之學所媿身未履乎
方州力止憑乎書卷支離紕繆敢謂必無惟望博雅君
子論定而是正焉嗟乎農政不修漕渠日壊轉運困而
搜括頻此世變之所以益亟也有能慨然慕古寬平休
息以上合于底慎成賦之意庶幾宛委遺文猶不至磨
滅天壤哉朱鶴齡題于艾園
