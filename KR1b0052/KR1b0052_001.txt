禹貢長箋卷一吳江朱鶴齡撰
夏書
金氏履祥曰禹貢禹謨舊皆名夏書以夏史之所述
也夫子升禹謨于虞書以著三聖相傳之道冠禹貢
于夏書以明大禹有天下之本(按國語禹賜姓姒氏曰有夏及有天下遂)
(以為號路史云禹封高密以處于櫟是為有夏曰夏伯世紀云夏今陽翟地志亦云陽翟夏禹國今開封)
(府禹州)
禹貢
王氏炎曰賦者諸侯以供其國用貢者諸侯以獻于
天子挈貢名篇有大一統之義焉林氏之竒曰禹貢
實典之體貢是賦税之總稱田賦包篚皆在其中
丘濬曰水土既平始可任土作貢分田定税禹成功
後條九州所有以為定法孔子删書特載于夏書之
首以示訓天下俾後世取民之制視此為凖焉凡外
此别為名目如進奉和買勸借之𩔖皆非經常之法
也
禹敷土隨山刊木奠高山大川(敷說文作敷刊漢書作栞)
蔡傳敷分也分别土地以為九州曾氏曰祭法共工
氏霸九州其來久矣(周公職錄黃帝受命風后授圖割地布九州)洪水湮
沒禹治水復分别之舜即位分為十二州冀東為并
東北為幽青東北為營至商又但言九圍九有爾雅
九州有幽營而無青梁其商制歟周禮職方氏有幽
并而無徐梁營則周制也鄭曉曰敷土者經之為九
州孰卑治當先孰高治可緩緯之為五服孰近治宜
詳孰遠治宜略也愚按分州是治水綱領孔疏作命
官布治不可從林氏謂水性順下敷土而散之順其
條理所以成功其說本之考工記凡溝逆地阞謂之
不行水屬不理孫謂之不行(鄭注阞謂脉理屬讀為注孫順也言造溝必察)
(土之脉絡順土之條理逆之水必不行)近袁黃亦主之然不如蔡傳之
當正義於時平地盡為流潦鮮有陸行之路故將欲
治水隨行山林斬木通道以望觀所當治者則規其
形而度其功焉蘇傳隨山者隨其地脉而究其終始
也山行多迷刊木以表之且以通道史記行山表木
鄭曉曰隨山刊木是治水之節目隨岍岐以至碣石
隨西傾以至陪尾隨嶓冢以至大别隨岷山以至敷
淺原孰為塞水之源而當疏孰為壅水之流而當導
盖林木阻絶不惟水勢難逹抑亦人力難通也正義
禮定噐于地通名為奠是奠為定也曾氏曰禹别九
州非用私智天文地理區域各定故星土之法則有
九野而在地者必有高山大川為之限隔風氣不通
民生其間亦各異俗故禹因高山大川所限别為九
州又定其山之高峻水之深大者為其州之鎮秩其
祭而使其國主之也愚按高山大川不專五嶽四瀆
(五嶽嵩岱衡華恒四瀆江河淮泲)孔傳謂定其差秩祀禮所視如王
制五嶽視三公四瀆視諸侯其餘視伯子男然實以
為一州之紀綱蔡氏所謂别州境是也鄭樵曰郡縣
之設有時而更山川之形千古不易所以禹貢分州
必以山川定界使兖州可移而濟河之兖不能移梁
州可遷而華陽黑水之梁不能遷是故禹貢為萬世
不易之書後之史家主于州縣州縣移易其書遂廢
馬端臨曰堯時禹别九州至舜分為十二州周職方
復分為九州而又與禹異漢承秦分天下為郡國而
復以十三州統之晉時分州為十九自晉以後為州
彌多所統彌狹且建治之地亦不一所姑以揚州言
之自漢以來或治歴陽(今和州)或治夀春(今夀州)或治曲
阿(今丹陽)或治合肥(今合肥)或治建業而唐始治廣陵至
南北分裂之後務為夸大僑置諸州以會稽為東揚
京口為南徐廣陵為南兖歴陽為南豫歴城(今濟南府歴城)
為南冀襄陽為南雍魯郡(今兖州府)在禹跡為徐州而漢
則屬豫州所領陳留(今開封府)在禹跡為豫州而晉則屬
兖州所領離析磔裂循名失實而禹貢之九州不復
可考矣
冀州
爾雅兩河間曰冀州(郭璞註自東河至西河)釋名其地有險有
易帝王所都孔傳帝都不言境界以餘州所至可知
晁氏說之曰亦所以尊京師示王者無外之意愚按
爾雅燕曰幽州郭璞云自易水至北狄禹貢則合之
于冀盖商分冀為二(冀幽)周分為三(冀幽并)成氏申之曰
冀三面距河河自積石東北流入中國則折而南流
雍州在其西故曰西河至華隂折而南流豫州在其
南故曰南河至大伾又折而東北流兖州在其東故
曰東河冀在東河之西西河之東南河之北地最廣
今河東河北皆是居天下四分之一舜分為幽并幽
州今燕薊幽涿朔莫等州是也并州今太原澤潞晉
代汾絳等州是也熊氏曰冀州北距長城依山為
塞外即北狄之境玁狁匈奴突厥契丹皆居其地有
天下者定都建邑長安洛陽之外此亦一都會也愚
按堯治平陽(堯始封于唐今保定府唐縣後徙晉陽即帝位都平陽今平陽府臨汾縣)舜
治蒲坂(今平陽府蒲州)禹治安邑(今平陽府安邑縣縣西有鳴條岡)三都相
去各二百里漢書言河東土地平易饒鹽鐵曹操亦
因河東資實平關中朱子則以平陽蒲坂其地磽瘠
朴陋非堯舜不能都此據後世而論耳幽薊在鴈門
碣石之間于易東北為艮萬山峙北萬水宗東所謂
成始成終之地後世言建都者形𫝑之雄無踰于此
班固配十二次(班固取三統歷十二次配十二野)自胃七度至畢十
一度為大梁之次(費直周易分野起婁十度蔡邕月令章句起胃一度爾雅大梁昴也)
(昴一名旄頭)于辰在酉趙之分野屬冀州自尾十度至南
斗十一度為析木之次(費直起尾九度蔡邕起尾四度爾雅析木謂之津箕斗之)
(間漢津也)于辰在寅燕之分野屬幽州自危十六度至奎
四度為娵訾之次(費直起危十四度蔡邕起危十度娵訾一名豕韋爾雅作娵觜)于
辰在亥衛之分野(左傳星孛及漢申須曰漢水祥也衛顓頊之墟其星為大水是也)
屬并州(春秋緯文鈎耀太行以東至碣石王屋底柱屬樞星)晉天文志昴畢趙
冀州魏郡入昴一度鉅鹿入昴三度常山入昴五度
廣平入昴七度中山入昴一度清河入昴九度信都
入畢三度趙郡入畢八度安平入畢四度河間入畢
十度真定入畢十三度尾箕燕幽州凉州入箕中十
度上谷入尾一度漁陽入尾三度右北平入尾七度
西河上郡北地遼西東入尾十度涿郡入尾十六度
渤海入箕一度樂浪入箕三度玄菟入箕六度廣陽
入箕九度營室東壁衛并州安定入營室一度天水
入營室八度隴西入營室四度酒泉入營室十一度
張掖入營室十二度武都入東壁一度金城入東壁
四度武威入東壁六度燉煌入東壁八度(按左傳帝遷實沈于)
(大夏主參成王滅唐而封太叔焉故參為晉星趙故晉地而天文志以觜參屬益州衞本受封河内其郡)
(邑皆在冀兖之間而天文志以娵訾為衛屬并州且以安定天水等郡係之而雲中定襄等郡乃列雍州)
(皆不可曉又帝王世紀云四方方七宿合一百八十二星東方蒼龍三十二星七十五度北方玄武三十)
(五星九十八度西方白虎五十一星八十度南方朱雀六十四星一百一十二度共為十二次一次三十)
(度有竒各以附其七宿每度二千九百三十二里近世袁黃頗譏其謬謂每度略廣四百餘里說亦無據)
周職方氏河内曰冀州其山鎮曰霍山其澤藪曰陽
紆(按爾雅秦有陽紆淮南子禹治洪水具禱陽紆高誘註亦以為秦藪職方則屬冀州未詳所在)其
川漳其浸汾潞(通考潞水在今密雲縣按潞水有二一在上黨一在密雲此以汾潞並言)
(當是上黨之潞)東北曰幽州其山鎮曰醫無閭(在今廣寧衛西)其澤
藪曰貕(音兮)養(鄭玄云貕養在長廣漢志長廣屬瑯琊一云在萊陽)其川河濟其
浸菑時(鄭玄云菑出萊蕪時出般陽按菑即青州濰淄之淄漢志萊蕪屬泰山般陽屬濟南)正
北曰并州其山鎮曰恒山其澤藪曰昭餘祈(在太原府祁縣)
(久涸鄭玄云在鄔縣)其川滹沱(水出鴈門鄭玄云出鹵城)嘔(昔甌)夷(鄭玄云出平舒)其
浸淶易通典舜以冀州南北闊大分衛水以西為并
州燕以北為幽州其分野兼得秦魏衛之交秦置郡
為鉅鹿邯鄲上谷漁陽右北平遼西河東上黨太原
代郡鴈門雲中及三川郡之北境漢武置十三州此
為冀州幽州并州後漢魏並因之漢地理志河東本
唐堯所居詩風唐魏之國也周成王封弟叔虞于唐
有晉水及叔虞子燮為晉侯魏亦姬姓在晉之南河
曲晉獻公滅之以封大夫畢萬(詩譜唐地在冀州太行恒山之西魏地在)
(冀州雷首之北析城之西南枕河曲北涉汾水史記唐在河汾東方百里正義曰魏城在陜州芮城縣北)
(五里芮城今屬平陽)至文公遂有河内河内本殷舊都周分為
三國(即三監今彰德衛輝地)詩風邶鄘衛是也衛為狄滅更屬
于晉後韓魏趙自立是為三晉趙地北有信都(景帝時為)
(廣川國後復今真定府南宫縣)真定(光武併入常山)常山(故城在今真定府西南)中山
(今真定府定州)又得涿郡之高陽鄭州鄉東有廣平(光武併入鉅鹿)
鉅鹿(今為縣屬順德)清河(今東昌府恩縣其廣平清河縣乃漢之信成縣清河屬邑)河間
(内清河郡通考入兖州)又得渤海郡之東平舒中邑文安朿州
成平章武河以北也南至浮水繁陽内黃斥丘(浮水屬渤)
(海餘屬魏郡)西有太原定襄(本平城故城在今大同府城西北二十八里)雲中
(故城在今大同府城北)五原上黨皆趙分(内五原應入雍州史記正義上黨以北皆)
(太原地)邯鄲(趙郡今為縣屬廣平)北通燕涿南有鄭衛漳河之間
一都會也其土廣俗雜大率精急高氣𫝑輕為奸(徐堅)
(曰三卿分晉自蒲州略河東至懷州屬魏自澤潞而南至衛州盡太原以北屬趙按史記正義華隂蒲)
(坂同丹鄜延銀綏等州盡河西濱洛之地七國時屬魏自惠王從安邑徙大梁而河西上郡皆納于秦嵐)
(勝以南石州藺離石趙邊邑也隔河即秦晉絳澤潞等州皆韓地趙西境也東至瀛州東北即營州之境)
(東胡烏丸之地又武靈王略中山至寧葭西北至樓煩榆中則邊患趙獨當之故長城之築始于趙也)
燕地東有漁陽(故城在今密雲縣)右北平(故城在今薊州)遼西(故城在今)
(盧龍縣東)遼東西有上谷代郡(故城在今蔚州東)鴈門代州南得
涿郡之易容城范陽北新城故安涿縣良鄉新昌及
渤海之安次皆燕分樂浪玄莬亦宜屬焉薊(燕都今薊州)
南通齊趙渤碣之間一都會也上谷至遼東數被胡
寇俗與趙代相𩔖有魚鹽棗栗之饒北際烏丸夫餘
(顔師古曰烏丸本東胡也為冒頓所滅餘𩔖保烏丸山因以為號夫餘在長城北去玄菟千里夫音扶)
東賈真蕃之利(蘇秦曰燕東有朝鮮遼東北有林胡樓煩西有雲中九原南有滹沱易水)
(按林胡樓煩在嵐勝以北今朔州即林胡今鴈門即樓煩今朵顔山後之夷即鮮卑東胡地)後漢
郡國志冀州刺史(治鄗今高強縣)部郡國九魏郡(故城在今臨漳縣)
鉅鹿常山中山安平(故信都明帝名樂成安帝更安平今為縣屬真定)河間
清河趙國(今真定府趙州)渤海(今河間府滄州)并州刺史(治晉陽今太原)部
郡國九上黨太原上郡西河五原雲中定襄鴈門朔
方(内上郡五原朔方皆應入雍州)幽州刺史(治薊)部郡國十一涿郡(高帝)
(分上谷置今涿州)廣陽(故燕國昭帝改為郡故城在今良鄉縣)代郡上谷漁陽
右北平遼東遼西玄莬樂浪遼東屬國而河内河東
二郡為司隸校尉部(司隸治河南)唐地理志河東道(採訪使治)
(蒲州)古冀州域河中(河東郡本蒲州)絳(絳郡)晉(平陽本臨汾郡)慈(文成亦曰南汾)
(州)隰(太寧)石(昌化)太原(本并州)汾(西河本浩州)忻(定襄析樓煩置)潞(上黨)澤
(高平)沁(陽城)遼(樂平析并州置)為實沈分代(鴈門)雲(雲中)朔(馬邑)蔚(安邊)武
(今朔州西境)新(今保安州)嵐(樓煩本東會州)憲(本樓煩監牧嵐州刺史領之)為大梁
分府二(河中太原)河北道(採訪使治魏州)古幽冀二州域孟(析河南府)
(置)懷(河内)澶(析魏州置)衛(汳郡)及魏(魏郡)博(博平析魏州置)相(鄴郡本魏郡)之
南境為娵訾分邢(鉅鹿本襄國郡)洺(廣平)惠(本磁州析相洺二州置)貝(清河)
冀(信都)深(饒陽析瀛冀定三州置)趙(趙郡)鎮(常山本恒州)定(博陵本高陽郡)及魏
博相之北境為大梁分滄(景城本渤海郡)景(析滄州置)德(平原)為玄
枵分瀛(河間)莫(文安析瀛幽二州置)幽(范陽本涿郡)易(上谷)涿(析幽州置)平(北平)
媯(媯川析幽州置)檀(密雲)薊(漁陽析幽州置)營(柳城本遼西郡)為析木津分都
護府一(安東内魏博德滄貝五州通典入兖州北初學記河東道即并冀二州地西南距河盡)
(朔垂幽冀營三州及兖州北界今並為河北道南距河東至海北盡幽營按唐安東府即漢遼東郡也)
(漢樂浪玄莬又在遼東郡之東唐悉為東夷地)宋史古冀州境為河北東路
府一河間州四冀莫雄(本涿州)霸軍三乾寧信安保定
河北西路府四真定中山(本定州)信德(本邢州)慶源(本趙州)
州八相懷衛洺深磁祁保軍四安肅永寧廣信順安
(河北路合禹貢兖冀青三州之域而冀兖為多南濱大河北際幽朔東瀕海岱西壓上黨)河東路
府三太原隆德平陽州十一絳澤代忻汾遼憲嵐石
隰慈(函史又有麟府豐三州)軍八慶祚(屬平陽)威勝平定岢嵐寧
化火山(本嵐州地)保德(亦嵐州地)晉寧(河東路合禹貢冀雍二州之域而冀州為多西)
(控党項東際常山南盡晉絳北控雲朔)陜西路府一河中州一解軍一
慶成(屬河中)及金人以燕京及涿易檀順景薊六州來
歸宣和四年增置燕山府路大明一統志古冀州域
在山西省則太原(春秋屬晉戰國屬趙秦置太原鴈門二郡漢兼置并州唐為太原府)
(曰北都五代唐曰西京宋徙太原治陽曲元為冀寧路其地左有恒山之險右有大河之固襟四塞之要)
(衝控五原之都邑)平陽(春秋屬晉戰國屬韓魏後屬趙秦漢為河東郡三國魏置平陽郡唐曰晉)
(州宋置建雄軍陞平陽府元曰晉寧其地背負關陜南阻大河北接汾晉西連同華)大同(春秋北戎)
(所居戰國屬趙秦置雲中代二郡又為鴈門定襄郡地漢因之東漢末郡廢元魏置北恒州唐置雲州石)
(晉賂契丹號西京其地東連上谷南逹并恒西界黃河北控沙漠)潞安(周赤狄潞子國戰國韓别)
(都後屬趙秦置上黨郡唐曰潞州置昭義軍節度宋陞隆德府其地居天下之脊當河朔之㗋)汾州
(戰國魏西河地後屬趙秦漢屬太原三國魏置西河郡晉為西河國唐宋曰汾州元屬太原路其地山河)
(險固)五府沁(戰國屬韓後屬趙秦漢屬上黨隋置沁州宋曰威勝軍)澤(戰國屬韓後屬趙秦)
(屬上黨漢屬上黨河東唐宋為澤州其地全有太行之險)遼(戰國屬韓後屬趙秦漢屬上黨唐置遼州)
(其地居太行絶頂)三州在河南省則彰德(春秋屬晉戰國魏鄴地秦屬邯鄲漢)
(置魏郡治鄴東漢徙冀州治焉曹操石虎慕容㒞東魏北齊並都之唐曰相州五代置彰德軍其地西澤)
(潞東大名南衛輝北洺滋平廣為天下要)衛輝(春秋屬衛戰國屬魏秦屬東郡漢屬河内三國魏置)
(朝歌郡晉改汲郡北魏置義州徙治枋頭唐宋曰衛州其地南濱大河西際上黨)懷慶(春秋屬晉)
(戰國魏衛之境秦屬三川郡漢置河内郡唐曰懷州治野王元改懷孟路其地負太行襟大河舟車都會)
三府在北直隸則順天(秦屬上谷漁陽漢為燕國分置涿郡已為廣陽郡晉為范)
(陽國唐置范陽節度遼曰南京金曰中都元曰大都其地左環滄海右擁太行北枕居庸南襟河濟)保
定(戰國屬趙秦屬上谷鉅鹿郡漢屬涿郡及中山信都國晉屬范陽高陽中山安平河間國隋屬上谷)
(慱陵河間三郡宋為保雄等州元改保定路其地四野平坦當倒馬瓦橋紫荆三關之會新城白溝河宋)
(與遼分界處)河間(春秋屬晉戰國為燕趙齊三國之境秦屬上谷鉅鹿漢置河間國及渤海郡隋)
(唐曰瀛州宋置瀛海軍後陞河間府其地西倚太行南枕滹沱東瀕滄海)真定(春秋鮮虞地戰國屬)
(趙秦屬鉅鹿漢置中山恒山二郡及真定國唐為鎮趙二郡陞成德軍節度宋置保定府為重鎮其地面)
(滹水背恒山左接瀛海右抵太行當燕趙之郊)順德(春秋屬晉戰國屬趙漢屬鉅鹿常山置信都國)
(石勒所都隋置邢州唐因之宋陞信德府其地依太行阻漳水)廣平(春秋赤狄地後屬晉戰國趙所)
(都秦置邯鄲郡漢置廣平國隋曰武安唐宋曰洺州其地肘翊太行漳河都會)永平(古孤竹國春秋)
(山戎所居戰國屬燕秦屬遼西右北平二漢因之晉隋唐曰平州五代後屬遼金元改平灤路其地四塞)
(險固山如游龍所謂盧龍塞也)各府及延慶(秦漢屬上谷晉置廣甯郡唐曰媯州其地險要)
(南居庸關北龍門所)保安州(古幽州北境戰國燕趙地秦漢為上谷郡唐曰新州其地在雲中之)
(東)萬全都司(戰國屬燕秦漢屬上谷唐曰武州元曰宣德其地前望京都後控沙漠左居庸)
(右雲中北陲重鎮)其大名府(春秋晉衛之境戰國屬魏秦屬東郡漢屬魏郡三國魏分置陽)
(平郡唐為魏州宋曰北京其地襟山帶河征討必争之地)則冀兖二州域(滑縣濬縣開州)
(長垣屬冀州)遼東都司(戰國屬燕漢襄平遼東地唐征高句驪置盖遼二州以安東都護統)
(之後入契丹號東京)則冀青二州域(舜分冀東北為幽州秦以幽州為遼西郡今冀寧以)
(西是當屬冀州)
曹學佺曰堯都平陽河正在西故以河為西河而地
曰河東山西者太行山之西秦晉兼得而言三家分
晉以後秦并吞之則燕齊韓趙魏之地皆為山東矣
國朝以齊為山東晉為山西盖自太行首尻目之云
(平陽蒲絳是太行盡處)朱子曰冀州山脉從雲中𤼵來雲中
正高脊處自脊以西之水入龍門西河自脊以東之
水則東流入于海冀州黃河環繞華山聳于右為虎
自華來至中為嵩山是為前案遂去為泰山聳于左
為龍淮南諸山為第二重案江南諸山及五嶺又為
第三四重案魏校曰大地之脉咸祖崑崙而南北二
絡最大北絡𤼵于崑崙之隂折而東行其背為北狄
其面為中國其中結為冀都其左結為燕京冀都則
恒山祖脉若從天降下為平陽大河三面環之以截
龍氣天文北極不動而衆星共冀都正北南面以臨
天下上應微垣乃第一都會堯舜禹由是興焉北絡
極于幽燕而大河至此入海與鴨綠江會(按鴨綠江班志作馬)
(訾水出女直界之長白山在朝鮮國城西北斜迤東南入海胡三省曰金人謂鴨綠水為混同江)東
夷為其下沙此山水一大交會也其北崇岡千疊而
其前平夷千有餘里泰山聳于南誠國家萬年之基
但今河徙而南氣不交固又以漕渠故淮泲諸流皆
拂經于人事無乃有未盡乎帝都論北龍有燕山即
今京師以燕然山脈盡此故曰燕山(程大昌北邊備對漢竇憲大破)
(北單于稽落山遂登燕然山去塞五千餘里刻石紀漢威德而還燕然山在速邪烏之地速邪烏在漠北)
(非薊之燕山也)其龍𤼵崑崙之中派綿亘數千里至于闐歴
瀚海出夷入貊又萬餘里始至燕然山入中國為燕
雲(北京為山前曰燕大同為山後曰雲)復東行數百里起天夀山乃落
平洋方廣千餘里遼東遼西兩支關截黃河前繞鴨
綠後纏而隂恒太行諸山與海中諸島相應近則灤
河(在盧龍縣)桑乾河(自渾源州流至宛平縣為盧溝河)易河(即古易水)并諸小
水界限分明桂文襄萼所謂扆山帶海有金湯之固
石晉所賂契丹十六州地幽(今順天地)薊(今薊州)瀛(今河間地)
莫(今任丘縣)涿(今涿州)檀(今密雲縣)順(今順義縣)七州在山前新(今保安州)
媯(今延慶州)儒(今永寧縣)武(今朔州西境)雲(今大同地)應(今應州)寰(今馬邑縣)朔
(今朔州)蔚(今蔚州)九州在山後合契丹所取劉仁恭平(今永)
(平地)營(今昌黎縣)灤(今灤州)三州中國共失州十九(周世宗復關南地即)
(瀛莫二州實失州十七)宋宣和時與金人約攻遼止求石晉故
地而不及營平灤後金人復背初議止許宋燕山六
州燕山之地易州西北乃金坡關(即今紫荆關)昌平之西
乃居庸關順州之北乃古北關景州東北乃松亭關
平州之東乃榆關(即今山海關)榆關之東乃金人來路凡
此諸關隘為蕃漢之限必得諸關燕山之地始可守
然平營灤遼為平州路檀順諸州遼為燕京路海上
之盟但云燕雲兩路初謂得燕山可盡有關内之地
殊不知平州與燕山自成兩路由是破遼之後金人
復據平州據平州則蕃漢雜處雖得燕山無所用之
斡哩雅布遂自平州進攻此當時議割燕雲不明地理
之誤也(輯文獻通考)愚按宋宋琪言國家取燕于雄霸
直入非我戰地當令大軍于易州循孤山涉涿水抵
桑乾河出安保寨則東瞰燕城纔及一舍此周德威
取燕之路不知山後諸州乃幽薊肩背德威取燕之
易實因李嗣源先下山後八軍守光坐守孤城故能
以偏師克之元人取金亦道由雲中則其形𫝑可見
矣太宗伐遼本命潘美出鴈門先趨雲朔山後未定
而曹彬急圖幽州故有岐溝之敗其失豈在由雄霸
進師乎丘濬曰今山前山後皆吾中國地山前七
州今為畿甸太行西來連岡叠嶂北歴居庸而東極
于醫無閭以為内藩籬山後諸州自永寧四海冶(在宣)
(府鎮)西歴雲代重關列戍以為外藩籬苟得人守禦可
無他患惟昌平以東遵化永平一帶往者有大寧都
司興營義會等衛在山後為外障其後移入内地(靖難)
(後烏梁海内附徙大寧都司于保定以大寧全地與之即諾延三衛也自此遼東宣府聲援隔絶)藩
籬單薄異時外患未必不由于此又曰今日京師𫝑
大非漢唐都關中比關中地被山此則被乎太行一
帶之險關中帶河此之所襟帶者則大海也然漢邊
在北咸陽去朔方千餘里唐邊在西長安去吐蕃亦
千餘里嘗觀元人進金史表曰勁卒𢷬居庸關北拊
其背大軍出紫荆口南扼其吭此都燕者防患之炯
鑑今京師北抵居庸東北抵古北口西南抵紫荆關
近者百里遠者不過三百里所謂居庸則吾之背也
紫荆則吾之吭也據關中者將以搤中國之吭而拊
其背都幽燕者切近北狄又恐其反搤吾之吭而拊
吾之背也(勞堪曰秦漢所急在西北上谷北平為緩本朝所急在東北甘肅寧夏為緩秦塞起)
(臨洮漢武置朔方緩東北也故誘匈奴入則于馬邑開玄菟樂浪當時非之本朝反是)又曰今
邊鎮有九五在冀州之域遼東薊鎮宣府大同山西
鎮也(薊鎮即大寧鎮山西鎮即三關鎮三關偏頭寧武鴈門也)自真定以北至永
平關口不下百十而居庸紫荆(居庸在順天府北紫荆在大同)山海
喜峰古北黃花鎮(俱在薊鎮)險阨尤著夫舜分冀為幽并
以此二州捍蔽使不得接畿甸所以壯京師之藩衛
也國家自豐勝淪沒宣大已失屏蔽興寧内徙薊北
遂為危疆烽烟羽檄之警靡歲蔑有豈非守險之道
失乎
正義水性下流治水皆從下為始冀州帝都于九州
近北故首從冀起而東南次兖而東南次青而南次
徐而南次揚從揚而西次荆從荆而北次豫從豫而
西次梁從梁而北次雍雍地最高故在後也自兖以
下皆凖地之形𫝑從下向高從東向西青徐揚三州
並為東偏雍高于豫豫高于青徐雍豫之水從青徐
而入海也梁高于荆荆高于揚梁荆之水從揚而入
海也兖在冀東南冀兖二州之水各自東北入海也
冀州之水不經兖州以冀是帝都河為大患故先冀
而後兖王氏炎曰九州之序禹貢始于冀次以兖
而終于雍職方氏則始于揚次以荆而終于并者盖
禹貢言治水之序職方言遠近之序也序治水自下
而上序王化先遠而近林氏之竒曰洪水泛濫其
始必相水之大𫝑順地高下漸次導之下文所紀導
山導水之序是也此序九州但各記一州之事及其
山川所在施功之曲折非謂先治一州之水既畢更
治一州也
既載壺口
蔡傳經始治之曰載漢地理志壺口在河東北屈縣
(春秋晉屈邑今平陽府吉州大寧縣)東南一統志壺口山在吉州西七
十里金氏履祥曰冀雍之交夾河而南皆山也壺口
乃受河之口龍門則河南出之門也愚按河自積石
北行出塞外阻隂山乃折而東行凡二千里又折而
南下壺口當其衝(鄭曉曰壺口在梁岐二山之南正河流北來南注處)禹治冀
州之水經始于壺口然必先導碣石九河以逹其入
海之路下流既疏則上壅自殺是故龍門可鑿伊闕
可排也孔傳既載連冀州讀云先施貢賦役載于書
蔡傳始連壺口讀云經始壺口以殺河𫝑盖本朱子
治梁及岐
蔡傳吕梁山在石州離石縣(今太原府石州)東北(司馬彪曰在離石縣)
(西山西通志在石州東北一百里俗名殺積山接交城縣界)水經注河水自楨陵
縣(漢志屬雲中郡北去雲中城一百二十里)南流逕鴈門郡治又經西河
(今汾州府)歴吕梁山而為吕梁洪吕梁巨石崇竦河流盪
激昔吕梁未闢河出孟門之上(孟門山即龍門之上口在今石州西)盖
大禹所鑿以通河也蔡傳狐岐山在汾州介休縣(今汾)
(州府介休縣通志在汾州孝義縣西八十里一名薛頡山)水經注勝水出西狐岐
之山(山海經狐岐之山勝水出焉)東逕六壁城南魏朝舊置六壁
于其下防離石諸胡因為大鎮後置西河郡焉蔡傳
二山實古河逕之險阨治之所以開河道也先儒謂
雍州梁岐非是(正義梁山在左馮翊夏陽縣西北岐山在右扶風美陽縣西北夏陽今西)
(安府韓城縣美陽今鳳翔府扶風縣蔡困學紀聞治梁及岐晁氏謂冀州之吕梁狐岐山氏集傳從之)
愚按雍州梁岐在河西此在河東梁山之見于經者
不一弈弈梁山韓侯受命今韓城縣之梁山也太王
踰梁山今岐山縣之梁山也春秋成五年梁山崩壅
河三日不流杜預註在馮翊夏陽此即韓城梁山春
秋時屬秦晉之界晉為覇主故得望而祭之傳所謂
晉望是也蔡傳引以證此之吕梁山恐未合黃度謂
禹貢冀界逾河自梁至岐包漢三輔于其中若然則
禹貢可不立雍州且龍門之河何以謂之西河耶此
盖因傳疏而誤耳陳氏大猷曰魏志梁山北有龍
門禹所鑿河莫險于龍門吕梁疏闢疑就狹處鑿而
廣之未必如賈讓所謂墮斷天地之性也茅瑞徵
曰壺口在冀西南河下流梁岐在冀西北河上流壺
口疏鑿寬廣下流既通二山始可施功又曰壺口孟
門之東山也梁山龍門之南山也禹于壺口之西闢
孟門而始事于壺口于梁山之北闢龍門而終事于
梁山吕氏祖謙曰孟子謂禹行其所無事如鑿龍
門析底柱闢伊闕豈無事哉鑿所當鑿不憚難而止
乃是行所無事也若避難趨易而謂行無事可乎金
氏履祥曰凡山言治者或水道之衝有疏闢之功或
表山以該水土也言藝者剪其蓊鬱與民種藝傳所
謂以啟山林也言旅者祭之以為其州之鎮望記所
謂取材出雲為雨者也
既修太原至于岳陽(岳漢書作嶽)
孔傳高平曰太原今以為郡名(正義釋地云廣平曰原高平曰陸孔以太)
(原地高故言高平按今太原府太原縣漢太原郡治金氏曰太原亦險阻但榆次與平定諸處為高平)
即春秋晉陽岳太岳霍山也漢地理志河東彘縣東
(彘周厲王所奔)有霍太山(一統志霍山在平陽府霍州東南三十里接趙城界為中鎮)蔡
傳太岳在太原西南山南曰陽(程大昌云陽日也日出天東凡山南水北)
(皆先受照故山以南為陽水以北為陽)今岳陽縣地(今平陽府岳陽縣按岳陽謂霍太山)
(之陽其地所包者廣蔡專指岳陽縣言之非是)堯所都揚雄冀州箴岳陽是
都是也汾水出太原經太岳東入于河此則導汾水
也愚按今河北多有鯀隄太原岳陽帝都所在鯀必
極意崇防禹因其舊而修之成先績也然不以此為
始事者盖必河道通而汾水之來始有可受禹急于
河之大鯀急于河之小此成功所以殊爾漢地理
志汾水出太原郡汾陽縣(今太原府治陽曲縣)北山西南至河
東汾隂縣(今平陽府滎河縣)入河過郡二(太原河東)行千三百四
十里水經汾水出太原汾陽縣北管涔山(山海經管涔之山汾)
(水出焉西流注于河管涔山在今静樂縣)西至汾隂縣北西注于河(按汾水入)
(河在龍門口故山海經水經注俱作西注蔡傳東入于河疑誤)鄭樵曰汾水出忻州
歴太原汾晉絳蒲等州愚按汾源出靜樂天池經趙
城洪洞襄陵絳州稷山滎河界智伯謂汾水可浸平
陽宋取北漢亦壅汾水灌太原是汾水為河東害甚
大禹治之自不容緩豈獨以帝都所在哉茅瑞徵
曰凡言既者皆據成功創造曰治沿緒曰修道里附
近曰及有所包曰至皆書法
覃懷底績至于衡漳(漳漢書作章)
孔傳覃懷近河地名漢地理志河内郡有懷縣在河
之北(今懷慶府河内等縣地)曾氏曰覃懷平地在孟津之東太
行之西淶水出其西淇水出其東(淶水水經作拒馬河出代郡廣昌縣)
(淶山東至東平舒入海地理志東南至涿郡容城入河淇水一名清水水經注出林慮縣西大號山東至)
(黎陽界南入河廣昌今屬大同東平舒今順天府大城縣容城今屬保定黎陽今大名府濬縣)懷襄
之時平地致功為難故曰底績金氏履祥曰太行為
河北脊其山脊諸山皆山險至太行山盡地始平廣
田皆腴美俗稱小江南古覃懷也漢地理志濁漳水
出上黨長子縣(今屬路安府)鹿谷山(御覽註漳水出鹿谷山與𤼵鳩山連麓而)
(在南)東至魏郡鄴縣(今彰德府臨漳縣)合清漳清漳水出上黨
沾縣(今太原府樂平縣)大黽谷(一統志出樂平縣沾嶺)東北至渤海郡
阜城縣(今屬河間府縣有胡盧河即古衡漳别名)入大河過郡五(考水經漳水經)
(上黨魏郡廣平信都河間渤海凡六郡)行千六百八十里水經濁漳水
出長子縣𤼵鳩山(山海經𤼵鳩之山漳水出焉)東北過東平舒縣
南東入海清漳水出沾縣西北少山(山海經𤼵鳩東北百二十里曰)
(少山清漳水出焉)大黽谷東至武安(今屬彰德府)入濁漳(酈注漳水于武)
(安縣東清水自涉縣東南來注之謂交漳口涉縣今屬彰德)沈括曰水清濁相糅
為漳漳者文也别也二漳合于上黨包如螮蝀數十
里方溷如圭璋之合正義衡古横字漳水横流入河
故曰横漳漳在懷北五百餘里曾氏曰地形東西為
横南北為從河自大伾北流漳水東注之則河從而
漳横矣(應劭曰漳水出斥漳縣治北入河其國斥鹵故曰斥漳馬端臨曰漳水横流入河在今廣)
(平郡西北肥鄉縣界易氏曰洺州洺水縣本漢斥漳縣地屬廣平國有衡漳故瀆俗名阿難渠按斥漳今)
(廣平府威縣隋洺水阿難渠是魏將阿難所導以利衡漳者見水經注)茅瑞徵曰衡漳
蒙底績之文盖指旁地言蔡傳桑欽(漢江南人著水經)以
二漳合流歸海唐人亦言漳水能獨逹于海請以為
瀆而不云入河者盖禹之導河自洚水大陸至碣石
入海本隨西山(杜佑曰西山即太行恒山)下東北去周定王五年
河徙砱礫(音伶歷)則漸遷而東漢初漳猶入河其後河
日東取漳水益遠至欽時河自大伾而下已非故道
而漳自入海矣愚按今二漳合流彰德之林縣經
安陽磁州臨漳(俱屬彰德)至東昌府館陶界入衛河(衛河在館)
(陶縣西一里漢名屯氏河隋疏為永濟渠亦曰御河萬歷初漳水北徙入曲周釜陽河而舒流遂絶)
自地理志云洚水𤼵源屯留下亂漳津(水經漳水東北過鉅鹿縣)
(東酈注漳水又北洚瀆出焉即枯洚鉅鹿今屬順德府)故張洎謂洚水即濁漳
而酈道元又謂徒駭瀆連洚漳(按水經漳水至阜城縣北與滹沱河會班)
(固誤以徒駭河即滹沱河故此云徒駭瀆連洚漳也)今故渠湮徙不可復究至
闞駰以潞水即漳水考潞水在潞城縣東微子城𤼵
源西流合濁漳則潞與漳其非一水明矣愚按魏襄
王時史起為鄴令引漳水灌鄴而河内以饒夫起能
用漳以富魏不過師周公溝防蓄洩之法耳嗣後鄭
國導涇水而谷口興禾黍之謠鄭當時通渭渠而關
中足溉灌之利又地志所載南海有海浦官江夏有
雲夢官溝洫志言汝南九江諸郡可引淮朔方酒泉
諸郡可引河夫水政無不修則地力無不舉豈獨一
漳水為可用哉
厥土惟白壤
孔傳無塊曰壤(說文壤軟土也)正義九章筭術穿地四為壤
五壤為息土則壤是土和緩之名陳氏大猷曰水去
而後土性復色質辨始可興地利定賦法夏氏曰周
官大司徒辨十有二壤之物而知其種以教稼穡樹
藝以土均之法辨五物九等制天下之地征則教民
樹藝與因地制貢固不可不先于辨土白以辨其色
壤以辨其性也(周禮草人掌土化之法以物地凡糞種騂剛用牛赤緹用羊墳壤用麋渴)
(澤用鹿醎瀉用貆勃壤用狐埴壚用豕疆㯺用蕡輕爂用犬㯺音檻爂音浮)曾氏曰冀州
之土豈盡白壤土會之法從其多者論也(周禮以土會之法辨)
(五地之物生五地謂山林川澤丘陵墳衍原隰)茅瑞徵曰九州言厥土而總
結以庶土庶土則凡土皆在内禹貢未嘗有穀土之
說桑土則于兖州特言之
厥賦惟上上錯厥田惟中中
蔡傳賦田所出穀米兵車之𩔖(魏了翁曰上頒其式曰賦下以供上曰貢)
(賦通人力所出貢止是地所産)孔傳上上第一等錯雜也雜出第二
等中中第五等正義高下肥瘠共相參對(通九州言之)以
為九等又云多者為正少者為錯冀州言上上錯者
少在正下故先言上上而後言錯豫州言錯上中者
少在正上故先言錯而後言上中上言厥土此言厥
田者鄭玄云地能吐生萬物曰土據人功作力所得
則為田也朱子曰賦入既有常數而又間出他等者
歲有豐凶不能皆如其常故有錯法以通之然則夏
法亦未嘗不通也而孟子以為不善者雖間有通融
不若商周之全通于民也林氏之竒曰冀州先賦後
田者冀王畿之地天子所自治并與場圃園田漆林
之𩔖而征之(徐常吉曰今山西未嘗産漆林說失考)如周官載師所掌
賦非盡出于田也故以賦屬于厥土之下餘州皆田
之賦也故先田而後賦正義冀州甸服為天子治
田入穀故不獻貢篚差異于餘州陸樹聲曰禹貢九
州曰貢者八曰篚者三曰包者二匭者一而冀州獨
無之盖畿内之地其物之所有皆屬于王則虞衡澤
虞牧人罟人掌之何貢之為周官以九貢致邦國之
用用于諸侯而王畿之内則太宰掌其九職九賦而
已亦未嘗言貢也(按穀米兵車之賦常賦也周禮之九賦又不在常賦之數)孔
氏穎逹曰禹貢之貢與周禮太宰九貢不殊但周禮
分之為九耳其賦與周禮九賦全異彼賦謂口率出
錢(按古民無賦筭口錢貢禹謂起自武帝鄭樵謂起自秦孝公疏似誤)楊慎曰劉貺云
井牧始于黃帝左傳謂井衍沃牧臯隰也井即助法
牧即貢法孟子云五十而貢考夏小正三農服于公
田由此觀之雖夏亦助也井田黃帝良法不應自禹
廢之或洪水方割未遑復舊姑從民宜如禹貢所稱
有天下之後又重定其制衍沃則井之臯隰則牧之
未可知也
賦出于田而九州之田與賦不並等者何哉冀豫沃
衍之區荆揚魚鹽之海他物所出利倍于田所以田
輕而賦重也青徐土狹民瘠雍梁地險患多田土之
外雜出不厚所以田重而賦輕也至夏商周取民皆
什一而授田多寡不同羅泌謂禹時沉菑未遠人功
未盡修而可耕之地尚少故家授五十沿歴夏商人
力寖廣疆土益闢是故商七十而周則百其言固然
要以古之百畆非今之百畆也周制六尺為步步百
為畆自秦至今皆二百四十步而一畆(顧野王云秦孝公以二百)
(三十步為畆)周尺當宋尺八寸四分當今營造尺八寸織
造尺六寸四分則周人百畆為今二十二畝有竒耳夏
田視周之半者亦以尺度代更非田有多寡也夏十
寸為尺周八寸為尺(蔡邕獨斷云夏十寸為尺殷九寸為尺周八寸為尺)若
亦以六尺為步百步為畆則夏之五十畆當今田二
十四畆有竒視周田略等矣夫務廣地者荒數口之
家治田五十畆必至鹵莽多至百畆必至蕪棄古聖
王之厚民也躬教之稼敬授之時使之繁碩穎栗少
田之入當多田之收故田野治而民用足夏后氏之
五十殷七十周百畆政限制之使不得廣種而鮮收
也且井田之制世業世禄相傳已久溝凃經界為力
甚難三代革命若皆一一更張不太煩擾乎度其時
不過更易尺度以為一代之典曰五十曰百止易其
名數不易其封植亦略舉成數言之耳(董穀曰古百步為畆以今)
(弓准之一畆當今四分強耳后稷為田一畆三畎廣尺深尺是横過一弓直長一百弓也古一夫百畆當)
(今四十一畆播種之區一畆三畎通計百畆三十丈闊六十丈長)漢制三十税一
似甚輕然田賦之外有口賦(民年三歲出口錢二十至十四而止)有筭
賦(十五歲出筭錢百二十至五十六而止)武帝征伐四夷又增口為二
十三而更賦代錢月二千已非文景之舊矣唐因口
分世業(唐制人授田一頃八十畆為口分三十畆為世業)為租庸調之法(受田)
(者丁歲輸粟二斛稻三斛謂之租隨鄉所出歲輸絹二疋綾絁二丈綿三兩麻三斤非𧖟鄉則輸銀十四)
(兩謂之調每丁歲役二十日不役者日折絹三尺謂之庸)以人丁為本開元以後
戶籍散亂田畆賣易楊炎遂作兩税(夏輸無過六月秋輸無過十一)
(月)鄭介夫曰自古天下之田無不屬官先王使貧
富強弱無以相過各有其田得以自耕故天下無甚
貧甚富之民至成周時其法大備畫地為井八鳩五
規二牧九夫以等其高下溝洫畎澮川凃畛徑以立
其隄防疆井既定無得侵奪商鞅開阡陌(開者廢壊之)乃
有豪強兼并之患然未明以田與民也官不得治民
乃自占為業耳迄于漢亡兵燹之餘人稀土曠天下
之田既不在官亦不終在民但隨力所能至而耕之
元魏行均田稍近古唐因而損益之為法雖善然令
民得賣其口分永業始有券信日漸一日公田盡變
為私田而井田永不可復矣蘇氏轍曰唐制授民田
有口分永業皆取之于官斂民財有租庸調皆計之
于口其後變為兩税戶無主客以見居為簿人無丁
中以貧富為差田之在民其漸由此貿易之際不復
可知貧者急于售田則税多而田少富者利于避役
則税少而田多僥倖一興税役皆弊馬端臨曰隨田
之在民者税之而不復問其多寡始于商鞅隨民之
有田者税之而不復視其中下始于楊炎井田之良
法壊于鞅租庸調之良法壊于炎二人之事君子羞
稱而後之為國者莫不一遵其法一或變之則反至
于煩擾無稽國與民俱病則古今異宜故也又曰禹
貢甸服有米粟之輸而餘四服皆無之說者謂王畿
之外八州皆以田賦當供者市易貢物故不輸粟然
則土貢即租税也(王樵曰諸侯食其税于國則税名為禄納其賦于王則賦名為貢)
漢唐以來任土作貢著之令甲猶曰當其租入然季
世苛賦往往租自租而貢自貢矣丘濬曰三代貢助
徹只是視田而賦之未有尸口之賦夫定税以丁稽
考為難定税以畆檢覈為易兩税以資産為宗未必
全非也但立法之初謂兩税外毫無科率兵興費廣
不能不于税外别有徵求國初稽古定制以天下之
墾田定天下之賦税因其地宜為等則夏税秋糧歲
有定額惟逐戶編為里甲十年一輪差其法一定而
可守(今制為賦者二夏曰税秋曰糧此用楊炎之兩税為役者三曰里甲曰均徭曰雜泛而又有銀)
(與力之不同盖兼用宋人差雇之法)
恒衛既從大陸既作
漢地理志恒水出常山上曲陽縣(今真定府定州曲陽縣)恒山
北谷(寰宇記大茂山在真定縣西南界即恒山别名禹貢恒水所出)東入&KR0740;水(水經&KR0740;水)
(出代郡靈丘縣高氏山東南過上曲陽縣北恒水西來注之又東北入易水地理志東至渤海文安入大)
(河按酈注&KR0740;水即温夷水朱謀瑋云當作嘔夷見周禮一統志嘔夷水出大同府靈丘縣西北高氏山今)
(名唐河)薛氏肇明曰恒水入&KR0740;水至瀛州高陽縣(今屬保定)
(府)入易水(水經注易水出涿郡故安縣閻鄉西山東入濡水出北新城北合滱水東過束州縣)
(南東入于海故安今保定府易州北新城漢志屬中山國束州今河間縣地)晁氏說之曰
今恒水西南流至真定府行唐縣東流入滋水(地理志滋)
(水出常山南行唐縣牛飲山白陸谷東至鉅鹿新市縣入滹沱水一統志滋河在真定府城北三十里)
又南流入衡水非古逕矣漢地理志衛水出常山郡
靈夀縣(今屬真定府)東北東入滹沱河(地理志滹沱河自代郡鹵城至渤海)
(文安入海按滹沱河出太原府繁畤縣泰戲山下經靈夀平山晉州深州衛水武邑至直沽入海班固謂)
(即九河之徒駭大誤)薛氏肇明曰衛水合滹沱河過信安軍入
易水(真定府志衛水在靈夀縣東北十里俗呼雷溝河)爾雅十藪晉有大陸
漢地理志在鉅鹿郡鉅鹿縣(今屬順德府)北杜佑曰大陸
澤在鉅鹿饒陽縣界(唐志鉅鹿縣屬邢州饒陽縣屬深州)蔡傳孫炎曰
大陸鉅鹿北廣阿澤河所經也程氏曰鉅鹿去古河
絶遠河未嘗經邢以行鉅鹿之廣阿非是按爾雅高
平曰陸大陸者四無山阜曠然平地盖禹河自澶相
以北皆行西山之麓及其已過信洚(漢志冀州信都縣有洚水故曰)
(信洚詳導河)之北則西山𫝑斷曠然四平以此地謂之大
陸乃與下文北至大陸合故隋改趙之昭慶以為大
陸縣(一統志趙州隆平縣本漢廣阿縣隋改大陸縣)唐又割鹿城置陸澤縣
(唐志陸澤縣屬深州)皆疑鉅鹿之大陸不與河應而求之向北
之地杜佑李吉甫以邢趙深三州(邢州今順德府地趙深二州今屬真)
(定府)為大陸者得之徐常吉曰導河北過洚水至于大
陸漢志冀州信都有洚水夫既過冀州信都則已越
邢趙而之北矣又安得求大陸于二州之境耶繼之
曰又北播為九河九河既在滄景間則大陸當求之
于冀之下滄之上以深州當之可耳隋人改大陸縣
安知非屬附會(正義春秋傳魏獻子田于大陸焚焉還卒于寗杜氏以為汲郡修武縣吳)
(澤寗即修武也與此大陸異所而同名)蘇傳二水已復故道則大陸之
地可耕作蔡傳恒衛水小而地遠大陸地平而近河
故其成功在田賦之後茅瑞徵曰記此于田賦後
可得帝王經畫畿輔之深意是時京師既無輓漕歲
入不過千里使野多曠土何以佐經費又賦額最重
寧忍厲民取盈如覃懷大陸一帶彌望沃野皆堪耕
作而洪水初退之時因之樹藝其收必倍故記之以
見力穡為天下倡亦以實京師而壯根本也連言衡
漳恒衛者大河之旁其地最苦崩嚙横决得一二支
水疏引穿渠以便灌溉尤于耕作為易禹不云乎濬
畎澮距川此又記衡漳恒衛之旨也愚按恒衛二
水水經不載郡志亦略班志稱衛水出靈夀入滹沱
今衛河合淇漳諸水過臨漳分為二其一北流至武
邑(屬真定府)合滹沱其一東流經大名臨清至直沽(在順天府)
(武清縣)會白河入海(袁黃曰白河源出口外白石塘嶺經密雲順義通州至衛河入海)
茅瑞徵疑即經所云衛水然考衛河即漢屯氏河出
衛輝府輝縣之蘇門山與衛水源𣲖各别未可強合
而為一也又考各志束鹿縣(屬保定府)在晉深二州間本
大陸地隆平縣(屬真定府)在趙州東南百里亦大陸地又
寧晉縣(屬真定府)東南十里有大陸城雖與禹貢大陸未
必悉合然漳水滹沱環之其地皆沃衍可耕
島夷皮服(島漢書作鳥)
孔傳海曲謂之島(釋名海中可居曰島)王肅曰島夷東北邊夷
說文東北夷曰薉貉(顔師古曰貉在東北方三韓之屬按三韓馬韓卞韓辰韓也今)
(朝鮮地本遼東外徼)皮服即爾雅所謂東北方之文皮林氏之
竒曰諸夷不責其必貢欲效誠亦不拒也如卉服織
皮之𩔖
夾右碣石入于河
漢地理志碣石在北平郡驪城縣(今永平府撫寧縣)西南水
經注驪城枕海當山巔有大石如柱形立巨海中世
名天橋柱漢武嘗登之以望海韋昭(三國吳人)指為碣石
也(山海經碣石之山繩水出焉而東流注于河韋昭曰碣石舊在河口海濱後水溢漸淪入海遂去岸)
(五百里按杜佑謂碣石在漢樂浪郡遂城縣東截遼水而入高麗禹貢右碣石在平州南三十里則高麗)
(中為左碣石也考漢志遂城無碣石且夾右二字相連佑謬)蘇傳河自碣石山南
渤海之北入海(正義導河入于海傳云入于渤海渤海郡當以此海為名訃渤海北距碣)
(石五百餘里漢渤海郡今河間府滄州)夾挾也自海入河逆流而西右
顧碣石如在挾掖袁黃曰碣石在今撫寧縣西南海
中(永平府志碣石在昌黎縣西北二十里)離岸三十里盖古滄州與平
州相對自滄州望之則離岸五百里自平州言之止
三十里耳北邊貢賦之來在五百里之海内行舟則
碣石政在其右蔡傳謂離岸五百里應止據滄州志
而言又謂遼濡滹易之水皆中高不與河通(此引程氏說)
亦誤濡易滹沱諸水去帝都近縱使入河亦不由行
遼水又在塞外安得由之(水經濡水出涿郡故安縣西北獨山東合易水注拒)
(馬水遼水出塞外衛臯山東南至遼東安布縣入海)朱子曰冀州三面距河其
建都實取轉運之利朝會之便故九州之終皆言逹
河以紀入都之道冀帝都亦曰入河者為北境絶遠
者言之明海道亦可至也(按註疏以入于河作禹還都白帝說大誤朱蔡始正)
(之)鄭曉曰碣石當河入海之衝自河旁地淪海碣
石遂去岸五百里其地今為遼東西南小海(漢王横所言大)
(風海溢西南浸數百里即今小海辨詳青州)其西即冀河入海故道山海
關至薊州豐潤一帶是也未有小海時遼東亦不屬
兖者盖必入山海關從永平薊州方至兖遠矣若屬
青州片帆可逹故唐虞時遼東屬青遼西屬冀韓邦
竒曰今永平府撫寧縣西南即昌黎縣有山穹窿似
冢山頂有石特起如柱此碣石也離海三十里又曰
東海至永平府南𤼵出一洋東西百餘里河從此洋
之西自北注之此洋正逆河也碣石在右轉屈之間
碣石在海洋北洋闊五百餘里自洋南遠望如在海
中實未淪入于海也(按此與韋昭說不同然碣石淪海實不可信今一統志亦云離)
(海三十里則非在海中明矣)徐常吉曰孔穎逹疑渤海北距驪城
五百餘里河入海處遠在驪城碣石之南其言近似
而未得其要今觀禹貢所謂至于碣石入于海則自
言導山而非言導水導河但言同為逆河入于海而
初不言碣石後世相沿以為河自碣石入海者誤也
河自在渤海静海(静海宋縣今屬河間)之間入海想在今衛河
入海之處今京師以東地静海一帶為下轉而之北
為永平昌黎則地勢漸高陵谷易遷而地形不改禹
時之地當亦不異于今則河水决無由驪城入海之
理也夫所謂夾右碣石入于河者海水漫漶入河之
道難認碣石高峙其右由海入河望之如在右腋此
史曲寫其由海入河之形而非謂河自碣石入海也
程尚書大昌雖有辨而亦糾結于諸家之說其他勦
說雷同則又不足道矣(按此與朱蔡說不同然極有理)今碣石在
山海關(關在撫寧其北為山其南為海)山自居庸而東其勢漸南海
自直沽而東其勢漸北轉入遼境金復州南岸即登
萊二府界也秦始皇起黃腄(地理志黃縣腄縣屬東萊)瑯琊負海
之粟轉輸北河(在朔方)唐時亦通海運于此杜甫詩雲
帆轉遼海秔稻來東吳此其證也明初山東之賦浮
海給遼今山海城泊舟遺址猶存而運道久廢不復
講矣(遼東盖州衛有梁房關海運舟由此入遼河金州衛有旅順關海運舟由此登岸)又
曰王畿不制貢碣右與島夷連書此即島夷入貢之
道也(鄭端簡主此說)夫帝王之制中外限山截海各分疆域
三代之時北狄憑陵而肅慎入貢楛砮亦以隔在遼
海之外内地夷險無由習知其制之亦易也後世三
韓來助梟騎(漢高祖)始資其力矣鮮卑易種遼西(晉武帝)
始弛其防矣資其力則彼之求難厭弛其防則我之
情易得久而伺隙乘便禍亂遂深乃知島夷制貢紆
道海曲既使就我戎索又不使狃我井疆其為中國
慮豈不至深遠哉
鄭曉曰冀州河水盤旋而繞其三面(鄭樵曰自河南徙懷慶以下穿)
(豫入徐僅繞冀州西南之半)羣山拱抱而析為數支禹之治水始
于西北壺口梁岐遂至太原而南盡岳陽諸山皆列
峙于大河之東與雍州隔境自此而又東則有覃懷
衡漳盖平曠之區非山麓之阻大抵與豫州對境若
恒衛大陸又皆直在帝都之東境而與兖州接壤矣
宋時自雄州(今保定府雄縣)東際于海多積水遼人患之不
敢由此入寇盖宋失燕薊以内地為邊故恃塘濼以
限戎馬亦因以溉田而積穀元泰定中虞集言京師
之東瀕海數千里北極遼海南濱青齊萑葦之場也
海潮日至淤為沃壤請用浙人法築塘捍水為田(丘文)
(莊以潞白諸水于直沽直瀉入海灌溉不多欲于沿海諸處依禹貢逆河法截斷河流築長隄以攔鹹水)
(之入疏溝會以導淡水之來此即虞伯生遺意)聽富民欲得官者合其衆分
授以地能以萬人耕者授以萬人之田為萬夫長千
夫百夫亦如之三年視其成以地之高下定額以次
漸征之五年有蓄積命以官就所儲給之禄十年不
廢得世襲如軍官之法則東海民兵數萬可以近衛
京師外禦島夷遠寬東南民力順帝時托克托以京畿
近水地西自西山南自保定河間北抵檀順東及遷
民鎮若募江南人耕種歲入必多不煩海運明徐貞
明言京都輔郡皆負山控海負山則泉深而土澤控
海則潮淤而壤沃諸州邑泉從地湧一决即通皆可
田其言十四利甚悉今北方但地平廣有水泉可引
處皆堪種稻周官設稻人掌稼下地盖為此也况在
甸服之内治農尤根本重務昔北齊稽曄曾開幽州
督亢舊陂(在今涿州)歲收稻粟數十萬石誠得若人而任
之因水陸之便建阡陌濬溝渠廣灌溉數年之後地
無遺利豈至以西北之人全仰食于東南哉(輯諸家說)
禹貢長箋卷一
