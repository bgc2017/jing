禹貢長箋卷十吳江朱鶴齡撰
導岍及岐至于荆山逾于河壺口雷首至于太岳底柱
析城至于王屋太行恒山至于碣石入于海(岍又作汧)
此下隨山也岍岐荆皆雍州山漢地理志吳山在扶
風郡岍縣(今鳳翔府隴州)西古文以為岍山(天中記國語謂之西吳秦都咸)
(陽以為西岳)蔡傳今隴州吳山縣吳嶽山也周禮雍州山
鎮曰嶽山又按寰宇記隴州汧源有岍山岍水所出
禹貢所謂岍水(括地志岍山在隴州汧源縣西六十里其山東連汶岫西接隴岡汧水出)
(焉雍大記在今隴州西四十里王樵曰汧水出其西而南入渭汭水出其北而東入涇按水經注汧水出)
(汧縣之蒲谷鄉弦中谷決為弦蒲藪蔡傳汭出弦蒲是二水本通流)愚按岍山地理志
水經注皆云即吳嶽商周之世疑以岍為西嶽故爾
雅職方皆名嶽山(爾雅河南華河西嶽河東岱河北恒)一統志岍山吳
嶽山並載(岍山在隴州西四十里吳嶽山在隴州南八十里今為西鎮)雍大記亦
云岍與吳嶽非一山而蔡傳引晁氏說又謂今隴山
天井金門秦嶺皆古之岍山不知何据岐荆見雍州
河即龍門西河壺口見冀州漢地理志雷首在河東
蒲坂縣(今平陽府蒲州水經注雷首北去蒲坂三十里)南或云首陽山即雷
首之南阜(山臨大河山下有雷澤相傳即舜漁處括地志雷首一名中條山亦名歴山)太
岳見冀州孔傳太岳在上黨西底柱在西虢界正義
底柱在太陽關東析城之西(水經注山在虢城東北太陽城東太陽虢都北)
(虢也在今陜州按地理志云北虢在太陽東虢在滎陽西虢在雍州孔傳謂底柱在西虢界則似以太陽)
(為西虢矣)水經注河水分流包山而過石見水中若柱然
故曰底柱也(山西通志底柱在平陽府平陸縣東界河自河津西來微析而南至平陸東流)
(五十里至底柱達于垣曲高不踰數尋圍不及百丈巋然中流撑持地軸)亦謂之三門山
(中曰神門南曰鬼門北曰人門其始特一巨石平如砥禹鑿之為三水行其間聲激若雷鬼門尤為險惡)
愚按蔡傳本水經注以三門山為底柱州志亦以砥
柱即三門山都穆謂底柱在陜州東五十里黃河之
中循河至三門集津三門之廣約二十丈其東百五
十步為砥柱崇約三丈周數丈蔡氏未嘗親歴其地
故誤據此則底柱又在三門之東漢地理志析城在
河東𫉬澤縣(今澤州陽城縣)西(山西通志析城在陽城縣西南七十里太行支山下有神)
(池其深莫測世傳與濟瀆相通)晁氏說之曰山峯四面如城漢地理
志王屋在河東郡垣縣(今平陽府絳州垣曲縣)東北濟水所出
(一統志王屋在澤州陽城縣南境廣三十里又云在懷慶府濟源縣西八十里其絶頂曰天壇濟水𤼵源)
(處)晁氏說之曰山狀如屋故名或云王屋車蓋山形
如之漢地理志太行山在河内郡山陽縣(今懷慶府河内縣)
西北(一統志太行山在懷慶府城北二十里)述征記首始河内北至幽
州凡百嶺有八陘(徐廣曰陘者山絶之名常山有井陘中山有苦陘程大昌曰居庸關)
(其最北之第八陘)朱子曰太行自崑崙北支入中國西南行
歴三晉抵河東復與河會(過河便見太行在天半如黑雲然)河北諸
州皆旋其趾(太行分畫東西上黨是山脊最高處按山西通志太行亙三省隨地異名析城)
(王屋即其支也關鎮志以太行即恒山似誤)程子謂太行山千里片石衆
山皆石上起峰爾漢地理志恒山在常山郡上曲陽
縣(今真定府定州曲陽縣)西北(漢避文帝諱改常山括地志在定州恒陽縣西北一百四十里)
愚按恒山一在曲陽一在雲中據周禮恒山為并州
鎮當以雲中為正一統志古北嶽在大同府渾源州
南二十里廟址猶在山北四十里即蜚狐口上有飛
石窟兩崖懸立豁然中虛相傳飛至曲陽故歴代就
祠以為嶽靈所寓然故封不可不正也(明代弘治中馬文升建議)
(欲改祠渾源為禮臣倪岳所格見昭代典則)碣石見冀州入于海言此諸
山之水皆有趨海之勢也孔傳百川經此衆山禹皆
治之川多不可勝名故以山言之正義謂漳潞汾涑
在壺口雷首大河經底柱析城濟出王屋淇近太行
恒衞滹沱&KR0740;易近恒山碣石等以上皆大河以北之
山愚按逾於河唐孔氏謂山勢相望越河而東蘇傳
云地之有山猶人之有脈有近而不相屬者有遠而
相連者雖江河不能絶也北條諸山河不能盡南條
諸山江不能絶非地脈而何蔡傳則深非之謂逾者
禹自荆山而過於河也禹之治水其表識諸山之名
必高大可以辨疆域廣博可以奠民居故謹而書之
以見施功之次第初非有意推其脈絡所自來若今
葬師所言也即以山脉言之河北諸山根本脊脈皆
自代北寰武嵐憲諸州乘高而來其脊以西之水則
西流以入龍門西河之上流其脊以東之水則東流
而為桑乾諸水以入于海其西一支為壺口太岳次
一支包汾晉之源而南出以為析城王屋而又西折
以為雷首又次一支乃為太行又次一支乃為恒山
其間各隔沁潞諸州不相連屬豈自荆岐跨河而為
是諸山哉(其說本朱子朱子謂太行自西北𤼵脈來為天下之脊底柱王屋等山皆是太行山)
(脚)其辨甚核然疏謂山𫝑越河但言壺口雷首與河
西諸山綿亙不絶非以底柱太行等山皆從荆山𤼵
脈也即子瞻解亦未可盡非朱蔡于岷山條有南支
北支之說非所云地脈耶鄭曉曰由壺口而雷首
自北而南順行也由雷首而太岳則向北逆行也(冀西)
(河上山)由底柱而析城自西而東順行也由析城而王
屋則向西逆行也(冀南河上山)由王屋而東北有太行由
太行而北有恒山由太行恒山迤邐而東北有碣石
則皆順行也(冀東河上山)壺口雷首底柱析城太行恒山
千里而近其至于太岳王屋碣石千里而遥又東河
之山長于南河南河之山長于西河吕氏祖謙曰
山川之分見于九州者其經也聚見于後者其緯也
無經則不知其定所無緯則不知其脈絡又曰導山
有二意水之源未有不出于山水之𫝑未有不因于
山既隨山通道相其源委又以導山旁磵谷之水而
納之川也林氏之竒曰方洪水懷襄故川舊瀆皆浸
没不見不可施功故先以九州高山巨鎮為表識自
西決之使東以殺其滔天之勢水既潤下漸入于海
川流故迹稍稍可求於是濬川之功施焉蓋其序然
也徐常吉曰導有疏通推挽之意山何以言導也易
曰山澤通氣西周之季三川竭而岐山崩是山川之
通為一也使山之氣壅遏而不行則水之流必泛溢
而善潰故禹之導水必先以導山導之云者芟繁剔
蔚接殘陻斷以使其脈絡之相通而已導山先儒
有三條四列之說三條者導岍北條西傾中條嶓冢
岷山南條此馬融王肅之說也四列者導岍正隂列
西傾次隂列嶓冢次陽列岷山正陽列此鄭玄之說
也大略即蒙恬所謂地脈然内方大别在荆州岷在
梁州相去數千里豈可合為一條四列雖是而隂陽
正次名稱未當故蔡仲默不取分之為南北二條而
江河以為紀焉然此說亦有所本唐天文志云天下
山河之𧰼存乎兩戒南條北條即所謂南戒北戒江
為南河河為北河南北兩河上應雲漢蓋天文地理
自然之分判也于二之中又分為二北條有大河之
南北南條有江漢之南北横則先北而南從則自西
而東義視王鄭益精密矣
西傾朱圉鳥鼠至于太華熊耳外方桐栢至于陪尾
西傾見梁州(鄭曉曰此西傾在鞏昌府漳縣西北非梁州臨洮之西傾臨洮西傾渭水未嘗)
(經流按梁雍二州無二西傾一統志鞏昌府西接臨洮故此山二府並載本與渭水無涉鄭說誤也)漢
地理志朱圉在天水郡冀縣(今鞏昌府伏羌縣)南(雍大記山在伏羌縣)
(西南三里鄭曉云去鳥鼠西二百里)水經注山在冀縣南梧中聚開山
圖謂之天鼓山(王應麟曰在西和州大潭縣俗呼為白崖山西和今鞏昌府西和縣)鳥
鼠見雍州漢地理志華山在京兆華隂縣南(山海經太華之)
(山削成而四方高五千仞廣千里陜志太華山在華隂縣南十里即西嶽以西八十里有少華山故此曰)
(太華)述征記華山對河東首陽山黃河流于其間王樵
曰河自下龍門南流其勢湍急及太華之隂喬岳綿
亘不可復南乃折而東行渭率灃涇漆沮洛率伊瀍
澗諸水争赴焉山水一大交會也正義西傾朱圉傳
言在積石以東見河所經也(按朱圉非河所經)鳥鼠東望太
華甚遠故傳云相首尾而東漢地理志熊耳在弘農
郡盧氏縣(註見豫州)東伊水所出(孔傳洛經熊耳一統志熊耳在盧氏縣西南五)
(十里山連永寧界兩峯相並如熊耳)愚按熊耳當據地志蔡傳謂在上
洛(今商州)蓋本山海經註若熊耳在上洛則為雍州山
矣漢地理志潁川郡嵩高縣有嵩(一作崧又作崈)高山(括地志在)
(洛州陽城縣西北二十三里陽城即今河南府登封縣孟子益避禹之子于箕山之隂註云嵩高之北)
古文以為外方郭璞曰太室山别名外方即中岳也
伊水所經(述征記東北曰太室西南曰少室相去十七里嵩其總名)金氏履祥曰
外方非嵩山也嵩高為中嶽安得與江夏之内方相
為内外哉據唐志陸渾山一名方山蓋古外方云在
伊闕漢地理志桐柏在南陽郡平氏縣(今南陽府唐縣)東南
淮水所出史記索𨼆桐柏一名大復山(一統志桐柏山在南陽府)
(唐縣東南一百八十里其山東南接隨州界西接棗陽界隨州屬德安府棗陽屬襄陽府)漢地理
志江夏郡安陸縣(今湖廣德安府安陸縣)東北有横尾山(一統志横)
(尾山在德安府城東北四十里)古文以為陪尾淮水所經(俗呼横山)金氏
履祥曰陪尾徐州山也泗水縣桃墟西北有陪尾山
乃泗水所出(一統志陪尾山在兖州府泗水縣東五十里泗水源𤼵于此)舊說拘
于地脈故謂即横尾(鄭曉曰此徐州泗水所出之陪尾因安陸有陪尾故誤為一)
愚按禹貢書法凡言及者以相距之近也言至者以
相去之遠也太華去鳥鼠遠故曰至則陪尾亦應遠
觀經文導淮自桐柏東會於泗沂其為徐州之陪尾
明矣孔傳四山相連(疏云四山接華山而相連)東南在豫州界(王樵)
(曰志熊耳四山明伊洛淮水之所以治)先舉所施功之山于上而後條
列所治水于下互相備以上皆大河以南之山(按陪尾地)
(志云在安陸宜屬荆州金氏云在泗水宜屬徐州孔氏以安陸之陪尾在豫州界與志不合唐書天文志)
(曰中國地絡在南北河之間首自西傾極于陪尾故隨申光皆豫州分屬鶉火則亦以安陸屬豫州矣)
鄭曉曰西傾在雍州西南自西傾而東有朱圉鳥
鼠又轉而南至于太華熊耳在豫州東南(當作西北)自熊
耳而東有外方桐柏又轉而南至于陪尾其間皆非
止一山王樵曰山川之脈皆起西北上導河之北
境故自雍而盡乎冀之東北此導河之南境故自雍
而盡乎豫之東南曾氏曰岍與西傾皆北條山故
西傾不言導其文蒙于導岍也岷嶓皆南條山故岷
山不言導其文蒙于嶓冢也
導嶓冢至于荆山内方至于大别
嶓冢見梁州荆山南條荆山見荆州漢地理志章山
在江夏竟陵縣(今承天府沔陽州景陵縣皆漢竟陵地)東北古文以為
内方山水經沔水自荆城東南流經當陽縣(今承天府當陽)
(縣)章山註禹貢所謂内方也愚按左傳吳自豫章與
楚夾漢杜預云豫章漢東江北地名圖經豫章即章
山一統志内方山在荆門州南一百八十里漢江之
上一名章山是也其漢陽漢川縣南六十里亦有内
方山與禹貢不應名偶同耳(湖廣名勝志章山在安陸縣城東四十里古内)
(方山荆州記山高三十丈周圍百餘里)漢地理志大别在六安國安豐
縣(今鳳陽府壽州霍丘縣)西南(鄭玄亦云在盧江安豐一統志霍丘縣有大别山接河南固始)
(界)正義左傳楚濟漢而陳自小别至于大别乃近漢
之山無緣得在安豐必在荆州界也愚按水經注漢
水東行觸大别之陂南與江合今漢陽府漢陽縣東
北漢江右有大别山是也一名翼際山一名魯山漢
水至此入江謂之沔口小别山在其西(一統志小别在漢陽府漢)
(川縣南十里一名甑山山形如甑)孔傳荆山内方大别在荆州漢所
經(漢水經此三山其入海尚遠)以上皆江漢北境之山鄭曉曰
嶓冢而東至于荆山千里而遠内方而南至于大别
千里而近
岷山之陽至于衡山過九江至于敷淺原
岷山見梁州變文言陽者明為南條之南也衡山見
荆州正義衡即横也東西長今人謂之嶺愚按孔傳
衡山江所經今大江未嘗經衡山也水經註云衡山
東南二面臨映湘水江水流入洞庭湖勢似中斷衡
山正與相望孔氏所云特舉地脈言之耳九江詳荆
州孔傳敷淺原一名傅陽山在揚州豫章界漢地理
志豫章郡歴陵縣(今九江府德安縣)南有傅陽山傅陽川在
南古文以為敷淺原(蔡傅晁氏以鄱陽有博陽山又有歴陵山以為應地志然鄱陽)
(漢舊縣不應又為歴陵江州德安近之潯陽志博陽山在德安縣南十三里根蟠三十里為一邑之鎮)
(接韻會敷古作敷隷作敷或作傅史世家傅錫其庶民漢文紀傅納以言是也博陽山傅陽川其字皆當)
(作敷敷轉為傳傅訛為博耳又按通典云潯陽蒲塘驛漢歴陵縣也有敷淺原西十里有博陽山與志不)
(合羅泌云今縣南十三里有陽居山舊經以為敷淺原名博陽山縣境僅有一水流入大江又謂傅陽川)
(乃在此山東北復與志不合潯陽志云博陽山在德安縣南十三里望夫山在德安縣西北十五里邑人)
(或謂縣古有敷淺原登此可以望之故名望敷存其說以待考)愚按德安博陽朱蔡
疑其山卑小不足表識又非山脈盡處朱子答程泰
之書云詳經文敷淺原是衡山東北一支盡處意即
今廬山(山之陽為南康山之隂為九江)若如晁氏說以為江入海處
合是今京口所過之水又不特九江而已鄭曉謂廬
山在大江彭蠡之交當南北滙水口猶導嶓冢于漢
入江書至于大别也王樵亦謂廬山雖高而其中原
田連亙人民錯居故名為敷淺原顔師古云博陽當
為敷陽敷陽者敷淺原之陽也其山正在廬阜西南
是可証敷淺原為廬阜本名矣其說皆本朱子甚有
據但水經註稱廬山叠嶂千層崇巖萬仞周四百餘
里最高且大恐不當有淺原之目及考爾雅廣平曰
原而敷淺之名尤不似山水經注敷淺原地在豫章
歴陵縣西南(羅泌曰水經所載禹貢山川澤地凡六十稱地者四流沙九江東陵敷淺原也)
若作地名與導水至于東陵一例于敷淺原之稱甚
合特未詳果在歴陵否耳以上皆江漢南境之山又
按過九江孔傳衡山連延過九江接敷淺原朱子主
禹過說蔡傳因之謂岷山之脈其北一支為衡山盡
于洞庭之西其南一支度桂嶺(在湖廣郴州)包瀟湘之原
而北經袁(今袁州府)筠(今瑞州府)之境以至敷淺原(按敷淺原在衡山北)
(而曰南支者以其環出北支之南也)二支之間湘水間斷衡山在湘水
西南敷淺原在湘水東北其一支又南而東度庾嶺
(在江西南安府)包彭蠡之源以北盡于建康其一支則又東
包浙江之源而北其首以盡會稽南其尾以盡閩粤
也(經文正舉前二支金氏曰岷山之陽東出一支為衡山其南行而東者為嶺包瀟湘之源而又一支)
(北向以至敷淺原故禹自衡山過洞庭而至敷淺原也)大抵過九江與導岍逾
于河同義近秦繼宗徐常吉郝敬皆左朱蔡而右二
孔今備其說待詳鄭曉曰自岷山而東至衡岳為
遠自衡岳而北至敷淺原為近
陳氏櫟曰岍岐一列河濟所經既入海矣何下文導
河導沇二條又各言入于海歟意者當時水患河濟
尤甚比江漢淮用功尤難故自𤼵源以至入海先之
相視疏導後之開鑿濬導必極于歸宿之地若江漢
淮之屬則先行疏導且可至陪尾大别敷淺原而止
下文方自源徂流言之歟鄭曉曰導岍及岐一條
從河西北迤邐而東南西傾一條從河西南迤邐而
東北此雍梁豫冀兖徐六州表裏之山導嶓冢一條
從漢西北迤邐而東南岷山一條從江西南迤邐而
東北此梁荆揚三州表裏之山(程泌曰導山獨言雍梁冀豫荆揚之山而)
(兖青徐不記焉蓋三州之山絶在東河之東不與西屬各于其州見之矣)導山不及濟
淮洛渭者王屋則濟也鳥鼠至桐柏則伊洛淮渭也
鄭康成以為四列正此至所謂隨山疑禹只循行關
要將天下水脈大勢統會胸中其餘皆更宜遣官各
處浚治若必一一禹自親歴山必臨巅水必窮源雖
八年奈之何哉唐僧一行言山河兩戒頗合禹貢
北戒自三危積石負終南地絡之隂東及太華逾河
並雷首底柱王屋太行北抵恒山之右乃東循塞垣
至薉貊朝鮮是謂北紀以限戎狄南戒自岷山嶓冢
負地絡之陽東及太華連商山熊耳外方桐柏自上
洛南逾江漢攜武當荆山至于衡陽乃東循嶺徼達
東甌閩中是謂南紀以限蠻夷故星傳謂北戒為胡
門南戒為越門河源自北紀之首循雍州北徼達華
隂而與地絡會並行而東至太行之曲分而東流與
涇渭濟瀆相為表裏謂之北河江源自南紀之首循
梁州南徼達華陽而與地絡會並行而東及荆山之
陽分而東流與漢水淮瀆相為表裏謂之南河故弘
農分陜(今陜州)為兩河之會自陜而西為秦凉北紀山
河之曲為晉代南紀山河之曲為巴蜀皆負險用武
之國也自陜而東為成周宋鄭陳蔡邶衞申隨皆四
戰用文之國也北紀之東至北河之北為邢趙南紀
之東至南河之南為荆楚自北河下流為三齊北燕
自南河下流為鄒魯吳越皆負海之國貨財之所阜
也自河源循塞垣北東及海為戎狄自江源循嶺徼
南東及海為蠻越(天官書東井西曲星曰鉞鉞北北河鉞南南河此南北兩戒之所分)
魏校曰南絡發于崑崙之東委蛇南行其背為西
戎其面為中國而其餘氣為南蠻葱嶺自起為祖南
起雪山其東為江源地脈因界為二江以南仍為南
絡其北别為中絡與大河分為兩戒南絡蓋與岷山
别祖折而南行東出為五嶺乃折而北大盡于建康
而長江至此入海自昔以為帝王都矣王樵曰山
本同而末異故導山言某至某者其勢漸分水本異
而末同故導水各言所自所會所入者其勢漸合
鄭漁仲言山過山則分水過水則合愚謂山過山則
分雖分而性不分其脈理通也水過水則合雖合而
性不合其色味别也
禹貢長箋卷十
