禹貢長箋卷四吳江朱鶴齡撰
海岱及淮惟徐州
爾雅濟東曰徐州(郭璞註自濟東至海)孔傳東至海北至岱南
及淮蔡傳徐州之域西不言濟者岱之陽濟東為徐
岱之北濟東為青言濟不足以辨故略之爾雅濟東
曰徐州者商無青并青于徐也周禮正東曰青州者
周無徐并徐于青也林氏之竒曰一州之境必有四
至七州皆有二至盖以隣州互見此獨識其三邊者
嫌同于青揚熊氏禾曰徐州沂泗諸水在其前冀
東兖豫之地皆可接引而在懷抱拱揖之内亦東方
一形勝也徐即魯境地連淮海東夷其俗有二曲阜
沂泗則文雅禮義之邦而彭城則其俗雄傑鷙悍淮
夷徐戎皆在其地(文穎曰彭城故東楚也項羽都之謂之西楚)愚按禹時
淮北為徐州淮南為揚州周淮北為青州春秋時淮
北為魯為齊為宋南為吳故晉欲通吳必假道宋之
彭城後楚破越東侵泗上盡取故吳地而淮南地皆
為楚矣(晉分淮北為北徐州淮南為南徐州)
班固配十二次自奎五度至胃六度為降婁之次(費直)
(起奎六度蔡邕起奎八度爾雅降婁奎婁也)于辰在戍魯之分野(左傳昭七年四)
(月日食于豕韋之末降婁之初士文伯以為魯衛之惡衛豕韋也魯降婁也周四月今二月日在降婁)
屬徐州(春秋元命苞天氐星主司弓弩流為徐州别為魯國廣雅北斗七星四為權權為徐揚州)
晉天文志奎婁胃魯徐州東海入奎一度瑯琊入奎
六度高密入婁一度城陽入婁九度膠東入胃一度
詩譜魯封域在禹貢徐州大野蒙羽之野宋封域在
徐州泗濱西及豫州孟豬之野通典徐州魯其分野
兼得宋齊吳之交秦置郡此為泗水瑯琊之西境薛
郡漢又加置東海郡武帝置十三州復以其地為徐
州後漢因之漢地理志魯地東至東海南有泗水至
淮得臨淮之下相睢陵僮取慮(音趨閭)皆魯分地狹民
衆頗有桑麻之業無林澤之饒宋地今之沛梁楚山
陽濟隂東平及東郡之須昌夀張皆宋分(内梁國應入豫州志)
(尺云東平須昌夀張皆在濟東屬魯非宋地也)濟隂定陶詩風曹國也宋至
景公滅曹後五世亦為齊楚魏所滅齊得其濟隂東
平楚得其沛(史記自鴻溝以東芒碭以北屬鉅野此梁宋也陶睢陽亦一都會也)後漢
郡國志徐州刺史(治剡今剡城)部郡國五東海瑯琊彭城
廣陵下邳通考漢時為東海臨淮(章帝併入下邳)山陽魯郡
而瑯琊郡(南境是)泰山郡(南境是)沛郡(東境是秦故泗水郡)附焉國
則楚泗水(武帝分東海郡置)唐地理志河南道古徐州域宋
(碭山單父是)徐(彭城)宿(析徐泗二州置)鄆(東平)曹(濟隂)為大火分兖(魯郡)海
(東海)沂(瑯琊)泗(臨淮本下邳郡)為降婁分濠(鍾離)為星紀分(内宋曹二州通)
(典入豫州鄆州通典入兖州濠州通典入揚州)宋史京東東路則沂州淮陽
軍京西西路則襲慶(本兖州)東平(本鄆州)二府徐單二州
淮南東路則宿海泗三州漣水軍(今安東縣)明一統志古
徐州為今南直隸徐州(春秋宋地戰國屬楚秦屬泗水郡漢改沛郡又分立楚國)
(置徐州隋為彭城郡唐置武寧軍節度元屬歸德府其地東接齊魯南通冮准西控梁宋歴代重鎮)淮
安府(春秋屬吳後屬越戰國屬楚秦屬九江郡漢屬臨准郡及廣陵國東漢屬廣陵郡下邳國晉分)
(廣陵置山陽郡隋唐曰楚州南宋與金為界其地控山阻海江准安衝)則徐揚二州域
(清河安樂㭄源沭陽海州贑榆邳州宿遷睢寧在准北屬徐州)山東兖州府則兖徐
二州域(嵫陽曲阜寧陽鄒縣泗水滕縣城武嶧縣金鄉魚臺單縣濟寧州嘉祥鉅野鄆城曹州曹)
(縣定陶沂州郯城費縣屬徐州按菏澤在豫州詩譜曹國在雷夏菏澤之野則曹縣定陶等地應為兖豫)
(二州之域鄭端簡云曹州南境是徐州鄭又以青州府之莒州沂水日照安丘諸城蒙隂屬徐州)
于慎行曰余覽古圖經北紀諸山負地絡之隂並太
行王屋東踰常山至醫無閭而止南紀諸山負地絡
之陽連桐栢熊耳入于甌越江淮河濟東下如建瓴
矣岱宗獨立海上西向而揖羣山汶洸沂泗出其支
麓旋之如帶以入于海其狀若負扆云往河流燕齊
間由岱之北挾濟入海今徙徐方顧反出岱岳南挾
淮入海斯地道所由變遷也陳繼儒曰唐一行云
天下盡于南北兩戒北有黃河南有長江夾中間大
地曰中條中條之西為豐鎬上應太微垣為天下之
至險豐鎬而東至洛邑上應紫微垣為天下之至中
文武既都之其中條黃河長江夾至盡處忽泰山插
天截水西向其左為河濟入海之道其右為江淮入
海之道東魯政在江河夾流中周公又分封于此盖
中條以豐鎬為首洛陽為腹青徐為尾而周公曉暢
地脉都收拾一家厥後齊先滅魯後亡固見地脉弘
遠又生孔顔諸聖賢為文教主非果中條盡龍何以
有此愚按徐州邊海地在安東贑榆之間不甚延
長而汴睢汶泗諸水合流其境乃運道襟喉彭城𫝑
控南北尤兵家攻守之地章俊卿曰禹别九州其道
里廣狹全不相侔濟河(兖)淮岱(徐)相去不能千里荆
河(豫)千里而嬴海岱(青)千里而縮荆山衡陽(荆)二千
里東海西河(冀)二千里夀春之淮潮陽之海(揚)相去
且五千里龍門之黃河燉煌之黑水(雍)相去以四千
里至華陽之黑水(梁)窮數千里而未知所經是廣
狹之殊也或謂九州之内品别墳壤故道里無得而
均然荆河淮濟之間(兖徐豫三州境)至不能當淮海一州之
半使三州壤别難併揚州之大獨不可得而釐耶盖
九州之制實倣井田之法王圻居内八州環拱是同
養公田之義也故區别境壤不因土宇之大小惟據
民田之多寡而均之耳如荆河淮濟之間百舍坦夷
萬頃一瞬而又當中原要區民力修地利盡故徐兖
豫境土最狹也至淮漢以南(揚荆)函劔以西(雍梁)江湖環
流關嶺重複又僻在遐陬闊疎稼政平地盖寡闢田
甚難故雍梁最遼闊也西漢去古未遠方其極盛天
下戶口千二百餘萬徐兖豫當五百五十萬而荆揚
雍梁四州當三百萬戶青冀二州當三百五十萬戶
夫民非穀不生穀非民不殖推其戸口之數足以見
田疇之多寡九州之别惟民田是均斷可識矣愚按
古時封建其疆域道里之數亦當以井田為準如周
公封魯孟子云百里明堂位云七百里所謂百里盖
指鄼鄙郊遂之地可建畮出賦者而言(如後世所云實封)魯
地在泰山之陽徂徠梁父諸山皆居封域濟河環之
其井甸所出固不能越百里而加嬴也若明堂位之
七百里則包丘陵阪險及附庸閒田在内王制名山
大川不以封而又有閒田以眡列侯之功罪而予奪
之孟子所謂慶以地讓以地者是也然其法止可行
于中原博衍之區至于交益甌閩地皆崇山巨浸則
載師所不能詳此禹服五千里之外先王半棄之而
為夷貊也歟
淮沂其乂
曾氏曰淮源出豫至徐揚之間始大汎濫為患尤在
于徐故淮之治于此記之(圖經淮河在淮安府治西南五里自泗州龜山東北)
(流與汴河合東北入海)漢地理志沂水出泰山郡盖縣(一統志盖城在)
(青州府沂水縣西北七十里)臨樂山南至下邳(今淮安府邳州)入泗過郡
三(泰山瑯琊東海)行六百里水經注沂水出泰山盖縣艾山
(兖州府志沂河出青州府蒙縣西北一百二十里艾山水經盖縣艾山即此南流至沂水縣城西)水
有二源南源所導謂之柞泉北水所𤼵謂之魚窮泉
俱東南流合為一又東南逕東莞(今青州府沂水縣)西與小
沂水合(小沂水出黃孤山西南流逕東莞注沂)又東南逕蒙隂(今屬青州府)
北與□崮水(注見青州所謂入沂之水也)合又南過下邳縣西南
入于泗齊乘鄭康成謂沂水出沂山今蒙縣東北地
名南河川小阜下有狗泉此沂源也東南逕馬頭固
有泉東流與之合北望沂山五十里殊無别源疑沂
山水原古流今竭耳沂水南流至沂州(今屬兖州府)城東
又南分流入三十六穴湖東通沭(音術)水(沭水南至沭陽縣又名漣)
(水地理志沭水出瑯琊東莞縣南至下邳入泗水經過都陽縣入沂)愚按水經注引鄭
玄說沂水出沂山亦云臨樂山寰宇記艾山一名臨
樂山名雖不同本一山也一統志云艾山在邳州北
百餘里接沂水縣界沂水所出又云沂水出沂水縣
西北雕厓山流經本縣南二里豈雕厓即艾山别名
歟康成所云沂山特謂沂水所出之山耳而齊乘乃
求之臨朐縣南之沂山故疑沂山水源今竭實未必
然也金氏履祥曰徐之水以沂名者不一其出今兖
州泗水縣尼丘山過魯城南入泗者曾點浴沂之沂
也今海州沭陽縣有沂河口周禮沂沭之沂也出沂
州新泰縣(今沂水縣)艾山西南入泗者最大此禹貢之沂
也按今沂水一出沂水縣艾山會沂蒙諸泉與沂山
之汶合流至邳入泗逹淮地志所謂出泰山盖縣者
是也一出曲阜尼山東南六十里西流至兖城與泗
合注濟寧水經注所謂出尼丘經雩壇者是也其沭
陽之沂一統志不載疑即艾山𣲖耳金氏分為三恐
非蔡傳徐之水有泗有汶有汴有漷(水經注漷水出東海合鄉縣西)
(南至胡陵縣入泗今在沛縣東)而獨以淮沂言者周職方氏青州其
川淮泗其浸沂沭周之青即禹之徐則徐之川浸固
莫大于淮沂也(周禮注水流而趨海者曰川深積而成潤者曰浸)中都志
淮水流懷遠縣東南歴荆塗二山硤間(淮出荆山之左塗山之右)
乃神禹所鑿(今兩崖石㡾猶存有巨石横梗若門限每冬水淺則見)梁武帝嘗
于此立堰以灌夀陽
徐州之水合于吕梁而入于淮淮水北受泗沂本皆
清流若黃河入海于天津汴河入海于樂安與淮無
與也自沁河(在懷慶府城北源出沁州)决斷黃河黃河决斷汴河
從朱僊鎮(在開封府)東潰南經留城(在沛縣)趨徐邳亂洸汴
直下不復東流乃徑决清河縣西而南入于淮以趨
海故直謂之黃河非復泗沂之舊清河以東之淮亦
皆黃流而支河反為主矣至運河之水必頼黃河乃
河水西入淮則𫝑分而東流益緩其力不能刷沙關
套所在淤積日甚而尾閭幾于不泄又黃水多𤼵于
四五月鳳泗水多𤼵于七八月河長潰淮淮長亦潰
河此為交蝕之害泗州河身高于運河丈許自高趨
下其𫝑陡激以區區漕渠為鳳泗之歸宿每崩五壩
掃湖頭嘴諸市而與淮一此為泗河獨𤼵之害倘淮
黃並𤼵泗沂沁汴諸流横益滔天𫝑不能南越維揚
之高以入于江則停泗淹灌于全淮之境所必至也
愚按古河辨謂河濁淮泗俱清清淮𫝑大可以吞伏
故下流無閼塞之患黃流之不直趨維揚者以淮水
為之障耳沂在淮東與泗合今清河(淮以北水皆清故謂之清河)
乃泗水下流經邳州(清河在邳州治西一里許其東為直河其西為沙河中都志沙)
(河即潁水)南至清河縣西北三汊河口分大小清河入淮
(見皇輿考)
蒙羽其藝
漢地理志蒙山在泰山郡蒙隂縣(今屬青州府)西南林氏
之竒曰即論語東蒙(邢昺曰顓臾主祭蒙山在東故曰東蒙一名東山)詩奄
有龜蒙齊乘蒙山在龜山東二山連屬長八十里漢
地理志羽山在東海郡祝其縣(今淮安府海州贑榆縣一統志在贑榆縣)
(西北八十里)南鯀所殛齊乘今沂州東南百二十里殛鯀
山也(一統志登州蓬萊縣有羽山亦云殛鯀處)愚按羽山近海在蒙之東
前有羽潭左傳鯀化為黃能(音台爾雅三足鼈)入于羽淵(淮南)
(子帝使祝融殺之于羽淵拾遺記鯀治水無績自沈羽淵)王樵曰詩藝之荏菽故
藝為種(周禮疏樹是植木藝是黍稷)王氏炎曰先淮後沂先大
而後小也先蒙後羽先高而後下也淮沂乂而蒙羽
可藝事之相因也(其藝言可施功樹藝與既萟别)茅瑞徵曰山之可
種萟者衆矣而獨舉徐之蒙羽與梁之岷嶓以例餘
州岷嶓江漢所出山最高大蒙羽非其配也而為淮
所經意其壤地沃饒略有同歟經云徐田上中齊乘
稱沂州東南芙蓉山下有湖溉田數千頃香粳鍾畆
古稱瑯琊之稻元和志承縣界(今兖州府嶧縣)有陂十三所
沂嶧間仰泇承二水溉田青徐水利莫與為匹皆十
三陂之遺跡則蒙羽為沃壤可知今近徐諸山彌望
荒麓矣
大野既豬(豬史作都)
漢地理志大野澤在山陽郡鉅野縣(縣以凙名鉅即大也今屬兖州)
(府濟寧州)北水經濟水至濟隂郡乘氏縣分為二南為菏
水北為濟瀆酈道元曰一水東南流(菏澤)一水東北流
入鉅野澤(濟水會濮水自濮陽南入鉅野一統志鉅野澤在鉅野縣東五里南北三百里東西)
(一百餘里元末為黃河所决遂涸)何承天曰鉅野廣大南導洙泗北
連清濟舊縣故城正在澤中昔西狩𫉬麟于是處也
(其澤在曲阜西故云西狩)曾氏曰周禮職方河東曰兖州其澤藪
曰大野大野為濟之所絶禹時盖在徐之西兖之東
也周無徐故專屬兖周必大曰濟水貫兖與徐其在
四瀆得天地質信寬徐之氣故大野為爾雅十藪之
首蔡傳水蓄而復流者謂之豬王樵曰蔡傳謂鄆
州中都西南有大野陂宋鄆州今東平州即古東原
而中都則汶上縣也今南旺湖實在汶上西南(汶水東南)
(流至此分)縈廻百五十餘里(河紀南旺湖周百里蜀山湖周六十五里)漕河貫
乎其中西湖(南旺)廣衍倍于東湖(蜀山湖即南旺東湖)而東湖北
接馬踏伍莊坡湖以及安山南接馬場坡湖以及昭
陽諸湖綿亘數百里而東原徐鄆諸邑又悉環列于
左右與古經志合是南旺湖即古大野無疑愚按漢
武時河决瓠子東南注鉅野通淮泗五代以後河水
南徙滙于鉅野王方麓謂即南旺河考河紀云南旺
在運河西岸即鉅野澤東畔是鉅又在南旺之西齊
乘又云鉅野今梁山濼北出為清河盖宋時與濼水
滙而為一圍三百餘里自會通河開始畫為二
考禹時大野既鍾清濟洙泗而成而泗通于淮濟通
于汶淮通于沂汶通于洸而泗之上源又自大野而
通于濟則是大江以北中原諸水縱横交織皆于大
野相連而當時入貢之路若青之浮汶兖之浮濟徐
與揚之浮淮泗亦皆大野相關是大野在古已為貢
道之要會矣明代漕運尤資之設四水櫃曰南旺(在汶)
(上)曰安山(在東平)曰馬場(在濟寧)曰昭陽(在沛縣)各建閘&KR0309;
以時啟閉而南旺分水嶺地最高所謂水脊(李化龍曰其地)
(為安山湖鉅嘉以北諸水注之而出于張秋其南為南旺湖鉅嘉以北諸水注之而出于魚臺)向非
南旺會通雖開亦枯瀆耳但今者有沙淤盗佃决隄
之三患此不獨漕河失利而泰山以西地漸窪下夏
秋水𤼵俱奔注此中宋末嘉祥鉅野曹濮夀張之間
遂成巨浸是以有梁山濼之亂今湖外皆民田也若
隄防稍廢水將漫衍淹沒可無慮哉
東原底平
孔傳東原致功而平言可耕蔡傳東原漢東平國今
之鄆州底平者水患去而底于平也後人以其地之
平故謂東平又按東原在徐之西北而謂之東者以
在濟東故也漢東平國在景帝亦曰濟東國益知大
野東原所以志濟也(徐無濟濟之分流入大野而東原在其東故謂志濟)晁氏
以道曰東平自古多水患數徙其城咸平中(宋真宗)又
徙城于東南其下濕可知王氏炎曰大野豬而後
東原平亦事之相因也兖州府志東平州唐天平
節度使所治城東地肥饒蘆泉之沃頗宜粳稻其西
安山陂澤當汶水下流蓄而不能洩輒成巨浸
厥土赤埴墳草木漸包(埴鄭王讀作熾漸包古文竹蔪包)
蔡傳土黏曰埴埴膩也考工記摶埴之工老氏言埏
埴以為噐惟土性黏膩細密故可搏可埏也漸進長
也如易所謂木漸(姚舜牧曰易漸卦有漸進之義若鴻漸于木非此之解此外又别無)
(所謂木漸蔡盖未深考耳)言日進于茂而不已也苞叢生也如詩
所謂如竹苞矣言其叢生而積也(爾雅苞稹也孫炎曰物叢生曰苞齊)
(人名曰稹)王樵曰埴土性之美者而又墳起最宜于生物
故草木漸包
厥田惟上中厥賦中中
田第二賦第五胡瓉曰土禀冲和之氣故壤為上太
燥者不凝故墳次之青州墳在壤上者以有斥鹵之
利豫州土亦壤而先冀者或曰賦逓為上下也
厥貢惟土五色羽畎夏翟嶧陽孤桐泗濱浮磬淮夷蠙
珠暨魚厥篚玄纖縞(翟漢書作狄暨史記作泉泉古暨字)
孔傳王者封五色土為社建諸侯則各割其方色土
與之使立社(天子火社五文諸侯半之周書作雒篇受削土于周室即此)燾以黃
土(覆也)苴以白茅(疏云用白茅裹土與之)茅取其潔黃取王者覆
四方蔡傳徐州土赤而五色之土亦間有之故制以
為貢(漢郊祀志徐州牧歲貢五色土各一斗一統志徐州北二十五里有赭土山禹時貢土即此)
羽畎羽山之谷也夏翟雉具五色(周禮注夏翟總名其𩔖有六曰翬曰)
(摇曰□曰甾曰希曰蹲師曠禽經五色備曰翬亦曰夏翟張華曰雉尾至夏則光鮮)其羽中旌
旄周禮染人秋染夏染夏者染五色也林氏之竒曰
古之車服噐用以雉為飾者多不獨旌旄漢地理志
葛嶧山在東海下邳縣西(一統志在邳州城西北六里)古文以為
嶧陽又魯國鄒縣北有嶧山(史記正義鄒嶧山在兖州鄒縣南二十二里鄒)
(山記鄒山古之嶧山魯穆公改為鄒山今其地猶多桐樹一統志在鄒縣東南五里)郭璞曰嶧
山純石積搆連屬如繹絲然禹貢作嶧奠其名也魯
頌作繹取其義也愚按魯頌保有鳬繹遂荒徐宅今
鳬山嶧山並在鄒縣南此嶧陽乃鄒嶧山非葛嶧也
蔡傳孤桐特生之桐其材中琴瑟詩曰梧桐生矣于
彼朝陽盖桐以向日為貴也(陸農師曰桐性便濕地不生于岡詩傳梧桐不)
(生高岡太平而後生朝陽以此觀之生山難得而生孤者尤難得也)浮磬石露水濱若
浮水然或曰石浮生土中不根著者今下邳有磬石
山或以為占取磬之地(括地志泗水至彭城吕梁出石磬一統志磬石山在邳州)
(城西南八十里與泗水近山有石可為磬又鳳陽靈璧縣北七十里有山亦出磬石或云禹時泗水當經)
(流至此茅瑞徵曰泗濱今泗水縣是磬跡尚存)陳氏大猷曰石輕浮可為磬
者成而貢之磬聲清越取輕浮者良(正義貢石而言磬者此石宜為)
(磬猶如砥礪然)淮夷見費誓孔傳作淮夷二水非是正義蠙
是蚌之别名蠙出珠遂以為珠名說文淮水出班珠
(珠之有聲者今泗州名蠙城古有蠙珠潭)蔡傳珠為服飾魚用祭祀今濠
泗楚皆貢淮白魚亦古之遺制歟(一統志淮水出白魚)玄赤黑
色幣(今深紫𩔖皂者是)為衮以祭為端以齋(衣有襦裳曰端)為冠以
居纖縞皆繒名黑經白緯曰纖(孔傳纖細也纖在中明二物皆當細非是)
縞白色繒(小爾雅繒之精者曰縞)禮曰及期而大祥素縞麻衣
中月而禫禫而纖皆去凶即吉之服徐州制貢大
略並供禮樂之用土五色雉羽亦五色物華天寳靈
有獨鍾厥後元公啟土于龜蒙夫子領徒于洙泗其
端已見此矣
浮于淮泗逹于河
地理志泗水出魯國卞縣(今兖州府泗水縣)西南至山陽方
與(音方預)縣(今兖州府魚臺縣)入沛(即泲)過郡二(魯國山陽)行五百里
(志又云泗水出濟隂乘氏縣東南至臨准睢陵縣入淮按一統志乘氏城在鉅野西南漢縣也各志皆不)
(云泗水所出道元已辨其誤)水經注泗水出魯卞縣桃墟(杜預曰魯國卞)
(縣東南有桃墟)西北陪尾山(一統志在泗水縣東五十里)石穴吐水五泉
俱導自卞而合洙水南逕魯城北(從征記洙泗二水交于魯城東北十)
(七里)合沂水(此出尼丘山之沂也)又南過方與縣東合菏水又東
南逕宿預城(今淮安府宿遷縣)西又東逕角城(晉縣故城在宿遷縣東南)
北東南流注于淮王樵曰泗入淮淮泗不與河通而
云逹于河何也盖灉水出于河而入于泗者也由泗
遡灉由灉遡河此一道也濟入河南出而泗則至大
野受濟之合者也由泗之上源以遡濟由濟而逹河
又一道也西則由灉東則由濟愚按此說本漢許慎
疏云徐州北接青州既浮淮泗當浮汶入濟以逹于
河然考汶泗通流始自近代古時汶北入海泗南入
淮二水不相沿注故蔡傳用許氏之說又仁山金氏
言古文尚書作逹于菏說文引書亦作菏菏澤與濟
相通而泗水上注之徐州之貢自泗逹菏則逹濟可
知然八州之貢皆以逹河為至兖州言逹于河故青
不言徐州言逹于河故揚不言其義實相因安知古
文不有誤耶蘇傳自淮泗入河必道于汴世謂隋
煬帝始通汴入泗疑禹時無此水道按漢書項羽與
漢約中分天下割鴻溝以西為漢以東為楚文穎注
云于滎陽下引河東南為鴻溝(應劭云鴻溝在滎陽東南二十里)以
通宋鄭陳蔡曹衛與濟汝淮泗會于楚即今官渡是
也魏武與袁紹相持于官渡乃楚漢分裂之處盖自
秦漢以來有之安知非禹跡耶禹貢各州之末皆記
入河水道而淮泗獨不能入河帝都所在理不應爾
意其必開此道以通之其後或為鴻溝或為官渡或
為汴上下百餘里間不可必然皆引水而注淮泗也
故王濬伐吳杜預與之書曰足下既摧其西藩當徑
取秣陵自江入淮逾于泗汴泝河而上振旅還都夫
王濬舟師之盛自古未有而自泗汴入河可以班師
則汴水之大當不減于今亦足以見秦漢魏晉皆有
此水道非隋煬剏開也自唐以前汴泗會于彭城之
東北然後東南入淮近歲汴水直逹于淮不復入泗
矣(羅泌曰汴渠自古有之晉義熙中劉毅通之以伐秦始有湍流利漕史謂渠隄自滎陽而東則上疑)
(其為鴻溝下疑其為官渡有不然者今汴渠自西而東鴻溝横互南北而官渡直黃河爾鴻溝在今河隂)
(縣官渡在今中牟縣俱屬開封府)茅瑞徵曰淮在徐之南泗自北而
南入淮由淮入泗可一航而至但泗不與河通故或
由灉或由濟並逆流以上方能逹河今運河亦從淮
合泗而接流會通河必經于濟此取道山東者也子
瞻所指汴水盖自宋都河南一路言之豈所謂汳水
由灉入泗者歟
考近志泗冰四源並𤼵循泗水城北八里合為一西
流至曲阜經嵫陽城東五里與沂水雩水合(沂水過曲阜而)
(至雩水過鄒縣而至雩水出曲阜南虎跑泉)入金口堰又南流三十里納
闕黨諸泉謂之濟河至濟寧州東城下與汶水合入
于漕(一統志今泗水至濟寧分流南流入徐州境北流入會通河)商輅曰汶泗二
水分流南北不相通自古浮于汶者自兖北而止浮
于泗者自兖南而止元時南方貢賦之來至濟寧陸
行數百里後從濟寧開渠抵安民山復從安民山開
渠至臨清乃于兖東築金口堰障泗水西南流兖北
築堽城&KR0309;障汶水南流而二水悉歸漕渠于是舟艦
往來無阻因名會通河丘濬曰漢以來漕路所謂
汴船不入河者率由蔡河經泗州入淮而吕梁之險
(吕梁洪在今徐州城東吕梁山下昔稱天險今削平)未有以之為運道者惟謝
玄肥水之役堰吕梁水利漕盖瀦水以暫用耳非通
運也宋真宗時趙守倫建議自京東分廣濟河由定
陶至徐州入清河以逹江淮漕路又以吕梁灘磧之
險而罷至本朝始用之為運道云潘季馴曰黃河
自關陜山西河南經豐碭出徐州接淮泗始為運道
會泗沂之水蜿蜒而至清口(在清河縣名南河口)會淮而東運
河自瓜儀至淮安則南資高寳諸湖之水西資淮黃
二河之水由清口至鎮口閘則資黃河與汶泗之水
由鎮口閘至臨清則資汶泗之水(即泰安萊蕪徂崍諸泉)由臨清
至天津則資汶河與漳衛之水由天津至都則資潞
白桑乾諸水(濟寧而上資汶濟寧而下兼資泗沂)
禹貢長箋卷四
