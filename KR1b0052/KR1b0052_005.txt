禹貢長箋卷五吳江朱鶴齡撰
淮海惟揚州
爾雅江南曰揚州(郭璞注自江南至海)孔傳北據淮南距海愚
按淮以北即屬徐州境不得言據故蔡傳改作北至
淮九州惟兖與揚並不及山可見其地皆為下流沮
洳自河濟改道而揚州乃專澤國之稱熊氏禾曰揚
州在東南隅山必起于西北澤必滙于東南經言淮
海惟揚州北距淮東南至海(日記作東南據海)西抵荆州之
境杜佑曰按禹貢物産貢篚職方山藪川浸皆不
及五嶺之外又荆州南境至衡陽若五嶺之外在九
州封域則以鄰接宜屬荆州舍荆而屬揚斯不然矣
(按五嶺通考一曰大庾嶺在南安今江西南安府廣東南雄府界是二曰騎田嶺在桂陽今湖廣郴州是)
(三曰都尨嶺四曰甿諸嶺在江華今永州府是五曰越城嶺在始安今廣西桂林府是皆在衡山之南廣)
(州記云大庾始安臨賀桂陽揭陽是為五嶺)茅瑞徵曰九州疆境繡錯而
冀兖徐豫尤為接壤難辨如鄆州以為兖曹單又以
為豫兖州魯郡且入徐州夫徐州曰東原底平則鄆
果專屬兖乎岱為青之鎮山則魯郡果專屬徐乎單
為碭山魚臺之境又果專屬豫乎至黃州本荆也而
唐十道圖以為揚陜虢近雍也而通考以為豫商州
近豫也而通略通考並以為梁宋史又以為雍若大
名一府分屬冀兖此果誰為確據乎當禹時閩廣滇
黔遠在荒服而揚州所紀止于彭蠡震澤則兩浙為
吳越之境亦未入王會也今以閩浙附入揚州已為
影響而唐十道圖至以鄂潭衡永澧朗辰錦等州並
入揚州南境而嶺南一道東南際海西極羣蠻凡七
十州亦以揚州南境括之可謂殽雜棼沓靡所適從
矣杜佑于古九州外别分南越一條庶幾近之愚按
自晉以下歴代史皆云五嶺南至海是揚州之域洪
容齋亦云揚州并之盖萬里析之且百郡其延袤之
廣可知經所云淮海之海與青徐二州異青徐之海
東海也揚州之海乃包絡南海而言今廣南是也導
黑水入于南海則南海明見經文即如通州之貢齒
革羽毛皆産炎荒安得謂五嶺之表必非方貢所及
耶若彭蠡三江震澤而外禹貢無他紀者盖江淮諸
流皆以海為歸墟則此外之被水患者少又揚之南
偏悉是山谿計不勞施功故略之爾夫聖人制服雖
止于五千而會稽實轍迹所至南交亦聲教所敷閩
粤之隷版圖復何疑哉但云五嶺以南俱屬揚州則
未必然當分轄荆揚二州之域
班固配十二次自南斗十一度至婺女(一名須女)七度為
星紀之次(費直起斗十度蔡邕起斗六度爾雅星紀斗牽牛也)于辰在丑吳越
之分野(左傳史墨謂越得歲而吳伐之吳越雖同星紀而所入宿度不同吳斗分越婺女分天官)
(書斗江湖)屬揚州晉天文志斗牽牛須女吳越揚州九江
入斗一度廬江入斗六度豫章入斗十度丹陽入斗
十六度會稽入牛一度臨淮入牛四度廣陵入牛八
度泗水入女一度六安入女六度(按晉天文志十二次起角亢以東方)
(蒼龍為之首也唐志十二次起女虚危以十二支子為之首也說者以日月五星起于斗宿謂之星紀則)
(星紀為十二次之首而斗牛又為二十八舍之首也職方氏九州之序始于揚州政與星文相協)
周職方氏東南曰揚州其山鎮曰會稽其澤藪曰具
區其川三江其浸五湖通典揚州吳其分野兼得楚
及南越之交秦置郡此為九江鄣會稽閩中南海郡
之東境漢武置十三州此為揚州後漢因之漢地理
志吳地今之會稽(治吳)九江(故准南武帝改)丹陽(秦鄣郡武帝改)豫章
廬江(文帝分淮南置)廣陵六安(光武併入廬江)臨淮郡盡吳分夀春
合肥受南北湖皮革鮑(鮑魚)木之輸吳東有海鹽章山
之銅三江五湖之利亦江東一都會也豫章出黃金
然取之不足以更費粤地今之蒼梧鬱林(秦桂林)合浦
交阯九真南海日南(秦象郡)皆粤分南海近海多犀象
毒冒(音代妹)珠璣銀銅果布之凑番禺其都會也後漢
郡國志揚州刺史(治歴陽)部郡六九江丹陽廬江會稽
吳郡(順帝分會稽置)豫章(順帝分浙江以東為會稽郡以西為吳郡猶並屬揚州劉宋孝武時)
(分揚州之浙東五郡為東揚州浙江之西為揚州至此遂有二揚州)通考漢時為郡國
七郡曰廬江九江會稽丹陽豫章國曰廣陵六安又
為臨淮(南境是)江夏(東境是)南海(東境是)郡唐地理志淮南
道(採訪使治揚州)古揚州域揚(廣陵)楚(淮隂)滁(永陽析揚州置)和(歴陽)廬(廬江)
夀(夀春本淮南郡)舒(同安)為星紀分安(安陸)黃(齊安)申(義陽)光(弋陽)蘄(蘄春)
為鶉尾分(内黃安申通典入荆州)江南道古揚州南境東道(採訪)
(使治蘇州)則潤(丹陽析江都之延陵縣置)昇(江寧析潤州之江寧縣置)常(晉陵)蘇(吳郡)湖
(吳興析吳郡之烏程縣置)杭(餘杭)睦(新定)越(會稽)明(餘姚析越州之鄮縣置)衢(信安析婺)
(州置)處(縉雲)婺(東陽)温(永嘉)台(臨海析永嘉郡置)福(長樂)建(建安)泉(清源)汀(臨汀)
漳(漳浦析福州西南境置)為星紀分(玄宗分天下為十五道兩浙諸郡並隸江南東道肅)
(宗改元置浙西道節度使領昇潤等州浙東道節度使領睦越等州而浙東浙西之名始立)西道
(採訪使治洪州)則宣(宣城)歙(新安通典屬江南東道)池(秋浦析宣饒二州置)洪(章郡)江
(潯陽本九江)饒(鄱陽)虔(南康)吉(廬陵)袁(宜春)信(析饒衢二州置)撫(臨川)亦星紀
分(按唐書以江南西道所領鄂岳潭衡永等州及黔中道所領黔辰錦施等州並屬揚州非是今從通)
(典入荆州史記正義永郴衡潭鄂岳江洪饒戰國時楚東南境袁吉虔撫歙宣並屬西境)其嶺南
道(採訪使治廣州)亦古揚州南境韶廣康端封梧藤羅雷崖
以東為星紀分(按唐書嶺南道領州十七其桂柳欎林富昭蒙龔繡容白羅以西應屬荆)
(梁二州初學記揚州自江以北為淮南道東偏為江南道南偏為嶺南道)宋史淮南東路
為楊楚通泰滁真等州軍一高郵淮南西路為夀濠
廬舒蘄和光等州軍二六安無為(淮南路合禹貢荆徐揚豫四州之域)
(而揚州為多東至于海西抵濉渙南瀕大江北界清淮)兩浙路府二平江鎮江
州十二杭越湖婺明常温台處衢嚴秀(兩浙路東際海西控震凙)
(北又濱海)江南東路府一江寧州七宣徽江池饒信太平
軍二南康廣德江南西路州六洪虔吉袁撫筠軍三
南安臨江建昌(江南路東限七閩西略夏口南抵大庾北際大江)南渡後稍
復更置云通考宋時為州五十九兼有建寕府福泉
漳汀南劔州邵武興化軍其廣南東西路大略荆揚
二州之域明一統志古揚州為今南直隸應天(春秋屬吳)
(戰國屬楚秦屬鄣郡漢屬丹陽三國吳曰建業晉置丹陽郡陳曰蒋州唐宋曰江寧元為集慶路其地東)
(連三吳西引荆汝江淮環繞帝王之都)鳳陽(古塗山氏國秦屬九江郡漢為淮南國晉置鍾離郡)
(隋唐宋曰濠州其地梁宋楚之衝淮海屏蔽建業肩髀)廬州(春秋舒國戰國屬楚秦屬九江漢置)
(廬江郡晉為淮南廬江二郡地梁置南豫州五代周為保信軍宋改無為軍其地准右襟喉江北唇齒)
安慶(春秋皖國戰國屬楚秦屬九江漢屬廬江三國吳為重鎮晉置晉熙郡唐曰舒州宋為德慶軍)
(後陞府其地南濱大江北界清淮)徽州(春秋屬吳戰國屬楚秦屬鄣郡漢屬丹陽三國吳置新都)
(郡隋唐為歙州屬浙西節度其地在萬山中百城襟帶)寧國(春秋屬吳戰國屬楚秦屬鄣郡漢置)
(丹陽郡晉分置宣城郡徙丹陽治建業唐曰宣州宋為廣德軍後陞府其地山川名勝據吳上游)池
州(春秋屬吳戰國屬楚秦屬鄣郡漢屬丹陽三國吳為重鎮晉屬宣城豫章唐宋為池州元屬江浙行)
(省其地江山千里襟帶六朝)太平(春秋屬吳戰國屬楚秦屬鄣郡漢屬丹陽晉僑立豫州隋屬蒋)
(州唐屬宣州宋為太平州元屬江浙行省其地左天門右牛渚采石之險甲于東南)蘇州(戰國屬楚)
(秦置會稽郡東漢以下為吳郡與吳興丹陽為三吳宋曰平江其地東際大海西控震澤沃衍之區)松
江(春秋屬吳戰國屬楚秦婁縣地屬會稽漢因之唐屬蘇州已屬秀州宋元皆隸嘉興其地負海枕江)
(平疇沃野)常州(春秋吳延陵邑戰國屬楚秦漢屬會稽東漢屬吳郡吳屯曰無錫以西置典農校尉)
(晉置毗陵郡隋置常州後因之其地有三江之潤五湖之腴)鎮江(春秋吳朱方邑戰國屬楚秦屬)
(會稽漢初為荆國後屬江都國又屬會稽郡東漢屬吳郡晉屬毗陵郡劉宋置南徐州唐曰潤州置鎮海)
(軍節度元屬江浙行省其地負山枕江舟車之會)揚州(春秋吳䢴溝地戰國屬楚秦屬九江漢為)
(廣陵國晉移治准隂東晉分置海陵山陽二郡劉宋置南兖州隋唐曰揚州後置淮南節度元置江淮行)
(中書省其地枕江臂淮襟海東南都會)各府廣德(春秋吳桐汭地戰國屬楚秦屬鄣郡漢屬)
(丹陽唐曰桃州)滁(春秋吳楚之交秦屬九江漢屬淮南東晉僑置南譙郡唐曰永陽國初隸鳳陽)和
(春秋戰國皆楚地秦屬九江漢屬淮南東晉置歴陽郡唐宋曰和州國初隸廬州其地當江淮水陸之衝)
(為姑熟金陵藩蔽)三州而淮安府為徐揚二州域(山陽鹽城在淮南屬)
(揚州)浙江省則杭州(春秋越西境後屬楚泰漢並屬會稽東漢屬吳郡三國吳分置東安)
(郡唐曰杭州移鎮海節度治焉宋南渡陞臨安府其地負山濱海襟江帶湖吳越都會)嘉興(春秋)
(越北鄙檇李地泰漢屬會稽東漢屬吳郡唐屬蘇州後屬杭州宋曰秀州其地負海控江鹽田相望)湖
州(古防風氏國春秋吳越之交戰國屬楚漢屬會稽丹陽東漢屬吳及丹陽三國吳置吳興郡唐置湖)
(州後置忠國軍節度宋改昭慶軍其地居震澤之隂為南國之奥)嚴州(春秋吳越之交戰國屬楚)
(漢屬會稽丹陽東漢屬吳及丹陽隋唐曰睦州宋置嚴州其地當甌歙數道之衝據浙上游)金華
(春秋越西界秦漢屬會稽三國吳置東陽郡隋唐曰婺州其地多名山)衢州(春秋越西鄙姑蔑地)
(秦漢屬會稽隋屬婺州唐置衢州其地冮浙閩廣之所輻輳曰三衢)處州(春秋戰國越地秦屬會稽)
(漢初為東甌國武帝屬會稽晉屬永嘉郡隋唐曰處州亦曰栝州其地山峻有鑛)紹興(古會稽地)
(秦屬會稽郡漢因之東漢徙會稽郡治山隂劉宋置東揚州隋唐曰越州後置鎮東軍節度其地千岩萬)
(壑襟海帶江)寧波(春秋越甬東地秦漢屬會稽隋屬越州唐置明州宋陞慶元府其地東漸巨海)
(枕山臂江)台州(春秋戰國越地秦屬閩中郡漢初屬東甌國後屬會稽三國吳置臨海郡唐宋曰台)
(州)温州(亦越地秦屬閩中漢會稽東境晉置永嘉郡唐置温州其地帶海控山甌越之衝)各
府江西省則南昌(春秋楚之東境吳之西界秦屬九江漢分淮南地置豫章郡晉置江)
(州冶此後移治武昌隋唐曰洪州後置鎮南軍節度南宋陞隆興府其地負江依湖咽扼荆淮翌蔽吳越)
(東南都會)饒州(春秋楚東境秦屬九江漢屬豫章三國吳置鄱陽郡隋唐宋為饒州其地多湖泊)
廣信(春秋隸吳楚秦屬九江會稽漢屬豫章會稽晉宋及隋為鄱陽東陽二郡地唐置信州宋元仍)
(之其地控閩越引二浙為要衝)建昌(春秋吳南境戰國屬楚秦屬九江漢屬淮南國後屬豫章三國)
(吳屬臨川晉屬江州唐屬撫州宋置建昌軍其地在江省東南上游與閩粤為腹背)撫州(春秋屬吳)
(戰國屬楚秦屬九江漢屬淮南國後屬豫章三國吳置臨川郡晉屬江州唐宋曰撫州其地介江湖之表)
臨江(春秋屬吳戰國屬楚秦屬九江漢屬淮南後屬豫章隋唐屬洪吉袁三州宋置臨江軍其地當)
(南粤虔吉舟車四會之衝)瑞州(春秋屬吳戰國屬楚秦屬九江漢屬豫章唐置筠州後屬洪州南宋)
(為高安郡其地僻絶山環水繞)袁州(春秋屬吳戰國屬楚秦屬九江漢屬豫章隋唐曰宜春)贑
州(春秋屬吳戰國屬楚秦屬九江漢屬豫章東漢屬廬陵晉置南康郡屬江州唐宋曰虔州其地山長)
(谷荒接甌閩百粤之區)南安(漢贑南埜二縣地隋唐屬虔州宋置南安軍其地當五嶺最東控廣)
(引閩)各府而南康(春秋吳楚之交秦屬九江漢屬豫章晉屬潯陽隋唐屬江州宋置南康軍)
(其地負匡廬面彭蠡)九江(春秋吳楚之交秦屬九江漢屬豫章廬江晉武昌鄱陽豫章三郡地後置)
(潯陽郡屬江州梁移江州治湓城南宋置定江軍其地面匡廬跨彭蠡襟帶上流為重鎮)吉安(春秋)
(屬吳戰國屬楚秦屬九江長沙漢屬豫章長沙東漢分豫章置廬陵郡三國吳又分置安成郡晉以廬陵)
(屬揚州安成屬荆州隋唐為吉州其地南接贑江北竟淦水)三府為荆揚二州域
(東境屬揚州鄭端簡云北境是)其福建省福州(漢閩越王旡諸所都晉置晉安郡唐置福)
(州其地東帶滄溟南望交廣)泉州(梁置南安郡唐置泉州宋改平海軍其地帶嶺海閩越奥區)
建寧(三國吳置建安郡隋以縣隸泉州唐置建州其地東接括蒼北距上饒西南抵延平居閩嶺上)
(流)延平(三國吳屬建安郡唐屬建福汀三州地宋為南劒州)邵武(晉屬建安隋屬撫州唐改)
(屬建州宋置邵武軍其地為甌閩西戸)興化(隋唐隸泉州宋置興化軍其地介泉福之間海道舟)
(車所會)汀州(唐開福撫二州山洞置汀州其地西鄰贑吉南接潮梅)漳州(唐析福州西南)
(境置漳州其地控引番禺在閩會之極南)各府及福寧州皆周七閩地(職方)
(氏注閩子孫分為七種故曰七閩)漢屬會稽並宜入揚州廣東省則
廣州(古南越地秦漢為南海郡屬交州東漢末遷交州治番禺其地北距五嶺南負重溟)韶州
(漢屬桂陽郡三國吳置始興郡隋屬廣州唐曰詔州其地唇齒江湘咽喉交廣粤之北門)南雄(漢屬)
(南海桂陽隋屬廣州唐屬韶州宋為南雄州)惠州(漢屬南海隋置循州宋曰惠州其地東接梅潮)
(西連汀贑)肇慶(漢屬蒼梧隋唐宋為端州其地阻山瀕海據邕桂賀三江之口居廣上游)潮州
(漢屬南海晉置義安郡隋唐曰潮州其地瀕海閩南兩越之界)六府皆揚州南境廣
西南寧府(秦屬桂林漢屬鬱林唐宋曰邕州其地内制廣源外控交阯)為揚州西
南境(曹學佺曰今鳳陽府跨禹貢徐揚豫三州鳳陽臨淮定遠盱眙天長夀州為揚域懷遠五河虹)
(泗宿二州靈璧蒙城為徐城潁州潁上太和亳為豫域)
愚按揚州為水戒險阻之國金陵形勝雄壓東南至
其要害所在西則荆襄東則淮潁晉取孫皓隋取陳
叔寳宋取李煜皆浮江而下其節險其𫝑疾若曹魏
攻吳苻堅伐晉周世宗伐南唐以及完顔亮南向皆
争淮潁之間然多失利去世宗雖克捷亦不能一舉
而定之盖淮南地形高于淮北利守不利攻非若下
荆門趨牛渚順流直指有星奔電邁之𫝑也巴延亡
宋亦以全力注荆鄂而淮泗以偏師綴之陸抗所謂
西陵(今夷陵州)建平(今歸州)國之藩表未有不據此而可保
有江南者唐樞曰江淮之形合則表裏之𫝑成故
魏得夀春合肥而吳不敢窺東晉至陳彭城盱眙廬
夀皆入南境及宣帝末年江北之地盡入于周而陳
亡矣愚按江南屏蔽全在淮南廣陵者淮南之根本
而山陽盱眙為門戶合肥者淮西之重鎮而鍾離夀
春為藩垣真西山謂淮東要害在清河之口淮西要
害在渦潁之口此三口乃攻守所必争(曹丕自譙循渦入淮金主)
(亮由渦口入淮周世宗由閔河泝潁入淮謝玄之拒苻堅在潁口揚行密之拒朱全忠在清口)
彭蠡既豬
地理志彭蠡在豫章郡彭澤縣(今九江府彭澤縣)西郡縣志
在都昌縣(今屬南康府)西六十里與潯陽縣(今九江府德化縣)分
湖為界金氏履祥曰彭蠡今鄱陽湖自洪宫亭受江
西嶺北江東諸水在江饒南康興國之間(今贑州府興國縣)
至池州湖口入江(一統志彭蠡湖在南康府東南一名宫亭一名揚瀾左里一名鄱陽)
(闊四十里長三百里中有雁泊小湖西接南昌東抵饒州北流入于江)胡瓉曰彭蠡𤼵
源章贑滙為一湖而江過之故序揚州之功以彭蠡
為大或曰彭蠡以彭磯左蠡得名(今彭澤縣北彭郎磯與小孤山相對)
(都昌縣西北有志左蠡山見江西)實彭澤非鄱陽湖也鄱陽在今饒州
南康之間其水出湖口入江又東北九十里而至彭
澤愚按劉歆云湖漢九水(水經注湖漢水出雩都縣西入豫章水雩都今)
(屬贑州)入彭蠡九水廬(地理志長沙縣有廬水東至廬陵入湖漢水)牽(水經注牽)
(水出宜春縣東逕新淦縣注豫章水新淦今屬臨江府)淦(應劭曰淦水出新淦縣西入湖漢水)盱
(地理志盱水出南城縣西北至南昌入湖漢水南城今屬建昌府)濁(水經注濁水出康樂縣東至南)
(昌入贑水康樂今袁州府萬載縣)餘(水經注餘水出餘干縣北至鄡陽縣注贑水餘干今屬饒州府)
鄱(水經注鄱水出鄱陽縣西流注于贑鄱陽今屬饒州府)僚(水經注僚水出建昌縣逕昌邑入豫)
(章水建昌今屬南康府昌邑故城在南昌府城北)循也(水經注循水出艾縣東北逕永循縣注贑)
(水地理志作修水艾縣今南昌府寧州)秦九江郡以此九水得名併贑
水為十水雷次宗云十川均流而贑源最遠水經贑
水出豫章南野縣(今贑州府龍南縣班固云南野縣彭水所發東入湖漢水)西北
逕廬陵新淦南昌至彭澤西入于江通典虔州贑縣
有章水(一統志源出南安府聶都山漢志名彭水)貢水(一統志出汀州府新樂山漢志名湖)
(漢水)合流曰贑盖湖漢水豫章水及贛水並通稱贛水
控引衆流總成一川而俱注彭蠡也
章俊卿曰豫章西江與鄱陽之浸浩瀚吞納而滙于
湓口(即湓浦在德化)則九江為之都會
陽鳥攸居(攸漢書作逌)
正義日之行也夏至漸南冬至漸北鴻雁之屬九月
而南正月而北與日進退左思蜀都賦木落南翔冰
泮北徂是也蔡傳今彭蠡洲渚之間千百為羣記陽
鳥所居猶夏小正(大戴禮篇名)記雁北向也蘇傳陽鳥避
寒就煖彭蠡在彭澤西北北方之南南方之北也故
陽鳥多留于此金氏謂禹豬彭蠡廢其旁地為蘆
葦以備浸淫故陽鳥居之如漢築河隄去河各二十
五里所以防汎濫其後民頗居作其間嘗被漂沒以
此知禹為民防患之意甚深所謂善治水者不與水
争利也
三江既入
庾仲初吳都賦註今太湖東注為松江下七十里分
流東北入海為婁江東南入海為東江并松江為三
江吳越春秋所謂范蠡乘舟出三江之口是也(史記正義)
(三江在蘇州東南三十里名三江口一江西南上七十里至太湖曰松江古笠澤江一江東南上七十里)
(白蜆湖曰上江亦曰東江一江東北下三百餘里入海曰下江亦曰婁江其分處號三江口一統志三江)
(口在崑山縣南九里)蘇傳岷山之江為中江嶓冢之江為北江
自豫章入彭蠡而東至海為南江此三江自彭蠡以
上為二自夏口以上為三江漢合于夏口而與豫章
之江滙于彭蠡則三江為一過秣陵京口以入于海
不復三矣堯水之未治也東南皆海豈復有吳越哉
及彭蠡既豬三江入海則吳越始有可宅之土水之
所鍾獨震澤而已故曰三江既入震澤底定蔡傳蘇
氏所謂三江若可依據然江漢會于漢陽合流數百
里而後與豫章江會又合流千餘里而後入海不復
可指為三矣(此本朱子之說)或曰江漢揚州巨浸何以不書
曰禹貢書法費疏鑿者雖小必記無施功者雖大亦
略江漢荆州而下安于故道無俟濬治故在不書况
朝宗于海荆州固備言之是亦可以互見此正禹貢書
法也金氏履祥曰說者謂漢為北江江為中江則彭
蠡之水為南江至揚雖合為一以其三水合流謂之
三江猶洞庭九水俱滙謂之九江也范蠡所謂吳之
與越三江環之謂俱在大江之南爾今通州福山鎮
猶名三江渡是也然三江既以彭蠡為一則上文既
出彭蠡不應下文又出三江且經文二既字對舉皆
本效之辭彭蠡既豬矣則陽鳥攸居三江既入矣則
震澤底定是三江者乃震澤下流之三江也北方之
水河為大故凡水皆稱河南方之水江為大故凡水
皆稱江(郟僑曰禹貢之水以十分之自淮而北五由九河入海自淮而南五由三江入海)
愚按三江之說不一班固以為南江(從吳縣南東入海即松江)中
江(從蕪湖至陽羡東入海)北江(從毘陵東北入海)郭璞以為岷江浙江
松江(近歸有光亦主此說引國語吳之與越三江環之為證)韋昭以為松江浙
江浦陽江(水經浦陽一名潘水在會稽界一統志浦陽江在金華府浦江縣界本吳越三江之)
(一春秋外傳所謂三江環之是也)皆非禹舊蹟惟蘇子瞻說似合乃
蔡傳及黃東𤼵金仁山諸家皆主松婁東三江者以
此三江連𣲖震澤而吞吐百川關係吳中水利甚大
又周禮荆州川曰江漢揚州川曰三江可證揚州自
有所謂三江而非即江漢况南江之稱本經文所無
必增此以合三江之說亦有未安也既入者洩震澤
而入于海也孔氏謂自彭蠡江分為三入震澤又出
震澤為北江入海者誤
任仁𤼵曰太湖西南受湖州諸溪西北受宣州諸溪
諸山峙于西地形高阜兼南北東江海之岸皆高水
積其中形若盤盂非藉江浦深利何以通泄大抵治
之之法有三浚河港必深闊築圍岸必高厚置閘竇
必多廣設遇水旱就三者而乘除之自然不能為害
歸有光曰太湖入海之道獨吳淞江一路顧江自湖
口距海不遠有潮泥填淤反土之患湖田膏腴往往
為豪姓所圍佃積占茭蘆而與水争尺寸之利所以
淞江日隘議者不循其本沿流遂末别濬浦港以求
一時之利而淞江之勢日微海道遂至湮塞豈非治
水之過歟盖自宋揚州刺史王濬以松江滬瀆(又名黃浦)
壅噎不利從武康紵谿為渠浛直逹于海穿鑿之端
自此始夫以江之湮塞宜從其湮塞而治之不此之
務而别求他道所以治之愈力而失之愈遠也世之
論徒區區于三十六浦(昔人于常熱之北開二十四浦疏而導之江又于崑山之)
(東開一十二浦分而納之海)間有及于淞江亦不過浚盤龍白鶴
滙(盤龍浦在松江白鶴江在嘉定)未見能曠然修禹之蹟者宜興單
鍔著書為子瞻所稱然欲絶西來水不入太湖殊不
知揚州藪澤天所以豬東南之水也今以人力遏之
夫水為民害亦為民利就使太湖可涸于民豈為利
哉余以為治吳之水宜專力于淞江淞江既治則太
湖之水東下而他水不勞餘力矣又曰松江源本洪
大故别出而為婁江東江今松江既微則東江之跡
滅沒不見無足怪者故當復松江之形𫝑而不當求
東江之古道也元末華亭周生綱領之論實為卓越
然其欲求東江古道則于嫡庶之辨終有未明夫以
一江洩太湖之水力全則𫝑旺故水駛而嘗流力分
則𫝑弱故水緩而易淤此禹時之江能使震澤底定
而後世之江所以屢開而屢塞也歟(按吳淞為中江其洩震澤之水)
(直而不迂故視二江尤急二江是淞江支流今上海之大黃浦古東江太倉之劉家河古婁江也松江)
(府志黃浦上原自三泖來其上為澱湖為白蜆江又自松江分𣲖而來至入海處約二百五十餘里論者)
(指此為東江口王同祖白東江舊蹟在澱湖之西東如白蜆江諸皆是東江既塞今澱湖水由千墩等)
(浦北入淞江特支流耳必復東江之舊使洩澱湖諸水入海則淞江始可通)袁黃曰吳
淞古道深廣可敵千浦今黃浦通流不下劉家河而
吳淞日淺盖黃浦總會杭嘉二郡之水而又有澱山
&KR0873;蕩諸水從上而灌之劉河受巴陳諸湖之水而又
有夏駕新洋諸水(在崑山)從旁而注之是以流皆清駛
足以敵潮惟吳淞受太湖之𣲖而有長橋石隄為之
阻遏至所經龐山九里二湖又多灘漲上流微故下
流塞其間又有夏駕新洋掣其水以入劉河其𫝑益
弱一與潮遇輒壅滯不行毋惑也又東江湮沒議者
多講求其故蹟或欲倣古遺意而别開一東江不知
三吳之水得以安流入海者以有崇明諸沙縱横如
繡而横亘于前也若于澉乍金山間誤開一道有何
隄障夫東南之海最大號為天闕海鹽一帶包以石
塘猶懼衝撼豈可開渠延之使入乎又今日入海之
道其自江隂江浦而來者引萬里之清流納之巨壑
故海水逆上之潮皆上流復回之水所以澄澹而不
為患若使東江通海則鹹水灌入沿海皆不可耕矣
蘇嘉之田稱三吳上腴而使棄為斥鹵害豈小哉
夏允彛曰淞江之南有大浦三十六淞江之北有大
浦三十二在江之南者西受陳河南受澱湖諸水以
入吳淞而逹于海在江之北者西受陽城湖諸水以
入吳淞而逹于海吳淞迤東入海之口浦凡四十一
皆海潮往來易于漲塞惟千墩一浦南通澱湖極為
深廣與夏駕新洋南北相望屢經開後皆為民利
考名勝志從太湖經吳江長橋東北合龐山湖者為
淞江亦名松陵江從太湖出鮎魚口經吳郡之婁門
者為婁江從大姚分支過澱山湖東至上海嘉定亦
名吳淞江者為東江自海塘南障而東江湮廢水始
北折而為黃浦趨于淞江并于婁江又溢入七浦白
茆港(王鏊曰吳淞江别出一支分從常熟白茆港入海)婁江雖通流而太倉
以東每有沙漲至瀕海之北比腹内特高浚治宜倍
深夫古人于川原廣衍處每七十里為一縱浦十里
為一横塘所以通决水道俾旱澇有備今湮塞過半
矣宜相其緩急以次疏之即取所開之土以修岸塍
則溝瀆之水悉逹于塘浦塘浦之水悉逹于江湖又
何水之足患乎
震澤底定
漢地理志會稽吳縣周太伯所封國也具區在西古
文以為震澤(在今蘇州府城西南三十里)正義周禮職方揚州藪
曰具區浸曰五湖餘州浸藪皆異而揚州同者盖揚
州浸藪同處論其水謂之浸指其澤謂之藪曾氏曰
震如三川震之震若今湖翻愚按太湖之源來自苕
霅山海經浮玉之山(在今湖州府城南玉湖中舊志浮玉有二在歸安者為小浮玉)
(在孝豐者為大浮玉)北望具區苕水出乎其隂是也(吳江志太湖源出西)
(天目分為二一散入固城湖合金陵常潤之水為百瀆荆溪一從獨山至秋浦納宣歙臨安之水合苕霅)
(梅溪俱入太湖浙江名勝志浙西苕霅與臨安廣德諸水散出凡七十二溪奔海不及則停蓄于太湖耳)
越絶書太湖周迴三萬六千頃亦曰五湖虞翻以東
通松江南通霅溪(湖州府城西)西通荆溪(宜興縣西南三里)北通
滆湖(宜興縣西北三十五里)東通韭溪(嘉興府城南八里)凡五道故名
五湖(史記正義䔖湖莫湖胥湖游湖貢湖為五湖别有金鼎湖梅梁湖東臯里湖通謂之五湖周五)
(百里東西二百餘里南北一百二十里)王樵曰揚州之境嶺自郴(郴州)虔
(贑州)北支趨敷淺原水皆東流又自建嶺一支轉而北
趨金衢為歙嶺亘宣州而抵建康其岡脊(歙嶺之脊)以西
之水皆西流滙為彭蠡其岡脊以東之水南則浙江
北則震澤也彭蠡不豬則江西江東諸州之水為揚
西偏之患震澤未定則浙西諸州之水為揚東偏之
患揚雖北邊淮而于徐已書乂雖中貫江而于荆已
書朝宗獨大江以南西偏莫大于彭蠡東偏莫大于
震澤特舉二水以見揚之土田皆治金藻曰禹貢
云三江既入震澤底定又云九川滌源九澤既陂今
東江已塞而淞江復微是川源無滌也太湖汎濫隄
防不修是澤無陂障也無陂所以靡定無滌所以靡
入又曰三江流水也滌源流水之所以治也震澤止
水也既陂止水之所以定也使禹貢無此二語總結
將謂三江既入震澤自定矣葉夢得曰孔氏以太
湖為震澤非是周官九州有澤藪有川有浸揚州澤
藪為具區其浸為五湖凡言藪者皆人資以為利故
曰藪以富得民而浸則但水之所鍾也今平望八尺
震澤之間水瀰漫而極淺與太湖相接而非太湖自
是入于太湖自太湖入于海雖淺而瀰漫故積潦暴
至無以洩之則溢而害田所以謂之震然蒲魚菱芡
之利人所資者甚廣亦或可隄而為田與太湖異所
以謂之澤藪他州之澤無水暴至之患則為一名而
已而具區與三江通塞為利害故二名以别之禹貢
方以既定為義是以言震澤而不言具區(此論解周禮則可以)
(疏禹貢則不合)
太湖分二𣲖東南一𣲖由淞江入于海東北一𣲖由
諸浦注之江其淞江洩水惟白茆一浦最大濬淞江
則蘇松東南之水有所歸濬白茆則蘇州東北之水
有所歸永樂初夏原吉奏吳淞江舊袤二百五十餘
里廣一百五十餘丈前代屢浚屢塞不能經久自吳
江長橋至夏駕浦約百二十餘里雖云通流多淺狹
之處自夏駕抵上海南蹌浦可百三十餘里潮沙漲
塞已成平陸若劉家港(通海)白茆港(入江)皆係大川水流
迅急宜浚吳淞南北兩岸安亭等浦引太湖諸水入
劉家白茆使直注江海又大黃浦乃通吳淞要道今
下流壅閼旁有范家浜至南蹌浦口可徑逹海宜浚
令深闊上接黃浦以逹湖茆之水此即禹貢三江入
海之蹟(原吉時為戶部尚書治水蘇松役夫凡十餘萬水泄農夫利)王樵曰古
者震澤之水其西北上源則有宣歙金陵九陽江之
水由宜興百瀆以下震澤其西南則有苕霅諸水由
湖州七十二港以入焉所頼導之入海者止松江婁
江東江而已水來甚多而洩之者甚緩此東南所以
多水患也自宋築五堰(水陽江銀林江等五堰考五堰始于漢)于宜興
以西溧陽以上而宣歙諸水皆西北入蕪湖固有以
殺其上源之𫝑其後商人以&KR1097;木往來之阻紿于官
而壊其防昔人欲復五堰者此也五堰既廢由是荆
溪多積水而百瀆湮塞無以遂其東下之𫝑昔人欲
䟽百瀆者此也宋慶歷中築長橋于吳江岸以便舟
行之牽輓而水道阻緩昔人欲闢石塘易木橋千所
以分利之者此也凡此皆單鍔之說也國初因五堰
舊蹟立為銀渚東&KR0309;禁商&KR1097;往來既可挽東&KR0309;以西
之水北會金陵以成朝宗之𫝑又使東&KR0309;以東之水
返注蕪湖不下震澤而三吳享陸海之饒是豈徒得
五堰遺意而已哉乃東南之永利也(此用溧陽民陳嵩九計)東
&KR0309;既足以當五堰之利則上源既殺下流亦减荆溪
百瀆疏之可不疏亦可長橋之在吳江去之則有妨
于運道存之亦未見有阻于太湖其所急者惟在吳
淞江之通利闊深耳(按漢設五堰使西南水不入荆溪由分水銀林二堰入伍員伐)
(楚之運河以逹大江運河在五堰西南唐時尚存宋時堰廢故吳中水患特甚自東&KR0309;築而太湖水𫝑始)
(殺其半)
篠簜既敷厥草惟天厥木惟喬厥土惟塗泥
孔傳篠箭竹(邢昺曰篠是竹之小者可以為箭幹竹譜箭竹高者不過一丈節間三尺)簜
大竹(孫炎曰竹闊節者曰簜李廵曰竹節相去一丈為簜按郭璞引儀禮曰簜在建鼓之間謂簫管)
(之屬與孔傳大竹解不合)水去已布生愚按兖徐惟誌草木揚州
竹箭尤美故别出之(爾雅東南之美者有會稽之竹箭焉笱譜今箭竹中為矢者臨)
(川會稽為良)孔傳少長曰天喬高也(邢昺曰木枝上竦而曲卷者名喬)塗
泥地泉濕釋名塗杜也杜塞孔穴說文泥黑土在水
中者王氏炎曰南方地煖故草木多少長而上竦河
朔地寒雖合抱之木不能高也兖徐言草木皆居厥
土之下凡土無高下燥濕其性皆然兼山林言之若
揚之塗泥惟言沮洳之多山林不與故先草木也青
不言草木而貢有松檿絲則可知荆亦不言然貢有
杶幹等亦可知矣盖兖青相同荆揚為一惟徐漸包
為異耳
厥田惟下下厥賦下上上錯
田第九等賦第七等雜出第六等蔡傳不言錯下上
者本設賦九等分為上中下三品下上與中下異品
故變文言之金氏履祥曰古人尚黍稷田雜五種(漢食)
(貨志種穀必雜五種以備灾害)故雖旱潦而各有所收塗泥之土其
田獨宜稻不利他種故第為最下胡氏宏曰揚州魚
鹽之海出第七等近于太輕故有時而出第六等以
補餘州之不足
丘濬曰今天下水田惟維揚最賤陸田惟潁夀為輕
且地介兩京間相距略等昔司馬懿伐吳使鄧艾于
淮北屯田六七年十萬之衆有五年之食今請倣其
法而行之于淮南一帶湖蕩之間沮洳之地蘆葦之
場盡數以為屯田遣官循行其地度地𫝑高下測泥
塗淺深召江南無田之民因宜制便開渠濬川大小
相受使水有所洩然後于窪下之處浚為湖蕩又于
原近舊湖之處疏通其水使有所豬或為隄限水或
為堰蓄水或為斗門放水俱如江南之制民之無力
者給以食田成之後依官田起科民之有力者計其
庸田成之後依民田出税數年之後其所得當不止
于魏人也况此地為運道所經有魚鹽莞蒲之饒昔
人所謂揚州之地去大江僅百里許大江以南民多
而田少居者佃富家之田出者逐什一之利誠下尺
一之詔鼓舞而招徠之當無不成既成之後更于潁
夀之間召民開墾陸田亦隨地𫝑以分田因民力而
定税其功又易于水田者攷之唐史上元中(肅宗)于楚州
古射陽(在山陽鹽城寳應界即漢廣陵王射陂)置洪澤屯于夀州置芍
陂屯大𫉬其利今遺蹟可求也愚按泗水可以趨
廣陵渦口可以向六合淝口可以向合肥古人因田
設險因耕置屯非徒興利亦以防患至江南之田以
修塍岸浚溝渠為急溝渠浚則高田有以蓄水而旱
不能灾塍岸修則下田有以障水而潦不為患范文
正謂錢氏竊據時專設營田軍七八千人導湖築隄
以修水政于是米值甚賤迨歸一統圩塘隳廢米貴
十倍然則田之高下何常惟在治之得其術耳(輯陳止齊)
(諸家說)
厥貢惟金三品瑶琨篠簜齒革羽毛惟木島夷卉服厥
篚織貝厥包橘柚錫貢(琨漢書作瑻)
史記虞夏之幣金三品或黃或白或赤(漢食貨志秦以黃金為上)
(幣銅錢為下幣銀錫之屬為噐飾寳藏不為幣漢武帝始造白金三品)爾雅黃金謂之
璗其美者謂之鏐(郭璞云鏐紫磨金也)白金謂之銀其美者謂
之鐐(穆天子傳有燭銀郭璞云銀有精光如燭疑即此)赤金即銅(王氏字說銅赤金也)
(為火所勝而不自守反同乎火)凡律度量衡用銅所以同天下也(按鄭)
(玄云金三品者銅三色也應劭謂古者以銅為兵山海經昆吾之山其上多赤銅郭璞註色赤如火以之)
(作刀切玉如泥所謂昆吾之劔也越絶書赤菫之山破而出錫若耶之谷涸而出銅歐冶子因以為純鈎)
(之劔汲郡冢中得銅劔一枚長三尺五寸乃今所名干將盖古者通以錫雜銅為兵噐周官職金入其金)
(錫于為兵噐之所此一證也錫所以柔金爾雅註今白鑞)愚按左傳貢金九牧九
州皆有金貢而獨著于荆揚揚産更優故貢居首漢
丹陽豫章有金銅之山(漢志鄱陽有黃金采采者取金處丹陽郡有銅官)靈
帝采勾曲之金以充武庫(見續博物志)是揚之産金後世
猶然也說文瑶玉之美者琨石美似玉者(孔傳瑶琨皆美玉蔡)
(傳用說文)正義齒象齒(詩元龜象齒知齒是象齒)革犀兕皮羽南方鳥
羽孔雀翡翠之屬毛西南夷長犛牛尾經傳通謂之
旄(牧誓右秉白旄詩建旐設旄)木楩梓豫章蔡傳瑶琨可以為禮
噐篠中矢笴簜中樂管(此從郭璞註)亦可為符節(周禮掌節以英)
(簜輔之註盛節噐也當是為符節之函)齒革可以成車甲(考工記犀甲七屬兕甲六)
(屬)羽毛可以飾旌旄木可以備棟宇噐械之用島夷
東南海島之夷(按島夷如今日本琉球及占城瓜哇等國孔傳謂南海島夷揚境東南皆)
(至海當以蔡傳為是)正義卉服草服(羅草云卉今之黃草)葛越也葛越南
方布名左思吳都賦蕉葛升越弱于羅紈是也愚按
後漢書世祖嘗勅會稽獻越布盖越亦葛𩔖(楊慎曰越草也)
(可為布)註疏止言葛越而蔡傳兼及木棉木棉出交廣
即今斑枝花(張勃吳錄交阯有木棉樹實如酒杯口有綿可作布名曰白纅楊慎曰雲南阿)
(迷州有之嶺南尤多樹大成抱花如芙蓉結子時方成葉子内有綿至蠶成乃熟)與草綿異
草綿今江南之棉花也(史照通鑑釋文江南木綿春生黃花結實熟時其皮四裂)
(中綻出如綿土人以鐵鋋碾去核取綿弓彈之令勻細卷為筒就車紡之織成布按此即今綿花史以解)
(木綿非也)丘濬謂木棉至宋元間種始傳入中國考通鑑
載梁武帝木綿皂帳又屢見唐人詩句(李商隐詩木綿花𤼵鷓鴣)
(飛王叡詩紙錢飛出木綿花)則宋以前有之但唐虞時外夷所貢
者未必即此種耳鄭氏玄曰貝錦名(其紋斑斕如貝孔傳織細紵貝)
(水物作二物解非是)詩萋兮斐兮成是貝錦(徐常吉曰即今西洋布之𩔖)吳
氏澄曰染其絲五色織之成文者曰織貝不染五色
而織之成文者曰織文蔡傳今南夷木綿之精好者
亦謂之吉貝島夷以卉服來貢而吉貝之精者則入
于篚焉(此本之蘇傳)愚按吉貝之名昉于南史(南史林邑等國出吉)
(貝木其花成對如鵝毳紡之作布與苧不異亦染成五色織為斑布俗呼古為吉舊唐書婆利國有古貝)
(草緝其花為布粗者曰古貝細者曰㲲)不可謂禹時即以入貢且諸州
篚實非必盡出于各夷也孔傳小曰橘大曰柚其所
包裹而致者(續博物志柚似橙而大于橘茅瑞徵曰橘柚皆不耐寒故包裹貢之)張氏
曰必錫命乃貢賓祭則詔之口腹之欲難乎出令也
(按漢武帝于交阯置橘官長一人今橘産閩廣者良禹時所貢當在近地炎荒之外豈以勞民哉)
周禮職方所載揚州之賦其穀則宜稻而他種皆非
所有其利則金錫竹箭而絲紵則非所宜漢東南獨
海鹽有鹽官皖城有鐵官則知漢鹽鐵官之置多在
西北而不在東南矣唐自河西北淪于藩鎮而國用
全頼東南(唐代宗時天下租賦所入不過千二百萬而江南居其半)明代視唐宋
為倍朱提之貢額不减而漕粟之輓輸歲增又淮浙
鹽課為海内最地無遺利而誅求猶不止欲民力不
竭豈可得哉
㳂于江海逹于淮泗
正義春秋文十年傳㳂漢泝江泝是逆㳂是順沿江
入海順也自海入淮自淮入泗逆也(按江自静江入海淮自淮浦入)
(海皆與海通故揚州貢道獨資海運)陳氏大猷曰循行水涯曰沿水之
險者莫如江海遇風濤多沿岸而行所以不言浮獨
言㳂者著其險也易氏曰揚之貢在北者可徑逹淮
泗矣其在南者䢴溝未開無道入淮必由江海逹淮
泗至淮泗則與徐州同貢以逹于河林氏之竒曰禹
時江淮未通至吳王夫差會晉黃池始掘溝通水孟
子謂排淮泗而注之江盖誤指所通之道以為禹蹟
陳氏傅良曰禹貢州末係河先儒固曰運道其于
青州逹濟揚州逹泗荆止于南河雍止于西河此政
裴耀卿接級轉輸之法不以江人入河不以河人入
洛洛人入渭(唐時江淮之粟會于京口京口是咽喉處六朝運道不由京口自破崗瀆入秦)
(淮自秦淮入江浦破崗瀆在今句容縣東二十五里秦淮本名龍藏有二源一經句容西南一經栗水)
(西北合自方山埭西注大江今都城徙而南秦淮乃横亘城中)考吳夫差于䢴江
築城穿溝東北通射陽湖西北至末口江淮之通自
此始(見揚州府志)吳草廬謂江北淮南地高于水溝通江
淮止是江淮間掘一横溝兩端築堤壅水于中以行
舟耳(兩端築隄今瓜儀淮安壩是)江淮實未通流也後隋煬帝幸
江都大𤼵淮南諸州丁夫十餘萬開䢴溝自山陽至
揚子江徑三百餘里自是始由揚子逹六合由山陽
瀆入淮(今運道自瓜儀歴高郵寳應至清江浦入准)
鄭曉曰國初海運沿于江海也永樂初中灤之運逹
于淮泗也(其後並罷專由䢴溝入淮泝河以逹會通河)又曰欲順河流不
逆其性必難濟漕既欲濟漕難保淮西陵寢不衝决
大名張秋濟寧徐州處處畏河患又必須引之東南
流雖大禹治之恐亦無長策以故中灤之運及膠河
故道皆不可不講膠河即今所謂南北新河不出登
萊大洋之險直自安東至海倉三百里耳夏允彛
曰近世以河渠阻塞多議海運考元史其道有三皆
自平江劉家港出海其至萬里長灘開洋旋沿山嶼
而行至膠州復放洋者路甚紆遠次沿涯至長灘放
大洋經黑水洋至成山者(成山在文登縣南)其道差徑又次
至崇明三沙放洋向東即開黑水大洋取成山轉西
至登州沙門島者其道最便盖開洋愈闊則取道尤
捷然與大禹沿海之意遠矣(唐樞曰海運憚文登南之成山登州北之沙門)
(島此兩險多磧宜無靖𫝑元開膠萊以避兩險)或曰元人海運損壊以起自
太倉嘉定而北也若自淮安而東引登萊以泊天津
則元名北海中多島嶼可以避風又其地高多石蛟
龍往來而無窟宅王樵曰上古海路不甚通揚州
所沿不過由江至淮之海面而已上古海利亦不甚
通鹽與海錯不過取之青州而已聖人先見之明防
患之遠不貴異物遠物以生外釁豈有賈市招誘之
事哉近代倭人之禍則海路海利日通而莫之為禁
之咎也漢書言樂浪海中有倭人分為百餘國以歲
時來獻見雖漢世已通中國然止樂浪海中一路閩
廣兩浙固猶未通也自元人與之交兵彼始得我之
情有窺我之漸國初沿海備禦盖亦甚嚴承平禁弛
乃召前代未有之患誠繹禹貢之旨則得所以治之
之要矣黃承玄曰淮與黃初皆獨入于海故稱瀆
焉自隋大業間引河由汴泗逹淮周顯德間濬汴口
導河逹淮皆上流也宋興國間河由彭城入淮熙寧
後由南清河入淮則支𣲖耳金元季由渦河入淮亦
上流也國初河决原武由夀州正陽鎮全入于淮則
正𣲖又上流矣嗣後或由孫家渡或由趙皮寨皆從
陳潁亳夀懷遠等處入淮皆上流正𣲖其由小浮橋
經徐邳自清河縣北合淮者此下流亦支𣲖爾至嘉
靖中塞渦河口截野鷄岡則正𣲖皆歸孫繼口歴徐
邳桃清入淮已而從清河縣南合淮下流且奪淮入
海之路矣
