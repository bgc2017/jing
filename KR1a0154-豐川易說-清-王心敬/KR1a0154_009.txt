豐川易說卷九
鄠縣王心敬撰
下經
艮䷳(艮上艮下)
震而受之以艮何也序卦𫝊曰物不可以終動止之
故受之以艮艮者止也
艮其背不獲其身行其庭不見其人无咎
文王之彖艮云云何也曰艮體一陽上止外實内虚
如人之妄見胥屏善性明静時也而卦則兩山對止
不相往來尤為各止其所之象故於義尤屬得止之
正耳蓋學問之道不震動不能進德非艮止不能成
德故震卦之後繼之以艮使知艮因震逹震以艮止
動而能止止以善動雖動履紛紛之中而此中常静
常定常安常慮常如兩山之凝凝則主敬立極與天
地合德日月合明德至是乃為明德而善至是乃為
至善耳故艮以艮其背而人我皆忘无咎也然其所
以取義艮背者人之一身變動盡在乎面不在於背
故背為不見之地苛艮其面則終不能止縦使知其
動而止之亦終不止也何者止非其所故耳唯艮其
背則面皆如背而一切耳目口鼻四肢之所為一如
其背故雖酬酢萬變而天君明静屹然如山内无我
而不獲其身外无物而雖行庭不見人矣嗚呼其孟
子不動心之學乎若如告子軰之強制乃艮其限列
其夤厲薰心者也烏足語之
彖曰艮止也時止則止時行則行動静不失其時其道
光明艮其止止其所也上下敵應不相與也是以不獲
其身行其庭不見其人无咎也
孔子之𫝊艮彖云云何也曰言其所謂艮者取諸一
陽止諸二陰之上得所止也其所以取於得止者非
不動而一於静之謂一於静則又獲静之身見静之
人不得為止得其所矣惟時止則止時行則行動静
以時无行非止而其道光明耳而所謂艮其背者言
乎止其所也而其義則取諸上下兩山隂陽敵應不
相往来也止而如此則自然天光𤼵乎泰宇其動如
静其行如止内不牽於耳目口鼻四肢而不獲其身
外不累於聲色臭味安佚而行庭不見其人一生皆
明定之日无處非明定之境自燕居獨處以至於大
庭廣衆皆吾背之艮也何咎之有嗚呼微矣非文王
緝熙敬止不識知而順帝之則孰與滿其量乎
時止四句明艮非致虚守寂之學乃動静時中之旨
如四時之錯行而不移其度日月之代明而弗動其
體也此乃大學明新之必始定静孟子之學問在求
放心聖學之一大頭腦而乾翼知至至之知終終之
實義也是在善學易善進道者知所自占耳
象曰兼山艮君子以思不出其位
孔子之象艮云云何也曰言物之善止莫如山而艮
則兩山連立各止其所而不相應是為兼山艮君子
體此而知人心處感之道亦當如山隨此身所在之
位即思所當止之理而不出其位焉於富貴貧賤患
難也則素位而行不願乎外於君臣父子五倫也則
仁敬孝慈各止其所於視聽言行九事也則各思所
以善其行以无失其時安土敦仁如兼山之艮也
雷風水火澤五子之兩者皆有來往之義惟艮兩山
並峙不相往来故於義為止也思心之用豈能不來
往者惟是動静之間能不出其位而畔援歆羡之盡
絶一一還他一個當止之所則雖萬變紛紜而吾心
屹如山岳不可移易即兼山之義耳此乃聖學之歸
極故大學綱領以止至善終之
初六艮其趾无咎利永貞
周公之象艮初六云云何也曰艮之六爻以身取象
初六居下為足趾故象為艮其趾趾動而能止則躁
動之咎亦免矣然動静惟時乃得正而可久故占象
又為利永貞以戒之嗚呼其步亦步之學乎
象曰艮其趾未失正也
孔子之𫝊艮初六云云何也曰言初六當初而即能
止亦未為失正但當求永貞之道為得耳
趾本動物而能止未為失正但當艮初即欲不行亦
恐非時行之止故戒以利永貞蓋即爻之中即示以
補過之道也嗚呼易无一卦无一爻非教人寡過之
旨而於此等處尤其彰明較著矣讀易不逹寡過之
義真飲食忘味耳
六二艮其腓不拯其隨其心不快(拯音丞)
周公之象艮六二云云何也曰六二於位為腓腓乃
隨足以動之物而當艮止之時心本欲不行而又不
能不隨足以動是為不拯其隨其心不快之象嗚呼
是欲其止而恨其不能止之學乎日月至焉殆類是
歟
象曰不拯其隨未退聽也
孔子之𫝊艮六二云云何也曰言不拯其隨其心不
快者謂雖不能拯其隨而即使之止亦不肯自安於
随而便聽足之命此意固可取耳
未退聽三字最是初學知止得止之機蓋初學豈易
即臻於止惟是知不能止而不甘退聽則必自求所
以光明之道而日進於光明於以得止不難矣
九三艮其限列其夤厲薰心(夤引真反)
周公之象艮九三云云何也曰九三於位為上下之
交而以剛據二體之中限絶上下其於人身則為夤
限之地是艮而斷列其夤者也此非勉強把持亦莫
能至此然其危厲薰心亦甚矣嗚呼限非背也而欲
止止其限也而厲薰心此亦知學之貴艮而未得所
以艮而光明之道故錯認機緘乎告子之不動心殆
類是也千古不動心之道真至此而列其夤矣
象曰艮其限危薰心也
孔子之𫝊艮九三云云何也曰言九三之艮其限雖
自以為艮矣而止非其所危厲之薰心亦甚也然愚
讀易至此又以惜告子軰之不聞此言耳
六四艮其身无咎
周公之象艮六四云云何也曰六四當身之位以隂
處柔而居艮是艮其身者也艮其身則亦自无非禮
之視聽言動矣乃无咎之道也故象占如此
止諸身以不僅屬貌恭看為當謂凡身之所動无不得所止
耳咸四於此位為心而艮以四為身者身可統心且
咸取心感而艮取其背言身自於艮為切也
象曰艮其身止諸躬也
孔子之𫝊艮六四云云何也曰言六四之艮其身為
止諸其躬而視聽言動无不得其所止也
六五艮其輔言有序悔亡
周公之象艮六五云云何也曰六五於位為輔頰之
地而以柔中處之是艮其輔而言不妄𤼵各得其序
者也言行君子之所以動天地言而有序自然言皆
法言而无一非禮之言雖言滿天下无怨惡矣悔安
得不亡乎嗚呼言豈細故哉
象曰艮其輔以中正也
孔子之𫝊艮六五云云何也曰言六五之艮其輔者
六五艮而得其正中自然為難言訒言必有中而无
悔也
上九敦艮吉
周公之象艮上九云云何也曰艮於卦為一陽止於
二隂之上敦實堅確隆然守安而上九又踞兩卦之
最上以為艮道之成是大人之真能止善君子之至
死不變者也艮而至此渾厚淳龐安土如山矣彖之
所謂不獲身不見人者其在此乎真大吉之道豈獨
无咎而已耶故象占如此嗚呼堯舜之聖而安止幾
康孔子之聖而從心不踰其敦艮之至極乎下此如
曾子之賢而疾啟手足武公之賢而耄修不倦是亦
无愧敦艮之義者也讀易者能踐敦艮之旨以幾成
德不難矣
象曰敦艮之吉以厚終也
孔子之𫝊艮上九云云何也曰言止道貴終佻薄之
人徒自失其所止而鮮終耳上六敦艮之吉者謂其
敦厚所止以為令終之道也
漸䷴(艮下巽上)
艮而受之以漸何也序卦𫝊曰物不可以終止故受
之以漸漸者進也
漸女歸吉利貞
文王之彖漸何也曰漸取進之漸義為卦止於下巽
於上木因山高以止為體以順為用有漸進義而象
占則為女歸吉為利於貞也
觀漸彖女歸吉利貞之旨可知士君子進德修業誠
能進而得正自无德之不進无業之不修更若本此
道以進身涉世亦當不至有欲速好徑之失浚恒始
深之凶漸臻无所不吉之道又豈獨吉於取女也易
道神明皆得但在善用易者知反身自占耳
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
孔子之𫝊漸彖云云何也曰言漸之進也謂其漸以
進如女之歸以漸則吉也蓋止而巽莫如女歸之无
造次陵節得正而吉也何言乎利貞也卦本乾坤六
進居四隂得隂位九退居三陽得陽位一往而剛柔
以正是有功也而所以謂之有功者何也君子進以
正則上下莫不正而可以正邦者在是且三進則柔
居四九退居下則中四爻各當其位而九五以剛得
中下皆以隂從陽以下從上君正莫不正而國定也
又下止則内而安静上巽則外而和順其動有常其
行不疚自然如卦之木因山高止而日進而何憂於
窮乎此漸之所以利貞也
按註謂漸之進之字疑衍或是漸字愚嘗反覆經義
漸進中加一之字似是言漸之進以别於晉之進耳
蓋晉亦進之義但晉之進為君臣而漸之進則男女
故晉則康侯日晉三接而漸則利如女歸之以六禮
既備也
觀進以正可以正邦可見枉己者必不能正天下古
之君子所以不肯枉道徇人也又觀止而巽則動不
窮可知居德莫善於知止進德莫善於巽順而古之
君子所以強立不反日進无疆也嗚呼漸之時義大
矣哉
象曰山上有木漸君子以居賢德善俗
孔子之𫝊漸象云云何也曰言為卦艮山巽木木生
於山以漸而長外若不見其長而日以浸盛是物之
循序不驟者莫如山上之木也君子體此知居賢德
善風俗皆取乎漸而不以欲速見小亂之亦如山上
之木焉蓋賢德非積累无成習俗非久道難化也註
謂或賢字衍或善下有脱字得之然相其語脈似善
下脱字也
居賢德取於山之陽剛上止善俗取於巽之風行入
人又俗為風動之義而止居則宜於賢德巽風則又
宜乎上善則正聖人教人隨事從道之義而亦可見
其精義入神之妙也
初六鴻漸於干小子厲有言无咎
周公之象漸初六云云何也曰漸義取漸進而鴻之
為物其飛有序知長幼之禮其羣有偶厚夫婦之别
其來有候適寒暑之期物之進而能漸者亦莫如鴻
故又取為女歸以漸之象夫彖以女歸取漸象而象
又以鴻象女歸然則象者像也所以顯義之難顯而
又以一象顯千萬象也吁知者觀其象而思過半矣
初六為鴻漸之始是鴻之去水而漸干者也以其居
止之下既不當位而外又无援故為危厲而有言然
亦自无咎也故象占如此
女之將歸如鴻之離水故稱干猶在未歸故稱小子
女子始字將遠父母兄弟有唧唧不安之意故又稱
厲稱有言以其未能遽進自于漸義无咎耳
象曰小子之厲義无咎也
孔子之𫝊漸初六云云何也曰言小子之厲于漸義
自无咎也故初象取小子厲又取无咎耳嗚呼此一
爻也其在於女則將歸未歸之時乎而在於士則方
在草野而人主欲羅致之候在於學問則方屬疑殆
之地討論之初矣故易之為道反身自占无卦不可
用无爻不可用亦且无人不可用无時不可用只視
人之知用何如也
六二鴻漸于磐飲食衎衎吉(衎苦干反)
周公之象漸六二云云何也曰六二漸進於初又與
五為正應然尚居止中是為鴻漸于磐飲食衎衎之
象漸而如此真如女之得正配良配而得所矣自有
吉道故象占如此
象曰飲食衎衎不素飽也
孔子之𫝊漸六二云云何也曰言六二柔止得中與
五正應其飲食衎衎乃得正之養非徒素餐之飽也
然則士之未得正應而輕身妄進以食人禄者皆素
飽之類矣
九三鴻漸于陸夫征不復婦孕不育凶利禦寇
周公之象漸九三云云何也曰九三居止之陽過剛
无應是鴻之漸陸者也鴻水鳥而漸陸則大非所安
矣故其象為夫征不復婦孕不育之凶然以其剛而
善於止物也則又為利用禦寇之象
陸象艮三之陽夫征象艮三陽之往上婦孕不育則
三以少男无正應徒與四長女相比而孕是為夫征
不見復婦孕不敢育也故為失道而凶嗚呼男女之
進不以正者皆是類也而士之進不以正亦從可例
矣
象曰夫征不復離羣醜也婦孕不育失其道也利用禦
寇順相保也(離力智反)
孔子之傳漸九三云云何也曰言夫征不復者三以
一陽離羣醜而獨往也婦孕不育者失其正應非道
而比也利用禦寇者陽止隂上順而下濟以相保也
觀周公孔子於九三一爻未嘗不摘其離羣失道之
凶而正未嘗不揭其利於禦寇之用爻中本有之善
惡二聖人一一闡出无遺即此見聖人之精義入神
亦見聖人之大公无我後世惡而不知其美遇人一
言之失便舉其生平棄之嗚呼是亦不占而已
六四鴻漸于木或得其桷无咎(桷音角)
周公之象漸六四云云何也曰六四離乎下卦而進
於巽初又以隂居柔處亦得平故為鴻漸于木或得
其桷象漸而如此非其正矣然以巽順漸得其安亦
尚无咎也故象占如此
象曰或得其桷順以巽也
孔子之𫝊漸六四云云何也曰言六四之或得其桷
者以其巽順得棲身之地故无咎也
九五鴻漸于陵婦三歲不孕終莫之勝吉
周公之象漸九五云云何也曰九五居艮之上當巽
之中而以剛中應下六二之柔中故為鴻漸于陵之
象與二應而限以三四為三歲不孕之象然巽體剛
中中乃正應則亦終莫之勝而得吉也故象占如此
五之漸陵非不安乃不苛安也三歲不育非不育不
宜苛配而育也終莫之勝而吉則守貞擇配終必得
偶也嗚呼在女則孟光之於梁鴻而士則伊尹太公
諸葛之流歟縱終不勝猶謂之吉而况終莫之勝乎
然則士君子抱道自處者亦可自信矣
象曰終莫之勝吉得所願也
孔子之𫝊漸九五云云何也曰言九五終莫之勝者
漸而得位得正剛中如此自然有功正邦巽止不窮
而得所願也
上九鴻漸于陸其羽可用為儀吉
周公之象漸上九云云何也曰上九以剛居漸之極
德以漸而崇是為漸于九達之逵鴻漸至此振翮高
飛乘風翺翔其亦超然流俗之表矣然仰視其羽舒
徐雍容有倫有序可用為人道之儀何吉如之嗚呼
桐江一絲丕振二百年无限忠節義氣之風上九之
吉非子陵孰足當之范文正謂為蠱之上九特言其
志之高耳亦豈知其志正可則乎故惟漸之上九乃
為盡先生之功也
象曰其羽可用為儀吉不可亂也
孔子之𫝊漸上九云云何也曰言其羽可用為儀吉
者以鴻飛有序不自凌亂人道之儀型莫過於此鴻
至此而後盡漸吉之道也而觀於孔子之以不自亂
解可用為儀然則士君子進退行止安容自亂哉
歸妹䷵(兌下震上)
漸而受之以歸妹何也序卦𫝊曰進必有所歸故受
之以歸妹
歸妹征凶无攸利
文王之彖歸妹云云何也曰為卦以兌之少女從震
之長男是為歸妹而卦體則下說上動為說以動從
之義從男不以正而以說動以此而往凶亦甚矣何
往而利乎故象占如此
歸妹與漸反蓋少女尚未可歸而從震長男是少女
无知而徒以情欲相感也女之歸人不以正而相感
以情欲則是見可欲而昏動不以禮矣安往而可乎
故漸女歸吉而歸妹征凶
妹為少女无知之象言其无知昏昧也
觀歸妹之彖是以君子貴艮漸而戒輕說
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也无攸利
柔乘剛也
孔子之𫝊歸妹彖云云何也曰言歸妹者少女歸長
男是為男女配合天地之大義也蓋天地不交則萬
物无由𤼵生男女不合則人道无由終始故歸妹為
天道人事之至情耳然其為卦下說上動徇情昧禮
所歸者乃无知之妹也故謂之歸妹而曰征凶者則
是謂其卦位皆與漸反漸于位皆正而歸妹則隂上
陽下隂外陽内位皆不當也又曰无攸利者則是謂
二四本隂而得剛三五本陽而得柔以柔乘剛縱欲
遠理終必將敗故无攸利也
象曰澤上有雷歸妹君子以永終知敝
孔子之𫝊大象歸妹云云何也言澤上有雷雷動澤
隨為男女昏昧以說而動之象君子體此則凡事始
慮其終動謹其敝焉蓋物必有終有以永之則令終
事久必敝有以知之則不敝故君子鑒歸妹征凶无
利而用心如此也
初九歸妹以娣跛能履征吉(娣音弟跛波我反)
周公之象歸妹初九云云何也曰九于初最少而上
无正應有娣象故為歸妹以娣蓋娣女之從嫡婦者
也非嫡則不敢輒行而似跛矣然其以剛居初是女
子而尚有賢正之德者以是為娣往自得吉故象占
如此
象曰歸妹以娣以恒也跛能履吉相承也
孔子之𫝊歸妹初九云云何也曰初以少媵長是以
常禮行也跛能履吉者娣承嫡而行初剛自能承嫡
以佐其君也
九二眇能視利幽人之貞
周公之象歸妹九二云云何也曰九二陽剛得中女
之賢而待聘者也而居於澤中最幽之地是乃女之
行不踰閨窺不出戶而幽閒貞静者耳故其象為眇
能視占象為利幽人之貞蓋二乃少女得中為正嫡
小君之象初與三皆待以行而能守正以需月之望
故為幽人之貞如是則利也
象曰利幽人之貞未變常也
孔子之𫝊歸妹九二云云何也曰言利幽人之貞者
處歸妹之時衆皆急欲二獨守中未變六禮待行之
常道也
六三歸妹以須反歸以娣
周公之象歸妹六三云云何也曰六三隂柔不中正
上无正應又為說主而與四相比以女悦男是乃女
之不正而人莫之取者也故為歸妹以須而反歸以
娣之象
象曰歸妹以須未當也
孔子之𫝊歸妹六三云云何也曰言歸妹以須而反
歸以娣者三與四本非其偶而徒以悦而動歸之於
理未當故宜舍所須而反也
九四歸妹愆期遲歸有時
周公之象歸妹九四云云何也曰九四以陽居上體
而下无正應是賢女不輕從人而愆期以待于歸之
象嗚呼古之孟光非耶
象曰愆期之志有待而行也
孔子之𫝊歸妹九四云云何也曰言九四愆期之志
乃有待于良匹而後肯行不然則寕愆期也
六五帝乙歸妹其君之袂不如其娣之袂良月幾望吉
(袂彌計反)
周公之象歸妹六五云云何也曰六五柔中居尊下
應九二于歸妹則為帝乙歸妹之象於身之飾則為君
之袂不如娣之袂良之象然處貴而能下賤貴德不
貴飾乃女德之最盛如月之幾望者也歸妹如此吉
可知矣
象曰帝乙歸妹不如其娣之袂良也其位在中以貴行
也
孔子之𫝊歸妹六五云云何也曰言帝乙之歸妹在
當日原不如其娣之袂良也蓋其位當中正是能以
貴行其中正之道耳
上六女承筐无實士刲羊无血无攸利(刲苦圭反)
周公之象歸妹上六云云何也曰上六以隂柔居歸
妹之終而无正應是約婚而不終者也故其象為女
承筐而无其實士刲羊而无其血將何往而利乎
象曰上六无實承虚筐也
孔子之𫝊歸妹上六云云何也曰言上六之无實者
上六隂虚无實是夫婦之不終而承虚筐者也嗚呼
歸妹固以得中應正為實乎匪得中匪正應則皆承
虛筐之類耳宜戒哉
豐䷶(離下震上)
歸妹而受之以豐何也序卦𫝊曰得所歸者必大故
受之以豐豐大也
豐亨王假之勿憂宜日中(假庚白反)
文王之彖豐云云何也曰豐之為卦火明雷動是乃
君作於上明照天下无幽不照无微不動而成崇隆
豐大之業者故豐有亨道而所以亨則王假之也蓋
惟明主當陽知臨四海故能至此耳然當此時也又
勿以日无常中為憂但宜時時明此明德本明以動
而不向於晦暗即時時日之方中耳嗚呼其古帝堯
之欽明大禹之日孜成湯之聖敬日躋乎宜其卒享
豐亨之慶也
大學之日新又新乃日中之實義蓋日新則新民新
命而時時日中即時時豐亨耳又何以時无常豐為
憂乎
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虚與時消息
而况于人乎况于鬼神乎
孔子之𫝊豐彖云云何也曰言豐之為義取乎其大
也為卦下明上動是為明以動故成豐大也王假之
尚大者惟王向明出治知臨天下所尚者大故能享
其大而亨也勿憂宜日中者但宜以明動照臨天下
即天下時時日中也又何憂乎所以然者日中則昃
月盈則食此乃天地四時自然之盈虚消息不惟人
不能違即鬼神亦不能違何用憂乎且觀於天地盈
虚與時消息則知日昃者正復能中但在王者時
時明動即時時日中抑又不宜憂日之不中而只宜
圖日之方中也吁聖人之示教處豐者亦至矣
象曰雷電皆至豐君子以折獄致刑(折之舌反)
孔子之𫝊豐大象云云何也曰言雷電並至是明威
並至也故謂之豐君子體此以折獄而照察奸偽致
刑而懲創不貸一如雷電之並至焉耳
豐與噬嗑皆明動相兼噬嗑則明罰勅法而豐則折
獄致刑者噬嗑動先於明慮或未中故明罰勅法以
示威於下豐先明而後動既得其情故折獄致刑以
運威於上大抵折獄非明不當而致刑非斷不决又
折獄亦須雷之斷而致刑亦須離之明二者原交相
資故噬嗑豐二卦皆用之也然則不明不斷者何以
明罰勅法又何折獄致刑哉
初九遇其配主雖旬无咎往有尚
周公之象豐初九云云何也曰為卦明動相資初以
剛處明始而四以陽為動始是初與四同德相應而
四與初為敵體配主也敵體相遇雖旬何咎往自有
尚而必遇爾故象占如此
愚按配主之辭則旬以均平敵體取明動兼資為正
若以離日謂旬為日取旬日相遇以見天地盈虚消
息之自然義亦通也姑記於此俟質高明
象曰雖旬无咎過旬災也
孔子之𫝊豐初九云云何也曰言初九之雖旬无咎
者明動原屬配主故均敵正自无咎但過旬則明斷
必偏斯為災耳
六二豐其蔀日中見斗往得疑疾有孚𤼵若吉(蔀音部)
周公之象豐六二云云何也曰六二正成離之主以
柔中應柔暗之五又在二剛之間是如豐其蔀而日
中反見斗之在天者也以是而動必反見疑然以二
之明中遇五之動中自必兩心交孚而始疑終𤼵以
得吉蓋亦天道消息盈虚之自然也故象占如此
象曰有孚𤼵若信以𤼵志也
孔子之𫝊豐六二云云何也曰言六二之有孚𤼵若
者二為離主以虚明誠信之心見照於五以𤼵其見
信之志故初疑終吉也嗚呼觀信可以𤼵志則知疑
疾固可以信藥醫也士君子无慮人之見疑止慮吾
之不信
九三豐其沛日中見沬折其右肱无咎(沬作昧亡大反坊本莫佩反折)
(食列反)
周公之象豐九三云云何也曰九三居震之下上有
晦明之雷雨處離之終下有見傷之昃日故其象為
上遇豐沛之雨日中不見日而反見雨沬之象又為
折其右肱而不可動作之象然日中則昃而日昃則
復中日明必晦而日晦亦必明乃消息盈虚之自然
但得日在則亦自无咎也故象占如此
註謂沛為旛幔沬為小星似覺不及沛沬作雨為不
煩詮釋蓋沛沬字皆從水而三處雷雨晦明之下於
雨近也
象曰豐其沛不可大事也折其右肱終不可用也
孔子之𫝊豐九三云云何也曰言豐其沛如日之值
雨豈可動大事乎折其右肱終尚何用乎
九四豐其蔀日中見斗遇其夷主吉
周公之象豐九四云云何也曰九四為動主而正當
雷動晦明之地則是亦日之豐於蔀日中不見日而
反見斗者也然四與初同德相應故初視四為配主
尚往而四亦視初為夷主必遇是乃日之既晦而復
明人之始疎而終遇亦天道之自然而大吉者也故
象占如此
象曰豐其蔀位不當也日中見斗幽不明也遇其夷主
吉行也
孔子之𫝊豐九四云云何也曰言豐其蔀者謂四處
雷動晦明之位不當也日中見斗者謂幽暗不能明
見也遇其夷主者則同德相遇明可資動而行之最
吉者也
六五來章有慶譽吉
周公之象豐六五云云何也曰五居動中而與離中
相應於時則為雷雨既過天日開霽而萬象光華在
王者則為如日中天明動相資而尚大宜照故其象
為來天下之明章享坐照之豐亨而王者亦自得明
主之美譽耳此正彖所謂王假日中豐之亨而最吉
者也故象占如此
象曰六五之吉有慶也
孔子之𫝊豐六五云云何也曰言六五之吉謂其能
明以資動坐照天下而有慶也
上六豐其屋蔀其家闚其戶闃其无人三歲不覿凶(闃苦)
(鶪反)
周公之象豐上六云云何也曰上六以隂柔居動終
是日之已晦者矣而又遇豐沛折肱之九三是不獨
豐其蔀且豐其屋而蔀其家矣斯時也日之既晦豈
復見人家之獨豐豈復得人其與困之困蒺藜坎之
置叢棘者殆同一不可救耳入其室且必不見其妻
縱三歲豈能興而覿乎凶亦甚矣嗚呼豐其屋亦何
益哉
象曰豐其屋天際翔也闚其戶闃其无人自藏也
孔子之𫝊豐上六云云何也曰言上六之豐其屋者
亦自謂能豐其家富而大有若與天游耳而不知正
所以自蔀其家必至有屋无家有戶无人自豐而實
以自蔵其身也嗚呼商紂鹿臺鉅橋之豐殆類是乎
孔子繫易至此蓋心惜之至而遂不覺其慨嘆之獨
至矣
豐其屋而凶至此者以其止知動而自照不知所以
照天下不能如日之中故終於不能自照而反致幽
暗耳然則王者照天下不求自豐而自豐在其中照
一身欲以豐屋而反成藏其身彖曰宜日中信乎其
宜日中也
一豐屋而翔天者自藏得失禍福之機亦可畏哉
旅䷷(艮下離上)
豐而受之以旅何也序卦𫝊曰窮大者必失其居故
受之以旅旅衆也
旅小亨旅貞吉
文王之彖旅云云何也曰旅羈旅也蓋為卦上離火
下艮止火在山上去其所止而不處有旅之象下止
上明亦為止於明明而止有旅之義故謂之旅也有
小者亨之道故為小亨又在旅亦惟守正知止則吉
故又為旅貞吉然曰小亨貞吉則旅之為道固在柔
之得中而非正不吉又可知矣
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
孔子之𫝊旅彖云云何也曰言旅之小亨者謂離之
柔得中乎外而順乎在内艮止主人之剛是以内卦
之止能麗外卦之明遂有功於旅而旅小亨旅貞吉
也至其大旅之時義者蓋孔子𫝊彖時又見得卦之
内體三爻則為商賈士庶人之旅外體三爻則為君
侯卿大夫之旅而或以旅興或以旅喪其時義為大
也
象曰山上有火旅君子以明慎用刑而不留獄
孔子之象旅云云何也曰言火在山上逐草而行不
能久留故象旅君子體此而知人情之留滯冤抑者
莫如獄於是以離之明艮之慎火速因罪用刑而不
使獄囚之留滯亦如火之在山耳蓋獄情留滯既使
正犯之旅情愁苦難堪亦且令其舉家奔走鄉里牽
連而盡皆成旅故用獄一事不特不明者為害甚大
即明而不决不速者亦為害不淺明慎用刑而不留
獄聖人真窮理盡性之至者哉
初六旅瑣瑣斯其所取災
周公之象旅初六云云何也曰初六隂柔居旅初旅
之在下而瑣瑣者也旅而如是是但知旅之宜慎而
不知乃所以取災者耳蓋寬一分則童僕受一分之
惠而寬一着亦主人盡一分之心也
象曰旅瑣瑣志窮災也
孔子之𫝊旅初六云云何也曰言初六之旅瑣瑣而
災者非有别災也志窮於刻瑣故出門即災耳嗚呼
旅豈可以隂柔刻削處乎
六二旅即次懷其資得童僕貞
周公之象旅六二云云何也曰二以柔順中正之德
處旅則剛柔得中主人既止而相麗童僕亦順以聽
命所謂小亨者二得一半矣故有旅即次之安有懷
資之裕有得童僕之貞蓋旅之最得其道者也故象
占如此
象曰得童僕貞終无尤也
孔子之𫝊旅六二云云何也曰言二以中正之德而
得童僕貞不特此日无尤即更進一日亦終无尤不
特在此處无尤即更旅一處亦終无尤也蓋童僕固
與旅人終始者也童僕不得其貞即今日无尤終必
得尤固所必然耳
九三旅焚其次喪其童僕貞厲(喪息浪反象同)
周公之象旅九三云云何也曰九三以剛處剛下離
二隂上接離陽在旅則為過剛不明又不知止旅而
焚次喪童僕長得危厲者耳故象占如此
象曰旅焚其次亦已傷矣以旅與下其義喪也
孔子之𫝊旅九三云云何也曰言旅而焚其次亦已
傷矣况又有喪僕之事乎則以當旅時而以此過剛
與下若不喪僕无是理也故曰其義喪也此處旅而
過剛又有所不可者也
大抵瑣瑣固取災而亢厲亦致焚故在下之旅以六
二為得也
九四旅于處得其資斧我心不快
周公之象旅九四云云何也曰九四方進乎下止之
上而就於離明之位是尚无六五正位之安而旅于
處者也彼其以陽為動主而又下有初應是亦得其
資者矣然終屬旅人未得就安則其心亦不快耳蓋
晉文居齊之日昭烈寓荆之時得資斧矣而其心實
鬱鬱不樂也
象曰旅于處未得位也得其資斧心未快也
孔子之𫝊旅九四云云何也曰言九四之旅于處宜
得位矣而尚未得位故雖得其資斧而志自有在心
終未快也
六五射雉一矢亡終以譽命(射石亦反)
周公之象旅六五云云何也曰六五柔順文明正彖
之所謂柔得中而順乎外亦分得一半貞吉者也離
中文明為雉有射雉象陽為直為矢易一陽以一隂
一矢亡象蓋在旅則始出失利始舉失事其象固如
此然以五乾之剛健而得柔之文明得中乎外以順
剛則亦終以射雉之故獲文譽文命之上及而終以
譽命也故象占又如此
象曰終以譽命上逮也
孔子之𫝊旅六五云云何也曰六五之終以譽命者
始雖未吉而終必得位上及也
上九鳥焚其巢旅人先笑後號咷喪牛于易凶(喪易並去聲)
周公之象旅上九云云何也曰上九以剛處旅之終
象其在離之上則為鳥焚其巢蓋下之旅尚可依次
而上之旅則无歸也象其在離口離目則為先笑後
號咷蓋焚巢則號咷自其情形又惟先笑樂自得而
其後號咷自悲亦理也象其離乎六五之陰而即乎
上九之剛則為喪牛于易蓋自恃无事而不知大物
即喪于此也嗚呼旅而至此凶尚可言耶故象占又
如此
象曰以旅在上其義焚也喪牛于易終莫之聞也
孔子之𫝊旅上九云云何也曰言上九以旅在上者
言乎其義之自取焚巢而无所于歸也喪牛于易者
言乎其般樂怠傲曾一善之不聞自以為日亡吾乃
亡而竟不知牛之已喪而終莫聞知也嗚呼夏之太
康隋之煬帝非耶
大抵在下者雖欲不旅不可得但在性情中正柔順
即可无咎過剛即失柔中順剛之義在上者則義不
可以旅不得已而旅非譽命上逮有不可過剛亦必
有焚巢喪牛之凶甚矣處旅之道固亨以柔順乎剛
而凶以純恃乎剛也剛可恃乎哉然又豈獨旅也
巽䷸(巽下巽上)
旅而受之以巽何也序卦𫝊曰旅而无所容故受之
以巽巽者入也
巽小亨利有攸往利見大人
文王之彖巽云云何也曰巽之為卦一隂伏於二陽
之下蓋隂善入而陽伏聽所謂巽而能權非怯懦之
謂也其所以取象於風者物之虚而善入者莫如風
隂巽乎陽亦如此也其所以取於君命者撓萬物者
莫疾乎風君命之動萬民亦猶是也而為卦則重巽
相因是以隂之小者得亨而有攸往之利見大人之
利耳嗚呼君子小心謀理殫思精義无微不入无隠
不搜其即學問之重巽乎
彖曰重巽以申命剛巽乎中正而志行柔皆順乎剛是
以小亨利有攸往利見大人
孔子之𫝊巽彖云云何也曰言重巽所以申命也蓋
風為天之號令命乃君之風行大君有命三令五申
欲巽以入之故重巽以申之也所以小亨利有攸往
利見大人者卦之九二以剛而巽乎五之中正故申
命之志得行而二柔皆順乎剛是以小亨利有攸往
利見大人也
姤之彖曰后以申命誥四方渙之象曰渙汗其大號
可知巽之大人惟九五當之
象曰隨風巽君子以申命行事
孔子之𫝊巽大象云云何也言巽乃風之相隨而繼
續是動萬物撓萬物而至柔至剛者也君子體此知
事之行下不可以遽必先以命申之而使之入於无
形然後事可行而人不駭亦如風之重巽也風必真
能動物而後物頼風命必真為行事而後人始信故
申命以行事為實義而行事端頼申命也若徒申令
而无實行之事此盲風狂風颶風徒以撓物而耗物
耳久之人且徒厭其擾矣何貴焉故君子以申命行
事而不徒命之申也
初六進退利武人之貞
周公之象巽初六云云何也曰初六於下為巽主卑
巽之太過者也於象為進退不果須以武人之貞處
之則有以濟其不及故象占又為利武人之貞嗚呼
沉潛剛克猛以濟寬非此之謂乎而教旨即寓於象
中則聖人補過之義即行於效動之中矣易真无有
師保如臨父母也
象曰進退志疑也利武人之貞志治也
大抵下三爻謀順以出命初志疑不决三无謀不斷
故以二之剛中能權為得中
九三下巽終而接上巽有頻象
六四悔亡田獲三品
周公之象巽六四云云何也曰四以上三爻則重巽
申命之事矣而四又以隂居柔巽順之至又上近九
五剛中之君是大臣之奉命布令者也彖所謂柔順
乎剛四其是矣自然小亨而悔亡利有攸往而田獲
三品也
象曰田獲三品有功也
孔子之𫝊巽六四云云何也曰言六四之田獲三品
謂其柔順乎剛利有攸往而有功也三品謂上中下
之三品象下三爻
九五貞吉悔亡无不利无初有終先庚三日後庚三日
吉(先西薦反後胡豆反)
周公之象巽九五云云何也曰九五正所謂剛巽乎
中正而志行者以此居尊制命自然得正而吉悔亡
而无不利是故就其命之必待重申而言則為无初
就其剛中而志行言則為有終而其象則為先庚三
日後庚三日以重巽申命鄭重周詳如此自然令出
民從志行而吉也
先庚後庚之說考諸𫝊註總覺未安於心姑依經文
无初有終相因解下稍覺可通顧不知明易君子以
為何如也
象曰九五之吉位正中也
孔子之𫝊巽九五云云何也曰言九五之吉如此者
以其位之中正故其志得行而吉也蓋九五乃彖之
所謂大人故利見之吉如此耳
上九巽在牀下喪其資斧貞凶(喪息浪反下同)
周公之象巽上九云云何也曰上九以過剛處巽終
巽而无謀无斷一味巽懦下人是位本上而反巽在
牀下亦為无斷而喪其資斧矣巽而如是雖正亦凶
故象占如此
象曰巽在牀下志窮也喪其資斧正乎凶也
孔子之𫝊巽上九云云何也曰言巽在牀下志窮失
中无謀无斷而反下也喪其資斧者雖自以為正而
不知其正是凶也大抵上卦行命為事故四以斷有
功五制命中正而志行上无謀无斷而凶蓋巽原以
能權為正也
兑䷹(兑下兑上)
巽而受之以兌何也序卦𫝊曰入而後說之故受之
以兌兑者說也
兌亨利貞
文王之彖兑云云何也曰兌剛中柔外而為卦兩澤
相麗兩兌相孚有師友之道焉故有亨義然利在得
正故象占如此蓋天地間未有不說而能通亦未有
不正而能說者爻中三之來兑上之引兑可鑒也
象曰兑說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉(說音悦下同先酉薦反又如字難乃旦反)
孔子之𫝊兑彖云云何也曰言兑者言乎說也為卦
說本柔情而二五陽剛得中隂皆在外内正直而外
和悦也說以利貞者言非苛悦也是以明君之上順
天命下應人心為大悦也說以忘勞云云則孔子𫝊
彖時見得兑說之義於民更大而在為君者更申其
教耳蓋為君而能𤼵政施仁感動乎民令其心悦則
以此勞民悦而忘勞而勿亟子來在所必然以此犯
難則民悦忘死而親上死長自不容己天命順人心
應民豈有不勸者哉
大抵兑之卦雖從一隂取象而實以二五剛中得正
故卦言利貞𫝊言剛中柔外說以利貞蓋惟剛中柔
外則說乃得貞此爻中四陽之所以善也非剛則不
貞非貞則凶此爻中二隂之所以失也故兑說以剛
中得正為利
象曰麗澤兑君子以朋友講習
孔子之𫝊兌云云何也曰兑為悦而兩澤相麗則為
相說以麗君子體此則取於兩口對語而與朋友講
論取於兩澤相麗而與朋友重習時習則說朋來則
樂悦而且樂兑孰甚焉故朋友講習尤君子麗澤之
兑也而凡兩相麗而為兑俱凖此矣
初九和兑吉
周公之象兑初九云云何也曰初九以剛居兑初上
无係應處兑而與物无競利以和義者也故其象為
和兑以此居下吉也何疑故象占又如此嗚呼其柳
下惠處世之時乎
象曰和兑之吉行未疑也
孔子之𫝊兑初九云云何也曰言和兑之吉行而自
為人所信即己亦前途无阻礙耳語曰和而不流此
爻以之
九二孚兑吉悔亡
周公之象兑九二云云何也曰九二剛中柔外而與
五以剛中相麗正所謂說而得正者故其兑乃真信
其志而以上孚為說者也以孚為說寧有妄說即九
五同志豈有不心說而志孚者吉而悔亡又何疑乎
故象占如此嗚呼殆傅說之於高宗乎其次魏徵之
於唐太宗亦庶幾焉
象曰孚兑之吉信志也
孔子之𫝊兑九二云云何也曰言九二孚兑之吉者
謂九二與五以剛中相麗不以妄說為說而以真信
其志為說也
九二以不同為和和而能不同抑又君子之兑矣
六三來兑凶
周公之象兑六三云云何也曰三與上六兩相麗者
而以隂柔居兑口是中无誠信而徒以口舌說上者
也說豈能亨乎惟見其凶耳蓋三所麗者上六之隂
柔三既不以誠說上而徒以口說來兑上又不以誠
說下而徒以口說引兑小人之以非道說人而小人
亦以非道為悦兩悦皆妄兩人皆小凶待言乎故象
占如此嗚呼古之諧臣媚子與市道交皆然也來兑
二字亦可謂盡其情狀矣
象曰來兑之凶位不當也
孔子之𫝊兑六三云云何也曰言六三來兑之凶者
以六三以隂柔居兑口本无孚兑之吉亦異和兑之
吉而位不當耳
九四商兑未寧介疾有喜
周公之象兑九四云云何也曰九四居下兑六三之
上以剛居柔而上比九五之剛中則是大臣欲陳善
納誨惡六三小人來兑之失而欲商其所兑者也言
其心則未遑安寧言其意則病三如讐而言其終則
亦正有喜耳故象占如此嗚呼王文正之于丁謂殆
類是也
象曰九四之喜有慶也
孔子之𫝊兑九四云云何也曰言九四之喜非私說
也佞人遠則正直親而天下國家乃有慶耳
九五孚于剥有厲
周公之象兑九五云云何也曰九五剛中而下麗九
二之剛中是同以剛中之德相孚而悦者故其象為
孚於剥蓋九二剛中能陳善閉邪不以來兑為兑而
以孚兑為兑九五剛中亦能納善受言不以引兑為
兑而以孚剥為兑正明良相合君臣克艱之時也能
无厲乎嗚呼殆太甲之于伊尹高宗之于傅說乎其
次若漢文于引席之袁盎唐宗于面折之魏徵亦為
近之
象曰孚于剥位正當也
孔子之𫝊兑九五云云何也曰言九五之孚於剥者
九五剛中之德居大君之位位正得其當也蓋爻位
原得其當故象取如此而人君之納善受言為職分
之當然亦從可知矣
上六引兑
周公之象兑上六云云何也曰上六居兑終而當兑
口與三上下相悦是无孚兑之誠而徒尚口以引三
之來兑者也嗚呼其亦巧令之徒矣縱得人悦亦奚
貴乎故象雖不言吉凶而𫝊獨譏其未光也
象曰上六引兑未光也
孔子之𫝊兑上六云云何也曰上六引兑不能為孚
剥之兑並不能商兑和兑而徒以口舌說人為兑亦
豈光大之道乎蓋隠諷之中而刺譏之意殊深矣兑
之亨也安得不取利貞哉
豐川易說卷九
