程氏經說卷七
論語說
學而
學而時習之不亦說乎習重習也時復思繹浹洽於中
則說也有朋自遠方來不亦樂乎以善及人而信從
者衆可樂也人不知而不愠不亦君子乎雖樂於及
人不見是而無悶乃所謂君子
有子曰其為人也孝弟孝弟順德也故不犯上豈復有
逆理亂常之事德有本本立則其道充大孝弟於其
家而後仁愛及於物所謂親親而仁民也故為仁以
孝弟為本論性則仁為孝弟之本
巧言令色鮮矣仁謂非仁也知巧言令色之非仁則知
仁矣
曾子之三省忠信而已
道千乘之國今之諸侯能如是足以保其國矣
子曰弟子入則孝出則弟為弟子之職力有餘則學文
不脩其職而學(一作先文)非為己之學也
子夏曰賢賢易色見賢改色有敬賢之誠也事親事君
與朋友交皆盡其誠學求如是而已
子曰君子不重則不威不厚重則無威儀所學不能安
固所主在於忠信所親者必忠信遷善不可不速君
子之自脩當如是也
曾子曰慎終追遠民德歸厚矣居喪盡禮祭祀致誠慎
終追遠之大者也凡事能慎其終不忘於遠足以化
民歸於厚德矣
子貢曰夫子温良恭儉讓以得之温良恭儉讓盛德之
輝光接於人者也温和厚也良易直也恭莊敬也儉
節制也讓謙遜也德容如是是以諸侯敬而信之
三年無改於父之道可謂孝矣孝子居喪志存守父在
之道不必主事而言也
有子曰禮之用和為貴恭而安别而和為可貴也
有子曰信近於義言可復也信能守約恭能遠恥近於
禮義也因其不失於相近亦可尚也
敏於事勇於行也
貧無諂富無驕能處其分也樂與好禮能自脩也切磋
琢磨自脩各以其道也告之以樂與好禮而知為自
脩之道知來者也
為政
子曰吾十有五而志于學聖人言已亦由學而至所以
勉進後人也立能自立於斯道也不惑則無所疑矣
知天命窮理盡性也耳順所聞皆通也從心則不勉
而中矣
温故而知新温故則不廢知新則日益斯言可師也所
謂日知所亡月無忘所能也
先行其言而後從之踐言則可信
周而不比周為遍及之義君子道弘周及於物而不偏
比小人偏比故不能周
學而不思則罔學不思則無得力索而不問學則勞殆
攻求異端則害於正
人苟恥其不知而不求問是終不知也以為不知而求
之則當知矣故云是知也
多見而闕其不安者寡悔之道也君子行已能慎得禄
之道也
舉直錯諸枉舉錯得義則民心服
書云孝乎書之言孝則曰惟孝友于兄弟則能施於有
政
非其鬼而祭之諂也不當祭而祭之諂於鬼神也時多
非禮之祀人情狃於習俗知義之不可而不能止盖
無勇耳
八佾
孔子謂季氏八佾舞於庭是可忍也孰不可忍也忍為
是則何所不能為也
人而不仁如禮何人而不仁如樂何仁者天下之正理
失正理則無序而不和
林放問禮之本飾過則失實故寧儉喪主於哀故寧戚
夷狄之有君夷狄且有君不如諸夏之僣亂無上下之
分也
君子無所爭必也如(一本無如字)射乎射者正已而已非有
爭也其爭也君子言君子其爭乎
巧笑倩兮美質待禮以成德(一作法)猶素待繪以成絢子
夏能諭故曰起予
夏禮吾能言之夏商之禮未盡亡也而杞宋之文籍法
度不足考證矣故夫子不能成之
禘自既灌而往者灌者祭之始也自灌而往皆不欲觀
蓋非一事之失也先儒皆謂以魯逆祀而云逆祀固
失禮之大者其節文皆失也天下之事苟能使之中
禮則治之如視諸掌也不知也者不欲顯言之也非
止禘也因禘失禮之甚而言耳
奥喻貴臣竈喻用事者夫子知其意抑之云若獲罪於
天求媚何益也
射不主皮為力不同科射有五善不必專以主皮為工
也工力非一端苟有可取不必同科也古者取善之
周也
事君盡禮人以為諂也當時事上之禮簡也
關雎樂而不淫哀而不傷樂得淑女非淫其色也哀思
之切無傷善之心也切於善(一作色)乃傷善也
管仲之器小哉謂管仲器小非止謂不知禮也或問其
知禮乎故荅以不知器大則自知禮矣
樂始翕如純如皦如至於繹如非通於樂者孰能知之
子謂武盡美矣未盡善也一有傳之失者故未盡善
居上不寬為禮不敬臨喪不哀吾何以觀之哉居上以
愛人為本主於寬厚禮主於敬喪主乎哀不然是無
本也何以觀乎
里仁
子曰里仁為美居以親仁為美處不擇仁焉得為知
惟仁者能好人能惡人得其公正也
苟志仁無惡也苟志於仁則無不善也
君子去仁惡乎成名去仁則不得名君子矣
君子無終食之間違仁得善弗失也道不可須臾離可
離非道言道也造次顛沛必於是言守道也
有能一日用其力於仁矣乎我未見力不足者欲仁則
仁斯至矣不繫乎力也用力於仁者固嘗(一作當)有之
已未嘗見耳豈敢謂天下無仁者也
人之過也各於其類君子常失於厚小人常失於薄君
子過於愛小人傷於忍
朝聞道夕死可矣人不可以不知道苟得聞道雖死可
也
士志於道而恥惡衣惡食者未足與議也志於道而心
役乎外何足與議也
君子之於天下也無適也無莫也義之與比君子之於
天下無必往也無莫往也惟義是親
君子懷德小人懷土君子懷刑小人懷惠在上者志存
於德則民安其土在上者志在嚴刑則民思仁厚者
而歸之
放於利而行多怨心存乎利取怨之道也蓋欲利於己
必損於人
禮者為國之本能以禮讓復何加焉不能以禮將如禮
何無禮讓則不可以為國也
不患無位患所以立不患莫己知求為可知也君子求
其在己者故患身無所立不患無位以行也求為可
知之行不患人之不知己也
曾子曰夫子之道忠恕而已盡已之謂忠推已之謂恕
忠體也恕用也孟子曰盡其心者知其性也
君子喻於義小人喻於利惟其深喻是以篤好
德不孤必有鄰事物莫不各以類聚故德必有鄰
公冶長
斯焉取斯斯助語詩云恩斯勤斯
子貢問曰賜也何如子曰女器也器者尚飭之物子貢
文勝故云器也復問何器曰瑚璉也瑚璉貴器飭之
盛者皆從玉見其飭之美
或曰雍也仁而不佞佞辨才也人有之則多入於不善
故夫子云焉用佞
子使漆雕開仕使求禄也對以已學且未能信信謂自
得故夫子說其篤志
子曰道不行乘桴浮于海從我者其由也與浮海居夷
譏天下無賢君也子路勇於義故謂其能從已子路
以為實欲浮海也故喜夫子與已夫子許其勇而謂
其不能量度事理也取材裁度也材裁通用
子謂子貢曰女與回也孰愈子貢喜方人故問其與回
孰愈子貢既能自謂何敢望回故云吾與女弗及所
以勉之進也
宰予晝寢人既眈惑難以語學矣因責其不踐平日之
言也
人有慾則無剛剛則不屈於欲也
我不欲人之加諸我吾亦欲無加諸人仁也施諸已而
不願亦勿施於人恕也恕或能勉之仁則非子貢所
及
夫子之文章可得而聞也夫子之言性與天道不可得
而聞也子貢聞夫子之至論而歎美之言也
子路有聞未之能行唯恐有聞子路果於行者故有聞
而未能行惟恐復有聞也
晏平仲善與人交久而敬之人之交久則敬衰久而能
敬所以為善與人交也
世謂臧文仲知僣上失禮安得為知也
令尹子文三仕為令尹無喜色三已之無愠色其然豈
其然乎人不能見其色則可矣謂其無喜愠則非也
苟無喜愠何以知其未仁也夫子獨稱其以政告新
為忠斯可見矣
季文子三思而後行使晉時也其再慮當矣至於求遭
喪之禮則過矣
子在陳曰歸與夫子之刪詩書使羣弟子編緝之也
伯夷叔齊之節至高峻也然其居之以寬故怨希不然
則不可以處世矣
孰謂微生高直君子敬以直内所枉雖小而害則大
足恭過恭也左丘明古之聞人
顔淵季路與夫子之言志夫子安仁也顔淵不違仁也
季路求仁也
夫人能自知其過者鮮也然知過非難也能自訟之為
善自訟不置能無改乎
十室之邑必有忠信如丘者焉不如丘之好學也忠信
質也語生質則不異於人人不若已之好學耳所以
勉人學也
雍也
雍也可使南面仲弓才德可使為政也
子桑伯子内主於敬而簡則為要直内存乎簡而簡則
為疎略仲弓可謂知旨者子桑伯子之簡雖可取而
未盡善故夫子云可也
顔子之怒在物而不在已故不遷有不善未嘗不知知
之未嘗復行不貳過也
子華使於齊冉子為其母請粟子曰與之釡請益曰與
之庾冉子與之粟五秉夫子之使子華子華之為吾
子使義也而冉求乃欲資之而為之請粟夫子曰與
之釜者所以示冉求以不當與也求不達而請益則
與之庾求猶未達夫子之意故自與之粟五秉故夫
子非其繼富蓋赤苟至乏則夫子必周之矣原思為
之宰則與之粟九百思辭其多故謂之曰苟有餘則
分諸鄰里鄉黨夫子之使子華義也原思為宰有常
禄也
子謂仲弓曰犂牛之子騂且角疑多曰字角始角也可
用時也
回三月不違仁得善則服膺弗失也其餘則日月至焉
至謂心存於仁非能至於仁也
季康子問仲由子貢冉有其才可以從政乎夫子答以
各有所長非唯三子者人各有所長能取其長皆可
用也
季氏使閔子騫為費宰閔子騫曰善為我辭焉如有復
我者則吾必在汶上矣仲尼之門能不仕大夫之家
者閔子曾子數人而已
顔子之樂非樂簞瓢陋巷也不以貧窶累其心而改其
所樂也故夫子稱其賢
冉有曰非不說子之道力不足也夫子告以為學由已
未有力不足者所謂力不足者乃中道而自廢耳今
女自止非力不足也
君子儒為已小人儒為人
行不由徑動必從正道
不有祝鮀之佞而有宋朝之美無鮀之巧言與朝之令
色難免乎今之世必見憎疾也
道不可離也事必由其道猶出入之必由戸也
文質彬彬然後君子君子之道文質得其宜也
人類之生以直道也欺罔而免者幸耳
好之者不如樂之者非有所得安能樂之
中人以上可以語上中人以下不可以語上才卑而語
之高安能入也
樊遲問知能從百姓之所義者知也鬼神當敬也親而
求之則非知也以所難為先而不計所獲仁也
知者樂水仁者樂山樂者(一本有喜字)好也知者樂於運動
若水之通流仁者樂於安靜如山之定止知者得其
樂仁者安其常也
齊一變至於魯魯一變至於道夫子之時齊強魯弱孰
不以為齊勝魯也然魯猶存周公之法制齊由桓公
之霸為從簡尚功之治太公之遺法變易盡矣故一
變乃能至魯魯則脩廢舉墜而已一變則至於先王
之道也
觚不觚觚哉觚哉觚而失其觚之形制則非觚也故君
而失其君之道則為不君臣而失其臣之職則為虛
位
宰我問曰仁者雖告之曰井有仁焉其從之也宰我問
仁者好仁不避患難雖告之以赴井為仁亦從之乎
夫子謂不然君子可使之有往不可陷之於不知可
欺以其方不可罔以非其道
子曰君子博學於文約之以禮亦可以弗畔矣夫博學
而守禮雖未知道亦可以弗違畔於道矣
南子非正而衛君以為夫人使見夫子夫子雖不願見
安能拒之乎子路以夫子之被強也故不說夫子為
陳不得已之故而謂之曰吾道之否塞如是蓋天厭
之猶天喪予也
中庸天下之正理德合中庸可謂至矣自世教衰民不
興於行鮮有中庸之德也
博施於民而能濟衆博施厚施也博而及衆堯舜病其
難也聖人濟物之心無窮已也患其力不能及耳聖
人者人倫之至惟聖人為能盡仁道然仁可通上下
而言故曰何事於仁必也聖乎恕者為仁之方也
述而
傳述而不作信古而好之自比於老彭也
默而識之學而不厭誨人不倦何有於我哉默識而無
倦者有諸已者也何有於我勉人學當如是也子貢
曰學不厭知也教不倦仁也仁且知夫子既聖矣以
仁知而言也
子曰德之不脩學之不講聞義不能徙不善不能改是
吾憂也憂如是則德日新
申申和適之貌夭夭温裕之貌
吾不復夢見周公夢見周公夫子盛時寤寐常存行周
公之道及其老也志慮衰矣存道者心無老少之異
行道者身老則衰矣
志於道據於德依於仁游於藝學者當如是游泳於其
中
子曰自行束脩以上吾未嘗無誨焉苟以禮來者無不
受也
不憤不啓不悱不發待其誠至而後告也舉一隅不以
三隅反則不復也既告之必待其自得也憤悱誠意
見於辭色也
子食於有喪者之側未嘗飽也食甘矣則飫飽有喪者
在側豈能甘也
子謂顔淵曰用之則行舍之則藏唯我與爾有是夫用
舍無所預於己安於所遇者也或曰然則知命矣夫
曰安所遇者命不足道也君子知有命故言必曰命
然而安之不以命知求無益於得而不求者非能不
求者也
子路曰子行三軍則誰與子路自負其勇謂夫子必與
己故夫子抑而教之
子曰富而可求也雖執鞭之士吾亦為之富人之所欲
也苟於義可求雖屈已可也如義不可求寧貧賤以
守其志也非樂於貧賤義不可去也
子之所慎齋戰疾三者夫子所重慎人之事為多矣能
察知所慎善觀聖人矣
子在齊聞韶三月不知肉味當食而聞忘味之美也三
月乃音字誤分為二也不圖為樂之至於斯歎其美
也作三月則於義不可
夫子為衛君乎問與輒否乎二人者讓國而逃諫伐而
餓終無怨悔夫子以為賢故知其不與輒也
飯疏食飲水曲肱而枕之樂亦在其中矣不義而富且
貴於我如浮雲雖疏食飲水不能改其樂故云樂亦
在其中矣非樂疏食飲水也不義而富貴視之輕如
浮雲也
子曰加我數年五十以學易可以無大過矣此未贊易
時言也更加我數年至五十以學易道無大過矣古
之傳易如八索之類皆過也所以易道未明聖人有
作則易道明矣云學云大過皆謙辭
子所雅言詩書執禮皆雅言也世俗之言失正者多矣
如吳楚失於輕趙魏失於重既通於衆君子正其甚
者不能盡違也惟於詩書執禮必正其言也
葉公不知仲尼故問於子路子路以其不能知聖人也
故不對子曰女奚不曰其為人也發憤忘食樂以忘
憂不知老之將至云爾發憤至於忘食自樂能忘其
憂老將至而不知好學之篤耳聖人未嘗自居於聖
也惟自謂好學耳
我非生而知之者好古敏以求之者也亦自謂好學也
所以勸人學也敏速也謂汲汲也
子不語怪力亂神怪異勇力悖亂鬼神之事皆不以語
人也
子曰天生德於予桓魋其如予何人莫不知有命也臨
事而不懼者鮮矣惟聖人為能安命
子曰二三子以我為隱乎孔孟之道一也其教人則異
孔子常俯而就之孟子則推而高之孔子不俯就則
人不親孟子不推高則人不尊聖賢之分也二三子
不能窺見聖人故夫子告之以無隱也
子以四教文行忠信教人以學文脩行而存忠信也忠
信本也一心之謂誠盡心之謂忠存於中謂之孚見
於事謂之信
聖人吾不得而見之矣得見君子者斯可矣善人吾不
得而見之矣得見有恒者斯可矣才德出衆謂之君
子善人良善之人也有常雖無善守其常分者也若
實無而為有以虛而為盈處約而為泰則妄人也難
謂之有常矣
子釣而不綱弋不射宿聖人之仁不盡物不驚衆也
子曰蓋有不知而作之者我無是也不知而作妄作也
聖人固無不知也在衆人雖未能知之若能多聞擇
善而從多見而記識之亦可次於知之者也
互鄉之人習於不善難與言善也今四方之俗有頑惡
難治者皆習使之然也互鄉之童子見夫子而門人
怪之子曰與其進之志善不與其退而不善也拒絶
之則大甚矣人潔已而來當與其潔也豈保其往而
不善乎聖人待物之弘也
子曰仁遠乎哉我欲仁斯仁至矣為仁由已欲之則至
未有力不足者也
陳司敗問昭公知禮乎夫子以知禮荅司敗之問而以
為黨在所不荅也而復自云有過者蓋巫馬期約以
復告也
子與人歌而善必使反之而後和之歌必全章也與割
不正不食席不正不坐同也
子曰文莫吾猶人也常人於文飭則皆欲勝人實行則
未之見也
子曰若聖與仁則吾豈敢夫子謙自謂不敢當仁聖然
行之而不厭以誨人而不倦不厭不倦非己有不能
也公西華見聖人之道遠而誨人不倦故歎曰正唯
弟子不能學耳
子疾病子路請禱子曰有諸謂有是理乎子路以古人
之誄告夫禱者悔過遷善祈神之祐也聖人未始有
過無善可遷故云丘之禱久矣
奢則不孫儉則固奢儉皆失禮也而奢之害大
君子坦蕩蕩小人長戚戚君子循理故舒泰蕩蕩然小
人役於物故多憂戚
子温而厲威而不猛恭而安德容之盛也善哉門人之
能觀聖人也
泰伯
泰伯其可謂至德也已矣三以天下讓民無得而稱焉
泰伯之讓非謂其弟也為天下也其事深遠故民不
能識而稱之而聖人謂之至德不立一讓也逃之二
讓也文身三讓也
恭而無禮則不安故勞慎而無禮則多懼故葸勇而無
禮則不順故亂直而無禮則好訐故絞
君子篤於親則民興而樂仁故舊不遺則民化而篤厚
曾子有疾召門弟子曰啓予足啓予手君子曰終小人
曰死君子保其身以殁為終其事也故以全歸為免
矣
曾子有疾孟敬子問之曾子言曰鳥之將死其鳴也哀
不問而自言故曰言曰鳥畏死故鳴哀人將死而言
出於誠也故善君子所貴者慎之於身言動之間皆
有法則容貌莊敬則可以遠暴慢顔色正則自知其
信辭氣之出不使至於鄙倍鄙謂偏僻倍謂違咈義
理倍與背字通用孟子曰師死而遂倍之籩豆之事
則有司存焉政在脩已身正則官治若乃事物器用
之細則有司存焉
曾子曰以能問於不能顔子能無我矣
曾子曰可以託六尺之孤節操如是可謂君子矣
曾子曰士不可以不弘毅任重而道遠弘大剛毅而後
能勝重任而遠到
子曰興於詩立於禮成於樂詩發於人情止於禮義言
近而易知故人之學興起於詩禮者人之模範守禮
所以立其身也安之而和樂德之成也
民可使之由是道不能使之皆知也
子曰好勇疾貧亂也人而不仁疾之已甚亂也好勇而
不安其分與不仁而無所容皆必為亂也
子曰如有周公之才之美使驕且吝其餘不足觀也已
居貴富而驕吝無德之甚也雖才美奚為才美謂威
儀技藝
子曰篤信好學守死善道危邦不入亂邦不居天下有
道則見無道則隱邦有道貧且賤焉恥也邦無道富
且貴焉恥也君子處身如是知無道而富貴為可恥
而不處特立者能之
不在其位不謀其政不在其位則不任其事也若君大
夫問而告者則有矣
師摯之始關雎之亂洋洋乎盈耳哉師摯之始必定公
始仲尼自衛反魯時也哀公之世則摯適齊矣
子曰狂而不直侗而不愿悾悾而不信吾不知之矣狂
則必直侗則必愿悾悾則必信自當然也而有不然
者偽妄之甚不可得而知也謂非常理也
巍巍乎舜禹之有天下也舜禹得天下而已不與求巍
巍其德之高也
大哉堯之為君也巍巍崇高其大與天同也蕩蕩其德
之廣大不可得而名言也其成功可見者則巍巍崇
高其文章則煥然至盛
舜有臣五人而武王有亂臣十人以唐虞之際方之周
為盛也然又有婦人焉惟九人耳才之難得如此婦
人邑姜也
三分天下有其二而尚服事於殷可謂至德也
子曰禹吾無間然矣禹德之至不可復有加矣再言無
間稱美之深也
子罕
子罕言利與命與仁計利則害義命之理微仁之道大
皆所罕言也
達巷黨人曰大哉孔子博學而無所成名常人之學多
以一長而得稱成名也達巷黨人大夫子之博學而
怪不以一善得名於時盖其不知聖人也故夫子聞
之而謂門人曰欲使我何所執執御乎執射乎吾執
御矣御藝之最下者
子曰麻冕禮也今也純儉吾從衆拜下禮也今拜乎上
泰也雖違衆吾從下麻冕用純儉而無害從衆可也
拜乎上泰也泰謂簡慢事君不可泰也寧違衆也君
子處世事之無害於義者從俗可也害於義則不可
從
按時氏本伊川先生作論語解止此然以大全集
校之閤本詳略不同後人又自子絶四以下至堯
曰纂集遺書外書之有解者以附益之今因重出
故從閤本云
程氏經說卷七
