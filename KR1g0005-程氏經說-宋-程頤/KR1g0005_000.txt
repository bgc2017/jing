程氏經說五經總義類
提要
(臣)等謹案程氏經說七卷皆伊川程子解經
語也原本不著編輯者名氏書錄解題謂之
河南經說稱繫辭一書詩二春秋一論語一
改定大學一又稱程氏之學易傳為全書餘
經具此其門目卷帙與此本皆合則猶宋人
舊笈也其中若詩書解論語說本出一時雜
論非專註之書春秋傳則專著而未成觀崇
寧二年自序可見至繫辭說一卷文獻通考
併于易傳共為十卷宋志則于易傳九卷之
外别著錄一卷然程子易傳實無繫辭故吕
祖謙集十四卷之說為繫辭精義以補之此
卷疑或後人掇拾成帙以補其缺也改定大
學兼載明道之本或以兄弟之說互相參考
歟明徐必達編二程全書併詩解二卷為一
卷而别增孟子解一卷中庸解一卷共為八
卷然經義考引康紹宗之言謂孟子解乃後
人纂集遺書外而成非程子手著至中庸解
之出吕大臨朱子辨證甚明亦不得竄入程
氏經說增此一種故今所錄仍用宋本之舊
焉乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
