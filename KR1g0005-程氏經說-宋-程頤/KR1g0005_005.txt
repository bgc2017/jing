程氏經說卷五
春秋
春秋魯史記之名也夫子之道既不行於天下於是
因魯春秋立百王不易之大法平王東遷在位五十
一年卒不能復興先王之業王道絶矣孟子曰王者
之跡熄而詩亡詩亡然後春秋作適當隠公之初故
始於隠公
隠公名息姑惠公子惠公元妃孟子繼室以聲子
生隠公諡法不尸其位曰隠
元年春王正月
元年隠公之始年春天時正月王正書春王正月示
人君當上奉天時下承王正明此義則知王與天同
大人道立矣周正月非春也假天時以立義爾平王
之時王道絶矣春秋假周以正王法隠不書即位明
大法於始也諸侯之立必由王命隠公自立故不書
即位不與其為君也法既立矣諸公或書或不書義
各不同既不受命於天子以先君之命而繼世者則
正其始文成襄昭哀是也繼世者既非王命又非先
君之命不書即位不正其始也莊閔僖是也桓宣定
之書即位桓弑君而立宣受弑賊之立定為逐君者
所立皆無王無君何命之受故書其自即位也定之
比宣則又有間矣
三月公及邾儀父盟于蔑
盟誓以結信出於人情先王所不禁也後世屢盟而
不信則辠也諸侯交相盟誓亂世之事也凡盟内為
主稱及外為主稱會在魯地雖外為主亦稱及彼來
而及之也兩國已上則稱會彼盟而往會之也邾附
庸國邾子克字儀父附庸之君稱字同王臣也夷狄
則稱名降中國也
夏五月鄭伯克段于鄢
鄭武公娶于申曰武姜生莊公及共叔段愛段欲立
之亟請於武公弗許及莊公即位請京使居之謂之
京城大叔段失道而公弗制祭公諫而公弗聽故詩
人譏其小不忍以致大亂也段完聚繕甲兵具卒乘
將襲鄭夫人將啓之公聞其期命子封伐京京叛段
段入于鄢公伐諸鄢大叔出奔共書曰鄭伯克段于
鄢鄭伯失為君之道無兄弟之義故稱伯而不言弟
克勝也言勝段之彊使之彊所以致其惡也不書奔
義不繫於奔也
秋七月天王使宰咺來歸惠公仲子之賵
王者奉若天道故稱天王其命曰天命其討曰天討
盡此道者王道也後世以智力把持天下者霸道也
春秋因王命以正王法稱天王以奉天命夫婦人倫
之本故當先正春秋之時嫡妾僣亂聖人尤謹其名
分男女之配終身不變者也故無再配之禮大夫而
下内無主則家道不立故不得已而有再娶之禮天
子諸侯内職具備后夫人已可以攝治無再娶之禮
春秋之始尚有疑焉故仲子羽數特降僖公而後無復
辯矣春秋因其竊號而書之以志僣亂仲子繫惠公
而言故正其名不曰夫人曰惠公仲子謂惠公仲子
妾稱也以夫人禮賵人之妾不天亂倫之甚也然春
秋之始天王之義未見故不可去天而名咺以見其
不王王臣雖微不名况於宰乎
九月及宋人盟于宿
惠公之季年敗宋師于黃公立而求成焉盟于宿魯
志也稱及稱人皆非卿也
冬十有二月祭伯來
祭伯畿内諸侯為王卿士來朝魯不言朝不與朝也
當時諸侯不脩朝覲之禮失人臣之義王所當治也
祭伯為王臣不能輔王正典刑而反與之交又來朝
之故不與其朝以明其罪先儒有王臣無外交之說
甚非也若天下有道諸侯順軌豈有由外之限其相
交好乃常禮也然委官守而遠相朝無是道也周禮
所謂世相朝謂鄰國爾
公子益師卒
諸侯之卿必受命於天子當時不復請命故諸侯之
卿皆不書官不與其為卿也稱公子以公子故使為
卿也惟宋王者後得命官故獨宋卿書官卿者佐君
以治國其卒國之大事故書於此見君臣之義矣或
日或不日因舊史也古之史記事簡略日月或不備
春秋因舊史有可損而不能益也
二年春公會戎于潜
周室既衰蠻夷猾夏有散居中國者方伯大國明大
義而攘斥之義也其餘列國慎固封守可也若與之
和好以免侵暴非所謂戎狄是膺所以容其亂華也
故春秋華夷之辨尤謹居其地而親中國與盟會者
則與之公之會戎非義也
夏五月莒人入向
莒子娶于向向姜不安莒而歸莒人入向以姜氏還
天下有道禮樂征伐自天子出春秋之時諸侯擅相
侵伐舉兵以侵伐人其罪著矣春秋直書其事而責
常在被侵伐者蓋彼加兵於己則當引咎或自辯喻
之以禮義不得免焉則固其封疆告於天子方伯若
忿而與戰則以與戰者為主處己絶亂之道也書莒
人微者也凡將尊師衆曰某帥師將尊師少曰某伐
某將卑師衆曰某師將卑師少曰某人不知衆寡將
帥名氏亦曰某人書入入其國也侵人之境固為暴
况入人之國乎
無駭帥師入極
古者卿皆受命於天子春秋之時諸侯自命也賜族
者則書族不書族者未賜也賜族者皆命之世為卿
也
秋八月庚辰公及戎盟于唐
戎猾夏而與之盟非義也
九月紀履緰來逆女
非命卿皆書名以君命來逆夫人也在魯故稱女内
女嫁為諸侯夫人則書逆書歸明重事也來逆非卿
則書歸而已見其禮之薄也先儒皆謂諸侯當親迎
親迎者迎於所館故有親御授綏之禮豈有委宗廟
社稷遠適他國以逆婦者乎非惟諸侯卿大夫而下
皆然詩稱文王親迎于渭未嘗出疆也
冬十月伯姬歸于紀
送之者雖公子公孫非卿則不書
紀子伯莒子盟于密
闕文也當云紀侯某伯莒子盟于密左氏附會作帛
杜預以為裂繻之字春秋無大夫在諸侯上者公羊
穀梁皆作伯
十有二月乙夘夫人子氏薨
隠公夫人也薨上墜之聲諸侯國内稱之小君同婦
人從夫者也公在故不書葬於此見夫婦之義矣
鄭人伐衞
聲其罪曰伐衞服故不戰衞服可免矣鄭之擅興戎
王法所不容也
三年春王二月己巳日有食之
月王月也事在二月則書王二月在三月則書王三
月無事則書時書首月蓋有事則道在事無事則存
天時天時備則歲功成王道存則人理立春秋之大
義也日有食之有食之者也更不推求者何也太陽
君也而被侵食君道所忌然有常度災而非異也星
辰陵歴亦然
三月庚戌天王崩
崩上墜之形四海之内皆常奔赴魯君不往極惡罪
大不可勝誅不書而自見也
夏四月辛夘尹氏卒
尹氏王之世卿古者使以德爵以功世禄而不世官
是以俊傑在位庶績咸熙及周之衰士皆世官政由
是敗尹氏世為王官故於其卒書曰尹氏見其世繼
也
秋武氏子來求賻
武氏王之卿士稱武氏見其世官天王崩諸侯不供
其喪故武氏遣其子徵求於四國書之以見天子失
道諸侯不臣之甚也
八月庚辰宋公和卒
吉凶慶弔講好脩睦鄰國之常禮人情所當然諸侯
之卒與國之大故來告則書
冬十有二月齊侯鄭伯盟于石門
天下無王諸侯不守信義數相盟誓所以長亂也故
外諸侯盟來告者則書之
癸未葬宋穆公
諸侯告喪魯往會葬則書春秋之時皆不請諡稱私
諡所以罪其臣子
四年春王二月莒人伐杞取牟婁
諸侯土地有所受伐之其辠而奪取其土惡又甚焉
王法所當誅也
戊申衞州吁殺其君完
衞莊公娶于齊曰莊姜無子陳女戴媯生桓公莊姜
以為己子公子州吁嬖人之子也有寵而好兵公弗
禁石碏諫弗聽其子厚與州吁游禁之不可桓公立
乃老州吁弑桓公而立自古簒弑多公族蓋謂先君
子孫可以為君國人亦以為然而奉之春秋於此明
大義以示萬世故春秋之初弑君者皆不稱公子公
孫蓋身為大惡自絶於先君矣豈復得為先君子孫
也古者公族刑死則無服况殺君乎大義既明於初
矣其後弑立者則皆以屬稱或見其以親而寵之太
過任之太重以至於亂或見其天屬之親而為寇讐
立義各不同也春秋大率所書事同則辭同後人因
謂之例然有事同而辭異者蓋各有義非可例拘也
夏公及宋公遇于清
諸侯相見而不行朝會之禮如道路之相遇故書曰
遇非周禮冬見曰遇之遇也
宋公陳侯蔡人衞人伐鄭
宋以公子馮在鄭故與諸侯伐之也日摟諸侯以伐
鄭固為辠矣而衞弑其君天下所當誅也乃與脩好
而同伐人其惡甚矣
秋翬帥師會宋公陳侯蔡人衞人伐鄭
宋虐用其民衞當誅之賊而與之同伐人其辠大矣
二國構怨而他國與之同伐其辠均也再序四國重
言其辠左氏以為再伐妄也翬不稱公子弑逆之人
積其強惡非一朝一夕辨之宜早故去其公子隠公
不能辨是以及禍
九月衞人殺州吁于濮
州吁未能和其民厚問定君於石子石子曰王覲為
可曰何以得覲曰陳侯方有寵於王若朝陳使請必
可得也厚從州吁如陳石碏使告于陳曰此二人者
實弑寡君敢即圖之陳人執之而請涖於衞衞人使
右宰醜涖殺州吁于濮石碏使其宰獳羊肩涖殺石
厚于陳稱衞人衆辭也舉國殺之也
冬十有二月衞人立晉
衞人逆公子晉于邢而立之書曰衞人立晉衞人立
之也諸侯之立必受命於天子當時雖不受命於天
子猶受命於先君衞人以晉公子也可以立故立之
春秋所不與也雖先君子孫不由天子先君之命不
可立也故去其公子
五年春觀魚于棠
諸侯非王事民事不遠出遠出觀魚非道也
夏四月葬衞桓公
衞亂是以緩稱桓公見國人私諡也魯往會故書送
終大事也必就正寢不没于婦人之手曾子易簀而
没豈苟然乎死而加之不正之諡知忠孝者肯為乎
秋衞師入郕
晉乘亂得立不思安國保民之道以尊王為先居喪
為重乃興戎脩怨入人之國書其失道也
九月考仲子之宫初獻六羽
諸侯無再娶仲子不得為夫人春秋之初尚以為疑
故别宫以祀之考始成而祀也書以見非禮成王賜
魯用天子禮樂祀周公後世遂羣廟皆用仲子别宫
故不敢同羣廟而用六羽也書初獻見前此用八之
僣也仲尼以魯之郊禘為周公之道衰用天子之禮
祀周公成王之過也
邾人鄭人伐宋
宋人取邾田邾人告於鄭曰請君釋憾於宋敝邑為
道邾人鄭人伐宋先邾人為主也
螟
書螟書螽皆為災也國之大事故書
冬十有二月宋人伐鄭圍長葛
伐國而圍邑肆其暴也
六年春鄭人來輸平
魯與鄭舊脩好既而迫於宋衞遂與之同伐鄭故鄭
來絶交輸平變其平也匹夫且不肯失信於人為國
君而負約可羞之甚也
夏五月辛酉公會齊侯盟于艾
始平于齊也
秋七月
無事書首月天時王月備而後成歲也
冬宋人取長葛
宋之圍長葛歲且周矣其虐民無道之甚而天子弗
治方伯弗征鄭視其民之危困而不能保有赴訴卒
喪其邑皆辠也宋之彊取不可勝誅矣
七年春王三月叔姬歸于紀
伯姬為紀夫人叔姬其娣也待年於家今始歸娣歸
不書閔其無終也
滕侯卒
不名史闕也
夏城中丘
為民立君所以養之也養民之道在愛其力民力足
則生養遂生養遂則教化行而風俗美故為政以民
力為重也春秋凡用民力必書其所作興不時害義
固為罪也雖時且義必書見勞民為重事也後之人
君知此義則知慎重於用民力矣然有用民力之大
而不書者為教之意深矣僖公脩泮宫復閟宫非不
用民力也然而不書二者興廢復古之大事為國之
先務如是而用民力乃所當用也人君知此義則知
為政之先後輕重矣凡書城者完舊也書築者創始
也城中丘使民不以時非人君之用心也
齊侯使其弟年來聘
凡不稱公子而稱弟者或責失兄弟之義或罪其以
弟之愛而寵任之過左氏公羊傳皆曰年齊僖公之
母弟先儒母弟之說蓋緣禮文有立嫡子同母弟之
說其曰同母弟蓋謂嫡爾非以同母為加親也若以
同母為加親是不知人理近於禽道也天下不明斯
義也久矣僖公愛年其子尚禮秩如嫡卒致簒弑之
禍書弟見其以弟之愛而寵任之過也桓三年同
秋公伐邾
左氏傳為宋討也擅興甲兵為人而伐人非義之甚
也
冬天王使凡伯來聘
周禮時聘以結諸侯之好諸侯不脩臣職而聘之非
王體也
戎伐凡伯于楚丘以歸
初戎朝于王發幣於公卿凡伯弗賓王使凡伯來聘
戎伐之于楚丘以歸楚丘衞地伐見其以衆天子之
使道由於衞而戎得以衆伐之衞不能衞其辠可知
言以歸則非執凡伯有失節之辠
八年春宋公衞侯遇于垂
齊侯將平宋衞於鄭有會期宋公以幣請於衞請先
相見故遇於垂宋忌鄭之深故與鄭卒不成好無諸
侯相見之禮故書曰遇
三月鄭伯使宛來歸祊
魯有朝宿之邑在王畿之内曰許鄭有朝宿之邑近
於魯曰祊時王政不脩天子不巡守魯亦不朝故欲
以祊易許各取其近者故使宛來歸祊歸魯來言易
也朝宿之邑先祖受之於先王豈可相易也鄭來歸
而魯受之其罪均也
庚寅我入祊
入者内弗受也義不可而彊入之也
秋七月庚午宋公齊侯衞侯盟于瓦屋
宋為主也盟與鄭絶也
八月葬蔡宣公
速也諸侯五月而葬不及期簡也
九月辛夘公及莒人盟于浮來
鄰國之交講信脩睦可也安用盟為公屈己與臣盟
義非安也
螟
為災也民以食為命故有災必書
冬十有二月無駭卒
未賜族書名而已
九年春天王使南季來聘
周禮大行人時聘以結諸侯之好王法之行時加聘
問以懷撫諸侯乃常禮也春秋之時諸侯不脩臣職
朝覲之禮廢絶王法所當治也不能正典刑而反聘
之又不見答失道甚矣
三月癸酉大雨震電庚辰大雨雪
隂陽運動有常而無忒凡失其度皆人為感之也故
春秋災異必書漢儒傅其說而不逹其理故所言多
妄三月大雨震電不時災也大雨雪非常為大亦災
也
夏城郎
書不時也
冬公會齊侯于防
謀伐宋也
十年春王二月公會齊侯鄭伯于中丘
為師期也
夏翬帥師會齊人鄭人伐宋
三國先遣將致伐齊鄭稱人非卿也翬不稱公子與
四年同
六月壬戌公敗宋師于管
不言戰而言敗敗者為主彼與戰而此敗之也
辛未取郜辛巳取防
取二邑而有之盗也
秋宋人衞人入鄭
鄭勞民以務外而不知守其國故二國入之
宋人蔡人衞人伐戴鄭伯伐取之
宋人衞人入鄭蔡人從之伐戴鄭伯圍戴克之取三
師焉戴鄭所與也故三國伐之鄭戴合攻盡取三國
之衆其殘民也甚矣
冬十月壬午齊人鄭人入郕
討不會伐宋也宋以公子馮在鄭故二國交惡左氏
傳云宋公以王命討之於春秋不見其為王討也王
臣不行王師不出矯假以逞私忿耳
十有一年春滕侯薛侯來朝
諸侯雖有相朝之禮而當時諸侯於天子未嘗朝覲
獨相率以朝魯得為禮乎
夏公會鄭伯于時來
謀伐許也
秋七月壬午公及齊侯鄭伯入許
書及内為主非内為主則先書會伐後書入也
冬十有一月壬辰公薨
翬譛于桓公而請弑之公祭鍾巫館于寪氏翬使賊
弑公于寪氏立桓公而討寪氏有死者人君終于路
寢見卿大夫而終乃正終也薨于燕寢不正其終也
薨不書地弑也賊不討不書葬無臣子也
桓公名軌惠公子隠公弟桓王九年即位諡法闢
土服遠曰桓
元年春王正月公即位
桓公弑君而立不天無王之極也而書春王正月公
即位以天道王法正其罪也
三月公會鄭伯于垂鄭伯以璧假許田
隠公八年鄭伯使宛來歸祊蓋欲易許田魯受祊而
未與許及桓弑立故為會而求之復加以璧朝宿之
邑先祖受之於先王豈可相易也故諱之曰假諱國
惡禮也
夏四月丁未公及鄭伯盟于越
桓公欲結鄭好以自安故既與許田又為盟也弑君
之人凡民㒺弗懟而鄭與之盟以定之其辠大矣
秋大水
君脩德則和氣應而雨暘若桓行逆德而致隂沴乃
其宜也
二年春王正月戊申宋督弑其君與夷及其大夫孔父
桓公無王而書王正月正宋督之辠也弑逆之罪不
以王法正之天理滅矣督雖無王而天理未嘗亡也
人臣死君難書及以著其節父名也稱大夫不失其
官也
滕子來朝
滕本侯爵後服屬于楚故降稱子夷狄之也首朝桓
公之辠自見矣
三月公會齊侯陳侯鄭伯于稷以成宋亂
宋弑其君而四國共成定之天下之大惡也
夏四月取郜大鼎于宋戊申納于太廟
四國既成宋亂而宋以鼎賂魯齊陳鄭皆有賂魯以
為功而受之故書取以成亂之賂器置于周公之廟
周公其饗之乎故書納納者弗受而強致也
秋七月杞侯來朝
凡杞稱侯者皆當為紀杞爵非侯文誤也及紀侯大
去其國之後紀不復稱侯矣
蔡侯鄭伯會于鄧
始懼楚也
九月入杞
將卑師少外則稱人内則止云入某伐某
公及戎盟于唐冬公至自唐
君出而書至者有三告廟也過時也危之也桓公弑
立嘗與鄭齊陳會矣皆同為不義及遠與戎盟故危
之而書至戎若不如三國之黨惡則討之矣居夷浮
海之意也中國既不知義夷狄或能知也
三年春正月公會齊侯于嬴
桓公弑君而立元年書王以王法正其辠也二年宋
督弑君以王法正其辠也三年不書王見桓之無王
也會齊侯于嬴成昏于齊也
夏齊侯衛侯胥命于蒲
二國為會約言相命而不為盟詛近於理也故善之
六月公會杞侯于郕
自桓公簒立無歲不與諸侯盟會結外援以自固也
秋七月壬辰朔日有食之既
既盡也食盡為異大也
公子翬如齊逆女
翬於隠世不稱公子隠之賊也於桓世稱公子桓之
黨也卿逆夫人於禮為稱翬雖尊屬當官而行亦無
嫌也
九月齊侯送姜氏于讙公會齊侯于讙
齊侯出疆送女公遠會之皆非義也
夫人姜氏至自齊
見于廟也齊侯使其弟年來聘致夫人也稱弟義見
隠七年
有年
書有年紀異也人事順於下則天氣和於上桓弑君
而立逆天理亂人倫天地之氣為之繆戾水旱凶災
乃其宜也今乃有年故書其異宣公為弑君者所立
其惡有間故大有年則書之
四年春正月公狩于郎
公出動衆皆當書于郎遠也
夏天王使宰渠伯糾來聘
桓公弑君而立天子不能治天下莫能討而王使其
宰聘之示加尊寵天理滅矣人道無矣書天王言當
奉天也而其為如此名糾尊卑貴賤之義亡也人理
既滅天運乖矣隂陽失序歲功不能成矣故不具四
時
五年春正月甲戌
下文闕
夏齊侯鄭伯如紀
齊侯鄭伯朝于紀欲以襲之紀人知之齊為諸侯而
欲為賊於鄰國不道之甚鄭伯助之其辠均矣
天王使仍叔之子來聘
古之授任稱其才德故士無世官周衰官人以世故
卿大夫之子代其父任事仍叔受命來聘而使其子
代行也
秋蔡人衞人陳人從王伐鄭
王奪鄭伯政鄭伯不朝王以諸侯伐鄭鄭伯禦之戰
于繻葛王卒大敗王師於諸侯不書敗諸侯不可敵
王也於夷狄不書戰夷狄不能抗王也此理也其敵
其抗王道之失也
大雩
成王尊周公故賜魯重祭得郊禘大雩大雩雩于上
帝用盛樂也諸侯雩于境内之山川耳成王之賜魯
公之受皆失道也故夫子曰魯之郊禘非禮也周公
其衰矣大雩歲之常祀不能皆書也故因其非時則
書之遇旱災則非時而雩書之所以見其非禮且志
旱也郊禘亦因事而書
螽
蝗也既旱又蝗饑不在書也
冬州公如曹
州公嘗為王三公故稱公不能保其國去如曹遂不
復
六年春正月寔來
五年冬如曹尚為君也故以諸侯書之今不能反國
則匹夫也故名之來來魯也忽稱鄭忽明其正也寔
不稱州亡其國也
夏四月公會紀侯于成
謀齊難也
秋八月壬午大閱
為國之道武備不可廢必於農隙講肄保民守國之
道也盛夏大閱妨農害人失政之甚無事而為之妄
動也有警而為之教之不素何以保其國乎
蔡人殺陳佗
佗弑世子而竊位不能有其國故書曰陳佗陳厲公
蔡出也故蔡桓侯殺佗而立之佗天下之惡人皆得
誅之蔡侯殺之實以私也故書蔡人見殺賊者衆人
之公也
九月丁夘子同生
冢嫡之生國之大事故書
冬紀侯來朝
紀侯懼齊來朝以求助不能上訴於天子近赴於諸
侯和輯其人民效死以守而欲求援於魯桓不能保
其國宜矣
七年春二月己亥焚咸丘
古者昆蟲而後火田去莽翳以逐禽獸非竭山林而
焚之也咸丘地名云焚咸丘如盡焚其地見其廣之
甚也
夏榖伯綏來朝鄧侯吾離來朝
臣而弑君天理滅矣宜天下所不容也而反天子聘
之諸侯相繼而朝之逆亂天道歲功不能成矣故不
書春冬與四年同曰然則十五年邾人牟人葛人來
朝何以書秋冬曰四年與此明其義矣三國之來别
立義也
八年春正月己夘烝
冬烝非過也書之以見五月又烝為非禮之甚也
天王使家父來聘
魯桓公弑立未嘗朝覲而王屢聘之失道之甚也
夏五月丁丑烝
正月既烝矣而非時復烝者必以前烝為不備也其
瀆亂甚矣
冬十月雨雪
建酉之月未霜而雪書異也
祭公來遂逆王后于紀
祭公受命逆后而至魯先行私禮故書來而以逆后
為遂事責其不虔王命而輕天下之母也
九年春紀季姜歸于京師
書王國之事不可用無王之月故書時而已或曰借
如正月日食則如何書之曰書春日食則其義尤明
也王后之歸天下當有其禮諸侯莫至是不能母天
下也故書紀女歸而已
冬曹伯使其世子射姑來朝
曹伯有疾不能親行故使其世子來朝春秋之時君
疾而使世子出取危亂之道也
先生作春秋傳至此而終舊有解說者纂集附之於
後
十年冬齊侯衞侯鄭伯來戰于郎
來戰于郎三國為主
十有一年突歸于鄭
突不稱公子不可以有國也鄭忽出奔衛忽國氏正
也不能有其位故不爵
十有四年鄭伯使其弟語來盟
使來盟盟前定矣與高子不同
十有五年鄭伯突出奔蔡
避祭仲而出非國人出之也
鄭世子忽復歸于鄭
稱世子本當立者不能保其位故不稱爵鄭人謂之
狡童又曰狂童恣行其不肖可知
秋九月鄭伯突入于櫟
突非正也忽既恣行故國人君之諸侯助之書爵所
以戒居正者已不能保則人取之矣書入以見義不
容也
十有六年夏四月公會宋公衞侯陳侯伐鄭
突善結諸侯故皆為之致力屢伐鄭也
秋七月公至自伐鄭
不惟告廟又以見勤勞於鄭突也
莊公名同桓公子莊王四年即位諡法勝敵克亂
曰莊
五年冬公會齊人宋人陳人蔡人伐衛
諸國稱人違抗王命也貶諸侯則魯在其中矣
六年春王正月王人子突救衞
雖微稱字王人當尊也
夏六月衞侯朔入于衞
朔搆其兄而使至於死其辠大矣然父立之諸侯莫
得而治也王治其舊惡而廢之宜也故書名書入
九年八月庚申及齊師戰于乾時我師敗績
及其師非卿也公戰諱敗凡言敗績大敗也小小勝
負不書
十年冬十月齊師滅譚
春秋之法將尊師衆曰某帥師將卑師衆曰某師將
卑師少曰人將尊師少曰某伐某齊自管仲為政莊
十一年而後未嘗興大衆也其賦於諸侯亦寡矣終
管仲之身四十年息養天下厚矣惟救邢稱師譏其
次也至於秦晉使之不竟而已不強致也是以其功
卑而易成
十有六年冬十有二月會齊侯宋公陳侯衛侯鄭伯許
男滑伯滕子同盟于幽
齊桓始霸仗義以盟而魯叛盟故諱不稱公上無明
王下無方伯諸侯交爭齊桓始霸天下與之故書同
十有九年秋公子結媵陳人之婦于鄄遂及齊侯宋公
盟
鄄之巨室嫁女於陳人結以其庶女媵之因與齊宋
盟挈之以往結好大國所以安國息民乃以私事之
小而取怒大國故深辠之書其為媵而往盟為遂事
冬齊人宋人陳人伐我兩鄙
齊桓始霸責魯不恭其事故來伐也
二十有二年秋七月丙申及齊高傒盟于防
高傒上卿魯無使微者與盟之理蓋諱公盟始與仇
為昏惡之大也
冬公如齊納幣
齊疑昏議故公自行納幣後二年方逆齊難之也
二十有三年夏公如齊觀社
昏議尚疑故公以觀社為名再往請議後二年方逆
蓋齊難之
十有二月甲寅公會齊侯盟于扈
遇榖盟扈皆為要結姻好
二十有七年夏六月公會齊侯宋公陳侯鄭伯同盟于
幽
同志而盟非率之也
三十有一年冬不雨
一歲三築臺明年春城小穀故冬書不雨閔之深也
閔公名啓方莊公子惠王十六年即位諡法在國
逢難曰閔
二年冬齊高子來盟
高子來省難然後盟盟未前定也稱高子善其能恤
魯
僖公名申莊公子閔公庶兄惠王十八年即位諡
法小心畏忌曰僖
元年春王正月齊師宋師曹師次于聶北救邢
齊未嘗興大衆此稱師責其衆可救而徒次以為聲
援致邢之不保其國也
二年虞師晉師滅下陽
虞假道而助晉伐虢虢之亡虞實致之故以虞為主
下陽邑也虢之立由此故即書滅
四年秋及江人黃人伐陳
齊命也
五年公及齊侯宋公陳侯衞侯鄭伯許男曹伯會王世
子于首止
世子王之貳不可與諸侯列世子出諸侯會之故其
辭異
冬晉人執虞公
書執而不書滅自取也
九年夏公會宰周公齊侯宋子衞侯鄭伯許男曹伯于
蔡丘
天子之宰與世子禮異
九月戊辰諸侯盟于葵丘
云諸侯盟見宰不預
十有七年夏滅項
滅人之國辠惡大矣在君則當諱故魯滅國書取滅
項君在會季孫所為也故不諱
十有八年五月戊寅宋師及齊師戰于甗齊師敗績
書宋及曲在宋也奉少以奪長其辠大矣齊師敗績書
敗責齊臣也
二十有一年秋宋公楚子陳侯蔡侯鄭伯許男曹伯會
于孟執宋公以伐宋
宋率諸侯為會而蠻夷執會主而諸侯莫違故以同
執書之
二十有二年秋八月丁未及邾人戰于升陘
公戰也
二十有三年冬十有一月杞子卒
杞二王後而伯爵疑前世黜之也中間從夷故子之
後復稱伯
二十有七年冬楚人陳侯蔡侯鄭伯許男圍宋
楚稱人貶之為其合諸侯以圍宋也
二十有九年夏會王人晉人宋人齊人陳人蔡人秦人
盟于翟泉
晉文連年會盟皆在王畿之側而此盟復迫王城又
與王人盟強迫甚矣故諱公諸侯貶稱人惡之大也
三十有三年夏四月辛巳晉人及姜戎敗秦師于殽
晉不稱君居喪祔葬不可從戎也忘親背惠其惡甚矣
秦為無道越晉踰周以襲人衆所共憤故稱晉人其
稱及姜戎亦然
文公名興僖公子襄王二十六年即位諡法慈惠
愛民曰文
二年春王正月甲子晉侯及秦師戰于彭衙秦師敗績
越國襲人秦罪也忘親背惠晉惡也秦經人之國以
襲人雖憤無以為辭矣故其來不稱伐晉不諭秦而
與戰故書晉及忿以取敗故書敗績
冬晉人宋人陳人鄭人伐秦
秦以憤取敗晉可以已矣而復伐秦報復無已殘民
結怨故貶稱人
三年秦人伐晉
構怨連禍殘民以逞晉人畏之而不敢出秦人極其
忿而後悔過聖人取其能終改耳
四年夏逆婦姜于齊
納幣在喪中與喪昏同也稱婦姜已成婦也不稱夫
人不可為小君奉宗廟也不書逆者雖卿亦失其職
矣
晉侯伐秦
秦逞忿以伐晉晉畏而避之其見報乃常情也秦至
此能悔過矣故不復報晉聖人取其遷善悔過乃其
善也
冬十有一月壬寅夫人風氏薨
自成風已後妾母稱夫人嫡妾亂矣仲子始僣尚未
敢同嫡也
五年春王正月王使榮叔歸含且賵
天子成妾母為夫人亂倫之甚失天理矣不稱天義
已明稱叔存禮也王使召伯來會葬天子以妾母同
嫡亂天理故不稱天聖人於此尤謹其戒
七年夏四月戊子晉人及秦人戰于令狐
晉始逆立公子雍既而悔之故秦興兵以納之晉不
謝秦秦納不正皆罪也故稱人晉懼秦之不肯已而
擊之故書晉及
秋八月公會諸侯晉大夫盟于扈
文公怠政事多廢緩既納晉盟而復後至故書往會
而隠其不及不序諸侯以見其不在故明年公子遂
再往與晉盟也
九年春毛伯來求金
家父致命以徵車也故書使來求毛伯風魯以欲金
故不云王使
冬秦人來歸僖公成風之禭
過時始至故云來歸雖子母先君後夫人體當然也
書秦人不云君使以失禮夷之也言其尚夷也蓋嫡
妾之亂自兹而始
十年夏秦伐晉
晉舍嫡嗣而外求君罪也既而悔之正也秦不顧義
理之是非惟以報復為事夷狄之道也故夷之
十有二年冬十有二月戊午晉人秦人戰于河曲
凡戰皆以主人及客秦曲故不云晉及
十有四年夏六月公會宋公陳侯衛侯鄭伯許男曹伯
晉趙盾癸酉同盟于新城
諸侯始會議合而後盟盟者志同故書同同懼楚也
十有五年冬十有一月諸侯盟于扈
魯以備齊不在會故不序又稱諸侯者衆辭見衆國
無能為也此盟為齊亂也
十有七年春晉人衛人陳人鄭人伐宋
行天討而成其亂失天職也故不卿之
宣公名倭文公子子亦庶兄匡王五年即位諡法
善問周達曰宣
元年春王正月遂以夫人婦姜至自齊
脱氏字
夏六月齊人取濟西田
宣公不義得國賂齊以求助齊受之以助不義故書
取不義不能保其土故不云我非謂彼彊取故不諱
不能有而失者皆諱
十年齊人歸我濟西田
魯修好故歸魯田田魯有也齊非義取之故云歸我
不足為善也
十有一年冬十月楚人殺陳夏徵舒
人衆辭大惡衆所欲誅也
丁亥楚子入陳
誅其罪義也取其國惡也入者不受而彊之也
納公孫寧儀行父于陳
致亂之臣國所不容也故書納
十有二年冬晉人宋人衛人曹人同盟于清丘
晉為楚敗諸侯懼而同盟既而皆渝故書人以貶之
宋伐陳衛救之楚伐宋晉不救
十有七年夏六月己未公會晉侯衛侯曹伯邾子同盟
于斷道
諸國同心欲伐齊故書同盟
成公名黑肱宣公子定王十七年即位諡法安民
立政曰成
二年冬十有一月丙申公及楚人秦人宋人陳人衛人
鄭人齊人曹人邾人薛人鄫人盟于蜀
楚為強盛凌轢中國諸侯苟能保固彊圉要結鄰好
豈有不能自存之理乃懼而服從與之約盟故皆稱
人以見其衰弱責諸侯則魯可知矣
三年冬鄭伐許
鄭附於楚一年而再伐許故夷之
四年冬鄭伯伐許
稱鄭伯見其不復為喪以吉禮從戎
五年冬十有二月乙丑公會晉侯齊侯宋公衛侯鄭伯
曹伯邾子杞伯同盟于蟲牢
天王崩而會盟不廢書同見其皆不臣
七年秋八月戊辰同盟于馬陵
諸侯同心病楚
八年冬衛人來媵
媵小事不書伯姬之嫁諸侯皆來媵之故書以見其
賢女子之賢尚聞於諸侯况君子乎或曰魯女之賢
豈能聞於遠乎曰古者庶女與非敵者則求為媵因
為之擇賢小君則諸侯國之賢女當自聞也
九年公會晉侯齊侯宋公衛侯鄭伯曹伯莒子杞伯同
盟于蒲
諸侯患楚之彊同盟以相保鄭既盟復叛深罪其反
覆
夏季孫行父如宋致女
女既嫁父母使人安之謂之致女古者三月而廟見
始成婦也伯姬賢魯國重之使卿致也
十有三年春晉侯使郤錡來乞師
不以王命興諸侯師故書乞
三月公如京師
不書朝王因會伐而行也故不成其朝
夏五月公至自京師遂會晉侯齊侯宋公衛侯鄭伯曹
伯邾人滕人伐秦
以伐秦為遂事明朝為重
十有五年三月癸丑公會晉侯衞侯鄭伯曹伯宋世子
成齊國佐邾人同盟于戚
十三年曹伯卒于師負芻殺世子自立既三年諸侯
與之盟矣方執之稽天討也故書同盟見其既同矣
宋殺其大夫山
去族害公族也
冬十有一月叔孫僑如會晉士燮齊高無咎宋華元衛
孫林父鄭公子鰌邾人會吳于鍾離
吳益強大求會于諸侯諸侯之衆往而從之故書諸
國往與之會以見夷狄盛而中國衰也時中國病楚
故與吳親(一本此下云襄十年柤之會與此同十四年向之會亦同)
十有六年六月晉侯使欒黶來乞師
時以穆姜叔孫僑如將作難故師出後期
秋公會晉侯齊侯衞侯宋華元邾人于沙隨不見公
晉侯怒公後期故不見公君子正已而無恤乎人魯
之後期國難故也晉不見為非矣彼曲我直故不足
為恥也
曹伯歸自京師
曹伯不名不稱復歸王未嘗絶其位也自京師王命
也
九月晉人執季孫行父舍之于苕丘
寘之于苕丘也
十有七年六月乙酉同盟于柯陵
諸侯同病楚也
襄公名午成公子簡王十四年即位諡法因事有
功曰襄
二年冬遂成虎牢
設險所以守國也有虎牢之險而不能守故不繫于
鄭責其不能守也
三年六月乙未同盟于雞澤
楚彊諸侯皆畏之而脩盟故書同
五月秋公會晉侯宋公陳侯衛侯鄭伯曹伯莒子邾子
滕子薛伯齊世子光吳人鄫人于戚
吳來會非為主
十年冬盗殺鄭公子騑公子發公孫輒
盗殺三卿不稱大夫失卿職也
十有一年秋七月乙未同盟于毫城北
鄭服而同盟也隨復從楚伐宋云同見其反覆
會于蕭魚
諸侯數月之間再伐鄭鄭之反復可知鄭又服而請
會不書鄭會謂其不可信也而晉悼公推至誠以待
人信之不疑至哉誠之能感人也自此鄭不背晉者
二十四年
公至自會
兵不加鄭故書自會
十有八年冬十月公會晉侯宋公衞侯鄭伯曹伯莒子
邾子滕子薛伯杞伯小邾子同圍齊
書同圍見諸侯之惡齊
二十有五年秋八月己巳諸侯同盟于重丘
諸侯同病楚也
三十年冬十月晉人齊人宋人衞人鄭人曹人莒人邾
人滕人薛人杞人小邾人會于澶淵宋災故
左傳叔孫豹會趙武而下諸國之卿既貶魯卿諱而
不書
三十有一年冬十有一月莒人弑其君密州
莒子虐國人弑之而立展輿展輿非親弑也故書國
人
昭公名稠襄公子景王四年即位諡法容儀恭明
曰昭
元年三月取鄆
乘莒之亂而取之故隠避其辭
秋莒去疾自齊入于莒
去疾假齊之力以入莒討展輿之罪正也故稱莒遂
自立無所禀命故不稱公子自以為公子可立也
莒展輿出奔吳
為弑君者所立而以國氏者罪諸侯也虢之會雖國
亂未預然諸侯與其立矣故欲執叔孫也稱莒展輿
見諸侯之與其立也
四年夏楚子蔡侯陳侯鄭伯許男徐子滕子頓子胡子
沈子小邾子宋世子佐淮夷會于申
晉平公不在諸侯楚於是強為霸者之事
十有二年冬晉伐鮮虞
晉假道於鮮虞而遂伐之見利忘義夷狄之道也
十有三年秋八月甲戌同盟于平丘
楚弃疾立諸侯懼之故同盟公不與盟晉不使與盟
雖欲辱公然得不與同盟之罪實為幸也
十有九年冬葬許悼公
蔡般許止疑同故書葬
定公名宋襄公子昭公弟敬王十一年即位謚法
安民大慮曰定
三年春王正月公如晉至河乃復
季孫意如上不請於天子下不告於方伯而立定公
故晉怒而公往朝焉晉辭公而復故明年因會而請
盟于臯鼬
四年三月公會劉子晉侯宋公蔡侯衞侯陳子鄭伯許
男曹伯莒子邾子頓子胡子滕子薛伯杞伯小邾子齊
國夏于召陵侵楚
楚恃其強侵陵諸侯晉上請於天子大合諸侯以伐
之而不能明暴其辠以行天討無功而還故書侵以
罪之
五月公及諸侯盟于臯鼬
公以不獲見於晉故因會而求盟焉則此盟公意也
故書公及
十年齊人來歸鄆讙龜田
齊服義而求歸之故書來歸始失不書解在哀公八
年
哀公名蔣定公子敬王二十六年即位諡法恭仁
短折曰哀
六年齊陽生入于齊
稱齊陽生見景公廢長立少以啓亂也
八年夏齊人取讙及闡
内失邑不書君辱當諱也不能保其土地民人是不
君也已與之彼以非義而受則書取此濟西田是也
魯入邾而以其君來致齊怒吳伐彼故賂齊以說之
齊人歸讙及闡
不云我田既歸邾子亦歸其田非以為惠也
程氏經說卷五
