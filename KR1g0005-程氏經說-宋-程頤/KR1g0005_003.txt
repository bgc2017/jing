程氏經說卷三
詩解(世傳胡氏本辭多不同疑後人刪潤今悉從舊本也)
周南關雎
詩者言之述也言之不足而長言之詠歌之所由興也
其發於誠感之深至於不知手之舞足之蹈故其入於
人也亦深至可以動天地感鬼神虞之君臣迭相賡和
始見於書夏商之世雖有作者其傳鮮矣至周而世益
文人之怨樂必形於言政之善惡必見刺美至夫子之
時所傳者多矣夫子刪之得三百篇皆止於禮義可以
垂世立教故曰興於詩又曰誦詩三百授之以政不逹
使於四方不能專對雖多亦奚以為古之人幼而聞歌
誦之聲長而識刺美之意故人之學由詩而興後世老
師宿儒尚不知詩義後學豈能興起也世之能誦三百
篇者多矣果能逹政專對乎是後之人未嘗知詩也夫
子慮後世之不知詩也故序關雎以示之學詩而不求
序猶欲入室而不由戸也天下之治正家為先天下之
家正則天下治矣二南正家之道也陳后妃夫人大夫
妻之德推之士庶人之家一也故使邦國至於鄉黨皆
用之自朝廷至於委巷莫不謳吟諷誦所以風化天下
如小雅鹿鳴而下各於其事而用之也為此詩者其周
公乎古之人由是道者文王也故以當時之詩繫其後
其化之之成至如(一作於)麟趾騶虞乃其應也天下之
治由兹而始天下之俗由此而成風之正也自衛而下
王道衰禮義廢今正風者無幾矣其刺上至指詆其惡
豈復有譎諫之義也蓋發於人情怨憤聖人取其歸止
於禮義而已惟雅亦然所美者正也所刺者變也規誨
者漸失而未至於刺也為詩之義有六曰風曰賦曰比
曰興曰雅曰頌風以動之上之化下下之風上凡所刺
美皆是也賦者詠述其事蔽芾甘棠勿翦勿伐召伯所
茇是也比者以物相比狼跋其胡載疐其尾公孫碩膚
赤舄几几是也興者興起其義采采卷耳不盈傾筐嗟
我懷人寘彼周行是也雅者陳其正理天生烝民有物
有則民之秉彛好是懿德是也頌者稱美其事假樂君
子顯顯令德宜民宜人受禄于天是也學詩而不分六
義豈知詩之體也詩之别有四曰風曰小雅曰大雅曰
頌言一國之事謂之風言天下之事謂之雅事有大小
雅亦分焉稱美盛德與告其成功謂之頌有是四端所
謂四始也詩不出此四者故曰詩之至也得失之迹刺
美之義則國史明之矣史氏得詩必載其事然後其義
可知今小序之首是也其下則說詩者之辭也關雎麟
趾之化王者之風故繫之周南化自周而南也鵲巢騶
虞之德諸侯之風國君而下正家之道先王之所以教
天下也故繫之召南化自召而南也(今本南字皆誤作公)召伯為
諸侯長故諸侯之風主之於召南二南者正家之道王
化之所由興也故關雎之義樂得淑女以為后妃配君
子也其所憂思在於進賢淑非說於色也哀窈窕思之
切也切於思賢才而不在於淫色無傷善之心也是則
關雎之義也
漢廣
漢廣言漢之廣大猶云江永也本言文王之道南被江
漢之域因取漢水為興水之為限不可踰也以興禮
義之為閑不可犯也南國被文王之化家齊俗厚婦
人知守禮義既以禮義為防則非僻之思自絶雖有
以非禮求之者亦不可得而犯也不可得而犯則不
思犯矣夫人之休於木下必攀枝跛倚喬木不可攀
及也故人絶欲休之思興女有高潔之行非禮者自
無求之之思也重稱漢水之廣不可思游泳以濟江
之長永不可思方而渡也江大於漢雖方尚不可濟
難於泳矣興以禮自閑不可侵凌也女之游者謂曠
僻獨行可動之地異乎閨門之内姆傅之側也錯薪
翹翹然必擇其端直者刈之如是之女豈所不願得
哉之子者若得之以歸則言秣其馬矣(情切之意)惟其禮
法之限不可得也不止無非禮之私思又知其端直
之美而願慕之也
汝墳
關雎之化行則天下之家齊俗厚婦人皆由禮義王道
成矣古之人有是道使天下蒙是化者文王是也故
以文王之詩附於周南之末又周家風天下正身齊
家之道貽謀自於文王故其功皆推本而歸焉漢廣
婦人之能安於禮義也汝墳則乂能勉其君子以正
也君子從役於外婦人為樵薪之事思念君子之勤
勞如久饑也調作輖重也二章自勉之意伐肄見踰
年矣言將見君子不遠棄我也三章勉君子以正言
其勤勞猶魴魚之赬尾蓋王室暴政如焚焰雖則如
是文王之德如父母望之甚邇被文王之德化忘其
勞苦也
麟之趾
關雎而下齊家之道備矣故以麟趾言其應關雎之化
行則其應如此天下無犯非禮也自衰世公子己下
序之誤也以詩有公子字故誤耳麟趾之時麟趾不
成辭言之時謬矣關雎始於衽席及於子孫至於宗
族以被天下故自近而言之麟取其仁厚趾角定皆
於麟取之皆有仁厚之象也趾不踐生草定之狀必
有異常物角端有肉公子之仁厚如是也既言之又
嘆美之曰吁嗟麟兮
召南江有汜
此亦文王時詩因附於此其嫡不使備嬪妾之數以侍
君也汜水之分渚水之岐沱水之别歸謂從君子也
美人君當使妾媵均承其澤故以歸言非謂是嫁來
之歸也汜分之小洲渚之岐則大矣沱之為言别也
幾相類矣言水之分流興夫人之不專君子前二章
止言嫡不由是道其後自悔卒章則言不過我而無
怨嘯歌順命蓋言其所以致嫡之自悔也處得其所
處也過及也笑喜樂而已歌之發於中也
谷風(邶)
習習和風隂陽交和則感隂而成雨(其感也隂其成也雨)夫婦之
道同黽勉和同不宜有怨怒也蓋和則夫婦之道成
而家室正如隂陽和而成雨采葑菲者以其有下體
也無以以也夫婦之道貴其有終德音好音也當期
好音無違至於偕老承上章意我行道而遲遲者中
心念其有違乎此也不遠伊邇謂此道不遠而邇何
莫置我當其分乎送置也畿分也所以疆畿者所畫
之界分耳荼至苦也乃以為甘新昏非禮之至也反
好之如弟涇濁而渭清今涇反以渭為濁湜湜清貌
視於淺處則見清彼以為濁而其沚自湜湜以言其
惑而不得其正也愛其新昏而反不以我為屑也梁
笱喻己所治家事惜為其毁敗梁所以壅蔽使母撤
而逝之笱所以捕魚使母發而去之我身之所為且
不能省閱暇惜我既去之後乎就其深矣己下陳其
躬所為治家勤勞之事隨事盡其心力而為之深則
方舟淺則泳游不可計其有與亡也強勉求為之耳
不特如是治其家而已又周睦其鄰里鄉黨莫不盡
其道我所為者如是不能心知念我而反以我為讎
惡慉心所畜也惟其心既阻絶我之善故雖勤勞如
是而不見取如賈之不售凡人所以憎而不知其善
由心阻絶其善也昔惟恐養生之道窮困及爾至於
顛覆今既遂其生既饒息矣乃比我於毒所以蓄藏
美物者以禦冬為卒歲之備也今乃止以我禦窮困
之時終乃見棄肄習也貽我以武暴憤怨習而為常
矣塈息也不念昔之安息於我室家心所歸息也
簡兮
賢才之人可以為王臣而簡擇取之方將使之為萬舞
日之方中明朗之時又在前列而處上見之宜可辨
而不能知之也碩德之人俣俣然心廣體胖在公庭
為萬舞也次章又言其才藝之美有力如虎才武也
執轡如組藝也言其藝如此非在公庭見之也左執
籥而右秉翟言其能之備羽籥二事皆能之也其顔
色如渥丹然必言其顔色之充美者以其在前易見
其才藝容色如是而公錫之以爵而已勞賤者之道
也榛之在山苓之在隰乃其宜也賢者宜在王朝也
云誰之思思彼王國之賢者言彼美德之人為王朝
之臣乃得其所也言之所以嘆此之不得其所也或
云美人蓋謂衛之賢者文意不然
北風
序云並為威虐謂君臣上下皆然四時之風春而自東
則生物也夏而自南則養物也秋而自西則成物也
冬而自北則殺物也以北風之殺害於物故以興虐
政詩序謂百姓不親相携持而去乃述當時之事然
考詩之辭乃君子見幾而作相招無及於禍患者也
風既涼冷必將至於雨雪既尚威虐必將殘暴於人
也以恩惠相好則携持而去耳虚寬貌邪緩也雍容
之狀亟急也只且辭也言尚可寬容虚徐乎既急也
哉涼氣喈聲雱霏皆雨散之狀行去也歸擇所安而
往也同車亦偕行耳但卒章辭意益迫切同車己有
駕之意莫赤者匪狐乎莫黑者匪烏乎以其色則知
其物矣豈難辨哉觀其為政之道則知暴虐禍難將
及於人矣君子全身遠害惟恐去之不速故其辭迫
切其虚其邪既亟只且是也
君子偕老(鄘)
其德之深厚如山如河乃稱象德之服服章之設象其
德位之宜德尊位隆乃稱盛服今子之不淑奈何一
章言人君之德服飾之盛宜如是而奈何反不稱次
章又言服章容貌之美與德相稱則可尊仰故云胡
然而仰之如天乎胡然而尊之為君乎帝君也帝言
以其有德也三章重陳衣服德容之美誠如此之人
乃是邦人之媛也(媛美德之女)
定之方中
美建國之得其時制一章言建國之事次章言相土地
之初屬文之勢然也今文首言其事然後原其初者
多矣既度其可然後卜以決之卜洛亦然古人之為
皆是也人謀臧則龜筮從矣卒章序其勤勞以致殷
富塞當也淵深也當其深所以成其富盛
蝃蝀
言奔則女就男衛國化文王之道淫奔人知恥而惡絶
之詩人道是意以風止其事蝃蝀隂陽氣之交映曰
而見故朝西而暮東在東者隂方之氣就交於陽也
猶易之自我西郊夫陽唱隂和男行女隨乃理之正
今隂來交陽人所醜惡故莫敢指之今世俗不以手
指者因詩之言女子之義從於人也必待父母之命
兄弟之議媒妁之言男先下之然後從焉不由是而
奔就於男者猶蝃蝀之東故以興焉人所醜而不敢
指視也奈何女子之行而違背父母兄弟乎違謂違
背不由其命而奔也朝隮升於西者乃陽方之氣來
交於隂則理之順故和而為雨崇朝不日之義奈何
女子反遠其父母兄弟乎如是之人無他也懷男女
之欲耳婚姻男女之交也人雖有欲當有信而知義
故言其大無信不知命為可惡也苟惟欲之從則人
道廢而入於禽獸矣女子以不自失為信所謂貞信
之教違背其父母可謂無信矣命正理也以道制欲
則順命言此所以風也
相鼠
相鼠之為物貪而畏人舉止驚攫無體態故以興人之
無禮儀視鼠之有皮革以成其身有牙以完其形具
形體以成物而動作如此猶有人之形質而無禮儀
容止不若死也
干旄
卿大夫公子多好善者賢者受其禮意之厚當以善道
告之詩推其意知樂告也干旌注旄干首九旗皆然
九旗之物所建各不同若王建太常諸侯建旗而來
就浚之郊禮下賢者素絲束帛也謂以束帛乘馬行
禮於賢者彼姝美之人謂有美德者受其禮意如是
當何以畀之知其必告以善道也紕疎布之狀組錯
密之狀祝疑為竺厚積之意馬四至於五六馬帛之
益多見其禮之益加也始畀之畀與也謂答之中予
之謂交親之終告之謂忠告之待之益至報之益厚
是為樂告也郊野外都邑城國中好賢益篤則賢者
益至不好賢則士亦遠遯也
淇澳(衛)
淇澳之地潤澤膏沃而生綠竹竹生物之美者興武公
之美内充而文章威儀著於外也有斐斐然文章貌
君子有文章由其在學以自修如切如磋言學也如
琢如磨自修也以象治玉譬人之治學修身瑟兮僴
兮怐謹莊栗貌赫兮喧兮成德顯著於外也故云威
儀也有斐君子終不可諼兮言文章君子盛德之至
善人不能忘也此首章言德美文章由善學自治而
然二章言其威儀之美服飾之盛三章言其成質之
美如金錫圭璧然寬兮綽兮寬弘裕也綽開豁也重
較大車言其多容而任重如大車也善戲謔言其樂
易而以禮自飾防節不至於過是不為虐也猗猗言
竹之態靑靑言其色如簀言其盛密比為簀綠竹竹
也淇澳所有
考槃
賢者之退窮處澗谷間雖德體寬裕而心在朝廷寤寐
不能忘懷深念其不得以善道告君故陳其由也
碩人
碩人大人尊賢之稱(賢一作貴)頎頎容質之偉盛言其位尊
服飾之美又陳其家之貴盛德容之如是其來也禮
數之備至近郊而說止復整車服而後入於朝君為
之早退以與夫人燕處見禮之之重河水洋洋北流
活活既盡言夫人之尊位重因以河水興人情故縱
難制所以致嬖妾上僣而薄於夫人洋洋浩蕩活活
流激貌河水如是故施罛不安強大之魚不能制也
君情放縱故禮法不能制葭菼興衆多庶姜衆多孽
孽不順如葭菼然賢士大夫莫能正有去而已
君子陽陽
簧為樂之器房安息之所苟自為樂又招其類由安息
之所也翿舞所持自為歌舞又招其侣由傲樂之道
陽陽自得陶陶自樂之狀皆不任憂責全身自樂而
已君子居亂世如是而已
揚之水(王)
周人勞於戍申而怨思諸侯有患天子命保衛之亦宜
也平王獨私其母家耳非有王者保天下之心也人
怨宜也況天子當使方伯鄰國保助之豈當獨勞畿
内之民故周人怨諸侯之人不共戍申也彼其之子
謂諸侯之人申甫許皆申之地名揚之水瀾也淺故
激力不足以流薪興力不足也楚蒲益輕言力不足
愈深
中谷有蓷
蓷谷中所生之物待隂潤而後能生故暵則乾矣興夫
婦樂歲則能相保凶年則至相棄也始章歎其遇艱
難次章歎其人之不善歗長吟也悲恨深於歎矣卒
章笑其恩義之素薄非由於今也故云何嗟及矣其
怨益深也暵其濕矣當作隰矣亦乾也
丘中有麻
丘中宛宛平窊之處地之美者也麻可衣麥可食宜植
丘中興賢者宜在朝則能養於人彼謂不賢者乃留
於朝子之賢反窮處而咨嗟故思望其施施而來次
章云彼乃留而子反歸鄉國思望其來食於朝李者
徒能甘人之口而不能養人之物丘中反有李乃比
不賢之人也佩者外飾玖非真玉彼留之人所貽我
者徒文飾而無實貽我及人者
緇衣(鄭)
武公父子相繼為王司徒善於其職國人美其為國君
而能好善道享服章宫室祿廪之報也緇衣卿衣也
宜言其稱敝又改為言久其職適其館授之宫室授
之粲賜之祿廪子謂王朝還更也今人言還知還解
若還皆更義還予猶予還既授之居復賜之祿也蓆
安舒之義服稱其德則安舒享此皆善善之功也
子衿
衿青學者之服青青舉家之辭世亂學校不修學者棄
業賢者念之而悲傷故曰悠悠我心縱我不可以反
求於汝謂往教強聒也子寧不思其所學而繼其音
問遂爾棄絶於善道乎世治則庠序之教行有法以
率之不率教者有至於移屏不齒又禮義廉讓之風
所漸陶父兄朋友之義所勸督故人莫不強於進學
及夫亂世上不復主其教則無以率之風俗雜亂浮
偷父兄所教者趨利朋友所習者從時故人莫不肆
情廢惰為自棄之人雖有賢者欲強之於學亦豈能
也故悲傷之而已佩為青組綬挑輕躍達放恣不事
於學則遨遊城闕而己賢者念之一日不見如三月
之久也蓋士之於學不可一日忘廢一日忘之則其
志荒矣放辟邪侈之心勝之矣
東方之日(齊)
齊國政衰君臣皆失道故風俗敗壊男女淫奔日興君
月興臣日月明照則物無隱蔽姦慝莫容如朝廷明
於上也今君不明故有淫奔之俗詩人以東方之日
刺其當明而昏也日出當明而姝美之人在我室所
以在我室履我即而來也即就也謂行跡履我跡而
來奔也月出亦當明照而姝美之人在我門内所以
在我門内履我發而來奔也發行步履其行步而來
奔也由在上之人不明容此姦慝也
東方未明
政亂無節動非其時或早或暮無常度也挈壺氏司漏
刻而朝廷興居不時是其職廢也言其不能正時矣
非特刺是官也折柳以樊圃狂夫見之且驚躩知其
為限也柳柔脆易折之物折之以為藩籬非堅固也
狂夫以知其有限見之則躩然而驚晝夜之限非不
明也乃不能知而不早則晏言無節之甚樊籬也營
營青蠅止於樊是也
盧令
君荒於田獵故百姓苦之詩人陳古之賢君畋狩以時
百姓見則善而美之
園有桃(魏)
觀此詩可見其憂深思遠矣所刺者不能用其民耳不
能用其民則不能治豈復有德教其致侵削可知也
國無政事則亡故詩人憂思之深也桃果之賤者園
有桃亦知其實以為殽興國有民雖寡能用則治今
不能用其民故心憂之至歌且謠誦詠之為謠不知
我者謂我驕慢彼人如是子曰何哉蓋未之知也故
言我心之憂人莫知之重言人不知者不思耳其情
至深切也棘尤賤物可用以食也行國猶駕言出游
所以寫憂罔極不中也
無衣(唐)
武公始有晉國而能請命天子故詩人美之美其所可
美也六七衣之數或曰繼世之君比受封有降然不
知六七者何物也燠煖亦謂安耳
葛生
此詩思存者非悼亡者序為誤矣好攻戰則多離闊之
恨葛之生託於物蘞之生依於地興婦人依君子誰
與獨處(是兩句)誰與乎獨處而己獨旦獨處至旦也晝
夜之永時思念之情尤切故期於死而同穴乃不相
離也
采苓
首陽山生堅實之物故以興讒誣不實之人山者物之
所生故采必於山苓生於山顛苦生於下葑蓺山陽
之平地又各其所也興采言必於誠實之人下因誡
於信讒之人造為巧言且無用信之又重誡曰置之
置之且無以為然人之造為言者皆讒誣不實何所
得乎謂不得實事也
蒹葭(秦)
蒹葭蘆葦衆多而強草類之強者民之象也葭待霜而
後成猶民待禮而後治故以興焉蒼蒼而成白露為
霜矣伊人猶斯人謂人情所在人情譬諸在水之中
順而求之則易且近逆而求之則艱且遠淒淒青蒼
之間也未晞未凝也猶禮教之未至采采茂盛未己
方濃之狀未有禮教也禮教未立則人心不服而俗
亂國何以安乎
終南
終南崇高厚大以興君位之尊山之高大必生美材人
君尊崇必有令德條梅美材也有令德故宜稱顯服
又美其容貎稱人君之位至止在此耳不必自外至
也紀稜角堂平寬紀興禮法堂興德度山必有紀堂
君必有禮德故宜其服稱其位當脩其身脩其德保
其位故曰壽考不忘也
晨風
序言始棄其賢臣詩中又見其不求賢之意鴥飛疾貎
以晨風興君子者取其來去之疾人君好賢待士有
道則賢者歸之禮貌不至則浩然去矣如晨風之疾
也林木茂盛則飛鳥所集興朝廷有道則賢者所就
也故人君未見君子之時當憂心欽欽然念恐己之
有未至也人君當如此而如何今乃忘我之多乎此
詩主賢者見棄之意而言故云忘我欽欽不懈之意
如何如何歎其如是也上章言朝廷有道則賢者歸
之下章言當念下之有賢才也櫟山之所有也而有
茂盛而苞者衆人之中固有秀異者矣隰有六駁亦
然六見其盛多也義亦苞聚之類如下之有賢則當
求而用之故於未見則憂而靡樂如何反忘我乎棣
檖亦然言樹蓋其茂大者乃成樹耳欽欽靡樂如醉
淺深之次漸言其至也
無衣
不與民同欲故民疾上之為詩人言為君當與民同欲
也能同袍則雖寒不怨矣若推同袍之恩則民亦同
上之欲王于興師謂若以王道興兵則百姓皆脩其
戈矛與之同仇矣澤猶今謂汗衫之類
墓門
人情不脩治則邪惡生猶道路不脩治則荊棘生故以
興焉墓門墓道之門也有荆棘則當以斧斤開析之
佗才不善宜得賢師良傅以道義輔正之今夫也不
良衆皆知之而不去之自昔誰如是乎此追咎自佗
幼小不擇師傅致成其惡誰昔然矣猶云從來誰如
是乎前章言有棘言佗之不善後章言有梅深咎輔
道之使然梅美木雖美木生墓門荊棘荒蕪之處則
惡鳥萃矣雖有良心善性與不善人處則惡歸矣夫
也不良詩人作詩以告責之告責之而不我顧必待
顛沛當思我言
防有鵲巢
起土為防壟以為疆場之限上植以木於是鵲往巢焉
有叢林之蔽翳則鵲巢之興人心有敝昏則讒誣者
至卭丘也謂丘原廣平之處則有苕生之美草興人
心高明平夷則來善言侜謂譸張迂迴誣罔人者必
迂曲以致其惡予美心所賢者憂讒誣賢善也中唐
窊下之地瓦礫所聚也興處汙則不善者從焉鷊文
草也旨言美也惕惕懼也
匪風(檜)
亂極思治人情所然風者天之動以興上政車者人所
為以興民俗天氣順則風時上德脩則政舉法制備
則車成政教衰則民僻故以興上下焉匪風不和之
風匪車無法之車發迅烈偈軒輊不定顧瞻盼戀思
而傷怛也飄回旋嘌輕搖弔傷憫魚美好之物人所
欲興善政人所思誰能烹魚以食人人將喜而助之
誰能歸從周之道人將樂而與之懷相要結也好音
和聲喜樂相從也
蜉蝣(曹)
蜉蝣朝生而暮死以興國將亡不能久也蜉蝣之羽羽
翅稍猶曹君之奢靡衣裳楚楚然鮮美胡能久乎故
憂其安所歸處也翼翅也采采華飾息止息掘閱升
騰游翔之狀如雪潔白說税也經文說駕皆用說字憩
也亦有悅義故通用
候人
共公遠君子而好近小人則所用多小人其進者非一
也獨取候人而言者蓋時用者其微有自候人而升
者故取其甚者而言耳彼候人者使荷戈役以守疆
場乃其宜也如彼之人乃使服大夫之服又至於三
百之多所以刺也三百言其多爾如三百㕓三百囷
曹國之小豈容有三百之多左傳乘軒者三百人蓋
因此詩也鵜乃在梁不濡而食興無功受祿不稱其
服章之美待遇之禮遂稱也卒章興小人之無所取
薈蔚草木之盛鬱茂之狀朝隮乎南山者以草木之
盛有所取也饑渴乎季女者謂其有婉孌之容也今
小人無德義可取何為而近乎
下泉
泉之潤物猶政令膏澤之及人泉寒冽則不能潤物在
下則不能及物浸漬則害物苞叢生之茂者乃反害
之是皆不得其所也稂蕭蓍皆下澤所生愾然既寤
而歎念周道之衰也所謂思明王之詩也其卒也又
傷無賢伯以糾率之故致如是芃芃然盛之黍苗蓋
隂雨膏澤使然四方諸侯能勤王事由郇伯勞免之
故也郇伯古方伯之有功者
豳七月
周公為此詩欲成王知先公先王致王業之由民之勞
力趨時稼穡之艱難如此大火流下歲過中而行暮
矣當有卒歲之具禦冬之備故以七月流火為首章
也一一陽之月也一之日猶云冬之日夏之日也同
我婦子我婦子同來致餉也盡室從事耕作農官至
而喜之也春日遲遲采蘩祈祈女心傷悲殆及公子
同歸再云春日遲遲(上已云春日載陽)此道人情之感時也
女心之感不由(缺一字)而由遲遲故重言之蘩之用云
生蠶正義云今亦用之應是也祈祈衆多(祈祈如雲)女勤
力蠶事勞且傷悲也蓋所以為衣裝之備庶幾得如
富貴之子及時而行也八月萑葦亦蠶備也蠶月
條桑當蠶長之月也計歲氣之早晚不可指定幾月
也言蠶長之月當枝落桑則用斧斨亦預備其器具
也伐遠揚以猗女桑皆用斨斧我朱孔陽言染為玄
黃之色我特致功於朱使鮮明蓋所以供公上為公
子之衣裳故也為公子裘獻豣於公皆此義也民之
知義如此則美俗成矣其同謂會聚共事也纘繼
續之義謂修肄也後我稼既同謂收聚也斯螽莎雞
蟋蟀說者雖為三物然考詩意恐是一物隨時異名
耳動股始躍振羽翅成穹窒(東山中已解)嗟我婦子嘆
其勤勞歲事既終又復為改歲之事歲暮入居室也
自六月食鬱及薁己下果蔬棗酒皆為養老之具七
月食瓜己下皆為壯者之食故云食我農夫諸種
皆入農事畢矣故嘆我農夫之勤勞又復執宫功也
上入遷入都邑之居也乘屋蓋治也綯所用蓋屋鑿
冰必在歲末而藏之須待春至故云三之日納於凌
隂藏冰所以備暑而開冰必以仲春所以順時氣也
其蚤用之於獻羔祭韭時夏頒冰是其後用時也朋
酒斯饗歲功既畢朋聚以饗其樂殺羔羊謂盛禮公
堂公為衆人會集之所鄉校是也稱兕觥祝觴之辭
民相與為樂祝以夀考也此詩多陳節物大要言歲
序之遷人事當及時耳所言或與月令異者月令多
舉其始此但言其有時不必始有也
鴟鴞
管蔡流言及叛是亂也成王幼而未知周公之志公為
此詩告以王業艱難不忍其毁壊之意以悟王心此
周公出征救亂之心作詩之志也此詩章句不完莫
可究其全體據所存而言之可也鴟鴞惡鳥呼而謂
之爾既取我子矣無更毁壊我室鴟鴞喻為惡者子
喻管蔡室喻王室管蔡骨肉而與之為亂是既取我
子矣毋更毁壞我王室也恩斯謂情愛勤斯謂篤厚
以骨肉情愛之心篤厚之意養鬻(育字通用)子之道可憫
惻也今乃取之其毒甚矣此皆謂鴟鴞之言不知謂
之者主何物也迨天之未隂雨而下言自為安固閑
防之道深至如此而尚或侮之興禽出而謂曰汝下
民義不安拮据持捋貎捋荼披折貎疑其義然蓄租
積取也卒瘏致病也所以如是勞苦以未有室家也
興成王業之艱予羽尾殘敝然後成室翹翹然高壯
貎既其成就之勞如此故為風雨漂搖則其聲憂懼
此周公之詩所以辭哀而意切也
東山
完言其完師而歸無死亡之患也思謂念其勤勞思其
廬室荒廢也東山所征之地淮夷也滔滔紛紛不窮
之狀言其久也隂雨則行役尤苦濛濛之時羇旅愁
慘我在東而念歸則西悲謂懷西而悲也制彼裳衣
治歸裝也士事也(孔悝鼎銘曰作率慶士)枚歴也(枚卜之枚)勿事行
枚言當歸也蠋卷在葉中居如士卒之獨處自保其
身敦然獨宿於車下也烝上比也猶云升也蠋在葉
中故云烝在桑野其在外之久往來之勞每章重言
見其感念之深丁夫于役田事廢室廬遂荒果臝己
下是也在彼思念其如此町畽廬傍畦壠為麋鹿之
場也不可以荒毁為畏當以為懷也此言與勿士行
枚皆人情之正當然有自勉之意垤丘垤也有隂雨
之候則婦思念其勞而悲嘆又計其行之久念其將
至我征聿至謂我之行者其遂至也穹窒鼠穴穹空
也窒所壅土也念其將至而灑拚(甫問切)復恨其留繫
之久見其思望之情切也有敦圓成之狀瓜苦瓜之
苦者延蔓栗薪之上栗薪堅木以其苦人所不取常
在其所施於堅木言繫之固以比君子于役久留滯
不還言如苦瓜而繫堅木也自我不見今三年矣四
章言歸而及時成婚姻之禮人情之所樂也倉庚之
羽鮮明婚姻之時也嫁女之歸其馬皇駁有文彩也
親結其摛女之親結之九十其儀儀之多也其歸而
成新昏且甚嘉其舊昏相見之歡當如何也
破斧
是詩也周大夫刺朝廷之不知周公也而云惡四國四
國為亂何足云惡也斧也斨也以及錡銶皆人之所
用建國封親制典禮立政刑皆為天下之用猶人之
有器用也故以斧為興言既破毁我斧又將缺我斨
矣(斨方孔而大者)商奄始率管蔡為流言遂以叛將益動天
下以傷壊王業惡日以滋當速誅也周公所以東征
四國是皇也(皇釋言匡正也)周公之心勤勞王家如是可哀
也其德亦甚大矣將大也我人猶云我公也云斯人
可哀迫切之辭錡斧屬言益將有害訛與吪同動也
或寢或吪振動於四國為是四國之亂振動恐其益
亂天下嘉善也銶不知何物要之器之大於錡者遒
逕急也加切於訛休美也哀周公之忠勤謂之甚美
所以刺朝廷之不知也豳詩七月陳王業鴟鴞遺王
東山言東征破斧伐柯九罭皆刺朝廷之不知周公
於刺也復有淺深之異觀詩可見狼䟦美不失其聖
伐柯
破斧言周公之忠勤憂四國之亂天下征之之急如此
伐柯乃既得罪人之後周公遲留未歸士大夫刺朝
廷之不知所以還周公之道斧也柯也二物合而後
成用故以興君臣夫婦之合伐柯匪斧則不能娶妻
匪媒則不成言各有其道今欲周公之歸亦必有其
道也二章言其道伐柯其取則不遠所執而伐者乃
柯也以之為則則是矣今欲反周公取則於周公可
也周公者動必以禮者也亦當以禮致之則周公可
得而覯見也故云我欲覯見之子惟以禮乃可籩豆
禮器所以行禮語云俎豆之事籩豆有踐謂禮儀是
用也
九罭
周公為詩遺王王木知周公之志故公居東未反士大
夫始刺朝廷不知反周公之道(伐柯是也)既又思之切刺
之深責在朝廷之人不速還公也九罭網之固密者
也鱒魴魚之美者(詩云必河之魴)九罭之網則得鱒魴之魚
用隆厚之禮則得聖賢我欲覯之子當用上公之禮
服往逆之二章言公之不得其所也鴻飛戾天者也
今乃遵渚言不得其所公既征而歸則未得其所蓋
朝廷未以師保重禮往逆也使公不得所於外於汝
信安處也矣深責在朝廷之人也宿安息也不復謂
未還舊職四章祈反周公誠切之意是以猶所以朝
廷所以有衮衣之章用尊禮聖賢無以用也無以是
服逆我公歸來無使士民之心悲思望公也
狼跋
周公攝政居危疑之地雖成王不知四國流言終不能
損其聖德者以其忠誠在於王家無貪欲之私心也
狼獸之貪者猛於求欲故檻於機穽羅縶前跋後疐
進退困險詩人取之以言夫狼之所以致禍難危困
如是者以其有貪欲故也若周公者至公不私進退
以道無利欲之蔽以謙退自處不有其尊不矜其德
故雖在危疑之地安步舒泰赤舄几几然也碩大也
謂崇大之位膚美也謂盛美之德孫者避而不居也
其謙遜不以崇高聖智自處所以天下稱聖處危而
安也几安義几之立名取其義也此大舜所謂汝惟
不矜天下莫與汝爭能汝惟不伐天下莫與汝爭功
也使周公有貪欲崇高得名之心其能得天下之與
如是乎唯其處已也夔䕫然有恭畏之心存誠也蕩
蕩焉無顧慮之意所以不失其聖德音所以不瑕也
先儒以狼跋疐不失其猛興周公不失其聖不失其
猛奚若虎豹胡獨取狼也古之詩人比興以類也是
以香草譬君子惡鳥譬小人豈有以豺狼興聖人乎
且上二句言跋言疐實有几几不瑕之義但此詩體
與他詩不類故不通耳此詩在六義比
程氏經說卷三
