周易玩辭卷五
宋項安世述
䷶噬嗑(震下離上)
彖
剛柔分分者未合之時一剛在内分隔三柔此其所以
當噬也動而明則二體合矣合而章則大化亨矣此三
句皆解噬嗑亨也噬嗑而亨何事不利而獨利用獄者
六五以柔在上才不當位不足以致大利獨以柔得中
利於用獄而已聖人不得已而用獄以噬頑民使合於
善惟柔中者能之故曰柔得中而上行雖不當位利用
獄也此兩句解利用獄也舜之刑曰刑期于無刑民協
于中臯陶之刑曰好生之德洽于民心曰制百姓于刑
之中成王之刑曰寬而有制從容以和曰惟厥中穆王
之刑曰哀矜折獄咸庶中正皆以柔中爲主也
利用獄明罰勅法
利用獄以實治人所以懲之而使合也明罰勅法以象
示人所以禁之而使合也雷電伏則萬物息雷電合則
造化通故曰雷電合而章此二物之功用也故用獄者
取之隂陽相噬而有聲則爲雷有光則爲電二物因噬
而合故曰電雷噬嗑此二物之形象也故立象者取之
六爻本象
先儒皆以初上爲受刑之人二三四五爲用刑之人析
六爻爲兩說故於所噬之象穿鑿紛紜終不能合殊不
知六爻皆即本爻取象初九在下故爲滅趾趾即初之
本象也上九在上故爲滅耳耳即上之本象也豈必二
三四五乃指他人之膚肉哉六二以柔居柔在六爻之
中至柔者也故爲膚膚之在中者爲鼻六三以柔居剛
故爲腊肉肉之不中者爲毒此所謂腊毒也九四以剛
居柔故爲乾胏骨在肉中者爲胏即剛在柔中也六五
亦以柔居剛爲乾肉而不爲腊肉者三在下而小小物
之乾爲腊也二三四五言噬初上言校者爻在頤中則
能噬初上在其兩端可以言校而不可以言噬也校之
施於體亦有噬之象焉
初九六二
噬嗑惟初二兩爻正故皆得无咎之全餘四爻皆不正
故有吝艱厲凶之疾
六二象辭
六二乘剛亦得无咎者他卦以乘剛爲危噬惡者以乘
剛爲利也二以柔而在卦之中猶鼻以膚而在面之中
也鼻有膚而无肉最爲易噬又乘剛焉如膚在齒上故
噬之則滅鼻滅則氣絶而不通矣非但滅趾之比也初
滅之於下可以禁其足未可以絶其心也二滅之於中
則其念絶矣故止惡者莫速於初而絶惡者莫要於二
所以二爻皆得全其无咎自三以上爲力漸難於是有
吝有艱厲有凶此自治者所以貴於知務也
九四六五
四五兩爻稱得金又皆用貞者下卦爲閒尚淺故用力
易上卦爲閒已大故用力難非貞不濟也四得剛直之
才爲金爲矢可以去閒矣然以所居不正未能充大故
必艱貞而後吉先艱後貞者明所遇者艱非才之罪能
以貞勝雖艱可吉也五得剛中之位爲黃爲金可以去
閒矣然以其才不當位故必貞厲而後无咎先貞後厲
者明五本非才雖貞猶厲但正得當中故可免咎而已
彖言不當位當字去聲謂非正位也爻言得當當字平
聲謂其當中也通一卦言之六五最利者以其爲噬嗑
之主得中而上行於用獄爲有利也以各爻言之九四
最吉者以其爲頤中之閒噬至於此則閒合矣此其所
以吉也大抵噬嗑諸爻噬於淺者皆可无咎噬於深者
雖吉亦艱就其淺者言之三已稍難故遇毒而小有吝
就其深者言之初則艱中則厲終則凶矣故六爻之中
无全利者蓋除閒之時但以得亨爲幸未暇求利也
噬胏得矢噬肉得金
九四六五皆有噬有得者噬道將終必盡其慮也噬者
除其惡得者取其善聖人之用法非專於除惡也有惡
則去有善則取愛而知其惡憎而知其善此所謂中也
此所謂利用獄也故於九四則噬其乾胏之強而收其
金矢之用於六五則噬其乾肉之強而收其黃金之用
聖人之待強梗其仁如此而強梗之於聖人未必皆退
聽也故又用艱貞之力以成其吉操貞厲之心以免其
咎舜禹之待三苖周公成王之待商民其得此義也夫
人臣當九四之艱故曰遺大投艱于朕身人主當六五
之厲故曰邦之安危惟兹殷士
上三爻
噬嗑上三爻離卦也九四離之初故曰未光也六五離
之中故曰得當也上九離之極故曰聰不明也離主目
坎主耳離極則傷坎火旺則水囚故耳受其病
雷電噬嗑
石經作電雷噬嗑晁公武氏曰六十四卦大象无倒置
者當從石經
䷕賁(離下艮上)
賁亨小利有攸往
賁之卦辭微夫子之彖則後之說者其誰通之賁亨謂
内卦也小利有攸往謂外卦也二剛爲質而以柔文之
則卦之内體固有能亨之道也及内之一剛分往居外
反使二柔爲質而以剛文之卦之發用如此豈堪大事
哉故小利有攸往而已大扺以柔文剛則順以剛文柔
則悖蓋其質既弱則文无所施也凡卦之法以内卦爲
主事外卦爲發用故夫子釋之如此
文明以止人文也
獨隂不文獨陽不文一隂一陽而後成文故惟賁爲不
嫌於異有文之者有止之者而後人文成矣禮以節文
二字爲訓蓋謂是也賁喜異噬嗑好同二卦正相反
天文人文
剛往柔來謂之天文則天文以二爻變卦言也故曰以
察時變文明以止謂之人文則人文以離艮成卦言也
故曰以化成天下
緫論卦義
古人之於文不敢一日離也古之聖人謂人之情不可
以徑行也使夫人而可以徑行則將无所不至是故因
其羞惡辭遜之節而爲之文以飾之其交也以禮其合
也以義百拜而飲三辭而受六禮而㛰所以飾其情而
養其恥也荀子不知而以爲僞晏子不知而以爲勞戰
國之君以爲迂闊西晉之士以爲鄙吝獨伏羲文王周
公孔子以爲此所以奉天命之變成人倫之化不可以
一日無也故曰觀乎天文以察時變觀乎人文以化成
天下今觀賁之六爻无一爻凶咎者雖疑者亦終於无
尤雖吝者亦終於有喜聖人之貴文如此若之何其以
庸人之不便而遂訾經世之大防也哉
大象
山爲質火文之火在山下而不在山上者文可以表質
不可以滅質也故賁之用可以明庶政而不可以折獄
用文以修明庶政則周之禮樂庶事備也不亦可乎用
文以折獄則張湯杜周賢於臯陶矣豈所以求民情哉
明庶政屬離不敢折獄屬艮
六二上九
六二柔來而文剛主内卦之文者也内卦以文爲文故
曰賁其須須之麗於身最爲虚文也然陽氣不盛不足
以賁其須則須與陽同其盛也故曰賁其須與上興也
二與上交而成卦二以上爲主猶須以陽爲主也聖人
言此所以深明文之與質未嘗相離也故不言吉凶明
吉凶之繫於質也上九分剛上而文柔主外卦之文者
也外卦以質爲文故曰白賁白本非所以爲賁也然文
之初興必自質始則白固在衆采之先文之既極必以
質終則白又在衆采之後是則白者賁之所成終而所
成始也故曰白賁无咎上得志也以艮之白遇賁之飾
本非得志之時以其在卦之終主賁之成是以得遂其
篤實之志聖人言此所以深明質之與文未嘗相悖也
故言无咎蓋行與時違疑於有咎也
九三六四
九三六四在兩卦之交其文皆盛而不相得三以乾之
重剛而處離之上賁之發揚而明麗者也其文光澤而
可鑑故曰賁如濡如詩所謂六轡如濡也四以坤之重
柔而處艮之下賁之隂靜而篤實者也其文淳白而无
華故曰賁如皤如白馬翰如人與馬俱白言德與位俱
靜也兩爻相近而相反如此故其情不得不疑然三有
剛正之質非徒文也以正守文孰能傾之又何慮於四
哉故曰永貞之吉終莫之陵也凡卦至四而變四當爻
位之變與三相反誠有可疑之迹然而四亦居正非相
畔之人也文明之與篤實純剛之與純柔濡如之與皤
如非相爲寇實相爲婚剛柔相錯離艮相交天下之至
文也而於四何尤焉故曰六四當位疑也匪寇婚媾終
无尤也在賁之時以相雜爲文兩爻體性雖異終歸於
文故兩象皆以終爲言
賁如皤如白賁
賁如皤如者其文自白如白羽之白白雪之白也白賁
者以白文之如斲琱爲樸狀貌尚忠也
翰如
姚小彭氏曰商人尚白戎事乘翰翰與皤皆白色也
六五
六五艮中爻也艮上爻爲山故中爻爲丘園丘園者束
帛之所由出也戔戔者委積之貌自賁之時言之不賁
其宫室而用力於丘園之中植桑柘積絲帛可謂吝矣
要其終則束帛委積而百禮可行黼黻文章之用祭祀
賓客婚姻之儀皆由之成賁孰盛於是故雖吝而終吉
也吝屬艮終吉屬離艮與離合故有喜凡諸卦言有喜
有慶者皆取隂陽相合之義
上三爻
賁上三爻皆若與卦相反故其初皆不爲人所明四以
爲寇致疑終以婚媾而无尤五以務實見吝終以成功
而有喜上以處賁而白若當有咎終以在卦之終而得
志蓋樸素篤厚之人其初常若悖時而難合及其父也
察其本心之相成見其事理之當然始足以免尤而致
喜蓋必至於終而後得志也
六爻
初最在下爲趾君子之飾其趾惟不以不義汙之則天
下之至榮也初九剛正而在下故其象如此二以隂麗
陽而成離蓋附人而得飾者也故爲須須不能自賁附
頤而得賁然而無譏焉者凡物之相麗自外至者爲邪
由中出者爲正須由中出者也六二柔麗乎中正故其
象如此三居離之極文盛而溢故爲濡如暗弱者居之
則文獻日亡國勢日削九三剛正有餘但能守文不失
則人莫敢陵周魯之亡非文之罪不能守其文之罪也
故以永貞勸之三當賁道之隆四當賁道之變自三以
下屬離故下三爻皆以文爲賁自四以下屬艮艮爲篤
實而主白故上三爻皆以白爲賁四與三切鄰三以純
陽用文四以純隂止之三方濡如四一變而盡白故有
相寇之疑然賁之時義正欲以異爲文如異姓相交而
爲婚姻非四之過舉也五為柔尊而不主事有后妃之
象焉用其賁于丘園治束帛以爲文章此婦人之文也
上爲成賁之主有能止之勢又居至極之時其義當止
故用其淳白而得志於上此人君之文也諸爻皆自賁
者也故以賁字冠句首上九爲賁之主賁人者也故賁
字在下君以淳白賁外治后以淳白賁内治四爲大臣
又以淳白自賁君臣家國共行篤厚之化以正天下之
文彖所謂觀乎人文以化成天下者其此之謂乎
䷖剥(坤下艮上)
彖
晁公武氏曰剥剥也至小人長也以六爻言致剥之象
也順而止之至天行也以二卦言處剥之道也
彖象
凡諸彖所言皆六爻消長之象也凡大象所言皆八卦
取物之象也以剥之六爻言之隂自下而長以剥乎陽
若更上往則爲小人滅君子之象故曰不利有攸往小
人長也以剥之物象言之山自上而剥以附乎下下厚
則山愈安是爲君厚其民之象故曰山附於地剥上以
厚下安宅上削而下廣山形之所以安也大抵卦有吉
凶善惡而大象無不善者蓋天下所有之理君子皆當
象之遇卦之凶者既不可象之以爲凶德則必於凶之
中别取其吉以爲象焉剥與明夷是也人君无用隂剥
陽之理則當自剥以厚下君子无用闇傷明之事則當
自晦以莅衆凡此皆於凶中取吉也諸大象之例皆然
故大象與彖无同義者苟同義焉則无所復用大象矣
六爻本象
剥之初六於時爲姤剥乾成巽巽爲木故有牀象所剥
者下爻也足者牀之下木故曰剥牀以足六二於時爲
遯剥巽成艮艮爲背則牀剥而至背矣辨者牀之上木
故曰剥牀以辨六三於時爲否剥艮成坤背已在地故
不言牀六四於時爲觀亦剥乾成巽巽爲木復有牀象
然所剥者人也故曰剥牀以膚六五剥道成矣剥巽成
艮剥膚及背背者後宫之象故曰貫魚以宫人寵上九
不剥者也艮在上爲果爲廬坤在下爲輿爲民陽復於
下則爲得輿而載民之象隂極於上則爲純坤果食而
廬剥矣自膚而至宫人自宫人而至廬剥之序也
凶无咎无不利
剥本不假言凶初二言凶者姤遯之時初患未深二德
中正而尚可救正未遽凶也无能正之者夫然後凶故
曰蔑貞凶蓋猶有責望之意也至三爲否世事已去上
无援下无救德位俱无坐而待剥自取之也尚誰咎哉
四復言凶者凶之成也禍及身矣初與二之所憂者此
也臨之彖曰至于八月有凶即此爻也五君也禍已入
心猶爲之謀其利者天下之亂惟君爲能止之雖壞可
興也小人之所以爲國家之禍者以其乘君子之器而
已若使君子自治國事居公卿之位小人自以鱗次當
官府之役如男治外事女治内事雖王后三夫人九嬪
二十七世婦八十一御妻森然並列受寵於内亦於國
家何不利之有无不利有二義此无不利猶言无害非
无往不利也天道豈能无小人人道豈能无女子但處
置得宜則自无剥剛之禍矣然此英主之事非六五所
能爲也聖人特著此以開後世救剥之路耳上九當剥
之終巋然獨存其吉凶皆不可料天若祐晉則爲謝安
之止桓温而天下皆得所載天不祐漢則爲王允之死
於㴶汜而小人亦相隨而俱亡斯二者天也故此一爻
獨无吉凶利否之占聖人之意深矣
剥无咎
臨至於二乾道已成故曰元亨利貞曰至于八月有凶
剥至於二剥道已成故六三曰剥无咎事至於成已不
可咎矣按釋文爻辭但曰剥无咎有之字者非然則有
之字者蓋因小象之字而誤增爻辭也小象設問剥之
所以无咎則不得不用之字爻辭本无問荅何以之爲
以宮人寵
剥之六五隂爻已入君位若以宮人言之則五爲王后
與君同處四爲夫人佐后者也三爲九嬪以主九御下
卦之長也二爲世婦初爲御妻五者循序而進以治隂
事以當夜時猶剥之五隂但用於午未申酉戌之月亦
在天道未爲不利也若用於陽月以侵發生之事則爲
厲氣尔易道廣大六四已言君道之災故此爻别明後
宫之義以見用小人者但以此寵之則无害也
小象
剥六爻小象皆以君道言之蓋君子小人消長之際乃
人君切身之利害也初爲民位剥初則无民矣故曰以
滅下也二爲臣位剥二則无臣矣故曰未有與也三在
遯爲臣妾之爻不言臣妾者非成敗之所關上无臣下
无民也則其勢足以亡矣故曰剥之无咎失上下也四
爲肌膚剥四則君无身矣故曰切近災也是故五不言
君但以宮人當之以明待小人之道上九在外爲元氣
之未亡者以明用君子之道五隂雖盛若以宫人處之
不與國事則終无過尤一陽雖孤若收而用之則譬之
得輿下民終得所載惟不可以小人雜之若使小人在
上雖當危極之時亦必妬賢害國不亡不止終不可用
也聖人爲人君推明用人之道至是切矣故兩爻小象
皆以終言之示其決也
終不可用也
小象皆協韻獨剥上九以載字協用字豐九三以事字
協用字則古音用字皆通入志字韻矣以字訓用意者
用亦可以作以歟
䷗復(震下坤上)
卦辭
剛之反也動而以順行是以出入无疾朋來无咎此人
事之當然也反復其道七日來復天行也此天理之必
然也在天則有必復之理在人則顧其所處如何无必
勝之理也
出入无疾朋來无咎
君子之復也必人无疾之者而後可以朋來而无咎使
在我者行不順而施不恕則於出入之際既有疾之者
矣雖欲類進其將能乎賈彪所謂相時而動无累後人
此之謂也晁公武氏曰自剥至復入也自復至夬出也
臨泰復之朋也爲内卦曰來
反復其道七日來復
反復音覆來復音服復與剥相反剥卦覆而成復故曰
反覆其道剥之初升爲上上降爲初一與六爻則其數
七故曰七日來復兩句皆以剥言之不必汎指他卦也
剥不利有攸往復利有攸往
剥曰不利有攸往小人長也復曰利有攸往剛長也易
之意凡以爲君子謀也聖人謂復其見天地之心吾亦
以是見聖人之心也
天行也
剥曰君子尚消息盈虚天行也復曰反復其道七日來
復天行也道之興廢皆是天命
商旅不行后不省方
商旅象坤坤爲衆也后象震帝出震也當是時也外之
行旅之人未可行内之出震之君未可出皆象雷之在
地也彖取陽之復來故可以出人可以朋來可以有攸
往象取雷之在中故不可以行不可以出彖與象取義
不同諸家與彖同說則非衆象之例亦非此象之義也
无祗悔
悔與復不同復則改之不但悔也祗能悔而不能改則
不足與言復矣坎之祗既平字義同此
以脩身也
陽之初復非以勝人以脩身也聖人之意深矣此即商
旅不行后不省方之意也必如此而後可以出入无疾
朋來无咎利有攸往
休復
休者喜也見初之能復喜而慕之亦與之偕復也何以
知其喜而慕之曰六二在羣隂之中獨爲中正之人與
君子同體而中心比之非喜而何凡隂皆惡陽來二獨
喜之此其所以吉也
頻復
頻蹙也六三不中不正不足以語復然當復之時初二
兩賢同心相好三與之近首爲所蹙其勢既危不容於
不復然危而能復亦合於補過之義故得无咎也六二
喜而復者中正之人也六三畏而復者不中不正之人
也三以不正而復猶得无咎四以正而復不言无咎者
三在下卦非用事之人但在身有過而已故既復則可
以補過也四在上卦爲用事大臣其朋邪剥膚之罪大
矣能復僅足以贖罪又可言无過乎
中行獨復
四行於五隂之中蓋羣隂之用事者也當復之時獨與
來復者應蓋有變而從道之意亦足以贖罪矣不言吉
凶明无吉與凶也
敦復无悔以其國君凶
二與初比四與初應三與初同體者也獨五上二爻與
初无交上窮隂而不反故災眚凶敗並至而不可解五
雖无交然能以厚德從容中立自保非迷闇之人在復
之時亦足以免悔矣要之陽復非諸隂之利故三止於
无咎五止於无悔惟六二一爻中心相喜又皆在下是
以吉也復以上六爲君道故六五不取君義蓋以胡廣
趙戒之徒厚重而中立爲一世之望者當之上六則中
常侍張讓之徒以漢俱亡者也隂盛之時君道常爲小
人所以故曰以其國君凶又曰反君道也事若在君則
爲亢陽不爲窮隂矣上六居純坤之極坤爲十故曰至
于十年不克征汎言災眚恐與諸卦同故别言行師用
國之禍以明其凶之大且久也
敦臨敦復敦艮
臨以上六爲敦臨艮以上九爲敦艮皆取積厚之極復
於五即言敦復者復之上爻迷而不復故復至五而極
也卦中復者五爻初最在先故爲不遠五最在後故爲
敦敦雖訓厚而有重遲之義復之遲者當有悔而五无
悔者以中自保故得免悔玩小象之辭可見爻辭意在
遲緩故象以中釋之也
臨上六復六五
臨上六之象曰敦臨之吉志在内也復六五之象曰敦
復无悔中以自考也二象皆一問一荅臨之在後者不
應得吉其吉者何與二交也復之在後者不應无悔其
无悔者何中以自考也考者成也自成而已象之發明
爻辭大率如此
迷復行師
二最近初故爲休復上最遠初故爲迷復喜則相親迷
則相仇上六即坤之上六龍戰之爻故有行師之象蓋
與初戰也
䷘无妄(震下乾上)
彖
卦辭曰无妄元亨利貞彖曰剛自外來而爲主於内動
而健剛中而應大亨以正天之命也此即初九之无妄
往吉得志也而六二九五兩爻之得正者從之卦辭曰
其匪正有眚不利有攸往彖曰无妄之往何之矣天命
不祐行矣哉此即上九之无妄行有眚无攸利窮之災
也而六三九四兩爻之不正者從之
其匪正有眚
鄭剛中氏曰陽復妄消之時惟利正者其匪正者皆不
利也故曰元亨利貞其匪正有眚予以鄭說演之則此
彖蓋與否相類矣否之時匪人得志則不利君子貞无
妄之時元亨利貞則匪正之人皆不利有攸往蓋此所
謂利貞即否之君子貞也此所謂匪正即否之匪人也
又因是推之天之命也亦當與復剥之天行也同意无
妄之時剛自外來而得爲主於内動而不屈中而有應
大道亨通而萬事皆正天命之也匪正之人當是時也
往无所之天不祐之也道之興廢物之終始皆天命也
先王之制獨能對時以育物不以人汨其天爾非能有
所加損也
剛自外來而爲主於内
无妄自遯來下卦本艮一剛在外來内爲初遂爲一卦
之主爻也
對時育物
時以象天物以象震對時育物以天育之也物與无妄
者物之生无不得乎天也茂對時者君之政无不對乎
天也
六爻
无妄之時以誠滅妄以陽滅隂凡陽皆勝凡隂皆不利
初九剛自外來而爲无妄之主所往皆吉可見陽之得
志矣故曰无妄往吉得志也六二居中守正異於他隂
矣猶戒曰不耕穫不菑畬則利有攸往加一則字蓋疑
之也故曰不耕穫未富也隂爲虚陽爲富六二以隂居
隂雖在无妄之中猶未得比於陽必能盡絶人爲專用
其天而後可以往配於陽也六三與九四同不得位而
不得與九四比者三隂而四陽也六三隂不得位所應
又窮災降自天末如之何矣或繫之牛不知其誰之物
行人得牛不知其誰得之而六三端居其邑横被其災
此所謂无妄之災也九四陽雖不得位而其質剛體健
无所係應固有之德可以自守不隨位而加損也故曰
可貞无咎固有之也九五與初九同爲得位五又居中
而不得與初九比者初九无所係應故所往皆吉无妄
之至也九五與隂相應故不免於疾然二五中正相應
本非妄交故爲无妄之疾无妄而攻之則爲妄矣故爻
戒以勿藥象戒以不可試皆深戒而嚴止之示无妄之
時不可少妄也然辭旨憂疑終非得志之爻亦可見隂
之爲累矣上九所居與九四同亦可守而不可行而上
九又當時位之窮愈无可行之理故曰窮之災也即乾
上九亢龍之爻辭也
不耕穫不菑畬
鄭氏謂若作不耕而穫不菑而畬是於本文外添兩而
字也只是并穫與畬皆不爲爾此說爲當予以田事考
之耕者禾之始穫者禾之終菑者地之始畬者地之終
六二當无妄之時居中守正上應純陽有去妄存誠之
志然必併其始終而盡絶之无使一毫私欲遺種於其
閒則妄盡而誠存矣苟有一毫未去便非純誠猶未得
爲无妄也
不耕穫則利有攸往勿藥有喜
二之利有攸往往與五應也五之有喜喜與二應也二
爻相應本皆中正无妄聖人以六二爲純隂故於二爻
皆深戒之二之不耕穫不菑畬所以深絶其妄種也五
之勿藥不可試所以深保其无妄之真也五已无妄懼
其失之也故可以用戒曰勿曰不可皆戒辭也若二之
隂柔使其有妄則徒戒不足以止之且息妄之事亦非
他人之所能預必其中心自不耕穫自不菑畬然後爲
真爾故皆曰不以見其自不爲也若待戒而止則可以
爲難矣未可以爲无妄也
未富也
小畜九五富以其鄰泰六四謙六五不富以其鄰升上
六消不富也皆以陽爲富隂爲不富若无妄之六二則
進於陽矣但未純耳故曰未富也臨之九二以四隂在
上爲未順命然陽長隂消終必順矣觀之六三以九五
在上爲未失道然隂長陽消終必失矣凡稱未者皆謂
其未遽然非謂其終不然也
无妄之災
新安朱先生曰无妄六爻皆无妄也其所遇之災非人
爲也故六三爲无妄之災上九爲窮之災皆不害其爲
无妄也
周易玩辭卷五
