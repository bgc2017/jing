周易玩辭卷八
宋項安世述
䷤家人(離下巽上)
利女貞
女貞者治家之本也女不正則家道亂矣故彖辭惟利
女貞三字
嚴君
家人有嚴君焉即男女之正位乎内外者也二人者正
則莫不正矣
大象
五行之氣熱極為風人心之動化為風心之狂疾亦謂
之風凡風皆自火出者也故風火為家人之象盖萬物
以火為内天下以家為内人之言行以心為内言行風
也有物有恒心主之也人禽草木皆火氣在内則生火
氣在外則死故火至木上則君子凝命焉
六爻
初九始有家也六二婦也九三夫也一家之制備於下
爻矣上卦則推而廣之六四卿大夫之家也九五天子
之家也上九家道之終也
六二
六二既曰无攸遂矣又曰貞吉象恐後人誤以貞為剛
嚴故釋之曰六二之吉順以巽也眀婦人之貞貞於順
巽而已即上文无攸遂在中饋是也婦能守此而不變
則為家之吉矣
嗃嗃嘻嘻
嗃嗃嘻嘻只是一意非相反之辭也稱家人者一卦之
主治家者也婦子為其所治者也治家者過於嚴烈雖
暴而多悔危而難安然於家道未有所失則不害其為
治也故吉若治家失道而強威嚴行之如谷風之有洸
有潰小弁之維其忍之使為婦為子者嘻歎怨毒則終
不可行故吝身不行道不行於妻子謂此類也嘻嘻二
字在詩之噫嘻禮之嘻其甚矣左氏傳之譆譆出出陽
虎從者曰嘻皆為歎懼之辭未有訓為笑樂者也九三
重剛尚察而不得其中故其象如此若從或說以為笑
樂失節則其終不止於吝矣乃終亂之道也
六四
四在高位則既富矣若以驕亢處之則凶之道也故六
四以順在位則能保其富而吉莫加焉體柔而居巽之
下順之至也衞公子荆之居室其知此者乎
九五
王假有家王假有廟猶言王至於家王至於廟也古鼎
彝之文皆以君在廟為假于廟舜格于藝祖是也王在
廟則尚敬故詩曰肅肅在廟王在家則尚和故曰雝雝
在宫家人之九五王之在家者也王者天下之至尊家
者天下之至親以至尊而行至親之道能使君民相愛
如家人則何憂之有故曰勿恤吉然而彖辭以嚴正為
言九五乃以相愛為義彖以家人為主言父母之治家
人如治天下故其義主於嚴九五以君位為主言人君
之視天下如視家人故其義主於愛又二五正應二以
順而從乎五五以巽而交乎二此正王與家人相荅之
象也若治家之法則始於初九之閑終於上九之威言
之備矣何必於二五言之
上九
有孚信之也威如畏之也内外信畏而无違言此治家
長久之道故於卦之終言之然欲人之畏者必以孚為
本故象有反身之戒
上下二卦
家人上下二卦當對講初九剛而正故以禮法防其家
六四柔而正故以柔順保其家初九與四相對也六二
在内而順乎五九五在外而愛乎二此二與五相對也
九三以暴行法而人怨嗟上九以身立法而人敬信此
三與上相對也大抵下卦皆主於剛眀雖六二之順以
巽亦能貞於其事也上卦皆主於柔巽雖上九之威如
亦知自返也
小象
家人六爻皆當據小象為證其曰志未變則可見閑字
之義主於初其曰順以巽則可見貞字之義主於順始
未失而終失則可見嗃嗃嘻嘻之為一事以順在位為
言可見富家之義不主於財利以交相愛為言可見王
假之義不主於尊嚴以反身爲言可見威如之義不主
於徒法此數者若无象辭則解者必皆失其本義矣
䷥睽(兊下離上)
二女同居
火澤合而成卦不得謂之不同火上澤下不得謂之不
異故象曰同而異彖曰同居而不同行
柔進而上行得中而應乎剛
睽與鼎皆柔進而上行得中而應乎剛然在睽則為小
吉在鼎則為元亨者爻位同而時事異也
時用
睽之時用所以為大者以其效言之也百官分職而治
之則凡職皆治是謂大治萬國分土而平之則凡土皆
平是謂大平若混而无分衆而无責則皆不治矣睽之
有時而可用者謂此類也
大象
睽非善事也然有當睽者同而異是也二女同居所謂
同也其志不同行所謂異也此亦人道之當然初不為
過其在君子則周而不比和而不同羣而不黨皆同而
異也君子之睽如此豈不善哉同人於異之中而見其
同睽於同之中而得其異同以接物異以保已惟君子
全之同象兊之說異象離之眀
初悔亡五悔亡
初以在下不與世事而悔亡五以柔進而上行得中而
應乎剛是以悔亡辭雖同而義則異
初无咎二无咎
初之无咎以避咎也免於惡人之見咎也二之无咎未
失道也於君子之道无可咎也亦是辭同而義異
喪馬
馬者人所乘以出行也初无應於外而不得上行故為
喪馬
喪馬勿逐自復見惡人无咎
喪馬勿逐自復往者不追也見惡人无咎來者不拒也
此君子在下无應之時處睽之道也見與迫斯可見之
見同非往見之見也若往見則違勿逐之戒矣若二五
正應乃可往見在初九則不可也四為坎馬而孤有喪
馬之象險而不正有惡人之象
初二三
初以正人无位而在下本自與人无應故雖在睽之時
而不涉于悔二居中而有應但時方睽乖尚須委曲未
可直前爾三有應而不正不中故相睽最甚以居睽之
極故有復合之理也
初四
初以四為惡人其見之也以辟其為咎爾非望其有所
行也四以初為善士與之相遇誠交而氣合則化孤而
同化厲而安已不作咎則人得上行矣故曰交孚无咎
志行也四近君而初在下四不正而初正故其辭如此
二五
二以五為主而委曲以入之巷雖曲而通諸道遇主于
巷將以行道非為邪也五以二為宗而親之二五以中
道相應當睽之時其閒也微而易合如膚之柔噬之則
入矣二方委曲以求入五能往而應之則君臣交通豈
獨无咎又將有慶矣二五隂陽正應故其辭如此
三上
三上爻辭最為險怪盖彼此皆不正相疑之深者也三
為上所疑者也故自見其輿之曳其牛之掣其人之天
且劓上疑三者也故見其為豕負塗為鬼一車然而二
爻本是正應睽極則當合疑甚則當觧故三則曰无初
有終遇剛也謂遇上九在卦終也上則曰先張之弧後
說之弧匪寇婚媾往遇雨則吉謂遇六三隂陽和也此
曰輿曰牛曰人彼曰豕曰塗曰鬼曰車皆謂六三也見
牽輿之牛而以為負塗之豕見載人之輿而以為載鬼
之車變輿言車眀以隂為陽言疑之甚其錯亂至於如
此也上離體也三五離也故皆以見字為言
位不當也
輿與牛載人者也故以位言之此指三也天且劓乘車
之人也此指六也故以人言之以六乘三故曰位不當
也天去髮之刑劓去鼻之刑髮屬心血主火鼻屬肺氣
主金二以兊金值離火金火相克故髮鼻受刑也掣曳
者陷於坎而不能進天劓者挫於離而不得進也天字
或作而謂去鬚髮皆在首之刑義不相遠也
噬膚
睽五言噬者自二至上有噬嗑之象也
豕鬼塗弧
兊之六三自視則隂爻也故稱輿稱牛自上視之則五
至三為坎故稱豕稱塗稱鬼稱車稱寇坎為弓矢先張
之弧疑其坎也兊為附決後脫之弧說其兊也
䷦蹇(艮下坎上)
卦辭
西南坤也東北艮也蹇之六二上往而得五則坎變為
坤而蹇平矣故曰蹇利西南往得中也若終止於艮而
不上往則永无出蹇之期故曰不利東北其道窮也二
往見九五之大人則有平難之功故曰利見大人往有
功也二三四五上諸爻皆當位則有粹然皆正之象故
曰當位貞吉以正邦也以蹇之時而有得中之道有平
難之功有正邦之化故曰蹇之時用大矣哉
見險而能止
險而止為蒙止於外也見險而能止為智止於内也止
於外者阻而不得進也止於内者有所見而不妄進也
此蒙與蹇之所以分也屯與蹇皆訓難屯者動乎險中
經綸以濟難者也蹇者止乎險中﨑嶇以涉難者也此
屯與蹇之所以分也
利見大人
濟難者利建侯屯之初九自貴者也處難而求濟者利
見大人蹇之上六從貴者也彖之利見大人謂六二也
自二之五故為往有功上六之利見大人則自為本爻
言之自上之五故為来碩
知矣哉
能止者謂其識時之變而不妄進非止而不進也是以
謂之智若遂止於險而不求出則是无能无知之人爾
故彖既以止為智又以艮為窮盖懼其昏然而終止也
三至五為離從離向坎故有見險之象
蹇之用
凡行之跛蹇而不進者曰蹇言之吃訥而不利者曰蹇
由是推之蹇非不言不行也言之艱行之艱爾若不言
不行則人不見其為蹇矣蹇之所以稱用者如此
反身脩德
反身象艮之背脩德象坎之勞山上有湫止而不流水
之蹇也行有不得反而自脩君子之蹇也
往蹇来譽
初六遠於險而先来有知幾之神合於彖辭之所謂智
是以有譽宜待也鄭康成作宜待時也
六二九五
初三四上皆有往有来故辭皆一蹇而止二守中節專
往向君而不回也故為蹇蹇蹇蹇者不已之貌雖吃而
猶言雖跛而猶行也五蹇之君也君陷於險故為大蹇
大蹇之時非六二之所能濟而在中相應其節當然有
不容已者故曰終无尤也又曰以中節也
九三上六
九三艮之主爻二隂之所依也其曰來反内喜之也猶
言季子来歸喜之也九三為内所依故曰内喜之也上
六依内以濟故曰志在内也
六四上六
六四當位實也上六以從貴也實與貴皆指陽言之六
四以九三為實以九居三非當位實乎六四則連之而
已上九以九五為貴以九居五非貴乎上九則從之而
已若但言當位則六四亦當位也故加實字以眀之
朋来
自二之五為往故曰往得中也又曰往有功也自五觀
二為来故曰大蹇朋来彖指所往之處曰往得中也則
為往五眀矣五指方来之朋曰以中節也則来者為二
眀矣
上六
蹇之五爻皆善而未有得吉者在蹇中也上六獨吉者
蹇之極也蹇六爻皆不喜往往則入蹇也彖獨喜往者
緫一卦言之往有出之象上六將出而亦不喜往者坎
在外也外則向坎故曰往蹇内則向艮與三相應故曰
来碩艮之上爻為碩剥之碩果是也
吉利
上六以来碩為吉以見大人為利碩指九三九三内卦
之上爻故曰志在内也大人指九五九五六爻之最貴
故曰以從貴也象恐學者以碩大為一故分而釋之也
碩與大皆陽德但碩則有厚實之象故以屬艮大人則
有尊貴之象故以屬五當蹇之終違險而從艮則致吉
之道也上與五相易亦為艮故亦有利焉
往来
上六之往猶初六之來也上六本无所往特以不来為
往爾初六本无所来特以不往為来爾凡往皆坎凡来
皆艮也蹇之六爻皆以来艮為喜獨六二致其臣節雖
坎无尤也
䷧解(坎下震上)
解利西南
蹇二往五為坤之中爻故曰蹇利西南往得中也解初
往四為坤之初爻坤為衆故曰解利西南往得衆也是
故蹇五稱朋来解四稱朋至蓋取諸此蜀人杜煓曰解
不言不利東北者解以東震北坎成卦非不利也
无所往有攸往
往謂往外卦也来謂来内卦也當解之時不正者无所
可往勢必来復於下六五退而居二乃得黃矢故曰其
来復吉乃得中也正者若有所往事必夙成上六動而
不括出而有獲故曰有攸往夙吉往有功也是故解利
西南以初與四言之也无所往其來復吉以二與五言
之也有攸往夙吉以三與上言之也
天地解雷雨作解
天地閉則成冬天地解則成春雲雷結則成屯雷雨散
則成解甲拆赦宥有開散之象故解之六爻皆以開散
而相易為象過則釋之罪不可釋則寬之過與罪屬坎
坎為法律為徽纆赦與宥屬震震為動出為反生
初四
四居震足之下故為拇而者汝也九之居四未當其位
解汝之居而下居於初則當位矣四解則初至初六至
四亦有當位之喜故曰解而拇朋至斯孚初六隂柔不
正本當有咎以與九四相交得正而後无咎故曰剛柔
之際義无咎也
二五
九二去而居五則君子有解吉也六五来而居二則小
人有孚而退也天方厭亂世難將觧故小人皆以反正
為喜心與君子相孚不煩攻擊此所以為解之時歟
三上
解之下五爻皆不正而求解者也其有應者則皆同心
相解而各得其正故其志无不孚者初四二五是也其
无應者滯於不正而不能解故為吝為悖則六三是也
然六三雖无應而適值上爻之正與之相敵以正治不
正射而去之而悖者亦解矣解之諸爻惟六三之辭最
醜以其獨无解也惟上六之辭最美以其獨正也
九二貞吉六三貞吝
解自三至五為坎坎為狐九二歴三爻而獲五故為田
獲三狐二出而獲五五退而就二皆中且正得黃矢矣
因解而得黃矢既得之後不可復解却以貞守為吉故
曰九二貞吉得中道也六三未得中正而无應可解當
解而反貞者也故曰貞吝然貞吝者猶愈於凶言貞則
吝不貞則不吝其過猶在可解之域故曰自我致戎又
誰咎也言當自勉從上以解咎也從上則為君子故可
解執下則為小人故可醜
九四斯孚六五有孚
九四解其位與初六相易而初六欣然而從之故曰解
而拇朋至斯孚九二解其位與六五相易而六五亦欣
然而從之故曰君子維有解吉有孚于小人解之諸爻
凡陽爻皆稱解凡隂爻皆稱孚蓋非君子不足以解難
而小人苟不心服亦未足以言解眀其責皆在君子也
上六隂爻亦稱解者諸爻皆不正惟上六獨正正人而
在高位非君子而何
䷨損(兊下艮上)
彖
損者人情之所不樂非事理之常也損之而人情皆孚
事理元吉則得損之宜者必如是而後為无咎居則可
以貞守動則利有攸往此上九所謂大得志也
曷之用
當損之時何必多用雖二簋之微亦可用於大享之禮
也夫禮莫重於大享物莫微於二簋損至於大享而用
二簋其損極矣此而可用孰不可者然而其所以可則
有時矣故曰二簋應有時損剛益柔有時損益盈虚與
時偕行一章之中凡三言時字眀必有是時而後可以
行是事故行之而有孚元吉无咎可貞利有攸往也苟
非其時雖一物不可闕也况可用二簋乎簋之象外圓
内方損自泰變乾三為圓於外坤上為方於内以此兩
爻成卦故有用二簋之象
懲忿窒慾
人之所當損者惟忿與慾九思之終曰忿思難見得思
義是也少男多忿少女多慾懲者遏而絶之如澤之絶
山窒者塞而不流如山之塞澤也
損下益上損剛益柔
下不可損也取其道以補於上則可故曰損下益上其
道上行眀非取其財力剛不可損也減其太過以歸於
中則可故曰損剛益柔有時眀非樂於損剛也損自泰
變損九三以補上六九三者極盛過中之陽割之以補
上六乃得其中此正可損之時也
初九六四
古語止疾曰已故有名病已者六四有過柔之疾初九
損剛以益之任已疾之事者也已疾者以速往為善故
曰已事遄往无咎然又當斟酌勿使過損蓋為人太急
亦有失己之咎故曰酌損之此爻當損下之初故慮之
如此六四當受益之地而稱損者損己之疾所以受人
之益也四能損柔受剛使得速施其益則有喜而无咎
矣故曰損其疾使遄有喜无咎初之遄往志在於四故
曰上合志也四能不吝其疾自損以受之使合志之臣
得效其忠豈非可喜之事哉故曰亦可喜也亦字亦初
九也
九二六五
損以有過與不及故損一益一以求中也若九二六五
則既中矣二非有餘五非不足一有增損則反失其中
矣二當此時守中則利上往則凶故爻曰利貞征凶弗
損益之象曰中以為志也六五本无待於補九二亦不
補之而九三之陽忽補其上補自上來者神天之降祐
龜筮之弗違蓋福禄之補非損下補上之補也故曰或
益之又曰自上祐也
六三上九
六三上九成卦之爻也六三損剛以補上是泰之三陽
損其一也故曰三人行則損一人上九因六三之行而
得其友既已得友則不可復損矣故曰弗損益之損因
六三之損而得名故爻辭極論損之精義上九受損之
補者也故爻辭極論損之成效六三不可以不損六三
一損而初二四五三上皆得成耦六三不損則三隂三
陽皆成參雜極天地男女之義亦不過如此此損之有
孚而大善者也上九不待於復損而固已无咎可貞利
有攸往矣其所以能然者以得六三之臣損其家而来
補於國此上之所以安坐而大得志也三以得上為友
上以得三為臣三在下故為臣在内故為家
䷩益(震下巽上)
大象
以卦德言之見善則遷巽之隨也有過則改震之懼也
以卦位言之震出者而在内巽入者而在外位之遷改
也以卦象言之震足下動巽股隨之與恒之立不易方
相反此又象之遷改也
損益
凡物以下為本故損下則謂之損益下則謂之益而上
之損益皆不與焉草木之根牆屋之基人之氣血皆然
凡稱損益盈虛者皆以下言也山下有澤損山非不實
也上實而下虚故其卦為損風雷益風非不散也外散
而内盈故其卦為益皆主下卦言之也山吸澤之氣亦
損下也風助雷之威亦益下也
彖
以利言之損上益下則民情悦以道言之自上下下則
君道光以六爻言之上下以中正相合故利有攸往以
二卦言之震巽皆木也自震向巽東流入海故利涉大
川以卦德言之動而能巽則其進无疆以卦變言之天
施陽於地則其生无方益自否變損天之九四以益地
之初六也凡益之道與時偕行眀非揠苖以助長也天
地之裕萬物日進時行巽而不迫而其進自莫能禦也
曷嘗干時而強進哉繫辭曰益長裕而不設即此義也
初九六二
初九為成益之主即損之上九也二卦因二爻而成故
損之上九為大得志而益之初九為用大作特初九在
下難於厚事不若損上九之易爾六二為受益之主即
損之六五也六五因上九而受益故為自上祐六二因
九四為初九而受益故云自外来特六二在下宜於求
福非若六五之安受其福也
初二三四
初九動於卦下而為益之主故為在下而作大事起田
漁而揖讓七十里而征伐非盡善盡美不可當也六二
以中正而受衆益故可用享帝享帝者吉禮之最盛此
鳧鷖既醉之事也六三居危疑之地而當受益之時故
於凶事為宜此伊周威文之事也必有孚而後可以事
君曹操處此則不可復入朝矣六四自損以益下與初
互遷而成益故利用為依遷國此公劉古公之事也迹
若損民而志在益下觀盤庚三篇可見損益之寶矣六
二有外来之益故曰或益之六三守固有之益故曰益
之
永貞吉元吉
損之六五曰元吉以其履剛而在上也益之六二曰永
貞吉以其履柔而在下也初九在下而曰元吉亦以剛
居剛為成卦之主也九五本自元吉故曰勿問元吉初
九待元吉而後无咎故曰元吉无咎猶損之彖辭也
中行告公
二之弗違三四之告五之問皆主卜筮言之凡卜筮而
得辭曰告如初筮告是也筮遷國告公曰從許其遷也
即龜從筮從也筮凶事告公曰用圭許其事君也公之
朝王用圭以為信古之封國者必錫以圭至其入覲則
執而来以合於王之冒圭所謂輯瑞也凶事若伊周威
文之事非有誠心以事君者神其許之乎故有孚中行
而後告之公者命筮之主人也三與四皆公位故稱公
享帝者天子之事也故稱王二非王也故用兩吉字在
二為永貞吉在王則享帝吉也易不可以占險凶事遷
國皆非常事三四皆不得中故必中行而後告之中行
者向五而行泰九二爻辭可見凡稱中行者皆指五也
三事尤大故於无咎之下别言有孚中行欲其誠心以
向於中行也苟為不然將不得事君矣其戒之之嚴如
此
凶事
六三上九兩爻不正皆當有凶三在下當益故為用凶
事以益君上在上當損故為自凶而莫益也
為依
姚小彭氏曰凡遷國必有依也周之遷也依晉鄭邢衞
之遷也依齊得其所依也許之遷也依楚蔡之遷也依
吳失其所依也
有孚
九五與二皆以中正相應故五以有孚惠心而二亦以
有孚惠我德孚皆其所自有非勉之之辭此堯舜遇民
信之事也六三之有孚中行則勉之者也上亦可以孚
五而不勉之者上巽極性躁非能下者也三動而進故
可勉也
上九
益之下三爻皆受益者也上三爻皆自損以益人者也
益人者人亦益之六四遷於初而初亦遷以依之九五
孚於二而二亦孚以順之故諸爻无无益者獨上九一
爻无益之者故曰偏辭也言在益之時獨不受益也或
擊之小象恐人以為六三故以自外来釋之言上動則
坎来也莫益之一句乃指六三初與四二與五皆以正
相交故能為益三與上以不正相交故不能為益故繫
辭謂上九為无交而六三之益稱固有之眀上亦不能
益三也
周易玩辭卷八
