周易玩辭卷十一
宋項安世述
䷶豐(離下震上)
王假之
凡物皆有豐惟王之豐爲足以極其至也故曰王假之
尚大也孔子曰嚴父莫大於配天孟子曰尊親莫大乎
以天下養易曰崇高莫大乎富貴老氏曰王亦大皆此
意也
勿憂
既豐矣而言勿憂者有大則患失其大无疆惟休則无
疆惟恤此古今之至情也漢高祖之除彭韓繫蕭何疑
陳平唐太宗之殺劉洎李君羡皆既豐之後憂之深也
聖人曰是不必憂愈憂則愈惑非保大之道也君人者
昭吾明德如日之中照臨下土豈有隂慝敢干其間哉
如此則不必憂矣雖然日月爲高矣猶有昃食之虞天
地爲大矣猶有盈虚之變人之智不免於死生鬼神之
靈不免於聚散則豐亦豈吾之所能常有就使失之亦
常理也又豈憂慮之所能如何哉此聖人極言勿憂之
理而因以足卦辭日中之義使知中者人之所當勉而
昃亦非人之所能爲也
宜日中
大扺豐卦皆以明爲主故下三爻皆自明而无咎上三
爻皆暗以能求明爲吉不能求爲凶此所以宜日中也
盈虚消息
盈虚者消息之極消息者盈虚之漸消浸亡也息浸長
也
人乎鬼神乎
人者形之盛也鬼神者氣之盛也天地者形氣之大者
也一盈一虚猶隨時而消長則形氣之運於其閒者從
可知矣
噬豐賁旅
動而明人者爲立法既明而後動者爲斷刑明以止者
爲雖明而不敢速止而明者爲雖慎而不敢留立法者
雷電始作而未至斷刑者雷電至矣聲光並至所以爲
大折獄用明象電致刑用威象雷
六爻
豐以雷電皆至成卦故六爻不論敵應皆爲相資之象
初九九四皆陽也曰配曰夷曰句曰尚古文句即均字
皆言同也然雖同无咎但不可過爾同則明動適平過
則偏於用明其敝也苛故曰過句災也六二六五皆隂
也六二以五爲蔀在上而暗也六五以二爲章在下而
明也二自往五則得疑疾五能來二則有慶譽二之不
往非忘君也積誠以感之則其蔀可發而去也故曰有
孚發苦吉九三極明可用而上六以柔暗自高故九三
當豐而見沛當晝而見沬有左而右廢皆可小用而不
可大用之象其凶皆在上六非九三之咎也故三曰无
咎上六曰凶上六居豐之極外極其大而内極其暗自
外言之如屋之翬飛上于天際動之至也自内言之九
三近在其家乃三歲而不見則不明之至也三歲者上
三爻之終也其不明者非九三不與之乃上六柔暗自
高而不下求也故曰自藏又以見九三之无咎也苦不
言自藏則人必眞以其家爲无人而歸責於九三矣
配主夷主
初以四爲配四以初爲夷上下異辭也自下並上曰配
如妻之配乎夫人帝之配乎天帝也自上並下曰夷如
丘之夷而入乎川日之夷而入乎地也
旬
離納已震納庚自已逆數至庚爲旬自離初至震四也
過庚復已則爲離之四當有焚棄之災故曰過句災也
豐其蔀日中見斗
六二九四爻辭同用蔀斗而其意之所指則不同六二
指六五爲蔀爲斗故不可往往則入於暗而得疑九四
之蔀與斗皆自指也故利於行行則遇明而得吉象恐
人誤以二爻同釋亦以四之蔀斗歸責於六五故九四
之象最詳曰豐其蔀位不當也言以九居四不得比六
二之當位也曰日中見斗幽不明也言九四之幽暗不
得比六二之自明也曰遇其夷主吉行也言九四之當
仃不得比六二之不往也此二爻以象辭考之然後見
其不同大抵二爻之分二中正而明四不中正而又不
明也
旆昧沛沬
蔀者蒙覆之物大則全无所覩旆者旌旛之屬雖大而
不全暗斗在昏時之後昧居平旦之前自旆昧言之皆
有小明非若蔀斗之甚也旆與昧皆王弼本今從之九
家易作沛沬二字大暗謂之沛斗杓後星謂之沬則其
昏甚於蔀斗非今義也
慶譽
六五无應則本无慶也不明則本无譽也其喜與名皆
因六二之來而得之爾
䷷旅(艮下離上)
卦辭
旅小亨旅貞吉凡卦辭重用卦名者别出一義不緣上
文也如震來虩虩蓋言自震震驚百里乃震人也頤之
貞吉緫言一卦之義觀頤自求口實乃觀頤之道也旅
小亨就旅之卦才言之可以小亨不可以大用旅貞吉
者旅於正則吉不正則凶乃處旅之道也
彖
柔得中乎外而順乎剛此以六五釋旅小亨之義在外
旅也以柔行順小亨也本爻之美止於譽命可見其小
矣止而麗乎明此以重卦釋貞吉之義知止則自處者
正麗乎明則所依者正旅必如是而後得吉六二以正
而无尤初六以不正而取災此可見吉凶之所在矣
旅之時義大矣哉
旅卦之才可以小亨如六五足矣至旅之時義則甚大
非孔孟不足以盡之也聖人懼人但以卦才小旅故贊
其時義之大使學者思之至難處者旅之時至難盡者
旅之義
山上有火
山非火之所留也野燒延緣過之而已故名之曰旅而
象之以不留獄明象大慎象山不留獄象火之過山
斯其所取災
旅之所貴乎止者止而麗乎明也初止於下而遠於明
復何云哉夫君子之旅以行道也小人之旅以求利也
二者皆非明不濟若止於瑣瑣則胥失之矣瑣瑣細小
貌也
志窮心未快
初六柔止於下其志卑汙故曰志窮九四剛炎於上其
志高明不以得利爲足故曰心未快此二爻亦宜合觀
六二
次所居也謂二資所有也謂六童僕所賴也謂三三自
外來而比於二旅之相得者也在二爲得在三爲喪者
二以隂得陽故爲得三以陽得隂故爲喪也
童僕貞
貞字當自爲句不可以連於童僕也旅以貞爲吉而六
二九三皆得正位故聖人辨之如六居二中正柔順可
以合於卦辭之貞貞於此則終无尤也如九居三重剛
不中以此爲貞適以自危而已
九三六五
旅自否來三五升降而成卦故二爻當合而觀之九本
居五乃捨之而去使變爲離火故爲焚其次捨二陽之
健而下與二隂同止无左右之助故爲以旅與下喪其
童僕六自三而上至五成離而九去之故爲射雉得之
而亡其一矢離爲雉剛爻爲矢言三爻皆剛去其一也
一剛去之疑若无譽而終有譽命者雖失一剛而能上
及二剛所得多也故曰上逮也旅惡下與而喜上逮中
德爲譽中位爲命外卦爲終此即彖所謂柔得中乎外
而順乎剛旅之最善者也
九四
以九居四在旅能順者也雖未得位然就其所處順而
麗乎明亦可以得利矣資者本有之財斧者致用之利
二止于内故懷資而已四麗乎外故兼得其利然而得
利者不若得中得正之爲快也君子所樂中正而已利
不與焉是以我心不快也
其心我心
艮六二已得正位而力不能止故曰其心不快其者指
其位言之也旅九四力雖可爲而未得位故曰我心不
快我者指其人言之也其指二字我指九字
上六
鳥者離之象巢者附麗之至高者也焚者離火之失性
者也笑者喜其高離之鼔缶而歌也號咷者悲其焚離
之大耋之嗟也旅之上即離之三也
先號後笑先笑後號
旅離在上故後號同人離在下故先號離性炎故多怒
也同人之五得二而後成兊故後笑旅之五先已成兊
故先笑兊性悅故多喜也
喪牛于易
大壯九四與六五易位而失其壯很故曰喪羊于易无
悔旅上九與六五易位而失其柔順故曰喪牛于易凶
六五失其剛故所亡者一矢上九失其柔故所喪者牛
六五亡矢而得離之中位故爲射雉上九喪牛而得離
之上窮故爲焚巢五上皆在一卦之終六五爲文明之
火故終以譽命上九爲失性之火故終莫之聞言无譽
也
䷸巽(巽下巽上)
卦辭
姚小彭氏曰巽自遯變六二升而爲四以比於五故爲
小者得亨爲利有攸往利見大人也晁公武氏曰兊巽
成卦皆主於柔然兊内剛而外柔其用柔也故亨巽内
柔而外剛其質柔也故小亨
大象
申命象風之聲行事象風之迹
彖
以卦體言之重巽以申命是小亨也事必待於申命而
後行豈大亨之規模哉以九五言之剛巽乎中正而志
行是利有攸往也以初六六四言之柔皆順乎剛是利
見大人也彖辭與旅相類皆緫陳卦義而用是以二字
結之故知當作三句分說也
初六九二
巽疑卦也初與二皆以不正自疑史巫主占問之人用
史巫紛若者疑之甚也初柔當疑故利以剛矯之二已
得中中大於正本自无咎不必紛紛也先儒多以紛若
爲致吉之道以象辭攷之紛若本不應吉紛若之所以
吉者以得中也巽自遯變初本在下故其疑淺二本在
四忽降而下故其疑深然降而得中與五相配初又順
之但見其吉何咎之有升降患不得中既得中矣又何
疑焉
九三六四
九三重剛而不中志本強躁又居下體之終其志極矣
廹於二四兩爻之相易不得已而巽故爲頻蹙爲羞吝
六四重柔安於巽者也自二升四失中疑若有悔升而
得正是以悔亡不獨悔亡又有成卦之功使遯之上三
爻好遯嘉遯肥遯而在田野者皆變而爲入此六四之
功也故曰田獲三品有功也此小亨之驗巽爲利市三
倍象亦出此
九五
巽多疑之卦也九二已中矣猶以不正自疑紛紛而不
能決也惟九五中而又正其吉无疑故凡巽之疑悔至
是盡亡又曰无不利者決其无疑也又曰无初有終者
言初疑而今不疑也言之重辭之複皆爲疑設也巽之
時惟此爻爲美其多疑猶如此可見巽卦无大亨之用
也故曰九五之吉位正中也言其吉獨此一位爾九五
制命之主故又於爻義之外統論重巽之義庚更也續
也事已而更爲之以續前事也先事之三日初疑二紛
三吝皆未保其吉也後事之三日四有功五无不利始
亨其吉也此當於上九言之以上九窮巽而不反别有
凶義故於五言之其實後庚三日緫言上三爻也上之
窮而不反亦以其无下三爻之疑是以不可回爾
巽在牀下
上九爻辭與九二同皆以陽居隂也當巽之時惟此二
爻以陽而失位巽中之又巽者也故皆爲巽在牀下言
失位也二雖失位而得中中大於正所以吉而无咎上
既失位愈巽極而不反故爲喪資失斧之人而猶固守
其窮凶之道者也以上兩句解下兩句不煩推說而義
自明矣凡爻以德爲資其本質也以位爲斧其利用也
上既失位并其剛德而亡之故資斧皆喪也此德宗奉
天之後姑息之時也
武人資斧
巽初六與履六三同稱武人者履之三即互巽之初也
巽上九與旅九四同稱資斧者旅之四即互巽之上也
巽䆒爲躁故稱武人焉巽爲利市三倍故稱資斧焉履
之三居下體之終爲五陽之主故用其究以爲大君巽
初未究故利用其究以自治而已旅四得其所處故爲
得其利巽上无位故其利喪焉
䷹兊(兊下兊上)
巽兊
巽與兊皆有坎之半體巽不上出所以爲入兊不下流
所以爲澤巽自遯來以六四爲主遯變爲入故爲悔亡
兊自大壯來以六三爲主壯變爲說故爲來兊凶
兊亨利貞
兊之亨利貞自是三德非利在於貞也故曰說以利貞
言以利與貞而得說也利者說之情貞者說之理柔在
外爲利利者萬物之所說也剛在内爲貞貞則天人之
理得矣順乎天兊上也應乎人兊下也天人皆通所謂
亨也彖不言亨者亨者說之效故極言之
順天應人
革與兊皆言順天應人者順天理之正應人心之公則
革无私意說无邪心矣革者天下之大利說者天下之
美名此二者最易於失正故革曰元亨利貞兊曰亨利
貞蓋謂此也兊自二至上互革
民勸矣哉
民忘其勞民忘其死即所謂勸也
大象
朋友以象二兊講以辭說之相會以文也習以身行之
相觀以善也
六爻
兊以六三爲主凡諸爻稱兊者皆謂二也初九與之同
體爲和兊九二與之相比爲孚兊六三來而成兊爲來
兊九四當三五往來之衝爲商兊上六與三相應爲引
兊九五不稱兊而稱剥者卦中獨此一爻與三非同非
比非應捨三而去自與上比也隂來比陽爲兊陽往比
隂爲剥其戒深矣陽爻曰和曰孚曰介皆剛辭也隂爻
曰來曰引皆柔辭也
孚
陽爲實中實爲孚二五皆以陽在中故二爲字兊五爲
孚于剥雖所用不同其孚一也
初九九二
初二皆與凶人相說而不害爲吉者初正而二中也初
與三不相比應无可疑者獨以三來同體而與之和和
有相濟之義以正濟不正適足救三之凶故小象曰行
未疑也九二親與三比始涉可疑然二以剛實在内而
得中其志可信決无朋邪之理惟與邪比其悔亦亡故
小象曰信志也自二至上爲革故悔亡信志初至五爲
中孚故无疑三至上爲大過故凶此又互象之著明者
也
商兊未寧
商兊未寧指三與五也商者交易往來之名三爲五而
得厲五爲三而得凶兩爻相易皆未寧也彼皆商兊而
未寧四乃介疾而有喜然則動而求說者未必不爲禍
靜而受疾者未必不爲福也聖人之訓深矣
介疾有喜
介閒也兩者之閒人所守以爲限别也故物之有兩者
謂之介有守者謂之介有别者亦謂之介一在兩中故
可謂之介介丘是也一能制兩亦可謂之介大介是也
豫之六二能以中正自别不與禍交故爲介于石晉之
六二守其中正以俟上之明卒受其福故爲介福兊以
三五兩爻相易成卦九四介於其閒守其不正之位而
不肯動故爲介疾介福者介者之福也介疾者介者之
疾也然其疾有喜者五與四本比及降爲三復與四比
四雖不動而說自隨之也凡疾之愈者爲有喜无妄之
疾勿藥有喜損其疾使遄有喜皆指疾愈爲言也凡隂
陽相得者爲有慶故象曰九四之喜有慶也明九四之
所守本應有疾因隂陽相得故得愈也
孚干剥位正當也
九五居兊而言剥者以卦氣當之也兊爲正秋下二爻
七月爲否中二爻八月爲觀上二爻九月爲剥九五當
剥之時而說比小人是助剥也故以是戒之象曰位正
當也言雖兊爻正當剥位也履夬二卦皆成於乾兊故
履之九五稱夬小象辭與此同亦言其在履而當夬位
也中孚九五曰有孚攣如即用小畜九五之辭故其象
亦曰位正當也言巽體居上四五以正相孚皆與小畜
相當也否九五曰大人吉其象亦曰位正當也言此爻
正當乾卦九五大人之位也易中小象言位正當也凡
四爻皆兼取兩卦相當之義此外得位之爻或稱正或
稱當无兼稱者
上六
萃之六二引吉下爲上所引也兊之上六引兊上爲下
所引也六三爲說之主而上六爲其所引故曰引兊雖
所居得正可以无凶然爲下所引而說亦不足觀矣故
不稱吉明其未光也
䷺渙(坎下巽上)
彖
渙亨指九二故曰剛來而不窮王假有廟指九五故曰
王乃在中利涉大川指二與四二來成川四來成木故
曰乘木有功利貞指四與五彖雖不解利貞二字然上
文論成卦之爻其義已見即柔得位乎外而上同也否
之六二得位乎四而上同於九五卦中惟四五兩爻爲
正四爲成卦之主五爲王位蓋以正臣上合正君而成
渙難之利者也故曰利貞石經彖文利涉大川之下亦
有利貞二字
王假有廟
祭祀之禮无物不備則廟中者聚之極也主祭者之心
一物不留則廟中者亦渙之極也故萃與渙皆曰王假
有廟非知道者不足語此萃之彖曰致孝享以備物言
之也渙之彖曰王乃在中以内心言之也觀其彖辭則
聖人之意見矣
大象
天下之至散而不可摶者惟風與水而已二物之相遭
天下之言渙者莫加焉先王以是享帝故能與天神接
以是立廟故能與祖禰交蓋心无方神亦无方心之遇
神當如水之遇風使吾心有一毫之係則不能與神通
矣享帝于郊象巽之高立廟于宫象坎之隱
六爻
下三爻皆處險而待渙者也初六在否之初急於自拔
離而去之則變爲无妄而无與於當世之渙故獨不言
渙二自四來奔而否始爲渙故加渙字自九二始三出
險上而有應於外身與險相離矣然未能及人也上三
爻皆涉川之木能渙者也四離其類而上同而渙事始
成爲卦之主故稱元吉五居王位當既渙之後无所復
爲但當施發散之令以釋天下之疑離事爲之煩以享
王位之逸而已上乃處渙之極與坎三有應能渙而遠
之不罹其害皆乘木有功者也坎爲血有傷害之象初
六爻辭詳具明夷六二爻中
渙奔其机
九二本否之九四降而居二而否者於是渙焉自上而
降爲奔俯而即安爲机四本不中降而得中俯而安也
故爲渙奔其机二志在逃否故渙而去之今乃復在險
中疑苦有悔然在險得安猶未失其所願故爲悔亡即
所謂剛來而不窮也二以震木爲机
渙其躬
自三至五坎散而成艮艮爲躬故曰渙其躬三居險之
極疑若可悔以與上相應故得連外卦以免其身故曰
渙其躬志在外也
渙其羣渙有丘
六四本否之六二升而爲四下離三隂之羣而上爲成
渙之主巽以出險正以居上渙之最善者也故曰渙其
羣元吉然而雖在渙散之中自有丘聚之理非羣隂所
知也方渙其羣之時二隂以醜夷之情相望固不免於
怨及渙事既成初得吉而三免悔衆隂聚而依焉然後
知六四之有功也渙其羣渙之始也渙有丘渙之終也
義各不同故兩言渙以别之四在二爲坤坤爲衆故曰
羣四升而上同五爲艮艮爲山故曰丘
渙王居无咎
四臣也五君也君不主渙而臣主渙宜苦有咎也然臣
道當勞君道當逸臣以有事於險爲渙君以无心於事
爲渙自君言之雖端居不爲亦无咎也故曰渙王居无
咎正位也渙汗渙之於下使民无事也渙王居渙之於
上君无事也凡此皆六四之功所主不同故亦出兩渙
字巽之五先庚三日後庚三日故爲大號位正中也故
爲王居爲正位
王乃在中王居无咎
渙離也以廟中言之王乃在中則君心渙然而離於人
以朝位言之王居无咎則君職渙然而離於事蓋渙之
極致惟此二時爲能當之然廟中爲尤至故於卦辭言
之爻之所主者位故稱居焉
渙其血
上九爻辭血與出韻叶皆三字成句不以血連去字也
小畜之血去惕出與此不同此血已散不假更去又惕
與逖文義自殊據小象言遠害也則逖義甚明不容作
惕矣卦中惟上九一爻去險最遠故其辭如此
汗血
散其汗以去渫鬱散其血以遠傷害上三爻皆以巽渙
坎者也故汗與血皆指坎言之二居險中爲汗汗心液
也三居險極爲血血外傷也後人因汗字又生出而不
反之說非此爻本義也
周易玩辭卷十一
