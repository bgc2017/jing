儀禮卷第十七
有司第十七儀禮鄭氏注
有司徹(徹室中之饋及祝佐食之俎卿大夫旣祭而賓尸禮崇也賓尸則不設饌)
(西北隅以此薦俎之陳有祭象而亦足以厭飫神天子諸侯明日祭於祊而繹春秋傳曰)
(辛巳有事于大廟仲遂卒于垂壬午猶繹是也爾雅曰繹又祭也)埽堂(爲賓尸新)
(之少儀曰汎埽曰埽埽席前曰拚)司宫攝酒(更洗益整頓之今文攝爲聶)
乃燅尸俎(燅温也温尸俎於爨肵亦温焉獨言温尸俎則祝與佐食不與賓尸)
(之禮古文燅皆作尋記或作燖春秋傳曰若可燖也亦可寒也)卒燅乃升羊
豕魚三鼎無腊與膚乃設扄鼏陳鼎于門外
如初(腊爲庶羞膚從豕去其鼎者賓尸之禮殺於初如初者如廟門之外東方北面)
(北上今文扄爲鉉古文鼏爲密)乃議侑于賓以異姓(議猶擇也擇賓)
(之賢者可以侑尸必用異姓廣敬也是時主人及賓有司巳復内位古文侑皆作宥)宗
人戒侑(戒猶告也南面告於其位戒曰請子爲侑)侑出俟于廟門
之外(俟待也待於次當與尸更八主人興禮事尸極敬心也)司宫筵于
戸西南面(爲尸席也)又筵于西序東面(爲侑席也)尸與
侑北面于廟門之外西上(言與殊尊卑北面者賓尸而尸益卑)
(西上統於賓客)主人出迎尸宗人擯(賓客尸而迎之主人益尊擯贊)
主人拜尸荅拜主人又拜侑侑荅拜主人揖
先入門右(道尸)尸入門左侑從亦左揖乃讓(没霤)
(相揖至階又讓)主人先升自阼階尸侑升自西階西
楹西北面東上(東上統於其席)主人東楹東北面拜
至尸荅拜主人又拜侑侑荅拜(拜至喜之)乃舉(舉舉)
(鼎也舉者不盥殺也)司馬舉羊鼎司士舉豕鼎舉魚鼎
以入陳鼎如初(如初如阼階下西面北上)雍正執一匕以
從雍府執二匕以從司士合執二俎以從司
士贊者亦合執二俎以從匕皆加于鼎東枋
二俎設于羊鼎西西縮二俎皆設于二鼎西
亦西縮(雍正群吏掌辦體名肉物者府其屬凡三匕鼎一匕四俎爲尸侑主人主)
(婦其二俎設于豕鼎魚鼎之西陳之宜具也古文縮皆爲蹙)雍人合執二
俎陳于羊俎西並皆西縮覆二䟽匕于其上
皆縮俎西枋(並併也其南俎司馬以羞羊匕湆羊肉湆其北俎司士以羞豕)
(匕湆豕肉湆豕脀湆魚䟽匕匕柄有刻飾者古文並皆作併)主人降受宰
几尸侑降主人辭尸對(几所以坐安體周禮大宰掌贊玉几玉爵)
宰授几主人受二手橫執几揖尸(獨揖尸几禮主於尸)
主人升尸侑升復位(位阼階賓階上位)主人西面左
手執几縮之以右袂推拂几三二手橫執几
進授尸于筵前(衣䄂謂之袂推拂去塵示新)尸進二手受
于手間(受從手間謙也)主人退尸還几縮之右手執
外廉北面奠于筵上左之南縮不坐(左之者異於鬼)
(神生人陽長左鬼神隂長右不坐奠之者几輕)主人東楹東北面拜
(拜送几也)尸復位尸與侑皆北面荅拜(侑拜者從於尸)主
人降洗尸侑降尸辭洗主人對卒洗揖主人
升尸侑升尸西楹西北面拜洗主人東楹東
北面奠爵荅拜降盥尸侑降主人辭尸對卒
盥主人揖升尸侑升主人坐取爵酌獻尸尸
北面拜受爵主人東楹東北面拜送爵(降盥者爲)
(土汚手不可酌)主婦自東房薦韭菹醢坐奠于筵前
菹在西方婦贊者執昌菹醢以授主婦主婦
不興受陪設于南昌在東方興取籩于房麷
蕡坐設于豆西當外列麷在東方婦贊者執
白黑以授主婦主婦不興受設于初籩之南
白在西方興退(昌昌本也韭菹醯醢昌本穈臡麷熬麥也蕡熬枲實也)
(白熬稻黑熬黍此皆朝事之豆籩大夫無朝事而用之賓尸亦豐大夫之禮主婦取籩興)
(者以饌異親之當外列辟鉶也退退入房也)乃升(升牲體於俎也)司馬朼
羊亦司馬載載右體肩臂肫骼臑正脊一脡
脊一橫脊一短脅一正脅一代脅一腸一胃
一祭肺一載于一俎(言燅尸俎復序體者明所舉肩骼存焉亦著脊)
(脅皆一骨也臑在下者折分之以爲肉湆貶也一俎謂司士所設羊鼎西第一俎)羊
肉湆臑折正脊一正脅一腸一胃一嚌肺一
載于南俎(肉湆肉在汁中者以增俎實爲尸加也必爲臑折上所折分者嚌肺)
(離肺也南俎雍人所設在南者此以下十一俎俟時而載於此歴說之爾今文湆爲汁)
司士朼豕亦司士載亦右體肩臂肫骼臑正
脊一脡脊一横脊一短脅一正脅一代脅一
膚五嚌肺一載于一俎(臑在下者順羊也俎謂雍人所設在北者)
侑俎羊左肩左肫正脊一脅一腸一胃一切
肺一載于一俎侑俎豕左肩折正脊一脅一
膚三切肺一載于一俎(侑俎用左體侑賤其羊俎過三體有肫尊)
(之加也豕左肩折折分爲長兄弟俎也切肺亦祭肺互言之爾無羊湆下尸也豕又祭肺)
(不嚌肺不備禮俎司士所設羊鼎西之此俎也豕俎與尸同)阼俎羊肺一
祭肺一載于一俎羊肉湆臂一脊一脅一腸
一胃一嚌肺一載于一俎豕脀臂一脊一脅
一膚三嚌肺一載于一俎(阼俎主人俎無體遠下尸也以肺代)
(之肺尊也加羊肉湆而有體崇尸惠亦尊主人臂左臂也侑用肩主人用臂下之也不言)
(左臂者大夫尊空其文也降於侑羊體一而增豕膚三有所屈有所申亦所謂順而摭也)
(阼俎司士所設豕鼎西俎也其湆俎與尸俎同豕俎又與尸豕俎同)主婦俎羊
左臑脊一脅一腸一胃一膚一嚌羊肺一載
于一俎(無豕體而有膚以主人無羊體不敢備也無祭肺有嚌肺亦下侑也祭肺)
(尊言嚌羊肺者文承膚下嫌也膚在羊肺上則羊豕之體名同相亞也其俎司士所設在)
(魚鼎西者)司士朼魚亦司士載尸俎五魚橫載之
侑主人皆一魚亦橫載之皆加膴祭于其上
(横載之者異於牲體彌變於神膴讀如殷哻之哻刳魚時割其腹以爲大臠也可用祭也)
(其俎又與尸豕俎同)卒升(卒巳也巳載尸羊俎)賓長設羊俎于豆
南賓降尸升筵自西方坐左執爵右取韭菹
㨎于三豆祭于豆間尸取麷蕡宰夫贊者取
白黑以授尸尸受兼祭于豆祭(賓長上賓)雍人授
次賓䟽匕與俎受于鼎西左手執俎左廉縮
之卻右手執匕枋縮于俎上以東面受于羊
鼎之西司馬在羊鼎之東二手執桃匕枋以
挹湆注于䟽匕若是者三(桃謂之歃讀如或舂或枕之枕字或)
(作桃者秦人語也此二匕者皆有淺升狀如飯槮桃長枋可以抒物於噐中者注猶寫也)
(今文桃作枕挹皆爲扱)尸興左執爵右取肺坐祭之祭
酒興左執爵(肺羊祭肺)次賓縮執匕俎以升若是
以授尸尸卻手授匕枋坐祭嚌之興覆手以
授賓賓亦覆手以受縮匕于俎上以降(嚌湆者明)
(湆肉加耳嘗之以其汁尚味)尸席末坐啐酒興坐奠爵拜
告旨執爵以興主人北面于東楹東荅拜(旨美)
(也拜告酒美荅主人意古文曰東楹之東)司馬羞羊肉湆縮執俎
尸坐奠爵興取肺坐絶祭嚌之興反加于俎
司馬縮奠俎于羊湆俎南乃載于羊俎卒載
俎縮執俎以降(絶祭絶肺末以祭周禮曰絶祭湆使次賓肉使司馬大夫)
(禮多崇敬也)尸坐執爵以興次賓羞羊燔縮執俎
縮一燔于俎上鹽在右尸左執爵受燔㨎于
鹽坐振祭嚌之興加于羊俎賓縮執俎以降
(燔炙)尸降筵北面于西楹西坐卒爵執爵以興
坐奠爵拜執爵以興主人北面于東楹東荅
拜主人受爵尸升筵立于筵末主人酌獻侑
侑西楹西北面拜受爵主人在其右北面荅
拜(不洗者俱獻間無事也主人就右者賤不專階)主婦薦韭菹醢坐
奠于筵前醢在南方婦贊者執二籩䵄蕡以
授主婦主婦不興受之奠麷于醢南蕡在麷
東主婦入于房(醢在南方者立侑爲尸使正饌統焉)侑升筵自
北方司馬橫執羊俎以升設于豆東侑坐左
執爵右取菹㨎于醢祭于豆間又取麷蕡同
祭于豆祭興左執爵右取肺坐祭之祭酒興
左執爵次賓羞羊燔如尸禮侑降筵自北方
北面于西楹西坐卒爵執爵以興坐奠爵拜
主人荅拜(荅拜拜於侑之右)尸受侑爵降洗侑降立
于西階西東面主人降自阼階辭洗尸坐奠
爵于篚興對卒洗主人升尸升自西階主人
拜洗尸北面于西楹西坐奠爵荅拜降盥主
人降尸辭主人對卒盥主人升尸升坐取爵
酌(酌者將酢主人)司宫設席于東序西面主人東楹
東北面拜受爵尸西楹西北面荅拜主婦薦
韭菹醢坐奠于筵前菹在北方婦贊者執二
籩麷蕡主婦不興受設麷于菹西北蕡在麷
西主人升筵自北方主婦入于房(設籩于菹西北亦辟)
(鉶今文無二籩)長賓設羊俎于豆西主人坐左執爵
祭豆籩如侑之祭興左執爵右取肺坐祭之
祭酒興次賓羞匕湆如尸禮席末坐啐酒執
爵以興司馬羞羊肉湆縮執俎主人坐奠爵
于左興受肺坐絶祭嚌之興反加于湆俎司
馬縮奠湆俎于羊俎西乃載之卒載縮執虚
俎以降(奠爵于左者神惠變於常也言受肺者明有授言虚俎者羊湆俎訖於此)
(虚不復用)主人坐取爵以興次賓羞燔主人受如
尸禮主人降筵自北方北面于阼階上坐卒
爵執爵以興坐奠爵拜執爵以興尸西楹西
荅拜主人坐奠爵于東序南(不降奠爵於篚急崇酒)侑
升尸侑皆北面于西楹西(見主人不反位知將與巳爲禮)主
人北面于東楹東再拜崇酒(崇充也拜謝尸侑以酒薄充滿)
尸侑皆荅再拜主人及尸侑皆升就筵司宫
取爵于篚以授婦贊者于房東以授主婦(房東)
(房戸外之東)主婦洗于房中出實爵尊南西面拜
獻尸尸拜于筵上受(尊南西面拜由便也)主婦西面于
主人之席北拜送爵入于房取一羊鉶坐奠
于韭菹西主婦贊者執豕鉶以從主婦不興
受設于羊鉶之西興入于房取糗與腵脩執
以出坐設之糗在蕡西脩在白西興立于主
人席北西面(飲酒而有鉶者祭之餘鉶無黍稷殺也糗糗餌也腵脩擣肉之)
(脯今文腵爲斷)尸坐左執爵祭糗脩同祭于豆祭以
羊鉶之柶挹羊鉶遂以挹豕鉶祭于豆祭祭
酒次賓羞豕匕湆如羊匕湆之禮尸坐啐酒
左執爵嘗上鉶執爵以興坐奠爵拜主婦荅
拜執爵以興司士羞豕脀尸坐奠爵興受如
羊肉湆之禮坐取爵興次賓羞豕燔尸左執
爵受燔如羊燔之禮坐卒爵拜主婦荅拜受
爵酌獻侑侑拜受爵主婦主人之北西面荅
拜(酌獻者主婦今文無西面)主婦羞糗脩坐奠糗于麷南
脩在蕡南侑坐左執爵取糗脩兼祭于豆祭
司士縮執豕脀以升侑興取肺坐祭之司士
縮奠豕脀于羊俎之東載于羊俎卒乃縮執
俎以降侑興(豕脀無湆於侑禮殺)次賓羞豕燔侑受如
尸禮坐卒爵拜主婦荅拜受爵酌以致于主
人主人筵上拜受爵主婦北面于阼階上荅
拜(主婦易位拜于阼階上辟併敬)主婦設二鉶與糗脩如尸
禮主人其祭糗脩祭鉶祭酒受豕匕湆拜啐
酒皆如尸禮嘗鉶不拜(主人如尸禮尊也其異者不告旨)其
受豕脀受豕燔亦如尸禮坐卒爵拜主婦北
面荅拜受爵尸降筵受主婦爵以降(將酢主婦)主
人降侑降主婦入于房主人立于洗東北西
面侑東面于西階西南(俟尸洗)尸易爵于篚盥
洗爵(易爵者男女不相襲爵)主人揖尸侑(將升)主人升尸
升自西階侑從主人北面立于東楹東侑西
楹西北面立(俟尸酌)尸酌主婦出于房西面拜
受爵尸北面于侑東荅拜主婦入于房司宫
設席于房中南面主婦立于席西(設席者主婦尊今文)
(曰南面立於席西)婦贊者薦韭菹醢坐奠于筵前菹
在西方婦人贊者執䵄蕡以授婦贊者婦贊
者不興受設麷于菹西蕡在麷南(婦人贊者宗婦之少)
(者)主婦升筵司馬設羊俎于豆南主婦坐左
執爵右取菹㨎于醢祭于豆間又取麷蕡兼
祭于豆祭主婦奠爵興取肺坐絶祭嚌之興
加于俎坐挩手祭酒啐酒(挩手者于帨帨佩巾内則曰婦人亦)
(左佩紛帨古文帨作說)次賓羞羊燔主婦興受燔如主
人之禮主婦執爵以出于房西面于主人席
北立卒爵執爵拜尸西楹西北面荅拜主婦
入立于房尸主人及侑皆就筵(出房立卒爵宜鄕尊不坐)
(者變於主人也執爵拜變於男子也)上賓洗爵以升酌獻尸尸
拜受爵賓西楹西北面拜送爵尸奠爵于薦
左賓降(上賓賓長也謂之上賓以將獻異之或謂之長賓奠爵爵止也)主人
降洗觶尸侑降主人奠爵于篚辭尸對卒洗
揖尸升侑不升(侑不升尸禮益殺不從)主人實觶酬尸
東楹東北面坐奠爵拜尸西楹西北面荅拜
坐祭遂飲卒爵拜尸荅拜降洗尸降辭主人
奠爵于篚對卒洗主人升尸升主人實觶尸
拜受爵主人反位荅拜尸北面坐奠爵于薦
左(降洗者主人)尸侑主人皆升筵乃羞宰夫羞房
中之羞于尸侑主人主婦皆右之司士羞庶
羞于尸侑主人主婦皆左之(二羞所以盡歡心房中之羞其)
(籩則糗餌粉餈其豆則酏食糝食庶羞羊臐豕膮皆有胾醢房中之羞内羞也内羞在右)
(隂也庶羞在左陽也)主人降南面拜衆賓于門東三拜
衆賓門東北面皆荅壹拜(拜于門東明少南就之也言三拜者)
(衆賓賤旅之也衆賓一拜賤也卿大夫尊賓賤純臣也位在門東古文壹爲一)主人
洗爵長賓辭主人奠爵于篚興對卒洗升酌
獻賓于西階上長賓升拜受爵主人在其右
北面荅拜宰夫自東房薦脯醢醢在西司士
設俎于豆北羊骼一腸一胃一切肺一膚一
(羊骼羊左骼上賓一體賤也薦與設俎者旣則俟于西序端古文骼爲胳)賓坐左
執爵右取肺㨎于醢祭之執爵興取肺坐祭
之祭酒遂飲卒爵執以興坐奠爵拜執爵以
興主人荅拜受爵賓坐取祭以降西面坐委
于西階西南(成祭於上尊賓也取祭以降反下位也反下位而在西階西南)
(巳獻尊之祭脯肺)宰夫執薦以從設于祭東司士執
俎以從設于薦東衆賓長升拜受爵主人荅
拜坐祭立飲卒爵不拜旣爵(旣盡也長賓升者以次第升受)
(獻言衆賓長拜則其餘不拜)宰夫贊主人酌若是以辯(主人)
(每獻一人奠空爵于棜宰夫酌授於尊南今文若爲如辯皆爲徧)辯受爵其
薦脯醢與脀設于其位其位繼上賓而南皆
東面其脀體儀也(徧獻乃薦略之亦宰夫薦司士脀用儀者尊體盡儀)
(度餘骨可用而用之尊者用尊體卑者用卑體而巳亦有切肺膚今文儀皆作&KR2846;或爲議)
乃升長賓主人酌酢于長賓西階上北面賓
在左(主人酌自酢序賓意賓卑不敢酢)主人坐奠爵拜執爵
以興賓荅拜坐祭遂飲卒爵執爵以興坐奠
爵拜賓荅拜賓降(降反位)宰夫洗觶以升主人
受酌降酬長賓于西階南北面賓在左主人
坐奠爵拜賓荅拜坐祭遂飲卒爵拜賓荅拜
(宰夫授主人觶則受其虚爵奠于篚古文酌爲爵)主人洗賓辭主人
坐奠爵于篚對卒洗升酌降復位賓拜受爵
主人拜送爵賓西面坐奠爵于薦左主人洗
升酌獻兄弟于阼階上兄弟之長升拜受爵
主人在其右荅拜坐祭立飲不拜旣爵皆若
是以辯(兄弟長幼立飲賤不别大夫之賓尊於兄弟宰夫不贊酌者兄弟以親昵)
(來不以官待之)辯受爵其位在洗東西面北上升受
爵其薦脀設于其位(亦辯獻乃薦旣云辯矣復言升受爵者爲衆兄)
(弟言也衆兄弟升不拜受爵先著其位於上乃後云薦脀設於其位明位初在是也位不)
(繼於主人而云洗東卑不統於尊此薦脀皆使私人)其先生之脀折脅
一膚一(先生長兄弟折豕左肩之折)其衆儀也主人洗獻
内賓于房中南面拜受爵主人南面于其右
荅拜(内賓姑姊妹及宗婦獻于主婦之席東主人不西面尊不與爲賓主禮也南面)
(於其右主人之位恒左人)坐祭立飲不拜旣爵若是以辯
亦有薦脀(亦設薦脀於其位特牲饋食禮記曰内賓立于房中西墉下東面南)
(上宗婦北堂東面北上)主人降洗升獻私人于阼階上
拜于下升受主人荅其長拜乃降坐祭立飲
不拜旣爵若是以辯宰夫贊主人酌主人於
其羣私人不荅拜其位繼兄弟之南亦北上
亦有薦脀(私人家臣巳所自謁除也大夫言私人明不純臣也士言私臣明有)
(君之道北上不敢專其位亦有薦脀初亦北面在衆賓之後爾言繼者以爵旣獻爲文凡)
(獻位定)主人就筵(古文曰升就筵)尸作三獻之爵(上賓所獻)
(爵不言三獻作之者賓尸而尸益卑可以自舉)司士羞湆魚縮執俎
以升尸取膴祭祭之祭酒卒爵(不羞魚七湆略小味也羊)
(有正俎羞七湆肉湆豕無正俎魚無匙湆隆汚之殺)司士縮奠俎于羊
俎南橫載于羊俎卒乃縮執俎以降尸奠爵
拜三獻北面荅拜受爵酌獻侑侑拜受三獻
北面荅拜司馬羞湆魚一如尸禮卒爵拜三
獻荅拜受爵(司馬羞湆魚變於尸)酌致主人主人拜受
爵三獻東楹東北面荅拜(賓拜於東楹東以主人拜受於席就)
(之)司士羞一湆魚如尸禮卒爵拜三獻荅拜
受爵尸降筵受三獻爵酌以酢之(旣致主人尸乃酢之)
(遂賓意)三獻西楹西北面拜受爵尸在其右以
授之尸升筵南面荅拜坐祭遂飲卒爵拜尸
荅拜執爵以降實于篚二人洗觶升實爵西
楹西北面東上坐奠爵拜執爵以興尸侑荅
拜坐祭遂飲卒爵執爵以興坐奠爵拜尸侑
荅拜皆降(三獻而禮小成使二人舉爵序殷勤於尸侑)洗升酌反
位尸侑皆拜受爵舉觶者皆拜送侑奠觶于
右(奠于右者不舉也神惠右不舉變於飲酒)尸遂執觶以興北面
于阼階上酬主人主人在右(尸拜於阼階上酬禮殺)坐
奠爵拜主人荅拜不祭立飲卒爵不拜旣爵
酌就于阼階上酬主人(言就者主人立待之)主人拜受
爵尸拜送(酬不奠者急酬侑也)尸就筵主人以酬侑于
西楹西侑在左坐奠爵拜執爵興侑荅拜不
祭立飲卒爵不拜旣爵酌復位侑拜受主人
拜送(言酌復位明授於西階上)主人復筵乃升長賓侑酬
之如主人之禮(遂旅也言升長賓則有贊呼之)至于衆賓遂
及兄弟亦如之皆飲于上(上西階上)遂及私人拜
受者升受下飲(私人之長拜於下升受兄弟之爵下飲之)卒爵升
酌以之其位相酬辯(其位兄弟南位亦拜受拜送升酌由西階)卒
飲者實爵于篚(未受酬者雖無所旅猶飲)乃羞庶羞于賓
兄弟内賓及私人(無房中之羞賤也此羞同時羞則酌房中亦旅其始)
(主婦舉酬於内賓遂及宗婦)兄弟之後生者舉觶于其長
(後生年少也古文觶皆爲爵延熹中詔校書定作觶)洗升酌降北面立
于阼階南長在左坐奠爵拜執爵以興長荅
拜(長在左辟主人)坐祭遂飲卒爵執爵以興坐奠爵
拜執爵以興長荅拜洗升酌降長拜受于其
位舉爵者東面荅拜爵上(拜受荅拜不北面者儐尸禮殺長賓)
(言奠兄弟言止互相發明相待也)賓長獻于尸如初無湆爵
不止(如初如其獻侑酌致主人受尸酢也無湆爵不止别不如初者不使兄弟不稱)
(加爵大夫尊也不用觚大夫尊者也)賓一人舉爵于尸如初亦
遂之於下(一人次賓長者如初如二人洗觶之爲也遂之于下者遂及賓兄弟)
(下至于私人是言亦遂之于下言上無湆爵不止互相發明)賓及兄弟交
錯其酬皆遂及私人爵無筭(筭數也長賓取觶酬兄弟之黨)
(長兄弟取觶酬賓之黨唯巳所欲無有次弟之數也)尸出侑從主人送
于廟門之外拜尸不顧(拜送之)拜侑與長賓亦
如之衆賓從(從者不拜送也)司士歸尸侑之俎(尸侑尊送)
(其家)主人退(反於寢也)有司徹(徹堂上下之薦俎也外賓尸雖堂上婦人)
(不徹)若不賓尸(不賓尸謂下大夫也其牲物則同不得備其禮耳舊說云謂大)
(夫有疾病攝昆弟祭曾于問曰攝主不厭祭不旅不假不綏祭不配布奠于賓賓奠而不)
(舉而此備有似失之矣)則祝侑亦如之(謂尸七飯時)尸食(八飯)
乃盛俎臑臂肫脡脊橫脊短脅代脅皆牢(盛者)
(盛於肵俎也此七體羊豕其脊脅皆取一骨也與所舉正脊幹骼凡十矣肩未舉旣舉而)
(俎猶有六體焉)魚七(盛半也魚十有五而俎其一巳舉必盛半者魚無足翼於牲象)
(脊脅而己)腊辯無髀(亦盛半也所盛者古體也脊屬焉言無髀者云一純而俎)
(嫌有之古文髀作脾)卒盛乃舉牢肩尸受振祭嚌之佐
食受加于肵(卒己)佐食取一俎于堂下以入奠
于羊俎東(不言魚俎東主于尊)乃摭于魚腊俎俎釋三
个其餘皆取之實于一俎以出(个猶枚也魚摭四枚腊摭)
(五枚其所釋者腊則短脅正脅代脅魚三枚而巳古文摭爲摕)祝主人之魚
腊取于是(祝主人主婦俎之魚腊取於此者大夫之禮文待神餘也三者各取)
(一魚其腊主人臂主婦臑祝則骼也與此皆於鼎側更載焉不言主婦未聞)尸不
飯告飽主人拜侑不言尸又三飯(凡十三飯士九飯大)
(夫十一飯其餘有十三飯十五飯)佐食受牢舉如儐(舉肺脊)主
人洗酌酳尸賓羞肝皆如儐禮卒爵主人拜
祝受尸爵尸荅拜祝酌授尸尸以醋主人亦
如儐其綏祭其嘏亦如儐(肝牢肝也綏皆當作挼挼讀爲藏其)
(墮之墮古文爲㨎)其獻祝與二佐食其位其薦脀皆
如儐主婦其洗獻于尸亦如儐(自尸侑不飯告飽至此與)
(儐同者在上篇)主婦反取籩于房中執棗糗坐設之
棗在稷南糗在棗南婦贊者執栗脯主婦不
興受設之栗在糗東脯在棗東主婦興反位
(棗饋食之籩糗羞籩之實雜用之下賓尸也栗脯加籩之實也反位反主人之北拜送爵)
(位)尸左執爵取棗糗祝取栗脯以授尸尸兼
祭于豆祭祭酒啐酒次賓羞牢燔用俎鹽在
右尸兼取燔㨎于鹽振祭嚌之祝受加于肵
卒爵主婦拜祝受尸爵尸荅拜(自主婦反籩至受加于肵)
(此異于賓)祝易爵洗酌授尸尸以醋主婦主婦主
人之北拜受爵尸荅拜主婦反位又拜上佐
食綏祭如儐卒爵拜尸荅拜(主婦夾爵拜爲不賓尸降崇敬)
(今文酢曰酌)主婦獻祝其酌如儐拜坐受爵主婦
主人之北荅拜(自尸卒爵至此亦與賓同者亦在上篇)宰夫薦
棗糗坐設棗于菹西糗在棗南祝左執爵取
棗糗祭于豆祭祭酒啐酒次賓羞燔如尸禮
卒爵(内子不薦籩祝賤使官可也自宰夫薦至賓羞燔亦異于賓)主人受
爵酌獻二佐食亦如儐主婦受爵以入于房
賓長洗爵獻于尸尸拜受賓戸西北面荅拜
爵止(尸止爵者以又獻禮成欲神惠之均於室中是以奠而待之)主婦洗
于房中酌致于主人主人拜受主婦戸西北
面拜送爵司宫設席(拜受乃設席變於士也)主婦薦韭
菹醢坐設于席前菹在北方婦贊者執棗糗
以從主婦不興受設棗于菹北糗在棗西佐
食設俎臂脊脅肺皆牢膚三魚一腊臂(臂左臂也)
(特牲五體此三者以其牢與腊臂而七牢腊俱臂亦所謂腊如牲體)主人左執
爵右取菹㨎于醢祭于豆間遂祭籩奠爵興
取牢肺坐絶祭嚌之興加于俎坐挩手祭酒
執爵以興坐卒爵拜(無從者變於士也亦所謂順而摭也)主婦
荅拜受爵酌以醋戸内北面拜(自酢不更爵殺)主人
荅拜卒爵拜主人荅拜主婦以爵入于房尸
作止爵祭酒卒爵賓拜祝受爵尸荅拜(作止爵乃)
(祭酒亦變於士自爵止至作止爵亦異於賓)祝酌授尸賓拜受爵
尸拜送坐祭遂飲卒爵拜尸荅拜獻祝及二
佐食洗致爵于主人(洗致爵者以承佐食賤新之)主人席
上拜受爵賓北面荅拜坐祭遂飲卒爵拜賓
荅拜受爵酌致爵于主婦主婦北堂司宫設
席東面(北堂中房以北東面者變於士妻賓尸不變者賓尸禮異矣内子東面則)
(宗婦南面西上内賓自若東面南上)主婦席北東面拜受爵賓
西面荅拜(席北東面者北爲下)婦贊者薦韭菹醢菹在
南方婦人贊者執棗糗授婦贊者婦贊者不
興受設棗于菹南糗在棗東(婦人贊者宗婦之弟婦也今文)
(曰婦也贊者執棗糗授婦贊者不興受)佐食設俎于豆東羊臑
豕折羊脊脅祭肺一膚一魚一腊臑(豕折豕折骨也)
(不言所折略之特牲主婦觳折豕無脊脅下主人羊豕四體與腊臑而五)主婦升
筵坐左執爵右取菹㨎于醢祭之祭籩奠爵
興取肺坐絶祭嚌之興加于俎坐挩手祭酒
執爵興筵北東面立卒爵拜(立飲拜旣爵者變於大夫)賓
荅拜賓受爵易爵于篚洗酌醋于主人戶西
北面拜主人荅拜卒爵拜主人荅拜賓以爵
降奠于篚(自賓及二佐食室此亦異於賓)乃羞宰夫羞房中
之羞司士羞庶羞于尸祝主人主婦内羞在
右庶羞在左主人降拜衆賓洗獻衆賓其薦
脀其位其酬醋皆如儐禮主人洗獻兄弟與
内賓與私人皆如儐禮其位其薦脀皆如儐
禮卒乃羞于賓兄弟内賓及私人辯(自乃羞至私人)
(之薦脀此亦與儐同者在此篇不儐尸則祝猶侑耳卒巳也乃羞者羞庶羞)賓長
獻于尸尸醋獻祝致醋賓以爵降實于篚(致謂)
(致爵于主人主婦不言如初者爵不止又不及佐食)賓兄弟交錯其酬
無筭爵(此亦與儐同者在此篇)利洗爵獻于尸尸醋獻
祝祝受祭酒啐酒奠之(利獻不及主人殺也此亦異於賓)主
人出立于阼階上西面祝出立于西階上東
面祝告于主人曰利成祝入主人降立于阼
階東西面尸謖祀前尸從遂出于廟門祝反
復位于室中祝命佐食徹尸俎佐食乃出尸
俎于廟門外有司受歸之徹阼薦俎(自主人出至此)
(與賓雜者也先𧃊徹主人薦俎者變于士特牲饋食禮曰徹阼俎豆籩設于東序下)乃
𧃊如儐(謂上篇自司宫設對席至此餕興出也古文𧃊作餕)卒𧃊有司
官徹饋饌于室中西北隅南面如饋之設右
几厞用席(官徹饋者司馬司士舉俎宰夫取敦及豆比於尸謖改饌當室之白)
(孝子不知神之所在庶其饗之於此所以爲厭飫不令婦人改徹饌敦豆變於始也尚使)
(官也佐食不舉羊豕俎親餕尊也厞隱也古文右作侑厞作茀)納一尊于室
中(陽厭殺無玄酒)司宫埽祭(埽豆間之祭舊說云埋之西階東)主人
出立于阼階上西面祝執其俎以出立于西
階上東面司宫闔牖戶(閉牖與戸爲鬼神或者欲幽闇)祝告
利成乃執俎以出于廟門外有司受歸之衆
賓出主人拜送于廟門外乃反(拜送賓者亦拜送其長不)
(言長賓者下大夫無尊賓也)婦人乃徹(徹祝之薦及房中薦俎不使有司者)
(下上大夫之禮)徹室中之饌(有司饌之婦人徹之外内相兼禮殺)
儀禮卷第十七
(經四千七百九十字注三千四百五十六字)
