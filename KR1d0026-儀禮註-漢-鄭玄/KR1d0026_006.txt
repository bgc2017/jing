儀禮卷第六
燕禮第六儀禮鄭氏注
燕禮小臣戒與者(小臣相君燕飲之法與者謂留羣臣也君以燕禮勞)
(使臣若臣有功故與羣臣樂之小臣則警戒告語焉飲酒以合會爲歡也)膳宰具
官饌于寢東(膳宰天子曰膳夫掌君飲食膳羞者也具官饌具其官之所饌)
(謂酒也牲也脯醢也寢露寢)樂人縣(縣鍾磬也國君無故不徹縣言縣者爲燕)
(新之)設洗篚于阼階東南當東&KR0764;罍水在東篚
在洗西南肆設膳篚在其北西面(設此不言其官賤也)
(當東&KR0764;者人君爲殿屋也亦南北以堂深肆陳也膳篚者君象&KR1152;所饌也亦南陳言西面)
(尊之異其文)司宫尊于東楹之西兩方壺左玄酒
南上公尊瓦大兩有豐幂用綌若錫在尊南
南上尊士旅食于門西兩圜壺(司宫天子曰小宰聽酒人)
(之成要者也尊方壺爲卿大夫士也臣道直方於東楹之西予君專此酒也玉藻曰唯君)
(面尊玄酒在南順君之面也瓦大有虞氏之尊也禮噐曰君尊瓦甒豐形似豆卑而大鼏)
(用綌若錫冬夏異也在尊南在方壺之南也尊士旅食者用圜壺變於卿大夫也旅衆也)
(士衆食謂未得正禄所謂庶人在官者也今文錫爲緆)司宫筵賓于戸
西東上無加席也(筵席也席用蒲筵緇布純無加席燕私禮臣屈也諸)
(侯之官無司几筵也)射人告具(告事具于君射人主此禮以其或射也)小
臣設公席于阼階上西鄕設加席公升即位
于席西鄕(周禮諸侯胙席莞筵紛純加繅席畫純後設公席者凡禮卑者先卽)
(事尊者後也)小臣納卿大夫卿大夫皆入門右北
面東上士立于西方東面北上祝史立于門
東北面東上小臣師一人在東堂下南面士
旅食者立于門西東上(納者以公命引而入也自士以下從而入)
(卽位耳師長也小臣之長一人猶天子大僕正君之服位者也凢入門而右由闑東左則)
(由闑西)公降立于阼階之東南南鄕爾卿卿西
面北上爾大夫大夫皆少進(爾近也移也揖而移之近之也)
(大夫猶北面少前)射人請賓(命當由君出也)公曰命某爲賓
(某大夫也)射人命賓賓少進禮辭(命賓者東面南顧禮辭辭不敏)
(也)反命(射人以賓之辭告於君)又命之賓再拜稽首許
諾(又復)射人反命(告賓許)賓出立于門外東面(當更)
(以賓禮入)公揖卿大夫乃升就席(揖之人之也)小臣自
阼階下北面請執幂者與羞膳者(執幂者執瓦大之幂)
(也方圜壺無幂羞膳羞於公謂庶羞)乃命執幂者執幂者升自
西階立於尊南北面東上(以公命於西階前命之也東上玄酒)
(之幂爲上也羞膳者從而東由堂車升自北階房中西面南上不言之者不升堂略之也)
膳宰請羞于諸公卿者(小臣不請而使膳宰於卑者彌略也禮以)
(異爲敬)射人納賓(射人爲擯者也今文曰擯者)賓入及庭公
降一等揖之(及至也至庭謂旣入而左北面時)公升就席(以其)
(將與主人爲禮不參之也)賓升自西階主人亦升自西階
賓右北面至再拜賓荅再拜(主人宰夫也宰夫大宰之屬掌)
(賓客之獻飲食者也其位在洗北西面君於其臣雖爲賓不親獻以其尊莫敢伉禮也至)
(再拜者拜賓來至也天子膳夫爲獻主)主人降洗洗南西北面
(賓將從降鄕之)賓降階西東面主人辭降賓對(對荅)主
人北面盥坐取&KR1152;洗賓少進辭洗主人坐奠
&KR1152;于篚興對賓反位(賓少進者又辭宜違其位也獻不以爵辟正主)
(也古文&KR1152;皆爲觶)主人卒洗賓揖乃升(賓每先升尊也)主人
升賓拜洗主人賓右奠&KR1152;荅拜降盥(主人復盥爲拜)
(手坋塵也)賓降主人辭賓對卒盥賓揖升主人升
坐取&KR1152;(取&KR1152;將就瓦大酌膳)執幂者舉幂主人酌膳執
幂者反幂(君物曰膳膳之言善也酌君尊者尊賓也)主人筵前獻
賓賓西階上拜筵前受爵反位主人賓右拜
送爵(賓旣拜前受&KR1152;退復位)膳宰薦脯醢賓升筵膳宰
設折俎(折俎牲體骨也鄕飲酒記曰賓俎脊脅肩肺)賓坐左執爵
右祭脯醢奠爵于薦右興取肺坐絕祭嚌之
興加于俎坐挩手執爵遂祭酒興席末坐啐
酒降席坐奠爵拜告旨執爵興主人荅拜(降席)
(席西也旨美也)賓西階上北面坐卒爵興坐奠爵遂
拜主人荅拜(遂拜拜旣爵也)賓以虚爵降(將酢主人)主人
降賓洗南坐奠&KR1152;少進辭降主人東面對(上旣)
(言爵矣復言觚者嫌易之也大射禮曰主人西階西東面少進對今文從北以下觚皆爲)
(爵)賓坐取&KR1152;奠于篚下盥洗(篚下篚南)主人辭洗
(謙也今文無洗)賓坐奠&KR1152;于篚興對卒洗及階揖升
主人升拜洗如賓禮賓降盥主人降賓辭降
卒盥揖升酌膳執幂如初以酢主人于西階
上主人北面拜受爵賓主人之左拜送爵(賓旣)
(南面授爵乃之左)主人坐祭不啐酒(辟正主也未薦者臣也)不
拜酒不告旨(主人之義)遂卒爵興坐奠爵拜執爵
興賓荅拜主人不崇酒以虚爵降奠于篚(崇充)
(也不以酒謝賓甘美君物也)賓降立于西階西(旣受獻矣不敢安盛)
射人升賓賓升立于序内東面(東西牆謂之序大射禮曰)
(擯者以命升賓)主人盥洗象觚升實之東北面獻于
公(象觚觚有象骨飾也取象觚者東面)公拜受爵主人降自西
階阼階下北面拜送爵士薦脯醢膳宰設折
俎升自西階(薦進也大射禮曰宰胥薦脯醢由左房)公祭如賓
禮膳宰贊授肺不拜酒立卒爵坐奠爵拜執
爵興(凡異者君尊變於賓也)主人荅拜升受爵以降奠
干膳篚更爵洗升酌膳酒以降酢于阼階下
北面坐奠爵再拜稽首公荅再拜(更爵者不敢襲至尊)
(也古文更爲受)主人坐祭遂卒爵再拜稽首公荅再
拜主人奠爵于篚主人盥洗升媵觚于賓酌
散西階上坐奠爵拜賓賓降筵北面荅拜(媵送)
(也讀或爲揚揚舉也酌散者酌方壺酒也於膳爲散今文媵皆作騰)主人坐祭
遂飲賓辭卒爵拜賓荅拜(辭者辭其代君行酒不立飲也此降)
(於正主酬也)主人降洗賓降主人辭降賓辭洗卒
洗揖升不拜洗(不拜洗酬而禮殺)主人酌膳賓西階
上拜(拜者拜其酌巳)受爵于筵前反位主人拜送爵
賓升席坐祭酒遂奠于薦東(遂者因坐而奠不北面也奠之)
(者酬不舉也)主人降復位賓降筵西東南面立(賓不)
(立干序内位彌尊也位彌尊者其禮彌卑記所謂一張一弛者是之類與)小臣自
阼階下請媵爵者公命長(命長使選卿大夫之中長幼可使者)
小臣作下大夫二人媵爵(作使也卿爲上大夫不使之者爲其)
(尊)媵爵者阼階下皆北面再拜稽首公荅再
拜(再拜稽首拜君命也)媵爵者立于洗南西面北上序
進盥洗角觶升自西階序進酌散交于楹北
降阼階下皆奠觶再拜稽首執觶興公荅再
拜(序次第也猶代也楹北西楹之北也交而相待於西階上旣酌右還而反往來以右)
(爲上)媵爵者皆坐祭遂卒觶興坐奠觶再拜稽
首執觶興公荅再拜媵爵者執觶待于洗南
(待君命也)小臣請致者(請使一人與二人與優君也)若君命皆
致則序進奠觶于篚阼階下皆再拜稽首公
荅再拜媵爵者洗象觶升實之序進坐奠于
薦南北上降阼階下皆再拜稽首送觶公荅
再拜(序進往來由尊北交于東楹之北奠于薦南不敢必君舉也大射禮曰媵爵者)
(皆退反位)公坐取大夫所媵觶興以酬賓賓降西
階下再拜稽首公命小臣辭賓升成拜(興以酬賓)
(就其階而酬之也升成拜復再拜稽首也先時君辭之於禮若未成然)公坐奠
觶荅再拜執觶興立卒觶賓下拜小臣辭賓
升再拜稽首(不言成拜者爲拜故下實未拜也下不輒拜禮殺也此賓拜于)
(君之左不言之者不敢敵偶於君)公坐奠觶荅再拜執觶興
賓進受虚爵降奠于篚易觶洗(君尊不酌故也凡爵不相)
(襲者也於尊者言更自敵以下言易更作新易有故之辭進受虚爵尊君也不言公酬賓)
(於西階上及公反位者亦尊君空其文也)公有命則不易不洗反
升酌膳觶下拜小臣辭賓升再拜稽首(下拜下亦)
(未拜凡下未拜有二或禮殺或君親辭君親辭則聞命卽升升乃拜是亦不言成拜)公
荅再拜(拜於阼階上也於是賓請旅侍臣)賓以旅酬於西階
上(旅序也以次序勸卿大夫飲酒)射人作大夫長升受旅(言作)
(大夫則卿存矣長者尊先而卑後)賓大夫之右坐奠觶拜執
觶興大夫荅拜(賓在右者相飲之位)賓坐祭立飲卒觶
不拜(酬而禮殺)若膳觶也則降更觶洗升實散大
夫拜受賓拜送(言更觶卿尊也)大夫辯受酬如受賓
酬之禮不祭卒受者以虚觶降奠于篚(卒猶後也)
(大射禮曰奠于篚復位今文辯皆作徧)主人洗升實散獻卿于
西階上(酬而後獻卿别尊卑也飲酒成於酬也)司宫兼卷重席
設于賓左東上(言兼卷則每卿異席也重席重蒲筵緇布純也卿坐東上)
(統於君也席自房來)卿升拜受觚主人拜送觚卿辭重
席司宫徹之(徹猶去也重席雖非加猶爲其重累去之辟君也)乃薦
脯醢卿升席坐左執爵右祭脯醢遂祭酒不
啐酒降席西階上北面坐卒爵興坐奠爵拜
執爵興主人荅拜受爵卿降復位(不酢辟君也卿無俎)
(者燕主於羞)辯獻卿主人以虚爵降奠于篚(今文無奠)
(于篚)射人乃升卿卿皆升就席若有諸公則先
卿獻之如獻卿之禮(諸公者謂大國之孤也孤一人言諸者容牧有)
(三監)席于阼階西北面東上無加席(席孤北面爲其大尊)
(屈之也亦因阼階西位近君近君則屈親寵苟敬私昵之坐)小臣又請媵
爵者二大夫媵爵如初(又復)請致者若命長致
則媵爵者奠觶于篚一人待于洗南長致致
者阼階下再拜稽首公荅再拜(命長致者公或時未能舉)
(自優暇也古文云阼階下北面再拜)洗象觶升實之坐奠于薦
南降與立于洗南者二人皆再拜稽首送觶
公荅再拜(奠于薦南者於公所用酬賓觶之處二人俱拜以其共勸君)公
又行一爵若賓若長唯公所酬(一爵先媵者之下觶也若)
(賓若長則賓禮殺矣長公卿之尊者也賓則以酬長長則以酬賓)以旅于西
階上如初大夫卒受者以虚觶降奠于篚主
人洗升獻大夫于西階上大夫升拜受觚主
人拜送&KR1152;大夫坐祭立卒爵不拜旣爵主人
受爵大夫降復位(旣盡也不拜之者禮又殺)胥薦主人于
洗北西面脯醢無脀(胥膳宰之吏也主人大夫之下先大夫薦之尊)
(之也不於上者上無其位也脀俎實)辯獻大夫遂薦之繼賓以
西東上(徧獻之乃薦略賤也亦獻而后布席也)卒射人乃升大
夫大夫皆升就席席工于西階上少東樂正
先升北面立于其西(工瞽朦歌諷誦詩者也凢執技藝者稱工少牢)
(饋食禮曰皇尸命工祝樂記師乙曰乙賤工也樂正于天子樂師也凢樂掌其序事樂成)
(則告備)小臣納工工四人二瑟小臣左何瑟面
鼔執越内弦右手相入升自西階北面東上
坐小臣坐授瑟乃降(工四人者燕禮輕從大夫制也面鼔者燕尚樂)
(可鼔者在前也越瑟下孔也内弦弦爲主也相扶工也後二人徒相天子大僕二人也小)
(臣四人祭僕六人御僕十二人皆同官)工歌鹿鳴四牡皇皇者
華(三者皆小雅篇也鹿鳴君與臣下及四方之賓宴講道修政之樂歌也此采其巳有)
(旨酒以召嘉賓嘉賓旣來示我以善道又樂嘉賓有孔昭之明德可則傚也四牡君勞使)
(臣之來樂歌也此采其勤苦王事念將父母懷歸傷悲忠孝之至以勞賓也皇皇者華君)
(遣使臣之樂歌也此采其更自勞苦自以爲不及欲諮謀於賢知而以自光明也)卒
歌主人洗升獻工工不興左瑟一人拜受爵
主人西階上拜送爵(工歌乃獻之賤者先就事也左瑟便其右一人)
(工之長者也工拜於席)薦脯醢(輒薦之變於大夫也)使人相祭(使扶)
(工者相其祭薦祭酒)卒爵不拜(賤不備禮)主人受爵(將復獻衆工也)
衆工不拜受爵坐祭遂卒爵辯有脯醢不祭
主人受爵降奠于篚(遂猶因也古文曰卒爵不拜)公又舉
奠觶唯公所賜以旅于西階上如初(言賜者君又彌)
(尊賓長彌卑)卒(旅畢也)笙入立于縣中奏南陔白華
華黍(以笙播此三篇之詩縣中縣中央也鄕飲酒禮曰磬南北面奏南陔白華華黍)
(皆小雅篇也今亡其義未聞昔周之興也周公制禮作樂采時世之詩以爲樂歌所以通)
(情相風切也其有此篇明矣後世衰微幽厲尤甚禮樂之書稍稍廢棄孔子曰吾自衛反)
(魯然後樂正雅頌各得其所謂當時在者而復重雜亂者也惡能存其亡者乎且正考父)
(校商之名頌十二篇于周大師歸以祀其先王至孔子二百年之間五篇而巳此其信也)
主人洗升獻笙于西階上一人拜盡階不升
堂受爵降主人拜送爵階前坐祭立卒爵不
拜旣爵升授主人(一人笙之長者也鄕射禮曰笙一人拜于下)衆
笙不拜受爵降坐祭立卒爵辯有脯醢不祭
乃間歌魚麗笙由庚歌南有嘉魚笙崇丘歌
南山有臺笙由儀(間代也謂一歌則一吹也六者皆小雅篇也魚麗言)
(大平年豐物多也此采其物多酒旨所以優賓也南有嘉魚言大平君子有酒樂與賢者)
(共之也此采其能以禮下賢者賢者纍蔓而歸之與之宴樂也南山有臺言大平之治以)
(賢者爲本也此采其愛友賢者爲邦家之基民之父母旣欲其身之壽考又欲其名德之)
(長也由庚崇丘由儀今亡其義未聞)遂歌鄕樂周南關雎葛覃
卷耳召南鵲巢采蘩采蘋(周南召南國風篇也王后國君夫人)
(房中之樂歌也關雎言后妃之德葛覃言后妃之職卷耳言后妃之志鵲巢言國君夫人)
(之德采蘩言國君夫人不失職也采蘋言卿大夫之妻能修其法度也昔大王王季居于)
(岐山之陽躬行召南之教以興王業及文王而行周南之教以受命大雅云刑于寡妻至)
(于兄弟以御于家邦謂此也其始一國爾文王作邑于豐以故地爲卿士之采地乃分爲)
(二國周周公所食也召召公所食也於時文王三分天下有其二德化被于南土是以其)
(詩有仁賢之風者屬之召南焉有聖人之風者屬之周南焉夫婦之道者生民之本王政)
(之端此六篇者其教之原也故國君與其臣下及四方之賓燕用之合樂也鄕樂者風也)
(小雅爲諸侯之樂大雅頌爲天子之樂鄕飲酒升歌小雅禮盛者可以進取燕合鄕樂者)
(禮輕者可以逮下也春秋傳曰肆夏繁遏渠天子所以享元侯也文王大明緜兩君相見)
(之樂也然則諸侯相與燕升歌大雅合小稚也天子與次國小國之君燕亦如之與大國)
(之君燕升歌頌合大雅其笙間之篇未聞)大師告于樂正曰正歌
備(大師上工也掌合隂陽之聲教六詩以六律爲之音者也子貢問師乙曰吾聞聲歌)
(各有宜也如賜者宜何歌也是明其掌而知之也正歌者升歌及笙各三終間歌三終合)
(樂三終爲一備備亦成也)樂正由楹内東楹之東告于公
乃降復位(言由楹内者以其立於堂廉也復位位在東縣之北)射人自
阼階下請立司正公許射人遂爲司正(君許其請)
(因命用爲司正君三舉爵樂備作矣將留賓飲酒更立司正以監之察儀法也射人俱相)
(禮其事同)司正洗角觶南面坐奠于中庭升東楹
之東受命西階上北面命卿大夫君曰以我
安卿大夫皆對曰諾敢不安(洗奠角觶于中庭明其事以自)
(表威儀多也君意殷勤欲留賓飲酒命卿大夫以我故安或亦其實不主意於賓)司
正降自西階南面坐取觶升酌散降南面坐
乃安(凡燕坐必說屨屨賤不在堂也禮者尚敬敬多則不親燕安坐相親之心)羞
庶羞(謂&KR0871;肝膋狗胾醢也骨體所以致敬也庶羞所以盡愛也敬之愛之厚賢之道)
大夫祭薦(夔乃祭薦不敢於盛成禮也)司正升受命皆命
君曰無不醉賓及卿大夫皆興對曰諾敢不
醉皆反坐(皆命者命賓命卿大夫也起對必降席司正退立西序端)主人
洗升獻士于西階上士長升拜受觶主人拜
送觶(獻士用觶士賤也今文觶作觚)士坐祭立飲不拜旣爵
其他不拜坐祭立飲(他謂衆士也亦升受爵不拜)乃薦司
正與射人一人司士一人執幂二人立于觶
南東上(天子射人司士皆下大夫二人諸侯則上士其人數亦如之司正爲上)
辯獻士士旣獻者立于東方西面北上乃薦
士(每巳獻而卽位于東方蓋尊之畢獻薦于其位)祝史小臣師亦就
其位而薦之(次士獻之巳不變位位自在東方)主人就旅食
之尊而獻之旅食不拜受爵坐祭立飲(北面酌南)
(鄕獻之於尊南不洗者以其賤略之也亦畢獻乃薦之主人執虚爵奠于篚復位)若
射則大射正爲司射如鄕射之禮(大射正射人之長者)
(也如鄕射之禮者燕爲樂卿大夫宜從其禮也如者如其告弓矢旣具至退巾與筭也納)
(射噐而張侯其告請先于君乃以命賓及卿大夫其爲司正者亦爲司馬君與賓爲耦鄕)
(射記曰自君射至龍旜亦其異者也薦旅食乃射者是燕射主於飲酒)賓降洗
升媵觚于公酌散下拜公降一等小臣辭賓
升再拜稽首公荅再拜(此當言媵觶酬之禮皆用觶言觚者字之)
(誤也古者觶字或作角旁氏由此誤爾)賓坐祭卒爵再拜稽首
公荅再拜賓降洗象觶升酌膳坐奠于薦南
降拜小臣辭賓升成拜公荅再拜賓反位(反位)
(反席也今文曰洗象觚)公坐取賓所媵觶興唯公所賜
(至此又言興者明公崇禮不倦也今文觶又爲觚)受者如初受酬之
禮降更爵洗升酌膳下拜小臣辭升成拜公
荅拜乃就席坐行之(坐行之若今坐相勸酉)有執爵者
(士有盥升主酌授之者)唯受于公者拜(公所賜者也其餘則否)司
正命執爵者爵辯卒受者興以酬士(欲令惠均)大
夫卒受者以爵興西階上酬士士升大夫奠
爵拜士荅拜(興酬士者士立堂下無坐位)大夫立卒爵不
拜實之士拜受大夫拜送士旅于西階上辯
(祝史小臣旅食皆及焉)士旅酌(旅序也士以次序自酌相酬無執爵者)卒
主人洗升自西階獻庶子于阼階上如獻士
之禮辯降洗遂獻左右正與内小臣皆於阼
階上如獻庶子之禮(庶子掌正六牲之體及舞位使國子修德學道)
(世子之官也而與膳宰樂正聮事樂正亦學國子以舞左右正謂樂正僕人正也小樂正)
(立于西縣之北僕人正僕人師僕人士立于其北北上大樂正立于東縣之北若射則僕)
(人正僕人士陪于工後内小臣奄人掌君隂事隂令后夫人之官也皆獻于阼階上别於)
(外内臣也獻正下及内小臣則磬人鐘人鏄人鼔人僕人之屬盡獻可知也凢獻皆薦也)
無筭爵(筭數也爵行無次無數唯意所勸醉而止)士也有執膳爵
者有執散爵者執膳爵者酌以進公公不拜
受執散爵者酌以之公命所賜所賜者興受
爵降席下奠爵再拜稽首公荅拜(席下席西也古文曰)
(公荅再拜)受賜爵者以爵就席坐公卒爵然後飲
(不敢先虚爵明此勸惠從尊者來也)執膳爵者受公爵酌反奠
之(宴歡在於飲酒成其意)受賜爵者興授執散爵執散
爵者乃酌行之(予其所勸者)唯受爵於公者拜卒
受爵者興以酬士于西階上士升大夫不拜
乃飲實爵(乃猶而也)士不拜受爵大夫就席士旅
酌亦如之公有命徹幂則卿大夫皆降西階
下北面東上再拜稽首公命小臣辭公荅再
拜大夫皆辟(命微幂者公意殷勤必盡酒也小臣辭不升成拜明雖醉正臣)
(禮也不言賓賓彌臣也君荅拜於上示不虚受也)遂升反坐士終旅
於上如初(卿大夫降而爵止於其反席卒之)無筭樂(升歌間合無數)
(也取歡而巳其樂章亦然)宵則庶子執燭於阼階上司宫
執燭於西階上甸人執大燭於庭&KR1377;人爲大
燭於門外(宵夜也燭燋也甸人掌共薪蒸者庭大燭爲位廣也&KR1377;人門人也爲)
(作也作大燭以俟賓客出)賓醉北面坐取其薦脯以降(取脯)
(重得君賜)奏陔(陔陔夏樂章也賓出奏陔夏以爲行節也凢夏以鐘鼓奏之)賓
所執脯以賜鍾人於門内&KR0764;遂出(必賜鍾人鍾人掌以)
(鍾鼔奏九夏今奏陔以節巳用賜脯以報之明雖醉不忘禮古文賜作錫)卿大夫
皆出(隨賓出也)公不送(賓禮訖是臣也)公與客燕(謂四方之使者)
敢不從(許之也於是出見主國使者辭以見許爲得命今文無使某)致命
曰寡君使某有不腆之酒以請吾子之與寡
君須臾焉(親相見致君命辭也)君貺寡君多矣又辱賜
于使臣臣敢拜賜命(貺賜也猶愛也敢拜賜命從使者拜君之賜命)
(猶謙不必辭也)記燕朝服於寢(朝服者諸侯與其羣臣日視朝之服也謂)
(冠玄端緇帶素韠白屨也燕於路寢相親昵也今辟雍十月行此燕禮玄冠而衣皮弁服)
(與禮異也)其牲狗也(狗取擇人也明非其人不與爲禮也)亨于門外
東方(亨于門外臣所掌也)若與四方之賓燕則公迎之
于大門内揖讓升(四方之賓謂來聘者也自戒至於拜至皆如公食亦)
(告饌具而後公卽席小臣請執幂請羞者乃迎賓也)賓爲苟敬席于阼
階之西北面有脀不嚌肺不啐酒其介爲賓
(苟且也假也主國君鄕時親進醴于賓今燕又宜獻焉人臣不敢褻煩尊者至此升堂而)
(辭讓欲以臣禮燕爲恭敬也於是席之如獻諸公之位言苟敬者賓實主國所宜敬也脀)
(折俎也不嚌啐似若尊者然也介門西北面西上公降迎上介以爲賓揖讓升如初禮主)
(人獻賓獻公旣獻苟敬乃媵觚羣臣卽位如燕也)無膳尊無膳爵(降尊)
(以就卑也)與卿燕則大夫爲賓與大夫燕亦大夫
爲賓(不以所與燕者爲賓者燕爲序歡心賓主敬也公父文伯飲南宫敬叔酒以路)
(堵父爲客此之謂也君恒以大夫爲賓者大夫卑雖尊之猶遠于君令文無則下無燕)
羞膳者與執幂者皆士也(尊君也膳宰卑於士)羞卿者
小膳宰也(膳宰之佐也)若以樂納賓則賓及庭奏
肆夏賓拜酒主人荅拜而樂闋公拜受爵而
奏肆夏公卒爵主人升受爵以下而樂闋(肆夏)
(樂章也今亡以鐘鏄播之鼔磬應之所謂金奏也記曰入門而縣興示易以敬也卿大夫)
(有王事之勞則奏此樂焉)升歌鹿鳴下管新宮笙入三成
(新宫小雅逸篇也管之入三成謂三終也)遂合鄕樂(鄕樂周南召南六篇言遂)
(者不間也)若舞則勺(勺頌篇告成大武之樂歌也其詩曰於鑠王師遵養時晦)
(又曰實維爾公允師旣合鄕樂萬舞而奏之所以美王侯勸有功也)唯公與賓
有俎(主於燕其餘可以無俎)獻公曰臣敢奏爵以聽命
(授公釋此辭不敢必受之)凡公所辭皆栗階(栗蹙也謂越等急趨君命)
(也)凡栗階不過二等(其始升猶聚足連步越二等左右足各一發而)
(升堂)凡公所酬旣拜請旅侍臣(旣拜謂自酌升拜時也擯者阼)
(階下告于公還西階下告公許旅行也請行酒于羣臣必請者不專惠也)凡薦與
羞者小膳宰也(謂於卿大夫以下也上特言羞卿者小膳宰者欲絶於賓)
(羞賓者亦士)有内羞(謂羞豆之實酏食糝食羞籩之實糗餌粉餈)君與
射則爲下射袒朱𥜗樂作而后就物(君尊)小臣
以巾授矢稍屬(君尊不搢矢)不以樂志(辟不敏也)旣發
則小臣受弓以授弓人(侯復發也不使大射正燕射輕)上射
退于物一笴旣發則荅君而俟(荅對)若飲君燕
則夾爵(謂君在不勝之黨賓飲之如燕媵觚則又夾爵)君在大夫射
則肉袒(不纁𥜗厭於君)若與四方之賓燕媵爵曰臣
受賜矣臣請贊執爵者(受賜謂公鄕者酬之至燕主人事賓之禮)
(殺賓降洗升媵觶于公荅恩惠也)相者對曰吾子無自辱焉
(辭之也對荅也亦告公以公命荅之也)有房中之樂(弦歌周南召南之詩)
(而不用鍾磬之節也謂之房中者后夫人之所諷誦以事其君子)
儀禮卷第六
(經三千二百二十三字注四千六百二十字)
