周易經傳集解蹇解卷二十
宋林栗撰
序卦曰暌者乖也乖必有難故受之以蹇蹇者難也
蹇之成卦暌之變也自暌之蹇兌變為艮離變為坎
六爻盡變而成也兌西方也離南方也艮東北也坎
北方也西南者隂之所聚而東北者陽之所居也離
兌二女暌於西南而適於東北離欲從坎兌欲從艮
西南既喪其朋矣東北則未之逹焉離之從坎也由
西則暌乎兌由東則閡乎艮兌之從艮也由南則暌
乎離由北則閡乎坎艮止也坎䧟也遇艮則止遇坎
則䧟是以為蹇難之象也離為火兌為澤艮為山坎
為水火澤相違是以謂之暌也山水連亘是以謂之
蹇也蹇躄也行不進之貌也前有險䧟後有峻阻欲
无蹇得乎所以然者與物睽乖故也與物睽乖則不
得其平而由於險矣故夫二女相得而无乖則離由
西以從坎兌由南以從艮尚何蹇難之有哉乖必有
難受之以蹇斯其義矣
蹇利西南不利東北利見大人貞吉象曰蹇難也險在
前也見險而能止知矣哉蹇利西南往得中也不利東
北其道窮也利見大人往有功也當位貞吉以正邦也
蹇之時用大矣哉
下艮上坎成卦曰蹇者初為艮二為坎三為離四又
為坎艮止也坎䧟也止者不能以自行也䧟者不能
以自振也然猶曰蹇云者謂其中有離象焉坎䧟也
離麗也一䧟焉一麗焉夫是以謂之蹇也艮為山為
徑路為小石坎為水為溝瀆為隠伏皆險難之象也
謂其有離象焉離為目為火為日為電是以見險而
能止也故子曰蹇難也險在前也見險而能止知矣
哉蹇利西南不利東北何謂也曰西者兌也南者離
也西南者坤也秉者震也北者坎也秉北者艮也震
動也艮止也坎䧟也離明也兌說也坤順也是故東
北者險難之所而西南者无難之地也蹇之二陽皆
體乎離而九三則體乎震者也夫解雜亂紛紏者見
史記孫武子傳不控捲救閗者不摶撠蹇難之時群
動洶洶而九三又以决躁行之是以難救難猶治絲
而棼之也惟九五之離得中動則應之所謂聖人作
而萬物覩者也天下皆動則静者勝天下皆争則讓
者勝蹇難之時有聖人者出而靖之必先立於无難之
地以受天下之歸然後可以紓天下之難若難之所
在我亦在焉則自謀之不暇而何以靖人乎子曰居
其所而衆星拱之孟子曰不嗜殺人者能一之老子
曰夫惟不爭故天下莫能與之爭詩云帝謂文王無
然畔援無然歆羡誕先登于岸利西南不利東北其
道窮也九五上卦之中九三下卦之窮也利見大人
貞吉何謂也曰九五之謂大人也離為日故有利見
之象當位故有貞吉之象貞者正也所貴乎大人者
正己而物正之也故九五正則六二正六二正則六
四上六利見大人者莫不正矣貞猶止也蹇難未平
止而待之斯為吉矣故曰利見大人往有功也當位
貞吉以正邦也或曰然則夫子又言往得中往有功
何謂也曰静者不忘於動也止者不忘於行也尺蠖
之屈以求信也龍蛇之蟄以存身也見險而止得中
而往止則為智往則為功也故曰蹇之時用大矣哉
或曰吾子不以當位為貞而此言當位貞吉何謂也
曰貞者正也以此為正者也故有以當位為貞者有
以不當位為貞者視其時義如何耳天尊地卑以當
位為貞也天地變化以不當其位為貞也故子曰天
下之動貞夫一者也當蹇之時以静制動而可以不
當其位為貞也哉蹇之時用斯為大矣
象曰山上有水蹇君子以反身修德
山者艮也水者坎也山下出泉蒙之象也山上有水
水之蹇也水在山上而謂之蹇何也曰水之為功也
以行舟楫而濟不通也以溉禾黍而成豊年也今為
物所礙不得行而止於山上无及物之功是以謂之
蹇也然水蓄於山為山之潤雖曰蹇難庸何損乎是
故君子行有不得則反求諸己内省不疚而自信不
回不以陋巷簟瓢而改其樂也子曰良農能稼而不
能為穡良工能巧而不能為順君子能修其道綱而紀
之經而理之而不能為容此反身修德之謂也
雜卦曰蹇難也
蹇之成卦以山水連亘而成其在六爻以聖賢遭難
為義何者蹇之為言行不進也山既峻阻水又險䧟
其為蹇難宜矣不勝其欲速之情冐險而進則䧟溺
之道也君子君易以俟命小人行險以徼倖是故蹇
之諸爻皆以往為蹇来為利往者屈也以我求人者
也来者信也人之求我者也蹇之成卦四隂二陽陽
者四隂之所求而四隂者二陽之所求也以我求人
實難人之求我又何難之有哉西南之利東北之不
利於此斷矣東北難之所在而西南者无難之地也
蹇惟九五體離離為南方之卦大中至正而自立於
无難之地以受天下之歸其餘五爻皆有震坎艮之
象焉震坎艮者東北之卦也是故初六往蹇而来譽
九三往蹇而来反六四往蹇而来連上六往蹇而来
碩惟六二蹇蹇而无往来之辭也人臣之義不得不
然匪其身之故也蹇之為難不其然乎
初六往蹇来譽象曰往蹇来譽宜待也
初六艮也以隂居剛而在下卦之下上无其應而承
六二之坎故曰往蹇来譽坎北也艮東北也難之所
在也以是而往宜其蹇矣然艮有止之象焉静以待
其求斯為譽矣居一卦之卑處衆人之下居易以俟
命見險而能止知幾之君子也其致譽不亦宜乎故
子曰往蹇来譽宜待也子貢問曰有美玉於斯韞匵
而藏諸求善價而沽諸子曰沽之哉我待價者也其
初六之謂與
六二王臣蹇蹇匪躬之故象曰王臣蹇蹇終无尤也
六二坎也以隂居柔而在下卦之中應乎九五而承
於九三二爻皆離而三又震也故曰王臣蹇蹇五在
天位故有王象二在地位中正而應故有王臣之象
蹇難也蹇蹇者難之甚也二應五而閡於三是以謂
之蹇蹇也諸爻皆言往蹇六二獨言蹇蹇何也彼皆
遇險而止是以有往来之辭二上應五離坎相配是
以蹇蹇而不休也故曰匪躬之故夫六二之中正柔
順豈行險以僥倖者乎人臣之義東西南北惟命之
從匪其身之故也雖知險難在前勢有不得避若志
在於利其身而冐險不顧欲无咎得乎哉故子曰王
臣蹇蹇終无尤也語曰事君能致其身記曰臨難毋
苟免六二之謂矣
九三往蹇来反象曰往蹇来反内喜之也
九三上體為坎下體為震以陽居剛而在下卦之上
應于上六而介於二四之間三爻皆坎也故曰往蹇
来反震動也坎䧟也皆東北也以是而往宜蹇也二
五之配也四與上五之鄰也三往而求欲无蹇得乎
然三體乎離離南方也知東北之窮西南之利必將
反於无難之地矣九五大人也公天下以為心而不
私其利也来而得反不亦宜乎故子曰往蹇来反内
喜之也反之言復也喜之之辭也夫冐險而行者往
而不得進則退而無所歸今九三往蹇而猶不失上
六之應故内喜之也說者皆以六二當之夫二之所
為蹇蹇者三為之難也王臣之義猶匪其窮而喜於
九三之反何哉故曰内者三自謂也
六四往蹇来連象曰往蹇来連當位實也
六四上體為坎下體亦為坎以隂居柔而在上卦之
下下无其應而連於三五之離故曰往蹇来連坎北
方也又无其應是以往蹇剛柔相濟是以来連故子
曰往蹇来連當位實也陽為實以陽居剛故曰當位
九五九三之謂矣往者屈也来者信也以人求我則
利以我求人則難也或曰諸爻剛柔皆以往為蹇来
為利苟皆不往孰為来哉曰日往則月来月往則日
来日月相推而明生焉寒往則暑来暑往則寒来寒
暑相推而歲成焉未有往而不来者也未有来而不
往者也所惡夫往謂其犯難而往者耳聞文王作興
曰盍歸乎来九五之所謂朋来也徯我后后来其蘇
六四之所謂来連也夫豈頑然不動而物自来乎
九五大蹇朋来象曰大蹇朋来以中節也
九五離也以陽居剛而在上卦之中應乎六二而介
於四上之間三爻皆坎也故曰大蹇朋来大者陽也
朋者衆也剛徤中正而立於險難之中是大人之蹇
也離也者明也萬物皆相見之卦也六二遠而應之六
四上六近而附之是以謂之朋来也詩云自西自東
自南自北無思不服九五之謂也故子曰大蹇朋来
以中節也夫惟中道而立往者不追来者不拒故能
措身於无難之地天下之不中者莫不於此而取節
焉夫是以朋来也
上六往蹇来碩吉利見大人象曰往蹇来碩志在内也
利見大人以從貴也
上六坎也以隂居柔而在上卦之上應乎九三而乘
九五二爻皆離而三又震也故曰往蹇来碩吉碩大
也上蹇之終宜若无難矣然猶曰往蹇云者未離乎
東北也應乎三而閡於五是以謂之蹇也比其来也
水火相逮有既濟之象焉夫是以謂之来碩也故曰
吉又曰利見大人大人九五也上志應三而利於見
五何也曰五在西南无難之地也上不見五則无以
逹於三五既濟之於蹇而不享其利使上六九三得
以相配五之所以為大人也故子曰往蹇来碩志在
内也利見大人以從貴也内者三也貴者五也或曰
陽為貴隂為賤焉知其不為三而為五乎曰以隂視
陽則陽貴而隂賤以三視五則五貴而三賤繋辭曰
三五同功而異位三多凶五多功貴賤之等也九五
在上而三為貴乎諸爻惟上六言吉者蹇至是而後
通斯為吉矣
序卦曰蹇難也物不可以終難故受之以解解者緩也
解之成卦蹇之反也自蹇之解坎反居下艮變為震
二五相易而成也所以為蹇為解者二陽䧟於四隂
之中也艮止也坎險也震動也遇險而止止在險中是
以為蹇也出險而動動在險外是以為解也艮為山
坎為水震為雷坎為雨水在山上不能以及物是以
為蹇也升而為雲降而為雨然後草木昭蘇昆䖝咸
若是以謂之解也解之名卦不獨因蹇而成盖亦因
屯而得之屯坎震也解震坎也坎之氣在山為泉在
川為水在天為雲在地為雨雷雨之動滿盈而為屯
及其沛然也斯為解矣物不可以終難受之以解此
其義歟
解利西南无所往其来復吉有攸往夙吉彖曰觧險以
動動而免乎險解解利西南往得衆也其来復吉乃得
中也有攸往夙吉往有功也天地解而雷雨作雷雨作
而百菓草木皆甲拆解之時大矣哉
下坎上震成卦曰解者初為坎二為離三又為坎四
為震解之言緩也難紓而未平也詩云民亦勞止訖
可小康解之謂也坎險也震動也出險而動動在險
外宜若无難矣然猶曰解云者為其中有離象焉坎
䧟也離麗也一麗一䧟未離乎險是以謂之解也然
䧟麗之象同一為蹇一為解者則震艮之反復而坎
之前後也震東方也坎北方也皆難之所在也謂其
有離象焉離明也萬物皆相見南方之卦也夫是以
謂之解也故子曰解險以動動而免乎險解解利西
南无所往其来復吉有攸往夙言何謂也曰難在東
北則西南者无難之地也解之二陽皆體乎離而九
四則體乎震者也解之九四即蹇之九三也解之九
二即蹇之九五也蹇之成卦止乎險中是以利西南
不利東北解之成卦出險以動是以但言西南之利
而不言東北之不利也蹇利西南謂九五也解利西
南謂九四也不利東北謂九三也其来復吉謂九二
也九五居外卦之中故曰蹇利西南往得中也九三
居内卦之終故曰不利東北其道窮也九四居外卦
之初而體乎震得以貴下賤之義故曰解利西南往
得衆也九二居内卦之中而體乎離得剛中不過之
義故曰其来復吉乃得中也利見大人者申言蹇利
西南之爻也九五之謂大人也有攸往夙吉者申言
解利西南之爻也九四之謂夙也故均曰往有功也
大抵當蹇之時見可而進知難而退所謂得中而往
道窮而止者也及解之時見幾而作不可不夙險難
既平不可不復所謂往則得衆来則得中者也夫子
既釋彖辭又敷暢其義解自坎而出震於方為東於
時為春於象為雷雨春者萬物舒緩之時雷雨者萬
物之所以舒緩者也故曰天地解而雷雨作雷雨作
而百菓草木皆甲拆解之時大矣哉天下禍亂有聖
人者出而治之其威如雷霆其澤如雨露民居塗炭
之中使有更生之意豈不猶百菓草木甲拆之象乎
解之時義斯為大矣
象曰雷雨作解君子以赦過宥罪
雷者震也雨者坎也雷行雨施解之象也君子以赦
過宥罪者法解緩之義也今夫雷雨之象是威德並
行之譬也而獨言赦宥則刑戮之事不議而彰矣聖
人以為平難之時刑人殺人出於一時之權非能折
獄而致刑明罰而勅法不可以訓後世故伹言赦宥
而已由是觀之古之赦宥大抵皆承禍亂之餘蕩滌
舊染與民更始如雷行而雨隨之民不怨雷霆之暴
而喜於膏澤之流也漢祖入秦約法三章大赦天下
得其義矣後世因之常歲赦宥以幸小人而以為合
於經義豈不過哉
雜卦曰解緩也
解之為卦以雷雨解緩而成其在諸爻以君子緩民
為義漢龔遂有言治亂民猶治亂絲不可急也唯緩
之而後可治何則上失其道民散已久難解之後豈
能以一朝而革之哉張其綱紀敷其教化優柔寬緩
日漸月漬使之遷善遠罪而不自知是君子緩民之
道也蹇解諸爻本相因而為義聖人互發其旨將使
學者深求而得之在蹇之時剛柔皆蹇故但言處蹇
之道不利東北而利於西南至解之時剛柔皆解故
以二陽為君子四隂為小人言君子之所以治小人
可緩而不可急也是故九二黃矢而貞吉九四先解
而後拇君子所以緩之道初六交際而无咎六五有孚
而自退六三致寇而誰咎上六獲之而无不利小人
之所以緩而不敢有爭心也解之為緩斯其旨矣
初六无咎象曰剛柔之際義无咎也
初六坎也以隂居柔而在一卦之下應乎九四而承
於九二二爻皆離而四又震也故曰无咎解之初六
即蹇之上六也其在於蹇利見大人矣而况於解乎
蹇利西南而不利東北上之應兼乎離震故有往蹇
之辭解利西南而无東北之不利則初六之所承與
其所應皆為无咎矣乃蹇之二陽一為得中一為道
窮者為其蹇而不相得也解之二陽一為攸往一為
来復二者相濟如出一人者謂其解而不相悖也初
六當難解之初居最下之地致恭盡禮以接二陽蹇
難之解與有力焉又何咎之有哉子曰剛柔之際義
无咎也後三隂者皆據高位而乘剛者也其能免於
咎乎亦猶剥之諸隂皆為有凶而六三猶言剥之无
咎也解之六三曰負且乘致寇至夫豈惡其負哉惡
其乘也由是言之初六之无咎明矣聖人之言簡而
當也如此
九二田獲三狐得黃矢貞吉象曰九二貞吉得中道也
九二離也以陽居柔而在下卦之中應乎六五而介
於初三之間三爻皆坎也故曰田獲三狐得黃矢離
為弓矢為田漁坎為狐故有田獲之象九二剛中故
有黃矢之象黃中色也矢直物也君子之譬也狐隂
類也其為性隠伏喜妖而善魅者小人之譬也解之
九二即蹇之九五也是解難之主也然居内卦之中
則所謂其来復吉者君子之平難也治其姦邪而信
其剛直得中而已不可過也過則有獸窮之慮矣故
子曰貞吉九二一田而三獲得其黃矢以此為貞斯
為吉矣何則解有四隂既獲其三懼其乘勝而前知
得而不知喪故戒之云爾盖公為曹參言治道曰治
道去泰甚者耳其九二之謂乎故子曰九二貞吉得
中道也
六三負且乘致寇至貞吝象曰負且乘亦可醜也自我
致戎又誰咎也
六三下體為坎上體亦為坎以隂居剛而在下卦之
上上无其應而介於二四之間二爻皆離而四又震
也故曰負且乘負者小人之事也乘者君子之器也
離為君子坎為小人陽為君子隂為小人以六居三
小人而在高位負且乘之象也九四在上故三為負
九二在下故三為乘以三而負四則以位而慢其上
也以三而乘二則以勢而暴其下也小人而乘君子
之器慢其上而暴其下則致寇之道也故曰致寇至
今夫小民之家無故得財而為暴慢之行則不旋踵
而盗至矣况夫居高位而食厚禄又以暴慢行之乎
故子曰慢藏誨盗冶容誨淫此之謂也寇者誰也謂
六三也三既為負乘又自為寇何也曰坎為小人又
為寇盗三有重坎之象是以既為負乘而又為寇也
彼皆隂柔小人相與群居无信不能不相詐无禮不
能不相凟見其慢藏是以有穿窬之心說者乃以九
二九四當之則失之遠矣寇盗者小人之所羞為也
而謂君子為之乎夫謂非其有而取之者盗也以負
而乘斯謂之盗矣而又重坎焉是故有躡其後而取
之者也故曰貞吝以此為貞羞吝宜矣子曰負且乘
亦可醜也自我致戎又誰咎也明寇盗之象不在他
爻矣
九四解而拇朋至斯孚象曰解而拇未當位也
九四下體為離上體為震以陽居柔而在上卦之下
應乎初六而介於三五之間三爻皆坎也故曰解而
拇拇足大指也足動而拇先焉故易凡言拇者動之
速也解者緩也解而拇者先緩而後速也離南方故
為緩震東方故為速四居外卦之初先離而後震解
而拇之象也孔子曰無欲速無見小利欲速則不逹
見小利則大事不成將欲速之必固緩之解之道也
解有四隂二陽或以遠而應或以近而比惟初六一
爻之於上六勢不相及三狐既獲又何往乎九二之
於上六勢不相比難解而未平之象故曰无所往其
来復吉九四之於上六則同體相連苟為不往則難
无時而平矣故曰有攸往夙吉夙者速也投機之會
間不容髮先時者未至後時者无及使四安於解而
不志於動志於動而不務於速則是利西南而不往
有攸往而不夙也其能有濟乎故曰朋至斯孚朋者
衆也隂為朋初三五上是也孔子曰信而後勞其民
未信則以為厲已也成湯之信著於征葛文王之信
著於戡黎天下之人信其有救民之志而無害物之
心是以東面而征西夷怨南面而征北狄怨自西自
東自南自北無思不服也故書稱克寬克仁彰信兆
民詩稱儀刑文王萬邦作孚此彖之所謂往得衆往
有功者也故子曰解而拇未當位也夫難既解矣而
猶不忘動者豈其喜功而好大生事以為樂乎為其
以九居四未當其位故也進至於五位乎中正則利
見而已尚何拇之云乎
六五君子維有解吉有孚于小人象曰君子有解小人
退也
六五坎也以隂居剛而在上卦之中應於九二而乘
乎九四二爻皆離而四又震也故曰君子維有解吉
有孚于小人解者緩也孚者信也離為君子坎為小
人故也夫五者人君之位也以六居之而又坎焉是
隂柔小人之所附也小人而在君側可謂難去矣寬
之則其黨易散急之則其交必合懷之則革面而復
從疾之則含怨而致毒是以君子之治小人惟有維
之而已平其忿疾之心開其自新之路格則承之否
則威之優柔而勿廹哀矜而勿喜然後小人知君子
之不為已甚也亦莫不孚而自知退聽矣是故九四
言朋至斯孚六五言有孚于小人盖相因之辭也漢
之竇武何進唐之李訓鄭注皆欲除君側之惡人卒
以不克而隕其身危其國者惟不能緩之而與之為
仇敵故也故子曰君子有解小人退也或曰六方居
五以何故而退乎曰九四震也六五坎也震下坎上
其卦為屯坎下震上其卦為解今也居解之時而震
在坎上不能久矣震為春坎為冬震為旦坎為夜日
出東方羣隂伏矣雖欲勿退其可得乎
上六公用射隼于高墉之上獲之无不利象曰公用射
隼以解悖也
上六艮也以隂居柔而在上卦之上下无其應而乘
六五之坎連於九四之震震又離也故曰公用射隼
于高墉之上艮為黔喙之屬故有隼象又為土而在
卦之最上故有高墉之象六五既退則九四遇之矣
離為弓矢震為動故有公用射之象係之公者明其
在四而非五故也當解之時三隂退聽而无敢爭惟
上六一爻據高險之位以為二陽之勢有不能及故
傲然无順服之心猶之從田既獲三狐而鷙害之禽
獨在高墉之上必挾其器而待其時擬之而後𤼵𤼵
无不中矣故曰獲之无不利而子曰公用射隼以解
悖也九四之震兼體乎離狐矢之利以威天下有其
器矣上六之艮止而不去在解之時利有攸往有其
時矣一射而獲何不利之有哉子曰隼者禽也弓矢
者器也射之者人也君子藏器於身待時而動何不
利之有動而不括是以出而有獲語成器而動者也
說者乃以六三為高墉之隼而射之者上六不又悖
哉
周易經傳集解卷二十
