周易經傳集解卷二十四
宋林栗撰
序卦曰升而不已必困故受之以困
困之為卦升之變也自升之困㢲反為兊坤變為坎
上下相宜而成㢲為木兊為澤木藏而澤見則澤滅
之矣坤為地坎為水地藏而水見則水漫之矣是以
謂之困也升之上六其彖為冥升者升而不已也升
而不已其困必矣受之以困不亦宜乎
困亨貞大人吉无咎有言不信彖曰困剛揜也險以說
困而不失其所亨其惟君子乎貞大人吉以剛中也有
言不信尚口乃窮也
下坎上兊成卦曰困者初為坎二為離三為巽四為
兊坎為水離為火巽為木兊為金火困於水水困於
金是以謂之困也所以然者坎在其下兊在其上而
離巽陥於其中故曰離明也坎險也巽順也兊說也
離巽為君子坎兊為小人君子見揜於小人是以謂
之困也以爻考之九二之剛為初六六三之所揜九
四九五為六三上六之所揜謂之困也不亦宜乎故
子曰困剛揜也剛揜於柔困之象也困亨貞大人吉
无咎何謂也曰坎險也兊說也在險而能說困不失
其所亨也顔氏之子一簞食一瓢飲在陋巷人不堪
其憂回也不改其樂兹其所以為亨歟貞正也固也
困之六爻三隂揜剛者也三陽為柔之所揜也然三
隂雖能揜剛而皆不得中據非其位三陽雖為柔揜
而二五得中不失其正夫二五者困之所謂大人者
也以此為正以此為困吉又何咎哉然而不曰大人
貞吉而曰貞大人吉何也曰大人者以剛中為正者
也小人者以過中為正者也貞乎大人則吉貞乎小
人則凶舉此以明彼也有言不信何謂也曰九四九
五皆有兊軆為口舌故有言象當困之時所有言而
不見信固其宜矣若尚口而争之則喪我而逐物窮
自招也夫惟君子剛中而守正居易以俟命斯為善
處困矣或曰吾子言兊為小人而九四九五體之何
也曰易者易也變通不窮之謂也由四象而言之則
以坎兊而揜離巽是以謂之小人即六爻而論之則
九四九五見揜而能說是以不失為君子也象曰困
德之辨也困而不失其亨君子之所以辨於小人也
又曰困窮而通即所謂不失其亨是也又曰困以寡
怨下學而上達知我者其天乎夫何怨之有
象曰澤无水困君子以致命遂志
澤者兊也水者坎也水在澤下不曰澤中有水而曰
澤无水何也曰水以流行為功在澤下澤不流无水
之象也所貴乎澤者貴其說萬物也水在澤下足以
自潤而不足以及物澤道困矣謂之无水可也水不
及物豈澤之願哉致其命之當然遂其志之所樂則
在困而常亨矣富貴利達命也仁義道德志也
雜卦曰困相遇也
困之為卦以剛為柔揜而成其在六爻以剛柔相遇
為義何則君子小人如水火之不同如薰蕕之不並
幸而不相遇則已若使薰蕕同器而藏水火同釜而
㸑則火必見揜於水薰必見揜於蕕此困之所以為
剛揜也是故九二與初六相遇者也九四與六三相
遇者也九五與上六相遇者也此其所以為困也困
之諸爻剛柔相半非多寡之不齊強弱之敵也然其
所以為困者初六揜於下上六揜於上而三陽陥於
其中故也其所以困而卒為亨者九二得下卦之中
九五得上卦之中而三隂皆不當其位故也然初六
心合六三然後能揜九二六三心合上六然後能揜
九四九五譬如隂柔小人締交合黨以困君子而其
君子能剛中而守正不失其所亨則小人自困矣故
卦雖為困其實亨也困者三陽也困之者三隂也三
陽爻言困于酒食困于金車困于赤紱者言相近而
不相得也小人之困君子不過困其酒食車服而已
而君子之道不為之困也三隂爻言困於株木困于
石困于葛藟者言相與而不能相濟也小人易合而
難久既已困君子矣及其勢窮力盡視其黨與无足
恃以存者是以困窮而莫之救也即其相遇以求之
六爻之義粲然矣
初六臀困于株木入于幽谷三歲不覿象曰入于幽谷
幽不明也
初六坎也以隂居剛而在下卦之下應乎九四四離
兊也故曰臀困于株木入于幽谷初六合六三以困
九二者也有應在四而反交於三隂柔不中不當其
位相與而不能以相濟也三體巽為木孤立二陽之
中株木之象也初與三皆坎坎為谷巽為入最處坎
窞之下入于幽谷之象也三之不能庇初猶株木之
孑立而不能庇物也初之不能助三猶入于幽谷而
不能出也是以有臀困之象焉臀體之末初六是也
自三視之為臀也求全處安而不能進者也望庇于
株木其困不亦宜乎夬之九四姤之九三皆指上六
初六為臀此獨指本爻者易之互文皆如此也說者
或謂六三為臀則失之矣故曰三歲不覿自初至四
所歴三爻初為坎四為離離性炎上坎性趋下離明
也坎幽也初六有應在四而乃入于幽谷至于三歲
而不覿其配焉凶可知矣故子曰入于幽谷幽不明
也言初六之不明故至於此也王弼曰幽者不明之
辭
九二困于酒食朱紱方來利用亨祀征凶无咎象曰困
于酒食中有慶也
九二離也以陽居柔而在下卦之中上无其應而介
於初六六三之間二爻皆坎而三又巽也故曰困于
酒食朱紱方來坎為酒離為食相近而不相得故有
困于酒食之象離南方之卦其色赤二與四皆離故
有朱紱方來之象故曰利用享祀夫酒食者享祀之
所須也朱紱者享祀之所服也雖无酒食之豐而不
失朱紱之服以之享祀何所不可夫豈以酒食之困
而易其志哉此君子之所以亨也故曰征凶无咎向
若困于酒食遂往而求之凶固宜矣又誰咎乎而子
曰困于酒食中有慶者言二雖困而不失其中故有
朱紱之慶也二言有慶五言有說即彖之所謂險以
說繫所謂窮而通者也
六三困于石據于蒺莉入于其宫不見其妻凶象曰據
于蒺莉乘剛也入于其宫不見其妻不祥也
六三下體為坎下體為巽以隂居剛而在下卦之上
上无其應而介於九二九四之間二爻皆離而四又
兊也故曰困于石據于蒺䔧入于其宫不見其妻六
三合初六以困九二合上六以困九四九五者也然
皆隂柔不中不當其位相與而不能相濟初入于幽
谷故有困于石之象二剛而在下故有據于蒺䔧之
象初之不足恃猶石之頑然而不能生物也二之不
可揜猶蒺䔧之堅而不可據也木之遇石木之困也
據于蒺䔧其傷必矣上六則其所位宫也三非陽也
自以為陽陽而求配於上六上六非其配也是入于
其宫而不見其妻也三既不得志於二又不得志於
初反入其宫不見其配凶可知矣故曰凶子曰據于
蒺䔧乘剛也入于其宫不見其妻不祥也又曰非所
困而困焉名必辱非所據而據焉身必危既辱且危
死期將至妻其可得見耶言六三不知初之无能為
而挾之以取困其召辱矣不知二之不可乘而揜之
以速祸其身危矣故初之不覿其配三之不見其妻
皆謂小人不安其分而不行險以徼倖既失所圖則
顛沛失措无投足之地此聖人深見小人之情状而
告戒之如此之明也
九四來徐徐困于金車吝有終象曰來徐徐志在下也
雖不當位有與也
九四下體為離上體為兊以陽居柔而在上卦之下
應乎初六而乘乎六三二爻皆坎而三又巽也故曰
來徐徐困于金車四之見揜於二隂與二五同患者
也然四不中不當其位故下應於初而比於三初既
入于幽谷不能自出三又困于石據于蒺䔧四乃徐
徐其來以從五焉兊為金坎為車相近而不相得故
有困于金車之象夫金者祭祀之所陳也車者祭祀
之所乘也祭而無金與車宜不可以祭矣然苟有明
信則筐筥錡釜可以薦於神義弗當乘則舍車而徒
所以賁其趾夫豈以金車之困而易其志哉此君子
之所以亨也故曰吝有終當困之時君子為小人所
困者也四不能亟從君子之朋而徐徐以待小人之
配其為可羞吝宜矣然以其承於九五五為之與是
以幸而有終也故子曰來徐徐志在下也雖不當位
有與也
九五劓刖困于赤紱乃徐有說利用祭祀象曰劓刖志
未得也乃徐有說以中直也利用祭祀受福也
九五兊也以陽居剛而在上卦之中下无其應而承
於上六連於六三二爻皆巽而三又坎也故曰劓刖
困于赤紱劓刑其上也刖刑其下也兊為毁折故有
劓刖之象九四雖與五比而下應於初是以九五上
見劓於上六下見刖於六三夫二五皆見揜其為劓
刖則同也不言於二而言於五者明其不獲四之助
也二離而五兊也二四皆以陽居柔獨五以陽居剛
則其見揜有甚於二四者矣是以係之劓刖也離為
赤紱二四皆離而五獨體兊相近而不相得故有困
于赤紱之象在二謂之朱在五謂赤古之制服盖有
其别矣鄭康成云黻其色皆赤尊卑以深淺為異天
子純朱諸侯黃朱大夫赤而已盖互而言之與赤紱
者祭之所服也祭而无服宜不可以祭矣然禮有弗
獲雖降服以祭可也夫豈以赤紱之困而易其志哉
此君子之所以亨也故曰乃徐有說利用祭祀孟子
有言不得不可以為說无財不可以為說五體兌為
說九四不獲於初然後反而從五故徐有喜說之道
焉夫君子之所重莫重於祭酒食祭之所須也金車
祭之所用也赤紱祭之所服也小人之肆志也初困
其酒食中困其金車終困其赤紱而君子恬然不以
動其心則其所以自處者可謂綽綽然有餘裕矣彼
小人者其能卒困之耶故子曰劓刖志未得也乃徐
有說以中直也利用祭祀受福也夫酒醴牲牢金車
赤紱固所以事神之具然君子剛中守道不為利害
得喪易其本心乃鬼神之所福也其曰祀曰亨曰祭
者以言祀天神祭地祗享人鬼無所不可盖互言其
文也或難愚曰孟子有言犧牲不成粢盛不潔衣服
不備則不敢以祭唯士无田則亦不祭而此言困于
酒食金車赤紱皆可以祭何也應之曰孟子固言仕
如此其急也又曰古之人未嘗不欲仕又惡不由其
道然而孟子以謂士无田則不祭三月无君則弔若
是則不由其道而得之者吾恐孟子有時而從之也
且孟子既不肯枉道以事人不獲犧牲粢盛以共祭
祀然則獨不祭其先乎聖人則有菜羔瓜祭之語尊
酒簋貳之文烏有所不祭哉傳曰澗谿沼沚之毛蘋
蘩蕰藻之菜筐筥錡釜之器潢汙行潦之水可以薦
之鬼神此語盖本於詩之召南吾不敢以孟子之說
而易聖人之經也
上六困于葛藟于臲卼曰動悔有悔征吉象曰困于葛
藟未當也動悔有悔吉行也
上六巽也以隂居柔而在上卦之上下无其應而乘
於九五之兊故曰困于葛藟于臲卼上六合六三以
困二陽者也三體巽巽為蕃鮮而合於上六故葛藟
之象五體兊兊為剛鹵而在已之下也故有臲卼之
象三之不可恃猶葛藟之不能自立也五之不可揜
猶臲卼之難乘也按文當曰困于葛藟據于臲卼脱
一據字三與上皆巽巽為木然自初視三則初為石
而三為株木自上視三則上為水而三為藟葛木之
有葛藟木之困也東坡曰以柔用剛則乘之者至以
為蒺䔧以剛用剛則乘之者以為臲卼而已據于臲
卼益不可也故曰動悔有悔征吉者為上六謀之之
辭也謂動之有悔然而不動未嘗无悔也盍改圖乎
征猶行也惟速去之乃為吉矣他爻揜剛者皆有凶
象惟上六居卦之窮窮則能變下无其應行莫之繫
是以免於凶而獲征吉之辭也故子曰困于葛藟未
當也以隂居柔疑若當位矣然一卦之上豈隂柔之
所宜居亦為未當也需之上六亦曰不當位與此同
義動悔有悔吉行也吉字當讀為句絶言既曰悔而
又云吉者以其能行故爾(缺)
序卦曰困乎上者必反下故受之以井
井之成卦困之反也自困之井坎反居上兊反為巽
上下相易而成也坎為水兊為澤巽為木水在澤下
不足以及物是以謂之困水在木上則有及物之功
矣取諸井象不亦宜乎所以然者兊已上窮其勢必
反下是以復入于坎而成井象也或曰離兊反巽而
剛揜之象自若也烏在其不為困乎曰困之諸陰皆
不當位而于九五無相无之情是以揜之而為困也
井自九三以上皆有離下坎上既濟之象謂之剛揜
不已疎乎故雜卦曰井通而困相遇也
井改邑不改井无喪无得往來井井汔至亦未繘井羸
其缻凶彖曰巽乎水而上水井井養而不窮也改邑
不改井乃以剛中也汔至亦未繘井未有功也羸其瓶
是以凶也
下巽上坎成卦曰井者初為巽二為兊三為離四為
坎巽入也坎䧟也入而陥焉溺人之象也為其有兊
離之象焉兊說也離䴡也說而有所麗是以謂之井
也巽木也坎水也木入乎水滅水之象也為其有兊
離之象焉兊上缺也離中虛也此木之所以受水也
兊上行也離炎上也此木之所以上水也是以謂之
井矣故子曰巽乎水而上水井井養而不窮也范諤
昌曰巽乎水當作巽乎木愚謂不然巽自是木矣豈
得云巽於木乎巽入也木入乎水而水在木上斯以
為井之象矣井改邑不改井无喪无得往來井井何
謂也曰井者困之反也困反為井而二五不變是改
邑不改井之象也井也者君子之德也邑也者衆人
之居也邑可改而井不可改者以其剛中也剛中也
者泉在其中也改邑而亦改之則非是井矣人之見
是美井遷而就之至於成邑則有之矣未有井憂不
食遷而就邑也是故政教有時而汙隆風俗有時而
媺惡而君子之道終始如一曾不少變然後可以比
德於井矣井之為德旱而不竭潦而不盈人之我取
於我何得人不我取於我何喪取者日來去者日往
或往或來而為井者常自若也故曰往來井井若貪
得而患喪惡往而好來則隨物而遷徙矣汔至亦未
繘井羸其瓶凶何謂也曰汔幾也繘綆也瓶汲器也
羸敗也巽為䋲故有繘井之象離為大腹兊為毁折
故有羸其瓶之象焉幾至而未至者其綆短也綆短
而不及泉與未嘗有綆同也瓶既敗矣雖有綆安施
乎故子曰汔至亦未繘井未有功也羸其瓶是以凶
也綆短而不及泉是求之未至汲之未深賢人之不
為我用致誠而盡禮焉可也未可以望其功也羸其
瓶是無以受之者也内惑於聲色外蔽於謟諛諫則
不行言則不聽士將望望而去之雖得之亦必失之
此其所以凶也傳曰得士者昌失士者亡謂之凶也
不亦宜乎
象曰木上有水井君子以勞民勸相
水者坎也木者巽也木上有水井之象也或曰古者
汲用瓶甕木上有水何義也曰木上有水轆轤桔槹
之象也然謂古者汲用瓶甕本无所據亦陋者之言
爾彼以彖言羸其瓶爻言甕敝漏故有是說不知爻
彖之辭因羸敝而言瓶甕耳耒耜舟楫弧矢杵臼之
利皆聖人作盖中智之所不及也若夫汲用瓶甕可
以施於尋丈之間過此以往至於九仞而後及泉者
非復瓶甕之所能汲用木器不待智者而後知之也
況天地自然之象已寓於制器之前乎君子以勞民
勸相何謂也木上有水勞而後得之者也苟有以與
之雖盛暑霑汗祁寒凍膚而抱甕出灌者不以為勞
苟无以與之則弃而莫之顧矣井之為德取之而不
竭用之而不窮者也隨其力之多寡而各得其所欲
者也是以汲者四面而至焉君子之所以勞民勸相
亦如是而已向使終歲勤動不得以養其父母育其
妻子雖重賞以勸之嚴刑以驅之而民弗從矣
雜卦曰井通而困相遇也
不相遇則不能相困故困以相遇為義泉之在地其
脉流通故井以通為義困以三陽為君子三隂為小
人陽剛而隂柔陽貴而隂賤也井以三陽為泉三隂
為井陽實而隂虚陽動而隂静也是故井之諸爻義
皆相通而以中正上下為吉凶之决何也正且潔者
井之正也清且寒者泉之正也何謂中邑居之會也
何謂上汲引而出之也何謂下流濁之所鍾也初六
在下曰泥六四在中曰甃上六在上曰收曰幕此言
井也九二不正則无與九三不中則不食九五中正
則井洌泉寒而人食之矣此言泉也井之為通其是
之謂歟故繫曰井德之地也居㓗則清處穢則濁所
以德為之地也又曰井居其所而遷即所謂改邑不
改井往來井井者也又曰井以辨義泥之所不能侵
鮒之所不能射敝漏之甕所不能汲君子之所以辨
義如斯而已
初六井泥不食舊井无禽象曰井泥不食下也舊井无
禽時舍也
初六巽也以隂居剛而在下卦之下上无其應而承
於九二之兊故曰井泥不食舊井无禽夫泉出於地
中而井施於泉上初六之隂有井之象矣而下无陽
爻是有井而无泉也處於最下不中不正則泥塗濁
穢之所歸也兊為澤巽為入故有井泥之象兊為口
而與巽不相得故有不食之象舊井者泥之甚也无
禽者不食之甚也夫以初六之无泉宜若不為井矣
為其居於剛者是以猶有井泥之象焉是泉與泥相
混者也井之有泥人之所棄禽之所食也舊井无禽
則泥深而泉竭矣有井而无泉禽亦棄之也子貢曰
君子惡居下流天下之惡皆歸焉初六之謂矣故曰
井泥不食下也舊井无禽時舍也此與乾初九九二
之象文同而旨異矣初六以不中不正而居於下流
其始見棄於人其終見棄於禽然則君子之所養與
其所居者可不謹哉唐八司皆一時名士也如柳宗
元劉禹錫猶欲自振於濁之中所謂井泥不食者也
至若韋陸之徒則人禽皆舍之矣
九二井谷射鮒甕敝漏象曰井谷射鮒无與也
九二兊也以陽居柔而在下卦之中上无其應而乘
於初六之巽故曰井谷井谷坎井也兊為澤巽為入
故有井谷之象井之道上行泉在下而井在上九二
剛中有泉之象矣而上无隂爻是有泉而无井也為
其居於隂而乘乎巽是以有井谷之象焉水之所鍾
而為谷人之所以汲為井也所以然者不正而中故
也水之所鍾而為谷非泉之正也人之所汲以為井
得邑居之中也故曰射鮒甕敝漏鮒小魚也或曰蝦
蟇也甕汲器也巽為入為魚故有射鮒之象兊為口
為毁折故有甕敝漏之象泉居深井之中非汲則莫
能致汲而用漏甕未有能上之者也惟坎井之泉則
雖用漏甕而可以挹取之矣孔子曰清斯濯纓濁斯
濯足矣自取之也然則九二之不正而得鮒與敝之
漏甕宜矣夫泉者君子之所受於天者也而井者君
子之所修於身者也有泉而無井是自棄也有井而
无泉則亡之矣故子曰井谷射鮒无與也言其上无
隂爻莫與井之是以鮒得而射之也或曰吾子以不
正為二之咎而夫子言其无與則豈二之咎乎曰惟
其不正是以无與使九居初而六居二是正而有與
也泉苟寒而在邑之中則井斯㓗矣豈有以之坎谷
而反棄之也歟
九三井渫不食為我心惻可用汲王明並受其福象曰
井渫不食行惻也求王明受福也
九三上體為離下體為兊以陽居剛而在下卦之上
應乎上六而承於六四二爻皆坎而四又巽也故曰
井渫不食為我心惻兊為澤離為明故有井渫之象
離為食巽為不果故有不食之象坎為憂傷為心病
故有心惻之象渫清也清者泉之正也九三正而有
與是泉清而井潔矣然而不食者非邑之中矣我三
自謂也行道之人見井渫而不食則為之惻然是為
我之故而惻其心也夫以三四離坎相配而有不食
之象者巽兊為之間也三自以應在上雖與四比而
不相得是以惻之而已矣夫既惻之則曷為不食之
歟曰是井也可用汲而得之也非若九二之谷可挹
而取之也汲者非瓶與繘則莫能致瓶與繘非行道
之所有也是以心惻而不得食也故曰可用汲可用
汲者誰與其邑居之人也瓶與繘居者之所有也居
者汲之則行者亦沾其賜矣故行者樂以告居者曰
是井之渫也非汲則莫能致也苟從吾言吾與子皆
得而食之矣故曰王明並受其福以九居五其體為
離故有王明之象民之見賢而不用賢者又不求人
之知則欲以告其王庶幾吾王之明汲而用之則民
與王並受其福其心豈不然也故子曰井渫不食行
惻也求王明受福也行惻者行人之惻而非井之惻
也求王明者人之求之而非井之求之也明者知渫
之可食而賢之可用也此所以受福也司馬遷乃曰
王之不明豈足福哉是何言也王安石乃曰君子之
於君也以不求求之異乎人之求之也惡是何言也
君子之不求也豈以為要君之術也哉或曰蒙之象
曰山下出泉蒙謂坎為泉也今吾子以澤為泉毋乃
非歟曰澤止水也坎流水也山下出泉謂流水也故
坎取之今井渫不食止水也而兊取之不亦宜乎哉
若夫九五之泉上下皆坎則取諸左右逢其原且北
方之氣是以謂之寒泉也曰然則九二之兊謂之井
谷何也曰水之所鍾而為谷亦止水之象也曰九二
之井注而為谷也九三之井渫而為清也吾子皆以
為止水九五之井洌而泉寒也吾子乃謂之流水何
哉曰九二九三之水兊也兊出於本爻則其止可知
矣九五之水坎也坎在其上又在其下則謂之流水
宜哉
六四井甃无咎象曰井甃无咎修井也
六四上体為坎下体為巽以隂居柔而在上卦之下
下无其應而乘於九三二離兊也故曰井甃无咎三
與四皆正是井潔而泉清矣然而不食者非邑之中
也治其井甃使之无咎而已矣坎為水為勞巽為工
為潔故有井甃之象井雖渫而不食久而弗修亦為
廢井矣惟不忘於甃甓隨其罅漏而修治之則泥之
所不能混鮒之所不能射是以為无咎也顔淵曰夫
道之不修是吾醜也夫道既已大修而不用是有國
者之醜也井之自修如此然而不食則非井之咎也
故子曰井甃无咎修井也井雖不食而不忘於甃然
後為井也君子雖不見用而不忘於自修然後為君
子也
九五井冽寒泉食象曰寒泉之食以中正也
九五離也以陽居剛而在上卦之中下无其應而介
於六四上六之間二爻皆坎而四又巽也故曰井洌
寒泉食洌潔也巽為潔故有井洌之象離為食為大
腹故有食之象洌者井之正也寒者泉之正也食者
邑之中也安有井洌泉寒在都邑之中而不見食者
乎故子曰寒泉之食以中正也或曰吾子以陽為泉
隂為井今謂坎為寒泉則六四當之矣而又係之九
五何哉曰此雜卦之所謂通也泉之在地其脉流通
故說卦坎為通今九五之泉在六四上六重坎之際
則是左右逄其原也泉寒井洌不亦宜乎或曰坎為
水離為火坎為冬離為夏若六四之坎為寒泉至於
九五之離則當為温泉矣曰此則五之所謂食也其
烹而食之義乎雖烹而食之猶謂之寒泉也九五則
三之所謂王明者與
上六井收勿幕有孚元吉大成也
上六坎也以隂居柔而在上卦之上應乎九三而乘
於九五二爻皆離而三又兊也故曰井收勿幕羃覆
也本或作冪非也收轆轤也舊說為綆非也坎為輪
故有收象又為隱伏故有羃象井道上行在一卦之
上井之大成矣收與羃皆在井上欲其置收而患其
施羃也收則一取而有餘不羃則衆汲而无窮所以
然者以其遠應九三近乘九五泉源之富足以養而
不窮故也故曰有孚元吉坎為有孚離下坎上既濟
之象是以謂之元吉也故子曰元吉在上大成也其
言元吉之辭不於五而於上者井雖見食有羃而无
收則所施不廣未得為元吉矣夫以孔子用於一邑
而一邑治用於一國而一國治可謂井洌寒泉食矣
然而不得施之於天下而止於國邑豈得為元吉也
哉
周易經傳集解卷二十四
