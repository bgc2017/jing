毛詩草木鳥獸蟲魚疏詩𩔖
提要
(臣)等謹案毛詩草木鳥獸蟲魚疏二卷吳陸
璣撰明北監本詩正義全部所引皆作陸機
考隋書經籍志毛詩草木蟲魚疏二卷注云
烏程令吳郡陸璣撰陸德明經典釋文序錄
陸璣毛詩草木鳥獸蟲魚疏二卷注云字元
恪吳郡人吳太子中庶子烏程令唐書藝文
志亦作陸璣則監本為悞又毛晉津逮秘書
所刻援陳振孫之言謂其書引爾雅郭璞注
當在郭後未必吳人因而題曰唐陸璣夫唐
代之書隋志烏能著錄且書中所引爾雅注
僅及漢犍為文學樊光實無一字涉郭璞不
知陳氏何以云然姚士粦跋已辨之或晉未
見士粦跋歟原本久佚此本不知何人所輯
大抵從詩正義中錄出然正義衛風淇澳篇
引陸璣疏淇澳二水名今本乃無此條知由
採摭未周故有所漏非璣之舊帙矣又衛風
椅桐梓漆一條稱今雲南䍧牱人績以為布
考漢書地理志益州郡有雲南縣後漢書郡
國志永昌郡有雲南縣皆一邑之名唐書地
理志姚州雲南郡武德四年以漢雲南縣地
置盖至是始升為大郡而袁滋雲南記竇滂
雲南别錄諸書作焉璣在三國即以雲南配
䍧牱似乎諸家傳寫又有所竄亂非盡原文
然勘驗諸書所引一一符合要非依託之本
也末附載四詩源流四篇而毛詩特詳考王
柏詩疑已詆璣所載與經典釋文不合王應
麟困學紀聞亦議其誤以曾申為申公則宋
本已有之非後人所附益矣蟲魚草木今昔
異名年代迢遥傳疑彌甚璣去古未遠所言
猶不甚失真詩正義全用其說陳啟源作毛
詩稽古編其駁正諸家亦多以璣說為據講
多識之學者固當以此為最古焉乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
