九經古義卷十四長洲惠棟撰
公羊古義
文二年傳虞主用桑注云期年練祭埋虞主於兩階之
間易用栗也五經異義云戴禮及公羊說虞主埋於
壁兩楹之間一說埋之於廟北牖下左氏說虞主聽
蔵無明文鄭駁之云案士喪禮重與柩相随之禮柩
將出則重倚於道左柩將入於廟則重止於門西虞
主與神相随之禮亦當然練時既特作栗主則入廟
之時祝奉虞主於道左練祭訖乃出就虞主而埋之
如既虞埋重於道左
注虞祭天子九諸侯七卿大夫五士三疏云自諸侯七
以下雜記文其天子九虞者何氏差之耳異義左氏
說亦有成文案五經異義云公羊說虞而作主古春
秋左氏說既葬反虞天子九虞九虞者以桑主九虞
十六日也諸侯七虞十一日也大夫五虞八日也士
三虞四日也既虞然後祔死者於先死者祔而作主
謂桑主也期年然後作栗主謹案左氏說與禮同
練主用栗注云夏后氏以松殷人以柏周人以栗案古
文論語云哀公問主於宰我康成注云田主謂社春
秋正義云案古論語及孔鄭皆以為社主張包周等
並為廟主五經異義云今春秋公羊說祭有主者孝
子之主繫心夏后氏以松殷人以柏周人以栗周禮
說虞主用桑練主以栗無夏后氏以松為主之事謹
案從周禮說論語所云謂社主也是許氏亦據古文
以主為社主何晏集解本直作社字後人承其誤遂
以為古文作問社今文作問主(公羊疏亦云)其說非也
十有二年傳何賢乎繆公以為能變也荀子大略篇曰
易曰復自道何其咎春秋賢繆公以為能變也
惟諓諓善竫言(說文引書云箋戔巧言李尋傳云昔秦穆說諓諓之言任仡仡之勇王逸楚辭)
(章句引書云諓諓靖言靖與竫同)俾君子易怠(尚書怠作辭籀文辭从台史記三王世家)
(齊王策云俾君子怠與公羊傳合)而况乎我多有之(尚書况作皇依字當作兄兄滋)
(也無逸云無皇曰又云則皇自敬德漢石經無佚皆作兄詩桑柔云倉兄填兮義作况)惟一介
斷斷焉(焉與夷同見周禮行夫注夷聲近漪故尚書作漪)無他技(技與伎同尚書或作)
(技)其心休休能有容(尚書云如有容古如字作而而讀為能能讀曰如詩民勞云柔)
(遠能邇箋云能猶侞也侞當作如如其意也)此述秦誓之詞而字多異然
反覆案之與尚書無大牴牾盖古今文之殊爾
十有三年經世室屋壞傳云世室者何魯公之廟也周
公稱大廟魯公稱世室羣公稱宫二傳作大室賈逵
服虔等皆以為大廟之上屋禮說曰清廟之制如明
堂明堂五室故清廟五寢中央曰太室亦曰太寢太
室屋壞者室上重屋明堂位所謂復廟重檐天子之
廟室洛誥王入太室祼是也孔穎達曰左傳不辨此
是何公之廟而經謂之太室則此室之最大者故知
是周公之廟非魯公也明堂位曰魯公之廟文世室
也武公之廟武世室也世室非一君不宜專屬伯禽
棟案公羊皆以世為太如衛大叔儀為世叔齊宋樂
大心為樂世心又推而廣之如鄭大夫子太叔論語
作世叔天子之子稱太子春秋傳云會世子於首止
諸侯之子稱世子而晉有太子申生鄭有太子華春
秋經齊世子光左傳云太子光明古世與太同義是
世室猶太室也(樊毅復華下民租田口箅碑云魯不修太室春秋作譏又樊毅修華嶽碑)
(云世室不修春秋作譏二碑同時所立或作世知字本通也)
往黨衛侯會公于沓至得與晉侯盟反黨鄭伯會公于
斐注云黨所也所猶是齊人語也棟案荀卿子云怪
星之黨見黨見猶所見也(楊倞訓黨為頻無攷)何氏說是
十有四年傳納者何入辭也莊元年傳云錫者何賜也
棟案納當作内古文賜作錫入作内
宋子哀者何無聞焉爾棟案公羊主内娶之說故以子
哀書字為無聞
十有五年經齊人歸公孫敖之喪傳云脅物而歸之筍
將而來也注云筍者竹箯一名編輿(說文箯竹輿也)齊魯以
北名之曰筍將送也取其尸置編輿中傳送而來也
脅魯令受之史記張陳列傳云上使泄公持節問貫
高箯輿前徐廣曰箯音鞭服虔曰箯音編編竹木如
今峻可以糞除也韋昭音如頻反云輿如今輿牀人
輿以行郭璞三倉解詁云箯轝土器音步典反案服
氏云箯如今峻峻即筍也同物同音小顔云形如今
之食輿師古唐人豈識漢時箯輿諸說唯服子慎與
何邵公合盖目擊之與耳食異也
入郛不書此何以書動我也其實我動焉爾注云動懼
我也案動為拜非懼也
十有六年傳大夫弑君稱名氏賤者窮諸人大夫相殺
稱人賤者窮諸盜注云降大夫使稱人降士使稱盜
者所以别死刑有輕重也無尊上非聖人不孝者斬
首梟之無營上犯軍法者斬要殺人者刎頭棟案無
尊上漢律所云罔上不道也非聖人漢律所云非聖
無法也不孝者商書曰刑三百莫大於不孝(見吕覽)孝
經云五刑之屬三千罪莫大於不孝風俗通曰賊之
大者有惡逆焉決斷不違時凡赦不免又有不孝之
罪並編十惡之條斬首梟之者梟當作臬玉篇云賈
侍中云臬謂斷首倒懸也野王謂懸首於木竿頭以
肆大辠秦刑也云無營上犯軍法者陳羣新律序云
廏律有乏軍之典及舊典有奉詔不謹不承用詔書
漢氏施行有小愆之反不如令輒劾以不承用詔書
乏軍要斬胡建案軍法曰正亡屬將軍將軍有罪㠯
聞二千石以下行法焉云殺人者刎頭高祖約法三
章所云殺人者刑也何氏所據皆本漢律漢律已亡
舉其大略如此耳
宣元年傳古者大夫已去三年待放君放之非也大夫
待放正也白虎通云諸侯諍不從得去去曰某質性
頑鈍言愚不任用請退避賢如是之是待以禮臣待
放君待之以禮曰予孰思夫子言未得其道今子不
且畱聖王之制無塞賢之路夫子欲何之則遣大夫
送至于郊所謂君放之非也大夫待放正也
齊人取濟西田傳云為弑子赤之賂也注云子赤齊外
孫宣公篡弑之恐為齊所誅為是賂之故諱使若齊
自取之者亦因惡齊取篡者賂當坐取邑未之齊坐
者由(由與猶同)律行言許受賂也案漢律有受賕之條又
有聽請之條魯賂齊不當坐取邑且未之齊而坐者
由齊聽請故也漢律行言許受賂亦得坐受賕之條
故舉以况之
五年經齊高固及子叔姬來傳云子公羊子曰其諸為
其雙雙而俱至者與疏云舊說云雙雙之鳥一身二
首尾有雌雄随便而偶常不離散案大荒南經云南
海之外赤水之西流沙之東有獸左右有首名曰䟣
踢有三青獸相并名曰雙雙郭璞曰言體合為一也
公羊傳所云雙雙而俱至者盖謂此也
八年經夫人熊氏薨九年春王正月公如齊注云月者
善宣公事齊合古禮五經異義曰春秋公羊說妾子
為諸侯不敢以妾母之喪廢事天子大國出朝會禮
也魯宣公如齊有妾母之喪經書善之左氏說云妾
子為君當尊其母有三年之喪而出朝會非禮也故
譏魯宣公案禮妾母無服貴妾子不立而他妾之立
者也不敢以卑廢事尊者禮也即妾子為君義如左
氏玄之聞也(以下鄭駁)喪服緦麻庶子為後其為母此義
自天子下至庶人同不三年魯宣公所以得尊其妾
母敬嬴為夫人者以夫人姜氏已歸齊不反故也因
是言妾子立母卒得為之三年於禮為通乎其服之
間其出朝會無王事與鄭伯伐許何異
十有六年經成周宣榭災釋文云左氏作宣榭火棟案
左氏古文榭本作射&KR0783;敦銘曰王格于宣射是也劉
逵引國語云射不過講軍實今本作榭說文無榭字
經傳通作謝荀卿子曰臺謝甚高泰誓云惟宫室臺
榭釋文云本又作謝吳射慈亦作謝慈是射與謝通
(摯虞三輔決錄注云漢末大鴻臚射咸本姓謝名服天子以為將軍出征姓謝名服不祥改之為射氏名)
(咸載見廣韻此由晉時不識古文曲為之說陳夀撰三國志以是儀為氏儀孔融所改亦此類也)
成二年齊侯使國佐如師傳云君不使乎大夫此其行
使乎大夫何佚獲也注云佚獲者已獲而逃亡也釋
文云佚一本作失案古佚字皆作失詳見尚書攷佚
又與逸同尚書無逸漢石經作佚春秋經曰肆大眚
榖梁云肆失也失猶佚也佚與逸同謂逸囚
使耕者東畆是則土齊也注云以齊為土地案土讀曰
杜古杜字皆作土周禮大司馬法曰犯令陵政則杜
之注云王霸記曰杜之者杜塞使不得與隣國交通
詳具禮說
四年經鄭伯臤卒疏云左氏作堅字榖梁作賢字(今榖梁仍)
(作堅)今定本亦作堅字公羊釋文云臤本或作堅棟案
公羊作臤榖梁作賢本一字也說文云臤古文以為
賢字漢潘乾校官碑云親臤寳□國三老袁良碑云
優臤之寵今文大誓云優賢揚歴(見三國志注)是優臤即
優賢也玉篇又引作䋌䋌與堅同臤亦為古堅字堅
又與賢通東觀漢記云(後漢紀注)隂城公主名賢得續漢
書天文志作堅得疑古堅字賢字皆省作臤公羊從
古文作臤榖梁以為賢左氏以為堅師讀各異故也
(廣韻引孝經說云臣者堅也)
十有一年經晉侯使郤州來聘世本曰郤豹生義義生
步揚步揚生州州即犨也與公羊合左氏傳魏武子
世本亦作州司馬貞云州犨聲相近字異耳
十有七年傳郊用正月上辛五經異義曰春秋公羊說
禮郊及日皆不卜常以正月上辛也魯於天子並事
變禮今成王命魯使卜從郊不從即以下天子也魯
以上辛郊不敢與天子同也(御覽)
十有八年經晉侯使士彭來乞師釋文云二傳作士魴
古彭旁通用旁與魴同音故亦作彭聲之誤也(襄十二年)
(疏云攷諸正本皆作士魴字若作士彭者誤矣)
襄二年經鄭伯睔釋文云睔古囷反古今人表鄭成公
綸師古曰綸音工頑反左傳作睔案古今人表又有
泠淪氏服虔曰淪音鰥鰥與昆同音古昆字作故
毛詩敝笱云其魚魴鰥鄭箋云鰥魚子也魯語云魚
禁鯤鮞爾疋云鯤魚子孔穎達云鯤鰥字異盖古字
通用是鰥本音古魂反故泠淪綸巾諸字皆讀為鰥
師古以鰥有關音遂釋綸為工頑反非也(今人讀綸巾為關音)
(自謂合古失之甚者)
七年傳鄭伯將會諸侯於鄬說文引作䧦云鄭地阪
鄭伯髠原何以名傷而反未至乎舍而卒也注云云爾
者古者保辜諸侯卒名故於如會名之明如會時為
大夫所傷以傷辜死也君親無將見辜者辜内當以
弑君論之辜外當以傷君論之疏云其弑君論之者
其身梟首其家執之其傷君論之其身斬首而已罪
不累家漢律有其事然則古者保辜者亦依漢律律
文多依古事疏知然者史游急就章曰疻痏保辜諕
呼號師古曰保辜者各随其狀輕重令毆者以日數
保之限内致則坐重辜也漢書功臣表云昌武侯單
德元朔三年坐傷人二旬内死棄市然則保辜以二
旬為限歟以平人言之限内當以殺人論之漢律所
云殺人者刑是也限外當以傷人論之漢律所云傷
人抵罪是也服虔曰抵罪者随輕重制法李竒曰傷
人有曲直罪名不可豫定故漢律又云(見薛宣傳)鬭以刃
傷人完為城旦其賊加罪一等與謀者同罪是輕重
制刑之義也
十年經遂滅偪陽疏云左氏經作偪字音夫目反(詩小雅采)
(菽云邪幅在下毛傳幅即偪也所以自偪束也)一音逼近之逼釋文云偪音
福棟案古今人表作福陽知古音福从彼力反者非
也(榖梁漢書地里志及續漢志皆作偪陽棟案古福字亦讀作副豫州從事尹宙碑云位不福德是也)
(傅本古敷字今亦讀作副)
十有一年經同盟于京城北疏云榖梁與此同左氏經
作亳城北服氏之經亦作京城北乃與此傳同棟案
京鄭地在滎陽隠元年傳謂之京城大叔是也亳城
無攷此傳寫之譌當从公榖是正
十有七年經邾婁子瞷卒釋文云瞷左氏作牼案攷工
梓人云數目顧脰注云故書顅或作牼鄭司農云牼
讀為鬝頭無髮之鬝是牼有瞷音故或作瞷劉昌宗
周禮音云牼音若顔反今左傳音若耕反非也(瞷音閑或)
(下姦反)
廿年經陳侯之弟光出奔楚釋文云弟光左氏傳作弟
黃案說文苂古文光古文黃字相似(白虎通云璜之為言光也)
(風俗通云黃光也)
廿有三年經邾婁鼻我来奔釋文云二傳作畀我古鼻
畀同音
廿有五年經吳子謁伐楚門于巢卒注云書伐者明持
兵入門乃得殺之
卅年經天王殺其弟年夫釋文云年音佞又如字二傳
作佞夫棟案古佞讀為壬故晉語輿人誦云倭之見
佞果喪其田佞與田協是讀為年殊不知年讀為寧
田讀為陳故詩信南山云畀我尸賓夀考萬年然公
羊不作壬而作年何也詩甫田云倬彼甫田歲取十
千我取其陳食我農人自古有年是陳讀為田年讀
如字
昭十有一年經盟于侵羊疏云榖梁傳作侵祥字服氏
注引者直作詳無侵字皆是所見異也棟案古祥字
皆作詳易履上九視履考祥釋文云本又作詳尚書
君奭云其終出于不祥蔡邕石經云其道出於不詳
吕刑告爾祥刑後漢劉愷傳引作詳刑鄭氏周禮注
亦云度作詳刑以詰四方皆古祥字故左傳祲祥服
虔引公羊作詳今公羊作侵羊者春秋繁露云羊之
為言猶祥與鄭衆百官六禮辭亦云羊者祥也疑古
祥字詳字皆省作羊(詳善也鄭注車人亦云羊善也祥亦訓善見說文)
屈銀釋文云二傳作厥憗案左傳厥憗徐仙民音五巾
反說文猌讀若銀又云憖从心猌聲公羊本口授故
以厥為屈(公羊厥字皆作屈)憖為銀字異而音同凡公羊異
字若此者多余每校三傳而得古音習鄭學而識古
文後之學者忽而不察妄有論辨竊所未喻
廿有三年經尹氏立王子朝注云尹氏貶王子朝不貶
者年未滿十歲未知欲富貴不當坐明罪在尹氏棟
案漢律年未滿八歲非手殺人他皆不坐罪尹氏者
漢律所謂率也(何氏注王子朝奔楚下云明本在尹氏當先誅渠率後治其黨)張斐
律表曰制衆建計謂之率漢書萬石君傳上報石慶
曰孤兒幼年未滿十歲無罪而坐率服虔曰率坐刑
法也如淳曰率家長也(鹽鐡論云春秋刺譏不及庶人責其率也)
廿有五年傳以人為菑注云菑周埓垣也所以分别内
外衛威儀今大學辟雍作側字
卅有一年傳珍怪之食荀子正論篇曰食飲則重大牢
而備珍怪期臭味楊倞注珍怪竒異之食
定四年經公及諸侯盟于浩油釋文云二傳作臯鼬古
讀臯為浩鼬為油(鹽鐡論又作誥鼬爾疋釋訓云臯臯琄琄刺素食也樊光本浩浩琄)
(琄)
注禮天子雕弓諸侯彤弓大夫嬰弓士盧弓疏云古禮
無文案荀卿子大略曰天子彫弓諸侯彤弓大夫黑
弓禮也嬰弓無攷釋文云見司馬法盧弓即黑弓春
秋傳謂之玈弓詩行葦云敦弓既堅敦音雕毛傳云
天子敦弓盖本荀卿子正義引何休注以為事不經
見未之攷也(經典序錄云孫卿子傳魯人大毛公即毛亨也今毛傳多用荀卿說)
六年傳此仲孫何忌也曷為謂之仲孫忌譏二名二名
非禮也五經異義云公羊說譏二名謂二字作名若
魏曼多也左氏說二名者楚公子弃疾殺其君即位之
後改為熊居是為二名謹案文武賢臣有散宜生蘇
忿生則公羊之說非也从左氏義
八年注定公從季孫假馬孔子曰君之於臣有取無假
而君臣之義立棟案此事並見說苑家語及韓詩外
傳續漢書律歴志云昔仲尼順假馬之名以崇君之
義近人不攷以論語有馬者借人乘當之誤之甚者
哀六年經齊陳乞弑其君舍釋文云舍二傳作荼音舒
熊朋來云詩云爾之安行亦不遑舍與車盱協知舍
讀作舒棟案史記律書云舍者日月所舍舍者舒氣
也是舍有舒義故有舒音
十有四年經西狩獲麟案孔舒元公羊傳本云十有四
年春西狩獲麟何以書記異也今麟非常之獸其為
非常之獸奈何有王者則至無王者則不至然則孰
為而至為孔子之作春秋孔穎達曰何休注公羊無
作春秋之事案孔氏本是有成文棟案蔡邕石經云
何以書記異也何異云云與今本合
傳有麏而角者唐石經麏作麕郭璞引此傳與石經同
蔡邕石經作麕
祖之所逮聞也漢石經逮作遝說文遝䢔也玉篇䢔遝
行相及从辵眔聲又目部眔目相及从目从逮省方
言云迨遝及東齊曰迨關之東西曰遝或曰及
九經古義卷十四
