九經古義卷十長洲惠棟撰
儀禮古義
聘禮云管人布幕於寢門外注云管猶館也古文管作
官今文布作敷易随初九云官有渝蜀才本官作館
穆天子傳云官人陳牲義作館
及廟門公揖入立於中庭棟案立讀為位周禮小宗伯
之職掌建國之神位注云故書位作立鄭司農云立
讀為位古者立位同字古文春秋經公即位為公即
立史記周本紀云武王既入立于社南今周書克殷
解文也案其文云王入即位于社是立字當作位也
古鐘鼎文如周毛父敦銘及盄和鍾立字釋者皆訓
為位又周&KR0783;敦銘云毛伯内門立中庭周戠敦銘云
蘇公入右戠立中庭北鄕韋弘嗣許叔重皆云列中
庭之左右曰位明立字亦當作位釋者仍訓為本字
非也
賓進訝注云今文訝為梧公食大夫禮云上介受賓幣
從者訝受皮注云今文曰梧受既夕若無器則梧受
之注云謂對相授疏云梧即逆也對面相逢受案梧
本作啎訓為逆訝亦逆也既夕注不疊古文明古文
訝亦有作梧也(漢書司馬遷傳贊云或有抵梧如淳曰梧讀曰迕戰國策樓梧亦作樓啎)
歸饔餼五牢注云今文歸或為饋案古文論語如詠而
饋饋孔子豚魯論皆作歸士虞禮注云饋猶歸也
車秉有五籔注云籔讀若不數之數今文籔或為逾下
記曰十六斗曰籔注云今江淮之間量名有為籔者
今文籔為逾包咸論語注云十六斗曰庾庾即逾也
古文作籔
醙黍清皆兩壺注云醙白酒也凡酒稻為上黍次之粱
次之皆有清白以黍間清白者互相備明三酒六壺
也漢律曰稻米一斗得酒一斗為上尊稷米一斗得
酒一斗為中尊粟米一斗得酒一斗為下尊顔師古
曰稷即粟也中尊者宜為黍米不當言稷盖据此注
而言邢昺曰稷粟一物而本草稷米在下品别有粟
米在中品又似二物故先儒甚疑焉
侑幣注云古文侑皆作宥案春秋傳侑皆作宥又周禮
三宥管子作三侑古字通用
記云百名以上書於策不及百名書於方注云名書文
也今謂之字策簡也方板也疏云鄭作論語序云易
詩書禮樂春秋策皆尺二寸孝經謙半之論語八寸
策者三分居一又謙焉是其策之長短鄭注尚書三
十字一簡之文服虔注左氏云古文篆書一簡八字
是一簡容字多少者(策當作筴板當作版)
問幾月之資注云資行用也古文資作齎周禮外府云
財用之幣齎先鄭云齎或為資今禮家定齎作資後
鄭云玄謂齎資同耳其字以齊次為聲從貝變易古
字亦多或作資
公食大夫禮云宰夫設黍稷六簋於俎西注云古文簋
皆作䡄周禮小史云叙昭穆之俎簋注云故書簋或
為几鄭司農云几讀為䡄古文也易損卦云二簋可
用享蜀才本簋作䡄從古文
覲禮云侯氏降階東北面再拜稽首擯者延之曰升注
云從後詔禮曰延延進也案漢舊儀云丞相御史大
夫初拜皇帝延登親詔登猶升也(書逸嘉禾篇曰周公奉鬯立于阼階)
(延登贊曰假王莅政勤和天下此關中古文與覲禮儐者延升合假讀為格正也)
四享皆束帛加璧注云四當為三古書作三四或皆積
畫此篇又多四字字相似由此誤也鄭志答趙商曰
古三四積畫說文曰亖籀文四賈公彦云古書作三
四之字或皆積畫者堯典云帝曰咨亖岳臯陶云外
薄亖海泰誓序云作泰誓三篇是古書三四皆積畫
也春秋傳子革云是四國者專足畏也劉光伯規過
云楚語云今吾城三國無四國也炫謂古四字積畫
四當為三
大史是右注云古文是為氏曲禮曰五官之長曰伯是
職方注云是或為氏漢書云造父後有非子玄孫氏
為莊公顔監云氏與是同韓勅修孔廟後碑以於氏
為於是漢末有是儀亦作氏陳承祚撰魏志以為孔
文舉改氏為是殊不知營陵是姓順帝前已見於碑
(見洪适隸續)何至漢季始改氏為是乎當時以是氏兩字
本通故或稱氏或稱是非有異義王裦不識蕃皮陳
夀不辨是氏古字古音皆亡於晉惜哉
士喪禮云陳襲事於房中西領南上不綪注云綪讀為
䋫䋫屈也江沔之間謂縈收繩索為䋫古文綪皆為
精說文云䋫䊸未縈繩讀若旌案孟郁修堯庿碑精
字作旌與古音合釋文音䋫為側庚反非也
布巾環幅不鑿注云古文環作還案古環字皆作還春
秋傳云諸侯之師還鄭而南又哀三年傳云道還公
宫公羊傳云以地還之也又云師還齊侯漢書食貨
志云還廬樹桑皆讀為環
決用正王棘注云世俗謂王棘矺鼠言王棘可以矺鼠
也矺古磔字史記李斯列傳云十公主矺死於杜張
守節云矺音貯格反司馬貞曰矺音宅與磔同古今
字異耳司馬公類篇云王棘一名矺鼠劉昌宗音矺
為托皆失之(磔鼠見張湯傳)
竹笏注云今文笏作忽案說文無笏字注今文當作古
文傳寫之誤古笏字本作曶鄭氏尚書曰予欲聞六
律五聲八音在治曶注云曶者臣見君所秉書思對
命者也穆天子傳曰帗帶搢曶郭璞曰曶長三尺杼
上推頭一名珽亦謂之大圭从曰勿聲六書正譌云
呼骨切俗作笏非說文曰曶出氣詞也从曰象氣
出形春秋傳有鄭大子曶說文又云曶籀文作&KR1865;一
曰佩也象形曶又與忽通故儀禮一作忽是也今治
忽字古皆作曶論語仲忽古今人表作仲曶揚雄甘
泉賦云翕赫曶霍河東賦云蠁曶如神師古曰曶讀
與忽同
設決麗于掔注云古文掔作捥案掔依字當作傳寫
之誤說文曰掔手掔从手取聲漢書郊祀志云海上
燕齊之間莫不搤游俠傳云搤而游談高誘吕
覽注云讀如棬椀之椀古文作捥春秋傳云捘衛
侯之手及捥史記樊於期偏袒搤捥左傳史記多古
文故皆作捥俗作腕非也
幂用疏布久之注云久讀為炙謂以盖塞鬲口也既夕
曰木桁久之注云久當為炙說文云久从後炙之象
人兩脛復有距也周禮曰久諸牆以觀其撓今考工
記作炙諸牆當是後鄭所易
幂奠用功布注云古文奠為尊案古尊字作&KR3564;與奠相
似故譌从之奠从丌讀若箕&KR3564;从□讀若拱
四鬄去蹄注云鬄解也今文鬄為剔案剔與鬄同大雅
抑詩云用逷蠻方魯頌泮水云狄彼東南箋云逷狄
皆當作剔韓詩云鬄彼東南盖从古文
筮人許諾不述命注云古文述皆作術術與述古今字
毛詩日月云報我不述韓詩作術祭義術省注云術
當為述聲之誤也
既夕云設披注云披輅柳棺上貫結於戴人君旁牽之
以備傾今文披皆為藩案披从手皮聲古音皮與蕃
同蕃又藩通故今文披作藩聲之誤也辨見詩攷
記云御以蒲菆注云蒲菆牡蒲莖也古文菆作騶疏云
案宣十二年楚熊負羈囚知罃知莊子以其族反之
厨武子御每射抽矢菆納諸厨武子之房杜注云菆
好箭又云厨子怒曰非子之求而蒲之愛注云蒲楊
柳可以為箭古文菆作騶者漢書鼂錯傳云錯上兵
事云材官騶發矢道同的如淳曰騶矢也顔監曰騶
謂矢之善者也春秋左氏傳作菆字其音同耳騶發
騶矢以射也手工矢善故中則同的是菆與騶同也
士虞禮記云明日以其班祔注云班次也古文班或為
辨辨氏姓或然今文為胖棟案古辨字或讀為班故
古文班亦作辨史記五帝紀云辯于羣神徐廣曰辨
音班漢書王莽傳云辨社諸侯師古曰辨讀為班春
秋傳襄廿五年云男女以班賂晉侯此今文也哀元
年云蔡人男女以班此古文也說見劉光伯規過今
文為胖者鄭注王制云頖之為言班也頖與胖字雖
異而義同是胖猶班也
朞而小祥注云古文朞皆作基案堯母碑朞字亦作基
中月而禫注云自喪至中凡二十七月古文禫或為導
說文曰古文㐁讀若三年導服之導又木部棪字
下所讀同棟案導服即禫服从古文故曰導則是
與棪皆讀為禫近有妄人作字書名正字通斥許君
說為妄是未讀儀禮(喪服記云禫而内無哭者注云禫或皆作道)
特牲饋食禮云主婦視饎爨於西堂下注云炊黍稷曰
饎古文饎作糦周禮作&KR1066;說文曰饎酒食也或作&KR1066;
从熙或作糦从米
主人左執角再拜稽首受復位詩懷之注云詩猶承也
謂奉納之懷中詩正義云内則說負子之禮云詩負
之注云詩之言承也春秋說題辭云詩之為言志也
詩緯含神霧云詩者持也然則詩有三訓
有司云二手執挑匕枋以挹湆注云挑謂之歃讀如或
舂或抭之抭字或作挑者秦人語也今文挑作抭疏
云讀从詩或舂或抭彼注抭抒臼也案今毛詩生民
云或舂或揄毛傳云揄抒臼也不作抭者周禮地官
女舂抭二人注云女奴能舂與抭者抭抒臼也詩云
或舂或抭董氏引韓詩揄作抭鄭先通韓詩故讀从
之說文云舀抒臼也从爪臼詩云或簸(當作舂)或舀或
作抭从手从宂或作从臼宂案詩釋文云揄說文
作舀舀訓又與揄同明簸當作舂姚令威謂後人改
舀為蹂則是宋時說文已誤舂為簸矣
九經古義卷十
