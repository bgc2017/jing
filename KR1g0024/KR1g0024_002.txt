九經古義卷二長洲惠棟撰
周易古義
困上六困于葛藟于臲卼說文引作𣙗&KR1896;薛虞作㓷杌
案文當作𣙗杌鄭康成注周禮云𣙗古文臬(古文闑亦作𣙗)
(見儀禮注)假借字尚書曰邦之杌隉孔氏傳云杌隉不安
言危也(說文亦云𣙗&KR1896;不安也)㓷本劓字&KR1896;無攷𣙗杌皆古文
今臬杌從危旁當是後人所加
鼎上九鼎玉鉉大吉說文曰鼏以木横貫鼎耳而舉之
周禮廟門容大鼏七箇今作扄即易玉鉉大吉也又
云鉉舉鼎也易謂之鉉禮謂之鼏案儀禮士冠禮曰
設扄鼏注云今文扄為鉉古文鼏為密又士昏禮注
云扄所以扛鼎鼏覆之是扃為古文鉉許叔重以鼏
當之未詳
豐彖曰日中則&KR0628;(釋文从此今本作昃)孟喜本作稷棟案尚書中
候握河紀云昒明禮備至於日稷鄭康成注云稷讀
曰側(伏琛齊地記云齊城西門側系水出故曰稷門古側稷音相近耳)穀梁春秋經
云戊午日下稷公羊左傳皆作昃范寗曰稷昃也下
昃謂晡時靈臺碑云日稷不夏今尚書稷作&KR0628;夏作
暇是稷與昃通依說文&KR0628;當作&KR2603;
豐上六曰闚其戶闃其無人棟案說文無闃字(今新附有此字)
(後人妄增也)惟&KR2138;部云闅低目視也从&KR2138;門聲弘農湖縣
有闅鄉漢書戾太子傳云湖閿鄕孟康曰閿古闅字
从門中&KR2138;建安中正作聞&KR2138;音許密反闅從&KR2138;門聲
門與聞通今俗猶作聞音也闃當作闅與闚義合(張有)
(復古編云狊俗别作闃静也从門狊非古義當只用狊字)
上六象曰豐其屋天際翔也翔鄭玄王肅虞翻皆作祥
孟喜曰天降下惡祥也
中孚九二吾與爾靡之虞翻曰靡共也孟喜韓嬰皆訓
靡為共
既濟九三高宗伐鬼方汲郡古文云武丁三十二年伐
鬼方次于荆三十四年王師克鬼方氐羌来賓故商
頌殷武云撻彼殷武奮伐荆楚䍘入其阻裒荆之旅
竊疑周之荆楚商時謂之鬼方古文所謂次于荆者
盖鬼方之地也世本云陸終娶於鬼方氏之妺謂之
女潰是生六子其六曰季連是為芈姓季連者楚是
荆楚故屬鬼方有冥隘方城之險故詩言䍘入其阻
易言三年克之鬼方克而氐人貢即詩所云有截其
所也丙子學易編引蒼頡篇云鬼遠也又云鬼方言
其幽昧也皆不以地實之此臆說也(詩攷補傳云震用伐鬼方震摯)
(伯名未知何據愚謂震奮也猶詩之奮伐不得以其人實之)
繫辭上八卦相盪案說文盪為滌器當从諸家作蕩後
漢惟蔡湛碑以盪為蕩从俗作也(釋名云蕩盪也排盪去穢垢也則知)
(盪非古字)
藏諸用鄭本作臧訓為善非也此與退藏於密知以藏
往皆當作臧讀為藏說文無藏字(新附有之非也)漢書皆以
臧為藏
聖人有以見天下之賾九家作冊京房許慎皆作嘖棟
案經賾字皆當作嘖後漢范式碑云探嘖研機楊子
太玄經云隂陽所以抽嘖嘖情也定四年左氏傳云
嘖有煩言賈逵曰嘖至也正義云易繫辭云聖人有
以見天下之賾謂見其至深之處賾亦深之義也是
古皆作嘖釋名曰冊賾也是冊與賾通
言天下之至嘖而不可惡也荀爽本惡作亞云次也棟
案古亞字皆作惡尚書大傳曰王升舟入水鼓鐘惡
觀臺惡將舟惡宗廟惡鄭康成注云惡讀為亞秦惠
王詛楚文云告于丕㬎大神亞駞禮記禮器作惡駞
宋時有玉印曰周惡父印劉原甫以為即條矦亞父
史記盧綰孫他之封惡谷矦漢書作亞谷荀氏以惡
為亞故訓為次
聖人以此洗心石經作先心虞翻曰聖人謂庖羲以蓍
神知来故以先心諸家如京房荀爽董遇張璠范長
生等皆作先心唯王肅及韓伯作洗心非也(管子云聖人先)
(知無形尉繚子云黃帝曰先神先鬼先稽我智皆先心之謂也)
備物致用立成器以為天下利案成器謂网罟耒㭒之
屬管子七法篇曰成器不課不用荀悅漢紀引易云
立象成器非也
莫大乎蓍龜釋文大作善云本亦作莫大案何休
注公羊漢書萟文志皆引作莫善儀禮疏同釋文是
也賈公彦云凡草之靈莫善於蓍凡蟲之知莫善於
龜中山江水出焉其中多良龜郭璞云良善也
乾坤其易之緼邪案緼者包裹之意穀梁傳云地緼於
晉虞翻本作韞云易麗乾藏坤故為易之韞
繫辭下聖人之大寳曰位孟喜本作大保保古寳字漢
尚方鑑云夀比金石之固保春秋莊六年齊人来歸
衛俘左傳俘作寳正義云案說文保从人省聲古
文不省然則古字通用寳或字與俘相似故誤
作俘
服牛乘馬說文引云犕牛乘馬从牛䓒聲棟案犕與服
古字通春秋傳僖廿四年王使伯服游孫伯如鄭請
滑史記作伯犕後漢書皇甫嵩傳董卓謂嵩曰義真
犕未乎義作服趙世家云武靈王云今騎射之備近
可以便上黨之形而遠可以報中山之怨今戰國策
云騎射之服然則史記備當作犕也特牲饋食禮云
備荅拜焉注云古備為復說文云絥車絥也或作□
从革葡聲是古僃字有服音伏字有葡音
不封不樹虞仲翔曰穿土稱封封古窆字也聚土為樹
(冡人云以爵等為丘封之度與其樹數)檀弓云縣棺而封康成曰封當
為窆窆下棺也鄭仲師周禮遂人注云窆謂下棺時
禮記謂之封春秋謂之塴皆葬下棺也聲相似(封音彼騐)
(反)說文曰堋葬下土也从土朋聲春秋傳曰朝而堋
禮記謂之封周官謂之窆今讀易者皆作府容切失
之
易者象也王伯厚曰昔韓宣子適魯見易象是古人以
卦爻統名之曰象故曰易者象也其意深矣
說卦參天兩地而倚數鄭玄注周禮引作竒蜀才同棟
案倚本古竒字荀子大儒篇云倚物怪變掦倞讀為
竒漢書外戚傳欲倚兩女史記作竒方言曰倚竒也
郭璞曰竒耦參兩成五故云竒(居宜切)兩說文引作㒳
石經作文王命厲鼎亦然兩乃斤兩字故漢定陶
上林諸鼎皆作兩(杜子春周禮大祝注云竒讀為倚)
妙萬物而為言者也妙王肅本作眇音妙董遇曰眇成
也棟案妙字近老莊語後儒遂有真精妙合之說當
从王子雍本作眇陸士衡文賦云眇衆慮而為言蓋
用說卦不作妙字此其證也(義雲章妙字作玅見汗簡說文云玅急戾也从)
(弦省少聲)
震為龍虞翻本作駹云駹蒼色震東方故為駹舊讀作
龍上已為龍非棟案周禮犬人職云凡幾珥沈辜用
駹可也注云故書駹作龍鄭司農云龍讀為駹(周禮皆以)
(龍為駹)是古駹字皆作龍讀為駹
為旉虞本作專云陽在初隠静未出觸坤故專則乾静
也專延叔堅說以專為旉大布非也案旉王肅音孚
干寳云花之通名鋪為花皃謂之&KR1929;棟謂旉當作尃
尃古布字見說文延篤說是也張有復古編云尃布
也从寸甫别作旉非芳無切棟案秦銘勲鐘尃字作
旉是秦以来始从方也裴松之云古敷字與尃相似
寫書者多不能别(古敷字亦作敷从寸不从万汗簡云古文敷作尃)故或作
專易經古文十不存一閒有存者又經傳寫謬誤訓
詁家不能博攷遺文隨事釋義致使三代遺文瞢然
莫攷是可慨也
其於稼也為反生虞本作阪生云陵阪也陸績云阪當
為反棟案反古阪字前漢地理志蒲阪字作反劉寬
碑隂同此當仍經文作反讀為阪
㢲為寡髮釋文云寡又作宣虞翻曰為白故宣髮馬君
以宣為寡髮非也棟案攷工曰車人之事半矩謂之
宣鄭康成曰頭髮皓落曰宣易㢲為宣髮鄭易注云
宣髮取四月靡草死髮在人體猶靡草在地
離為乾卦鄭氏云乾當為幹陽在外能幹正也董遇本
作幹棟案列子云木葉幹殼張湛云幹音乾是乾與
幹同音故或作幹
序卦云物不可窮也故受之以未濟終焉鄭玄注乾鑿
度曰夫物不可窮理不可極故王者亦常則天而行
與時消息不可安而㤀危存而㤀亾未濟者亦無窮
極之謂者也
雜卦云大畜時也无妄災也萃聚而升不来也謙輕而
豫怠也怠京房作治虞翻作怡治與怡皆與時来恊
韻小顔匡謬正俗曰張平子東京賦云堅冰作於履
霜尋木起於蘖栽昧旦丕顯後世猶怠況初制於甚
泰服者焉能改裁(李善以裁為去聲恊韻)漢帝栢梁詩云日月
星辰和四時梁王云驂駕四馬從梁来自斯已下同
用一韻而執金吾云徼道宫中禁惰怠又曹朔作後漢
敬隠后頌述宋氏之先云實先契而佐唐湯受命而
創基二宗儼以久饗盤庚儉而弗怠是則怠懈之字
通有苔音矣
大有衆也荀爽本衆作終案士相見之禮曰凡與大
人言始視面中視抱卒視面毋改衆皆若是注云衆
謂諸卿大夫同在此者今文衆為終史記五帝紀曰
怙終賊刑徐廣曰終一作衆是衆有終音故或作終
也
惠棟曰自唐人為五經正義傳易者止王弼一家不特
篇次紊亂又多俗字如晉當為㬜㢲當為顨(从說文)垢
當為遘(从古文)乾確乎其不可拔繫辭確然示人易皆當
作寉(从說文或作確見鄭烈碑周伯琦曰寉胡沃切鶴字从此俗用為鶴字非)坤初六象
隂始凝也凝乃俗冰字古冰字作仌(見說文)屯初九盤
桓漸六二鴻漸于磐皆當作般(與盤同)六二乘馬班如
當作般(从鄭本左傳班馬之聲役將班矣古皆作般)古文班匪寇婚媾
當作昏冓(从鄭本)上六泣血漣如漣本瀾别字當作㦁
或省文作連師九二象承天寵也當作龍(从王肅)古文
寵(毛詩蓼蕭云為龍為光左傳作寵商頌何天之龍鄭箋云龍當作寵)與邦恊韻(邦讀為半)
比初六終来有他吉當作它(釋文宋本皆然)九五王用三驅
當作敺古文驅履上九視履考祥本作詳(見釋文)古祥
字(古文祥作詳又見蔡邕尚書石經)泰初九以其彙古文作&KR2390;(釋文)九
二包荒本作㠩(說文同)六四翩翩古文作偏偏(王弼本作篇篇)
(今本與子夏傳同)否九四疇離祉當作&KR1319;(从鄭本)古文疇(見說文)
豫六二介于石古文作砎(釋文晉孔坦書云砎石之易悟)九四朋盍
簪古文作貣或作戠(虞翻本)隨象君子以嚮晦當作鄕
(从王肅)古嚮字(說卦嚮明而治同左傳皆以鄕為嚮)无妄彖天命不祐當
作右(从馬融繫辭可與祐神同)古祐字大畜六四童牛之牿當作
告(从說文九家)或作梏(从鄭本)坎六三險且枕古文枕作沈
六二樽酒當作尊離九三日&KR0628;之離當作&KR2603;(从說文今作昃)
(亦譌豐彖日中則&KR0628;同)睽六三其牛掣當作觢(从說文)或作㸷(从鄭)
(氏)上九後說之弧當作壺(諸家皆然)明夷六二用拯馬當
作抍(从子夏說文渙初六同)解彖甲坼當作甲宅(从馬鄭陸諸家)損二
簋可用享當作軌(从蜀才據此則諸簋字皆當作軌)古文簋(見儀禮注)損
象懲忿窒欲當作徵古懲字夬九三壮于頄當作頯
(从鄭氏說文無頄字)姤象后以施命誥四方當作告(从說文京房)古
文誥(見鄭氏禮記注)初六羸豕孚蹢躅古文作&KR2354;&KR2355;(啻與商通逐與)
(蜀古今字)萃彖聚以正當作取古聚字困六三據于蒺藜
當作棃(从唐石經)上六臲卼當作𣙗杌(𣙗古文臲杌見薛虞本)豐初
九遇其配主當作妃(以鄭虞)既濟六四繻有衣袽古文
作襦(釋文)繫辭八卦相盪當作蕩(从諸家)藏諸用退藏於
密知以藏往皆當作臧(从鄭劉諸本)聖人有以見天下之
賾凡賾字皆當作嘖乾之策當作筴(从釋文)下同引而
伸之當作信(見釋文又詩正義亦引作信士相見禮注云古文伸作信范甯穀梁解云信伸字古)
(今所共用律歴志云引者信也)古伸字(見韋昭外傳注)聖人以此洗心漢石
經作先心(諸家皆同唯韓伯作洗非)乾坤其易之緼邪當作韞(从虞)
(翻)象也者像也像當作象(从諸家)以佃以漁佃當作田
(从虞翻)漁當作魚(見釋文何休公羊傳亦云田魚讀如論語之語)斲木為耜當
作㭒(从說文)天地絪緼當作壹(从說文朱龜碑作&KR3012;緼或作氤氲亦俗字)
(張有復古編云壹从壺吉於悉切从壺凶於云切吉凶在壺中不得渫也别作氤氲又作絪緼並非)
因貳以濟民行當作弍(从鄭義貳本副貳字)古文二(見說文)為道
也屢遷當作婁(說文無屢字漢書皆以婁為屢)噫亦要存亾吉凶當
作意(毛萇曰意歎也)兼三才當作材(石經又宋本)下同說卦參天
兩地當作㒳(从說文兩本斤兩字)妙萬物而為言當作眇(从王肅董)
(遇)震為旉當作尃(从延篤)為的顙當作旳(从說文又作馰)㢲為
寡髮寡當作宣離為乾卦乾當作幹(从鄭氏董遇作幹列子云木葉)
(幹殼注云幹音乾)釋文所載古文皆薛虞傅氏之說必有據
依鄭康成傳費直易多得古字說文云其稱易孟氏
皆古文虞仲翔五世傳孟氏易故所采三家說為多
諸家異同動盈數百然此七十餘字皆卓然無疑當
改正者
或問曰子擅易經字數十餘條不幾近于僣乎答曰某
安敢塗改聖經但據漢魏以来數十家傳易字異者
而折衷焉思以還聖經之舊存什一于千百耳即如
數十字之外如噬嗑明罰勑法釋文云勑俗字當作
飭(史記五帝紀云信飭百官徐廣曰古勑字)繫辭掘地為臼掘當作闕如
此類者尚多但漢易己亾改之無據是用闕疑以竢
来哲某敢蹈僣妄之咎乎因賦一詩云漢元窮易已
多門魏晉諸儒又觸藩若使當年傳漢易王韓俗字
久無存用以祛守殘之陋
易經古文僅存者今人皆未之省或有失讀者如屯六
二象以從禽也從古縱字蒙再三瀆說文作黷云握
持垢也崔憬曰瀆古黷字需彖位乎天位上位字讀
曰涖(从鄭義)穀梁傳曰涖者位也比九五失前禽失讀
如馬牛風佚之佚古佚字皆作失(見尚書攷)小畜有孚攣
如攣古戀字(中孚九五同)今音力專反泰象財成古裁字
(荀爽作裁)隨初九官有渝讀為管古館字復六三頻復厲
古顰字玉篇顰字下云易本作頻上六有災青籀文
烖明夷文王以之箕子以之以讀為似(从鄭氏)古似字
作以(見詩攷)夬九四其行次且讀為趑趄古文省姤九
二包有魚包讀為庖古文省(包羲字从此鄭氏周禮庖人注云庖之言包也)
(是庖與包通)九五以杞包瓜與匏同升六四王用亨于岐
山亨今讀為享困彖剛揜也古掩字艮九四其形渥
形本古刑字(見楊震碑隂)渙九二渙奔其机机古文簋宗
廟器賁卦之賁讀為奔明夷象用晦而明而讀曰如
(从虞義)蹇六四往蹇来連連讀曰輦(从虞氏)損二簋可用
亨亨許庚反(从蜀才)繫辭以佃以漁漁讀為語(高誘說)不
封不樹封音彼騐反(从虞氏)說卦參天㒳地而倚數倚
本竒耦字震為龍讀曰駹其于稼也為反生反讀
曰阪司馬温公曰凡觀書者當先正其文辨其音然
後可以求其義可謂知言
凡經字誤者當仍其舊作某字讀若某所以尊經也漢
時惟鄭康成不輕改經文後儒無及之者如易大有
九四象明辨遰也鄭注云遰讀如明星晢晢繫辭言
天下之至嘖而不可惡也言天下之至嘖而不可亂
也鄭于下句注云嘖當為動勞而不伐有功而不置
鄭云置當為德晁氏曰案德古文類置字因相亂聖
人之所以極深而研機也范式碑云探嘖研機是古
易皆作機鄭云機當為幾幾微也今王弼本直作鄭
所訓字失其本矣後儒謂鄭氏好改字吾未之敢信
也
孔穎逹易正義多衍字譌字及脫落字如乾卦不成乎
名衍乎字文言曰坤至柔定本無文言曰三字屯象
君子以經綸定本綸作論蒙彖曰匪我求童蒙童蒙
来求我脫来字需初九象利用恒无咎定本无咎二
字衍泰九三象曰無往不復定本作无平不陂謙上
六征邑國衍邑字剥六三剥之无咎衍之字鼎彖聖
人亨以享上帝定本上帝二字衍莫大乎蓍龜定本
作莫善鮮不及矣定本鮮作尟(上文君子之道鮮矣鄭作尟案汗簡尟本)
(古文鮮字見顔黃門說文)刳木為舟剡木為楫刳當作挎剡當作
掞說卦水火相逮定本水火不相逮雜卦豐多故也
衍也字
唐時有蘇州司戶郭京撰周易舉正三卷家無是書據
洪氏随筆所載二十餘則皆因王輔嗣韓康伯之注
謬加增損今以李氏所錄漢易攷之乃知其妄如云
屯六三象曰即鹿无虞何以從禽也今本脫何字案
從本古縱字故鄭康成黃穎皆音于用反(古蹤字作縱見隸釋)
不容闌入何字其妄一也師六五田有禽利執之无
咎元本之字行書向下引脚稍類言字轉寫相仍故
誤作言觀注義亦全不作言字釋案虞翻曰田為二
陽稱禽震為言五失位變之正艮為執故利執言无
咎荀爽曰田獵也謂二帥師禽五之利度二之命執
行其言故无咎以言為之信注而不信經其妄二也
比九五象曰失前禽舍逆取順也今本誤倒其句案
虞翻曰背上六故舍逆據三隂故取順不及初故失
前禽二句各有取義以失前禽為舍逆取順其妄三
也賁亨不利有攸往今本不字誤作小案鄭康成曰
卦互體坎艮艮止于上坎險止于下夹震在中故不
利大行小有所之則可矣虞翻曰小謂五五失正動
得位體離以剛文柔故小利有攸往改小利為不利
其妄四也剛柔交錯天文也文明以止人文也注云
剛柔交錯而成文焉天之文也今本脫剛柔交錯一
句案此四字是王氏釋天文也一句之義非經文也
虞翻注謂五利變之正成㢲體離艮為星雜日坎月
㢲為高五天位離為文明日月星辰高麗于上故稱
天之文玩虞義全無以剛柔交錯為天文之意其妄
五也蹇九三往蹇来正今本作来反案虞翻曰應正
歴險故往蹇反身據二故来反二在下故云反改反
為正其妄六也困初六象曰入于幽谷不明也今本
谷下多幽字案荀爽曰為隂所掩故不明刪去幽字
其妄七也鼎彖聖人亨以亨上帝以養聖賢注云聖
人用之上以享上帝而下以養聖賢今本正文多而
大亨三字故注文亦誤增而大亨三字案虞翻曰大
亨謂天地養萬物聖人養賢以及萬民此正釋大亨
之義以為誤增其妄八也豐九四象遇其夷主吉志
行也今文脫志字案虞翻曰動體明夷震為行故曰
吉行若云志行不容不注其妄九也小過六五象曰
密雲不雨已止也注陽已止下故也今本正文作已
上故注亦誤作陽已上故止也案虞翻曰謂三坎水
已之上上六故已上也鄭本作尚尚與上通上與長
亢恊改為止其妄十也雜卦蒙稚而著今本稚誤作
雜案虞翻曰蒙二陽在隂位故雜初雜而交故著改
雜為稚其妄十一也京云曾得王輔嗣韓康伯手寫
注定傳授真本今所舉正皆謬悠荒唐若此不待閱
全書而知其贋矣中惟履霜隂始凝也君子以居賢
德善風俗一見魏文帝紀注一見王肅易前人固已
言之又姤九四包失魚因王注震彖出可以守宗廟
社稷上添不喪七鬯四字中孚象豚魚信及也小過
彖柔得中是以可小事也既濟亨小小者亨也皆望
文為義亦無足取繫辭二多譽四多懼注云懼近也
尤為誕妄京創為是書後儒晁昭德鄭漁仲之輩多
有信而從之者不可以不辨
隋經籍志有卜子夏周易傳二卷殘缺梁有六卷七略
云漢興韓嬰傳中經簿錄云丁寬所作張璠云或馯
臂子弓所作薛虞記今所傳子夏易傳十一卷以釋
文及李氏集解校之無一字相合者案其文又淺近
或曰唐人張弧偽作非也此書與郭氏易舉正皆宋
人偽撰托之子夏郭京者唐時漢易尚存子夏書雖
殘缺李鼎祚猶及采之宋以来經典散亡無可攷證
故令二偽書傳于世遺誤至今有志於經學者急須
辭而闢之
九經古義卷二
