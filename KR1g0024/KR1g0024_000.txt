九經古義目錄五經總義類
卷一
周易古義
卷二
周易古義
卷三
尚書古義
卷四
尚書古義
卷五
毛詩古義
卷六
毛詩古義
卷七
周禮古義
卷八
周禮古義
卷九
儀禮古義
卷十
儀禮古義
卷十一
禮記古義
卷十二
禮記古義
卷十三
公羊古義
卷十四
公羊古義
卷十五
穀梁古義
卷十六
論語古義
(臣)等謹案九經古義十六卷
國朝惠棟撰棟有周易述諸書皆别著錄是編
所解凡周易尚書毛詩周禮儀禮禮記左傳
公羊穀梁論語十經其左傳六卷後更名曰
補注刊板别行故惟存其九曰古義者漢儒
專門訓詁之學得以考見於今者也古者漆
書竹簡傳寫為艱師弟相傳多由口授往往
同音異字輾轉多岐又六體孳生形聲漸備
毫釐辨别後世乃詳古人字數無多每相假
借沿流承襲遂開通用一門談經者不究其
源往往以近代之形聲究古書之義訓穿鑿
附會多起於斯故士生唐宋以後而操管摛
文動作竒字則不免於生今反古至於讀古
人之書先當通古人之字庶明其文句而義
理可以漸求棟作是書皆蒐採舊文互相參
証其中愛博嗜竒不能割愛者如易之需卦
據歸藏作溽於象傳飲食之義誠符於爻詞
需泥需沙則義不相協書之曰若稽古用鄭
康成之義實則訓古為天經典更無佐證儀
禮士昏禮之皇舅某子申註疏張子李子之
義駁顧炎武之說實則春秋傳所謂男女辨
姓乃指婚姻不指稱號禮記檀弓之子夏喪
明漢冀州從事郭君碑作喪名實係假借之
字乃引爾雅目上為名謂名為目珠不思目
珠不在眉目之間公羊隠十一年傳蔡邕石
經以殺為試引白虎通証之已屬附會又引
荀子議兵篇威厲而不試刑措而不用句為
証實則此試字又别一意蔡邕所書義不緣
此成二年傳是土齊也自以何休註文為正
解而引周禮司馬法解土為杜實則盡東其
畆原非杜塞鄰國之父通論語之詠而歸據
鄭康成王充之說以歸為饋實則風雩無饋
祭之理如斯之類皆不免曲徇古人失之拘
執又如據周禮牛人謂任噐字出於經文不
出子史駁宋祁筆記之誤則體同說部與經
訓無關引荀子墨子証學記之撞鍾引荀子
証秦穆公之能變引墨子証許止不嘗藥引
楊方五經鈎沉証論語生知亦皆牽引旁文
無關訓詁未免為例不純然自此數條以外
大抵元元本本精核者多較王應麟詩攷鄭
氏易註諸書有其過之無不及也乾隆四十
四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
九經古義原序
漢人通經有家法故有五經師訓詁之學皆師所口授
其後乃著竹帛所以漢經師之說立於學官與經並行
五經出於屋壁多古字古言非經師不能辨經之義存
乎訓識字審音乃知其義是故古訓不可改也經師不
可廢也余家四世傳經咸通古義守專室呻稿簡日有
省也月有得也歲有記也顧念諸兒尚幼日久失其讀
有不殖將落之憂因述家學作九經古義一書吾子孫
其世傳之母墮名家韻也松厓惠棟識
