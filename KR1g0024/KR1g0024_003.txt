九經古義卷三長洲惠棟撰
尚書古義
康成書贊云孔子撰書乃尊而命之曰尚書尚者上也
蓋言若天書然尚書緯璿璣鈐云因而謂之書加尚
以尊之墨子明鬼篇云尚書夏書其次商周之書則
尚字為孔子所加信矣孔穎達為偽孔氏作正義詘
鄭氏之說以為伏生傳書始加尚字其說非也
堯典曰若稽古帝堯鄭康成曰稽同也古天也言能順
天而行與之同功孔安國曰若順稽攷也能順攷古
道而行之者帝堯此說本賈侍中(安國傳晉人所撰托諸孔氏者)高
貴鄉公幸太學命講尚書帝問曰鄭玄云稽古同天
言堯同於天也王肅云堯順考古道而行之二義不
同何者為是博士庾峻對曰先儒所執各有乖異臣
不足以定之然洪範稱三人占從二人之言賈馬及
肅皆以為順攷古道以洪範言之肅義為長帝曰仲
尼言唯天為大唯堯則之堯之大美在乎則天順攷
古道非其至也今發篇開義以明聖德而舍其大更
稱其細豈作者之意邪桓譚新論曰秦延君能說堯典
篇目兩字之說至十餘萬言但說曰若稽古三萬言
當時堯典發篇聚訟若此宜後世異說之紛紛矣
欽明文思安安尚書攷靈耀云放勛欽明文思晏晏鄭
康成注云寬容覆載謂之晏爾雅云晏晏温和也棟
案春秋齊景公安孺子古今人表作晏孺子是安與
晏通釋名云安晏也晏晏然和喜無動懼也
平章百姓史記作便章尚書大傳作辯章(索隠云今文作辯章)案
下文平秩字伏生作便鄭玄作辯說文云采辨别也
讀若辨古文作與平相似于部云古文平作孔
氏襲古文誤以為平訓為平和失之辨與便同音
故史記又作便汗簡云古文尚書平章字作玉篇
同毛詩采菽云平平左右左傳作便蕃毛萇曰平平
辯治也服虔亦云平平辯治不絶之皃平亦當从古
文作(鄭注云辯别也亦與毛服義通)
鳥獸孳尾史記作字微字與孳通微與尾通說文曰字
者言孳乳而侵多戰國策有尾生高高誘以為魯人
即論語之微生高也莊子或作尾或作微說文曰尾
微也汗簡云古文尚書字作孳是孳為古文字也釋
文云孳音字案字本有孳音士冠禮字辭云昭告爾
字讀為滋與宜之恊釋名曰尾微也承脊之末稍微
殺也古今人表有生高生晦師古曰即微生高
微生畆也
平秩南訛史記作南譌司馬貞本又作為云為依字讀
春言東作夏言南為皆是耕作營為勸農之事孔氏
強讀為訛字雖則訓化解釋亦甚紆回也棟案譌與
訛古字本通毛詩無羊曰或寢或訛韓詩作譌說文
引詩云民之譌言今正月詩作訛無羊傳云訛動也
薛夫子云譌覺也正月箋又訓訛為偽偽亦與訛通
故王莽傳又作南偽(古文尚書作偽)索隠作為者古偽字皆
省文作為見古文春秋左氏傳但此經訛字當與偽
别淮南天文曰歲大旱禾不為高誘曰為成也禾成
於夏故云南為此與東作西成皆言農事索隠本是
也
宅西曰昧谷今文尚書云度西曰柳穀(臣瓚漢書注云案古文宅度同)
伏生書傳云秋祀柳穀(穀與谷通莊子云臧與榖二人相與牧羊崔譔本穀作谷)
鄭康成云柳聚也齊人語賈公彥曰柳者諸色所聚
日將沒其色赤兼有餘色故云柳穀今鄭注尚書从
古文作昧谷故虞仲翔奏鄭解尚書違失事目言古
大篆丣字讀當為桺古桺丣同字而以為昧棟案史
記亦作桺谷此古文也鄭康成依賈逵所奏定為昧
谷故虞氏駁之管子幼官篇言春三丣同事秋三丣
同事說文曰丣冒也二月萬物冒地而出象開門之
形故二月為天門古文酉从丣丣為春門萬物已出
丣為秋門萬物已入一閉門象也故春言三丣秋言
三丣桺丣同字日出于暘谷入于桺谷西者隴西西
逸曰康回共工名也案鄭注尚書以為共工名氏未
聞先祖居此官故以官為氏然則楚辭所謂康回者
即書所云静言庸違也關書作請言王逸引書云淺
淺請言公羊亦云戔戔莫諍言違與回通詩大雅云
厥德不回毛傳云回違也春秋傳晏子云君無違德
(下云若德回亂明違與回同)回邪辟也論衡引作回德回邪辟也
故史記云共工善言其用僻是訓違為辟與回同也
古庸字或作康故楚辭言康回秦詛楚文云今楚王
熊相康回無道董逌釋康為庸是也(或云康讀為亢龍之亢謂亢極)
(邪辟也)
否德忝帝位史記作鄙德棟案鄙與否古通用論語曰
予所否者天厭之論衡引作鄙訓為鄙陋之鄙(釋名云鄙)
(否也小邑不能遠通與論衡合)故陸氏釋文又音鄙益稷云否則
威之徐邈音鄙是否有鄙音(正義曰否古文不字)
序虞舜側微玉篇人部引作微云微賤也案古文微字皆
作&KR2700;見㜏氏鼎及&KR2700;欒鼎說文亦然惟石鼓文作微
賓于四門鄭康成云賓讀為儐舜為上儐以迎諸侯案
賓為古文儐見儀禮鄉飲酒禮注穆天子傳云祭公
賓喪注儐贊禮儀又云内史賓侯注儐相史記蘇秦
傳必長賓之義作儐孔安國以為四方諸侯来朝者
舜賓迎之讀為賓客之賓非也(晁氏書說云寅賓出日謂測其出之景而)
(導之寅餞納日謂測其入之景而候之徐邈讀賓為儐是也古文儐逋作賓孔氏以賓為導亦讀曰儐近)
(世乃為賓客之說非也)
舜讓于德弗嗣徐廣曰今文作不怡史記作不懌怡懌
也李善文選注引書云舜讓于德不台台猶怡也漢
書音義云古文台作嗣案嗣與怡音義絶異毛詩子
䘳曰子寧不嗣音韓詩作詒音古怡詒字皆省作台
古嗣字皆省作司高宗肜日王司敬民史記作王嗣
敬民吕大臨考古圖載㬜姜鼎云余惟司朕先姑集
古錄劉原父皆釋司為嗣是司為古文嗣或古司台
字相似因亂之也(台本音怡故史記自序云唐堯避位虞舜不台)
在璿璣玉衡案亰房易略例及周公禮殿記孟郁脩堯
庿碑皆作旋機(孟郁碑作與旋同)伏生書傳曰旋機者何也
傳曰旋者還也機者幾也繳也其變幾微而所動者
大謂之旋機是故旋機謂之北極其說與京房及漢
碑字合
徧于羣神史記徧作辯漢樊毅脩西嶽庿記云辯于羣
神儀禮鄉飲酒禮云衆賓辯鄭康成云今文辯皆作
徧是辯為古文徧為今文也(荀子脩身篇云扁善之度注云扁讀為辨韓詩)
(外傳曰君子有辨善之度)
輯五瑞史記作揖魏脩孔子廟碑亦云揖五瑞秦本紀
曰搏心揖志義作輯漢碑皆以揖為輯馬融曰揖斂
也與孔訓同而字異(古揖字有作輯者晉語曰君輯大夫就車舊訓輯為揖漢書兒)
(寬傳寬對曰陛下統楫羣元臣瓚曰楫當作輯師古曰輯楫與集三字並同虞書曰楫五瑞是也其字从)
(木瓚曰當為輯不通是揖又作楫)
歲二月云云何休公羊注引尚書曰歲二月東廵守至
于岱宗柴望秩于山川遂覲東后(史記亦作遂)恊時月正
日同律度量衡脩五禮五玉三帛二生一死贄如五
器卒乃復五月南廵守至于南嶽如岱禮八月西廵
守至于西嶽如初十有一月朔北廵守至于北嶽如
西禮還至嵩如初禮歸假于禰祖(尚書作藝祖馬王云禰也)用特
今古文尚書無還至嵩如初禮六字姚方興本云至
于北嶽如西禮馬融本作如初禮明上下有脫文今
文尚書不可攷然何邵公所引不為無據也(史記封禪書于)
(岱宗之下又云中嶽嵩高也)
恊時月白虎通引作叶周禮太史讀禮書而恊事後鄭
云故書恊作叶杜子春云叶當為恊書亦或為恊或
為汁又大行人協辭命故書作叶先鄭云叶當為汁
方言曰協汁也黑帝汁光紀或作叶(後漢帝堯碑以叶為汁)漢
書載洪範曰旪用五紀伏生書傳引書云不叶于極
不麗于咎說文曰旪古文協从日十㦯作叶从口
黎民阻飢徐廣曰今文尚書作祖飢祖始也史記作始
漢書作祖孟康曰黎民始飢命弃為稷官古文言阻
棟案古文祖字皆作且如祖乙卣盄和鐘文王命厲
鼎師&KR3881;敦皆以且為祖故曾子曰祖者且也古文作
阻者案儀禮大射儀云且左還鄭玄云古文且作阻
是古文又以阻為且衛弘撰古文異字其以此乎王
肅曰阻難也馬融曰祖始也二說並通今文近之鄭
玄曰阻讀曰俎阻厄也鄭尚書即馬融本當云祖讀
為阻傳寫之誤也
教胄子說文引虞書云教育子云養子使作善也爾疋
曰育長也與孔馬同周禮大司樂云凡有道者有德
者使教焉鄭注云若舜命蘷典樂教育子今周禮注
仍作胄非也見釋文是鄭本尚書與說文同馬融書
傳云胄長也育亦訓長見爾疋字異義同鄭注尚書
从馬本知馬本亦當作育周書王子晉曰人生而重
丈夫謂之胄子胄子成人能治上官謂之士然則胄
子猶國子與
分北三苖北讀為别古文北字从二人别字重八八
(北)(别)字相似因誤作北說文于八部曰别也孝
經說曰上下有别又&KR1586;部曰古文别許君學于賈
逵逵傳古文尚書必得其實虞翻曰鄭注尚書分北
三苗北古别字又訓北言北猶别也若此之類誠可
怪也棟謂北字似别非古别字又北與别異不得言
北猶别也虞鄭皆失之(苗本一也分别流之故有三苗猶三危本一也分三苗分)
(三危之地亦因分别而名蓋依三居之法離絶之使不得通也)
大禹謨惟影響依字當作景嚮劉向奏云神明之應應
若景嚮是也鄒季友曰影古文作景葛洪始加彡此
天寳三載衛包改古文以今文時所易也棟案高誘
淮南子注曰景古影字誘漢末人當時已有作景旁
彡者非始于葛洪字苑景旁从彡已見顔氏家訓亦
非衛包所改
臯陶謨暨稷播奏庶艱食釋文云艱馬本作根云根生
之食謂百穀棟案釋名云艱根也如物根也則是書
本作艱訓為根馬說是古艱字作囏(古艱讀為根見唐扶頌)
擾而毅徐廣曰擾一作柔字本作擾从牛夒聲玉篇云
㹛馴也尚書而毅如此春秋傳云乃擾畜龍應劭
音柔說文云㹛牛柔謹也从牛夒聲又云玉也从
玉夒聲讀若柔管子地員云其木宜擾桑擾桑柔桑
也字書皆音而小反非也徐邈音饒亦誤
予弗子釋文云子如字鄭氏音將吏反案樂記云易直
子諒注云子讀如不子之子徐邈音子為將吏反蓋
從鄭讀列子說符篇云禹纂業事讎唯荒土功子產
弗字過門不入云云列子之說蓋本尚書讀子為字
此在未焚書之前必得其實鄭氏之音非無據矣
禹貢滎波既豬傳云滎澤波水已成遏豬馬鄭本皆云
滎播既都鄭云沇水溢出河為澤衛狄戰在此地今
塞為平地滎陽民猶謂其處為滎播棟案滎波當是
二水名周書職方云豫州其川滎雒其浸波溠孔氏
以為滎澤波水非也鄭于周禮注依尚書讀波為播
以滎播即滎澤合為一亦非
和夷底績鄭康成云和讀為桓地志曰桓水出蜀郡蜀
山西南行羌中(見史記及水經注)案漢書酷吏傳云桓東少
年場如淳曰陳宋之俗言桓聲如和故桓表或謂之
和表東京賦云叙和樹表(雙植謂之桓桓表是也四植謂之桓桓楹是也)
嶓冡導漾史記及鄭本皆作瀁說文曰漾古文作瀁地
理志曰隴西氐道縣禹貢瀁水所出皆从古文孔氏
作漾非也
二百里男邦史記云任國(漢諱邦改為國)棟案白虎通引書云
侯甸任衛作國伯今酒誥作男古男與南通皆訓為
任故詩云燕燕于飛下上其音子子于歸遠送于南
又云凱風自南吹彼棘心沈重音南為乃林反外傳
周語曰鄭伯南也先鄭司農注云南謂子男左傳昭
十三年傳子產云鄭伯男也賈侍中云男當作南謂
南面之君王肅家語亦載子產語云男南古字通用
鄭衆从左傳改南為男賈逵據外傳易男為南可以
知二字之相通矣白虎通又云南之為言任也故孔
安國傳亦云男任也今文尚書皆以任為南太史公
以訓詁易經文故亦為任(正義云男聲近任故訓為任)
二百里蔡地里志曰二百里蔡刊誤曰蔡讀如蔡蔡叔
之蔡吳仁傑從之以為當作&KR1281;
序作帝告史記告作誥司馬貞曰一作俈從先王居故
作帝俈棟案告古文誥(見禮記注)尚書大傳殷傳有帝告
篇引書曰施章乃服明上下此逸書之猶存者索隠
據孔氏傳以為帝俈别無所見
序湯既黜夏命復歸于亳作湯誥論語云予小子履敢
用玄牡敢昭告于皇皇后帝孔安國注云此伐桀告
天之文墨子引湯誓其辭若此(湯誓依墨子當云湯祝)疏云尚
書湯誓無此文而湯誥有之又與此小異棟案墨子
兼愛篇云湯曰惟予小子履敢用玄牡告於上天后
曰今天大旱即當朕身履未知得罪於上下有善不
敢蔽有罪不敢赦簡在帝心萬方有罪即當朕身朕
身有罪無及萬方即此言湯貴為天子富有天下然
且不憚以身為犧牲以祠祝於上帝鬼神吕氏春秋
九月紀云昔者湯克夏而正天下天下旱五年不收
湯乃以身禱於桑林曰余一人有罪無及萬夫萬夫
有罪在余一人無以一人之不敏使上帝鬼神傷民之
命於是翦其髮其手以身為犧牲用祈福於上帝
民乃甚說雨乃大至尸子云湯之救旱也素車白馬
布衣身嬰白茅以身為牲當此時也絃歌鼓舞者禁
之韓嬰詩傳亦言湯時大旱禱於山川以六事自責
汲郡古文云成湯二十年大旱禁絃歌舞二十四年
大旱王禱于桑林雨墨子吕氏皆見百篇尚書故所
載與論語同今湯誥篇絶無大旱請禱之事孔安國
親傳古文其注論語不近攷尚書而遠引墨子竊所
未喻
咸有一德七世之廟可以觀德吕覽引商書曰五世之庿
可以觀怪(怪字傳寫之誤)禮緯稽命徵曰唐虞五廟親廟四
始祖廟一夏四廟至子孫五殷五廟至子孫六(注云契為)
(始祖湯為受命王各立其廟與親廟四故六)孝經緯鉤命決曰唐堯五廟
親廟四與始祖五禹四廟至子孫五殷五廟至子孫
六周六廟至子孫七後魏書禮志云禮緯云夏四廟
至子孫五殷五廟至子孫六周六廟至子孫七注云
言至子孫則初時未備也緯書雖不可盡據亦以見
夏商無七廟之文漢書韋元成傳匡衡告謝毁廟曰
往者大臣以為在昔帝王承祖宗之休典取象於天
地天序五行人親五屬天子奉天故率其意而尊其
制是以禘嘗之序靡有過五受命之君躬接于天萬
世不墮繼烈以下五庿而遷上陳太祖間歲而祫自
唐以下皆當以五為則吕氏在焚書之前必得其實
毛詩豳風曰七月鳴鵙王肅傳云七當為五古五字
如七因訛為之此經七字亦當作五
盤庚若顛木之有由蘖由說文引作㽕云木生條也古
史言由枿徐鍇曰說文無由字今尚書只作由枿蓋
古文省弓而後人因省之通用為因由等字从弓象
枝條華圅之形徐鉉曰案孔安國注尚書直訓由作
用也用枿之語不通棟案經傳由字皆訓為生毛詩
序云由儀萬物之生各得其宜是由訓為生儀訓為
宜春秋傳曰吉凶由人言吉凶生乎人也孔氏書傳
晉人偽撰故从俗讀
予迓續乃命于天小顔匡繆正俗云商書般庚云予御
續乃命於天詩鵲巢云百兩御之訓解皆為迎棟案
此經與牧誓弗迓克本皆當作御趙宋以来儒者見
孔氏訓御為迎遂改作迓(或衛包所改)蔡氏撰書傳亦仍
其謬嗚呼古學之亾久矣吾誰與正之(列子云鄭氏遇駭鹿御而)
(擊之注御音訝迎也)
爾謂朕曷震動萬民以遷蔡邕石經曰今爾惠朕昌祗
動萬民以遷棟案震與振同虞書震驚朕師史記
作振又祇振每通用皋陶謨云日嚴祗敬六德無逸
云治民祗懼史記皆作振(内則云祇見孺子鄭玄云祗敬也㦯作振)
說命釋文云說本又作兊禮記皆引作兊鄭氏云兊當
為說案周易以兊為說吕覽四月紀曰凡說者兊之
也兊與說通
西伯戮黎釋文云伯亦作柏郭璞穆天子傳注云古伯
字多从木戡黎尚書大傳作&KR2617;耆說文作&KR2617;黎云&KR2617;
殺也漢書載左氏傳冷州鳩曰王心弗&KR2617;孟康曰古
堪字今左傳作堪釋詁云堪勝也郭璞注引書云西
伯堪黎是堪與&KR2617;同孔氏傳云戡亦勝也案說文戡
訓刺非勝也當从書傳作&KR2617;
微子天毒降災荒殷邦史記曰天篤下菑亾殷國漢平
輿令薛君碑又以竺為篤古毒篤竺三字皆通
我舊云刻子王子弗出論衡引微子曰我舊云孩子王
子不出言紂為孩子之時微子睹其不善之性性惡
不出衆庶長大為亂不變故云也(後世性惡之說本此)焦氏易
林曰嬰兒孩子未有知識彼童而角亂我政事說文
曰咳小兒笑也古文作孩从子
我不顧行遯釋文云顧音故徐仙民音鼔毛居正曰案
顧字禮部韻無上聲音當從一音用棟案商詩韋顧
既伐古今人表作韋鼔是顧有鼔音緇衣云君子寡
言而行以成其信鄭注云寡當為顧聲之誤是顧有
上聲禮部韻宋人所撰焉識古音毛氏據以駁徐邈
未之得也
九經古義卷三
