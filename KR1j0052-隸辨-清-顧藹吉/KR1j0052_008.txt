隸辨卷八長洲顧藹吉撰
碑攷下
圉令趙君碑初平元年
字原云在鄧州一統志云在南陽縣舊文宣王廟内
南陽縣宋屬鄧州今俱屬河南南陽府
額題云漢故圉令趙君之碑八篆字為二行碑圗云
暈三重唯内一重自右達於左漢碑圭首多若是唯
中穿相去有逺近不同者文十三行行十九字末行
空八字書年月與下一字齊金石録云碑已訛缺名
字皆不可考予家有舊拓本得之寒山趙氏比隸釋
所載斯詠上多其盖二字
周公禮殿記初平五年
輿地碑目云在成都府學
集古録目云文翁為蜀郡守始立學校安帝永初中
以火災被焚獻帝時太守髙朕重修立之金石録云
今成都府學有漢時所建舊屋柱皆正方上狹下濶
此記在柱上刻之初平五年立距今盖千年矣而字
畫完好可讀當時石刻在者往往磨滅此記刻於屋
楹乃與金石争夀亦異矣隸釋云周公禮殿規模古
質井斗異制此記刻於東南之一柱亦木爾歐陽氏
以為文翁石柱記者誤也碑式云周公禮殿記六行
行三十八字集古録云顔有意益州學館廟堂記謂
獻帝無初平五年當是興平元年盖時天下喪亂西
蜀僻逺年號不通故仍稱舊號也今檢范曄漢書本
紀初平五年五月改為興平顔説是也隸續碑圗云
天下碑録以為鍾㑹書此記初平五年立魏書云㑹
以正始中為尚書郎注謂其弱冠登朝盖已在初平
四十年之後矣謂之㑹所書者非也輿地碑目云鍾
㑹於魏咸熙元年始入蜀距漢興平初禩已七十一
年不應追書也
盧豐碑建安七年
未詳所在盧君為江州夷邑長今四川重慶府巴縣
漢之江州也或即在其地
此碑集古金石二録與隸釋隸續俱不載見字原碑
目云蜀人謂之漢夜郎碑
樊敏碑建安十年
輿地碑目云在雅州墨寶云在盧山縣雅州今隸四
川盧山縣屬焉隸釋云在黎州非是
額題云漢故領校巴郡太守樊府君碑十二篆字為
二行碑圗云兩獸蟠其上就為圭首若今所謂贔屭
者其一有鱗猶龍然篆額兩行偏其右文在穿下凡
十八行行三十九字空一行刻亂曰二行又空一行
低十三字刻嵗月及書造人姓名其云石工劉盛息
懆書者劉刻其石而厥子落筆也陳球碑陰書其二
故吏之子亦曰息崇寧壬午知縣邱常題其碑陰云
此碑相傳為魏受禪碑而此乃建安十年所立又在
黄初之前雖暴露中野而字畫醇古文尚可讀余因
扶其既倒植其將立又為屋以庇之庶幾永其傳也
紹興己夘眉山程勤又題云僕仕於盧山迺得樊君
故碑於荒山榛莽間亟作大屋覆其上表而出之碑
陰所記崇寧壬午距今五十八年而任斯邑者皆吾
鄉人扶倒植仆偶相似然全蜀藝文志又載李一本
跋云此碑踞於道周幾千餘嵗在宋以前訛為魏受
禪碑一統志謂其文字漫滅不可攷以故惑於聞見
者不為注目弘治乙未偶憩其下因束篠為帚拂之
倐見字畫隠隠而出亟為磨洗搨得墨本然其模糊
不可讀者亦過半矣金石文字云重刻本字甚拙惡
髙頤碑建安十四年
隸釋云在雅州輿地碑目云在嚴道縣東二十里嚴
道縣今廢省其地入雅州
額題云漢故益州太守髙君之碑十隸字為二行碑
圗云兩螭蟠其首文在穿下凡十八行行二十一字
髙頤闕
闕有二其一云漢故益州太守武陰令上計史舉孝
亷諸部從事髙頤字貫方其一云漢故益州太守陰
平都尉武陽令北府丞舉孝亷髙府君字貫闕一字
隸釋云此兩闕一有髙君名字一不稱名而字闕其
一予所見六十年前石刻貫字之旁刻云闕一字近
世所見乃有以光字補之者此一闕雖無頤之名而
陰平北府皆見之碑則兩者皆髙頤之碑也輿地碑
目以髙府君為髙君實貫下有光字云髙君兄弟皆
孝亷非是
熊君碑建安二十一年
隸釋云在道州
額題云漢故綏民校尉騎都尉桂陽曲紅灌陽長熊
君之碑二十篆字為五行碑式云文十七行行五十
五字財及碑之半其後空數行書文春事又空一行
書杜暉事末行書年月及工師姓名與杜暉相隔亦
數行許銘之後追叙君兮别作行隸釋云漢人書墓
闕及神道則有盡列其生平所歴官者及銘志則舉
其所終或所歴之清髙者題之其叙先世但云某君
之孫某君之子既不名其父祖亦不著其徳美此碑
獨異於他刻髙曽之間又有祖父旻其上闕文盖伯
叔祖也祖之下云君髙字漢舉髙上亦闕一字必父
也碑首熊君名字亦殘缺歐陽公以髙為綏民非也
碑後載荼陵長文春重安侯相杜暉二人官夀行事
各數十言似是同郡盛徳之士作文者惜其無所記
録故附之左方也
黄龍甘露碑建安二十四年
輿地碑目云在眉州彭山縣之黄龍鎮彭山縣今廢
省其地入眉州
額題云黄龍甘露之碑六隸字隸續云碑中有穿髙
五尺餘廣三尺文十行僅有數字可辨羣臣列名居
石之二上下四横每横二十餘人可辨者侍中二人
司徒尚書五官中郎將大中中散大夫博士各一人
議郎四人安漢鎮東等將軍二十餘人官之下皆稱
臣姓名碑側題太守李嚴并丞令二人華陽國志云
建安二十四年黄龍見武陽赤水九日乃立廟作碑
墨寶云眉州彭山縣即漢武陽縣地也
黄龍甘露碑建安二十六年
輿地碑目云在隆州籍縣江口墨寶云在眉州彭山
縣本朝人題云時以甲辰嵗治平元年三月二十七
日轉移此碑盖從隆州移置眉州也
額題云黄龍甘露之碑六隸字隸續云碑亦有穿髙
五尺餘廣二尺文十四行惟首行有建安廿六年數
字可辨建安二十五年漢祚已終次年四月蜀主方
稱帝改元則辛丑之春蜀人猶奉漢代正朔故有建
安二十六年之文
黄龍甘露碑陰
隸續云存者上兩横毎横三十人可辨者侍中議郎
從事史中郎將數十人兩横之下崇寧中為王時彦
所磨刻其説
梁休碑建安二十七年
天下碑録云在襄州穀城縣襄州今為襄陽府穀城
縣屬之
隸續云司徒掾梁君碑篆額惟存掾碑二字碑録云
建安廿七年立此黄初前一年也豈吳人尚用漢厯
乎否則誤字也
唐公房碑無年月
集古録目云在興元府墨寶云在城固縣西北三十
里興元府即今陜西漢中府城固縣屬之
額題云仙人唐君之碑六篆字為二行碑圗云圭首
偏右其内有暈一重又兩重在其左暈下脚去穿頗
逺穿下即刻文所存者十七行行三十一字其後石
已裂水經注云智水川有唐公祠唐君字公房固城
人也學道得仙百姓為之立廟於其處刋石立碑表
述靈異也隸釋云漢中太守郭芝立公房王莽時人
博物志云城固縣壻鄉有唐公昉得道雞犬皆升仙
後漢志云襃中有唐公防祠盖隸法房字其戸在側
故人多不曉或作防或作昉皆誤也集古録亦作公
昉碑
唐公房碑陰
碑圗云一横十五人
劉熊碑無年月
金石録云在酸棗縣天下碑録云在酸棗縣古城内
集古録目以為在今揚州非也碑已不存舊有拓本
藏寒山趙氏余從摹得之
隸釋云酸棗令劉熊碑篆額右一行微有棗令劉字
則知所題非十即八也水經云酸棗城有縣令劉孟
陽碑今碑孟下損其一字歐陽公不知碑在酸棗無
以名其官遂謂之俞鄉侯季子碑唐王建題此碑詩
云蒼苔滿字土埋龜風雨消磨絶妙辭不向圗經中
舊見無人知是蔡邕碑元祐中蘇邁書胡戢之語謂
此與劉寛碑同建詩為不誣予謂此固漢隸之上品
似非中郎筆法都穆金薤琳琅云建生於唐其云蔡
邕碑者盖本之圗經而非鑿空而言洪氏不當於此
而疑之也
劉熊碑陰
隸釋云其可見者百八十人不書郡邑皆酸棗人也
苑鎮碑無年月
未詳所在字原云或云在襄州即今襄陽府
額題云漢故荆州從事苑君之碑十篆字碑式云碑
十五行行二十四字穿在第八九十行之間第一字
之下各廢四字隸釋云苑君名鎮無所終嵗月
督郵斑碑闕年月
字原云在徐州
無額碑首行云督郵諱斑字子翁隸釋云碑無額故
不得其姓石既碎落故不知其所終
衡立碑無年月
金石録云在鄆州中都鄆州今為東平州中都今為
汶上縣俱屬兖州府
金石録云碑云君諱立字元節其先出自伊尹而其
銘曰於穆從事歐陽公集古録號為元節碑且云疑
其姓伊而為從事也今碑首尚完題云浚儀令衡君
之碑盖漢時石刻其官爵姓氏既載於額則其下不
復更著苟文已殘缺又不見其額則遂難考究矣立
與衛尉卿衡方墓皆在今鄆州中都方碑亦云其先
伊尹號稱阿衡因以氏焉隸釋云趙氏曰碑有額予
亦未之見也石多缺惟銘尚可讀
劉曜碑闕年月
天下碑録云在鄆州須城縣鄆州即今東平州須城
縣今廢省其地入東平
額題云漢故光禄勲東平無鹽劉府君之碑十四篆
字隸釋云漢人銘墓以郡邑題其首者所見惟此一
碑集古録云文字磨滅僅有存者卒葬年月皆不可
見按歐洪兩家皆云有陰而其書不載
金恭碑闕年月
隸釋云近嵗出於雲安軍土中雲安軍今為雲安縣
屬夔州府
無額首行題云金君碑君下缺二字碑式云碑有晝
方之紋上亦有穿題一行文十行後餘三行所存者
行十三字隸釋云其石剥缺少有可句者金掾季本
即其父也二弟曰廣延曰雍直其母徐氏有紀産碑
按徐氏紀産碑刻於光和元年其碑云子男恭字子
肅早終此碑盖刻於光和之前也
金恭闕
碑圗云上刻一禽三足次横刻金君姓名次刻一人
執扇乗馬似是金君也旁有龍虎銜環其下㫁裂
中部碑無年月
字原云在均州今屬襄陽府
額題云中部碑三隸字為一行碑圗云額偏其左額
上有白暈一重其右復有兩暈不匝字在暈下穿在
字中所廢者三行各四字隸釋云凡題名五十餘人
如漢世碑陰而有額謂之中部殊不可曉石理漫滅
名字㢙有存者
富春丞張君碑闕年月
字原云在亳州
額題云漢故冨春丞張君碑八篆字隸釋云張君之
名髣髴如[泳-永+貢]字土人以為張湛非也碑載其父兄而
官稱磨滅誌文多不成章而銘詩可讀其間云三年
癸亥景命不禄考東都歴年凡三癸亥永平與光和
之六年延光之二年是也建光有三年則嵗在癸亥
但次年壬戌已改延光亳社去雒陽不逺不應踰兩
載而不知改元也復齋碑目云地志順帝分㑹稽置
吳郡冨春屬焉今碑除吳郡下缺當在順帝之後為
富春丞三年而卒爾
郎中郭君碑無年月
未詳所在
額題云漢郎中郭君之碑七隸字隸釋云名字皆缺
文辭亦有可句者其云惠兄仲犀郭仲竒碑嘗有惠
兄之稱此碑復爾仲&KR1608;者若非仲奇之伯仲則其同
族也
城垻碑闕年月
字原云在渠州今為渠縣屬順慶府
隸釋云右無名碑蜀人謂之城垻碑末有方三百里
圍二尺字及用人用日數似是記板築事按碑有云
有詔拜君益州太守又云□功後世盖益州太守築
城垻以衛民故立此碑以頌其功徳也
是邦雄桀碑闕年月
字原云在渠州
碑圗云其上刻麟其下則牛首碑十一行行二十六
字有以兩字居一字地位者其後空三行許隸釋云
碑之首云是邦峻生雄桀峻之上下各闕一字盖言
其山川孕秀也其間有晉楊侯苗由彼適梁犍為武
陽之句疑其姓楊而家犍為字畫類李翊碑又有碑
陰上朱鳥而下玄武則没字碑也碑圗云與馮緄墓
道一碑相類非磨滅者
仲秋下旬碑闕年月
墨寶云在綿州
字原云額五字上二字不可辨第三楊字第四元字
第五似秀字而不明碑式云有穿兩旁有大白紋如
暈之狀碑十三行行二十三字其上一半皆漫滅隸
釋云字畫清逸頗類劉寛碑但石損字闕所餘無幾
復齋碑目作楊元君仲秋下旬碑墨寶云俗以為文
處茂碑
司馬季徳碑闕年月
未詳所在
無額碑首行云故山陽府卒史防東守尉司馬□字
季徳其名闕金石録作山陽卒史司馬留碑盖趙氏
所見其名猶未闕也隸續云山陽府卒史防東守尉
者以郡曹而攝邑官其本秩自如故猶今之兼權也
防東二字頗晻昧難辨故趙氏以山陽卒史名之
薛劉二君㫁碑闕年月
輿地碑目云在重慶府
額題云漢故益州刺史中山相薛君巴郡太守宗正
卿成平侯劉君碑二十四隸字為四行隸續云隸額
頗雜篆體其碑髣髴二十行所餘其上一段它石㫁
裂不存矣第一行有益州刺史中山相薛八字第二
行有巴郡太守宗正卿成八字第三行有惟二君三
字餘皆不可句讀盖前兩行各舉其官後行始是碑
語與廣漢屬國辛李二君碑正同其間有祭死者及
薛劉征討字殆是紀述平寇之事趙氏誤以為墓刻
故云古無兩人共立一碑者又以劉君為成平侯相
詳其額初無相字盖王子侯也
司空殘碑闕年月
金石録云政和乙未得於洛陽天津橋之故墓
隸續云所存五行行九字皆銘詩也字徑二寸餘雄
健清新盖漢代之神品其詞有云命爾司空故趙氏
謂之司空殘碑
司空殘碑陰
金石録云故吏題名百餘人尤完好筆法不減蔡邕
石經
司農劉夫人碑闕年月
隸續云在宜興夫人冢旁
無額碑式云題一行文七行行三十八字石尚餘其
半亦隠隠若字隸續云夫人漢太尉許馘之室也首
行有標題之文石已刓剥所存數十百字其漫漶者
强半惟次行獨全故知其為劉氏其辭惟數句可讀
字畫多雜篆體所書以字全類孔宙碑其它偏旁多
與故民吳公碑中山相薛君題額相類應劭漢官儀
所載三公孝靈時有吳郡陽羡許馘范紀光和四年
馘以衛尉代劉寛為太尉吳處厚青箱雜記云義興
有許馘廟其碑許劭所作唐開元諸孫重刻今其殘
碑纔有數十字其間載許君自司農遷衛尉此又稱
劉氏為司農夫人則銘墓時許猶未為衛尉也其碑
在光和之前無疑
禹廟殘碑闕年月
未詳所在
隸續云禹廟一小碑其上漫滅五之三其前漫滅四
之一所存者少成句讀唐寶厯中三人同觀刻名其
上趙氏有禹廟二碑其一云字畫淺細有皮氏長安
定蘇字恐是此一碑今按碑文無皮氏長安定蘇字
趙氏所録乃别是一碑非即此碑也
魯相謁孔廟殘碑闕年月
字原云在兖州
隸釋云右無名碑首尾上下皆碎裂餘石纔有數行
詳其辭非是諛墓中人者亦非頌徳政紀工役之事
前有帝命筴授俾相于魯吉月令辰欽謁十四字又
云春秋烝嘗幾以獲福盖是謁廟之文後有訪之儒
彦稽之典謨聖徳設章及昔在周人之句似皆是鋪
張孔子也中云覽鴻基之曠蕩觀林木之窈深似指
孔林而言或題為駐蹕亭前㫁碑此亭盖在闕里趙
氏著録有魯相謁孔子碑而無其説疑即此也末有
叔徳仲雅題名而亡其姓
夏堪碑闕年月
字原云在亳州鄼縣亳州今屬鳯陽府鄼縣今廢併
其地入永城縣屬歸徳府
額題云故相府小史夏堪碑八隸字金石録云後有
銘銘三字語頗古其卒葬年月殘缺字雖不工然漢
碑也隸釋云文則崛奇字甚怪陋有難以意㑹者
雍勸闕碑無年月
輿地碑目云在梓潼縣北二里梓潼縣今屬四川保
寧府
碑式云漢故趙國相雝府君之闕十大隸字為兩行
其文一面五行一面三行行二十三字第七及第十
五字下皆有横畫第一重惟首行及第四五行則七
字餘皆虚其下一字金石録云其前歴敘家世官爵
而所述雝君事甚略故吏民漢中太守邯鄲某等慕
戀恩徳刋石稱頌焉隸釋云此碑全類魏晉間所書
劉備及劉淵國中所刻碑亦題為漢存於今者如車
騎將軍闕成獻王碑是也此刻甚可疑但無年嵗可
證趙氏又寘諸漢碑中故存之
郭輔碑無年月
集古録目云在襄州穀城縣襄州今為襄陽府穀城
縣屬之
額題云郭先生之碑五篆字為一行碑圗云其圭首
偏左方右暈三重左一重字接暈下凡十一行行三
十字穿在第一字之下銘後三行各廢三字自額之
左皆文之餘集古録云其文字古質盖漢之碑也金
石録云按後魏酈道元注水經具載此碑云碑無年
號不知何代人然則歐陽公何所據遂以為漢人乎
余以字畫驗之疑魏晉時人所為既無嵗月可考姑
附於漢碑之次隸釋云碑有兩昭字晉人所諱疑此
是魏刻
嚴發殘碑闕年月
未詳所在
碑式云所存十二行行十字隸續云此碑不見嵗月
疑其非漢刻雖字不工却不類魏晉以後書法
詔賜功臣家字無年月
字原云在成都府
隸釋云詔賜功臣家五大字今在蜀中似是漢人所
書其事不可詳也墨寶云郭氏犂地得之又有小石
一刻永平五年四字甃井雜之壁間今不存按此四
字又是一石非五字之紀年也
學師宋恩等題名無年月
隸釋云在成都周公禮殿門之西序
字原云碑凡二一列經師經掾一列文學師諸曹掾
史隸釋云漢永平中嘗為四姓小侯立五經師此則
蜀郡諸生也當是郡守興崇學校者鐫石紀徳諸生
既刻姓名而諸曹史亦綴其末惜亡其碑不可考爾
成都又有左右生題名一巨碑盖左學右學諸生也
其間江陽寧蜀晉原遂寧乃蜀晉所置郡歐陽公以
為漢文翁學生題名非也
故吏應酬殘題名無年月
字原云在成都府墨寶云得之北門魚橋之下
隸釋云題名共三十人此石所存者横兩行爾上行
兩人之後則有右郫字其下一行凡十五人末有左
江原字二邑皆隸蜀郡此盖蜀郡太守碑陰也墨寶
云後無字非碑陰盖㫁碑爾
宗季方等題名無年月
隸續云在龍門禹廟
碑式云兩横列上一列二十一人下一列二十人隸
續云趙氏録禹廟凡二碑皆在龍門其一有皮氏長
劉尋丞樊璋姓名而無陰其一有皮氏長安定蘇字
而文已磨滅其陰則有汾陰趙遺數十人姓名官爵
最後有龍門復民三十五戸人名此碑二列有四十
一人姓名疑是龍門復民而多少與趙説不合盖别
一碑也題名之上有文十餘行乃唐開元中龍門令
吕延祐所作禹廟頌楚順八分書亦猶魏子廟碑後
人刻於石之空處耳
蘇衡等題名無年月
字原云在兖州
隸釋云題名三十餘人盖東郡平原北海陳留汝南
潁川梁國下邳南陽東平十郡之士也姓名多已淪
没或云碑在孔里駐蹕亭前或題云孔府君碑陰
舉吏張玄等殘題名無年月
未詳所在
隸續云其可見者舉吏汝南一人故吏河内一人門
生東郡三人門生濟南二人門生平原任城各一人
薛令有其官而亡其姓名惟虞升一人郡邑名字及
所出錢無一字缺者
公乗伯喬殘題名無年月
未詳所在
隸續云所存者一列二人廣都及郫皆蜀郡之邑盖
西川之殘碑也
繁長張禪等題名無年月
輿地碑目云在梁山軍忠州界
隸續云一石三横首行云長蜀郡繁張君諱禪字仲
聞其次題掾曹十人及三民姓名次横之首行云夷
淺口例掾趙陵字進徳次夷侯九人邑長三人第三
横邑君三人夷民六人後云凡世八戸造末有四行
髙出兩字題白虎二夷王及丞尉名字最後兩行及
其下一横字畫差小似是紀事之辭惟夷王謝資數
字分明餘皆不可讀東都益部郡縣夷漢錯居此必
蜀郡太守有徳政繁縣夷人共立此碑尊其官吏故
書之前列輿地碑目作浮蘭碑云是漢刻
酒泉題名無年月
未詳所在
字原云碑九列毎列三十二人
交阯都尉沈君神道無年月
輿地碑目云在大竹縣北一里隸釋云在梁山軍大
竹縣今屬四川順慶府梁山軍即今夔州府梁山縣
也
輿地碑目云雙石闕其一鐫云漢謁者北屯司馬左
都候沈府君神道其一鐫云漢新豐令交阯都尉沈
府君神道字原云沈字左字道字豐字發筆皆長過
三四寸許令字交字兩筆皆長君字中筆亦長碑圗
云其上皆刻朱鳥其下則右刻玄武左刻一獸之首
若虎而角環在口已缺其爪據之隸釋云二神道盖
是一人猶王稚子闕盡書其所歴之官也
金君闕無年月
字原云在雲安軍即今夔州府雲安縣
題云鉅鹿大守金君闕凡七字碑式云四旁皆刻磨
紋
楊宗墓道無年月
字原云在嘉州輿地碑目云在夾江縣東十里嘉州
即今四川嘉定州夾江縣屬之
輿地碑目云墓前雙闕其左隸書漢故益州太守楊
府君諱宗字徳仲墓道十六字金石録作楊宗墓闕
銘
清河相張君墓道無年月
未詳所在
題云清河相弘農太守張君墓凡十字墓下闕一字
隸釋云一碑甚大其中但存此數字惟河相弘農君
五字㸃畫具爾碑式云兩旁有白紋其碑長八尺餘
濶三尺餘此數字之下尚有三之二
不其令蕫君闕無年月
字原云在濟州即今濟寧州
題云漢故不其令蕫君闕八字為二行天下碑録云
漢童恢墓雙石闕字在任城縣南七里一云漢故不其
令童君一云童恢琅邪人隸釋云東漢循吏有童恢
傳注云謝承書作僮种兩姓異同史氏固有所疑矣
初未嘗見此闕遂以蕫為童當以碑為正傳云恢字
漢宗琅邪姑幕人辟公府除不其令其為令在楊賜
罷相之後則恢盖孝靈時人也此闕刻一冢冢上三
物植立若木葉然二男子拜於前有一婦人二稚子
又有六婦人魚貫於後冢旁有一大樹其下有一馬
立於木下及馬後者各一人馬前有數物如雞鶩之
狀者碑圗云所畫者子孫展墓之狀有僕馬休於松
楸之下所題八字其左復有四五小字不可辨碑録
所載董君雙石闕字此盖其一也隸文董字卝下著
童碑録及范史誤去其卝張駒云嘗見不其令一碑
數百言其字大小如防東尉司馬君碑亦多漫滅者
當是彼一闕也
緜竹令王君神道無年月
字原云在涪州
題云廣漢緜竹令王君神道凡九字隸釋云微雜篆
體緜字作曰下木略與縣字相混故趙氏誤作廣漢
縣令而謂其借苓為令也按金石録又誤合劉讓閣
道題字為一碑故以為建寧元年十月造而此碑則
無年月也字原既辨其誤又云建寧元年立何耶
司馬孟臺神道無年月
字原云在漢川今為漢川州屬成都府
題云故上庸長司馬君孟臺神道凡十一字隸釋云
石文皴剥而字札甚精復齋碑目作上庸長闕
髙直闕無年月
字原云在雅州
題云漢故髙君諱直字文玉凡九字隸釋云字畫甚
不工漢人題墓有云神道者有云墓道者有云闕者
惟髙頤及髙直但書姓名字爾
韋氏神道無年月
字原云在均州州今屬襄陽府
碑圗云其上重暈與埋銘同中刻此四字隸釋云石
文中斷似若韋字爾
征南將軍劉君神道無年月
未詳所在
題云有漢征南將軍劉君神道凡十字隸續云大小
與王稚子闕相類而剛勁過之惟後兩字刓損
平楊府君神道無年月
字原云在綿州州今屬成都府
題云漢平楊府君叔神道凡八字字原云刻於石闕
椽首墨寶云平楊必姓名如建平太守之類叔其字
也隸續止有平楊府君叔神六字
沛相范君闕無年月
輿地碑目云在梓潼縣東六里
天下碑録云漢沛相劒門范皮墓闕文字不甚多記
名目而已隸續云圗經有范伯皮闕蜀人云范君有
二闕周回十六字多磨滅今在鳯皇山寺前麥田中
近得范君一闕其上横刻四字尚可認曰府君神道
字之下刻四人物次横又有一馬最下三方有白紋
其中似嘗刻字闕上四人皆向右行更有一石其人
却向左行恐是范之右闕闕旁之甎堅厚如石其重
十斤田夫耕墾時或得之上有小篆韻語毎甎十行
行一句一在汪聖錫家其文曰嗟痛明時仲治无年
結偅孳孳履踐聖門知辨賜張□噍孔言寛博□約
性能淵泉帶徒千人行無遺愆予亦得其一云徳積
未報曷尤乾巛茂而不實顔氏暴顛非獨范子古今
皆然想貌睹形列畫諸先設往有知豈復恨焉石上
姓名雖淪滅而甎文有范子可證乃知范君名皮字
仲治圗經誤衍伯字按輿地碑目作沛國范伯友墓
石闕則又誤相為國誤皮為友
汝南上蔡令神道無年月
字原云在閬州即今四川保寧府
隸續云閬州城外一石闕其東面刻十三字與王稚
子闕相類蜀人謂之汝南令闕眎其文南之下一上
字甚分明盖汝南之上蔡令也徐求閬苑記以為唐
貞觀中旌表王氏義門所立謬也
侍中楊文父神道無年月
未詳所在
題云漢楊侍中文父之神道凡九字隸續云字體格
與馮幽州闕相似必西州所刻者
貞女羅鳯闕無年月
未詳所在
題云漢貞女羅鳯墓凡六字隸續云筆勢甚清逸頗
類景謁者墓表字之上以朱爵為額盖墓闕也
延年椁字永初七年
隸續云在蜀中
其文云永初七年四月三十日造焉是萬嵗延年益
夀郭凡十八字為三行隸續云當是夀冢中所刻
种氏石虎刻字光和七年
未詳所在
其文云光和七年四月五日孝子种覽元博所造共
十六字
交阯刺史石羊字無年月
字原云在郴州
隸續云第一行有阯刺史三字上滅其一當是交字
第二行有君羊二字上滅其一土人謂之鄧君羊闕
文乃其姓也此盖墓道石羊膊上所刻建安以前之
物
比干墓字無年月
字原云在衛州比干墓上
水經注云比干冢前有石銘題隸云殷大夫比干之
墓所記惟此今已中折不知誰所誌也隸續云僅有
殷比干墓四字比水經闕其三字畫清勁乃東都桓
靈時人所書者收碑如歐趙皆未之見石公弼跋云
世傳孔子書然隸始於秦非孔子書必矣字畫勁古
當是漢人書
四老神坐神祚机刻字無年月
金石録云在惠帝陵旁隸釋云商於農人畊地得此
一刻云園公神坐一刻云園公神祚机一刻云甪里
先生神坐隸釋云神坐及神祚凡四人當各有之今
綺季甪里尚闕其一而黄公者未見金石錄作四皓
神位刻石跋云驗其字畫盖東漢時書廣川書跋云
重畫深鑿其書甚完
五君桮柈文無年月
東觀餘論云在洛陽上清宫
隸續云五君桮柈文十五字予所見者已裝治成帙
不得詳其形製五君之旁有棬各三徑三寸餘其中
者圓若碑碣之穿上下二棬則橢褊不匀亦有闕其
一者藏碑若歐趙皆所無有復不見於諸家雜説中
殆莫知其為何物獨武陽黄伯思長睿作洛陽九詠
其瞻上清一篇中云窪柈五兮石桮九饗西后兮腏
東后所注甚詳注云宫中有石上列圎穴五橢穴九
俗謂之九卵石側各有題記曰太老君真人君仙人
君東海君西海君字與漢人隸法同其穴殊無刋刻
之跡乃漢世所作以祠真仙耳圎者代柈橢者代桮
就石為之若窪尊之類或謂晉世仙人白仲理作此
煉丹非也盖字畫類漢世隸不類晉體又東觀餘論
載政和中黄君瞻上清跋語云此碑帙有五君桮柈
又故書於右且云欲考桮柈所以者觀此可知也宣
和殿藏碑錄以為漢碑面名之曰真人君石樽刻與
四老神祚机刻石同帙良由此石就其上有器物之
狀以祀五君故或謂之桮柈或謂之石樽而黄君之
詞可據始知是洛陽上清宫之物其文惟太老君三
字最大盖尊老子也西海真人六字却似晉人筆札
豈鐫刻有工拙乎
李剛石室畫像熹平元年
水經云鉅野黄水南有荆州刺史李剛墓鉅野縣今
屬兖州府
隸續云荆州刺史李剛石室殘畫像一軸髙不及咫
長一丈有半所圗車馬之上横刻數字云君為荆州
刺史時前後導從有騶騎有步卒標牓皆湮没在後
一車碑失其半止存東郡二字向前一車車前有牓
惟郡太守三字可認前後亦有騶騎步卒及没字牓
又一車僅存馬足泰半無碑少前六騎形狀結束胡
人也其上亦刻數字惟烏桓二字可認漢長水校尉
主烏桓騎又有護烏桓校尉此以烏桓為導騎必二
校中李君嘗歴其一齊宣王侍郎凡三牓車前一牓
無字其一四人三牓惟梁髙行梁使者二牓有字其
一四人樊姬楚莊王孫叔敖梁鄭女凡四牓後有一
牓而闕其人水經云剛字叔毅山陽髙平人熹平元
年卒有祠堂石室三間四壁隠起彫刻君臣官屬龜
龍麟鳯之文閩人李丙仲南得此碑於西州馮方圎
仲宛轉假借而得之酈氏所載古碑百餘惟李剛魯
峻二墓有圗畫趙氏雖云曽得魯君畫像而碑録中
無其目此碑則自來好古之士未之見也
魯峻石壁畫像熹平二年
字原云在濟州今為濟寧州
隸續云畫像二石並廣三尺崇二尺水經云金鄉山
司隸校尉魯君冢前有石祠石廟四壁皆青石隠起
刻書契以來忠臣孝子烈婦孔子及七十二弟子形
像像邊皆刻石記之此石上下三横首行一牓云祠
南郊從大駕出時次有大車帳下騎鮮明騎小史騎
凡十六牓大車之上一牓三字上兩字略有左畔偏
旁似是校尉騎字車前兩旁鮮明八騎步於中者四
人鈴下三十餘騎如魚鱗然列兩行横車之後後有
駙馬二匹帳下一騎小史持幢四騎次横薦士一人
有牓奏曹書佐主簿車各一牓有車馬騎史僕射二
騎鈴下二騎各有牓第三横冠劍接武十有五人一
牓闕里之先賢也次石上横兩牓云君為九江太守
時車前導者八人後騎石損其半少前一牓云功曹
史導有車馬車前二騎牓滅中横但刻雲氣下横十
有六人形像標牓與前石同後漢志大駕鹵簿五校
在前按魯峻碑嘗歴九江太守終於屯騎校尉從駕
南郊乃屯騎之職藏此者不知為何人碑既有九江
標牓又有屯騎職掌更有先賢形像定為魯峻石壁
所刻其誰曰不然其一之上横盡圗人物主坐客拜
侍於前後者六又主客三人列坐侍者四中横三車
又一車導騎二一車兩人在前一車一人在後屋下
之人三五賔主三車有標牓皆湮滅下横十七人如
前石所圗聖門髙弟人亦一牓一字不可認其一則
上横七騎皆右馳中横二車一有一導騎一則倍之
末有五人在屋下二穉子在屋上下横兩氊車皆駕
以一馬又一車有導騎二末有五人在屋下立車皆
有牓惟四導騎者上下各有字粗可認上曰君下曰
郎魯君再為議郎豈謂是乎以其冠劍人物絶類九
江石壁所畫疑此二石亦是魯祠四壁者後漢志列
侯㑹耕祠導從中有鮮明卒米氏畫史朱浮墓石壁
人物有鮮明隊或者不能細認先賢姓字但見有鮮
明數牓遂謂是朱浮墓壁畫像非也
武氏石室畫像無年月
在濟寧州宋方務徳有重刻本
金石録云武氏有數墓在今濟州任城墓前有石室
四壁刻古聖賢畫像小字八分書題記姓名往往為
賛於上文詞古雅字畫遒勁隸釋作武梁祠堂畫像
云石六其五則横分為二梁髙行藺相如二段又廣
於他石所畫者古帝王忠臣義士孝子賢婦各以小
字識其旁有為之賛文者其事則史記兩漢史列女
傳諸書合百六十有二人有標題者八十七人其十
一人磨滅不可辨又有鳥獸草木車盖器皿屋宇之
屬甚衆趙徳夫題云武氏石室畫像趙君東人當知
其實而不能辨此畫為武氏誰人冢前者予案任城
有從事武梁碑元嘉元年立其辭云孝子仲章季章
季立孝孫子僑躬修子道竭家所有選擇名石南山
之陽擢取妙好色無斑黄前設壇墠後建祠堂良匠
衛改雕文刻畫羅列成行攄騁技巧委蛇有章似是
謂此畫也故予以武梁祠堂畫像名之愚按畫像中
所題魯莊公莊字不避明帝諱似非武梁祠堂所刻
梁盖卒於桓帝時也其詳見陽韻莊字下武氏有數
墓不能定此刻為何人墓前者當從金石録題為武
氏石室畫像可耳碑圗云武梁祠堂畫記自伏戲至
於夏桀齊公至於秦王管仲至於李善及萊子母秋
胡妻長婦兒後母子義漿羊公之類合七十六人其
名氏磨滅與初無題識者又八十六人連帥方務徳
重刻郡齋地逺嵗久殆將亂真也今華山馬氏有此
重刻本予從而摹得之
成王周公畫像無年月
未詳所在
碑圗云君臣侍御凡九其後有一馬有小字標牓曰
成王周公
孔子見老子畫像無年月
隸續云人物七車二馬三標牓四惟老子後一人牓
漫滅孔子面右䞇鴈老子面左曳曲竹杖中間復有
一鴈一人俛首在鴈下一物拄地若扇之狀石有裂
文不能詳辨侍孔子者一人其後雙馬駕車車上一
人馬首外向老子之後一馬駕車車上亦一人車後
一人回首向外史記魯昭公予孔子一乗車兩馬一
豎子同南宫敬叔適周問禮於老子此畫聖輿兩驂
似是據此
太尉公墓中畫像無年月
字原云在資州内江縣資州今為資縣與内江縣俱
屬成都府
隸續云太尉公墓中畫像蜀人謂之燕王墓人物未
知何所依據一石横四尺髙二尺有半兩巨人髙坐
右方有㐲尉公三字左方有右將軍韓侯子本七字
又一石七人分坐三席其中一席二人題其左曰髙
陵侯右曰曲□侯人物字畫比前石甚小㐲尉公盖
是用㐲為大即太尉公也建武中右將軍官廢漢末
方復有之益州十二郡國二百年間五人為三公至
太尉者南鄭李固成都趙戒戒之孫謙二趙在桓靈
獻帝時成都去内江不逺豈其冢墓耶
功曹史殘畫像無年月
未詳所在
隸續云為旁行者四第一行凡五車中車而坐者一
人御者亦一人自第二車復有一人踵其後右執杖
左執一物如扇之狀最後别有一人石缺不能盡見
第二行導者二人左執管而吹之其右則石缺凡三
車車後不復有人最後人一車纔見其馬之半第三
行導者四人右持鐃左執管凡兩車最後又一車則
見其人之半面第四行一人乗馬在前次二車其前
車亦有一人隨其後最後又一車亦見其馬之半車
各一馬有盖左方通下三行為一可見者二大車後
有二馬奴隸凡六人其前則缺矣其標牓可識者五
曰功曹史曰門下督曰下賊曹曰曹史曰督郵
雍丘令殘畫像無年月
未詳所在
隸續云所存者八車十三馬有一車不全見車上之
人十有六馬上之人四奔走於車馬之前者四人標
牓曰泰山為雍丘令
尉府壺壁甎文陽朔四年
未詳所在
文四行十六字云尉府壺壁陽朔四年正朔始造設
已所行分行作碁局大眼金石録云字畫奇古西漢
文字世不多有此字完好可喜然所謂尉府壺壁又
云已所行者莫曉其為何等語隸續云西漢字見於
彝器者皆是篆文此甎略有隸體
永平甎文永平八年
未詳所在
隸續云文四行九字云永平八年七月廿日作
汝伯寧甎文建初三年
未詳所在
隸續云文六行十八字云建初三年八月廿日汝伯
寧□萬嵗舍大利善與曹叔文甎所謂萬嵗署舍同
或是卜築所用者漢人無忌諱如此
曹叔文甎文建初七年
未詳所在
隸續云文八行三十一字云建初七年八月十三日
曹叔文作千萬嵗署舍命史後子孫貴昌□□未央
大吉
謝君墓甎文元和三年
未詳所在
隸續云文四行十五字云元和三年五月甲戌朔謝
君□造此墓
永初甎文永初元年
隸續云近嵗出蜀中
甎有二其一直書一行云永初元年景師造其一云
大吉羊宜侯王
永初官墼文永初七年
字原云眉州人掘武陽故城得之
文一行七字云永初七年作官墼隸續云范至能在
蜀得其二惟七及官字文有反背不同重有十八斤
定陶鼎欵識無年月
未詳所在
隸續云定陶鼎盖有髙廟二字頗大腹有都倉二字
次之又有小字四行曰定陶廟容十升并重九斤二
兩惠帝令郡國立髙廟時帝子恢為梁王定陶梁所
都也其後元帝子為定陶王王之子入繼大統更封
楚王之子於定陶此乃廟中祭器不知何王所作髙
廟二字方正髙古略無篆勢定陶十一字則㕘雜篆
隸之體他器亦有相類者都倉二字即是篆文此器
舊藏宣和殿鐘鼎欵識法帖云其字畫浸有變篆為
隸之體其為髙廟祀器無疑
新莽候鉦地皇二年
字原云紹興中出於金州
隸續云候鉦四十二字闕二字漢器如館陶釡甘泉
内者鐙之類猶是篆體獨此器所書有波畫字尤清
勁與漢末筆法無異孰謂西都隸字皆古拙乎
修官二鐵盆款識建武二十年
字原云在嘉州今為嘉定州屬四川
一有廿五石廿年修官作八字一止有廿五石三字
隸續云乾道中陸游務觀監漢嘉郡得之字畫無篆
體盖東漢初年所作其文有廿年字而無紀年之名
東都惟建武建安有二十年此必建武之器所謂修
官正與永平巴官同恐是識鐵官之地名未詳其義
巴官鐵盆銘永平七年
輿地碑目云在巫山縣
隸續云銘十六字云巴官三百五十斤永平七年弟
廿七建中靖國初黄魯直自戎州東歸厥弟叔向
攝邑巫山有大鹽盆積水堂下以植蓮芡魯直去其
泥而識之其文鑄出鐵上故雖有發筆而勢不可縱
人或指以為篆首行惟有一字如已而反最後一字
如西而有連筆魯直以為前刀而後酉亦謂之秦篆
又以斤為戊皆誤也金石録作鐵量銘
書言府弩機銘延光三年
未詳所在
鐘鼎款識云銘二十有七字曰延光三年閏月書言
府作六石鐖郭工鍜臤令磨守丞躬乗鉅史訓主按
延光三年嵗在甲子閏十月而言閏月舉閏則知月
也書言府者所謂言則左史書之之義天禄石渠之
屬此盖漢之武庫隨府有之如府省是也又若工若
令若丞若史皆銘之於機則知除戎器戒不虞昔人
尤在所慎者其制錯以銀文縷細若絲綰
耿氏鐙銘延光四年
未詳所在
銘二行十六字云延光四年二月耿氏作鐙比二工
張裒造鐘鼎款識云銘全作隸書字極奇古云比二
者言如此者有二耳隸續云兩漢器物存於今者皆
是篆文獨此一鐙用隸
延光銅壺欵識延光四年
未詳所在
隸續云欵識二行十三字字從左起云延光四年銅
二百斤直錢萬二千
元嘉刀銘元嘉四年
未詳所在
隸續云其文云元嘉四年五月丙午日造此銅官刀
長四尺二寸下闕二字宜侯王大吉羊
中平獸洗欵識中平三年
隸續云紹興中長沙攸縣劉氏浚塘獲之
欵識一行云中平三年八月造作用富隸續云最下
兩字甚野盖鑄冶小夫所書者獸在其左若駝非駝
若麟非麟
董氏二洗欵識無年月
未詳所在
隸續云一欵其右曰蕫氏雅好一欵其左曰蕫氏器
中圗一鼎鼎上有禽今雖藏於二家乃一人所作者
雖無年月可考却非魏晉人字畫
騶氏二鏡銘無年月
東觀餘論云大者藏故江陰守王直中家小者藏故
司直洪□家
隸續云銘七言五句云騶氏作竟四夷服多賀國家
人民息&KR2600;□殄烕天下復風雨時節五穀孰長保二
親得天力二鏡雖有大小而銘文無異同小鏡惟氏
字筆法小變胡字不是反文大鏡又有兩人相鄉坐
其旁小隸云東王公西王母黄長睿審定以為漢器
李氏鏡銘無年月
未詳所在
隸續云銘亦七言五句云李氏作竟佳且好明如日
月世之保白虎辟丣主除道渴飲玉泉飢食□浮由
天下不知老又有二獸奮迅拏攫即白虎辟邪也按
辟丣非辟邪丣古文酉字説見有韻酉字下
青羊鏡銘無年月
未詳所在
隸續云銘與騶氏鏡並同但第二句少人字末句少
長保二親四字
魏大饗碑延康元年
隸釋云在亳州譙縣
額題云大饗之碑四篆字為一行碑式云有穿穿旁
有刻螭之紋磨㓕不全文十九行行二十字隸釋云
相傳為梁鵠書漢獻帝建安二十五年曹丕嗣位改
元延康魏志云丕以七月甲午軍次於譙大饗六軍
是時漢鼎猶未移也丕為人臣而自用正朔可謂無
君之罪人也士大夫櫝藏其碑者特以字書之故爾
金石錄云唐大中五年亳州刺史李暨以舊文刓缺
再刻於石舊碑㫁續不可盡識此特完好
魏公卿上尊號奏延康元年
集古録目云在許州
額題云魏公卿將軍上尊號奏九篆字為二行字作
陰文凸起碑式云文二十二行行四十九字先王及
髙陵兩武王三陛下皆平闕有奕局之紋自陛下即
位後十行刻於碑陰二陛下亦平闕集古録云唐賢
多傳為梁鵠書今人或謂非鵠也乃鍾繇書爾未知
孰是隸釋云其中有大理東武亭侯臣繇者乃其人
也當時内外前後勸進之辭不一此盖刻其最後一
章碑自造於華裔之後石理皴剥字跡晻昧今世所
傳者多是前一段耳金石文字記云此文當在延康
元年而刻於黄初之後舊刻殘缺予見拓本於北海
孫氏僅存數十字今在許州者重摹本也
魏受禪表黄初元年
集古録目云在許州魏文帝廟中
額題云魏受禪表四篆字為一行作陰文凸起碑式
云文二十二行行四十八字先皇及陛下五皇帝皆
平闕亦有奕局紋劉賔客嘉話云王朗文梁鵠書鍾
繇鐫字謂之三絶集古錄云顔真卿又以為鍾繇書
莫知孰是此碑舊刻亦已殘缺今所傳者重摹也集
古錄作魏受禪壇記
魏封孔羡碑黄初元年
今在曲阜縣孔子廟中
額題云魯孔子廟之碑六篆字為一行有穿文二十
三行行四十二字制詔皇上聖皇三行皆平闕隸釋
云嘉祐中郡守張稚圭按圗經題曰魏陳思王曹植
詞梁鵠書魏隸可珍者四碑此為之冠與大饗碑盖
不相逺若繁昌兩碑則自是一家以為鵠書非也金
石録云按魏志文帝以黄初二年正月下詔以議郎
孔羨為宗聖侯奉孔子之祀及令魯修舊廟今以碑
考之乃黄初元年當以碑為正
魏横海將軍吕君碑黄初二年
未詳所在
額題云魏故横海將軍章陵太守都鄉侯吕君之碑
十七篆字隸釋云吕君名字皆刓剥魏隸之佳者惟
鍾梁之碑四若范式碑則又次之此刻差勝賈逵劉
熹爾
魏大饗記殘碑黄初三年
隸續云在長安瑶臺寺
額題云大嚮記三古文為一行碑圗云額之兩旁有
白紋貫於上下外有暈兩重不過額其文十二行行
十七字非全碑也黄初三年及千秋萬代字平闕隸
續云額第三字不能識以其辭中有記字故名之此
碑二百餘字損者四之一所存之文殆不可曉其書
法與魏受禪相近文帝大饗六軍立碑於譙在是年
之前兩載此書饗為嚮或是假借受禪碑盖鍾繇所
書此碑黄初年月之下有一字其左從䍃而闕其右
疑是繇字或謂之鍾繇殘碑姑傳疑以俟知者
魏修老子廟詔黄初三年
字原云在亳州
無額碑式云詔十六行行八字後兩行書年月隸續
云苦縣濄水北有老子廟水經曰廟前南門外有漢
碑北有雙石闕甚整頓在闕南側魏文帝黄初三年
往譙所勒此碑磨滅者大半盖是詔豫部修祠之事
當時刻之於碑也碑之下方有唐開元及天寶間題
字數十行乃真源縣令邵昕記祠醮投龍之事真源
屬亳州今曰衛真即漢之苦縣也集古録作太清東
闕題名
魏范式碑青龍三年
天下碑録云在濟州任城縣西南四十里大頂山南
濟州今為濟寧州
額題云故廬江太守范府君之碑十篆字范府君名
式字巨卿見後漢書獨行傳此碑縣長薛君鄉人翟
循等為之立廟建碑金石録云法書要録以為蔡邕
書今以碑考之乃魏青龍三年立非邕書也隸釋云
此碑雖不及延康黄初四刻在魏他碑中為可取爾
唐李嗣真作書後品乃云蔡公諸體惟范巨卿碑風
華豔麗古今冠絶甚矣藻鑒之謬也
魏三體石經左傳遺字正始三年
集古録目云在洛陽蘇氏家按有翻本在成都宋胡
宗愈與中郎石經遺字並鑱之錦官西樓宇文紹奕
跋云又得古文篆隸三體石經八百二十九盖即洛
陽蘇氏本而重刻之也
隸續云魏三體石經左傳遺字古文三百七十篆文
二百十七隸書二百九十五有一字而三體不具者
皇祐癸巳洛陽蘇望氏所刻蘇君有言曰後漢熹平
四年靈帝以經籍文字穿鑿疑誤後學詔諸儒讎定
五經命蔡邕書古文篆隸三體鐫石立於太學今石
不存本亦罕見近於故相王文康家得左傳搨本數
紙其石斷剥字多亡缺取其完者摹刻凡八百一十
九題曰石經遺字即小歐陽集古目中所有者石經
見於范史帝紀及儒林宦者傳皆曰五經蔡邕張馴
傳則曰六經惟儒林傳云為古文篆隸三體書法酈
氏水經云漢立石經於太學魏正始中又刻古文篆
隸三字石經唐志有三字石經古篆兩種曰尚書曰
左傳獨隋志所書異同其目有一字石經七種三字
石經三種既以七經為蔡邕書矣又云魏立一字石
經乃其誤也范蔚宗時三體石經與熹平所鐫並列
於學宫故史筆誤書其事後人襲其譌錯或不見石
刻無以考正趙氏雖以一字為中郎所書而未嘗見
三體者歐陽氏以三體為漢碑而未嘗見一字者予
作隸釋鑒漢魏之字法詳公羊之題名據水經之事
實辨二史之牴牾已定一字石經為漢刻矣續得蘇
氏此碑益喜前説猶墨守也歴古所疑於今始判隸
釋云歐陽集古録諸碑皆有跋尾獨三體石經置而
弗論豈有所疑而未決乎小歐陽集古録目遂定為
漢刻盖為儒林傳所誤也按晉書衛恒傳云魏初傳
古文者出於邯鄲淳至正始中立三字石經轉失淳
法因科斗之名遂效其形魏書江式傳云魏陳留邯
鄲淳特善倉雅許氏字指八體六書精究閑理以書
教諸皇子又建三字石經於漢碑之西其文蔚炳三
體復宣石經考云據衛恒傳所言三字石經非邯鄲
淳書金石文字記云江式傳則不考衛恒之言而失
之者也胡三省通鑑注魏碑以正始年中立漢書言
元嘉元年度尚命邯鄲淳作曹娥碑時淳已弱冠自
元嘉至正始九十餘年謂淳所書非也
魏甄皇后識坐版函無年月
隸續云紹聖丙子鄴民耕地得之
其文云文昭皇后識坐版函共八字隸續云一緑石
匣廣八寸有半長倍之厚三之一鹿頂笏頭盖其上
有此八字魏文帝甄皇后神坐前之物也故嘉興守
林衡之父時為相之臨漳令摸得之其字乃魏隸之
工者傳於世既鮮故士大夫罕見魏史黄初中葬甄
夫人於鄴州帝以母氏之故追上尊諡别立寢廟此
乃明帝時所刻者
晉司馬整碑泰始四年
集古錄云在光化軍軍即襄州穀城縣之陰城鎮陰
城當魏晉時為南鄉屬縣
額題云宣威將軍南鄉太守司馬府君紀徳頌十五
字集古録云南鄉太守者司馬整也按晉書宣帝弟
安平獻王孚孚次子曰義陽成王望望第三子曰隨
穆王整整以魏咸熙二年為南鄉太守是嵗晉武受
禪改元泰始泰始三年徙整南陽而南鄉人為整建
此碑廣川書跋云書為隸古氣質渾厚與鴻都石經
可一二校也
司馬整碑陰
集古録云南鄉太守將吏三百五十人其磨滅者猶
有二十餘人人皆有邑姓名字而無次序其名號有
令有長有南閤祭酒門下督主簿部督郵監汀督郵
部勸農五官掾文學掾營車掾軍謀掾府門亭長主
記史待事掾待事史部曲將部曲督又有賊曹功曹
議曹戸曹金曹水曹科曹倉曹鎧曹左右兵曹曹皆
有掾又有祭酒有史有書佐有修行有從掾位有從
史位有史有小史等魏晉之際太守官屬之制盖如
此他書或時見一二不能如此之備也
晉鄭烈碑太康四年
未詳所在
額題云晉故右軍將軍平莞僖侯鄭府君之碑十五
隸字隸續云鄭君名烈滎陽人以太康二年八月卒
故吏申楊等立此碑四年之七月也鄭君所封其上
一平字則曉然可識下一字額已損而銘辭亦微缺
僅存莞字趙氏以為東莞則誤也晉縣亦無平莞非
鄉名即亭名也余嘗以魏末至晉宋隸字無可取者
晚獲此碑勁健方格雜置漢刻中未易甄别
晉張平子碑永和四年
字原云在鄧州
隸釋云張平子碑晉南陽相夏侯湛作水經云西鄂
縣有平子墓墓東有碑文字悉是篆崔瑗之辭也盛
弘之郭仲産並云夏侯孝若為郡簿其文復刋碑陰
為銘然碑陰二銘乃崔子玉及陳翕隸字耳墓次又
有二碑唯見其一以夏景驛途疲而莫究酈氏之説
如此今世所傳凡百君子者即平子篆碑其石已中
斷此刻有夏侯湛姓名而云書之碑側盖酈氏考之
不詳也
金石文字記云宋書禮志曰漢以後天下送死奢靡
多作石室石獸碑銘等物建安十年魏武帝以天下
彫弊下令不得厚葬又禁立碑髙貴鄉公甘露二年
大將軍㕘軍太原王倫卒倫兄俊作表徳論以述倫
遺美云祗畏王典不得為銘乃撰錄行事就刋於墓
之陰云爾此則碑禁尚嚴後復弛替晉武帝咸寧四
年又詔曰此石獸碑表既私褒美興長虛偽傷財害
人莫大於此一禁㫁之其犯者雖㑹赦令皆當毁壞
至元帝大興元年有司奏故驃騎府主簿故恩營葬
舊君顧榮求立碑詔特聴立自是後禁又漸頽大臣
長吏人皆私立義熙中尚書祠部郎中裴松之又議
禁斷於是至今裴松之傳曰松之以世立私碑有乖
事實上表陳之由是並斷以故終魏之世略無紀功
述行之文其立碑之見於史者惟田豫顔斐二人而
晉世則扶風王駿魏舒羊祜杜預閻徳唐彬嵇紹丁
紹范平立碑之事百有餘年亦僅七八見齊建武中
范雲上表求為太宰竟陵王子良立碑竟不行其文
載昭明太子選中所引亦止太宰褚淵丞相豫章王
嶷二例若劉勔之生為立碑安成王秀之四碑並建
史家書之以為異事而自魏至陳文字之罕傳於後
有繇然矣
晉銅澡槃欵識泰始元年
隸續云在宜興惠公衮家
欵識廿七字云泰始元年□月七日右尚方治御府
故二斗五升銅澡槃重九斤八兩年月中闕一字又
有第二字甚小而遒勁隸續云東都工於隸者未能
逺過魏晉石刻今存者數碑以此比之泰山之於邱
垤也
公乗校官掾王幽題名
字原云淳熙二年卭州蒲江縣僧寺治地得之
隸續云字畫有東都氣象非魏晉筆法校官掾者東
都郡縣之吏屬公乗者漢爵第八級而云永熹元年
二月則無此年號東都紀年有延熹光熹亦有書光
熹為光喜者漢人作隸好假借或是借憙作喜作熹
又作熙光字恐史策之誤但弘農王四月即位改元
是年二月猶是中平西晉惠帝雖有永熙而改元亦
是四月此碑非光熹永熙明矣俟博古者剖判之
以上諸碑并甎文欵識自漢五鳯迄於晉泰始凡家
之所藏與隸釋隸續之所收字原之所摹集其字入
辨中者共得三百一十有二博采他書以為之攷嗟
乎到今不毁已十無其一矣又攷水經注尚有八十
二碑集古金石二録尚有二十一碑補列於後洪景
伯所謂姑聚其説以見思古之意爾天下碑録輿地
碑目有年月可徴者附見五碑
王立碑永平闕年
水經注云安喜縣有漢明帝時孝子王立碑天下碑
録云在安喜縣東三十里
南武陽功曹闕銘章和元年
金石録云銘云南武陽功曹鄉嗇夫又云以為國三
老又云章和元年其他族系名字皆磨滅不可考墓
在今沂州有兩闕其一銘元和中立文字尤殘闕難
讀
章和石記章和二年
見金石録有録無説
王子香廟頌永元十八年
水經注云枝江縣有陳留王子香廟頌子香於漢和
帝之時出為荆州刺史有惠政天子徴之道卒枝江
亭中常有三白虎出入人間送喪踰境百姓追美甘
棠以永元十八年立廟設祠刻石銘徳號曰枝江白
虎王君
窆室銘永建元年
見金石録有録無説
先尼和碑永建二年
水經注云符縣長趙祉遣吏先尼和以永建元年十
一月詣巴郡没死成濡灘子賢求喪不得女終年二
十五嵗有二子五嵗以還至二年二月十五日尚不
得喪終乃乗小舟至父没處哀哭自沈見夢告賢曰
至二十一日與父俱出至日父子果浮出江上郡縣
上之為之立碑以旌孝誠也
張子陽碑永建四年
輿地碑目云幽州刺史䍧牱太守張子陽碑在懐安
軍唐化鎮沿江五里許
王誨碑陽嘉三年
水經注云滎口石門南際河有碑云惟陽嘉三年二
月丁丑使河堤謁者王誨疏達河川刋石記功垂示
於後陳留浚儀邊韶字孝先頌石銘嵗逺字多淪缺
洛陽橋右柱銘陽嘉四年
水經注云洛陽建春門右橋建兩石柱橋之右柱銘
曰陽嘉四年乙酉壬申使中謁者魏郡清淵馬憲監
作石橋梁柱
太學碑陽嘉八年
水經注云石經東有一碑是漢順帝陽嘉八年立碑
南面刻頌表裏鏤字猶存不破
西嶽石闕銘永和元年
天下碑録云在華州華陰祠後苑中
金石録云銘云永和元年五月癸丑朔六日戊午弘
農太守常山元氏張勲為西嶽華山作石闕髙二丈
二尺其後為韻語文詞頗怪又字多假借時有難曉
處永和漢順帝晉穆帝姚泓皆有此號穆帝時華陰
不屬晉以此碑字畫驗之恐非姚泓時盖漢刻也
司馬遷碑永嘉四年
水經注云在夏陽漢陽太守殷濟立
武氏石闕銘建和元年
金石録云銘云建和元年太嵗在丁亥二月庚戌朔
四日癸丑孝子武始公弟綏宗景興開明使石工孟
季季弟夘造此闕直錢十五萬孫宗作師子直四萬
開宗子宣張仕濟陰年二十五曹府君察舉孝亷除
敦煌長史被病云殁苗秀不遂嗚呼哀哉士女痛傷
武氏有數墓在任城開明者仕為吳郡府丞綏宗名
梁仕為郡從事宣張名班皆自有碑
武開明碑建和二年
金石録云吳郡丞武開明碑云君字開明而其名已
殘闕又云永和二年舉孝亷除郎謁者漢安二年遷
大長秋長樂太僕丞永嘉元年哭母去官復拜郎中
除吳郡府丞夀五十七建和二年十一月十六日遭
疾卒其可見者如此其他磨滅不能盡讀
漳河神壇碑建和三年
水經注云鉅鹿縣銅馬祠前有碑述河内修武縣張
導字景明以建和三年為鉅鹿太守通正水路功績
有成民用嘉賴題云漳河神壇碑斯廟為銅馬劉神
祠是碑頃因震裂餘半不可復識矣
孔子廟碑建和五年
水經注云譙縣有孔子廟廟前一碑西面是陳相魯
國孔疇建和五年立
班孟堅碑建和十年
水經注云東太山成人班孟堅碑建和十年尚書右
丞拜沇州刺史從事秦閏等刋石頌徳政
曹娥碑元嘉元年
水經注云上虞縣有曹娥碑縣令度尚使甥邯鄲子
禮為碑文以彰孝烈
彭山廟碑元嘉三年
水經注云彭山廟前有彭山碑漢桓帝元嘉三年杜
仲長立
李母冢碑永興元年
水經注云譙縣有李母冢有碑是永興元年譙令長
沙王阜所立碑云老子生於曲濄間
孔君碣永夀元年
金石録云在孔子墓林中其額題孔君之墓文已殘
闕其前云元年乙未而元年上闕二字按東漢自建
武以後惟桓帝永夀元年嵗次乙未其他有三乙未
皆非元年然則此碣所闕二字當為永夀也
王君造四縣邸碑延熹二年
水經注云陳縣城内有漢相王君造四縣邸碑文剥
缺不可悉識其略曰唯兹陳國故曰淮陽郡云云王
清惠著聞為百姓畏愛求賢養士千有餘人賜與田
宅吏舍自損奉錢助之成邸五官掾西華陳箕等二
百五人以延熹二年云云故其頌曰修徳立功四縣
回附今碑之左右遺墉尚存基礎猶在時人不復尋
其碑證云孔子廟學非也
田君碑延熹二年
集古録云在今沂州其名字皆已磨滅惟云其先出
帝舜之苗裔自完適齊因以為氏乃知其姓田爾又
云周秦之際家於東平陽君總角修韓詩京氏易究
洞神變窮奥極微為五官掾功曹州從事辟太尉延
熹二年辛亥詔書泰山琅邪盜賊未息州郡吏有仁
惠公清撥煩整化者試守滿嵗為真州言名時牧劉
君知君宿操表上試守費自此以後殘闕不可次第
而隠隠可見盖無年夀卒葬月日而有故吏薛咸等
立石勒銘之語乃費縣令長徳政去思碑爾
天下碑錄作費令田君徳政碑
胡著碑延熹四年
水經注云湖陽有漢日南太守胡著碑子珍騎都尉
尚湖陽長公主即光武之伯姊也廟堂皆以青石為
階陛廟北有石堂珍之玄孫桂陽太守瑒以延熹四
年於墓次立石祠勒銘於梁石祠傾頽而梁字無毁
河東地界石記延熹四年
見金石録有録無説
朔方太守碑陰延熹五年
集古録云題名云永夀二年朔方太守上郡仇君察
察下滅一字除郎中大曲長大下又滅一字延熹四
年九月乙酉詔書遷衙令五年正月到官奉見明府
見下又滅一字立祠刋石表章大聖之遺靈永示來
世之末末下又滅一字謹出錢千千下又滅兩字下
行因紀姓名據此乃當時修廟出錢人爾今其姓名
往往可見云衙鄉三老時勤伯秋上官鳯季方録事
史楊禹孟布衙主記掾楊綬子長門下功曹裴篤伯
安倉曹掾任就子優又有集曹掾軍假司馬之類名
字多不完其所立祠盖不知為何廟也
廣野君廟碑延熹六年
水經注云髙陽有漢廣野君廟碑延熹六年十二月
雍丘令董之命縣人長照為文用章不朽之徳其略
云輟洗分飡諮謀帝猷陳鄭有涿鹿之功海岱無牧
野之戰大康華夏綏静黎物生民以來功盛莫崇今
故宇無聞而單碑介立矣
封龍山碑延熹七年
天下碑録云在獲鹿縣南四十五里山上
王子喬碑延熹八年
水經注云薄城有王子喬墓冢側有碑題云仙人王
子喬碑曰延熹八年秋八月皇帝遣使者奉犧牲致
禮祗懼之敬肅如也國相東萊王章字伯義以為神
聖所興必有銘表乃與長史邊乾遂樹之玄石紀頌
遺烈
曹君碑延熹九年
水經注云曹騰兄冢東有碑題云漢故潁川太守曹
君墓延熹九年卒而不刋樹碑嵗月
髙祖感應碑延熹十年
天下碑録云在豐縣北豐令劉亹立
按水經注云泗水亭有髙廟廟前有碑延熹十年立
疑即此碑也
盛允碑延熹闕年
水經注云虞縣有漢司徒盛允碑允字伯世梁國虞
人也延熹中立
許續碑延熹闕年
水經注云濄水之北有漢温令許續碑續字嗣公陳
國人也舉賢良拜議郎遷温令延熹中立
趙融碑建寧元年
水經注云郁夷縣有漢邠州刺史趙融碑靈帝建寧
元年立
郭林宗碑建寧四年
水經注云介休縣有徴士郭林宗碑林宗縣人也以
建寧四年卒蔡伯喈謂盧子幹馬日磾曰吾為天下
碑文多矣皆有慙容唯郭有道無愧於色矣天下碑
録云在汾州介休縣墓側又有郭有道碑云在太原
府平晉縣蔡邕文并書在龍泉側按有道止一碑此
其誤也
按此碑久已不存歐趙亦未見隸釋云凡歐趙録中
所無者世不復有之矣今林宗墓側有一碑乃近人
傅山所為體既杜撰跡復醜惡無知者以為中郎書
争相傳拓可笑也聞鄭簠又書一碑與傅山並峙豈
以傅山為非其人而欲自擬中郎耶以五十步笑百
步則何如
楊叔恭碑建寧四年
水經注云昌邑縣有沇州刺史茂陽楊叔恭碑從事
孫光等以建寧四年立
石門銘建寧四年
水經注云滎陽有浚儀渠建寧四年於敖城西北壘
石為門以遏渠口謂之石門西去河三里石銘云建
寧四年十一月黄傷石也而主吏姓名磨滅不可復
識
趙越碑建寧闕年
水經注云獲嘉縣西有漢桂陽太守趙越墓冢北有
碑越字彦善縣人也守河南尹建寧中卒碑東又有
一碑碑北有石柱石牛羊虎俱碎淪毁莫記
許嬰碑建寧闕年
水經注云柘城縣西南有漢故樂成陵令太尉掾許
嬰碑嬰字虞卿司隸校尉之子建寧年立
李剛碑熹平元年
水經注云鉅野黄水南有荆州刺史李剛墓剛字叔
毅山陽髙平人熹平元年卒見其碑有石闕祠堂石
室三間四壁隠起彫刻為君臣官屬龜龍麟鳯之文
飛禽走獸之像作制工麗不甚傷毁按隸續有李剛
石室畫像而無碑
殘碑陰熹平元年
水經注云山桑城東南有一碑碑文悉破無驗惟碑
背故吏姓名尚存熹平元年義士門生沛國蕭劉定
興立
幽冀二州界石文熹平四年
水經注云北平縣界有漢熹平四年幽冀二州以戊
子詔書遣冀州從事王球幽州從事張昭郡縣分境
立石標界具揭石文
嵩髙山石闕銘熹平四年
金石録云銘云中郎將堂谿典伯并熹平四年來請
雨嵩髙廟
薛季像碑熹平五年
水經注云昌邑縣有沇州刺史河東薛季像碑以郎
中拜郯令甘露降園熹平四年遷州明年甘露復降
殿前樹從事馮巡主簿華操等相與褒樹表勒棠政
橋載碑熹平五年
水經注云睢城南有漢太傅掾橋載墓碑載字元賔
梁國睢陽人也熹平五年立
梧臺石社碑熹平五年
水經注云臨淄梧臺西有石社碑猶存漢靈帝熹平
五年立其題云梧臺里
蒼頡廟碑熹平六年
金石録云文字殘缺其略可辨者有云蒼頡天生徳
于大聖四目靈光為百王作憲而其銘曰穆穆聖蒼
知為蒼頡碑也
曹熾碑熹平六年
水經注云譙城南潁川太守墳北有其元子熾冢冢
東有碑題云漢故長水校尉曹君之碑熹平六年立
曹胤碑熹平六年
水經注云曹熾弟胤冢東有碑題云漢謁者曹君之
碑熹平六年立
橋玄碑光和元年
水經注云睢陽有漢太尉橋玄墓列數碑一是漢朝
羣儒共刋石立碑一碑是故吏勒石一碑以橋公嘗
牧涼州乃樹碑頌光和元年主記掾李友字仲遼作
碑文碑陰有右鼎文建寧三年拜司空又有中鼎文
建寧四年拜司徒又有左鼎文光和元年拜大尉鼎
銘文曰文徳銘於三鼎武功勒於征鉞書於碑陰以
昭光懿又有鉞文稱是用鏤石假象作兹征鉞按後
漢書橋玄傳光和六年卒蔡邕集太尉橋公碑有二
俱云光和七年薨水經注謂是碑作於光和元年恐
其誤也其載鼎銘文曰文徳銘於三鼎云云乃是蔡
邕橋公碑中語非鼎銘文也邕有東中西鼎三銘見
於集中集又有黄戊銘所云鉞文稱是用鏤石作兹
征鉞亦邕銘中語而謂碑文為李友所作豈後人搜
采邕文誤入以佗人之文耶
禹廟碑光和二年
金石録云碑云光和二年十二月丙子朔十九日甲
午皮氏長南陽章陵劉尋孝嗣丞安定烏氏樊璋元
孫其後敘禹平水土之功而最後有銘文多殘缺不
能盡識碑在龍門禹廟
敬使君碑光和四年
金石録云在河東平陽其額題云漢揚州刺史敬君
之銘碑已殘缺其名字皆亡略可辨者嘗辟司隸從
事又為治書侍御史最後云年五十三光和四年閏
月遭疾而卒其他不復可考按姓苑載風俗通有敬
歆漢末為揚州刺史元和姓纂亦云歆平陽人集古
録此碑凡再出其一題敬仲碑云名字已磨滅獨首
有敬仲字故寓其名爾疑其人姓田也其一題無名
碑所載事皆同盖歐陽公未嘗見額爾
八都神廟碑光和闕年
天下碑錄云在鎮州元氏縣西北二十里廟壇下光
和中立
張平仲碑光和闕年
水經注云盧奴縣有漢上谷太守議郎張平仲碑光
和中立天下碑録作上谷太守張&KR3176;碑云在定州安
嘉縣東六里
楊彦楊禪二碑光和闕年
水經注云鄢縣水次有單父令楊彦尚書郎楊禪字
文節兄弟二碑漢光和中立
許叔臺碑光和闕年
水經注云柘縣城西南里許有漢陽翟令許叔臺碑
光和中立
文穆碑光和闕年
水經注云山桑縣東有文穆碑冢三世二千石穆郡
尹曹史徴試博士太常以明氣候擢拜侍中右中郎
將遷九江彭城陳留四郡光和中卒故吏涿郡太守
彭城吕䖍等立
尹儉碑中平四年
水經注云彭水西北有漢安邑長尹儉墓冢西有石
廟廟前有兩石闕闕東有碑中平四年立
大石嶺碑中平六年
水經注云新城大石山上有大石嶺碑河南隠士通
明以漢靈帝中平六年八月戊辰於山堂立碑
華山祠堂碑建安闕年
水經注云華陰縣華山祠堂下有漢文帝三廟廟有
石闕數碑一碑是建安中立漢鎮逺將軍段煨更修
祠堂碑文漢給事黄門侍郎張昶造昶自書之元帝
又刋其二十餘字二書有重名傳於海内又刋司徒
校尉鍾繇弘農太守毌丘儉姓名廣六行
張侯殘碑闕年月
金石録云張侯者子房也碑已斷裂磨滅不可次叙
獨其額尚完題漢故張侯之碑在今彭城古留城子
房廟中驗其字畫盖東漢時所立
蒼頡廟人名無年月
集古録作漢碑陰題名跋云不知為何碑陰其人各
記所出錢數似是漢時修廟人題名有議曹功曹騎
吏有蓮勺左鄉有秩池陽左鄉有秩池陽集丞有秩
皆不知是何名號又有夏陽候長祋祤候長則是縣
吏之名其隸字不甚精又無事實可考姑録其名號
以俟知者爾
金石録云右蒼頡廟人名按前漢書張敞以鄉有秩
補太守後漢書百官志鄉置有秩三老游徼本注云
有秩郡所署秩百石掌一鄉人然則有秩盖亦鄉吏
名也
夷齊廟碑無年月
水經注云首陽山上有夷齊廟前有二碑並是後漢
河南尹廣陵陳導雒陽令徐循與處士平原蘇騰南
陽何進等立
宋子浚碑無年月
水經注云介休縣有宋子浚碑
李雲碑無年月
水經注云廣宗縣清河之右有李雲墓雲字行祖甘
陵人好學善陰陽舉孝亷遷白馬令中常侍單超等
立掖庭民女亳氏為后后家封者四人賞賜鉅萬雲
上書移列三府帝怒下獄殺之後冀州刺史賈瑶使
行部過祠雲墓刻石表之今石柱尚存俗猶謂之李
氏石柱按賈瑶後漢書作賈琮
太公廟碑無年月
水經注云汲縣有太公廟廟前有碑云太公望者河
内汲人也縣民故㑹稽太守杜宣白令崔瑗曰太公
本生於汲舊居猶存君與髙國同宗太公載在經傳
今臨此國宜正其位以明尊祖之義於是三老王喜
廷掾鄭篤功曹邠勤等咸曰宜之遂立壇祀為之位
主
趙徴碑無年月
水經注云安平縣城内有漢冀州從事安平趙徴碑
許由廟碑無年月
水經注云潁川其縣箕山有許由廟碑闕尚存是漢
潁川太守朱寵所立
郭奉孝碑無年月
水經注云陽翟縣有郭奉孝碑
司馬文預碑無年月
水經注云灞陵明渠北有漢京兆尹司馬文預碑
梁巖碑無年月
水經注云成國渠左有安定梁巖冢碑碣尚存
張伯雅碑無年月
水經注云綏水東南流逕漢弘農太守張伯雅墓冢
前有石廟列植三碑碑云徳字伯雅河内密人也
袁滂袁騰袁光碑無年月
水經注云濄水逕大扶城西城之東北悉諸袁舊墓
碑字傾低羊虎碎折唯司徒滂蜀郡太守騰博平令
光碑字所存惟此自餘殆不可尋天下碑録云袁騰
良之仲子也碑在太康縣袁良碑見前卷
虞詡碑無年月
水經注云武平縣有漢尚書令虞詡碑題云虞君之
碑
柘令許君頌無年月
水經注云柘縣城内有柘令許君清徳頌石碎字紊
唯此文見碑
熹平君碑無年月
水經注云汳水逕睢陽縣襄鄉塢襄鄉浮圗漢熹平
君所立死因葬之弟刻石樹碑以旌厥徳隧前有師
子天鹿累磚作百達柱八所荒蕪頽毁雕落殆盡矣
繹幕令碑無年月
水經注云䝉縣有漢故繹幕令匡碑匡字公輔魯府
君之少子也碑字碎落不可尋識不知所立嵗月
袁安碑無年月
水經注云彭城城内有漢司徒袁安魏中郎徐庶等
數碑並列植於街右咸曽為楚相也
皇毓碑無年月
水經注云臨睢有豫州從事皇毓碑殞身州牧陰君
之罪時年二十五臨睢長平輿李君二千石丞輪氏
夏文則髙其行而悼其殞州國咨嗟旌閭表墓昭敘
令徳式示後人
臨睢長王君碑無年月
水經注云臨睢城内有臨睢長左馮翊王君碑善有
治功累遷廣漢屬國都尉吏民思徳縣人公府掾陳
盛孫郎中兒定興劉伯鄜等共立石表政以刋逺績
鄭陂頌無年月
水經注云鄭渾為沛郡太守於蕭相二縣興陂堰民
賴其利刻石頌之號曰鄭陂
季札子碑無年月
水經注云奉髙縣有吳季札子墓季札聘上國喪子
於嬴博之間即此處也前有石銘一所漢末奉髙令
所立碑石糜碎惟故趺存焉
東平憲王碑無年月
水經注云無鹽縣有東平憲王蒼冢碑闕存焉
道兒君碑無年月
水經注云髙門一里餘有道兒君碑魯相陳君立
孫嵩碑無年月
水經注云朱虚縣汶水東北漢青州刺史孫嵩墓西
有碑碣
孫賔碩碑無年月
水經注云安邱縣牟山之西南孫賔碩兄弟墓碑志
並在
鄭康成碑無年月
水經注云髙密縣有厲阜阜上有漢司農卿鄭康成
冢石碑猶存
冠盖里碑無年月
水經注云宜城縣有太山山下有廟漢末名士居其
中刺史二千石卿長數十人朱軒華盖同㑹於廟下
荆州刺史行部見之雅嘆其盛號為冠盖里而刻石
銘之此碑於永嘉中始為人所毁其餘文尚有可傳
者其辭曰峨峨南嶽烈烈離明寔敷儁乂君子以生
惟此君子作漢之英徳為龍光聲化鶴鳴
張仲瑜碑無年月
水經注云筑陽縣闕林山之東有碑即記闕林山之
文曰君國者不躋髙堙下先時或㫁山岡以通平道
民多病守長冠軍張仲瑜乃與邦人築㫁故山道作
此銘
張敏碑無年月
水經注云冠軍縣有漢太尉長史邑人張敏碑
左伯豪碑無年月
水經注云涅陽縣南有二碑碑字紊滅不可復識云
是左伯豪碑按天下碑録作左伯桃碑云在安肅軍
安肅縣西五十里墓前
樊重樊萌碑無年月
水經注云湖陽東城中有二碑似是樊重碑悉載故
吏人名城之東南有若令樊萌碑
賈彪廟碑無年月
水經注云新息北門内有新息長賈彪廟廟前有碑
焦立碑無年月
水經注云魯陽縣牛蘭水側有漢陽侯焦立碑
范蠡碑無年月
水經注云宛縣三公城側有范蠡祠蠡宛人即故宅
也後漢末有范曽字子閔為大將軍司馬討黄巾賊
至此為蠡立碑文勒可尋
舜廟碑無年月
水經注云九疑山之東北冷道縣界有舜廟縣南有
舜碑碑是零陵太守徐儉立
二妃祠碑無年月
水經注云湘水上黄陵廟荆州牧劉表刋石立碑
屈原廟碑無年月
水經注云汨水又西為屈潭即羅淵也淵北有屈原
廟廟前有碑
程堅碑無年月
水經注云又有漢南太守程堅碑寄在原廟
瀧中碑無年月
水經注云曲江縣東瀧中有碑
鍾君碑無年月
見金石録有録無説
陽都長徐君闕銘無年月
同前
逢君殘碑無年月
同前
首山復民租碑無年月
同前又有首山復戸姓氏則其碑陰也
隸八分攷
許氏説文序云秦燒滅經書滌除舊典大發隸卒興役
戍官獄職務繁初有隸書以趣約易而古文由此絶矣
自爾秦書有八體一曰大篆二曰小篆三曰刻符四曰
蟲書五曰摹印六曰署書七曰殳書八曰隸書漢書蓺
文志云是時始造隸書矣起於官獄多事苟趨省易施
之徒隸也
顔師古漢書注曰篆書謂小篆盖秦始皇使程邈所
作也隸書亦程邈所獻主於徒隸從簡易也蔡邕聖
皇篇云程邈刪古立隸王僧䖍能書人名云秦獄吏
程邈善大篆得罪繫雲陽獄増減大篆去其繁複始
皇善之出為御史名其書曰隸書江式論書表云隸
書者始皇使下杜人程邈附於小篆所作也張懐瓘
書斷云程邈益大小篆方圎而為隸書諸家之説雖
或云刪古或云増減大篆或云附於小篆益大小篆
之不同大都去篆未逺徐鍇説文注曰無㸃畫俯仰
之勢者是也淳化秘閣法帖第五卷有程邈書與今
正書無異米芾定為偽跡秦觀法帖通釋云今漢碑
在者皆隸字程邈此帖乃是小楷豈敢遂信以為秦
人書黄長睿法帖刋誤云程邈在秦雲陽獄作隸字
乃今漢碑中字也有此隸字方生今正書不應邈已
作之二說是矣但以程邈隸字即漢碑中字則尚有
别漢碑中字皆有挑法與秦隸同名而實異也李嗣
真書後品以程邈居上上品張懐瓘駁之云書傳所
載程邈創為隸法其於工拙蔑爾無聞遺跡又無何
以知其品第據此則程邈遺跡唐以前未之有見淳
化所刻亦何從得之曽宏父石刻補敘云秘閣前帖
中有贗蹟者盖其源得自江左多南唐善書者取前
賢語以意成之非臨非摹是謂倣帖藏之秘閣凡數
匣明題曰倣書宣政間守官秘閣如劉無言輩猶及
見之然則此程邈書亦倣書也南唐以前亦謂正書
為隸書倣書者承其譌耳
林罕字原偏旁小説序曰書之所興莫定何代隸之
所起始自秦時篆者取蟲篆之形隸書便徒隸之用
篆雖一體而隸變數般篆隸既興訛舛相錯非究於
篆無由曉隸隸有不抛篆者有全違篆者有減篆者
添篆者有篆隸同文者罕所論者雖正書而能發明
變隸之源故録之
張懐瓘書㫁曰酈元水經云臨淄人發古冢得棺前
板外隠起為字言齊太公六世孫胡公棺也惟三字
是古餘同今隸書證知隸字出古非始於秦時若是
則隸法當先於大篆矣按胡公者齊哀公之弟胡靖
公也五世六公計百有餘年當周穆時也又二百許
嵗至宣王之朝大篆出矣又五百餘載至始皇之世
小篆出焉不應隸書而先大篆程邈所造書籍具傳
酈元之說恐未能辨也此論甚當而杜光庭復矯懐
瓘之説辨隸書所起以為春秋時有隸書左傳史趙
算絳縣人年曰亥有二首六身是今之亥字楊慎丹
鉛録又考莊子云丁子有尾引李頤注謂右行曲波
為尾今丁子二字雖左行皆有曲波亦是尾也以為
八分不始於秦皆野言不足信若熊朋來鐘鼎篆韻
序謂葛天之金幣文與今隸無異則益荒矣
漢書藝文志云古者八嵗入小學故周官保氏掌養國
子教之六書謂象形象事象意象聲轉注假借造字之
本也漢興蕭何草律亦著其法曰太史試學童能諷書
九千字以上乃得為史又以六體試之六體者古文奇
字篆書隸書繆篆蟲書皆所以通知古今文字摹印章
書幡信也
許氏説文序云漢興有艸書尉律學僮十七以上始
試諷籀書九千字乃得為史又以八體試之又云亡
新居攝使大司空甄豐等校文書之部自以為應制
作頗改定古文時有六書一曰古文孔子壁中書也
二曰奇字即古文而異者也三曰篆書即小篆秦始
皇帝使下杜人程邈所作也四曰佐書即秦隸書五
曰繆篆所以摹印也六曰鳥蟲書所以書幡信也按
説文曰以八體試之漢書曰以六體試之説文以六
體為王莽改定漢書以六體為蕭何著法并不言秦
有八體慎固俱漢人而兩書有異同何也又按論書
者皆謂李斯作小篆程邈作隸書許氏則以小篆為
程邈所作而不言其作隸衛恒四體書勢亦云下邽
人程邈從獄中作大篆或曰邈所定乃隸字也或之
者疑之也漢晉去秦尚近猶闕其疑淳化偽跡豈得
定為程邈書哉
今人謂隸書為隸古非也按孔安國尚書序云科斗
書廢已久時人無能知者以所聞伏生之書考論文
義定其可知者為隸古定更以竹簡寫之孔穎達正
義云就古文體而從隸定之故曰隸古以雖隸而猶
古也陸游老學菴筆記云隸為隸書古為科斗前一
簡作科斗後一簡作隸書釋之由前之説以隸筆作
古體非漢世通行之隸由後之説則隸自隸而古自
古未可合而名之也
顧炎武金石文字記云漢人之所通行者隸也中郎
之作隸盖隨俗為之欲人易曉而已固不若許叔重
之一點一畫皆有根柢也故李陽冰謂蔡中郎以豊
同豐李丞相將朿為魯魚一惑涇渭同流而張參
作五經文字毎言上説文下石經石經之文大抵其
變而從省者也
後漢書儒林傳曰熹平四年靈帝乃詔諸儒正定五經
刋於石碑為古文篆隸三體書法以相參檢樹之學門
使天下咸取則焉
按隸書之名見於前後漢書者惟藝文志及儒林傳
耳雖三體石經非熹平所刻詳辨碑攷中亦可知終
漢之世隸未嘗有别名也
晉書衛恒傳四體書勢云秦既用篆奏事繁多篆字難
成即令隸人佐書曰隸字漢因用之獨符璽幡信題署
用篆隸者篆之捷也上谷王次仲始作楷法至靈帝好
書時多能者而師宜官為最大則一字徑丈小則方寸
千言甚矜其能或時不持錢詣酒家飲因書其壁顧觀
者以酬酒直計錢足而滅之毎書輒削而焚其柎梁鵠
乃益為柎而飲之酒候其醉而竊其柎鵠卒以書至選
部尚書宜官後為袁術將今鉅鹿宋子有耿球碑是術
所立其書甚工云是宜官書也梁鵠奔劉表魏武帝破
荆州募求鵠鵠之為選部也魏武欲為洛陽令而以為
北部尉故懼而自縛詣門署軍假司馬在秘書以勤書
自效是以今者多有鵠手跡魏武帝懸著帳中及以釘
壁翫之以為勝宜官今宫殿題署多是鵠書鵠宜為大
字邯鄲淳宜為小字鵠謂淳得次仲法然鵠之用筆盡
其勢矣鵠弟子毛弘教於秘書今八分皆弘之法也漢
末有左子邑小與淳鵠不同然亦有名作隸勢云鳥跡
之變乃惟佐隸蠲彼繁文崇兹簡易厥用既弘體象有
度煥若星陳鬱若雲布其大徑尋細不容髪隨事從宜
靡有常制或穹窿恢廓或櫛比鍼列或砥平繩直或䖤
蜑繆戾或長邪角趣或規旋矩折修短相副異體同勢
奮筆輕舉離而不絶纎波濃㸃錯落其間若鐘簴設張
庭燎飛煙嶄巖嵯峨髙下屬連似崇臺重宇層雲冠山
逺而望之若飛龍在天近而察之心亂目眩奇姿譎詭
不可勝原研桑所不能計宰賜所不能言何草篆之足
算而斯文之未宣豈體大之難覩將秘奥之不傳聊俯
仰而詳觀舉大較而論旃
按四體書勢者古文篆隸草也其曰秦令隸人佐書
曰隸字漢因用之則知漢亦名隸也序能隸之人則
有王次仲師宜官梁鵠邯鄲淳毛弘左子邑俱是漢
人則知漢人所能者亦惟隸也又曰今八分皆弘之
法也八分而曰今則知漢以前不名八分矣今八分
而曰皆弘法則知八分即隸法矣八分之名見於史
者始此又其勢曰奮筆輕舉離而不絶纎波濃㸃錯
落其間詳其體象八分與隸有異勢乎王應麟玉海
乃謂自唐以前皆謂楷字為隸譏歐陽公集古録誤
以八分為隸目漢石刻為漢隸博學如應麟而且不
能無失乃知議古者之難也
又按書家相傳八分之説多矣蔡文姬言臣父造八
分時割程隸八分取二分割李篆二分取八分於是
為八分書是非文姬之言也魏晉以來論書者俱言
八分楷法為王次仲作設果是邕造則八分篆法二
分隸文字極髙古不倍六書邕於奏定六經立碑太
學之時何不書此體於碑使天下取則乃今所傳石
經遺字與熹平以前之漢碑無少異耶有以知文姬
之言為偽也郭忠恕佩觹亦鄙其言以為流俗而自
為之説曰書有八體蔡邕以隸作八分體盖八體之
後又生此法謂之八分乃又曰小篆散而八分生八
分破而隸書出其言自相矛盾不足據也惟王愔文
字志云王次仲於建初中以隸草作楷法字方八分
言有模楷其説最為可據愔魏平北將軍王乂之子
也其去漢猶近故李陽冰亦承用其説字方八分者
字體本方而八分之謂其皆似八字勢有偃波説文
訓字云從大而八分之八分二字當作是解釋適
之金壺記云王次仲以隸法局促遂引而伸之為八
字之分故號八分是也張懐瓘書㫁乃謂次仲作楷
程邈作隸楷隸初制大範幾同後人惑之漸若八字
分散又名為八分言之無理其誰信之哉
任玠序范度五體書云八分則酌乎篆隸之間吾衍
字源七辨云八分比隸字則微似篆陸深書輯云分
取篆隸之間謂之八分顧炎武金石文字記云省者
謂之隸其稍繁而猶雜篆法者謂之八分此皆因流
俗所傳文姬之言而誤者也程邈變篆為隸乃無篆
法王次仲變隸為八分而反有篆法耶趙宧光緒論
云篆勢有轉無折隸筆有折無轉分則兼之杜甫聨
稱八分小篆故知八分猶雜篆體此則不解杜詩而
妄生異論杜甫李潮八分小篆歌云尚書韓擇木騎
曹蔡有隣開元以來數八分潮也奄有二子成三人
此言其工八分也况潮小篆逼秦相快劍長㦸森相
向此又言其工小篆也八分小篆詩本離而為二宧
光乃合而為一以不詳詩語因其題曰八分小篆遂
謂八分猶雜篆體不亦謬歟
按八分本無是名衛恒謂王次仲始作楷法王愔亦
云變隸草為楷法字方八分盖即隸書而有楷法者
也故王愔志古書三十六種目有隸書楷書而無八
分蕭子良古今篆隸文體亦有楷書而無八分張懐
瓘書㫁亦云八分本謂之楷書自鍾王變體謂正書
為隸書因别有八分之名然王僧䖍能書人名云王
次仲作八分楷法唐玄度十體書云王次仲乃作八
分楷法亦未嘗専以八分名也又江式論書表云詔
於太學立碑刋載五經題書楷法多是邕書徐浩論
書云程邈變隸體邯鄲傳楷法事則朴略未有功能
則尚有専名楷法者惟蔡希綜法書論乃謂王次仲
以隸書改為楷法又以楷法變為八分則竟以次仲
所變為八分而楷法八分各為一體矣今俗相承又
名正書為楷書有人曰八分本謂楷書即隸書之有
楷法者必且譁然非笑之矣
韋續五十六體書云八分書魏鍾繇謂之章程書張
懷瓘書斷云八分時人用寫篇章或寫法令亦謂之
章程書二説皆非也按王僧䖍能書人名云鍾有三
體一曰銘石之書最妙者也二曰章程書傳秘書教
小學者也三曰行押書相聞者也朱長文墨池編有
鍾繇筆法不知何人所記云繇善三色書最妙者八
分也㸃如山頽摘如雨驟纎如絲毫輕如雲霧去若
鳴鳯之遊雲漢來若遊女之入花林粲粲分明遙遙
遠曖者矣則所謂銘石之書蓋八分也故僧䖍曰最
妙而此亦云最妙也世説新語注云鍾㑹善效人書
於劍閣要鄧艾章程白事皆易其言又毁文王報書
手作以疑之章程白事者以章程書白事也章程書
者正書也今所傳鍾賀捷力命季直三表皆是正言
豈鄧艾白事而獨用八分乎又按王羲之題筆陣圖
後云其草書亦復須篆勢八分古隸相雜亦不得急
令墨不入紙若急作意思淺薄而筆即直過惟有章
草及章程行押等不用此勢但用擊石波而已其擊
石波者訣波也又八分更有一波謂之隼尾波即鍾
公泰山銘及魏文帝受禪碑中已有此體是則八分
章程明為兩體或拘八分即章程之説乃有目銘石
為正書者鍾繇泰山銘受禪碑皆銘石書也羲之謂
之八分今見拓本亦是八分而謂銘石為正書乎鍾
有三體行押即行書是無可疑若章程為八分銘石
又為八分然則鍾繇正書王羲之與之抗行者何以
弗及吾知其必不然也先著隸説云當時以八分用
之銘石其章奏箋表傳冩記録日用之字皆用正書
亦謂之章程書如繇書受禪碑即八分也宣示戎輅
力命諸帖即章程書也二王無銘石書如黃庭樂毅
畫贊曹娥洛神章程書也此論可以袪惑或曰衛恒
謂毛弘教於秘書今八分皆弘法王僧䖍亦謂章程
書為傳秘書教小學者則章程似非正書以予考之
周官有六書保氏以之教國子漢興有史書太史以
之試學僮後漢有八分毛弘以之教秘書魏變正書
亦即以之傳秘書教小學時有遞尚又何惑焉正書
而亦曰章程者所以別乎八分也昔人別之而後人
合之哉
唐六典云校書郎正字掌讎校典籍刋正文字其體有
五一曰古文廢而不用二曰大篆惟石經載之三曰小
篆印璽旛碣所用四曰八分石經碑碣所用五曰隸書
典籍表奏公私文疏所用
按唐所謂隸書即今之正書所謂八分即漢之隸書
魏晉以降凡工正書者史皆稱其善隸王羲之傳云
善隸書為古今之冠是也唐亦因之弗改耳若蔡有
隣韓擇木輩唐所稱工八分者其石刻具在蔡有尉
遲迥碑韓有告華嶽文與漢碑中字無異而宣和書
譜乃謂自漢以來至於唐千百載間金石遺文之所
載特存篆隸行草所謂八分者何有至唐則八分書
始盛其形類隸而變方廣作波勢不古不嚴豈在唐
始有之耶此所謂無知而妄議也
林罕字源偏旁小説序云開元中以隸體不定復隸
書字統曰開元文字大厯中張參作五經文字開成
中唐玄度復作九經字樣况是隸書莫知篆意今開
元文字世有板本張參玄度之作石刻猶存悉是正
書唐謂正書為隸書此其證也
洪邁隸續序云自篆捷於漢而為隸變於魏八分於
晉宋隋唐之間以分視隸猶康瓠之與周鼎也而唐
人篤好之漢法益亡其言似是而實非晉宋隋唐之
間名隸為八分非造為八分也馮班雜録云顧苓謂
唐人分書極學漢人此論最佳可破惑者則漢法以
唐人之篤好而傳豈以唐人之篤好而亡耶唐人八
分今亦謂之唐隸趙宧光緒論云唐隸視漢似古而
體稍不雅然法度實備取裁可也言亦可采第云視
漢似古則猶為謬論耳
張懐瓘書斷云八分者秦羽人上谷王次仲所作也王
愔云次仲始以古書方廣少波勢建初中以隸草作楷
法字方八分言有模楷又蕭子良云靈帝時王次仲飾
隸為八分二家俱言後漢而兩帝不同且靈帝之前工
八分者非一而云方廣殊非隸書既云古書豈得稱隸
若驗方驗廣則篆籀有之變古為方不知所謂也按序
仙記云王次仲上谷人少有異志早年入學屢有靈奇
年未弱冠變倉頡書為今隸書始皇時官務繁多得次
仲文簡略赴急疾之用甚喜遣使召之三徴不至始皇
大怒制檻車送之於道化為大鳥出在檻外翻然長引
至於西山落二翮於山上今為大翮小翮山山上立祠
水旱祈焉明次仲是秦人既變倉頡書即非效程邈隸
也按蔡邕勸學篇上谷王次仲初變古形是也始皇之
世出其數書小篆古文猶存其半八分已減小篆之半
隸又減八分之半然可云子似父不可云父似子故知
隸不能生八分矣八分本謂之楷書楷者法也式也後
世以為楷式或云後漢亦有王次仲為上谷太守非上
谷人又楷隸所制大範幾同後人惑之學者益務髙深
漸若八字分散又名之八分王次仲即八分之祖也隸
書者秦下邽人程邈所作也邈字元岑始為衙縣獄吏
得罪始皇幽繫雲陽獄中覃思十年益大小篆方圓而
為隸書三千字奏之始皇善之用為御史以奏事繁多
篆字難成乃用隸人佐書故曰隸書秦造隸書以赴急
速惟官司刑獄用之餘尚用小篆漢亦因循至和帝時
賈魴撰滂喜篇以倉頡為上篇訓纂為中篇滂喜為下
篇所謂三倉也皆用隸字寫之隸法由兹而廣按八分
則小篆之捷隸亦八分之捷漢陳遵善隸書與人尺牘
主皆藏之以為榮此其開創隸書之始也嗣後鍾元常
王逸少各造其極焉蔡邕隸勢曰鳥跡之變乃惟佐隸
蠲彼繁文崇兹簡易成公綏隸勢曰籀篆既繁草藁近
偽適乎中庸莫尚乎隸程邈即隸書祖也
朱長文墨池編云懐瓘品藻古今持論甚正然其謂
今之八分起於秦謂今之正書即程邈之隸皆非也
王洙原叔晚喜隸書尤得古法學者翕然宗尚隸法
復興余内兄蔡君弼嘗為余言隸即今之真字原叔
之隸乃八分特原叔强名曰隸耳余始惑之然考劉
向列仙傳謂王次仲所作即今隸書而衛恒作隸勢
以王次仲師宜官梁鵠弟子毛弘教於秘書今八分
皆弘法也恒去漢近不宜誤謬又蔡邕石經隸書及
今所存漢碑皆與真字體異乃知漢自有隸書而今
之八分乃漢魏之際増隸而作者也今之真字乃漢
魏之際省隸而作者也隸廢已久晉唐諸公遂無復
有知者非原叔孰從而辨之按長文之言是也但云
漢自有隸書今之八分乃漢魏之際増隸而作者則
非也王愔云王次仲始以古書方廣少波勢以隸草
作八分楷法隸與八分有波勢無波勢微異非兩體
也漢世則統名曰隸八分之名亦後人名之耳漢安
得復自有隸書乎考之前漢尚用秦隸今有五鳯二
年刻石在曲阜孔廟中與隸續所載建平郫縣碑字
皆無波勢何君閣道碑立於後漢建武中元二年路
君闕立於永平八年隸釋謂其字法方勁兼用篆體
自建初以後有王稚子闕立於元興元年發筆皆長
隸釋謂是八分書則王愔云王次仲於建初中作其
言為可信建初者章帝之紀年也故唐玄度十體書
亦云八分後漢章帝時上谷王次仲所造則非増作
於漢魏之際矣蕭子良誤以次仲為靈帝時人故長
文惑之耳而懐瓘之謬長文亦有辨之未盡者懐瓘
所㫁者八分而所引序仙記則云變倉頡書為今隸
書其言亦載水經注洪适隸釋斥為異端之説即可
引據而次仲之所變者隸書與八分何與焉又云既
變倉頡書即非效程邈隸也不見許氏説文序乎諸
生競説字解經誼稱秦之隸書為倉頡時書云父子
相傳何得改易序仙之記亦此諸生輩所為耳蔡邕
勸學篇謂上谷王次仲初變古形者以秦之隸書為
古也許氏作説文時諸生已稱為倉頡時書矣安得
不謂之古乎故王愔亦謂古書方廣也懐瓘乃謂既
云古書豈得稱隸不幾與諸生輩同取笑於後世耶
其㫁隸書云秦造隸書以赴急速惟官司刑獄用之
餘尚用小篆然則秦之所用惟篆隸耳王次仲果秦
人其所造八分何以弗用而秦有八體亦弗之及耶
既云程邈益大小篆而為隸書又云八分則小篆之
捷隸亦八分之捷八分已減小篆之半隸又減八分
之半何前後言之不相䝉也乃復為兩端之説曰或
云後漢亦有王次仲八分本謂之楷書楷隸初制大
範幾同訖無定論何以云㫁又云陳遵善隸書開創
隸書之始既以程邈為隸書祖矣而乃謂開創於陳
遵異哉言乎又誤以衛恒隸勢為蔡邕隸勢晉書衛
恒傳所載甚明四體書勢惟篆勢為蔡邕作耳其種
種紕謬疑誤後學已非一日如長文之明眼世能有
幾乃發而擿之欲使惑者知悟非好攻駁前人也
韋續五十六體云古隸書秦程邈繫獄中變大篆而
作名徒隸之書今為八分又句中正三體孝經序云
約秦斯許蔡篆文及漢魏刻石隸字相配而成自注
曰蜀文翁講堂柱上鍾㑹書范巨卿碑蔡邕石經三
字搨本今謂之八分者是也知今之八分即古之隸
書明矣吾衍字源七辨云秦隸者程邈以文牘繁多
難於用篆因減小篆為便用之法故不為體勢若漢
欵識篆字相近非有挑法之隸也便於佐隸故曰隸
書即是秦權漢量上刻字人多不知亦謂之篆誤矣
漢隸者蔡邕石經及漢人諸碑上字是也此體最為
後出皆有挑法與秦隸同名其實則異又謂之八分
張紳法書通釋云吾衍謂隸有秦隸漢隸灼是至論
今當以晉人真書謂之晉隸則自然易曉矣又陸深
書輯云程邈所上務趨便捷謂之隸書王次仲分取
篆隸之間謂之八分自邈以降謂之秦隸賈魴三倉
蔡邕石經諸作謂之漢隸鍾王變體謂之今隸合秦
漢謂之古隸斯言亦當惟以八分為分取篆隸之間
有可議耳
筆法
蔡邕九勢云夫書肇於自然自然既立陰陽生焉陰陽
既生形勢出矣藏頭護尾力在字中下筆用力肌膚之
麗故曰勢來不可止勢去不可遏惟筆軟則奇怪生焉
凡落筆結字上皆覆下下以承上使其形勢遞相映帶
無使勢背轉筆宜左右回顧無使節目孤露藏鋒㸃畫
出入之迹欲左先右至回左亦爾藏頭圓筆屬紙令筆
心常在㸃畫中行護尾畫㸃勢盡力收之疾勢出於啄
磔之中又在監筆緊趯之内掠筆在於䟎鋒峻趯用之
澀勢在於緊駛戰行之法横鱗監勒之規此名九勢得
之雖無師授亦能妙合古人須翰墨功多即造妙境耳
按書家相傳有石室神授筆勢謂是蔡文姬述其父
中郎造八分時神授筆法其言曰邕初入嵩山學書
於石室中得素書八角垂芒寫史籀李斯用筆勢讀
誦三年遂通其理常居一室不寐恍然一客厥狀甚
異授以九勢言涉荒誕難以盡信然非深於書者不
能道也熟此亦可悟隸法矣
石室神授筆勢又云書有二法一曰疾二曰澀得疾
澀二字書妙盡矣此即九勢之二法也耽習之功積
如邱山方知二法之妙
蔡邕筆論云書者散也欲書先散懐抱任情恣性然後
書之若迫於事雖中山兔豪不能佳也夫書先黙坐静
思隨意所適言不出口氣不盈息沉密神采如對至尊
則無不善矣為書之體須入其形若坐若行若飛若動
若往若來若卧若起若愁若喜若蟲食木葉若利劍長
戈若强弓硬矢若水火若雲霧若日月縱横有可象者
方得謂之書矣
書家相傳云中郎於㑹稽作此論亦不敢信以為真
然亦自是至論
鍾繇筆法曰多力豐筋者聖無力無筋者病又曰筆迹
者界也流美者人也非凡庸所知
虞喜志林云鍾繇見蔡邕筆法於韋誕坐中苦求不
與搥胸嘔血太祖以五靈丹救之誕死繇發其冢遂
得之羊欣筆陣圗云繇精思學書三十年若與人居
畫地廣數步卧畫被穿過表如厠終日忘歸毎見萬
類皆畫象之
鍾繇筆法見朱長文墨池編不知何人所記筆迹者
界也流美者人也陳思書苑菁華作用筆者天也流
美者地也非是
鍾繇十二意云平謂横也直謂縱也均謂間也密謂際
也鋒謂端也力謂體也輕謂屈也決謂牽掣也補謂不
足也損謂有餘也巧謂布置也稱謂大小也
一作梁武帝觀鍾繇書法十二意後有論云余雖不
習偶見其理不習而言必慕之歟聊復自記以補其
闕非欲明解强以示物也儻有均思思盈半矣盖鍾
繇止有十二字謂横也云云武帝解之也書家相傳
又有顔真卿述張長史筆法十二意與鍾繇十二意
同云得之老舅彦逺彦逺者陸柬之姪也傳授筆法
人名云蔡邕受於神人傳之崔瑗及女文姬文姬傳
之鍾繇繇傳之衛夫人衛夫人傳之王羲之羲之傳
之王獻之獻之傳之外甥羊欣欣傳之王僧䖍僧䖍
傳之蕭子雲子雲傳之僧智永智永傳之虞世南世
南傳之授於歐陽詢詢傳之陸柬之柬之傳之姪彦
逺彦逺傳之張旭旭傳之李陽冰陽冰傳徐浩顔真
卿鄔彤韋玩崔邈凡二十有三傳終於此矣乃知長
史十二意即鍾繇十二意其發明最詳亦備録之曰
夫平謂横子知之乎僕思以對曰嘗聞長史示令毎
一平畫皆須縱横有象此豈非其謂乎長史乃笑曰
然又曰夫直謂縱子知之乎曰豈不謂直者必縱之
不令邪曲之謂乎長史曰然又曰均謂間子知之乎
曰嘗䝉示以間不容光之謂乎長史曰然又曰密謂
際子知之乎曰豈不謂築鋒下筆皆令完成不令其
疎之謂乎長史曰然又曰鋒謂末子知之乎曰豈不
謂末以成畫使其鋒健之謂乎長史曰然又曰力謂
骨體子知之乎曰豈不謂趯筆則㸃畫皆有筋骨字
體自然雄媚之謂乎長史曰然又曰輕謂曲折子知
之乎曰豈不謂鈎筆轉角折鋒輕過亦謂轉角為暗
過之謂乎長史曰然又曰決謂牽掣子知之乎曰豈
不謂牽掣為撇決意挫鋒使不能怯滯令險峻而成
以謂之決乎長史曰然又曰補謂不足子知之乎曰
嘗聞於長史豈不謂結構㸃畫或有失趣者則以别
㸃畫旁救之謂乎長史曰然又曰損謂有餘子知之
乎曰嘗䝉所授豈不謂趣長筆短常使意氣有餘畫
若不足之謂乎長史曰然又曰巧謂布置子知之乎
曰豈不謂欲書先預想字形布置令其平穏或意外
生體令有異勢是之謂巧乎長史曰然又曰稱謂大
小子知之乎曰嘗聞教授豈不謂大字促之令小小
字展之使大兼令茂密所以謂稱乎長史曰然雖其
所論是今正書而其傳則自鍾繇繇亦本之蔡邕繇
八分稱為最妙非専精正書也且古人作字楷法與
隸法無異故黄長睿東觀餘論云自秦易篆為隸漢
世去古未逺當時正隸之體尚有篆籀意象魏晉以
來元常士季及王世將逸少子敬輩始創作小楷皆
遷就漢隸運筆結體尚圎而雅澹其字率扁而弗撱
若元常力命宣示二帖世將上晉元帝二表逸少曹
娥帖大令洛神帖雖經摹拓而古隸典刑具存然則
書家所論楷法即是隸法古人以隸法變楷法今獨
不可以楷法悟隸法乎
魏晉以下書家有論隸八分體法者采附於後
衛夫人筆陣圗云凶險可畏如八分鬱拔縱横如古
隸
王羲之題筆陣圗後云八分有一波謂之隼尾波鍾
公泰山銘及魏文帝受禪碑中有此體
成公綏隸書賦云操筆假墨抵押豪芒彪煥磥硌形
體抑揚芬葩連屬分間羅行爛若天文之布曜蔚若
錦繡之有章或輕拂徐振緩按急挑挽横引縱左牽
右繞長波鬱拂微勢縹緲工巧難傳善之者少應心
隠手必由意曉
虞世南筆髓論云真行章草八分等當覆腕上搶掠
豪下開牽撇撥趯鋒轉
張懐瓘文字論云八分者㸃畫發動體骨雄異作威
投㦸騰氣揚波貴逸尚奇探靈索妙
米芾海岳名言曰書至隸興大篆古法壊矣篆籀各
隨字大小故知百物之狀恬動圎備各各自足隸乃
始有展促之勢而三代法亡矣
范成大漢碑跋云漢人作隸雖不為工拙然皆有筆
勢腕力其法嚴於後世真行之書精采意度粲然可
以想見筆墨畦徑也
洪适隸續云蔡伯喈奉熹平之詔列鴻都之碑晚學
咸所取正未嘗一字好奇也今之學者事不師古乃
縁手隨筆變㸃畫簒偏旁以取新尚怪為能間有所
據不過晉魏以後字體此膏肓之疾也
郝經論書曰漢之隸法蔡中郎不可得而見矣存者
惟魏太傅繇繇沈&KR0743;威重人也故其書勁利方重如
畫劒累鼎斬絶深險又變而為楷後世亦不可及
吾衍三十五舉曰隸書人謂宜匾殊不知妙在不匾
挑拔平硬如折刀頭方是漢隸書體括云方勁古拙
斬釘截鐵備矣隸法頗深具其大略
趙古則六書本義云古篆廢而分隸興分隸興而字
學昧是故分隸有匕無已有&KR1664;無又有冂無&KR4172;有禾
無&KR2840;循而至於支攴同書殳並作秦泰奉春之首
無異己巳&KR1887;巴之體莫别好古君子論至乎此豈直
三嘆而已哉
陸深書輯云古隸隸之古文也八分隸之籀也楷法
隸之篆也隸以規為方草則圓其規而六書之道散
矣
趙宧光緒論云近代隸書皆倚真書為骨而遥想漢
為之亦謂之隸意殊溷溷
馮班雜録云漢分書不純方唐分書不純匾王司寇
誤論只看孝經與勸進碑耳又云漢人分書多剥蝕
唐人多完好今之昧於分書者多學碑上字作剥蝕
狀可笑也
隸辨卷八
