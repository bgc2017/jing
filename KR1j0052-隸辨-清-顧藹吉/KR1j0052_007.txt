隸辨卷七長洲顧藹吉撰
碑攷上
魯孝王刻石五鳯二年
今在曲阜縣孔廟中金髙德裔記曰魯靈光殿基西
南三十步有池明昌二年詔脩孔子廟匠者於池中
得此石
其文曰五鳳二年魯卅四年六月四日成共十三字
金石文字記云五鳳二年者漢宣帝有天下之年也
魯卅四年者魯孝王有國之年也上書天子大一統
之年而下書諸侯王自有國之年此漢人之例也石
墨鐫華云西漢石刻傳者絶少此字簡質古樸
建平郫縣碑建平五年
字原云在永康按宋之永康軍即今成都府灌縣又
云此碑乾道初始出過永康紫屛二里道傍其石三
面高卑凸坳刻隨其勢
其文共二十九字隸續云建平者哀帝之紀年其五
年已改為元夀此云建平五年者殆蜀道未知改元
耳此碑却無篆體乃西京之佐書也蜀中名之蠶崖
碑字原云蔡迨刻記作范功平磨崖復齋碑目作建
平范功平治道碑
何君閣道碑建武中元二年
字原云在雅州墨寳云此碑出於紹興辛未在榮經
縣以適邛莋之路也
洪氏碑式云其文七行字數不等或六字或九字隸
釋云范書光武之紀年二曰建武曰中元祭祀志云
以建武三十二年為建武中元元年東夷傳云建武
中元二年倭奴國奉貢皆以即位初元冠於新歴之
上故此碑有建武中元之文東漢隸書斯為之首字
法方勁古意有餘蜀人以為尊楗閣碑
路君闕永平八年
未詳所在
隸續云路君二闕前闕七行二十一字書其所歴豫
州刺史至徵試博士凡八官後闕亦七行二十一字
云㑹稽東郡都尉路君闕其次書造闕年月日字畫
兼用篆體前闕人物之後小字一行却是隸文豫州
前後各一人執杖負劒嚮字立東部之前亦一人執
杖負劒又有一人正面立腰下垂佩兩手各有所執
末亦一人執杖負劒而其前又有一人側面嚮字立
手中亦有所執盖是墓前雙闕東都冢墓間石刻傳
於後世者自此始
開通褒斜道碑永平九年
字原云在興元府即今之漢中府又云紹熈甲寅帥
章德茂得之於褒斜道中
張氏穿中記建初二年
字原云在眉州碧鷄巖隸釋云武陽城東彭亡山之
巔耕夫劚地有聲尋罅入焉石窟如屋大中立兩崖
崖柱左右各分二室左方有破瓦棺入泥中右方三
崖棺泥穢充仞執燭視之得題識三所一在門㫄為
土所蝕僅存其上十許字穿中沙石不堅數日間觀
者揩摩悉皆漫滅其二在兩柱前稍髙故可拓時紹
興丁丑年也
一柱二十五字一柱四十九字隸釋云本張公賔之
妻之穴也其子偉伯及偉伯妻與其孫陵皆祔葬右
方曲内中故志之其一則偉伯之孫元益葬其父長
仲并弟叔元所志也其字古而拙
戚伯著碑
集古録云在今宿州出於近歲盖宮部春夫開汴渠
於泥沙中掘得之
額題云□本周末嗣戚氏襲以興勃海君玄孫伯著
之碑十九隸字為一行本之上有一字石損其半碑
式云碑有穿文十二行行二十字在穿下自穿之上
兩㫄浸削及其顚則銳甚集古録云其文字古怪而
磨滅無首尾了不可讀金石録云以文詞字畫驗之
疑東漢中葉以前人盖當時石刻見於今者多類此
隸釋云世祖建武三年章帝章和元年威宗建和元
年獻帝建安十二年皆丁亥也碑有太歲丁亥字當
是建武或章和年所刻者集古録目作周伯著碑盖
不辨題額戚字也
永元刻石永元六年
字原云在永康軍蔡迨刻記云在范功平磨崖之西
五十餘步去地數寸迨得磨崖後十日其子武仲始
見此十六字而摹之
復齋碑目作永元六年攻石題
王君平鄉道碑永元八年
隸續云在嘉州夾江縣嘉州即今嘉定州
隸釋云夾江縣涇口有磨崖四百餘字平鄉明亭大
道四面危險南安長王君遣掾何童修治故書崖以
頌之崖石増長字體失眞復齋碑目作平鄉明亭開
道碑
王稚子闕元興元年
字原云在成都府輿地碑目云在新都縣
闕有二其一云漢故先靈侍御史河内縣令王君稚
子闕其一云漢故兖州刺史雒陽令王君稚子之闕
金石録云後漢書循吏傳王渙字稚子渙以元興元
年卒闕銘盖和帝時所立也隸釋云成都新都縣有
渙墓此墓前之雙石闕也其上各刻車馬之狀一則
二人乘馬一則二人乘車挽之者槖佗也隸續云闕
之兩角有斗斗上鐫耐童兒又作重屋四壁刻神像
人物車馬之類亦有漫滅者有先置二字在右闕南
面稚字在北面子字在東面雒陽二字在左闕西面
羊竇道碑永初二年
隸釋字原俱云在眉州墨寶云在嚴道縣東三十里
嚴道縣今廢其地入雅州
碑式云前有文六行空一行後有文九行崖石有裂
絡文避石裂故字數不等少者九字多者十五字最
後一行刻書人姓字及日月隸釋云青衣尉趙君孟
麟穿崖易道行人去危即安故刋石以志其事字畫
甚拙愚按最後一行云書此盛巨即碑式所謂書人
姓字也漢碑之有書人姓字者惟此碑及武班樊敏
郙閣頌天井碑側題名而已
謁者景君墓表元初元年
字原云在濟州即今濟寧州
額題云故謁者景君墓表七隸字為一行碑式云有
穿文十六行行二十九字皇帝賻高出三字金石録
云文字摩滅斷續不成文隸釋云東都自路都尉始
見墓闕有文而傳于今則自景君始梁任昉作文章
縁起云墓碑始于晉宋予考酈氏水經所載漢刻已
不少豈碑碣多在北方南人未之見乎然郭林宗傳
云林宗既葬同志者立碑蔡邕為其文謂盧植曰吾
為碑銘多矣唯郭有道無愧色范書所載豈不知之
今漢人墓刻猶存數十百碑其云始于晉宋非也
謁者景君碑陰
首行題諸生服義者五字疑是郯令景君闕題名趙
氏洪氏皆以為謁者碑隂碑亡無考姑闕其疑
郯令景君闕銘元初四年
隸釋云在濟州任城縣即今濟寧州
隸釋云景君墓有雙闕其一刻此文諸生服義者所
立而不載其名金石録云漢人為景君刻銘本欲傳
於不朽而不著其族系名字何哉集古録作景君石
椁銘
嵩山太室神道石闕銘元初五年
今在登封縣中嶽廟南百餘步
金石文字記云銘八行年月及職官姓氏共十三行
其文剥蝕殆半不載洪氏隸釋此闕巋然尚在而永
叔德父當宋之盛時何以皆未之見則知二録所不
及載者固多也
賜馮煥詔元初六年
字原云在渠州今為渠縣屬四川順慶府
碑首行云告豫州刺史馮煥隸釋云漢詔之式如此
其石下斷惟存上八字碑式云馮煥斷詔十八行可
見者或行有九字末行年字垂筆多占一字
馮煥殘碑永寧二年
字原云在渠州輿地碑目云在大竹縣古寶城
碑式云馮煥斷碑六行可見者或行有七字隸釋云
建光之元卽永寧二年是歲七月改元煥以四月終
故碑尚用舊年也
馮煥殘碑隂
隸釋云諸曺史及帳下司馬武剛司馬十餘人其間
有貫潁川汝南陳國者皆豫州舊部也
馮煥神道永寧二年
字原云在渠州
其文曰故尚書侍郎河南京令豫州幽州刺史馮君
神道共十九字金石録云按後漢書馮緄傳緄父煥
安帝時為幽州刺史緄碑亦云幽州君之元子此字
在宕渠緄墓前雙石闕上知其為煥闕也
孝子蕫蒲闕永寧二年
未詳所在
山陽麟鳳碑永建元年
字原云在濟州卽今濟寧州
碑圗云右鳳而左麟其下各刻一贊其隂又刻銘辭
皆小篆兩旁有隸書其篆曰永建元年秋七月饗時
山陽太守河内孫君見碑不合禮掾䕫造新刻瑞儀
麟鳳米元章畫史云此圗半篆半隸麟一角上高如
足翹形如惡馬鳳高冠尾長甚可怪也
陳君閣道碑永建五年
字原云在資州内江縣資州今為資縣與内江俱屬
成都府輿地碑目云在獠井壩層崖之腹
碑云漢安長蜀郡青衣陳君省去根閣令就土著郵
亭掾尹厚勒此石隸續云漢安舊屬犍為根字未見
所出所謂根閣者猶李翕郙閣何君尊楗閣之比
袁良碑永建六年
集古録目云在開封扶溝天下碑録云在太康縣圉
城鎭西南三十里扶樂城石牛廟又云在縣西北三
十里陽夏鄉墓下
額題云漢故國三老袁君碑八篆字袁君以順帝永
建六年卒其孫衛尉滂立此石滂以光和年作相其
為卿當在靈帝之初因無立碑年月姑以所卒之年
附載於此水經注云扶溝城北有袁梁碑金石略有
三老袁貢碑即此碑也其名皆誤
北海相景君銘漢安二年
今在濟寧州儒學
額題云漢故益州太守北海相景君銘十二篆字為
二行文十七行行三十二字穿居其中在第八字之
下其三行各廢兩字碑中屢稱明府獨伏惟明府一
句其明府字平闕亂曰亦平闕隸釋云濟州任城有
景氏三碑皆不著其名字
北海相景君碑隂
凡三列第三列姓名之下又云行三年服者凡八十
七人末以兩行刻四言韻語十八句
武斑碑建和元年
隸釋云在濟州任城即今濟寧州
額題云故敦煌長史武君之碑九隸字集古録前跋
作班碑以未見碑額不知其姓也武君以冲帝永嘉
元年卒後三年同舍郎史恢曹芝等六人為之立碑
後有題名六人其一曰防東長齊國臨葘□紀伯允
書此碑漢碑有書人姓字者絶少惜闕其姓
楊君石門頌建和二年
集古録目云在興元墨寶云褒城縣北五里磨崖興
元卽今漢中府褒城縣屬之
額題云故司隸校尉犍為楊君頌十隸字碑式云碑
文六十七行行三十字或有疎密不齊者高祖受命
平闕命字垂筆甚長所侵兩字許又空二字方書其
下一句序曰别作行後一行低二字書趙邵等三人
姓名又書王府君分遣官屬事凡三行末行低七字
書魏伯玉徙官隸續云宣和殿碑録以碑為鼂漢彊
書考其碑云五官掾南鄭趙邵屬褒中鼂漢彊書佐
西成王戒盖三人主其事書佐則王戒之職非鼂漢
彊書也集古金石二録與鄭樵金石略俱作楊厥開
石門頌隸釋云碑云司隸校尉楊君厥字孟文水經
及歐趙皆謂之楊厥碑蜀中晚出楊淮碑云司隸校
尉楊君厥諱淮字伯邳大司隸孟文之元孫也始知
兩碑皆以厥為語助此乃後人頌其勲德故尊而字
之不稱其名華陽國志云楊君名渙
王君石路碑建和二年
隸釋云在漢州今為漢川州屬成都府
碑式云其上畫方大書一表字其下六行各有界道
每行二十四字末行低四字書立石人名隸釋云廣
漢長王君攻治崖路標表其事文不滿百揚子欽所
作
張公神碑和平元年
集古録目云在黎陽天下碑録云在通利軍黎陽卽
今之濬縣屬大名府宋為通利軍熈寧初改黎陽屬
衞州衞州今衞輝府也
額題云張公神碑隸字一行集古録作張公廟碑云
碑無題首盖未見此額也隸釋云朝歌長鄭郴為張
公建闕作碑監黎陽營謁者李君好鄭之文又作歌
九章刻之石皴剥不明僅能辨其梗槩歌中再稱其
夫人又云朝歌蕩隂及黎陽三女所處各殊方三門
鼎列推其鄉時㩦甥幼歸侯公不知張公是何神也
馮君閣道碑和平元年
未詳所在
嚴訢碑和平元年
金石録云政和中下邳縣民耕地得之
無額隸續云漢人銘墓皆一律此碑先書其所終歲
月及夀考有嗟惜之辭踰百言始云伊歎嚴君諱訢
字少通遂述其行事與費鳳兩碑略相似銘詩亦五
言訢所歴官東牟侯相之下長之上闕四字趙氏作
下邳祝遂名祝長嚴訢碑漢無祝縣盖亦闕其一字
下邳本屬東海東海則有祝其疑此邑嘗割隸也
楊信碑和平元年
字原云在忠州
無額碑首行云故縣三老楊信字伯和隸釋云石已
刓剥鮮有成章者墨寶作金溪楊信碑
丁魴碑元嘉元年
隸釋云在巴州
無額碑首行云廣漢屬國故都尉丁君諱魴字叔河
碑式云文十行行三十四字四邊有磨紋上狹下闊
武梁碑元嘉元年
隸釋云在濟之任城即今濟寧州
無額碑首行云故從事武掾諱梁字綏宗金石録云
崇寧初得此碑愛其完好後十餘年則缺最後四字
今去崇寧七百餘年碑已不知所在
王政碑元嘉三年
隸續云在濟州今濟寧州
額題云漢故郎中王君之銘八隸字為二行碑式云
文十二行行三十字隸續云王君名政字季酺以元
嘉三年卒門徒士夫相與立此石字雖殘闕尚多可
讀者歐陽公云磨滅不復成文名字官閥卒葬年月
皆莫可考盖察之不詳爾小歐陽以為其字季輔趙
氏以為光和元年立皆非也
平都相蔣君碑永興元年
隸釋云在道州
額題云漢故平都侯相蔣君之碑十篆字為二行碑
式云文十六行行四十字後餘五行隸釋云碑石漫
滅不得其名字蔣君以元嘉二年卒其文有云禮畢
祥除瞻望墳塋則此碑乃永興元年所立
孔龢碑永興元年
今在曲阜縣孔廟中
無額凡十八行行四十字孔子十九世孫麟亷請置
百石卒史魯相乙瑛言之於朝司徒吳雄司徒趙戒
奏於上瑛已滿秩去後相平復上於朝除孔龢補名
因立此碑今謂之百石碑金石録作孔子廟置卒史
碑集古録以為吳雄修孔子廟碑盖考之不詳也後
人刻其上曰漢鍾太尉書隸釋云嘉祐中郡守張稚
圭按圗經云鍾繇書繇以魏太和四年卒距永興盖
七十八年圖經所云非也
孔謙碣永興二年
今在曲阜縣孔林中
碑圗云碣甚小一穿微偏有暈一重起於穿中復有
兩暈在右其一甚短與他碑小異文八行行十字後
餘兩行今已漫滅僅存十餘字集古金石二録作孔
德讓碣德讓其字也隸釋云其名不甚可辨考孔氏
譜得之
益州太守碑永夀元年
隸釋云蜀中漢碑不云在蜀中何所漢之益州卽今
成都府亦卽在成都諸屬也
碑圗云上下有朱爵元武左右有龍虎文七行行四
十一字故吏門生題名九行行六人碑式云末行字
頗多尚餘五字書於碑之末隸釋云碑首曰益州太
守某君卒其姓獨刓滅或有謂之馮君者
益州太守碑隂
碑圖云碑隂所刻者五玉而三獸鼎列其中其一則
九尾狐也下有一牛首其右有題名三人
韓勑碑永夀二年
今在曲阜縣孔廟中
無額文十三行行三十六字第三行皇戲皇字高出
一字後有題名三行行三人魯相韓勑脩造孔廟禮
器所立今謂之禮器碑集古録作脩孔子廟器表金
石録作韓明府孔子廟碑天下碑録作魯相韓勑復
顔氏繇發碑按碑云復顔氏并官氏邑中繇發以尊
孔心發屬下句讀且所復者尚有并官氏而此碑又
不為復繇所立碑録非也
韓勑碑隂
十九行行三人又有數人附其下參錯不齊隸釋云
凡六十有二人不稱字者一人不稱名者二十一人
張普朱熊五人書體不同盖後來所增者
韓勑碑兩側題名
刻於碑之兩㫄共三十二人又一人以小字附其下
字體與碑隂張普朱熊五人書體相同亦後來所増
者濟國廣張建平二百下識曰其人處士碑隂河南
成臯蘇漢明二百下亦有其人處士四字盖當時有
此書法隸釋謂已鐫而續書非也歐趙洪氏皆不言
此碑兩㫄有字由拓碑者止拓碑與隂而不及此諸
公又未嘗親至碑下故不知耳
州輔碑永夀二年
字原云在汝州舊録云在龍興縣汝州今屬河南龍
興縣今為寶豐縣
額題云漢故中常侍長樂大僕吉成侯州君之銘十
六篆字金石録云酈道元注水經云滍水南有吉成
侯州苞冢冢前有碑其詞云天帝四后是諮是諏今
驗其銘實有此語獨以輔為苞盖水經之文誤汝帖
以此碑為蔡邕書初無所據
州輔碑隂
自漢陽大守而下凡四十有九人其二即延篤叔堅
金石録云輔一宦者雖當代顯人如延叔堅亦預焉
有以見權勢之盛如此
韓勑後碑永夀三年
字原云在兖州按當在曲阜縣孔廟中
無額碑式云文十六行字多少不等大半每行四十
六七字第一行皇漢高出一字第二行孔聖平闕文
之後題名三列每列三人韓府君之下附以宗戚二
人碑云謁廟拜墓又云宅廟悉脩敬脩房疑即
菆字檀弓云天子之殯也菆塗龍輴以椁菆才官反
菆塗者用木叢棺而四面塗之菆房猶殯宮也前碑
載其脩造禮器此碑載其脩廟脩墓事闕里祖庭記
有桓帝中年韓勑脩孔子墓碑在墓林中當是此碑
字原以為即前碑非是金石録作韓明府孔子廟碑
隸釋作韓敕脩孔廟後碑皆不及其脩墓由考之不
詳也
韓敕後碑隂
隸續云凡五列所題士大夫可辨者七十餘人自第
二至第五列以其後四行直書家下復民姓名後一
行云永夀三年孔從事所立
韓勑後碑兩側題名
碑式云碑側兩題名各四列其一則首列三行中有
祥符年題字第二列其前廢三行後有四人第三列
前闕一人後六人第四列四人空兩行書孔元闓其
一則首列四行所書府君及劉翊各用兩行第二列
五人空一行書石師姓名第三列七人第四列右尾
二人前有大和年張咸題字上數列則有唐大中及
慶歴年兩人題字就列於漢人之上字原作韓勑孔
林别碑兩側題名
鄭固碑延熹元年
今在濟寧州儒學
額題云漢故郎中鄭君之碑八篆字為二行有穿文
十五行行二十九字行間方若棊局今碑已中斷失
其下一截予家有拓本尚完
議卽元賓碑延熹二年
金石録云在亳州
隸釋云無額故不得其姓石缺又失其名金石録云
所可見者云字元賓歴官終於議郎
張休崕涘銘延熹二年
未詳所在
隸續云銘四言十四句末有張休姓名姑以名其碑
藏碑者得之蜀人字原云或作磨崖險路銘
孫叔敖碑延熹三年
水經注云在期思縣城西北隅楚相孫叔敖廟前集
古録目云在光州天下碑録云在固始縣本廟内期
思縣即今光山縣與光州固始縣俱屬河南汝寧府
按碑固始令段君夢見孫君為架廟屋立石銘碑期
思縣宰段光庶慕先賢又為刻石則固始所刻者一
碑期思所刻者又是一碑此碑乃期思所刻者兩令
皆段姓一名光一不著其名非一人也期思固始宋
皆屬光州
額題云楚相孫君之碑六隸字為二行碑式云文二
十四行行三十七字最後一行書年月高出一字穿
在文中其三行各廢三字隸釋云舊碑闕五十餘字
此用續刻者故其文全予所見拓本乃是續刻未知
刻於何時
孫叔敖碑隂
碑式云二十三行行二十字相君字平闕穿居三行
之内亦各廢三字此隂重言段光立碑之事甚詳後
歴叙叔敖之子孫名氏
樊安碑延熹三年
集古録目云在唐州湖陽縣唐州今為唐縣屬南陽
府湖陽縣今廢有舊城在唐縣
有額而無字首行題云漢故中常侍騎都尉樊君之
碑碑式云首行已有標題故不再書額其題一行文
十二行銘三行詔三行行三十五字詔之下空二字
書年月剰一字其間年字垂筆甚長下侵兩字馮煥
詔同亦漢人書詔如是乎隸釋云安以永夀四年卒
其子以延熹三年始刻此碑又載延熹元年八月丁
酉贈騎都尉詔趙氏遂以碑為元年所立誤也碑在
湖陽椎拓漫滅治平中縣令樂京嘗為之再刻
江原長碣延熹三年
輿地碑目云在忠州郡庠
隸釋云似闕非闕似碑非碑其文共二十二字由左
而右其下刻一怪獸之首若虎而有角復齋碑目作
進德闕輿地碑目作江原君闕
曺騰碑隂延熹三年
集古録目云在亳州
碑式云碑文無存隂九行行三十六字制曰平闕皇
太后及先帝高出一字碑後尚存穿之半此文皆在
穿右末行以穿廢第四第五字水經注云譙縣有曺
騰碑題云漢故中常侍長樂太僕特進費亭侯曺君
之碑延熹三年立碑隂又刋詔策二隸釋云歐趙不
指此為曺騰碑隂失稽考也篆額今獨存云中常侍
長樂大僕特進費亭曺侯碑水經誤多四字
王元賓碑延熹四年
未詳所在
隸續云隸額兩行所存其下令碑二字按碑叙其歴
官終封丘令集古録作王元賞碑跋云其名旣亡又
不序其姓惟其銘云於惟王君以此知其姓王爾金
石録云其姓名已殘缺所可見者字元賞而已隸續
云歐趙皆以為王元賞予所得者却是元賓字畫分
明非是測度其名仿佛是紹
王元賓碑隂
集古録有其碑而亡其名謂之漢碑隂題名跋云斯
碑所題文字缺滅而中間有錢各五百四字似是脩
廟人所記其人可見者有濟隂定陶蔡顥子盛山陽
金鄉張諺季德河南宛陵趙堂世萇南陽南鄉鄧升
升逺濟隂成武周鳳季節而其餘人姓名邑里多不
完又時時有故吏字不知為何人祠廟金石録作王
元賞碑隂跋云載門生姓名有云右奔喪右斬杖三
年於禮無乃太過隸續云王元賓碑隂四横稱故吏
者四人有名字郡邑者十數人餘皆凋落不備其中
有立碑錢各五百之文又有右奔喪右斬杖三年之
文則知歐公所云漢碑隂題名者即此碑也
王純碑延熹五年
隸釋云在鄆州中都縣鄆州今為東平州中都縣今
為汶上縣俱屬兖州府
額題云漢故冀州刺史王君之碑十篆字為一行字
作隂文凸起拓本為黒字與衡方武榮諸碑同碑圗
云額當穿之中其文十三行行三十五字金石録云
桑欽水經濟水逕須句城西酈道元注濟水西有安
民山山西有漢冀州刺史王紛碑漢中平四年立按
地里書須朐即今中都縣此碑在中都又其官與姓
氏皆合疑其是也然以純為紛以延熹為中平則疑
水經之誤愚按碑文王君以延熹四年卒五年始葬
立碑金石録以為延熹四年立亦非也
王純碑隂
首行題諸門生人名五字隸續云碑隂九横横二十
三人凡百九十三人漫滅者四人姓字不具者六十
二人其下尺餘以前兩行書事上兩横許不刻一字
獨最下一横有二十二人亦強半漫滅不可辨金石
録云字畫淳勁可喜
任伯嗣碑延熹五年
金石録云在汜水縣大觀初始獲此碑輦寘運司廨
舍壁間
隸續云碑之中鑿方為竅廣四寸長五之疑曽用之
為碑趺金石録云首已殘闕其可見者云字伯嗣南
郡編人其先盖任座之苗胄又云筑陽侯相延熹五
年遷來臨縣其後歴叙政績又云遷君桂陽最後云
都邑謡詠甄勒勛績永昭于後碑在今汜水縣汜水
在漢為成臯此碑盖成臯令德政頌爾後漢書桓帝
紀延熹八年有桂陽太守任胤以此碑校之歳月相
符又名與字協知其名胤也按金石録有碑隂洪氏
所未見
眞道冢地碑延熹五年
字原云在萬州即今䕫州府萬縣
隸續云眞道以錢八千從眞敖兄弟市此地刻其文
戒約後世字札紊碎不能盡通
桐柏廟碑延熹六年
天下碑録云在唐州即今南陽府唐縣桐柏山在其
境字原云或云在隨州棗陽桐柏鎭按一統志桐柏
山南接隨州西接棗陽唐縣隨州皆有淮瀆廟或隨
州别有一碑非即唐縣之碑也集古録目云在鄧州
恐誤
碑式云無額有穿文十三行行三十三字末有兩行
題侍祠官屬以春秋二字題於兩行之上春四人秋
五人中無空字水經注云桐栢山南有淮源廟廟前
有碑是南陽鄭苞立又二碑並是漢延熹中守令所
造隸釋云此則其一也弇州續稾云漢淮源廟碑漫
漶不可讀杜昭守唐州乃延吳炳參用漢隸釋書舊
文於石而刻之吳炳元時人見書史㑹要潘耒作金
石文字記補遺云拓本完好盖唐人重刻者據朱長
文碑帖考云是釋曠書不知釋曠所書者乃是正書
隸釋云此碑又有一正書者華盖誤作萃豐晝夜誤
作立式凡十數字即謂釋曠所書之碑也耒見吳炳
重摹本而誤以為唐人重刻亦失考之甚
平輿令薛君碑延熹六年
未詳所在
額題云漢故平輿令薛君碑八隸字隸續云前有叙
凡三十六字次有銘詩三百四言文雖無闕而不書
其名字
祝睦碑延熹七年
集古録云睦有二碑皆在虞城縣
額題云漢故山陽大守祝君之碑十篆字為二行碑
式云額下有穿碑十二行行三十字
造橋碑延熹七年
字原云在雅州
隸釋云碑首刻二人冠帶相向而坐一器居中如豆
登之狀後有二人折腰低首雙垂其袖若胡舞者其
上横行有數字惟府卿明府四字不毁二人之下又
横刻二十六字兼篆隸之體曰蜀郡屬國明府潁川
陽翟辛君字通達犍為李君字仲曽其下三字不可
曉漢碑無如是模式者碑圗云其下有文十七行行
三十七字其後有題名五行隸釋又云蜀人謂此為
神水閣碑考其文則謀謨若神是絶句其水似小其
閣似閤特未能判今摘三語而強名之非也
嚴舉碑延熹七年
字原云在梁山軍即今䕫州府梁山縣
無額碑首行云都鄉都里孝子嚴君隸續云碑崇七
尺其二分之下横有裂文近歲出梁山軍所傳者皆
至裂文止石理皴剥文意間斷予再得之始是全碑
嚴舉姓名甚分明其碑有文有頌又有亂曰十六句
嚴舉碑隂
隸續云贈此者初無主名因見其間有都鄕有秩姓
字嚴孝子碑中臨江丞名杜此碑有丞廣漢屬國王
杜合二碑則短長濶狹相若横有裂文亦相等始知
是嚴舉碑隂
孔宙碑延熹七年
今在曲阜縣孔廟中
額題云漢泰山都尉孔君之碑九篆字為一行碑首
行題云有漢泰山都尉孔君之銘隸釋云凡漢碑有
額者首行即入詞無額者或題其前如張納樊安之
比亦甚少已篆其上復標其端惟此碑爾文十四行
行二十八字末行銘辭下空十一字刻年月
孔宙碑隂
漢碑隂皆無額獨此碑以門生故吏名五篆字題其
上凡三列六十二人
華山廟碑延熹八年
金石文字記云舊在華隂縣西嶽廟中嘉靖三十四
年地震碑毁華州郭胤伯有此拓本文字完好今藏
華隂王無異家予從商丘宋尚書摹得之即無異藏
本也
額題云西嶽山廟碑六篆字為二行碑式云文二
十二行行三十七字袁府君肅恭明神及京兆尹勑
杜遷市石皆平闕髙祖太宗孝武並列行髙出一字
有紋如碁局洪氏碑圗云歐陽叔弼以袁逢華廟碑
為郭香察書考其碑云勑都水據杜遷市石遣書佐
郭香察書盖一人市其石一人察其書非郭君書之
也隸釋云東漢循王莽之禁人無二名郭香察書者
盖察涖他人之書爾金石文字記云察書乃對上市
石之文則香者其名律歴志有太史治歴郎郭香豈
其人歟徐浩古迹記以碑為蔡中郎書都穆金薤琳
瑯云浩深於字學且生唐盛時殆非鑿空而言者
老子銘延熹八年
隸釋云在亳州苦縣亳州今屬鳯陽府苦縣今廢地
入歸德府鹿邑縣
額題云老子銘三篆字為一行碑式云文二十一行
皇上字平闕集古録云世傳碑銘蔡邕作今檢邕集
無此文集古録目云陳相邊韶撰據碑桓帝夢見老
子尊而祀之韶時典禮因而為銘金石録云舊傳蔡
邕文并書盖杜甫李潮小篆八分歌有曰苦縣光和
尚骨立書貴痩硬方通神世云此碑是也今驗其詞
乃邊韶延熹八年作非光和中所立未知甫所見是
此碑否而周越書苑遂以為韶撰文而邕書初無所
據
祝睦後碑延熹九年
集古録云在虞城縣
額題云漢故山陽太守祝君之碑十篆字為二行碑
式云亦有穿其文十五行行三十六字伊余祝君一
句祝君字平闕隸釋云祝君以延熹七年卒故吏王
堂等三年禮闋相與刋此石則延熹之九年也
堯廟碑永康元年
字原云在濮州
無額按碑濟隂太守孟郁行縣祀廟膏雨即降遂飭
治大殿仲氏宗家共作殿前石階陛欄楯乃立此
碑以表著郁之美勛復序仲氏祖統所出於後子姓
官位具載碑隂盖當時出錢者惟仲氏故所序特詳
集古録作堯祠祈雨碑
堯廟碑隂
字原云此陰皆載仲氏父祖兄弟子孫所歴所終之
官獨一董永為異姓隸續云左側亦有題字
度尚碑永康元年
字原云在徐州隸釋云此碑在湖陵荒野政和壬辰
巡檢王當世見之始遷於官廨其後邑令滕君欲徙
碑於沛舟三載而三覆繼因大水漲没不出乙未年
劉宗儀攝事乃能立之使星亭云按湖陵縣今廢地
入徐州沛縣
額題云漢故荆州刺史度侯之碑十篆字為二行碑
式云有穿文十五行空三行低十三字刻立碑年月
其石下闕所存者行三十二字亦有碁局之紋
馮緄碑永康元年
隸釋云在渠州字原云墨寶作達州此碑與馮煥神
道馮煥殘碑告馮煥詔皆在渠州流江縣達州永睦
縣之間鄭靄先在䕫路得之故墨寶作達州實渠州
境按渠州達州今皆為縣一屬順慶府一屬䕫州府
流江永睦二縣今廢其地一併入渠縣一併入達縣
額題云漢故車騎將軍馮公之碑十篆字為二行碑
式云有穿在第五字之中文十四行行三十四字將
軍體清守約句將軍字平闕後空三行書威宗得謚
之因
楊震碑
隸釋云在陝州閿鄉
額題云漢故太尉楊公神道碑銘十篆字為二行字
作隂文凸起碑式云有穿文十五行行二十八字有
紋如碁局隸釋云震以延光三年卒此碑乃其孫沛
相統之門人汝南陳熾等所立碑中載楊秉陪陵則
延熹八年事也沛相以建寧元年卒此碑盖立於是
時去震卒已四十餘年沛相已死而門人為其禰廟
立碑漢人風義後世不可跂及
楊震碑隂
碑式云二十五行行九人穿在第二第三列之間亦
有紋如碁局集古録云楊震碑隂題名者百九十人
其餘磨滅不完者又十餘人予家所録漢碑隂題名
頗多或稱故吏門生弟子或稱從事曹掾之類其人
皆著州縣邑里名字甚詳獨此碑所書簡略直云河
間賈伯錡博陵劉顯祖之類凡百九十人者皆然疑
其所書皆是字爾盖後漢時人見於史傳者未嘗有
名兩字者也隸釋云百九十餘人皆其孫之門生歲
月相距又逺故不名
楊統碑建寧元年
集古録云在閿鄉楊震墓側
額題云漢故沛相楊君之碑八篆字為二行碑式云
文十四行行三十五字孝順皇帝字平闕有穿在九
十十一行之上漢碑穿皆居中此碑後有餘石打碑
者去之非穿之偏也集古録云碑首尾不完失其名
字不知沛相為何人金石録云余按楊震碑沛相名
統震長孫富波侯相牧之子也
楊統碑隂
碑式云故吏十五人作一横行隸釋云十五人不稱
郡皆沛人也集古録云楊氏世葬閿鄉墓側皆有碑
今其存者四余家集録皆得之乃大尉沛相髙陽繁
陽令也此碑隂者不知為何人碑文字殘闕其僅存
者十五人又滅其一其在者懷陵圉令相蔣禧字武
仲以下十四人金石録云集古所有余盡得之又各
以碑隂附於碑後其曰懷陵圉令蔣禧字武仲者沛
相碑隂也
楊著碑
集古録云碑在楊震墓側
額題云漢故高陽令楊君之碑九篆字為三行其字
作隂文凸起碑式云碑十三行行二十八字穿在第
二字之下第七八行各空三字不書有碁局之紋碑
石損缺其名集古録云按楊震碑高陽令著震孫也
所卒之年亦缺惟存年字年下云十月廿八日壬寅
卒按碑遭從兄沛相憂去官即繼之以上大不惠不
我憗遺之語盖與沛相先後而卒沛相以建寧元年
三月卒著之卒必在建寧元年十月也
楊著碑隂
碑式云前後闕横五列穿在第一横之内凡空三人
不書此碑複姓者五人獨相里文調高出一字右三
人沛君亦高出一字有碁局之紋集古録云此不知
為何人碑隂其後有云右後公門生又云右沛君門
生沛君疑是沛相者自有碑而亡其名後公者不知
為何人金石録云其曰右後公門生右沛君門生者
高陽令碑隂也隸釋云沛君沛相統也後公太尉秉
也楊震拜於前故以秉為後沛君者著之從兄後公
者著之季父非皆著之門生故不名
孔扶碑建寧元年
闕里祖庭記云在孔林
額題云漢故司空孔公之碑八隸字隸續云其文上
一半皆已淪没僅存其下九行多者十有四字魯相
史晨到官旣謁先聖冢遂為司空公刻此碑趙氏以
為魯相謁孔子冢文當是不見其額之故碑録云司
農孔峽碑在仙源縣墓前建寧元年立農峽二字乃
傳冩之誤
張壽碑建寧元年
今在城武縣
額題云漢故竹邑侯相張君之碑十隸字金石文字
記曰土人截為後人碑趺止存二百餘字
衡方碑建寧元年
今在汶上縣
額題云漢故衛尉卿衡府君之碑十隸字為二行其
字作陰文凸起額下有穿碑二十三行行三十六字
其下漫滅每行或闕三字或闕四五字末有小字門
人朱登題名一行金石録以為建寧三年立誤也
張表碑建寧元年
集古録目金石録隸釋俱云在冀州諸道録云在澶
州府衙都廳上未知孰是冀州今屬眞定府澶州即
今大名府開州也余家有此拓本
額題云漢故冀州從事張君碑九篆字為三行有穿
文十六行行二十五字隸釋云此碑皆作四言韻語
末四句又五言與費鳳碑文體相類
劉讓閣道題字建寧元年
隸釋云相傳在蜀中閣道字原云在涪州
題共十六字金石録誤合緜竹令王君神道為一碑
劉子山斷碑建寧元年
未詳所在
字原云子山其字也其名疑是松字金石録作堵陽
長謁者劉君碑
武榮碑
今在濟寧州儒學
額題云漢故執金吾丞武君之碑十隸字為二行其
字作陰文凸起金石文字記載王弘撰之語以為此
額他碑所無予考洪氏碑式若此者甚多碑之存於
今者衡方碑亦然不獨此碑也其文十行行三十一
字字多漫滅後餘三行碑無年月其文有云遭孝桓
大憂戚哀悲慟遭疾隕靈桓帝崩於永康元年十二
月武君之卒必在靈帝初年也
史晨奏銘建寧二年
今在曲阜縣孔廟中
無額文十七行行三十六字兩尚書字及朝廷並平
闕時副言諸官府在尚書一行之下隔三字昔在仲
尼别作行金石録云魯相晨有兩碑皆在孔子廟中
其一云臣蒙恩受符守者即此碑也其一云相河南
史君諱晨者即後碑也集古録作史晨孔子廟碑天
下碑録作魯相晨等奏出王家穀祠孔子廟碑
史晨後碑
在前碑之陰字原云闕里記不録此碑而有碑陰攷
文意當是前碑之陰此說是也
無額文十四行行三十五字時長史别作行史君饗
後史君念孔瀆又勑瀆井復民假夫子冢凡四處皆
别作行後餘三行有武后天授二年馬元貞題名隸
釋云前碑載奏請之章此碑叙饗禮之盛其補牆垣
治瀆井種梓守冢皆在饗禮後字畫亦大小不等盖
史君孔林中事不一書也
侯成碑建寧二年
字原云在單州單父縣墓側即今兖州府單縣
額題云漢故金鄉守長侯君之碑十隸字為二行碑
式云有穿文十七行行三十字銘後空五字書夫人
卒與下一字齊金石文字記云漢碑未有志其夫人
者此碑末云夫人以延熹七年歲在甲辰十一月三
日庚午遭疾終此後人作碑并志夫人之始
柳敏碑建寧二年
字原云在忠州輿地碑目云在黔州州廨内
碑圖云朱爵為首龜蛇為趺碑十四行行二十六字
首云故孝亷柳君諱敏隸釋云敏歴五官功曺宕渠
令碑以孝㢘稱之重其行也本初元年再為郡守所
舉不幸而死後二十三年縣令趙臺念其墓無碑識
故為立石時靈帝建寧二年也碑圖云柳敏碑隂無
字其上刻一禽若鳳其下則麟也中有牛首銜環兩
㫄凡六玉其右則瑁圭璧其左則琮璋璜
夏承碑建寧三年
字原云在洺州州衙洺州今廣平府也金石録云元
祐間因治河隄得於土壤中刻畫完好如新予攷廣
平志成化己亥知府秦民悅於府治後堂見此碑仆
地復樹堂之東隅創愛石軒以覆之并刻跋於碑隂
則此碑成化中尚在府治字原所謂洺州州衙是也
而舊傳在廣平府學王秋澗集有此碑之跋亦云在
今廣平府學則秋澗時已不在府治而民悅之復樹
者何碑疑不能明也民悅跋云碑之下截凡一百一
十字年久蘚蝕係後人摸刻覽者當自辨之都穆金
薤琳瑯謂江隂徐公擴嘗得舊刻雙鈎其字以惠予
與此絶異舊刻闕字四十五而此獨完好又積行勤
約今作勤紹俱為可疑謂是後人偽作盖未見民悅
之跋其下截為後人摸刻也隸釋載此碑勤紹作勤
約今作勤紹者摸刻之誤徐公雙鈎乃是此本則都
公所藏為最舊予家有雙鈎本亦止闕四十五字勤
紹亦作勤約疑即都公所藏之本嘉靖二十四年知
府唐曜重刻於漳川書院曜亦有跋在碑後云此碑
因取築城之石為工所毁故重刻之
額題云漢北海淳于長夏君碑九篆字碑圖云篆額
三行黑字額下有穿今重刻者無額於銘辭之下作
一方畫中正書淳于長夏承碑六字碑式云其文十
四行行二十七字今重刻者十三行行三十字無論
字體失眞式亦非舊矣隸釋云此碑字體頗奇唐人
盖所祖述梁庾元威作書論載隸有十餘種曰芝英
隸花草隸幡信隸鍾鼎隸龍虎隸鳳魚隸麒麟隸仙
人隸科斗隸蟲隸龜隸鸞隸此碑盖其間之一體臨
汝帖以為蔡邕書後遂仍襲弗疑今重刻者直書於
碑末云建寧三年蔡邕伯喈書中郎之蹟傳於今者
惟石經遺字為有據而與此碑字體不類不足信也
馬江碑建寧三年
字原云在濟州今濟寧州
額題云漢故郎中馬君之碑八篆字隸釋云此碑字
體古拙而行閒疎密不等馬君元嘉三年卒其間載
建寧三年夫人曺氏卒盖相去十七年矣又載其弟
文緒年三十二早世當是因夫人卜兆以馬君共塋
又同時改厝其季故作碑併言之石有斷缺不能詳
考
劉脩碑建寧四年
集古録目云在南京下邑縣天下碑録云在穀熟縣
門外夫子廟中宋之南京即今河南歸德府下邑今
改夏邑穀熟縣今廢地入亳州屬江南鳳陽府
額題云漢故慎令劉君墓碑八篆字為二行碑式云
文十三行行二十五字隸釋云漢碑多門生故吏為
之此則其二弟三子所立
孔&KR3511;碑建寧四年
今在曲阜縣
額題云漢故博陵太守孔府君碑十篆字為二行額
下有穿其文十八行後餘二行行四十五字有紋如
碁局集古録作孔君碑跋云其名字磨滅不可見今
碑名字尚完不知歐公時何以磨滅或摸者不工爾
&KR3511;即彪字韓勑碑陰有尚書侍郎孔&KR3511;元上即其人
也
孔&KR3511;碑隂
凡十三人皆博陵故吏隸釋云趙氏以孔君自博陵
再遷河東而碑額仍題博陵莫曉其何謂盖博陵之
人相與立碑故以本郡題其首
郭仲奇碑建寧四年
集古録目云在河陽天下碑録云在孟州濟源縣孟
州今為孟縣與濟源俱屬河南懷慶府河陽孟州之
舊名也
額題云漢故北軍中候郭君碑九篆字為三行其字
作隂文凸起碑式云碑十三行行三十九字集古
録云名字已磨滅隸釋云字仲竒
西狹頌建寧四年
隸釋云在成州墨寶云磨崖在同谷縣成州即今鞏
昌府成縣同谷宋屬成州今廢
碑式云十九行行二十字末有一行書年月又有小
字題名二行低四字許按碑武都大守李翕鑿治西
狹中道乃刋斯石隸釋云南豐曾子固跋此碑云翕
與功曺史李旻定筴勑衡官掾仇審治東坂有秩李
瑾治西坂鐉燒大石人得夷塗作頌刻石其頌有二
所識一也其一刻於建寧四年六月十三日壬寅其
一是年六月三十日刻今集古之家惟有壬寅一碑
李旻定筴碑中不見天井吏屬却有李旻姓名而天
井一碑是時未出始知南豐非輕信異聞必是西狹
第二碑所載今不傳矣金石録作武都大守李翕碑
黽池五瑞碑
在西狹頌前
碑圖云李翕五瑞碑所圗者黃龍白鹿連理嘉禾有
一人承甘露於喬木之下左方有題字二行金石録
作李翕碑隂隸釋云李君昔治黽池臻此五瑞及西
狹磨崖因刻於前非碑隂也
天井道碑建寧五年
隸續云在成州隸釋云近歲武都樵人斬刈藤蔓始
見石上有天井刻字倚崖縛架椎拓甚艱寺僧或以
惡木蔽晦
按碑乃李翕治天井道所立末一行書年月云建寧
五年四月廿五日己酉訖成則知南豐所云六月三
十日刻者非即此碑也
天井碑後題名
隸續云十二人題名在天井磨崖之後其仇靖字漢
德書文者遣詞揮翰皆斯人也郙閣頌題名云從史
位字漢德為此頌中間姓名刓缺得此乃知亦仇所
作按此題名在天井碑後所云書文者書碑之文不
獨書此題名也
郙閣頌建寧五年
集古録目云在興元字原云磨崖在興州宋之興元
府今為漢中府興州今為略陽縣屬漢中天下碑録
云在漢州什邡縣漢州今為漢川州與什邡俱屬成
都府此碑今重刻在略陽則不在什邡可知碑録誤
也
額題云析里橋郙閣頌六隸字為二行碑式云文十
九行行二十七字太守漢陽李翕平闕頌後又有詩
並别行又有數行刻年月及書撰人石師姓名余家
有舊拓本無此數行重刻本有之其曰從史位□□
□□字漢德為此頌者隸續証以天井題名謂即仇
靖是也其曰故吏下辨□□□子長書此頌者天下
碑録以為仇子長名紼未知何據豈作碑録時其三
字猶未闕耶但重刻本字甚拙惡比之舊拓本已盡
失其眞集古録跋李翕作李㑹曽南豐跋此碑云翕
字殘缺不可辨歐陽永叔以為李㑹余亦意其然及
馬瑊中玉得此頌以視余始知其為李翕永叔於學
博矣其於是正文字尢審然一以其意質之遂不能
無失則古之人所以闕疑其可忽歟
靈臺碑建寧五年
字原云在濮州雷澤濮州今屬東昌府雷澤縣今廢
有故城在濮州東南一百里即漢成陽地後漢書郡
國志云成陽有堯冢靈臺水經注云成陽西二里有
堯陵陵南一里有堯母慶都陵稱曰靈臺有漢成陽
令管遵所立碑即此碑也集古録目云在曹州濟陰
曹州今屬兖州府濟陰縣即今曹縣後漢書郡國志
成陽屬濟隂郡叔弼盖誤以漢之濟陰郡為宋之濟
隂縣也
額題云成陽靈臺碑五篆字按碑靈臺上立黄屋堯
所奉祠亡新禮絶廷尉仲定奏治黃屋濟陰太守審
晃成陽令管遵輔助成之故立此碑水經注以為管
遵一人所立非也集古録作堯母碑
靈臺碑隂
隸釋云治黄屋者二十八人作碑者十五人凡諸仲
三十一人異姓者四人其間稱美仲阿東代羣從出
錢數十言其末又載工師仇福事亦數十言
仲定碑熹平元年
金石録云在濮州雷澤
額題云漢故廷尉仲君之碑按碑有云表祠唐堯為
漢祈福又云為廷尉卿託病乞歸脩堯靈臺黄屋盖
即靈臺碑中所載之人也
東海廟碑熹平元年
金石録云在海州今屬淮安府即漢東海郡朐縣也
隸釋云予官京口日將士徃來朐山者云海廟一椽
不存不復見此刻矣
按碑永壽元年東海相桓君脩飭殿宇部掾何俊等
欲為鐫石桓君止之熹平元年後相滿君惜其功績
不著乃為作頌立碑金石録作東海相桓君海廟碑
東海廟碑隂
一行十七字其文曰闕者秦始皇所立名之秦東門
闕事在史記按碑有云□闕倚傾即此闕也天下碑
録云秦始皇碑東海相任恭脩理祠於碑背刻在朐
山此陰是也碑缺任君之名趙氏洪氏皆以為惜乃
於此得之
吳仲山碑熹平元年
字原云在東京今開封府隸釋云宣和中知鄢陵縣
穆延年得之於民間
額題云漢故民吳公碑六隸字為二行碑式云有穿
穿在八九行之中文十三行行二十一字後餘數行
隸釋云碑無其名仲山其字也金石録云文詞頗拙
陋書亦怪而不工
魯峻碑熹平二年
今在濟寧州儒學
額題云漢故司隸校尉忠惠父魯君碑十二隸字為
二行忠惠父者其私諡峻後為屯騎校尉而額題司
隸者隸釋云漢人書碑或以所重之官掲之司隸權
尊而秩清非列校可比亦猶馮緄舍廷尉而用車騎
也額下有穿文十七行行三十二字趙氏洪氏皆云
水經注亦載此碑而誤以峻為恭今按水經注所載
乃石壁畫象非此碑也金薤琳瑯云鄭夾漈謂此碑
書於蔡邕考徐浩古蹟記及他字書未聞邕嘗書此
不知鄭氏何所據也
魯峻碑隂
凡三列下一列漫滅存者二列每列二十一人前有
故吏四人餘稱門生最後一人稱義士凡四十二人
皆有郡縣名字及出錢之數碑載門生汝南干商沛
國丁直魏郡馬萌勃海呂圗任城吳盛陳留誠屯東
郡夏侯弘等為之作諡立碑兩列中干丁馬呂吳姓
名皆在惟誠夏侯二人無之盖在第三列也隸續有
魯峻斷碑隂䟦云所存其下之四横横二十有四人
凡九十有一人書姓字而不名惟徐袁二人有郡藏
碑者以為魯君碑隂雖無所據度其石之廣適與魯
碑合又字體與魯碑相類若無可疑今按此隂凡三
列隸續所載乃有四横今存者四十二人而乃有九
十一人又皆書姓字而不名無故吏門生義士之稱
亦誤以他碑之隂為魯峻耳此隂至今尚存洪氏何
以未見
李翊碑熹平二年
字原云在渠州今四川順慶府渠縣
無額按碑翊拜廣漢屬國候碑式云碑十行行四十
一字
李翊夫人碑
字原云在渠州
無額碑式云有穿文十二行行三十六字歎曰别作
行穿在最後二行隸釋云廣漢屬國候夫人碑李翊
之配兩碑歐趙時皆未出
宗俱碑熹平二年
字原云在鄧州
額題云漢司空宗公碑六篆字為二行碑圗云穿在
文中凡三行各廢三字其文二十行行四十字隸釋
云碑之文皆已殘缺惟名字郡邑父祖獨存而官秩
尚可見
宗俱碑陰
額題云門生立碑人名六篆字隸續云正碑甚刓滅
碑背所損却不多上下凡四横
楊淮碑熹平二年
字原云在興元府即今陜西漢中府
無額碑首行云故司隸校尉楊君厥諱淮隸續云紹
興中此碑方出歐趙皆未見之碑云楊君厥諱淮盖
以厥為語助又云大司隸孟文之元孫也大司隸有
石門頌亦云楊君厥字孟文今古皆以厥為孟文之
名得此始知其非華陽國志孟文名渙淮者渙之孫
張普題字熹平二年
字原云在嘉州即今四川嘉定州墨寶云磨崖在洪
雅縣
碑式云凡七行六十七字字大小疎宻不等多者十
六字少者九字隸續作米巫祭酒張普題字跋云字
畫放縱敧斜略無典則乃羣小所書以同時石刻雜
之如瓦礫之在圭璧中也復齋碑目作張普施天師
道法記
婁壽碑熹平三年
集古録云光化軍乾德縣圗經載此碑景祐中余自
夷陵貶所再遷乾德令按圗求碑而夀有墓在榖城
界中余率縣學生親拜其墓見此碑在墓側遂據圗
經遷碑還縣立於敕書樓下按宋置光化軍領乾德
縣熈寧中軍廢改乾德為光化縣今與穀城縣俱屬
湖廣襄陽府
額題云玄儒婁先生碑六篆字為一行隸釋云所篆
婁字頗異圗經謂之翟先生碑歐陽公問之王洙原
叔以李陽冰篆文證之始知先生為婁姓碑圗云穿
在文中三行之内所廢者六字凡十三行行二十五
字予家有雙鈎本得之寒山趙氏曽見一拓本於鬻
古之家剪而帖之每行四字失去首二行今不知所
歸矣
婁壽碑隂
隸釋云可見者五十四人漫滅者四人餘盖南陽人
也此碑在光化而歐趙不云有陰初若可疑盖漢人
立碑多有隂徃徃椎拓者略而棄之好古之士身在
他壤無自而知也婁先生南陽人而此有葉令又其
間姓婁之可見者十有二人以前碑合之大小與中
穿適相等然後知為婁君碑隂決也按此碑歐陽公
親立於敕書樓下非身在他壤無自而知者乃不言
其有隂則此隂為可疑恐亦如魯峻碑隂誤以他碑
之隂合之也而洪氏碑圗又云碑隂十五行若親見
有隂者今碑已亡無從考證姑存其疑
繁陽令楊君碑熹平三年
集古録目云在閿鄉楊震墓側
額題云漢故繁陽令楊君之碑九篆字為二行碑式
云有穿碑十八行行三十字集古録云首尾不完文
字磨滅碑云君遭叔父大尉薨又云富波君之子按
漢書楊震子牧為富波相君乃牧子也叔父大尉者
秉也惜其名字不可見
繁陽令楊君碑隂
碑式云二十一行每行六人穿在第一第二列之間
隸釋云凡百三十人不書郡邑皆繁陽之人也集古
録有此碑隂而不知為何碑之隂跋云凡一百三十
一人有稱故吏者故民者處士者故功曺史者故門
下佐者而文字磨滅僅可讀其姓名字俱完可識者
八十三人其餘或在或亡盖後漢楊震墓域中碑也
金石録云其曰故吏故民故功曺史故門下佐者繁
陽令碑隂也
耿勲碑熹平三年
隸續云在成州同谷縣成州即今鞏昌府成縣同谷
縣今廢地入成縣
無額碑首行云漢武都太守右扶風茂陵耿君諱勲
字伯瑋隸續云造碑之人即李翕天井碑中西部道
橋掾李祗熹平元年李翕尚在武都次年三月耿君
到郡似是繼翕者字原云字與郙閣頌相類乾道間
方出
周憬功勲銘熹平三年
集古録目云在韶州樂昌縣昌樂瀧上周君廟中隸
釋云今碑在韶州張九齡廟中
額題云神漢桂陽太守周府君功勲之紀銘十四隸
字集古録云神漢者如唐人之聖唐云爾盖當時已
為此語而史傳他書無之獨見此碑也碑式云文二
十一行行四十二字後有餘石韶州圗經云郭蒼文
按碑曲江長區祉與邑子故吏龔臺郭蒼龔雒等命
工建碑於瀧上勒銘公功蒼亦命工建碑者非撰文
之人圗經之不足信如此寰宇記云瀧上有太守周
昕廟金石録引曲江縣圗經云周君名昕集古録前
跋惜不見其名後跋云國子監直講劉仲章云名暻
碑刻雖闕尚可識也集古金石二録俱作桂陽周府
君碑天下碑目作桂陽太守周使君碑
周憬碑隂
碑式云上一列二十二人下一列前空七行所題者
八人又空六行刻工師姓名
石經尚書殘碑熹平四年
後漢書靈帝紀云立於太學門外水經注云立於太
學講堂前洛陽記云太學在洛陽城南開陽門外按
石經雖屢經喪亂未大崩侵後魏馮熙常伯夫相繼
為洛州刺史毁取以建浮屠精舎大致頽落所存者
委於榛莽道俗隨意取之崔光領國子祭酒請遣官
守視命國子博士李郁等補其殘缺後靈太后廢遂
寢齊神武執政自洛陽徙於鄴都行至河陽值岸崩
遂没於水其得至鄴者不盈大半後周伐齊毁以為
砲石周宣帝復自鄴城徙於洛陽隋開皇六年又自
洛陽載入長安置於祕書内省議欲補緝立於國學
屬隋亂事遂寢廢營造之司因用為柱礎貞觀初魏
徵始收聚之什不存一其相承傳拓之本猶在袐府
此石經之存毁見於魏書北齊書周書隋書者如此
顧炎武石經考云隋書經籍志失載周徙洛陽一節
以為自鄴載入長安史書之疎也劉焯傳言自洛陽
運至京師者為信西溪叢語云石經堙滅殆盡徃年
洛陽守因閲營造司所棄碎石識而取之凡得尚書
論語儀禮合數十段則營造司在洛陽隋書經籍志
所云用為柱礎者非載入長安後事亦其誤也西溪
叢語又云又有公羊碑一段在長安此則載入長安
之所遺耳廣川書跋云唐造防秋館時穿地多得石
經故洛中人士逮今有之此盖出之唐時者廣川書
跋又云國初開地唐御史府得石經十餘石此又唐
末淪没出之宋初者也東觀餘論云漢石經在洛宮
前御史臺中年久摧散洛人好事者時時得之張燾
龍圗家有十板張氏壻家有五六版王晉玉家有小
塊此即宋初之所出後復摧散者也畫墁録云嘉祐
末得石經二段於洛陽城乃蔡邕隸書邵氏聞見後
録云近年雒陽張氏發地得石十數漢蔡伯喈隸尚
書禮記論語俱已缺壞此又在御史府十餘石之外
者也凡所得石經殘碑多在洛陽隋之載入長安者
公羊碑一段而外不聞更有所得今此兩地之石已
不知所在而拓本之存者僅有尚書論語百餘字藏
北海孫氏余從而摹得之宋之翻本有二洪适本在
紹興适旣集隸釋因以所有鑱之㑹稽蓬萊閣吾衍
學古編云蓬萊閣翻本破缺磨滅不異眞古碑今無
矣胡宗愈本在成都宗愈來少城得石經四千二百
七十字有竒以楷書釋之鑱之錦官西樓自記其後
宇文紹奕為之跋曽惇石刻鋪叙云漢石經今不易
得好古者所藏僅十數葉蜀中又以翻刻入石即其
本也金石文字記云成都兵火之後此石恐已不存
亦未見拓本
隸釋云盤庚篇百七十二字高宗肜日篇十五字牧
誓篇二十四字洪範篇百八字多士篇四十四字無
逸篇百三字君奭篇十一字多方篇五字立政篇五
十六字顧命篇十七字合五百四十七字廣川書跋
記尚書存二百三十六字視隸釋所載尚不及其半
今藏北海孫氏者僅盤庚篇三十餘字矣
石經魯詩殘碑熹平四年
隸釋云百七十三字魏唐國風數篇之文也又有一
段二十餘字零落不成文惟有叔于田一章女曰雞
八字可讀其間有齊韓字盖叙二家異同之說
石經儀禮殘碑熹平四年
隸釋云四十五字皆大射儀之文也石磨滅字畫比
它經不明白隸續云一段八行上下皆糜碎行多者
六字少者二字聘禮之文也前五行乃使還反命之
儀後三行乃出聘遭喪之儀一段十行二十字士虞
禮之文也漫滅泰甚僅有數字隱隱可認非板本尋
繹安能得之因知此碑每行七十三字鴻都遺刻獨
此最為難辨
石經公羊殘碑熹平四年
隸釋云三百七十五字自隱公四年至威公元年及
哀公十四年之文也所書者皆是公羊氏傳辭而無
春秋正經又有顔氏說石文斷續不可考繹盖嚴顔
異同之辨也東觀餘論云其末云谿典諫議大夫臣
馬日磾臣趙䧕議郎臣臣劉弘郎中臣張文臣蘇陵
臣傅楨雜雜字未詳谿上缺當是堂谿典也愚按議
郎臣下闕二字疑是蔡邕名
石經論語殘碑熹平四年
隸釋云九百七十一字前四篇後四篇之文也每篇
必計其章終篇又總其字又載盍毛包周有無不同
之説廣川書跋記論語存三百五十七字視隸釋所
載不及三之一今藏北海孫氏者僅為政篇七十餘
字堯曰篇二十餘字東觀餘論云論語之末題云詔
書與博士臣左立郎中臣書上臣下皆缺當是著書
者姓名或云此即蔡邕書姓名旣亡無以辨之獨刻
者陳興姓名甚完按隸釋所載郎中臣下有孫表二
字而無書字
後漢書儒林傳注云石經文都似碑高一丈許廣四
尺駢羅相接蔡邕傳云邕乃自書丹於碑使工鐫刻
隸釋云今所存諸經字體各不同雖邕能分善隸兼
備衆體但文字之多恐非一人可辦史云邕與堂谿
典楊賜馬日磾張訓韓說單颺等正定諸經今公羊
論語之後惟堂谿日磾二人姓名尚存别有趙䧕劉
弘張文蘇陵傅楨左立孫表數人竊意其間必有同
時揮豪者東觀餘論亦云經各異手書不必皆蔡邕
也水經注云光和六年刻石鏤碑靈帝紀云熹平四
年隸釋云盖諸儒受詔在熹平而碑成則光和年也
石經之傳疑有二五經六經七經之不同也漢魏一
字三字之不分也靈帝紀云詔諸儒正五經文字刻
石立於太學門外儒林傳云正定五經刋於石碑宦
者傳云與諸儒共刻五經文字於石盧植傳云時始
立太學石經以正五經文字而蔡邕傳云奏求正定
六經文字張馴傳云與蔡邕共奏定六經文字後漢
書所載五經六經已自不同隋書經籍志云後漢鐫
刻七經著於石碑則又以為七經其目有一字石經
周易一卷尚書六卷魯詩六卷儀禮九卷春秋一卷
公羊傳九卷論語一卷而蔡邕傳注所引洛陽記則
有尚書周易公羊禮記論語而無魯詩儀禮春秋乃
多一禮記則又不止七經矣考之金石錄與隸釋所
載皆有魯詩儀禮金石文字記云苟非傳拓之本出
於神龜以前則不應以宋人之所收而魏時猶未見
此則洛陽記之疎略隋書為可信也若禮記則本自
有碑盧植傳云考禮記失得刋正碑文洛陽伽藍記
載石經四部中有禮記邵氏聞見後録洛陽張氏發
地所得亦有禮記而隋書失之者按洛陽記云禮記
十五碑悉崩壊豈當時無傳拓之本故不得列於其
目耶以愚論之靈帝紀儒林傳宦者傳盧植傳所云
五經者盖以儀禮禮記為一經春秋公羊為一經與
周易尚書魯詩而為五經實則七經也唐開成時立
石壁九經新唐書儒學傳序止云文宗定五經鑱之
石張參是正訛文三卷亦曰五經文字盖禮兼三禮
春秋兼三傳故曰五經漢之七經為五經猶唐之九
經為五經也蔡邕張馴傳所云六經者益以論語而
為六也按舊唐書經籍志有今字石經論語二卷蔡
邕注隸書唐謂之今字隸釋載論語殘碑有盍毛包
周有無不同之說此即邕所注者盖當時詔定者五
經邕乃奏定六經益之以論語張馴與邕共奏定六
經故其傳亦曰六經也然則漢碑乃有八經而以五
經六經七經為疑猶為未盡儒林傳序云為古文篆
隸三體書法以相參檢樹之學門魏書劉芳傳亦云
昔漢世造三字石經於太學則漢石經為三字矣晉
書衛恒傳云魏初傳古文者出於邯鄲淳正始中立
三字石經轉失淳法因科斗之名遂效其形魏書江
式傳云邯鄲淳特善倉雅以書敎諸皇子又建三字
石經於漢碑之西則魏石經為三字矣洛陽伽藍記
云漢國子堂前有三種字石經二十五碑表裏刻之
作篆科斗隸三種蔡邕筆之遺跡也復有石碑四十
八枚亦表裏隸書則又有一字石經矣隋書經籍志
以一字石經七種三字石經三種皆為蔡邕所書而
云魏正始中又立一字石經則魏石經為一字矣按
水經注云漢碑五經立於太學講堂前悉在東側碑
上悉刻蔡邕等名魏正始中又立古篆隸三字石經
樹之堂西雖不言漢碑為一字而於魏曰三字則漢
為一字可知矣唐宋以來所得石經殘碑悉是隸書
雖缺蔡邕名而堂谿典馬日磾等與邕共正定諸經
者儼然尚存則可與之相証其云三字石經魏正始
中立與衞恒傳合又云樹之堂西與江式傳合漢為
一字魏為三字當以水經注為據儒林傳序云為古
文篆隸三體者非也趙明誠洪适亦嘗非之而莫得
其說張縯石經跋乃謂邕或以三體參檢其文而書
丹於碑則定為隸亦如孔安國之書傳恐未必然也
按紀傳俱不言有三體獨於儒林傳序言之者相傳
梁劉昭補後漢書十志而昭之自序云序或未周志
遂全闕天才富博猶俟改具則昭不特補志序亦有
改具者儒林傳序豈昭之所改具耶漢魏俱立石經
又俱在太學講堂前至南北朝大致頽落復徙鄴都
亦顚倒茫昧漢魏莫辨故魏書於三字石經江式傳
以為魏建劉芳傳以為漢造即當時親見其石而記
之者如洛陽伽藍記亦謂三字石經為蔡邕遺跡昭
生其時而仕於梁惑於傳聞奮筆改具遂成千古之
疑耳洛陽伽藍記所謂表裏隸書者即漢之一字石
經而不敢亦定為蔡邕遺跡傳疑也隋書經籍志則
以一字石經為蔡邕書是矣而又云魏立一字石經
乃其誤也石經考云晉魏二書皆云立三字石經此
獨以為一字則所謂因科斗之名遂效其形者安在
耶若其以三字石經亦為蔡邕書此承前之誤無足
怪也隸續云近世方勺作泊宅編載其弟匋所跋石
經為范史隋志所惑指三體字者為漢一體字者為
魏至公羊碑有馬日磾等名乃云魏世用其所正定
之本因存其名可謂謬論以愚考之若曰漢魏所立
皆為三字而一字者立於何時若曰一字三字皆為
漢刻而正始中所立者何在若曰魏立者一字而公
羊碑上乃有馬日磾等名諸史譌錯衆說舛謬惟趙
明誠洪适皆以一字者為漢三字者為魏不易之論
也金石文字記云伽藍記二十五碑為三體字四十
八碑表裏隸書水經注謂漢碑在堂東側而四十六
碑為魏經在堂西乃洛陽記不言東側而云堂前有
四十六枚上有馬日磾蔡邕名又不言字之為三體
一體無乃并水經注所謂魏者而指之為漢歟按伽
藍記四十八碑寫周易尚書公羊禮記四部洛陽記
少二碑而多一論語尚缺魯詩儀禮春秋四部經數
未全又何論碑數耶四十八碑在堂西水經注以為
魏經証之江式傳似為可信洛陽記世無傳本恐亦
漢魏俱載章懷太子引注後漢書則專取漢碑所云
四十六枚未必指魏為漢若伽藍記三體隸書漢魏
尚且莫辨二十五碑亦不足信也
帝堯碑熹平四年
字原云在濮州集古録目天下碑録俱云在濟隂縣
誤以漢之濟隂郡為宋之濟隂縣也說見前靈臺碑
下
額題云帝堯碑三篆字為一行字作隂文凸起碑式
云有穿有棊局紋文十九行行四十四字故濟隂太
守平闕後空一行書歲月及將作吏姓名集古録作
堯祠碑
帝堯殘碑隂
隸續云開元中濮州刺史趙冬曦磨其上數列刻所
作祭文止存其下一列有故吏處士九人題名後四
行紀事無上文可讀傳者以為堯廟碑陰考其中一
行有云成陽令陳國闕其一下有真字案堯廟碑中
成陽令乃河南吕亮帝堯碑則是成陽令陳國鄭眞
知此乃帝堯碑隂也上一列磨不盡者尚有五百及
千字數處
尹宙碑熹平六年
今在鄢陵縣
額題從銘二篆字上有穿額橫書在穿之右文十四
行行二十七字金石文字記作豫州從事尹宙碑云
豫字磨滅以其潁川人而言本州知其為豫州今碑
甚完好無一字磨滅惟云仕郡歴主簿督郵五官掾
功曹守昆陽令州辟從事而已無豫字也或亭林所
見之本傳拓不清以為磨滅耳
鄭子眞宅舍殘碑熹平四年
字原云在雲安軍即今䕫州府雲安縣
隸釋云所存其上十數字餘石碎矣碑式云所有者
二十四行可見者行或十一字
沈子琚碑熹平五年
字原云在漢州墨寶云在緜竹縣緜江堰側光武廟
中
隸釋云沈君字子琚其名不可辨石多剥缺文句斷
續蜀人謂之緜竹江堰碑天下碑録子琚作子璩
斥彰長田君斷碑熹平六年
字原云在華州華隂縣
金石録云碑已斷裂惟存下一段故其姓名皆亡有
云先高祖時以吏二千石自齊臨菑徙充關中按史
記及漢書本紀高祖九年徙齊楚大族昭屈景懷田
五姓關中而其四姓皆楚人自齊徙者惟田氏斥彰
東西漢史皆作斥章隸釋云斥彰非所終之官姑仍
其舊碑中字札嫵媚甚類華租華山亭碑書之者好
用竒字皆他碑所無者
費汎碑
金石録云在湖州天下碑録云在烏程縣字原云集
古云在南京非是
額題云漢故梁相費府君之碑九篆字為三行碑式
云碑十行行五十字穿與額相直在碑第八九十行
之上其左蓋有餘石按費汎即費鳳之父此碑乃其
適孫所立無年月鳳以熹平六年卒碑載鳳所終
之官則立於鳳卒之後蓋汎未有碑或與鳳碑同立
於是時也集古録作費府君碑謂其諱況而疑為汎
金石録與隸釋皆作費汎碑云其先季文為魯大夫
有功封費因&KR2601;為姓季文左傳作季友金石録云費
有兩姓其一音蜚嬴姓出於伯翳費直費長房費褘
之徒是其後也其一音袐姬姓出於魯季友此碑所
謂梁相費君是其後也今則俱呼為蜚矣
費鳳碑熹平六年
隸釋云在湖州
額題云漢故堂邑令費君之碑九篆字為三行碑圗
云額在穿之右其左有物如螭垂其首者三文九行
行三十五字中分其石此銘居其半其餘則低三字
載施業戚忠之事又七行行四十四字題名五行行
二人隸釋云費君以熹平六年卒其妻之弟卜君追
誄之乃作此碑其辭皆五言石磨滅文不相屬碑中
無名字見於别碑
費鳳别碑
金石録以為費君碑隂隸釋云費氏父子三碑合並
列於吳興校官之壁不知者指此為碑隂趙氏亦有
斯誤
無額碑圗云二十二行行二十七字隸釋云碑刻舅
家中孫甘陵石詩一篇其詩先叙世系官爵繼以
韻語六十句其三句六言餘皆五言集古録作費鳳
碑跋云卒葬年壽不載其後悉為五言韻語盖歐公
未見前碑也
徐氏紀産碑光和元年
輿地碑目云在雲安軍即今䕫州府雲安縣
碑圗云碑上若有額已漫滅而石紋尚有兩旁有龍
虎其辭十八行行三十五字隸釋云其辭云光和元
年五月中旬金廣延母自傷紀考妣徐氏元初産永
壽元年出門託軀金掾季本自此之後其石半滅所
存者其下段爾
陳球碑光和二年
金石録云在下邳字原云在淮陽軍下邳即今邳縣
屬淮安府宋屬淮陽軍
額題云漢故太尉陳公之碑八篆字為兩行字作隂
文凸起碑圗云圭首甚大一暈覆其左其右復有二
暈文在穿下凡十九行後有裂者所存者行二十四
字
陳球碑隂
碑圗云碑隂穿暈皆同縱橫亦有裂文前兩行書二
人之事餘存二十行行二人隸釋云此碑惟存穿之
下橫兩列餘皆剥落矣水經云下邳陳球墓前有三
碑是弟子管寧華歆等造此碑所見皆故吏故民而
無管華姓名豈與劉寛碑相類其一則弟子所立乎
又姓苑引漢太尉陳球碑隂有城陽炅橫此碑亦不
見之若非石損則恐是彼一碑也陳公兩碑皆在淮
陽莫適為先後趙氏但有一碑隂而水經謂墓前有
三碑似亦指碑隂為一也
陳球後碑光和二年
金石録云兩碑皆在下邳
額題云漢故太尉陳公之碑八篆字為二行碑圗云
與前碑穿暈略同文二十行行三十七字其下亦有
斷者隸釋云公旣不得其死門人或畏憚凶焰必不
敢立石雙表也兩碑之前幾二百字可讀其末則文
字凋落豈其間盖有憤懟哀切之語後來益有所懼
而剔之乎
華山亭碑光和二年
集古録目云在華州天下碑録云在華隂縣
額題云西嶽崋山亭碑六篆字為二行碑式云文十
六行行三十三字西嶽至尊平闕皇帝永思高出一
字集古録作樊毅脩華嶽碑金石録作樊毅西嶽碑
華嶽有樊毅三碑皆立於光和二年此碑先脩齋亭
在其年之正月脩廟則在十月别有一碑歐趙皆未
見碑額故莫辨也
脩華嶽碑光和二年
天下碑録云在華隂嶽廟内
碑式云無額凡十九行行三十五字高祖應道出碑
一字有棊局之紋碑云孟冬十月齋祠西嶽以廟舍
舊久墻屋傾亞特部行事荀斑與縣令先讜以漸補
治此乃是樊毅脩廟碑集古録作樊毅華嶽碑金石
録無樊毅二字
復民租碑光和二年
天下碑録云在華隂縣
隸釋云此碑全載光和二年十二月壬午樊毅乞復
華下民租田筭狀别無他辭碑後有唐興元中縣令
盧倣題字云碑在廟北隟地没於荒榛時方徙之縣
治云集古録作修西嶽廟復民賦頌
郭禧斷碑光和二年
未詳所在金石録云禧郭躬從孫也其事迹附見躬
列傳代劉寵為太尉郭氏世為陽翟人自躬以下皆
葬陽翟其墓尚存今此碑缺處猶有陳留扶溝字疑
禧嘗寓居是邑其卒也返葬故都後漢書注以為扶
溝人恐誤則碑當在陽翟今開封府禹州即漢陽翟
地也
隸續云所存其上一段字畫方勁前後數行僅有數
十字可認其中強半剥落篆額亦然
郭禧碑隂
金石録云其首有四大字云故吏人名其下列故吏
故民凡百餘人又有右河南右河内郡右弘農郡右
扶風字字畫完好者甚多筆法淳古可愛
郭禧後碑光和二年
未詳所在
金石録云殘缺尤甚其略可辨者惟光和二年夏五
月甲寅大中大夫故大尉郭公薨又云公之胤子故
五原大守餘不復成文而其額題漢故大尉郭公神
道字畫尚完
郭禧後碑隂
金石録無跋尾
郭旻碑光和二年
未詳所在
額題云漢故丹陽太守郭君之碑十篆字為五行題
滿其額碑式云文十二行銘四行後有三行書重立
碑之事行二十八字石已下斷有得之不全者隸續
云郭旻太尉禧之兄也以延熹元年卒三載禮闋諸
子已刻墓道之銘矣而碑石狹小加有瑕瘢後十餘
年當光和之二年其從子五原太守鴻因葬太尉公
遂與其孫范不改舊文重立此碑
冀州從事郭君碑光和三年
未詳所在
額題云故冀州從事郭君碑八隸字隸續云碑之字
曖昧者甚鮮獨首行刓剝故不得其名字
義井碑光和三年
字原云在隨州今屬湖廣德安府
碑圗云圭首在右額之上有暈一重左有半暈者四
凡二十三行行三十七字隸釋云石理皴剥僅有五
十餘字依約可辨碑在隨之舜子巷元祐丁卯年郡
守許覺之始徙於後圃識其隂云五大夫秦爵也秦
距今千數百年漢東故物獨此尚存又刻詩一篇於
碑之額云一千二百餘年外萬事銷磨不可尋舜子
井泉誰記古隨人閭巷祗知今隸書字雜科蟲體民
爵名存樂石隂登覽時來醒醉目猶勝他物在園林
許君不能詳視碑中光和紀年遂指此為秦碑非也
金石録作魏殘碑
義井碑隂
碑圗云碑隂重暈亦同每行五人中無闕空有名氏
字多者則侵用下列題名之下又有記事之辭隸釋
云稱五大夫者三十一人稱分子者六十人磨滅者
數人紀事之辭殘缺無成文者漢承秦制爵二十級
其九爵曰五大夫帝紀安帝永初三年三公以國用
不足奏令吏人入錢穀得為關内侯虎賁羽林郎五
大夫緹騎營士又靈帝光和元年初開西邸賣官自
關内侯虎賁羽林入錢各有差則知漢末以貲受爵
比屋皆然此碑五大夫所以若是之衆也金石録作
魏殘碑隂
右侍無名人墓闕光和三年
未詳所在
隸續云漢右侍之墓五字藏碑者宣和間中分為兩
黏裝作帙侍字之下必有漫滅之文為貼碑者所翦
其左有光和三年四小字
逢盛碑光和四年
金石録云舊在濰州昌邑縣近歲移置郡中字原云
政和三年徐修之遷於倅治之墨妙亭濰州今為縣
與昌邑俱屬萊州府
額題云逢童子碑四篆字為一行碑式云有穿文十
行字多少不等後空一行又低二十許字刻立石年
月日文之上則碑漸削其銳如錐然天下碑録云俗
云董孝碑蓋誤以童子為董孝也
逢盛碑隂
碑式云兩列在穿之下上一橫七人下一橫六人金
石録云題云右縣中士大夫右家門生凡十三人隸
釋云縣中士大夫者其父黨也故不名刁眞逢信在
家門生之左又其微者
三公山碑光和四年
集古録目云在定州金石録云在眞定元氏定州與
元氏縣今屬眞定府後漢書郡國志常山郡元氏有
三公塞即此山也定州漢為中山國集古誤也
額題云三公之碑四隸字兩旁又有封龍君靈山君
六隸字頗大隸釋云封龍與靈山是兩山之名掲其
神於額之旁者即是配食三公之祠光和四年左衞
樊子義立而讃美舉將馮巡幾二百言馮君乃常山
相也金石録云集古以為北嶽碑豈歐陽公未嘗見
其額乎
無極山碑光和四年
字原云在眞定府一統志云無極山在元氏縣西三
十里上有無極神祠并漢隸碑刻即此碑也
額題云無極山碑四篆字隸釋云男子盖高范遷請
於太常乞官給珪璧四時祠具詔從之吏民更造廟
宇而立此碑
殽阬神祠碑光和四年
集古録目云在華州鄭縣華州今屬陜西西安府鄭
縣省入華州
額題云殽阬君神祠之碑八篆字為二行碑式云文
十二行行二十七字末行空九字有一人題名又空
三字書年月後有題名七行第一行書丞尉郡邑名
氏下有三人題名餘者每行八人又有十四人題名
分别於正碑之下雖有棊局之紋而題名行列甚欹
斜水經注云鄭縣城南山北有五部神廟廟前有碑
漢光和四年鄭縣令河東裴畢立集古録云碑文已
磨滅初不可辨以麪塡其刻稍尋其㸃畫命工鐫治
之乃可讀惟裴曅姓名為鄉人鑱去殽阬君祠今謂
之五部神廟其像有石隄西戍樹谷五樓先生東臺
御史王翦將軍皆莫曉其義金石録云今此碑有云
石隄樹谷南通商雒又云前世通利吏民興貴有御
史大夫將軍牧伯故為立祠以報其功乃知石隄樹
谷御史將軍之號自漢以來有之裴君水經以為名
畢而集古録云名曅今詳其㸃畫頗近畢字疑集古
録誤
殽阬碑隂
碑式云二十八行行十三人金石録云郡吏及鄉人
題名其完好可識者二百餘人磨滅者又百餘人小
字淳勁可喜隸釋云其前四十餘人稱之曰郡吏其
間四十人皆字其名而繫以阿字如劉興阿興潘京
阿京之類必編戸民未嘗表其德書石者欲其整齊
而強加之猶今里巷之婦以阿挈其姓也又有複姓
數人但云北宫世平夏侯阿升可見其不欲參差也
蔡湛頌光和四年
字原云在真定府天下碑録云在藁城縣西二十有
五里集古録云在鎭府按宋之眞定府即唐之鎭州
旣改州為府鎭為眞定而曰鎭府何也
額題云漢故稾長蔡君之頌八隸字為二行碑式云
文十三行行三十四字空一行方刻銘凡五行聖朝
明哲平闕又空一行低二十三字刻年月續書除并
州事却與銘辭相接無空字隸釋云蔡君治稾二載
而遷高邑吏民思其惠政故栗尹等共刋斯石頌後
又志其并州之除盖續書也集古録云故天章閣待
制楊畋嘗為余言漢時隸書在者此為最佳畋自言
生平惟學此字余不甚識隸書因畋言遽遣人至常
山求得之遂入於録
蔡湛碑隂
金石録云載出錢人名有故吏賤民議民故三老故
處士義民其稱故吏義民之類他漢碑多有之唯議
民賤民獨見於此碑然莫詳其義
孫根碑光和四年
金石録云在高密縣隸釋云在密州高密縣宋屬密
州今屬萊州府
額題云漢故安平相孫府君之碑十隸字隸釋云此
碑體豐而勢逸與漢代它碑絶不類唯華山廟一碑
差相近爾唐韓擇木史惟則軰盖得此筆意
孫根碑隂
隸釋云可辨者凡二百四十四人異姓纔十之一爾
有嘗仕郡邑者則陽豐長太末尉是也其稱駙馬都
尉祭酒舍人中郎五官掾督郵計吏計掾則漢官也
有博昌領校等數人張納碑亦有領校安漢長樊敏
稱領校巴郡太守盖是未命於朝者其中軍督則非
漢官甚明又有大中十四人陳勝傳以朱房為中正
兩漢無之魏陳羣始擇州之有鑒裁者為中正晉宣
帝加置大中正故有大小中正乃是晉官當時省其
正字此碑字畫苟且尚不及魏末諸刻殆類吳晉間
下品書札爾似是孫根後裔衆多譜其名於上世碑
隂也異姓有王劉數人雜其間豈其姻戚乎
校官碑光和四年
今在溧水縣儒學隸釋云紹興十三年溧水尉喻仲
逺得之固城湖中都穆金薤琳琅云溧水即漢溧陽
地也
額題云校官之碑四隸字為一行額下有穿文十六
行行二十七字溧陽長潘君翼翼聖慈皆别作行後
有題名三橫列上一列丞尉三行下二列刻將作吏
名各五行最後一行書歲月與上一字齊溧陽為其
長潘乾所作以叙為誄以誄為叙有不可解元至順
四年文學掾濟隂單禧考正碑文與隸釋不同者十
餘字刻石其㫄
魏元丕碑光和四年
字原云在濰州今為縣屬萊州府
額題云漢故涼州刺史魏君之碑十篆字為二行碑
式云文十六行石已斷剥所存者行三十一字題名
四行行四人直行者有線道隸釋云碑損其名有其
字曰元丕故吏雲中守門生曹君共立此碑
孔躭神祠碑光和五年
隸釋云在亳州永城縣永城今屬河南歸德府
額題云漢故行梁相事碭孔君之神祠十二隸字金
石録云文詞字畫皆古怪而不工又時有難曉處刻
畫甚完隸釋云其文自左而右數行之後字畫頓小
其末又有小字數十叙孔君之年及其子歴官與石
工姓名其文云定吉兆於天府目覩工匠之所營心
欣悅於所處又有子得述父之句則是孔君自作夀
藏而厥子刋石也按額題云孔君之神祠碑於心欣
恱於所處下又云其内洞房四通外則長廡則孔君
自作神祠非作壽藏也
白石神君碑光和六年
今在無極縣
額題云白石神君碑五篆字為一行文十四行行三
十五字空一行方刻銘又空一行書年及常山相長
史丞尉掾史石師姓名共二行後空一行有燕元璽
二年題字元璽慕容雋號聞有碑隂予未之見隸釋
云漢人分隸固有不工者或拙或怪皆有古意此碑
雖布置整齊略無纎毫漢字氣骨全與魏晉間碑相
若雖有光和紀年或後人用舊文再刻者爾
唐扶頌光和六年
金石録云在濮州雷澤縣濮州今屬東昌府雷澤縣
省入濮州
額題云漢故成陽令唐君頌八篆字隸釋云唐君自
成陽令換治昌陽邑人慕戀處士閭葵斑等共立此
碑字原云碑首之旁又刻題名二十餘字集古録作
唐君碑云其名已磨滅金石録云字畫尚完而歐陽
公乃云其名殘缺何哉
唐扶碑隂
金石録云載出錢造碑人有故從事故督郵故吏處
士門生門童等姓名
石室梁上題字光和六年
在成都府學
隸續云太守張景題字四行在高眹石室梁上磨滅
鮮成章句首云光和六年四月太守張景中有追念
先祖早失覆□孤㷀自悲紀刋先象之句相去尺許
有少子早瘁之文前有治郡二字盖張公追逺之詞
也按華陽國志文翁為蜀郡守造講堂作石室一名
玉堂安帝永初間烈火為災堂及寺舍並皆焚燎惟
石室獨存至獻帝興平元年太守髙眹於玉堂東復
造一石室為周公禮殿此字乃光和六年所題下距
興平改元尚有十一年不應於未造石室之前梁上
先有題字全蜀藝文志載李石成都府學十詠其石
室詩注云漢孝景時太守文翁始作石室西為文翁
稍南為髙眹比文翁石室差大皆有石像蜀守席益
奏秩文翁髙眹於祀典竊疑二者蜀人所以祠二公
之意必非自作則石室之像為髙眹蜀人謂其自作
者也而此題字乃有紀刋先象之語因疑石室非高
眹所造其像亦非高眹水經注李剛墓有祠堂石室
三間魯恭冡前有石祠石廟又金石録武氏墓前有
石室皆四壁刻古聖賢畫像武梁碑云孝子孝孫躬
修子道竭家所有選擇名石前設䃪後建祠堂雕
文刻畫羅列成行亦是叙其作石室刻畫像事盖漢
時子孫多有為其祖父作石室刻畫像者此題字云
追念先祖紀刋先象則此石室乃是太守張景為其
先祖所作而刋先象於壁與李剛魯恭武氏石室不
同耳隸續又云此題字蜀人多未知近歲好事者秉
燭入室而模之始傳於世故承華陽國志之誤遂謂
之高眹石室并謂其像為高眹自作也高眹所作者
周公禮殿語在周公禮殿記石室非即禮殿華陽國
志乃謂興平元年眹復作一石室為周公禮殿盖其
誤也此題字紀刋先象上又有歸文學三字疑張景
即蜀人所云太守非本郡太守歸成都後作此石室
於文翁之旁以追崇其先祖攷周公禮殿記高眹於
光和五年到官景作石室眹已在郡一時安得有兩
太守且未有為先祖作石室而作於其所治之郡者
石室壁間題字
凡三段其一段隸續作博士題字䟦云題字七行可
識者五十六字不可識者六十餘字亦在高君石室
中末行有博士二字上下文皆湮没其中云以詩書
發下闕一字京師受業春秋下闕二字仲舒智非胡
母末云道為國師出典方州忠著金石其人受春秋
業而以仲舒胡母為比盖是傳公羊春秋者一段隸
續作洪農太守張君題字䟦云題字五行亦在石室
中末行云洪農太守張□子陽張叔之子也首行有
故孝廉陵相君伯高弘農十字陵之上闕五字相之
下闕一字其文有著徳義方襲父經業春秋尚書海
内歸高之句與前一人皆是以經學名家者按此二
段題字有弘農太守張字又在石室壁間卽張景稱
述其祖父之文也前一人云受業春秋者疑是其祖
後一人云襲父經業春秋尚書者疑是其父末云弘
農太守張□子陽張叔之子也而闕其名豈即張景
梁上題字所云太守即弘農太守耶其祖父皆以經
學名家故得作石室於文翁之旁又一段隸續作高
眹石室六題名䟦云刻在石壁之間所題前後不同
時其一杜審公乘四人其一武陵守其一武陵令其
一中郎將太尉掾并州刺史三人其一清白士娉士
三人其一揚子雲司馬相如太守趙三行卿雲二公
蓋後人追書者字畫清逸可愛疑此石室亦如李剛
魯恭武氏石室壁間皆刻古聖賢畫像題識姓名所
云揚子雲司馬相如乃畫像上題識之字隸續以為
後人追書者非也壁間所刻亦不僅此二人或是年
久摧剥或是秉燭而入傳模者未見耳杜審公乘諸
人則如他碑題名乃共作石室者也
掾杜峻等題字
字原云在高公石室隸續作任君殘碑陰䟦云蜀人
謂之武帝先生任君碑陰可辨者不盈百字惟掾杜
峻孟珍姓名獨存今按隸續所載碑文有見左石廟
就時之語張景所作石室在文翁之左而此題字又
在石室疑亦是共作石室者故中又有石官字直千
二百直九百及四千三千字石室作於光和六年而
前有四年九月十日字者豈經營於光和六年落成
於中平四年耶隸續信蜀人之傳譌以為任君碑隂
非也
郭究碑中平元年
集古録目云在河陽天下碑録云在孟州濟源縣孟
州即今孟縣與濟源屬河南懷慶府河陽孟州舊名
額題云漢故司隸從事郭君碑九篆字為三行字作
隂文凸起碑式云碑十三行行三十九字銘辭規步
履方之上虛一字隸釋云碑歴叙其諸父與郭仲奇
碑同
朱龜碑中平二年
天下碑録云在譙縣墓下集古録云在亳州界後余
守亳州徙碑置州學中亳州今屬鳳陽府譙縣省入
亳州水經注云濄水東逕朱龜墓北冢南枕道有碑
即此碑也
額題云漢故幽州刺史朱君之碑十篆字為二行碑
式云有穿文十七行行三十三字有棊局之紋水經
注云龜字伯靈光和六年卒官故吏别駕從事史右
北平無終牟化中平二年造隸釋云石有碎落不能
詳其官閥
朱龜碑隂
水經注云碑隂刋故吏姓名悉薊涿及上谷北平等
人金石録云文字殘缺初余讀水經注知此碑有隂
因託人就亳社模得之
高彪碑中平二年
隸釋云紹興中吳郡取土於郭外而得之字原云平
江守王喚移置郡齋今碑已不存
額題云故外黃高君碑六隸字為二行隸釋云石已
損疑其上當有漢令二字碑式云文十五行直有界
道後一行書歲月及范府君立碑事行三十九字隸
釋又云文苑傳有高彪吳郡無錫人家無錫而葬姑
蘇盖不逺也
劉寛碑中平二年
集古録目云在洛陽天下碑録云在河南府上東門
弓手營内東觀餘論云在上東門外官道之北洛陽
尉射圃中寶刻亭内
額題云漢故大尉車騎將軍特進逯鄉昭烈侯劉公
碑十八篆字為二行碑式云有穿文二十行行三十
七字天子閔悼高出一字穿在第九至十二凡四行
之間中兩行廢三至六各四字餘兩行各廢第三字
集古録云故吏李謙等立東觀餘論云是碑為蔡中
郎書不知何據
劉寛碑隂
隸續云故吏廷尉以下題名僅存兩列十數人官稱
或有郡而無邑或有字而無名上有十五葉孫周王
記室爽題數百字大略云中平二年故吏立碑於雒
陽道隋作東都改立於此至唐咸亨元年四百八十
四年矣傾仆野中移建墓南二百八十步上東門之
道
劉寛後碑中平二年
集古録目云在洛陽金石録云寛有兩碑皆在洛陽
上東門外
額題與前碑同碑式云文十八行末行低數字書門
生殷苞等姓名裂其上所存者行三十二字第二第
十四行皆平闕而無文可考集古録云此碑門生殷
苞等所立金石録云此碑據藝文類聚乃桓麟撰隸
釋云兩碑遣文頗相犯字畫又不相逺
劉寛後碑隂
隸續云自王曜至於李廉守相臺郎令長九十七人
三河九十一人與其後八郡皆無爵秩者三輔六十
五人漫滅之字什五六五郡國百餘人可辨財什二
三劉公兩碑俱有隂此則門生所刻之隂也其字畫
剛勁法度森嚴與石經公羊詩書相軋
劉寛神道
隸續云劉寛神道二刻其一曰漢大尉劉公諱寛字
文饒其一曰漢大尉車騎將軍特進昭烈侯劉公神
道各有一螭蟠屈平其上而下作獸面如彞鼎間饕
餮之象當是雙闕所刻字法與正碑相類劉公葬於
洛非僻陋遐逺之域自昔訪石刻録古事者惟知上
東門外有門生故吏兩碑耳俱不知更有此碑信乎
天下之放失舊聞皆若是也碑圗云劉寛神道二刻
隸字各二行其上皆有螭左右相向其下有一獸之
面兩旁頗不具
曺全碑中平二年
今在郃陽縣石墨鐫華云萬厯初郃陽縣舊城掘得
此碑
無額文十九行行四十五字末餘一行書年月曺君
為郃陽令門下掾王敞録事掾王畢等所立盖其紀
功碑也石墨鐫華云隸書遒古碑且完好無一字缺
壞眞可寶也
曺全碑隂
凡四列共五十七人上一列二十六人處士岐茂一
人超上一列書之第二列八人第三列右八人左八
人中空第四列四人
街彈碑中平二年
金石録云在汝州界故昆陽城中汝州今屬河南汝
寧府
額題云都鄉正街彈碑六隸字為二行隸釋云文十
一行頌四行張芑杜則數人題名二行按金石録作
街彈碑隸釋據水經注魯陽縣有南陽都鄉正衞為
碑平氏縣有南陽都鄉正衛彈勸碑以街為衞譏趙
氏之誤非也周禮里宰以歲時合耦于耡鄭注云耡
者里宰治處也若今街彈之室於此合耦使相佐助
因放而為名疏云鄭以漢法況之漢時在街置室一
間彈一里之民於此合耦使相佐助因放而名耡也
此碑雖殘缺其文義猶可尋考乃縣令寧陵君承昆
陽喪亂之餘愍繇役之害結單言府斑董科例收其
舊直臨時募顧不煩居民太守東郡王瓌丞濟隂華
林優䘏民隱為之立約自是之後吏無苛擾之煩野
無愁痛之聲其大略如此盖設都鄉正街彈之室立
此碑以為民約非都鄉正姓衛名彈也劉熊碑云愍
念烝民勞苦不均為作正彈造設門更所云正彈即
都鄉正街彈也水經注以為衞為亦以為衛彈此傳
寫之譌何可為據當從金石録作街彈而乃云莫知
其為何碑者盖未考周禮之注耳
秦頡碑中平三年
字原云在襄陽府宜城縣故墻水經注云宜城有南
陽太守秦頡墓墓前有二碑頡鄀人也以江夏都尉
為南陽守道過宜城見一家東向頡駐車視之曰此
可作塚後頡卒於南陽喪還至此車不肯進故吏因
市此宅葬之集古録云在南陽界中河南南陽與湖
廣襄陽接境古曰南陽界中也天下碑録載秦君二
碑一云在宜城一云在南陽非是金石録疑頡墓在
宜城此碑乃在南陽或是郡人所立德政碑亦非
額題云漢故南陽太守秦君之碑十篆字集古録云
字已磨滅獨其碑首字大僅存其筆畫頗竒偉蔡君
謨甚愛之金石録云文字已磨滅惟其額十大字尚
完好隸釋云予所得者猶有九十餘字其後有孝亷
十一人上計掾吏五人題名靈帝紀中平三年二月
江夏兵趙慈反殺南陽太守秦頡碑有光和三年字
盖是述其前事天下碑録云熹平年立非也
張遷碑中平三年
今在東平州儒學山東通志云近掘地得之
額題云漢故穀城長蕩隂令張君表頌十二篆字為
二行文十三行行四十二字空一行書年月及立碑
人名祝頌之語後空四行聞有碑陰余未見金石文
字記以碑中賓誤殯忠誤中曁誤既且疑好事者得
古本而摹刻之石遂訛謬至此按以殯為賓見禮記
曽子問以中為忠與魏吕君碑同說在第一卷東眞
二韻惟以旣且為曁有不可解然字畫古拙恐非摹
刻也
鄭季宣殘碑中平三年
今在濟寧州儒學
額題云漢故尉氏令鄭君碑八篆字此額見隸續今
已磨滅金石録云鄭君字季宣而其名已殘缺其他
字畫時有可識處皆斷續不成文理隸續云穹碑多
有裂文字半湮晦少成章句有其字而亡其名官閥
略不一見僅存卒葬年月其中數十言載&KR1223;賊侵掠
事前稱其有吳札之高末叙故吏欲子車之殉却班
班可考據隸續所載尚有二百六十餘字鄭君以中
平二年卒三年四月葬故吏為之立碑今止存碑之
上截張弨濟州學碑釋文云就其所存者得四十三
字
鄭季宣殘碑隂
隸續云以八篆字横刻其上曰(處士尉氏)故吏人名上
下凡四横最後空十餘行有一行刻字似是造碑者
所識據隸續所載四橫得六十人今止存其上一橫
二十人張弨濟州學碑釋文云碑隂完好故轉向外
頂有垂虹三條與曲阜孔宙碑相似其橫刻篆文八
大字一筆不缺圎竅下列人名二十行得一百六十
九字又察此碑甚大下半埋入土者應尚有字儻得
好事者掘起重立是所厚望焉
陳仲弓殘碑中平三年
金石録與隸續俱不言碑之所在按蔡邕集載此碑
云勒表墳墓則碑當在墓前一統志云陳寔墓在郾
城縣西三十里
額題云漢文範先生陳仲弓之碑十篆字金石録云
碑文已漫滅蔡邕字畫見於今者絶少故雖漫滅之
餘尤為可惜以校集本不同者已數字惜其不完也
蔡邕集仲弓三碑皆邕撰其一碑云中平三年秋八
月丙子卒三碑皆云春秋八十有三後漢書仲弓傳
以為中平四年年八十四卒於家者疑傳誤字原云
碑之立當在中平三年
陳仲弓殘碑隂
金石錄云故吏姓名多已刓缺蔡邕小字八分惟此
與石經遺字爾石經字畫謹嚴而此碑尤放逸可愛
陳寔壇碑中平三年
隸釋云在亳州永城縣即古之太丘也永城今屬河
南歸徳府
額題云故太丘長潁陳君壇八篆字隸釋云潁之下
闕二字陳寔本傳云潁川許人此額所闕者潁之下
是川又一字當是許也額之題郡邑猶劉曜東平無
鹽之比其云壇者盖指廟中之壇段光為孫叔敖立
廟作碑其文云興祀立壇是也蔡中郎作陳君三碑
其第一碑云許令以下至于國人立廟舊邑四時烝
嘗歡哀承祀如其祖禰所謂立廟舊邑則知太丘有
此碑其文皆已亡缺無可讀者惟其首云君諱寔字
仲躬諸書皆字陳君曰仲弓獨此碑不同殆是借用
金石録云蔡邕集有陳仲弓三碑以集本校之此碑
非蔡邕撰者然字畫亦奇偉惜其殘缺不完也
陳度碑中平四年
未詳所在
隸續云此刻大半紊碎所存近二百字少成句讀其
中並無官稱僅有國相及督郵字繼有皆以疾辭之
句其前有散施及姻婭字稱其仁者再三銘詩有貨
殖屢中之句似是家有餘射仁周鄰曲相遣督郵招
聘稱疾未嘗諾仕者君諱度字妙高陳國柘人郡國
志陳國有柘縣趙氏認柘作相誤也
劉衡碑中平四年
金石録云衡墓與碑在今齊州歴城縣界中古平陵
城傍余嘗親至墓下觀此碑因模得之墓前有石獸
制作甚工
無額碑云遷蜀國都尉不行拜趙相金石録與隸釋
俱作趙相劉衡碑
譙敏碑中平四年
隸釋云在冀州東觀餘論云在棗強縣北十七里冀
州棗強今俱屬眞定府
額題云漢故小黃門譙君之碑九篆字集古録云其
文不甚磨滅隸釋云予所得者惟三字不能辨東觀
餘論云近世有信安何籀者以隸書知名目是碑為
蔡中郎書未知何據自謂學此法清勁有古意與梁
孟皇行筆正相反予謂漢世隸法至魏大變不必梁
蔡勢自爾也此碑意象古雅借非中郎自可師法
張納功德叙中平五年
隸釋云在巴州輿地碑目云在重慶府府學中
無額碑首行題云巴郡大守都亭侯張府君功徳叙
碑式云有穿題一行文十七行行四十八字隸釋云
此碑乃掾屬李元等為之碑隂各書曺掾之職而不
稱故吏則是張君在郡之時所立
張納碑隂
碑式云有穿兩旁有暈前兩行題李元然存二人後
十五行行五人張榮一人名氏字多侵及下列末一
行書歲月及祝頌之語隸釋云題名七十有四人從
事及丞則書其字主簿以下掾吏並書名盖一郡之
吏也
陳寔殘碑中平五年
金石錄云在潁川陳太丘墓側
額題云漢故司空掾陳君碑八篆字金石録云碑已
殘缺不可辨惟其首八大字尚完字畫奇偉隸續云
此蔡中郎所作第三碑也其文乃豫牧襃讃悲傷之
辭僅有前七十字下文盡皆不存中郎作太丘第一
碑云中平三年卒此碑作五年者豫牧立碑之年也
史傳雜書蔡集皆作仲弓惟太丘壇碑作仲躬此碑
彷彿亦然趙氏引世說注太丘次子諶嘗以司空掾
召謂此是陳諶之碑殊不知碑中自有太丘姓名其
文又在蔡邕集盖不能認碑故有斯誤按後漢書陳
寔傳云大將軍竇武辟以為掾屬而不言為司空掾
據此碑額題疑是史傳失載金石録謂是諶碑非也
陳寔傳又云有六子紀諶最賢父子並著高名時號
三君每宰府辟召常同時旌命羔鴈成羣恐其父子
皆嘗以司空掾召也蔡邕集載此碑作陳太丘廟碑
銘其文有云大將軍賜諡羣后建碑國人立廟先生
有二子季方元方皆命世希有繼期特立季方盛年早
亡亦圖容加諡元方在喪毁瘁消形嘔血純孝過哀
率禮不越于時嘉異畫像郡國所云季方者諶也元
方者紀也紀亦畫像於廟存殁並列不亦異哉
隸辨卷七
