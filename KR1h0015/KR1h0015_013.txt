欽定四庫全書
孟子卷四宋朱子集註
離婁章句上(凡二十八章)
孟子曰離婁之明公輸子之巧不以規矩不能成方員
師曠之聰不以六律不能正五音堯舜之道不以仁政
不能平治天下(離婁古之明目者公輸子名班魯之巧人也規所以為員之器也矩所以為方
之器也師曠晉之樂師知音者也六律截竹為筩陰陽各六以節五音之上下黃鐘大簇姑洗蕤賓夷則無射
為陽大吕夾鐘仲吕林鍾南吕應鐘為陰也五音宫商角徵羽也范氏曰此言治天下不可無法度仁政者治
天下之法度也)今有仁心仁聞而民不被其澤不可法於後世
者不行先王之道也(聞去聲○仁心愛人之心也仁聞者有愛人之聲聞於人也先王之
道仁政是也范氏曰齊宣王不忍一牛之死以羊易之可謂有仁心梁武帝終日一食蔬素宗廟以麫為犧牲
斷死刑必為之涕泣天下知其慈仁可謂有仁聞然而宣王之時齊國不治武帝之末江南大亂其故何哉有
仁心仁聞而不行先王之道故也)故曰徒善不足以為政徒法不能以
自行(徒猶空也有其心無其政是謂徒善有其政無其心是謂徒法程子嘗言為政須要有綱紀文章謹
權審量讀法平價皆不可闕而又曰必有關雎麟趾之意然後可以行周官之法度正謂此也)詩云不
愆不忘率由舊章遵先王之法而過者未之有也(詩大雅假
樂之篇愆過也率循也章典法也所行不過差不遺忘者以其循用舊典故也)聖人既竭目力
焉繼之以規矩準繩以為方員平直不可勝用也既竭
耳力焉繼之以六律正五音不可勝用也既竭心思焉
繼之以不忍人之政而仁覆天下矣(勝平聲○準所以為平繩所以為直
覆被也此言古之聖人既竭耳目心思之力然猶以為未足以徧天下及後世故制為法度以繼續之則其用
不窮而仁之所被者廣矣)故曰為高必因丘陵為下必因川澤為政
不因先王之道可謂智乎(丘陵本高川澤本下為高下者因之則用力少而成功多
矣鄒氏曰自章首至此論以仁心仁聞行先王之道)是以惟仁者宜在高位不仁
而在高位是播其惡於衆也(仁者有仁心仁聞而能擴而充之以行先王之道者
也播惡於衆謂貽患於下也)上無道揆也下無法守也朝不信道工
不信度君子犯義小人犯刑國之所存者幸也(朝音潮○此言
不仁而在高位之禍也道義理也揆度也法制度也道揆謂以義理度量事物而制其宜法守謂以法度自守
工官也度即法也君子小人以位而言也由上無道揆故下無法守無道揆則朝不信道而君子犯義無法守
則工不信度而小人犯刑有此六者其國必亡其不亡者僥倖而已)故曰城郭不完兵甲
不多非國之災也田野不辟貨財不聚非國之害也上
無禮下無學賊民興喪無日矣(辟與闢同喪去聲○上不知禮則無以教民下
不知學則易與為亂鄒氏曰自是以惟仁者至此所以責其君)詩曰天之方蹶無然泄
泄(蹶居衛反泄弋制反○詩大雅板之篇蹶顛覆之意泄泄怠緩悅從之貌言天欲顛覆周室羣臣無得泄
泄然不急救正之)泄泄猶沓沓也(沓徒合反○沓沓即泄泄之意蓋孟子時人語如此)事
君無義進退無禮言則非先王之道者猶沓沓也(非詆毁也)
故曰責難於君謂之恭陳善閉邪謂之敬吾君不能謂
之賊(范氏曰人臣以難事責於君使其君為堯舜之君者尊君之大也開陳善道以禁閉君之邪心惟恐
其君或陷於有過之地者敬君之至也謂其君不能行善道而不以告者賊害其君之甚也鄒氏曰自詩云天
之方蹶至此所以責其臣○鄒氏曰此章言為治者當有仁心仁聞以行先王之政而君臣又當各任其責也)
○孟子曰規矩方員之至也聖人人倫之至也(至極也人倫說
見前篇規矩盡所以為方員之理猶聖人盡所以為人之道)欲為君盡君道欲為臣
盡臣道二者皆法堯舜而己矣不以舜之所以事堯事
君不敬其君者也不以堯之所以治民治民賊其民者
也(法堯舜以盡君臣之道猶用規矩以盡方員之極此孟子所以道性善而稱堯舜也)孔子曰道
二仁與不仁而己矣(法堯舜則盡君臣之道而仁矣不法堯舜則慢君賊民而不仁矣二
端之外更無他道出乎此則入乎彼矣可不謹哉)暴其民甚
則身弑國亡不甚則身危國削名之曰幽厲雖孝子慈孫百世不能改也
(幽暗厲虐皆惡諡也苟得其實則雖有孝子慈孫愛其祖考之甚者亦不得廢公義而改之言不仁之禍必至
於此可懼之甚也)詩云殷鑒不遠在夏后之世此之謂也(詩大雅蕩
之篇言商紂之所當鑒者近在夏桀之世而孟子引之又欲後人以幽厲為鑒也)○孟子曰三
代之得天下也以仁其失天下也以不仁(三代謂夏商周也禹湯文
武以仁得之桀紂幽厲以不仁失之)國之所以廢興存亡者亦然(國謂諸侯之國)
天子不仁不保四海諸侯不仁不保社稷卿大夫不仁
不保宗廟士庶人不仁不保四體(言必死亡)今惡死亡而樂
不仁是猶惡醉而強酒(惡去聲樂音洛強上聲○此承上文之意而推言之也)○
孟子曰愛人不親友其仁治人不治反其智禮人不答
反其敬(治人之治平聲不治之治去聲○我愛人而人不親我則反求諸己恐我之仁未至也智敬放
此)行有不得者皆反求諸己其身正而天下歸之(不得謂不
得其所欲如不親不治不答是也反求諸己謂反其仁反其智反其敬也如此則其自治益詳而身無不正矣
天下歸之極言其效也)詩云永言配命自求多福(解見前篇○亦承上章而言)
○孟子曰人有恒言皆曰天下國家天下之本在國國
之本在家家之本在身(恒胡登反○恒常也雖常言之而未必知其言之有序也故推
言之而又以家本乎身也此亦承上章而推言之大學所謂自天子至於庶人壹是皆以修身為本為是故也)
○孟子曰為政不難不得罪於巨室巨室之所慕一國
慕之一國之所慕天下慕之故沛然德教溢乎四海(巨室
世臣大家也得罪謂身不正而取怨怒也麥邱邑人祝齊桓公曰願主君無得罪於羣臣百姓意蓋如此慕向
也心悅誠服之謂也沛然盛大流行之貌溢充滿也蓋巨室之心難以力服而國人素所取信今既悅服則國
人皆服而吾德教之所施可以無遠而不至矣此亦承上章而言蓋君子不患人心之不服而患吾身之不修
吾身既修則人心之難服者先服而無一人之不服矣○林氏曰戰國之世諸侯失德巨室擅權為患甚矣然
或者不修其本而遽欲勝之則未必能勝而適以取禍故孟子推本而言惟務修德以服其心彼既悅服則吾
之德教無所留礙可以及乎天下矣裴度所謂韓弘輿疾討賊承宗斂手削地非朝廷之力能制其死命特以
處置得宜能服其心故爾正此類也)○孟子曰天下有道小德役大德小
賢役大賢天下無道小役大弱役強斯二者天也順天
者存逆天者亡(有道之世人皆修德而位必稱其德之大小天下無道人不修德則但以力相
役而已天者理勢之當然也)齊景公曰既不能令又不受命是絶物
也涕出而女於吳(女去聲○引此以言小役大弱役強之事也令出令以使人也受命聽命
於人也物猶人也女以女與人也吳蠻夷之國也景公羞與為昏而畏其強故涕泣而以女與之)今也
小國師大國而恥受命焉是猶弟子而恥受命於先師
也(言小國不修德以自強其般樂怠敖皆若效大國之所為者而獨恥受其教命不可得也)如恥之
莫若師文王師文王大國五年小國七年必為政於天
下矣(此因其愧恥之心而勉以修德也文王之政布在方策舉而行之所謂師文王也五年七年以其所
乘之勢不同為差蓋天下雖無道然修德之至則道自我行而大國反為吾役矣程子曰五年七年聖人度其
時則可矣然凡此類學者皆當思其作為如何乃有益耳)詩云商之孫子其麗不億
上帝既命侯于周服侯服于周天命靡常殷士膚敏祼
將于京孔子曰仁不可為衆也夫國君好仁天下無敵
(祼音灌夫音扶好去聲○詩大雅文王之篇孟子引此詩及孔子之言以言文王之事麗數也十萬曰億侯維
也商士商孫子之臣也膚大也敏達也祼宗廟之祭以鬱鬯之酒灌地而降神也將助也言商之孫子衆多其
數不但十萬而已上帝既命周以天下則凡此商之孫子皆臣服于周矣所以然者以天命不常歸於有德故
也是以商士之膚大而敏達者皆執祼獻之禮助王祭事于周之京師也孔子因讀此詩而言有仁者則雖有
十萬之衆不能當之故國君好仁則必無敵于天下也不可為衆猶所謂難為兄難為弟云爾)今也欲
無敵於天下而不以仁是猶執熱而不以濯也詩云誰
能執熱逝不以濯(恥受命於大國是欲無敵於天下也乃師大國而不師文王是不以仁也
詩大雅桑柔之篇逝語辭也言誰能執持熱物而不以水自濯其手乎○此章言不能自強則聽天所命修德
行仁則天命在我)○孟子曰不仁者可與言哉安其危而利其
菑樂其所以亡者不仁而可與言則何亡國敗家之有
(菑與災同樂音洛○安其危利其菑者不知其為危菑而反以為安利也所以亡者謂荒淫暴虐所以致亡之
道也不仁之人私欲固蔽失其本心故其顛倒錯亂至於如此所以不可告以忠言而卒至於敗亡也)有
孺子歌曰滄浪之水清兮可以濯我纓滄浪之水濁兮
可以濯我足(浪音郎○滄浪水名纓冠系也)孔子曰小子聽之清斯濯
纓濁斯濯足矣自取之也(言水之清濁有以自取之也聖人聲入心通無非至理此
類見)可失人必自侮然後人侮之家必自毁而後人毁之
國必自伐而後人伐之(夫音扶○所謂自取之者)太甲曰天作孽猶
可違自作孽不可活此之謂也(解見前篇○此章言心存則有以審夫得失之
幾不存則無以辨於存亡之著禍福之來皆其自取)○孟子曰桀紂之失天下也
失其民也失其民者失其心也得天下有道得其民斯
得天下矣得其民有道得其心斯得民矣得其心有道
所欲與之聚之所惡勿施爾也(惡去聲○民之所欲皆為致之如聚斂然民之
所惡則勿施於民鼂錯所謂人情莫不欲壽三王生之而不傷人情莫不欲富三王厚之而不困人情莫不欲
安三王扶之而不危人情莫不欲逸三王節其力而不盡此類之謂也)民之歸仁也猶水
之就下獸之走壙也(走音奏○壙廣野也言民之所以歸乎此以其所欲之在乎此也)
故為淵敺魚者獺也為叢敺爵者鸇也為湯武敺民者
桀與紂也(為去聲敺與驅同獺音闥爵與雀同鸇諸延反○淵深水也獺食魚者也叢茂林也鸇食
雀者也言民之所以去此以其所欲在彼而所畏在此也)今天下之君有好仁者則
諸侯皆為之敺矣雖欲無王不可得已(好為王並去聲)今之欲
王者猶七年之病求三年之艾也苟為不畜終身不得
苟不志於仁終身憂辱以陷於死亡(王去聲○艾草名所以灸者乾久益
善夫病已深而欲求乾久之艾固難卒辦然自今畜之則猶或可及不然則病日益深死日益迫而艾終不可
得矣)詩云其何能淑載胥及溺此之謂也(詩大雅桑柔之篇淑善也載則
也胥相也言今之所為其何能善則相引以陷於亂亡而已)○孟子曰自暴者不可
與有言也自棄者不可與有為也言非禮義謂之自暴
也吾身不能居仁由義謂之自棄也(暴猶害也非猶毁也自害其身者不
知禮義之為美而非毁之雖與之言必不見信也自棄其身者猶知仁義之為美但溺於怠惰自謂必不能行
與之有為必不能勉也程子曰人苟以善自治則無不可移者雖昏愚之至皆可漸磨而進也惟自暴者拒之
以不信自棄者絶之以不為雖聖人與居不能化而入也此所謂下愚之不移也)仁人之安宅
也義人之正路也(仁宅己見前篇義者宜也乃天理之當行無人欲之邪曲故曰正路)曠
安宅而弗居舍正路而不由哀哉(舍上聲○曠空也由行也○此章言道本
固有而人自絶之是可哀也此聖賢之深戒學者所常猛省也)○孟子曰道在爾而求
諸遠事在易而求諸難人人親其親長其長而天下平
(爾邇古字通用易去聲長上聲○親長在人為甚爾親之長之在人為甚易而道初不外是也舍此而他求則
遠且難而反失之但人人各親其親各長其長則天下自平矣)○孟子曰居下位而不
獲於上民不可得而治也獲於上有道不信於友弗獲
於上矣信於友有道事親弗悅弗信於友矣悅親有道
反身不誠不悅於親矣誠身有道不明乎善不誠其身
矣(獲於上得其上之信任也誠實也反身不誠反求諸身而其所以為善之心有不實也不明乎善不能即
事以窮理無以真知善之所在也游氏曰欲誠其意先致其知不明乎善不誠乎身矣學至於誠身則安往而
不致其極哉以内則順乎親以外則信乎友以上則可以得君以下則可以得民矣)是故誠者天
之道也思誠者人之道也(誠者理之在我者皆實而無偽天道之本然也思誠者欲
此理之在我者皆實而無偽人道之當然也)至誠而不動者未之有也不誠
未有能動者也(至極也楊氏曰動便是驗處若獲乎上信乎友悅於親之類是也○此章述中
庸孔子之言見思誠為修身之本而明善又為思誠之本乃子思所聞於曾子而孟子所受乎子思者亦與大
學相表裏學者宜潛心焉)○孟子曰伯夷辟紂居北海之濱聞文王
作興曰盍歸乎來吾聞西伯善養老者太公辟紂居東
海之濱聞文王作興曰盍歸乎來吾聞西伯善養老者(辟去
聲○作興皆起也盍何不也西伯即文王也紂命為西方諸侯之長得專征伐故稱西伯太公姜姓吕氏名尚
文王發政必先鰥寡孤獨庶人之老皆無凍餒故伯夷太公來就其養非求仕也)二老者天下
之大老也而歸之是天下之父歸之也天下之父歸之
其子焉往(焉於虔反○二老伯夷太公也大老言非常人之老者天下之父言齒德皆尊如衆父然
既得其心則天下之心不能外矣蕭何所謂養民致賢以圖天下者其意暗與此合但其意則有公私之辨學
者又不可以不察也)諸侯有行文王之政者七年之内必為政於
天下矣(七年以小國而言也大國五年在其中矣)○孟子曰求也為季氏宰
無能改於其德而賦粟倍他日孔子曰求非我徒也小
子鳴鼔而攻之可也(求孔子弟子冉求季氏魯卿宰家臣賦猶取也取民之粟倍於他日
也小子弟子也鳴鼓而攻之聲其罪而責之也)由此觀之君不行仁政而富之
皆棄於孔子者也況於為之強戰爭地以戰殺人盈野
爭城以戰殺人盈城此所謂率土地而食人肉罪不容
於死(為去聲○林氏曰富其君者奪民之財耳而夫子猶惡之況為土地之故而殺人使其肝腦塗地則
是率土地而食人之肉其罪之大雖至於死猶不足以容之也)故善戰者服上刑連諸
侯者次之辟草萊任土地者次之(辟與闢同○善戰如孫臏吳起之徒連結
諸侯如蘇秦張儀之類辟開墾也任土地謂分土授民使任耕稼之責如李悝盡地力商鞅開阡陌之類也)
○孟子曰存乎人者莫良於眸子眸子不能掩其惡胷
中正則眸子瞭焉胷中不正則眸子眊焉(眸音牟瞭音了眊音耄○
良善也眸子目瞳子也瞭明也眊者蒙蒙目不明之貌蓋人與物接之時其神在目故胷中正則神精而明不
正則神散而昏)聽其言也觀其眸子人焉廋哉(焉於虔反廋音搜○廋匿也言
亦心之所發故并此以觀則人之邪正不可匿矣然言猶可以偽為眸子則有不容偽者)○孟子曰
恭者不侮人儉者不奪人侮奪人之君惟恐不順焉惡
得為恭儉恭儉豈可以聲音笑貌為哉(惡平聲○惟恐不順言恐人之
不順已聲音笑貌偽為於外也)○淳于髠曰男女授受不親禮與孟子
曰禮也曰嫂溺則援之以手乎曰嫂溺不援是豺狼也
男女授受不親禮也嫂溺援之以手者權也(與平聲援音爰○淳
于姓髠名齊之辯士授與也受取也古禮男女不親授受以遠别也援救之也權稱錘也稱物輕重而往來以
取中者也權而得中是乃禮也)曰今天下溺矣夫子之不援何也(言今天下
大亂民遭陷溺亦當從權以援之不可守先王之正道也)曰天下溺援之以道嫂溺
援之以手子欲手援天下乎(言天下溺惟道可以援之非若嫂溺可手援也今子
欲援天下乃欲使我枉道求合則先失其所以援之之其矣是欲使我以手援天下乎○此章言直已守道所
以濟時枉道徇人徒為失已)○公孫丑曰君子之不教子何也(不親教也)
孟子曰勢不行也教者必以正以正不行繼之以怒繼
之以怒則反夷矣夫子教我以正夫子未出於正也則
是父子相夷也父子相夷則惡矣(夷傷也教子者本為愛其子也繼之以怒
則反傷其子矣父既傷其子子之心又責其父曰夫子教我以正道而夫子之身未必自行正道則是子又傷
其父也)古者易子而教之(易子而教所以全父子之恩而亦不失其為教)父子之
間不責善責善則離離則不祥莫大焉(責善朋友之道也○王氏曰父
有爭子何也所謂爭者非責善也當不義則爭之而己矣父之於子也如何曰當不義則亦戒之而己矣)○
孟子曰事孰為大事親為大守孰為大守身為大不失
其身而能事其親者吾聞之矣失其身而能事其親者
吾未之聞也(守身持守其身使不陷於不義也一失其身則虧體辱親雖日用三牲之養亦不足
以為孝矣)孰不為事事親事之本也孰不為守守身守之本
也(事親孝則忠可移於君順可移於長身正則家齊國治而天下平)曾子養曾晳必有
酒肉將徹必請所與問有餘必曰有曾晳死曾元養曾
子必有酒肉將徹不請所與問有餘曰亡矣將以復進
也此所謂養口體者也若曾子則可謂養志也(養去聲復扶又
反○此承上文事親言之曾晳名點曾子父也曾元曾子子也曾子養其父每食必有酒肉食畢將徹去必請
於父曰此餘者與誰或父問此物尚有餘否必曰有恐親意更欲與人也曾元不請所與雖有言無其意將以
復進於親不欲其與人也此但能養父母之口體而已曾子則能承順父母之志而不忍復之也)事親
若曾子者可也(言當如曾子之養志不可如曾元但養口體程子曰子之身所能為者皆所當
為無過分之事也故事親若曾子可謂至矣而孟子止曰可也豈以曾子之孝為有餘哉)○孟子曰
人不足與適也政不足閒也惟大人為能格君心之非
君仁莫不仁君義莫不義君正莫不正一正君而國定
矣(適音謫閒去聲○趙氏曰適過也閒非也格正也徐氏曰格者物之所取正也書曰格其非心愚謂聞字
上亦當有與字言人君用人之非不足過讁行政之失不足非閒惟有大人之德則能格其君心之不正以歸
於正而國無不治矣大人者大德之人正已而物正者也○程子曰天下之治亂繫乎人君之仁與不仁耳心
之非即害於政不待乎發之於外也昔者孟子三見齊王而不言事門人疑之孟子曰我先攻其邪心心既正
而後天下之事可從而理也夫政事之失用人之非智者能更之直者能諫之然非心存焉則事事而更之後
復有其事將不勝其更矣人人而去之後復用其人將不勝其去矣是以輔相之職必在乎格君心之非然後
無所不正而欲格君心之非者非有大人之德則亦莫之能也)○孟子曰有不虞之譽
有求全之毁(虞度也吕氏曰行不足以致譽而偶得譽是謂不虞之譽求免於毁而反致毁是謂
求全之毁言毁譽之言未必皆實修己者不可以是遽為憂喜觀人者不可以是輕為進退)○孟子
曰人之易其言也無責耳矣(易去聲○人之所以輕易其言者以其未遭失言之
責故耳蓋常人之情無所懲於前則無所警於後非以為君子之學必俟有責而後不敢易其言也然此豈亦
有為而言之與)○孟子曰人之患在好為人師(好去聲○王勉曰學問有餘人
資於己不得已而應之可也若好為人師則自足而不復有進矣此人之大患也)○樂正子從
於子敖之齊(子敖王驩字)樂正子見孟子孟子曰子亦來見
我乎曰先生何為出此言也曰子來幾日矣曰昔者曰
昔者則我出此言也不亦宜乎曰舍館未定曰子聞之
也舍館定然後求見長者乎(長上聲○昔者前日也館客舍也王驩孟子所不與
言者則其人可知矣樂正子乃從之行其失身之罪大矣又不早見長者則其罪又有甚者焉故孟子姑以此
責之)曰克有罪(陳氏曰樂正子固不能無罪矣然其勇於受責如此非好善而篤信之其能若是乎
世有強辯飾非聞諫愈甚者又樂正子之罪人也)○孟子謂樂正子曰子之從
於子敖來徒餔啜也我不意子學古之道而以餔啜也
(餔博孤反啜昌悅反○徒但也餔食也啜飲也言其不擇所從但求食耳此乃正其罪而切青之)○孟
子曰不孝有三無後為大(趙氏曰於禮有不孝者三事謂阿意曲從陷親不義一也
家貧親老不為禄仕二也不娶無子絶先祖祀三也三者之中無後為大)舜不告而娶為無
後也君子以為猶告也(為無之為去聲○舜告焉則不得娶而終於無後矣告者禮也
不告者權也猶告言與告同也蓋權而得中則不離於正矣○范氏曰天下之道有正有權正者萬世之常權
者一時之用常道人皆可守權非體道者不能用也蓋權出於不得已者也若父非瞽瞍子非大舜而欲不告
而娶則天下之罪人也)○孟子曰仁之實事親是也義之實從兄
是也(仁主於愛而愛莫切於事親義主於敬而敬莫先於從兄故仁義之道其用至廣而其實不越於事
親從兄之間蓋良心之發最為切近而精實者有子以孝弟為為仁之本其意亦猶此也)智之實知
斯二者弗去是也禮之實節文斯二者是也樂之實樂
斯二者樂則生矣生則惡可己也惡可己則不知足之
蹈之手之舞之(樂斯樂則之樂音洛惡平聲○斯二者指事親從兄而言知而弗去則見之明
而守之固矣節文謂品節文章樂則生矣謂和順從容無所勉強事親從兄之意油然自生如草木之有生意
也既有生意則其暢茂條達自有不可遏者所謂惡可己也其又盛則至於手舞足蹈而不自知矣○此章言
事親從兄良心真切天下之道皆原於此然必知之明而守之固然後節之密而樂之深也)○孟子
曰天下大悅而將歸己視天下悅而歸已猶草芥也惟
舜為然不得乎親不可以為人不順乎親不可以為子
(言舜視天下之歸已如草芥而惟欲得其親而順之也得者曲為承順以得其心之悅而已順則有以諭之於
道心與之一而未始有違尤人所難也為人蓋泛言之為子則愈密矣)舜盡事親之道而
瞽瞍底豫瞽瞍底豫而天下化瞽瞍底豫而天下之為
父子者定此之謂大孝(瞽瞍舜父名底致也豫悅樂也瞽瞍至頑嘗欲殺舜至是而底
豫焉書所謂不格姦亦允若是也蓋舜至此而有以順乎親矣是以天下之為子者知天下無不可事之親顧
吾所以事之者未若舜耳於是莫不勉而為孝至於其親亦底豫焉則天下之為父者亦莫不慈所謂化也子
孝父慈各止其所而無不安其位之意所謂定也為法於天下可傳於後世非止一身一家之孝而已此所以
為大孝也○李氏曰舜之所以能使瞽瞍底豫者盡事親之道共為子職不見父母之非而已昔羅仲素語此
云只為天下無不是底父母丫翁聞而善之曰惟如此而後天下之為父子者定彼臣弑其君子弑其父者常
始於見其有不是處耳)
離婁章句下(凡三十三章)
孟子曰舜生於諸馮遷於負夏卒於鳴條東夷之人也
(諸馮負夏鳴條皆地名在東方夷服之地)文王生於岐周卒於畢郢西夷之
人也(岐周岐山下周舊邑近畎夷畢郢近豐鎬今有文王墓)地之相去也千有餘
里世之相後也千有餘歲得志行乎中國若合符節(得志
行乎中國謂舜為天子文王為方伯得行其道於天下也符節以玉為之篆刻文字而中分之彼此各藏其半
有故則左右相合以為信也若合符節言其同也)先聖後聖其揆一也(揆度也其揆一
者言度之而其道無不同也○范氏曰言聖人之生雖有遠近先後之不同然其道則一也)○子產
聽鄭國之政以其乘輿濟人於溱洧(乘去聲溱音臻洧榮美反○子產鄭
大夫公孫僑也溱洧二水名也子產見人有徒涉此水者以其所乘之車載而渡之)孟子曰惠而
不知為政(惠謂私恩小利政則有公平正大之體綱紀法度之施焉)歲十一月徒杠
成十二月輿梁成民未病涉也(杠音江○杠方橋也徒杠可通徒行者梁亦橋
也輿梁可通車輿者周十一月夏九月也周十二月夏十月也夏令曰十月成梁蓋農功已畢可用民力又時
將寒沍水有橋梁則民不患於徒涉亦王政之一事也)君子平其政行辟人可也
焉得人人而濟之(辟與闢同焉於虔反○辟辟除也如周禮閽人為之辟之辟言能平其政
則出行之際辟除行人使之避已亦不為過况國中之水當涉者衆豈能悉以乘輿濟之哉)故為政
者每人而悅之日亦不足矣(言每人皆欲致私恩以悅其意則人多日少亦不足
於用矣諸葛武侯嘗言治世以大德不以小惠得孟子之意矣)○孟子告齊宣王曰君
之視臣如手足則臣視君如腹心君之視臣如犬馬則
臣視君如國人君之視臣如土芥則臣視君如宼讎(孔氏
曰宣王之遇臣下恩禮衰薄至於昔者所進今日不知其亡則其於羣臣可謂邈然無敬矣故孟子告之以此
手足腹心相待一體恩義之至也如犬馬則輕賤之然猶有豢養之恩焉國人猶言路人言無怨無德也土芥
則踐踏之而已矣斬艾之而已矣其賤惡之又甚矣寇讎之報不亦宜乎)王曰禮為舊君有
服何如斯可為服矣(為去聲下為之同○儀禮曰以道去君而未絶者服齊衰三月王疑
孟子之言太甚故以此禮為問)曰諫行言聽膏澤下於民有故而去則
君使人導之出疆又先於其所往去三年不反然後收
其田里此之謂三有禮焉如此則為之服矣(導之出疆防剽掠也
先於其所往稱道其賢欲其收用之也三年而後收其田禄里居前此猶望其歸也)今也為臣諫
則不行言則不聽膏澤不下於民有故而去則君搏執
之又極之於其所往去之日遂收其田里此之謂寇讎
寇讎何服之有(極窮也窮之於其所往之國如晉錮欒盈也○潘興嗣曰孟子告齊王之言猶
孔子對定公之意也而其言有迹不若孔子之渾然也蓋聖賢之别如此楊氏曰君臣以義合者也故孟子為
齊王深言報施之道使知為君者不可不以禮遇其臣耳若君子之自處則豈處其薄乎孟子曰王庶幾改之
予日望之君子之言蓋如此)○孟子曰無罪而殺士則大夫可以去
無罪而戮民則士可以徙(言君子當見幾而作禍已迫則不能去矣)○孟子
曰君仁莫不仁君義莫不義(張氏曰此章重出然上篇主言人臣當以正君為急
此章直戒人君義亦小異耳)○孟子曰非禮之禮非義之義大人弗
為(察理不精故有二者之蔽大人則隨事而順理因時而制宜豈為是哉)○孟子曰中也
養不中才也養不才故人樂有賢父兄也如中也棄不
中才也棄不才則賢不肖之相去其閒不能以寸(樂音洛○
無過不及之謂中足以有為之謂才養謂涵育熏陶俟其自化也賢謂中而才者也樂有賢父兄者樂其終能
成己也為父兄者若以子弟之不賢遂遽絶之而不能教則吾亦過中而不才矣其相去之閒能幾何哉)○
孟子曰人有不為也而後可以有為(程子曰有不為知所擇也惟能有不
為是以可以有為無所不為者安能有所為邪)○孟子曰言人之不善當如後
患何(此亦有為而言)○孟子曰仲尼不為己甚者(己猶太也楊氏曰言聖人
所為本分之外不加毫末非孟子真知孔子不能以是稱之)○孟子曰大人者言不
必信行不必果惟義所在(行去聲○必猶期也大人言行不先期於信果但義之所
在則必從之卒亦未嘗不信果也○尹氏曰主於義則信果在其中矣主於信果則未必合義王勉曰若不合
於義而不信不果則妄人爾)○孟子曰大人者不失其赤子之心者
也(大人之心通達萬變赤子之心則純一無偽而已然大人之所以為大人正以其不為物誘而有以全其
純一無偽之本然是以擴而充之則無所不知無所不能而極其大也)○孟子曰養生者
不足以當大事惟送死可以當大事(養去聲○事生固當愛敬然亦人道
之常耳至於送死則人道之大變孝子之事親舍是無以用其力矣故尤以為大事而必誠必信不使少有後
日之悔也)○孟子曰君子深造之以道欲其自得之也自得
之則居之安居之安則資之深資之深則取之左右逢
其原故君子欲其自得之也(造七到反○造詣也深造之者進而不已之意道則
其進為之方也資猶藉也左右身之兩旁言至近而非一處也逢猶值也原本也水之來處也言君子務於深
造而必以其道者欲其有所持循以俟夫默識心通自然而得之於己也自得於己則所以處之者安固而不
搖處之安固則所藉者深遠而無盡所藉者深則日用之間取之至近無所往而不值其所資之本也○程子
曰學不言而自得者乃自得也有安排布置者皆非自得也然必潛心積慮優游厭飫於其間然後可以有得
若急迫求之則是私己而已終不足以得之也)○孟子曰博學而詳說之將以
反說約也(言所以博學於文而詳說其理者非欲以誇多而鬭靡也欲其融會貫通有以反而說到
至約之地耳蓋承上章之意而言學非欲其徒博而亦不可以徑約也)○孟子曰以善服
人者未有能服人者也以善養人然後能服天下天下
不心服而王者未之有也(王去聲○服人者欲以取勝於人養人者欲其同歸於善
蓋心之公私小異而人之嚮背頓殊學者於此不可以不審也)○孟子曰言無實不祥
不祥之實蔽賢者當之(或曰天下之言無有實不祥者惟蔽賢為不祥之實或曰言而
無實者不祥故蔽賢為不祥之實二說不同未知孰是疑或有闕文焉)○徐子曰仲尼亟
稱於水曰水哉水哉何取於水也(亟去吏反○亟數也水哉水哉歎美之辭)
孟子曰原泉混混不舍晝夜盈科而後進放乎四海有
本者如是是之取爾(舍放皆上聲○原泉有原之水也混混湧出之貌不舍晝夜言常出
不竭也盈滿也科坎也言其進以漸也放至也言水有原本不已而漸進以至於海如人有實行則亦不已而
漸進以至於極也)苟為無本七八月之間雨集溝澮皆盈其涸
也可立而待也故聲聞過情君子恥之(澮古外反涸下各反聞去聲○
集聚也澮田間水道也涸乾也如人無實行而暴得虚譽不能長久也聲聞名譽也情實也恥者恥其無實而
將不繼也林氏曰徐子之為人必有躐等干譽之病故孟子以是答之○鄒氏曰孔子之稱水其旨微矣孟子
獨取此者自徐子之所急者言之也夫子嘗以聞達告子張矣達者有本之謂也聞則無本之謂也然則學者
其可以不務本乎)○孟子曰人之所以異於禽獸者幾希庶民
去之君子存之(幾希少也庶衆也人物之生同得天地之理以為性同得天地之氣以為形其
不同者獨人於其間得形氣之正而能有以全其性為少異耳雖曰少異然人物之所以分實在於此衆人不
知此而去之則名雖為人而實無以異於禽獸君子知此而存之是以戰兢惕厲而卒能有以全其所受之正
也)舜明於庶物察於人倫由仁義行非行仁義也(物事物也
明則有以識其理也人倫說見前篇察則有以盡其理之詳也物理固非度外而人倫尤切於身故其知之有
詳略之異在舜則皆生而知之也由仁義行非行仁義則仁義已根於心而所行皆從此出非以仁義為美而
後勉強行之所謂安而行之也此則聖人之事不待存之而無不存矣尹氏曰存之者君子也存者聖人也
君子所存存天理也由仁義行存者能之)○孟子曰禹惡旨酒而好善言(惡好
皆去聲○戰國策曰儀狄作酒禹飲而甘之曰後世必有以酒亡其國者遂疏儀狄而絶旨酒書曰禹拜昌言)
湯執中立賢無方(執謂守而不失中者無過不及之名方猶類也立賢無方惟賢則立之於
位不問其類也)文王視民如傷望道而未之見(而讀為如古字通用○民已安
矣而視之猶若有傷道已至矣而望之猶若未見聖人之愛民深而求道切如此不自滿足終日乾乾之心也)
武王不泄邇不忘遠(泄狎也邇者人所易狎而不泄遠者人所易忘而不忘德之盛仁之
至也)周公思兼三王以施四事其有不合者仰而思之夜
以繼日幸而得之坐以待旦(三王禹也湯也文武也四事上四條之事也時異勢
殊故其事或有所不合思而得之則其理初不異矣坐以待旦急於行也○此承上章言舜因歴叙羣聖以繼
之而各舉其一事以見其憂勤惕厲之意蓋天理之所以常存而人心之所以不死也○程子曰孟子所稱各
因其一事而言非謂武王不能執中立賢湯却泄邇忘遠也人謂各舉其盛亦非也聖人亦無不盛)○孟
子曰王者之迹熄而詩亡詩亡然後春秋作(王者之迹熄謂平王
東遷而政教號令不及於天下也詩亡謂黍離降為國風而雅亡也春秋魯史記之名孔子因而筆削之始於
魯隠公之元年實平王之四十九年也)晉之乘楚之檮杌魯之春秋一也
(乘去聲檮音逃杌音兀○乘義未詳趙氏以為興於田賦乘馬之事或曰取記載當時行事而名之也檮杌惡
獸名古者因以為凶人之號取記惡垂戒之義也春秋者記事者必表年以首事年有四時故錯舉以為所記
之名也古者列國皆有史官掌記時事此三者皆其所記冊書之名也)其事則齊桓晉文
其文則史孔子曰其義則丘竊取之矣(春秋之時五霸迭興而桓文為
盛史史官也竊取者謙辭也公羊傳作其辭則丘有罪焉爾意亦如此蓋言斷之在已所謂筆則筆削則削游
夏不能贊一辭者也尹氏曰言孔子作春秋亦以史之文載當時之事也而其義則定天下之邪正為百王之
大法○此又承上章歴叙羣聖因以孔子之事繼之而孔子之事莫大於春秋故特言之)○孟子曰
君子之澤五世而斬小人之澤五世而斬(澤猶言流風餘韻也父子
相繼為一世三十年亦為一世斬絶也大約君子小人之澤五世而絶也楊氏曰四世而緦服之窮也五世袒
免殺同姓也六世親屬竭矣服窮則遺澤寖微故五世而斬)予未得為孔子徒也予
私淑諸人也(私猶竊也淑善也李氏以為方言是也人謂子思之徒也自孔子卒至孟子遊梁時
方百四十餘年而孟子已老然則孟子之生去孔子未百年也故孟子言予雖未得親受業於孔子之門然聖
人之澤尚存猶有能傳其學者故我得聞孔子之道於人而私竊以善其身蓋推尊孔子而自謙之辭也○此
又承上三章歴叙舜禹至於周孔而以是終之其辭雖謙然其所以自任之重亦有不得而辭者矣)○孟
子曰可以取可以無取取傷廉可以與可以無與與傷
惠可以死可以無死死傷勇(先言可以者略見而自許之辭也後言可以無者深
察而自疑之辭也過取固害於廉然過與亦反害其惠過死亦反害其勇蓋過猶不及之意也林氏曰公西華
受五秉之粟是傷廉也冉子與之是傷惠也子路之死於衛是傷勇也)○逢蒙學射於羿
盡羿之道思天下惟羿為愈已於是殺羿孟子曰是亦
羿有罪焉公明儀曰宜若無罪焉曰薄乎云爾惡得無
罪(逢薄江反惡平聲○羿有窮后羿也逢蒙羿之家衆也羿善射篡夏自立後為家衆所殺愈猶勝也薄言
其罪差薄耳)鄭人使子濯孺子侵衛衛使庾公之斯追之子
濯孺子曰今日我疾作不可以執弓吾允矣夫問其僕
曰追我者誰也其僕曰庾公之斯也曰吾生矣其僕曰
庾公之斯衛之善射者也夫子曰吾生何謂也曰庾公
之斯學射於尹公之他尹公之他學射於我夫尹公之
他端人也其取友必端笑庾公之斯至曰夫子何為不
執弓曰今日我疾作不可以執弓曰小人學射於尹公
之他尹公之他學射於夫子我不忍以夫子之道反害
夫子雖然今日之事君事也我不敢廢抽矢扣輪去其
金發乘矢而後反(他徒河反矣夫夫尹之夫並音扶去上聲乘去聲○之語助也僕御也尹
公他亦衛人也端正也孺子以尹公正人知其取友必正故度庾公必不害己小人庾公自稱也金鏃也扣輪
出鏃令不害人乃以射也乘矢四矢也孟子言使羿如子濯孺子得尹公他而教之則必無逢蒙之禍然夷羿
簒弑之賊蒙乃逆儔庾斯雖全私恩亦廢公義其事皆無足論者孟子蓋特以取友而言耳)○孟子
曰西子蒙不潔則人皆掩鼻而過之(西子美婦人蒙猶冒也不潔汙穢之
物也掩鼻惡其臭也)雖有惡人齊戒沐浴則可以事上帝(齊側皆反○惡
人醜貌者也○尹氏曰此章戒人之喪善而勉人以自新也)○孟子曰天下之言性
也則故而己矣故者以利為本(性者人物所得以生之理也故者其巳然之跡
若所謂天下之故者也利猶順也語其自然之勢也言事物之理雖若無形而難知然其發見之已然則必有
迹而易見故天下之言性者但言其故而理自明猶所謂善言天者必有驗於人也然其所謂故者又必本其
自然之勢如人之善水之下非有所矯揉造作而然者也若人之為惡水之在山則非自然之故矣)所惡
於智者為其鑿也如智者若禹之行水也則無惡於智
矣禹之行水也行其所無事也如智者亦行其所無事
則智亦大矣(惡為並去聲○天下之理本皆利順小智之人務為穿鑿所以失之禹之行水則因
其自然之勢而導之未嘗以私智穿鑿而有所事是以水得其潤下之性而不為害也)天之高也
星辰之遠也苟求其故千歲之日至可坐而致也(天雖高星
辰雖遠然求其已然之跡則其運有常雖千歲之久其日至之度可坐而得況於事物之近若因其故而求之
豈有不得其理者而何以穿鑿為哉必言日至者造歴者以上古十一月甲子朔夜半冬至為歴元也○程子
曰此章專為智而發愚謂事物之理莫非自然順而循之則為大智若用小智而鑿以自私則害於性而反為
不智程子之言可謂深得此章之旨矣)○公行子有子之喪右師往弔入
門有進而與右師言者有就右師之位而與右師言者
(公行子齊大夫右師王驩也)孟子不與右師言右師不悅曰諸君子
皆與驩言孟子獨不與驩言是簡驩也(簡略也)孟子聞之
曰禮朝廷不歷位而相與言不踰階而相揖也我欲行
禮子敖以我為簡不亦異乎(朝音潮○是時齊卿大夫以君命弔各有位次若周
禮凡有爵者之喪禮則職喪涖其禁令序其事故云朝廷也歴更涉也位他人之位也右師未就位而進與之
言則右師歴己之位矣右師巳就位而就與之言則已歴右師之位矣孟子右師之位又不同階孟子不敢失
此禮故不與右師言也)○孟子曰君子所以異於人者以其存心
也君子以仁存心以禮存心(以仁禮存心言以是存於心而不忘也)仁者
愛人有禮者敬人(此仁禮之施)愛人者人恒愛之敬人者人
恒敬之(恒胡登反○此仁禮之驗)有人於此其待我以橫逆則君子
必自反也我必不仁也必無禮也此物奚宜至哉(横去聲下
同○横逆謂強暴不順理也物事也)其自反而仁矣自反而有禮矣其橫
逆猶是也君子必自反也我必不忠(由與猶同下放此○忠者盡己之謂
我必不忠恐所以愛敬人者有所不盡其心也)自反而忠矣其橫逆由是也君
子曰此亦妄人也己矣如此則與禽獸奚擇哉於禽獸
又何難焉(難去聲○奚擇何異也又何難焉言不足與之校也)是故君子有終身
之憂無一朝之患也乃若所憂則有之舜人也我亦人
也舜為法於天下可傳於後世我由未免為鄉人也是
則可憂也憂之如何如舜而己矣若夫君子所患則亡
矣非仁無為也非禮無行也如有一朝之患則君子不
患矣(夫音扶○鄉人鄉里之常人也君子存心不苟故無後憂)○禹稷當平世三過
其門而不入孔子賢之(事見前篇)顏子當亂世居於陋巷一
簞食一瓢飲人不堪其憂顏子不改其樂孔子賢之(食音
嗣樂音洛)孟子曰禹稷顏回同道(聖賢之道進則救民退則修已其心一而己矣)禹
思天下有溺者由己溺之也稷思天下有飢者由己飢
之也是以如是其急也(由與猶同○禹稷身任其職故以為巳責而救之急也)禹
稷顏子易地則皆然(聖賢之心無所偏倚隨感而應各盡其道故使禹稷居顏子之地則
亦能樂顏子之樂使顏子居禹稷之任亦能憂禹稷之憂也)今有同室之人鬭者救
之雖被髮纓冠而救之可也(不暇束髮而結纓往救言急也以喻禹稷)鄉鄰
有鬭者被髮纓冠而往救之則惑也雖閉戶可也(喻顏子也
○此章言聖賢心無不同事則所遭或異然處之各當其理是乃所以為同也尹氏曰當其可之謂時前聖後
聖其心一也故所遇皆盡善)○公都子曰匡章通國皆稱不孝焉夫
子與之遊又從而禮貌之敢問何也(匡章齊人通國盡一國之人也禮貌
敬之也)孟子曰世俗所謂不孝者五惰其四支不顧父母
之養一不孝也博奕好飲酒不顧父母之養二不孝也
好貨財私妻子不顧父母之養三不孝也從耳目之欲
以為父母戮四不孝也好勇鬭狠以危父母五不孝也
章子有一於是乎(好養從皆去聲狠胡懇反○戮羞辱也狠忿戾也)夫章子子
父責善而不相遇也(夫音扶○遇合也相責以善而不相合故為父所逐也)責善
朋友之道也父子責善賊恩之大者(賊害也朋友當相責以善父子行之
則害天性之恩也)夫章子豈不欲有夫妻子母之屬哉為得罪
於父不得近出妻屏子終身不養焉其設心以為不若
是是則罪之大者是則章子己矣(夫章之夫音扶為去聲屏必井反養去聲
○言章子非不欲身有夫妻之配子有子母之屬但為身不得近於父故不敢受妻子之養以自責罰其心以
為不如此則其罪益大也○此章之旨於衆所惡而必察焉可以見聖賢至公至仁之心矣楊氏曰章子之行
孟子非取之也特哀其志而不與之絶耳)○曾子居武城有越寇或曰寇至
盍去諸曰無寓人於我室毁傷其薪木宼退則曰修我
牆屋我將反宼退曾子反左右曰待先生如此其忠且
敬也宼至則先去以為民望寇退則反殆於不可沈猶
行曰是非汝所知也昔沈猶有負芻之禍從先生者七
十人未有與焉(與去聲○武城魯邑名盍何不也左右曾子之門人也忠敬言武城之大夫事
曾子忠誠恭敬也為民望言使民望而效之沈猶行弟子姓名也言曾子嘗舍於沈猶氏時有負芻者作亂來
攻沈猶氏曾子率其弟子去之不與其難言師賓不與臣同)子思居於衛有齊寇或
曰寇至盍去諸子思曰如伋去君誰與守(言所以不去之意如此)
孟子曰曾子子思同道曾子師也父兄也子思臣也微
也曾子子思易地則皆然(微猶賤也尹氏曰或遠害或死難其事不同者所處之地
不同也君子之心不繋於利害惟其是而已故易地則皆能為之○孔氏曰古之聖賢言行不同事業亦異而
其道未始不同也學者知此則因所遇而應之若權衡之稱物低昂屢變而不害其為同也)○儲子
曰王使人矙夫子果有以異於人乎孟子曰何以異於
人哉堯舜與人同耳(矙古莧反○儲子齊人也矙竊視也聖人亦人耳豈有異於人哉)
○齊人有一妻一妾而處室者其良人出則必饜酒肉
而後反其妻問所與飲食者則盡富貴也其妻告其妾
曰良人出則必饜酒肉而後反問其與飲食者盡富貴
也而未嘗有顯者來吾將矙良人之所之也蚤起施從
良人之所之徧國中無與立談者卒之東郭墦閒之祭
者乞其餘不足又顧而之他此其為饜足之道也其妻
歸告其妾曰良人者所仰望而終身也今若此與其妾
訕其良人而相泣於中庭而良人未之知也施施從外
來驕其妻妾(施音迤又音異墦音燔施施如字○章首當有孟子曰字闕文也良人夫也饜飽也
顯者富貴人也施邪施而行不使良人知也墦塜也顧望也訕怨詈也施施喜悅自得之貌)由君子
觀之則人之所以求富貴利達者其妻妾不羞也而不
相泣者幾希矣(孟子言自君子而觀今之求富貴者皆若此人耳使其妻妾見之不羞而泣者
少矣言可羞之甚也○趙氏曰言今之求富貴者皆以枉曲之道昏夜乞哀以求之而以驕人於白日與斯人
何以異哉)
孟子卷四
