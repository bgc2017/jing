讀易紀聞易類
提要
(臣)等謹案讀易紀聞六卷明張獻翼撰獻翼
字幼于崑山人後更名敉此其早年讀書上
方山中所著也獻翼放誕不羈言行詭異卒
以沈湎野宿遇盜隕身其人殆有狂易之疾
而其說易乃平正通達篤實不支祧莊老之
元虚闡程朱之義理凡吉凶悔吝進退存亡
足為人事之鑒者多所𤼵明得聖人示戒之
旨揆諸素履所謂能言而不能行者歟朱彝
尊經義考載獻翼易注凡五種惟讀易韻考
存其讀易約說三卷易襍說二卷讀易臆說
二卷及此書六卷均注曰未見今蒐採遺編
惟得讀易韻考及此書韻考紕漏殊甚如盲
談黑白聾辨宫商已别為存目此書不載經
文但逐節拈說有如劄記之體其言足采固
不至以其人廢矣乾隆四十五年二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
