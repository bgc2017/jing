御製題宋版郭忠恕佩觿
衛風第廿一章句名寓佩觿觧結求小學從來大學本
今文應溯古文由肆言那戀錢五萬容靣偏欣土一抔
蟬蜕分明地仙列斯人奚翅畫家流
佩觹小學類二(字書之屬)
提要
(臣)等謹按佩觹三卷宋郭忠恕撰此書上巻備論
形聲訛變之由分為三科曰造字曰四聲曰傳字
中下二巻則取字畫疑似者以四聲分十段
曰平聲自相對曰平聲上聲相對曰平聲去
聲相對曰平聲入聲相對曰上聲自相對曰
上聲去聲相對曰上聲入聲相對曰去聲自
相對曰去聲入聲相對曰入聲自相對末附
與篇韻音義異者十五字又附辨證舛誤者
一百十九字不署名字不知何人所加以其
可資考證仍並存之惠棟九經古義嘗駁忠
恕以示字為視而反以視為俗字今考其中
如謂車字音尺遮反本無居音盖因韋昭辨
釋名之説未免失于考訂又書號八分久有
舊訓蔡文姬述其父語自必無訛乃以為八
體之外别分此體强為穿鑿亦屬支離至于
以天承口為呉己見越絶書而引三國志為
徴景為古影字已見髙誘淮南子註而云葛
洪字苑加彡(案此沿顔氏家訓之誤)又陶侃本字士行
而誤作衡東方朔以來來為棗本約畧近似
而遂造□字均病微疎然忠恕洞解六書故
所言具中條理如辨逄姓之逄音皮江反不
得讀如逢遇本字証之漢𨽻字源逢字下引
逢盛碑通作逄則姓氏之逢雖通作逄亦仍
作皮江反可証顔師古之訛又若辨甪里本
作角里與角亢字無異亦不用顔師古恐人
誤讀故加一拂之説證之漢四老神位神祚
几石刻甪里實作角里與此書合則知忠恕
所論較他家精確多矣乾隆四十六年九月
㳟校上
總纂官(臣)紀昀(臣)陸錫熊(臣)孫士毅
總校官(臣)陸費墀
