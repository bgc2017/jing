儀禮鄭註句讀卷十
濟陽張爾岐撰
覲禮第十(鄭目錄云覲見也諸侯秋見天子之禮春見曰朝夏見曰宗秋見曰覲冬見曰遇朝)
(宗禮備覲遇禮省是以享獻不見焉三時禮亡唯此存爾覲禮於五禮屬賓大戴第十六小戴十七别錄)
(第十○疏曰按曲禮下云天子當扆而立諸侯北面而見天子曰覲天子當宁而立諸公東面諸侯西面)
(曰朝鄭註諸侯春見曰朝受摯於朝受享於廟生氣文也秋見曰覲一受之於廟殺氣質也朝者位於内)
(朝而序進覲者位於廟門外而序入王南面立於扆宁而受焉夏宗依春冬遇依秋春秋時齊侯唁魯昭)
(公以遇禮相見取易略也是朝宗禮備覲遇禮省可知)
覲禮至于郊王使人皮弁用璧勞侯氏亦皮弁迎于帷
門之外再拜(郊謂近郊去王城五十里小行人職曰凡諸侯入玉則逆勞于畿則郊勞者大行人)
(也皮弁者天子之朝朝服也璧無束帛者天子之玉尊也不言諸侯言侯氏者明國殊舍異禮不凡之也郊舍)
(狹寡為帷宫以受勞掌舍職曰為帷宫設旌門○此下言侯氏入覲初至之事至郊則郊勞至國則賜舍凡二)
(節疏云引小行人職者小行人既勞于畿明近郊使大行人也案大行人上公三勞侯伯再勞子男一勞小行)
(人云凡諸侯入王則逆勞于畿不辨尊卑則五等同有畿勞其子男唯有此一勞而已侯伯又加遠郊勞上公)
(又加近郊勞則此云近郊據上公而言)使者不答拜遂執玉三揖至于階
使者不讓先升侯氏升聽命降再拜稽首遂升受玉(不答)
(拜者為人使不當其禮也不讓先升奉王命尊也升者升壇使者東面致命侯氏東階上西面聽之)使者
左還而立侯氏還璧使者受侯氏降再拜稽首使者乃
出(左還還南面示將去也立者見侯氏將有事於己俟之也還玉重禮○疏曰直云使者左還不云拜送玉)
(者凡奉命使皆不拜送若身自致者乃拜送)侯氏乃止使者使者乃入侯氏
與之讓升侯氏先升授几侯氏拜送几使者設几答拜
(侯氏先升賓禮統焉几者安賓所以崇優厚也上介出止使者則已布席也)侯氏用束帛乘
馬儐使者使者再拜受侯氏再拜送幣(儐使者所以致尊敬也拜者各)
(於其階)使者降以左驂出侯氏送於門外再拜侯氏遂從
之(騑馬曰驂左驂設在西者其餘三馬侯氏之士遂以出授使者之從者于外從之者遂隨使者以至朝)
右王使人郊勞
天子賜舍(以其新至道路勞苦未受其禮且使即安也賜舍猶致館也所使者司空與小行人為承)
(擯今文賜作錫○疏云賜舍猶致館者猶聘禮賓至於朝君使卿致館也知小行人為承擯者案聘禮致館賓)
(主人各擯介故知此亦陳擯介必知使小行人為承擯者案小行人云及郊勞視館將幣為承而擯是其義也)
曰伯父女順命于王所賜伯父舍(此使者致館辭○女音汝)侯氏再
拜稽首(受館)儐之束帛乘馬(王使人以命致館無禮猶儐之者尊王使也侯氏受館於)
(外既則儐使者於内○外館舍之門外也)
右王賜侯氏舍
天子使大夫戒曰某日伯父帥乃初事(大夫者卿為訝者也掌訝職曰)
(凡訝者賓客至而往詔相其事戒猶告也其為告使順循其事也初猶故也今文帥作率○此下言將覲之事)
(王使人告覲期諸侯先期受次于廟凡二事帥乃初事者遵循朝覲之舊典也)侯氏再拜稽首
(受覲日也)
右王戒覲期
諸侯前朝皆受舍于朝同姓西面北上異姓東面北上
(言諸侯者明來朝者衆矣顧其入覲不得竝耳受舍于朝受次于文王廟門之外聘禮記曰宗人授次次以帷)
(少退於君之次則是次也言舍者尊舍也天子使掌次為之諸侯上介先朝受焉此覲也言朝者覲遇之禮雖)
(簡其來之心猶若朝也分别同姓異姓受之將有先後也春秋傳曰寡人若朝于薛不敢與諸任齒則周禮先)
(同姓○疏云春夏受贄於朝無迎法受享於廟有迎禮秋冬受贄受享皆在廟竝無迎法是以大門外無位既)
(受覲於廟故在廟門外受次又云天子春夏受享諸侯相朝聘迎賓客者皆有外次即聘禮記宗人授次是也)
(有外次於大門外者則無廟門外之内次天子覲遇在廟者有廟門外之内次無大門外之外次此文是也又)
(云下曲禮云天子當依而立諸侯北面而見天子曰覲彼諸侯皆北面不辨同姓異姓與此不同者此謂廟門)
(外為位時彼謂入見天子時岐案受舍于廟康成以為受次于文王廟門之外蓋以下文有肉袒廟門之東一)
(語遂以為宗廟戴氏駁之甚當天子三朝臯門内庫門外之朝謂之外朝路門外之朝謂之内朝亦曰治朝其)
(後路寢謂之燕朝燕朝非接見諸侯之所則受享于廟者路門外之朝天子當扆而立者也受贄于朝者庫門)
(外之朝天子當宁而立者也鄭既以廟為宗廟遂以朝為路門外之内朝故其註曲禮者曰朝者位于内朝而)
(序進覲者位于廟門外而序入當亦誤也)
右受次于廟門外
侯氏裨冕釋幣于禰(將覲質明時也裨冕者衣裨衣而冠冕也裨之為言埤也天子六服)
(大裘為上其餘為裨以事尊卑服之而諸侯亦服焉上公衮無升龍侯伯鷩子男毳孤絺卿大夫玄此差司服)
(所掌也禰謂行主遷主矣而云禰親之也釋幣者告將覲也其釋幣如聘大夫將受命釋幣于禰之禮既則祝)
(藏其幣歸乃埋之於祧西階之東○此下至升成拜降出備言入覲之事質明先以將覲告行主乃入覲以瑞)
(玉為贄次行三享次肉袒請罪凡三節王勞之乃出裨冕者上公衮冕侯伯鷩冕子男毳冕也案玉藻諸侯玄)
(冕以祭不得服衮冕以下而此裨冕釋幣于禰者以將入天子之廟故服之也○裨婢支反)乘墨車
載龍旂弧韣乃朝以瑞玉有繅(墨車大夫制也乘之者入天子之國車服不可)
(盡同也交龍為旂諸侯之所建弧所以張縿之弓也弓衣曰韣瑞玉謂公桓圭侯信圭伯躬圭子榖璧男蒲璧)
(繅所以藉玉以韋衣本廣袤各如其玉之大小以朱白蒼為六色今文玉為璧繅或為璪○案巾車云同姓金)
(路異姓象路四衛革路各得天子五路之一今乃乘大夫之墨車者以金象等路皆在本國所乘既入天子之)
(國方服裨冕以朝不可更乘此車同於王者故註云車服不可盡同也弧韣與龍旂竝言註以為張縿之弓仍)
(是旂上一物信然否俟考○韣音獨繅音早)天子設斧依於戸牖之間左右
几(依如今綈素屏風也有繡斧文所以示威也斧謂之黼几玉几也左右者優至尊也其席莞席紛純加繅)
(席畫純加次席黼純○依讀如扆於豈反孔安國顧命傳云扆屏風畫為斧文置戸牖間是也莞席紛純等並)
(周禮司几筵文)天子衮冕負斧依(衮衣者裨之上也繢之繡之為九章其龍天子有升龍有)
(降龍衣此衣而冠冕南鄉而立以俟諸侯見○自衮冕至玄冕五者皆裨衣唯衮為最尊天子與上公同服以)
(有升龍為異九章一曰龍二曰山三日華蟲四曰火五曰宗彛皆繢於衣六曰藻七曰粉米八曰黼九曰黻皆)
(繡於裳凡九也)嗇夫承命告于天子(嗇夫蓋司空之屬也為末擯承命於侯氏下介傳而)
(上上擯以告天子天子見公擯者五人見侯伯擯者四人見子男擯者三人皆宗伯為上擯春秋傳曰嗇夫馳)
(○疏云此所陳擯介當在廟之外門東陳擯從北鄉南行西陳介從南鄉北各自為上下嗇夫承命告于天子)
(則命先從侯氏出下文天子得命呼之而入命又從天子下至侯氏即令入此覲遇之禮略唯有此一辭而已)
(司儀云交擯三辭者據諸侯自相見於大門外法其天子春夏受享於廟見於大門外亦可交擯三辭矣又云)
(大宗伯為上擯小行人為承擯嗇夫為末擯若子男三擯此則足矣若侯伯四擯别增一士上公五擯更别增)
(二士若時會殷同則肆師為承擯○註引嗇夫馳者欲見嗇夫是卑官為末擯也顧炎武云此文在書胤征不)
(引書而曰春秋傳者孔氏古文康成時未見也)天子曰非他伯父實來予一人
嘉之伯父其入予一人將受之(言非他者親之辭嘉之者美之辭也上擯又𫝊)
(此而下至嗇夫侯氏之下介受之𫝊而上上介以告其君君乃許入今文實作寔嘉作賀)侯氏入門
右坐奠圭再拜稽首(入門右執臣道不敢由賓客位也卑者見尊奠摯而不授)擯者
謁(謁猶告也上擯告以天子前辭欲親受之如賓客也其辭所易者曰伯父其升)侯氏坐取圭
升致命王受之玉侯氏降階東北面再拜稽首擯者延
之曰升升成拜乃出(擯者請之侯氏坐取圭則遂左降拜稽首送玉也從後詔禮曰延延)
(進也○侯氏得擯者之告坐取圭遂向門左從左堂塗升自西階致命也)
右侯氏執瑞玉行覲禮
四享皆束帛加璧庭實唯國所有(四當為三古書作三四或皆積畫此篇又)
(多四字字相似由此誤也大行人職曰諸侯廟中將幣皆三享其禮差又無取於四也初享或用焉或用虎豹)
(之皮其次享三牲魚腊籩豆之實龜也金也丹漆絲纊竹箭也其餘無常貨此地物非一國所能有唯所有分)
(為三享皆以璧帛致之○疏云三牲魚腊籩豆之實以下皆禮器文云璧帛致之者據享天子而言若享后即)
(用琮錦但三享在庭分為三叚一度致之據三享而言非謂三度致之為皆也)奉束帛匹馬卓
上九馬隨之中庭西上奠幣再拜稽首(卓讀如卓王孫之卓卓猶的也)
(以素的一馬以為上書其國名後當識其何産也馬必十匹者不敢斥王之乘用成數敬也○疏云中庭亦是)
(南北之中不參分庭一在南者以其三享同陳須入庭深設之故也)擯者曰予一人將受
之(亦言王欲親受之)侯氏升致命王撫玉侯氏降自西階東面
授宰幣西階前再拜稽首以馬出授人九馬隨之(王不受玉)
(撫之而已輕財也以馬出隨侯氏出授王人於外也王不使人受馬者至于享王之尊益君侯氏之卑益臣○)
(疏云幣即束帛加璧并玉言幣故小行人合六幣宰即太宰太宰主幣周禮太宰職云大朝覲會同贊玉幣玉)
(獻玉几玉爵註云助王受此四者是也春夏受贄於朝雖無迎法王猶在廟至受享又迎之而稱賓主覲禮受)
(享皆無迎法不下堂而見諸侯已是王尊侯卑王猶親受其玉至于三享使自執其馬玉不使人受之於庭是)
(王之尊益君侯氏之卑益臣也又云諸侯覲天子享天子訖亦當有幣問公卿大夫)事畢(三享訖)
右覲已即行三享
乃右肉袒于廟門之東乃入門右北面立告聽事(右肉袒者)
(刑宜施於右也凡以禮事者左袒入更從右者臣益純也告聽事者告王以國所用為罪之事也易曰折其右)
(肱无咎○告聽事者告王以己所為多罪願聽王譴責之事也)擯者謁諸天子天子辭
於侯氏曰伯父無事歸寧乃邦(謁告寧安也乃猶女也)侯氏再拜
稽首出自屏南適門西遂入門左北面立王勞之再拜
稽首擯者延之曰升升成拜降出(王辭之不即左者當出隱於屏而襲之也)
(天子外屏勞之勞其道勞也)
右侯氏請罪天子辭乃勞之
天子賜侯氏以車服迎于外門外再拜(賜車者同姓以金路異姓以象)
(路服則衮也鷩也毳也古文曰迎于門外也○自此至乃歸皆言王賜禮侯氏之事疏云案周禮巾車掌五路)
(玉路以祀尊之不賜諸侯金路同姓以封象路異姓以封革路以封四衛木路以封蕃國鄭云同姓謂王子母)
(弟率以功德出封雖為侯伯其畫服猶如上公賜魯侯鄭伯服則衮冕得乘金路以下與上公同則太公與杞)
(宋雖異姓服衮冕乘金路矣異姓謂舅甥之國與王有親者得乘象路異姓侯伯同姓子男皆乘象路以下四)
(衛謂要服以内庶姓與王無親者自侯伯子男皆乘革路以下蕃國據外為總名皆乘木路而已案司服上陳)
(王之吉服有九下云公之服自衮冕而下如王之服侯伯自鷩冕而下如公之服子男自毳冕而下如侯伯之)
(服也)路先設西上路下四亞之重賜無數在車南(路謂車也凡君)
(所乘車曰路路下四謂乘馬也亞之次車而東也詩云君子來朝何錫予之雖無予之路車乘馬又何與之玄)
(衮及黼重猶善也所加賜善物多少由恩也春秋傳曰重錦三十兩○鄭註周禮云路大也君之居以大為名)
(是以云路寢路門之等)諸公奉篋服加命書于其上升自西階東
面大史是右(言諸公者王同時分命之而使賜侯氏也右讀如周公右王之右是右者始隨入於)
(升東面乃居其右古文是為氏也○疏云言諸非一之義以諸侯來覲者衆各停一館故命諸公分往賜之周)
(公右王左傳晉祁奚語引之者證大史是右是佐公而在公右之義也大史卑始時隨公後升訖公東面大史)
(於是乃居公右而並東面以宣王命也○大音泰)侯氏升西面立大史述命(讀王)
(命書也)侯氏降兩階之間北面再拜稽首(受命)升成拜(大史辭之)
(降也春秋傳曰且有後命以伯舅耋老毋下拜此爵之類○春秋傳僖九年王使宰孔賜齊侯語引之者證此)
(大史述王辭侯氏下拜亦如此但彼未降已辭齊侯亦不升成拜以年老故也)大史加書于服
上侯氏受(受篋服)使者出侯氏送再拜儐使者諸公賜服
者束帛四馬儐大史亦如之(既云拜送乃言儐使者以勞有成禮略而遂言○使)
(者兼公與大史而言儐使者在拜送前乃於送後略言之者以前經郊勞時已詳載成禮故略言已足也)
右王賜侯氏車服
同姓大國則曰伯父其異姓則曰伯舅同姓小邦則曰
叔父其異姓小邦則曰叔舅(據此禮云伯父同姓大邦而言)
右王辭命稱謂之殊
饗禮乃歸(禮謂食燕也王或不親以其禮幣致之略言饗禮互文也掌客職曰上公三享三食三燕)
(侯伯再享再食再燕子男一享一食一燕)
右略言王待侯氏之禮以上廟受覲禮竟
諸侯覲於天子為宫方三百步四門壇十有二尋深四
尺加方明于其上(四時朝覲受之於廟此謂時會殷同也宫謂壝土為埒以象墻壁也為宫)
(者於國外春會同則於東方夏會同則於南方秋會同則於西方冬會同則於北方八尺曰尋十有二尋則方)
(九十六尺也深謂高也從上曰深司儀職曰為壇三成成猶重也三重者自下差之為三等而上有堂焉堂上)
(方二丈四尺上等中等下等每面十二尺方明者上下四方神明之象也上下四方之神者所謂明神也會同)
(而盟明神監之則謂之天之司盟有象者猶宗廟之有主乎王巡守至于方嶽之下諸侯會之亦為此宫以見)
(之司儀職曰將會諸侯則命為壇三成宫旁一門詔王儀南鄉見諸侯也○自此至篇末皆言時會殷同及王)
(巡守為壇而見諸侯之事疏云案大宗伯云時見曰會殷見曰同鄭註云時見者言無常期諸侯有不順服者)
(王將有征討之事則既朝覲王為壇於國外合諸侯而命事焉春秋傳曰有事而會不協而盟是也殷猶衆也)
(十二歲王如不巡守則六服盡朝朝禮既畢王亦為壇合諸侯以命政焉所命之政如王巡守殷見四方四方)
(四時分來終歲則遍若如註則時會殷同亦有朝覲在廟假命當方諸侯有不順服則順服者皆來朝王其中)
(若當朝之歲者自於廟朝覲若不當朝之歲者當在壇朝十二年王不巡守則殷朝六服之内若當歲者即在)
(廟其餘在壇朝故鄭言既朝覲乃為壇於國外也朝事儀未在壇朝而先言帥諸侯拜日亦謂帥已朝者諸侯)
(而言也南鄉見諸侯者王在堂上公於上等侯伯於中等子男於下等奠玉拜皆升堂授玉乃降也○埒音劣)
方明者木也方四尺設六色東方青南方赤西方白北
方黑上玄下黃設六玉上圭下璧南方璋西方琥北方
璜東方圭(六色象其神六玉以禮之上宜以蒼璧下宜以黃琮而不以者則上下之神非天地之至)
(貴者也設玉者刻其木而著之○據註與疏方明之制合六木而為之上下四方各異色刻木為䧟而飾以玉)
(蓋以一物而象上下四方之神非六物也)上介皆奉其君之旂置于宫尚左
公侯伯子男皆就其旂而立(置于宮者建之豫為其君見王之位也諸公中階之)
(前北面東上諸侯東階之東西面北上諸伯西階之西東面北上諸子門東北面東上諸男門西北面東上尚)
(左者建旂公東上侯先伯伯先子子先男而位皆上東方也諸侯入壝門或左或右各就其旂而立王降階南)
(鄉見之三揖土揖庶姓時揖異姓天揖同姓見揖位乃定古文尚作上○疏云中階之前已下皆朝事儀明堂)
(位文言上者皆以近王為上土揖庶姓之等是司儀職鄭彼註云土揖推手小下之也時揖平推手也天揖推)
(手小舉之)四𫝊擯(王既揖五者升壇設擯升諸侯以會同之禮其奠瑞玉及享幣公拜於上等侯伯於)
(中等子男於下等擯者每延之升堂致命王受玉撫玉降拜於下等及請事勞皆如覲禮是以記之覲云四𫝊)
(擯者每一位畢擯者以告乃更陳列而升其次公也侯也伯也各一位子男俠門而俱東上亦一位也至庭乃)
(設擯則諸侯初入門王官之伯帥之耳古文傳作傅○據註疏推其次第上介先期置旂質明王帥諸侯拜日)
(東郊反祀方明二伯帥諸侯入壝門左右立王降階南鄉三揖諸侯皆就其旂而立乃𫝊擯執瑞玉以覲璧帛)
(以享請事勞皆如前經所陳也)天子乘龍載大旂象日月升龍降龍出
拜日於東門之外反祀方明(此謂會同以春者也馬八尺以上為龍大旂大常也)
(王建大常縿首畫日月其下及旒交畫升龍降龍朝事儀曰天子冕而執鎮圭尺有二寸繅藉尺有二寸搢大)
(圭乘大路建大常十有二旒樊纓十有二就貳車十有二乘帥諸侯而朝日於東郊所以教尊尊也退而朝諸)
(侯由此二者言之己祀方明乃以會同之禮見諸侯也凡會同者不協而盟司盟職曰凡邦國有疑會同則掌)
(其盟約之載書及其禮儀北面詔明神既盟則藏之言北面詔明神則明神有象也象者其方明乎及盟時又)
(加於壇上乃以載辭告焉詛祝掌其祝號○疏云邦國有疑則有盟事朝日既畢乃祀方明於壇祀方明禮畢)
(退去方明於下天子乃升壇與諸侯相見朝禮既畢乃更加方明於壇與諸侯行盟誓之禮若邦國無疑王帥)
(諸侯朝日而已無祀方明之事)禮日於南門外禮月與四瀆於北門外
禮山川丘陵於西門外(此謂會同以夏冬秋者也變拜言禮者客祀也禮月於北郊者)
(月太隂之精以為地神也盟神必云日月山川焉者尚著明也詩曰謂予不信有如皦日春秋傳曰縱子忘之)
(山川神祇其忘諸乎此皆用明神為信也○鄭云變拜言禮者客祀也拜日於東門之外日實在東故言拜日)
(月四瀆山川丘陵不在其處但於此致敬而已故云客祀不言拜而言禮也禮畢亦反祀方明而見諸侯矣)
祭天燔柴祭山丘陵升祭川沈祭地瘞(升沈必就祭者也就祭則是謂)
(王巡守及諸侯之盟神也其盟揭其著明者燔柴升沈瘞祭禮終矣備矣郊特牲曰郊之祭也迎長日之至也)
(大報天而主日也宗伯職曰以實柴祀日月星辰則燔柴祭天謂祭日也柴為祭日則祭地瘞者祭月也日月)
(而云天地靈之也王制曰王巡守至于岱宗柴是王巡守之盟其神主日也春秋傳曰晉文公為踐土之盟而)
(傳云山川之神是諸侯之盟其神主山川也月者太隂之精上為天使臣道莫貴焉是王官之伯會諸侯而盟)
(其神主月與古文瘞作殪○此言天子巡守四岳各隨方向祭之以為盟主於山言升於川言沈是就其處而)
(舉此禮故知是王者巡守之事鄭前註云王巡守至于方岳之下諸侯會之亦為此宫以見之為此經設也鄭)
(又以祭天為祭日祭地為祭月皆非正祭天地之神前經春夏皆祭日則此言祭天燔柴亦謂春夏東巡南巡)
(也前經秋祭西郊此言祭山丘陵升亦西巡事前經冬祭月與四瀆此言祭川沈祭地瘞亦北巡事未知然否)
(姑據註疏釋之)
記
几俟于東箱(王即席乃設之也東箱東夾之前相翔待事之處)偏駕不入王門
(在旁與己同曰偏同姓金路異姓象路四衛革路蕃國木路駕之與王同謂之偏駕不入王門乘墨車以朝是)
(也偏駕之車舍之於館與○周禮巾車掌王五輅玉輅以祀金輅以賓象輅以朝革輅以即戎木輅以田此五)
(輅者天子乘之為正諸侯分受其四則為偏也駕之為偏其猶冕之為裨與)奠圭于繅上(謂釋)
(於地也○侯氏入門右奠圭于地時以所垂之繅承藉之)
儀禮鄭註句讀卷十
