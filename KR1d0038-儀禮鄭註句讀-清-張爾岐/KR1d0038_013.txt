儀禮鄭註句讀卷十三
濟陽張爾岐撰
既夕第十三(鄭目錄云士喪禮之下篇也既已也謂先葬二日已夕哭時與葬間一日凡朝)
(廟日請啓期必容焉此諸侯之下士一廟其上士二廟則既夕哭先葬前三日大戴第五刪小戴第十四)
(别錄名士喪禮下篇第十三)
既夕哭(既已也謂出門哭止復外位時)請啓期告于賓(將葬當遷柩于祖有司於是乃)
(請啓肂之期於主人以告賓賓宜知其時也今文啓為開○請啓期主人曰在明旦有司遂以告賓)
右請啓期
夙興設盥于祖廟門外(祖王父也下士祖禰共廟○疏云此設盥亦在門外東方如大)
(斂也)陳鼎皆如殯東方之饌亦如之(皆皆三鼎也如殯如大斂既殯之奠)侇
牀饌于階間(侇之言尸也朝正柩用此牀○疏云謂柩至祖廟兩楹之間尸北首之時乃用此牀)
右豫於祖廟陳饌
二燭俟于殯門外(早闇以為明也燭用蒸○大曰薪小曰蒸)丈夫髽散帶垂
即位如初(為將啓變也此互文以相見耳髽婦人之變喪服小記曰男子免而婦人髽男子冠而婦)
(人筓如初朝夕哭門外位○據疏當云丈夫免婦人髽此或偶脱去三字註以為互見也疏又云啓殯之後雖)
(斬衰亦免而無括髮)婦人不哭主人拜賓入即位袒(此不蒙如初者以男子入)
(門不哭也不哭者將有事止讙囂也)商祝免袒執功布入升自西階盡階
不升堂聲三啓三命哭(功布灰治之布也執之以接神為有所拂仿也聲三三有聲存)
(神也啓三三言啓告神也舊說以為聲噫興也今文免作絻○三息暫反)燭入(炤徹與啓肂者○疏云一)
(燭入室中照徹奠一燭於堂照開殯肂也)祝降與夏祝交于階下取銘置于
重(祝降者祝徹宿奠降也與夏祝交事相接也夏祝取銘置于重為啓肂遷之吉事交相左凶事交相右今)
(文銘皆作名○燭入室時祝從而入徹宿奠徹奠者降至階下夏祝升取銘亦至階下故曰交降階者近東升)
(階者近西是交相右也○夏戸雅反祝之六反)踊無算(主人也○此開殯之時)商祝拂柩
用功布幠用夷衾(拂去塵也帷覆之為其形露○柩出自肂故拂之覆之疏云夷衾當隨柩)
(入壙○註疏無幠字圖解有帷字似當有)
右啓殯
遷于祖用軸(遷徙也徙於祖朝祖廟也檀弓曰殷朝而殯於祖周朝而遂葬蓋象平生時將出必)
(辭尊者軸輁軸也軸狀如轉轔刻兩頭為軹輁狀如長牀穿桯前後著金而關軸焉大夫諸侯以上有四周謂)
(之輴天子畫之以龍)重先奠從燭從柩從燭從主人從(行之序也主人從者)
(丈夫由右婦人由左以服之親疏為先後各從其昭穆男賓在前女賓在後○此從奠啓殯時所徹去日之夕)
(奠也疏云柩前後有燭以柩車隔闇故各有燭以炤道及至廟燭在前者升炤正柩在後者在階下炤升柩)
升自西階(柩也猶用子道不由阼也)奠俟于下東面北上(俟正柩也)主人
從升婦人升東面衆主人東即位(東方之位○疏云舉主婦東面主人西面)
(可知又云唯主人主婦升衆主人從柩至西階下遂鄕東階下即西面位)正柩于兩楹間用
夷牀(兩楹間象鄉戶牖也是時柩北首○疏云戸牖之間賓客之位亦是人君受臣子朝事之處父母神)
(之所在故於兩楹之間北面鄕之)主人柩東西面置重如初(如殯宫時也○亦如)
(上篇三分庭一在南而置之)席升設于柩西奠設如初巾之升降自
西階(席設于柩之西直柩之西當西階也從奠設如初東面也不統於柩神不西面也不設柩東東非神)
(位也中之者為禦當風塵○此宿奠從殯宫來還依室中東面設法設之於席前也)主人踊無算
降拜賓即位踊襲主婦及親者由足西面(設奠時婦人皆室戸西南)
(面奠畢乃得東面親者西面堂上迫疏者可以居房中○前者主人從殯宫中降拜賓入即位袒至此乃襲未)
(設奠時主人方在柩東設奠訖主人降拜賓婦人乃得由柩足鄉東西面也)
右遷柩朝祖
薦車直東榮北輈(薦進也進車者象生時將行陳駕也今時謂之魂車輈轅也車當東榮東)
(陳西上於中庭○以明旦將行故豫陳車乘車道車槀車也非載柩之車○輈竹求反)質明滅燭
(質正也)徹者升自阼階降自西階(徹者辟新奠不設序西南已再設為䙝○徹者)
(徹去從奠也)乃奠如初升降自西階(為遷祖奠也奠升不由阼階柩北首辟其足○)
(奠夙興所陳三鼎及東方之饌如初者亦於柩西當階之上東面席前奠之)主人要節而踊
(節升降○奠升時主人踊降時婦人踊由重南主人踊也)薦馬纓三就入門北面交
轡圉人夾牽之(駕車之馬每車二疋纓今馬鞅也就成也諸侯之臣飾纓以三色而三成此三)
(色者蓋絛絲也其著之如罽然天子之臣如其命數王之革路絛纓圉人養馬者在左右曰夾既奠乃薦馬者)
(為其踐汚廟中也凡入門參分庭一在南○疏云此三色如聘禮記三色朱白蒼也)御者執策立
于馬後哭成踊右還出(主人於是乃哭踊者薦車之禮成於薦馬○主人哭踊訖馬則)
(右還而出)賓出主人送于門外
右薦車馬設遷祖之奠
有司請祖期(亦因在外位請之當以告賓每事畢輙出將行而飲酒曰祖祖始也)曰日側
(側昳也謂將過中之時○主人應有司之辭)主人入袒乃載踊無算卒束襲
(袒為載變也乃舉柩郤下而載之束束棺於柩車賓出遂匠納車于階間謂此車○賓出即納柩車主人送賓)
(返入乃載柩在堂北首今以足鄉前下堂載於車也○註無乃字案疏當有乃字)降奠當前束
(下遷祖之奠也當將束猶當尸腢也亦在柩車西束有前後也○疏云未束以前其奠使人執之待束訖乃降)
(奠之當束也)商祝飾柩一池紐前䞓後緇齊三采無貝(飾柩為設)
(牆柳也巾奠乃牆謂此也牆有布帷柳有布荒池者象宮室之承霤以竹為之狀如小車笭衣以青布一池縣)
(於柳前士不揄絞紐所以聯帷荒前赤後黑因以為飾左右面各有前後齊居柳之中央若今小車蓋上蕤矣)
(以三采繒為之上朱中白下蒼著以絮元士以上有貝○飾柩在旁為牆牆有帷在上為柳柳有荒牆柳自其)
(縛木為格者而言帷荒自其張於外者而言池象承霤即簷也紐垂於四隅齊者柳之頂結也○紐女九反揄)
(音遙霤力又反)設披(披輅柳棺上貫結於戴人居旁牽之以備傾虧喪大記曰士戴前纁後緇二披用纁)
(今文披皆為藩○以帛繫棺紐着柳骨謂之戴又以帛繫戴而出其餘於帷外使人牽之謂之披註文輅字當)
(是絡字)屬引(屬猶著也引所以引柩車在軸輴曰紼古者人引柩春秋傳曰坐引而哭之三○引謂紼)
(繩屬著於柩車)
右將祖時先載柩飾柩車
陳明器於乘車之西(明器藏器也檀弓曰其曰明器神明之也言神明者異於生器竹不)
(成用瓦不成味木不成斵琴瑟張而不平竽笙備而不和有鐘磬而無筍簴陳器於乘車之西則重之北也)
折橫覆之(折猶庪也方鑿連木為之蓋如牀而縮者三横者五無簀窆事畢加之壙上以承抗席横)
(陳之者為苞筲以下䋫於其北便也覆之見善面也○折加於壙時善者鄉下今陳之反善面鄕上也○庪九)
(委反)抗木横三縮二(抗禦也所以禦止土者其横與縮各足掩壙○抗音剛)加抗席
三(席所以禦塵○加者加於抗木之上)加茵用疏布緇翦有幅亦縮二横
三(茵所以藉棺者翦淺也幅緣之亦者亦抗木也及其用之木三在上茵二在下象天三合地二人藏其中)
(焉今文翦作淺○茵設壙中先布横三乃布縮二厝柩後施抗壙上先用縮二乃用横三註云木三在上茵二)
(在下據既設後人所見而言也其實抗茵皆三者在外二者在内如渾天家地之上下周匝皆有天也故疏云)
(木與茵皆有天三合地二○茵音因)器西南上綪(器目言之也陳明器以西行南端為上綪屈也)
(不容則屈而反之)茵(茵在抗木上陳器次而北也○愚意茵字當連上綪字為句言陳器當從茵屈轉而)
(北也不然前已詳茵豈合重舉)苞二(所以裹奠羊豕之肉○奠謂遣奠)筲三黍稷麥(筲畚)
(種類也其容蓋與簋同一觳也○疏云筲以菅草為之畚器所以盛種此筲與畚同類也)罋三醯醢
屑幂用疏布(罋瓦器其容亦蓋一觳屑薑桂之屑也内則曰屑桂與薑幂覆也今文幂皆作密○)
(觳音斛)甒二醴酒幂用功布(甒亦瓦器古文甒皆作廡)皆木桁久之(桁所)
(以庪苞筲罋甒也久當為灸灸謂以蓋案塞其口每器異桁○桁戸庚反)用器弓矢耒耜兩
敦兩杅槃匜匜實于槃中南流(此皆常用之器也杅盛湯漿槃匜盥器也流匜)
(口也今文杅為桙○杅音于)無祭器(士禮略也大夫以上兼用鬼器人器也)有燕樂器
可也(與賓客燕飲用樂之器也)役器甲胄干笮(此皆師役之器甲鎧胄兜鍪干楯笮矢箙)
(○笮側白反鎧苦代反兜丁侯反鍪音矛楯當允反)燕器杖笠翣(燕居安體之器也笠竹&KR2131;蓋也)
(翣扇○翣所甲反)
右陳器與葬具載柩陳器二事畢則日及側矣
徹奠巾席俟于西方主人要節而踊(巾席俟於西方祖奠將用焉要節者)
(來象升丈夫踊去象降婦人踊徹者由明器北西面既徹由重東南不設於序西南者非宿奠也宿奠必設者)
(為神馮依之久也○此所徹遷祖之奠為將旋柩鄉外更設祖奠故遷之巾席即所徹奠之巾席俟者奠已東)
(去而巾席猶執以俟也註象升象降者此奠在庭徹者無升降之事止有往來主人以其往來為踊節與徹室)
(中之奠升階降階者同故云象也)袒(為將祖變)商祝御柩(亦執功布居前為還柩車為節)乃
祖(還柩鄉外為行始○旋柩車使轅鄉外也○還音患)踊襲少南當前束(主人也柩還則)
(當前束南○疏云前袒為祖變今既祖訖故踊而襲車未還之時當前束近北今還車則當前束少南)婦
人降即位于階間(為柩將去有時也位東上○疏云云位東上者以堂上時婦人在阼階西)
(面統於堂下男子今柩車南還男子亦在車東故婦人降亦東上統于男子也婦人不鄉車西者以車西有祖)
(奠故辟之在車後愚案婦人在車後南面故註云東上)祖還車不還器(祖有行漸車亦宜鄉)
(外也器之陳自己南上○車前所薦之乘車道車稾車也陳器本自南上不須更還也)祝取銘置
于茵(重不藏故於此移銘加於茵上○銘本置于重今將行隨柩故移置茵上也)二人還重
左還(重與車馬還相反由便也○疏云車馬在中庭之東以右還鄉門為便重在門内面鄉北人在其南)
(以左還鄉門為便)布席乃奠如初主人要節而踊(車已祖可以為之奠也是)
(之謂祖奠○疏云祖奠既與遷祖奠同車西人皆從車西來則此要節而踊一與遷祖奠同)薦馬如
初(柩動車還宜新之也)賓出主人送有司請葬期(亦因在外位時)入復位
(主人也自死至於殯自啓至於葬主人及兄弟恒在内位○主人既以葬期命有司而遂入疏云自死至於殯)
(在内位據在殯宮中自啓至於葬在内位據在祖廟中又云始死未小斂以前位在尸東小斂後位在阼階下)
(若自啓之後在廟位亦在阼階下也)
右還柩車設祖奠
公賵玄纁束馬兩(公國君也賵所以助主人送葬也兩馬士制也春秋傳曰宋景曹卒魯季)
(康子使冉求賵之以馬曰其可以稱旌繁乎○春秋傳見哀公二十三年引之者証以馬賵人之事○賵芳鳳)
(反)擯者出請入告主人釋杖迎于廟門外不哭先入門
右北面及衆主人袒(尊君命也衆主人自若西面)馬入設(設於庭在重南)賓
奉幣由馬西當前輅北面致命(賓使者幣玄纁也輅轅縛所以屬引由馬西則)
(亦當前輅之西於是北面致命得鄕柩與奠柩車在階間少前三分庭之北輅有前後)主人哭拜
稽顙成踊賓奠幣于棧左服出(棧謂柩車也凡士車制無漆飾左服象授人授)
(其右也服車箱今文棧作輚疏云主人哭拜仍於門右北面柩車四輪迫地無漆飾故言棧也此車南鄉以東)
(為左尸在車上以東為右故奠左服象授人右也○棧士板反)宰由主人之北舉幣以
東(柩東主人位以東藏之○此時主人仍在門東北面經云主人之北指柩東定位而言此位雖無主人宰)
(不得履之以過故由其北也)士受馬以出(此士謂胥徒之長也有勇力者受馬聘禮曰皮馬相)
(間可也)主人送于外門外拜襲入復位杖
右國君賵禮
賓賵者將命(賓卿大夫士也○疏云言將命者身不來遣使者將命告主人)擯者出請
入告出告須(不迎告曰孤某須)馬入設賓奉幣擯者先入賓從
致命如初(初公使者)主人拜于位不踊(柩車東位也旣啓之後與在室同○疏云)
(始死時庶兄弟襚使人以將命于室主人拜于位此主人亦拜于位俱是不為賓出有君命亦出迎矣)賓
奠幣如初舉幣受馬如初擯者出請(賓出在外請之為其復有事○疏云)
(若無事賓報事畢送去也)若奠(賓致可以奠也○致其堪祭之物)入告出以賓入將
命如初士受羊如受馬又請(士亦謂胥徒之長又復也)若賻(賻之言補也助)
(也貨財曰賻)入告主人出門左西面賓東面將命(主人出者賻主施於)
(主人)主人拜賓坐委之宰由主人之北東面舉之反位(坐委)
(之明主人哀戚志不在受人物反位反主人之後位○宰位在主人之後)若無器則捂受之
(謂對相授不委地○捂五故反)又請賓告事畢拜送入(○主人入)贈者將命
(贈送○謂以幣若器送死者也)擯者出請納賓如初(如其入告出告須)賓奠幣
如初(亦於棧左服)若就器則坐奠于陳(就猶善也贈無常惟翫好所有陳明器之)
(陳○謂乘車之西陳明器之處所也)凡將禮必請而后拜送(雖知事畢猶請君子不必)
(人意)兄弟賵奠可也(兄弟有服親者可且賵且奠許其厚也賵奠於死生兩施)所知則
賵而不奠(所知通問相知也降於兄弟奠施於死者為多故不奠)知死者贈知生
者賻(各主於所知)書賵於方若九若七若五(方板也書賵奠賻贈之人名與)
(其物於板每板若九行若七行若五行)書遣於策(策簡也遣猶送也謂所當藏物茵以下○疏云)
(聘禮記云百名以上書於策不及百名書於方以賓客贈物名字少故書於方遣送死者明器之等并贈死者)
(玩好之物名字多故書之於策)乃代哭如初(棺柩有時將去不忍絶聲也初謂既小斂時)宵
為燎于門内之右(為哭者為明○門内之右門東也哭者在柩車東故於門内右照之)
右賓賵奠賻贈之禮以上並葬前一日事
厥明陳鼎五于門外如初(鼎五羊豕魚腊鮮獸各一鼎也士禮特牲三鼎盛葬奠加)
(一等用少牢也如初如大斂奠時○亦如大斂陳鼎在廟門外)其實羊左胖(反吉祭也言左胖者)
(體不殊骨也○特牲少牢吉祭皆升右胖此則用左體不殊骨者左邊共為一段也)髀不升(周貴肩賤)
(髀古文髀作脾○髀步禮反)腸五胃五(亦盛之也○疏云少牢用腸三胃三今加至五亦是盛此)
(奠也)離肺(離㨒○㨒離之不絶中央少許○㨒苦圭反)豕亦如之豚解無腸胃
(如之如羊左胖髀不升離肺也豚解解之如解豚亦前肩後肫脊脅而已無腸胃者君子不食溷腴○豚解總)
(有七段今取左胖則為四叚豚解無腸胃言其不與羊同者也)魚腊鮮獸皆如初(鮮新殺者)
(士腊用兔加鮮獸而無膚者豕既豚解略之○疏云腊與鮮皆用兔又云葬奠用少牢攝盛則當用膚與少牢)
(同以豕既豚解喪事略則無膚亦略之而加鮮獸也)東方之饌四豆脾析蜱醢葵
菹蠃醢(脾讀為雞脾肶之脾脾析百葉也蜱蜯也今文蠃為蝸○脾析牛百葉此用少牢無牛當是羊)
(百葉○蜱皮佳反肶尺之反蜯步講反)四籩棗糗栗脯(糗以豆糗粉餌○據疏引籩人鄭註)
(籩實有糗餌粉餈二物此經云糗但糗餌也二物皆稻黍米粉所為合蒸則為餌作餅熟之則為餈又糗與粉)
(皆大豆末初𢷬之則為粉熬之則為糗糝二物使不粘着也註云以豆糗粉餌謂以豆之糗而粉此餌也餌類)
(今蒸糕餈類今胡餅○糗去九反)醴酒(此東方之饌與祖奠同在主人之南當前輅北上巾之○疏云)
(祖奠與大斂奠同二豆二籩此葬奠四豆四籩籩豆雖不同而同處耳云北上者蓋兩甒在北次南饌四豆豆)
(南饌四籩也)陳器(明器也夜斂藏之○疏云至此厥明更陳之也)滅燎執燭俠輅北
面(照徹與葬奠也○疏云輅西者照徹祖奠輅東者照葬奠之饌)賓入者拜之(明自啓至此主)
(人無出禮)徹者入丈夫踊設于西北婦人踊(猶阼階升時也亦既盥乃入入)
(由重東而主人踊猶其升也自重北西面而徹設于柩車西北亦猶序西南○將設葬奠先徹祖奠)徹者
東(由柩車北東適葬奠之饌○疏云以其徹訖當設葬奠故徹者由柩車北東適葬奠之饌取而設于柩車)
(西也)鼎入(舉入陳之也陳之蓋於重東北西面北上如初)乃奠豆南上綪籩蠃醢
南北上綪(籩蠃醢南辟醴酒也○如疏所釋先饌脾析於西南次北蜱醢蜱醢東葵菹菹南蠃醢是)
(謂南上綪籩於蠃醢以南為次先設棗棗南設糗糗東設栗栗北設脯是謂北上䋫籩之西脾析之南設醴酒)
(故註云辟醴酒也)俎二以成南上不綪特鮮獸(成猶併也不綪者魚在羊東腊)
(在豕東古文特為俎○如疏所釋以羊豕魚腊之次自南而北而東而南迴環設之為綪羊豕魚腊併設皆自)
(南始為不綪鮮獸在北無偶為特也)醴酒在籩西北上(統於豆也)奠者出主人
要節而踊(亦以往來為節奠由重北西既奠由重東南○疏云此奠饌在輅東言由重北者亦是由)
(車前明器之北鄕柩車西設之設訖由柩車南而東者禮之常也)
右葬日陳大遣奠
甸人抗重出自道道左倚之(還重不言甸人抗重言之者重既虞將埋之言其官)
(使守視之抗舉也出自道出從門中央也不由闑東西者重不反變於恒出入道左主人位今時有死者鑿木)
(置食其中樹於道側由此○疏云道左倚之者當倚於門東北壁)薦馬馬出自道車各
從其馬駕于門外西面而俟南上(南上便其行也行者乘車在前道稾序從)
(○疏云案下記云乘車載&KR0950;道車載朝服稾車載蓑笠是序從也)徹者入踊如初徹巾
苞牲取下體(苞者象既饗而歸賓俎者也取下體者脛骨象行又俎實之終始也士苞三个前脛)
(折取臂臑後脛折取骼亦得俎釋三个雜記曰父母而賓客之所以為哀○牲陳于俎其脛骨在兩端故脛骨)
(為俎實之終始士一苞之中有三个牲體臂也臑也骼也前陳器云苞二羊豕各一苞也俎釋三个者苞取之)
(餘尚留三个疏以為羊俎有二段豕俎有四叚相通計之為俎釋三个留之為分禱五祀也)不以魚
腊(非正牲也)行器(目葬行明器在道之次○行器運動明器使行也)茵苞器序從(如其)
(陳之先後)車從(次器)徹者出踊如初(於是廟中當行者唯柩車)
右將葬抗重出車馬苞器以次先行鄉壙
主人之史請讀賵執算從柩東當前束西面不命毋哭
哭者相止也唯主人主婦哭燭在右南面(史北面請既而與執算西)
(面於主人之前讀書釋算燭在右南面炤書便也古文算皆為筴)讀書釋算則坐(必釋算者)
(榮其多○疏云讀書者立讀之敬也釋算者坐為釋之便也)卒命哭滅燭書與算執
之以逆出(卒已也)公史自西方東面命毋哭主人主婦皆
不哭讀遣卒命哭滅燭出(公史君之典禮書者遣者入壙之物君使史來讀之成其)
(得禮之正以終也燭俠輅○讀賵讀遣皆以告死者)
右讀賵讀遣
商祝執功布以御柩執披(居柩車之前若道有低仰傾虧則以布為抑揚左右之節)
(使引者執披者知之士執披八人今文無以○引柩者執披者皆視商祝所執布以用力也○仰五郎反)主
人袒乃行踊無算(袒爲行變也乃行謂柩車行也凡從柩者先後左右如遷于祖之序○疏)
(云上遷于祖時註云主人從者丈夫由右婦人由左以服之親疏為先後各從其昭穆男賓在前女賓在後此從柩)
(向壙之序一亦如之也)出宫踊襲(哀次○疏云大門外有賓客次舍之處父母生時接賓之所主人至)
(此感而哀此次是以有踊踊訖即襲襲訖而行也)至于邦門公使宰夫贈玄纁束
(邦門城門也贈送也○至壙窆訖時贈用制幣玄纁束所用即此幣)主人去杖不哭由左聽
命賓由右致命(柩車前輅之左右也當時止柩車○疏云在廟柩車南鄉左則在東此出國北門柩)
(車鄉北左則前輅之西也)主人哭拜稽顙賓升實幣于蓋降主人拜送
復位杖乃行(升柩車之前實其幣于棺蓋之柳中若親授之然復位反柩車後○疏云賓升實幣于蓋)
(載以之壙此贈專為死者故若親授之然又云云復位反柩車後者上在廟位在柩車東此行道故在柩車後也)
右柩車𤼵行及在道君使宰贈之儀
至于壙陳器于道東西北上(統於壙○疏云廟中南上此則北上故云統於壙也)
茵先入(當藉柩也元士則葬用輁軸加茵焉)屬引(於是說載除飾更屬引於緘耳古文屬為燭○)
(緘耳棺束之末結為耳以紼貫之而下棺)主人袒衆主人西面北上婦人東
面皆不哭(俠羨道為位)乃窆主人哭踊無算(窆下棺也今文窆為封○疏云)
(主人哭踊不言處還於壙東西面也)襲贈用制幣玄纁束拜稽顙踊如初
(丈八尺曰制二制合之束十制五合○丈八尺曰制是其一端二端合為一匹束十制計五匹也此所用至邦)
(門公所贈者)卒袒拜賓主婦亦拜賓即位拾踊三襲(主婦拜賓拜女)
(賓也即位反位也○疏云卒謂贈卒更袒拜賓云反位者各反羨道東西位其男賓在衆主人之南女賓在衆)
(婦之南○拾其業反)賓出則拜送(相問之賓也凡弔賓有五去皆拜之此舉中焉○案雜記云相)
(趨也出宫而退相揖也哀次而退相問也既封而退相見也反哭而退朋友虞祔而退註所云弔賓有五也)
藏器於旁加見(器用器役器也見棺飾也更謂之見者加此則棺柩不復見矣先言藏器乃云)
(加見者器在見内也内之者明君子之於事終不自逸也檀弓曰周人牆置翣○見棺飾也棺設帷荒池紐之)
(等周人名為牆其外又置翣為飾)藏苞筲於旁(於旁者在見外也不言罋甒饌相次可知四者)
(兩兩而居喪大記曰棺椁之間君容柷大夫容壺士容甒○柷尺六反)加折卻之加抗席
覆之加抗木(宜次也○折陳之美面向上今用則美面向下故謂卻之註云宜次謂三者之用有)
(宜有次也)實土三主人拜鄉人(謝其勤勞○疏云勤勞謂在道助執紼在壙助下棺及實)
(土也)即位踊襲如初(哀親之在斯○疏云既拜鄉人乃於羨道東即位踊無算如初也)
右窆柩藏器葬事畢
乃反哭入升自西階東面衆主人堂下東面北上(西階東面)
(反諸其所作也反哭者於其祖廟不於阼階西面西方神位○反諸其所作也檀弓文謂親所行禮之處註西)
(方神位未詳其義抑欲慟諸祖禰之側歟)婦人入丈夫踊升自阼階(辟主人也)主
婦入于室踊出即位及丈夫拾踊三(入于室反諸其所養也出即位堂上)
(西面也拾更也○反諸其所養也亦檀弓文謂親所饋食之處自小斂主婦等位皆在阼階上西面故註云出)
(即位堂上西面也拾踊者更迭而踊也)賓弔者升自西階曰如之何主人
拜稽顙(賓弔者衆賓之長也反而亡焉失之矣於是為甚故弔之弔者北面主人拜于位不北面拜賓)
(東者以其亦主人位也古文無曰字○主人拜賓于西階上東面註云亦主人位疏云特牲少牢助祭之賓主)
(人皆拜送于西階東面故此東面不移以其亦主人位故也未知果經意否始死拜賓于西階此反而亡亦拜)
(賓于西階將無同歟)賓降出主人送于門外拜稽顙(○疏云此於雜記五賓當)
(相見之賓)遂適殯宮皆如啓位拾踊三(啓位婦人入升堂丈夫即中庭之位○疏)
(云此如啓位婦人亦即位于堂東西面主人即位于堂下直東序西面直東序西面即中庭位也)兄弟
出主人拜送(兄弟小功以下也異門大功亦可以歸)衆主人出門哭止闔
門主人揖衆主人乃就次(次倚廬也)
右反哭于廟于殯宫出就次於是將舉初虞之奠矣
猶朝夕哭不奠(是日也以虞易奠○經言葬後至練皆朝夕哭與未葬同但不奠耳大斂以來)
(朝夕有奠葬後乃不奠也註言是日謂葬之日下註所云朝而葬日中而虞是也疏以為釋不奠之故尚未是)
三虞(虞喪祭名虞安也骨肉歸於土精氣無所不之孝子為其彷徨三祭以安之朝葬日中而虞不忍一)
(日離○三虞謂葬日初虞再虞用柔日後虞用剛日共三祭也)卒哭(卒哭三虞之後祭名始朝夕之間哀)
(至則哭至此祭止也朝夕哭而已○後虞之後又遇剛日舉此祭既祭則唯朝夕哭不無時哭故名其祭曰卒)
(哭也)明日以其班祔(班次也祔卒哭之明日祭名祔猶屬也祭昭穆之次而屬之)
右略言葬後儀節及喪祭之目
記
士處適寢寢東首于北墉下(將有疾乃寢於適室今文處為居于為於○疏云若)
(不疾則在燕寢○首手又反)有疾疾者齊(正情性也適寢者不齊不居其室○齊側皆反)養
者皆齊(憂也○養于亮反)徹琴瑟(去樂)疾病外内皆埽(為有賓客來問也疾)
(甚曰病○埽素倒反)徹䙝衣加新衣(故衣垢汙為來人穢惡之○疏云徹䙝衣據死者而言徹)
(䙝衣謂故玄端加新衣謂更加新朝服蓋其齊時已着玄端至此更徹去易朝服也新衣不言朝服互見之也)
御者四人皆坐持體(為不能自轉側御者今時侍從之人)男女改服(為賓客來)
(問病亦朝服主人深衣○按下主人啼註於是始去冠而笄纚服深衣則此主人深衣四字羨文也)屬纊
以俟絶氣(為其氣微難節也纊新絮)男子不絶於婦人之手婦人不
絶於男子之手(備䙝)乃行禱于五祀(盡孝子之情五祀博言之士二祀曰門曰)
(行)乃卒(卒終也)主人啼兄弟哭(哀有甚有否於是始去冠而笄纚服深衣檀弓曰始)
(死羔裘玄冠者易之○疏云引檀弓者證深衣易去朝服之事也)設牀笫當牖衽下莞
上簟設枕(病卒之間廢牀至是設之事相變衽卧席古文笫為茨○笫側几反)遷尸(徙於牖下)
(也於是幠用斂衾○疏云徙於牖下者即上丈牀笫當牖者也)
此據經士死于適室幠用斂衾之文而記君子正終
人子侍養之事
復者朝服左執領右執要招而左(衣朝服服未可以變○方冀其生故復者)
(服朝服不變凶服也其所執則經所云爵弁服也○朝直遙反要一遙反)楔貌如軛上兩末
(事便也今文軛作厄○上兩末楔屈如軛以屈處入口使兩末向上也○軛於革反)綴足用燕几
校在南御者坐持之(校脛也尸南首几脛在南以拘足則不得辟戾矣古文校為枝)即
牀而奠當腢用吉器若醴若酒無巾柶(腢肩頭也用吉器器未變也或)
(卒無醴用新酒○疏云即就也謂就尸牀而設之尸南首則在牀東當尸肩頭也又云若醴若酒科有其一不)
(得並用○腢古口反卒七忽反)
記始死時復魂楔綴設奠諸禮中儀法器物
赴曰君之臣某死赴母妻長子則曰君之臣某之某死
(赴走告也今文赴作訃)
記赴君之辭
室中唯主人主婦坐兄弟有命夫命婦在焉亦坐(别尊卑也)
(○疏云案大記士之喪主人父兄主婦姑姊妹皆坐鄭云士賤同宗尊卑皆坐此命夫命婦之外立而不坐者)
(此謂有命夫命婦來兄弟為士者則立若無命夫命婦則同宗皆坐也)
記室中哭位經所未及
尸在室有君命衆主人不出(不二主○疏云衆主人不出在尸東耳)
經於君命弔襚直言主人不言衆主人故記之
襚者委衣于牀不坐(牀高由便)其襚于室戸西北面致命(始死)
(時也○小斂後襚于堂者則中庭北面致命)
記襚者儀位
夏祝淅米差盛之(差擇之○差七何反盛音成)御者四人抗衾而浴
襢笫(抗衾為其裸裎蔽之也襢袒也袒簀去席盝水便盝音禄○抗音剛襢之善反)其母之喪
則内御者浴鬠無筓(内御女御也無筓猶大夫之不冠也)設明衣婦人則
設中帶(中帶若今之褌襂○褌音裩襂音衫)卒洗貝反于笲實貝柱右齻
左齻(象齒堅○卒洗洗貝也齻謂牙兩畔最長者實貝者實之於此以象生平齒堅也○齻丁千反)夏
祝徹餘飯(徹去鬻○餘飯飯尸餘米也夏祝徹去煑之為鬻以實重鬲也)瑱塞耳(塞充窒○)
(不同生人但懸耳旁)掘坎南順廣尺輪二尺深三尺南其壤(南順統於)
(堂輪從也今文掘為坅○以埋弃潘者)垼用塊(塊堛也古文垼為役○以煑潘者)明衣裳
用幕布袂屬幅長下膝(幕布帷幕之布升數未聞也屬幅不削幅也長下膝又有裳於)
(蔽下體深也○疏云屬幅不削幅者布幅二尺二寸凡用布皆削去邊幅旁一寸為二寸計之則此不削幅謂)
(繚使相著還以袂二尺二寸云長下膝者謂為此衣長至膝下)有前後裳不辟長及觳
(不辟積也觳足跗也凡他服短無見膚長無被土○前後裳謂前三幅後四幅也○觳苦角反)縓綼緆
(一染謂之縓今紅也飾裳在幅曰綼在下曰緆○在幅裳之側緣也○縓七絹反綼毗皮反緆他計反)緇
純(七入為緇緇黑色也飾衣曰純謂領與袂衣以緇裳以縓象天地也)設握裏親膚繫鉤
中指結于掔(掔掌後節中也手無決者以握繫一端繞掔還從上自貫反與其一端結之○前經)
(言設握言右手有決者此記左手之無決者)甸人築坅坎(築實土其中堅之穿坎之名一曰坅)
(○築之坅之皆甸人也○坅張鳳翔丘錦反)隸人湼厠(隸人罪人也今之徒役作者也湼塞也為)
(人復往䙝之又亦鬼神不用○湼乃結反)既襲宵為燎于中庭(宵夜)
記沐浴含襲時職司服物自記首至此皆始死日事
也
厥明滅燎陳衣(記節○當襲之明日滅燎之時即陳小斂之衣)凡絞紟用布倫
如朝衣(凡凡小斂大斂也倫比也今文無紟古文倫為輪○朝服十五升此用布亦如之)設棜
于東堂下南順齊于坫饌于其上兩甒醴酒酒在南篚
在東南順實角觶四木柶二素勺二豆在甒北二以並
籩亦如之(棜今之舉也角觶四木柶二素勺二為夕進醴酒兼饌之也勺二醴酒各一也豆籩二以)
(併則是大斂饌也記於此者明其他與小斂同陳古文角觶為角柶○奠用醴酒但用二觶一柶而觶有四柶)
(有二者朝夕二奠各饌其器也小斂一豆一籩大斂乃二豆二籩記云二以並言大斂奠之不同於小斂奠者)
(惟此也反棜於庶)凡籩豆實具設皆巾之(籩豆偶而為具具則於饌巾之巾之加飾)
(也明小斂一豆一籩不巾○皆者皆東堂與奠所也二籩二豆者饌於東堂設於奠所二處皆巾之也小斂一)
(籩一豆惟至設於牀東乃巾之方其饌堂東時則不巾矣)觶俟時而酌柶覆加之面
枋及錯建之(時朝夕也檀弓曰朝奠日出夕奠逮日○觶雖豫陳必待奠時乃酌其酌醴之法既)
(酌醴以柶覆於觶上使柄向前及其錯於奠所則扱柶醴中○錯七故反)小斂辟奠不出室
(未忍神遠之也辟襲奠以辟斂既斂則不出於室設于序西南畢事而去之○註不出於室設于序西南不字)
(貫下八字大斂辟奠及朝夕奠則皆出設于序西南矣)無踊節(其哀未可節也○承上文小斂)既
馮尸主人袒髺髮絞帶衆主人布帶(衆主人齊衰以下)大斂于
阼(未忍便離主人位也主人奉尸斂于棺則西階上賓之)大夫升自西階階東北
面東上(視斂)既馮尸大夫逆降復位(中庭西面位○疏云上篇朝夕哭云主人)
(入堂下直東序西面卿大夫在其南卿大夫與主人同西面向殯故知大夫位在中庭西面也)巾奠執
燭者滅燭出降自阼階由主人之北東(巾奠而室事已)
記小斂大斂二節中衣物奠設時會處所儀法
既殯主人說髦(既殯置銘于肂復位時也今文說皆作税兒生三月鬋髮為鬌男角女羈否則)
(男左女右長大猶為飾存之謂之髦所以順父母幼小之心至此尸柩不見喪無飾可以去之髦之形象未聞)
(○疏引喪大記鄭註云士既殯說髦小斂說髦蓋諸侯禮士既殯諸侯小斂於死者俱三日也○鬌丁果反)
三日絞垂(成服日絞要絰之散垂者)冠六升外縪纓條屬厭(縪謂縫著於武)
(也外之者外其餘也纓條屬者通屈一條繩為武垂下為纓屬之冠厭伏也○解已詳喪服篇首章○縪音必)
(厭一涉反)衰三升(衣與裳也)履外納(納收餘也)杖下本竹桐一也(順其性也)
居倚廬(倚木為廬在中門外東方北戸)寢苫枕塊(苫編稾塊堛也)不說絰帶(哀戚)
(不在於安)哭晝夜無時(哀至則哭非必朝夕)非喪事不言(不忘所以為親)歠粥
朝一溢米夕一溢米不食菜果(不在於飽與滋味粥糜也二十兩曰溢為米一)
(升二十四分升之一實在木曰果在地曰蓏)主人乘惡車(拜君命拜衆賓及有故行所乘也雜)
(記曰端衰喪車皆無等然則此惡車王喪之木車也古文惡作堊)白狗幦(未成豪狗幦覆笭也以狗)
(皮為之取其臑也白於喪飾宜古文幦為幂○玉藻君羔幦虎犆陳註云幦者覆式之皮此白狗幦亦是以狗)
(皮覆車式○幦亡狄反)蒲蔽(蔽藩○謂車兩邊禦風者以蒲草為之)御以蒲菆(不在於驅)
(馳蒲菆牡蒲莖也古文菆作騶○蒲菆楊柳之堪為箭者御者以之策馬與為蔽之蒲同名而異類○菆則留)
(反)犬服(笭間兵服以犬皮為之取堅也亦白○服盛矢器註云兵服似泛言五兵之服)木錧(取少)
(聲今文錧為鎋○錧音管)約綏約轡(約繩綏所以引升車)木鑣(亦取少聲古文鑣為苞○鑣彼)
(苖反)馬不齊髦(齊翦也今文髦為毛主人之惡車如王之木車則齊衰以下其乘素車繅車駹車漆)
(車與○駹步江反)主婦之車亦如之疏布裧(裧者車裳帷於蓋弓垂之○疏云疏)
(布裧在亦如之之下見不與男子同○裧尸占反)貳車白狗攝服(貳副也攝猶緣也狗皮緣)
(服差飾○服亦謂盛兵器之服)其他皆如乘車(如所乘惡車○唯白狗攝服為異也)
記殯後居喪者冠服飲食居處車馬之制
朔月童子執帚郤之左手奉之(童子隸子弟若内䜿寺人之屬執用左手郤之)
(示未用○疏云下文埽室聚諸窔故不用箕)從徹者而入(童子不專禮事○徹徹宿奠者)比
奠舉席埽室聚諸窔布席如初卒奠埽者執帚垂末内
鬛從執燭者而東(比猶先也室東南隅謂之窔○比必二反窔一弔反鬛音獵)燕養
饋羞湯沐之饌如他日(燕養平常所用供養也饋朝夕食也羞四時之珍異湯沐所以)
(洗去汙垢内則曰三日具沐五日具浴孝子不忍一日廢其事親之禮於下室日設之如生存也進徹之時如)
(其頃○朝夕之奠與朔月之奠設于殯宫燕養之饌設于下室下室燕寢也)朔月若薦新則
不饋于下室(以其殷奠有黍稷也下室如今之内堂正寢聽朝事○常奠無黍稷故食時又饋于)
(下室今此殷奠自有黍稷故不須更饋也)
記朔月及常日掃潔奉養之事
筮宅冢人物土(物猶相也相其地可葬者乃營之○經但言筮記明其先相之乃筮之也)卜
曰吉告從于主婦主婦哭婦人皆哭主婦升堂哭者皆
止(事畢○經但言主婦哭不言衆婦人皆哭與哭止之節故記詳之又此條止言卜日事竊意筮宅得吉亦)
(當凖此儀也)
記筮宅卜日首末事
啓之昕外内不哭(將有事為其讙囂既啓命哭古文啓為開○昕音欣)夷牀輁軸
饌于西階東(明階間者位近西也夷牀饌於祖廟輁軸饌於殯宮其二廟者於禰亦饌輁軸焉古)
(文輁或作拱○疏云夷牀在祖廟輁軸在殯宫以其西階東是同故並言之註云明階間者位近西也者以經)
(直云階間恐正當兩階之間故記人明之○輁軸遷柩之車其二廟者將自禰朝祖故亦饌輁軸朝祖下柩訖)
(明日適壙用蜃車不復用輁軸矣)
記啓殯朝祖之事
其二廟則饌于禰廟如小斂奠乃啓(祖尊禰卑也士事祖禰上士異廟下)
(士共廟○將啓先具此一鼎一豆一籩之奠於禰廟既啓朝禰徹從奠乃設之至明日朝祖則設奠如大斂於)
(祖廟如經文所陳也)朝于禰廟重止于門外之西東面柩入升自
西階正柩于兩楹間奠止于西階之下東面北上主人
升柩東西面衆主人東即位婦人從升東面奠升設于
柩西升降自西階主人要節而踊(重不入者主於朝祖而行若過之矣門西)
(東面待之便也○正柩兩楹間疏以為奠位在戸牖之間則此於兩楹間亦稍近西乃當奠位也奠謂從奠要)
(節而踊者奠升主人踊設者降婦人踊也)燭先入者升堂東楹之南西面後
入者西階東北面在下(照正柩者先先柩者後後柩者適祖時燭亦然互記於此○疏)
(云此燭本是殯宫中照開殯者在道時一在柩前一在柩後今又一升堂一在堂下)主人降即位
徹乃奠升降自西階主人踊如初(如其降拜賓至於要節而踊不薦車不從)
(此行○徹者徹從奠乃奠者奠其如小斂之饌也經文朝祖時正柩設從奠訖主人降拜賓以後有徹奠設奠)
(哭踊之節此亦如之也)
記二廟者啓殯先朝禰之儀
祝及執事舉奠巾席從而降柩從序從如初適祖(此謂朝禰)
(明日舉奠適祖之序也此祝執醴先酒脯醢俎從之巾席為後既正柩席升設設奠如初祝受巾巾之凡喪自)
(卒至殯自啓至葬主人之禮其變同則此日數亦同矣序從主人以下今文無從)薦乘車鹿淺
幦干笮革靾載旜載皮弁服纓轡貝勒縣于衡(士乘棧車鹿淺)
(鹿夏毛也幦覆笭玉藻曰士齊車鹿幦豹犆干盾也笮矢箙也靾韁也旜旌旗之屬通帛為旜孤卿之所建亦)
(攝焉皮弁服者視朔之服貝勒貝飾勒有干無兵有箙無弓矢明不用古文靾為殺旜為膳○疏云此並下車)
(三乘謂葬之魂車○靾息列反犆音直)道車載朝服(道車朝夕及燕出入之車朝服日視朝之)
(服也玄衣素裳○疏云士乘棧車更無别車而上云乘車下云稾車此云道車雖有一車所用各異故有乘車)
(道車稾車之名又云士之道車而用朝君之服不用私朝玄端服者亦攝盛也)稾車載簔笠(稾猶)
(散也散車以田以鄙之車蓑笠備雨服今文稾為潦凡道車稾車之纓轡及勒亦縣于衡也○田謂田獵鄙謂)
(巡行縣鄙○散悉但反)將載祝及執事舉奠戸西南面東上卒束
前而降奠席于柩西(將於柩西當前束設之○載載柩于車卒束前而降謂舉奠者當束)
(柩於車將畢之前即降也奠席柩西為設奠先設席也)巾奠乃牆(牆飾柩也○即帷荒之屬)抗
木刊(剥削之古文刊為竿○抗木必刊治之)茵著用荼實綏澤焉(荼茅秀也綏廉)
(薑也澤澤蘭也皆取其香且御濕○茵内所著非直用荼兼實綏與澤○荼大奴反)葦苞長三尺
一編(用便易也○以葦為苞葦之長三尺一道編之)菅筲三其實皆瀹(米麥皆湛之湯)
(未知神之所享不用食道所以為敬○以菅草為筲其中所盛黍稷麥皆淹漬之)祖還車不易
位(為鄉外耳未行○車乘車道車槀車既祖則還之向外但不易初薦時位)執披者旁四人
(前後左右各二人○一旁四人共八人也)凡贈幣無常(賓之贈也玩好曰贈在所有○以賓客不)
(一故贈幣無定制)凡糗不煎(以膏煎之則䙝非敬○葬奠籩實有糗)
記二廟者自禰適祖之儀及祖廟中薦車載柩陳器
奠贈諸事
唯君命止柩于堩其餘則否(不敢留神也堩道也曾子問曰葬既引至於堩○堩)
(古鄧反)車至道左北面立東上(道左墓道東先至者在東○疏云當是陳器之南又)
(云以乘車道車稾車三者次第為先後先至者乘車也)柩至于壙斂服載之(柩車至壙)
(祝說載除飾乃斂乘車道車稾車之服載之不空之以歸送形而往迎精而反亦禮之宜○服三車所載皮弁)
(服朝服蓑笠等也)卒窆而歸不驅(孝子往如慕反如疑為親之在彼)
記柩在道至壙卒窆而歸之事
君視斂若不待奠加蓋而出不視斂則如蓋而至卒事
(為有他故及辟忌也○卒事謂大斂奠訖乃去)
記君於臣有視斂不終禮者有既斂加蓋而後至者
二者之節
既正柩賓出遂匠納車于階間(遂匠遂人匠人也遂人主引徒役匠人主載柩)
(窆職相左右也車載柩車周禮謂之蜃車雜記謂之團或作輇或作摶聲讀皆相附耳未聞孰正其車之轝狀)
(如牀中央有轅前後出設前後輅轝上有四周下則前後有軸以輇為輪許叔重說有輻曰輪無輻曰輇○既)
(朝祖正柩於兩楹主人送賓出以此時納柩車也○蜃市軫反輇市專反)祝饌祖奠于主人
之南當前輅北上巾之(言饌於主人之南當前輅則既祖祝乃饌○既還柩向外祝即)
(饌祖奠于主人之南及還車還重俱訖乃奠之柩車西如初)
記朝祖納柩車之節與饌祖奠之處
弓矢之新沽功(設之宜新沽示不用今文沽作古○弓矢謂入壙用器舉弓矢以例餘者)有
弭飾焉(弓無緣者謂之弭弭以骨角為飾○弭回爾反)亦張可也(亦使可張)有柲(柲弓)
(檠弛則縳之於弓裏備損傷以竹為之詩云竹柲緄縢古文柲作柴○檠音景)設依撻焉(依纏絃也)
(撻弣側矢道也皆以韋為之今文撻為銛○疏云依者謂以韋依纏其絃即今時弓&KR3212;是也撻所以撻矢令出)
(生時以骨為之)有韣(韣弓衣也以緇布為之)翭矢一乘骨鏃短衞(翭猶候也候物)
(而射之矢也四矢曰乘骨鏃短衞亦云不用也生時翭矢金鏃凡為矢五分笴長而羽其一○衞矢羽也矢笴)
(長三尺五分羽一則六寸是生時之矢羽固不短矣○翭音侯鏃于木反)志矢一乘軒輖中
亦短衞(志猶擬也習射之矢書云若射之有志輖&KR1819;也無鏃短衞亦示不用生時志矢骨鏃凡為矢前)
(重後輕也○鄭解輖&KR1819;也&KR1819;與輊同軒輊中謂前後輕重均也註凡為矢前重後輕亦欲明此軒輊中之異於)
(生用耳疏引周禮八矢六者前重後輕恒矢庳矢不前重後輕非鄭意也○輖音周&KR1819;音至)
記入壙用器弓矢之制
儀禮鄭註句讀卷十三
