儀禮鄭註句讀禮類二(儀禮之屬)
提要
(臣)等謹按儀禮鄭註句讀十七卷監本石經正誤一卷
國朝張爾岐撰爾岐有周易說略已著錄是書
全錄儀禮鄭康成注摘取賈公彦疏而略以
已意斷之因其文古□難通故併為之句讀
馬端臨文獻通考載其父廷鸞儀禮注疏序
稱其家有景德中官本儀禮正經注語皆標
起止而疏文列其下因以監本附益之手自
點校并取朱子禮書與其門人高弟王氏楊
氏續補之編分章條析題要其上今廷鸞之
書不傳爾岐是編體例略與相近案禮祀曰
一年視離經辨志注曰離經斷句絶也則句
讀為講經之先務沈約宋書樂志於他樂歌
皆連書惟鐸舞曲聖人制禮樂篇有聲音而
無文義恐迷其句遂每句空一字書之則難
句者為之離析亦古法也至于字句同異考
證尤詳所校除監本外則有唐開成石刻本
元吳澄本及陸德明音義未詳與黃幹所次
經傳通解諸家其謬誤脱落衍羡顛倒經注
混淆之處皆參考得實又明西安王堯典所
刊石經補字最為舛錯亦一一駁正蓋儀禮
一經自韓愈已苦難讀故習者愈少傳刻之
訛愈甚爾岐兹編于學者可謂有功矣顧炎
武少所推許而其與汪琬書云濟陽張君稷
若名爾岐者作儀禮鄭注句讀頗根本先儒
立言簡當以其人不求聞達故無當時之名
而其書實有可傳使朱子見之必不僅謝監
嶽之稱許也又其廣師一篇曰獨精三禮卓
然經師吾不如張稷若乃推挹之甚至非徒
然也爾岐蒿菴集中有自序一篇稱尚有吳
氏儀禮攷注訂誤一卷今不在此編中然此
編乃新刻之本無所佚脱或是卷又自别行
歟乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
儀禮鄭註句讀原序
在昔周公制禮用致太平據當時施於朝廷鄉國者勒
為典籍與天下共守之其大體為周官其詳節備文則
為儀禮周德既衰列國異政典籍散亡獨魯號秉禮遺
文尚在孔子以大聖生乎其地得其書而學焉與門弟
子修其儀定其文無所失墜子思曰仲尼祖述堯舜憲
章文武孔子亦自謂曰吾學周禮今用之吾從周文王
既沒文不在兹乎竝謂此也秦氏任刑廢禮此書遂熄
漢初高堂生傳儀禮十七篇武帝時有李氏得周官五
篇河間獻王以考工補冬官共成六篇奏之後復得古
經五十六篇於魯淹中其中十七篇與高堂生所傳同
餘三十九篇無師說後遂逸漢志所載傳禮者十三家
其所發明皆周官及此十七篇之旨也十三家獨小戴
大顯近代列於經以取士而二禮反日微蓋先儒於周
官疑信各半而儀禮則苦其難讀故也夫疑周官者尚
以新莽荆國為口實儀禮則周公之所定孔子之所述
當時聖君賢相士君子之所遵行可斷然不疑者而以
難讀廢可乎愚三十許時以其周孔手澤慕而欲讀之
讀莫能通旁無師友可以質問偶於衆中言及或阻且
笑之聞有朱子經傳通解無從得其傳本坊刻考註解
詁之類皆無所是正且多謬誤所守者唯鄭註賈疏而
已註文古質而疏說又漫衍皆不易了讀不數繙輒罷
去至庚戌歲愚年五十九矣勉讀六閱月乃克卒業焉
於是取經與註章分之定其句讀疏則節錄其要取足
明註而止或偶有一得亦附於末以便省覽且欲公之
同志俾世之讀是書者或少省心目之力不至如愚之
屢讀屢止久而始通也因自嘆曰方愚之初讀之也遥
望光氣以為非周孔莫能為已耳莫測其所言者何等
也及其矻矻乎讀之讀已又默存而心歴之而後其俯
仰揖遜之容如可睹也忠厚藹惻之情如將遇也周文
郁郁其斯為郁郁矣君子彬彬其斯為彬彬矣雖不可
施之行事時一神往焉彷彿戴弁垂紳從事乎其間忘
其身之喬野鄙僿無所肖似也使當時遇難而止止而
竟止不幾於望辟雝之威儀而卻步不前者乎噫愚則
幸矣願世之讀是書者勿徒憚其難也濟陽張爾岐
