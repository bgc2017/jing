吕氏家塾讀詩記卷第三十二
商頌
那祀成湯也微子至于戴公其間禮樂廢壞有正
考甫者得商頌十二篇於周之大師以那爲首(孔氏)
(曰祀成湯之樂歌也成王殺武庚封微子啓於宋代武庚爲商後自微子至戴公凡十君戴公當宣)
(王時世本云宋緍公生弗甫何弗甫何生宋父宋父生正考父正考父是孔子七世之祖魯語云正)
(考父校商之名頌十二篇於周大師以那爲首韋昭云名頌頌之美者〇鄭氏曰自正考父至孔子)
(時又無七篇周用六代之樂故周大師有商頌)
猗(於宜反)與(音余)那與置我鞉(音桃)鼔奏鼔簡簡衎我烈
祖湯孫奏假(古雅反)綏我思成鞉鼔淵淵嘒嘒管聲
旣和且平依我磬聲於赫湯孫穆穆厥聲庸鼔有
斁(音亦)萬舞有奕我有嘉客亦不夷懌自古在昔先
民有作温恭朝夕執事有恪顧予烝嘗湯孫之將
毛氏曰猗歎辭那多也○王氏曰美商之樂歎
而多之也○朱氏曰置讀如置器之置〇鄭氏
曰鞉與鼔也(孔氏曰鞉如鼔而小持其柄搖之傍耳還自擊)○歐陽氏
曰書曰下管鞉鼔蓋自虞夏以來舊物常用者
〇毛氏曰鞉鼔樂之所成也(孔氏曰王制曰天子賜伯子男樂則)
(以鞉將之注云鞉所以節樂是樂成由鞉也學記曰鼔無當於五聲五聲不得不和是樂之所)
(成在於鼔)○鄭氏曰簡簡和大也〇毛氏曰衎樂也
鄭氏曰烈祖湯也○歐陽氏曰湯孫斥主祀之
時王爾自太甲以下至紂皆可爲湯孫不知所
斥者何王爾○朱氏曰奏假奏樂以感格于祖
考也〇鄭氏曰綏安也安我心所思而成之謂
神明來格也禮記曰齊之日思其居處思其笑
語思其志意思其所樂思其所嗜齊三日乃見
其所爲齊者祭之日入室僾然必有見乎其位
周旋出戶肅然必有聞乎其容聲出戶而聽愾
然必有聞乎其嘆息之聲此之謂思成(蘇氏曰以是安)
(我所思之人見其所爲齊者非有也而生於其思故謂之思成○朱氏曰思成未詳或曰思辭)
(也安我以成也或曰安我所思無不成也按此句與下篇綏我眉壽之語相似莫知何者爲是)
○王氏曰淵淵深也深以言其聞之遠嘒嘒細
也○鄭氏曰磬玉磬也堂下諸縣與諸管聲皆
和平不相奪倫又與玉磬之聲相依亦謂和
平也(孔氏曰禮設樂懸之位皆鍾鼔在庭故知堂下樂也知是玉磬者以鍾鼔磬管同爲)
(樂器磬非樂之主而云依我磬聲明此異於常磬非石磬也益稷曰戞擊鳴球謂玉磬也〇王)
(氏曰依我磬聲者言與堂上之樂諧也)○橫渠張氏曰玉磬聲之
最和平者養心○鄭氏曰穆穆美也於盛矣湯
孫此樂之美其聲(孔氏曰穆穆然而美者其樂之音聲)○歐陽氏
曰其述樂而間稱湯孫至于再三者蓋詩無定
體作者之意或然也○毛氏曰大鍾曰庸斁斁
然盛也(朱氏曰庸鏞通)○鄭氏曰萬舞干舞○王氏曰
有奕萬舞之綴兆衆大也○鄭氏曰嘉客謂二
王後來助祭者亦不悅懌乎言悅懌也○毛氏
曰恪敬也○孔氏曰王制祭統言四時祭名皆
曰秋嘗冬烝〇蘇氏曰商人尚聲臭味未成滌
蕩其聲樂三闋然後出迎牲故其祀成湯也奏
樂以樂其烈祖成湯於是鞉鼔管籥作於堂下
其聲依堂上之玉磬無相奪倫者至於九獻之
後鍾鼔交作萬舞陳於庭而祀事畢矣於時王
者之後皆來助祭無不和悅者○毛氏曰恪敬
也○朱氏曰自古在昔先民有作温恭朝夕執
事有恪言恭敬之道古人所行不可忘也閔馬
父曰先聖王之傳恭猶不敢專稱曰自古古曰
在昔昔曰先民〇蘇氏曰將奉也湯其尚顧予
烝嘗哉此湯孫之所奉者庶幾其顧之也
那一章二十二句
烈祖祀中宗也(鄭氏曰中宗商王太戊湯之玄孫也有桑榖之異懼而修德商道復)
(興故表顯之號爲中宗○孔氏曰祀中宗之樂歌也禮王者祖有功而宗有德不毀其廟匡衡以爲)
(殷中宗周成宣王皆以時毀古文尚書說經稱中宗明其廟宗而不毀貢禹說王者宗有德廟不毀)
(宗而復毀非尊德之義)
嗟嗟烈祖有秩斯祜申錫無疆及爾斯所旣載清
酤(音戶)賚我思成亦有和羹旣戒旣平&KR0934;假無言時
靡有爭綏我眉壽黃耇無疆約軧(初支反)錯(如字又采故反)
衡八鸞鶬鶬(七羊反)以假以享我受命溥將自天降
康豐年穰穰來假(音格)來饗降福無疆顧予烝嘗湯
孫之將
歐陽氏曰序言烈祖祀中宗則嗟嗟烈祖者中
宗也如丙以甲爲祖戊亦可以丙爲祖矣湯之
後世以湯爲祖中宗之後世以中宗爲祖此常
事也〇毛氏曰申重也○蘇氏曰嗟乎我烈祖
成湯有秩秩無窮之福可以申錫於無疆以及
爾之所(鄭氏曰其福乃及女之此所)○歐陽氏曰爾時主祀
之主也○毛氏曰酤酒賚賜也○孔氏曰旣載
清酒於樽以酌獻故神明賜之我所思而得成
(蘇氏曰以卑我所思成之人猶言烝卑祖妣古語質也○歐陽氏曰神賚我使成祀事也)○
鄭氏曰和羹者五味調腥熟得節○朱氏曰戒
夙戒也平平和也○歐陽氏曰上言旣載清酤
下言亦有和羹乃是直陳祭時酒與羹爾〇毛
氏曰&KR0934;緫假大也緫大無言無爭也○歐陽氏
曰執事之臣緫無喧譁又不交侵其職位以見
在廟之人皆肅恭而舉動得禮所以神明錫以
眉壽黃耇之福也○鄭氏曰約軧轂飾也(孔氏曰軧)
(者長轂之名以皮纏約而朱&KR0238;之也)鸞在鑣四馬則八鸞諸侯來
助祭者乘篆轂錯衡之車駕四馬其鸞鶬鶬然
聲和(孔氏曰考工記云容轂必直陳篆必正注云篆轂約也彼言篆轂即此約軝)○
歐陽氏曰約軧錯衡八鸞鶬鶬者此始謂助祭
之諸侯也以假以享者謂諸侯旣至而助享也
○蘇氏曰溥將溥且大〇歐陽氏曰我時王受
天命溥將天降豐穰使我備物而祭○朱氏曰
言我受命廣大而天降以豐年黍稷之多(孔氏曰從)
(天下平安之福故獲得豐年穰穰然)○歐陽氏曰上云以享者謂
諸侯者來助致享於神也下云來饗者謂神來
至而歆饗也〇蘇氏曰人旣助之天又應之然
後庶幾祖宗來格而享其祭報之以福曰其尚
頋予烝嘗哉此湯孫之所奉也〇王氏曰祀中
宗而曰湯孫者有天下以湯故也
及爾斯所言流慶無窮仐方於爾之所其後
蓋未艾也所謂申錫無疆也亦有和羹旣戒
旣平儀禮載祭祀燕享每始言羹定蓋以羹
熟爲節然後行禮定即戒平之謂也此所謂
旣載清酤亦有和羹皆言祭之始也豐年穰
穰言時和歲豐祭禮得成所謂可以備物者
得其一說也
烈祖一章二十二句
玄鳥祀高宗也(鄭氏曰高宗殷王武丁中宗玄孫之孫也有雊雉之異又懼而脩德)
(殷道復興故亦表顯之號爲高宗云〇孔氏曰祀高宗之樂歌也)
王氏曰玄鳥祀高宗之詩而上頌其祖下稱其
孫子而巳蓋上有以紹其祖下有以貽其孫子
是乃高宗之功美也
天命玄鳥降而生商宅殷土芒芒古帝命武湯正
域彼四方方命厥后奄有九有商之先后受命不
殆在武丁孫子武丁孫子武王靡不勝龍旂十乘
大糦(尺志反)是承邦畿千里維民所止肈域彼四海四
海來假來假祁祁景員維河殷受命咸宜百禄是何
毛氏曰玄鳥鳦也春分玄鳥降湯之先祖有娀
氏女簡狄配高辛氏帝帝率與之祈于郊禖而
生契故本其爲天所命以玄鳥至而生焉(孔氏曰釋)
(鳥云燕燕鳦也色玄故又名玄鳥月令仲春玄鳥至日以太牢祀于高禖玄鳥春分而至氣候)
(之常記其祈福之時故言天命玄鳥)芒芒大貌○鄭氏曰契爲堯
司徒有功封商○李氏曰生契而謂之商者契
封於商也○鄭氏曰自契至于湯八遷始居亳
之殷地而受命國日以廣大芒芒然○王氏曰
古帝命武湯言古者上帝命武湯也〇鄭氏曰
武湯有威武之德者成湯○李氏曰正域彼四
方正其四方之疆域〇鄭氏曰方命其君謂徧
告諸侯也(鮮于氏曰隨其所在之方而命羣后也)○毛氏曰九有
九州也○鄭氏曰覆有九州爲之王也○孔氏
曰乃有諸侯建龍旂者十乘來助祭於祭之時
有大黍稷之食此諸侯於是奉承而進之(釋文曰大)
(糦韓詩云大祭也)○朱氏曰商世諸侯多矣而止十乘
者疑諸侯當朝者歲以服數爲節又使分助四
方之祭故與○蘇氏曰湯始受命以正域四方
之諸侯四方之君罔不受命遂奄九州而有之
其後世世受天命無有危殆以至武丁之子孫
○曾氏曰所謂武王者皆成湯耳再言武丁孫
子當念其祖也武王靡不勝言湯無敵於天下
也鄭氏謂高宗之孫子有武功有王德於天下
者此非所以稱繼體守文之君况肈域彼四海
殷受命咸宜豈所以稱武丁孫子哉〇毛氏曰
畿疆也○鄭氏曰止猶居也○曾氏曰邦畿千
里維民所止人於其所歸赴則止焉商之盛時
邦畿千里民所歸赴也○鄭氏曰假至也祈祈
衆多也皆來朝覲貢獻其至也祈祈然〇毛氏曰
景大員均何任也○釋文曰維河王肅以爲河
水〇蘇氏曰其至者祈祈而多其大而均如衆
水之赴河(王氏曰景與旣景乃岡同意員與聊樂我員同義河蓋武丁孫子所都也)
(○朱氏曰景員維河之義未詳)○朱氏曰咸宜無不宜也〇鄭
氏曰百禄是何謂檐負天之多福(朱氏曰何荷通)
武丁孫子指作頌之商王也武王靡不勝而
下皆稱先代之盛以勉時王也
玄鳥一章二十二句
長發大禘也(孔氏曰大禘之樂歌也王肅以大禘爲殷祭謂禘祭宗廟○王氏曰長發)
(序以爲大禘之詩也雝序以爲禘太祖周無四時之禘故也今曰大禘則商有四時之禘故也四時)
(之禘爲小則禘其祖之所自出爲大矣○孔氏曰王制及祭統言春礿夏禘秋嘗冬烝則夏祭宗廟)
(亦名禘也○橫渠張氏曰長發大禘禘其祖之所自出則帝嚳)
濬哲維商長發其祥洪水芒芒禹敷下土方外大
國是疆幅隕(音圓)旣長有娀方將帝立子生商
毛氏曰濬深也〇鄭氏曰長猶久也深知乎維
商家之德也(孔氏曰緫嘆商家深智不指斥一人也)久發見其禎
祥矣〇毛氏曰洪大也諸夏爲外幅廣也隕均
也(孔氏曰幅如布帛之幅故爲廣也王肅云外諸夏大國也○鄭氏曰隕當作圓圓謂周也)
有娀契母也將大也契生商也○孔氏曰帝堯
之末有大水芒芒然禹敷廣下土以正四方京
師之外大國於是畫其疆境令使中國廣大均
平旣巳長遠矣於是時契巳佐禹是其祥久見
也又說商興之由有娀方將帝立子生商謂上
天祐契使賢而生有商國也〇王氏曰有娀氏
國方大之時帝立子生商也(朱氏曰有娀氏始大故帝立其女之)
(子而造商室也)
玄王桓撥(本末反)受小國是逹受大國是逹率履不
越遂視旣發相(息亮反)土烈烈海外有截(才結反)
毛氏曰玄王契也○歐陽氏曰書稱格王寧王
蓋古人往往以美稱加王爾玄者深微之謂也
老氏言玄之又玄是矣不必爲黑也(孔氏曰國語云昔我)
(先王后稷又曰我先王不窋韋昭注云商頌亦以契爲玄王是其爲王之祖故呼爲王非號爲)
(王也○朱氏曰或曰以玄鳥降而生故曰玄王)○蘇氏曰桓武也〇毛
氏曰撥治也〇蘇氏曰契之爲人武而能治○
王氏曰受小國是逹受大國是逹者隨所受大
小能逹其道也逹與在邦必逹同意(朱氏曰逹通逹也受小國)
(大國無所不逹言其無所不宜也)○王氏曰率履不越者循行
無所踰也〇蘇氏曰履蹈也○朱氏曰言契能
率不越遂視其民則旣發以應之矣〇毛氏曰
相土契孫也(孔氏曰殷本紀云契子昭明昭明子相土)○鄭氏曰截
整齊也相土居夏后之世承契之業入爲王官
之伯出長諸侯其威武之盛烈烈然四海之外
率服截爾整齊(朱氏曰其後湯以七十里起豈相土之後嘗中衰歟)
帝命不違至于湯齊湯降不遲聖敬日躋(子兮反)昭
假(古雅反)遲遲上帝是祗(諸時反)帝命式于九圍
蘇氏曰商之先祖旣有明德天命未嘗去之至
於湯而王業成與天命會焉〇朱氏曰降猶生
也○毛氏曰不遲言疾也躋升也○王氏曰昭
假昭假上帝也○鮮于氏曰假言感假〇鄭氏
曰祗敬也○李氏曰式法也○毛氏曰九圍九
州也(孔氏曰謂九州九圍者蓋以九分天下各爲九處規圍然故謂之九圍也)○朱
氏曰湯生也應期而降適當其時其聖敬又日
躋升以至昭假于天遲遲久也言其純亦不巳
也○王氏曰以能祗上帝故帝命式于九圍也
式與成王之孚下土之式同意(李氏曰帝命之爲法於天下也)
受小球(音求)大球爲下國綴(張衛反)旒何天之休不競
不絿不剛不柔敷政優優百禄是遒(子由反)
毛氏曰球玉也〇王氏曰小球大球小國大國
所贄之瑞也○鄭氏曰綴猶結也旒旌之垂者
也(孔氏曰大行人及考工記說旌旗之事皆云九旒七旒是旌旗垂者名爲旒也)○孔
氏曰諸侯心繫天子如旌旗之旒綴著於縿○
李氏曰諸侯皆服屬於我此所以負荷其天之
福也○鄭氏曰不競不爭也○毛氏曰絿急也
優優和也遒聚也○孔氏曰又述湯不爭競不
急躁不太剛猛不太柔弱敷陳政教則優優而
和故百禄聚而歸之
受小共(音恭)大共爲下國駿(音峻)厖(莫邦反)何天之龍敷
奏其勇不震不動不戁(奴版反)不竦(小勇反)百禄是緫
(子孔反)
王氏曰小共大共小國大國所共之貢也〇毛
氏曰駿大厖厚也(鄭氏曰駿之言俊也○孔氏曰鄭以爲湯爲下國作英俊)
(厚德之君○朱氏曰駿厖之義未詳○董氏曰齊詩作駿駹謂馬也)○毛氏蓼蕭
傳云龍寵也〇孔氏曰荷天之榮寵○毛氏曰
戁恐竦懼也○李氏曰又陳進其勇不可震不
可動不戁恐不竦懼毅然以天下自任無有恐
懼之心百福所以緫而歸之也
武王載旆(蒲貝反)有虔秉鉞(音越)如火烈烈則莫我敢
曷苞有三蘖(五葛反)莫遂莫逹九有有截韋顧旣伐
昆吾夏桀
毛氏曰武王湯也旆旗也○王氏曰曷者誰何
之謂也○鄭氏曰建旆持鉞興師誅有罪其威
勢如猛火誰敢禦我〇毛氏曰苞本也〇朱氏
曰蘖旁生萌蘖也言一本生三蘖也本則夏桀蘖
則韋也頋也昆吾也皆桀之黨也湯旣受命征
不義桀與三蘖皆不能遂其惡而天下截然歸
商矣韋顧旣伐而昆吾夏桀次之此紀當時用
師之序也○鄭氏曰韋豕韋彭姓也顧昆吾巳
姓也三國黨於桀惡湯先伐韋顧克之昆吾夏
桀則同時誅也(孔氏曰鄭語云祝融其後八姓巳姓昆吾顧温彭姓豕韋則商)
(滅之矣昭十八年左傳云二月乙夘周毛得殺毛伯過長弘曰是昆吾稔之日也檀弓注曰桀)
(以乙夘亡)
虔敬也有虔秉鉞敬天討也
昔在中葉有震且業允也天子降予卿士實維阿
衡實左(音佐)右(音又)商王
毛氏曰葉世也業危也○孔氏曰震懼也○鄭
氏曰阿倚衡平也伊尹湯所依倚而取平故以
爲官名○孔氏曰昔在中間之世湯未興之前
國弱而危懼也○朱氏曰承上文而言昔在則
前此矣豈謂湯之前世中衰時與允也天子則
湯也降猶維嶽降神之降言天賜之也卿士則
伊尹也言至於湯得伊尹而有天下也〇劉氏
曰禘于太祖則功臣與祭故言伊尹也
長發七章一章八句四章章七句一章九
句一章六句
殷武祀高宗也(孔氏曰祀高宗之樂歌也)
撻(他逹反)彼殷武奮伐荆楚罙(面規反)入其阻(莊吕反)裒
(蒲侯反)荆之旅有截其所湯孫之緒
毛氏曰撻疾意也荆楚荆州之楚國也(孔氏曰周有天)
(下始封熊繹爲楚子於武丁之世不知楚君何人也)○蘇氏曰自盤庚没
而殷道衰楚人叛之高宗撻然用武以伐其國
○鄭氏曰所猶處也高宗所伐之處國邑皆服
其罪截然齊壹〇朱氏曰湯孫之緒業皆高宗
之功
罙入其阻裒荆之旅謂入巢穴其衆無所遁
逃窮而保聚如勾踐棲於會稽之類也
維女荆楚居國南鄕昔有成湯自彼氐(都啼反)羌莫
敢不來享莫敢不來王曰商是常
孔氏曰首章言伐楚之功二章言責楚之義〇
鄭氏曰氐羌夷狄國在西方者享獻也世見曰
王(孔氏曰氐羌遠夷一世一見於王)○王氏曰荆楚居國南鄕
比之氐羌則近國爾成湯之時自彼氐羌莫敢
不來享莫敢不來王謂四夷事中國乃常道也
○蘇氏曰旣克之則告之曰爾雖遠居吾國之
南耳昔成湯之世雖氐羌莫敢不來朝曰此商
之常禮也况於女荆楚則曷敢不至哉
天命多辟(音壁)設都于禹之績歲事來辟勿予禍適
(直革反)稼穡匪解(音懈)
毛氏曰辟君適過也○鄭氏曰多衆也衆君諸
侯也來辟猶來王也○蘇氏曰荆楚旣服天命
諸夏之君凡建國于禹迹者咸以歲事來見於
王以祈王之不譴曰予稼穡匪懈庶可以免咎
矣○李氏曰言夷狄率服則天下無事所先者
農事耳
天命降監下民有嚴不僭不濫不敢怠遑命于下
國封建厥福
毛氏曰不僭不濫賞不僭刑不濫也○鄭氏曰
遑暇也○朱氏曰天視自我民視天聽自我民
聽天命之降監皆在下民則下民有嚴矣惟不
僭不濫不敢怠遑則天命之於下國而封建厥
福(蘇氏曰封建其所當福)此高宗所以受命中興也
商邑翼翼四方之極赫赫厥聲濯濯厥靈壽考且
寧以保我後生
毛氏曰商邑京師也○鄭氏曰極中也商邑之
禮俗翼翼然可則倣乃四方之中正也(孔氏曰翼翼然)
(禮讓恭敬)○孔氏曰赫赫顯盛也聲美聲也濯濯光
明也靈神靈也○朱氏曰赫赫厥聲濯濯厥靈
言高宗中興之盛如此壽考且寧云者蓋高宗
之享國五十有九年我後生謂後嗣子孫也
陟彼景山松栢丸丸是斷(音短)是遷方斵(陟角反)是虔
松桷(音角)有梴(刃連反)旅楹有閑寢成孔安
孔氏曰景山大山也(朱氏曰春秋傳云商湯有景亳之命而此言陟彼景)
(山蓋商所都之山名衛詩亦言景山乃商舊都也)○毛氏曰丸丸易直
也遷徙也梴長貌〇鄭氏曰旅楹衆楹也○朱
氏曰寢廟中之寢也○鄭氏曰升景山掄材木
取松栢易直者斷而遷之(孔氏曰謂徙之來歸也)○孔氏
曰又方正而斵之〇朱氏曰虔亦斷截〇孔氏
曰以松爲屋之榱桷有梴然而長桷者椽也椽
以長爲善陳烈其楹有閑然而大〇朱氏曰安
所以安高宗之神也此蓋廟成始祔而祭之之
詩也
殷武六章三章章六句二章章七句一章
五句
那五篇十六章百五十四句
吕氏家塾讀詩記卷第三十二
六經遭秦火多斷缺惟三百萹幸
而獲全漢興言詩者三家毛氏最
著後世求詩人之意扵千百載之
下異論紛紜莫知折衷
東莱吕伯共病之因取諸儒之說
擇其善者萃為一書間或断以
己意扵是學者始知所歸一今
東州士子家寳其書而編怢既多
傳寫易誤建寕所刻益又脱遺
其友丘漕宗卿惜其傳之未廣
始鋟木扵江西漕臺噫伯共自
少年嚅嚌道眞涵泳聖涯至以此
得疾且死六經皆有論著未就
獨此書粗備誠不可使其無傳
雖伯共之學不止扵是然使
學者因是書以求先王所以厚
人倫美教化君子之所以事君
事父則扵聖學之門之豈小補
哉淳熙壬寅重陽後一日錫
山尤衺書
