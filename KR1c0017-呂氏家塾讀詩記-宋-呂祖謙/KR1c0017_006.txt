吕氏家塾讀詩記卷第六
衛
說巳見邶
淇奥(於六反)美武公之德也有文章又能聽其規諫
以禮自防故能入相于周美而作是詩也(孔氏曰武公和)
(釐侯子○朱氏曰武公年九十有五猶箴儆于國曰自卿以下至于師長士苟在朝者無謂我老耄)
(而舍我必恪恭於朝以交戒我又作賓之初筵抑戒之詩以自警其能聽規諫以禮自防可知矣)
瞻彼淇奥綠竹猗猗(於宜反)有匪君子如切如瑳(七河)
(反)如琢如磨瑟兮僴(遐板反)兮赫兮咺(况晚反)兮有匪
君子終不可諼(况元反)兮
毛氏曰興也奥隈也(長樂劉氏曰奥謂水涯彎曲之地)○長樂
劉氏曰淇水之旁至今多美竹他所弗迨也(晉左)
(思三都賦序云見綠竹猗猗則知衛地淇奥之産○朱氏曰漢書所謂淇園之竹是也)○
毛氏曰猗猗美盛貌(程氏曰猗猗言竹之態)匪文章貌(王氏)
(曰考功記曰且其匪色必似鳴矣匪者有文章之謂也)治骨曰切象曰瑳
玉曰琢石曰磨瑟矜莊貌僴寬大也赫有明德
赫赫然咺威儀容止宣著也諼忘也○大學曰
如切如瑳者道學也如琢如磨者自脩也瑟兮
僴兮者恂慄也赫兮咺兮者威儀也有斐君子
終不可諠兮者道盛德至善民之不能忘也〇
程氏曰赫兮咺兮成德輝著于外也首章言其
德美文章由善學自治而然○釋文曰韓詩竹
作&KR1512;(徒沃反)云萹筑也石經同(毛氏曰綠王芻也竹萹竹也)咺
韓詩作宣
瞻彼淇奥綠竹青青(子丁反)有匪君子充耳琇瑩(音營)
會(古外反)弁(皮變反)如星瑟兮僴兮赫兮咺兮有匪君
子終不可諼兮
毛氏曰青青茂盛貌(程氏曰青青言其色)充耳謂之瑱琇
瑩美石也天子玉瑱諸侯以石弁皮弁(孔氏曰弁師云)
(王之皮弁會五采玉璂諸侯及孤卿大夫之皮弁各以其等爲之注云會縫中也皮弁之縫中)
(每貫結五采玉十二以爲飾謂之綦詩云會弁如星是也武公諸侯則玉用三采而璂飾七)
○鄭氏曰會謂弁之縫中飾之以玉皪皪而處
狀似星也○程氏曰二章言其威儀之美服飾
之盛
瞻彼淇奥綠竹如簀(音責)有匪君子如金如錫如圭
如璧寬兮綽兮猗(於綺反)重(直恭反)較(古岳反)兮善戲謔
兮不爲虐兮
程氏曰如簀言其盛密比如簀○毛氏曰金錫
鍊而精圭璧性有質(程氏曰言其成質之美如金錫圭璧然)○爾
雅曰寬綽也(郭璞云謂寬裕也○程氏曰寬弘裕也綽開豁也)○毛氏
曰重較卿士之車(孔氏曰周禮輿人注云較兩輢上出式者則較謂車兩傍)
(今謂之平較但周禮無重較單較之文○吕和叔曰古者車箱長四尺四寸三分前一後二横)
(一木下去車床三尺三寸謂之式又於式上二尺二寸橫一木謂之較去車床凢五尺五寸古)
(人立乘若平常則憑較若應爲敬則落手憑下式而頭得俯)○程氏曰善戲
謔言其樂易而以禮自防節不至於過是不爲
虐也(毛氏曰寬緩弘大則雖戲謔不爲虐矣○鄭氏曰君子之德有張有弛故不常矜莊)
(而時戲謔)
淇奥三章章九句
考槃刺莊公也不能繼先公之業使賢者退而窮
處(孔氏曰莊公楊武公子)
孔䕺子孔子曰於考槃見遯世之士而無悶於
世○程氏曰考槃觀其名巳可見君子之心處
之巳安知天下决然不可復爲雖然如此退處
至於其心寤寐間不忘君(張氏曰此詩意怨而言樂者是終山澗不)
(出之意)
考槃在澗碩人之寬獨寐寤言永矢弗諼(况元反)
毛氏曰考成槃樂也山夾水曰澗○鄭氏曰碩
大也寤覺永長諼忘也在澗獨寐覺而獨言〇
程氏曰賢者之退窮處澗谷間雖德體寬裕而
心在朝廷寤寐不能忘懷深念其不得以善道
告君故陳其由也(楊氏曰矢如臯陶矢厥謨之矢自陳不能忘其君)○
釋文曰澗韓詩作干云墝埆之處也
考槃在阿碩人之薖(苦禾反)獨寐寤歌永矢弗過(古禾反)
毛氏曰曲陵曰阿薖寬大貌○楊氏曰自陳不
得過君朝〇董氏曰阿韓詩作干章句曰地下
而黃曰干
考槃在陸碩人之軸獨寐寤宿永矢弗告
爾雅曰高平曰陸○蘇氏曰軸盤桓不行從容
自廣之謂也○楊氏曰自陳不得告君以善
考槃在澗碩人之寬非所謂山澤之儒形容
甚癯者也軸之義未詳以上兩章觀之蘇氏
說差近但未見訓詁所出耳
考槃三章章四句
碩人閔莊姜也莊公惑於嬖妾使驕上僭莊姜賢
而不答終以無子國人閔而憂之
孔氏曰此詩皆陳莊姜宜答而君不親
碩人其頎(其機反)衣(於旣反)錦褧(苦迥反)衣齊侯之子衛
侯之妻東宮之妹邢侯之姨譚公維私
毛氏曰頎長貌○鄭氏曰褧禪也衣錦尚之以
禪衣爲其文之太著(說文曰褧檾也檾枲屬〇朱氏曰褧儀禮作景禮記)
(作絅)○毛氏曰東宫齊太子也(孔氏曰左氏曰娶於東宫得臣之妹)
(東宫太子所居也繫太子言之明與同母見夫人所生之貴)女子後生曰妹
妻之姊妹曰姨姊妹之夫曰私○蘇氏曰邢周
公之後也譚近齊○白虎通曰伯子男臣子於
其國中襃其君爲公詩云覃公維私覃子也〇
王氏曰言族類之貴
手如柔荑(徒奚反)膚如凝脂領如蝤(似修反)蠐(音齊)齒如
瓠(戸故反)犀螓(音秦)首蛾(我波反)眉巧笑倩(七薦反)兮美目
盼(匹莧反)兮
毛氏曰如荑之新生如脂之凝(朱氏曰茅之始生曰荑脂之凝)
(者曰膏)領頸也蝤蠐蝎蟲也(孔氏曰蝤蠐在木中白而長故以比頸)
瓠犀瓠瓣(朱氏曰瓠犀瓠中之子也言其方正㓗白而比次整齊也)螓首廣
顙而方(鄭氏曰螓謂蜻蜻也○孔氏曰蜻蜻如蟬而小有文此蟲額廣而且方)○
朱氏曰蛾𧖟蛾也其眉細而長○毛氏曰倩好
口輔(孔氏曰服虔云輔上頷車也是牙外之皮膚頰下之別名也)盼白黑分
(朱氏曰白黑分明)○王氏曰言容色之美〇論語子夏
問曰巧笑倩兮美目盻兮素以爲絢兮注上二
句在衛風碩人之二章下一句逸
碩人敖敖(五刀反)說(始銳反)于農郊四牡有驕(起橋反)朱
幩(符云反)鑣鑣(表驕反)翟茀(音弗)以朝(直遥反)大夫夙退無
使君勞
毛氏曰敖敖長貌○孔氏曰說舍也○毛氏曰
農郊近郊○朱氏曰四牡車之四馬○毛氏曰
驕壯貌幩飾也人君以朱纏鑣扇汗且以爲飾
(釋文曰鑣馬銜外鐵也一名扇汗又曰排沫○孔氏曰此鑣自解飾之所施非經中之鏕也)
鑣鑣盛貌(孔氏曰四牝之馬鑣鑣而盛清人云駟介麃麃)翟車也夫人
以翟羽飾車茀蔽也(孔氏曰婦人乘車不露見車之前後設幛以自隱蔽)
(謂之茀因以翟羽爲之飾蓋厭翟也次其羽使相厭也)○朱氏曰言莊姜
自齊來嫁舍止近郊乘是車馬之盛以入君之
朝國人樂得以爲莊公之配故謂諸大夫朝於
君者宜早退無使君勞於政事而不得與夫人
相親也(鄭氏曰以君夫人新爲妃耦宜親親之故也○玉藻曰君日出而視朝退適路)
(寢聽政使人視大夫大夫退然後適小寢釋服)○釋文曰說本或作稅
河水洋洋北流活活(古闊反)施罛(音孤)濊濊(呼活反)鱣(陟連)
(反)鮪(于軌反)發發(𥙷末反)葭(音加)菼(他覽反)揭揭(居謁反)庶姜
孽孽(魚竭反)庶士有朅(欺列反)
孔氏曰河在齊西北流(董氏曰齊地西至於河衛居河之西則自齊適)
(衛河界其中故曰北流活活)○毛氏曰洋洋盛大也活活流
也罛魚罟濊濊施之水中(說文曰濊礙流也○朱氏曰濊濊罟入水)
(聲也)鱣鯉也鮪鮥(音洛)也(孔氏曰郭璞云鯉今赤鯉也鱣大魚似鱏而短鼻口)
(在頷下體有邪行甲無鱗大者長二三丈今江東呼爲黃魚陸璣云鮪魚形似鱣而青黑頭小)
(而尖似鐵兜鍪大者不過七八尺一名鮥以今驗之則鯉鮪鱣鮥皆異魚)發發盛貌
(釋文曰魚著網尾發發然)葭蘆菼薍(五患反)也(孔氏曰郭璞云蘆葦也薍似葦)
(而小陸璣云薍或謂之荻至秋堅成則謂之萑以今驗之蘆薍别草也)揭揭長也
○鄭氏曰庶姜謂姪娣○毛氏曰孽孽盛飾○
董氏曰庶士其媵臣也○鄭氏曰此章言齊地
廣饒士女佼好禮儀之備而君何爲不答夫人
○釋文曰發韓詩作鱍孽韓詩作䡾朅韓詩作
桀
碩人四章章七句
氓刺時也宣公之時禮義消亡淫風大行男女無
別遂相奔誘華(戶花反)落色衰復相棄背或乃困而
自悔喪其妃(音配)耦故序其事以風(福鳳反)焉美反正
刺淫泆也(長樂劉氏曰夫婦者五品之本匹配雖自於人謀義理實根於天地順其道者)
(足以安於其位逆其理者無以保於其生蓋肇有人倫以來未聞違理犯義終其身而弗悔者宣公)
(不道自班於禽犢不足紀也風化流於其民陷之於不義而顛沉其生亦可傷哉故氓之詩不罪於)
(其民而曰刺時者知風之自於其君也)
陳氏曰詩人蓋有所指而云備一人之始末以
爲戒也
美反正刺淫泆此兩語煩贅見棄而悔乃人
情之常何美之有
氓之蚩蚩(尺之反)抱布貿(莫豆反)絲匪來貿絲來即我
謀送子涉淇至于頓丘匪我愆期子無良媒將(七羊)
(反)子無怒秋以爲期
毛氏曰氓民也○朱氏曰蚩蚩無知之貌○毛
氏曰布幣也(鄭氏曰幣者所以貿買物也)○鄭氏曰季春始
𧖟孟夏賣絲匪非即就也子者男子之通稱〇
毛氏曰丘一成爲頓丘○鄭氏曰良善也將請
也此民非來買絲但來就我欲與我謀爲室家
也言民誘己己乃送之涉淇水至此頓丘定室
家之謀非我心欲過子之期子無善媒來告期
時民欲爲近期故語之曰請子無怒秋以與子
爲期(朱氏曰初言氓者始見其來莫知其爲誰何也旣與之謀則爾汝之矣此言之次第)
氓假貿絲而來即我謀本謀挈是女而歸也
及氓之歸是女乃遲遲未行送之於野謂之
曰匪我愆期也子無良媒以往來道逹故我
行計未成耳
乘彼垝(俱毀反)垣(音袁)以望復關不見復關泣涕漣漣
(音連)旣見復關載笑載言爾卜爾筮體無咎言以爾
車來以我賄(呼罪反)遷
毛氏曰垝毀也○蘇氏曰復關氓之所在也〇
李氏曰不見復關泣涕漣漣言其未見也其
憂如此旣見復關載笑載言言其旣見也其喜
如此○毛氏曰龜曰卜蓍曰筮體兆卦之體(孔氏)
(曰謂龜兆筮卦也二者皆有繇辭左傳曰其繇曰一薰一蕕十年尚猶有臭是龜之繇易曰困)
(于石據于蒺藜是卦之繇也)賄財遷徙也○歐陽氏曰子初
來即我謀我旣許子而爾乃决以卜筮於是我
從子而往爾
桑之未落其葉沃若于嗟鳩兮無食桑葚(音甚)于嗟
女兮無與士耽(都南反)士之耽兮猶可說也女之耽
兮不可說也
朱氏曰沃若潤澤貌〇歐陽氏曰桑之沃若諭
男情意盛時可愛至黃而殞又諭男意易得衰
落(朱氏曰桑之沃若以比始者容色美盛情好歡洽之時也桑之黃落以比色衰而愛弛也)
○毛氏曰鳩鶻(音骨)鳩也食桑葚過則醉而傷其
性耽樂也○鄭氏曰說解也士有百行可以功
過相除至於婦人無外事惟以貞信爲節○朱
氏曰士之耽猶可說而女之耽不可說者婦人
深自媿悔之辭主言婦人惟以貞信爲節一失
其正則餘無可觀爾非眞以士之耽爲可說而
恕之也
桑之落矣其黃而隕自我徂爾三歲食貧淇水湯
湯(音傷)漸(子廉反)車帷裳女也不爽士貳其行(下孟反)士
也罔極二三其德
毛氏曰隕墮也○孔氏曰自我往爾男子之家
三歲之後貧於衣食○毛氏曰湯湯水盛貌帷
裳婦人之車也(鄭氏曰帷裳童容也○孔氏曰童容以帷障車之旁如裳以爲)
(容飾)爽差也○朱氏曰淇水漸其車之帷裳言見
弃而歸也女未嘗差其所守而士者自貳其行
蓋由其心無所至極而二三其德故也
三歲爲婦靡室勞矣夙興夜寐靡有朝矣言旣遂
矣至于暴矣兄弟不知咥(許意反)其笑矣靜言思之
躬自悼矣
朱氏曰靡不也夙早也興起也咥笑貌言我三
歲爲婦盡心竭力不以室家之勞爲勞早起夜
卧無有一朝不然者與爾始相與謀約之言旣
巳遂矣而爾遽以暴戾加已○鄭氏曰兄弟在
家不知我之見酷暴若其知之則咥咥然笑我
○朱氏曰然亦何所歸咎哉但靜而思之躬自
痛悼而巳蓋淫奔從人不爲兄弟所齒故也
及爾偕老老使我怨淇則有岸隰則有泮(音畔)緫角
之宴言笑晏晏信誓旦旦不思其反反是不思亦
巳焉哉
朱氏曰及與也○毛氏曰泮坡也(鄭氏曰泮讀爲畔畔崖也)
緫角結髮也(孔氏曰婦人未笄直結其髮聚之爲兩角)晏晏和柔也
○孔氏曰旦旦猶怛怛(鄭氏曰言其懇惻欵誠)○蘇氏曰
始也將與女偕老今老而反使我怨淇猶有岸
隰猶有畔何女心之不可知也○朱氏曰我緫
角之時與爾宴樂言笑成此信誓曾不思其反
復以至於此也旣不思其反復而至此矣則亦
如之何哉亦巳而巳矣左傳曰思其終也思其
復也思其反之謂也〇說文旦旦作&KR1556;&KR1556;
氓六章章十句
竹竿衛女思歸也適異國而不見答思而能以禮
者也(范氏曰夫婦之際猶君臣之交或遇或不遇命也進不見答退不得歸則如之何以禮自)
(止而巳衛之賢女唯安於義命是以雖憂而不困也)
籊籊(他歴反)竹竿以釣于淇豈不爾思遠莫致之
毛氏曰籊籊長而殺也○歐陽氏曰衛女之思
歸者述其國俗之樂云有籊籊然執竿以釣于
淇者我在家時常出而見之○朱氏曰我豈不
思衛乎遠而不可至爾
泉源在左淇水在右女子有行遠(于萬反)兄弟父母
泉源解見泉水○李氏曰言舊時游泳二水之
間其樂如此今也嫁於異國而不得見也故曰
女子有行遠父母兄弟
淇水在右泉源在左巧笑之瑳(七可反)佩玉之儺(乃可反)
毛氏曰瑳巧笑貌儺行有節度〇歐陽氏曰思
衛女之在其國者巧笑佩玉威儀閑暇樂然於
二水之上念已有所不如也
淇水滺滺(音由)檜楫松舟駕言出遊以寫我憂
毛氏曰滺滺流貌檜栢葉松身楫所以櫂(直教反)
舟(釋文曰方言云楫謂之橈或謂之櫂橈音饒○釋名云楫捷也撥水行舟疾也)○歐
陽氏曰淇水滺滺然有乘舟而遊者亦可樂也
○朱氏曰駕言出遊以寫我憂與泉水之卒章
同意○釋文滺滺作浟浟曰本亦作滺
竹竿四章章四句
芄(音丸)蘭刺惠公也驕而無禮大夫刺之(杜預云惠公即位時)
(年十五六)
芄蘭之支童子佩觿(許規反)雖則佩觿能不我知容
兮遂兮垂帶悸(其季反)兮
毛氏曰興也○鄭氏曰芄蘭柔弱(孔氏曰芄蘭蔓生斷之有)
(白汁可啖一名蘿摩幽州人謂之雀瓢此草支葉柔弱)○朱氏曰支枝同
(沈括云支莢也芄蘭生莢支出於葉間垂之如觿狀)○毛氏曰觿所以解
結成人之佩也(孔氏曰觿貌如錐以象骨爲之可以解結)人君治成
人之事雖童子猶佩○朱氏曰雖則佩觿然無
成人之德但能傲然不我知而巳言驕而無禮
餘無所能也容兮遂兮舒緩放肆之貌悸帶下
垂之貌(鄭氏曰容容刀也〇孔氏曰大東云鞙鞙佩璲璲佩玉也〇毛氏曰垂其紳帶)
(悸悸然有節度)〇董氏曰支石經作枝說文同
讓之葉童子佩韘(失涉反)雖則佩韘能不我甲容
兮遂兮垂帶悸兮
朱氏曰沈括云芄蘭之葉如佩韘之狀〇毛氏
曰韘玦也能射御則佩韘(孔氏曰玦决也挾矢時著右手巨指以鈎)
(弦用象骨爲之)甲狎也〇廣漢張氏曰獨再言容兮遂
兮垂帶悸兮而其驕慢無所知之氣象蓋莫掩
矣〇釋文曰甲韓詩作狎
能不我甲言但能不我親狎妄自尊大而巳
芄蘭二章章六句
河廣宋襄公母歸于衛思而不止故作是詩也(鄭氏)
(曰宋桓公夫人衛文公之妹生襄公而出)
孔氏曰夫人爲先君所出其子承父之重與祖
爲一體母出與廟絶不可以私反故義不得也
○范氏曰夫人之不往義也天下豈有無母之
人歟有千乘之國而不得養其母則人之不幸
也爲襄公者將若之何生則致其孝没則盡其
禮而巳衛有婦人之詩自莊姜至於襄公之母
六人焉皆止於禮義而不敢過也夫以衛之政
教淫僻風俗傷敗然而女子猶知有禮而畏義
如此者蓋以先王之化所及也
說苑曰宋襄公爲太子請於桓公曰請使目
夷立公曰何故對曰臣之舅在衛愛臣若終
立則不可以往味此詩而推其母子之心蓋
不相遠所載似可信也不曰欲見母而曰欲
見舅者恐傷其父之意也母之慈子之孝皆
止於義而不敢過焉不幸處母子之變者可
以觀矣
誰謂河廣一葦(韋鬼反)杭(戶郎反)之誰謂宋遠跋(丘䜴反)
予望之
毛氏曰杭度也○鄭氏曰誰謂河水廣與(音餘)一
葦加之則可以渡之喻狹也今我之不渡直自
不往耳非爲其廣予我也誰謂宋國遠與我跋
足則可以望見之亦喻近也今我之不往直以
義不往耳非爲其遠(孔氏曰文公之時衛已在河南自衛適宋不渡河此)
(假有渡者之辭宋今睢陽去衛甚遠言宋近猶喻河狹)
誰謂河廣曾不容刀誰謂宋遠曾不崇朝
鄭氏曰不容刀亦喻狹小船曰刀(孔氏曰釋名云三百斛曰)
(刀江南所謂短而廣安而不傾者也)崇終也行不終朝亦喻近
河廣二章章四句
伯兮刺時也言君子行役爲(于僞反)王前驅過時而
不反焉(鄭氏曰衛宣公之時蔡人衛人陳人從王伐鄭○朱氏曰先儒以此詩疑此時作然)
(無明文可考)
范氏曰居而相離則思期而不至則憂此人之
情也文王之遣戍役周公之東征其詩皆叙其
室家之情男女之思以閔之故其民悅而忘死
聖人能通天下之志是以能成天下之務兵者
毒民於死地者也孤人之子寡人之妻傷天地
之和致水旱之災故聖王重之如不得巳而行
則告以歸期念其勤勞哀傷慘怛不啻如在巳
是以詩美之則言其君上之閔恤刺之則錄其
室家之怨思以爲人情不出乎此也
爲王前驅特詩中之一語非大義也
伯兮朅(丘列反)兮邦之桀兮伯也執殳(市朱反)爲(于僞反)
王前驅
鄭氏曰伯君子字也〇毛氏曰朅武貌〇鄭氏
曰桀英桀〇毛氏曰殳長丈二而無刃○朱氏
曰婦人自言其君子之才之美如是今乃執殳
而爲王前驅也
自伯之東首如飛蓬豈無膏沐誰適(都歴反)爲容
朱氏曰蓬草也首如飛蓬髮亂也〇毛氏曰婦
人夫不在無容飾適主也(朱氏曰傳云女爲說巳容)
膏所以膏首面沐蓋潘也左氏傳遺之潘沐
杜預注云潘米汁可以沐頭魯遣展喜以膏
沐勞齊師則膏非專婦人用也
其雨其雨杲杲(古老反)出日願言思伯甘心首疾
朱氏曰其者冀其將然之辭○鄭氏曰人言其
雨其雨而杲杲然日復出猶我言伯且來伯且
來復不來願念也甘心如人心嗜欲所貪口味
不能絶也○朱氏曰望其君子之歸而不歸也
是以不堪憂思之苦而甘心於首疾也
焉(於虔反)得諼(况袁反)草言樹之背(音佩)願言思伯使我
心痗(音每又音悔)
毛氏曰諼草令人忘憂(孔氏曰諼訓忘非草名)背北堂也
(孔氏曰士昏禮云婦洗在北堂有司徹云主婦北堂房室所居之地揔謂之堂房半以北爲北)
(堂房半以南爲南堂)痗病也〇孔氏曰何處得一忘憂之
草我樹之於北堂之上冀觀之以忘憂〇朱氏
曰思得草之美者玩以忘憂然世豈有是哉則
亦思之不巳而心痗焉爾心痗則其病益深非
特首疾而巳也〇釋文曰諼本又作萱(說文作藼云令)
(人忘憂也○董氏曰韓詩作焉得萱草)
伯兮四章章四句
有狐刺時也衛之男女失時喪其妃(音配)耦焉古者
國有凶荒則殺(所戒反)禮而多昏會男女之無夫家
者所以育人民也(孔氏曰大司徒曰以荒政十有二聚萬民十曰多昏注云不備)
(禮而娶㛰者多也○長樂劉氏曰夫婦之禮雖不可不謹於其始然民有細微貧弱者或困於凶荒)
(必待禮而後昏則男女之失時者多無室家之養聖人傷之寧邦典之或違而不忍失其昏嫁之時)
(也故有荒政多昏之禮所以使之相依以爲生而又以育人民也詩不云乎愷悌君子民之父母苟)
(無子育兆庶之心其能迨此哉)
有狐綏綏在彼淇梁心之憂矣之子無裳
毛氏曰興也○朱氏曰綏綏獨行求匹之貌〇
毛氏曰石絶水曰梁○范氏曰孤獨行於水之
梁失其所也○鄭氏曰之子是子也時婦人喪
其妃耦寡而憂是子無裳無爲作裳者欲與爲
室家
有狐綏綏在彼淇厲心之憂矣之子無帶
毛氏曰厲深可厲之旁(王氏曰岸近危曰厲)帶所以申束
衣
有狐綏綏在彼淇側心之憂矣之子無服
李氏曰無服言其衣服之不備也
有狐三章章四句
木瓜美齊桓公也衛國有狄人之敗出處于漕齊
桓公救而封之遺(唯季反)之車馬器服焉衛人思之
欲厚報之而作是詩也(孔氏曰衛立戴公以廬于漕齊桓公使公子無虧帥)
(車三百乘甲士三千人以戍漕歸公乘馬祭服五稱牛羊豕雞狗皆三百與門材歸夫人魚軒重錦)
(三十兩戴公卒文公立齊桓公又城楚丘以封之與之繫馬三百)
投我以木瓜報之以瓊琚(音居)匪報也永以爲好(呼報)
(反)也
毛氏曰木瓜楙木也(孔氏曰郭璞云實如小瓜酢可食〇徐氏曰瓜有瓜)
(瓞桃有羊桃李有雀李此皆枝蔓也故言木瓜木桃木李以别之也)瓊玉之美者
(說文曰瓊赤玉也)琚佩玉名○李氏曰言人遺我以微
物必有以厚報之况齊桓公之德如此其大則
報之當如何○朱氏曰投我以木瓜而報之以
瓊琚報之厚矣而猶曰非敢以爲報姑欲長以
爲好而不忘爾蓋報人之施而曰如是報之足
矣則報者之情倦而施者之德忘惟其歉然常
若無物可以報之則報者之情施者之德兩無
窮也
投我以木桃報之以瓊瑶(音遥)匪報也永以爲好也
毛氏曰瓊瑶美石
投我以木李報之以瓊玖(音久)匪報也永以爲好也
毛氏曰瓊玖玉名(孔氏曰瓊是玉之美名非玉名也琚瑶玖三者互也琚言)
(佩玉名瑶玖亦佩玉名瑶言美石玖言玉名明此三者皆玉石雜也故丘中有麻傳云玖石次)
(玉是玖非全玉也○釋文曰玖字書云玉黑色)○孔子曰吾於木瓜見
苞苴之禮行(鄭氏曰以果實相遺者必苞苴之尚書曰厥苞橘柚)
木瓜三章章四句
衛國十篇三十四章二百三句
吕氏家塾讀詩記卷第六
