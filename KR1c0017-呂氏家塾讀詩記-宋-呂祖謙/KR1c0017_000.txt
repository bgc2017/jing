吕氏家塾讀詩記序
詩自齊魯韓氏之說不傳而天下之學者盡宗毛
氏毛氏之學傳者亦衆而王述之類今皆不存則
推衍毛說者又獨鄭氏之箋而巳唐初諸儒為作
䟽義因訛踵陋百千萬言而不能有以出乎二氏
之區域至於
本朝劉侍讀歐陽公王丞相蘇黃門河南程氏橫
渠張氏始用已意有所發明雖其淺深得失有不
能同然自是之後三百五篇之微詞奥義乃可得
而尋繹蓋不待講於齊魯韓氏之傳而學者巳知
詩之不專於毛鄭矣及其旣久求者益衆說者愈
多同異紛紜爭立門戶無復推讓祖述之意則學
者無所適從而或反以爲病今觀吕氏家塾之書
兼揔衆說巨細不遺挈領提綱首尾該貫旣足以
息夫同異之爭而其述作之體則雖融會通徹渾
然若出於一家之言而一字之訓一事之義亦未
嘗不謹其說之所自及其斷以已意雖或超然出
於前人意慮之表而謙讓退託未嘗敢有輕議前
人之心也嗚呼如伯恭父者眞可謂有意乎温柔
敦厚之教矣學者以是讀之則於可群可怨之旨
其庶幾乎雖然此書所謂朱氏者實熹少時淺陋
之說而伯恭父誤有取焉其後歷時旣久自知其
說有所未安如雅鄭邪正之云者或不免有所更
定則伯恭父反不能不置疑於其間熹竊惑之方
將相與反復其說以求眞是之歸而伯恭父巳下
世矣嗚呼伯恭父巳矣若熹之衰頽汨没其勢又
安能復有所進以獨决此論之是非乎伯恭父之
弟子約旣以是書授其兄之友丘侯宗卿而宗卿
將爲版本以傳永久且以書屬熹序之熹不得辭
也乃略爲之說因并附其所疑者以與四方同志
之士共之而又以識予之悲恨云爾淳熙壬寅九
月已夘新安朱熹序
