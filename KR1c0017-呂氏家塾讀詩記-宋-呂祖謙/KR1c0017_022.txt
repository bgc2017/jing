吕氏家塾讀詩記卷第二十二
北山之什
北山大夫刺幽王也役使不均已勞於從事而不
得飬其父母焉(李氏曰孔子曰公則說若不均則雖征役未甚勞苦而人亦將怨矣)
(觀大東之詩則有粲粲衣服者有葛僂履霜者北山之詩則有息偃在床者有不已于行者則天下)
(安得而說服哉○王氏曰經營四方出入風議皆大夫之事也)
陟彼北山言采其杞(音起)偕偕(音皆)士子朝夕從事王
事靡盬(音古)憂我父母
李氏曰杞枸杞也左氏昭十年有囿生之杞杜
元凱注云世所謂枸杞者○毛氏曰偕偕彊壯
貌(說文曰偕彊也)○朱氏曰大夫行役陟彼北山采杞
而食也○毛氏曰士子有王事者也○鄭氏曰
朝夕從事言不得休息○朱氏曰王事靡盬憂
我父母言以王事而貽親憂也
溥(音普)天之下莫非王土率土之濱(音賓)莫非王臣大
夫不均我從事獨賢
毛氏曰溥太率循濱厓也(孔氏曰九州海環之濱是四畔近水之處)
○王氏曰取數多謂之賢禮記曰某賢於某若
干與此同義(孔叢子曰我從事獨賢勞事獨多也出小爾雅廣訓篇)○朱
氏曰言土之廣臣之衆而王不均平使我從事
獨勞也不斥王而曰大夫詩人之忠厚如此(孔氏)
(曰作者言王道之衰傷境界之削則云蹙國百里蹙蹙靡所騁恨其有人衆而不使即以廣大)
(言之所怨情異故設辭不同)○董氏曰孟子荀氏作普天之
下左氏引詩亦然古無濱字說文作瀕徐鉉謂
俗作濱非也
四牡彭彭王事傍傍(布彭反)嘉我未老鮮(息淺反)我方
將旅力方剛經營四方
毛氏曰彭彭然不得息傍傍然不得巳○鄭氏
曰嘉鮮皆善也〇毛氏曰將壯也○朱氏曰旅
與膂同(李氏曰毛氏以旅爲衆案桑柔曰靡有旅力秦誓曰旅力旣愆若桑柔之詩以)
(謂衆力方盛猶可也如秦誓及此詩但指作詩者及良士耳不得解爲衆也旅亦訓陳左氏庭)
(實旅百杜元凱注以旅訓陳此旅力亦是陳力也○後漢傳毅詩曰哀我經營旅力靡及注旅)
(陳也)○李氏曰四牡彭彭然不得休息王事傍傍
然不得巳蓋王之意善我之未老善我之方壯
以我之力方且剛強可以經營四方而使之
或燕燕居息或盡瘁事國或息偃在床或不巳于
行
毛氏曰燕燕安息貌盡瘁事國盡力勞瘁以從
國事○鄭氏曰不巳猶不止也(李氏曰有不止於行而馳驅於)
(道路者)○李氏曰自此以下皆言役使不均(劉氏曰彼)
(或不知叫號我則慘慘劬勞彼或棲遲偃仰我則王事鞅掌彼或湛樂飲酒我則慘慘畏咎彼)
(或出入風議我則靡事不爲以彼爲賢耶則國事待我而集以我爲賢耶則厚禄居彼爲多)
○左氏傳晉伯瑕曰詩曰或燕燕居息或憔悴
事國
或不知叫號(戸刀反)或慘慘(七感反)劬勞或栖(音西)遲偃
仰或王事鞅(於兩反)掌
李氏曰有棲遲於家而偃仰者○毛氏曰鞅掌
失容也(孔氏曰鞅掌煩勞之狀言事煩鞅掌不暇爲容儀也今俗語以職煩爲鞅掌其)
(言出於此)○釋文偃仰作偃卬
號呼也或不知叫號謂深居安逸雖外之叫
呼亦不知也
或湛(都南反)樂(音洛)飲酒或慘慘畏咎或出入風(音諷)議
(如字協句音宜)或靡事不爲
王氏曰出入風議親信而優游也(陳氏曰出入風議從事口)
(舌也)
北山六章三章章六句三章章四句
無將大車大夫悔將小人也(鄭氏曰幽王之時小人衆多賢者與之從)
(事自悔與小人並)
無將大車祗(音支)自塵兮無思百憂祗自疧(都禮反)兮
鄭氏曰將猶扶進也〇孔氏曰大車平地載任
之車其車駕牛祗適也○毛氏曰疧病也○蘇
氏曰將大車則塵汙之思百憂則病及之○李
氏曰猶小人不可與之共事與之共事難及其
身不可逃也
無將大車維塵冥冥(莫庭反)無思百憂不出于熲(古迥反)
朱氏曰冥冥昏晦也熲與耿同小明也在憂中
耿耿然不能出也〇荀子大略篇云君人者不
可以不慎取臣匹夫者不可以不慎取友友者
所以相有也道不同何以相友也均薪施火火
就燥平地注水水流濕夫類之相從也如此之
著也以友觀人焉所疑取友善人不可不慎是
德之基也詩曰無將大車維塵冥冥言無與小
人處也
無將大車維塵雝(於勇反)兮無思百憂祗自重(直用反)
兮
鄭氏曰雝猶蔽也重猶累也(王氏曰凢物之行不爲物所累則輕)
(而速爲物所累則重而遲)
無將大車三章章四句
小明大夫悔仕於亂世也(歐陽氏曰鄭謂名篇曰小明者言幽王曰小其)
(明損其政事據詩終篇但述征行勞苦畏於得罪不敢懷歸之事乃是大夫悔仕之辭如序之說是)
(也了無幽王曰小其明之意大雅明明在下謂之大明小雅明明上天謂之小明自是名篇者偶爲)
(誌别爾了不關詩義苟如鄭說則小旻小宛之類有何義乎)
明明上天照臨下土我征徂西至于艽(音求)野二月
初吉載離寒暑心之憂矣其毒大(音泰)苦念彼共(音恭)
人涕零如雨豈不懷歸畏此罪罟(音古)
蘇氏曰艽地名也(毛氏曰艽野遠荒之地)○朱氏曰二月
建卯也○毛氏曰初吉朔日也○孔氏曰離歷
也○毛氏曰罟網也○朱氏曰此大夫以二月
西征至于歲莫而未得歸故呼天而訴之其毒
大苦謂憂之甚〇丘氏曰共人謂温恭之人隱
居不仕者也賢者久不得歸於是悔仕進退旣
難恐不免於禍念彼不仕之友閑居自樂欲似
之而不得故涕零如雨也○王氏曰豈不懷歸
畏此罪罟者世亂矣欲去而畏離罪也
昔我往矣日月方除(直慮反)曷云其還歲聿云莫(音暮)
念我獨兮我事孔庶心之憂矣憚我不暇念彼共
人睠睠(音眷)懷顧豈不懷歸畏此譴怒
毛氏曰除除陳生新也(孔氏曰上云二月初吉謂始行之時故言除陳)
(生新謂二月也下云日月方奥傳曰煖即春温亦謂二月也)○鄭氏曰孔甚
也庶衆也○毛氏曰憚勞也○朱氏曰昔以是
時往至今未知何時可還而歲巳莫矣蓋身獨
而事衆是以勤勞而不暇也○孔氏曰悔仕於
亂故念彼共人睠睠然情懷反顧恨不隱而遭
此勞也我誠思歸畏此譴怒而不敢歸耳
昔我往矣日月方奥(於六反)曷云其還政事愈蹙(子六)
(反)歲聿云莫采蕭穫(戶郭反)菽(音叔)心之憂矣自詒伊
戚念彼共人興言出宿豈不懷歸畏此反覆(芳福反)
毛氏曰奥煖也○鄭氏曰愈猶益也○毛氏曰
蹙促也○鄭氏曰詒遺也○毛氏曰戚憂也○
鄭氏曰興起也○朱氏曰今未知還期而政事
益以促急是以至此歲莫采蕭穫菽之時而不
得歸也(長樂劉氏曰采蕭穫菽者冬之事也○董氏曰采蕭所以祭也穫菽所以畜也)
(觀時之脕所以爲畜爲祭不得有備故憂之而感)○鄭氏曰自詒伊戚
我冒亂世而仕自遺此憂悔仕之辭〇蘇氏曰
念彼共人興言出宿不安寢也(鄭氏曰夜卧起宿於外憂不能)
(宿於内也)○朱氏曰畏此反覆王政險側不可知也
嗟爾君子無恒安處(昌慮反)靖共爾位正直是與神
之聽之式榖以女
毛氏曰恒常也○王氏曰靖静也○毛氏曰式
用也○丘氏曰榖禄也○朱氏曰以猶與也○
歐陽氏曰嗟爾君子無恒安處乃是大夫自相
勞苦之辭云無苟偷安但靖共爾位之職惟正
直是與則神將佑爾以福也○鄭氏禮記注曰
神聽汝之所爲用禄與汝〇表記子曰事君不
下逹不尚辭非其人弗自小雅曰靖共爾位正
直是與神之聽之式榖以女(鄭氏曰不下逹不以私事自通於君)
(也不尚辭不多浮華之言也弗自不身與相親○吕氏曰上逹者進乎高明下逹者趣乎汙下)
(自者所由以爲主也彼謂孔子主癰疽與侍人瘠環非其人而自之也)
上三章皆悔仕亂世厭於勞役欲安處休息
而不可得故每章有懷歸之歎至是知不可
去矣則與其同列自相勞苦曰嗟爾君子無
恒欲安處也苟静恭於位惟正直之道是與
則神將佑之矣何必去哉卒章又申言之也
嗟爾君子無恒安息靖共爾位好(呼報反)是正直神
之聽之介爾景福
毛氏曰息猶處也介景皆大也
小明五章三章章十二句二章章六句
鼔鍾刺幽王也(孔氏曰鄭氏於中候握河紀注云昭王時鼔鍾之詩所爲作者鄭時)
(未見毛詩依三家爲說也)
鼔鍾將將(七羊反)淮水湯湯(音傷)憂心且傷淑人君子
懷允不忘
孔氏曰鼔擊也○釋文曰將將聲也○禹貢曰
導淮自桐柏東會于泗沂東入于海(孔氏曰桐柏山在南)
(陽之東)○釋文曰湯湯流盛也○鄭氏曰淑善也
允信也〇王氏曰幽王鼓鍾淮水之上爲流連
之樂久而忘反故人憂傷淑人君子懷允不忘
者傷今而思古也(李氏曰言今我思古之善人君子念而信之未嘗忘也)
鼓鐘喈喈(音皆)淮水湝湝(戶皆反)憂心且悲淑人君子
其德不回
毛氏曰喈喈猶將將也○蘇氏曰湝湝水流也
○毛氏曰回邪也○王氏曰湝湝則旣不溢矣
淑人君子其德不回亦思古也
鼓鐘伐鼛(古毛反)淮有三洲憂心且妯(勑留反)淑人君
子其德不猶
毛氏曰鼛大鼓也(周禮鼓人以鼛鼓鼓役事注云鼛鼓長丈二尺韗人云皐)
(鼓長尋有四尺〇孔氏曰鼛即皐也古今字異耳)○孔氏曰水中可居
曰洲○蘇氏曰言水落而洲見也○毛氏曰妯
動也猶若也○王氏曰作樂當淮水之溢至淮
水之降以言其久也其流連亦甚矣〇孔氏曰
憂結於心爲之變動容貌念古之善人君子其
德不若幽王也(朱氏曰言不若今王之荒亂○董氏曰用於淮上則其地遠也)
(用於三洲則其役久也其地遠其役久則民怨而音變悽苦之氣貫金石入陶匏故聞之者憂)
(傷也)
淮有三洲作詩者賦其當時所見也
鼓鐘欽欽鼓瑟鼓琴笙磬同音以雅以南以籥(以灼)
(反)不僭(七念反)
孔氏曰欽欽亦鐘聲也(毛氏曰欽欽言使人樂進也○孔氏曰人聞而)
(樂進其善)○爾雅䟽曰禮圖舊云雅瑟長八尺一寸
廣一尺八寸二十三絃其常用者十九絃頌瑟
長七尺二寸廣尺八寸二十五絃盡用之廣雅
云琴長三尺六寸六分五絃後加文武二絃笙
以匏爲底列十三管匏中笙管有簧故或謂笙
爲簧磬以石爲之其制在考工記磬氏○蘇氏
曰雅二雅南二南也○籥解見簡兮(毛氏曰爲雅爲南也)
(舞四夷之樂東夷之樂曰昧南夷之樂曰南西夷之樂曰朱離北夷之樂曰禁以爲籥舞○鄭)
(氏曰雅萬舞也南也籥也三舞不僭周樂尚武故謂萬舞爲雅雅正也籥舞文樂也○歐陽氏)
(曰季札見舞南籥者曰美哉猶有憾蓋以爲文王之樂詩又以文王之詩爲周南召南以雅以)
(南者不知南爲何樂當闕所未詳)○朱氏曰僭亂也〇孔氏曰
先言鐘者先擊金以奏諸樂左傳謂之金奏○
朱氏曰琴瑟在堂笙磬在下同音言其和也以
雅以南以籥不僭言三者皆不僭也○蘇氏曰
言幽王之不德豈其樂非古歟樂則是而人則
非也
鼓鐘四章章五句
楚茨(徐咨反)刺幽王也政煩賦重田萊(音來)多荒饑饉
降喪民卒流亡祭祀不饗故君子思古焉
吕氏曰楚茨極言祭祀所以事神受福之節致
詳致備所以推明先王致力於民者盡則致力
於神者詳觀其威儀之盛物品之豐所以交神
明逮群下至于受福無疆者非德盛政修何以
致之○蘇氏曰凡詳言之者皆思而不得見之
辭也
楚楚者茨言抽(勑留反)其棘自昔何爲我蓺(魚世反)黍
稷我黍與與(音餘)我稷翼翼我倉旣盈我庾維億以
爲酒食以享以祀以妥(湯果反)以侑(音又)以介景福
毛氏曰楚楚茨棘貌○鄭氏曰茨蒺䔧也(孔氏曰釋)
(草文郭璞曰布地蔓生細葉子有三角刺○董氏曰鄭康成謂趍以采薺當爲楚薺之薺慮後)
(世誤也○說文曰薺蒺䔧也而茨則以茅葺屋覆之名然則當康成世字猶爲薺其爲茨者後)
(人誤也)○朱氏曰抽謂其條抽發〇鄭氏曰與與
翼翼蕃蕪貌○毛氏曰露積曰庾(孔氏曰甫田言曾孫之稼)
(如茨如梁此聚稼也又曰曾孫之庾如坻如京是積粟也下言乃求千斯倉乃求萬斯箱欲以)
(萬箱載稼千倉納庾是庾未入倉矣故曰露積周語云野有庾積)○鄭氏曰十
萬曰億○毛氏曰妥安坐也侑勸也○孔氏曰
介大也○鄭氏曰景大也〇王氏曰今棘茨之
所生乃自昔我蓺黍稷之地○孔氏曰我所種
之黍與與然我所種之稷翼翼然蕃茂盛大皆
得成就〇王氏曰及其收也則我倉旣盈無所
藏之則露積爲庾其數至億(長樂劉氏曰古者内自鄕遂外薄要)
(荒皆成井邑與與然比鄰之黍皆豐也翼翼然左右之稷皆實也故我倉盈於州都我庾充於)
(億兆)其成民如此然後可以致力於鬼神於是以
爲酒食以享以祀以妥以侑(鄭氏曰以黍稷爲酒食以祀先祖旣)
(有迎尸使處神坐而食之恐其不飽祝以主人之辭勸之〇少牢饋食禮尸升筵祝主人皆拜)
(妥尸尸荅拜遂坐尸告飽祝侑曰皇尸未實侑尸又食主人不言拜侑尸又三飯注祝言而不)
(拜主人不言而拜親䟽之宜)以介景福也
濟濟(子禮反)蹌蹌(七羊反)絜爾牛羊以往烝嘗或剥或
亨(普庚反)或肆(音四)或將祀祭于祊(𥙷彭反)祀事孔明先
相是皇神保是饗孝孫有慶報以介福萬壽無疆
(居良反)
毛氏曰濟濟蹌蹌言有容也(孔氏曰曲禮云大夫濟濟士蹌蹌是)
(有容也祭祀之禮主人自慤而趍其賓賓客則有容儀故濟濟蹌蹌也)○長樂劉
氏曰絜者在滌而芻之也○鄭氏曰冬祭曰烝
秋祭曰嘗(董氏曰自黍稷成爲酒醴至其爲祭乃烝嘗之時也)剥解剥其
皮也○毛氏曰亨飪之也(孔氏曰亨謂煑之使熟故云亨飪之也)
肆陳也(蘇氏曰肆陳其骨體於爼也〇朱氏曰鄭氏讀肆爲剔謂剔其骨體而升之爼)
(也亦通)○鄭氏曰將奉持而進之也○毛氏曰祊
門内也(孔氏曰郊特牲云索祭祝于祊注云廟門外曰祊與此不同)○鄭氏
曰孔甚也○朱氏曰明猶備也著也○毛氏曰
皇大也○朱氏曰神保鬼神之嘉號楚詞曰思
靈保兮賢姱(匈于反)蓋古語然也○長樂劉氏曰
孝孫謂天子也○孔氏曰介大也○鄭氏曰疆
境界也○孔氏曰古之明王其助祭之臣其儀
濟濟然蹌蹌然乃絜所祀之牛羊爲烝嘗之祭
(又曰周禮祭祀之聮事司徒奉牛司馬奉羊各有司也)旣絜此牲其治之
亦各有職或解剥之者或亨煑之者或陳之者
或奉持而進之者○鄭氏曰孝子不知神之所
在故使祝博求之平生門内之旁待賓客之處
祀禮於是甚明(王氏曰凡祭祼鬯求諸隂&KR0778;蕭求諸陽索祭祀于祊求于隂陽)
(之間夫遊魂爲變無不之無不在求之不可一所故祝祭于祊而祀事所以孔明也焫先彫反)
○王氏曰夫然故先祖是皇神保是享而孝孫
有慶矣○丘氏曰孝孫有慶者神報以大福萬
壽無疆也
執爨(七亂反)踖踖(七夕反)爲爼孔碩或燔(音煩)或炙(之敕反)
君婦莫莫(音麥)爲豆孔庶爲賓爲客獻醻(市由反)交錯
也(孔氏曰凡適妻稱君婦故妾稱之爲女君也)○毛氏曰莫莫言清
静而敬至也○孔氏曰九嬪贊后薦徹豆籩是
后主供籩豆由后能清静篤敬故能爲豆甚多
若簡躁不恭則不能也○毛氏曰豆謂内羞庶
羞也(孔氏曰有司徹云宰夫羞房中之羞司士羞庶羞注云房中之羞其籩則糗餌粉餈)
(其豆則酏食糝食庶羞羊臐豕膮皆有胾醢房中之羞内羞也彼大夫賓尸尚有二羞明天子)
(之正祭有二羞矣天子庶羞百有二十品)○朱氏曰爲賓爲客言旣
以此豆獻尸又與賓客相獻酬也(毛氏曰繹而賓尸及賓客)
(○孔氏曰正祭之日賓用之爲薦明日又爲繹而賓敬其尸繹雖在後而尸尊於賓客故先言)
(之)○鄭氏曰始主人酌賓爲獻賓旣酢主人主
人又自飲酌賓曰醻至旅而爵交錯以徧(孔氏曰特)
(牲少牢皆有其事)○毛氏曰東西爲交邪行爲錯○鄭
氏曰卒盡也○毛氏曰度法度也○鄭氏曰古
者於旅也語○朱氏曰獲得其宜也○毛氏曰
格來也酢報也○孔氏曰執爨有俯仰之容君
婦有清静之德爼豆肥美獻酬得法以事鬼神
鬼神安之報以多福○坊記子云七日戒三日
齊承一人焉以爲尸過之者趨走以教敬也醴
酒在室醍酒在堂澄酒在下示民不淫也尸飲
三衆賓飲一示民有上下也因其酒肉聚其宗
族以教民睦也故堂上觀乎室堂下觀乎上詩
云禮儀卒度笑語卒獲
爲爼孔碩謂薦孰也或燔或炙謂從獻也鄭
氏以爲一事誤矣燔肉與肝炙豈得謂之孔
碩乎味坊記之言則三代之祭祀洋洋乎其
可識矣
我孔熯(呼但反)矣式禮莫愆工祝致告徂賚孝孫苾
(蒲必反)芬(孚云反)孝祀神嗜(市志反)飲食卜爾百福如幾
(音機)如式旣齊旣稷旣匡(丘方反)旣勑永錫爾極時萬
時億
說文曰熯乾皃詩曰我孔熯矣〇董氏曰式用
也○鄭氏曰莫無也愆過也○毛氏曰善於其
事曰工〇李氏曰善於爲祝者○鄭氏曰徂往
也賚予也○釋文曰苾芬馨香也○朱氏曰卜
猶期也(鄭氏曰卜與也)○毛氏曰幾期也(左傳曰易幾而哭)式
法也○孔氏曰王肅云齊整也○毛氏曰稷疾
也○孔氏曰王肅云匡誠正也〇毛氏曰勑固
也(蘇氏曰勑戒也)○陳氏曰極中也中者五福之所聚
○蘇氏曰禮行旣久筋力竭矣(陳氏曰勞而乾竭)而式
禮莫愆敬之至也於是祭將畢祝致神意以嘏
主人曰(鄭氏曰祝致神意告主人使受嘏旣而以嘏之物往予主人)爾飲食
芬絜故報爾以福禄使其來如期(孔氏曰謂不遲晚也)其
多如法(孔氏曰謂來必豐足不乏少也)○李氏曰奉其祭祀整
齊急疾誠正慎固故錫爾中之福至於時萬時
億之多也○鄭氏曰此皆嘏辭之意(孔氏曰少牢嘏辭云)
(皇尸命工祝承致多福無疆于汝孝孫來汝孝孫使汝受禄于天宜稼于田眉壽萬年勿㬱引)
(之是大夫之嘏辭也天子嘏辭無以言之此永錫爾極時萬時億是其辭之略)○董氏
曰韓詩作馥芬孝祀○釋文嗜作耆曰市志反
又巨之反
禮儀旣備鐘鼓旣戒孝孫徂位工祝致告神具醉
止皇尸載起鼓鐘送尸神保聿歸諸宰君婦廢(方吠)
(反)徹(直列反)不遲諸父兄弟備言燕私
鄭氏曰旣戒戒諸在廟中者以祭禮畢徂位孝
孫往位堂下西面立也(孔氏曰徂是自此適彼之辭位是告利成之位)
(云主人出立于戸外西面少牢告利成之位云主人出立于阼階上西面是尊者出稍遠也此)
(云徂位明遠於大夫故知至堂下也特牲少牢皆西面故知天子之位亦西面也)○毛
氏曰致告告利成也(少牢注云利猶飬也成畢也言孝子之飬禮畢〇孔)
(氏曰特牲告利成即云尸謖祝前主人降少牢祝告利成即云祝入尸謖主人降此二者皆祝)
(告主人以利成是致尸意也孝子之事尸有尊親及賓客之義命當由尊者出讓當從賓客來)
(禮畢義由於尸非主人所當先發謖所六反)○鄭氏曰具皆也(孔氏曰言)
(皆醉者所祭群廟非止一神故也)○朱氏曰鬼神無形言其醉
而歸者誠敬之至如見之也○毛氏曰皇大也
朱氏曰皇尸者尊稱之也○鄭氏曰載則也〇
孔氏曰鳴鼓鐘以送尸謂奏肆夏也(大司樂尸出入奏肆)
(夏)○鄭氏曰尸節神者也神醉而尸謖送尸而
神歸(釋文曰謖起也○孔氏曰尸與神爲節度者也神無形故尸象焉)廢去也
尸出而可徹諸宰徹去諸饌(孔氏曰膳夫祭祀則徹王之胙爼其)
(餘則其屬徹之故言諸宰以膳夫是宰之屬也)君婦籩豆而巳(孔氏曰九嬪祭)
(祀贊后徹豆籩)不遲以疾爲敬也(長樂劉氏曰不遲不敢怠且緩如神猶在)
(也○朱氏曰亦不留神惠之意也)祭祀畢歸賓客之爼同姓則
留與之燕所以尊賓客親骨肉也(孔氏曰特牲少牢禮皆曰)
(祝執其爼以出是歸賓客之爼也又特牲曰祝命徹胙俎豆籩設于東序下所以留同姓燕也)
○孔氏曰此受嘏之後言祭畢告利成送尸徹
饌與同姓燕之事
孔氏論特牲少牢禮祝致尸意告主人以利
成之說旣得之矣其下又云天子尊節文備
祝先致尸意於主人乃致主人意告尸此乃
牽合以附鄭氏之說初無據也
樂具入奏以綏後禄爾殽旣將莫怨具慶旣醉旣
飽小大稽首神嗜飲食使君壽考孔惠孔時維其
盡之子子孫孫勿替(天帝反)引之
毛氏曰綏安也將行也○鄭氏曰小大猶長幼
也○董氏曰稽首謂頭拜至地也○鄭氏曰惠
順也甚順於禮甚得其時○爾雅曰替廢引長
也子子孫孫引無極也○孔氏曰上章云備言
燕私故此章即陳燕私之事祭時在廟燕當在
寢故言祭時之樂皆復來入於寢而奏之(又曰燕祭)
(不得同樂而云皆入者歌詠雖異樂器則同故皆入也○朱氏曰凢廟之制前廟後寢祭於廟)
(而燕於寢)○朱氏曰且於祭旣受禄矣故以燕爲將
受後禄而綏之也(鄭氏曰骨肉歡而君之福禄安)爾殽旣進與
燕之人無有怨者(長樂劉氏曰莫有怨而不足者)而皆歡慶醉
飽稽首而言曰向者之祭神旣嗜君之飲食矣
是以使君壽考也又言君之祭祀甚順甚時無
所不盡(董氏曰維其盡之則内盡志外盡物)子子孫孫當不廢而
引長之也(爾雅注曰世世昌盛長無窮是勿廢長行之)○孔氏曰神
嗜飲食以下是慶辭也
楚茨六章章十二句
信南山刺幽王也不能脩成王之業疆理天下以
奉禹功故君子思古焉(長樂劉氏曰天下之土昔爲水之所汨而禹决九州)
(距四海濬畎澮距川曁稷奏庶艱食蒸民乃粒萬邦作人弼成五服至于五千州十有二師外薄四)
(海咸建五長是田法成於禹稷久矣夏道衰微而公劉紹興后稷之業商道廢墜而大王王季緒理)
(公劉之遺文武旣有天下而周公輔弼成王廣五服爲九服推后稷之法以踐禹功遂成畎澮於天)
(下至於幽王政煩賦重田萊多荒饑饉降喪民卒卒流亡則畎畒不脩於天下是以夫間之遂不距)
(於溝畛下之溝不距于洫涂下之洫不距于澮道下之澮不距于川路下之川不距于海是所謂不)
(能脩成王之業疆理天下以奉禹功也疆理者川自六鄕而距于海路自荒服而逹于畿之謂也)
劉氏釋序之意善矣但詩之曾孫蓋泛指周
之盛王周自后稷教民播種故詩言後王務
農者皆本之后稷而謂之曾孫
信彼南山維禹甸(田見反)之畇畇(音勻)原隰曾孫田之
我疆我理南東其畒
董氏曰南山終南山也○毛氏曰甸治也(鄭氏曰禹)
(治而丘甸之六十四井爲甸甸方八里居一成之中成方十里出兵車一乘以爲賦法○孔氏)
(曰四井爲邑四邑爲丘四丘爲甸丘十六井甸六十四井也知方八里者以孟子云方里爲井)
(計之則邑方二里丘方四里甸方八里也匠人旣云十里爲成即云成間廣八尺深八尺謂之)
(洫是甸在其中傍一里以治洫成出兵車一乘爲七十五人而左傳說夏少康有田一成有衆)
(一旅十里有五百人者計成方十里其地有九百夫之田授民田有不易一易再易通率二而)
(當一有四百五十人矣其中土地差多則得容五百人也傳說少康盡舉大衆故與出賦異禹)
(盡力乎溝洫與匠人井間有洫同也畎澮距川與匠人同間有澮專逹於川同也是則丘甸之)
(法禹之所爲)畇畇墾辟貌(孔氏曰墾耕其地辟除草萊以成柔田也釋訓云畇)
(畇田也)○原隰解見皇皇者華○孔氏曰曾者重
也自曾祖以至無窮皆得稱曾孫〇王氏曰疆
者爲之大界理者衡從其溝塗(長樂劉氏曰疆謂有夫有畛有)
(塗有道有路以經界之也理謂有遂有溝有洫有澮有川以䟽道之也)○毛氏曰
南東或南或東(長樂劉氏曰其遂東入于溝則畒南矣其遂南入于溝則畒東)
(矣)○孔氏曰信乎彼南山之野本禹所治(董氏曰雍)
(州之山荆歧旣旅終南敦物則禹固治之矣○長樂劉氏曰周京於鎬南距于山其田獨廣也)
○朱氏曰將言原隰墾闢之事故推其始○王
氏曰言信彼者以見幽王之時王政衰矣不明
乎得失之迹者聞有道先王之事則疑其不能
如彼故也○左傳齊國佐曰先王疆理天下物
土之宜而布其利故詩曰我疆我理南東其畒
○長樂劉氏曰南東其畒者順地勢及水之所
趍也○鄭氏稍人注曰丘乘讀與維禹敶之之
敶同其訓曰乘(賈公彦䟽曰鄭據韓詩爲說敶是軍陣故訓爲乘彼詩㽦㽦是)
(均田之意是以畇畇爲㽦㽦也)
上天同雲雨(于付反)雪雰雰(芬云反)益之以霡(亡革反)霂
(音木)旣優(音憂)旣渥(烏學反)旣霑旣足生我百榖
爾雅曰冬爲上天〇朱氏曰同雲雲一色也將
雪之候如此〇毛氏曰雰雰雪貌○爾雅曰小
雨謂之霡霂○鄭氏曰冬有積雪春而益之以
以小雨潤澤則饒洽(山隂陸氏曰三農之事雪則欲盛而徧故於雪言雰)
(雰雨欲微而潤故於雨言霡霂)○說文曰瀀澤多也從水憂聲
詩曰旣瀀旣渥
疆埸(音亦)翼翼黍稷彧彧(於六反)曾孫之穡以爲酒食
卑(必寐反)我尸賓壽考萬年
毛氏曰埸畔也(前漢書張晏注至此易主故曰易)○孔氏曰翼
翼然閑整○毛氏曰彧彧茂盛貌○鄭氏曰歛穫
曰穡卑予也○丘氏曰與尸謂獻孰食并酌齊
獻尸是也與賓謂助祭之賓酌齊獻尸尸因酌
以酢賓并祭末燕同姓於燕寢是也此祭始終
用酒食之事○長樂劉氏曰疆埸翼翼謂八家
一井各有疆埸萬井縱橫左右翼翼也黍稷彧
彧謂萬井棋布廣野彧彧成文也曾孫之穡以
爲酒食卑我尸賓壽考萬年者公田所收以爲
酒食祭祀隂陽和萬物遂而人心歡悅以奉宗
廟則神降之福故壽考萬年也
中田有廬(力居反)疆埸有瓜是剥(邦角反)是菹(側居反)獻
之皇祖曾孫壽考受天之祜(音戶)
鄭氏曰中田田中也農人作廬焉以便其田事
(後漢注春秋井田記人受田百畒公田十畒廬舍在内貴人也公田次之重公也私田在外賤)
(私也○丘氏曰公田百畒内除二十畒爲八家治田之廬○董氏曰井九百畒其中爲公田八)
(家每家廬舍二畒半)於畔上種瓜(前漢書食貨志瓜瓠果蓏植於疆埸)○毛
氏曰剥瓜爲菹也(鄭氏曰剥削淹漬以爲菹)○鄭氏曰祜福
也○孔氏曰古者宅在都邑田於外野農時則
出而就田須有廬舍於田中種榖於畔上種瓜
所以便地也(王氏曰疆埸有瓜則地無遺利矣)瓜新孰獻於天
子乃爲菹以供祭祀○鄭氏曰獻於先祖者貴
四時之異物順孝子之心也
祭以清酒從以騂(息營反)牡享于祖考執其鸞刀以
啓其毛取其血膋(音聊)
丘氏曰清酒清潔之酒也言祭則惟鬱鬯并五
齊是用若玄酒示不忘古而巳三酒諸臣之所
酢非祭用也(孔氏曰鬱金香草煑之以和鬯鬯釀秬爲酒也五齊一泛齊二醴齊)
(三盎齊四緹齊五沈齊三酒一事酒二昔酒三清酒)○毛氏曰騂牡周尚
赤也(孔氏曰三代祭其廟各用其所尚之毛色周尚赤故郊廟用騂牧人云陽祀用騂牲)
(注以陽祀爲宗廟)鸞刀刀有鸞者言割中節也(孔氏曰鸞即鈴)
(也謂刀環有鈴其聲中節)毛以告純也(孔氏曰郊特牲曰毛血告幽全之物貴純)
(之道也注幽謂血也楚語觀射父云毛以示物韋昭曰物色也是毛以告純)血以告
殺(孔氏曰亦楚語文韋昭云明不因故也)膋以升臭合之黍稷實
之於蕭合馨香也(孔氏曰膋者腸間脂也以脂膏合之黍稷寘之蕭乃以火)
(燒之合其馨香之氣是升臭也郊特牲曰取膟膋燔燎升首報陽也定本及集注皆以此注爲)
(毛傳無箋云兩字)○鄭氏曰祭之禮先以鬱鬯降神然
後迎牲享于祖考乃納亨時(孔氏曰大宰云及納亨贊王牲事謂)
(牽牲入廟將殺授亨人故謂之納亨也納亨而謂之獻於祖考者充人云碩牲則贊注云助君)
(牽牲入告肥是獻之也)○長樂劉氏曰王躬執鸞刀以啓
牲耳之毛豆薦其血蕭爇其膋(王氏曰執其鸞刀者以親殺也)
(子孫之飬其祖考當自致其力故也○祭義曰祭之曰君牽牲旣入廟門麗于碑卿大夫袒而)
(毛牛尚耳鸞刀以刲取膟膋乃退注麗猶繫也毛牛尚耳以耳毛爲上也)○郊特牲
曰周人尚臭灌用鬯臭鬱合鬯臭隂逹於淵泉
灌以圭璋用玉氣也旣灌然後迎牲致隂氣也
蕭合黍稷臭陽逹於墻屋故旣奠然後&KR0778;蕭合
羶薌凢祭慎諸此魂氣歸于天形魄歸于地故
祭求諸隂陽之義也
是烝是享苾苾芬芬祀事孔明先祖是皇報以介
福萬壽無疆
毛氏曰烝進也(朱氏曰或曰冬祭名)○董氏曰苾苾芬芬
香氣上逹也○鄭氏曰旣有牲物而進獻之苾
苾芬芬然香祀禮於是則甚明也〇孔氏曰先
祖於是美大之報以大福
信南山六章章六句
甫田刺幽王也君子傷今而思古焉
倬(陟角反)彼甫田歲取十千我取其陳食(音嗣)我農人
自古有年今適南畒或耘(音芸)或耔黍稷薿(魚起反)薿
攸介攸止烝(之承反)我髦(音毛)士
毛氏曰倬明貌〇孔氏曰甫大也〇朱氏曰十
千公田所取之數也(鄭氏曰歲取十千於井田之法則一成之數也九夫)
(爲井井稅一夫其田百畒井十爲通通稅十夫其田千畒通十爲成成方十里成稅百夫其田)
(萬畒欲見其數從井通起故言十千上地榖畒一鍾○孔氏曰鍾容六斛四㪷○横渠張氏曰)
(一成之田九萬畒公取十千畒九一之法也)○朱氏曰陳舊粟也○
毛氏曰耘除草也耔雝本也(孔氏曰前漢食貨志云后稷始畎田)
(以二耜爲耦廣尺深尺田畎長終畒一畒三畎一夫三百畎而播種於畎中苗葉以上稍耨壠)
(草因壝其土以附苗根此成壠盡而根深能風與旱故薿然而盛也附根即此雝本也)○
朱氏曰薿茂盛貌○王氏曰介助也止息也○
毛氏曰烝進也髦俊也○蘇氏曰一成之田歲
取萬畒以爲國用○朱氏曰取其陳以食農人
言積之久而有餘於是存其新而散其舊以𥙷
不足助不給也蓋以自古有年是以陳陳相因
所積如此然其用之之節又合宜而有序如此
則無紅腐而不可食之患矣〇蘇氏曰是以親
適南畒而視其耘耔助其勤力止其怠惰〇朱
氏曰進我俊士而勞之也(毛氏曰治田得榖俊士以進○蘇氏曰進)
(其髦俊者如漢寵力田之類歟)○前漢食貨志曰或耘或芓黍
稷儗儗
今者指周盛王之時也言周王適南畒以勞
農見農夫散布田野或耘或耔而其黍稷薿
薿然而盛乃相助而休息之又於間進其髦
俊者以勞勉之古者士出於農而工商不與
焉管仲曰農之子恒爲農野處而不暱其秀
民之能爲士者必足賴也秀民即詩所謂髦
士也
以我齊(音資)明與我犠(許宜反)羊以社以方我田旣臧
農夫之慶琴瑟擊鼓以御(牙稼反)田祖以祈甘雨以
介我稷黍以榖我士女
朱氏曰齊與粢同曲禮曰稷曰明粢此言齊明
便文以協韻爾(毛氏曰器實曰齊在器曰盛○孔氏曰肆師祭之日表齍盛告)
(潔注云粢六榖也器實曰齊指榖體也在器曰盛據巳盛於器也)○孔氏曰羊
言犠謂純色(又曰郊特牲曰社稷太牢則四方之神亦太牢此獨言羊以會句)
○毛氏曰社后土也(孔氏曰中庸云郊社相對郊是天則社是地后土者)
(地之大名也鄭駮異義以爲社者五土之神能生萬物者以古之有大功者配之祭法曰共工)
(氏之覇九州也其子曰后土能平九州故祀以爲社句龍職主土地故謂其官爲后土死以配)
(神社而祭之〇左傳蔡墨曰共工氏有子曰句龍爲后土后土爲社稷田正也有烈山氏之子)
(曰柱爲稷自夏以上祀之周弃亦爲稷自商以來祀之○前漢郊祀志云帝王建立社稷百王)
(不易社者土也稷者百榖之主所以奉宗廟共粢盛人所食以生活也王者莫不尊重親祭自)
(爲之主禮如宗廟詩曰乃立冢土又曰以御田祖以祈甘雨注冢大也土土神謂大社也田祖)
(稷神也)方迎四方氣於郊也(孔氏曰曲禮云天子祭四方歲徧注云祭)
(四方謂祭五官之神於四郊也句芒在東祝融后土在南蓐收在西玄冥在北是也此祀在秋)
(而并言四方蓋秋成報功則揔祭社爲隂祀其犠用純黑色其方祀則各以其方之色也○朱)
(氏曰四時迎五行氣於郊以五帝五官配焉木之帝曰太皥官曰句芒火之帝曰炎帝官曰祝)
(融土之帝曰黃帝官曰后土金之帝曰少皥官曰蓐收水之帝曰顓頊官曰玄冥)○鄭
氏曰臧善也御迎也○毛氏曰田祖先嗇也(孔氏)
(曰郊特牲注云先嗇若神農春官籥章注云田祖始耕田者謂神農始教造田謂之田祖先爲)
(稼穡謂之先嗇神其農業謂之神農名殊而實同也○周禮籥章曰凡國祈年于田祖吹豳雅)
(擊土鼓以樂田畯○王氏曰田祖者生而爲田畯死而爲田祖若樂工之死而爲樂祖也)○
孔氏曰甘雨者以長物則爲甘害物則爲苦○
毛氏曰榖善也○鄭氏曰以絜齊豐盛與我純
色之羊秋祭社與四方爲五榖成熟報其功也
○丘氏曰所以祭社與方者由我田盡善農夫
喜慶之故也○孔氏曰至前孟春又以琴瑟及
擊其土鼓以迎田祖之神而祭之以求甘澍之
雨王肅云大得我稷黍以善我男女言倉廩實
而知禮節也(王氏曰作樂以御田祖祈甘雨農事終則有始也祈甘雨所以介稷)
(黍介稷黍所以榖士女樂歲則士女多賴故也)釋文齊本又作齍
曾孫來止以其婦子饁(于轍反)彼南畒田畯(子峻反)至
喜攘(如羊反)其左右嘗其旨否禾易(以豉反)長畒終善
且有曾孫不怒農夫克敏
鄭氏曰饁饋也○王氏曰畒大抵以南爲正故
每曰南畒〇鄭氏曰田畯司嗇今之嗇夫也(漢百)
(官表鄕有嗇夫職聽訟收賦稅)○蘇氏曰攘取也○毛氏曰易
治也(王氏曰禾易禾生樂易也)長畒竟畒也〇朱氏曰有猶
多也○毛氏曰敏疾也○孔氏曰王肅云曾孫
來止親循畎畒勸稼穡也農夫務事使其婦子
並饁饋也〇蘇氏曰於是田畯至而喜之取其
左右之饋而嘗之以知其旨否○朱氏曰言其
上下相親之甚也○蘇氏曰民盡力於禾其生
竟畒如一庶幾終善且有於是王無所譴者曰
農夫敏矣
此章言省耕之時王者在上耕者在下田畯
往來其間勸勞而撫摩之熙然其若一家也
攘其左右嘗其旨否曰攘者喜之甚而取之
疾以言其相親無間也見其禾之易治竟畒
如一預知其收穫終當善而且多矣曾孫不
怒農夫克敏者言農夫能敏於田事如此王
者無由譴怒也不曰喜而曰不怒者若不敏
於農則怒矣蓋其喜怒欣戚專在於農也洛
人稱張全義曰張公他無所好見嘉榖大繭
則喜爾正此意也
曾孫之稼如茨(徐私反)如梁曾孫之庾(羊主反)如坻(直基)
(反)如京乃求千斯倉乃求萬斯箱黍稷稻粱農夫
之慶報以介福萬壽無疆
鄭氏曰稼禾也謂有藁者也茨屋蓋也(孔氏曰墨子稱)
(茅茨不剪謂以茅覆屋故箋以茨爲屋蓋言其積聚高大如屋茨耳○王氏曰茨者如束茅而)
(積之者也)○毛氏曰梁車梁也(孔氏曰孟子十二月輿梁成梁謂水上橫)
(橋橋有廣狹得容車渡則高廣者也故以比禾積)○鄭氏曰庾露積榖
也坻水中之高地也(孔氏曰釋水云水沚曰坻是水中之高地也)○
毛氏曰京高丘也(爾雅云絶高爲之京)○朱氏曰箱車箱
也如茨言其密比也如梁言其穹然也〇董氏
曰如坻則鱗比而出也如京則絶高者亦非一
矣○鄭氏曰見禾榖委積之多於是求千倉以
處之萬車以載之○蘇氏曰言黍稷稻梁無所
不有也
溥天之下莫非王土王土所生莫非曾孫之
稼也鄭氏以稅言之陋矣執訊獲醜戰士之
慶也黍稷稻粱農夫之慶也蓋農夫視黍稷
稻粱之豐以爲天下之美盡在此矣不知其
他也此詩後二章皆述前二章之意三章所
言述首章今適南畒勞農之事也故曰曾孫
來止田畯至喜四章所言述二章以御田祖
祈福之事也故曰報以介福萬壽無疆自曾
孫之稼以下所謂大福也
甫田四章章十句
大田刺幽王也言矜寡不能自存焉(孔氏曰序不言思古者楚)
(茨至此文指相類承上篇而略之也)
大田多稼旣種(章勇反)旣戒旣備乃事以我覃(以冉反)
耜俶載南畒播厥百榖旣庭且碩曾孫是若
孔氏曰種擇其種也○朱氏曰戒飭其具也〇
毛氏曰覃利也〇繫辭曰神農氏作斵木爲耜
揉木爲耒(釋文曰京云耜耒下耓也廣五寸耒耜上句木也○說文曰耜耒端木也)
(耒手耕曲木也耓勑丁反)○孔氏曰王肅以俶爲始載爲事
○毛氏曰庭直也○鄭氏曰碩大也若順也將
稼者必先相地之宜而擇其種季冬命民出五
種計耦耕事(孔氏曰耕必二耜相對共發一尺之地故計而耦之也)修耒
耜具田器(孔氏曰兹箕之屬)此之謂戒是旣備矣至孟
春土長冒橛陳根可拔而事之(孔氏曰此出於農書以冬土定)
(故㭬橛於地與地平至孟春土氣升長而冒覆於橛則舊陳之根可拔)○蘇氏曰
取其利耜而始有事於南畒旣耕而播之其耕
之也勤而種之也時故其生者皆直而大以順
王之所欲(李氏曰凡民之所以勤於農功如是者則以曾孫是若故也言民皆順曾)
(孫之意)
大田多稼緫言之也旣種旣戒以下至於卒
章自始及末以次陳之也稼雖有如嫁女有
所生之訓不必訓稼爲種也
旣方旣皂(才老反)旣堅旣好不稂(音郎)不莠(餘久反)去(起居)
(反)其螟(莫庭反)螣(徒得反)及其蟊(莫侯反)賊無害我田穉
(也如言寇賊姦究内外言之耳故犍爲文學曰此四種蟲皆蝗也)○說文曰穉
幼禾也○釋文曰秉執持也卑與也○鄭氏曰
盡生房矣盡戒實矣盡堅熟矣盡齊好矣(長樂劉氏)
(曰榖粒之生先有房甲而後充實旣實矣而未充滿曰皂旣皂矣而未黃綻曰堅旣堅矣而咸)
(可剪刈曰好)而無稂莠(孔氏曰稂莠苗旣似禾實亦類粟若擇種去其細粒鋤禾)
(除其非類則無復稂莠矣)擇種之善民力之專時氣之和所
致之○孔氏曰蟲災禾穉者偏甚(王氏曰田穉再生之稻也)
(去其害苗稼之物而可以飬再生之稻)○朱氏曰田祖有神乎則
爲我持此四蟲而付之炎火之中使消亡也此
禱辭也姚崇遣使捕蝗引此爲證夜中設火火
邊掘坑且焚且瘞(張氏曰三代盛時必無蟲患天下之田盡墾何處不種縱)
(或有之亦人衆覺察必䂊早能去其害雖有山林陂澤亦人以時出入瀦停水陂不得生也且)
(不論盛時故災害不作直人謀足以勝之蝝螟之類其去易於蝗又况古人除田害亦易得人)
(只於采芭便三千乘要以百井之民除一井之民患計之爲不難)○釋文秉韓
詩作卜卜報也
有渰(於檢反)萋萋(七西反)興雨祈祈(巨移反)雨(于付反)我公
田遂及我私彼有不穫(戶郭反)穉此有不歛(力檢)穧(才計)
(反)彼有遺秉此有滯穗(音遂)伊寡婦之利
毛氏曰渰雲興貌(長樂劉氏曰天將降雨則地氣上騰蒸爲濕潤渰浸萬物)
萋萋雲行貌祁祁徐也○孟子曰方里而井井
九百畒其中爲公田八家皆私百畒同飬公田
詩曰雨我公田遂及我私惟助爲有公田○孔
氏曰穧者禾之鋪而未束者秉刈禾之把也(又曰)
(聘禮云四秉筥注云此秉謂刈禾盈手之秉筥穧名也若今萊易之間刈稻聚把有名爲筥者)
(掌客注云米禾之秉筥字同數異禾之秉手把耳筥謂一穧然則禾之秉一把耳米之秉十六)
(斛禾之筥四把耳米之筥則五升○董氏曰崔靈恩集注不歛筥亦音穧)滯穗滯漏
之禾穗也○鄭氏曰古者隂陽和風雨時其來
祁祁然而不暴疾(王氏曰雲欲盛盛則雨雨欲徐徐則入土)其民之
心先公後私今天正雨於公田因及私田爾此
言民怙君德蒙其餘惠(孔氏曰民見雲行雨降歸之於君曰此雨本主)
(爲雨我公田耳因遂及我之私田)百榖齊熟收刈促遽力皆不
足而有不穫不歛遺秉滯穗故聽鰥寡取之以
爲利(長樂劉氏曰穉謂穗之低小刈穫之所不及者穧謂刈而遺忘束縛之所不及者秉)
(謂束而輦載之所不盡者滯謂成而折亂秉穫之所不通者皆緣豐稔農夫之力所不能盡取)
(而矜寡享其遺利〇朱氏曰此見其豐成有餘而不盡取又與鰥寡共之蓋旣足爲不費之惠)
(而亦不棄於地也不然則粒米狼戾不殆於輕視天物而慢棄之乎)○董氏曰韓
詩作有弇凄凄吕氏春秋作有䁆凄凄〇釋文
渰漢書作黤〇孔氏曰定本集注穧作積
曾孫來止以其婦子饁彼南畒田畯至喜來方禋
(音因)祀以其騂黑與其黍稷以享以祀以介景福
國語内史過曰精意以享禋也○鄭氏曰騂用
騂牲也黑用&KR0627;牲也(孔氏曰周禮牧人云陽祀用騂牲隂祀用&KR0627;牲陽祀)
(南郊及宗廟隂祀北郊及社稷毛分騂黑爲二牲鄭以騂黑爲二色故引牧人騂&KR0627;以明騂黑)
(爲别方之牲非謂祭在陽祀隂祀之中也)○長樂劉氏曰王以其西
成乃出郊省民之歛也○孔氏曰時耕者皆以
其婦之與子同饁彼農人於南畒之中田畯之
官至喜樂其勤故得成獲(王氏曰喜其其趍穫事也)○陳氏
曰王所來之方致其禋祀以爲報(董氏曰鄭康成以來方爲)
(四方不知來方禋祀則以其所至之方而禋祀也)○孔氏曰其牲或赤
或黑與其黍稷之粢盛以獻以祀神饗之而報
以大福(長樂劉氏曰王者所出山川原隰之有神護民之稼穡者靡不祭之示愛其民)
(而爲之祈福也○朱氏曰以介景福農夫欲曾孫之受福也)
來南方則用騂牲來北方則用黑牲獨舉騂
黑者孔氏所謂略舉二方以爲韻句是也
大田四章二章章八句二章章九句
瞻彼洛矣刺幽王也思古明王能爵命諸侯賞善
罰惡焉
瞻彼洛矣維水泱泱(於良反)君子至止福禄如茨韎
(音昧)韐(音閤)有奭(許力反)以作六師
毛氏曰興也○王氏曰洛水東都之所在也○
毛氏曰泱泱深廣貌〇孔氏曰君子諸侯也○
鄭氏曰茨屋蓋也如屋蓋喻多也〇毛氏曰韎
韐者茅蒐染草也一曰韎韐所以代韠也(鄭氏曰韎)
(韐者茅蒐染也茅蒐韎韐聲也○孔氏曰韎韐是蔽膝之衣合韋爲之駮異義云韎草名齊魯)
(之間言韎韐聲如茅蒐陳留人謂之蒨)天子六軍○孔氏曰奭赤
貌〇王氏曰瞻彼洛水而思古之明王見其地
而不見其人也先王會諸侯於東都於是爵命
諸侯君子至止福禄如茨者言能爵命之厚也
韎韐有奭以作六師者使服韎韋之韐而作六
師也周官凡有兵事韋弁服先儒以爲左傳所
謂韎韋之跗注是也(朱氏曰言諸侯至此洛水之上受寵錫之厚而又帥)
(天子之六師以討有罪也〇陳氏曰諸侯來朝天子適有征伐之事故寵之以卿佐之任)○
職方氏河西曰雍州其浸渭洛故毛傳以洛
爲宗周之浸水洛水雖出於京兆上洛西山
然其流尚微此詩所謂洛蓋指東都也
瞻彼洛矣維水泱泱君子至止鞞(𥙷頂反)琫(必孔反)有
珌(賓一反)君子萬年保其家室
毛氏曰鞞容刀鞞也琫上飾珌下飾也(孔氏曰鞞今刀)
(鞘也容者容飾珌琫即容飾也)天子玉琫而珧(音遥)珌諸侯璗(徒黨)
(反)琫而璆(音虯)珌大夫鐐(音遼)琫而鏐(力幽反)珌士珕
(力計反)琫而珕珌(孔氏曰珧似琫說文曰珧蜃甲也爾雅曰黃金謂之璗其美者)
(謂之鏐鏐即紫磨金也白金美者謂之鐐珕蜃屬而不及於蜃用其甲以飾物〇董氏曰此本)
(出於三朝禮故許慎以此證書)○王氏曰鞞琫有珌者言旣爵
命又其賜予備物如此○長樂劉氏曰天子尊
賢樂善非徒爵命之於一時又將延永迨其子
孫俾克安於封土焉
瞻彼洛矣維水泱泱君子至止福禄旣同君子萬
年保其家邦
朱氏曰同猶聚也(丘氏曰同俱也謂俱聚於諸侯之身)○丘氏曰
家邦猶家室也
瞻彼洛矣三章章六句
裳裳者華刺幽王也古之仕者世禄小人在位則
讒諂並進棄賢者之類絶功臣之世焉(孔氏曰古者有世禄)
(復有世位世禄者直食其先人之禄而不居其位子若復賢則居父位矣○朱氏曰此詩四章皆美)
(賢者之類功臣之世德譽文章威儀之盛似其先人以見不可廢絶之意蓋周之先王於國之子弟)
(盡其教飬之方故其成就若此雖更幽厲之衰而不忘也○陳氏曰小人在位欲以引進其私人故)
(不使賢者之後復居其位而棄絶之)
裳裳者華其葉湑(思叙反)兮我覯之子我心寫兮我
心寫兮是以有譽處兮
毛氏曰興也裳裳猶堂堂也湑盛也○鄭氏曰
覯見也○長樂劉氏曰之子謂賢者功臣之子
孫也○丘氏曰寫喜而舒寫也○譽處見蓼蕭
○陳氏曰華葉上下相承而俱茂以興賢者前
後相繼而榮顯也○朱氏曰夫能使見者悅慕
如此則其有譽處宜矣○董氏曰裳古文作常
今爲裳者或篆體也
裳裳者華芸其黃矣我覯之子維其有章矣維其
有章矣是以有慶矣
毛氏曰芸黃盛也○蘇氏曰黃色之上也有章
有文也其文粲然如華之盛也○朱氏曰有文
章斯有福慶矣
裳裳者華或黃或白我覯之子乘其四駱(音洛)乘其
四駱六轡沃若
丘氏曰言白者取韻便也○駱解見四牡○朱
氏曰言其車馬威儀之盛
左之左之君子宜之右之右之君子有之維其有
之是以似之
鄭氏曰君子斥其先人也○朱氏曰言其先世
之君子才全德備以左之則無所不宜以右之
則無所不有是以其子孫肖似之而如此也
裳裳者華四章章六句
北山之什十篇四十六章三百三十八句
吕氏家塾讀詩記卷第二十二
