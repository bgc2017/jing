洪範統一書類
提要
(臣)等謹案洪範統一一卷宋趙善湘撰善湘
字清臣濮安懿王五世孫仕至資政殿大學
士封文水郡公贈少師事跡具宋史本傳據
其子汝楳周易輯聞序善湘於易學用力至
深而所著易說五種皆不傳此書藏弆之家
亦罕著錄故朱彝尊經義考注曰未見今從
永樂大典繕錄復為完編書成於開禧時宋
史謂之洪範統論文淵閣書目又作統紀今
据善湘謂漢儒解傳祗以五事庶徵為五行
之驗而五紀八政諸疇散而不知所統徵引
事應語多傅會因采歐陽修唐志蘇洵洪範
圖論遺意定皇極為九疇之統每疇之中如
五行則水火木金皆統於土五事則貌言視
聽皆統於思得其統而九疇可一以貫之矣
云云則永樂大典題曰洪範統一為名實相
應矣考朱子與陸九淵論皇極之義往復辨
難各持一說此書以大中釋皇極本諸注疏
與陸氏合復謂九疇皆運於君心𤼵為至治
又合于朱子建極之旨蓋能通懷彼我兼取
兩家之說者生當分朋講勝之時而介然不
預於門戶是難能也乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
洪範統一原叙
洪範九疇聖人經世之大法太極渾然之先其道已具
三才既判之後天畀之聖人而實任彝倫攸叙之責行
虖古今不可泯沒天地由之而萬化顯其用聖人以之
而斯民獲其所非區區操天下者所能與也由五行至
五紀安行乎皇極者也由三德至福極輔成乎皇極者
也皇極居于五主張綱維是者也疇惟有九其統則一
自漢世儒者為災異之說乃以五行五事皇極庶徵福
極五者合而求災異之應而于八政五紀三德稽疑四
者離不相屬其後為史又皆祖述漢儒獨歐陽唐史紀
災異而不言事應眉山之學亦以福極于五福不相通
悉歸于皇極之建不建嗚呼洪範九疇果可以意離合
之乎昔者天畀之禹禹𫝊之箕子箕子以是諫受不聽
武王以之歸遂作洪範明夷之六五曰箕子之明夷利
貞明入地中明夷天道在地君道在臣六五君位而箕
子居之以洪範之在箕子也洪範天道也君道也而可
易窺乎善湘幼業書長無所聞竊謂漢儒離合之說非
洪範之本旨遂撰洪範統一庶幾成歐陽眉山之志然
未知有得於箕子否也開禧三年中秋前五日趙善湘
叙
