周官集傳卷十元毛應龍撰
士師之職掌國之五禁之灋以左右刑罰一曰宫禁二
曰官禁三曰國禁四曰野禁五曰軍禁
鄭鍔曰士師為羣士之師法故名官曰士師柳下惠
為士師蓋非明智君子明以用刑不足以為羣士之
所師也又曰刑罰施于已為之後先王之不得已也
其意實欲無犯焉故用五禁之法禁之于未為之先
是乃所以左右之也宫禁則閽人所謂不入官者是
也官禁則無故不得擅入者是也國禁則入國而問
禁者是也野禁則今之田律野中之禁也軍禁則讙
譁夜行軍中之禁也
皆以木鐸徇之于朝書而縣于門閭
以木鐸徇之于朝所以示乎貴者也書而懸于門閭
所以示乎賤者也夫貴者賤者無不知禁焉則刑不
期措而自措矣
以五戒先後刑罰毋使罪麗于民一曰誓用之于軍旅
二曰誥用之于會同三曰禁用諸田役四曰糾用諸國
中五曰憲用諸都鄙
應龍曰案小宰職掌凡宫之紏禁乃退以宫刑憲禁
于王宫憲若布憲掌憲邦之刑是也
掌鄉合州黨族閭比之聫與其民人之什伍使之相安
相受以比追胥之事以施刑罰慶賞
鄭鍔曰凡此皆小司徒與族師之職耳使士師掌之
何耶愚以為司徒屬官專治其事而刑官之屬以刑
助之教以誘之于其先刑以鞭之于其後則民知所
畏之六鄉之政成矣
掌官中之政令察獄訟之辭以詔司寇斷獄弊訟致邦
令掌士之八成一曰邦汋二曰邦賊三曰邦諜四曰犯
邦令五曰撟邦令六曰為邦盗七曰為邦朋八曰為邦
誣
鄭鍔曰隂為諸侯刺探國事則反以告之甘口喋喋
是為邦諜徐氏音辨曰若魏公子撟魏王令代晉
鄙為將
若邦凶荒則以荒辯之灋治之令移民通財紏守緩刑
凡以財獄訟者正之以傅别約劑
鄭鍔曰司徒荒政有緩刑而無移民通財紏守事獨
掌于此蓋不移民不通財不紏守者斯待以刑也
若祭勝國之社稷則為之尸王燕出入則前驅而辟
鄭鍔曰勝國國為吾所勝也不絶其社稷所以為戒
祭必有尸未有用刑官為之者勝國則無主後矣然
實我用兵以勝之如周勝商不廢亳社以湯之故不
絶其祀是以祭之必用士師為尸焉蓋其勝之也本
于甲兵之大刑故使刑官為尸乃所以示戒也又曰
王者以祭祀賓客會同之事而出入則有司警蹕孰
敢犯屬車之清塵哉若以燕遊而出入則尤當致嚴
使刑官前驅而辟則人畏刑而無敢犯也
祀五帝則沃尸及王盥洎鑊水凡刉珥則奉犬牲諸侯
為賓則帥其屬而蹕于王宫大喪亦如之
鄭鍔曰饗在廟燕在寝師屬蹕王宫則在寝時也
大師帥其屬而禁逆軍旅者與犯師禁者而戮之
鄭鍔曰王師所過而敢有沮遏王師所湏而有不從
令是謂逆軍旅軍中之禁而輙敢干犯則不循軍法
之人也是謂犯師禁安可不戮也耶晉魏絳將與狄
人戰于太原請皆卒自我始荀吴之嬖人不肯即卒
則斬之雞澤之盟晉侯之弟楊干亂行于曲梁魏絳
戮其僕謂是也
歲終則令正要會正歲帥其屬而憲禁令于國及郊野
鄭鍔曰令正要會令刑官之屬耳應龍曰小司寇
所宣布者及四方之遠士師憲禁于國及郊野憲其
近也
鄉士掌國中各掌其鄉之民數而紏戒之
鄭鍔曰鄉民之數教者掌之此又掌其數者蓋欲行
紏戒而非正治其數也歐陽氏曰紏舉其罪過而禁
戒之使勿為惟恐其陷於刑辟也
聽其獄訟察其辭辨其獄訟異其死刑之罪而要之旬
而職聽于朝
鄭鍔曰獄訟之情以辭而後見聽其獄訟而不察其
辭則曲直失當情無由伸惟察辭而知其詳乃從而
辯之辯論其獄與訟之情状其有死罪則别舉其文
書使與不死之刑異既定其要辭又俟一旬之久乃
職主其事為之入聽于王朝必待一旬然後入則在
已所思者欲審容囚亦得以自反覆也歐陽氏曰
鄉士旬而職聽于朝遂士二旬縣士三旬方士三月
而上獄訟于國所以因地遠近為期之遲速之差者
其哀矜死刑防閑獄事之意深矣易之中孚曰君子
以議獄緩死其若是乎
司寇聽之斷其獄弊其訟于朝羣士司刑皆在各麗其
灋以議獄訟獄訟成士師受中協日刑殺肆之三日若
欲免之則王會其期
鄭鍔曰司寇聽所要之辭乃斷其獄弊其訟于朝與
衆共之不敢任一已之見也應龍曰羣士自鄉士
至訝士皆是司刑凡有職者皆是也使羣士司刑皆
在各出已見引法為證以其所犯之罪而附于法共
議之據其所犯合用何法使罪與相應成者議已定
而不變也衆議以定朝廷于其間擇取其中而用之
中者所斷得中無不及也士師受其中乃獄訟之已
成也
大祭祀大喪紀大軍旅大賓客則各掌其鄉之禁令帥
其屬夾道而蹕三公若有邦事則為之前驅而辟其喪
亦如之
鄭鍔曰掌其禁令使人勿犯王出至郊夾道而蹕以
刑肅人也
凡國有大事則戮其犯命者
鄭鍔曰國有大事謂田役之類也鄉民有犯令得而
戮之民雖鄉官所治刑戮則在鄉士也
遂士掌四郊各掌其遂之民數而紏其戒令聽其獄訟
察其辭辨其獄訟異其死刑之罪而要之二旬而職聽
于朝司寇聽之斷其獄弊其訟于朝羣士司刑皆在各
麗其灋以議獄訟獄訟成士師受中協日就郊而刑殺
各于其遂肆之三日若欲免之則王令三公會其期若
邦有大事聚衆庶則各掌其遂之禁令帥其屬而蹕六
卿若有邦事則為之前驅而辟其喪亦如之
歐陽謙之曰就郊而刑殺就其四郊之獄所在而刑
殺之也先王之殺人也以殺止殺遂所殺肆之各于
其遂所以令當遂之人見之而知所懲也抑亦刑人
于市與衆棄之之意乎
凡郊有大事則戮其犯命者
歐陽氏曰郊有大事戮犯命者恐事當在郊則遂士
掌其殺戮也
縣士掌野各掌其縣之民數紏其戒令而聽其獄訟察
其辭辨其獄訟異其死刑之罪而要之三旬而職聽于
朝司寇聽之斷其獄弊其訟于朝羣士司刑皆在各麗
其灋以議獄訟獄訟成士師受中協日刑殺各就其縣
肆之三日若欲免之則王令六卿會其期若邦有大役
聚衆庶則各掌其縣之禁令若大夫有邦事則為之前
驅而辟其喪亦如之凡野有大事則戮其犯命者
方士掌都家聽其獄訟之辭辨其死刑之罪而要之
鄭鍔曰此王畿之四面耳其士乃謂之方者蓋自鄉
而遂自遂而家邑都鄙各分在王畿之方而方士以
十六人為之四人主一方故名曰方士也
三月而上獄訟于國司寇聽其成于朝羣士司刑皆在
各麗其灋以議獄訟獄訟成士師受中書其刑殺之成
與其聽獄訟者
鄭鍔曰地又愈遠故三月乃上于王國其地已分公
卿大夫為都邑矣故謂王朝為國别異之也
凡都家之大事聚衆庶則各掌其方之禁令以時修其
縣灋若歲終則省之而誅賞焉凡都家之士所上治則
主之
鄭鍔曰方士既不屬鄉遂慮其易以廢壊歲終特廵
省之以行誅賞
訝士掌四方之獄訟諭罪刑于邦國凡四方之有治于
士者造焉四方有亂獄則往而成之邦有賓客則與行
人送逆之入于國則為之前驅而辟野亦如之居館則
帥其屬而為之蹕誅戮㬥客者客出入則道之有治則
贊之凡邦之大事聚衆庶則讀其誓禁
歐陽氏曰有治則贊有朝享之事將通達于王則訝
士掌為之贊佐而通達之也
朝士掌建邦外朝之灋左九棘孤卿大夫位焉羣士在
其後右九棘公侯伯子男位焉羣吏在其後面三槐三
公位焉州長衆庶在其後左嘉石平罷民焉右胏石達
窮民焉帥其屬而以鞭呼趨且辟禁慢朝錯立族談者
凡得獲貨賄人民六畜者委于朝告于士旬而舉之大
者公之小者庶民私之凡士之治有期日國中一旬郊
二旬野三旬都三月邦國期期内之治聽期外不聽凡
有責者有判書以治則聽
鄭鍔曰司市言得貨賄六畜者三日而舉此至于旬
者市者衆之所聚三日可以見矣外朝人所罕至故
十日而後舉
凡民同貨財者令以國灋行之犯令者刑罰之
歐陽氏曰二人同以財賈販出息恐一人侵欺不可
攷䆒故以國家府庫所以出入之法行之其出入皆
有簿書可稽攷其數犯令或一人有所欺用訟至于
官則官為之罰犯令者
凡屬責者以其地傅而聽其辭
歐陽氏曰此義諸家之皆未詳蓋前有凡有責者有
判書以治則聽令後有凡屬責者以意解之前凡有
責者有判書是其責之大者也令屬責者蓋責之小
者無判書但有所屬信于人而予之也所屬信者即
地傅也傅保也地𫝊為保任以予之也以其無文書可
據但憑信地傅以予之故湏得地傅以為之証然後
聽其理訟之辭而决之也
凡盜賊軍鄉邑及家人殺之無罪凡報仇讎者書于士
殺之無罪
歐陽氏曰軍鄉邑及家人殺之無罪盜賊之犯于一
軍一鄉一邑一家者本軍本鄉本邑本家之人殺之
者無罪以其人之受害或一時與之格鬭而殺之也
若邦凶荒札喪寇戎之故則令邦國都家縣鄙慮刑貶
鄭鍔曰所遭之變故大矣民有犯刑者或出于不得
已而國之用刑亦不可以用平時而不為之減殺故
令之慮刑貶焉慮猶計度也計度其刑則寬宥于常
刑之外計度其財則貶損于常用之式凡此皆恤民
而已言邦國都家縣鄙則朝士所令者徧天下矣
歐陽氏曰慮刑貶只當是減省刑罰未必便及用財
之事也與荒貶之意不同
司民掌豋萬民之數自生齒以上皆書于版辨其國中
與其都鄙及其郊野異其男女歲登下其死生及三年
大比以萬民之數詔司寇司寇及孟冬祀司民之日獻
其數于王王拜受之登于天府内史司會冢宰貳之以
贊王治
鄭鍔曰天子為天牧民則民者天子之所司也設官
而名之曰司民蓋天子司牧養之事司民司其多寡
之數而登之耳自生齒以上皆書于版生齒則能食
能食則成人戸口之所由始也不辨其國中都鄙郊
野則無以知其地之人數辨之使不相雜則其地之
戸口衆寡皆可見也不異其男女則無以知其生之種
䫫異之使各從其類則他日嫁娶之年歲高下皆可
知也每歲有死者則下之有生者則登之以知其存
殁也
司刑掌五刑之灋以麗萬民之罪墨罪五百劓罪五百
宫罪五百刖罪五百殺罪五百若司寇斷獄弊訟則以
五刑之灋詔刑罰而以辨罪之輕重
鄭鍔曰刑者國之大法民命之所係當與罪相應有
是罪宜附以是刑
司刺掌三刺三宥三赦之灋以贊司寇聽獄訟
鄭鍔曰刺殺也取也死者不可復生故必刺取臣吏
民之意以可殺然後殺故名以司刺也以三刺三宥
三赦三者刺取其實先王非有心于用刑大抵以赦
宥為心
壹刺曰訊羣臣再刺曰訊羣吏三刺曰訊萬民
歐陽氏曰一刺再刺三刺之義若曰羣臣以為可殺
一也羣吏以為可殺二也萬民以為可殺三也蓋至
于臣吏民三者皆以為可殺然後殺之宜矣
壹宥曰不識再宥曰過失三宥曰遺忘壹赦曰幼弱再
赦曰老旄三赦曰惷愚以此三灋者求民情斷民中而
施上服下服之罪然後刑殺
鄭鍔曰既以三宥求之其可宥也又求以生之而有
三赦之灋焉蓋宥也者雖所以寬其罪然尚有罪以
加之不若赦之為恩先王用刑豈真有意哉
司約掌邦國及萬民之約劑治神之約為上治民之約
次之治地之約次之治功之約次之治器之約次之治
摯之約次之
鄭鍔曰成王之于魯也命得郊與祀泰山外祭則郊
社内祭則嘗禘與夫三代命祀祭不越望是也又曰
周分魯以殷民六族條氏徐氏蕭氏索氏長勺氏尾
勺氏分康叔以殷氏七族陶氏施氏繁氏錡氏樊氏
饑氏終葵氏分唐叔以懷姓九宗職官五正則治民
不可以無約也
凡大約劑書于宗彛小約劑書于丹圖
鄭鍔曰大約劑與諸侯為約欲與宗彛並大小約劑
與萬民為約欲與丹書永𫝊
若有訟者則珥而辟藏其不信者服墨刑若大亂則六
官辟藏其不信者殺
大司寇云凡邦之盟約大史司會及六官皆受其貳
而藏之若大亂則諸侯僣竊變亂舊章而去其典籍必
率六官而共辟其藏以眀其罪大六卿共証之不信
者則必誅無赦也
司&KR0576;掌&KR0576;載之灋
鄭鍔曰世之說者皆謂&KR0576;為衰世之事先王所無有
其說出于禮記&KR0576;詛不及三王也嘗考之書載苖民
之罪以為民興胥漸泯泯棼棼罔中于信以覆詛&KR0576;
則五帝之世已有是事詩云君子屢&KR0576;亂是用長非
謂不可也謂&KR0576;之屢而無信適所以長亂也學者不
察以周官太平之書胡為王府有珠槃玉敦之事戎
右有贊牛耳桃茢之文于此又設司&KR0576;之官而信何
休戰國隂謀之說蓋不考之詩書耳先王以信結民
上不欺下而下不詐上猶用&KR0576;以結信蓋&KR0576;雖未必
用去古稍遠淳厚一散則世未嘗皆君子而無小人
皆善良而無嵬瑣此司&KR0576;所由設歟
凡邦國有疑會同則掌其&KR0576;約之載及其禮儀北面詔
眀神既&KR0576;則貳之&KR0576;萬民之犯命者詛其不信者亦如
之
歐陽氏曰&KR0576;之禮儀即朿牲載書㰱血牛耳桃茢珠
槃玉敦之事也鄭鍔曰神向眀而司&KR0576;向幽以神
為眀而南面告幽故北面也又曰禮儀皆北面詔眀
神故曰亦如之
凡民之有約劑者其貳在司&KR0576;有獄訟者則使之&KR0576;詛
凡盟詛各以其地域之衆庶共其牲而致焉既盟則為
司&KR0576;共祈酒脯
鄭鍔曰有約劑而不信至于訟獄則使之&KR0576;詛中有
所愧者不敢聽而獄訟自息矣竊疑周家獄訟者先
使之&KR0576;詛&KR0576;詛已訖乃使之束矢鈞金措刑之術本
諸乎此
職金掌凡金玉錫石丹青之戒令受其入征者辨其物
之&KR0839;惡與其數量楬而璽之入其金錫于為兵噐之府
入其玉石丹青于守藏之府入其要掌受士之金罰貨
罰入于司兵
歐陽氏曰金罰疑是入鈞金三日乃聽者亦是也朝
士之職凡民同貨賄者令以國法行之犯令者刑罰
之此所以有貨罰也金罰貨罰二者皆自士官而入
于職金故職金受之以入于司兵槀人掌受財于職
金以齎其工金言入于司兵者大總言之與
旅于上帝則共其金版饗諸侯亦如之凡國有大故而
用金石則掌其令
鄭鍔曰屏風以金為飾與
司厲掌盜賊之任器貨賄辨其物皆有數量賈而楬之
入于司兵其奴男子入于罪隸女子入于舂槀凡有爵
者與七十者與未齓者皆不為奴
歐陽氏曰辨其物兵器不一也貨賄不同也皆有數
量計其多少之數也賈而楬之計其貴賤之直也然
後入于司兵防其侵欺及更易之也
犬人掌犬牲凡祭祀共犬牲用牷物伏瘞亦如之凡幾
珥沈辜用駹可也凡相犬牽犬者屬焉掌其政治
鄭鍔曰盧令歇驕之類不得不相其善惡以犬遺人
當防其噬囓相之則不失其善惡之實牽之則不失
左右之防歐陽氏曰掌其官之政治若用牷用駹
因所祭以别其所用相犬牽犬之職擇其人差其廪
禄皆是也
司圜掌收教罷民凡害人者弗使冠飾而加眀刑焉任
之以事而收教之能改者上罪三年而舍中罪二年而
舍下罪一年而舍其不能改而出圜土者殺雖出三年
不齒凡圜土之刑人也不虧體其罰人也不虧財
冠以飾首也弗使冠飾使之免冠而見首也加眀刑
者以版書其罪状與姓名著于背表示于人鄭氏
曰罷民不能自強于善散而無所屬故自恣而為害
拘之圜土而役之所以收之也勞苦之使其善心自
生所以教之也弗使冠飾以見其無禮而被辱眀書
其罪于背所以告人使知其以是罪而至此也
掌囚掌守盜賊凡囚者上罪梏拲而桎中罪桎梏下罪
梏王之同族拲有爵者桎以待弊罪
臨江劉氏曰梏者校也在頭曰梏春秋傳曰以弓梏
華弱于朝謂之梏者以其在首猶牛馬梏耳
及刑殺告刑于王奉而適朝士加眀梏以適市而刑殺
之凡有爵者與王之同族奉而適甸師氏以待刑殺
案王鄭之說適朝士絶句以朝士掌外朝王與公卿
聽獄訟之所恐王與公卿或又得而審詳焉重人命
之至也
掌戮掌斬殺賊諜而摶之凡殺其親者焚之殺王之親
者辜之凡殺人者踣諸市肆之三日刑盜于市凡罪之
麗于灋者亦如之唯王之同族與有爵者殺之于甸師
氏
歐陽氏曰凡殺人者皆于市罪不至死而加刑不于
市獨盜則刑于市焉惡之之甚欲人懲之切也
凡軍旅田役斬殺刑戮亦如之墨者使守門劓者使守
關宫者使守内刖者使守囿髠者使守積
歐陽氏曰軍旅田役之時所有斬殺刑戮之事亦如
刑盜于市踣諸市肆之三日蓋所謂小懲而大戒也
司隸掌五隸之灋辨其物而掌其政令帥其民而搏盜
賊役國中之辱事為百官積任器凡囚執人之事邦有
祭祀賓客喪紀之事則役其煩辱之事掌帥四翟之隸
使之皆服其邦之服執其邦之兵守王宫與野舍之厲禁
狄或作翟前漢匈奴𫝊曰夷翟是也此四翟謂蠻閩
夷貉四者之翟
罪隸掌役百官府與凡有守者掌使令之小事凡封國
若家牛助為牽傍其守王宫與其厲禁者如蠻隸之事
鄭鍔曰凡封諸侯與其大夫之家彼挈其所有以之
官或得用公之牛以助其載任則罪隸為之牽傍也
在前曰牽在旁曰傍豈詩人所謂王命傅御遷其私
人者歟然罪隸乃中國之人因親屬有罪沒入于官
與四夷之人不同故不掌鳥獸牛馬之事所以別中
外也
蠻隸掌役校人養馬其在王宫者執其國之兵以守王
宫在野外則守厲禁
鄭鍔曰蠻人知養馬故以役校人
閩隸掌役畜養鳥而阜蕃教擾之掌子則取隸焉
鄭鍔曰閩人知養馬故以役掌畜四隸皆言守王宫
之事而閩隸不言者閩蠻之别種以蠻隸見之爾
歐陽氏曰掌子則取隸焉其義未詳或有闕文悮字
也或謂掌子謂鳥至于阜蕃而欲之掌其子則取閩
隸之屬以其人知畜養
夷隸掌役牧人養牛馬與鳥言其守王宫者與其守厲
禁者如蠻隸之事
鄭鍔曰夷人知養牛馬通鳥言故以役牧人歐陽
氏曰蠻隸守王宫者執其國之兵在野外則守厲禁
貉隸同
貉隸掌役服不氏而養獸而教擾之掌與獸言其守王
宫者與其守厲禁者如蠻隸之事
鄭鍔曰或謂南方曰蠻閩則其别種也東方曰夷貉
則其别種也獨無西戎之隸何耶蓋周之始開國于
西戎西戎服之久矣武王伐紂庸蜀羌髳微盧彭濮
皆從則不待于征伐而虜獲之也至于蠻閩夷貉之
國自克商始通道于九夷八蠻其間有不服者或征
伐而取之故以為隸爾應龍曰自罪隸至貉隸通
為五隸皆掌于司隸一官以五者其隸各有百二十
人故于百二十人之中各分頭目以掌之遂有五者
之名非如司隸以中士下士為之則得謂之王官也
