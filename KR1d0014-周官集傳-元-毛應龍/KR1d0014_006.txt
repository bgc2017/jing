周官集傳卷六元毛應龍撰
肆師之職掌立國祀之禮以佐大宗伯立大祀用玉帛
牲牷立次祀用牲幣立小祀用牲以歲時序其祭祀及
其祈珥大祭祀展犧牲繫於牢頒於職人凡祭祀之卜
日宿為期詔相其禮眡滌濯亦如之祭之日表齍盛告
絜展器陳告備及果築䰞相治小禮誅其怠慢者
展器陳告備者展省視之也陳列也省視其器陳列
而實之既訖乃告具備又曰小宗伯詔相祭祀之小
禮肆師是宗伯之攷禮之小者在所相而治之
掌兆中廟中之禁令
鄭鍔曰凡兆中廟中禁令無所不掌則四郊四望四
類之祀宗廟昭穆之禁皆使人不敢犯也
凡祭祀禮成則告事畢
林氏曰禮成謂自始及終其禮成矣而無虧也
大賓客涖筵几築䰞贊祼將大朝覲佐儐共設匪罋之
禮饗食授祭與祝侯禳於畺及郊大喪大渳以鬯則築
䰞令外内命婦序哭禁外内命男女之衰不中灋者且
授之杖
凡師甸用牲於社宗則為位類造上帝封於大神祭兵
於山川亦如之凡師不功則助牽主車凡四時之大甸
獵祭表貉則為位嘗之日涖卜來歲之芟獮之日涖卜
來歲之戒社之日涖卜來歲之稼若國有大故則令國
人祭歲時之祭祀亦如之凡卿大夫之喪相其禮
歐陽謙之曰使禮官往相其所以治喪之禮
凡國之大事治其禮儀以佐宗伯凡國之小事治其禮
儀而掌其事如宗伯之禮
禮有本有文治其禮儀者禮之文也左傳昭五年公
如晉自郊勞至於贈賄無失禮晉侯謂女叔齊曰魯
侯不亦善於禮乎對曰是儀也不可謂禮二十五年
子太叔見趙簡子簡子問揖遜周旋之禮焉大叔曰
是儀也非禮也按正義曰禮是儀之心儀是禮之貎
本其心謂之禮察其貎謂之儀行禮必為儀為儀未
是禮故云儀非禮也此禮儀之辨肆師禮官之屬所
治者禮之儀凡禮事之文物度數升降揖遜之文關
於國之大事則從其長佐贊之若事之小則專掌之
如宗伯之禮
鬱人掌祼器凡祭祀賓客之祼事和鬱鬯以實彛而陳
之凡祼玉濯之陳之以贊祼事詔祼將之儀與其節凡
祼事沃盥大喪之渳共其肆器及葬共其祼器遂貍之
大祭祀與量人受舉斝之卒爵而飲之
祼說文灌祭也灌者方祭之始用鬱鬯之酒灌地降
神
鬯人掌共秬鬯而飾之凡祭祀社壝用大罍禜門用瓢
齎廟用脩凡山川四方用蜃凡祼事用概凡疈事用散
大喪之大渳設斗共其釁鬯凡王之齊事共其秬鬯凡
王弔臨共介鬯
或問玉鬯秬鬯鬱鬯同異如何曰按說文鬯以秬鬯
以秬釀鬱金芬芳攸服以降神增韻云秬黑黍鬯香
草以黑黍米擣鬱金草取汁而煮之和釀其氣芬香
調鬯故謂之秬鬯以韻文推之香草似即是鬱金草
按鄭氏云秬鬯不和鬱者記曰鬱和鬯蕭和黍稷鬯
自是一物陸佃云秬者百榖之華鬯者百草之英先
王煮以合鬯意者所謂玉鬯者鬯以玉釀秬鬯者鬯
以秬釀鬱鬯者鬯以鬱釀是所以不同歟徐氏音辨
曰瓢匏也
雞人掌共雞牲辨其物大祭祀夜呼旦以&KR1127;百官凡國
之大賓客會同軍旅喪紀亦如之凡國事為期則告之
時
嘑旦警起以祭祀尤當致嚴故首言之歐陽謙之曰
凡國事為期則百官請時期於上也則告之時以雞
人掌警旦之事因使以時期告百官焉
凡祭祀面禳釁共其雞牲
鄭鍔曰釁禮之事謂物新成則必釁以除去不祥也
司尊彝掌六尊六彝之位詔其酌辨其用與其實
尊彝名見小宗伯下
春祠夏禴祼用雞彛鳥彝皆有舟其朝踐用兩獻尊其
再獻用兩象尊皆有罍諸臣之所昨也秋嘗冬烝祼用
斝彛黃彛皆有舟其朝獻用兩著尊其饋獻用兩壺尊
皆有罍諸臣之所昨也
聶氏圖說曰雞彛盛明水鳥彛盛欎鬯祼並奠於神
坐應龍曰詩所謂籩豆有踐註踐陳列也鄭司
農曰獻讀為犧(鄭鍔曰本戱字訛轉為獻犧與戲同音)鄭明仲圖譜曰
犧尊刻金牛之形於上兩犧尊一盛玄酒一盛醴齊
象尊刻象形於上兩象尊一盛玄酒一盛盎齊聶
氏圖曰六尊之下皆言有罍此六罍在六尊之間以
盛三酒比於六尊設之稍遠郭璞云彛卣罍皆盛酒
尊罍形似壺大者受一斛鄭明仲曰禮書言罍畫
雲雷之狀然莫知雷作何狀今祭器中有作鬼伐鼓
之狀此甚不經予嘗得一古罍環其腹皆有畫正如
人間屋梁所畫曲水細觀之乃是雲雷相間之飾如
□古雲字也象雲氣之形如者古雷字也古文
為雷象回旋之聲其銅罍之畫皆一□一相間乃
所謂雲雷之象聶氏圖曰斝彛盛明水黃彛盛鬱鬯
凡四時之間祀追享朝享祼用虎彛蜼彛皆有舟其朝
踐用兩大尊其再獻用兩山尊皆有罍諸臣之所昨也
聶氏圖曰虎彛畫虎於尊盛明水蜼彛盛鬱鬯爾雅
注云蜼似獮猴而大黃黑色尾長數尺似獺尾末有
岐鼻露向上雨即自懸於樹以尾塞鼻或以兩指今
江東人亦取養之為物捷健聶氏圖曰山罍一盛
玄酒一盛盎齊歐陽謙之曰宗廟之祭盖用九獻
之禮王祼一后祼二王朝獻三后亞王朝獻四王再
獻為五后亞王再獻為六尸既食後王酳尸為七后
亞王酳為八諸臣又亞后酳尸為九
凡六彝六尊之酌鬱齊獻酌醴齊縮酌盎齊涗酌凡酒
脩酌大喪存奠彝大旅亦如之
鄭鍔曰脩即脩治之義何必改字凡酒用以酳尸則
尸飲之用以獻人則人飲之必當脩治使之明潔然
後可酌也
司几筵掌五几五席之名物辨其用與其位凡大朝覲
大饗射凡封國命諸侯王位設黼依依前南鄉設莞筵
紛純加繅席畫純加次席黼純左右玉几
聶氏圖曰從廣八尺畫斧無柄設而不用之義徐
氏音辨曰莞蒲之細者也在地曰筵筵上曰席紛者
織成以緣筵林氏曰畫帛以為純也又曰黼純畫
黼以為純也左右玉几以玉飾几設於左右也鄭
氏曰禮記禮有以多為貴者天子之席五重諸侯三
重大夫再重此莞筵繅席次席乃三重何也以書考
之其設席皆以敷重席為言莞筵在地不重者也繅
席加於筵上盖皆重焉與莞筵為五重則與禮記之
言合矣天子之席重而為五則下文諸侯之席亦重
可知也
祀先王昨席亦如之
歐陽謙之曰祀先王昨席疑只一事盖祀先王之時
受昨爵之席也
諸侯祭祀席蒲筵繢純加莞席紛純右彫几昨席莞筵
紛純加繅席畫純筵國賓於牖前亦如之左彤几
林氏曰承賓事之大猶承神也故筵國賓於牖前則
亦如之而已儀禮鄉飲酒之禮主人在阼階賓在戸
牖則此謂筵國賓於牖前者豈非設几筵於戸牖之
前歟徐氏音辨曰彤丹漆也
甸役則設熊席右漆几
歐陽謙之曰甸役二事也有大甸有大役鄉師之官
四時之甸則以大旗致之遂人之官若起野役則以
大旗致之大旗者所謂熊虎為旗也則甸役之席用
熊焉亦其宜矣
凡喪事設葦席右素几其柏席用萑黼純諸侯則紛純
每敦一几凡吉事變几凶事仍几
聶氏圖曰經所云左右玉几者王皆立不坐設左右
玉几者優至尊也祀先王惟言昨席不言几左者王
憑之右者神所依詳經義則以生人几在左鬼神几
在右
天府掌祖廟之守蔵與其禁令凡國之玉鎮大寳器藏
焉若有大祭大喪則出而陳之既事藏之凡官府鄉州
及都鄙之治中受而藏之以詔王察羣吏之治上春釁
寳鎮及寳器凡吉凶之事祖廟之中沃盥執燭季冬陳
玉以貞來歲之&KR0839;惡若遷寳則奉之
鄭鍔曰始祖受命於天以有天下所傳之物守藏於
府
若祭天之司民司禄而獻民數榖數則受而藏之
鄭鍔曰考小司寇之職孟冬祀司民獻民數於王王
拜受之以圖國用則祭司民獻民數小司寇之職春
官司祿之職缺其祭司祿之神或同司民之祭歟司
民軒轅之角星司禄文昌宫之星又云下台司禄禄
之言榖也故榖數則司禄之官掌之小司寇獻之王
受之而登於天府受而藏之守寳鎮之所賴者在此
故也然民數天所付榖數天所生以養人王者奉天
牧民民榖之數藏於天府宜矣必祭司民司禄然後
獻盖司民者致司命死生之神司禄者致年榖登凶
之神每歲孟冬民數與榖數多寡皆已可知於是祭
其所司之神然後獻其數天府之官藏之謂夫自是
而後有民以守邦有榖以養民祖廟以守藏可謂守
而不失矣林氏曰歲獻民數榖數最為致太平之
要務管子曰制國以為二十一工商之鄉六士鄉十
五三分其制而言之即所謂七民而五農夫二工商
也先王所以為此者非他為欲等其民數榖數使之
本末相當用為平歲之經制故爾至於水旱不虞之
至則必有儲蓄以待之三年耕必有一年之蓄三十
年耕必有十年之儲則謂之太平故曰歲獻民數榖
數冣為太平之要務此也嘗攷古之民數實見於九
官之所治九功之所歌大禹謨之於用周公書之於
冊仲尼式其版孟子陳其道觀其所以諷齊梁滕魯
之君與夫答宫錡之問畢戰之問者率此志之然則
自古在昔先民有作其所以經綸圖度以富邦國而
生萬民者其要實在乎此孰謂其可忽而不思以坐
視天民之窮哉孫氏曰知所當守而不知守之道
則猶不足以守曰賢書能書曰民數榖數曰治中曰
盟約皆所以守是器也不知任賢使能孰與先治其
國不知憂民足食孰與翼戴厥位官府鄉州都鄙之
治中所以潔持是器之法邦之大盟約所以維持是
器之具皆與天府登之使與玉鎮大寳並藏庶乎繼
體守文之君知所守在此不徒擁虛器以為安矣
鄭鍔曰說者謂卿大夫賢能之書獻之天王王登於
天府不言於此何耶徐氏以為民榖者所資以為守
寳鎮之具而賢能之書特見其尊之以與寳鼎等非
所以為守之之具也
典瑞掌玉瑞玉器之藏辨其名物與其用事設其服飾
歐陽謙之曰天府所藏玉鎮玉器盖古器所以為鎮
者非所以為用者也典瑞所藏玉瑞玉器盖所以為
用者非所以為鎮者也二官所掌自不同不必合而
言之
王晉大圭執鎮圭繅藉五采五就以朝日公執桓圭侯
執信圭伯執躬圭繅皆三采三就子執榖璧男執蒲璧
繅皆二采再就以朝覲宗遇會同于王諸侯相見亦如
之瑑圭璋璧琮繅皆二采一就以頫聘
聶氏圖曰孔義云凡圭廣三寸厚半寸剡上左右各
寸半又註云尹拙議以圭鎮用五采組約中央以備
失墜徐氏音辨曰瑑刻成圻鄂也
四圭有邸以祀天旅上帝兩圭有邸以祀地旅四望
鄭鍔曰必四圭者象天運行周徧四方神無不在之
意也冬至圜丘以此祀之上帝者天之五帝為天地
之佐豈其用與天同邪盖唯旅時用之祀則不用有
禮神之玉又有祀神之玉蒼璧者禮神之玉也四圭
有邸者祀神之玉也故蒼璧特曰禮天而四圭有邸
則謂之祀天於天如此則地可知矣夏至祭地以此
祀之亦以旅四望豈四鎮五嶽四瀆之神皆用哉亦
旅則用祀則不用
祼圭有瓚以肆先王以祼賓客圭璧以祀日月星辰璋
邸射以祀山川以造贈賓客
聶氏圖曰此一圭宜於六寸璧上琢出一圭長五寸
色白鄭氏圖曰日月天類也必一圭邸璧聶氏
圖曰向上謂之出半璧曰璋其璋首邪郤之今從下
自邸向上總邪郤之名為剡而出也色白應龍曰
造賓客謂賓客至館時造館致稍餼納禀食也贈則
使還時出郊而郊賜贈賄等以璋邸射而將之亦執
以致命爾山川地類也其位在於四方而四方之諸
侯所以扞内蔽外亦山川之象也
土圭以致四時日月封國則以土地珍圭以徵守以䘏
凶荒
鄭鍔曰欲知天時則植之以觀春秋冬夏之景冬至
日在牽牛景長丈三尺夏至日在東井景長尺五寸則
日之行可知春分日在婁秋分日在角而月弦於牽
牛東井則月之行可知謂之致者植土圭於此而使
景自至此則以致四時日月也欲知地理則植之以
觀東西南北之象以一寸之量知千里之遠以一分
之景知百里之近封建諸侯則以此知其地之廣狹
故封國即以之而度其地謂之土地者以其度地也
劉氏曰聖人既立羲和之官歷象日月敬授人時又
作璇璣以齊七政未以為信也乃以玉作土圭以致
日月四時之景必與歷象璇璣行度符合然後寒暑
分至不差
牙璋以起軍旅以治兵守
林氏曰牙璋琢以為牙之文有噬嗑之用焉出征也
則以之起軍旅而討有罪守國也則以之治兵守而
防患難
璧羡以起度駔圭璋璧琮琥璜之渠眉疏璧琮以斂尸
榖圭以和難以聘女琬圭以治德以結好琰圭以易行
以除慝
賈氏曰玉人造此璧時應圜圜徑九寸今減廣一寸
以長上下之袤一寸則上下廣有八寸故云其袤一
尺而廣狹焉此璧羡天子以為量物之度
大祭祀大旅凡賓客之事共其玉器而奉之大喪共
飯玉含玉贈玉凡玉器出則共奉之
言凡者非特大祭祀大旅大賓客之事而已
典命掌諸侯之五儀諸臣之五等之命上公九命為伯
其國家宫室車旗衣服禮儀皆以九為節侯伯七命其
國家宮室車旗衣服禮儀皆以七為節子男五命其國家宮
室車旗衣服禮儀皆以五為節王之三公八命其卿六
命其大夫四命及其出封皆加一等其國家宮室車旗衣服
禮儀亦如之凡諸侯之適子誓於天子攝其君則下其
君之禮一等未誓則以皮帛繼子男公之孤四命以皮
帛眡小國之君其卿三命其大夫再命其士一命其宮
室車旗衣服禮儀各眡其命之數侯伯之卿大夫士亦
如之子男之卿再命其大夫一命其士不命其宮室車
旗衣服禮儀各眡其命之數
林氏曰先王之時典命之職脩而命數之所以加者
上不可以偪下下不可以僣上後世采菽之詩作以
思古其言曰樂只君子天子命之而春秋之書來錫
命以示譏則典命所掌詎可廢哉
司服掌王之吉凶衣服辨其名物與其用事王之吉服
祀昊天上帝則服大裘而冕祀五帝亦如之享先王則
衮冕享先公饗射則鷩冕祀四望山川則毳冕祭社稷
五祀則希冕祭羣小祀則玄冕凡兵事韋弁服眡朝則
皮弁服凡甸冠弁服凡凶事服弁服凡弔事弁絰服
聶氏圖曰大裘者黑羔裘鄭鍔曰先公比先王為尊享
先王以九章而享先公以七章者非以為先王有天
下而禮隆先公為諸侯而禮殺良由其所服者七章
之鷩冕故王亦服以祭不敢以冕服臨之也
凡喪為天王斬衰為王后齊衰王為三公六卿錫衰為
諸侯緦衰為大夫士疑衰其首服皆弁絰大札大荒大
烖素服公之服自衮冕而下如王之服侯伯之服自鷩
冕而下如公之服子男之服自毳冕而下如侯伯之服
孤之服自希冕而下如子男之服卿大夫之服自玄冕
而下如孤之服其凶服加以大功小功士之服自皮弁
而下如大夫之服其凶服亦如之其齊服有玄端素端
凡大祭祀大賓客共其衣服而奉之大喪共其復衣服
歛衣服奠衣服廞衣服皆掌其陳序
聶氏圖曰斬者不緝也齊者緝也
典祀掌外祀之兆守皆有域掌其禁令若以時祭祀則
帥其屬而脩除徵役于司隸而役之及祭帥其屬而守
其厲禁而蹕之
外祀國外之祀在四郊如四望四類與丘陵墳衍之
屬皆是也
守祧掌守先王先公之廟祧其遺衣服藏焉若將祭祀
則各以其服授尸其廟則有司脩除之其祧則守祧黝
堊之既祭則藏其隋與其服
鄭氏曰脩除黝堊互言之有司恒主脩除守祧恒主
黝堊
世婦掌女宮之宿戒及祭祀比其具詔王后之禮事帥
六宮之人共齍盛相外内宗之禮事大賓客之饗食亦
如之大喪比外内命婦之朝莫哭不敬者而苛罰之凡
王后有&KR0596;事於婦人則詔相凡内事有逹於外宮者世
婦掌之
拜說文本作&KR0596;從手□□音忽進趨之疾也故拜從
之
内宗掌宗廟之祭祀薦加豆籩及以樂徹則佐傳豆籩
賓客之饗食亦如之王后有事則從大喪叙哭者哭諸
侯亦如之凡卿大夫之喪掌其弔臨
外宗掌宗廟之祭祀佐王后薦玉豆眡豆籩及以樂徹
亦如之王后以樂羞齍則贊凡王后之獻亦如之王后
不與則贊宗伯小祭祀掌事賓客之事亦如之大喪則
叙外内朝莫哭者哭諸侯亦如之
内宗是同姓之女外宗是異姓之女賓客之饗食亦
如之者鄭鍔曰賓客之禮亦如祭祀故其薦其佐皆
然也
冢人掌公墓之地辨其兆域而為之圖先王之葬居中
以昭穆為左右凡諸侯居左右以前卿大夫士居後各
以其族凡死於兵者不入兆域凡有功者居前以爵等
為丘封之度與其樹數大喪既有日請度甫竁遂為之
尸
劉氏曰死於兵者不入兆域謂如管叔蔡叔之類自
絶於先王故棄之而不入域也以其忠義而死於王
者則謂之有功既入兆域又居前列所以勸也
及竁以度為丘隧共喪之窆器及葬言鸞車象人及窆
執斧以涖遂入藏凶器正墓位蹕墓域守墓禁凡祭墓
為尸凡諸侯及諸臣葬於墓者授之兆為之蹕均其禁
隧說文墓道也謂掘地通道以葬
墓大夫掌凡邦墓之地域為之圖令國民族葬而掌其
禁令正其位掌其度數使皆有私地域凡爭墓地者聽
其獄訟帥其屬而廵墓厲居其中之室以守之
鄭氏曰厲塋限遮列處劉氏曰謂外域為遮列防盜
賊及牛羊也
職喪掌諸侯之喪及卿大夫士凡有爵者之喪以國之
喪禮涖其禁令序其事凡國有司以王命有事焉則詔
贊主人凡其喪祭詔其號治其禮凡公有司之所共職
喪令之趣其事
劉氏曰職喪掌諸侯卿大夫之喪禮也是以五服有
制尊卑異儀殯歛虞祔葬祭禭含百禮皆有定法不
可過也故曰以國之喪禮涖其禁令序其事
大司樂掌成均之灋以治建國之學政而合國之子弟
焉凡有道者有德者使教焉死則以為樂祖祭於瞽宗
鄭鍔曰凡建國必立學學必立政政者教養之方勸
沮之術也必掌成均之灋以治之者盖大司樂所掌
樂也周人於成均之中教樂德樂語樂舞則成均乃
習樂之所大司樂所掌者樂官之灋以治學政則於
他學之灋無與可知或問學校之教莫備於周而其
制不見於周禮㩀祭義云天子設四學豈周制與(祭義)
(本注四學謂周四郊之虞庠也山堂章氏云天子大學在内者三小學在外者一虞庠是也又按陸氏禮)
(象據大戴禮賈誼之說則以東學為東序南學為成均西學為瞽宗北學為上庠大學為辟雍此五學在)
(内者皆大學也)愚曰按陳氏禮書據祭義之說周設四代之
學以為辟雍居中要知周之學大率與明堂不相遠
辟雍回環皆水故入東學入西學入南學入北學王
國之學在公宮南之左乃是在門左此是通上下之
制相附近(庶人之學在二十五家之閭塾亦然)若在郊者亦在郊門之
南也所以便入學者之往來爾按大胥職云春入學
舍采合舞秋頒學合聲頒分也周五學之制辟雍居
中南成均北上庠東東序西瞽宗學禮處瞽宗學書
處上庠學干戈處東序學樂處成均此周制也
以樂德教國子中和祗庸孝友
程子曰不偏之謂中
以樂語教國子興道諷誦言語
鄭鍔曰國子者異時為公卿大夫奉命周旋出入專
對之人也一語一言不可以不和故以樂而教之
以樂舞教國子舞雲門大卷大咸大磬大夏大濩大武
鄭鍔曰國子者將使之奉祭祀待賓客揖讓升降以
行禮者也容儀不可以不中節故教之以舞熊氏曰
周人備六代之舞雲門大卷黃帝樂雲門象氣出入
周人冬至舞之以祀天神大咸莊周吕氏春秋白虎
通皆云黃帝樂陳氏樂書云堯修而用之堯作大章
復修用咸池以備樂愚按周禮于堯不稱大章而稱
大咸猶周人不獨教周之大舞而教六樂貴備也咸
池象地水周遍周人夏至舞之以祭地示大㲈舜樂
㲈紹也元命包云舜之民樂其紹堯之業舜齊七政
肇十有二州故周人舞之以祀四望司中司命風師
雨師大夏禹樂夏大也元命包云禹能大堯舜之德
禹平水土故周人舞之以祭山川大濩一曰韶濩湯
樂呂氏春秋曰湯命伊尹作大濩歌晨露韓詩外傳
曰湯作大濩宮聲使人温良而寬大商聲使人方廉
而好義角聲使人惻隠而仁愛徵聲使人樂養而好
施羽聲使人恭儉而好禮濩護也湯之寬仁能救護
生民故周人舞之以享姜嫄大武記曰武始而北出
再成而滅商三成而南四成而南國是疆五成而分
周公左召公右六成復綴以崇天子元命包云文王
時樂盖武王成其武功傳云武王以黃鍾布牧野之
陣歸以太簇無射
以六律六同五聲八音六舞大合樂以致鬼神示以和
邦國以諧萬民以安賓客以說遠人以作動物
賈氏曰案律歷志黃鍾為天統律長九寸林鍾為地
統律長六寸大簇為人統律長八寸又云十二管相
生八八上生下生盡為中呂隂陽生於黃鍾始於左
旋八八為位者假令黃鍾生林鍾是歴八辰自此以
下皆然是八八為位盖象八風也(朱氏曰黃鍾最濁而應鍾極清所以)
(旋相為宮而接其聲之上下)王昭禹曰宮商角徵羽所謂五聲也
(朱氏曰宮最濁而羽極清所以協歌之上下)林氏曰大合樂所謂六律六
同五聲八音無不備也歐陽氏曰此總言樂之功
用也(鄭氏謂偏用六代之樂無所考據下文降神之樂則六變八變九變是也享祀之樂則分樂而)
(序之以下是也何所一處作樂而合之哉盖用樂非一所而見功效亦非一時也)
乃分樂而序之以祭以享以祀乃奏黃鍾歌大呂舞雲
門以祀天神乃奏太簇歌應鍾舞咸池以祭地示乃奏
姑洗歌南吕舞大㲈以祀四望乃奏蕤賓歌函鍾舞大
夏以祭山川乃奏夷則歌小呂舞大濩以享先妣乃奏
無射歌夾鍾舞大武以享先祖凡六樂者文之以五聲
播之以八音凡六變者一變而致羽物及川澤之示再
變而致臝物及山林之示三變而致鱗物及丘陵之示
四變而致毛物及墳衍之示五變而致介物及土示六
變而致象物及天神
鄭鍔曰樂一成為變劉氏曰索鬼神而致百物則
變六代之樂各隨其方用其律而宮者也故五變而
五蟲可得而致五土之示可得而禮六變而後象物
可來天神可降鄭鍔曰樂作於此物應於彼雖聖
人亦安能限其一變二變之時也亦意其來格遲速之
期不過如此而已苟執文以求其必然則迂偽而不
經也八蜡之祭飛走浮沉高下尊卑之神悉索而祭
之以見仁之至義之盡也
凡樂圜鍾為宫黃鍾為角太簇為徵姑洗為羽靁鼓靁
鼗孤竹之管雲和之琴瑟雲門之舞冬日至於地上之
圜丘奏之若樂六變則天神皆降可得而禮矣
圜鍾即夾鍾也徐氏音辨曰夾鍾而謂之圜鍾以為
天宫天體圜也以理推之天積陽以成體故其角徵
羽用三陽之律(何也六律配乾故黃鍾為初九大簇為九二姑洗為九三蕤賓為九四夷)
(則為九五無射為上九六同配坤故林鍾為初六南呂為六二應鍾為六三大呂為六四夾鍾為六五中)
(呂為上六求天宫之類而以黃鍾太簇姑洗為角徵羽則乾初九九二九三之三陽也)王氏曰
此樂無商者祭尚柔商堅剛也雷鼓雷鼗皆八面鼗
如鼔而小持其柄摇之旁耳還自擊孤竹竹特生者
雲和山名劉氏曰六變者雲門之樂一終
凡樂函鍾為宮太簇為角姑洗為徵南呂為羽靈鼓靈
鼗絲竹之管空桑之琴瑟咸池之舞夏日至於澤中之
方丘奏之若樂八變則地示皆出可得而禮矣
徐氏音辨曰林鍾而謂之函鍾以其為地宮地容也
地以資生為功故其角徵羽用相生之律(何也凡律起於黃鍾)
(九寸其三分益一為上生三分損一為下生黃鍾下生林鍾林鍾上生太簇太簇下生南呂南呂上生姑)
(洗姑洗下生應鍾應鍾上生蕤賓蕤賓下生大呂大呂上生夷則夷則下生夾鍾夾鍾上生無射無射下)
(生中呂求地宫之類而以太簇姑洗南吕為角徵羽則以函鍾生太簇太簇生南呂南呂生姑洗故也)
劉氏曰咸池之樂盖八變而一終
凡樂黃鍾為宮大呂為角太簇為徵應鍾為羽路鼓路
鼗隂竹之管龍門之琴瑟九德之歌九㲈之舞於宗廟
之中奏之若樂九變則人鬼可得而禮矣
徐氏音辨曰黃鍾為人宫人道交功勲成故其角徵
羽用相合之律(何也相生如子母相合如夫婦以呂配律為合若黃鍾大呂之合姑洗南)
(呂之合蕤賓函鍾之合夷則小呂之合無射夾鍾之合太簇應鍾之合故也王氏曰聲陽也以隂竹則隂)
(和於陽所以致鬼)劉氏曰九韶者韶九變而一終書曰簫韶
九成鳳凰來儀是也
凡樂事大祭祀宿縣遂以聲展之
鄭鍔曰先王之於祭祀也將以格神示必假聲音之
美也
王出入則令奏王夏尸出入則令奏肆夏牲出入則令
奏昭夏帥國子而舞
鄭鍔曰祭祀之節有王出入之時尸出入之時牲出
入之時皆當奏夏所當奏之樂皆有以令之則樂之
序不爽而所奏各得其宜矣有九夏此所奏者三夏
王大也樂章之大者也王始祭而入廟門訖祭而出
廟門皆奏王夏盖歌王之德為其大也始迎尸而入
終迎尸而出皆奏肆夏尸者先祖之象也肆遂也安
也(王昭禹曰直而自遂謂之肆)尸以象神奏肆夏以樂之欲其神
之安肆也二祼之後王出迎牲入而告碩乃出而殺
之皆奏昭夏昭明也明祖宗有碩大之德故用是牲
也劉氏曰九夏乃有聲無辭者或問大司樂九夏
注疏以為頌詩篇臨江劉氏不取其說何邪曰歐陽
謙之辨之當矣(劉氏曰鍾師擊鍾鼔奏九夏鄭賈皆以九夏為頌詩之篇左傳金奏肆夏)
(之三工歌文王之三肆夏云金奏文王云工歌則夏非頌篇明矣然則九夏者乃有聲無辭者)歐陽
謙之曰朱氏華黍詩傳云鄉飲酒禮鼓瑟而歌鹿鳴
四牡皇皇者華然後笙入堂下磬南北面立樂南陔
白華華黍燕禮亦鼓瑟而歌鹿鳴四牡皇華然後笙
入立於縣中奏南陔白華華黍然則曰笙曰樂曰奏
而不言歌則有聲而無詞明矣以此攷之則肆夏之
義臨江劉氏之說誠足以明注疏之謬而袪強引頌
詩之惑矣
大饗不入牲其他皆如祭祀
鄭鍔曰饗賓無迎牲之理不迎牲則不奏昭夏惟此
與祭祀不同爾祭有入牲之禮告博碩肥腯又以告
幽全以盡祀先之心也賓客之來隨命數以致禮禮
主人不當告於賓客故無迎牲之事然先王之待賓
客如待神明故其他皆得而同焉
大射王出入令奏王夏及射令奏騶虞詔諸侯以弓矢
舞
歐陽氏曰王之出射禮畢而出於虞庠也王之入將
行射禮而入於虞庠也
王大食三宥皆令奏鍾鼔王師大獻則令奏愷樂凡日
月食四鎮五嶽崩大傀異烖諸侯薨令去樂大札大凶
大烖大臣死凡國之大憂令弛縣凡建國禁其淫聲過
聲凶聲慢聲大喪涖廞樂器及葬藏樂器亦如之
膳夫云以樂宥食是常食也鍾鼔樂器之大所以稱
大食之禮也
