周官集𫝊禮類一(周禮之屬)
提要
(臣)等謹按周官集𫝊十六卷元毛應龍撰張萱内
閣書目稱應龍字介石豫章人大德間官澧州
教授而江西志乘俱佚其名始末已不可詳考
矣是書於諸家訓釋引據頗博而于鄭鍔之解
義徐氏之音辨及歐陽謙之之說所採尤多
其自出己意者則題應龍曰以别之其中有
沿襲誤說未考古義者如鐘師掌金奏以鐘
鼓奏九夏杜子春鄭康成皆以九夏為樂曲
而應龍獨引歐陽謙之說謂左𫝊襄四年曰
金奏肆夏之三工歌文王之三文王而曰工
歌是有詩而可歌者也肆夏而曰金奏是徒
有其聲可以金奏而無詩可歌明矣今考孔
穎達左𫝊疏云作樂先繫鐘故稱金奏此晉
人作樂先歌肆夏肆夏是作樂之初故于肆
夏言金奏也次工歌文王樂已先作非復以
金為始故言工歌也其說足與鄭注相發明
如以九夏之文統金奏之下即以為非樂曲
則鐘師又有凡射王奏騶虞諸侯奏貍首卿
大夫奏采蘋士奏采蘩之文貫于金奏下豈
亦均非樂曲乎又喪祝禂牲禂馬亦如之鄭
注禂讀如誅今侏太字也為牲祭求肥充為
馬祭求肥健也應龍亦主謙之說謂禂稠也
禱牲稠盛也以康成改讀為非考禂侏二字
古音本通非康成改讀揚雄國三老箴負乘
覆餗姦冠侏張晉書慕容垂載記符堅報書
曰侏張幽顯魏書恩倖𫝊侏張不已北齊源
彪𫝊吳賊侏張侏張即譸張侏與譸蓋猶侏
與禂音同故義借安得指為康成改讀乎又
㮚氏為鬴應龍引鄭鍔之說曰晏子謂六年
四升為鬴管子謂百升而成釡康成則謂四
升曰豆四豆曰區四區曰釡為六斗四升以
下文觀之其臀一寸而容一斗則當為斗釡
之臀一寸而容一斗則釡之内方一尺而容
十斗無可疑者十斗則百升正管仲所謂釡
也康成謂四升曰豆每四而加故區至釡而
六斗四升彼殊不考之于梓人也梓人為飲
器爵一升觚三升獻以爵而酬以觚一獻而
三酬為一豆矣夫一獻則一升矣三酬則九
升也以一合九非十升為豆而何而康成謂
四升為豆失之矣今考康成謂鬴六斗四升
實據經文方尺深尺以粟米法算之蓋粟米
法方一尺深一尺六寸二分乃容一石鍔以
鬴容一石則是鬴方尺深尺六寸二分矣其
何以解于經文方尺深尺耶管子海王篇鹽
百升而釡房元齡注謂鹽十二兩七銖一黍
十分之一為升當米六合四勺百升之鹽七
十六觔十二兩十七銖二纍為釡當米六斗
四升則是海王篇百升之釡乃寔百升之鹽
非寔百升之粟也今鍔以管子量鹽之鬴為
㮚氏量粟之鬴比擬已為不倫至于康成注
梓人以豆為斗寔以豆止四升不及一獻三
酬之數鍔誤以豆為飲器遂牽合十升之文
反詆改豆為斗之非不知古以斗為飲不以
豆飲詩行葦篇毛𫝊曰大斗長三尺戰國策
曰令工人作為金斗長其尾與代王飲即因
反斗擊之此斗為飲器之証也越語曰觴酒
豆肉韓子外儲篇曰取一豆肉是豆寔食器
而非飲器之証也又安得引梓人之文為管
子之旁証乎諸如此類皆未免膠執舊聞疎
于考核至于冕服車旗之度廟祧昭穆之制
司尊彛之六尊六彛司凡筵之五几五席方
功義弓之異名正歲正月之並用條例引証
頗為明晰宋以來諸家散佚之說尚因是以
存其厓略則蒐輯之功固亦非尠矣其書諸
家著錄皆云二十四卷今散見于永樂大典
者地官夏官適當缺帙其餘四官首尾頗為
完具謹錄為十六卷以一官三卷共得二十
四卷計之仍其舊第也應龍所著别有周官
或問五卷在集𫝊之外永樂大典割附集𫝊
之後其存者僅天官十九條春官十四條秋
官冬官各一條篇幅寥寥不能别成一帙今仍
附于各𫝊下既免以畸零散佚且使一家之
說互相參証亦足以資發明焉乾隆四十六
年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
