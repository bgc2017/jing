詩經疑問卷三元朱倬撰
小雅
二雅所以分曰小雅是所繫者小大雅是所繋
者大呦呦鹿鳴其義小文王在上其義大小雅
燕禮用施之君臣之間大雅饗禮用則止人君
可歌○變雅亦是變用大小雅腔調耳
釋文曰正有文武成變有厲宣幽六王皆居豐
鎬
集傳於小雅之首曰雅者正也正樂之歌也又定正小
雅為燕饗之樂正大雅為會朝之樂則宜皆謂之樂歌
矣今攷之小雅唯常棣伐木魚麗彤弓言樂歌而南有
嘉魚南山有臺則止言樂其餘則止言詩何歟大雅諸
詩皆不言樂歌又何歟且引儀禮鄉飲酒燕禮明言工
歌鹿鳴四牡皇皇者華及閒歌魚麗南有嘉魚南山有
臺諸詩而集傳於鹿鳴三詩亦不言樂歌何歟豈詩與
樂歌無辨歟然則常棣伐木等詩又何以獨謂之樂歌
也
此疑無明文可據然以集傳鹿鳴一詩觀之則詩與
樂歌無辨矣集傳以鹿鳴為燕饗賓客之詩其下即
云而其樂歌又以鹿鳴起興且方曰雅者正也正樂
之歌也其下即云正小雅燕饗之樂正大雅會朝之
樂以此推之則曰詩曰樂曰樂歌其義一也況儀禮
明言工歌閒歌非樂歌而何哉
鹿鳴諸詩朱子以為工歌清廟之詩朱子以為升歌工
歌升歌抑有分歟
工歌者乃堂下之歌與琴瑟笙磬相間而歌之也○
升歌者乃堂上之樂當祭而歌不以他樂間之而獨
歌之也
鄉飲酒禮鼓瑟而歌鹿鳴四牡皇皇者華然後笙入
堂下磬南北面立
謹因奏樂(云云至)猶古清廟之樂也
采薇出車杕杜諸詩多言文王時事而朱子又定以為
成王之時所作何耶
(闕)
小雅魚麗南陔白華華黍由庚南有嘉魚崇丘南山有
臺由儀諸詩篇次朱子悉依儀禮正之首南陔次白華
華黍次魚麗由庚次南有嘉魚崇丘次南山有臺由儀
至於周頌之武春秋傳以為大武之首章桓為大武之
六章賚為大武之三章朱子又不依春秋傳正之何歟
儀禮之說明白可據故朱子釐正之春秋傳之說大
武諸章旣不全其謂武王時作者又已誤如之何而
正之哉
由庚以下逸詩旣有聲無詞則樂譜也夫子刪詩而係
樂譜者何也然則如武宿夜之類何以不類入周頌
(闕)
六月采芑江漢常武等篇皆宣王中興之詩也何以有
大雅小雅之分
大雅小雅亦如今之商調宫調作歌曲者亦按其腔
調而作耳大雅小雅是古作樂之體格按大雅體格
作大雅按小雅體格作小雅非是做成詩後旋相度
其辭自為大雅小雅也
采芑之詩言方叔蒞止其車三千法當用三十萬衆矣
閟宫之詩言公車千乘又曰公徒三萬何以足千乘之
數歟
(闕)
十月雨無正小旻小宛四篇毛氏皆以為刺幽王鄭氏
以為刺厲王其說孰優
按歐陽氏說則以為幽王有女寵而厲王無之以證
鄭氏之非且如毛氏去古未遠而鄭氏後二百年出
其為說皆臆度之言亦為有理若此當以毛氏為優
矣然朱子之說則皆疑而未决之辭盖亦不斷然以
孰為優孰為劣也
鼓鐘一篇申言淮有三洲等語皆言幽王遊於淮上遠
甚又史傳諸書未嘗言幽王廵狩至淮果何所本歟
朱子雖引王氏蘇氏之說而解之盖亦未敢信其必
然而又曰此詩之義有不可知者盖不可考矣歐陽
氏曰旁考詩書史記皆無幽王東廵之事無由遠至
淮上而作樂且書曰徐夷並興盖自成王時徐戎及
淮夷已皆不為周臣宣王時嘗遣將征之亦不自往
至魯僖公又伐而服之乃在莊王時而其事不明初
無幽王東至淮徐之事明矣
雅有厲幽之詩平王之詩何以不入于雅雅有后稷公
劉之詩七月之詩何以不入于雅
平王之詩不入于雅盖黍離降為國風而雅亡也七
月之詩不入于雅盖風雅之體不同也
車攻宣王復古其詩盖紀蒐狩之事也二南雅頌詠歌
文王之德化武王之功業豈直蒐狩之一端何取其為
復古歟
(闕)
瞻彼洛矣言以作六師謂天子六軍也六軍為車七百
五十乘而采芑詩言方叔南征則曰其車三千故正義
曰天子六軍千乘今三千乘則十八軍矣然則謂天子
六軍非歟諸侯大國三軍為車三百七十五乘而閟宫
詩言魯僖從齊桓伐楚則曰公車千乘然則大國三軍
非歟敢問
天子六軍諸侯三軍不易之制也以王師代楚而曰
其車三千集傳明曰此亦極其盛而言未必實有此
數也魯僖從齊桓伐楚詩人亦極稱美之辭未必舉
國盡行也楚雖蠻荆大國亦何至勞王師如此之
衆哉
天子諸侯君臣之分截然也而先王之燕饗皆以嘉賓
稱之瞻彼洛矣之詩諸侯則以君子美天子采菽之雅
天子又以君子稱諸侯何歟萬壽無疆本人臣祝君之
辭也而南山有臺之詩則以萬壽無疆祝賓客甫田之
末又以為農夫之祝何歟
古人君臣一體上下交歡故天子諸侯互有君子之
稱賓客農夫同致萬年之祝
文王之世則有二南成王之世則有豳風平王東遷之
後則有王風康王以後平王以前何以獨無國風歟大
小雅篇什多矣何以獨無武王之詩歟頌有昭王以後
之詩何以獨無宣王之詩歟敢問
詩經夫子刪定是者存之非者去之今不見於三百
篇者不可以強求也不可如束晳之補亡不知而作
也漢志謂古詩三千餘篇夫子刪之今所存者三
百十一篇安知其本有而刪之乎抑本無之乎
詩經疑問卷三
