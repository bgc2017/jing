詩經疑問卷六元朱倬撰
魯頌
魯侯爵也閟宫詩言乃命魯公俾侯于東詩中言公者
不一而足周禮諸公方五百里諸侯方四百里則爵土
不同也今公侯並稱豈二等之爵可通稱歟詩言公車
千乘集傳謂大國之賦適滿千乘而其地則三百一十
六里有竒也然則千乘之賦果儉於百里之魯歟抑諸
侯方四百里之魯歟抑果曲阜地七百里之魯歟若是
者皆有司所不能無疑也幸悉言之
魯本侯爵言公者皆稱頌之辭故明言乃命魯公俾
侯于東可見矣公侯二等之爵如周禮之說則不同
孟子則言公侯皆方百里也百里千乘若以孟子
萬取千千取百集註之說推之則包氏百里千乘之
說不為無據朱子亦嘗疑孟子言周公封魯儉於百
里則無緣有千乘車明堂位言以曲阜地七百里封
周公於魯則又不啻千乘此極難解析然集傳據司
馬法明言千乘之地方三百一十六里有竒又言大
國之賦適滿千乘不容舉國盡行故大國止用三軍
然則魯之封域錫之山川土田附庸奄有龜蒙遂荒
大東大東極東也豈儉於百里而已哉况僖公春秋
之魯也孟子時去春秋不遠已明言今魯方百里者
五凡此皆着引用推而通之可也
魯之有頌本非禮矣魯祖周公禮之宜也今閟宫一詩
上紀姜源后稷太王文武之事且以皇皇后帝皇祖后
稷郊祀配天之禮堂堂言之禮歟夫子刪詩而在所不
去豈作春秋之意歟
詩人之論自源徂流故雖頌魯僖而上及乎后稷太
王文武周公之事明其源本之所自出也因成王賜
周公以天子禮樂故遂以夏正孟春郊祀上帝而以
后稷配之然非禮矣魯人據其實而頌之夫子因其
舊而存之豈非春秋據事直書而善惡自見之義歟
魯閟宫篇曰春秋匪解享祀不忒皇皇后帝皇祖后稷
享以騂犧謂魯得郊祀也傳者謂命魯公以夏正孟春
郊祀上帝配以后稷牲騂牡禮郊以冬至非春秋時禮
也傳文以為孟春何歟
(闕)
閟宫言王曰叔父建爾元子俾侯于魯是成王封伯禽
于魯明矣孟子乃言周公之封於魯史記亦言武王封
周公于曲阜然則封魯者成王歟抑武王歟受封者周
公歟抑伯禽歟閟宫言大啓爾字為周室輔錫之山川
土田附庸明堂位亦曰成王封周公地方七百里革車
千乘是大國也周禮則曰諸侯之地方四百里孟子則
曰周公封魯儉於百里何歟
(闕)
商頌
商之高宗周之宣王皆中興之君也商有祀高宗之樂
周無祭宣王之詩何歟
詩經夫子刪定有之者不容除無之者無所攷
長發一詩朱子謂宜為祫祭之詩祫則合太祖而下羣
廟之上皆祭也而詩中獨稱契相土成湯三君何歟未
及於伊尹又何歟
祫雖合羣廟之主而祭之而以肈基之主與顯王言
之亦足矣豈能一一及之乎
猶玄鳥言契之生以及成湯閟宫言后稷太王以及
文武周公也
蘇氏引商書曰兹予大享于先王爾祖其從與享之
是禮也豈其起於商之世歟猶周詩言文武受命而
及於召公也
長發一篇朱子疑為祫祭之詩果何以知非禘祭之詩
歟
禘者祭始祖所自出之帝而以始祖配之故商人禘
嚳而郊冥祖契而宗湯此詩若以為禘祭則當但言
嚳與契而已今乃不及嚳而始於契且及相土而至
于成湯其非禘祭明矣蓋祫祭者合已毁未毁之主
而祭于太祖之廟也今由契而至湯凡十四君此詩
乃該首尾而言之其為祫祭之詩無疑矣
稷契皆未嘗有天下也而詩人於稷曰奄有下土纉禹
之緒於契曰受小國是達受大國是達何歟且契敷教
者也而以玄王桓撥稱之又何歟
奄有下土纉禹之緒謂后稷教民稼穡於禹平水土
之後也
受小國大國謂天下無不歸心於敷教之聖人也契
敷教於百姓不親五品不遜之時故不得不以桓武
撥治之歟
不剛不柔長發所以頌湯也柔亦不茹剛亦不吐烝民
所以美仲山甫也剛柔不可失於一偏尚矣而衞武公
自警之辭曰無不柔嘉崧高之美申伯曰柔惠且直仲
山甫之德亦以柔嘉言之又每以柔為尚何歟
文蔚問此以柔嘉維則稱仲山甫崧高以柔惠且直
稱申伯然則入德之方其可知矣曰如此則乾卦不
用得了人之資質自有柔德勝者自有剛德勝者如
宋朝范文正公富鄭公輩是以剛德勝范忠宣范淳
夫趙清獻蘇子容輩是以柔德勝只是他柔却柔得
好如仲山甫令儀令色小心翼翼却是柔袒其中自
有骨子不是一向如此柔去人看文字要得言外之
意若以仲山甫柔嘉維則必要為入德之方則不可
人之進德須用剛健不息
契有玄王之稱湯有武王之號文王又有平王之稱何
名號之不一而皆不見於他經歟
(闕)
商周之先稷契同居有虞之世何以自契至湯十有四
世自稷至王季以十四世耶
(闕)
殷武之詩曰奮伐荆楚又曰維女荆楚居國南鄉按周
成王時始封熊繹於荆周惠王時為魯僖公元年始冇
楚號商之高宗乃伐荆楚何耶
(闕)
詩經疑問卷六
