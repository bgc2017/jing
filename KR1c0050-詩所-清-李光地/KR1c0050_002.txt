詩所卷二
大學士李光地撰
國風二
王
周初之風是謂二南其詩自畿内逹於侯國以為文
武之世道一風同無間中外也其後采諸列國者歸
其本部則有邶鄘以下之詩畿内所得者附之於雅
則有小雅中謠詠之詩故成康以後畿内無風盖俗
化既散不能比扵二南之盛又不可别自為部與列
國夷故歸之雅也及乎既東則廵守不行而列國無
詩平王初年周太師猶舉舊職欲存風雅二體節南
山以下作自卿大夫者曰雅黍離以下畿内民俗曰
風其稱風而與西周别者以此至其晚歲則并此而
亡之東遷風雅亦僅止於平王之世故孟子曰詩亡
然後春秋作也先儒惑於詩亡之義乃以雅為西以
風為東而有降黍離於國風之說夫王號猶在誰則
降之魯猶有頌夫子弗更也肯降周雅而為風乎其
義多所牴牾不能盡辨也
彼黍離離(音羅)彼稷之苖行邁靡靡(古音摩)中心搖搖知我
者謂我心憂不知我者謂我何求悠悠蒼天此何人哉
彼黍離離彼稷之穗行邁靡靡中心如醉知我者謂我
心憂不知我者謂我何求悠悠蒼天此何人哉
彼黍離離彼稷之實行邁靡靡中心如噎知我者謂我
心憂不知我者謂我何求悠悠蒼天此何人哉
黍離三章○序閔宗周也周大夫行役至於宗周
過故宗廟宫室盡為禾黍閔周室之顛覆彷徨不
忍去而作是詩也○今按首二句亦有興意周室
播遷以其地畀秦人故曰彼黍之離離者如故而
稷且自苖而穗自穗而實矣古者尊黍而稷次之
於以見平王之不能復興而秦之漸強魄兆已見
也
君子于役不知其期曷至哉雞棲于埘日之夕矣羊牛
下來君子于役如之何勿思
君子于役不日不月曷其有佸雞棲于桀日之夕矣羊
牛下括君子于役苟無飢渴
君子于役二章○婦人思君子行役之作
君子陽陽左執簧右招我由房其樂只且
君子陶陶左執翿右招我由敖其樂只且
君子陽陽二章○序說如邶詩簡兮之意朱子以
為婦人喜其君子行役而歸也
揚之水不流束薪彼其之子不與我戍申懷哉懷哉曷
月予還歸哉
揚之水不流束楚彼其之子不與我戍甫懷哉懷哉曷
月予還歸哉
揚之水不流束蒲彼其之子不與我戍許懷哉懷哉曷
月予還歸哉
以首句之興觀之則彼其之子謂王使列國之人與
已更番者其令不行也
揚之水三章○從舊說
中谷有蓷暵其乾矣有女仳離嘅其歎矣嘅其歎矣遇
人之艱難矣
中谷有蓷暵其脩矣有女仳離條其歗矣條其歗矣遇
人之不淑矣(轉音殊聊反)
中谷有蓷暵其濕矣有女仳離啜其泣矣啜其泣矣何
嗟及矣
中谷有蓷三章○朱𫝊盡之
有兔爰爰雉離于羅我生之初尚無爲(音譌)我生之後逢
此百罹(古音羅)尚寐無吪
有兔爰爰雉離于罦我生之初尚無造我生之後逢此
百憂尚寐無覺
有兔爰爰雉離于罿我生之初尚無庸我生之後逢此
百凶尚寐無聰
罹猶患也憂甚於罹凶甚於憂吪者寐而起也覺寐
初覺也聰寐而聞聲能覺者也
兔爰三章○朱𫝊盡之以首兩句文體推黍離篇
亦可以相證
緜緜葛藟在河之滸終遠兄弟謂他人父謂他人父亦
莫我顧
緜緜葛藟在河之涘終遠兄弟謂他人母(滿以反)謂他人
母亦莫我有(音以)
緜緜葛藟在河之漘終遠兄弟謂他人昆謂他人昆亦
莫我聞
葛藟三章○古注說迂亦當以朱𫝊為正
彼采葛兮一日不見如三月兮
彼采蕭兮一日不見如三秋兮
彼采艾兮一日不見如三歲兮
采葛三章○序以為懼讒者似闊朱傳以為淫奔
之詩亦未有以見也
大車檻檻毳衣如菼豈不爾思畏子不敢
大車啍啍毳衣如璊豈不爾思畏子不奔
榖則異室死則同穴謂予不信有如皦日
大車三章○詩意文義皆以朱𫝊為得
丘中有麻彼畱子嗟彼畱子嗟將其來施施(式何反)
丘中有麥(莫北反)彼畱子國彼畱子國將其來食
丘中有李彼畱之子彼畱之子貽我佩玖(音几)
丘中有麻三章○古注以為思賢大夫者可從盖
與大車相次則見周德雖衰猶有流風善政在耳
然以留子嗟為人姓名子國為其父之子為其子
則未可信以文章讀之留者其人姓也嗟者歎辭
也國者言其所治邑也之子則斥言其人也其人
之治此邑必也能勸農桑教種樹故去而邑人思
之言今日丘中之有麻者嗟乎豈非彼留子哉何
時復來施其教乎丘中之有麥者昔日留子之國
也何時復来食此邑乎丘中之有李者亦由彼留
子也貽我者李耳我視之則如佩玖矣始望其復
来終則不忘其遺玖也
鄭
孔子曰鄭聲淫又曰惡鄭聲之亂雅樂也然則雅鄭
之判久矣漢儒以為三百之篇皆聖人所刪定可以
存為訓戒被之絃歌故序於淫詩悉歸之刺者之作
然實有不可通者朱子之辨明矣當日論難以為鄭
聲則淫非詩淫也朱子答以未有詩不淫而聲淫者
至哉斯言雖孔子復生何以易此然聲與詩亦有不
可不辨者論其合則自言志至於和聲一也故曰聞
其樂而知其德未有本末乖離者也論其分則詩直
述情事而樂被以音容故曰興扵詩成扵樂鄭詩可
存也而鄭聲必放以為道情事者人能辨其非飾之
音容則惑焉者衆矣然則聖人何不并其詩而放之
曰是於樂中論其聲况又有雞鳴風雨東門之篇錯
出其間苟没其詩無以知其善放鄭聲則猶之遠佞
人也存鄭詩則猶之知佞人之情状見而能辨辨而
知惡者也
緇衣之宜(魚何反)兮敝予又改爲(音譌)兮適子之館兮還予
授子之粲兮
緇衣之好兮敝予又改造兮適子之館兮還予授子之
粲兮
緇衣之蓆兮敝予又改作兮適子之館兮還予授子之
粲兮
緇衣三章○朱子用序說謂桓公武公相繼為周
司徒善於其軄國人愛之而作也然如此則改衣
適館授粲非國人所以施扵卿士或同列之辭也
將仲子兮無踰我里無折我樹把豈敢愛之畏我父母
(滿以反)仲可懷也父母之言亦可畏也
將仲子兮無踰我牆無折我樹桑豈敢愛之畏我諸兄
(虚王反)仲可懷也諸兄之言亦可畏也
將仲子兮無踰我園無折我樹檀豈敢愛之畏人之多
言仲可懷也人之多言亦可畏也
將仲子三章○舊說仲子祭仲也而此詩為莊公
之意以為無侵我家事無殘我兄弟我非過愛特
上有父母諸兄下有人言不可不畏耳朱子不從
而以為淫奔之辭今考國風之例多以關扵君卿
大夫者居前民俗居後民間淫奔之詩不應次此
且朱子於後二篇既從序說則此篇亦一時事也
故姑仍舊
叔于田巷無居人豈無居人不如叔也洵美且仁
叔于狩巷無飲酒豈無飲酒不如叔也洵美且好
叔適野(神與反)巷無服馬(音姥)豈無服馬不如叔也洵美且
武
叔于田三章○從舊說
叔于田乘乘馬(音姥)執轡如組兩驂如舞叔在藪(古音素主反)
火烈具舉襢裼暴虎獻于公所將叔無狃戒其傷女
叔于田乘乘黃兩服上襄兩驂鴈行叔在藪火烈具揚
叔善射(古音樹)忌又良御忌抑磬控忌抑縱送忌
磬控良御也縱送善射也縱矢之後猶作送勢
叔于田乘乘駂(廣韻駂烏驄今本多誤作鴇)兩服齊首兩驂如手叔
在藪火烈具阜叔馬慢忌叔發罕忌抑釋掤忌抑鬯弓
(古音肱)忌
大叔于田三章○從舊說
清人在彭(古音旁)駟介旁旁二矛重英(古音央)河上乎翺翔
清人在消駟介麃麃二予重喬河上乎逍遙
清人在軸(轉音儔)駟介陶陶左旋右抽中軍作好
車制左右中之說箋疏詳矣
清人三章○從舊說
羔裘如濡洵直且侯(音胡)彼其之子舍命不渝
侯與夫同古人美其人則曰夫也
羔裘豹飾孔武有力彼其之子邦之司直
羔裘晏兮三英粲兮彼其之子邦之彥兮
三英之義未明恐所美者有三人也
羔裘三章○當從朱𫝊為美其大夫之詩
遵大路兮摻執子之袪兮無我惡兮不寁故也
遵大路兮摻執子之手兮無我魗兮不寁好也
遵大路二章○箋說迂矣朱𫝊謂婦人見棄者近
之然㦯谷風之儔㦯氓之比皆不可知未有以證
為淫婦也
女曰雞鳴士曰昧旦子興視夜明星有爛將翺將翔弋
鳧與鴈
弋言加之與子宜(魚何反)之宜言飲酒與子偕老琴瑟在
御莫不靜好
知子之來之雜佩以贈(集傳皆叶入聲案來字或可讀入聲贈字不可讀入聲姑闕之)
之知子之順之雜佩以問之知子之好之雜佩以報之
下兩句有韻以例首句不叶意能字誤來也古者能
字有來音此則言人之相能也二音通讀因之轉寫
誤耳
女曰雞鳴三章○朱𫝊盡之
有女同車顔如舜華(音敷)將翺將翔佩玉瓊琚彼美孟姜
洵美且都
有女同行(戶郎反)顔如舜英(音央)將翺將翔佩玉將將彼美
孟姜德音不㤀
有女同車二章○序說既闊以為淫奔又恐不若
是其顯揚修飾也疑鄭俗游蕩在位家室有肆出
宴遊者而見者賦之或譏或悅盖不可知也
山有扶蘇隰有荷華(音敷)不見子都乃見狂且
山有橋松隰有游龍不見子充乃見狡童
山有扶蘇二章○當從朱𫝊
蘀兮蘀兮風其吹(古音昌戈反)女叔兮伯兮倡予和女
蘀兮蘀兮風其漂女叔兮伯兮倡予要女
以風高而木落喻時過而容衰欲及時倡和以相樂
也
蘀兮二章○男女相悅之辭
彼狡童兮不與我言兮維子之故使我不能餐兮
彼狡童兮不與我食兮維子之故使我不能息兮
狡童二章○箋以狡童目君背理甚矣况辭意又
不洽乎當從朱𫝊
子惠思我褰裳涉溱子不我思豈無他人狂童之狂也
且
子惠思我褰裳涉洧子不我思豈無他士狂童之狂也
且
褰裳二章○當從朱𫝊
子之丰兮俟我乎巷(古音胡貢反)兮悔予不送兮
子之昌兮俟我乎堂兮悔予不將兮
衣錦褧衣裳錦褧裳叔兮伯兮駕予與行(戶郎反)
裳錦褧裳衣錦褧衣叔兮伯兮駕予與歸
丰四章○以齊詩著例之似為欲嫁其人不諧而
後悔者
東門之墠茹藘在阪其室則邇其人甚遠
東門之栗有踐家室豈不爾思子不我即(古音子悉反)
東門之墠二章○從朱傳
風雨淒淒雞鳴喈喈既見君子云胡不夷
風雨瀟瀟雞鳴膠膠既見君子云胡不瘳
風雨如晦雞鳴不已既見君子云胡不喜
淒淒風雨初至而寒涼也瀟瀟既至而有聲也如晦
雨甚而晦冥也雞初鳴則喈喈然相和再鳴則膠膠
然相雜三鳴而將旦則接續以鳴而其聲不已矣夷
如病初退瘳如病既愈喜則無病而且康樂也
風雨三章○序謂思君子者可從盖以風雨雞鳴
為興也雞之知時㦯有東方微濛之景則感之而
鳴然風雨冥晦且無星月之光而雞鳴之節不改
也鄭俗昏亂而猶有心知禮義獨為言行而不失
其操者是以同道者見而喜之
靑靑子衿悠悠我心縱我不往子寧不嗣音
靑靑子佩悠悠我思縱我不往子寧不來
挑兮達兮在城闕兮一日不見如三月兮
子衿三章○序謂刺學校朱𫝊謂淫奔者詳詩意
俱無顯證㦯亦朋友相思念之辭爾
揚之水不流束楚終鮮兄弟維予與女無信人之言人
實迋女
揚之水不流束薪終鮮兄弟維予二人無信人之言人
實不信
此所起興與王風同而異王風興王令不行於諸侯
此興人言不能以間彼己之交也
揚之水二章○亦當為朋友相要之辭故次於青
衿見衰世朋友之道薄焉
出其東門有女如雲雖則如雲匪我思存縞衣綦巾聊
樂我員
出其闉闍有女如荼雖則如荼匪我思且縞衣茹藘聊
可與娛
出其東門二章○嫉淫者之詩也天下之物有非
分之所當者苟思存焉雖不求之而已累其心矣
思不存則與己無與也豈獨女色一事然哉
野有蔓草零露漙兮有美一人清揚婉兮邂逅相遇適
我願兮
野有蔓草零露瀼瀼有美一人婉如清揚邂逅相遇與
子偕臧
野有蔓草二章○男女相遇而苟合之詩
溱與洧方渙渙兮士與女方秉蕳兮女曰觀乎士曰既
且且往觀乎洧之外詢訏且樂維士與女伊其相謔贈
之以勺藥
溱與洧瀏其清矣士與女殷其盈矣女曰觀乎士曰既
且且往觀乎洧之外洵訏且樂維士與女伊其將謔贈
之以勺藥
溱洧二章○男女相遇相戲之詩○鄭始封於宣
王之世故其詩斷自桓武以下無可疑者㦯曰鄭
詩之淫如此出扵民俗可也而當時卿大夫往往
賦以見志何也曰淫聲不放則卿大夫之罪也賦
以見志云者則古人多節取其辭而不必其本意
雖聖賢引詩猶然也序所以致誤由此爾
齊
雞既鳴矣朝既盈矣匪雞則鳴蒼蠅之聲
一說非特雞鳴也且有蒼蠅之聲矣言侵曉也
東方明(古音彌郎反)矣朝既昌矣匪東方則明月出之光
一說月字乃日字之誤言非特有曚光而日亦出矣
蟲飛薨薨甘與子同夢(古音莫滕反)會且歸矣無庶予子憎
雞鳴三章○賢妃與其君相警之詩
子之還兮遭我乎峱之間兮並驅從兩肩兮揖我謂我
儇兮
子之茂(古音耄)兮遭我乎峱之道兮並驅從兩牡(莫九反)兮
揖我謂我好兮
子之昌兮遭我乎峱之陽兮並驅從兩狼兮揖我謂我
臧兮
還三章○相從田獵之詩
俟我於著乎而充耳以素乎而尚之以瓊華(音敷)乎而
俟我於庭乎而充耳以青乎而尚之以瓊瑩乎而
俟我於堂乎而充耳以黃乎而尚之以瓊英(音央)乎而
著三章○舊說刺時不親迎婦及壻門始見其俟
已也詳章中無刺意且禮奠鴈而歸則俟扵門烏
知其非親迎乎或是俗廢昏禮而此人猶行之盖
美辭也
東方之日兮彼姝者子在我室兮在我室兮履我即(子悉)
(反)兮
東方之月兮彼姝者子在我闥兮在我闥兮履我發兮
即者相見所就之位也發者導引而行之路也
東方之日二章○此詩似是與著相答者
東方未明(彌郎反)顚倒衣裳顚之倒之自公召之
東方未晞顚倒裳衣倒之顚之自公令(力珍反)之
折柳樊圃狂夫瞿瞿不能辰夜(音豫)不夙則莫
東方未明三章○序刺無節也朝廷興居無節號
令不時
南山崔崔雄狐綏綏魯道有蕩齊子由歸既曰歸止曷
又懷止
葛屨五兩冠緌雙(古音書容反)止魯道有蕩齊子庸止既曰
庸止曷又從止
蓺麻如之何衡從其畆(古音滿以反)取妻如之何必告父母
(滿以反)既曰告止曷又鞠止
析薪如之何匪斧不克取妻如之何匪媒不得既曰得
止曷又極止
南山四章○序刺襄公也鳥獸之行淫於其妹
無田甫田維莠驕驕無思遠人勞心忉忉
無田甫田維莠桀桀無思遠人勞心怛怛
婉兮孌兮總角丱兮未幾見兮突而弁兮
此詩恐亦衛詩佩觽佩韘垂帶之意然舊說意理自
通
甫田三章○刺人之好大而躐等者
盧令令(力珍反)其人美且仁
盧重環其人美且鬈
盧重鋂其人美且偲
盧令三章○朱𫝊大意與還略同
敝笱在梁其魚魴鰥齊子歸止其從如雲
敝笱在梁其魚魴鱮齊子歸止其從如雨
敝笱在梁其魚唯唯齊子歸止其從如水
敝笱三章○譏魯莊公不能制其母也易曰包有
魚无咎不利賓又曰包无魚起凶能包之者是魚
在笱中也不能包之者是魚出笱外也破笱而出
敝可知矣母可制乎先儒云母不可制當制其侍
御之人此易所謂不利賓者而此詩所以咎其從
者之多也若莊公能嚴約其從者之人夫人獨往
乎勢必可止矣夫魚所謂跳梁云者以其得水也
雲盛而為雨雨下而為水魚之踊躍奔逝不復可
笱矣莊公不制其侍御之人是猶決水以助之也
故詩人譏焉
載驅薄薄簟茀朱鞹魯道有蕩齊子發夕
四驪濟濟垂轡濔瀰魯道有蕩齊子豈弟
汶水湯湯行人彭彭(音旁)魯道有蕩齊子翺翔
汶水滔滔行人儦儦魯道有蕩齊子遊敖
載驅四章○魯禮義之國齊人猶知恥文姜之行
曾魯人無辭乎曰此其所以為禮義之國與知諱
尊者之惡故也出自齊人則直矣而吾黨之直者
異於是也
猗嗟昌兮頎而長兮抑若揚兮美目揚兮巧趨蹌兮射
則臧兮
猗嗟名兮美目清兮儀既成兮終日射侯不出正兮展
我甥兮
猗嗟孌兮清揚婉兮舞則選兮射則貫兮四矢反兮以
禦亂兮
猗嗟三章○魯莊材藝之美稱之者以為可以禦
亂然而不得為賢君衛文魯僖之稱賢也則曰秉
心塞淵思無邪而已矣此君道之大戒也○南山
以下為襄公詩以上則不可攷也齊桓晉文之事
豔扵天下而皆無詩焉或者誇美之過而夫子刪
之矣
魏
魏者周同姓之國東遷後乃為晉滅則其詩多西周
詩也蘇氏乃曰魏地入晉久矣其詩疑皆為晉而作
猶邶鄘之扵衛也此猶以其列唐風之前也檜之序
扵鄭遠矣亦以為檜詩皆為鄭作是蘇氏之意謂西
周不應有風也二南既為文王之風邶鄘以下遂為
東遷之風成康而後宣幽而前太師之所采者安在
况衛武鄭桓秦仲之屬明在西周雖序亦有不能為
之辭者乎朱傳於國風之首曰二南所以用之閨門
鄉黨邦國而化天下十三國則亦領在樂官以時存
肄備觀省而垂監戒此西京舊典如是豈東遷以後
事乎
糾糾葛屨可以履霜摻摻女手可以縫裳要之襋之好
人服(蒲北反)之
寒猶葛屨婦未廟見而縫裳要襋故知其俗儉嗇而
褊急也
好人提提宛然左辟佩其象揥維是褊心是以為刺
服此衣裳之人寬讓有度無可刺也刺其心之狭淺
耳
葛屨二章○依朱𫝊
彼汾沮洳言采其莫彼其之子美無度美無度殊異乎
公路
於沮洳中采物亦葛屨履霜之意美無度猶所謂好
人提提也殊異公路則亦刺其褊心爾
彼汾一方言采其桑彼其之子美如英美如英殊異乎
公行
彼汾一曲言采其藚彼其之子美如玉美如玉殊異乎
公族
汾沮洳三章○依朱𫝊
園有桃其實之殽心之憂矣我歌且謠不知我者謂我
士也驕彼人是哉子曰何其心之憂矣其誰知之其誰
知之盖亦勿思
園有棘其實之食心之憂矣聊以行國不知我者謂我
士也罔極彼人是哉子曰何其心之憂矣其誰知之其
誰知之盖亦勿思
園有桃二章○此詩文意朱𫝊盡之但為何事興
感則不可曉大抵詩意不可以辭尋者當觀其所
起興園有桃者不獨翫其華而已也以食其實也
亂世之政多有其文而無其實視其文則曰是矣
責其實則非也是以詩人憂之輿
陟彼岵兮瞻望父兮父曰嗟予子行役夙夜無已上愼
旃哉猶來無止
陟彼屺兮瞻望母(滿以反)兮母曰嗟予季行役夙夜無寐
上愼旃哉猶來無棄
陟彼岡兮瞻望兄(虚王反)兮兄曰嗟予弟行役夙夜必偕
上愼旃哉猶來無死
陟岵三章○行役而念其父母與兄又知其念已
而願其謹身以来歸也
十畆之間兮桑者閑閑兮行與子還兮
十畆之外兮桑者泄泄兮行與子逝兮
十畆之間二章○依朱𫝊
坎坎伐檀兮寘之河之干兮河水清且漣猗不稼不穡
胡取禾三百廛兮不狩不獵胡瞻爾庭有縣貆兮彼君
子兮不素餐兮
坎坎伐輻(古音方墨反)兮寘之河之側兮河水清且直猗不
稼不穡胡取禾三百億兮不狩不獵胡瞻爾庭有縣特
兮彼君子兮不素食兮
坎坎伐輪兮寘之河之漘兮河水清且淪猗不稼不穡
胡取禾三百囷兮不狩不獵胡瞻爾庭有縣鶉兮彼君
子兮不素飱兮
伐檀三章○朱𫝊扵賢者之志發之盡矣
碩鼠碩鼠無食我黍三歲貫女莫我肯顧逝將去女適
彼樂土樂土樂土爰得我所
碩鼠碩鼠無食我麥(莫北反)三歲貫女莫我肯德逝將去
女適彼樂國樂國樂國爰得我直
直者其疾苦得有所伸也
碩鼠碩鼠無食我苗三歲貫女莫我肯勞逝將去女適
彼樂郊樂郊樂郊誰之永號
碩鼠三章○魏詩首兩篇刺辭也園有桃憂辭也
至扵十畆伐檀而賢人退碩鼠而百姓畔之矣國
雖欲存不可得也
唐
蟋蟀在堂歲聿其莫今我不樂日月其除無已大康職
思其居好樂無荒良士瞿瞿
蟋蟀在堂歲聿其逝今我不樂日月其邁無已大康職
思其外好樂無荒良士蹶蹶
蟋蟀在堂役車其休今我不樂日月其慆無已大康職
思其憂好樂無荒良士休休
居者家常事也外者鄰里鄉黨事也憂者後来事也
瞿瞿然顧慮蹶蹶然圖之夫然後可以休休而安矣
蟋蟀三章○民俗相樂而相警之詩
山有樞隰有榆子有衣裳弗曳弗婁(古音閭)子有車馬弗
馳弗驅宛其死矣他人是愉
山有栲隰有杻子有廷内弗洒弗埽子有鐘鼓弗鼓弗
考宛其死矣他人是保
山有漆隰有栗子有酒食何不日鼓瑟且以喜樂且以
永日宛其死矣他人入室
山有樞三章○此刺太儉嗇者之詩然不如蟋蟀
之深厚矣
揚之水白石鑿鑿素衣朱襮從子于沃既見君子云何
不樂
揚之水白石皓皓素衣朱繡從子于鵠既見君子云何
其憂
揚之水白石粼粼我聞有命不敢以告人
揚之水三章○序昭公分國以封沃沃盛強昭公
微弱國人將叛而歸沃焉
椒聊之實蕃衍盈升彼其之子碩大無朋椒聊且遠條
且
椒聊之實蕃衍盈匊彼其之子碩大且篤椒聊且遠條
且
椒聊二章○序君子見沃之盛強蕃衍盛大將有
晉國焉
綢繆束薪三星在天今夕何夕見此良人子兮子兮如
此良人何
綢繆束芻三星在隅今夕何夕見此邂逅(古音胡故反)子兮
子兮如此邂逅何
綢繆束楚三星在戶今夕何夕見此粲者(古音渚)子兮子
兮如此粲者何
綢繆三章○依朱𫝊
有杕之杜其葉湑湑獨行踽踽豈無他人不如我同父
嗟行之人胡不比焉人無兄弟胡不佽焉
有杕之杜其葉菁菁獨行睘睘豈無他人不如我同姓
嗟行之人胡不比焉人無兄弟胡不佽焉
杕杜二章○依朱𫝊
羔裘豹袪自我人居居豈無他人維子之故
羔裘豹褎自我人究究豈無他人維子之好
居居慢也究究苛也箋云民之厚如此亦唐之遺風
也
羔裘二章○且從序說
肅肅鴇羽集于苞栩王事靡盬不能蓺稷黍父母何怙
悠悠蒼天曷其有所
肅肅鴇翼集于苞棘王事靡盬不能蓺黍稷父母何食
悠悠蒼天曷其有極
肅肅鴇行(戶郎反)集于苞桑王事靡盬不能蓺稻粱父母
何嘗悠悠蒼天曷其有常
鴇羽三章○從舊說
豈曰無衣七兮不如子之衣安且吉兮
豈曰無衣六兮不如子之衣安且燠兮
無衣二章○從舊說
有杕之杜生于道左彼君子兮噬肯適我中心好之曷
飲食之(末二句無韻)
有杕之杜生于道周彼君子兮噬肯來游中心好之曷
飲食之
有杕之杜二章○依朱𫝊後四句或云君子既来
喜而病其無以飲食之也亦通
葛生蒙楚蘝蔓于野(神與反)予美亾此誰與獨處
葛生蒙棘蘝蔓于域予美亾此誰與獨息
角枕粲兮錦衾爛兮予美亾此誰與獨旦
夏之日冬之夜(音豫)百歲之後(音戶)歸于其居
冬之夜夏之日百歲之後歸于其室
葛生五章○依朱𫝊
采苓采苓(力珍反)首陽之巔人之爲言苟亦無信舍旃舍
旃苟亦無然人之爲言胡得焉
采苦采苦首陽之下(音戶)人之爲言苟亦無與舍旃舍旃
苟亦無然人之爲言胡得焉
采葑采葑首陽之東人之爲言苟亦無從舍旃舍旃苟
亦無然人之爲言胡得焉
苓隰中之物也苦與葑皆菜類未必山上有之也故
有告我於此采者未可以苟信然或者有之固不可
知其有勸我以舍而去者亦未可苟以為然也二者
皆不可苟則亦審其實而已矣必得其實則人之為
言者烏得售其欺哉
采苓三章○刺聽讒者之詩○蟋蟀山樞應是西
周之詩盖晉之舊俗所謂陶唐之遺民者如此揚
之水以下則東遷以後之詩而舊俗亦稍變矣
秦
有車鄰鄰有馬白顚未見君子寺人之令(力珍反)
箋云欲見國君者必先令寺人使傳告之時秦仲始
有此臣
阪有漆隰有栗既見君子並坐鼓瑟今者不樂逝者其
耋
阪有桑隰有楊既見君子並坐鼓簧今者不樂逝者其
亾
阪隰非興盖言種植之盛也車馬既多種植又盛秦
人耕戰之業為之兆矣
車鄰三章○舊說但謂美秦仲有車馬侍御者未
盡盖美其接下之簡易和樂人得其懽心也始也
由寺人以自通上下之分定矣終乃並坐而鼓瑟
鼓簧若其等夷然者故言未見如彼既見乃如此
喜而過望之辭也自古創業之君未有不略去禮
文上下交權而足以濟此亦秦所以成霸之本也
駟驖孔阜六轡在手公之媚子從公于狩
奉時辰牡辰牡孔碩公曰左之舍拔則獲
御法所謂逐禽左者驅禽于左以便射者之手勢也
游于北園四馬既閑輶車鸞鑣載獫歇驕
駟鐵三章○盖襄公田獵而從獵者作此
小戎俴收五楘梁輈游環脅驅隂靷鋈續(徐邈音辭屢反今當轉為)
(平聲)文茵暢轂駕我騏馵言念君子溫其如玉(轉音魚)在其
板屋(轉音烏)亂我心曲(轉音袪)
正義云國人夸兵車之善云我戎車既淺短其軫矣
又五節束縳以歴錄此梁輈使有文章貫驂馬之外
轡則有游環以止驂馬之外出自衡至軫當服馬之
外脅則有脅驅以止驂馬之内入隂板之前又有皮
靷以白金飾其相續之處車上又有虎皮之茵蓐其
車又是長轂之戎車以駕我之騏馬與馵馬車馬備
具如是又閔其君子云我念君子之德行溫然如玉
今乃遠在西戎板屋之中思而不得見之亂我心中
之委曲也
四牡孔阜六轡在手騏駵是中騧驪是驂龍盾之合鋈
以觼軜言念君子溫其在邑方何爲期胡然我念之
正義云此四牡是何等毛色騏馬駵馬是其中謂為
中服也騧馬驪馬是其驂謂為外驂也其車上攻戰
之具則畫龍於盾合而載之以蔽車其驂馬之内轡
則鋈金以為觼係之於軾前
俴駟孔羣厹矛鋈錞蒙伐有苑虎韔鏤膺交韔二弓(音肱)
竹閉緄縢言念君子載寢載興厭厭良人秩秩德音(古蒸)
(侵不相通此音與興韻大明七章林心與興韻豈方音不同耶)
正義云俴薄金甲以被四馬三隅之矛以白金為其
錞繪書襍羽為文之盾其文章苑然而美其弓則有
虎皮之韜其馬則有金鏤之膺其未用之時備其折
壊交二弓於韔之中以竹為閉置於弓服然後以繩
約之
小戎三章○襄公承天子命以伐西戎君子從役
而其室家思之先夸其國威軍容之盛而後及於
離别之情與列國之勞苦哀怨者異矣豈其真有
善人之教悅以先民哉亦以能自強於刑政講武
厲戎錄功䘏死風聲所漸民習見以成俗其後卒
兼六國盡用此道也
蒹葭蒼蒼白露爲霜所謂伊人在水一方遡洄從之道
阻且長遡游從之宛在水中央
蒹葭淒淒白露未晞所謂伊人在水之湄遡洄從之道
阻且躋遡游從之宛在水中坻
蒹葭采采白露未已所謂伊人在水之涘遡洄從之道
阻且右(音以)遡游從之宛在水中沚
蒹葭三章○秦始立國則尚威嚴重刑殺如白露
之為霜日出而猶未晞日高而猶未已也扵是之
時猶有周之遺賢守先王之道者如蒹葭之蒼然
獨秉後凋之節然而非時所尚則遯世自藏而已
逆其道以求之不可得見也順其道以求之固未
嘗不在焉無如霜露之勢日甚則所謂蒼蒼者亦
將如彼大運何哉周之興也訪道箕子惇典于殷
之獻民及乎幽厲傷之老成廢棄故曰嗚呼哀哉
維今之人不尚有舊秦之立國與三代聖王如陽
春祁寒之相反其後至於盡滅仁義德教盖所由
来者漸矣是以商鞅李斯得售其術而四皓兩生
輩至漢世猶未敢出也易曰履霜堅冰隂始凝也
馴致其道至堅冰也然則兹詩之所見者遠矣序
說疑有所受然蒹葭白露之說則非爾
終南何有有條有梅君子至止錦衣狐裘(古音渠之反)顔如
渥丹其君也哉
終南何有有紀有堂君子至止黻衣繡裳佩玉將將壽
考不㤀
終南二章○襄公始命受服其下頌之之辭曰君
子至止則是從游南山也
交交黃鳥止于棘誰從穆公子車奄息維此奄息百夫
之特臨其穴惴惴其慄彼蒼者天殲我良人如可贖兮
人百其身
交交黃鳥止于桑誰從穆公子車仲行(戶郎反)維此仲行
百夫之防臨其穴惴惴其慄彼蒼者天殲我良人如可
贖兮人百其身
交交黃鳥止于楚誰從穆公子車鍼虎維此鍼虎百夫
之禦臨其穴惴惴其慄彼蒼者天殲我良人如可贖兮
人百其身
黃鳥三章○自首篇至此車鄰則其所以興也小
戎則其所以強也蒹葭則王道所以廢儒士所以
黜也黃鳥則驪山之役所以兆也見其禮而知其
政聞其樂而知其德故曰其或繼周者雖百世可
知也
鴥彼晨風(方凡反)鬱彼北林未見君子憂心欽欽如何如
何㤀我實多
山有苞櫟隰有六駮未見君子憂心靡樂如何如何㤀
我實多
山有苞棣隰有樹檖未見君子憂心如醉如何如何㤀
我實多
晨風三章○序說迂廻朱傳以爲婦人念其夫者
似之抑味首章起興之意則謂鷹鸇之投北林如
雄者之依強國也意當日游士有入秦取卿相者
而家室諷之故百里大夫之妻亦曰今日富貴㤀
我為也
豈曰無衣與子同袍王于興師修我戈矛與子同仇(說見)
(兔罝)
王于興師言以王命而興師也
豈曰無衣與子同澤王于興師修我矛戟與子偕作
豈曰無衣與子同裳王于興師修我甲兵(必良反)與子偕
行(戶郎反)
無衣三章○晉文公定王室之後每會秦亦與焉
故有王于興師之言序以為康公者盖因次于黃
鳥則穆公死矣然黃鳥作于君子此則國中之言
詩之次序往往如此序以晨風與此皆為康公在
位之詩故又以下篇渭陽為追作皆臆說也
我送舅氏曰至渭陽何以贈之路車乘黃
我送舅氏悠悠我思何以贈之瓊瑰玉佩
渭陽二章○康公為世子送晉公子重耳返國之
詩何以存之也曰㛰姻之國能存亾繼絶者穆公
之善也
於我乎夏屋渠渠今也每食無餘于嗟乎不承權輿
於我乎每食四簋(古音九)今也每食不飽于嗟乎不承權
輿
權輿二章○穆公好賢而繼世者不能承其美權
之於物輕重不更也輿之行路轍迹不改也不承
權輿猶言不遵軌度
陳
子之湯兮宛丘之上兮洵有情兮而無望兮
坎其擊鼓宛丘之下(音戶)無冬無夏(古音戶)値其鷺羽
坎其擊缶宛丘之道無冬無夏値其鷺翿
宛丘三章○依朱𫝊陳之封國舊矣故凡序說入
東遷之君者尤不可信
東門之枌宛丘之栩子仲之子婆娑其下(音戶)
榖旦于差(古音磋)南方之原不績其麻市也婆娑
榖旦于逝越以鬷邁視爾如荍貽我握椒
東門之枌三章○依朱𫝊
衡門之下可以棲遲泌之洋洋可以樂(毛公作樂鄭氏作&KR1276;力召反冶)
(也唐石經依鄭作&KR1276;)飢
豈其食魚必河之魴豈其取妻必齊之姜
豈其食魚必河之鯉豈其取妻必宋之子
衡門三章○依朱𫝊○人能常存衡門之心則無
入而不自得
東門之池(古音沱)可以漚麻彼美淑姬可與晤歌
東門之池可以漚紵彼美淑姬可與晤語
東門之池可以漚菅彼美淑姬可與晤言
麻紵菅皆非物之貴者然漚之則亦可以蔽體矣有
淑德之姬則可以與之相樂矣逸詩云雖有絲麻無
棄菅蒯雖有姬姜無棄顦顇盖此意也
東門之池三章○語意與前詩相類恐亦賢者之
詩
東門之楊其葉牂牂昏以爲期明星煌煌
東門之楊其葉肺肺昏以爲期明星晢晢(音制)
東門之楊二章○依朱傳楚辭曰黃昏以為期羌
中道而改路恐正用此詩意
墓門有棘斧以斯之夫也不良國人知之知而不已誰
昔然矣
墓門有梅有鴞萃止夫也不良歌以訊(釋文訊又作誶徐音息悴反廣)
(韻楚辭章句引此亦作誶)之訊予不顧顚倒思予
棘惡木也有棘則斧必伐之人惡則通國必惡之而
是人不能止也習與性成自昔而既然也梅美木也
有鴞萃焉以鴞之故將惡及梅矣故我懼與是人交
之及身也而歌以訊之訊而猶不予顧則必至於顛
倒而後思予也
墓門二章○此相警之詩其為朋友夫妻皆不可
知也
防有鵲巢卭有旨苕誰侜予美心焉忉忉
中唐有甓卭有旨鷊誰侜予美心焉惕惕
卭我也苕即今為帚者鷊細草如綬言防有鵲巢則
我有旨苕焉可以補巢之材中唐有甓則我有旨鷊
焉可以苴甓之其言已之有善而可用也侜張誑也
誰其張誑予美者乎是以心懷憂懼也
防有鵲巢二章○此憂讒之詩
月出皎兮佼人僚兮舒窈糾兮勞心悄兮
月出皓兮佼人懰兮舒懮受兮勞心慅兮
月出照兮佼人燎兮舒夭紹兮勞心慘(五經文字作懆毛冕曰當作懆)
(誤作慘)兮
月出三章○此與下篇恐皆靈公之詩
胡爲乎株林從夏南匪適株林從夏南
駕我乘馬(音姥)說于株野(神與反)乘我乘駒朝食于株
株林二章○從舊說
彼澤之陂(古音波)有蒲與荷有美一人傷如之何寤寐無
爲(音譌)涕泗滂沱
彼澤之陂有蒲與蕳有美一人碩大且卷寤寐無爲中
心悁悁
彼澤之陂有蒲菡萏有美一人碩大且儼寤寐無爲輾
轉伏枕
澤陂三章○序以爲淫詩然或夫婦相念皆不可
知也
檜
羔裘逍遙狐裘以朝豈不爾思勞心忉忉
羔裘翺翔狐裘在堂豈不爾思我心憂傷
羔裘如膏日出有曜豈不爾思中心是悼
羔裘三章○檜之君臣但美其衣服而無政大夫
傷之而作
庶見素冠兮棘人欒欒兮勞心慱慱兮
庶見素衣兮我心傷悲兮聊與子同歸兮
庶見素韠兮我心藴結兮聊與子如一兮
素冠三章○舊說傷時人不能三年之喪也然合
上篇觀之恐是一類盖素衣冠者羔裘狐裘之反
也庶得見此人者而與之同歸傷俗之甚也棘人
作者自謂言其憂心孔棘爾
隰有萇楚猗儺其枝夭之沃沃樂子之無知
隰有萇楚猗儺其華(音敷)夭之沃沃樂子之無家(音姑)
隰有萇楚猗儺其實夭之沃沃樂子之無室
隰有萇楚三章○依朱傳
匪風發兮匪車偈兮顧瞻周道中心怛兮
言非風也而有震動之聲非車也而有顛偈之勢斥
政之亂而人之不安也
匪風飄兮匪車嘌兮顧瞻周道中心弔兮
誰能烹魚溉之釡鬵誰將西歸懷之好音
懷遺也凡烹物者水火既調則不欲多以七箸動之
而魚為甚為其脆疏而易散也故老子曰治大國如
烹小鮮言務安静也周之亂也政役紛擾天下囂然
故曰誰有能烹魚者吾將為溉釜鬵不敢謂已能烹
但頗知烹飪之道猶可以助溉釜鬵爾誰將西歸宗
周則我願遺之以好音言欲贈以善言或其忠款得
聞扵工也
匪風三章○周室將危賢者有憂國之心不能自
逹故作此詩○檜滅於東遷之初則其詩皆出於
東周可知矣蘇氏見邶鄘皆衛事而欲槩之魏檜
夫邶鄘入衛久矣縦為衛事而亦不必為東遷以
後事魏之入晉檜之入鄭皆近耳奈何欲没其初
乎
曹
蜉蝣之羽衣裳楚楚心之憂矣於我歸處
蜉蝣之翼采采衣服(蒲北反)心之憂矣於我歸息
蜉蝣掘閱麻衣如雪心之憂矣於我歸說
人無遠憂者如蜉蝣然為其不知朝暮之事也今之
國政如之則人人自危故言我心於何憂乎扵我之
所歸宿者爾掘閱者掘然而飛僅閱朝暮猶言倏見
也
蜉蝣三章
彼候人兮何戈與祋彼其之子三百赤芾
毛傳云言賢者之官不過候人箋云是謂遠君子也
維鵜在梁不濡其翼彼其之子不稱其服(蒲北反)
水鳥而在梁則能不濡其翼設他鳥居之必濡矣以
興不稱其服者
維鵜在梁不濡其咮(古音注)彼其之子不遂其媾(古音故)
媾遇也不遂其媾言不稱其所遇也翼所以文身者
故以興服蒙赤芾之文也咮所以飲食者故以興媾
起斯飢之意也
薈兮蔚兮南山朝隮婉兮欒兮季女斯飢
衆草盛則大木少小人飽則君子飢季女喻其守身
而貞居也猶楚辭所云幼艾
候人四章○序刺近小人也
鳲鳩在桑其子七兮淑人君子其儀一兮其儀一兮心
如結兮
鳲鳩飼子平均如一君子之於臣民亦如之儀謂法
也執法之一者由其心之不二也故推本而言之
鳲鳩在桑其子在梅淑人君子其帶伊絲其帶伊絲其
弁伊騏
鳲鳩常在桑而其子之所處不一喻臣民之有賢否
善惡此言梅者是美木也君於善人則當榮以爵命
帶有絲焉弁有騏焉大夫士之服也
鳲鳩在桑其子在棘淑人君子其儀不忒其儀不忒正
是四國
棘惡木也君於惡人而加惠焉則其法僭忒矣法不
僭忒故能使枉者直有以正是四國也墓門之詩亦
以梅棘喻善惡
鳲鳩在桑其子在榛淑人君子正是國人正是國人胡
不萬年
榛木之叢生者猶國人之羣襍也君之儀一而皆有
以正之則其邦家有不長久萬年者乎
鳲鳩四章○此詩朱子以為不知所指序言刺不
壹者意亦未明也今合前後篇而觀之候人則爵
禄濫於在位而君子斯飢下泉則膏澤潤於稂蕭
而黍苗枯槁政之不均可知已盖鳲鳩之飼子也
旦自上下暮自下上均一者其常也然子之或在
梅㦯在棘㦯在榛則又不能使之一也君之於臣
民也進君子退小人惠良懲奸其施之不一者正
所以為法之一混而施之而曰一者猶不可也况
倒而置之如曹之為者哉
洌彼下泉浸彼苞稂愾我寤歎念彼周京(音疆)
洌彼下泉浸彼苞蕭愾我寤歎念彼京周
洌彼下泉浸彼苞蓍愾我寤歎念彼京師
下泉泉之下流者易曰井洌寒泉食言澤之及扵民
也今也下泉洌矣而所浸者稂莠耳蕭艾耳蓍蒿耳
惠在小人則良善困苦由王澤之竭故列國無政以
至于斯是以愾然而念宗周之盛時也正與候人之
篇相應朝有倖位則膏澤之不下決矣
芃芃黍苗隂雨膏之四國有王郇伯勞之
黍苗者稂蕭蓍之反也隂雨者下泉之類也以其諸
侯之澤則曰下泉近而長遠者也以其王者之澤則
曰隂雨高而溥遍者也四國有王即京周之盛時也
方伯賦其政諸侯行其化豈有今日偏枯之事哉所
以慨歎而思念者以此
下泉四章○國亂民困賢人傷之與檜卒章同意
○以上國風之序除邶鄘衛之次二南為其教之
得失俗之貞淫效之治亂聲之和哀反對之義最
明可以興焉可以觀焉餘則先王畿次鄭畿内之
國次齊晉秦之伯國次陳檜曹之小邦也其末又
系以豳風者禮反其所自生樂樂其所自始盛衰
之極必維其初故風終豳風雅終豳雅頌終豳頌
周詩三百而又以商頌終焉其義一而已矣
豳
成王初政周公以為未知稼穡艱難推本公劉舊俗
述民間終年作苦謂之豳風為王陳誦止於七月一
篇耳其後遭流言之變有東征之役則鴟鴞東山繼
作而其詩無所附麗周太師因綴之豳風以為皆周
公之作而其感諷勞歌則固風體也破斧以下以周
公居東之事而作者本出謠俗故亦以繫焉
七月流火(古音毁)九月授衣一之日觱發二之日栗烈無
衣無褐何以卒歲三之日于耜四之日舉趾同我婦子
饁彼南畝(滿以反)田畯至喜
此詩凡言月者夏正之月也凡言日者周正之日也
凡言春者則夏之春也正可改時不可改其以周正為
春如春秋所書者蓋假以頒王朔新一代之制若作詩
書易禮樂垂法萬世則行夏之時周公孔子之道一
也自子以後言日陽也自午以後言月隂也義起于
周易東北西南之位七日八月之文也惟已言月以
推隂氣之始辰言春以著夏時之舊此章言建申之
月始肅則謀衣建寅之月始和則謀食盖一篇之綱
也故繼此月而遂吹此詩以迎寒迎暑焉
七月流火九月授衣春日載陽有鳴倉庚(古音岡)女執懿
筐遵彼微行(戶郎反)爰求柔桑春日遲遲采蘩祁祁女心
傷悲殆及公子同歸
此下三章皆申首章謀衣之事時候至秋而始變女
功當春而豫興且述其時風俗之厚采桑之女得配
公家者思慕父母以殆及歸期為傷悲召南迨其吉
兮迨其今兮盖舊俗如此也
七月流火八月萑葦蠶月條桑取彼斧斨以伐遠揚猗
彼女桑七月鳴鶪八月載績載玄載黃我朱孔陽爲公
子裳
八月萑葦追去秋為曲薄之具也八月載績承今春
成布帛之功也不曰為公子衣而曰裳者讓也
四月秀葽五月鳴蜩八月其穫十月隕蘀一之日于貉
取彼狐狸爲公子裘(渠之反)二之日其同載纘武功言私
其豵獻豣于公
秀麥秀也葽草夏實者也物至秋始成實四月盛陽
而麥秋至草有實者盖隂氣已萌故將言寒肅之候
舉此為先而及下文通以月名之也上言蠶績者衣
之事也衣可以禦輕寒故八月績之九月授之而其
叙候自七月始寒之輕者推之近也此言于貉裘褐
之事也裘褐所以禦盛寒故一之日二之日皆有事
焉而其叙候自四月始寒之重者推之遠也
五月斯螽動股六月莎雞振羽七月在野(神與反)八月在
宇九月在戶十月蟋蟀入我牀下(音戶)穹窒熏鼠塞向墐
戶嗟我婦子曰爲改歲入此室處
有衣有裘可以禦冬此則言居處之俗以終卒歲之
事本其氣候之漸其指物又與上章異者以候蟲之
出伏興農氓之作息
六月食鬱及薁七月亨葵及菽八月剥棗十月穫稻爲
此春酒以介眉壽七月食瓜(音孤)八月斷壺九月叔苴采
荼薪樗食我農夫
自此至卒章皆申首章謀食之事此章先以圃者農
事以歲為期圃則月有種穫先其輕者後其重者亦
前言衣裘之意也及穫稻者為釀酒之用佐嘉蔬以
養老者
九月築場圃十月納禾稼(古音古)黍稷重穋禾麻菽麥(二句)
(不入韻)嗟我農夫我稼既同上入執宫功晝爾于茅宵爾
索綯亟其乘屋其始播百榖
言農事之成急扵公役又以餘力速治私室以為来
春寬然耕作之地盖前雖言穹窒熏鼠塞向墐戶而
損於風雨修葺盖障者未之及也外有于貉之役上
有公旬之功私有乘屋之事然則雖入室處而亦無
有寧居矣故唐風云蟋蟀在堂役車其休無已太康
職思其憂
二之日鑿冰沖沖三之日納于凌隂(侵韻字與東同用盖出於方音)四
之日其蚤獻羔祭韭九月肅霜十月滌場朋酒斯饗曰
殺羔羊躋彼公堂稱彼兕觥(音光)萬壽無疆
豳民之勤其俗歸於忠愛故蠶績于貉以為公子衣
裘忠也室處乘屋而先入執宫功忠也農事之成藏
冰助祭其方滌場也殺羔稱觥祝君萬壽忠也非君
誠愛扵民何以致此
七月八章○按周官中春吹豳詩以迎暑中秋迎
寒亦如之國祈年于田祖吹豳雅以樂田畯國大
蜡吹豳頌以息老物鄭謂豳詩即豳風此篇是已
然又謂豳雅豳頌亦即此篇而分取其辭義之相
近者則不可通也朱子疑楚茨諸篇為豳雅載芟
諸篇為豳頌今攷此詩星日風候時物備焉用迎
寒暑義固昭已雅云琴瑟擊鼓以御田祖以祈甘
雨以介稷黍正與祈年之文相應頌云胡考之寧
胡考之休又正蜡而養老之事朱子之說信矣獨
豳雅之後尚有瞻洛以下篇什豳頌之後尚有酌
桓賚般疑於無說以豳風例之則鴟鴞以下之比
也盖䲭鴞以下之附豳風是周公憂勤王室風謠
感慨時也及作洛居冊命公後公拜手曰兹予其
明農哉於是又有豳雅豳頌之篇繼作周禮遂以
三詩定為樂章用之田事雅止於楚茨四篇頌止
於載芟三篇猶之七月也瞻彼洛矣四篇新邑成
而朝會之詩酌四篇東都文武廟之詩皆周公所
作而附豳雅豳頌猶䲭鴞東山也此則周公誕保
受命雅樂既興頌聲已作時也雅頍弁至末自盛
世以迄厲幽非盡周公時矣以其得之東都也後
人因以繫之亦猶破斧以下之例也但雅頌逸其
篇題或者夫子刪之與
䲭鴞䲭鴞既取我子無毁我室恩斯勤斯鬻子之閔斯
首三句言殷之亂人既陷管蔡又將危王室也管蔡
既為所陷則亦化為䲭鴞如子之鬻於人者不復念
其所生矣故恩勤而悲憫之以終既取我子一句之
意也
迨天之未隂雨徹彼桑土綢繆牖戶今女下民或敢侮
予
以下三章皆以終無毁我室一句之意此叙其初謀
經始急於補苴懼隂雨之卒至而下民或有侮予者
予手拮据予所捋荼予所蓄租予口卒瘏曰予未有室
家(音姑)
又叙其方營巢時多所捋取以為之材多所蓄積以
為之備手攫不足繼以口銜勞瘁之至惟慮室家之
未成耳
予羽譙譙予尾翛翛予室翹翹風雨所漂搖予維音嘵
嘵
手口既勞故羽毛為之散亂巢方垂成高懸而果有
風雨漂搖之至羽毛沾濕則手口無所施矣此嘵嘵
哀鳴所以不能自止也
䲭鴞四章○管蔡誘於武庚而作流言周公居東
成王之疑未釋公乃為詩以貽王名之曰䲭鴞
我徂東山慆慆不歸(獨韻起)我來自東零雨其濛我東曰
歸我心西悲制彼裳衣勿士行枚蜎蜎者蠋烝在桑野
(神與反)敦彼獨宿亦在車下(音戶)
蜎蜎微蟲滿於桑野而士卒之獨宿者亦在車下與
微蟲襍處閔勞之辭也此叙其在塗時
我徂東山慆慆不歸我來自東零雨其濛果臝之實亦
施于宇伊威在室蠨蛸在戶町畽鹿場熠燿宵行(戶郎反)
亦可畏也伊可懷也
我徂東山慆慆不歸我來自東零雨其濛鸛鳴于垤婦
歎于室洒埽穹窒我征聿至有敦瓜苦烝在栗薪自我
不見于今三年
此兩章皆言其始至時
我徂東山慆慆不歸我來自東零雨其濛倉庚于飛熠
燿其羽之子于歸皇駁其馬(音姥)親結其縭(古音羅)九十其
儀(音俄)其親孔嘉其舊如之何
此言至後之事倉庚于飛舊說以為仲春昏姻時也
據書秋大熟未穫則周公之歸非以春矣盖事後追
勞之作爾
東山四章○周公居東未必有辟讒專征兩事且
亂人在東而避居於此非所安也攷之豳風破斧
伐柯相次若䲭鴞悟王既歸復有大役則不應伐
柯之親迎反在東山凱還之後書金縢後有大誥
者述事紀言自是兩體不得相襍如泰誓牧誓繼
以武成不得云矢牧之後又步自周也
既破我斧又缺我斨周公東征四國是皇哀我人斯亦
孔之將
既破我斧又缺我錡(古音渠禾反)周公東征四國是吪哀我
人斯亦孔之嘉
既破我斧又缺我銶周公東征四國是遒哀我人斯亦
孔之休
破斧三章○周公東征撫恤軍士人㤀其勞故既
歸而謳歌之謂初征之時一匡四國而其撫恤我
也甚大既而四國已化而其撫恤我也甚善及四
國既固今来歸矣而其撫恤我也又甚使之優游
而安樂也序此于東山之後若以為上下唱酬者
然
伐柯如何匪斧不克取妻如何匪媒不得
伐柯伐柯其則不遠我遘之子籩豆有踐
伐柯者必以斧取妻者必以媒興君臣之交其離也
必有間之者其合也必有先之者然伐柯者斧而執
斧者人也人能視所執之柯則可得所伐之柯矣取
成於心非斧之所能為也取妻者男女相遇而相得
則可以陳籩豆而成其合矣其權亦非媒所能操也
屈原云湯禹儼而求合摯皋陶而能調苟中情其好
修又何必用夫行媒正此意也
伐柯二章○成王之疑周公也雖有二公左右而
未之釋然固信用二公所以卒知周公也當其未
悟二公固無如何感於風雷之變而自知之則非
二公之力而實成王之明矣王曰今天動威以彰
周公之德維朕小子其親迎賢者感而為此詩盖
亦因親迎之禮而取類焉
九罭之魚鱒魴我覯之子衮衣繡裳
九罭細網乃有大魚興下邑而得周公来臨喜見衮
衣繡裳之盛
鴻飛遵渚公歸無所於女信處
鴻飛遵陸公歸不復於女信宿
渚陸非鴻所安暫寄跡耳故以興公居東不過信宿
非久當歸也無所言不定其所之如𫝊云何日之有
是以有衮衣兮無以我公歸兮無使我心悲兮
九罭四章○周公將歸而東人思慕不能舍也㦯
曰此與甘棠之愛同不入周南何也曰二南者皆
所以著文王之德召伯奉命施仁甘棠之歌文王
之化也東征之役大傷厥考心而不得已焉豈得
與關雎麟趾之篇相混哉
狼跋其胡載疐其尾公孫碩膚赤舄几几
狼疐其尾載跋其胡公孫碩膚德音不瑕(古音胡)
老狼頷下有胡進而躐其胡則為所牽退而跲於尾
則為所曳以其性貪故也周公聖者無所欲於天下
雖有大美遜而不居而况與人争利哉是以雖遭變
故舉止甚安令聞無玷惟其有以自信而人亦共信
之故也
狼跋二章○周公勤勞王家其為武王請命通於
神明可謂忠矣然非雷電以風金縢之書不發諸
史亦不敢言也䲭鴞之詩以警王耳非自辯也詩
人所謂孫碩膚者以此自古賢聖惟其歸潔之志
與日月而争光中孚之誠質鬼神而無愧至其外
者雖格天之業豈以自存於胸哉既不以功美自
多故亦不以疑謗自沮知其無所與於性分而益
修其德以終身也東人懷其裳衮西人思其履綦
所謂四體不言而喻者與
詩所卷二
