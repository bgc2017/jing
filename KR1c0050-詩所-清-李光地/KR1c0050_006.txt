詩所卷六
大學士李光地撰
大雅一
文王在上於昭于天周雖舊邦其命維新有周不顯帝
命不時文王陟降在帝左右(音以)
言周所以受命由文王之神上與天合
亹亹文王令聞不已陳錫哉周侯文王孫子文王孫子
本支百世凡周之士不顯亦世
陳錫所錫者多如物之陳列也文王身不受命而令
聞無窮天廣賜在其子孫本支既百世矣異姓之士
亦光顯於時與國咸休也
世之不顯厥猶翼翼思皇多士生此王國王國克生維
周之楨濟濟多士文王以寧
士之得世顯者其猷為皆能自勉于敬實天生之以
為邦之楨幹文王基業所賴以安者也
穆穆文王於緝熙敬止假哉天命有商孫子商之孫子
其麗不億上帝既命侯于周服(蒲北反)
假格也文王之神之靈由其聞之長也文王之聲之
駿由其德之盛也穆穆不已於敬豈有圖度天命之
心哉而德之昭假天實有命于商之孫子矣天之既
命是以孫子孔多靡不臣服
侯服于周天命靡常殷士膚敏祼將于京(音疆)厥作祼將
常服黼冔王之藎臣無念爾祖
昔命于商而今在周何常之有哉其本支既臣服故
其多士皆來助祭與文王之本支多士世顯者異矣
靡常如此今為王之藎臣者可無念爾祖之德乎明
今日所以陳此一忠藎之心也
無念爾祖聿修厥德永言配命自求多福(方墨反)殷之未
喪師克配上帝宜鑒于殷駿命不易
念爾祖者存乎修德而已命之在我惟德有以配之
德常修則命常眷是自求多福也昔者殷未失衆亦
常配帝如今日矣惟其大命之不易是以遷移而靡
常可不為永鑒乎
命之不易無遏爾躬(躬不與天韻闕之)宣昭義問有虞殷自天
上天之載無聲無臭儀刑文王萬邦作孚(古音浮)
遏絶也修德而義問宣昭且時時虞其若紂之自絶
于天者則于配命之道幾矣然天事幽眇烏乎窺之
惟儀刑於文王則與天合而推之萬邦而孚化矣夫
文王之與天合者何也敬而已矣穆穆而緝熙于敬
蓋文王之所以為文也
文王七章○周公誡成王之詩而後世因以為朝
會之樂章詩意欲其以文王為法以商為鑒德之
修廢固其本已其驗尤在於殷棄膚敏而使之駿
奔周京文王育材而克以楨幹王室故自此至思
齊多言文王得人之效作人造士之功以迄于成
王卷阿之後而始變中間宣王修之羣賢為盛陵
夷乎幽之殄瘁終焉
明明在下赫赫在上天難忱斯不易維王天位殷適使
不挾四方
有明明之德則有赫赫之命無常而不易宜鑒于殷
者皆即前篇之意
摯仲氏任自彼殷商來嫁于周曰嬪于京(音疆)乃及王季
維德之行(戶郎反)大任有身生此文王
言摯國之仲女任姓者自商時來嫁為周京之婦能
與王季合德實生文王
維此文王小心翼翼昭事上帝聿懷多福(方墨反)厥德不
回以受方國
小心昭事其德無邪也是以能來多福而方國至焉
天監在下有命既集文王初載天作之合在洽之陽在
渭之涘文王嘉止大邦有子
初載猶言生初也嘉止昏姻之時也
大邦有子俔天之妺文定厥祥親迎于渭造舟為梁不
顯其光
言行嘉禮而納幣親迎之事
有命自天(與莘協)命此文王于周于京(音疆)纉女維莘長子
維行篤生武王保右命爾燮伐大商
太姒為莘之長女蒙太任而言故曰纉後思齊篇亦
曰嗣徽音也燮和也順也
殷商之旅其會如林矢于牧野維予侯興(說見小戎)上帝臨
女無貳爾心
陳于商郊其勢興起矣然既無疑懼之心亦無覬幸
之意惟知畏上帝俟休命此所以為順天應人燮伐
之師也女者武王自汝
牧野洋洋檀車煌煌駟騵彭彭(音旁)維師尚父時維鷹揚
涼彼武王肆伐大商會朝清明(彌郎反)
燮伐順也肆伐威也然昧爽會師一戎衣而大定非
威之競實順之極也
大明八章○文王大明緜朱𫝊以為皆周公戒成
王之詩然惟文王戒義獨顯此及後篇則陳王業
之所以成推王迹之所自基蓋使不忘先世而思
所守之重中間又及乎列王之德配以至尚父之
功四臣之助凡皆至德感致受命之符也大武之
舞有總干山立者有發揚蹈厲者夫子推明其意
一以為武王之事一以為太公之志蓋屹然而不
動者正所以傳其無貳之心赫然而盛威者乃所
以象其鷹揚之烈信乎聞其樂知其德觀其舞知
其行也
緜緜瓜&KR1705;民之初生自土沮漆古公亶父陶復陶穴未
有家室
述太王居豳時未有家室起下築立室家之事
古公亶父來朝走馬率西水滸至于岐下(音戸)爰及姜女
聿來胥宇
述太王遷岐之事胥宇猶言同居也
周原膴膴堇荼如飴爰始爰謀爰契我龜曰止曰時築
室于兹
述周都高平而肥美始謀于衆復決于龜遂止是而
及時築室焉
廼慰廼止廼左廼右(音以)廼疆廼理廼宣廼畞(滿以反)自西
徂東周爰執事
述居民授田之事始慰安而居止之而分列其左右
居民之事也繼乃正其經界宣其泉而畞其地授田
之事也岐在西以東為表自西至東徧執其事民功
修也
廼召司空廼召司徒俾立室家(音姑)其繩則直縮版以載
作廟翼翼
述始作廟之事召司空者度地召司徒者聚役繩直
以正其左右縮版以齊其上下
捄之陾陾度之薨薨築之登登削屢馮馮百堵皆興鼛
鼓弗勝
捄盛土於器也既將築而盛土於器陾陾然衆矣又
度之而繩聲薨薨然所謂其繩則直者至此無不正
矣既築之而登登然高矣又屢削之而削聲馮馮然
所謂縮版以載者至此無不齊矣申言作廟之事
廼立臯門臯門有伉廼立應門應門將將廼立冢土戎
醜攸行(戶郎反)
臯門應門毛鄭與朱子之說互異鄭謂諸侯有臯應
路三門天子加以庫雉今姑從之以太王賢人無僭
制之事如上章司空司徒亦以諸侯備三官之故直
至武王誓師時未改也春秋列國往往僭逾不足據
為明證此言立朝置社之事案周制左宗廟右社稷
則廟社俱立於朝中而在庫門之内此先言作廟後
及門者君子將營宫室宗廟為先廟之既成乃因之
而備宫室之制也
肆不殄厥愠亦不隕厥問柞棫拔矣行道兑矣混夷駾
矣維其喙矣
此章仍以太王之事言之為是孟子引以為文王之
事者猶上以憂心悄悄為孔子蓋斷章之取且因思
齊四章辭義相近也狄人之怒未殺而太王之德愈
彰木拔道通形勢足恃是以混夷奔竄而伏息也
虞芮質厥成文王蹶厥生予曰有䟽附予曰有先後(音戸)
予曰有奔奏(與走字同當音祖)予曰有禦侮
此乃言文王之事所謂彼作矣文王康之者也德讓
化於異邦而又内有四臣之助故王迹之基者至此
而王業建矣䟽親也謂親為䟽猶謂治為亂也䟽附
先後以近臣言奔走禦侮以遠臣言
緜九章○說見前篇周自后稷勤於農事公劉修
之太王復修之而又備廟朝社稷之制於播遷之
餘所謂日不暇給而規模弘遠矣
芃芃棫樸薪之槱之濟濟辟王左右趣(倉九之)之
濟濟威儀之盛也左右趣之助祭者也鄭氏曰白桵
相樸屬而生者豫斫為薪至祭上帝三辰則聚積以
燎之
濟濟辟王左右奉璋奉璋峩峩髦士攸宜(魚何反)
申左右趣之之事言助祭者莫非賢士
淠彼涇舟烝徒楫之周王于邁六師及之
淠舟行貌言文王涉涇有所征伐則衆徒奮櫂六軍
輯和而不相失是文王能盡文武之用而得其和所
謂祭則受福戰則克者蓋得其道矣國之大事在祀
與戎故專以兩事言之上篇所謂䟽附先後奔走禦
侮者於是可見
倬彼雲漢為章于天周王夀考遐不作人
此下兩章乃歌咏文王之德文武得賢是作人之效
也由其德之彰顯天下文明如雲漢在天有目者共
睹也加以百年後崩教化澤久親自麟趾賤至兔罝
無非待文王而後興者
追琢其章金玉其相勉勉我王綱紀四方
上章言德之顯此則言德之修有雕琢之功故成金
玉之質生安而不已於亹勉之勤故能為綱紀而大
成其作人之化
棫樸五章○序謂文王能官人朱傳謂歌文王之
德兼之而義備矣
瞻彼旱麓榛楛濟濟豈弟君子干禄豈弟
旱山之麓高平澤潤則所生之榛楛必盛矣君子有
豈弟之德則所受之福禄必多矣其干禄也以豈弟
干之而已其諸異乎人之求之與
瑟彼玉瓉黃流在中豈弟君子福禄攸降(戶工反)
申干禄豈弟之意朱傳之說美矣
鳶飛戾天魚躍于淵豈弟君子遐不作人
豈弟之德莫大乎作人易言享于西山享于帝則克
享神明亦莫大於此者此蓋由其德之感通類之嚮
應易曰本天親上本地親下則各從其類也韓子曰
志同而氣合魚川泳而鳥雲飛也蓋此章之義矣
清酒既載騂牡既備以享以祀以介景福(方墨反)
上二章皆受福之本此則受福之事也
瑟彼柞棫民所燎矣豈弟君子神所勞矣
木之性火附麗之而不去君子之德神憑依之而不
離
莫莫葛藟施于條枚豈弟君子求福不回
葛藟蔓生者未必皆直也然附於條枚則皆直矣福
之在人未必皆正也惟君子以豈弟之德求之則正
而無邪此兩章承介景福而終首篇之意
旱麓六章○序言受祖朱傳謂歌文王之德亦兼
之而義始備但祭祀皆然不專受祖又序以為太
王王季者徒以圭瓉一句不足據也
思齊太任文王之母(滿以反)思媚周姜京室之婦(房以反)太
姒嗣徽音則百斯男
言文王上有聖母内有賢配○專以内德言者凡人
修身其於顯明之地莫不齊束閨門牀簀而放逸之
心生矣文王之德之純固其性與天合而母教内助
之所成者實多故探本而言之
惠于宗公神罔時怨神罔時恫刑于寡妻至于兄弟以
御于家邦(博工反)
又推本文王之德言先世之德實文王有以順之也
太姒之德實文王有以刑之也
雝雝在宫肅肅在廟不顯亦臨無射亦保
刑于寡妻故雝雝在宫惠于宗公故肅肅在廟雝雝
在宫則暗室而未嘗䙝慢不顯亦臨也肅肅在廟則
致敬而尚懼有失無射亦保也
肆戎疾不殄烈假不瑕不聞亦式不諫亦入(無韻)
文王上有王室之㬥外有敵國之憂其疾也大矣在
常人處此宜亦有所警戒然而文王光大之德益以
無虧者蓋其性焉安焉不待有所聞而後依於法有
所誡而後入於善也○上章見文王之敬以直内也
此章見文王之義以方外也雖於五倫之間有順有
逆而處之如一矣
肆成人有德小人有造古之人無斁譽髦斯士(無韻)
德既備矣而功業莫大於作人作人者亦惟是上文
無斁之德有以成就而彰顯之爾德造成就其材也
譽髦彰顯其身也
思齊五章○歌文王之德者此篇為至蓋求福不
回之實也
皇矣上帝臨下有赫監觀四方求民之莫維此二國其
政不獲維彼四國爰究爰度上帝耆之憎其式廓乃眷
西顧此維與宅
莫定也二國商奄也耆愛也憎增也式廓大也言天
欲求民之安定而二國政亂天之所惡故究度於四
國之遠有當乎天心者則增而大之以為受命之基
西顧於周與以岐山而居焉
作之屏之其菑其翳修之平之其灌其栵啓之辟之其
檉其椐攘之剔之其檿其柘(古音之恕反)帝遷明德串夷載
路天立厥配受命既固
菑翳木之枯蕪者則拔除之灌栵木之叢襍者則疏
治之檉椐木之可用者則開出之檿柘木中蠶桑者
則芟耘之帝遷明德於此向之昆夷滿路而去是配
天受命已於是而固其基也以上言太王之事
帝省其山柞棫斯拔松柏斯兑帝作邦作對自太伯王
季維此王季因心則友(音以)則友其兄則篤其慶(音羌)載錫
之光受禄無喪奄有四方
襍木既芟治則省其山者惟見柞棫挺擢而松柏疏
通爾作對亦上章立配之義今日之作邦也異日之
作對也大伯雖讓且逃然兄弟之間友德敦至皆所
以篤厚家慶而增其光故能守國不失以至於奄有
天下也
維此王季帝度其心貊其德音其德克明克明克類克
長克君王此大邦克順克比比于文王其德靡悔既受
帝祉施于孫子
貊當作莫清靜也天命自度是帝度其心也口無擇
言是莫其德音也其德之昭著則有明察分辨之善
盡師長君上之職成和順親附之化傳之文王其德
尤無遺憾歷代帝眷至此而實受其福矣以上言王
季之事而遂及文王
帝謂文王無然畔援無然歆羨誕先登于岸密人不恭
敢距大邦(博工反)侵阮徂共王赫斯怒爰整其旅以按徂
旅以篤周祜以對于天下(音戶)
文王性合天德事順天心故若天之謂之也畔者相
攜貳援者相牽引歆者相貪羨者相慕文王處君臣
隣友之間既無攜貳又無牽引無利已之心無貪人
之意所以當商末世亂流滔滔而獨先登于岸喻其
所立之高不淪于俗而又足以拯捄沈溺也言此以
起伐密之事者明其無釁無私一為義動以救民也
依其在京侵自阮疆陟我高岡無矢我陵我陵我阿無
飲我泉我泉我池(音陀)度其鮮原居岐之陽在渭之將萬
邦之方下民之王
言伐密而無敵也文王伐密後而徙都此徙於程而
後乃遷於豐
帝謂文王予懷明德不大聲以色不長夏以革(音棘)不識
不知順帝之則帝謂文王詢爾仇方同爾兄弟以爾鉤
援與爾臨衝以伐崇墉
文王之德懷于帝心惟其潛修之厚聲色不形雖身
任方伯為諸夏之長專尚文德不以兵車故其聲色
之泯然也若無所識知然者臨事而動順天之法有
所命討奉而行之於我無私焉言此以起伐崇之事
者崇有譖害之仇疑於斯師然其助虐無道蓋亦天
命誅之非文王厲其聲色之威而動此兵革也
臨衝閑閑崇墉言言執訊連連攸馘安安是類是禡(古音)
(慕)是致是附四方以無侮臨衝茀茀崇墉仡仡是伐是
肆是絶是忽四方以無拂
言伐崇而亦無敵也文王伐崇之後大邦畏其力是
無侮也小邦懷其德是無拂也
皇矣八章○棫樸之詩言文王祭祀則多士攸宜
征伐則六師恐後故旱麓言其祭之受福也而繼
以太任太姒修文德者本内教也皇矣言其戰之
必克也而先以太王王季纉武功者重先烈也
經始靈臺經之營之庶民攻之不日成之經始勿亟庶
民子來
靈臺之制所以迎日月望祲氛書雲物以為備周官
視祲馮相保章氏之所司也文王伐崇之後作邑於
豐而立靈臺臺高可以望遠靈則以其占候天道察
知祅祥而取名爾孟子啟誘時君而以為百姓之所
謂非正訓也
王在靈囿(古音肄)麀鹿攸伏(古音蒲北反)麀鹿濯濯白鳥翯翯
王在靈沼於牣魚躍
臺下有囿有沼王者時游觀焉上章言民情之樂此
章言物情之遂也
虡業維樅賁鼓維鏞於論鼓鐘於樂辟廱
辟廱學名也辟璧也廱壅也四面壅水環之周圜如
璧也文王既作靈臺又立辟廱乃肄禮樂養老觀射
之處古人立學以樂為主虞之典樂夏殷之樂正周
之大司樂皆學職也文王修古制而肄樂於其中虡
業崇牙既設鐘鼓咸備鼓之考之無相奪倫故歎美
而言辟廱之可樂也
於論鼓鐘於樂辟廱鼉鼓逢逢(古音蒲工反)矇瞍奏公
鼓鐘之得其倫者由矇瞍之得其職
靈臺四章○文王大明緜自文王而上推於太王
王季下及武王蓋統創述之全體故居大雅之首
而用之樂歌為最重棫樸以下亦有祖妣功德焉
然大致皆為文王作也而終於此篇德之精微若
思齊皇矣至矣語其節目之大則敬天也作人也
格于上下德之大端也諸篇之指不離乎此而此
篇之靈臺則其昭事上帝對時而省驗之事也辟
廱則其譽髦斯士建官以育成之事也周自太王
已備廟朝之制此二者實至文王始興不獨著其
文武既修禮樂明備而首篇所謂陟降左右思皇
濟濟者知文王之無一日而不勤其心也
下武維周世有哲王三后在天王配于京(音疆)
下武言上文也武王雖以武顯然非所上也其累世
皆修德行仁是務一戎之後偃武修文故曰下武世
有哲王如三后者德當天心其神既已在天矣今王
方受命而在京德美實與之配此詩不著諡號應是
武王在時羣臣頌美之辭也
王配于京世德作求永言配命成王之孚(音浮)
德配三王者由其能思世德以求合之也配三王即
所以配天命孚物之凝於中而成象者天祖二者永
言不忘參前倚衡若或見之此之謂成王之孚
成王之孚下土之式永言孝思孝思維則
有孚則可以化邦矣下土之式也維其永言孝思故
人皆動其秉彝而法式之
媚兹一人應侯順德永言孝思昭哉嗣服(蒲比反)
孝者百順之本則而式之則所以應一人者皆順德
矣維其永言孝思故有以通乎神明施于四海而光
昭其嗣服
昭兹來許繩其祖武於萬斯年受天之祜
嗣服光昭不特今日之法式實乃來世之儀刑使之
繼承其祖宗之迹而受天之福於無窮也
受天之祜四方來賀於萬斯年不遐有佐
佐輔也臣民者君之輔朝賀踵至則萬年而親附不
衰矣
下武六章○自文王至卷阿多為成王時詩則不
應有武王在位之作然作詩者意在述先德以陳
戒則系於何王者可以援引為王誦之後世編詩
但論世次固不以作者為先後也
文王有聲遹駿有聲遹求厥寧遹觀厥成文王烝哉
有安民之心有成治之效文王之聲所以駿也烝舊
說作君然恐當為美盛之意
文王受命有此武功既伐于崇作邑于豐文王烝哉
築城伊淢作豐伊匹匪棘其欲(禮記引此作猶)遹追來孝王后
烝哉
匹謂制度所比儗如諸侯不得僭天子之類也築城
則有洫作豐則有匹非急於所欲乃繼前人之緒追
從來之孝思爾蓋後來者曰來所由來者亦曰來
王公伊濯維豐之垣四方攸同王后維翰王后烝哉
作豐之後王功益以赫濯
豐水東注維禹之績四方攸同皇王維辟皇王烝哉
四方攸同自文王而天下歸心矣然文王大邦維翰
以服事殷至武王始革命而君天下
鎬京辟廱自西自東自南自北無思不服(蒲北反)皇王烝
哉
文王作辟廱武王復修之明文王有武功而武王有
文德
考卜維王宅是鎬京(音疆)維龜正之武王成之武王烝哉
豐水有芑武王豈不仕詒厥孫謀以燕翼子武王烝哉
武王非欲去豐也為子孫計設險守國以燕安覆翼
之子孫互文
文王有聲八章○文王四章先曰文王後曰王后
武王四章先曰皇王後曰武王明文王乃追王而
為王后者武王則先著其為皇王而後存其本稱
自棫樸以下歌文王也自下武以下歌武王也各
兼祖考不忘先也
厥初生民時維姜嫄生民如何克禋克祀以弗無子履
帝武敏歆攸介攸止載震載夙載生載育時維后稷
后妃從天子祀高媒以祓無子故曰履帝武敏者步
之速歆者心之動介謂與同御者參止者其所居也
就所介止之處而震動有身之甚早故曰載震載夙
誕彌厥月先生如達不坼不副(古音方二反)無菑無害以赫
厥靈上帝不寧不康禋祀居然生子
初生之子而其易如此故父母赫異其靈也而心疑
之曰豈上帝之不寧而不康我禋祀乎何居然而生
子之異也所以起下文棄之之意
誕寘之隘巷牛羊腓字(與翼協)之誕寘之平林會伐平林
誕寘之寒冰鳥覆翼之鳥乃去矣后稷&KR0561;矣實覃實訏
厥聲載路
腓者以足煖之字者以乳食之
誕實匍匐克岐克嶷以就口食蓺之荏菽荏菽旆旆禾
役穟穟麻麥幪幪瓜&KR1705;唪唪
始能匍匐而容貌清峻既知飲食之後則所樹蓺無
不盛者
誕后稷之穡有相之道茀厥豐草種之黃茂(音耄)實方實
苞實種實褎實發實秀實堅實好實穎實栗即有邰家
室
有相之道言有相助上帝之道所謂克配彼天者也
或曰道稼穡之方言有鬼神助之而授之方也方苞
以下朱傳確矣
誕降嘉種維秬維秠維穈維芑恒之秬秠是穫是畝(滿以)
(反)恒之穈芑是任是負(房以反)以歸肇祀
天為之下嘉種有此四者而長久植之穫于田棲于
畞任于肩負于背歸而共祭祀之用言肇祀者蒙始
就國有邰言
誕我祀如何或舂或揄或簸或蹂釋之叜叜(蘇九反)烝之
浮浮載謀載惟取蕭祭脂取羝以軷載燔載烈以興嗣
歲
疏云或使人在碓而舂之或使人就臼而抒之或使
人簸揚其糠或使人蹂踐其黍朱子云謂踐禾取穀
以繼之也釋淅米也烝炊之也皆為酒及簠簋之用
祭之日則以蕭合脂爇之又軷祭行道之神而於諸
牲之肉或傅火而燔之或加火而烈之襍黍稷為神
羞蓋祈年祈穀之祭也故曰以興嗣歲
卬盛于豆于豆于豋其香始升上帝居歆(與今協)胡臭亶
時后稷肇祀庶無罪悔以迄于今
朱子以上章為后稷之祀此為尊后稷之祀蓋以諸
侯不得祭天而有上帝居歆之文故以郊祀言之然
恐天子祭天周制始定古或可通也卬盛于豆即蒙
上章難以隔斷且言自后稷肇祀則無罪悔以迄于
今亦似前後之非兩祭宜並存其說爾
生民八章○歌述后稷之事推受命之始也
敦彼行葦牛羊勿踐履方苞方體維葉泥泥戚戚兄弟
莫遠具爾或肆之筵或授之几
行葦之茂猶不使牛羊踐履況兄弟之親豈可以疏
遠乎鄭氏曰少者為設筵而已老者加之以几
肆筵設席授几有緝御或獻或酢洗爵奠斝(古音古)醓醢
以薦或燔或炙嘉殽脾臄或歌或咢
肆筵者皆設席以坐之授几者則有緝續御侍之人
焉先行獻酢之禮洗爵飲者也奠斝不飲者也不飲
者為敬周曰爵殷曰斝尊前代也繼行薦醓醢之禮
然後燔肉炙肝加以脾臄既飲既食或鼓或歌和樂
之至也
敦弓既堅四鍭既鈞舍矢既均序賓以賢敦弓既句既
挾四鍭(古音胡)四鍭如樹序賓以不侮
既燕而射以樂之且觀德焉先序其賢多者雋也既
序其不侮敬者優也雖同姓亦曰賓故下曾孫曰主
曾孫維主酒醴維醹酌以大斗(古音滴主反)以祈黃耇(音矩)黃
耇台背以引以翼壽考維祺以介景福(方墨反)
古者燕會其終有無算爵之禮所謂不醉無歸者蓋
此時也酌以大斗祈其黃耇通言之也其黃耇台背
者則緝御之人引之翼之以其壽考為邦家之祺故
更祝之以受大福是以此一燕也而親親尊賢敬老
之事備矣
行葦四章○燕同姓之詩也朱傳以為祭畢者以
列在大雅别於小雅之燕享云
既醉以酒既飽以德君子萬年介爾景福(方墨反)
享其飲食恩意之厚願其受福也答上篇以介景福
之語
既醉以酒爾殽既將君子萬年介爾昭明(彌郎反)
德者福之本故又祝其明明德於無窮
昭明有融高朗令終令終有俶公尸嘉告
高朗者昭明之極高朗則令終矣令終之先兆公尸
嘏辭其豫告汝者乎
其告維何籩豆靜嘉朋友攸攝攝以威儀(音俄)
公尸之所告云何謂其祭物潔美禮儀卒度神之享
之嘉其愛敬朋友攸攝斥相禮之人也
威儀孔時君子有孝子孝子不匱永錫爾類
公尸又言爾之威儀既孔時矣又有孝子以佐佑之
孝思相繼之盛如此故神永錫汝以善也
其類維何室家之壼君子萬年永錫祚胤
作詩者推言神意謂所謂類者非他室家之中有以
祚其子孫於不絶者是也
其胤維何天被爾禄君子萬年景命有僕
又言所謂胤之祚者如何受天之禄而景命附焉爾
其僕維何釐爾女士釐爾女士從以孫子
又言命之附於何見之為擇女士以為賢配而所生
孫子從之皆賢是則天祚明德無疆之實也
既醉八章○朱傳以為答行葦者精矣
鳧鷖在涇公尸來燕來寧爾酒既清爾殽既馨公尸燕
飲福禄來成
鳧水鴨鷖鷗也為公尸者必謹愿忘機乃與神近故
取以興焉涇在涇水中也神安則福禄亦成而安矣
鳧鷖在沙公尸來燕來宜(魚何反)爾酒既多爾殽既嘉公
尸燕飲福禄來為(音譌)
進水而沙沙水旁也寧故宜之神宜則福禄亦為無
不宜矣
鳧鷖在渚公尸來燕來處爾酒既湑爾殽伊脯公尸燕
飲福禄來下(音戶)
進沙而渚渚水中之高地也宜故處之神處則福禄
亦下而不去矣
鳧鷖在潨公尸來燕來宗既燕于宗福禄攸降(戶工反)公
尸燕飲福禄來崇
進渚而潨潨水外之高者也處之故宗之神宗則福
禄崇而不替矣
鳧鷖在亹公尸來止熏熏旨酒欣欣燔炙芬芬公尸燕
飲無有後艱
進潨而亹亹水絶夾山如門者也來宗故熏熏然和
說楚辭云君欣欣兮樂康是也神和說則福禄永保
無有後艱矣
鳧鷖五章○祭之明日賓尸之詩
假樂君子顯顯令德宜民宜人受禄于天保右命(彌吝反)
之自天申之
有嘉樂之德故宜于民人得民人之和故享于天心
既受禄矣又保右之而使不失申重之而使益加
干禄百福(方墨反)子孫千億穆穆皇皇宜君宜王不愆不
忘率由舊章
此保右申重之實效
威儀抑抑德音秩秩無怨無惡率由羣匹受福無疆四
方之綱
又申言令德之實容貌則抑抑其謙和言語則秩秩
其從順人無怨而樂之無惡而嘉之而又聽納虚受
視同德者而順從之此所以受福無疆而為四方之
綱也
之綱之紀燕及朋友(音以)百辟卿士媚于天子不解于位
民之攸塈
又申言宜民人之實其綱紀也先安及於有位之朋
友能使百辟卿士皆忠愛於其君可謂宜人矣君臣
不懈于位則民所由以安息也可謂宜民矣
假樂四章○朱傳謂公尸所以答鳧鷖也
篤公劉匪居匪康廼埸廼疆廼積廼倉廼裹餱糧于橐
于囊思輯用光弓矢斯張干戈戚揚爰方啓行(戶郎反)
篤者言其力本勤農風流篤厚書云公劉克篤前烈
加篤於公劉之上猶曰於皇武王允文文王也首言
其居西戎而將遷豳之事廼埸廼疆者就其舊疆埸
而蓄儲行備也思輯用光言思欲安集其民人以光
大其國土
篤公劉于胥斯原既庶既繁既順廼宣而無永歎陟則
在巘復降在原何以舟之維玉及瑶鞞琫容刀
言初至豳而胥民於此原則既從者繁庶順上所宣
告而無怨歎之聲矣蓋遷國非民所樂觀之盤庚可
見也於是公劉豋降相視欲定都居佩玉與刀親自
跋履
篤公劉逝彼百泉瞻彼溥原廼陟南岡廼覯于京(音疆)京
師之野(神與反)于時處處于時廬旅于時言言于時語語
更申上意逝百泉以瞻原所謂降于原也陟南岡而
覯京所謂陟于巘也暫居而非久者曰旅曰處易曰
旅于處是也既定京師之地於是卽其野處而處之
為廬而旅居之出號施令詢謀衆庶皆於是焉蓋室
家未備而草次羈寓之時也
篤公劉于京斯依蹌蹌濟濟俾筵俾几既登廼依廼造
其曹執豕于牢酌之用匏食之飲之君之宗之(末二句無韻)
依朝宁位也就此草創之時設為朝宁之位肆筵登
依殺豕酌匏以會臣民飲食之後為立之君以統之
立之宗以屬之公有長私有尊則民不渙散而易使
矣
篤公劉既溥既長既景廼岡相其隂陽觀其流泉其軍
三單度其隰原徹田為糧度其夕陽豳居允荒
溥長言定其廣袤也既定國土之疆界於是登岡測
景以視其山川方位向背天道得矣觀其流泉以制
溝洫而域民為三軍人數得矣度原隰之高下肥磽
以徹法治田而徵其糧地利得矣西方負山少見夕
陽者則居人寒苦故又度其有夕陽者以定人居起
下章作室之事也單義未詳或曰諸侯三郊三遂是
雖曰三軍而實複也公劉初遷民戶未衆僅有三郊
而已故曰三單
篤公劉于豳斯館涉渭為亂取厲取鍜止基廼理爰衆
爰有(音以)夾其皇澗遡其過澗止旅廼密芮鞫之即
館謂宫室也君宗既立人畞既定廬旅不可以恒居
於是修築家室以為久住之基亂流以取厲鍜用為
斲削且資軍械田器也止基既理人居稠衆或夾皇
水之澗而相向或遡過水之澗而相屬又不能容則
就芮水之外而家焉
公劉六章○歌述公劉之事按武成云先王建邦
啟土公劉克篤前烈太王肇基王迹王季其勤王
家文王克承厥勲誕膺天命以撫方夏故后稷始
封有邰公劉遷豳太王遷岐文王伐崇作邑於豐
皆周家受命之所由也太王王季文王之事自文
王至有聲備矣然後及於后稷公劉焉然又更越
行葦四篇者凡歌詠祖德之詩不特陳戒亦受釐
之所歌也公劉不在七廟之中則時祭所不及而
行葦四篇乃祭畢受釐之事考其篇次固宜在此
矣
泂酌彼行潦挹彼注兹可以餴饎豈弟君子民之父母
(滿以反)
行潦水之濁者也然酌之以寘於大器之中俟其澄
清又挹而注之小器則皆可為祭祀之用矣餴沃以
烝也饎酒食也左氏傳云潢汙行潦之水可薦之鬼
神
泂酌彼行潦挹彼注兹可以濯罍豈弟君子民之攸歸
罍祭器也
泂酌彼行潦挹彼注兹可以濯溉豈弟君子民之攸塈
濯溉泛言器物塈謂依之以安息
泂酌三章○舊為召康公戒成王之詩然所言詩
意各别今攷之乃謂盛世之無棄物王道存乎器
使一行潦之水也上者可以沃酒食次者可以濯
罍尊下者可以滌器物人材亦猶是也在乎豈弟
君子兼收而並用之故其上者教養成就是真父
母之道矣次者因材拂拭亦人心之所歸也下者
備用代匱亦人類之所依也
有卷者阿(與歌協)飄風自南豈弟君子來游來歌以矢其
音
舊說以為比喻朱子言從王游歌者得文義之安
伴奐爾游矣優游爾休矣豈弟君子俾爾彌爾性似先
公酋矣
伴奐優游蒙上游歌而言其有泰平無事之樂也彌
猶密也彌爾性言德之淵塞也頌歌成王以為夙夜
基命宥密其有得於斯乎酋終也欲其似先公之令
終性者命之根也
爾土宇昄章亦孔之厚(音戶)矣豈弟君子俾爾彌爾性百
神爾主矣
昄章版圖也由今日宴安而推念及於所守之重必
彌性以為天地山川社稷之主人者神之依也
爾受命長矣茀禄爾康矣豈弟君子俾爾彌爾性純嘏
爾常矣
受命長言自文武受天之命至爾而已久也受命久
福禄安則必思所以常之故又由所守之重而永念
及於天禄之終德者福之本也
有馮有翼有孝有德以引以翼豈弟君子四方為則
馮忠信可任者翼能敬者孝有本行者德有道術者
得此四者以為導引輔翼則四方以為則矣
顒顒卬卬如圭如璋令聞令望豈弟君子四方為綱
顒顒者誠信在中而著於外易曰有孚顒若是也卬
卬尊嚴而可仰也如圭如璋德之純粹也與馮翼者
游則有顒顒卬卬之令望矣與孝德者居則有如圭
如璋之令聞矣前言彌性德之本也此兩章則言親
賢德之助也
鳳皇于飛翽翽其羽亦集爰止藹藹王多吉士維君子
使媚于天子
鳳皇應有德者而至比賢人也其初集也如賢之始
至故謂之士始至則使之而其忠愛形於上矣
鳳皇于飛翽翽其羽亦傅于天藹藹王多吉人維君子
命媚于庶人
其高飛也如賢之升用故謂之人升用則命之而其
惠澤下於民矣
鳳皇鳴矣于彼高岡梧桐生矣于彼朝陽菶菶萋萋雝
雝喈喈
鳳皇非梧桐不棲賢士非明君不附有菶菶萋萋之
盛則有雝雝喈喈之應矣彌爾性而馮翼孝德從之
亦猶是也
君子之車既庶且多君子之馬既閑且馳(音陀)矢詩不多
維以遂歌
車馬既集蓋游而將歸矣故言陳詩不能多也聊以
繼王之歌而已與首章相應作者之體也
卷阿十章○舊說召康公戒成王蓋因宴游而賡
歌也自文王大明以下皆成王在位周召之徒納
誨之所為作多稱揚祖德之詩亦有述文武在時
臣下頌美之篇焉惟行葦四篇似為成王作者然
亦緣於宗廟之事故以泂酌卷阿終為其專於陳
戒也
詩所卷六
