周易辨畫卷二十四
潁川連斗山撰
萃䷬(坤下兌上)
萃亨王假有廟利見大人亨利貞用大牲吉利有攸往
(萃在季切假庚白切)
此卦下坤上兌三隂羣聚于下九五一陽得位于上有土有民(坤為上又為民)嘉美畢會所以名萃萃則未有不
亨者也顧天下既萃為上者將何以萃之夫人之所望于上者誠也而上之所以致其誠者祭也九五居尊有王之象重艮為門有廟之象王者果自致其精誠以昭格于祖考天下亦各致其精誠以服事其先王是王假有廟即王之所以為萃也然上有以萃乎下下豈可无以萃乎上卦中六二九五之正應也九五陽剛中正為德位兼隆之大人六二柔順中正自當以本體之離明往見之(下卦本離離為目有見之象)庶乎君臣
會合而亨上下各貞而利焉然所謂萃者不徒已與君之相萃已也三隂為牛有大牲之象必合上下衆隂以共萃于五如祭之用大牲然後得以人事君之道而吉而為衆隂者亦宜各致其來享來王之誠羣焉皆往于五然後得所萃之正而利也(用大牲是喻言下卦之隂為大牲所謂用者即六二之引也利往指初三二爻言觀二爻皆言往可知)
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣(說音悅)
萃聚也言隂聚于下也人情不順則不聚不說則不聚二卦之德既順而又說所以聚也人情必兩相合而後聚九五剛中而下交六二柔中而上應亦所以聚也王假有廟是王者自致其孝享之誠也利見大人亨言二五相聚以正也唯相聚以正所以得明良嘉會而亨也用大牲吉利有攸往者二既應五又率二隂以萃于五皆天命之當然而為二隂者各因其
當萃而往萃之皆所以順天之命也(坤為順五為天巽為命)觀卦爻之所聚凡天高地下萬物散殊(五為天二為地坤又為萬物)其為施為受此感彼應之情无往而不見其聚也聚詎不重哉
象曰澤上於地萃君子以除戎器戒不虞(上時掌切)
地本平也而澤上之上則澤注于地而水聚焉然不修其堤防能保澤之不潰而常聚乎君子觀象知人之聚者必有争争則患生于不測而物之萃者亦易
散于是修其戎器聚之武庫以備夫内而寇賊奸宄之忽生外而蠻夷猾夏之乍起若是者所以保其萃而使之不散亦猶澤之固其堤防而使之不潰也(兌金有戎器之象坎險有不虞之象)
初六有孚不終乃亂乃萃若號一握(句)為笑勿恤(句)往
无咎(號戶報切握烏學切)
此卦與比卦相似比以坎五居尊為有孚此以坎五居尊亦為有孚但比止一陽而五隂應之此有二陽
而四隂應之是有九四以分其應也故比曰有孚盈缶而此曰有孚不終不終者言五本有孚可以見信于天下以九四間之而其見信于天下者不終也(坎為孚謂五四變坎故不終)夫人之所以相聚者以信耳今初既信五又信四是二三其信亦二三其萃矣非四亂其所萃而何(上乃語辭下乃汝也一則專二則亂四五兩陽故曰亂)此无他在上之號令五握之四亦握之不出于一故也初若知四之相萃之非正而柔與剛相易則巽號所出俾五得以
一手握之(三五互巽為命有號之象卦互長艮為手有握之象)將四之附五居坎而以亂萃為憂者今且降下為震而轉憂為笑矣可勿恤矣(震為笑言故曰笑坎為加憂故曰恤四下居初變坎成震故曰為笑勿恤)如是則五之孚可以終四之恤可以解而初之萃亦可以不亂而皆由于初四之一往然則初亦惟往易乎四耳何咎哉(向以有孚謂初初无孚象不必言矣又以號為號咷之號意欲與笑字相對也抑思號從口出初安得有號象又安得有笑象乎至以一握為一團為笑謂二三笑初六直无理解矣)
象曰乃亂乃萃其志亂也
初六本萃于五有四以與之應而初之萃始亂初之亂非初自亂四亂之也志屬四四互長坎有志之象(五之萃下以孚四之萃下以志公私之分耳此正見初當易四以明利有攸往之意)
六二引吉无咎孚乃利用禴(禴羊略切)
六二柔順中正上應九五之剛健中正當萃之時其為利見大人也不待言矣然不徒一人見之遂可盡萃之責也下卦初三二隂皆宜萃于五者也以上有九四之間故初則亂三則嗟皆當萃而不得以萃耳
夫當萃而不得萃固五之不吉亦二之咎也為六二計當整躬率物以互艮之手互巽之繩引之以萃于五(引字王氏弼以為待君之引已蘇氏濬以為引君以當道一得大臣持身之體一合五爻匪孚之義各有所見但比以一人比天下萃以天下萃一人則引仍當以二引初三為是)則五得衆人之歸心而吉二亦无朋比不忠之咎矣夫五萃主也天下之所托命也于下之二隂必待二之引之者何哉蓋上惟精一乃心至誠孚于天下斯天下自各致其精一以默與契合如夏祭之禴以聲交神用之而
乃利(引吉无咎乃搃明利見大人用大牲吉之義孚乃用禴又申明所以必用大牲之故當于乃字言外會之)今五為萃主而四從而分其萃以致五有孚而不終是上之孚于下與下之孚乎上猶有未至也此二之于初三所以必相引如祭之用大牲而不能遽如祭之用禴也歟(孚指五與五爻匪孚相反用禴指二與卦辭用大牲相反初四易位五坎為孚卦互長離為夏故孚乃用禴今四尚未易故五為匪孚未可用禴也)
象曰引吉无咎中未變也
下卦三位本具離體今變為坤是初三兩爻皆變獨
六二一爻以柔居柔守中不變唯其不變所以與五相應而又能引其變者亦萃于五也
六三萃如嗟如无攸利往无咎小吝
卦唯二陽皆隂所欲萃者但萃五正也萃四不正也二與五相應為得其正矣初與四相應雖不得正猶可因應以求其正也皆得所萃者也獨六三與上六不相應欲求萃于五而為四所隔欲求萃于四而四又非當萃之主故處二隂之上而萃如復當兌口向
下而嗟如蓋萃四萃五皆无所利也然時在當萃安盡得正應而萃之唯視乎在己之自擇耳若能知五為萃之主而往易于四以從之則亦无妄萃之咎矣然四應在初往亦何益隂小處此亦殊可吝也是惟變柔為剛乃為利耳
象曰往无咎上巽也
往五何以无咎以三五互之成巽三為下則五為上上為申命之主(即若號一握意)所以往无咎也
九四大吉无咎
易例陽乃稱大九四雖陽爻而以陽居隂猶未為大必如九五之陽居陽位乃可以言大蓋九五陽剛居尊以當天下之萃本自吉也九四以剛處柔而逼近于下初應之三比之凡五之所萃者幾幾乎盡萃于四矣无其位而得其萃能无咎乎為九四計惟有下居于初以卑自處俾天下之求萃者皆萃于五而已不敢干則一人撫萬邦四海仰一人大者吉而已乃
无越分之咎也
象曰大吉无咎位不當也(當得浪切)
此借爻位之不當以明處萃之不當也觀五曰萃有位則四之萃无位可知无位而當天下之萃非使大者獲吉已安能无咎哉
九五萃有位无咎匪孚元永貞悔亡
此爻與比卦相似比是我去比人萃是人來萃我然人之所以萃我必因我有其德又有其位然後可以
當天下之萃而无咎九五以陽剛居尊位有其位矣有其位而當人之萃夫何咎然萃之所以為萃者必四海之廣兆民之衆莫敢不來享莫敢不來王我之萃天下乃暢然而無憾今九五雖尊居于上而九四又逼處于下三隂之衆其萃于五者止六二一爻而初三二隂反萃于九四是其于上下臣民之際猶有近疑遠間之嫌而心之孚者匪孚也(此孚字諸說俱謂人之不孚非也易中言孚自中孚卦而外皆以坎之中畫言或以剛居中畫言此卦九五原有坎象故言孚以九四逼)
(處于下塞其坎之下畫故言匪孚初之有孚不終者即此匪孚二之孚乃用禴者亦因其匪孚也唯其匪孚故象傳曰未光言其為九四所掩不能如比五之其孚乃光所以下文接言元永貞悔亡欲其以比五自勉也)夫以萃主而不能精白乃心以光顯于天下後必有悔惟反躬自治益修其元善之德而永久弗替貞固不移則臣之悍者可使化民之貳者可使服天下之大自近悅遠來而咸萃于我匪孚之悔不期亡而皆亡矣
象曰萃有位志未光也
天下之大寳曰位位者所以聚人者也九五當天下之萃已有其位矣而象曰志未光者非不足于其位也謂九五居尊而下有九四以間之掩其坎志之光明也屯之五曰施未光因下有初九此曰志未光因下有九四若比之九五則直曰顯比光不足言矣
上六齎咨涕洟无咎(齎將池切洟音夷)
此爻下與三應故謂三言以終一卦之義當萃之時三隂皆求萃于陽初萃四二萃五雖萃有當否而皆
有所萃獨六三處二陽之下而一无所萃若晏然自處則為咎大矣唯變柔為剛以憂懼為心時形諸嗟嘆以災危為慮常至于悲泣如以變艮之手齎持兌之咨與坎之涕洟然(齎持也三變艮為手齎之象咨嘆聲上兌為口咨之象涕自鼻出三變艮為鼻洟自目出三變四下成離為目三在坎中為水涕洟之象)則敬慎之至必无過差雖不得萃亦可以无咎矣况積誠之下終无有不萃者乎
象曰齎咨涕洟未安上也
二應五初易四皆得正位獨六三一爻上无正應又以柔居剛而不能變惟有齎咨涕洟以從其正耳所以然者以居初二之上而不安故也
升䷭(巽下坤上)
升元亨用見大人勿恤南征吉
此卦下巽為股互震為足上坤為階以巽股震足動于坤階之上故名升夫升者自下而上士君子有為之會也卦中九二剛而居中有元善之德當此升時
其可以升而得亨不待言矣然非二自能為升也下之能升每恃乎在上之能舉今觀六五柔中居尊與二相應為能用順應之道下見于大人(下卦本離離為日故曰見)與之共天位而治天職則獨居而恤其治之不進者今明良會合可以勿恤其猷之不升矣(六居五位原屬坎體為加憂今下降居二為艮止故曰勿恤)雖然下交者人君之盛禮上應者人臣之大義為九二者又必向南而進以應六五之求(文圖自巽至坤必歴乎離離為南互震為征)乃不負生平之學而吉也
彖曰柔以時升巽而順剛中而應是以大亨用見大人
勿恤有慶也南征吉志行也
卦名升者此卦下巽上坤柔反在乎上剛反在于下非所宜也卦中由巽而坤自夏而秋隂氣正長之時柔知剛之當升因以時升乎剛故曰升也夫柔何以能升乎剛哉此卦二有巽入之德而五以坤德順之二有剛中之才而五以虚中應之有順又有應大者得以亨此一升也用見大人勿恤者六五以柔居尊
位萬幾之待理不能不恤也下有九二之大人用而見之以加諸上位明良相會可以成既濟之功而有慶(六爻得位)此又一升也南征吉者九二抱剛中之德得君以行道其素志也今自巽而坤由南征以遇好賢之主其志得以行此亦一升也(坎中為志互震為行)而非有在上之柔不至此故曰柔以時升也
象曰地中生木升君子以順德積小以高大
上卦坤為地下卦巽為木互震亦為木木性上達有
地中生木之象故為升君子觀象知木之升以土養之人之德以順成之于是以坤順之德主敬以直其内守義以方其外由知能之小積之以至于无不知能而高大猶木生地中自萌蘖之小積之以至于干霄蔽日而高大焉此君子之體升也(順德坤之象高大巽之象)
初六允升大吉
此爻允字有以為初信二者有以為二信初者又有以為三隂信初者傳中合志亦然不知此卦以二五
兩爻為主除兩爻各言本意外初爻乃言二之得升于五四爻乃言五之用升于二三上兩爻又另為一義各具本爻中細觀之自得初六隂柔不正巽體不果上又无應何可言升其能升者二與三也而二尤以剛中而得柔中之應故于初言二之所以升然二之升非二之自升由二之德有以信于五五故從而升之也(允信也五本坎體有信之象)夫懷德抱道之士有求君見知之一日而不得者矣兹何幸尊德樂道之君知
之真而信之切如此哉大者之吉可知矣(允即孚大謂陽指九二即元亨也)
象曰允升大吉上合志也
上謂五坎為志二得坎之中畫故亦云志言二之允升大吉由在上之五與之合志志合故相信而得升也(諸說皆以志屬初不知易中于初言志者皆指他爻)
九二孚乃利用禴无咎
此辭雖與萃二相同而義則大異萃二之孚孚在五
者也六二以柔中應之未易得其孚也故必引吉无咎待其孚乃可用禴升二之孚孚在己者也誠至而物自應故不尚文餙必用禴始无咎即南征吉也九二以剛居柔其位不正而上有六五之應如人臣之進結于君唯患其不知若果知而應之尚何須用其文餙唯有竭盡忠誠如夏祭者之用禴雖薄物亦可以交神也(二之五成坎故曰孚禴夏祭屬離二之五互離巽之坤經離皆屬南用禴正發明南征之義)如此復何至于有咎不然若外假文餙以博虚
名則不能免咎矣(初爻已指出九二之升由于在上之允故此爻直言在下之孚以見其當往不復言升矣)
象曰九二之孚有喜也
爻辭乃責重其當孚以見南征之意未及吉字也故象傳以有喜補之言九二之孚非徒盡人臣之心而已平日之志欲得君以行其道者今果得君而道可行矣有喜也喜故吉也(二四互兌有喜之象)
九三升虚邑
虚邑向解為无人之境竊思四為用亨人亨之也五曰升階人升之也豈是无人之境豈得為虚所謂虚者其上六冥漠之太虚乎蓋三與上為正應五為天位上又在天之上非太虚而何所謂邑者乃本坤取象猶云太虚之地云爾非无人之都邑也且天下安得有无人之都邑哉九三以剛居剛有能升之資上應上六又有可升之地則積其功力以達于冲虚之境充其志氣以通于太虚之鄉其德日以崇其達
日以上不有如人之升其虚邑乎大象傳所謂順德積小以高大者其象正如此(二三兩爻皆能升二得中應五乃一卦之主故合初四兩爻俱以事功言以發明卦辭之義三得正而應上未可以附于二五故另以學業言以發明升字之義即大象傳以順德積小以高大之旨也)
象曰升虚邑无所疑也
此與上六皆以聖學言升之義與諸爻不同凡人于進修之事其剛柔之不正者則處之不能无所疑九三以剛居剛在此者既一无所偏上六以柔居柔在
彼者又一无所偏无所偏則无所疑所以自下而升如履道之坦坦也
六四王用亨于岐山吉无咎(亨如字)
六四柔順得正當升之時知五之虚中以待升者二也于是内守忠貞外絶私應以安處于臣位而不敢升此真得純臣之道以事其上者六五即用其誠意以達于九二猶祭者用其誠意以通于岐山(岐山西山也二四互兌為西二上之五下卦成艮為山四切近于五而柔順得正故用之以亨于岐山用字與九三用禴)
(用字對)雖神明亦可格焉此即卦所謂用見大人者蓋用此順應之道以通于九二也如是則有得人圖治之吉而无簡賢慢士之咎矣
象曰王用亨于岐山順事也
六四以柔居柔又在坤下順之極也爻言王用亨于岐山蓋用其順道以事岐山之神也夫順可以事神况人有不可事者乎五之用見大人用以此耳
六五貞吉升階
此爻正發明元亨之義四爻已言五之順應于二此爻則直言二之得升于五也六五以柔居剛九二以剛居柔皆中而不正位既不正何由君臣相與以共成治功必五與二各得其正然後正朝廷以正百官正百官以正萬民而吉也夫五與二何由而正哉五在上之君也二在下之臣也使上下各自為守而不相交將君有盛位誰與佐其下風臣有幼學何由登諸上治唯五不惜屈已下賢俾二得登庸以行其道
如歴階然拾級而升(坤上三叠象階震足能動象升)則君臣相得水火既濟二五各得其貞而吉矣先儒以升階為踐阼正是此意
象曰貞吉升階大得志也
大謂九二得志謂二上居五彖傳之志行象傳之合志皆此一志字貞吉升階是二升于五而得正如舜之玄德升聞乃命以位時其平成之志大得也
上六冥升利于不息之貞
此爻與九三相應另即下學上達以發升義冥乃冥漠之冥即九三之所謂虚也上六居天位之上為冥漠之界九三以剛正而升于此故其象為冥升夫冥而曰升莫知其冥于何際升而曰冥更莫知其升于何窮中庸所謂上天之載无聲无臭者其謂斯乎夫下學可以人為上達非由力致學至于此其升已極但以九居三其位雖正其功易息唯朝乾夕惕時葆其不息之貞如天行之健乃為利也
象曰冥升在上消不富也
冥升而又利于不息之貞者以冥升在上已入窮極之地天下之理盛極必衰益極必損升極亦必消消則陽復降隂富者轉為不富矣唯利于不息之貞庶可以長守其富耳(陽為富隂為不富)周易辨畫卷二十四
