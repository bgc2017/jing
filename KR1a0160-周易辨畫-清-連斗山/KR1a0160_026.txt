周易辨畫卷二十六
潁川連斗山撰
革䷰(離下兌上)
革已日乃孚元亨利貞悔亡(已音紀)
一部周易六十四卦三百八十四爻其中言吉言凶言悔吝言无咎千言萬語搃欲使人各歸于正而一卦六爻爻爻得正者惟既濟一卦自既濟而外六十
三卦皆不能各得其正此交易變易移易之所由起而往來變化之所由行也此卦上兌下離六爻之中惟九四一爻不得其正不正則不能无待于改此所以名之曰革顧六十三卦卦卦有變此獨曰革者何也此卦下為離火上為兌金六爻位象風爐(此卦與鼎反對象見鼎卦中)以金入爐炎以離火鼓以巽風金從而革又四界上下之交改易之際故此卦獨名曰革乾之九四夫子傳之曰乾道乃革亦此謂也此一革非若他
卦一人一事之小變也卦中二四互巽為命四爻一變六爻皆正此王者更姓改物之大變也故六爻自初至終止以改命一事言初則致其慎重二則言其定策三則言其决計四乃正言革命五乃方革而制作一新上乃既革而臣民丕變此傳所以嘆革之時為大也夫革固有其時矣而卦曰已日乃孚何也(前人謂變更之事人心未能遽信必已革之日而後信據卦辭釋之非不通順然合二卦解之殊苦乖違後人因此訓以戊己之已其說始于朱漢上繼于張慎甫而來氏更暢其義理致甚精然謂以火克金而必間)
(以相生之土是已乃所以生之而非所以革之矣細思卦義恐不謂然)蓋革也者去故而更新也更新也者即十干庚辛之義也而庚辛必先之以戊己非戊己則不能遽及于庚辛也然戊己均耳不言戊而獨言己者何故蓋十干戊己居中而己又在中之後猶六爻三四居中而四又在中之後其言己者蓋以配四也此所以不言戊也至已而言日者革以時取義十干本以紀時而四變又互離為日此所以云已日也其言乃孚者坎為孚二上互為
長坎有孚之象言革命之事至重極大其初人未信至已日四變而人始信之也况已土又主信革之有頼于己者正多乎獨是三五互乾已日正在其中體乾首出非具乾德之全者動則有悔必素有長人之德而无行无不通而亨而且所革者又皆合乎天理人情之至正而利貞然後能舉易姓受命之事而悔可亡也不然可輕言革哉
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉(說音悅當得浪切)
卦之名革卦中原有其義以物理言之上兌水象也下離火象也水之潤下者可滅火火之炎上者亦涸水是相息也相息則革矣更以人情言之兌少女也離中女也兌以少而越乎上離以中而處乎下是志不相得也不相得則亦革矣凡此皆可以名革而彖
意之革不然曰已日乃孚蓋言一卦五爻皆正獨九四一爻不正又當上下變更之際為九四者當革而使正也然而非常之原黎民懼焉至已日當革之時革之而人始信之也雖然日也者可革之遭也德也者能革之具也時苟當革而德不足以革之能免不當之悔乎今觀卦德内文明而外和說明則達事理而革不苟說則順人情而革不拂以此用之于革吾知其合乾道之流形而革為大亨應乾道之保合而
革以各正其革也乃革之而至當者也人之革必如此之當其悔乃亡也更即卦爻推之上屬天本陽也今變為隂初屬地本隂也今變為陽是天地革也而就中思之巽為木非春乎離為火非夏乎兌為金坎為水非秋與冬乎而四時不既成乎商以金德王彼兌之金即湯也周以火德王彼離之火即武也九四一變而巽體改是湯武革命也(巽為命)而亦非強也五為天四亦不過順乎天三為人四亦不過應乎人而
已䆒之天地聖人之革皆時也時未可革天地聖人不能先時既當革天地聖人不能後革之時其大又如此豈但庚之必先以已日哉
象曰澤中有火革君子以治歷明時
彖傳雖有水火相息之說其實卦以革名祗重火能乾(音千)水上蓋澤本能克火今火在澤中是火反能勝澤也所以為革君子觀革之象知革之最大者莫如時而時非歷則不明于是舉日月運行之次星辰推
遷之度候氣時歲之節治為歷以明其時由是春夏秋冬之變分至啟閉之候晦朔弦望之期莫不昭然于敬授推步之餘而時无不明此君子法革之大者也大抵離兌夏秋之交乾道乃革之際正君子所不敢忽而五德迭運當王者貴易朔改步又革命者之所首重也
初九鞏用黃牛之革(鞏九勇切)
革者更變之義離為戈兵以戈兵為更變則撥亂反
治之舉也初九陽剛得正有能革之才但當方革之始人心未屬豈可輕發上有六二柔順中正近與之比惟當以无過不及和順從容之道以自固守而不敢輕革其象如鞏用黃牛之革然(離為牝牛中為黃色革則去毛之皮未變者也初方入離四月之時鳥獸之毛方脱書曰鳥獸希革是也)蓋黃牛之革未變初九當鞏固用此无文之質不可遽變也不可遽變非終不變正欲慎重以善其變也此與遯二用黃牛之革不同彼以革為約束之具此以革為未改之質
對虎豹之變而言也
象曰鞏用黃牛不可以有為也
有為者即以離之戈兵行革命之事也初九位下不中居剛又不順不中不順革命之事豈可輕嘗爻謂其鞏用黃牛即以其不可有為也蓋黃牛謂六二正已日乃革者用黃牛即用其已日乃革也然則不可有為特未至已日耳豈終謂其不可有為哉
六二已日乃革之征吉无咎
向謂此爻已日乃革即彖辭已日乃孚非也所謂已日乃孚者指九四變離為日而言謂至彼乃孚也故三乾爻皆曰有孚此爻雖亦為離日尚未至于已位其言已日者乃立乎今日以逆計其後不但不可言孚併不可言革玩乃字語氣是言已日乃可革之革之乃可孚之非果已革也所謂嘉謨廟筭决策而後從事也古人舉大事必先卜此卦離有龜象倘亦有所卜之而然歟不然九五未占之云奚為來也此爻
柔順中正上應九五中正則不急于革柔順則不強于革有應則又勢處于當革故預為之計曰時在當革誠不可以不革但革不可驟也其必已日乃革之乎計審而慮周如此夫然後伐暴救民往而征之有凝命之吉无妄干之咎也(前人有謂卦曰已日乃孚爻曰已日乃革者信而後革也此又不然蓋論理自是先孚而後革而合諸爻觀之孚顧在于革後者正以改命之事未革之先難以必人之信耳如必人盡信而後革則直曰革之而已何必又俟之已日哉試觀武之伐殷也遲之又久而後舉事而既舉之後猶必反覆丁寧以相告戒蓋深恐人之未信也湯之伐夏雖東征西怨南征北怨)
(若无不信者而究之天下之信亦在仇餉征葛之後何得言先孚後革也言有近理而悖卦旨者似此之類不可不辨)
象曰已日革之行有嘉也
革必俟于已日者以革不可驟必至已日然後其行有嘉也不然革尚未可敢望吉无咎哉行釋征嘉釋吉无咎
九三征凶貞厲革言三就有孚
九三陽剛得正亦能革者也但以重剛居離火之上
上有澤水若率意前進則有息火之憂其征必凶(二征吉而三征凶者二以議革而言論其理也理則无不吉矣三以將革而言舉其事也事則宜有凶矣)若守正不進則有逼處之勢雖貞亦厲當革之時最為難處幸位應兌口未發于變革之事者已先備于變革之言于初言黃牛之革知時之不可以有為未就也于二言已日乃革知行之必可以有嘉雖就亦仍然未就也今至于三徑革似不可不革又不能勢不可以兩全革之言就矣(言指初二兩爻之辭三即九三又離亦為三就成就也)
夫一議革之言而歴乎初歴乎二又歴乎三凡經三議而後就則其審幾觀理雖未有孚于人先已有孚于已(坎為孚卦互長坎故三陽爻皆言有孚)其于革命之事尚有躊躇而不决者哉
象曰革言三就又何之矣
改革之事固不可輕舉亦不可狐疑若改革之言至三是其理已審其計已決失此不往更何往矣舉而革之可也(離象龜可用卜稽疑者三人占則從兩人之言况于三乎所以云三就)
九四悔亡有孚改命吉
此爻即卦中所謂已日乃孚革而當其悔乃亡也蓋卦中五爻皆正皆不當革革之皆不能无悔何也以其非已日也九四以陽居隂處位不正又當上下改革之際以爻位論在中位之後以十干論亦在中位之後中位屬土正是戊己之已變離為日所謂已日也過此為庚矣以此而革革之所以為當尚何有悔初之鞏用者用此二之乃革者革此三之三就者亦
就此今已至于此變而為柔不獨五居坎中有孚于天心(五為天位)抑且三互坎中併有孚于人意(三為人位)由是取乾為天巽為命而改之如湯之伐夏武之伐商自然天與人歸得各正之位成既濟之功吉可知矣(此卦之主爻不言已日以已日已見于二也卦例多如此向以二為已日似誤)
象曰改命之吉信志也
改命何以為吉夫改命乃人心之所疑疑則不能順何以得吉兹之改命乃出于有孚如東面而征西夷
怨南面而征北狄怨天下信其志皆曰非富天下也是以吉也(坎為志兌為悅故曰信志)
九五大人虎變未占有孚
九五陽剛中正自改命之後已踐天子之位矣是為大人(九為大五人位)夫大人者武功與文德兼備者也其取天下也雖以武其治天下也必以文猶武王武成以後制禮作樂舉天下而更新之也其象不有如虎變乎顧革之九五即乾之九五乃彼曰龍飛而此曰虎
變何也蘭氏廷瑞曰龍如堯舜之揖遜虎如湯武之征伐是固然矣不知兌為白虎五居其中互巽為風二當其位惟風從虎卦中原有其象也其曰變者自初至上由未革而及革又由革而及改由改而及變淺深之序也初為黃牛之革以去毛之皮而言尚未變也五上為虎豹之變以有毛之皮而言則已革也由離夏而至兌秋(此卦下離上兌)希革毛毨亦自然之理也未占有孚者五與二應二離為龜已日之革即占辭
也不占何以知為已日人苐知大人之變於占之後而乃信而不知未占之先其德之足以王天下已有孚矣如詩咏文王周雖舊邦其命維新是也卦曰已日乃孚孚此而已(三言有孚者改革之理可信于已也四言有孚者改革之事可信于人也五言有孚者改革既舉天下共信之也此三有孚之分也)
象曰大人虎變其文炳也
革以湯武革命言夫子恐人疑其專尚威武故釋之曰大人虎變非徒以干戈示武也其乘乾嚮離剏制
顯庸文章燦爛如虎革之光華其文炳也(二居離應五四變離比五離為文明故曰炳)豈苐以武是尚哉
上六君子豹變小人革面征凶居貞吉
此爻與師上相似言革道既終天下被大人之化者其丕變有如此為上者惟當其安于无事不必更有所擾也君子以有位者言小人以无位者言有位者沐浴于大人之化而禮陶樂淑如豹變之文彩(豹似虎而文小故以比君子)无位者悠游于大人之化而去舊從新亦
革面而不知(革面亦不必定作面目凡物之在表者皆謂之而革面者言變其舊染之惡習也向以為面革而心不革太泥)蓋合天下俱歸于虎變之中矣夫君子進于文明小人安于質樸此各得之分也若以其質樸更往而變之則人心疑懼反以取凶惟各安其所以貞自居則四海永清而吉矣此即元亨利貞之意
象曰君子豹變其文蔚也小人革面順以從君也(蔚音尉)
君子小人皆是大人虎變所致但君子誦詩讀書其
得于虎變者深故其文蔚然葱欝(蔚以草木之茂盛言從巽取象)如豹之潤澤也小人耕田鑿井其得于虎變者較淺故惟順從君令(順從有心悅誠服意從兌取象)改其舊習而已要之皆革之極也
鼎䷱(巽下離上)
鼎元吉亨(鼎丁冷切)
此卦下巽上離其名為鼎(其象義詳見下文)乃飲食之器所以為養者也六十四卦中惟井與鼎以養為義皆以
物名卦所謂以制器尚其象者也但井以巽木入乎水鼎以巽木入乎火耳此卦除初爻互之為大有其象略同故其占亦略同卦中九二陽剛得中所謂元也上有六五柔中之君與之相應有是君有是臣必能盡養賢之典與之食天祿而元獲吉必能盡引賢之道與之共天位而元得亨也此卦以九二為主上九爻辭正謂九二故兩爻占辭皆吉此吉字即謂下文非衍文也
彖曰鼎象也以木巽火亨飪也聖人亨以享上帝而大
亨以養聖賢巽而耳目聰明柔進而上行得中而應乎
剛是以元亨(亨飪亨以俱通烹普庚切上行之上時掌切)
卦名鼎者取象也巽為股初畫兩偶是鼎之足也乾為金為圜中畫三竒是鼎之腹也坎為耳五下本坎是鼎之耳也上畫横亘耳上則鼎之鉉也故謂之鼎鼎之用不過以巽木入離火以烹以飪為養生之具已耳而䆒乎其極古聖王事天南郊(離為南土為郊)烹犢以
享上帝尚賓澤宫(互兌為澤離為宫)大烹以養聖賢孰非此鼎以昭其報功崇德之思乎是則鼎之為器重有如此者乃卦辭曰元吉亨何也此卦内體為巽既謙卑遜順以善下外體下為坎耳上為離目坎離合德而耳目更極其聰明彼書之所稱允恭克讓明目達聰者何以加焉且鼎與革相覆革二之柔上行以居于五得中而應二之剛其于古聖王之尊德樂道者又无以異卦有此德有此體所以有元善之德者得以
易位而亨也亨則吉不假言矣
象曰木上有火鼎君子以正位凝命
上離為火下巽為木以木入于火下而上升其火有烹飪之意所以為鼎夫鼎之為器形端而體重所以聚其所受之實也君子觀象于以正其所居之位恭已南面亦如鼎之形端而體重以凝其所受之命焉此君子之法鼎也(此傳木九三覆革以立言蓋革之六爻唯九四位不正故于九四曰改命改命者改二四所互之命也此卦六爻唯九三位獨正故于大象曰凝命凝命者凝二四所倒之命)
(也蓋此卦之三即革卦之四也)
初六鼎顛趾利出否得妾以其子无咎(否悲已切)
卦例以初為足此爻居巽股之下兩岐而立故象鼎之趾趾本在下以承全鼎利于正不利于顛也以初居位不正所應之四亦不正因不正而上應于四以求正則不得不顛而向上焉(初五互大過大過顛也故取象顛)夫趾而向上似乎不利然居初未有實巽臭又有積(巽為臭)因其顛而反以出其否(初上之四互震為出又似否卦)其于致潔之
義取新之宜(巽為潔齊又為取新)有甚相合者何不利之有試更求其象初本巽也進而易四則為兌兌為少女是所得者妾婦之賤耳(兌為少女為妾)乃三五互之成震反以獲主器之長子(震為長子主器)與顛趾出否之義一也初四相易何咎哉
象曰鼎顛趾未悖也利出否以從貴也
初隂本宜下猶鼎趾本在下若顛而向上似乎悖理然牲未實鼎之時鼎中尚虚于理未為悖也(悖與背通初上)
(之四互之成艮艮為背然因此得正故云未背)况利于出否去其故而納其新瀉其惡而受其美又因以從其珍羞之貴焉(二五相易之四承五故曰從貴)雖顛何傷哉(此爻只重上二句下句因易位又有此象故及之觀傳文只解上二句可知或者因從貴二字將下句入講反生葛藤)
九二鼎有實我仇有疾不我能即吉(仇音求)
舊解以初九為仇初二相比以云仇匹尚可言也若謂初為有疾不我能即爻中實无其象竊謂九二陽剛居中上有六五之應即彖辭所稱之元吉亨也在
人為道德可以上答乎君相在物為膏腴足以奉養乎聖賢是鼎中之實也但四與二為同類方以折足之故而覆其餗是我仇有疾矣有疾而降于初似與二相即矣然二以剛中而得應六五方敬而求之彼折足者豈能近而即之乎夫不我能即未足吉也以上應于五而不我能即則真吉也吉則亨可知矣
象曰鼎有實慎所之也我仇有疾終无尤也
二為有實之鼎可以享上帝可以養聖賢自然上應
六五慎其所往也(巽為進退有慎之象)唯能慎其所往故雖我仇有疾一時似乎有相即之尤然二五正應終與仇遠孰得而尤之哉
九三鼎耳革其行塞雉膏不食方雨虧悔終吉(塞悉則切)
此爻若依舊解其理未嘗不順然証之卦象耳何以革行何以塞三何以為雉膏五何以為方雨皆无一實據搃由膠守一爻未嘗統觀全卦耳蓋此卦初二四五皆有應唯三與上无應而一卦之中又唯三得
正而不可動故此爻全就各爻之變正而言不在本爻也九三陽剛得正居鼎腹之中是鼎之實也使上有正應則以鉉貫耳以耳行鼎三之實人得食之矣奈上居以九與三不應而五之鼎耳又與二相易而革變(耳革確)初四易位方為互震之行而二進居五亘乎其前又似阻塞而不能進(行塞確)是以三處上下二離之間互坎之位雖有離雉坎膏之美而初五互頤三介其中為頤中有物而不能食(不食確)其悔為何如
者要皆由上无正應故至此然上卦之本體非坎乎坎固為雨也三上之互卦非暌乎暌固云遇雨則吉也兹之无應特上未變坎為雨耳然諸爻皆變上亦將變而方雨矣(各爻皆正惟上爻不正坎象未成故曰方雨言將雨也)三唯守正以待自有正應之合而其悔皆亡如坎月之盈而向虧是始雖不吉而終必獲吉也
象曰鼎耳革失其義也
鼎既有實自宜舉之以就人之食今耳而變革是失
其鼎實之義也(此句只宜就三言如井渫不食之行惻也若指五說五為君道豈可言失)
九四鼎折足覆公餗其形渥凶(折之舌切覆芳目切餗送鹿切渥于角切)
他卦九四下應初六多吉獨鼎不然蓋鼎宜正不宜倒倒則其實傾矣初六鼎未有實故以應四為顛趾九四鼎已充實故以應初為折足(四下初上則无足又居兌為毁折故曰折足)鼎之重任所頼者足也今鼎而折足則鼎之所受為公之餗者盡覆矣其鼎之形體有不并為之沾渥乎(形渥作鼎形沾汚解與上文方一串渥兌澤之象也)蓋由四之任太重而
初之受其任者不勝也卦有大過之象初即所謂其本弱者乎大臣任用非人而至于敗乃公事者何以異此此所以凶也
象曰覆公餗信如何也
公餗所以享上帝養聖賢九四居此固將以此自信也今盡舉而覆之是使上帝无以享聖賢无以養矣其于平日之自信者為何如也問之之辭
六五鼎黃耳金鉉利貞(鉉懸典切下同)
此爻即彖傳所謂柔進而上行得中而應乎剛也以全卦言六五中虚而上峙有鼎耳之象以其得中故曰黃耳鼎中之實所頼以舉之者此也然无鉉以貫之雖有黃耳亦不能以自行今下有九二之剛與六五為正應以其乾金居中有金鉉之象(金鉉指九二正與彖傳相合程朱之說甚是而諸家俱以屬上九是泥于已定之象而不知辭也者各指所之也)六五以柔中能下而應之取以貫乎耳之中是黃耳而有金鉉焉由是以鉉舉耳以耳行鼎享上帝而養聖賢俱
于是乎在所以然者以二五易位各得其正故也占者得此亦必利于貞則得賢以自輔而天下胥得鼎養之利矣
象曰鼎黃耳中以為實也
此實字即九二鼎有實之實六五居鼎耳之位非受實之地也然五无實而能以己之中應二之中使二之實得以有用者皆五之力也則二之實即五之實矣故曰鼎黃耳非无實以二之中為實也(陽實隂虚其象甚明)
(諸家皆以中指六五何故觀此傳則金鉉之屬九二更无疑)
上九鼎玉鉉大吉无不利
此爻諸家只就上九言理非不精但思上九雖有鉉象以陽居隂失位不正安得為玉二已稱鉉上又稱鉉一鼎焉有二鉉竊以鼎與井皆以養人為義井至上而後成功故五之元吉于上始言之鼎亦至上而後成功故五之吉利亦于上始言之又此卦與大有只差一爻大有于上九言有之終曰吉无不利此卦
于上九亦言鼎之終曰大吉无不利觀二卦卦辭爻象俱相似可知鼎至六五下應九二其耳已有金鉉鼎之體已備矣然卦自初二易位五爻皆正唯上九不正不正則水火之功未成烹飪之事亦猶未竟也上九居卦之終有必變之理變則易剛為柔六爻皆當所謂舉鼎以耳運耳以鉉者可不名之為金直可名之為玉矣蓋剛柔兼備者玉之德然也(九二本自互乾而來乾本為金為玉故既曰金鉉又曰玉鉉實一鉉也以其進五純剛故曰金以其統領全鼎故曰玉)
夫上為玉鉉則卦成既濟水火之功已成烹飪之事已竟以之薦上帝而上帝享其馨香以之養聖賢而聖賢感其隆禮鼎之為用至是乃極九二有元德固獲其吉諸爻皆之正亦无不利也
象曰玉鉉在上剛柔節也
此爻與井相似井元吉應在五而必至上爻乃見故傳以在上二字明之此爻大吉亦屬五而亦必于上爻乃見故傳亦以在上二字示之言玉鉉應在五而
今反在上者蓋溫潤而澤縝密以栗剛柔兼備者玉之德也上九變剛為柔六爻各正剛柔有節與玉合德也夫六爻與玉合德則水火濟而養道成鼎之為用極矣(向來祗以上九剛居柔位為剛柔節又以上九六五為剛柔節皆不合全卦之義)
周易辨畫卷二十六
