周易辨畫卷七
潁川連斗山撰
泰䷊(乾下坤上)
泰小往大來吉亨
隂陽二氣不能相无非必陽獨存而隂盡可去也總視其時勢何如耳如復雖一陽來復臨雖二陽浸長畢竟隂氣有餘陽氣不足若大壯與夬陽又未免有
過盛之慮(看四卦辭意可知)惟此卦三陽三隂恰得中和之氣又天氣俱已下降地氣俱已上騰更无絲毫湮鬱不通之處故名曰泰乃正月之時和氣充塞之會也以觀其象隂氣之小者方往而就消陽氣之大者方來而正長於卦體為自否而覆於氣運亦為自否而還占者得之善類當蒙福而吉正道當大行而亨矣
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也(長知兩切)
第一句總提卦名卦辭以下一氣釋之卦辭云泰小往大來吉亨卦何以名泰以天道言之乾天也本在上坤地也本在下今天反在下地反在上是天地相交也天地交而萬物發榮滋長矣以人事言之剛君也宜在上柔臣也宜在下今君反居下臣仄居上是上下相交也上下交而君臣一德一心矣(二五居位不正故交止指二五)卦之所以名泰也小往大來者仍以天道觀之
陽者天之氣也健者天之德也今皆處下卦而在内隂者地之氣也順者地之德也今皆處上卦而在外是天道之小往大來也再以人事觀之君子乾之象也今皆處下卦而在内小人坤之象也今皆處上卦而在外是人事之小往大來也吉亨者陽剛君子之道既由復而臨而泰從此而日長隂柔小人之道自由壯而夬而乾從此而日消也此所為吉亨也
象曰天地交泰后以財成天地之道輔相天地之宜以
左右民(相息亮切左音佐右音佑)
天本位乎上地本位乎下今天在下而地在上非天地之形有易也二氣之上行下濟者然也(不曰地天交而曰天地交以此)故曰交交則通而泰矣元后居天地之間立人之極者也知天地以氣交而後泰而民之處乎天地之中者必以財交而後能泰也(財諸家皆改作裁今仍遵原文)蓋財所以養其生亦所以利其用如天一生水地二生火天三生木地四生金天五生土此天地之道也水曰
潤下火曰炎上木曰曲直金曰從革土爰稼穡此天地之宜也然天地有其道而不能自成之有其宜而不能自宜之后為之順以布之播於四時周於八方理之為財有以成全其道輔相其宜俾民資之以養其生以利其用左之右之亦如天地之交流通而无滯焉此聖人開萬世之泰也此卦二五兩爻位皆不當故兩爻相交始為泰五行之象以兩爻之相交者言也二交於五為水五交於二為火二五互震為
木乾體為金坤體為土也書曰德惟善政政在養民水火金木土穀惟修正德利用厚生惟和亦此義也
初九拔茅茹以其彙征吉(彙音胃)
開泰之初一陽進而二陽與之俱進猶一茅拔而衆茅亦與之並起向來之解是矣但思泰之初九云然否之初六何亦云然也即曰泰之時君子並進否之時小人亦並進何以泰曰征吉而否亦曰貞吉亨也朱子以小人亦變為君子既似爻外添設程子謂君
子引類以守正亦似與拔義相悖竊以泰否二卦相錯亦相覆泰之初九即否之上九泰之初乃否之方終而入於泰非己至於泰也如世道已泰君子之進也何補所謂天下有道邱不與易也唯其猶未至於泰故於泰之初猶以小人之未盡去為憂言世之所以為否者以小人在内也今時將泰矣彼向之盤踞於内者得毋有去之而未盡去者乎夫小人不退則君子不進其勢不可以並立也必也舉小人之根株
而盡除之如拔茅茹以其彙然(初變㢲為茅故有此象其不宜變可知)斯九二之君子得進而治泰而世道乃吉也(此爻言泰之始初變㢲故為茅茅乃小人之象其為物至微根根相接最為難除猶小人互相盤結最為難去也此爻指後否卦而言其取象皆在否征者陽氣上達之象指九二也)
象曰拔茅征吉志在外也
外指國與天下言世道方泰君子欲出而開之而每病於小人之亂其法其内不靖其外不可得而治也九二志在於外故必拔茅而後征吉也(志謂九二二上交為坎有)
(志之象)
九二包荒用馮河不遐遺朋亡得尚于中行(馮同憑)
此卦以二五相交成泰而二以剛居中為開泰之主故主二而言乾包乎坤猶天包乎地其象為包荒(荒野荒服皆謂地坤之象也)言二之開泰三隂皆在容納之中也然二與五為正應而三四隔之非勇往以赴則不得與之合故二之包荒必用馮河之力以先合於五(二交五成坎象河越三四而上故象馮河)如是則包乎五矣然遺於上而昵於
四亦非包荒之道也盖二與上位遠无應有遐遺之象故二欲包乎上又貴用其精密不以遐而遺棄之二四異位同功有朋黨之象故二欲包乎四又貴用其公忠不以朋而燕暱之包荒如是則五以中交乎二二以中交乎五得配於中行而成泰交之盛矣(包荒總括下三句用字貫下皆用以包之之道也得尚於中行專言二五相應以見上下交而其志同之義)
象曰包荒得尚于中行以光大也
爻謂包荒得尚于中行者以六五下交於二柔順中
正其心則光明(五交二為離為日故曰光)九二上交於五陽剛中正其體則正大(二交五為坎為陽故曰大)既光且大所以其包荒者无偏无黨得配於中行也(包荒二字搃括下三事故止舉包荒而下已該非省文也)
九三无平不陂无往不復艱貞无咎勿恤其孚于食有
福(陂彼偽切)
泰之所以為泰者以三陽居下而在内三隂居上而在外内外相限隂陽適中也若一交錯則隂陽必有
偏倚爻位必有得失不得為泰矣但三陽有上進之勢而九居三位逼近於四尤易於上進三隂有下行之勢而六居四位逼近於三尤易於下行故於三即預為之戒曰否泰之運若循環勿謂三隂在外為平也若三進於四則平者變而為陂矣亦勿謂三隂在外為往也若四降於三則往者又來而復矣(坤地為平互兑為陂已去為往互上為復)當此時者欲保其泰惟有艱貞為心在已无失守之咎勿恤為念於人有忠信之孚則永食
泰寧之福矣(二上成坎故孚互兑為口故食福即泰也)
象曰无往不復天地際也
下乾為天上坤為地所以為泰而三四兩爻正在乾坤交接之間一為往來即由泰入否之機爻言无往不復以是故耳(三爻在前重剛易動故獨於三發之往復平陂一理舉此以該彼也)
六四翩翩不富(句)以其鄰不戒以孚
六四以隂居隂柔順得正當泰寧之世處大臣之位上承六五之君同心以求二(此卦唯二五不正當交故四爻之翩翩指四之)
(輔五說觀象傳皆字可知若謂四初相交則兩爻皆失正位矣)其象如鳥之翩翩而下集(上卦坎體本有飛鳥之象故曰翩翩)推其心唯知賢之當求不知貴之在已是何其虛懷若谷不自滿足而富也(不富隂中虚之象)夫四之所以若是者豈以四當兑口有所警戒而然哉盖九二本居五位其在於昔固四之鄰也(上卦坎體四五本是相比有隣之象書曰臣哉隣哉是也)亦素相孚也(九二在五為坎有孚之象)今當此開泰之運宜交之時四正欲以已所固有之隣以孚於五其孚也亦素所固結者然也何待倒㢲
為命以相警戒乎(㢲為命令今二四倒而不相問故云不戒)然則下交之盛雖由於五亦四有以輔之也
象曰翩翩不富皆失實也不戒以孚中心願也
翩翩不富者以九下居二五失其實而位虛四亦失其實而无比(陽實隂虛)二五皆失其實也(觀皆字則爻之翩翩其為指四五无疑)不戒以孚者以二五相應二本欲求五五亦欲求二各出於中心之願也(中心指二五四不得言中願字與五爻同即其志同之志也)
六五帝乙歸妹以祉元吉
六五以柔居剛其位不正九二以剛居柔其位亦不正必二五相易而後爻位正亦必二五相易而後既濟成故曰天地交泰也六五以柔中應九二之剛中有王姬下嫁之象在昔帝乙嘗歸其妹於諸侯始制下嫁之禮今卦中三五互震為雷二四互兑為澤本其有歸妹之象故五之下交於二為似之(二曰得尚于中行謂尚主也五曰歸妹謂下嫁也兩爻正相對)夫五之下交非挾貴以驕乎賤
也非恃尊以凌乎卑也盖以祉降二欲其進位於五也果進位於五則二抱元善之德者其吉可知矣(此元吉謂二猶坤五之元吉謂二也)
象曰以祉元吉中以行願也
五以祉而二元吉是五舍乎上而居乎下似有所勉強而然不知六五本有中德今由中德以行其各正之願(三五壬震為足故曰行)豈有所勉強而為之哉
上六城復于隍勿用師自邑告命貞吝
泰與否相覆故否之上曰傾泰之上曰復坤土積累而高有城之象隍者掘地之土以為塹者也(城隍皆坤土之象)城本隍中之土城傾則仍歸於隍猶泰本自否而致泰極則仍反於否矣坤上反下故有此象當此之時天命已去人心已離若欲用干戈以力爭徒速禍耳如周桓王伐鄭而祝聃射王中肩此明騐也故勿用師(坤衆為師反艮向上故勿用)唯當自邑而告以天命之將否(兑口向上告之象反兑向下命之象)或可收人心以回天運蓋奮武不
如修文勤遠不如治近也然致治在未亂保邦在未危今於將否之時始用其告誡雖曰得正亦羞矣
象曰城復于隍其命亂也
命者自上而申於下者也二四同功為㢲為命今不俯而向下反仰而向上其命已亂安得不城復于隍哉然則自邑告命亦不過盡人事以維之耳
否䷋(坤下乾上)
否之匪人不利君子貞(句)大往小來(否備鄙切)
上天下地人生其間而三才乃備人也者配天地而立極者也故人而正則為君子始可以為人人而不正則為小人雖靦然自以為人而其實不可以為人故曰匪人此二字指六三一爻而言盖卦中上二爻為天下二爻為地中二爻為人九四以陽剛居上之下否已過中方將相君以濟天下之否其於人也何愧惟六三以隂居下卦之上當否塞之時上隔乎五使恩不下逮下隔乎二使情不上達上下閉塞所以
成否雖恬然人面尚得以人類目之哉九五六二皆居中得正所謂君子貞者也(或疑君子應指三陽言彖中明說内小人六二不可以當君子貞不知彖中只據上下兩卦搃括其辭若以三隂皆為内小人泰卦之三隂亦未嘗不曰外小人而六五爻辭何又曰帝乙歸妹以祉元吉乎至六二爻辭之小人吉此小人乃以位言當否之時君子窮而在下不得不為小人也)今既隔絶是六三不利於君子之貞也盖天下惟同氣相求耳六三德既不中位又不正與五二之中正如枘鑿之不相入非特不利於君子君子亦何利焉所以泰時之君子皆往而居外泰
時之小人皆來而居内而否者真否矣
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
(長知兩切)
否泰反其類故泰傳與否傳句句相反泰屬正月之卦春氣發生故天地交而萬物通否屬七月之卦秋氣剥落故天地不交而萬物不通泰上下相交故止
言其志同而邦之興自見否上下不交故志无可言而止言天下无邦此釋否之所以為否也至泰言健順而否言剛柔者健順乾坤之德泰時尚德也剛柔乾坤之質否之時惟見其質而已隂陽柔剛小人君子一一與泰相反所以釋大往小來也小人道長君子道消則君子貞之不利可知矣
象曰天地不交否君子以儉德辟難不可榮以禄(辟同避難)
(乃旦切)
天地之氣交為泰不交故為否否塞之世乃小人用事之時不利君子貞者也貞即德也使君子於此有一德之可見亦遭小人之忌而難不免况居禄位以顯其身乎惟有順天地閉藏之道儉約其德以避其難至於榮其身以居高位則斷斷乎不可此君子處否之道所謂天地閉則賢人隠者也(乾為天德故曰德坤為吝嗇故曰儉互剥故曰難互遯故曰避互觀用賓故曰榮以禄互艮為止故又曰不可)
初六拔茅茹以其彙貞吉亨
此爻之義已見泰初之下卦之為否固在下卦三隂而三隂之中尤以六三為致否之主故泰初欲去小人止就初爻以明其象而否初則合三與初以明其象也盖否之主爻在三三五互㢲為茅初在地下為茹為彙二四互艮為手為拔故曰拔茅茹以其彙若泰初則初變即為㢲而茹與彙即在其中矣此二爻之象同而義異者也其曰貞吉亨者為君子言也盖小人最為難除誠於否塞之初即取其黨類而盡絶
之俾君子之貞无匪人以為之阻則難不必辟而身可獲吉禄不必却而交可得亨也此貞字即本卦君子之貞指二五而言吉亨即泰卦彖辭之吉亨言小人去則正道行否者可轉為泰也(此卦下三爻正否之所以為否乃爻辭絶无一凶悔吝之占者三爻皆以陽剛為主不予隂柔以能否之虛也)
象曰拔茅貞吉志在君也
茅謂三貞謂五即君也爻謂拔茅而貞得吉者周公觀象以設戒盖志在於九五之君不欲其竟處於否
也此志字當屬周公孔子作傳以推其意如此
六二包承小人吉大人否亨
否塞之時雖上下不交而二五乃其正應且六二柔順中正與九五之剛健中正同德相符但六三為之間隔耳故五與二雖不得遽然相通而其心則未嘗不默默相許是以五下包乎二(凡言包皆謂陽包隂謂隂包陽者謬)而二亦上承乎五有包承之象焉夫當上下隔絶二猶知上承乎五不失為下之道在小人占之終得陽剛
之助而吉五知世道之否而下包乎二深得處否之宜在大人占之於否塞之中終得柔順之歸而亨也(六隂為小二為人位故曰小人以在下未通而言若世道不否則同德相應為有位之大臣矣大人盖指九五否亨正包中作用於不亨之中而有亨之者存非有包容胸襟何以能然非惟否乃亨併非身否道亨也)
象曰大人否亨不亂羣也
此傳應正釋六二乃反曰大人否亨者以否亨乃包二之所致卦中以陽為主言五即所以言二也下句
乃推原上句言大人獨包乎二不亂於初與三之羣(物三為羣三隂之象)所以能於否中得亨也
六三包羞
乾初變為姤二變為遯三變為否是卦之所以成否者六三也本屬陽剛君子忽作隂柔小人德既不中位又不正婢膝奴顔已可恥矣而又恬然居衆人之上上蔽乎主聪下塞乎賢路致成天下之否其可羞孰甚焉然以隂柔而處陽剛之下凡其譸張為幻而
自恣者皆君子如天之量涵蓋而包之者也(上卦乾乾為天故曰包)使其翻然悔悟知所羞為君子之所包則變柔為剛位得其正寧復有可羞之事乎
象曰包羞位不當也(當得浪切)
位不當固是所居不正而此爻居二卦之間乃卦之所以成否者其位尤不當之至惟其位不當所以三羞而為上所包也(凡言位不當則其位之宜當可知夫子言此所以發貞一之旨他爻可以類推)
九四有命无咎疇離祉(離音麗)
此爻以覆卦言否之四即泰之三故句句與九三相照九四當否運過中之候泰運將反之時猶之九三當泰運將盡之時否運欲來之候也然九三曰无往不復曰艱貞无咎全以人力維持氣化若九四則直曰有命曰无咎惟以人事順承天施因其所處之時不同故其所處之勢亦異也九四以剛處柔居位不正當否塞之時上下不交天命幾不相屬矣今離
下而上自地而天下應初六易㢲為命(四初相易為㢲㢲為命故曰有命)向之天命不屬者不既天命有在乎當此窮而欲轉之候正君子撥否為泰之機誠於已之所為者一皆出以至正而无一事之有咎(此无咎即指易初得正言)將天意回而人心轉否者漸臻於泰凡我同疇皆受太平之福矣(疇與儔同謂三陽也祉即福謂否去泰來也)
象曰有命无咎志行也
世運之否雖曰人事豈非天命哉今剛柔易位已既
有命矣而又能於已之所為者一皆秉於至正而无可咎所謂藏器於身待時而動无往而不利者也向之志在於君者不於是而行矣乎(初四易位下卦成震為足有行之象)
九五休否大人吉其亡其亡繫于苞桑
否至九四已有將轉之機至五則否運愈遠否亦欲休矣然積重者難反非德位兩全之大人如九五者未可以休之而吉也盖大人知上下之不交悉由小人以為之間故嘗舉以自警曰(與履之六三同皆推卦主之意以立言)
否泰之理若循環安危之機如反掌譬有馬於此(乾為馬二句皆就馬取象非正言國勢也)其亡乎其亡乎其繫于苞桑乎夫九鼎之重不懸一縷駃騠之騎難縶弱木今以叢生之桑而繫以奔逸之轡能勿殆乎(苞桑聚而成叢多生於田上二位為田三互㢲為柔木柔木在田上苞桑之象也三五互㢲為繩五在三上繋于苞桑之象也苞桑幹小枝弱豈可繋之處六三不中不正豈可任之人此其亡其亡之所以致儆也)九五之安不忘危治不忘亂如此則其綢繆鞏固轉危亂而就治安者夫亦可知此大人之所以吉此否之所以休也
象曰大人之吉位正當也(當如字)
位正當當字乃當道當權之當言大人之所以吉者以所居之位與三同功正當相繫之處也易中言當位即是正字未有既正而猶云當者也六三傳云位不當九五傳云位正當兩位字正相對六三惟位不當故徒懷致否之羞九五惟位正當故獨獲休否之吉歸重在位則其德之稱位可知此湯武所以能休夏商之否而孔孟不能休春秋戰國之否也
上九傾否先否後喜
否至於上否運已終大人承天命以休時之否豈尚待於再舉乎不過出其旋乾轉坤之手俾六三出而居上上九入而居三(否六三也上三易位即是傾否不以全卦言)如器之積垢在下者倒而在上傾之而已夫否之未傾其先雖否否之既傾其後則喜矣(上三易位成兑有喜之象)天下豈有終否之運哉
象曰否終則傾何可長也
轉否為泰雖曰天命亦由人事焉盖天命不可憑而人事有可恃否終則當思有以傾之何可使之長否哉爻意重天運傳意重人力互相發也周易辨畫卷七
