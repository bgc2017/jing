周易辨畫卷十六
潁川連斗山撰
坎䷜(坎下坎上)
習坎有孚維心亨行有尚
習訓為重由來舊矣而吕氏大臨以更試重險為解獨得立卦之旨盖習頭從羽乃小鳥學飛之義文王于小過長坎曰有飛鳥之象故于此卦雙坎亦取飛
鳥之象良以八卦之中七卦皆有好處可取惟險䧟之義最為不利无所用之然天下險䧟之事舉足皆是又人生所不能无者故示人以習之之法可以入乎險䧟之中亦可以出乎險䧟之外如人之習于水者出没于洪濤巨浪之間而不虞于沉溺也試觀飛鳥有往來翺翔于水面者更有游行上下于水中者无他其習之者熟也人之習坎亦若是則巳矣習之之道如何卦中上下四隂皆為險以䧟陽者也卦中
内外二陽皆處險以受䧟者也六爻皆發明此義故習坎之道亦即坎取象坎上下之隂坤土也如水之有兩岸中爻一陽如岸中之有水是䧟之為義乃謂土䧟乎水非謂水䧟乎人也然水雖䧟于土而其性能流而不受其䧟无論江海汪洋潮汐往來而不爽其候即澗溪沼沚亦足此通彼而不失其常是有孚也(坎中實為孚)然有孚矣而或淤塞而有阻遏抑而不通亦豈水之性哉而水又能遏之而不阻激之而亦通
其心又至亨也(剛中為心坎通故亨)唯其孚而又亨是以盈科而進放乎四海二以互震之行往助于五而有尚焉人之處險能如二五之中實而有孚則居易俟命必不行險以僥倖能如二五之維繫而心亨則无入不得必不處困而改其樂矣以是而行則上下交孚内外相通尚何險之足患哉此坎之所以貴習也
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉(重直)
(龍切)
習坎者他卦止一坎或動而可出或見而能止皆可以自免此卦上下皆坎是為重險險之至矣非熟習于險安能免于險乎此卦所以曰習坎也有孚者坎卦二隂為地中陽為水陽䧟隂中而能動(二四五震故能動)非兑澤之静水可比也其性主于流而其流也足乎此即注乎彼未嘗積而至于盈日行于重險之中于
此見為然者于彼亦見為然雖極之至于導龍門距積石與時消長而未嘗失其信是天下之至有孚者莫過于水矣維心亨者坎之所以為險惟其䧟耳䧟則不能通而其流行之信失矣今卦之二五其外雖柔其中皆剛剛中心也同德相與維也以心相維是以滔滔汨汨率其一往之性而不患于壅塞是其亨也乃以剛中也行有尚者坎以能出為功而能出必由于能行能行又由于能濟卦之九五䧟于險中者
也使下无以助之非淤則涸何以出險九二以剛在下同德相應又互震能行一險在前一險在後推波助瀾一往莫禦故能出險有功也(五多功)人之習險亦猶是已試以卦之全象推之五上為天位雨霔而雷轟(坎為雨互震為雷)是天險也而震動艮止不可得而升初二為地位山川與邱陵(坎為川艮為山與邱陵)是地險也而坎䧟艮止不可得而踰上自九五下至九二尊為王卑為公設為披山帶河之形聯為甲胄戈兵之勢(互長離為)
(甲胄戈兵)以守其國土而保其人民亦无非此險險之時其用豈不大矣哉(險不可以常用而亦有時而用故曰時用)
象曰水洊至習坎君子以常德行習教事(行下孟切)
洊積漸也洊至者重叠相因而至也與洊雷之洊同彼言其聲之相接此言其流之相續也即洊流成重險習坎之象君子觀坎水之始終如一法之以常久其德行日新又新如源泉混混不舍晝夜焉觀坎水之一再不已法之以閑習其教事三令五申如江河
滔滔浸潤无窮焉治巳治人皆取法于習坎此坎之所以貴習也(坎之一陽得乾之中畫乾之德行恒易以知險故以常德行卦去上畫互蒙之全象蒙之君子以果行育德故以習教事)
初六習坎入于坎窞凶(窞徒感切)
解此爻者皆謂初居重險之下其䧟益深其意以重險即習坎也苐思卦雖有重險初為始上為終初六方入險中何得云習習且不得何可云䧟且䧟而至于益深乎盖習坎之習乃學習非重習也初六隂柔
不正居重坎之下習為䧟阱以䧟陽猶小人習于機變以禍君子是君子習坎以免䧟小人習坎以為䧟也故亦曰習坎夫循天理則日進于高明徇人欲則日究乎汚下機變之巧愈熟斯禍害之積愈深其䧟人者乃其所以自䧟也唯有入于坎窞之凶而已可不戒哉(窞即險之深處不必云另一小穴)
象曰習坎入坎失道凶也
此爻即人皆曰子智驅而納諸罟獲䧟阱之中而莫
之知避者安得不凶究其所以凶者止緣起初一步失其所由之道耳九二互震為大塗道也初以隂柔而易其位則得正即以得道乃不易之而反䧟之是舍正路而弗由也所以凶也
九二坎有險求小得
坎之所以得名者以陽䧟隂中有險故也凡卦中言坎言險皆指中一畫言則九二之為坎其有險本不待言而爻曰有險者以對九五言也盖二與五同一
有孚同一心亨而五則不盈既平險而能出焉二尚在上坎之下下坎之中故曰此之坎有險也既在險中何以得出夫二之所以有險者以隂小為之䧟也若决烈以求出則堤防愈固反以淤塞而不出矣唯變陽大為隂小由涓涓之細流而漸臻于滔滔之巨津則合而有助始可以得出乎險猶之君子陷于危險之地必委曲善變卑其節藏其智小而又小然後可以脱然无患也(此爻正發明往有尚意求小與中未大相對正是往中作用小字或)
(指自小或指小人皆可究之求小人即所以自小自小亦即所以求小人如孔子遭桓魋之難而微服過宋是自小也文王困于羑里閔夭之徒以美女文馬因嬖臣費仲而獻之紂是求小人也)
象曰求小得未出中也
二以剛陽之德必求小而始得以出險或疑二出乎中矣不知二之所處上之為重隂又上之為重險雖有剛而能出之才實有勞而難出之勢(坎為勞卦)必變為隂小然後以坤順而上比于九五求小正所以求濟其實未出于中也
六三來之坎坎險且枕入于坎窞勿用(枕針甚切)
舊說皆有至理但按之全卦處險者二與五四隂爻无處險之義與卦象不甚相合盖六三隂柔不中不正亦習為坎險以䧟陽其習之也來而在下一坎也之而在上又有一坎往來于坎坎之中无在而非險路即无在而非危機矣夫險路豈可以多由危機豈可以久試苟能翻然悔悟易柔為剛未始不可以自脱乃習熟于坎坎之間履險而如夷狃危以為安且
高枕于坎坎之中如祍金革者之死而不厭焉(下震為木上艮為止止于木上枕之象也)習坎若此能无敗乎不但陽不可䧟徒自入于坎窞耳所習之險終何用哉(窞險之深處坎之下畫之象也初在坎窞之中故直斷其凶三在坎窞之後故止戒其勿用勿用又艮止之象也)
象曰來之坎坎終无功也
小人之陷君子以能陷為功也不知君子有剛中之德自有濟險之才彼雖來往于坎險之中終无功也(終指上爻)
六四樽酒簋貳(句)用缶納約自牖終无咎(簋音軌)
論全卦之義六四在衆隂之中亦陷陽者但初三居位不正又在重險之下上六雖正居險之極又在九五之上故皆為陷陽之小人唯六四柔順得正下坎已過上坎將出又上承九五别无係應居衆險之中獨能奉陽如剥三之獨能應上也故其當險難之時欲結于五不敢用享獻之禮唯以一樽之酒一簋之食為之副而樽簋之器又敦本尚實用土缶之質朴
(坤艮皆土震仰盂故象缶與樽簋)以此納約于五(艮為手故曰納互頥為口故曰約)斯亦謹慎之至矣然猶不肯彰明較著以取衆之嫉不自戶而自牖焉(艮為門故曰牖)結君如此豈但一時无咎哉吾知五既以有孚而心亨四亦以至誠而通欵雖及其終亦无咎也四真善處險陷之間者哉
象曰樽酒簋貳剛柔際也
爻言樽酒簋貳者以五之剛與四之柔相比四以此交接于五也
九五坎不盈祇既平无咎(祇音支)
九五居上坎之中亦受二隂之陷者也然陽剛中正以居尊位下有九二剛中之賢與之相濟所謂有孚心亨行有尚者也以此處險尚何險之不出哉以水言之九五在上坎之中九二在下坎之中兩水相續中无間爻以為之阻流于此坎之内者旋流于彼坎之間不見其盈祇見其平焉(此爻向以不盈為未出險今適至于平必待其盈而後為出此說未然盖盈者溢也溢則為止水非流水矣流水豈有盈時試觀長江巨川浩浩瀚瀚祇)
(見其平不見其盈也此正水之不為所陷處若以盈為出險將以洪水泛濫為坎之正體乎此不可以不辨)平則无險矣无險則无陷于險之咎矣彖傳所謂水流而不盈者此之謂也(九二曰有險九五曰既平固以上下卦分矣于象何)
取也嘗考之禹貢曰導河積石至于龍門(朱子云河從積石北行又東乃折而南計三千里然後至)
(龍門為西河龍門地勢險河破山而行禹功于此最鉅玩此九二以坎水居艮山之下所謂積石也積石在北文王圓圖坎亦在北此下坎也在北北行也艮在東北又東也中互離離在南折而南也離為三三千里也五互艮為門二互震為龍龍門也龍門在西㐲羲圓圖坎亦在西此上坎也積石之水至龍門以東之其勢懸空而下最為險阻正在九二之前所以九二曰坎有險言九二之坎有九五之險也積石至)
(龍門勢雖洶湧未見其盈龍門以下至于孟津皆為平流矣九五變坤為地地勢最平此九五所以日坎不盈袛既平言九五之坎不盈而平不似二之有險也此說似乎太織但考之禹貢合之卦象確乎可據然亦安知周公繫辭不本禹貢以為言乎)
象曰坎不盈中未大也
坎之為體曰中實又曰中滿可謂盈且大矣而曰不盈未大者盖池沼之水其體止而不流一有增益不覺滿而為盈盈則見其為大矣坎之為水雖曰中實中滿然上下皆虛能䧟而不能止方流而來旋流而
逝非不浩浩稱大而納之其中更无盈時不盈則亦不覺其大矣所以然者以其有剛中之德孚而亨行有尚也人有剛中之德以處險難自然能敬畏謙抑以免于患二曰求小得五曰中未大正同一理使侈然以自大則禍患之來即應念而生安能有出險之日哉此禹之不伐不矜所以能平滔天之水以告厥成功與
上六係用徽纆寘于叢棘三歲不得凶(徽許韋切纆音墨寘之䜴切)
坎為獄獄亦陷人者也上六以隂柔居險極又出坎水之外故其所以陷陽者不取于水而取于獄上六居險之極險而又險其䧟陽也欲繫之以徽墨又寘之于叢棘(徽纆黑索所以係人者坎黑色變巽為索徽纆之象互艮為手係與寘之象坎為堅多心之木棘之象上下皆坎叢棘之象徽墨獄中之所用叢棘獄墻之所設皆險陷之物也)自謂設險之密陽必為其所陷矣詎知竭盡心力至于三歲之久(坎為月其數六六六計之共三十六月故曰三歲)陽終不得陷徒自取滅亡而已豈不凶哉昔者桀囚湯于夏臺紂囚文
王于羑里卒之湯文皆朝諸侯有天下而桀紂反身弑國亡此其徵矣古來徒恃封疆之險者皆此類其終未有不滅亡者也
象曰上六失道凶三歲也
震為大塗艮為逕路水行其中所謂道也初在震之下上在艮之上不欲流之而欲陷之皆失其道矣故于初上兩爻皆言失道然道者道也以水行言之為道路之道以處險言之又為道理之道言上六失其
從陽之道而反陷陽其得凶也匪自外致也即經營于三歲中者皆其所以招凶者也所謂賊人還以自賊也
離䷝(離下離上)
離利貞亨畜牝牛吉(離列池切畜許六切)
離麗也天下之物无獨立之理隂必附于陽陽不離乎隂是固然矣但一隂二陽之卦在上在下皆不得為麗惟一耦居于二竒之中始可言麗如詩所謂魚
網之設鴻則離之是其義也然離之為麗特其義耳日與火乃其象也卦中或言義或言象各有所取讀者不得執一說以求解也此卦二五二隂各居于二陽之中附麗于陽者也四陽為二隂所附麗者也二者俱貴得正而隂之麗陽尤不可以不正不正則涉于邪隣于私非麗所當麗者矣下卦六二以柔居柔麗之得正者也上卦六五以隂居陽麗之不正者也為六五者必利于正而後可麗也若上下皆處于正
則五應二二亦應五是以麗而得亨通也五之亨通既由于二如二之順德真如牛之牝順而又順五當養之以共成文明之治始為吉也(坤為牝又為牛牛而又牝順之至也離中一隂得坤之正位故象之非以離即牝牛也)
彖曰離麗也日月麗乎天百穀草木麗乎土重明以麗
乎正乃化成天下柔麗乎中正故亨是以畜牝牛吉也
(重直龍切)
卦名離者一隂附于二陽之間相雜成文附麗亦華
麗也天下之物不能无形即不能无麗以上卦言之五天位也離為日坎為月(上卦本體為坎為月不但互體與旁通也)彼日月則麗乎天矣此氣麗于氣者也以下卦言之二地位也二四互巽為百穀為草木彼百穀草木則麗乎土矣此形麗于形者也皆麗之正者也况人君之治天下其所麗可以不正乎今六五以隂柔居尊位不正甚矣何以為治必也以離日之本明更通坎為月以重其明如此易柔為剛以麗于正則正以居心而
心為純王之心正以立政而政為純王之政乃可以化成乎天下此六五之所以利正也且夫五利正而又曰亨曰畜牝牛吉何哉誠以重明麗乎正是五已中正矣彼六二亦柔麗乎中正者此以中正感彼以中正應主臣一德上下一心共成文明之盛此所以亨所以畜牝牛吉也(上卦三爻不正故取旁通為象離通坎故于上卦言日月重明亦取旁通義離上加坎日上加月非重明而何惟其重明所以云以麗乎正若以重明為兩離既與利貞之義不合即以重明為上離亦與以麗乎正語氣不順玩以字與下乃字相叶正是卦中利字語義重明)
(句指六五柔麗句指六二是以字緊項亨字說下是指五當畜二盖二以柔居柔既牛又牝五不可以言牝牛也觀卦中一吉字與二五二吉字其義可知)
象曰明兩作離大人以繼明照于四方
離為日明者日之光也天无二日豈可云兩前賢所以謂為今日來日也但如此聖人何不曰日繼作而必曰明兩作哉不知此卦上離不正于義為窮窮則思通通乃得正此義之妙用也本卦離為日旁通坎為月日月相合非明字乎此所以不言日而言明也
日往月來猶云相續日東月西道嘗並行非兩作乎此所以不言繼而言兩也此兩離之象也他卦言先王言君子獨此卦言大人盖大人者乾之九五也此卦以六居五何得稱大人稱大人者深明六五之利正而通坎也通坎則為大人矣大人觀明兩作之象見夫日入而月出也又日升而月沉也惟其繼也于以日新又新繼續其明照于四方使天下之大萬民之衆无一不在光被之中亦如日月之兩作焉(繼明不但)
(取兩離之相連實取上離之相續謂五爻也盖此象全本卦意以立言與他卦另立一義者不同四方者上卦通坎下卦本離義圖離東坎西文圖離南坎北故曰四方也)
初九履錯然敬之无咎(錯七各切)
此卦以二五為主二隂麗于陽者也四陽麗乎隂者也所麗者善則明所麗者不善則昏盖即所麗以發明義也初九九三乾位乾體六二以坤正麗于其中剛柔交錯文明之盛如火之然初九以剛正為其所麗得震足之下體有踐履于錯然之象夫三千三百
各有當然之則使不恊于大中至正之規則所履之處皆滋咎之處矣故履于錯然之地者无論綱常名教之大務致其嚴恭即揖讓周旋之細亦將以謹恪敬之如是明睿自生(初属震為恐懼敬之象也)夫然後所履者皆得其宜始可以无咎此麗之善者也
象曰履錯之敬以辟咎也(辟同避)
柔麗于剛剛麗夫柔乃天地文明之象爻謂履之當敬者以敬為禮之本能敬則明生明生則不致悞于
所履而得咎是敬所以辟咎也知所以履則知所以麗矣
六二黃離元吉
六二柔順中正附麗于初三二陽之間即彖所謂柔麗乎中正也以中正為麗是以黃為離也盖黃者坤土之色文明之象也以如是之文明以宅心則必不至有不中不正之失以如是之文明以制事則必不至有不中不正之弊有臣若此為上者苟尊而用之
則可以化天下成文明之治然必有元善之德者(元以五變剛言)始可致之而吉也卦謂畜牝牛吉此爻是也
象曰黃離元吉得中道也
六二中正而象傳只云得中諸家以為中可該正未免曲為之解不知此中字乃指六五六五盖中而未正者也彖傳謂柔麗乎中正故亨以二與五相應而亨也此爻元吉之占正是亨通之意正是畜牝牛吉之意六二黃離而又云元吉者以六五已得中道
若能通坎為元則得六二之應之吉也
九三日昃之離不鼓缶而歌則大耋之嗟凶(耋田節切)
六二麗于初三之間原有文明之象无如九三時位居下卦之盡如日之將没而向于昏其所以麗夫二者不明而閽也是為日昃之離而已(離為日三已過中故曰日昃又三五互兑為西三在西方之下故曰日昃其所以取此象者謂下日既沉上月當升五將變而為坎也乃欲起下二句當麗二以應六五之意)夫日昃自當仰求于月以繼其明斯明者可以久照也乃以上下改革之際不求繼于
五而徒附于二猶人之齒衰者不鼓缶而歌以暢其心志樂其天年(缶瓦器離中虚之象歌者悦樂之意人歌則口向上三五互兑之象謂三之麗二當仰求于五以繼其明乃三以卦終而不爾故曰不鼓缶而歌也)則惟有為大耋之嗟以速其死亡而巳(三陽為大二五互大過三為老夫耋之象嗟者愁嘆之聲人嗟則口向下二四互巽為倒兑之象謂三惟附乎二不求五以繼其明如日之將夜其明必熄人之既老其神將亡也)以此為人所附麗能无凶乎此麗之不善者也
象曰日昃之離何可久也
三之于二既為日昃之離正當待坎月之明以繼其明乃僅安于日昃之明以自守其明亦旋熄耳是以凶也
九四突如其來如焚如死如棄如
九四離下體而入上體下體之日已昃上體之月當升乃不待坎月之升而彼日方没此日忽續一若有突然而來者何其速也夫晝夜相循自有定理日无此象也離為火或者求之于火乎而无如九四以剛
居柔其位不正以本卦觀之二四互巽為木又為風以木而介于上下兩火之間又加以巽風之鼔火生乎風者風益足以助夫火有焚如而已矣而不特此也二五互卦為大過大過為棺槨(見繫傳)而九四適居其中又有死如之象焉四初爻位本相應今九四不正而初九以麗二而不應又有棄如之象焉通卦无一可取此盖用明不當不可以附麗者也
象曰突如其來如无所容也
突如其來而遂至于焚死棄者以在本爻則焚在互卦則死在應爻則棄无所可容故也然則上卦之通坎不容巳矣
六五出涕沱若戚嗟若吉(涕他李切沱徒河切)
卦辭曰利貞彖傳曰重明以麗乎正乃化成天下正謂此爻六二以柔居下卦之中而得其正巳著文明之象六五亦以柔居上卦之中而未得其正以不正而麗于尊位之上又下无應與奚以敷文明之治于
天下必也旁通為坎于離目之中而出以坎之水一似乎涕之不已而至于沱者始為重明以麗乎正且下應六二以通坎之憂形于兑之口一似乎戚之不巳而至于嗟者始為畜牝牛夫如是則五以中正應乎二二亦以中正應乎五天下皆化成文明之盛矣卦之所謂吉者以此二之所謂元吉者亦以此也
象曰六五之吉離王公也(離音麗)
六五所以得吉者五通坎以中正居君位為王二中
正居臣位為公共離于王公之位所以成文明之吉也
上九王用出征有嘉折首獲匪其醜无咎(折之舌切)
此爻以通坎言因此卦上三爻皆不正通坎則全卦皆正成既濟之象以終上經也上九以陽居隂其位不正五既重明以麗乎正則上九之不正豈宜仍存王故征以正之也(王謂五上坎為馬下離為甲胄戈兵以甲胄戈兵而乘馬征之象也)然王之征豈必自出哉六二在下乃柔順中正嘉德
之臣也(嘉謂二即所畜之牝牛也)以如是嘉德之臣用以正人之不正斷不至有窮兵黷武之失不過取其為首者折之以理(初為足上為首折者以理屈之之意即折獄之折欲其變柔也講作殱厥渠魁似錯)俾知剛強不可以居天位之上使其柔順臣服而巳矣至于其餘即獲而正之亦以其類耳豈匪其醜類而盡獲之哉(醜謂四亦不正之宜正者匪其醜謂初與三初三本正故不獲而正之也)夫何有用武之咎此王者以文明治天下即武功之昭益見文德之盛盖至是而天下化成矣
象曰王用出征以正邦也
上九一爻單重一正字征乃其象也言王用六二以出征者非以窮兵乃取邦之不正者使歸于正也上四居剛不正變而為柔則正矣柔屬坤邦之象也
周易辨畫卷十六
