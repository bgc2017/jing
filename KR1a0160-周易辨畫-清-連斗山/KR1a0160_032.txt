周易辨畫卷三十二
潁川連斗山撰
中孚䷼(兌下巽上)
中孚豚魚吉利涉大川利貞(豚徒尊切)
序卦曰節而信之節者苻節也所以合信也此卦上巽下兌四陽二隂合而併之儼若節然(節以竹為之二五反覆皆震震為竹故象之)上下反覆二五中爻不變故名為中孚然
是中孚也存之于中為實理考之于外則无實象何以徵之試仍于上風下澤中徵之蓋巽風吹于澤上其受之者澤中之魚也然魚之象屬隂(卦中如貫魚包有魚皆謂隂也)而二在澤中雖隂而實陽魚不足以象之求其可象者其唯豚魚乎蓋豚魚柔物而剛質生于大澤中風起則迎之乘乎波而拜乎浪一似物之相信不移者五之中孚能若是則物无不孚而吉矣然五以中孚于二而二亦當以中孚于五卦中上為坎(上卦本體為坎)
是大川也二互五為離則大舟也以舟涉川何往不利二所當邁震足以從之者也苐二五之外初四皆以正而孚于中而上三各居一卦之上而不正雖位亦相應而不正之孚亦非中孚之道也是又不可不利于貞也
彖曰中孚柔在内而剛得中說而巽孚(句)乃化邦也豚
魚吉信及豚魚也利涉大川乘木舟虚也中孚以利貞
乃應乎天也(說音悦)
卦名中孚者以卦體觀之二柔在内四剛在外而二五之剛獨得中故謂之中以卦德觀之下為說上為巽既和說而又巽順故謂之孚(王氏肅本孚字連上)是中孚也豈特如尋常之相孚而已乃舉人之不孚者亦化之而使孚有如一邦也(二變互坤有邦之象故曰化邦)豚魚吉者非豚魚之吉乃言五之感二二之應五其信如豚魚之應風无有不及也(及如也不作至字解)利涉大川者上卦坎為川震為木離為舟之虚二以震足乘其上既有涉之具
又有風之吹以此往應于五甚利也利貞者孚以中為本而孚于中者尤以正為先初九六四既以正孚于二五之中矣而六三上九雖各孚于二五之中而不正不正之孚反有害于理故中孚又利于貞蓋中孚以利貞乃合乎九五之中孚以九五之中孚即天也(五為天位為卦主故諸爻皆當應乎五)不然孚而不中固非相孚之理孚于中而不正亦豈相孚之道哉(利涉大川與涣不同彼以全卦言釋利涉即所以釋利貞此祇以九二言故釋利涉又釋利貞)
象曰澤上有風中孚君子以議獄緩死
不曰風下有澤而曰澤上有風主在風也澤至虚而風能入之猶心至虚而信能感之故象中孚君子觀象知人心之最難孚者莫大于獄而獄之最難孚者尤莫重于死于是取小大之獄法兑之口舌以議之而必求得其情所議中有罪大惡極而當死者又法巽之進退以緩之而不輕置于法如此則我之心孚于民而民之心亦孚于我所謂好生之德洽于民心
也此君子之中孚也(兑為口舌象議獄巽為進退象緩死)
初九虞吉有他不燕
卦之所以得名者以五之孚二也故諸爻皆不言孚以其不中也唯其不中故諸爻之所當孚者皆以其近于中者為孚而不以其相應者為孚也然近于中者又有正不正之異故其所以為孚者有得與失之殊焉初九陽剛得正切近于九二其所當孚者應在二也乃以說體而應于四應四則失其中而所為孚
者匪孚矣故于其初而戒之言初九有剛正之德豈至悮于所孚然適介于二與四之間亦不可以不審若能以倒巽之權取二與四而虞度之(初居倒巽之位巽以行權故有虞象)孰為中而當孚孰為不中而不當孚則必决然知在中之當孚而吉若昧焉不虞二三其見而有他則孚不于中雖相應以正能燕然安之于心乎然則居孚之始者誠不可以不審也
象曰初九虞吉志未變也
志字屬九二九二居中有志之象初九虞吉者以初當相孚之始二尚未變故也二若已變則居中得正初何須虞哉
九二鳴鶴在隂其子和之我有好爵吾與爾靡之(鶴戶各切)
(和胡臥切靡縻通)
九二剛中居下亦中孚之主也上與九五剛陽中孚之主為正應但九二以剛處柔同其中而不同其正不同則似不相應矣然天下唯誠能動物五果積其
誠信而中孚二亦必因中求正而相應彼巽雞之高股而白者鶴也兑口之向下而開者鳴也居艮山巽木之間者在隂也其所以鳴于在隂者非以期其子之和之也然其互震之子已以互震之足履于兑澤之内仰其口而和之矣蓋物類之相感有可信者(巽為雞為股為高又為白股高而白有鶴之象鶴應秋而鳴兑為正秋震為善鳴有鳴鶴之象艮為山巽為木木在山上有在隂之象上為巽兑倒之亦為巽一母一子之象下為兑巽倒之亦為兑一鳴一和之象)為想其感之之辭若曰我之所有者中也是天之好
爵也爾之所有者中也亦天之好爵也好爵相同吾與爾相維相繫以靡之可也(我與吾皆五自謂五卦主也巽為繩有靡之象與五爻攣如正相對)略君臣之分而言母子又通母子之情而稱我爾五之以中孚二者如此為二者可不涉大川以從之哉
象曰其子和之中心願也
初謂二曰志二曰中心願皆以其中也爻中所言獨此句為重故單釋此句言二之和五乃出于中心之
願非有強也蓋至此而二已化之矣
六三得敵或鼓或罷或泣或歌
六三切近九二之中所應孚者九二也但以柔居剛德既不中位又不正欲孚于二而又見九五之中而欲孚之是欲得其孚而反得其敵也就其本體觀之内兑外巽反覆相敵也就其互體觀之内震外艮亦反覆相敵也而一為上之中一為下之中則尤其均敵而兩持之者故時或上孚于五而震動以鼓之時
或下孚于二而艮止以罷之時或孚五又欲孚于二而以巽之白眼而泣之時或孚二又欲孚于五而以兑之巫口而歌之夫孚也者專壹而不他者也今于二五之間持兩端以求孚安能望其有孚哉(向謂得敵為上九上九與六三為正應豈相敵者至以三四兩爻為相敵雖于理亦通然于中孚之義亦毫无可取)
象曰或鼓或罷位不當也(當得浪切)
當鼓則鼓當罷則罷專一不二所謂孚也今乃或鼓而或罷者由其位不當故其情不一也
六四月幾望馬匹亡无咎(幾音機)
六四柔順得正上承九五之中宜相孚者也但下有初九之應若一心以承五又一心以應初則其中既失孚亦不專矣故為六四者居大臣之位承天子之尊其所處之盛如坎月一輪已居其半而幾望(震屬東坎為半月月在東方幾望之象)自宜致其誠一以上孚于五若下應于初則下為坎之馬上又為乾之馬馬有匹而已之正失矣唯壹志于上而不顧其下則坎之馬不見乾
之馬亦不見有亡去而不自知者是乃公而忘私國而忘家得孚于中之道者也二三之咎更何有矣(初曰有他不燕四曰馬匹亡无咎正相對)
象曰馬匹亡絶類上也(上時掌切)
馬匹亡者言四絶初之類(四初相應故曰類)以上于五也中孚之道最忌二三絶初乃能上五不絶不能上也
九五有孚攣如无咎(攣力圓切)
此中孚之主故獨稱有孚九五陽剛中正以居尊位
下應九二固有孚矣但九二中而不正孚之必使化之非如剛柔本應者可以投之而即契也必也精誠之至固結不解有似于兩手之攣如則縶之也固入之也深斯无孚而不化之咎矣有孚必言于九五者以孚之為字上爪下子有以爪包子之象五為鶴三五互艮為手即其爪也九二互震為長子即其子也艮以兩手抱之非徒抱也以其中之有孚者化之也化則變剛而為柔矣化邦化字正從此生出
象曰有孚攣如位正當也(當如字)
爻言有孚攣如何也以九五居中既有孚象互艮為手又有爪象二互震子又有子象以五孚二又有攣如之象其位正與相當此所以曰有孚攣如也
上九翰音登于天貞凶(翰胡旦切)
上九與九五之中相近宜相孚者也但上九以剛居柔其位不正又自處過高以孚自信而不孚于五猶之雞本卑棲乃欲以羽翰之音登天也(巽為雞雞嗚必振羽其音)
(自翰而出故為翰音上為天位故曰登天)夫翰音應時不爽非不為信然以此為信乃小信耳即使剛柔易位各得其正而孚不由中亦虚聲而非實德也能无凶乎(豚魚知風鶴知夜半雞知旦皆物之有信者故卦中取此為象所以然者豚魚于卦象最切雞鶴又于巽象最切中孚有育卵之義又于卦義最切唯其最切所以小過即接曰有飛鳥之象焉此亦卦中之精密處也)
象曰翰音登于天何可長也
翰音登于天其音雖高過時輙息何可久長言當易位于下也此亦利貞之義
小過䷽(艮下震上)
小過亨利貞可小事不可大事飛鳥遺之音不宜上宜
下大吉(過古窩切上時掌切下遐嫁切下俱同)
此卦諸家皆以四隂二陽隂盛于陽為小者之過猶大過四陽二隂陽盛于隂為大者之過前于大過卦辨之已悉且大過中所取以為據者祗有序卦一動字雜卦一顛字彖辭爻辭尚渾而未露此卦序卦曰有其信者必行之所謂行者非過往之意乎雜卦曰
小過過也可以曰過盛亦可以曰過往也至于彖辭則明曰不宜上宜下爻辭又明曰飛曰過曰遇曰從曰往曰弋取无非過往之意矣况伏羲圓圖艮震相對中隔一坤今艮之小反過而從乎震是又小過之明証也為卦上震下艮與中孚旁通中孚以爪覆子有鳥抱卵之象至此則羽翮已成鳥出而飛矣其中二陽爻則鳥之身也其上下四隂爻則鳥之翼也其中爻反覆兩兌口則鳥之音也鳥飛而過其力在翼
不在身故曰小過小者既過則主其事者在小矣卦中六二正而能中尚可以得亨若初四五爻皆不當則不過各利于正而已何也隂柔雖得位其德小其才弱僅可試之于舒徐轉移之小事陽剛雖有為而德不足位不屬不可任宏濟艱難之大事也然則處此者宜何如吾觀卦體中陽外隂象鳥之飛上下互口象音之遺其遺音若曰不宜上上則无所棲宜下下則得所止人能如此則謙謹足以全身退讓可以
免禍小者安而大者亦吉矣此卦上互恒互歸妹下互咸互漸上則動而非恒若歸妹之征凶下則止而能咸若漸之女歸吉此亦不宜上宜下之一証也
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
卦名小過而又曰亨者為卦上震下艮上下四隂中
含二陽反之覆之而二陽居中不變是小者過乎大者也小者既過是隂柔用事亦有亨理也既過而又利貞者隂陽往來唯其時而已小者之過順時而行則小者之貞亦與時而行也所以然者卦位所最重者中而二五兩位皆以柔据之中而柔則其才亦柔故卦止曰小事吉也若宏濟艱難之大事應讓于三四之剛无如四之剛以陽居隂而失位三之剛雖不失位而居下之上亦失中失不同而其失相等天下
有无權无勢而可以任大事者乎然而其中有飛鳥之象焉乘乎巽之風(互巽之象)而鳴以兑之口(互兌之象)其遺我以不宜上宜下之音者以親上而薄天之陽則為逆親下而依地之隂則為順順逆之勢吉凶之理也(六爻皆不出此二句意)
象曰山上有雷小過君子以行過乎恭喪過乎哀用過
乎儉(行下孟反)
或疑小過為過往之過與此三句不合不知此三句
愈當作此解若依舊說為過盛之過是過恭為諂媚過哀為滅性過儉為慳吝矣夫君子之道時中而已若時果當過則過即中也豈得復名為過乎此過字乃由字義即經過之意也卦下艮為山上震為雷雷自山上而過去而不留小過之象也(雷非小山非大以形而論則雷似小耳)君子觀象知艮手之止如吾心之恭也(手容曰恭艮為手故曰恭)重坎之憂如吾心之哀也(心病為哀坎為心病故曰哀)隂性之吝如吾心之儉也(吝嗇為儉坤吝嗇故曰儉)于是凡有行行皆
由恭而出不敢慢也凡有喪喪皆由哀而出不敢易也凡有用用皆由儉而出不敢奢也蓋恭哀儉者行喪用之體行喪用者恭哀儉之用用由體而出猶小從大而過也(下截是艮止象上截是震動象)
初六飛鳥以凶
卦有飛鳥之象故初上皆言飛鳥其所以言于初上者鳥之飛在翼而初上則翼之翰也初六以隂處下又在艮止之初守其下以待四之應正其分也乃挾
其隂盛之勢不為鴻之漸于磐而為鳶之戾于天過九三以合于九四輕躁妄動宜下而不安于下不宜上而反急于上迷于順逆之理而乖于進退之宜其凶必矣然其凶也非人予之以凶也飛者自以之而已矣
象曰飛鳥以凶不可如何也
初六之飛鳥以凶者以其不審夫上下順逆之理而冐然以飛不可與之籌度也如何者籌度之辭反覆
兩兌之象也
六二過其祖遇其妣不及其君遇其臣无咎(妣必履切)
此爻註解千百竟無一了然明白者以爻中有過字不及字勢不得不作太過不及講而過不及中又夾一遇字又雜以祖妣君臣字幾于亂如棼絲莫可安頓其弊摠由于過字認差又不知卦係上下反覆以明不宜上宜下之義所以千年如漆也蓋此卦除初上兩爻飛而不下外中四爻皆以不宜上宜下兩義
兼言如此爻上二句乃言其自下而過上下二句乃言其自上而過下也六二以柔居柔所謂柔得中者也以當小過之時初飛而二不能止不能止則艮反為震震覆為艮矣六二歴三四而進于五四為祖五為妣是不為過其祖遇其妣乎(六二居下九三為下卦之主猶父也九四又在九三之上猶祖也四為祖則五四相比應為祖妣矣晉二曰受兹介福于其王母亦指五言蓋王母即祖妣也二過四而適與五值故曰過其祖遇其妣)夫一家之中祖為最尊次乃及妣今過其祖而遇其妣是失其尊卑之序矣二
歴三四以進于五五必歴四三以降于二五為君二為臣是為以君遇臣以君遇臣乃尊賢禮士之典二之過祖以遇妣豈能及五之屈尊以臨卑哉雖然二守中者也二之過其祖非二過之因初之過而過之也于二乎何咎(過其祖遇其妣失尊卑之序此二之不宜上也不及其君遇其臣得尊賢之典此二之宜下也不及字猶言不如非太過不及之謂自來誤解)
象曰不及其君臣不可過也
二之不及其君者君至尊可以過諸陽以遇其臣臣
猶人子也豈可過祖以遇其妣乎此二之上所以不及五之下也(此臣字因君字而類及之猶孫不可過祖之意向以臣不可過君以不可過解不及是以聖傳為訓詁矣)
九三弗過防之從或戕之凶(戕在良切)
此卦上下反覆四隂往來皆經于三四之位獨三四兩爻三上則居四四下則居三于隂小之位皆以中陷而弗能過故兩爻皆曰弗過九三以剛居剛彖傳之所謂不中而不可大事者也今以居于四隂之間
而弗過是固自守以正而不犯于隂邪之牽矣然下有飛鳥之凶彼將挾之以俱往可奈何是不可不以艮手之止預為之防也苐人當戒備之時每思援其黨以自助彼上六之飛鳥乃三之應也倘以防之之故欲往而從上則飛鳥之凶將有不在于下而反在于上者吾恐其應我者或即其戕我者矣(飛鳥之凶處即其戕處)不有與上而俱凶者哉(弗過防之宜下也從或戕之不宜上也)
象曰從或戕之凶如何也
小過之時居下尚須防備奈之何猶欲從上乎倘從之而至于戕之其凶當如何也蓋有不可得而測者矣
九四无咎弗過遇之往厲必戒勿用永貞
九四以剛居柔彖傳所謂剛失位而不可大事者宜有咎也然吾觀九四之所處猶可以无咎何也四與三均當小過而弗過者也而其相應之飛鳥則有上下焉彼鳥之自下而上也三與初不相應但防之而
已足若四則與初為正應不期遇而已遇之焉然使以遇初為可慮而負其震動之性欲上而有所往而上無與應其危厲又有甚于初六者是不可不凛然以為戒也當斯時者雖有震動之才亦禁止而勿用(震反為艮止故勿用)惟下應于初以永守其正可耳(上二句不宜上下一句宜下)
象曰弗過遇之位不當也往厲必戒終不可長也(當得浪切)
弗過遇之者以四位不當故初得以相遇也往厲必
戒者以上无正應不可久長也上不可以久長則安得不永貞于下哉
六五密雲不雨自我西郊公弋取彼在穴(弋餘職切)
六五以柔居剛中而不正彖傳所謂柔得中而小事吉者也但以隂柔之才居上而无應雖有膏澤不足以布之於天下猶以艮山坎川之出雲而又加以層山大川之雲之密宜可以互兌之澤降而為雨矣而无如以艮止之阻有雨而不得下所以然者以雲自
我西郊而起隂倡而陽未應也(兌位西在艮門之外故象西郊)當斯時也亦復何所為彼上體本坎是鳥也坎中之陷是穴也上體未變鳥本在穴外今以隂之覆鳥匿于穴中公惟以反艮之手執坎弓巽絲而弋之取彼在穴之鳥使之躍然而畢出則坎位依然其體如故雲之密者雖未必遽降而為雨而有陽以倡即有隂以和不雨者亦豈終于不雨也優游以俟之而已此卦辭之利貞所謂小事吉者也(公弋取彼在穴是在上卦本體坎上取象言六五之)
(柔變為剛也諸家謂取二取初皆與卦義无干上二句不宜上下一句宜下也)
象曰密雲不雨已上也(已于起切下同上時掌切)
密雲所以不雨者以其自山而出太上而不下隂盛之極无陽以為之和也然則在穴之取誠不容已矣
上六弗遇過之飛鳥離之凶是謂災眚(離麗同)
上初兩爻皆上而不下者故初曰飛鳥以凶而此直曰弗遇過之夫兩相值者謂之遇上處卦極前无所進更何所遇過之而已然初之過猶遇于四而上之
過並不遇于三彼其得意遠颺豈不謂可以安然无患哉而不知當止弗止彼下有密布之網罟(下卦本離初四易位又變成離離有網罟之象)有離于其中而不自知者其凶必矣夫人苐謂坎為災眚若此之不宜上而上者乃真謂之災眚也(坎為災眚上卦本體為坎全卦又屬重坎故有此象)則奈何不審于順逆之理哉
象曰弗遇過之已亢也
弗遇過之者以上六位至于窮進至于極如飛鳥之
翔于千仞已亢而更甚于已上也已亢而猶不止有不離于網罟者幾希
周易辨畫卷三十二
