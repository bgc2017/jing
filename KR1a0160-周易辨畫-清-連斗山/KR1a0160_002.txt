周易辨畫卷二
潁川連斗山撰
坤䷁(坤下坤上)
坤元亨利牝馬之貞君子有攸往先迷後得主(句)利(句)
西南得朋東北喪朋安貞吉(喪息浪切)
此卦首二句亦指六爻言君子以下五句蓋即圓圖以申首句之義則為占者言也剥卦五陰一陽至上
九曰碩果不食復卦一陽五陰於初九曰不遠復剥為九月之卦復為十一月之卦坤卦在剥復之交乃十月之卦也為卦六爻純陰雖无一陽可見而乾元之運於剥之終復之始者初无一息之停故六陰之中亦有元亨之理但坤宜配乾而乾健為馬坤順為牛(見說卦傳)馬行疾而牛行緩非乾配也惟變為牝馬之貞則既順而又健乃可以配乾此則為其所利耳蓋初三五皆不正初爻變成震三爻變互坎五爻變亦
為坎皆馬也(亦見說卦傳)以陰變陽而言雖馬也而為牝以陽得位而言雖貞也而為牝馬之貞矣故元亨而又利于如是之貞也占卦之君子如有所往若率先而行則迷其路退後而居則得所主蓋造化之理陰本從陽猶臣之從君妻之從夫也故利也試以圓圖徵之坤統三女居西南乾統三男居東北若依西南而行則西所遇者兑南所遇者離與巽不過仍得其朋類而初三五爻未得其正也(卦中凡言朋皆謂陰月屬陰二月相並陰)
(之象也)若依東北而行則東所遇者震北所遇者艮與坎雖喪失其朋類而初三五爻之不正者可以皆歸于正也占者視其所値之爻而安處于正焉則吉矣
彖曰至哉坤元萬物資生乃順承天坤厚載物德合无
彊含弘光大品物咸亨牝馬地類行地无疆柔順利貞
君子攸行先迷失道後順得常西南得朋乃與類行東
北喪朋乃終有慶安貞之吉應地无疆
此元即乾元之元以在乾故稱大在坤故止稱至也
蓋太極之動静互為其根乾元雖為萬物之資始而動交于坤不能不待坤而生故過揲之策物雖有萬(萬物見乾卦)皆資之而生焉然要非坤之能自為生也因乾元之氣有以施之而坤乃順而承之耳蓋乾道至大无有疆界非極厚不足以合之今坤卦六畫皆陰厚之極矣故策之萬有不齊之物坤皆能以持載如上下二經以反對計之各成十八卦上經反對五十二陽爻五十六陰爻下經反對五十六陽爻五十二
陰爻各各相等其德直合乾而无二致惟其相合是以陽至宏也交於陰而陰能含容之陽至大也交于陰而陰能光顯之八卦成而六十四卦備凡雷風水火山澤以及尊卑貴賤之品物皆自此而通逹焉此所以曰元亨也其言利牝馬之貞者蓋乾馬流行乎八卦之中初无有疆域坤牛止位于巽離兑之内而不能及于坎艮震之方柔順者終不能得正若變為牝馬則雖未離乎陰之類而為震為艮為坎所行于
地者亦无有疆域焉(屯卦二四上皆曰乘馬班如蓋以初三五為馬也正承此卦言)如是則爻之不正者皆可以得正豈非柔順所利之貞乎是以筮卦之君子法天之行健則象乎六龍凖天之利貞則同乎牝馬其有攸行也若進而先乎陽則迷而失其往來之道退而後乎陽則順而得其出入之常也試觀文王八卦圓圖方位乾坎艮震巽離坤兑以次輪流秩然不紊坤若先乾而行兑雖順而將盡離巽逆而不通豈不失其往來之道若退而居
後譲先于乾則乾坎艮震巽離坤兑自然流行豈不得其出入之常乎且不但失道得常而已而得正與不得正係焉蓋往西南陰方不過與巽離兑三女同行巽下為陰初往居之不正也兑上為陰三往居之不正也離中為陰五往居之亦不正也若往東北陽方雖若喪乎陰類之朋然與三男同往正東為震震下為陽初居之而得正矣東北為艮艮上為陽三居之而得正矣正北為坎坎中為陽五居之而得正矣
六爻皆得其正豈不成既濟之功而終有慶乎彖所謂利牝馬之貞者以此苟能不假勉強而安處于正則東北西南地道本自无疆而以陰從陽四方皆歴亦應地之无疆矣吉何如之(傳中言无疆者三德合无疆謂坤合乾之无疆也行地无疆謂坤之順而能健也應地无疆謂占者舍西南而順東北亦如地之无疆也)
象曰地勢坤君子以厚德載物(載兹愛切)
天主氣故曰行地有形故曰勢地不可言二而勢則有高低故即地勢之高低以象重坤也地之所以持
載者惟厚耳今坤上又坤厚之至矣君子法之以厚德載物(坤為大輿故象載)仁以育之義以正之舉天下之民與物无不在吾所容保之中焉是君子亦一地矣
初六履霜堅冰至
一陰初生于下為姤于時為午未有霜也然陰氣既生則化而為露凝而為霜即在目前(坤土之氣蒸而為露結而為霜)故周公繫辭曰履霜言履之者須知地之下有霜也(此爻變震為足有履之象)有霜則堅冰接踵而至矣夫履霜在坤
體未成之前堅冰在坤體既成之後而初履之時已知其即至蓋陰盛必至于極而消陽必至于盡也若知其如此而變而之正則一陽來復而亨矣利貞意在言外
象曰履霜堅冰陰始凝也馴致其道至堅冰也
上一句經文下三句俱是釋詞言履霜而即曰堅冰者其初不過陰氣之始凝也漸而積之則陰道必至于堅冰不可不圖之于早也
六二直方大不習无不利
六二柔順中正為坤卦之主剥復之元寓焉不變則其元不亨變陽則其位不正以正應六五又以陰居陽不得其位故于此爻之動發上下无常剛柔相易之義觀此爻象傳動字與五爻象傳文字可知蓋二動則變坎為水天一生水地六成之正地之順以承天之大者故即地中之水以明六二之德水自發源于崑崙導龍門下積石順流而東一往莫禦何其直
也惟直故流乎濕就乎下一定而不移成其方焉由其直方故分而為河注而為江滙而為海至于大焉是皆因有乾之元以體之故行于西南所習之地而利行于東北所不習之地而亦利蓋无往不利也此所謂元亨也(習熟習也西南陰方二所熟習之地東北陽方二所不習之地今變剛易五則為牝馬之貞故利也)
象曰六二之動直以方也不習无不利地道光也
動字正指坎水蓋水動物也水流而不盈行險而不
失其信水之流與行直也不盈不失即方也言六二以柔居柔又何言直方因六二之動變柔為剛故耳至所云不習无不利則以二往易五地道乃亨而光也(坤為地道以陰居下故不光若變陽居上則光矣)
六三含章可貞或從王事无成有終
陰陽相間為文文成為章下卦陽陰陽本章象也以六居三其章不見有含章之象夫三乃三公之位以六居之則其位不正豈為上之道哉故陰雖不可以
先陽而在此位値此時亦可以變柔為剛而貞矣然變柔為剛亦非敢先事而倡也即或二五易位出而從王之事亦惟王始之而已終之而已敢以成功自居哉然則雖曰可貞仍是一牝馬之貞也(二變剛居五故曰王三變剛在五後故曰從在坤卦之半故曰无成在下卦之上故曰有終)
象曰含章可貞以時發也或從王事知光大也(知音智)
含章可貞者以六三居位不正章不可以終含以時而發發當其可也(記曰當其可之謂時時字是釋可字義發動也謂變柔為剛也是釋)
(貞字羲)或從王事者以六二變剛上五為坎其知光明正大義所當從也(坎為知為光又為大是釋王事所以當從之故非指六三也)
六四括囊无咎无譽
坤虚能容囊之象也守正不動而居其上括囊之象也六四重陰不中處近君之地動輒得過惟歛其才智而不露如囊之結其口而不出如此則可以无咎然韜晦自高名亦因之而起則譽之所在即咎之所在矣惟隱密之至并其譽而无之乃為括囊乃能无
咎也
象曰括囊无咎愼不害也
愼字釋括囊不害釋无咎言四之括囊无咎者唯其能愼也能愼則不至于有害此其所以无咎也
六五黃裳元吉
黃謂五裳謂六黃帝堯舜垂衣裳而天下治取諸乾坤衣體圓象乾裳體方象坤故謂六為裳也六五以陰居中而位不當猶裳之黃色文彩爛然但可以飾
下而不可以飾上未足以垂拱而治也惟下易于直方之元仁足以長人義足以利物則得垂拱而治之吉矣此爻易二為坎所謂利牝馬之貞也(二變剛為元元進得位故吉)
象曰黃裳元吉文在中也
黃裳而曰元吉者六五以柔居剛于位不當若下易于變剛之二則相間成文而在上之中德位相稱是以吉也
上六龍戰于野其血玄黃
剥卦一陽在上而未盡復卦一陽在下而已生此卦界在剥復之間正陽氣將生未生之時也故自初六一陰生為五月歷二三四五以至上為十月十月于支屬亥于文圖為乾所居之位在一卦之外又為天地相接之鄉(吳氏澄曰地與天接處為野上之位天也坤之盡地也上位之天與坤畫之地相接故象野)坤以盛陰逼于其上彼乾固龍也有不與之戰乎(說卦戰乎乾即此戰字言陰陽相薄也)夫陽戰于陰則有陽氣亦
有陰血所謂陽施陰受也然在此時則氣尚无形而血實有質第見其血色玄黃之交雜而已(玄天色屬氣黃地色屬血)此天地絪緼男女搆精之象也自有此一戰而長男之胎已肇于此不轉盻而即為復矣
象曰龍戰于野其道窮也
此道字即馴致其道之道自初至此其道已極物極必反此龍所以戰而一陽所以來復也
用六利永貞
用九用六說見乾卦此節亦總承坤卦而言利牝馬之貞彖辭既總明其旨爻辭又分著其義占得此卦者利貞不必言惟利于永守其貞而已蓋陰雖變陽其質實陰能變而未必能守故以永戒之
象曰用六永貞以大終也
論陰陽之變化其理无二而論陰陽之體質不能无分蓋陽之氣壯其化陰也較易陰之氣弱其變陽也較難故用六永貞欲其大于始更欲其大于終也(易例)
(陽大陰小)乾曰无首陽極變陰也坤以大終陰極變陽也此即一動一静互為其根之義試觀一歲之中子月正寒而一陽已生不見其來午月正暑而一陰已寓不知其去皆此一元之運為之无二元也故乾卦曰乾元用九而坤止曰用六永貞文言傳
文言曰坤至柔而動也剛至静而德方後得主而有常
含萬物而化光坤道其順乎承天而時行
此章亦復釋彖辭之義非泛言地道也彖傳曰至哉坤元何也凡陰爻皆為柔惟坤卦六爻皆柔為柔之至凡陰爻皆主静惟坤卦六爻皆静為静之至故曰至也至柔則似乎可屈今觀其動而為陽直出而上更无遏抑何其剛也至静則疑于易撓今觀其貞固之德隤然不動更无遷改又何其方也然動而剛豈敢與陽争哉後而得主乃其常理今當動而動正得所主而有其常何嘗與陽争也静而方豈故與陽抗
哉含宏光大乃其定分今當静而静正含乎物以俟其化何嘗與陽抗也由是觀之坤道其順于乾乎乾之動也直坤之動其承乾而時行其闢乎乾之静也專坤之静其承乾而時行其翕乎坤之道如此此坤元之所以為至也
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅冰至蓋言順也
此及下五節亦示占者以擬議之法也通論陽為善陰為惡此善謂乾爻不善為坤爻也畫卦者自下而上由初畫以至六畫猶善不善積小以至于大也言乾未變坤以前自初至上積之以至純乾六爻各盡其善如積善之家必有餘慶也自初爻一變為姤積之以至純坤六陰以漸消陽如積不善之家必有餘殃也消陽至二為遯下艮為子上乾為父子弑其父之象也消陽至三為否上下不交天下无邦臣弑其
君之象也(說本虞氏翻)夫弑父弑君豈一朝一夕之故哉推其由來蓋始于一陰以漸而致耳總由為君父者不能早察其微也使早察而預防之何至于此易曰履霜堅冰至蓋言臣子之惡皆君父有以順之也占者玩此可勿早為之計哉
直其正也方其義也君子敬以直内義以方外敬義立
而德不孤直方大不習无不利則不疑其所行也
六二柔順中正備坤道之全以其體元為坎故謂之
直方若言其德直非他即其内之正也如射之外體直即知其内志正方非他即其外之義也凡事之不可移即知其理之不可易夫内何以直主敬可以直之蓋敬存于内則志一而无適中虚而有主如植土圭以測日晷不期直而自直矣外何以方集義可以方之蓋義制其外則經事得其宜變事得其權如持矩尺以度物體不期方而自方矣有敬以養其心有義以制其事則敬義立而其德大矣大則陰與為徒
陽亦與為應而德不孤矣易謂直方大不習无不利正言二有此美德不但行于西南陰方所習之地同類之陰信之不疑即行于東北陽方不習之地不同類之陽亦信之不疑也所謂言忠信行篤敬雖蠻貊之邦行者也占者玩此可知所學之道矣(向以不孤釋大字今按敬義立乃釋大字德不孤乃起下不習无不利也)
陰雖有美含之以從王事弗敢成也地道也妻道也臣
道也地道无成而代有終也
美善也陽之德也(凡言美皆為陽)六下伏陽是有美也然陰雖有美在此時尚含而未露推此含之之心若變而為剛以從王事縱有成功亦必曰斯謨斯猷惟我后之德而不以之自居也所以然者地之于天妻之于夫臣之于君其道一也觀地道之順承天施无成而代有終則可知臣道之仰承君命亦无成而代有終矣占者玩此不可以得居下之道乎(此爻變謙為勞謙為有終故木此以發爻義)
天地變化草木蕃天地閉賢人隱易曰括囊无咎无譽
蓋言謹也
六四重陰當上下改革之際故以變化言之言坤與乾旁通設使四之所處在下卦通乾之地則地天成泰陽氣昌明雖草木且為之蕃盛况君子有不奮庸而升者乎今四之所處在上卦通乾之地則為天地否上下不交天下无邦彼賢人見幾明决有不肥遯而隱者乎易謂六四括囊无咎无譽蓋言時未可為
人當謹守而不出也占者玩此亦宜知所謹矣
君子黃中通理正位居體美在其中而暢于四支發于
事業美之至也
此節總是發明元吉之義此君子即六二之君子言君子為一卦之主得下卦之中是有黃中之德者也(黃土色以其居中故曰黃中)然中具乾元之善不可徒有諸内而已(内謂内卦)必變而從陽以通于腠理之表(二變剛上五為坎坎為通表謂外卦)使正其位而居其體(以剛處剛故曰正位以坎臨坎故曰居體)乃合
乎元吉之道焉蓋黃中通理則陽剛中正之美在于其中矣正位則可畏可象而暢于四支矣居體則有作有為而發于事業矣是豈若尋常之美哉蓋其美已至極而无以加也此爻辭所以必期于元而不徒有其裳之黃而已占者玩此不可以得居尊之道乎
陰疑于陽必戰為其嫌于无陽也故稱龍焉猶未離其
類也故稱血焉夫玄黃者天地之雜也天玄而地黃(為)
(偽切離力智切)
陰陽盛衰相為循環上六何以曰戰以陰疑于陽而謂其必復陽疑于陰而謂其必剥故戰也坤至上六似乎无陽何以稱龍蓋陰陽雖有盛衰其根實相為倚伏十月之時正乾之所居故稱龍以明之以為陽未嘗无也(謂十月為陽月以此)既已有龍而猶稱為血何也蓋龍雖未亡尚胚胎于坤母之腹陰類未離故止稱為血焉既曰血而又謂之玄黃者何蓋玄黃者天地之雜色也陰陽離則異氣合則同功此時陰陽正合而
同功故云雜耳究之七日之間一陽來復轉瞬即成為震天自玄而地自黃(震為元黃)豈久雜哉此可見陰陽消長相為循環陽中有陰陰中有陽二者固相禪于无窮也占者玩此又可以得處窮之道矣周易辨畫卷二
