周易辨畫卷二十一
潁川連斗山撰
蹇䷦(艮下坎上)
蹇利西南不利東北利見大人貞吉(蹇紀免切)
蹇之為言跛也謂跛于足而難進也于何見之此卦上坎為水下艮為山倒之則又為震足以震足動于坎險之中深可厲淺可揭何至于蹇惟不為震之足
而為艮之背背而向水可以進乎此所以為蹇也所處既蹇唯有隨面所向由巽離而漸趨于西南之坤柔順安貞可以脱險阻而得平易若不唯其面而唯其背後處于坎而前止于東北之艮則山重水複必䧟于險而不能出矣(西南東北按文王八卦圓圖推之可見艮在下卦背對上卦正與圓圖相合)故占者利于西南不利于東北也然利西南豈不濟蹇哉卦中九五陽剛中正以居尊位是大人也六二柔順中正其正應也若往見之以與之共濟
(二五互離為日故曰見)則以正位行正道(二五皆貞)自可獲濟險之吉蹇亦何患哉
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉(難如字知音智當如字)
蹇難也言進之難也何以謂之難以坎險在前故難也文王圓圖坎原在艮前此卦又在艮前故曰險在前在前若冐險而輕進則陷于險矣今艮三五互離
為見見險而能背其身而自止則不䧟于險矣非得坎之知明于進退之機者不能也(坎為智二四互坎三正在坎中智之象也)卦中止有艮居東北初无西南坤象而卦乃曰蹇利西南不利東北者本卦坎與離艮與兑原自旁通離兑之間正是坤卦所謂往得中者乃是自艮而往得離兑之中坤方也(往得中來註以為與解相綜但解二原是中位何必云得即謂先天卦位坤在北後天卦位坎亦在北得坤中畫是為得中然何以解往字况卦中利之云者指艮不指坎于上卦並无涉也)其道窮者倒艮為震為大塗道也今艮前
有水是其所行之道為窮也此所以利西南不利東北也利見大人者大人謂五六二與為正應二往而見之相與共濟夫險則可出險而有功也(二五相易坎化為坤變坎險而為坤順正合西南之旨故曰有功五多功故也)貞吉者二五皆以中正當君臣之位上下一德同心以濟不獨正朝廷以正百官併可正百官以正一邦也(邦坤之象)所以吉也夫蹇人之所恒有而苟當其時即有其用其用且至于有功正邦所以為大也
象曰山上有水蹇君子以反身修德
山上有水向謂水流山止水為山阻故蹇不知卦義乃言水險不能進非言山阻不能行也竊以下艮為山上坎為水水在山上是懷山襄陵之水非澗溪沼沚之水蹇之至者也君子觀蹇之象知水山之勢天下之蹇也天下之蹇責在吾身吾身之責係于吾德于是法艮之背以反諸身因法坎之智以修其德務使天下之蹇自我而平焉此君子不以一身之蹇為
蹇而以天下之蹇為蹇也洚水警余即反身之謂明德遠矣則修德之謂也
初六往蹇來譽
此卦初上兩爻亦統論一卦之義而初爻則指五之應二上爻則指二之應五故三四言往來而二五不言往來以往來已見于初上也繫傳云其初難知其上易知本末也又云初辭擬之卒成之終是初上兩爻原與中四爻不一例諸家不思此旨此往來二字
所以百說不明也初居一卦之始上居一卦之終三四兩爻皆不當濟蹇之位惟二五以中正之德居君臣之位宜往來以濟蹇故于此緊承六二而言謂上有坎險下有艮山蹇之地也君子處此自宜引身而退不履其險但六二與九五為正應九五君也天下之蹇繫之者也六二臣也天下之蹇属之者也二五若不求濟誰其濟之故自二之應五觀之跋履山川往雖有蹇然自五之應二觀之帶河礪山來則有譽
焉(傳云二多譽故曰有譽)此一卦之大旨也
象曰往蹇來譽宜待也
往蹇來譽人未有不思冐乎蹇以幸夫譽者不知明良相遇又有其時當其始則不可以不待也
六二王臣蹇蹇匪躬之故
此爻正發明利見大人之義即初爻之往蹇上爻之利見也王謂五臣謂二二五相應故為王臣蹇蹇者二四互成一坎其躬之蹇也上卦自為一坎九五之
蹇也然二雖在險中方交于蹇而尚小不若五之已䧟于險中其蹇為獨大也使二于此見險輙止非不可以全身遠害而六二顧奮然一往不恤其身者(艮其背不獲其身二在艮中故有匪躬之象)盖二有柔順中正之德與九五陽剛中正之應為正應誼无可辭責有獨專故毅然直前相從于險阻之中是盖以王之大蹇為蹇匪以其躬之小蹇之故也然王蹇濟而已躬之蹇有不濟者哉(二往見五則五來應二上卦成坤正在西南之地故見之為利不言吉者以二五俱在蹇中未)
(可言吉故彖中貞吉之義統補于上六中焉)
象曰王臣蹇蹇終无尤也
王臣蹇蹇其心何敢言功但求无尤而已然以中正之臣應中正之主而又加以蹇蹇之心不但一時无尤即至于終(終謂上六)亦无尤也但當速往可耳
九三往蹇來反
九三不在君臣之位无濟蹇之責又在下卦之上所謂見險而能止者也然非徒止焉而已三陽得正體
艮能明深知夫往則犯難有取蹇之理而翻然來復有反身向震之象焉(來反二字向來只訓為止于其所夫止于其所仍在東北之地何得云智所謂智者以其于難處中有善處之方也若如舊說不但來字與反字无別其與來譽來連諸字亦不一例也)夫艮止震動原有相反之理艮覆震仰又有相反之形艮反為震二三四互之成坤變險峻而為平夷所謂利西南者三得之矣尚有蹇之足慮哉
象曰往蹇來反内喜之也
九三何以往蹇來反也盖三反之前二五已經易位
得此一反下卦又變坤成兑内喜之故反之也
六四往蹇來連
此爻連字或以為連三或以為連五又或以為連下諸爻是六爻皆連矣竊思易卦諸例凡二爻相属者或取承乘或取比應從无取連者盖三物相接者為連如乾三連是也六四已入坎險之地若再進則䧟于險是往蹇也但四與三皆不當君臣之位无濟蹇之責身蹇何益故與其往而得蹇不若退連二隂以
順承于五盖三已反初連下二隂即成坤象亦是西南之地化險阻而為平夷也
象曰往蹇來連當位實也(當如字)
陽實隂虚爻反言實者謂九五也言六四來連二隂以順于五者以五當大君之位有陽剛中正之實也五有中正之實三隂皆從而受正矣傳曰當位貞吉以正邦也正此之謂
九五大蹇朋來
此爻乃彖中之大人為二所利見者所謂當位貞吉以正邦者也以方在蹇中故止取二五相應之象而其義則于初上發之即初之來譽上之來碩也九五王位而在險中下又一險不獨在下者蹇于進即在上者亦蹇于行是大者蹇也身既處于蹇中不可不求濟其蹇而欲濟其蹇不可不求于能濟之人九五以陽剛中正之君下應六二柔順中正之臣當此蹇難之際不敢以勢分自處并不欲以名號自尊其殷
然而來也若曰爾非吾臣乃吾之友也吾非爾君乃爾之朋也略君臣之分而隆下交之文此五所以譽滿天下二所以蹇蹇匪躬而坎險化為坤順蹇者不蹇也(應義已見二爻註中向以朋來指六二又指九三又指衆爻總與來字說不去)
象曰大蹇朋來以中節也(中如字)
君尊在上臣卑在下此大義也今君以朋自處而來于下似乎失中而過其節不知當大蹇之時名分未定非謙抑如此不足以得匪躬者之心故大蹇朋來
正其以中為節也(此節字有以二能盡匪躬之節者有以五能節制諸爻者皆是從來五取義非來字之旨)
上六往蹇來碩吉利見大人
胡氏于初之无可來釋以不往即為來于此之无可往釋以不來即為往夫既云往來矣而又云不往即為來不來即為往是何說也此爻居蹇之中蹇極而濟乃統論濟蹇之成功而責重于二之應五也盖上六蹇難已過身處平康純乎西南之樂矣而自其初
而遡之當二之應五也歴涉大川雖不免跋涉之蹇迨五之應二也明良相際身致太平則共成碩大之吉焉(此吉字即卦辭之貞吉乃卦辭係貞吉于利見之下此吉字係于利見之上者彼乃總論二五此則側重六二也)然要而論之五君也二臣也君雖略分言情以朋相與而臣則以卑承尊當以禮自盡彖曰利見大人此又為二者之所宜自勉也(向說往蹇來碩理猶可通若利見大人則直是无可位置矣)
象曰往蹇來碩志在内也利見大人以從貴也
爻曰往蹇來碩者以五應于二志在求賢以自輔也利見大人者以二應于五誼當從貴以自靖也(坎為志陽為貴皆謂九五内謂内卦從謂從陽皆指六二)
解䷧(坎下震上)
解利西南无所往其來復吉有攸往夙吉(解音蟹)
此卦義傳言解後之理最為精詳但於卦象未明後儒潘氏士藻來氏知德皆謂此卦與蹇卦相反蹇五來二是為來復蹇三往四是為有攸往似與卦象相
合証諸爻義又絶不相類竊以解卦與蹇卦相覆亦相繼蹇陽止于坎險之下解陽動于坎險之上惟止故蹇惟動故解解者即以解蹇也夫蹇利西南不利東北者以險在前也今反乎艮而為震坎已在後離乎東北之境矣似可不言東北之不利併可不言西南之利矣而仍曰利西南何也盖事必求其至善西南至善之地也今雖離東北而望西南猶然在險䧟之上以險䧟之上而有動豈可以久故必抵于西南
然後勞者得以休而蹇者乃真解也(此卦西南二字固承蹇卦而來然蹇以二五往來成坤此亦以二五往來成坤故亦有西南之象)然而西南亦有未可徑往者盖為蹇之主者三為解之主者四也四前往則為坎是方出一險又得一險矣再前往則為艮是方出一山又得一山矣仍然是東北之地也由此觀之四殆无所往也雖然四无所往二則有所往也盖解之二原為蹇之五昔嘗以來復而獲吉今蹇難既解若終處于二而不往則天位曠矣尚其亟早以
往履正位而行正道以享西南之吉可耳(舊解以无所往連其來復句讀與有攸往二句相對利西南句只作間文是以將卦辭與彖傳俱行解錯不知利西南无所往是一連其來復有攸往是一連一謂九四一謂九二也觀彖傳釋其來復句不連无所往可知)
象曰解險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲坼解之時大矣哉(拆勅宅切)
卦名解者此卦坎下震上坎險震動是為由險以動動出險外而免于險故曰解盖坎為冬震為春由坎
而震是自冬而春寒冰凍塞之氣遇東風和煦之氣而解此所以為解也利西南者西南坤方坤為衆往則可以得衆人之助故利也然而得衆之道惟二可以當之以二即蹇之五也四雖動主五上皆非其位往則仍歸于東北矣是以彖辭曰利西南无所往言西南雖有得衆之利而四无所可往也(无所往三字補出方明)來復吉者二原自蹇之五而來復是以蹇五曰大蹇朋來當其來復屈尊位以救一時之蹇亦可云吉而
究之乃僅得下卦之中非正位也(乃得中如此方明)有攸往夙吉者上卦之五乃二之正位也昔為蹇而求輔故下交宜謙今既解而求治則上行宜急二盖有攸往非若无所往者比也但陽䧟隂中西南未到是宜剛以决之勇以赴之早正尊位乃可有解難之功也然豈獨人事有解雖天地亦有解者矣原夫卦之相錯坎上震下天地之氣未通止可謂之屯而不可謂之解及夫天地之氣既通震上出而驚蟄坎下降而雨
水雷雨之動滿盈(屯之彖傳原就此卦說)凡百果草木之属向之鬱塞于地中者今皆浮其甲而開坼欣欣然有向榮之意是天地亦此解也(震反艮為碩果又為木為蕃鮮百果草木之象解與屯相錯而相反雲雷屯象草之穿地而未伸今錯屯為雷水解故百果草木皆甲拆)雖然亦顧其時何如耳時之未至雖天地不能為之強于先時苟既至雖天地亦不能為之遲于後此九四之无所往宜待時而後動九二之有攸往又宜趨時以赴功解之時豈小也哉(末句不曰義與用以義則不待言用則須有待惟有其時耳夫子繫)
(傳時字正從此看出)
象曰雷雨作解君子以赦過宥罪
雷雨之義已見前註此卦互為豐有折獄致刑之道故即赦過宥罪以言君子之體解卦有兩坎為叢棘為幽囚罪與過之地也二五易位上為說下為順赦與宥之象也君子體仁心布春令以解萬民之難如天地奮為雷降為雨以解萬物之屯也
初六无咎
初六以柔居剛其位不正宜有咎也當解之初患難方平人心渙散卦中九四乃卦主也初六獨能上與相應是知從違之道者也知從違之道則必與之相易而得正夫何咎
象曰剛柔之際義无咎也
初六居柔不正何以謂其无咎以九四剛也初六柔也以柔應剛義當如此故无咎也
九二田獲三狐得黃矢貞吉
此爻正彖傳所謂其來復吉乃得中者也二在地上為田田者敉獵之名坎為馬為弓離為兵為矢乘馬持弓矢于田上敉獵之象也狐艮之象(三狐之象諸家或以為坎或以為六三或以為三隂或以為歴三位皆似不確)其在蹇卦五下居艮之中是一狐也在本卦二變為艮之中是二狐也上應六五又在倒艮之中是三狐也黃中位矢剛象也言九二自蹇五而來所經凡三艮之位而于艮中又皆以剛居之如田有三狐而其獲之者皆以黃矢貫之也
此其來復吉之象也然來復凡以解蹇耳為一時計亦可為吉但以剛居柔中而不正何以超然于險阻之外是必仍進于五以中履正然後可以有解難之吉也
象曰九二貞吉得中道也
以九居二非正也而爻以為貞吉者以此卦之二乃自蹇五而來以中處中因中可以求正也
六三負且乘致寇至貞吝
解者陽解隂也六三以隂居陽不中不正在蹇本以四位而承五如小人之負戴今覆為解四反三而五反二是象之負乎其下者今且乘乎其上如君子之乘軒矣(艮為背故象負坎為輪故象乘)夫乘者豈負者所能得而竟得之者不過如寇之掩而取之耳(三在坎位坎為盗寇之象也)然亦思名器為誰之名器而顧令其取之哉是寇之至非寇之自至由在上者有以致之猶三之居上非三之自上由二之居下有以致之也然則斯人也雖使
之正亦属可羞為上者而致之若此亦詎不可愧哉故貞吝也(六變九為恒三正不恒其德或承之羞者故貞吝)是惟解而去之斯可耳
象曰負且乘亦可醜也自我致戎又誰咎也
四句一氣串下歸重下二句言負而且乘是小人而乘君子之器固可醜也然小人之盗此器自我假之則寇戎之至即自我致之又誰歸咎也(我指二凡卦中稱我皆以主爻而言向來以為六三非卦例也)
九四解而拇朋至斯孚
蹇見險而能止能止者三也故三當為蹇之主解動而出乎險能動者四也故四當為解之主但四以柔居剛其位不正又前无所往唯有藏器待時以下應于初六而又恐其躁動也故因占設戒曰四與初剛柔相應也四在上為震之足初在下即為足之拇(咸初亦取拇象)則汝足之動必自汝拇始矣汝惟取汝之拇而解之使其有所藉而上行則在同體視之不啻為拇
而在相應視之又不啻若朋朋至而上卦成坎上斯有孚矣(二已居五故初至四成坎坎為孚也)可以其无所往而妄動哉雜卦傳曰解緩也故二四兩爻當解之任皆有緩意
象曰解而拇未當位也(當得浪切)
九四為解之主宜有以解天下之難今止曰解而拇者以四與初皆未當位故也
六五君子維有解吉有孚于小人
此爻諸說不外六五能虚中以任二四之賢但卦之
所重者二陽也彖之所謂有攸往夙吉者以二之五也若以六五任二言背卦旨矣解之所以成卦者固在九四而二實自大蹇之五來而得中者所謂在上之君子也則此六五之位即其位也故二雖因蹇難而下以互巽之䋲與斯民相維繫(五下蹇二為巽巽為䋲維之象也)然時在當濟可以毅然而來者則時在當解亦可以邁然而往是于相維之中有解也夫仁人者民之所不忍失也我維之而解之民則愈解之而愈維之矣
其吉也不有孚于在下之小人乎(二五易位六隂為小居二為人初四易位初隂為小居四為人皆小人之象初二易位上卦成坎坎為孚故曰有孚于小人吉字連下讀有孚正是吉處彖傳所謂往得衆往有功即此爻也)
象曰君子有解小人退也
此解字乃解而去之之意言君子去二往五而有解則化坎為坤險難平而羣情順小人皆退而聽命也(謂五與初)
上六公用射隼于高墉之上獲之无不利(射食亦切隼荀尹切)
上六居一卦之中故總言一卦之義盖自四五易位而後四爻皆正所謂解也故二爻獨有解字四爻之外惟六三居位不正所謂小人而在高位之上猶鷹隼而踞高墉之上也(離為鳥三居離中故象隼離為墉三居下之上故象高墉)是可不言解而言射矣上六以柔為柔正位在上公也下應六三知其不正之不可不除也于是用坎之弓離之矢射之于高墉之上一發而獲之夫獲之則柔變為剛不獨三利之上利之即諸爻亦无不利之焉
盖自是而六爻皆正矣
象曰公用射隼以解悖也
公用射隼非好武也四五易位諸隂皆順而三獨居上不應是悖也(四五易位三在艮中艮為背背與悖通)上之射之正以解其悖豈好武哉
周易辨畫卷二十一
