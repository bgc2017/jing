周易辨畫卷四
潁川連斗山撰
需䷄(乾下坎上)
需有孚光亨貞吉利涉大川
此卦五爻皆當位唯九二一爻居位不當不當則二五不相應是上有陽剛中正之君而下无柔順中正之臣有君无臣屯誰與為濟蒙誰與為發其相需眞
不啻饑者之于食渴者之于飲故名為需(需向皆訓作待玩序卦曰物穉不可不養需者飲食之道人于飲食蓋一日不可離者豈可待邪竊按此需字當作急需之需如韓文所謂相需殷是也)但相需之道先貴于相信如為君者莫不求賢以自輔然或徒務虚名而不出于中心之實意則我本不足以感人人孰肯變其守以從我今觀九五以坎體中實而居尊已既至誠有孚矣(凡坎體皆為有孚)有孚則誠足以動物而物自无不為所動吾知居其下者自必翻然相應明良相際而庶事康光明而
亨(九二變柔成離為日應五故曰光亨)上下一德而天心亨貞正而吉也(九二變柔得正二五交應故吉)顧五既殷勤以求二二亦不可不勇往以應五无論從容而定太平即或時當險阻運値艱難如大川者亦宜踴躍以涉之而不可視為緩圖也(二之正為離中虚象舟互坎象大川二往應五象涉大川)
彖曰需須也險在前也剛健而不陷其義不困窮矣需
(句)有孚光亨貞吉位乎天位以正中也利涉大川往有
功也
卦名需者即人意有所欲相須之須也九五居尊而无應急欲二之變而應之也五于二何如此之須以此卦坎上乾下險在二之前而二有剛健之德能不陷于險君臣之義不至于困窮五所以須之也(險在前三句乃是釋二之所以可須故下以需字足之觀諸傳可見)有孚光亨貞吉者言九五位乎天位之上有其德又有其勢以己之正中需二之正中也五正中則有孚二正中則光亨而貞吉矣利涉大川者言五以中正須乎二二亦以中正應
乎五雖大險大阻往必有相濟之功所以利也(二變正為既濟故曰有功五多功二之功皆五之功也)
象曰雲上于天需君子以飲食宴樂(上時掌切樂音洛)
火在天上有大旱望雨之意(自初至五互為大有)雲上于天正將雨望雨之情故名為需君子體需之象知國家最要者莫如賢才而賢才所最重者莫如禮意于是好爵以縻之大烹以養之而以杕杜之飲食明其中心之好鹿鳴之燕樂將其尚賓之心蓋其所需者殷矣
(二四互兑為口有飲食之象又為悦有宴樂之象)
初九需于郊利用恆无咎
此卦以上下相須取義君需臣以共治臣亦需君以行道但上之需下不可不急而下之需上則不可躁故三乾皆以險之遠近為爻象之善否初九陽剛得正當需之時亦欲得君以濟險而身居下位去險尚遠為需于郊之象郊在關之外未入于水之地蓋躬耕田野之民也夫時勢既未可圖豈可躁進以取咎
惟利于用其素履之恆以自守乃可以无咎蓋君子雖不潔身以亂倫而亦不忘身以徇世也
象曰需于郊不犯難行也利用恆无咎未失常也(難乃旦切)
需于郊則去坎遠而守得正自不犯險而行也利用恆无咎蓋恐其輕動不正或失其素履之常耳而其實非也
九二需于沙小有言終吉
二正九五之所急需者因二以剛居柔陰陽之位尚
未應猶君臣之志尚未通其象焉需于近水之沙(兑為剛鹵故象沙)較之郊而已近矣然君子出處之道自有妙用豈常人之所識故人見其未應乎五或疑其有高尚之志或疑其无濟險之才不免于小者之有言(二四五兑為口舌)而不知其抱道自重必待人君致敬盡禮而後往(六四之出自穴是已)其始雖不合而其後則吉也(此終吉即上六之終吉)
象曰需于沙衍在中也雖小有言以吉終也
九二居位不當不變則失其正遽變則躁而害于理二者交戰于心胸次何以能裕二居下而能得中故需于沙而衍在其中也雖當時不免于小有言而迨其相需既殷必易剛為柔以君臣相遇而終言亦何患焉
九三需于泥致寇至
九三重剛不中健體好動亦志欲得君以行道而適處于上下相交之地是國家之艱難險阻本不已屬
而冐險犯難自罹其患也有需于泥致寇至之象(坎為水四為土水下之土泥之象坎為盗寇之象)夫泥乃水土相交將陷之地也水雖溺人之物我不逼于其所水奈我何唯我輕于蹈險則其覆舟濡軌也豈水之過哉曰致寇至需于泥者致之也
象曰需于泥災在外也自我致寇敬愼不敗也
三之需泥雖近于險而尚未陷于險災猶在外也(坎為外卦故曰外)乃在外而我進而迫之是害未及身而自致
之矣為占者計險難已加于身萬无可逃之義惟有敬以存心愼以處事雖不敢必其有功亦可不至于覆敗也此聖人發明占外之意
六四需于血出自穴
六四以柔居柔在大臣之位當險難之世承需賢之君自知才弱不足以濟險又切見下有得中之賢足以副延攬之盛典故積其至誠如利害之切于身有需于血之象(坎為血卦血乃人身所最切者有之則生无之則死故誠曰血誠心曰血心忠)
(孝所感曰飲血曰泣血非災傷之謂)猶恐内盡其誠而外未盡其禮賢者未必肯來也于是干旌以聘之良馬以迎之不惮屈已而造于其廬焉又有出自穴之象(坎為陷象穴)夫穴乃四之所安出其穴以迓賢好賢之篤也心誠而禮卑如此所需焉有不至者哉不言吉者引賢為國大臣之本分吉非所論也
象曰需于血順以聽也
六居四故曰順坎為耳故曰聽言需賢者五四之需
血乃順以聽五之命也此善則歸君之意
九五需于酒食貞吉(食音嗣)
九五陽剛中正以居尊位而身在險中非得人共理則不能以有濟而九二剛中之賢又以敵應而不相與此時需賢之急不啻渴者之于酒飢者之于食有需于酒食之象(按序卦曰需者飲食之道也飲食之于人乃需之最急者卦之名需即人需飲食之道故大象既以此明一卦之義而此爻即以此為一卦之主蓋坎為水五互離為火水在火上本有酒食之象)夫需賢如此之殷非彖中之所云有孚乎有
君如此何忍負之吾知為九二者自必感其誠意變剛為柔而貞上下相交而吉矣此爻備彖辭之義(貞吉二字屬二不屬五以五貞而二未貞也)
象曰酒食貞吉以中正也
此即彖傳之以正中也特變文而為中正耳言酒食貞吉乃五以已之中正需二之中正是以德相需非酒食之虚文也
上六入于穴有不速之客三人來敬之終吉
此爻乃總言需終之義所謂卒成之終也(後諸卦多如此)卦辭有孚光亨貞吉義已見于五爻中利涉大川義應見于二爻而二爻以時方抱道未可以遽及故于上六需道已成後補申其旨因上六身在事外又居位得正本爻義无可取故也言卦名需者五需二也今需已成矣可勿言需矣向之出自穴者今入于穴矣何也向惟客之不來故出今則客有三人來故入也(詩曰我客戾止古人以賢為客三人者二為人位二變離應五數屬三故曰三人猶云居三之人云爾觀)
(終吉與九二同占可証如謂指下三陽言將以象傳所云雖不當位者亦謂三陽邪卦例自下而上為往自上而下為來二應五而曰來者彖傳乃統論一卦之辭此則據五而言以為往則不順故不曰往而曰來蓋三人之來即涉大川之涉也)其在禮曰主人須矣凡以云速也而兹之客則有不待速而自來者苐酒以成禮禮成于敬五惟以需于酒食者更行之以敬則上下交而志同矣前于二爻曰終吉終以此吉以此耳
象曰不速之客來敬之終吉雖不當位未大失也(當去聲)
此爻乃需道之終當總言全卦之義而全卦五爻皆
當位唯九二以剛居柔不當位不當則與五不相應不相應則不能成濟險之功矣乃爻又謂其不速之客來敬之終吉故釋之曰二雖以剛居柔疑于不當位然剛而得中亦士君子守身之道未大失也况其變柔應五其位亦當有涉川之利成濟險之功其吉又何疑焉(凡剛居柔柔居剛皆為不當位此不當位向指為上六夫上六固當位矣以當位而必欲解為不當位此千載所以迄无定論也)
訟䷅(坎下乾上)
訟有孚窒惕中吉終凶利見大人不利涉大川(窒張栗切)
序卦飲食必有訟飲食所包至廣一切功名富貴皆是是人之所必需即人之所必訟也故需後為訟卦中九二剛中不正居下无應是内懷誠信不得通逹者有有孚而見窒之象夫孚而見窒久將自明惟當反已自思惕然恐懼于中使争訟之端自我而冺乃吉(九二剛中有孚之象陽陷陰中窒之象坎為加憂惕中之象)若如上九負過剛之性懷必勝之心欲終與之相争相争不已必有禍
患則凶矣(上九居一卦之後終之象)九五剛健中正有大人之象能使民无訟者也六三九四與五最近祇利于往見之(二三四互離為目見之象)以正其是非曲直之私亦不必訟也至初六則在事之初原可以不訟即使不得已而有争亦當得正而輒止不宜如涉大川者之輕身于危險之中也(下卦坎為水大川之象初在其下涉之象徒步无舟不利之象)文王彖辭所以發六畫之蘊字字皆與六畫相關此尤其彰明較著者
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
卦名訟者此卦下坎為險上乾為健二者有一尚未必訟唯一健一險險而又健所以成訟也訟有孚窒惕中吉者此以覆卦而言需五之剛來訟二而得下卦之中也需卦坎在上為有孚此卦坎在下故亦曰有孚但彼以孚而在上為亨此以孚而在下為窒彼
以九五得正為吉此以自已惕中為吉耳終凶者謂訟不可以成成則禍害已定而不可挽故凶也利見大人者九五陽剛中正明己德以新民者也見之則不正者皆化之而歸于正乃尊尚其中正也均之涉大川耳需何以利訟何以不利需川在前二以剛而在其後前有離舟涉之而不陷故利訟川在下初以柔而居其後前又无舟涉之則入于淵故不利也(涉者濟渡之謂初居坎前前進故為涉若如舊說以剛履險是川已涉矣尚何利不利之有)
象曰天與水違行訟君子以作事謀始
天自西轉水自東流相違而行人之有訟亦猶是也君子觀象知人之有訟不生于訟之日而生于作事之始于未事之先預為謀畫凡事之不善而可以致訟者皆力守之而不為則訟端无由而開矣此君子清訟之源也(坎水周流作事之象乾知大始謀始之象)
初六不永所事小有言終吉
初六以柔居剛其位不正正應九四亦不正本有訟
者幸在訟初猶可及止况險阻在前舉足即陷所謂不利涉大川者是也故周公預為之戒曰人生不能无事即不能无争若當其始即變而之正則兩不相應其訟事亦止而不永(此爻變為兑悦故不永所事)雖變正之初不无小有言語之傷(兑為口舌言之象兑口屬陰小之象)而事過言息各得其正其終則吉也(此卦與需相反對爻中俱本此以立言需初曰利用恆訟初曰不永所事需初得正故利用恆訟初不正故不宜永此反對也需上曰敬之終吉訟上曰亦不足敬需上得正故足敬訟上不正故不足敬此亦反對也中四爻純以反對言細較之自知後放此)
象曰不永所事訟不可長也雖小有言其辯明也
爻言不永所事者以訟不可以長也若知其不可長而改之雖當其時反似小有相争之言而不知其有言者正其一辯而明者也何至成訟哉(變正為兑為口舌故小有言然互得離明故其辯明但需互兑在外卦言為人之言此變兑在本卦言為己之言)
九二不克訟歸而逋其邑人三百戶(句)无眚(逋補吳切眚生領切)
此卦之二即需卦之五五統率羣陰以下于乾是來而得中也但以剛居柔中而失正又當上下違行之
時不能與五相應是為忠而見疑信而被謗者斯時惕然恐懼之不暇尚克與之相争乎(不克與執輕如不克之不克同乃形容其惕中之象非眞訟而不能也)且不但不克與之訟而已吾思其自上而下之情殆有如人之憂危慮患歸而逋其邑人三百戶以去者(此歸字即彖傳來字彖以上下常例言爻以兩卦大義言天水在上水木在下坎在需如人之出外坎在訟如人之四家此歸而逋之象也二變坤為邑為人位此邑人之象坤三偶為閤戶此三百戶之象也)如此則必能反剛壯為柔和以求合于五將向之所謂坎有眚者今化為坤而无矣
(坎為眚變剛為柔坎象不見故无也)此即彖所謂有孚窒惕中吉之義(此爻向主以二訟五知義之不可而逃遯小邑以避禍如此則是昭公伐季氏季氏請囚于費齊君疎田文田文就國于薛矣試思九五乃使民无訟者九二乃孚而能惕者而如此可乎荀氏以邑人三百戶无眚為句見君不争則百姓亦因以无害雖文義甚通而揆之惕中之旨不相合亦不敢從也)
象曰不克訟歸逋(句)竄也自下訟上患至掇也(竄七亂切掇都)
(活切)
首句總舉爻辭竄也當為句釋歸逋也下二句皆申說所以竄之意總是就九二惕中推原言九二不克
訟歸而逋者乃逃竄于下化剛為柔隱匿而不現也(竄從穴從鼠鼠藏于地下不見有鼠如二來于下卦變剛為柔不見有剛也)所以然者其心以為尊卑定位天澤凜然若自下而訟于上則干名犯義禍害之來乃自取耳(二四互離為戈兵故曰患二變互艮為手故曰掇)此所以不但一身歸而逋并其邑人三百戶亦不敢留也可謂惕之至者矣
六三食舊德(句)貞厲終吉或從王事无成
九二彖傳既以為剛來而得中爻辭又以為逋其邑
人三百戶是剛來而柔亦與之俱來矣來則六三以柔居剛不正上應上九亦不正是亦為一訟者矣然二在需五也需于酒食三在需四也順以聽之不既醉酒飽德乎今隨五而居于下卦三五互兑之倒體其口向下依然醉二之酒飽二之德其象不如食其舊德乎但二既以剛變柔而得正三亦必以柔變剛而居正始為能食舊德者貞固其宜然惟以重剛處争訟之時似乎貞中有厲耳然要其終而計之陰陽
各正胥歸于吉而厲亦何有即以未終而論三或不得已而從王于訟事(王謂五)亦不過如虞芮之質成一見之而即化亦不至于成訟若之何而不食其舊德哉此即彖辭利見大人之義
象曰食舊德從上吉也
從上以覆卦言三本需之四其在需曰順以聽是從上也今曰食舊德故直曰從上吉也上字指二乃需卦之上非本卦之上也若以為本卦之上試思上九
為何如從之而可以得吉乎
九四不克訟復即命渝安貞吉
九四以剛居柔失位不正下應初六亦不正是亦一欲訟者以近承九五陽剛中正之君大畏民志能使不中正者感之而俱化故四不待訟而自服其不克訟與九二有同象焉(此爻以近五取象二以應五曰不克訟此以近五亦曰不克訟但二以窒而惕者如不克此以觀而化者如不克耳)是何也此卦之四即需卦之三二本乾體宜在上者也反以需泥而致寇之至
是失其天命矣(乾為天倒巽為命)今反而居四離下體而在上體是復就其天命也(互巽為正命反而在上故曰復即命)顧即命雖己知其理之不可為而以剛居柔身之所處猶未正則其觀感于上者尚未神也是必渝變其剛使吾身之所為柔順和平无一不安于至正乃為釋回乃為增美乃吉也此亦利見大人之義
象曰復即命渝安貞不失也
命與貞皆已之所固有與已之所當然即之安之不
過不失其在已者而已吉非所論也
九五訟元吉
此卦覆需天道上升雲氣下降需二進居五位飛龍在天大人之象也卦中五爻皆不得正唯九五宅中表正道立于已而可為民表且位居離上明而能通内无私應公而能溥明通公溥自有以平天下之情消天下之争故二以歸逋而无眚三以從事而无成四以即命而安貞胥天下之訟者皆化于至善而元
(此元字祇作善字解)君道若此吉孰大焉(向以元吉屬聽訟者既與大人之德未稱即以元吉屬興訟者亦與道理未精唯以元屬于民正合好生之德洽于民心兹用不犯于有司之意或以元字乃无字之誤以訟元為訟无甚似有理存參)
象曰訟元吉以中正也
訟者凶惡元者良善二者正相反今爻言訟者元非訟者能元也以九五中正之德有以使之也所謂道之以德齊之以禮有恥且格也
上九或錫之鞶帶終朝三褫之(褫勅紙切)
此卦既以初上為始終則中四爻皆人也五為聽訟之主二應五三四承五皆有位而訟者故上九釋終訟之凶祇就有位者上取象蓋有位者之争命服其大者也人之有訟不永則吉永之必凶其理甚明乃人每訟之不已者豈眞好訟哉恩榮之念動于中止知其錫未思其褫耳不知天命有德五服五章原非争訟所能致即使以訟之故或錫之以鞶帶之異數(巽為命錫之象又為䋲帶之象)然得之不正失之必速恐終一朝之
間必三見褫奪矣(離在地上終朝之象離為三坎為盗三褫之象)况斷斷乎其不能錫也上九居位不正又在一卦之終故于此發終凶之義則上九之當變剛為柔可知矣
象曰以訟受服亦不足敬也
服即鞶帶命服以彰有德原是可敬之事今以争訟之故而受之且无論攘奪之必至也即使得之可久亦不足敬况乎其不能得哉夫子言此又深一層總是訟不可終之義
周易辨畫卷四
