周易辨畫卷二十九
潁川連斗山撰
豐䷶(離下震上)
豐亨王假之勿憂宜日中(假庚白切)
舊解說理自无以加若徵之卦象于何稱王于何云憂更于何見其宜日中皆未得確然有據卦象不明則卦爻不清卦爻不清則卦辭俱錯此易之為書所
以必先明象也此卦離下震上中互成巽離為電震為雷巽為風三者並作聲光赫奕有盛大之象又帝出乎震齊乎巽相見乎離萬物發榮滋長亦有盛大之象故為豐豐則鬱塞解幽暗昌未有不通者故亨然是豐亨也孰能至之哉卦中位五者君也出震者帝也則皆王也本以居五而下于四故明動交資至于此豐至于此亨也(假訓至又訓大從至為是)然而卦中初二三上位皆正唯四與五不正以不正而當此豐亨又互
以加憂之長坎不能不于盈中憂虧滿中憂損况離日墜于兌西又有將傾之象乎而勿憂也豐之所以可憂者以九五降四在上之離光暫隠下有遺照耳若四進居五各得正位俾離日懸于中天(五進居四離日在中故云日中)則東西朔南无非其光明之所被而又何憂哉然則處豐者非不宜憂所宜者此耳
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虚與時消息
而况于人乎况于鬼神乎(昃之額切食如字)
卦名豐者豐之為義即大也震上離下非有大義以震德主動離德為明本其明以察事之理即本其動以赴事之幾有盛德必有大業故豐也豐則亨不待言矣王假之者卦體由九五而降為九四其以剛上下所尚者大(陽為大)故内而形著明之積者愈光外而動變化之發者彌盛也藉非所尚之大烏能豐亨若此勿憂宜日中者日在中天則明无不至日落西隅
(互兌為西離日在下故曰落西隅)則明必不周人君之心亦然故謂其勿事徒憂宜以憂盛危明之情深持盈保泰之戒如日之方中以照于天下(五為天四進五為離為日故曰照天下也)使豐者常豐而後已焉蓋五未降四互體之離日本中也今以坎䧟而至于昃五既降四長體之坎月本盈也今以兌口而至于食是何也天地造化之理其盈虚每與時為消息時乎息必至于盈時乎消必至于虚此天地之所不能外也况人為天地所生鬼神為天
地所用者乎(四五皆人位陽為神隂為鬼)此所以欲保其豐不可不宜如日中也
象曰雷電皆至豐君子以折獄致刑(折之舌切)
震為雷離為電曰電而不曰日者電與雷相需也故曰皆至皆至故豐也君子觀象知天下之最大者莫如獄與刑獄不折則曲直不辨刑不致則奸慝不除于是法離之明以折獄使斯人无遁情因而法震之威以致刑使巨惡无倖免則民不枉而姦不作豐可
常保矣(上互兌下倒兌兩口相背獄之象兌為毁折故曰折坎為法律故曰刑震為動故曰致)
初九遇其配主雖旬无咎往有尚
此卦乃因四五兩爻不正起義以夫子初擬卒成之例觀之則初爻乃統論四五兩爻也言九四在五本屬坎體六五在四原有離象一為中女一為中男所謂配也乃九本在五反退而居四六本在四反進而居五雖若賓主倒置然者而其實相配之主如故也今以不期而與之遇(凡易中遇字皆以上下相比言)則九可進而居
五六可退而居四矣夫豐之時所貴者日中也兩爻相易上有一日下又有一日不疑于兩日雙懸有旬而均敵之嫌乎非也蓋日之為明有體必有用其在天之日乃日之體其在地之日乃日之用雖勢若均敵而非有咎也為九四者果能奮然一往俾六爻各正則水火既濟有尚主之功(四進居五下應六二故曰尚主)又何豐之足慮哉初為一卦之首故擬其大義有如此(諸家皆謂初四相遇明動相資但卦義以明為主即卦德曰明以動亦謂由明而動非明自明而動自動也觀彖辭)
(宜日中可知配者隂陽相合之義初四皆陽何配之有旬字義傳皆訓為均敵胡氏炳文則訓為十日雖據納甲離納己震納庚己庚相循確是十日然亦苦無意義至往有尚則直全无依據矣)
象曰雖旬无咎過旬災也(遇烏窩切)
兩日相照似疑于有咎不知上離為日下離為日之光(未濟君子之光亦如此)正其照于天下處何咎之有唯于均敵之時而少過焉則日中而昃災斯生矣(按旬訓均亦訓日諸家偏據一義今兩義兼用災離火之象即昃也)
六二豐其蔀日中見斗往得疑疾有孚發若吉(蔀普戶切)
六二柔順中正離體本明但以明而在地則其所明者特日之光而已无如上有互離之日忽以震體之一剛塞乎其内其本既失斯其光亦昏當此之時更何豐哉所豐者坎之叢棘巽之茅草其蔀而已耳(向訓蔀為障蔽謂大其障蔽之意于義誠然但以豐其家較之覺文律不協看來仍作草名解方合)是雖日之方中離目可見而所見者不為離之日而為震之斗蓋日有食之大星著現亦往往然也(或曰斗量名震之仰盂似之故借以象北斗之星)夫在天之日與在地之日本相依今
以震掩而至于見斗二猶以相依者欲往而相濟吾知其往必无得徒得其狐疑之疾而終難信也(坎為狐疑又為心病故曰疑疾言狐疑之疾也)然而四昔在五本自有孚若俟其震發為坎則兩離相照依然成日中之世而吉矣往又何傷哉
象曰有孚發若信以發志也
爻謂有孚發若者以九四在五本體中實信其所固有志其所素裕今居震能動乃由信以發其志進而
處尊也(向以六二之孚發六五之志不知易中凡言孚言志皆謂坎體陽爻離无孚无志也)如此則二五相應光照天下矣故吉
九三豐其沛日中見沬折其右肱无咎(沛普貝切沬音妹)
二三同蔽于九四之下而三與四尤近所蔽尤深以此當豐之時亦何所有所豐者特其兌澤中之沛焉耳(沛澤中有草之地三五互兌為澤震以蕃鮮生于其内即孟子所謂沛澤多也)當斯時也不但見斗雖以如沬之小星亦見之蓋二隂在震之後猶小星在斗杓之後也(沬水中白泡其象最繁故因沛澤取之以比小星)
夫三為離明之極所恃以照下者以五下居四得日中之體耳今以最切于三者而居于兌毁之位不有如人之折其右肱乎(二四互巽偶在下為股三五互兌偶在上故為肱兌又居右故云右肱)然四實為之于三何咎
象曰豐其沛不可大事也折其右肱終不可用也
人之可以作事者唯其明也今三為四蔽而至于豐其沛明之體失矣尚可以作大事乎人之賴以有用者右肱也今五為三肱而至于折其右動之用廢矣
尚望終能有用乎因不能明以致不能動皆于三无與也
九四豐其蔀日中見斗遇其夷主吉
九四離五下四中天之日全掩二三之光俱消故二三之象與此爻之象无以異乃二曰蔀而三曰沛二曰斗而三曰沬何也蓋二四同功互巽為茅故曰蔀四剛故曰斗三五同功互兑為澤故曰沛五柔故曰沬因畫異象而其實為四所蔽則一也故周公為繫
之辭曰二之辭不云乎豐其蔀日中見斗豈二之離明有然哉夫亦謂彼所云豐者豐在此彼所云見者見亦在此耳然九四實抱陽剛之德具能動之才者也當其在五時九為主而六為客及今居四時六為主而九為客是等夷之主也四若一往而遇之以我之剛易彼之柔即以彼之明開我之闇依然是日中之世而吉矣四何憚而不遇也
象曰豐其蔀位不當也日中見斗幽不明也遇其夷主
吉(句)行也(當得浪切)
二四同象夫子不釋于彼而釋于此者見二之所云乃九四也蓋四之豐蔀由于位不當則二之豐蔀非二明矣四之見斗由于幽不明則二之見斗非二益明矣然四遇其夷主而反得吉者以四有震足可以上行也上行則四五易位即是日中之世而二豈能然哉是以吉也
六五來章有慶譽吉
此爻向以來章為招來在下之章夫二隂不相應將招來六二之章乎抑招來九三之章乎徵諸全卦殊少關會竊謂此卦以四五起義此來字乃對九四行字而言四行而至五五來而至四此行彼來所以為遇彖辭之所謂宜日中者正在于此蓋卦中四五兩爻失位不正不正則日中而昃照臨不遠文明之世變為昏闇之域矣今九四既以剛行而往五則六五亦宜以柔來而歸四四五易位互離為日豈不章于
天中乎(傳曰分隂分陽迭用柔剛故易六位而成章此章字正四五交易之象)夫豐亨之時特患明之不周耳若來章則上下四表皆在其光被之中不獨功成既濟而有慶抑且君得臣應而有譽矣吉何如之(慶以六爻當位言謂成既濟也譽以二五相應言謂二多譽也)
象曰六五之吉有慶也
六五以柔居剛其位不正何吉之有爻顧云吉者以六來居四成日中之章正君臣之位有慶也
上六豐其屋蔀其家闚其戶闃其无人三歲不覿凶(闚苦)
(規切闃苦鵙切)
上六居卦之終亦統言一卦之義但初爻以四五相易言此爻以四五不易言卦中自三至上似乎大壯大壯上棟下宇有屋之象自初至四似乎家人家人位内位外有家之象有屋有家則必有戶有人以今觀之卦名曰豐何豐乎巋然而上峙者其屋焉耳夫上棟下宇豈不可以蔽風雨而无如觀乎其家巽之茅與坎之叢棘震之蕃鮮幾于充滿其中焉屋雖豐
其如其家之蔀何然使或有居人猶可安享其豐也乃以離目闚離戶(謂六二)而六處五位内外弗應一似闃靜无人者(謂六五)且不但一時而已雖自二至五歴三歲之久卒為四所隔而不得以覿面凶何如也(謂二五失應)向非四五不正何以至此此卦所以曰宜日中也
象曰豐其屋天際翔也闚其戶闃其无人自藏也
上二為天又似大壮又似小過之飛鳥以飛鳥翔于
天上而屋實並之所以為豐既豐其屋豈其无人乃闚之而竟无者非果无也以九本居五與二相應自隠伏于大坎之中(坎為隠伏)藏而不出耳
旅䷷(艮下離上)
旅小亨旅貞吉(旅力舉切)
卦名旅者羇旅也人在外為旅人在外所居為旅舍此卦外離為火其性上行旅人之象也内艮為山其體下止旅舍之象也(楊氏萬里曰山内火外内為主外為客山止不動猶館舍火動)
(不止猶行人)火不能无所麗而自立猶不不能无所寓而自處今火得山以為麗猶人得舍以為止也况上離為日互兌為西下艮為山日落西山又旅人投宿旅舍之時乎故為旅獨是人之為旅與舍之為旅正有難焉者蓋旅為去故土而適異鄕親者已失其為親故者已失其為故苟非處之有道未可以一往而无阻也必也和順謙恭一出以柔而不亢夫然後東西南北唯其所之而无不通上卦三爻皆旅人而六五
一柔獨得旅人之道卦所以曰小亨吾聞觀遠臣以其所主觀近臣以其所為主主者旅舍之謂也使旅舍而人有所不端地有所不善則我固不可以主人而人亦誰肯為我所主是必人地皆宜堪以為人所寄托夫然後唯其所主而無不安下卦三爻皆旅舍而六二一爻獨得旅舍之正卦所曰貞吉(兩旅字對言一屬人一屬舍小謂六五貞謂六二上旅字宜連小亨讀)
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
此卦與賁相錯賁上為艮止下為離明抱其文明以來于内故為賁擕其文明以出于外故為旅旅小亨者人之為旅宜于柔而不宜于剛剛則必取辱又宜于順而不宜于亢亢則必招禍今卦體六五以柔處于外而能得乎中而于上九之剛又順從之而无忤是真能卑以自牧者安有處之而不通者乎至旅舍之為道亦有未可輕者蓋舍者止也亦麗也人不明
于所麗固不如良禽之擇木麗不于其所明亦反為所因之失親今卦德内艮止而外離明是止而能麗乎明也在旅人得之為安宅在旅舍處之為端人矣此卦所以既曰小亨而又曰旅貞吉也夫旅亦事之小者耳然亦必小而後亨貞而後吉旅之時其義不誠大矣哉錢氏一本曰難處者旅之時難盡者旅之義二語備之
象曰山上有火旅君子以明慎用刑而不留獄
山止而不遷火行而不處山如旅舍火如旅人山上
有火過而不留如旅人之于旅舍過而不留也故為
旅君子觀象知獄之拘繫罪人其道亦猶是于是法
離之明以為明法艮之止以為慎合明與慎以用刑
既无出入之失亦無輕率之弊斯其獄亦如旅之次
即之者暫過之者遷矣(噬嗑與賁豐與旅皆言用刑皆以離明取義而賁曰无敢)
(旅曰不留者彼以動此以止也)
初六旅瑣瑣斯其所(句)取災(瑣悉果切)
艮為門闕初六以隂柔不正處于最下乃旅舍之卑猥已甚者有瑣瑣纖細之象(艮為少男為小石又以隂處下皆瑣瑣之象)以此上應九四四以離明之體下而應之豈能安其所處必有離火之災(四本火體下應又成火體旅而有火所以曰災)是災也豈四為之哉斯其所有以招之不啻艮之手自為取之也(所非虚字即旅舍也詩曰獻于公所是也陸氏來氏俱作斯其所以取災以字既屬添設所字亦覺糢糊至改斯作㒋以為賤役尤可不必)
象曰旅瑣瑣志窮災也
旅瑣瑣原非有災因初與四應四以火體而互長坎坎志窮滿之極下應于初又成火象此旅所之所以取災也
六二旅即次懷其資得童僕(句)貞
即就也次舍也懷藏也資財也童僕賤役也艮為門闕六二在艮之中而得正旅舍之至善者也九五下與為應(此九五以射雉之後言)即其次而宿之有互巽之隠(巽為隠伏)必能藏其貨財而不失有艮初之男(艮為少男)必能得
其役使而可賴(次艮之象艮為居也資巽之象巽近利也童僕亦艮之象艮少男也)凡此者皆旅之貞也而二咸備之吉可知矣此爻正發明旅貞吉之義(此卦唯二三兩爻為得正故兩爻皆有貞字而九三重剛與旅不宜故加厲字以别之見能貞者之唯此爻也向以得童僕貞連讀以貞屬童僕與卦不合)
象曰得童僕貞終无尤也
三者皆旅人之所賴而獨舉童僕者蓋旅為親寡之時旅而不得童僕雖有安宅誰與為偕雖有貨財誰與為守此旅之所以不貞而過尤之所以易起也今
處旅而得其童僕即此已為得正况又二者之備美乎不獨當此柔中相與可以无尤即至于終五上易位以剛相應亦无尤也斯真得旅貞之吉者哉
九三旅焚其次喪其童僕貞厲
艮為門闕九三居其最上乃旅舍之至高者也唯其至高故上與離近離以炎上之火燃于艮宫之上而上九之火又下與相應安得不焚故有焚其次之象顧身雖失其所安或左右之役尚有可恃亦不至落
漠无與乃初以童僕遠不相顧而又以瑣瑣之故為四所災遂至艮男變為離女童僕俱喪則當此親寡之時所賴以任使者又失矣雖以剛居剛其位未嘗不正然亦岌岌乎殆哉
象曰旅焚其次亦以傷矣以旅與下其義喪也(上以與已通)
旅之所恃以安者次也次而遭離火之焚已足傷矣若以寬柔待物猶可得左右之輔乃復剛復任性絶无顧惜是直以旅人與下(下謂初)其義先喪也彼童僕
亦人情耳奚而不喪
九四旅于處得其資斧我心不快
上三爻皆旅人而九四下與初應是旅行而獨有棲息之所也夫餱糧戚揚乃旅行者所有事而四于偶爾托足之地互巽有三倍之利以為用變離有戈兵之備以自防其象如于處而得其資又得其斧也(處即初之所四初易位故得之如此)夫九四以陽居隂初六以柔居剛位皆不當上下相易各得其正豈不甚善但離上處下
不能出而有為雖有資有斧其何能快然于心哉(四本互兌為悅與初易位則兌體不見故象不快)
象曰旅于處未得位也得其資斧心未快也
旅人將以得位行道也今四與初應但僅有托處未能得位也(不得位謂爵位以易初言與不當位有别)不得位則道不得行雖居則具一日之積行則備一夕之衛豈其心之所快哉
六五射雉一矢亡終以譽命(射食亦切)
此與上九兩爻合之以釋旅小亨之義即彖傳柔得中乎外而順乎剛也六五柔中居尊亦旅行于外者但天子不可言旅故以出獵明之卦中互兌為秋互坎為冬秋獮冬狩正農隙講事之時也離為雉又為矢坎為弓艮為手巽為進退以手持弓矢進退于離雉之下射之象也夫雉一而已則射雉之矢亦一而已以一矢之遺而遂能洞乎其胸穿乎其臆使雉亡而不見是非能順乎上九之剛剛柔相易曷能至
此(五上一易離象不見故曰射雉一矢亡)故當其始出于外也以柔居剛雖不能无射雉之勞而及其終之柔易乎剛也(此終字與終无尤終字皆卦終之終皆指五之順剛言)以已之中正應下之中正不但以此得美譽于臣工并以此得休命于天下(譽命俱指六二二多譽二又互巽為命)是何如之旅也而謂其僅童僕之得已哉
象曰終以譽命上逮也
上逮二字諸講皆謂五之及二无一謂上九者以上
九之辭未善耳不知上九當旅之時所居固不善不得以五上之相易五亦不善也况譽命均屬二五柔二亦柔无相應之理五曷能以此得譽命哉爻云終以譽命者以五順上之剛上以剛逮于五五與二剛柔相應故也
上九鳥焚其巢旅人先笑後號咷喪牛于易凶(號戶羔切咷道)
(羔切易音亦)
上九亦旅行在外者以炎上之極而下有重剛之應
此非旅人所宜也蓋人之覓宿如鳥之覓棲以離之雉鳥方以巽木離虚之處為巢以托迹(巽為木為高互離為中虚以高木而虚其中故有巢象)而忽被以離火之熾巽風之揚其為焚也決矣上九之焚其次何以異是且旅人親寡非同人之相親可比也同人相親尚或先號咷而後笑則夫旅人親寡縱或先笑後亦必號咷其理然其象亦然也(三五互兌以口向上為先笑二四互巽以口向下為號咷)或以上居位不正與五交易為可得處旅之道但旅人貴卑尤貴順
今上九勢已處于至高而復以相易之故變離為坎喪失其牛之柔順而不知(離為牝牛初四相易五上又相易變離為坎離牛不見故曰喪牛于易)雖得正得應亦安能遽免于凶哉
象曰以旅在上其義焚也喪牛于易終莫之聞也
此爻與小亨正相反旅人之道宜卑而不宜亢宜柔而不宜剛今上九以旅人而在于最上自高者物莫之與揆之于義必至于焚也雖五上相易變剛為柔或冀其聞夫處旅之道无如相易而至于喪牛終以
坎耳之痛而莫之聞也(四初五上皆易卦變為坎坎為耳痛故曰莫聞)摠之以旅在上為非宜耳
周易辨畫卷二十九
