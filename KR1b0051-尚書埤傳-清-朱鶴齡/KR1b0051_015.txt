尚書埤𫝊卷十五
吳江朱鶴齡撰
畢命
金履祥曰分正之命惓惓于生厚之遷保釐之册
汲汲于餘風之殄跡商民之所為自秦漢言之坑
戮誅夷而已而乃待之如此此所以為周家之忠
厚也前儒謂東遷之後衛之俗淫鄭之俗靡魏之
俗嗇齊之俗詐獨東周忠厚之風數百年不敝盟
向之民不肯歸鄭陽樊之民不肯歸晉及其末也
九鼎寶器皆入于秦而周民卒東亡豈非王化之
入人深乎
弼亮四世正色
孔疏晉語說文王之事云詢于八虞訪于辛尹重之
以周召畢榮則畢公于文王之世已為大臣也
(附考)蔡𫝊表儀朝著(與宁同)按左𫝊叔向曰朝有著定杜
預注朝内列位常處謂之表著
殊厥井疆郊圻封守
表厥宅里殊厥井疆以商人化商人此旌别之妙用
也
呂祖謙曰周公始遷商民戒長治者不忌凶德包以
大度善惡竝育以安反側也至君陳則商民䆮服周
化故簡修進良猶未大區别也至康王則世變風移
矣苟猶兼育竝容則餘孽不除終為良民之害故命
畢公分别里居惡將無以自容勢不得不入于善此
周治之成也蓋惟式化之時乃舉此政在易五陽一
陰然後可以夬决揚庭不知時義而錯施之為惡者
衆或以召亂
王樵曰畢公分正東郊耳以郊圻封守屬之何也蓋
當時洛邑與宗周通封畿宗周方八百里洛邑方六
百里東西長而南北短短長相覆為千里然則洛之
封畿即鎬京之封畿鎬為洛之根本洛為鎬之陪輔
形勢合而不可以分周公營洛取四方朝享道里均
而已初未嘗欲舍鎬京而廢祖宗之舊也知此乃知
康王命畢公申畫慎固之深意
不剛不柔
呂祖謙曰始皇以安危係于匈奴而急之以剛德宗
以安危係于藩鎮而緩之以柔皆以致亂
君牙(音雅)
陳師凱曰君牙稱君必有國武王時芮伯為司徒
伯爵諸侯也君牙或是其後顧炎武曰古有人臣
而隆其稱曰君者周公若曰君奭是也成王之書
王若曰君陳穆王之書王若曰嗚呼君牙亦此例
也漢世人主猶稱丞相為君侯
先正舊典
下既言祖考則上言先正字自當指為先賢不應四
句之中乃爾重複
冏命
王樵曰金氏以此篇與呂刑為穆王末年悔過之
書詳篇首嗣先人宅丕后語恐非末年所作
出入起居(至)不臧
鄒季友曰出入起居發號施令正言太僕職掌蓋太
僕掌正王之服位出入王之大命掌諸侯之復逆天
子起居號令皆與有職焉
繩愆糾謬
黃度曰繩愆糾謬諫諍之事也古者諫無常職百官
官箴王闕然近而易入莫如僕御之臣故穆王專責
伯冏以諫諍之事漢諫大夫議郎博士與郎官常從
得三代餘意唐諫官屬兩省謂之供奉官隨仗入閤
而勢疎遠矣
正于羣僕侍御之臣
周禮夏官祭僕掌眡祭祀隸僕掌五寢掃除戎僕掌
馭戎車齊僕掌馭金路道僕掌馭象路田僕掌馭田
路愚按太馭中大夫太僕下大夫竝見夏官此乃太
僕正也孔𫝊以為太馭非孔穎達疑下大夫不得為
正夫太僕之職王出入則自左馭(居左自馭不驂乘避王也)而前
驅最為親近故以君德責之豈論官之高下耶張栻
曰公卿進見有時僕御褻近無間有時者見其尊嚴
無間者知其情性是故救過于無事之時易為力救
過于已發之後難為功
慎簡乃僚便辟側媚
孔疏府史以下官長所自辟除命士以上皆應人主
自選黃度曰如唐時節度使得自選僚佐請命天
子而用之非徑自辟除也
孔疏便辟者前卻俯仰以足為恭媚愛也側媚為側
行以求愛
惟貨其吉
呂祖謙曰後世近習更相表裏鮮不以利合舍人才而
論貨賄近習之通弊也自盤庚戒總貨寶至此復見
之成康文武之隆未數數以貨防其臣也豈非商周
之衰乎
呂刑
孔𫝊吕侯為天子司寇疏云篇名呂刑經皆言王
曰知呂侯以穆王命作書也書𫝊引此篇之言多
稱甫刑大雅崧高云生申及甫王風揚之水云不
與戍甫必子孫改封為甫也(水經注宛西呂城四岳所受封括地志故)
(呂城在鄧州南陽縣西四十里)董鼎曰穆王之意重在贖刑故取
金作贖刑以為據孔子未定書以前舜典猶作夏
書序者謂訓夏贖刑蓋本諸此鄒季友曰古者刑
清律簡至周而律令益繁穆王哀民之易麗于法
也故五刑之疑各以贖論觀其訖貨惟富之戒必
非為歛民財而作也刑之可疑者則赦其罪而罰
其金乃哀矜敬慎之至非謂罪皆可贖而使富者
得生貧者獨死也一篇之中察獄情之隠痛鑒天
道之難欺咨嗟懇惻諄複詳練罰贖特篇中之一
事耳小序專言訓夏贖刑遂使解者肆為譏詆惜
哉陳啓源曰呂刑一篇皆哀矜惻怛之意其言贖
者不過墨辟疑赦以下數語耳仲默以為專訓贖
刑蓋誤解書序也書序訓夏贖刑贖謂罰贖刑謂
五刑疏云罪實則刑之罪疑則贖之故竝言贖刑
非是惟訓贖罰也其語甚明仲默不察乃誤合贖
刑為一又加以專字而呂刑遂為黷貨鬻獄之書
矣鄒氏善知經意而歸罪書序其亦未審正義之
言乎
百年耄(耄字句)荒度作刑以詰四方
周本紀穆王即位春秋已五十矣立五十五年崩孔
𫝊穆王即位過四十矣疏云孔不知出何書史遷若
在孔後當各有所據此云百年乃從生年而數蘇
𫝊荒大也度量也(鄭樵說同)呂祖謙曰世衰則情偽繁人
老則經歷熟穆王之時姦宄日勝作書于耄年閱世
故察物情者審矣故于古今犴獄言之略盡袁黃曰
穆王命呂侯訓刑有悔其巡遊之意故夫子錄之若
是昏亂荒忽將何以訓耶王樵曰呂侯為王更定贖
刑新制具載刑書因諸侯來朝王使呂侯以書之意
告命之蓋周制五刑凡二千五百未有五刑之贖而
此增至三千又為五罰皆呂侯所參定也周禮太
宰之職五曰刑典以詰邦國
蚩尤鴟義矯虔
孔疏𫝊云九黎之君號曰蚩尤按五帝本紀神農氏
世衰諸侯相侵伐蚩尤最為暴虐黃帝乃徵師諸侯
與蚩尤戰于涿鹿之野遂擒殺蚩尤又楚語少昊氏
之衰九黎亂德人神雜揉家為巫史禍災薦臻顓頊
受之乃命南正重司天火(韋昭引唐尚書云火當為北)正黎司地
是蚩尤在炎帝之末九黎在少昊之末二者不得同
也韋昭云九黎氏九人蚩尤之徒也鄭玄云九黎學
蚩尤為亂者在蚩尤之後
袁黃曰鄭玄云盜賊狀如鴟梟按鴟梟陰類晝伏伺
物而動得時而張以比盜賊最善名狀
釋詁虔固也韋昭曰強取為虔方言秦晉之北鄙燕
之北郊謂賊為虔
苗民惟作五虐之刑(至)劓刵㭬黥
孔𫝊三苗之君頑凶若民疏云鄭玄以為顓頊誅九
黎至其子孫為三國高辛之衰又復九黎之惡堯興
誅之(按周語王無亦監于黎苗之王楚語云三苗復九黎之德韋昭注少皥氏衰九黎亂德顓頊滅)
(之高辛氏衰三苗又亂堯誅之三苗九黎之後也與康成說同)堯末其黨在朝舜臣
堯又竄之後禹攝政又在洞庭逆命禹又徂征之此
族三生凶德故著其惡而謂之民吳澄曰苗民三苗
之君也蠻獠之鄉擅自雄長雖君其國非受天子之
命也其實一民而已愚按左𫝊縉雲氏有不才子天
下之人以比三凶謂之饕餮下云舜臣堯誅四凶族
則饕餮即三苗也三苗特别于三族以非帝子孫
陳師凱曰呂氏謂古未有五刑制自苗民聖人不得
已而用之非也舜典稱象以典刑流宥五刑下文方
及誅四凶三苗居一焉蓋五刑其來久矣豈有苗民
始作五刑舜乃效尤用之之理鄭殺鄧析而用其竹
刑𫝊猶譏之孰謂舜誅三苖而乃效尤其法乎經文
五刑曰虐劓刵㭬黥曰淫可見非即古之五刑必更
于無辜之人暴虐淫縱用之如紂之炮烙剖心孫皓
之鑿人目剝人面之類耳天討有罪五刑五用帝王
相承莫之能改而謂始于苗民乎(㭬是㭬竅非止宮刑黥是黥面非止)
(墨刑)
遏絶苗民
孔𫝊皇帝帝堯也疏云此言遏苗民下即言命重黎
命重黎是帝堯之事知此滅苗民亦帝堯也滅苗民
在堯之初興堯末年又有三苗者禮天子不滅國擇
其次立之此五虐之君已殄厥世其改立者復在朝
稱凶族故竄之(舜典疏云三凶皆王臣三苗應亦諸侯之國入仕王朝者)愚按蔡
𫝊以下章命重黎即羲和其為堯事明矣而此章皇
帝乃釋為舜何也應取注疏正之
乃命重黎絶地天通罔有降格棐常
孔𫝊重即羲黎即和堯命羲和世掌天地四時之官
(楚語重黎氏世序天地而别分其主)使人神不擾各得其序天神無有
降地地祗不至格天疏云堯典乃命羲和欽若昊天
即國語所謂三苗復九黎之德堯復育重黎之後不
忘舊者使復典之也愚按據楚語則堯命羲和乃是
修復顓頊之政揚雄云羲近重和近黎楊龜山謂羲
和非即重黎也近之而已重黎司天地羲和掌日月
春夏陽也故羲近重秋冬陰也故和近黎(左𫝊稱重為勾芒黎)
(為祝融釋文重少昊之後黎高陽之後困學紀聞黎實祝融重為南正而楚世家同以重黎為祝融謬矣)
王樵曰不曰絶天地通而曰絶地天通者地民也天
神也神本無通乎民興之常自于下故曰絶地天通
降格即地天通蘇𫝊苗民凟于詛盟神人相亂如左
𫝊虢之亡有神降于莘此類是也
按歐陽永叔本論謂佛老之害在修其本以勝之本
于孟子反經反經之說則本于此章棐常也人之元
氣實則邪氣不得干世之常道明則誕說無由入
皇帝清問下民
按皇訓大皇帝猶言大帝也上章皇帝謂堯此章謂
舜(陳師凱曰表記引德威惟畏德明惟明繼之曰非虞舜其孰能如是乎則皇帝為舜明矣)上言
遏絶苗民此云有辭于苗明是二時二事孔𫝊此章
亦以為堯者舜之竄苗在受終居攝以前其時舜未稱
帝也
伯夷降典折民惟刑農殖嘉榖
孔疏三后之次禹功當在先經首及伯夷者典禮是
民心之所急將言制刑先言用禮刑禮相須重禮故
先言之也呂祖謙曰當時承蚩尤之後人心蠱惑已
久未易遽勝伯夷乃降天地人之祀典使知天地之性
鬼神之德森然各有明法向之蠱惑者始消蕩無餘
所謂折民惟刑也(吳澄曰折斷斯民入刑之路)後賢亦謂先正神
祠然後民知為善王應麟曰人心不正雖有土不得
而居有榖不得而食呂刑所以先伯夷而後禹稷也
小雅盡廢其禍烈于浲水四維不張其害&KR0579;于阻饑
孔𫝊農畆生嘉榖農謂三農也前此民猶雜食草木
實自稷教稼穯民始殖嘉榖矣(蔡𫝊農訓厚恐不如古注)
率乂于民棐彛
蘇𫝊荀悦有言君子以情用小人以形(後漢書荀悦𫝊作刑)用
榮辱者賞罰之精華故禮教榮辱以加君子化其情也
桎梏鞭笞以加小人化其形也君子不犯辱况于刑
乎小人不忌刑况于辱乎教化之廢推中人而墮于
小人之域教化之行引小人而納于君子之塗此率
乂于民之謂也
訖威訖富自作元命
王綱振曰訖字當依商書訖我殷民解謂威福二者
盡斷絶也(訖絶也言當絶威虐之事與貨賂之門)
按元命注疏皆以夀命言蔡𫝊無明解惟金吉甫云
獄者民之司命天之所托生殺予奪上與天對此說
最佳所謂代天討也
王樵曰典獄非訖于威一章當移置四方司政典獄
章下舊接棐彛句後語意不倫威冨奪法乃末世事
虞廷蓋未有此而訖于威訖于冨亦未足以言臯陶
也穆穆在上章結上文之意已盡此下更端欲今之
典獄者以伯夷為法以苗民為戒法伯夷敬忌其要
也戒苗民威冨其首也舊本錯簡無疑
格命
格孔疏云至也謂至善之命或曰言感格爾心之誥
命
何度非及
蘇𫝊罪非已造為人所累曰及秦漢間謂之逮獄吏
以不遺攴黨為忠以多逮廣繫為利故大獄有逮萬
人者國之安危位祚長短咸係于此
正于五罰正于五過
王樵曰正于五罰即流宥五刑正于五過即𤯝災肆
赦但穆王新定贖法罰以贖言非復古者降等之用
矣
按吕刑所謂正漢人謂之當言情法相當也東萊曰
古者因情而求法故有不可入之刑後世移情而合
法故無不可加之罪
五過之疵
此病在惟出人罪孔蔡二𫝊以為出入人罪蓋有罪
而妄出則必無罪而妄入也
五刑之疑有赦五罰之疑有赦惟貌有稽
黃度曰赦者直免之刑罰之疑皆直免之故别出孔
𫝊刑疑赦從罰罰疑赦從免非也上文不簡不服皆
謂有不盡之情非疑也疑則直免耳
周禮以五辭聽獄訟辭聽色聽氣聽耳聽目聽也鄭
注辭聽觀其出言不直則煩色聽觀其顔色不直則
赧然氣聽觀其氣息不直則喘耳聽觀其聽聆不直
則惑目聽觀其眸子視不直則眊王樵曰經文貌字
該氣色耳目蓋以詢鞫覈其言因察之于視聽氣息
之間也心在辭則情在貌不暇相顧
罰鍰閱實其罪宫辟五刑之屬三千上下
比罪(至)不行惟察惟法
爾雅鍰六兩所罰皆銅大辟千鍰為銅三百七十
五斤
馬端臨曰閱實其罪蓋言罪之無刑則疑可疑則
贖皆當閱其實也所謂疑者何也唐虞之時刑清
法簡是以贖金之法止及鞭扑至周而文繁俗敝
五刑之屬至于三千若一按之法而刑之則舉足
入穽矣是以穆王哀之而五刑之疑各以贖論即
以大辟言之其屬二百豈無疑赦而在可議之列
者如漢世出師失期之類于法當死而贖為庶人
亦其遺意也或曰罪疑則降等施刑可矣何必贖
也曰古之議疑罪者降等一法也罰贖亦一法也
虞書罪疑惟輕此書上刑適輕下服降等法也虞
書金作贖刑此書五刑有贖罰贖法也固並行而
不悖也
孔疏宮刑本制為淫者後人蒙此罪未必皆為淫如
小雅巷伯以被讒太史公以救李陵非坐淫也王應
麟曰崔浩漢律序文帝除肉刑而宮刑不易書正義
隋開皇之初始除宮刑按通鑑西魏大綂十三年三
月除宮刑非隋也(按疏云近代反逆緣坐男子十五以下不應死者皆宮之隋開皇初)
(始除男子宮刑婦人猶幽閉于宮孔仲逹唐初人其言必核)
三禮考注書大𫝊決關梁踰城郭而略盜者其刑臏
(即剕刑周禮作刖)男女不以義交者其刑宮觸易君命革輿
服制度姦宄盜攘傷人者其刑劓非其事而事之出
入不以道義而誦不祥之辭者其刑墨降叛盜賊劫
略攘奪矯虔者其刑死呂祖謙曰周禮五刑之屬二
千五百穆王雖多五百章而輕刑增重刑減墨劓所
增皆輕刑宮所損二百大辟所損三百皆重刑剕無
增減居輕重之間也
陳師凱曰天下之情無窮刑書所載有限不可以有
限之法而盡無窮之情又在用法者斟酌而損益之
蓋古者任人不任法法所載者任法法不載者參以
人上下比罪是也陳大猷曰當上下比罪之時吏多
因緣為奸故戒以無差亂其辭而妄比附用今所不
行之而強比附不行謂昔嘗有此例今不可行如漢
長安賈人與渾邪王市者罪當死汲黯曰愚民安所
知市賈長安中而文吏以為闌出財物如邊關乎此
乃以不可行者比附也
蘇𫝊察我心也法國法也内合我心外合國法乃為
得之
非佞折獄有并兩刑
王樵曰口給者屈人以言不能求情其弊將有如路
温舒所云囚不勝痛則飾辭以視之吏利其然則指
道以明之上奏畏却則鍜鍊而周納之此酷吏之弊
也然以佞折獄其流必至于是
陳師凱曰兩刑謂一人有兩罪一罪有二法并具上
之以聽命于上不敢專也蔡𫝊欠詳
私家
呂祖謙曰以私意而家于獄謂出沒變化于獄詞之
中以為囊橐窟穴也陳師凱曰私家如禮記君子不
家于喪之家
五極
不曰五刑曰五極者刑乃毒民之具即洪範六極之
極
文侯之命
夏撰曰此書作于平王遷洛初年錫命文侯猶有
天子之權苟能自是振刷周道亦未至盡墜奈何
至魯隱初在位且五十年竟以不振故孔子託始
隱公而春秋作焉書終文侯之命孔子猶有望于
平王春秋始于隱公孔子蓋絶望于平王也金履
祥曰東遷君臣皆非有中興之才與志平王頽墮
前儒固論之矣當是時定難立君惟秦晉鄭衛四
國耳秦襄與戎世仇勢亦不兩立其與戎力戰固
亦自為不獨為王室也平王以岐豐之地與之使
之自取時犬戎蟠據平王不得不以許秦秦亦不
得不取父子力戰二十一年而始得之固已不暇
東略矣𫝊云周之東遷晉鄭焉依晉居河北表裏
山河足為屏輔然文侯前有殤叔之難後有曲沃
之封晉之替實自此始平王命以歸視爾師則固
不以興復期之而興復亦豈文侯所能哉平王申
出也鄭武公娶于申當桓公敗亡之餘其衆又散
為南鄭武公以婚婣之故迎王于申立之東取虢
鄶以為已邑志願足矣遑問王室獨衞武公之賢
足以有為然觀平王戌申之舉則可得其依鄭之
心想其柄任衛武未必若鄭武之專且久四國之
外又未聞有將兵匡衛者東遷之初事勢如此所
以不復能中興也豈獨平王之罪哉愚按周本
紀平王東遷不載歲月以年表推之幽王驪山之
禍在庚午平王東遷洛邑在辛未世家却盡連書
于一年愚嘗攷之西周亡後不即東遷本紀云犬
戎殺幽王于驪山下虜褒姒盡取周賂而去諸侯
乃即申侯共立故太子宜臼是為平王據此則平
先逃在申諸侯求而立之立後乃遷洛也又左𫝊
幽王用愆厥位㰎王奸命諸侯替之而建王嗣用
遷郟鄏㰎王不言何人曰奸命則必不當立而立
者杜預以為幽王少子伯服非也幽王在位十一
年三年嬖褒姒伯服之生不過數齡且幽王以褒
亡國褒姒既為犬戎虜去必無復立其子之理考
竹書紀年幽王見弑申侯魯侯許男鄭子立太子
宜臼于申虢公翰立王子余臣于㰎(㰎地未詳所在)是謂
㰎王竹書之言雖未可深信而欈王則不妄當是
幽王既隕㰎王僭位諸侯乃共舉兵黜之而迎立
故太子宜臼其遷洛未定何時大抵自犬戎𤼵難
至平王東遷必非止一二年間事正月詩云赫赫
宗周褒姒滅之又云哀我人斯于何從祿瞻烏爰
止于誰之屋正西周亡後王位未定時作也竹書
又云㰎王為晉文侯所殺以此書用會紹乃辟及
多修扞于艱等語騐之正合其時衛武公鄭武公
秦襄公同奬王室而平王于文侯獨加殊禮有秬
鬯圭瓚之易殆以殺欈王之故歟太史公紀幽平
間事甚略故為詳考之如此
先正之臣
鄒季友曰詳先正蓋指亂臣十人之徒如言先正保
衡非謂文侯祖父也唐叔受封時尚幼未嘗逮事文
武
殄資澤于下民
呂祖謙曰資澤下殄如詩所謂喪亂蔑資曾莫惠我
師蓋推原禍亂所由本實先撥也百圍之木膏液内
涸然後大風得而拔之未有斯民資澤未殄而戎狄
能乘之者也
會紹乃辟
袁黃曰平王失愛于父依託母家此離也戎殺其父
國綂已亡此絶也文侯起定其難正是合其離繼其
絶也
秬鬯一卣
黃度曰周禮九命作伯賜秬鬯蓋謂以三公為二伯
者周公宅洛成王賜秬鬯其時周公以三公分陜也
召穆公平江漢宣王賜秬鬯穆公亦必為三公晉文
侯不為三公而用此禮考其命辭亦非伯蓋非周之
舊典矣其後文公不為三公而襄王賜之秬鬯弓矢
乃以文侯為故事故曰鄭伯傅之用平禮也
費誓
按費本魯附庸國併于魯後為季氏邑今沂州費
縣西有古費城去曲阜故城三百里費非魯近郊
蓋當時治兵于費吕祖謙曰徐戎淮夷世為周
患考之大誥及大雅江漢常武二詩自成王至宣
王每有叛亂朝廷為之動搖非小寇也禹之家學
見于甘誓周公之家學見于費誓啓之嗣位驟當
有扈之變伯禽就封驟當徐夷之擾觀其誓辭曲
折纖悉若老于行陣者是以知古聖人之家學蓋
本末具舉而無所遺也王應麟曰子夏問金革
之事無辟孔子曰吾聞諸老耼曰昔者魯公伯禽
有為為之也鄭注云有徐戎作難喪卒哭而征之
急王事也征之作粊誓後世起復者皆以伯禽藉
口考多方篇王來自奄孔注云周公歸周之明年
淮夷奄又叛魯征淮夷作費誓魯世家伯禽即位
之後有管蔡等反淮夷徐戎並興于是伯禽率師
伐之于肹(費史記作肹)作肹誓二說雖不同然可證伯
禽征淮徐在周公未没之時非居喪即戎也左𫝊
殽之役晉始墨若伯禽行之則晉不言始矣記禮
之言恐非謂費誓也
徂兹淮夷徐戎並興
孔𫝊伯禽為方伯監七百里之諸侯師之以往征此
淮浦之夷徐州之戎並起為寇此戎夷帝王所羈縻
綂叙故錯之九州之内秦始皇逐出之(蔡𫝊徂兹猶云往者本蘇)
(說)疏云始皇逐戎夷經𫝊不載始皇距孔君初僅可
三四十年古老猶在及見其事故孔知之也愚按西
周之末戎偪諸夏自隴山以東往往有戎渭北有翟
䝠邽冀之戎涇北有義渠之戎洛川有大荔之戎渭
南有驪戎伊洛有陸渾之戎始皇所驅斥者當是此
種故漢初不聞為患若徐戎淮夷則被服中華已久
當始皇時固不得以戎夷名之矣何楷曰徂兹淮夷
徐戎並興言往已中淮夷之難矣今徐戎又蠢動也
費誓之作惟征徐戎如此讀便瞭然
敿乃干備乃弓矢
敿猶繫也孔疏楯紛如綬而小繫于楯以為飾
孔疏備訓足每弓百矢弓十矢千使其數備足詩𫝊
束矢五十矢也或臨戰用五十矢為束
牿牛馬杜乃擭
牿即易童牛之牿施横木于牛角也馬當是施之于
脚此鄭玄說
孔𫝊擭捕獸機檻疏云擭柞鄂也捕獸之器檻欄也
圈也設機于上曰機檻
馬牛其風臣妾逋逃
孔疏牝牡相誘謂之風因牝牡相誘而至放逸去也
袁黃曰古時丘甸法行牛馬皆養于民間此馬牛臣
妾斷是居民之物不然軍中安得有臣妾乎疏云古
人或以婦女從軍故云臣妾逋逃此豈可訓杜甫不
云乎婦人在兵中兵氣恐不揚
征徐戎三郊三遂甲戌我惟築
黃度曰徐戎興師壓魯境本牽制魯使不得會王師
伐淮夷魯征徐所以散淮夷之黨袁黃曰參觀孔氏
多方𫝊時成王已伐淮夷故魯惟征徐若曰量敵之堅
瑕緩急必臨陣而後可見也
禮記疏古者兵賦之法王畿之内六鄉家出一人萬
二千五百家為鄉則萬二千五百人為軍是一鄉出
一軍也凡出軍之法鄉為正遂為副則遂之出軍與
鄉同其王畿之外大國三軍次國二軍小國一軍皆
出鄉遂故費誓云魯人三郊三遂是知諸侯有鄉有
遂蓋鄉在郊内遂在郊外也魯頌公車千乘謂大總
計地出軍公徒三萬謂鄉遂兵數也林之奇曰三遂
意是指魯之三軍故說者多以為魯有三軍之証然
苟以魯之軍制言何不言三鄉三遂乃謂之三郊蓋
國必有四郊郊外為遂鄉近于郊故以郊言之鄉遂
之民分在國之四面當有四郊四遂其曰三郊三遂
者因東郊受敵故使之專意拒守而調發儲峙則以
責此外郊遂之民取給于不受敵之地也
蘇𫝊徐戎淮夷近在魯東郊不伐之于郊而載糗糧
遠征其國既以甲戌築又以甲戌行何也伯禽初至
魯魯人未盡附若伐之于東郊魯人自戰其地易以
敗散築城而守之徐夷必爭使土功不得成故以是
日築即以是日行徐夷方空國寇魯魯侯乃以大兵
往攻其巢穴興師之日東郊之圍自解所謂攻其必
救築者亦得成功也費誓言征言築而終不言戰蓋
善于用兵者也(陳啓源曰蘇子之說固是兵機但築者注疏言至日即築是築攻敵之壘)
(距堙之屬兵法攻城築土為山以闚望城内謂之距堙非謂築城東郊以自守也東郊近國門已有城可)
(守矣又何待築乎)
吳澄曰峙糗糧不言魯人蓋伯禽為侯伯監七百里
之諸侯率以同征糧食當自齎持蓋綂告諸侯在會
之人也楨榦芻茭非遠國所能齎故責之魯人也
秦誓
秦本紀穆公三十三年敗于崤三十六年自茅津
渡河封崤中尸為發喪哭之三日乃誓于軍中思
不用蹇叔百里奚之謀令後世以記予之過與書序
敗崤歸作誓不合金履祥曰左氏記秦晉之故甚
詳而不及作誓之事史遷繫作誓于取王官封崤
尸之役蓋穆公自是不復用兵矣若如書序以為
敗崤還歸之作則其後復有彭衙濟河師安在其為
悔過哉
民訖自若是多盤
蔡𫝊凡人盡自若是多安于徇已此注不明孔疏云
訖盡也自用若順盤樂也人之行已盡用順道則身
多樂稱古人言者悔前不順忠臣之謀也此解當參
之(黃文叔用此說)
番番旅力諞言
葉夢得曰番番猶世稱皤然王十朋曰番番與詩申
伯番番同
旅力孔𫝊訓衆力詩𫝊旅力方剛亦訓衆夏氏曰衆
力如目力耳力手足力是也朱子詩𫝊云旅與膂同
按說文膂本作呂脊骨也韻會云膂通作旅人之一身
以脊骨為主故曰膂力朱𫝊得之
黃震曰蔡𫝊諞言謂杞子蓋殽之役實杞子啟之然
始禍雖在杞子成之者實在孟明孟明違父誤君再
敗秦師焚舟之役終無寸功自此秦晉連兵數十年
不解豈可以杞子始禍薄孟明之罪哉
杌陧
杌如木之動搖隉如阜之圯壊
林之奇曰書于呂刑下有文侯之命費誓秦誓三篇
竊意周大史所藏典謨訓誥誓命之文至呂刑而止
自時厥後歴幽厲之亂簡編不接其間如宣王中興
會諸侯復境土任賢使能南征北伐錫命韓侯申伯
用張仲仲山甫其時大誥命多矣乃無一篇見于書
意宣王之書必亡失于驪山之亂孔子既取周太史
所藏斷自堯典訖于呂刑于列國復得命誓三篇遂
取而附益于其後愚按書錄文侯之命者何存晉也
王迹熄而霸圖興晉于同姓最強主夏盟又最久微
晉周其喪鼎矣故以此存之也錄費誓者何望魯也
魯周公之胤文武不作矣東周猶可為乎元公之初
國勢甚張故以此望之也錄秦誓者何警周也秦穆
據有岐豐之地天下大勢駸駸而趨于秦文武成康
之澤其熸乎故以此警之也刪詩之先唐風于秦風
而躋魯風于頌猶此志也
尚書埤𫝊卷十五
