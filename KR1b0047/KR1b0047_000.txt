尚書稗疏書𩔖
提要
(臣)等謹案尚書稗疏四卷
國朝王夫之撰夫之有周易稗疏已著錄是編
詮釋經文亦多出新意其間有失之太鑿者
如謂虞書自戛擊鳴球以下至庶尹允諧皆
韶樂之譜以詠二字貫下祖考來格三句為
升歌以配笙瑟之詩鳥獸蹌蹌為下管之所
舞鳳凰來儀為第九成吹簫之所舞百獸率
舞庶尹允諧為樂終擊磬之所舞又謂作歌
賡歌即大韶升歌之遺音䕫以被之管弦者
故繫之庶尹允諧之後前數語不用韻如樂
府之有艷有和有唱其三句一韻者如樂府
之有詞其說附會支離全無文義其論洛書
配九疇之數以履一為五皇極而以居中之
五為一五行雖推衍百端畫圖立說終于經
文本數相戾其于地理至以崑崙為洮州之
胭脂嶺尤為武斷然如蔡𫝊引爾雅水北曰
汭實無其文世皆知之夫之則推其致悞之
由以為訛記孔安國涇屬潙汭之𫝊謂禋非
周禮之禋𩔖非周禮之𩔖五服五章亦不以
周制解虞制與陳第論周之五玉不可解虞
之五玉者同一為古人所未發引矍相之射
證侯以明之謂以與射不與射為榮辱非以
射中不射中為優劣因引周禮日月辰次正
泰誓十三年為辛夘引說文大戴禮記證蠙
珠非蚌珠蔡傳不知古字假借引周禮王府
供王食玉證玉食引左𫝊證奄與淮夷為二
引喪大記證狄人引說文美字之訓以解美
若駁蘇軾傳及蔡傳之失則大抵詞有根據
不同游談雖醇庛互見而可取者較多焉乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
