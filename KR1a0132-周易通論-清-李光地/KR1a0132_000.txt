周易通論易類
提要
(臣)等謹案周易通論四卷
國朝李光地撰光地字厚菴安溪人康熙庚戌
進士官至大學士諡文貞是書綜論易理各
自為篇一卷二卷乃發明上下經大旨三卷
四卷則發明繫辭說卦序卦雜卦之義冠以
易本易教二篇次及卦爻象彖時位反覆辨
說詳盡無遺光地於易學最為深䆳得其傳
者如楊名時等諸人各有著述皆以光地為
宗而終不及其師之純粹雖其言專主義理
而略象數未免沿襲宋儒流派尚未能求之
漢學以參伍而折衷之然平正通達不為艱
深奥渺之談於四聖之精微實能確有所見
其論復无妄離中孚四卦為聖賢之心學尤
發前人所未發而鬼神之情狀繼善成性之
說亦與中庸論語相為表裏正非村塾講章
剽竊庸腐之家所可得而擬議矣乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
