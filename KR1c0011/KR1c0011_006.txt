毛詩名物解卷六
宋蔡卞集解
釋鳥
雎鳩鳴鳩黃鳥鳲鳩鴻
鷺桑扈鶚鴟鴞隼
鶺鴒鳳凰鵙䲷鴟
燕
雎鳩
雎鳩或謂之鶚或謂之王雎凡鳩皆陽鳥也剛而能制
者真若乎陽故鳩訓聚而有别者也和而不同則有是
意故謂之雎鳩然有不可犯之道也故又謂之鶚王大
也於鳲鳩則爲大矣故又謂之王雎勒以法度足以一
衆者莫如雎鳩故雎鳩氏爲司馬夫有可歸之德又有
可歸之位者后妃也故關雎又為王者之風而不爲諸
侯之風能聚所以喻后妃之求淑女能别所以喻后妃
不失禮義也
鳴鳩
鳴鳩或謂之鵲鳩或謂之鶻鵰凡名鳥者必有所善鳴
鳩善鳴者也春者啓之時秋者閉之時啓則有時閉則
無事鳴鳩以啓來而閉去故鶻鳩氏為司事臣以骨鯁
為任而非倡和者故命官以鶻鳩而不謂之鳴鳩也詩
曰宛彼鳴鳩翰飛戾天非修翼之鳥而至乎其遠則敗
矣
黃鳥
黃鳥之爲物中和而得時者也有中美之性故謂之黃
鳥其鳴以春為期其去以秋為度倉庚所以鳴其時也
故凡記時者皆言倉庚形色皆有中和之美黃鳥所以
命其德也故哀三良刺宣王皆言黃鳥仲夏黍登而聲
伏故謂之摶黍
鳲鳩
鳲鳩能定志而有所守者也有所守則可以為善可以
爲羣故謂之鵠鶵夫王者民人之主也無均平之德則
不足以治之故鳲鳩氏為司空止則在桑飛則在梅徙
則在棘下則在榛無往而不擇也夫人無均一之德則
不足以爲諸侯之家鵲之性剛而不可奪守而不可欺
鳲鳩無為巢之功而有居守聚利之善此其所以得而
有之也是故作詩者以喻乎諸侯之夫人及其在位之
臣自大夫妻至庶人皆不得而擬焉蓋能一者治人非
治於人者也
鴻
鴻之爲物高可以致遠卑可以濟難知時而去就者也
鴈不專逹而所至必從其長故大夫執鴈亦有從長之
意鴈制於長成於屬有長必有屬故以鴻譬天子之使
新臺云鴻則離之以長言之者詩多以山喻君而此以
鴻蓋新臺之刺宣公家道也於國則言其位於家則言
其長雖魚潛於卑幽鴻飛於高遠魚網設而鴻離之豈
設網之意哉
鷺
鷺㓗白而不汚立常有振舉之意足常跂有振而獨舂
之貌步好自低昂而謂之獨舂也作詩者以其㓗白而
不可汚喻君子之德以常有振舉之意喻君子之威儀
夫威儀欲其棣棣而以振舉何也蓋不可以高仰之驕
色也不可以卑俯之俯替也是驕近亂替近疾其升也
不驕其降也不替此所謂威儀棣棣不可選也然則振
鷺之威儀豈所謂高仰者哉
桑扈
桑扈竊脂也性好集桑故因以桑則九扈之名也戸所
以閉邑所以守故謂之扈羽領之間皆有文而又善自
閉守故名爲扈而作詩者所以喻君子之禮文少昊氏
以九扈爲九農正亦曰扈民無滛者也
鴞
鴞無爪牙羽翼之才而以口向物物所惡而已亦以物
惡故常集於幽荒蒙蔽之土也墓門有棘有鴞萃止是
已泮水曰翩彼飛鴞集于泮林鴞可惡之鳥泮水可欲
之地且鴞之惡非翩然而集于木者惟僖公有仁厚之
德故雖所惡之鳥能集可欲之地不庭之虜猶之鴞去
幽荒而集于泮林也其來雖不足以爲善惟其不害於
物故能翩然集之而不為物逐也
鴟鴞
鴟鴞性隂伏而好凌物者也隂伏以時發者必有以定
之内畜志以凌物者必有以决乎外故謂之鴟鴞然其
害物也能竊伏而不著鷹隼之勢故鴟鴞以喻管蔡之
暴亂
隼
隼之擊物而必中者也必至謂之隼物而&KR0616;謂之鷹必
至者或有所過取故作詩者以隼喻不制之諸侯而司
寇之官則以鷞鳩名之
鶺鴒
鶺鴒者有所就有所招者也彼可即而即之則無不親
彼可令而令之則無不從如&KR1799;鴒之尾應首也親則有
雝雝之能和從則有渠渠之能容故謂之雝渠作詩者
以喻兄弟之無不親無不和也兄弟之道天性也動其
&KR1799;脅而首尾應者雖有強誠亦自然而已故字或以為
鶺鴒
鳳凰
瑞應者也盛德之所感天命之所受則應時而至矣少
昊氏以鳥名官而鳳凰為歴正分至啓閉之官皆有屬
焉故詩以喻大臣鳳凰鳴矣于彼高岡者朝廷也鳴者
辟令也蓋國有六職有坐者而論道者焉
鵙
鵙見於萬物開閤之時夏至而鳴冬至而止天地不勞
萬物以生萬物以死夏至則生者勞物冬至則死者定
物鵙鳴同萬物而勞者也故謂之百勞鳴於二至之間
故伯趙為司至七月以鵙為將續之候觀天時而終人
事所以順萬物而作者也
梟
梟類鴟而尤好陵物者也有陵物之意故當求之端待
發氣果敢而發必中聲當曉者以其如此非若強茅之
隂伏也
鴟
鴟猛而不剛勇而無才塞而不通故謂之強茅從大而
不能有為故謂之鴟哲婦之主乎内也其為物若梟其
隂伏若鴟故曰懿厥哲婦爲梟為鴟
燕
燕就陽而畏隂南北往來有生息之道知天時而不違
以自飬至南而勞至北而息勞而生也息所歸也玄鳥
西北乙鳥東南自所歸而言故謂之玄鳥自所生而言
故謂之乙鳥或就所生而言或就所歸而言何也蓋官
之親就天道而司人事歸以息者天道玄者天之成象
也故司分為玄鳥氏玄者氣之自然而正也故以天道
言之則配以自成天命玄鳥降而生商非人之所為也
燕之生育於東北蓋人所見也故謂之乙其來去有自
安之道故謂之燕莊姜送歸妾而謂之燕燕于飛雖以
為燕而亦有自安之道歟
毛詩名物解卷六
