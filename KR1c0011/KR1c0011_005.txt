毛詩名物解卷五
宋蔡卞集解
釋木
桃桐木瓜李樗(缺)蔦
榛柳杜唐棣栲柞
棘椐栵檿柘檉
條楊椅樞榆檀(缺)
桃
桃先百果而華故從兆其時則春而陽中也故以記婚
姻之時正
桐
桐木之良利者也其性虛以柔故能受聲以爲琴瑟則
其木以堅實爲上以虚柔爲下故椅也桐也梓也皆強
良以爲器而非桐梓也
木瓜
木瓜弓材之下者也木瓜之詩曰投我以木瓜言其實
大於桃而已是故三章皆言所投者木瓜報者以玉何
也蓋木果所以助養人之物而玉者人君之至貴者也
投我以助養人之木果而報之以至貴之玉此序所謂
厚報者也維民報之心若是其厚此桓公之覇所以半
古之人而功必倍之也歟夫木仁也以譬君子之德玉
陽也以象君子之性桓公之惠小而功德微矣故報止
以玉爲足以取類矣如天保報上則無物比焉亦欲其
夀考而已
李
李以純白之華如桃李紅白相間也桃李之成實其時
偕也投我以桃報之以李言施報之道也李實之爲用
微矣周之賢人(闕)所以種藝之道故雖磽确之丘中有
麻之可衣有李之可食貴衣絲賤衣麻榖實重果實輕
言賤者有以爲衣則貴者可知矣言輕者可以爲脩則
重者可知矣
蔦
蔦之施于柏猶異姓之親托於王也女蘿之施于松猶
同姓之親托於王也故頍弁之詩曰蔦與女蘿施于松
柏女蘿非出於柏蔦非出於松蔦與女蘿而尚或施諸
松柏諸公有幽王之親而無以托焉安能有松柏之德
哉
榛
榛小木也所以爲禮實則貴矣植之榛栗椅桐梓漆先
禮實而後工器也然亦伐之以爲藩則賤者人之所忽
而不治瞻彼旱麓榛楛濟濟雖人所不治之材然猶潤
澤蕃息之盛者非有隂陽和調自然之正氣而無所暴
利則萌孽莫之遂逹而有所夭折雖然二詩所以不同
何也蓋衛國有狄人之敗露居處於曹無城市宫室君
臣上下冠婚喪祭無以爲禮實則於是不可不先周至
太王傳世已久德澤之加乎民非特若不治之榛楛能
濟濟然盛也故舉其微小者則強大者可知矣舉其人
力不治者則勤治者可知矣二者之意不同各有所當
也
柳
柳柔木也蕃所以禦宼柔不足以濟難故曰折柳樊圃
狂夫瞿瞿以柳爲樊而生之不足以爲固故折柳者柔
之至也猶之兔爲饔餼體微不足以爲厚而斯首則微
之至也小弁之詩曰菀彼柳斯鳴蜩嘒嘒夫蜩鳴於菀
然之柳至衆之民而不能使其有所附焉此小弁之所
由怨也
杜
杜赤棠也而多特生故詩有枤杜者昭公之枤杜言其
葉生湑榦生枝枝生葉枝譬則兄弟葉譬則族也昭公
不能強本以兼族獨居而無兄弟曾枤杜之不如也武
公之枤杜言生于道左弼居君之右輔居君之左道譬
則君左譬則輔武公有兼宗族之強而無求賢自輔之
德曾枤杜之不若也文王之杕杜言有睆其實其葉萋
萋睆者實大而可見萋者葉齊而已成其實可見其葉
已成則木之氣定而止息之時而已征夫勞于王事而
不知息曾枤杜之不若也
唐棣
唐棣栘也其葉相向而開相反而合或向或反文繡之
巧麗也故言王姬車服之盛則曰何彼穠矣唐棣之華
穠厚貌夫文繡之巧麗而謂之厚何也曰得禮之正則
爲厚失禮之正則爲薄
栲
栲輻材也南山有栲言其堅久也故曰樂只君子遐不
眉夀栲從考與蓍從耆同意
柞
柞之性堅強而不爲霜露之遷得土之正氣也故詩以
喻信性堅剛難長柞棫之木猶且拔然以大矣則柔者
可知矣
棘
棘赤心而外束也詩曰凱風自南吹彼棘心賢則親之
無能則憐之者母之親子也棘非能順者而凱風有母
之道便能吹之使其心夭夭然和以茂也園有桃之詩
曰園有棘其實之食食者正養人之物而以爲實食所
謂儉而嗇也鳲鳩之詩鳲鳩在桑其子在梅言鳲鳩之
所生者專一而不二故其子在梅在棘在榛而終不失
其所也蓋棘在外故鳲鳩之正是四國青蠅之交亂四
國四國以赤心而捍外者也榛在内故鳲鳩言正是國
人而青蠅言搆我二人讒言之害正也疎則難搆親則
易入讒及所親之人則甚此二詩所以皆言於卒章也
椐
春秋傳曰弱足者居椐適可杖居者之所材也椐又樻
也材適可杖木之貴也
栵檿柘檉
栵栭栗也叢謂之灌細謂之栭二者非可以爲大用故
有害於營家室則修之平之檉河柳也椐之材可以爲
杖而已去之不爲傷地利存之不爲利生物故啓之辟
之則無害於爲室家者猶或存而不去也檿山桑也其
榦弓車之材也檿柘爲不去矣或猶攘之剔之此有以
見周之興天下之民居之曾居室之不容矣
條
條柚也其實與梅同皆可以同味故終南之詩戒襄公
則曰終南何有有條有梅二者嘉卉也南山之宜有嘉
卉以爲蔽猶人君宜受顯服以爲章也
楊
夫先王之於百物爲人用則貴之易稱百榖草木麗乎
土得土之灌以厚者其質剛得土之虚而薄者其性柔
楊濕生故材爲下松檜之木至剛而不爲四時風雨之
所遷也檜堅實而理直則宜以爲楫松剛直而不變則
宜以爲舟楊非堅實之材故菁菁者莪之卒章言汎汎
楊舟載沈載浮僅可以載任而已采菽言君子之信義
足正諸侯故曰汎汎楊舟紼纚維之言紼纚維之則固
制下之道也東門之楊其葉牂牂牂從羊言美而未大
也東門之楊其葉肺肺肺爲金臟言其已成所以刺昏
姻之失時也
椅
椅梓實桐皮非梓之正非正而外若同焉有椅之意樲
若棗而小非棗之正棗甘而樲酸棗屬而樲貳者也羊
棗謂之遵則不貳者也
樞
樞爲之區受戸壯焉天自爲區又有受也闔闢因之矣
荎謂之樞有俞有制知闔闢矣
榆
榆瀋滑故謂之榆荎榆而有刺所以爲主枌榆而已安
可長也以俞爲合乃卒乎分夫根如羒榆如枌皆分之
道
毛詩名物解卷五
