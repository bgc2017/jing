儀禮集說禮類二(儀禮之屬)
提要
(臣)等謹按儀禮集說十七卷元敖繼公撰繼公字君
善長樂人家於吳興趙孟頫嘗從受業後以江浙
平章高彦敬薦授信州教授是書成於大德辛
丑前有自序稱鄭康成注疵多而醇少刪其不
合于經者意義有未足則取疏記或先儒之
說以補之又未足則附以一得之見又疑喪
服𫝊違悖經義非子夏作皆未免南宋末年
務詆漢儒之餘習然鄭注之中錄其所取而
不攻駁所不取無吹毛索垢百計求勝之心
蓋繼公于禮所得頗深其不合于舊說者不
過所見不同各自抒其心得初非矯激以争
名故與目未睹注疏之面而隨聲佐鬭者有
不同也且鄭注簡約又多古語賈公彦䟽尚
未能一一申明繼公獨逐字研求務暢厥旨
實能有所發揮則亦不病其異同矣卷末各
附正誤考辨字句頗詳知非徒騁虚詞者其
喪服𫝊一篇以其兼釋記文知作於記後又
疑鄭康成散附經記之下而不敢移其舊第
又十三篇後之記朱子經𫝊通解皆割裂其
語分屬經文各條之下繼公則謂諸篇之說
有特為一條而發者有兼為兩條而發者有
兼為數條而發者亦有於經意之外别見他
禮者不敢移掇其文失記者之意自比于以
魯南子之不學學柳下惠之可卷末特為後
序記之則繼公所學猶有先儒謹嚴之意固
異乎王柏吳澄諸人奮筆而改經者也乾隆
四十四年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
儀禮集說原序
儀禮何代之書也曰周之書也何人所作也曰先儒皆
以為周公所作愚亦意其或然也何以言之周自武王
始有天下然其時已老矣必未暇為此事也至周公相
成王乃始制禮作樂以致太平故以其時攷之則當是
周公之書又以其書攷之辭意簡嚴品節詳備非聖人
莫能為益有以見其果為周公之書也然周公之書乃
為侯國而作也而王朝之禮不與焉何以知其然也書
中十七篇冠昏相見鄉飲鄉射士喪既夕士虞特牲饋
食凡九篇皆言侯國之士禮少牢饋食上下二篇皆言
侯國之大夫禮聘食燕大射四篇皆言諸侯之禮惟覲
禮一篇則言諸侯朝天子之禮然主於諸侯而言也喪
服篇中言諸侯及公子大夫士之服詳矣其間雖有諸
侯與諸侯之大夫為天子之服然亦皆主於諸侯與其
大夫而言也由是觀之則此書决為侯國之書無疑矣
然則聖人必為侯國作此書者何也夫子有言曰夫禮
必本於天殽於地列於鬼神達於喪祭冠昏射御朝聘
聖人以禮示之故天下國家可得而正也以夫子此言
證之則是書也聖人其以為正天下之具也歟故當是
時天下五等之國莫不寳守是書而藏之有司以為典
籍無事則其君臣相與講明之有事則皆據此以行禮
又且班之於其國以教其人此有周盛時所以國無異
禮家無殊俗兵寢刑措以躋太平者其以是乎其後王
室衰微諸侯不道樂於放縱而憚於檢束也於是惡典
籍之不便於已而皆去之則其曏之受於王朝者不復
藏於有司矣曏之藏於有司者或私傳於民間矣此十
七篇之所以不絶如綫而幸存以至今日也或曰此十
七篇為侯國之書固也豈其本數但如是而已乎抑或
有亡逸而不具者乎曰是不可知也但以經文與其禮
之類攷之恐其篇數本不止此也是經之言士禮特詳
其於大夫則但見其祭禮耳而其昏禮喪禮則無聞焉
此必其亡逸者也公食大夫禮云設法如饗謂如其公
饗大夫之禮也而今之經乃無是禮焉則是逸之也明
矣又諸侯之有覲禮但用於王朝耳若其邦交亦當有
相朝相饗相食之禮又諸侯亦當有喪禮祭禮而今皆
無聞焉是亦其亡逸者也然此但以經之所嘗言禮之
所可推者而知之也而况其間又有不盡然者乎由此
言之則是經之篇數本不止於十七亦可見矣但不知
諸侯既去其籍之後即失之邪抑傳之民間久而後失
之也是皆不可得而攷矣記有之曰經禮三百曲禮三
千所謂經禮即十七篇之類也其數乃至於三百者豈
其合王朝與侯國之禮而言之歟若所謂曲禮則又在
經禮之外者如内則少儀所記之類是也先王之世人
無貴賤事無大小皆有禮以行之盖以禮有所闕則事
有所遺故其數不容不如是之多也去古既遠而其所
存者乃不能什一也可勝歎哉夫其已廢壞而亡逸者
固不可復見矣其幸存而未冺者吾曺安可不盡心而
講明之乎固不宜以其無用於今為說而絶之也繼公
半生游學晚讀此書沉?既久忽若有得每一開卷則
心目之間如親見古人於千載之上而與之揖讓周旋
於其間焉盖有手之舞足之蹈而不自知者夫如是則
其無用有用之說尚何足以蔕芥於胸中哉嗚呼予之
所玩者僅十七篇耳而其意已若此設使盡得三百三
千之條目而讀之又將何如耶此書舊有鄭康成注然
其間疵多而醇少學者不察也予今輒刪其不合於經
者而存其不謬者意義有未足則取疏記或先儒之說
以補之又未足則附之以一得之見焉因名曰儀禮集
說自知蕪陋固不敢以示知禮之君子然初學之士或
有取焉亦未必無小補云爾大德辛丑孟秋望日長樂
敖繼公謹序
