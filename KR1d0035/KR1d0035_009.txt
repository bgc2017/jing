儀禮集說卷九元敖繼公撰
公食大夫禮第九
注曰於五禮屬嘉禮
䟽曰此篇魚腸胃倫膚皆七篇末云上大夫魚腸胃
倫膚若九若十有一下大夫則若七若九則此大夫
謂子男之下大夫也
繼公謂此篇主言食小國小聘之賓蓋與前篇互見
其禮也
公食大夫之禮使大夫戒各以其爵(食音嗣下並同異者别見之)
云各以其爵則兼卿大夫言矣此蓋顧下經見上
大夫之禮而立文也飲食之禮賓主敵則主人親
戒速所以尊賓也此使戒賓而各以其爵亦其義
耳
上介出請入告三辭
注曰為既先受賜不敢當
䟽曰饗食皆當三辭
繼公謂食必三辭者重於燕也燕則再辭而許
賓出拜辱大夫不答拜將命賓再拜稽首
注曰受命
繼公謂賓不言朝服可知也既對乃北面而拜拜辱
說見鄉飲酒
大夫還
注曰復於君
賓不拜送遂從之
云不拜送明有拜送者先拜送乃從之國君於王使
之禮也
右戒賓
賓朝服即位于大門外如聘(朝直遥反)
拜命之時賓固朝服矣於此乃著之者明其與聘服
異亦因事而見之如聘謂賓入于次乃即位而主君
之擯者亦三人也賓即位亦于西方東面介立于其
東南北面西上
右賓即位
即位具
賓即位而主人之有司乃具者節也具如具官饌之
具謂具其所當陳設之物也
羹定甸人陳鼎七當門南面西上設扃鼏鼏若束若編
注曰凡鼎鼏蓋亦茅為之長則束本短則編其中
繼公謂甸人掌以薪蒸役外内饔之事故此時為陳
鼎也天子則外饔為之大牢而用七鼎以所食者乃
下大夫也篇首雖言使大夫戒各以其爵而篇中則
實主言下大夫耳陳鼎於庭少北而東西則當門陳
鼎當門南面君禮也西上明為賓也設扃鼏在陳鼎
之前於此乃言之者亦因而見之也若束若編亦謂
七者皆科用其一耳此與若丹若墨之文意同
設洗如饗
注曰必如饗者先饗後食如其近者也饗禮亡燕禮
則設洗於阼階東南
小臣具槃匜在東堂下(匜音移)
為公設盥也匜盛盥水槃盛盥棄水也凡行禮其以
槃匜盥而不就洗者尊者一人而巳有敵者則否不
言簞巾文略耳祭禮有槃匜必有簞巾
宰夫設筵加席几
注曰設筵於戶西南面而左几公不賓至授几者親
設湆醬可以略此
無尊
言此者嫌酒漿或用尊也
飲酒漿飲俟于東房
注曰其俟奠于豐上也
繼公謂酒言飲者指其所用名之也漿云飲者明其
為六飲之一者也漿在六飲而云漿飲亦猶醴在五
齊而云醴齊之類也言俟者見其已在觶特俟時而
設之耳
凡宰夫之具饌于東房
注曰凡非一也飲食之具宰夫所掌也酒漿不在凡
中者雖無尊猶嫌在堂
繼公謂此所饌者謂豆簠簋鉶也
右陳設
公如賓服迎賓于大門内大夫納賓賓入門左公再拜
賓辟再拜稽首公揖入賓從(辟音避)
此行禮於禰廟亦有每門每曲之揖不言者亦文省
此說已在聘禮後不見者放此
及廟門公揖入賓入
注曰廟禰廟也
三揖至于階三讓公升二等賓升
此下大夫與公升階之儀乃與卿同然則升階尊卑
之差不過一等此三揖與士冠禮者同與聘禮者異
右迎賓
大夫立于東夾南西面北上
注曰東夾南東西節也
繼公謂大夫亦兼上下者言也下大夫西面辟擯者
及士位而在此耳東夾南即東堂南舍坫而取節於
夾見其去堂遠也羣臣至是方即位於廟則是曏者
公亦不在廟明矣此其異於臣禮與士冠士昏禮主
人皆先待於廟乃出迎賓
士立于門東北面西上
注曰非其正位辟賓在此
繼公謂立于門東宜東上而統於君乃西上者順其
本位之列所以見此非正位也西方北上門東西上
皆上左也聘時大夫士之位亦宜如是
小臣東堂下南面西上
小臣者小臣正小臣師與其從者也
宰東夾北西面
宰大宰也東夾北北堂下之東方也宰尊官於此乃
見之者位定在後耳宰與羣臣同入以其位在内故
後於在外者
内官之士在宰東北西面南上
注曰夫人之官内宰之屬也自卿大夫至此不先即
位從君而入者明助君食賓自無事
繼公謂内官之士内小臣之屬也在宰東北少退於
宰也此惟取節於宰則宰獨立於此明矣
介門西北面西上
注曰西上自統於賓
繼公謂介位序於内官之後見其不從賓而入變於
聘時也上擯則隨公而入立于階下承擯紹擯亦隨
入立于士東少進負東塾北面東上
右羣臣及介即位
公當楣北鄉至再拜賓降也公再拜(鄉許亮反下並同)
䟽曰公方一拜賓即降賓降後公又一拜
繼公謂至再拜言其拜至之數也賓降之上不言公
壹拜者文脱耳於公壹拜而賓降者急於荅拜亦所
以辟之至再拜說見士昏禮
賓西階東北面荅拜擯者辭
注曰辭拜於下
拜也
不從其命而拜
公降一等辭曰寡君從子雖將拜興也
曰者擯者辭也公降一等辭止其又拜也公辭而賓
猶欲拜故擯者復釋辭以止之而賓終不從命也君
於臣乃拜至其禮太崇故荅之亦與常禮異
賓栗階升不拜
注曰自以已拜也
繼公謂升不拜者以其終拜於公辭之後也栗階說
見燕記
命之成拜階上北面再拜稽首
注曰賓降拜主君辭之賓雖終拜於主君之意猶為
不成
繼公謂拜下者臣也拜于上者賓也既升而命之成
拜所以賓之
右拜至
士舉鼎去鼏於外次入陳鼎于碑南面西上右人抽扃
坐委于鼎西南順出自鼎西左人待載
幂當作鼏去鼏亦右人也次序也次入鼎在西者先
在東者後也碑下脱一南字西南之南衍文皆傳寫
者誤也朝位君南面故陳鼎於内外皆順之鼎西每
鼎之西也順出以次而出也順出正禮也其或逆出
由便耳左人待載蓋各立于其鼎之東南面
雍人以俎入陳于鼎南旅人南面加匕于鼎退
注曰雍人掌割烹之事者雍人言入旅人言退文互
相備也匕俎每器一人諸侯官多也
繼公謂雍人西面于鼎南陳俎俎南順旅人南面于
鼎北加匕匕北枋退蓋兼執匕俎者而言旅人其士
旅食與
大夫長盥(長之兩反)
以長而序盥也亦目下事之辭
洗東南西面北上
當盥者七人皆違其位而立於此也國君設洗當東
霤於東夾南為少東洗之東南則又東矣
序進盥退者與進者交于前
前者其立處之西也於洗南為少東交于前不言相
右可知也此可見經文之例矣
卒盥序進南面匕
南面立于鼎後也匕出鼎實也
載者西面
注曰載者左人亦序自鼎東西面於其前大夫匕則
載之
䟽曰在鼎南稍東也
繼公謂西面執俎以載也
魚腊飪
注曰食禮宜孰饗有腥者
䟽曰上云羹定恐魚腊不在其中故此特著魚腊飪
也又曰國語云王饗用體薦體薦則腥矣樂記云大
饗俎腥魚是饗禮有腥也
載體進奏(奏七豆反)
注曰體謂牲與腊也
繼公謂體者三牲則右體腊其一純與言體而不言
骨見其尊者耳牲體之數五其脊脅各三而皆二骨
以並腊則倍之也少牢饋食禮曰腊一純而俎進奏
注見鄉飲酒記
魚七縮俎寢右
注曰寢右進鬐也
繼公謂魚七者腸胃有俎故魚亦放其數也縮俎者
首尾鄉俎之前後也所以變於牲寢右進鬐亦進奏
之意魚鬐在上腴在下士喪禮曰載魚左首進鬐
腸胃七同俎
注曰以其同類也不異其牛羊腴賤也此俎實凡二
十八
䟽曰牛羊各有腸胃腸胃各七四七二十八也
繼公謂腸胃七者大牢之下數也與牲異俎者大牢
之禮也
倫膚七
倫膚者雍人所倫之膚也倫猶擇也膚乃七者亦效
腸胃之數也少牢饋食禮曰雍人倫膚九
腸胃膚皆横諸俎垂之
注曰腸胃垂及俎拒
繼公謂横諸俎者以其皆出於牲體故載於俎也與
牲體同言垂之見其長也不言其垂之所及者腸胃
與膚其長或異
大夫既匕匕奠于鼎逆退復位
匕奠于鼎謂加匕於鼎上也位東夾南
右鼎入匕載
公降盥賓降公辭
注曰辭其從巳
繼公謂公辭賓亦對而反位于階西於是小臣各執
槃匜簞巾以就公盥
卒盥公壹揖壹讓公升賓升
壹讓者殺於初
宰夫自東房授醯醬
注曰授公也
繼公謂此亦並授也下放此
公設之
示親饋
賓辭北面坐遷而東遷所
辭時蓋東面於公之西辭者辭公親設也東遷所東
遷於其所也所者謂醬之正位也公設之處於其正
位為少西必少西者為賓當遷之故也遷之者示其
不敢當公親設之意且以為禮也下皆放此
公立于序内西鄉賓立于階西疑立(疑舊魚乙反)
事未至故離其拜位也序内西鄉主位也階西西階
上之西也公與賓各俟於此與鄉飲酒之主人立于
階東之意同公不立于阼階東者公尊也
宰夫自東房薦豆六設于醬東西上韭菹以東醓醢昌
本昌本南糜臡以西菁菹鹿臡(臡音尼)
注曰昌本昌蒲本菹也醢有骨謂之臡菁蓂菁即蔓
菁也
䟽曰周禮醢人朝事之豆八此用其六
繼公謂六豆為二列内列自西而東外列自東而西
惟云西上者明外列統於内列也食禮用朝事之豆
者君尊故其用之自上者始也若朝事饋食之禮兩
有則其籩豆乃各有所屬云
士設俎于豆南西上牛羊豕魚在牛南腊腸胃亞之膚
以為特
當豆南者牛俎也羊俎之半也亞次也設俎之法每
者必當兩豆欲其整也特在豕東
旅人取匕甸人舉鼎順出奠于其所
注曰其所謂當門
繼公謂甸人加扃乃舉鼎其出也亦匕先而鼎後
宰夫設黍稷六簋于俎西二以並東北上黍當牛俎其
西稷錯以終南陳(錯匕各反)
東北上惟指黍當牛俎者言也錯以終者稷南黍黍
東稷稷南黍黍西稷也上列之黍當牛俎則次列之
稷當魚俎而後列南於魚俎之西也一簋當一俎則
其位之䟽數可知矣
大羹湇不和實于鐙宰右執鐙左執蓋由門入升自阼
階盡階不升堂授公以蓋降出入反位(大音泰鐙音登盡子忍反)
注曰不和貴其質瓦豆謂之鐙宰謂大宰有蓋者饌
自外入為風塵
䟽曰宰以蓋出於門外乃更入門反於東夾北位也
繼公謂此大羹謂牛汁不和者以無肉菜尚質也以
五味調物謂之和周禮曰凡和春多酸夏多苦之類
是也凡湇皆不和經特於此見之自門入者湇在爨
也士昏禮曰大羹湇在爨記曰亨于門外東方足以
明之矣入反位自東壁而適東夾北也
公設之于醬西賓辭坐遷之
注曰亦東遷所
繼公謂設湇于醬西是醬湇東上也凡醬湇之位變
於正豆
宰夫設鉶四于豆西東上牛以西羊羊南豕豕以東牛
東上變於豆
飲酒實于觶加于豐
具饌之時則然矣言於此者為下文發之
宰夫右執觶左執豐進設于豆東
注曰食有酒者優賓也
繼公謂不授觶者以未用也設於豆東者不主於飲
且後用之故不欲其妨
宰夫東面坐啓簋會各郤于其西(會如字)
注曰會簋蓋也亦一一合郤之各當其簋之西
䟽曰少牢云佐食啓會蓋二以重設于敦南
繼公謂此六簋為三列每列之二會則各相重而郤
置於列之西故曰各郤于其西
右設正饌
贊者負東房南面告具于公
贊者所謂上贊也負東房負其墉也士喪禮曰祝負
墉南面然則此其上贊之正位與具謂正饌已具
公再拜揖食(食如字)
再拜者欲賓食禮之也拜亦當楣北面
賓降拜公辭賓升再拜稽首賓升席坐取韭菹以辯擩
于醢上豆之間祭(辯音遍下並同擩人悦反)
擩猶染也此所擩者醓醢而下五豆惟云醢者省文
耳少牢饋食用四豆尸取韭菹擩于三豆是其徵也
上豆韭菹醓醢也祭於二豆之間少北此節見少牢
下篇
贊者東面坐取黍實于左手辯又取稷辯反于右手興
以授賓賓祭之
注曰賓亦興受坐祭之於豆祭
䟽曰此所授者皆遠賓者也
繼公謂辯謂辯取於三簋先黍後稷不欲其雜也每
取黍稷皆以右手而實于左手既則反于右手也亦
壹以授賓不言壹者其文已明也
三牲之肺不離贊者辯取之壹以授賓賓興受坐祭
注曰不離者刌之也亦祭於豆祭
繼公謂云不離者見其為切肺且明無舉肺也食而
舉肺脊者其肺則離之云壹者見其不再也必著之
者嫌每肺當别授之也上言興授此言興受文互見
耳
挩手扱上鉶以柶辯擩之上鉶之間祭
䟽曰此云上鉶之間祭者著其異於餘者餘祭於上
豆之間
繼公謂扱上鉶以柶謂以内列牛鉶之柶扱其鉶也
辯擩之者遂以柶擩三鉶也此四鉶皆有柶其擩之
則惟用其上者之柶與少牢饋食禮略同上鉶之間
謂内列二鉶之間少北也祭鉶不於豆祭而於鉶間
者其大牢之禮異與
祭飲酒於上豆之間魚腊醬湇不祭
注曰不祭者非食物之盛者
繼公謂魚腊屬於牲醬屬於豆湆屬於鉶故此雖設
之亦不祭蓋已祭其大則略其細也不言腸胃膚者
在魚腊之下不祭可知
右賓祭正饌
宰夫授公飯粱公設之于湇西賓北面辭坐遷之
注曰既告具矣而又設此加也
繼公謂粱言飯者以賓主食之也北面辭蓋於公之
左而少退上云北面坐遷與此文互見也遷之亦東
遷所
公與賓皆復初位
注曰位序内階西
宰夫膳稻于粱西
膳當作設字之誤也膳設聲相近由是誤云
士羞庶羞皆有大蓋執豆如宰
注曰大以肥美者特為臠所以祭也魚或謂之膴膴
大也唯醢醬無大如宰如其進大羹湇右執豆左執
蓋
繼公謂言執於蓋豆之間見其兩執也案注曰唯
醢醬無大者以經文云皆故言此以明之醢醬四醢
及芥醬也
先者反之
先者即執膷豆者也既設膷豆則以次受其餘於西
階上而設之反者既往而復來之辭此文似失其次
而在是
由門入升自西階
由門入則三牲與魚亦於門外雍爨為之與
先者一人升設于稻南簋西間容人(間如字)
注曰簋西黍稷西也必稻南者明庶羞加不與正豆
併也間容人者賓當從間往來也
繼公謂先者一人士之長設膷者也設膷于稻南言
其東西節也簋西言其南北節也閒諸簋之西庶羞
之東也案注云必稻南者明庶羞加不與正豆併
謂稻乃加食其位不與正饌併而庶羞又設於稻南
明庶羞亦為加不與正豆併也併謂同為一處唯云
正豆者以其器同也
旁四列西北上
注曰不統於正饌者雖加自是一禮
繼公謂云旁者見正饌之中席而此在旁也下文云
賓坐席末取粱即稻而庶羞在稻南足以明之矣西
北上謂膷豆在諸豆之西北也必西北上者放正豆
之位亦變於席之所上也
膷以東臐膮牛炙(炙之夜反下並同餘見前篇)
炙炙肉
炙南醢以西牛胾醢牛鮨(胾側吏反鮨巨之反)
注曰先設醢䋫之以次也胾切肉也内則謂鮨為膾
然則膾用鮨今文鮨作鰭
繼公謂此二醢為牛之炙胾膾設也案注云先設
醢䋫之以次也謂炙南之醢為炙而設故其次在胾
之上
鮨南羊炙以東羊胾醢豕炙
此一醢為羊炙羊胾設也
炙南醢以西豕胾芥醬魚膾
注曰芥醬芥實醬也内則曰膾春用葱秋用芥
繼公謂此一醢為豕炙豕胾設芥醬為魚膾設也牛
三品二醢尊也羊二品一醢降於牛也豕亦二品一
醢而醢次於炙又異於羊也魚一而已其芥醬復先
於膾又異於豕也古人於食物之微亦以多寡先後
示尊卑之義則其精微周密之意亦可見矣
衆人騰羞者盡階不升堂授以蓋降出(盡子忍反)
注曰授授先者一人
繼公謂進羞而言騰亦取其自下而上之意衆人不
升設者降於俎也以羞授先者一人先者每為設之
所謂先者反之也以蓋降出惟謂衆人其先者之蓋
則次者既授豆而受之并以出矣
贊者負東房告備于公
注曰復告庶羞具者以其異饌
繼公謂此言備者備周於具
右設加饌
贊升賓
注曰命賓升席
繼公謂公曏者已再拜揖食故於此惟贊者升賓禮
不可褻也升賓之辭蓋曰吾子其升也
賓坐席末取粱即稻祭于醬湇間
坐席末者就加饌也取粱即稻言不反粱於左手也
不祭于豆祭而于醬湇間者以其近也且别於正饌
贊者北面坐辯取庶羞之大興一以授賓賓受兼壹祭
之
一壹同贊者壹以授賓賓兼壹祭之禮之節當然也
賓於黍稷牲肺皆壹祭之特於此發之耳祭不言其
所亦於醬湇間可知
右賓祭加饌
賓降拜
拜者為將食故也
公辭賓升再拜稽首公答再拜賓北面自間坐左擁簠
粱右執湇以降
注曰間兩饌之間也擁抱也必取粱者公所設也繼
公謂擁之者示其重也必取湇者飯則先啜湇故特
取之以降者為公立于堂已不敢坐食于席也必以
降者臣也云簠粱見其器也凡粱稻皆以簠
公辭賓西面坐奠于階西東面對
注曰奠而後對成其意也
繼公謂公辭止其食於下也階西賓所欲食之處也
故於此奠之對者釋其所以降之意且從命也
西面坐取之栗階升北面反奠于其所降辭公
公不許其降食乃敢辭公為禮之節然也辭公之意
與曏者欲食于下之意同降而辭者亦以其臣也
公許賓升公揖退于箱擯者退負東塾而立
注曰箱東夾之前
賓坐遂卷加席公不辭(卷九阮反下同)
注曰贊者以告公公聽之
繼公謂卷加席者北面坐而卷自末也公不辭以其
降等也若於朝君則辭而賓反之矣
賓三飯以湇醬宰夫執觶漿飲與其豐以進(飯扶晚反)
注曰緣賓意欲自潔清
繼公謂漿觶亦先加於豐上如飲酒可知
賓挩手興受
注曰受觶
宰夫設其豐于稻西
注曰酒在東漿在西是所謂左酒右漿
繼公案左酒右漿弟子職文
庭實設
注曰乘皮
繼公謂此與下文行禮之節亦略與聘禮醴賓者同
賓坐祭遂飲奠于豐上
其祭亦於醬湇間
右賓食
公受宰夫束帛以侑西鄉立
注曰侑猶勸也主國君以為食賓殷勤之意未至復
發幣以勸之西鄉立序内位也受束帛于序端
繼公謂是時公受束帛蓋于東箱醴時公在堂則受
于序端侑者食賓而從之以貨財之之稱勸人食亦
曰侑
賓降筵北面
注曰以君將有命也北面於西階上
擯者進相幣賓降辭幣升聽命(相息亮反)
辭幣者謂既受賜食不宜又辱賜幣也公於是降一
等止其降且不許其辭賓即栗階升聽命也經似有
脫文
降拜公辭賓升再拜稽首受幣當東楹北面退西楹西
東面立
西楹西亦少北也
公壹拜賓降也公再拜介逆出賓北面揖執庭實以出
北面揖之者象親受之也凡庭實並受
公降立
注曰俟賓反
繼公謂亦立于中庭
上介受賓幣從者訝受皮
右侑幣
此一節經文有不釋者已見於前篇醴賓
條故也
賓入門左沒霤北面再拜稽首
霤門内霤也沒霤庭南也拜者謝侑幣之賜也沒霤
而拜以公立于中庭也
公辭
辭其拜於庭也
揖讓如初升
此三揖時公在中庭與賓三揖則是與聘禮者同矣
云如初亦大略之言也既升則介入復位
賓再拜稽首公荅再拜
曏也賓拜賜于庭南公辭之故成拜於此
右賓拜侑幣
賓降辭公如初
注曰將復食
繼公謂初謂公許也
賓升公揖退于箱賓卒食會飯三飲(食飯皆如字)
注曰會飯謂黍稷也此食黍稷則初時食稻粱
繼公謂減簋飯於會而食之故云會飯曏者三飯乃
飲此凡三飲蓋九飯也九飯大夫禮也後禮更端故
與前三飯不相蒙食加飯而飲漿則此所飲者其酒
與
不以醬湇
亦變於初禮也先言醬者不用之故惟據所設之序
而言
挩手興北面坐取粱與醬以降西面坐奠于階西
注曰示親徹也
繼公謂再食不用粱與醬乃取以降者重公所設也
公於正饌先設醬加饌先設粱故賓親徹此二者階
西曏者所欲食之處也
東面再拜稽首
注曰卒食拜也
繼公謂卒食而拜賜也亦拜於階西不於階東又不
北面皆變於初明其將遂退矣
公降再拜
公拜亦西面于阼階下
右卒食
介逆出賓出公送于大門内再拜賓不顧
於此復云賓不顧嫌其或與聘問之時異也
有司卷三牲之俎歸于賓舘
注曰卷猶收也無遺之辭也
繼公謂云卷者明盡以其俎與其實歸之此牲體皆
在俎則食時不舉之明矣少牢特牲饋食禮尸所舉
者加于肵虞禮則實于篚司儀職言食禮舉數上公
九侯伯七子男五以差言之則大夫當三也此乃不
舉其亦與周官異者乎
魚腊不與(與音預)
言卷三牲之俎則魚腊不與可知乃言之者亦經文
過於詳爾
右賓出歸俎
明日賓朝服拜賜于朝拜食與侑幣皆再拜稽首
曏於既食既受侑幣皆已親拜謝公今復往拜賜者
正禮不可廢也此拜公不見故無嫌於重複
訝聽之
注曰受其言入告出報也此下大夫有士訝
右賓拜賜
上大夫八豆八簋六鉶九俎魚腊皆二俎
注曰記公食上大夫異於下大夫之數
繼公謂豆加茆菹麋臡簋加黍稷各一鉶加羊豕俎
加鮮魚鮮獸於膚之下如饔九鼎之次云九俎則四
四為列而特鮮獸
魚腸胃倫膚若九若十有一下大夫則若七若九
注曰此以命數為差也九謂再命者也十一謂三命
者也七謂一命者也九或上或下者皆再命者也謂
小國之卿大國次國之大夫也卿則曰上大夫則曰
下大國之孤視子男
䟽曰云此以命數為差者案周禮典命公侯伯之卿
三命大夫再命士一命子男之卿再命大夫一命士
不命則諸侯之臣分為三等三命再命一命不命與
一命同此經魚腸胃倫膚亦分為三等有十一有九
有七則十一當三命九當再命七當一命若然惟有
上下二文者以公侯伯之大夫與子男之卿同再命
卿爵尊為上大夫爵卑為下則上言若九者子男之
卿也下言若九者公侯伯之大夫也故鄭云卿則曰
上大夫則曰下云大國之孤視子男者此經惟見三
命以下故鄭併論及之案周禮典命大國之孤四命
又大行人云大國之孤執皮帛以繼子男又云其他
皆視小國之君若然孤與子男同十三侯伯十五上
公十七差次可知
繼公謂其俎數之同者又以此見尊卑也因言上大
夫以及下大夫蓋以足前禮未備之意
庶羞西東毋過四列
注曰謂上下大夫也
繼公謂欲閒容人也膷當稻南若過四列則近於簋
矣西東西列東列也先言西者上也庶羞每列自北
而南䋫之此乃言西東毋過四列者所以見庶羞雖
多其南北列之豆不得過四也南北列之豆若過於
四則西東列亦過於四矣
上大夫庶羞二十加於下大夫以雉兔鶉鴽(鶉音淳鴽音如)
注曰鴽無母
䟽曰案爾雅云鴽鴾母郭氏曰䳺也青州人呼曰鴾
母
繼公謂上言東西毋過四列則此四者為一列於南
也
右食上大夫禮
若不親食使大夫各以其爵朝服以侑幣致之
說見前篇
豆實實于罋陳于楹外二以並北陳簋實實于筐陳于
楹内兩楹間二以並南陳
豆實在罋簋實在筐又皆陳于楹閒皆變於食也南
北異陳示不相統也罋數如豆北上韭菹其東醓醢
屈筐數如簋南上黍其東稷錯也
庶羞陳于碑内
庶羞者醢四并魚膾與芥醬也不陳於上以牲在下
宜從之庶羞主於牲肉也上大夫又加以雉兔鶉鴽
此豆實也亦實於罋
庭實陳于碑外
此庭實不於西方參分庭一在南又不執之皆變於
食也
牛羊豕陳于門内西方東上
生歸之亦變於食陳于門西餼位也
賓朝服以受如受饔禮
親食時朝服故此致者受者皆服之云如受饔禮則
侑幣與食亦殊拜之
無擯
李寳之曰擯當作儐下同
明日賓朝服以拜賜于朝訝聽命
注曰賜亦謂食與侑幣
右致食禮
大夫相食親戒速
注曰記異於君者也速召也先就告之歸具既具復
自召之
繼公謂親戒而又速之者以其敵也
迎賓于門外拜至皆如饗拜
注曰饗大夫相饗之禮也今亡
繼公謂迎賓與拜至亦皆再拜大夫相饗蓋亦附於
公饗大夫禮中而并亡之矣
降盥
賓亦從降主人辭降賓對主人乃盥于洗南面卒盥
一揖一讓升經不言文省也禮賓主敵則不設槃匜
惟盥于洗耳
受醬湇侑幣束錦也皆自阼階降堂受授者升一等賓
止也
注曰皆者謂受醬受湇受幣也降堂謂止階上
繼公謂降堂升一等中等相授也不受於堂辟君也
中等相授異於士也大夫之階亦惟三等於此見之
矣考工記言天子堂崇九尺以是差之則公侯伯七
尺子男五尺大夫士皆三尺也賓止之義與上篇大
夫止者同士冠禮賓受冠降階一等
賓執粱與湇之西序端
亦為主人立于堂故不敢食於席也其尊敵故但辟
之於堂上而已粱不擁亦降於君
主人辭賓反之
云反之明不對也此下當有辭於主人降一等主人
從十字蓋傳寫脱之
卷加席主人辭賓反之
卷加席亦謙也辭則反之敵也
辭幣降一等
辭而降一等為恭也亦略放於公食之禮而為之
主人從
從亦降一等也從者辭其降且不許其辭
受侑幣再拜稽首主人送幣亦然
著之者主人非君嫌不必稽首
辭於主人降一等主人從
從者亦辭其降且許之此謂再入而辭者也然則初
辭亦有此文明矣又公食禮有賓再入之拜上經乃
不見其異者則是大夫禮無此拜也
卒食徹于西序端
注曰亦示親徹
繼公謂亦奠于曏者所欲食之處也
東面再拜降出
注曰拜亦拜卒食
繼公謂拜不當階又不北面亦變於前主人亦於阼
階上西面答再拜也
其他皆如公食大夫之禮
他謂在公食禮中而不見於上者也然上禮所不見
者亦未可盡與公食禮相通經云皆如者大約言之
耳又此不别見所饌者之異則是俎豆之屬亦皆如
公食者矣蓋大夫此禮為公而舉故其饌放之而不
嫌與之同也大夫祭其宗廟惟用少牢且於其始也
不敢純用朝事之豆則此食禮之意可見矣
右大夫相食
若不親食則公作大夫朝服以侑幣致之
不言其禮者與公致食之禮同可知
賓受于堂無擯
注曰與受君禮同
繼公謂言此者嫌或與君禮異也賓受大夫餼不於
堂故明之賓阼階上北面再拜稽首受幣于楹間則
異於君禮不見者可知也
右大夫致食
記不宿戒
宿戒者先期日而戒之也此禮當日乃戒故云然
戒不速
經文已明
不授几無阼席
經文亦已明
亨于門外東方(亨音烹)
門外廟門外也門外東方雍爨在焉
司宫具几與蒲筵常緇布純加莞席尋玄帛純皆卷自
末(純並音準下並同莞音官)
注曰丈六尺曰常半常曰尋末經所終有以識之必
長筵者以有左右饌也
䟽曰云丈六尺曰常半常曰尋者據周禮考工記殳
長尋有四尺崇于人四尺車戟常崇于殳四尺之文
而言也
繼公謂蒲筵而加莞席美者在上也筵常而加席尋
是加席之度必半於其筵於此見之矣莞小蒲也
宰夫筵出自東房
筵亦謂布之也
賓之乘車在大門外西方北面立(乘繩證反)
注曰賓車將至下行而後車還立于西方
䟽曰少儀云僕於君子始乘則式君子下行然後還
立是車還立于西方也
繼公謂唯云賓之乘車在此則上介以下之車不然
矣車北面立者俟賓之出宜鄕之云立明其不說駕
鉶芼牛藿羊苦豕薇皆有滑(芼眉報反)
注曰芼菜也藿豆葉也苦苦荼也滑菫荁之屬
繼公案内則曰菫荁枌榆免薧滫瀡以滑之故注以
滑為菫荁之屬
贊者盥從俎升
注曰俎其所有事
繼公謂贊者之所有事於賓者簋俎庶羞之祭也而
俎先二者而設故從之以升
簠有蓋幂
注曰稻粱將食乃設去會於房蓋以幂
繼公謂有蓋幂者變於簋也
凡炙無醬(灸之夜反)
注曰已有鹹和
繼公謂凡凡三牲也此庶羞於三牲之炙皆為設醢
唯魚膾乃用芥醬是凡炙無醬矣不言胾者如灸可
知
上大夫蒲筵加莞席其純皆如下大夫純卿擯由下
擯無上事故不必升堂
上贊下大夫也
上贊即經所謂贊者也以其佐賓食於堂上故云上
贊蓋對堂下之擯者而言也擯贊者事相近故以上
下通之此以下大夫為之者欲其不尊於賓
上大夫庶羞酒飲漿飲庶羞可也
此記難強解
拜食與侑幣皆再拜稽首
記此於上大夫之後恐或是為彼言之若然亦長語
矣此篇中見上大夫禮之異者俎豆簋鉶之加耳其
他不見之則皆如下大夫禮可知固無不稽首之嫌
也又何必贅言之哉
儀禮集說卷九
正誤
宰東夾北西面
鄭本此下有南上二字注曰古文無南上繼公案經
文惟言宰而已是獨立於此也南上之文無所用之
又以下文證之益可見矣蓋傳寫今文者因下文而
衍此二字也鄭氏不察而從之非是宜從古文
委于鼎西
鄭本委作奠注曰今文奠為委繼公案後篇皆作委
宜從今文
記加莞席尋玄帛純又曰上大夫蒲筵加莞席
鄭本莞皆作萑注曰今文萑皆作莞繼公案司几筵
云諸侯祭祀席蒲筵繢純加莞席紛純是蒲筵之上
宜加莞席也而萑乃葦屬其為物麤惡故司几筵惟
於喪事則用萑席焉似不可用之於此禮也宜從今
文皆作莞
