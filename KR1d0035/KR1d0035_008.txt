儀禮集說卷八上元敖繼公撰
聘禮第八
注曰大問曰聘諸侯相於久無事則使卿相問小聘
使大夫周禮凡諸侯之邦交歲相問也殷相聘也世
相朝也於五禮屬賓禮
繼公謂此篇主言次國大聘之禮
聘禮君與卿圖事
注曰圖謀也謀事者必因朝其位君南面卿西面大
夫北面士東面
䟽曰注其位君南面以下諸侯路門外正朝不見疑
當與燕射二朝面位同故以燕禮大射儀約之也
遂命使者(使色吏反下使者並同)
注曰聘使卿
使者再拜稽首辭
注曰辭以不敏
繼公謂使者少進而北面乃拜君親命之故拜而後
辭變於𫝊命之儀也
君不許乃退
注曰退反位也
繼公謂君不許其辭故不荅拜使者亦當許而後退
既圖事戒上介亦如之
注曰戒猶命也
繼公謂旣圖事乃戒之者以其不在圖事之數也又
使者言命上介言戒亦異尊卑也如如其禮辭也使
者與上介必辭者不敢以專對之才自許謙敬也凡
聘使有故則上介攝其事
宰命司馬戒衆介衆介皆逆命不辭
注曰衆介者士也士屬司馬周禮司馬之屬司士掌
作士適四方使為介逆猶受也
䟽曰不辭者賤不敢辭
繼公謂宰命司馬戒衆介以其卑賤也不辭者自别
於使者及上介且任輕亦不必辭衆介受命亦當再
拜稽首宰說見大射儀
宰書幣
注曰書聘所用幣多少也宰又掌制國之用
繼公謂周官冢宰以九式均節財用六曰幣帛之式
故此主書幣也
命宰夫官具
注曰命之使衆官具幣及所宜齎
右命使介具聘物
及期夕幣
注曰夕幣先行之日夕陳而視之
繼公謂此云及期則上亦當有請期告期之禮文略
耳夕如夕月之夕以夕時陳幣而展之故曰夕幣云此
題下事也下不見者以意求之
使者朝服帥衆介夕(朝直遥反下並同)
注曰視其事也
繼公謂於此云朝服者嫌朝夕之服異也下言君朝
服放此
管人布幕于寢門外
注曰布幕以承幣
繼公謂管人其有司之掌勞辱之事者與寢門外正
朝也
官陳幣皮北首西上加其奉于左皮上馬則北面奠幣
于其前
注曰奉所奉以致命者謂束帛也馬言則者此享主
用皮或時用馬馬入則在幕南皮馬皆乘
繼公謂陳皮不言幕上可知也北首變於執也西上
放設時之位也左皮尊故加幣於其上馬入則亦右
牽之北面猶北首也前謂左馬之前幕之上也此皮
若馬之位其享主君者在西享夫人者在東
使者北面衆介立于其左東上
注曰既受行同位也
繼公謂北面蓋在雉門内之右宜鄉君也
卿大夫在幕東西面北上
注曰大夫西面辟使者
䟽曰此謂處者大夫當北面今與卿同西面是辟使
者
繼公謂幕東南北節也
宰入告具于君
注曰入入路門
繼公謂是時君亦立於阼階東南南鄉宰北面告之
具謂所陳者已具
君朝服出門左南鄉(鄉許亮反)
出門左出路門而少東辟天子之朝位也天子日視
朝當宁而立
史讀書展幣
書謂書享幣之數於方者也展謂詳視之下云拭圭
遂執展之足以明之矣史蓋幕西東面讀書有司北
面展之
宰執書告備具于君授使者使者受書授上介
注曰展幣畢史以書授宰宰既告備以授使者其受
授皆北面
繼公案注云宰既告備則經文似本無具字蓋傳寫
者誤衍之也
公揖入
注曰揖禮羣臣
官載其幣舍于朝
注曰待旦行也
繼公謂載謂載之於車幣亦兼皮言也古者載幣之
車以人推之春秋傳曰用幣必百兩百兩必千人
上介視載者所受書以行
注曰監其安處之畢乃出
繼公謂所受書謂上介所受於使者者也别言以行
見其不與幣同處
右夕幣
厥明賓朝服釋幣于禰
注曰告為君使也天子諸侯將出告羣庿大夫告禰
而已
繼公謂或言賓或言使者互見也卿大夫之服以朝
服為正故入庿亦用之釋舍置也將出而釋幣于禰
象生時出必告也大夫三廟惟告禰者遠辟天子諸
侯也
有司筵几于室中祝先入主人從入主人在右再拜祝
告又再拜
注曰更云主人者庿中之稱也
繼公謂筵几蓋亦蒲筵漆几也室中室中之奥也筵
亦東面而右几祝升自右階先入主人升自阼階從
之在右在祝右也祝在左者以親釋辭於鬼神宜變
於他時詔辭之位也少儀曰詔辭自右主人拜不稽
首變於祭祝不拜辟君禮
釋幣制玄纁束奠于几下出
注曰祝釋之也丈八尺曰制二制合之束十制五合
玄纁之率玄居三纁居二朝貢禮云純四只制丈八
尺
䟽曰純謂幅之廣狹制謂舒之長短
繼公謂既告乃釋幣亦辟君禮奠於几下亦縮之出
亦祝先而主人從案注云玄居三纁居二蓋據魯
人之贈幣言也以此幣用於神者故意其亦然魯人
之贈見雜記又案注引朝貢禮云純四只者不可曉
姑闕之
主人立于戶東祝立于牖西
注曰少頃之閒示有俟於神
繼公謂先言主人立以其位近於戶也其立東西相
鄉
又入取幣降卷幣實于笲埋于西階東(卷九轉反笲音煩)
注曰埋幣必盛以器若藏之然
繼公謂又入者祝及主人也祝旣取幣乃與主人俱
出幣必埋之者神物不欲令人褻之笲說見昏禮
又釋幣于行
注曰喪禮有毁宗躐行出乎大門則行神之位在庿
門外西方為軷壇厚二寸廣五尺輪四尺不言埋幣
可知也今時春秋祭祀有行神古之遺禮乎
繼公謂將有事於道路故釋幣于行以告之亦告為
君使也此釋幣之儀與室中者異故不蒙如之也
遂受命
注曰賓須介來乃受命也
繼公謂受命謂帥介以受命於朝也言於此者明與
釋幣之事相接也
上介釋幣亦如之
注曰如其於禰與行
右釋幣
上介及衆介俟于使者之門外
注曰俟於門外東面北上
使者載旜(旜之然反)
注曰旜旌旗屬也載之者所以表識其事也周禮曰
通帛為旜又曰孤卿建旜
繼公謂此載旜為將受君命以行也使事於是乎始
故以其旗表之後或張旜亦皆為事故意與此類
帥以受命于朝
受命于朝亦目下事之言也朝蓋指受命之處而言
謂路門外也
君朝服南鄉卿大夫西面北上君使卿進使者(鄉許亮反)
此在朝固朝服矣必著之者嫌命聘使或當皮弁服
也南鄉亦在路門外之左也使卿進使者重其事也
使者此時蓋俟命於雉門外凡人臣非朝夕之時而
欲至公所者必俟命而後入
使者入及衆介隨入北面東上君揖使者進之上介立
于其左接聞命
注曰進之者有命宜相近也接猶續也
繼公謂入入雉門而右也接聞命釋所以立于其左
之意其實此時君未發命也上介必接聞命者為使
者或有故則上介攝使事宜與聞之
賈人西面坐啓櫝取圭垂繅不起而授宰(賈音稼下並同櫝大木反)
(繅音早)
注曰賈人在官知物賈者雜采曰繅所以薦玉重愼
也
繼公謂櫝藏玉之器也西面坐啓之則是近於君而
或在其東矣繅以帛為之表玄裏纁所以藉玉而又
揜其上者也垂繅謂開之也開而不揜則其繅垂授
玉不起賤者宜自别也宰於其右亦坐受之
宰執圭屈繅自公左授使者
注曰屈繅者斂之自公左贊幣之義
繼公謂屈繅以繅揜玉之上也揜之則其繅屈宰執
圭屈繅則公不視之也
使者受圭同面垂繅以受命
注曰同面者宰就使者北面並授之既授之而君出
命矣
繼公謂於使者受圭公乃命之明其執此以申信也
既述命同面授上介
注曰述申言之也述君之言重失誤
繼公謂此授受皆同面别於聘時賓主之儀也其不
見者以此求之
上介受圭屈繅出授賈人衆介不從
注曰賈人將行者在門外北面
䟽曰上介授賈人訖則復入
繼公謂自賈人取圭至此凡三授受或垂繅或屈繅
蓋相變以為儀然亦莫不有義存焉也上介出授賈
人賈人以他櫝藏之
受享束帛加璧受夫人之聘璋享玄纁束帛加琮皆如
初(琮才宗反)
凡以玉帛之屬為禮其於敵以上者皆曰享束帛加
璧者束帛之上加以璧也加琮亦然此二束帛即曏
之所展而官載之者至是復取而合諸璧琮以見用
之之法也享束帛不言玄纁文省耳夫人之聘璋享
琮謂君復以二器聘享主國君之夫人也聘享主君
而并及其夫人所以見敬愛主君之至也記曰君以
社稷故在寡小君足以明之矣聘君用圭聘夫人用
璋享君用璧享夫人用琮尊卑之差也聘用圭璋以
為信也享用璧琮以為禮也圭璋特達以其尊而幣
不足以稱之也璧琮有加以其降於圭璋可以用幣
又以將其厚意也聘享夫人之禮惟聘則有之諸侯
相朝無是禮也周官曰瑑圭璋璧琮以覜聘
遂行舍于郊
為將有事於此也記曰問大夫之幣俟于郊
斂旜
斂藏也斂旜者上事已也至是乃斂者行時未可以
變因舍而後可為之
右受命遂行
若過邦至于竟使次介假道束帛將命于朝曰請帥奠
幣(竟音境下並同)
注曰至竟而假道諸侯以國為家不敢直徑也帥猶
道也請道已道路所當由
繼公謂次介士也假道禮輕故使次介將命猶致命
也此朝謂大門外將命别有辭請帥乃其後語耳奠
幣者賤不敢授也
下大夫取以入告出許遂受幣
君許乃可受之受幣蓋亦有辭文不具耳於其奠幣
未即受者不必其君意也
餼之以其禮上賓大牢積唯芻禾介皆有餼(大音泰下大牢並同)
(積子賜反)
注曰以其禮者尊卑有常差也上賓有禾十車芻二
十車禾以秣馬
李微之曰賓大牢則介不得用大牢積唯芻禾則無
米可見矣
繼公謂以牲之生者與人曰餼其禮者賓則大牢上
介則小牢羣介則特牲也米禾薪芻皆謂之積積唯
芻禾是無薪與米也上賓有積上介以下未必有之
此餼積唯若是所以降於主國之禮賓也然以此而
待過客亦不為不厚矣餼與積皆陳於門外其餼以
大牢者牽牛以致之少牢者牽羊以致之特牲則束
之也亦執其紲以致之與案注末恐有脫文
士帥沒其竟
注曰没盡
誓于其竟賓南面上介西面衆介北面東上史讀書司
馬執策立于其後
注曰賓南面專威信也史讀書以敕告士衆為其犯
禮暴掠也禮君行師從卿行旅從司馬主軍法者執
策示罰
繼公謂春秋傳昭六年楚公子棄疾聘晉過鄭禁芻
牧採樵不入田不樵樹不采蓻不抽屋不強匄誓曰
有犯命者君子廢小人降此所誓者其類之乎書謂
誓辭史讀書不言東面亦可知也此當在次介假道
而復命之時言於此者終上事而後及之耳
右假道
未入竟壹肄(肄以二反)
注曰肄習也習聘之威儀重失誤
繼公謂竟謂所聘之國竟也
為壝壇畫階帷其北無宫(壝維癸反壇音檀畫音獲)
築壇而卑曰壝壇為壝壇象堂也壇卑故畫地為階
必畫階者習升降之儀也帷其北象房室以為堂深
之節無宫謂不為外垣亦不以他物象之也天子之
禮有車宫壇壝宫帷宫諸侯未聞
朝服無主無執也
必言朝服者嫌肄聘儀則當如聘服也下展玉言朝
服意亦類此固無主矣乃言之者嫌習禮則或當以
人象之也無執不執玉帛也無主則無授受之儀故
不必執之且不敢䙝也徒習其威儀而已凡道路常
服卿大夫則朝服士以下則玄端與
介皆與北面西上(與音預)
注曰入門左之位也
繼公謂言皆與者肄時介無事嫌不必與也
習享士執庭實
士乃有司之主執庭實者也庭實亦無授受之事乃
執之者當别於玉帛也實如内實之實此庭實謂皮
若馬也對堂上之幣而言故謂之庭實
習夫人之聘享亦如之習公事不習私事
注曰公事致命者也
䟽曰私事者謂私覿私面
繼公謂公事聘享與問大夫者也
右習儀
及竟張旜誓
注曰張旜明事在此國也張旜謂使人維之
繼公謂張旜者將與主國接如下文所云者是也過
邦假道不張旜者使事不在彼國也或云張或云載
互文耳誓之儀亦如初
乃謁關人
注曰謁告也古者竟上為關以譏異服識異言
關人問從者幾人(從才用反下凡從者皆同幾居豈反)
欲知其人數者所以防奸人
以介對
注曰聘禮上公之使者七介侯伯之使者五介子男
之使者三介
繼公謂以介數對則人數亦在其中春秋傳曰卿行
旅從若侯伯之國也介者五人則知使者之為卿而
從者五百人矣
右及竟
君使士請事遂以入竟
注曰遂以入因道之
繼公謂使者既謁關人因止於竟未敢輙入關人以
告于君於是君使士請事其辭蓋曰寡君使某請事
賓既對遂帥之入竟也
右請事
入竟斂旜
亦因舍而為之
乃展
玉幣各有主之者至是乃復展之周慎之至也斂旜
乃展者見非公事不張旜
布幕賓朝服立于幕東西面介皆北面東上賈人北面
坐拭圭(拭音式)
注曰拭清也側幕而坐乃開櫝
繼公謂布幕亦管人也介之位蓋在賓西南賈人則
少進亦在賓之西南而在幕之東南也故下云上介
北面視之退拭圭者就櫝拭之故下乃云執
遂執展之上介北面視之退復位
注曰言退復位則視圭進違位
退圭
退之者其展事畢也退則藏之於櫝與
陳皮北首西上又拭璧展之會諸其幣加于左皮上上
介視之退
會合也亦既拭璧乃執展之不言展幣者文略耳璧
會諸幣上介乃視之貶於圭且欲并視幣也退退復
位也
馬則幕南北面奠幣于其前
亦以璧會於幣乃奠之
展夫人之聘享亦如之
展璋如圭展琮如璧無以異也
賈人告于上介上介告于賓
告之以展聘享之玉幣已畢也旣告乃退璧琮與皮
幣
有司展羣幣以告
注曰羣幣私覿及大夫者有司載幣者自展自告
繼公謂有司自展旣則以告上介上介亦告于賓此
皮幣蓋不陳於幕辟君禮也羣幣且展之則享幣可
知矣案注云及者即記所謂幣之所及者也
及郊又展如初
注曰郊遠郊也周制天子畿内千里遠郊百里以此
差之遠郊上公五十里侯伯三十里子男十里也近
郊各半之
繼公案注云周制天子畿内千里者以司馬職云方
千里曰國畿也云遠郊百里者以司馬法云王國百
里為郊也
及館展幣於賈人之館如初
館舍也幣亦兼玉而言展之於賈人之館者展事將
終故禮殺而由便也自入竟至此凡三展者以聘事
將至而愈愼且一與主國卿大夫為禮則不暇及之
矣此所以屢展而不厭其煩
右展
賓至于近郊張旜
亦為有下事也此後不見斂旜之節至館為之可知
君使下大夫請行反君使卿朝服用束帛勞(勞力報反下並同)
請行謂請之行蓋速之也勞亦謂勞其道路勞苦殷
勤之意也使卿亦以其爵也主君於朝君則親郊勞
故此禮放之而以同班蓋行禮欲其稱也下凡使卿
者其義皆然士請事大夫請行亦皆朝服也特於此
見之耳
上介出請入告賓禮辭迎于舍門之外再拜勞者不荅
拜
賓禮辭者以其用幣也上介以賓辭告勞者復𫝊言
而入賓乃出迎若士請事大夫請行則上介出請入
告而賓即出拜于門外不迎之以入以其不受幣也
上不言出請入告而於此言之者禮簡者其文或略
禮繁者其文必備經之例然爾
賓揖先入受于舍門内(舍音赦)
惟云舍門是舍但有一門耳此公館之異者也先入
門而右北面
勞者奉幣入東面致命
入入門左致命致其君命也
賓北面聽命還少退再拜稽首受幣勞者出(還音旋)
注曰少退象降拜
䟽曰歸饔餼大夫東面致命賓降階西再拜稽首是
此象之也又訝受法歸饔餼時堂上北面受幣此在
庭亦當北面訝受幣勞者南面可知也
繼公謂賓入門即北面至是乃言之者亦因事而見
之耳受幣蓋在庭中西下言歸饔餼之禮賓升堂北
面聽命受幣于堂中西此雖受幣於庭亦皆當放之
授老幣出迎勞者
勞者出俟於門外上介出請勞者告事畢上介入告
賓乃出迎之而告以欲儐之之辭老說見士昏禮
勞者禮辭賓揖先入勞者從之乘皮設(乘䋲證反下並同)
注曰設於門内也物四曰乘皮麋鹿皮也
䟽曰庭實當參分庭一在南設之今以儐勞者在庭
故設於門内也
繼公謂賓先入西面勞者從入東面乘皮設亦宜在
門内之西其於勞者之南與
賓用束錦儐勞者(儐必刃反)
聘禮凡大夫士所用之幣皆以錦蓋不敢與尊者之
幣同因事而用幣於賓謂之儐所以見殷勤也
勞者再拜稽首受
稽首者因賓曏者受幣之禮以相尊敬也後多類此
受幣蓋當門中南面賓北面授旣受則東面俟此受
郊勞儐使者皆於門内與周官異司儀職言諸公侯
伯子男之臣相為國客其於大夫郊勞之禮云登聽
命下拜登受又云儐使者如初之儀是皆於堂也
賓再拜稽首送幣
注曰受送拜皆北面象階上
繼公案注云受送拜者謂受者送者之拜也象階上
者謂放儐于堂之禮也
勞者揖皮出乃退賓送再拜
注曰揖皮出揖執皮者而出示親受
繼公謂勞者已執幣不可以復執皮故揖執皮者欲
其為已執之以出也公食大夫禮曰賓北面揖執庭
實以出然則此亦北面揖之矣出則幣與皮各有受
之者不言者可知也
夫人使下大夫勞
注曰使下大夫下君也
繼公謂夫人使勞之者以其亦奉命而聘享已也
以二竹簋方玄被纁裏有蓋(簋音軌)
注曰竹簋以竹為之狀如簋而方如今寒具筥筥者
圜此方耳
繼公謂竹簋而方變於食器也古者盛黍稷之簋以
瓦為之後或用竹制亦不方是其異於此者也
其實棗烝栗擇兼執之以進
烝孰之也擇治之謂去其皮也兼執之者左手執棗
右手執栗與士虞禮曰主婦自取兩邊棗栗設于會
南棗在西北面設兩邊而棗在西亦足以見其所執
之左右矣
賓受棗大夫二手授栗
注曰授受不游手愼之也
䟽曰游手謂游暇一手
繼公謂賓受棗二手共受之旣則以右手受栗此亦
訝受
賓之受如初禮
注曰如卿勞之儀
儐之如初
君使以束帛夫人使以棗栗勞賓賓儐之皆以束錦
乘皮者亦輕財重禮之意也
右請行郊勞
下大夫勞者遂以賓入
注曰出以束錦授從者因東面釋辭請道之以入
繼公謂入入國門也賓不拜送者辟諸侯於天子使
者之禮也
至于朝主人曰不腆先君之祧旣拚以俟矣(祧吐條反拚方問反)
注曰賓至外門下大夫入告出釋此辭主人者公也
不言公而言主人主人接賓之辭
繼公謂守祧掌守先王先公之廟祧其遺衣服藏焉
又云其庿則有司脩除之其祧則守祧黝堊之然則
祧者庿堂以北之稱也拚灑掃也受聘於庿故其言
若此蓋緣賓意欲速達其君命也
賓曰俟閒(閒音閑)
閒暇也言此者謂已雖欲速達君命亦不可不俟主
人之暇乃為之是亦緣主人意而言也大禮而倉卒
受之非人情
右至朝
大夫帥至于館卿致館
賓言俟閒然後致館亦尚辭讓也大夫即曏者以賓
入者也帥亦謂道賓賓至于館則入矣致如致爵之
致致館謂以君命致此館於賓也
賓迎再拜卿致命賓再拜稽首卿退賓送再拜
致命者致其君致館之命也致命於門外者以無幣
也致館不以幣而在門外亦與周官異司儀職言公
侯伯子男之臣相為國客致館如郊勞之儀是亦於
堂也
右致館
宰夫朝服設飧(飧音孫)
宰夫士也以奉君命故亦朝服徒有食而無他饌謂
之飧傳曰盤飧寘璧是也徒食食亦曰飧玉藻曰不
食肉而飧是也二者所指雖殊義則同耳此禮用大
牢其上有簠簋豆鉶之屬乃云飧者主人之謙辭所
以甚言其菲薄也故禮亦因以為名云
飪一牢在西鼎九羞鼎三腥一牢在東鼎七
注曰庭中之饌也飪孰也鼎西九東七凡其鼎實與
其陳如陳饔餼羞鼎則陪鼎也以其實言之則曰羞
以其陳言之則曰陪
繼公謂牢大牢也大牢者牛羊豕各一也飪鼎九腥
鼎七乃皆云牢者主於牛羊豕也飪在西腥在東以
西為尊也腥減二鼎亦明其輕於飪也此飧牢二不
視其饔餼之死牢者别於朝君之禮也
堂上之饌八西夾六
注曰八六者豆數也凡饌以豆為本堂上八豆八簋
六鉶兩簠八壺西夾六豆六簋四鉶兩簠六壺其實
與其陳亦如饔餼
門外米禾皆二十車
注曰禾槀實并刈者也米陳門西禾陳門東
繼公謂皆二十車者大夫飧禮其米禾皆視其牢牢
十車朝君之飧禮則米禾共視其牢也凡飧皆無生
牢
薪芻倍禾
注曰各四十車凡此之陳亦如饔餼
上介飪一牢在西鼎七羞鼎三堂上之饌六門外米禾
皆十車薪芻倍禾
注曰鼎七無鮮魚鮮腊
衆介皆少牢(少詩照反下少牢同)
注曰亦飪在西鼎五
繼公謂少牢五鼎羊豕魚腊膚與饋食之鼎同也此
少牢故無堂上之饌
右設飧
厥明訝賓于館(訝五嫁反)
注曰此訝下大夫也以君命迎賓謂之訝訝迎也亦
皮弁
賓皮弁聘至于朝賓入于次
注曰入于次者俟辦也次在大門外之西以帷為之
繼公謂皮弁者放其君相朝之服也朝聘必用皮弁
服者宜加於其朝服一等也侯國君臣日朝朝服視
朔乃皮弁服
乃陳幣
注曰有司入于主國庿門外以布幕陳幣如展幣焉
圭璋賈人執櫝而俟
繼公謂惟幣陳之圭璋璧琮皆在櫝也事至乃出焉
右賓至朝
卿為上擯大夫為承擯士為紹擯
承紹云者皆有為之先之辭周禮言天子之擯者其
於上公則五人於侯伯則四人於子男則三人皆以
朝者之爵為差也此但言上擯承擯紹擯而不言其
人數則是諸侯之擯者三人而已不以已爵及朝聘
者之尊卑而異所以别於天子也此擯者雖有三人
惟上擯專相禮事乃必立承紹者所以别於諸臣之
禮也
擯者出請事
擯者上擯也云請事則為上擯可知故不必質言之
而但云擯者也下文放此請事云出則擯者常近於
君所矣請事之辭蓋曰寡君使某請事是時賓即位
于西方東面介立于其東南北面西上擯者東方西
面請事賓對擯者乃入告于公矣諸侯相朝則上擯
傳主君之命以請于上介上介以告于朝君又以朝
君之命告于上擯所謂交擯也聘賓臣也故親對而
不交擯云出請事而不云入告省文也後多類此
公皮弁迎賓于大門内大夫納賓
注曰公不出大門降於待其君也公迎賓卿大夫以
下入庿門即位而俟之
繼公謂於此乃迎賓于大門内則是擯者出請事之
時公猶未出中門也大門内者其在門右西面與此
大夫亦謂上擯也云納賓則為上擯可知故變言大
夫與卿為上擯之文互見以明卿亦謂之大夫也此
與上經言擯者之意略同皆錯綜其文以見義爾左
氏傳於列國大夫或見其名或見其字與諡蓋得此
法也納賓亦西面鄉之(闕)其辭曰寡君須矣吾子其
入也旣則道之以入於公之迎賓也諸擯皆從之上
擯出納賓而承擯紹擯則皆立于門東北面
賓入門左
注曰衆介隨入北面西上少退
繼公謂賓入門左而東面鄉公介亦立于其東南北
面西上上擯亦入門而右玉藻曰賓入不中門不履
閾又曰公事自闑西亦謂此時也
公再拜賓辟不荅拜(辟音避)
賓入門左而公乃拜之是西面拜迎於入門右之處
明矣公迎大夫乃再拜者尊國賓也相見禮主人於
降等者不出迎一拜其辱
公揖入每門每曲揖
諸侯三門庫雉路則庫門為大門左宗庿右社稷入
大門東行而至庿此每門指閤門與庿之中門而言
也諸侯有五庿大祖之庿最東高祖而下之庿以次
而西庿各有大門有中門有庿門中門外西邊皆有
南北隔牆牆中央通閤門故入諸侯之庿必有每門
也每門揖者主人至每門則揖而先入也每曲揖者
於曲處則揖而折行也天子之庿各有五門與其寢
同是諸侯亦有三門也康王受顧命於庿出庿見諸
侯乃云王出在應門之内則天子諸侯庿門之名數
可見矣天子五門臯庫雉應路路門寢門也其於庿
則曰庿門
及庿門公揖入立于中庭
庿未詳其為何庿以差言之則受天子之聘宜於太
庿受諸侯之朝若聘其於高祖而下者與公揖賓而
入禮之也凡主人與賓揖而入門者有二義俱入則
為道之自入則為禮之公先入俟賓於内也擯者隨
公鴈行而入負東塾東上中庭東方南北之中入而
俟賓於此尊也若敵者則俟於門内公立蓋西面
賓立接西塾
接西塾者在其南而東面也立於此俟時而執玉也
介立于其西南東面北上
右迎賓
几筵既設擯者出請命
注曰几筵司宫於依前設之席西上周禮諸侯祭祀
席蒲筵繢純右彫几
繼公謂賓至庿門乃設几筵者君禮也請命者請致
其君命也案注似脱加莞席紛純五字
賈人東面坐啓櫝取圭垂繅不起而授上介
玉尊不與幣同陳故事至乃取之上介受圭於其左
亦東面
上介不襲執圭屈繅授賓
襲而執圭者惟賓與主人行禮者二人耳故上介不
襲而執之必言之者嫌聘時執玉者必襲也授賓東
面於其右
賓襲執圭
襲謂襲上衣不見裼衣也聘以圭為尊吉服以襲為
異玉藻曰服之襲也充美也又曰禮不盛服不充襲
而執圭以行禮欲其稱也不言垂繅可知也
擯者入告出辭玉
注曰入告公以賓執圭
繼公謂辭之者以其禮太崇也此辭亦禮辭耳賓對
則擯者復以入告而出納賓也辭對之言則春秋傳
有焉見文公十二年
納賓賓入門左
賓此時猶待納而後入以其臣也
介皆入門左北面西上
玉藻曰君入門介拂闑大夫中棖與闑之閒士介拂
棖言朝君之儀也此聘賓入自闑西則上介亦由棖
闑之閒士介亦拂棖矣司儀職曰及庿門惟君相入
亦與此異
三揖
注曰君與賓也
繼公謂於賓入門左而揖參分庭一在南而揖又皆
行而至於參分庭一在北而揖是三揖也賓至西方
之中庭公乃與之偕行
至于階三讓
公必讓升者賓之也
公升二等賓升西楹西東面
公升二等賓乃升臣也下云公左遷北鄉則此時公
升堂西鄉可知西楹西言其東西節也當在楹西少
北
擯者退中庭
注曰曏公所立處
繼公謂至是而退於中庭則是曏者從公而立於階
下矣凡公與賓為禮擯者皆贊之
賓致命
注曰致其君命
公左還北鄉擯者進公當楣再拜(還音旋鄉許亮反下同)
注曰進阼階西當釋辭於賓相公拜也
繼公謂必退乃進者禮以變為敬公必待擯者進之
然後拜尊者之禮尚多儀也下放此左還乃當楣則
公曏者亦當東楹少北矣以此見賓立之處必不正
在楹西也此拜為將受玉
賓三退負序
與尊者授受於堂禮重故其儀如此公再拜之閒賓
凡三退見其頃刻不敢安也三退則負序而立矣此
拜雖非為己然猶不敢自安若是敬之至也
公側襲受玉于中堂與東楹之閒
注曰側猶獨也他日公有事必有贊為之者中堂南
北之中也
䟽曰大射云公卒射小臣正贊襲是贊為之
繼公謂側襲尊賓也襲不著其所是於拜處為之也
此受玉之儀公西面賓東面授也東楹之閒四分楹
閒一在東也凡堂上授受贄幣之禮敵者則在兩楹
之閒主人尊則於東賓尊則於西又皆以遠近為差
此聘君於主君其尊同聘君之命宜降於主君一等
故使者就主君於東楹之閒而授玉也中堂者其凡
授受贄幣者南北之節與
擯者退負東塾而立
注曰反其位無事
繼公謂負東塾則其位在士之東矣
賓降介逆出賓出
注曰逆出由便
公側授宰玉
注曰授於序端
繼公謂授玉於上公尊也下放此公受玉時亦垂繅
宰既受之則屈繅矣
裼降立(裼先歷反)
注曰裼者免上衣見裼衣玉藻曰裘之裼也見美也
又曰麛裘青豻褎絞衣以裼之論語曰素衣麛裘皮
弁時或素衣其裘同可知也裘者為温表之為其褻
也寒暑之服冬則裘夏則葛降立亦於中庭
䟽曰凡服四時不同假令冬有裘襯身單衫又有襦
襦上有裘裘上有裼衣裼衣上又有上服皮弁祭服
之等若夏則有絺綌絺綌上有中衣中衣上復有上
服也
繼公謂裼者偏免上衣而見裼衣也此裼亦左為之
與朝祭之衣以裼為常故當盛禮則襲以為敬而盛
禮畢則裼而復其常也凡裼衣不必與上衣同色
右聘
擯者出請賓裼奉束帛加璧享擯者入告出許
請即所謂請命也璧降於圭故裼而奉之以行禮即
許之也旣受其大則不必辭其細也賓出則裼矣言
於此者亦因事見之許許其入也其辭蓋如納賓
庭實皮則攝之毛在内内攝之入設也(攝並之涉反下同)
注曰皮虎豹之皮内攝之者兩手相鄉也入設亦參
分庭一在南言則者或以馬也凡君於臣臣於君麋
鹿皮可也
繼公謂入設亦設於西方而西上攝說見士昏禮
賓入門左揖讓如初
此時介亦入門左
升致命張皮
注曰張者釋外足見文也
公再拜受幣
其儀亦如初惟不襲耳幣亦兼玉而言下放此
士受皮者自後右客
注曰從東方來由客後西居其左受皮也
繼公謂受者自後右客則客旣授亦自後而出皆與
受馬之儀相變也
賓出當之坐攝之
注曰象受于賓
繼公謂賓降而當皮之西士乃坐攝之
公側授宰幣皮如入右首而東
右當作左字之誤也士昏禮皮左首此亦宜然入時
不言左首故於此因見之東適東壁也亦逆退此庭
實之儀當與昏禮參考
右享
聘于夫人用璋享用琮如初禮
注曰如公立于中庭以下
繼公謂聘享皆致聘君之命也夫人不可以親受君
代受之其受之之禮則皆與已之所受者同以夫妻
一體也不言束帛加琮省文耳
右聘享于夫人
若有言則以束帛如享禮
注曰有言有所告請若有所問也記曰有故則束帛
加書以將命是也無庭實
繼公謂若有言因聘以達之故卒聘而後行此禮也
此如秦伯使西乞術來聘且言將伐晉之類
右因聘有言
擯者出請事賓告事畢
注曰公事畢
繼公謂上云請命此云請事者以其將命之禮已畢
故也
賓奉束錦以請覿(覿音狄)
覿卑見尊之稱也公事已畢欲伸其私敬也奉君命
而使則其覿禮宜與他時見于國君者不同故不用
其贄而用幣與庭實也
擯者入告出辭
辭欲其後之也賓旣將公事主人宜先盡其待賓之
禮賓乃可行其私事也不辭其覿者已受其君禮則
不必辭其臣禮也
請禮賓賓禮辭聽命擯者入告
注曰告賓許也
繼公謂請禮之禮當作醴字之誤也是禮主於醴故
雖用幣猶以醴名之此請醴之辭蓋曰子以君命辱
於敝邑寡君有不腆先君之禮請醴從者賓曰使臣
旣得將命矣敢辭曰寡君固曰不腆敢固以請曰某
辭不得命敢不敬從
宰夫徹几改筵(徹直列反)
徹几筵入于房而改設賓席也賓席東上公食大夫
記曰蒲筵常緇布純加莞席尋玄帛純皆卷自末宰
夫筵出自東房
公出迎賓以入揖讓如初
注曰公出迎者已之禮更端也
繼公謂出出庿門也公於門内之揖不盡與曏者同
處乃云如初者見其亦三揖耳
公升側受几于序端
公升亦如初也公與賓升皆北面當楣而立不拜至
醴賓之禮當拜至此不者其辟朝君之儐禮歟周官
司儀言諸侯相朝之禮云登再拜下云儐亦如之則
其儐禮拜至可見矣
宰夫内拂几三奉兩端以進
注曰漆几也内拂几不欲塵坋尊者以進自東箱來
授君
繼公謂内拂几以袂内鄉而拂之也先言拂乃言奉
是拂時几猶在地也未至公所而内拂几敬也奉兩
端謂横執之凡執几皆横執之惟設時乃縮也宰夫
横執几而奉兩端别於賓主也賓主授受則各執一
廉進進于序端南面以授公
公東南鄉外拂几三卒振袂中攝之進西鄉(攝如字鄉並許亮反)
注曰攝持也
繼公謂宰夫旣拂几公又親重拂之敬也卒謂旣拂
也振袂去塵也中攝之謂二手於几之中央攝之也
授几而中攝之亦君禮異也進西鄉于筵前賓是時
猶在西階上北面
擯者告
注曰告賓以公授几
賓進訝受几于筵前東面俟
俟公拜宜鄉之下放此
公壹拜送賓以几辟(辟音避)
壹拜者送几之常禮必著之者以賓荅再拜稽首嫌
此拜為再拜也公及賓拜或不言北面者可知也
北面設几不降階上荅再拜稽首
公壹拜而賓荅再拜稽首者公尊也乃先拜而送几
故賓當以此荅之不降者辟盛禮也此醴賓之禮以
用幣之時為盛
宰夫實觶以醴加柶于觶面枋
宰夫酌醴面枋而並授贊者授觶之正禮也說又見
士冠禮
公側受醴
受醴不言序端者如受几可知公旣受醴亦進筵前
西北面
賓不降壹拜進筵前受醴復位公拜送醴
壹拜亦受醴之通禮必著之者嫌賓拜當再拜稽首
也賓於公乃不降而壹拜亦辟受幣之儀也授几授
醴其禮均而賓之拜不同者彼荅公拜此則先拜不
無輕重也位西階上北面位
宰夫薦邊豆脯醢賓升筵擯者退負東塾
必言籩豆者經蓋見一脯一醢之器也擯者退負東
塾者是時賓方有祭薦祭醢啐醴之儀其事稍久故
於此俟之擯者至此方退則是送几授醴之類皆擯
者告之矣經不盡見之也凡擯者之退近則中庭遠
則負塾皆視後事之久速以為節
賓祭脯醢以柶祭醴三庭實設
注曰庭實乘馬
繼公謂賓祭醴而庭實設以為節也下公用束帛及
擯者進之節皆放此庭實亦設于西方西上
降筵北面以柶兼諸觶尚擸坐啐醴(擸音葉)
注曰降筵就階上
繼公謂以柶兼諸觶以右手執柶并執觶也尚擸以
擸鄉上也必以柶兼諸觶者欲便於啐醴也必尚擸
者欲便於建也北面於階上乃兼之則是先時亦加
柶於觶矣
公用束帛
注曰亦受之于序端
繼公謂醴賓而用束帛庭實所以將厚意亦如儐禮
也
建柶北面奠于薦東
上言兼柶尚擸則此建柶亦尚擸明矣故不言扱奠
奠觶也
擯者進相幣(相息亮反)
注曰為君釋辭於賓
繼公謂相幣贊其授受之禮
賓降辭幣
辭者謂旣受賜矣不可以又辱盛禮
公降一等辭
辭者止其降且不許其辭
栗階升聽命
注曰升聽命釋許辭
降拜
拜為將受幣
公辭
公先已降一等故於此不降
升再拜稽首受幣當東楹北面退東面俟
當東楹當其北也其南北亦中堂受幣當東楹其視
為君將幣者又過東矣俟俟送幣
公壹拜賓降也公再拜
公壹拜而賓即降不敢安受尊者之拜因辟之而遂
降也賓已降而公猶再拜者送幣之禮當然宜終之
也此皆所以相尊敬也
賓執左馬以出
注曰牽馬者并左右靮授之餘三馬主人牽者從出
也
繼公謂左馬者上也故賓親執之然則主人之庭實
亦設於西方而西上也主人庭實之位乃如賓者因
賓禮也左執幣乃北面右執馬右還而出凡賓受主
人禮其於庭實可以執則執之與主人之受禮異也
賓出而公降立
上介受賓幣從者訝受馬
從者蓋賓之私臣也受馬云訝則幣並受矣並受幣
訝受馬皆變於賓主授受之禮也四馬皆訝受者賓
旣執左馬則餘馬已悉為賓物公之士代之牽出耳
故從者與受之於賓同
右醴賓
賓覿奉束錦緫乘馬二人贊入門右北面奠幣再拜稽
首
注曰覿用束錦辟享幣也贊者居馬閒扣馬也
䟽曰二人贊者各居兩馬閒各用左右手扣一匹也
北面奠幣衆授時亦北面也
繼公謂此亦擯者出請入告而出許不言者可知也
緫謂以物合乘馬之入轡而束之也二人自牽之乃
云贊者言代賓為之所以見庭實後入之意也入門
自闑東入也玉藻曰私事自闑東謂此爾下介禮同
不以客禮見故庭實在後且奠幣於入門右之位而
不敢授也賓再拜稽首而公不荅拜者不受此禮也
擯者辭
辭其用卑者之禮
賓出
以覿事畢而不受其辭也
擯者坐取幣出有司二人牽馬以從出門西面于東塾
南
注曰贊者有司受馬乃出凡取幣于庭北面
繼公謂有司牽馬亦二人者不可多於賓之贊也西
面于東塾南鄉賓也然則賓之外位常接西塾矣牽
馬者蓋在擯者之南少退
擯者請受
受謂公欲親受其辭蓋曰寡君使某請受
賓禮辭聽命
注曰賓受其幣贊者受馬
牽馬右之入設
注曰庭實先設客禮也右之欲人居馬左任右手便
也於是牽馬者四人事得伸也曲禮曰效馬效羊者
右牽之
繼公謂云右之明牽者四人也二人受於有司而後
四人牽之用四人則左先隨入而設於西方
賓奉幣入門左介皆入門左西上
注曰以客禮入可從介
繼公謂此以客禮入則當自闑西玉藻所云私事自
闑東者但據始覿而言也上介禮放此
公揖讓如初升公北面再拜
公升即當楣北面賓升西楹西東面公乃再拜公升
不西面者以賓不稱覿也不稱覿降等者之禮也亦
以其曏已奠幣拜於入門右之位故爾
賓三退反還負序(還音旋)
注曰反還者不敢與授圭同
繼公謂反還者反西面而復東鄉也三退而反還愈
不敢安矣聘時執玉故不敢反還
振幣進授當東楹北面
此已禮也故振幣去塵乃授君以示敬
士授馬者自前還牽者後適其右受(還音患)
注曰適牽者之右而受之也
䟽曰馬生物恐驚之故由前是變於受皮
繼公謂自前而適其右受皆變於受皮且便其已授
則自前而去也
牽馬者自前西乃出
自前西者稍進而前乃西行又南行而出也已授而
出必自前者其放受者自前而來之儀乎
賓降階東拜送君辭
拜於西階東别於已君也凡臣於異國之君其拜下
者皆不當階拜於階下者已臣也拜君命亦然
拜也君降一等辭
注曰君辭之而賓猶拜也
繼公謂辭者止其又拜
擯者曰寡君從于雖將拜起也
君降一等辭而賓又將拜故擯者云然從謂從賓而
降也公降一等耳乃曰從者君為臣降一等與敵者
没階之禮同也此禮擯辭多矣未有著之者是時賓
主相接歡敬兩盡故特見之食禮亦然
栗階升公西鄉賓階上再拜稽首(鄉許亮反)
公西鄉即俟拜之位也賓升即拜又不言成拜則是
曏者賓亦以擯者辭之之故而不終其拜於下也
公少退
注曰為敬
繼公謂君尊乃少退辟之者荅其反還之意也
賓降出公側授宰幣馬出
馬出而皮之亦相變於賓之降也介亦逆出
公降立
右賓私覿
擯者出請上介奉束錦士介四人皆奉玉錦束請覿
注曰玉錦後言束辭之便也
繼公謂玉錦錦之文纖縟而白者也士介之錦反文
於賓與上介者以無庭實故也玉錦後言束亦玄纁
束之類
擯者入告出許上介奉幣儷皮二人贊(儷音麗)
注曰上介用皮變於賓也
繼公謂每人執一皮而云贊意與上同賓卿也私覿
之庭實用乘馬上介大夫也用儷皮士介不用庭實
此固禮之差等然亦因其禄之厚薄而為之品節焉
禮意人情並行無閒於此見之矣
皆入門右東上奠幣皆再拜稽首
注曰皆者皆衆介也
繼公謂皆者皆上介及衆介也其行之序則上介先
贊皮者並而從之衆介又次之其立之序則上介在
東衆介次而西贊皮者北面立于上介之後此位雖
東上而皮則亦左首也於介之奠幣也贊皮者奠皮
而先出上介士介尊卑異乃同覿者尊君不敢自分
别且辟賓禮也上介若特入則正與賓初覿之禮同
擯者辭介逆出
其意皆與賓禮同
擯者執上幣士執衆幣有司二人舉皮從其幣出請受
其幣上介之幣也二人舉皮亦並行而出出請受者
言其出為請受也
委皮南面
注曰委皮當門
繼公謂執皮者從上擯出門不俟上擯之釋辭即委
皮而退執衆幣者於是由皮東而進委皮不於東塾
南辟執衆幣者且變於馬也
執幣者西面北上擯者請受
注曰請于上介也
繼公謂不言東塾南可知也
介禮辭聽命皆進訝受其幣
聽請受之命者上介也而士介亦皆訝受其幣者此
時統於尊者而不敢異之也介旣受幣贊者乃南面
取皮
上介奉幣皮先入門左奠皮
注曰皮先者介隨執皮者而入也入門左介至揖位
而立
繼公謂皮先執皮者先上介而入也是時儷皮隨入
而左先也奠皮而不敢授示遠下於賓介奉幣而皮
入介入門左而奠皮節也奠皮之處亦參分庭一在
南
公再拜
注曰拜於中庭也
繼公謂公拜蓋西面也下放此
介振幣自皮西進北面授幣退復位再拜稽首送幣
進者北行將至中庭與公稍相當乃東行及公左而北
面公還南面受幣也此發於入門左之位而云自皮
西進則是凡庭實皆設于西方參分庭一在南明矣
介退公復西鄉介拜亦北面不受於堂者公尊則介
禮宜遠别於賓也
介出宰自公左受幣
公不離位宰就而受之殺於賓禮也云自公左則受
之於公可知文主於受者故不言側
有司二人坐舉皮以東
有司至是乃舉皮亦異於受皮之節也
擯者又納士介
納之之辭亦與納賓同
士介入門右奠幣再拜稽首
注曰終不敢以客禮見
繼公謂終不敢以客禮見者以曏者惟上介聽命故
也此與初禮同乃復為之者以既受幣復入則禮更
端也
擯者辭介逆出擯者執上幣以出禮請受賓固辭
注曰禮請受者一請受而聽之也
繼公謂公於士介亦辭之者以其非已臣也奠幣者
四人擯者惟執其上幣以出又但禮請受而已皆殺
於上介也請者西面請於士介固辭者決不從命之
稱也以其決不從命故士介賤則不敢辭而賓為辭
之一辭而得遂亦可謂之固記放此
公荅再拜擯者出立于門中以相拜(相息亮反)
注曰擯者以賓辭入告還立門中閾外公乃遥荅拜
也相者贊告之
繼公謂公曏欲親受幣故不受其奠幣之拜士介終
不敢授公乃荅之公是時拜於東方之中庭而介位
在門外之西則擯者相拜宜西北面也司儀云凡行
人之儀不朝不夕不正其主面亦不背客謂此類也
士介皆辟
注曰辟於其東面位
繼公謂必著此者嫌旅拜之於内則在外者不必辟
也辟者所以為敬且明其拜之主於已也
士三人東上坐取幣立
注曰俟擯者執上幣來也
擯者進
注曰就公所也
繼公謂進至中庭以上幣示公
宰夫受幣于中庭以東
受幣受上幣於擯者
執幣者序從之
士三人從宰夫也
右介私覿
擯者出請賓告事畢
賓旣告事畢衆介亦逆出而賓從之也
擯者入告公出送賓
公出三擯亦序從之
及大門内公問君賓對公再拜公問大夫賓對
注曰賓至始入門之位衆介亦在其右少退西上時
承擯紹擯亦於門東北面東上上擯往來傳君命問
君曰君不恙乎對曰使臣之來寡君命臣于庭拜拜
其無恙公拜賓亦辟問大夫曰二三子不恙乎對曰
寡君命使臣于庭二三子皆在
繼公謂曏者行禮之時各有其節不可亂之故問勞
之事至是乃爲之也及大門内則賓東面公西面而
問之周禮云客再拜對與此微異是時上擯往來傳
命承擯紹擯亦負東塾
公勞賓賓再拜稽首公荅拜公勞介介皆再拜稽首公
荅拜(勞力報反下並同)
注曰勞賓曰道路悠遠客甚勞勞介則曰二三子甚
勞
賓出公再拜送賓不顧
不顧公之拜而去亦辟之義凡主人拜送賓賓皆不
顧經不盡見之也於此見之者明於尊者之禮如此
則其餘可知
賓請有事于大夫公禮辭許
注曰請問卿也上擯送賓出賓東面而請之擯者反
命告之
繼公謂有事謂問之也此蓋據賓所請之辭而言故
不曰問也大夫者卿也下大夫嘗使至者亦存焉將
問大夫乃先請之於其君者明其以君故而問之也
不於内遂請之者尊者之禮未終不宜以卑者之事
亂之也賓請公辭許皆擯者𫝊之
右賓出公送
儀禮集說卷八上
儀禮集說卷八下元敖繼公撰
聘禮第八
賓即館
注曰即就也
卿大夫勞賓賓不見(見賢遍反)
注曰以己公事未行上介以賓辭辭之
繼公謂其勞以爵之高下為先後不同時不見猶不
出也下放此案注云公事請問卿大夫之禮也公事
未行故不敢當其勞已之禮而不見也
大夫奠鴈再拜上介受
大夫兼卿言也又攷此篇凡於卿所為之事但發端
言卿以見其爵而已其後則惟言大夫不復言卿也
是其例然爾故此大夫亦得兼卿言也大夫即於館
之外門外東面奠之上介受之亦東面卿勞賓用鴈
者變於相見也大夫用鴈亦非以其贄之義因卿禮耳
勞上介亦如之
勞之於其館上介亦不見士介為受鴈也此卿亦執
鴈以勞上介亦非尊者降用卑者之贄之義但因賓
禮耳
右卿大夫勞賓介
君使卿韋弁歸饔餼五牢(饔音雍)
韋弁即爵弁也其服純衣纁裳韎韐纁屨韋弁加於
皮弁而歸饔餼用之者變於聘服且敬也
上介請事賓朝服禮辭
注曰朝服示不受也受之當以尊服
有司入陳
賓禮辭而許乃入陳也
饔
注曰謂飪與腥
繼公謂殺牲而割亨焉曰饔周官内外饔皆掌割亨
之事斯可見矣是禮有飪有腥乃曰饔者主於飪而
言也
飪一牢鼎九設于西階前陪鼎當内廉東面北上上當
碑南陳牛羊豕魚腊腸胃同鼎膚鮮魚鮮腊設扄鼏膷
臐膮蓋陪牛羊豕(鮮並音仙下同膷音香臐許云反膮許堯反)
注曰膷臐膮陪鼎三也牛曰膷羊曰臐豕曰膮皆香
美之名今時臛也陪之庶羞加也膚豕肉宫必有碑
所以識日景别陰陽也
繼公謂先言飪上之也設饔先於西方統於客也客
謂大夫奉君命者凡饔餼之牢雖有多寡而飪惟一
牢則同耳是以少者為貴也然鼎九且有陪鼎則又
以其貴故加而異之也内廉西階之東廉也陪鼎當
内廉而不正設於階前者明其加也上當碑謂牛鼎
膷鼎南北之節也飪鼎以牛為上陪鼎以膷為上古
者宫庭有碑蓋居其庭東西南北之中所以識深淺
也蓋發語辭云陪牛羊豕明其鼎相當也
腥二牢鼎二七無鮮魚鮮腊設于阼階前西面南陳如
飪鼎二列
鼎二七降於子男也周官掌客言子男饔餼云腥十
有八無鮮魚鮮腊加者可殺也如飪亦如其北上上
當碑也設鼎于階前皆辟堂塗其在西階前者宜少
東此則宜少西也
堂上八豆設于戶西西陳皆二以竝東上韭菹其南醓
醢屈(醓他感反)
注曰戶室戶也東上變于親食賓也竝併也醓肉汁
也醓醢醢有醓
繼公謂二以並者八豆皆兩兩而設也東上者每列
以東者為尊也韭菹其南醓醢見其為二以並之位
也八豆惟言韭菹醓醢則為朝事之豆可知文省耳
云屈者言設餘豆之法也醓醢西昌本昌北麋臡臡
西菁菹菹南鹿臡臡西茆菹菹北麋臡曲折而下所
謂屈也設豆不綪而屈亦歸禮之異者
八簋繼之黍其南稷錯(七各反)
八簋黍稷各四也簋繼豆上簋黍在北稷在南次西
次北餘皆如豆之屈乃變言錯者取其二物相閒之
意
六鉶繼之牛以西羊豕豕南牛以東羊豕
注曰鉶羹器
䟽曰此䋫也
兩簠繼之粱在北
簠不次簋者粱稻加也凡加饌必别於正饌粱在北
上也凡米與食則粱尊於稻醴與酒則稻尊於粱以
西夾饌位例之則自簋以下亦皆西陳也
八壺設于西序北上二以並南陳
八壺之酒稻也黍也粱也稻黍各二壺稻在北黍次
之粱四壺又次之蓋如設筥米之例云北上南陳統
於豆也堂上之饌皆屬飪牢
西夾六豆設于西墉下北上韭菹其東醓醢屈六簋繼
之黍其東稷錯四鉶繼之牛以南羊羊東豕豕以北牛
兩簠繼之粱在西皆二以並南陳六壺西上二以並東
陳
此饌屬腥牢也西夾西夾室也東西室皆云夾者以
與正室夾房而立名也六壺者稻酒黍酒粱酒各二
壺也壺不著其所蓋亦近於簠而設之與在堂上者
之位相似下放此
饌于東方亦如之西北上壺東上西陳
注曰東方東夾室西北上亦韭菹其東醓醢屈
繼公謂東方東夾東墉下也西北上言韭菹亦在饌
之西北也此東夾之饌亦屬腥牢也腥鼎皆西面北
上故東西夾室之饌皆西北上飪鼎東面北上故堂
上之饌東北上各順之也屬飪者於堂上屬腥者於
夾室亦異尊卑也夾室之饌先西後東是腥牢亦以
西者為尊矣凡鼎俎恒竒豆簋之屬恒偶而鼎自三
以上則豆簋之數率降於鼎者一鈃之數率降於豆
簋者兩故此飪鼎九則堂上之饌八而鈃六腥鼎七
則東西夾之饌六而鈃四也一牢則兩簠故堂上兩
夾之數同
醯醢百甕夾碑十以為列醯在東(甕烏弄反)
百甕醯醢各半也云夾碑是居於鼎之中央而上者
少北於鼎矣此居於鼎之中央是緫為腥飪設之也
醯在東醢為尊也設甕之位飪在西腥在東足以見
所尚矣
餼二牢陳于門西北面東上牛以西羊豕豕西牛羊豕
注曰牛羊右手牽之豕束之寢右亦居其左
繼公謂餼陳于内者以堂上庭中皆有所陳宜與之
相近且門外有米禾薪芻之車在焉亦不足以容此
餼禮故也二牢為一列變於腥亦以惟有牢故也東
上門西之位然也亦變於饔案注云寢右言其東
上而西足也
米百筥筥半斛設于中庭十以為列北上黍粱稻皆二
行稷四行(筥居吕反行並戶郎反)
注曰東西為列列當醯醢南亦相變也
繼公謂此米從餼者也餼陳於内故米宜從之饔有
醯醢餼有筥米盛大禮也中庭乃東西之中繼餼而
言故指其所以明之其南北之節宜於庭少南黍稻
粱皆二行而稷獨四行者以其下也故多之以足百
筥之數掌客職言待侯伯之禮醯醢百罋米百筥此
侯伯之卿其米與醯醢之數乃與其君同然則公與
子男之卿亦可知矣凡米以黍為上稷為下於此見
之矣食則以黍為上稻為下酒則稻為上粱為下而
不用稷蓋稷不可以為酒故也
門外米三十車車秉有五籔設于門東為三列東陳禾
三十車車三秅設于門西西陳(籔所主反秅都故反)
注曰秉籔秅數名也籔讀若不數之數
繼公謂大夫饔餼之禮其米禾皆視死牢故禾三十
車焉若朝君則取數於生牢死牢雜也經凡言某陳
者皆謂其下鄕之也此云東陳是西轅也西陳者反
是云為三列每列皆南北為之前列在西後二列以
次而東也禾不云三列可知也其列則先東而後西
薪芻倍禾
注曰倍禾者以其用多也薪從米芻從禾凡此所以
厚重禮也聘義曰古之用財不能均如此然而用財
如此其厚者言盡之於禮也盡之於禮則内君臣不
相陵而外不相侵故天子制之而諸侯務焉爾
䟽曰薪可以炊爨故從米陳之芻可以食馬故從禾
陳之
繼公謂倍禾謂車數也獨言倍禾者以其相類而相
等故也此唯言倍禾而已不見其設之之法則是二
者之車亦各為三列而其陳亦皆如米禾之車與
賓皮弁迎大夫于外門外再拜大夫不荅拜
注曰大夫使者卿也
繼公謂賓不韋弁而皮弁者嫌其加於已致君命時
之服也
揖入
注曰賓與使者揖而入
及庿門賓揖入
及庿門大夫立接西塾賓揖而先入俟之于入門右
之位旣則上介出請命矣記曰卿館於大夫經云及
庿門是賓館於大夫之庿也明矣庿者其禰庿乎是
篇言入庿之儀詳矣獨於此入庿不云每曲揖是不
自主人之寢外門入也蓋古者之庿亦自有外門與
寢之外門同無事則閉之今賓館於此乃開之以便
賓之出入故自是而入庿無每曲揖也凡主人與客
東行入庿其於禰庿則每曲揖於祖庿以上則每門
每曲揖若諸侯則雖於其禰庿亦有每門每曲揖也
賓揖入義見前
大夫奉束帛
注曰執其所以將命者
入三揖皆行
揖而皆行明賓俟之於門内也
至于階三讓大夫先升一等
此三讓者大夫也大夫三讓而賓三辭大夫先讓者
以其奉君命尊也客尊則主人不敢先讓升於覲禮
見之
賓從升堂北面聽命
升堂不西面而即北面者辟國君之禮也國君於天
子之命西面聽之乃降拜
大夫東面致命
注曰致其君命
賓降階西再拜稽首拜餼亦如之
再拜稽首為將受幣也乃云拜餼亦如之然則此幣
其主於饔禮乎下之餼禮雖以太牢亦無幣斯可見
矣
大夫辭
亦稱君命辭之賓既卒拜於下大夫乃辭之者别於
君也凡君與異國之臣為禮於其降拜即辭之不待
其卒
升成拜
亦饔餼異拜也每拜皆再拜稽首
受幣堂中西北面大夫降出賓降授老幣
堂中西四分楹閒一在西也賓受幣而少過於西者
尊君命也降授老幣亦變於君禮
出迎大夫大夫禮辭許入揖讓如初賓升一等大夫從
升堂
初謂三揖三讓賓於是三讓而大夫三辭受儐私事
也故復其常禮旣升皆北面
庭實設馬乘
乘四也亦設于西方
賓降堂受老束錦大夫止
降堂受錦亦辟君禮云大夫止者嫌賓為已受幣則
當從之也不從者以降堂禮輕也少牢下篇曰主人
降受宰几尸侑降降謂没階也以此徵之則大夫止
之義見矣
賓奉幣西面大夫東面賓致幣
致幣稱其致幣之辭也
大夫對北面當楣再拜稽首授幣于楹閒南面退東面
俟賓再拜稽首送幣
賓不南面授辟尊者之禮也凡授幣于堂而南面者
惟君及奉君命於臣者耳
大夫降執左馬以出
賓之士於是執三馬隨之出庿門側從者並受幣而
皆訝受馬也
賓送于外門外再拜明日賓拜于朝拜饔與餼皆再拜
稽首
注曰拜於大門外此拜亦皮弁服
繼公謂此所謂拜賜也
右歸賓饔餼
上介饔餼三牢
三牢亦降以兩也
飪一牢在西鼎七羞鼎三
注曰飪鼎七無鮮魚鮮腊也
腥一牢在東鼎七堂上之饌六
注曰六者賓西夾之數
西夾亦如之
其饌亦六也不設於東夾以腥牢惟有一爾腥牢自
二以上乃兼有東西夾之饌
筥及罋如上賓
上介之牢與其鼎饌者皆殺於賓而筥及罋獨否亦
盛大禮也又此二者初不視牢數以為隆殺故得略
之而與賓同筥米從餼乃與罋並言於此者因文而
遂及之耳
餼一牢門外米禾視死牢牢十車薪芻倍禾
死牢飪與腥也牢十車則二十車也
凡其實與陳如上賓
注曰凡凡飪以下
下大夫韋弁用束帛致之上介韋弁以受如賓禮
下大夫致之者亦使人各以其爵也上介韋弁以受
主人如賓服正禮也曏者皮弁以聘者上賓也故上
介於此不必皮弁以無加服之嫌故爾
儐之兩馬束錦
其禮如賓可知
右歸上介饔餼
士介四人皆餼大牢米百筥設于門外
注曰米設當門亦十為列北上
繼公謂大牢各一降於上介者兩也此惟有餼與筥
米則筥為從餼而罋為從饔又可見矣門亦所館之
外門也牢米陳于外餼之正禮也牢在米南東上
宰夫朝服牽牛以致之
注曰執紖牽之
繼公謂使宰夫亦以其爵也宰夫致之故朝服士之
朝服與卿大夫之弁服其差相似也致之謂致其禮
也亦以君命下文皆以是推之
士介朝服北面再拜稽首受
注曰適宰夫右受由前東面授從者
繼公謂士介出門左西面拜迎北面聽命宰夫東面
致命士介還少退再拜稽首適宰夫右受也不言宰
夫退士介拜送者略之也
無擯
注曰明日衆介亦各如其受之服從賓拜於朝
李寶之曰擯當作儐下無擯同
繼公謂無儐者賤也大夫以上乃有儐禮必著之者
嫌受國君之賜皆當儐也
右餼衆介
賓朝服問卿
注曰卿每國三人
卿受于祖庿
注曰祖王父也
繼公謂于祖庿亦尊國君之禮也
下大夫擯
下大夫擯公使為之也必使下大夫者欲與上介之
爵相當也此公事也故重之
擯者出請事大夫朝服迎于外門外再拜賓不荅拜揖
大夫先入每門每曲揖
大夫三庿曾祖庿在最東祖庿次而西禰庿又次之
此受于祖庿故亦有每門每曲揖此每門謂二閤門
也大夫之庿惟自曾祖而下雖别子之後亦無大祖
庿王制云一昭一穆與大祖之庿而三記者誤也
及庿門大夫揖入
此說見賓受饔餼條
擯者請命
注曰亦從入而出請
繼公謂請命亦請將其君命也不几筵者君使尊不
敢設神位以臨之不几筵之義有二禮太重者不設
此類是也禮差輕者亦不設小聘之禮是也
庭實設四皮賓奉束帛入三揖皆行至于階三讓
此三讓者賓也
賓升一等大夫從升堂北面聽命賓東面致命大夫降
階西再拜稽首賓辭升成拜受幣堂中西北面賓降出
大夫降授老幣
自三讓至此其禮意與歸饔餼同大夫於是進立于
中庭西面
無擯
無儐遠辟君也臣之儐雖殺於主君之醴而束帛庭
實則同故不用之聘賓有儐禮若不在國無嫌
右問卿
擯者出請事賓面如覿幣
注曰面亦見也
繼公謂聘使私見于主君曰覿大夫曰面蓋異其稱
以别尊卑也然周禮以私覿為私面則又通而言之
與此異覿幣束錦也後放此
賓奉幣庭實從
注曰庭實四馬
繼公謂擯者入告出許賓乃入介禮皆放此
入門右
注曰見私事也雖敵賓猶謙入門右為若降等然
繼公謂亦中門而入乃右也下放此入門右者欲於
此北面奠幣也賓與大夫爵敵乃若降等然者不敢
自同於奉命之禮也大夫不出迎以面與問禮相因
也凡自敵以下客禮之相因而行者惟於内俟之
大夫辭
於中庭南面辭之
賓遂左
大夫不俟其奠幣而親辭賓亦不果奠幣而遂左此
則異於降等者也於是賓少立于入門左之位以俟
之
庭實設揖讓如初大夫升一等賓從之
庭實旣設於西方大夫乃至入門右之位揖賓而皆
行如初謂三揖三讓也賓亦三辭
大夫西面賓稱面
注曰稱舉也舉相見之辭以相接
繼公謂稱面不言東鄉可知也稱面者敵者之禮也
亦以曏者以大夫辭之不得為禮於下故爾
大夫對北面當楣再拜受幣于楹閒南面退西面立
不稽首别於聘君之命賓亦當少退賓不振幣異於
授主君也不言受馬之儀如覿可知
賓當楣再拜送幣降出大夫降授老幣
右賓私面
擯者出請事上介特面幣如覿介奉幣
注曰特面者異於主君君尊衆介始覿不自别也
繼公謂特面獨請面也上介與大夫尊不相遠故别
於士介面不與之同面又初面之儀亦與賓異故無
嫌
皮二人贊
注曰亦儷皮也
入門右奠幣再拜
注曰降等也
繼公謂介奠幣贊者亦奠皮出
大夫辭
注曰於辭上介則出
繼公謂於其旣拜乃辭之降於賓也
擯者反幣
注曰出還于上介也
繼公謂此與請受之言互見也反幣者取之出請受
而上介受之也不禮辭者亦别於君主人之士亦取
皮從其幣以出委之於門外上介旣受幣則贊者亦
取之
庭實入設介奉幣入大夫揖讓如初
介入門左少立大夫亦進至於入門右之位揖而皆
行也大夫先升當楣北面
介升大夫再拜受
注曰亦於楹閒南面而受
繼公謂云介升大夫再拜明其不稱面也介於卿雖
降一等然同為大夫故受於堂上亦得在楹閒也
介降拜大夫降辭介升再拜送幣
注曰介旣送幣降出也大夫亦降授老幣
繼公謂降拜者亦貶於卿大夫旣辭則揖而先升西
面介升拜於西階上北面也
右上介私面
擯者出請衆介面如覿幣入門右奠幣皆再拜大夫辭
介逆出
於士介亦親辭辟君也
擯者執上幣出禮請受賓辭
注曰賓亦為士介辭
繼公謂惟執上幣是亦不必其受之也
大夫荅再拜擯者執上幣立于門中以相拜士介皆辟
老受擯者幣于中庭士三人坐取羣幣以從之(相息亮反辟音)
(避)
此士介私面之儀大約與其覿禮同惟以一入而大
夫親辭為異老受擯者幣于中庭者以大夫降立於
此故也
右衆介私面
擯者出請事賓出大夫送于外門外再拜賓不顧
賓亦告事畢乃出也此言賓不顧見敵者之禮也必
言之者嫌其或異於尊者也禮於尊者拜或辟去而
不敢當
擯者退大夫拜辱
注曰拜送也
繼公謂擯者從大夫出門而遂退拜辱謝其屈辱而
相已也此拜亦兼二義經蓋以其所主者立文也
右賓退
下大夫嘗使至者幣及之(使所吏反)
注曰嘗使至己國則以幣問之也君子不忘舊
繼公謂使至者謂小聘之使或為上介者也言及之
明非正禮
上介朝服三介問下大夫下大夫如卿受幣之禮
注曰上介三介下大夫使之禮也
䟽曰據此篇大聘使卿五介小聘使大夫三介若大
國之卿七介小聘使大夫五介小國之卿三介小聘
使大夫一介也問下大夫使上介是各以其爵也
繼公謂此異於上卿者上士擯耳
其面如賓面于卿之禮
如其禮耳庭實則用儷皮也士介不面亦殺於正禮
右問下大夫嘗使者
大夫若不見(賢遍反)
注曰有故也
君使大夫各以其爵為之受如主人受幣禮不拜(為于偽反)
注曰各以其爵主人卿也則使卿大夫也則使大夫
不拜代受之耳不當主人禮也
繼公謂必使人代受者不可虚聘君之命也各以其
爵者亦欲與使者之尊相當也聘君問卿使卿問大
夫使大夫此受者非主人則亦無揖讓之禮也惟言
不拜見其重者耳
右代受問
夕夫人使下大夫韋弁歸禮
注曰夕問卿之夕也
繼公謂次日之夕夫人乃歸禮不惟不敢與君同曰
又且不敢同其時皆下之也使下大夫者亦下君或
亦辟其於朝君之禮也亦韋弁者君與夫人之聘享
其器幣略同其日又同則使者之同服亦宜也
堂上籩豆六設于戶東西上二以並東陳
注曰籩豆六者下君禮也設于戶東又辟饌位也
繼公謂籩豆六與子男之禮同重聘使也凡設籩豆
自二以上皆先豆而後籩乃言籩豆者文順耳此六
豆六籩皆宜用朝事者而各去其末之二其設之之
序則豆皆在西籩繼之而東韭菹其南醓醢屈以終
麷其南蕡亦屈以終饔餼之禮其饌各有所屬戶西
之饌為飪也西夾東夾之饌為腥也此無牢故惟有
堂上之饌而設于戶東示其異也不用簋簋鈃者亦
以無牢故也此禮主於飲主君之禮主於食
壺設于東序北上二以並南陳醙黍清皆兩壺(醙所九反)
注曰醙白酒也凡酒稻為上黍次之粱次之皆有清
白以黍閒清白者互相備明三酒六壺也先言醙白
酒尊先設之
繼公謂設于東序北上亦統於豆醙未詳案注云
凡酒稻為上黍次之粱次之盖據内則三醴之次言
之也
大夫以束帛致之
以束帛致其禮亦盛之也飧不致此殺於飧乃致者
蓋主君以設飧為差輕而夫人以歸禮為特重所以
異也
賓如受饔之禮儐之乘馬束錦
此亦不盡與受饔之禮同云如者亦大略言之
上介四豆四籩四壺受之如賓禮
四豆者去菁菹鹿臡四籩者去形鹽膴四壺者去粱
酒不言其位如賓可知也言受之明亦用束帛致之
也如賓禮者亦如其受饔之禮也不言所使者下大
夫可知於上介亦使下大夫者禮窮則同也
儐之兩馬束錦
夫人歸禮不及士介者以其禮薄不可得而復殺且
君於士介已無堂上之饌故也
明日賓拜禮於朝
注曰於是乃言賓拜明介從拜也
右夫人歸禮於賓介
大夫餼賓大牢米八筐
注曰其陳於門外黍粱各二筐稷四筐二次並南陳
無稻牲陳於後東上
繼公謂君餼賓米百筥筥半斛此米八筐筐五斛以
量言之則八筐者殺於君米二筐也所以下之此亦
陳於其館之外門外
賓迎再拜老牽牛以致之賓再拜稽首受老退賓再拜
送
賓出門左西面拜迎聽命老東面致命賓還北面拜
乃適老右受此使老致之者大夫之臣老為尊也賓
於老乃拜迎之亦重其為使也再拜稽首受者蓋以
大夫曏者稽首受其君命故賓於此因其禮與使者
受儐而稽首之意同大夫不親餼者以其禮輕不欲
煩賓且辟君禮也君歸饔餼於朝君則親致於賓亦
使卿
上介亦如之
然則此牢米亦如賓矣蓋以其具不可得而殺故也
衆介皆少牢米六筐皆士牽羊以致之
注曰士亦大夫之貴臣
繼公謂米六筐蓋黍粱稷各二筐也於賓上介使老
於衆介使士所使者雖賤亦不可以無所别也不言
受之之禮如賓可知
右大夫餼賓介
公於賓壹食再饗(食音嗣下並同)
注曰此饗謂亨大牢以飲賓也公食大夫禮曰設洗
如饗則饗與食互相先後也
繼公案注云互相先後謂食居二饗之閒也
燕與羞俶獻無常數(俶尺六反)
注曰羞謂禽羞鴈鶩之屬成熟煎和也俶始也始獻
四時新物聘義所謂時賜無常數由恩意也
繼公謂羞謂禽羞周官亦謂之禽獻庖人職曰凡用
禽獸春行羔豚膳膏香夏行腒鱐膳膏臊秋行犢麛
膳膏腥冬行鱻羽膳膏羶即此羞也燕亦無常數異
於朝君也
賓介皆明日拜于朝
上惟見賓禮乃言介拜似非其次蓋此文宜在下句
之下也賓與介之拜賜各主於其所受者也饗賓燕
賓之時介雖與焉然禮不為已故不必拜賓於禽羞
亦拜之者謝主君之意也
上介壹食壹饗
注曰饗賓介為介從饗獻矣復特饗之客之也
繼公謂云壹食壹饗見先食而後饗也下文放此
右饗食燕羞獻
若不親食使大夫各以其爵朝服致之以侑幣如致饔
無儐(侑音又)
注曰君不親食謂有疾及他故也必致之不廢其禮
也致禮於卿使卿致禮於大夫使大夫非必命數也
無儐以已本宜往
䟽曰他故者死喪之事
繼公謂若不親食之文雖主於君然賓有故而不及
往者其禮亦存焉致之各以其爵者賓介之爵不同
則所使者亦宜異也古人於所使者或尊或卑亦莫
不有義存焉
致饗以酬幣亦如之
注曰酬幣所用未聞也禮幣束帛乘馬亦不是過也
繼公謂酬幣說見士昏禮
大夫於賓壹饗壹食上介若食若饗
此大夫與餼賓介者皆謂卿也下大夫嘗使者亦存
焉云若食若饗是主於食也蓋饗賓之時介已為介
故也
若不親饗則公作大夫致之以酬幣致食以侑幣
注曰作使也大夫有故君必使其同爵者為之致之
列國之賓來榮辱之事君臣同之
繼公謂酬幣侑幣皆用束錦亦有庭實若不親饗食
則使人告于公公乃作其同爵者為致之同爵者非
己之所能使故須告公也必使大夫者其禮重也此
致之以大夫不嫌與君同者公作之故也
右大夫饗食
君使卿皮弁還玉于館
皮弁者象還於其君故如聘服也玉圭璋也還玉即
還贄之義使卿者亦欲與賓相當也
賓皮弁襲迎于外門外不拜帥大夫以入
不事至乃襲辟君也不言出請入告文省也禮不主
於己故不拜云帥以入則是不揖之也大夫亦襲至
庿門乃執玉
大夫升自西階鉤楹
鉤楹由楹内也必云鉤楹者見其入堂深而東行也
下文云賓自左南面受圭則是大夫南面立於中堂
少西而致命也南面致命而不東面者宜别於親受
者且尊者之禮異也
賓自碑内聽命
聽命於下以君命不主於己也言自碑内見於庭少
北也入門而賓在東大夫在西分庭皆行大夫直行
而升賓則當碑東少北乃西行負碑北面立於此鄉
致命者也不於阼階西辟主位也凡大夫於君命之
主於己者聽命於上乃降拜之
升自西階自左南面受圭退負右房而立
注曰自左南面右大夫竝受也
繼公謂升自西階非受玉之正主也亦鉤楹由大夫
之後乃自左受之玉當訝受乃南面竝受者代受之
示異也二人俱代君行禮故皆不北面賓退負右房
而立俟降階之節也必俟於此者辟主位且便於降
記曰卿館於大夫而此云負右房則大夫之家亦有
左右房明矣
大夫降中庭賓降自碑内東面授上介于阼階東
注曰大夫降出言中庭者為賓降節也
繼公謂中庭西方南北之中也大夫降而至于中庭
賓乃發於負右房之位而降蓋以之為節也自碑内
者反其曏者所由之塗也旣授上介則復立于中庭
司儀職曰還圭如將幣之儀謂君親還之也則其禮
皆與此異矣
上介出請賓迎大夫還璋如初入
請謂請命也不言入告亦文省下不見者放此如初
入者自帥入以至授介皆如之也還璋為夫人還之
賓裼迎大夫賄用束紡(賄呼罪反紡方往反)
注曰賄予人財之言也紡紡絲為之今之縳也所以
遺聘君相厚之至
繼公謂裼者已受聘玉則復其常也大夫於賓裼亦
裼亦上介出請入告乃迎之賄禮主於荅其聘故略
於聘禮而不用庭實吕氏春秋曰以襌緇當紡緇紡
與襌對言則紡非單絲矣
禮玉束帛乘皮
注曰禮禮聘君也所以報享也亦言玉璧可知也
繼公謂不言迎大夫文又省乘皮先設束帛加玉如
享禮其執皮亦有攝張之節
皆如還玉禮
皆者皆賄與禮玉也禮玉之庭實不在如中是亦大
槩言之耳
大夫出賓送不拜
亦上介出請大夫告事畢乃出送之不拜送與不拜
迎之意同
右還玉及賄禮
公館賓
館者就其館之稱也公館賓將致四者之拜也此禮
在還玉之明日是時公蓋朝服而立於賓館之外門東
向亦接西塾
賓辟(音避)
不敢辭不敢見若隱辟然故經以之為稱此主君於
聘享夫人之聘享問大夫其拜皆為拜君命之辱賓
出受之可也乃辟者其為有拜送之禮與此辟字義
與上文所云者異
上介聽命
注曰擯者每贊君辭上介則曰敢不承命告于寡君
之老
繼公謂上介聽命蓋西面於外門外之東塾少南不
敢當君也
聘享夫人之聘享問大夫送賓公皆再拜
注曰拜此四事公東面拜擯者北面
繼公謂拜聘享與問謝聘君也所謂拜貺也拜送賓
以賓將去也
公退賓從請命于朝
請命欲親受公命也曏者賓辟但不敢當君館已之
禮耳上介既入告乃知主君有拜聘問等事故於此
從而請命焉受命于朝臣禮也此言請命周官言拜
辱亦其異者也
公辭賓退
辭者謂曏已拜今無事矣
右公館賓
賓三拜乘禽于朝訝聽之
發去乃拜乘禽以乘禽之賜終於此也而緫拜之乘
禽雖輕受賜多矣故為之三拜三拜則不稽首此禮
在公館賓之明日
右賓拜賜
遂行舍于郊
注曰郊近郊
繼公謂舍于郊者為當與主國為禮於此也
公使卿贈如覿幣
注曰言如覿幣見為反報也
繼公謂出郊而後贈亦異於荅聘君之節也如覿幣
帛用束也其庭實亦存焉親受覿而使人贈君臣之
禮也贈說見士昏禮
受于舍門外如受勞禮無儐(勞力報反下並同)
注曰如受勞禮以贈勞同節
繼公謂舍門外受之變於來時也無儐以其荅己之
覿故也
使下大夫贈上介亦如之使士贈衆介如其覿幣
於上介用束帛於衆介各用束帛上介之庭實如賓
大夫親贈如其面幣無儐贈上介亦如之使人贈衆介
如其面幣
親贈為報其面故不嫌與君禮同此所贈者皆用錦
也賓與上介之庭實亦同大夫親贈無儐可知承上
文無儐之後故重言以明之大夫親贈賓上介而使
人贈衆介以其降等也亦為曏者不親受
士送至于竟(音境下並同)
此至于竟謂沒其竟也若過邦則亦假道如初司儀
職言公侯伯子男之臣相為國客真入也則三積皆
三辭拜受其出也如入之積聘義亦云主國待客出
入三積是篇前後皆不見之未詳
右贈
使者歸及郊請反命
注曰郊近郊也
繼公謂不敢徑入恭也請反命其亦使次介與
朝服載旜
云朝服者反命則執玉嫌當如聘服也載旜為反命
也君既許乃可為之反命使事之終是以重之也及
郊即載之者出時受命至此而斂歸時反命至此而
載亦其節也至己之門外乃斂之
禳乃入(禳如羊反)
禳祭名所以除不祥者也入入國也禳乃入者其意
以為使者久出在外不能必其無不祥之事故也又
以是禮推之則天子諸侯之出而反者其亦有此祭與
乃入陳幣于朝西上上賓之公幣私幣皆陳上介公幣
陳他介皆否
注曰皆否者公幣私幣皆不陳此幣使者及介所得
於彼國君卿大夫之贈賜也其或陳或不陳詳尊而
略卑也其陳之及卿大夫處者待之如夕幣其禮於
君者不陳上賓使者公幣君之賜也私幣卿大夫之
幣也他介士介也
䟽曰賓之公幣則主君郊勞幣也醴賓幣也致饔餼
幣也夫人歸禮幣也食侑幣也饗酬幣也再饗酬幣
也郊贈幣也賓之私幣則主國三卿皆一食有侑幣
饗有酬幣又皆有郊贈幣也其上介公幣則致饔餼
幣也夫人致禮幣也食侑幣也饗酬幣也郊贈幣也
其私幣則主國三卿或饗或食要有其一則各有幣
焉又三卿皆有郊幣如其面幣也禮於君者謂賄用
束紡禮用束帛乘皮之類
繼公謂此乃入謂入公門也西上則賓之公幣在西
私幣次而東上介之公幣又次之其三者之幣又各
以所得禮之先後為序而西上也
束帛各加其庭實皮左
上經云陳皮北首此皮左皮上左也故云加然則此
於庭實之皮其各重累陳之乎是禮蓋主於有皮者
言也若無皮者則束帛奠之於地與不布幕别於君
物也或曰皮左猶言左皮
公南鄉(許亮反)
注曰亦宰告于君君乃朝服出門左南鄉
卿進使者使者執圭垂繅北面上介執璋屈繅立于其
左
君使卿進使者使者執圭上介執璋而入士介皆隨
入門右北面東上君揖使者進之上介立于其左與
受命時同也此經文省爾使者執玉常垂繅上介執
玉常屈繅以是推之則經所不見者可知矣
反命曰以君命聘于某君某君受幣于某宫某君再拜
以享某君某君再拜
注曰某君某國君也某宫若言桓宫僖宫也某君再
拜謂再拜受也必言此者明彼君敬君
繼公謂聘而云受幣者古者於玉亦以幣言之司儀
云將幣皆指朝聘之玉也享屬於聘故執圭而并言
之某宫則是不在太庿矣
宰自公左受玉
注曰亦於使者之東同面竝受也
繼公謂君南鄉則宰已立于其左少退至是乃進而
受之旣受玉則屈繅矣
受上介璋致命亦如之
注曰致命曰以君命聘於某君夫人某君再拜以享
某君夫人某君再拜
繼公謂致命即反命之辭致與反互文也反者復其
所自出致者𫝊其所自來其實一耳
執賄幣以告曰某君使某子賄授宰
注曰某子若言高子國子凡使者所當執以告君者
上介取以授之
禮玉亦如之
注曰亦執束帛加璧也告曰某君使某子禮
繼公謂使者旣告而以玉束帛授宰則士訝受皮也
陳幣之時賄幣禮玉束帛乘皮亦以入特不陳之耳
於上介取玉束帛有司亦執皮
執禮幣以盡言賜禮(盡子忍反)
注曰禮幣主國君初禮賓之幣也以盡言賜禮謂自
此至於贈
䟽曰禮幣郊勞幣也
公曰然而不善乎
注曰而猶女也
繼公謂言汝豈不善於禮乎以其賜禮之多故美之
也
授上介幣再拜稽首公荅再拜
不奠幣拜辟奠贄之禮也公旣拜則上介復奠幣於
故處焉
私幣不告
注曰亦略卑也
君勞之再拜稽首君荅再拜
注曰勞之以道路勤苦
若有獻則曰某君之賜也
注曰言此物某君之所賜予為惠者也大夫出反必
獻忠孝也
繼公謂獻亦奠之於地云某君之賜則此所獻者其
賄禮中之物與傳云厚賄之是賄禮之厚薄不常也
厚薄不常故有獻有否時賜之物似不足以為獻而
他禮則又在公賜中而不必獻也
君其以賜乎
注曰不必其當君也
繼公謂賜謂賜臣下也此乃尊賜卑之物故獻君之
辭如是不拜者嫌其異於公幣也
上介徒以公賜告如上賓之禮
注曰徒謂空手不執其幣
繼公謂徒以告下賓也如如其盡言賜禮
君勞之再拜稽首君荅拜勞士介亦如之
於士介四人旅答再拜尊者之禮也私覿私面主君
及大夫荅士介之拜亦然勞賓介辭前注有焉
君使宰賜使者幣使者再拜稽首
注曰以所陳幣賜之也禮臣子人賜之而必獻之君
父不敢自私之也君父因以與之則拜受之如更受
賜也
繼公謂所聘之國君與夫人及大夫已以此幣賜己
今君復使宰賜之者蓋使者之意以為因君命乃有
此賜故以之入公門欲歸之君也君於是復以賜之
使者拜而君不荅者以其拜受於宰也凡臣拜受君
命於擯贊者則君不荅之其例見於此及燕射命賓
之儀是或一禮與案注之服字恐誤
賜介介皆再拜稽首
注曰士介之幣皆載以造朝不陳之耳與上介同受
賜命俱拜
繼公謂不特命上介降於使者也士介之幣雖不陳
不告然旣以入公門是亦欲歸之公也故併賜之
乃退
退亦謂使介也惟於使介言退則君後入可知是時
君先使者而出故亦後之而入其節與受命之時同
介皆送至于使者之門
注曰將行俟于門反又送于門與尊長出入之禮也
乃退揖
注曰揖别也
繼公謂凡退者不揖此乃揖者是禮主於送使者也
使者拜其辱
注曰謝之也再拜上介三拜士介
繼公謂此與上文所云大夫拜辱之意同拜之亦於
門外之左
右歸反命
釋幣于門
注曰門大門也布席于闑西閾外東面
繼公謂出于行入于門者行為道路之始出則禮之
門為内外之限入則禮之也然則二禮皆未詳
乃至于禰筵几于室薦脯醢
注曰告反也
䟽曰亦司宫設席于奥東面右几
繼公謂旣筵几則祝先入主人後入主人在右贊者
乃盥薦脯醢
觴酒陳
注曰主人酌進奠一獻也
繼公謂下云三獻則此觴乃用爵也陳者主人與酌
奠于薦南也以觴與籩豆並列故謂之陳旣奠反位
及祝再拜祝釋詞主人又再拜其後二獻則惟獻者
於旣奠反位再拜而已出釋幣而入釋奠禮相變且
欲行飲至之禮也
席于阼
設酢席于阼變於祭且為將與從者為禮於堂也主
人旣獻則酌而自酢與祭而有尸者之儀異
薦脯醢
酢而有薦亦異於祭
三獻
注曰室老亞獻士三獻也每獻奠輙取爵酌自酢也
繼公謂亞獻三獻皆不薦也每獻奠爵相次而南主
人初獻而酢于阼則亞獻三獻者皆酢于西階上矣
一人舉爵
注曰三獻禮成更起酒也主人奠之未舉也
繼公謂舉爵舉觶也亦如鄉飲舉觶之為
獻從者(從才用反)
注曰從者家臣從行者也主人獻之勞之也皆升飲
酒于西階上
繼公謂此獻蓋自室老始行酬亦如之獻亦以爵
行酬乃出
注曰主人舉奠酬從者下辯
繼公謂行酬者行酬酒也出謂主人以下亦旣徹闔
牖戶而後出也獻從者而行酬所謂飲至也楚令尹
子重伐吳歸而飲至用此禮耳國君則旣飲至又或
有策勲之事傳曰凡公行告宗庿反行飲至舍爵策
勲焉禮也
上介至亦如之
如其釋幣告至也
右釋幣于門釋奠于禰
聘遭喪入竟則遂也
注曰遭喪主國君薨也
繼公謂入竟則遂為其已承主國君之命也君使士
請事乃以入竟
不郊勞
聘不主於嗣君使人郊勞則嫌也不郊勞則夫人亦
不使下大夫勞矣然則大夫請行者其以賓入與
不筵几
此亦受於庿不筵几者變於君親受之禮也
不禮賓
禮當作醴君喪則使大夫受故不醴賓以其非正主
也
主人畢歸禮
注曰賓所飲食不可廢也禮謂饔餼饗食
繼公謂畢歸禮者不可以已之喪而廢待賓之禮也
禮謂食饔餼饗食
賓唯饔餼之受
唯受饔餼者以主人雖不遭喪亦歸之饔餼故於此
受之而不辭不受饗食者則以主人有喪不宜饗食
己故雖致之亦不受也受饔餼則飧亦受可知飧饔
餼之細也
不賄不禮玉不贈
賄與禮玉主君以報聘君者也今主君薨難乎其為
辭故闕之贈者所以荅私覿遭喪則不覿故主國亦
不宜贈
遭夫人世子之喪君不受使大夫受于廟其他如遭君
喪
注曰夫人世子死君為喪主使大夫受聘禮不以凶
接吉也其他謂禮所降
䟽曰服問云君所主夫人妻大子適婦
繼公謂此大夫庿受之禮即記所云者是也遭君喪
之禮凡所降者各有其義此亦遭喪也故因其禮而
用之耳其義則或合或否而不能盡同
遭喪將命于大夫主人長衣練冠以受
注曰長衣素純布衣也去衰易冠不以純凶接純吉
也吉時在裏為中衣中衣長衣繼皆掩尺表之曰深
衣純袂寸半耳
繼公謂此遭喪亦謂遭主君喪也主人即大夫文互
見耳亦嗣君使大夫受之不言者可知也長衣練冠
凶服變也主君喪而受之之服如此則夫人世子之
喪其亦皮弁服以受與
右遭喪
聘君若薨于後入竟則遂
後謂使者旣行之後也云入竟則遂是未入竟則反
而奔喪矣君薨則其國使人告使者而不反之以其
行或有遠近故也入竟則遂意與上同
赴者未至則哭于巷衰于館(衰七回反下同)
注曰赴走告也此謂赴告主國君也哭于巷者哭于
巷門也
繼公謂赴告喪者之稱也哭于巷其變於赴者至之
禮與其哭也亦為位奔喪曰諸臣在他國為位而哭
亦謂此時也衰于館有事而出則吉服也
受禮
注曰受饔餼也
不受饗食
所以不受之者蓋以為主君若饗食已已有君之喪
自不宜往故雖歸之猶辭而不受是亦原其禮之所
由來也
赴者至則衰而出
但云衰而出則其出也非為聘事矣以此見赴者之
至例在聘日之後也
唯稍受之(稍所教反)
稍謂漿飲乘禽之屬以其稍稍給之故謂之稍漿人
職云共賓客之稍禮記云旬而稍宰夫始歸乘禽亦
可見矣云唯稍受之對不受饗食而言也
歸執圭復命于殯升自西階不升堂
注曰復命于殯者臣子之於君父存亡同
繼公謂亦衰而執圭也升自西階而不升堂告殯之
禮然也是時上介亦執璋立于其左案注云臣子
之於君父存亡同者謂此倣君存時致命之禮故云
存亡同
子即位不哭
注曰將有事宜清淨也不言世子者君薨也諸臣待
之亦皆如朝夕哭位
䟽曰奔喪云奔父之喪在家者待之皆如朝夕哭位
繼公謂子者諸侯在喪之稱子位在阼階上不哭者
子臣同
辯復命如聘子臣皆哭(辯音遍)
注曰如聘者自陳幣至于上介以公賜告
與介入北鄉哭(鄉許亮反)
注曰北鄉哭新至别於朝夕
繼公謂云入者旣復命則出至是乃更入蓋復命奔
喪宜異其節也此云與介入則復命之時士介不入
歟奔喪云奔喪者非主人入門左中庭北面哭然則
使介此時之哭亦在西方之中庭而西上與
出袒括髮
袒括髮於外臣也
入門右即位踊
注曰從臣位自哭而踊如奔喪禮
右聘君薨
若有私喪則哭于館衰而居不饗食
注曰私喪謂其父母也衰而居不敢以私服干君之
吉使春秋傳曰大夫以君命出聞喪徐行而不反
䟽曰傳春秋宣八年公羊傳
繼公謂云哭于館者嫌其不敢發哀於主人之庿也
昔曾子與客立于門側其徒趨而出曾子曰爾將何
之曰吾父死將出哭于巷曾子曰反哭於爾次曾子
北面而弔焉正此意也不饗食謂主君饗食己則不
往也其致之則斯受之是亦異於其君之喪
歸使衆介先衰而從之
注曰其在道路使介居前歸請反命君納之乃朝服
旣反命出公門釋服哭而歸其他如奔喪之禮
繼公謂此别於有君喪者也經但見其未及郊之禮
耳若君旣許其反命則朝服而帥衆介以行也
右私喪
賓入竟而死遂也
遂謂遂其聘事者也若未入竟則使告于君止而俟
命
主人為之具而殯
注曰具謂始死至殯所當用
繼公謂具謂衣物之屬殯即其館而殯之也尸未得
歸故權殯於此云殯則不以造朝矣
介攝其事
為致聘享及問大夫之禮也初時必使上介接聞命
者其意蓋慮此也與
君弔介為主人
注曰雖有臣子親姻猶不為主人以介與賓並命於
君尊也
繼公謂君弔之已不視斂異内外臣也凡諸侯弔於
異國之臣君為之主此時其君不在故介為主人受
主君之弔以此時惟介為尊故也君弔蓋皮弁服禮
諸侯弔於異國之臣皮弁錫衰主人未喪服則君亦
不錫衰不錫衰則惟皮弁服矣此賓死於外雖已殯
主人蓋未喪服也介為主則袒免喪服記曰朋友皆
在他邦袒免謂此類也凡諸侯弔主人必免
主人歸禮幣必以用
注曰當中奠贈諸喪具之用不必如賓禮
介受賓禮無辭也
注曰介受主君賓已之禮無所辭也有賓喪嫌其辭
之
不饗食
與私喪同亦致則受之
歸介復命柩止于門外
注曰門外大門外也必以柩造朝達其忠心
介卒復命出奉柩送之君弔卒殯
注曰卒殯成節乃去
䟽曰卒復命謂復命訖送之謂送至賓之家殯喪之
大節卒殯而後君與介乃去也
繼公謂卒殯謂旣奠乃去也大夫之喪自外歸載柩
以輲車舉柩由阼階升即適所殯
若大夫介卒亦如之
注曰不言上介者小聘上介士也
士介死為之棺斂之(斂力豔反下同)
斂斂于棺也上云具此云棺文互見也其異者殯與
斂耳
君不弔焉
注曰主國君使人弔不親往
繼公謂此降於賓與上介且異内外臣也
若賓死未將命則旣斂于棺造于朝介將命(造七到反下同)
注曰未將命謂俟閒之後也以柩造朝以己至朝志
在達君命
繼公謂此朝謂大門外也介將命于庿如賓禮旣則
歸而殯之於館
若介死歸復命唯上介造于朝
於賓言止於門外於上介造於朝文互見也
若介死雖士介賓旣復命往卒殯乃歸
注曰往謂送柩
繼公謂賓送上介已見於大夫介卒亦如之之中故
惟主士介而言也不言君弔其在旣殯之後乎是亦
降於賓與上介也
右賓介卒
小聘曰問不享有獻不及夫人主人不筵几不禮面不
升不郊勞
注曰記貶於聘所以為小也獻私獻也面猶覿也
䟽曰面不升者謂私覿庭中受之不升堂
繼公謂受於庿而不筵几禮差輕也禮亦當作醴凡
受禮而設筵几乃醴賓此不筵几故不醴賓亦相因
而然也面不升以其為下大夫也其禮如大聘之上
介特初覿不與士介同入為異耳郊勞乃使臣之禮
故言於君禮之後云獻繼不享而言謂聘君之獻也
經記於大聘皆不言聘君有獻於主君及夫人而此
於小聘乃以有獻不及夫人為異亦未詳
其禮如為介三介
注曰如為介如為大聘上介
繼公謂禮者饔餼饗食之屬也
右小聘
記久無事則聘焉
注曰事謂盟會之屬
若有故則卒聘束帛加書將命百名以上書于策不及
百名書于方
注曰將猶致也名書文也今謂之字策簡也方板也
䟽曰簡是一片策是衆簡相連
繼公謂故猶事也有故謂有事可言者也此與經之
所謂有言者互見爾卒已也聘者兼享而言或亦通
小聘也小聘則不享束帛加書以書加於帛上也將
命之時但稱言以達其君之書而已未必言及其故
主人使人與客讀諸門外
注曰主人主國君也人内史也書必璽之
繼公謂公旣受書客降出公以書授宰降立乃使人
與客讀書於庿門外必與客讀之者欲其審也不於
内讀之者客降則出矣無其節也
客將歸使大夫以其束帛反命于館
注曰為書報也
繼公謂大夫即還玉之卿也束帛言其是即曏者加
書者也以其束帛反命亦如還玉之義蓋以之為信
也此一節當繼禮玉之後不見於經者以其或有或
無不可必
明日君館之
此反命蓋與還玉同日而明日君館之則無此禮者
其館之之節亦可見矣
旣受行出遂見宰問幾月之資(幾居豈反)
注曰資行用也問行用當知多少而已古文資作齎
繼公謂見宰見之於其官府也幾月之資公費也問
之者欲以為私費之節度也宰制國用故問之
使者旣受行日朝同位
注曰謂前夕幣之閒同位者使者北面介立于左少
退别於其處臣也
繼公謂日朝每日常朝也經惟見夕幣與受命之位
故記明之案注云前者蓋如前期之前
出祖釋軷祭酒脯乃飲酒于其側(軷蒲末反)
注曰祖始也旣受聘享之禮行出國門止陳車馬釋
酒脯之奠於軷為行始也詩𫝊曰軷道祭也謂祭道
路之神
繼公謂道祭謂之軷者為旣祭而以車軷之因以為
名也釋軷者釋其所軷之物謂酒脯也旣釋則人為
神祭之如士虞禮佐食為神祭黍稷膚祝祭酒之為
旣祭乃與同行者飲酒於其側禮畢乘車軷之而過
也
所以朝天子圭與繅皆九寸剡上寸半厚半寸博三寸
繅三采六等朱白倉(剡以冉反厚胡豆反)
注曰圭所執以為瑞節也九寸上公之圭也雜記孔
䟽曰聘禮記云朝天子圭與繅皆九寸繅三采六等
朱白倉朱白倉旣重云朱白倉是一采為二等相閒
而為六等也
朱子曰案上記只有朱白倉而雜記䟽所引乃重有
之不知何時傳寫之誤而失此三字也
繼公謂圭謂桓圭也圭與繅皆九寸但言其長同耳
若其廣則玉三寸而繅蓋一尺許也剡上寸半厚半
寸博三寸惟據玉而言剡上寸半謂剡其左右各寸
半也其義則未詳三采六等者三就也每一匝為一
就三采而三就以上下或左右數之則六等矣
問諸侯朱綠繅八寸
注曰於天子曰朝於諸侯曰問記之於聘文互相備
䟽曰上公朝天子圭與繅皆九寸則自相朝亦九寸
上公遣臣相問圭與繅皆八寸則遣臣問天子亦八
寸是記於聘文互相備也
繼公謂此言上公聘玉之繅也朱綠者繅之采也典
瑞職曰瑑圭璋璧琮繅皆二采一就以覜聘則此朱
綠蓋合而為一就也一就則二等矣二采當去朱而
用白倉乃不然者為其少飾故存朱而加以綠焉亦
尚文之意也上言朝玉與其繅九寸故於此但言繅
而不及玉蓋省文耳玉人職云瑑圭璋八寸璧琮八
寸以覜聘是公之聘玉亦與繅之長同也然則侯伯
聘玉與繅當六寸子男則當四寸與
皆玄纁
此言所用以為繅者也朝聘之繅皆以玄纁之帛為
之蓋表玄而裏纁也其表裏則皆絢以采
繫長尺絢組(繫如字長直亮反絢呼縣反)
注曰采成文曰絢繫無事則以繫玉因以為飾
繼公謂繫者繅之繫也以絢組為之其絢亦如繅之
采與繅言采繫言絢文互見也絢者蓋以采絲飾物
之稱舊說以絢為畫非是語曰素以為絢兮又曰繪
事後素而考工記並言畫繢之事則絢非畫也明矣
問大夫之幣俟于郊為肆又齎皮馬
注曰肆猶陳列也齎猶付也使者旣受命有司載問
大夫之禮待于郊陳之為行列至則以付之也使者
初行舍于近郊幣云肆馬云齎因其宜亦互文也不
於朝付之者辟君禮也必陳列之者不夕也
繼公謂經於問大夫之庭實惟言皮此兼云馬是其
所用亦不定也
辭無常孫而說(孫音遜說音悅)
注曰孫順也大夫使受命不受辭辭必順且說
繼公謂聘為結好故辭貴於孫而說
辭多則史少則不達辭苟足以達義之至也
史言其文勝也論語曰文勝質則史辭以達意而已
若辭當少而反多則文勝而傷於煩當多而反少則
失於略而不足以達意辭苟足以達則不煩不略為
得其宜故曰義之至也
辭曰非禮也敢對曰非禮也敢
注曰辭不受也對荅問也二者皆卒曰敢言不敢
繼公謂此辭對之辭未詳其所用之節姑闕之
卿館于大夫大夫館于士士館于工商
注曰館者必於廟
繼公謂古者使介入國但有私館而無公館於此可
見
管人為客三日具沐五日具浴
注曰客謂使者下及士介也
繼公謂三日五日古人平常沐浴之節也内則言子
事父母之禮云五日則燂湯請浴三日具沐又云少
事長賤事貴共帥時則亦足以見之矣沐潘也
飧不致
不致者宰夫設之而已不以君命致之也必不致者
遠辟朝君之禮也
賓不拜
注曰以不致也
沐浴而食之(食如字)
注曰自絜清尊主國君賜也記此重者沐浴可知
卿大夫訝大夫士訝士皆有訝(訝五嫁反)
注曰卿使者大夫上介也士衆介也訝主國君所使
迎待賓者如今使者護客
繼公謂掌訝職云凡訝者賓客至而往詔相其事而
掌其治令其職如是則以降等者為之宜也云士皆
有訝者嫌其賤不必訝若上士則使中士訝之中士
則使下士訝之也
賓即館訝將公命
注曰使己迎待之命
繼公謂此節宜在卿致館之後將公命蓋於外門内
也下禮同
又見之以其贄
注曰復以私禮見者訝將舍於賓館之外宜相親也
也大夫訝者執鴈士訝者執雉
繼公謂言又者見其與上禮相接也訝者旣將公命
出奉贄以請見賓亦於門外俟之賓未將公事乃不
辭其私見者以其因將公命而為之也
賓旣將公事復見之以其贄
注曰公事聘享問大夫
繼公謂其贄即訝之贄也復見之以其贄所謂還贄
也卿則還鴈大夫士則皆還雉於其訝士相見禮云
士見於大夫終辭其贄蓋以無復見之禮故也此亦
有士見於大夫而不終辭之者以其受公而為訝與
同國之降等者異故略如敵者之禮不辭其贄而復
見之也
凡四器者惟其所寶以聘可也
四器者聘享及夫人之聘享共用四玉器也公侯伯
之所寶者圭璋璧琮子男之所寶者璧琮琥璜言惟
得用其所寶者以聘見不可用其不當用者也公侯
伯聘用圭璋享用璧琮子男聘用璧琮享用琥璜
宗人授次次以帷少退于君之次
注曰主國之門外諸侯及卿大夫之所使者次位皆
有常處
繼公謂授次授賓次也設次者掌次也宗人則主授
之耳君謂朝君也云少退之則似謂在其南而少西
也司儀云及將幣車進拜辱賓車進荅拜云車進是
朝君未嘗入于次也此乃著君之次亦以微異
上介執圭如重授賓
注曰愼之也曲禮曰凡執主器執輕如不克
繼公謂上介凡執玉皆如是不惟將聘授賓之時為
然記者特於此發之耳其餘執玉者亦如之不盡見
也
賓入門皇升堂讓將授志趨
注曰皇自莊盛也志趨卷豚而行也
繼公謂讓謂必後主君也經云公升二等賓升是也
春秋傳衞孫林父聘於魯公登亦登是不讓也將授
謂發於負序之位將授玉也行而張足曰趨曲禮曰
堂上不趨執玉不趨特志於趨耳言其急於授君而
行速也注云志趨卷豚是已
授如争承下如送君還而后退(還音旋)
授如争謂尚疾而不敢留君也承下如送謂既授則
以手承公手之下而未即退防玉之失隊也如送者
如送客然言其未即退之意也君還東面而後賓退
下階發氣怡焉再三舉足又趨(下戶稼反)
注曰發氣舍息也再三舉足自安定乃復趨也
繼公謂下階謂降而沒階之時也怡和說也於此言
發氣怡焉言又趨則鄉者之屏氣戰色足如有循可
知矣趨言又者明復其常也
及門正焉
注曰容色復故此皆心變見於威儀
執圭入門鞠躬焉如恐失之
注曰記異說也
繼公謂鞠躬者敬也如恐失之者愼也
及享發氣焉盈容
注曰孔子之於享禮有容色
繼公謂聘時屏氣享時發氣又且盈容禮有重輕故
敬亦有隆殺
衆介北面蹌焉(蹌七將反)
注曰容貌舒揚
繼公謂於享乃云蹌焉以見聘時之不然也然則衆
介容貌之變其節亦略與賓同矣
私覿愉愉焉
注曰容貌和敬
䟽曰享時盈容舒於聘時之戰色私覿愉愉又舒於
盈容
出如舒鴈
䟽曰又舒於愉愉也
繼公謂如舒鴈謂儀容舒遲如鴈鵝
皇且行入門主敬升堂主愼
注曰復記執玉異說
繼公謂主敬鞠躬也主愼如恐失之也先言皇且行
乃云入門主敬則與上記入門皇者異也云升堂主
愼則又與入門而如恐失之者異也是為異說
凡庭實隨入左先皮馬相閒可也(閒閒側之閒)
注曰隨入不並行也
䟽曰皮馬以西頭者為上故左先入陳也
繼公謂凡庭實謂凡入而即設於叄分庭一在南者
也左先謂其設於左者先行也皮馬相閒謂庭實若
相繼而兩設用皮則宜俱用皮用馬則宜俱用馬或
不能然則一節用皮一節用馬相閒而設亦自無害
於禮故云可也可者許其得用之辭
賓之幣唯馬出其餘皆東
賓之幣謂將聘君之幣及私覿者也馬亦言幣則幣
字之所包者廣矣
多貨則傷于德
貨指聘物而言聘物有常數若多用之則有重貨之
意而傷害於其德矣言此者見貨之所以不可多也
幣美則沒禮
注曰幣謂束帛也美之則是主於幣而禮之本意不
見也
繼公謂美謂竒巧也聘幣有常制若美為之則過於
禮而禮為之沒矣言此者見幣之所以不必美也上
言貨則幣在其中矣以其出於人力之所為故復以
美戒之然則其他聘物固不厭其美也
賄在聘于賄(于注讀作為)
注曰賄財也于讀曰為言主國禮賓當視賓之聘禮
而為之財也賓客者主人所欲豐也若苟豐之是又
傷財也周禮曰凡諸侯之交各稱其邦而為之幣以
其幣為之禮
凡執玉無藉者襲(藉才夜反)
藉謂束帛以藉玉也以此篇攷之則聘以圭璋而不
用束帛以為藉所謂無藉者也其賓主授受之時皆
襲以執之過此則皆裼矣蓋聘玉尊當特達而無藉
執聘玉則當加敬而襲其襲與無藉之義初不相通
記人特因二者之異於常故合而為言耳執玉之無
藉者襲則於其有藉者裼可知乃不言之者裼乃常
禮不特於執享玉之時為然故也
醴不拜至
醴賓而不拜至其辟朝君之禮乎諸侯相朝有儐禮
與醴相類
醴尊于東箱瓦大一有豐(大音泰)
士冠禮醴尊于房中勺觶角柶脯醢在其北南上此
尊于東箱則勺觶籩豆之類亦宜近之
薦脯五膱祭半膱横之祭醴再扱始扱一祭卒再祭(膱音)
(職扱初洽反)
注曰卒謂後扱
主人之庭實則主人遂以出賓之士訝受之
注曰此謂餘三馬也左馬賓執以出矣
繼公謂主人之庭實謂用於醴賓之時者也遂以出
者主人之士也賓之士其從者也此文似以庭實主
於皮馬而言是醴賓之庭實或皮或馬亦不定也經
惟言馬者特見其一耳
旣覿賓若私獻奉獻將命
注曰時有珍異之物或賓奉之所以自序尊敬也猶
以君命致之
䟽曰臣統於君雖是私獻己物亦以君命致之故曰
將命
繼公謂玉藻曰親在行禮於人稱父此臣有獻於他
國之君而稱其君命以將之亦其義也
擯者入告出禮辭
注曰辭其獻也
賓東面坐奠獻再拜稽首
注曰獻不入者禮輕
繼公謂以君命將之而奠獻於外再拜稽首見其為
己物也
擯者東面坐取獻舉以入告出禮請受
亦東面取者舉奠物之儀然也請受說見本篇
賓固辭公荅再拜
云荅則拜非為受也凡尊者與卑者之禮而不得親
受者其儀皆然公拜亦於中庭
擯者立于閾外以相拜賓辟擯者授宰夫于中庭(相息亮反)
(辟音避)
注曰旣乃介覿
若兄弟之國則問夫人
注曰兄弟謂同姓若昏姻甥舅有親者問猶遺也謂
獻也不言獻者變於君也
繼公謂此記似謂賓於兄弟之國必有問夫人之禮
也經不言賓之私獻上記言私獻而云若則是賓於
兄弟之國其主君之獻或有或無不可必也乃謂必
有問夫人之禮何與是亦與上記微不相通或曰問
猶聘也即經所謂夫人之聘享者也未知是否
若君不見(見賢遍反)
注曰君有疾若他故不見使者
使大夫受
注曰受聘享也大夫上卿也
繼公謂大夫亦皮弁襲迎賓于大門外不拜帥賓以
入也
自下聽命自西階升受負右房而立賓降亦降
注曰此儀如還圭然而賓大夫易處耳
不醴
使大夫代受則醴賓之禮自不可行乃必言之者嫌
受其聘享則當醴之也
幣之所及皆勞不釋服(勞力報反)
經云卿大夫勞賓而此云幣之所及皆勞則謂大夫
時或有勞之者時或有皆不勞之者矣似異於經且
以幣不及己之故而不勞賓亦恐非禮意蓋聘君之
問卿卿大夫之勞賓皆禮之當然二者初不相關記
乃合而言之似失之矣服謂皮弁服不釋服之意亦
未詳
賜饔唯羹飪筮一尸若昭若穆(昭如字)
注曰羹飪謂飪一牢也肉謂之羹唯是祭其先大禮
之盛者也腥餼不祭則士介不祭也
繼公謂唯羹飪之文意不具或脫一祭字也云筮一
尸者嫌并祭祖禰當異尸也并祭祖禰而唯一尸故
若昭若穆者皆可尸云筮則子弟之從行者衆矣
僕為祝
僕御者也僕為祝者祝不從行故僕攝之𫝊載祝鮀
之言曰嘉好之事君行師從卿行旅從臣無事焉然
則君與大夫以嘉好之事出竟祝皆不從亦可見矣
祝曰孝孫某孝子某薦嘉禮于皇祖某甫皇考某子(祝之)
(又反)
孝孫孝子稱於祖禰之辭也禮指饔而言即所謂大
禮也字祖而諡考亦假設之辭爾凡稱鬼神大夫則
舉其諡士則舉其字并祭祖禰盛之也一牢而并祭
并祭而一尸皆所以異於常禮
如饋食之禮(食音嗣)
饋食者少牢饋食也不云少牢者可知也士虞記云
其他如饋食亦不云特牲也是其徵矣此如少牢饋
食之禮但如其不賓尸者耳賓於聘日受饔且在他
國則此時祭物雖多而禮儀亦不得不略又此用大
牢亦與彼禮異者也然則所謂如者蓋大約言之耳
假器于大夫
必假於大夫者其禮其器與之同也
朌肉及廋車(朌音班廋所求反)
注曰朌猶賦也廋廋人也車巾車也二人掌視車馬
之官也
䟽曰此謂祭訖歸胙所及廋人巾車見周禮
繼公謂言此明亦有不及者矣朌猶攽也
聘日致饔
自此至旬而稍記主國行禮於賓之節也
明日問大夫
所以下於其君亦以聘日未有暇及之也
夕夫人歸禮既致饔旬而稍宰夫始歸乘禽日如其饔
餼之數(稍所敖反)
注曰乘禽乘行之禽也謂鴈鶩之屬其歸之以雙為
數其賓與上介也
繼公謂旬日乃稍者以饔餼之物多也上賓饔餼五
牢則日五雙上介三牢則日三雙士介一牢則一雙
亦降殺以兩與
士中日則二雙
注曰中猶閒也不一日一雙太寡不敬也
凡獻執一雙委其餘于面
注曰執一雙以將命也面前也其受之也上介受之
以入告士舉其餘從之賓不辭拜受于庭上介執之
以相拜于門中乃入授人上介受亦如之士介拜受
于門外
䟽曰自上介受之授人約私獻文云上介受亦如之
以其受饔餼之時已如賓禮故知此亦如賓也云士
介拜受於門外者以其受餼在門外此在門外可知
禽羞俶獻比
注曰放比也其致之禮如乘禽
歸大禮之日旣受饔餼請觀訝帥之自下門入
歸大禮之日即聘日也是日所行之禮自聘以至於
介之私覿凡十餘節以大槩言之亦必至於日幾中
而后畢旣而又有受饔之事已受饔又以祭其祖禰
如饋食之禮由是觀之則日暮人倦可知矣乃復請
觀何哉且問卿之公事未舉而私為道觀亦非禮也
此記必誤矣
各以其爵朝服
注曰此句似非其次宜在凡致禮下絶爛在此
士無饔無饔者無擯
注曰謂歸餼也
李寶之曰擯當作儐
繼公謂君不致饔於士士不儐君之使皆禮之當然
無儐不為無饔也
大夫不敢辭君初為之辭矣(為于偽反)
此上蓋有闕文
凡致禮皆用其饗之加籩豆
注曰凡致禮謂君不親饗賓及上介以酬幣致其禮
也其其賓與上介也饗禮今亡
繼公謂春秋傳晉侯享季武子有加籩武子辭韓宣
子曰寡君以為驩也是籩豆之加與否已定於未饗
之先若不親饗而歸之嫌加者不致故云然或曰禮
上當有饗字
無饔者無饗禮
注曰士介無饗禮
繼公謂此與所謂無饔者無儐之意同
凡餼大夫黍粱稷筐五斛
凡凡賓上介及士介也經云大夫餼賓上介米八筐
士介米六筐而此云黍粱稷則是皆不用稻矣八筐
者二黍二粱四稷也六筐者二黍二粱二稷也其器
旣異於君器又多寡相懸且不敢與君同用四種皆
所以遠下之凡降殺之例自下者始此八筐者乃不
去稷而去稻者以當多者不宜去而當少者不宜多
也是或一義耳若六筐者則因賓介之禮而但減其
多者之數以别之無他義也君器多而小大夫器寡
而大亦隆殺之宜
旣將公事賓請歸
注曰謂已問大夫事畢即請歸也主國留之饗食燕
獻無日數盡殷勤也
繼公謂不欲久溷主國也
凡賓拜于朝訝聽之
注曰拜拜賜也
繼公謂訝聽之異於己臣也
燕則上介為賓賓為苟敬
饗食之禮君親為主故以賓為賓尊賓也君與臣燕
則宰夫為獻主故不以賓為賓而以為苟敬亦尊賓
也此苟敬之位在阼階西北面餘並見燕禮記云
宰夫獻
注曰為主人代公獻
繼公謂燕禮輕故君與臣燕則不親為主而使宰夫
獻所以明君臣之義也此與他國之臣燕亦用此禮
者所以别於其君也
無行則重賄反幣
注曰無行謂獨來復無所之也
繼公謂於反幣之外又重賄之荅其特來之厚意也
即贈幣也贈幣為報其私覿故云反必言反幣者嫌
重賄則不必贈也春秋傳吳公子札聘于諸國是為
有行
曰子以君命在寡君寡君拜君命之辱
注曰此贊君拜聘享辭也在存也
君以社稷故在寡小君拜
注曰其卒亦曰寡君拜命之辱
又拜送
注曰拜送賓也其辭蓋云子將有行寡君敢拜送
君貺寡君延及二三老拜
注曰(闕)
賓于館堂楹閒釋四皮束帛賓不致主人不拜
注曰賓將遂去是館留禮以禮主人所以謝之也
繼公謂必釋於此者明為館故也皮亦在堂禮之變
也不致不拜者賓主各有當為主人之嫌難乎其為
授受也不用錦而帛不授受無嫌於君禮
大夫來使無罪饗之(使所吏反)
無罪謂無失誤也饗之親饗之也聘義曰使者聘而
誤主君弗親饗食所以愧厲之也主國君於賓有饗
食燕之禮但言饗者舉其盛者言之也云來使者與
下文所謂過者相對立文也
過則餼之
謂假道而過者則餼之也過即經所謂過邦餼即經
所謂餼之以其禮復記於此者蒙無罪之文也若有
不假道與不禁侵掠之類是其罪矣
其介為介
此上當言饗賓之禮乃及此耳其亦有闕文與饗賓
君為主人故以賓為賓而上介為介若饗上介則上
介為賓而無介小聘使下大夫其饗禮亦如之蓋士
介賤不可以與主君為禮故也
有大客後至則先客不饗食致之(食音嗣)
主人待客隆殺之宜也大客謂朝君
唯大聘有几筵
經於小聘云不几筵其文已明
十斗曰斛十六斗曰籔十籔曰秉
注曰今江淮之閒量各有為籔者今文籔為逾
繼公謂籔與庾同量今文籔作逾疑庾逾通
二百四十斗
注曰謂一車之米秉有五籔
四秉曰筥
注曰此秉謂刈禾盈手之秉也筥穧名也若今萊易
之閒刈稻聚把有名為筥者詩云彼有遺秉又云此
有不斂穧
十筥曰㯶十㯶曰秅四百秉為一秅(㯶音揔)
儀禮集說卷八下
正誤
至于階三讓大夫先升一等
鄭本去三字注曰古文曰三讓繼公謂宜從古文
至于階三讓賓升一等
鄭本亦去三字注曰古文曰三讓繼公謂宜從古文
庭實入設
鄭本無入字注曰古文曰入設繼公謂此庭實云入
設方見庭實旣出而復入之意若無入字則文不明
白矣宜從古文
醴不拜至
鄭本作禮注曰今文禮為醴繼公謂宜從今文
不醴
鄭本作禮注曰今文禮作醴繼公謂宜從今文
對曰非禮也敢
舊本敢下有辭字案注云二者皆卒曰敢是無此辭
字明矣本有者蓋𫝊寫者因注上之辭字而設衍之
也今以注為據刪之
儀禮集說卷八下
