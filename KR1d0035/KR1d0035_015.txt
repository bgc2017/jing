儀禮集說卷十五元敖繼公撰
特牲饋食禮第十五
注曰於五禮屬吉禮
繼公謂此篇言士祭其祖之禮
特牲饋食之禮(食音嗣)
特牲謂豕也士祭用三鼎乃以特牲名之者主於牲
也少牢放此
不諏日(諏子須反)
諏謀也諏日謂諏其所筮之日也大夫將祭而筮有
諏日之禮此云不諏日則是祭禮之序先尊後卑亦
可見矣不諏日則所筮之日亦在旬之内矣所以下於
大夫少牢禮諏日用丁已筮旬有一日
及筮日主人冠端玄即位于門外西面
注曰冠端玄玄冠玄端門謂廟門
繼公謂筮日筮之日也士筮當朝服今乃玄端者不
可踰其祭服也筮與祭皆與神交故主人之服不宜
有異
子姓兄弟如主人之服立于主人之南西面北上
注曰小宗祭而兄弟皆來與焉宗子祭則族人皆侍
繼公謂子姓主人之子也言子復言姓未詳其意先
子姓而後兄弟蓋以主人之服親䟽為序也若行禮之
次則自長者始是時子姓而下之服亦玄端統於主
人也
有司羣執事如兄弟服東面北上
有司羣執事者公臣私臣之共筮事者也此時未有
賓故有司羣執事皆如賓位西方東面北上
席于門中闑西閾外筮人取筮于西塾執之東面受命
于主人
云取筮于西塾見其所饌者與士冠禮同也亦抽上
韇兼執之筮人說見首篇
宰自主人之左贊命命曰孝孫某筮來日某諏此某事
適其皇祖某子尚饗(左當作右)
儀禮他篇凡於贊命者皆言自右與少儀所謂詔辭
自右者合惟此經言自左似無他義蓋字誤耳左當
作右來日某亦謂丁若己也某事即歲事也此適其
皇祖某子謂主人適其廟而祭之也某子者祖諡也
稱其諡則是指大夫之為祖者言也亦假設之辭耳
士祭大夫之為祖者其禮如此所以明其從生者之
爵也尚饗謂其日若吉則庶幾其神饗之也下筮尸
放此不言以某妃配變於大夫之筮辭也若其祝辭
則亦當言之
筮者許諾還即席西面坐卦者在左卒筮寫卦筮者執
以示主人(還音旋下並同)
還亦右還也寫卦卦者也
主人受視反之筮者還東面長占卒告于主人占曰吉
(長知丈反下除長脅餘並同)
長占長者以次占之此與旅占互見也
若不吉則筮遠日如初儀
張子曰祭之筮日若再不吉則止據儀禮唯有筮遠
日之文不云三筮筮日之禮止是二筮先筮近日後
筮遠日不從則直用下旬遠日蓋亦足以致聽於鬼
神之意而祀則不可廢
繼公謂即於其日改筮之亦見其異於大夫也遠日
見首篇
宗人告事畢
亦徹筮席乃告
右筮日
前期三日之朝筮尸如求日之儀命筮曰孝孫某諏此
某事適其皇祖某子筮某之某為尸尚饗
注曰某之某者字尸父而名尸也字尸父尊鬼神也
大夫士以孫之倫為尸䟽曰曲禮云為人子者祭祀
不為尸然則尸卜筮無父者祭祖則用孫列皆取於
同姓之適孫也
繼公謂如求日之儀兼若不吉而改筮者言也命筮
之辭異故特見之明其餘皆同也某之某謂某之子
某也春秋傳曰潘尫之黨申鮮虞之摯皆謂其子也
前期三日說見士冠禮案注云大夫士以孫之倫
為尸不及天子諸侯者天子諸侯所祭者遠為尸者
不必皆其孫之倫或但以昭穆耳
右筮尸
乃宿尸
亦目下事也
主人立于尸外門外子姓兄弟立于主人之後北面東上
注曰不東面者來不為賓客子姓立于主人之後上
當其後
繼公謂上言筮尸如求日之儀則是筮時兄弟咸在
所筮者亦存焉筮之而吉不即告之乃於其既歸也
然後親宿之於其門者尊之而不敢苟也北面者亦
尊尸若不敢必其西面見已然
尸如主人服出門左西面
出門左西面見賓客之正位也主人北面尸不南面
見之者辟尊者之禮也
主人辟皆東面北上(辟音避)
注曰順尸
繼公謂辟者起敬也蓋在尸出門時皆皆子姓兄弟
也是時子姓兄弟亦立于主人之後而上當其後也
主人再拜尸答拜
答拜亦再拜尸不先拜者以將為尸故變於賓主禮
宗人擯辭如初卒曰筮子為某尸占曰吉敢宿
注曰宗人擯者釋主人之辭如初者如宰贊命筮尸
之辭卒曰者著其辭所易也
祝許諾致命
注曰受宗人辭許之𫝊命始宗人祝北面至於𫝊命
皆西面受命東面釋之
繼公謂祝事尸者也故於此即使之致命以見其意
云
尸許諾主人再拜稽首
注曰其許亦宗人受於祝而告主人
繼公謂拜稽首亦尊尸也尸既許諾則成為尸故於
此不答拜
尸入主人退
尸既許諾則有祖道故不俟主人之退而先入見其
尊亦變於大夫尸也先入而不揖辟君禮也聘禮公
與羣臣夕幣乃揖而先入少牢云主人退尸送揖不
拜
右宿尸
宿賓賓如主人服出門左西面再拜主人東面答再拜
宗人擯曰某薦歲事吾子將涖之敢宿
注曰歲事歲時之祭事
繼公謂此云吾子將涖之是曏者賓既許之矣然則
筮日之後亦當有戒賓之儀如士冠禮所記者經不
見之文略耳筮尸宿尸宿賓皆同日為之故下文别
云厥明以别之
賓曰某敢不敬從主人再拜賓答拜主人退賓拜送
主人宿辭擯者釋之是賓之對辭亦擯者𫝊之矣然
則凡主人親戒宿其儀皆然經不盡見之也
右宿賓
厥明夕陳鼎于門外北面北上有鼏
門外不言東方可知也北面北上亦放祭時陳鼎之
位也鼎而鼏亦為不宜塵
棜在其南南順實獸于其上東首
獸腊也獸言東首而不及足者以其足左右出故也
士腊用兔
牲在其西北首東足
注曰其西棜西也東足尚右也牲不用棜以其生䟽
曰豕縳其足陳之東足寢其左
繼公謂此士之吉祭牲宜東上今腊在棜而豕反居
西又異其所鄉是無所上也以其未即殺故生死不
可以相統與
設洗于阼階東南壺禁在東序豆籩鉶在東房南上几
席兩敦在西堂(敦音對下並同)
豆籩鉶蓋在東房之東墉下南上者豆二以並在南
二籩次之此未實之故南上之文惟主於器士家亦
有左右房於此見之矣
主人及子姓兄弟即位于門東如初
注曰初筮位也
賓及衆賓即位于門西東面北上
此時方修祭事助祭之賓宜來視之以其不在曏者
有司羣執事之中故此雖東面北上而不蒙如初之
文賓既位於此則公臣私臣不敢與之齒而位於他
所矣下文云宗人祝立于賓西北東面南上又記曰
公有司門西北面東上私臣門東北面西上足以明
祭時有司之屬不在賓位也審矣
宗人祝立于賓西北東面南上
祭事將至宗祝之位宜異於有司故外位在此南上
宜變於賓
主人再拜賓答再拜三拜衆賓衆賓答再拜
衆賓答一拜言再者字誤也
主人揖入兄弟從賓及衆賓從即位于堂下如外位
如外位則子姓宗人祝皆在其中矣不言者省文也
子姓之入亦先於兄弟宗祝之入宜後於衆賓
宗人升自西階視壺濯及豆籩反降東北面告濯具
宗人亦既立於賓西北之位乃升於壺言濯以見其
餘不言敦鉶几席省文也東北面鄉主人濯具謂所
濯者已具也此亦有不必濯者乃云濯具者緫言之
耳
賓出主人出皆復外位
惟言賓主人出文又省矣
宗人視牲告充雍正作豕
注曰充猶肥也北面以策動作豕視聲氣
繼公謂雍正亦公有司給事者也云雍正者以事名
之
宗人舉獸尾告備舉鼎鼏告潔
備具也此所告之儀亦皆東北面
請期曰羹飪
注曰期祭早晏之期也
繼公謂言以羹飪為節則質明可知請期而主人自
告之亦異於大夫請期蓋東面既得期西北面告賓
東北面告兄弟
告事畢賓出主人拜送
送于外門外
右視濯視牲為期
夙興主人服如初立于門外東方南面視側殺
注曰側殺殺一牲
繼公謂服如初冠端玄也東方蓋當東塾少南鼎之
西也
主婦視饎爨于西堂下
注曰饎宗婦為之爨近西壁南齊于坫古文饎作糦
周禮作&KR1066;
繼公謂視之當東面爨亦東面
亨于門外東方西面北上(亨音烹)
此亦以亨者見爨之面位也東方於陳鼎之豦則又
東矣北上豕爨在北魚腊亞之
羹飪實鼎陳于門外如初
初視濯時也士昏禮既實鼎陳于門外東方北面北
上謂此時也是言如初則上文所謂門外亦其東方
明矣
尊于戶東玄酒在西
注曰戶室戶
實豆籩鉶陳于房中如初
注曰如初者取而實之既則反之
繼公謂如初亦如其南上之位也記曰賓與長兄弟
之薦自東房其餘在東堂然則祝主人主婦賓長長
兄弟之豆籩亦皆二以並相繼公而陳之於鉶之北
矣
執事之俎陳于階間二列北上
注曰二列者因其位在東西不升鼎者異於神
繼公謂執事謂凡執祭事者也主人及祝以下之通
稱其俎二列北上東列則阼俎為上西列則祝俎為
上其内兄弟之俎則當次於兄弟也此執事之文所
包者廣與前後所云者不同
盛兩敦陳于西堂藉用萑几席陳于西堂如初
注曰盛黍稷者宗婦也(盛音成下同藉在夜反萑音桓)
繼公謂盛乃藉之重黍稷也此云如初則上經在西
堂之下其有脱文與
尸盥匜水實于槃中簞巾在門内之右
亦匜在槃中南流簞巾在其右盥以槃匜說見公食
大夫禮
祝筵几于室中東面
几亦右之
右亨饎陳設
主婦纚笄宵衣立于房中南面
大夫妻祭服褖衣侈袂則此宵衣乃次於褖衣者耳
纚笄士妻首飾之常言之者見其無異飾也凡婦人
助祭者與主婦同服
主人及賓兄弟羣執事即位于門外如初
此於賓兄弟之下言羣執事則是指公有司私臣而
言也宗人祝亦在賓西北其他則在門西若門東與
其在内位同上經不見門東門西之位而亦云如初
者其文主於兄弟以上而略於羣執事也
宗人告有司具
告主人也告之亦宜東北面既告則反于賓西北
主人拜賓如初揖入即位如初
初視濯時也
佐食北面立于中庭
佐食主人兄弟之佐尸食者記曰佐食於旅齒於兄
弟是也曏於門外猶在兄弟之位至此乃立于中庭
以事將至宜異其位也此中庭謂東西之中其南北
則參分庭一在北與
右即位
主人及祝升祝先入主人從西面于戶内
注曰祝先入接神宜在前也少牢饋食禮曰祝盥于
洗升自西階主人盥升自阼階祝先入南面
繼公謂云及祝則是主人先升也先升後入蓋俟於
堂案注引少牢云祝先入南面蓋疑此經有闕文
也恐或然
主婦盥于房中薦兩豆葵菹蝸醢醢在北(蝸音螺)
注曰盥盥于内洗
宗人遣佐食及執事盥出
此執事謂左人及取俎俎者賤於右人故先出不遣
賓長者賓長與主人皆在右宜同出也
主人降及賓盥出主人在右及佐食舉牲鼎賓長在右
及執事舉魚腊鼎除鼏
主人降亦宗人詔之也賓長在右謂長賓在魚鼎之
右衆賓長在腊鼎之右也然則魚腊之左者亦衆賓
與凡吉事除鼏于外凶事除鼏于内除鼏亦右人
宗人執畢先入當阼階南面
注曰畢狀如义雜記曰枇用桑長三尺畢用桑三尺
刊其本與末枇畢同材明矣今此朼用棘心則畢亦
用棘心少牢饋食及虞無义者乃主人不親舉耳少
牢大夫祭不親舉虞喪祭也主人未執事袝練祥執
事用桑义
繼公謂宗人執畢所以指教其錯鼎之處也故宜先
入當阼階南面者示其當錯於此為之節也其南北
之節亦南於洗西與鼎入設當阼階士禮也大夫則
當東序國君則在碑南此用畢者以主人親舉重其
事也鼎既錯則反之於外而復位與大射儀曰小臣
師設楅司馬正東面以弓為畢則畢但主於指教設
器者明矣
鼎西面錯右人抽扄委于鼎北(錯七故反下同)
注曰右人謂主人及二賓
繼公謂鼎錯於東方西面順主人之面位也上者亦
南于洗西右人既委扄皆西面俟于鼎東
贊者錯俎加匕
注曰贊者執俎及匕從鼎入者其錯俎西縮加匕東
柄既則退而左人北面也
繼公謂贊者取匕俎于東塾東執以上而錯俎於鼎
西加匕於鼎上而肵俎亦在豕俎之北也此贊者蓋三
人其二人各合執二俎一人兼執三匕與知取匕俎
于東塾東者士虞禮匕俎在西塾之西此士吉祭當
反之也
乃朼
注曰右人也左人載之
繼公謂朼亦當作匕
佐食升肵俎鼏之設于阼階西(肵音祈)
注曰肵俎謂心舌之俎也郊特牲曰肵之為言敬也
言主人之所以敬尸
繼公謂以少牢饋食禮例之則此亦右人先升心舌
而佐食載惟言佐食升之其文省與設之蓋亦西縮
(鼏當作冪)
卒載加匕于鼎主人升入復位
賓匕者於是亦復位
俎入設于豆東魚次腊特于俎北
注曰入設俎載者
繼公謂少牢禮曰序升自西階相從入
主婦設兩敦黍稷于俎南西上及兩鉶芼設于豆南南
陳
鉶不言北上者其實同也亦先設北者宗婦不贊敦
鉶者辟内子禮也凡敦鉶皆特執於少牢禮備見之
祝洗酌奠奠于鉶南遂命佐食啓會佐食啓會郤于敦
南出立于戶西南面
注曰後酌者酒尊要成也少牢饋食禮啓會乃奠之
繼公謂酌奠酌其所奠之酒也不云酒而云奠因事
名之
主人再拜稽首祝在左
注曰祝在左當為主人釋辭於神也祝祝曰孝孫某
敢用剛鬛嘉薦普淖用薦某事于皇祖某子尚饗
繼公謂主人拜為食具也於此乃云祝在左則曏者
南面信矣祝在左說見聘禮
卒祝主人再拜稽首(祝之又反)
此拜為已祝也
右設饌祝神
祝迎尸于門外
注曰尸自外來代主人接之就其次而請周禮掌次
凡祭祀張尸次
繼公謂迎尸不拜者禮不主於己代主人迎之耳其
或有拜妥尸之類乃從於主人為之也門廟門
主人降立于阼階東
注曰主人不迎尸成尸尊尸所祭者之孫也祖之尸
則主人乃宗子禰之尸則主人乃父道事神之禮廟
中而已出迎則為厭
繼公謂阼階東亦直序西面主人位於此則子姓兄
弟在主人之南者其亦南於洗西與案注之厭字
蓋用喪服傳文也似失其義欲改作屈
尸入門左北面盥宗人授巾
注曰侍盥者執其器就之執簞者不授巾賤也少牢
饋食禮曰祝先入門右尸入門左
尸至于階祝延尸尸升入祝先主人從
注曰少牢饋食禮曰尸升自西階入祝從主人升自
阼階祝先入主人從
右尸入
尸即席坐主人拜妥尸尸答拜執奠祝饗主人拜如初
注曰饗辭取於士虞記則宜云孝孫某圭為孝薦之
饗舊說云明薦之
繼公謂饗饗神也凡饗祝之辭雖或言於尸之前實
主為神也如初再拜稽首也案注引舊說蓋據戴
禮而言也
祝命挼祭尸左執觶右取菹㨎于醢祭于豆間(挼當讀作授㨎)
(如悦反)
挼祭即授祭也挼字蓋誤祝命佐食授尸祭尸於是
祭薦欲及其授祭之節也
佐食取黍稷肺祭授尸尸祭之祭酒啐酒告旨主人拜
尸奠觶答拜祭鉶嘗之告旨主人拜尸答拜
注曰酒與鉶齊敬共之惟恐不美告之美逹其心明
神享之
繼公謂尸告旨而主人先拜者尸尊也
祝命爾敦佐食爾黍稷于席上
他篇言爾敦者爾黍而已此併及稷未詳
設大羹湇于醢北(大音泰)
注曰士虞禮曰大羹湇自門入
繼公謂此湇為尸設乃在左者以其居神位故變於
常禮也虞禮湇在右者喪祭也凡祭而設湇尸皆不
以之
舉肺脊以授尸尸受振祭嚌之左執之乃食食舉
乃食乃以右手食食也既食食則食舉所以安之
主人羞肵俎于腊北
肵俎一而已故主人可以親設之神俎多宜使賓也
不言降與升文省少牢禮曰主人羞肵俎升自阼階
尸三飯告飽祝侑主人拜(飯音反下同)
注曰三飯告飽禮一成也侑勸也或曰又勸之使又
食少牢饋食禮侑辭曰皇尸未實侑
繼公謂此祭以饋食為名故當食而尸尤尊雖主人
拜亦不答也
佐食舉幹尸受振祭嚌之佐食受加于肵俎舉獸幹魚
一亦如之
注曰幹長脅也獸腊
繼公謂此一舉也凡於尸每食必舉牲體若骨者明
主人以此供尸食也是雖連舉三俎之實然同時相
接為之故但主於牲而揔為一舉耳下文放此案
注云幹長脅也今攷長脅即正脅耳尸俎有長脅短
脅凡舉脊脅必以正者故知此幹為長脅也
尸實舉于菹豆
於既三飯而奠舉士吉祭之禮然爾士虞則不食舉
卒食乃授之是其異也
佐食羞庶羞四豆設于左南上有醢
少牢饋食禮羞兩胾兩醢此亦當放之也左亦醢之
北湆之南也南上者胾醢相閒兩胾各在醢之南也
四豆乃不綪者統於正豆也正豆兩而為一列故此
豆雖有四亦不宜綪以異之
尸又三飯告飽祝侑之如初舉骼及獸魚如初
注曰禮再成也獸魚如初者獸骼魚一也
繼公謂此再舉也
尸又三飯告飽祝侑之如初舉肩及獸魚如初
注曰禮三成
繼公謂此三舉也獸謂獸肩
佐食盛肵俎俎釋三个
注曰佐食取牲魚腊之餘盛於肵俎
繼公謂俎釋三个不可遽空神俎也少牢饋食禮於
每牲之俎惟釋脊脅皆俎實之下者也然則此牲俎
之所釋者亦宜放之其正脊長脅短脅與腊俎三个
蓋如牲俎也
舉肺脊加于肵俎反黍稷于其所
此蒙佐食之文皆謂佐食舉之反之也其所俎南也
肺脊在菹豆
右尸食
主人洗角升酌酳尸
注曰不用爵者下大夫也
繼公謂不言降以升見之也
尸拜受主人拜送尸祭酒啐酒賓長以肝從尸左執角
右取肝㨎于鹽振祭嚌之加于菹豆
置肝于菹豆尊者之吉禮然也
卒角祝受尸角曰送爵皇尸卒爵主人拜尸答拜
注曰曰送爵者節主人拜
繼公謂云皇尸卒爵明主人當送之也後言之者見
送爵之辭為指主人尸卒爵而不拜既乃俟主人先
拜送者所以深見其尊尸也祝釋辭其東面於尸席
前之東與
祝酌授尸尸以醋主人(醋音昨)
祝不洗而酌注見前篇
主人拜受角尸拜送主人退佐食授挼祭
注曰退者進受爵反位古文醋作酢
繼公謂此挼字亦因與授字相類而衍也以神俎敦
之黍稷肺祭授之者象尊者賜之食然
主人坐左執角受祭祭之祭酒啐酒進聽嘏
進聽嘏進於尸前而聽其嘏已之辭下文云親嘏主
人是也又以少牢饋食禮之所言者參之則此嘏云
者蓋致福於人之稱
佐食摶黍授祝祝授尸尸受以菹豆執以親嘏主人
注曰獨用黍者食之主
繼公謂饋食之禮主於黍稷而黍又其尊者故特取
之以通其意焉然則遠辟大夫禮也少牢饋食禮所
載嘏辭乃祝傳尸嘏者也此尸親嘏其辭之首與彼
異
主人左執角再拜稽首受復位詩懷之實于左袂挂于
季指卒角拜尸答拜(挂音卦)
注曰實于左袂便右手也
繼公謂左執角為右手將有事也詩字未詳或曰敬
慎之意内則曰詩負之亦此意也拜不奠爵受黍不
祭皆異於大夫也季指左手之小指也挂袪於指以
黍在袂中故也古者袪挾於袂然猶挂之者慮拜時
或遺落也主人拜受黍而尸不答拜者以其受神惠
故也
主人出寫嗇于房祝以籩受
出亦執角以出也籩虛籩也此單言嗇少牢言嗇黍
皆未詳
右主人酳尸尸酢主人
筵祝南面
筵祝蓋於其立處之西亦有司為之下放此
主人酌獻祝祝拜受角主人拜送設菹醢俎
注曰菹醢皆主婦設之佐食設俎
繼公謂士虞與少牢禮皆云祝與佐食坐受爵此不
言坐如之可知菹醢葵菹蝸醢也
祝左執角祭豆興取肺坐祭嚌之興加于俎坐祭酒啐
酒
此離肺也當奠角乃興取肺坐絶祭嚌之既執角乃
祭酒不言奠角執角與絶者亦文略耳記曰祝俎離
肺一
以肝從祝左執角右取肝㨎于鹽振祭嚌之加于俎卒
角拜主人答拜受角
肝加于俎辟尊者禮也下文主人主婦之儀亦放此
少牢饋食禮曰不興加于俎
酌獻佐食佐食北面拜受角主人拜送佐食坐祭卒角
拜主人答拜受角降反于筐升入復位
上不言坐故於祭見之
右主人獻祝佐食
主婦洗爵于房酌亞獻尸
亞獻更用爵以見主人之用角者有為為之耳獻以
爵正禮也獻尸不夾拜辟内子之禮也
尸拜受主婦北面拜送
注曰北面拜者辟内子之禮也大夫之妻拜於主人
北西面
宗婦執兩籩戶外坐主婦受設于敦南
注曰兩籩棗栗棗在西
繼公謂宗婦贊豆籩戶外坐士祭禮然也少牢饋食
禮主婦與贊者授受於室中亦異者也士虞禮籩設
于會南此宜如之乃不云會者可知也
祝贊籩祭尸受祭之祭酒啐酒
注曰籩祭棗栗之祭也其祭之亦於豆祭
繼公謂惟云尸受則是祝皆取二籩之祭以授之也
亦左執爵乃受之
兄弟長以燔從尸受振祭嚌之反之
尸取燔於俎乃云受者羞燔者執俎以進之亦相授
之義也故於尸以受立文此亦左執爵乃受燔
羞燔者受加于肵出
尸反其燔於俎羞燔者則以俎受之也既則執之以
加于肵
尸卒爵祝受爵命送如初
注曰送者送卒爵
繼公謂初亦主人儀也
酢如主人儀
注曰尸酢主婦如主人儀者自祝酌至尸拜送如酢
主人也不易爵辟内子之禮
主婦適房南面佐食挼祭主婦左執爵右撫祭祭酒啐
酒入卒爵如主人儀
房中南面主婦之正位也經因事見之挼亦當作授
祭亦謂黍稷肺祭也佐食授祭主婦撫之而不取亦
異於内子也既撫則佐食以祭置于地主婦入于室
中北面而立飲如主人儀謂卒爵拜尸答拜也入室
卒爵亦以曏者於此拜受故也
右主婦獻尸尸酢主婦
獻祝籩燔從如初儀
主婦當更酌洗于房中乃酌獻祝略如内子之禮蓋
男子不承婦人爵也初儀即主人獻祝之禮此惟無
祭俎一節餘則如之也籩與豆燔與肝雖異其祭之
之儀則同故亦蒙如初祝亦兩籩其設之棗在菹西
栗在棗南
及佐食如初卒以爵入于房
注曰及佐食如初如其獻佐食則拜主人之北西面
也
繼公謂及謂獻及之也初者亦主人獻佐食之儀少
牢禮主婦獻祝及佐食皆西面於主人之北答拜之
右主婦獻祝佐食
賓三獻如初燔從如初爵止
注曰初亞獻也
繼公謂不言洗爵升酌可知也如初謂尸拜受主婦
拜送也尸於舉酌之末亦欲主人而下皆受舉爵之
禮故止爵以見其意於是主人主婦交相致爵既而
遂獻賓以至於私人而終尸意焉其爵止之節在羞
燔者出之時也賓長亦出而復位
右賓長獻尸酌止
席于戶内
注曰席自房來
繼公謂設席蓋於主人所立處之南席亦南上未受
爵而設席變於大夫
主婦洗爵酌致爵于主人主人拜受爵主婦拜送爵
注曰主婦拜拜於北面也
繼公謂是亦獻也乃不云獻者酒乃己物不可以獻
為名故謂之致爵亦拜受于席
宗婦贊豆如初主婦受設兩豆兩籩
注曰初贊亞獻也
繼公謂贊豆贊豆與籩也此豆兼籩言之省文耳如
初戶外坐也主婦受於戶外而設於席前其豆則菹
在北其籩則棗在菹北栗在棗西也設豆東面設籩
南面與此宗婦贊者亦一人耳既授兩豆復取兩籩
于房
俎入設
注曰佐食設之
䟽曰有司不儐尸者主婦致爵於主人時佐食設俎
繼公謂設于豆西
主人左執爵祭薦宗人贊祭奠爵興取肺坐絶祭嚌之
興加于俎坐挩手祭酒啐酒
此贊祭薦蓋以籩祭授之祭離肺之儀鄉飲酒禮備
矣
肝從左執爵取肝㨎于鹽坐振祭嚌之宗人受加于俎
燔亦如之
坐字衍宗人既受肝則主人復右執爵矣一進酒而
兩進從俎者欲其與尸祝之兩獻者同見其尊也主
婦禮亦如之
興席末坐卒爵拜
席末席上之北於此卒爵近於受爵之處也曏者受
爵在所設席之北不降席者亦因尸禮也
主婦答拜受爵酌醋左執爵拜主人答拜坐祭立飲卒
爵拜主人答拜主婦出反于房
酢不易爵者禮婦人承男子後多不易爵則其自酢
又可知矣主婦自酢者主人辟尸不敢酢主婦主婦
逹其意也下自酢之義皆類此反奠爵于篚也左字
非誤則衍内則曰凡女拜尚右手
右主婦致爵于主人自酢
主人降洗酌致爵于主婦席于房中南面主婦拜受爵
主人西面答拜宗婦薦豆俎從獻皆如主人
不言升酌文省耳主人於主婦亦謂之致爵者夫妻
一體也主婦席南面變於大夫不賓尸之禮也亦拜
受于席豆亦兩豆兩籩俎牲俎也從獻肝燔也皆如主
人謂其受爵以前之禮也所異者其不用贊與此席
蓋於房中之北堂
主人更爵酌醋卒爵降實爵于篚入復位
更爵更取在内篚者也男子不承婦人爵雖自醋猶
更之内篚在洗東乃不因而洗之者以其自醋也自
醋而不洗亦因尸之醋禮也此醋亦在房中西面其
他儀皆與主婦自醋者略同以有成禮故略而不見
之卒爵則坐惟此與主婦異耳位室中位凡男子易
爵于内篚惟醋于房中者得由便為之不然則否
右主人致爵于主婦自酢
三獻作止爵
注曰賓也謂三獻者以事命之作起也舊說云賓入
戶北面曰皇尸請舉爵
繼公謂致爵之禮成亦足以少塞尸之止爵意矣於
此而作止爵亦宜也若俟畢獻乃為之則久留尊者
之爵非所以為敬
尸卒爵酢酌獻祝及佐食洗爵酌致于主人主婦燔從
皆如初更爵酢于主人卒復位
注曰洗乃致爵為異事且以承佐食賤新之
繼公謂賓獻祝亦北面拜於戶西獻佐食亦西面拜
於主人之南也賓既獻佐食則室中之事畢矣乃復
致爵者因上禮也皆皆尸卒爵以下也自尸卒爵以
至及佐食如主人酢獻之禮也致于主人者如主婦
致爵之禮也致于主婦者如主人致爵之禮也燔從
者如亞獻祝及致于主人主婦之禮也言此則是其
從獻之物僅有此耳亦見其殺於初者也致于主人
主婦乃惟酢于主人者為禮主於尊者也賓更爵自
酢其義與主人之自酢者同更爵不言降與升酌又
不言如初亦文省
右賓作止爵尸酢賓賓獻祝佐食致于主人
主婦自酢
主人降阼階西面拜賓如初洗賓辭洗
注曰拜賓為將獻之如初如視濯時
繼公謂階下當有前字初謂三拜衆賓衆賓皆答一
拜也將獻而旅拜賓賓一人辭洗則是助祭之賓其
尊卑但與鄉飲酒之衆賓同耳少牢下篇曰主人洗
爵長賓辭主人奠爵于篚興對
卒洗揖讓升酌西階上獻賓
獻賓蓋西南面也
賓北面拜受爵主人在右答拜薦脯醢設折俎
自賓以下其設薦俎者皆以私人為之與
賓左執爵祭豆奠爵興取肺坐絶祭嚌之興加于俎坐
挩手祭酒卒爵拜主人答拜受爵酌酢奠爵拜賓答拜
豆亦兼籩言也賓云卒爵拜主人云奠爵拜文互見
耳
主人坐祭卒爵拜賓答拜揖執祭以降西面奠于其位
位如初薦俎從設
注曰位如初復其位東面
繼公謂執祭脯也云位如初嫌既獻則位或異也
右主人獻賓長自酢
衆賓升拜受爵坐祭立飲薦俎設于其位辯主人備答
拜焉降實爵于篚(辯音徧下並同)
注曰鄉飲酒記曰立卒爵者不拜既爵備猶盡也
繼公謂立飲亦為不拜既爵也其說見鄉飲酒與其
記辯謂皆有薦俎也其薦俎亦於每獻一人則設之
備答拜謂悉答之也其拜亦在每人受爵之後
右主人獻衆賓
尊兩壺于阼階東加勺南枋西方亦如之
為賓及兄弟設之也西方之尊其在西階西與設尊
於堂下者欲其便且别於大夫禮也兩壺皆酒者别
於上尊也
主人洗觶酌于西方之尊西階前北面酬賓賓在左
於此酬賓終正禮也酬賓於西方故酌西方之尊必
酬之者重其為賓也酬於下者宜近賓位便其奠之
主人奠觶拜賓答拜主人坐祭卒觶拜賓答拜
此賓主之拜亦皆北面
主人洗觶賓辭主人對
少牢下篇云主人奠爵于篚對
卒洗酌西面賓北面拜
注曰西面者鄉賓位立於西階之前賓所答拜之東
北
主人奠觶于薦北
不授而奠酬之正禮薦北薦左也既奠則復位北面
拜文不具耳此奠觶于庭皆將舉者也而或在薦左
或在薦右蓋各從其便而不取奠者於左將舉於右
之義也
賓坐取觶還東面拜主人答拜賓奠觶于薦南揖復位
注曰還東面就其位薦西
繼公謂賓坐取觶而興象受之也賓取觶亦西面還
而東面拜謝主人之奠觶也執奠觶而拜所以見其
意東面而奠于薦南亦便也復位主人復阼階下西
面位也奠而不辭既則以拜謝之皆變於飲酒之儀
也
右主人酬賓長
主人洗爵獻長兄弟于阼階上如賓儀
注曰酬賓乃獻長兄弟者獻之禮成於酬先成賓禮
也
繼公謂此獻于阼階上異内外也獻亦西南面賓賓
長也如賓儀兼酢言也
右主人獻長兄弟自酢
洗獻衆兄弟如衆賓儀
獻衆兄弟與獻長兄弟之禮相屬乃為之洗者以其
承已自酢之後故須洗之也然則獻衆賓於自酢之
後則亦宜為之洗矣上經不言者文略耳
右主人獻衆兄弟
洗獻内兄弟于房中如獻衆兄弟之儀
注曰内兄弟内賓宗婦也如衆兄弟如其拜受坐祭
立飲設薦俎於其位而辯内賓其位在房中之尊北
有司徹曰主人洗爵内賓於房中南面拜受爵
繼公謂獻之蓋西北面
主人西面答拜更爵酢卒爵降實爵于篚入復位
注曰内賓之長亦南面答拜
繼公謂更爵亦在房中者也獻畢乃酢其長亦猶賓
致爵于主人主婦而受爵酢于主人之義也不言酢
儀者其禮可得而推故爾
右主人獻内兄弟自酢
長兄弟洗觚為加爵如初儀不及佐食洗致如初無從
注曰大夫士三獻而禮成多之為加也不及佐食無
從殺也致致於主人主婦
繼公謂無從謂所獻所致者皆無燔從也無從則不
啐酒而卒爵亦其異者
右長兄弟為加爵
衆賓長為加爵如初爵止
曏者三獻用爵其爵止而主人主婦之致亦用爵蓋
放尸器而用之也此爵止之後室中及庭中行禮者
皆用觶以是推之則此加爵當用觶經不見之文略
耳如初亦如亞獻也此亦無從尸祭酒啐酒而爵止
矣尸於舉觶之節又欲觶之徧行也故止之以見其
意蓋與三獻而止爵者相類也
右衆賓長為加爵
嗣舉奠
注曰嗣主人將為後者大夫之嗣子不舉奠辟諸侯
繼公謂舉奠謂舉奠觶而飲之重適故特為此禮是
惟主於有適者言之無適則已
盥入北面再拜稽首
盥盥于洗也再拜稽首重尊者之賜也北面亦於戶
西
尸執奠進受復位祭酒啐酒尸舉肝舉奠左執觶再拜
稽首進受肝復位坐食肝卒觶拜尸備答拜焉
注曰備答拜每拜答之
繼公謂奠鉶南之觶也肝即曏之加于菹豆者也位
室中之位也坐卒觶亦異其室中之禮凡子姓受主
人之獻亦立卒爵不拜既爵
舉奠洗酌入尸拜受舉奠答拜尸祭酒啐酒奠之舉奠
出復位
注曰奠之者復神之奠觶
繼公謂舉奠酌以進尸反尸之奠觶耳尸祭啐奠之
如初禮新之
右嗣舉奠
兄弟弟子洗酌于東方之尊阼階前北面舉觶于長兄
弟如主人酬賓儀
注曰弟子後生也
繼公謂如主人酬賓儀者是亦在長兄弟之右也此
有代主人酬長兄弟之意故位與主人同主人酬賓
奠觶于薦北此則當奠于薦南而長兄弟則取觶還
西面奠于薦北也
右兄弟之弟子舉觶于其長
宗人告祭脀
注曰脀俎也所告者衆賓衆兄弟内賓也獻時設薦
俎于其位至此告之祭使成禮也其祭皆離肺不言
祭豆可知
繼公謂所告者衆賓衆兄弟内兄弟也公有司私臣
亦存焉將羞乃告祭脀蓋與燕禮大夫祭薦之意同
也記言衆賓以至私臣皆肴脀膚一離肺一又曰公
有司獻次衆賓私臣獻次兄弟
乃羞
羞庶羞也此但以羞為文則是自尸而下以至於私
臣皆然也大夫祭禮羞于尸祝主人主婦與羞于賓
兄弟内賓及私臣不同時又加以内羞此則一之亦
士禮異也
右祭脀乃羞
賓坐取觶阼階前北面酬長兄弟長兄弟在右
注曰薦南奠觶
繼公謂長兄弟在右賓在左各象其位也
賓奠觶拜長兄弟答拜賓立卒觶酌于其尊東面立長
兄弟拜受觶賓北面答拜揖復位
注曰其尊長兄弟尊也此受酬者拜亦北面
繼公謂阼階東之尊為長兄弟而下設之故曰其尊
若彼自有之然西方之尊亦如之東面立變於鄉飲
酒酬者之儀也鄉飲酒禮賓東南面酬主人主人西
南面酬介此東面酬長兄弟亦惟北面受之下放此
長兄弟西階前北面衆賓長自左受旅如初
注曰初賓酬長兄弟
繼公謂初謂奠觶拜受旅者答拜也
長兄弟卒觶酌于其尊西面立受旅者拜受長兄弟北
面答拜揖復位衆賓及衆兄弟交錯以辯皆如初儀
(錯如字)
交錯謂二黨互相酬也初儀即上文所言相酬之禮
右賓與兄弟旅酬
為加爵者作止爵如長兄弟之儀
奠觶既舉其禮一終於此可以作止爵矣不俟再旅
者其意與三獻作止爵於獻賓之前者同
右衆賓長作止爵
長兄弟酬賓如賓酬兄弟之儀以辯卒受者實觶于篚
如謂儀略同耳其異者則以意定之
右兄弟與賓旅酬
賓弟子及兄弟弟子洗各酌于其尊中庭北面西上舉
觶於其長奠觶拜長皆答拜舉觶者祭卒觶拜長皆答
拜
此中庭東西之中也其南北之節則皆少南於其長
之前與西上者尊賓之弟子也是時長皆在東西面
之位而拜之卒觶坐卒觶也此觶乃代主人舉之故
其儀與鄉飲舉觶者略同
舉觶者洗各酌于其尊復初位長皆拜舉觶者皆奠觶
于薦右
薦右賓之薦南兄弟之薦北也奠於此者因其所改
奠之處也緣長者意不欲勞其復遷之此觶為無筭
爵始
長皆執以興舉觶者皆復位答拜長皆奠觶于其所皆
揖其弟子弟子皆復其位
注曰復其位者東西面位弟子舉觶於其長所以序
長幼教孝弟拜亦皆北面
繼公謂執以興亦象受之其所薦右也揖揖之使復
其位
爵皆無筭
此亦賓先舉奠觶酬兄弟長交錯以辯卒飲者洗酌
反奠於故處長兄弟又舉奠觶酬賓長亦交錯以辯
卒飲者洗酌亦反奠於故處賓及兄弟又迭舉奠觶
皆如初禮終而復始故云爵皆無筭若其儀之與旅
酬異者惟不拜耳
右賓弟子兄弟弟子各舉觶于其長遂無筭
爵
利洗散獻于尸酢及祝如初儀降實散于篚(散息但反下及記並同)
注曰利佐食也更言獻者以利侍尸禮將終宜一進
酒嫌於加酒亦當三也不致爵禮又殺也
繼公謂佐食云利未詳或曰以其善佐尸食而宜於
尸故曰利利之言宜也未知是否
右佐食獻尸祝
主人出立于戶外西面
戶外戶東少南也不立于阼亦變於大夫
祝東面告利成
東面于戶外之西
尸謖祝前主人降
注曰少牢饋食禮曰祝入尸謖主人降立于阼階東
西面祝先尸從遂出于廟門其儀士虞禮備矣
祝反及主人入復位命佐食徹尸俎俎出于廟門
注曰少牢饋食禮曰有司受歸之
繼公謂言及見其先入也(闕)尸
俎胙俎也
徹庶羞設于西序下
徹者亦佐食也徹庶羞亦改設者尊尸食故未即去
之西序下其東也此先徹庶羞亦與大夫禮相變
右尸出
筵對席佐食分簋鉶
筵對席設對席于饌東也此於神席亦為少北其名
義與昏禮之對席同下篇放此簋即敦之異名分簋
鉶者以簋分簋實以鉶分鉶羹也為將餕分之或曰
以尸之兩敦兩鉶分與二𧃊也其敦則上𧃊黍而下
𧃊稷亦異於大夫之𧃊者惟用黍也未知孰是
宗人遣舉奠及長兄弟盥立于西階下東面北上
舉奠子姓也云及長兄弟則主人之子位在長兄弟
之上明矣立于西階下俟命也其位蓋在賓之東北
祝命嘗食𧃊者舉奠許諾升入東面長兄弟對之皆坐
佐食授舉各一膚(𧃊音俊)
命告也嘗食二字或當在𧃊者之下舉奠東面升尸
席也長兄弟對之升對席也使嗣子餕故不敢以賓
長對之而使長兄弟也以膚為舉亦欲其每食則啗
之士以二人𧃊降於大夫者兩也其𧃊惟以嗣子及
長兄弟又與大夫禮相變云古文𧃊皆作餕
主人西面再拜祝曰𧃊有以也兩𧃊奠舉于俎許諾皆
答拜
西面蓋于其位𧃊有以也其意未詳或曰言主人所
以使女𧃊者蓋有相親敬之意不欲明說故惟言有
以也下文有與之言亦類此俎者上𧃊豕而下𧃊腊
與
若是者三
所以見主人殷勤之意也三者揔言之蓋禮成於三
也然則主人拜祝釋辭𧃊答拜者又二也
皆取舉祭食祭舉乃食祭鉶食舉
祭舉亦振祭嚌之食食乃祭鉶變於尸
卒食主人降洗爵宰贊一爵主人升酌酳上𧃊上𧃊拜
受爵主人答拜酳下𧃊亦如之
注曰少牢饋食禮曰贊者洗三爵酌主人受于戶内
以授次𧃊
繼公謂酳下𧃊亦東面于其席前之北授之
主人拜祝曰酳有與也如初儀
有與猶有以也初儀主人再拜及兩𧃊許諾也
兩𧃊執爵拜
注曰答主人也
繼公謂此著其拜之異於上者也凡男子執爵拜皆
左執之内則曰凡男拜尚左手
祭酒卒爵拜主人答拜兩𧃊皆降實爵于篚
注曰下𧃊復兄弟位
繼公謂上𧃊將酢乃亦實爵于篚者宜與下𧃊共終
其事不可由便也
上𧃊洗爵升酌酢主人
酢主人東面鄉之於其位上𧃊得親酢者尸已出故
也此亦變於大夫之禮大夫𧃊者不親酢
主人拜受爵
主人亦西面拜也主人父也上𧃊子也父乃先拜其
子而不以為嫌者以事𧃊之禮當然故略於父子之
分也此與事尸之意微相類
上𧃊即位坐答拜主人坐祭卒爵拜上𧃊答拜受爵降
實于篚主人出立于戶外西面
戶外亦戶東
右𧃊
祝命徹阼俎豆籩設于東序下
注曰命命佐食阼俎主人之俎
繼公謂改設之尊之也主人之俎謂之阼俎者以其
設於主位而名之也戶内之東祭時室中之主位也
東序下堂上之主位也凡祭奠之禮其徹尊者之盛
饌必改設之乃去之宗婦不徹之者以其改設于東
序非婦人之事也其設之面位亦如在室既𧃊乃徹
阼薦俎亦變於大夫禮
祝執其俎以出東面于戶西
注曰俟告利成
繼公謂不俟改設尸俎而先出者亦異於大夫此云
戶西則主人立于戶東明矣
宗婦徹祝豆籩入于房徹主婦薦俎
此所徹者皆置于房故宗婦得為之不言席文省
佐食徹尸薦俎敦設于西北隅几在南厞用筵納一尊
佐食闔牖戶降(厞符味反)
既餕復改設而未即徹去者重其為神之餘食也一
尊酒尊也納于室中之北墉下必納之者以酌神之
酒於是乎取之故亦改設而未即徹於徹室中之饌
乃并去之不納玄尊者以其初不用於神也佐食闔
牖戶因後出而為之
右徹改設
祝告利成降出主人降即位宗人告事畢賓出主人送
于門外再拜
門外廟門外也賓既出則婦人亦徹室中之饌與
佐食徹阼俎堂下俎畢出
注曰記俎出節
繼公謂阼俎執事者俎之最尊者故其出也以之為
節賓長以下各自執之出以授人既則復反其位
右禮畢
記特牲饋食其服皆朝服玄冠緇帶緇韠(食音嗣朝音潮)
皆者皆賓與兄弟及公有司私臣也此指祭時之服
也經云夙興主人服如初則固冠端玄矣助祭必朝
服而不玄端服者與人之祭宜盛服也緇韠者其别
於大夫助祭之賓與朝服用玄端之衣冠皮弁之裳
故次於皮弁而尊於玄端
唯尸祝佐食玄端玄裳黃裳雜裳可也皆爵韠
注曰與主人同服
繼公謂士尸服玄端亦以其為卒者之正服也然則
尸服卒者之上服唯喪祭耳祝佐食與主人亦玄端
者以其事尸於室尤為近之故服宜與尸同言玄端
玄裳又言黃裳雜裳可也者蓋以賤者或不能備服
故制此禮以通之其朝服之裳惟許用素積者豈以
素者易辦故與
設洗南北以堂深東西當東榮水在洗東篚在洗西南
順實二爵二觚四觶一角一散(深式鴆反)
注曰舊說云爵一升觚二升觶三升角四升散五升
李寳之曰賓獻尸之時爵止主人當致爵于主婦故
爵云
繼公謂二觚者長兄弟以觚為加爵因以致于主人
主婦既則更之以酢于主人也四觶者其一奠于神
席前其一乃主人以奠酬於賓其一乃衆賓長為加
爵於尸其一乃爵止而未舉之時兄弟弟子舉觶於
其長者也
壺棜禁饌于東序南順覆兩壺焉蓋在南明日卒奠鼏
用綌即位而徹之加勺(覆芳服反)
注曰覆壺者盝瀝水且為其不宜塵
楊志仁曰奠酌奠奠于鉶南時即位尸即席坐時
繼公謂壺棜禁庪壺之棜禁也禁名曰棜其制則未
聞鼏亦當作幂既奠乃幂之則未酌以前用蓋與
籩巾以綌也纁裏棗烝栗擇
注曰舊說云纁裏者皆玄被
繼公謂籩用巾謂既實而陳之之時也及將設則去
之獨籩用巾者以其未即設故為禦塵此巾云纁裏
則是凡巾皆複為之矣
鉶芼用苦若薇皆有滑夏葵冬荁
此無羊鉶故豕鉶亦得用苦然則鉶芼之異者非為
各有所宜也士虞禮記云有柶
棘心匕刻
注曰刻若今龍頭
繼公謂喪祭匕用桑吉祭匕用棘者喪桑音同吉棘
聲近故也
牲爨在庿門外東南魚腊爨在其南皆西面
士喪禮曰為垼於西牆下又吉凶之饎爨皆近於壁
以是例之則凡門外之爨亦當在牆下明矣
饎爨在西壁
士之饎爨在内者以宗婦主其事也大夫則以廪人
為之故其爨亦在門外
肵俎心舌皆去本末午割之實于牲鼎載心立舌縮俎
(去起吕反)
注曰午割從横割之亦勿没
繼公謂既實牲體於鼎乃制此而實之於其上載謂
載於肵俎心舌皆當牲體之中為内體之貴者故不
他用而專以進於尸又見少牢饋食禮
賓與長兄弟之薦自東房其餘在東堂
經惟云豆籩鉶在東房蓋主於尸者也此又見賓與
長兄弟之薦則祝主人主婦之薦亦在東房矣賓賓
長也其餘次賓次兄弟而下與内兄弟及公有司私
臣也公有司私臣有俎則有薦可知經記不見之耳
少牢饋食禮私人有薦脀
沃尸盥者一人奉槃者東面執匜者西面淳沃執中者
在匜北(奉芳勇反淳之純反)
注曰匜北執匜者之北亦西面
繼公謂者一人三字疑衍又淳沃並言之亦未詳
宗人東面取巾振之三南面授尸卒執巾者受
振之三為去塵敬也宗人授巾尊尸也卒謂已挩手
受巾亦以簞少牢饋食禮曰卒盥坐奠簞取巾興振
之三以授尸坐取簞興以受尸巾
尸入主人及賓皆辟位出亦如之(辟音避)
入入門也出出戶也言主人及賓則兄弟之屬在其
中矣
嗣舉奠佐食設豆鹽
置鹽於豆而設於舉奠之前為其食肝也
佐食當事則戶外南面無事則中庭北面
注曰當事將有事而未至
凡祝呼佐食許諾
注曰呼猶命也
宗人獻與旅齒于衆賓
注曰齒從其長幼之次
繼公謂記末云公有司獻次衆賓宗人亦公有司也
乃齒於衆賓者所謂有上事者貴之也
佐食于旅齒于兄弟
佐食已獻於室中故獻兄弟時不與而但與其旅酬
也云齒於兄弟則士之佐食亦其兄弟明矣
尊兩壺于房中西墉下南上
注曰為婦人旅也其尊之節亞西方
繼公謂兩壺皆酒云南上者亦以其先酌在南者與
内賓立于其北東面南上宗婦北堂東面北上
注曰二者所謂内兄弟内賓姑姊妹也宗婦族人之
婦其夫屬于所祭為子孫或南上或北上宗婦宜統
於主婦主婦南面
繼公謂云内賓立于尊北記者蓋取尊為節而見其
位之所在耳其實内賓之位已定於未設尊之時也
主婦及内賓宗婦亦旅西面
注曰西面者異於獻也男子獻於堂上旅於堂下婦
人獻於南面旅於西面内賓象衆賓宗婦象兄弟其
節與其儀依男子也其拜及飲者皆西面于主婦之
東南
繼公謂此旅酬之儀雖與在庭者略同然亦不能無
少異蓋主人既酢内兄弟主婦則酬内賓之長酌奠
于薦左内賓之長坐取之奠于右及兄弟舉旅之時
内賓之長亦取奠觶以酬主婦主婦以酬次内賓次
内賓以酬宗婦之長亦交錯以辯内賓之少者宗婦
之少者又各舉觶于其長以為無筭爵始内賓長之
觶惟以旅主婦而已宗婦長之觶則以旅次内賓亦
交錯以辯皆不拜略如鄉射無筭爵之儀也然則房
中之篚其實一爵二觶與
宗婦贊薦者執以坐于戶外授主婦
此儀已見於經而記復著之蓋備載其所聞耳
尸卒食而祭饎爨雍爨
注曰雍孰肉以尸享祭竈有功也舊說云宗婦祭饎
爨亨者祭雍爨用黍肉而已無籩豆俎禮器曰夫爨
者老婦之祭盛於盆尊於瓶
繼公謂此以尸享祭而祭竈亦見其尊尸之意牲魚
腊之爨皆謂之雍爨少牢禮曰雍爨在門東南北上
賓從尸俎出廟門乃反位
注曰賓從尸送尸也士之助祭終其事也俎尸俎也
賓既從尸復入反位者宜與主人為禮乃去
尸俎右肩臂臑肫胳正脊二骨横脊長脅二骨短脅
注曰尸俎神俎也
繼公謂長脅即正脅也士之祭其俎豆之屬既貶於
大夫者二而其俎實之脊脅之骨又各貶其半皆降
殺以兩之意也
膚三
特牲無膚俎故以膚附于牲俎焉三者亦貶於大夫
之尸也凡膚與牲體同在尸俎者大夫五士三少牢
下篇言尸之豕脀膚五是也大夫以上膚若别俎則
若七若九以差而加之
離肺一
注曰舉肺也
刌肺三(刌七本反)
注曰為尸主人主婦祭今文刌為切
繼公謂祭肺言刌或言切皆見其制也
魚十有五
注曰少牢饋食禮亦云十有五而俎尊卑同此所謂
經而等也
繼公謂此盛祭禮也
腊如牲骨
惟云骨而不言體者蓋骨可以該體而體不可以該
骨也言骨則體在其中矣
祝俎髀脡脊二骨脅二骨膚一離肺一
髀謂右髀亦用尸俎之不升者也脅代脅也不見之
者上言脡脊則此為代脅可知矣祝脊脅用二骨見
其尊於執事者也此離肺嚌肺也祝祭以離肺其義
與虞禮同餘放此
阼俎臂正脊二骨横脊長脅二骨短脅膚一離肺一
臂左臂阼俎尊乃不用左肩而用左臂者屈於尸也
脊脅非體也故得與尸同以伸其尊亦以特牲之俎
實少故爾少牢俎實多故主人主婦脊脅皆減於尸
主婦俎觳折其餘如阼俎(觳戶角反又苦角反)
注曰觳後足餘謂脊脅膚肺
繼公謂觳非正體折骼之下而取之故云觳折凡牲
固皆折也然經文之例其先言體乃言折或單言折
者必非正體若全體者也蓋與折俎之說不同主婦
俎之脊脅其名數必不盡與阼俎同乃云如阼俎者
亦大略之言也少牢饋食禮阼俎脊脅皆牢主婦俎
之脊脅但用羊也則此可知矣
佐食俎觳折脊脅膚一離肺一
主婦俎與佐食俎同用觳而主婦尊於佐食則主婦
右佐食左與或曰佐食宜用右觳猶祝俎用右髀之
意未知孰是
賓骼長兄弟及宗人折其餘如佐食俎
骼左骼也凡骼與觳連乃為全體上記兩見觳折則
此骼亦非全體矣不言骼折者以其可知不必言也
長兄弟及宗人折亦謂折分其全體也不言其體者
或以其所用者不定故與其餘謂脊脅膚肺
衆賓及衆兄弟内賓宗婦若有公有司私臣皆殽脀膚
一離肺一
公有司公家所使給私家之事者也私臣私家之臣
或已所自有或假於他家皆是也云若有者不定之
辭祝宗人亦公有司也已見其俎於上若有之文主
於殽脀者耳此俎無脊脅者以其或用脊若脅為殽
脀故也
公有司門西北面東上獻次衆賓私臣門東北面西上
獻次兄弟升受降飲
注曰亦皆與旅
繼公謂門西者尚右門東者尚左亦各變於東面西
面之位者也獻公有司於西階上私臣於阼階上其
受爵則惟二者之長拜於下乃升受主人答拜乃降
飲餘皆不拜
儀禮集說卷十五
