儀禮集說卷七元敖繼公撰
大射儀第七
注曰於五禮屬嘉禮
繼公謂諸侯與其羣臣飲酒而習射之禮也言大射
者别於賓射燕射也
大射之儀
他篇於此言禮是乃言儀者以其儀多於他篇故特
顯之禮者摠名儀則其節文也
君有命戒射
謂君發命而戒有司以將射也
宰戒百官有事于射者
注曰宰於天子冢宰治官卿也作大事則掌以君命
戒百官
繼公謂此宰指侯國之上卿而言也然春秋之世侯
國之上卿有不盡名為宰者與經微不合也
射人戒諸公卿大夫射司士戒士射與贊者
注曰射人掌以射法治射儀司士掌國中之士治凡
其戒命皆司馬之屬也贊者謂士佐執事不射者
䟽曰宰揔戒射人司士别重戒之
前射三日宰夫戒宰及司馬射人宿視滌(滌音狄)
注曰宰夫冢宰之屬掌百官之徵令者司馬於天子
政官之卿凡大射則合其六耦滌謂溉器埽除射宫
繼公謂宰夫戒此三官以當宿視滌也宿謂前射一
日為之
右戒羣臣
司馬命量人量侯道與所設乏以貍步大侯九十參七
十干五十設乏各去其侯西十北十(量人之量音亮下同貍力之反參如)
(字干五旦反下並同)
注曰量人司馬之屬掌量道巷塗數者鄉射記曰侯
道五十弓考工記曰弓之下制六尺則此貍步六尺
明矣大侯熊侯干讀為豻干侯者豻鵠豻飾也
繼公謂侯道侯去物之步數也所畫物在兩楹間正
當楣也此時未有物當以楣間為節也步者蓋量器
長六尺者之名如丈尺尋引之類刻畫貍形於其上
以為識故曰貍步云參如無往參之參謂介於二者
之間也大侯者以其大於二侯名之也參侯者以其
參於二侯名之也此大侯熊侯也則參侯其豹侯與
九十七十五十其步數也君至尊而侯道反遠於卿
大夫士者蓋位尊則所及者遠位卑則所及者近故
侯道象之以見其義也設乏之處各去其侯之北十
步者以其當二侯相去之中故以為節也去其侯之
西亦十步者則因其北之成數而用之亦以公言之
庭寬廣故耳周官掌皮職言諸侯大射共熊侯豹侯
射人職言諸侯以四耦射二侯亦謂熊侯豹侯也其
侯數少於此則侯道未必有九十步者矣蓋作經有
先後故禮制有隆殺所以異也舊說謂周官言畿内
之諸侯非也周官凡言諸侯皆謂畿外者耳畿内安
得有諸侯之國哉
遂命量人巾車張三侯大侯之崇見鵠于參參見鵠于
干干不及地武不繫左下綱設乏西十北十凡乏用革
(見並賢遍反鵠古毒反繫古帝反)
注曰巾車於天子宗伯之屬掌装衣車者亦使張侯
侯巾類崇高也高必見鵠鵠所射之主以皮為之各
如其侯也考工記曰梓人為侯廣與崇方參分其廣
而鵠居一焉則大侯之鵠方六尺參侯之鵠方四尺
六寸大半寸干侯之鵠方三尺三寸少半寸干不及
地武以此計之參侯去地二丈五寸少半寸大侯去
地二丈二尺五寸少半寸
䟽曰侯之廣狹取度於侯道三分其侯而鵠居一焉
大侯侯道九十弓則侯中丈八尺故鵠方六尺也參
侯侯道七十弓則侯中丈四尺故鵠方四尺六寸大
半寸干侯侯道五十弓則侯中一丈故鵠方二尺三
寸少半寸也凡侯之上躬下躬及上舌下舌各二尺
合八尺是干侯侯中及躬與舌丈八尺張法干侯下
綱不及地尺二寸則上綱去地丈九尺二寸也參侯
侯中併躬舌為二丈二尺張法參鵠下畔與干侯之
上綱齊所謂見鵠於干其鵠下八尺六寸大半寸為
干侯所掩是參下綱去地一丈五寸少半寸則上綱
去地三丈二尺五寸少半寸也大侯侯中併躬與舌
為二丈六尺張法大侯鵠下畔與參侯上綱齊所謂
見鵠於參其鵠下一丈為參所掩是大侯下綱去地
二丈二尺五寸少半寸則上綱去地四丈八尺五寸
少半寸也凡言大半寸者三分寸之二少半寸者三
分寸之一
繼公謂張侯之序以大侯為先參次之干為後乃云
某見鵠於某者蓋先以尺寸計而張之及旣張之後
則遠侯之鵠自各見於近侯之上非謂先張近侯乃
張遠侯也二侯之高俱見鵠而不盡見其鵠下之中
是射者惟以貫鵠為中而其外則否於此見之矣此
張侯之法大而遠者則高小而近者則下乃其勢之
不得不然者而尊卑之義亦存焉禮意之妙大抵類
此不繫左下綱亦以事未至也三侯皆以左為尊故
未繫其左者也亦中掩束之於此復言西十北十者
以見上文所云者但為量其處耳前射三日張侯設
乏重其事也鵠之名義未詳
右張侯
樂人宿縣于阼階東笙磬西面其南笙鍾其南鑮皆南
陳(縣音玄鑮音博)
注曰鑮如鍾而大
繼公謂宿縣謂前射一日縣之也明日當射故此日
云宿笙磬笙鍾皆與笙相應者也周官曰凡縣鍾磬
半為堵全為肆肆謂十六枚也此笙磬笙鍾其各一
肆與磬外面為股内面為鼓西面者鼓在西而擊者
東面也鍾鑮皆南陳亦以其北上也其面有二故不
言西面而擊者亦與磬同也下放此宿縣者亦重其
事也然則國君平常日用之樂皆於其日縣之明矣
大司樂職曰大祭祀宿縣遂以聲展之
建鼓在阼階西南鼓應鼙在其東南鼓(應應對之應)
注曰建猶樹也以木貫而載之樹之跗也南鼓謂所
伐面也應鼙應朔鼙也先擊朔鼙應鼙應之鼙小鼓
也
繼公謂此鼓鼙乃在東縣南者也以君當於阼階東
南揖卿大夫且主人之位亦在洗北皆當鑮之南故
移鼓鼙於此以辟之也鼓鼙若在東縣南則鼓在左
鼙在右今設於此乃反之者明其變位也
西階之西頌磬東面其南鍾其南鑮皆南陳一建鼓在
其南東鼓朔鼙在其北(頌如字)
注曰朔始也奏樂先擊西鼙鍾不言頌鼙不言東鼓
義同省文也
繼公謂頌之言誦也謂歌樂也此磬與歌樂相應故
曰頌磬此鍾之用亦宜與磬同春秋傳曰歌鍾二肆
其謂是鍾與鼓在南鼙在北明其不統於縣
一建鼓在西階之東南面
國君合有三面樂東方西方與階間也階間之縣東
上其鼓則西上與在東方西方者之位相類也大射
盛於燕宜備用樂乃以辟射之故去其階間之縣但
設其鼓於故位而已上言南鼓東鼓惟此言南面蓋
闕中縣則不擊此鼓故異其文以見之此鼓不擊乃
設之者明有為而去其縣非禮殺也
簜在建鼓之間(簜大黨反)
注曰簜竹也倚於堂
繼公謂簜即工之所管者故近工位設之
鼗倚于頌磬西紘(鼗音陶)
注曰鼗如鼓而小有柄紘編磬䋲也設鼗於磬西倚
於紘也
繼公謂西紘磬紘之西出者也
右縣
厥明司宫尊于東楹之西兩方壺膳尊兩甒在南有豐
幂用錫若絺綴諸箭蓋幂加勺又反之皆玄尊酒在北
(甒音武幂眉狄反)
注曰絺細葛也箭篠也為幂蓋卷辟綴於篠横之也
又及之為覆勺也皆玄尊二者皆有玄酒之尊也
䟽曰此陳設噐物與燕禮同但文有詳略耳
繼公謂幂横綴於箭而從蓋於甒勺亦從加於幂上
西枋與箭而午乃以餘幂反蓋于勺亦為塵之著于
勺也蓋以君飲此酒故謹重之如是燕禮云尊南上
此云酒在北文互見爾說見前篇方壺不用庪之者
遠下君
尊士旅食于西鑮之南北面兩圜壺
鑮南言東西節也鑮南有鼓此不以鼓為節者鼓高
而鑮下圜壺在地取節於其下者宜也燕禮旅食與
其尊皆在門西此旅食者在西方之南於燕位為少
西則此尊之南北亦宜近之
又尊于大侯之乏東北兩壺獻酒(獻如字舊音莎非是)
此尊俟時而設經蓋因上禮而連言之耳獻酒獻三
侯之獲者及巾車隸僕人之酒也於此獨云獻者嫌
其為祭侯且見不他用也壺亦圜壺
設洗于阼階東南罍水在東篚在洗西南陳設膳篚在
其北西面又設洗于獲者之尊西北水在洗北篚在南
東陳
此云又設洗亦因上禮而連言之其實未設也獲者
即服不之屬惟云水是不用罍也君禮而水不用罍
以所獻者賤故爾
小臣設公席于阼階上西鄉司宫設賓席于戶西南面
有加席卿席賓東東上小卿賓西東上大夫繼而東上
若有東面者則北上席工于西階之東東上諸公阼階
西北面東上(鄉許亮反下同)
賓有加席亦蒲筵加莞席也公不言設加席如燕禮
可知或亦蒙有加席之文也射禮重於燕故賓有加
席此惟公席及賓席布之其餘猶在房俟時乃設言
之於此者亦因設公席賓席而遂及之耳卿上大夫
也小卿中大夫也大夫下大夫也小卿席於賓西而
統於賓則此賓其以中大夫為之與繼而之下當有
西字東面者在西序下少北言若有者國有大小則
大夫亦有衆寡也諸公亦或有或無故後言之
官饌
注曰官各饌其所當共之物
繼公謂官各饌之於其所也燕禮曰膳宰具官饌于
寢東與此互見其先後之節耳此不著其所者上下
薦羞其饌之或異處也
右陳設
自此以後其經文有與燕禮同者則不重
釋之
羹定射人告具于公公升即位于席西鄉小臣師納諸
公卿大夫諸公卿大夫皆入門右北面東上士西方東
面北上大史在干侯之東北北面東上士旅食者在士
南北面東上小臣師從者在東堂下南面西上(大音泰從才用)
(反)
大史在干侯東北為有事故深入東上小史在西也
不著祝位者與史異處故略之其位自在門東士旅
食者在士南者為辟射也門西之位其東西稍近於
侯從者小臣師之屬也從上疑有脱文
公降立于阼階之東南南鄉小臣師詔揖諸公卿大夫
諸公卿大夫西面北上揖大夫大夫皆少進
阼階東南蓋於鑮南也燕禮言爾此言揖亦互文上
言大夫次言大夫衍文也
右即位
大射正擯
此大射正亦射人也乃異其稱者别於下文為司射
者耳
擯者謂賓公曰命某為賓擯者命賓賓少進禮辭反命
又命之賓再拜稽首受命擯者反命賓出立于門外北
面公揖卿大夫升就席小臣自阼階下北面請執幂者
與羞膳者乃命執幂者執幂者升自西階立于尊南北
面東上膳宰請羞于諸公卿者
右命賓及執事者
擯者納賓賓及庭公降一等揖賓賓辟公升即席(辟音避)
凡受公禮者皆辟經不盡見之也
奏肆夏
此為賓奏之當作西方之縣也周官言九夏次曰肆
夏春秋傳言肆夏之三曰肆夏繁遏渠然則每夏之
中各有篇數如肆夏之類乃其首篇名耳穆叔聘於
晉晉侯享之金奏肆夏之三穆叔曰三夏天子所以
享元侯也使臣不敢與聞此惟奏肆夏而不及繁遏
渠其辟天子之享禮與
右賓入
賓升自西階主人從之賓右北面至再拜賓荅再拜
右拜至
主人降洗洗南西北面賓降階西東面主人辭降賓對
主人北面盥坐取觚洗賓少進辭洗主人坐奠觚于篚
興對賓反位主人卒洗賓揖升主人升賓拜洗主人賓
右奠觚荅拜降盥賓降主人辭降賓對卒盥賓揖升主
人升坐取觚執幂者舉幂主人酌膳執幂者蓋幂酌者
加勺又反之
舉幂之儀當與蓋幂者相類蓋主人取觚而適尊所
執幂者則進而發其幂之反者主人取勺執幂者乃
舉幂也又反之亦執幂者也
筵前獻賓賓西階上拜受爵于筵前反位主人賓右拜
送爵宰胥薦脯醢
宰胥宰之屬也薦賓者與公同亦盛之
賓升筵庶子設折俎
庶子亦見前篇
賓坐左執觚右祭脯醢奠爵于薦右興取肺坐絶祭嚌
之興加于俎坐挩手執爵遂祭酒興席末坐啐酒降席
坐奠爵拜告旨執爵興主人荅拜樂闋賓西階上北面
坐卒爵興坐奠爵拜執爵興主人荅拜(闋苦穴反)
奏肆夏及樂闋之節說見燕禮記
右主人獻賓
賓以虚爵降主人降賓洗南西北面坐奠觚少進辭降
主人西階西東面少進對賓坐取觚奠于篚下盥洗
西階西非主人堂下之正位以從降暫立於此耳主
人既對不言反位亦文省
主人辭洗賓坐奠觚于篚興對卒洗及階揖升主人升
拜洗如賓禮賓降盥主人降賓辭降卒盥揖升酌膳執
幂如初以酢主人于西階上主人北面拜受爵賓主人
之左拜送爵主人坐祭不啐酒不拜酒遂卒爵興坐奠
爵拜執爵興賓荅拜主人不崇酒以虚爵降奠于篚賓
降立于西階西東面擯者以命升賓賓升立于西序東
面
注曰命公命也
右賓酢主人
主人盥洗象觚升酌膳東北面獻于公公拜受爵乃奏
肆夏
注曰言乃者其節異於賓
繼公謂此奏肆夏當以東方之縣
主人降自西階阼階下北面拜送爵宰胥薦脯醢由左
房庶子設折俎升自西階
凡堂上之薦皆由左房特於君見之耳
公祭如賓禮庶子贊授肺不拜酒立卒爵坐奠爵拜執
爵興主人荅拜樂闋升受爵降奠於篚
篚膳篚也奏肆夏及樂闋之節說亦見燕禮記
右主人獻公
更爵洗升酌散以降酢於阼階下(散思但反)
此亦當酌膳云散誤也
北面坐奠爵再拜稽首公荅拜主人坐祭遂卒爵興坐
奠爵再拜稽首公荅拜主人奠爵于篚
燕禮曰公荅再拜此省文也下不言者皆如之
右主人自酢
主人盥洗升騰觚于賓酌散西階上坐奠爵拜賓西階
上北面荅拜(觚當之豉反)
此觚亦當作觶
主人坐祭遂飲賓辭卒爵興坐奠爵拜執爵興賓荅拜
主人降洗賓降主人辭降賓辭洗卒洗賓揖升不拜洗
主人酌膳賓西階上拜受爵于筵前反位主人拜送爵
賓升席坐祭酒遂奠于薦東主人降復位賓降筵西東
南面立
右主人酬賓
小臣自阼階下請騰爵者公命長小臣作下大夫二人
騰爵騰爵者阼階下皆北面再拜稽首公荅拜騰爵者
立于洗南西面北上序進盥洗角觶升自西階序進酌
散交於楹北降適阼階下皆奠觶再拜稽首執觶興公
荅拜騰爵者皆坐祭遂卒觶興坐奠觶再拜稽首執觶
興公荅再拜騰爵者執觶待於洗南小臣請致者若命
皆致則序進奠觶於篚阼階下皆北面再拜稽首公荅
拜騰爵者洗象觶升實之序進坐奠于薦南北上降適
阼階下皆再拜稽首送觶公荅拜騰爵者皆退反位(長知)
(丈反散思但反下並同)
注曰反門右北面位
右下大夫騰觶於公
公坐取大夫所騰觶興以酬賓賓降西階下再拜稽首
小臣正辭賓升成拜
注曰正長也
繼公謂小臣正辭亦公命之
公坐奠觶荅拜執觶興公卒觶賓下拜小臣正辭賓升
再拜稽首公坐奠觶荅拜執觶興賓進受虚觶降奠于
篚易觶興洗(下戸嫁反下同)
言興洗見洗則立也
公有命則不易不洗反升酌膳下拜小臣正辭賓升再
拜稽首公荅拜賓告于擯者請旅諸臣擯者告于公公
許
旅旅酬之也賓因君所賜請旅諸臣所以廣君賜也
公許擯者又以告賓乃旅也
賓以旅大夫于西階上擯者作大夫長升受旅賓大夫
之右坐奠觶拜執觶興大夫荅拜賓坐祭立卒觶不拜
若膳觶也則降更觶洗升實散大夫拜受賓拜送遂就
席大夫辯受酬如受賓酬之禮不祭酒卒受者以虚觶
降奠于篚復位(長知丈反辯音遍下並同)
右公為賓舉旅
主人洗觚升實散獻卿于西階上司宫兼卷重席設于
賓左東上卿升拜受觚主人拜送觚卿辭重席司宫徹
之乃薦脯醢卿升席庶子設折俎(卷九轉反重並直龍反徹直列反)
注曰卿折俎未聞蓋用脊脅臑肺
䟽曰若有諸公公用臑卿宜用膊也
繼公謂卿有俎大射差重於燕也
卿坐左執爵右祭脯醢奠爵于薦右興取肺坐絶祭不
嚌肺興加于俎坐挩手取爵遂祭酒執爵興降席西階
上北面坐卒爵興坐奠爵拜執爵興
不嚌肺亦自貶於賓
主人荅拜受爵卿降復位
注曰復西面位
辯獻卿主人以虚爵降奠于篚擯者升卿卿皆升就席
若有諸公則先卿獻之如獻卿之禮席于阼階西北面
東上無加席(先悉見反)
右主人獻諸公卿
小臣又請騰爵者二大夫騰爵如初請致者若命長致
則騰爵者奠觶於篚一人待于洗南長致者阼階下再
拜稽首公荅拜洗象觶升實之坐奠于薦南降與立于
洗南者二人皆再拜稽首送觶公荅拜(長並知丈反下同)
右下大夫再騰觶於公
公又行一爵若賓若長唯公所賜
燕禮言酬此言賜亦文異耳
以旅于西階上如初大夫卒受者以虚觶降奠于篚
右公為諸公卿舉旅
主人洗觚升獻大夫于西階上大夫升拜受觚主人拜
送觚大夫坐祭立卒爵不拜既爵主人受爵大夫降復
位
大夫者中下大夫也
胥薦主人于洗北西面脯醢無脀
胥宰胥也
辯獻大夫遂薦之繼賓以西東上若有東面者則北上
卒擯者升大夫大夫皆升就席
右主人獻大夫
乃席工于西階上少東小臣納工工六人四瑟
注曰六人大師少師各一人上工四人
繼公謂大射差重于燕又加瑟者二人然則諸侯之
祭饗歌與瑟者各四人與以是推之天子之制其隆
殺之數亦可知矣
僕人正徒相大師僕人師相少師僕人士相上工(相並息亮)
(反下並同大音泰少詩召反下大師少師同)
注曰徒空手也僕人正僕人之長師其佐也士其吏
也天子視瞭相士諸侯兼官是以僕人掌之大師少
師工之長也凡國之瞽矇正焉
繼公謂上工即上瞽周官上瞽百人
相者皆左何瑟後首内弦挎越右手相(何戶我反後戶豆反挎口孤反)
注曰謂相上工者
後者徒相
注曰謂相大師少師者也
入小樂正從之
注曰從大師也
繼公謂諸侯之小樂正下士也前三篇不言小以此
見之也此樂盛於彼且用小樂正則彼可知矣大射
乃亦不使大樂正者其辟祭饗之類與
升自西階北面東上
注曰工六人
坐授瑟乃降
注曰相者也
繼公謂相者降位蓋亦在西方
小樂正立于西階東
上經云小樂正從之而此於工升之後乃云立則是亦
後升也此禮重於燕而樂正乃後升然則後升者其正禮與
乃歌鹿鳴三終
三終謂歌鹿鳴之什三篇篇各一終如春秋傳所謂
工歌鹿鳴之三是也鄉飲酒之禮歌鹿鳴四牡皇皇
者華其義曰工歌三終則益可見矣
主人洗升實爵獻工工不興左瑟
注曰大師無瑟於是言左瑟者節也
繼公謂爵即觚也不言觚者可知耳案注云大師
無瑟於是言左瑟者節也者謂獻大師之時瑟者猶
未受獻而其左瑟則以此時為節也
一人拜受爵
注曰謂大師也言一人者工賤同之也
主人西階上拜送爵薦脯醢使人相祭卒爵不拜主人
受虛爵衆工不拜受爵坐祭遂卒爵辯有脯醢不祭主
人受爵降奠于篚復位(相息亮反)
位洗北之位也
大師及少師上工皆降立于鼓北羣工陪于後
注曰於是時小樂正亦降立於其南北面工立僕人
立于其側
繼公謂鼓北鑮南也不云鑮南者嫌與尊旅食者之
意同也不取節於鼙者鼓大鼙小也羣工即上工謂
瑟者四人也陪於後者其以鼓鑮之間不足以為一
列與前列二人後列四人皆當北上射事未至而降
為管故也降不言相者可知也
乃管新宫三終
管謂吹簜以奏之此承上文而言是降者管之明矣
春官大師少師職皆云登歌下管然簜一而已其大
師管之與下而管者變於歌也新宫詩名三終者管
新宫并及其下二篇也二篇之名未聞三詩蓋亦有
依管而歌以明之者如笙之有和者然也書曰下管
鞉鼔詩曰鞉鼔淵淵嘒嘒管聲既和且平依我磬聲
則管時亦奏此西方之樂以應之矣此不笙不合鄉
樂者為射故略於樂也不略小雅者小雅為諸侯之
正樂故不略其正亦如鄉射之不略鄉樂矣諸侯之
樂其下管者雖有笙亦不間
卒管大師及少師上工皆東坫之東面西面北上坐
疏曰不言去堂遠近當如鄉射遷工阼階之東南堂
前三笴西面北上
繼公謂坫東南當在東縣之東北射事未至工既管
乃不復升而遂遷於此者堂上之樂畢故也於是小
樂正北面立于其南相者退立子西方
右工歌下管
擯者自阼階下請立司正
君再舉旅而即請立司正為射故也
公許擯者遂為司正司正適洗洗角觶南面坐奠于中庭
此中庭者亦阼階前南北之中與燕禮司正之位同
以當辟射也
升東楹之東受命于公西階上北面命賓諸公卿大夫
公曰以我安賓諸公卿大夫皆對曰諾敢不安
此羣臣皆為射而來是時猶未射固無嫌於不安而
司正乃受命以安之者緣其意若不敢必君之終行
射事然也受命亦北面與請徹俎同
司正降自西階南面坐取觶升酌散降南面坐取觶興
右還北面少立坐取觶興坐不祭卒觶奠之興再拜稽
首左還南面坐取觶洗南面反奠于其所北面立(還並音旋)
北面立亦在觶南
右立司正安諸臣
司射適次袒決遂執弓挾乘矢于弓外見鏃于弣右巨
指鈎弦(挾音接乘直證反下並同見賢遍反鏃子木反弣音府)
注曰司射射人也次若今時更衣處張幃席為之耦
次在洗東南見鏃於弣順其射也右巨指右手大擘
疏曰云耦次在洗東南者此無正文案鄉射記設楅
南北當洗此下三耦拾取矢出次西行又北行鄉楅
則次在洗東南也
繼公謂司射射人亦大射正也燕禮曰大射正為司
射是其徵矣諸侯之大射正蓋上士二人次所謂耦
次也周官掌次職云射則張耦次執弓左手執弣也
挾乘矢於弓外謂挾四矢而矢在弦弣之外也見鏃
於弣明其方執而左鄉及指間前後之節也右巨指
鈎弦所謂挾弓也
自阼階前曰為政請射
為政為射政者也言此者亦示已不敢擅其事也階
前北面白於公
遂告曰大夫與大夫士御于大夫
注曰大夫與大夫為耦不足則士侍於大夫與為耦
也
繼公謂此以在堂上者為耦之法告公也此大夫亦
兼諸公卿而言不言士與士者略賤也
右請射
自此以後其經文有與鄉射同者不重釋
之
遂適西階前東面右顧命有司納射器
東面而右顧者為有司在南也此有司其旅食者與
上經云士旅食者在士南北面東上命之之儀如是
者以其賤也
射噐皆入君之弓矢適東堂賓之弓矢與中籌豐皆止
於西堂下衆弓矢不挾總衆弓矢楅皆適次而俟
注曰衆弓矢三耦及卿大夫以下弓矢也司射矢亦
止西堂下衆弓矢不挾則納公與賓弓矢挾之
繼公謂總謂以物合而束之也衆弓衆矢異束之賓
之弓與矢皆不在堂上遠下君也衆弓矢不挾亦以
其多也中籌豐在堂西楅在次各近其所設處也俟
者兼指射噐之在三處者言也此射於公宫則中乃
皮樹中也鄉射記曰君國中射皮樹中案注云司
射矢謂所挾一矢也
工人士與梓人升自北階兩楹之間疏數容弓若丹若
墨度尺而午射正蒞之(數音朔度如字)
注曰工人士梓人皆司空之屬能正方圜者一從一
横曰午謂畫物也
疏曰若丹若墨科用其一也云度尺者即鄉射記從
長如笴横長武是也
繼公謂北階北堂之階也兩楹之間言當楣也公宫
堂深故物當楣疏數猶廣狹也言二物從畫相去廣
狹之度也度如度以尋之度度尺謂以尺為度也午
如十字然也射事至乃畫物亦君禮異也射正升降
蓋自西階此射正其小射正與大射正二人是時一
為司正一為司射
卒畫自北階下司宫埽所畫物自北階下(畫並音獲下並戸嫁反)
注曰埽物重射事也
右納射噐畫物
大史俟于所設中之西東面以聽政
鄉射禮曰設中南當楅西當西序又曰乃設楅於中
庭南當洗是時中與楅皆未設大史蓋南當洗西直
西序之西而立也政即司射所誓之事
司射西面誓之曰公射大侯大夫射參士射干射者非
其侯中之不獲卑者與尊者為耦不異侯大史許諾(公射)
(夫射士射並食亦反)
注曰誓猶告也
疏曰賓與君為耦同射大侯士與大夫為耦同射參
侯以其既與尊者為耦不可使之别侯别侯則非耦
也
繼公謂釋獲之事末至乃誓之者欲其豫識之也此
雖陳射三侯者而其意則不主於公
遂比三耦三耦俟于次北西面北上(比毗志反)
三耦皆士也亦司射前戒之故先立於此以待比也
俟於次北便其入也此乃未比時之位若既比則位
於次中矣
司射命上射曰某御于子命下射曰子與某子射
是所謂比也此亦當有司馬命巾車量人繫左下綱
及命獲者倚旌于侯之事文不具耳鄉射則於既比
三耦為之
卒遂命三耦取弓矢于次
亦命之讓取弓矢拾經文省耳此下當有三耦袒決
遂拾取弓矢之事亦文不具也三耦既取弓矢遂立
於次中而西面北上
右誓大史比三耦
司射入于次搢三挾一个出于次西面揖當階北面揖
及階揖升堂揖當物北面揖及物揖由下物少退誘射
既搢挾則立於三耦之北而後出次出次乃西面是
由次北出矣由下物少退以其亦射大侯故不敢履
下物辟君也此射三侯故不言視侯中不在物故不
言俯正足
射三侯將乘矢始射干又射參大侯再發(射並食亦反)
始射干誘射主於三耦也三耦士也故先射士侯乃
次及其上大侯再發以其尊異之也
卒射北面揖
北面揖者為下射與君同物不可南面揖於楹間嫌
也
及階揖降如升射之儀遂適堂西改取一个挾之
如升射之儀為堂上所不見之揖言也降而遂適堂
西則不由其所立位之南矣此射者不在堂西射位
又不在西方故其儀與鄉射異
遂取扑搢之以立于所設中之西南東面
云遂取扑則扑亦在堂西矣所設中之西南其南北
亦南於洗而東西則直西霤與此禮三耦之位在東
方故司射至是乃得定其位於此亦與鄉射異也
右誘射
司馬師命負侯者執旌以負侯
注曰司馬師正之佐也負侯獲者也天子服不氏下
士一人徒四人掌以旌居乏待獲
繼公謂負侯獲者皆士旅食者與旌謂翿旌鄕射記
曰君國中射以翿旌獲
負侯者皆適侯執旌負侯而俟
皆皆三侯者也大侯參侯去地遠亦云負者但取北
面於其北亦因干侯而言也先云適侯乃云執旌是
旌先倚於侯也然則上經亦當有命倚旌之類明矣
俟俟後命
司射適次作上耦射
東面作之後不見者以此求之
司射反位
既作之則反不俟其出
上耦出次西面揖進上射在左並行
注曰上射在左便射位也
繼公謂發於次中則上射已在左而並行矣特於此
見之也
當階北面揖及階揖上射先升三等下射從之中等上
射升堂少左下射升上射揖並行皆當其物北面揖及
物揖皆左足履物還視侯中合足而俟(中丁仲反還音旋)
侯中干侯之中也
司馬正適次袒決遂執弓右挾之出升自西階適下物
立于物間左執弣右執簫南掦弓命去侯
司馬正與司馬師乃射時所立之官如司射之類也
右挾之謂以右巨指鈎弦也適下物由上射後而少
南行也此行而立於物間乃云適下物者下言司馬
正出於下射之南還其後故於此惟據下物而言南
掦弓鄉負侯者也鄉射禮曰西南面立于物間南掦
弓
負侯皆許諾以宫趨直西及乏南又諾以商至乏聲止
注曰鄉射禮曰獲者執旌許諾
繼公謂宫商皆謂諾聲也宫大商小趨直西至乏南
乃折而北不自侯西北行者不敢由便也古人步趨
有法雖賤者猶謹之而不苟若此則其上者可知矣
先宫後商乃止亦有漸也
授獲者退立于西方獲者興共而俟(共音拱)
授獲者以旌也或曰者下當有旌字蓋文脱耳授旌
而退三侯者皆然則其負侯居乏者之相代亦宜同
也退立於西方各當其乏之西與獲者既偃旌於地
乃興
司馬正出于下射之南還其後降自西階遂適次釋弓
說決拾襲反位(還戸患反說吐活反)
注曰鄉射禮曰司馬反位立于司射之南
司射進與司馬正交于階前相左由堂下西階之東北
面視上射命曰毋射獲毋獵獲上射揖司射退反位乃
射上射既發挾矢而後下射射拾發以將乘矢獲者坐
而獲(毋射食亦反拾其劫反)
此指在干侯之乏者也大侯參侯者亦坐而不獲
舉旌以宫偃旌以商獲而未釋獲卒射右挾之北面揖
揖如升射上射降三等下射少右從之中等並行上射
于左與升射者相左交於階前相揖適次釋弓說決拾
襲反位(中丁仲反說吐活反)
上下射並行而適次則曏者發於次中亦如之明矣
位次中之位也亦西面北上下凡言三耦之位皆放
此
三耦卒射亦如之
三亦當作二字之誤也
司射去扑倚于階西適阼階下北面告于公曰三耦卒
射反搢扑反位
去扑者與尊者言不敢佩刑噐也
右初射
司馬正袒決遂執弓右挾之出與司射交于階前相左
注曰出出於次也
繼公謂不言司馬正適次者以下言出則適次可知
亦以上有成禮故於此省文也凡下文類此者其意
皆然
升自西階自右物之後立于物間西南面揖弓命取矢
負侯許諾如初去侯皆執旌以負其侯而俟
注曰俟小臣取矢以旌指教之
繼公謂此負侯即獲者也如初去侯謂許諾以宫商
至乏聲止也惟去來異耳三耦所射干侯而已而三
侯之負侯者皆執旌以往者卑統于尊且矢亦或有
遠近故也
司馬正降自西階北面命設楅
注曰出於下物之南還其後而降
繼公謂北面於所設楅之南
小臣師設楅司馬正東面以弓為畢
注曰畢所以教助執事者鄉射記曰乃設楅於中庭
南當洗東肆
繼公謂司馬正東面立於所設楅之西也此楅亦南
面坐設之畢所以指畫處置之器以木爲之其長三
尺此以弓指畫設楅之處象畢之用故曰以弓為畢
云凡以畢指教者皆立於所設噐之側
既設楅司馬正適次釋弓說決拾襲反位小臣坐委矢
于楅北括司馬師坐乘之卒若矢不備則司馬正又袒
執弓升命取矢如初曰取矢不索乃復求矢加于楅卒
司馬正進坐左右撫之興反位(說吐活反索悉各反復扶又反)
注曰此坐皆北面
繼公謂又袒執弓不言決遂右挾之者可知也司馬
師既乘矢其備若否皆以告于正若不備則正命取
矢若備則正亦進撫之也左右撫者左手撫其左右
手撫其右以審定其數耳
右取矢
司射適西階西倚扑升自西階東面請射于公公許
請射乃升者以其後有告耦等事宜在上為之故也
東面亦與他儀異下經云司正東楹之東北面告于
公
右再請射
遂適西階上命賓御于公諸公卿則以耦告于上大夫
則降即位而后告
注曰告諸公卿於堂上尊之也
繼公謂耦者謂公卿自為耦也以耦告亦如命三耦
之辭大夫則降即位而後告見其貶於諸公卿也下
文所云是其事已若卿與大夫為耦則其告亦當有
上下之别諸公卿大夫為耦亦各以其次為之
司射自西階上北面告于大夫曰請降司射先降搢扑
反位大夫從之降適次立于三耦之南西面北上
於此云北面則是命賓及告諸公卿皆鄉其位也適
次亦謂進而至于次也三耦士也而在大夫之上者
以其先射尊之三耦之南大夫之北宜有閒地以待
諸公卿之降
司射東面于大夫之西比耦大夫與大夫命上射曰某
御于子命下射曰子與某子射(比毗志反下同)
司射東面亦在次中不言適次者可知也與大夫亦
謂與之為耦也
卒遂比衆耦
衆耦士耦也士與大夫為耦者亦存焉
衆耦立于大夫之南西面北上若有士與大夫為耦則
以大夫之耦為上
注曰為上居羣士之上
繼公謂立于大夫之南則在次可知故經亦不言適
次若士與大夫為耦亦其長者也乃著其為上者意
與鄉射同大夫之耦雖為上射猶立於大夫之後者
射事未至明其不並立也及將射乃轉居右而並立
云
命大夫之耦曰子與某子射告于大夫曰某御于子
注曰士雖為上射其辭猶尊大夫
命衆耦如命三耦之辭
三耦與衆耦皆士也故其辭同
諸公卿皆未降
諸公卿尊宜事至乃降也此時之降者為比耦也曏
者既以耦告公卿于上則耦定矣故可以未降
右比耦
遂命三耦各與其耦拾取矢皆袒決遂執弓右挾之(拾其)
(劫反)
拾取矢謂取之于楅者也司射既於次中東面以次
命之即反西方之位不言者亦以其可知也司射於
取矢者惟命之而不復作之者以其取矢亦發於次
中與鄉射異
一耦出西面揖當楅北面揖及楅揖上射東面下射西
面上射揖進坐横弓卻手自弓下取一个兼諸弣興順
羽且左還毋周反面揖(還音旋下並同)
注曰左還反其位毋周右還而反東面也
繼公謂既順羽則鈎弦而左還也自西面而東面若
皆左還則謂之周此先左還而後右還是毋周也下
放此必毋周者以相變為容
下射進坐横弓覆手自弓上取一个兼諸弣興順羽且
左還毋周反面揖
反面自東面而反西面
既拾取矢梱之(拾其劫反梱口本反)
注曰梱齊等之也
兼挾乘矢皆内還南面揖
注曰内還者上射左下射右
繼公謂亦揖乃皆内還經文不具也上射左還下射
右還皆鄉内故揔以内言之皆内還者由便也
適楅南皆左還北面揖搢三挾一个
適楅南者曏及楅之位也上射東行下射西行而在
楅之南也
揖以耦左還上射于左
以如以賓升之以謂上射以其耦左還也此左還者
上射先而下射後故言以於左當作於右必言上射
於右者其意與鄉射同亦少南行至於曏當楅之位
而揖不言者無可為節亦以其可知故也
退者與進者相左相揖退釋弓矢于次說決拾襲反位
二耦拾取矢亦如之後者遂取誘射之矢兼乘矢而取
之以授有司于次中皆襲反位(說吐活反拾取之拾其劫反)
注曰有司納射器因留主授受之
繼公謂此云以授有司乃反位則是主射器之有司
不離其位而授受亦可見矣
右三耦取矢于楅
司射作射如初
如初亦適次作上耦也其異者三耦於既作乃袒決
遂取弓矢也司射既作即反位不俟之
一耦揖升如初司馬命去侯負侯許諾如初司馬降釋
弓反位
司馬司馬正也下放此不言說決拾與襲亦文省
司射猶挾一个去扑與司馬交于階前適阼階下北面
請釋獲于公公許反搢扑遂命釋獲者設中以弓為畢
北面(去起吕反)
注曰北面立於所設中之南當視之也鄉射禮曰設
中南當楅西當西序
繼公謂大史前立于所設中之西於是司射當之西
面命之旣則少西南行而北面以弓為畢指畫以示
其處
大史釋獲
言此者明上所謂釋獲者之為大史也
小臣師執中先首坐設之東面退大史實八算于中横
委其餘于中西興共而俟(共音拱)
注曰先猶前也命大史而小臣師設之國君官多也
小臣師退反東堂下位鄉射禮曰横委其餘于中西
南末
繼公謂此不言執算者又不言大史受算則是大史
自執算矣實算則坐故於後言興是時大史位于中
西小史之位亦宜近之
司射西面命曰中離維綱揚觸梱復公則釋獲衆則不與
(中丁仲反與音預)
注曰離猶過也獵也侯有上下綱其邪制躬舌之角
者為維或曰維當為絹絹綱耳揚觸者謂矢中他物
揚而觸侯也梱復謂矢至侯不著而還復復反也公
則釋獲優君也衆當中鵠而著
繼公謂西面亦於中東離麗也中而麗於維綱言其
去鵠遠也揚觸梱復言其非正中又且不必在鵠也
二者甚不宜釋獲而於君則釋之優君也不與謂不
在此釋獲之科也此特承上文而言耳其實衆之所
射非正中其鵠者皆不釋也或曰維謂躬與舌也躬
舌所以維持侯未知是否案注之絹字恐是縜字
之誤梓人云縜寸焉
惟公所中中三侯皆獲(中皆丁仲反)
此愈優君也中亦兼離維綱與揚觸梱復者而言皆
獲者中一侯則其侯之獲者主獲之也此命亦傳告
於獲者故以獲言之上云釋獲下云獲互文也
釋獲者命小史小史命獲者
獲者三侯之獲者也司射所命之辭言衆則不與又
言中三侯皆獲故須徧命之
司射遂進由堂下北面視上射命曰不貫不釋上射揖
司射退反位釋獲者坐取中之八算改實八算興執而
俟乃射若中則釋獲者每一个釋一算上射于右下射
於左若有餘算則反委之又取中之八算改實八算于
中興執而俟三耦卒射(若中之中丁仲反)
鄉射禮曰若中則釋獲者坐而釋獲
賓降取弓矢于堂西
注曰不敢與君並俟告取之以升俟君事畢
繼公謂此言降而不言升似有闕文賓降取弓矢以
升者明其將侍君射
諸公卿則適次繼三耦以南
注曰言繼三耦明在大夫北
繼公謂不言降者可知也
公將射則司馬師命負侯皆執其旌以負其侯而俟
注曰君尊若始焉
司馬師反位
位蓋司馬正之南
隷僕人埽侯道
注曰新之
司射去扑適阼階下告射于公公許適西階東告于賓
(去起吕反)
注曰告當射也
繼公謂告射輕於請射故不升堂
遂搢扑反位小射正一人取公之決拾于東坫上一小
射正授弓拂弓皆以俟于東堂
注曰拂弓去塵
繼公謂授當作受受弓者受于有司也受弓亦於東
堂皆皆二小射正也云小射正一人又云一小射正
則小射正亦多矣周官天文射人下大夫二人上士
四人然則諸侯之大射正上士亦二人小射正中士
亦四人與
公將射則賓降適堂西袒決遂執弓搢三挾一个升自
西階先待于物北北一笴東面立
注曰東面立鄉君也
䟽曰前文賓降適堂西取弓矢無賓升堂之文但文
不具耳其實即升矣是以此文云賓降
繼公謂北一笴物北空一笴地也必退於物北一笴
者遠下君亦為司馬當由後物而適物閒也
司馬升命去侯如初還右乃降釋弓反位(還戸貫反)
還右謂圍右物也既命去侯則由右物之南適其右
乃降來由物北去適物右是還之也不還左物者以
君將為下射故也是時君未立於物而先辟之敬之
至也
公就物小射正奉決拾以笥大射正執弓皆以從于物
(笥息嗣反)
笥蓋竹器決拾在坫上時亦宜用笥至是始見之耳
射時大射正為司正如故至是暫舍其職而為君執
弓重其事也弓射器之主也
小射正坐奠笥于物南遂拂以巾取決興贊設決朱極
三
注曰極猶放也所以韜指利放弦也以朱韋為之三
者食指將指無名指無極放弦契於此指多則痛小
指短不用
繼公謂拂者拂決極與拾也贊設決與極者為君設
之也下言贊者放此君極朱而用三若臣則用二其
物色亦未聞士喪禮曰纊極二蓋死時變用纊而數
則與生時同極之名義未詳
小臣正贊袒公袒朱襦卒袒小臣正退俟于東堂
此袒於設決之後亦異於臣
小射正又坐取拾興贊設拾以笥退奠于坫上復位
注曰設拾以鞲襦上
繼公謂此言設拾而不言遂者以與設決之節不相
屬乃更端為之非因事之意也小射正之位未詳
大射正執弓以袂順左右隈上再下壹左執弣右執簫
以授公公親揉之(隈烏回反揉而九反)
注曰衣袖謂之袂順放之也隈弓淵也揉宛之觀其
安危也今文順為循
疏曰以𬒮鄉下於弓隈順放之考工記弓人云其弓
安其弓危則此觀安危者謂試弓之強弱
繼公謂隈者弓之曲處也考工記曰凡角之中恒當
弓之畏畏也者必撓是也順之之意未詳或曰順之
者所以審其厚薄而驗其強弱也詳上而略下以其
上下之厚薄均
小臣師以巾内拂矢而授矢于公稍屬(屬之欲反)
注曰内拂恐塵及君也
繼公謂授矢亦以巾也燕禮記曰小臣以巾授矢凡
授弓矢皆當于公右
大射正立于公後以矢行告于公
注曰若不中使君當知而改其度
下曰留上曰揚左右曰方
注曰留不至也揚過去也方出旁也
繼公謂左右曰方者左則曰左方右則曰右方也
公既發大射正受弓而俟拾發以將乘矢(拾其劫反)
俟者將復授之也云拾發以將乘矢則是賓先公後
亦如其他上下射之為也鄉射與此篇於上耦之初
射其文正與此同皆據下射而言也足以見之矣
公卒射小臣師以巾退反位大射正受弓
注曰受弓以授有司於東堂
小射正以笥受決拾退奠于坫上復位
云以笥受決拾是公自說之也
大射正退反司正之位
云反司正之位是射時其位自若也然則此司正之
位不當東西之中而與鄉飲酒者異明矣
小臣正贊襲
贊為之襲也
公還而后賓降釋弓于堂西反位于階西東面(還音旋)
注曰階西東面賓降位
繼公謂公退云還是其進退亦不由物前也賓因降
而不敢即升若以是時未有上事也不言說決拾襲
亦文省
公即席司正以命升賓賓升復筵而后卿大夫繼射諸
公卿取弓矢于次中袒決遂執弓搢三挾一个出西面
揖揖如三耦升射卒射降如三耦適次釋弓說決拾襲
反位衆皆繼射釋獲皆如初(說吐活反)
上言諸公卿適次此復言取弓矢於次中者明其又
深入也反位亦在次於取弓矢之處為少北耳衆謂
大夫而下此不分别士與大夫為耦之儀是如三耦
也其以君在故耦不得盡其尊大夫之禮與釋獲皆
如初亦指君以下言也衆皆繼射說見前篇
卒射釋獲者遂以所執餘獲適阼階下北面告于公曰
左右卒射反位坐委餘獲于中西興共而俟(共音拱)
右再射
司馬袒執弓升命取矢如初負侯許諾以旌負侯如初
司馬降釋弓如初小臣委矢于楅如初
小臣委矢於楅如初蓋蒙司馬正興反位以上之文
而言也與鄉射所云者異矣
賓諸公卿大夫之矢皆異束之以茅卒正坐左右撫之
進束反位
注曰異束之尊殊之也正司馬正也進前也又言束
整結之示親也
繼公謂此文主於束矢而言蓋見其不在如初之中
者也束之以茅小臣蓋於委矢之時則為之司馬正
既撫而進束則撫者撫其末與卒字衍
賓之矢則以授矢人于西堂下
注曰是言矢人則納射噐之有司各以其噐名官職
不言君矢小臣以授矢人於東堂可知
繼公謂授之亦小臣也此節恐在未乘之前
司馬釋弓反位而後卿大夫升就席
注曰此言其升前小臣委矢於楅
繼公謂至是乃見之者為其不可以亂如初之文故
終言上事而後及之耳
右再取矢
司射適階西釋弓去扑襲進由中東立于中南北面視
算釋獲者東面于中西坐先數右獲二算為純一純以
取實于左手十純則縮而委之每委異之有餘純則横
諸下一算為竒竒則又縮諸純下興自前適左東面坐
(去起吕反數色主反竒並居宜反下同)
此坐字衍文鄉射無之
坐兼歛算實于左手一純以委十則異之其餘如右獲
司射復位釋獲者遂進取賢獲執之由阼階下北面告
于公若右勝則曰右賢于左若左勝則曰左賢于右以
純數告若有竒者亦曰竒若左右鈞則左右各執一算
以告曰左右鈞還復位坐兼歛算實八算于中委其餘
於中西興共而俟(共音拱)
右告獲
司射命設豐
亦適堂西命之也命設豐乃不搢扑者以尊者亦或
飲此豐上之觶故也在不勝之黨而不用罰爵者唯
君爾
司宫士奉豐由西階升北面坐設于西楹西降復位
司宫士司宫之屬也此時之位亦當在堂西
勝者之弟子洗觶升酌散南面坐奠于豐上降反位司
射遂袒執弓挾一个搢扑東面於三耦之西命三耦及
衆射者勝者皆袒決遂執張弓
注曰執張弓右手挾弦
繼公謂司射袒亦決遂文省耳東面命之於次中
不勝者皆襲說決拾卻左手右加弛弓于其上遂以執
弣司射先反位三耦及衆射者皆升飲射爵于西階上
(說吐活反)
此目下事也
小射正作升飲射爵者如作射
司射所命者執弓之儀耳故小射正於此復作其升
飲
一耦出揖如升射及階勝者先升升堂少右不勝者進
北面坐取豐上之觶興少退立卒觶進坐奠于豐下興
揖不勝者先降與升飲者相左交于階前相揖適次釋
弓襲反位
惟言釋弓襲亦文省
僕人師繼酌射爵取觶實之反奠于豐上退俟于序端
注曰自此以下辯為之酌
繼公謂僕人師不言命之者則是此乃其常職俟時
而共之耳
升飲者如初三耦卒飲若賓諸公卿大夫不勝則不降
不執弓耦不升
下經云賓諸公卿大夫受觶于席則此時不降不執
弓可知乃言之者亦經文過于詳耳耦唯謂士與大
夫為耦者也不升則立于射位也大夫既飲耦乃釋
弓而反位
僕人師洗升實觶以授賓諸公卿大夫受觶于席以降
適西階上北面立飲卒觶授執爵者反就席
洗者以承賤者後新之其次則不洗矣降降席也西
階上臣飲罰爵之位也授執爵者宜反於其所受者也
若飲公則侍射者降洗角觶升酌散降拜
注曰侍射賓也
公降一等小臣正辭賓升再拜稽首公荅再拜賓坐祭
卒爵再拜稽首公荅再拜賓降洗象觶升酌膳以致下
拜小臣正辭升再拜稽首公荅再拜(下戶嫁反)
此以上與騰觶之禮同者也以致者亦奠于薦南
公卒觶賓進受觶降洗散觶升實散下拜小臣正辭升
再拜稽首公荅再拜賓坐不祭卒觶降奠于篚階西東
面立
此與騰觶之禮異者也所以謂之射爵也
擯者以命升賓賓升就席
注曰擯者司正也
若諸公卿大夫之耦不勝則亦執弛弓特升飲
比耦之時大夫有與士為耦者諸公卿無與士為耦
者此諸公卿衍文
衆皆繼飲射爵如三耦射爵辯乃徹豐與觶
右飲不勝者
司宫尊侯于服不之東北兩獻酒東面南上皆加勺設
洗于尊西北篚在南東肆實一散於篚(獻如字散思但反下同)
注曰散爵名容五升
繼公謂為三侯之獲者及隷僕人巾車設尊而言尊
侯者以其功皆由侯也兩兩壺也或脫一壺字耳兩
壺皆酒而云南上是先酌所上者與加勺東枋此在
大侯之乏東北乃云服不者見此時服不在乏也不
於初設之者因事而獻故其尊亦俟時而設所以别
於正獻者也此所設尊洗之類即篇首之所言者也
上言獲者之尊此云尊侯上言大侯之乏此云服不
文互見耳又文亦有詳略則以設與未設而異也服
不於天子為下士則此亦士旅食者與
司馬正洗散遂實爵獻服不
注曰洗酌皆西面
繼公謂服不為大侯之獲者故先獻也司馬正獻亦
異之獻時蓋亦西南面
服不侯西北三步北面拜受爵
注曰近其所為獻
疏曰服不得獻由侯所為故不近乏而近侯
司馬正西面拜送爵反位
注曰不俟卒爵略賤也
繼公謂既拜送而反位亦為其不拜既也是後則司
馬師代之行事於司馬正既反位獲者亦反東面
宰夫有司薦庶子設折俎
注曰宰夫有司宰夫之吏也鄉射記曰獲者之俎折
脊脅肺
繼公謂薦於服不之東俎在薦東
卒錯獲者適右个薦俎從之(个如字)
注曰薦俎已錯乃適右个明此獻歸功於侯也
繼公謂此獲者即服不也變服不言獲者見服不亦
在乏而獲也有司與庶子既錯薦俎於地獲者則以
爵適右个而二人復執薦俎從之薦錯於獲者之南
俎在薦南
獲者左執爵右祭薦俎二手祭酒
獲者南面坐乃左執爵也祭俎者興取刌肺以坐祭
也二手祭酒為散大酒多一手注之難為節也
適左个祭如右个中亦如之卒祭左个之西北三步東
面
注曰此曏受獻之位也
繼公謂東面變於受爵之時也卒爵與受爵不同面
自是一禮耳下釋獲者亦然
設薦俎立卒爵
卒爵於薦西東面自若也是時司馬師蓋已北面於
其東
司馬師受虚爵洗獻隷僕人與巾車獲者皆如大侯之
禮卒司馬師受虚爵奠于篚
注曰鄉受獻之禮如服不也隷僕人巾車於服不之
位受之功成於大侯也
繼公謂承服不後而洗則是此每獻皆洗矣隷僕人
埽侯道巾車張三侯獲者謂大侯之與服不相代而
獲者及參侯干侯之獲者各二人也隷僕人與巾車
亦聽命於司馬故亦司馬并獻之皆如大侯之禮主
於二侯之獲者言也不云服不而云大侯者明亦各
就其侯而祭也若代服不而獲者與隷僕人巾車則
固祭於大侯矣不言量人者或不與此獻也與
獲者皆執其薦庶子執俎從之設于乏少南
注曰少南為復射妨旌也
繼公謂獲者謂三侯之相代而獲者凡六人也乏亦
謂三侯之乏也獲者之薦俎設于乏者以其位在是
也然則隷僕人巾車亦各設其位與
服不復負侯而俟(復扶又反)
服不負大侯則其徒代之居乏也是時參侯干侯亦
有負侯者不言之者可知也
右獻獲者之屬
司射適階西去扑適堂西釋弓說決拾襲適洗洗觚升
實之降獻釋獲者于其位少南(去起吕反說吐活反)
注曰少南辟中
繼公謂釋弓亦并釋矢也鄉射有矢字洗觚升實之
與獲者異蓋釋獲者無事於俟且尊於獲者故獻之
不酌獲者之尊而酌上尊也
薦脯醢折俎皆有祭
注曰俎與服不同唯祭一為異
繼公謂折上亦似脱設字皆皆薦俎也祭亦脯與切
肺也不言所設之人蓋亦有司與庶子與
釋獲者薦右東面拜受爵司射北面拜送爵釋獲者就
其薦坐左執爵右祭脯醢興取肺坐祭遂祭酒興司射
之西北面立卒爵不拜既爵司射受虚爵奠于篚釋獲
者少西辟薦反位司射適堂西袒決遂取弓挾一个適
階西搢扑以反位(辟音闢)
右獻釋獲者
司射倚扑于階西適阼階下北面請射于公如初
階下請射于公正禮也曏之升者有為為之耳此言
如初未詳疑衍也
右三請射
反搢扑適次命三耦皆袒決遂執弓序出取矢
執弓亦右挾之序謂每耦以次而出也
司射先反位
云先反位明不俟之
三耦拾取矢如初小射正作取矢如初(拾其劫反)
小射正作取矢如初此一句似衍大射之禮司射惟
命拾取矢而不復作與鄉射異以前後經文徵之可
見又言此於拾取矢之後似非其次且上無作取矢
之事亦不宜言如初其為衍也明矣
三耦既拾取矢諸公卿大夫皆降如初位與耦入于次
皆袒決遂執弓皆進當楅進坐說矢束上射東面下射
西面拾取矢如三耦(拾並其劫反說吐活反下並同)
如初位者適次繼三耦以南也云如初位又云入于
次見其所進者又深也凡經云適次而巳者兼深淺
而言也云入於次者言其深入也先言適乃言入若
次中者則皆先淺而後深也執弓亦右挾之皆進謂
出次而西面之時也上下射當楅而進坐說矢束是
俱北面說之也然則鄉射之大夫說矢束亦北面明
矣既說則上射少西而反東面下射少東而反西面
乃拾取之
若士與大夫為耦士東面大夫西面大夫進坐說矢束
退反位耦揖進坐兼取乘矢興順羽且左還毋周反面
揖大夫進坐亦兼取乘矢如其耦北面搢三挾一个揖
進大夫與其耦皆適次釋弓說決拾襲反位諸公卿升
就席
後揖進之進當作退鄉射云揖退是也大夫既反位
諸公卿乃與之序升公卿之下不言大夫者文脱耳
又此上下文皆言卿大夫升就席不應此時獨否也
然則此有脱文明矣
衆射者繼拾取矢皆如三耦遂入於次釋弓矢說決拾
襲反位(拾取之拾其劫反)
此或言適次或言入于次互文以見其同也
右耦皆取矢于楅
司射猶挾一个以作射如初一耦揖升如初
此司射作射亦在未取弓矢之時與初作射者微異
云如初者謂所作唯上耦而既作則反位
司馬升命去侯負侯許諾司馬降釋弓反位
亦皆如初可知
司射與司馬交于階前倚扑于階西適阼階下北面請
以樂于公公許
注曰請奏樂以為節也
司射反搢扑東面命樂正曰命用樂樂正曰諾
注曰言君有命用樂射也樂正在工南北面
疏曰司射在西階下東面遥命之
繼公謂至此惟言樂正者不嫌其異也樂正許諾自
若北面
司射遂適堂下北面視上射命曰不鼓不釋上射揖司
射退反位樂正命大師曰奏貍首間若一大師不興許
諾樂正反位奏貍首以射(大並音泰貍並之力反)
注曰貍首逸詩
繼公謂鄉射禮曰東面命大師
三耦卒射賓待于物如初
三耦卒射之後儀亦多矣此特見其一也
公樂作而后就物稍屬不以樂志其他如初儀(屬之欲反)
稍屬謂授矢于公稍屬也然此當蒙如初儀之中似
不必獨見之且語句不全亦恐非出于作經者之意
蓋衍文也又見燕禮記
卒射如初
初謂公卒射以至賓反位于階西之儀
賓就席諸公卿大夫衆射者皆繼射釋獲如初卒射降
反位
三事皆如初也降反位指衆射之最後者而言以見
釋獲者升告之節也
釋獲者執餘獲進告左右卒射如初
右三射
司馬升命取矢負侯許諾司馬降釋弓反位小臣委矢
司馬師乘之皆如初司射釋弓視算如初釋獲者以賢
獲與鈞告如初復位
右取矢告獲如初
司射命設豐實觶如初遂命勝者執張弓不勝者執弛
弓升飲如初卒退豐與觶如初
實觶之上更有設豐二字如鄉射之文此文脫也
右飲不勝者如初
司射猶袒決遂左執弓右執一个兼諸弦面鏃適次命
拾取矢如初司射反位三耦及諸公卿大夫衆射者皆
袒決遂以拾取矢如初矢不挾兼諸弦面鏃退適次皆
授有司弓矢襲反位(拾並其劫反)
後弦字下蓋脱弣字
卿大夫升就席
不言諸公者可知也諸公卿大夫既就席則士亦當
反西方之位矣
右耦皆復取矢於楅
司射適次釋弓說決拾去扑襲反位司馬正命退楅解
綱小臣師退楅巾車量人解左下綱司馬師命獲者以
旌與薦俎退
退楅亦於次司馬正於此命解綱則曏亦命繫之明
矣鄉射曰說侯之左下綱而釋之
司射命釋獲者退中與算而俟
注曰諸所退射噐皆俟備君復射釋獲者亦退其薦
俎
繼公謂亦小臣執中大史執算也退中與算亦於西
堂下旣則大史與小史俱復位於門東
右射事止
公又舉奠觶唯公所賜若賓若長以旅于西階上如初
大夫卒受者以虚觶降奠于篚反位(長知丈反)
此一舉觶當在未立司正之前乃降於此者為射故
也
右公為大夫舉旅
此以下經文與燕禮同者亦不重釋之
司馬正升自西階東楹之東北面告于公請徹俎公許
(徹直列反下並同)
李寳之曰馬字疑衍
遂釋西階上北面告于賓賓北面取俎以出諸公卿取
俎如賓禮遂出授從者于門外(從才用反)
如賓禮謂亦各鄉其席取之也諸公南面卿北面射
賓而下皆自執俎以出者臣也亦以其從者不得入
路門
大夫降復位
注曰門東北面位
繼公謂大夫降者欲與賓同說屨而升也復位于門
東者以諸公卿亦以俎出故也燕禮諸公卿無俎故
與大夫降而同立于西階下
庶子正徹公俎降自阼階以東
正庶子之長者也燕禮膳宰設公俎亦膳宰徹之然
則上之設公俎者亦庶子正矣
右徹俎
賓諸公卿皆入門東面北上
入門入自闑東也入門而不左不右即東面而立變
於常位也將與大夫同升宜近之
司正升賓賓諸公卿大夫皆說屨升就席公以賓及卿
大夫皆坐乃安
說屨亦於階下也
羞庶羞大夫祭薦司正升受命皆命公曰衆無不醉賓
及諸公卿大夫皆興對曰諾敢不醉皆反位坐
右說屨升坐
主人洗酌獻士于西階上士長升拜受觶主人拜送士
坐祭立飲不拜既爵其他不拜坐祭立飲乃薦司正與
射人于觶南北面東上司正為上(長知丈反)
射人即曏之為司射者亦大射正也惟此一人與司
正同薦或以其為司射故特異之與燕禮不同者乎
餘亦見燕禮
辯獻士士既獻者立于東方西面北上乃薦士祝史小
臣師亦就其位而薦之(辯音遍下並同)
注曰祝史門東北面東上
繼公謂此獻史蓋小史也大史釋獲曏已受獻
主人就士旅食之尊而獻之旅食不拜受爵坐祭立飲
主人執虚爵奠于篚復位
右主人獻士
賓降洗升騰觶于公酌散下拜公降一等小臣正辭賓
升再拜稽首公荅再拜賓坐祭卒爵再拜稽首公荅再
拜賓降洗象觚升酌膳坐奠于薦南降拜小臣正辭賓
升成拜公荅拜賓反位(下戶嫁反下同)
注曰此觚當觶
右賓騰觶于公
公坐取賓所騰觚興唯公所賜受者如初受酬之禮降
更爵洗升酌膳下再拜稽首小臣正辭升成拜公荅拜
乃就席坐行之有執爵者唯受於公者拜司正命執爵
者爵辯卒受者興以酬士大夫卒受者以爵興西階上
酬士士升大夫奠爵拜士荅拜大夫立卒爵不拜實之
士拜受大夫拜送士旅于西階上辯士旅酌
右公為士舉旅
若命曰復射則不獻庶子(復扶又反)
命君命也不猶未也此雖非正射然亦當(闕)正禮中
行之故其節在未獻庶子前也
司射命射唯欲
注曰司射命賓及諸公卿大夫射欲者則射不欲者
則止可否之事從人心也
繼公謂以其非正射也人之力強弱不齊或有至是
而不欲射者故以唯欲命之然則正射之時自諸公
以至於士無有不與射者矣
卿大夫皆降再拜稽首公荅拜
降拜拜君命也公不辭之而即荅拜者以賓不在其
中也賓不與此拜者以與君為耦射否宜由君不敢
從唯欲之命也凡非賓而公辭其拜正者惟受賜爵
者爾
壹發中三侯皆獲(中丁仲反)
以其非正射故上下射惟拾發一矢而已以其壹發
故雖中非其侯而亦獲是禮亦相因而然也中亦謂
中其鵠耳唯公則離維綱揚觸梱復而皆獲上云退
中與算而俟至是則亦設中執算而釋獲矣釋獲則
有飲射爵之事也
右復射
主人洗升自西階獻庶子于阼階上如獻士之禮辯獻
降洗遂獻左右正與内小臣皆于阼階上如獻庶子之
禮
右獻庶子左右正内小臣
無算爵士也有執膳爵者有執散爵者執膳爵者酌以
進公公不拜受執散爵者酌以之公命所賜所賜者興
受爵降席下奠爵再拜稽首公荅再拜受賜爵者以爵
就席坐公卒爵然後飲執膳爵者受公爵酌反奠之受
賜者興授執散爵者執散爵者乃酌行之唯受于公者
拜卒爵者興以酬士于西階上士升大夫不拜乃飲實
爵士不拜受爵大夫就席士旅酌亦如之公有命徹幂
則賓及諸公卿大夫皆降西階下北面東上再拜稽首
受賜之下當有爵字卒爵之間當有受字皆如上篇
公命小臣正辭公荅拜大夫皆辟升反位
於是乃言公命見上文凡小臣正辭者皆公命之也
此篇文又省
士終旅于上如初無算樂宵則庶子執燭于阼階上司
宫執燭于西階上甸人執大燭于庭閽人為燭于門外
燕禮曰閽人為大燭於門外
右無算爵
賓醉北面坐取其薦脯以降奏陔
賓人奏肆夏出奏陔夏遠辟王朝之禮也大司樂職
曰賓出入奏肆夏
賓所執脯以賜鐘人于門内霤遂出
篇首言士旅食之位在士南者為辟射也此見鐘人
於門内霤豈既射若已獻則復正位於門西乎
卿大夫皆出公不送公入驁(驁音敖)
入謂降而入於内也驁夏亦九夏之一也以鐘鼓奏
之今亡驁上似脫奏字燕禮不言公入此言公入者
為奏驁而見之也公入而奏驁夏亦盛射禮也出時
不奏亦遠辟天子之禮也大司樂職曰大射王出入
令奏王夏
右賓出公入
儀禮集說卷七
正誤
騰觚於賓士長升拜受觚主人拜送觚騰及二觚
字並從今文說見前篇
