周易圖說易類
提要
(臣)等謹案周易圖說二卷元錢義方撰義方
字子宜湖州人嘗舉進士其仕履則不可考
矣是書成于至正六年上卷為圖者七下卷
為圖者二十朱彝尊經義考作一卷疑傳寫
誤也其說謂河圖為作易之本大傳云河出
圖洛出書聖人則之乃聖人即理推數二者
可以相通故並言之非謂作易兼取洛書又
引朱子之說謂圓圖有造作且欲挈出方圖
在圓圖之外又謂朱子易本義於先天後天
卦位必歸其說於邵子似歉然有所未足是
以不揆其陋而有所述云云其書較他家為
近理然猶據陳摶以來相傳之圖書言之其
實河圖洛書雖見經傳而今之五十五點四
十五點兩圖其為古之圖書與否則經傳絶
無顯證援左傳有三墳而謂即毛漸之書援
周禮有連山歸藏而謂即劉炫之書考古者
其疑之矣且繫辭言洛書不言即九疇洪範
言九疇不言即洛書盧辯注大戴禮記始云
明堂九室法龜文其說起于後周阮逸偽作
關朗易傳因而述之于是洛書之文始傳為
四十五點而九疇亦遂併于易義方知九疇
之非易而不知洛書本非九疇其辨猶為未
審至其謂自漢以來惟孟喜本易緯稽覽圖
推易離坎震兑各主一方餘六十卦每卦主
六日七分為有圖之始寥寥千載至陳摶始
本易有太極兩儀四象八卦因而重之及天
地定位等說為横圓大小四圖傳穆李以及
邵子又本帝出乎震之說為後天圓圖因大
横圖之卦為否泰反類方圖則於因易而作
圖非因圖而作易本末源流粲然明白不似
他家務神其說直以為古聖之制作可謂獨
識其真矣其所演二十七圖亦即因舊圖而
變易之竒偶之數愈推愈有人自為說而其
理皆通譬之自古至今奕無同局固亦不妨
存備一家焉乾隆四十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易圖說原序
錢子既作易圖說或問之曰易之有圖尚矣今子之作
不盡合先儒之說何也余應之曰求合於聖人之旨則
先儒之合乎聖人者取之異乎聖人者正之以聖人之
說此所以不盡合也或又問曰昔之述河圖者必並陳
洛書子獨不然何也余又應之曰河圖者伏羲所取而
用之洛書之出則在乎千有餘年之後吾聖人兼而取
之不過以龍龜負文以出河洛者其事同聖人則之以
開物成務其用亦同而即理推數二者又可以相通故
並言之耳非謂作易兼取洛書也余為明易而本之河
圖其不及洛書宜矣嗚呼六經之道如日行天萬古一
日秦火之變易獨以卜筮得全傳之者雖衆知之者盖
寡自漢孟喜本易緯稽覽圖推易離坎震兑各主一方
餘六十卦每卦主六日七分此易有圖之始也寥寥千
載易學絶響宋之陳摶心領神悟始本吾聖人易有太
極兩儀四象八卦因而重之及天地定位等說為横圓
大小四圖傳之穆李以及邵子而又本帝出乎震之說
為後天圓圖因大横圖之卦為否泰反類方圖於是易
之有圖始大明於天下而朱子尚有圓圖有造作不依
他元初畫底之說且欲挈出方圖在圓圖之外而釋天
地定位帝出乎震者必曰邵子曰此伏羲八卦之位此
卦位乃文王所定似猶有歉然未滿之意然其釋河圖
之則猶未免惑於孔安國之說此愚所以不揆其陋而
有所述也揚子雲曰衆言淆亂折諸聖苟無聖人之書
而臆度為之顧余何人而敢與先儒立異同哉且愚伏
讀易之經傳而學之三十年矣苟非反覆潛玩而有所
自得亦豈敢遽為此書觀者幸恕其僣而嘉其用心可
也至正六年龍集丙戌夏四月甲子前進士吳興錢義
方子宜父序
