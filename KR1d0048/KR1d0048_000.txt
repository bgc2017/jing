儀禮小疏禮類二(儀禮之屬)
提要
(臣)等謹案儀禮小疏七卷
國朝沈彤撰彤有周官禄田考别著錄是書取
儀禮士冠禮士婚禮公食大夫禮喪服士喪
禮五篇為之疏解各數十條篇後又附以監
本刊誤卷末附左右異尚考一篇考證頗為
精核其中偶爾疎舛者如士冠禮註今時卒
史及假吏也彤謂後漢志司隸校尉州刺史
並有假劉昭註引漢官雒陽令有假皆不兼
吏名此云假者疑吏字衍今考後漢書光武
紀曰宜且罷輕車騎士材官樓船士及軍假
吏百官志謂太常卿有假佐十三人太僕卿
有假佐三十一人廷尉卿有假佐一人司隸
校尉假佐二十五人每州刺史皆有從事假
佐佐即吏也故志稱佐吏以下鄭註假吏二
字本於光武紀其義則具於百官志彤疑吏
字為衍蓋偶未之考又士冠禮設洗直於東
榮註云榮屋翼也釋宫引說文屋梠之兩頭
起者為榮梠即檐也檐之東西起者乃曰榮
彤據此指郭璞上林賦註所云南榮屋南檐
者為誤今考景福殿賦曰南距陽榮北極幽
崖是南檐通名南榮之顯證不得云郭註為
誤景福殿賦又曰飛櫩翼以軒翥則四櫩皆
有翼張之勢故通得名榮又考經典釋文東
西榮劉昌宗讀音營釋名曰榮熒也熒熒照
明也故吳都賦曰施榮楯而捷獵亦謂楯備
雕飾有熒熒照明之狀故名榮楯則義小異
亦足證四檐榮飾通得名榮郭註與釋宫可
以互相補正彤反斥之亦失於隘又士喪禮
牢中旁寸註云牢讀為樓彤雖深信鄭註而
終謂牢讀為樓無他證今考易林曰失志懷
憂如幽陛牢又曰失羊補牢無益於憂以牢
憂為韻淮南子本經訓牢籠天地彈壓山川
註牢讀如屋霤之霤楚人謂牢為霤蓋蕭肴
豪尤四韻古音本同鄭註即據當時之讀彤
疑無證是未考古音也喪服曰布總箭䈂髽
衰三年註曰髽露紒也猶男子之括髮斬衰
括髮以麻則髽亦用麻以麻者自項而前交
於額上卻繞紒如著幓頭焉彤不取此註别
用喪服小記疏所引皇氏之說謂斬衰麻髽
齊衰布髽皆未成服之髽其既成服則髽不
用麻布惟露紒耳且引此條註中髽露紒之
文以證麻布二髽外别為一露髻之髽不知
鄭彼註雖云髽露紒而其下更有髽亦用麻
之文其註士喪禮亦同蓋註中露紒二字乃
明髽之去纚既去纚而露紒又以麻自項卻
交於額則髽之制始全皇氏乃止取喪服註
露紒二字而截去其下髽亦用麻等句遂指
鄭以髽服三年之髽為露紒之髽不用麻布
斯亦誣矣彤安得據以攻鄭耶然其他考核
精當者不一而足如謂牲二十一體兼有髀
周禮内饔及士婚禮兩疏乃不數髀陳祥道
則去髀而用觳殊為舛誤又謂祥道以骨折
乃止折脊脅不及肩臂臑之骨不知士虞記
云用專膚為折俎取諸脰膉彼折脰膉亦謂
之折俎則肩臂臑亦折可知又辨萬斯大解
緇布缺項及廟寢之誤又辨士喪禮衆主人
在其後鄭註所云庶昆弟子死者乃為衆子
是斬衰之親敖繼公謂齊衰大功之親殊誤
又謂婦人俠牀東面鄭註所云妻妾子姓乃
謂死者之妻萬斯大乃云凡儀禮喪祭稱主
婦者皆宗子之妻非宗子之母殊失鄭義如
斯之類其說皆具有典據蓋彤三禮之學遜
於惠士奇而醇於萬斯大也乾隆四十五年
六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
