易象義卷四宋丁易東撰
上經(賁至離)
䷕(離下艮上)
賁亨小利有攸往
賁三陽之卦自泰來二上相易也又為三隂之卦自
否來初三易四五也然以自泰取義賁離下艮上之
卦也賁文飾也柔自上而來二文乾以為離剛自二
而往上文坤以為艮上下相文故成賁離明而艮止
明有文明之象止則各止其所有截然不紊之象柔
來文剛居中得正可以亨矣然剛上文柔文上而不
文五五仍柔也柔則小矣故雖有往所利者小也或
謂艮為少故言小利有攸往亦通或曰當以小字
絶句利有攸往一句但以彖𫝊質之亦通此卦以
柔文剛有以文治化天下之象
初九賁其趾舍車而徒
初在下為足故為賁其趾車所乘者也徒步行也下
无所乘故為舍車用足徒行之象乘車所以賁其趾
徒行則勞其趾矣以象言之初九應四而四互震
震為足故為賁其趾二互坎坎為輿舍車而徒舍二
之車而從四正應也問四亦互坎何以知車之為二曰
二互坎不互震故二專為車也故釋象言義弗乘于
義當從正應不當非義而從二耳此爻剛而得正
介然自守素貧賤行乎貧賤不為時之賁飾所動也
六二賁其須
須賤妾之稱天文須女是也六二在下无應妾之象
當賁之時受賁于上為賁其須以變象言之二變
互兌兌為妾須女之象卦自泰來二本互兌兌亦妾
也得六自上而來遂成離是妾之受賁于上者也上
苟不動二豈受賁哉故釋象曰與上興也然二既成
離守中居下雖受上賁然不過為綠衣黃裳之飾則
能不失其分而文在其中矣先儒多因賁其趾而謂
賁其須為頤下之須與趾為類何以不取曰賁于丘
園亦與趾類乎此爻取自上而來賁下之義
九三賁如濡如永貞吉
處二隂之中故濡如爻位得正故永貞吉與二同體
上九既非正應終不能陵之也以象言之九三本
體為離離為文故賁如互坎之中坎為水故濡如文
而光澤者也此爻剛正而能自飾者也
六四賁如皤如白馬翰如匪宼婚媾
四應初初體離賁如也皤白也无飾之義翰如疾飛
貌位正而有正應欲下從初隔于三剛三宼也匪隔
于三則可以之婚媾之初矣蓋六四純白之質非九
三所能間也以象變言之四變則互㢲㢲為白皤
如也本體互震震為馬馬而變白白馬也離為飛翰
如也近乘九三三互坎為宼此爻當位有應雖乘
剛而无尤也
六五賁于丘園束帛戔戔吝終吉
艮為山為果蓏丘園之象謂上九也戔戔委積貌艮
又為宫室當賁之時以柔居剛不賁于宫室而賁于
丘園束帛戔戔蓋不事乎果蓏之末而以蠶桑之事
為先也務本而不事其末似乎吝矣要其終而束帛
委積百禮可行是謂終吉亦可喜也以象變言之
自泰來上爻本坤變又為坤坤為帛艮手束之束帛
也坤為吝嗇又為有終故吝終吉或以互震為玄黃
篚厥玄黃幣帛也故以束帛言亦通此爻言賁于
丘園而終致束帛之積始吝而終吉也
上九白賁无咎
上九處賁之極反文歸質者也體艮所以止其文白
賁則无事于文矣故雜卦曰賁无色也色且尚无何
咎之有以象言之伏兌西方之色白賁也此爻
反文歸質之象
䷖(坤下艮上)
剥不利有攸往
剥為五隂一陽之卦以五隂言之剥為之主凡五隂
之卦皆自此來以一陽言之則自復來初上相易則
為剥剥坤下艮上者也剥落也以五隂而剥一陽坤
順艮止柔順而長上止乎剛剛消落矣有小人盛而
剥君子人欲盛而剥天理之象當此之時不利有攸
往以畫言之陽往而上何之矣无所往也故不利有
攸往内順外止亦不利有攸往之象此卦五隂剥
一陽之象
初六剥牀以足蔑貞凶
牀上實下虛有剥之象坤載于下而艮背止于上剥
牀也初在下為足當剥之時而居下剥牀以足也蔑
貞謂小人欲絶君子之正也不特君子凶小人亦受
其凶矣以變象言之坤西南方也初動成震震為
竹簀也又震屬木設簀于西南之奥而木藉之牀也
震又為足剥牀以足也此爻居初无應而受剥
六二剥牀以辨蔑貞凶
鄭康成曰足上稱辨謂近膝之下屈則近伸則相遠
故謂之辨辨分也六二與初六皆在下故蔑貞凶與
初同特辨與足異耳二在初上辨亦在足上故以辨
言所以剥者无正應相與故也一說足乃牀之足辨
乃牀之簀非指人身言也以象變言之六二動則
震居坤下坤西南震為足為竹木亦有牀象如初六
也詳見前文此爻以居中无應而受剥者也
六三剥之无咎
六三不正當剥之時處四隂之中疑于有咎然能與
上下四隂相失獨與上九一陽相應所從得正故无
咎也或謂爻辭之字衍因象𫝊而誤此爻以有
應故善補過也
六四剥牀以膚凶
六四漸近上九矣四應初者也亦有剥牀之象坤牀
也艮則身矣故剥牀以膚剥而及膚剥之甚矣所以
為凶以象變言之初變震為竹木與四相應故亦
以牀言先儒謂艮為膚六四艮體故曰剥牀以膚
以爻與陽漸近而剥其膚者也
六五貫魚以宫人寵无不利
魚隂物魚貫者衆隂相連之象艮為門闕宫也三畫
卦五為人位有宫人之象六五君位嫌于衆隂故取
宫人魚貫次第而進之義然以宫人寵非君寵之也
六五以隂居尊女后之象也女后不妒忌故衆妾得
進御于君耳衆妾得進御于君則五與羣陰皆利矣
初六御妻也六二世婦也六三九嬪也六四夫人也
六五后也午未申酉戌亥之月猶午未申酉戌亥之
時也六五直戌時至乾位后與君同處之時也故取
象如此六四剥牀以膚矣六五宫人寵剥元氣者然
而无不利者宫人雖剥乎陽亦有願承陽之象隂聽
命于陽所以利也衆隂雖進而六五統之終无尤也
一陽居上雖非君位意欲扶陽故尊之也此所以别
起義也以象變言之六五動則上體為巽先儒謂
巽為魚為繩本體艮手持繩貫巽故貫魚也巽為多
白眼故為魚又魚乃隂類之在下者也或曰艮為背
牀者所以藉背者也故剥卦取牀為象宫人則侍牀
第袵席者也此爻六五統羣隂故别𤼵義
上九碩果不食君子得輿小人剥廬
艮為果蓏上九陽爻碩果也又為門闕廬也坤輿也
頤上初皆陽故為口食今上剛下柔故不食也君子
之一陽獨存如碩果之不見食也碩果不食則生生
不息又根于是矣自上而觀之下羣隂載陽如君子
之得輿也自下而觀之衆隂在下而陽之一畫在上
蓋覆之廬之象也若小人必欲蔑貞而併剥之則是
自剥其廬无所容其身矣故終不可用也此爻為
君子謀為小人戒
䷗(震下坤上)
復亨出入无疾朋來无咎反復其道七日來復利有攸
往
復者一陽五隂之卦以一陽言之復為之主凡一陽
之卦皆自此來以五隂言之則自剥來初上相易則
為復剥窮于上復反于下也復者去而還其所也隂
柔極而陽剛復人欲盡而天理復也復震下坤上震
有亨義陽自此生有出義陽在内有入義无疾謂陽
氣漸生无為阻難者也朋來无咎自此一陽進而臨
進而泰進而大壯進而夬以至于乾故以朋言朋來
无咎也反復其道剥窮而復反也七日來復或謂自
姤一隂生至復凡歷七卦而來復以陽言之為七日
此一說也卦氣以六日八日分日之七當復一卦冬
至卦氣直中孚凡六日八日分日之七而為復舉成
數言七日也又一說也鄭少梅曰少陽稱七故曰七
日少隂稱八故曰八月震少陽兌少隂也大明生于
東故震以日言月生于西故兌以月言亦一說也或
曰臨下體兌九十六策月一周天歷十二辰為一月
九十六策為十二者八月之八周天也復下體震八
十四策日繞平地十二時為一日八十四策為十二
者七七日之時數也故臨言八月復言七日八月七
日固以觀姤取義然以策數取无不通也利有攸往
往震象自此以往无不利也以象言之震為出伏
巽入也卦當坎冬而不見坎象坎為疾无疾也兌為
朋復雖无朋由復以往自臨至夬皆有兌體故以朋
言反復其道剥與復為反對震與艮為反對也此
卦以一陽來復而將引類以進故亨所以利有攸往
也
初九不遠復无祗悔元吉
從坤變震而成此爻不遠復也不至于悔矣此所以
大善元吉顔子有不善未嘗不知知之未嘗復行也
不善萌于心不待遠而復也幾者動之微吉之先見
者也顔氏之子其殆庶幾乎此爻以陽剛未遠而
復為吉
六二休復吉
二近初陽陽與隂比隂下親之其心休休其如有容
人之有技若已有之所以吉也以變象言之六二
動亦互震亦有陽復之象又成兌體兌說則有休復
之象故吉此爻動則自吉况近初陽而能下從乎
六三頻復厲无咎
六三與初已隔兩爻故有頻復之象頻復則不止一
失矣故危厲然能復則善補過故无咎以象變言
之六三動亦互震復也初震復也二動互震再復也
三動又互震三復也頻復則屢失而屢復也初剛復
矣而二柔則又失二變復矣三柔則又失今三又變
而剛屢失屢復也三變而剛則互坎在坎險中危厲
之道也或曰頻即瀕水涯也爻變坎為水又在下
卦之上瀕乎上卦故曰瀕復蓋至水涯而復遇險而
反之象亦通此爻雖以頻而厲亦以復而无咎
六四中行獨復
六四行乎五隂之中故曰中行能應乎初九之震不
比于羣隂而獨從陽者也故曰獨復此爻以從初
九為義
六五敦復无悔
敦厚也坤為厚敦復之象復于天理以其敦厚故也
位剛才柔既不當位疑其有悔以其居中而能復所
以无悔以象變言之六五坤體故曰敦六五動則
互艮艮有篤實義亦敦也坤本厚變艮尤敦厚也動
則成陽爻矣故此以復言此爻以居中而能復取
義
上六迷復凶有災眚用行師終有大敗以其國君凶至
于十年不克征
坤有迷象上六隂之極迷而不能復故凶而天災人
眚兼有之師與國皆坤象行師終有大敗以其國君
凶以其迷而不復喪師誤國也十年不克征十年數
窮猶不克征凶之甚也詳見下文以象變言之初
九在剥本居上者九自上而下故易而為六上六不
能復者坤有迷象故曰迷復凶動則降三成互坎坎
多眚也地中有水為師上坤矣變而之三互坎地中
有水之象故曰行師坎為輿多眚終有大敗也以其
國君凶下體本震諸侯也上體之三而凶以其國君
凶也十年不克征坤數十謂徑隔也自上至初凡六
爻又再自上之三凡四爻通成十爻然後再遇三也
動而之三下震成離為戈兵有征象矣震為行征也
離見則震隠故不克征凶之甚也卦以坎象不見為
无疾爻以之三互坎而有災眚易隨時變易如此
此爻甚言迷復之凶也
䷘(震下乾上)
无妄元亨利貞其匪正有眚不利有攸往
初九无妄往吉
六二不耕穫不菑畬則利有攸往
六三无妄之災或繫之牛行人之得邑人之災
九四可貞无咎
九五无妄之疾勿藥有喜
上九无妄行有眚无攸利
䷙(乾下艮上)
大畜利貞不家食吉利涉大川
大畜四陽之卦自大壯來四上相易也又為二隂之
卦自遯來初二易四五也然以自大壯取義按以一
爻取義則當取大壯以二體言則遯艮下乾上而此
卦乾下艮上者也當取遯然釋彖以剛上言則是但
以諸卦一爻相易取義也大畜艮在乾上艮山乾天
以山畜天者也畜止也畜以止聚為義乾為艮所畜
也陽為大三陽上進艮乃止之小畜以隂畜陽故曰
小畜大畜以陽畜陽故曰大畜二五相應而未得位
利在于正故利貞乾為賢人艮為門闕今賢人居于
闕下不家食之象也无妄震故為元亨大畜艮故為
利貞以象變言之兌為口食也二五易位為家人
家人易位則不家食矣利涉大川互震足兌澤也又
二之五互坎為大川此卦以艮畜乾以陽畜陽者
也
初九有厲利己
初九欲從四而四乃止之有厲矣所利者不若止已
即止也此爻當止之時可止則止不可以健而輕動
也
九二輿說輹
九二得中上應于五本无尤也特五欲畜止不容我
輿之進故且說輹待之耳以變象言之九二變則
互體為坎坎為輿多眚多𤯝之輿故說輹也此爻
言當止之時雖有正應亦不容輕動也
九三良馬逐利艱貞曰閑輿衛利有攸往
乾為良馬逐四之後三陽並進良馬相逐而前九三
重剛不中恐有顛蹶之患故利艱貞九三當位故有
貞象曰閑輿衛馬所以行輿衛者能閑輿衛則可往
矣以象變言之乾固良馬互震亦為作足馬作足
逐之象互兌為口曰也三變則互坤為輿艮止在上
輿有閑也此爻應上九以同德相畜故有此象與
他卦不同也
六四童牛之牿元吉
童牛小牛也牿角也牛隂物艮初隂爻有童牛象童
牛之牿則无牴觸之患矣六四畜止乎剛者也爻位
俱柔以柔道畜止之故能元吉元吉大善之吉也
以象變言之六四之初初乾體伏坤坤為牛又六四
變則成離亦為牛本艮童蒙也故為童牛童牛始角
者也或曰牿横角木初之四則成巽巽為木牿也
此爻以柔制剛所以元吉
六五豶豕之牙吉
豶豕去其勢之豕也豕隂物當艮二隂已壯矣位剛
宜有牙爻柔則有去其勢之象豶割也割豕于方牙
之時則其勢消而易畜故吉舊謂牙能害物未通蓋
豕牙非能害物也以變象言之六五之二則二互
坎坎為豕九二之五則五成巽為白自三至上體頤
象頤中有剛且白者牙也一說牙繫豕之杙見埤雅
此爻以柔止剛而位猶剛故止于吉
上九何天之衢亨
何去聲與何校之何同何天之衢徐曰即莊子所謂
負青冥也九三乾體之上天衢也以象言之乾固
為天艮徑路也互震大塗天衢也由徑路而達大塗
者也此爻以止極而通取義
䷚(震下艮上)
頤貞吉觀頤自求口實
頤二陽之卦自臨來二上相易也又為四隂之卦自
觀來初五相易也二卦皆以一爻相易故兼以二卦
取義頤震下艮上者也頤者口車之名震動于下艮
止于上口車動于下而上則因輔嚼物以養人故曰
頤中四隂畫口之齒也初九以剛得正故言貞吉也
觀頤觀養道也察諸人也自求口實自養也求諸已
也以爻言之初上二剛四隂之所以求養者觀頤觀
四隂也自求口實初上之自養也以卦變言之頤
自觀來觀頤也口謂兌自臨來二未往本兌口而中
位實故云口實也本所自有自也以往而失口中之
實能求其所自有則口中之實固在也此卦因自
養推之而養人者也
初九舍爾靈龜觀我朵頤凶
初九震為動朵者頤之動也靈龜不食之物且人貴
之飲食之人人所賤矣爾謂六四也初九謂六四曰
舍爾自己之靈龜觀我初九之朵頤從欲而動凶之
道也此其所以不足貴也周禮六龜天龜曰靈屬或
曰朵頤言語之象不自信其心而聽人之言語者也
以象變言之初九之四有離象離為龜中虛為靈
靈龜也又龜背兩傍有八段其腹中亦八段如頤卦
四隂爻也靈龜不食之物龜伏于互坤兩土之下亦
不食之象也離為目故能觀此爻為頤下動之象
故致戒也
六二顛頤拂經于丘頤征凶
卦止兩陽爻所以養人乾索于坤而為震初九本乾
乾為首在下顛頤也上九艮為山為丘頤拂經謂拂
于常經也二當受養于五六五隂柔非正應不能養
者也欲從初則為顛矣若就上則為拂經亦不可行
故征凶此爻就下為顛就上亦非其類所以為凶
六三拂頤貞凶十年勿用无攸利
六三與上為應當受養于上九者也而六三以柔居
剛不中不正上九以剛居柔亦不中不正豈可以不
正而相從哉是拂于頤養之道者也貞静也雖静亦
凶况不静而動乎十年勿用无攸利言凶之甚也十
年經歷久也自六三至上九凡四爻又自初九再至
上九凡六爻通得十爻為十年之象又以象言之
互體有坤坤數十此爻雖有應而兩皆不正失其
所養之道故凶
六四顛頤吉虎視眈眈其欲逐逐无咎
六四與初九為正應求養于下顛頤也然求賢自助
剛柔得正故吉艮體寅位為虎六四之欲在于初九
欲仁斯至者也震為作足為逐逐然而无咎者以正
應故也四能下賢以養德則亦足養人矣以象變
言之乾索于坤而為震乾首在下顛也艮寅位為虎
又艮伏兌亦為虎動則成離故為視按虎之象不
一或取諸兌或取諸乾或取諸艮兌與乾以西方白
虎言也艮以位乎寅尾星虎也此以艮之上九言之
尾星之象也此爻正應在初而得應得其所養者
也故吉
六五拂經居貞吉不可涉大川
六五不能自養資上九之賢以為養以上養五拂經
也以陽養隂正也與上相易則得其正故吉不可涉
大川隂柔不能濟人之象蓋六五雖得所養而不能
養人故不可涉大川也以象變言之五上相易成
坎為大川艮為止不可涉矣此爻以柔居中而近
上雖得所養而不能養人之象
上九由頤厲吉利涉大川
五由上而得養上不免危然剛柔相濟故吉得君得
民故利涉大川也以象變言之九之五成坎下之
三亦成坎大川也有震足涉也此爻近君有應而
吉或曰口容止此卦三下爻以動而凶上三爻以
静止而吉
䷛(巽下兌上)
大過棟橈利有攸往亨
大過二隂之卦自遯來二上相易者也又為四陽之
卦自大壯來初五相易者也二卦皆一爻相易故兼
二卦取義大過巽下兌上者也過者過越之過大謂
陽也四陽居中而上下二隂大者過也棟屋極也橈
折也中剛棟象首末柔橈象巽為木為長木之長可
為棟者也兌以澤滅木故至于橈又四陽為棟而巽
居其下巽為風橈萬物者莫疾乎風亦棟橈之象剛
雖過而得中故利有攸往内巽而外說故亨此卦
以大過人之才任大有為之事雖當棟橈之時而利
有攸往者也
初六藉用白茅无咎
位在下稱藉巽為白白茅之象以柔處下位非其正
咎也承二過四而之五則不咎矣以隂柔居陽下如
以茅藉物之象慎重之謂也繫辭曰慎斯術也以往
其无所失矣又以象言之巽固為白而未見茅伏
震為蕃鮮茅之象也此爻執柔處下以承剛故无
咎
九二枯楊生稊老夫得其女妻无不利
九二當與五為應然皆為剛故過五而求上六上六
女妻之象老夫而得女妻則能生育故无不利以
象言之兌澤巽木也近澤之木楊也兌正秋枯楊也
柳質望秋先零故也互乾老陽為老夫九二與五為
應兌為少女過五而求上六之隂老夫得其女妻也
巽木而得兌澤生稊也稊稚也葉之未舒者也故曰
无不利象𫝊謂過以相與謂過五求上也虞翻之說
亦然或以初隂為女妻初隂長女非女妻又不可言
過也此爻以老陽與少隂相與取義
九三棟橈凶
九三巽木正應兌澤故為所滅此棟橈之象棟橈則
大厦有覆壓之憂宜其凶也此爻以陽為隂所橈
故為凶象
九四棟隆吉有它吝
九四近君之臣棟梁之任也應初巽之木故有棟象
四剛相承有隆象隆故吉也問既應初而不橈乎下
何也曰取巽木而居四以為棟非以四而下之初也
以公道而用巽順之人才耳非係于隂柔也若係于
隂柔則有它有它則吝也一說三棟在下而為上所
壓故橈四棟在上而為下所承故隆以象言之互
體為乾體乾健為乾之輔故不橈而隆也此爻得
大臣之體可以任重故吉
九五枯楊生華老婦得其士夫无咎无譽
九五本與二應今二亦剛故過二而求初初老婦也
老婦得士夫非其配華落色衰而反生華者也雖曰
生華五无所昵故无咎不能生育故无譽以象言
之澤木為楊兌秋枯矣得兌澤故生華老婦謂初也
巽為婦女中之長故為老老婦也士夫謂五五兌伏
艮為少男士夫也五與二為應中也今乃過二而應
初是老婦得其士夫矣五陽在位故无咎二多譽失
二故无譽自五至初有姤體婬婦也故過以相與故
象𫝊曰亦可醜也或曰九二二陽之月楊生稊之
時九五五陽之月楊生華之時稊者葉未舒舒則漸
向榮有𤼵生之象華則飛絮也飛則不復有𤼵生之
功故𫝊曰何可久也老夫得女妻則有生育故取生
稊老婦得士夫无生育也故取生華又三四在中故
以棟言二五近柔弱者也故以楊言蓋上下畫停者
以中分反對為象故三四皆言棟二五皆言楊此
爻過而應老婦取義
上六過涉滅頂凶无咎
兌澤處大過之終上六本遯自二而來過涉也六在
五之上滅頂也上六柔而大過之極下乘四剛所以
凶也上六居正志在拯溺无咎也其所以凶者時過
故耳義則不可咎也兌為刑殺故凶此殺身成仁者
故雖凶而不可咎或曰上六隂柔處過之極過涉
至溺乃自為之不可歸咎不如前義為長以象言
之五互乾為首故過五為滅頂此爻以過涉而凶
以得正而无咎
䷜(坎下坎上)
習坎有孚維心亨行有尚
坎者二陽之卦自臨來初五相易者也又為四隂之
卦自觀來二上相易者也二卦皆以二爻相易故當
兼二卦取義坎陷也習重也一陽陷于二隂之中則
為坎臨之初九往五觀之上九來二上下俱坎故為
習坎二五剛中同德相應故有孚孚謂中實也坎中
陽之卦故為心以孚而亨維心亨也皆指中爻言也
行有尚謂二有所尚謂五也二動而行則能應五二
五同德可以濟險矣以象言之二互震故以行言
此卦當重險而能濟險者也
初六習坎入于坎窞凶
初六處坎之下入于坎窞者也又自臨來者自上而
下故曰入六自五而下歷兩坎故曰習也習坎而出
坎可也習坎而入坎故凶臨以六居五已不正矣下
而之初又不正所以凶也以象變言之坎本為窞
動變兌為穴亦窞也此爻入坎之底溺死之象
九二坎有險求小得
剛陷隂中應又為坎坎而又有險也爻陽位隂隂為
小故求小得二動求五五必應之可以得矣未出險
中所得者小也或曰五亦陽也同氣相求故以求言
此爻以陽居隂未得出險之象
六三來之坎坎險且枕入于坎窞勿用
之往也來之猶言來往也三與上為應彼欲來坎也
此欲往亦坎也坎固險矣不若且枕之為愈六三以
九二為枕上六以九五為枕枕且安矣謂不必動也
若進而動則有顛隮之患三將入于初之坎窞上將
入于四之坎窞矣此爻言與上雖欲相應以有坎
險不如勿用也
六四樽酒簋貳用缶納約自牖終无咎
酒坎象簋方器貳副也缶瓦器樽酒貳簋簡也用缶
素也自牖非所由之正而室之所以受光者四出下
坎而進五非其正應可用簡素以相結約五居坎中
未免有蔽然以剛處中必有通明可納之處宜自其
明處而納結約焉始雖艱難終得无咎以象言之
六四互震又互艮震稼入坎水酒也坎為堅多心之
木震為器以木為器樽也震器盛稼簋也互艮為土
以艮土為震器缶也或謂爾雅小罍謂之坎罍即缶
也艮為門坎為窞動變兌為穴穴以通明牖也或
曰樽酒簋而用缶以貳之焉舅姑醴婦之禮姚小彭
謂冠之醴子與問名之醴賓舅姑之醴婦二者皆用
特尊與甒是故用尊甒而在牖者惟醴婦為然此所
以象剛柔之相際也酒止于特尊故稱樽酒醴以瓦
甒盛之故稱用缶樽以盛酒簋以盛食缶以盛醴席
于戶牖之間以納其結約之好古之人制為醴婦之
儀若是者所以重剛柔之交而慮夫婦之終也易而
合者終必有敝不如是不足以永終而无咎六四變
則成巽巽為婦故以醴婦之禮取象焉自下坎而入
上坎坎而又坎陷溺之甚者也最易陷溺莫甚于男
女之大欲以禮治之可也此爻剛柔相際以禮相
結而不為坎所陷也
九五坎不盈祗既平无咎
坎水也上有六以覆之不盈之象中正既平之象水
溢水流或至有咎平則无咎矣坎不盈即象所謂水
流而不盈也水性最平雖激而行之可使在山然水
祗平而已未至于盈故平也故曰祗既平故能无咎
以象言之互艮為止故不盈此爻以坎流而未
至于盈取義
上六係用徽纆置于叢棘三歲不得凶
徽纆叢棘皆坎象上六隂柔不能出險為繩所係為
棘所礙何以出哉三歲不得謂窮上反下歷三爻至
六三亦非正應故三歲不得也周官司圜能改上罪
三年而舍中罪二年而舍下罪一年而舍三歲不得
上罪之不能改者也其凶必矣以象變言之徽纆
黑繩也坎上動成巽卦自觀來亦為巽巽為繩坎北
方之卦又為黑徽繩也坎為堅多心之木巽又為木
叢棘也又坎為獄獄外種九棘亦叢棘也此爻以
隂柔居坎之終不能出坎之象
䷝(離下離上)
離利貞亨畜牝牛吉
離為二隂之卦自遯來五與初相易也又為四陽之
卦自大壯來二與上相易也二卦皆以一爻相易故
當兼二卦取義離罹附麗之麗一隂麗于二陽之中
故為離本三畫卦之名因而重之亦以離名六二柔
麗乎中正故利貞隂麗陽中故亨離本坤體故有牛
象離為大腹故有牝象二純柔得中為牝牛六五雖
柔然以柔居剛非純乎柔者以剛畜柔以五畜二故
吉也以卦變言之自遯來者大畜之二易四故以
畜言此卦以六二柔麗中正為卦主取義
初九履錯然敬之无咎
居下履象錯然成文離之象也居下有文者也不當
位故有咎止于敬則无咎矣以象變言之初動則
艮又自遯來者下體本艮也艮為指指在下為趾故
有履象交四互巽為進退錯然之象又自遯來者上
體本乾九來居初初上往五遂成互兌乾兌履也
此爻居下而无所附麗明于出處之義者也
六二黃離元吉
坤二索而得離離得坤之中爻而下體又以中居正
者也與坤黃裳元吉同彼在上體為五戒此在下體
以中居正者也黃中色也所謂得中道也柔麗乎中
正而文明大善之吉也故曰元吉此爻為成卦之
主蓋有文明之德者
九三日昃之離不鼓缶而歌則大耋之嗟凶
二日中也三則日之昃矣日中則昃日昃之光不可
以久下卦已終明將終矣達者以順理為樂不達者
以怛化為憂鼓缶而歌當樂而樂順理者也大耋之
嗟當哀而哀怛化之也不歌則嗟皆非中道所以凶
也君子順常豈可以哀樂動其心哉以象變言之
三互體兌日西矣前離體盡也九三變則上互艮而
下互震震器艮土缶也震為鳴艮為手擊之則鳴鼔
缶也以耋言者先儒謂初九三十六策六二二十四
策九三三十六策通得九十六九十曰耋大耋之嗟
也互兌為口以歌嗟言一說動互坎為缶此爻以
前離之終取象
九四突如其來如焚如死如棄如
突如其來如四也焚如死如棄如亦四也九四近三
見前明之終不當繼而争繼者上陵六五然剛而不
正據乎三上三離體也火性炎上四當其間故焚如
死如棄如也突者火之然焚者火之燎死者火之滅
棄者火之灰也以象言之互巽巽木也離火陵之
焚如也火王則木死木盡則火亦死死如也互兌為
毁棄如也按說文突字有二一曰不順忽出也從倒
子易曰突如其來如不孝子突出不容于外也或從
倒古文子即易突字蓋五為君父四為臣子以四陵
五子陵父也一日犬自穴中出也九四互兌變則成
艮艮為狗兌為穴義固亦通但以火焚取義則突者
如曲突徙薪之突直突之謂也直突炎上之謂也
此爻乃不正之剛自取滅亡之象
六五出涕沱若戚嗟若吉
六五繼明之君之象也人主繼世之始以喪親為憂
遺大投艱而哭泣之哀也舊以六五之涕為陵于九
四若无九四之陵者將无哭泣之哀乎以象言之
體離互兌離目兌澤出涕也兌口嗟若也此爻謂
繼體之明君不以位為樂也
上九王用出征有嘉折首獲匪其醜无咎
離為甲胄戈兵有出征之象王謂五也上五相與其
所征者何人哉九四是也折九四之首則為上所嘉
矣醜類也三近于四四之類也上與三應則不治三
故曰獲匪其醜以變象言之上五相易則四互乾
為首互兌毁折折首也九四非乾而欲變乾上九所
以折其首也折其首則九四變而得正矣九四復位
邦可正矣故𫝊曰以正邦也或日首者上窮之象離
折其首變而為豐有折獄致刑之象此爻取上九
為六五征九四之義
易象義卷四
