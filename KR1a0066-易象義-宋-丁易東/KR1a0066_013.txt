易象義卷十三宋丁易東撰
文言𫝊
文言申乾坤彖象之言以文之故曰文言而餘卦亦
可以例推云按朱子本義文言𫝊在繋辭𫝊之後
今以繫辭雜引諸卦爻辭而文言專論乾坤彖象恐
不合在繫辭後故從馮氏本繼於象𫝊下云
元者善之長也亨者嘉之會也利者義之和也貞者事
之幹也君子體仁足以長人嘉會足以合禮利物足以
和義貞固足以幹事君子行此四德者故曰乾元亨利
貞
此一節本穆姜釋随元亨利貞之言夫子取之以釋
乾微易數字耳乾之四德即人之四端也元為仁亨
為禮利為義貞為智元者生理之始即乾之仁為善
之長也亨者生理之通即乾之禮有嘉之所會也利
者生理之遂即乾之義各得其宜而和者也貞者生
理之固即乾之智萬事以之而為幹也貞者正固也
正固為智者知是非則正知斯弗去則固也幹楨幹
也君子法乾之元仁以長人仁者人也元為萬善之
長足以長人也法乾之亨而嘉會以合禮觀會通以
行其典禮也法乾之利物而和義使物物各得其宜
也法乾之貞固而幹事不為事物之所奪也如此則
君子即乾矣故曰乾元亨利貞乾元亨利貞猶言性
仁義禮智也以四德配四時則元者下卦之乾也三
陽之泰春也亨者上卦之乾也六陽之乾夏也利者
下乾之變也三隂之否秋也貞者上乾之變也六隂
之坤冬也或謂元亨利貞乃不變之占今取利貞
為變可乎曰乾之一卦諸卦之所自生固以本體之
能包也
初九曰潛龍勿用何謂也子曰龍德而隠者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
初以潛龍為象不為世之易不隨他變也不自成其
名不欲自顯也不為世所易故遯世无悶不成乎名
故不見是而无悶樂則行之行已志也憂則違之不
為世與名也纔易於世纔成乎名憂隨之矣確乎不
可拔然後足以為潛龍也夫子解周公之小象如此
或曰以象言之初變為姤乾之一世卦也當世之
初而勿用不易乎世也二多譽成名也初則不成乎
名也初之四成兊說遯世无悶也二動則為遯二為
中二動為庸近比乎二所謂依乎中庸遯世不見知
而不悔也初動則不當位四成離離為見離當位而
初不當位必為離所非不見是而无悶也往而為兊
說樂則行之也離有㐲坎坎憂既伏憂則違之也巽
木在下為根確乎不可拔也此因象立辭者也夫子
雖以義言其合于象如此按文王周公之辭取象
可也夫子文言不過以義理𤼵明之雖以象推之亦
可以通恐成牽合傅會而失之鑿耳但余此書為明
象設故可以象求者亦不敢遺特取其備以免後學
之探索非膠于象也學者詳之後皆倣此
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
龍德正中正中猶言適當其中也九二未可言正故
也庸者中之用二動則中之用行矣位隂不正故當
閑邪爻陽則實故能存誠善世不伐以其在田則與
世接故也德博而化人利見之也或曰以象言之
動則互巽伏震為聲庸言之信也震又為行庸行之
謹也初已動二又動則成艮艮為止閑邪也伏坎坎
孚維心亨存誠也乾之二世變為同人善世也二動
則不欲其多譽不伐也人利見二化也又荀九家以
乾為言
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
終日乾乾而夕惕若則何為哉進德修業而已忠信
所以進德修辭立誠所以居業釋君子也知德之可
至則至之知業之可終則終之至謂至乾之五終謂
終乾之三也可以與幾德由微而著也可與存義可
止則止其當止也居上位而不驕在下體之上也在
下位而不憂在上體之下也不驕不憂故危无咎也
九三但知有德不知有位者也或曰以象言之自
初至三成下乾進德也初至三動下體成坤坤為事
又三動互巽為行事修業也動有伏坎維心亨忠信
與誠也動又成兊為口修辭也變成互離離明有知
之之象
九四曰或躍在淵无咎何謂也子曰上下无常非為邪
也進退无恒非離羣也君子進德修業欲及時也故无
咎
九四或躍在淵於時可進可退于德業則惟有進修
而已四動之五進而上也或躍也動而之初退而下
也在淵也上下无常非為邪也九四不當位或疑為
邪然動則得正非為邪也進退无恒非離羣也羣謂
羣陽也進而之上非離下之羣也退而之下非離上
之羣也君子進德修業欲及時而已欲及時隨時變
易以從道也如此故无咎也九四近五而應下故有
此義或曰以象言之變巽為進退亦為事乾本體
為德巽伏震為恒
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
此言天下之利見于聖人也大凡天地之間同聲同
氣同類者莫不各以類相感聖人作而萬物覩盖聖
人能盡人物之性所以皆利見之或曰以象言之
同聲相應雷風相薄也五變之二則二互巽下有伏
震同聲相應也同氣相求山澤通氣也二變之五則
五互兊又有伏艮同氣相求也二五變成離各有伏
坎五之二水潤下以坎流坎下坎為溝瀆水流濕也
二之五火炎上以離向離上離為乾卦火就燥也五
變則有伏坎為雲二變則互有伏震為龍五之二雲
從龍也五變互兊為虎二變互巽為風二之五風從
虎也聖人作九五飛龍也萬物覩二利見五也二變
互巽巽屬木天三所生本乎天也故木向上長二之
五親上也五變互兊兊屬金地四所生本乎地也故
金向下沉五之二親下也親上親下各從其類聖人
作萬物覩萬物謂萬有一千五百二十策惟乾九五
三十六策得天位所以利見之也此節反復推明以
類相從之義
上九曰亢龍有悔何謂也子曰貴而无位高而无民賢
人在下位而无輔是以動而有悔也
上九當已亢之位動則有悔若以象言則九陽貴也
居上位不當位貴而无位也上位高也无應則為无
民高而无民也賢人在下位九三剛正之賢在下卦
而非正應則上无輔是以動而有悔不動其庶幾乎
或曰以象言之動則成兊兊為毁折故曰動而有
悔
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也
此專以人事論乾也潛龍勿用身在下也見龍在田
時舍也非常居也終日乾乾行事進德修業也或躍
在淵進退自疑故自試也飛龍在天在上而為治也
亢龍有悔位窮于上陽窮于九故為災也用九雖不
可為首有天德焉天下治也或曰以象言之舍猶
次舍之舍二連初動則伏艮止三動互巽為行事
潛龍勿用陽氣潛蔵見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
此以天道明乾也潛龍勿用陽氣潛蔵隠伏于下也
見龍在田天下文明則著見矣終日乾乾與時偕行
下乾體成可行則行也或躍在淵乾道乃革革下而
進上也飛龍在天乃位乎天德以九居五德與位宜
也亢龍有悔與時偕極上乾已極可止則止也乾元
用九乃見天則剛而不過乃天則也或曰以象言
之初有伏震故陽氣潛蔵二爻變離故曰文明四變
互體先兊後離澤中有火有革義
乾元者始而亨者也利貞者性情也乾始能以美利利
天下不言所利大矣哉大哉乾乎剛健中正純粹精也
六爻𤼵揮旁通情也時乘六龍以御天也雲行雨施天
下平也
再明元亨利貞也上文作四德解此則作兩截解與
彖意同始而亨也以亨解乾元則所亨者元以始而
亨也利貞者性情也收歛歸蔵乃見性情之實也卦
為性爻為情乾元能以美利利天下矣不指言所利
之事則所利大矣若坤言利牝馬屯言利建侯則所
利未大也大矣哉已歎矣大哉乾乎申歎之也剛以
質言健以性言中正以爻位言美九五也純粹精純
則不雜于隂柔粹則不雜于邪惡盖剛健中正之至
極而精者又純粹之至精也六爻𤼵揮旁通情也六
爻本體六陽也旁通則旁通于諸卦者也六十四卦
皆乾之旁通也時乘六龍以御天雲行雨施天下平
申彖辭也天下平即萬國寧也或曰旁通互對詳
見統論
君子以成德為行日可見之行也潛之為言也隠而未
見行而未成是以君子弗用也
此再贊初九也以九二之見對潛言之君子以成德
為行日可見之行也此指九二之利見也潛之為言
也之下正釋初九謂潛則不然矣隠而未見行而未
成其可用哉或曰以象言之二變成離則可見初
隠而未見巽隠而離未見也雖伏震為行而乾體未
成也是以君子弗用也言初之與二不同也聖人雖
本不拘象以言然以象求之无不合也
君子學以聚之問以辨之寬以居之仁以行之易曰見
龍在田利見大人君德也
此再贊九二大人之德其義易明學聚問辨致知之
事寬居仁行力行之事學問寬居積於中者仁行𤼵
於外者位雖在下而君人之德已著矣或曰以象
言之二動為離學聚問辨文明之象寬以居之離畫
中虛之象仁以行之乾元之象也
九三重剛而不中上不在天下不在田故乾乾因其時
而惕雖危无咎矣
九三介上下乾之間重剛也居下體之上不中也上
不在天不在五也下不在田不在二也故乾乾因其
時而惕時謂終日與夕也惟乾乾而惕雖危而无咎
矣
九四重剛而不中上不在天下不在田中不在人故或
之或之者疑之也故无咎
九四亦介上下乾之間重剛也不中謂在上體之下
也上不在天不在五也下不在田不在二也中不在
人不在三也近五應初進退无常故或之或之者有
疑故也進退不果能無疑乎惟其疑而自試故无咎
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而况于人乎况于鬼神乎
此再贊九五之大人也與天地合其德以存于中者
言之與日月合其明以著于外者言之與四時合其
序以德化之運言之與鬼神合其吉凶以治化之迹
言之先天弗違天與聖人合也後天奉時聖人與天
合也天人鬼神一理而已其能違乎或曰以象言
之與天合德謂居五也與地合德謂應二也與日月
合其明謂五變之二成離伏坎也與四時合其序謂
五變之二則五有互兊二有伏震併上坎離謂四時
也與鬼神合其吉凶謂五陽為神二隂為鬼也先天
而天弗違謂二居乾五之先而應乎五後天而奉天
時謂五居乾二之後而應乎二也
亢之為言也知進而不知退知存而不知亡知得而不
知喪其惟聖人乎知進退存亡而不失其正者其唯聖
人乎
此再論上九也進已過于五不能退而應三知進而
不知退也九雖尚存將變而六知存而不知亡也上
雖有九變則喪九知得而不知喪也所以然者以九
居上爻不當位失其正也知進退存亡而不失其正
者其唯聖人乎聖人則知窮則變變則通通則久也
或曰以象言之九變而六陽變而隂陽為進隂為
退乾將變坤故有喪亡之象或謂其唯聖人以下言
用九也盖用九无首而吉乃知進退存亡而不失其
正者亦通但不可以例坤卦
坤至柔而動也剛至静而德方後得主而有常含萬物
而化光坤道其順乎承天而時行
此申釋彖之辭至柔至靜以坤之牝言坤之本體動
而剛方以坤之馬言以順承天也乾動直而有靜專
坤静翕而有動闢也後得主而有常後順得常也含
萬物而化光含弘光大也含萬物而化其形者隂含
陽故也坤道其順乎至柔至順也承天而時行動以
剛而能承乾也
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅冰至蓋言順也
履霜而至于堅冰非一朝一夕之積其所由來漸矣
謂由一隂之生至于六隂則乾體消矣所貴于早辨
之也易曰履霜堅冰至盖言順也順其不善積而至
于是也同一坤順順乎陽則為承天之德順乎隂則
為逆亂之幾也或曰以象言之君父乾也臣子坤
也陽善也自復而積至于乾矣姤隂雖生而陽居大
夏餘慶也隂不善也自姤而積至于坤矣復陽雖生
而堅冰方至餘殃也善不善之積皆由微而至著以
至于有餘慶殃矣
直其正也方其義也君子敬以直内義以方外敬義立
而德不孤直方大不習无不利則不疑其所行也
二中正而在内卦敬以直内也二應乎五五乃外卦
義以方外也直言内方言外詳見爻辭敬以直内以
敬而為中心之主直也義以方外以義而為制事之
宜方也敬義立而德不孤大也耦畫有敬義夾持不
孤之象不疑其所行則不習无不利矣或曰以象
言之動互震伏巽震為行巽為不果震見巽伏則果
于行而不疑矣曰三以震伏㢲為行而不果此以震
伏㢲為行而不疑何也曰此惟變所適不可為典要
者也
隂雖有美含之以從王事弗敢成也地道也妻道也臣
道也地道无成而代有終也
美謂章也隂雖有此成章之美然含之以從王事弗
敢自居成功也乾天而坤地乾夫而坤妻乾君而坤
臣故坤不敢成也地道不居其成功代乎乾而有終
妻終夫之事臣終君之事也不言子者臣子一也乾
為始坤為終坤卦所以多言利貞而少言元亨也
天地變化草木蕃天地閉賢人隠易曰括囊无咎无譽
蓋言謹也
天地交泰則變化而草木亦蕃天地否則賢人亦隠
六四變則下成否體况四隂為處否之後乎或曰
以象言之四變震為蕃鮮重坤闔戶閉也四動互體
有坎坎為隠伏
君子黃中通理正位居體美在其中而暢于四支發于
事業美之至也
此釋六五黃裳之義黃中正位美在其中皆以黃言
通理居體暢于四肢皆以裳言君子在中有如是之
美故𤼵于外亦有如是之美所謂誠則形形則著所
性根于心施于四體和順積于中英華𤼵于外也此
所以為美之至歟或曰以象言之黃中通理謂五
之二則坎維心亨通于理也位得正而居坤上體之
中美在其中矣五動成艮手也二動成震足也暢于
四肢也二動伏㢲為事𤼵于事業也
隂疑于陽必戰為其嫌于无陽也故稱龍焉猶未離其
類也故稱血焉夫玄黃者天地之雜也天玄而地黃
隂盛而至于上六成坤矣坤建亥之月下有伏乾故
疑于陽所以敢與陽戰也六隂已極恐成无陽故稱
龍焉猶未離隂類故稱血焉二氣交感精為陽而血
為隂也先儒謂陽始于東北故色玄隂始于西南故
色黃玄黃隂陽之雜故曰其血玄黃也或曰剥于
上而復于下震為龍復之初九納庚子子坎位坎為
血震又為玄黃
易象義卷十三
