易象義卷十宋丁易東撰
彖下傳
咸感也柔上而剛下二氣感應以相與止而說男下女
是以亨利貞取女吉也天地感而萬物化生聖人感人
心而天下和平觀其所感而天地萬物之情可見矣
咸感也釋咸義柔上而剛下謂否六三之柔往之于
上上九之剛下來于三也感應以相與男感則女應
之女感則男應之相與也止而說艮止而兑說也男
下女艮在下兑在上艮男下兑女也天地相感則萬
物化生天陽地陰兩相交感也故萬物化生聖人感
人心猶男之感女也故天下和平觀其所感則天地
萬物之情可見以咸夫婦之卦有交感義故言情也
或曰以卦變言之卦自否來否乾天在上坤地在
下故不生今乾之上畫交于坤之上畫坤之上畫交
于乾之上畫相感也萬物之所以資始資生也萬物
說乎兌成乎艮也故以天地萬物言或以四之初則
得正而成坎離離為見坎為情此用虞翻說恐失之
泥
恒久也剛上而柔下雷風相與巽而動剛柔皆應恒恒
亨无咎利貞久于其道也天地之道恒久而不已也利
有攸往終則有始也日月得天而能久照四時變化而
能久成聖人久于其道而天下化成觀其所恒而天地
萬物之情可見矣
恒久也釋恒義剛上而柔下謂泰初九之剛往之于
上六四之柔下來于初也雷風相與震雷而巽風也
巽而動下巽而上震剛柔皆應六爻皆應也不特无
咎當利于貞盖正固則有久之道也此以恒為卦故
有久義天地之道恒久而不已以其常相應也利有
攸往終則有始取其恒久之義日月得天以下極言
恒久之道盖日月四時以至聖人天地萬物莫不以
久為道也天地萬物之情亦以恒夫婦之道故言情
也或曰以象言之下體本乾上體本坤故言天地
之道九自初而往四者也往四則變坤而復互乾焉
坤為終而乾為始終則有始也往五成坎有互離焉
日月得天而能久照也本體上震互兌兼彼坎離則
震春兑秋坎冬離夏四時變化而能久成也聖人體
此故久于其道而天下化成觀其所恒而天地萬物
之情可見矣上震互艮萬物出乎震成乎艮也皆極
九四一爻之所往而言也或以四之五則得正而成坎
離離為見坎為情此虞翻之意恐失之泥
遯亨遯而亨也剛當位而應與時行也小利貞浸而長
也遯之時義大矣哉
剛當位而應剛謂九五應謂六二如此亦可與時行
矣所以亨也但陰為小以其陰小將浸而長乃陽剛
浸消之時故主六二而言但小利貞而已六二九五
皆中正利貞之象然主六二而言故但小利貞耳遯
之時義大矣哉陰將長陽將消世道所關大矣
大壯大者壯也剛以動故壯大壯利貞大者正也正大
而天地之情可見矣
晉進也明出地上順而麗乎大明柔進而上行是以康
侯用錫馬蕃庶晝日三接也
晉進也釋卦名也順而麗乎大明坤順而離麗也柔
進而上行以卦變言六自四進而居五也此卦名之
所以得也盖卦自觀來本四陰之卦六四觀之主故
主自四而五言之也柔進而上行是以康侯用錫馬
蕃庶晝日三接釋卦辭盖六居四本為侯進而至五
有見接于人君之象也
明入地中明夷内文明而外柔順以蒙大難文王以之
利艱貞晦其明也内難而能正其志箕子以之
明夷之彖在利艱貞而已貞正也二得正位而六五
不正乃下正而上不正之時也内文明而外柔順内
離而外坤也内文明而外柔順者文王也文王有聖
德以服事殷故曰文王以之利艱貞當艱難而守正
能晦其明者也内難而能正其志所謂利艱貞也箕
子佯狂為奴能晦其明而正其志者故曰箕子以之
此卦義也如爻則不必拘内卦為箕子自以六五言
箕子當随爻取義也或曰以象言之明為坤所蒙
而又互坎非大難而何移初一畫于上爻之上則成
蒙又六五之君故取蒙義三互震為諸侯文王為西
伯之象幽于互坎叢棘之中在羑里之象也卦有互
坎有坎難而坎中爻在内卦内難也離麗乎正而坎
為心能正其志也故為箕子之象
家人女正位乎内男正位乎外男女正天地之大義也
家人有嚴君焉父母之謂也父父子子兄兄弟弟夫夫
婦婦而家道正正家而天下定矣
彖辭但以女貞為言而夫子因女正而推及一家之
正二陰位也陰爻居之女正位乎内也五陽位也陽
爻居之男正位乎外也男女正天地之大義也九居
五天位也六居二地位也得宜之謂義行而宜之亦
謂義此義字釋利字正字釋貞字也家人有嚴君焉
父母之謂也以下極論家之所以正父盡父之道子
盡子之道兄盡兄之道弟盡弟之道夫盡夫之道婦
盡婦之道父慈子孝兄友弟恭夫唱婦随則家道正
正家而天下自此定矣大學家齊而國治國治而天
下平也若即爻以辨位以父母言之則九五為父六
四為母也以父子言之則九五為父九三初九為子
也二應五則互震為兄互艮為弟也以不動則互坎
為夫下離為婦又一說也
睽火動而上澤動而下二女同居其志不同行說而麗
乎明柔進而上行得中而應乎剛是以小事吉天地睽
而其事同也男女睽而其志通也萬物睽而其事類也
睽之時用大矣哉
蹇難也險在前也見險而能止知矣哉蹇利西南往得
中也不利東北其道窮也利見大人往有功也當位貞
吉以正邦也蹇之時用大矣哉
解險以動動而免乎險解解利西南往得衆也其來復
吉乃得中也有攸往夙吉往有功也天地解而雷雨作
雷雨作而百果草木皆甲坼解之時大矣哉
解險以動坎險而震動也解乎坎險之難而動者也
動則脱乎坎險矣故謂之解解利西南往得衆也西
南坤坤為衆往則得衆也无所往其來復吉固蹇難
已解之後亦欲九之不往四而復于初矣卦自臨來
復于初乃得與六二相比而成臨也有攸往夙吉往
有功也勉二之速進而往五也往則有作解之功矣
勉四而復初者利西南之象也欲其震動之歸于坤
順也勉二之進五者欲以九二剛中之臣濟六五柔
中之君也隨時取義不同如此夫子既釋彖辭又從
而申解之義曰天地解而雷雨作雷雨作而百果草
木皆甲坼百果草木皆解也末贊曰解之時大矣哉
王弼曰解之時非難之時故不言用解之名无有幽
隱故不言義也或問曰四來初二進五如此則成
屯矣何以為解曰解所以亨屯雷雨之解正以亨雲
雷之屯非入屯不能亨屯而為解也凡卦體已成爻
之往來乃大易變通之道也或曰卦自臨來本坤伏
乾故以天地言上震下坎故以雷雨言二之五則成
艮艮為果蓏故以百果言上震伏巽震草巽木故曰
草木此雖言理未必拘象然旁通曲暢无不合也
損損下益上其道上行損而有孚元吉无咎可貞利有
攸往曷之用二簋可用享二簋應有時損剛益柔有時
損益盈虛與時偕行
損損下益上其道上行損三以益上也上行益在上
也損而有孚則元吉无咎可貞而利有攸往矣時者
適時宜也以全體言之當損之時乃可儉約以爻言
之則損之六爻惟三當可損之時初則酌損四則惟
損其疾而已二上弗損五則益矣卦具損益之義故
不專言損而兼言益夫二簋享禮之甚損者也然而
非固損之亦惟其時而已春祠夏禴品物未豐簋不
可不損秋嘗冬烝品物既多簋不可不益或損或益
惟其時而已二簋之享有時損剛而益柔亦有時損
益盈虚與時偕行耳自二簋用有時以下合損益二
卦論之以簋之損益言之則秋冬以物盈而益春夏
以物虚而損以剛柔之損益言之則春夏以陽盈而
損秋冬以陽虚而益也或曰損艮山兑澤巽風震
雷由兌而艮西北之卦自秋而冬之象由震而巽東
南之卦自春而夏之象故曰與時偕行
益損上益下民說无疆自上下下其道大光利有攸往
中正有慶利涉大川木道乃行益動而巽日進无疆天
施地生其益无方凡益之道與時偕行
益損上益下損四益初也民說无疆益在下也自上
下下以否之九四而下居初也大光陽也柔往剛來
二五中正相應乃有慶有慶即所謂益也木道乃行
巽遇震也動而巽震動而遇巽也乾之四爻下之坤
為初地受天施之象天施地生其益大而无方也凡
益之道與時偕行即損之所謂損剛益柔有時者也
損固有時益亦有時益之六爻惟初二得益之位三
則益之用凶事而已四五益下者也上則莫益之矣
此所謂時也或曰以象言之互坤為有慶體震為
行益動而巽下震上巽也日進无疆日之出也自艮
而震震而巽巽而離則至于坤方矣今卦互艮互坤
而震巽偹焉雖無離日離日在巽坤之間矣况自二
至四有中虛之離體以離包坤明出地上有進進不
已之象而申无疆也卦自否來上本乾體下本坤體
乾自上而下天施之象也震為出生坤為方坤成震
矣地生之象變震則不見坤方无方也與時偕行象
見損卦
夬決也剛決柔也健而說決而和揚于王庭柔乘五剛
也孚號有厲其危乃光也告自邑不利即戎所尚乃窮
也利有攸往剛長乃終也
夬決也以五剛而決一柔也健而說乾健而兑說也
決而和以健決之而不說其和說也亦以乾兑言也
以二五相孚而號召衆陽號令信矣然以一柔在上
下乘五剛猶有危厲一陰之難去如此知其危厲而
力去之則可以光也告自邑不利即戎陰方窮蹙于
上或反于下寇不可廹所尚乃窮也然利有攸往者
九不自變往變其六則由夬而乾剛長乃終也上爻
卦之終也六陽乾之終也
姤遇也柔遇剛也勿用取女不可與長也天地相遇品
物咸章也剛遇中正天下大行也姤之時義大矣哉
姤遇解卦名遇者不期而會柔遇剛者以巽柔而遇
乾剛也不可與長不正之女不可與久處也陽上隂
下男不下女有勿取象巽為長故取長義此下推明
剛柔相遇之義上乾為天巽自坤生乾巽交天地相
遇也乾始萬物巽齊萬物品物咸章也剛遇中正謂
以九二剛中之臣遇九五中正之君所以道大行乎
天下也姤之時義大矣哉姤之時一隂生五陽之下
陰陽消長之幾係焉時之大也天地君臣相遇斯有
成功義之大也文王之易但以陰生為戒夫子則發
明文王言外之義也
萃聚也順以說剛中而應故聚也王假有廟致孝享也
利見大人亨聚以正也用大牲吉利有攸往順天命也
觀其所聚而天地萬物之情可見矣
萃聚也君臣聚精會神以萃天下之象也順以說坤
順而兑說也剛中而應二五相應也君臣相應故聚
也王假有廟以一己之精神而聚祖考之精神致孝
享也祀明堂而民知孝孝于祖考所以斯民聚孝敬
之心也利見大人亨聚以正也人心皆聚而欲見中
正之大人故亨也用大牲吉以人心之聚而言神明
用大牲則吉也人心不聚而欲聚祖考之精神于廟
雖有大牲神其吐之矣利有攸往順天命也人心嚮
往于九五之君所以順天命也觀其所聚而天地萬
物之情可見矣極言萃聚之情也或曰陽剛為天
陰柔為地萬物資生于坤而資始于乾者也坤中伏
乾乾之氣聚于坤萬物又聚于乾坤者也又卦自觀
來觀盥而不薦有宗廟象坤為順互巽為命順天命
象或以三四易位成離為見坎為情盖用虞翻意推
之恐失之泥
柔以時升巽而順剛中而應是以大亨用見大人勿恤
有慶也南征吉志行也
柔以時升若自觀來則下體之坤升于二陽之上二
升而四三升而五也若以小過相易言之則是小過
之九自四降而居二小過之六自二升而居四也詳
見睽彖柔以時升當可升之時而升者也巽而順下
巽而上坤也剛中而應九二剛中上應乎六五也二
五相應是以大亨而用見大人也勿恤謂有慶也南
征謂其志上行也或曰以象言之上體坤有慶之
象或以互坎為志互震為行為志行恐失之泥
困剛揜也險以說困而不失其所亨其惟君子乎貞大
人吉以剛中也有言不信尚口乃窮也
剛揜謂四五之剛為三上所揜二之剛為初六所揜
剛為柔揜乃剛為柔困君子不得志之時也然君子
雖身可困而道則常亨雖處坎險之中而有兌說之
象所以亨也貞大人吉以剛中也謂九五以剛德居
中為大人所以吉也兑口有言三坎不孚處困之時
當以心亨不在滕口說也滕口說反所以致困危行
言孫可也聖人之為君子慮也深矣
巽乎水而上水井井養而不窮也改邑不改井乃以剛
中也汔至亦未繘井未有功也羸其瓶是以凶也
巽乎水而上水以木巽入乎水取水而上者井也往
來井井井養而未始窮也以剛中者二五皆剛也詳
見正經汲井將至井口猶未盡繘未有功矣忽羸其
缾凶矣往欲有功安可垂成而敗謂不敬慎也孟子
謂掘井九仞不及泉猶為棄井亦此意也况將汲而
羸其缾乎或曰巽乎水當作巽乎木但巽為木而
曰巽乎木未通
革水火相息二女同居其志不相得曰革已日乃孚革
而信之文明以說大亨以正革而當其悔乃亡天地革
而四時成湯武革命順乎天而應乎人革之時大矣哉
兑澤地之水離日天之火水能滅火水息火也火能
乾水火息水也此息非生息之息乃休息之息水革
火而滅之火革水而温之也二女同居離為中女兌
為少女也其志不相得亦如睽之不同行也睽火炎
上而澤就下上下各行其志故曰不同行革則上澤
下火有與之道故但曰其志不相得以其離火在下
而炎上之性則有息水之道兌澤在上而潤下之性
則有息火之道也革已日乃孚革而信之孚即信也
文明以說離文明而兑說也以二體言也大亨以正
以上下中正言也如此故能革而當也革而當其悔
乃亡也天地革而四時成謂陽本于天陰本于地自
一陽至六陽而變坤之陰自一陰至六陰而變乾之
陽所以四時成也以天地之革言也湯武革命順乎
天而應乎人以世運之革言也革之時可謂大矣
或曰卦自大壯來大壯之九二變而之五大壯之六
五變而之二君臣易位湯武革命之象也卦有互巽
巽為命也六二應五順乎天也九五應二應乎人也
上五為天以三畫卦言之二乃下卦中爻人也以卦
變言離兌皆自大壯變震而來震春離夏兊為秋也
離有伏坎坎為冬也天地革而四時成也
鼎象也以木巽火亨飪也聖人亨以享上帝而大亨以
養聖賢巽而耳目聰明柔進而上行得中而應乎剛是
以元亨
鼎象也以卦畫有鼎之象也詳見正經以二體言之
亦有鼎象巽木也離火也以巽木而入離火亨飪也
聖人以之亨以享上帝大亨以養聖賢巽而耳目聰
明離為目鼎有耳聰明之象柔進而上行自遯來則
六自二而上之五也得中而應乎剛六五得中而應
九二之剛也釋元亨義也或曰以象變言之自遯
來則上體本乾以性情謂之乾以主宰謂之帝也上
九一爻尊之至也上帝之象也以互體則二三四為
聖賢乾聖賢也乾在上謂之帝乾在下謂之聖賢也
巽而耳目聰明謂巽之九三也九三動則成兩坎兩
離坎為耳離為目兩耳兩目聰明之象也又因其鼎
有耳而發此義也
震亨震來虩虩恐致福也笑言啞啞後有則也震驚百
里驚遠而懼邇也出可以守宗廟社稷以為祭主也
恐致福謂有震恐之心則敬天之怒无敢逸豫恐懼
而致福也後有則謂先恐懼而後笑言不失其則也
恐懼易至于失則恐而致福故不失則也驚遠懼邇
謂遠者驚邇者懼也震驚而不喪七鬯謂當祭之時
敬心不亂故可以為祭主也或曰以象言之震得
乾初爻乾天則也上震互坎坎為律亦則也艮又為
宗廟之象社主土稷主稼艮主土震主稼震又為出
出可以守宗廟社稷以為祭主之象也
艮止也時止則止時行則行動静不失其時其道光明
艮其止止其所也上下敵應不相與也是以不獲其身
行其庭不見其人无咎也
艮止也解艮之名義也時止則止時行則行謂静之
中有動也動静而不失其時其道光明陽居上光明
之象也艮其止止其所也言兩象各止其所也上下
敵應不相與謂上下體艮爻但剛以剛應柔以柔應
无陰陽相與之理也八純卦皆然而艮以為卦義者
以其各止其所不相與也各止其所是以不獲其身
以陰陽不相與是以行其庭不見其人也不獲其身
无我也不見其人无物也此艮之所以為止也此即
艮之所以无咎也或曰艮為山兩山對立不相與
止其所也互震為行互坎為光明
漸之進也女歸吉也進得位往有功也進以正可以正
邦也其位剛得中也止而巽動不窮也
進得位謂否之六三上往而之四六四得位故曰往
有功也進以正豈唯宜其家人哉家齊而后國治可
以正邦者也此發明利貞之義其位剛得中也中猶
中孚之中非謂五也六三往而為六四九四復下而
為九三位剛而得中者也然必九先下而之三六乃
上而之四乃為男下女也今但言女而不言男者以
自女歸吉而釋其義故也止而巽動不窮也下止而
上巽也如此則動而正无窮悔矣无窮非謂不已謂
不至于窮如未濟男之窮或曰自否來坤為邦故
曰正邦
歸妹天地之大義也天地不交而萬物不興歸妹人之
終始也說以動所歸妹也征凶位不當也无攸利柔乘
剛也
長兄嫁妹故曰歸妹詳見下經歸妹天地之大義也
天地不交而萬物不興亦以自泰來言之天地交而
萬物通者泰也乾道成男坤道成女二氣交感化生
萬物也歸妹人之終始也女道之終而婦道之始也
說以動下兊而上震釋卦之凡例也而曰所歸妹者
盖上震為兄嫌于配偶故但專以說以動言所歸妹
也或疑下說上動為少女說震男動者是盖不詳彖
辭所歸妹三字矣說以動所歸妹則說以動專指少
女言之矣盖因三變而成兊故四變而成震則動因
說而成也征凶位不當也六居三既不當位又以柔
乘剛下比乎二六五方欲以三歸之九二若六三不
從六五之命欲與上六相應焉則凶矣盖上六非正
應妹何所歸无攸利矣或曰歸妹上震下兑互離
互坎備四時之正故曰天地之大義此虞翻說也固
卦象中之一義但于卦名之義无取今姑存之以廣
異聞
豐大也明以動故豐王假之尚大也勿憂宜日中宜照
天下也日中則昃月盈則食天地盈虚與時消息而况
于人乎况于鬼神乎
豐大也釋豐之名義也明以動以二體言離明而震
動也王假之尚大也所尚者大如所謂王請大之也
宜日中宜照天下也勉之也謂宜至五而大之則可
以照天下也至于五大矣中矣然日中則昃月盈則
食不可不謹也天地盈虚與時消長盈者必虚息者
必消卦自泰否而來上下本乾坤體故以天地言之
泰者否之漸也陽至于泰陽既盈矣而否已伏陰至
于否陰將盈矣而泰已藏天地之盈虚與時消息也
而况于人乎盛極必衰人之盈虚與時消息也而况
于鬼神乎伸者必屈鬼神之盈虚消息也九之至四
本未盈也已謂之豐豫為之戒也若往而至五則成
既濟矣豈豐卦乎卦辭欲其至五勉之也彖辭以盈
為戒就九之居四而言之也或曰以象言之四至
五則上坎而下離互體又有離坎故以日月言也四
之五則五有互離日中也互有坎體月盈也五復降
四則互有巽兑日至兑西日中則昃矣月闕于巽辛
月盈則食也或疑此食非月有食之之食但指其虧
者言之也若定指其食則有盈而不食者矣月盈于
乾由泰來則乾中畫已變而互兊則為兊口所毁食
之象也雖望不必食而月食亦必以望也然月必有
望何以有食有不食盖望而不食與日相望而弗當
度未有盈也惟當食之望必與日敵然後為盈耳
旅小亨柔得中乎外而順乎剛止而麗乎明是以小亨
旅貞吉也旅之時義大矣哉
柔得中乎外五也順乎剛上下二剛也止而麗乎明
艮止而離麗也柔在外旅之象柔中順剛所以小亨
以止麗明亦有貞吉之義當旅之時尤為難處故曰
旅之時義大矣哉
重巽以申命剛巽乎中正而志行柔皆順乎剛是以小
亨利有攸往利見大人
重巽以申命重巽上下皆巽也風者天之號令命者
君之號令巽為風故為命申亦重也重巽所以申命
也剛巽乎中正而志行九五之剛入乎上而中正九
二之剛入乎下而得中剛中相應所以志行也柔皆
順乎剛初六順九二六四順九五也或曰巽自遯
來六二往四而近九五故曰利有攸往利見大人專
指九五也亦通
兑說也剛中而柔外說以利貞是以順乎天而應乎人
說以先民民忘其勞說以犯難民忘其死說之大民勸
矣哉
兑之所以亨者以上下相說而為亨也剛中而柔外
九居二體之中而六居二體之上也說以利貞說而
不正非利也說而得正所以為利也順乎天而應乎
人上卦六在上天也下卦六在三人也又從而推兑
說之義曰說以先民則民忘其勞以佚道使民雖勞
不怨也說以犯難則民忘其死以生道殺民雖死不
怨殺者也說之義其大如此此民之所以勸也以
象言之卦有互離伏坎坎為勞卦離見坎伏忘其勞
也又有互巽而伏震震為反生忘其死也
渙亨剛來而不窮柔得位乎外而上同王假有廟王乃
在中也利涉大川乘木有功也
剛來而不窮謂否之九四來于二而未至初也柔得
位乎外而上同謂否六二上往乎四柔得正位而上
同九五之剛也王乃在中以九居五得中也乘木有
功乘巽木於坎水之上也
節亨剛柔分而剛得中苦節不可貞其道窮也說以行
險當位以節中正以通天地節而四時成節以制度不
傷財不害民
剛柔分而剛得中言自泰來也三陽本同在下三陰
本同在上今分乾之九三而居五分坤之六五而來
三是剛柔分也然剛柔雖分而九二九五之剛皆得
中中者天下之大本發而中節則時中矣若固守之
其道窮也其道窮指上六而言所謂拔一毛以利天
下而不為者也豈不窮乎說以行險以二體言也兑
說而坎險也說以行險則不苦矣當位以節謂五也
九居五當位者也中正以通兼二五言之也中正者
五而通者二也坎孚維心所以通乎五也天地節而
四時成以下極其節之大者也天地節者如歷家之
有節候是也節以制度不傷財不害民兑為金傷也
而不傷坎為險害也而不害盖用財有節則不傷財
取民有節則不害民也此節之大者也或曰以象
言之上坎下兑互震伏離震春離夏兑秋坎冬四時
成也
中孚柔在内而剛得中說而巽孚乃化邦也豚魚吉信
及豚魚也利涉大川乘木舟虚也中孚以利貞乃應乎
天也
小過小者過而亨也過以利貞與時行也柔得中是以
小事吉也剛失位而不中是以不可大事也有飛鳥之
象焉飛鳥遺之音不宜上宜下大吉上逆而下順也
小者過而亨謂五也五居三四之上為一卦之主故
曰過而亨也過以利貞與時行謂随小過之時而用
其正也柔得中六二六五也柔得中故可小事剛失
位而不中謂三四也九四失位而不中九三雖不失
位亦不中故不可大事也飛鳥遺之音不宜上宜下
上則過下則未過上則逆下則順也
既濟亨小者亨也利貞剛柔正而位當也初吉柔得中
也終止則亂其道窮也
未濟亨柔得中也小狐汔濟未出中也濡其尾无攸利
不續終也雖不當位剛柔應也
易象義卷十
