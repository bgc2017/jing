後序
易變易也六十四卦一乾之變也三百八十四爻一初
九之變也太極動而生陽乾之初九也動極而靜乾之
用九也靜而生隂坤之初六也靜極復動坤之用六也
分隂分陽迭用柔剛而易之變不可勝窮矣太極之動
乾而已矣動極而靜乃有坤焉得乾之初九者復也變
而為一陽者六焉得乾之初九與九二者臨也變而為
二陽者十有五焉得乾之初九以至九三者泰也變而
為三陽者二十焉得乾之初九以至九四者大壯也變
而為四陽者十有五焉得乾之初九以至九五者夬也
變而為五陽者六焉自初九以至上九則乾之全體也
變乾之初九則為姤變乾之初九與九二則為遯變乾
之初九以至九三則為否變乾之初九以至九四則為
觀變乾之初九以至九五則為剥變乾之初九以至上
九則為坤而一隂者五陽之卦也二隂者四陽之卦也
三隂者三陽之卦也四隂者二陽之卦也五隂者一陽
之卦也六陽俱變則用九而為坤六隂俱變則用六而
復為乾乾而坤坤而乾然則乾之一卦非六十四卦之
所自來歟初九一爻非三百八十四爻之所自來歟有
變而後有象有象而後有辭有辭而後有占不得于變
勿求于象不得于象勿求于辭不得于辭勿求于占卦
之變如此則卦之象如此卦之象如此則卦之辭如此卦之辭
如此則卦之占如此也漢去古未遠諸儒嘗以象變言易矣
言象變而遺理不可也王輔嗣一掃而去之以其遺理
而去之可也併象變而去之則後之學者不知三聖命
辭之本心矣嗟夫六十四卦皆乾一卦之變也三百八
十四爻皆乾初九之變也故有變卦焉有卦變焉變卦
也者六十四卦變而四千九十六者是也卦變也者十
二卦變而六十有四者是也由乾一畫而變焉為十二
由十二而變焉為六十四由六十四而變焉為四千九
十六蓋變卦其流而卦變其源也變卦其支而卦變其
本也有卦變而後有變卦故予之于易既以變卦而論
其爻必參卦變以原其畫夫然後聖人作易之旨无餘
藴矣雖然探賾于積年之久成書于期月之間若神明
之有以開其心者而猶懼夫失之易也是其是非其非
蓋將有待于萬世之公論焉儻无忝于鼻祖將軍之家
學云昭陽協洽候豫卦武林丁易東後序
