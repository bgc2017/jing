易象義卷九宋丁易東撰
彖上傳
彖者文王所繫之辭彖斷也說見繫辭傳此篇乃夫
子之言所以釋文王之彖辭也夫子十翼本别為一
書以其釋文王之彖故謂之彖盖十翼之篇名也後
人見其名遂以孔子之辭附于經下而謂之彖如此
則文王之辭反不名彖而夫子之辭名彖矣故先儒
分篇而各還其舊也傳者古者有經必有傳盖經以
簡冊言傳則先師口以傳授之言也傳雖口以傳授
本无簡冊後人恐其口傳有誤故亦以簡冊書之因
謂之傳王氏本彖象傳皆附于經故无傳字本義復
從古易故加傳字云
大哉乾元萬物資始乃統天雲行雨施品物流形大明
終始六位時成時乘六龍以御天乾道變化各正性命
保合太和乃利貞首出庶物萬國咸寧
文王彖辭本以乾之為卦大亨而利於貞正夫子傳
彖又因文王之辭𤼵其言外之意焉後皆倣此若以
夫子之意推之乾元太極也乾得太極之動以健為
元贊曰大哉大无以加即太極也元大也始也長也
无可得而名之故以元名之尊之也太極之健萬物
之所資以始也乃統天凡物以一該衆曰統天者乾
之體乾者天之理以理統氣也萬物資始元也雲行
雨施品物流形亨也乾道變化各正性命保合太和
利貞也若以象言之萬物資始謂乾之初畫萬物出
乎震也雲行雨施謂乾之中畫雲雨坎也品物流形
萬物之成也謂乾之上畫萬物成于艮也此以乾三
畫分而言之也品有三義指三畫之乾言之大明終
始艮者萬物之所成終而成始者也下卦之乾以此
終上卦之乾又自此始然後成六位謂上加三畫而
成六位也成六位則時乘六龍以御天六陽成六爻
之乾矣一爻復也二爻臨也三爻泰也四爻大壯也
五爻夬也六爻乾也自此而變乾之初爻為姤變乾
之二爻為遯變乾之三爻為否變乾之四爻為觀變
乾之五爻為剥變乾之六爻為坤而乾體變矣故變
為化之漸化為變之成也由是而各正性命利也由
是而保合太和正固之象貞也如此乃可謂之利貞
非他卦之利貞比也然則坤之畫又自乾而生歟首
出庶物萬國咸寧聖人體資始萬物之道而出乎庶
物之上而致乎萬國之咸寧也首出庶物元有亨也
萬國咸寧利而貞也乾為首故有首出庶物之象先
儒謂萬有二千五百二十之策當萬物之數皆從乾
出故言萬物資始然則乾之一畫其萬有一千五百
二十之策所自出歟六十四卦皆自六陽六隂之卦
而來六隂之卦又自六陽之變而來六陽之卦又自
三陽之卦而來三陽之卦又自一陽之畫而來然則
乾之彖其六十四卦之彖歟
至哉坤元萬物資生乃順承天坤厚載物德合无疆含
弘光大品物咸亨牝馬地類行地无疆柔順利貞君子
攸行先迷失道後順得常西南得朋乃與類行東北喪
朋乃終有慶安貞之吉應地无疆
坤元亦太極也坤得太極之靜以順為元故曰至哉
至无以加太極也贊曰至哉而不言大哉隂不可以
同陽也萬物資生乾始而坤生之也坤為母故萬物
資生焉坤為地為輿故德厚載物焉德合无疆坤之
无疆合乾之无疆也此釋元也或曰疆限也艮有陽
畫限之于前坤則无之无疆之象也坤虛而受故含
弘光大品物生焉故曰咸亨此釋亨也乃順承天初
畫巽也含弘光大中畫離也品物咸亨萬物所說上
畫兌也品有三義指三畫之坤言之牝馬地類行地
无疆柔順利貞牝馬地類也以地類而行地兩坤之
象此指六卦之坤言之牝馬柔順故利貞也君子攸
行即君子有攸往也先于乾則迷而失道陰柔晦冥
故迷而失道後于乾則得其所主陽為陰主乃常道
也西南得朋乃與類行坤西南之卦也陰生于午至
申成三畫之卦故坤在西南也雖曰得朋歴酉至亥
成六畫之坤閉塞成冬反无生物之功陽生于子至
寅而成艮故艮位在東北也雖曰喪朋歴卯至巳六
陽成乾品物流形矣乃有生物之功盖六陰之卦陰
畫皆在初先于陽則迷也六陽之卦陰畫皆在末後
于陽則得也得君者臣之慶得夫者妻之慶也安貞
之吉以順為正則吉應地无疆地道柔順也无疆生
生不息也先儒以萬物資生為萬有一千五百二十
之策始于乾而生于坤即物資始于乾資生于坤之
象按乾六陽復臨泰壯夬乾是也而爻以九稱老陽
也老陽必變則姤遯否觀剥坤已蔵矣故以六陽為
元亨六陰為利貞也坤六陰姤遯否觀剥坤是也而
以六稱老陰也老陰必變則復臨泰壯夬乾又寓焉
未嘗无陽也故亦以六陽為元亨六陰為利貞盖天
地之間止有一春夏秋冬而已六陽之時陰伏于陽
而佐陽用事乾之元亨即坤之元亨也六陰之時陰
雖用事而陽實在上乾之利貞即坤之利貞也乾用
事在元亨之時故言元亨之義詳坤用事在利貞之
時故言利貞之義詳如卦辭元亨止兩字而利貞則
以數句釋之為可見矣
屯剛柔始交而難生動乎險中大亨貞雷雨之動滿盈
天造草昧宜建侯而不寧
剛柔始交謂乾一索于坤而得震也難生謂坎也此
夫子發彖外之意盖剛柔始交則成震震下震上則
為震卦今上體成坎故難生也動乎險中動為震險
為坎也大亨貞釋元亨利貞也不言利者利止于建
侯也雷雨震坎之象滿盈屯塞而未解也天造草昧
造者天運之始也天造之初草而未齊昧而未明此
以屯之時言也宜建侯而不敢自寧此以亨屯之事
言也宜即利也或曰以象言之乾之初畫故曰天造
震草坎冥故曰草昧虞翻謂震為諸侯坎為勞卦故
曰宜建侯而不寧按夫子釋彖多用卦體卦德卦
變而參錯義理于其間至于命辭非必取諸卦象今
此書以象為主間可通之于義者亦不敢遺但别作
或曰列之于後非用其鑿學者詳之後皆放此
蒙山下有險險而止蒙蒙亨以亨行時中也匪我求童
蒙童蒙求我志應也初筮告以剛中也再三瀆瀆則不
告瀆蒙也蒙以養正聖功也
山下有險艮山而坎險也險而止坎險而艮止也蒙
亨蒙有可亨之理卦體有能𤼵之才以亨行也時中
言其隨時得中以六居五以九居二時中之義非當
位也匪我求童蒙童蒙求我為志應者五之志先應
二則二之志方應五也初筮告以二之剛中而告之
也再三瀆瀆則不告師嚴道尊也蒙以養正聖功也
解利貞二字蒙以養正作聖之功赤子之心純一未
𤼵于此養之不失其正作聖之功也洪範以蒙恒風
若對聖時風若盖蒙者聖之對也或曰以象言之
坎為心亨有作聖象自上至二為頤有養正象
需湏也險在前也剛健而不䧟其義不困窮矣需有孚
光亨貞吉位乎天位以正中也利涉大川往有功也
需湏也者需乃湏待之義也乾之剛健方進而坎險
在前不容遽進故有需待之象惟能需待故不䧟于
坎也不䧟于坎則不困窮矣位乎天位以正中指九
五而言五天位也以九居五正而且中也大川坎水
也利涉大川則其往有功矣或曰困者澤在水上
今卦自二至四互體有兌則水在澤中故有不困窮
象乾為天五在乾體之上故曰天位非但以五為天
位也往謂卦從壯來自四之五耳
訟上剛下險險而健訟訟有孚窒惕中吉剛來而得中
也終凶訟不可成也利見大人尚中正也不利涉大川入
于淵也
上剛乾也下險坎也險而健坎䧟而乾健也窒惕中
吉剛來而得中以遯之卦變言謂二自三來而居下
體之中也終凶指上九而言也怙終不悛則凶矣利
見大人乾之九五既中且正大人也淵坎水也入于
淵則䧟于水中故不利涉大川也或曰本自遯來
下體為艮自艮入于坎入淵之象
師衆也貞正也能以衆正可以王矣剛中而應行險而
順以此毒天下而民從之吉又何咎矣
師衆也釋師之義貞正也九二雖得中而非正故以
正戒之若九二變而為六二然後為中正故也師能
左右之曰以用衆不失其正可以王矣朱子謂可以
為王者之師是也剛中而應剛中二也應者六五也
行險而順下坎而上坤也以此毒天下而民從之吉
又何咎行師不免于殘毒斯民然而民從之者以其
順民心也羣陰從陽故曰民從之既吉而又无咎既
能取勝而人无有咎之者也或曰險固坎象互震
為行險坎為毒故曰毒天下坤為民又為順故曰民
從之
比吉也比輔也下順從也原筮元永貞无咎以剛中也
不寧方來上下應也後夫凶其道窮也
比吉也者比得其人有吉道也比輔也者比有相輔
之義下順從者下卦順從于上也以剛居五剛中也
惟其剛中故原筮元永貞而无咎也六二應九五上
下應也上六處終其道窮也
小畜柔得位而上下應之曰小畜健而㢲剛中而志行
乃亨密雲不雨尚往也自我西郊施未行也
柔得位謂以六居四得正位非君位也上下應之上
二陽下三陽俱應之也若論正應則初九是已以柔
畜剛故稱小健而㢲下乾而上㢲也剛中而志行剛
中五也五與四合陰陽相求則其志可行矣然而密
雲不雨尚往也以三陽上升陰柔未能畜止尚欲往
也施未行未能降而為雨也或曰尚往也謂雖密
雲不雨必至于上則畜極而散所謂既雨既處也但
自西郊則施未行耳
履柔履剛也說而應乎乾是以履虎尾不咥人亨剛中
正履帝位而不疚光明也
柔履剛依朱子本義則柔履踐乎剛盖以乾為虎而
兌履之也依伊川傳為柔履藉于剛非履踐乎剛二
說俱通詳見正經說而應乎乾健故雖履虎尾而不
咥人咥者兌之口不咥者不咥乎乾也剛中正履帝
位而不疚光明以乾之九五言之盖九四當兑口上
九與三為應皆為兑口所咥惟九五剛中正不為兑
所咥故言不疚也或曰兑口虎也互㢲伏震㢲股
震足而在兑之上履虎者也互㢲伏震本連上體則
履之者乾也故兑以說應則乾不遭咥也五互離故
有光明乾天也帝也以形體為之天以性情謂之乾
以主宰謂之帝故曰帝位坎為病離見則坎伏矣故
以不疚言
泰小往大來吉亨則是天地交而萬物通也上下交而
其志同也内陽而外隂内健而外順内君子而外小人
君子道長小人道消也
天地交而萬物通釋亨之一字也乾為天坤為地乾
下而坤上天地之交也天地交則有生物之功萬物
通也通者亨也乾為君坤為臣乾下而坤上上下交
也上下交而各得正應其志同也同則亨矣此釋泰
之亨内陽而外隂以下釋小往大來之義内陽者乾
而外隂者坤也内健者乾而外順者坤也内君子者
指乾陽外小人者指坤隂也隂陽以爻言健順以卦
言君子小人以人言乾陽在内則君子道長坤隂在
外則小人道消也不釋吉者小往大來上下交通皆
吉之象或曰互有震兑長男下少女有交而生物
之象故萬物通
否之匪人不利君子貞大往小來則是天地不交而萬
物不通也上下不交而天下无邦也内隂而外陽内柔
而外剛内小人而外君子小人道長君子道消也
乾上坤下兩不相交則无生物之功矣故萬物不通
也君上臣下心不相與則取亂之道故无邦也无邦
謂无君國子民之道也此解匪人二字内隂者坤而
外陽者乾也内順者坤而外剛者乾也内小人指坤
隂而外君子指乾陽也隂陽以爻言剛柔以卦言君
子小人以人言隂在内則小人道長陽在外則君子
道消也小人道長君子道消釋不利君子貞也泰言
健順而不言剛柔者順非惡德而柔有柔惡也或
曰互有㢲艮少男長女无交通之象故无生物之功
此萬物之所以不通也
同人柔得位得中而應乎乾曰同人同人曰同人于野
亨利涉大川乾行也文明以健中正而應君子正也惟
君子為能通天下之志
柔得位得中而應乎乾六居二柔得位也二下卦之
中得中也利涉大川乾行也以剛健行故无往不濟
也與五正應應乎乾也文明以健離文明而乾健也
中正而應即所謂得位得中而應乎乾也文明者同
人之文健者同人之志中正者同人之道應者同人
之情此君子之正也正亦以二五言公則一致私則
萬殊通天下之志惟公能之或曰離有伏坎坎為
心又為通故能通天下之志恐泥
大有柔得尊位大中而上下應之曰大有其德剛健而
文明應乎天而時行是以元亨
柔得尊位大中謂六自初而五得君位而居上體之
中也上下應之謂上下五陽皆從六五也其德剛健
而文明剛健乾而文明離也應乎天者離之六五下
應乎乾也時行者以六居五非正位也時中也大有
以離日昭乎天得中而行道也元亨者九二乾元六
五應之而亨通也
謙亨天道下濟而光明地道卑而上行天道虧盈而益
謙地道變盈而流謙鬼神害盈而福謙人道惡盈而好
謙謙尊而光卑而不可踰君子之終也
天道下濟而光明陽自上而下來三也地道卑而上
行六自三而往居上也光明艮象在上為盈在下為
謙天道虧盈而益謙以下廣謙義變傾壊也流謂聚
而歸之虧益者日月隂陽之運變流者川澤山谷之
形害福者災祥禍福之應好惡者予奪進退之情一
謙而有四益一盈而有四害三才之道一爾言天地
鬼神人道皆貴謙而不貴盈也盈則虧消則長天道
虧盈而益謙也高者傾卑者受地道變盈而流謙也
高亢之家鬼瞰其室黍稷非馨明德惟馨鬼神害盈
而福謙也滿招損謙受益人道惡盈而好謙也一陽
在下體之上上尊也下卑也下之上則卑而不可踰
也艮山本高雖屈居坤下而不失其山之高也下濟
與卑皆釋謙字光明上行皆釋亨字謙尊而光釋君
子有終義皆指三也三居下卦之上尊也居上卦之
下卑也光即艮之象不可踰山之象言人能謙則居
尊而愈光居卑而人不能過此君子之終也或曰
以象言之三五互坎坎維心亨坎為水下濟也坎為
月光明也月盈則虧矣朒者脁之始也水盈則溢矣
下者流之所歸也天陽地隂神陽鬼隂皆指剛柔之
義言以九三卦主爻剛位柔也
豫剛應而志行順以動豫豫順以動故天地如之而况
建侯行師乎天地以順動故日月不過而四時不忒聖
人以順動則刑罰清而民服豫之時義大矣哉
隨剛來而下柔動而說隨大亨貞无咎而天下隨時隨
時之義大矣哉
蠱剛上而柔下㢲而止蠱蠱元亨而天下治也利涉大
川往有事也先甲三日後甲三日終則有始天行也
剛自初而之上柔自上而來初以自泰來言之也㢲
而止下㢲上艮上下不交下㢲上止所以積弊而至
于蠱也然二五相應故有元亨之象而天下治所以
然者以亨治蠱亂極而治也蠱極有事利在涉險故
曰往有事也天行天運也亂之終治之始此天運然
也聖人能原始要終者先甲所以原其始後甲所以
要其終也或曰以象言之往有事互震為往也以
卦變言之自否來者上體本乾自泰來者下體本乾
終謂上體之乾後甲也始謂下體之乾先甲也乾為
天天行也乾之畫動而成卦元亨而天下治亦乾象
臨剛浸而長說而順剛中而應大亨以正天之道也至
于八月有凶消不久也
剛浸而長自一陽而二陽也兑為澤故以浸言說而
順下兑上坤也剛中而應九二以剛居中與六五應
也此所以為大亨以正也若自二陽進而三陽則成
乾矣此天道也至于八月有凶消不久也觀之二陽
不久則消非如臨之二陽剛浸而長所以凶也
大觀在上順而㢲中正以觀天下觀盥而不薦有孚顒
若下觀而化也觀天之神道而四時不忒聖人以神道
設教而天下服矣
大觀在上謂二陽也順而㢲下坤而上㢲也中正以
觀天下五也五剛健中正者也顒若有下觀上之象
孚則化矣觀天神道以下極論觀所以孚以天道而
形容聖人也卦以盥而不薦取義故以神道設教言
之盖盥薦所以事神以我之神而交彼之神者也觀
天之神道而四時不忒此以天道言也聖人以神道
設教而天下服此以聖人之道言也或曰以象言
之四時不忒者五震互兑交二則為離而伏坎震春
離夏兑秋坎冬四時不忒也自臨來本兑體兑為口
教也兑既隱則神矣坤為衆為順天下服也
頤中有物曰噬嗑噬嗑而亨剛柔分動而明雷電合而
章柔得中而上行雖不當位利用獄也
以頤中有物言者盖此卦之體類頤獨以九四梗其
中如物耳先儒謂上初兩陽爻唇也二三五隂爻齒
也以齒嚙之則噬矣亨者以噬而合然後亨也剛柔
分卦自否來三剛本連于上九自五而降初故剛柔
分也動而明震動而離明也雷電合而章震雷而離
電也雷動于下電照于上合而成章亦以陽爻分于
三隂之間成文章也離亦為文明柔得中而上行六
自初而之五也以六居五不當位也雖不當位然而
利用獄盖用獄惟柔而明者能之柔而不明則晦矣
明而不柔則慘矣惟柔而且明所以利用獄也
賁亨柔來而文剛故亨分剛上而文柔故小利有攸往
天文也文明以止人文也觀乎天文以察時變觀乎人
文以化成天下
賁自泰來故曰柔來而文剛分剛上而文柔謂上六
之柔下來二為文剛九二之剛分而之上為文柔也
天文指上文剛文柔而言離文明而艮止其道光明
天文也日月運行而經星各止其次舍離艮之象也
離文明而艮止文明以止人文也明德止善之謂止
仁止敬止忠止孝粲然有文此人之文也觀乎天文
以察時變歷象日月星辰以敬授人時也觀乎人文
以化成天下人倫以正則化成于天下也郭居正曰
石經天文也之上有剛柔相錯四字理或然也或
曰以象變言之泰下體本天故曰天文離為日互坎
為月艮為石星隕為石石在天則星也日月星辰天
文也下離互坎冬夏之象互震伏兑春秋之象故曰
察時變離為見故言觀艮為物之成故化成天下
馮氏曰柔來而文剛故亨小剛上而文柔故利有攸
往小以柔言也傳寫之誤亦通
剝剝也柔變剛也不利有攸往小人長也順而止之觀
象也君子尚消息盈虛天行也
以柔變剛以五隂剝一陽故也小人方長一陽不消
不止也順而止之以坤艮言也此以二象之義合觀
之也雖然消者必息盈者必虛陽消矣有息之理隂
盈矣有虛之理天道也故曰天行也以象言之剥
極于上則復反于下為震矣艮止于上而震行亦自
此始陽在上上為天位故以天行言
復亨剛反動而以順行是以出入无疾朋來无咎反復
其道七日來復天行也利有攸往剛長也復其見天地
之心乎
剛反而動謂一陽復而為震也以順行上體坤為順
也故出入无疾朋來无咎焉反復其道七日來復言
天行者隂極生陽天道流行之常也剛長謂剛爻自
此而長也陽无終窮之理剝于上而反于下靜極而
動太極也太極者天地之本心也或曰震為行故
曰天行又卦坤伏乾天地也初爻四則互坎而伏離
坎為心離為見故曰見天地之心此虞翻說恐失之
泥
无妄剛自外來而為主于内動而健剛中而應大亨以
正天之命也其匪正有眚不利有攸往无妄之往何之
矣天命不祐行矣哉
大畜剛健篤實輝光日新其德剛上而尚賢能止健大
正也不家食吉養賢也利涉大川應乎天也
剛健乾也篤實艮也艮有光明象輝光日新也剛上
而尚賢上九也自大壯來九自四而丄故也能止健
以艮乾言也止者艮而健者乾也二五易位則大正
也不家食吉養賢也養其剛上之賢也應乎天者二
五相應二乾而五天位也或曰以象言之二五動
則互有兩離離為明為日
頤貞吉養正則吉也觀頤觀其所養也自求口實觀其
自養也天地養萬物聖人養賢以及萬民頤之時大矣
哉
養正則吉謂貞有養正之義以頤養貞正取義也觀
頤觀其所以養人也自求口實觀其所以自養也所
養外卦之象自養内卦之象也天地養萬物以下極
論頤養之道以天地形容聖人也頤之時大矣哉贊
頤養之道大也天地養萬物聖人則養賢以及萬民
養賢則能養萬民也或曰以象言之震雷天也艮
山地也天地養萬物也又上為天初為地中四爻物
也亦通雖不可例噬嗑不妨各卦自取義也震艮皆
陽卦為賢互坤為民養賢以及萬民也卦氣始中孚
而終頤此其所以大也
大過大者過也棟橈本末弱也剛過而中㢲而說行利
有攸往乃亨大過之時大矣哉
大者過謂陽爻過于陰也下本上末㢲下陰兑上陰
本末弱也四陽之卦多矣此獨謂之過者以本末弱
也剛雖過而得中謂二五也㢲而說行下㢲而上兑
也利有攸往乃亨過而得中也又遯之六二往上大
壯之初九往五也六二往上而二成九初九往五而
五成九亨也故利有攸往而後亨也大過之時非有
大過人之材不能往而亨也大過之時大矣哉贊辭
也
習坎重險也水流而不盈行險而不失其信維心亨乃
以剛中也行有尚往有功也天險不可升也地險山川
丘陵也王公設險以守其國險之時用大矣哉
習坎重險也上下皆險也水流而不盈陽動隂中故
流陽䧟隂中故不盈也行險而不失其信信謂孚也
水性有常消息與月相應月臨地之坎位或對地之
坎位則潮必至觀于潮可以知其信矣維心亨乃以
剛中也指二五言也二五居中心象也行有尚往有
功也謂二動應五也往者二而功者五也此但自臨
取義天險上坎也地險下坎也五為天位故曰天險
二為地位故曰地險險之時用大矣哉不言坎而言
險坎有䧟義有險義但言險之用大非以坎䧟言也
或曰山川丘陵者五互艮為山本坎為川也半山
為丘丘下為陵皆以艮言也王公設險以守其國艮
山為城而坎池也
離麗也日月麗乎天百榖草木麗乎土重明以麗乎正
乃化成天下柔麗乎中正故亨是以畜牝牛吉也
日月麗乎天謂上離也百榖草木麗乎土謂下離也
重明以麗乎正此舉成卦言上下皆離也柔離乎中
而六二兼麗乎正也麗乎中正同德相應所以亨也
此釋利貞亨也離得坤之中爻者是以畜牝牛吉也
或曰以象言之五天位也自初之五麗乎天也謂
自遯也離日伏坎月故曰日月麗乎天二地位也自
上來二麗乎土也謂自大壯也互㢲伏震㢲草木而
震為稼百榖草木麗乎土也
易象義卷九
