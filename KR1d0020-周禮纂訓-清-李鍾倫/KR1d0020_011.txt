周禮纂訓卷十一
安溪李鍾倫撰
天府掌祖廟之守藏與其禁令
注始祖后稷之廟其寳物世傳守之若魯寳玉大弓
者
疏始祖之廟以其最尊故寳物藏焉
凡國之玉鎮大寳器藏焉若有大祭大喪則出而陳之
既事藏之
注玉鎮大寳器玉瑞玉器之美者禘祫及大喪陳之
以華國也
疏玉瑞玉器典瑞掌之其美者别入天府玉瑞鎮
圭之屬玉器蒼璧禮天之屬訓此盖不徒寳玩之
物皆先世所藏之重器也以為玉瑞玉器之美者
恐非鎮亦非鎮圭也
凡官府鄉州及都鄙之治中受而藏之以詔王察羣吏
之治
注治中謂治職簿書之要訓治尚其中故簿書以治
中為名
上春釁寳鎮及寳器
注上春孟春也釁謂殺牲以血血之
凡吉凶之事祖廟之中沃盥執燭
注吉事四時祭也凶事后王喪朝于祖廟之奠
疏此謂在祖廟中有事夙興沃盥則天府執燭為
明其餘祭祀非祖廟事則不與執燭也凶事朝于
祖廟者將葬朝六廟後乃朝祖廟祖廟中日側為
祖奠厥明將去為大遣奠皆有沃盥之事
季冬陳玉以貞來歲之媺惡
注問事之正曰貞問歲之媺惡謂問於龜太卜職大
貞之屬陳玉陳禮神之玉龜有天地四方則玉有六
器與言陳者既事藏之不必貍之也
若遷寳則奉之
疏謂王者遷都則寳亦遷
若祭天之司民司禄而獻民數榖數則受而藏之
注司民軒轅角也司禄文昌第六星或曰下能也禄
之言榖也年榖登乃後制禄祭此二星者以孟冬既
祭之而上民榖之數於天府
疏此謂主民之吏及孟冬獻民數榖數小司寇受
而獻之於王王登之於天府云司民軒轅角者軒
轅十七星有兩角角有大民小民文昌有六星第
一上將第二次將第三貴相第四司命第五司中
第六司禄第曰下能者石氏星𫝊云上能司命為
大尉中能司中為司徒下能司禄為司寇二處並
有司禄也
典瑞掌玉瑞玉器之藏辨其名物與其用事設其服飾
注人執以見曰瑞禮神曰器瑞符信也服飾服玉之
飾謂繅藉
王晉大圭執鎮圭繅藉五采五就以朝日
注繅有五采文所以薦玉木為中榦用韋衣而畫之
就成也朝日者天子常春分朝日秋分夕月鄭司農
云晉讀為搢紳之搢謂插於紳帶之間若帶劍也五
就五帀也一帀為一就
疏繅者雜采之名云木為中幹者用木版廣長與
玉同然後以韋衣而畫之云搢紳者搢笏於紳亦
在紳帶之間也凡帶有二大帶即紳也大夫以上
用素士用練又有革帶所以佩玉插笏者插於紳
之外革之内故云紳帶之間云若帶劍者劍亦在
紳帶之間也云五就五帀者一采為一帀下云二
采一就者據臣行聘不得與君同是以二采采為
一行二行合為一就也訓按但言朝言以重言其
餘祭祀可推若見諸侯則執瑁四寸也
公執桓圭侯執信圭伯執躬圭繅皆三采三就子執榖
璧男執蒲璧繅皆二采再就以朝覲宗遇會同于王(信音)
(身)
注三采朱白蒼二采朱綠也
諸侯相見亦如之
疏諸侯世相朝
瑑圭璋璧琮繅皆二采一就以頫聘(瑑音篆持兖切頫他弔反)
注璋以聘后夫人以琮享之也大夫衆來曰頫寡來
曰聘瑑有折鄂瑑起
疏此遣臣行聘問之所執者無桓信躬蒲榖之丈
但瑑之而已遣臣聘法有聘天子有自相聘故兼
言后夫人也圭以聘天子與諸侯而璧享之璋以
聘后夫人而琮享之鄭以聘后夫人文隠故特言
之也然子男之臣不得過本君用以圭璋則亦但
用瑑璧琮而已訓注云瑑有圻鄂瑑起者於玉上
刻為界線若篆文然也
四圭有邸以祀天旅上帝(邸丁禮反又音帝)
注於中央為璧圭著其四面一玉俱成爾雅曰邸本
也圭本著于璧四圭有邸圭末四出也祀天夏正郊
天也上帝五帝大宗伯職曰國有大故則旅上帝
及四望
疏有故而祭曰旅用玉與郊天同案宗伯青圭之
等據常祭而言皆謂五方天帝
兩圭有邸以祀地旅四望
注兩圭僢而同邸
疏僢謂兩足相向訓四圭兩圭其邸吴氏以為即
蒼璧黃琮也祀天謂圜丘及祈榖上帝則五帝祀
地謂方丘社稷盖無禮神之玉四望家君子以為
日月星辰然與地祗玉同者盖有故而旅禮變常
也下文圭璧以祀日月星辰則正祭所用矣
祼圭有瓚以肆先王以祼賓客(肆如字又他歷反)
注於圭頭為器可以挹鬯謂之瓚國語謂之鬯圭肆
先王肆解牲體以祭因以為名爵行曰祼漢禮瓚槃
大五升口徑八寸下有盤口徑一寸
疏肆先王宗伯六享皆是祼賓客則上公再祼侯
伯一祼之屬
圭璧以祀日月星辰
注圭其邸為璧取殺於上帝
疏上文四圭兩圭及下璋邸鄭皆以邸為璧此圭
璧不言邸故鄭還以邸解璧也
璋邸射以祀山川以造贈賓客(射食亦反)
注璋有邸而射取殺於四望射剡也
土圭以致四時日月封國則以土地
注以致四時日月度其景至不至以知其行得失也
冬夏以致日春秋以致月土地猶度地也封諸侯以土
圭度日景觀分寸長短以制其域所封也訓土圭說
具司徒篇致至也土圭所以致日而得節氣之極節
氣正而晦朔寒暑無不定矣故曰以致四時日月封
國土地亦見司徒建邦國章曰以土圭土其地而制
其域然亦大率之辭尺五寸之景南北有異而東西
不差盖度地則有度地之法如王制司空是也土圭
盖所執符信以往封國者且以此上下所言合之大
抵皆符信之類
珍圭以徵守以䘏凶荒(珍杜子春云當為鎮)
注珍圭王使之瑞節制大小當與琬琰相依王使人
徵諸侯憂凶荒之國則授之執以往致王命如今使
者持節矣䘏者闓府庫振救之凡瑞節歸又執以反
命
疏案玉人職琬圭九寸珍圭不言故鄭約與琬琰
相依
牙璋以起軍旅以治兵守
注牙璋瑑以為牙亦王使之瑞節兵守用兵所守若
齊人戍遂諸侯戍周
疏案玉人有牙璋中璋此云牙璋盖亦兼之中璋
比于牙璋但無文飾然則大軍旅當用牙璋小軍
旅用中璋也
璧羡以起度
注羡長也此璧徑長尺以起度量其廣徑盖八寸
疏案爾雅肉倍好謂之璧則璧體圓矣今云璧羡是為
長意云長尺廣八寸者盖璧本徑九寸今言羡是
减傍一寸以益上下
駔圭璋璧琮琥璜之渠眉疏璧琮以斂尸(駔音祖廣韻音粗徂古切)
(斂力騐反)
注以斂尸者於大斂焉加之也駔與組同聲之誤也
渠眉玉飾之溝瑑也以組穿聮六玉溝瑑之中以斂
尸圭在左璋在首琥在右璜在足璧在背琮在腹疏
璧琮者通於天地
疏六玉與王為飾皆在衣裳之外故知在大斂後
也云渠眉玉飾之溝瑑者此六玉兩頭皆有孔又
於兩孔之間為溝渠於溝之兩畔稍高為眉瑑也
云圭在左以下約大宗伯青圭禮東方之等以尸
南首置此六玉焉疏璧琮者盖謂璧琮中央皆有
孔所以逹天地之氣與
榖圭以和難以聘女(難乃旦反)
注榖圭亦王使瑞節榖善也其飾若粟文然難仇讐
和之者若春秋宣公及齊侯平莒及郯其聘女則以
納徵焉
疏昏禮有六五禮用鴈納徵不用鴈以其有束帛
可執媒氏職庶民用緇帛五兩士昏禮用三玄二
纁天子加榖圭諸侯加大璋大夫與士同納徵春
秋謂之納幣
琬圭以治德以結好
注琬圭無鋒芒亦王使瑞節諸侯有德王命賜之及
諸侯使大夫来聘既而為壇會之使大夫執以命事
焉大行人職曰時聘以結諸侯之好
疏時聘使大夫來王還使大夫往會焉
琰圭以易行以除慝
注琰圭有鋒芒亦王使瑞節易行易惡行令為善除
慝謂於諸侯使大夫来頫既而使大夫執而命事於
壇大行人職殷頫以除邦國之慝
疏治德易行是諸侯自有善行惡行王使人就本
國治易之結好除慝皆諸侯使大夫來而王亦使
大夫為壇命之也
大祭祀大旅凡賓客之事共其玉器而奉之
注此結璋邸射以上
大喪共飯玉含玉贈玉(飯扶晚反含戶暗反)
注飯玉碎玉以雜米也含玉柱左右□及在口中者
雜記曰含者執璧則是璧形而小耳贈玉盖璧也贈
有束帛六幣璧以帛
疏此不見后世子大喪中兼之雜記天子飯九貝
諸侯七大夫五士三鄭云同用貝者夏時禮周時
天子諸侯用玉含玉案士喪禮用三然則天子用
九諸侯用七大夫用五若然大夫以上不徒柱左
右與中央也贈玉者案既夕禮棺入坎贈用玄纁
束帛明天子加以玉案玉府已云共含玉此又言
者玉府主作之此官主其成事而共之也訓此非
玉器故别言之
凡玉器出則共奉之
注玉器出謂王所好賜也奉之送以往遠則送於使
者
疏遠則送於使者謂王遣使就國賜之
典命掌諸侯之五儀諸臣之五等之命
注五儀公侯伯子男之儀五等謂孤以下四命三命
再命一命不命也或言儀或言命互文也
疏此諸臣在諸侯下據諸侯之臣而言
上公九命為伯其國家宫室車旗衣服禮儀皆以九為
節侯伯七命其國家宫室車旗衣服禮儀皆以七為節
子男五命其國家宫室車旗衣服禮儀皆以五為節
注上公謂王之三公有德者加命為二伯二王之後
亦為上公國家國之所居謂城方也公之城盖方九
里宫方九百步侯伯城盖方七里宫方七百步子男
城盖方五里宫方五百步大行人職則有諸侯圭藉
冕服建常樊纓貳車介牢禮朝位之數焉
疏云公之城盖方九里云云則天子城方十二里
也匠人營國方九里據夏殷異代法
王之三公八命其卿六命其大夫四命及其出封皆加
一等其國家宫室車旗衣服禮儀亦如之
注四命中下大夫也出封出畿内封於八州之中加
一等褒有德也其在朝廷則亦如命數耳王之上士
三命中士再命下士一命
疏云四命中下大夫者序官惟有中下大夫也
凡諸侯之適子誓於天子攝其君則下其君之禮一等
未誓則以皮帛繼子男
注誓猶命也言誓者天子命為之嗣樹子不易也公
之子如侯伯而執圭侯伯之子如子男而執璧子男
之子與未誓者皆次小國之君執皮帛而朝會焉其
賓之皆以上卿之禮
疏云賓之以上卿之禮者據春秋曹世子射姑來
朝賓之以上卿是擯介依諸侯法其饔餼饗一與
卿同也
公之孤四命以皮帛眡小國之君其卿三命其大夫再
命其士一命其宫室車旗衣服禮儀各眡其命之數侯
伯之卿大夫亦如之子男之卿再命其大夫一命其士
不命其宫室車旗衣服禮儀各眡其命之數
注眡小國之君者列於卿大夫之位而禮如子男
也九命上公得置孤卿一人春秋傳列國之卿當小
國之君固周制也王制曰大國三卿皆命於天子下
大夫五人上士二十七人次國三卿二卿命於天子
一卿命於其君下大夫五人上士二十七人小國二
卿皆命於其君下大夫五人上士二十七人
疏孤執皮帛者既聘饗更自以其贄見若正聘當
以圭璋也引春秋傳者孤亦得名卿故匠人云九
卿朝焉是六卿與三孤為九卿以其命數同也王
制所云據夏殷法大國三卿上卿則天子三命中
卿天子再命己君一命下卿天子一命己君一命
在周則己君加二命為三命也次國三卿上卿天
子二命中卿天子一命己君一命下卿天子不命
己君二命故云一卿命於其君周則次國卿竝三
命與大國同云小國二卿者文誤實亦三卿一卿
受天子一命二卿受己君一命周則一卿受天子
一命己君一命其二卿竝受己君二命下大夫五
人不著命數夏殷時竝不得天子命但己君加一
命周則大國次國之大夫再命小國之大夫一命
士在夏殷時竝皆不命周則大國次國之士一命
小國之士不命也諸侯之大夫一命已上可有貳
車士雖一命亦無貳車天子之士再命已上可有
貳車也訓案王制次國之上卿位當大國之中云
云是大國次國小國竝有三卿故鄭氏謂小國二
卿之文疑有脱誤以此也又上中下三卿位次不
同則命亦當有異故疏分别三卿命數亦據此文
而己又知夏殷之士不命者據大國之卿不過三
命下卿再命小國之卿與下大夫一命不著士命
數又大夫既一命士當降大夫不命也然典命新
掌應是天子之命則此經諸侯之臣自一命已上
者皆謂命於天子者也姑詳之
司服掌王之吉凶衣服辨其名物與其用事
注用事祭祀視朝甸凶弔之事
王之吉服祀昊天上帝則服大裘而冕祀五帝亦如之
享先王則袞冕享先公饗射則鷩冕祀四望山川則毳
冕祭社稷五祀則希冕祭羣小祀則玄冕(鷩音鼈并列切又必滅反)
(劉府弊反毳昌銳反劉清歲反)
注先公謂后稷之後太王之前不窟至諸盩饗射饗
食賓客與諸侯射也羣小祀林澤墳衍四方百物之
屬大裘羔裘也衮卷龍衣也書曰予欲觀古人之象
日月星辰山龍華蟲作繢宗彝藻火粉米黼黻希繡
此古先王冕服十二章王者相變至周而以日月星
辰畫於旌旗所謂三辰旂旗昭其明也而冕服九章
登龍於山登火於宗彝尊其神明也九章初一曰龍
次二曰山次三曰華蟲次四曰火次五曰宗彝皆畫
以為繢次六曰藻次七曰粉米次八曰黼次九曰黻
皆希以為繡則衮之衣五章裳四章凡九也鷩畫以
雉謂華蟲也其衣三章裳四章凡七也毳畫虎蜼謂
宗彝也其衣三章裳二章凡五也希刺粉米無畫也
其衣一章裳二章凡三也玄者衣無文裳玄黼而已
凡冕服皆玄衣纁裳
疏云饗食賓客者即大行人三饗三食之等云與
諸侯射者此大射在西郊虞庠中若燕射在寢則
朝服若賓射在朝則皮弁服云羣小祀林澤墳衍
四方百物者此地之小祀若天之小祀風師雨師
等亦是宗彝是宗廟彝尊非蟲獸之號而言宗彝
者以虎蜼畫於宗彝因號虎蜼為宗彝也黼以白
黑為斧文近刃白近上黑黼以黑與青畫兩已相
背云希刺粉米無畫者衣是陽陽至輕浮畫亦輕
浮故衣畫裳繡但粉米不可畫雖在衣亦刺之然
則毳冕之粉米亦刺之也知玄衣纁裳者見易繫
垂衣裳盖取諸乾坤乾天色玄坤地色黃土位託
於南方火赤色赤與黃為纁也訓大裘冕無旒衮
冕十二旒鷩冕九旒毳冕五旒絺冕五旒玄冕三
旒
凡兵事韋弁服
注韋弁以韎韋為弁又以為衣裳
疏韎是舊染謂赤色以赤色韋為弁案聘禮卿韋
弁歸饔餼注云韎布為衣而素裳非兵事故變用
韎布為衣而素裳也
眡朝則皮弁服
注眡朝眡内外朝之事皮弁之服十五升白布衣積
素以為裳王受諸侯朝覲於廟則衮冕
疏天子三朝皆用皮弁云受朝覲於廟則衮冕者
春夏受贄在朝則是眡朝皮弁服也其受享於廟
與覲同衮冕故扵廟連言朝也
凡甸冠弁服(甸音田)
注甸田獵也冠弁委貌其服緇布衣亦積素以為裳
諸侯以為眡朝之服王卒食而居則玄端
疏委貌以色言則曰玄冠云諸侯眡朝之服者玉
藻天子玄冕以視朔皮弁以日視朝諸侯皮弁以
視朔朝服以日眡朝是也云王卒食則玄端者玄
端與朝服但異其裳朝服素裳玄端之裳君朱大
夫素上士玄裳中士黃裳下士雜裳
凡凶事服弁服
注服弁喪冠也其服斬衰齊衰
疏天子諸侯絶傍期正統之期猶不降故兼云齊
衰其正服大功亦似不降故大功章適婦注云適
子之婦𫝊曰何以大功也不降其適也既無所指
斥眀關之天子諸侯也又服問云君所主夫人妻
太子嫡婦既言君所主明服不降也如是則嫡孫
婦又當小功今注只云斬衰齊衰者舉重言然則
王為適子斬衰為適孫適曾孫適玄孫孫来孫則
皆齊衰不杖禮適孫𫝊曰何以期也不敢降其適
也有適子者無適孫孫婦亦如之又喪服𫝊始封
之君不臣諸父昆弟封君之子不臣諸父而臣昆
弟天子義亦當然若庶人起為天子蓋亦不臣諸
父昆弟而有服也
凡弔事弁絰服
注弁絰者如爵弁而素加環絰絰大如緦之絰其服
錫衰緦衰疑衰諸侯及卿大夫亦以錫衰為弔服喪
服小記曰諸侯弔必皮弁錫衰則變其冠耳喪服舊
說以為士弔服素委貌冠朝服此近庶人弔服而衣
猶非也士當事弁絰疑衰變其裳以素耳國君於其
臣弁絰他國之臣則皮弁大夫士有朋友之恩亦弁
絰
疏云弁絰如爵弁者爵弁之形以木為體廣八寸
長尺六寸以三十升布染為爵頭色弁絰亦然但
不用爵色布而用素耳云環絰者五服之絰皆兩
股絞之今環絰只以一股麻為體糾而横纏之如
環然云如緦之絰者五服絰惟緦最小弔服絰亦
如之云諸侯及卿大夫亦以錫衰為弔服者案服
問云君為卿大夫錫衰當事則弁絰大夫相為亦
然引喪服小記諸侯弔必皮弁錫衰者不言君而
言諸侯則是弔異國之臣法不著弁絰而變皮弁
也引喪服舊說而破之者士與庶人弔服同冠弁則異庶
人素冠委貌疑衰素裳士服亦同但冠皮弁之絰為異耳
云國君於其臣弁絰者服問云當事弁絰是也云他國之
臣則皮弁者喪服小記文是也云大夫士有朋友之恩亦
弁絰者喪服記云朋友麻此謂大夫於士士自相於若大
夫相於則不假朋友恩以服問云卿大夫相為錫衰弁絰
不言朋友也天子弔服具於此下文矣諸侯弔服
亦應三衰俱有據服問云為卿大夫錫衰又據文
王世子注同姓之士緦衰異姓之士疑衰大夫以
錫衰為弔服者以大夫雖已降服仍有小功降至
緦麻則既不得以緦衰為弔疑衰亦不可為故以
錫衰也士不用錫衰者避大夫用疑衰不用疑裳
者避諸侯凡弔服皆施於小斂後既葬除之
凡喪為天王斬衰為王后齊衰
注王后諸侯為之不杖期
疏此謂諸侯諸臣皆為王與后服也諸臣亦為后
期鄭獨言諸侯者明諸臣亦同其卿大夫適子為
君夫人亦與諸臣同諸侯世子不為天子服服問
注云遠嫌也與畿外之民同服士之子賤無服當
從庶人禮
王為三公六卿錫衰為諸侯緦衰為大夫士疑衰其首
服皆弁絰
注君為臣服弔服也錫麻之滑易者十五升去其半
有事其布無事其縷緦亦十五升去其半有事其縷
無事其布疑衰十四升衰無事其縷衰在内無事其
布衰在外疑之言擬也擬於吉
疏君為臣服弔服者君於臣無服直弔服既葬除
之而已布八十縷為升十五升千二百縷去其半
則六百縷有事其布有事其縷皆謂以水濯治去
其垢也凡婦人弔服與夫同其首服即喪服注云
吉笄無首素總是也
大札大荒大烖素服
注大札疫病也大荒飢饉大烖水火為害君臣素服
縞冠若晉伯宗哭梁山之崩
公之服自衮冕而下如王之服侯伯之服自鷩冕而下
如公之服子男之服自毳冕而下如侯伯之服孤之服
自希冕而下如子男之服卿大夫之服自玄冕而下如
孤之服其凶服加以大功小功士之服自皮弁而下如
大夫之服其凶服亦如之其齊服有玄端素端(齊側皆反)
注自公之衮冕至卿大夫之玄冕皆其朝聘天子及
助祭之服諸侯非二王後其餘皆玄冕而祭於己雜
記曰大夫冕而祭於公弁而祭於己士弁而祭於公
冠而祭於己大夫爵弁自祭家廟唯孤爾其餘皆玄
冠與士同玄冠自祭其廟者其服朝服玄端諸侯自
相朝聘皆皮弁服此天子日視朝之服喪服天子諸
侯齊斬而已卿大夫加以大功小功士亦如之又加
緦焉士齊有素端者亦為札荒有所禱請變素服言
素端者眀異制端者取其正也士之衣袂皆二尺二
寸而屬幅是廣袤等也其袪尺二寸大夫以上侈之
侈之盖半而益一焉半而益一則其袂三尺三寸袪
尺八寸
疏此陳諸侯及其臣之服貴賤不同上得兼下下
不得僭上大夫云凶服加以大功小功者天子諸侯
自旁期以下皆絶而不為服大夫為本服大功小
功者其服降一等小功降服緦緦則降而無服士
助祭服爵弁不言者爵弁服惟承天變時及天子
哭諸侯服之所服非常故列天子吉服不言之但
皮弁亦是士助君視朔之服也鄭知諸侯非二王
後皆玄冕而祭於己者按玉藻云諸侯玄冕以祭
惟二王後及魯得與天子同然惟祭受命王得用
兖冕其餘廟亦用玄冕故眀堂之以禘禮祀周公
於太廟是也云玄冠自祭其廟服用朝服玄端者
朝服據少牢大夫禮玄端據特牲士禮云諸侯自
相朝聘則皮弁服者見聘禮主君及賓皆皮弁明
朝禮亦皮弁可知云士之衣袂皆二尺二寸而屬
幅是廣袤等者衣謂袂中是玄端之身長二尺二
寸兩邊各屬一幅幅長二尺二寸上下亦廣二尺
二寸故云廣袤等袤長也云大夫以上侈之侈大
也訓袂袖也袪袖口也衣身也袂與衣相從袂侈
則衣亦如之
凡大祭祀大賓客共其衣服而奉之
注奉猶送也送之於王所
大喪共其復衣服斂衣服奠衣服廞衣服皆掌其陳序
(斂力騐反廞虚今反)
注奠衣服今坐上魂衣也廞衣服所藏於槨中
疏復衣服案雜記云復天子十二人諸侯九人七
人五人大夫士亦依命數人執一領天子衮冕已
下上公亦皆用助祭上服斂衣服者小斂皆同十
九稱大斂則士三十稱大夫五十稱諸侯皆百稱
天子盖百二十稱案下守祧掌遺衣服鄭云大斂
之餘至祭祀時則出而陳於坐上即此奠衣服也
廞衣服則明器之衣服是也
典祀掌外祀之兆守皆有域掌其禁令
注外祀謂所祀於四郊者
疏掌其禁令者謂遮列不得有人来入域中
若以時祭祀則帥其屬而脩除徵役于司隸而役之
注其屬胥徒也脩除芟掃之徵召也
及祭帥其屬而守其厲禁而蹕之(蹕音畢)
疏厲是遮列蹕是止行人
守祧掌先王先公之廟祧其遺衣服藏焉
注廟謂太祖之廟及三昭三穆遷主所藏曰祧先公
之遷主藏於后稷之廟先王之遷主藏於文武之廟
遺衣服大斂之餘也此王者之宫而有先公謂太王
以前為諸侯
疏案王肅之義二祧乃高祖之父高祖之祖皆次
第而遷文武為祖宗不毁鄭義則以文武為二祧
以其守祧有奄八人守七廟并姜嫄廟則足矣若
益二祧則十廟矣奄八人何以配之云遺衣服大
斂之餘者案士喪禮小斂十九稱不必盡服則小
斂亦有餘衣必知據大斂者小斂之餘至大斂更
用之大斂餘乃留之訓案廟者其總名祧則指遷
主所藏也
若將祭祀則各以其服授尸
注尸當服卒者之上服以象生時
疏凡尸皆服死者大斂遺衣其不服者以為奠衣
服
其廟則有司修除之其祧則守祧黝堊之(黝於糾反司農音幽堊烏)
(路反或烏洛反本或作惡同廣韻音惡烏各切)
注廟祭此廟也祧祭遷主有司宗伯也修除黝堊互
言之有司恒主修除守祧恒主黝堊黝讀為幽幽黑
也堊白也爾雅曰地謂之黝墻謂之堊
疏云祧祭遷廟主者案司尊彝有追享注云追祭
遷主謂禱祈是也
既祭則藏其隋與其服(隋音妥他果切又許恙反劉相恙反)
世婦掌女宫之宿戒及祭祀比其具
注女宫刑女給宫中事者宿戒當給事豫告之齊戒
也比次也具所濯溉及粢盛之㸑
疏此世婦是宫卿之官云宿戒者祭前十日戒之
使齊祭前三日又宿之
詔王后之禮事
注薦徹之節
帥六宫之人共齍盛(齍音咨)
注帥世婦女御
疏云帥世婦女御者案世婦職帥女宫為齍盛女
御職贊世婦是也
相外内宗之禮事
注同姓異姓之女有爵佐后者
疏鄭以同姓異姓之女有爵解外内宗者案序官
云内宗凡内女之有爵者外宗凡外女之有爵者
故知之也知相是佐后者案外宗云佐后薦徹籩
豆内宗云佐𫝊豆籩是外内宗佐后此官相之也
大賓客之饗食亦如之
注此帥詔相其事同
疏此謂王同姓及二王之後來朝覲為賓客者王
后亦有助王禮賓之法亦如之者總上所云比帥
詔相也
大喪比外内命婦之朝莫哭不敬者而苛罰之(莫音暮苛胡何)
(反)
注苛譴也
疏王喪殯後有朝夕哭外命婦卿大夫妻内命婦
九嬪以下
凡王后有&KR0596;事於婦人則詔相(&KR0596;古拜字)
注鄭司農云謂爵婦人玄謂拜拜謝之也喪大記曰
夫人亦拜寄公夫人扵堂上
疏先鄭意不連上大喪為義謂天子命其臣后亦
命其婦受爵命時有拜謝王后也後鄭則連上大
喪是為大喪而拜故引喪大記諸侯禮為証主人
拜寄公於門西夫人亦拜寄公于堂上明王喪世
子拜二主後於堂下后亦拜二王后夫人於堂上
故左𫝊皇武子對鄭伯曰宋於周為客天子有喪
拜焉若然二王後夫人得有赴王喪者或家在畿
内來歸寧值王喪則弔也
凡内事有逹於外官者世婦掌之
注主通之使相共授
内宗掌宗廟之祭祀薦加豆籩
注加爵之豆籩
疏比謂尸既食后亞獻尸為加即醢人籩人加籩
加豆是也訓此不言佐盖内宗自薦之以
其是同姓之婦獨言加豆籩者朝事饋食之豆籩
后薦之内宗盖佐之
及以樂徹則佐𫝊豆籩(𫝊直專反)
注佐𫝊佐外宗
疏后於神徹𫝊與外宗外宗𫝊與内宗内宗𫝊與
外者
賓客之饗食亦如之王后有事則從大喪序哭者
注次序外内宗及命婦哭王
疏饗食俱在廟亦后徹外内宗佐𫝊
哭諸侯亦如之凡卿大夫之喪掌其弔臨
注王后弔臨諸侯而已是以言掌卿大夫云
疏此諸侯来朝薨於王國王為之緦衰者也若檀
弓以爵弁純衣哭諸侯謂薨於本國王遥哭之則
婦人不哭之云掌卿大夫之弔臨者惟諸侯為賓
王后弔臨卿大夫王后不弔遣内宗弔之喪大記
諸侯夫人弔臨卿大夫諸侯臣少故也
外宗掌宗廟之祭祀佐王后薦玉豆眡豆籩及以樂徹
亦如之
注眡其實
疏凡王豆籩皆以玉飾之餘文不云玉者文略
王后以樂羞齍則贊
疏齍黍稷也黍稷言贊不言徹則后薦而不徹楚
茨詩云諸宰君婦廢徹不遲則黍稷宰徹之
凡王后之獻亦如之
注獻酒於尸
王后不與則贊宗伯
注后有故不與祭宗伯攝其事
疏祼獻豆籩簠簋等宗伯盡攝之
小祭祀掌事賓客之事亦如之
注小祭祀謂在宫中
疏知在宫中者后無外事惟有宫中七祀又七祀
中惟有門戶竈其行中霤司命大厲是外神后亦
不與
大喪則叙外内朝莫哭者哭諸侯亦如之
注内内外宗及外命婦
疏云内外宗及外命婦者内中兼外宗外中不兼
内命婦以其内命婦九嬪叙之
冢人掌公墓之地辨其兆域而為之圖先王之葬居中
以昭穆為左右
注公君也圖謂畫其地形及丘壟所處而藏之先王
造塋者昭居左穆居右夾處東西
疏先王造塋者謂玉者有遷都之法所都而葬即
是造塋者也
凡諸侯居左右以前卿大夫士居後各以其族
注子孫各就其所出王以尊卑處其前後而亦併昭
穆
疏此諸侯卿大夫士謂先王子孫為畿内諸侯王
朝卿大夫士若出封畿外者則因彼國葬而為造
塋之主云各以其族者謂次第假令同昭穆兄當
近王墓弟則遠王墓鄭云併昭穆謂昭與昭併穆
與穆併訓案下文墓大夫有國民族葬注以各從
其親解之謂親者共為一所此族當亦如之盖分
封畿外則彼自造塋而各為祖今畿内之臣既同
在先王墓左右之前後則不得自為塋域但親者
相近為别耳
凡死於兵者不入兆域
注戰敗無勇投諸塋外以罰之
凡有功者居前
注居王墓之前處昭穆之中央
疏此皆總上諸侯卿大夫士
以爵等為丘封之度與其樹數
注别尊卑也王公曰丘諸臣曰封漢律列侯墳高四丈
關内侯以下至庶人各有差
疏别尊卑者尊者丘高樹多卑者封下樹少云王
公曰丘諸臣曰封者爾雅云土之高者曰丘聚土
曰封案春秋緯云天子墳高三仞樹以松諸侯半
之樹以栢大夫八尺樹以藥草士四尺樹以槐庶
人無墳樹以楊柳王制又云庶人不封不樹春秋
緯或說異代故鄭不引也
大喪既有日請度甫竁遂為之尸(度待洛反)
注甫始也請量度所始竁之處為尸者成葬為祭墓
地之尸也鄭司農云既有日既有葬日也始竁時祭
以告后土冢人為之尸
疏冢人為尸據葬畢乃祭墓故小宗伯云成葬而
祭墓為位先鄭意以始穿地時祭墓無此事故引
之在下
及竁以度為丘隧共喪之窆器(窆彼騐反又補鄧反)
注隧羡道也度丘與羡道廣袤所至窆器下棺豐碑
之屬喪大記曰凡封用綍去碑負引君封以衡大夫
以咸
疏天子有隧諸侯有羡道隧與羡道有異隧道上
有負土羡道上無負土而鄭以隧即羡道者散文
通豐碑斲大木為碑執紼者負紼背碑而下棺案
喪大記注咸讀為緘棺束也君則横木棺傍繫而
下之大夫則繫于棺束而下之
及葬言鸞車象人
注鸞車巾車所飾遣車也亦設鸞旗言猶語也語之
者告當行於是巾車行之孔子謂為芻靈者善謂為
俑者不仁非作象人者不殆於用生乎
疏遣車明器之車亦有和鸞旌旗天子九乘諸侯
七乘大夫五乘
及窆執斧以涖
疏與鄉師兩官俱涖匠師
遂入藏凶器
注凶器眀器
正墓位蹕墓域守墓禁
注位謂丘封所居前後禁所為塋限訓此所謂王墓
未及諸侯諸臣
凡祭墓為尸
注祭墓為尸或禱祈焉
凡諸侯及諸臣葬扵墓者授之兆為之蹕均其禁
訓此盖同姓者即上文居左右前後者也
墓大夫掌凡邦墓之地域為之圖
注凡邦中之墓地萬民所葬地
令國民族葬而掌其禁令
注各從其親
疏族葬據五服之内親者共為一所而葬
正其位掌其度數
注位謂昭穆度數爵等之大小
使皆有私地域
注各有區域得以族葬使相容
凡爭墓地者聽其獄訟帥其屬而廵墓厲居其中之室
以守之
注厲塋限遮列處居其中之室有官寺在墓中
職喪掌諸侯之喪及卿大夫士凡有爵者之喪以國之
喪禮涖其禁令序其事
注國之喪禮喪服士喪既夕士虞今存者其餘則亾
事謂小斂大斂葬也
疏諸侯謂畿内王子母弟得稱諸侯者
凡國有司以王命有事焉則詔贊主人
注有事謂含襚贈賵之屬詔贊者以告主人佐其受
之
凡其喪祭詔其號治其禮
注號告以牲號齍號之屬當以祝之
疏喪祭餘文皆為虞此言凡者以喪中相對則虞
為喪祭卒哭為吉祭若對二十八月為吉祭則祥
禫已前皆喪祭也
凡公有司之所共職喪令之趣其事
注令令當共物者謂王遣使奉命有贈之物各從其
官出職喪當催督也
周禮纂訓卷十一
