周禮纂訓卷十五
安溪李鍾倫撰
夏官司馬第四
惟王建國辨方正位體國經野設官分職以為民極乃
立夏官司馬使帥其屬而掌邦政以佐王平邦國
政官之屬大司馬卿一人小司馬中大夫二人軍司馬
下大夫四人輿司馬上士八人行司馬中士十有六
人旅下士三十有二人府六人史十有六人胥三十
有二人徒三百有二十人
凡制軍萬有二千五百人為軍王六軍大國三軍次國
二軍小國一軍軍將皆命卿二千有五百人為師師
帥皆中大夫五百人為旅旅帥皆下大夫百人為卒
卒長皆上士二十五人為兩兩司馬皆中士五人為
伍伍皆有長一軍則二府六史胥十人徒百人
司勲上士二人下士四人府二人史四人胥二人徒二
十人
馬質中士二人府一人史二人賈四人徒八人(賈音嫁)
量人下士二人府一人史四人徒八人(量音亮或音良)
小子下士二人史一人徒八人
羊人下士二人史一人賈二人徒八人
司爟下士二人徒六人(爟音貫古玩切)
掌固上士二人下士八人府二人史四人胥四人徒四
十人
司險中士二人下士四人史二人徒四十人
掌疆中士八人史四人胥十有六人徒百有六十人
候人上士六人下士十有二人史六人徒百有二十人
環人下士六人史二人徒十有二人(環戶關反)
挈壺氏下士六人史二人徒十有二人(挈苦結反一音結)
射人下大夫二人上士四人下士八人府二人史四人
胥二人徒二十人
服不氏下士一人徒四人
射鳥氏下士一人徒四人
羅氏下士一人徒八人
掌畜下士二人史二人胥二人徒二十人
司士下大夫二人中士六人下士十有二人府二人史
四人胥四人徒四十人
諸子下大夫二人中士四人府二人史二人胥二人徒
二十人
司右上士二人下士四人府四人史四人胥八人徒八
十人
虎賁氏下大夫二人中士十有二人府二人史八人胥
八十人虎士八百人
旅賁氏中士二人下士十有六人史二人徒八人
節服氏下士八人徒四人
方相氏狂夫四人
太僕下大夫二人小臣上士四人祭僕中士六人御僕
下士十有二人府二人史四人胥二人徒二十人
隸僕下士二人府一人史二人胥四人徒四十人
弁師下士二人工四人史二人徒四人(弁皮彦反)
司甲下大夫二人中士八人府四人史八人胥八人徒八十人
司兵中士四人府二人史四人胥二人徒二十人
司戈盾下士二人府一人史二人徒四人
司弓矢下大夫二人中士八人府四人史八人胥八人
徒八十人
繕人上士二人下士四人府一人史二人胥二人徒二
十人
稾人中士四人府二人史四人胥二人徒二十人(稾古老反)
戎右中大夫二人上士二人
齊右下大夫二人(齊側皆反)
道右上士二人
大馭中大夫二人
戎僕中大夫二人
齊僕下大夫二人(齊側皆反)
道僕上士十有二人
田僕上士十有二人
馭夫中士二十人下士四十人
校人中大夫二人上士四人下士十有六人府四人史
八人胥八人徒八十人(校戶教反)
趣馬下士皂一人徒四人(趣七口反劉清須反)
巫馬下士二人醫四人府一人史二人賈二人徒二十
人
牧師下士四人胥四人徒四十人
廋人下士閑二人史二人徒二十人(廋所求反)
圉師乘一人徒二人圉人良馬匹一人駑馬麗一人
職方氏中大夫四人下大夫八人中士十有六人府四
人史十有六人胥十有六人徒百有六十人
土方氏上士五人下士十人府二人史五人胥五人徒
五十人
懷方氏中士八人府四人史四人胥四人徒四十人
合方氏中士八人府四人史四人胥四人徒四十人
訓方氏中士四人府四人史四人胥四人徒四十人
形方氏中士四人府四人史四人胥四人徒四十人
山師中士二人下士四人府二人史四人胥四人徒四
十人
川師中士二人下士四人府二人史四人胥四人徒四
十人
邍師中士四人下士八人府四人史八人胥八人徒八
十人(邍音原)
匡人中士四人史四人徒八人
撢人中士四人史四人徒八人(撢他南反與探同)
都司馬每都上士二人中士四人下士八人府二人史
八人胥八人徒八十人
家司馬各使其臣以正於公司馬
大司馬之職掌建邦國之九灋以佐王平邦國
疏此九灋以下皆言邦國則施於諸侯為主但九
灋據殷同之時建之故大行人云殷同以施天下
之政註云謂邦國之九灋
制畿封國以正邦國
疏制諸侯五百四百里之等各有封疆界分乃得
正
設儀辨位以等邦國
注儀謂諸侯及諸臣之儀辨别也别尊卑之位
進賢興功以作邦國
注興猶舉也作起也
疏進賢諸臣舊在位有德行者在草萊有德行未
遇爵命者進之使稱才任用興舉也臣有功者舉
之亦使任用
建牧立監以維邦國
注牧州牧也監監一國謂君也維猶連結也
制軍詰禁以糾邦國
疏案上文大國三軍次國二軍小國一軍詰禁者
士師有五禁天子禮此諸侯國亦當有五禁以相
窮治相糾正
施貢分職以任邦國
注任猶事也事以其力之所堪
疏施貢多少大國貢半次國三之一小國四之一
皆由天子施之此太宰九貢并小行人春令入貢
皆是歲之常貢與大行人因朝而貢者異分職者
即太宰所云九職是也彼據畿内此據諸侯邦國
亦由天子分之使民有職業
簡稽鄕民以用邦國
注簡謂比數之稽猶計也
均守平則以安邦國
注諸侯有土地者均之尊者守大卑者守小則法也
疏平則者謂五等職貢之等皆有常法訓守謂封
疆城池之固則謂關石和鈞之法如合方氏同其
數器壹其度量均守如掌疆司險之官所掌
此小事大以和邦國
注比猶親使大國親小國小國事大國相合和也易
此象曰先王以建萬國親諸侯訓九法以平邦國所
以制其不平而使之平也制畿封國以下四者是開
國承家之事制軍詰禁以下三者是師田政役之事
由大以及小自上以及下也均守平則如註疏說即
與制畿封國施貢分職二意相重蓋均守平則者均
其城郭溝池之守平其謹權審量讀法平價之則也
均守平則所以脩其内治比小事大所以睦其四鄰
此二者又綢繆未雨之計而内患外憂所以胥遠之
道也建牧立監宜次於制畿封國之下而乃先之以
設儀辨位進賢興功者蓋設儀辨位固兼牧監在其
中謂七命賜國八命作牧之類是也進賢興功亦包
牧監在其中如侯伯有功德者賜之附庸立為牧伯
之類是也故先之以設儀辨位進賢興功而後及建
牧立監也
以九伐之灋正邦國
疏此九伐施於邦國在於時會之時是以大行人
云時會以𤼵四方之禁注云禁謂九伐之灋
馮弱犯寡則眚之
注眚猶人眚瘦也王霸記曰四面削其地
疏云四面削其地者對下文削之者示四面削之
為異也
賊賢害民則伐之㬥内陵外則壇之(壇依註作墠音善)
注内謂其國外謂諸侯壇讀如同墠之墠王霸記曰
置之空墠之地玄謂置之空墠以出其君更立其次
賢者
疏㬥内即賊賢害民是也陵外即馮弱犯寡是也
上文各有其一故伐之眚之不奪其位此則内外
之惡兼有故壇之奪其位立其次賢鄭知立其次
賢者以其古者不滅國
野荒民散則削之
注削其地明其不能有
負固不服則侵之
注固險可依以固者也不服不事大也侵之者兵加
其竟而已詩曰密人不共敢距大邦
疏云不服不事大上文比小事大是其服者也
賊殺其親則正之
注正之者執而治其罪王霸記曰正殺之也春秋僖
二十八年冬晉人執衛侯歸之于京師坐殺其弟叔
武
放弑其君則殘之
疏云殘者是加虐殺之
犯令陵政則杜之
注令猶命也王霸記曰犯令者違命也陵政者輕政
法不循也杜之者杜塞使不得與鄰國交通
外内亂鳥獸行則滅之
疏外亂謂若齊襄公淫于外魯桓夫人文姜之等
是也内亂謂家内若衛宣公上烝父妾下納子妻
之等是也按春秋公羊左氏說凡征伐有六等謂
侵戰伐圍入滅用兵麤觕不聲鍾鼔入境而已謂
之侵侵而不服則戰之謂兩陣交刃戰而不服則
伐之謂用兵精而聲鍾鼔伐而不服則圍之謂帀
其四郭圍而不服則入之謂入其四郭取人民不
有其地入而不服則滅之謂取其君訓犯令陵政
罪甚大不應但杜絶使不與鄰國交通而已杜之
為義恐與滅等如杜塞之杜謂圍困而取之也九
法之所不能平者則九伐以正之九伐之序先輕
而後重殘賊叛亂之事惡極釁厚皆起于王事之
衰聖人之所難言也
正月之吉始和布政于邦國都鄙乃縣政象之灋于象
魏使萬民觀政象挾日而斂之乃以九畿之籍施邦國
之政職方千里曰國畿其外方五百里曰侯畿又其外
方五百里曰甸畿又其外方五百里曰男畿又其外方
五百里曰采畿又其外方五百里曰衛畿又其外方五
百里曰蠻畿又其外方五百里曰夷畿又其外方五百
里曰鎮畿又其外方五百里曰蕃畿(縣音玄)
注畿猶限也自王城以外五千里為界有分限者九
籍其禮差之書也政職所供王政之職謂賦税也
疏自蠻至鎮此三服總號蕃服故大行人云九州
之外謂之蕃國指此三服也注云籍其禮差之書
者諸侯賦貢多少有常則大國貢半次國三之一
小國四之一是其禮差也云政職所供王政之職
謂賦税者按冢宰云以九職任萬民使萬民勤職
而出賦税諸侯得之以半與三之一四之一市取
土毛以貢之則禹貢篚貢是也據民而出謂之賦
税據諸侯所送謂之貢也
凡令賦以地與民制之上地食者參之二其民可用者
家三人中地食者半其民可用者二家五人下地食者
參之一其民可用者家二人
注賦給軍用者也令邦國之賦亦以地之美惡民之
衆寡為制如六遂矣鄭司農云上地食者三之二假
令一家有三頃歲種二頃休其一頃下地食者參之
一田薄惡者所休多
疏此文承上邦國之下而云令賦是還據邦國諸
侯而說也按遂人上地夫一㕓田百畆萊五十畆
中地家二百畆下地家三百畆與此上地食者三
之二合故鄭云邦國如六遂矣訓九法九伐天子
之所以令諸侯九畿之籍與令賦之法諸侯之所
以承天子
中春教振旅司馬以旗致民平列陳如戰之陳(中音仲下放此)
(陳直覲反下之陳可陳陳前徇陳行陳巡陳皆同餘以意求之)
注以旗者立旗期民于其下也凡師出曰治兵入曰
振旅皆習戰也四時各教民以其一焉春習振旅兵
入收衆專於農平猶正也
疏凡欲行蒐狩先芟草萊教戰訖乃入防田獵鄭
云治兵振旅皆習戰者按莊公八年師次于郎甲
午祠兵公羊𫝊曰出曰祠兵注云禮兵不徒使故
將出兵必祠於近郊陳兵習戰殺牲饗士卒入曰
振旅其禮一也左氏說治兵於廟禮也注云三年
而治兵與秋同名穀梁𫝊云出曰治兵習戰也入
曰振旅習戰也鄭於異義駁不從公羊云祠兵者
公羊字之誤亦不從左氏說治兵為授兵於廟云
於周司馬職曰仲夏教茇舍仲秋教治兵其下皆
云如戰之陳仲冬教大閱修戰法虞人萊所田之
野乃為之如是治兵之屬皆習戰非授兵於廟又
無祠五兵之禮是以爾雅云出為治兵尚威武也
入為振旅反尊卑也出則壯者在前老弱在後入
則壯者在後老弱在前
辨鼔鐸鐲鐃之用王執路鼔諸侯執賁鼔軍將執晉鼔
師帥執提旅帥執鼙卒長執鐃兩司馬執鐸公司馬執
鐲
(鐸直各反鐲直角反鐃女交反賁扶云反提徒兮反鼙薄兮反)
注鼔人職曰以路鼔鼔鬼享以賁鼔鼓軍事以晉鼔
鼔金奏以金鐃止鼔以金鐸通鼔以金鐲節鼓鄭司
農云提謂馬上鼔有曲木提持鼔立馬髦上者故謂
之提杜子春云公司馬謂五人為伍伍之司馬也玄
謂王不執賁鼔尚之於諸侯也伍長謂之公司馬者
雖卑同其號
疏春辨鼔鐸者鼔雷之類象中春雷𤼵聲於外鄭
引鼔人職者欲見鼔人有六鼔四金據本各依所
用今此所用或有不依本者以其惟賁鼔鼔軍事
是依本王執路鼔軍將執晉鼔等並不依本用而
在軍兼用也云提謂馬上鼔者先鄭蓋據當時以
况周其實周時皆乘車無輕騎法也云王不執賁
鼔尚之於諸侯者按賁鼔鼓軍事計王在軍自為
元帥自合執賁鼔今不執賁鼓者見諸侯因朝而
來與王為賓客故讓之使執賁鼔也
以教坐作進退疾徐疏數之節(數音朔)
注習戰法
疏案下大閱禮備軍法中軍以鼙令鼔已下有此
坐作進退疾徐疏數之節彼大閱具言於此略說
有此坐作之法於教戰處為之
遂以蒐田有司表貉誓民鼔遂圍禁火弊獻禽以祭社
(蒐所留反貉莫駕反弊婢世反)
注春田為蒐有司大司徒也掌大田役治徒庶之政
令表貉立表而貉祭也誓民誓以犯田法之罰也誓
曰無干車無自後射立旌遂圍禁旌弊争禽而不審
者罰以假馬禁者虞衡守禽之厲禁也既誓令鼔而
圍之遂蒐田火弊火止也春田主用火因焚萊除陳
草皆殺而火止獻猶致也屬也田止虞人植旌衆皆
獻其所獲禽焉詩云言私其縱獻豜于公春田主祭
社者土方施生也
疏案下大閱禮遂以蒐田以下云以旌為左右和
之門羣吏各帥其車徒以敘和出左右陳車徒有
司平之既陳乃設驅逆之車有司表貉于陳前此
亦當如彼但春非大備故略言之也云獻禽祭社
者此因田獵而祭非月令仲春春祭社也鄭云立
旌遂圍禁者旌即下大閱禮云旌居卒間者是也
云虞衡守禽之厲禁者按地官川衡小田獵之所
無厲禁之事言衡者川衡或有與山澤連者則亦
有厲禁之事
中夏教茇舍如振旅之陳羣吏撰車徒讀書契辨號名
之用帥以門名縣鄙各以其名家以號名鄕以州名野
以邑名百官各象其事以辨軍之夜事其他皆如振旅
(茇蒲末反撰息轉反又什轉反註音算)
注茇讀如萊沛之沛茇舍草止之也軍有草止之法
撰讀曰算算車徒謂數擇之也讀書契以簿書校錄
軍實之凡要號名者徽識所以相别也鄕遂之屬謂
之名家之屬謂之號百官之屬謂之事在國以表朝
位在軍又象其制而為之被之以備死事帥謂軍將
及師帥旅帥至伍長也以門名者所被徽識如其在
門所樹者也凡此言以也象也皆謂其制同耳軍將
皆名卿古者軍將蓋為營治于國門魯有東門襄仲
宋有桐門右師皆上卿為軍將者也縣鄙謂縣正鄙
師至鄰長也家謂食采地者之臣也鄕以州名亦謂
州長至比長也野謂公邑大夫百官以其職從王者
此六者皆書其官與名氏焉門則襄仲右師明矣鄕
則南鄕郵東鄕為人是也其他象此云某某之名某
某之號某某之事而已未盡聞也鄕遂大夫文錯不
見以其素信于民不為軍將或為諸帥是以闕焉夜
事戒夜守之事草止者慎於夜於是主别其部職
疏云羣吏撰車徒者羣吏謂軍將至伍長各有部
分注云號名徽識所以相别者即旌旗之細者也
皆綴之於膊上以别死者云家之屬謂之號者謂
都家之内從大夫至士云百官之屬謂之事者從
王朝六卿以下至下士野以邑名鄭雖不言亦在
鄕遂之例以其同是溝洫之人出軍出貢又等也
云家謂食采地者之臣者食采地是公卿大夫其
身在朝其臣在采地若公山弗擾之類今隨主在
軍故以其號為名也鄕以州名亦謂州長至比長
今略舉州為首也云野謂公邑大夫者謂四等公
邑其長二百里三百里如州長四百里五百里如
縣正長下皆有屬官在軍者皆以邑為名云六者
皆書其官與名氏焉者假令為官則云大司徒下
某官姓名某也云鄕遂大夫文錯不見者此經六
遂直云縣鄙不言遂六鄕言以州名雖見鄕亦不
見鄕大夫之身云以其素信於民不為軍將或為
諸帥是以闕焉者鄕遂大夫以下至比長鄰長皆
因為軍吏以領本民在上或别使人為軍將則鄕
遂大夫别領人為師帥旅帥以下經在軍吏帥以
門名之内必知有别使人為軍將法者見外𫝊穆
叔云天子作師公帥之詩曰周公東征此並上公
為軍將詩曰韎韐有奭以作六師此乃諸侯世子
為軍將田獵亦容如此於是時鄉遂大夫則為諸
帥也若然下文云師都載旜鄕遂載物注云鄕遂
大夫或載旜或載物衆屬軍吏無所將者謂諸帥
亦不為衆屬他軍吏己身全無所將故不載旗義
與此合也
遂以苖田如蒐之灋車弊獻禽以享礿(礿餘若反)
注夏田為苖擇取不孕任者若治苖去不秀實者云
車弊者驅獸之車止也夏田主用車示所取物希皆
殺而車止王制曰天子殺則下大綏諸侯殺則下小
綏大夫殺則止佐車佐車止則百姓田獵礿宗廟之
夏祭也冬夏田主于祭宗廟者陰陽始起象神之在
内
疏此祭因田獵獻禽為祭若正祭自在孟月
中秋教治兵如振旅之陳
疏凡兵出曰治兵秋以出兵為名秋嚴尚威故也
辨旗物之用王載大常諸侯載旂軍吏載旗師都載旜
鄕遂載物郊野載旐百官載旟各書其事與其號焉其
他皆如振旅
注軍吏諸軍帥也師都遂大夫也鄕遂鄕大夫也或
載旜或載物衆屬軍吏無所將也郊謂鄕遂之州長
縣正以下也野謂公邑大夫載旐者以其將羨卒也
百官卿大夫也載旟者以其屬衛王也凡旌旗有軍
旅者畫異物無者帛而已
疏云軍吏諸軍帥者亦謂從軍將至下伍長皆是
軍吏也云師都遂大夫鄕遂鄕大夫者按司常云
孤卿建旜大夫士建物鄕大夫是卿建旜是其常
師都載旜不嫌無鄕大夫故鄭直舉遂大夫也云
鄕遂鄕大夫者以其遂大夫是中大夫建物是其
常今鄕遂建物不嫌無遂大夫故鄭直舉鄕大夫
也云或載旜或載物衆屬軍吏無所將者鄕遂大
夫若為軍將則是軍吏亦載旗今不載旗故知非
直不為軍將亦不為諸帥以是載旜載物而已若
然既不為軍吏遂大夫上得與卿同載旜鄕大夫
是卿下得與大夫同載物也以鄕遂大夫掌衆同
故同載物也云郊謂鄕遂之州長縣正以下者郊
内有六鄕州長已下郊外有六遂縣正已下有此
二等云野謂公邑大夫者按載師職云公邑之田
任甸地甸則郊外曰野故以野言之但公邑自甸
以出至疆有四等皆以大夫治之云載旐以其將
羨卒者正卒既屬軍吏其餘羨卒使此州長已下
不為軍吏者領之但公邑之内雖不見有出軍之
法若出軍亦當與鄕遂同若出軍亦正卒使大夫
等為軍吏其羨卒亦使不為軍吏者領之云載旟
以其屬衛王者以六官之卿大夫其屬各六十有
選當行衛守王者即是有衆故載鳥隼之旟也
遂以獮田如蒐田之灋羅弊致禽以祀祊(獮息淺反祊注音方)
注秋田為獮獮殺也羅弊罔止也秋田主用罔中殺
者多也祊當為方秋田主祭四方報成萬物詩曰以
社以方
疏云祀祊者羅止田畢入國過郊之神位乃致禽
以祀四方之神
中冬教大閱
注春辨鼔鐸夏辨號名秋辨旗物至冬大閱簡軍實
凡頒旗物以出軍之旗則如秋以尊卑之常則如冬
司常佐司馬時也大閱備軍禮而旌旗不如出軍之
時空辟實
疏云春辨鼔鐸已下欲見春夏秋各教其一至冬
大閱之時總教之云凡頒旗物以出軍之旗則如
秋以尊卑之常則如冬司常佐司馬時者按司常
云孤卿建旜大夫士建物師都建旗州里建旟縣
鄙建旐道車載旞游車載旌此為異也云大閱備
軍禮而旌旗不如出軍之時空辟實者大閱雖備
禮是教戰非實出軍法是其空也秋教治兵是出
軍法故寄出軍之旗於彼是冬之空辟實也趙商
問巾車職建大麾以田註田四時田獵按大司馬
職四時皆建太常何鄭云麾夏之正色春夏尚生
其時宜入兵夏本不以兵得天下故建其正色以
春夏田至秋冬出兵之時乃建太常商又問巾車
職建大白以即戎注云謂兵車司馬職仲秋王建
太常注凡頒旗物以出軍之旗則如秋不知大白
以即戎為何時答曰白者殷之正色王即戎者或
命將或勞師不自親將故建先王之正色異於親
自將也
前期羣吏戒衆庶修戰灋
注羣吏鄕師以下
疏言鄕師以下則可及州長不及鄕大夫鄕大夫
則卿也知羣吏鄕師以下者見鄕師職凡四時之
田前期出田法于州里簡其鼔鐸旗物兵器脩其
卒伍是其事也州長黨正族師職中亦皆有作民
師田行役之事
虞人萊所田之野為表百步則一為三表又五十步為
一表田之日司馬建旗于後表之中羣吏以旗物鼔鐸
鐲鐃各帥其民而致質明弊旗誅後至者乃陳車徒如
戰之陳皆坐
注鄭司農云虞人萊所田之野芟除其草萊令車得
驅馳詩曰田卒汙萊玄謂萊芟除可陳之處後表之
中五十步表之中央表所以識正行列也四表積二
百五十步左右之廣當容三軍步數未聞致致之司
馬質正也弊仆也皆坐當聽誓
疏虞人者若田在澤澤虞若田在山山虞後鄭不
從先鄭解虞人萊所田之野者按王制云昆蟲未
蟄不以火田則仲冬之時放火田獵何須芟除草
萊是以車攻詩毛𫝊云大艾草以為防然後焚而
射焉是田處不得芟草萊故後鄭易之以為芟除
可陳之處
羣吏聽誓于陳前斬牲以左右徇陳曰不用命者斬之
注羣吏諸軍帥也陳前南面鄕表也月令季秋天子
教於田獵以習五戎司徒搢扑北面誓之此大閱禮
實正歲之仲冬而况季秋之政於周為中冬為月令
者失之矣斬牲者小子也凡誓之大略甘誓湯誓是
也
疏云此大閱禮實正歲之中冬者周雖建子為正
及其行事皆用夏之正歲也
中軍以鼙令鼔鼔人皆三鼔司馬振鐸羣吏作旗車徒
皆作鼔行鳴鐲車徒皆行及表乃止三鼔摝鐸羣吏弊
旗車徒皆坐(摝音鹿)
注中軍中軍之將也天子六軍三三而居一偏羣吏
既聽誓各復其部曲鼔人者中軍之將師帥旅帥也
司馬兩司馬也振鐸以作衆作起也既起鼔人擊鼓
以行之伍長鳴鐸以節之及表自後表前至第二表
也三鼔者鼔人也掩上振之為摝摝者止行息氣也
疏此即中春振旅疾徐坐作之事是也云中軍中
軍之將者此六軍三軍居一偏皆自有中軍也云
羣吏既聽誓各復其部曲者誓之時出向衆前聽
誓訖各復其部伍本處也云鼓人中軍之將師帥
旅帥者按上云軍將執晉鼔師帥執提旅帥執鼙
皆是鼔人也
又三鼔振鐸作旗車徒皆作鼔進鳴鐲車驟徒趨及表
乃止坐作如初(驟仕救反)
注趨者赴敵尚疾之漸也及表自第二前至第三
乃鼓車馳徒走及表乃止
注及表自第三前至前表
鼔戒三闋車三𤼵徒三刺(闋音缺)
注鼔戒戒攻敵鼔一闋車一轉徒一刺三而止象服
敵
乃鼔退鳴鐃且卻及表乃止坐作如初
注鐃所以止鼓軍退卒長鳴鐃以和衆鼔人為止之
也退自前表至後表鼓鐸則同習戰之禮出入一也
異者廢鐲而鳴鐃
遂以狩田以旌為左右和之門羣吏各帥其車徒以敘
和出左右陳車徒有司平之旗居卒間以分地前後有
屯百步有司巡其前後險野人為主易野車為主(易以豉反)
注冬田為狩言守取之無所擇也軍門曰和立兩旌
以為之敘和出用次第出和門也左右或出而左或
出而右有司平之鄕師居門正其出入之行列也旗
軍吏所載分地調其部曲疏數前後有屯百步車徒
異羣相去之數也車徒畢出和門鄕師又巡其行陳
司農云險野人為主人居前易野車為主車居前
疏云以旌為左右和之門者六軍分三軍各處東
西為左右各為一門云以敘和出者以教戰處内
故以田處出鄭知有司是鄕師者見鄕師職云巡
其前後之屯云車徒異羣者出軍之時車徒同羣
今在軍行列之時則車徒異羣也
既陳乃設驅逆之車有司表貉于陳前
注驅驅出禽獸使趨田者也逆逆要不得令走設此
車者田僕也
中軍以鼙令鼔鼔人皆三鼔羣司馬振鐸車徒皆作遂
鼔行徒銜枚而進大獸公之小禽私之獲者取左耳
注羣司馬謂兩司馬也枚如箸銜之有繣結項中軍
法止語為相疑惑也獲得也得禽獸者取左耳當以
計功
疏此與上文教戰時大同惟徒銜枚為異
及所弊鼔皆駴車徒皆譟(駴本亦作駭胡楷反李一音&KR1344;譟音喿素報反)
注及所弊謂至所弊之處田所當於止也天子諸侯
蒐狩有常至其常處吏士鼓譟象攻敵尅勝而喜也
疾雷擊鼔曰駴
徒乃弊致禽饁獸于郊入獻禽以享烝(饁于輒反劉于法反)
注徒乃弊徒止也冬田主用衆致禽饁獸于郊聚所
獲禽因以祭四方神於郊月令季秋天子既田命主
祠祭禽于四方是也入又以禽祭宗廟
及師大合軍以行禁令以救無辜伐有罪
注師所謂王巡守若會同司馬起師合軍以從所以
威天下行其政也不言大者未有敵不尚武
疏云師謂王巡守若會同者對下文大師是出軍
法故鄭云未有敵不尚武也
若大師則掌其戒令涖大卜帥執事涖釁主及軍器
注大師王出征伐也臨大卜卜出兵吉凶也主謂遷
廟之主及社主在軍者也軍器鼔鐸之屬凡師既受
甲迎主于廟及社主祝奉以從殺牲以血塗主及軍
器皆神之
疏案小子職云釁邦器及軍器彼官釁之大司馬
涖之
及致建大常此軍將誅後至者
注致鄕師致民于司馬比校次之也
疏鄭知鄕師致民于司馬者據鄕師職知之司馬
用王大常者以上文大師王親御六軍故司馬用
王之大常致衆若王不親則司馬自用大旗致之
及戰巡陳眡事而賞罰
注事謂戰功也
若師有功則左執律右秉鉞以先愷樂獻于社(鉞音越)
注律所以聽軍聲鉞所以為將威也先猶道也兵樂
曰愷
疏趙商問夏官師有功則獻于社春官大司樂王
師大獻則令奏愷樂注云大獻獻捷於祖不達異
意鄭云司馬主軍事之功故獻於社大司樂宗伯
之屬宗伯主宗廟故獻於祖若然軍有功二處俱
獻以出軍之時告于祖宜于社故反必告也
若師不功則厭而奉主車(厭於涉反李於入反)
注厭伏冠也奉猶送也送主歸于廟與社
疏厭謂伏冠者按曲禮厭冠不入公門彼差次當
緦小功之冠以義言之五服之冠皆厭以其喪冠
反吉冠於武上向内縫之喪冠於武下向上縫之
以伏冠在武故得厭伏之名
王弔勞士庶子則相(勞力報反)
注師敗王親弔士庶子之死者勞其傷者則相王之
禮庶子卿大夫之子從軍者或謂之庶士
疏云庶子為卿大夫之子適庶俱兼則經中士為
卿大夫士之身案宫伯掌士庶子注云士適子庶
子其支庶與此異者彼宫正掌卿大夫士宫伯别
掌士庶子此惟一文故不同也此注不云士之子
者以其卿大夫之適子為王及后與士同士之子
如衆人不得為王及后如士故不弔勞之也
大役與慮事屬其植受其要以待攷而賞誅(與音預屬音灼植直)
(吏反)
注大役築城邑也鄭司農云國有大役大司馬與謀
慮其事也玄謂慮事者封人也於有役司馬慮之植
築城槙也屬賦丈尺與其人數
疏植者版幹之屬(槙音貞)
大會同則帥士庶子而掌其政令
注帥師以從王
若大射則合諸侯之六耦
注王將祭射于射宫以選賢也王射三侯以諸侯為
六耦
疏王大射之時有諸侯來朝在京師者大司馬令
之為六耦此大射是將祭而射故用諸侯為六耦
若賓射射人亦用六耦但不用諸侯當用卿大夫
為之燕射三耦自然用卿大夫以下為之
大祭祀饗食羞牲魚授其祭
注牲魚魚牲也祭謂尸賓所以祭也鄭司農云大司
馬主進魚牲
疏大祭祀謂天地宗廟此大祭據宗廟而言其中
小之祭祀亦為之矣饗食行之在廟故與大祭祀
同鄭云祭謂尸賓所以祭也者大祭祀授尸祭饗
食授賓祭若王祭則膳夫云授王祭是也
大喪平士大夫
注鄭司農云平一其服也玄謂平者正其職與位
疏必使司馬平之者司馬之屬有司士主羣吏今
王喪不得使司士故司馬平之先鄭云平一其服
按小宗伯已懸衰冠故後鄭不從也
喪祭奉詔馬牲
注王喪之以馬祭者蓋遣奠也奉猶送也送之至墓
告而藏之
疏知喪祭是大遣奠者以其喪奠反虞卒哭喪祭
之等無奉送詔告惟有大遣奠入壙之時有奉送
之事
小司馬之職掌
注此下字脱滅札爛文闕漢興求之不得遂無識其
數者
凡小祭祀會同饗射師田喪紀掌其事如大司馬之灋
疏小會同謂諸侯使卿大夫來聘王使卿大夫與
之會同言饗射師田皆是詩侯卿大夫來聘王還
使卿大夫與饗燕及射師田之等也小喪紀者三
夫人以下
軍司馬(闕)
輿司馬(闕)
行司馬(闕)
司勲掌六鄕賞地之灋以等其功
注賞地賞田也在遠郊之内屬六鄕焉等猶差也以
功大小為差
疏云賞田在遠郊之内者見載師云賞田任遠郊
之地
王功曰勲
注輔成王業若周公
國功曰功
注保全國家若伊尹
民功曰庸
注法施於民若后稷
事功曰勞
注以勞定國若禹
治功曰力
注制法成治若咎繇
戰功曰多
注尅敵出竒若韓信陳平司馬法曰上多前虜訓按
國功若申勃蘇之存楚國以之為存亡者也民功若
公叔文子為粥與國之餓者是有遺愛在民而民思
之者也事若禮樂兵農之類各有所長治若官府簿
書之職欲其無怠此皆以大小為先後也
凡有功者銘書於王之大常祭於大烝司勲詔之
注銘之言名也生則書于王旌以識其人與其功也
死則於烝先王祭之詔謂告其神以辭也今漢祭功
臣於廟廷
疏有功謂上六者詔之謂詔司常書之又以辭使
春官告神引漢法者欲見古者亦在廟廷也
大功司勲藏其貳
注功書藏於天府又副於此者以其主賞訓按上云
凡有功者此别云大功蓋王功國功也注謂功書藏
於天府今天府職文無之或即指銘書大常為正藏
於司勲者為副耶大功又藏其副重之也
掌賞地之政令
注政令謂役賦
凡賞無常輕重眡功凡頒賞地參之一食
注賞地之税參分計税王食其一二全入於臣
疏采地之税四之一與小國入天子同賞田參之
一與次國入天子同
惟加田無國正(正音征)
注加田既賞之又加賜以田所以厚恩也正謂税也
禄田亦有給公家賦貢獨加賞之田無正耳
疏加田未知所在或當與賞田同在遠郊大夫士
賜地凡有四種大夫已上有采地又有賞田加田
載師又有仕田即王制圭田是有四種王制云大
夫有田則祭無田則薦是知士亦有田法也
馬質掌質馬馬量三物一曰戎馬二曰田馬三曰駑馬
皆有物賈(賈音嫁)
注此三馬買以給官府之使無種也皆有物賈皆有
物色及賈直
疏質平也主平馬力及毛色與賈直訓此三者之
馬以共國用若王所用則當有種馬齊馬道馬三
物也戎馬田馬以共軍事田獵駑馬以共官府百
事之用各有物賈謂如下文有用官馬而死須以
物更也物馬材也注謂無種謂不如校人養馬法
孳其生育但國家官府所用馬當亦有常數如校
人所云而今不可考矣至其養之或亦牧人牧六
牲中容有馬與
綱惡馬
注綱謂以縻索維綱狎習之
凡受馬於有司者書其齒毛與其賈馬死則旬之内更
旬之外入馬耳以其物更其外否(賈音嫁更音庚)
注更謂償也旬之内死者償以齒毛與賈受之日淺
養之惡也旬之外死入馬耳償以毛色不以齒賈任
之過其任也其外否者旬之外踰二十日而死不任
用非用者罪
疏所受之馬謂給公家之使旬内死者償以齒毛
與賈以其日少雖過其任若養之善未能致死也
旬外死入馬耳償以毛色不以齒賈者以其任過
其任雖善養之可以致死云旬之外踰二十日死
不任用非用者罪者以其行使二十日外馬力既
竭雖齊其任養之善容得致死故不償訓此蓋以
事之勞逸用之久近為等事逸則用近事勞則用
久用近而死是濫用也則償之用久而死是為官
事非得已也則不償旬之内不但償如其毛色兼
如其齒賈從重也旬之外償如其毛色耳齒賈雖
有老幼貴賤之不同不責也是從輕也二旬以外
則并不責之矣
馬及行則以任齊其行
注識其所載輕重及道里齊其勞逸乃復用之訓案
及行謂有事用之注云齊其勞逸乃復用之者謂所
有之馬更番用遍然後初用者乃可以次用之不可
使有常用或常不用則勞逸不均也注識字讀如誌
記之也輕重道里通釋任字
若有馬訟則聽之
注訟謂賣買之言相負
禁原蠶者
注原再也天文辰為馬蠶為龍精月直大火則浴其
種是蠶與馬同氣物莫能兩大禁再蠶者謂傷馬與
疏天文辰為大火房為天駟故曰辰為馬月直大
火謂二月按内宰仲春始蠶謂浴其種祭義云大
昕之朝奉種浴于川注云大昕季春朔日又浴者
將生時又重浴之也
周禮纂訓卷十五
