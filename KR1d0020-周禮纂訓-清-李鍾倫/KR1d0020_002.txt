周禮纂訓卷二
安溪李鍾倫撰
小宰之職掌建邦之宫刑以治王宫之政令凡宫之糾
禁
注宫刑在王宫中者之刑
掌邦之六典八灋八則之貳以逆邦國都鄙官府之治
執邦之九貢九賦九式之貳以均財節邦用
注逆迎受之鄭司農云貳副也
疏逆謂迎受勾考之使知功過所在也訓邦國都
鄙官府之治有能否小宰攷察之以告冢宰冢宰
以詔王廢置均財者均其所入謂貢賦有恒經節
用者節其所出謂式灋有定制小宰稽其籍以詔
冢宰量入為出制國用
以官府之六敘正羣吏一曰以敘正其位二曰以敘進
其治三曰以敘作其事四曰以敘制其食五曰以敘受
其會六曰以敘聽其情
注敘秩次也謂先尊後卑也治功狀也食禄之多少
情争訟之辭
訓此六敘家君子謂即八灋中官常是也以其官
之尊卑秩次有常是之謂官常進如呼昭穆而進
之之進進其治者進而授之以所治之職謂施法
于官府之時六者皆先尊後卑所謂序也次位列
者於朝頒治職者亦當於朝類也事以服勤食以
報功類也會定功罪情弊曲直亦類也
以官府之六屬舉邦治一曰天官其屬六十掌邦治大
事則從其長小事則專達二曰地官其屬六十掌邦教
大事則從其長小事則專達三曰春官其屬六十掌邦
禮大事則從其長小事則專達四曰夏官其屬六十掌
邦政大事則從其長小事則專達五曰秋官其屬六十
掌邦刑大事則從其長小事則專達六曰冬官其屬六
十掌邦事大事則從其長小事則專達
注大事從其長若庖人内外饔與膳夫共王之食小
事專達若宮人掌舍各為一官達千云達決也
訓從謂共其使令聽其教戒官各有長總言之治
官以太宰為長又分之食官以膳夫為長推此類
可見
以官府之六職辨邦治一曰治職以平邦國以均萬民
以節財用二曰教職以安邦國以寧萬民以懷賓客三
曰禮職以和邦國以諧萬民以事鬼神四曰政職以服
邦國以正萬民以聚百物五曰刑職以詰邦國以糾萬
民以除盜賊六曰事職以富邦國以養萬民以生百物
注懷亦安也賓客来共其委積所以安之聚百物者
司馬主九畿職方制其貢各以其所有
訓司空主興事任力使土不曠民不遊則百物以
生典王者所操職當官所掌故典言官府而職不
言官府以其皆官府之事也平邦國謂執典法則
以權衡中外均萬民謂均其賦貢其餘言邦國萬
民雖文異而義同政典言均萬民而政職言正萬
民均猶齊也正猶整也整齊一也節財用懷賓客
以下典不言而職言之者典舉其義故其文括職
主其辨故其事詳
以官府之六聯合邦治一曰祭祀之聯事二曰賓客之
聯事三曰喪荒之聯事四曰軍旅之聯事五曰田役之
聯事六曰斂㢮之聯事凡小事皆有聯(㢮尸氏反劉本作施音弛杜作)
(施)
注鄭司農云大祭祀太宰贊玉幣司徒奉牛牲宗伯
眡滌濯涖玉鬯省牲鑊奉玉齍司馬羞魚牲奉馬牲
司寇奉明水火大喪太宰贊贈玉含玉司徒帥六鄉
之衆庶屬其六紖宗伯為上相司馬平士大夫司寇
前王此所謂官聯杜子春㢮讀為施玄謂荒政弛力
役及國中貴者賢者服公事者老者疾者皆舍不以
力役之事奉牲者其司空奉豕與
疏大祭祀唯太宰尊不奉牲宗伯不言奉雞司馬
直言奉馬不兼言奉羊司寇不言奉犬皆略不言
可知
以官府之八成經邦治一曰聽政役以比居二曰聽師
田以簡稽三曰聽閭里以版圖四曰聽稱責以傅别五
曰聽禄位以禮命六曰聽取予以書契七曰聽賣買以
質劑八曰聽出入以要會(政鄭音征司農如字比毗志反註同稱昌證切傅音附别)
(彼列反會古外反凡要會會計之字皆放此)
注鄭司農云政謂軍政役謂發兵起徒役比居謂伍
籍簡閱也稽計也計其士之卒伍閱其兵器為之要
簿也版戶籍圖地圖聽人訟地以版圖決之稱責謂
貸子傅别謂券書傅傅著約束於文書别别為兩兩
家各得一也禮命謂九賜也書契符書也質劑謂市
中平賈若今時月平要會謂計最之簿書玄謂政謂
賦也其字或作正或作征傅别謂為大手書於一札
中字别之書契謂出予入受之凡要凡簿書之最目
獄訟之要辭皆曰契質劑謂兩書一札同而别之長
曰質短曰劑禮命禮之九命之差等
疏稱責謂舉責生子即泉府職以國服為之息聽
禄位以禮命者有人争禄之多少位之前後則以
禮命文書聽之取予謂於官直貸不出子者出入
是官内自用物有人争此官物者則以要會簿書
聽之傅别謂於券背上大作一手書中央破之為
二段别之質劑前後作一劵中央破之兩家各得
其一皆無手書字異於傅别訓聽謂聽其治或有
獄訟則亦聽之聽禄位以禮命謂興賢能之時萬
民中有德行道藝者進而禮命之若欲授禄制爵
則以禮命之書攷之家茂夫叔父謂取予者歲時
之施惠在官為予在民為取必以書契者防冒濫
也出入者泉府之斂賒泉府所出廛人所入皆有
要會相參攷也泉府之貸於民有二有賒而不取
息者有貸而取息者此泉府所出謂無息者與稱
責異也
以聽官府之六計弊羣吏之治一曰廉善二曰廉能三
曰廉敬四曰廉正五曰廉灋六曰廉辨
注聽平治也平治官府之計有六事弊斷也既斷以
六事又以廉為本善善其事有辭譽也能政令行也
敬不解于位也正行無傾邪也灋守法不失也辨辨
然不疑惑也
疏六者不同既以廉為本又計其功過多少而聽
斷之故云六計弊羣吏之治也訓仁心為質之謂
善材力可任之謂能畏威勤事之謂敬剛直不撓
之謂正遵守成式之謂灋審察精詳之謂辨敬與
正皆善之類也灋與辨亦能之屬也
以灋掌祭祀朝覲會同賓客之戒具軍旅田役喪荒亦
如之七事者令百官府共其財用治其施舍聽其治訟
(共音恭)
注灋謂其禮法也戒具戒官有事者所當共施舍不
給役者
疏七者皆是上六聯百官聯事通職者以其衆官
共故云令百官府共其財用也訓共其財用治其
施舍即六聯中斂㢮之事此一節注疏以為八灋
中官灋之事
凡祭祀贊王幣爵之事祼將之事(祼古亂反)
注又從太宰助王也將送也祼送送祼謂贊王酌鬱
鬯以獻尸凡鬱鬯受祭之啐之奠之
疏上太宰不言贊祼將則太宰不贊之故注直云
小宰贊王酌鬱鬯也
凡賓客贊祼凡受爵之事凡受幣之事
注唯祼助宗伯其餘皆助太宰王不酌賓客而有受
酢
疏云其餘者謂受爵幣二者賓客酢王之時太宰
於賓處受而授王王飲訖太宰受爵以授小宰受
幣之時王親受受以授太宰太宰以授小宰也
喪荒受其含襚幣玉之事(襚音遂)
注凶荒有幣玉者賓客所賙委之禮
疏喪謂王喪諸侯諸臣得致含襚幣玉上太宰不
言是小宰專受之賙委謂諸侯賙委王家灋也
月終則以官府之敘受羣吏之要
注主每月之小計
疏月計曰要使官府致其簿書之要受之當先尊
後卑也云小計對歲會為大計也若大計則冢宰
平之
贊冢宰受歲會歲終則羣吏致事
注使齎歲盡文書來至若今上計
正歲帥治官之屬而觀治象之灋徇以木鐸曰不用灋
者國有常刑(徇音旬从徇非)
注正歲謂夏之正月得四時之正以出教令者審也
古者將有新令必奮木鐸以警衆以明聽也木鐸木
舌也文事奮木鐸武事奮金鐸
疏木鐸以木為舌金鐸以金為舌訓此治屬之官
刑也
乃退以宫刑憲禁于王宫
注憲謂表縣之
疏凡刑禁皆出秋官小宰得秋官刑禁文書表而
縣之於宮内也訓此宮中之宮刑也以其王宮故
但表縣之
令于百官府曰各修乃職攷乃灋待乃事以聽王命其
有不共則國有大刑
訓當官所守謂之職國家所定謂之法此統六屬
之官刑也此一節家君子以為八灋中官刑之事
小宰職貳冢宰以贊王攷核之事稽察之政而
其職獨詳於治官府是故首言王宮之治其中掌
宫正内宰所以弼王也次言典法則式賦貢之貳
其中掌司會大府所以佐冢宰也故為先六敘以
下次列八灋皆治官府之事官屬畢備則人足以
任官也官職各辨則人各有專責也職事相聯則
一屬一職之人所不能治者合之他屬他職以治
之也此三者皆治人也官成者有已成之律令官
計者有一定之功罪官灋者有相循之禮儀比三
者皆治灋也一月之計小宰受之一歲之會冢宰
決之而小宰贊焉示之以灋威之以刑此所以佐
冢宰亮天工而熙庶職也或曰小宰陳列八灋其
序異於冢宰何也曰冢宰之治官府義主於邦治
者也小宰之治官府義止於官府者也主於邦治
則以設官分職為大主於官府則以序次尊卑為
體故其序不同也官灋之後於官計何也曰計所
以攷定功罪官成以上皆所當計也法也者先時
以令于百姓當其事則訓其灋百官廢法則有常
刑不待稽察功過之日而始斷之故離而後之也
終之以官刑何也曰經文凡有數可紀者皆在於
前官刑無數可紀且其辭曰修乃職攷乃法待乃
事是不過取上文諸法而申儆之亦如冢宰先次
六典以至九兩正月以下則所以頒施前法者此
周官立言之例也
宰夫之職掌治朝之灋以正王及三公九卿大夫羣吏
之位掌其禁令
注治朝在路門之外其位司士掌焉宰夫察其不如
儀
訓此所謂以敘正其位
敘羣吏之治以待賓客之令諸臣之復萬民之逆
注恒次敘諸吏之職事三者之來則應使辨理之復
之言報也反也反報於王謂於朝廷奏事自下而上
曰逆逆謂上書
疏宰夫次敘羣吏諸臣等之治職即以待賓客以
下三事賓客之令謂若大宗伯朝覲會同則為上
相肆師大朝覲佐儐之屬諸臣之復謂若夏官小
臣職云掌三公及孤卿之復逆太僕職云掌諸侯
之復逆此諸臣中兼之萬民之逆謂御僕職掌羣
吏庶民之復逆彼羣吏為府史以下與此羣吏别
宰夫恒次敘諸官使辨理其事訓諸臣言復萬民
言逆互文也賓客之令以下三者非宰夫親掌之
次敘當職之官使掌之也此亦以敘作其事之類
為其為治朝之法故遂言之
掌百官府之徵令辨其八職一曰正掌官灋以治要二
曰師掌官成以治凡三曰司掌官灋以治目四曰旅掌
官常以治數五曰府掌官契以治藏六曰史掌官書以
贊治七曰胥掌官敘以治敘八曰徒掌官令以徵令(藏才)
(浪反注治藏同)
注别異諸官之八職以備王之徵召所為正辟於治
官則冢宰也治要若歲計也師辟小宰宰夫也治凡
若月計也司辟上士中士治目若今日計也旅辟下
士也治數每事多少異也治藏藏文書及器物贊治
若今起文書草也治敘次序官中如今侍曹伍伯𫝊
吏朝也徵令趨走給召呼
疏治敘㳄序官中者謂官中須人驅役之處則次
序其徒也云伍伯𫝊吏朝者漢時五人為伍伯長
也𫝊吏朝者𫝊在朝羣吏諸官事務於朝胥為什
長亦然舉漢法況之也訓此所謂以敘進其治正
者卿長官灋如治官有治象之灋教官有教象之
灋是也六官之灋皆六官之長主之官成謂官府
之治績成效掌之者受而句考之也治目之官灋
如膳夫酒正之屬彼亦自為一官之長所掌者膳
羞及酒漿之法度而不必親掌其物故曰灋也推
類可見旅曰官常者衆士官卑人執其職職分有
常是曰官常要者事之綱領凡者事之撮括目者
事之科條數者不一其事列而可數也八職之事
尊者職要卑者職詳宰夫辨之以待王使令也
辟音譬本亦作譬𫝊直專反
掌治灋以攷百官府羣都縣鄙之治乘其財用之出入
凡失財用物辟名者以官刑詔冢宰而誅之其足用長
財善物者賞之(辟徐芳石反劉芳益反于云不當也)
注羣都諸采邑也六遂五百家為鄙五鄙為縣言縣
鄙而六鄉州黨亦存焉乘猶計也財泉穀也用貨賄
也物畜獸也辟名詐為書以空作見文書與實不相
應也
疏宰夫是句攷之官故以治灋攷百官府及羣都
縣鄙鄉遂之内治功善惡也訓此一節佐小宰貳
典法則式賦貢之事小宰掌逆邦國都鄙官府之
治宰夫卑故不及邦國治法亦謂典法則也財用
入出亦謂式賦貢也乘其財用之其亦指官府縣
都也
以式灋掌祭祀之戒具與其薦羞從大宰而眡滌濯凡
禮事贊小宰比官府之具
注薦脯醢也羞庶羞内羞
疏按儀禮諸單言薦者皆是脯醢故知薦脯醢也
庶羞謂天子八豆諸侯六豆之等内羞謂祭祀食
後所加少牢所謂房中之羞糗餌粉餈是也訓式
灋亦謂小宰官灋也
凡朝覲會同賓客以牢禮之灋掌其牢禮委積膳獻飲
食賓賜之飱牽與其陳數(委於偽反積子賜反後二字相連皆同此音飲於鴆反食)
(音嗣飱音孫)
注牢禮之法多少之差及其時也三牲牛羊豕具為
一牢委積為牢米薪芻給賓客道用也膳獻禽羞俶
獻也飲食燕饗也鄭司農云飱夕食也牽牲牢可牽
而行者玄謂飱客始至所致禮凡此禮陳數存可見
者唯有行人掌客及聘禮公食大夫
疏掌其牢禮下别言委積之等則此牢禮謂饔餼
之禮委積是賓未至時在道所設饔餼是朝日致
之今在委積上者惟饔餼是禮之大者且委積非
特賓來時共之賓去亦共之在下亦宜云膳獻禽
羞俶獻者禽羞謂成熟有齊和者俶獻四時珍美
新物也云飲食燕饗不解食為食禮者經中言食
則食禮自明今云飲食燕饗止有飲入燕禮饗中
又兼飲與食以其饗有米有酒也司農以飱為夕
食解之按聘禮客始至大夫帥至于館宰夫朝服
設飱但客至即設不要待夕故後鄭不從之也訓
掌牢禮委積之等者供其物也掌其陳數者辨其
多少隆殺凡皆牢禮之設所具委積在道所供飱
牽始至所供饔餼膳獻飲食至後所供飱牽次在
後者家茂夫叔父曰賓之飱牽所以待賓賜之飱
牽以待羣介行人宰史然則飱牽中包待諸侯臣
禮故在後也
凡邦之弔事掌其戒令與其幣器財用凡所共者
注弔事弔諸侯諸臣幣所用賻也器所致明器也凡
喪始死弔而含襚葬而賵贈其間加恩厚則有&KR0608;焉
疏弔謂王使人弔諸侯自弔諸臣從王行者竝有
贈喪之具百官當共即是凡所共者
大喪小喪掌小官之戒令帥執事而治之
注大喪王后世子小喪夫人以下小官士也其大官
則冢宰掌其戒令治謂共辨
訓鄭氏所以釋大喪為后世子小喪為夫人以下
者盖對下文三公六卿之喪及諸大夫之喪是外
喪則此大喪小喪是内喪矣然大喪中亦兼王喪
言執事者宫中之喪掌事者亦有内豎女御及内
外宗之屬男女不等且客有無爵者故不可言官
有司也
三公六卿之喪與職喪帥官有司而治之凡諸大夫之
喪使其旅帥有司而治之
注旅冢宰下士
訓此一節贊小宰治官灋之事七事中闕師役凶
荒者宰夫所職稽察朝儀居多師役凶荒是外禮
故也
歲終則令羣吏正歲會月終則令正月要旬終則令正
日成而以攷其治治不以時舉者以告而誅之
注歲終自周季冬正猶定也治不時舉者謂違時令
失期會
疏治不時舉謂文書稽滯者訓上冢宰掌歲會小
宰掌月要則日成當宰夫自掌之此羣吏亦非止
治官之屬
正歲則以灋警戒羣吏令修宫中之職事書其能者與
其良者而以告于上
注良猶善也上謂小宰太宰也
疏上云令修宫中之職事則此謂宫中諸吏也正
歲之正月則豫選之擬至歲終當舉之也訓宰夫
者佐小宰句攷之官所職亦與小宰相侔但其治
差狹小宰主治官府故凡官府之灋無不關小宰
者宰夫則於其中稽察朝儀校核功過而已故首
言治朝之灋次辨八職之治皆所以肅班行次尊
卑而使之居其所以任其事即小宰所謂官常者
此皆稽察禮儀之事也掌治法以攷羣吏之治乘
財用之出入而詔冢宰誅賞此皆糾核功過之事
也以式灋掌祭祀之戒具凡朝覲會同賓客之牢
禮與夫弔事喪紀之戒令即小宰所謂官灋者此
又稽察禮儀之事也羣吏之治日入其成月進其
要歲獻其會宰夫令之以贊冢宰小宰而攷治焉
宫中之吏則有儆戒之條賢能之書以訓迪職事
而待上之舉焉此又糾核功過之事也故曰宰夫
者贊小宰句攷之官也
宫正掌王宮之戒令糾禁以時比宮中之官府次舍之
衆寡為之版以待夕擊柝而比之國有故則令宿其比
亦如之(比徐芳履反一音毗志反柝吐各反)
注比校次其人之在否官府之在宮中者若膳夫玉
府内宰内史之屬次諸吏直宿舍其所居寺版其人
之名籍待待戒令及比鄭司農故謂禍災玄謂故凡
非常也文王世子曰公有出疆之政庶子以公族之
無事者守於公宫正室守太廟諸父守貴宫貴室諸
子諸孫守下宮下室此謂諸侯也王之庶子職掌國
子之倅國有大事則帥國子而致於太子唯所用之
者令宿之事蓋亦存焉
疏云令宿之事蓋亦存焉者宿衛之事亦在惟所
用中彼是甲兵不云宿衛故云亦存焉訓以時比
之謂每夕則比國有故則比也衆寡士庶子之屬
辨外内而時禁
注鄭司農云分别外人内人禁其非時出入自内宰
所掌以内為内以外為外
稽其功緒糾其德行幾其出入均其稍食(行下孟反)
注幾其出入若今時無引籍不得入宫司馬殿門也
疏言引籍者有門籍及引人皆得出入也訓按功
緒以其見于職事言也德行以其修於身言也
此内兼治官府以下則治庶子及人徒
去其淫怠與其竒衺之民(衺似嗟反亦作邪)
注民宫中吏之家人也
疏使之不為即是去也訓民中容有胥徒之屬在
宫中者
會其什伍而教之道藝
注五人為伍二伍為什會之者使之輩作輩學相勸
帥且寄宿衛之令
疏會謂會合宫中子弟宫正掌宫中卿大夫士亦
兼掌子弟
月終則會其稍食歲終則會其行事
訓行事至歲終乃會者防有黜陟總計一歲功過
多寡可以黜陟行事謂功緒德行道藝之屬
凡邦之大事令于王宫之官府次舍無去守而聽政令
注使居其處待所為
訓大事與上有故異故是有儆此大事則又廣矣
如祭祀賓客會同喪紀之類其詳在諸子職言待
所為其事不一非止於令宿也
春秋以木鐸修火禁
注火星以春出以秋入因天時而以戒
疏春為季春秋為季秋此火謂陶冶鑄銅之火此
火禁謂宫正施於宫中者
凡邦之事蹕宫中廟中則執燭(蹕音畢)
注事祭事也邦之祭社稷七祀於宫中祭先公先王
於廟中隸僕掌蹕止行者宫正則執燭以為明
疏云祭社稷七祀於宫中者宗廟社稷在宫中中
門之外王出向二處當寢晨而行則宫正執燭為
明也
大喪則授廬舍辨其親疏貴賤之居
注廬倚廬也舍堊室也親者貴者居倚廬疏者賤者
居堊室雜記曰大夫居廬士居堊室
疏大喪謂王喪臣子斬衰則同廬舍所居則異親
者謂大功以上貴者謂大夫以上疏者謂小功緦
麻賤謂士訓宫正一官首言比法次辨外内此所
以治王宫之守也次而掌其稽功糾行之條與其
幾察出入之務次而嚴其淫怠竒衺之禁與其什
伍道藝之教此所以治宫中之人也月終會其稍
食歲終會其行事此所以結治宫中之人也有大
事則令無去守此所以足守王宫之事也衛宫中
者有官府及士庶子其比法與其戒令皆宫正統
之宫正宫伯所掌無卿大夫之適子只是庶子適
子使之入學司樂教之庶子使之宿衛諸子教之
所謂士庶子者士謂官府庶子謂卿大夫之庶子
也說見師氏保氏
宫伯掌王宫之士庶子凡在版者
注王宫之士謂王宫中諸吏之適子也庶子其支庶
也
疏宫伯掌宫中卿大夫之適子庶子士之適子也
按大司馬王弔勞士庶子彼注士為卿大夫士庶
子為卿大夫之子則兼適庶與此不同者彼更無
弔勞卿大夫士身故士為卿大夫庶子中兼適庶
是鄭望文以為義也
掌其政令行其秩敘作其徒役之事
注秩禄稟敘才等也作徒役之事太子所用
訓行案行也秩禄之厚薄敘位之先後
授八次八舍之職事若邦有大事作宫衆則令之月終
則均秩歲終則均敘
注衛王宫者必居四角四中於徼候便也次其宿衛
所在舍其休沐之處
疏言四角四中者以其言八似若八方為四方四
維故以四角四中解之訓家茂夫叔父曰授職事
即掌其政令也令宫中即作其徒役也月終均秩
歲終均敘即行其秩敘也職事謂伺察守望也
均亦會也(徼古弔反)
以時頒其衣裘掌其誅賞
訓宫伯之職以貳宫正士庶子之治宫正亦兼掌
之復專設宫伯一官者士庶子有起徒役之事徒
役事繁不得兼職也葉氏曰宫正宫伯掌王宫
者也在王宫者百官府有版士庶子亦有版百官
府有次舍士庶子亦有次舍此皆郎衛也太僕司
隸虎賁所掌皆兵衛也天子之衛有二其别有四
卿大夫士之在宫中者宫正掌之士庶子之在宫
中者宫伯掌之視朝則司士正其儀大事則諸子
掌其政此守環列之衛也王視朝則前正位而退
王出入則自左馭而前驅視朝則在路門之左太
僕掌之小臣御僕屬焉此僕從侍御之衛也虎士
八百人先後王而趨以卒伍視朝則在路門之右
虎賁氏掌之旅賁氏屬焉此奔走先後之衛也居
虎門之左使其屬帥四夷之隸各以其兵服守王
之門外且蹕師氏掌之帥四翟之隸使服其邦之
服執其邦之兵以守王宫司隸掌之此周防揵閉
之衛也士庶子之在版者皆卿大夫士之子弟有
諸子以攷之成材者有司樂以合之宫伯惟均秩
敘頒衣裘掌誅賞而已
膳夫掌王之食飲膳羞以養王及后世子(食音嗣)
注食飯也飲酒漿也膳牲肉也羞有滋味者凡養之
具大略有四
疏云養王及后世子者舉尊者言其實羣臣及三
夫人以下亦養之食飲膳羞即下文食用六穀飲
用六清等六清水漿醴䣼醫酏不言酒文略也下
文仍有珍用八物醬用百有二十罋不言者此舉
大者珍醬是饋之小者
凡王之饋食用六穀膳用六牲飲用六清羞用百有二
十品珍用八物醬用百有二十罋(罋音瓮屋貢反)
注進物於尊者曰饋此饋之盛者王舉之饌也六牲
馬牛羊豕犬雞也羞出於牲及禽獸以備滋味謂之
庶羞公食大夫禮内則下大夫十六上大夫二十其
物數備焉天子諸侯有其數而物未得盡聞珍謂淳
熬淳母炮豚炮牂𢷬珍漬熬肝膋也醬謂醯醢也鄭
司農云六穀稌黍稷粱麥苽苽彫胡也六清水漿醴
䣼醫酏
疏云羞出於牲及禽獸者按公食大夫下大夫十
六豆從膷臐膮以下皆出於牲不見有出禽獸上
大夫加以雉兔鶉鴽此則出禽獸也云天子諸侯
有其數者此經云天子百有二十掌客云公四十
侯伯三十二子男二十四云物未得盡聞者謂少
有聞其數皆從上大夫二十豆以上加之内則云
牛修及爵鷃蜩范芝栭已下三十一物注云皆人
君燕食所加庶羞也云珍謂淳熬已下是為八珍
内則有糝與餰彼是羞豆之實非珍云醬謂醯醢
者醬是總名經云百有二十罋醢人共醢六十罋
醯人共醯六十罋故知醬中兼有醯醢也
王日一舉鼎十有二物皆有俎
注殺牲盛饌曰舉王曰一舉以朝食也后與王同庖
鼎十有二牢鼎九陪鼎三物謂牢鼎之實亦九俎
疏言王日一舉者謂一日一太牢云物皆有俎者
俎據正鼎鼎各一俎鄭云王日一舉以朝食者按
玉藻云皮弁以日視朝遂以食日中而餕餕者餕
朝之餘明知先朝食次乃日中而餕云后與王同
庖者玉藻云夫人與君同庖注云不特殺明后與
王亦然云鼎十有二牢鼎九陪鼎三者按聘禮致
饔餼注云飪一牢鼎十有二是也牢鼎九者牛羊
豕魚腊腸胃同鼎膚鮮魚鮮腊陪鼎三者當内兼
膷臐膮陪牛羊豕鼎後也云亦九俎者陪鼎三膷
臐膮者為庶羞在於豆惟牢鼎之物在俎趙商問
玉藻天子日食少牢朔月太牢與此不同鄭云禮
記後人所集或以諸侯同天子或以天子與諸侯
等難據為說當以經為正也
以樂侑食膳夫授祭品嘗食王乃食
注侑猶勸也祭謂刌肺脊也禮飲食必祭示有所先
品者每物皆嘗之道尊者也
疏殷祭肝周祭肺祭肺有二種一名舉肺亦名離
肺此為食而有也二名祭肺亦名刌肺此為祭而
有也舉肺離而不絶祭肺則絶之此為食而授云
刌肺脊者以優至尊故與祭祀同也曲禮云殽之
序徧祭之今徒言祭肺者略舉其首者也
卒食以樂徹于造
注造作也鄭司農云造謂食之故與居處也已食徹
置故處
疏造食處即厨是也内則云天子之閣左達五右
達五亦是置食處此不徹於閣者閣内是置新饌
故徹于造祭祀徹時歌雍此歌未聞
王齊日三舉
疏齊必變食故加牲體至三太牢按玉藻朔食加
於日食一等則此朔食當兩太牢不言者文不具
齊時不樂故不言以樂侑食也
大喪則不舉大荒則不舉大札則不舉天地有烖則不
舉邦有大故則不舉(札則八反徐音截烖音災)
注大荒凶年大札疫癘天烖日月晦食地烖崩動也
大故寇戎之事鄭司農云大故刑殺也春秋𫝊曰司
寇行戮君為之不舉
疏司寇行戮君為之不舉謂不舉樂此在膳夫食
科之中不舉即是不殺牲引司農義在下者欲見
大故中含刑殺不舉中含不舉樂也
王燕食則奉膳贊祭
注燕食謂日中與夕食奉膳奉朝之餘膳所祭者牢
肉
疏按玉藻天子云日中而餕諸侯云夕深衣祭牢
肉鄭注云天子言日中諸侯言夕天子言餕諸侯
言祭牢肉互相挟則天子諸侯朝皆祭肺日中與
夕皆祭牢肉
凡王祭祀賓客食則徹王之胙俎
注膳夫親徹胙俎胙俎最尊也其餘則其屬徹之賓
客食而王有胙俎王與賓客禮食主人飲食之俎皆
為胙俎見於此矣
疏云胙俎最尊者胙者酢也王與尸賓相答酢也
云賓客食而王有胙俎是禮食者以其賓客與祭
祀同科故知非凡平燕食按公食大夫主君與聘
大夫禮食賓前有食君前無食今天子與諸侯禮
食王前有食俎者天子於諸侯其禮異於諸侯與
聘大夫也云主人飲食之俎皆為胙俎者按特牲
少牢主人胙俎直是祭祀不兼賓客此則俱有也
凡王之稍事設薦脯醢
注鄭司農云稍事謂非日中大舉時而閒食玄謂稍
事有小事而飲酒
疏先鄭意旦及日中食牲牢日中後空食脯醢後
鄭不從者玉藻諸侯猶夕祭牢肉則天子夕食牢
肉可知又脯醢是飲酒肴羞非食饌若大夫以下
燕食有脯無膾設脯不嫌若王之日食不得空薦
脯醢也
王燕飲酒則為獻主
注鄭司農云主人當獻賓則膳夫代王為主君不敵
臣也
掌后及世子之膳羞
注亦主其饌之數不饋之耳
疏上王日一舉注后與王同庖不言世子則世子
别牲云不饋之者按上文膳夫饋王故云品嘗食
按内饔共后及世子之膳羞則是后世子内饔饋
之
凡肉修之頒賜皆掌之凡祭祀之致福者受而膳之以
摯見者亦如之
注致福謂諸臣祭祀歸胙于王鄭司農云膳夫受之
以給王膳
疏云致福者凡祭主人受福若與王受福然知諸
臣有致胙法者左𫝊子産云祭有受脤歸脤注云
受脤謂公頒祭肉於大夫歸脤謂大夫歸胙于公
歲終則會唯王及后世子之膳不會
注不會計多少優尊者其頒賜羣臣則計之
疏此膳夫所掌膳羞是其正故世子亦不會庖人
掌禽獻是其加故王及后不會世子則會之訓膳
夫所掌飲食皆所以共王后世子者其米穀之物
則取之舂人其禽獸之物則取之庖人其割烹之
事則責之内饔其調和之宜則掌之食醫其酒醬
醯醢之屬則取之酒人漿人醯人醢人膳夫蓋掌
其陳數與凡禮儀是故每食則有授祭嘗食之節
齋戒朔食則有加牢之文其或怪異災祲則有徹
牲廢樂之事此一日一舉之常食也至于祭祀賓
客之禮食非時小事之飲酒或與羣臣禮燕而示
慈惠凡皆有王食之禮事焉膳夫皆親其薦徹代
其獻酢若乃后世子之膳羞與夫諸臣之頒賜雖
非王食之所關而或同君之庖或以餕君之惠則
其儀亦不可以不備至於家祭之歸脤羣工之禽
摯雖非食官之所共而或以明其受福或以享其
臣人則亦可以佐珍羞之所不及此膳夫所以調
燮王躬而為食官之長也燕食之列於祭祀賓客
之上何也曰此日食之常也故因王日一舉之文
而遂次之所以終日食之事耳
庖人掌共六畜六獸六禽辨其名物凡其死生鱻薧之
物以共王之膳與其薦羞之物及后世子之膳羞共祭
祀之好羞共喪紀之庶羞賓客之禽獻(鱻悉然反薧古老反好呼報反)
注六畜六牲也始養之曰畜將用之曰牲春秋傳曰
卜曰曰牲鄭司農云六獸麋鹿熊麕野豕兔六禽雁
鶉鷃雉鳩鴿玄謂獸人冬獻狼又内則無熊則六獸
當有狼而熊不屬六禽於禽獻及六摯宜為羔豚犢
麛雉雁凡鳥獸未孕曰禽薦亦進也備品物曰薦致
滋味乃為羞王言薦者味以不䙝為尊鄭司農云鮮
謂生肉薧謂乾肉好羞若荆州之䱹魚青州之蠏胥
雖非常物進之孝也喪紀之祭謂虞祔也禽獻獻禽
于賓客
疏云掌共六畜者馬牛羊犬豕雞謂夏官校人地
官牛人春官雞人秋官犬人冬官豕人總送六畜
與此庖人六獸六禽即下獸人送之庖人得之共
與膳夫内外饔也云鳥獸未孕曰禽者欲見禽中
不妨有羔豚犢麛據以禽作六摯禽中亦有羔是
其未孕者也云備品物曰薦致滋味乃為羞者對
后世子羞言膳即是致滋味之羞備品物者謂王
舉則共醢六十罋共醯物六十罋及三牲之俎皆
是致滋味乃為羞謂百有二十品者云祭祀之好
羞則是非常之物尋常所共者在内外饔也云共
喪紀庶羞者凡喪未葬以前無問朝夕奠及大奠
皆為薦羞之法為虞祔之祭乃有庶羞虞後有卒
哭祭明日乃祔今不言卒哭者卒哭亦共庶羞可
知賓客之禽獻謂掌客所共乘禽是也訓名物謂
畜獸禽各異也死生鱻薧謂畜獸禽或生或死或
鱻或薧也言共喪紀之庶羞則薦羞亦共之矣
凡令禽獻以灋授之其出入亦如之
注令令獸人也禽獸不可久處賓客至將獻之庖人
乃令獸人取之必書所當獻之數與之及其来致禽
亦以此書校數之至于獻賓客又以此書付使者展
而行之掌客乘禽于諸侯各如其命之數聘禮乘禽
於客日如其饔餼之數士中日則二雙
疏云其出入亦如之者庖人以當獻之數令獸人
是其法獸人依數以禽入庖人是入也庖人還依
數付使者送賓館是出也鄭引掌客及聘禮者掌
客乘禽各依命數是諸侯禮聘禮乘禽于諸侯之
卿大夫不依命數如公侯伯之卿三命子男之卿
再命爵皆卿也命數雖不同皆饔餼五牢乘禽日
五雙故言日如其饔餼之數云士中日則二雙者
謂士一日則一雙禽獻中間也問日則二雙也此
所謂以法授之也訓注疏以此節專承賓客愚意
上文王后世子之膳羞以至祭祀喪紀賓客皆用
禽獸並有灋以出入之則此似不得單言賓客也
禽獻獻字當從故書作獸字
凡用禽獻春行羔豚膳膏香夏行腒鱐膳膏臊秋行犢
麛膳膏腥冬行鱻羽膳膏羶(膏香禮記作薌音同腒其居反鱐所留反臊素刀反)
(羶書然反)
注用禽獻謂煎和之以獻王鄭司農云膏香牛脂也
腒乾雉鱐乾魚杜子春云膏臊犬膏膏腥豕膏鱻魚
也羽雁也膏羶羊脂玄謂膏腥雞膏也羔豚物生而
肥犢麛物成而充腒鱐暵熱而乾魚雁水涸而性定
此八物者得四時之氣尤盛為人食之弗勝是以用
休廢之脂膏煎和膳之牛屬司徒土也雞屬宗伯木
也犬屬司寇金也羊屬司馬火也
疏五行不言北方豕之脂膏者四時食法皆用死
之脂膏殺其氣豕北方水土賊水但無中央食法
故不言五行王相相刻春木王火相土死金囚水
為休廢夏火王土相金死水囚木為休廢以下皆
然王所勝者死相所勝者囚新謝者為休廢若然
所膳脂膏並是死者云休廢者散文通也訓此亦
通言用禽獸法
歲終則會唯王及后之膳禽不會
訓庖人所掌無烹調之事但共其物以與膳夫内
外饔即用禽獸亦謂共其物也鱻薧中兼有魚
内饔掌王及后世子膳羞之割亨煎和之事辨體名肉
物辨百品味之物(亨普庚反)
注割肆解肉也亨煮也煎和齊以五味體名脊脅肩
臂臑之屬肉物胾燔之屬百品味庶羞之屬
疏云體名脊脅肩臂臑之屬者按少牢解羊豕前
體肩臂臑後體膊骼又有正脊脡脊横脊短脅正
脅代脅為十一體云肉物胾燔之屬者按公食大
夫十六豆有胾又少牢主婦獻尸以燔從切肉曰
胾傅火曰燔訓體名肉物謂牛羊豕百品味謂醯
醢羞珍皆是體名體各異名肉物即謂每體之肉
物總之也體名肉物即下文所以實鼎俎者百品
味即下文百羞醬物珍物也
王舉則陳其鼎爼以牲體實之選百羞醬物珍物以俟
饋
注取於鑊以實鼎取於鼎以實俎實鼎曰脀實俎曰
載選謂恒選擇其中御者
疏百羞者庶羞百二十醬物者醬百二十罋珍物
者諸八珍之類(脀職升反)
共后及世子之膳羞
注膳夫掌之是乃共之
辨腥臊羶香之不可食者牛夜鳴則庮羊泠毛而毳羶
犬赤股而躁臊鳥皫色而沙鳴貍豕盲眡而交睫腥馬
黑脊而般臂螻(庮音由病也泠音零毳音脆此内切躁則到切皫本又作犥芳表反貍音鬱盲)
(已亮反眡音視睫音接般音班螻音樓)
注腥臊羶香可食者是别其不可食者則所謂者皆
臭味也泠毛毛長總結也皫失色不澤美也沙澌也
交睫腥腥當為星肉有如米者似星般臂臂毛有文
鄭司農云庮朽木臭也螻螻蛄臭也杜子春云盲眡
當為望眡
疏鄭云腥臊羶香可食者即上庖人所云以腥臊
羶香表牛羊豕雞也赤股股裏無毛
凡宗廟之祭祀掌割亨之事凡燕飲食亦如之凡掌共
羞修刑膴胖骨鱐以待共膳凡王之好賜肉修則饔人
共之(膴音無武夫切又火吳反胖普半反)
注掌共共當為具羞庶羞也修鍛脯也胖如脯而腥
者刑鉶羹也膴䐑肉大臠所以祭者骨牲體也鱐乾
魚好賜王所善而賜也
疏内饔不掌外神故云宗廟之祭祀燕飲食謂王
及后世子云修鍛脯者謂加薑桂鍛治之若不加
薑桂不鍛治者謂之脯云胖如脯而腥者乾則為
脯不乾為胖云膴䐑肉大臠所以祭者膴詁為大
魚肉皆有之有司徹云主人一魚加膴祭于其上
故云所以祭也訓凡燕飲食疑是内賓客如圖宗
人於燕朝以飲食之禮親宗族兄弟是也
外饔掌外祭祀之割亨共其脯修刑膴陳其鼎俎實之
牲體魚腊凡賓客之飱饔饗食之事亦如之(食音嗣)
注飱客始至之禮饔既將幣之禮致禮於客莫盛於
饔
疏外祭祀謂天地四望山川社稷五祀鄭云致禮
於客莫盛於饔者饔有飪有腥有牽又有酒有米
兼燕與食其中芻薪米禾又多也訓亦如之者謂
掌割亨共脯修刑膴實牲體魚腊之事也其生牢
當是庖人共與掌客其米與酒則舂人酒人共之
也
邦饗耆老孤子則掌其割亨之事饗士庶子亦如之
注孤子者死王事者之子也士庶子衛王宫者若今
之饗衛士矣王制曰周人養國老於東膠養庶老於
虞庠
疏云饗耆老者謂死事者之父祖兼有國老庶老
師役則掌共其獻賜脯肉之事
注獻謂酌其長帥
疏獻謂獻酒非獻肉故鄭謂酌其長帥長帥軍將
以下至伍長有功者饗獻之
凡小喪紀陳其鼎俎而實之
注謂喪事之奠祭
疏小喪紀謂夫人以下之喪
亨人掌共鼎鑊以給水火之齊職内外饔之爨亨煮辨
膳羞之物(齊才細反爨七亂反)
注鑊所以煮肉及魚腊之器既孰乃脀于鼎齊多少
之量職主也爨今之竈主於其竈煮物
疏案少牢大夫五鼎羊豕腸胃魚腊各異鑊鑊别
一鼎鑊中肉孰各升一鼎水火之齊謂實水於鑊
及爨之以火皆有多少之齊膳羞謂牢鼎之物是
也
祭祀共大羹鉶羹賓客亦如之
注大羹肉湆鄭司農云大羹不致五味也鉶羹加鹽
菜矣
疏大羹鑊中煮肉汁一名湆盛於登不調以鹽菜
五味鉶羹皆是陪鼎膷臐膮牛用藿羊用苦豕用
薇調以五味盛於鉶謂之鉶羹若盛于豆即謂之
庶羞賓客饗食亦應有大羹故云亦如之訓案陪
鼎有二用在鉶為鉶羹在豆為庶羞見於此矣
甸師掌帥其屬而耕耨王藉以時入之以共齍盛(耨乃豆反)
(藉同籍齍音資)
注其屬府史胥徒也耨芸芓也王以孟春躬耕帝藉
天子三推三公五推卿諸侯九推庶人終於千畝庶
人謂徒三百人
疏天子藉田千畝在南郊藉田之穀衆神皆用獨
言帝藉者舉尊言之云耨芸芓者芸莇子擁本也
以時入之謂麥則夏熟禾黍秋熟以時送入地官
神倉粢盛者六穀曰粢在器曰盛爾雅以稷為粢
稷五穀長通而言之六穀皆是粢也
祭祀共蕭茅共野果蓏之薦(蓏力果反)
注杜子春云蕭香蒿也玄謂即詩云取蕭祭脂茅以
共祭之苴亦以縮酒苴以藉祭縮酒泲酒也醴齊縮
酌甸在遠郊之外郊外曰野果桃李之屬蓏瓜瓞之
屬
疏蕭茅蕭惟祭祀宗廟時有之茅則外内之神俱
用案司巫云祭祀共蒩館謂甸師共茅與司巫司
巫為苴以共之此據祭宗廟也鄉師云大祭祀共
茅蒩據祭天時亦甸師送茅與鄉師為苴則甸師
惟共茅不共苴也有核為果無核為蓏
喪事代王受眚烖(眚生景反)
注粢盛者祭祀之主也今國遭大喪若云此黍稷不
馨使鬼神不逞于王既殯太祝作禱辭授甸人使以
禱藉田之神受眚烖弭後殃
疏知太祝作禱辭在既殯後者太祝職授甸人禱
辭在大斂後大斂則殯也
王之同姓有辠則死刑焉(辠古罪字)
注鄭司農云文王世子曰公族有死罪則磬於甸人
又曰公族無宫刑不踐其類也刑于隠者不與國人
慮兄弟
疏言同姓者絶服之外同姓姬者死刑焉謂死及
肉刑司寇斷獄定罪訖適甸師氏而刑殺之不於
市朝也案掌囚云凡有爵者與王之同族奉而適
甸師氏以待刑殺此不言有爵者文不具
帥其徒以薪蒸役外内饔之事
注役為給役也木大曰薪小曰蒸
疏其徒三百人耕藉田千畝其事至閒故兼為外
内饔所役一
獸人掌罟田獸辨其名物
注罟網也以網摶所當田之獸
疏四時田獵春用火夏用車秋用羅冬用徒四時
各有其一以為主無妨四時兼有罔取當田之獸
冬獻狼夏獻麋春秋獻獸物
注狼膏聚麋膏散聚則温散則凉以救時之苦也獸
物凡獸皆可獻也
疏案内則取稻米為狼臅膏以為餰則狼之所用
惟取膏若麋之所用則多矣春秋凡獸物皆可獻
者以其寒温適也
時田則守罟及幣田令禽注于虞中
注守罟備獸觸攫弊仆也仆而田止鄭司農云虞中
謂虞人釐所田之野及弊田植虞旗於其中致禽而
珥焉獸人主令田衆得禽者置虞人所立虞旗之中
當以給四時社廟之祭故曰大獸公之小禽私之公
之謂輸之於虞中珥焉者取左耳以致功若斬首折
馘
疏注猶聚也云致禽而珥焉謂大獸公之者已孕
曰獸未孕曰禽
凡祭祀喪紀賓客共其死獸生獸
注共其完者
訓生獸則獸人直供與庖人死獸則付之腊人或
鮮之或乾之以共庖人之用也但言祭祀賓客喪
紀等不言王膳者省文實王膳亦在其中也
凡獸入于腊人皮毛筋角入于玉府(筋音斤)
注當乾之
訓入于腊人則是死獸也故取其皮毛筋角焉生
獸雖非直共腊人及其用之亦必入腊人之手則
其皮毛筋角亦皆均取之焉
凡田獸者掌其政令
訓凡田獸者謂卿大夫常田及百姓田獵是也政
令者為之厲禁有時以取之有禮以限之亦或徵
其皮角筋骨焉凡田獸者先受政令于獸人及田
則迹人依政令而糾察之也
䱷人掌以時䱷為梁
注月令季冬命漁師為梁鄭司農云梁水偃也偃水
為關空以笱承其空
疏言以時䱷為梁者謂一歲三時取魚皆為梁以
取之偃水為關空者偃水兩畔中央通水為關孔
以笱承其空者笱者葦薄以薄承其關孔取魚也
春獻王鮪
注王鮪鮪之大者月令季春薦鮪于寢廟
疏取魚之法歲有五月令孟春云獺祭魚此時得
取一也秋季薦鮪二也鼈人云秋獻龜魚三也王
制云獺祭魚然後虞人入澤梁是十月四也季冬
漁人始魚五也三時取魚唯夏不取案魯語云宣
公夏濫於泗淵以其非時里革諫之
辨魚物為鱻薧以共王膳羞(薧本又作槁苦老反)
訓蓋共之庖人
凡祭祀賓客喪紀共其魚之鱻薧凡䱷者掌其政令凡
䱷征入于玉府
疏此所共者共内外饔漁征謂近川澤之民於十
月獺祭魚之時其民亦得取魚水族之類其中鬚
骨堪飾器物故征之也
鼈人掌取互物
注鄭司農云互物謂有甲䓣胡龜鼈之屬(䓣莫于反)
以時簎魚鼈龜蜃凡貍物(簎音浞士角切蜃音腎時忍切貍莫皆反)
注蜃大蛤鄭司農云簎謂以杈刺泥中摶取之
春獻鼈蜃秋獻龜魚
注此其出在淺處可得之時魚亦謂自貍藏
疏簎魚鼈據所取春鼈蜃秋龜魚據所獻其時一
也鄭云魚亦謂自貍藏者若不自貍藏則在上漁
人取之矣
祭祀共蠯蠃蚳以授醢人(蠯薄隹反蠃音裸郎果反蚳音墀直尼切)
注蠃螔蝓鄭司農云蠯蛤也杜子春云蜯也蚳蛾子
疏案醢人有蠯醢蠃蚳醢故以此三者授之蛤即
蜯一物也蛾子者謂蟻之子
掌凡邦之簎事
腊人掌乾肉凡田獸之脯腊膴胖之事
注大物解肆乾之謂之乾肉薄析曰脯棰之而施薑
桂曰鍛修腊小物全乾
疏云小物全乾者案特牲云陳鼎于門外棜在其
南南順實獸于上又云宗人舉獸尾告備蓋士用
兔是小物全乾者少牢用麋不云舉獸尾則未全
然則天子所用之獸必大亦必不全今云全者謂
有全者耳趙商問腊人掌乾肉而有膴胖何鄭答
雖鮮亦屬腊人訓言田獸别於牲也脯腊膴胖四
名惟腊專是獸脯與膴胖牲亦有之
凡祭祀共豆脯薦脯膴胖凡腊物(豆音羞胖普半反杜音版)
注脯非豆實豆當為羞聲之誤也膴詁曰大謂䐑肉
大臠胖宜為脯而腥胖之言片也析肉意也禮有腥
腍爓皆先制乃烹
疏知脯非豆實者案籩人職有栗脯則脯是籩實
知豆當為羞者案籩人職云凡祭祀共其籩薦羞
之實鄭云未飲未食曰薦已飲已食曰羞羞薦相
對下既言薦脯明上當言羞脯也云胖宜為脯而
腥謂肉薄不煮者云胖之言片析肉意者解胖是
薄義云禮有腥腍爓皆先制乃烹者祭祀有薦腥
薦爓薦熟王者皆當先制為胖也
賓客喪紀共其脯腊凡乾肉之事
疏此所共者共内外饔也訓不言膳羞者省文
醫師掌醫之政令聚毒藥以共醫事
注藥之物恒多毒
疏共醫事謂共疾醫瘍醫等
凡邦之有疾病者疕瘍者造焉則使醫分而治之(疕音諀匹)
(婢切瘍音羊造七報反)
注疕頭瘍亦謂秃也身傷曰瘍分之者醫各有能
疏下有食醫獸醫亦屬醫師不来造醫師者食醫
主齊和飲食不須造醫師獸醫掌畜獸之賤其畜
獸便造獸醫故亦不須造醫師言疕頭瘍者案下
瘍醫不言疕腫瘍等可以兼之醫各有能者疾醫
不知瘍瘍醫不知疾故分而治之也
歲終則稽其醫事以制其食十全為上十失一次之十
失二次之十失三次之十失四為下
注食禄也以失四為下者五則半矣或不治自愈
疏禄食有常今差為五等者但功適中者守本禄
功高者益之功下者損之訓程伊川曰十全為上
非謂十人皆愈但知可治不可治者十人皆中即
為上耳
食醫掌和王之六食六飲六膳百羞百醬八珍之齊(食音)
(嗣齊才細反)
注和調也
疏此等並是膳夫所掌食醫調和而已訓内饔所
掌煎和專是牢鼎之物食醫則兼食飲諸物齊和
之六膳即六牲
凡食齊眡春時羹齊眡夏時醬齊眡秋時飲齊眡冬時
(眡音視)
注飯宜温羹宜熱醬宜凉飲宜寒
疏羹謂大羹鉶羹菜羹等醬者食之主言醬則該
諸豆實矣訓此以春夏秋冬表見温熱凉寒也
凡和春多酸夏多苦秋多辛冬多鹹調以滑甘(和胡卧反)
注各尚其時味而甘以成之猶水火金木之載於土
内則曰棗栗飴蜜以甘之堇荁枌榆免槁滫瀡以滑
之
疏春多酸者春時調和食物酸多於餘味一分也
四時皆然訓上文是四時無異者此條是四時各
異者
凡會膳食之宜牛宜稌羊宜黍豕宜稷犬宜梁雁宜麥
魚宜苽(稌音杜苽音孤)
注會成也謂其味相成鄭司農云稌稉也爾雅曰稌
稻苽彫胡也
疏此膳食相宜之法依本草素問牛味甘平稻味
苦而温甘苦相成羊味甘熱黍味苦温亦甘苦相
成豭豕味酸牝豕味苦稷米味甘犬味酸而温粱
味甘而微寒雁味甘平大麥味酸而温小麥味甘
微寒俱是氣味相成魚族甚多寒熱酸苦兼有而
云宜苽或同是水物相宜故云魚宜苽
凡君子之食恒放焉
疏上六食六飲一經據共王凡食齊已下雖以王
為主君子大夫以上通依之也
疾醫掌養萬民之疾病四時皆有癘疾春時有痟首疾
夏時有痒疥疾秋時有瘧寒疾冬時有𠻳上氣疾(痟音消痒)
(以掌反疥音介𠻳西豆反)
注癘疾氣不和之疾痟酸削也首疾頭痛也𠻳欬也
上氣逆喘也
疏云痟酸削者人患頭痛則有酸嘶而痛酸削則
酸嘶也此直言萬民不言王與大夫醫師雖不言
或可醫師治之
以五味五穀五藥養其病
注養猶治也病由氣勝負而生攻其贏養其不足者
五味醯酒飴蜜薑鹽之屬五穀麻黍稷麥豆也五藥
草木蟲石穀也
疏氣勝負如體寒即是水水贏而勝火氣負而不
足也五味醯酸酒苦飴蜜甘薑辛鹽鹹也五藥有
穀者謂五穀之中麻豆之等有入藥分者是也訓
凡人之病其於五味五穀亦各有宜有不宜者焉
所宜者即可以養其病也
以五氣五聲五色眡其死生
注三者劇易之徵見於外者五氣五藏所出氣也肺
氣熱心氣次之肝氣凉脾氣温腎氣寒五聲言語宫
商角徵羽也五色面貌青赤黃白黑也察其盈虚休
王吉凶可知
疏劇易者人病在内見其聲色則知增劇及簡易
云察其盈虚休王吉凶可知者假令冬時面色黑
其氣寒聲應羽此是盈而王吉可知其色黃其氣
熱聲應宫此得中央土来尅已此是虛而休凶可
知若得東方青色等則子来助已亦吉訓氣謂冷
熱之見於皮膚者也此温熱寒凉之氣非五藏之
常皆於病時察之騐其何氣則知其受病之處也
五聲如肝聲呼心聲歎脾聲歌肺聲哭腎聲呻皆
謂受病時聲以此氣聲色之發於外者占其病候
又其甚者以知死生也
兩之以九竅之變參之以九藏之動(竅苦弔反)
注兩參之者以觀其死生之騐竅之變謂開閉非常
陽竅七隂竅二藏之動謂脈至與不至正藏五又有
胃膀胱大腸小腸
疏陽竅七者在頭露見為陽隂竅二者在下不見
為隂正藏五者肺心肝脾腎又有胃膀胱大小腸
此乃六府中取出四者六府胃小腸大腸膀胱膽
三焦以其受盛故謂之府亦有藏稱故入九藏案
黃帝八十一難經胃為水穀之府小腸為受盛之
府大腸為行道之府膀胱為津液之府此正府也
故入九藏膽者清净之府三焦為孤府非正府故
不入九藏訓兩參俱承上文言皆所以眡其死生
五氣五聲五色一也九竅之變兩也九藏之動三
也癘疾四者乃四時民病之凡五味五穀五藥乃
隨時救病之具氣聲色其發見之最粗者九竅則
較微矣九藏則尤微矣覩其外以知其内審其内
以合其外皆所以為眡病之方用藥之本者也
凡民之有疾病者分而治之死終則各書其所以而入
于醫師
注少者曰死老者曰終所以謂治之不愈之狀也醫
師得以制其禄且為後治之戒
瘍醫掌腫瘍潰瘍金瘍折瘍之祝藥劀殺之齊(折時設反劀音)
(刮齊才細反)
注腫瘍癰而上生創者潰瘍癰而含膿血者金瘍刃
瘡也折瘍踠跌者祝當為注注謂附著藥劀刮去膿
血殺謂以藥食其惡肉
疏齊者注藥於瘡乃後刮殺亦有齊量之宜癰而
上生瘡者謂癰而有頭未潰者
凡療瘍以五毒攻之
注止病曰療五毒五藥之有毒者今醫方有五毒之
藥作之合黃堥置石膽丹砂雄黃礜石慈石其中燒
之三日三夜其煙上著以雞羽掃取之以注創惡肉
破骨則盡出
疏黃堥如今時和合丹藥用黃瓦缻為之亦名黃
堥
以五氣養之以五藥療之以五味節之
注既刮殺而攻盡其宿肉乃養之也五氣當為五穀
節節成其藥之力
疏五穀五味皆當據病所宜云節成其藥之力者
即下文以酸養骨之類是也訓五毒以攻其外五
藥以療其内五穀以補五毒之傷五味以成五藥
之效
凡藥以酸養骨以辛養筋以鹹養脈以苦養氣以甘養
肉以滑養竅
注以類相養也酸木味木根立地中似骨辛金味金
之纏合異物似根鹹水味水之流行地中似脈苦火
味火出入無形似氣甘土味土含載四者似肉滑滑
石也凡諸滑物通利往来似竅
訓此謂藥之五味所養如此物之五味其所養亦
如此故可以助成藥之功也
凡有瘍者受其藥焉
獸醫掌療獸病療獸瘍
注畜獸之疾病及瘍療同醫
疏此醫惟療家畜不療野獸但畜獸通耳
凡療獸病灌而行之以節之以動其氣觀其所發而養
之
注療畜獸必灌行之者為其病狀難知灌以緩之且
強其氣也節趨聚之節也氣謂脈氣既行之乃以脈
眡之以知所病
訓灌謂灌之以藥也觀其所發大略亦不外於五
氣五聲五色九竅之類
凡療獸瘍灌而劀之以發其惡然後藥之養之食之(食音)
(嗣)
注亦先攻之而後養之
凡獸之有病者有瘍者使療之死則計其數以進退之
疏上醫師云十全為上惟據疾醫瘍醫不據獸醫
故此云計其數以進退之所謂進退其禄也
周禮纂訓卷二
