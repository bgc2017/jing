周禮纂訓卷十九
安溪李鍾倫撰
秋官司寇第五
惟王建國辨方正位體國經野設官分職以為民極乃
立秋官司寇使帥其屬而掌邦禁以佐王刑邦國
刑官之屬大司寇卿一人小司寇中大夫二人士師下
大夫四人鄉士上士八人中士十有六人旅下士三十
有二人府六人史十有二人胥十有二人徒百有二十
人
遂士中士十有二人府六人史有十二人胥十有二人
徒百有二十人
縣士中士三十有二人府八人史十有六人胥十有六
人徒百有六十人
方士中士十有六人府八人史十有六人胥十有六人
徒百有六十人
訝士中士八人府四人史八人胥八人徒八十人(訝五嫁反)
朝士中士六人府三人史六人胥六人徒六十人
司民中士六人府三人史六人胥三人徒三十人
司刑中士二人府一人史二人胥二人徒二十人
司刺下士二人府一人史二人徒四人(刺七賜反)
司約下士二人府一人史二人徒四人
司盟下士二人府一人史二人徒四人
職金上士二人下士四人府二人史四人胥八人徒八
十人
司厲下士二人史一人徒十有二人
犬人下士二人府一人史二人賈四人徒十六人
司圜中士六人下士十有二人府三人史六人胥十有
六人徒百有六十人
掌囚下士十有二人府六人史十有二人徒百有二十
人
掌戮下士二人史一人徒十有二人
司隸中士二人下士十有二人府五人史十人胥二十
人徒二百人
罪隸百有二十人
蠻隸百有二十人
閩隸百有二十人
夷隸百有二十人
貉隸百有二十人(貉音陌)
布憲中士二人下士四人府二人史四人胥四人徒四
十人
禁殺戮下士二人史一人徒十有二人
禁暴氏下士六人史三人胥六人徒六十人
野廬氏下士六人胥十有二人徒百有二十人
蜡氏下士四人徒四十人(蜡音覰七慮切)
雍氏下士二人徒八人
萍氏下士二人徒八人(萍音平廣韻音瓶薄經切)
司寤氏下士二人徒八人
司烜氏下士六人徒十有二人(烜音燬許委切又况晚切)
條狼氏下士六人胥六人徒六十人(條音滌徒歴反)
修閭氏下士二人史一人徒十有二人
冥氏下士二人徒八人(冥如字又莫歴反)
庶氏下士一人徒四人(庶音煮又章預反)
穴氏下士一人徒四人
翨氏下士二人徒八人(翨音翅失豉反)
柞氏下士八人徒二十人(柞音昨在各切又音作)
薙氏下士二人徒二十人(薙或作雉同音替他計切又音雉)
硩蔟氏下士一人徒二人(硩音摘他歴反蔟蒼獨反)
翦氏下士一人徒二人
赤犮氏下士一人徒二人(犮音拔)
蟈氏下士一人徒二人(蟈音國廣韻音馘古獲切)
壺涿氏下士一人徒二人
庭氏下士一人徒二人
銜枚氏下士二人徒八人
伊耆氏下士一人徒二人
大行人中大夫二人小行人下大夫四人司儀上士八
人中士十有六人行夫下士三十有二人府四人史八
人胥八人徒八十人
環人中士四人史四人胥四人徒四十人
象胥每翟上士一人中士二人下士八人徒二十人
掌客上士二人下士四人府一人史二人胥二人徒二
十人
掌訝中士八人府二人史四人胥四人徒四十人
掌交中士八人府二人史四人徒三十有二人
掌察四方中士八人史四人徒十有六人
掌貨賄下士十有六人史四人徒三十有二人
朝大夫每國上士二人下士四人府一人史二人庶子
八人徒一十人
都則中士一人下士二人府一人史二人庶子四人徒
八十人
都士中士二人下士四人府二人史四人胥四人徒四
十人家士亦如之
大司寇之職掌建邦之三典以佐王刑邦國詰四方(詰起)
(吉反)
注典法也詰謹也
一曰刑新國用輕典
注新國者新辟地立君之國用輕典者為其民未習
於教
疏趙商問族師法八閭為聯使之相保相受刑罰
慶賞相及在康誥曰父子兄弟罪不相及不知書
禮異同如何答曰族師法乃周公制禮使民相拱
勅康誥時新誅三監天下未定務在尚寬故也若
然天下未定即是新國用輕典之義也
二曰刑平國用中典
注平國承平守成之國也用中典者常行之法
三曰刑亂國用重典
注亂國篡逆之國以其化惡伐滅之
以五刑糾萬民
注刑亦法也
疏此五刑與墨劓之等别或一刑之中而含五或
此五刑全不入五刑者
一曰野刑上功糾力
注功農功力勤力
二曰軍刑上命糾守
注命將命也守不失部伍
三曰鄉刑上德糾孝
注德六德也善父母為孝
四曰官刑上能糾職
注能能其事也職職事修理
五曰國刑上愿糾暴(愿音願劉又音原暴註作恭)
注愿慤慎也暴當為恭字之誤訓凡此五者蓋皆麗
於五刑者也故諸官之中多有云附于刑者歸于士
是也明未附于刑者當官薄罰之也鄉刑即大司徒
所未鄉之八刑官刑與太宰八法中官刑有異國刑
即司市所謂以刑罰禁暴而去盗故曰糾暴也不曰
市刑而曰國刑何也惟市在國中若其餘居民在國
中者當從鄉刑之條刑不上大夫其言官刑何也蓋
此所謂官刑乃施之於在官者府史胥徒之屬故上
云糾萬民明非官長也野刑軍刑鄉刑外事也官刑
國刑内事也
以圜土聚教罷民(罷音皮)
注圜土獄城也聚罷民其中困苦以教之為善也民
不愍作勞有似於罷
凡害人者寘之圜土而施職事焉以明刑恥之(寘之豉反又音)
(示)
注害人謂為邪惡已有過失麗於法者以其不故犯
法寘之圜土繫教之施職事以所能役使之明刑書
其罪惡於大方版著其背
疏按司救云凡民之有衺惡者三罰而士加明刑
恥諸嘉石役諸司空即此下文者是也此謂過輕
直坐嘉石不入圜土也彼又云其有過失者三罰
而歸于圜土此謂罪重不坐嘉石徑入圜土其晝
日亦役諸司空夜乃入圜土也
其能改者反于中國不齒三年其不能改而出圜土者
殺
注反於中國謂舍之還於故鄉里也司圜職曰上罪
三年而舍中罪二年而舍下罪一年而舍不齒者不
得以年次列于平民出謂逃亾
以兩造禁民訟入束矢於朝然後聽之(造七報反)
注訟謂以財貨相告者造至也使訟者兩至既兩至
使入束矢乃治之也不至不入束矢則是自服不直
者也必入矢者取其直也古者一弓百矢束矢其百
个與
疏此與下所言禁者謂令先入此物不實則沒入
官若不入則是自服不直禁民省事之法也
以兩劑禁民獄入鈞金三日乃致于朝然後聽之(劑子隨反)
注獄謂相告以罪名者劑今券書也使獄者各齎券
書既兩券書使入鈞金又三日乃治之重刑也不劵
書不入金則是自服不直者也必入金者取其堅也
三十斤曰鈞
疏劑券書者謂獄訟之要辭
以嘉石平罷民
注嘉石文石也𣗳之外朝門左平成也成之使善
凡萬民之有罪過而未麗於法而害於州里者桎梏而
坐諸嘉石役諸司空重罪旬有三日坐期役其次九日
坐九月役其次七日坐七月役其次五日坐五月役其
下罪三日坐三月役使州里任之則宥而舍之(桎音質梏古毒)
(反)
注木在足曰桎在手曰梏
疏未麗於法對入圜土為法
以肺石達窮民(肺芳廢反)
注肺石赤石也
凡遠近&KR1103;獨老幼之欲有復於上而其長弗達者立於
肺石三日士聽其辭以告於上而罪其長(&KR1103;其營反長丁丈反上時)
(掌反)
注無兄弟曰&KR1103;無子孫曰獨復猶報也上謂王與六
卿也長謂諸侯若鄉遂大夫
正月之吉始和布刑于邦國都鄙乃縣刑象之法于象
魏使萬民觀刑象挾日而斂之(縣音玄)
注布刑布五刑於天下
凡邦之大盟約涖其盟書而登之于天府大史内史司
會及六官皆受其貳而藏之
疏大盟約謂王與諸侯因大會同而與盟訓大史
内史司會之職皆掌典籍者故受其貳
凡諸侯之獄訟以邦典定之
注邦典六典也以六典待邦國之治
凡卿大夫之獄訟以邦法斷之(斷丁亂反)
注邦法八法也以八法待官府之治
凡庶民之獄訟以邦成弊之(弊必世反)
注邦成八成也以官成待萬民之治弊之斷其獄訟
也訓一曰邦典司寇之三典也邦法所謂以八辟麗
邦法附刑罰邦成士師之八成亦通
大祭祀奉犬牲
疏犬屬西方金故司寇奉進之
若禋祀五帝則戒之日涖誓百官戒于百族
注戒之日卜之日也百族謂府史以下也郊特牲曰
獻命庫門之内戒百官也大廟之命戒百姓也
疏百官則大司寇臨他官誓之百族則大司寇親
自戒之若然大宰掌百官之誓戒戒則親為之誓
亦是使餘小官誓之以司寇不得涖大宰也引郊
特牲者欲見此百族是府史以下彼百姓是王之
親故入廟門乃戒之知百族非百姓者以其王之
百姓亦同大宰戒之
及納亨前王祭之日亦如之(亨普庚反)
注納亨致牲
疏納亨致牲者謂將祭之辰
奉其明水火
注明水火所取於日月者
疏水以配鬱鬯與五齊火以給㸑亨也
凡朝覲會同前王大喪亦如之
注大喪所前或嗣王
疏言或者大喪中兼王喪及后世子若是后世子
則王為正王也
大軍旅涖戮于社
注社謂社主在軍者也
凡邦之大事使其屬蹕(蹕本亦作䟆音畢)
注屬士師以下也訓司寇佐王刑邦國首言輕重三
典所以權衡用法之本次言内外五刑所以通舉用
刑之要此皆麗於刑罰者也欲其不致於刑也則有
圜土以收教之又不欲輕用其刑也則有兩造兩劑
以禁止之乃罪復未至於圜土者又有嘉石以佐其
闕匡直輔翼之道有不至焉者乎且力有不能具鈞
金束矢者又有肺石以達其窮&KR1103;老幼之情有不通
焉者乎聖人之言略舉綱維而斟酌變通之道哀矜
惻怛之思靡不具見焉矣正月以上乃條列治法正
月以下乃施行治法又或有與他官共事者亦俱在
正月之下惟當官獨任者乃俱列於上此經之凡例
也
小司寇之職掌外朝之政以致萬民而詢焉一曰詢國
危二曰詢國遷三曰詢立君
注外朝在雉門之外國危謂有兵寇之難國遷謂徙
都改邑立君謂無冢適選于庶也
疏云立君謂無冢適者冢適雙言后所生最長者為
冢次冢為適無冢立適又無適乃立庶也訓案下
文兼有羣吏此獨云萬民者羣吏在朝是常萬民
則惟大事及訊疑獄乃致之故特言也
其位王南鄉三公及州長百姓北面羣臣西面羣吏東
面(鄉許亮反)
注羣臣卿大夫士也羣吏府史也其孤不見者孤從
羣臣卿大夫在公後
疏此孤位與射人及司士異射人司士職文孤位
皆西方東面北上今此則在東方也訓案此所謂
三公即二鄉而公一人者也言州長不言鄉大夫
者蓋鄉大夫乃卿為之尊不可同州長等居三公
後當與羣臣為列共居西面故朝士職孤卿大夫
位在左其中或有鄉大夫在與三公在周官無位
注疏謂二鄉一人者乃致仕之三公愚謂不然既
已致仕豈得復掌六卿蓋三公在王朝掌六鄉其
采邑當别使吏治之耳
小司寇擯以叙進而問焉以衆輔志而弊謀(擯兵刃反)
注擯謂揖之使前也
疏以敘進謂先公卿以次而下訓按志王之志也
書曰謀及乃心
以五刑聽萬民之獄訟附于刑用情訊之至于旬乃弊
之讀書則用法(訊音信)
注附猶著也訊言也用情理言之冀有可以出之者
十日乃斷之鄭司農云讀書則用法如今時讀鞫已
乃論之
疏鞫謂劾囚之要辭行刑之時讀已乃論其罪也
訓按用情訊之謂罪雖已附於刑而容有隐情未
盡謂迫於不得已陷于不知與為親受汙之類王
制所謂原父子之親立君臣之義以權之意論輕
重慎測淺深是也此乃法外之意推求至于旬日
而無可原然後斷罪讀書用法明不以意為輕重
王制所謂郵罰麗于事也一以見原情而不專於
法一以見執法而無所於私
凡命夫命婦不躬坐獄訟
注不躬坐必使其屬若子弟也喪服𫝊曰命夫者其
男子之為大夫者命婦者其婦人之為大夫妻者
疏坐者古者取囚要辭皆對坐訓按訊獄之時又
有不躬坐者用法之時又有不即市者所以優異
尊親
凡王之同族有罪不即市
注鄭司農云刑諸甸師氏
以五聲聽獄訟求民情
疏按吕刑惟貎有稽在獄定之後則此五聽亦在
要辭定訖恐其濫失更以五聽觀之訓按五聽以
聲為主何也聽者聽其辭其餘色氣皆因詞而察
之故主扵聲也疏謂獄定之後乃有五聽恐未必
然經云求民情又其中有辭聽之文若未聽其詞
民情未得獄何由定乎愚謂上文五刑一節是綱
此五聽即所謂聽之而附于刑之法也
一曰辭聽
注觀其出言不直則煩
二曰色聽
注觀其顔色不直則赧然
三曰氣聽
注觀其氣息不直則喘
四曰耳聽
注觀其聽聆不直則惑
五曰目聽
注觀其眸子不直則眊然訓聽言之道先斷其理次
觀其色次候其氣次察其神詞者理之𤼵也耳目者
神之官也先審其辭而理已得十四五矣參之色氣
與神人焉廋哉色動而易見氣又次之神又次之也
以八辟麗邦法附刑罰
注辟法也麗附也猶著也
疏按曲禮云刑不上大夫鄭注云其犯法則在八
議輕重不在刑書若然此八辟不在刑書若有罪
當議議得其罪乃附邦法而附于刑罰也訓按麗
與附互相解邦法刑書也八者人有犯罪則以刑
書相依倣論罪而後附于刑罰八辟之刑罰或各
降於刑書與
一曰議親之辟
注鄭司農云若今時宗室有罪先請是也
二曰議故之辟
注故謂舊知也
三曰議賢之辟
注賢謂有德行者
四曰議能之辟
注能謂有道藝者
五曰議功之辟
注謂有大勲力立功者
六曰議貴之辟
注鄭司農云若今時吏墨綬有罪先請是也
七曰議勤之辟
注謂憔悴以事國
八曰議賓之辟
注謂所不臣者三恪二代之後與訓愚謂賓謂賓旅
以其為賓未嫺法禁輕之八者之序與冢宰八統之
序正同親親賢賢庸勲敬貴此周家之治勤者功之
屬也賓者貴之屬也
以三刺斷庶民獄訟之中
注中謂罪正所定
一曰訊羣臣二曰訊羣吏三曰訊萬民
注刺殺也三訊罪定則殺之訊言也
聽民之所刺宥以施上服下服之刑
注宥寬也民言殺殺之言寬寬之上服劓墨也下服
宫刖也
疏凡行刺必先以物規之如衣服乃施行故言服
也
及大比登民數自生齒以上登于天府(比毗志反)
注大比三年大數民之衆寡也人生齒而體備男八
月而生齒女七月而生齒
内史司會冢宰貳之以制國用
注人數定而九賦可知國用乃可制耳訓按生齒繁
則授田多而國用益
小祭祀奉犬牲凡禋祀五帝實鑊水納亨亦如之(鑊戸郭反)
注納亨致牲也其時鑊水當以洗解牲體肉
疏鄭知實鑊水為洗解牲肉者以下云納亨亦如
之是實鑊水亨煮肉故知此是洗肉也
大賓客前王而辟(辟婢亦反劉符益反一音匹亦反沈音避)
疏下士師云諸侯為賓帥其屬蹕于王宫饗燕時
此小司寇為王辟亦謂於宫中饗燕在寢及廟時
也
后世子之喪亦如之
疏謂后世子之喪當朝廟時王出入亦辟也
小師涖戮
注小師王不自出之師
凡大國之事使其屬蹕
注屬士師以下
孟冬祀司民獻民數於王王拜受之以圖國用而進退
之
注司民星名軒轅角也進退猶損益也國用民衆則
益民寡則損
疏前文大比登民數據三年而言此則據年年民
數皆有增減
歲終則令羣士計獄弊訟登中于天府
注上其所斷獄訟之數
正歲帥其屬而觀刑象令以木鐸曰不用法者國有常
刑令羣士乃宣布于四方憲刑禁
注憲表也謂縣之也刑禁士師之五禁
乃命其屬入會乃致事
注得其屬之計乃令致之於王訓按詢國大事之典
在小司寇者以其掌外朝之政詢衆庶在外朝故也
詢國大事是重典故在職首下文以五刑聽萬民之
獄訟一節是綱以五聲求民情即聽其獄訟而附于
刑也以八辟麗邦法即由命夫命婦與王之同族而類推
之也聽民之刺宥以施刑罰則又是未定之疑獄而
於五聽之外復有此博謀之事也
士師之職掌國之五禁之法以左右刑罰一曰宫禁二
曰官禁三曰國禁四曰野禁五曰軍禁皆以木鐸徇之
于朝書而縣于門閭(徇以俊反縣音玄)
注左右助也助刑罰者助其禁民為非也宫王宫也
官官府也國城中也古之禁書亾矣今宫門有符籍
官府有無故擅入城門有離載下帷野有田律軍有
嚻讙夜行之禁其觕可言者訓按此即大司寇五刑
之禁五刑自外而内五禁自内而外五刑無宫中之
刑以王宫在内司寇不得施刑五禁無鄉禁者蓋國
禁中可包鄉禁也
以五戒先後刑罰毋使罪麗于民一曰誓用之于軍旅
二曰誥用之于會同三曰禁用諸田役四曰糾用諸國
中五曰憲用諸都鄙
注先後猶左右也誓誥所見於書是也禁則軍禮曰
無干車無自後射此其類也糾憲未有聞焉訓按禁
者條列其事戒者則有文教之施五者蓋以事之大
小為先後國中曰糾蓋即大司寇五刑糾萬民之事
故五刑中無及都鄙以外事者是其國中之事也憲
即布憲所掌但布憲中兼有邦國此云都鄙者都鄙
亦國屬也國中近故可用糾察都鄙以外縣其告令
而已
掌鄉合州黨族閭比之聯與其民人之什伍使之相安
相受以比追胥之事以施刑罰慶賞
注鄉合鄉所合也
疏州黨族閭比之聯即是鄉合之事五人為伍二
伍為什據追胥之時相受謂相受寄托以施刑罰
慶賞者使鄰伍相及也訓愚按追胥字義蓋追盗
之胥役也州黨族閭比之聯是家與家相合也民
人之什伍是人與人相合也無事則家相合而使
之相安相受焉族師聯法是也有事則人相合而
比追胥之事焉小司徒伍兩之法是也刑罰慶賞
則通承二義也
掌官中之政令
注大司寇之官府中也
察獄訟之辭以詔司寇斷獄弊訟致邦令
注致邦令者以法報之
掌士之八成
注八成者行事有八篇
一曰邦汋(汋上灼反廣韻音妁市若切)
注汋讀如酌酒尊中之酌謂斟酌盗取國家密事若
今時刺探尚書事訓或曰汋說文云激水聲也邦汋
謂因兵役凶荒激民為亂
二曰邦賊
注為逆亂者
三曰邦諜(諜音牒)
注為異國反間
四曰犯邦令
注干冒王教令
五曰撟邦令(撟音矯)
注稱詐以有為者
六曰為邦盗
注竊取國之寶藏
七曰為邦朋
注朋黨相阿使政不平
八曰為邦誣
注誣㒺使事失實訓按此謂之成者成而不變犯者
無赦即王制四誅不以聽之條是也邦汋邦賊邦諜
背叛不軌罪最重犯邦令撟邦令是公行為惡者故
次之撟邦令如亂名改作撟如言矯枉變更之謂為
邦盗邦朋邦誣是狡獪為惡者又次之皆不待聽而
誅者也邦誣者即王制所謂假於鬼神卜筮以疑衆
是也
若邦凶荒則以荒辯之法治之
注辯當為貶饑荒則刑罰國事有所貶損朝士職曰
若邦凶荒札喪寇戎之故則令邦國都家縣鄙慮刑
貶訓按荒貶之法者當移民通財糾守緩刑時所施
之刑罰也恐民因弛寬而致亂故亦設法以弭之但
小貶而已
令移民通財糾守緩刑
注移民就賤救困也通財補不足也糾守備盗賊也
緩刑舒民心也
凡以財獄訟者正之以傅别約劑(傅音附約於妙反又如字)
注傅别中别手書也約劑各所持券也
若祭勝國之社稷則為之尸
注以刑官為尸略之也
王燕出入則前驅而辟
注燕出入謂宫苑皆是
祀五帝則沃尸及王盥洎鑊水(洎其器反或音冀廣韻又音□)
注洎謂增其沃汁
疏按特牲少牢尸尊不就洗入門北面則以盤匜
盥手王盥謂將獻尸時洎鑊水鑊在門外之東亨
實鑊水此官增之示敬而已此直言祀五帝其餘
祭祀則小祝職云大祭祀沃尸盥小臣職云大祭
祀朝覲沃王盥是也鬱人凡祼事沃盥惟在宗廟
為祼時
凡刉珥則奉大牲(刉音機劉音竒珥而志反註衈同)
注珥讀為衈刉衈釁禮之事用牲毛者曰刉羽者曰
珥
諸侯為賓則帥其屬而蹕于王宫
注謂諸侯來朝若燕饗時
疏其屬謂當官上士已下經云蹕于王宫饗在廟
燕在寢言于王宫故知燕饗時也
大喪亦如之
疏大喪在宫中蹕者謂朝廟
大師帥其屬而禁逆軍旅者與犯師禁者而戮之
注逆軍旅反將命也犯師禁干行陣也
歲終則令正要會正歲帥其屬而憲禁令于國及郊野
訓禁戒所以使民不至於刑罰故在職守鄉合之
法皆施於未刑罰之先亦禁戒之屬也故次之官
中政令即大司寇小司寇所陳是也上文已見不
必重言總曰政令而已掌政令而察獄訟之辭以
佐助輕重斷獄此則刑罰之條也故又次之八成
獄之不待聽者也故又次之大抵經文次第綱領
在前條目在後職要者在前職詳者在後至於司
寇之官則又儆戒禁令之屬居前而刑殺戮辱之
事居後荒貶之法則又非常時所施故最後也
鄉士掌國中
注國中距王城百里内也六鄉之獄在國中
各掌其鄉之民數而糾戒之
注鄉士八人言各者四人而分主三鄉
疏言各則有部分故以四人分主三鄉解之
聽其獄訟察其辭辨其獄訟異其死刑之罪而要之旬
而職聽于朝
注辯異謂殊其文書也要之為其罪法之要辭如今
劾矣十日乃以職事治之於外朝容其自反覆
疏辯其獄訟獄謂争罪訟謂争財文書有異死刑
之罪者死與四刑文書亦異也注云容其自反覆
者恐囚虚承其罪十日不飜即是其實然後向外
朝對衆更詢乃與之罪
司寇聽之斷其獄弊其訟于朝羣士司刑皆在各麗其
法以議獄訟
注各麗其法者各依其罪不得濫出濫入
獄訟成士師受中協日刑殺肆之三日
注受中謂受獄訟之成也士師既受獄訟之成鄉士
則擇可刑殺之日至其時而往涖之尸之三日乃反
也
疏肆之三日據死者言其四刑之類行訖即放不
須肆之其肆之也大夫於朝士扵市鄭云鄉士擇
可刑殺之日而往涖之者士師總攝諸士但士師
受中所刑殺者則鄉士遂士等各自往涖之訓按
各麗其法謂之各者當刑當殺各異也協日刑殺
亦是或刑或殺肆之三日乃專指殺
若欲免之則王會其期
注免猶赦也期謂鄉士職聽于朝司寇聽之日王欲
赦之則用此時親往議之訓按欲免之屬盖所謂議
親議貴者是也
大祭祀大喪紀大軍旅大賓客則各掌其鄉之禁令帥
其屬夾道而蹕(夾古洽反)
注屬中士以下
疏大祭祀若祭天及迎氣皆於郊此四者並過六
鄉路故掌其禁令而蹕也
三公若有邦事則為之前驅而辟其喪亦如之(為于偽反遂士)
(縣士訝士職同)
疏其喪亦如之謂公卿大夫之喪死於此者
凡國有大事則戮其犯命者
疏大事謂征伐田獵之事故有犯命刑戮之事也
遂士掌四郊
注謂距王城百里以外至二百里言掌四郊者六遂
之獄在四郊
各掌其遂之民數而糾其戒令
注遂士十二人言各者二人而分主一遂
聽其獄訟察其辭辨其獄訟異其死刑之罪而要之二
旬而職聽于朝司寇聽之斷其獄弊其訟于朝羣士司
刑皆在各麗其法以議獄訟獄訟成士師受中協日就
郊而刑殺各於其遂肆之三日
注言各於其遂者四郊六遂遂處不同
若欲免之則王令三公會其期
訓按命三公六卿者王不得逐期身親故使公卿分
勞
若邦有大事聚衆庶則各掌其遂之禁令帥其屬而蹕
疏此在四郊之外無祭祀喪紀惟有軍旅賓客田
役有聚衆庶之事故總云大事聚衆庶也
六卿若有邦事則為之前驅而辟其喪亦如之凡郊有
大事則戮其犯命者
縣士掌野
注距王城二百里以外至三百里曰野三百里以外
至四百里曰縣四百里以外至五百里曰都都縣野
之地其邑非王子弟公卿大夫之采地則皆公邑也
謂之縣縣士掌其獄焉言掌野者郊外曰野大總言
之也獄居近野之縣獄在二百里上縣之縣獄在三
百里上都之縣獄在四百里上
各掌其縣之民數糾其戒令而聽其獄訟察其辭辨其
獄訟異其死刑之罪而要之三旬而職聽于朝司寇聽
之斷其獄弊其訟于朝羣士司刑皆在各麗其法以議
獄訟獄訟成士師受中協日刑殺各就其縣肆之三日
若欲免之則王命六卿會其期若邦有大役聚衆庶則
各掌其縣之禁令若大夫有邦事則為之前驅而辟其
喪亦如之凡野有大事則戮其犯命者
方士掌都家
注都王子弟及公卿之采地家大夫之采地大都任
畺地小都任縣地家邑任稍地不言掌其民數民不
純屬王
疏縣士掌三等公邑之獄方士掌三等采地之獄
且縣士掌三等公邑之獄親自掌之若方士掌三
等采地之獄則遙掌之采地自有都家之士掌獄
有事上於方士耳
聽其獄訟之辭辨其死刑之罪而要之三月而上獄訟
于國
注三月乃上要又變朝言國以其自有君異之
司寇聽其成于朝羣士司刑皆在各麗其法以議獄訟
注成平也
獄訟成士師受中書其刑殺之成與其聽獄訟者
注都家之吏自協日刑殺但書其成與治獄之吏姓
名備反覆有失實者
凡都家之大事聚衆庶則各掌其方之禁令
注方士十六人言各掌其方者四人而主一方也其
方以王之事動衆則為班禁令焉
以時脩其縣法若歲終則省之而誅賞焉
注縣法縣師之職也其職掌邦國都鄙稍甸郊野之
地域而辨其夫家人民田萊之數及其六畜車輦之
稽方士以四時脩此法歲終又省之則與掌民數亦
相近
凡都家之士所上治則主之
注所上治謂獄訟之小事不附罪者也主之告于司
寇聽平之
訝士掌四方之獄訟
注四方諸侯之獄訟
諭罪刑于邦國
注告曉以麗罪及制刑之本意
凡四方之有治於士者造焉(造七報反)
注謂獻疑辨事先來詣乃通之於士也士主謂士師
也
四方有亂獄則往而成之
注亂獄謂若君臣宣淫上下相虐者也往而成之猶
吕步舒治淮南獄
邦有賓客則與行人送逆之入於國則為之前驅而辟
野亦如之居館則帥其屬而為之蹕誅戮暴客者客出
入則道之有治則贊之(道音導)
注送逆謂始來及去也出入謂朝覲于王時也春秋
𫝊晉侯受策以出出入三覲
凡邦之大事聚衆庶則讀其誓禁
疏大事征伐之等訝士讀誓命及五禁之法也
朝士掌建邦外朝之法左九棘孤卿大夫位焉羣士在
其後右九棘公侯伯子男位焉羣吏在其後面三槐三
公位焉州長衆庶在其後左嘉石平罷民焉右肺石達
窮民焉(長丁丈反罷音皮)
注𣗳棘以為位者取其赤心而外刺象以赤心三刺
也槐之言懷也懷來人於此欲與之謀羣吏謂府史
也州長鄉遂之官鄭司農云王有五門外曰臯門二
曰雉門三曰庫門四曰應門五曰路門路門一曰畢
門外朝在路門外内朝在路門内玄謂明堂位說魯
公宫曰庫門天子臯門雉門天子應門言魯用天子
之禮所名曰庫門者如天子臯門所名曰雉門者如
天子應門則魯無臯門應門矣檀弓曰魯莊公之喪
既葬而絰不入庫門言其除喪而反由外來是庫門
在雉門外必矣如是王五門雉門為中門雉門設兩
觀與今之宫門同閽人幾出入者窮民蓋不得入也
郊特牲譏繹扵庫門内言遠也禮當於廟門廟在庫
門之内見於此矣然則外朝在庫門之外臯門之内
與周天子諸侯皆有三朝外朝一内朝二内朝之在
路門内者或謂之燕朝
帥其屬而以鞭呼趨且辟禁慢朝錯立族談者(趨本又作趣同)
(七須反劉音清欲反)
注慢朝謂臨朝不肅敬也
疏族聚也
凡得𫉬貨賄人民六畜者委于朝告于士旬而舉之大
者公之小者庶民私之
注俘而取之曰𫉬委於朝十日待來識之者人民謂
刑人奴隸逃亾者大者公之大物沒入公家也人民
之小者未齓七歲以下
凡士之治有期日國中一旬郊二旬野三旬都三月邦
國期期内之治聽期外不聽
疏此即上鄉士之等獄訟成來於外朝職聽期外
不聽所以省煩息訟也
凡有責者有判書以治則聽
注判半分而合者鄭司農云謂若今時辭訟有券書
者為治之玄謂古者出責之息亦如國服與
凡民同貨財者令以國法行之犯令者刑罰之
注鄭司農云同貨財者謂合錢共賈者也以國法行
之司市為節以遣之玄謂同貨財者富人蓄積者多
時收斂之乏時以國服出之雖有騰躍其贏不得過
此過此則罰之若今時加貴取息取息坐臧訓按此
同貨財即泉府所謂同貨斂賒文既不異故以泉府
斂售之法解之
凡屬責者以其地傅而聽其辭(屬如字或音燭𫝊音付)
注屬責轉責使人歸之而本主死亾歸受之數相抵
冒者也以其地之人相比近能為證者來乃受其辭
為治
疏轉責使人歸之者謂有人取他責乃别轉與人
使子本依契而還財主也歸受之數相抵冒者後
受責之人見轉責者死亡詐言所受時少是相抵
冒也
凡盗賊軍鄉邑及家人殺之無罪
注盗賊羣軰若軍共攻鄉邑及家人者殺之無罪
凡報仇讐者書於士殺之無罪
注謂同國不相辟者將報必先言於士
若邦凶荒札喪寇戎之故則令邦國都家縣鄙慮刑貶
注慮謀也貶猶减也謂當圖謀緩刑且减國用為民
困也所貶視時為多少之法
疏所貶視時多少者凶荒之事重則所貶多事輕
則所貶少也訓葉氏少藴曰周有三朝一曰燕朝
在路門之内王圖宗人嘉事之朝也大僕小臣掌
焉一曰治朝在路門之外王日聽治之朝也宰夫
司士掌焉一曰外朝在庫門之外詢萬民聽政之
朝也小司寇朝士掌焉外朝之位百姓衆庶固得
與公侯卿士羣吏相可否若夫治朝之位司士正
其儀宰夫掌其法而庶民之逆得與諸臣之復賓
客之治同徹于天子之前又未嘗以嚴禁為限矣
燕朝之法則大僕掌諸侯之復逆小臣掌三公孤
卿之復逆御僕掌羣吏庶民之復逆而大僕復建
路鼓于大寢門外以待達窮與遽令則逆御僕聽
其所陳而白于王又未嘗以邃深為隔矣然外朝
雖掌于司寇朝士而三公孤卿在焉則大宰與聞
外朝之政矣治朝雖掌扵司馬司士而宰夫掌其
禁冢宰贊其治則大宰實參治朝之事矣燕朝雖
亦夏官之屬然羣臣之復逆宰夫與有職焉况大
僕雖掌燕朝而王視治朝之時則大僕正其位王
不視朝則辭於三公及孤卿是燕朝之人實與治
朝相通則大宰亦與聞乎燕朝之政矣以此見成
周之治宫中府中俱為一體而無内外之分也
司民掌登萬民之數自生齒以上皆書於版辨其國中
與其都鄙及其郊野異其男女歲登下其死生及三年
大比以萬民之數詔司寇司寇及孟冬祀司民之曰獻
其數于王王拜受之登于天府内史司會冢宰貳之以
贊王治
注司民軒轅角也三官以貳佐王治者當以民多少
黜陟王民之吏
疏軒轅有十七星如龍形有兩角角有大民小民
司刑掌五刑之法以麗萬民之罪墨罪五百劓罪五百
宫罪五百刖罪五百殺罪五百(劓魚器反李魚介反刖音月又五刮反)
注墨黥也先刻其面以墨窒之劓截其鼻也宫者丈
夫則割其勢女子閉於宫中若今宦男女也刖斷足
也周改臏作刖殺死刑也書𫝊曰决關梁踰城郭而
略盗者其刑臏男女不以義交者其刑宫觸易君命
革輿服制度姦軌盗攘傷人者其刑劓非事而事之
出入不以道義而誦不詳之辭者其刑墨降畔寇賊
劫略奪攘撟虔者其刑死此二千五百罪之目略也
其刑書則亾夏刑大辟二百臏辟三百宫辟五百劓
墨各千周則變焉所謂刑罰世輕世重者也
疏按左𫝊史克云在九刑不亾鄭注堯典云正刑
五加之流宥鞭扑贖刑此謂九刑漢文帝所赦肉
刑惟赦墨劓與刖三者其宫刑至隋乃除也
若司寇斷獄弊訟則以五刑之法詔刑罰而以辨罪之
輕重
司刺掌三刺三宥三赦之法以贊司寇聽獄訟(刺七賜反)
注刺殺也訊而有罪則殺之宥寬也赦舍也
壹刺曰訊羣臣再刺曰訊羣吏三刺曰訊萬民壹宥曰
不識再宥曰過失三宥曰遺忘
注識審也不審若今仇讐當報甲見乙誠以為甲而
殺之者過失若舉刃欲斫伐而軼中人者遺忘若閒
帷薄㤀有在焉而以兵矢投射之
壹赦曰幼弱再赦曰老旄三赦曰舂愚(旄耄同亾報反舂貞巷反廣韻)
(音舂書容切)
注舂愚生而癡騃童昏者
疏三赦與前三宥所以異者三宥是過誤所作雖
非故心比三赦為重據今仍使出贖此三赦之等
比上為輕全放無贖老耄幼弱案曲禮云悼與耄
雖有罪不加刑焉是也
以此三法者求民情斷民中而施上服下服之罪然後
刑殺
司約掌邦國及萬民之約劑治神之約為上治民之約
次之治地之約次之治功之約次之治器之約次之治
摯之約次之(約於妙反)
注此六約者諸侯以下至於民皆有焉劑謂券書也
治者理其相抵冒上下之差也神約謂命祀郊社羣
望及所祖宗也夔子不祀祝融楚人伐之民約謂征
税遷移仇讐既和若懷宗九姓在晉殷民六族七族
在魯衛皆是也地約謂經界所至田萊之比也功約
謂王功國功之屬賞爵所及也器約謂禮樂吉凶車
服所得用也摯約謂玉帛禽鳥相與往來也
凡大約劑書於宗彝小約劑書於丹圖
注大約劑邦國約也書於宗廟之六彝欲神監焉小
約劑萬民約也丹圖未聞或有彫器簠簋之屬有圖
象者與春秋傳曰斐豹隸也著於丹書今俗語有鐵
券丹書豈非舊典之遺言
若有訟者則珥而辟藏其不信者服墨刑(辟闢通下六官辟藏倣此)
注訟訟約若宋仲幾薛宰者也辟藏開府視約書不
信不如約也珥讀曰衈謂殺雞取血釁其戶
若大亂則六官辟藏其不信者殺
注大亂謂僭約若吴楚之君晉文公請隧以葬者六
官辟藏明罪大也六官初受盟約之貳
司盟掌盟載之法
注載盟辭也盟者書其辭於策殺牲取血坎其牲加
書於上而埋之謂之載書
凡邦國有疑會同則掌其盟約之載及其禮儀北面詔
明神既盟則貳之
注有疑不協也明神謂日月山川也覲禮加方明于
壇上所以依之也詔之者讀其載書以告之也貳之
者寫副當以授六官訓愚謂貳即在司盟故曰載在
盟府其正則與牲俱埋矣
盟萬民之犯命者詛其不信者亦如之(詛側慮反)
注盟詛者欲相與共惡之也犯命犯君教令也不信
違約者也如春秋傳盟臧氏及鄭伯詛射潁考叔者
凡民之有約劑者其貳在司盟
疏此謂司約副寫一通來入司盟
有獄訟者則使之盟詛
注不信則不敢聽此盟詛所以省獄訟
凡盟詛各以其地域之衆庶共其牲而致焉既盟則為
司盟共祈酒脯
注使其邑閭出牲而來盟已又使出酒脯司盟為之
祈明神使不信者必凶
周禮纂訓卷十九
