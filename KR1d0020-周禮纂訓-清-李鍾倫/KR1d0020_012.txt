周禮纂訓卷十二
安溪李鍾倫撰
大司樂掌成均之法以治建國之學政而合國之子弟
焉
注董仲舒云成均五帝之學
疏國之子弟案王制云王太子王子公卿大夫元
士之適子國之俊選是也
凡有道者有德者使教焉死則以為樂祖祭於瞽宗
注明堂位曰瞽宗殷學也
以樂德教國子中和祗庸孝友
注中猶忠也和剛柔適也祗敬庸有常也善父母曰
孝善兄弟曰友
以樂語教國子興道諷誦言語(興許應反道注讀曰導)
注興者以善物喻善事道言古以剴今也倍文曰諷
以聲節之曰誦𤼵端曰言答述曰語
疏倍文曰諷謂不開讀之誦亦背文但諷是直言
之無吟咏誦則又為吟咏以聲節之
以樂舞教國子舞雲門大卷大咸大磬大夏大濩大武
(卷音權又居遠反磬上昭反濩戶故反)
注此周所存六代之樂黃帝曰雲門大卷言其德如
雲之所出民得以有族類大咸咸池堯樂言其德無
所不施大磬舜樂言其德能紹堯之道大夏禹樂也
禹能治水傅土言其德能大中國也大濩湯樂也言
其德能使天下得其所也大武武王樂也言其德能
成武功
疏知此六舞是黃帝堯舜夏殷周者並依樂緯及
元命&KR0694;云德如雲之出者解雲門云民得以有族
類者解大卷卷聚之義即族類也云德無不施者
解咸池咸皆也池施也云大中國者夏大也云使
天下得所者解大濩濩即救濩也案考經緯云伏
義樂曰立基神農樂曰下謀祝融曰屬讀樂緯云
顓頊樂曰五莖帝嚳樂曰六英皇甫謐曰少昊樂
曰九淵訓家君子曰周兼立四代之學舉成均為
尊也其法則樂德樂語樂舞之類立師教之死而
祀之於學所謂釋菜於先師也
以六律六同五聲八音六舞大合樂以致鬼神示以和
邦國以諧萬民以安賓客以說遠人以作動物
注六律陽聲六同隂聲此十二者以銅為管轉而相
生黃鍾為首其長九寸各因而三分之上生者益一
分下生者去一焉大合樂者謂徧作六代之樂以冬
日至作之致天神人鬼以夏日至作之致地示物鬽
動物羽臝之屬
疏云六律六同者舉十二管以表其鍾樂器之中
不用管也此據正祭合樂下文六變八變之等據
下神時下神用一代樂此用六代合樂不一時俱
為待一代訖乃更作云以冬至致天神云云案彼
注致人鬼於祖廟致物鬽於壇墠蓋用祭天地之
明日若然此經合樂據天地宗廟大神而引彼人
鬼物鬽小神者約合樂與大神同但彼人鬼非宗
廟正祭為異耳訓家君子曰大合樂乃肄習於樂
之事其用則格鬼神動民物樂之效也律以為聲
之和聲以為音之節故其立文之序如此自鬼神
示以及動物其序則自尊而卑自近而遠也案大
司樂即尚書典樂之職六德即直寬剛簡之類興
道諷誦言語則詩言志歌永言之事也于是播之
律同音聲用之幽明上下則所謂八音克諧神人
以和者也
乃分樂而序之以祭以享以祀
注分謂各用一代之樂
乃奏黃鍾歌大吕舞雲門以祀天神
注以黃鍾之鍾大吕之聲為均者黃鍾陽聲之首大
吕為之合奏之以祀天神尊之也天神謂五帝及日
月星辰王者又各以夏正月祀其所受命之帝於南
郊
疏云黃鍾之鍾大吕之聲者以經言奏是擊以出
聲歌是𤼵口出音實歌奏通也言為鈞者欲作樂
先擊此二者之鍾以均諸樂言合者據十二辰斗
建與日辰相配合云天神謂五帝日月星辰及夏
正祀受命帝於南郊者對下六變天神皆降是昊
天也
乃奏大蔟歌應鍾舞咸池以祭地示(蔟音輳倉奏切)
注大蔟陽聲第二應鍾為之合咸池大咸地示所祭
於北郊謂神州之神及社稷
乃奏姑洗歌南吕舞大磬以祀四望
注姑洗陽聲第三南吕為之合四望五嶽四鎮四竇
此言祀者司中司命風師雨師或亦用此樂與
乃奏蕤賓歌函鍾舞大夏以祭山川(蕤音綏儒佳切又人誰切函胡南反)
注蕤賓陽聲第四函鍾為之合函鍾一名林鍾
乃奏夷則歌小吕舞大濩以享先妣
注夷則陽聲第五小吕為之合小吕一名中吕先妣
姜嫄感神靈而生后稷周之先母也周立廟自后稷
始姜嫄無所妃是以特立廟而祭之謂之閟宫
疏案祭法王立七廟不見先妣者以其七廟外非
常若祭當與二祧同享嘗乃止(妃音配)
乃奏無射歌夾鍾舞大武以享先祖(射音亦)
注無射陽聲之下也夾鍾為之合夾鍾一名圜鍾先
祖謂先王先公訓家君子曰上言祭享祀三事而此
乃有六樂者蓋有祀日月星辰不繫於天祭嶽瀆山
川不繫於地特祭閟宫分享羣廟之時然其祀曰祭
曰享則仍蒙上文其實三事而已四望日月星辰也
黃鍾陽辰之始而大吕合之天主大始故以祀天也
應鍾隂辰之終而太蔟合之地居成物故以祭地也
姑洗陽辰之終而南吕合之四望次於天故以祀四
望也函鍾隂辰之始而蕤賓合之山川次於地故以
祭山川也夷則西方小吕合之夾鍾東方而無射
合之人事始於夘終於申故以享先妣先祖也天主
奏地主歌妣反主奏祖反主歌者周尊姜嫄故以妣
為先每二律歌奏則别為二調然通謂之一樂者所
用同也凡此二律者特以之起調畢曲耳其間五聲
盖各以其律從而為八音之節故曰文之以五聲播
之以八音
凡六樂者文之以五聲播之以八音凡六樂者一變而
致羽物及川澤之示再變而致臝物及山林之示三變
而致鱗物及立陵之示四變而致毛物及墳衍之示五
變而致介物及土示六變而致象物及天神
注變猶更也樂成則更奏也此謂大蜡索鬼神而致
百物六奏樂而禮畢東方之祭則用太蔟姑洗南方
用蕤賓西方用夷則無射北方用黃鍾每奏有所感
致和以来之凡動物敏疾者地祗高下之甚者易致
羽物既飛又走川澤有孔竅者蛤蟹走則遲墳衍孔
竅則小矣是其所以舒疾之分土示原隰及平地之
神也象物有象在天所謂四靈者天地之神四靈之
知非德至和則不至也訓家君子曰變猶更也樂成
則更奏故一成亦為一變此條通論為樂感召之理
以起下六變八變九變之端也羽物輕清得氣之先
其次則臝物為其近於人也其次則鱗次毛次介以
動静之性為别川澤之竅大山林之氣疏其次丘陵
次墳衍次土示以氣之通塞為序也象物聚而成象不可常
者六變而致象物及天神故下云樂六變則天神可
得而禮也由此而八變以興地示九變以来人鬼不
究言之者省文也注以此為大蜡之樂特因經文及
於百物故緣以起義不知蜡祭則吹豳頌擊土鼓乃
籥章氏掌之非大司樂之事且據注四方之蜡各用
其律是四樂也反蒙六樂之文何哉
凡樂圜鍾為宫黃鍾為角大蔟為徵姑洗為羽靁鼓靁
鼗孤竹之管雲和之琴瑟雲門之舞冬日至於地上之
圜丘奏之若樂六變則天神皆降可得而禮矣凡樂函
鍾為宫太簇為角姑洗為徵南吕為羽靈鼓靈鼗孫竹
之管空桑之琴瑟咸池之舞夏日至於澤中之方丘奏
之若樂八變則地示皆出可得而禮矣凡樂黃鍾為宫
大吕為角大蔟為徵應鍾為羽路鼓路鼗隂竹之管龍
門之琴瑟九德之歌九磬之舞於宗廟之中奏之若樂
九變則人鬼可得而禮矣(角如字古音鹿徵張里反下同靁音雷)
注此三者皆禘大祭也天神則主北辰地示則主崐
崘人鬼則主后稷先奏是樂以致天神禮之以玉而
祼焉乃後合樂而祭之圜鍾夹鍾也夾鍾生於房心
之氣房心為大辰天帝之明堂函鍾林鍾也林鍾生
於未之氣未坤之位黃鍾生於虚危之氣虚危為宗廟以此三
者為宫用聲類求之天宫夾鍾隂聲其相生從陽數其陽無射
無射上生中吕中吕與地宫同位不用也中吕上生黃鍾黃
鍾下生林鍾林鍾地宫又不用林鍾上生大蔟大蔟
下生南吕南吕與無射同位又不用南吕上生姑洗
地宫林鍾林鍾上生大蔟大蔟下生南吕南吕上生
姑洗人宫黃鍾黃鍾下生林鍾林鍾地宫又辟之林
鍾上生大蔟大蔟下生南吕南吕與天宫之陽同位
又辟之南吕上生姑洗姑洗南吕之合又辟之姑洗
下生應鍾應鍾上生蕤賓蕤賓地官林鍾之陽又辟
之蕤賓上生大吕凡五聲官之所生濁者為角清者
為徵羽此樂無商者祭尚柔商堅剛也靁鼓靁鼗八
面靈鼓靈鼗六面路鼓路鼗四面孤竹特生者孫竹
竹枝根之未生者隂竹生於北山者雲和空桑龍門
皆山名九磬當為大韶
疏云三樂皆禘大祭者案爾雅云禘大祭是不辨
鬼神示皆有禘稱圜丘者取自然之丘圜象天無
問東西南北方皆可方丘亦然因高事天因下事
地也訓家君子曰上六樂者用以祭享祀各有二
焉此則合二者而一之蓋陽生而郊天配以日月
星辰隂生而祭地配以嶽瀆山川大事于太廟配
以羣后之時也所用之律與前文同但錯互黃鍾
圜鍾之文又誤小吕為南吕耳其云某律為宫者
即本律為之其云某律為角為徵為羽者非本律
為之乃謂本律之角之徵之羽也且若圜丘之樂
宫固黃鍾也黃鍾之角則姑洗也大蔟之徵則南
吕也姑洗之羽則大吕也方丘宗廟莫不皆然盖
合天神四望之樂以奏於圜丘合地示山川之樂
以奏於方澤合先妣先祖之樂以奏於太廟也無
商者祭祀吉禮商殺伐之聲故去之人鬼之樂夘
與戌合當用無射而複用南吕者戌與乾維金氣
之盛故亦去之而用夘衝焉盖去商者去其調也
去無射者去其律之調也至於調中之聲律則雖
商與無射未嘗不用也其必用黃鍾林鍾圜鍾為
宫者天氣始於子終於辰地氣始於未終於亥人
事始於夘終於申故以三始者為宫也義既有取
氣亦相應冬至祀天自當用黃鍾冬至之律夏至
祭地午為陽律取未與午合自當用林鍾為宫宗
廟之祭以春為首自當用圜鍾春分之律夫陽始
於子而終已隂始於午而終亥人統始於寅今曰
陽終於辰隂始於未人始於夘者盖陽終於己而
已為隂律隂始於午而午為陽律惟子寅辰為陽
中之陽是陽終于辰也故以子辰之合祀天神四
望惟未酉亥為隂中之隂是隂始于未也故以亥
未之合祭地示山川寅雖人統然人之六辰固欲
兼天地而用之自夘至申各用隂陽之半故曰人
始於夘其用六代之舞亦與前異者在天則統以
天神之舞在地則統以地示之舞在人則以古樂
為尊故用大韶焉音有八而僅舉鼗鼓管琴瑟者
堂上舉琴瑟堂下舉管與鼗鼔為諸聲之綱也其
三樂之變數多寡不同者天動而地静動者速静
者遲天地伸而人鬼屈伸者易求屈者難致也上
六變者五土之示皆已畢至而此謂樂八變地示
乃出者前所致是山川之類經别地示於山川故
八變而出也注家以此為大祭降神之樂以上大
合樂為大祭行禮時樂不知合樂者惟肄習于學
宫為多若用之賓祭盖無考焉春秋吴季子觀六
代之樂亦陳而觀之耳且别以一樂降神又合樂
以祭其說亦有所不通也又案樂所歌奏必有其
文如禮記升歌清廟下而管象以舞大武及此經
九德之歌九韶之舞是也神示樂章當亦有之盖
經偶不及之耳
凡樂事大祭祀宿縣遂以聲展之(縣音玄)
注叩聽其聲具陳次之以知完否
疏宿縣先宿豫縣之訓家君子曰樂事總下祭祀
饗射侑食愷獻之類
王出入則令奏王夏屍出入則令奏肆夏牲出入則令
奏昭夏帥國子而舞(屍音尸本亦作尸)
注三夏皆樂章名
疏此據祭祀言出入謂廟門牲出入謂迎牲及獻
爓獻熟時也訓家君子曰祭祀用樂詳見前文但
正樂之外復有此三樂以贊出入也樂之諸工各
有所屬而國子六舞乃大司樂所奏故特言之
大饗不入牲其他皆如祭祀
注大饗饗賓客也
疏大饗在廟外殺牲烹之升鼎乃入訓家君子曰
不入牲則不奏昭夏但王出入賓出入奏王夏肆
夏而已其宿縣展聲命舞亦與祭祀同也凡五禮
用樂惟祭祀饗燕為盛其樂有升歌有笙管有間
歌有合樂各有樂章以歆鬼神以娱賓客而又奏
九夏以出入於有司徹而歌雍及乎燕樂縵樂莫
不陳而觀之他若大射大食大獻之屬各隨其事
用樂而已則不若祭享之備也
大射王出入令奏王夏及射令奏騶虞(騶音鄒側鳩切)
注王射以騶虞為節
疏大射將祭擇士而射於西郊虞庠
詔諸侯以弓矢舞
注舞謂執弓挟矢揖讓進退之儀
疏此諸侯来朝將助祭而預大射之時案大射儀
三耦執弓挟矢當階揖升揖當物揖降揖是其舞
節也
王大食三侑皆令奏鍾鼓(侑音又)
注大食朔月月半以樂侑食時也
疏凡常日食亦有樂侑食但大司樂不令奏鍾鼓
王師大獻則令奏愷樂
注大獻獻捷于祖愷樂獻功之樂
疏案鄭志答趙商問云司馬云師大獻則獻社司
樂宗伯之屬主宗廟之禮則獻于祖
凡日月食四鎮五嶽崩大傀異烖諸侯薨令去樂(傀劉九靡)
(反舊音怪說文以為傀偉之字廣韻音瑰公回切又音磈)
注四鎮揚州之會稽青州之沂山幽州之醫無閭冀
州之霍山五嶽岱在兗州衡在荆州華在豫州嵩在
雍州恒在并州傀猶怪也大怪異烖謂若星辰奔隕
及震裂為害者
大札大凶大烖大臣死凡國之大憂令弛縣(札則八反鄭音截弛)
(式氏反)
注札疫癘也凶凶年也烖水火也訓家君子曰去樂
者去之不作弛縣者釋下其器弛縣盖久矣大憂
盖即大喪
凡建國禁其淫聲過聲凶聲慢聲
注淫聲若鄭衛也過聲失哀樂之節凶聲亡國之聲
若桑間濮上慢聲惰慢不恭訓家君子曰國諸侯之
國太師陳詩以觀民風則司樂因而禁之
大喪涖廞樂器及葬蔵樂器亦如之(廞許金反)
注廞興也謂作之也涖笙師鏄師之屬訓家君子曰
此樂器盖謂明器
樂師掌國學之政以教國子小舞
注謂以年幼少時教之舞内則曰十三舞勺成童舞
象二十舞大夏
疏勺即周頌酌序云酌告成大武也注云周
公居攝六年所作象序云維清注云象用兵時刺
伐武王所制此皆詩為樂章與武人為節勺象少
時學之二十成人而舞大夏則雲門已下六舞皆
學也
凡舞有帗舞有羽舞有皇舞有旄舞有干舞有人舞(帗音)
(拂一音弗廣韻音弗分勿切)
注帗析五采繒羽舞者析羽皇舞雜五采羽如鳳凰
色持以舞旄舞氂牛之尾干舞者兵舞人舞者手舞
社稷以帗四方以羽旱暵以皇辟廱以旄山川以干
宗廟以人
疏辟廱以旄宗廟以人無正文餘四舞並依舞師
訓家君子曰宗廟之舞干羽並備何嘗專用人舞
盖舞器有此六者其用之各以其宜不必分事與
地舞師所稱盖謂民間之樂故器不得備其施於
國則否
教樂儀行以肆夏趨以采薺車亦如之環拜以鍾鼓為
節(薺本作齊徐私反廣韻音茨又才禮切)
注肆夏采薺皆樂名或曰皆逸詩行謂於大寢之中
趨謂於朝廷爾雅曰堂上謂之行門外謂之趨然則
王出既服至堂而肆夏作出路門而采薺作其反入
至應門路門亦如之此謂步迎賓客王如有車出之
事登車於大寝西階之前反降於阼階之前尚書𫝊
曰天子將出撞黃鍾之鐘右五鐘皆應入則撞蕤賓
之鐘左五鐘皆應大師於是奏樂環謂旋也
疏此王行迎賓若春夏受贄於朝無迎法受享於
廟則迎之秋冬一受之於廟並無迎法若饗食在
廟燕在寝則皆有迎法車不可云行趨但於門外
奏采齊門内奏肆夏耳訓家君子曰此所教者自
王以下非止國子樂儀凡行趨登車周旋拜跪及
射其節應乎樂者皆是
凡射王以騶虞為節諸侯以貍首為節大夫以采蘋為
節士以采蘩為節
注騶虞采蘋采蘩在國風召南貍首曾孫
疏案射義曰曾孫侯氏四正具舉云云是貍首也
凡樂掌其序事治其樂政
注序事次序用樂之事訓家君子曰凡謂下祭饗射
獻之事
凡國之小事用樂者令奏鐘鼓
注小事小祭祀之事
疏大祀次祀則大司樂令之此小祀有鍾鼓但無
舞故舞師云小祭祀則不興舞訓家君子曰奏鍾
鼓然後隨樂以作
凡樂成則告備
注成謂所奏一竟燕禮曰大射告于樂正曰正歌備
疏燕禮是諸侯禮大師告樂正樂正告賓與君此
天子禮則太師告樂師樂師告王
詔來瞽臯舞
注瞽當為鼓臯當告呼擊鼓者又告當舞者持鼓與
舞俱来也訓家君子曰鼓盖所節舞凡舞皆於合樂
之時故於告備之後言之
及徹帥學士而歌徹
注學士國子也徹者歌雍
令相(相息亮反)
注令眡瞭扶工言當罷也
饗食諸侯序其樂事令奏鍾鼓令相如祭之儀(食音嗣凡言饗)
(食皆音嗣放此)
疏云如祭之儀則饗食徹亦歌雍矣
燕射帥射夫以弓矢舞
注射夫衆耦也
樂出入令奏鍾鼓
注樂出入謂笙歌舞者及其器
凡軍大獻教愷歌遂倡之(倡昌亮反)
注樂師主倡也訓家君子曰大司樂令奏樂師教而
倡之
凡喪陳樂器則帥樂官
注帥樂官往陳之
疏樂器明器樂官亦謂笙師鎛師之屬
及序哭亦如之
注哭此樂器亦帥之
疏小宗伯眡葬獻器遂哭之據將葬獻材時此據
入壙時
凡樂官掌其政令聽其治頌
疏樂官謂大胥至司干
大胥學學士之版以待致諸子春入學舍采合舞秋頒
學合聲(版音板舍音釋采音菜)
注學士謂卿大夫諸子學舞者版籍也大胥主此籍
以待當召聚學舞者春始以學士入學宫而學之合
舞等其進退使應節奏月令仲春之月上丁命樂正
習舞釋菜仲丁又命學正入學習樂舍即釋也采讀
為菜始入學必釋菜禮先師也菜蘋蘩之屬春使之
學秋頒其才藝所為合聲亦等其曲折使應節奏
疏頒分也分其才藝高下訓合舞合聲之時皆當
悉致諸子學士主舞樂官主聲使互相應合春合
舞以考諸子秋合聲以比樂官
以六樂之會正舞位
注大同六樂之節奏正其位使相應也言為大合樂
習之
以序出入舞者
注以長幼次之使出入不紕錯
比樂官展樂器
注比猶校也展謂陳數之訓會謂節奏如言欵會合
舞則正舞位序舞者合聲則比樂官展樂器
凡祭祀之用樂者以鼓徵學士
注擊鼔以召之
序宫中之事
注家君子曰商書曰敢有恒舞于宫酣歌于室時為
巫風周官大胥兼序宫中之事意深矣
小胥掌學士之徵令而比之觵其不敬者(觵古横反本或作觥)
注不敬謂慢期不時至也觵罰爵也
疏大胥掌學士之版以召舞者小胥贊大胥為徵
令較比之
廵舞列而撻其怠慢者(撻吐達反)
注撻猶抶也抶以荆扑(抶勅乙反扑普卜反)
正樂縣之位王官縣諸侯軒縣卿大夫判縣士特縣辨
其聲
注樂縣謂鐘磬之屬縣于筍簴者宫縣四面縣軒縣
去南面判縣左右之合又空北面特縣縣於東方或
於階間而已四面象宫室四面有牆故謂之宫縣軒
縣三面其形曲故春秋𫝊曰請曲縣繁纓以朝諸侯
之禮也
疏云鍾磬之屬者凡縣通有鼓鎛亦縣之(簴音巨起吕反)
(下虡同)
凡縣鍾磬半為堵全為肆(堵丁古反)
注鍾磬者編縣之二八十六枚而在一虡謂之堵鍾
一堵磬一堵謂之肆半之者謂諸侯之卿大夫士也
諸侯之卿大夫半天子之卿大夫西縣鍾東縣磬士
亦半天子之士縣磬而已
疏直言鍾磬不言鼔鎛者周人縣鼓與鎛之大鍾
惟縣一而已不編縣故不言其十二辰之之零鍾
亦縣一而已鄭知此有十六枚在一虡者按左傳
衆仲云夫舞所以節八音而行八風故以八為數
樂縣取數於此又倍之為十六訓家君子曰鍾磬
十六者盖十二正律并四清聲耳樂惟五聲得以
為調十二律旋相為宫而自夷則以下少一聲自
夹鍾以下少二聲自無射以下少三聲自仲吕以
下少四聲故復為四清聲以具商角徵羽之調此
鍾磬所以有十六也二變不為調故不登於縣疏
以八風釋之恐非其旨凡樂縣皆在堂下惟琴
瑟在堂上天子諸侯每面縣皆有鍾磬鎛及鼓卿
大夫士無鎛天子之卿大夫東西各有鍾磬二肆
相對諸侯之卿大夫分鍾磬為東西二堵相對合
之亦一肆天子之士惟有鍾磬在東亦為一肆諸
侯之士縣磬為鍾則堵而已家君子曰自大司
樂樂師及大胥小胥皆以教為職而凡樂之政令
綱紀屬焉自太師以下則無與國學之政所司者
器數聲音一節之事所教者其屬而已
大師掌六律六同以合隂陽之聲陽聲黃鍾大蔟姑洗
蕤賓夷則無射隂聲大吕應鍾南吕函鍾小吕夾鍾皆
文之以五聲宫商角徵羽皆播之以八音金石土革絲
木匏竹
注以合隂陽之聲者聲之隂陽各有合黃鍾子之氣
也十一月建焉而辰在星紀大吕丑之氣也十二月
建焉而辰在玄枵大蔟寅之氣也正月建寅而辰在
娵訾應鍾亥之氣也十月建焉而辰在析木姑洗辰
之氣也三月建焉而辰在大梁南吕酉之氣也八月
建焉而辰在夀星蕤賓午之氣也五月建焉而辰在
鶉首林鍾未之氣也六月建焉而辰在鶉火夷則申
之氣也七月建焉而辰在鶉尾中吕已之氣也四月
建焉而辰在實沈無射戌之氣也九月建焉而辰在
大火夾鍾夘之氣也二月建焉而辰在降婁辰與建
交錯貿處是其合也其相生則以隂陽六體為之黃
鍾初九下生林鍾初六林鍾上生大蔟九二大蔟下
生南吕六二南吕上生姑洗九三姑洗下生應鍾六
三應鍾上生蕤賓九四蕤賓下生大吕六四大吕上
生夷則九五夷則下生夾鍾六五夾鍾上生無射上
九無射上生中吕上六同位者象夫妻異位者象子
母所謂律取妻而吕生子也黃鍾長九寸其實一籥
下生者三分去一上生者三分益一五下六上乃一
終矣文之者以調五聲使之相次如錦繡之有文章
播猶揚也揚之以八音乃可得而觀之矣金鍾鎛也
石磬也土塤也革鼔鼗也絲琴瑟也木柷敔也匏笙
也竹管簫也
疏同位象夫妻異位象子母者同位謂若黃鍾初
九生林鍾初六俱是初異位謂若林鍾初六生太
蔟九二二與初為異位律所生者常同位吕所生
者常異位故云律取妻吕生子也以律所生者為
夫妻吕所生者為母子也訓家君子曰凡樂之歌
奏皆瞽者為之擇其賢知者為大師小師而統率
之此所謂聲盖謂調也合如上文奏黃鍾則歌
大吕以合之之類故下文云皆文以五聲皆播以
八音皆者承上文十二律言每律皆有五聲八音
也每律皆有五聲八音備具是為調耳
教六詩曰風曰賦曰比曰興曰雅曰頌(興虚應反)
注教教瞽矇也訓家君子曰言風即繼以賦比興而
後及雅頌者詩以風為首有風則有三者矣
以六德為之本
注所教詩必有知仁聖義中和之道乃後可教以樂
歌
以六律為之音
注言六律則五聲在其中矣不言八音者此專為教
歌詩也
大祭祀帥瞽登歌令奏擊拊(拊音撫)
注擊拊瞽乃歌也拊形如鼓以韋為之著之以穅登
歌下管貴人聲也
下管播樂器令奏鼓&KR0615;(&KR0615;音胤導引之引並音胤)
注鼓&KR0615;管乃作也特言管者貴人氣也&KR0615;小鼓也鼓
&KR0615;猶言擊&KR0615;&KR0615;讀為道引之引訓家君子曰考之儀
禮升歌三終笙入三終無所謂管者盖管重於笙重
則以管輕則以笙也故升歌三終笙入三終鄕飲酒
及燕用之至四方之賓客則升歌鹿鳴下管新宫故
曰管重於笙天子則升歌清廟下而管象祭祀之樂
也肆夏繁遏渠所以饗元侯也所管未聞
大饗亦如之大射帥瞽而歌射節
注射節主歌騶虞訓此雖不言賓射實賓射大師亦
登歌令奏故眡瞭職賓射皆奏鍾鼓注云登歌大師
自奏之
大師執同律以聽軍聲而詔吉凶
注兵書曰王者行師出軍之日授將弓矢士卒振旅
將張弓大呼大師吹律合音商則戰勝軍士強角則
軍擾多變失士心宫則軍和士卒同心徵則將急數
怒軍士勞羽則兵弱少威明師曠曰吾驟歌北風又
歌南風南風不競多死聲楚必無功
疏兵書武王出兵之書左𫝊注云北風夾鍾無射
以北南風姑洗南吕以南
大喪帥瞽而廞作匶諡(諡音示神至切又音益)
注廞興也興言王之行謂諷誦其治功
疏匶柩古字廞作匶諡為柩作諡大喪言凡則兼
王后雖婦從夫諡亦須論行乃諡凡作諡謂將葬
時賤不誄貴天子稱天以誄之公羊𫝊制諡於南
郊是也
凡國之瞽矇正焉
疏大師是瞽人中樂官之長
小師掌教鼓鼗柷敔塤簫管弦歌
注教教瞽矇也出音曰鼓鼗如鼓而小持其柄摇之
旁耳還自擊柷如漆筩中有椎敔木虎也塤燒土為
之大如鴈卵六孔簫編小竹管六孔如篴而小併兩
而吹之絃謂琴瑟歌依詠詩也
疏鄭知此經鼓是出音非六鼓之鼓者按鼓人掌
教六鼔眡瞭又云賓射奏鍾鼔則鼓是鼓人教之
眡瞭擊之小師掌教瞽矇瞽矇所作無鼓知是出
聲也按廣雅云簫大者二十四管小者十六管有
底三禮圖云簫長尺四寸頌簫長尺二寸又廣雅
云管象簫長尺圍寸無底柷如漆筩投椎其中而
撞之以止樂敔如木虎背有二十七鉏鋙刻以木
長尺櫟之訓家君子曰小師所教獨匏與金石不
在焉者磬鍾笙鎛各有專官故也堂下作鼓所
以起樂柷敔所以止樂塤簫管人氣也弦歌人聲
也皆樂中之紀綱也
大祭祀登歌擊拊下管擊應鼓徹歌
注應鼙也應與&KR0615;皆小鼓也其所用别未聞徹歌於
有司徹而歌雍也訓家君子曰大師令奏小師擊之
大饗亦如之
疏徹亦歌雍若諸侯相饗則徹以振羽
大喪與廞(與音預)
注從大師
凡小祭祀小樂事鼓&KR0615;
注不令奏小師卑也
掌六樂聲音之節與其和(和戶卧反)
注和錞于
疏鼓人云以金錞和鼓訓節調之疾徐和聲之高
下皆欲其相稱小師所教乃起樂止樂之器及人
聲人氣是為諸聲之綱故於此言之
瞽矇掌播鼗柷敔塤簫管絃歌
注播謂𤼵揚其音
諷誦詩世奠繫鼓琴瑟(奠音定繫戶計反)
注諷誦詩謂闇讀之不依詠也杜子春云世奠繫謂
帝繫諸侯卿大夫世本之屬是也小史主次序先王
之世昭穆之繫述其德行瞽矇主誦詩并誦世繫以
戒勸人君也國語曰教之世為之昭明德而廢幽昏
焉以怵懼其動
疏不依詠不依琴瑟而詠也訓背文曰諷以聲節
之曰誦既以聲節之又有琴瑟乃不為歌而曰諷
誦者盖與琴瑟同作曰歌不與琴瑟同時曰誦與
故言鼔琴瑟在後以世繫不可歌也
掌九德六師之歌以役大師
注為之使訓家君子曰九德即大司樂九德之歌
眡瞭掌凡樂事播鼗擊頌磬笙磬
注眡瞭播鼗又擊磬磬在東方曰笙笙生也在西方
曰頌頌或作庸庸功也訓家君子曰瞽矇不言掌凡
樂事者瞽矇所習者雖無事常肄焉故舉其業而已
用在其中也
掌大師之縣
注大師當縣則為之訓大師樂官之總故雖不樂縣
縣而縣必係之大師也
凡樂事相瞽大喪廞樂器大旅亦如之(相息亮反)
疏喪廞樂器謂明器旅非常祭故亦用明器訓家
君子曰此所廞者謂瞽矇所掌者又此職既掌頌
磬笙磬復掌大師之縣則鍾磬之屬亦必眡瞭廞
之故鍾師磬師不言廞器其餘笙師廞竽笙已下
鎛師廞晉鼔籥師司干典庸器各以其職廞作大
旅惟於眡瞭笙師言之者見例而已
賓射皆奏其鍾鼓
注擊&KR0615;以奏之其登歌大師自奏之
疏知擊朄者鍾鼔與管俱在下管既擊&KR0615;今奏則
鍾鼔亦擊&KR0615;可知云登歌大師自奏者大師職惟
見大祭祀登歌擊拊不言賓射實賓射亦大師令
奏擊拊也訓案眡瞭不得令奏盖與鍾師共掌其
事耳
鼜愷獻亦如之
注愷獻獻功樂也杜子春讀鼜為憂戚之戚擊鼔聲
疾速故曰戚訓凡樂絃歌在堂上貴人聲也管聲之
屬在堂下階間貴人氣也樂縣鍾磬鼔鎛之屬則在
庭絃歌之事大師小師教之而瞽矇為焉樂縣之事
磬師鍾師鼔人之屬各有專官而眡瞭佐焉眡瞭所
掌相鼔而兼堂下之縣故其人數獨衆其云播鼗盖
樂縣將作亦先播鼗也其云擊頌磬笙磬則頌鍾笙
鍾在其中矣葉氏曰與笙相應者曰笙磬與歌相應
者曰頌磬家君子說以虞書曰笙鏞以間頌或作鏞
謂歌與笙間作也頌磬笙磬此編縣也其云掌大師
之縣總言凡縣皆掌之也云賓射奏其鍾鼓及鼜愷
獻此則特縣者又歌吹大抵皆瞽矇之事故瞽矇人
數亦多而其職有塤簫管之屬笙師所教者此也特
文詳略異耳然則小師既教之矣而笙師復教之何
也盖笙管器多瞽矇人衆大師小師特為之審其音
通其理設笙師以佐之不亦宜乎
典同掌六律六同之和以辨天地四方隂陽之聲以為
樂器
注陽聲屬天隂聲屬地天地之聲播於四方為作也
律述氣者也同助陽宣氣與之同皆以銅為之
凡聲高聲䃂正聲緩下聲肆陂聲散險聲斂逹聲贏微
聲㱃回聲衍侈聲筰弇聲鬱薄聲甄厚聲石(䃂音衮古本切陂音)
(賁彼義反又音碑㱃劉音闇又於瞻反鄭於貪反廣韻音諳烏含反筰側百反玉篇又作笮廣韻音昨在各切)
(笮同弇音掩劉於騐反甄音震廣韻音真又舉延切)
注高鍾形大上上大也高則聲上蔵衮然旋如裏正謂
上下直正則聲緩無所動下謂鍾形大下下大也下
則聲出去放肆陂謂偏侈陂則聲離散也險謂偏弇
險則聲斂不出也達謂其形微大也達則聲有餘若
大放也微謂其形微小也㱃聲小不成也回謂其形
微圜也回則聲淫衍無鴻殺也侈謂中央約也侈則
聲迫筰出去疾也弇中央寬也弇則聲鬱勃不出甄
猶掉也鍾微薄則聲掉大厚則如石叩之無聲
疏此職掌十二律之鍾是十二辰零鍾非編者直
言病鍾者欲見除此病外即是鍾之善者袞然旋
如裏者謂聲周旋如在裏鄭知高是上大下是下
大者以其正是上下直則上是上大下是下大可
知云回謂形微圜者凡鍾依鳬氏所作若鈴不圜
今微圜故聲淫衍無鴻殺云侈謂中央約者此非
偏侈謂鍾口總寬弇與侈相對是口總狭則中央
寬也
凡為樂器以十有二律為之數度以十有二聲為之齊
量(齊才計反)
注數度廣長也齊量侈弇之所容
疏樂器據典同所作謂鍾也以十二律謂之度數
者依律歷志云古之神瞽度律均鍾以律計倍半
假令黃鍾管長九寸倍之為尺八寸又九寸得四
寸半總二尺二寸半以為鍾口之徑及上下之數
自外十二辰頭皆以管長短計之可知廣長者廣
則口徑長即上下也十二聲即十二辰零鍾雖各
有所容多少之齊量故云侈弇之所容訓按以十
二律為之數度盖指三分損益上下相生之法如
琴瑟簫管其徽孔皆依律損益以相應和十二聲
即高聲下聲以下十二為之齊量者酌諸病之中
而得其和也典同掌樂器而以鍾為主上文凡聲
一節則指鍾也此文凡為樂器則琴瑟簫管之屬
是也其度數則取之損益相生之律法其聲音則
齊量於十二病鍾之中
凡和樂亦如之
注和謂調其故器也訓調和樂音亦當取配十二律
各以其類而勿犯十二病也
磬師掌教擊磬擊編鍾
注教教眡瞭也磬亦編於鍾言之者鍾有不編不編
者鍾師擊之
疏眡瞭不言擊鍾其實編鍾亦眡瞭擊之故鏄師
注云擊鍾者亦眡瞭也鄭知鍾有不編者以經磬
不言編則磬無不編者可對鍾言編則對不編者
不編者是十二辰零鍾也
教縵樂燕樂之鍾磬(縵莫半反)
注縵樂謂雜聲之和樂者也學記曰不學操縵不能
安絃燕樂房中之樂二樂皆教其鍾磬
疏雜聲之和樂者謂雜弄調和即今之調辭曲房
中之樂即關雎二南
及祭祀奏縵樂
注二樂並旄人舞之燕樂則鍾師奏之縵樂惟有編
縣燕樂兼有持縣訓孟子言金聲玉振朱子釋之
云凡奏八音必先擊鎛鐘以宣其聲俟其既闋然
後擊特磬以收其韻今按鍾師注云以鍾鼓者先
擊鍾次擊鼓此金聲之義矣磬師擊磬無特縣者
又無以磬收音之文不知朱子何所本而為是說
姑俟再考後閱爾雅釋樂有大磬是特縣者然不
知周官何故無之不然是解者以磬師無之者泥之
也但以磬收音終未有考再閱文獻通考荀子曰
縣一鍾而尚拊大戴禮曰縣一磬而尚拊為堂上之
樂則一鍾一磬亦堂上之樂也盖古者歌詩搏拊而
縣興故一鍾黃鍾之特鍾也一磬黃鍾之特磬也方
其工之升歌也搏拊而鍾磬作焉黃鍾之鍾鳴于堂
上而堂下之編鍾應之黃鍾之磬鳴于堂上而堂下
之編磬應之所以節歌者之句也以上皆通考文
鍾師掌金奏
注金奏擊金以為奏樂之節金謂鍾及鎛
疏云鍾及鎛者以是二者皆不編獨縣而已
凡樂事以鍾鼔奏九夏王夏肆夏昭夏納夏章夏齊夏
族夏祴夏驁夏(納夏本或作夏納齊側皆反本作齋祴音陔古哀反驁五羔反劉五到反)
注以鍾鼓者先擊鍾次擊鼓以奏九夏夏大也樂之
大歌有九杜子春云王出入奏王夏尸出入奏肆夏
牲出入奏昭夏四方賓来奏納夏臣有功奏章夏夫
人祭奏齊夏族人侍奏族夏客醉而出奏祴夏公出
入奏驁夏春秋𫝊穆叔如晉晉侯享之金奏肆夏三
不拜工歌文王之三又不拜歌鹿鳴之三三拜曰三
夏天子所以享元侯也使臣不敢與聞肆夏與文王
鹿鳴俱稱三謂其三章也國語曰金奏肆夏繁遏渠
天子所以享元侯肆夏繁遏渠所謂三夏也吕叔玉
云肆夏繁遏渠皆周頌也肆夏時邁也繁遏執競也
渠思文也肆遂也夏大也言遂於大位謂王位也繁
多也遏止也言福禄止於周之多也渠大也言以后
稷配天王道之大也玄謂九夏皆詩篇名頌之族類
也此歌之大者載在樂章樂崩亦從而亡是以頌不
能具
疏云先擊鍾次擊鼔者兼言凡樂先後次第實鍾
師直擊鍾不擊鼓也以鍾鼓奏九夏者謂堂上歌
之堂下以鍾鼔應之
凡祭祀饗食奏燕樂
注以鍾鼓奏之
疏饗食在廟故與祭祀同
凡射王奏騶虞諸侯奏貍首卿大夫奏采蘋士奏采蘩
疏言凡射則大射賓射等同用此為射節矣射人
與樂師辨其節數此掌奏其樂故數職重言訓家
君子曰大師所掌者歌鍾師所掌者奏然則四節
者盖歌而鍾鼔以奏之也眡瞭所奏鍾鼔其役于
鍾師者歟
掌鼙鼓縵樂
注作縵樂則擊鼙以和之
疏磬師作縵樂則鍾師鼓鼙和之訓按鍾師掌於
鍾師而鍾師實主金奏似乎九者僅有鍾鼓以作
之然鍾鼔所以為樂之節若絶無歌管而直有鍾
鼓何以成樂乎此九夏必有聲詩而以鍾鼓和之
無疑也乃遍考周官無歌九夏之文何與然燕樂
實二南之詩亦僅言奏不言歌豈皆以鍾師為重
而僅舉奏以見歌耶又豈九夏之奏用大鍾大鼔
而無編縣者耶今考大師所屬瞽矇甚多意必歌
詩事繁不獨笙歌一節而已然未得其正姑闕之
笙師掌教龡竽笙塤籥簫箎篴管舂牘應雅以教祴樂
(龡昌垂反竽音于牘音獨或大錄反籩音狄徒歷切與笛同)
注教教眡瞭也竽三十六簧笙十三簧箎七空篴今
時所吹五空竹篴籥如篴三孔舂牘以竹大五六寸
長七尺短者一二尺其端有兩空髤畫以兩手築地
應長六尺五寸其中有椎雅状如漆筩而弇口大二
圍長五尺六寸以羊韋輓之有兩紐疏畫祴樂祴夏
之樂牘應雅教其舂者謂以築地笙師教之則三器
在庭可知矣賓醉而出奏祴夏以此三器築地為之
行節明不失禮
疏按通卦騐云竽長四尺二寸注云竽管類用竹
為之形參差象鳥翼廣雅云笙以匏為之十三管
宫管在左方竽三十六管宫管在中央箎長尺四
寸八孔一孔上出寸三分禮圖云箎九孔注云七
孔盖寫之誤當云八孔髤畫者赤多黑少之色疏
畫者長疏而畫之
凡祭祀饗射共其鍾笙之樂
注鍾笙與鍾聲相應之笙訓家君子曰此即笙入三
終是也
燕樂亦如之大喪廞其樂器及葬奉而蔵之大旅則陳
之
訓家君子曰大旅但廞樂器而不蔵故但曰陳之
笙師所教當亦是瞽矇故瞽矇有塤簫管之文但略
其辭耳大抵歌與笙管皆瞽者之事故瞽矇人數甚
衆
鎛師掌金奏之鼔
注謂主擊晉鼔以奏其鍾鎛然則擊鎛者亦眡瞭
疏知金奏是擊晉鼔者鼓人職云以晉鼓鼓金奏
知擊鏄亦眡瞭者鍾鎛同類大小異耳既擊鍾明
亦擊鎛訓鍾鎛盖皆屬鍾師眡瞭不特佐鍾師兼
佐鎛師故其職鍾鼔並掌之
凡祭祀鼔其金奏之樂饗食賓射亦如之軍大獻則鼓
其愷樂凡軍之夜三鼜皆鼓之守鼜亦如之
注守鼜備守鼓也鼔之以鼖鼓
疏鄭知用鼖鼓者鼓人職云以鼖鼓鼓軍事訓家
君子曰凡軍之衣三鼜者行鼜也故曰守鼜以别
之
大喪廞其樂器奉而蔵之
韎師掌教韎樂祭祀則帥其屬而舞之大饗亦如之
注舞之以東夷之樂訓家君子曰旄人鞮鞻氏並掌
四夷之樂此乃特别東夷者其樂盖優與
旄人掌教舞散樂舞夷樂
注散樂野人為樂之善者若今黃門倡矣訓家君子
曰此所掌者夷舞鞮鞻氏所掌其器與聲散樂即
縵樂燕樂之屬不在六樂之内者
凡四方之以舞仕者屬焉
注家君子曰六樂之舞則國子也此云四方之以舞
仕明别於國子也
凡祭祀賓客舞其燕樂
注直言燕樂省文
籥師掌教國子舞羽龡籥
注文舞有持羽龡籥者文王世子曰秋冬學羽籥
疏文舞羽籥武舞干戚訓舞羽之時兼以龡籥籥
師教之其舞羽則樂師總教之矣
祭祀則鼓羽籥之舞
注鼓之者恒為之節
疏凡祭祀先作樂下神及合樂之時則使國子舞
賓客饗食則亦如之大喪廞其樂器奉而蔵之
籥章掌土鼓豳籥(豳彼貧反註邠同)
注豳籥豳人吹籥之聲章明堂位曰土鼓蒯桴葦籥
伊耆氏之樂
疏鄭注禮運曰土鼓築土為鼓訓家君子曰豳籥
即下豳詩雅頌是也
中春晝擊土鼓龡豳詩以逆暑(中音仲下同)
注豳詩豳風七月也七月言寒暑之事迎氣歌其類
也迎暑以晝求諸陽
中秋夜迎寒亦如之
注迎寒以夜求諸隂
疏亦擊土鼓吹豳詩
凡國祈年於田祖龡豳雅擊土鼔以樂田畯(樂音洛畯音俊)
注祈年祈豐年也田祖始耕田者謂神農也豳雅亦
七月也七月又有于耜舉趾饁彼南畝之事是亦歌
其類謂之雅者以其言男女之正田畯古之先教田
者爾雅曰畯農夫也訓案詩小雅甫田篇曰琴瑟擊
鼓以御田祖則此亦有琴瑟但文不備耳又云以祈
甘雨注云郊後始耕時案左𫝊曰啟蟄而郊郊而後
耕然則祈年於田祖當在二月之初
國祭蜡則龡豳頌擊土鼓以息老物(蜡音乍鋤駕切與䄍同)
注郊特牲曰天子大蜡八伊耆氏始為蜡歲十二月
合聚萬物而索饗之十二月建亥之月也求萬物而
祭之者萬物助天成歲事至此謂其老而勞乃祀而
老息之於是國亦養老焉豳頌亦七月也七月又有
穫稻作酒躋彼公堂稱彼兕觥萬夀無疆之事是亦
歌其類也謂之頌者以其言歲終人功之成朱子
曰豳雅豳頌盖即雅之甫田大田頌之載芟良耜或
其類也訓家君子曰此大司樂所掌國所舉用之樂
與鼓人舞師所掌民間助祭者不同迎寒暑則先擊
鼓祈年則先吹籥者土鼓上古之樂也豳籥豳人之
樂也寒暑天氣尊也别於人物故所用不同豳諸侯
之國以其為受命之基故不可夷於列國而特以籥
章氏掌之其用之必於田事不忘本也然則不陳之
廟中何也曰王者功成作樂豳非王者之樂也故不
得與韶夏濩武陳之也燕樂夷樂其陳之何也所以
一風俗示無外也於豳不敢混而陳之所以尊祖宗
也
鞮鞻氏掌四夷之樂與其聲歌
注四夷之樂東方曰韎南方曰任西方曰株離北方
曰禁
疏孝經緯鉤命决云東夷之樂曰韎持矛助時生
南夷之樂曰任持弓助時養西夷之樂曰侏離持
鉞助時殺北夷之樂曰禁持楯助時蔵訓云四夷
之樂總言之不止聲歌也故下文尚有龡而歌之
是也
祭祀則龡而歌之燕亦如之
注四夷之舞旄人掌之訓案韎師旄人在籥師籥章
之上者以其掌舞事盖樂以舞為重也鞮鞻氏直掌
歌龡故在籥章之下
典庸器掌蔵樂器庸器
注庸器代國所𫉬器若崇鼎貫鼎及以其兵物所鑄
銘也
疏云以其兵物所鑄銘者若季氏以所得齊之兵
作林鍾而銘魯功是也訓家君子曰官以庸器為
名重其器也文以樂器為先盖大司樂之屬
及祭祀帥其屬而設筍簴陳庸器(簴音巨其吕切)
注設筍簴眡瞭當以縣樂器焉横者為筍從者為簴
疏知眡瞭以縣樂器者其職云掌大師之樂
饗食賓射亦如之大喪廞筍簴
檀弓云有鍾磬而無筍簴鄭注云不縣之明有而
而不縣也訓家君子曰言廞不言蔵明不蔵也故
曰無筍簴
司干掌舞器
注舞器羽籥之屬
疏文武之舞器皆司干掌之言司干者周尚武故
以干為職首其籥師惟教而不掌按司戈盾祭祀
授舞者兵盖亦謂戈耳其干則於此官受之司兵
云祭祀授舞者兵鄭注云受以朱干玉戚謂受大
武之舞與此受小舞者干戈别也訓家君子曰鄭
盖欲别司兵與司戈盾故於彼言干戚而不言戈
又欲别司兵與司干故於此僅言羽籥而不言干
戚耳疏解恐非其意
祭祀舞者既陳則授舞器既舞則受之賓饗亦如之大
喪廞舞器及葬奉而蔵之
注籥當籥師廞之則此所廞者羽毛帗皇之屬訓家
君子曰典庸器聲器也司干舞器也
周禮纂訓卷十二
