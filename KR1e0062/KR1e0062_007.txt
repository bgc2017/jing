三傳辨疑卷七
元程端學撰
閔公
元年春王正月
左氏曰不書即位亂故也
啖氏曰國有危難豈妨行禮左氏解閔公不言即
位妄也劉氏曰左氏曰不書即位亂也杜云國亂
不得成禮皆非也去年十月子般卒則閔公立至
今已三月亂亦定矣言亂不得成禮非也且必若
云何以能朝廟乎朝廟豈非即位乎濟川何氏曰
左氏所云亂者以慶父弑子般國内震慴故即位
之禮有闕然公子翬殺隠㐮仲弑惡彼時亦亂何
桓宣獨暇而即位乎斯先君不以道終則子弟不
忍即位也
公羊曰公何以不言即位繼弑君不言即位孰繼繼
子般也孰殺子般慶父也殺公子牙今將爾季子不
免慶父弑君何以不誅將而不免遏惡也既而不可
及因獄有所歸不探其情而誅焉親親之道也惡乎
歸獄歸獄僕人鄧扈樂曷為歸獄僕人鄧扈樂莊公
存之時樂曾淫于宫中子般執而鞭之莊公死慶父
謂樂曰般之辱爾國人莫不知盍弑之矣使弑子般
然後誅鄧扈樂而歸獄焉季子至而不變也
劉氏曰公羊曰誅鄧扈樂而歸獄焉季子至而不
變也又曰既而不可及不探其情而誅焉親親之
道也非也慶父弑般欲取其國是時季子力不能
誅故遁逃他國爾設令季子力能誅之則慶父誅
矣何謂不探其情乎愚案左氏弑子般為圉人犖
而其事跡與此亦不相類則二傳所載未可盡信
也
榖梁曰繼弑君不言即位正也親之非父也尊之非
君也繼之如君父也者受國焉爾
案禮為之後者為之子又人君雖未踰年一日立
乎其位則固一國之君也榖梁乃曰親之非父尊
之非君以受國而繼之如君父不可以訓
齊人救邢
榖梁曰善救邢也
夏六月辛酉葬我君莊公
榖梁曰莊公葬而後舉諡諡所以成德也於卒事乎
加之矣
榖梁知卒事加諡而不知私諡之非
秋八月公及齊侯盟于落姑
左氏曰請復季友也齊侯許之使召諸陳公次于郎
以待之
木訥趙氏曰慶父殺逆豈肯復季子左氏但以落
姑之盟與季子之文相連蓋以慶父請之非也愚
案慶父握兵權專國柄通乎君母將以簒位安肯
復請季友以分權木訥之說是也君舉陳氏亦曰
若慶父為之則閔公不弑以閔公之見弑知非慶
父意
榖梁曰盟納季子也
亦左氏之意
季子來歸
左氏曰季子來歸嘉之也
公羊曰其稱季子何賢也其言來歸何喜之也
存耕趙氏曰國人謂季子真忠公室也故願其歸
焉然患未作則奉身以出既歸而遇亂則奉僖公
以奔較之叔牙慶父為賢耳
榖梁曰其曰季子貴之也其曰來歸喜之也
趙氏曰不言至異乎執耳春秋不為憂喜生文愚
謂左氏言嘉之公羊言賢且喜之榖梁言貴且喜
之皆以子與來歸字生義而不知聖人所書之旨
夫魯人懼其國之亂而喜季子之歸尊愛之而以
子稱魯史亦喜之而書其來歸之始然季子之歸
乃季氏僭魯之初也孔子因而不革以見季子因
國人歸向而遂竊其國柄孔子曰禄之去公室五
世矣政逮於大夫四世矣然則聖人果喜季子之
歸乎
冬齊仲孫來
左氏曰書曰仲孫亦嘉之也公曰魯可取乎對曰
不可猶秉周禮周禮所以本也臣聞之國將亡本必
先顛而後枝葉從之魯不棄周禮未可動也君其務
寧魯難而親之親有禮因重固間攜貳覆昏亂霸王
之器也
案齊使仲孫雖非善意然問魯可取未必然也故
葉氏亦以此為後世附益之辭
公羊曰齊仲孫者何公子慶父也公子慶父則曷
為謂之齊仲孫繫之齊也曷為繫之齊外之也曷為
外之春秋為尊者諱為親者諱為賢者諱子女子曰
以春秋為春秋齊無仲孫其諸吾仲孫與
啖氏曰齊之仲孫謂魯之公子謬亦甚矣劉氏曰
公羊曰公子慶父也非也孫以王父字為氏此乃
慶父之身也未可以稱仲孫且經實繫之齊若之
何謂魯仲孫哉此不近人情之尤者
榖梁曰其曰齊仲孫外之也其不目而曰仲孫疏之
也其言齊以累桓也
陳岳氏曰凡弑君書名以懲之未有隠其名以外
之也公榖不原其理但以齊無仲孫魯有仲孫哉
曰慶父大夫豈有定耶豈盡著於春秋耶穿鑿甚
矣
二年夏五月吉禘于莊公
左氏曰速也
公羊曰其言吉何言吉者未可以吉也曷為未可以吉
未三年也三年矣曷為謂之未三年三年之喪實以二
十五月其言于莊公何未可以稱宫廟也曷為未可
以稱宫廟在三年之中矣吉禘于莊公何以書譏何
譏爾譏始不三年也
榖梁曰吉禘者不吉者也喪事未畢而舉吉祭故非
之也
三傳皆得之然僅明喪未畢而吉祭之一義若不
王不禘之法與于莊公之文則未及也
秋八月辛丑公薨
公羊曰殺公子牙今將爾季子不免慶父殺二君何
以不誅將而不免遏惡也既而不可及緩追逸賊親
親之道也
案慶父殺君人所當討何暇緩追逸賊全親親之
道哉
榖梁曰不地故也其不書葬不以討母葬子也
案閔公不書葬或以亂故不成禮葬而魯史不書
耳榖梁不以討母葬子之說謬也母得辠於宗廟
何妨自討子何妨自葬乎况討母在僖元年七月
又是齊人討之與葬閔何關乎
九月夫人姜氏孫于邾公子慶父出奔莒
榖梁曰孫之為言猶孫也諱奔也其曰出絶之也慶
父不復見矣
劉氏曰非也内大夫之奔亦自多言出不必慶父
爾愚案慶父之辠著矣不在出字絶之也
冬齊高子來盟
公羊曰高子者何齊大夫也何以不稱使我無君也
然則何以不名喜之也何喜爾正我也其正我奈何
莊公死子般弑閔公弑比三君死曠年無君設以齊
取魯曾不興師徒以言而已矣桓公使高子將南陽
之甲立僖公而城魯或曰自鹿門至于争門者是也
或曰自争門至于吏門者是也魯人至今以為美談
曰猶望高子也
劉氏曰不稱使我無君也非也齊高子楚屈完文
義一也不可復附異說矣且慶父出奔則僖公已
立也高子稱來盟則僖公之盟也何謂我無君乎
公及大夫盟于蔇當是時齊無君文不沒公即魯
無君何故沒齊侯哉此自相反也愚謂將南陽甲
立僖公與城魯事皆傳聞之辭蓋無隣國伐魯何
故城之
榖梁曰其曰來喜之也其曰高子貴之也盟立僖公
也不言使何也不以齊侯使高子也
獻可杜氏曰來者自外適我之辭不可言喜之也
愚案如榖梁言喜之貴之則是賢高子也高子者
桓公大夫也臣雖賢分内事爾何故云不以齊桓
使高子乎然則榖梁教高子叛其主矣况高子未
必賢乎
鄭棄其師
榖梁曰惡其長也兼不反其衆則是棄其師也
此說得之本義既詳不得再取
三傳辨疑卷七
