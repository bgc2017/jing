春秋質疑卷一
明楊于庭撰
隠公
春王正月上
胡氏曰周以建子為歲首則冬十有一月是也建子非
春乃以夏時冠周月者此所謂行夏之時而見諸行事
之騐也余曰非也藉令建子建丑而遂以子丑之月為
春則胡氏之說非也若但以子丑之月為歲首而仍以
寅為春則胡氏之說亦非也何言乎以子丑之月為春
而胡氏之說非也史伯璿曰行夏之時時者兼春夏秋
冬而言之者也既有所謂夏之時則必有所謂商之時
周之時矣夏之時以建寅之月為春則周之時必以建
子之月為春矣若周之時春亦建寅無異于夏則又何
必曰行夏之時哉余按果如此說則是周人建子即以
子為春而所謂春王正月者乃孔子從周而不變而杜
預所謂所用之歷即周正者此也安在其行夏之時而
見諸行事之騐乎故曰建子建丑而遂以子丑之月為
春則胡氏之說非也何言乎以寅為春而胡氏之說亦
非也伊訓惟元祀十有二月蔡沈曰商建丑故以十二
月為正三代雖正朔不同然至于紀月之數皆以寅為
首非獨蔡沈有是論也胡氏亦曰前乎周者以丑為正
其書始即位曰惟元祀十有二月則知月不易也后乎
周者以亥為正其書始建國曰元年冬十月則知時不
易也建子非春明矣愚按果如此言是周人雖以子為
歲首而至于春夏秋冬則未嘗不以寅為序初非以冬
為春春為夏夏為秋秋為冬也至仲尼作春秋乃冠夏
時于周月之上而以冬為春是本欲行夏之時而反紊
亂天地四時之序大不若建子建丑而仍以寅為春者
之為妥矣故曰以寅為春而胡氏之說亦非也然余嘗
考左傳僖公五年春王正月辛亥朔日南至註曰冬至
也隠九年三月癸酉大雨震電桓十有四年春正月成
元年二月無冰桓八年冬十月雨雪定元年冬十月隕
霜殺菽皆以為災而特書之則信乎以十一月為正月
矣總之以冬為春者乃魯史從周而聖人因之而不變
正所謂今用之吾從周者也至于告顔子以行夏之時
則又斟酌百王所謂某有志焉而未之逮者與此正不
相妨也以為冠夏時于周月之上則鑿矣
春王正月中
或問于余曰夏時冠周正此非獨胡氏之言而程子之
言也程子曰周正月非春也假天時以立義耳余應之
曰理有不可從者尚書序漢儒以為孔子所作今猶議
之况程子乎夫春王正月此夏正之十一月也以十一
月為正月而遂以為春此周正也魯人世遵之者也非
本無此事而孔子創為之者也何以明其然也禮記明
堂位曰季夏六月以禘禮祀周公于太廟雜記孟獻子
曰正月日至可以有事于上帝七月日至可以有事于
其祖夫日至者冬至也七月日至者夏至也魯本以季
夏六月禘至孟獻子改為七月故又曰七月而禘獻子
為之也則是魯人明以建巳之月為季夏矣既以建巳
之月為季夏則建子非春而何故曰以冬為春此周正
也魯人世遵之非孔子創為之者也十一月可以為春
乎曰何不可也春之為言蠢也萬物蠢蠢然動也一陽
初生管灰吹動即以為春何不可也總之天開于子地
闢于丑人生于寅以故三代迭用之然非自三代始也
甘誓曰怠棄三正則自唐虞以前固有建子建丑者矣
特以歷起于子丑終不如建寅者為盡善故孔子獨取
夏時焉而非謂建子丑為不可也惟秦以建亥為歲首
則不過區區厭勝之術而其去三正之義遠矣或曰與
其託之空言不若見之行事則以夏時冠周正不亦可
乎余應之曰行夏之時此平日論為邦則然非謂纂修
國史可遽改也信如胡氏之說使聖人修輿服志改周
輅為殷輅乎脩禮樂書改武舞為韶舞乎春秋一書本
為亂臣賊子而作所紀之王周王也所列之諸侯周諸
侯也所用之正朔周正朔也若以夏時冠于周月之上
是先并時王冬春之序而黜之而已之無王亦已甚矣
又何以討亂臣賊子乎
春王正月下
春秋尊王乎曰然曰隠公元年平王之四十九年也書
法宜曰王四十九年春正月而今年用魯月用周者何
也以是推之是年齊僖公禄父必自稱九年晉鄂侯郄
必自稱二年曲沃莊伯鮮必自稱十有一年衞桓公完
必自稱十有三年蔡宣公考父必自稱二十有八年鄭
莊公寤生必自稱二十有二年曹桓公終生必自稱三
十有五年陳桓公鮑必自稱二十有三年把武公必自
稱二十有九年宋穆公和必自稱七年秦文公必自稱
四十有四年楚武王熊通必自稱十有九年傳曰先王
建萬國以親諸侯又曰周之初封千八百國夫千八百
國必千八百元年也紛紛不同尚謂大一統歟余應之
曰古者諸侯國必有史史必以其君即位之歲紀元元
年春正月者魯史也元年春王正月係之王者聖人之
特筆也晉之乘楚之檮杌魯之春秋皆史也則皆以其
國君紀元者也至如稱于天子曰朝曰聘稱于友邦曰
聘曰朝曰&KR0576;曰會曰遇曰納幣曰胥命未有不用天子
之正朔而紛紛自紀其元者何以明其然也臯鼬之&KR0576;
將長蔡于衞也祝佗舉踐土之舊以争之曰其載書云
王若曰晉重魯申衞武蔡甲午鄭捷齊潘宋王臣莒期
夫觀異姓必列于同姓之後則其舉周正以號令諸侯
也審矣唯吳楚僣王則其盟會必有自紀其年而不用
天子之正朔者此春秋所以亟斥之也歟
不書即位
穀梁之言是也按惠公元妃孟子卒繼室以聲子生隠
公宋武公生仲子仲子生而有文在其手曰為魯夫人
故仲子歸于我生桓公禮諸侯不再娶仲子于惠公不
過妾耳有文在手安知非附會乎而又安得遂以為夫
人乎隠桓均之乎庶而隠公兄也桓公弟也立庶以長
桓公安得立隠公又安得成先君之志而欲與桓哉禮
人子從治命不從亂命先君之欲與桓亂命也從亂命
而遂以與桓此劉愷丁鴻區區之行聖人所不與也故
不書即位胡氏謂上不稟命于天子故不書然春秋之
書公即位者多矣豈曾稟命天子哉
天王使宰咺來歸惠公仲子之賵天王崩
武氏子來求賻
褒救衞則王人子突以下士而書字貶歸賵則宰咺以
冡宰而書名春秋之予奪嚴矣然以天王之加禮于魯
如此而比其崩也不奔其喪不會其葬恝然若行道之
人焉于是武氏子求賻而魯若㒺聞知也是尚有人心
乎榖梁曰周雖不求魯不可以不歸魯雖不歸周不可
求曰来求賻交譏之也得其旨矣
宋公和卒
胡氏曰諸侯曰薨大夫曰卒五等邦君而書卒者周室
東遷諸侯專享其國而上不請命故聖人因其告喪特
書曰卒不與其為諸侯也苛乎是棄灰于道者有刑耳
孟子曰子以為有王者作將比今之諸侯而誅之乎抑
教之不改而後誅之乎夫二百四十九年之間豈無一
人請命于天子者而何以槩書卒也然則何居曰春秋
魯史也内卒曰薨外諸侯卒曰卒
葬宋穆公
胡氏曰宋殤齊昭書弑不書葬討其賊也晉景公葬止
公故不書諱其辱也吳楚之君不書葬避其號也余曰
是也胡氏又曰魯宋盟會未嘗不同而三世不書葬治
其罪也余曰非也桓公未葬而襄公會諸侯入春秋亦
有陳子會温之例何至并其父葬而削之乎襄公成公
並無大罪所云治其罪者何罪也然則三世不葬者何
也桓公成公魯或不會或史失之襄公死于泓為中國
諱也
葬衞桓公
胡氏曰衞本侯爵何以稱公見臣子之不請于王而私
自諡爾余曰非也桓公父莊公莊公父武公即所謂抑
戒睿聖者以是知衞之稱公久矣諸侯生從其爵卒則
稱公此孝子慈孫之用心聖人所因而不革何謂請命
不請命乎即使請命而天王亦不能以初封之爵稱之
矣胡氏又曰失位而見弑何以為桓忠孝者不忍為也
然嘗考之春秋衞侯完並無失德直以州吁有寵于先
公而阻兵安忍其見弑也亦不幸耳豈有幽厲之惡而
可以惡諡加之乎
齊侯使其弟年來聘
齊侯使弟年來聘鄭伯使弟語來盟此亦據其事而書
之非貶之也以為譏其有寵愛之私者鑿也
附錄
有文在手為魯夫人左氏之誣也桓幼而貴隠長而
卑公羊之舛也然則隠何以不書即位曰吾從榖梁
邾儀父附庸也例稱字左氏以為貴之公羊以為與
公盟而褒之榖梁以為男子之美稱失其旨矣
鄭伯克段于鄢左氏曰段不弟故不言弟如二君故
曰克稱鄭伯譏失教也噫備矣鄭伯曰寡人有弟不
能和協而使餬其口于四方公榖皆以為殺何據
宰咺歸賵仲子卒矣左氏以為未薨豫凶事非也榖
梁以為惠公之母孝公之妾非之非也
入極造其國都也非滅也公榖以為滅同姓非也無
駭卒未賜族也以為惡滅極而削其族尤非也
尹氏卒左氏作君氏聲子也然哀公之母定姒書卒
書葬聲子何以不書葬以是知其非聲子也天王崩
公羊以為天子記崩不記葬故不書則桓襄匡簡景
之志崩又志葬何也
鄭伯不王天下之惡一也而左氏曰周鄭交惡是夷
周于諸侯也甚矣其懵于冠履之分也
宋穆公舍其子而立與夷左氏曰宋宣公可謂知人
矣立穆公其子饗之命以義夫君子曰否公羊氏曰
君子大居正宋之禍宣公為之也
衞人立晉惡其無王命父命而擅置其君也然當是
時王命固絶望矣苟有父命則猶可也故于齊陳乞
弑荼發之荼固有父景公之命也然亂倫干討則雖
以父命不能抗王命故又于衞侯朔發之朔雖有父
宣公之命而四國納之則貶王人救衞則褒以王命
不與其為諸侯也然王命雖重苟非制命以義亦將
壅而不行故又于首止之盟發之以見天子之私愛
可奪而大義不可搖此所謂大居正也
考仲子之宫曰仲子不與其為夫人也不與其為夫
人則桓公之自以為當立與隠公之欲讓桓皆非也
取郜取防左氏以為鄭莊公于是乎可謂正矣以王
命討不庭不貪其土以勞王爵正之體也噫不能三年之
喪而緦小功之察惡乎正入許而不取使大夫百里奉許
叔居東偏左氏以為鄭莊公于是乎有禮許無刑而
伐之服而舍之度德而處之量力而行之可謂知禮
矣噫放飯流歠而問無齒决惡乎知禮
春秋質疑卷一
