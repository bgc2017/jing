易說易類
提要
(臣)等謹案易說六卷
國朝惠士奇撰士奇字仲孺吳縣人康熙己丑
進士官至翰林院侍讀是書襍釋卦爻專宗
漢學以象為主然有意矯王弼以來空言說
經之弊故徵引極博而不免稍失之雜如釋
訟卦引荀爽說訟之言凶也則以丹朱之嚚
訟為嚚凶釋弟子輿尸引左傳彘子尸之以
尸為軍中元帥釋觀國之光引聘禮請觀及
左傳季札觀樂韓宣子觀書以證觀國皆失
之拘釋繫於苞桑以桑為喪亡之喪而無所
考據釋先張之弧後說之弧以下弧字改為
壺引昏禮壺尊太元壺婦為證皆愛博嗜奇
不能自割至編端論乾彖傳大明終始引莊
子在宥篇我為女遂於大明之上矣至彼至
陽之原也為女入於窈冥之門矣至彼至陰
之原也謂莊周精於易故善道陰陽先儒說
易者皆不及尤未免失之不經然士奇博極
羣書學有根柢其精研之處實不可磨非明
以來說易之家暖暖姝姝守一先生之言者
所可仿彿一二微瑕固不足累其大體也乾
隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
