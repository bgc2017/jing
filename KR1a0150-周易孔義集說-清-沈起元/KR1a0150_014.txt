周易孔義集說卷十四
光祿寺卿沈起元撰
下經
䷲(震下震上)中爻艮坎
震亨震來虩虩笑言啞啞震驚百里不喪匕鬯彖傳
震亨震來虩虩恐致福也笑言啞啞後有則也震驚百
里驚遠而懼邇也出可以守宗廟社稷以為祭主也(易舉)
(正程傳云邇也下脱不喪匕鬯句本義從之)
孔仲達曰虩虩恐懼之貌因懼自修所以致福笑言
啞啞不敢失則時然後言樂然後笑後有則也匕以
載鼎實鬯秬黍之酒特言匕鬯者鄭玄云人君于祭
祀之禮尚牲薦鬯而已○陸君陽曰虩蠅虎象人心
之恐動○石守道曰物得雷動則得亨通人能戒懼
則亦得亨出者言出即可主祭祀○蘇子瞻曰震震
隂而達陽者也故亨○程傳震為動為恐懼為有主
震而奮發動而進懼而修有主而保大皆可以致亨
故震則有亨當震動之來則恐懼不敢自寧旋顧周
慮虩虩然也恐懼自修則可致福能恐懼而後自處
有法則也有則則安而不懼處震之道也○本義震
有亨道震來當震之來時也震驚百里以雷言不喪
匕鬯以長子言也能恐懼則致福而不失其所主之
重○語錄言人常似震來時虩虩然後能笑言啞啞
到得震驚百里亦不喪匕鬯相連一串下來○郭白
雲曰自乾坤而來變之始者莫先于震故為動之始
天下之理不動則不亨故天地萬物待震而後亨内
外重震故有遠邇大震之象大震而不喪匕鬯此其
所以可守宗社為祭主也○張紫巖曰上坤下震為
復其一在内雖動而静至震則内外俱動矣動吉凶
悔吝所自生也動而畏天必獲後福陽動為笑言長
子主器有動而代天之象不必以儲貳言之○朱漢
上曰震動于積隂之下奮擊而出亨也畏而恐懼所
以致亨坎為棘艮為手以棘載肉而升之俎者匕也
坎震為酒離為黃酒黃鬱鬯也○趙復齋曰陽氣之
動雷霆之威所以生物也品物流形始見其則○項
平甫曰出即帝出乎震之出謂君出而太子守者非
○李西溪曰有則謂君子所履出處語默皆有常則
不以恐懼而變也○吳草廬曰凡震字皆謂動也震
聲聞于百里聞者皆驚震象乾君也坤國邑也分乾
之一陽以主坤之國邑者諸侯也一陽象雷之聲二
隂象百里之地○胡雙湖曰鼎君父正位凝命之事
震長子主器之事震所以繼鼎猶坤之承乾互艮為
門闕宗廟象艮為山山下為壇有社稷象○胡雲峰
曰文王自以震來虩虩釋震字以笑言啞啞以下釋
亨字○蔡虛齋曰震來虩虩以心言震驚百里以事
言不喪匕鬯不懼也不懼由于能懼凡事皆當懼
懼便是震來君子心常敬畏所以致福而无失○焦
弱侯曰笑言啞啞非侈然自放循其法則不失常度
而已○余子華曰震驚百里只是足笑言啞啞一句
意大意謂人平時能恐懼則可致福雖卒然禍變之
來亦无可畏
初九震來虩虩後笑言啞啞吉𧰼傳震來虩虩恐致
福也笑言啞啞後有則也
房玄齡曰震之初九謹始恐懼以致福豫之初六唱
始逸豫以貽凶○孔仲達曰剛陽之德一卦之先剛
則不闇于幾先則能有前識故處震驚之始能以恐
懼自修而獲吉○郭白雲曰震動之初恐懼修省
不可緩也過此則危矣○沈守約曰震來虩虩始震
而知懼也啞啞在福而猶慎不敢肆其聲也爻變為
坤順也卦變為豫後笑言之象○都聖與曰震來虩
虩于初笑言啞啞于後原始要終先恐後福故初九
所言如此○趙復齋曰為一卦之主盡震之義故以
卦辭明之○蔡進齋曰震之用在下四泥于柔而未
光初剛无係必達于上故吉○趙汴水曰既重而卦
无二主初實主之周公不他為之辭亦以别于九四
之震
六二震來厲億喪貝躋于九陵勿逐七日得𧰼傳震
來厲乘剛也
王介甫曰貝者人之所寳六二之所寳者位也○程
傳六二柔順中正善處震者而乘初九之剛震來既
猛則已處危矣六二所貴者中正震懼之來當守中
正无自失也遠避以自守過則復其常矣勿逐而自
得也卦位有六七乃更始事既終時既易也○吕藍
田曰以柔乘剛震來必危而无應必喪其所資應在
六五所居高險故曰躋于九陵若反而求之柔中自
守則必得其所喪○張紫巖曰剛陽浸長必喪其資
惟應五斯不失臣道之常○王童溪曰億多也鄭氏
曰十萬曰億六五億无喪象曰大无喪也億大數也
貝貨二所資也居則其位用則其財○朱漢上曰艮
山陵也避初之五震足升于四之上躋于九陵也二
動成離離為贏贏貝也自二至上又自初至二其數
七七日得○李蒙齋曰震之六二其太王避狄之事
乎○趙汴水曰初自下震上自二視之曰來兩陽之
震初為盛二迫于其上不勝危厲倉遽而逃大喪其
資○吳草廬曰居中得正有墮甑弗顧之達則有去
珠復還之喜○胡雙湖曰初四以離為貝九陽爻陵
互艮艮止故勿逐○胡雲峯曰常情震驚則多喪失
故喪匕鬯喪貝每每言之○何玄子曰二柔懦為雷
所怖至于喪資視不喪匕鬯者有間矣然恐懼自守
處震之大方也雷霆无竟日之怒故曰勿逐七日得
○華霞峯曰勿逐自得中正之故勿逐地位自立得
高所以喪而无喪
按二變為兑兑為毁折為附決喪貝象震體為躋
互艮止為勿逐進退之道具于象
六三震蘇蘇震行无眚象傳震蘇蘇位不當也
虞仲翔曰互坎為眚三變得正坎象不見為无眚○
本義以隂居陽當震時而居不正是以如此若因懼
而能行以去其不正則可无眚○張紫巖曰以隂居
下卦上有互艮體欽慎之心止矣唯震行不息以充
其道眚乃亡也○楊誠齋曰震而不行徒震耳行改
圖也此恐懼所以修省也○鄭東谷曰來蘇蘇息皆
安緩意遠于初陽无迫之者○王秋山曰前震既終
其勢少蘇後震方來未可為安三隂柔不中正即其
少蘇而遂以為蘇曰蘇蘇苟目前而忘後慮者也
居剛故能行應上則震終也○胡雲峯曰初雷洊雷
之間互坎之下○熊梅邊曰下震終而上震繼故兩
言震○龔泉峯曰三居位不當去初已遠震少綏矣
故曰震蘇蘇息也蘇蘇虩虩之反散緩休息不知警
懼也震行无眚所以進之○俞石澗曰震行謂雷之
行雷動而行于天下則萬物暢達乃无災眚若當行
之時而不行則萬物夭閼君子法之故行則无眚不
行則有眚三雖震體而互艮止恐其止而不行故勉
之
按震動乃怠惰之藥苟安目前患不旋踵故于三
之綏散而戒其勿以艮止也
九四震遂泥象傳震遂泥未光也
虞仲翔曰坤土得水為泥位在坎中故遂泥在坎隂
中與屯五同義故未光○程傳居震處柔失剛健之
道居四无中正之德陷溺重隂之間不能自震奮者
也故云遂泥泥滯溺遂无反之意欲震動則莫能奮
震道亡矣以剛處動本有光亨之道陷于重隂豈能
光也○沈守約曰震變為坤雷入地也○項平甫曰
初九一陽動于二隂之下得震本象故其福與卦辭
同九四以一陽動乎四隂之中則震變成坎遂陷于
泥无驚遠懼邇之威故不能如卦辭光大也○趙復
齋曰四近五以止為尚故无凶悔吝○胡雲峯曰震
之亨在初而不在四○何玄子曰互體艮下牽二柔
止而不進亦失其所以為震
按在人事則溺于私牽于欲雖有剛德而不能奮
發者
六五震往來厲億无喪有事象傳震往來厲危行也
其事在中大无喪也
虞仲翔曰可以守宗廟社稷為祭主故无喪有事○
張子禍至與不至皆懼則无喪有事○本義以六居
五而當震時无時而不危也以其得中故无所喪而
能有事○王童溪曰震之成體雖在于初四二爻而
得尊位大中以主天下之動者則六五也○郭白雲
曰二以來厲而喪貝則五之往來皆厲宜大有喪不
失中道可以大无喪矣○項平甫曰二居下震之上
故稱來五居重震之上故稱往來二五之厲即震之
恐懼也○趙汴水曰億无喪萬无失也有事猶言有
事于泰山盖不喪匕鬯以為祭主也六二億喪六五
億无喪者九四非初九之震六五非六二之中故二
喪而後得五无喪而有事四剛五柔而剛不能勝者
五為君而中四為臣而不中○吳草廬曰二居柔則
志氣餒故逢初九之震而喪其貝五居剛則持守堅
故逢九四之震而无所喪失○熊梅邊曰震往亦厲
震來亦厲皆以危懼待之故能不失其所有○俞石
澗曰二曰震來指初之來以五視初則初之始震為
既往四之洊震為復來五盖震往而復來之時○高
忠憲曰不喪匕鬯六五當之其事在中安得喪乎于
有事匕鬯之時體在中之義則當震懼而失其守者
可識矣
按震往來與震來句法同則往來作重震看者為
允危行行字作去聲讀釋厲字盖震動之道不可
晏安无事危行即有事也有事而不離于中所以
无喪與震无眚同旨
上六震索索視矍矍征凶震不于其躬于其隣无咎婚
媾有言象傳震索索中未得也雖凶无咎畏鄰戒也
胡安定曰震不于其躬于其鄰者謂九四之剛不能
及己之身鄰謂五有往來之厲能觀此鄰戒以自修
省則无咎○本義能及其震未及身之時恐懼修省
則可无咎○沈守約曰變為離離為目視矍矍象○
項平甫曰震之六爻初最先震上最遠于震初之震
來虩虩其恐甚矣上則不然其于震也索索然若有
而若无未嘗如初之恐故為征凶若能不以其躬之
遠于震者為安而以其鄰之迫于震者為法能畏懼
驚戒以從事于中則雖凶而无咎矣人必恐懼而後
有得上惟不震是以中未得五惟震厲是以不喪其
中故聖人欲上六之法之也六三之蘇蘇上六之
索索皆震遠而聲小不足于恐懼者也○俞石澗曰
上六處重震之極雷聲漸小而漸消散故曰震索索
矍矍兩目左右顧而不定貌即矍鑠之矍以隂柔處
動極故其視矍矍盖動極當静征行則必凶故戒之
婚媾有言羨文觀爻傳不釋可見
按震索索二句多作恐懼自失解細玩既知恐懼
何以征凶何以畏鄰戒而得无咎項氏俞氏善言
易矣盖震以初為主故與上極遠雷將息矣索索
者震之懈矍矍者動之肆以震聲消索忘懼而肆
志動必得凶以隣戒而知畏則可无咎文義自具
開合婚媾句強為之說皆屬未安俞氏之說似不
可易
䷳(艮下艮上)中爻坎震
程傳艮止也不曰止者艮山有安重堅實之意非止
義可盡也陽動而上進之物既至于上則止矣隂者
静也上止而下静故為止○本義取坤地而隆其上
之象亦止于極而不進之義○趙汴水曰探其源乾
之索至艮而止陽之升亦至艮而止玩其𧰼一陽止
于二隂之上陽自止也二隂欲升閡于陽而止能止
隂也
艮其背不獲其身行其庭不見其人无咎象傳艮止
也時止則止時行則行動静不失其時其道光明艮其
止止其所也上下敵應不相與也是以不獲其身行其
庭不見其人无咎也
王輔嗣曰凡物對面而不相通否之道也艮止而不
相交與之卦也各止而不相與何得无咎唯不相見
乃可也背无見之物无見則不得其身矣相背者雖
近而不相與故行其庭不見其人也易背為止以明
背即止也○孔仲達曰老子曰不見可欲使心不亂
若止于面則對面不相通必有凶咎止而无見則所
止在後所止无見何及其身既不獲其身則相背雖
近而不相見故得无咎凡應者一隂一陽二體不敵
今上下位爻皆峙敵不相交與故曰上下敵應不相
與也然八純卦皆六爻不應獨于此言之者此卦既
止而不交爻又峙而不應與止義相協故兼取以明
相與則有咎也○李氏鼎祚曰艮為門闕今重艮兩
門之間庭中之象○周子艮其背背非見也静則止
止非為也○蘇子瞻曰艮其止止其所也此所以不
獲其身也上下敵應不相與也此所以行其庭不見
其人也○程傳止之道唯其時仲尼仕止久速是也
艮體篤實有光明之義○朱子定則明凡人胸次煩
擾則愈見昏昧中有定止則自然光明莊子所謂泰
宇定而天光發是也○楊龜山曰艮者萬物之所成
終而成始也止于此復出乎震不終止也故曰時止
則止時行則行○徐進齋曰光明陽德也艮以一陽
進居二隂之上光明著見非隂暗所能揜蔽其道自
然光明○鄭東谷曰艮之彖辭惟曰无咎而已无咎
非善之至也故夫子于彖傳備言之聖人之止事物
作于吾前而不為事物之所亂時止時行行不累吾
之止動静不失其時動不害吾之静此道之所以光
明也今艮重艮也有六位焉上下皆敵應而不相與
猶人之相背也故曰艮其背艮其背則在我者不獲
其身在人者不見其人此所謂不見可欲使心不亂
也聖人見可欲而不亂必不見而不亂有所見則復
亂矣故艮其背非聖人之所謂艮僅能免于咎而已
彖傳言艮止也此三畫為艮聖人之事也又言艮其
止止其所也此重卦為艮而成六位之不相與也夫
止而至于止其所其執一者之謂乎說者不詳其義
于艮其背止其所皆大其辭以為聖人之事烏有聖
人之止而唯曰无咎者乎○項平甫曰卦辭為艮其
背彖為艮其止晁說之氏曰彖亦當為艮其背自王
弼以前无艮其止之說今按古文背字為北有訛為
止字之理○趙汴水曰時行時止動静以時其道光
明文王言外之意也○蘭惠卿曰艮其背不獲其身
我不應人也行其庭不見其人人不應我也人我不
交悔吝從何而生○馮厚齋曰合全卦言上一陽肩
也中二隂脊骨也下一陽腰也下二隂足也背之象
分二卦而言上一人背而立也下一人亦背而立也
一陽為肩二陰手足也三四内外之交庭也○姚小
彭曰言輔不言口言身不言面言夤不言心言限不
言腹言腓不言股言趾不言足皆不獲其身也○胡
雲峯曰人身唯背不動艮止象不獲其身内艮象不
見其人外艮象○何玄子曰艮其背主静之功學者
之事也時止則止四語聖人發明艮止之義程子所
謂静亦定動亦定也是道也唯敦艮之上九足以當
之若彖辭所稱艮其背者則以止為止也人之精神
盡在于面不在于背故聖人教之以艮其背此求止
法也使面之所向一如其背則應用交錯擾攘萬端
未始不寂然矣然而其初未能也必自艮背而入故
曰艮其止夫道无方所以背為止明乎有方所矣彼
其心一于背即視身與背若不相涉視人與己滋不
相涉則上下敵應之象也内不與外未嘗引外物而
入外不與内莫能誘吾心而出雖未能忘乎有所然
操存之熟則可以馴至于無所故曰无咎也先儒看
彖辭太好又以不獲其身為无我不見其人為无物
細繹彖象中俱无此意
按彖不直曰艮而曰艮其背正以明六畫卦之艮
也三畫卦則无背象彖辭皆從背起義彖傳至艮
其止始釋卦辭是以二字祇承艮其止四句來不
兼承時止則止四語時止則止四語專論三畫卦
艮止之義蘇氏鄭氏何氏深契易旨敵應不相與
原非美事惟艮止之義乃得无咎王童溪所謂施
于他卦則不能无咎也觀敵應不相與之原非美
事即可見止其所之未為盡善與彖傳上截所言
時止時行者相懸殊甚六畫卦之本象與三畫卦
艮止之義自不可混
初六艮其趾无咎利永貞象傳艮其趾未失正也
本義隂柔居艮初艮趾象占者如之則无咎又以其
隂柔故又戒其利永貞○郭白雲曰止于未動之先
則易止于既動之後則難止于先故得无咎利永貞
者利在久于其道而固守之也○朱漢上曰初六不
正宜有咎事止于初其止早矣未失正也○趙汴水
曰人之能行必有其才有其時有其位乃可初六隂
柔則无才卦為止則无時在下則无位是未可行而
宜止者也艮其趾故无咎人之于止能安者難故利
永貞○王秋山曰當止而行者非正也當止則止則
不失其正○易外止莫止于山之足初山之足不可
移者也故曰利永貞
六二艮其腓不拯其隨其心不快象傳不拯其隨未
退聽也
程傳六二居中得正得止之道者三主乎止者也剛
而失中不得止之宜剛止于上非能降而下求二雖
中正之德不能從也二之行止係乎所主非得自由
腓之象股動則腓隨雖咎不在已其心不快在上者
未能下從也退聽下從也○本義三為限則腓所隨
也過剛不中以止乎上二體柔弱不能往而拯之是
以不快○張紫巖曰互坎坎心病為不快○朱漢上
曰二動成巽巽為股其隨者隨九三也三震二動成
兑澤雷之象三坎為耳聽也○吳懿鼎曰拯以拯人
之陷溺為言三互坎陷乃待乎拯二隂柔能為陷而
不能為拯三動于震二即隨之腓之行止不得自由
九三艮其限列其夤厲薰心(列孟喜作裂)象傳艮其限危
薰心也
王輔嗣曰限身之中也三當兩象之中故曰艮其限
夤當中脊之肉○虞仲翔曰限腰帶處坎為腰故艮
其限夤脇肉艮為背坎為脊震起艮止故裂其夤○
張子一身而動止中列危至薰心○楊誠齋曰限閾
也九三竒而橫有門限象艮為門闕○朱漢上曰下
體欲静上體欲動而争之則上下不相屬○沈守約
曰艮變為坤艮為背坤為腹在腹背之間體之限身
之夤也○張紫巖曰艮一陽居上陽止其所得止静
之道因而重之三位在四隂中有互坎互震體于止
静失矣○鄭亨仲曰心處中背處隂夤在背與心密
相向列其夤則憂危之厲薰灼及心○趙汴水曰以
一陽介于四隂之中故曰限限隔也在身為膺鬲亦
限也○胡雙湖曰夤為膂膂脊骨以卦體橫看九三
似脊骨四隂似夾脊肉○俞石澗曰三居上下二體
之間其象如門之限閾在人身則腰也九三過剛不
中妄動于艮止之時故其象如此重震重艮皆以兩
剛爻取義震初動而四則止艮上止而三則動震之
四互艮止于震動之時故有震遂泥之失艮之三互
震而動于艮止之時故有列其夤之患盖與卦義相
反故也○唐凝菴曰以坎心當艮之堅木震動生火
有薰心象○何玄子曰震性好動而欲限之使不動
然好動之性終在妄想坐馳紆軫内熱薰灼其心三
至上肖離火有薰象互坎為心病
按此爻之象病不在止而在動以剛居剛非能静
止者况處坎震之位坎陷則急欲出險震動則勢
不可止而下牽于艮體欲止不可欲動不能當分
界之際窮于進退上下无交而過剛之資又不得
自安故其𧰼如此艮其限者謂身在限所爻之本
象列夤薰心乃以坎險震動之故諸儒多作上下
兩截看且以三不當止而強止為過夫上下兩截
乃成卦之本象卦以止為義三乃艮主能止非過
何至有列夤薰心之象虞氏震起艮止一語可為
妙會宗其說者得之
六四艮其身无咎象傳艮其身止諸躬也
孔仲達曰艮卦總兩體為一身兩體不分乃全全乃
謂之身九三止于下體不與上交所以體分夤列六
四已入上體則不分而身全○胡安定曰人之體統
而言之則謂之身分而言之則腰足而上謂之身六
四出下體之上在上體之下身𧰼也夫人患不能自
止其身今能止之得其道使四肢不妄動故无咎○
石守道曰四過中而近上心之所也心者身之主故
四即曰艮其身心始思慮知其宜静便能止之○吕
藍田曰六四以隂居隂止乎至静在上體之下任一
身之事○徐進齋曰四當心位不言心者心不可見
身者心之區宇也身止則知心得其所止矣○項平
甫曰四在輔之下腰膂之上正當艮其背之地在諸
爻之中獨得其所止故合于卦辭之无咎象恐人誤
以身為正面故以躬解之傴背為躬躬者見背而不
見面也○趙汴水曰不獲其身心自與身對不見其
人己乃與人對今言艮其身殆行其庭不見其人者
是以无咎○俞石澗曰陽好動隂好静六四純乎隂
静雖互震體而不妄動○吳敬齋曰視聽言動身之
用也非禮勿視聽言動艮其身也○易外躳者舉腰
膂而言躳从身从呂呂脊骨止于身之後也
六五艮其輔言有序悔亡象傳艮其輔以中正也
杜元凱曰震為車輔頰車互震而艮止其上也○虞
仲翔曰三至上頤體艮止之艮其輔也○蘇子瞻曰
口欲止言欲寡○程傳序中節有次序也○本義悔
謂以隂居陽正字羡文協韻可見○趙復齋曰能默
故能言非默而不言也由言以推行所謂艮者亦如
是而已○郭白雲曰五君位主天下之止者也天下
命令之所由出可不慎乎○李西溪曰頰之兩旁背
後可得而見咸言其面故并見頰舌艮言其背故止
見其輔口言則輔動輔止則言寡故有序○沈守約
曰艮而為巽巽出命言象○李隆山曰人所見于外
者言行在下有腓趾以象其行在上有輔頰以象其
言所以明艮之義則一○姚小彭曰以中正當作以
正中于韻為協○王秋山曰互體震震為聲音故以
出言取義○龔泉峯曰非不言也言而有序所以為
艮○唐凝菴曰咸之輔在上艮之輔在五皆隂也輔
有兩故以隂取象
上九敦艮吉象傳敦艮之吉以厚終也
程傳人之止難于久終故節或移于晚守或失于終
事或廢于久上能厚于終止道之至善○本義以陽
剛居止之極敦厚于止語錄艮居外卦者八而皆
吉○趙復齋曰其安仁者乎○邱行可曰艮者震之
反震之用在下故震陽最下者獨吉震四之陽為互
艮失所以為震矣故遂泥艮之用在上故艮陽最上
者獨吉艮三之陽為互震失所以為艮矣故列夤○
王秋山曰艮止也自初至五皆未得其止至上則以
剛居柔是能止也處卦之外是知止也居艮之終止
其止也重艮之上厚之至也是以重厚之德得其所
止而安者也○吳草廬曰上變成坤故象與臨上復
五同此一卦之主故不言艮其盖諸爻之艮皆上之
敦也○胡雙湖曰咸艮皆以人身取象但差一位咸
九四為心而艮九三為心咸上六為輔而艮六五為
輔大要欲以九當心以六當輔故不能不差一位爾
○胡雲峯曰敦臨敦復皆取坤土艮山乃坤土而隆
其上者其厚也彌固○易外艮者物之終始内艮所
以成始外艮所以成終上九重艮之極終始皆成故
曰敦曰厚
䷴(艮下巽上)中爻坎離
程傳止必有進屈伸消息之理止之所生亦進也所
反亦進也漸所以次艮進以序為漸以序不越次也
○王秋山曰止于下而巽于上為不遽進之義又木
生于山其長也不速非如生于下隰之易也亦漸之
象
漸女歸吉利貞彖傳漸之進也女歸吉也進得位往
有功也進以正可以正邦也其位剛得中也止而巽動
不窮也
孔仲達曰漸者不速之名婦人之嫁備禮乃動故漸
之所施在女歸漸是徐動不當進退但卦所名漸是
之于進也進得位往有功進以正可以正邦此就九
五得位剛中釋利貞也以六二適九五進而以正也
其位剛得中者此卦爻皆得位上言進得位嫌是兼
二三四等故特言剛得中以明得位之言惟九五也
止不為暴巽能用謙故能漸而動進不有困窮也○
程傳天下之事進必以漸者莫如女歸臣之進于朝
人之進于事皆當有序廉恥之道女之從人為大故
以女歸為義○吕藍田曰艮止于下巽進而上不可
以速故其進徐也○郭白雲曰進之漸者无若女歸
漸則為歸速則為奔凡天下之進如女歸之漸无不
吉也卦辭言女歸爻言鴻漸其義一也傳言漸之進
如女之歸則吉所以明卦辭也○張紫巖曰漸臣道
也互離在中離為日為明君明于上時可進矣君有
剛中之德而後可與有為臣之進也恃此而已人臣
進用莫病于躁動知止則定度時而動鮮不入矣○
朱漢上曰歸自内之外也坤之四成巽女往也乾之
三成艮男下女也○毛伯玉曰易未有一義明兩卦
者晉進也漸非進以漸而進耳○單氏渢曰内不止
則非漸之道外不巽則非進之道○趙汴水曰上卦
乾夫之家六三進為四歸于夫也之往也之有進有
退漸之所之則進也○梁孟敬曰在下者能止則不
驟進以援上在上者能巽則能謙遜以待下又内止
而无争競之心外巽而有恭順之意進得位以位言
進以正以道言○胡雙湖曰進得位以下自論九五
一爻恐人以進得位為六四之進得隂位故特結之
以其位剛得中也○來矣鮮曰進之心愈急則進之
機愈阻内艮止則未進之先廉静无求外巽順則將
進之間相時而動所以進不窮○吳敬齋曰止而巽
終是進但進以漸故卦名為漸若巽而止則終于止
而事壊亂矣故卦名為蠱○何玄子曰三四非偶因
相比而相合然非正應終不若得其正之為當故借
二五以明利貞之義○華霞峯曰凡進皆利于貞彖
傳進得位以下何嘗說女歸之義進得位進以正專
指五言卦自二至五剛柔皆得其正初柔上剛亦為
上下各得其位自九五得位而正通卦无不正故曰
有功曰正邦合一卦之正俱歸九五之位之正也
按漸之卦義所包甚廣義重在漸不在進漸乃所
以為進耳故非晉升比女歸吉非成卦之由也少
長不配不應與咸恒不同并與家人歸妹以之命
名者不同彖辭特借巽女艮男之𧰼以女歸作漸
字樣子爻之鴻漸一例故夫子以漸之進三字釋
女歸吉其義已了以下所云得位得中惟孔疏極
得或以得位以正指六四或以自二至五皆得正
位或以九三為剛得中均未允協夫進得位進以
正者蒙上文漸之進來進乃卦義非謂某爻進某
位也說者必以卦變實之曲矣其特以九五得位
釋利貞者亦有微旨焉長女少男非應而合既不
以正下止上巽似非進用之才木生于山非日出
地上之明盛又非地中生木之升長則疑卦无可
進之時故特舉九五得位正中以明卦時之可進
紫巖得其旨矣末舉卦德以明漸義之善艮止也
而曰動以止為動見止之妙用巽為進退為不果
也而曰不窮以退為進似不果而實不窮見巽之
仁德不獨士子進身為然王道之成聖德之修何
一不貴于漸乎此大𧰼所為居賢德善俗即彖傳
所為有功正邦也
初六鴻漸于干小子厲有言无咎象傳小子之厲義
无咎也
虞仲翔曰艮為山為小徑坎水流下山故漸于干艮
為小子初失位故厲○孔仲達曰鴻水鳥干水涯○
程傳居下才弱上元應援常情之所危故懼而有言
在下所以有進用柔所以不躁无應所以能漸于義
自无咎○張紫巖曰漸坎離在中鴻水物其色文明
飛有序來有時故漸六爻皆况鴻初位互坎下為干
艮下為小子○王童溪曰鴻之為物非其往不往非
其居不居六爻之位自初至上尊卑大小各得其正
故取于鴻漸小子云者古人謙辭初以謙卑之志處
此下位自危自警不敢妄逞而恐失進退之義故曰
小子厲○郭白雲曰易以象言之則一卦一爻内天
地萬物无不具聖人或取諸身或取諸物獨能舉其
一以明之耳理不能盡也震為龍而乾稱龍乾為馬
而坤稱馬坤為牛而離稱牛皆非說卦之象八卦无
鴻而漸稱鴻故知易之取象貴夫觸類而長之○沈
守約曰艮變為離為鳥而止于下鴻漸于干象離為
言有言象○項平甫曰初離水而至于干猶在水土
之濱止于此而不進則于義固无失也○楊慈湖曰
進欲其知時故以鴻為象進欲其漸故以干磐陸木陵
為象○李西溪曰鴻之飛長在前幼在後此其序也
初處最下小子也鴻之進常有弓繳之危故厲有言
遇有危事則鳴以警衆即俗語所謂雁奴也其防患
有道故无咎○胡雙湖曰鴻全體象互離為飛鳥互
坎為水居自坎北而離南象鴻之遷徙離目艮身儼
一飛鴻○胡雲峯曰幼者在後唯恐失羣故危之而
號呼長者必緩飛以俟之小子厲有言之象
六二鴻漸于磐飲食衎衎吉象傳飲食衎衎不素飽
也
虞仲翔曰承三應五故不素飽○程傳漸進于上將
行其道以及天下豈空飲食而已○本義磐大石進
于磐而益安矣衎衎和樂意六二柔順中正進以其
漸而上有九五之應故其象如此○郭白雲曰飲食
衎衎盖君臣相遇而和樂也與詩嘉賓式燕以衎同
意○王童溪曰由干而之磐君子得位之象不素飽
猶詩不素餐○張紫巖曰身安道行君子樂之○鄭
東谷曰二艮體止于中正也漸而止于中正得所止
也○雷西仲曰初在下而无應故危二得位而上應
故吉○胡雲峯曰艮為石磐象互坎飲食象鴻食則
呼衆衎衎和鳴柔順有應象○何玄子曰艮變為巽
正傳所謂止而巽其道不窮者
九三鴻漸于陸夫征不復婦孕不育凶利禦寇象傳
夫征不復離羣醜也婦孕不育失其道也利用禦寇順
相保也
王輔嗣曰與四相得不能復反者也非夫而孕故不
育也○程傳四隂三陽相比而无應相比則相親而
易合无應則元道而相求夫謂三婦謂四○本義鴻
水鳥陸非所安九三過剛不中而无應故其象如此
○郭白雲曰以卦辭言女歸故以夫婦為言○張紫
巖曰易以夫婦象君臣三舍乾陽而趨坤隂本非志
合道同而遇不以正鮮能成事居互坎坎險背道為
不復離坎不相濟為不育且坤失母道也○王童溪
曰征往醜類也謂漸之六爻皆无不正三若獨往而
不復于正道則離其羣醜婦失其道而得孕于非交
所以不育嗜欲之寇甚于盜賊惟禮義可以已之使
三也以道制欲而不失吾正則四亦不陷于不義此
順以相保之道三艮之主貴于知止○項平甫曰三
為艮主自應能止然以純剛之質當漸進之時乃在
互坎之中正得山上有木之象懼其進而犯難故有
勸戒之辭三征則離艮而入巽故有離其羣醜之悲
剛止于外下蔽二隂與之相保共禦寇賊則順道也
羣醜謂儔類詩從其羣醜○鄭亨仲曰三務進而妄
動故征則不可還四失守而私交故孕則不敢育○
王秋山曰四非偶也乃寇也三若移其不中之剛而
為得正之剛禦而去之則彼此不失其正故利○胡
雙湖曰艮止本不宜征既征不復亦止義婦孕離為
大腹不育互坎血卦而潤下有胎漏之象寇互坎象
利禦寇艮止象卦辭女歸吉者以三四兩爻也爻辭
夫婦凶者亦三四兩爻也卦以兩體論巽女有歸艮
男之象爻以應否論四女无歸三男之理○胡雲峯
曰鴻羣不亂止則相保有禦寇象○熊南沙曰以下
禦上艮體止而巽體順物莫能違故利禦寇
按易中夫婦男女之象或以卦體或以爻位皆從
隂陽也即卦體之男女亦以主爻之隂陽而定此
卦三四乃少男長女之主爻故以夫婦言艮當止
以當漸時而征巽本順以比少男而合
六四鴻漸于木或得其桷无咎象傳或得其桷順以
巽也
孔仲達曰桷取其易直可安與三相得故无乘剛之
咎○程傳鴻趾連不能握枝故不木棲居正而巽順
得桷也○張紫巖曰位高危道也履高位而安其惟
順乎謂順于道或云者得之難自坤之巽曰順以巽
○王童溪曰處近君之地為巽之主體順巽之德而
不失其正所以无冒進之咎○馮厚齋曰巽為木而
處艮山之上九三之竒畫衡于下桷象○易山齋曰
四進巽體故言漸于木○俞石澗曰桷指三非應故
曰或○焦弱侯曰四方入巽回翔木杪其飛漸高然
或得平柯猶暫為棲息可進而不遽進漸之最善也
巽體柔爻才性時位參合皆宜
九五鴻漸于陵婦三歲不孕終莫之勝吉象傳終莫
之勝吉得所願也
王輔嗣曰進得中位而隔乎三四不得與其應合故
婦不孕各履正而居中三四不能久塞其途不過三
歲必得所願○程傳陵高阜象君位○張紫巖曰君
臣皆有中德睽必合自三至五歴三位而應為三歲
艮上為陵○朱漢上曰巽為高艮為山山而進于高
陵也○楊誠齋曰得所願豈惟位高如丘陵功業亦
如丘陵矣然豈一日之致哉亦三歲之漸而至也○
胡雙湖曰四離體為大腹有孕象二无預于離又居
坎體下故但曰不孕○俞石澗曰五二正配故吉三
四邪匹故凶○郝象山曰二欲進于五九三為艮止
撰坎以阻之○華霞峯曰二不輕進五不輕任相須
之久相信之深推誠一日結契終身而夙昔之願始
酬于二見君臣之合于五繫夫婦之交
上九鴻漸于陸其羽可用為儀吉(陸胡氏程氏作逵從之)象傳
其羽可用為儀吉不可亂也
王輔嗣曰進處高潔不累于位无物可以屈其心而
亂其志峩峩清遠儀可貴也○孔仲達曰居无位之
地是不累于位者處高而能不以位自累則其羽可
用為物之儀表○胡安定曰陸當作逵雲路也○王
介甫曰其進也漸而不失時其翔也羣而不失序所
謂進退可法者也六爻皆鴻至于上而曰其羽可用
為儀要其終而不可亂也○程傳爾雅九達謂之逵
通達无阻蔽之義于漸之時居巽之極必有其序如
鴻之飛于雲空賢達之高致也羽鴻之所用進也○
張子无應于下羽潔无汚且處于高故曰漸陸○王
童溪曰在六爻之上一卦之外不應復為九三之于
陸漸于雲路翾翾其羽進退可觀○沈守約曰卦之
上至高也巽之極至潔也巽為風變為坎坎為雲風
雲之路○錢融堂曰不可亂謂其行序之有倫若接
止于陸其羽不展尚何不可亂之有○王秋山曰巽
體之極是風之高者鴻遇風則其羽尤為閒雅不急
不迫喻上九以陽剛處漸之極而執巽用柔居无位
之地德愈高而望愈隆進退容止之間從容有序可
為天下儀表○俞石澗曰鴻之飛有序雖疾風不亂
按陸當作逵秦樹峯云漸以進非漸以退也
䷵(兌下震上)中爻離坎
歸妹征凶无攸利彖傳歸妹天地之大義也天地不
交而萬物不興歸妹人之終始也說以動所歸妹也征
凶位不當也无攸利柔乘剛也
虞仲翔曰乾天坤地三之四天地交以離日坎月戰
隂陽隂陽之義配日月則萬物興故曰天地之大義
震東兑西離南坎北六十四卦中此象最備四時正
卦天地之大義也○陸君陽曰漸四爻得正故女歸
吉歸妹四爻失正故征凶○程傳澤上有雷雷震而
澤動男動于上而女從之嫁歸之象大率以說而動
未有不失正者男女有尊卑之序夫婦有唱隨之禮
苟徇情肆欲惟說是動則男牽欲而失其剛婦狃說
而忘其順凶无攸利○本義妹少女也兑以少女而
從震之長男而其情又為以說而動皆非正也諸爻
自二至五皆不得正三五爻又皆以柔乘剛故征凶
而无攸利歸者女之終生育者人之始語錄歸妹
未有不好只是說以動累他○王童溪曰震東方兑
西方天地生成之義其在人則震長男兑少女天地
之大義而震與兑見之故曰歸妹天地之大義也
說无紀極動无止息未有不失其正者初與上雖當
位然亦陽下隂上何動而不凶以柔乘剛則柔下制
乎剛剛受制乎柔何往而利○項平甫曰古之言嫁
者例稱歸妹易帝乙歸妹詩俔天之妹是也男三十
而娶女二十而嫁男常長女常少故曰所歸妹也卦
名歸妹者震東兑西夫婦之正位以卦德言之凡說
而動皆不正之事自歸妹之外皆不可行以卦爻推
之則二四以陽居隂有男以不正從女之象三五以
隂居陽有女以不正從男之象○鄭東谷曰長男居
上少女居下少女說以動而又先下于男○吴草廬
曰兑為少女而居内卦内卦夫家也婦人内夫家故
以入于夫家為歸○胡雲峯曰隨亦動而說者而曰
元亨利貞何也易以内卦為貞隨貞震此動而彼說
歸妹貞兑女說而男動○胡雙湖曰乾交坤而為九
四坤交乾而為六三是天地交也出震見離說兑勞
坎是萬物興也○何玄子曰震為天交于地之始兑
為地交于天之終六爻坤乾交于上下坎離交于南
北震兑交于東西象天地之交
按歸妹彖傳夫子于釋彖之先補出天地之大義
人之終始者盖易重交易非交易則不生此卦卦
體二象本无不善文王彖辭專從卦德爻位而言
非夫子不能得其意而仍不泥其辭也姤彖傳補
天地相遇于釋彖之後此補于釋彖之先其義一
也於此可悟觀象玩辭之法
初九歸妹以娣跛能履征吉象傳歸妹以娣以恒也
跛能履吉相承也
孔仲達曰為妻而行則凶為娣而行則吉○胡安定
曰跛者足之偏姪娣非正配而能盡其道以配君子
猶足雖偏而能履地而行也○程傳居下而无正應
娣也剛陽在婦人為賢貞之德娣雖賢何所能為承
助其君而已如跛之能履不能及遠然在其分為善
○張子爻為陽故能履非匹故跛○郭白雲曰无應
无歸因人之歸而為娣媵○張紫巖曰兑下為娣兑
毁足為跛○蘭惠卿曰跛者不能專行依人乃可娣
妾之道承正室以行則吉○馮厚齋曰女以女弟為
娣故文从女从弟以江有沱詩云不我以與此同義
○趙復齋曰歸妹之時柔尊為女君剛而位下盖賤
者也六五接二王姬下嫁初九承二賤妾上從○蔡
進齋曰无應不行跛象居位得當而近二故能履適
二而媵乎五得娣之正○俞石澗曰跛雖能履常在
人後○觀彖女必待聘而行惟妾媵則不論禮之齊
備從嫡而適固其常也歸妹非恒以娣為之則恒矣
能與君相承故曰跛能履吉
九二眇能視利幽人之貞象傳利幽人之貞未變常
也
王輔嗣曰在内履中而能守其常故利幽人之貞○
張紫巖曰離為目為視兌毁之為眇二以互離居兌
中若眇者之有見然其德本明其毁外至曰眇能視
澤中為幽人○項平甫曰九二當以六五為婦雖與
三相比而非正配當守幽人之貞以俟正配然後不
失其常○趙復齋曰眇能視不說彼色也利幽人之
貞不慕彼勢也安静守正則六五嬪矣○吳草廬曰
歸妹九二即履之九二故其占同
按程傳本義以六爻為女諸儒從之項平甫則以
陽爻為夫隂爻為婦丘氏以二為妹之正身六五
則歸妹者也胡雙湖頗許其說愚謂卦名歸妹則
六爻皆歸妹之時无容指某爻為妹某爻為歸此
六十四卦之通例也既名歸妹固當以女為主女
而无應則皆无偶之象初三四上皆无應則皆无
偶故不復分爻之隂陽及内外卦之男女唯以位
之上下取象初在下卦之下為娣四在上卦之下
為愆期以陽而皆作女象明卦時也至二五有應
則有配有配則陽夫隂婦有自然之象不容更為
矯輮周公爻辭于二不言歸妹非略之也言幽人
深明九二之異于初四之陽爻也五曰帝乙歸妹
明其為歸妹之主爻也曰月幾望明與二配為坎
月與離日之相望也且二之辭與履二同不應于
履為士之幽于此為女之幽五之辭與泰五同不
應于泰為妹歸于二于此為歸二之妹讀易者但
當以爻辭之明文為據而得其所為不可為典要
者正不必曲為之說又攷易例于卦之三男三女
尤有不甚泥者恒之六五以震男之隂為婦家人
之九五以巽女之陽為主漸之九五巽女之陽而
以艮男之隂為婦又何疑于此卦兑女之九二為
夫乎夫在歸妹卦時九二亦可為女而周公以為
幽人者凡卦有主爻或以一爻為主或以兩爻為
主固隨成卦之義而變而二五之主爻率不可易
諸卦皆然即如漸與此卦反對皆以三四兩爻為
主而二卦爻辭于此兩爻皆不取皆以二五中正
相應之爻以明卦義之正此又所謂既有典常者
也玩傳云未變常者正以卦象女下男女說而動
為變其常理惟九二中正自守以男下女以致六
五正應之嬪故特以未變明爻義之美
六三歸妹以須反歸以娣象傳歸妹以須未當也(當字)
(平聲)
虞仲翔曰須需也初至五體需象○孔仲達曰未當
其時則宜有待○趙汴水曰須待也歸于君子曰歸
復還父母曰反歸三須而未進者也○王秋山曰兑
為少女三兑之成卦者也其少可知須待年也古者
諸侯一娶九女其娣姪則有待年于父母之國者今
歸而反以娣之待年者自處故曰反歸以娣傳言未
當言其歸未當其時也
按柔不中正少女之主爻卦辭所以為征凶者也
而爻不言凶并无悔吝咎厲之占即玩爻辭亦无
凶象則以為女之不正人莫之取者似非爻義盖
歸妹以六五為女君正嫡不可有二則餘皆娣也
娣為諸妾中之最貴者觀初爻可見初以賢貞為
娣何獨于三則因人所棄而為娣或以須為女之
賤者夫須賤于娣以須反歸而轉得為娣于理不
順以待訓須本之註疏待年之說王氏最允盖彖
言征凶者合二卦說而動而言也至爻之本位祇
有兌之說而无震之動不得坐以動而失行之罪
所以爻與彖不同也至此爻之須而反歸者三上
无應未有所歸三體互坎動則下體成乾合水天
需之象見險而止故曰須以少女而變為乾父乃
待年于父母家之象故曰反歸
九四歸妹愆期遲歸有時(遲去聲)象傳愆期之志有待
而行也
劉長民曰四居下體之上位過乎少女女過盛年愆
期也○胡安定曰以剛陽之質居隂柔之位不為躁
進故待其禮之全備然後歸于君子斯得其時也遲
待也○程傳陽剛在女子為正德處柔乃婦人之道
其愆期為有待非不售也待得佳配而後行也○本
義以陽居上體而无正應賢女不輕從人○張紫巖
曰四居兑上兑正秋為愆期至震而動為有時
按四為震初何得有愆期之象盖雷居互坎中震
遂泥也
六五帝乙歸妹其君之袂不如其娣之袂良月幾望吉
象傳帝乙歸妹不如其娣之袂良也其位在中以貴
行也
王會之曰下應于二君禮于臣尊下乎卑帝乙歸妹
也天子歸妹于臣下以貴行也雖王姬下嫁夫婦之
禮不可廢故小君降心而不凌其夫則其禮容不如
娣之盛焉善之善也○程傳居尊下應尚禮而不尚
飾故其袂不及其娣之袂良月望隂之盈幾望未至
于盈以柔中在尊貴之位以貴而行中道也○本義
六五尚德而不貴飾○朱漢上曰坎月在震東離日
在兑西日月相望隂之盛也○胡雙湖曰君謂五娣
謂初與三故兩爻皆稱娣○胡雲峯曰娣以容飾為
事五君也豈假容飾以悅人者良在德而不在袂月
幾望在中孚小畜以位言隂盛而與陽亢在歸妹以
德言隂盛而可與陽對也○俞石澗曰六五雖王姬
之貴而隂爻虛初九雖在下而陽爻實是其君之袂
不如娣也○觀彖婚姻之道皆男求女獨帝女下嫁
以女求男此爻適當其象則歸妹之義不徒无凶而
反吉矣
上六女承筐无實士刲羊无血无攸利象傳上六无
實承虛筐也
程傳上六女歸之終而无應女歸之无終者也筐篚
之實婦職所供諸侯之祭割牲取血筐篚无實則无
以奉祭祀婦不能奉祭祀乃夫不能承祭祀也故刲
羊而无血○王童溪曰處歸妹之窮震之極動不静
也柔无能才不堪也虛不實誠不存也以女言之承
筐无實以士言之則刲羊无血矣故无攸利而象則
特取虛筐无實盖歸妹上六女子也○張紫巖曰兑
為羊為金互坎在上為无血○趙復齋曰乘五非娣
也上極非須也无應非婦也體柔非夫也故无適而
可○楊誠齋曰震有虛筐象兑羊象○趙汴水曰女
六之象爻兼言士女明无一而利釋辭止言女主本
卦而言○熊梅邊曰二五得歸妹之正偶初三以非
應故皆為娣而上六則不婚之男不嫁之女○胡雙
湖曰承筐女之職刲羊士之功夫婦之禮不成故爻
以士女言之
按上三本不相應不必更以應言女者爻之隂士
者震之體皆指本爻言此與恒卦六五以爻隂稱
婦人體震稱夫子同也本義約婚不終之意似非
爻象上三皆隂何以為婚
周易孔義集說卷十四
