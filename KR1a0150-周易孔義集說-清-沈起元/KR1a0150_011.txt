周易孔義集說卷十一
光禄寺卿沈起元撰
下經
䷦(艮下坎上)中爻坎離
程傳屯困亦難也屯者始難而未得通困者力之窮
蹇乃險阻艱難之義○趙汴水曰水止于山上瀦而
為澤咸也今水在山上雖與咸同然坎流水也非山
之所能止唯有屈折回旋而後通故為蹇之象
蹇利西南不利東北利見大人貞吉彖傳蹇難也險
在前也見險而能止知矣哉蹇利西南往得中也不利
東北其道窮也利見大人往有功也當位貞吉以正邦
也蹇之時用大矣哉
孔仲達曰蹇難也至知矣哉釋卦名也蹇者有難而
不進能止而不犯坎在其外是險在前艮居其内止
而不往相時而動非知不能○程傳方蹇難之時惟
能止為善故諸爻除二與五皆以往為失來為得也
能濟蹇者惟大正之道蹇之諸爻除初外皆當正位
初六雖以隂居陽而處下亦隂之正也以正道正其
邦可以濟蹇矣○凡處難者必在乎守貞設使難不
解不失正德是以吉也若遇難而入于邪濫雖使苟
免亦惡德也○薛氏温其曰諸卦皆指内為來外為
往此往得中謂五也解蹇相循覆視蹇卦則為解九
二得中則曰其來復吉乃得中也往者得中中在外
來復得中中在内○朱漢上曰離目為見見險者明
也此兼互體言○本義蹇足不能進行之難也九五
剛健中正有大人之象見險者貴于能止而又不可
終于止處險者利于進而不可失其正○趙汴水曰
吃于言者曰蹇跛于行者曰蹇非不能言不能行也
捷于口則期期躁于進則僵仆徐行緩語雖難而亦
通○何玄子曰處蹇者以止為尚濟蹇者以往為尚
蹇六爻无不同心共濟者蓋同舟而遇風則胡越皆相
救所以能出蹇○觀彖舊說西南平易東北險阻者
蓋以坤艮之方别之也然合坤蹇解三辭觀之蓋皆
以先後為義東北陽也居先者也西南隂也居後者
也在坤則先迷後得在蹇則往蹇來譽在解則其來
復吉皆處後之義也蹇之時見險而止故利于處後
按利西南句諸說皆有未安愚擬以内外上下釋
之而以與坤卦未協為歉得安溪之說乃渙然冰
釋○易道之妙變動不居聖人演易以二體六爻
翻來覆去頭頭是道不主故常乃所謂神无方而
易无體也嘗觀易中成卦命名主二體全𧰼者彖
辭則旁通六爻以盡其義以爻位成卦命名者彖
辭則或取卦體或取卦德以闡其微如蒙以水之
遇山險而止也而發蒙之主却取坎之九二需以
險在前而不陷也而有孚光亨即取坎之九五位
乎天位蠱以巽而止也而先甲後甲則取中爻之震
為治蠱之道剥以五陰剥一陽而順而止之則取
之卦德為變剥之用明夷以坤之掩離而為紂之
惡德而文明柔順即為文王之盛德一以卦體一
以卦德也睽以火澤之不相得也而說而麗明即
為合睽之道一以卦體一以卦德也若此者推之
六十四卦无不皆然推之三百八十四爻之辭无
非是道要之六爻二體自有千變萬化之理卦爻
辭之千變萬化因之而要不出六爻二體之中未
嘗有一字一句出于卦𧰼爻𧰼之外者非夫子之
聖韋編三絶必不能釋文周之辭也即此卦既以
能止為知而往得中其道窮往有功无非以能往
為尚既以坎為險而以九五得中為貴則出險者
全在坎之中爻是同此一爻于三畫卦為陷陰之
陽于六畫卦即為出險之主不復泥于為坎之主
也且以爻言之陽剛主健而能出險則九三九五
皆具濟蹇之才又不必論艮之陽與坎之陽矣愚
謂自重卦之後三畫卦之體用乃盡其變所謂極
天下之賾者存乎卦也
初六往蹇來譽象傳往蹇來譽宜待也(鄭康成本作宜待時也)
孔仲達曰初居艮始見險不往來而得譽宜止以待
時也○劉長民曰往而无應則入于蹇來則遠險吉
之先見○程傳有見幾知時之美有譽也○張紫巖
曰前有重坎為往蹇伯夷太公在海濱天下莫不稱
其賢静止自養用以獲譽○沈守約曰爻變為離離
性炎上往蹇也離明見幾待時明哲之道來譽也○
程沙隨曰六非濟蹇之才初非濟蹇之位往則犯難
○項平甫曰遠于險而先來有知幾之神合于彖之
所謂知也○趙汴水曰初二三在艮體上居險極皆
未嘗往聖人特言往以戒于未往之先耳初本无來
以不往為來宜待云者待時而往非終止不行
按宜待若從鄭本則時與下尤字之字韻協但待
字古亦有叶音啼入四支韻者
六二王臣蹇蹇匪躬之故象傳王臣蹇蹇終无尤也
王輔嗣曰當位居中以應于五不以五在難中私身
遠害執心不回志匡王室履中行義以存其上處蹇
以此未見其尤○胡安定曰冒險而進非一身之故
上以為君下以為民救天下之蹇也○王介甫曰蹇
蹇上下皆蹇○蘇子瞻曰六二有應于五君臣之義
深矣是以不計遠近不慮可否无往无來蹇蹇而已
君子不以為不知者匪躬之故也○程傳中正之人
為中正之君所信任故謂之王臣○薛氏温其曰責
望既重難難相仍盡瘁正邦事不一塗本義不言
吉凶者但當鞠躬盡力而已至于成敗利鈍非所計
也事雖不濟亦无可尤○楊誠齋曰諸爻聖人皆不
許其往唯二為大臣五履正位不往以濟誰當任乎
○張紫巖曰重坎為蹇蹇艮為躬艮中前有重坎為
匪躬以國不以身也○項平甫曰蹇蹇者不已之貌
雖吃而猶言雖跛而猶行也○趙汴水曰諸卦六二
獨于此稱王臣者艱難之時正名以示警也
九三往蹇來反象傳往蹇來反内喜之也
孔仲達曰與坎為鄰進則入險來則得位内卦唯九
三一陽居二陰之上是内之所恃故曰内喜之也
程傳内在下之陰也反猶春秋之言歸○張紫巖曰
以剛德處互坎中故曰往蹇互坎趨下為反○何玄
子曰諸爻唯三有剛實之才可以濟蹇但與五非比
非應唯反而就二二本忠貞之臣因思得剛明之才
以共濟所以喜其反○吳敬齋曰九三艮主所謂見
險而能止者故能來而反止于其所
六四往蹇來連象傳往蹇來連當位實也
荀慈明曰蹇難之世不安其所故曰往蹇乘陽承五
則與至尊相連故曰來連處正承陽故曰當位實○
吕藍田曰與三五比連故曰來連二陽交比下雖无
應所賴實矣○本義連于九三合力以濟○朱漢上
曰九三剛實四牽連之共濟五難當位而又得濟之
實也陽為實○項平甫曰六四以九三為實以九居
三當位實也六四則連之而已若但言當位則六四
亦當位也故加實字以明之
按來連當兼三五言蓋九五大人五爻皆當利見
連三則下二陰亦同往助五所謂朋來也四在重
坎之交前水後水本有相連之勢又在上下卦之
際近君之位接引下卦伊有責焉又此爻變則中
爻為巽巽為進退為繩有退而連綴之𧰼又中爻
為離亦明于自知知人者故雖陰柔而能從陽以
濟蹇濟蹇之功陰必藉陽非誠實之實
九五大蹇朋來象傳大蹇朋來以中節也
王輔嗣曰處難之時獨在險中難之大者也○朱子
尊位而居蹇之中所謂遺大投難于朕身人君當此
大蹇之時須屈羣策用羣力乃可濟也○郭白雲曰
君道居蹇則天下難矣故云大蹇○張紫巖曰濟大
難而得同德之助其道尚中過則亢而失助不及則
不可與有為唯中則動无不當中節謂節之以中九
三居互坎而二喜之四連之上應之五得三而上下
之賢畢應為朋來陽與陽為朋也朋來而羣賢並應
何憂乎蹇○趙汴水曰朋諸爻也來皆朝宗于五也
臣來朝于君雖上進亦稱來即彖所謂利見大人也
○胡雲峯曰解之三即蹇之四彼于四曰朋至故此
以三為朋來○來矣鮮曰中即剛健中正之德節節
制也
按朋來以朋為三取同德為應三來則諸爻自无
不從之而來六二應爻自在其内
上六往蹇來碩吉利見大人象傳往蹇來碩志在内
也利見大人以從貴也
侯行果曰體猶在坎外无所之故曰往蹇下應于三
三德碩大故曰來碩三為内主五為大人若志在内
心附于五則利見大人○吕藍田曰往則窮險來則
獲内之應碩大也九三以陽居陽故大也利見大人
九五比也○朱子諸爻不言吉未離乎蹇中也至上
六來碩吉是蹇極有可濟之理○朱漢上曰蹇難未
解人不知所從上六因九三以從九五之貴則君臣
之分定○郭白雲曰難將革矣猶以往為戒慎之至
也○張紫巖曰蹇至上六而吉道以著得九三之應
而已故在上位者必樂賢才之助○王童溪曰九五朋
來之主利見之者豈惟上六而獨云爾者處一卦之
外尤不可不知所從也不然當比之世而上六獨後
乎五不能无凶矣○項平甫曰艮之上爻為碩剝之
碩果是也𧰼恐學者以碩大為一故分而釋之碩與
大皆陽德但碩則有厚實之𧰼故以屬艮上六本
无所往特以不來為往爾○鄭東谷曰屯與蹇上皆
坎體陰柔屯則動乎險中動極必窮故泣血漣如蹇
則見險而止止極則變故往蹇來碩吉○梁孟敬曰
上六者非高位之臣即高世之士也以五之在難亦
來助之
按上處卦終在蹇之外似為高世之士而有來碩
利見之𧰼者惟以正應在三而三又為乘時幹濟
之人誼所當赴故吉商山四皓從留侯之招而見
漢高是此𧰼矣坎之上六如屯如比如節皆以无
應而凶在既濟為有應而應者其讎故亦有凶需
上與此爻則皆以應陽為吉
䷅(坎下震上)中爻離坎
解利西南无所往其來復吉有攸往夙吉彖傳解險
以動動而免乎險解解利西南往得衆也其來復吉乃
得中也有攸往夙吉往有功也天地解而雷雨作雷雨
作而百果草木皆甲拆解之時大矣哉
王輔嗣曰動乎險外故謂之免天地否結雷雨不作
交通感散雷雨乃作難解之時非治難時故不言用
體盡于解之名无有幽隠故不言義○孔仲達曰救
難之時无難可往則來復為吉若有難可往則速赴
為善褚氏云世有无事求功故誡以无難宜静亦有
待敗乃救故誡以有難須速○程傳既解其難安平
无事則當修復治道正綱紀明法度為可久可繼之
治來復也當解而未盡者不早去則將復盛故夙則
吉○張子往而不返則生他變有所往而不速將後
于時○本義得衆謂九四入坤體得中有功皆指九
二○楊龜山曰天下方出屯難還定安集之時也漢
為畫一之法而天下歌之來復之謂解之初與民維
新之時也餘風遺俗亂法弊政有不可因者革之宜
早天下已定而圖之則擾矣○張紫巖曰震為木為
蒼筤為萑葦為草木○郭白雲曰動乎險中為屯動
乎險外為解解與屯為内外亦與蹇為反覆其來復
吉乃得中道所謂獲三狐而得黃矢者也有攸往夙
吉往有功如射隼于高墉之上者也○邱行可曰大
抵處時方平者易緩除惡不盡者易滋
按利西南言上卦之震為解之主也下卦得中故
不言不利東北
初六无咎象傳剛柔之際義无咎也
王童溪曰初居下位能以己之柔濟二之剛而亦以
二之剛際夫柔則剛柔相資義為无咎所謂剛柔之
際也同居内體同心相際以成解難之功安得以柔
才為咎乎初四相應而初為坎底勢不上達四為動
主性非下逮凡云際者上下相鄰之謂故泰九三曰
天地際也初雖與四應而无際四之義○趙復齋曰
陰為陽難以其陵也或其阻也初六居陽承二應四不
為陽難最先解者故无咎
按坎六四亦曰剛柔際與此正同况此所比之二
剛為解難之大臣初宜无咎矣故以際字明之非
孔傳不得无咎之故矣
九二田獲三狐得黃矢貞吉象傳九二貞吉得中道
也
王輔嗣曰狐者隠伏之物剛中而應為五所任處于
險中知險之情以斯解物能獲隠伏也黃理中之稱
矢直也田而獲三狐得乎中直之道能全其正者也
○孔仲達曰九二貞吉者謂九位既不當所以得貞
吉者由處乎中得理中之道也○程傳難方解而治
之初必去小人則可以正君心而行其剛中之道田
者去害之事狐者邪媚之獸獲謂能變化除去之也
獲之則得中直之道乃貞正而吉也○朱漢上曰二
為田自三至上有師𧰼坎為狐為弓離為矢又為黃
○趙復齋曰得易辭獲難辭○楊誠齋曰當解之世
此爻欲其獲狐三戒其致寇四欲其解拇五欲其退
小人六欲其射隼一卦六爻而去小人之𧰼居五田
者力而取之矢者我直則壯黃者中而不過去小人
而不力雖去必來去小人而不直雖行必革去小人
而不中雖甚必亂○王童溪曰二為坎主所謂无所
往其來復吉乃得中者也狐疑物天下之難常生于
人情之疑惑三狐衆多之疑也二以田而獲之○沈
守約曰田獲三狐得險情去衆疑也三居險極狐也
六五陰柔不能制之二為五應剛直居中能得六三
為險之情而去衆疑也坎變為坤致役也田象○李
隆山曰坎為穴為隠伏物之穴居而隠伏者狐也○
熊梅邊曰離為三數狐指六三之小人○何玄子曰
黃矢所以取狐狐獲則黃矢亦得矣
六三負且乘致寇至貞吝象傳負且乘亦可醜也自
我致戎又誰咎也
孔仲達曰失正无應下乘于二上附于四乘者君子
之器負者小人之事施之于人即在車騎之上而負
物故盜知其非有而競欲奪之○劉長民曰三據險
極以柔乘剛以陰居陽是小人而乘君子之器又不
應于上是固其險也險固不通難何由解故公用射
之○王會之曰非止速寇伐又起天下之戎○吕藍
田曰不安于上求媚于四而負之不安于下凌侮于
二而乘之○程傳陰柔居下之上處非其位難解之
時而小人竊位復致寇矣○朱漢上曰坎為輪故曰
乘坎為盜故曰盜斯奪之此爻當内卦之上小人而
在高位自二言之為狐自上言之為隼自本爻言之
則為負且乘○趙復齋曰解之時陰喜得陽居其間
者貪欲取之三本无應乃欲兼上下二陽難自己作
致戎必矣○張南軒曰小人乘君子之器招寇而起
禍貞固守此不可吝乎○張紫巖曰小人任重治功
必隳解緩之世尤所當謹内而中夏外而四夷莫不
啓陵侮之心如淮南視公孫弘輩猶發蒙耳六三位
不中正居坎險上互坎又在前内外懷險小人之雄
者負者而乘是足反居上首反居下大亂之道也○
沈守約曰宜負而乘可醜誰咎罪五之緩也坎變為
巽巽為伏宜負也為高乘也○邱行可曰小人情狀
不一狐言其蠱惑隼言其鷙害負且乘言其僭竊○
李蒙齋曰蹇難既解君臣各從其正小人居上者在
宥罪之時王庭之鈇鉞雖未加焉已為天下所不容
貞吝者固執而罔有悛心之謂○雷西仲曰寇小為
盜大為戎任使非人則變解而蹇天下起戎矣○熊
梅邊曰二以為狐而獲之五以為小人而解之上以
為隼而射之其能免于患害乎○胡雙湖曰互體之
坎寇象
九四解而拇朋至斯孚象傳解而拇未當位也
王輔嗣曰失位不正而比于三故三得附之為其拇
也○孔仲達曰而汝也四若當位履正即三為邪媚
之身不得附之也三不附四則无所解今須解拇由
不當位也○李氏鼎祚曰九四體震震為足六三在
足之下拇𧰼○劉長民曰朋二也二與四同功又俱
陽爻故謂之朋○蘇子瞻曰拇六三朋九二○張子
位不當則所履者邪故失位之陰因得駢附解之則
朋信○楊誠齋曰四以陽剛居近君之位而下比六
三微賤在下之小人則君子之友望望然去之維解
散其小人則君子信其忠正而朋至矣拇體之微而
在下者也○何玄子曰解去匪人之卦也唯二四兩
陽爻任解之責者而三實界其間二雖獲之猶慮四
暱之也故為告四之辭曰必解汝之拇而與朋相信
則可苟暱近比之小人而不解則君子之朋雖至彼
必將肆其離間之術矣
按以拇為初以初為朋者皆泥于應也不知拇有
駢附之義朋為同德之義不可易也
六五君子維有解吉有孚于小人象傳君子有解小
人退也
王輔嗣曰居尊履中而應剛可以有解而獲吉矣小
人雖闇猶知服之而无怨也○本義卦惟四陰而六
五當君位與三陰同類者必解而去之則吉○張紫
巖曰柔履尊位居震動中二四皆以剛德為五用君
臣固結其心若一小人知國勢不可復搖而吾君臣
之德有以孚其心莫不革慮從化以成解治坎險在
下為小人二陽協從為維維聯合義也○鄭東谷曰
使世之小人皆信上之所用者必君子而所解者必
小人則必改心易慮不復有投隙抵巇之望○項平
甫曰天方厭亂世難將解故小人皆以反正為喜心
與君子相孚不煩攻擊此所以為解之時歟○王秋
山曰九二大臣九四近臣皆君子也成卦由之得時
得位而五兼用之故有解之吉此人君解難之道也
○何玄子曰君子指二陽小人謂三陰五與三陰本
朋也安能解陰幸二應四比皆陽剛之德五必與之
相維係推誠委任有以行解落陰黨之謀則吉爻變
中爻為巽巽為繩維之𧰼王心既一雖所甚昵寧能
干我咸奉身而退矣
按坎中實離中虚皆有孚𧰼與二應則坎之陰皆
信故曰孚于小人
上六公用射隼于高墉之上獲之无不利象傳公用
射隼以解悖也
王輔嗣曰初為四應二為五應三不應上失位負乘
處下體之上故曰高墉墉非隼之所處高非三之所
履上六居動之上為解之極將解荒悖而除穢亂者
也故射之極而後動成而後舉故必獲而无不利○
孔仲達曰公者臣之極上六以陰居上故謂之公○
陳氏臯曰躬親解難非人君之事○王童溪曰隼六
三也上以震動之極居一卦之上于位則正于勢則
便于器則利于時則宜以正而去不正獲之蓋无難
者三居下之上内外之限也高墉𧰼若同人九四乘
墉内外之限亦指三而言○項平甫曰上六之辭最
美以其獨正也正人而在高位非君子而何○張紫
巖曰互離為隼重坎為弓矢離中虚陽包之為墉○
沈守約曰墉所以衞内而捍外也害在内小人而在
君側也出乎墉之外則非射之所能及高墉之上在
内外之間據衞限之勢于此而射之獲之无不利矣
震而為離威而明○趙汴水曰公為外諸侯之長鷹
揚善逃必上六更高于六三然後射必命中此待時
之義○龔泉峯曰難者坎也陰也解難者震也陽也
二四以陽解乎陰五上以震解乎坎故上卦言解而
下卦不言解也
䷨(兌下艮上)中爻震坤
王會之曰損泰之九三為損之上九曰損下益上損
否之九四為益之初九曰損上益下孔子曰損益盛
衰之始也○蘭惠卿曰損益二卦專為三陰設也損
乾之九四曰損上損乾之九三曰損下○趙復齋曰
損益之義在内卦剛而柔曰損柔而剛曰益不損初
二而損三損其盛者不益四五而益上益其衰者益
卦不損五上而損四損其盛者不益二三而益初益
其微者損益盈虚二五不動旨哉損過益不及得
中而止陰損陽人欲損天理○胡雲峯曰上下經
陰陽各三十畫然後為否泰為損益咸男女之交變
而損則不交恒男女之不交變而益則交咸情之感
也極必損恒道之久也極必益益在下卦之下民
爻也下之上容可損下之下為民决不可損故損曰
損下益上而不言損民益曰損上益下民說无疆則
其為益民也可知矣○熊梅邊曰莫吉於泰而益上
則損莫凶于否而損上則益是上可損而不可益下
可益而不可損也明矣○鄧汝極曰損益咸恒之交
于上經視否泰乾坤後更十卦而天地交咸恒後更
十卦而損益見為二經之樞上下交而泰不交而否
損上益下而益損下益上而損損本泰以損下益上
而否從胎焉益本否以損上益下而泰其還乎故損
益者乾坤之往來否泰之大始也反之身咸言速心
之德通于虚懲忿窒慾損之又損致虚以復其咸恒
言久心之德凝于實遷善改過益之又益充實以成
其恒
按卦變之說固屬後儒穿鑿然文周繫辭于成卦
之後自有彼此觀玩之道即如反對之卦其爻𧰼
往往相照也故有謂三陰三陽之卦皆自否泰來
者其病在認作卦變耳若謂從否泰看出盛衰消
息之道自是聖人觀玩之至理朱子亦謂卦已成
後用意推說斯為至當蓋否泰即乾坤之合體六
子既生于乾坤則六子之合體自有乾坤合體之
變象即如謂成泰之後變而為損則不可而艮之
本坤兌之本乾不可誣也總于成卦之後從其合
體而觀之則由泰以觀損而損之為損見損之漸
即于否亦見由否以觀益而益之為益見益之可
復于泰亦見况益彖傳天施地生明以益之上卦
為乾之施下卦為坤之生孔子已有一否卦在眼
前則以損為泰之衰微以益為否之轉機自是自
然之𧰼故離乾坤而言損益則損益之義无著離
否泰而言損益則彖傳上下之義亦无著駁卦變
者并謂不必牽合否泰過矣至來氏以正反對為
錯綜以錯綜為卦變至損益而其說遂不可通矣
損有孚元吉无咎可貞利有攸往曷之用二簋可用享
彖傳損損下益上其道上行損而有孚元吉无咎可
貞利有攸往曷之用二簋可用享二簋應有時損剛益
柔有時損益盈虚與時偕行
鄭康成曰艮為山兌為澤互體坤坤為地山在地上
澤在地下澤自損以增山之高猶諸侯損國之富以
貢獻于天子○陸公紀曰下以剛中說于上所以損
下上以柔中止于上所以為益上下說而上不止則
損于下上止而下不說則无益于上故說而止剛中
而應乃得有孚元吉也○虞仲翔曰乾為盈坤為虚
損剛益柔故損益盈虚趨時通變故曰與時偕行○
王輔嗣曰損之為道損下益上損剛益柔也損下益
上非補不足也損剛益柔非長君子之道也為損而
可以獲吉其唯有孚乎損剛而不為邪益上而不為
諂則无咎而可正○孔仲達曰卦有元吉已下等事
由于有孚故加一而字則其義可見二簋至約唯在
損時應時行之非時不可也剛為德長不可恒減故損
之有時○吕藍田曰損之道不可以為正當損之時
故曰可貞○程傳譬如壘土損于上以培厚其基本
則上下安固矣豈非益乎取于下以增上之高則危
墜至矣豈非損乎損之道必有孚誠則大善而吉可
貞固常行而利有所往也○本義損減省也損下卦
上畫之陽益上卦上畫之陰損兌澤之深益艮山之
高損下益上損内益外剝民奉君之𧰼所以為損○
楊龜山曰損而剛柔皆應故有孚損之不以其道則
民不孚凶咎隨之○耿希道曰益下則下與上皆益
損下則下與上俱損○朱漢上曰坤為腹為方震為
足艮為鼻震為木木為方器簋也上為宗廟艮為門
闕為手震為長子升自門闕而薦之享也○項平甫
曰禮莫重于大享物莫微于二簋大享而用二簋損
極矣而其所以可則有時矣章内三言時字明必有
是時而後可以行是事非其時一物不可闕也○趙
復齋曰離者何陰包于陽故麗也中孚亦然中孚者
信也惟損亦然損九三一爻以臨其上而陰包其間
于是有孚而麗𧰼顯此卦才之美損之道上行益
之道下施○馮厚齋曰享諸侯享天子之禮二簋者
下二陽爻應乎四五有奉之之義故以取𧰼○趙汴
水曰上卦陰虚不能不資乎下而艮則知止而不妄
取下卦陽實為兌知上之不得已而非過求也故說
順以奉上上下交信不嫌于為損其下四事有孚基
之陽欲盛陰欲衰損陰益陽宜也今九三為乾剛之
過上六為坤柔之過損過剛以益過柔庶幾適乎然
亦有時而然非損益之常○王秋山曰享奉上而上
受之之謂二簋言損于下者有時而不可不省約質
儉也適其時之不可損則不可以過求于其下也○
胡雙湖曰簋内方外圓下二陽為底三陰為腹上一
陽為蓋
初九己事遄往无咎酌損之象傳已事遄往尚合志
也(尚上通)
陸公紀曰己事者以其事為己任者也體剛在下為
損之初是以事為己任者也損之用在于應時宜其
速往尚合衆心○吕藍田曰當損之初而位乎下不
可緩也故以己之事遄往以益上庶幾合上之志亦
不為己甚以失己故其損也酌之而後行○游廣平
曰事損之事也言損初之實以益四之虚也四之志
欲損其疾而初遄往使遄有喜焉故曰尚合志然損
下以益上者或失其節則後難繼故必酌損之○張
紫巖曰初四居艮兌先其志易合且從感速曰遄往
○鄭東谷曰謂在己所當損之事則宜速往以益上
也○林剛中曰酌取水也損澤以滋山酌損𧰼○徐
進齋曰初最下損下太過則其本傷矣必斟酌其義
之淺深而不失損己益人之道可也○趙復齋曰初
為微盈酌損之以就中甚則反虚○王秋山曰初剛
而在下損初益四正所謂出粟米絲麻以事其上乃
處卑下者在己當損之事故速往以奉上乃可无咎
按己事作人己之己者得之卦體說而應上小民
之急公效命者正在此爻以初為民位也常賦力
徵必視為分内當為之事乃能踴躍歡樂盡奉上
之誠已事遄往正兌說之象訓止訓輟俱未切爻
義或作己疾解亦牽合酌損之當從初九不失己
看為是不應于初而為四言之也
九二利貞征凶弗損益之象傳九二利貞中以為志
也
王輔嗣曰柔不可全益剛不可全削下不可无正初
九已損剛以順柔九二履中而復損己以益柔則剥
道成焉故不可往而利貞進之于柔則凶矣○孔仲
達曰言九二所以能居而守貞弗損益之由以中為
志故損益得其節適也○蘇子瞻曰損有可貞之道
九二是也○程傳二以剛中居柔而說體以柔說應
上則失剛中之德故戒利在貞正也征行也離乎中
則失其貞而凶矣不自損其剛貞則能益其上若用
柔說適足以損之世有雖无邪心而唯知竭力順上
為忠者不知弗損益之之義也九居二非正也處
說非剛也而得中為善志存乎中則自正矣守中則
有益于上矣○張子以陽居陰剛德已損故以征則
凶○本義不變其所守乃所以益上○郭白雲曰三
損于上足以致益二復損之則過矣○項平甫曰損
以有過不及故損一益一以求中也若九二六五則
既中矣五非不足二非有餘一有增損則失其中矣
○沈守約曰居說失正是以戒也兌而為震處說而
動正不足也○胡雙湖曰陽雖弗損而與六五為正
應以剛濟柔固未嘗无益之之道
按此爻于中爻為震動復為震不正而動于下征
凶宜戒矣
六三三人行則損一人一人行則得其友象傳一人
行三則疑也
楊龜山曰陽施隂受受則益施則損以乾之三而索
于坤則是三人行而損一人也索之而男女成焉是
得其友也乾坤合而損益之道著○郭白雲曰三則
疑者損之成卦由六三上九之變得其友也三爻雖
皆應而非艮兌成卦之主不可言得其友也○王童
溪曰兌之三爻皆志于益上然初九九二則以剛應
柔故三人同行而語其自損之至者則六三也故曰
損一人是一人也獨往以應上故艮兌相合此所謂
得其友也○王秋山曰此成卦之主故爻辭總言一
卦之象不言于上而言三者損下為損上則得剛之
益非損矣
按損之所以得元吉无咎諸美者以有孚也故于
主爻發明有孚二字之義得友者交孚也疑則不
孚矣損一人而一人行乃成少女少男之體而彼
此交孚以卦為損故專主損之一爻言不兼上下
之往來也三則疑者下卦過損而三隂則疑于剥
不損而三陽則疑于大畜皆无孚象故孔子釋以
三則疑者明此卦之交孚惟在于損一益一之間
過損不可不損不可也不言二則疑者蒙爻辭之
三人而言絪緼媾精致一之義夫子别為引伸非
此爻之本義不必牽合
六四損其疾使遄有喜无咎象傳損其疾亦可喜也
王輔嗣曰履得其位以柔納剛能損其疾者疾何可
久故速則有喜有喜乃无咎○劉長民曰隂而止滯
以成其疾必求陽以散之使遄者謂能來初也○蘇
子瞻曰遄者初九也損其疾則初之從我也易故遄
有喜○程傳在損時而應剛能自損以從剛陽也損
不善以從善也○楊龜山曰六四乘承皆隂偏于隂
者也隂陽失其平則為疾四當損時所當損其疾者
也○楊誠齋曰六四以柔居柔得初陽為應損其疾
者也初言遄往四言使遄蓋初之遄實四有以使之
也○項平甫曰當受益之地而稱損者損己之疾所
以受人之益也四能損柔受剛使得速施其益則有
喜而无咎合志者得效其忠豈非可喜之事亦字亦
初九也○徐進齋曰才柔苟止而或怠于從善初剛
在下亦難于益己苟非自損其過汲汲然以好善求
益為心則應者緩而益者寡能无咎乎凡言有喜有
慶者皆内外相應之情也柔過為疾忿欲之類○
胡雲峯曰下損己以益上當使下亦速有所喜乃无
咎
六五或益之十朋之龜弗克違元吉象傳六五元吉
自上祐也
崔氏憬曰元龜直二十大貝雙貝曰朋○蘇子瞻曰
六五者受益之主而非受益之地也以受益之主而
不居受益之地不求益者也不求益而物自益之故
曰或或者不知其所自來之辭也十朋之龜則九二
弗損之益也龜之益人也豈有以予人而人亦豈有
以取之亦效其知而已六五之于九二无求也自上
祐之雖欲避之而不可得故元吉○吕藍田曰當損
下益上之時以柔中居上天下之益歸焉古者以龜
貝為貨十朋之龜利益多也莫之致而至至斯受之
故弗克違○郭白雲曰六五之辭與益之六二同者
損至六五疑于益矣又其反對之義同也○趙復齋
曰止于至中不求損益然柔有可益之道此益非不
足而益如天祐人助之意欲辭之而不可得○項平
甫曰六五本无待于補九二亦不補之補自上來神
天之降祐○鄭東谷曰凡曰或益之曰有他吉曰自
上祐皆謂不期于得而得之也損之爻唯上得益五
非得益者也然五沖虚中順而居尊位雖不期于益
必有益之者矣○邱行可曰卦似離者皆有龜象頤
與損益皆外實中虚所以取象龜也
按損三本以益上損四本以益初損益成卦之道
也而損以益上為義六五為上卦之主益以益下
為義六二為下卦之主皆當受天下之益者也故
兩爻辭大同然二爻所以獲益者不第在成卦之
主也蓋天下獲益者必先有受益之地兩卦二五
皆坤體中德柔順之質能受陽施載而不重滿而
不溢故天下之益歸之皆二五之德所自致他爻
不能及故其辭極美曰自上祐自外來謂莫知其
所自來也或以自上祐為指上九自外來為指初
九以初九自六四也說似可通合之或擊之自外
來句則此上字外字均不必有所指
上九弗損益之无咎貞吉利有攸往得臣无家象傳
弗損益之大得志也
張子上九本為九三雖為損下其實上行故云弗損
益之損終反益益卦損上而益下則可大得志○楊
龜山曰居損之上損極矣上九陽止乎上能止而有
節豈惟可以補過猶可正而有為○游廣平曰得臣
无家謂三之致一也○郭白雲曰一人行而得其友
者上九故无咎貞吉利有攸往是由損下益上其道
上行之所致也得臣即得友之義○鄭東谷曰上九
坤體得乾之施變而為陽則在上者已有餘矣不損
乎下而以其有餘者益之非特无咎无所不利也○
王童溪曰君子之志在于益下而已位人之上先損
于下而惟有益于下大得志也○項平甫曰得六三
之臣損其家而來補于國此上之所以安坐而大得
志也三以得上為友上以得三為臣三在下故為臣
在内故為家○吳草廬曰三獨隂居下專意奉上國
爾忘家故曰无家○胡雲峯曰弗損益之上與二辭
同而意異二當益上之時不損其所守乃所以益上
上受益既至則又當推以益下
按弗損乃艮止之象益之陽實之施此爻變為臨
有敦臨之吉故為大得志得志者不在受益而在
益下爻義已盡于弗損益之无咎貞吉利有攸往
下又言得臣无家者正明上九所以致此之由而
卦辭所以有孚而元吉可貞利往之故全在于九
三之損此卦之所以名損也此句不專在本爻之
象而在全卦
䷩(震下巽上)中爻坤艮
益利有攸往利涉大川彖傳益損上益下民說无疆
自上下下其道大光利有攸往中正有慶利涉大川木
道乃行益動而巽日進无疆天施地生其益无方凡益
之道與時偕行
鄭康成曰君以益下為德故謂之益雷動風行猶君
出教令臣奉行之故利有攸往利涉大川○范蜀才
曰此本否卦乾下之初坤為无疆震為喜笑以貴下
賤大得民故說无疆○孔仲達曰損益得名皆就下
而不據上者向秀云明王之道志在惠下故取下謂
之損與下謂之益動而驕盈則被損无已動而卑巽
則進益无疆天施氣于地地受氣而化生亦損上益
下之義其施化之益无有方所○薛氏温其曰損稱
損益盈虚益稱凡益之道者損下益上時不獲已然
後行之富國實民无時不可故言損則不可无益而
不損又何害也○胡安定曰利涉大川者君能以仁
義之道益下下受其賜則捐軀而報上效命以助君
可濟險難○蘇子瞻曰涉川者用木之道震巽皆木
雷厲而風行故利涉大川○程傳風烈則雷迅雷激
則風怒交相助益下厚則上安故益下為益五以中
正居尊二以中正應之是以中正之道益天下天下
受其福慶也○張子上巽下動者損上益下之道木
以動而巽故利涉大川否九四下而為初九故曰天
施地生又曰損上益下又曰自上下下○本義損上
卦初畫之陽益下卦初畫之隂自上卦而下于下卦
之下故為益○朱漢上曰坤為衆民也凡利涉大川
言木者三益也渙也中孚也皆巽也○郭白雲曰益
動而巽則无盈滿之累故日進无疆益裕道也○王
童溪曰損四海之供奉以益天下之不足益偏在下
而民說无疆則益又在上損萬乘之尊嚴以下天下
之賢者益偏在下而其道大光則益又在上上下俱
享其利故无適而不利焉天施地生指乾坤一索而
得震巽長男長女相與用事以言益之功用之大也
○趙復齋曰中孚益皆中虛中孚木在水上舟行于
水益木在震上木之動者亦舟渙唯取木居水上耳
損卦論損益盈虛益卦專言益爾陽主行益者隂
主得益者○張紫巖曰益下不必與之以利饒之以
財聖人躬修道德制情性去私欲用中用禮用謙用
儉損己以富之下賢以教之益道盡矣○鄭東谷曰
天先施則地乃生○趙汴水曰損彖戒之詳而嚴益
卦予之約而確聖人之情可見矣○王秋山曰乾陽
本在上而下坤之隂是為人上而屈己待下謙尊而
光之道也乾下而初天施也坤上而四地生也天地
施生之益无時不然未嘗一息間斷故曰與時偕行
○胡雲峯曰卦以内為主凡物以下為本損下謂之
損益下謂之益而上之損益不與焉厚其本也○易
外木以生為德易之道生生故重木道木道之行天
地之道也○朱高安曰乾坤始交而為震巽春陽布
澤盛德在木天道大光萬物亨通時也
初九利用為大作元吉无咎象傳元吉无咎下不厚
事也
陸公紀曰此后稷公劉之功○孔仲達曰大作謂興
作大事也初九處益之初居動之始有興作大事之
端又體剛能斷應巽不違有堪建大功之德故曰利
用為大作○侯行果曰震為稼穡又為大作益之大
者莫大耕植○朱漢上曰陽為大震為作初九得乾
之始元吉也坤厚也○郭白雲曰損為益之始益為
損之終當興利之初故利為大作也損益二卦終始
相通故其辭意相接損之上九曰无咎貞吉利有攸
往益初九言利用為大作元吉无咎所以終利有攸
往之辭亦知其大得志也○馮厚齋曰益用享帝用
凶事用遷國皆大有作為之卦故曰益以興利初九
大作之始故以元吉无咎戒之○錢啓新曰初合四
巽以出震所為大作非小小利益事必盡坤土而耕
治之盡坤衆而吉凶與同患之雷厲而長養之風既
大行風飛而恐懼之雷益大震使人无不遂其生无
不復其性所為如是是謂大作○何玄子曰初九一
爻乾所施于坤而成震者蓋筦生物之樞而主益下
者也轉否為泰實惟斯時如均田正賦以厚天下之
生建學飭紀以正天下之德設官分職以經天下之
治布兵設險以衛天下之寧皆是也開天下无疆之
益必元吉而後咎可免酌之古酌之今尤酌之後當
于時當于事求當于心元吉者大善之謂以功言非
以效言也下不厚事下民愚賤不能自厚于所事非
陽剛自上來大作而為之所則下何頼焉故必元吉
而後无咎卦之損上益下正在此爻也
按此爻不宜作受益者說趙復齋所謂陽為行益
者得之也
六二或益之十朋之龜弗克違永貞吉王用享于帝吉
象傳或益之自外來也
王輔嗣曰帝生物之主興益之宗出震而齊巽者也
六二居益之中當位而應于巽享帝之美在此時也
○孔仲達曰自外來明益之者從外而來不召而至
○程傳永貞吉就六二之才言二中正虛中能得衆
人之益者也然質本隂柔故戒在常永貞固則吉人
為善則千里之外應之六二中正虛己益之者自外
而至是也苟為不善則千里之外違之上九求益之
極擊之者自外而至是也○郭白雲曰損益相須以
相成損之上益之初損之五益之二故損上益下其
辭相屬而損五益二又大同矣六二柔順中正人之
所與故或益之十朋之龜弗克違或者來益而不一
之辭五曰元吉此曰永貞吉君臣之道不同故其吉
亦異○沈守約曰帝出乎震震長子主鬯者也享帝
之象○蘭惠卿曰六二柔順受益之臣王用之可以
享帝獲吉如成湯用伊尹而享天心太戊用伊陟而
格上帝○王童溪曰以六居二雖正也然震體也震
則動動則不常故以永貞戒之○馮厚齋曰王九五
也○趙汴水曰損四以益初本非益二故云或義與
損六五同身居臣位與五不同非意得益必永守其
正乃可此二之吉也二五為正應故九五用賢享帝
薦其明德此五之吉也○徐進齋曰自初至五有龜
象與損六五同
按二即坤之中坤利永貞故曰永貞吉
六三益之用凶事无咎有孚中行告公用圭象傳益
用凶事固有之也
本義六三隂柔不中不正不當得益者也然當益下
之時居下之上故有益之以凶事者蓋警戒震動乃
所以益之也占者如此乃可以无咎又戒以有孚中
行而告公用圭也用圭所以通信○語錄益用凶事
猶書言用降我凶德嘉績于朕邦○游廣平曰益則
吉矣而用凶事者所謂吉人凶其吉也○沈守約曰
震體剛直離性炎上圭象○徐進齋曰三與上應而
以為有凶事者上有或擊之凶而三位又多凶故也
○李隆山曰益損上益下下卦皆蒙益者也故六三
亦曰益之三以隂居陽震動不安有凶象○胡雲峯
曰以二體則二五各居中以全體則三四並居中故
中孚以三四為中此三四稱中行○張彦陵曰投之
艱難寘之盤錯儆戒震動之謂也无咎可因是而遷
善補過也下二句正言其所以无咎有孚者洗心滌
慮誠于體國而不欺中行者履正奉公合于中道而
不悖即此便是上通于君處○何玄子曰凶事得益
如征伐凶事也用之而亂可弭遷徙凶事也用之而
生可厚說文云凶象地穿交陷其中也三本坤體今
變為震地震必陷又中爻變坎亦陷故以凶言互體
變坎有孚象震為大塗行象在卦中中行象○高忠
憲曰凶事乃三之固有而善受者反以凶事得益為
其有孚中行誠信通于上也人能于貧賤憂戚受天
之玉成者如此
按象傳固有之句得高氏說始直截切當蓋凶事
乃本爻震體之象三居震極風雷相擊所謂震來
虩虩震驚百里者也故曰固有之然恐懼致福旋
為笑言啞啞故云无咎有孚中行皆從恐懼來此
凶事之所以得益也
六四中行告公從利用為依遷國象傳告公從以益
志也
張子本為初六寄位于四居隂體巽所趨在下以為
依遷之國人所容信必中行不私然後告必見從○
鄭亨仲曰坤為國自初之四遷國象○程沙隨曰卦
體震互坤諸侯象○項平甫曰六四自損以益下與
初互遷而成益此公劉古公之事也迹若損民而志
實益下觀盤庚三篇可見損益之實矣○馮去非曰
四近君非三比遷國須先告公上既從然後為之不
則為擅命○徐進齋曰四初為往來之爻有下遷象
遷國順下而動也古者建國有不便于民則視民利
用遷○熊梅邊曰四與初應遷則九四下為初九即
損之一人行則得其友也○吳敬齋曰四正主于益
下者然非君位不敢自專必告于公中行則見從矣
○何玄子曰互坤遷國而再立國象也告公而公即
從之損其身以徇人以益下為志者也贊九四下為
初九之辭○朱高安曰人情安土重遷難與慮始此
爻遷國自四主之不唯民不信公亦不能无疑必平
日所行事事合于中道君乃信其益下之志出于至
誠也
按益以益下為志國之依在民民之依在稼穡四
之益下乃依民之所利而利之也或作四依五者
似非爻義
九五有孚惠心勿問元吉有孚惠我德象傳有孚惠
心勿問之矣惠我德大得志也
王輔嗣曰為益之大莫大于信為惠之大莫大于心
信以惠心盡物之願以誠惠物物亦應之○崔氏憬
曰惠心及下終不言以彰己功問猶言君雖不言人
惠其德則我大得志也○程傳五剛陽中正居尊位
又得六二中正相應以行其益何所不利陽實在中
有孚之象○沈守約曰巽而為艮艮其背惠心勿問
之象卦變為頤如天地養萬物○朱漢上曰問而後
惠惠亦狹矣勿問則吉之至善○王童溪曰至誠惠
益之心行于不言之間勿問云者所以設後世人君
行小惠者戒○吕東萊曰苟惠民而先問民之感與
不感是計功利非誠心也○龍麟洲曰上有孚五中
實象下有孚卦中虚象上惠巽順象下惠坤順象○
梁孟敬曰九五不言益而為益之大者如天施地生
而其益无方也春生秋殺隂潤陽煦天之心固无私
也而生物之不齊天不與知○蔡虚齋曰有孚之施
于下者在我只為心自下之受此施者目之則為德
○潘去華曰人君施惠于民不必求之物不必損于
己唯求之心而惠自下矣九五陽剛中正故曰有孚
惠心以中感中以正感正遂有六二之有孚○張彥
陵曰大得志非以民惠我而得志以我足以致民惠
我為得志也
上九莫益之或擊之立心勿恒凶象傳莫益之偏辭
也或擊之自外來也
孔仲達曰勿猶无也○張子未嘗損己而云莫益之
作易者因益卦而言爾○本義莫益者從其求益之
偏辭而言也若究言之則又有擊之者矣○張紫巖
曰雷風為恒風雷為益上九處風雷極處故有勿恒
之失○沈守約曰以剛處極居亢乘尊己盈也是以
莫益之人道惡盈衆忿所歸是以或擊之盈不知止
求益得損凶咎之來非意所及蓋風雷相資極則相
薄而為災上居巽極求益不已三居震極用在凶事
過極相與莫益或擊巽變為坎入于坎陷谿壑无厭
之欲也巽為躁卦坎為心病處極而躁心險而病立
心勿恒之象卦變為屯動乎險中是以凶○王秋山
曰卦取損上益下損陽有餘益隂不足今上九反是
以陽有餘處退巽之極居无位之地非有益于人者
又益窮則變乃挾其剛強反益之道專利于己非徒
无益于人而又損之故為衆所嫉不唯无益之者且
有起而擊之者矣○胡雙湖曰恒九三亦巽體亦有
不恒其德之戒巽為不果為進退為躁其立心勿恒
之意歟擊下互艮手象○胡雲峯曰二不求益而或
益之自外來也上求益而或擊之亦自外來也孰有
以來之五由中心之有孚上由立心之勿恒吉凶之
道未有不自心生者○俞石澗曰損下之道時暫而
已不可恒久益彖傳云日進无疆其益无方益下之
道則宜恒久上居巽極立心不恒凶道也○易外風
而浚則莫益雷而振則或擊浚于下必振于上浚者
益下之反振者損上之反浚民之膏血以自肥振己
之滛威以自賊未見其能自全也擊者振恒也
周易孔義集說卷十一
