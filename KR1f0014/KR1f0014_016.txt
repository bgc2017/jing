證應章第十六
惟天監人，
善惡必應。
鄭玄註：
為善則吉，
為惡則凶。
善莫大於作忠。
鄭玄註：
百行大善，
無忠皆忘。
惡莫大於不忠。
鄭玄註：
大惡之惡，
為逆者殃。
忠則福祿至焉，
不忠則刑罰加焉。
鄭玄註：
忠則言播聞，
未有不祿。
不忠則不忠彰兆，
未有不刑。
君子守道，
所以長守其休。
小人不常，
所以自陷其咎。
鄭玄註：
天意本休，
君子知而順之。
天意無咎，
小人求而取之。
休咎之徵也，
不亦明哉！
鄭玄註：
天監孔明，
勿謂茫昧。
書云：
「作善降之百祥，
作不善降之百殃。」
鄭玄註：
禍福無門，
惟人自召。
