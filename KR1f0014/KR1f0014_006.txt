兆人章第六
天地泰寧，
君之德也。
鄭玄註：
天地設位，
秉御有君。
非君泰寧，
人必跼蹐。
君德昭明，
則陰陽風雨以和，
人賴之而生也。
鄭玄註：
四氣和順，
百穀用成，
是以為休徵。
故人之生，
賴成於君也。
是故祗承君之法度，
行孝悌於其家，
服勤稼穡以供王賦，
此兆人之忠也。
鄭玄註：
順化供養，
勤勞奉國，
是則為忠。
書云：
「一人元良，
萬邦以貞。」
鄭玄註：
一人以大善撫萬國，
萬國以忠貞戴一人矣。
