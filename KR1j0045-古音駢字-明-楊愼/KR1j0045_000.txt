古音駢字小學類二(字書之屬)
提要
臣等謹案古音駢字二卷明楊慎撰續編五
卷
國朝莊履豐莊鼎鉉同撰古人字少而韻寛故
用字往往假借是書取古字通用者以韻分
之各注引用書名于其下由字體之通求字
音之通于秦漢以前古音頗有考證但遺缺
過多牽合亦復時有即以開卷東冬韻論之
如荀子議兵篇云案角鹿埵隴種東籠而退
耳曰隴種新序作龍鍾禮論篇曰彌龍注曰
彌如字又讀為弭楚詞九章曰蓀詳聾而不
聞補注云詳與佯同九嘆云登逢龍而下隕
兮違故都之漫漫注云逢一作逄古本作蓬
呉越春秋越王無餘外傳曰大夫曳庸注曰
左傳作后庸國語舌庸史記五帝本紀曰其
後有劉累擾龍應劭曰擾音柔故五帝本紀
又曰擾而毅徐廣曰擾一作柔則擾柔字通
太倉公列傳曰臣意胗其脈曰迥風注曰迥
音洞言洞入四肢漢書地理志曰都龎應劭
曰龎音龍師古曰音龔揚雄傳曰奮六經以
攄頌師古曰頌讀若容大戴禮衛將軍文子
篇曰詩云受小共大共為下國恂䝉注曰今
詩為駿龎五帝徳曰鳥獸昆虫考説文以虫
為虺然漢代碑刻即用虫為蟲則虫蟲通此
書原本續本均未舉及則採摭之未備也又
如原蠭門二字注出荀子而史記龜策列傳
亦作蠭門乃不注續本于虋冬滿冬門冬引
爾雅注而山海經曰其草多芍藥虋冬乃不
注又引廣雅膺匈二字謂匈胷通而管子内
業篇曰平正擅匈注曰和氣獨擅匈中亦作
古匈字乃亦不注則訓釋之未詳也他如圜
鍾函鍾是黄鐘林鐘别名非黄通為圜林通
為函其浸盧維讀作盧灉恐亦鄭康成之改
字未盡可槩以古音乃一例定為通用未免
附㑹然大概徵引賅洽足資考証古字之見
于載籍者十已得其四五亦可云小學之善
本矣乾隆四十四年六月恭校上
總纂官臣紀昀臣陸錫熊臣孫士毅
總校官臣陸費墀
