吳園周易解卷五
宋張根撰
下經(夬革)(姤鼎)(萃震)(升艮)(田漸)(歸井妺)
䷪(乾下兑上)
夬揚于王庭孚號有厲告自邑不利即戎利有攸往
彖曰夬決也剛決柔也健而說決而和
如是而後可以无悔吝
揚于王庭柔乘五剛也
必勝于外
孚號有厲其危乃光也告自邑不利即戎所尚乃窮也
不為已甚
利有攸往剛長乃終也
除惡務盡
象曰澤上于天夬君子以施禄及下居德則忌
澤上于天其勢必決君子法之是以施禄及下而忌
居德焉
初九壯于前趾往不勝為咎
象曰不勝而往咎也
欲速之患又云欲速不量之弊
九二惕號莫夜有戎勿恤
象曰有戎勿恤得中道也
在我无歉
九三壯于頄有凶君子夬夬獨行遇兩若濡有愠无咎
決小人之道不惡而嚴壯于頄所以凶也君子反之
是以免也
象曰君子夬夬終无咎也
九四臀无膚其行次且牽羊悔亡聞言不信
象曰其行次且位不當也聞言不信聰不明也
外卦受決者也據非其位自宜遠引庶可以免而剛
戾不信其危可知
九五莧陸夬夬中行无咎
象曰中行无咎中未光也
中猶未光況不中乎人君而讎匹夫其誰不懼
上六无號終有凶
象曰无號之凶終不可長也
勢必至是惟中道乃免以佞悦偷免于一時終必見
討觀上爻之義則夬夬之道未易可知
䷫(巽下乾上)
姤女壯勿用取女
彖曰姤遇也柔遇剛也
臣遇君之象
勿用取女不可與長也
堅冰之戒
天地相遇品物咸章也剛遇中正天下大行也
伊呂之事
姤之時義大矣哉
非大人不足以大有為也
象曰天下有風姤后以施命誥四方
萬姓悦服之謂
初六繫于金柅貞吉有攸往見凶羸豕孚蹢躅
此所以勿用取女必不得已惟剛以制之乃可蓋女
子小人在所馭之如何尤當謹之于始也又解云當
辨之于早
象曰繫于金柅柔道牽也
九二包有魚无咎不利賓
四在外故曰賓
象曰包有魚義不及賓也
此非推賢讓能之事
九三臀无膚其行次且厲无大咎
象曰其行次且行未牽也
雖過剛不中而无所偏也
九四包无魚起凶
象曰无魚之凶遠民也
據非其位安得民乎
九五以杞包瓜含章有隕自天
象曰九五含章中正也有隕自天志不舍命也
詩以杞喻賢以言包瓜非所遇也能含其章遵養也
志不舍命者憂在天下之謂天降之福不亦宜乎
上九姤其角吝无咎
象曰姤其角上窮吝也
姤極斯窮惟吝可免
䷬(坤下兑上)
萃亨王假有廟利見大人亨利貞用大牲吉利有攸往
彖曰萃聚也順以說剛中而應故聚也
順以說而應非以剛中則悦非道而已何由得聚乎
王假有廟致孝享也
合乎祖之謂
利見大人亨聚以正也
聚以正故亨
用大牲吉
可以備禮矣
利有攸往順天命也
平治之時
觀其所聚而天地萬物之情可見矣
順說之謂
象曰澤上于地萃
澤上于地物故萃焉
君子以除戎器戒不虞
物極則反故
初六有孚不終乃亂乃萃若號一握為笑勿恤往无咎
萃之初羣下争進三獨无應而比于四故初疑貳潰
亂以萃至于若號亦可笑也三志不在四故勿恤往
无咎也
象曰乃亂乃萃其志亂也
六二引吉无咎孚乃利用禴
象曰引吉无咎終未變也
方萃之時上下順說聚多不正而二獨待引而往是
以𫉬吉而无咎其操守如此宜見信于人神而以薄
致孝享也
六三萃如嗟如无攸利往旡咎小吝
象曰往无咎上巽也
獨无外應而上六以同患相憂故(案程朱之說皆以六三隂柔進不能)
(求萃于四退而與二則二又以中正應五惟往而從上六雖非隂陽正應然以類相從上亦㢲而受之令)
(玩上六齎咨涕洟之占與六三嗟如之義合原本作六四以同患相憂故不但本卦無六四即四與三亦)
(不見有同患意故改六四為上六與上交能㢲于三之註亦較為吻合)
九四大吉无咎
惟功可以補過
象曰大吉无咎位不當也
九五萃有位无咎匪孚元永貞悔亾
象曰萃有位志未光也
為萃之主有剛健之才宜大有為而下皆容順已又
悦以應之豈都俞戒敕之義哉志在保位而已此其
所以未光而以正中故悔免焉
上六齎咨涕洟无咎
象曰齎咨涕洟未安上也
能㢲于三是以免焉
䷭(㢲下坤上)
升元亨用見大人勿恤南征吉
彖曰柔以時升
自下升上必得其時
巽而順剛中而應是以大亨用見大人勿恤有慶也南
征吉志行也
南征與南狩同義
象曰地中生木升君子以順德積小以高大
始乎為士終乎為聖人君子之升蓋如此
初六允升大吉
象曰允升大吉上合志也
㢲之體故
九二孚乃利用禴无咎
象曰九二之孚有喜也
五為正應故
九三升虚邑
象曰升虚邑无所疑也
湯武之事
六四王用亨于岐山吉无咎
象曰王用亨子岐山順事也
所以為至德
六五貞吉升階
象曰貞吉升階大得志也
舜之事所謂盡善盡美
上六冥升利于不息之貞
象曰冥升在上消不富也
升而不已必顛修身如此則利莫大焉
䷮(坎下兑上)
困亨貞大人吉无咎有言不信
惟大人能以正而免況尚口乎處困之難如此
彖曰困剛揜也險以說困而不失其所亨其惟君子乎
貞大人吉以剛中也有言不信尚口乃窮也
兑為口而在上故曰尚口
象曰澤無水困君子以致命遂志
卷而懷之
初六臀困于株木入于幽谷三歲不覿
象曰入于幽谷幽不明也
處困之初最在其下險難方熾深藏乃免
九二困于酒食朱紱方來
坎為赤故
利用亨祀征凶无咎
象曰困于酒食中有慶也
嘿然以容之時安可征乎
六三困于石據于蒺藜入于其宫不見其妻凶
據非其位其患如此
象曰據于蒺藜乘剛也入于其宫不見其妻不祥也
九四來徐徐困于金車吝有終
象曰來徐徐志在下也雖不當位有與也
志在于民遲遲其行
九五劓刖困于赤紱乃徐有說利用祭祀
象曰劓刖志未得也乃徐有說以中直也利用祭祀受
福也
羑里之事
上六困于葛藟于臲卼曰動悔有悔征吉
象曰困于葛藟未當也動悔有悔吉行也
困極則亨牽制則不安悔則𫉬吉
䷯(巽下坎上)
井改邑不改井
分定故也
无喪无得
所謂天府
往來井井
愈有愈多
汔至亦未繘井羸其瓶凶
能為已而不能為人不足貴也
彖曰巽乎水而上水井井養而不窮也
所以貴夫勞民勸相
改邑不改井乃以剛中也
惟剛故萬物莫之能挫
汔至亦未繘井未有功也羸其瓶是以凶也
井以濟物為事
象曰木上有水井君子以勞民勸相
井以渫而美性以修而成
初六井泥不食舊井无禽
象曰井泥不食下也舊井无禽時舍也
无所可用故
九二井谷射鮒甕敝漏
象曰井谷射鮒无與也
所養可知
九三井渫不食為我心惻可用汲王明並受其福
象曰井渫不食行惻也求王明受福也
汲汲皇皇如此學之為王者事故也雖然惟王明為
可求耳
六四井甃无咎
象曰井甃无咎修井也
自修而已安能及人
九五井洌寒泉食
象曰寒泉之食中正也
泉以寒為美以甘為貴自古及今未有非中正而可
以養天下者也
上六井收勿幕有孚元吉
象曰元吉在上大成也
道濟天下之謂
䷰(離下兑上)
革已日乃孚元亨利貞悔亡
彖曰革水火相息二女同居其志不相得曰革
如此然後宜革也
已日乃孚革而信之
无欲速之謂
文明以說大亨以正革而當其悔乃亡
兼利天下之謂當革之不可易如此
天地革而四時成湯武革命順乎天而應乎人革之時
大矣哉
非大人莫之能定
象曰澤中有火革君子以治歷明時
時為大故
初九鞏用黃牛之革
象曰鞏用黃牛不可以有為也
革之初固當徐之黃牛雖小而堅固
六二已日乃革之征吉无咎
周公革商頑民之謂信而後革故
象曰已日革之行有嘉也
中行以率之
九三征凶貞厲革言三就有孚
象曰革言三就又何之矣
下卦受革者也待之至矣猶負固怗終不亦宜乎
九四悔亡有孚改命吉
象曰改命之吉信志也
革雖不當志不害民旋能改之何疑之有
九五大人虎變未占有孚
象曰大人虎變其文炳也
所謂作而萬物覩
上六君子豹變小人革面征凶居貞吉
象曰君子豹變其文蔚也小人革面順以從君也
有其德而无其位故止于革面苟強欲改作以服之
適增咎而已
䷱(巽下離上)
鼎元吉亨
彖曰鼎象也
象之備莫如鼎
以木巽火亨餁也聖人亨以享上帝而大亨以養聖賢
養聖賢以及萬民是所以享上帝大亨者欲其无方
之義也
巽而耳目聰明
養賢之效
柔進而上行得中而應乎剛是以元亨
象曰木上有火鼎君子以正位凝命
正與正位居體之義同凝與庶績其凝之凝同位與
周公位冡宰之位同命與說命總百官之命同能正
位然後能凝命此之謂大臣之任若顛趾折足之𩔖
俱非所謂正位若方雨虧覆公餗之類俱非所謂凝
命正位凝命其惟六五上九乎
初六鼎顛趾利出否得妾以其子无咎
象曰鼎顛趾未悖也利出否以從貴也
轉敗為功之謂
九二鼎有實我仇有疾不我能即吉
象曰鼎有實慎所之也
待時之謂
我仇有疾終无尤也
九三鼎耳革其行塞雉膏不食方雨虧悔終吉
象曰鼎耳革失其義也
過剛不中故有耳革之象焉耳革故行塞行塞故雖
雉膏溢而不能救初已出否故也方雨溢象也與覆
異矣故曰虧而已悔則有存焉故終吉也
九四鼎折足覆公餗其形渥凶
象曰覆公餗信如何也
據非其位理之必然
六五鼎黃耳金鉉利貞
鼎道既成惟在舉而用之
象曰鼎黃耳中以為實也
中以為實故非正不應
上九鼎玉鉉大吉无不利
象曰玉鉉在上剛柔節也
是之謂大成
䷲(震下震上)
震亨震來虩虩笑言啞啞震驚百里不喪匕鬯
彖曰震亨震來虩虩恐致福也笑言啞啞後有則也
繼體之主未有不更憂患而能恐懼者也未有不恐
懼而能有守者也
震驚百里驚遠而懼邇也出可以守宗廟社稷以為祭
主也
居有威然後出可以守蓋主器之難如此
象曰洊雷震君子以恐懼修省
恐懼而不能修省猶不懼爾
初九震來虩虩後笑言啞啞吉
恐懼當在初故
象曰震來虩虩恐致福也笑言啞啞後有則也
六二震來厲億喪貝躋于九陵勿逐七日得
象曰震來厲乘剛也
乘剛不能無失得位不能不復
六三震蘇蘇震行无眚
象曰震蘇蘇位不當也
雖不當位而能震斯可免矣
九四震遂泥
象曰震遂泥未光也
不足驚懼遠邇故
六五震往來厲億无喪有事
象曰震往來厲危行也其事在中大无喪也
懼而以中故雖危无咎
上六震索索視矍矍征凶震不于其躬于其鄰无咎婚
媾有言
象曰震索索中未得也雖凶无咎畏鄰戒也
失中故凶得鄰故无咎婚媾有言況他乎
䷳(艮下艮上)
艮其背不𫉬其身行其庭不見其人无咎
得其所止故
彖曰艮止也時止則止時行則行動静不失其時其道
光明
知嘿猶知言故
艮其止止其所也上下敵應不相與也
勢力均故
是以不𫉬其身行其庭不見其人无咎也
象曰兼山艮君子以思不出其位
君子无止其所以止惟于位為然
初六艮其趾无咎利永貞
象曰艮其趾未失正也
此一卦所喻一身上宜止下宜動初在下而止猶未
失正二則不快于心三則危矣至四則无咎五則悔
亡六則吉此所謂時止時行
六二艮其腓不拯其隨其心不快
象曰不拯其隨未退聽也
九三艮其限列其夤厲熏心
象曰艮其限危熏心也
六四艮其身无咎
象曰艮其身止諸躬也
六五艮其輔言有序悔亡
象曰艮其輔以中正也
上九敦艮吉
象曰敦艮之吉以厚終也
自趾至輔一身之象上止下動乃其常也今下卦皆
止則趾所以立苟不失正猶之可也腓不能使趾則
不快矣至于限則又甚焉限要也所以限别上下之
際而為動之主今一于此則危斯及之矣躬也輔也
止則宜矣所謂以敦艮其首乎記曰足容重目容端
口容止頭容直觀斯則其義過半矣
䷴(艮下巽上)
漸女歸吉利貞
臣之進當如此又不窮所以能漸
彖曰漸之進也女歸吉也
進銳則退速故
進得位往有功也進以正可以正邦也
未有枉已而能正人者
其位剛得中也止而巽動不窮也
巽者順民心之謂又君子之進當如此
象曰山上有木漸
非一朝之積
君子以居賢德善俗
美成在久
初六鴻漸于干小子厲有言无咎
君子之進小人不利也
象曰小子之厲義无咎也
六二鴻漸于磐飲食衎衎吉
羣臣嘉賓之謂
象曰飲食衎衎不素飽也
九三鴻漸于陸失征不復婦孕不育凶利禦寇
人臣失節者如之
象曰夫征不復離羣醜也婦孕不育失其道也利用禦
寇順相保也
六四鴻漸于木或得其桷无咎
象曰或得其桷順以巽也
鴻水禽也棲宿水石之間而遊于陵隂至于木則失
其所矣順以㢲庶可免乎
六五鴻漸于陵婦三歲不孕終莫之勝吉
不枉道以從人者也異夫持禄養交者矣
象曰終莫之勝吉得所願也
上九鴻漸于陸其羽可用為儀吉
象曰其羽可用為儀吉不可亂也
鴻飛冥冥乃其最也而易之所取在于漸耳故極于
可用為儀焉
䷵(兑下震上)
歸妹征凶無攸利
彖曰歸妹天地之大義也天地不交而萬物不興歸妺
人之終始也
少女歸長男非𫉬已也時不可過耳
說以動所歸妺也征凶位不當也
異乎咸之下女矣
无攸利柔乘剛也
上僣之謂
象曰澤上有雷歸妹
歸妹之時
君子以永終知敝
敝常在于娣姪又戒在不終
初九歸妹以娣跛能履征吉
象曰歸妹以娣以恒也跛能履吉相承也
歸妹惟以娣為可久而吉也又愠于羣小何咎之有
九二眇能視利幽人之貞
象曰利幽人之貞未變常也
未敢失正配之禮故
六三歸妹以須反歸以娣
象曰歸妹以須未當也
說故歸速二未變故反以娣
九四歸妹愆期遲歸有時
象曰愆期之志有待而行也
二五無隙故
六五帝乙歸妹其君之袂不如其娣之袂良月幾望吉
歸妹以娣復以行帝乙宜其有幾望之寵也
象曰帝乙歸妹不如其娣之袂良也其位在中以貴行
也
上六女承筐无實士刲羊無血無攸利
象曰上六無實承虚筐也
時過動極宜其然
吳園周易解卷五
