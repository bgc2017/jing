吳園周易解卷一
宋張根撰
上經(乾訟)(坤師)(屯比)(蒙畜需履小)
䷀(乾下乾上)
乾元亨利貞
初九潛龍勿用
伯夷之事
九二見龍在田利見大人
仲尼之事
九三君子終日乾乾夕惕若厲无咎
文王之事
九四或躍在淵无咎
武王觀兵之事
九五飛龍在天利見大人
禹湯之事
上九亢龍有悔
穆王之事
用九見羣龍无首吉
堯舜之事
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合太和乃利貞首出庶物萬國咸寧
乾道无所不該四德特舉其應物之跡耳故有人君
之象
象曰天行健君子以自強不息
帝之所興王之所成皆原于此
潛龍勿用陽在下也見龍在田德施普也終日乾乾反
復道也或躍在淵進无咎也飛龍在天大人造也亢龍
有悔盈不可久也用九天德不可為首也
天為剛德猶不干時况於人乎
文言曰元者善之長也亨者嘉之會也利者義之和也
貞者事之幹也君子體仁足以長人嘉會足以合禮利
物足以和義貞固足以幹事君子行此四德者故曰乾
元亨利貞
四德所配惟乾為然
初九曰潛龍勿用何謂也子曰龍德而𨼆者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
時命大謬而樂則行此所以為聖人之𨼆
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
有君德而无位私淑艾者也閑邪存其誠是以能守
其中庸善世而不伐德博而化是以无思不服
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
内文明所以進德也外柔順所以居業也三分天下
有其二非幾而何以服事商非義而何
九四曰或躍在淵无咎何謂也子曰上下无常非為邪
也進退无恒非離羣也君子進德修業欲及時也故无
咎
時哉不可失何咎之有
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其𩔖也
聖賢相須然後可大有為于天下
上九曰亢龍有悔何謂也子曰貴而无位高而无民賢
人在下位而无輔是以動而有悔也潛龍勿用下也見
龍在田時舍也終日乾乾行事也或躍在淵自試也飛
龍在天上治也亢龍有悔窮之災也乾元用九天下治
也
變則通故
潛龍勿用陽氣潛藏
聖人所以在下
見龍在田天下文明
所以時出而含
終日乾乾與時偕行
所以行其能事
或躍在淵乾道乃革
所以進而自試
飛龍在天乃位乎天德
所以居上而治
亢龍有悔與時偕極
所以處窮為災
乾元用九乃見天則
所以常治而不亂蓋功成名遂身退天之道
乾元者始而亨者也利貞者性情也乾始能以美利利
天下不言所利大矣哉
乾造始而萬物自亨无一物不得其所而各正其性
命之情此其所以為大而人君法之也
大哉乾乎剛健中正純粹精也六爻發揮旁通情也時
乘六龍以御天也雲行雨施天下平也
具此七德是以能不息而首出无所不利為人君之
象焉
君子以成德為行日可見之行也潛之為言也𨼆而未
見行而未成是以君子弗用也
待時而動之謂
君子學以聚之問以辨之寬以居之仁以行之易曰見
龍在田利見大人君德也
寬以居之无欲速之謂仁以行之不欲一物失所之
謂學問以成之寬仁以用之此德之所以博而施之
所以普也以此處下元聖素王以此處上帝王天子
之德也
九三重剛而不中上不在天下不在田故乾乾因其時
而惕雖危无咎矣
徽柔懿恭小心翼翼之謂
九四重剛而不中上不在天下不在田中不在人故或
之或之者疑之也故无咎
動以不得已之謂
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而况于人乎况于鬼神乎
所謂順乎天而應乎人
亢之為言也知進而不知退知存而不知亡知得而不
知喪其唯聖人乎知進退存亡而不失其正者其唯聖
人乎
持滿有道天下所以常治而不亂也
䷁(坤下坤上)
坤元亨利牝馬之貞君子有攸往先迷後得主利西南
得朋東北喪朋安貞吉
坤雖具四德而所利己小况屯隨臨无妄革一時一
事者乎(案易卦元亨利貞四德全具者自乾坤外惟屯隨臨无妄革五卦原本多一賁卦係傳寫)
(之誤今刪)故曰齊小大者存乎卦此學易者所以當變而
通之然後可也
彖曰至哉坤元萬物資生乃順承天
此所以為坤而為人臣之象
坤厚載物德合无疆
隨天所覆
含弘光大品物咸亨
生育亭毒
牝馬地𩔖行地无疆
不爾不足以配天之健
柔順利貞君子攸行
柔順而不正則小人之徒爾
先迷失道後順得常
陰以從陽為正
西南得朋乃與類行
巽離兌皆陰卦也
東北喪朋
坎艮震皆陽卦也
乃終有慶
陰以佐陽為功
安貞之吉應地无疆
不安于正其能无疆乎人臣之道盡此矣
象曰地勢坤
天動故言行地靜故言勢
君子以厚德載物
于國有不聞于家有不見之謂
初六履霜堅冰至
象曰履霜堅冰陰始凝也馴致其道至堅冰也
罔不在初之義
六二直方大不習无不利
臯陶之事
象曰六二之動直以方也不習无不利地道光也
此所以為大
六三含章可貞
可猶可卷而懷之之謂
或從王事无成有終
大禹之事
象曰含章可貞以時發也或從王事知光大也
既明且哲之謂
六四括囊无咎无譽
微子之事
象曰括囊无咎慎不害也
坤道革故
六五黃裳元吉
伊周之事
象曰黃裳元吉文在中也
上六龍戰于野其血玄黃
象曰龍戰于野其道窮也
后羿之事
用六利永貞
象曰用六永貞以大終也
大而能終伊周告歸之事
文言曰坤至柔而動也剛至靜而德方後得主而有常
含萬物而化光坤道其順乎承天而時行
不剛不方不足以配天然行之有時必主于順而後
可往而不返斯有至于龍戰者矣此君子所以當辨
早也
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅冰至蓋言順也
不辨故積習而不自知辨者察其善惡之謂
直其正也方其義也君子敬以直内義以方外敬義立
而德不孤
有敬以直内然後可盡義以方外不然能免于疑乎
不孤之謂大
直方大不習无不利則不疑其所行也
諫諍輔拂人臣所以塞責何疑之有
陰雖有美含之以從王事弗敢成也地道也妻道也臣
道也地道无成而代有終也
三公北面執璧而面槐義取于此
天地變化草木蕃天地閉賢人𨼆
陰道勝故
易曰括囊无咎无譽蓋言謹也
非盡言之時
君子黃中通理
逹權之謂(謹案非通則御纂周易折中引蔡氏清曰黃中無以應乎外與逹權之義正)
(合原本作遠權係傳寫之誤今改正)
正位居體美在其中而暢于四支發于事業美之至也
功成治定制禮作樂之謂
陰疑于陽必戰為其嫌于无陽也故稱龍焉猶未離其
類也故稱血焉
明其為賊之謂
夫玄黃者天地之雜也天玄而地黃
各正其分用六所以大而能終也
䷐(震下坎上)
屯元亨利貞勿用有攸往利建侯
彖曰屯剛柔始交而難生
震坎皆陽而曰剛柔始交者此論乾坤而不論卦與
損剛益柔之義同
動乎險中大亨貞雷雨之動滿盈
于物則利于人則屯
天造草昧宜建侯而不寧
无主益亂
象曰雲雷屯君子以經綸
拯危定難固屬君子
初九磐桓利居貞利建侯
象曰雖磐桓志行正也以貴下賤大得民也
應物則利治亂則凶(案初九雖係有為之才然當屯難之初伏處在下未可出而治)
(亂故曰治亂則凶原本作始亂與卦義未協今改正)
六二屯如邅如乘馬班如匪寇婚媾女子貞不字十年
乃字
象曰六二之難乘剛也十年乃字反常也
歲寒然後知松栢擾攘然後見君子
六三即鹿无虞惟入于林中君子幾不如舍往吝
屯難之際失位无應進退之幾于是乎在惟君子為
能不俟終日也
象曰即鹿无虞以從禽也君子舍之往吝窮也
六四乘馬班如求婚媾
屯道革故
往吉无不利
以貴求下利孰大焉
象曰求而往明也
不失時故
九五屯其膏小貞吉大貞凶
象曰屯其膏施未光也
人主病不廣大况多難之時乎
上六乘馬班如泣血漣如
象曰泣血漣如何可長也
上下无交志當益壯而乃效兒女之悲不足道矣
䷃(坎下艮上)
蒙亨匪我求童蒙童蒙求我初筮告再三瀆瀆則不告
利貞
彖曰蒙山下有險險而止蒙
險在下而止所以為蒙
蒙亨以亨行時中也
直而温寬而栗之謂
匪我求童蒙童蒙求我志應也初筮告以剛中也再三
瀆瀆則不告瀆蒙也
剛而无虐簡而无傲之謂
蒙以養正聖功也
守之以愚
象曰山下出泉蒙
初出于山莫適所之蒙之始也道之以道可至于海
蒙之終也不知所以道之茫然无所歸宿斯為下矣
君子以果行育德
乃免于蒙
初六發蒙利用刑人用說桎梏
發蒙之道以威為先始雖甚艱終乃甚福治亦如之
以往吝
蒙之始故
象曰利用刑人以正法也
正法所以警之宥罪所以待之不少假借之謂
九二包蒙吉
善救之謂
納婦吉
勿庸疾怨之謂
子克家
象曰子克家剛柔接也
夫義婦德宜有子焉
六三勿用取女見金夫不有躬无攸利
此所以為蒙
象曰勿用取女行不順也
六四困蒙吝
象曰困蒙之吝獨遠實也
自棄之謂
六五童蒙吉
象曰童蒙之吉順以巽也
成王之事
上九擊蒙
待之盡故
不利為宼利禦宼
象曰利用禦宼上下順也
䷈(乾下坎上)
需
交則為屯不交則為解
有孚光亨貞吉利涉大川
彖曰需須也險在前也剛健而不䧟其義不困窮矣
所以異于蹇二得之矣
需有孚光亨貞吉位乎天位以正中也
所以異于屯五得之矣
利涉大川往有功也
象曰雲上于天需君子以飲食宴樂
萬物皆得故
初九需于郊利用恒无咎
處難之初故
象曰需于郊不犯難行也利用恒无咎未失常也
九二需于沙小有言終吉
象曰需于沙衍在中也
乾之體故
雖小有言以吉終也
義不勝故
九三需于泥致宼至
密邇于難故
象曰需于泥災在外也自我致宼敬慎不敗也
過剛不中猶有待故
六四需于血出自穴
象曰需于血順以聽也
待傷而出亦已晚矣
九五需于酒食貞吉
險難既平德澤既降天下宴樂之時
象曰酒食貞吉以中正也
萬邦庶民惟中正之供耳
上六入于穴有不速之客三人來敬之終吉
象曰不速之客來敬之終吉雖不當位未大失也
處卦之外不與物爭三陽彙進于己无嫌能敬以待
之可无虞也
䷅(坎下乾上)
訟有孚窒惕中吉終凶利見大人不利涉大川
彖曰訟上剛下險險而健訟
此所以異于需
訟有孚窒惕中吉剛來而得中也終凶訟不可成也利
見大人尚中正也不利涉大川入于淵也
訟之不可如此故聖人反復戒焉
象曰天與水違行訟
天左旋水東注此訟之端
君子以作事謀始
所以防訟
初六不永所事小有言終吉
猶所謂果而已不敢取強焉
象曰不永所事訟不可長也雖小有言其辯明也
九二不克訟歸而逋其邑人三百戶无眚
象曰不克訟歸逋竄也自下訟上患至掇也
上有好者下必有甚君无尤焉
六三食舊德貞厲終吉或從王事无成
食德雖未至于訟然有訟之端矣為能從之所以異
于二而終吉也以此從王事亦可以免成猶成事不
說之成
象曰食舊德從上吉也
非始事故
九四不克訟復即命渝安貞吉
聞理而止不遂而遯
象曰復即命渝安貞不失也
九五訟元吉
中不取強正則我直訟之元吉孰大于是
象曰訟元吉以中正也
此天下所以利見而願質焉
上九或錫之鞶帶終朝三禠之
象曰以訟受服亦不足敬也
取強之辱如此
䷆(坎下坤上)
師貞丈人吉无咎
彖曰師衆也貞正也能以衆正可以王矣
丈人之義如此
剛中而應行險而順以此毒天下而民從之吉又何咎
矣
感而後動之謂應我直彼曲之謂順兵凶器惟如此
然後可以免于咎甚于訟故也
象曰地中有水師
伍法示倣焉
君子以容民畜衆
惟如此然後為有名
初六師出以律否臧凶
象曰師出以律失律凶也
師以嚴為貴故初失律三輿尸四左次五弟子則皆
凶其有功者惟二而已至上六則又以柔終焉惡夫
黷也
九二在師中吉无咎王三錫命
象曰在師中吉承天寵也
從順天討故
王三錫命懷萬邦也
兼愛夫民故
六三師或輿尸凶
象曰師或輿尸大无功也
初事之始失律而已三事之成故有輿尸之象焉
六四師左次无咎
象曰左次无咎未失常也
左次不能用衆之謂
六五田有禽利執言无咎長子帥師弟子輿尸貞凶
象曰長子帥師以中行也弟子輿尸使不當也
田以教戰而已執言問罪而已故雖不剛无害若夫
欲用師惟長子為可何則民素服其貴也雖未必有
功然未有輿尸之患焉
上六大君有命開國承家小人勿用
象曰大君有命以正功也小人勿用必亂邦也
賚之師是已苟小人是用則師復起矣
䷇(坤下坎上)
比吉原筮元永貞无咎不寧方來後夫凶
彖曰比吉也比輔也下順從也
此所以吉
原筮元永貞无咎以剛中也
此戒于私不慎必爭
不寧方來上下應也
非獨順從而已
後夫凶其道窮也
所謂後服者必凶
象曰地上有水比先王以建萬國親諸侯
比孰大焉
初六有孚比之无咎有孚盈缶
虚中而質誠應之象
終來有它吉
當比之初无應乎外然而上比于賢也苟能強而附
之可以无咎至誠而已則終與之同升矣故曰有它
吉因不失其親亦可宗之謂乎
象曰比之初六有它吉也
六二比之自内貞吉
象曰比之自内不自失也
雖以陰居陰然中正而應故吉
六三比之匪人
順乎上六故
象曰比之匪人不亦傷乎
君子所以居必擇鄉遊必擇士
六四外比之貞吉
象曰外比于賢以從上也
水性趨下而四得位故
九五顯比王用三驅失前禽邑人不誡吉
象曰顯比之吉位正中也
惟正中為能顯
舍逆取順失前禽也邑人不誡上使中也
田有驅譟逐奔之義邑人不誡天下可知蓋中正以
觀天下不求于物而物自歸焉莫不取于中正區區
上六何足為累乎舜之舞干蓋得之矣
上六比之无首凶
象曰比之无首无所終也
䷈(乾下巽上)
小畜亨密雲不雨自我西郊
所畜小故
彖曰小畜柔得位而上下應之曰小畜
位非中正故
健而巽剛中而志行乃亨密雲不雨尚往也自我西郊
施未行也
西方收斂之地故以懿文德為貴
象曰風行天上小畜
異于觀矣
君子以懿文德
始于自益
初九復自道何其咎吉
象曰復自道其義吉也
小畜之初有應于上吾斯未信量力而止豈徒免賊
夫之譏且无自傷之患
九二牽復吉
象曰牽復在中亦不自失也
雖无初自知之幾亦免夫三不勝任之辱
九三輿說輻夫妻反目
象曰夫妻反目不能正窒也
重剛不中其理固然然身不行道不行于妻子况能
任重乎盆成括是已
六四有孚血去惕出无咎
象曰有孚惕出上合志也
上雖貞孚所畜未大以弱制強不免于傷懼以終始
庶可无咎
九五有孚攣如富以其鄰
象曰有孚攣如不獨富也
居位得中而乃攣如不能獨富所畜小故也
上九既雨既處尚德載婦貞厲月幾望君子征凶
象曰既雨既處德積載也君子征凶有所疑也
懿德之極雖可施為所畜者小當思危滿與夫大畜
之上九異矣
䷉(兌下乾上)
履虎尾不咥人亨
彖曰履柔履剛也說而應乎乾是以履虎尾不咥人亨
剛莫如虎而柔能勝之禮之可尚如此
剛中正履帝位而不疚光明也
上健下順盡為辟之義
象曰上天下澤履君子以辨上下定民志
正名分為本
初九素履往无咎
象曰素履之往獨行願也
所謂无入而不自得
九二履道坦坦幽人貞吉
象曰幽人貞吉中不自亂也
上无應而不比于三依乎中庸遯世不見知而不悔
者也
六三𦕈能視跛能履履虎尾咥人凶武人為于大君
有其志而无其才處非其位而不度時之可否者也
惟于武人為宜職在犯難故也
象曰𦕈能視不足以有明也跛能履不足以與行也咥
人之凶位不當也武人為于大君志剛也
九四履虎尾愬愬終吉
所謂在上位不陵下在下位不援上者也
象曰愬愬終吉志行也
九五夬履貞厲
象曰夬履貞厲位正當也
履而泰然後安五以剛克者也其來泰乎
上九視履考祥其旋元吉
乾剛之極下應乎三所謂和而至者其是之謂乎進
極當返物之理也
象曰元吉在上大有慶也
德之基故
吳園周易解卷一
