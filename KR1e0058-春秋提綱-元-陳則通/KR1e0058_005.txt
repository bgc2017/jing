春秋提綱卷五宋陳則通撰
朝聘門
公如京師例
僖十有二年公朝于王所壬申公朝于王
所
成十有三年公如京師公自京師遂會晉侯
齊侯宋公衛侯鄭伯曹伯邾人滕人伐秦
公如齊例
桓十有八年公與夫人姜氏遂如齊
莊二十有二年公如齊納幣二十有三年
公如齊觀社二十有四年公如齊逆女
僖十年公如齊十有五年公如齊三十
有三年公如齊
宣四年公如齊五年公如齊九年公如
齊十年春公如齊夏公如齊
公如晉例
文三年公如晉十有三年公如晉
成三年公如晉四年公如晉十年公如
晉
襄三年公如晉四年公如晉八年公如
晉十有三年公如晉二十有一年公
如晉
昭二年公如晉至河乃復五年公如晉
十二年公如晉至河乃復十有三年公
如晉至河乃復十有五年公如晉二
十有一年公如晉至河乃復二十有三
年公如晉至河有疾乃復二十有八年
公如晉次于乾侯二十有九年公如晉
次于乾侯
定三年公如晉至河乃復
公如楚例
襄二十有八年公如楚二十有九年公在
楚
昭七年公如楚
嗚呼朝宗覲遇周制也自天子不能錫命諸侯而采菽
之詩作諸侯不欲朝王而菀柳之刺興春秋諸侯例不
朝覲自幽王始豈特東遷之君為不振哉鄭人交惡驟
爾朝桓周桓公有善鄭以勸來者猶懼不蔇之言其視
鄭莊之來望外之幸也嗣是而後鄭不朝王者十年無
諸侯何以為共主無朝覲何以為天子王始不勝其忿
自將以伐鄭將以號令諸侯也鄭不服而至於戰戰不
勝而至於敗自此周人不敢以朝禮問諸侯矣禮稱諸
侯三年喪畢以士服入見天子天子錫之圭璧黻冕然
後歸今也不然文成襄定以畢服而朝晉昭以踰年而
朝晉則即位朝王之禮缺矣書稱月正元日覲四岳羣
牧班瑞于羣后今也不然僖宣以正月而朝齊成襄以
正月而朝晉則正月朝王之禮缺矣愚按春秋之法為
諸侯而不朝天子在春秋當服不恭之辠而王室尚存
也為諸侯而復朝諸侯在春秋當服無將之刑而王室
不存也春秋義為魯諱公之初如齊也春秋有其事公
之初如晉也春秋無其文如齊如晉而又如楚聖人亦
無如之何矣公如外國經未有繁其辭者也桓之十有
八年既曰如齊矣又曰與姜氏明公之與姜氏非專如
齊也莊之二十有二年既曰如齊矣又曰納幣明公之
為納幣非為如齊也由是而觀社由是而逆女既曰如齊
而又書其故皆春秋筆法之所無者大抵以婚姻之事
譏公未嘗以朝齊之事辠公也聖人慎之重之而惡其
犯之也繼又僖之如齊者三宣之如齊者五雖欲慎
之重之而無其詞矣公如外國經未有不書者也文二
年之如晉隠而不書雖則諱處父之盟其實諱公之始
朝晉也諱公之始朝晉而取是辱也繼又公之如晉者
二成之如晉者三襄之五昭之九定之一諱之不可勝
諱則有書之者矣如齊其初也如晉其次也如楚其末
也春秋著其事於初隠其文於次皆不可得則末流其
可勝救哉攷之周典諸侯未嘗無殷聘世朝之法然而
有天子在不朝王室而朝諸侯意謂何哉入春秋九十
有二年未嘗北面京師踐土河陽天威咫尺不得不朝
相距又五十有三年伐秦之役惟晉是從不過先告晉
侯之意經書曰如是魯以列國例京師矣經書魯於諸
侯之朝例曰如諱其朝也於京師之朝例曰如辠其以
列國例京師也二百四十二年書朝者二如者一迄未
有公朝於京師之文何周之衰耶抑魯公之不朝不特
係王室之盛衰而亦係魯國之輕重焉春秋甫降齊伯
未興魯視諸侯為強四十一年間未嘗有事他國之禮
齊伯既興魯何役不會何盟不同三十二年間亦未嘗
有專朝伯國之事自僖之十年移事周之禮而事齊魯
寖取輕於諸侯矣僖公即世晉人遽以不朝來討則慢
魯之始也自是文之如晉也而見止且有大夫之盟宣
之如齊也而見辱且有叔姬之請成之如晉也而又不
敬且有從楚之欲襄公值晉悼方明諸侯方睦僅得免
焉推原其由則文之二年移事齊之禮而事晉魯寖取
慢於諸侯矣魯以周公伯禽之後為望國龜蒙鳧繹
之封為不小公車千乘之賦為不弱昭公行禮於晉見止
者二見辭者四書疾以殺恥者一以禮下人而人不容
以身事人而人不顧迹所從來襄之二十八年移事晉
之禮而事楚魯寖取厭於諸侯矣輕而至於慢慢而至
於厭皆魯人不能秉禮之過也抑魯公之朝不特係魯
國之輕重其亦係世道之升降伯業之盛衰強弱焉僖
之朝桓乃會於葵丘之明年王室之卑而齊伯之崇也
文之朝襄乃戰於彭衙之歲齊伯之絶而晉伯之續也
終宣公之世事晉蔑如晉不敢問是時楚莊圖伯於南
齊惠結魯於東晉方懼楚不敢敵齊晉伯之小弱也晉
悼方興伯業猶競盟宋以後楚執牛耳外而陳鄭如楚
内而魯衛如楚至於章華落成(昭七年)楚大夫敢於有魯
侯之召則晉伯之已去也夷攷春秋書法之三變其事
專係於魯攷春秋世道之三變其事不獨係於魯予讀
經至魯襄公之末為之三歎
小國來朝例
隠十有一年滕侯薛侯來朝
桓二年滕子來朝杞侯來朝六年紀侯
來朝七年穀伯綏來朝鄧侯吾離來
朝九年曹伯使其世子射姑來朝十
有五年邾人牟人葛人來朝
莊五年郳黎來來朝二十有三年蕭叔朝
公二十有七年杞伯來朝
僖五年杞伯姬來朝其子七年小邾子來
朝十有四年季姬及鄫子遇于防使鄫
子來朝二十年郜子來朝二十有七
年杞子來朝二十有九年春介葛盧
來冬介葛盧來
文十有一年曹伯來朝十有二年杞伯來
朝滕子來朝十有五年曹伯來朝
宣元年邾子來朝
成四年杞伯來朝六年邾子來朝七年
曹伯來朝十有八年杞伯來朝邾子
來朝
襄元年邾子來朝六年滕子來朝七年
郯子來朝小邾子來朝十有八年白
狄來二十有一年曹伯來朝二十有
八年邾子來朝
昭三年小邾子來朝十有七年小邾子來
朝郯子來朝
定十有五年邾子來朝
哀二年滕子來朝
嗚呼禹合諸侯於塗山執玉帛而朝者萬國今其存者
無數十焉松柏之下其草不殖國小而偪其能久乎是
故諸侯之朝魯者衆而皆小國也畏大國不獲已是以
來也春秋錄小國之朝悲之也悲其無以自存而依人
以為安也夫以弱國小衆介於大國之間奔走於時命
困頓於兵役不能自拔於微弱之中而列於諸侯之盟
會者滔滔皆是齊桓始霸曹邾皆列衣裳之會者幸也
滕子在盟乍見而遽没其餘小邾薛杞之屬自成襄以
後稍稍得通盟會於中國前此魯史七君春秋更一百
二十年皆無以自見者若蕭若介若郯終春秋咸無焉
此太陽當夕微茫小星雖見而無光或乍見而遽没或埋
没而不見竟不得略列於三五次舍之地諺曰蕞爾小
國未免類此若來朝不書誰知其有國矣春秋書小國
之朝悲其無以自存而幸其猶未亡也春秋之末諸姬
垂盡曹文昭也不得免焉視昔日之諸姬來朝魯者獨
有區區之滕歷春秋而及戰國微國之朝始滕終滕此
夫子作春秋之微意嗚呼微國之朝豈得已哉鄭人曰
曹畏宋邾畏魯也宋人曰滕薛郳吾役也晉人曰滕薛
小邾之不至皆齊故也嗚呼不寧惟是也鄫畏邾也杞
畏莒也紀畏齊也郜畏宋也郯畏吳也穀鄧之畏楚也
介葛牟之畏東夷也畏大國不獲已是以來也國風始
於邶鄘終於曹鄶春秋始於邾宿終於既滅之陳許
此聖人拳拳於微國也始於邾宿春秋崇明祀保小
寡之意也終於既滅之陳許春秋興滅國繼絶世之意
也嗚呼詩亡而春秋作也春秋亡而吾無復望矣
王臣聘魯例
隠七年天王使凡伯來聘九年天王使南
季來聘
桓四年天王使宰渠伯糾來聘五年天王
使仍叔之子來聘八年天王使家父來
聘
莊二十有三年祭叔來聘
僖三十年天王使宰周公來聘
宣十年天王使王季子來聘
魯大夫如周例
僖三十年公子遂如京師
文元年叔孫得臣如京師八年公孫敖如
京師不至而復九年叔孫得臣如京師
宣九年仲孫蔑如京師
襄二十有四年叔孫豹如京師
昭二十有二年叔鞅如京師
嗚呼先王聘問之禮陵遲而至於春秋極矣盖嘗上下
春秋之世變而思其故隠桓之世周不自知其為周諸
侯事天子之禮周反用之於魯莊僖以下周始知其所
以為周而天子令諸侯之權周迭移之於伯禮用於魯
魯惟知魯之尊而已權一移於伯則魯惟伯令之從於
周室何有哉東周甫降伯圖未興周流列國惟魯為強
首交邾宋次挾蔡衛與齊鄭為敵國鄭平以來猶自持
重未嘗遣使如諸侯而齊君之介弟實來未嘗遣使如
京師而天王之貴卿踵至當是時大國莫如齊太上莫
如周魯獨晏然受其聘而不報天下之尊寧有二魯者乎
凡伯之來隠之七年也越二年而南季來矣此比年一
聘之制也伯糾之來桓之四年也越明年而仍叔之子
來矣較比年一聘之制又密也仍叔之子來則桓之五
年也越三年而家父來矣此又三年一大聘之制也上採
之禮下摭之傳此皆諸侯事天子之文周人不知乃倒
置而用於侯邦之魯當時諸侯見天王之如此其尊魯
也上國之聘不之周而之魯小國之朝不之周而之魯
周以周之權而假之魯則諸侯固不得不尊魯也周人
疊五聘之勤魯君無一介之報周殷勤以通之我傲惰以
受之周人始悔其不能自重之過自此王臣不下聘者
七十有四年則治其不報之辠也乃若莊之二十有四
年祭叔來聘私來也非天王使之也嗚呼今而後周人
始知其為周矣公不朝於踐土則宰周公不來矣仲孫
不至京師則王季子不至矣奈何周始知其所以為周
而周復失其所以為周齊晉楚吳比次而起諸侯奔走
伯令之不暇何暇問及東周哉公如齊者十有二大夫
如齊者二十有三公如晉者二十大夫如晉者二十有
五公如楚者二大夫如楚者一寥寥二百四十二年之
間魯紀無聘周之文亦無實聘周之意公子遂之聘非
魯意也報周公也叔孫得臣之聘非魯意也因毛伯也
仲孫蔑之聘亦非魯意也因徵聘而往也文九年之得
臣非聘也襄王之葬不得不往也昭二十有二年之叔
鞅非聘也景王之葬不容不會也攷之春秋經無聘周
之文而魯有聘周之實獨襄之二十有四年叔孫豹之
事耳豹魯之忠臣也謂魯不可以無禮於周固請為是
行矣自宣以後冠盖不入天王之邦者五十有一年既
不合於古先王制聘之期則巧為之辭曰賀而已終春
秋何嘗有聘周之事哉然而魯人卑周之辠猶未著也
大夫之如京師者六魯之冢宰曾不一往季孫實執魯
柄周使於齊晉諸侯之間二十有一擇重而行彼之視
周蔑如也故經無季孫如京師之文其使他卿不過鄭
人遣印叚之意若以春秋誅意之法繩之則尤可辠也
嗚呼吾故悲夫天子一失而用於魯又悲夫天子之權
再失而移於伯也吾又重歎夫魯之卑周曾不如曹滕
二邾也雖然吾幸而有春秋之斧鉞在
齊魯交聘例
隠七年齊侯使其弟年來聘
桓三年齊侯使其弟年來聘
僖七年公子友如齊十有二年公子友如
齊二十有八年公子遂如齊三十有
三年齊侯使國歸父來聘
文元年公孫敖如齊十有七年公子遂如
齊十有八年公子遂如齊季孫行父
如齊
宣元年季孫行父如齊公子遂如齊八
年公子遂如齊至黃乃復十年公孫歸
父如齊季孫行父如齊公孫歸父如
齊齊侯使國佐來聘
成十有一年叔孫僑如如齊
襄二十年叔老如齊二十有七年齊侯使
慶封來聘
昭九年仲孫貜如齊
定十年叔孫州仇如齊
哀五年叔還如齊
嗚呼先王制聘問之禮豈以其國之強弱大小為哉何
魯之詳於伯主而略於列國也嘗上下春秋而考其故
召陵以後魯始事齊未始事晉謂諸侯不足以抗齊也
城濮以後魯始事晉而又事齊謂齊權之猶足以抗晉
也鞌以後魯之事齊寖簡事晉寖繁知晉伯之真足以
弱齊也入東周來魯甚持重小國朝之大國聘焉齊君
兩遣介弟之來而不報齊猶媚魯魯甚無畏乎齊也二
鄄二幽以後諸侯既授齊以伯魯獨晏然無事於齊大
夫行李不出疆埸者七十餘年召陵之役震動中華始
信齊侯有攘外服尊王室之功七年季友如齊則我聘
齊之始也十年公如齊則我朝齊之始也繼又友往聘
焉公往朝焉當是時大侯小伯靡然從齊晉人倔彊一
方吞諸姬以自封殖贄幣不交於諸侯諸侯未嘗遣一
介過而問焉者不啻秦人之視越人也小白即世諸侯
泛泛然無所統屬聘問不相往來城濮之役齊桓二十
餘年所經營之事重耳以一日之力辦之諸侯於是乎
再合而魯之奔走又在晉矣然而魯猶未也踐土之會
雖從於晉襄仲之聘不之晉而獨之齊則魯之未能忘
情乎齊也盖齊魯皆東諸侯然齊大於魯親於魯承齊
桓之伯其遺威餘烈猶有以動人者雖魯不能無畏之
也晉文朝死國子夕來此豈平常聘問之比哉將以覘
魯也將以召魯也殽之役晉人得志魯且不畏晉而朝
齊設有不幸伯業望望然去矣文公即位之元年先遣
穆伯往告於齊次年公始如晉而猶忌於齊也衰絰之
未終亟欲如齊納幣於齊以自托襄仲之行何若是其
急遽哉宜齊晉之若兩伯也十有五年齊執單伯我告
於晉而晉不聞齊役西鄙我告於晉而晉不救魯人始
謂不惟我畏於齊晉亦有畏於齊襄仲立宣之謀不於
晉乎請而於齊乎請舉足左右已有輕重兩介如齊盖
春秋所驟見之文也子惡之卒捷之立役役於齊終身
焉晉每藉衛以致魯魯終背晉以事齊是時楚莊經營
南方之諸侯齊惠又深結東方之魯晉人旰食方為楚
故何暇更生一敵於齊哉公如者五大夫如者七齊惠
挾其大有造於魯晏然受其朝聘而不報至易世而國
佐始來魯於是始悔其行矣抑人亦有言火中寒暑乃
退此其極也能無退乎鞌之戰齊為晉弱魯始折節而
事晉公卿大夫相繼於朝史不絶書謂不往齊讎我必
甚僑如黽勉於十有一年之行齊亦忌晉蓄憾於魯而
不敢發者三十有二年晉悼之末年伯志已倦齊亦無
奈晉何而數致怨於我東閭之役齊弱抑甚武子歸而
作林鍾又幸中之再幸也叔老之行盖亦昔遣僑如之
意歟成聘者一襄聘者一昭定之聘各一胡為乎昔之
密而今之疎也昔之事齊謂齊權猶足以抗晉而今反
見弱於晉謂齊權足以庇魯而今反不能自庇其國我
又何必乎數數然哉予讀二百四十二年之事而釋之
曰隠桓之世齊魯敵也莊始從齊者也僖始事齊者也
文宣事晉而復事齊者也成襄昭事晉而半事楚者也
定哀事吳越者也噫甚矣春秋不復作矣
春秋提綱卷五
