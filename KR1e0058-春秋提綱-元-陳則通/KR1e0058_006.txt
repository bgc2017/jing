春秋提綱卷六宋陳則通撰
朝聘門
晉魯交聘例
僖三十年公子遂如京師遂如晉三十一
年公子遂如晉
文五年公孫敖如晉六年季孫行父如晉
公子遂如晉葬晉襄公十有五年季
孫行父如晉
宣十有八年公孫歸父如晉
成三年晉荀庚来聘六年公孫嬰齊如晉
季孫行父如晉八年晉士燮来聘十
有一年晉郤犫来聘季孫行父如晉
襄元年晉荀罃来聘五年叔孫豹鄫世子
巫如晉六年季孫宿如晉八年晉士
匄来聘九年季孫宿如晉十有三年
晉士魴来聘十有六年叔孫豹如晉
十有九年季孫宿如晉二十有四年叔
孫豹如晉二十有六年晉荀吴来聘
二十有八年仲孫羯如晉二十有九年
晉士鞅来聘仲孫羯如晉
昭二年晉韓起来聘叔弓如晉季孫宿
如晉六年季孫宿如晉八年叔弓如
晉十年叔孫婼如晉十有六年季孫
意如如晉二十有一年晉士鞅来聘
二十有三年叔孫婼如晉
定六年季孫斯仲孫何忌如晉
嗚呼古之大夫聘問不出竟今之大夫交政乎中國吾
味斯言而深悲之春秋之初諸侯之聘問尚簡大夫不
得以通外交春秋之中諸侯之聘問寖繁大夫始得以
藉外權春秋之末外交愈固外權寖重而大夫皆得以
為内患盖春秋之義卿非君命不越竟祭伯之来春秋
於王臣先絶之正本澄源之論也内大夫猶未有交乎
外者自莊之二十七年季友如陳葬原仲則大夫之外
交於是始然當是時諸侯之聘問尚簡而大夫外交之
迹易見也屬有齊晉之事行李之命無月不至假聘行
私皆得以遂其外交之謀而没其外交之迹吁可畏哉
春秋之書曰某年某如晉某如晉而外交之迹自見矣
季孫專魯魯君之失政者六失國者二豈一朝一夕之
故原其始終大抵倚晉之大夫為重文公之世其微也
成襄之世其著也至昭公則寖烈寖盛而不可禦也晉
襄木拱宣子實執晉柄而行父適来他年齊侵之告卒
能轉移諸侯之師于扈之會微行父之力不及此仲遂
主齊立接魯卿之足迹不及晉竟者蓋十有七年宣公
即世東門氏逐一反掌間移向日之主齊為今日之主
晉非異人任行父也行父内則專政於魯外則取功於
晉六年新田之賀行父實行締交大國非前日比十年
成公如晉晉人以公之貳於楚也而執之及歸猶使郤
犫盟公不信我公之朝乃獨信於行父之聘自此魯國
之權始顛倒操縦於季孫之手矣苕丘之辱僑如之譖
實為之行父之歸范文之言實奬之晉重季孫而赦魯
也非重魯而赦季孫也嗚呼若季孫行父猶可繼是而
宿繼是而意如魯尚足以為魯哉武子世父之爵位魯
之卿於晉何與且於晉乎見於晉乎聽命焉不過借辭
以媚晉也八年晉士匄以聘幣来九年季孫以聘幣報
范文有功於季武之父季氏往報於范文之子季氏范
氏之交始合矣荀偃為政姑使叔孫往而請代范士匄
為政季孫乃親往而拜師季氏范氏之交始厚矣邢丘
之會我襄公在晉不使公敵晉侯而使季孫敵晉侯則
季孫之權甚重於公也此時襄公已失位矣豈特昭公
失國之為可憐哉愚嘗謂襄公以前魯之君敵晉之大
夫也襄公以後魯之大夫敵晉之大夫而晉魯之君不
與焉也當成公而有荀庚郤犫士燮之聘當襄公而有
荀罃士匄士魴之聘或因公朝而晉以大夫聘也或因
晉大夫聘而公遂往朝也公之與大夫敵也二十有六
年荀吳之来遂敢以召公為辭魯幾移於晉之鄙邑矣
華元子産輩所不為周公之魯獨甘心乎哉以大夫敵
公猶可自二十九年之士鞅以後公且不得儕於晉之
大夫矣韓起為政告於諸侯既来享於公復飲酒於季
氏何為哉公以弔少姜而見辭季氏之致襚乃與之公
以取牟婁而見辱季孫之往謝乃享之公以取郠故而
見止季孫十六年之行乃受之公屢朝而屢不入季孫
屢聘而屢受吁季孫自此不君君矣平丘之執乃借力
於荀吳昔主范氏今又主中行氏為之謀者衆矣季孫
雖有不君君之志然猶忌叔孫昭子也士鞅之来使愛
一牢而取憎於大國遲一年而使叔孫往果而見執意
如之為謀不亦巧哉陽州之行諸人視公如路人者宜
也不令之臣不以為討反使荀躒會焉反使荀躒私焉
范氏中行氏皆意如之匹也昭公欲歸又可得邪嗚呼
苕丘之執釋行父者范氏也平丘之執釋意如者荀氏
也適歴之會私意如者又范氏之使荀氏也吾攷昭公
失國之由大抵季孫平時聘晉之故或曰東門以後聘
晉不獨季孫子之咎季孫也何故曰諸臣莫強於三家
三家莫強於季氏仲孫之聘晉者三其事簡也叔孫聘
晉者五豹婼之為臣忠也季孫之聘晉者十二藉外權
逼公室之罪大不可掩也况有主范主荀之實哉不寧
惟是宋樂祁主范鄭伯石主韓衛孫林父甚善晉夫夫
諸侯之大夫皆季孫也晉君弱六卿強付夏姬以司宫
付費無忌以待客付逢孫楊孫以管鑰徒擁虚器於其
上而朝歌晉陽之事起矣晉國之君亦昭公也又其甚
也陪臣執命三家大弱梁嬰董安于之名疊見於傳季
斯仲忌如晉春秋不於此而終乎嗚呼二卿之行誰使
之也春秋之法不書其名愚亦不忍言其人
衛魯交聘例
文四年衛侯使寗俞来聘
成二年衛侯使孫良夫来聘
襄元年衛侯使公孫剽来聘七年季孫宿
如衛衛侯使孫林父来聘
嗚呼魯衛兄弟也入春秋来贄幣不交者百餘年抑人
亦有言太姒之子惟周公康叔為相睦也何乃闊略如
是邪隠桓之春秋舍婚姻之國未有書聘者也齊伯興
而陳始聘晉伯興而衛宋鄭始聘諸侯交聘皆非邦交
之常未免役役於伯主之故吾觀魯衛交聘之文而諸
侯之事情瞭然矣自文以来晉數有憾於衛季年成公
不朝而衛見伐衛人報之而卿見執我文公之四年衞
侯往謝於晉而怒未怠也以百餘年間闊之衞一旦寗
子實来豈無事於魯而聘於魯哉此時魯於晉為睦數
會晉君于戚矣數會晉卿于垂隴矣公又如晉而及晉
侯盟矣公至自晉於是年之春寗子来聘於是年之秋
不速之来者也謀將藉魯以介於晉也十有三年公又
如晉衛侯遂會公于沓觀此則寗子来聘之意其謂不
然邪新城以後衛又於晉為睦宣公即政我反不如之
我公之朝以齊故我大夫之聘以齊故昔也衛藉魯以
事晉今也又為晉以致魯七年之冬將為黑壤之會則
春使良夫来盟焉衛之致魯必曰君必来我受其無咎
已而盟歃未乾公反見辱則良夫於魯為欺矣季年魯
不能堪於齊而始自歸於晉斷道之盟我公與焉衞侯
與焉始私要結以謀齊矣越明年而晉侯衞世子臧伐
齊又二年而晉魯衞之大夫戰齊于鞌則良夫来盟之
意又謂不然邪我成公之三年良夫又聘則鞌戰之餘
也以捷齊而相慶以事晉而相勉自此魯衛不生他心
矣此一聘也衞良夫来晉荀庚亦来胡為乎巧於相值
也我襄公即位之元年晉悼之次年也子叔之来修舊
好也此一聘也衞子叔来晉荀罃亦来胡為乎巧於相
值也蓋衛在晉之宇下行李之往来詳其動止而與之
俱耳七年我季孫報子叔之聘衞林父拜武子之言大
抵晉親而魯衛亦親也設或衛從楚而魯聘之則晉疑
於魯魯從楚而衛聘之則晉疑於衛疑甚而禍生魯衛
各保其邑之不暇何暇自相聘邪衞人之来聘者四来
盟者一魯獨使季孫一往報之兄弟之情薄報施之情
忘矣嗚呼季孫之不往報猶可季孫之往報豈衞之幸
也哉抑吾於衛聘之始終而有感焉寗子来聘成公復
國之後也衛有寗子之聘而國始安孫林父来聘獻公
失國之先也衞有林父之聘而國始危良夫傲慢為臣
而君已不逃叔孫穆子之所料繼是而来魯者再其結
於魯者深識者已懼其異日公孫剽何為者邪孫林父
又何為者邪又加季氏焉二豎之黨合也二豎之黨合
而獻公失國之禍已萌蘖於此矣異時晉悼伯心已倦
會于戚以謀定衞君其君則前日聘魯之人也其與會
之臣則魯衞之二豎也獻公之得居於夷儀者幸也吁
宿之志成於意如夷儀之事豈獨於衛乎見邪
鄭魯交聘例
隠六年鄭人来輸平八年鄭伯使宛来歸祊
桓十有四年鄭伯使其弟語来盟
襄五年鄭伯使公子發来聘
定十有一年及鄭平叔還如鄭莅盟
嗚呼魯鄭東周之舊好也自鄭語来盟以後冠蓋不至
魯者一百四十年其始来之使書人其繼来之使書名
其又来則鄭君之貴介弟也鄭之加於魯者愈繁而愈
重魯之待鄭者愈簡而愈輕抑春秋之初魯甚持重諸
侯之媚魯者不惟鄭雖齊君兩遣介弟之来而猶不報
也齊桓始伯魯始聘齊而又聘陳晉文世伯魯始聘晉
而又聘宋玉帛交於諸侯其獨遺鄭乎齊伯而逃盟至
勤新城之圍晉伯而貳楚至煩秦晉之師所幸城濮一
戰楚人不敢爭中國者十有五年狼淵之役鄭及楚平
辰陵以後南北兩屬鄭之不信諸侯之所聞也當是時
鄭人犧牲玉帛待於二竟以待来者何暇修聘於諸侯
魯若遣一介以問於鄭則取疑於晉晉人不知其謂寡
君而固有外心也以百有四十年間闊之鄭一旦子發
將命於魯鄭胡為乎来哉虎牢大城鄭人大懼於晉雞
澤之會鄭始決意於從晉子發之来蓋將藉魯以媒於
晉也會戚之役鄭伯與焉救陳之舉鄭伯與焉鄬之會
僖公將從役於諸侯而卒不免於盗賊之手蓋春秋之
所悲也向使僖公不決意於從晉則子發安得奉命而
聘魯然則諸侯之邦交大抵役役於伯主之故也抑魯
有鄭人之事五未嘗不為之三太息焉輸平歸祊来盟
隠桓之春秋也鄭方結齊而又致魯以從齊也子發来
聘襄公之春秋也鄭欲結晉而藉魯以從晉也叔還如
鄭定公之春秋也鄭又結齊而魯反藉鄭以從齊也召
陵侵楚以後諸侯於晉敢離敢怨而不敢叛也環視四
顧莫敢先動而定之七年齊鄭首盟于鹹以倡諸侯叛
晉之舉十年我及齊平公會齊侯于夾谷十一年又及
鄭平叔還如鄭莅盟則藉鄭從齊之意瞭然矣石門之
事再見矣吁春秋之初天下之無王齊鄭之罪也而魯
次之春秋之末天下之無伯齊鄭之罪也而魯次之吁
春秋之斧鉞猶凛凛也
宋魯交聘例
文十有一年公子遂如宋
成四年宋公使華元来聘五年仲孫蔑如
宋八年宋公使華元来聘
襄二年叔孫豹如宋十有五年宋公使向
戌来聘二十年季孫宿如宋
昭十有一年叔弓如宋十有二年宋公使
華定来聘二十有五年叔孫婼如宋
嗚呼宋魯春秋之望國也宋王者之後魯周公之後齊
晉二伯必先結宋魯而後可以圖諸侯蓋卑於齊晉而
隆於衛鄭陳蔡者也終春秋未嘗有魯蔡交聘之事自
文六年以後未嘗有魯陳交聘之文鄭聘者一魯迄不
報衛聘者四魯獨一往魯於諸侯之邦交其闊略蓋如
此宋人来聘者四来盟者一而魯之聘宋者五其禮略
有以相當者何乃闊略於衛鄭陳蔡之諸侯而獨拳拳
於一宋哉攷之春秋其初蓋出於晉魯覘宋之謀其後
乃成宋魯交聘之實盟宿遇垂魯首親宋輸平而後黨
鄭仇宋者十五六年寤生既歿會宋于虚會宋于龜驟
合復離蓋未始有成盟也桓文迭伯旅進旅退於衣裳
之會盟未始有特聘也文十一年襄仲如宋魯豈肯屈
意而先下於宋哉厥貉之役楚謀弱宋宋人請平且道
以田孟諸宋及楚平於晉罪也是時魯方睦於晉衡雍
之盟襄仲與晉盾為深交親往聘宋其為宋魯邪其專
為晉邪其謀盖將以觀宋之從楚與否也新城之盟宋
公首會未必非襄仲一聘之力華孫自知宋將有釁而
定盟於魯冀他日有一手之援其来非特聘也繼此華
元不来則宋魯往来之使絶矣我成公之四年宋以華
元来我以仲孫報則宋魯之交始合宋卿於是来聘納
幣我卿於是如宋致女則宋魯之交始固繼又宋之聘
我者二我之如宋者三則宋魯之交愈密昭二十有五
年之叔孫如宋而宋不報是年公在外而不獲報也元
公不顧婚姻為公如晉至死不怠仁也景公即位不遣
一介以通嗣君義也經書宋魯交聘絶筆於昭公之二
十有五年隠然見宋公以仁義而結魯之意矣隠然見
宋公内魯君而外賊臣之意矣樂祁利於納公蓋亦成
先公結魯之志歟吾觀宋魯之交皆不偶魯於諸侯自
齊晉以下皆略之者彼隨来聘視其儀文之疎辭命之
陋若凂焉未有如交宋之詳且悉者蓋魯秉周禮而宋
亦善守先代故也荀偃有言諸侯宋魯於是乎觀禮晉
且不可望况他國乎吁仁義以結之也禮以行之也晉
且不可望而况乎衛鄭陳蔡也
陳魯交聘例
莊二十有五年陳侯使女叔来聘公子友
如陳
文六年季孫行父如陳
嗚呼春秋書内聘莫詳於齊晉其次莫詳於宋其次則
衞若鄭若蔡若許我未有往聘之者也余獨於陳焉疑
之文公以前陳聘者一我聘者二而經遽於此而絶筆
焉嘗因是而思之嗚呼魯秉禮之國也中國而中國則
内之中國而外域則外之齊伯之十有二年陳使女叔
来聘我使季友報之是時陳有奬齊之功楚無争陳之
事陳猶中國之陳也不為荆楚之陳也從會盟征伐於
諸侯而又通聘問於諸侯禮也圍陳納頓陳幾折入於
荆楚踐土如會執玉帛以從諸侯此出幽谷遷喬木時
也我文公之六年行父不忘先子之志聘且結好焉魯
之待陳猶前日也自楚宋伐陳見於傳晉盾侵陳見於
經陳人已懷南北之志辰陵一會而楚盟之事作矣鄬
役逃歸而晉討之文絶矣陳始決然南面於楚下喬木
而入幽谷矣秦術来聘襄仲辭玉以晉故也陳貳於楚
雖其来聘我肯受之乎不来我肯聘之乎經書魯陳交
聘之文絶筆於文公之年者陳貳於楚故也蔡許不書
聘鄭来而不報聘楚秦吳来而不報聘吾故曰魯秉禮
之國也不然魯何獨厚於齊晉宋衞而薄於陳蔡鄭許
哉或曰子則失矣魯以陳蔡鄭許之從楚而不往聘矣
公如楚者二大夫如楚者一我復親往朝聘於楚者何
故曰魯之秉禮以從晉也魯之從楚誰之罪也獨不見
夫叔向告楚人之辭乎諸侯君實有之何辱命焉諸侯
欲不從楚不可得也宋之會諸侯兩屬於晉楚申之會
諸侯偏屬於楚魯耻不會則非魯之罪也諸侯之罪也
豈獨諸侯之罪哉伯主之罪也
楚来聘
莊二十有三年荆人来聘
文九年楚子使椒来聘
襄三十年楚子使薳罷来聘
昭六年叔弓如楚
秦来聘
文十有二年秦伯使術来聘
吳来聘
襄二十有九年吳子使札来聘
嗚呼吳楚来聘許之乎非中國之諸侯不會盟不在會
盟之國不通聘春秋之法也經書春秋諸侯之聘魯未
有不會不盟而後聘也不與中國之會盟者楚吳也倏
然来聘吾知其為何人哉荆人来聘君不書不知其君
也臣不書不知其臣也不知其君臣則曰人而已齊桓
之伯内外之界限素嚴也楚吳之君臣豈得使通於中
國也春秋苐以其聘魯之善猶愈於入蔡伐鄭之惡書
人進之矣猶書荆以别之乃若齊兵壓境屈完来盟若
自盟然諸侯所不與也屈完書氏楚君之爵猶不見經
也齊桓之伯内外之界限素嚴也後此有書楚子使椒
聘者矣秦伯使術聘者矣書吳子使札聘者矣或者則
曰此春秋書楚吳来聘之例也吳来聘之文春秋於此
而絶筆焉前此楚人兩遣聘而不報薳罷之聘叔弓之
往純用中國報施之禮也嗟夫齊桓之伯寧至於此哉
嗚呼齊孝宋襄啓楚者也晉文啓秦者也景厲悼
啓吳者也平以伯授楚者也悲夫齊桓之不復見也
春秋提綱卷六
