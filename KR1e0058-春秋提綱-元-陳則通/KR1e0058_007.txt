春秋提綱卷七宋陳則通撰
盟會門
王臣會盟例
莊十有四年單伯會齊侯宋公衛侯鄭伯于
鄄
僖五年公及齊侯宋公陳侯衛侯鄭伯許男
曹伯會王世子于首止諸侯盟于首止
八年公會王人齊侯宋公衞侯許男曹伯
陳世子款盟于洮
九年公會宰周公齊侯宋子衞侯鄭伯許
男曹伯于葵丘諸侯盟于葵丘
二十有九年公會王人晉人宋人齊人陳
人蔡人秦人盟于翟泉
成十有七年公會尹子單子晉侯宋公衞侯
曹伯邾人伐鄭六月乙酉同盟于柯陵
襄三年公會單子晉侯宋公衞侯鄭伯莒子
邾人齊世子光同盟于雞澤
昭十有三年公會劉子晉侯宋公衞侯鄭伯
曹伯莒子邾子滕子薛伯杞伯小邾子于
平丘八月甲戌同盟于平丘
嗚呼余讀左氏春秋至周鄭交質之事而深悲焉曰交
質之始下盟之漸也夫盟為疑起也無疑固無盟也諸
侯有疑會同則内史掌其盟司寇莅其約此王室所以
待諸侯也諸侯何疑於王室而輒敢與之盟哉王臣下
盟見經者五其一在齊其四在晉首止以来齊有王室
之故則其盟專在于謀王室翟泉以後晉無王室之故
而其盟專在於謀一鄭平丘之役晉無王室之故而其盟
專在於謀諸侯吾觀僖之八年盟洮之舉又深悲夫齊
桓不幸而首是盟也或者之論則曰首止之役殊會世
子也葵丘之役不盟宰周公也洮之盟王人之微雖盟
無傷也是或者之為是說非惟不知春秋亦不知齊桓
之本心也盟洮非美事也其盟盖春秋之所謹其事則
有不獲已焉東宫之器危在朝夕首止之事天子惡之
叔帶王后之愛子也公卿大夫半其黨與天王即世世
子不發喪而告難于齊此豈大得已者哉喪不得立故
也公卿大夫皆不之遣而下士實行此必世子私以為
使令者也當是時王位未定世子使令之私得以王人
序於諸侯之上載於盟書之首則世子之宜王夫奚疑
嗚呼此固齊侯為惠后叔帶及在廷之公卿大夫而設
是盟也事不至此我知齊侯不敢屈王人于盟矣會洮
之明年周公實来王位定矣吾合諸侯以尊事周可矣
使齊侯稍欲凌宗周以宣示其侈雖屈周公於葵丘之
盟其畏不從哉會而不盟其意可見奈之何重耳不察
齊所以盟王人之故不諒齊所以定王室之心始曰齊
桓之伯常與王人盟耳既不憚於天王之召又何憚於
王子之盟不思洮之盟為王室之故翟泉之盟為鄭人
之故則諸侯自為盟可也於王子虎何為哉没公而不
書人王子而不爵人諸侯之大夫而不名春秋盖慎之
而又慎之也後乎王臣下盟則有例而書同者矣鄢陵
一捷鄭人不来大合諸侯于柯陵經書曰同同諸侯盟
可也同尹子盟不可也虎牢大城鄭即請服大會諸侯
于雞澤經書曰同同諸侯盟可也同單子盟不可也疊
此二盟皆以鄭故至於平丘晉君之憂不惟鄭齊不與
盟而齊貳魯不與盟而魯貳淫芻蕘於衞而衞亦貳叔
向曰諸侯不可以不示威則平丘之會經書曰同志諸
侯之不協而盟也非有王室之不協劉子何故而下同
是盟邪有王室之故而盟王室者事之權也無王室之
故而盟王室者事之變也余固深悲夫齊桓不幸而首
是盟也嘗閱春秋世變而思其故齊桓剏伯之初諸侯
離而始合之時也王室甫降伯業良難不尊王人以謀
王室不足以示伯主之義晉文繼伯之後諸侯乍離乍
合之時也晉得鄭則晉伯楚得鄭則楚伯不挾王臣以
謀一鄭不足以示伯主之功晉昭紹伯之日諸侯合而
復離之機也伯之存否決在此盟不挾王臣以謀諸侯
不足以示伯主之威謀王室則齊伯強也謀一鄭則晉
楚争也謀諸侯則晉伯去而楚伯亦去也故王臣之盟
至於平丘終焉平丘以後中國諸侯不復會盟者二十
有三年召陵之役劉子在盟而不書盟黃池之役單子
在會而不書會此春秋終不與王臣會盟諸侯之意也
抑吾於翟泉大夫之盟猶有遺論焉城濮以後諸侯與
晉周旋十有四年文公末年功成而志怠有不復重勞
於諸侯之意翟泉之役始使其大夫不知罅隙一開公
室弱而大夫強自此盟始即世未幾垂隴之盟諸侯皆
在士縠主之于扈之盟諸侯皆往盾實專之士縠死而
盾益強晉人不知有公而知有盾諸侯不聞有公而聞
有盾春秋會盟亦不書晉侯而書盾新城之盟大列七
國之諸侯而書趙盾且例之曰同同授趙盾以政也桃
園之事識者已覘其後當時諸侯之大夫未有如晉盾
之專者晉首蒙禍則翟泉之盟有以啓之也嗚呼此猶
伯主之大夫而盟外諸侯者也又其甚也鄭伯及伯有
盟宋公及華氏盟衛侯及析朱鉏北宫喜盟君從臣於
盟者也又其甚也趙鞅盟于公宫臣逼君於盟者也迹
其所從来則翟泉之盟有以啓之也嗚呼盟而至此春
秋不復作吾亦不復論也
齊伯時王臣會盟例
僖五年公及齊侯宋公陳侯衞侯鄭伯許男
曹伯會王世子于首止秋八月諸侯盟于
首止鄭伯逃歸不盟
八年公會王人齊侯宋公衞侯許男曹伯
陳世子款盟于洮鄭伯乞盟
九年公會宰周公齊侯宋子衞侯鄭伯許
男曹伯于葵丘諸侯盟于葵丘
嗚呼僖公以前魯其宗盟之長乎嘗讀衞子魚道踐土
之盟曰晉重耳魯申衞武蔡甲午鄭捷齊潘宋王臣莒
期頗與春秋所敘之文異因是思之周之宗盟異姓為
後晉為盟主未有先晉者也又因是疑之晉之為伯晉
固常先若齊尸盟何以為序若用宗盟之禮乎齊序於
後不得以為伯主若不用宗盟之禮乎齊冠於先宗周
之禮蕩然矣蕩宗周之禮典率列國而同盟周未改物
奚遽至此春秋自盟蔑以来有二國盟者有三國盟者
極而至于四國盟者第諸侯自相為盟也隠公使告薛
侯凛然有先後次序之别况小白之伯率十數諸侯相
與歃盟廢同盟而行伯政其書又不登之天府齊之為
齊豈無可嫌疑之迹乎何春秋獨予齊以伯也或曰周
室未衰則權在周周室既衰則權在伯魯以周班後鄭
而忽也怒小白之伯其肯後諸侯乎踐土之役王子盟
諸侯于王庭子魚則有藏在盟府之言若齊侯則吾未
見其為然也吁大不然會鄄以来大盟有九小盟有七
借曰於王室乎何與首止之盟王世子實臨之葵丘之
盟宰周公實臨之洮之盟王人實與之謂不係之王室
可乎若係之王室其盟固為宗盟也其書固蔵之天府
也又因是而思之周之宗盟異姓為後此諸侯載書之
文會先主會盟先主盟此聖人約史之文也諸侯之盟
未嘗不推齊以為長諸侯之史未嘗不載齊以為長故
僖公之前伯主齊侯而魯為宗盟之長僖公之末伯主
晉侯而魯為宗盟之次齊之伯也書曰公會齊侯宋公
晉之伯也書曰公會晉侯齊侯皆春秋筆法也不然書
公及公會豈亦當時載書之文哉吾觀踐土之盟於同
姓則先書晉次書魯於異姓則先書齊次書宋此齊桓
舊載書之灋也若前此齊宋常在諸姬之先一旦晉文
遽列於諸姬之後滕薛之事不見於踐土乎吾固知二
幽以後之盟即踐土之盟也晉之世伯日久日忘宗周
典禮失不可復宋之盟晉人曰先晉楚人曰先楚叔向
子産向戌皆諸侯之良獨不舉隠公告薛侯之語以折
晉楚之訟遂使楚人得執牛耳而晉失為伯矣虢之會
再讀舊書可勝嘆哉可勝嘆哉
伯主列國諸侯會盟始末例
莊十有三年春齊侯宋人陳人蔡人邾人會
于北杏冬公會齊侯盟于柯
十有四年冬單伯會齊侯宋公衞侯鄭伯
于鄄
十有五年春齊侯宋公陳侯衞侯鄭伯會
于鄄
十有六年冬十有二月公會齊侯宋公陳
侯衛侯鄭伯許男滑伯滕子同盟于幽
二十有七年夏六月公會齊侯宋公陳侯
鄭伯同盟于幽
僖元年八月公會齊侯宋公鄭伯曹伯邾人
于檉
二年秋九月齊侯宋公江人黃人盟于貫
三年秋齊侯宋公江人黃人會于陽榖
四年盟于召陵
五年公及齊侯宋公陳侯衞侯鄭伯許男
曹伯會王世子于首止八月諸侯盟于首
止鄭伯逃歸不盟
七年秋七月公會齊侯宋公陳世子款鄭
世子華盟于寗母
八年春王正月公會王人齊侯宋公衞侯
許男曹伯陳世子款盟于洮鄭伯乞盟
九年公會宰周公齊侯宋子衞侯鄭伯許
男曹伯于葵丘九月戊辰諸侯盟于葵
丘
十有三年公會齊侯宋公陳侯衞侯鄭伯
許男曹伯于鹹
十有五年公會齊侯宋公陳侯衞侯鄭伯
許男盟于牡丘
十有六年冬十有二月公會齊侯宋公陳
侯衛侯鄭伯許男邢侯曹伯于淮
十有九年夏六月宋公曹人邾人盟于曹
南冬會陳人蔡人楚人鄭人盟于齊
二十有一年宋人齊人楚人盟于鹿上
秋宋公楚子陳侯蔡侯鄭伯許男曹伯
會于盂十有二月癸丑公會諸侯于
薄
二十有五年冬十有二月癸亥公會衞子
莒慶盟于洮
二十有六年春王正月己未公會莒子衞
甯速盟于向
二十有八年五月癸丑公會晉侯齊侯宋
公蔡侯鄭伯衞子莒子盟于踐土冬公
會晉侯宋公蔡侯鄭伯陳子莒子邾人秦
人于温
二十有九年夏六月會王人晉人宋人齊
人陳人蔡人秦人盟于翟泉
文元年公孫敖會晉侯于戚
二年三月乙巳及晉處父盟夏六月公
孫敖會宋公陳侯鄭伯晉士縠盟于垂
隴
七年秋八月公會諸侯晉大夫盟于扈
八年冬十月壬午公子遂會晉趙盾盟于
衡雍
十有四年六月公會宋公陳侯衞侯鄭伯
許男曹伯晉趙盾癸酉同盟于新城
十有五年冬十有一月諸侯盟于扈
十有七年諸侯會于扈
宣七年冬公會晉侯宋公衞侯鄭伯曹伯于
黑壤
九年九月晉侯宋公衞侯鄭伯曹伯會于
扈
十有一年夏楚子陳侯鄭伯盟于辰陵
秋晉侯會狄于櫕函
十有二年晉人宋人衞人曹人同盟于清
丘
十有五年公孫歸父會楚子于宋
十有七年己未公會晉侯衞侯曹伯邾子
同盟于斷道
成元年臧孫許及晉侯盟于赤棘
二年十有二月公會楚公子嬰齊于蜀
丙申公及楚人秦人宋人陳人衞人魯人
齊人曹人邾人薛人鄫人盟于蜀
五年十有二月己丑公會晉侯齊侯宋公
衞侯鄭伯曹伯邾子杞伯同盟于蟲牢
七年公會晉侯齊侯宋公衞侯曹伯莒子
邾子杞伯救鄭八月戊辰同盟于馬陵
九年公會晉侯齊侯宋公衞侯鄭伯曹伯
莒子杞伯同盟于蒲
十有二年夏公會晉侯衞侯于瑣澤
十有五年三月癸丑公會晉侯衞侯鄭伯
曹伯宋世子成齊國佐邾人同盟于戚
冬十有一月叔孫僑如會晉士燮齊高无
咎宋華元衞孫林父鄭公子鰌邾人會吴
于鍾離
十有六年秋公會晉侯齊侯衞侯宋華元
邾人于沙隨十有二月乙丑季孫行父
及晉郤犫盟于扈
十有七年公會尹子單子晉侯齊侯宋公
衞侯曹伯邾人伐鄭同盟于柯陵
十有八年十有二月仲孫蔑會晉侯宋公
衞侯邾子齊崔杼同盟于虚朾
襄二年秋七月仲孫蔑會晉荀罃宋華元衞
孫林父曹人邾人于戚冬仲孫蔑會晉
荀罃齊崔杼宋華元衞孫林父曹人邾人
滕人薛人小邾人于戚遂城虎牢
三年六月公會單子晉侯宋公衞侯鄭伯
莒子邾子齊世子光己未同盟于雞澤陳
侯使袁僑如會戊寅叔孫豹及諸侯之大
夫及陳袁僑盟
五年仲孫蔑衞孫林父會吴于善道公
會晉侯宋公陳侯衞侯鄭伯曹伯莒子邾
子滕子薛伯齊世子光吴人鄫人于戚
公會晉侯宋公衞侯鄭伯曹伯齊世子光
救陳(左氏曰于城棣)
七年十有二月公會晉侯宋公陳侯衛侯
曹伯莒子邾子于鄬陳侯逃歸
八年季孫宿會晉侯鄭伯齊人宋人衞人
邾人于邢丘
九年冬公會晉侯宋公衞侯曹伯莒子邾
子滕子薛伯杞伯小邾子齊世子光伐鄭
十有二月己亥同盟于戲
十年春公會晉侯宋公衞侯曹伯莒子邾
子滕子薛伯杞伯小邾子齊世子光會吴
于柤
十有一年公會晉侯宋公衞侯曹伯齊世
子光莒子邾子滕子薛伯杞伯小邾子伐
鄭秋七月己未同盟于亳城北公會晉
侯宋公衞侯曹伯齊世子光莒子邾子滕
子薛伯杞伯小邾子伐鄭會于蕭魚
十有四年春王正月季孫宿叔老會晉士
匄齊人宋人衛人鄭公孫蠆曹人莒人邾
人滕人薛人杞人小邾人會吴于向冬
季孫宿會晉士匄宋華閱衛孫林父鄭公
孫蠆莒人邾人于戚
十有六年三月公會晉侯宋公衛侯鄭伯
曹伯莒子邾子薛伯杞伯小邾子于湨梁
戊寅大夫盟
十有九年春王正月諸侯盟于祝柯(十八年同)
(圍齊之諸侯前目後凡也)
二十年夏六月庚申公會晉侯齊侯宋公
衞侯鄭伯曹伯莒子邾子滕子薛伯杞伯
小邾子盟于澶淵
二十有一年公會晉侯齊侯宋公衞侯鄭
伯曹伯莒子邾子于商任
二十有二年冬公會晉侯齊侯宋公衞侯
鄭伯曹伯莒子邾子薛伯杞伯小邾子于
沙隨
二十有四年公會晉侯宋公衛侯鄭伯曹
伯莒子邾子滕子薛伯杞伯小邾子于夷
儀
二十有五年公會晉侯宋公衛侯鄭伯曹
伯莒子邾子滕子薛伯杞伯小邾子于夷
儀秋八月諸侯同盟于重丘
二十有六年公會晉人鄭良霄宋人曹人
于澶淵
二十有七年夏叔孫豹會晉趙武楚屈建
蔡公孫歸生衞石惡陳孔奐鄭良霄許人
曹人于宋秋七月辛巳豹及諸侯之大
夫盟于宋
二十有九年仲孫羯會晉荀盈齊高止宋
華定衞世叔儀鄭公孫叚曹人莒人滕人
小邾人城杞
三十年晉人齊人宋人衛人鄭人曹人莒
人邾人滕人薛人杞人小邾人會于澶淵
宋災故
昭元年叔孫豹會晉趙武楚公子圍齊國弱
宋向戌衞齊惡陳公子招蔡公孫歸生鄭
罕虎許人曹人于虢
四年夏楚子蔡侯陳侯鄭伯許男徐子滕
子頓子胡子沈子小邾子宋世子佐淮夷
會于申
十有一年秋季孫意如會晉韓起齊國弱
宋華亥衞北宫佗鄭罕虎曹人杞人于厥
憗
十有三年秋公會劉子晉侯齊侯宋公衞
侯鄭伯曹伯莒子邾子滕子薛伯杞伯小
邾子于平丘
八月甲戌同盟于平丘
二十有五年夏叔詣會晉趙鞅宋樂大心
衞北宫喜鄭游吉曹人邾人滕人薛人小
邾人于黃父
二十有六年秋公會齊侯莒子邾子杞伯
盟于鄟陵
二十有七年秋晉士鞅宋樂祁犂衞北宫
喜曹人邾人滕人會于扈
三十有二年冬仲孫何忌會晉韓不信齊
高張宋仲幾衛世叔申鄭國參曹人莒人
薛人杞人小邾人城成周
定四年三月公會劉子晉侯宋公蔡侯衞侯
陳子鄭伯莒子邾子頓子胡子滕子薛伯
杞伯小邾子齊國夏于召陵侵楚五月
公及諸侯盟于臯鼬
七年秋齊侯鄭伯盟于鹹齊侯衛侯盟
于沙
八年公會晉師于瓦冬衛侯鄭伯盟于
曲濮
十年夏公會齊侯于夾谷冬齊侯衞侯
鄭游速會于安甫
十有二年冬十月癸亥公會齊侯盟于黃
十有四年公會齊侯衞侯于牽秋齊侯
宋公會于洮
哀二年癸巳叔孫州仇仲孫何忌及邾子盟
于句繹
十有二年公會吴于槖臯
十有三年公會晉侯及吴子于黃池
嗚呼同盟者何伯令也何以書志異也同盟何以為異
哉我諸侯也彼諸侯也胡為乎我伯也人不足以使人
畏惟神足以使人畏賞罰不足以使人信惟禍福足以
使人信于是率天下之諸侯而曰同盟曰同盟者盖亦
強其不同者而同之也余嘗論春秋伯主之盟獨書盟
者有諸侯之同書同盟者有諸侯之異而書同者二幽
之同天子之政始自諸侯出也以諸侯而從諸侯其心
未免有所疑新城之同諸侯之政始自大夫出也以諸
侯而從大夫其心必有所不欲清丘之同中國屈於荆
楚也以後之盟屢書同者諸侯之異者猶可同也平丘
之同諸侯厭于伯主也以後之盟不書同者諸侯之異
者不可同也春秋書盟一百一十有二書同盟十有六
同盟之關於天下大變者有四試以春秋之顛末評之
盟蔑盟宿不過為保社稷守宗祧計石門之盟志不在
小盟艾以来魯黨齊鄭有石門之盟則有瓦屋之盟有
瓦屋之盟則有惡曹之盟終齊僖鄭莊之世所與周旋
惟一魯耳最後失一魯而得一衞終不得先桓文以鳴
何也諸侯不忍舍王室故也小白之伯豈不戛戛乎難
哉北杏之役四國僅以微者至鄄之役假手於王官而
魯不来再役主會於齊侯而魯不會齊不得魯不足以
求諸侯幽之役羅致天下諸侯相與盟歃前此春秋所
無之事諸侯疑之齊侯亦自疑之且曰同盟伯主令諸
侯之辭也是盟魯始来而猶以為諱在盟諸侯想不獨
魯也遲遲十載之期再盟如初諒伯功至久而後信人
心至久而後孚然而衞又不来則在盟諸侯必有勉強
而盟者矣諸侯之疑齊非不欲從齊也向也知有周今
胡為齊也向也知事王今胡為伯也兩書同盟志諸侯
之異也盖自貫澤以来諸侯始信齊桓公一匡之功首止
一會諸侯始信齊桓公尊王之義嶽瀆諸侯莫敢不来
鄭不相時而動棄晉即楚經書立異獨舉其人以見當
時皆從齊之諸侯也自是大會者二大盟者四諸侯麇
至以為盟則盟矣不曰同盟誰敢不同哉二幽之同懼
其不同也齊侯創伯之始也首止以後不書同諸侯不
期同而自同也齊侯成伯之後也曹南之君不在伯列
盟鹿會盂事已可羞晉文繼齊一呼吸間精采頓異召
陵城濮之績前後輝煥齊桓經營伯業三十餘年不能
致強大之晉晉文一會而齊亦来三十餘年不能致蕞
爾之莒晉文一會而莒亦至諸侯厭楚人之甚思齊伯
之功幸晉文之来踐土翟泉不待令之同盟而後同矣
然自翟泉以後罅隙一開晉以大夫世其伯亦以大夫
世其患士縠會諸侯于垂隴有公孫敖在書敖所以敵
士縠也趙盾會諸侯于扈不序諸侯不名大夫不與諸
侯敵趙盾也盖自狼淵伐鄭壺丘侵陳厥貉臨宋楚盡
有諸侯晉於是有新城之會諸侯皆在求晉君而得趙
盾能無疑乎盾亦懼七國諸侯之不從於是乎有同盟
之令同則同矣不知置三尺之孤于何所也禮樂征伐
自大夫出故晉之盟會無靈公二扈之役不序諸侯必
趙盾在春秋不忍再書其名使若諸侯自盟會也嗚呼
公子結之盟齊陳以為討陽處父之盟魯人以為辱晉
人屢以大夫敵諸侯失陳失鄭其不坐此邪後乎書大
夫盟書諸侯之大夫盟專利不顧皆趙盾有以先之也
吾故謂天子之政自諸侯出二幽乃世道之一變也諸
侯之政自大夫出新城乃世道之再變也城濮以後楚
人不敢窺中國者十五年能有浪淵壺丘厥貉之師而
不能止三國于新城之會自文十有五年扈之盟失齊
賊而不討十有七年扈之會失宋賊而不討諸侯已有
輕晉伯之心宣十有一年攅函之會又失陳賊而不問
荆楚遂敢竊晉伯之權于是盟辰陵于是討徵舒于是
入鄭而敗晉而楚成為伯矣邲之役楚人得志盖與城
濮之戰相當克鄭而後宋魯衞其危哉晉人不能藎仁
賢修政事以保其國惴惴然懼中國之從楚要之同盟
清丘之言尚新衞不旋踵而背之矣是盟無得罪于伯
主者唯一宋耳越三年歸父會楚君于宋又四年公與
諸侯盟楚卿于蜀齊之盟尚得以無伯藉口諸侯有晉
何以至此嗚呼清丘之盟非中國屈于荆楚歟繼是景
公之同盟者四厲公之同盟者二悼公之同盟者四大
抵閉其從楚之路而驅其從晉之行諸侯乍合乍離乍
去乍就直至蕭魚之役不書同盟而書會則晉于是再
得諸侯也是則清丘以後之盟屢書同諸侯之異者猶
可同也繼是七合諸侯三合大夫徵會討貳諸侯無缺
重丘之役晉以賄賂失諸侯同盟之令復起矣越二年
而為宋之盟則中國從楚之勢始決此一役也晉人謹
守楚盟敢會不敢盟者十有八年陳蔡之滅晉當問罪
而不問乾谿之役晉當討賊而不討虢申之會晉不當
許諸侯而許之諸侯乃信荆楚之訴絶兄弟之國叔向
曰寡君有甲車四千乘在諸侯歸晉之德只若緫其兵
威以臨之魯有辭矣何懼觀叔向告齊之語讀之猶戟
人喉要人以盟豈禮也哉自此晉人不得盟諸侯者又
二十有三年諸侯之厭伯主也臯鼬之盟伯主諸侯於
此乎始叛鹹之盟石門之舊會也盟沙而衛叛會夾谷
而魯叛會洮而宋叛是則平丘以後之盟不書同諸侯
之異者不可同也嗚呼中國屈于荆蠻清丘乃世道之
三變也諸侯厭於伯主平丘乃世道之四變也疊是四
變春秋同盟於此而絶筆矣榖梁曰同盟志同欲也愚
則曰同盟志不同欲也強其不同而同之也祗以叔向
告齊一事觀之榖梁其有辭乎或曰子論齊晉之同盟
而齊晉楚之爭盟猶未之論也曰齊伯會盟之國十有
五晉伯會盟之國有二十凡以藉手争伯者不過陳蔡
鄭許而已此四國者繫中國伯業之盛衰者也齊桓失
蔡見於會盟者陳鄭許也晉文失許見於會盟者陳蔡
鄭也晉文即世蔡速飛而不来許一盟而不復黽勉執
玉帛以從諸侯者獨陳鄭而已我宣公以来鄭叛而陳
服陳叛而鄭服二國且不純乎主晉景公失陳其見於
蟲牢馬陵蒲戚鍾離之盟僅僅一鄭悼公救陳戍陳終
亦無可奈何而棄陳于戚以後之五會于戲以後之三
駕亦惟一鄭大抵楚取三而晉取一耳若鄭人純于主
晉猶可犧牲玉帛待於二境晉何以宗諸侯加以東方
之齊西方之秦屢為伯主肘腋之患斷道祝柯瑣澤等
會頗費經營晉之世伯正不易守也楚人每有中國之
事則陳蔡鄭許是攝是贊齊之役佐之盟齊盂之會佐
之執宋蜀之役佐之盟宋魯衞誰倡謭謀作宋之會偃
然致蔡歸生於宋衛之上陳鄭許皆在列焉此荆蠻乘
中國之大隙也楚得之而晉始弱後来召陵一會陳蔡
鄭許昔楚而今晉頓胡小國昔楚而今晉此又中國勝
荆蠻之一大機也晉失之而吴始興伯主不為而他人
得以藉手耳鍾離善道戚柤之四會將致吴以抗楚豈
料黃池一役反致吴以抗晉設使召陵得志天下事豈
至此邪讀經至此太息而止
春秋提綱卷七
