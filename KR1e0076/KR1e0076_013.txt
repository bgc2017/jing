春秋正傳卷十三明湛若水撰
僖公
(惠王二十三年)六年(齊桓三十二年晉獻二十三年衞文六年蔡穆二十一年鄭文十九年曹昭八年陳)
(宣三十九年杞成公元年宋桓二十八年秦穆六年楚成十八年)
春王正月
正傳曰無事亦書義見于前
夏公會齊侯宋公陳侯衞侯曹伯伐鄭圍新城
正傳曰新城鄭邑書公會齊侯宋公陳侯衞侯曹伯
伐鄭圍新城則鄭伯自致之禍諸侯擅興之罪並見
矣左氏曰夏諸侯伐鄭以其逃首止之盟故也圍新
密鄭所以不時城也齊桓倡攘夷尊華之義以寧周
室鄭乃背之諸侯伐之乃其自取耳然齊桓摟諸侯
以伐諸侯不請命於天王薄乎云耳烏得無罪
秋楚人圍許諸侯遂救許
正傳曰遂者繼事之詞承上伐鄭之師也書楚人圍
許諸侯遂救許著桓公攘夷安華之義也穀梁曰善
救許也左氏曰楚子圍許以救鄭諸侯救許乃還冬
蔡穆侯將許僖公以見楚子于武城許男面縳銜璧
大夫衰絰士輿櫬楚子問諸逄伯對曰昔武王克殷
微子啓如是武王親釋其縛受其璧而祓之焚其櫬
禮而命之使復其所楚子從之
冬公至自伐鄭
正傳曰書公至自伐鄭紀大事也國之大事在戎况
大舉乎君舉必書况遠伐乎故書至則有反面告廟
之禮焉胡氏謂以久而致非也穀梁曰其不以救許
致何也大伐鄭也胡氏曰齊自召陵之後兵服四夷
威動諸夏今合六國之師圍新造之邑宜若振槁然
圍而不舉有遺力者矣及楚之攻許即解新城之圍
移師救許是又得討罪分灾救急之義也故特書曰
楚人圍許諸侯遂救許凡書救者未有不善之也其
曰遂救許善之尤者也
(惠王二十四年)七年(齊桓三十三年晉獻二十四年衞文七年蔡穆二十二年鄭文二十年曹昭九年卒)
(陳宣四十年杞成二年宋桓二十九年秦穆七年楚成十九年)
春齊人伐鄭
正傳曰再書齊人伐鄭著已甚之兵也夫齊桓初以
諸侯之師倡大公以伐逃盟之鄭而圍新城不遂入
而遂救許可謂仁義之兵矣今諸侯之兵既散乃又
自伐鄭焉其不公無王之心可見矣左氏曰齊人伐
鄭孔叔言於鄭伯曰諺有之曰心則不競何憚於病
既不能強又不能弱所以斃也國危矣請下齊以救
國公曰吾知其所由來矣姑少待我對曰朝不及夕
何以待君愚謂鄭伯背晉即楚與楚合而未離又不
知事大鄭之自取此實傳也張氏曰鄭未服故復伐
齊力足以制之不煩諸侯也夫鄭既未服初以諸侯
伐之今復以諸侯之兵次于其郊而問罪焉可也乃
釋天下之大義而恃一已之私憤以自行伐焉何以
示大公之義於天下也
夏小邾子來朝
正傳曰小邾子者杜氏云郳黎來始得王命而來朝
邾之别封故曰小邾子來朝志小邦之禮也
鄭殺其大夫申侯
正傳曰申侯鄭大夫書鄭殺其大夫申侯罪擅殺也
夫命德討罪皆天子之事諸侯之大夫皆命於天子
有罪則請命以刑之可也今乃不請而殺之是無王
非義之甚矣鄭殺申侯即左氏載鄭伯所謂吾知所
由來者也左氏曰夏鄭殺申侯以說于齊且用陳轅
濤塗之譛也初申侯申出也有寵於楚文王楚文王將
死與之璧使行曰唯我知女女專利而不厭予取予
求不女疵瑕也後之人將求多於女女必不免我死
女必速行無適小國將不女容焉既葬出奔鄭又有
寵于厲公子文聞其死也曰古人有言曰知臣莫若
君弗可改也已愚謂此實傳也濤塗見執於齊申侯
之言為之也申侯以言賈禍幾危國家罪當殺也鄭
伯不請而專殺之此春秋所以罪之耳胡氏曰鄭伯
不知自反内忌聽讒而擅殺其大夫信失刑矣如申
侯者其見殺何也專利而不厭則足以殺其身而已
矣
秋七月公會齊侯宋公陳世子欵鄭世子華盟于寗母
正傳曰寗母魯地書公會齊侯宋公陳世子欵鄭世
子華盟于寗母則霸者之情見矣霸者以力服人者
也會諸侯將以服鄭也此桓志何以首言公内史之
詞也左氏曰秋盟于寗母謀鄭故也管仲言於齊侯
曰臣聞之招攜以禮懷遠以德德禮不易無人不懷
齊人脩禮於諸侯諸侯官受方物鄭伯使大子華聽
命於會言於齊侯曰洩氏孔氏子人氏三族實違君
命若君去之以為成我以鄭為内臣君亦無所不利
焉齊侯將許之管仲曰君以禮與信屬諸侯而以姦
終之無乃不可乎子父不奸之謂禮守命共時之謂
信違此二者姦莫大焉公曰諸侯有討於鄭未捷今
苟有釁從之不亦可乎對曰君若綏之以德加之以
訓辭而帥諸侯以討鄭鄭將覆亡之不暇豈敢不懼
若總其罪人以臨之鄭有辭矣何懼且夫合諸侯以
崇德也會而列姦何以示後嗣夫諸侯之會其德刑
禮義無國不記記姦之位君盟替矣作而不記非盛
德也君其勿許鄭必受盟夫子華既為太子而求介
於大國以弱其國亦必不免鄭有叔詹堵叔師叔三
良為政未可間也齊侯辭焉子華由是得罪於鄭冬
鄭伯請盟于齊愚謂此實傳也於此見桓公之所以
為霸管仲之所以為霸佐何謂霸佐觀管仲之言有
意於服人也
曹伯班卒
正傳曰班曹伯名書曹伯班卒紀與國之大故也諸
侯有恤災之義有赴則史書之
公子友如齊
正傳曰書公子友如齊紀聘禮之不時也汪氏曰甫
盟寗母而又使季友脩聘所以勤霸國之好也愚謂
書曰禮煩則亂其是之謂乎
冬葬曹昭公
正傳曰書冬葬曹昭公紀與國之大事也
(惠王二十五年崩)八年(齊桓三十四年晉獻二十五年衞文八年蔡穆二十三年鄭文二十一年曹共)
(公襄元年陳宣四十一年杞成三年宋桓三十年秦穆八年楚成二十年)
春王正月公會王人齊侯宋公衞侯許男曹伯陳世子
欵盟于洮鄭伯乞盟
正傳曰洮曹地書公會王人齊侯宋公衞侯許男曹
伯陳世子欵盟于洮見王人來而公與諸侯盟之也
書鄭乞盟者著鄭伯之服罪也首王人者尊王命也
左氏曰春盟于洮謀王室也鄭伯乞盟請服也襄王
定位而後𤼵喪愚謂觀王人之来必為王室也此云
謀王室是有變乃謀也又云襄王定位而後發喪則
惠王崩于去冬亦略可知矣然而至冬歷三時乃書
崩者豈以諸侯雖以盟定之大叔帶之餘難未已如
周三監之延禍然至冬乃底定而告喪史但因其告
時而書之耶未可知也始而逃歸今則乞盟於此見
舉動人君之大節不可不慎也
夏狄伐晉
正傳曰狄北狄書狄伐晉紀中國之不振旅也左氏
曰晉里克帥師梁由靡御虢射為古以敗狄于采桑
梁由靡曰狄無恥從之必大克里克曰懼之而已無
速衆狄虢射曰期年狄必至示之弱矣夏狄伐晉報
采桑之役也復期月愚謂此實傳也然晉不與齊桓
之盟以攘夷狄故狄人侮之吴氏曰齊桓嘗存邢而
未能挫狄師故狄無所忌而伐晉春秋傷齊霸之不
能攘夷狄也
秋七月禘于大廟用致夫人
正傳曰書禘于太廟用致夫人著失禮之中又失禮
也魯不宜禘一失禮也用致夫人二失禮也胡氏曰
禘用致夫人禮大禘升歌清廟下而管象朱干玉戚
以舞大武八佾以舞大夏此天子之禮樂也踐其位
則行其禮奏其樂故雝禘太祖周頌也而其詩曰相
維辟公天子穆穆周公人臣不踐其位魯侯國而用
天子之禮亂名犯分莫大乎是故夫子志之曰郊社
之禮所以祀上帝也宗廟之禮所以祀乎其先也魯
侯國而以王禮祀大廟是誣偽不誠而非所以祀乎
其先矣故夫子傷之曰禘自既灌而往者吾不欲觀
之夫灌以降神乃祭之始而已不欲觀是自始至終
皆非禮矣愚謂此用禘大廟之非禮也又曰夫人者
風氏也初成風聞季友之繇遂事之而屬僖公焉故
季子立之公賜季友汾陽之田及費又生而命之氏
俾世其卿而私門強矣於成風則舉大事於始祖之
廟立以為夫人而嫡妾亂矣以私勞寵其臣而卑公
室以私恩崇其母而輕宗廟皆越禮之罪愚謂此用
致夫人之非禮也
冬十有二月丁未天王崩
正傳曰書天王崩紀天下之大變也天下宜三年如
喪考妣四海遏密八音諸侯有奔赴之禮焉是以書
之左氏曰冬王人来告喪難故也是以緩又按七年
冬左氏曰七年閏月惠王崩襄王惡大叔之亂懼不
立不發喪而告難于齊然次年正月齊與諸侯盟定
之矣越一年至冬十二月乃告喪何耶疑以傳疑可
也
(襄王元年)九年(齊桓三十五年晉獻二十六年卒衞文九年蔡穆二十四年鄭文二十二年曹共二年陳)
(宣四十二年杞成四年宋桓三十一年卒秦穆九年楚成二十一年)
春王正月丁丑宋公御說卒
正傳曰御說宋公名書宋公御說卒紀與國之大故
也諸侯有恤災之義故有赴則書之公羊謂不書葬
為襄公諱非也啖氏以為魯不會耳是也則凡書葬
者皆會也
夏公會宰周公齊侯宋子衛侯鄭伯許男曹伯于葵丘
正傳曰宰周公者猶言宰周之公以冢宰兼三公天
子之為政者也即左氏所謂宰孔也宋稱子以在喪
未葬也左氏曰夏會于葵丘尋盟且脩好禮也王使
宰孔賜齊侯胙曰天子有事于文武使孔賜伯舅胙
齊侯將下拜孔曰且有後命天子使孔曰以伯舅耄
老加勞賜一級無下拜對曰天威不違顔咫尺小白
余敢貪天子之命無下拜恐隕越于下以遺天子羞
敢不下拜下拜登受愚謂此實傳也可以見齊桓尊
周之義矣書公會宰周公齊侯宋子衞侯鄭伯許男
曹伯于葵丘大尊周之義也宰周公来而齊桓帥諸
侯會之于葵丘也
秋七月乙酉伯姬卒
正傳曰伯姬公女之未適人者書伯姬卒紀内之大
事也鄉鄰有喪猶當匍匐弔之舂不相不巷歌同居
者猶生緦况國君之女乎啖氏曰内女為夫人書卒
許嫁為夫人亦然禮諸侯姑姊妹女子子嫁為諸侯
夫人則服大功是諸侯有大功服也汪氏謂大功以
下則無服諸侯絶期然所謂絶期者絶傍期也若夫
子女之服父母三年父母服之期乃報服也正期也
若以為絶期則禮何以有服女嫁諸侯以大功之文
况女子出嫁者宜降室女一等則未適人又不止大
功矣公穀曰婦人許嫁字而笄之死則以成人之禮
治之理或然也惟其喪而服之是以書之
九月戊辰諸侯盟于葵丘
正傳曰諸侯者即上所叙之諸侯也書諸侯盟于葵
丘著桓公之美惡也何以為惡曰不言宰者宰不
與也左氏謂宰孔先歸遇晉侯曰可無會也齊侯不
務德而勤遠略故北伐山戎南伐楚西為此會也東
略之不知西則否矣其在亂乎君務靖亂無勤於行
晉侯乃還公羊又曰貫澤之會桓公有憂中國之心
不召而至者江人黃人也葵丘之會桓公震而矜之
叛者九國震之者何猶曰振振然矜之者何猶曰莫
若我也愚謂觀宰周公之不與理則然也是之謂惡
何以為美曰穀梁曰葵丘之盟陳牲而不殺讀書加
於牲上一明天子之禁初命曰誅不孝無易樹子無
以妾為妻再命曰尊賢育材以彰有德三命曰敬老
慈幼無忘賓旅四命曰士無世官官事無攝取士必
得無專殺大夫五命曰無曲防無遏糴無有封而不
告曰凡我同盟之人既盟之後言歸于好束牲載書
而不㰱血也尊天子之禁不㰱血以要神是之謂美
然而徒尊天子之禁而不能帥諸侯朝天子以盡臣
職反假以服諸侯使宗已而肆其專征伐之侈心必
合左氏公羊之論與穀梁孟子之論然後桓之美惡
見而功罪兩著也
甲子晉侯詭諸卒
正傳曰詭諸晉侯名書晉侯詭諸卒著恤鄰之義也
左氏曰九月晉獻公卒里克㔻鄭欲納文公故以三
公子之徒作亂初獻公使荀息傅奚齊公疾召之曰
以是藐諸孤辱在大夫其若之何稽首而對曰臣竭
其股肱之力加之以忠貞其濟君之靈也不濟則以
死繼之公曰何謂忠貞對曰公家之利知無不為忠
也送往事居耦俱無猜貞也及里克將殺奚齊先告
荀息曰三怨將作秦晉輔之子將何如荀息曰將死之
里克曰無益也荀息曰吾與先君言矣不可以貳能
欲復言而愛身乎雖無益也將焉辟之且人之欲善
誰不如我我欲無貳而能謂人已乎愚謂此實傳也
冬晉里克殺其君之子奚齊
正傳曰里克晉大夫書里克殺其君之子奚齊紀鄰
國之大變也稱君之子穀梁以為國人不子非也是
猶朝覲訟獄謳歌不之益而之啓曰吾君之子云耳
夫君之子即有君道焉里克殺奚齊以臣弑君人倫
之大變故聖人因史之文筆之以示戒左氏曰冬十
月里克殺奚齊于次書曰殺其君之子未葬也荀息
將死之人曰不如立卓子而輔之荀息立公子卓以
葬十一月里克殺公子卓于朝荀息死之君子曰詩
所謂白圭之玷尚可磨也斯言之玷不可為也荀息
有焉
(襄王二年)十年(齊桓三十六年晉惠公夷吾元年衞文十年蔡穆二十五年鄭文二十三年曹共三年陳)
(宣四十三年杞成五年宋襄公兹父元年秦穆十年楚成二十二年)
春王正月公如齊
正傳曰書公如齊譏始朝齊也諸侯見天子曰朝五
年一朝諸侯使大夫來相見則聘今魯僖忘讎畏勢
不朝天子而朝齊故春秋書以譏之
狄滅温温子奔衞
正傳曰温即司寇蘇公之後國于温故謂之温書狄
滅温温子奔衞紀夷狄陵中國也左氏曰春秋滅温
蘇子無信也蘇子叛王即狄又不能於狄狄人伐之
王不救故滅蘇子奔衞愚謂齊與諸侯不能攘夷尊
華此王道之所以衰而伯圖之所以不競也
晉里克弑其君卓
正傳曰卓稱君荀息已立之也觀左傳言里克殺之
于朝可見書晉里克弑其君卓誅弑逆之賊也克者
世子申生之傅也奚齊卓則克之讐也其連弑二君
豈不曰復吾君之讐也殊不知立之為君則君矣將
欲復讐乃弑君也當驪姬將殺世子而難里克使優
施飲之酒而以告其故里克聽其謀乃欲以中立
自免稱疾不朝居三旬而難作是謂持禄容身速獻
公殺適立庶之禍者里克也趙盾出不越境入不討
賊春秋猶書弑其君若里克者實與知殺太子申生
之謀雖書曰弑其太子申生可也而可以自免乎其
後乃又弑奚齊卓子是弑三君矣胡氏曰使克明於
大臣之義據經廷諍以動其君執節不貳固太子以
攜其黨多為之故以變其志其濟則國之福也其不
濟而死於其職亦無歉矣人臣所明者義於功不貴
幸而成所立者節於死不貴幸而免克欲以中立祈
免自謂智矣而終亦不能免等死耳不死於世子而
死於弑君其亦不知命之蔽哉語曰不知命無以為
君子也為人臣而不知春秋之義者必陷於簒弑誅
死之罪克之謂也愚謂克連弑三君天下之大惡而
不以赦者胡氏以此責之豈其倫耶
及其大夫荀息
正傳曰及者猶并殺之也書及其大夫荀息著里克
之逆暴荀息之死忠也公羊曰荀息可謂不食其言
矣其不食其言柰何奚齊卓子者驪姬之子也荀息
傅焉驪姬者國色也獻公愛之甚欲立其子於是殺
世子申生申生者里克傅之獻公病將死謂荀息曰
士何如則可謂之信矣荀息對曰使死者反生生者
不愧乎其言則可謂信矣獻公死奚齊立里克謂荀
息曰君殺正而立不正廢長而立幼如之何願與子
慮之荀息曰君常訊臣矣臣對曰使死者反生生者
不愧乎其言則可謂信矣里克知其不可與謀退弑
奚齊荀息立卓子里克弑卓子荀息死之荀息可謂
不食其言矣愚謂此實傳也胡氏曰孰有可託六尺
之孤寄百里之命臨死節不可奪如息者哉自古皆
有死民無信不立故聖人以信易食而君子以信易
生息不食言其可少乎愚謂如公羊胡氏之言荀息
誠信矣然而仁則吾不知也以荀息之忠信以傅奚
齊卓子當獻公之蠱惑宜引之以當道而志於仁使
嫡庶之分明而上下之義定獻公不陷於殺嫡立庶
之惡而後遂免奚齊卓子見殺之慘則君豈不為仁
君臣豈不為仁德之臣保其三子諭之德義安其身
以安社稷萬世稱賢可也不知出此而從君於邪乃
以不食言為信為忠是匹夫匹婦之為諒也君子貞
而不諒天下大信其可得乎里克雖陷於大逆吾猶
憫其志焉耳
夏齊侯許男伐北狄
正傳曰書齊侯許男伐北狄著窮兵黷武之罪也聖
人之於要荒以羈縻待之来則驅之去則不逐是之
謂得勝算今許方患楚而毆之遠伐北狄勝之不足
以為武一失利則反為外域所輕非以全取勝攘夷
圖覇之略也宰孔謂其不務德而勤遠略不亦宜乎
晉殺其大夫里克
正傳曰書晉殺其大夫里克則討罪之義隠矣何以
隠若里克者志在重耳撥亂反正以報太子申生也
其大夫云者重耳之大夫忠於重耳太子者也然而
克實申生奚齊卓子之弑賊矣是可殺也何謂可以
殺里克聽驪姬之邪謀而中立稱疾不朝以成太子
之禍又不死難遂弑二君則可以殺矣左氏曰夏四
月周公忌父王子黨會齊隰朋立晉侯晉侯殺里克
以說將殺里克公使謂之曰微子則不及此雖然子
弑二君與一大夫為子君者不亦難乎對曰不有廢
也君何以興欲加之罪其無辭乎臣聞命矣伏劍而
死愚謂里克連弑三君宜尸諸市朝以正其罪而乃
止如此故曰討罪之義隠矣穀梁曰獻公伐虢得驪
姬獻公私之有二子長曰奚齊稚曰卓子驪姬欲為
亂故謂君曰吾夜者夢夫人趨而来曰吾苦畏胡不
使大夫將衞士而衞冢乎公曰孰可使曰臣莫尊於
世子則世子可故君謂世子曰驪姬夢夫人趨而來
曰吾苦畏女其將衞士而往衞冢乎世子曰敬諾築
宫宫成驪姬又曰吾夜者夢夫人趨而來曰吾苦飢
世子之宫已成則何為不使祠也故獻公謂世子曰
其祠世子祠已祠致福於君君田而不在驪姬以酖
為酒藥脯以毒獻公田來驪姬曰世子己祠故致福
於君君將食驪姬跪曰食自外来者不可不試也覆
酒於地而地賁以脯與犬犬死驪姬下堂而啼呼曰
天乎天乎國子之國也子何遲於為君君喟然歎曰
吾與女未有過切是何與我之深也使人謂世子曰
爾其圖之世子之傅里克謂世子曰入自明則可以
生世子曰吾君已老矣已昏矣吾若此而入自明則
驪姬必死驪姬死則吾君不安所以使吾君不安者
吾不若自死吾寧自殺以安吾君以重耳為寄矣刎
脰而死故里克所為弑者為重耳也夷吾曰是又將
殺我也胡氏曰若惠公既立而謂克曰先君命大夫
為世子傅世子死非其罪而大夫不之恤若奚齊者
既有先君之命矣而大夫又殺之以及卓大夫雖殺
之獨不念先君之命乎則克必再拜而死不復有言
矣
秋七月
正傳曰無事亦書義見于前
冬大雨雪
正傳曰雨者從天而下如雨然也書冬大雨雪者公
羊以為記異也何以為異也周之冬酉戌亥月即夏
之八九十月也是時隂結而未凝故唐氏曰此以時
書申酉戌月皆非大雨雪之時也故此尤為異愚謂
於此亦見周時之不同矣若夏之冬正雨雪之時何
以為異
(襄王三年)十有一年(齊桓三十七年晉惠二年衞文十一年蔡穆二十六年鄭文二十四年曹共四)
(年陳宣四十四年杞成六年宋襄二年秦穆十一年楚成二十三年)
春晉殺其大夫㔻鄭父
正傳曰㔻鄭父晉大夫也書晉殺其大夫㔻鄭父則
討罪之義隠矣曰其大夫云者猶言重耳之大夫也
㔻鄭者重耳申生之忠臣也左氏曰春晉侯使以㔻
鄭之亂來告故紀之太子申生賢子也孝也獻公蠱
惑於驪姬用其譛而殺之立其子奚齊里克太子申
生之傅而㔻鄭其大夫也太子死二人有撥亂反正
之志故克殺奚齊卓子㔻鄭告秦盖欲為重耳也左
氏曰㔻鄭之如秦也言於秦伯曰吕甥郤稱冀芮實
為不從若重問以召之臣出晉君君納重耳蔑不濟
矣以此觀之二人為重耳也為重耳者奚齊卓子之
賊臣乃重耳之忠臣也申生之忠臣也二人欲立重
耳將撥亂反正以報太子申生然而不知春秋之義
自陷弑逆之罪而不自知矣
夏公及夫人姜氏會齊侯于陽穀
正傳曰書公及夫人姜氏會齊侯于陽穀著非禮也
諸侯相會好猶有禮節况婦人乎故陽穀之會有二
失禮焉婦人不出梱閾父母在則歲歸寧為父母也
而與公及齊侯會于野一失禮也公與齊侯會之非
時而以婦人參焉無内外男女之别則二失禮也許
氏曰以公夫人陽穀之會觀之齊桓伯業怠矣愚謂
久假而不歸齊桓未之有焉
秋八月大雩
正傳曰雩者旱而禱雨之祀大雩者天子禱雨之名
書秋八月大雩著非禮也臨川吳氏曰諸侯旱而雩
禮也大雩祀及上帝非禮也愚謂天子祭天地諸侯
祭山川魯以諸侯而雩于天則僣矣周之秋午未申
月即夏之五六七月正憂旱之時故穀梁以為雩月
正也於此亦可以見周之改時矣
冬楚人伐黃
正傳曰黃小國近楚者書楚人伐黃著夷狄之犯中
國也左氏曰黃人不歸楚貢冬楚人伐黃胡氏曰按
穀梁子曰貫之盟管敬仲言於桓公江黃遠齊而近
楚楚為利之國也若伐而不能救則無以宗諸侯矣
桓公不聽遂與之盟管仲死楚伐江滅黃桓公不能
救故君子閔之也遠國慕義背夷即華所謂出自幽
谷遷于喬木春秋之所取也被兵城守更歷三時告
命已至而援師不出則失救患分災攘夷狄安與國
之義矣滅弦滅温皆不書伐滅黃而書伐者罪桓公
既與會盟而又不能救也愚謂初江人黃人與盟于
貫已為楚人所疾矣今被兵而齊不能救桓公之伯
業衰矣
(襄王四年)十有二年(齊桓三十八年晉惠三年衞文十二年蔡穆二十七年鄭文二十五年曹共五)
(年陳宣四十五年卒杞成七年宋襄三年秦穆十二年楚成二十四年)
春王三月庚午日有食之
正傳曰書日有食之紀天變也
夏楚人滅黃
正傳曰書楚人滅黃罪蠻荆之暴横而霸主之不能
救也前十一年冬楚人伐黃矣歷三時報久至而諸
侯之救援不至此黃之所以滅也左氏曰黃人恃諸
侯之睦于齊也不共楚職曰自郢及我九百里焉能
害我夏楚滅黃穀梁曰貫之盟管仲曰江黃遠齊而
近楚楚為利之國也若伐而不能救則無以宗諸侯
矣桓公不聽遂與之盟管仲死楚伐江滅黃桓公不
能救故君子閔之也胡氏曰於禮為合於時為不幸
若江黃二國是也其書滅者見楚人之強罪諸侯之
弱責方伯連帥之不脩其職使小國賢君困於強暴
不得其所是也其又謂公羊子所謂亡國之善詞上
下之同力者則泥矣
秋七月
正傳曰無事亦書義見于前
冬十有二月丁丑陳侯杵臼卒
正傳曰杵臼陳侯名書陳侯杵臼卒紀與國之大故
也著恤災也
(襄王五年)十有三年(齊桓三十九年晉惠四年衞文十三年蔡穆二十八年鄭文二十六年曹共六)
(年陳穆公欵元年杞成八年宋襄四年秦穆十三年楚成二十五年)
春狄侵衞
正傳曰書狄侵衞著華夏之見陵伯圖之不競也胡
氏曰齊桓公為陽穀之會是肆于寵樂其行荒矣楚
人伐黃而救兵不起是忽于簡書其業怠矣然後狄
人得以肆暴今年侵衞明年侵鄭近在王都之側淮
夷亦來病把而不忌也伯益戒于舜曰無怠無荒四
夷來王此至誠無息帝王之道春秋之法也齊桓晉
文若此類者其事則直書于策其義則游聖門者默
識於言意之表矣愚謂此正吾今之說而孔子所以
謂其義則丘竊取之者也何嘗顯然改其文耶惜乎
明于此而昧于其他
夏四月葬陳宣公
正傳曰書夏四月葬陳宣公紀恤鄰之大義也而其
葬之得禮見矣宣公卒於十一年冬十二月至是五
月矣諸侯五月而葬禮也葬則有赴有會葬之禮焉
故書之
公會齊侯宋公陳侯衞侯鄭伯許男曹伯于鹹
正傳曰書會于鹹著勤王之義也穀梁曰兵車之會
也左氏曰夏會于鹹淮夷病把故且謀王室也秋為
戎難故諸侯戍周齊仲孫湫致之
秋九月大雩
正傳曰周之季秋九月即夏之孟秋七月正農人憂
旱之時若以九月為夏之九月則五穀成熟非用雨
之時矣書秋九月大雩著禮之非也大雩者祀上帝
天子行之諸侯僣用非禮也
冬公子友如齊
正傳曰書公子友如齊紀大夫之出境也禮大夫非
君命不出境出境史必書之是疑於非禮矣然繼是
即有諸侯城緣陵之事殆為是乎則又疑於得禮矣
諸儒謂春秋凡於書必有一宇褒貶善惡若此一節
於經何所據以見善惡耶
(襄王六年)十有四年(齊桓四十年晉惠五年衞文十四年蔡穆二十九年卒鄭文二十七年曹共七)
(年陳穆二年杞成九年宋襄五年秦穆十四年楚成二十六年)
春諸侯城緣陵
正傳曰書諸侯城緣陵著霸者恤鄰之義也左氏曰
春諸侯城緣陵而遷把焉盖淮夷病把諸侯會于鹹
城緣陵以遷把避之也以諸侯之力非不能救以把
不幸與淮夷為鄰所謂切近災者也故合謀遷其城
以避之其恤小之義見矣而公羊乃起專封之說胡
氏從之誤矣夫所謂封者必分之茅而胙之土命之
誥而錫之車服焉也此與大王避狄遷岐之事何以
異乃以為專封之罪乎然而不告于天子而擅與諸
侯遷之以此責之必無詞矣
夏六月季姬及鄫子遇于防使鄫子來朝
正傳曰季姬僖公之季女未適人及猶與也防魯地
書季姬及鄫子遇于防使鄫子來朝則三失禮可見
矣來朝者公穀皆以為來請已也胡氏又有春秋内
女適人繫諸國之說其未適人書其字之說季姬書
字而未繫諸國明其女而非婦之說及者内為志之
說朝不言使言使非正之說季姬使之朝病鄫之說
則皆陷於義例之蔽而非春秋直書見義之道矣愚
謂斯舉也於是乎見三綱之絶矣夫父之於子有君
道焉故曰家有嚴君父之謂也僖公溺愛其季女不
能教以内外之别使自擇配又使之肆其欲出遇諸
侯于外失君道父道矣鄫子以國君丈夫而為婦人
所使朝魯以定昏失夫道矣愚故曰於是乎見三綱
之絶矣
秋八月辛卯沙鹿崩
正傳曰沙鹿杜氏以為山名平陽元城縣有沙鹿土
山在晉地書沙鹿崩紀異也公羊曰外異不書此何
以書為天下紀異也左傳卜偃曰期年將有大咎幾
亡國愚謂地道靜也載華岳而不重今沙鹿崩是大
異也夫天地者繫天下之事也今地道虧非小咎故
書胡氏曰詩稱百川沸騰山冡崒崩言西周之將亡
也書沙鹿崩於前書獲晉侯於後雖不指其事應而
事應具存此春秋畏物之反常為異使人恐懼脩省
之意也其垂戒明矣
狄侵鄭
正傳曰書狄侵鄭著夷狄犯中國而霸圖之衰也張
氏曰狄數犯畿内之諸侯而齊桓不能治自入衛伐
邢滅温而至此霸圖弱而王室卑諸侯受禍著桓公
之怠也
冬蔡侯肸卒
正傳曰書蔡侯肸卒紀鄰國之大故有赴則史書之
聖人筆之致恤鄰之義耳穀梁謂諸侯時卒惡之是
義例之非也
(襄王七年)十有五年(齊桓四十一年晉惠六年衛文十五年蔡莊公甲午元年鄭文二十八年曹共)
(八年陳穆三年杞成十年宋襄六年秦穆十五年楚成二十七年)
春王正月公如齊
正傳曰如齊者朝齊也周禮諸侯世相朝也諸侯於
天子猶五年一朝禮也魯僖公十年朝齊今十有五
年又朝齊是以朝天子之禮事齊而非諸侯相朝之
禮矣故書十有五年春王正月公如齊譏失禮也
楚人伐徐
正傳曰書楚人伐徐紀夷狄犯中國也而霸圖之衰
亦可見矣左氏曰徐即諸夏故也吴氏曰徐楚僣王
同惡者也因齊桓之合諸侯匡天下徐亦革面而即
諸夏以即諸夏為楚所伐愚謂徐背夷而向華見伐
於楚而齊桓不能帥中國之諸侯以救之故曰見霸
圖之衰也
三月公會齊侯宋公陳侯衛侯鄭伯許男曹伯盟于牡
丘
正傳曰書公會齊侯宋公陳侯衛侯鄭伯許男曹伯
盟于牡丘著會盟之非禮也易曰初筮告再三瀆瀆
則不告人神之理一也左氏曰盟于牡丘尋葵丘之
盟耳救徐也夫葵丘之盟所謂初筮也又會牡丘以
尋前盟則可以見人心之離怠矣尋而盟之其可以
復結乎以是心而救徐其可克乎故誠者感人心之
本也盟者不誠之幾也故曰盟于牡丘著會盟之非
禮也是以春秋無善盟
遂次于匡
正傳曰書遂次于匡著救徐之不力也穀梁曰遂繼
事也次止也有畏也愚謂以齊桓之強帥列國之衆
何畏於楚桓公之心既蠱是先不誠矣則列國之人
心感之是亦以不誠焉於是乎解體矣是以有尋盟
焉惟尋盟而不信是以有次焉其勢使之然也孟子
曰壯者以暇日脩其孝弟忠信入以事其父兄出以
事其長上可使制梃以撻秦楚之堅甲利兵矣苟仗
其忠信而往雖匹夫可也而况以齊之強列國之衆乎
公孫敖帥師及諸侯之大夫救徐
正傳曰敖慶父之子魯大夫也書公孫敖帥師及諸
侯之大夫救徐善其救患而憾其不力也夫救徐善
也而使大夫行其不力甚矣左氏曰孟穆伯帥師及
諸侯之師救徐諸侯次于匡以待之愚謂桓公攘夷
安夏之心怠而霸業衰矣夫惟心之蠱是以不誠不
誠則不信不信則尋盟尋盟則次于匡次于匡而使
大夫以往救其勢使之然也故胡氏曰楚都于郢距
徐亦遠而舉兵伐徐暴横憑陵之罪著矣徐在山東
與齊密邇以封境言之不可以不速救以形勢言之
非有餽糧越險之難也今書盟于牡丘見諸侯救患
之不協矣書次于匡見霸主號令之不嚴矣書大夫
帥師而諸侯不行見桓德益衰而禦夷狄安中國之
志怠矣凡兵而書救未有不善之也救而書次則尤
罪其當速而故緩失用師之義矣中庸曰至誠無息
不息則久春秋謹始卒欲有國者敦不息之誠也始
勤而終怠則不能久而無以固其國矣
夏五月日有食之
正傳曰書日有食之紀天變也迅雷風烈必變聖人
之心也所以致脩省之意以為後世人君警也左氏
曰不書朔與日官失之也愚謂然則史氏亦有失之
者多矣諸儒以一字取義者不亦侮聖經矣乎
秋七月齊師曹師伐厲
正傳曰厲在徐揚之間義陽隨縣北有厲鄉書齊師
曹師伐厲善之也善救徐也左氏曰秋伐厲以救徐
也愚謂左氏必有所據兵法曰攻所必救杜氏曰厲
楚之與國伐厲者致楚之必救所以解徐也故春秋
善之
八月螽
正傳曰螽穀梁曰蟲災也蟲之害禾者周之八月即
夏之六月正苗長之時而有螽則害苗也書八月螽
紀災異也所以憂民食也
九月公至自會
正傳曰書公至自會紀反面也君舉必書况兵車大
事乎危事乎况出告則有反面之禮乎
季姬歸于鄫
正傳曰婦人謂嫁為歸書季姬歸于鄫終始乎昏禮
之非也夫昏禮有納采問名納幣請期所以遠嫌而
致重也季姬始遇鄫子于防以自擇配則所謂納采
問名諸禮皆廢無乃苟合耳此又書其歸所以終其
禮之非也
己卯晦震夷伯之廟
正傳曰己卯者日也晦者日之晦冥也夷伯者魯大
夫展氏之祖父夷其諡伯其字書己卯晦震夷伯之
廟紀異也為展氏紀也左氏震夷伯之廟罪之也於
是展氏有隠慝焉穀梁曰因此以見天子至于士皆
有廟天子七廟諸侯五大夫三士二故德厚者流光
德薄者流卑是以貴始德之本也始封必為祖胡氏
謂曰震夷伯之廟者天應之也天人相感之際微矣
愚謂君子之澤五世而斬故自天子至於士庶人五
等之服同記曰祭繼養也五世而上則親盡而服窮
五世而下親未盡而服未窮則繼養之恩未絶故高
曾祖考四代有服則亦四代有祭盖親親之義無貴
賤一也天子亦四親廟與始祖之廟而五有功德則
不祧故加二而七書曰七世之廟可以觀德是也諸
侯亦四親廟與始封之廟而五諸侯無功德之祖故
止於五大夫士亦四親祭與始分之祖而五大夫富
於士故大夫三廟士二廟官師一廟以其貧富為差
而制其廟之數故禮有曰祖禰同廟夫祖者高曾祖
也禰者考也其實四代之供養皆同若云一廟一代
則親未盡而可以不服乎夫祭由服生者也官師一
則知父而不知祖為禽道矣豈理也哉
冬宋人伐曹
正傳曰書宋人伐曹著霸圖之衰也左氏曰討舊怨
也夫宋與曹同盟而云凡我同盟之人既盟之後言
歸于好今乃擅興以伐同盟之人尚可謂之霸乎
楚人敗徐于婁林
正傳曰婁林徐地書楚人敗徐于婁林罪諸侯之不
克救也左氏曰楚敗徐于婁林徐待救也愚謂待救
而救不至春秋記之以見上無王法下無霸圖也
十有一月壬戌晉侯及秦伯戰于韓獲晉侯
正傳曰韓地名書晉侯及秦伯戰于韓獲晉侯則秦
君之仗義而晉君之背德皆可見矣左氏曰晉侯之
入也秦穆姬屬賈君焉且曰盡納羣公子晉侯烝於
賈君又不納羣公子是以穆姬怨之晉侯許賂中大
夫既而皆背之賂秦伯以河外列城五東盡虢略南
及華山内及解梁城既而不與晉飢秦輸之粟秦飢
晉閉之糴故秦伯伐晉三敗及韓秦伯獲晉侯以歸
晉大夫反首拔舍從之秦伯使辭焉曰二三子何其
慼也寡人之從君而西也亦晉之妖夢是踐豈敢以
至晉大夫三拜稽首曰君覆后土而戴皇天皇天后
土實聞君之言羣臣敢在下風穆姬聞晉侯將至以
太子罃弘與女簡璧登臺而履薪焉使以免服衰絰
逆且告曰上天降災使我兩君匪以玉帛相見而以
興戎若晉君朝以入則婢子夕以死夕以入則朝以
死唯君裁之乃舍諸靈臺大夫請以入公曰獲晉侯
以厚歸也既而喪歸焉用之大夫其何有焉且晉人
慼憂以重我天地以要我不圖晉憂重其怒也我食
吾言背天地也重怒難任背天不祥必歸晉君十月
晉隂飴甥會秦伯盟于王城對秦伯曰小人曰我毒
秦秦豈歸君君子曰我知罪矣秦必歸君貳而執之
服而舍之德莫厚焉刑莫威焉服者懷德貳者畏刑
此一役也秦可以霸納而不定廢而不立以德為怨
秦不其然秦伯曰是吾心也改館晉侯饋七牢焉蛾
析謂慶鄭曰盍行乎對曰陷君於敗敗而不死又使
失刑非人臣也臣而不臣行將焉入十一月晉侯歸
丁丑殺慶鄭而後入是歲晉又飢秦伯又饋之粟曰
吾怨其君而矜其民且吾聞唐叔之封也箕子曰其
後必大愚謂此其實傳也於此可以見秦晉之得失
矣按此傳則晉侯烝於賈君一不德也負約而不納
羣公子許賂以地而不信二不德也忘秦輸粟恤災
之義而閉之糴三不德也秦伐之仗此義矣及秦獲
晉侯以歸改館饋牢以德禮而還之又從而饋其飢
恤其災而矜其民不忘唐叔之舊焉秦伯可謂善補
過矣
春秋正傳卷十三
