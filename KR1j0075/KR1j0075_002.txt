欽定同文韻統卷一
天竺字母說
天竺字母譜
天竺字母後說
天竺字母說
粤稽象教之興原於天竺(即厄訥特珂克)大藏一十二部聲輪宏
轉徧滿寰區惟昔釋迦敷座談經現身說法廣宣妙義
辨析微言一則為諸大弟子闡發圓明一則以提醒衆
生解脫纒縛遂使迷津克渡彼岸同登原未甞立定門
法以何語言文字設為教品但就其依因現示色身所
著之處竺土大衆同曉之語言聲韻為之唱說固已聖
慈廣被妙化宏敷其間義以音宣音由呼出音呼相繫
韻切從生天竺字母有自来矣韻書有云等子觀音斯
製造蓋指西土字母而言洎乎東漢以来逮於魏晉之
際名僧代至法教東傳毎思拯濟三塗敷揚八藏祇以
中土士庶不能盡識梵書遂乃索奥探微重翻轉譯至
於經中諸咒悉傳印度本音或以為因秘宻而難宣或
以為若符契之取信說雖各異具載釋經諸家疏解之
中所謂振蕩身源綜維性要未易以初學淺見為之擬
議者也沙門神珙博綜釋典通曉梵音欲使經教流傳
兼通彼我製為華音等韻字母以為中土僧衆誦持標
式特其所取韻切相生之字字多空列音無的據縱使
呼調得法終亦華梵殊歸夫汲水者必求其源導川者
必尋其脉天竺字母經咒諸字之淵源也西番(即唐古特)字
母經咒諸字之脉絡也不求其源不尋其脉而於支河
斷港之中望其浥彼注茲流通暢遂適所謂南轅而北
轍者已爰考其法五十字母之内有十六音韻字三十
四翻切字共合成五十字母唐正觀初吐番相阿努心
欽至教願切空詮甞身至中印度國親受天竺字法殫
心精勤悉得其奥於是依其本音譯以唐古特之字以為
西域傳布經咒之用至那哷唐羅雜斡復從阿努所譯
五十字内考訂天竺原規唱演以授僧徒嗣是以来振
鐸持鈴逺傳葱嶺晨鐘夕唄徧接湟川夾漈鄭氏所謂
雖重百譯之逺一字不通之地而音義可傳者也况兹
震旦國中佛光首被禪燈正授接圓覺於諸天名錫單
傳證菩提于十地豈可糾纒於法梏迷失於正音且竺
貝具存梵經炳列若淵源之相接貴沿溯以求通凡兹
秉教沙門信心善衆於大藏中諸經咒但能依照天竺
本韻持誦無訛則經雖華字咒實梵音軌異塗同聲諧
義合今以天竺等韻字母列於簡端即於行下注以唐
古特之字以標流布權輿次列
國書對音次列漢文對音以便緇素誦習由此而進之詳
考梵音䖍誦諸咒至於兼通華梵廣布佛音此五十字
實為翻譯經咒之崑崙星宿也已
天竺字母譜
天竺字母後說
謹按文殊問經金剛頂經師利問經三部内俱有
此天竺字母五十字而所用漢字各有不同今於
三經内擇其與天竺本字音韻相合者取用外其
音韻不合者於
欽定國書十二字頭漢字内取用其無清平字者則用
濁平字(天竺字皆清平聲)無平聲字者則用仄聲字其有
本字呼聲應長者三經内用引字為記今照十二
字頭内有餘音字例将本字叠書而下一字微小
合為一字其本字下帶别音者即於本字下将别
音字細書合為一字其漢字内有音無字者照釋
典本身切例将所切二字並書合為一字其一字
有二音者如上音分數多下音分數少或下音分
數多上音分數少則将分數多之字正書分數少
之字細書合為一字照
國書合聲切法急讀之即成一音俱将反切及喉齒
唇舌等音註于其下其字音相近而呼法不同者
如嘎噶(噶哈)匝雜(雜哈)查楂(楂哈)答逹(逹哈)巴㧞(㧞哈)十五字
皆各三字相近而嘠匝查答巴五字緊讀噶雜楂
逹㧞五字緩讀帶哈字者帶喉音讀今将緊緩各
讀法分别註明其由此字母所生之字俱照此例
庶梵字本韻皆了然矣
欽定同文韻統卷一
