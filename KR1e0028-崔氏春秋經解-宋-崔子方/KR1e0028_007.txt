春秋經解卷七宋崔子方撰
宣公
元年春王正月公即位
宣公之即位正也
公子遂如齊逆女
文公之喪未期而公逆女以公為忘哀之蚤也春秋
不正使大夫逆者例不月宣公之喪娶其惡為甚雖
其親逆猶不月也莊公如齊逆女不月是也然則此
不特譏使大夫逆矣
三月遂以夫人婦姜至自齊
何以不稱氏貶之也夫人不能以禮自防而從君於
喪娶此不得乎夫家者也故貶其氏焉
夏季孫行父如齊
晉放其大夫胥甲父于衛
稱國以放放有罪也君放之之辭也
公會齊侯于平州
公會齊侯于平州昏姻之故也不正公之喪娶又與
齊會故不月以見譏然則何以不致内地例不致也
平州盖魯地傳曰會于平州以定公位盖公以庶立
國人未信故齊侯以大國之權而來定我也知平州
為内地明矣
公子遂如齊
六月齊人取濟西田
公新昏于齊又為平州之會兩卿荐聘齊魯親矣而
齊取濟西田知魯以與齊也不正魯之以田與齊而
齊之受田於魯故月之以見譏
秋邾子來朝
楚子鄭人侵陳遂侵宋
晉趙盾帥師救陳
宋公陳侯衛侯曹伯會晉師于棐林伐鄭
此趙盾也何以不言會晉趙盾公侯尊矣趙盾據其
所而會公侯故貶之也貶大夫者或稱師或稱人以
師出則稱師不以師出則稱人
冬晉趙穿帥師侵崇
晉人宋人伐鄭
二年春王二月壬子宋華元帥師及鄭公子歸生帥師
戰于大棘宋師敗績獲宋華元
秦師伐晉
夏晉人宋人衛人陳人侵鄭
秋九月乙丑晉趙盾弑其君夷臯
三家以為趙穿弑也趙盾不討賊故書趙盾弑焉夫
春秋謹名分别嫌疑今加弑君之罪於人而不為異
辭以見之恐非聖人之意而傳或失之也傳又以為
弑君者不復見而趙盾復見然齊商人弑君其後商
人復見公子羽父弑隠公其後羽父復見則此例亦
未可用也
冬十月乙亥天王崩
三年春王正月郊牛之口傷改卜牛牛死乃不郊猶三
望
不言傷之者牛自傷也魯怪牛之自傷又懼改卜牛
而牛死之異乃不復繫牛故于牛死而遂知其不郊
也以常禮言之當四月而郊郊而後三望魯人以為
望郊之細也故不復待其時於正月以不郊之故而
遂三望焉此又失禮之甚者彼惡知無望之為愈也
葬匡王
楚子伐陸渾戎
二傳曰陸渾戎當從二傳去之字(按公羊春秋作賁渾戎與穀梁異)
夏楚人侵鄭
秋赤狄侵齊
宋師圍曹
冬十月丙戌鄭伯蘭卒
葬鄭穆公
四年春王正月公及齊侯平莒及郯莒人不肯公伐莒
取向
莒小國也大國欲為我平而不肯致伐之道矣故曰莒
人不肯公伐莒取向齊魯大國以好平兩小國之怨而
且不能信不足故爾不知自反而復取邑以致怨於人
以内為過矣其不言弗肯何也肯可辭也言不肯則其
為故可知矣雖然向我故地桓十六年城向是也盖其
後或入于莒豈魯與莒有好故向屬莒至此莒不肯平
然後公復取向也以不致公之行知向之為内邑明矣
秦伯稻卒
夏六月乙酉鄭公子歸生弑其君夷
赤狄侵齊
秋公如齊
公至自齊
冬楚子伐鄭
五年春公如齊
四年秋公如齊今又如齊不正公之亟朝大國故不
月以見譏亟朝之譏自宣始矣當是時魯益弱故數
事大國以自固也
夏公至自齊
秋九月齊高固來逆子叔姬
二傳曰逆子叔姬當從二傳為子叔姬今公之女而
大夫自為逆者也叔姬目我女也盖自我之辭言之
叔孫得臣卒
冬齊高固及子叔姬來
子叔姬來歸寕也高固及之為非禮矣
楚人伐鄭
六年春晉趙盾衛孫免侵陳
夏四月
秋八月螽
冬十月
七年春衛侯使孫良夫來盟
夏公會齊侯伐萊
秋公至自伐萊
大旱
不言不雨旱則不雨不足以言之也大旱志灾也
冬公會晉侯宋公衛侯鄭伯曹伯于黑壤
夏會伐萊秋而至冬又會黑壤春而至其間大旱之
不恤且古者凶荒殺禮不舉今公區區以侵伐期會
之為急則不知務矣故皆不月以見譏
八年春公至自會
夏六月公子遂如齊至黃乃復
言至黃以見遂有志至乎齊比至于黃而後復也不
言而言乃乃難辭也見遂之有疾難于進云爾下書
仲遂卒于垂知遂之有疾也大夫受命以出雖死有
以尸將命者然則遂之有疾而復亦罪矣猶異乎公
孫敖之不至而復也
辛巳有事于大廟仲遂卒于垂壬午猶繹萬入去籥
仲遂公子遂也不曰公子前見也其曰仲死而後命
以氏也後有仲嬰齊者其族也猶叔肸之命氏云爾
生命以氏生則稱之死命以氏於其卒而稱之猶者
可以已而不已之辭也彼籥入矣而叔弓卒故去籥
卒事為得禮此仲遂卒矣明日猶繹萬入而去籥則
知為失禮矣不譏有事而譏繹也
戊子夫人嬴氏薨
晉師白狄伐秦
楚人滅舒蓼
秋七月甲子日有食之既
冬十月己丑葬我小君敬嬴雨不克葬庚寅日中而克
葬
雨不克葬禮也不為雨止庶人之禮也其克葬則志
日之蚤暮何也禮葬既封主人贈而祝宿虞尸既反
哭主人與有司視虞牲有司以几筵舍奠于墓左反
日中而虞葬日虞弗忍一日離也今日中而克葬則
僅及乎是日虞也彼日下昃乃克葬則不能乎是日
虞矣此春秋所以志日蚤暮而書克葬也春秋愛其
禮如此
城平陽
楚師伐陳
九年春王正月公如齊
(按本例云八年六月夫人嬴氏薨此喪朝也何以不譏宣公以庶立故也然後知妾母不得稱夫人明矣)
(且下十年兩如齊而此不譏亟朝春秋欲有所見者不嫌也)
公至自齊
夏仲孫蔑如京師
齊侯伐萊秋取根牟
根牟萊邑齊取之也(按根牟左傳以為東夷國公羊以為邾邑無以為萊邑者崔氏)
(所云亦据例以臆决之耳)
八月滕子卒
九月晉侯宋公衛侯鄭伯曹伯會于扈
晉荀林父帥師伐陳
辛酉晉侯黑臀卒于扈
不目會而目地見扈之為晉地也
冬十月癸酉衛侯鄭卒
宋人圍滕
楚子伐鄭
晉郤缺帥師救鄭
陳殺其大夫洩冶
十年春公如齊
不月公之行譏亟也
公至自齊
齊人歸我濟西田
此公朝齊而親受之也不言來歸見齊之使未嘗來
也不直言歸見魯之未嘗求之也故言歸我以見其
事焉此盖齊人喜公之來朝而後歸其田也且公以
列國之尊親朝而受田以公為病矣
夏四月丙辰日有食之
己巳齊侯元卒
齊崔氏出奔衛
譏世卿也當時之辭也
公如齊
五月公至自齊
癸巳陳夏徵舒弑其君平國
六月宋師伐滕
公孫歸父如齊葬齊惠公
晉人宋人衛人曹人伐鄭
朞年之間一救一伐然則晉非能撫諸侯也徒與楚
人争一旦之忿而已
秋天王使王季子來聘
王子貴矣不名故以伯仲稱之此王之季子也
公孫歸父帥師伐邾取繹
大水
季孫行父如齊
冬公孫歸父如齊
齊侯使國佐來聘
饑
楚子伐鄭
十有一年春王正月
夏楚子陳侯鄭伯盟于辰陵
楚子與陳侯鄭伯參盟然於冬入陳於明年圍鄭不
正其不信之甚故不月以見譏
公孫歸父會齊人伐莒
秋晉侯會狄于櫕函
冬十月楚人殺陳夏徵舒丁亥楚子入陳
楚子伐陳以討弑君之亂罪人斯得可以毋入陳矣
而且入陳故見譏于辰陵之盟以見楚子有利陳之
心非真能討賊也
納公孫寧儀行父于陳
十有二年春葬陳靈公
楚子圍鄭
夏六月乙卯晉荀林父帥師及楚子戰于邲晉師敗績
此戰盖救鄭也且楚子圍鄭而荀林父帥師及楚子
戰于邲春秋之戰及者為主是晉欲戰也晉欲戰則
知以救鄭明矣其不言救鄭何不及乎事也楚已服
鄭而晉師乃戰爾
秋七月
冬十有二月戊寅楚子滅蕭
晉人宋人衛人曹人同盟于清丘
春秋有同盟之例微者不言同不衆不言同自五以
上然後與同也今曰晉人宋人衛人曹人同盟何也
欲有所見也傳曰晉原縠宋華椒衛孔達曹人同盟
於清丘曰恤病討貳於是卿不書不實其言也其亦
信矣且今日四國共盟而明日宋衛相反於陳明年
楚伐宋而晉不救則不信其盟已甚故貶而稱人焉
然未有以知其貶也故加同盟以見之微者之盟不
言同言同則知其非微者明矣彼傳者知卿之不書
而不知同盟之例盖凡春秋之事隠者必有以見之
而先儒未之或知也
宋師伐陳
衛人救陳
十有三年春齊師伐莒
夏楚子伐宋
秋螽
冬晉殺其大夫先縠
今年晉殺先縠眀年衛殺孔達而皆以其罪則清丘
之盟其不信固也
十有四年春衛殺其大夫孔逹
夏五月壬申曹伯夀卒
晉侯伐鄭
秋九月楚子圍宋
葬曹文公
冬公孫歸父會齊侯于榖
十有五年春公孫歸父會楚子于宋
夏五月宋人及楚人平
是時楚為不道圍人之國踰年而不解致宋有析骸
易子之禍而後與之平以楚之虐為己甚故月之以
見譏平例時且楚子在宋其曰人平何也人衆辭也
相與平者必衆也(按本例云平在下故加月以見譏)
六月癸卯晉師滅赤狄潞氏以潞子嬰兒歸
春秋之例外裔之君不爵而國滅不日此曰潞子嬰
兒而又加日何也夫國莫禍於見滅君莫辱於以歸
是以國滅君死之正也其奔則不正矣以歸則惡又
甚焉夫既不能守位而死又不能避難而去輿櫬面
縛為之係纍獻俘于其廟以苟一旦之生此亦天下
之大戮也彼不肖之君猶或甘心而不悔是以春秋
之例於國滅而以歸者必謹而日之賤而名之以致
惡焉雖在微國在外裔猶特變例而從之其意以為
雖微國與外裔之國猶以是為惡况於中夏有國之
大者乎此聖人所以深警乎後世之君也且諸侯之
見執者亦辱矣而不名國滅而奔者亦罪矣而不名
獨於以歸則名所以賤而惡之亦眀矣而傳謂以歸
猶愈乎執者似誤矣
秦人伐晉
王札子殺召伯毛伯
此下相殺也不可曰周人殺其大夫故直書王札子
殺召伯毛伯也
秋螽
仲孫蔑會齊高固于無婁
初税畆
盖履畆而税也古者方里而井井九百畆其中為公
田八家皆私百畆同養公田及其成則公取其公私
取其私而謂之助盖曰借民力以治吾田而已方其
盛時民知先公而後已曰雨我公田遂及我私及其
衰也有法以治之曰公田稼不善則非民又其甚也
法不足以治之矣此宣公之時所以舍公田之不善
履民之畆而税其善者也上不知節用以裕民民或
不致力以事其上上不知自反而取責于民此春秋
所以書初税畆譏其壊法以自便也凡重事例月其
不月以見譏
冬蝝生
冬非蝝生之時也以生為異矣
饑
秋螽冬蝝生以至於饑則公田之不善豈民之罪哉
而宣公乃履畆而税見公之不恤其民矣
十有六年春王正月晉人滅赤狄甲氏及留吁
夏成周宣榭火
言成周以别西周則西周有故宫廟矣宫廟之火故
志之也外災以月志然而火之為害則微矣故時志
也志其不謹而已
秋郯伯姬來歸
冬大有年
十有七年春王正月庚子許男錫我卒
丁未蔡侯申卒
夏葬許昭公
葬蔡文公
六月癸卯日有食之
己未公會晉侯衛侯曹伯邾子同盟于斷道
秋公至自會
不以月致有譏者也春秋以例見者不疑矣(按本例云宣公)
(之立事齊而不事晉豈斷道之會晉有責于我乎故不月致以見之)
冬十有一月壬午公弟叔肸卒
公弟公母弟也曰叔肸盖卒而後命以氏者其後叔
老叔弓者其族也
十有八年春晉侯衛世子臧伐齊
公伐杞
杞於魯昏姻之國而公伐之以公為不韙矣故不月
以見譏此成五年杞叔姬所以來歸也
夏四月
秋七月邾人戕鄫子于鄫
鄫微國未嘗見卒于春秋以邾人戕而後見之也邾
人戕鄫子于鄫則鄫之臣子有罪矣戕國君重事例
當日又諸侯卒則名戕鄫子不名不日微國赴告之
禮或不備也
甲戌楚子旅卒
吳楚僣號以偪天子故春秋不書其葬難言之也僣
諸公猶可言也僣天子不可言矣雖然安知非赴告
不時魯不往會而後不葬乎盖是時吳楚方強諸侯
不敢不會葬又楚子昭卒而襄公在楚亦不書葬則
知春秋于吳楚固不書葬矣
公孫歸父如晉
冬十月壬戌公薨于路寢
歸父還自晉至笙遂奔齊
不稱公孫前見也其地見未入乎國也比至於笙聞
公之薨畏罪而奔齊然則歸父有惡於新君矣廢命
逃刑於是乎不臣故曰遂奔齊以惡之
