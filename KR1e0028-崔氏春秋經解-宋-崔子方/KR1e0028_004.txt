春秋經解卷四宋崔子方撰
閔公
元年春王正月
閔之不即位知子般之弑也
齊人救邢
夏六月辛酉葬我君莊公
秋八月公及齊侯盟于落姑
季子來歸
此公子友而曰季子賢之也曰來歸喜之之辭也以
見魯人之情有望於季子如此之深子般之弑季友
在外賊不得討魯人以為必得季子之賢然後乃能
治國而有為故季子來歸以喜書也然而卒受慶父
使復為亂而弑閔公又不討賊使彼猶得以公子之
親而出蔽兄弟之小愛傷君臣之大義故春秋於公
子慶父奔莒文無所貶者所以明著其事以責季子
也終有以責之故始有以望之此來歸所以書者歟
三家知春秋賢季子而不知其所以深責季子也管
叔之亂不及慶父而周公不隱繇是言之則季子之
過明矣
冬齊仲孫來
傳謂公子慶父者是也何以知其然夫春秋欲有所
見則文有所變公子友而曰季子加子焉賢之也公
子慶父而曰仲孫目氏焉疏之也係之齊者弑君之
人其義當絶於魯且以責齊桓受魯賊欲見其自齊
而來故係之齊也其曰來者怒之之辭也於季子言
來歸則其辭喜於齊仲孫言來則其辭怒可知矣蓋
於公子慶父如齊奔莒方責齊桓而慶父之惡未見
故於其來而深惡之而曰齊仲孫也後之學者不疑
公子友為季子而疑公子慶父為齊仲孫何也春秋
恐以慶父為齊仲孫有所疑也故特見之又恐以友
為季子有所疑也故於其卒曰季友見之
二年春王正月齊人遷陽
夏五月乙酉吉禘于莊公
是時魯人短喪於莊公之薨二十二月矣遂去喪從
吉而為此禘也猶僖公薨二十一月而文公遂大事
于大廟則魯之短喪明矣其言吉何未可以吉也目
禘譏其為禘也蓋禘者周之盛祭五年乃一行之合
羣廟之主于大祖而審諦昭穆者也今獨曰于莊公
見其不及羣廟之主也獨于莊公而為禘其為非禮
明矣
秋八月辛丑公薨
不地弑也君弑國亂葬禮有闕故不書葬以徵臣子
之罪也
九月夫人姜氏孫于邾
其不日蓋以罪略之則異乎公孫于齊矣
公子慶父出奔莒
慶父不貶以責季子也内大夫奔例日謹有罪也夫
人與慶父同惡蓋同日而出奔夫人先不日故慶父
亦不得日也慶父不日然後知與夫人同日奔矣
冬齊高子來盟
齊侯使高子之來欲以觀魯之治亂而有覬魯之心
高子知魯之援為可親也於是請盟焉以立僖公然
則不失奉使之宜求盟以親魯者高子為之也故不
稱使以見之又從而賢之曰高子與屈完來盟于師
同義
十有二月狄入衞
此滅也何以不言滅為桓公諱也春秋為賢者諱夫
桓公主諸侯之盟任天下之重攘寇亂安中國今狄
滅衞而不能救宜桓公以為恥也桓公之所恥故春
秋為之諱矣莊公之季年狄伐邢齊人於是乎救邢
會明年魯有内亂桓公外平狄於邢内治難於魯區
區二年之間君臣會盟聘問之好曾無虛月狄子是
間齊之有事于東方也乃乘間而伐衞衞懿公不得
於國人敵至而不支一戰而遂亡然則齊人未暇於
謀衞而衞已亡矣此固桓公之所為恥也雖然為之
諱必將有見焉僖二年書城楚丘城楚丘以封衞也以
封衞則衞之滅明矣國風存載馳之詩則衞之滅不
患乎不見於後世
鄭棄其師
鄭伯惡高克使將兵次于河上久而不召師潰而歸
高克奔陳鄭人為之賦清人故清人之詩存則鄭棄
其師可得而知也不曰鄭伯又不曰鄭人而獨舉鄭
焉兼君臣之辭然則鄭伯高克俱罪矣
