易俟卷十二翰林侍讀喬萊撰
䷦(艮下坎上)
程傳蹇序卦睽者乖也乖必有難故受之以蹇
蹇利西南不利東北利見大人貞吉
萊按坎配諸卦凡十有四大半以險難為義蹇解反
對之卦也坎遇艮止乎險也曰蹇坎遇震動而出乎
險也曰解當蹇之時不據形勝不能濟也不遇才賢
不克救也西南坤方地也平易也東北艮方山也險
阻也故利西南不利東北也九五剛中正而當天子
之位大人也利見之以成濟蹇之功貞而吉矣
彖曰蹇難也險在前也見險而能止知矣哉
萊按屯曰難蹇亦曰難屯之難在造化故居險貴其
能動蹇之難在世道故見險貴其能止
蹇利西南往得中也不利東北其道窮也
泉峰龔氏曰蹇合東北艮坎成卦西南其對方也利
西南而得中出乎蹇之外也不利東北而道窮止乎
蹇之地也瞿唐來氏曰往得中者解下卦之坎往
而為蹇上卦之坎當九五之位而得中也其道窮者
解上卦之震下而為蹇下卦之艮止于險難而不行
故曰其道窮
利見大人往有功也當位貞吉以正邦(叶崩)也蹇之時用
大矣哉
萊按卦有見險而止之義以二體也事外之人也保
身也爻有往則有功之義以二五也事中之人也救
世也瞿唐來氏曰往有功之往即往得中之往九五
當位德足以屬天下之心勢足以召天下之士明信
義于天下行一不義殺一不辜而不為其邦乃底定
也有此三者方可濟蹇故贊其時用之大
象曰山上有水蹇君子以反身脩德
萊按蹇之時不賢者尤人而已君子曰反身賢者立
功而已君子曰脩德聖人道理如此
初六往蹇來譽
萊按初在下不宜往也艮體也能不往也周公誡之
曰往則遇險來則得譽曷譽乎見幾于早君子許其
智矣隆山李氏曰古人生居亂世无官守言責者類
皆高蹈隠淪以待天下之清卒之聲名俱高傳播萬
世夫是之謂往蹇來譽與夫履富貴而蹈危機以致
名位俱仆為後代之指笑者有間哉
象曰往蹇來譽宜待(叶題)也
萊按六十四卦之中聖人設需之一卦教人以待之
義盖時當險難濟之不能犯之不可唯靜以待之時
无不移事无不過險可出身可安也初在下于待尤
宜
六二王臣蹇蹇匪躬之故
萊按見險能止為事外者言之也使六爻皆見險而
止誰與任天下之事者諸爻戒其往許其來二不取
往來之義何哉濟蹇之臣無所逃其責也曰王臣乃
心王室者也曰蹇蹇備歷多艱者也曰匪躬之故公
而忘私能致其身者也曷為乎不言吉凶也曰蹇難
方深隂爻才弱成敗利鈍非所逆覩也
象曰王臣蹇蹇終无尤(叶貽)也
萊按終无尤堅良臣任事之心杜後人責備之口也
朱子曰事雖不濟亦无可尤
九三往蹇來反
萊按三近于坎險在前也艮之主也乃見險而能止
者故有來反之義曰反既往而反也非若初之未往
也
象曰往蹇來反内喜之也
萊按二為内卦之主方蹇蹇求濟三陽爻有濟蹇之
才反來就二二之所深喜也盖濟蹇非一手足之力
故三欲其反四欲其連
六四往蹇來連
本義連于九三合力以濟
象曰往蹇來連當位實也
楊氏曰當位實者隂比于陽也易之為義以得陽為
實以失陽為虚如翩翩不富皆失實者无陽故爾
九五大蹇朋來
萊按大蹇者非常之蹇也于五曰大者當艱鉅也非
常之蹇非羣策羣力不能濟也五陽剛中正下有匪
躬之臣上有來碩之助並來反來連之三四皆合力
以濟者可謂朋來者已如肅宗之得李泌郭子儀德
宗之得陸贄李晟蹇有不濟者乎
象曰大蹇朋來以中節(叶即)也
萊按中節則合乎機宜故朋來助之否則舉措乖方
朋必不來來亦無益
上六往蹇來碩吉利見大人
萊按初之往往而出也上之往往而處也初在下隠
則可以致譽上在上見則可以匡時故初以出為蹇
而上以處為蹇也來碩如李泌之至靈武成碩大之
功也利見大人從九五也諸爻不言吉而上言吉者
諸爻方在蹇中上則居蹇之極時將出于蹇矣
象曰往蹇來碩志在内也利見大人以從貴也
萊按身在事外不欲與世相忘以濟世為志故曰志
在内五大人也上利見之故曰從貴
䷧(坎下震上)
程傳解序卦蹇者難也物不可以終難故受之以解
解者散也為卦震上坎下震動也坎險也動于險外
出乎險也
解利西南无所往其來復吉有攸往夙吉(解音蟹)
萊按蹇解反對之卦解利西南者難既解矣故不言
東北之不利而但言西南之利也當斯時也使四方
底定而无所往也則來復其所一切與之休息吉也
如殘孽未盡而尚有所往也宜早往早復勿久為煩
擾也武王克殷歸馬放牛即斯義也故革之上爻亦
垂征凶之戒雲峰胡氏曰蹇言不利東北解不言
者蹇方止于險中故言利平易不利險阻解已出險
外故但言平易之利不言險阻之不利大抵解之時
以平易為利略有苛急即非利以安靜為吉久為煩
擾即非吉
彖曰解險以動動而免乎險解
隆山李氏曰以畫觀之四隂二陽坎險在前是為蹇
四隂二陽坎險已過是為解則解者蹇之反也以卦
觀之坎上震下為屯坎下震上為解則解者屯之反
也屯者難之方興解則難之已散蹇之止于險下固
不若屯之動于險中屯之動于險中又不若解之動
于險外也
解利西南往得衆(叶衷)也
程傳解難之道利在廣大平易以寬易而往濟解則
得衆心之歸也
其來復吉乃得中也
進齋徐氏曰乃得中指二也盖天下禍亂已散來則
復反于安静之域不事煩擾此以静而吉也
有攸往夙吉往有功也
建安丘氏曰大抵處時方平者易緩除惡不盡者易
滋聖人於患難方平之際既不欲人以多事自疲又
不欲人以无事自怠也
天地解而雷雨作雷雨作而百果草木皆甲拆解之時
大矣哉
進齋徐氏曰雷雨作者氣之解也百果草木皆甲拆
者形之解也形隨氣而解則屈者伸鬱者暢生意流
行充周普徧解之時其大矣哉
象曰雷雨作解君子以赦過宥罪
萊按大難既解之後天下之有罪有過者多矣赦之
宥之固以布維新之政亦以安反側之心也時乃應
爾道亦宜然若董卓之難既平王允不赦傕汜所以
亂也安禄山之亂既定肅宗六等定罪藩鎮之所以
叛也
初六无咎
本義難既解矣以柔在下上有正應何咎之有
象曰剛柔之際義无咎(叶九)也
中溪張氏曰居解之初患難方散之時也初才柔位
卑未能有為幸而初四相應剛柔交際以此處解揆
之于義自无咎也
九二田獲三狐得黃矢貞吉
萊按蹇之往解之二往而為蹇之五也解之來蹇之
五來而為解之二也兩爻皆言得中是蹇解二卦皆
以坎一陽之往來為重猶需訟二卦亦以坎一陽之
往來為重也難既解矣惟以去小人為急務二剛中
之才上應六五有去小人之權者程子曰田者去害
之事狐者邪媚之獸三狐指卦之三隂時之小人也
田而獲之得中直之道貞而吉也卦中言君子言公
皆指二也
象曰九二貞吉得中道(叶斗)也
六三負且乘致寇至貞吝
萊按負且乘者小人而乘君子之器也夫小人何由
而乘君子之器哉盖大難既解之後有功者不必皆
有德之人也有位者不必皆有功之士也譬唐肅代
時安史之難既解少陵詩曰攀龍附鳳勢莫當天下
盡化為侯王又曰詩書遂牆壁奴僕且旌旄是也故
斯義于解之三爻發之貞吝先儒謂雖以正得之非
也若以正得之不為負且乘矣言雖拜爵公朝自以
為榮然終可羞也
象曰負且乘亦可醜也自我致戎又誰咎(叶九)也
萊按負且乘小人自以為榮由君子觀之但覺其可
醜而已小則為寇大則為戎不曰寇而曰戎者甚之
也用小人者盍思斯義
九四解而拇朋至斯孚(解佳買反象同)
程傳四大臣也下應初六拇在下而微者謂初也居
上位而親小人則賢人正士遠退矣斥去小人則君
子之朋至而誠合矣
象曰解而拇未當位也
東谷鄭氏曰四之所自處者不當宜小人之所附麗
也必解去之然後孚于其朋朋陽剛之類謂二也拇
在下之隂謂初也萊按程子謂拇為初鄭氏謂拇為
三鄭氏較勝
六五君子維有解吉有孚于小人
建安丘氏曰險難小人之為也小人情狀最為不一
狐以言其蠱惑隼以言其鷙害拇以言其附麗負且
乘以言其僭竊也盖生天下之難者莫甚于小人而
人君能解天下之難者莫大于君子唯六五之君得
君子以為解難之助此小人之所以心服而退聽也
雙湖胡氏曰嘗觀卦體不吉諸爻雖得位以剛中
正之君幾濟之不足蹇九五是也卦體既吉諸爻雖
不得位柔不中正之主亦處之有餘解六五是也以
知卦有吉凶實係卦體而不專係六爻明矣
象曰君子有解小人退也
上六公用射隼于高墉之上獲之无不利
東谷鄭氏曰釋者多指公為上六遂失其義繫辭極
言藏器待時之美安有難解之時隂柔處上能具茲
美者乎公之非上六也明矣隼飛翔于上善為鷙害
指上之隂而言也墉内外之限在墉之上而未出乎
外指上之位而言也公射而去之則解道成矣萊按
鄭先生之說是也解之極動之終藏者可勿藏矣待
者可勿待矣獲之无不利所謂動而不括出而有獲
者也
象曰公用射隼以解悖也
程傳至解終而未解者悖亂之大者也射之所以解
之也解則天下平矣
䷨(兊下艮上)
程傳損序卦解者緩也緩必有所失故受之以損
童溪王氏曰諸儒皆言損乾之九三益坤之上六此
誤于卦變之說而曰自泰來也夫八卦成列因而重
之則艮重兊為損豈坤重乾為泰復由泰而為損耶
萊按童溪之言是也雖然執變卦之說謂自泰來者
非也悟卦變之非而曰不自泰來則損彖傳曰損剛
益柔益彖傳曰天施地生非對乾坤而言耶雖以艮
重兊為損以巽重震為益而泰否損益有脈絡聯貫
之義焉何則上篇首乾坤下篇首咸恒乾坤天地也
咸恒夫婦也由乾坤而屯蒙需訟師比小畜履歷十
卦凡陽爻三十畫隂爻三十畫而為泰否由咸恒而
遯大壯晉明夷家人睽蹇解歷十卦凡陽爻三十畫
隂爻三十畫而為損益泰否者天地之合也損益者
夫婦之變也是泰否損益乃二篇遙對之卦六十四
卦中之關鍵也故損益之成卦非從泰否而來而損
益之得名則對泰否而發義也其乾坤咸恒皆歷隂
陽六十畫而為泰否損益者以天道人事而言乃六
十年而甲子一週之義又按咸恒何以殊損益也曰
恒長男長女也咸少男少女也長男長女以道合也
合之久為益少男少女以情合也合之久為損也
堯峯汪氏曰上下經雖卦數不同而其卦往往遙對
咸恒與乾坤對損益與否泰對小過與頥對中孚與
大過對既未濟與坎離對上經主天道乾坤泰否剥
復坎離皆天道之自然者也下經主人事咸恒損益
夬姤既未濟皆人事之必至者也又曰乾坤者萬物
之男女也咸恒者一物之天地也泰否者乾坤之合
坎離則天地之所以泰否也損益者咸恒之變既未
濟則男女之所損益也否泰必相循環然後能立天
地使无水火則天地幾于渾沌而并无所謂泰否矣
孔子曰天地絪緼萬物化醇此言水火之在天者也
損益亦必相循環然後能成男女使无水火男女幾
于冥頑而并无所謂損益矣孔子曰男女搆精萬物
化生此言水火之在人者也天道相禪而不已人事
相因而不絶則皆水火為之也是故天地消息于水
火之中男女亦死生于水火之中
損有孚元吉无咎可貞利有攸往曷之用二簋可用享
萊按雜卦曰損益盛衰之始也則損民之事國之衰
也可不慎乎孚信也不得已而損民民能信我之非
厲已也繫辭曰定其交而後求是也如是則元吉无
咎可貞利有攸往矣然既不得已而取之亦當不得
已而用之雖祭享大事二簋可用况他事乎後世取
之盡錙銖用之如泥沙何哉
彖曰損損下益上其道上行(叶杭)
開封耿氏曰貴以賤為木高以下為基故益下則下
與上俱益損下則下與上俱損
損而有孚元吉无咎可貞利有攸往
進齋徐氏曰卦辭曰損有孚彖辭曰損而有孚加一
而字其義曉然矣
曷之用二簋可用享二簋應有時損剛益柔有時損益
盈虛與時偕行
萊按孔子懼後世誤認二簋可用享而享祀之不豐
也故補出二簋應有時因時之一字推原損益成卦
之由亦有時也損剛者損乾之三而為兊益柔者益
坤之上而為艮也有時者乾坤歷六十畫而為泰否
咸恒歷六十畫而為損益非時為之耶推之一切損
益盈虚皆時也故益曰與時偕行損曰與時偕行
象曰山下有澤損君子以懲忿窒欲
本義君子脩身所當損者莫切于此
初九已事遄往无咎酌損之
萊按初在下民之象也損下益上之時當已己之事
速往益上无咎之道也然在上者當斟酌而損之勿
浚削也曰已事遄往示為下者急公之義也曰酌損
之示為上者恤下之仁也
象曰已事遄往尚合志也
萊按下有急公之義則志合乎君上有恤下之仁則
志合乎民故曰合志尚指上九盖上以弗損益之為
大得志也
九二利貞征凶弗損益之
萊按損下益上之時為臣者但知剥民以奉君非貞
也故有利貞之戒若剥民奉君以往凶之道也民為
邦本本固邦寧惟弗損于民乃所以有益于國也言
利之臣戒諸
象曰九二利貞中以為志也
六三三人行則損一人一人行則損其友
萊按繫辭之釋茲爻也曷言乎天地絪緼萬物化醇
也泰否者天地之交也曷言乎男女搆精萬物化生
也損益者咸恒之變也曷為乎見于損之三也損三
則為兊益上則為艮兊艮相合男女搆精盡天地交
感之義成萬物化育之功故曰得其友也平甫項氏
曰六三不可以不損也六三損則初二四五三上皆
得成耦極天地男女之義不過如此
象曰一人行三則疑(叶義)也
萊按三兊之主上艮之主少男少女夫婦之道貴于
專一若三人行則疑于所主矣故繫辭以致一之說
釋之
六四損其疾使遄有喜无咎
萊按疾過也四大臣之位當損下之時以柔居柔非
能有所匡救者四之過四之疾也初之損損己以益
上也二之損弗損于民以益國也三之損損陽以益
隂也四曷損乎所貴損其疾而已程子曰人之損過
惟患不速速則不至于深過為可喜也
象曰損其疾亦可喜(叶戲)也
六五或益之十朋之龜弗克違元吉
萊按損之五益之二皆曰或益之十朋之龜弗克違
何哉十朋之龜大寳也大寳何象焉曰聖人之大寳
曰位也益之二在下而受上非常之益禪代以前事
也損之五在上而受下非常之益踐阼以後事也曰
或不期而至也曰弗克違受之非得已也益之二臣
位也故以永貞戒之損之五君位也故以元吉慶之
然皆天為之也故益二曰享帝損五曰上祐
象曰六五元吉自上祐(叶避)也
上九弗損益之无咎貞吉利有攸往得臣无家
萊按二曰弗損益之勉之也上曰弗損益之幸之也
上居損之極極則當變時移事易損下者將變而為
益下也弗損益之所謂惠而不費者无咎也貞也吉
也利有攸往也彖之義備于爻矣東谷鄭氏曰得臣
无家者施益則得民之歸非有遠近内外之間也
象曰弗損益之大得志也
萊按君子以益下為志二有此志者上則行其志矣
故曰大得志
䷩(震下巽上)
程傳益序卦損而不已必益故受之以益盛衰損益
如循環損極必益理之自然益所以繼損也隆山
李氏曰益者損卦之反也損卦兊在下本乾體天下
富實之象也乾陽在下損乾之九三以益坤于上則是
損下之陽以益上之隂也益卦巽在上本乾體朝廷
富貴之象也乾陽在上損乾之九四以益坤于下則
是損上之實以益下之虚者也下實而上虚則損下
以益上上實而下虚則損上而益下上下相交更為
損益其道一也而損下益上則謂之損損上益下則
謂之益何也古之聖賢富厚之資寧使在民而不在
已儉薄之用寧使在已而不在民盖肥已瘠人者民
貧而已无所寄已雖瘠而天下肥者民樂而吾亦无
憂故損下以自益君子以為損自損以益下君子以
為益也平甫項氏曰山吸澤之氣亦損下也風助
雷之威亦益下也
益利有攸往利涉大川
程傳益者益于天下之道也故利有攸往益之道可
以濟險難利涉大川也
彖曰益損上益下民說无疆自上下下其道大光
萊按損之義損三以益上也益之義損四以益初也
益之四損之三也益之初損之上也損上卦之四益
下卦之初曰損上益下也以上卦之下下而為下卦
之下曰自上下下也平甫項氏曰以利言之損上益
下則民情悦以道言之自上下下則君道光
利有攸往中正有慶(叶腔)
萊按指二五也益以興利君臣皆有中正之德何往
而不利是可慶也
利涉大川木道乃行(叶杭)
萊按中孚利涉大川曰乘木舟虚益利涉大川曰木
道乃行巽為木也
益動而巽日進无疆
萊按以二體言動而巽也動則不懈巽則善入德業
所以日進也
天施地生其益无方
隆山李氏曰天施地生指乾坤初體而言也乾施一
陽以益于下而為震坤以一隂上應于乾之生育而
為巽上施下生二者相濟无所不被故曰其益无方
凡益之道與時偕行(叶杭)
萊按彖傳莫詳于益而未盡也又曰凡益之道與時
偕行損三言時又于益申言之時之義大矣哉
象曰風雷益君子以見善則遷有過則改
本義風雷之勢交相助益遷善改過益之大者
初九利用為大作元吉无咎
進齋徐氏曰初剛在下為動之主益之時受上之益
者也宜用之為大有作興之事然位卑志剛力小任
重則有所不堪唯處之當用之審大善而吉乃可无
咎苟輕用敗事无益有害皆為有咎也馮氏曰元
者震初九之象也益之爻用享帝用凶事用遷國皆
大有作為之卦故曰益以興利是也
象曰元吉无咎下不厚事(叶時)也
本義下本不當任厚事故不如是不足以塞咎也
六二或益之十朋之龜弗克違永貞吉王用享于帝吉
萊按二臣道也爻辭與損五同二非王也享帝之吉
何以稱焉盖在下而受上非常之益其舜禹禪代之
象乎損益以反對為義益之二上而為損之五非禪
代之義耶故或益之十朋之龜弗克違兩爻同也損
五弗克違而元吉者君道也益二弗克違而永貞吉
者戒以終守臣道也迨享帝而吉則天與之矣使之
主祭而百神享之是也益二曰享帝損五曰上祐皆
天與之義亦天子不能以天下與人之義曰或益之
不期而得也孔子曰自外來若宋太祖即位之詔出
諸袖中非自外來也王莽符命豈弗克違者
象曰或益之自外來(叶離)也
本義或者衆无定主之辭
六三益之用凶事无咎有孚中行告公用圭
萊按三多凶故取益用凶事之象凶事者遺大投艱
除殘戡亂之類古者命將出師而鑿凶門此其義也
凶事何以益也除殘戡亂益之大者遺大投艱亦有
增益其所不能之義无咎與師之毒天下而民從之
吉又何咎矣參看天下事不信不中未有能濟者有
孚中行則可告成功于公而用圭矣用圭受封爵之
賞也
象曰益用凶事固有之也
萊按三多凶故曰固有
六四中行告公從利用為依遷國
萊按三四皆不中故有中行之戒四大臣之位以益
下之事告之于公惟中行是以從也從者何事也曰
遷國也曷言乎遷國也雲峯胡氏曰四自上而遷于
初初自下而遷于四坤為國有遷國之象焉夫遷國
所以益民也太王之去邠盤庚之去亳皆益民之大
者故周公于益四發遷國之義平甫項氏曰遷國
必有依也周之遷也依晉鄭邢衞之遷也依齊得其
所依也許之遷也依楚蔡之遷也依吳失其所依也
蔡氏曰依依五也
象曰告公從以益志(叶芝)也
萊按以益民為志公之所以從也
九五有孚惠心勿問元吉有孚惠我德
隆山李氏曰剛中有孚象惠心者非可人給而家養
之也聖人之仁如一氣之春舉斯加彼使欲富夀安
佚之心皆遂所欲也我之所惠以心則人之感惠以
為德矣
萊按曰有孚益下者貴有其誠也曰惠心益下者不
徒有其政也
象曰有孚惠心勿問之矣惠我德大得志(叶芝)也
萊按損益凡五言志損初曰上合志二曰中以為志
上曰大得志益四曰益志五曰大得志是益下者君
子之志也損下者豈君子之志哉故益以益下為得
志損以弗損于下為得志
上九莫益之或擊之立心勿恒凶
萊按上下之心相應也五有孚于下故下亦有孚于
五若上九者居益之極極則當變是上无益下之心
而求益于下者无厭下之所以莫益也撫我則后虐
我則讐非唯莫益而且或擊之也東谷鄭氏曰巽極
而居之以剛在上而下繫于動是之謂立心勿恒
象曰莫益之偏辭也或擊之自外來(叶離)也
東谷鄭氏曰身不安而動心不易而語交不定而求
皆偏也偏者知責人而不知自責也剥下者自謂下
之莫已何也擊自外來非其意之所及者
易俟卷十二
