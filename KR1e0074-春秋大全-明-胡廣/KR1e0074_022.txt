春秋大全卷二十二
明胡廣等撰
成公上
公名黑肱宣公子母穆姜夫人齊姜在位一十八年
諡法安民立政曰成
周魯成公五年定王崩子簡王立
鄭魯成公四年襄公卒悼公費立成六年悼公卒弟
成公睔立
齊魯成公九年頃公卒子靈公環立
宋魯成公二年文公卒子共公固立成十五年共公
卒子平公成立
晉景公繼霸時卻克為政魯成公四年欒書為政成
十年景公有疾晉人立太子州蒲以為君伐鄭是
為厲公是年景公卒十八年厲公弑悼公周立是
年韓厥為政
衛魯成公二年穆公卒子定公臧立成十四年定公
卒子獻公衎立
蔡詳見宣公元年
曹魯成公十三年宣公卒弟成公負芻立
滕魯成公十六年文公卒成公原立
陳詳見宣公元年
把詳見僖公元年
薛詳見僖公元年
莒魯成公十四年莒子朱卒一名渠丘公黎比公密
州立又名買朱鉏
邾魯成公十七年定公卒宣公牼立
許魯成公十五年許遷于葉
小邾詳見僖公元年
楚魯成公二年載令尹子重救齊成十六年司馬子
反將中軍子重將左戰于鄢陵敗績晉射共王中
目楚殺子反
秦魯成公十四年桓公卒子景公立
吳魯成公七年吳伐郯始見經即吳子壽夢也壽夢
一名乘
越詳見隱公元年
(辛定王十未七年)元年(晉景十年齊頃九年衞穆十年蔡景二年鄭襄十五年曹宣五年陳成九年杞)
(桓四十七年宋文二十一年秦桓十五年楚共王審元年)
春王正月公即位
(張氏曰雖無王命而有父命故書即位傳例承國於先君則得書即位以别於内復無所承者)
二月辛酉葬我君宣公
無冰
(榖梁傳終時無冰則志此未終時而也言無冰何也終無冰矣加之寒之辭)
寒極而無冰者常燠(於六反)也(杜氏曰周二月今之十二月而無冰書冬温京)
(氏曰當寒而温倒置也)按洪範傳曰豫恒燠若此政事舒緩紀
綱縱弛之象成公幼弱政在三家公室不張其象已
見(何氏曰成公幼少季孫行父專權而任之之所致)故當涸隂沍寒而常燠
應之(涸與固同寒凝閉也)古者日在北陸而藏冰獻羔而啓朝
之禄位賓食喪祭冰皆與焉此亦燮調愆伏之一事
也(永嘉吕氏曰陽氣之在天地間譬猶火之著於物也故常有以解之十二月陽氣藴伏錮而未發其)
(盛在下則納冰於地中二月四陽作蟄蟲起陽始用事則亦始啟冰而廟薦之四月陽氣畢達隂氣將絶)
(則冰於是大發食肉之祿老病喪浴冰無不及故藏冰發冰所以節陽氣也)今既寒而燠
遂廢凌人之職然策書所載皆經邦大訓人有微而
不登其姓名(汪氏曰微者但書人)事有小而不記其本末(汪氏曰内)
(女嫁大夫不書歸大夫出不致卒不書葬)雨雹冰雪何以悉書(汪氏曰七書不雨三)
(書雨雹及無冰再書隕霜亦三書雨雪)天人一理也萬物一氣也觀於
隂陽寒暑之變以察其消息盈虛此制治於未亂慎
於微之意也每慎於微然後王事備矣(廬陵李氏曰經書無冰三)
(惟此書在三月之上則二月也正義曰竟春無冰則書今此月寒最甚此月無冰則終無冰矣啖氏曰)
(二月今之十二月舉此無冰則一時無冰可見矣若待終時乃書則今之正月豈可更言無冰乎穀梁之)
(說非也)
附錄(左傳春晉侯使瑕嘉平戎於王單襄公如晉拜成劉康公徼戎將遂伐之叔服曰背盟而欺大)
(國此必敗背盟不祥欺大國不義神人弗助將何以勝不聽遂伐茅戎三月癸未敗績於徐吾氏)
三月作丘甲
(左傳為齊難故作丘甲公羊傳何以書譏何譏耳譏始丘使也榖梁傳作為也丘為甲也丘甲國之事也丘作)
(甲非正也丘作甲之為非正何也古者立國家百官具農工皆有職以事上古者有四民有士民有商民有農)
(民有工民夫甲非人人之所能為也丘作甲非正也杜氏曰譏重斂故書)
作丘甲益兵也古者九夫為井四井為邑四邑為丘
四丘為甸甸地方八里旁加一里為成所取於民者
出長轂一乘此司馬法一成之賦也(前漢書刑法志殷周因井田而)
(制軍賦地方一里為井四井為邑四邑為丘丘十六井也四丘為甸甸六十四井也戎馬四匹兵車一乘)
(甲士三人步卒七十二人一同百里提封萬井定出賦六千四百井兵車百乘一封三百一十六里提封)
(十萬井定出賦六萬四千井兵車千乘周禮註司馬法曰井十為通通為匹馬三十家士一人徒二人通)
(十為成成百井三百家革車一乘士十人徒二十人)為齊難作丘甲益兵備敵
重困農民非為國之道其曰作者不宜作也唐太宗
問李靖楚廣(古曠反)與周制如何靖曰周制一乘步卒
七十二人甲士三人以二十五人為一甲凡三甲共
七十五人然則一丘所出十八人有積四丘而具一
乘耳今作丘甲者即丘出一甲是一甸之中共百人
為兵矣(孫氏曰謂丘出甲士一人古者九夫為井四井為邑四邑為丘出戎馬一匹牛三頭丘何)
(甲士之有高郵孫氏曰是丘出一甲而甸出甲士四人也往者三人而今增其一丘出一人焉)則未
知其所作者三甸而增一乘乎每乘而增一甲乎魯
至昭公時嘗蒐于紅革車千乘則計甸而增乘未可
知也楚人二廣之法一乘至用百有五十人(杜氏曰百人為)
(卒二十五人為兩車十五乘為大徧今廣十五乘亦用舊徧法復以二十五人為承副)則魯每
乘而增一甲亦未可知也賦雖不同其實皆為益兵
其數皆增三之一耳(茅堂胡氏曰成公以前甸賦車一乘每乘七十二人甲士三人)
(凡二十五人為一甲是四丘共出三甲爾今作丘甲即一丘出一甲其於賦增三分之一也杜征南最號)
(知兵及釋此亦誤予因看李衛公論車乘法方曉此)先儒或言甲非人人之所
能為又以為丘出甸賦加四倍者誤矣(劉氏曰魯不務廣德而務)
(廣力不務益義而務益兵以王者之制論之則作丘甲之罪大矣王者之制諸侯不得擅賦其民擅税其)
(民税為足食也賦為足兵也然而不得擅者先王之税既足以食矣先王之賦既足以用矣今不徇先王)
(而以意為凖必亂之道也是以聖人禁之張氏曰每甲士綂二十四人必無增甲士而不增步卒之理故)
(知李靖所謂二十五人為一甲者其考周制詳矣番陽萬氏曰四丘之甸共出甲士三人而成公使一丘)
(出一甲士甲士之數既加則長轂牛馬步卒之賦率加其四之一聖人惡其紊亂先王軍賦之制故書以)
(譏之汪氏曰兵制之變始壞於齊之内政而家一人焉繼壊於晉之州兵而家五人焉長勺之戰桓公自)
(謂帶甲十萬車五千乘楚薳啟疆謂晉十家九縣長轂九百其餘四十縣遺守四千叔向亦謂寡君有甲)
(車四千乘則兵制之增益於古可知矣循襲效尤遂致魯以秉禮之國亦增丘甲而不以為嫌也春秋之)
(終且用田賦軍旅之征而民力民財竭矣厥後楚之乘廣魏之武士秦之戍卒窮兵極詐以快貪殘而孫)
(吳商白之徒皆身誅戮於前而國滅亡於後然兵農既分更歷千載雖有明君賢臣不能復古抑可歎哉)
(春秋作丘甲之書其垂戒後世意深切矣廬陵李氏曰作例六直云作者三作僖公主作丘甲作三軍新)
(作三新作南門新延廐新作雉門也然延廐不書作劉氏曰公羊云是始丘使也何休云使丘民作甲)
(非也榖梁云古者農工皆有職以事上甲非人人之所能為丘作甲非正也亦非也若惡使農夫為甲何)
(不言井作甲邑作甲農作甲而必云丘作甲乎丘民作甲井民獨不作甲乎杜氏又云長轂一乘甲士步)
(卒七十五人此甸所賦今魯使丘出之按丘者十六井爾甸乃六十四井使丘供甸賦是加四倍魯亦必)
(不為也且云丘甲不云丘乘廬陵李氏曰此條惟胡氏得之蓋司馬法舊制四丘出三甲三甲為七十五)
(人今四丘出四甲四甲為百人四丘六十四井五百一十二家也公穀之說固無足取杜氏則又大過豈)
(有一丘十六井一百二十八家而使之出一乘之賦故胡氏不取)
夏臧孫許及晉侯盟于赤棘
(左傳聞齊將出楚師夏盟于赤棘)
初宣公謀以晉人去三桓歸父為是見逐而奔齊矣
初季孫當國恨齊人之立宣公納歸父又懼晉侯之
或見討也故往結此盟赤棘晉地也其稱及魯所欲
也盟非春秋所貴而惡屢盟者非惟長亂亦國用民
力所難給也成公即位之初方經大故未有施舍己
責逮鰥寡救乏困之事也為齊難既作丘甲矣聞將
出楚師又遠與晉尋盟豈固本保邦之道乎書及晉
侯盟于赤棘非特備齊懼晉蓋三桓懷忿懟君父之
心將有事于齊而汲汲欲之者罪可見矣(高氏曰許曷為及晉)
(侯盟齊怨成矣晉援不可緩也故汲汲焉求為此盟汪氏曰自公孫敖會晉侯于戚而後季孫行父會齊)
(侯于陽穀公子遂及齊侯盟于郪丘繼而公孫歸父會齊侯于榖會楚子于宋矣今也臧孫許及晉侯盟)
(于赤棘以大夫盟霸主而不愧也昔也遂盟趙盾今也許盟晉侯益無忌憚矣春秋内大夫特盟外諸侯)
(者五郪丘赤棘拔句繹皆書及唯祲祥書會夫盟齊盟晉魯之汲汲可知于拔則定公之位未定如晉見)
(郤故修好于邾句繹則二卿取邾田又脅邾子以盟之也故四盟皆魯之志也祲祥外為志猶為彼善於)
(此也家氏曰中世以後諸侯之大夫多自結於霸國魯之季氏衛之孫氏宋之華氏皆結于晉者也不特)
(外交其君又以賄結其大夫故君常見疎於霸國臣反挾霸國之援以脅制其君亂亡所從始也故春秋)
(深著人臣外交之戒)
秋王師敗績于茅戎
(左傳秋王人來告敗公羊傳孰敗之蓋晉敗之或曰貿戎敗之然則曷為不言晉敗之王者無敵莫敢當也榖)
(梁傳不言戰莫之敢敵也為尊者諱敵不諱敗為親者諱敗不諱敵尊尊親親之義也然則孰敗之晉也)
程氏曰王師於諸侯不言敗諸侯不可敵王也於外
裔不言戰外裔不能抗王也(杜氏曰不言戰王者至尊天下莫之得校故以)
(自敗為文不書敗地而書茅戎明為茅戎所敗啖氏曰王師不書戰無敵也敗則但書敗而已人臣無敵)
(君之義也)不可敵不能抗者理也其敵其抗王道之失也
桓王伐鄭兵敗身傷而經不書敗存君臣之義立天
下之防也劉康公邀戎伐之敗績於徐吾氏(杜氏曰康公王)
(季子也欲要其無備徐吾氏茅戎之别種也)而經不書戰辨内外之分立
中國之防也(孫氏曰定王庸暗無宣王之烈王師為茅戎所敗惡之大者故只書自敗所以)
(存周也)是皆聖人筆削非魯史之舊文也然筆於經者
雖以尊君父别内外為義而君父所以尊内外所以
别則有道矣桓王不以討賊興師而急於伐鄭康公
不以惇信持國而輕於邀戎是失其所以君天下禦
外侮之道也書敗績于茅戎者言自敗也其自反亦
至矣(陸氏曰王者之於天下也蓋之如天容之如地其有不庭之臣則告諭之訓誨之如又不至則)
(增修其德而問其罪故曰王者之師有征無戰今王師與茅戎為敵此取敗之道非戎所能敗也故以自)
(敗為文所以深譏王也家氏曰不言茅戎敗之示王者無敵於天下也無敵而為戎敗故以自敗為文也)
(劉氏曰不言戰而言敗此王術也以為天下莫之敢抗故不可言戰而有天下者一失其道則人能奪之)
(故不恥言敗是以王者修己而不責於人也常山劉氏曰王者不能以義征四夷迺徼戎以自敗豈不曰)
(自取之乎聖人立法以垂後世一書王師敗績于茅戎而尊王之義與王自取敗之道及諸侯不勤王之)
(義咸得而見矣陳氏曰戰然後言敗績此不戰何以書敗績言自敗也凡王有事譏不在諸侯諸侯有事)
(譏不在臣子如天王出居于鄭鄭棄其師皆以自致之文書之雖有敵國亦自致也梁亡齊人殱于遂王)
(師敗績于茅戎無敵國之辭也汪氏曰桓王戰于繻葛諱不書敗而此不諱敗者茅戎正朔所不加可以)
(言敗而天子於諸侯不可言敗此所以别内外之分也桓王不言敗而劉康公言敗又以正君臣之分也)
(○啖氏曰公榖云晉敗之若晉敗王師而改曰貿戎是掩惡也如何懲勸乎)
冬十月
附錄(左傳冬臧宣叔令修賦繕完具守備曰齊楚結好我新與晉盟晉楚爭盟齊師必至雖晉人伐)
(齊楚必救之是齊楚同我也知難而有備乃可以逞榖梁傳季孫行父秃晉郤克眇衛孫良夫跛曹公子)
(手僂同時而聘於齊齊使秃者御秃者使眇者御𦕈者使跛者御跛者使僂者御僂者蕭同姪子處臺上)
(而笑之聞於客客不悦而去相與立胥閭而語移日不解齊人有知之者曰齊之患必自此始矣范氏曰)
(穀梁作傳皆釋經未有無其文而横發傳者疑今冬十月下脱季孫行父如齊六字)
(壬定王十申八年)二年(晉景十一齊頃十衞穆十一卒蔡景三鄭襄十六曹宣六陳成十把桓四十八)
(宋文二十二卒秦桓十六楚共二)
春齊侯伐我北鄙
(左傳齊侯伐我北鄙圍龍頃公之嬖人盧蒲就魁門焉龍人囚之齊侯曰勿殺吾與而盟無入而封弗聽殺而)
(膞之城上齊侯親鼓士陵城三日取龍遂南侵及巢丘)
初魯事齊謹甚雖易世而聘會不絶也及與晉侯盟
于斷(音短)道而後怨隙成再盟于赤棘而後伐吾北鄙
(高氏曰魯絶齊而與晉盟齊遂即楚而伐我也)齊侯之興是役非義矣魯人
為鞌之戰豈義乎同曰憤兵務相報復而彼此皆無
善者則亦不待貶而罪自見矣(家氏曰此齊人爭魯於晉也前日魯宣專)
(意事齊晉莫如之何也今魯人去齊而即晉赤棘朝盟齊師暮至書齊侯伐我所謂目其人而貶之也夫)
(既辱晉使又以兵加於魯則其志在於與晉為敵好戰而不度力其頃公之謂矣廬陵李氏曰此齊之弱)
(魯第四役也自齊懿公之後齊師不至魯者二十年於是再見)
夏四月丙戌衛孫良夫帥師及齊師戰于新築衛師敗
績
(左傳衞侯使孫良夫石稷甯相向禽將侵齊與齊師遇石子欲還孫子曰不可以師伐人遇其師而還將謂君)
(何若知不能則如無出今既遇矣不如戰也夏有石成子曰師敗矣子不少須衆懼盡子喪師徒何以復命皆)
(不對又曰子國卿也隕子辱矣子以衆退我此乃止且告車來甚衆齊師乃止次于鞫居新築人仲叔于奚救)
(孫桓子桓子是以免既衛人賞之以邑辭請曲縣繁纓以朝許之仲尼聞之曰惜也不如多與之邑惟器與名)
(不可以假人君之所司也名以出信信以守器器以藏禮禮以行義義以生利利以平民政之大節也若以假)
(人與人政也政亡則國家從之弗可止也已杜氏曰新築衞地)
齊師侵虐而以衛主此戰何也衛侯初與晉同盟于
斷道矣又使世子臧與晉同伐齊矣又使孫良夫石
稷將侵齊矣及與齊師遇石稷欲還良夫不可曰以
師伐人遇其師而還將謂君何若知不能則如無出
今既遇矣不如戰也遂戰于新築故齊師雖侵虐而
此戰以衛主之也春秋善解紛貴遠怨而惡以兵刃
相接故書法如此(張氏曰易曰師左次無咎凡戰而不能勝者聖人立全師愛民之法)
(所以重民命而存國體也良夫不從石稷之言必進而戰致敗其師幾於喪身辱國此春秋所以罪良夫)
(而以之主新築之戰也陳氏曰衞書大夫帥師於是始大夫強也良夫世為卿至林父出其君入于戚以)
(叛是故孔達不言帥師必良夫而後言帥師)
六月癸酉季孫行父臧孫許叔孫僑如公孫嬰齊帥師
會晉郤克衛孫良夫曹公子首及齊侯戰于鞌齊師敗
績
(左傳孫桓子還於新築不入遂如晉乞師臧宣叔亦如晉乞師皆主郤獻子晉侯許之七百乘郤子曰此城濮)
(之賦也有先君之明與先大夫之肅故捷克於先大夫無能為役請八百乘許之郤克將中軍士燮佐上軍欒)
(書將下軍韓厥為司馬以救魯衞臧宣叔逆晉師且道之季文子帥師會之及衞地韓獻子將斬人郤獻子馳)
(將救之至則既斬之矣郤子使速以徇告其僕曰吾以分謗也師從齊師于莘六月壬申師至于靡笄之下齊)
(侯使請戰曰子以君師辱于敝邑不腆敝賦詰朝請見對曰晉與魯衞兄弟也來告曰大國朝夕釋憾於敝)
(邑之地寡君不忍使羣臣請於大國無令輿師淹於君地能進不能退君無所辱命齊侯曰大夫之許寡人之)
(願也若其不許亦將見也齊高固入晉師桀石以投人禽之而乘其車繫桑本焉以循齊壘曰欲勇者賈余餘)
(勇癸酉師陳于鞌邴夏御齊侯逢丒父為右晉解張御郤克鄭丘緩為右齊侯曰余姑翦滅此而朝食不介)
(馬而馳之郤克傷於矢流血及屨未絶鼓音曰余病矣張侯曰自始合而矢貫余手及肘余折以御左輪朱殷)
(豈敢言病吾子忍之緩曰自始合苟有險余必下推車子豈識之然子病矣張侯曰師之耳目在吾旗鼓進退)
(從之此車一人殿之可以集事若之何其以病敗君之大事也擐甲執兵固即死也病未及死吾子勉之左幷)
(轡右援枹而鼓馬逸不能止師從之齊師敗績逐之三周華不注韓厥夢子輿謂已曰且辟左右故中御而從)
(齊侯邴夏曰射其御者君子也公曰謂之君子而射之非禮也射其左越于車下射其右斃于車中綦母張喪)
(車從韓厥曰請寓乘從左右皆肘之使立于後韓厥俛定其右逢丑父與公易位將及華泉驂絓於木而止丑)
(父寢於轏中蛇出於其下以肱擊之傷而匿之故不能推車而及韓厥執縶馬前再拜稽首奉觴加璧以進曰)
(寡君使羣臣為魯衞請曰無令輿師陷入君地下臣不幸屬當戎行無所逃隠且懼奔辟而忝兩君臣辱戎士)
(敢告不敏攝官承乏丒父使公下如華泉取飲鄭周子父御佐車宛筏為右載齊侯以免韓厥獻丒父郤獻)
(將戮之呼曰自今無有代其君任患者有一於此將為戮乎郤子曰人不難以死免其君我戮之不祥赦之以)
(勸事君者乃免之齊侯免求丑父三入三出每出齊師以帥退入于狄卒狄卒皆抽戈楯冒之以入于衛師衛)
(師免之遂自徐關入齊侯見保者曰勉之齊師敗矣辟女子女子曰君免乎曰免矣曰銳司徒免乎曰免矣曰)
(苟君與吾父免矣可若何乃奔齊侯以為有禮既而問之辟司徒之妻也予之石窌晉師從齊師入自丘輿擊)
(馬陘齊侯使賓媚人賂以紀甗玉磬與地不可則聽客之所為賓媚人致賂晉人不可曰必以蕭同叔子為質)
(而使齊之封内盡東其畝對曰蕭同叔子非他寡君之母也若以匹敵則亦晉君之母也吾子布大命於諸侯)
(而曰必質其母以為信其若王命何且是以不孝令也詩曰孝子不匱永錫爾類若以不孝令於諸侯其無乃)
(非德類也乎先王疆理天下物土之宜而布其利故詩曰我疆我理南東其畝今吾子疆理諸侯而曰盡東其)
(畝而已唯吾子戎車是利無顧土宜其無乃非先王之命也乎反先王則不義何以為盟主其晉實有闕四王)
(之王也樹德而濟同欲焉五伯之霸也勤而撫之以役王命今吾子求合諸侯以逞無疆之欲詩曰布政優優)
(百祿是遒子實不優而棄百祿諸侯何害焉不然寡君之命使臣則有辭矣曰子以君師辱於敝邑不腆敝賦)
(以犒從者畏君之震師徒撓敗吾子惠徼齊國之福不冺其社稷使繼舊好唯是先君之敝器土地不敢愛子)
(又不許請收合餘燼背城借一敝邑之幸亦云從也况其不幸敢不唯命是聽魯衞諫曰齊疾我矣其死亡者)
(皆親暱也子若不許讎我必甚唯子則又何求子得其國寶我亦得地而紓於難其榮多矣齊晉亦唯天所授)
(豈必晉晉人許之對曰羣臣帥賦輿以為魯衞請苟有以藉口而復於寡君君之惠也敢不唯命是聽禽鄭自)
(師逆公公羊傳曹無大夫公子首何以書憂内也穀梁傳其日或曰日其戰也或曰日其悉也曹無大夫其曰)
(公子何也以吾之四大夫在焉舉其貴者也)
大國三軍次國二軍(周禮大司馬凡制軍萬有二千五百人為一軍王六軍大國三)
(軍次國二軍小國一軍)魯雖大國而四卿並將是四軍也當此
時舊制猶存尺地皆公室之土也一民皆公室之兵
也上卿行父與僑如嬰齊各帥一軍會戰而臧孫許
如晉乞師又逆晉師為之道本不將兵特往來晉魯
兩軍之間預謀議耳成公初立主幼國危為季孫一
怒掃境内興師而四卿並出肆其憤欲(汪氏曰謂怒婦人之笑辱)
(貪取汶陽之田)雖無人乎成公之側有不恤也然後政自季
氏出矣將稱元帥略其副屬詞之體也而四卿皆書
者豈特為詳内錄哉堅冰之戒亦明矣(何氏曰魯舉四大夫不舉)
(重者惡内虛國家悉出用兵重錄内也茅堂胡氏曰司馬懿曰春秋任大責重諸葛武侯曰春秋責帥臣)
(職是當故使舉上客而不及其介將稱元帥而不列其副春秋之例也邲之戰三軍之主將皆在而獨罪)
(林父者責在林父也此戰並例四卿不以季孫主之何也見公室卑弱四卿擅命各得魯國之兵權乎何)
(氏曰魯諸卿俱帥師又見昭十年伐莒哀二年伐邾三家專兵丘甸卒乘悉無所有其君孤立於上國益)
(不可為而春秋終矣戰鞌乃魯卿擅兵之始也)經之大例受伐者為主而此
以四國及之者以一笑之微殘民毒衆幾獲其君而
怒猶未怠焚雍門之茨侵車東至海故以四國主之
為忿兵之大戒見諸行事深切著明矣(董子曰頃公齊桓之孫霸)
(主之餘業即位九年未嘗一與會同之事有怒魯衞之志伐魯入其北鄙伐衞敗之新築大國往聘慢而)
(不敬晉魯俱怒合四國之衆大困之于鞌獲頃公斮丑父大辱身幾亡國為天下笑齊氏曰鞌之戰齊有)
(必勝之氣晉有不敵之勢而齊以驕輕取敗晉以必死致勝也張氏曰兵法爭恨小故不忍忿怒者為之)
(忿兵今晉為盟主興師討齊非有救亂誅暴之名而起於郤克一怒之忿故春秋不以齊為主見晉魯衞)
(曹之大夫為志乎是戰雖得一朝之勝不足道也陳氏曰凡帥非卿不書雖卿也非元帥亦不書書魯四)
(卿是各自帥也自文季年而無使介至是而無將佐魯三家之勢成矣於是衞未有大夫將書良夫曹無)
(大夫書公子首而賞鞌之功晉於是有六卿征伐在大夫不獨魯也以四國之臣戰齊君甚矣汪氏曰齊)
(桓伐衞與衞人戰則先書伐而後書戰此不書四國伐齊者以郤克志在釋己私忿非能聲齊頃陵弱犯)
(寡之罪而討之也然齊自翟泉以來不與晉之會盟者踰四十年而袁婁以後迨於悼公之終歷三十餘)
(載無會之不同無役之不與則亦以鞌之敗衂有以挫其氣而摧其強故耳晉氏世霸合諸侯以加兵於)
(齊者三鞌之戰雖能勝齊然恃力而不能服之以義惟平隂之役合十有二國之君以討其暴横憑陵之)
(惡故春秋書同圍齊以予之至于夷儀之會雖曰討之以義而徇於利不能成討齊之功故春秋書同盟)
(重丘以貶之也按啖氏曰左氏言齊侯免求逢丒父三出三入晉軍時齊師大敗若三入晉必當見獲)
(此近妄也趙氏曰公羊云曹無大夫書公子首憂内也穀梁云以吾四大夫在焉舉其貴也此尤鄙近春)
(秋豈黨内而專輕重於外乎)
秋七月齊侯使國佐如師己酉及國佐盟于袁婁
(左傳秋七月晉師及齊國佐盟于袁婁使齊人歸我汶陽之田公羊傳君不使乎大夫此其行使乎大夫何佚)
(獲也其佚獲奈何師還齊侯晉郤克投戟逡巡再拜稽首馬前逢丒父者頃公之車右也面目與頃公相似衣)
(服與頃公相似代頃公當左使頃公取飲頃公操飲而至曰革取清者頃公用是佚而不反逢丒父曰吾頼社)
(稷之神靈吾君已免矣郤克曰欺三軍者其法奈何曰法斮於是斮逢丒父己酉及齊國佐盟於袁婁曷為不)
(盟于師而盟于袁婁前此者晉郤克與臧孫許同時而聘于齊蕭同姪子者齊君之母也踊于棓而闚客則客)
(或跛或𦕈於是使跛者迓跛者使𦕈者迓𦕈者二大夫出相與踦閭而語移日然後相去齊人皆曰患之起必)
(自此始二大夫歸相與率師為鞌之戰齊師大敗齊侯使國佐如師郤克曰與我紀侯之甗反魯衛之侵地使)
(耕者東畝且以蕭同姪子為質則吾舍子矣國佐曰與我紀侯之甗請諾反魯衞之侵地請諾使耕者東畝是)
(則土齊也蕭同姪子者齊君之母也齊君之母猶晉君之母也不可請戰一戰不勝請再再戰不勝請三三戰)
(不勝則齊國盡子之有也何必以蕭同姪子為質揖而去之郤克聅魯衞之使使以其辭而為之請然後許之)
(逮于袁婁而與之盟穀梁傳鞌去國五百里袁婁去國五十里一戰縣地五百里焚雍門之茨侵車東至海君)
(子聞之曰夫甚甚之辭焉齊有以取之也齊之有以取之何也敗衛師于新築侵我北鄙敖郤獻子齊有以取)
(之也袁婁在師之外郤克曰反魯衞之侵地以紀侯之甗來以蕭同姪子之母為質使耕者皆東其畝然後與)
(子盟國佐曰反魯衞之侵地以紀侯之甗來則諾以蕭同姪子為質則是齊侯之母也齊侯之母猶晉君之母)
(也晉君之毋猶齊侯之母也使耕者盡東其畝則是終土齊也不可請一戰一戰不克請再再不克請三三不)
(克請四四不克請五五不克舉國而授於是而與之盟張氏曰齊國治臨淄去洛陽東千八百里縣西有袁婁)
齊國佐如師與楚屈完來一也然陘之役則曰來盟
于師盟于召陵鞌之戰則曰及國佐盟于袁婁何也
荆楚暴横憑陵諸夏齊桓公仗義聲罪致討威行江
漢之上不待加兵而楚人帖服其書來盟于師者楚
人自服而求盟也盟于召陵者桓公退舍禮與之盟
也在春秋時斯為善矣若夫袁婁則異於是齊雖侵
虐未若荆楚之暴也諸國大夫含憤積怒欲雪一笑
之恥至於殺人盈野非有擊強扶弱之心國佐如師
將以賂免非服之也(高氏曰國佐受成命於君而可否在晉之大夫非服晉而往也直畏)
(晉強賂晉而請盟爾故不曰來盟而曰齊侯使如師師在齊境故書如)晉大夫又不
以德命使齊人盡東其畝而以蕭同叔子為質夫蕭
同叔子齊君之母也則亦悖矣由是國子不可請合
餘燼背城借一(汪氏曰欲與城下復借一戰)揖而去之郤克使魯
衛之使以其詞為之請(何氏曰郤克恥傷其威故使魯衞大夫以國佐辭為國佐)
(請)逮于袁婁而與之盟(何氏曰逮及也追及國佐于袁婁也)則汲汲欲
盟者晉也故反以晉人及之(汪氏曰求盟在楚故稱來欲盟在晉故稱及)
若此類見曲直之繩墨矣是故制敵莫如仗義天下
莫大於理而強有力不與焉亦可謂深切著明矣(劉氏)
(曰郤克一戰勝齊反魯衞之侵地功大矣人皆多郤子之能伸其意而春秋猶絀之為其先力而後禮也)
(張氏曰晉所以令齊者恃其戰勝強力而以非義之故國佐得以正義直辭責之而晉人義不勝而辭屈)
(故國佐之至與屈完之來初若不異然齊桓伸中國之大義而屈完情屈而不敢校故曰來盟于師盟于)
(召陵見義在中國而彼自服以求盟也郤克挾主盟之勢以行其私憤一旦戰勝而以不義求多於齊反)
(為國佐以禮折之而氣遂餒書曰齊侯使國佐如師言齊非有誠服之心也曰及國佐盟于袁婁言汲汲)
(在晉齊不得已而盟也臨川吳氏曰楚服齊桓之義故使屈完來受盟于師其盟己前定也故書來盟桓)
(公又退舍而與之盟盟于召陵齊有禮矣齊師既敗于鞌使國佐來納賂以求成許不許在晉郤克其盟)
(未前定也故書如師晉之義既不足以服齊之心故國佐徑去四國進師追及國佐近逼齊都而與盟袁)
(婁此晉之無義又無禮也家氏曰召陵之師諸侯皆在兵力甚強而桓公乃能以不戰服楚退師而禮與)
(之盟鞌之戰郤克既敗齊師極其兵力之所至迨於袁婁去國都五十里進師將及其城而強與之盟退)
(而盟盟之以其禮也近而盟盟之以其力也春秋書來盟與及盟一字褒貶深切著明矣汪氏曰齊桓末)
(年公孫敖帥師及諸侯之大夫救徐征伐自大夫出矣而未嘗盟會也晉文末年翟泉之盟以諸侯之大)
(夫上盟王子虎禮樂自大夫出矣而非征伐也今此魯以四卿帥師會霸國之上卿與衞曹之卿大夫敗)
(齊侯于鞌又盟齊國佐于袁婁而禮樂征伐皆自大夫出矣厥後晉悼以復伯之賢首以諸侯之大夫圍)
(彭城城虎牢盟陳袁僑征伐盟會悉付之大夫而蕭魚之後凡役皆以大夫以翟泉之大夫貶稱人此不)
(勝貶則從同同也陳氏曰屈完不言使而國佐言使屈完不言使而退盟之於召陵以禮於楚使國佐言)
(使而進盟之于袁婁以逼齊君桓公之所不敢而使國之臣敢為之甚矣鞌戰之忿也劉氏曰公羊云)
(君不行使乎大夫此其行使乎大夫何佚獲也非也夫兩國治戎將在軍君命有所不受其重且專可知)
(矣行使何傷諸侯會晉師于棐林可言晉師不可言趙盾此言晉師足矣何以為不行使大夫乎廬陵李)
(氏曰此條三傳略同公羊序事與穀梁相出入但以使齊為臧孫許及郤克斮丒父等小不合又左氏作)
(蕭同叔子以為同叔蕭君之字其子齊君之母也此說得之公羊作蕭同姪子以蕭同為國名姪子者蕭)
(同君姪娣之子嫁於齊生頃公穀梁作蕭同姪子之母以為蕭國也同姓也姪子字也其母更嫁齊惠公)
(生頃公楚人滅蕭隨母在齊其說無據)
附錄(左傳公會晉師于上鄍賜三帥先路三命之服司馬司空輿帥候正亞旅皆受一命之服)
八月壬午宋公鮑卒
(左傳八月宋文公卒始厚葬用蜃炭益車馬始用殉重器備椁有四阿棺有翰檜君子謂華元樂舉於是乎不)
(臣臣治煩去惑者也是以伏死而爭今二子者君生則縱其惑死又益其侈是棄君於惡也何臣之為)
庚寅衞侯速卒
(左傳九月衞穆公卒晉三子自役弔焉哭於大門之外衞人逆之婦人哭於門内送亦如之遂常以葬)
附錄(左傳楚之討陳夏氏也莊王欲納夏姬申公巫臣曰不可君召諸侯以討罪也今納夏姬貪其)
(色也貪色為淫淫為大罰周書曰明德慎罰文王所以造周也明德務崇之之謂也慎罰務去之之謂也)
(若興諸侯以取大罰非慎之也君其圖之王乃止子反欲取之巫臣曰是不祥人也是天子蠻殺御叔弑)
(靈公戮夏南出孔儀喪陳國何不祥如是人生實難其有不獲死乎天下多美婦人何必是子反乃止王)
(以與連尹襄老襄老死於邲不獲其尸其子黑要烝焉巫臣使道焉曰歸吾聘女又使自鄭召之曰尸可)
(得也必來逆之姬以告王王問諸屈巫對曰其信知罃之父成公之嬖也而中行伯之季弟也新佐中軍)
(而善鄭皇戌甚愛此子其必因鄭而歸王子與襄老之尸以求之鄭人懼於邲之役而欲求媚於晉其必)
(許之王遣夏姬歸將行謂送者曰不得尸吾不反矣巫臣聘諸鄭鄭伯許之及共王即位將為陽橋之役)
(使屈巫聘于齊且告師期巫臣盡室以行申叔跪從其父將適郢遇之曰異哉夫子有三軍之懼而又有)
(桑中之喜宜將竊妻以逃者也及鄭使介反幣而以夏姬行將奔齊齊師新敗曰吾不處不勝之國遂奔)
(晉而因郤至以臣於晉晉人使為邢大夫子反請以重幣錮之王曰止其自為謀也則過矣其為吾先君)
(謀也則忠忠社稷之固也所蓋多矣且彼若能利國家雖重幣晉將可乎若無益於晉晉將棄之何勞錮)
(焉曰晉師歸范文子後入武子曰無為吾望爾也乎對師有功國人喜以逆之先入必屬耳目焉是代)
(帥受名也故不敢武子曰吾知免矣郤伯見公曰子之力也夫對曰君之訓也二三子之力也臣何力之)
(有焉范叔見勞之如郤伯對曰庚所命也克之制也燮何力之有焉欒伯見公亦如之對曰燮之詔也士)
(用命也書何力之有焉)
取汶陽田
(公羊傳汶陽田者何鞌之賂也杜氏曰汶陽田汶水北地汶水出泰山萊蕪縣西入濟張氏曰漢志魯國汶鄉)
(縣顔師古注即汶陽田兖州泗水縣東南有汶陽故城)
汶陽之田本魯田也(汪氏曰僖元年公賜季友汶陽之田孫氏曰汶陽魯地也齊人)
(侵之今復取之不言取之齊明本非齊地)取者得非其有之稱不曰復而
謂之取何也恃大國兵力一戰勝齊得其故壤而不
請於天王以正疆理則取之不以其道與得非其有
奚異乎(汪氏曰晉使齊還魯故書取不以好得故不言歸)然則宜奈何考於
建邦土地之圖若在封域之中則先王所錫先祖所
受經界世守不可亂矣不然侵小得之(汪氏曰侵小如滅項取根)
(牟之類)春秋固有興滅國繼絶世之義必有處也魯在
戰國時地方五百里而孟氏語慎子曰如有王者作
在所損乎在所益乎(朱子曰魯地之大皆併吞小國而得之有王者作則必在所損)
(矣)經於復其故田而書取所損益亦可知矣(家氏曰取汶陽)
(田與取濟西田其事同故書法不異蓋濟西本魯田為曹所侵晉人取以歸魯汶陽亦魯田為齊所侵晉)
(人命以歸魯皆魯侵疆也今而得歸春秋不以為歸而以為取為其因霸國之力而得之也霸國復不稟)
(命于王分正疆理而擅其予奪所以書取若此田非魯之舊疆必繫之於齊不直書取汶陽田矣石氏曰)
(内取外邑皆曰取如取郜取防取訾婁外歸魯地皆曰歸如濟西龜隂及讙闡汶陽田魯地也齊人以歸)
(于我當曰歸今而曰取者蓋因晉力而取之也歸者其意也取者我也非其志也于後齊復事晉故八年)
(使韓穿來言歸之于齊然此年齊歸我田書曰取八年齊取我田乃曰歸者取之自晉歸之自晉以見魯)
(國之命制於晉而已矣雖我田也而不得偃然有之其猶寄爾故齊歸我田書曰取猶若取之於外者齊)
(取我田書曰歸猶若齊之所有也汪氏曰趙氏云凡力得之曰取齊歸汶陽而稱取言藉晉之力以復之)
(而得之之難也穀梁云歸易辭也齊取汶陽而稱歸言奉晉之命以反之而失之之易也廬陵李氏曰汶)
(陽田侵於齊久矣一反於曹沬之盟再復於鞌之戰又失於韓穿之來言直至孔子為政然後有鄆讙竈)
(隂之歸鄆讙龜隂左氏亦曰汶陽之田也)
冬楚師鄭師侵衛
(高氏曰鄭以中國從夷狄而首伐衞喪是授戈與寇而攻其親戚罪不勝誅矣列鄭于下所以深罪鄭也)
十有一月公會楚公子嬰齊于蜀
(楚書公子自嬰齊始左傳宣公使求好于楚莊王卒宣公薨不克作好公即位受盟于晉會晉伐齊衞人不行)
(使于楚而亦受盟于晉從于伐齊故楚令尹子重為陽橋之役以救齊將起師子重曰君弱羣臣不如先大夫)
(師衆而後可詩曰濟濟多士文王以寧夫文王猶用衆况吾儕乎且先君莊王屬之曰無德以及遠方莫如惠)
(恤其民而善用之乃大戸已責逮鰥救乏赦罪悉師王卒盡行彭名御戎蔡景公為左許靈公為右二君弱皆)
(強冠之冬楚師侵衞遂侵我師于蜀使臧孫往曰楚遠而久固將退矣無功而受名臣不敢楚侵及陽橋孟孫)
(請往賂之以執斵執鍼織紝皆百人公衡為質以請盟楚人許平穀梁傳楚無大夫其曰公子何也嬰齊亢也)
(杜氏曰蜀魯地)
按左氏魯衛受盟于晉從於伐齊故楚為陽橋之役
令尹子重曰師衆而後可於是王卒盡行二國稱師
著其衆也侵衛則書侵我師于蜀致賂納質没而不
書非諱也(杜氏曰公賂之而退故不書侵)書其重者則莫重乎其以
中國諸侯降班失列下與蠻荆之大夫會也(家氏曰晉以魯)
(衞大舉伐齊可謂有德轍未及息遽為此行書公會楚公子嬰齊著其背德棄信以望國之君而屈於楚)
(之公子魯之辱也春秋責之深不復為之諱自楚人僣王其公子亦僭而稱王子久矣今書楚公子春秋)
(革之也)季孫行父為國上卿當使其君尊榮其民免於
侵陵之患而危辱至此特起於忿忮肆其褊心而不
知制之以禮也書曰必有忍乃其有濟懲忿窒慾德
之修也(易損卦大象君子以懲忿窒欲大傳損德之修也)不忮不求行之善
也(朱子曰若能不忮害不貪求則何為不善乎)躬自厚而薄責於人遠怨
之方也季孫忿忮弗能懲也而辱逮君父不亦憯乎
故春秋史外傳心之要典也考其行事深切著明於
以反求諸已則亦知戒矣(臨川吳氏曰楚用子重之謀以救齊為名加兵於魯)
(衛魯納賂請平又約諸國會盟公先往會嬰齊不没嬰齊之氏名者欲見其挾衆威魯而以臣伉君也陳)
(氏曰凡吾君會諸侯則有大夫得稱其大夫故洮書莒慶向書衞甯速苟無諸侯則不以大夫敵吾君故)
(莒無大夫則曰莒人齊有大夫則曰齊大夫及高傒盟及處父盟始以大夫敵吾君矣皆不書公以是為)
(齊晉之譏則諱公焉耳此其曰公會楚公子嬰齊是公自與嬰齊夷也於楚之會孟公後諸侯至於楚之)
(圍宋公亦後諸侯至魯猶重從楚也公與嬰齊夷楚何譏焉不足為公諱焉爾是故自屈完以來楚大夫)
(無氏族也而書公子自嬰齊始汪氏曰公與外臣特相會二百四十二年唯此一書故備錄楚大夫之氏)
(名以見貶焉齊之盟没公不書而楚書人隱其從楚之失也蜀之會書公不諱而楚大夫書氏名著其從)
(楚之辱也書公子嬰齊而與之會者實公也夫楚子不見望國之君下夷於楚大夫盟不書楚人將恐天)
(下後世以荆蠻之臣可以主中國之會盟而無惡而中國諸侯之卿大夫又可以雲合景從以服屬於荆)
(蠻之臣而無貶也齊之盟春秋猶不忍書也蜀之會春秋不勝諱則詳紀之而具文見意耳廬陵李氏曰)
(公子會外大夫止此)
丙申公及楚人秦人宋人陳人衛人鄭人齊人曹人邾
人薛人鄫人盟于蜀
(左傳十一月公及楚公子嬰齊蔡侯許男秦右大夫說宋華元陳公孫寧衛孫良夫鄭公子去疾及齊國之大)
(夫盟于蜀卿不書匱盟也於是乎畏晉而竊與楚盟故曰匱盟蔡侯許男不書乘楚車也謂之失位君子曰位)
(其不可不慎也乎蔡許之君一失其位不得列於諸侯况其下乎詩曰不懈於位民之攸塈其是之謂也公羊)
(傳此楚公子嬰齊也其稱人何得一貶焉爾穀梁傳楚其稱人何也於是而後公得其所也會與盟同月則地)
(會不地盟不同月則地會地盟此其地會地盟何也以公得其所申其事也今之屈向之驕也程子曰楚為強)
(盛陵轢中國諸侯苟能保固疆圉要結鄰好豈有不能自存之理乃懼而服從與之盟約故皆書人以見其衰)
(弱責諸侯則魯可知矣杜氏曰齊在鄭下非卿)
盟而魯與必先書公尊内也次書主盟者衆所推也
此書公及楚人則知主盟者楚也(李氏曰前此楚與中國盟皆序諸國)
(之下此序諸國之上欲見楚之主盟也汪氏曰書及則内為志而非楚主盟也然魯之弱久矣豈能主諸)
(國之盟哉前此僖公二十一年盟薄二十七年盟宋皆書公會諸侯不以楚主盟此書公及亦不以楚主)
(盟之辭也序楚於十國之上而書及正其名而不没其實也)公子嬰齊秦右說宋
華元陳公孫寧衛孫良夫鄭去疾皆國卿也何以稱
人楚僭稱王春秋黜之不齒列國晉雖不競猶主夏
盟諸侯苟能任仁賢修政事保固疆圉要結鄰好同
心擇義堅事晉室荆楚雖大何畏焉今乃西向服從
而與之盟不亦恥乎夫魯天下之望也亦不知所擇
乃是之從亦為不善擇矣經於魯君盟會不信則諱
公而不書不臣則諱公而不書棄中國從蠻荆則諱
公而不書(汪氏曰不信莊十六年同盟于幽不臣僖二十九年盟于翟泉從蠻荆僖十九年盟)
(于齊是也)蜀之盟棄晉從楚書公不諱何也事同而既貶
則從同同正始之義也從荆楚而與盟既諱公於僖
十九年齊之盟矣是以於此不諱而人諸國之大夫
以見意也(陳氏曰曷為貶稱人楚大夫初會盟也是故諸侯之大夫復不序晉大夫初會盟則)
(不言公楚大夫初會則其言公何公固與嬰齊夷矣無足諱焉爾汪氏曰貶諸國之大夫而稱人亦所以)
(人公也春秋盟會一書人者凡四盟齊盟蜀貶從夷也盟翟泉譏慢王也會澶淵刺不討賊也其所以重)
(内輕外尊君父討亂賊之意切矣臨川吳氏曰嬰齊於此盟降稱人而前會稱氏名者欲見楚人及公子)
(嬰齊也蔡許之君不書者以其為楚之車左車右降在臣列同於楚臣劉氏曰盟于蜀是嬰齊也其以力)
(為功薄於義而陋於禮與郤克一耳郤克不得稱諸侯之大夫故嬰齊亦不得以其名通也此文異而意)
(等也項氏曰蜀之盟與棐林之師皆事之難言也棐林之師難以趙盾將諸侯也故先書趙盾之出師而)
(後書諸侯之會晉師蜀之盟難以嬰齊主盟中國也故先書嬰齊之會而後書諸侯之微者盟廬陵李氏)
(曰列人諸國之大夫者惟翟泉澶淵及此三役翟泉諱公不書澶淵没魯大夫不書惟此書公又曰合此)
(一年之事觀之晉蓋竭力以事齊故無力以制楚勝齊之得小而縱楚之害大矣○劉氏曰會時一國盟)
(時十一國此乃兩會也各自書地乃其理矣何申之有穀梁之說非也廬陵李氏曰楚專主中國其理莫)
(盛於此以楚成之強所得者陳蔡鄭許四國而已而宋之盟止書諸侯商臣之暴所得者陳蔡鄭宋四國)
(而已而厥貉之次止書蔡雖以莊王之盛而陳陵之盟亦不過陳蔡二國從之今蜀之盟諸侯從之者十)
(一國晉不敢爭其後四十三年然後晉楚之從交相見又八年楚靈求諸侯于晉皆蜀之役啟之也春秋)
(安得不重貶之哉一會一盟前不書嬰齊之名氏無以見楚之強後不貶諸國無以見中國之弱惟貶諸)
(國之卿不得不貶楚貶楚及諸國則不諱公可也胡氏陳氏說得之穀梁以為前書嬰齊者嬰齊之亢後)
(書楚人者嬰齊能自降以從盟故春秋於會蜀不諱公疑其說之誤矣)
附錄(左傳楚師及宋公衡逃歸臧宣叔曰衡父不忍數年之不宴以棄魯國國將若之何誰居後之)
(人必有任是夫國棄矣是行也晉避楚畏其衆也君子曰衆之不可已也大夫為政猶以衆克况明君而)
(善用其衆乎泰誓所謂商兆民離周十人同者衆也晉侯使鞏朔獻齊捷于周王弗見使單襄公辭焉)
(曰蠻夷戎狄不式王命淫湎毁常王命伐之則有獻捷王親受而勞之所以懲不敬勸有功也兄弟甥舅)
(侵敗王略王命伐之告事而已不獻其功所以敬親暱禁淫慝也今叔父克遂有功于齊而不使命卿鎮)
(撫王室所使來撫余一人而鞏伯實來未有職司於王室又奸先王之禮余雖欲於鞏伯其敢廢舊典以)
(忝叔父夫齊甥舅之國也而大師之後也寧不亦淫縱其欲以怒叔父抑豈不可諫誨士莊伯不能對)
(王使委於三吏禮之如侯伯克敵使大夫告慶之禮降於卿禮一等王以鞏伯宴而私賄之使相告之曰)
(非禮也勿籍)
(癸定王十酉九年)三年(晉景十二齊頃十一衛定公臧元年蔡景四鄭襄十七曹宣七陳成十一把桓)
(四十九宋共公固元年秦桓十七楚共三)
春王正月公會晉侯宋公衛侯曹伯伐鄭
(左傳諸侯伐鄭次于伯牛討邲之役也遂東侵鄭鄭公子偃帥師禦之使東鄙覆諸鄤敗諸丘輿皇戌如楚獻)
(捷)
按左氏諸侯伐鄭討邲(音弼)之役也遂東侵鄭公子偃
帥師禦之覆諸鄤(芒袁反)敗諸丘輿(汪氏曰覆伏兵也杜氏曰鄤丘輿皆)
(鄭地晉偏軍為鄭所敗)夫討邲之役則復怨勦民非觀釁也遂
東侵則潛師掠境非以律也覆而敗諸則專用詐謀
非正勝也(李衛公問對兵法先正而後竒先仁義而後權譎)度彼參此皆無
善也略而不紀勝負微也晉侯稱爵而以伐書何也
初為是役必以鄭之從楚也附蠻荆擾中國則盟主
有詞于伐耳(高氏曰去冬之役鄭為楚導而宋魯衞曹雖盟于蜀猶不敢背晉故罷盟而遂)
(會晉伐鄭焉鄭罪當討故春秋正諸國之爵以示義鄭敗晉游兵於丘輿使皇戍如楚獻捷終鄭襄公之)
(身不復從晉矣家氏曰伐鄭所以攘楚攘楚所以尊中國魯宋衞去強盛之楚而從衰弱之晉以伐有罪)
(之國是春秋之所嘉也前之盟十有一國大夫一以人書抑強楚也此四國僅從而書爵序晉為首存晉)
(霸也見春秋權衡衮斧之意固不以衆寡強弱爲進退也)宋衛未葬曷為稱爵背
殯越境以吉禮從金革之事也(杜氏曰宋衞未葬而稱爵以接鄰國非禮)
(也范氏曰自同於正君故書公侯以譏之家氏曰春秋與宋衞之會晉伐鄭不與其純吉從戎也廬陵李)
(氏曰此邲之後晉再伐鄭而不服也汪氏曰左氏云鄭皇戌如楚獻捷則曰覆曰敗皆指鄭而言非諸侯)
(之敗鄭也經書伐而不書敗所以尊中國也)
辛亥葬衛穆公(穆公作繆)
(高氏曰此見衞侯背殯出師不臨先君之喪王氏曰六月乃葬非禮也)
二月公至自伐鄭
(臨川吳氏曰雖未逾時伐鄭無功亦危之而致也)
甲子新宫災三日哭
(公羊傳新宫者何宣公之宫也宣宫則曷為謂之新宫不忍言也其言三日哭何廟災三日哭禮也新宮災何)
(以書記災也榖梁傳新宫者禰宫也三日哭哀也其哀禮也迫近不敢稱諡恭也其辭恭且哀以成公為無譏)
(矣)
廟災而哭禮也得禮為常事則何以書緱(音鉤)氏劉絢
曰(絢字質夫程子門人著春秋傳十二卷)新宫者宣宫也不曰宣宫者
神主未遷也知然者丹楹刻桷皆稱桓公此不舉諡
故知其未遷也宫成而主未入遇災而哭何禮哉宣
公薨至是二十有八月緩於遷主可知矣言災則不
恭之致亦自見矣此說據經為合或曰禮稱有焚其
先人之室則三日哭(禮記檀弓注火燒其宗廟哭者哀精神之有虧傷汪氏曰文定)
(專意與鄭氏異)新宫將以安神主也雖未遷而哭不亦可乎
曰先人之室蓋嘗寢於斯食於斯會族屬於斯其居
處笑語之所在皆可想也事死如事生故有焚其室
則哭之禮也神主未遷而哭於人情何居(音姬高氏曰君子於)
(是乎知有天道也宣公弑君簒立生不能誅死方立廟遽遇火災春秋志此示有天道故謹而書之○汪)
(氏曰公羊以謂不言宣宫不忍言也穀梁謂迫近不敢稱諡然則莊公之世何以稱桓宫乎廬陵李氏曰)
(此條諸傳皆以為得禮惟胡氏不合)
乙亥葬宋文公
按左氏文公卒始厚葬益車馬重器備君子謂華元
樂舉於是乎不臣考於經未有以驗其厚也數其葬
之月則信然矣天子七月諸侯五月大夫三月士踰
月以降殺遲速為禮之節不可亂也文公之卒國家
安靖外無危難曷為越禮踰時逮乎七月而後克襄
事哉(高氏曰七月而葬天子之禮也以葬月攷之知其僭禮)故知華元樂舉之
棄君於惡而益其侈無疑矣夫禮之厚薄稱人情而
為之者也宋公在殯而離次出境從金革之事哀戚
之情忘矣顧欲厚葬其君親此非有所不忍於死者
特欲誇耀淫侈無知之人耳世衰道微禮法既壞無
以制其侈心至於秦漢之間窮竭民力以事丘隴其
禍有不可勝言者(史記秦始皇紀葬驪山以水銀為百川江河大海機相灌輸上具天)
(文下具地理竒器珍怪徙藏滿之後宫無子者皆令從死令匠作機弩矢有穿近者輒射之工匠盡閉墓)
(中)春秋據事直書而其失自見此類是也豈不為永
戒哉
夏公如晉
(左傳拜汶陽之田張氏曰汶陽之田特書曰取足以見疆埸之令不出於王矣今為取田而拜往賜于霸國晉)
(偃然受之而八年復使韓穿來言汶陽之田歸之于齊足見私情之納侮于晉也汪氏曰僖公取濟西田而使)
(公子遂如晉拜賜已非正矣况以成公取汶陽而躬朝于晉乎濟西汶陽魯之故田也以為霸國之私惠而聘)
(之朝之見魯之不振也廬陵李氏曰成公朝晉者四三年四年十年四年不見敬十年見止張氏所謂納侮者)
(信矣惟十八年悼公即位之朝無譏焉)
鄭公子去疾帥師伐許
(左傳許恃楚而不事鄭鄭子良伐許張氏曰晉方怒鄭之不服其為國憂未有底止也乃怒許之不事已而使)
(大夫動大衆以伐之見其興兵之不度德量力也高氏曰疲命於晉楚而以伐之君子以是惡鄭也)
公至自晉
宣公薨至是三年之喪畢矣宜入朝京師見天子受
王命然後歸而即政可也嗣守社稷之重而不朝于
周以拜汶陽田之故而往朝于晉其行事亦悖矣此
春秋所為作也公行多不至其書公至自晉何其至
也必有以也(家氏曰諸侯既除喪而入見于王受黻冕之賜然後成其為君自東遷此禮廢)
(然亦未有除喪而入見大國以事王之禮而事大國者也宣公挾強齊之援弑君簒國凡可以諂齊而求)
(悦者無不為矣未除喪而會既除喪而朝今成公借援於晉率循先公之舊其無王之罪大矣書如書至)
(所以譏也汪氏曰成公一經此年如晉明年再如晉十年又如晉十八年又如晉過於事天子之禮蓋當)
(時諸侯知有霸者而不知有王不以為異耳春秋莫不書至比事以觀義自著矣)
附錄(左傳晉人歸楚公子穀臣與連尹襄公之尸于楚以求知罃於是荀首佐中軍矣故楚人許之)
(王送知罃曰子其怨我乎對曰二國治戎臣不才不勝其任以為俘馘執事不以釁鼓使歸即戮君之惠)
(也臣實不才又誰敢怨王曰然則德我乎對曰二國圖其社稷而求紓其民各懲其忿以相宥也兩釋纍)
(囚以成其好二國有好臣不與及其誰敢德王曰子歸何以報我對曰臣不任受怨君亦不任受德無怨)
(無德不知所報王曰雖然必告不穀對曰以君之靈纍臣得歸骨於晉寡君之以為戮死且不朽若從君)
(惠而免之以賜君之外臣首首其請于寡君而以戮於宗亦死且不朽若不獲命而使嗣宗職次及於事)
(而帥偏師以修封疆雖遇執事其弗敢違其竭力致死無有二心以盡臣禮所以報也王曰晉未可與爭)
(重為之禮而歸之)
秋叔孫僑如帥師圍棘
(左傳叔孫僑如圍棘取汶陽之田棘不服故圍之公羊傳棘者何汶陽之不服邑也其言圍之何不聽也杜氏)
(曰棘汶陽之邑在濟北蛇丘)
按左氏取汶陽之田棘不服故圍之(趙氏曰凡内自圍者皆叛邑何)
(氏曰不言叛者為内諱)復故地而民不聽至於命上將用大師
環其邑而攻之何也魯於是時初税畝作丘甲税役
日益重矣棘雖復歸故國所以不願為之民也歟成
公不知薄税斂輕力役修德政以來之而肆其兵力
雖得之亦必失之矣(何氏曰不先以文德來之而便以兵圍之當與圍外邑同罪劉)
(氏曰不察已之所以失而疾人之不我服強國之行若五伯之事則有之非王道也廬陵李氏曰春秋内)
(叛書圍者七始於此昭十三年圍費二十六年圍成定六年圍鄆十年圍郈圍費十二年圍成)
大雩
晉卻克衞孫良夫伐廧咎如
(左傳討赤狄之餘焉廧咎如潰上失民也杜氏曰廧咎如赤狄别種茅堂胡氏曰經不書廧咎如潰者晉常滅)
(赤狄潞氏甲氏及留吁矣其餘黨散入廧咎如又欲盡殄滅之非仁人之心也段紀明請滅羌種羌雖滅漢亦)
(亡後世豈嘗絶羌患哉廧咎如潰削而不書聖人之情見矣惟不使之侵擾華夏斯止矣家氏曰克與良夫得)
(志于鞌不知自戢更為此舉春秋書之誅善戰也楚方躪藉中原晉人不務修明霸業圖其遠者大者既滅潞)
(氏又殄留吁以為未快復興此役此逐利之師春秋之屢書皆所以貶)
冬十有一月晉侯使荀庚來聘
(晉來聘之始)
衛侯使孫良夫來聘丙午及荀庚盟丁未及孫良夫盟
(聘而遂盟之於是始左傳冬十一月晉侯使荀庚來聘且尋盟衞侯使孫良夫來聘且尋盟公問諸臧宣叔曰)
(中行伯之於晉也其位在三孫子之於衞也位為上卿將誰先對曰次國之上卿當大國之中中當其下下當)
(其上大夫小國之上卿當大國之下卿中當其上大夫下當其下大夫上下如是古之制也衞在晉不得為次)
(國晉為盟主其將先之丙午盟晉丁未盟衞禮也公羊傳此聘也其言盟何聘而言盟者尋舊盟也穀梁傳其)
(日公也來聘而求盟不言及者以國與之也不言其人亦以國與之也不言求兩欲之也何氏曰惡二國既修)
(禮相聘不能相親信反復相疑故不重舉連聘而言之徐氏曰春秋之義舉重略輕若來盟則不言聘而言盟)
(今言聘言盟嫌其生事也)
劉敞曰諸侯有聘無盟聘禮也盟非禮也庚與良夫
不務引其君當道而生事專命為非禮不信以干先
王之典故不繫於國以見其遂事之辱非人臣之操
此說然也其言及者公與之盟而不言公見二卿之
抗也盟者春秋所惡於惡之中又有惡焉者此類是
也(蘇氏曰此公及庚良夫盟也不書公者二子抗也二子來聘不能以信相親反要公以盟非抗而何)
(故言聘言盟以惡之番陽萬氏曰聘者故出於其君之命而及盟則出於其臣之私也况夫大夫之於諸)
(侯五等之君皆其君也諸侯之於大夫列國之臣皆其臣也今也列國之臣忘其分之卑而盟五等之君)
(五等之君屈其分之尊而盟列國之臣豈非一時之大夫既不知自有其君而專盟于外則不知有列國)
(之君而敢於與之同盟也乎高氏曰庚晉之下卿良夫衛之上卿而魯人盟之先晉後衛豈非畏晉之強)
(乎○廬陵李氏曰聘而遂盟例五此年荀庚良夫十一年郤犨襄七年林父十五年向戌其皆書日一則)
(以别於微者一則以别於前定也)
鄭伐許
附錄(左傳十二月甲戌晉作六軍韓厥趙括鞏朔韓穿荀騅趙旃皆為卿賞鞌之功也○齊侯朝于)
(晉將授玉郤克趨進曰此行也君為婦人之笑辱也寡君未之敢任晉侯享齊侯齊侯視韓厥韓厥曰君)
(知厥也乎齊侯曰服改矣韓厥登舉爵曰臣之不敢愛死為兩君之在此堂也○荀罃之在楚也鄭賈人)
(有將寘諸褚中以出既謀之未行而楚人歸之賈人如晉荀罃善視之如實出已賈人曰吾無其功敢有)
(其實乎吾小人不可以厚誣君子遂適齊)
(甲定王二戌十年)四年(晉景十三齊頃十二衞定二蔡景五鄭襄十八卒曹宣八陳成十二把桓五十)
(宋共二秦桓十八楚共四)
春宋公使華元來聘
(左傳宋華元來聘通嗣君也王氏曰宋入春秋未嘗聘魯文十一年公子遂雖往而宋不報也華元之來其為)
(共公謀昏張本乎臨川吳氏曰晉衞二國相繼來聘以三年春同會伐鄭交結和好也廬陵李氏曰經書宋聘)
(魯始此終春秋宋聘魯四此年及八年華元襄十五年向戌昭十二年華定)
三月壬申鄭伯堅卒
杞伯來朝
(左傳歸叔姬故也杜氏曰將出叔姬先修朝禮言其故)
夏四月甲寅臧孫許卒
(汪氏曰文仲之子宣叔也子紇嗣為大夫是為武仲)
公如晉
(左傳夏公如晉晉侯見公不敬季文子曰晉侯必不免詩曰敬之敬之天惟顯思命不易哉夫晉侯之命在諸)
(侯矣可不敬乎張氏曰晉景公勝齊而驕也高氏曰公連歲如晉者以嘗即楚故也汪氏曰成公此年朝晉而)
(取敖忽之辱豈非禮愈繁而身愈卑徒自屈而已耳)
葬鄭襄公
(汪氏曰喪未五月葬之速也大不懷也)
秋公至自晉
(左傳秋公至自晉欲求成于楚而叛晉季文子曰不可晉雖無道未可叛也國大臣睦而邇於我諸侯聽焉未)
(可以貳史佚之志有之曰非我族類其心必異楚雖大非吾族也其音字我乎公乃止家氏曰甚哉魯成中無)
(所主逐變而屢遷也始與晉人連兵伐齊以有鞌之勝謂當與晉為睦曾未幾月率先諸侯受盟于楚猶幸晉)
(人之無討也去年如晉今年又如晉正所以救前日匱盟之過一不為所禮又將叛而即夷春秋於魯成之)
(從楚適晉備書以貶之也)
冬城鄆(公作運)
(杜氏曰公欲叛晉故城而為備孔氏曰魯有二鄆此西鄆也成十六年傳晉人執季文子公待于鄆即此任公)
(輔曰魯西邑東郡廩丘東有鄆城即東鄆家氏曰鄆有三莒之别邑亦曰鄆九年楚人入鄆是也魯自有二鄆)
(文十三年城諸及鄆此東鄆莒魯所爭者也成十六年公待于鄆此西鄆今此所城也春秋譏魯人不務安靜)
(而輕于用民力鄆雖城何益哉)
鄭伯伐許
(左傳冬十二月鄭公孫申帥師疆許田許人敗諸展陂鄭伯伐許取鉏任泠敦之田晉欒書將中軍荀首佐之)
(士燮佐上軍以救許伐鄭取氾祭楚子反救鄭鄭伯與許男訟焉皇戌攝鄭伯之辭子反不能决也曰君若辱)
(在寡君寡君與其二三臣共聽兩君之所欲成其可知也不然側不足以知二國之成程子曰稱鄭伯見其不)
(復為喪以吉禮從戎)
前此鄭襄公伐許既狄之矣今悼公又伐許乃復稱
爵何也喪未踰年以吉禮從金革之事則忘親矣稱
爵非美詞所以著其惡也(何氏曰未踰年君稱伯者樂成君位親自伐許故如)
(其意以著其惡家氏曰父所為義已繼之為孝父挾夷楚之援陵暴小國歲再用師其子繼世而不能改)
(是之謂濟惡庸得為孝乎不書子而書爵絶之於名教也廬陵李氏曰鄭自隱十一年入許之後鄭許)
(世讎至此凡書於經者又四侵伐矣然考左氏所記則邲戰之役鄭許首如楚蜀之役許乘楚車是許與)
(鄭皆南面事楚者鄭方從楚何得如此晉楚之救不書於經事未可信也)
附錄(左傳晉趙嬰通于趙莊姬)
(乙定王二十亥一年崩)五年(晉景十四齊頃十三衛定三蔡景六鄭悼公費元年曹宣九陳成十三杞)
(桓五十一宋共三秦桓十九楚共五)
春王正月把叔姬來歸
(榖梁傳婦人之義嫁曰歸反曰來歸)
前書把伯來朝左氏以為歸叔姬也(汪氏曰叔姬始嫁不見於經與)
(郯伯姬同婚姻得禮常自不書)此書把叔姬來歸則出也(家氏曰此與他悖義)
(之出者不同必叔姬自不安於杞或以疾而來歸非把之絶之也故春秋書其逆喪歸葬無貶辭臨川吳)
(氏曰僖三十一年杞伯姬為其子求婦而僖公以次女叔姬與之歸為把桓公夫人至今四十四年夫婦)
(年皆六十之上而姬始被出而歸疑是叔姬無子把桓别有妾子為太子叔姬心不自安而願歸魯故叔)
(姬既卒而把桓復來逆其喪以歸也)春秋於内女其歸其出錄之詳者
男女居室人之大倫也男子生而願為之有室女子
生而願為之有家父母之心人皆有之而不能為之
擇家與室則夫婦之道苦淫僻之罪多矣王法所重
人倫之本錄之詳也為世戒也(汪氏曰郯伯姬杞叔姬皆出而來歸然叔)
(姬書把伯逆喪以歸而郯伯姬來歸之後不復見於經則其善惡優劣不可以㮣觀矣)
附錄(左傳春原屏放諸齊嬰曰我在故欒氏不作我亡吾二昆其憂哉且人各有能有不能舍我何)
(害弗聽嬰夢天使謂已祭余余福汝使問諸士貞伯貞伯曰不識也既而告其人曰神福仁而禍淫淫而)
(無罰福也祭其得亡乎祭之之明日而亡)
仲孫蔑如宋
(左傳孟獻子如宋報華元也汪氏曰蔑與華元交相聘問其情厚矣而明年蔑僑如逼於留令速興侵晉之師)
(朝玉帛而暮干戈謹於邦交者固如是乎)
夏叔孫僑如會晉荀首于穀(首公作秀)
(左傳晉荀首如齊逆女故宣伯餫諸榖杜氏曰榖齊地高氏曰荀首逆女而僑如往饋之此之謂非禮之禮故)
(以大夫會大夫書之汪氏曰自文十一年彭生會郤缺宣十五年蔑會高固自是大夫會大夫率以為常矣)
梁山崩
(左傳梁山崩晉侯以傳召伯宗伯宗辟重曰辟傳重人曰待我不如捷之速也問其所曰絳人也問絳事焉曰)
(梁山崩將召伯宗謀之問將若之何曰山有朽壤而崩可若何國主山川故山崩川竭君為之不舉降服乘縵)
(徹樂出次祝幣史辭以禮焉其如此而已雖伯宗若之何伯宗請見之不可遂以告而從之公羊傳梁山者何)
(河上之山也梁山崩何以書記異也何異爾大也何大爾梁山崩壅河三日不流外異不書此何以書為天下)
(記異也榖梁傳不日何也高者有崩道也有崩道則何以書也曰梁山崩壅遏河三日不流晉君召伯尊而問)
(焉伯尊來遇輦者輦者不辟使車右下而鞭之輦者曰所以鞭我者其取道遠矣伯尊下車而問焉曰子有聞)
(乎對曰梁山崩壅遏河三日不流伯尊曰君為此召我也為之奈何輦者曰天有山天崩之天有河天壅之雖)
(召伯尊如之何伯尊由忠問焉輦者曰君親素縞帥羣臣而哭之既而祠焉斯流矣伯尊至君問之曰梁山崩)
(壅遏河三日不流為之奈何伯尊曰君親素縞帥羣臣而哭之既而祠焉斯流矣孔子聞之曰伯尊其無績乎)
(攘善也杜氏曰梁山在馮翊夏陽縣北張氏曰同州韓城縣有禹貢梁山)
梁山韓國也詩曰奕奕梁山韓侯受命而謂之韓奕
者言奕然高大為韓國之鎮也後為晉所滅而大夫
韓氏以為邑焉(汪氏曰春秋之初晉滅韓曲沃莊伯之弟韓萬以為采邑)書而不
繫國者為天下記異是以不言晉也(高氏曰先王之制名山大川不)
(以封梁山雖屬於韓而非諸侯正受封之地故春秋書梁山崩而不繫之國者為天下記異也是以不書)
(晉夫國主山川豈特晉當之哉)左氏載絳人之語於禮文備矣而未
記其實也夫降服乘縵徹樂出次祝幣史辭六者禮
之文也古之遭變異而外為此文者必有恐懼修省
之心主於内若成湯以六事檢身(荀子大略篇湯旱而禱曰政不節與)
(民失職與宫室崇與女謁盛與苞苴行與讒夫昌與)高宗克正厥事(書高宗彤日祖已曰)
(惟先格王正厥事注先格王之非心後正其所失之事)宣王側身修行欲銷去
之是也(詩雲漢序美宣王也宣王遇災而懼側身修行欲銷去之天下喜於王化復行)徒舉
其文而無實以先之何足以弭災變乎夫國主山川
至於崩竭當時諸侯未聞有戒心而修德也故自是
而後六十年間弑君十有四亡國三十二(汪氏曰自此至昭十)
(六年凡六十年經書弑君唯晉州蒲齊光衛剽吳餘祭蔡固莒密州楚虔凡七滅國惟舒庸鄫萊偪陽舒)
(鳩頼陳蔡州來凡九耳故徐顔疏云註誤今考文十一年敗狄于鹹何氏謂宣成以往弑君二十八亡國)
(四十證諸經亦不合抑并春秋所不書者言之如榖梁三十四戰者歟)其應亦憯矣春
秋不明著其事應而事應具存其可忽諸(范氏曰山者陽位君)
(之象也象君權壊家氏曰榖梁具載伯尊所以告其君者以為伯尊掠路人之美以為巳能孔子聞之曰)
(伯尊其無績乎攘善也其實伯尊以道路鄙淺之言復之於君失懼災之意夫子必無是言也春秋於沙)
(鹿梁山二大異特筆而書之以見天下之治亂中國之合離自是而始縱具文應變何足言哉是固天下)
(之異而皆見於晉者周自東遷頼伯者以存齊既衰獨有晉在而比歲以來君庸臣貪坐隳霸業晉之削)
(中國之憂也意舊史必書晉梁山崩春秋削之實為天下記異也)
附錄(左傳許靈公愬鄭伯于楚六月鄭悼公如楚訟不勝楚人執皇戌及子國故鄭伯歸使公子偃)
(請成于晉秋八月鄭伯及晉趙同盟于垂棘○宋公子圍龜為質于楚而歸華元享之請鼓譟以出鼔譟)
(以復入曰習攻華氏宋公殺之)
秋大水
(張氏曰山崩大水隂盛之徵)
冬十有一月己酉天王崩
(左傳十一月己酉定王崩高氏曰不書葬罪諸侯之不會也)
十有二月己丑公會晉侯齊侯宋公衛侯鄭伯曹伯
邾子把伯同盟于蟲牢
(左傳冬同盟于蟲牢鄭服也諸侯謀復會宋公使向為人辭以子靈之難程子曰天王崩而會盟不廢書同見)
(其皆不臣何氏曰蟲牢鄭地留封丘縣北有桐牢)
按左氏許靈公愬鄭伯于楚鄭伯如楚訟不勝歸而
請成于晉盟于蟲牢鄭服也(杜氏曰言同盟服異也何氏曰約備強楚汪氏)
(曰即榖梁所謂同外楚也)鄭服則何以書同盟天王崩赴告已及
在諸侯之策矣以所聞先後而奔喪禮也而九國諸
侯會盟不廢故特書同盟以見其皆不臣春秋惡盟
誓於惡之中又有惡焉者此類是也(孫氏曰天王崩晉合諸侯同蟲)
(牢之盟不顧甚矣薛氏曰王崩而為會盟無王之甚也王氏曰是盟乃何休所謂同心為惡惡必成者也)
(蓋諸侯之同盟實有同外楚之心而不知悖於尊王之義天子之喪人道始終之大變諸侯相見揖讓入)
(門而聞訃則不得終禮况已聞而猶相與會盟不亦無人心乎春秋之諸侯不知有王故襄王方崩則晉)
(魯之卿會盟王都之側而不奔喪簡王方崩而邾與晉衞修朝聘于魯而不修弔事蓋將以是為常而不)
(知愧甚者靈王之訃音已達于天下而諸侯旅朝于荆楚且俟致襚執紼越歲踰時而後返而魯不遣一)
(介行李問國恤於京師也吁可歎哉廬陵李氏曰鄭自邲戰後皆從楚至此始從晉而晉人不能明尊王)
(之義以示之汲汲於要之以盟誓此所以竟不能服鄭雖再救而卒無功也)
春秋大全卷二十二
