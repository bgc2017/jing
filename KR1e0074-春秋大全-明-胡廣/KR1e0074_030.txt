春秋大全卷三十
明胡廣等撰
昭公中
(丙景王寅十年)七年(晉平二十三齊景十三衛襄九卒蔡靈八鄭簡三十一曹武二十陳哀三十四杞平)
(公郁釐元年宋平四十一秦哀二楚靈六吳夷未九)
春王正月暨齊平
(左傳齊求之也癸巳齊侯次于虢燕人行成曰敝邑知罪敢不聽命先君之敝器請以謝罪公孫哲曰受服而)
(退俟釁而動可也二月戊午盟于濡上燕人歸燕姬賂以瑶罋玉櫝斝耳不克而還穀梁傳平者成也暨猶暨)
(暨也暨者不得已也以外及内曰暨)
我所欲曰及不得已曰暨當是時昭公結婚強吳外
附荆楚其與齊平無汲汲之意(何氏曰時魯方結婚於吳外附強楚故不)
(汲汲於齊)乃齊求於魯而許之平也故曰暨(陸氏曰爾雅云暨不及也)
(齊及魯平非魯欲之不可言會齊平又不可言齊及我平故書曰暨以明非魯志也)至定公八
年魯再侵齊結大國之怨見復必矣其與齊平非不
得已乃魯求於齊而欲其平也故曰及平者聖人之
所貴(周禮調人掌司萬民之難而諧和之)然或以賄賂而結平或以臣
下而擅平或以附外援而得平或以侵犯大國而急
於平則皆罪也攷其事而輕重見矣(何氏曰不出主名者君相與平)
(國中皆安故以舉國言之劉氏曰凡平者舉國而已故不稱其人於時昭公外娶於吳而朝聘於楚深恃)
(其威因此以強逼齊為平夫齊大魯小魯為齊弱久矣不自計德之厚薄勢之利害而借人之威以憑諸)
(侯是以遠者不服近者不親昭公棄其國死於外諸侯莫之救也從此生矣襄陵許氏曰襄公之世齊數)
(伐魯至齊景公一使慶封來聘而不書魯報至是乃暨齊平汪氏曰書及者乃汲汲而從他書暨者他人)
(不得已而從我而我遂暨之也若宋辰暨佗彄出奔是佗彄不得已也蓋魯倚強夷之勢是以齊不敢軋)
(魯而反求平於魯也或疑春秋書及齊平及鄭公皆舉其國而不言君臣與衛人及狄盟書法不異若狄)
(之者吁是不然凡會盟則目其人凡平但以國言之鄭人來輸平鄭使微者納平於魯及齊平及鄭平魯)
(使微者納成於齊鄭故書及某國平若曰為平於某國耳下書叔孫婼叔還涖盟會於夾谷所以結成也)
(苟以齊鄭舉號為貶則平莒及郯邢衛許蔡之遺於某諸稱國以殺大夫之類皆可謂外之乎○劉氏曰)
(左氏云齊求之者指齊求與魯為平也杜云燕從齊求平然下云齊侯次虢燕人行成若齊已暨燕平無)
(緣更進次于虢而燕乃行成也自昭公即位未嘗與魯通好此年三月叔孫婼如齊涖盟此則魯與齊平)
(之驗矣亦猶定十一年及鄭平叔還如鄭涖盟章灼不疑廬陵李氏曰禮記曰戎容暨暨果毅貌也襄公)
(之世齊數伐魯景公初立使慶封來聘而不書魯報則魯蓋無汲汲於齊可知矣春秋書暨二又見定十)
(年但諸家皆以暨為已之不得已而劉氏獨以為人之不得已齊以莒故與魯搆怨魯挾吳楚之威強齊)
(以平耳據此說似與宋辰強仲佗石彄之暨合然胡氏蓋用其說而不用其暨字之義又曰按左氏注暨)
(齊平者齊求於燕而與之平間無異事故不重言燕蓋杜氏從許惠卿之說也趙子陳氏亦從之陳氏曰)
(平不書必關於天下之故然後書齊侯伐北燕納簡公庶幾乎天下之大義也而取燕姬與其寶玉而還)
(不書平是予齊以定燕也靈公以來齊首敗伯主之約納晉欒盈叛人也納北燕伯猶庶幾乎天下之大)
(義而卒與之平是黨亂臣逆子也是故昭定而下春秋多罪齊書伐衛遂伐晉同圍齊襲莒暨平盟于鹹)
(次于五氏皆特筆也孔子曰齊景公有馬千駟死之日民無德而稱焉蓋不與齊也此說固善但推之經)
(例則暨齊平之文正與及齊平及鄭平句法相似而下文又有叔孫涖盟正與叔還涖盟之事相類且左)
(氏下文明說燕人行成而上文又以為齊求之文法自相背故服虔亦疑之今若截齊求之也四字正解)
(齊魯之平而以癸巳以下方終齊燕之事則兩得之矣蓋左氏本無誤而許惠卿之誤也五年傳有齊燕)
(平之月則謂濡上之盟耳疏強增暨字以實之非)
附錄(左傳楚子之為令尹也為王旌以田芉尹無宇斷之曰一國兩君其誰堪之及即位為章華之)
(宫納亡人以實之無宇之閽入焉無宇執之有司弗與曰執人於王宫其罪大矣執而謁諸王王將飲酒)
(無宇辭曰天子經略諸侯正封古之制也封略之内何非君土食土之毛誰非君臣故詩曰普天之下莫)
(非王土率土之濱莫非王臣天有十日人有十等下所以事上上所以共神也故王臣公公臣大夫大夫)
(臣士士臣皂皂臣輿輿臣隸隸臣僚僚臣僕僕臣臺馬有圉牛有牧以待百事今有司曰女何執人於王)
(宫將焉執之周文王之法曰有亡荒閱所以得天下也吾先君文王作僕區之法曰盗所隱器與盗同罪)
(所以封汝也若從有司是無所執逃臣也逃而舍之是无陪臺也王事无乃闕乎昔武王數紂之罪以告)
(諸侯曰紂為天下逋逃主萃淵藪故夫致死焉君王始求諸侯而則紂無乃不可乎若以二文之法取之)
(盗有所在矣王曰取而臣以往盗有寵不可得也遂赦之)
三月公如楚
(左傳楚子成章華之臺願與諸侯落之太宰薳啓疆曰臣能得魯侯薳啓疆來召公辭曰昔先君成公命我先)
(大夫嬰齊曰吾不忘先君之好將使衡父照臨楚國願撫其社稷以輯寧爾民嬰齊受命于蜀奉承以來弗敢)
(失隕而致諸宗祧日我先君共王引領北望日月以冀傳序相受於今四王矣嘉惠未至唯襄公之辱臨我喪)
(孤與其二三臣悼心失圖社稷之不皇况能懷思君德今君若步玉趾辱見寡君寵臨楚國以信蜀之役致君)
(之嘉惠是寡君既受貺矣何蜀之敢望其先君鬼神實嘉頼之豈唯寡君君若不來使臣請問行期寡君將承)
(質幣而見於蜀以請先君之貺公將往夢襄公祖梓慎曰君不果行襄公之適楚也夢周公祖而行今襄公實)
(祖君其不行子服惠伯曰行先君未嘗適楚故周公祖以道之襄公適楚矣而祖以道君不行何之三月公如)
(楚鄭伯勞于師之梁孟僖子為介不能相儀及楚不能答郊勞高氏曰楚靈非強君也數會諸侯皆微國又且)
(多叛而吳人之闚未艾也亦奚庸必朝哉蓋晉平不能脩文公之業使我不能自安而玉帛驛馳歲不遑假以)
(是知王室不綱而霸主猶有功於諸夏也汪氏曰昭公屢朝於晉而不納又迫於強令而朝楚其卑辱亦甚矣)
(義并見襄二十八年)
叔孫舍如齊涖盟
(穀梁傳莅位也内之前定之辭謂之莅外之前定之辭謂之來襄陵許氏曰始暨齊平故盟以結好)
夏四月甲辰朔日有食之
(左傳晉侯問於士文伯曰誰將當日食對曰魯衛惡之衛大魯小公曰何故對曰去衛地如魯地於是有災魯)
(實受之其大咎其衛君乎魯將上卿公曰詩所謂彼日而食于何不臧者何也對曰不善政之謂也國無政不)
(用善則自取謫于日月之災故政不可不慎也務三而已一曰擇人二曰因民三曰從時)
附錄(左傳晉人來治把田季孫將以成與之謝息為孟孫守不可曰人有言曰雖有挈缾之知守不)
(假器禮也夫子從君而守臣喪邑雖吾子亦有猜焉季孫曰君之在楚於晉罪也又不聽晉魯罪重矣晉)
(師必至吾無以待之不如與之間晉而取諸把吾與子桃成反誰敢有之是得二成也魯无憂而孟孫益)
(邑子何病焉辭以無山與之萊柞乃遷于桃晉人為杞取成○楚子享公于新臺使長鬛者相好以大屈)
(既而悔之薳啓疆聞之見公公語之拜賀公曰何賀對曰齊與晉越欲此久矣寡君无適與也而傳諸君)
(君其備禦三鄰慎守寶矣敢不賀乎公懼乃反之○鄭子産聘于晉晉侯有疾韓宣子逆客私焉曰寡君)
(寢疾於今三月矣並走羣望有加而無瘳今夢黃熊入于寢門其何厲鬼也對曰以君之明子為大政其)
(何厲之有昔堯殛鯀于羽山其神化為黃熊以入于羽淵實為夏郊三代祀之晉為盟主其或者未之祀)
(也乎韓子祀夏郊晉侯有間賜子産莒之二方鼎子産為豐施歸州田於韓宣子曰日君以夫公孫段為)
(能任其事而賜之州田今无禄早世不獲久享君德其子弗敢有不敢以聞於君私致諸子宣子辭子産)
(曰古人有言曰其父析薪其子弗克負荷施將懼不能任其先人之禄其况能任大國之賜縱吾子為政)
(而可後之人若屬有疆場之言敝邑獲戾而豐氏受其大討吾子取州是免敝邑於戾而建置豐氏也敢)
(以為請宣子受之以告晉侯晉侯以與宣子宣子為初言病有之以易原縣於樂大心○鄭人相驚以伯)
(有曰伯有至矣則皆走不知所往鑄刑書之歲三月或夢伯有介而行曰壬子余將殺帶也明年壬寅余)
(又將殺段也及壬子駟帶卒國人益懼齊燕平之月壬寅公孫段卒國人愈懼其明月子産立公孫洩及)
(良止以撫之乃止子太叔問其故子産曰鬼有所歸乃不為厲吾為之歸也太叔曰公孫洩何為子産曰)
(說也為身無義而圖說從政有所反之以取媚也不媚不信不信民不從也及子産適晉趙景子問焉曰)
(伯有猶能為鬼乎子産曰能人生始化曰魄既生魄陽曰魂用物精多則魂魄強是以有精爽至於神明)
(匹夫匹婦強死其魂魄猶能馮依於人以為淫厲况良霄我先君穆公之胄子良之孫子耳之子敝邑之)
(卿從政三世矣鄭雖無腆抑諺曰蕞爾國而三世執其政柄其用物也弘矣其取精也多矣其族又大所)
(馮厚矣而強死能為鬼不亦宜乎○子皮之族飲酒無度故馬師氏與子皮氏有惡齊師還自燕之月罕)
(朔殺罕魋罕朔奔晉韓宣子問其位於子産子産曰君之羈臣苟得容以逃死何位之敢擇卿違從大夫)
(之位罪人以其罪降古之制也朔於敝邑亞大夫也其官馬師也獲戾而逃唯執政所寘之得免其死為)
(惠大矣又敢求位宣子為子産之敏也使從嬖大夫)
秋八月戊辰衛侯惡卒
(左傳衛襄公卒晉大夫言於范獻子曰衛事晉為睦晉不禮焉庇其賊人而取其地故諸侯貳詩曰鶺鴒在原)
(兄弟急難又曰死喪之威兄弟孔懷兄弟之不睦於是乎不弔况遠人誰敢歸之今又不禮於衛之嗣衛必叛)
(我是絶諸侯也獻子以告韓宣子宣子說使獻子如衛弔且反戚田衛齊惡告喪于周且請命王使成簡公如)
(衛弔且追命襄公曰叔父陟恪在我先王之左右以佐事上帝余敢忘高圉亞圉穀梁傳鄉曰衛齊惡今曰衛)
(侯惡此何為君臣同名也君子不奪人名不奪人親之所名重其所以來也王父名子也)
九月公至自楚
(左傳孟僖子病不能相禮乃講學之苟能禮者從之及其將死也召其大夫曰禮人之幹也無禮無以立吾聞)
(將有達者曰孔丘聖人之後也而滅於宋其祖弗父何以有宋而授厲公及正考父佐戴武宣三命兹益共故)
(其鼎銘云一命而僂再命而傴三命而俯循墻而走亦莫余敢侮饘於是鬻於是以餬余口其共也如是臧孫)
(紇有言曰聖人有明德者若不當世其後必有達人今其將在孔丘乎我若獲没必屬說與何忌於夫子使事)
(之而學禮焉以定其位故孟懿子與南宫敬叔師事仲尼仲尼曰能補過者君子也詩曰君子是則是效孟僖)
(子可則效已矣汪氏曰自如楚今七越月危公之意可見矣)
附錄(左傳單獻公棄親用羈冬十月辛酉襄頃之族殺獻公而立成公)
冬十有一月癸未季孫宿卒
(左傳十一月季武子卒晉侯謂伯瑕曰吾所問日食從矣可常乎對曰不可六物不同民心不壹事序不類官)
(職不則同始異終胡可常也詩曰或燕燕居息或憔悴事國其異終也如是公曰何謂六物對曰歲時日月星)
(辰是謂也公曰多語寡人辰而莫同何謂辰對曰日月子之會是謂辰故以配日汪氏曰此季文子之子武子也)
(紇嗣是為悼子)
十有二月癸亥葬衛襄公
(左傳衛襄公夫人姜氏無子嬖人婤姶生孟縶孔成子夢康叔謂已立元余使羈之孫圉與史苟相之史朝亦)
(夢康叔謂已余將命而子苟與孔烝鉏之曾孫圉相元史朝見成子告之夢夢協晉韓宣子為政聘于諸侯之)
(歲婤姶生子名之曰元孟縶之足不良弱行孔成子以周易筮之曰元尚享衛國主其社稷遇屯☵又曰余)
(尚立縶尚克嘉之遇屯☵之比☵以示史朝史朝曰元亨又何疑焉成子曰非長之謂乎對曰康叔名之可謂)
(長矣孟非人也將不列于宗不可謂長且其繇曰利建侯嗣吉何建建非嗣也二封皆云子其建之康叔命之)
(二卦告之筮襲於夢武王所用也弗從何為弱足者居侯主社稷臨祭祀奉民人事鬼神從會朝又焉得居各)
(以所利不亦可乎故孔成子立靈公十二月癸亥葬衛襄公)
(丁景王十卯一年)八年(晉平二十四齊景十四衛靈公元年蔡靈九鄭簡三十二曹武二十一陳哀三)
(十五卒杞平二宋平四十二秦哀三楚靈七吳夷末十)
春
附錄(左傳石言于晉魏榆晉侯問於師曠曰石何故言對曰石不能言或馮焉不然民聽濫也抑臣)
(又聞之曰作事不時怨讟動于民則有非言之物而言今宫室崇侈民力彫盡怨讟並作莫保其性石言)
(不亦宜乎於是晉侯方築虒祁之宫叔向曰子野之言君子哉君子之言信而有徵故怨遠於其身小人)
(之言僭而無徵故怨咎及之詩曰哀哉不能言匪舌是出唯躬是瘁哿矣能言巧言如流俾躬處休其是)
(之謂乎是宫也成諸侯必叛君必有咎夫子知之矣)
陳侯之弟招殺陳世子偃師
(左傳陳哀公元妃鄭姬生悼太子偃師二妃生公子留下妃生公子勝二妃嬖留有寵屬諸司徒招與公子過)
(哀公有廢疾三月甲申公子招公子過殺悼太子偃師而立公子留穀梁傳鄉曰陳公子招今曰陳侯之弟招)
(何也曰盡其親所以惡招也兩下相殺不志乎春秋此其志何也世子云者唯君之貳也云可以重之存焉志)
(之也諸侯之尊兄弟不得以屬通其弟云者親之也親而殺之惡也)
此公子招特以弟稱者著招憑寵稔惡而陳侯失親
親之道也(陸氏曰稱弟以殺世子既罪其逆且言骨肉相殘又譏陳侯失教也)招以公
子為司徒乃貴戚之卿親則介弟尊則叔父號令廢
立自已而出莫敢干之者也不能援立嫡冡安靖國
家而逢君之惡戕(在良反)殺偃師以致大寇宗社覆(音腹)
没罪固大矣(孫氏曰招以叔父之親不顧宗社之重殞冢嗣以立庶孽致楚滅陳招之由也)
(其曰陳侯之弟親之者所以甚招之惡也)陳侯信愛其弟何以為失親親
乎尊賢者親親之本不能擇親之賢者厚加尊寵以
表儀公族而徇其私愛施於不令之人以至亡國敗
家豈不失親親之道乎(汪氏曰隱七年傳書盟書帥師而稱弟者罪其有寵愛之)
(私今按此書殺世子亦罪其寵任之私也)其曰陳侯之弟招殺陳世子偃
師交貶之也(陳氏曰哀有世子矣又屬其嬖子于二公子為是殺世子則譏不但其人也書)
(曰陳侯斥君之辭也襄陵許氏曰陳哀寵其世子資以強輔而齊之權以軋太子使之失職至於亂作躬)
(受其禍惟其溺愛法不勝私也悲夫汪氏曰經書殺世子者三晉獻嬖奚齊卓子而殺申生宋平嬖佐而)
(殺座陳哀嬖留而殺偃師皆嬖子匹嫡之禍也然申生座之誅權在于晉宋之君故雖亂國而不至于亡)
(陳哀基怨造禍勢不兩全遂至寵弟戕其國本而且以憂殞其身而國隨以亡矣其罪得不又甚於晉獻)
(宋平者歟故申生與座皆自君以殺唯偃師之殺目陳侯之弟招夫以弟招繫之陳侯則陳哀之罪章章)
(明矣不曰殺其世子而重舉國者偃師非招之世子也下書楚滅陳執招放之以見楚之滅陳託於討招)
(而公子留之嬖實亡陳之本也歟)
夏四月辛丑陳侯溺卒
(左傳夏四月辛亥哀公縊杜氏曰憂恚自殺高氏曰楚觀從納公子比而靈王縊春秋謂比弑其君陳侯之弟)
(招立公子留而哀公縊不書留弑君何也比之立無君者也靈雖不縊亦不與比並存是靈王之死由比也招)
(之立留由君之廢也見君有命哀雖不縊亦不可以君國是哀之死不以留也君臣之間死生之際善惡之嫌)
(賞罰之别大矣聖人所以正其名也)
叔弓如晉
(左傳賀虒祁也游吉相鄭伯以如晉亦賀虒祁也史趙見子太叔曰甚哉其相蒙也可弔也而又賀之子太叔)
(曰若何弔也其非唯我賀將天下實賀襄陵許氏曰財費則國貧役煩則民叛締搆雕琢輪奐之功盛則恭儉)
(純茂之德衰矣此之謂可弔而諸侯賀之是以人君安于危亡而不自知蓋諛之者衆也當楚之隆勢專諸夏)
(而晉弗慮圖唯宫室之崇以為安榮平公可謂志卑矣高氏曰前年楚成章華之臺召諸侯落之至是晉成虒)
(祁之宫而諸侯皆往賀之晉之效尤如此霸業之不振宜哉)
楚人執陳行人干徵師殺之
(左傳干徵師赴于楚且告有立君公子勝愬之于楚楚人執而殺之公子留奔鄭書曰陳侯之弟招殺陳世子)
(偃師罪在招也楚人執陳行人干徵師殺之罪不在行人也穀梁傳稱人以執大夫執有罪也稱行人怨接於)
(上也茅堂胡氏曰干徵師稱行人殺非其罪也劉氏曰稱人以執者非伯討也此其為非伯討何楚惡陳公子)
(招而殺干徵師非其罪也古者兵交使在其間可也家氏曰楚靈因陳亂以為利賊殺不辜欲以震怖陳國而)
(墟其宗社殺人以行其詐者也○汪氏曰穀梁云稱人以執大夫執有罪也非也書曰行人則非有罪矣苟若)
(有罪何為不以殺夏徵舒之例書之乎)
陳公子留出奔鄭
(杜氏曰留為招所立未成君而出奔茅堂胡氏曰留既為君矣而曰公子其意不當也蘇氏曰楚將討陳故留)
(出奔留既為君不曰陳留何也留立于招爾未成為君也高氏曰偃師曰世子留曰公子别嫡庶也)
秋蒐于紅
(書蒐始此左傳秋大蒐于紅自根牟至于商衛革車千乘公羊傳蒐者何簡車徒也何以書蓋以罕書也穀梁)
(傳正也因蒐狩以習用武事禮之大者也艾蘭以為防置旃以為轅門以葛覆質以為槷流旁握御轂者不得)
(入車軌塵馬候蹄揜禽旅御者不失其馳然後射者能中過防弗逐不從奔之道也面傷不獻不成禽不獻禽)
(雖多天子取三十焉其餘與士衆以習射于射宫射而中田不得禽則得禽田得禽而射不中則不得禽是以)
(知古之貴仁義而賤勇力也○杜氏曰紅魯地沛國蕭縣西有紅亭)
蒐春事也秋興之則違天時有常所矣其于紅則易
地利三家專行公不與焉而兵權在臣下則悖人理
(薛氏曰春田而夏行之于紅非常處也非時之狩不于其常地見三家之擅也舍中軍變軍變蒐禮見兵)
(權之移于下且奪民時也)此亦直書其事不待貶絶而自見者也
凡亂臣之欲竊國命必先為非禮以動民而後上及
於君父昭公至是民食於他不恤其所昧於履霜之
戒甚矣(劉氏曰蒐春事也秋興之非正也蒐有常地矣于紅亦非正也曷為不言公公不得與於)
(蒐爾三家專魯而分之政令出焉公寄食焉爾奸臣之將蔽其君而奪之也未嘗不先為非禮而動民也)
(紅之蒐吾見其反天時矣吾見其易地利矣吾見其悖人倫矣而昭公猶未之悟也至於奔走失其社稷)
(以死豈不哀哉茅堂胡氏曰昭定之蒐皆不言公權在三家也陳氏曰蒐狩不書必違禮而後書於是舍)
(中軍四分公室季氏擇二三子各一皆盡征之而貢於公蒐于紅也革車千乘皆三家之師也自是而屢)
(蒐三家所以耀武焉爾是故桓莊之狩必言公昭定之蒐不言公矣高氏曰蒐非秋事也紅非蒐地也况)
(當旱歲乎按傳紅亦大蒐而不言大者以無君故微之首一見也王氏曰根牟魯東界商宋地魯西界與)
(宋衛接境則其地亦廣矣四蒐皆書大而此獨不稱大者道著公不得與而歸惡於三家也○劉氏曰公)
(羊曰以罕書非也穀梁曰正也亦非也蓋不學周禮者廬陵李氏曰經書蒐五昭十一年夏比蒲二十二)
(年春昌間定十三年夏比蒲十四年秋比蒲皆書大者用天子大蒐之禮也此年不書大者杜氏以為經)
(闕者或然至謂時史闕略仲尼略而從之者非也蒐狩合禮者常事不書非時非地及越禮則書之而穀)
(梁以秋蒐為正公羊以為以罕書以亟書者皆非也其胡氏陳氏詳矣胡氏本劉質夫公羊說見定十四)
(年)
附錄(左傳七月甲戌齊子尾卒子旗欲治其室丁丑殺梁嬰八月庚戌逐子成子工子車皆來奔而)
(立子良氏之宰其臣曰孺子長矣而相吾室欲兼我也授甲將攻之陳桓子善於子尾亦授甲將助之或)
(告子旗子旗不信則數人告將往又數人告於道遂如陳氏桓子將出矣聞之而還游服而逆之請命對)
(曰聞彊氏授甲將攻子子聞諸曰弗聞子盍亦授甲無宇請從子旗曰子胡然彼孺子也吾誨之猶懼其)
(不濟吾又寵秩之其若先人何子盍謂之周書曰惠不惠茂不茂康叔所以服弘大也桓子稽顙曰頃靈)
(福子吾猶有望遂和之如初)
陳人殺其大夫公子過
(左傳陳公子招歸罪於公子過而殺之茅堂胡氏曰稱人以殺而不去其官國亂無政衆人擅殺非討賊之詞)
(也蓋殺世子偃師招實主謀孔奐行之而非過之所欲為爾過不欲為招於是歸罪於過而殺之故稱人以殺)
(而不去其官也春秋坐招殺偃師於前又書楚師殺陳孔奐於後而過稱大夫其不與殺世子明矣孫氏曰其)
(言陳人殺其大夫不與公子招殺也故以陳人殺之為文臨川吳氏曰按哀公屬留於招與過故招過同殺太)
(子二人之罪均也招畏國人公論懼楚人來討故歸罪於過而欲免已人其可欺乎)
大雩
(杜氏曰秋雩過也)
冬十月壬午楚師滅陳執陳公子招放之于越殺陳
孔奐
(左傳九月楚公子棄疾帥師奉孫吳圍陳宋戴惡會之冬十一月壬午滅陳輿嬖袁克殺馬毁玉以葬楚人將)
(殺之請寘之既又請私私于幄加絰於顙而逃使穿封戌為陳公曰城麇之役不諂侍飲酒于王王曰城麇之)
(役女知寡人之及此女其辟寡人乎對曰若知君之及此臣必致死禮以息楚國晉侯問于史趙曰陳其遂亡)
(乎對曰未也公曰何故對曰陳顓頊之族也歲在鶉火是以卒滅陳將如之今在析木之津猶將復由且陳氏)
(得政於齊而後陳卒亡自幕至于瞽瞍無違命舜重之以明德寘德于遂遂世守之及胡公不淫故周賜之姓)
(使祀虞帝臣聞盛德必百世祀虞之世數未也繼守將在齊其兆既存矣穀梁傳惡楚子也徐氏曰楚莊入陳)
(先書殺者彼乃楚子行義故先書其殺今楚子託義討賊書在滅後見其本懷滅心也齊侯使國佐及國佐盟)
(不重舉齊此重舉陳者已滅陳也杜氏曰孔奐招之黨茅堂胡氏曰楚師滅陳曷為不以號舉而稱師見挾衆)
(恃強肆行暴虐莫之較也覆人邦國為至不仁宥人亂賊為至不義又討其逆黨而禮葬其君是猶斧鉞加人)
(而以手撫之也而惡可掩乎其所執所葬皆繫于陳者深著其滅國之罪也公子招固有罪矣當莊王之殺徵)
(舒也置其君而反焉今執招而遂滅陳聖人不與蠻荆滅中國故雖招有罪而猶以公子書之見楚子懷惡而)
(執招不與其執也故書公子招也孔奐嘗與楚子通謀以滅陳者旋以不忠見戮奐陳之賊臣也蓋殺世子偃)
(師招實主謀而孔奐行之故書曰殺陳孔奐不言大夫非陳之大夫也王氏曰楚棄疾奉世子偃師之子吳圍)
(陳及棄疾立又封吳于陳則知放招殺奐蓋討其殺偃師也陸氏曰招殺世子之賊也宥而放之奐招之黨也)
(執而殺之楚子滅人之國又為淫刑此不待貶絶而惡見者也高氏曰春秋書殺他國之大夫者四皆楚人殺)
(之而中國未有書殺之者此見蠻荆暴虐之甚廬陵李氏曰楚之討罪四殺徵舒也執慶封也執公子招也誘)
(蔡侯般也書法皆不同春秋之權度審矣)
葬陳哀公
(穀梁傳不與楚滅憫公也孫氏曰十月壬午楚師滅陳葬陳哀公如不滅之辭者楚子葬之也不言楚子葬之)
(者不與楚子滅陳葬哀公故以陳人自葬為文所以存陳也黎氏曰書葬陳哀公非謂我往會而書時陳已滅)
(矣國為楚師所據魯豈于其葬而使臣往會之蓋楚入陳自以其君在殯因取而葬之與莊四年齊侯葬紀伯)
(姬同彼日齊者蓋上文無齊滅紀之文故下文云爾今已書楚師滅陳則下云執公子招殺孔奐葬哀公皆蒙)
(上文云家氏曰自春徂冬凡九見皆陳事言之重辭之複閔陳而罪楚也責中國諸侯不能治陳之亂使夷得)
(以行詐而墟人之國也○趙氏曰左氏云袁克葬之按國已滅矣克又非大臣何能辦葬死君又何能告諸侯)
(使會葬乎)
(戊景王十辰二年)九年(晉平二十五齊景十五衛靈二蔡靈十鄭簡三十三曹武三十二陳滅杞平三)
(宋平四十三秦哀四楚靈八吳夷末十一)
春叔弓會楚子于陳
(左傳春叔弓宋華亥鄭游吉衛趙黶會楚子于陳杜氏曰楚子在陳故四國大夫往不行會禮故不總書襄陵)
(許氏曰楚既滅陳威震諸夏是以無所號召而諸國之大夫會之陳氏曰諸夏之大夫旅見于楚于是始舉魯)
(以見其餘也高氏曰中國諸侯為蠻荆所滅中國既不能救亦宜同心疾之奈何反使大夫往聘問耶書會于)
(陳與宣十五年會于宋同義觀去年叔弓如晉之事有以使天下之宗楚矣王氏箋義曰内朝聘皆言如今楚)
(子在陳不可言如陳故以會為文春秋不與楚滅陳故上書葬哀公下書陳災今書叔弓會楚子于陳皆以存)
(陳也)
許遷于夷
(左傳二月庚申楚公子棄疾遷許于夷實城父取州來淮北之田以益之伍舉授許男田然丹遷城父人于陳)
(以夷濮西田益之遷方城外人于許杜氏曰譙國城父縣許畏鄭欲遷故以自遷為文或問許四遷葉夷曰羽)
(皆楚遷之而以自遷書何也茅堂胡氏曰許遷于葉之後專意事楚襄十六年許男請遷于晉其大夫不可諸)
(侯再伐許許男如楚請伐鄭遂卒于楚楚為之伐鄭而後葬靈公其仇怨深矣至是鄭子産為政四鄰畏之而)
(楚方滅陳故欲遷于夷以還鄭而楚使棄疾遷之也高氏曰陳滅許遷皆中國無伯之故也汪氏曰夷一名城)
(父本陳地楚滅陳遂遷許于此蜀杜氏曰許自成十五年遷于葉至此又遷于夷春秋詳錄以見許之危弱不)
(能自守矣廬陵李氏曰穀梁疏曰邢衛之遷皆書月今許遷略而不月者許比遷徙所都無常居處淺薄如一)
(邑之移故略之不得徙國遷常例)
附錄(左傳周廿人與晉閻嘉爭閻田晉梁丙張趯率隂戎伐潁王使詹桓伯辭於晉曰我自夏以后)
(稷魏駘苪岐畢吾西土也及武王克商蒲姑商奄吾東土也巴濮楚鄧吾南土也肅慎燕亳吾北土也吾)
(何邇封之有文武成康之建母弟以藩屏周亦其廢隊是為豈如弁髦而因以敝之先王居檮杌于四裔)
(以御魑魅故允姓之姦居于瓜州伯父惠公歸自秦而誘以來使偪我諸姬入我郊甸則戎焉取之戎有)
(中國誰之咎也后稷封殖天下今戎制之不亦難乎伯父圖之我在伯父猶衣服之有冠冕木水之有本)
(原民人之有謀主也伯父若裂冠毁冕拔本塞原專棄謀主雖戎狄其何有余一人叔向謂宣子曰文之)
(伯也豈能改物翼戴天子而加之以共自文以來世有衰德而暴滅宗周以宣示其侈諸侯之貳不亦宜)
(乎且王辭直子其圖之宣子說王有姻喪使趙成如周弔且致閻田與襚反潁俘王亦使賓滑執甘大夫)
(襄以說於晉晉人禮而歸之)
夏四月陳災
(左傳陳災鄭禆竈曰五年陳將復封封五十二年而遂今亡子産問其故對曰陳水屬也火水妃也而楚所相也)
(火出而火陳逐楚而建陳也妃以五成故曰五年歲五及鶉火而後陳卒亡楚克有之天之道也故曰五十二)
(年公羊傳陳已滅矣其言陳火何存陳也曰存陳悕矣曷為存陳滅人之國執人之罪人殺人之賊葬人之君)
(若是則陳存悕矣穀梁傳國曰災邑曰火火不志此何以志閔陳而存之也)
凡外災告則書今楚已滅陳夷于屬縣使穿封戌為
公矣必不遣使告于諸侯言亡國之有天災也何以
書于魯國之策乎當是時叔弓與楚子會于陳則目
擊其事矣雖彼不來告此不往弔叔弓使畢而歸語
陳故也魯史遂書之耳或曰國史所書必承赴告豈
有憑使人之言而載之于史者曰周景王崩有尹單
猛朝之變固無赴告矣叔鞅至自京師言王室之亂
也春秋承其言遂書於策亦此類耳仲尼作經存而
弗革者蓋興滅國繼絶世以堯舜三代公天下之心
為心異于孤秦罷侯置守欲私一人以自奉者所以
歸民心合天德也穀梁以為存陳得其旨矣(高氏曰陳雖為)
(楚所滅而土地居民猶在焉聖人不與楚滅之也故還係之陳如邶鄘二國既為衛所并聖人還存邶國)
(鄘國之風亦不與衛人并諸侯而存天子之建國也家氏曰陳已為楚所縣俾其臣僭爵以居之而猶書)
(陳災者以盛德之後見翦于夷特著義存之耳不與楚得陳也朱子曰漢建安二十五年之初漢尚未亡)
(通鑑便作魏黃初元年奪漢太速與魏太遽大非春秋存陳之意○趙氏曰左氏作災公穀皆為火按前)
(後未有書外火也小事若一一書之不可勝記且諸侯亦不當告也災是天火事大故書之廬陵李氏曰)
(此條公穀說本可通但穀梁以為國曰災邑曰火公羊以為天意存陳者皆非也)
附錄(左傳晉荀盈如齊逆女還六月卒於戲陽殯於絳未葬晉侯飲酒樂膳宰屠蒯趨入請佐公使)
(尊許之而遂酌以飲工曰女為君耳將司聰也辰在子卯謂之疾日君徹晏樂學人舍業為疾故也君之)
(卿佐是為股肱股肱或虧何痛如之女弗聞而樂是不聰也又飲外嬖嬖叔曰女為君目將司明也服以)
(旌禮禮以行事事有其物物有其容今君之容非其物也而女不見是不明也亦自飲也曰味以行氣氣)
(以實志志以定言言以出令臣實司味二御失官而君弗命臣之罪也公說徹酒初公欲廢知氏而立其)
(外嬖為是悛而正秋八月使荀躒佐下軍以說焉)
秋仲孫貜如齊
(左傳孟僖子如齊殷聘禮也杜氏曰自叔老聘齊至今二十年禮意久曠今脩盛聘以無忘舊好高氏曰此暨)
(齊平之故也齊平而不來聘則著齊輕公非特居鄆時也其來久矣)
冬築郎囿
(左傳書時也季平子欲其速成也叔孫昭子曰詩曰經始勿亟庶民子來焉用速成其以勦民也無囿猶可無)
(民其可乎襄陵許氏曰公内制于強臣引輕于大國亂亡危辱兆矣是之弗慮而築郎囿知公之志日以荒也)
(張氏曰以左傳觀之有以見意如逢其君以耳目之娛而竊其權昭公安之而不悟也人君於此可不戒哉家)
(氏曰桓四年公狩于郎莊三十一年築臺于郎今復築郎以為囿非以為講武之處特以為游觀之地耳是時)
(三家用事魯君擁虛器而猶興築囿之役其為季氏敺民矣)
(巳景王十已三年)十年(晉平二十六卒齊景十六衛靈三蔡靈十一鄭簡三十四曹武一十三陳滅把)
(平四宋平四十四卒秦哀五楚靈九吳夷末十二)
春王正月
附錄(左傳春王正月有星出于婺女鄭裨竈言于子産曰七月戊子晉君將死今兹歲在顓頊之虛)
(姜氏任氏實守其地居其維首而有妖星焉告邑姜也邑姜晉之妣也天以七紀戊子逢公以登星斯於)
(是乎出吾是以譏之)
夏齊欒施來奔
(左傳齊惠欒高氏皆耆酒信内多怨彊於陳鮑氏而惡之夏有告陳桓子曰子旗子良將攻陳鮑亦告鮑氏桓)
(子授甲而如鮑氏遭子良醉而騁遂見文子則亦授甲矣使視二子則皆將飲酒桓子曰彼雖不信聞我授甲)
(則必逐我及其飲酒也先伐諸陳鮑方睦遂伐欒高氏子良曰先得公陳鮑焉往遂伐虎門晏平仲端委立於)
(虎門之外四族召之無所往其徒曰助陳鮑乎曰何善焉助欒高乎曰庸愈乎然則歸乎曰君伐焉歸公召之)
(而後入公卜使王黑以靈姑銔率吉請斷三尺焉而用之五月庚辰戰于稷欒高敗又敗諸莊國人追之又敗)
(諸鹿門欒施高彊來奔陳鮑分其室晏子謂桓子必致諸公讓德之主也讓之謂懿德凡有血氣皆有爭心故)
(利不可強思義為愈義利之本也藴利生孽姑使無藴乎可以滋長桓子盡致諸公而請老于莒桓子召子山)
(私具幄幕器用從者之衣屨而反棘焉子商亦如之而反其邑子周亦如之而與之夫于反子城子公公孫捷)
(而皆益其禄凡公子公孫之無禄者私分之邑國之貧約孤寡者私與之粟曰詩云陳錫載周能施也桓公是)
(以霸公與桓子莒之旁邑辭穆孟姬為之請高唐陳氏始大高氏曰欒施與高強以兵攻君宫欲伐君以伐陳)
(鮑遂與君戰不勝而來奔此罪大矣不書高強非卿故也魯方通聘而受其奔亡之臣非義也高氏曰公羊)
(以為晉臣蓋見晉有欒氏而誤爾)
秋七月季孫意如叔弓仲孫貜帥師伐莒
(左傳秋七月平子伐莒取郠獻俘始用人於亳社臧武仲在齊聞之曰周公其不饗魯祭乎周公饗義魯無義)
(詩曰德音孔昭視民不佻佻之謂甚矣而壹用之將誰福哉)
前已舍中軍矣曷為猶以三卿並將乎季氏毁中軍
四分公室擇其二二家各有其一至是季孫身為主將
二子各率一軍為之副(王氏曰經書三卿而傳止書平子則季孫主兵而叔)
(仲副之也家氏曰叔弓非叔孫氏乃臨事所置之師項氏曰既舍中軍公室無兵每有征役三家各將其)
(兵以行經皆據實並書伐莒之役三家並將獨叔孫氏之兵使叔弓帥之此可見叔孫舍之賢雖曰家徒)
(然猶使公臣帥之也)則三軍固在其曰舍之者特欲中分魯國
之衆為己私耳以為復古則誤矣襄公以來既作三
軍地皆三家之土民皆三家之兵每一軍出各將其
所屬而公室無與焉是知雖舍中軍而三卿並將舊
額固存矣(王氏箋義曰三子伐莒皆書者惡其專國而公不得為政也高氏曰是時魯間晉之)
(衰故三卿帥師同伐莒欲一舉滅之而三卿擅以為己功也杜氏曰取郠不書公見討于平丘故諱之陳)
(氏曰内取邑悉書於是取郠不書不足詳也由是定六年取鄭匡不書哀元年取晉棘蒲不書○廬陵李)
(氏曰陳氏云鞌之戰書季孫行父臧孫許叔孫僑如公孫嬰齊蓋二卿之將佐也今舍中軍矣曷為書三)
(卿帥師蓋四分公室季氏擇二叔弓佐意如序於仲而孫貜之上而叔孫婼居守也自是訖春秋魯有四卿)
(權歸三家此說得之又曰左氏用人於亳社之說事不經見恐魯未必至此)
戊子晉侯彪卒
(左傳戊子晉平公卒鄭伯如晉及河晉人辭之游吉遂如晉)
九月叔孫舍如晉葬晉平公
(左傳九月叔孫婼齊國弱宋華定衛北宫喜鄭罕虎許人曹人莒人邾人滕人薛人杞人小邾人如晉葬平公)
(也鄭子皮將以幣行子産曰喪焉用幣用幣必百兩百兩必千人千人至將不行不行必盡用之幾千人而國)
(不亡子皮固請以行既葬諸侯之大夫欲因見新君叔孫昭子曰非禮也弗聽叔向辭之曰大夫之事畢矣而)
(又命孤孤斬焉在衰絰之中其以嘉服見則喪禮未畢其以喪服見是重受弔也大夫將若之何皆無辭以見)
(子皮盡用其幣歸謂子羽曰非知之實難將在行之夫子知之矣我則不足書曰欲敗度縱敗禮我之謂矣夫)
(子知度與禮矣我實縱欲而不能自克也昭子至自晉大夫皆見高彊見而退昭子語諸大夫曰為人子不可)
(不慎也哉昔慶封亡子尾多受邑而稍致諸君君以為忠而甚寵之將死疾于公宫輦而歸君親推之其子不)
(能任是以在此忠為令德其子弗能任罪猶及之難不慎也喪夫人之力棄德曠宗以及其身不亦害乎詩曰)
(不自我先不自我後其是之謂乎廬陵李氏曰平公在位二十五年有溴梁祝柯澶淵商任沙隨夷儀重丘澶)
(淵于宋澶淵于虢之會盟是時承悼公之後諸侯亦和但除祝柯圍齊無貶之外其餘皆無足取也)
十有二月甲子宋公成卒
(左傳冬十二月宋平公卒初元公惡寺人柳欲殺之及喪柳熾炭于位將至則去之比葬又有寵杜氏曰無冬)
(闕文○汪氏曰何休謂昭公取吳孟子之年故貶之非也桓公四年七年削秋冬而貶之則皆不書事與月此)
(年書十二月宋公卒而脱冬一字則傳受承誤而漏之耳况經無取孟子之文安得妄說耶)
(庚景王十午四年)十有一年(晉昭公夷元年齊景十七衛靈四蔡靈十二弑鄭簡三十五曹武二)
(十四陳滅杞平五宋元公佐元年秦哀六楚靈十吳夷末十三)
春王二月叔弓如宋葬宋平公
(高氏曰卿共盟主之葬猶可言也卿共同列之葬非禮甚矣)
夏四月丁巳楚子虔誘蔡侯般殺之于申
(左傳景王問于萇弘曰今兹諸侯何實吉何實凶對曰蔡凶此蔡侯般弑其君之歲也歲在豕)
(韋弗過此矣楚將有之然壅也歲及大梁蔡復楚凶天之道也楚子在申召蔡靈侯靈侯將往)
(蔡大夫曰王貪而無信唯蔡於感今幣重而言甘誘我也不如無往蔡侯不可三月丙申楚子)
(伏甲而饗蔡侯於申醉而執之夏四月丁巳殺之刑其士七十人公羊傳楚子虔何以名絶曷)
(為絶之為其誘討也此討賊也雖誘之則曷為絶之懷惡而討不義君子不與也穀梁傳稱時)
(稱月稱日稱地謹之也)
楚公子棄疾帥師圍蔡
(左傳公子棄疾帥師圍蔡韓宣子問於叔向曰楚其克乎對曰克哉蔡侯獲罪於君而不能其民天將假手於)
(楚以斃之何故不克然肸聞之不信以幸不可再也楚王奉孫吳以討於陳曰將定而國陳人聽命而遂縣之)
(今又誘蔡而殺其君以圍其國雖幸而克必受其咎弗能久矣桀克有緡以喪其國紂克東夷以隕其身楚小)
(位下而亟暴于二王能無咎乎天之假助不善非祚之也厚其凶惡而降之罸也且譬之如天其有五材而將)
(用之力盡而敝之是以無拯不可没振陳氏曰滅不言圍此言圍所以病晉也韓起合八國之大夫于厥憖以)
(謀救蔡而蔡卒滅於楚言圍所以病晉也前年棄疾奉孫吳圍陳已而滅陳曷不於此焉病晉合八國于厥憖)
(而不能師甚矣)
左氏曰楚子在申召蔡侯其大夫曰王貪而無信幣
重言甘誘我也不如無往蔡侯不可楚子伏甲饗般
於申執而殺之此討賊也雖誘殺之宜若無罪春秋
深惡楚子貶而稱名何也世子般弑其君諸侯與通
會盟十有三年矣(汪氏曰襄三十年般弑景公而楚立昭元年使大夫會虢四年同)
(子諸侯會申又會伐吳五年再會伐吳今按晉人請負芻於晉曰若以為有罪則君列諸會矣雖大逆之)
(罪萬世不貸然楚虔屢寵之以會禮今利其國顧用詭謀詐計醉以酒而戕之惡在其為討賊哉楚莊殺)
(徵舒猶曰假討賊之義今此直誘殺蔡侯非討賊也)是忘其為亂賊而莫之
覺也楚子若以大義唱天下奉詞致討執般於蔡討
其弑父之罪而在宫者無赦焉討其弑君之罪而在
官者無赦焉(汪氏曰謂討其與弑君父之人凡聞乎故者皆誅之而不赦非謂在官在宫者)
(盡誅之也)殘其身瀦其宫室謀於蔡衆置君而去雖古之
征暴亂者不越此矣又何惡乎今虔本心欲圖其國
不為討賊舉也而又挾欺毁信重幣甘言詐誘其君
執而殺之肆行無道貪得一時流毒於後棄疾以是
殺戎蠻商鞅以是紿(徒亥反)魏將(史記商君傳秦孝公公使鞅將而伐魏魏使)
(子卬將而擊之軍既相拒鞅遺卬書曰吾始與公子驩今俱為兩國將不忍相攻欲與公子面相見盟樂)
(飲而罷兵卬以為然乃與會盟而飲鞅伏甲襲卬虜之大破魏師)秦人以是刧懷王
(史記楚世家秦昭王遺懷王書曰願與君王會武關面相約結盟而去乃詐令將軍伏兵武關號秦王楚)
(王至則閉關遂與西至咸陽)傾危成俗天下大亂劉項之際死者
十九聖人深惡楚虔而名之也其慮遠矣後世誅討
亂臣者或畏其強或幸其弱不以大義興師至用詭
謀詐力徼倖勝之若事之捷反側皆懼苟其不捷適
足長亂如代宗之圖思明(通鑑乾元元年史思明既降李光弼以其終當叛亂)
(勸上以烏承恩為范陽節度副使令圖思明承恩至范陽謀泄思明殺承恩及其黨)憲宗之紿
王弁(通鑑元和十四年沂州役卒王弁作亂朝廷議興兵討之恐青鄆相扇繼變乃用曹華為沂海)
(觀察使除弁開州刺史賜告身中使給之弁即日發所在减其導從遂械繫斬東市華至許圍沂卒千二)
(百盡殺之司馬公曰楚子虔誘殺蔡侯般彼列國也孔子猶深貶之惡其誘討也况為天子而誘匹夫乎)
昧於春秋垂戒之旨矣(陸氏曰般弑君父之賊也誘而殺之何為其不可乎楚子)
(内利其國外託討罪故不許其誘而責其詐也夫以大國之力而討小國之逆當聲其罪而伐之倡大義)
(於天下今乃誘而殺之雖當討賊實取其國蔡侯之罪自不容誅楚子之惡亦已甚矣棄疾不能諫止又)
(帥師圍蔡此不待貶絶而惡見者也高氏曰蔡般弑逆之罪雖義當討而楚子亦弑逆之賊也以賊討賊)
(何辨曲直况楚子非真治般志在滅蔡也故春秋書楚子虔蔡侯般同斥其名以見其罪同又曰楚滅陳)
(易滅蔡難此書圍蔡者般出會而世子有守尚能有拒且望中國諸侯之救也陳氏曰諸侯之罪非滅同)
(姓不名邾文公用鄫子未嘗名之楚虔何以名以蠻荆殺中國甚矣蔡般夫人之所得討也曷為謂之蠻)
(荆殺中國楚子假大義以號于天下放陳公子殺蔡侯於是滅陳蔡是之謂討賊歟殺中國之君大夫歟)
(國君見殺者如鄫子戎蠻子恒不名蔡侯何以名自楚商臣而下弑父無討者必若蔡般殺以他故而後)
(見焉爾故名之)
五月甲申夫人歸氏薨
(左傳五月齊歸薨杜氏曰胡女歸姓汪氏曰襄三十一年左傳敬歸之姊齊歸則襄公之妾也妾母稱夫人義)
(見成風薨葬)
大蒐于比蒲
(左傳非禮也公羊傳大蒐者簡車徒也何以書蓋以罕書也)
其曰大蒐越禮也(高氏曰大云者僭天子之制也八年書蒐此書大蒐見三家益強車)
(徒日衆也夫蒐雖素定然公以夫人之喪不自臨也而大蒐不廢則是三家者以馳騁田獵間君喪也王)
(氏箋義曰蒐于紅夫子黜三家之盛故不言大今君有大喪三家復大蒐於比蒲故書曰大蒐)君有
重喪國不廢蒐不忌君也(劉氏曰何以書譏何譏爾夫人薨而大蒐非禮也)
三綱軍政之本君執此以馭其下臣執此以事其上
政之大本於是乎在君有三年之慼而國不廢一日
之蒐(家氏曰歸氏雖非嫡母魯君既尊以夫人之稱禮則當從大喪之制今也蒐不為輟是強家之)
(不忌君故智者知公室之將卑乾侯之禍不旋踵而作春秋繼夫人薨而書大蒐以其同在此一月之内)
(也)則無本矣然則君有重喪喪不貳事以簡車徒為
非禮也乃有身從金革而無避者(禮記曾子問子夏曰三年之喪卒哭)
(金革之事無辟也者非與子曰昔者魯公伯禽有為為之也今以三年之喪從其利者吾弗知也)獨
何歟曰喪不貳事大比而簡車徒則廢其常可也有
門庭之寇而宗廟社稷之存亡繫焉必從權制而無
避矣伯禽服喪(臨川吳氏曰服武王之喪)徐夷並興至于東郊出
戰之師與築城之役同日並舉度緩急輕重蓋有不
得已焉者矣晉王克用薨梁兵壓境而莊宗決勝於
夾寨(五代史唐紀天祐五年克用卒長子存勖即王位梁夾城兵聞晉有大喪頗懈王乃出兵上黨)
(直抵夾寨分兵為三道鼓譟而入梁軍大敗)周太祖殂契丹入寇而世宗
接戰于高平(五代史東漢世家顯德元年太祖崩世宗即位劉旻聞太祖晏駕請兵于契丹)
(契丹以十萬助旻旻自將兵三萬趨潞州世宗親征與旻戰于高平漢兵敗績)若此者君行
為顯親非不顧也臣行為愛君非不忌也惟審於緩
急輕重之宜斯可矣(汪氏曰君有喪既葬卒哭而服王事大夫士既葬卒哭弁絰帶)
(從金革之事惡有小君之喪未葬而不廢講武之常事乎)
仲孫貜會邾子盟于祲祥
(左傳孟僖子會邾莊公盟于祲祥脩好禮也泉丘人有女夢以其帷幕孟氏之廟遂奔僖子其僚從之盟于清)
(丘之社曰有子無相棄也僖子使助薳氏之簉反自祲祥宿于薳氏生懿子及南宫敬叔於泉丘人其僚無子)
(使字敬叔王氏曰季孫當昭公有喪而講蒐禮仲孫背齊歸之殯而從會盟魯之臣子於君親盡矣高氏曰始)
(也盟蔑盟趡是魯君親與之盟今公雖以夫人之喪使貜會盟自是何忌盟拔州仇何忌盟句繹是吾大夫與)
(君盟魯邾之強弱斷可知矣雖與邾盟以脩好然魯人之志必欲滅邾而後已此盟豈可信邪汪氏曰自邾倚)
(齊靈屢致兵於魯魯藉晉霸之力溴梁祝柯兩執邾子又取其田既而魯納庶其畀我之奔邾受臧紇之奔仇)
(隙益深至同盟重丘齊晉既睦襄二十八年邾君來朝昭元年魯會悼公之葬是以此盟祲祥以脩好也○趙)
(氏曰左氏云禮也按春秋盟會是常何獨於有畏之時而稱得禮)
秋季孫意如會晉韓起齊國弱宋華亥衛北宫佗鄭
罕虎曹人把人于厥憖
(左傳楚師在蔡晉荀吳謂韓宣子曰不能救陳又不能救蔡物無以親晉之不能亦可知也已為盟主而不恤)
(亡國將焉用之秋會于厥憖謀救蔡也鄭子皮將行子産曰行不遠不能救蔡也蔡小而不順楚大而不德天)
(將棄蔡以壅楚盈而罰之蔡必亡矣且喪君而能守者鮮矣三年王其有咎乎美惡周必復王惡周矣晉人使)
(狐父請蔡于楚弗許)
按左氏楚師在蔡晉荀吳曰不能救陳又不救蔡物
無以親己為盟主而不恤亡國將焉用之會于厥憖
謀救蔡也使狐父請蔡于楚弗許(杜氏曰不書救蔡不果救)文十
五年晉靈公帥八國之諸侯盟于扈春秋略而不序
者謀伐齊而不克定其亂也襄公三十年叔孫豹會
十二國之大夫于澶淵諸國之大夫皆稱人魯卿諱
而不書者視蔡亂而不能討其賊也今楚將滅蔡請
于楚而弗許晉之不能亦可知矣曷為諸國猶序而
大夫無貶乎扈之盟晉侯受賂弗克而還(音旋)諸侯略
而不序亡義利之分也澶淵之會謀救宋災而不討
蔡罪大夫貶而稱人魯卿諱而不書失重輕之别也
亡義利之分為不仁失重輕之别為不智今晉與諸
侯心欲救蔡而力弗加焉則無惡也凡此見春秋明
義利審重輕以恕待人而不求其備矣(襄陵許氏曰蔡能嬰城堅)
(不下楚此易助也厥憖合天下之兵畏不敢救遣使請命示之不能使楚益驕有以量中國之力而卒取)
(之此韓起之罪也汪氏曰春秋書八國大夫會厥憖於楚師圍蔡之後滅蔡之前則中國失救患之義雖)
(微傳其事著矣夫恃強幷弱春秋之常也故厥憗之大夫不能救蔡不待貶絶而罪惡見臣弑君子弑父)
(非常之變也故于扈之諸侯澶淵之大夫不能討賊必待貶絶以見罪惡)
附錄(左傳單子會韓宣子于戚視下言徐叔向曰單子其將死乎朝有著定會有表衣有禬帶有結)
(會朝之言必聞于表著之位所以昭事序也視不過結禬之中所以道容貌也言以命之容貌以明之失)
(則有闕今單子為王官伯而命事於會視不登帶言不過步貌不道容而言不昭矣不道不共不昭不從)
(無守氣矣)
九月己亥葬我小君齊歸
(左傳葬齊歸公不慼晉士之送葬者歸以語史趙史趙曰必為魯郊侍者曰何故曰歸姓也不思親祖不歸也)
(叔向曰魯公室其卑乎君有大喪國不廢蒐有三年之喪而無一日之慼國不恤喪不忌君也君無慼容不顧)
(親也國不忌君君不顧親能無卑乎殆其失國公羊傳齊歸者何昭公之母也)
冬十有一月丁酉楚師滅蔡執蔡世子有以歸用之
(左傳冬十一月楚子滅蔡用隱大子于岡山申無宇曰不祥五牲不相為用况用諸侯乎王必悔之公羊傳此)
(未踰年之君也其稱世子何不君靈公不成其子也不君靈公則曷為不成其子誅君之子不立非怒也無繼)
(也惡乎用之用之防也其用之防奈何蓋以築防也穀梁傳此子也其曰世子何也不與楚殺也一事註乎志)
(所以惡楚子也)
内入國而以其君來外滅國而以其君歸皆服而以
之易詞也既書滅蔡矣又書執蔡世子有者世子無
降服之狀強執以歸而虐用之也(陳氏曰滅而以歸未有言執者言執)
(弗臣之之辭也是故均之為滅國也嘗臣之矣書以沈子嘉歸殺之未嘗臣之也書曰執蔡世子有以歸)
(用之)或以為未踰年之君其稱世子者不君靈公故不
成其子非也楚虔殺蔡般棄疾圍其國凡八月而見
滅世子在窮迫危懼之中固未暇立乎其位(孫氏曰言世子)
(有者有未立也公殺國圍有窮迫危懼以至于死此未立可知也)安得以為未踰年
之君而稱子也假使立乎其位而般死於楚其喪未
至不歛不葬世子亦不成乎為君矣然世子繼世有
國之稱必以此稱蔡有者父母之仇不與共天下與
民守國效死不降至於力屈就擒虐用其身而不顧
也則有之為世子之道得矣(劉氏曰世子猶世世子也靈公弑其君其子非)
(正也曷為與之繼世春秋之設辭也非其人之謂也蓋其道之謂也楚子虔誘蔡侯般殺之世子有守國)
(楚師圍之八月而克之不能服於是乎虐用之古者父母之仇不與共天下寢苫枕戈終身則有之為者)
(盡於世子矣高氏曰楚子滅陳蔡皆稱師者著其無道恃衆強滅之也四月圍而十一月方滅者世子有)
(之力也滅國而用世子者怒其拒師之久也用之者以為牲也夫蔡本中國之諸侯乃背中國而即蠻荆)
(必以蠻荆為可恃也今蔡侯既為楚人所誘而殺之又從而滅其國其世子又為所執而虐用之以絶其)
(世然則從楚何補於蔡哉此萬世人君之戒也楚子誘人君而殺之乘人之喪而滅之執其嫡嗣而歸用)
(之此不道之甚聖人所以詳錄之者非專罪楚人也乃所以罪吾中國王綱既墜伯統又絶諸侯莫敢救)
(致狂楚之自恣一至於此也然則向戌之謀實何利於中國哉師氏曰春秋書滅國多矣未有如此其暴)
(者聖人詳其始末而記之書誘書殺書圍書執書用蓋以傷中國之微而深惡夷楚之暴也汪氏曰申無)
(宇稱用諸侯則世子有已嗣君位矣特以其父誘死于外其國被圍于内狼狽憂虞未能備為君之禮其)
(書世子者又以著世嫡之正也○劉氏曰公羊云其稱世子何不君靈公不成其子也予謂不成其子而)
(稱世子義與文反鄭忽亦稱世子豈復不成其子哉又曰用之築防此似兒戲非可信也廬陵李氏曰有)
(之稱世子公羊以為此未踰年之君宜稱子今不君靈公故不成其子也誅君之子不立非怒也無繼也)
(此說胡氏已辨之矣穀梁以為不與楚殺也其注尤無意義獨胡氏主劉氏之言為得之其用之之義左)
(氏以為祭山范氏以為祭社公羊以為用之築防何氏曰持其足以頭築防也左氏是)
附錄(左傳十二月單成公卒○楚子城陳蔡不羹使棄疾為蔡公王問于申無宇曰棄疾在蔡何如)
(對曰擇子莫如父擇臣莫如君鄭莊公城櫟而寘子元焉使昭公不立齊桓公城穀而寘管仲焉至于今)
(頼之臣聞五大不在邊五細不在庭親不在外羈不在内今棄疾在外鄭丹在内君其少戒王曰國有大)
(城何如對曰鄭京櫟實殺曼伯宋蕭亳實殺子游齊渠丘實殺無知衛蒲戚實出獻公若由是觀之則害)
(於國末大必折尾大不掉君所知也)
(辛景王十未五年)十有三年(晉昭二齊景十八衛靈五蔡滅鄭簡三十六卒曹武二十五陳滅杞)
(平六宋元二秦哀七楚靈十一吳夷末十四)
春齊高偃帥師納北燕伯于陽
(左傳春齊高偃納北燕伯欵于唐因其衆也公羊傳伯于陽者何公子陽生也子曰我乃知之矣在側者曰子)
(苟知之何以不革曰如爾所不知何春秋之信史也其序則齊桓晉文其會則主會者為之也其詞則丘有罪)
(焉爾穀梁傳納者内不受也燕伯之不名何也不以高偃挈燕伯也杜氏曰三年燕伯出奔齊今因唐衆欲納)
(之故得先入唐不言于燕未得國都也偃高奚玄孫陽即唐燕别邑中山有唐燕茅堂胡氏曰諸侯失國諸侯)
(納之正也大夫納之非也高氏曰三年北燕伯出奔齊六年齊將納之而不果欵播越在外蓋十年矣不能自)
(復而藉齊之力僅能納之于别邑而已失國之難反如此張氏曰燕伯出奔名而納之不名其罪未至如衛朔)
(鄭突家氏曰燕伯入陽與衛獻入夷儀皆以亂臣迫逐而出因大國之力以入于其邑皆不名所以正君臣之)
(分陳氏曰于陽内弗受也衛侯朔入衛不言納納頓子不言奔奔且言納者北燕伯欵衛世子蒯瞶也是内弗)
(受之辭也○劉氏曰公羊云伯于陽者公子陽生也非也公羊謂孔子作春秋用百二十國寶書豈悉如此殘)
(缺乎)
三月壬申鄭伯嘉卒
(左傳三月鄭簡公卒將為葬除及游氏之廟將毁焉子太叔使其除徒執用以立而無庸毁曰子産過女而問)
(何故不毁乃曰不忍廟也諾將毁矣既如是子産乃使辟之司墓之室有當道者毁之則朝而塴弗毁則日中)
(而塴子太叔請毁之曰無若諸侯之賓何子産曰諸侯之賓能來會吾喪豈憚日中無損於賓而民不害何故)
(不為遂弗毁日中而葬君子謂子産於是乎知禮禮無毁人以自成也高氏曰鄭去中國即楚久矣至于簡公)
(乘晉悼之方興以國反正遂息諸侯之兵子産相之薰然慈仁民蒙其惠蔚為春秋之賢諸侯)
夏宋公使華定來聘
(左傳夏宋華定來聘通嗣君也享之為賦蓼蕭弗知又不答賦昭子曰必亡宴語之不懷寵光之不宣令德之)
(不知同福之不受將何以在高氏曰公始以卿共平公之葬故宋元公嗣位而即使來聘也)
附錄(左傳齊侯衛侯鄭伯如晉朝嗣君也)
公如晉至河乃復
(左傳取郠之役莒人愬于晉晉有平公之喪未之治也故辭公公子憖遂如晉穀梁傳季孫氏不使遂乎晉也)
(茅堂胡氏曰穀梁曰季孫氏不使遂乎晉也然公有夫人齊歸之喪未及練祥而出行朝禮已不立矣雖微季)
(孫氏其能遂乎家氏曰魯受莒之叛臣叛邑敗其師伐其國又取其地然皆季氏之所為明年晉人執意如亦)
(知罪之所在而公每至晉輒為所卻豈晉之諸臣曲為季氏之地公有辭而不能以自伸歟)
附錄(左傳晉侯享諸侯子産相鄭伯辭於享請免喪而後聽命晉人許之禮也晉侯以齊侯晏中行)
(穆子相投壺晉侯先穆子曰有酒如淮有肉如坻寡君中此為諸侯師中之齊侯舉矢曰有酒如澠有肉)
(如陵寡人中此與君代興亦中之伯瑕謂穆子曰子失辭吾固師諸侯矣壺何為焉其以中儁也齊君弱)
(吾君歸不來矣穆子曰吾軍帥強禦卒乘競勸今猶古也齊將何事公孫傁趨進曰日旰君勤可以出矣)
(以齊侯出)
五月葬鄭簡公
(左傳六月葬鄭簡公杜氏曰三月而葬速)
楚殺其大夫成熊
(左傳楚子謂成虎若敖之餘也遂殺之或譖成虎於楚子成虎知之而不能行書曰楚殺其大夫成虎懷寵也)
(家氏曰虎以猜忌信讒殺無罪之大夫故以累上之辭書之)
附錄(左傳晉荀吳偽會齊師者假道於鮮虞遂入昔陽秋八月壬午滅肥以肥子緜臯歸○周原伯)
(絞虐其輿臣使曹逃冬十月壬申朔原輿人逐絞而立公子跪尋絞奔郊○甘簡公無子立其弟過過將)
(去成景公之族成景之族賂劉獻公丙申殺甘悼公而立成公之孫鰌丁酉殺獻太子之傅庾皮之子過)
(殺瑕辛于市及宫嬖綽王孫没劉州鳩隂忌老陽子)
秋七月
冬十月公子憖出奔齊
(左傳季平子立而不禮於南蒯南蒯謂子仲吾出季氏而歸其室於公子更其位我以費為公臣子仲許之南)
(蒯語叔仲穆子且告之故季悼子之卒也叔孫昭子以再命為卿及平子伐莒克之更受三命叔仲子欲構二)
(家謂平子曰三命踰父兄非禮也平子曰然故使昭子昭子曰叔孫有家禍殺適立庶故婼也及此若因禍以)
(斃之則聞命矣若不廢君命則固有著矣昭子朝而命吏曰婼將與季氏訟書辭無頗季孫懼而歸罪於叔仲)
(子故叔仲小南蒯公子憖謀季氏憖告公而遂從公如晉南蒯懼不克以費叛如齊子仲還及衛聞亂逃介而)
(先及郊聞費叛遂奔齊南蒯之將叛也其鄉人或知之過之而歎且言曰恤恤乎湫乎攸乎深思而淺謀邇身)
(而遠志家臣而君圖有人矣哉南蒯枚筮之遇坤☷☷之比☵☷曰黃裳元吉以為大吉也示子服惠伯曰即)
(欲有事何如惠伯曰吾嘗學此矣忠信之事則可不然必敗外強内温忠也和以率貞信也故曰黃裳元吉黃)
(中之色也裳下之飾也元善之長也中不忠不得其色下不共不得其飾事不善不得其極外内倡和為忠率)
(事以信為共供養三德為善非此三者弗當且夫易不可以占險將何事也且可飾乎中美能黃上美為元下)
(美則裳參成可筮猶有闕也筮雖吉未也將適費飲鄉人酒鄉人或歌之曰我有圃生之把乎從我者子乎去)
(我者鄙乎倍其鄰者恥乎已乎已乎非吾黨之士乎平子欲使昭子逐叔仲小小聞之不敢朝昭子命吏謂小)
(待政於朝曰吾不為怨府陳氏曰奔辭有三公孫敖如京師不至而復丙戌奔莒未將命之辭也公孫歸父如)
(晉還自晉至笙遂奔齊復命之辭也憖與南蒯謀季氏告公而遂從公如晉南蒯以費叛憖還及郊未復命聞)
(亂遂奔齊季氏之出必將有以也則憖有奔焉耳高氏曰季氏之臣南蒯將去季氏而立憖不克而以費叛憖)
(遂奔齊是以君子譏其妄而哀其志也)
楚子伐徐
(左傳楚子狩于州來次于潁尾使蕩侯潘子司馬督囂尹午陵尹喜帥師圍徐以懼吳楚子次于乾谿以為之)
(援雨雪王皮冠秦復陶翠被豹舄執鞭以出僕析父從右尹子革夕王見之去冠被舍鞭與之語曰昔我先王)
(熊繹與吕級王孫牟燮父禽父並事康王四國皆有分我獨無有今吾使人於周求鼎以為分王其與我乎對)
(曰與君王哉昔我先王熊繹辟在荆山篳路藍縷以處草莽跋涉山林以事天子唯是桃弧棘矢以共禦王事)
(齊王舅也晉及魯衛王母弟也楚是以無分而彼皆有今周與四國服事君王將唯命是從豈其愛鼎王曰昔)
(我皇祖伯父昆吾舊許是宅今鄭人貪頼其田而不我與我若求之其與我乎對曰與君王哉周不愛鼎鄭敢)
(愛田王曰昔諸侯遠我而畏晉今我大城陳蔡不羹賦皆千乘子與有勞焉諸侯其畏我乎對曰畏君王哉是)
(四國者專足畏也又加之以楚敢不畏君王哉工尹路請曰君王命剥圭以為鏚柲敢請命王入視之析父謂)
(子革吾子楚國之望也今與王言如響國其若之何子革曰摩厲以須王出吾刃將斬矣王出復語左史倚相)
(趨過王曰是良史也子善視之是能讀三墳五典八索九丘對曰臣嘗問焉昔穆王欲肆其心周行天下將皆)
(必有車轍馬跡焉祭公謀父作祈招之詩以止王心王是以𫉬没于祇宫臣問其詩而不知也若問遠焉其焉)
(能知之王曰子能乎對曰能其詩曰祈招之愔愔式昭德音思我王度式如玉式如金形民之力而無醉飽之)
(心王揖而入饋不食寢不寐數日不能自克以及于難仲尼曰古也有志克己復禮仁也信善哉楚靈王若能)
(如是豈其辱於乾谿高氏曰徐吴之姻國也楚人疾吴故遷怒于徐既執其君又伐其國也廬陵李氏曰僖十)
(五年書楚人伐徐敗徐之後徐世從楚至是再伐則以吴故也)
晉伐鮮虞
左氏曰晉荀吴偽會齊師者假道鮮虞遂入昔陽故
書晉伐鮮虞外之也楚奉孫吴討陳因以滅陳誘蔡
般殺之因以滅蔡晉人視其殘虐莫能救則亦已矣
而效其所為以伐人國是豈伯國所宜為者哉自春
秋末世至於六國亡秦變詐並興傾危成俗河決魚
爛不可壅而收之皆失信棄義之明騐也春秋謹嚴
於此制治未亂拔本塞源之意豈曰過乎
(壬景王十申六年)十有三年(晉昭三齊景十九衛靈六蔡平公廬元年鄭定公寧元年曹武二十)
(六陳惠公吴元年杞平七宋元三秦哀八楚靈二十弑吴夷末十五)
春叔弓帥師圍費
(左傳春叔弓圍費弗克敗焉平子怒令見費人執之以為囚俘冶區夫曰非也若見費人寒者衣之飢者食之)
(為之令主而共其乏困費來如歸南氏亡矣民將叛之誰與居邑若憚之以威懼之以怒民疾而叛為之聚也)
(若諸侯皆然費人無歸不親南氏將焉入矣平子從之費人叛南氏)
費内邑也命正卿為主將舉大衆圍其城若敵國然
者家臣強大夫弱也語不云乎有一言而可以終身
行之者其恕矣夫己所不欲勿施於人所惡於下者
毋以事上也所惡於上者毋以使下也然後家齊而
國治矣季孫意如以所惡於下者事其上而不忠於
其君以所惡於上者使其下而不禮於其臣出乎爾
者反乎爾宜南蒯之及此也春秋之法不書内叛反
求諸已而已矣其書圍費欲著其實不没之也(陸氏曰凡)
(家臣以邑叛悉不書叛但書大夫圍之則邑叛可知矣且罪大夫無政而使家臣得專邑以叛也克之不)
(書本非他國之邑也高氏曰費季氏邑也叔弓帥師圍之見家臣之強季氏之無君也家臣以邑叛不以)
(君命而使大夫討之如是則大夫非魯之大夫也季氏之大夫也師非魯之師也季氏之師也如是而欲)
(討蒯不思之甚也○劉氏曰使周之王必無廢文武之法無過失之道諸侯雖大國孰敢慢諸侯必無僭)
(天子其大夫孰陵大夫必無脅其君其陪臣孰叛故南蒯雖以費入齊而春秋未以叛誅蒯非寬蒯弗誅)
(也事有本末法有原委季氏未得以叛名蒯其不正相乘非一日之積正己而物正此之謂王者之術汪)
(氏曰經書帥師圍内邑者五圍棘者復汶陽田而棘不服也圍費圍鄆兩圍郈者家臣強而以邑叛也復)
(本國之邑而書之如攻他國之邑者譏不能修德以服其民也討本邑之叛而書之如復舊邑者譏不能)
(正己以馭其臣也故曰治人不治反其智其身正而天下歸之)
夏四月楚公子比自晉歸于楚弑其君虔于乾谿
(左傳楚子之為令尹也殺大司馬薳掩而取其室及即位奪薳居田遷許而質許圍蔡洧有寵於王王之滅蔡)
(也其父死焉王使與於守而行申之會越大夫戮焉王奪鬭韋龜中犨又奪成然邑而使為郊尹蔓成然故事)
(蔡公故薳氏之族及薳居許圍蔡洧蔓成然皆王所不禮也因羣喪職之族啟越大夫常壽過作亂圍固城克)
(息舟城而居之觀起之死也其子從在蔡事朝吳曰今不封蔡蔡不封矣我請試之以蔡公之命召子干子晳)
(及郊而告之情強與之盟入襲蔡蔡公將食見之而逃觀從使子干食坎用牲加書而速行已徇於蔡曰蔡公)
(召二子將納之與之盟而遣之矣將師而從之蔡人聚將執之辭曰失賊成軍而殺余何益乃釋之朝吳曰二)
(三子若能死亡則如違之以待所濟若求安定則如與之以濟所欲且違上何適而可衆曰與之乃奉蔡公召)
(二子而盟于鄧依陳蔡人以國楚公子比公子黑肱公子棄疾蔓成然蔡朝吳帥陳蔡不羹許葉之師因四族)
(之徒以入楚及郊陳蔡欲為名故請為武軍蔡公知之曰欲速且役病矣請藩而已乃藩為軍蔡公使須務牟)
(與史俾先入因正僕人殺太子禄及公子罷敵公子比為王公子黑肱為令尹次于魚陂公子棄疾為司馬先)
(除王宫使觀從從師于乾谿而遂告之且曰元歸復所後者劓師及訾梁而潰王聞羣公子之死也自投于車)
(下曰人之愛其子也亦如余乎侍者曰甚焉小人老而無子知擠于溝壑矣王曰余殺人子多矣能無及此乎)
(右尹子革曰請待于郊以聽國人王曰衆怒不可犯也曰若入于大都而乞師于諸侯王曰皆叛矣曰若亡于)
(諸侯以聽大國之圖君也王曰大福不再祇取辱焉然丹乃歸于楚王沿夏將欲入鄢芉尹無宇之子申亥曰)
(吾父再奸王命王弗誅惠孰大焉君不可忍惠不可棄吾其從王乃求王遇諸棘圍以歸夏五月癸亥王縊于)
(芉尹申亥氏申亥以其二女殉而葬之公羊傳此弑其王君其言歸何歸無惡于弑立也歸無惡于弑立者何靈)
(為無道作乾谿之臺三年不成楚公子棄疾脅比而立之然後令于乾谿之役曰比已立矣後歸者不得復其)
(田里衆罷而去之靈王經而死穀梁傳自晉晉有奉焉爾歸而弑不言歸言歸非弑也歸一事也弑一事也而)
(遂言之以比之歸弑比不弑也弑君者日不日比不弑也杜氏曰乾谿在譙國城父縣南)
楚師伐徐楚子虔次於乾谿為之援公子棄疾君陳
蔡主方城之外有觀從者率羣失職以棄疾命召比
于晉既至脅比而立之令于乾谿曰先至者復其田
里師潰而歸楚子經而死或曰昭元年楚虔弑立比
出奔晉十三年比歸而虔縊于棘圍則比未嘗一日
北面事虔為之臣虔又弑立固非比之君矣而書曰
比弑其君虔何也曰凡去國出奔而君不以為臣則
晉於欒盈是也(事見左傳襄公二十一年)臣不以為君則公子鱄
於衛是也(事見左傳襄公二十七年)若去國雖久而爵禄有列於
朝出入有詔於國(禮記曲禮注君不絶其祖祀復立其族卿大夫吉凶往來相赴告)
不掃其墳墓不收其田里不繫纍其宗族即君臣之
分猶在也比雖奔晉而晉人以羇待比以國㡳(音旨)禄
固楚之亡公子也楚又未嘗錮之如晉之於欒盈比
又未嘗不向楚而坐如子鮮之於衛安得以為比非
楚臣而虔非比之君乎春秋書比弑其君虔明於君
臣之義也(資中黃氏曰比立時靈玉未死使靈王若得復國則比自是首惡無疑)或曰
虔弑郟敖以立比之𫉬罪豈其無討賊之心而徒貪
夫位歟曰春秋罪比不明乎君臣之義不責其無討
賊之心夫比雖當次及之序而棄疾亦居楚國之常
以取國言之比具五難而棄疾有五利此事之變也
為比者宜乎效死不立若國有所歸為曹子臧魯叔
肸不亦善乎不然身居令尹都貴戚之卿為社稷鎮
亂不自已亦可也今乃脅於勢而忘其守怵於利而
忘其義被之大惡欲辭而不可得矣為人臣而不知
春秋守經事而不知其宜遭變事而不知其權者若
此類是也悲夫聖人垂戒之意明矣(蘇氏曰比將為君不曰楚比而)
(曰公子比何也比之歸非其謀也亂始於觀從而成於棄疾以比為名而已比迫於觀從而以身許之以)
(致虔死則比雖不弑而弑君之名比尸之矣比之歸也虔猶在楚其不曰入何也觀從召之蔡人與之楚)
(人不拒則比之歸無難矣高氏曰先書比歸者明在外本無弑君之心也及其以棄疾之請遂有得位之)
(心故復言弑者正比之首惡也既曰歸於楚又曰弑於乾谿者非比親弑之也加之罪耳比奔晉十三年)
(矣其能一旦自外歸而弑其君乎然棄疾脅比而立虔自縊而死若比不從棄疾之脅則虔未必死棄疾)
(不得比則無以濟其亂比見利而動遽欲為君則成虔之縊者比也比效死不立則可矣既立又焉得避)
(是名哉若使人之受其名也已享其利則後世姦人苟有藉口以濟其私者莫不皆寘力焉故聖人正名)
(比之弑君所以絶後世姦人之禍也家氏曰虔雖簒弑之賊然賊可討而不可代也代之則與之俱為簒)
(弑之人春秋之義必有所不容矣始虔之簒有能仗大義而殺之求郟敖之後而立之則殺者為義簒者)
(為賊從討州吁無知之例可也及今而後殺之又代居其位不得謂之討賊矣比雖未嘗事虔然虔兄也)
(比弟也虔君楚國比自外歸為君而虔死不曰弑君可乎○汪氏曰公羊云歸無惡於弑立夫弑逆大惡)
(聖人不以妄加於人豈以無惡而稱弑乎穀梁亦云言歸非弑也弑君者日不日比不弑也然里克商人)
(陳乞之弑皆不日豈皆不弑乎穀梁於許買之弑則曰日弑正卒也正卒則正不弑也或日或不日皆曰)
(不弑若何而明之哉今考之經齊連稱管至父弑諸兒而立無知為君則書曰無知弑君晉夷臯州蒲既)
(弑而後公子黑臀公孫周歸于晉以為君則不書黑臀與周為弑君也春秋以弑虔之罪歸獄于比者蓋)
(楚共之子長則康王次虔次比次黑肱次棄疾棄疾因虔無道而謀代其位以己次居幼不足以服國人)
(故脅比而君之而虔之殞實在比立之後叔向謂比涉五難以弑舊君當時蓋亦以比為首惡矣隋煬無)
(道其臣司馬德戡裴虔通等與宇文智及弑帝推智及之兄化及而立之雖化及聞謀變色流汗迎入朝)
(堂戰慄不能言而邵子經世書朱子綱目皆書化及弑君且不以煬帝為弑君父之賊而末減也其得春)
(秋書楚比之義矣)
楚公子棄疾殺公子比
(左傳觀從謂子干曰不殺棄疾雖得國猶受禍也子干曰余不忍也子玉曰人將忍子吾不忍俟也乃行國每)
(夜駭曰王入矣乙卯夜棄疾使周走而呼曰王至矣國人大驚使蔓成然走告子干子晳曰王至矣國人殺君)
(司馬將來矣君若早自圖也可以無辱衆怒如水火焉不可為謀又有呼而走至者曰衆至矣二子皆自殺丙)
(辰棄疾即位名曰熊居葬子干于訾實訾敖殺囚衣之王服而流諸漢乃取而葬之以靖國人使子旗為令尹)
(楚師還自徐吳人敗諸豫章𫉬其五帥平王封陳蔡復遷邑致羣賂施舍寬民宥罪舉職召觀從王曰唯爾所)
(欲對曰臣之先佐開卜乃使為卜尹使枝如子躬聘于鄭且致犨櫟之田事畢弗致鄭人請曰聞諸道路將命)
(寡君以犨櫟敢請命對曰臣未聞命既復王問犨櫟降服而對曰臣過失命未之致也王執其手曰子毋勤姑)
(歸不穀有事其告子也他年芉尹申亥以王柩告乃改葬之初靈王卜曰余尚得天下不吉投龜詬天而呼曰)
(是區區者而不余卑余必自取之民患王之無厭也故從亂如歸初共王無冡適有寵子五人無適立焉乃大)
(有事于羣望而祈曰請神擇于五人者使主社稷乃徧以璧見于羣望曰當璧而拜者神所立也誰敢違之既)
(乃與巴姬密埋璧于大室之庭使五人齊而長入拜康王跨之靈王肘加焉子干子晳皆遠之平王弱抱而入)
(再拜皆厭紐鬭韋龜屬成然焉且曰棄禮違命楚其危哉子干歸諱宣子問於叔向曰子干其濟乎對曰難宣)
(子曰同惡相求如市賈焉何難對曰無與同好誰與同惡取國有五難有寵而無人一也有人而無主二也有)
(主而無謀三也有謀而無民四也有民而無德五也子干在晉十三年矣晉楚之從不聞達者可謂無人族盡)
(親叛可謂無主無釁而動可謂無謀為羇終世可謂無民亡無愛徵可謂無德王虐而不忌楚君子干涉五難)
(以弑舊君誰能濟之有楚國者其棄疾乎君陳蔡城外屬焉苛慝不作盗賊伏隱私欲不違民無怨心先神命)
(之國民信之芉姓有亂必季實立楚之常也𫉬神一也有民二也令德三也寵貴四也居常五也有五利以去)
(五難誰能害之子干之官則右尹也數其貴寵則庶子也以神所命則又遠之其貴亡矣其寵棄矣民無懷焉)
(國無與焉將何以立宣子曰齊桓晉文不亦是乎對曰齊桓衛姬之子也有寵於僖有鮑叔牙賓須無隰朋以)
(為輔佐有莒衛以為外主有國高以為内主從善如流下善齊肅不藏賄不從欲施舍不倦求善不厭是以有)
(國不亦宜乎我先君文公狐季姬之子也有寵於獻好學而不貳生十七年有士五人有先大夫子餘子犯以)
(為腹心有魏犨賈佗以為股肱有齊宋秦楚以為外主有欒郤狐先以為内主亡十九年守志彌篤惠懷棄民)
(民從而與之獻無異親民無異望天方相晉將何以代文此二君者異於子干共有寵子國有奥主無施於民)
(無援於外去晉而不送歸楚而不逆何以冀國公羊傳加比已立矣其稱公子何其意不當也其意不當則曷為)
(弑焉爾比之義宜乎效死不立大夫相殺稱人此其稱名氏以弑何言將自是為君也穀梁傳當上之辭也當)
(上之辭者謂不稱人以殺乃以君殺之也討賊以當上之辭殺非弑也比之不弑有四取國者稱國以弑楚公)
(子棄疾殺公子比比不嫌也春秋不以嫌代嫌棄疾主其事故嫌也)
棄疾立比為王而已為司馬固君比矣而又殺之則
宜書曰棄疾弑其君比而曰弑公子比何也初子干
歸自晉觀從假棄疾命而召之來則來坎牲加書而
強之盟則盟帥四族衆而使之入楚則入殺太子禄
而立之為王則王周走而呼於國中謂衆怒如水火
而逼之自殺則自殺其行止遲速去就死生皆觀從
與國人所為而比未嘗可否之也安得為棄疾之君
乎(汪氏曰比未能君楚故不為棄疾之君也)然比兄也黑肱弟也棄疾其
季弟也立比為王肱為令尹疾為司馬蓋國人以長
幼之序立之也則宜書曰楚人殺比而春秋變文歸
獄棄疾者誅其本意在於代比而非討之也(汪氏曰比纂立)
(為君而棄疾不以賊討比則是殺比而奪之位雖微傳其事著矣)所謂輕重之權衡
曲直之繩墨而懷惡者亦無所隱其情矣(趙氏曰棄疾假立為)
(君國人心亦未服比雖立亦未如君故以兩下相殺之辭言之也不言棄疾之殺其兄比亦殺兄俱無骨)
(肉之愛也張氏曰公子比己為王棄疾為司馬則君臣若已定矣及棄疾殺比乃不以弑君書者君臣之)
(分未定而棄疾譎殺之也比貪為君之利不能效死不立不得不伏首惡之罪若夫分未正而以譎殺之)
(於曖昧之中目之以兩下相殺可矣未可稱弑君也高氏曰比復稱公子不以討賊之辭加之者非討賊)
(也殺而代之也憫比墮棄疾之謀以深罪棄疾也棄疾本圖位而脅立比比既立遂殺而簒之改名曰居)
(蓋殺君之人名在諸侯之策故公子圍改名虔公子棄疾改名居陳氏曰比蒙首惡之名則殺之宜稱人)
(其曰楚公子棄疾殺公子比何靈王之弑棄疾為之也則是以公子殺公子耳非討賊也書弑其君比則)
(比疑於齊舍書楚人殺比則棄疾疑於石碏雍廪不然是兩下之獄勿書可也春秋之脩辭謹矣廬陵李)
(氏曰比若實弑君則不當仍書公子棄疾若真討賊則不當不書人楚國若實君比則不當不書其君書)
(公子則比異於州吁無知不書人則棄疾異於石碏雍廩不書其君則楚人視比異於商人蔡般此春秋)
(之變文也○汪氏曰公羊作弑公子比夫弑者下殺上之辭故雖里克弑君之子猶書曰殺安有書公子)
(某弑公子某之文哉)
秋公會劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平丘
(左傳晉成虒祁諸侯朝而歸者皆有貳心為取郠故晉將以諸侯來討叔向曰諸侯不可以不示威乃並徵會)
(告于吳秋晉侯會吳子于良水道不可吳子辭乃還七月丙寅治兵于邾南甲車四千乘羊舌鮒攝司馬遂合)
(諸侯于平丘子産子太叔相鄭伯以會子産以幄幕九張行子太叔以四十既而悔之每舍損焉及會亦如之)
(次於衛地叔鮒求貨於衛淫芻蕘者衛人使屠伯饋叔向羹與一篋錦曰諸侯事晉未敢攜貳况衛在君之宇)
(下而敢有異志芻蕘者異於他日敢請之叔向受羹反錦曰晉有羊舌鮒者瀆貨無厭亦將及矣為此役也子)
(若以君命賜之其已客從之未退而禁之汪氏曰劉子獻公王卿士平丘在陳留長垣縣南)
按左氏晉成虒祁諸侯朝而歸者皆有貳心齊侯往
朝于晉燕而投壺曰寡人中此與君代興晉人知其
亦將貳也叔向曰諸侯不可以不示威乃並徵會治
兵于邾南甲車四千乘遂合諸侯于平丘方是時楚
人暴橫陵蔑中華在宋之盟爭晉先歃及虢之會仍
讀舊書遂召諸侯為申之舉遷頼於鄢縣陳滅蔡此
乃敵國外患臨深履薄恐懼省戒之時其君當倚於
法家拂(音弼)士以德脩國政其臣當急於責難陳善以
禮格君心内結夏盟外敵王愾復悼公之業若弗暇
也今乃施施然安於不競無憤恥自強之志惟宫室
臺榭是崇是飾及諸侯皆貳顧欲示威徵會而以兵
甲耀之不亦末乎春秋之法制治于未亂保邦于未
危貴事之預恥以苟成而不要諸道者也是以深惡
此會如下文所貶云明其義者然後知仲尼作經於
一臺囿之築一宫室門觀之作必謹而書以重民力
其弭亂持危固結人心之慮遠矣(張氏曰晉平主盟内惑於寵嬖以女)
(色蠱其心外崇建宫室以侈麗誇諸侯故楚虔盡召諸侯而肆為宗主吞滅親姻坐視不救及平公卒昭)
(公立而楚虔斃乃幸楚亂欲立威以服諸侯而不知大勢已去徒洽親䁥本末倒置内外離心諸侯益貳)
(此平丘之會所以益隳霸業也陳氏曰晉之不自強於主盟自重丘而後皆大夫爾於是復合諸侯叔向)
(請之劉子臨之諸夏猶有屬焉而齊人不可鄭人爭承魯不預盟列國之君大夫旅見於楚晉之合諸侯)
(由是止鄟陵之後參盟復作晉非盟主矣汪氏曰晉主夏盟不競於楚久矣以諸侯皆貳而會平丘然不)
(能脩德以感人心而徒示甲兵之威不能辨分以服人心而乃盟天子之老是以雖大合十三國之君而)
(臨之以劉獻公文悼之會盟未有如斯之盛而卒失霸業者無其本而專事其末故也晉昭在位僅六年)
(始會八國之大夫而不能救蔡繼會十三國之諸侯而不能振霸業其亦不足稱矣)
八月甲戌同盟于平丘
(左傳晉人將尋盟齊人不可晉侯使叔向告劉獻公曰抑齊人不盟若之何對曰盟以底信君苟有信諸侯不)
(貳何患焉告之以文辭董之以武師雖齊不許君庸多矣天子之老請帥王賦元戎十乘以先啓行遲速唯君)
(叔向告于齊曰諸侯求盟已在此矣今君弗利寡君以為請對曰諸侯討貳則有尋盟若皆用命何盟之尋叔)
(向曰國家之敗有事而無業事則不經有業而無禮經則不序有禮而無威序則不共有威而不昭共則不明)
(不明棄共百事不終所由傾覆也是故明王之制使諸侯歲聘以志業間朝以講禮再朝而會以示威再會而)
(盟以顯昭明志業於好講禮於等示威於衆昭明於神自古以來未之或失也存亡之道恒由是興晉禮主盟)
(懼有不治奉承齊犧而布諸君求終事也君曰余必廢之何齊之有惟君圖之寡君聞命矣齊人懼對曰小國)
(言之大國制之敢不聽從既聞命矣敬共以往遲速唯君叔向曰諸侯有間矣不可以不示衆八月辛未治兵)
(建而不旆壬申復旆之諸侯畏之邾人莒人愬于晉曰魯朝夕伐我幾亡矣我之不共魯故之以晉侯不見公)
(使叔向來辭曰諸侯將以甲戌盟寡君知不得事君矣請君無勤子服惠伯對曰君信蠻夷之訴以絶兄弟之)
(國棄周公之後亦唯君寡君聞命矣叔向曰寡君有甲車四千乘在雖以無道行之必可畏也况其率道其何)
(敵之有牛雖瘠僨於豚上其畏不死南蒯子仲之憂其庸可棄乎若奉晉之衆用諸侯之師因邾莒杞鄫之怒)
(以討魯罪間其二憂何求而弗克魯人懼聽命甲戌同盟于平丘齊服也令諸侯日中造于除癸酉退朝子産)
(命外僕速張于除子太叔止之使待明日及夕子産聞其未張也使速往乃無所張矣及盟子産爭承曰昔天)
(子班貢輕重以列列尊貢重周之制也卑而貢重者甸服也鄭伯男也而使從公侯之貢懼弗給也敢以為請)
(諸侯靖兵好以為事行理之命無月不至貢之無藝小國有闕所以得罪也諸侯修盟存小國也貢獻無極亡)
(可待也存亡之制將在今矣自日中以爭至于昏晉人許之既盟子大叔咎之曰諸侯若討其可瀆乎子産曰)
(晉政多門貳偷之不暇何暇討國不競亦陵何國之為程子曰楚棄疾立諸侯懼之故同盟以自為)
按左氏晉將尋盟齊人不可叔向曰諸侯有間矣不
可以不示衆辛未治兵建而不旆(汪氏曰建立旌旗不曳其旆旆游也)
壬申復旆諸侯畏之(汪氏曰軍將戰則旆故曳旆以恐之)辭諸魯曰寡
君有甲車四千乘在雖以無道行之猶必可畏牛雖
瘠僨於豚上其畏不死南蒯子仲之憂庸可棄乎若
奉晉之衆間其二憂何求而弗克請君無勤魯人聽
命甲戌同盟于平丘其書同盟者劉子與盟同懼楚
也(汪氏曰首止葵丘王世子宰周公不與盟故書諸侯盟此不書諸侯而但言同盟則劉子亦與是盟)
(也楚棄疾立復封陳蔡而中國恐諸侯同有懼楚之心故書同盟)會與盟同地再書
平丘者書之重詞之複其中必有美惡焉見行事之
深切著明故詞繁而不殺也是盟蓋或善之而以為
惡何哉(汪氏曰劉氏意林謂平丘興滅繼絶推其美殆與葵丘明王禁無以異故皆會盟同地而)
(再言之今考陳蔡之復國實由於楚而晉昭未嘗有懿德美行超絶卓異非常之迹也謂春秋美平丘過)
(矣)盟雖衰世之事然有定人道之大倫者矣有備天
子之明禁者矣有束牲不歃相命而信自喻者矣有
納斥候禁侵掠誠格而不復叛者矣其次猶以載書
詞命相爭約於大神而不敢越者則未聞主盟中國
奉承齊犠而矜其威力恐迫諸侯又信蠻夷之訴絶
兄弟之歡求逞私憤間其憂疑如此盟者流及戰國
強衆相誇恫疑恐喝恣行陵暴死者十九積習所致
有自來矣春秋禮義之大宗也曾是以為善乎詞繁
而不殺則惡其競力不道為後世鑒也(家氏曰自晉楚為成晉之)
(君臣自謂天下無事媮惰苟安無復自強之志楚由是竊霸權虎視中夏晉君臣鼠伏而不敢出幾二十)
(年今楚虔罪盈惡稔自㡳覆亡晉昭乃復為會于平丘號召諸夏如病痱沉痼之人強自支拄人之見之)
(者知其無能有為是會也齊不肯受盟晉人治兵邾南大陳戎馬脅而與之盟晉亦可鄙甚矣書同盟譏)
(王臣不當下同列國之盟且譏晉人不當以兵脅諸侯而與之同盟是所謂一書再譏也高氏曰晉若果)
(能與劉子大合諸侯以討楚平弑逆之罪亦足以強中國之威矣今但同盟於此何所為哉雖然楚人自)
(是不入寇而中國為之少安亦由此盟也○廬陵李氏曰晉自重丘之後會盟皆大夫至此而再合諸侯)
(蓋晉昭即位乘楚之亂中國又將有可為之機矣惜乎叔向以晉之賢大夫不能以義匡其君而乃導之)
(以威力是以諸侯不服而晉之合諸侯遂止於此穀梁以為善其因楚有難而反陳蔡之君公羊注又以)
(為諸侯欲討棄疾是皆不得其傳而臆度之言也陳氏則又幸晉之能合諸侯而罪諸侯之不能崇晉亦)
(是一說)
公不與盟
(穀梁傳同者有同也同外楚也公不與盟者可以與而不與譏在公也其日善是盟也程子曰晉罪公不使與)
(盟雖欲辱公然得不與同盟之罪實為幸也)
臣子之於君父隱諱其恥禮也十二國會于平丘公
獨見辭不得與盟斯亦可恥矣曷為直書其事而不
隱也晉主此盟德則不競而矜兵甲之威肆脅持之
術以諸侯上要天子之老而歃血(禮記曲禮五官之長曰伯自稱於諸)
(侯曰天子之老)以中國同於蠻荆簒立之主而結盟無禮義
忠信誠慤之心而以威詐涖之具此五不韙者得不
與焉幸也聖人筆削春秋凡魯君可恥者必為之隱
諱至會于沙隨而公不得見盟于平丘而公不得與
自衆人常情必深沮喪以為辱矣仲尼推明其故自
反而縮雖晉國之嚴不可及也彼以其威我以其理
彼以其勢我以其義夫何慊乎哉直書其事示後世
立身行己之道也其垂訓之用大矣(茅堂胡氏曰叔向之言北宫黝)
(也魯人之言曾子守約者也魯人能言而不能信故恐而不敢與盟聖人信其義以訓後世故直書其事)
(而不以為諱也高氏曰此晉侯聽邾莒之訴而辱公使不得與盟也夫晉侯與公同體當同心同力以攘)
(夷狄而諸侯咸會乃聽邾莒之妄訴與衆棄公不以比數孫氏曰與公同事而不同盟非所以宗諸侯也)
(天下孰不解體故自是訖會召陵諸侯復不出者二十四年如鄟陵之會晉自不出其不足以宗諸侯矣)
(○劉氏曰穀梁云可以與而不與譏在公也非也公於晉唯令之從豈其獨能違衆不盟乎推穀梁之意)
(以與為相與之與推春秋之意以與為與及之與汪氏曰或謂春秋揭公於不與盟之上則是不與盟之)
(意主於魯非也沙隨之不見公不可言公不見而平丘之不與盟不可言諸侯不盟公此屬辭之體也苟)
(曰魯昭不肯與盟則其會諸侯于平丘果何為乎廬陵李氏曰程子曰楚棄疾立諸侯懼之故同盟公不)
(得與於同盟之罪實為幸也胡氏全本此若穀梁以平丘為善則固宜以不與為譏公矣公羊以為晉疑)
(公與楚故不與公盟而春秋諱公若自公不肯與盟然此說亦通至陳氏說又不然蓋如胡氏則以沙隨)
(不見平公不與作一例而與黑壊相對為曲直之辭如陳氏則以沙隨之不見公與平丘之公不與自相)
(對為曲直之詞竊嘗考之不見公與公不與文意誠若小不同而陳氏說亦精究事理胡氏則全無貶魯)
(之文恐亦小偏故參校二家論之黑壤之曲全在魯故諱而不書沙隨平丘之曲雖在晉然沙隨以僑如)
(之譖魯實無罪而平丘以邾莒之訴魯亦不能無責焉故於曲之中又分曲直也如此則書法兩通矣)
晉人執季孫意如以歸
(左傳公不與盟晉人執季孫意如以幕蒙之使狄人守之司鐸射懷錦奉壺飲冰以蒲伏焉守者御之乃與之)
(錦而入晉人以平子歸子服湫從)
稱人以執非伯討也自文以來公室微弱三家專魯
而季氏罪之首也宿及意如尤為強逼元年伐莒疆
鄆十年伐莒取郠中分魯國以自封殖而使其君民
食於家其不臣甚矣何以為非伯討乎晉人若按邾
莒所訴有無之狀究南蒯子仲奔叛之因告於諸侯
以其罪執之請於天子以大義廢之選於魯卿更意
如之位收歛私邑為公室之民使政令在君三家臣
順則方伯之職脩矣今魯與邾通好亦不朝夕伐莒
而鄆郠之故又非昭公意也徒以邾莒之言曰我之
不共(汪氏曰謂不供晉貢)魯故之以遂辭魯君而執意如則是
意在貨財而不責其無君臣之義也何得為伯討乎
稱人以執罪晉之偷也(汪氏曰沙隨不見公則執行父平丘公不得與盟則執意)
(如晉人固知季氏之專魯政矣惜乎汨於私欲但知以霸令威魯而不能以霸政治季氏是以徒能辱魯)
(君而季孫得逭其討由晉之諸卿專權而芘強家故也)
附錄(左傳子産歸未至聞子皮卒哭且曰吾已無為為善矣唯夫子知我仲尼謂子産於是行也足)
(以為國基矣詩曰樂只君子邦家之基子産君子之求樂者也且曰合諸侯藝貢事禮也)
公至自會
(公羊傳公不與盟者何公不見與盟也公不見與盟大夫執何以致會不恥也曷為不恥諸侯遂亂反陳蔡君)
(子不恥不與焉臨川吳氏曰公雖不與同盟然已與平丘之會矣故以會致○廬陵李氏曰公羊以公與二國)
(以上出會盟得意致會不得意不致為例故此條致命以為不恥也此說似然矣但其下文以為諸侯遂亂反)
(陳蔡君子不恥不與焉注云時諸侯將征棄疾棄疾封陳蔡以說諸侯諸侯不復討楚楚亂遂成故公直不與)
(也其說無據故不取)
附錄(左傳鮮虞人聞晉師之悉起也而不警邊且不脩備晉荀吳自著雍以上軍侵鮮虞及中人驅)
(衝競大𫉬而歸)
蔡侯廬歸于蔡陳侯吳歸于陳
(左傳楚之滅蔡也靈王遷許胡沈道房申於荆焉平王即位既封陳蔡而皆復之禮也隱太子之子廬歸於蔡)
(禮也悼太子之子吳歸於陳禮也公羊傳此皆滅國也其言歸何不與諸侯專封也穀梁傳善其成之會而歸)
(之故謹而日之此未嘗有國也使如失國辭然者不與楚滅也)
楚虔遷六小國於荆山(汪氏曰許胡沈道房申)又滅陳蔡而縣
之及棄疾即位復諸遷國封蔡及陳隱太子有之子
廬歸于蔡悼太子偃師之子吳歸于陳曰歸者順詞
也陳蔡昔皆滅矣不稱復歸者不與楚虔之得滅也
其稱歸于者國其所宜歸也(何氏曰使若有國自歸者也)廬與吳
皆亡世子之子也而棄疾封之可謂有奉矣不言自
楚者不與楚子之得封也其稱侯者位其所固有也
(常山劉氏曰陳蔡者先王之封國非楚可滅非楚可復也故書爵書歸言二君之嗣位其所固有國其所)
(宜歸也二君名者素非諸侯至此始立也高氏曰楚靈不道暴滅陳蔡而平王始依陳蔡之國藉以發難)
(今既得位遂復陳蔡以報其功暴靈之惡而歸恩於己以說中國而春秋不言歸自楚者見二國之復乃)
(自當復非楚人得滅而復之也)陳列聖之後蔡王室之親見滅於楚
虔而諸侯不能救復封於棄疾而諸侯不能與是以
蠻荆制諸夏也聖人至是懼之甚蓋有不得已焉制
春秋為後法大要皆天子之事也其義則以公天下
為心興滅國繼絶世異於自私其身欲擅而有之者
也故書法如此為天下國家而不封建欲望先王之
治難矣(孫氏曰楚平既立將矯楚靈之惡以說中國也然則善歟非善也聖人不作諸侯不振二)
(國之命制在蠻荆孔子以陳蔡二君自歸為文所以抑強楚而存中國也臨川吳氏曰楚虔滅陳蔡而并)
(其上地廬蔡靈之孫吳陳哀之孫當有其國而為君者也故其復國也書國書爵書名知失國之君歸其)
(國然突亦歸而簒國者也不當有國故不係國○王氏曰齊桓之存亡國春秋雖不予以專封之權猶不)
(没其救患之美故書城楚丘城緣陵而不書城衛杞也楚虔滅陳蔡而棄疾復其國春秋既不予以擅權)
(而專封亦不予其悔過而繼絶故止書蔡平陳惠之歸其國而不言自楚歸若二國之自能興復焉爾公)
(穀以為二國之復出于平丘之諸侯夫厥憖之大夫欲救蔡而不能救豈以陳蔡之地既入于楚中國諸)
(侯不興兵伐楚而遽能復之耶資中黃氏曰二君歸國是已入國來告之詞則楚之復二君在盟以前矣)
(若以二君歸為晉盟之功則其歸當在九月十月今盟後便書歸未聞盟之功如此神速也廬陵李氏曰)
(二君書法與衛侯鄭歸于衛同所謂同於舊有國之例也諸說皆通胡氏此條不稱復歸之例似與不書)
(復絶之也之例不同夫既不與楚虔之得滅當書復以見其未絶何得反不書復乎穀疏曰不言復歸者)
(雖同失國之辭實未嘗有國故不得言復歸其說似可通)
冬十月葬蔡靈公
(左傳禮也穀梁傳變之不葬有三失德不葬弑君不葬滅國不葬然且葬之不與楚滅且成諸侯之事也陸氏)
(曰國復乃葬凡三十有一月○劉氏曰榖梁云不與楚滅且成諸侯之事非也楚本不當滅蔡則蔡雖滅非滅)
(也不為諸侯而成之也茅堂胡氏曰夫不與楚滅使蔡侯得以禮葬其祖信矣葬自内錄我有往則書而靈公)
(者即世子般也前葬其父今葬其身於此見恩意之施於般厚矣不以其有罪明矣乃以此為成諸侯之事殆)
(非春秋之意乎)
公如晉至河乃復
(左傳公如晉荀吳謂韓宣子曰諸侯相朝講舊好也執其卿而朝其君有不好焉不如辭之乃使士景伯辭公)
(于河汪氏曰公之如晉蓋以請季孫也既不得與平丘之同盟而猶欲託躬朝之禮以請其臣其失進退之義)
(亦甚矣宜其見辭於晉而不得入也)
吴滅州來
(左傳令尹子旗請伐吳王弗許曰吾未撫民人未事鬼神未修守備未定國家而用民力敗不可悔州來在吳)
(猶在楚也子姑待之高氏曰成六年吳入州來蓋本楚屬也至是取之春秋詳楚伐吳略吳伐楚而志其甚者)
(滅州來是也吳人以州來封季子之後又以遷蔡焉王氏曰州來本近楚小國楚嘗取以為附庸及兹楚亂吳)
(遂出其不意而滅之不書帥師不書侵伐以見其滅之之易也)
附錄(左傳季孫猶在晉子服惠伯私於中行穆子曰魯事晉何以不如夷之小國魯兄弟也土地猶)
(大所命能具若為夷棄之使事齊楚其何瘳於晉親親與大賞共罰否所以為盟主也子其圖之諺曰臣)
(一主二吾豈無大國穆子告韓宣子且曰楚滅陳蔡不能救而為夷執親將焉用之乃歸季孫惠伯曰寡)
(君未知其罪合諸侯而執其老若猶有罪死命可也若曰無罪而惠免之諸侯不聞是逃命也何免之為)
(請從君惠於會宣子患之謂叔向曰子能歸季孫乎對曰不能鮒也能乃使叔魚叔魚見季孫曰昔鮒也)
(得罪於晉君自歸於魯君微武子之賜不至於今雖𫉬歸骨於晉猶子則肉之敢不盡情歸子而不歸鮒)
(也聞諸吏將為子除館於西河其若之何且泣平子懼先歸惠伯待禮)
春秋大全卷三十
