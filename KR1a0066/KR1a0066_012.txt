易象義卷十二宋丁易東撰
象下𫝊
山上有澤咸君子以虛受人
山澤通氣者也山體内虛澤氣上通交感也君子體
之虛其中以受人
咸其拇志在外也
初六志在外外謂四也初六之動在應九四所感未
深而志已在外矣或曰初四相交成坎為志
雖凶居吉順不害也
六二順理而静止則雖凶而吉故不以凶為害也
或曰卦自否來下體本坤故以順言
咸其股亦不處也志在随人所執下也
九三亦不處者亦欲其往矣不能上往退而從下可
乎故曰所執下也或曰九三近六二不随二而随
初者二應五非九三之所能得也三之初則變卦為
随之二則下體變坎為志
貞吉悔亡未感害也憧憧往來未光大也
九四未感害者以未能與初相感為害也既欲之初
又欲之上憧憧往來无所決擇所以未光大也或
曰九四之初則成離光大也欲之上則不成離故未
光大也一說光大坤象亦以自否來言之九四變亦
互坤也
咸其脢志末也
九五與二本為正應今說上六少女而欲感之志在
末也初為本上為末无心于二可也有心于上可乎
故以志末為戒或曰五之上伏坎為志末
咸其輔頰舌滕口說也
上六滕口說指輔頰舌而言之兊為口舌也
雷風恒君子以立不易方
雷風相薄此常理也然迅雷風烈必變人每至于失
其常君子則以之立而不易方不以變而易其常也
或曰巽股為立雖有震足而不欲行故立不易方
坤為方卦自泰來故也
浚恒之凶始求深也
初六浚恒夫子以始求深釋之猶世所謂交淺言深
也交淺言深不可也始而求深其能久乎
九二悔亡能久中也
九二居中而能恒久故曰久中久亦恒也或曰九
二互乾即乾之九二也自強不息故曰久中
不恒其德无所容也
九三不恒其德或承之羞人而无恒不可以作巫醫
故无所容
久非其位安得禽也
九四志在五又以无禽而欲之初其志不能恒久位
又非正非其位而不能久安有得乎
婦人貞吉從一而終也夫子制義從婦凶也
六五以從一言者婦人從夫者也无再適之理從一
而終也夫子制義者也而從婦則凶矣以六應九有
從一而終之義以五應二有從婦之象
振恒在上大无功也
上六大无功者體本隂柔而欲妄動所以為凶也何
功之有三巽體而剛在内故言德上震體而柔在外
故言功
天下有山遯君子以遠小人不惡而嚴
天喻君子山喻小人小人浸長如山之侵天以下陵
上君子遯避若天之遠山天則不可階也如此遠小
人所謂不惡而嚴小人自不敢犯也或曰艮為少
男故小乾為君父故嚴
遯尾之厲不往何災也
初六不往何災戒小人也使之勿追逐君子而聽其
遯勿犯君子之厲也
執用黃牛固志也
六二執用黃牛使之曲留君子而不使之遯所以固
君子之志也或曰固志者二固三之志也二易三
成坎為志
係遯之厲有疾憊也畜臣妾吉不可大事也
九三居下體之終而下係隂柔為有疾所以憊也畜
臣妾吉不可大事小吉而已
君子好遯小人否也
四與初為正應然皆不當位不過私情相好耳然當
遯之時君子不可以私好而不遯也故君子于其相
好而能遯則吉不然則爻變為六成小人之否可不
戒哉此爻能于私情所好而知遯者故吉而又戒
之
嘉遯貞吉以正志也
九五人君之遯恐或以高遯為非大君之正故曰以
正志謂其雖云高遯盖堯舜之正道非私心也以九
五本自中正故也遯而非正則子噲矣或曰動伏
坎為志
肥遯无不利无所疑也
上九无應而无所係累則不疑其所行而肥也或
曰三有互巽故有疑象今居上則无疑矣
雷在天上大壯君子以非禮弗履
壯于趾其孚窮也
九二貞吉以中也
小人用壯君子罔也
藩決不羸尚往也
喪羊于易位不當也
不能退不能遂不詳也艱則吉咎不長也
明出地上晉君子以自昭明德
明出地上方進之日也進進不已之象君子以之自
昭明德自者所固有也明德人之所得于天虛靈不
昧具衆理而應萬事者也但為人欲之隂所晦不能
昭著于外君子觀明出地上之象進進不已則可以
明明德于天下矣
晉如摧如獨行正也裕无咎未受命也
初六變動則得正而吉然四在得五而无意于初故
未受命也或曰九四進則為巽巽為命故初可受
命然四未進故未能順受也
受兹介福以中正也
六二居中得正與五同德故受兹介福于王母也
衆允之志上行也
鼫鼠貞厲位不當也
失得勿恤往有慶也
維用伐邑道未光也
明入地中明夷君子以莅衆用晦而明
明入地中明夷君子體坤之象以莅衆坤衆也體明
入地中之象用晦而明離文明也彖言晦其明象言
用晦而明義稍不同晦其明言有明而晦之也用晦
而明言以自晦而為明也雷氏曰明出地上晉明入
地中明夷可以知渾天之說矣
君子于行義不食也
初九君子所知者義而已以義而行何言之恤也
六二之吉順以則也
六二上承六五用拯馬壯吉得為臣之則或曰六
二上承坤順也動則成乾則也
南狩之志乃大得也
九三南狩之志在于除害得其大首志乃大得也
或曰互坎為志恐泥
入于左腹獲心意也
六四獲暗主之心意而去之故曰獲心意也
箕子之貞明不可息也
六五晦而不失其正故雖遇暗主而明未嘗息也人
臣之明豈可為暗君息哉
初登于天照四國也後入于地失則也
上六初登于天可以照四國也後入于地失其法則
也或曰坤伏乾乾伏不見為失則
風自火出家人君子以言有物而行有恒
風自火出火炎上而煖氣出焉即風之象又世言熱
則生風亦風自火出也君子觀之知風化所自出必
謹言行故言貴有物而行貴有恒欲齊其家者先修
其身也或曰二之五則互兊互震兊為言震為行
也自初至五有噬嗑象頥中有物言有物也卦自遯
來无妄之三往四下震互巽震巽恒也恐失之泥
閑有家志未變也
初九防之于初志尚未變天理不為人欲所變也
或曰自二以上互坎為志恐泥
六二之吉順以巽也
六二順以巽婦人之道以順為正也
家人嗃嗃未失也婦子嘻嘻失家節也
九三以義勝情雖過嚴而未為失以情勝義則失正
家之節矣節者名分之謂或曰言失節者二坎變
互兊坎兊節卦也故取節義三則不然
富家大吉順在位也
六四順在位以六居四得位者也或曰巽體亦有
順象
王假有家交相愛也
九五交相愛者五剛中正而在上二柔中正而在下
剛柔交應故交相愛也
威如之吉反身之謂也
上九有孚威如有動作威儀之則者故曰反身之謂
恐人以威為威猛也
上火下澤睽君子以同而異
見惡人以辟咎也
遇主于巷未失道也
見與曳位不當也无初有終遇剛也
交孚无咎志行也
厥宗噬膚往有慶也
遇雨之吉羣疑亡也
山上有水蹇君子以反身修德
往蹇來譽宜待也
王臣蹇蹇終无尤也
往蹇來反内喜之也
往蹇來連當位實也
大蹇朋來以中節也
往蹇來碩志在内也利見大人以從貴也
雷雨作解君子以赦過宥罪
震雷坎雨作解君子以之赦過宥罪赦者不問宥者
寬之過誤者赦有罪者薄懲之也此人君解難之道
歟或曰坎為獄震為動為出為反生動而出獄而
反生赦過宥罪之象也
剛柔之際義无咎也
初六雖柔與四剛應剛柔相際義所當然故无咎也
然以位言之本皆未當故以義勉之使其知變也
九二貞吉得中道也
九二貞吉乃其得剛中之道故也
負且乘亦可醜也自我致戎又誰咎也
六三負且乘亦可醜隂為醜也自我致戎又誰咎无
所歸咎也以誰對我𤼵義如此尚不知變則吝矣
解而拇未當位也
九四未當位者以九居四以六居初皆未當位故也
必得九二同德之朋來至斯孚也
君子有解小人退也
六五君子有解既解則隂柔退聽不為小人所陵也
小人自退安其所也
公用射隼以解悖也
上六解悖三不正悖也射之則悖解矣此卦惟上六
得位故无不利
山下有澤損君子以懲忿窒欲
山下有澤損君子何所取象以之懲忿窒欲也損本
泰體損三益上故為損君子之所當損者忿與欲也
少男多忿少女多慾忿者氣若山湧慾者溪壑无厭
懲者遏而絶之如澤之絶山窒者塞而不流如山之
塞澤也又兊說則忿為之懲艮止則慾為之窒
已事遄往尚合志也
初九往則應上體之四此合志于上之人者也在四
則豈以下之合志而過損之哉故酌損之而已或
曰初之四互坎為志
九二利貞中以為志也
九二中以為志以剛中為志也或曰承上爻而言
初之四則二亦互坎為志恐失之泥
一人行三則疑也
六三言三則疑者一隂一陽不可有二也三則疑矣
三指爻辭三人行而言
損其疾亦可喜也
六四亦可喜初九之喜即六四之喜也
六五元吉自上祐也
六五在上體居天位得祐于天者也或曰六五自
五應二自上應下者也舊說多因上祐字謂六五為
上九所益非也此卦本取正應以明致一之象者以
近上而為上所益是與六三争偶也豈卦義哉如此
是失致一之義矣或曰兊為右故取祐象
弗損益之大得志也
上九得臣為助此其所以大得志也陽為大或曰
上臣乎五兩爻相易成坎為得志
風雷益君子以見善則遷有過則改
風以散之雷以動之所以益物故為益也君子觀象
乃以之見善則遷有過則改何也體其益物之象而
益已也遷善如風之速改過如雷之決或曰卦自
否來乾善也坤初不正過也遷六于四見善則遷也
初改六為九有過則改也上巽為眼故取見象變坤
為震不遠而復之象故以改過言也
元吉无咎下不厚事也
初九利用為大作而曰下不厚事不可厚事猶言不
可厚望之也上之于下不可厚勞之惟大有益于民
則可用其力事不益而有損者不可厚勞之也如此
則无咎矣
或益之自外來也
六二或益之自外來者謂九五益之盖九五外卦也
益用凶事固有之也
六三謂固有之自孚而言也用事以振凶荒固有孚
于民之理也
告公從以益志也
六四告公而從以其有益民之志也或曰公謂三
也三四相易成坎為志恐失之泥
有孚惠心勿問之矣惠我德大得志也
九五有孚惠心不言而孚故曰勿問之矣惠我德五
惠二也大得志惠心之有孚也舊謂勿問而知元吉
則與釋象不合矣
莫益之偏辭也或擊之自外來也
上九莫益之偏辭也一偏之辭自我之辭也擊上九
者六三也九自外而來者也而不知益三故為三所
擊也自外而來由三而言也如九五有孚惠我德自
二而言也
澤上于天夬君子以施禄及下居德則忌
澤上于天其勢不居必決而下故卦為夬君子體之
當施禄以象其雨之沛不當居德以象其不雨也居
謂積而不散也澤上于天施禄之象若積而不散則
不可也故曰居德則忌或曰上六伏艮有止而不
施之象故以為忌又上變成乾天德不可為首亦居
德則忌之象
不勝而往咎也
初九本无正應不度其不可勝而往所以為咎
有戎勿恤得中道也
九二先事則當惕及事則勿憂以其剛而居中得中
道也
君子夬夬終无咎也
九三外雖為兑澤所濡中不為兑說所動決所當決
故終无咎或曰九三下卦之終上六上卦之終故
以終言
其行次且位不當也聞言不信聰不明也
九四以剛居柔剛決不足聞言不信故曰聰不明
或曰九四變則坎耳見而離目伏有聰不明之象
中行无咎中未光也
九五中未光者一隂在上九五雖居中而未光所以
必須決其所當決也或曰九五動而之上兩爻相
易則上體成離中道光矣
无號之凶終不可長也
上六夬體已極兊體已變似可无用號召矣然苟不
號召以去之則終必有凶不可長保也或曰上六
不可長者一隂下則為姤矣姤體巽巽為長故以不
可長言
天下有風姤后以施命誥四方
天下有風與萬物相遇巽風天之命令故后體之以
施命誥于四方風能動四方者也九五君位之外餘
四陽爻四方之象
繫于金柅柔道牽也
初六柔道牽謂柔為二剛所牽繋不能進也
包有魚義不及賓也
九二不及賓一女不可二夫初既為二所有不及四
也二主而四賓也
其行次且行未牽也
九三行雖次且固不能不懷初亦終不為初之所牽
也或曰初三皆言牽者巽繩牽象
无魚之凶遠民也
九四所以凶者以其遠民故初為二所得耳民謂初
在下者也
九五含章中正也有隕自天志不舍命也
九五之志不敢付諸天命之自然而舍之直欲陽用
事而隂聽命也或曰志不舍命者巽為命下體柔
也變離伏坎為志
姤其角上窮吝也
上九言窮吝者上位為窮最遠于初不能得初所以
吝也
澤上于地萃君子以除戎器戒不虞
澤上于地萬物萃之時易生變亂故君子以之除戎
器戒不虞也或曰以象言之兊正秋也為金又自
臨來者互震為器仲秋教治兵故除戎器坤為亂故
戒不虞
乃亂乃萃其志亂也
初六欲上應四而疑六三之間已故志亂也或曰
初之四成坎為志本坤為亂
引吉无咎中未變也
六二居中得正中心之无所變者相孚乎五可以牽
引朋類吉而无咎也
往无咎上巽也
六三上巽謂往而之四也或曰上謂九四巽為本
體互巽也
大吉无咎位不當也
九四以陽居隂位本不當今大吉而无咎者以其與
五相萃善補過也
萃有位志未光也
九五志未光以其為九四所間而未能與二應也
或曰五之二為坎坎為孚為志為光故爻以孚言象
以志未光言也
齎咨涕洟未安上也
上六當萃聚之時獨處于外位未安也
地中生木升君子以順德積小以高大
木生于地自下而升上之象君子體之以順德積小
以高大坤順也巽亦有順之義積小而高大由微而
至著也坤為積巽為高亦升之美也
允升大吉上合志也
初六上合志謂與上兩陽爻允合也
九二之孚有喜也
九二與五相應其志交孚所以无咎而有喜或曰
互兊為說故曰有喜
升虚邑无所疑也
九三將升上體上為虛邑可以升矣无可疑者或
曰巽為不果為進退有疑象上虛下實陽欲往居故
无疑也
王用亨于岐山順事也
六四王用亨于岐山文王三分天下有其二以服事
殷順事也或曰巽亦為順又為事故以順事為象
貞吉升階大得志也
六五九二其志相與故大得志也或曰變坎為志
冥升在上消不富也
上六若升而不已隂終消而已豈能富有大業哉故
曰消不富陽為富隂故有不富之象
澤无水困君子以致命遂志
澤无水則涸矣澤之困也君子觀此象而致命遂志
當困之時惟知其莫之致而至之命以遂其道義之
志而已或曰互巽為命坎為心志
入于幽谷幽不明也
初六本自不明今退入于幽谷愈不明也
困于酒食中有慶也
九二有慶謂困之中有通之理或曰二為中爻變
坤為慶
據于蒺藜乘剛也入于其宫不見其妻不祥也
六三乘剛為二也入宫不見其妻不祥甚矣
來徐徐志在下也雖不當位有與也
九四志在下下謂初也雖不當位有初相與故雖吝
而有終也或曰初坎為志
劓刖志未得也乃徐有說以中直也利用祭祀受福也
九五始焉雖未得二乃徐而有說利謂二五俱利祭
則受福也或曰二坎為志而非正應為三四間故
未得二動相應成坤為中直
困于葛藟未當也動悔有悔吉行也
上六始未當而終吉者在于行也
木上有水井君子以勞民勸相
木上有水以木為器汲水而上井之用也北方土深
水遠汲之甚勞故君子以勞民而勸相之又古者九
夫為井使之稼穡所謂春省耕而補不足秋省歛而
助不給即勞民勸相也井田雖與井泉之義不同然
革乃變革之革而亦取皮革亦猶此也或曰坎為
勞卦故勞之互兊為口勸之也卦自泰來泰有輔相
之義也或曰易无用人為為象者草木之液自下而
上出其杪此乃木上有水自然之象
井泥不食下也舊井无禽時舍也
初六井泥不食井而有泥必其底耳故曰下也舊井
无禽為時所舍舍上聲與乾義不同
井谷射鮒无與也
九二言无與者不濟于人之用者也
井渫不食行惻也求王明受福也
九三行惻言行道之人皆以為惻也求者可汲之謂
其求也異乎人之求之歟
井甃无咎修井也
六四雖未有及物之功而實有自修治之道
寒泉之食中正也
九五寒泉之食亦曰居中得正而已矣
元吉在上大成也
上六功用及于生民者大也故曰大成以大釋元以
成釋吉也
澤中有火革君子以治歷明時
澤中有火古為徐氏以為日在咸池之象得之矣盖
日入于澤晝變為夜日出于澤夜復變晝革之象也
日之運行歷法之所從始也日之遲疾四時之所以
成也故君子以之治歷明時又歷至久必差差則必
更故治歷明時取革之義
鞏用黃牛不可以有為也
初九位在下當守黃牛之革未可以有為也
已日革之行有嘉也
六二行有嘉往應五則吉也或曰乾為嘉二往而
五來則體變乾故有嘉也
革言三就又何之矣
九三又何之矣以征凶言之上則越九五而凶下就
則可也
改命之吉信志也
九四改命所以吉者孚信于下之心志也或曰互
巽為命變坎為志恐泥
大人虎變其文炳也
二五正應文明以說也九五剛君
君子豹變其文蔚也小人革面順以從君也
上六其文蔚釋豹變也文蔚則與文炳不同隂陽之
別也順以從君謂從五大人五既虎變上亦豹變也
或曰上六動則成乾伏坤有順以從君之象
木上有火鼎君子以正位凝命
以木巽火固取亨飪之義然鼎之為器寘之不安則
實覆矣故君子以之正位凝命一說鼎國之大寳也
大寳曰位上體離明南面之位故以之正位下體巽
為命故以之凝命令也或曰木上有火此二體之
象也而又有象焉中有互乾乾金也金非火不鑄火
非木不然而中有金鑄鼎之象故卦以鼎名亦通
鼎顛趾未悖也利出否以從貴也
初六顛趾所以出否未為悖也以從貴者得妾以其
子也隂賤陽貴四為陽貴也利出否三字馮氏云當
作得妾以其子也
鼎有實愼所之也我仇有疾終无尤也
九二有實曰慎所之者以我仇有疾言與四争初則
不可應五則可當謹所向也
鼎耳革失其義也
九三失其義者失其宜也謂九三不能得五也
覆公餗信如何也
九四折足覆餗不能勝其任矣如此上所信任果如
何也甚責委任之非其人也
鼎黃耳中以為實也
六五居中得二為實也二陽為實
玉鉉在上剛柔節也
上九才剛位柔乃有節也或曰上與三應者也三
有互兑動則互坎由兑至坎節象也故以節言
洊雷震君子以恐懼脩省
上下皆震故為洊雷君子以之恐懼初九之震得位
而正有正身之象故以之脩德九四之震自臨之二
上而之四不得位而失正有不善思改之象故以之
省過
震來虩虩恐致福也笑言啞啞後有則也
初九恐致福者恐釋虩虩之義致福釋後笑言啞啞
之義詳見正經或曰震得乾初爻故以則言
震來厲乘剛也
六二乘初剛故危厲而有待于躋陵也
震蘇蘇位不當也
六三處位不當又處下震之終故有死而復蘇之象
震遂泥未光也
九四在上下四隂之中故未光也或曰九四互坎
坎為光動未得非但震足難行亦以坎險而未光也
震往來厲危行也其事在中大无喪也
六五震往來厲其行必喪事得其中故无喪也震為
反生故以无喪言之
震索索中未得也雖凶无咎畏鄰戒也
上六中未得謂其近中也畏鄰戒謂四之畏五也
或曰上六畏鄰戒本自臨來三為兊口故稱戒震東
兊西鄰也
兼山艮君子以思不出其位
山上有山兼山也止而又止者也君子觀山上有山
之象而思不出其位焉各止其所而已艮為門闕門
外有門故取不出象或曰卦有互坎故取思象
艮其趾未失正也
初六未失正者以六居初非正也知止故未失正也
不拯其随未退聽也
六二固不當進以聽三三趨于上亦不肯退聽以從
二也
艮其限危熏心也
九三處艮之中而欲動以不安之勢熏其心也
艮其身止諸躬也
六四止諸躬有屈身之象傴僂俯伏止于躬之象
或曰艮本為身互兊折之為躬止亦艮象
艮其輔以中正也
六五以中正于韻方叶蓋中正猶適中也以六居五
中也非正也
敦艮之吉以厚終也
上九敦厚之極處卦之終故曰以厚終也
山上有木漸君子以居賢德善俗
山上有木其長以漸君子觀之以居賢德善俗進德
以漸善俗亦以漸故也艮為山有居賢德之象巽為
巽入有化民善俗之象
小子之厲義无咎也
初六雖曰危厲于義无咎也
飲食衎衎不素飽也
六二飲食衎衎君子和樂之時也豈飽食終日无所
用心哉盖厚其身所以厚天下也
夫征不復離羣醜也婦孕不育失其道也利用禦寇順
相保也
九三離羣醜者九三本在下體近下兩爻之隂今離
二隂而上與四比也失道謂與四非正應也然卦自
否來本以三四二爻交而成夫婦雖曰失道猶欲其
順以相保也巽亦有順象
或得其桷順以巽也
六四得其桷者上巽之初巽順之始也
終莫之勝吉得所願也
九五與二隂陽正應故得所願也
其羽可用為儀吉不可亂也
上九鴻漸于陸知進知退容止可觀如此則吉以其
不為欲進而亂其志也或曰坤為亂今應艮九三
非坤也以六居三則為坤為亂矣
澤上有雷歸妹君子以永終知敝
澤上有雷將蟄之象天地生物于此乎終歸妹者女
之終也故君子以永終知敝若不為說所動不以柔
乘剛則可以有終而无敝矣凡事皆然不獨歸妹為
然也兊為毁折故有敝象
歸妹以娣以恒也跛能履吉相承也
初九娣在妹後恒道也跛能履能承其小君者也
或曰初兊體也從三則變有互乾天澤履象三下初
而初随三兊變巽矣上體正也雷風恒象故曰以恒也
利幽人之貞未變常也
九二居中未變其常動則當位為正能受其正以受
五之眷以尚乎三則雖動而亦不變其夫婦之常道
矣
歸妹以須未當也
六三言歸妹以須者以其未當位故為之戒也詳見
正經
愆期之志有待而行也
九四所以有待者雖曰待時亦待六五之命也詳見
正經或曰互坎為志恐泥
帝乙歸妹不如其娣之袂良也其位在中以貴行也
六五歸妹其君之袂雖不如其娣之袂良然九二其
位在中非初賤可配必帝女之貴方可行也
上六无實承虛筐也
上六承虛筐詳見正經又陽實隂虚三與上皆隂故
无實而承虛筐也
雷電皆至豐君子以折獄致刑
雷電皆至其卦為豐君子觀電之明以之折獄法雷
之威以之致刑也或曰自泰來賁與豐皆泰之變
賁之六四之上者也賁六四互坎有獄故无敢折獄
此卦六四變而九四互坎變為互兑坎欲去而兑刑
見故以之折獄致刑盖豐之折獄者九四也
雖旬无咎過旬災也
旬均也謂均敵也初與四同德因四近五可也不因
四而近五過其均敵之人則為災也或曰爻變小
過故以過旬言四變成坎坎為災一說旬十日也詳
見正經
有孚發若信以發志也
六二為四所蔽欲其與五相孚故曰信以發志也
或曰六二伏坎為孚為心故曰信以發志也
豐其沛不可大事也折其右肱終不可用也
以四為之蔽所見者小不可大事右肱人所用也既
折矣終不可用
豐其蔀位不當也日中見斗幽不明也遇其夷主吉行
也
九四本不當位幽而不明然而吉行者謂因動而吉
也
六五之吉有慶也
六五得二所以有慶
豐其屋天際翔也闚其戶闃其无人自藏也
上六居高猶屋之高者故曰天際翔闃其无人故曰
自藏也或曰天際翔翬飛之状上為天位離為飛
鳥故有天際翔之象離有互坎坎為隱伏自藏之象
山上有火旅君子以明慎用刑而不留獄
火非山上之物而在山上非久處者也故其象為旅
君子觀山上有火之象非可久之道故不留獄然猶
恐其志在不畱而失于謹審也故必明慎之焉明者
或不慎慎者或畱獄故兩舉之或曰此卦上體似
噬嗑特下體之九自初而三故成旅象噬嗑有互坎
故利用獄此卦震變為艮不動而止互體之坎變矣
故不畱獄也又離為明互巽不果為慎互兊為刑故
謂明慎用刑焉按噬嗑豐賁旅四卦皆以獄言下
震上離為噬嗑下離上震為豐下離上艮為賁下艮
上離為旅然賁互坎而有獄豐則互坎已變矣噬嗑
亦互坎而有獄旅則互坎亦變矣賁无敢折獄獄未
折也豐折獄則无獄矣噬嗑用獄獄猶用也旅不畱
獄則无獄矣然獄可去而明不可无故四卦皆有離
明之象然則非明者不能察獄是以聖人慎之也
旅瑣瑣志窮災也
初六志意窮廹盖自取災或曰初變伏坎故言志
得童僕貞終无尤也
六二羈旅之人所賴者童僕耳既得之故无尤悔
旅焚其次亦以傷矣以旅與下其義喪也
九三焚其次既已傷矣又喪其童僕以旅而與下之
道如此其義當喪謂過剛也
旅于處未得位也得其資斧心未快也
九四未當其位故雖得資斧而心未快也或曰離
伏坎為心坎伏故心未快
終以譽命上逮也
六五上逮言自上而逮二也
以旅在上其義焚也喪牛于易終莫之聞也
上九其義焚者旅人卑以自牧可也據人之上其義
已失有焚巢之象况依重剛之三乎喪牛于易終莫
之聞自喪而不自知也或曰離伏坎坎為耳坎伏
有不聞之象
随風巽君子以申命行事
巽為風風之與風前後相随重巽之象也君子觀随
風之象以申命行事以巽而入事乃行也
進退志疑也利武人之貞志治也
初六始焉進退其志則疑繼而利貞其志則治謂不
為進退所亂也或曰應四伏坎坎為志恐泥
紛若之吉得中也
九二巽得其中故雖紛若而无害若非得中祗過煩
耳安得吉乎
頻巽之吝志窮也
九三頻巽以志窮言之言其懦而无立志也或曰
互離伏坎故言志
田獲三品有功也
六四得上下二陽故能有功
九五之吉位正中也
九五剛得中正所以為吉貞即中正也
巽在牀下上窮也喪其資斧正乎凶也
上九巽而上窮其凶必矣正乎問辭凶也答辭以其
不正而凶也
麗澤兑君子以朋友講習
兊為澤坎水而窒其下水不流故為澤内外皆兊兩
澤也兩澤相麗則水流通而相滋所以為兑君子觀
兩澤相滋之象故朋友講習同門曰朋合志曰友皆
取兩義兑為口兩口相講之義故講兑而又兑故習
習者重也或曰互離為飛鳥習者鳥數飛也又伏
坎亦為習
和兊之吉行未疑也
初九去三尚遠未牽于隂故未疑若四則有商兑之
疑矣或曰四互巽則有疑象初未有疑也
孚兑之吉信志也
九二剛實居中與九五同德相孚其志相信也或
曰互離伏坎為志恐泥
來兊之凶位不當也
六三位不當以柔居剛欲說乎二不得其正者也
九四之喜有慶也
九四介乎三四若不悦三柔而上承五剛則說所當
說所以有慶也
孚于剥位正當也
九五剛中雖正當乎位亦宜以隂柔容說為戒也
或曰九五位正當者以孚于剥言剥之卦氣與兊六
二正相當也
上六引兊未光也
上六六三兩隂相引以為說所以未光或曰三有
互離明也上六非離故未光
風行水上渙先王以享于帝立廟
風行水上水為之散渙散之象也先王觀渙之象而
思以聚之亦惟聚此誠心而已然卦辭言立廟而已
廟祖考也今象則兼言享于帝豈帝亦享于廟哉祖
考配帝者也所謂宗祀明堂以配上帝也祖考之精
神又所以聚上帝之神明者也或曰以象言之則
帝出乎震卦有互震故也震為七鬯坎為血為酒所
以享于帝者也或曰卦自否來上乾為帝
初六之吉順也
初六言順應巽故也
渙奔其机得願也
九二得四為所憑則得其所願也
渙其躬志在外也
六三以外卦上九為正應而相與合志者也或曰
坎體為志恐泥
渙其羣元吉光大也
六四得位承剛其道光大也或曰六四匪夷所思
不為明夷而晦其心故光大也詳見正經
王居无咎正位也
九五王居也故曰正位鼎之凝命所以正位渙汗其
號亦所以正位也或曰鼎與渙皆巽體故也
渙其血遠害也
上九處難之外能遠去害故无咎
澤上有水節君子以制數度議德行
澤上有水水有限節不盈不涸者也君子體之為之
制度而議德行黃鍾之律生于子則律度衡起焉制
度之體坎也言而為天下則體夫兊也兊為口議之
象也議德行恐其行之不中節也或曰卦自泰來
下乾為德互體有震為行
不出戶庭知通塞也
初九不出戶庭近于塞矣動而正應未嘗不通也故
曰知通塞也知通塞則知節矣爻欲其不出而已此
又發明爻外之意
不出門庭失時極也
言失時之甚者也或謂極即中也不出則凶失時中
之義也
不節之嗟又誰咎也
六三自不知節无歸咎之所也
安節之亨承上道也
六四得正安其止節承上以道者也
甘節之吉居位中也
九五與二皆居位之中者也
苦節貞凶其道窮也
上六苦節雖過乎中以此固守雖不免凶盖以貞勝
而凶也其道雖窮无悔也
澤上有風中孚君子以議獄緩死
初九虞吉志未變也
其子和之中心願也
或鼓或罷位不當也
馬匹亡絶類上也
有孚孿如位正當也
翰音登于天何可長也
山上有雷小過君子以行過乎恭喪過乎哀用過乎儉
山上聞雷其聲必小過于地上之聞故為小過君子
于事亦小有所過者如行過乎恭喪過乎哀用過乎
儉者是也或曰震行也而互巽行過乎恭也巽眼
也而互兊之澤流喪過乎哀也卦自臨來上體有坤
自觀來下體有坤坤為吝嗇今為小過則嗇而又嗇
用過乎儉矣
飛鳥以凶不可如何也
初六不可如何所謂吾末如之何也已矣甚言其凶
也
不及其君臣不可過也
六二臣位臣當守其分不可過乎五五君也
從或戕之凶如何也
九三凶如何嘆之也亦與初六同
弗過遇之位不當也往厲必戒終不可長也
九四位既不當謂以剛居柔也終不可長謂不可長
以往厲為戒而固守其貞静也即勿用永貞之意
或曰四互巽巽為長故以何可長言之
密雷不雨已上也
六五以上謂兊澤之雨已上不能下及二也
弗遇過之已亢也
上六之凶以隂亢故凶也
水在火上既濟君子以思患而豫防之
水潤下則火不燥火炎上則水不寒水火相濟之象
然水能克火亦不可不慮其患也故君子觀此象思
患而預防之坎為心為難故曰思患離明故知豫防
或曰以變卦言之既濟自泰來九五下交于二六
二上交于五則卦復成泰上坤體而有互震豫之象
也故以豫防言
曳其輪義无咎也
初九不急于濟于義為當雖曳輪濡尾而亦无咎也
七日得以中道也
六二以柔居正又得中道故雖喪其茀而終必復得
也
三年克之憊也
九三雖能克彼然至于三年用師不亦憊乎憊謂疲
敝也所以為既濟者之戒也
終日戒有所疑也
六四雖當既濟而方入坎險是以有疑惟有所疑是
以終日戒也或曰四動則為互巽巽不果所以疑
也
東鄰殺牛不如西鄰之時也實受其福吉大來也
九五當既濟之時所以吉大來也或曰吉大來盖
既濟自泰來九五之來即泰之大來也
濡其首厲何可久也
上六濡其首則不能濟危厲甚矣何可久乎或曰
上六變則互巽為長故以何可久戒之
火在水上未濟君子以慎辨物居方
火性炎上水性潤下雖復同體功不相成所以未濟
也君子必慎辨物宜使各居其方離南坎北則水火
不相息矣坎為加憂所以慎也離為明所以辨也火
上水下各居其方也
濡其尾亦不知極也
初六亦不知極極謂終極也謂未濟居諸卦之終也
九二貞吉中以行正也
九二居中本自否來不當位故必動而趨五則中以
行正乃為吉耳
未濟征凶位不當也
九三征凶惟其位不當故也
貞吉悔亡志行也
九四貞吉悔亡以其志在于行也行謂動而得正也
或曰下互坎為志恐泥
君子之光其暉吉也
六五其暉吉盖暉者光中之氣也
飲酒濡首亦不知節也
上九沉湎乎酒而不知節則如狐涉水而濡其首也
或曰上動之三互兊為澤下坎為水水澤節也故
以節言不知變則不知節也
易象義卷十二
