易象義卷十一宋丁易東撰
象上傳
象取形像意說見繫辭象有二有卦象有爻象爻象
即周公所繫爻下之辭而夫子釋之謂之小象卦象
乃夫子自作之辭所以釋卦二體之義謂之大象蓋
大象純乎夫子之易而小象則止是釋周公之易耳
或有分大象小象各為一編者今依本義合而一之
云
天行健君子以自強不息
此釋乾卦畫本當在彖傳之前因其以象傳名故與
小象合于一編其象多與文王之彖不同故先儒謂
此為夫子之易大抵周公爻辭已與文王卦辭不盡
同矣故夫子于大象别發一義言之所謂道並行而
不相悖亦以見易道之无窮也後倣此他卦之象必
志卦名今此但言天行健而不以乾稱蓋乾即健也
天上有天渾天象也以渾天言之半出地上半在地
下重乾之象運轉不停非行健而何以天度言之三
百六十五度四分度之一一日周天而又過一度今
日周矣而明日又周此健之不息君子觀天之行健
而自強若此與天同其建矣君子者主用易者而言
以者以此象而體之于身也自者在我而不在人也
強者此心之健也不言聖人不言君而言君子者言
聖人則恐人以為難能而自沮言君則失之拘言君
子則通生知學知在上在下者而言之至于專主君
者則以先王及后言之
潜龍勿用陽在下也
初九先儒謂之小象陽謂九下謂初陽即龍下即潜
也
見龍在田德施普也
九二德施普者德以龍言施普以在田言也
終日乾乾反復道也
九三反復道者謂三爻下卦之終而又將復始也上
下反復皆乾也
或躍在淵進无咎也
九四進无咎謂躍而在淵雖進亦无咎也
飛龍在天大人造也
九五大人造謂居得正而有所作為也
亢龍有悔盈不可久也
上九不可久謂上陽已亢盈極則虚也
用九天德不可為首也
用九天德不可為首天德以剛德言也謂六爻皆變
而不見乾故不可為首也
地勢坤君子以厚德載物
地勢以高下言二坤故也東南地下西北地高有如
二地雖有高下然自下而上其勢以漸所謂順也或
以自上而下為順而不知易畫皆自下而上且人道
以下從上為順也坤六畫之名也君子以之厚德載
物地上有地不亦厚乎厚故能載載車承物之義也
坤為大輿亦以此取象
履霜堅冰陰始凝也馴致其道至堅冰也
初六言陰始凝者初故取始凝之義坤順故取馴致
之義魏書作初六履霜陰始凝也或曰馴狎順也
如禽獸之馴狎字從馬馬行之順曰馴爻變震以馬
取象按夫子小象傳本以義言非必取象今此書
以象為主凡可以象推者亦不敢違非用其鑿蓋先
儒已然矣後皆倣此云
六二之動直以方也不習无不利地道光也
六二卦之主故以地道光言地言坤而光即所謂含
弘光大也以動言者雖以爻動取義但月令言地氣
上騰則地道亦有動義地氣雖騰而不失其直方之
體者也
含章可貞以時發也或從王事知光大也
六三以時發者非時則含章時至則從王事爾言知
光大光大亦坤象也或曰光大固坤象亦動而成
坎之象坎為光明
括囊无咎慎不害也
六四慎不害者謹密則无害无害即无咎也
黃裳元吉文在中也
六五文在中黃者中之色故以文言也或曰動有
伏離文明也
龍戰于野其道窮也
上六陰盛將窮故曰其道窮
用六永貞以大終也
用六以大終終謂六爻之終坤變乾乾為大也
雲雷屯君子以經綸
屯者結而未解者也解絲棼者經之綸之單絲為經
合絲為綸謂震坎各一陽合而為二陽之卦也坎為
雲震為雷雷雖動矣雲畜雨而未降故曰雲雷屯君
子以經綸所以解屯難也雲雷方興雨欲下而未下
若天之有所經綸也或曰自觀來者上體本巽為
繩繩者兩經之合故取此象按夫子大象其大義
固以上下本體取其間命辭則或因互體伏體變體
取焉如此卦震坎而以卦變巽繩言經綸之類是也
或但以夫子止論兩體不當旁及互體伏體變體者
雖得其大意而于命辭有所未盡故併及之非用其
鑿後諸卦倣此
雖磐桓志行正也以貴下賤大得民也
初九志行正者謂志欲行其正道非終不動磐桓以
待時也以貴下賤初陽處三陰之下且居地位也大
得民民謂衆陰也又按初九釋象下謂志行正蓋
志者但言六爻之情易中如此甚多或以坎為志震
為行恐失之泥若必以象求亦旁通曲暢也後倣此
又按舊或以大小象分為二者則屯之小象乃以
雖字為章首文勢未安故知合而為一者為當也
六二之難乘剛也十年乃字反常也
六二乘剛謂乘初九之剛也十年乃字為五而字所
以反其正應之常也或曰反常謂不變卦自臨變
二五相易復成臨卦為反其常也
即鹿无虞以從禽也君子舍之往吝窮也
六二言從禽者白虎通謂禽者鳥獸之總名為人所
禽制故鹿亦可言禽也先儒多以鹿為山麓者蓋因
禽字而立異說耳往而吝者以无應而窮也三上皆
柔故有窮象
求而往明也
六四求而往謂求初往五或以初求四往言者非也
屯其膏施未光也
九五施未光坎本有光象當屯之時故未光也施謂
坎之膏也
泣血漣如何可長也
上六不可長者窮極之地不容長處也或曰上六
自觀來者上體本巽巽為長巽變為坎故曰何可長
山下出泉蒙君子以果行育德
艮上而坎下為山下出泉周子所謂靜而清也原泉
混混放乎四海果行之象泉出于山方其未發有育
德之象育德即蒙以養正也果行即孟子所謂泉之
始達沛然莫禦者也力行者似戅養德者似愚故取
蒙養或曰艮為果互震為行或問艮但為木果今取
剛果之義何也曰巽為不果柔而不果艮為木果正
以其剛果耳如革為更革而兼取于皮革也
利用刑人以正法也
初六以正法言以坎為律也
子克家剛柔接也
九二言剛柔接者言二五相應也
勿用取女行不順也
六三當往上而欲下從二故其行不順也
困蒙之吝獨遠實也
六四遠實謂遠陽也陽實陰虚下既无應上下皆陰
遠于九二上九故曰獨遠實也
童蒙之吉順以巽也
六五以柔居剛下從九二順以巽者有舍已從人之
義或曰互體有坤為順動則成巽故曰順以巽
利用禦寇上下順也
上九不為寇而禦寇則上不為暴下去其蒙上下俱
得其道故曰上下順也或曰順亦以互坤言
雲上于天需君子以飲食宴樂
雲坎天乾也雲上于天將雨未雨需之象也需者待
義飲食所以待賓爻所謂不速之客雲上于天待雨
也飲食宴樂待賓也或以為自飲食宴樂以待時即
居易以俟命之義然居易俟命可也何必以飲食宴
樂俟之哉非窮居守約之象恐流為宴安故待賓之
義為長或曰坎為水互兑為口有飲食象兑為說
有樂象樂者陽之舒亦象乾也
需于郊不犯難行也利用恒无咎未失常也
初九坎險之難在前惟需則不犯難惟恒則不失常
也詳見正經
需于沙衍在中也雖小有言以吉終也
九二衍在中以寬綽也才剛位柔寬衍之義坎雖險
而兑說險者平矣故衍在中也中謂二也雖小有言
而以吉終者以與五同德也
需于泥災在外也自我致寇敬慎不敗也
九三災在外外卦坎也謂六四也動則致寇止則不
致寇自我而已非敬慎其能不敗乎坎為輿多眚疑
有敗象故以不敗言
需于血順以聽也
六四需于血而出自穴者蓋爻位皆柔有順聽之象
或曰居正故能順也坎耳故能聽也
酒食貞吉以中正也
九五酒食貞吉以居中得正也
不速之客來敬之終吉雖不當位未大失也
上六得正本自安位然柔當居下而反在上故以不
當言之然能敬不速之客故未大失或曰上不當
位蓋上六之于九三正應也于初九九二則不當位
也陽者陰所當敬雖不當位而亦敬之亦未為大失
也亦通但于入穴之義未恊
天與水違行訟君子以作事謀始
天一生水天與水非違行者也然本乎天者親上而
水无有不下則相違矣天西轉而水東流又相違矣
人性其初本不遠也其情相違則至于訟此訟之所
以成也君子以作事謀始善始之意可以占終與其
終凶不若戒之于始也或曰六三互巽為行事先
儒以坎為謀乾為始故為謀始以坎為謀者坎為心
為隠伏隠伏于心謀也
不永所事訟不可長也雖小有言其辨明也
初六訟不可長謂不可終訟也其辨明言辨明已事
而已非永訟也不永所事爻之才也訟不可長訟之
理也或曰初與四應互巽為長故取長言承互二
之離故其辨明
不克訟歸逋竄也自下訟上患至掇也
九二處下欲以訟上體之五自下訟上自掇取其患
者也坎難為患或曰九二變則互艮若不知變尚
與五訟則是由艮入坎艮手為掇有掇患之象矣又
卦自遯來二歸于三則爻成艮而卦復成遯說文鼠
在穴中為竄艮為鼠伏兑為穴又坎窞亦有穴故亦
有鼠竄之象
食舊德從上吉也
六三才柔非能訟者若能守舊而上從于五則可以
吉從上謂或從王事非以從上解食舊德也
復即命渝安貞不失也
九四復就天命而變剛為柔守四之正則未為失也
訟元吉以中正也
九五為訟之主以剛健中正聽訟者也
以訟受服亦不足敬也
上九健而居終終訟者也雖以健勝然亦有禠奪之
憂何足敬也
地中有水師君子以容民畜衆
坤地之中有坎地中有水也坤為民又為衆容畜者
坤含弘象一說有陽爻則為容民容民言内卦也坤
為衆畜衆言外卦也或曰地中有水井田溝洫之象
古者寓兵于農行師在其中矣地中有水農外无兵
民指農言衆指兵言
師出以律失律凶也
初六師出之始當先以律苟為失律雖臧亦凶也
在師中吉承天寵也王三錫命懷萬邦也
九二言天寵者承五之寵五天位也懷萬邦者六五
柔中有懷柔之象也或曰坤為衆為土萬邦之象
師或輿尸大无功也
六三陰耦所主不一三又多凶故大无功也
左次无咎未失常也
六四慮勝後會行師之常也
長子帥師以中行也弟子輿尸使不當也
六五以中行謂與九二應使不當謂與上六近上六
雖得正亦終凶也
大君有命以正功也小人勿用必亂邦也
上六得位亦未嘗无功然與六三應故以小人勿用
為戒若用則亂邦也坤有亂象或問六五以上六為
使不當而凶爻乃謂有功何也曰各爻取義不同如
此多矣
地上有水比先王以建萬國親諸侯
地上有水相比而无間相親而不可判者也因下比
上故建萬國因上比下故親諸侯坤為衆為土萬國
之象萬國象地諸侯布其上象水或曰自復來者
坎本為震震為諸侯
比之初六有它吉也
初六有它吉謂四非正應以其同心比五雖非正應
比五則同故也
比之自内不自失也
六二不自失者言陰之比陽固當率其類亦不可為
人而自失其所比也
比之匪人不亦傷乎
六三與上為應所比非人所以傷也或曰六三言
傷者六三變則互坎坎為血故有傷象
外比于賢以從上也
六四從上上謂君上即五是也非上六之上九五剛
中正非賢德之君而何
顯比之吉位正中也舍逆取順失前禽也邑人不誡上
使中也
九五正中舍逆取順詳見正經言上使中者謂二之
得中由九五在上為主以二柔中而應剛中若九五
使之也六二我之正應即自邑也
比之无首无所終也
上六以在上言之則為首以居末言之則為終上六
不知比五是无君之人豈特无首亦无終也
風行天上小畜君子以懿文德
風行天上世所謂剛風所以持天體也以小畜大也
文德德之小者中庸所謂小德也小德之中畜大德
焉故君子以懿文德也乾為德懿者美也指陰而言
或曰互體有離文明亦自夬來夬為書契故曰懿
文德
復自道其義吉也
初九復自道何其咎于義為當故有吉道也
牽復在中亦不自失也
九二言在中者二居下卦之中雖為陰所畜然三陽
相牽亦不自失也亦字承初而言也
夫妻反目不能正室也
九三夫妻反目以不能正室耳反本言之也或曰
互兑伏艮為門艮伏有不能正室象
有孚惕出上合志也
六四與五合志故能上孚乎君下畜乎民也或曰
互離伏坎為志恐失之泥後放此
有孚攣如不獨富也
九五不獨富者不但九五一爻之陽為富取諸陽言
之也
既雨既處德積載也君子征凶有所疑也
上九德積載者謂崇尚陰德積而至于載乎陽也有
所疑者巽本陰卦上本陰位今五尚之而至于此則
疑于陽而與陽敵故征凶也巽為進退故有疑象
上天下澤履君子以辨上下定民志
乾天兑澤為履所以辨上下而定民志也乾上坤下
天地定位何以反名曰否蓋彼以上下不交取義此
則以辨上下取義地固下矣澤又在地之下故尤可
以辨上下也上下辨則民志定矣此履之所以又訓
禮也夫上天下澤天水相連水疑于天也辨之者辨
之于天水之間也若以說卦八卦取象之序言則乾
居首為最尊兑居末為最卑乾父為最尊兑女為最
卑亦所以辨上下也或曰互有離故明而有辨也
互離伏坎為志
素履之往獨行願也
初九素履往行其素志者也故曰獨行願言其素履
乃志所願也或曰卦自姤來成卦由此一爻之往
也故曰獨行願
幽人貞吉中不自亂也
九二中不自亂九二得中不為六三所亂也蓋以剛
居柔本不當位兑以說體故戒之
眇能視不足以有明也跛能履不足以與行也咥人之
凶位不當也武人為于大君志剛也
六三以柔居剛不中不正故不足以有明不足以與
行也以六居三位不當也
愬愬終吉志行也
九四愬愬畏懼則終得其吉也蓋志在于行而不處
也行即履也行而不處則遠虎尾矣傳發爻外之意
或曰三四兩爻皆言志者蓋三四互離伏坎為志
恐失之泥
夬履貞厲位正當也
九五位正當者謂自夬來謂此爻與位與夬相當也
元吉在上大有慶也
上九純健之體居上卦之上元吉在上也慶即祥也
天地交泰后以財成天地之道輔相天地之宜以左右
民
地天為泰而不言地天泰必曰天地交泰者蓋天地
定位不可易也特其氣相為流通耳人君觀天地交
泰之象故以之裁成其道而輔相贊助之裁成其道
輔相其宜所以左右民也裁成輔相左右所以通之
也取泰通象或曰自二至四互體為兑自三至五
互體為震以兑金制震木裁成之象一曰乾金故能
裁坤為成物也震東兑西左右也左右有輔相之象
乾為后坤為民按大象或稱先王或稱后先王指
人君而言之后則通天子諸侯也後放此
拔茅征吉志在外也
初九志在外外謂外卦陽欲上進也或曰子于爻
辭之象既以四為五妹而歸于二則初无正應安得
進于外而云志在外哉曰易隨時取義不同初與二
同德相與以進于君者也按言象者多以志為坎
今本爻无坎似難強取蓋有以坎取者故但言卦之
情不可例拘也或曰初之五則上體有坎為志但
初五非應耳
包荒得尚于中行以光大也
九二以光大者陽為明故有光象陽為大故有大象
光能燭遠大能勝私也包荒得尚于中行舉首尾二
句言
无往不復天地際也
九三天地際者陰陽于此界限言其不可不謹也
翩翩不富皆失實也不戒以孚中心願也
六四皆失實者陽實則富陰虚則不富也中心願者
言其志願下從陽也
以祉元吉中以行願也
六五中以行願行四之願也四願從陽六五居中行
其願也亦詳正經
城復于隍其命亂也
上六其命亂者泰極則否治極則易至亂也
天地不交否君子以儉德辟難不可榮以禄
天向上而地向下天地不交之象君子患難之秋也
故以儉德辟難天地否塞而不交君子豈以禄為榮
哉上不能得下而下亦不以上之禄為榮也乾為君
子坤為吝嗇儉德也或曰互體有艮巽巽為入為
隠伏艮為止辟難之象也巽有辭遜之義兑口既伏
有不食禄之象震蕃鮮巽見震伏故不可榮
拔茅貞吉志在君也
初六所以正固而吉者无他志在乾君而已夫子發
爻外之意或曰初志在君君五也初之五互坎為
志
大人否亨不亂羣也
六二不亂羣者言雖包之而不亂于小人之羣也亦
爻外之意
包羞位不當也
六三包羞以柔居剛故位不當也
有命无咎志行也
九四志行謂九四之志行乎下三陰也或曰九四
近君宣君命而達之二者五之二則互坎為志
大人之吉位正當也
九五位正當言剛健中正為大人同乎乾也
否終則傾何可長也
上九何可長也所以戒小人之辭言否不終于否也
何可長也與屯同屯不能解否乃能泰彼為君子憂
此為君子喜也吳氏曰否泰之機常相持也亦常
相禪也先天之卦泰以否對後天之卦泰以否繼對
則遠而繼則近也先天自乾八卦便至泰泰三十二
卦方至否泰易而否難也後天自乾十卦方至泰泰
一卦便至否泰難而否易也雖否而泰泰而否有若
循環然泰之中又有否否之中又有泰倚伏之機可
畏也愚謂否不終否否終自有傾之理今上九不
曰否傾而曰傾否則傾之者又有人焉不可盡諉之
天也乘否之終傾者覆之則否无餘矣天下又豈有
長否之理哉先否否也先天下之憂而憂者也後喜
泰也後天下之樂而樂者也
天與火同人君子以類族辨物
天與火同類也故以之類族乾陽而離陰故以之辨
物乾火從其類故有類族之象又離為文明亦有辨
物之象聖人於同人卦發明同中之異不使之苟同
也或曰金木水土之生不假人力惟火之生假人
力以人同天故曰同人又體自姤來品物咸章之象
出門同人又誰咎也
初九出門之初即與人同未見遠近廣愜之情誰其
咎者謂无相與為異者也或曰初九屬震爻震為
大塗故為出門
同人于宗吝道也
六二當得五而近同三不能遠同故吝
伏戎于莽敵剛也三歲不興安行也
九三敵剛言初九也位又不正終不能興安所行哉
言雖行而无所之也
乘其墉義弗克也其吉則困而反則也
九四困而反則者欲其不與五爭而自反於正理也
困心横慮能反諸理則吉也故曰困而反則也六二
應五九三爭之已非義九四爭之亦非義也或曰
九三動故九四爭之九四動則上九必爭之矣九四
動互坎也上九動則兑也兑居坎上困也乾為天則
又二伏坎為法亦則也
同人之先以中直也大師相遇言相克也
九五所以勝者以中直也克去三四兩爻則二與五
相遇矣故曰言相克也或曰九五以中直者乾動
也直所應六二亦本坤直
同人于郊志未得也
上九與三同為陽剛然卦惟一陰衆所欲同今去二
既遠不能同二故志未得也或曰下離伏坎為志
坎伏故志未得
火在天上大有君子以遏惡揚善順天休命
火在天上離日當中之象天日清明物无遁形故以
之遏惡揚善或曰自夬來揚于王庭也自姤來下
本巽巽為命巽易而乾天之休命也又姤隂惡而夬
陽善遏姤之惡揚夬之善也
大有初九无交害也
初九无應故以无交而有害也
大車以載積中不敗也
九二以積中不敗言蓋四陽相疊有積象而居中則
積于中者不敗謂所載之无咎也
公用亨于天子小人害也
九三以剛居剛公用亨之象也變則為柔故有小人
不克而有害之戒
匪其彭无咎明辨晳也
九四明辨晳者不有其有非有明智者不能也或
曰九四居互兑之中兑口故有辨離體故所辨明
厥孚交如信以發志也威如之吉易而无備也
六五言孚者信以發六五之志也威如者恐其過于
柔而樂易无戒備也
大有上吉自天祐也
上九之吉自天祐者以其為九五文明之君所尚也
地中有山謙君子以裒多益寡稱物平施
地中有山地與山平山雖高而屈于地也君子觀謙
之象地與山平故裒多益寡稱物平施所謂平者非
无等差也稱物而施適平而止所謂執其兩端用其
中也坤為均平也或曰坤物所資生艮成物終始
故以物言以内外横體觀之外三陰為多内二陰為
寡矣然自直體觀之則兩旁皆五陰也艮之畫横其
中有互坎焉坎主冬冬為權稱物也坎為水天下之
至平坎又為雨則施之平者也
謙謙君子卑以自牧也
初六處最下故曰卑以自牧以无正應故以自言
或曰上卦為坤坤為牛艮為少男牧牛者也
鳴謙貞吉中心得也
六二以謙為志有諸中而形諸外以鳴謙知其中心
得也以中心得言者恐或以鳴為内不足也或曰
六二互坎故以中心得言
勞謙君子萬民服也
九三萬民服惟有謙德故足以得人心所以有終人
道惡盈而好謙也或曰陰為民坤為衆故曰萬民
服也然坤在上卦豈為萬民服乎曰卦本自剥來艮
體在上今自上而下勞而不伐有功而不德厚之至
也此民之所以服也
无不利撝謙不違則也
六四不違則者能順夫天下之正理也或曰六四
不違者順也順坤象也坤有伏乾乾為則互坎為律
亦則也
利用侵伐征不服也
六五征不服者以六二比三而不應我也九三萬民
服以德論也六五征不服以位言也
鳴謙志未得也可用行師征邑國也
上六鳴謙其志既未能得不若自治也
雷出地奮豫先王以作樂崇德殷薦之上帝以配祖考
初六鳴豫志窮凶也
不終日貞吉以中正也
盱豫有悔位不當也
由豫大有得志大行也
六五貞疾乘剛也恆不死中未亡也
冥豫在上何可長也
澤中有雷隨君子以嚮晦入宴息
官有渝從正吉也出門交有功不失也
係小子弗兼與也
係丈夫志舍下也
隨有獲其義凶也有孚在道明功也
孚于嘉吉位正中也
拘係之上窮也
山下有風蠱君子以振民育德
山下有風為蠱風以動之振民也艮為山靜育德也
此言君子當蠱之時能振民育德則可以飭蠱也
或曰自坤成艮坤民也互體有震振也自乾成巽乾
德也互體有兑兑澤育也
幹父之蠱意承考也
初六幹父蠱者子能幹蠱其意在于承考也
幹母之蠱得中道也
九二得中道者以剛居柔剛柔得中也
幹父之蠱終无咎也
九三終无咎者能幹父蠱所以无大咎也下體之終
故以終言
裕父之蠱往未得也
六四欲有所往必見有吝則往未可也
幹父用譽承以德也
六五繼承以德故能用譽也
不事王侯志可則也
上九不事王侯其志亦可法則也或曰自否來者
上體本乾為則動而之三成坎為志
澤上有地臨君子以教思无窮容保民无疆
澤上有地地與澤相臨也兑為口朋友講習者也有
教象坤為民无疆亦坤也故君子觀澤上有地之象
教思无窮容保民无疆焉或曰乾之九二學以聚
之問以辨之寬以居之仁以行之此卦九二乃卦之
主教思无窮學聚問辨也容保民无疆寬居仁行也
咸臨貞吉志行正也
初九之志在行吾之正也或曰爻變成坎為志初
之四成震為行
咸臨吉无不利未順命也
九二得正應而言未順命何也以一陽羣陰猶未盡
聽必待朋來而後吉无不利以其昔未順命故有待
于咸臨也或曰互體震有伏巽巽為命坤為順
甘臨位不當也既憂之咎不長也
六三不正本合有咎然既能憂之則二陽浸長可以
進而三陽故曰咎不長也或曰巽為長巽伏故咎
不長
至臨无咎位當也
六四與初正應各當其位也
大君之宜行中之謂也
六五以居中而能下交九二故為大君之宜也行亦
當以五動取義或曰三互震為行
敦臨之吉志在内也
上六志在内者内二剛也或曰上既極則反下之
初成坎坎為志
風行地上觀先王以省方觀民設教
風行地上則盡地之物无不受焉故先王以之省方
觀民設教省方觀民風行地上之象風以動之教化
之也或曰巽為多白眼省觀之象坤為地為衆方
與民也觀自臨來本有兑口設教之象故兩象皆以
教言也
初六童觀小人道也
初六童觀小人之道君子所羞也
闚觀女貞亦可醜也
六二女而闔戶利在正也君子如此則醜矣或謂六
二闚五之陽者也若鑚穴隙相窺所窺者正亦可醜
也陰為醜
觀我生進退未失道也
六三之進退在九五不在六三觀九五而知可進可
退之道則未為失觀之道也
觀國之光尚賓也
六四尚賓尚者志尚也謂其志尚願賓于王朝也
觀我生觀民也
九五觀民之觀去聲君子之道本諸身徵諸庶民君
所以自觀者以其示大觀于民不敢輕也或曰五
與二應二坤為民也
觀其生志未平也
上九觀九五者也觀九五之生君子也斯无咎矣如
其未為君子也上九之志未平蓋此爻為九五之師
任致君之責恥其君不為堯舜者也或曰上九變
則成坎險坎又為心故有志未平之義
雷電噬嗑先王以明罰勑法
雷電當作電雷雷所以動物電所以照物罰之明象
電之照法之𠡠象雷之動也或曰九四互坎為律
法也
屨校滅趾不行也
初九滅趾所以使之不能行也止而不復行則善補
過矣或曰初九不行者震為行應四四有互艮止
也故有不行之象
噬膚滅鼻乘剛也
六二下乘剛故遭噬也
遇毒位不當也
六三位不當而欲以柔噬剛故遭毒也
利艱貞吉未光也
九四惟未當位雖貞吉而尚有難時未光亨故也
或曰四互坎坎為光然未當位則坎成陷矣故未光
也
貞厲无咎得當也
六五以柔居中以柔而噬不用其剛蓋哀矜庶獄者
人君不忍之仁乃當然之義也詳見正經
何校滅耳聰不明也
上九有耳不明乎善故曰聰不明也耳聰也目明也
今言聰不明者明非指目謂耳之所聽不能分别也
聰以聽言明以分别言
山下有火賁君子以明庶政无敢折獄
山下有火以離艮二象言明庶政取離之明无敢折
獄取艮之止或曰互坎為獄自泰來上本坤坤為
事庶政也噬嗑四不正故利用獄賁三在獄中得正
故无敢折獄又豐九居四震動故折獄賁九居上艮
止故无敢折獄
舍車而徒義弗乘也
初九與四為應于義當從正應不當非義從二故舍
車而徒也
賁其須與上興也
六二受賁于上以卦變言六自上而來者也上苟不
動二豈受賁哉故曰與上興也
永貞之吉終莫之陵也
九三雖與二同體為二所濡然上非正應亦不為上
所陵侮也
六四當位疑也匪寇婚媾終无尤也
六四與初各當其位雖有九三之寇可疑終與初為
婚媾也
六五之吉有喜也
六五賁于丘園雖无華飾終成束帛故有喜也或
曰六五艮體伏兑為說故以喜言
白賁无咎上得志也
上九守其質素而不為文所變亦自得其素志者也
或曰上得三者也三互坎為志
山附于地剥上以厚下安宅
山附于地陽附于陰也君之所附者民也故上以厚
下安宅坤為地在下者故以之厚下艮為門闕宅也
故以之安宅彖取陰剥陽象取陽附陰也
剥牀以足以滅下也
初六剥自下始故曰以滅下也
剥牀以辨未有與也
六二剥牀以辨者謂五非正應无相與者也
剥之无咎失上下也
六三失上下者獨行從陽與上下四陰相失此朋亡
之義故失上下之陰類也
剥牀以膚切近災也
六四及膚則近災矣
以宫人寵終无尤也
六五言能受制于陽則可无過尤也
君子得輿民所載也小人剥廬終不可用也
上九所謂下乘五陰衆陰為民民所載也小人而自
剥其廬祗自窮耳世无君子小人安能獨存故曰終
不可用也
雷在地中復先王以至日閉關商旅不行后不省方
彖以陽動取義雷在地中養動于靜也先王以南至
之日閉關商旅不行后不省方皆所以養其德于陰
靜之中也闔戶謂坤閉關也震為大塗商旅所行也
闔戶故不行而方亦不省矣或曰伏巽為近利市
三倍商旅也巽伏而不行于塗商旅不行也巽為多
白眼坤為方巽伏則不省方矣取象之密如此
不遠之復以修身也
初九速復于善修身之道也或曰復自剥來剥上
艮身也
休復之吉以下仁也
六二中正而下從于初初剛已復克己復禮為仁者
也二能下以從之故曰以下仁也
頻復之厲義无咎也
六三義无咎雖咎其頻而亦幸其復也
中行獨復以從道也
六四與初九為應所以從陽者非從陽也從道也況
震為大塗非可行之道乎
敦復无悔中以自考也
六五居中而能自考騐其所行故敦復而无悔也
或曰考成也坤為成變艮亦為成六五居中而復以
之自成其身誠者自成也何悔之有
迷復之凶反君道也
上六復則合道迷則反于君道矣故以其國君凶
天下雷行物與无妄先王以茂對時育萬物
无妄之往得志也
不耕穫未富也
行人得牛邑人災也
可貞无咎固有之也
无妄之藥不可試也
无妄之行窮之災也
天在山中大畜君子以多識前言往行以畜其德
渾天天包地下天之陽氣自地而上以至于山山能
畜聚非天在山中乎乾為言為行為德艮能畜之也
或曰泰之上六變而為九地下之天為山中之天
又互兑為講習前言也互震為往為行往行也
有厲利已不犯災也
初九能止則不犯災初九无過四非正應過在彼耳
災自外至非眚也或曰初往上體成離而伏坎坎
災也恐失之泥
輿說輹中无尤也
九二處得中道上應于五故无過尤
利有攸往上合志也
九三以剛往上雖非正應以同德合故曰上合志
或曰三四相比而相易則互坎為志
六四元吉有喜也
六四止剛者也爻位居柔以柔道止初之剛剛柔相
應所以喜也或曰六四互兑為說故有喜象
六五之吉有慶也
二五相應故有慶也
何天之衢道大行也
上九天衢大道也時止則止時行則行也始焉同德
之相畜終焉其道之同亨故曰道大行或曰三互
震為行
山下有雷頤君子以慎言語節飲食
山止于上雷動于下頤之象也震為決躁艮止之故
慎言語噬嗑有飲食之象頤中无物故節飲食節飲
食象山之止物慎言語象雷之藏聲慎言語所以養
德節飲食所以養體言語自口而出飲食自口而入
者也故頤卦以之或曰節自二至五有頤象故頤
亦以節言
觀我朵頤亦不足貴也
初九與四應者也初當下動已非養道四舍而觀我
從欲而動兩皆不足貴也陽雖本貴而皆失其貴矣
六二征凶行失類也
六二行失類者欲從初則為顛若就上則為拂二與
上非其類也
十年勿用道大悖也
六三道大悖者以其求養于上兩皆不中不正有拂
于養之道也
顛頤之吉上施光也
六四能下初之賢以養德則足以養人故曰上施光
也或曰變離有光象
居貞之吉順以從上也
六五從上從上九也或曰互坤為順
由頤厲吉大有慶也
上九大有慶者五以上養固不免危然剛柔相濟雖
危而吉或曰互坤為慶
澤滅木大過君子以獨立不懼遯世无悶
澤至于滅木蓋澤溢而浩浩湯湯時也可謂大過矣
澤雖滅木木之屹然者自若獨立不懼之象天下非
之而不顧舉世不知而不悔故也或曰初六一柔
巽于四剛之下獨也巽為股立也巽有伏震震為懼
巽見震伏故不懼也上六處一卦之外遯也大過遊
魂卦也出于世卦之外遯世也兑為說无悶也卦自
遯來故取遯義
藉用白茅柔在下也
初六以柔在下猶以茅而藉地也
老夫女妻過以相與也
九二過以相與故過五而求上也
棟橈之凶不可以有輔也
九三上應乎柔為澤所滅陰本為陽之輔今乃以澤
滅木故不可有輔也
棟隆之吉不橈乎下也
九四不橈乎下不係于初之柔也
枯楊生華何可久也老婦士夫亦可醜也
九五枯楊生華老婦士夫无生育之理故亦可醜初
六陰為醜
過涉之凶不可咎也
上六過涉滅頂殺身成仁雖凶而于義无咎故不可
咎
水洊至習坎君子以常德行習教事
洊至習之義坎為水水洊至坎水之上又坎水也在
德不在險故常德行設險以守國故習教事或曰
乾再索于坤而得坎乾德也坤事也
習坎入坎失道凶也
初六坎以出險為貴入坎失道也或曰卦自臨來
以六居五不正矣下而入初又不正而陷故失道也
求小得未出中也
九二未出坎險之中故曰未出中亦取二居中義
或曰二體互震故以出言
來之坎坎終无功也
六三與上為應兩弱相與來往皆无所益動則有顛
之患非徒无益而又害之也
樽酒簋貳剛柔際也
六四比五五剛四柔交際之象詳見正經
坎不盈中未大也
九五不盈不盈則不大故曰中未大也坎水流通散
于江海者也今互艮為山礙而止焉則未能大也中
指五也
上六失道凶三歲也
上六才極柔弱也失濟險之道所以凶至于三歲也
明兩作離大人以繼明照于四方
明兩作離離為日天无二日故以明兩作言之今日
之日明日之日相繼之象以君德言之緝熙光明之
象也故大人以繼明照四方四方取四陽爻而言
或曰互為兑巽巽有伏震離有伏坎震東兑西離南
坎北也
履錯之敬以辟咎也
初九本正動則有咎既能知敬所以免咎
黃離元吉得中道也
六二柔麗乎中正之爻言中則正在其中矣
日昃之離何可久也
九三日昃之光不可以久故曰何可久也或曰三
互巽為長變則成艮而止故何可久
突如其來如无所容也
九四无所容即焚如死如棄如之謂
六五之吉離王公也
六五能不以位為樂如此則足以為離明之王公矣
天子諸侯皆有離明之象故以王公言之
王用出征以正邦也
上九征九四者也折九四之首則九四變而得正九
四復位故曰以正邦也王肅本下有獲匪其醜大有
功也八字
易象義卷十一
