春秋集義卷七
宋李明復撰
桓公
三年春正月公會齊侯于嬴
程頥曰桓公弑君而立元年書王以王法正其辠也
二年宋督弑君以王法正其辠也三年不書見桓之
無王也會齊侯于嬴成昏于齊也
謝湜曰左氏謂成昏于齊
胡安國曰桓公三年而後經不書王有以為周不頒歷者
昭公末年王室有子朝之亂豈暇頒歴而經皆書王非不
頒歷明矣又有以為此闕文者安得一公之内凡十四年
皆不書王其非闕文亦明矣然則云何桓公弑君而立至
于今三年而諸侯之喪事畢矣是入見受命于天子之時
也而王朝之司馬不施殘執之刑鄰國之大夫不聞有沐
浴之請魯之臣子義不戴天反北面事讐魯莫之恥使
亂臣賊子肆其兇逆無所忌憚人之大倫滅矣故自是
而後不書王者桓公無王與天王之失政而不王也桓
公無王而歸罪于天子可乎齊景公問政子曰君君臣
臣父父子子君不君則臣不臣父不父則子不子
夏齊侯衞侯胥命於蒲
程頥曰二國為會約言相命而不為盟詛近於理也
故善之
程氏雜說曰凡書盟者皆私相疑貳而妄為歃血要
言之事唯此年胥命於蒲則以誠相命爾古者王道
之行諸侯各以法守何相命之有然論其世也則謂
之近正不亦宜乎
楊時曰胥命蓋葵丘之會束牲載書而不歃血而有
五命之類是也齊衞敵國莫為命主故曰胥命也至
治之時諸侯述職以聽天子之命而已何胥命之有
哉然葵丘之會不書命何也蓋五霸桓公為盛以葵
丘之會實為命主不書命蓋不與其擅命也
謝湜曰命王之事也二國胥命非正也雖然聖王不
作久矣諸侯小大猜疑盟約並起公正之道衰而信
義不復見矣方是時二國以書相命而不以歃血為
盟有貴信之心焉可謂近正矣春秋書其胥命善之
也蒲之命必有主之者謂之胥命不與諸侯得專也
故糓梁曰其以相言之不以齊侯命衞侯也
胡安國曰公羊曰胥命者相命也相命近正也古者
不盟結言而退人變其情私相疑貳以成傾危之俗
其所由來漸矣有能相命而言諭豈不獨為近正乎
故特起胥命之文於此有取焉聖人以信易食荅子
貢之問君子以信易生重桓王之失信去則民不立
矣故荀卿言春秋善胥命
六月公會杞侯於郕
程頥曰桓公簒立無歲不與諸侯盟會結外援以自
固也
秋七月壬辰朔日有食之旣
程頥曰旣盡也食盡為異大也
楊時曰日有食之糓梁曰吐者外壤食者内壤闕然
不見其壤有食之者言有物食之也夫日月之變有
常數焉此巧歷所窮也而春秋書以為異者蓋先王
克謹天戒因以正嚴厥事則日月有變豈徒然哉必
有以也故書日有食之而其辭若有食之者蓋所以
歸咎扵人事而不以常數為不足畏也
謝湜曰隂陽相刑猶水火相克故隂之氣勝則奄日
旣者杜氏謂正相當而相奄間䟽也
胡安國曰七月壬辰朔日有食之旣糓梁曰旣盡也
言日言朔食正朔也言朔不言日食朔也言日不言
朔食晦日也不言日不言朔夜食也何以知其夜食
曰王者朝日王者朝日則何以知其夜食乎日始出
而有虧傷之處未之復也則知其食於夜矣日者衆
陽之宗人君之象而有食之旣則其為變大矣先儒
以為荆楚僣號鄭拒王師之應
又曰古者人君南面向明而治蓋取諸離離為日至
明之象也日食常數耳春秋每食必書何也日者人
君之表苟有食之則暗而不明矣臣子背君父則暗
而不明妾婦秉夫權則暗而不明故春秋每食必書
所以為南面之大戒也
朱熹曰日有食之此則繫乎人事之感蓋臣子背君
父妾婦乘其夫小人凌君子夷狄侵中國所感如是
則隂盛陽微而日為之食矣是以聖人於春秋每食
必書而詩人亦以為醜也
公子翬如齊逆女
程頥曰翬扵隱世不稱公子隱之賊也桓世稱公子
桓之黨也卿逆夫人扵禮為稱翬雖尊屬當官而行
亦無嫌
謝湜曰翬弑逆之人也終隱之世書翬以其罪在所
絶也桓之世書公子以其比而得國復以公子親之
也翬卒不書絶之也姦臣以大惡行乎亂世而刑戮
不及其身者春秋以法誅之所以著其罪扵天下也
桓公以私恩親翬扵前而春秋以一王之法誅翬扵
後桓公同為弑逆其惡著矣
胡安國曰娶妻必親迎禮之正也若夫邦君以爵則
有尊卑以國則有小大以道途則有遠邇或迎之
扵境上或迎之扵所館禮之節也紀侯扵魯以小大
言則親之者也而使履繻來魯侯扵齊以遠邇言則
親之者也而使公子翬往是不重大昏之禮失其節
矣故書
九月齊侯送姜氏扵讙公會齊侯扵讙
程頥曰齊侯出疆送女公會之皆非義也
夫人姜氏至自齊
程頥曰見扵廟也
程氏學曰齊之送公之逆俱非禮也不言翬以至者
公會之扵讙也文姜穆姜齊姜夫人皆書扵法當爾
國之大事也
謝湜曰先王制禮有恩有義女適人而父母送之恩
也父送不出門母送不出闕門義也然則公女之嫁
扵敵國也以卿大夫奉幣以致君命而已諸侯越疆
送之非禮也公之昏扵齊也其始也親會齊侯扵嬴
以成之其終也親會齊侯扵讙以受之瀆昏莫大焉
夫婦人倫之本也夫婦之道䙝而不敬則亂生有國
者不可不慎也故孔子曰大昏萬世之嗣也可不重
乎
胡安國曰古者昏禮必親迎則授受之義明後世親
迎之禮廢扵是有父母兄弟越境而送其女者以公
子翬往逆則旣輕矣為齊侯來乃逆而會之扵讙是
公之行其重在齊侯而不在姜氏豈禮也哉不言以
至者既得見乎公也不能防閑扵是乎在敝笱之刺
兆矣禮者所以别嫌明微制治扵未亂不可不謹也
娶夫人國之大事故詳
冬齊侯使其弟年來聘
程頥曰致夫人也弟義見隱七年
謝湜曰左氏謂致夫人
有年
程頥曰書有年紀異也人事順扵下則天氣和扵上
桓弑君而立逆天理亂人倫天地之氣為之繆戾水
旱凶災乃其宜也今乃有年故書其異宣公為弑君
者所立其惡有間故大有年則書之
謝湜曰桓之世書有年宣之世書大有年志異也志
幸也行之惡莫大扵桓宣桓而有年宣而大有年異
之大者也國以民為本民以食為命桓而有年宣而
大有年幸之大者也
胡安國曰舊史災異與慶&KR1444;並記故有年大有年得
見扵經若舊史不記聖人亦不能附益之也然十二
公多歷年所有務農重糓閔雨而書雨者豈無豐年
而不見扵經是仲尼扵他公皆削之矣獨桓有年宣
大有年則存而弗削者緣此二公獲罪扵天宜得水
旱凶災之譴今乃有年則是反常也故以為異特存
耳然則天道亦僭乎桓宣享國十有八年獨此年書
有年他年之歉可知也而天理不差信矣此一事也
在不脩春秋則為慶&KR1444;夫子脩之則為變異是聖人
因魯史舊文能立興王之新法也故史文如畫筆經
文如化工嘗以是觀非聖人莫能脩之審矣有年大
有年自先儒說經者多列扵慶瑞之門至程氏發明
奥旨然後以為記異此得扵言意之表者也
四年春正月公狩扵郎
程頥曰公出動衆皆當書扵郎遠也
謝湜曰夏之冬狩之時也周以建子為正則狩宜以
夏之季冬正月出狩非時也君道先德而後刑好生
而惡殺歲首布德行惠之時也正月出狩是以刑殺
為先也先王狩禮行扵近郊非獨以禽獸為事也因
以習武事因以除田害因以享祖考焉出狩扵郎是
以逸遊為事也與先王之狩異矣
胡安國曰何以書譏遠也戎祀國之大事狩所以講
大事也用民以訓軍旅所以示之武而威天下取物
以祭宗廟所以示之孝而順天下故中春教振旅遂
以蒐中夏教茇舍遂以苗中秋教治兵遂以獮中冬
教大閱遂以狩然不時則傷農不地則害物田狩之
地如鄭有原圃秦有具囿皆常所也違其常所犯害
民物而百姓苦之則將聞車馬之音見羽旄之美舉
疾首蹙頞而相告可不謹乎以非其地而必書是春
秋謹扵微之意也每謹扵微然後王德全矣
夏天王使宰渠伯紏來聘
程頥曰桓公弑其君而立天子不能治天下莫能討
而王使其宰聘之示加尊寵天理滅矣人道亡矣書
天王言當奉天矣而其為如此名紏尊卑貴賤之義
亡也人理旣滅天運乖矣隂陽失序歲功不能成矣
故不具四時
謝湜曰刑賞國之大典也賞不遺善然後善者興刑
不遺惡然後惡者沮善者興惡者沮而上下不治者
未之有也王室聘禮所以省諸侯而致其恩也桓公
臣子之大逆者也臣民在所殛王法在所棄不可與
同天下者也平王以聘禮加桓公而省視焉是以恩
好寵逆臣而親之也天王者執刑賞以馭邦國者也
天討不行扵大逆而反以恩好親焉刑賞扵此亂矣
故春秋書天王來聘以示桓王親逆臣而瀆大典也
其來聘也貶宰渠伯紏而名之以示相桓王之失道
也宰輔相之官也輔相王室者貶而稱名則天王之
失見矣名王臣以示聘之非宜則春秋之疾姦而討
逆尊國本而振王綱其意顯矣渠氏伯紏名與宰喧
書名同意
胡安國曰宰冢宰也渠氏伯爵紏其名也王朝公卿
書爵大夫書字上士中士書名下士書人例也紏位
六卿之長降從中士之例而書名貶也扵紏何貶乎
在周制大司馬九伐之法諸侯而賊殺其親則正之
放弑其君則殘之桓公之行當此二者舍曰不討而
又聘焉失天職矣操刑賞之柄以馭下者王也論刑
賞之法以詔王者宰也宰以六典治邦國故以經邦
國則有治典以安邦國則有教典以平邦國則有政
典以詰邦國則有刑典治教政刑而謂之典明此天
下之大常也太宰所掌而獨謂之建以此典太宰之
所定也乃為亂首承命以聘弑君之賊乎故特貶而
書名以見宰之非宰也聘扵弑君之賊而名其宰則
桓公殁王使榮叔來錫命矣榮叔何以書字而不名
也始而來聘冢宰書名以見貶終而追錫王不稱天
以示譏其義備矣夫咺賵仲子紏聘桓公其事皆三
綱之所繫也然咺獨書官紏兼稱爵何也如咺者豈
初得政猶未受封而紏則或以諸侯入相或旣相而
已封者乎漢初命相必擇列侯為之後用公孫因相
而得封蓋欲傚古重其任也任之重則責益深矣嫡
妾之分君臣之義天下之大倫無所輕重紏以旣封
故兼稱爵見春秋責相之意也
(無秋冬)
程頥語錄或問桓元年冬十月下無事四年七年無
秋冬如何曰聖人作經備四時也如桓不道背逆天
理故不書秋冬春秋只有两處如此皆言其無天理
也
尹焞語錄或問桓公天道不成不記扵元年而記扵
此何也曰因天王使宰渠伯紏來聘記之尤有深意
朱熹曰不書秋冬史闕文也魯桓之弑天王之不能
討罪惡自著何待扵去秋冬而後見乎
五年春正月甲戌己丑陳侯鮑卒
程頥曰下文闕
謝湜曰再日脱文
夏齊侯鄭伯如紀
程頥曰齊侯鄭伯朝扵紀欲以襲之紀人知之齊為
諸侯而欲為賊扵鄰國不道之甚鄭伯助之其罪均
矣
謝湜曰春秋外朝内書朝著其朝以志其亂也内朝
外書如貶其朝以正其亂也外諸侯相朝皆不書齊
侯鄭伯如紀非朝也責其恃大虐小也州公如曹非
朝也責其畏祸離國也夫惡萌扵微者春秋在所發
祸藏扵隱者春秋在所慮紀小國非有大惡當治也
非有危難當救也齊鄭大國非以鄰國之好朝紀也
非以侵伐之難入紀也然則二公之如欲以謀紀而
已春秋書齊鄭如紀而二國窺伺紀侯之心由此見
矣
胡安國曰按左氏齊鄭朝紀欲以襲之紀人知之夫
如者朝辭也尊不朝乎卑大不朝乎小紀之為紀微
乎微者也齊在東州尊則方伯鄭亦大國也並駈而
朝紀乃懷詐緩之謀欲以襲之而不虞紀人之覺也
其志憯矣此外相如爾何以書紀人主魯故來告其
事魯史承告故備書扵策夫子脩經存而不削者以
小國恃大國之安靖而已乃包藏祸心以圖之亦異
扵興滅國繼絶世之義矣故存而不削以著齊人滅
紀之罪明紀侯去國之由劉敞意林所謂聖人誅意
之故是也
天王使仍叔之子來聘
程頥曰古之授任稱其才德故無世官周衰官人以
世故卿大夫之子代其父任事仍叔受命來聘而使
其子代行也
謝湜曰仍叔天子大夫也其子未命已代父行聘扵
魯書仍叔之子責世卿也尹氏武氏稱氏仍叔稱字
者以世權未若尹武之重也王有鄭難故又遣使來
聘
胡安國曰仍叔之子云者譏世官非公選也帝王不
以私愛害公選故仕者世禄而不世官任之不以其
賢也不惟任之不以賢使之不以其能也卿大夫子
弟以兄父故而見使則非公選而政由是敗矣上世
有自野耕釣渭擢居輔相而人莫不以為宜伊陟象
賢復相太戊丁公世美入掌兵權不以世故疑之也
崇伯殛死禹作司空蔡叔旣囚仲為卿士亦不以其
父故廢之也惟其公而已矣及周之衰小人得政視
朝廷官爵為己私援引親黨分據要途施及童稚賢
人退處扵篳門身老而不用公道不行然後夷狄侵
凌國家傾覆雖有智者不能善其後矣春秋書武氏
仍叔之子云者戒後世人主徇大臣私意而用其子
弟之弱者居公選之地以敗亂其國家欲其深省之
也
朱熹曰春秋有書大王者有書王者此皆難曉或以
為王不稱天貶之熹謂若書天王其罪自見矣
葬陳桓公
謝湜曰國亂日月不詳
城祝丘
謝湜曰杜氏謂齊鄭將襲紀故城
秋蔡人衞人陳人從王伐鄭
程頥曰王奪鄭伯政鄭伯不朝王以諸侯伐鄭鄭伯
禦之戰扵繻葛王卒大敗王師扵諸侯不書敗諸侯
不可敵王也扵夷狄不書戰夷狄不能抗王也此理
也其敵其抗王道之失也
程氏學曰周衰諸侯背叛莫有尊王而從命者唯此
年王蔡衞陳人伐鄭而聖人書曰蔡人衞人陳人從
王伐鄭所以明君臣之大義君行而臣從之正也或
曰蔡衞陳皆稱人微者乎曰雖使卿行苟不命扵天
子者若從王則亦不得以名舉尊而厭卑亦云宜矣
謝湜曰君行而臣從君臣之大義也人君總天下之
大以言則行以動則濟者以臣子致事君之義也周
衰諸侯不遵王命久矣桓王之伐鄭也三國乃能為
王出兵以討不庭勤王之道矣春秋書曰從王所以
明君臣之大義也以君臣大義書三國從王而大國
之不能從王其罪見矣三國出兵蓋卿行也鄭莊公
以手足之親出為王室讐敵諸侯所宜致伐也三國
雖以卿出而侯伯無躬親夾輔之勲三國從王書人
而諸侯事王不盡忠力其失見矣列國之卿非命卿
也其從王不以名稱以示非王命也非王命者不以
為卿所以尊王也
胡安國曰按左氏王奪鄭伯政鄭伯不朝王以諸侯
伐鄭鄭伯禦之戰扵繻葛王卒大敗春秋書王必稱
天者所章則天命也所用則天討也王奪鄭伯政而
怒其不朝以諸侯伐焉非天討也故不稱天或曰鄭
伯不朝惡得為無罪曰桓公弑君而自立宋督弑君
而得政天下大惡人理所不容也則遣使來聘而莫
之討鄭伯不朝貶其爵可也何為憤怒自將以攻之
也移此師以加宋魯誰曰非天討乎春秋天子之事
述天理而時措之也旣譏天王以端本矣三國以兵
會伐則言從王者又以明君臣之義也君行而臣從
正也戰扵繻葛而不書戰王卒大敗而不書者又以
存天下之防也三綱軍政之本聖人寓軍政扵春秋
而書法若此皆裁自聖心非國史所能與也
大雩
程頥曰成王尊周公故賜魯重祭得郊禘大雩大雩
雩扵上帝用盛樂也諸侯雩扵境内之山川以成王
之賜魯公之受皆失道也故夫子曰魯之郊禘非禮
也周公其衰矣大雩歲之常祀不能皆書也故因其
非時則書之遇旱災則非時而雩書之所以見其非
禮且志旱也郊禘亦因事而書
又曰雩及上帝以見魯不當為與書郊者同義張載
禮樂說或問雩禜有益無益扵水旱是何無益祭祀
之義同也古者天子雩扵上帝諸侯雩扵山川水旱
旣其氣運使然祈禱之禮復何用耶祈禱者蓋示其
意民患若此不可視之若無事譬如人之有疾者其
為之祈禱皆是意不過卒歸無益也故曰丘之禱久
矣
謝湜曰天子祭天有四冬至郊孟春祈糓孟夏大雩
季秋明堂是也諸侯不得祭天祈糓行扵社稷雩禮
行扵境内之山川而已雩祈雨之祭也大雩祭天而
雩天子之禮也夏百穀需雨之時故雩以孟夏秋大雩
失天時也然則大雩書僣也秋大雩書怠也孟子曰
民事不可緩也魯雩以秋而人君無恤農之誠由此
見矣
胡安國曰大雩者雩扵上帝用盛樂也諸侯雩扵境
内之山川爾魯諸侯而郊禘大雩欲悉書扵策則有
不勝書故雩祭則因旱以書而特謂之大郊禘亦因
事以書而義自見此皆國史所不能與君子以謂性
命之文是也諸侯不得祭天地大夫不得祭山川士
庶人不敢以他人祖禰祭扵己之寢禮也故季氏旅
扵泰山子曰嗚呼曾謂泰山不如林放乎明乎春秋
所書郊禘大雩之義則知聖人治國如指諸掌之說
矣
吕祖謙曰雩有二有常雩有旱雩釋例謂建已之月
乃純陽用事之月懼有旱故先祭此歲時之雩也上
辛大雩季辛又雩此旱而雩也旱而所雩之神則周
禮所謂天子雩上帝諸侯以下雩上公歲時所雩之
神則月令所謂為民祈祀山川百源大雩帝用盛樂
乃命百縣雩祀百辟卿士有益扵民者以祈糓實是
矣雩呼嗟求雨之祭也雩帝謂為壇南方之旁雩五
精之帝配以先帝也自鞀鞸至祝敔皆作成樂凡他
雩用歌舞而已
螽
程頥曰蝗也旣旱又蝗饑不在書也
謝湜曰螽蝗類隂陽沴氣所生
冬州公如曹
程頥曰州公嘗為王三公故稱公不能保其國去如
曹遂不復
謝湜曰諸侯以王命主社稷撫人民其有難也明忠
信嚴守備與民以死守之保國之義也州公以小國
間扵大國度其國危而不能守也乃至不畏王命不
恤社稷人民私以一身避難適曹然則州公非以鄰
國之好朝曹也非以大國兵加其國奔曹也其行欲
以免祸而已春秋書曰如曹而州公不能保守一國
其惡見矣
胡安國曰按左氏淳于公如曹度其國危遂不復天
子三公稱公者王者之後稱公州公諸侯而稱公者
昔畢高以父師而保釐東土衞武以列國而入相扵
周蓋與後世出入均勞之意同此其所以稱公也外
相如不書此何以書將有其末故先錄其本
春秋集義卷七
