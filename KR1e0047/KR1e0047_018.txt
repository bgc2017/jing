春秋集義卷十五
宋李明復撰
莊公
二十年春王二月夫人姜氏如莒
謝湜曰比年如莒甚之也
胡安國曰十五年夫人姜氏如齊至是再如莒而春
秋書者禮義天下之大防也其禁亂之所由生猶防
止水之所自來也衛女嫁于諸侯父母終思歸而不
得故泉水賦許穆夫人閔衛之亡思歸唁其兄而阻
于義故載馳作聖人錄于國風以訓後世使知男女
之别自遠于禽獸也今夫人如齊以寧其父母而父
母已終以寧其兄弟又義不得宗國猶爾而況如莒
乎婦人從人者也夫死從子而莊公失子之道不能
防閑其母禁亂之所由生故初會于禚次享于祝丘
又次如齊師又次會于防于榖又次如齊又再如莒
此以舊坊爲無所用而廢之者也是以至此極觀春
秋所書之法則知防閑之道矣
夏齊大災
程氏學曰人火曰火天火曰災爲害者亦曰災
謝湜曰火出爲害乃天降災于人故火焚宫廪皆曰
災其爲災大故書大災
秋七月冬齊人伐戎
謝湜曰戎為中國患久矣合諸侯攘戎狄使犬羊順
服而中國安強方伯之事也桓公務廣土地服諸侯
以強齊國而已故滅譚滅遂以益封疆伐宋伐郳伐
鄭伐魯以振威力至于荆入蔡戎侵魯未嘗以救難
之師一過而問焉乃至十年之久然後起而伐戎將
何以服四夷強中國哉春秋書齊人伐戎而桓公討
戎之不力由此見矣
二十有一年春王正月夏五月辛酉鄭伯突卒
胡安國曰杜預稱莊公四年鄭伯遇于垂者乃子儀
也按春秋突歸于鄭之後出奔蔡入于櫟皆以名書
猶繫于爵雖簒而實君雖君而實簒不没其實也忽
雖世子其出奔猶不得稱伯以其實不能君也況子
儀雖間得立其爲君微矣豈敢輕去國都與諸侯會
于外乎故知遇于垂者乃厲公也其始終書爵不没
其實也亦可以為居正而不能保者之戒矣
秋七月戊戌夫人姜氏薨冬十有二月葬鄭厲公
二十有二年春王正月肆大眚
程頥語錄或問肆大眚如何曰大眚而肆之其失可
知書言眚災肆赦者言眚則肆之眚是自作之罪故
災則赦之災是過失之事故也凡赦何嘗及得善人
諸葛亮在蜀十年不赦審此爾又曰舜典曰眚災肆
赦臯陶曰宥過無大易曰君子以赦過宥罪呂刑曰
五刑之疑有赦五罰之疑有赦斯先王肆赦之道即
未聞大眚也肆大眚者元惡大憝俱肆之辭也上廢
天討下虧國典縱釋有罪賊虐無辜莫斯爲甚天子
尚不可況魯國諸侯而敢專肆哉後世惠姦宄賊良
民其泥于此乎殊失春秋之旨也
謝湜曰以不明入罪謂之眚書曰眚災肆赦肆者寬
之也赦者釋之也災自外至眚出于人爲故災則赦
之眚則肆之而已謂之肆則罪有重輕取其情在可
原者而肆之也故先王有肆眚無肆大眚大眚罪之
大者書所謂元惡大憝是也元惡大憝皆在所肆則
縱姦凶釋寇暴天討不行而善良柔弱之人由此受
禍矣將以爲仁反以為害將以爲治反以爲亂豈先
王肆眚之意哉春秋書肆大眚著其失也後世以惠
姦宄為赦者其源蓋出于此失春秋罪魯之意矣
胡安國曰肆眚者蕩滌瑕垢之稱也舜典曰眚災肆
赦易于解卦曰君子以赦過宥罪呂刑曰五刑之疑
有赦五罰之疑有赦周官司刺掌赦宥之法一宥曰
不識再宥曰過失三宥曰遺忘一赦曰幼弱再赦曰
老耄三赦曰惷愚未聞肆大眚也大眚皆肆則廢天
討虧國典縱有罪虐無辜惡人幸以免矣後世有姑
息為政數行恩宥惠姦宄賊良民而其弊益滋蓋源
流于此故諸葛孔明曰治世有大德不以小惠其為
政于蜀軍旅數興而赦不妄下蜀人久而歌思猶周
人之思召公也斯得春秋之旨矣肆眚而曰大眚譏
失刑也
朱熹語錄或問伊川程氏言災自外來眚自内作是
否曰看來只一般微有不同耳災是偶然生于彼者
眚是過誤致然書曰眚災肆赦春秋曰肆大眚皆以
其過誤而赦之也
癸丑葬我小君文姜
謝湜曰文姜在王法雖當絶然于莊公有子母未絶
之恩魯當以夫人之禮葬之故薨葬皆書夫人之義
從君為得禮宋共公夫人曰宋共姬是也列國為謚
皆私謚也觀文姜私謚稱文而魯國謚禮之失見矣
胡安國曰文姜之行甚矣而用小君之禮其無譏乎
以書夫人遜于齊不稱姜氏及書哀姜薨于夷齊人
以歸攷之則議小君典禮當謹之于始而後可正也
文姜已歸為國君母臣子致送終之禮雖欲貶之不
可得也
陳人殺其公子禦寇
謝湜曰桓公葵丘之會四命曰無專殺大夫大夫有
罪諸侯不得專殺古之制也自邦國擅威福作好惡
大夫有罪無罪諸侯皆專殺之諸侯政壊則又有宗
族國人起而專殺者矣凡殺稱國以明國之罪也稱
國人以著其國亂也故陳殺禦寇書陳人以示國政
大壊而下人專殺也書公子以示下人專殺而君之
骨肉不得保其身也禦寇宣公子君之嗣也不書世
子東宫未正故也國莫尊于君親莫隆于子君之嗣
子而國人以凶逆殺焉陳國上下大亂可知矣
胡安國曰公子之重視大夫殺而或稱君或稱國或
稱人何也稱君者獨出于其君之意而大夫國人有
不與焉如晉侯殺其世子申生之類是也稱國者國
君夫人與聞其事而不請于天子如鄭殺其大夫申
侯之類是也稱人者有二義其一國亂無正衆人擅
殺而不出于其君則稱人如陳人殺其公子禦寇之
類是也其一弑君之賊人人之所得討背叛之臣國
人之所同惡則稱人如衛人殺州吁鄭人殺良霄之
類是也攷于傳之所載以觀經之所斷則罪之輕重
自見矣
呂祖謙曰陳人陳宣公也陳公子完是厲公躍子史
記謂厲公佗之子非也當以釋例爲正
夏五月秋七月丙申及齊高傒盟于防
程頥曰高傒上卿魯無使微者與盟之理蓋諱公盟
始與仇爲婚惡之大也
謝湜曰盟于防公欲結昏于齊故也親盟大夫以求
婚恥之大也大喪未畢而謀婚惡之大也故防之盟
諱不書公其始諱不書公而公之恥惡由此見矣至
納幣逆女則直書其實以迹不可隱故也
胡安國曰微者名姓不登于史冊高傒之貴大夫也
曷爲就吾之微者盟蓋公也其不言公諱與高傒盟
也來議婚結娶仇人女大惡也娶者其為吉下主乎
已上主乎宗廟以爲有人之心者宜于此焉變矣公
親如齊納幣則不待貶也
冬公如齊納幣
程頥曰齊疑婚議故公自行納幣後二年方逆齊難
之也
程氏學曰冬公如齊納幣二十四年夏公如齊逆女
秋公至自齊八月丁丑夫人姜氏入者莊公于齊義
不共戴天迺娶仇讐之女以奉宗廟母喪未終復忘
哀而圖婚親如齊納幣如齊逆女不孝之惡不待貶
絶而自見矣夫人姜氏不書至而云入者自外而入
不順之辭也言魯為不可受姜氏為不可入也
二十有三年春公至自齊
謝湜曰禮有親迎無親納幣廢大喪以圖婚姻娶讎
女以事宗廟躬幣禮以黷儀法其惡不待貶絶而見
矣莊公即位二十四年而後娶宫闈不正可知也納
幣日事也納幣歷時然後返則公之適齊非獨納幣
而已
祭叔來聘
程氏學曰祭叔來聘不言使者原其來意非天子之
命爾
謝湜曰祭叔天子内臣祭公也王臣外交非禮也祭
公比外諸侯以聘禮至魯故春秋奪爵書字貶之也
朝聘皆私交也在祭伯則奪其朝在祭叔則奪其爵
者蓋奪其朝則知其不當朝奪其爵者知其在所黜
胡安國曰榖梁子曰其不言使天子之内臣也不正
其私交故不與使也祭伯來朝而不言朝祭叔來聘
而不言使尹氏王子虎劉卷來訃而不書其爵秩皆
所以正人臣之義也人君而明此不容下比之臣人
臣而明此不為交私之計黨錮之禍息矣
夏公如齊觀社
程氏學曰莊公越境觀讎國之社不待譏而惡自見
也
程頥曰婚議尚疑故公以觀社爲名再往請議後三
年方逆蓋齊難之
胡安國曰莊公將如齊觀社曹劌諫曰齊棄太公之
法觀民于社君為是舉而往觀之非故業也天子祀
上帝諸侯會之受命焉諸侯祀先公卿大夫佐之受
事焉不聞諸侯之相會祀也君舉必書書而不法後
嗣何觀矣
呂祖謙曰觀兵是也
公至自齊
謝湜曰為社稷主而越境觀社于齊非法也觀社日
事也觀社歷時然後返則公之適齊非獨觀社而已
荆人來聘
謝湜曰聘問之禮通于中國故荆進稱人以人道齒
之也
胡安國曰荆自莊公十年始見于經十四年入蔡十
六年伐鄭皆以州舉者惡其猾夏不恭故狄之也至
是來聘遂稱人者嘉其慕義自通故進之也朝聘者
中國諸侯之事雖蠻夷而能修中國諸侯之事則不
念其猾夏不恭而遂進焉見聖人之心樂與人為善
矣後世之君能以聖人之心爲心則與天地相似凡
變于夷者叛則懲其不恪而威之以刑來則嘉其慕
義而接之以禮邇人安遠者服矣春秋謹華夷之辨
而荆吳徐越諸夏之變于夷者故書法如此
公及齊侯遇于榖蕭叔朝公
謝湜曰莊公志在于齊故九月之問三涉齊國既如
齊納幣又如齊觀社又與齊侯遇于榖又曰蕭叔
中國附庸故書字朝以修禮莊公出游境上而受小
國之朝非法之甚也
胡安國曰榖齊地蕭叔附庸之君也爲禮必當其物
與其所而後可以言禮大夫宗婦覿而用幣則非其
物也蕭叔朝公在齊之榖則非其所也嘉禮不野合
而朝公于外是委之于野矣故禮非其所君子有不
受必反之于正此亦春秋撥亂之意也
秋丹桓宫楹
程氏學曰宗廟之飾國有彝典而妄肆奢麗加于禰
宫亂王制黷先君不恭莫大矣故書曰丹桓宫楹直
書其事具文見意也
謝湜曰廟飾蓋有常制書丹楹著其奢麗也侈宗廟
以瀆先君僣宫飾以干王法事親不遵禮法由此見
矣
冬十有一月曺伯射姑卒十有二月甲寅公會齊侯盟
于扈
程頥曰遇榖盟扈為要結姻好
謝湜曰孫氏謂謀納姜氏婚姻聞以德選矣未聞以
盟結之也
胡安國曰程氏曰遇于榖盟于扈皆為要結姻好也
𫝊稱男子二十而冠冠而列丈夫三十而不娶則非
禮也然天子諸侯十五而冠者以娶必先冠而國不
可久無儲貳欲人君早有繼體故因以爲節也鰥老
而無妻之稱舜方三十未娶而師錫帝堯已曰有鰥
在下矣妻帝之二女則不告于父母以為告則不得
娶而廢人之大倫堯亦不告而妻焉其欲及時而無
過如此也今莊公生于桓之六年至是三十有六載
矣以世嫡之正諸侯之貴尚無内主同任社稷之事
何也蓋為文姜所制使必娶于母家而齊女待年未
及故莊公越禮不顧如此其急齊人有疑如此其緩
而遇于榖盟于扈要結之也娶夫人奉祭祀為宗廟
之主而母言是聽不以大義裁之至于失時不孝甚
矣春秋詳書于策為後戒也
二十有四年春王三月刻桓宫桷
謝湜曰既丹宫楹又刻宫桷其華至矣人君不知儉
約則巧麗不法有如此者故明君常謹微
胡安國曰公將逆姜氏丹桓宫之楹也其桷為盛飾
以誇示之此非特有童心而已御孫諫曰儉德之共
也侈惡之大也先君有共德而君納諸大惡無乃不
可乎自常情觀丹楹刻桷疑若小失而春秋詳書于
策御孫以為大惡何也桓公見殺于齊不能復而盛
飾其宫誇示仇人之女乃有亂心廢人倫悖天道而
不知正者也御孫知爲大惡而不可盡言春秋謹禮
于微正後世人主之心術者也故詳書于策斥言桓
宫以見惡莊為後世鑒也
葬曺莊公夏公如齊逆女秋公至自齊
謝湜曰逆讎女以爲夫人非孝也以親迎出而其至
不與夫人同歸非正也
胡安國曰榖梁子曰親迎常事也不志此其志何也
不正其親迎于齊也或曰常事不志詳事不常也親
迎可以常乎則其說誤矣所謂常者其事非一有月
事之常則視朔是也有時事之常則婚姻納幣逆女
至歸之類是也凡此類合禮之常則不志矣其志則
于禮不合將以爲戒者也若夫崩薨卒葬即位之類
不以禮之合否而皆書此人道始終之大變也其于
親迎異矣
八月丁丑夫人姜氏入
程頥語錄或問丁丑夫人姜氏入何故獨書入曰此
娶仇女故書入言宗廟不受也
謝湜曰哀姜仇人之女也以見祖考祖考弗安以奉
宗廟宗廟弗享然則哀姜非魯之婦也莊公外忘不
共戴天之讎内㤀疾首痛心之戚備禮取之以爲夫
人悖理逆親甚矣故哀姜之至也春秋外而書入以
明魯之不當受也
胡安國曰何以不致不可見乎宗廟也姜氏齊襄公
之女入者不順之辭以宗廟為弗受也婚義以正始
爲先而公不與夫人皆至姜氏不從公而入已失夫
婦之正弑閔孫邾之亂兆矣莊公不勝其母越禮踰
時俟仇人之女薦舍于宗廟以成好合卒使宗嗣不
立弑逆相仍幾至亡國故春秋詳書其事以著莊公
不孝之罪
戊寅大夫宗婦覿用幣(餘見綱領中卷并下卷)
謝湜曰古者大夫有見小君之禮修臣職也以卑朝
尊曰見相見曰覿大夫于夫人有見無覿有執贄無
用幣諸侯庭實有幣獻方物也贄則與幣異矣男子
以玉帛禽鳥為贄非帛也以象德也以示執此德不
敢廢也女子以棗栗脯脩為贄非幣也以致敬也以
示修此職不敢廢也大夫宗婦皆覿以幣則是相交
以財相賂以利也外内相交以財相賂以利而閨門
之禮亂矣大夫宗婦覿用幣非禮也
胡安國曰禮夫人至大夫郊迎明日執贄以見宗婦
大夫之妻也公事曰見私事曰覿見夫人禮也曷為
私言之夫人不可見乎宗廟則不可以臨諸臣故以
私言之也覿用幣何以書男贄大者玉帛小者禽鳥
以章物也女贄不過榛栗棗脩以告虔也今男女同
贄是無别也公子牙慶父之亂兆矣春秋詳書正始
之道矣
呂祖謙曰公使宗婦覿用幣何休公羊注云禮夫人
至大夫皆郊迎明日大夫宗婦皆見故著其明日也
大夫妻言宗婦者大夫爲宗子者也
大水冬戎侵曺曺羈出奔陳赤歸于曺
程氏學曰冬戎侵曺曺羈出奔陳赤歸于曺戎侵曺
故羈奔而赤歸制在我故也與桓十一年宋人執鄭
祭仲鄭忽出奔衛突歸于鄭略同曺伯射姑卒已踰
年而羈猶名者由不能自定其佐故為戎所逐也
謝湜曰羈曺世子赤曺公子戎之侵曺也羈微弱不
能保位故羈棄國出奔羈之出也赤為戎所納而人
心從之故赤歸曺春秋首書戎侵曺而繼以羈出赤
歸者以明曺國廢立之命皆制于戎也莊公之卒也
羈以世子嗣位已踰年矣稱名不稱爵以其絶于國
人也赤以公子入國非正也非正而稱歸以罪羈失
人心而國人歸赤也其于羈也稱國以明正去爵以
示絶其于赤也去國以明非正稱歸以示得國而羈
之喪失君道赤之進不由正于此見矣曺國之命制
于戎鄭國之命制于權臣其患一也故權臣暴横而
鄭國擅命廢立出于夷狄羈出赤歸是也齊桓倡大
義以合諸侯主盟約以令邦國討暴救亂乃其職也
今也曺羈危弱而不能定諸戎作難而不能正然則
桓公用兵特以強齊而已列國水火之難非所恤也
胡安國曰杜預謂羈蓋曺世子也曺伯已葬猶不稱
爵者以微弱不能君故爲戎所逐爾赤者曺之庶公
子歸易詞也宋人執鄭祭仲而忽出突歸權在宋也
戎侵曺而羈出赤歸制在戎也使鄭忽曺羈明而能
斷雖有宋戎之衆突赤之孽何緣而起以國儲君副
不能自定其位于誰責而可故雖以國氏皆不書爵
爲居正者之戒
郭公
謝湜曰郭公蓋郭亾文誤為公昔齊桓謂郭為亡國
以其好善而不能行惡惡而不能去也然則郭有取
亡之道明矣故書郭亡
胡安國曰此郭公也義不可曉而先儒或以為郭亡
者于𫝊有之齊桓公之郭問父老曰郭何故兦曰以
其善善而惡惡也公曰若子之言乃賢君也何至于
亡父老曰郭君善善不能用惡惡不能去所以亡也
考其時與事謂之郭亡理或然也夫善善而不能用
則無貴于知其善惡惡而不能去則無貴于知其惡
未之或知者猶有所覬也夫既或知之矣不能行其
所知君子所以高舉遠引小人所以肆行而無忌憚
也然則非有能亡郭者郭自亡爾
二十有五年春陳侯使女叔來聘
謝湜曰女叔命大夫故書字十九年齊陳伐我西鄙
今齊與魯親故陳女叔亦來修聘
呂祖謙曰陳女叔來聘結陳好也十九年陳伐魯西
鄙乃至此始結好須考前後斷絶好處如無只是未
曾往來
夏五月癸丑衛侯朔卒
謝湜曰朔衛惠公魯不會葬故不書葬
六月辛未朔曰有食之鼓用牲于社
謝湜曰聲陽也日食伐鼔所以助陽而攻隂也社土
神隂氣之主也日食隂慝之氣掩之也非社之隂氣
爲孽也魯人之救變也以社爲隂主于是鼔以攻隂
用牲于社以祈神失之遠矣
胡安國曰按禮諸侯旅見天子入門不得終禮者四
而日食與焉古者固以是爲大變人君所當恐懼修
省以答天意而不敢忽也故夏書曰乃季秋月朔辰
弗集于房鼔奏鼔嗇夫馳庶人走周官鼓人救日月
則詔王鼓太僕凡軍旅田旅贊王鼔救日月亦如之
諸侯用幣于社伐鼓于朝退而自責皆恐懼修省以
答天意而不敢忽也然則鼓用牲于社何以書譏不
鼓于朝而鼓于社又用牲則非禮矣
伯姬歸于杞
胡安國曰其不言逆何也逆者非卿其姓名不登于
史策則書歸以志禮之失也大夫來逆名姓已登于
史策足以志其失矣猶書歸者以别于大夫之自逆
者也猶書歸者紀伯姬是也自逆者莒慶齊高固是
也
秋大水鼓用牲于社于門
謝湜曰社主土門主出入大水之爲患也魯人欲以
聲駭變故鼓欲以土勝水故用牲于社欲以門禦水
故用牲于門凡天地之變先王責諸已求諸人而已
猶以為未也又以隂陽象類致力乎祈禳祭享之間
所以盡救災之道也方是時莊公君道不修國事不
治久矣魯人不知所以消變而一切求之祈禳之間
其祈禳一切以意而不以禮失救災之道遠矣大水
漂蕩可畏而欲以鼓駭之不亦愚乎大水出為國害
而欲以社勝之以門禦之不亦惑乎
冬公子友如陳
謝湜曰友莊公弟以公子為卿故書公子如陳報陳
之聘也
春秋集義卷十五
