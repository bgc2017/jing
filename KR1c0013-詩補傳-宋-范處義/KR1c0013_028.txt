詩補傳卷二十八宋范處義撰
商頌
周用六代之樂故周大師有商頌而太史公謂宋襄
公行仁義欲為盟主其大夫正考甫美之故追道契
湯高宗之所以興作商頌其說本之韓氏今所存五
篇皆言湯孫及武丁孫子無一辭及宋則知太史公
信韓氏之為妄矣魯頌為僖公而作所言皆美僖公
獨閟宫略推美姜嫄后稷與太王文武遂及周公魯
公豈有為襄公作頌而不及宋可乎說者謂其辭古
奥不類周世之文而國語閔馬父之言亦與今序合
誠至論也或者乃謂周成王始封熊繹於荆至周惠
王時魯僖公之元年始有楚號遂疑商時未有荆楚
乃欲假此以實韓氏宋襄公之說殊不知荆自帝嚳
九州已有荆州之名至禹貢分别山川則荆及衡陽
為荆州乃在南即荆楚也荆岐既旅至于荆山乃在
西蓋雍州之荆非荆州之荆也詩人以有二荆故以
荆楚别荆岐耳既自古有荆孰謂周封熊繹始有荆
哉然則以荆為荆楚自商頌始孰謂周惠王時始有
楚哉商頌聖人存之為一經之終與書秦誓同信傳
而不信經非所敢聞也
那祀成湯也微子至于戴公其問禮樂廢壞有正考甫
者得商頌十二篇於周之大師以那為首
成王既殺武庚封微子啓代武庚為商後十傳至戴
公當宣王時其大夫正考甫乃孔子七世祖得商頌
十二篇於周之大師歸以祀其先王孔子時又亡其
七篇以那為首幸那詩不亡後世猶得見祀成湯之
詩也
猗(於宜)與(余下同)那與寘我鞉(桃)鼓奏鼓簡簡衎我烈祖湯
孫奏假(格)綏我思成鞉鼓淵淵嘒嘒管聲既和且平依
我磬聲於赫湯孫穆穆厥聲庸鼓有斁(亦)萬舞有奕我
有嘉客亦不夷懌自古在昔先民冇作温恭朝夕執事
有恪顧予烝嘗湯孫之將
竊讀商頌知古人之簡朴見之文辭者未易以章句
文義求也如那之詩方歎其樂之盛多而止及於鞉
鼓遂言感格中間方論鞉鼓管磬之音遽歎湯孫之
美於後復論鼓舞嘉賓而以烝嘗終焉學者要當如
讀盤誥不必以文義相屬識其大旨可也那之大旨
在祭祀作樂能感格神人耳猗歎辭那多也首歎商
之樂何其盛多邪然置我之鞉與鼓奏鼓之聲簡簡
然大而不繁已足以衎樂我烈祖成湯則樂何以盛
多為哉湯孫謂主祀之時王可以奏感格之效謂祖
考所以安我者使我遂其孝思而成其祀事此與虁
之論樂以戛擊鳴球搏拊琴瑟為祖考來格之意同
謂聲音之感格不以盛多為貴也次言鼓聲淵淵而
深管聲嘒嘒而細與堂上之玉磬相依而皆和平足
以顯湯孫之美名此與舜之命夔八音克諧無相奪
倫之意同謂非其人不能致樂之和也次言大鐘大
鼓斁然而盛干羽之舞奕然而大而先代之後來助
祭者亦豈不悅懌此與夔之論樂虞賓在位羣后德
讓之意同也謂樂之感格先祖考而次及在位之人
也卒言祀事非今日創之為也自古先民莫不溫恭
於朝夕而執事則恪敬也謂平居則朝夕溫然可即
而不忘於恭故於執祀事之時則愈恪而敬也祖考
其尚顧予之烝嘗哉乃湯孫之所將奉庶幾其必饗
也閔馬父曰先聖王之傳恭猶不敢專稱曰自古曰
在昔曰先民蓋謂以敬奉祀德之美也猶謙曰非我
能然乃效先民之所為耳猶堯舜禹臯陶君臣盡道
不敢謂已之能而曰稽古也然則朝夕則溫恭執事
則有恪乃從古聖賢之常行湯孫能師古者也或曰
商人尚聲臭味未成滌蕩其聲樂三闋然後出迎牲
所以首言奏鼓亦通是詩與周頌同
烈祖祀中宗也
中宗太戊湯之四世孫有桑穀之異懼而脩德商道
復興先儒謂烈祖中宗也如丙以甲為祖戊以丙為
祖也此篇大旨在奉祀之得禮比上篇差有次序其
簡朴亦似之湯與中宗同稱烈祖不為異也
嗟嗟烈祖有秩斯祜申錫無疆及爾斯所既載清酤(戶)
賚我思成亦有和羹既戒既平鬷假(格下同)無言時靡有
爭綏我眉壽黃耉無疆約軧錯衡八鸞鶬鶬(七羊)以假以
享我受命溥將自天降康豐年穰穰來假來饗降福無
疆顧予烝嘗湯孫之將
嗟嗟有歎息勞苦之意言烈祖而云嗟嗟以簡朴故
也若周頌則言於穆於皇乃近於文矣謂中宗為烈
祖以有復興之功也祜福也秩秩有序也申重也惟
其有序所以重錫後人也爾指主祀之君也言今及
於爾之所其後未艾也清酤和羹皆祭祀之物凡祭
酒在先羹在後所謂差有次第也始用清酤已謂祖
考所以賚我者使我遂其孝思而成其祀事猶上篇
言奏鼓即言綏我思成也儀禮祭祀燕享每言羹定
而後行禮蓋戒則夙戒其事平則腥熟得節矣此之
謂羹定亦曰和也羹既和則執事者鬷至寂然無人
聲故曰無言謂其講習既熟臨時無有交侵其職事
所以靡有爭也祖考於是安我眉壽使我享黃耉之
年無疆也約軧謂轂之飾纏約以皮而朱漆之也錯
衡謂錯置文采於車之衡也鸞在鑣四馬則八鸞鶬
鶬金飾之盛也此言助祭之諸侯也其奉祀之物主
祀之君執事之人助祭之諸侯皆得禮如此固足以
格祖考而來享矣況我主祀之君方受天命溥而且
將謂甚大也天方降之以康年使黍稷穰穰之多則
祖考來格來饗降我以無疆之福必矣祖考尚顧我
之烝嘗哉乃湯孫之奉祀也上言以假以享謂有以
致之也下言來格來享謂可以必致也先言主祀次
及執事次及助祭亦有次第至以天命自許而以豐
年自喜恃其君為湯之子孫謂祖考之必顧亦簡朴
之辭也是詩與周頌同
玄鳥祀高宗也
高宗武丁中宗之五世孫有飛雉之異懼而脩德商
道復興是詩止言商之所以興下及於孫子辭簡而
旨多信其為商之文也
天命玄鳥降而生商宅殷土芒芒古帝命武湯正域彼
四方方命厥后奄有九有商之先后受命不殆在武丁
孫子武丁孫子武王靡不勝龍旂十乘大糦(尺志)是承邦
畿千里維民所止肇域彼四海四海來假來假祁祁景
員維河殷受命咸宜百祿是何(河可)
是詩明言天命玄鳥降而生商且為告神明之詩理
無虛誕諸儒以其近怪多疑其非嘗於生民之篇論
之詳矣後世以春分玄鳥至祈于郊禖正以簡狄有
鳦卵之異故歆慕之若當時止用玄鳥至之日祀郊
禖安得謂帝立子生商而契何以謂之玄王也且高
辛氏之世庶事朴略安有時節祀享如後世之詳苟
無鳦卵之異亦何必用玄鳥至之日祀郊禖邪竊意
簡狄之祈子亦若姜嫄之克禋克祀以弗無子耳諸
儒於姜嫄簡狄之事皆曰玄鳥至之日以太牢祀於郊
禖是不知後世取玄鳥之祥為故事而謂高辛氏亦
然未之敢信也契之生也若是其神異故詩人以為
天降也宅居也自契至于湯八遷始居亳是未居亳
之前芒芒無定也古猶昔也帝上帝也自昔上帝命
有武德之成湯正治其封域于四方之諸侯隨其方
而命之君覆有九州而為之王也然則商之先后其
受天命可謂不危殆矣是以至于武丁之孫子猶能
以武王於天下所向無敵故曰靡不勝申言武丁孫
子蓋指主祭之君甚言其有武也龍旂指諸侯大國
之助祭者十乘言大國之多也糦黍稷粢盛也謂之
大糦言大祭有大國之君奉承之詩人侈其事也邦
畿千里指商之都也畿門内也謂城門内之地東西
南北共方一千里其中徑三十一里有餘也畿内不
特維民之所止肇始也彼封域極于四海之廣皆視
京師為始所以四海來至者祁祁之衆也景山商都
之望也春秋傳曰商有景亳之命殷武言陟彼景山
衞風言景山與京蓋衞乃商之舊都也員謂周也商
都帶河盤庚所謂惟涉河以民遷是也詩人言四海
之諸侯來至於京師如河水之周景山亦因山河以
起興也今亳有景山故曰景亳詩人申言商之受命
咸得其宜百祿之多皆能負荷蓋侈其事也以山河
比天子諸侯又謂其君能負荷亦簡朴之意是詩與
周頌同
長發大禘也
禘之名義取其禘其祖之所自出也又為四時之祭
名祖之所自出為大則四時之祭為小也商以契為
太祖之所自出乃高辛也
濬哲維商長發其祥洪水芒芒禹敷下土方外大國是
疆幅隕(圓)既長有娀方將帝立子生商
濬哲維商稱商之先祖多濬哲之德也濬深也哲智
也有是德故發見於禎祥者亦為甚長也方洪水之
未平也芒芒然無有疆域禹敷治下土而四方之外
諸大國始有疆域由京師言之故以四方為外也幅
邊也猶布帛之有幅也隕周也謂諸大國周於天下
各冇邊幅亦既長遠矣是時契之母有娀氏方大謂
有子契乃天之所立以生商之王業也
玄王桓撥(本末)受小國是達受大國是達率履不越遂視
既發相(息亮)土烈烈海外有截(才結)
以契為玄王以志玄鳥之祥猶后稷之名以棄也古
人質朴故有此稱謂桓撥謂有武斷可以撥亂也惟
其有撥亂之才是以受小國大國無所不通達雖無
所不通達而能率循所行不越於禮也遂以是而視
民民無不發而應之此其所以能敷教也歟相土契
之孫也烈烈威武之盛也至此海外之國又截然聽
其命矣相土之事雖史失其傳詩人之言聖人錄之
可以為據矣
帝命不違至于湯齊湯降不遲聖敬日躋(子兮)昭假(古雅)遲
遲上帝是祗(諸時)帝命式于九圍
天之眷命固未嘗違於商而由湯之前未有其德可
以配天者至于湯則德與命會故曰至于湯齊湯之
德何如哉以降已則不遲謂其遜志于學而能務時
敏也聖敬日躋謂其德日進而脩罔覺也湯之德乃
與傅說之告高宗者若相似然豈說亦有見於此歟
德既如是故昭假于天遲久而不息惟上帝之是敬
帝所以命之以天下使以身之德為九圍之法也九
圍九州也圍言其疆域也九有言有九州也猶言皆
為己有也
受小球大球為下國綴(張衛)旒何(河可下同)天之休不競不絿
不剛不柔敷政優優百祿是遒(子由)受小共(恭下同)大共為
下國駿厖(莫邦)何天之龍(寵)敷奏其勇不震不動不戁(奴版)
不竦(小勇)百禄是緫(子孔)
既言下國則小球大球為諸侯所䞇之瑞小共大共
為諸侯所共之貢何疑之有旒謂綴於冕者厖謂犬
之駿者古詩字多通用商人語質故取微賤之物以
喻下國亦以尊王者故也說者以綴旒為旗之垂者
則以為斿也既取附上為義不若謂如五旒之垂前
后皆綴於冕不必以旒為斿也齊詩以駿厖為駿駹
則以為馬也既取享上為義不若謂如駿犬之獵得
獸則歸其主不必以厖為駹也詩人頌成湯受小大
國之䞇有如五冕之垂旒是荷天之休福也受小大
國之貢有如獵師之得獸是荷天之榮寵也湯既荷
天之福又能保其福不競則無好勝之心不絿則無
欲速之心不剛不柔則無寬猛之偏所以布政優優
而和而天之所與之百禄亦聚而不散也湯既荷天
之寵又能保其寵敷陳其大勇不可震動以有守也
不可恐懼以有養也毅然以天下自任而天所與之
百祿亦持守而不失也
武王載旆(滿具)有虔秉鉞(越)如火烈烈則莫我敢曷苞有
三蘖(五葛)莫遂莫達九有有截韋顧既伐昆吾夏桀
謂湯以武王天下載旆秉鉞以行天討旆言載載始
也若所謂自葛載是也鉞言虔虔敬也若所謂恭行
天罰是也如火烈烈言威武之盛如猛火也曷誰何
也謂莫敢誰何也漢書作遏義亦通苞本也謂夏桀
也三蘖旁生萌蘖也謂韋顧昆吾也湯有威武故桀
與其黨昆吾韋顧三蘖皆不能遂其惡也九有之諸
侯既截然歸湯於是先伐韋次伐顧次伐昆吾與夏
桀也檀弓言子夘不樂說者謂桀以乙夘亡左氏傳
魯昭公十八年二月乙夘周毛得殺毛伯過萇弘曰
是昆吾稔之日也以此知湯同日殺昆吾與夏桀也
鄭語曰祝融之後八姓已姓昆吾顧溫彭姓豕韋然
則昆吾韋顧與桀同惡者也
昔在中葉有震且業允也天子降于卿士實維阿衡實
左(佐)右(又)商王
此時據商祖之所自出而言則湯以前為商之中葉
也葉言其世也震動也業危也湯未興之前國弱故
震動而危懼也允信也至湯信為天所子故降生伊
尹以為卿士阿倚也衡平也伊尹湯所倚而取平故
以為官名實佐佑成湯以商而王天下也此詩為禘
而作伊尹以功臣而與祭故卒章及之盤庚之書曰
兹予大享于先王爾祖其從與享之然則功臣與祭
其來舊矣是詩七章或賦或比而頌之
殷武祀高宗也
玄鳥既祀高宗矣而此詩又祀高宗何也意商頌作
於高宗之子若孫故祀高宗為不一玄鳥則美高宗
之中興以有祖德故也此詩則直述高宗中興之盛
也
撻彼殷武奮伐荆楚罙(而規)入其阻(莊呂)裒(蒲侯)荆之旅有截
其所湯孫之緒
撻雖訓疾亦冇鞭笞天下所向無敵之意以殷武為
言謂商王之有武者莫若高宗也武丁孫子猶曰武
王靡不勝況武丁乎宜其奮然伐荆楚之國深入其
巢穴乃裒取荆旅之所截然盡平其地謂高宗之功
誠無愧於為湯之孫也蓋湯既以武而王而高宗亦
能之故也易曰高宗伐鬼方三年克之然則高宗之
伐荆楚可謂不苟用兵矣
維女荆楚居國南鄉昔有成湯自彼氐(都啼)羌莫敢不來
享莫敢不來王曰商是常
此章美高宗既平荆楚因思湯之盛也謂女荆楚亦
近居國之南鄉耳昔者我祖成湯雖氐羌遠在西域
猶莫敢不來享謂貢獻也莫敢不來王謂世見也此
乃商之常禮荆楚何敢不至哉
天命多辟(璧下同)設都于禹之績歲事來辟勿予禍適(直革)
稼穡匪解(懈)
此章美高宗荆楚既平諸侯畏服之多也來辟猶來
王也謂天之所命列辟之諸侯可謂多矣凡禹所治
之地無非諸侯之國都也今皆以歲事來王於商勿
謂我有禍患適罰及於女也女能以民事為重治其
田野之稼穡則可以免咎也其後周成王諸侯來助
祭遣之之辭曰如何新畬孟子言天子之廵守亦以
土地闢田野治與土地荒蕪為賞罰之首皆此意也
天命降監下民有嚴不僭不濫不敢怠遑命于下國封
建厥福
此章美高宗能體天人之心以賞罰諸侯監臨也嚴
畏也謂天命之臨固己可畏矣而民有尤可畏者以
天之視聽在於民故也高宗能畏敬天人賞必當功
不敢僭也罰必當罪不敢濫也怠解也遑暇也高宗
用此賞罰兢兢然不敢解緩所以能命下國之諸侯
而大建我商家之福也古之明王爵命諸侯賞善罰
惡亦此意也
商邑翼翼四方之極赫赫厥聲濯濯厥靈壽考且寧以
保我後生
此章美高宗能正都邑為天下之本福及子孫也商
邑商之都也高宗能治都邑使風俗翼翼然禮遜恭
敬故四方皆取中焉謂天下視都邑為風俗也其聲
聞則赫赫而盛其威靈則濯濯而大故身享壽考康
寧之福使後嗣得以保其基業高宗享國五十九年
而其後歴世尚遠詩人之言亦驗矣
陟彼景山松栢丸丸是斷(短)是遷方斵(陟角)是虔松桷(角)
有梴(五連)旅楹有閑寢成孔安
此章美高宗内外無事脩宮室而享其逸樂也景山
商都之山其地宜松栢丸丸圓而直也自伐斷與遷
徙及方正而斵削之不敢不虔敬其事也松良材也
故以為榱桷則梴而長以為衆楹則閑而整王寢既
成居之甚安以見終於逸樂也周宣王中興先南征
北伐然後考室詩人亦以乃安斯寢美之然宣王之
詩列於變小雅而高宗之詩乃列之於頌豈以宣王
中興有不克終之愧故不得為正雅而高宗中興之
功有始有卒故與周頌並隆聖人刪詩寓褒貶於雅
頌且以是為一經之終其旨深矣是詩六章皆賦而
頌之也
詩補傳卷二十八
