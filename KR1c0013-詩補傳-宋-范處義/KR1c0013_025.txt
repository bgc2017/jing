詩補傳卷二十五宋范處義撰
變大雅
雲漢仍叔美宣王也宣王承厲王之烈内有撥亂之志
遇災而懼側身脩行(下孟)欲銷去(起吕)之天下喜於王化復
(扶又)行百姓見憂故作是詩也
仍叔周之世臣也春秋書仍叔之子來聘即其後也
宣王承厲王之暴虐如火之烈有撥亂之志而功未
立也遇災而知懼而患未弭也側身脩行而未成欲
銷去之而未能天下何以遽喜其王化復行哉曰為
天下君者以有民也厲王暴虐不恤其民豈能行王
者之化哉宣王興起他雖未及施為首以百姓為憂
可謂知本矣故天下已深喜之謂其能復行王化也
昔春秋之時宋大水魯侯弔焉曰孤實不敬天降之
災又以為君憂拜命之辱既而聞之曰公子御說之
辭也臧孫逹曰是宜為君有恤民之心夫列國之公
子出其言善君子謂其可以為君然則宣王因旱而
憂百姓王化復行何疑之有
倬彼雲漢昭回于天王曰於乎何辜今之人天降喪亂
饑饉薦(在見)臻靡神不舉靡愛斯牲圭璧既卒寧莫我聽
雲漢天河也倬然昭明回曲見于天則非雨之候也
宣王憂旱仰觀天象不見雨候故歎時人之無辜遇
此喪亂饑饉也薦臻謂重至非一歲之旱也國有凶
荒則索鬼神而祭之故曰靡神不舉謂有其舉之莫
敢廢也三牲無所愛圭璧已畢陳神寧能莫我聽乎
旱既大甚藴隆蟲蟲不殄禋祀自郊徂宫上下奠瘞靡
神不宗后稷不克上帝不臨耗斁(丁故)下土寧丁我躬
藴隆者暑氣藴蓄隆盛蟲蟲然動而不舒也當此之
時王不敢憚暑而殄絶精意之禋自郊至宫謂由郊
壇至宫廟則天地祖宗皆奠瘞其禮物百神無不宗
而尊之矣周家之祀莫重於郊祀后稷以配天宗祀
文王於明堂以配上帝故舉其神之尊者曰后稷曰
上帝而訴之謂后稷既不能救我之旱上帝又不降
監我之誠與其耗敗下土寧使我躬受其患也
旱既大甚則不可推兢兢業業如霆如雷周餘黎民靡
有孑遺昊天上帝則不我遺胡不相畏先祖于摧(在雷)
旱既甚而不能推知其故則徒有恐懼而已兢兢業
業則心動意懼如雷霆發於其前而不皇寧處也周
之黎民遭厲王之虐所餘已無幾又繼以旱則無有
孑然獨存者是天不以餘黎與我也天不遺與我以
民豈不相畏併與先祖之基業亦將摧敗乎曰靡有
孑遺甚之之辭也
旱既大甚則不可沮(在吕)赫赫炎炎云我無所大命近止
靡瞻靡顧羣公先正則不我助父母先祖胡寧忍予
旱既甚而不可沮止矣赫赫而暴炎炎而熱措身無
所矣國之大命亦不能遠矣靡有視我如此而顧念
我者矣上章既於羣祀之中訴於神之尊者如后稷
如上帝此章則又於羣祀之中舉其神之親者而告
之如雩祀之羣公先正宗廟之父母先祖是也案月
令仲夏之月命百縣雩祀百辟卿士有益於民者羣
公先正即雩祀之百辟卿士也宣王憂旱而祀羣公
先正謂前日既能有益扵民矣今乃不能助我乎父
母先祖既能生我且以大統傳我矣今乃忍予受旱
之禍而不救乎
旱既大甚滌滌(徒歴)山川旱魃(蒲末)為虐如惔(談)如焚我心
憚(徒旦)暑憂心如熏羣公先正則不我聞昊天上帝寧俾
我遯
旱既甚而草木焦枯水泉涸竭山川如洗滌然旱魃
之神肆虐不已如火之惔炙如火之焚燎我心既已
畏暑矣而憂心又如熏灼然羣公先正則不我聞知
矣昊天上帝寧俾我遯去其位也不我聞怨辭也故
不敢及父母先祖俾我遯遜辭也惟昊天上帝可以
言此
旱既大甚黽勉畏去胡寧瘨(都田)我以旱憯(七感)不知其故
祈年孔夙方社不莫(暮)昊天上帝則不我虞敬恭明神
宜無悔怒
旱既甚又以遯去其位非人主之道故黽勉在位畏
而不敢去也復自推求其故謂天何為病我以旱使
我憯然憂傷莫知其故祈榖于上帝既為旱甚祭四
方與社稷又不為晚奈何昊天上帝則不我虞度以
我之敬恭以事明神宜無悔吝而遭此譴怒也言宣
王之能自反如此
旱既大甚散無友紀鞫(居六)哉庶正疚(救)哉冡宰趣(七口)馬
師氏膳夫左右靡人不周無不能止瞻卬昊天云如何
里
旱既甚而主憂國危羣臣朋友則分散奔走以救旱
無復有統紀矣鞫窮也庶官之長曰正則既窮而無
所措矣疚病也冡宰之率其屬則既病而不能興矣
下至趣馬之掌馬政者師氏之掌失得者膳夫之供
飲食者左右之與使令者靡人不周徧奔走無不能
止其庶事以懼禍謂羣臣如此則我之在尊位如何
安處乎此所以仰天而訴之也里者所以安處也孔
子曰里仁為美擇不處仁焉得知古人盖以里為處
也說者曰歲凶而年榖不登則趣馬不秣師氏弛其
兵馳道不除祭事不縣膳夫徹膳左右布而不脩大
夫不食粱士飲酒不樂其說尔本之詩意不能無少
異姑存之
瞻卬昊天有嘒(呼惠)其星大夫君子昭假(格)無贏(盈)大命
近止無弃爾成何求為我以戾庶正曕卬昊天曷惠其
寧
仰天而視之嘒然衆星之明則尔未有雨意也上章
既言在朝之臣無不能止其庶事扵是從而勉之曰
大夫君子凢所以竭其精誠以望天之昭格者已無
餘矣不可以國之大命不能及遠而遂棄其前功也
謂當益勉求其昭假之道耳然我之此言非求為我
一身之私蓋欲以定庶正未有天未悔禍烖未息民
未寧而庶官能定者也至是極矣故終始仰天而告
之曰何時惠我以安寧乎仍叔此詩皆歴陳宣王憂
民之意非序不能發明之熟味詩人之言所謂撥亂
之志遇烖而懼側身脩行欲銷去之皆炳然可見惟
王化復行乃言外之意是詩八章皆賦也
崧高尹吉甫美宣王也天下復(服)平能建國親諸侯襃
賞申伯焉
宣王中興之功其大者外則建國親侯内則任賢使
能故尹吉甫作崧高烝民二詩鋪張其事建國多矣
莫重於申伯盖式是南邦方伯之任也任賢多矣莫
重扵山甫盖補衮之闕宰相之任也申伯入謝在先
故崧高作扵前山甫徂齊在後故烝民實次之然則
是詩生甫及申謂生山甫及申伯也說者泥唐虞之
時姜氏掌四嶽之祀之說以為神祐其子孫在周有
齊許申甫皆其後也遂以甫為穆王之甫侯申為宣
王之申伯夫遠取穆王之臣以配申伯已非人情而
謂神專祐掌祀者之子孫抑又近誣其失盖自以崧
高維嶽為四嶽耳且方美申伯之賢而併言四嶽誠
為迂闊近世儒者有援周禮職方正西曰雍州其山
鎮曰嶽山說者曰吳嶽也漢地理志右扶風汧吳山
在西古尔名汧山鎬京宗周在雍州之境吉甫占土
風而發詠指吳嶽而為詩謂高而且大者西周之嶽
山故能降神而生賢其說誠足以破學者之疑而以
甫為甫侯則不能為說尔考之不精耳且詩人吟詠
或兼言姓名或止言其字或言國而不及名或言名
而不及姓如黃鳥子車奄息之類子車氏也奄息名
也此兼言姓名也如燕燕仲氏任只之類仲戴媯之
字也此止言其字也如何人斯維暴之云之類暴國
也而不及名如江漢虎拜稽首之類虎名也而不及
姓今吉甫扵申伯言其國扵山甫言其字皆有義例
近舍山甫而遠取甫侯理不可信況二詩作於一時
崧高以申及甫為嶽之降神烝民以山甫為天之所
生其義既一而所謂維申及甫維周之翰其事亦同
安得遠取甫侯哉所謂在周有齊許申甫彼自為四
姓如王風揚之水戍申戍甫戍許是也何與扵宣王
之中興哉意吉甫作崧高之時烝民之詩已萌其胷
次故扵首章併及中興之大臣後世文人多用此體
如本朝蘇文忠軾作富韓公弼銘詩先言篤生萊公
謂宼準也繼以堂堂韓公與萊相望盖二人之功同
在北方而宼準以景德元年盟契丹富弼實生是歲
故軾謂天命則然人以為知言此其尤著者
崧高維嶽駿極于天維嶽降神生甫及申維申及甫維
周之翰四國于蕃四方于宣
此章言周之嶽山既以為高而且大曰崧又以為駿
大而上至于天盖詩人美申甫之賢故言其鍾秀之
地亦極其高大曰降神云者謂神靈秀異之氣降而
生申伯山甫也商頌美伊尹曰允也天子降于卿士
亦此類也申伯為方伯於外山甫為宰相於内皆為
周之幹臣其衛上一也故曰維周之翰周室既有此
幹臣故外侮不至故曰四國于蕃上澤不壅故曰四
方于宣孔子閒居引是詩鄭氏釋之亦以為仲山甫
申伯必有據而云
亹亹申伯王纉(祖管)之事于邑于謝南國是式王命召伯
定申伯之宅登是南邦世執其功
此章以下則專述申伯之事詩人稱美人臣有卒章
歸功扵賢相如六月美吉甫而終之以張仲孝友謂
吉甫非有張仲在内則不能成功也有首章兼美於
賢相如是詩美申伯而始之維申及甫謂申伯非有
山甫在内尔不能成功也詩人之言豈苟然哉亹勉
也纉繼也式法也申伯始以申國之賢諸侯入為卿
士既佐王有功王遂使繼其前日之事改大其邑俾
邑于謝以為南國之式則方伯連帥之任也其營謝
邑也特命召虎以卜築之役召伯既告成則申伯之
宅定矣於是申伯得以成此南邦之功而世守之也
此詩命召伯以定其宅徹其田峙其粻命傅御以遷
其人錫鈎膺如同姓錫介圭以為寳皆異禮也
王命申伯式是南邦因是謝人以作爾庸王命召伯徹
申伯土田王命傅御遷其私人
民功曰庸徹什一之法也傅御猶侍御也私人則家
臣也申伯之德固足為南國之式故王申命之可謂
不忝矣是以詩人再言之明其稱也謂王命申伯扵
南邦非私恩也盖欲因謝邑之衆大以表申伯有功
於民爾於是又命召伯為徹其土田而取其什一之
稅命傅御為遷其私人以就其謝邑之居然則宣王
之扵申伯恩意可謂周洽矣
申伯之功召伯是營有俶(尺叔)其城寝廟既成既成藐藐
王錫申伯四牡蹻蹻(渠略)鉤膺濯濯(直角)
申伯之功指城謝之事也城謝之役經始於召伯而
終成扵申伯故曰申伯之功召伯是營黍苗所謂肅
肅謝功召伯營之是也俶始也謂營謝自城郭始而
次及寝廟既成則謝之為邑藐藐然廣大矣而王所
錫予者四馬則蹻蹻而高壮樊纓則濯濯而美澤曰
鉤膺謂鉤樊纓也周官金路鉤樊纓九就同姓以封
錫申伯以此異禮親之如同姓也
王遣申伯路車乘馬我圖爾居莫如南土錫爾介圭以
作爾寳往近王舅南土是保
此章詩人道申伯行王臨遣之辭也故曰往近王舅
謂往之之日已近也路車即上章所謂鉤膺也乘馬
即上章所謂四牡也謂圖所居莫如南土者侈其惠
也錫以介圭尔異禮也周官介圭天子所服故雖錫
之特用以作其國之寳耳韓奕言以其介圭入覲于
王正謂獻其方物有介圭焉以脩覲禮尔非韓侯所
自服也往近王舅以見上顧戀之意既歎其將行又
祝其永保有南土也說者以申伯為宣王舅其後幽
王尔娶申后疑周之世姻也
申伯信邁王餞(淺賤)于郿(亡悲)申伯還南謝于誠歸王命召
伯徹申伯土疆以峙(直紀)其粻(張)式遄(市專)其行
此章詩人道王臨遣申侯之辭也曰信邁謂今信往
南國矣曰誠歸謂今誠歸南國矣皆以見欲延留而
不能之意其信往之始王則親與之飲餞于郿之地
其誠歸之後王又命召伯用什一之所取以為儲峙
餱粻之備二者皆異禮而恩意優渥有加無已故申
伯不遑自安用是速往于謝恐有要君之嫌然則申
伯可謂善處矣說者乃謂王之數留疑扵行之不果
非也宣王申伯君臣之間豈若是歟
申伯番番(波)既入于謝徒御嘽嘽(吐丹)周邦咸喜戎有良
翰不顯申伯王之元舅文武是憲
番番勇武貌嘽嘽聲衆貌申伯入謝氣象如此其武
侍御如此其衆周人皆喜相謂曰汝有良翰矣謂其
足以為周室之幹也申伯至此豈不顯乎尊為王之
元舅而資兼文武皆足為法可謂光顯也
申伯之德柔惠且直揉(汝又)此萬邦聞于四國吉甫作誦
其詩孔碩其風肆好以贈申伯
柔雖臣道然專於用柔非善也故申伯之德曰柔惠
且直山甫之德曰柔嘉維則盖惠者順之至也嘉者
美之至也柔惠順矣不濟以直是妄從人者也柔嘉
美矣苟過乎則是失其性者也二者皆不足為善今
申伯之德以柔惠為本而行之以直則萬邦雖衆無
不揉服而四國雖遠皆有令聞盖以己之德能柔而
直故人尔順其柔惠而譽其直也吉甫作此詩使工
歌誦之其言雖為甚大其風則肆而美詩孔碩則足
以鋪張其德風肆好則足以感動其心以是而贈申
伯可以無愧盖吉甫自謂非已不能言申伯之德非
申伯不足稱其言也以其言可以動人則雅有風之
體故謂之風是詩八章皆賦也
烝民尹吉甫美宣王也任賢使能周室中(張仲)興焉
崧高烝民二篇其詩曰以贈申伯曰仲山甫永懷乃
是僚友相贈遺之詩序皆曰美宣王何也盖内外之
臣非見知於人主而任用之專則功何由而成名何
由而遂此所以美宣王歟任賢使能周室中興一山
甫獨專其美盖中與賢相山甫為冠諸臣皆不及也
天生烝民有物有則民之秉彝(夷)好(呼報)是懿德天監有
周昭假于下保兹天子生仲山甫
物者性之善也則者不可過也所謂仁人不過乎物
孝子不過乎物是也仁人過乎物則兼愛矣孝子過
乎物則滅性矣書曰惟皇上帝降衷于下民不曰善
而曰衷盖衷中也不使之過所謂受中以生是也民
之秉彝所謂若有常性人能順其常性則自然知好
德矣孟子引孔子曰為此詩者其知道乎故有物必
有則民之秉彝也故好是懿德此孟子發明性善之
說本孔子之遺言與詩書相表裏所以度越諸子也
是詩將以美山甫之賢謂天監視有周之德其明甚
至故保佑宣王為生賢佐而先言人之性善何也盖
詩人之意謂山甫之好懿德亦人性之常也他人不
能有其常性故不知好德山甫之知好德尔秉彝之
民耳遂為周之賢佐尔與孟子論伊尹為天民之先
覺謂伊尹覺民之道亦天民之固有伊尹獨能先覺
故能覺後覺也下章言德輶如毛民鮮克舉之我儀
圖之維仲山甫舉之尔與此意同
仲山甫之德柔嘉維則令儀令色小心翼翼古訓是式
威儀是力天子是若明命使賦
柔嘉維則所謂不過乎物也柔而過乎物則為六極
之弱失其性之善不足為美矣惟其體人臣之柔德
而不至扵過故外雖令善其儀色而中不忘於恭敬
事雖必法扵古訓而身不敢忘其威儀山甫之德如
此所以能奉若天子之明命而使之賦政于四方皆
不過乎物之效也
王命仲山甫式是百辟(壁)纉戎祖考王躬是保出納王
命王之喉舌賦政于外四方爰發
百辟百國之君也纉繼也戎汝也山甫其周之世臣
歟其德足以為百辟之法亦繼汝祖考之舊也用世
臣以當國故能保王之身體傅王之德義出則承而
布之納則行而復之譬之喉舌言之所由出也山甫
能宣道王命如此故以之賦政于四方莫不發而應
之也
肅肅王命仲山甫將之邦國若否(鄙)仲山甫明之既明
且哲以保其身夙夜匪解以事一人
上章言山甫能宣道王命故此章言宣道王命之實
肅肅嚴也若否猶言順否謂有便有不便之類也王
命之嚴大臣固當將而行之苟明不足以知邦國之
情順之與否則必有拂人情不可行者矣既明足以
察人情之從違則扵奉行之際必有取舍務在曲當
而後已此王命所以必行人情所以惟允也夫明足
以察人情之從違則明可謂哲矣明而至扵哲上而
王命則行而無壅下而人情則允而無怨大臣保身
之道孰大扵是異扵區區全身遠害者而山甫之心
不敢恃此以自足猶能蚤夜以思恪勤不怠惟恐扵
事君之道有所未盡此山甫所以為賢歟
人亦有言柔則茹(汝)之剛則吐之維仲山甫柔亦不茹
剛亦不吐不侮矜寡不畏彊禦人亦有言德輶如毛
民鮮克舉之我儀圖之維仲山甫舉之愛莫助之衮職
有闕維仲山甫補之
此二章皆舉時人之言以發明首章之意上章謂人
之有剛有柔所謂善也柔至扵無不茹而納之剛至
於無不吐而拒之是過乎剛柔者也惟山甫知有物
必有則故柔亦不至扵無不茹剛亦不至扵無不吐
所謂不過乎物者如此故其見於接物鰥寡且不侮
之安有用剛之過彊禦且不畏之安有用柔之過此
發明天生烝民有物有則也下章謂德輕如一羽若
甚易舉也而莫有能舉之者我儀則而圖謀之維山
甫乃秉彝之民故能舉是德惜乎莫有助之者衮上
公之服也喻宰相之職他人既不能舉德則於衮職
未免有闕失之事維山甫有德足以當其任故於衮
職能彌縫之以補其闕失此發明民之秉彝好是懿
德也或以衮為指王者非也上既言王躬是保何為
又言補王之闕失九罭曰是以有衮衣兮指周公也
韓奕曰玄衮赤舄指韓侯也詩人嘗以衮指大臣未
嘗以衮指王者況言衮而加以職亦非王者之稱謂
也
仲山甫出祖四牡業業征夫捷捷(在接)每懷靡及四牡彭
彭八鸞鏘鏘(七羊)王命仲山甫城彼東方
此章言山甫被命城齊而祖祭之日四馬則業業而
震動征夫則捷捷而敏疾恐不及扵事迨其既行則
四馬彭彭而張盛八鸞則鏘鏘而和鳴皆知王所以
命山甫城彼東方之齊者盖將以固吾圉故吉甫因
人情之樂而記之
四牡騤騤(求龜)八鸞喈喈(皆)仲山甫徂齊式遄其歸吉甫
作誦穆如清風仲山甫永懷以慰其心
此章言山甫既城齊而歸而四牡猶騤騤而彊八鸞
猶喈喈而和以明役不久而告成故曰式遄其歸言
其疾也吉甫作此詩使工歌誦之其言之美足以感
發人心穆然如清微之風化養萬物故山甫聞其言
永懷扵中足以自慰而不能忘也說者謂城齊盖去
薄姑而遷臨菑也或以史記世家考之治臨菑乃獻
公夷王時也竊意夷王時雖遷而城郭未為周備故
宣王城之者歟是詩八章皆賦也
韓奕(亦)尹吉甫美宣王也能錫命諸侯
大雅美宣王詩五篇外而方伯内而宰相如崧高烝
民則既言之矣韓奕錫命韓侯則為崧高之類盖亦
建國親侯之事也江漢命召虎平淮夷則為烝民之
類盖亦任賢使能之事也四詩皆出尹吉甫一手故
其序如此常武一詩乃召穆公扵既平淮夷之後慮
宣王狃扵一勝窮兵不已故因以為戒雖均為美詩
而常武深矣說者謂錫則錫之以物命則命之以政
分而為二此鑿說也春秋莊公元年王使榮叔來錫
桓公命文公元年天王使毛伯來錫公命則錫命云
者天子寵諸侯之事也春秋不言其物而詩人言之
盖詩人之言侈上之賜也春秋不言以王命為重也
盖申伯之鉤膺介圭韓侯之鉤膺鏤錫皆異禮也所
以旌有功後世乃竊錫命之美名為九錫之簒且兼
取弓矢圭瓉之屬雜以不臣之禮與誦詩發冢者何
異昔周公有人臣不能為之功故成王賜以人臣不
得用之禮樂持正論者猶謂周不當賜魯不當受使
周公無恙必有辭以處之盖名分之嚴聖人尤致其
謹人臣不得用之禮樂既非周公之志則謂成王以
是祀周公惟周公之廟可用羣公之廟不得而用亦
非通論也豈有生既非其志殁則享其祀由是言之
所謂周不當賜魯不當受盖知禮矣孔子入大廟每
事問非不知而問也微意盖在扵人臣不得用之禮
樂也
奕奕梁山維禹甸之有倬其道韓侯受命王親命之纉
戎祖考無廢朕命夙夜匪解虔共(恭)爾位朕命不易榦
(古旦)不庭方以佐戎辟(壁)
梁山在古韓國之地禹貢言壺口治梁及岐盖壺口
在冀州言禹之治水自壺口始由梁山以及岐山也
孟子言去邠踰梁山邑于岐山之下盖邠在梁山之
東岐在梁山之西言大王去邠過梁山以及岐山也
韓非六國之韓乃武王之後左氏傳所謂邗晉應韓
也後為晉所滅則梁山又在晉矣故爾雅曰梁山晉
望也案九域志同州韓城縣古韓國也梁山在焉左
氏傳言晉梁山崩是也梁山其大奕奕而其下則道
路倬然而顯明盖將言韓土之美因思禹去水之害
而後梁山始可以為田尤可思也故曰維禹甸之韓
侯之受命于此也王親命之曰其繼汝之祖考無廢
我之命能蚤夜不解怠虔固恭謹以在位則我之命
汝亦當久任責成不輕變易不特用以捍禦不來庭
之方國亦以佐助汝為君之道也韓既為姬姓之國
則為諸侯非一世矣故宣王舉其祖考而命之
四牡奕奕孔脩且張韓侯入覲以其介圭入覲于王王
錫韓侯淑旂綏章簟茀(弗)錯衡玄衮赤舄(昔)鉤膺鏤(漏)
錫(羊)鞹(苦郭)鞃(苦弘)淺幭(莫歴)鞗(條)革金厄
韓侯乘奕奕之四牡甚脩長而張盛盖不言其人而
稱其車馬美之至也介圭王者服御之重器韓侯以
是脩覲禮亦美其能尊上也案禹貢雍州厥貢球琳
琅玕古韓在雍州之地雖曰韓侯貢其方物然如介
圭至重而可寳亦不易得故詩人美之韓侯之入覲
既知尊君親上有功而無廢禮故王之錫韓侯其儀
物亦為甚盛淑善也交龍為旂綏大綏也謂注旄於
竿首為貴賤之章表故曰綏章此言旂之美也簟茀
者漆簟以為車之藩蔽錯衡者錯置文采於車之衡
此言車之美也玄衮者以玄帛為衣而畫以衮龍赤
舄者赤色之履舄此言衣用上公之制也鉤膺者馬
之膺以金為鉤而加以纓金路之鉤樊纓是也鏤鍚
者馬之額飾以金在眉之上玉路之鍚樊纓是也此
言兼用金玉二路之飾也鞹鞃者鞹革也鞃軾中也
謂以去毛之皮施於軾之中央也淺幭者淺虎皮淺
毛也幭覆軾禮記作幦謂以有毛之皮覆盖扵軾上
也鞗革者以革之鞗為轡首也金厄以金為小環纏
搤之也此言車馬之飾無不備者案巾車五路之制
金路無鍚有鉤今曰鉤膺既用金路之飾又曰鏤鍚
是兼玉路之飾也可謂異禮矣然用以賜人臣故不
嫌於厚若王者服御則不可紊其制也
韓侯出祖出宿于屠(徒)顯父(甫)餞之清酒百壺其殽維
何炰(薄交)鼈鮮魚其蔌(速)維何維筍(恤尹)及蒲其贈維何乘
馬路車籩豆有且(子余)侯氏燕胥
此章言韓侯既朝于京師其反于韓也有祖道犯軷
之祭其出宿于屠之地也王之卿士有顯父者為飲
餞之禮酒則用百壺言其多也殽則有魚鼈言其旨
也蔌則有筍蒲言其時也又贈所乘之馬大路之車
以將其厚意盖上章言王之所錫皆車馬之飾以章
其異禮此章專言車馬乃朋友之贈遺孔子在鄉黨
朋友之贈雖車馬非祭肉不拜則知古之人臣有相
贈以車馬之義籩豆有且者謂既有而又多言飲餞
之籩豆其盛如此而諸侯之在京師而未去者來與
飲餞皆燕樂也覲禮稱來朝之諸侯皆曰侯氏
韓侯取妻汾(符云)王之甥蹶(俱衛)父之子韓侯迎止于蹶之
里百兩彭彭八鸞鏘鏘不顯其光諸娣(大計)從之祁祁(巨移)
如雲韓侯顧之爛其盈門
此章言韓侯既覲而還遂以親迎也汾王厲王也王
流于彘在汾水之上故以為汾王也猶晉侯居翼謂
之翼侯晉人納諸鄂謂之鄂侯鄭叔叚居京謂之京
城大叔及出奔共謂之共叔也又楚人謂王不終者
為敖葬郟者曰郟敖葬訾者曰訾敖其汾王之類乎
說者以莒郊公犁比公為比非也案左氏傳莒夷無
謚於是有犁比公郊公兹丕公著丘公皆以號為稱
與汾王以地為稱不類矣蹶父卿士姞姓也韓侯親
迎于蹶里百兩彭彭而張盛八鸞鏘鏘而和鳴其光
華豈不顯乎此諸侯親迎之禮也諸侯一娶九女二
國媵之皆有娣姪故言諸娣從之祁祁如雲之貌而
衆也韓侯望而視之爛然盈蹶父之門盖合迎送而
言之也
蹶父孔武靡國不到為(于偽)韓姞(其一下同)相攸莫如韓樂孔
樂韓土川澤訏訏(況甫)魴(房)鱮(序)甫甫麀(憂)鹿噳噳(愚甫)有
熊有羆有貓(如字又武交)有虎慶既令居韓姞燕譽
此章言蹶父甚武健嘗將王命而行諸國隂為其女
視其所居以韓國為最樂其所樂者何以言其地則
川澤訏訏而大以言其物則魴鱮甫甫而美麀鹿噳
噳而衆有熊羆焉有貓虎焉庶類既蕃則居可樂矣
慶喜也令善也喜其居之善也韓姞於是燕安而稱
譽其韓土之樂也或曰熊羆與虎皆摯獸也足為人
之患而韓土乃以為樂何哉曰詩人之詠取其物之
蕃以騐其土之美故雖摯獸必深山大澤而後生焉
天地之間安能決擇必生瑞物故雖治世有麟鳳亦
有梟獍有芝草亦有鉤吻所貴於人者能制其惡使
之不為患耳非能絶其類使之不生育也摯獸雖猛
苟有機穽罔罟之屬以禦之適足為用故熊羆之皮
可衣而其肉可食貓以食田鼠虎以食田豖豈不樂
哉
溥彼韓城燕師所完以先祖受命因時百蠻王錫韓侯
其追其貊(武伯)奄受北國因以其伯實墉實壑實畝實籍
獻其貔(毗)皮赤豹黃羆
溥大也燕召公之國也以燕師而城韓雖不可考然
申伯之宅亦召公之所營安知韓初封時非王命燕
師往城之邪春秋之時城邢城把之類皆霸主合諸
侯之力為之豈非尚存先王之遺制邪所謂以先祖
受命即指韓初封也是時因百蠻肆擾周王扵是錫
韓以追貊之地奄者撫而有之也如後世羈縻化外
之郡帥府領之是也韓既奄受北方之國為之方伯
於是實墉則脩其城實壑則濬其池實畝則治其田
實籍則正其稅又貢其北國之所有貔之似虎者豹
之赤者羆之黃者皆竒獸之皮也用以獻于天子此
皆追記韓初封時事以為韓侯之寵也蠻夷可以通
稱北可稱蠻猶西可稱夷也貊為北方之國先聖有
蠻貊之說追為北方之國始見扵此詩六經之所存
學者必欲求他證何其惑邪是詩六章皆賦也
江漢尹吉甫美宣王也能興衰撥亂命召公平淮夷
召穆公虎非將也平淮夷亦非專扵用兵也其詩無
執訊獲醜之事曰來求求其巢穴也曰來鋪陳其師
旅也四方遂爾平王國遂爾定一時無有争戰之患
王心享安逸之休嗚呼孰謂宣王命召虎平淮夷乃
與帝舜命禹征有苗之事相類來求來鋪與舞干羽
何異既平既定與有苗格何異序詩者謂能興衰撥
亂信可美也
江漢浮浮武夫滔滔(吐刀)匪安匪遊淮夷來求既出我車
既設我旟匪安匪舒淮夷來鋪
江漢常武二詩皆言淮夷是詩言江漢之滸淮南之
夷也若淮北則非江漢所由入之路矣常武言省此
徐土淮北之夷也若淮南則徐土非接聮之地矣江
漢雖因所見以起興亦以喻王師如江漢之流不可
犯也浮浮言江漢東流之貌滔滔言武夫衆往之貌
武夫指士卒也出我車謂戎車也設我旟謂鳥隼也
車旟指將帥也士卒則曰匪安匪遊謂非敢安然來
遊以淮夷之故來求其巢穴耳將帥則曰匪安匪舒
謂非敢安然舒緩以淮夷之故來陳其師旅耳來求
來鋪而淮夷遂平可謂有征無戰矣
江漢湯湯(書羊)武夫洸洸(光)經營四方告成于王四方既
平王國庶定時靡有争王心載寧
湯湯流溢貌洸洸武怒貌詩人見江漢之湯湯謂武
夫之洸洸實似之王師之出不專誅討一施經營遂
告成功四方既已悉平王國庶幾底定時無争戰之
事王心所以安也
江漢之滸(虎)王命召虎式辟四方徹我疆土匪疚(救)匪
棘王國來極于疆于理至于南海
江漢之濱乃王命召公陳師之地也召公豈專為征
伐哉式辟四方則為之正其法度也徹我疆土則為
之治其田賦也非以病之亦非以急之使王國咸取
中焉疆理之政暨于南海則淮夷固在其内是乃服
淮夷之道與專以兵威服之者有間矣
王命召虎來旬來宣文武受命召公維翰無曰予小子
召公是似肇敏戎公用錫爾祉
旬徧也周徧以撫其民也宣布也宣布以廣其澤也
王之命召公者其意宏大如此可以無愧扵文武矣
猶稱文武受命召虎之祖康公實為幹臣今爾既為
康公之孫亦當以康公之事文武者事我無以我為
小子不若文武而不似續康公之功也肇始也敏疾
也公事也自今以始能敏疾汝之事我用是錫汝以
福為之報也盖言宣王自謙而勉臣下之言如此
釐(力之)爾圭瓉(才旱)秬(巨)鬯(勑亮)一卣(酉)告于文人錫山土田
于周受命自召祖命虎拜稽首天子萬年
此章言錫福之事也釐分也卣尊也分以圭柄之瓉
副以秬黍之酒使爾得以告于文德之祖謂康公也
君之祖曰文祖臣之祖曰文人不敢同扵君也錫山
土田于周受命自召祖命此言周之錫山川土田扵
召公之國舊矣自周受命之始爾祖康公已被此命
今又得圭瓉秬鬯以告之是重有寵榮也召虎稽首
拜上之錫無以論報惟稱君壽考可以見區區耳
虎拜稽首對揚王休作召公考天子萬壽明明天子令
聞(問)不已矢其文德洽此四國
此章言報君之事也對荅也揚稱也休美也考成也
召虎何以報上惟荅揚王之休命作召公已成之事
業是乃報上之實也召公之事業既成惟祝天子壽
考萬年以享其成此忠臣孝子之心也此詩主扵平
淮夷故卒章因以進戒謂武功固成不可恃也所願
明明天子在上令聞垂扵無窮矢陳其文德以和洽
此四方之國則功德兼隆矣昔有苗逆命益有惟德
動天無遠弗届之言舜誕敷文德而有苗遂格今淮
夷既平吉甫陳矢其文德洽此四國之戒何也帝者
專尚文德而後武功王者則陳文德以濟武功此其
所以不同與是詩後三章所陳乃君臣相戒飭之辭
且明施報之義後世為彛器之銘識往往多竊取其
辭未必明其義如載敦銘云載拜稽首對揚王休用
作朕文考寳敦盖不知作召公考之說故用為祖考
之考學者不當反執此器以疑經試以是思之是詩
六章皆賦也
常武召穆公美宣王也有常德以立武事因以為戒然
凡詩無其文特立名以命篇其義深矣常武作扵召
穆公盖取前篇尹吉甫所詠矢其文德之意前篇假
虎拜稽首為辭謂武功不可恃必矢文德而後洽四
國故穆公承其意為是詩而立常武之名謂德可常
而武不可常有德矣固可以立武苟狃扵一勝以武
為可玩而怠扵進德則前功或廢故德以有常為美
而武功雖已立不可忘戒也
赫赫明明王命卿士南仲大(泰下同)祖大師皇父整我六
師以脩我戎既敬既戒惠此南國
赫赫明明大宣王命將之光顯也宣王所命之卿士
論其世則以南仲為大祖官則大師字則皇父也皇
父既為文王時名臣南仲之後宣王復命為將可謂
光顯矣至幽王時猶為卿士十月之交所謂皇父卿
士是也皇父在宣王時雖已為三公未有顯過故詩
人美之至幽王不自為政皇父乃專權竊命為一時
羣小之宗詩人刺之不一而足何一人之身先知後
愚由上之人御得其道與失其道之異也豈不為後
世之永鑒哉皇父為將既能整治六軍以脩戎政又
能敬其事戒其徒使不為侵暴以惠此南國之人可
謂有將之才不忝乃祖矣豈非宣王善御以致之歟
王謂尹氏命程伯休父左右陳行(戶剛)戒我師旅率彼淮
浦省此徐土不留不處三事就緒
尹氏周世卿也在幽王時小雅或謂之赫赫師尹或
謂之尹氏大師則尹氏後亦為三公矣王者出師元
帥則王親命之司馬以下則使尹氏選舉而後以王
命授之宣王既命皇父為元帥故謂尹氏命程伯休
父為大司馬盖使之左右陳其行列掌師旅之戒令
司馬之職也扵是循彼淮涯以視此徐土或曰徐土
或曰徐國或曰徐方皆言淮北之夷也既為視民之
疾苦而來豈宜復自久留處其地故速斂兵而退使
三農之事無所妨而就其業也三農或曰原隰及平
地或曰上中下農夫不若以三時務農為三農與不
久留之意合也
赫赫業業有嚴天子王舒保作匪紹匪遊徐方繹騷震
驚徐方如雷如霆徐方震驚
始者大師皇父奉王命出師人見其赫赫然而顯明
業業然而震懼皆曰天子之命其嚴如此乃使之舒
徐或保而守之或作而行之非有所紹而急非有所
遊而緩既入其徐方之地第見彼人絡繹扵道騷動
而不寧夫絡繹而騷動固我師有以震驚之也心既
不寧則視我師之行如雷霆之作於上莫有不震驚
者盖以虛聲懼之也
王奮厥武如震如怒進厥虎臣闞(呼檻)如虓(火交)虎鋪敦(如字)
淮濆(符云)仍執醜虜截彼淮浦王師之所
上章言人心之震懼此章言王命揚其威武有所奮
擊則如震雷之怒無不摧仆進虎臣而鏖戰闞然如
虓怒之虎莫之敢當鋪陳敦厚之師扵淮涯之上就
執其衆虜扵是淮浦截然不可犯人以謂真王師之
所處異扵如兒戲者矣
王旅嘽嘽(吐丹)如飛如翰如江如漢如山之苞如川之流
緜緜翼翼不測不克濯征徐國
嘽嘽衆喘息貌以見其盛而不譁也王師能如此故
師之所處如飛翰之不可襲如江漢之不可犯如山
之苞則其本不可搖如川之流則其勢不可禦緜緜
則續而不絶翼翼則整而不亂不測不可知也不克
不可勝也所以能大征徐國以全取勝也詩人極形
容之言不一而足如飛如翰止言羽翰之飛若所謂
鴻毛遇順風是也一句雖有兩如字乃古文之一體
若如震如怒亦一謂如震雷之怒擊耳必欲分為二
事非善讀詩者也
王猶允塞徐方既來徐方既同天子之功四方既平徐
方來庭徐方不回王曰還歸
前數章所稱宣王之用兵盛矣美矣而非常武之所
尚也召穆公之意謂德為可常武不可黷故先極言
其盛美以滿宣王之欲卒章乃陳警戒之言故其言
易入也後之為辭賦者或竊取其義而學者以曲終
奏雅勸百諷一譏之是不知其得古詩人之遺意也
猶道也允信也塞充實也王猶允塞所謂常德也徐
方之來歸豈專畏宣王之兵威哉亦以王猶允塞之
故盖得惟德動天無遠弗届之意曰既來美其始來
也曰既同美其畢來也徐方畢來固可以言天子之
功然豈易致哉以經營四方咸得其道四方既平矣
徐方乃造天子之庭盖淮夷尤為狡詐故來歸獨後
於衆國彼狼子野心叛服不常今雖不敢回違固不
可保其往也王曰還歸言必振旅而歸益常厥德乃
可杜後患耳警戒之言若緩而甚切非穆公之賢不
及此也是詩六章皆賦也
瞻卬(仰下同)凡伯刺幽王大壊也
凡伯為板之詩以刺厲王有曰老夫灌灌又曰匪我
言耄已非少壮矣今歴年既久又刺幽王大壊則非
板之凡伯明矣凡為周同姓之國豈非入為卿士歟
瞻卬召旻二詩盖板之子若孫也厲王大壊始病者
也幸遇宣王之良醫幽王大壊再病者也平王乃庸
醫耳周室殆不可為矣
瞻卬昊天則不我惠孔填(知隣)不寧降此大厲邦靡有定
士民其瘵(側界)蟊(牟)賊蟊疾靡有夷届罪罟不收靡有夷
瘳(勅留)
昊天望其明也瞻卬而呼窮則反本也先陳其意而
後呼天以告亂猶未甚也遽呼昊天始言其情則心
愈急矣此亂之極也惠養也填塞也瘵病也厲凶也
夷平也届止也瘳愈也謂天何不惠養我乎使我甚
抑塞不皇寧處也今天之降此大凶厲庶邦無有安
定為士者為民者俱病矣而小人為惡以蠧民如食
根之蟊食節之賊以病禾者猶未平猶未止也國之
刑罰以罔罟斯民者猶未收也病安得平而愈乎
人有土田女反有之人有民人女覆奪之此宜無罪女
反收之彼宜有罪女覆說(他活)之
此章言國之罪罟不明如此夫刑罰清則民服今國
之罪罟無故而黜削其地是土田彼所宜有而上自
有之也無故係累其民是民人彼所宜有而上奪取
之也無罪者乃拘囚之有罪者乃脫出之刑罰不中
如此何所措其手足哉
哲夫成城哲婦傾城懿厥哲婦為梟(古堯)為鴟(處之)婦有長
舌維厲之階亂匪降自天生自婦人匪教匪誨時維婦
寺
此章言幽王之亂皆生扵襃姒因言男子有智者乃
能成人之國女子有智者適足敗人之國懿美也以
哲婦為美而尊寵之必為梟鴟之惡盖二物皆隂類
也長舌猶多言也婦人之多言必為凶亂之階梯與
牝雞之晨惟家之索同意故亂非自天降也由婦人
而生也婦寺類也婦人與宦寺之所為皆不俟教誨
而能謂人人相似也幽王既喜婦人必喜宦寺豈非
以其同類乎
鞫人忮(之豉)忒譖始竟背(佩)豈曰不極伊胡為慝如賈(古)
三倍(蒲罪)君子是識婦無公事休其蠶織
此章言婦人之患最為窮極而不知止也鞫窮也心
忮害而多變忒所以能窮人也始則譛毁之終竟棄
背之豈不曰已極哉何為尚作慝惡而未已也盖君
子與婦人固自各有其職售物而謀三倍之利商賈
之事也而君子識之猶婦人不當與公事乃休其蠶
織也盖為君子而貪三倍之利為婦人而與公家之
事此心豈有厭足哉
天何以刺何神不富舍爾介狄維予胥忌不弔(如字)不祥
威儀不類人之云亡邦國殄瘁(似醉)
刺猶責也富猶福也介狄猶言大戎賊也謂天何以
責王神何以不福王以王惟婦人是信而不用善人
是舍大戎賊而不治維予之善類則皆忌之耳此天
所以不弔我民多降不祥王柰何不恐懼脩省謹其
威儀以弭天變乎所謂謹其威儀如側身脩行無敢
戲豫是也今善人皆喪亡無有為王之輔者邦國殆
盡病矣
天之降罔維其優矣人之云亡心之憂矣天之降罔維
其幾矣人之云亡心之悲矣
上章既言天降不祥善人亡去故此章申言之謂天
降禍以及人猶罔之取禽獸優猶多也幾猶危也天
禍既多危故善人多罹其禍而喪亡詩人愛君憂國
豈不憂思至扵悲傷乎意作此詩時見善人喪亡之
多人以為天之降禍而罔取之故有是言也罔與罟
同
觱(必)沸(弗)檻泉維其深矣心之憂矣寧自今矣不自我
先不自我後藐藐(亡角)昊天無不克鞏無忝皇祖式救爾
後
檻泉從下湧出之泉也其源之來為甚深遠喻我心
之憂其所從來亦非止今日故其憂源源未已亦如
泉也所可嘆者適今値禍亂耳若禍亂在我之先或
在我之後則憂固可免矣遂嘆昊天雖藐藐高遠然
未嘗不仁愛人君無有不能鞏固我國之理王誠率
德改行無沗扵皇祖今雖禍亂已至尚可用以救後
來也傷其大壊尚欲救之此詩人所以為忠厚歟是
詩七章卒章興也餘皆賦也
召旻(密巾下同)凡伯刺幽王大壊也旻閔也閔天下無如召
公之臣也
謂天曰旻固取其有閔下之意說者皆疑詩序言閔
天下無如召公之臣以為衍辭然是詩卒章實曰昔
先王受命有如召公又曰於乎哀哉維今之人不尚
有舊則閔天下無如召公之臣正詩意也命以召旻
恐亦以此彼小雅有小旻乃為大雅而設耳
旻天疾威天篤降喪瘨(都田)我饑饉民卒流亡我居圉(魚吕)
卒荒
謂天曰旻本望其閔下今乃疾用其威虐盖厚降喪
亂病我以饑饉使人民卒皆流移内而我居之國中
外而邊圉之四境卒皆荒蕪空虛豈非疾用其威虐
乎所謂閔下者安在哉
天降罪罟蟊賊内訌(戶工)昏㭬(丁角)靡共(恭)潰潰回遹(聿)實
靖夷我邦
前篇言罪罟不收國之罪罟也此詩言天降罪罟天
之罪罟也降與降罔同義小人蠧國如蟊賊者既訌
潰於内以惑人主而被宫刑為閽人謂之昏㭬者亦
不共其事皆潰潰敗亂其職以邪僻相述安然夷滅
我邦而後已詩人以小人與宦寺用事為天之降罔
謂天實使之無所歸咎之辭也前篇言婦寺即此篇
所謂昏㭬也昏與閽通椓謂椓其隂書所謂椓黥是
也靖安也菀柳曰俾予靖之亦謂安以待之也
臯臯(羔)訿訿(紫)曾不知其玷(丁簟)兢兢業業孔填(知隣)不寧
我位孔貶
字書曰禮祝曰臯登歌曰奏臯之言告也訿之言毁
也此章君子小人並仕扵亂世小人則臯臯相告訐
訿訿相譛毁不自知其玷缺君子則兢兢然戒謹業
業然危懼憂思甚抑塞而不遑寧處也夫世治則君
子以在位為榮世亂則君子以在位為耻與小人並
立於朝則貶辱甚矣盖耻之之辭也說者以臯為緩
文義不通且詩無緩意
如彼歲旱草不潰(戸對)茂如彼棲(西)苴(七如)我相此邦無不
潰止
潰敗亂之貌庶草固茂矣當旱歲則暵乾無不潰敗
其茂者既失其茂則枯槁無潤澤如木上之棲苴無
復生理也詩人言此皆甚之之辭謂視旱歲之草豈
不潰敗其茂如視此邦之人亦無不潰敗其止者止
謂居止也潰止則不能安居矣
維昔之富不如時維今之疚不如兹彼䟽斯粺(皮賣)胡不
自替職兄(況下同)斯引
此章歎昔日之富不如今時之病今時之病未有若
此之甚也替廢也職主也彼小人宜食䟽糲者乃食
此之精粺謂小人食君子之祿何不自廢退猶主職
其事兹若是其引長也說者曰䟽糲米也米之率糲
十粺九鑿八侍御七又九章粟米之法云粟率五十
糲米三十粺二十七鑿二十四侍御二十一
池之竭矣不云自頻泉之竭矣不云自中溥斯害矣職
兄斯弘不烖我躬
此章池泉之喻盖論國體也頻水涯也中水源也池
之所以竭者由其涯之疎漏也泉之所以竭者由其
源之他泄也今池竭而不言自頻泉竭而不言自中
是不知弊端之所由失其救弊之道終於竭而已矣
以喻幽王之為國外則不固其隄防内則不窒其倖
門溥徧也今既徧有此内外之害矣而小人主職其
事者兹若是其廣大我躬指王身也欲烖不及扵王
身得乎
昔先王受命有如召公日辟(闢)國百里今也日蹙國百
里於乎哀哉維今之人不尚有舊
此章傷幽王土地人民日以削小僅守畿内近地耳
故有闢國蹙國之言先王受命謂文武也召公謂康
公也召公能使教明於南國化行扵江漢是日闢國
百里也幽王用非其人四夷交侵中國背叛是蹙國
百里也於乎哀哉悲傷之極也既悲傷之又思有以
救之在用舊德之人耳維今之人豈不尚有舊德者
乎何為不用也凡伯愛王之至故責王之深如此是
詩七章其四章比也六章興也餘皆賦也
詩補傳卷二十五
