詩補傳卷八宋范處義撰
國風
齊
周武王封尚父吕望於營丘即臨淄縣是也其封域
東至于海西至于河南至于穆陵北至于無棣故齊
為大國後五世哀公政衰紀侯譛之於懿王使烹焉
故變風始作齊之次鄭以鄭既不能輔周室復先王
之舊所望者齊晉之覇主耳
雞鳴思賢妃也哀公荒淫怠慢故陳賢妃貞女夙夜警
戒相成之道焉
哀公荒淫怠慢蓋由内無賢妃貞女之助使哀公有
内助夙夜警戒亦有相成之理序詩者之言以恕待
之謂其中人之資可上可下也昔周宣王亦中才之
主也嘗夜卧晏起姜后脫簪珥待罪曰妾不才淫心
見矣致君子于失禮宣王曰寡人之罪遂勤於政事
以成中興之功然則后妃輔佐君子豈曰小補之哉
若夫齊威公好淫樂衞姬不聽鄭衞之聲楚莊王好
田獵樊姬不食鳥獸之肉則賢内助之相成有不待
言語警戒之末者尤可尚也
雞既鳴矣朝(直遥下同)既盈矣匪雞則鳴蒼蠅之聲東方明
矣朝既昌矣匪東方則明月出之光蟲飛薨薨(呼弘)甘與
子同夢會且歸矣無庶予子憎
惑於聽者以聲之至細為鉅若聞蟻戰以為牛鬭是
也眩於視者以形之至微為大若視貫虱如車輪是
也古之賢妃志在輔佐君子寤寐不忘眩惑於視聽
故以蒼蠅之聲為雞之鳴正以蟻為牛之類也以月
出之光為東方之明正以虱為輪之類也盈滿也昌
盛也始謂來會朝者已充滿而昌盛今雖尚蚤然亦
將及旦蟲已飛而薨薨有聲矣豈不欲與子甘寢同
夢慮來會朝者亦欲蚤歸無使予與子俱受憎於人
也是詩三章皆賦也
還(旋下同)刺荒也哀公好田獵從禽獸而無厭國人化之
遂成風俗習於田獵謂之賢閑於馳逐謂之好焉
化於上者謂之風習於下者謂之俗然上有好者下
必甚焉齊俗喜畋驅馳之間邂逅相遇互相夸詡以
習於田獵為賢以閑於馳逐為好形於辭氣之間可
以想見由哀公好田獵故也記曰上之好惡不可不
謹也是民之表也孟子曰從獸無厭謂之荒故曰刺
荒也
子之還兮遭我乎峱(乃刀下同)之間兮並驅從兩肩兮揖我
謂我儇(許全)兮子之茂兮遭我乎峱之道兮並驅從兩牡
兮揖我謂我好兮子之昌兮遭我乎峱之陽兮並驅從
兩狼兮揖我謂我臧兮
還便捷之貌峱山名獸三歲曰肩儇利也茂美也昌
盛也臧善也謂便捷之子茂美而昌盛相值於山之
間山之道山之陽並馬驅獸有肩有牡有狼從之曰
兩言非一也揖我謂我馳驟之輕利便好而盡善曰
遭曰並曰揖以見從禽者衆更相稱譽也是詩三章
皆賦也
著刺時也時不親迎(魚敬)也
著之詩刺時不親迎說者謂陳親迎之禮以刺之非
也三章所陳皆不親迎之事耳後之論齊之風俗者
曰俟我於著乎而此亦其舒緩之體也謂廣谷大川
異制民生其間異俗剛柔輕重遲速異齊五味異和
器械異制衣服異宜夫民俗固然所貴乎禮者謂其
矯揉其俗使合於先王之道也若徇其俗之所尚則
不親迎者不足刺矣豈聖人存詩愛禮之意哉
俟我於著乎而充耳以素乎而尚之以瓊華乎而俟我
於庭乎而充耳以青乎而尚之以瓊瑩(榮)乎而俟我於
堂乎而充耳以黃乎而尚之以瓊英乎而
是詩三章皆刺齊人廢親迎之禮安然舒緩俟於其
家門屏之間曰著自著而入其庭升其堂其次序如
此瓊赤玉也曰華曰瑩曰英皆瓊之色光華瑩澈用
以為充耳之瑱素也青也黃也皆紞之色以垂瑱者
此男子不親迎者之服雖盛美而不能行禮也齊人
非特不親迎於婦至之禮亦漸至盡廢矣案昏禮壻
往婦家親迎既奠鴈御輪乃先往俟於門外婦至壻
揖婦以入及寢門揖入升自西階今也始猶俟乎著
婦至則揖婦而入而壻往婦家之禮不復行矣既而
止俟乎庭而揖婦以入之禮不復行矣卒而俟乎堂
而揖入升自西階之禮不復行矣是誠可刺也謂之
刺時以上之人不能明禮教以道之也是詩三章皆
賦也
東方之日刺衰也君臣失道男女淫奔不能以禮化也
序詩者明言君臣失道則日月喻君臣無可疑者說
者不勝其異以不知詩序經聖人之手故也是詩之
意謂君臣有道禮教興行上焉如文王之化則無思
犯禮次焉如衞文之化則國人不齒安得有淫奔之
俗今齊之君臣不能明禮教以化之是無政也故謂
之刺衰
東方之日兮彼姝(音朱下同)者子在我室兮在我室兮履我
即兮東方之月兮彼姝者子在我闥兮在我闥兮履我
發兮
日月喻君臣必以東方為言蓋謂日月始出明照四
方無幽之不燭誰敢為欺者齊之君臣不能如日月
故男女肆為淫奔彼美色之子公然來人室家登人
門闥出入相馳逐無復忌憚故詩人歎之謂君臣不
能以道化民如日月在上人不畏其照燭也曰履我
即兮者謂我入室而處則迹我所居而就也曰履我
發兮者謂我由闥而出則迹我所出而行也國俗如
此則齊之君臣所躬行者可知矣或曰東方之日東
方之月乃日月之未明也男女多於此時往來似非
詩之本意是詩二章皆比而賦之也
東方未明刺無節也朝廷興居無節號令不時挈(苦結)壺
氏不能掌其職焉
挈壺氏之職既廢故朝廷起居之際皆無其節既無
其節則上下不知蚤暮號令安得不失時哉是詩所
謂號令謂號召臣下非出令也
東方未明顛倒(刀號下同)衣裳顛之倒之自公召之東方未
晞顛倒裳衣倒之顛之自公令(力證)之折柳樊圃狂夫瞿
瞿(俱具)不能辰夜不夙則莫(暮)
未明謂日未出也未晞謂露未晞也以辨色而朝言
之則未明未晞不為蚤矣由司漏者廢職羣臣不知
蚤莫所以顛倒衣裳於號召之時朝廷亦豫無警戒
故臨事召之所謂上下俱失時也今人為圃尚知折
柳為樊為其有限雖狂夫亦瞿瞿却顧不敢遽越可
以朝廷乃無司漏之節度使從事者不能知朝夕不
失之早則失之莫是為國者之智不及農圃也是詩
三章二章皆賦也卒章比而賦之也
南山刺襄公也鳥獸之行淫乎其妹大夫遇是惡作詩
而去之
詩人嘗以魚鳥喻衞宣公則以雄狐喻襄公不為過
也襄公鳥獸之行是以鳥獸自為也君不可惡也而
新臺敝笱皆言惡國不可去也而北風南山皆言去
此變風之直指其事不暇詭辭以明其過之大也
南山崔崔(子雖)雄狐綏綏魯道有蕩齊子由歸既曰歸止
曷又懷止
南山以喻齊雄狐以喻襄公詩人謂南山本崔崔然
高大人所瞻仰以雄狐綏綏然行其間反為人之所
惡不足仰矣魯道指魯國齊子指文姜有蕩謂蕩然
無法制也惟其蕩然無法制是以文姜既歸為魯之
夫人又得以懷二心於齊也綏綏獨行求匹之貌說
見有狐是詩止言雄狐則非匹行明矣
葛屨五兩(亮)冠緌(如誰)雙止魯道有蕩齊子庸止既曰庸
止曷又從止
葛屨以喻文姜冠緌以喻襄公冠屨有尊卑之象襄
公兄也文姜為公之妹襄公君也文姜為魯夫人皆
有尊卑之可言然葛屨必以兩冠緌必以雙各有其
配惟其稱也今襄公與文姜是冠屨莫辨是以文姜
既用以嫁魯又得以從襄公於齊也
藝麻如之何衡(横)從(足容)其畝取(七喻)妻如之何必告父母
既曰告止曷又鞠(居六)止析薪如之何匪斧不克取妻如
之何匪媒不得既曰得止曷又極止
藝麻以喻取妻畝以喻父母析薪以喻取妻斧以喻
媒氏藝麻者必横從治其畝猶取妻者必告於父母
也既已告父母而成禮矣又何為合其醜於齊也析
薪者非賴斧而不能猶取妻者必賴於媒氏也既已
賴媒氏而得妻矣又何為極其惡於齊也後二章併
譏魯而深咎文姜與襄公以藝麻析薪為言魯安所
逃其責而窮醜極惡則文姜與襄公任其咎也鞠者
合其皮而成毬傳曰捖革為鞠言其合也是詩四章
皆比而賦之也
甫田大夫刺襄公也無禮義而求大功不脩德而求諸
侯志大心勞所以求者非其道也
禮義非以求大功也而有禮義者大功可馴致脩德
非以求諸侯也而有德者諸侯將自歸安有志大心
勞之患今襄公無禮義而不脩德是無其本矣無其
本而切切然望大功之立諸侯之從無是道也
無田(佃)甫田維莠(羊九)驕驕無思遠人勞心忉忉無田甫
田維莠桀桀無思遠人勞心怛怛
田甫田者莠驕驕思遠人者心忉忉揚雄引是詩去
四字加二字而詩意自明猶孟子引孔子說烝民加
二故字加一必字一也字詩人之旨洞然明白聖賢
說詩不辭費如此甫田大田也遠人諸侯也莠稂莠
也驕驕盛貌桀桀出貌忉忉憂而勞也怛怛憂而傷
也詩人謂治大田者莠不可除徒勞其力求諸侯者
遠莫能得徒勞其心使襄公能以禮義治其國有德
裕乃身則大功可立遠人可致矣
婉(於阮)兮孌(力轉)兮緫角丱(古患)兮未幾(居豈)見兮突而弁兮
婉孌少貌緫角聚兩髦也丱緫角之貌弁成人之冠
也突卒相見之貌緫角未幾而突見其弁童子之求
速成者襄公之求大功求諸侯猶童子效成人之冠
服殆可笑矣是詩三章皆比而賦之也
盧令(零下同)刺荒也襄公好(呼報)田獵畢弋而不脩民事百
姓苦之故陳古以風(諷)焉
是詩本刺襄公從獸無厭不欲直指其過故陳古之
田獵與民同樂百姓聞而說之冀襄公愧而改耳畢
掩兔之物如畢星之形弋繳射也
盧令令其人美且仁盧重(直龍下同)環其人美且鬈(權)盧重
鋂(梅)其人美且偲
盧天下之駿犬也令令纓環之聲重環子母環也重
鋂一環貫二也仁仁愛也鬈鬈髮也偲彊力也古之
田獵者百姓見其田犬之飾而歎其人美而有仁愛
美而有鬈髮美而有彊力仁愛者德之美也鬈髮者
貌之美也彊力者才之美也皆樂之之意是詩三章
皆賦也
敝笱(古口下同)刺文姜也齊人惡(烏路)魯桓公微弱不能防閑
文姜使至淫亂為二國患焉
文姜淫亂之事齊魯之醜均也故序詩者以為二國
之患詩人原其過由於魯桓公微弱不能制文姜以
至於此故作敝笱載驅猗嗟三詩分刺齊魯二公與
文姜如法家分别衆罪敝笱一詩乃文姜之罪狀也
使魯公能防閑而文姜可制則二國之患息矣
敝笱在梁其魚魴(房)鰥(古顔)齊子歸止其從(才用下同)如雲敝
笱在梁其魚魴鱮(才吕)齊子歸止其從如雨敝笱在梁其
魚唯唯(維癸)齊子歸止其從如水
周禮䱷人掌以時䱷為梁釋之者曰梁水偃也以笱
承其空然則施笱於梁所以捕魚也以譬魯公也孔
叢子曰衞人釣于河得鰥魚焉其大盈車陸氏曰鱮
似魴而頭尤大魚之不美者故里語曰網魚得鱮不
如㗖茹且魴本魚之美者今鰥與鱮皆似魴而非魴
雖大而非美且唯唯出入不制以譬文姜若大而難
制而其行之不美為人所賤笱固不可以得大魚而
況於既敝乎此魯公所以不能制文姜公然反歸于
齊恣為醜行其從之者如雲之紛亂如雨之衆多如
水之就下皆略無忌憚卒之魯公則見殺於齊齊公
則播惡於民皆由文姜之故此詩之所以分刺也是
詩三章皆比而賦之也
載驅齊人刺襄公也無禮義故盛其車服疾驅於通道
大都與文姜淫播其惡於萬民焉
春秋魯莊公二年冬夫人姜氏會齊侯于禚四年春
夫人姜氏享齊侯于祝邱五年夫人姜氏如齊師七
年春夫人姜氏會齊侯于防冬夫人姜氏會齊侯于
榖此皆莊公之時齊襄公恃莊公為己之甥往來略
無顧忌春秋既書而深貶之詩人作載驅以分别謂
襄公無禮無義盛其車服疾驅於通道大都播其惡
於衆而不知恥此為襄公之罪狀明矣
載驅薄薄(普各)簟茀(弗)朱鞹(苦郭)魯道有蕩齊子發夕四驪
(力馳)濟濟(子禮)垂轡濔濔(乃禮)魯道有蕩齊子豈(開改)弟
薄薄疾驅之聲也簟茀者以簟為蔽車之茀朱鞹者
以朱飾皮為茀之副四驪謂四馬皆驪色濟濟而齊
也垂轡為轡之垂者濔濔而衆也此言襄公盛其車
服疾驅而來魯既蕩然無法制故齊子發夕謂文姜
宵逝而往會齊子豈弟謂文姜安然樂易而無慙也
汶(問)水湯湯(失章)行人彭彭(必亡)魯道有蕩齊子翶翔汶水
滔滔行人儦儦(表驕)魯道有蕩齊子遊敖
汶水出泰山萊蕪縣委蛇曲折行齊魯二境之間多
在齊之南魯之北行人自齊而來者指所從之人也
湯湯溢也滔滔漫也彭彭張也儦儦衆也皆狀其在
於通道大都之間所見如此魯既蕩然無法制故齊
子翺翔于彼遊敖于彼不知其可醜也一章曰發夕
則以宵而逝猶有自赧之意二章曰豈弟則安然樂
易已無自歉之色三章曰翺翔則徊翔從容而後去
四章曰遊敖則遊觀惬適而忘反雖指齊子而言襄
公無禮無義之迹不可掩矣是詩四章皆賦也
猗(於宜下同)嗟刺魯莊公也齊人傷魯莊公有威儀技藝然
而不能以禮防閑其母失子之道人以為齊侯之子焉
春秋魯桓公三年九月夫人姜氏至自齊謂文姜來
嫁也六年九月丁夘子同生謂莊公始生也至十八
年公與夫人姜氏如齊而齊侯通焉則莊公非齊侯
之子年月可考矣聖人既書於春秋而猗嗟之序謂
人以為齊侯之子不刪去何也蓋深責莊公無防閑
之道人目以為他人之子是誠可愧恥此莊公之罪
狀也
猗嗟昌兮頎(祈)而長兮抑若揚兮美目揚兮巧趨蹌兮
射則臧兮
猗嗟歎美之辭也昌盛也謂其年之盛也頎長也謂
其身之長也抑若揚兮謂抑揚之中節也抑若揚猶
言子若孫古語多然美目揚兮謂其瞻視之明也禮
記云揚其目而視之巧趨蹌兮謂其步趨之巧也射
則臧兮謂其射之善也
猗嗟名兮美目清兮儀既成兮終日射侯不出正(征)兮
展我甥兮
名稱也取其才藝之可稱也美目清兮謂其目之清
明也儀既成兮謂其儀之備也終日射侯不出正兮
謂其射之有準的也以皮為侯畫以為正三分侯廣
正居其一其内皆方二尺射不出正則有準的矣展
誠也謂其誠宜為我甥也說者謂鵠與正皆禽名鵠
即鴻鵠也一舉千里正鴊之省文也方言齊魯以題
肩為鴊月令征鳥厲疾釋者謂征鳥題肩也齊人謂
之擊征或名曰鷹鵠高遠而難中鴊健黠而難中故
射者取以名其的焉天子五正中朱次白次蒼次黃
玄居外諸侯損玄黃大夫士又去白以朱綠為飾侯
之為義其說不一射義云天子大射謂之射侯者射
為諸侯也射中得為諸侯射不中不得為諸侯此一
說也考工記祭侯之辭曰惟若寧侯母或若女不寧
侯不屬于王所故抗而射女謂命之為侯而射之者
示其諸侯有不服亦似此誅伐之也此亦一說也又
取熊虎豹麋鹿豕豻為飾者亦以其類視之也其說
頗合於弧矢威天下之意姑存之
猗嗟孌兮清揚婉兮舞則選(雪戀)兮射則貫兮四矢反兮
以禦亂兮
孌兮婉兮皆壯好之貌歎其貌之好眉目清揚也舞
則選兮謂其舞之齊於樂節也射則貫兮謂其射之
貫習而必中也四矢反兮以禦亂兮反復也謂其乘
矢之發皆復得其故處可用以禦亂惜其不用也此
章歎美之辭重複不厭而寓意於禦亂之二字語若
緩而不切亦理之所難行也蓋二國之亂以莊公言
之内則母也外則舅也詩人安得直以禦亂之事責
之故微寓其意焉序詩者發之曰不能防閑其母失
子之道則莊公之罪著矣是詩三章皆賦也
詩補傳卷八
