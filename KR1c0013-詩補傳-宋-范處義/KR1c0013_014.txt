詩補傳卷十四宋范處義撰
國風
曹
周武王封弟叔振鐸於曹之地在禹貢兖州陶邱之
北雷夏菏澤之野今為濟隂定陶堯嘗遊成陽因葬
焉舜嘗漁於雷澤其遺風重厚多君子務稼穡薄衣
食以致積蓄其後富而無教乃更驕侈十一世至周
惠王時政衰昭公好奢而任小人變風始作曹既弱
小又不能用賢今所存四詩其一萹二萹序皆言任
小人其三萹又言在位無君子則國非其國矣故以
下泉思治終焉此所以次於檜也
蜉(浮下同)蝣刺奢也昭公國小而廹無法以自守好奢而
任小人將無所依焉
檜曹皆小國詩亦相似檜之變風始於羔裘曹之變
風始於蜉蝣羔裘言國小而廹君不用道蜉蝣言國
小而廹無法以自守道者法之所由出法既亡矣道
安在哉羔裘刺絜其衣服蜉蝣刺好奢亦類也羔裘
之詩不及治政序詩者以其逍遥遊燕而知其必不
能自彊於政治蜉蝣之詩不及小人序詩者以其將
無所依而知其所用皆小人故不足恃然不能自彊
猶愈於將無所依此曹所以又出檜下也
蜉蝣之羽衣裳楚楚心之憂矣於我歸處蜉蝣之翼采
采衣服心之憂矣於我歸息蜉蝣掘(求物)閱麻衣如雪心
之憂矣於我歸說(税)
蜉蝣渠略也此物生於土既成則掘土解閱而出不
自知其朝生夕死方且矜其羽翼掘閱以飛揚故詩
人取以喻昭公不自知其將無所依方且好為奢靡
其燕衣則楚楚而整飾其禮服則采采而華麗其深
衣則如雪之潔白詩人憂其危亡將至謂儻無所依
當於我乎居處於我乎休息於我乎說駕以詩人獨
有愛君之忠如此亦足以見當時在位無一可倚仗
者不必言小人意自見於言外也是詩三章皆比而
賦之也
候人刺近小人也共(恭)公遠(于萬)君子而好近小人焉
此詩為共公好近小人而作近小人則遠君子勢不
兩立必然之理也
彼候人兮何(何可)戈與祋(都外)彼其之子三百赤芾(弗)
内君子而外小人泰之象也内小人而外君子否之
象也候人之官遠在邊境所掌者荷戈與祋之役而
使君子居之赤芾者卿士之服常在君側而使小人
居之是内小人而外君子也故序詩者以遠近言之
曹之為國視此可知矣戈戟也祋殳也芾韠也大夫
以上赤芾乘軒三百言其多也
維鵜(徒低)在梁不濡其翼彼其之子不稱(尺證)其服維鵜在
梁不濡其咮(陟救)彼其之子不遂其媾(古豆)
鵜洿澤也當在泥水中自求魚而食今乃高處魚梁
之上翼咮不濡而竊食人之魚譬小人宜在遠方今
乃衣赤芾而竊禄於高位可謂不稱其服矣婚媾猶
言好合也彼小人在朝雖暫相黨引僞為好合及其
見利而爭先利盡而交疎則反相賊害安能終相好
合哉所謂不遂其媾也
薈(烏會)兮蔚兮南山朝隮(子兮)婉(於阮)兮孌(力轉)兮季女斯飢
薈蔚雲升之貌婉孌柔弱之貌此章申言小人肆志
於上如薈蔚之雲升於南山君子困窮於下如婉孌
之季女飢於牖下亦由其君遠君子而近小人故也
是詩四章首章賦也後三章比也
鳲(尸)鳩刺不壹也在位無君子用心之不壹也
書言惟尹躬暨湯咸有一德然則德惟一動罔不吉
德二三動罔不凶亦君臣之所同也今曹在位無君
子用心之不壹似亦指其君臣然臣之不一君實為
之蓋上者下之儀無以率於上何以從於下是篇皆
陳古之人君一德之美以刺時之不然如曰正是四
國豈人臣之能為曰胡不萬年亦不可以是為人臣
之祝書曰常厥德保厥位則商之君臣雖曰咸有一
德而保厥位則專指其君正與是詩之意同也
鳲鳩在桑其子七兮淑人君子其儀一兮其儀一兮心
如結兮鳲鳩在桑其子在梅淑人君子其帶伊絲其帶
伊絲其弁伊騏鳲鳩在桑其子在棘淑人君子其儀不
忒(他得)其儀不忒正是四國鳲鳩在桑其子在榛淑人君
子正是國人正是國人胡不萬年
鳲鳩以均一為德其子雖或在梅或在棘或在榛而
鳩之飛止不越於桑以見其性之有常如此不然則
其子有七出入不齊安能均哺惟其有常處則子皆
知母所在然後均一之德可得而施也淑人君子言
有淑善之德在君子之位如鳩之均一也一章言在
位之君子威儀一於外而心亦結於一所謂表裏如
一有諸中則形諸外也二章言在位之君子冠服之
有常其帶伊絲謂大帶用素絲也其弁伊騏皮弁之
文如騏說文曰馬青驪文如博碁曰騏皮弁之會縫
貫玉為飾文亦如騏故謂之伊騏也三章言在位之
君子威儀無差忒故遠而可以正四國謂列國皆來
取法也記言治國在齊其家舉是詩其儀不忒正是
四國為證則治國為人君眀矣四章言在位之君子
既能治其國則君正莫不正故國人稱願欲其壽考
萬年長享其國也詩言萬壽皆美人君則此詩萬年
之祝不可施之人臣也是詩四章皆比而賦之也
下泉思治也曹人疾共公侵刻下民不得其所憂而思
眀王賢伯也
震風凌雨然後知厦屋之帡幪亂極思治人之常情
也共公專務侵刻民不得其所若當盛世眀天子在
上必能命賢方伯以行黜陟之政共公在東周時上
下廢弛得以自恣故詩人疾之而思治也
冽(列下同)彼下泉浸彼苞稂(郎)愾(苦愛下同)我寤嘆念彼周京
冽彼下泉浸彼苞蕭愾我寤嘆念彼京周冽彼下泉浸
彼苞蓍(尸)愾我寤嘆念彼京師芃芃(薄紅)黍苗隂雨膏(古報)
之四國有王郇(荀)伯勞(力報)之
寒泉與隂雨均可以養物然稂童粱也乃禾之不實
者而蕭也蓍也皆野物無滋於灌溉者而流泉皆浸
漬潤澤之使之叢生而茂以喻共公侵刻下民所資
為養之物以養無益之人反使下民有益於國如黍
苖者失其所養此所以愾然不寐而嘆思周室王者
命方伯舉行其職以慰下民之望也卒章謂芃芃方
秀之黍苖得隂雨則膏潤矣四國之民有明王在上
則賢如郇伯者必有以勞我矣不至如今之失所也
詩人以寒泉喻曹之澤謂其流出於山麓之下及物
者不廣況止及於無益乎以隂雨喻周之澤謂其溥
博霑足無此疆爾界均及於四國也言四國則不獨
曹之民思周室四國胥望之矣左氏傳曰畢原酆郇
文之昭也必周之方伯善於其職者故曹人思之是
詩四章皆比而賦之也
詩補傳卷十四
