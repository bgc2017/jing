詩補傳卷十二宋范處義撰
國風
陳
陳帝舜之胄有虞閼父者為周武王陶正豈以河濱
之故習歟武王封閼父之子媯滿於陳都宛丘之側
與宋杞以備三恪妻以元女大姬封域在禹貢豫州
之東大姬無子好巫覡禱祈鬼神歌舞之樂民俗化
之至五世幽公當厲王之時淫荒無度變風始作次
秦之下亦以其昏亂虞之故家遺俗無復存者誠秦
之不若也
宛丘刺幽公也淫荒昏亂游蕩無度焉
人君之游豫苟有益於民如春省耕而補不足秋省
斂而助不給乃民之所望固為善也其次能與民同
樂如田獵鼓樂民見羽旄之美聞鍾鼔之音欣然有
喜色抑其次也今陳之幽公以淫昏之故游蕩無度
國人歌詩以刺之諷味其言備見一時鄙厭之意此
國人之情也
子之蕩(他浪)兮宛丘之上兮洵(苟)有情兮而無望兮坎(苦感)
(下同)其擊鼔宛丘之下無冬無夏值(直置下同)其鷺羽坎其擊缶
(方有)宛丘之道無冬無夏值其鷺翿(導)
宛丘在成都之側自為地名說者或以為中央下或
以為中央高既曰宛矣固不得為高也或言上或言
下或言道據所見云爾幽公始而游於宛丘民猶有
望也既而屢出蕩而忘反則民信其止為情欲耳無復可
望如古人之游豫也故聞其擊鼔擊缶之聲見其鷺羽鷺
翿之舞第若可厭鄙耳無復有欣欣之喜也鼓以革為之
缶則土鼓也易言不鼔缶而歌史言請秦王擊缶坎者擊
鼓之聲也鷺羽一名翳舞者所持以指麾也翿即羽也冬
夏猶言寒暑無時不相值也幽公游蕩不避寒暑使國人
無時不值於宛丘則人情之鄙厭不言而喻矣是詩三章
皆賦也一說幽公游蕩信有情欲耳而無令望也亦通
東門之枌(符云下同)疾亂也幽公淫荒風化之所行男女棄
其舊業亟(欺冀)會於道路歌舞於市井爾
幽公荒淫宛丘刺之此詩疾之刺之者刺其君不能
正之於上也疾之者疾時人胥傚之於下也男女不
服舊業亟會於道路歌舞於市井則無恥之甚也無
恥故可疾也
東門之枌宛丘之栩(況浦)子仲之子婆娑(素何下同)其下榖旦
于差南方之原不績其麻市也婆娑榖旦于逝越以鬷
(子公)邁視爾如荍(祁饒)貽我握椒
東門即去宛丘之道路也枌也栩也即道路間之木
也婆娑盤旋歌舞之貎子仲氏之子既先往於東門
之下則南方原氏之女亦不復績麻而往會之舉二氏
之男女為言則下此者可知矣古人姓氏幸而存於經
不得而廢也如丘中有麻之留氏如桑中之姜氏弋氏
庸氏皆其類也或謂南方之原為南方之原野則於文
義有礙且宛丘既自東門而出則在東而不在南矣必
無出東門而往南方之理意謂南方原氏之女來會
於東門之市井耳况春秋莊公二十七年有公子友
如陳葬原仲之事則原為陳大夫何疑之有二章言
榖旦于差謂差擇吉日以為期也三章言榖旦于逝
謂期日已至而遂往也越以&KR0934;邁&KR0934;之為言總也謂
於是總往於所會之地也荍芘芣也荍取其華之色
椒取其氣之芬此男女相贈之物也是詩三章皆賦也
衡門誘(酉)僖公也愿(願)而無立志故作是詩以誘掖其
君也
陳小國也僖公天資慤愿僅能自守耳豈能抗志以
有立哉故詩人欲誘道扶持使之卓然奮起有為於
國不至安於卑陋而遂止也然是詩之體頗異衆作
一章正言其愿而無立二章三章皆誘掖之辭也
衡門之下可以棲遲泌(悲位)之洋洋可以樂(洛)飢
衡門謂横木為門其規模淺陋無帡幪之可託今乃
遊息於下自以為安泌始流之貎言其洋洋漫流無
波瀾之足觀今乃游泳其間自以為樂蓋安則棲遲
而不去樂則忘飢而廢食以喻僖公之性安於卑陋
而無立志也
豈其食魚必河之魴(房)豈其取(娶)妻必齊之姜豈其食
魚必河之鯉豈其取妻必宋之子
先儒謂洛鯉河魴貴於牛羊則魴鯉乃魚之美者齊
姜姓宋子姓姜子乃女之貴者食魚當求魴鯉取妻
當求姜子皆誘以大而起其志蓋圖王不成猶可以
伯安於卑陋則陳止於陳耳惜乎僖公不足以進此
亦猶孟子語齊宣以王道自謂吾惽不能進於是
也是詩與甫田皆視其君之失而正救之齊襄公志
大心勞所謂過也詩人則抑之陳僖公愿而無立志
所謂不及也詩人則誘之孔子曰求也退故進之由
也兼人故退之孰謂詩人之正救其君不與聖人教
人之意同學與政果無二致也是詩三章皆興也
東門之池刺時也疾其君之淫昏而思賢女以配君子
也
凡詩言刺時蓋指一時之事或指其君或指其臣民
是詩之序明言疾其君之淫昏必其君有淫行如衛
宣公之類不然何以遽加以疾之一字蓋疾近於惡
如衛宣公之類直可惡矣無復可正救陳君之淫昏
詩人猶思得賢女以配之雖由其心之愛君亦其君
之資質猶可與為善也
東門之池可以漚(烏豆下同)麻彼美淑姬可與晤(五故下同)歌東
門之池可以漚紵彼美淑姬可與晤語東門之池可以
漚菅(古顔)彼美淑姬可與晤言
陳風三詩皆言東門蓋指所見以起興也水性至柔
池有防限賢女之喻也漚久漬也麻也紵也菅也必
得水之久漬乃可治以為用以喻君子必得賢女相
與漸染可以成德也晤欲明也賢女於君子凡笑歌
言語之際亦有以曉悟之故其聽之也熟而入之也
深如齊雞鳴蓋於夙夜卧起之際有相成之道亦此
之類也是詩三章皆比而賦之也
東門之楊刺時也昏姻失時男女多違親迎(魚敬)女猶有
不至者也
是詩刺當時昏姻以有故而失時則男女多殺禮不
復能如古之親迎今幸已有成約而女復有異志而
不至亦由於上之人淫昏有以化之故也
東門之楊其葉牂牂(子桑)昏以為期明星煌煌東門之楊
其葉肺肺(普貝)昏以為期明星皙皙(之世)
東門之楊葉雖牂牂肺肺而盛然漸至於凋落耳喻
男女已失嫁娶之時及今猶可以昏姻乃復男行而
女不隨既有成約期以吉日之昏暮可以行禮今夜
已鄉晨啓明之星煌煌皙皙而女猶不至則又不能
踐約矣正如東門之楊竟至衰落是誠可刺也昏姻
取幽隂之義故行禮用昏暮古今皆然是詩二章皆
比而賦之也
墓門刺陳佗也陳佗無良師傅以至於不義惡加於萬
民焉
案春秋在氏傳魯桓公五年陳侯鮑卒謂陳桓公也
於是陳亂文公子佗殺大子免而代之公疾病而亂
作國人分散佗桓公之弟也桓公卒而佗立明年為
蔡人所殺佗當桓疾病殺大子而以己代之可謂不
義陳由是亂國人至於分散所謂惡加於民也詩人
刺之以佗之不義由於無良師傅蓋以恕待之謂其
資質可與為善可與為不善視師傅之賢否如何耳
序詩者不以為君直言陳陀蓋得春秋不稱爵書蔡
人殺陳佗之旨與書衛州吁鄭忽同也使詩序不經
聖人之手孰敢竊春秋之法書三君之名哉
墓門有棘斧以斯(所宜)之夫也不良國人知之知而不已
誰昔然矣墓門有梅有鴞萃(徂醉)止夫也不良歌以訊之
訊予不顧顛倒思予
佗無良師傅非可以責佗父兄當任其咎也無賢父
兄則無良師傅使佗之父兄能知古人教世子之道
則佗其庶幾矣棘也梅也皆有實之可食喻佗可與
為善也不幸生於墓門則非其地喻其無賢父兄也
斯離析也鴞惡鳥也棘與梅既生非其地則或為斧
斤之斯析或為惡鳥之棲萃則不足為美矣喻其無
良師傅與之相處遂戕其性而染其惡也故詩人於
首章原其所自則曰師傅之不良國人且知之佗之
父兄豈不知之而不能去之乎此向者誰使之然哉
蓋責其父兄也於卒章要其所終則曰師傅之不良
予既歌以訊告於佗矣苟不顧予之訊以至顛倒而
後思予之言亦何及哉蓋責佗也佗之惡亦甚矣而
詩人待佗為甚恕既追咎於師傅又冀佗之悔悟忠
厚之至也是詩二章皆比而賦之也
防有鵲巢憂䜛賊也宣公多信䜛君子憂懼焉
古者謂䜛人必曰䜛賊蓋其巧發竒中甚於以刃殺
人彼以刃殺人者人得以禦之而善為䜛者譸張為
幻足以惑亂是非隂被中傷者皆不知為計以是言
之甚於以刃殺人者矣況為宣公者多信其言不能
考察此君子所以憂懼也夫所貴於考察者亦有理
之可據理之所必無者讒人以為有何足信哉是詩
二章皆據理之言也
防有鵲巢卭(其恭下同)有旨苕(徒雕)誰侜(陟留)予美心焉忉忉中
唐有甓(蒲歴)卭有旨鷊(五歴)誰侜予美心焉惕惕(吐歴)
鵲必依大木為巢為防以止水必無大木安有鵲巢
陵苕生於下濕卭高仰之地必無潤澤安有美苕中
唐在堂塗之閒人朝夕所埽除必無瓴甓旨鷊綬草也
與陵苕性相類亦卭之所必無而讒者皆以為有彼
好聽者遽信之何哉侜壅蔽也蓋予雖有美為讒言
所壅蔽所以始則忉忉而憂終則惕惕而懼也是詩
二章皆興而賦之也
月出刺好(呼報下同)色也在位不好德而說(悅)美色焉
在位之人化其君之淫昏惟女色是好則其志荒矣
序詩者以不好德而說美色發之蓋以責在位為卿
士大夫者當知禮義廉恥豈與庶民無知惟上所化
邪故以不好德刺之若為庶民而作則直言其淫亂
耳
月出皎兮佼(古卯下同)人僚(了)兮舒窈(烏了)糾(其趙)兮勞心悄(七小)
兮月出皓(胡老)兮佼人懰(力久)兮舒懮(於久)受兮勞心慅(七老)兮
月出照兮佼人燎(力召)兮舒夭(於表)紹兮勞心慘兮
齊風以東方之日東方之月喻君臣此詩止刺在位
故以月出言之晝欲有所為則夜必有所思月之始
出皎潔皓白光照萬物在位之君子能於此時思其
政則為好德矣今乃思佼好之人欲舒我之憂思而
不可得至於我心之勞則好德不如好色誠有愧於
月之象矣傳曰政如農功日夜思之周公亦仰而思
之夜以繼日此皆好德之思也陳之諸臣何足與語
此僚兮懰兮燎兮皆好貌窈糾懮受夭紹皆憂貌悄
兮慅兮慘兮皆勞貌諸國方言多不同未易以一義
求也是詩三章皆賦也
株(陟朱下同)林刺靈公也淫乎夏(戶雅)姬驅馳而往朝夕不休
息焉
陳靈公與夏姬亂至與其臣相戲於朝又驅馳而往
朝夕不休息其無忌憚之甚殆與疾驅於通道大都
者無以異國人刺之其辭比他詩為迫切奈靈公無
羞惡之心何
胡為乎株林從夏南匪適株林從夏南駕我乘(繩證)馬說
(稅)于株野乘我乘駒朝食于株
株不必為邑名殆夏姬所居之地也國人正辭以詰
之曰何為乎株林豈欲與夏南相從乎若非往株林
與夏南相從何故駕乘馬而說乎株野乘乘駒而朝
食于株乎憂君之意切故其辭亦切也不斥夏姬而
言夏南固嫌於褻然夏南實主其家國人亦豫憂其
禍必作於夏南也是詩二章皆賦也
澤陂(彼皮下同)刺時也言靈公君臣淫於其國男女相說憂
思(息嗣)感傷焉
序詩者言君臣淫於其國蓋指靈公與孔寧儀行父
之事其下化之至於男女相說憂思感傷說者謂東
門之枌宛丘之應澤陂株林之應信乎上有好者下
必有甚焉者矣
彼澤之陂有蒲與荷有美一人傷如之何寤寐無為涕
(他弟)泗(四)滂(普光)沱(徒何)彼澤之陂有蒲與蕳(古顔)有美一人碩
大且卷(其員)寤寐無為中心悁悁(烏玄)彼澤之陂有蒲菡(戸感)
萏(大感)有美一人碩大且儼寤寐無為輾(張輦)轉伏枕
澤者水之鍾也陂者水之障也蒲苻離也荷芙蕖之
葉也蕳蘭草所謂澤蘭也菡萏芙蕖之華也皆澤陂
所有之物也蒲以喻男子荷取其葉之穉蕳取其氣
之芬菡萏取其色之麗皆以喻女子詩人以蒲配荷
以蒲配蕳以蒲配菡萏所謂男女相說也蓋淫風之
行由於男子無剛德柔從於人若蒲然故年之穉者
則取之氣之芬者則取之色之麗者則取之其未得
之也則既思其人而感傷又思其人髮之卷又思其
人貎之儼寤寐之間不復他有所為或涕泗俱下或
悁悁憂慼或輾轉廢寢此皆合男女之情而言之詩
人言其情而不及於亂亦欲其止於禮義也是詩三
章皆比而賦之也
詩補傳卷十二
