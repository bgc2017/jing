詩補傳卷十八宋范處義撰
變小雅
節(南結)南山家父(甫)刺幽王也
家父疑周之世大夫也至魯桓公十五年天王使家
父來求車上距幽王之末已七十五年非作詩之家
父明矣然世禄之家同號同字則有之同名則不可
或謂春秋書其字且求車非美事不宜有書字之襃
而况是詩曰家父作誦豈有作詩刺王而以字自命
耶意周大夫别有家父者偶同名耳左氏傳載韓宣
子來聘季武子賦節之卒章或謂此詩古止名節如
抑之類然傳所載孔子讀詩亦曰節南山
節彼南山維石巖巖赫赫師尹民具爾瞻憂心如惔(徒藍)
不敢戲談國既卒斬何用不監(右銜)
節高峻貌巖巖石貎赫赫顯貎師周三公也師尹尹
氏為師者也惔内熱貎斬絶也監察也南山人所瞻
仰喻居三公之顯位民亦皆仰之如山而所為不善
使人積忿熱中畏禍至不敢戲言如此則國祚卒於
斬絶王何為不監察之乎
節彼南山有實其猗(於宜)赫赫師尹不平謂何天方薦(徂殿)
瘥(才何)喪亂弘多民言無嘉憯(七感)莫懲嗟
猗盛也瘥病也薦重也與荐同義憯痛也與慘同義
山氣潤澤平均故草木之實人望之皆猗然而盛師
尹居三公之顯位而不能持平均一所用皆瑣瑣姻
亞而君子則棄而不用故乖氣所感上則天降荐臻
之病下則民罹喪亂之多今民之怨讟出言不善矣
我所痛者王不能懲創咨嗟求所以止之也
尹氏大(泰)師維周之氐(丁禮)秉國之均四方是維天子是
毗(婢尸)俾民不迷不弔昊天不宜空我師
氐本也又星名爾雅曰氐天根也說者謂角亢下繫
於氐如木之有根故曰天根也與本同義均平也與
鈞同義維持也與綱同義毗輔也弔哀也三公為國
之根本當秉持國均為四方之綱上以輔佐天子下
以覺悟斯民奈何天不哀下民而使尹氏在此位豈
宜視其將空我之國而不恤衆民乎假天為言怨王
而不敢斥也
弗躬弗親庶民弗信弗問弗仕勿罔君子式夷式已無
小人殆瑣瑣(素火)姻亞則無膴(武)仕
仕猶用也罔猶無也夷平也膴美也兩壻相謂曰亞
壻之父曰姻此章刺王不親庶政而專任師尹下民
所以不肯信服王既不能詢問君子不能任用君子
勿謂國無君子也但君子皆用是自務平夷用是自
務退已無為小人所危殆耳今視在位皆師尹瑣瑣
之姻亞無有能美其所任之職者猶言不能善其職
也
昊天不傭(敕龍)降此鞠訩(凶)昊天不惠降此大戾(麗)君子
如届(戒)俾民心闋(若穴)君子如夷惡怒是違
傭均也鞠合也訩亂也惠順也戾乖也届至也闋息
也夷平也違去也上章既言在位皆小人此章望王
用君子以止亂謂小人肆為不善無所歸咎皆由昊
天不均降訩亂如鞠之合昊天不順降乖戾如此其
大君子如肯至而任事則民之憂心當少息君子如
平夷無患則民之怒心亦皆去矣鞠之為物合皮而
成詩人每用之
不弔昊天亂靡有定式月斯生俾民不寧憂心如酲(呈)
誰秉國成不自為政卒勞百姓
此言王既不能用君子是我民不見哀於昊天故致
亂無有定日也式月斯生謂亂方且月益生而未已
民何由而安哉我所以憂心悶憒如病酒者之甚也
國成謂國之成法如綱紀制度之類是也秉國均者
大臣秉國成者人主也不敢斥言王故云誰也刺王
不自為政卒使民之勞苦誰之過歟
駕彼四牡四牡項領我瞻四方蹙蹙(子六)靡所騁(刺領)
項大也蹙縮也此章言亂既靡定則四方莫不皆然
雖有四牡且項領肥健而視四方之亂蹙縮無有可
馳騁之地亦寓意言君子有可用之才而無所施設
也
方茂爾惡相爾矛矣既夷既懌(亦)如相醻(市由)矣
茂盛也懌悅也上章既憂四方皆亂無所往此章言
亂世小人情狀喜怒不常難與共立人之朝方其盛
意作惡視之如欲以戈矛相害及其怒平而悅即如
燕飲之醻酢君子進退無所容所以刺王也
昊天不平我王不寧不懲其心覆(芳服)怨其正
此章復呼天而訴之曰昊天何為不平耶師尹為惡
不悛禍將及我王不得安其位矣師尹不自懲艾其
心而反怨正人所謂惡直醜正也家父憂王之不寧
愛君之至也
家父作誦以究王訩式訛爾心以畜(許六)萬邦
家父世臣身視國為安危故自顯其名誦言作詩不
䘏師尹之怨且究極言王國之訩亂蓋心乎愛君急
於正救尚冀用是可以化師尹為惡之念以養此萬
邦困窮之民柰其不能聽何或以爾心為指王言詩
人固多爾其君然皆頌其美故爾而親之理無所歉
此詩既明言我王又指言王訩不當以此又爾其君
是鄙之也孰謂家父之賢憂國愛君之言不離諸口
詎肯鄙其君乎是詩十章一章二章比而賦之餘皆
賦也
正(政)月大夫刺幽王也
正月之下即十月之交皆記幽王之失道天心仁愛
之欲止其亂故出異災以譴告冀其恐懼而脩省也
夏之四月謂之正月者正陽之月也夏之十月謂之
陽月者嫌於無陽也正陽之月而隕霜陽當盛而為
隂所侵也無陽之月而日食隂太盛而陽不能立也
陽君道也夫道也隂臣道也妻道也幽王臣則師尹
皇父之徙妻則襃姒天之譴告明矣或謂正月繁霜
無是道也遂以繁霜比訛言是疑四月不應有霜也
幽王十月日蝕說者初亦疑漢歴無之近世儒者考
之唐歴方知為幽王之六年竊嘗考之漢晉二史漢
武帝元光四年四月隕霜殺草晉武帝咸寧九年四
月隕霜傷宿麥則幽王之時日食地震百川沸騰天
地變異多矣四月繁霜何疑之有幸而聖人存之六
經為萬世警戒庸可忽而不信哉
正月繁(扶袁)霜我心憂傷民之訛言亦孔之將念我獨兮
憂心京京哀我小心癙憂以痒(羊)
繁多也將大也京京亦大也癙憂隱憂也痒病也幽
王之時上則天變以正陽之月而有繁霜之災下則
民亂而興訛造訕譸張為幻故大夫既憂傷天變又
憂民之訛言其變又大於繁霜之害物蓋謂人妖甚
於天變也然此獨我憂心京京而大爾他人皆不知
憂也雖不知憂尚冀其哀我以小心畏禍之故隱憂
而至於病也
父母生我胡俾我瘉(庾)不自我先不自我後好言自口
莠(餘久)言自口憂心愈愈是以有侮
瘉病也莠惡言也榖善而莠惡也愈愈憂甚也人窮
則反本故呼父母而傷己也謂父母生我何為使我
之病如此蓋此病不自我之先不自我之後適丁斯
時耳斯時何時也訛言之時也訛言之人者善變易
是非言之好惡皆自其口出我心之憂日益以甚而
不知者反笑侮我以為不然也
憂心惸惸(其營)念我無禄民之無辜并(必政)其臣僕哀我人
斯于何從禄瞻烏爰止于誰之屋
惸惸獨憂也無禄不幸也訛言可畏人不知憂而我
獨憂之憂之何如念我固已不幸矣將與此無罪之
民併淪胥為臣僕也古者以罪人與亡國之虜為臣
僕故箕子曰商其淪喪我罔為臣僕是也哀我人斯
復從何而得禄猶烏之飛未知其止誰之屋也烏好
集人之屋故取以為喻也
瞻彼中林侯薪侯蒸(之丞)民今方殆視天夢夢既克有定
靡人弗勝有皇上帝伊誰云憎
上章既有為臣之憂故此章以中林材木為喻謂材
木可以大用而摧毁之為薪蒸衣冠陷為皂隷亦猶
是也民今此憂甚危殆矣視天夢夢然若無所見非
無所見也特以天未定故未能勝人耳定則能勝之
矣於是又從而嘆之曰大哉上帝謂天之有主宰者
豈有所憎於人而視其受禍而不恤耶亦適當其未
定耳此亦窮則反本也
謂山蓋卑為岡為陵民之訛言寧莫之懲召彼故老訊
(信)之占夢具曰予聖誰知烏之雌雄
此章言民之訛言固有顯然有形可證其妄者如謂
山為卑今有山脊之岡有大阿之陵可以證其妄矣
而王皆不能辨之故訛言之甚顯者亦不知懲艾如
此則亂將至而不知懼方且召故老問以占夢屬意
於卜祝之事故老乃舊德老成之人知其不可與言
亦不聞規諫則知幽王之朝莫有言其非者矣君臣
皆自以為聖猶烏之首尾毛色不異人無有辨其雌
雄也占夢亦先王所不廢然當上下逸豫之時休祥
將至則命大人占之為可矣當訛言興亂之時危懼
不暇而人君忽其所可憂乃召彼故老訊以不急之
細故是則可刺也孔叢子子思言於衛侯曰君之國
事將日非矣君出言自以為是卿大夫莫敢矯其非
卿大夫出言自以為是士庶人莫敢矯其非君臣既
自賢矣而羣下同聲賢之賢之則順而有福矯之則
逆而有禍如此則善安從生詩曰具曰予聖誰知烏
之雌雄抑亦似君之君臣乎
謂天蓋高不敢不局(其欲)謂地蓋厚不敢不蹐(井亦)維號(豪)
斯言有倫有脊哀今之人胡為虺(暉鬼)蜴(星歴)
局曲也蹐累足也倫序也脊理也虺蝮蛇也螫毒視
他蛇為甚蜴守宫也能十二時變色上章既言訛言
莫之懲故君子懼及於禍天雖高不敢不局曲而處
地雖厚不敢不累足而動我維以此言號呼以告人
實有倫理哀當今之人不能聽我之言何為如虺之
肆毒以害人如蜴之變幻莫測也家語曰孔子讀詩
正月之六章惕焉如懼曰彼不逹之君子豈不殆哉
從上依世則道廢違上離俗則身危時不興善已獨
由之則曰非妖即妄也故賢者既不遇矣恐不終其
命焉桀殺龍逄紂殺比干皆是類也詩曰謂天蓋高
不敢不局謂地蓋厚不敢不蹐此言上下畏罪無所
自容也
瞻彼阪(反)田有菀(鬱)其特天之扤(五忽)我如不我克彼求
我則如不我得執我仇仇亦不我力
阪田郊野荒蕪不治之田亂世之喻也君子如菀茂
特出之苗已難於獨立矣小人如風且摇扤之如恐
不能戕我之生也天豈不仁哉君子之處亂世為小
人所傾將及於禍無所歸咎之辭也君子為小人所
傾所望於王力保護之耳今王始者欲求我為法則
惟恐不我得也及既得之則虚拘執我於此如好仇
然亦不與我為力此所以歸咎於天之扤我也
心之憂矣如或結之今兹之正胡然厲矣燎之方揚寧
或滅之赫赫宗周襃姒烕(呼悅)之
上章既言王不與為力則君子亦無望矣第中心之
憂如有物鬱結而不可觧耳正政也烕滅也古詩用
字多通於是歎今兹國政何其危厲也始謂火之方
揚熾而燎于原寧能撲滅之乎今周宗赫赫之盛乃
為一襃姒所滅矣時宗周猶存而云滅者蓋禍有本
矣必然之理也此所謂危厲也
終其永懷又窘(求隕)隂雨其車既載乃棄爾輔載輸爾載
(才再下同)將伯助予
上章既言宗周有必滅之理君子愛君憂國不忍恝
然忘懷終欲深長思之以救其危亂柰又窘隂雨何
詩人以天之未隂雨喻閑暇以隂雨喻急難謂又窘
於急難之故也急難者何謂王儻能用賢方伯糾合
諸侯以自輔猶可為也今乃不然譬之車既載物矣
乃棄其輔今人以杖束於輻謂之輔蓋所以助車也
棄其輔則必輸墮所載之物矣謂王既至傾覆將欲
求助於方伯亦何及哉幽王侮嫚諸侯諸侯皆不欲
朝故君子以是誨之齊晉之伯皆率諸侯以輔王室
者也傳曰我周之東遷晉鄭焉依亦此意也蓋輔者
以他物員於輻以助車猶天子有方伯之外助也或
疑伯之一字不可為方伯竊謂侯于周服維予侯興
說者皆以侯之一字為諸侯此其例也
無棄爾輔員于爾輻(方六)屢(力住)顧爾僕不輸爾載終踰絶
險曾是不意
上章既刺王之棄爾輔君子之心猶未忍捨王又再
三誨王以求輔之道謂王誠能如載物之車勿棄其
輔以環束於輻又數顧視其將車之僕則不至於墮
其物矣誠如是則終可以踰越於絶險之地而不敗
曾不是思何哉輔既喻方伯諸侯僕則喻天子之宰
通于四海者王誠得方伯諸侯之環輔又數命大臣
以親方伯諸侯則宗周雖更危難可無憂於傾覆也
柰王曾不以是為意何詩人以環為員商頌曰景員
維河蓋謂環景山者維河水也
魚在于沼(之紹)亦匪克樂(洛)潛雖伏矣亦孔之炤(灼)憂心
慘慘(七感)念國之為虐
上章既言再三誨王以求輔王曾不以為意於是君
子憂懼於無所容以在沼之魚譬君子之在野亦炤
然易見終難避禍可謂無所容矣是以憂心至慘慘
而痛念此之虐皆國之自為也不忍斥其君故曰國
也
彼有旨酒又有嘉殽(戸交)洽比(毗志)其鄰昏姻孔云念我獨
兮憂心慇慇
上章既言君子憂心慘慘而痛然小人曾不是憂方
且以旨酒嘉殽和洽其鄰里與親戚而相倡和正如
燕雀處堂母子自以為樂突決棟焚恬然不知禍之
將及也君子自念獨我憂心慇慇然而痛甚也莫有
知我者矣
佌佌(此)彼有屋蔌蔌(速)方有榖民今之無禄天夭(於遥)是
椓(陟角)哿(哥我)矣富人哀此惸獨
佌佌小也蔌蔌陋也榖禄也椓害也卒章言小人得
志佌佌者彼有屋以安居矣蔌蔌者方有禄而未艾
也民今不幸如此豈天生此夭孽椓喪我宗周乎又
深歎當此夭孽之害富人猶有力可自為計最可哀
者惸獨之民無策以避禍也為此詩者其賢矣乎國
不可為矣猶冀有以扶持之王不可與言矣猶冀有
以開悟之卒至於無可柰何而惸惸忠赤可謂獨醒
者也是詩十三章皆賦也中閒亦多比興之言
十月之交大夫刺幽王也
小雅無厲王之詩鄭氏以為十月之交雨無正小旻
小宛皆厲王之詩也毛氏作傳遷其第因改之耳其
說曰師尹皇父不得並政襃姒豔妻不得偕寵番與
鄭桓不得同位先儒非之謂使師尹皇父番與鄭桓
先後共事襃姒以色居位謂之豔妻其誰曰不可又
謂韓詩之次與毛氏合案幽王八年以鄭桓公為司
徒安知其前無番為司徒而四詩非厲王明矣竊嘗
詳考之詩十月辛卯日有食之驗之唐歴在幽王六
年一也百川沸騰山冢崒崩稽之史記幽王二年三
川皆震二也雨無正言周宗既滅指赫赫宗周襃姒
烕之之事三也小旻言謀夫孔多發言盈庭謂七子
之徒若厲王監謗益嚴國人莫敢言道路以目安有
孔多盈庭之刺四也小宛言念昔先人有懷二人先
人謂先王二人謂文武若厲王先人則為夷王安能
懷文武之事五也鄭氏好立異何其疎耶
十月之交朔日辛卯日有食之亦孔之醜彼月而微此
日而微今此下民亦孔之哀
交者日月之交會朔者朔日也詩人於夏正皆以月
言於周正則以日言故不曰朔月而曰朔日也日月
皆右行月行天一周追及於日而與之會則食杜預
曰日月動物不能不少有盈縮故有雖交而不食者
有頻交而食者孔穎達曰月或在日道表或在日道
裏故不食月與日同道乃食也又曰若月先在裏依
限而食者多若月先在表雖依限而食者少此皆據
歴而言若然則詩人以為孔醜何也惟國朝儒者歐
陽脩志唐之歴其日蝕議略曰日君道也月臣道也
望而至於黃道是謂臣干君明則陽蝕之朔而至於
黃道是謂臣壅君明則陽為之蝕十月之交於歴當
蝕君子猶以為變詩人悼之然則古之太平日不蝕
星不孛蓋有之矣若過至未分月或變行而避之或
五星潛在日下禦侮以救之或涉交數淺或在陽歴
陽盛隂微則不蝕或德之休明而有小眚焉則天為
之隱雖交而不蝕四者皆德之所由生也故說者謂
交而食陽微而隂乘之也交而不蝕陽盛而隂不能
掩也此則係乎人事所感蓋臣子背君父妾婦乘其
夫小人陵君子夷狄侵中國所感如是則隂盛陽微
而日為之食矣曰彼月而微此日而微者意當時月
食又適與日食相近故下章言日月告凶遂歎今此
下民甚可哀也
日月告凶不用其行四國無政不用其良彼月而食則
維其常此日而食于何不臧
詩人謂日月並告凶以為由於幽王既無政以紀綱
四國又不用善人以自輔謂彼月而食猶未為異此
日而食則不臧甚矣左氏傳昭七年晉侯問於士文
伯對曰國無政不用善則自取謫于日月之災由是
言之則說者係人事之所感昔人亦嘗言之矣
&KR1433;&KR1433;(于輙)震電不寧不令百川沸(甫味)騰山冢崒(徂恤)崩高岸
為谷深谷為陵哀今之人胡㦧(七感)莫懲
幽王之時天地變異亦多矣不止於日月也非聖人
存於經後世無考焉傳曰太平之時雷不驚人號令
啓發而已電不眩目宣示光耀而已案月令雷乃發
聲後五日始電今旱暵亦電而不雷故易噬嗑則雷
電合而章豐則雷電皆至是詩言震電正以其驚人
眩目而不時有之故也震驚百里則人不遑安處故
曰不寧雷發不時則木鐸不得以令兆民故曰不令
川沸山摧陵谷變易即三川皆震之事也首章哀下
民此章哀在位之人何為處可痛之禍而不能懲艾
蓋謂下章皇父之徒也
皇父卿士番維司徒家伯冢宰仲允膳夫棸(側留)子内史
蹶(俱衛)維趣(七走)馬楀(矩)維師氏豔(餘贍)妻煽(扇)方處
說者謂皇父家伯仲允皆為字番棸蹶楀皆為氏他
書既不可考姑從之卿士說者謂於六卿之外更為
此官緫六官之事故曰卿士司徒掌土地之圖人民
之數冢宰掌建邦之六典皆卿也膳夫掌王之飲食
膳羞上士也内史掌爵禄廢置生殺予奪之法中大
夫也趣馬掌王之馬政中士也師氏掌司朝得失之
事亦中大夫也七子皆見寵用事而襃姒方煽其勢
焰以處内則同惡相濟矣
抑此皇父豈曰不時胡為我作不即我謀徹我牆屋田
卒汙萊曰予不戕(在良)禮則然矣
皇父既兼擅羣職故專罪其首惡下章言作都于向
故此章謂作都之舉皆皇父自專其謀衆皆不欲遽
徹毁其牆屋荒穢其田畝使之遷徙乃曰非戕害汝
也遷都之禮當然耳所謂皇父不自以為不是者如
此
皇父孔聖作都于向(式亮下同)擇三有事亶侯多藏(才浪)不憖
(魚勤)遺一老俾守我王擇有車馬以居徂向
皇父非特不自以為不是且自以為聖亶信也侯維
也憖彊也謂作都之後擇國之三卿信維取多藏之
富人不彊留一老成人以守衞天子又擇富民之有
車馬者徙以居向凡此皆皇父之為也
黽(民允)勉從事不敢告勞無罪無辜讒口囂囂(五刀)下民之
孽(魚列)匪降自天噂(子損)沓(徒合)背(蒲昧)憎職競由人
黽勉猶豫皆取諸物黽鼃屬也鼃黽之行勉強自力
故曰黽勉猶犬子也犬子之行往復不果故曰猶豫
此章言大夫之從役誠為勉彊雖不敢告勞柰無罪
辜而見讒囂囂而不止因歎下民之遭此災孽豈天
所降哉皆由小人噂噂沓沓對面則以言相說背面
則以言相憎而為此耳職主也競力也主之力者人
也
悠悠我里亦孔之痗(莫背)四方有羨(餘箭)我獨居憂民莫不
逸我獨不敢休天命不徹我不敢傚我友自逸
里居也痗病也羨餘也徹通也言我之所居甚病矣
悠悠何時而已也四方猶有餘暇我所居之憂何其
迫也凡民猶得安逸我所從之役何其勞也皆由我
命之窮不通徹如此我豈敢傚我之友亦欲自逸乎
卒章知命之言無所歸咎也是詩八章皆賦也
雨無正(政)大夫刺幽王也雨自上下者也衆多如雨而
非所以為政也
凡詩之命名皆摘取詩中之語獨雨無正巷伯常武
酌賚般六篇特出詩人之意非有序以發之雖孔子
亦不能知其為何詩也然則詩之有序庸可少哉說
者多取韓詩為證謂名雨無正大夫刺幽王也篇首
多雨無其極傷我稼穡二句竊意韓詩世罕有其書
或出好事者之附會是詩七章前二章今皆十句加
以二句已不可信正大夫乃詩中之語故欲以正大
夫刺幽王合之據今序之文以求詩人之言亦可見
非所以為政之意且與前篇弗躬弗親不自為政之
語相應不必立異也是詩有既伏其辜周宗既滅之
語蓋作於幽王之後追咎前日之失以為後來之戒
上二章尤為可考也
浩浩(古老)昊(胡老)天不駿(峻)其德降喪饑饉(其靳)斬伐四國旻
天疾威弗慮弗圖舍(赦)彼有罪既伏其辜若此無罪淪
(倫)胥(息魚)以鋪(普烏)
浩浩猶蕩蕩無窮極之義駿大也德者謂天之德也
榖不熟曰饑蔬不熟曰饉舍置也淪陷也胥相也鋪
徧也人窮則呼天無所歸咎之辭也謂天何為不大
其德而降饑饉以殺伐四國之人乎下民望昊天之
明賞善罰惡今天乃迅疾威怒曾不思慮為民之圖
謀彼得罪於天者既置之使之伏其辜矣柰何徧及
無罪之人相與陷於死亡哉
周宗既滅靡所止戾正大夫離居莫知我勩(夷世)三事大
夫莫肯夙夜邦君諸侯莫肯朝夕庶曰式臧覆(芳服)出為
惡
前篇以皇父為卿士此篇又有正大夫說者謂六卿
之外别設卿士正長也謂六官之長也竊意古人言
天子諸侯則次以卿大夫其次則有士有庶人蓋卿
大夫亦大臣之通稱也前篇言卿士謂皇父獨擅衆
職上自卿下至士無不專之也此篇正大夫謂大夫
之長又下於卿一等矣周官八職一曰正掌官法以
治要或以正大夫為治要之正未必然也幽王亦未
必設此二官乃詩人見當時幽王不自為政皇父則
無所不專為大夫之長者則離次而不任職故有是
言耳周宗既滅靡所止戾者謂幽王既死於犬戎之
禍宗姓皆流離無有定止曰既滅猶言靡有孑遺甚
之之辭也於是作此詩之大夫既歸過於其長謂離
居而去不任國事莫知我勞勩又追咎當時三公及
其餘大夫莫肯夙夜無在公之節小邦之君與大國
之諸侯莫肯朝夕無朝王之禮人心離畔如此庶幾
王恐懼而為善乃反出為惡而不悛是自取滅亡之
禍也
如何昊天辟言不信如彼行邁則靡所臻凡百君子各
敬爾身胡不相畏不畏于天
此章上則追咎幽王為惡不悛呼天而問之曰如何
法度之言王終不肯信如彼行邁之人無所底止下
則追咎當時在位之君子所宜各敬爾身乃既不知
畏于人又不畏于天謂與王同惡相濟也
戎成不退飢成不遂曾(在登)我&KR0591;(思列)御㦧㦧(子感)日瘁(徂醉)凡
百君子莫肯用訊聽言則荅譖言則退
戎兵也遂達也易曰不能退不能遂暬御侍御也國
語居處有暬御之箴暬晦也小臣侍於隱晦不忘箴
規今在位之君子兵戎已成不能退民之患飢困已
成不能遂民之生今使我侍御之臣㦧㦧日以憂瘁
在位之君子莫有過而問者但聽上之命則應對無
敢盡言也聞人之譖則退避無敢任怨也
哀哉不能言匪舌是出(只遂)維躬是瘁哿矣能言巧言如
流俾躬處休
此章言處亂世所可哀者不能言而觸忌諱之人也
言出諸口而禍已加其身彼可人意者獨巧言如流
之人耳善迎合主意所以俾身處於安樂之地也
維曰于仕孔棘且殆云不可使得罪于天子亦云可使
怨及朋友
此章言在亂世尤為艱棘危殆也欲自言不可用退
而避事則非事君之義故得罪于天子欲自言可用
進而效職則同僚以為激故怨及朋友進退豈不俱
難也
謂爾遷于王都曰予未有室家鼠思(息嗣)泣血無言不疾
昔爾出居誰從作爾室
此章言遷于王都蓋勉其復歸于王所也前篇言皇
父作都于向向在河内軹縣西乃東都之畿内也三
事大夫既皆徂向故作詩之大夫勉其遷于王都以
衛天子而諸臣猶以未有室家為辭不知尊王之義
大夫所以幽憂而飲泣如鼠之憂于穴人無知者每
出一言必為人所疾於是詰諸臣曰爾昔離王室而
出居亦誰為爾作室今乃以此為辭何哉惜乎諸臣
皆自為身謀不能用其言此周轍所以遂東也幽王
小雅自節南山以下大抵多刺王不自為政以致皇
父之徒擅權用事綱紀不立人各有心此篇始陳天
變人離如此幽王宜恐懼脩省躬覽萬幾猶可及止
也既略無悛改漫不加意以致政出多門為之長者
則廢棄官守為之屬者則勞勩莫知又上自三公下
至大夫皆胥傚胥然莫肯自任其責小而邦君大而
諸侯皆驕恣自如莫肯朝于王所以見當時朝廷可
謂散無友紀矣方且辟言不信而道謀是用不知畏
人畏天而君臣同惡相濟不知息兵振民而小臣憂
及禍難是以在位之臣皆自為謀聽上之言則應對
聞人之譖則退避以直言者為拙而身及於禍以巧
言者為能而身蒙其休憂國者則進退不能全身者
則遠去王室詳味其言可謂衆多如雨非為政之道
也此序詩者之微言欲學者以意而求之是詩七章
皆賦也
小旻大夫刺幽王也
說者謂小旻小宛小弁小明所以别小雅今大雅止
有召旻大明二篇餘篇疑亡之然則小之字錄詩者
為之或者牽彊為說且以鳩鸒為小猶之可也謂旻
天上天為小豈理也哉是詩刺幽王惑於邪謀不能
獨斷亦與上篇不自為政之意同也
旻天疾威敷于下土謀猶回遹(聿)何日斯沮(在吕)謀臧不
從不臧覆用我視謀猶亦孔之卭(其凶)
回遹不正也沮止也卭病也秋曰旻天取其仁覆閔
下之意今旻天乃疾迅威怒布于下土謂變異及饑
饉之類皆由王所用之謀猶回遹不正無日沮止以
致此極奈何王之不明謀之善者則莫肯聽從謀之
不善者乃反用之視王所用之謀猶亦甚病矣
潝潝(許急)訿訿(紫)亦孔之哀謀之其臧則具是違謀之不
臧則具是依我視謀猶伊于胡底(之履)
潝潝相和也訿訿相詆也具俱也底定也此在位之
小人或相和或相詆殊無直正之謀而王於謀之善
者既俱背之於謀之不善者則俱從之視王所用之
謀猶亦安能有定乎
我龜既厭不我告猶謀夫孔多是用不集發言盈庭誰
敢執其咎如匪行邁謀是用不得于道
人謀既不臧嘗卜之龜筮今卜筮既數而瀆亦不復
告以所謀之吉凶以見王之無剛德既惑於人又瀆
於神於是推言事之所以不成由於謀夫之多發言
者滿庭無有敢任其咎而主其說者如將適遠者不
謀於嘗往來之人安能得其道路之正其不陷於荆
棘者幾希矣
哀哉為猶匪先民是程匪大猶是經維邇言是聽維邇
言是爭如彼築室于道謀是用不潰于成
大夫哀王今日之為謀既不能以古先聖賢為法又
不能以先王大道為常惟好聽近習之言且無以決
之任其紛爭如欲作室者自不定規模乃謀之行道
之人豈不潰亂其成哉詩人言不甚之之辭也語曰
作室道傍三年不成蓋本諸此
國雖靡止或聖或否(方九)民雖靡膴(武)或哲或謀或肅或
艾(五蓋)如彼泉流無淪胥以敗
國指仕於國者民指天下之民也止定也膴美也仕
於國者雖去就無定然其間有聖而必可尊者有否
而不足取者王既不能眀辯而用舍之天下之民雖
未必盡美然有聖哲者有善謀者有敬王者有耆年
者皆有益於國王亦不能下詢之視王之謀國如水
之泛然而流皆陷於敗亡而後已此大夫所以哀之
也
不敢暴虎不敢馮(符冰)河人知其一莫知其他戰戰兢兢
如臨深淵如履薄冰
徒搏曰暴虎徒涉曰馮河戰戰懼也兢兢戒也大夫
既哀王不能用謀而愛君之言殊切謂人皆知不敢
暴虎畏其傷不敢馮河畏其溺而不知其可畏有甚
於此者謀國是也謀人之國當恐懼戒謹如臨深淵
而立如履薄冰而行畏其陷墜與暴虎馮河無異也
王柰何不知畏乎是詩六章皆賦也
詩補傳卷十八
