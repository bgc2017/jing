詩補傳卷十三宋范處義撰
國風
檜
檜高辛氏火正祝融之墟鄭語云祝融之後八姓惟
妘姓檜者處其地案世本會人即檜之祖會人者祝
融之弟吳回生陸終陸終生子六人其四曰會人也
王肅曰周武王封祝融之後於濟洛河潁之間為檜
子鄭氏詩譜云國在禹貢豫州外方之北滎波之南
居溱洧之間鄭語云史伯於幽王之世為桓公謀滅
虢檜然則檜之變風又作於幽王之前明矣國小而
迫其君則廢禮於衣服其民則廢禮於三年皆首亂
先王之制陳雖淫昏未始有此宜居陳之次也
羔裘大夫以道去其君也國小而迫君不用道好潔其
衣服逍遥遊燕而不能自彊於政治故作是詩也
作羔裘之詩者檜之賢大夫也何以知其賢由其序
而知之也大夫自謂以道去其君又謂其君不用道
而詩之三章止言衣服之非禮與既去而思君諸儒
多謂大夫不欲言君他過止及衣服有合於孔子以
微罪行既去而思君有合於孟子三宿出晝此說固
善竊以為猶未盡詩人之意夫先王之禮道之所寓
也禮既廢矣道安在哉案王制革制度衣服者為畔
畔者君討以此見先王之制禮甚重於衣服也故討
之而不敢緩歴觀變風列國之君過失多矣而先王
之禮寓於衣服者莫敢廢也其民化之亂亦甚矣而
先王之禮通喪三年者莫敢廢也檜之君首亂於衣
服燕居與視朝輕為變易此廢禮之大者賢者蓋於
此而窺之知吾道決不可行所以去之若夫既去而
思為厚之至則誠如諸儒之論其後民俗視君衣服
之變易以為固無害於事是以亦輕變三年之禮素
冠不服可見悖天理而斁人倫皆原於君之廢禮序
詩者體詩人忠厚之意婉其辭曰好潔其衣服逍遥
遊燕而不能自彊於政治誠使不廢先王之禮雖好
潔衣服逍遥遊燕未為過之大者賢者豈忍遽去其
不能自彊於政治亦詩之所不及然視其逍遥遊燕
則不能自彊可知矣所謂言不盡意者如此董仲舒
有言事在彊勉而已彊勉行道則德日起而大有功
檜之君不能自彊於政治是不能彊勉行道也故曰
君不用道
羔裘逍遥狐裘以朝(直遥)豈不爾思勞心忉忉(刀)羔裘翶
翔狐裘在堂豈不爾思我心憂傷羔裘如膏(古報)日出有
曜豈不爾思中心是悼
緇衣羔裘此視朝之服也狐貉之厚以居此燕居之
服也今以羔裘逍遥而燕居以狐裘而視朝可謂顛
倒矣人君顛倒於衣服輕變先王之禮舉此心以往
何所不至哉君子見幾而作所以去也次章言翶翔
不特燕居又服羔裘以遨遊矣言在堂則不特視朝
又服狐裘於正寢矣卒章言羔裘如膏日出有曜則
又不復見其視朝在堂第見其羔裘以遊燕其色之
澤日照之有曜亦以好潔故也賢者不忍忘君故再
三言豈不爾思始而勞中而憂卒而悼也孔子必朝
服而朝月朔然後服之國家無道則不充其服焉檜
之君何足以語此孔子去魯曰遲遲吾行去父母國
之道也檜之大夫可謂得去父母國之道矣是詩三
章皆賦也
素冠刺不能三年也
三年通喪自遏密載於舜典亮隂載於說命孟子亦
有舜禹三年之說三代之衰世多僻王斯禮未之有
改也漢之文帝始有短喪之制而景帝遂行之為王
者廢禮之罪首至諸侯之禮不知何自而變孟子為
滕文公定為三年之喪而父兄百官皆不欲曰吾宗
國魯先君莫之行吾先君亦莫之行也然則諸侯廢
三年之禮其已久矣於檜何責焉曰檜不能三年非
謂其君謂其民也為君者則有辭矣曰亡國常於斯
得國常於斯然是非君子之言舅犯辭以闢之以為
為利也蓋王者則有冢宰百官總已以聽焉周公攝
政足為後世法國獨無卿乎何至廢先王之禮也案
眀堂位曰成王幼弱周公踐天子之位以治天下然
則周公止踐履其位而行其政耳非實居天子之位
也可謂居攝之得體矣以是知成王居喪已即位幼
弱未能涖政故周公攝其政非攝其位也周頌言成
王即政以眀即位久矣若諸侯以先君之命而即位
終三年之喪而後涖政其誰曰不可至於民則自檜
以前未聞其廢是禮也宰我嘗有期之問聖人深罪
之既曰食夫稻衣夫錦於汝安乎又曰予之不仁也
子生三年然後免於父母之懷予也有三年之愛於
其父母乎聖人之言本諸天理切於人心萬世之下
聞斯言也苟有血氣者莫不感動檜之民獨何人哉
習見其君之廢禮遂失其本心是誠可刺也
庶見素冠兮棘人欒欒(力端)兮勞心慱慱(徒端)兮庶見素衣
兮我心傷悲兮聊與子同歸兮庶見素韠(畢)兮我心藴
(於粉)結兮聊與子如一兮
素冠者練冠也十有三月而練素衣者冠既練而衣
亦練也素韠者大祥祭服之韠也檜之民不能三年
則期而練大祥而禫祭皆不復講也棘急也謂居喪
皇皇情急故曰棘人欒欒瘠貌慱慱憂貌傷悲感傷
而悲也藴結積而不解也詩人庶幾見冠服之素毁
瘠之人而不得見所以慱慱而憂感傷而悲積而不
解也使得見之則欲與我同歸與我為一謂人心同
然實不相遠果能素冠而毁瘠乃我輩人也故曰同
歸曰如一也嗚呼禮失則求諸野庶民士夫由檜以
來至於今日雖貧富不同而禮有厚薄然三年之喪
言於口而行於身不敢過也不敢不及也豈以聖人
既存檜詩又罪宰予足以長其善救其失有功於後
世歟況齊斬功緦載之令甲居喪違禮議罪有差為
天下國家者亦知重其禮矣獨王者之身自漢文帝
以下惟晉武帝魏孝文周高祖斷然行之然晉武帝
為議臣所惑為禮不備魏孝文禮雖粗備而服非其
服周高祖雖衰麻苫塊卒三年之制而通喪止行於
五服之内不及臣下又在喪頻出遊幸無急寇而興
師伐鄰皆不合於禮唯國朝祖宗以來宫中實行三
年之制至壽皇聖帝執喪三年禮無違者然則自漢
以迄于今始復唐虞三代之舊遂為家法甚盛舉也
是詩三章皆賦也
隰有萇(丈羊)楚疾恣(姿利)也國人疾其君之淫恣而思無情
慾者也
檜之君淫泆放恣故國人疾之思為君而無情慾之
累誠可樂也
隰有萇楚猗(於可下同)儺(乃可下同)其枝夭(於驕下同)之沃沃樂(洛下同)
子之無知隰有萇楚猗儺其華夭之沃沃樂子之無家
隰有萇楚猗儺其實夭之沃沃樂子之無室
萇楚銚(音遥)弋也此物始生猶能自立及長過尺則引
蔓於草上以喻人君少而無情慾似可以立事既長
溺於所愛則放恣無檢束故國人思之不欲斥其君
借萇楚為喻謂萇楚之為物至有枝有華有實之時
則猗儺柔弱不能自立不若始生之初夭夭然少壯
沃沃然潤澤喻其君之淫恣曾不如未有知未有室
家者為可樂蓋厭其所為所以疾而思之也是詩三
章皆比而賦之也
匪風思周道也國小政亂憂及禍難(乃旦)而思周道焉
周之盛時衆建諸侯使小事大大庇小有相侵伐者
命方伯連帥以正之故諸國不失分地庶民保其生
業今檜小國也政亂而民不安其居惴惴然惟恐大
國之吞并故思周建國親侯之道而賦是詩案檜在
幽王之世為鄭所滅此其將亡之詩乎
匪風發兮匪車偈(起竭)兮顧瞻周道中心怛(都達)兮匪風飄
(符遥)兮匪車嘌(匹遥)兮顧瞻周道中心弔兮誰能亨(普庚)魚溉
(古愛)之釡鬵(尋)誰將西歸懷之好音
發兮摇動貌偈兮軒輊貌廻風曰飄無節度曰嘌非
風而飄摇不寧非車而軒偈無度喻人居亂世如在
風中車上其不遑安處之狀有如此者顧瞻周室冀
有道以正之使無滅亡之禍其思望之極至於中心
傷怛而相弔此將亡之辭也卒章所望於周室者尤
為切至曰誰能亨魚乎我以溉滌釜鬵以待之矣此
望周室之治其國去其擾也誰能將我而歸周乎我
已懷思其好音矣此望周室之救其亂而安其民也
是時周未東遷故曰西歸周亦在檜西也是詩三章
皆比而賦之也
詩補傳卷十三
