易漢學卷六
長洲惠棟撰
鄭康成易
易緯乾鑿度曰乾陽也坤隂也並如而交錯行乾貞
於十一月子左行陽時六(康成注曰貞正也初爻以此為正位爻左右者各從)
(次數之)坤貞於六月未(乾坤隂陽之主隂右退一辰故貞於未)行隂時六
以順成其歲歲終從於屯蒙(歲終則從其次屯蒙需訟也)又云隂
卦與陽卦同位者退一辰一未為貞其爻右行間辰
而始六辰(隂陽同位隂退一辰謂左右交錯相避)棟案易緯之說與十
二律相生圖合鄭于周禮太師注云黃鍾初九也下
生林鍾之初六林鍾又上生太蔟之九二太蔟又下
生南吕之六二南吕又上生姑洗之九三姑洗又下
生應鍾之六三應鍾又上生蕤賓之九四蕤賓又上
生大吕之六四大吕又下生夷則之九五夷則又上
生夾鍾之六五夾鍾又下生無射之上九無射又上
生中吕之上六韋昭注周語云十一月黃鍾乾初九
也十二月大吕坤六四也正月太蔟乾九二也二月
夾鍾坤六五也三月姑洗乾九三也四月中吕坤上
六也五月蕤賓乾九四也六月林鍾坤初六也七月夷
則乾九五也八月南吕坤六二也九月無射乾上九
也十月應鍾坤六三也鄭氏注易陸績注太玄皆同
前說是以何妥文言注以初九當十一月九二當正月
九三當三月九四當五月九五當七月上九當九月
也宋儒朱子發作十二律圖六二在巳六三在卯六
五在亥上六在酉是坤貞于未而左行其誤甚矣今
作圖以正之並附鄭氏易說於後
右圖朱子發云子寅辰午申戌陽也乾之六位未巳
卯丑亥酉(此亦誤當云未酉亥丑卯巳所謂右行隂時六也)隂也坤之六位
位之升降不違其時故曰大明終始六位時成康成
注月令云正月宿直尾箕八月宿直昴畢六月宿直
鬼(又云六月宿直東井)九月宿直奎十月宿直營室又云卯宿
直房心(二月)申宿直參伐(七月)又注季冬云此月之中日
歴虚危參同契曰青龍處房六兮春分震東卯白虎
在昴七兮秋分兌西酉朱雀在張二兮離南午又云
含元虚危播精於子皆與圖合若以日所歴言之則
右行西周二十八舍明堂月令所謂孟春之月日在
營室是也與此不同
鄭氏易(康成以爻辰說易其書已亡間見于唐人正義者採以備攷)
坤文言曰隂疑於陽必戰為其慊於陽(王弼俗本陽上有无字)也
汪云慊讀如羣公溓之溓古書篆作立心與水相近讀
者失之故作慊(詩正義所引有訛字今改正)溓雜也(字書無訓溓為雜者古訓之亡)
(其來久矣)隂謂此上六也陽謂今消息用事乾也上六為蛇
(上六在巳)得乾氣雜似龍(詩正義繋辭曰觀鳥獸之文陸績曰朱鳥白虎蒼龍玄武四方)
(二十八宿經緯之文)
比初六有孚盈缶注云爻辰在未上值東井井之水人
所汲用缶汲器(詩正義引春秋元命包曰東井八星主水衡)
泰六五帝乙歸妹以祉元吉注云五爻辰在卯春為陽
中萬物以生生育者嫁娶之實仲春之月嫁娶男女之
禮福禄大吉(周禮疏)
蠱上九不事王侯高尚其事注云上九艮文艮為山辰
在戌得乾氣父老之象是臣之致事故不事王侯是不
得事君君猶高尚六所為之事(禮記正義)
賁六四白馬翰如注云謂九三位在辰得巽氣為白馬
(六四巽爻也)翰猶幹也見六四適初未定欲幹而有之(禮記正義)
大過注云大過者巽下兑上之卦初六在巽體巽為木
上六位在巳巳當巽位巽又為木二木在外以夾四陽
四陽互體為二乾乾為君為父二木夾君父是棺槨之
象(禮記正義)
坎六四尊酒簋貳用缶納約自牖注云六四上承九五
又互體在震上爻辰在丑丑上值斗可以斟之象斗上
有建星(建星六星在南斗北賈逵曰古黃帝夏殷周魯歷冬至日在建星建星即今斗星也康成注月)
(令云建星在斗上)建星之形似簋貳副也建星上有弁星(石氏星經)
(謂之天弁在建近河)弁星之形又如缶天子大臣以王命出會諸
侯主國尊于簋副設玄酒而用缶也(詩正義)
坎上六繋用徽纆注云繋拘也爻辰在巳巳為蛇蛇蟠
屈似徽纆也(公羊疏)
離九三不鼓缶而歌注云艮爻也位近丑丑上值弁星
弁星似缶詩云坎其擊缶則樂器亦有缶(詩正義)
案離九四午也艮六四丑也故云位近丑
明夷六二明睇于左股注云旁視為睇六二辰在酉酉
在西方又下體離離為目九三體在震震東方九三又
在辰辰得巽氣為股此謂六二有明德欲承九三故云
睇于左股(禮記正義)
困九二困于酒食朱韍方來利用享祀注云二據初辰
在未未為土此二為大夫有地之象未上值天厨酒食
象(案未上值柳柳為朱鳥喙天之厨宰主尚食和滋味)困于酒食者采地薄不足
己用也二與日為體離為鎮霍爻四為諸侯有明德受
命當王者離為大火色赤四爻(九四)辰在午時離氣赤又
朱也文王將王天子制朱韍(儀禮疏)
案鄭此注本乾鑿度
中孚云中孚豚魚吉注云三辰為亥為豕爻失正故變
而從小名言豚耳四辰在丑丑為鼈蟹(鄭注月令云丑為鼈蟹正義云)
(案隂陽式注丑為鼈蟹)鼈蟹魚之微者爻得正故變而從大名言
魚耳互體兊兊為澤四上值天淵(丑上值斗天淵十星在天鼈東一曰大海)
(主灌溉清渠之事大鼈在斗東)二五皆坎爻坎為水水浸澤則豚利五
亦以水灌淵則魚利豚魚以喻小民也而為明君賢臣
恩意所供養故吉(詩正義)
說卦震為大塗注云國中三道曰塗震上值房心塗而
大者取房有三塗焉(朱漢上易)
案震在卯卯上值房心
乾鑿度(鄭氏注)
孔子曰復表日角注云表者人體之章識也名復者初
震爻也震之體在卯日初出陽爻初應在六四於辰在
丑為牛牛有角復人表象
王充論衡曰寅木也其禽虎也戌土也其禽犬也丑
未亦土也丑禽牛未禽羊也木勝土故犬與牛羊為
虎所伏也亥水也其禽豕也巳火也其禽蛇也子亦
水也其禽鼠也午亦火也其禽馬也水勝火故豕食
蛇火為水所害故食馬鼠屎而腹脹又云酉雞也卯
兔也申猴也東方木也其星倉龍也西方金其星白
虎也南方火也其星朱鳥也北方水也其星玄武也
天有四星之精降生四獸之體以四獸騐之以十二
辰之禽效之
九家易注說卦曰犬近奎星蓋戌宿直奎也
王伯厚曰吉日庚午既差我馬午為馬之證也季冬
出土牛丑為牛之證也說文亦謂巳為蛇象形
夬表升骨履文注云名夬者五立於辰(據消息也爻辰在申)在斗
魁所指者(三月斗建辰)又五於人體當艮卦(艮為人)於夬亦手
體成(艮為手)其四則震爻也為足其三猶艮爻屬文北斗
在骨足履文夬人之表象明也
剥表重童(古瞳字)明歷元注云名剥者五爻也五離爻離
為日童子(缺)六五於辰又在卯卯酉屬也剥離爻表
童焉
易正義
乾九二見龍在田正義曰先儒以為九二當太蔟之月
陽氣見地(一作發見)則九三為建辰之月九四為建午之月
九五為建申之月為隂氣始殺不宜稱飛龍在天上九
為建戌之月羣隂既盛上九不得吉與時偕極於此時
陽氣僅存何極之有先儒此說於理稍乖此乾之陽氣
漸生似聖人漸出宜據十一月之至建巳之月以來此
九二當據建丑建寅之間於時地之萌芽初有出者即
是陽氣發見之義乾卦之象其應然也
所云先儒者謂康成何妥諸人也王輔嗣解易不用
爻辰孔氏正義黜鄭存王故有是說
文言曰終日乾乾與時偕行正義曰先儒以為建辰之
月萬物生長不有止息與天時而俱行若以消息言之
是建寅之月三陽用事三當生物之初生物不息同於天
時故言與時偕行
乾鑿度曰泰否之卦獨各貞其辰其共北辰左行相
隨也康成云言不用卦次泰當貞於戌否當貞於亥
戌乾體所在(乾上九)亥又乾消息之月(荀爽曰消息之位坤在於亥下)
(有伏乾干寳曰戌亥乾之都也京房曰戌亥乾本位詩緯亦以乾為天門在亥也)泰否乾坤
體氣相亂故避而各貞其辰謂泰貞於正月否貞於
七月六爻者泰得否之乾否得泰之坤(之乾之坤謂泰變乾否變)
(坤也)又云北辰共者否貞申右行則三隂在西三陽在
北泰貞寅左行則三陽在東三隂在南(此坤卦西南得朋東北喪)
(朋之一說)是則隂陽相比共復乾坤之體也(否九四在亥至泰九三而)
(乾體備泰六四在巳至否六三而坤體全乾位在亥坤位在未今云巳者隂實始于巳不敢敵陽故立於)
(正形之位)案鄭于主歲卦注云北辰左行謂泰從正月至
六月此月陽爻否從七月至十二月此月隂爻否泰
各自相隨此說與圖不合故鄭于卷末言否泰不比
及月先師不改故亦不改也朱子發卦圖合鄭前後
注而一之學者幾不能辨余特為改正一目了然矣
易漢學卷六
