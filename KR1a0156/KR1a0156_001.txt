易漢學卷一
長洲惠棟撰
孟長卿易上
卦氣圖說
孟氏卦氣圖以坎離震兑為四正卦餘六十卦卦主六
日七分合周天之數内辟卦十二謂之消息卦乾益為
息坤虛為消其實乾坤十二畫也繫辭云乾之策二百
一十有六坤之策一百四十有四凡三百有六十當期
之日夫以二卦之策當一期之數則知二卦之爻周一
歲之用矣四卦主四時爻主二十四氣十二卦主十二
辰爻主七十二候六十卦主六日七分爻主三百六十
五日四分日之一辟卦為君雜卦為臣四正為方伯二
至二分寒温風雨摠以應卦為節是以周易參同契曰
君子居室順隂陽節藏器俟時勿違卦月謹候日辰審
察消息纖芥不正悔吝為賊二至改度乖錯委曲隆冬
大暑盛夏霜雪二分縱横不應漏刻水旱相伐風雨不
節蝗蟲湧沸羣異旁出此言卦氣不效則分至寒温皆
失其度也漢書谷永對策曰王者躬行道德則卦氣理
效五徵特序(兼洪範五行言)失道妄行則卦氣悖亂咎徵著郵
後漢張衡上疏亦言律歷卦候數有徵效(郎顗七事云今春當旱夏)
(必有水以六日七分候之可知)樊毅修華嶽碑云風雨應卦瀐潤萬物
是漢儒皆用卦氣為占騐宋元以來漢學日就滅亡幾
不知卦氣為何物矣余既列二圖於後兼采先儒諸說
以為左證焉
閏餘者剥卦陽氣盡於九月之終至十月末純坤用事
坤卦將盡則復陽來隔坤之一卦六爻為六日復來成
震一陽爻生為七日故言反復其道七日來復是其義
也
繫辭上曰旁行而不流九家易曰旁行周合六十四卦
月主五卦爻主一日歲既周而復始
右李溉所傳卦氣圖也其說原於易緯素問曰五日
謂之候三候謂之氣六氣謂之時四時謂之歲乾鑿
度曰天氣三微而成一著三著而成一體康成注云
五日為一微十五日為一著故五日有一候十五日
成一氣康成又云每一卦生三氣則各得十五日十
二卦卦各六爻爻主一候而一歲之運周焉案御覽
載易緯通卦騐(九百六十七卷九百四十四卷)驚蟄大壯初九候桃
始華不華倉庫多火今圖與之合又曰姤上九候蟬始鳴
不嗚國多妖言案圖姤九五蜩始鳴(蜩蟬同)上九半夏
生遲一候者朱子發震云易通卦騐易家傳先師之
言所記氣候比之時訓晚者二十有四早者三今圖
依時訓故異也(困學紀聞曰月令仲冬虎始交通卦騐云小寒季冬鵲始巢詩推度灾云)
(復之日雉雊雞乳通卦騐云立春皆以節有早晚也)
魏正光歷推四正卦術曰十一月未濟蹇頤中孚復十
二月屯謙睽升臨正月小過蒙益漸泰二月需隨晉解
大壯三月豫訟蠱革夬四月旅師比小畜乾五月大有
家人井咸姤六月鼎豐渙履遯七月恒節同人損否八
月巽萃大畜賁觀九月歸妹无妄明夷困剥十月艮既
濟噬嗑大過坤又云四正為方伯中孚為三公復為天
子屯為諸侯謙為大夫睽為九卿升還從三公周而復
始
易緯稽覽圖曰甲子卦氣起中孚六日八十分日之七
鄭康成注云六以候也八十分為一日之七者一卦六
日七分也
易緯是類謀曰冬至日在坎春分日在震夏至日在離
秋分日在兑四正之卦卦有六爻爻主一氣(共主二十四氣)餘
六十卦卦主六日七分八十分日之七歲有十二月三
百六十五日四分日之一六十而一周
唐一行六卦議曰十二月卦出於孟氏章句其說易本
於氣而後以人事明之(易乾鑿度曰太易者未見氣也太初者氣之始也康成注云太)
(易之始漠然無氣可見者太初之氣寒温始生也乾鑿度又云易變而為一注云一主北方氣漸生之始此則)
(太初之氣所生也)京氏又以卦爻配朞坎離震兑其用事自分
至之首皆得八十分日之七十三頥晉井大畜(四卦皆在分至)
(之首)皆五日十四分(四卦共少二百九十二分)餘皆六日七分自乾象
歷以降皆因京氏惟天保歷依易通統軌圖自八十有
二節五卦初爻相次用事及上爻與中氣皆終非京氏
本旨及七略所傳按郎顗所傳皆六日七分不以初爻
相次用事齊歷謬矣易爻當日十有二中直全卦之初
十有二節直全卦之中齊歷又以節在貞氣在悔非是
復卦經云七日來復康成注曰建戌之月以陽氣既盡
建亥之月純隂用事至建子之月陽氣始生隔此純隂
一卦卦主六日七分舉其成數言之而云七日來復孔
穎達曰按易緯云卦氣起中孚故離坎震兑各主其一
方其餘六十卦卦有六爻爻别主一日凡主三百六十
日餘有五日四分日之一者每日分為八十分五日分
為四百分四分日之一又分為二十分是四百二十分
六十卦分之六七四十二卦别各得七分是每卦六日
七分也李鼎祚曰案易軌一歲十二月三百六十五日
四分日之一以坎離震兑四方正卦卦别一爻爻主一
氣其餘六十卦三百六十爻爻主一日當周天之數餘
五日四分日之一以通(缺)
消息
左傳正義易曰伏羲作十言之教曰乾坤震巽坎離艮
兑消息
繋辭上曰變化者進退之象也荀爽曰春夏為變秋冬
為化息卦為進消卦為退也
說卦曰數往者順知來者逆仲翔曰坤消從午至亥上
下故順也乾息從子至巳下上故逆也
九家易注泰卦曰陽息而升隂消而降陽稱息者長也
起復成巽萬物盛長也隂言消者起姤終乾萬物成熟
熟則給用給用則分散故隂用特言消也
易乾鑿度曰聖人因隂陽起消息立乾坤以統天地又
云消息卦純者為帝不純者為王
史記歷書太史公曰黃帝考定星歷建立五行起消息
注皇侃曰乾者陽生為息坤者隂死為消也
漢書京房上封事曰辛酉以來少隂并力而乘消息孟
康曰房以消息卦為辟辟君也消卦曰太隂息卦曰太
陽其餘卦曰少隂少陽為臣下也
後漢書陳忠上疏曰頃季夏大暑而消息不協寒氣錯
時水漏為變天之降異必有其故所舉有道之士可策
問國典所務王事過差令處煖氣不效之意庶有讜言
以承天誡
四正
說卦曰震東方也離也者南方之卦也兑正秋也坎者
正北方之卦也
案震離兑坎隂陽各六爻荀爽以為乾六爻皆陽陽
爻九四九三十六合四時坤六爻皆隂隂爻六四六
二十四合二十四氣蓋四正者乾坤之用翟玄注文
言云乾坤有消息從四正來也
繋辭上曰兩儀生四象仲翔曰四象四時也兩儀謂乾
坤也乾二五之坤成坎離震兑四卦震春兑秋坎冬離
夏故兩儀生四象
孟氏章句曰坎離震兑二十四氣次主一爻其初則二
至二分也坎以隂包陽故自北正微陽動於下升而未
達極於二月凝凅之氣消坎運終焉春分出於震始據
萬物之元為主於内則羣隂化而從之極於南正而豐
大之變窮震功究焉離以陽包隂故自南正微隂生於
地下積而未章至於八月文明之質衰離運終焉仲秋
隂形於兑始形萬物之末為主於内羣陽降而承之極
於北正而天澤之施窮兑功究焉故陽七之靜始於坎
陽九之動始於震隂八之静始於離隂六之動始於兑
故四象之變皆兼六爻而中節之應備矣(一行六卦議)
易緯是類謀曰冬至日在坎春分日在震夏至日在離
秋分日在兑四正之卦卦有六爻爻主一氣
康成注通卦騐曰冬至坎始用事而主六氣初六爻也
小寒於坎直九二大寒於坎直六三立春於坎直六四
雨水於坎直九五驚蟄於坎直上六春分於震直初九
清明於震直六二穀雨於震直六三立夏於震直九四
小滿於震直六五芒種於震直上六夏至於離直初九
小暑於離直六二大暑於離直九三立秋於離直九四
處暑於離直六五白露於離直上九秋分於兑直初九
寒露於兑直九二霜降於兑直六三立冬於兑直九四
小雪於兑直九五大雪於兑直上九
孟康漢書注曰分卦直日之法一爻主一日六十四為
三百六十日餘四卦震離兑坎為方伯監司之官所以
用震離兑坎者是二至二分用事之日又是四時各專
王之氣各卦主時其占法各以其日觀其善惡也
魏正光歷曰四正為方伯薛瓉注漢書曰京房謂方伯
卦震兑坎離也京氏易𫝊曰方伯分威厥妖馬生子亡
易緯乾鑿度曰四維正紀經緯仲序度畢矣康成云四
維正四時之紀則坎離為經震兑為緯此四正之卦為
四仲之次序也
京氏易傳曰賦斂不理兹謂禍厥風絶經緯(四時不正也)又
云大經在辟而易臣兹謂隂動(坎離為經位方伯故云大經辟辟卦也大經在)
(辟謂方伯擬君易其臣道也)又云大經摇政兹謂不隂(不隂不臣也)
漢書魏相奏曰東方之神太昊乘震執規司春南方之
神炎帝乘離執衡司夏西方之神少昊乘兑執矩司秋
北方之神顓頊乘坎執權司冬中央之神黃帝乘坤艮
執繩司下土兹五帝所司各有時也東方之卦不可以治
西方南方之卦不可以治北方春興兑治則饑秋興震
治則華冬興離治則泄夏興坎治則雹
十二消息
易繫辭曰變通配四時仲翔曰變通趣時謂十二月消
息也泰大壯夬配春乾姤遯配夏否觀剥配秋坤復臨
配冬謂十二月消息相變通而周於四時也
又云剛柔相推變在其中矣仲翔曰謂十二消息九六
相變剛柔相推而生變化故變在其中矣
又曰往來不窮謂之通荀爽曰謂一冬一夏隂陽相變
易也十二月消息隂陽往來無窮巳故通也
又曰寒往則暑來暑往則寒來仲翔曰乾為寒坤為暑
謂隂息陽消從姤至復故寒往暑來也隂詘陽信從復
至泰故暑往寒來也
又曰範圍天地之化而不過九家易曰範者法也圍者
周也言乾坤消息法周天地而不過於十二辰也辰日
月所會之宿謂諏訾降婁大梁實沈鶉首鶉火鶉尾壽
星大火析木星紀玄枵之屬是也(諏訾以下謂自寅至丑自泰至臨也)
干寳注乾六爻曰陽在初九十一月之時自復來也初
九甲子乾納甲天正之位而乾元所始也陽在九二十
二月之時自臨來也陽在九三正月之時自泰來也陽
氣在四二月之時自大壯來也陽在九五三月之時自
夬來也陽在上九四月之時也(四月於消息為乾)又注坤六爻
曰隂氣在初五月之時自姤來也隂氣在二六月之時
自遯來也隂氣在三七月之時自否來也隂氣在四八
月之時自觀來也隂氣在五九月之時自剥來也隂在
上六十月之時也(十月於消息為坤)
康成注乾鑿度曰消息於雜卦為尊每月者譬一卦
而位屬焉各有所繋案每月譬一卦者如乾之初九
屬復坤之初六屬姤是也臨觀以下倣此
春秋緯樂緯曰夏以十三月為正息卦受泰物之始其
色尚黑以寅為朔殷以十二月為正息卦受臨物之牙
其色尚白以雞鳴為朔周以十一月為正息卦受復其
色尚赤以夜半為朔
此後漢陳寵所謂三微成著以通三統也康成謂十
日為微一月為著三微成著一爻也三著成體乃泰
卦也
易乾鑿度曰孔子曰復表日角臨表龍顔泰表載(與戴同)
干大壯表握訴龍角大辰(古脣字)夬表升骨履文姤表耳
參漏足履王知多權遯表日角連理否表二好文(坤為文故)
(好文)觀表出凖虎眉剥表重童(與瞳同)明歷元
案十二消息皆辟卦故舉帝王之表以明之
周易參同契曰朔旦為復(初九晦至朔旦震來受符)陽氣始通出入
無疾(仲翔云謂出震成乾入巽成坤坎為疾十二消息不見坎象故出入無疾)立表微剛黃
鍾建子(韋昭曰十一月黃鍾乾初九也康成曰黃鍾子之氣也十一月建焉)兆乃滋長播
施柔暖黎蒸得常臨爐施條(九二)開路正光光耀漸近日
以益長丑之大吕(康成曰大吕丑之氣也十二月建焉)結正低昂仰以成
泰(九三)剛柔並隆隂陽交接小往大來(仲翔曰坤隂詘外為小往乾陽信内)
(為大來)輻輳于寅運而趣時漸歴大壯(九四)俠列夘門(春分為卯)
(卯為開門)榆莢墮落還歸本根(二月榆落魁臨於卯翼奉風角曰木落歸本)刑德
相負(建緯卯卯刑德並會相見歡喜)晝夜始分夬隂以退陽升而前洗
濯羽翮(九五飛龍)振索宿塵乾健盛明廣被四隣陽終於已
(上九)中而相干姤始紀序(初六)履霜最先井底寒泉(巽初六與乾初)
(九為飛龍乾為水也)午為蕤賓(康成曰蕤賓午之氣也五月建焉)賓服于隂隂為
主人遯去世位(六二遯乾二世)收斂其精懷德俟時(陸績曰遯俟時也)
栖遲昧冥否塞不通(六三)萌者不生隂伸陽屈没陽姓名
觀其權量(六四)察仲秋情任畜微稚老枯復榮薺麥芽蘖
因冒以生(八月麥生天罡據酉詩緯推度災曰陽本為雄隂本為雌物本為魂雄生八月仲節號曰)
(太初行三節宋均注云本即原也變隂陽為雌雄魂也節猶氣也太初者氣之始也必知生八月仲者據此時)
(麥薺生以為騐也陽生物行三節者須雌俱行物缺也)剥爛肢體(六五雜卦曰剥爛也初足二辨)
(四膚指間稱辨辨上稱膚皆屬肢體)消滅其形(消艮入坤)化氣既竭(秋冬為化)亡失
至神(乾為神)道窮則返歸乎坤元
月令孟春曰是月也天氣下降地氣上騰正義曰天地
之氣謂之隂陽一年之中或升或降故聖人作象各分
為六爻以象十二月陽氣之升從十一月為始至四月
六陽皆升六隂皆伏至五月一隂初升至十月六隂盡
升六陽盡伏今正月云天氣下降地氣上騰者陽氣五
月之時為隂從下起上嚮排陽至十月之時六陽退盡
皆伏於下至十一月陽之一爻始動地中至十二月陽
漸升陽尚微未能生物之極正月三陽既上成為乾卦
乾體在下三隂為坤坤體在上是陽氣五月初降至正
月為天體而在坤下也十一月一陽初生而上排隂至
四月隂爻伏盡六陽在上五月一隂生六月二隂生隂
氣尚微成物未具七月三隂生而成坤體坤體在下三
陽為乾而體在上所以十月云地氣下降天氣上騰劉
洽氾閣皇侃之徒既不審知其理又不定其指趣諠諠
嘵嘵亦無取焉
辟卦雜卦
易緯乾鑿度曰歲三百六十五日四分日之一以卦用
事一卦六爻爻一日凡六日(七分歸閏)初用事一日天王諸
侯也二日大夫也三日卿也四日三公也五日辟也六
日宗廟爻辭善則善凶則凶康成注云辟天子也天王
諸侯者言諸侯受其吉凶者惟天子而已
案易緯此說與齊天保歷合所謂五卦初爻相次用
事也其云六日宗廟未詳豈一卦六爻備有此六者
耶卦氣五位以公辟侯大夫卿周還用事此始侯者
從月數也
魏正光歷卦曰四正為方伯中孚為三公復為天子屯
為諸侯謙為大夫睽為九卿升還從三公周而復始
京房上封事曰迺辛已蒙氣履乘卦太陽侵色張晏曰
晉卦解卦也太陽侵色謂大壯也
案大壯辟卦也乾九四用事故云太陽晉辟解雜卦
也皆主二月
又曰辛酉以來少隂倍力而乘消息孟康曰房以消息
卦為辟辟君也消卦曰太隂(姤遯否觀剥坤)息卦曰太陽(復臨泰大)
(壮夬乾)其餘卦曰少隂少陽為臣下也并力雜卦氣干消
息也
後漢書朱穆奏記梁冀曰今年九月天氣鬱冒五位四
候連失正氣
案五位謂公辟侯大夫卿四候四正也
易漢學卷一
