易漢學卷二
長洲惠棟撰
孟長卿易下
推卦用事日
劉洪乾象歷推卦用事日曰因冬至大餘倍其小餘坎
用事日也加小餘千七十五滿乾法(千一百七十八)從大餘中
孚用事日也求坎卦各加大餘六小餘百三其四正各
因其中日而倍其小餘
魏書律歷志正光歷推四正術曰因冬至大小餘即坎
卦用事日春分即震卦用事日夏至即離卦用事日秋
分即兑卦用事日求中孚卦加冬至小餘五千五百三
十小分九微分一微分滿五從小分小分滿氣法從小
餘小餘滿蔀法從大餘命以紀算外即中孚卦用事日
其解加震咸加離賁加兑亦如中孚加坎求次卦加坎
大餘六小餘五百二十九(新歷云一千四百七十三)小分十四微分
四微分滿五從小分小分滿氣法(新歷云滿小分法二十四)從小餘
小餘滿蔀法(新歷蔀法一萬六千八百六十)從大餘命以紀算外即復
卦用事日大壯加震姤加離觀加兑如中孚加坎(當云如復)
(加坎)
六十卦用事之月
十一月未濟蹇頤中孚復(未濟内卦主小雪小月中外卦主大雪十一月節)
易繋辭曰言行君子之所以動天地也仲翔曰巽四以
風動天震初以雷動地(二變成易故云震初)中孚十一月雷動地
中
案冬至之卦復也其實起于中孚七日而後復應故
揚子雲太玄準以為中為六十四卦之首易緯稽覧
圖亦云甲子卦氣起中孚也
孟喜易章句曰自冬至初中孚用事一月之策九六七
八是為三十而卦以地六候以天五五六相乘消息一
變十有二變而歲復初(一行六卦議)
後漢書魯恭上疏曰易十一月君子以議獄緩死注云
易中孚象辭也稽覧圖中孚十一月卦也
王伯厚困學紀聞曰上繋七爻起於中孚鳴鶴在隂
下繋十一爻起於咸憧憧往來卦氣圖自復至咸八
十八陽九十二隂自姤至中孚八十八隂九十二陽
咸至姤凡六曰七分中孚至復亦六日七分隂陽自
然之數也
馬季長易乾初九注曰初九建子之月陽氣始動於黃
泉故云潜龍(王伯厚曰歷元始於冬至卦氣起於中孚豳詩於十月曰為改歲周以十一月為正)
(蓋本此)
復彖曰復其見天地之心乎荀爽曰履者冬至之卦陽
起初九為天地心萬物所始吉凶之先故曰見天地之
心
十二月屯謙暌升臨(屯内卦主冬至十一月中外卦主小寒十二月節)
易屯彖曰屯剛柔始交而難生崔憬注云十二月陽始
浸長而交於隂故曰剛柔始交萬物萌芽生於地中有
寒冰之難故難生(說文曰屯難也象草本之初生屯然而難從中貫一一地也尾曲)
屯彖曰雲雷屯九家易云雷雨者興養萬物今言屯者
十二月雷伏藏地中未得動出雖有雲雨非時長育故
言屯也
易緯稽覧圖曰屯十一月(内卦)神人從中山出趙地動北
方三十日千里馬數至隋王劭釋云屯十一月神人從
中山出者此外動而大亨作趙地動者中山為趙地千
里馬者屯卦震下坎上震於馬為作足坎於馬為美脊
馬行先作弄四足也(北史)
易緯乾鑿度孔子曰升者十二月之卦也陽氣升上隂
氣欲承萬物始進
唐一行七日度議曰國語曰農祥晨正日月底於天廟
土乃脉發先時九日太史告稷曰自今至於初吉陽氣
俱蒸土膏其動弗震不渝脉其滿眚穀乃不殖周初先
立春九日日至營室古歷距中九十一度是日晨初大
火正中故曰農祥晨正日月底於天廟也於易象升氣
究而臨受之自冬至後七日乾精始復(七月中孚一卦)乃大寒
地統之中陽洽於萬物根柢而與萌芽俱升木在地中
之象(升坤上巽下)升氣已達則當推而大之故受之以臨(臨者)
(大也)於消息龍德在田(九二乾臨同物)得地道之和澤而動於地
中升陽憤盈土氣震發故曰自今至初吉陽氣初蒸土
膏其動又先春三日而小過用事(小過内卦)陽好節正於内動
作於外矯而過正然後返求中焉是以及於艮維(小過内卦)
(艮)則山澤通氣陽精闢戶甲拆之萌見而莩穀之際離
故曰不震不渝脉其滿眚穀乃不殖(新唐書志)
易臨卦經曰至於八月有凶康成曰臨卦斗建丑而用
事殷之正月也當文王之時紂為無道故於是卦為殷
家著興衰之戒以見周改殷正之數云臨自周二月用
事訖其七月至八月而遯卦受之此終而復始王命然
矣
易緯乾鑿度曰易曰知臨大君之宜吉臨者大也陽氣
在内中和之盛應於盛位浸大之化行於萬民故言宜
正月小過蒙益漸泰(小過内卦主大寒十二月中外卦主立春正月節)
易緯乾鑿度曰中孚為陽貞於十一月子小過為隂貞
於六月未法于乾坤康成曰中孚貞於十一月子小過
正月之卦也宜貞於寅而貞於六月非其次故言象法
乾坤
項安世周易玩辭曰小過寅之初氣也斗方直艮而
震氣上出疑於過矣然去卯不遠亦未為大過也
易緯乾鑿度曰乾陽也坤隂也並如而交錯行乾貞於
十一月子左行陽時六坤貞於六月未右行隂時六以
奉順成其歲歲終次從於屯蒙屯蒙主歲屯為陽貞於
十二月丑其爻在行以間時而治六辰蒙為隂貞於正
月寅其爻右行亦問時而治六辰歲終則從其次卦(次卦)
(為需訟)
此言主歲卦也參同契曰屯以子申蒙用寅戌餘六
十卦各自有日謂需訟以下也又曰朔旦屯直事至
暮蒙當受晝夜各一卦用之依次序(晝夜各一卦六十卦止得一百)
(八十日春夏據内體秋冬當外用一卦内外分之周一歲之數也)當時本有各卦主
歲之圖而屯蒙不貞丑寅故康成云屯蒙之貞違經
失義是也(乾坤以下兩卦主一歲後人不知造為反對真郢書燕說)
干寳蒙卦注曰蒙於消息為正月卦也正月之時陽氣
上達故屯為物之始生蒙為物之穉也
易緯乾鑿度孔子曰益之六二或益之十朋之龜弗克
違永貞吉王用亨于帝吉益者正月之卦也天氣下施
萬物皆益王用亨于帝者言祭天也三王之郊一用夏
正天氣三微而成一著三著而成一體方知此之時天
地交萬物通故泰益之卦皆夏之正也此四時之正不
易之道也康成注曰五日為一微十五日為一著故五
日有一候十五日成一氣也冬至陽始生積十五曰至
小寒為一著至大寒為二著至立春為三著凡四十五
日而成一節故曰三著而成體也正月則泰卦用事故
曰成體而郊也
蔡邕明堂月令論曰易正月之卦曰泰其經曰王用亨
於帝吉孟春令曰乃擇元日祈穀于上帝顓頊歷衡(疑作)
(術)曰天元正月己巳朔日立春日月俱起於泰建宫室
制度月令孟春之月日在營室易蒙上九曰不利為寇
利用禦寇令曰兵戎不起不可從我始
案蔡氏此論證易與月令合也詩匏有苦葉云士如
歸妻迨冰未泮箋云冰未散正月中以前也易漸卦
云女歸吉漸正月卦正與詩合
二月需隨晉解大壯(需内卦主雨水正月中外卦主驚蟄二月節)
易緯乾鑿度孔子曰隨上六拘繋之乃從維之王用亨
於西山隨者二月之卦隨德施行藩决難解萬物隨陽
而出故上六欲待九五拘繋之維持之明被陽化而隂
欲隨之也康成云大壯九三爻主正月隂氣猶在故羝
羊觸藩而羸其角也至於九四主二月故藩决不勝羸
也言二月之時陽氣已壯施生萬物而隂氣漸微不能
為難以障閉陽氣故曰藩决難解也
大壯九三主正月未詳案齊天保歷以卦之貞悔分
節氣豈九三在貞為正月中九四在悔為二月節歟
易解象曰解險以動動而免乎險解仲翔云險坎動震
解二月雷以動之雨以潤之物咸孚甲萬物生震出險
上故免乎險也
漢書京房傳曰房以建昭三年二月朔拜上封事曰迺
辛已蒙氣復來卦太陽侵色張晏曰晉卦解卦也太陽
侵色謂大壯也
案晉九卿也解三公也皆雜卦大壯辟也太陽侵色
雜卦干消息也
郎顗七事曰孔子曰雷之始發大壯始(春秋𫝊曰雷乘乾曰大壯大衍)
(歷經春分辟大壯雷乃發聲郭璞注穆天子𫝊引歸藏易曰豐隆筮御雲得大壯卦遂為雲師也)君弱
臣彊從解起(大壯辟為君解三公為臣)今月九日至十四日(一爻)太壯
用事消息之卦也(消息即辟卦)於此六日之中雷當發聲發
聲則歲和王道興也易曰雷出地奮豫(豫内卦主春分二月)先王
以作樂崇德殷薦之上帝雷者所以開發萌芽辟隂除
害萬物須雷而解資雨而潤故經曰雷以動之雨以潤
之王者崇寬大順春令則雷應節不則發動於冬當震
反潜故易傳曰當雷不雷太陽弱也(太陽謂大壯)今蒙氣不
除則其效也(蒙氣解見京易卷)
漢書五行志曰莊公七年四月辛卯夜恒星不見夜中
星隕如雨易曰雷雨作解是歲歲在玄枵齊分野也雨
以解過施復從上下象齊桓行霸復興周室也周四月
夏二月也(解二月卦故以明之)
三月豫訟蠱革夬(豫内卦主春分二月中外卦主清明三月節)
漢書五行志曰雷以二月出其卦曰豫言萬物隨雷出地
皆逸豫也以八月入其卦曰歸妹言雷復歸入地則孕
毓根核(與荄同歸妹内卦主秋分八月)保藏蟄蠱避盛隂之害出地則
養長華實發揚隠伏宣盛陽之德入能除害出能興利
人君之象也
易緯乾鑿度曰陽消隂言夬夬為言決也當三月之時
陽盛息消夬隂之氣萬物畢生靡不蒙化譬猶王者之
崇至德奉承天命伐決小人以安百姓故謂之決
仲翔注夬卦曰夬陽決隂息卦也
朱震易叢說曰夬三月清明氣也故曰莧陸夬夬莧
陸三月四月生也
四月旅師比小畜乾(旅内卦主穀雨三月中外卦主立夏四月節)
比象曰先王以建萬國親諸侯案比四月卦古者封諸
侯以夏故有是象白虎通曰封諸侯以夏何陽氣盛養
故封諸侯盛養賢也
干寳比卦注曰比世于七月而息來在己去隂居陽承
乾之命義與師同
案七月辰在申四月辰在已故云去隂居陽乾為辟
故云承乾命師亦世于七月而息在己
漢書五行志曰昭十七年六月甲戌朔日有食之左氏
𫝊平子曰唯正月朔慝未作日有食之於是伐鼓用幣
其餘則否太史曰在此月也當夏四月是謂孟夏說曰
正月謂周六月夏四月正陽純乾之月也慝謂隂爻也
冬至陽爻起初故曰復至建巳之月為純乾亡隂爻而
隂侵陽為災重故伐鼓用幣責隂之禮月令孟春行夏
令則雨水不時康成注云已之氣乘之也四月於消息
為乾
後漢書張純奏曰禘祭以夏四月夏者陽氣在上隂氣
在下故正尊卑之義也注云四月乾卦用事故言陽氣
在上也
攝生月令曰四月為乾注云生氣卯死氣酉
五月大有家人井咸姤(大有内卦主小滿四月中内卦主芒種五月節)
易大有象曰火在天上曰大有荀爽曰謂夏火王在天
萬物並生故曰大有
井九二井谷射鮒子夏傳謂蝦蟇朱震曰井五月之卦
故有蝦蟇
案二體巽巽為風風主蟲子夏以為蝦蟇得之
周易參同契曰姤始紀序履霜最先井底寒泉井九五
曰井冽寒泉食仲翔曰泉自下出稱井周七月夏之五
月隂氣在下二已變坎十一月為寒泉故冽寒泉矣
易坤初六曰履霜堅冰至九家易云初六始姤姤為五
月盛夏而言堅冰五中隂氣始生地中言始於微霜終
至堅冰以明漸順至也
東觀漢記司徒魯恭上疏曰案易五月姤卦用事姤卦
巽下乾上初六一隂生五月之封也經曰后以施命誥
四方言君以夏至之日施命令止四方行者所以助微
隂也
仲翔姤卦注曰姤五月南方
朱震易叢說曰姤五月夏至氣也故曰以杞包瓜瓜
生於四月中氣故也
六月鼎豐渙履遯(鼎内卦主夏至五月中外卦主小暑六月節)
京房易傳曰雷火火震動曰豐宜日中夏至積隂生豐
當正應吉凶見矣(日中也)又云上木下火氣稟純陽隂生
於内
易臨卦曰至於八月有凶仲翔注云臨與遯旁通臨消
於遯六月卦也於周為八月康成注云臨自周二月用
事訖其七月至八月而遯卦受之
京房上封事曰臣前以六月中言遯卦不效法曰道人
始去寒涌水為災至其七月涌水出
七月恒節同人損否(恒内封主大暑六月中外卦主立秋七月節)
損彖曰二簋應有時仲翔注云時謂春秋也損二之五
(二之五成益)震二月(互震體)益正月春也損七月兑八月秋也
(震兑初九主二分)謂春秋祭祀以時思之
京房易𫝊曰節建起甲申至己丑陸績注云為本身節
氣(案七月在申節七月卦故云木身節氣)又云金上見水本位相資(金節本位)
(也)二氣交爭失節則嗟
八月巽萃大畜賁觀(巽内卦主處暑七月中外卦主白露八月節)
巽初六曰進退利武人之貞案四體兑兑為金金主秋
立秋賞武人巽又於消息為七月八月故曰利武人之
貞
虞仲翔巽卦注曰巽八月西方
漢書五行志曰定公元年十月隕霜殺菽劉向以為周
十月今八月也於(一作消)卦為觀隂氣未至君位而殺(剥則)
(至君位矣)誅罰不由君出在臣下之象也
九月歸妹无妄明夷困剥(歸妹内卦主秋分八月中外卦主寒露九月節)
歸妹象曰澤上有雷歸妹干寳曰雷薄于澤八月九月
歸藏之時也
易緯乾鑿度曰孔子曰泰正月之卦也陽氣始通隂道
執順故因此以見湯之嫁妹能順天地之宜立教戒之
義也(湯嫁妹之詞見京房易)至於歸妹八月卦也(指内封)陽氣歸下
隂氣方盛故復以見湯之歸妹
郎顗傳顗上七事曰漢興以來今在戌仲十年於易雌
雄秘歷今直困乏凡九二困者衆小人欲共困害君子
也經曰困而不失其所其唯君子乎
案困九月卦九月建戌順帝時在戌仲當是困卦主
歲故以為值困乏也
朱子發周易叢說曰困九月霜降氣也故曰株木曰
蒺藜蒺藜者秋成也
乾鑿度曰隂消陽言剥當九月之時陽氣衰消而隂終
不能盡陽小人不能決君子也謂之剥言不安而已
漢書五行志曰僖公三十三年十二月隕霜不殺草劉
向以為今十月周十二月於易五為天位為君位九月
隂氣至五通於天位其卦為剥剥落萬物始大殺矣明
隂從陽命臣受君令而後殺也十二月隕霜不殺草此
君誅不行舒緩之應也
十月艮既濟噬嗑大過坤(艮内卦主霜降九月中外卦主立冬十月節)
易緯乾鑿度孔子曰既濟九三高宗伐鬼方三年克之
高宗者武丁也湯之後有德之君也九月之時陽失正
位(既濟為九月未詳)盛德既衰而九三得正下隂能終其道濟
成萬物猶殷道中衰至于高宗扶救衰微三年而惡消
滅
應劭風俗通曰易噬嗑為獄十月之卦獄從犬言聲二
犬亦存以守也廷者陽也陽上生長獄者隂也隂生刑
殺故獄皆在廷比順其位(御覧六百四十三卷)
朱子發周易叢說曰大過十月小雪氣也故曰枯陽
生梯枯楊生華
坤文言曰夫玄黃者天地之雜也荀爽云消息之卦坤
位在亥下有伏乾隂陽相和故曰天地之雜也
唐一行開元大衍歷經
大衍步發斂術
天中之策五餘二百二十三秒三十一秒法七十二
地中之策六餘一百六十五秒八十六秒法一百二十
貞悔之策三餘一百三十二秒一百三秒法如前
辰法七百六十刻法三百四
推七十二候各因中節大小餘命之即初候日也以天中之策
及餘秒加之數除如法即次候日又加得末候日凡發斂皆以
恒氣
推六十卦各因中氣大小餘命之公卦用事日也以地中之策
及餘秒累加之數除如法各次卦用事日若以貞卦之策加諸
候卦得十有二節之初外卦用事日
推五行用事各因四立大小餘命之即春木夏火秋金冬水首
用事日也以貞悔之策及餘秒減四季中氣大小餘即其月土
始用事日
恒氣(月中節四正卦)初候次候末候
始卦中卦終卦
冬至(十一月中坎初六)蚯蚓結麋角解水泉動
公中孚辟復侯屯(内卦)
小寒(十二月節坎九二)鴈北鄉鵲始巢野雞始雊
侯屯(外卦)大夫謙卿睽
大寒(十二月中坎六三)雞始乳鷙鳥厲疾水澤腹堅
公升辟臨侯小過(内卦)
立春(正月節坎六四)東風解凍蟄蟲始振魚上冰
侯小過(外卦)大夫蒙卿益
雨水(正月中坎九五)獺祭魚候鴈北草木萌動
公漸辟泰侯需(内卦)
驚蟄(二月節坎上六)桃始華倉庚鳴鷹化為鳩
侯需(外卦)大夫隨卿晉
春分(二月中震初九)玄鳥至雷乃發聲始電
公解辟大壯侯豫(内卦)
清明(三月節震六二)桐始華鼠化為鴽虹始見
侯豫(外卦)大夫訟卿蠱
榖雨(三月中震六三)萍始生鳴鳩拂羽戴勝降桑
公革辟夬侯旅(内卦)
立夏(四月節震九四)螻蟈鳴蚯蚓出王瓜生
侯旅(外卦)大夫師卿比
小滿(四月中震六五)苦菜秀靡草死麥秋至
公小畜辟乾侯大有(内卦)
芒種(五月節震上六)螳螂生鵙始鳴反舌無聲
侯大有(外卦)大夫家人卿井
夏至(五月中離初九)鹿角解蜩始鳴半夏生
公咸辟姤侯鼎(内卦)
小暑(六月節離六二)温風至蟋蟀居壁鷹乃學習
侯鼎(外卦)大夫豐卿渙
大暑(六月中離九三)腐草為螢土潤溽暑大雨時行
公履辟遯侯恒(内卦)
立秋(七月節離九四)凉風至白露降寒蟬鳴
侯恒(外卦)大夫節卿同人
處暑(七月中離六五)鷹祭鳥天地始肅禾乃登
公損辟否侯巽(内卦)
白露(八月節離上九)鴻鴈來玄鳥歸羣鳥養羞
侯巽(外卦)大夫萃卿大畜
秋分(八月中兑初九)雷乃收聲蟄蟲坏戸水始涸
公賁辟觀侯歸妹(内卦)
寒露(九月節兑九二)鴻鴈來賓雀入大水為蛤菊有黃花
侯歸妹(外卦)大夫无妄卿明夷
霜降(九月中兑六三)豺乃祭獸草木黃落蟄蟲咸俯
公困辟剥侯艮(内卦)
立冬(十月節兑九四)水始冰地始凍雉入大水為蜄
侯艮(外卦)大夫既濟卿噬嗑
小雪(十月中兑九五)虹藏不見(天氣上騰地氣下降)閉塞成冬
公大過辟坤侯未濟(内卦)
大雪(十一月節兑上六)鶡鴠不鳴虎始交荔挺出
侯未濟(外封)大夫蹇卿頤
七十二候(三微)
易緯乾鑿度曰天氣三微而成一著三著而成一體康
成注云五日為一微十五日為一著故五日有一候十
五日成一氣也
又曰八卦之生物也畫六爻之移氣周而從卦康成注
云八卦生物謂其歲之八節每一卦生三氣則各得十
五日今言畫六爻是則中分之言太史司刻漏者每氣
兩箭(四十八箭)猶是生焉(猶由通)
孔氏月令正義曰凡二十四氣氣有十五日有餘每
氣中半分之為四十八氣氣有七日半有餘故鄭注
周禮云有四十八箭是一氣易一箭也凡二十四氣
每三分之七十二氣之間五日有餘故一年有七十
二候也故通卦騐冬至之前五日商旅不行兵甲伏
匿人主與羣臣左右從樂五日以五日為一候也
唐一行五卦候議曰七十二候原于周公時訓月令雖
頗有增益然先後之次則同
朱子發卦氣圖說曰二十四氣七十二候見於周公
之時訓吕不韋取以為月令焉其上則見於夏小正
夏小正者夏后氏之書孔子得之於杞者夏建寅故
其書始於正月周建子而授民時巡守祭享皆用夏
正(說本周書)故其書始於立春夏小正具十二月而無中氣
雖有候應而無日數至于時訓乃五日為候三候為
氣六十日為節二書詳略雖異其大要則同豈時訓
因小正而加詳歟在氏傳曰先王之正時也履端於
始舉正於中歸餘於終中謂中氣也漢詔曰昔者黃
帝合而不死名察發斂定清濁起五部建氣物分數
氣謂二十四氣則中氣其來尚矣仲尼贊易時已有
時訓七月一篇則有取於時訓可知易通卦騐易家
傳先師之言所記氣候比之時訓晚者二十有四早
者三當以時訓為定故子雲太玄二十四氣關子論
七十二候皆以時訓
漢儒傳六日七分學
後漢方術傳曰其流又有風角遁甲(遁古文巡太玄所謂巡乘六甲)
(與斗相達也)七政(日月五星之政)元氣(開闢隂陽之書漢書以太極為元氣)六日七
分逢占(逢人所問而占之)日者筳篿(折竹卜)須臾(隂陽吉凶立成之法)孤
虚之術
郎顗𫝊父宗字仲綏學京氏易善風角星算六日七分
崔瑗傳瑗明天官歷數京房易傳六日七分
何休傳休注孝經論語風角七分皆經緯典謨不與守
文同說
漢綏民校尉熊君碑曰治歐羊(與陽同)尚書六日七分
晉書臺産少專京氏易善圖䜟秘緯天文洛書風角星
算六日七分之學
隋書經籍志梁有周易飛候六日七分八卷亡
易漢學卷二
