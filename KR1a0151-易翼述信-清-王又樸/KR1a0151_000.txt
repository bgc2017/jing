易翼述信易類
提要
(臣)等謹案易翼述信十二卷
國朝王又僕撰又樸字介山天津人雍正癸卯
進士改庶吉士官至盧州府同知是編經傳
次序悉依王弼舊本而冠以讀易之法終以
所集諸儒雜論其大旨專以象彖文言諸傳
解釋經義自謂篤信十翼述之為書故名曰
易翼述信而以朱子所云不可便以孔子之
說為文王之說者為非是其闡發理蘊徵引
諸家獨李光地之言為最夥而於本義亦時
有異同蓋見智見仁各明一義易道廣大無
所不該自不能執一說以限天下萬世又樸
所論固不為無因至其註釋各卦如解乾大
明終始謂畫卦之聖人於畫此六陽又而仍
名為乾之時已大為明白指示解坤初六謂
陽行而陰隨之以行又引來知德說以為證
此類皆為失之牽強蓋其意以為每爻必取
變氣坤初六變復故立說如此不知周易固
兼變象然使每爻必取變體為解則紛紜破
碎將致拘執而不可通終不免於自生荆棘
惟其於河圖洛書及先天後天皆不列圖而
叙其說於雜論之末義例明簡較為有識又
第一卷内時位德大小應比主爻諸論皆能
恪遵
御纂周易折中之旨而申闡其義詞意明暢亦頗有
可取者焉乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易翼述信原序
余初讀周易本義於卦變圖說後云有天地自然之易
有伏羲之易有文王周公之易有孔子之易又云不可
便以孔子之說為文王之說時方幼稚即疑之以為千
聖一心奈何易有岐旨乎及讀乾卦之彖元亨利貞夫
子以為四德者而朱子則謂為乾道大通而至正旣訓
元為大而又謂利貞為戒占者利在正固以此為文王
之本意則疑又更甚夫孔子周人也去文王數百歲而
近何以其說非文王之說而朱子遠隔二千餘年未嘗
别得羲文指授何以反能知其為文王之本意而特揭
而著之也苐所學未充不能確有定解遂廢而不敢再
讀至乾隆丁巳歲余年已五十七歲始又取而尋味之
覺卦爻各詞非彖象傳實有不能明者是孔子之說即
文王周公之說并非孔子自為一易矣若說易而不歸
諸孔子則人各異見論各異詞何所折衷而得其是况
孔子贊易而世目之為十翼者乃謂為非三聖人之本
意夫旣非其本意矣而又謂為翼則所翼者何等也今
余年且七十稿凡四易雖未必其果當而惟篤信孔子
之言實所以𤼵明三聖人之意而務求其相合者然究
亦未嘗不合也於是名之曰易翼述信云或曰易變易
也不可為典要仁者見之謂之仁智者見之謂之智子
何其拘也然變易之中實有其不易者存余亦先求其
所以不易者而後自得其變易者不亦可乎時乾隆十
五年七月既望天津王又樸謹序
