詩說詩類
提要
(臣)等謹案詩說三卷
國朝惠周惕撰周惕字元龍長洲人康熙辛未
進士改庶吉士散館授密雲縣知縣惠氏三
世以經學著周惕其剏始者也是書于毛傳
鄭箋朱傳無所專主多自以己意考證其大
旨謂大小雅以音别不以政别謂正雅變雅
美刺錯陳不必分六月以上為正六月以下
為變文王以下為正民勞以下為變謂二南
二十六篇皆擬為房中之樂不必泥其所指
何人謂周召之分鄭箋誤以為文王謂天子
諸侯均得有頌魯頌非僭其言皆有依據至
謂頌兼美刺義通于誦則其說未安考鄭康
成注儀禮正歌備句曰正歌者升歌及笙各
三終合樂三終為一備核以經文無歌後更
誦及一歌一誦之節其周禮瞽曚職曰諷誦
詩鄭注謂闇讀之不依永也則歌誦是兩事
知頌誦亦為兩事周惕合之非矣又謂證以
國策禮無歸寧之文訓歸寧父母為無父母
遺罹之義考歸寧文見左傳于禮經必有所
承何休注公羊傳稱諸侯夫人尊重既嫁非
有大故不得反惟士大夫妻雖無事歲一歸
寧其學亦必有所受曲禮曰女子許嫁纓非
有大故不入其門姑姊妹女子已嫁而反兄
弟弗與同席而坐弗與同器而食其文承上
許嫁而言則已嫁而反是即歸寧之明證不
得曰禮無文矣然其餘類皆引据確實樹義
深切與枵腹說經徒以臆見決是非者固有
殊焉乾隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
