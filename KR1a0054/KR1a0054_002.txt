周易要義易𩔖
提要
(臣)等謹案周易要義十卷宋魏了翁撰了翁
字華夫號鶴山臨卭人慶元五年進士官至
資政殿大學士參知政事僉書樞密院事事
迹具宋史本傳了翁以說經者但知誦習成
言不能求之詳博因取諸經註疏之文據事
别𩔖而錄之謂之九經要義此其中之第一
部也方回桐江集有周易集義跋載了翁嘗
言辭變象占易之綱領而繇彖象爻之辭畫
爻位虚之别互反飛伏之說乘承比應之例
有不知則義理闕焉蓋其大旨主於以象數
求義理折衷於漢學宋學之間故是編所錄
雖主於注疏釋文而採掇謹嚴别裁精審可
謂剪除枝蔓獨擷英華王禕雜說云孔穎逹
作九經正義往往援引緯書之說歐陽公常
欲刪而去之其言不果行迨鶴山魏氏作要
義始加點削而其言絶焉則亦甚與以廓清
之功矣明萬歷中張萱重編内閣書目載九
經要義尚存儀禮七冊禮記三冊周易二冊
尚書一冊春秋二冊論語二冊孟子二冊又
𩔖目六卷本共為一編今諸經或存或佚不
能復合故以以世有傳本者各著於錄朱彝
尊經義考羣經𩔖中載九經要義二百六十
三卷注曰分見各經然各經皆載要義而易
𩔖則但據宋志載了翁周易集義六十四卷
不載此書似乎即以集義為要義考方回周
易集義跋曰鶴山先生謫靖州取諸經注疏
摘為要義又取濓洛以来諸大儒易說為周
易集義則為二書審矣乾隆四十二年二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
