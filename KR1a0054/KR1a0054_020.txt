周易要義卷九宋魏了翁輯
說卦
(一)幽贊神明而生蓍蓍蒿属
昔者聖人之作易也幽贊於神明而生蓍幽深也贊明
也蓍受命如響不知所以然而然也贊本或作讃子旦
反蓍音尸說文云蒿属生千歲三百莖易以為數天子
九尺諸侯七尺大夫五尺士三尺毛詩草木疏云似藾
蕭青色科生洪範五行傳云蓍百年一本生百莖論衡
云七十歲生一莖七百歲生十莖神靈之物故生遲也
史記云生滿百莖者其下必有神龜守之其上常有雲
氣覆之淮南子云上有叢蓍下有伏龜
(二)蓍極數以定象卦備象以盡數
參天兩地而倚數參竒也兩耦也七九陽數六八隂數
觀變於隂陽而立卦卦象也蓍數也卦則雷風相薄山
澤通氣擬象隂陽變化之體蓍則錯綜天地參兩之數
蓍極數以定象卦備象以盡數故蓍曰參天兩地而倚
數卦曰觀變于隂陽也觀變一本作觀變化發揮于剛
柔而生文不全標目缺三四此處盖脫去一頁
(五)伏犧作易有蓍數卦爻道德義理性命
正義此聖人即伏犧也不言伏犧而云聖人者明以聖知而
制作也且下繫已云包犧氏之王天下也於是始作八
卦今言作易明是伏犧非文王等凡言作者皆本其事
之所由故云昔者聖人之作易也聖人作易其作如何
以此聖知深明神明之道而生用蓍求卦之法故曰幽
贊于神明而生蓍也倚立也既用蓍求卦其揲蓍所得
取竒數於天取耦數於地而立七八九六之數故曰參
天兩地而倚數也言其作易聖人本觀察變化之道象
於天地隂陽而立乾坤等卦故曰觀變于隂陽而立卦
也既觀象立卦又就卦𤼵動揮散于剛柔兩畫而生變
動之爻故曰𤼵揮于剛柔而生爻也蓍數既生爻卦又
立易道周偹无理不盡聖人用之上以和恊順成聖人
之道德下以治理斷割人倫之正義物理既窮生性又
盡至於一朝所賦之命莫不窮其短長定其吉凶故曰
和順于道德而理于義窮理盡性以至于命也
(六)馬鄭等大衍即天地數與王韓異
正義曰先儒馬融王肅等解此皆依繫辭云天數五地
數五五位相得而各有合以為五位相合以隂從陽天
得三合謂三與五也地得兩合謂二與四也鄭玄亦云
天地之數備於十乃三之以天兩之以地而倚託大演
之數五十也必三之以天兩之以地者天三覆地二載
欲極於數庶得吉凶之審也其意皆以繫辭所云大演
之數五十其用四十九明用蓍之數下云天數五地數
五五位相得而各有合天地之數五十有五以為大演
即天地之數又此上言幽贊于神明而生蓍便云參天
兩地而倚數驗文凖義故知如此韓康伯注繫辭云大
演之數五十用王輔嗣意云易之所賴者五十其用四
十有九則其一不用也不用而用以之通非數而數以
之成用與不用本末合數故五十也以大衍五十非即
天地之數故不用馬融鄭玄等說
(七)七九為竒六八為耦竒耦即參兩
然此倚數在生蓍之後立卦之前明用蓍得數而布以為
卦故以七八九六當之七九為竒天數也六八為耦地
數也故取竒於天取耦於地而立七八九六之數也何
以參兩為目竒耦者盖古之竒耦亦以參兩言之
(八)疏以八卦相錯為六十四卦用蓍之法
正義曰卦則雷風相薄山澤通氣擬象隂陽變化之體
者此言六十四卦非小成之八卦也伏犧初畫八卦未
重則雷風各異山澤不通於隂陽變化之理未為周備
故此下云八卦相錯數往者順知來者逆注云八卦相
錯變化理備於往則順而知之於來則逆而數之是也
知非八卦者先儒皆以繫辭論用蓍之法云四營而成
易十有八變而成卦者謂用蓍三扐而布一爻則十有
八變為六爻也然則用蓍在六爻之後非三畫之時盖
伏犧之初直仰觀俯察用隂陽兩爻而畫八卦後因而
重之為六十四卦然後天地變化人事吉凶莫不周備
緼在爻卦之中矣文王又於爻卦之下繫之以辭明其
爻卦之中吉凶之義蓍是數也傳稱物生而後有象象
而後有滋滋而後有數然則數從象生故可用數求象
於是幽贊于神明而生蓍用蓍之法求取卦爻以定吉
凶繫辭曰天生神物聖人則之无有遠近幽深遂知來
物是也繫辭言伏犧作易之初不假用蓍成卦直言仰
觀俯察此則論其既重之後端策布爻故先言生蓍後
言立卦非是聖人幽贊元在觀變之前
(九)天道隂陽言氣地道剛柔言形
昔者聖人之作易也將以順性命之理是以立天之道
曰隂與陽立地之道曰柔與剛則在天成象在地成形
隂陽者言其氣剛柔者言其形變化始於氣象而後成
形萬物資始乎天成形乎地故天曰隂陽地曰剛柔也
或有在形而言隂陽者本其始也在氣而言剛柔者要
其終也要一遥反立人之道曰仁與義兼三才而兩之
故易六畫而成卦分隂分陽迭用柔剛故易六位而成
章設六爻以效三才之動故六畫而成卦也六位爻所
處之位也二四為隂三五為陽故曰分隂分陽六爻升
降或柔或剛故曰迭用柔剛也正義曰既兼備三才之
道而皆兩之作易本順此道理須六畫成卦故作易者
因而重之使六畫而成卦也六畫所處有其六位分二
四為隂位三五為陽位迭用六八之柔爻七九之剛爻
而來居之故作易者分六位而成爻卦之文章也
(十)亦有在形言隂陽在氣言剛柔
注或有至其終也正義曰在形而言隂陽者即坤象辭
云履霜堅冰隂始凝是也在氣而言柔剛者即尚書云
高明柔克及左傳云天為剛德是也
(十一)王氏以初上无隂陽定位
注二四為隂三五為陽正義曰王輔嗣以初上无隂陽
定位此注用王之說也
(十二)八卦相錯變化理備往順來逆
天地定位山澤通氣雷風相薄水火不相射八卦相錯
數往者順知來者逆易八卦相錯變化理偹於往則順
而知之於來則逆而數之相薄旁各反陸云相附薄也
馬鄭顧云薄入也射食亦反虞陸董姚王肅音亦云厭
也數往色具反又色主反而數色主反下文同是故易
逆數也作易以逆覩來事以前民用正義曰此一節就
卦象明重卦之意易以乾坤象天地艮兌象山澤震巽
象雷風坎離象水火若使天地不交水火異處則庶類
无生成之用品物无變化之理所以因而重之令八卦
相錯則天地人事莫不備矣故云天地定位而合德山
澤異體而通氣雷風各動而相薄水火不相入而相資
既八卦之用變化如此故聖人重卦令八卦相錯乾坤
震巽坎離艮兊莫不交互而相重以象天地雷風水火
山澤莫不交錯則易之爻卦與天地等
(十三)言雷風雨日艮兊乾坤互相備
雷以至藏之正義曰此一節總明八卦飬物之功晅乾
也上四舉象下四舉卦者王肅云互相備也明雷風與
震巽同用乾坤與天地通功也本又作暅徐古鄧反又
一音香元反
(十四)帝者生物之主出震齊巽至成艮
帝出至乎艮正義曰康伯於此无注然益卦六二王用
享于帝吉王輔嗣注云帝者生物之主興益之宗出震
而齊巽者也王之注意正引此文則輔嗣之意以此帝
為天帝也帝若出萬物則在乎震潔齊萬物則在乎巽
令萬物相見則在乎離致役以飬萬物則在乎坤說萬
物而可言者則在乎兌隂陽相戰則在乎乾受納萬物
勤勞則在乎坎能成萬物而可定則在乎艮也萬物出
乎震震東方者解上帝出乎震以震是東方之卦斗柄
指東為春春時萬物出生也齊乎巽巽東南也齊也者
言萬物之絜齊也解上齊乎巽以巽是東南之卦斗柄
指東南之時萬物皆潔齊也離也者明也萬物皆相見
南方之卦也聖人南面而聽天下嚮明而治盖取諸此
也者解上相見乎離因明聖人法離之事以離為象日
之卦故為明也日出而萬物皆相見也又位在南方聖
人法南面而聽天下嚮明而治也故云盖取諸此也坤
也者地也萬物皆致飬焉故曰致役乎坤者解上致役
乎坤以坤是象地之卦地能生養萬物是有其勞役故
云致役乎坤鄭云坤不言方所者言地之養物不專一
也兊正秋也萬物之所說也故曰說言乎兊者解上說
言乎兌以兌是象澤之卦說萬物者莫說乎澤又位是
西方之卦斗柄指西是正秋八月也正秋而萬物皆說
成也戰乎乾乾西北之卦也言隂陽相薄也者解上戰
乎乾以乾是西北方之卦西北是隂地乾是純陽而居
之是隂陽相薄之象也故曰戰乎乾坎者水也正北方
之卦也勞卦也萬物之所歸也故曰勞乎坎者解上勞
乎坎以坎是象水之卦水行不舍晝夜所以為勞卦又
是正北方之卦斗柄指北於時為冬冬時萬物閉藏納
受為勞是坎為勞卦也
(十五)丑為歲末寅為歲初是物之終始
艮東北之卦也萬物之所成終而所成始也故曰成言
乎艮者解上成言乎艮也以艮是東北方之卦也東北
在寅丑之間丑為前歲之末寅為後歲之初則是萬物
之所成終而所成始也
(十六)直舉六子以明神之功用不言乾坤
不知所以然而然况之曰神也然則神也者非物妙萬
物而為言者神既範圍天地故此之下不復别言乾坤
直舉六子以明神之功用故曰鼔動萬物者莫疾乎震
震象雷也撓散萬物者莫疾乎巽巽象風也乾燥萬物
者莫熯乎離離象火也光說萬物者莫說乎兊兊象澤
也潤濕萬物者莫潤乎坎坎象水也終萬物始萬物者
莫盛乎艮艮東北方之卦也故水火雖不相入而相逮
及雷風雖相薄而不相悖逆山澤雖相懸而能通氣然
後能行變化而盡成萬物也
(十七)五卦言動撓燥說潤艮言終始
艮不言山獨舉卦名者動撓燥潤之功是雷風水火至
於終始萬物於山義為微故言艮而不言山也上章言
水火不相入此言水火相逮者既不相入又不相及則
无成物之功明性雖不相入而氣相逮及也上言雷風
相薄此言不相悖者二象俱動動若相薄而相悖逆則
相傷害亦无成物之功明雖相薄而不相逆也
(十八)釋馬牛龍雞豕雉狗羊之象
乾為馬至兊為羊正義曰此一節說八卦畜獸之象略
明遠取諸物也乾象天以行健故為馬也坤為牛坤象
地任重而順故為牛也震為龍震動象龍動物故為龍
也巽為雞巽主號令雞能知時故為雞也坎為豕坎主
水瀆豕處汙濕故為豕也離為雉離為文明雉有文章
故為雉也艮為狗艮為靜止狗能善守禁止外人故為
狗也兊為羊兊說也王廙云羊者順從之畜故為羊也
(十九)釋首腹足股耳目手口之象
乾為首至兌為口正義曰此一節說八卦人身之象略
明近取諸身也乾尊而在上故為首也坤為腹坤能包
藏含容故為腹也震為足足能動用故為足也巽為股
股隨於足則巽順之謂故為股也坎為耳北方之卦主
聽故為耳也離為目南方之卦主視故為目也艮為手
艮既為手亦能止持其物故為手也兌為口兊西方之
卦主言語故為口也
(二十)索訓求得父氣為男母氣為女
乾天至少女正義曰此一節說乾坤六子明父子之道
王氏云索求也以乾坤為父母而求其子也得父氣者
為男得母氣者為女坤初求得乾氣為震故曰長男坤
二求得乾氣為坎故曰中男坤三求得乾氣為艮故曰
少男乾初求得坤氣為巽故曰長女乾二求得坤氣為
離故曰中女乾三求得坤氣為兊故曰少女
(二十一)乾為天以下凡十四象
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果正義曰乾既為天
天動轉運故為圜也為君為父取其尊道而為萬物之
始也為玉為金取其剛而清明也為寒為冰取其西北
寒冰之地也為大赤取其盛陽之色也為良馬取其行
健之善也為老馬取其行健之久也為瘠馬取其行健
之甚瘠馬骨多也為駁馬言此馬有牙如鋸能食虎豹
爾雅云鋸牙食虎豹此之謂也王廙云駁馬能食虎豹
取其至健也為木果取其果實著木有似星之著天也
圜音圓瘠在亦反下同王廙云健之甚者為多骨也京
荀作柴云多筋幹
(二十二)坤為地以下凡十二象
坤為地為母為布為釡為吝嗇為均為子母牛為大輿
為文為衆為柄其於地也為黑正義曰坤既為地地受
任生育故謂之為母也為布取其地廣載也為釡取其
化生成熟也為吝嗇取其地生萬物不轉移也為均取
其地道平均也為子母牛取其多蕃育而順之也為大
輿取其能載萬物也為文取其萬物之色雜也為衆取
其地載物非一也為柄取其生物之本也其於地也為
黑取其極隂之色也
(二十三)震為雷以下九象馬四象稼一究二
震為雷為龍為玄黃為旉為大塗為長子為決躁為蒼
筤竹為萑葦其于馬也為善鳴為馵足為作足為的顙
其于稼也為反生其究為健為蕃鮮正義曰為玄黃取
其相雜而成蒼色為旉取其春時氣至草木皆吐旉布
而生也為大塗取其萬物之所生也為長子如上文
釋震為長子也為決躁取其剛動也為蒼筤竹竹初生
之時色蒼筤取其春生之美也為萑葦萑葦竹之類也其于
馬也為善鳴取其象雷聲之遠聞也為馵足馬後足白
為馵取其動而見也為作足取其動而行健也為的顙
白額為的顙亦取動而見也其于稼也為反生取其始
生戴甲而出也其究為健究極也極於震動則為健也
為蕃鮮鮮明也取其春時草木蕃育而鮮明龍如字虞
干作駹虞云蒼色干云雜色旉王肅音孚干云花之通
名鋪為花貌謂之&KR1929;的顙白額反生麻豆之属反生戴
莩甲而出也
(二十四)巽為木以下十一象人四象究一
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其究為躁卦正義曰木可以輮曲直即巽
順之謂也為風取其陽在上摇木也為長女如上釋巽
為長女也為繩直取其號令齊物如繩之直木也為工
亦皆取繩直之類為白取其風吹去塵故潔白也為長
取其風行之遠也為高取其風性高遠又木生而上也
為進退取其風之性前却其物進退之義也為不果取
其風性前却不能果敢决斷亦皆進退之義也為臭王
肅作為香臭也取其風所發也又取下風之遠聞其於
人也為寡髮寡少也風落樹之華葉則在樹者稀疎如
人之少髮亦類於此故為寡髮也為廣顙額闊為廣顙
髮寡少之義故為廣顙也為多白眼取躁人之眼其色
多白也為近利取其躁人之情多近利也市三倍取其
木生蕃盛於市則三倍之宜利也其究為躁卦究極也
取其風之勢極於躁急也臭昌又反王肅作為香臭寡
髮如字本又作宣髮
(二十五)坎為水以下五象人五象輿四木一
坎為水為溝瀆為隠伏為矯輮為弓輪其於人也為加
憂為心病為耳痛為血卦為赤其於馬也為美脊為亟
心為下首為薄蹄為曳其於輿也為多眚為通為月為
盗其於木也為堅多心正義曰坎為水取其北方之行
也為溝瀆取其水行无所不通也為隠伏取其水藏地
中也為矯輮取其使曲者直為矯使直者曲為輮水流
曲直故為矯輮也為弓輪弓者激矢取如水激射也輪
者運行如水行也其於人也為加憂取其憂險難也為
心病憂其險難故心病也為耳痛坎為勞卦也又北方
主聽聽勞則耳病也為血卦取其人之有血猶地有水
也為赤亦取血色其於馬也為美脊取其陽在中也為
亟心亟急也取其中堅内動也為下首取其水流向下
也為薄蹄取其水流廹地而行也為曳取其水磨地而
行也其於輿也為多眚取其表裏有隂力弱不能重載
常憂灾眚也為通取其水行有孔穴也為月取其月是
水之精也為盗取水行潜竊如盗賊也其於木也為堅
多心取剛在内也
(二十六)離為火以下六象人七象木一
離為火為日為電為中女為甲胄為戈兵其於人也為
大腹為乾卦為鱉為蟹為蠃為蚌為龜其於木也為科
上槁正義曰離為火取南方之行也為日取其日是火
精也為電取其有明似火之類也為中女如上釋離為
中女也為甲胄取其剛在外也為戈兵取其剛在於外
以剛自捍也其於人也為大腹取其懷隂氣也為乾卦
取其日所烜也為鱉為蟹為蠃為蚌為龜皆取剛在外
也其於木也為科上槁科空也隂在内為空木既空中
者上必槁也鱉卑列反本又作鼈同蟹戶賣反蠃力禾
反京作螺姚作䗍
(二十七)艮為山以下十象木一象
艮為山為徑路為小石為門闕為果蓏為閽寺為指為
狗為鼠為黔喙之属其於木也為堅多節正義曰艮為
山取隂在於下為止陽在於上為高故艮象山也為徑
路取其山雖高有間道也為小石取其艮為山又為陽
卦之小者故為小石也為門闕取其有徑路又崇高也
為果蓏木實為果草實為蓏取其出於山谷之中也為
閽寺取其禁止人也為指取其執止物也為狗為鼠取
其皆止人家也為黔喙之屬取其山居之獸也其於木
也為堅多節取其山之所生其堅勁故多節也徑古定
反蓏力火反馬云果桃李之屬蓏瓜匏之屬應劭云木
實曰果草實曰蓏說文云在木曰果在地曰蓏張晏云
有核曰果无核曰蓏京本作果堕之果閽音昏寺如字
徐音侍亦作䦙字黔其廉反徐音禽王肅其嚴反鄭作
黚謂虎豹之屬貪冒之類喙况廢反徐丁遘反
(二十八)兌為澤以下六象地三象
兊為澤為少女為巫為口舌為毁折為附決其於地也
為剛鹵為妾為羊正義曰此一節廣明兌為澤取其隂
卦之小類地卑也為少女如上釋兊為少女也為巫取
其口舌之官也為口舌取西方於五事為言取口舌為
言語之具也為毁折為附決兊西方之卦又兊主秋也
取秋物成熟槀稈之属則毁折也果蓏之属則附決也
其於地也為剛鹵取水澤所停則鹹鹵也為妾取少女
從娣也為羊如上釋取其羊順性也
(二十九)荀爽本八卦又有三十一象
此六子依求索而為次第也本亦有以三男居前三女
居後從乾健也章至此韓无注或有注者非也荀爽九
家集解本乾後更有四為龍為直為衣為言坤後有八
為牝一作牧為迷為方為囊為裳為黃為帛為漿震後
有三為玉為鵠為鼔巽後有二為楊為鸛坎後有八為
宫為律為可為棟為叢棘為狐為蒺藜為桎梏離後有
一為牝牛艮後有三為鼻為虎為狐兊後有二為常為
輔頰注云常西方神也不同故記之於此
周易要義卷九
