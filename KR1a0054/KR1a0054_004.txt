周易要義卷一上宋魏了翁輯
乾
(一)釋卦名義象體及卦德
䷀(乾下乾上)乾元亨利貞正義曰乾者此卦之名謂之卦
者易緯云卦者掛也言懸掛物象以示于人故謂之卦
但二畫之體雖象陰陽之氣未成萬物之象未得成卦
必三畫以象三才寫天地雷風水火山澤之象乃謂之
卦也故繫辭云八卦成列象在其中矣是也但初有三
畫雖有萬物之象于萬物變通之理猶有未盡故更重
之而有六畫備萬物之形象窮天下之能事故六畫成
卦也此乾卦本以象天天乃積諸陽氣而成天故此卦
六爻皆陽畫成卦也此既象天何不謂之天而謂之乾
者天者定體之名乾者體用之稱故說卦云乾健也言
天之體以健為用元亨利貞者是乾之四德也子夏傳
云元始也亨通也利和也貞正也
(二)天氣起子陽潜在下故勿用
初九潜龍勿用正義曰居第一之位故稱初以其陽爻
故稱九潜者𨼆伏之名龍者變化之物言天之自然之
氣起于建子之月隂氣始盛陽氣潜在地下故言初九
潜龍也此自然之象聖人作法言于此潜龍之時小人
道盛聖人雖有龍德於此時唯宜潜藏勿可施用
(三)卦位上有末義初有下義
第一位言初第六位當言終第六位言上第一位當言
下所以文不同者莊氏云下言初則上有末義故大過
彖曰棟橈本末弱是上有末義六言上則初當言下故
小象云潜龍勿用陽在下也則是初有下義互文相通
義或然也且第一言初者欲明萬物積漸從无入有所
以言初不言一與下也六言上者欲見位居卦上故不
言六與末也此初九之等是乾之六爻之辭但乾卦是
陽生之世故六爻所述皆以聖人出處託之其餘卦六
爻各因象明義隨義而發不必皆論聖人他皆放此
(四)蓍為數爻卦辭之本
繫辭云爻也者效此者也聖人畫爻以倣傚萬物之象
先儒云後代聖人以易占事之時先用蓍以求數得數
以定爻累爻而成卦因卦以生辭則蓍為爻卦之本爻
卦為蓍之末今案說卦云聖人之作易也幽贊於神明
而生蓍參天兩地而倚數觀變於陰陽而立卦發揮於
剛柔而生爻繫辭云成天下之亹亹者莫大乎蓍龜是
故天生神物聖人則之又易乾鑿度云垂皇策者犧據
此諸文皆是用蓍以求卦先儒之說理當然矣
(五)陽爻稱九陰爻稱六其說二
然陽爻稱九陰爻稱六其說有二一者乾體有三畫坤
體有六畫陽得兼陰故其數九隂不得兼陽故其數六
二者老陽數九老隂數六老隂老陽皆變周易以變者
為占故杜元凱注襄九年傳遇艮之八及鄭康成注易
皆稱周易以變者為占故稱九稱六所以老陽數九老
隂數六者以揲蓍之數九遇揲則得老陽六遇揲則得
老陰其少陽稱七少陰稱八義亦凖此張氏以為陽數
有七有九陰數有八有六但七為少陽八為少陰質而
不變為爻之本體九為老陽六為老隂文而從變故為
爻之别名且七既為陽爻其畫已長今有九之老陽不
可復畫為陽所以重體避少陽七數故稱九也八為陰
數而畫隂爻今六為老陰不可復畫隂爻故交其體避
八而稱六但易含萬象所託多塗義或然也
(六)王氏二五為大人鄭謂二見五之大人
九二見龍在田利見大人出潜離𨼆故曰見龍處於地
上故曰在田德施周普居中不偏雖非君位君之德也
初則不彰三則乾乾四則或躍上則過亢利見大人唯
二五焉正義曰天下衆庶利見九二之大人故先儒云
若夫子教於洙泗利益天下有人君之德故稱大人案
文言云九二德博而化又云君德也王輔嗣注云雖非
君位君之德也是九二有人君之德所以稱大人也輔
嗣又云利見大人唯二五焉是二之與五俱是大人為
天下所利見也而褚氏張氏同鄭康成之說皆以爲九
二利見九五之大人其義非也且大人之云不專在九
五與九二故訟卦云利見大人又蹇卦利見大人此大
人之文施處廣矣故輔嗣注謂九二也是大人非專九
五在田者先儒以為重卦之時重於上下兩體故初與
四相應二與五相應三與上相應是上下兩體論天地
人各别但易含萬象為例非一及其六位則一二為地
道三四為人道五上為天道二在一上是九二處於地
上所田食之處
(七)乾六爻子至巳謂正三五七九者非
諸儒以為九二當太蔟之月陽氣發見則九三為建辰
之月九四為建午之月九五為建申之月為隂氣始殺
不宜稱飛龍在天上九為建戌之月羣隂既盛上九不
得言與時偕極於此時陽氣僅存何極之有諸儒此說
於理稍乖此乾之陽氣漸生似聖人漸出宜據十一月
之後至建巳之月已來此九二當據建丑建寅之間於
時地之萌芽初有出者即是陽氣發見之義乾卦之象
其應然也但隂陽二氣共成歲功故陰興之時仍有陽
在陽生之月尚有隂存所以六律六吕隂陽相間取象
論義與此不殊乾之初九則與復卦不殊乾之九二又
與臨卦无别
(八)九三位不中履重剛故惕厲
九三君子終日乾乾夕惕若厲无咎處下體之極居上
體之下在不中之位履重剛之險上不在天未可以安
其尊也下不在田未可以寧其居也正義曰處下體之
極者終也三是上卦之下下體之極故云極也又云居
上體之下者四五與上是上體三居四下未入上體但
居上體之下四則已入上體但居其上體之下故九四
注云居上體之下與此别也云履重剛之險者上下皆
有陽爻剛強好為險難
(九)諸儒以若厲為如危於上下文不合
夕惕猶若厲也者言雖至於夕恒懷惕懼猶如未夕之
前常若厲也案此卦九三所居之處實有危厲又文言
云雖危无咎是實有危也據其上下文勢若字宜為語
辭但諸儒並以若為如如似有厲是實无厲也理恐未
盡今且依如觧之
(十)九三以位卑免咎上九以位尊貽悔
竭知力而後免於咎者正以九三與上九相並九三處
下卦之極其位猶卑故竭知力而得免咎也上九在上
卦之上其位極尊雖竭知力不免亢極言下勝於上卑
勝於尊
(十一)有悔謂當有此悔設法戒之
上九亢龍有悔正義曰上九亢陽之至大而極盛故曰
亢龍此自然之象以人事言之似聖人有龍德上居天
位久而亢極物極則反故有悔也純陽雖極未至大凶
但有悔吝而已繫辭云悔吝者言乎其小疵也故鄭引
堯之末年四凶在朝是以有悔未大凶也凡悔之為文
既是小疵不單稱悔也必以餘字配之其悔若在則言
有悔謂當有此悔則此經是也其悔若无則言悔亡言
其悔已亡也若恒卦九二悔亡是也其悔雖亡或是更
取他文結之若復卦初九不遠復无祗悔元吉是也但
聖人至極終始无虧故文言云知進退存亡而不失其
正者其唯聖人乎是知大聖之人本无此悔但九五天
位有大聖而居者亦有非大聖而居者不能不有驕亢
故聖人設法以戒之也
(十二)夫子所作彖辭統論一卦之體
彖曰大哉至咸寧正義曰夫子所作彖辭統論一卦之
義或說其卦之德或說其卦之義或說其卦之名故略
例云彖者何也統論一卦之體明其所由之主案褚氏
莊氏並云彖斷也斷定一卦之義所以名為彖也此彖
釋乾與元亨利貞之德諸儒所說此彖分觧四德意各
不同今案莊氏之說於理稍密依而用之
(十三)大哉至利貞釋四德首出聖人
大哉乾元萬物資始乃統天者此三句總釋乾與元也
乾是卦名元是乾德之首故以元德配乾釋之大哉乾
元者陽氣昊大乾體廣遠又以元大始生萬物故曰大
哉乾元萬物資始者釋其乾元稱大之義以萬象之物
皆資取乾元而各得始生不失其宜所以稱大也乃統
天者以其至健而為物始以此乃能統領於天天是有
形之物以其至健能總統有形是乾元之德也雲行雨
施品物流形者此二句釋亨之德也言乾能用天之德
使雲氣流行雨澤施布故品𩔖之物流布成形各得亨
通无所壅蔽是其亨也大明終始六位時成者此二句
總結乾卦之德也以乾之為德大明曉乎萬物終始之
道始則潜伏終則飛躍可潜則潜可飛則飛是明達乎
始終之道故六爻之位依時而成時乘六龍以御天者
此二句申明乾元乃統天之義言乾之為德以依時乘
駕六爻之陽氣以控御於天體六龍即六位之龍也以
所居上下言之謂之六位也陽氣升降謂之六龍也變
謂後來改前以漸移改謂之變也化謂一有一无忽然
而改謂之為化言乾之為道使物漸變者使物卒化者
各能正定物之性命性者天生之質若剛柔遲速之别
命者人所禀受若貴賤夭壽之屬是也保合太和乃利
貞者此二句釋利貞也純陽剛暴若无和順則物不得
利又失其正以能保安合會太和之道乃能利貞於萬
物言萬物得利而貞正也首出庶物萬國咸寧者自上
已來皆論乾德自然飬萬物之道此二句論聖人上法
乾德生飬萬物言聖人為君在衆物之上最尊高於物
似頭首出於衆物之上各置君長以領萬國故萬國皆
得寧也
(十四)聖人象乾立化亦有此四德
聖人亦當令萬物資始統領於天位而雲行雨施布散
恩澤使兆庶衆物各流布其形又大明乎盛衰終始之
道使天地四時貴賤高下各以時而成又任用羣賢以
奉行聖化使物各正性命此聖人所以象乾而立化
(十五)凡物壯者皆有衰惟天運日過一度
象曰天行至不息正義曰此大象也十翼之中第三翼
總象一卦天行健行者運動之稱健者強壯之名乾是
衆健之訓今大象不取餘健為釋偏說天者萬物壯健
皆有衰怠唯天運動日過一度盖運轉混沒未曾休息
故云天行健健是乾之訓也順者坤之訓也坤則云地
勢坤此不言天行乾而言健者劉表云詳其名也然則
天是體名乾是用名健是其訓三者並見最為詳悉所
以尊乾異於他卦
(十六)六十四象不同乾坤不顯上下體
凡六十四卦說象不同或總舉象之所由不論象之實
體又總包六爻不顯上體下體則乾坤二卦是也或直
舉上下二體者若雲雷屯也天地交泰也天地不交否
也雷電噬嗑也雷風恒也雷雨作解也風雷益也雷電
皆至豐也洊雷震也隨風巽也習坎坎也明兩作離也
兼山艮也麗澤兊也凡此一十四卦皆總舉兩體而結
義也取兩體俱成或有直舉兩體上下相對者天與水
違行訟也上天下澤履也天與火同人也上火下澤睽
也凡此四卦或取兩體相違或取兩體相合或取兩體
上下相承而為卦也故兩體相對而俱言也雖上下二
體共成一卦或直指上體而為文者若雲上於天需也
風行天上小畜也火在天上大有也雷出地奮豫也風
行地上觀也山附于地剥也澤滅木大過也雷在天上
大壯也明出地上晉也風自火出家人也澤上于天夬
也澤上于地萃也風行水上渙也水在火上既濟也火
在水上未濟也凡此十五卦皆先舉上象而連於下亦
意取上象以立卦名也亦有雖意在上象而先舉下象
以出上象者地上有水比也澤上有地臨也山上有澤
咸也山上有火旅也木上有水井也木上有火鼎也山
上有木漸也澤上有雷歸妹也山上有水蹇也澤上有
水節也澤上有風中孚也山上有雷小過也凡此十二
卦皆先舉下象以出上象亦意取上象共下象而成卦
也或先舉上象而出下象義取下象以成卦義者山下
出泉蒙也地中有水師也山下有風蠱也山下有火賁
也天下雷行无妄也山下有雷頤也天下有山遯也山
下有澤損也天下有風姤也地中有山謙也澤中有雷
隨也地中生木升也澤中有火革也凡此十三卦皆先舉
上體後舉下體也其上體是天天與山則稱下也若上
體是地地與澤則稱中也或有雖先舉下象稱在上象
之下者若雷在地中復也天在山中大畜也明入地中
明夷也澤无水困也是舉下象而稱上象之下亦義取
下象以立卦也所論之例者皆大判而言之其間委曲
各於卦下别更詳之
(十七)有假象實象
先儒所云此等象辭或有實象或有假象實象者若地
上有水比也地中生木升也皆非虚故言實也假象者
若天在山中風自火出如此之𩔖實無此象假而為義
故謂之假也雖有實象假象皆以義示人總謂之象
(十八)諸象不包在下者稱先王與后
若卦體之義唯施於天子不兼包在下者則言先王也
若比卦稱先王以建萬國豫卦稱先王以作樂崇德觀
卦稱先王以省方觀民設教噬嗑稱先王以明罰𠡠法
復卦稱先王以至日閉關无妄稱先王以茂對時育萬
物渙卦稱先王以享于帝立廟泰卦稱后以財成天地
之道姤卦稱后以施命誥四方稱后兼諸侯也自外卦
並稱君子
(十九)乾坤易之門特作文言此文凡六節
文言曰至利貞正義曰文言者是夫子第七翼也以乾
坤其易之門戶邪其餘諸卦及爻皆從乾坤而出義理
深奥故特作文言以開釋之莊氏云文謂文飾以乾坤
德大故特文飾以為文言今謂夫子但贊明易道申說
義理非是文飾華彩當謂釋二卦之經文故稱文言從
此至元亨利貞明乾之四德為第一節從初九曰潜龍
勿用至動而有悔明六爻之義為第二節自潜龍勿用
下至天下治也論六爻之人事為第三節自潜龍勿用
陽氣潜藏至乃見天則論六爻自然之氣為第四節自
乾元者至天下平也此一節復說乾元之四德之義為
第五節自君子以成德為行至其唯聖人乎此一節更
廣明六爻之義為第六節今各依文解之
(二十)元亨利貞配四時五行
莊氏云第一節元者善之長者謂天之體性生飬萬物
善之大者莫善施生元為施生之宗故言元者善之長
也亨者嘉之會者嘉美也言天能通暢萬物使物嘉美
之會聚故云嘉之會也利者義之和者言天能利益庶
物使物各得其宜而和同也貞者事之幹者言天能以
中正之氣成就萬物使物皆得幹濟莊氏之意以此四
句明天之德也而配四時元是物始於時配春春為發
生故下云體仁仁則春也亨是通暢萬物於時配夏故
下云合禮禮則夏也利為和義於時配秋秋既物成各
合其宜貞為事幹於時配冬冬既收藏事皆幹了也於
五行之氣唯少土也土則分王四季四氣之行非土不
載故不言也
(二十一)四德配五事則仁禮義信不言知
於五事言之元則仁也亨則禮也利則義也貞則信也
不論知者行此四事並須資於知且乾鑿度云水土二
行兼信與知也故略知不言也
(二十二)諸卦有四德三德二德一德无德
諸卦之中亦有四德但餘卦四德有劣於乾故乾卦直
云四德更无所言欲見乾之四德无所不包其餘卦四
德之下則更有餘事以四德狭劣故以餘事繫之即坤
卦之𩔖是也亦有四德之上即論餘事若革卦云已日
乃孚元亨利貞悔亡也由乃孚之後有元亨利貞乃得
悔亡也有四德者即乾坤屯臨隨无妄革七卦是也亦
有其卦非善而有四德者以其卦凶故有四德乃可也
故隨卦有元亨利貞乃得无咎是也四德具者其卦未
必善也亦有三德者即離咸萃兊渙小過凡六卦就三
德之中為文不一或總稱三德於上更别陳餘事於下
若離咸之屬是也就三德之中上下不一離則云利貞
亨由利貞乃得亨也亦有先云亨更陳餘事乃始云利
貞者以有餘事乃得利貞故也有二德者大有蠱漸大
畜升困中孚凡七卦此二德或在事上言之或在事後
言之由後有事乃致此二德故也亦有一德者若蒙師
小畜履泰謙噬嗑賁復大過震豐節既濟未濟凡十五
卦皆一德也並是亨或多在事上言之或在事後言履
卦云履虎尾不咥人亨由有事乃得亨
(二十三)凡卦亨貞連事起文者不數
以前所論德者皆於經文挺然特明德者乃言之也其
有因事相連而言德者則不數之也若需卦云需有孚
光亨貞吉雖有亨貞二德連事起文故不數也遯卦云
亨小利貞雖有三德亦不數也旅卦云旅小亨旅貞吉
雖有亨貞二德亦連他事不數也比卦云原筮元永貞
无咎否卦云否之匪人不利君子貞雖有貞字亦連他
文言之又非本卦德亦不數之同人云同人于野亨坎
卦云有孚維心亨損卦云无咎可貞此等雖有一德皆
連事而言之故亦不數所以然者但易含萬象事義非
一隨時曲變不可為典要故也其有意義各於卦下詳
之亦有卦善而德少者若泰與謙復之𩔖雖善唯一德
亦有全无德者若豫觀剥晉蹇解夬姤井艮歸妹凡十
一卦也大略唯有凶卦无德者若剥蹇夬姤之屬是也
亦有卦善而无德者晉解之屬是也各於卦下詳之
(二十四)文言第二節設問以釋潜龍
初九曰潜龍勿用至潜龍也正義曰此第二節釋初九
爻辭也初九曰潜龍勿用何謂也者此夫子疊經初九
爻辭故言初九曰方釋其義假設問辭故言潜龍勿用
何謂也子曰龍德而𨼆者也此夫子以人事釋潜龍之
義聖人有龍德𨼆居者也不易乎世者不移易其心在
於世俗雖逢險難不易本志也不成乎名者言自𨼆默
不成就於令名使人知也遯世无悶者謂逃遯避世雖
逢无道心无所悶不見是而无悶者言舉世皆非雖不
見善而心亦无悶心以為樂已則行之心以為憂已則
違之確乎其不可拔者身雖逐物推移潜𨼆避世心志
守道確乎堅寔其不可拔此是潜龍之義也
(二十五)二爻漸見若舜漁陶民化之時
九二曰見龍至君德也正義曰此釋九二爻辭子曰龍
德而正中者九二居中不偏然不如九五居尊得位故
但云龍德而正中者也庸言之信庸行之謹者庸謂中
庸庸常也從始至末常言之信實常行之謹慎閑邪存
其誠者言防閑邪惡當自存其誠實也善世而不伐者
謂為善於世而不自伐其功德博而化者言德能廣博
而變化於世俗初爻則全𨼆遯避世二爻則漸見德行
以化於俗也若舜漁於雷澤陶於河濱以器不窳民漸
化之是也
(二十六)以異於諸爻特稱易曰又云君德
易曰見龍在田利見大人君德也者以其異於諸爻故
特稱易曰見龍在田未是君位但云君德也
(二十七)明終敝故不驕知至至故不憂
是故居上位而不驕在下位而不憂居下體之上在上
體之下明夫終敝故不驕也知夫至至故不憂也
(二十八)上廣陳同類感應明聖作物覩
九五曰飛龍至其類也正義曰此明九五爻之義飛龍
在天者言天能廣感衆物衆物應之所以利見大人因
大人與衆物感應故廣陳衆物相感應以明聖人之作
而萬物瞻覩以結之也同聲相應者若彈宫而宫應彈
角而角動是也同氣相求者若天欲雨而柱礎潤是也
此二者聲氣相感也水流濕火就燥者此二者以形象
相應水流於地先就濕處火焚其薪先就燥處此聲氣
水火皆無識而相感先明自然之物故發初言之也雲
從龍風從虎者龍是水畜雲是水氣故龍吟則景雲出
是雲從龍也虎是威猛之獸風是震動之氣此亦是同
類相感故虎嘯則谷風生是風從虎也此二句明有識
之物感无識故以次言之漸就有識而言也聖人作而
萬物覩者此二句正釋飛龍在天利見大人之義聖人
作則飛龍在天也萬物覩則利見大人也陳上數事之
名本明於此是有識感有識也此亦同類相感聖人有
生飬之德萬物有生飬之情故相感應也本乎天者親
上本乎地者親下者在上雖陳感應唯眀數事而已此
則廣解天地之間共相感應之義莊氏云天地絪緼和
合二氣共生萬物然萬物之體有感於天氣偏多者有
感於地氣偏多者故周禮大宗伯有天産地産大司徒
云動物植物本受氣於天者是動物含靈之屬天體運
動含靈之物亦運動是親附於上也本受氣於地者是
植物无識之屬地體凝滯植物亦不移動是親附於下
也則各從其𩔖者言天地之間共相感應各從其氣𩔖
(二十八)下有異𩔖相感有遠事相感
亦有異𩔖相感者若磁石引針琥珀拾芥蠶吐絲而商
弦絶銅山崩而洛鐘應其類煩多難一一言也皆冥理
自然不知其所以然也感者動也應者報也皆先者為
感後者為應非唯近事則相感亦有遠事遥相感者若
周時𫉬麟乃為漢高之應漢時黃星後為曹公之兆感
應之事廣非片言可悉
(二十九)餘爻說龍九三君子各隨其義
乾文言首不論乾而先說元下乃曰乾何也夫乾者統
行四事者也君子以自強不息行此四者故首不論乾
而下曰乾元亨利貞餘爻皆說龍至於九三獨以君子
為目何也夫易者象也象之所生生於義也有斯義然
後明之以其物故以龍叙乾以馬明坤隨其事義而取
象焉統而舉之乾體皆龍别而叙之各隨其義
(三十)上九无位六爻皆无隂是无民
上九曰亢龍至有悔也正義曰此明上九爻辭也子曰
貴而无位者以上九非位而上九居之是无位也高而
无民者六爻皆无隂是无民也賢人在下位而无輔者
賢人雖在下位不為之輔助也是以動而有悔者聖人
設戒居此之時不可動作也
(三十一)文言第三節說六爻人事所治
故乾元用九則天下治也夫識物之動則其所以然之
理皆可知也龍之為德不為妄者也潜而勿用何乎必
窮處於下也見而在田必以時之通舍也以爻為人以
位為時人不妄動則時皆可知也文王明夷則主可知
矣仲尼旅人則國可知矣正義曰此一節是文言第三
節說六爻人事所治之義潜龍勿用下也者言聖於此
潜龍之時在卑下也見龍在田時舍者舍謂通舍九二
以見龍在田是時之通舍也終日乾乾行事者言行此
知至知終之事也或躍在淵自試者言聖人逼近五位
不敢果决而進唯漸漸自試意欲前進遲疑不定故云
自試也飛龍在天上治者言聖人居上位而治理也亢
龍有悔窮之災者言位窮而致災災則悔也非為大禍
災也乾元用九天下治者易經上稱用九用九之文總
是乾德又乾字不可獨言故舉元德以配乾也言此乾
元用九德而天下治
(三十二)爻為人位為時人不妄動時可知
夫識物之動則其所以然之理皆可知者此欲明在下
龍潜見之義故張氏云識物之動謂龍之動也則其所
以然之理皆可知者謂識龍之所以潜所以見然此之
理皆可知也龍之為德不為妄者言龍靈異於他獸不
妄舉動可潜則潜可見則見是不虚妄也
(三十三)經惟言時舍注言時之通舍
見而在田必以時之通舍者經唯云時舍也注云必以
時之通舍者則輔嗣以通解舍舍是通義也初九潜蔵
不見九二既見而在田是時之通舍之義也以爻為人
以位為時者爻居其位猶若人遇其時
(三十四)文言第四節以天氣眀六爻
潜龍勿用至見天則正義曰此一節是文言第四節明
六爻天氣之義天下文明者陽氣在田始生萬物故天
下有文章而光明也與時偕行者此以天道釋爻象也
所以九三乾乾不息終日自戒者同於天時生物不息
言與時偕行也偕俱也諸儒以為建辰之月萬物生長
不有止息與天時而俱行若以不息言之是建寅之月
三陽用事三當生物之初生物不息同於天時生物不
息故言與時偕行也乾道乃革者去下體入上體故云
乃革也乃位乎天德者位當天德之位言九五陽居於
天照臨廣大故云天德也乃見天則者陽是剛亢之物
能用此純剛唯天乃然故云乃見天則
(三十五)文言第五節明四德始終
不為乾元何能通物之始不性其情何能久行其正是
故始而亨者必乾元也利而貞者必性情也正義曰此
一節是第五節復明上初章及乾四德之義也性者天
生之質正而不邪情者性之欲也言若不能以性制情
使其情如性則不能久行其正
(三十六)合散消息與體相乖爻所以眀情
其六爻發揮之義案略例云爻者言乎變者也故合散
屈伸與體相乖形躁好靜質柔愛剛體與情反質與願
違是爻者所以明情故六爻發散旁通萬物之情
(三十七)陽居陽為得位陽得陽為无應
輔嗣之意以初為无用之地上為盡末之境其居位者
唯二三四五故繫辭唯論此四爻初上雖无正位統而
論之爻亦始末之位乾彖云六位時成二四為隂位隂
居為得位陽居為失位三五為陽位陽居為得位隂居
為失位略例云陽之所求者隂也隂之所求者陽也一
與四二與五三與上若一隂一陽為有應若俱隂俱陽
為无應此其六爻之大略其義具於繫辭於此略言之
(三十八)文言第六節又明六爻之義
君子以成德至弗用也正義曰此一節是文言第六節
更復明六爻之義此節明初九爻辭周氏云上第六節
乾元者始而亨者也是廣明乾與四德之義此君子以
成德為行亦是第六節明六爻之義總属第六節不更
為第七節義或當然也君子以成德為行者明初九潜
龍之義故先開此語也
周易要義卷一上
