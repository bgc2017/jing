周易要義卷一中宋魏了翁輯
坤至需
(一)文王卦辭利牝馬之貞與乾異
䷁(坤下坤上)坤元亨利牝馬之貞坤貞之所利利於牝馬
也馬在下而行者也而又牝馬順之至也至順而後乃
亨故唯利於牝馬之貞君子有攸往先迷後得主利西
南得朋東北喪朋安貞吉西南致飬之地與坤同道者
也故曰得朋東北反西南者也故曰喪朋隂之為物必
離其黨之於反類而後𫉬安貞吉正義曰此一節是文
王於坤卦之下陳坤德之辭蓋乾坤合體之物故乾後
次坤言地之為體亦能始生萬物各得亨通故云元亨
與乾同也利牝馬之貞者此與乾異乾之所利利於萬
事為貞此唯云利牝馬之貞坤是隂道當以柔順為貞
假借柔順之象以明柔順之德也不云牛而云馬者牛
雖柔順不能行地无疆无以見坤廣生之德馬雖比龍
為劣所行亦能廣遠象地之廣育
(二)隂不為唱故先迷後得主利
君子有攸往者以其柔順利貞故君子利有所往先迷
後得主利者以其至隂當待唱而後和凡有所為若在
物之先即迷惑若在物之後即得主利以隂不可先唱
猶臣不可先君卑不可先尊故也
(三)隂喪朋則吉猶人隂柔而之剛正
西南得朋者此假象以明人事西南坤位是隂也今以
隂詣隂是得朋俱是隂類不𫉬吉也猶人既懷隂柔之
行又向隂柔之所是純隂柔弱故非吉也東北喪朋安
貞吉者西南既為隂東北反西南即為陽也以柔順之
道往詣於陽是喪失隂朋故得安静貞正之吉以隂而
兼有陽故也若以人事言之象人臣離其黨而入君之
朝女子離其家而入夫之室凡言朋者非唯人為其黨
性行相同亦為其黨假令人是隂柔而之剛正亦是離
其黨
(四)大與至始與生統天與承天之異
正義曰至哉坤元者歎美坤德故云至哉至謂至極也
言地能生飬至極與天同也但天亦至極包籠於地非
但至極又大於地故乾言大哉坤言至哉萬物資生者
言萬物資地而生初禀其氣謂之始成形謂之生乾本
氣初故云資始坤據成形故云資生乃順承天者乾是
剛健能統領於天坤是隂柔以和順承奉於天坤厚載
物德合无疆者以其廣厚故能載物有此生長之德合
會无疆凡言无疆者具有二義一是廣博无疆二是長
久无疆
(五)象在經辭後輔嗣始分附爻下
象曰履霜至冰也正義曰夫子所作象辭元在六爻經
辭之後以自卑退不敢干亂先聖正經之辭及至輔嗣
意以為象者本釋經文宜相附近其義易了故分爻之
象辭各附其當爻下言之猶如元凱注左傳分經之年
與傳相附
(六)褚云履霜初至三堅冰四至上
隂始凝也者釋履霜之義言隂氣始凝結為霜也馴致
其道至堅冰也者馴猶狎順也若鳥獸馴狎然言順其
隂柔之道習而不已乃至堅冰也褚氏云履霜者從初
六至六三堅冰者從六四至上六隂陽之氣无為故積
馴履霜必至於堅冰以明人事有為不可不制其節度
故於履霜而逆以堅冰為戒
(七)六二居中得位極地之質
六二直方大不習无不利居中得正極於地質任其自
然而物自生不假修營而功自成故不習焉而无不利
象曰六二之動直以方也動而直方任其質也不習无
不利地道光也正義曰直方大不習无不利者文言云
直其正也二得其位極地之質故亦同地也具包三德
生物不邪謂之直也地體安靜是其方也无物不載是
其大也既有三德極地之美自然而生不假修營故云
不習无不利物皆自成无所不利以此爻居中得位極
於地體地之形質直方又大此六二居中得正是盡極
地之體質也
(八)居隂極不為物始含章待時
六三含章至光大也正義曰含章可貞者六三處下卦
之極而能不被疑於陽章美也既居隂極能自降退不
為事始唯内含章美之道待命乃行可以得正故曰含
章可貞或從王事无成有終者夫子釋含章之義以身
居隂極不敢為物之首但内含章美之道待時而𤼵是
以時𤼵也或從王事知光大者釋无成有終也既隨從
王事不敢主成物始但奉終而行是知慮光大
(九)括囊謂閉其知
六四括囊至不害也正義曰括結也囊所以貯物以譬
心藏知也閉其知而不用故曰括囊功不顯物故曰无
譽不與物忤故曰无咎象曰慎不害者釋所以括囊无
咎之義施其謹慎不與物競故不被害也
(十)黃裳以柔順處盛位
六五黃裳元吉黃中之色也裳下之飾也坤為臣道美
盡於下夫體无剛健而能極物之情通理者也以柔順
之德處於盛位任夫文理者也
(十一)隂盛似陽陽所不堪故戰而傷
上六龍戰于野其血玄黃隂之為道卑順不盈乃全其
美盛而不已固陽之地陽所不堪故戰于野正義曰龍
戰于野其血玄黃者以陽謂之龍上六是隂之至極隂
盛似陽故稱龍焉盛而不巳固陽之地陽所不堪故陽
氣之龍與之交戰即說卦云戰乎乾是也戰于卦外故
曰于野隂陽相傷故其血玄黃
(十二)積柔致禍故於初六言善惡之積
積善至言順也正義曰此一節明初六爻辭也積善之
家必有餘慶積不善之家必有餘殃者欲明初六其惡
有漸故先明其所行善惡事由久而積漸故致後之吉
凶盖言順者言此履霜堅冰至蓋言順習隂惡之道積
微而不已乃致此弑害稱盖者是疑之辭凡萬事之起
皆從小至大從微至著故上文善惡並言今獨言弑君
弑父有漸者以隂主柔順積柔不已乃終至禍亂故特
於坤之初六言之
(十三)黃中至暢𤼵外内俱善
君子黃至之至也正義曰此一節明六五爻辭也黃中
通理者以黃居中兼四方之色奉承臣職是通曉物理
也正位居體者居中得正是正位也處上體之中是居
體也黃中通理是美在其中有美在於中必通暢於外
故云暢於四支四支猶人手足比於四方物務也外内
俱善能宣𤼵於事業所營謂之事事成謂之業美莫過
之故云美之至也
(十四)玄黃言隂陽俱傷莊氏云上六雜氣
隂疑於至地黃正義曰此一節明上六爻辭隂疑於陽
必戰者隂盛為陽所疑陽乃𤼵動欲除去此隂隂既強
盛不肯退避故必戰也為其嫌於无陽故稱龍焉者上
六隂盛似陽為嫌純隂非陽故稱龍以明之猶未離其
𩔖也故稱血馬者言上六雖隂盛似陽然猶未能離其
隂類故為陽所傷而見血也夫玄黃者天地之雜也天
玄而地黃者釋其血玄黃之義莊氏云上六之爻兼有
天地雜氣所以上六被傷其血玄黃也天色玄地色黃
故血有天地之色今輔嗣注云猶與陽戰而相傷是言
隂陽俱傷也恐莊氏之言非王之本意今所不取也
(十五)屯乃元亨亨乃利貞與乾四德異
䷂(震下坎上)屯元亨利貞剛柔始交是以屯不交則否故
屯乃大亨也大亨則无險故利貞
(十六)屯為坎宫二世卦諸卦放此
屯張倫反難也盈也坎宫二世卦否備鄙反
(十七)隂德始交為難利建侯以寧之
勿用有攸往往益屯也利建侯得主則定正義曰屯難
也剛柔始交而難生初相逢遇故云屯難也以隂陽始
交而為難因難物始大通故元亨也萬物大亨乃得利
益而貞正故利貞也但屯之四德劣於乾之四德故屯
乃元亨亨乃利貞乾之四德无所不包此即勿用有攸
往又别言利建侯不如乾之无所不利此已上說屯之
自然之四德聖人當法之勿用有攸往利建侯者以其
屯難之世世道初創其物未寕故宜利建侯以寧之此
二句釋人事也
(十八)君子法屯象以經緯綱綸
象曰雲雷至經綸正義曰經謂經緯綸謂綱綸言君子
法此屯象有為之時以經綸天下約束於物故云君子
以經綸也姚信云綸謂緯也以織綜經緯此君子之事
非其義也
(十九)屯初動則難生故磐桓居貞建侯
初九磐桓利居貞利建侯處屯之初動則難生不可以
進故磐桓也處此時也其利安在不唯居貞建侯乎夫
息亂以静守靜以侯安民在正弘正在謙屯難之世隂
求於陽弱求於強民思其主之時也初處其首而又下
焉爻備斯義宜其得民也
(二十)二志在五而不從初故屯邅馬班如
六二屯如邅如乘馬班如匪寇婚媾女子貞不字十年
乃字志在乎五不從于初屯難之時正道未行與初相
近而不相得困於侵害故屯邅也時方屯難正道未通
涉遠而行難可以進故曰乘馬班如也寇謂初也无初
之難則與五婚矣故曰匪寇婚媾也志在於五不從於
初故曰女子貞不字也屯難之世勢不過十年者也十
年則反常反常則本志斯𫉬矣故曰十年乃字屯如子
夏傳云如辭也邅張連反馬云難行不進之貌乘繩證
反四馬曰乘下及注並同鄭云馬牝牡曰乘子夏傳音
繩班如字子夏傳云相牽不進貌鄭本作般正義曰女子
謂六二也女子以守貞正不受初九之愛字訓愛也十年乃
字者十年難息之後即初不害已也乃得往適於五受
五之字愛十者數之極數極則復故云十年也象曰六
二之難乘剛也者釋所以屯如邅如也有畏難者以其
乘陵初剛不肯從之故有難也十年乃字反常者謂十
年之後屯難止息得反常者謂反常道即二適於五是
其得常也已前有難不得行常十年難息得反歸於常
以適五也
(二十一)女子十年乃字猶寇近應遠久乃合
此爻因六二之象以明女子㛰媾之事即其餘人事亦
當法此猶如有人逼近於強雖遠有外應未敢苟進被
近者所陵經久之後乃得與應相合是知萬事皆象於
此非唯男女而已諸爻所云隂陽男女之象義皆倣於
此
(二十二)即鹿无虞或作麓君子幾有二音
六三即鹿无虞唯入于林中君子幾不如舍往吝三既
近五而无寇難四雖比五其志在初不妨已路可以進
而无屯邅也見路之易不揆其志五應在二往必不納
何異无虞以從禽乎雖見其禽而无其虞徒入于林中
其可𫉬乎幾辭也夫君子之動豈取恨辱哉故不如舍
往吝窮也鹿王肅作麓云山足幾徐音祈辭也注同又
音機近也速也鄭作機云弩牙也正義曰幾為語辭不
為義也知此幾不為事之幾微凡幾微者乃從无向有
其事未見乃為幾也今即鹿无虞是已成之事事已顯
著故不得為幾微之義
(二十三)屯膏而不光故小貞吉大貞凶
九五屯其膏小貞吉大貞凶處屯難之時居尊位之上
不能恢弘博施无物不與拯濟微滯亨于羣小而繫應
在二屯難其膏非能光其施者也固志同好不容他間
小貞之吉大貞之凶正義曰屯其膏者膏謂膏澤恩惠
之𩔖言九五既居尊位當恢弘博施唯繫應在二而所
施者褊狭是屯難其膏小貞吉大貞凶者貞正也出納
之吝謂之有司是小貞為吉若大人不能恢弘博施是
大貞為凶
(二十四)以剛處中能斷疑故童蒙求之
䷃(坎下艮上)蒙亨匪我求童蒙童蒙求我初筮告再三瀆
瀆則不告筮者决疑之物也童蒙之來求我欲决所惑
也决之不一不知所從則復惑也故初筮則告再三則
瀆瀆蒙也能為初筮其唯二乎以剛處中能斷夫疑者
也蒙莫公反蒙也稚也稽覽圖云无以教天下曰蒙方
言云蒙萌也離宫四世卦童如字字書作僮鄭云未冠
之稱
(二十五)初筮不剖决告之而再三瀆蒙不如不告
正義曰蒙者微昧闇弱之名物皆蒙昧唯願亨通故云
蒙亨匪我求童蒙童蒙求我者物既闇弱而意願亨通
即明者不求於闇即匪我師德之高明往求童蒙之闇
但闇者求明明者不諮於闇故云童蒙求我也初筮告
者初者𤼵始之辭筮者决疑之物童蒙既来求我我當
以初始一理剖决告之再三瀆瀆則不告者師若遲疑
不定或再或三是褻瀆瀆則不告童蒙來問本為决疑
師若以廣深二義再三之言告之則童蒙聞之轉亦瀆
亂故不如不告也
(二十六)内險外止為蒙時所願者以亨行
彖曰蒙山下有險險而止蒙退則困險進則閡山不知
所適蒙之義也蒙亨以亨行時中也時之所願唯願亨
也以亨行之得時中也匪我求童蒙童蒙求我志應也
我謂非童蒙者也非童蒙者即陽也凡不識者求問識
者識者不求所告闇者求明明者不諮於闇故蒙之為
義匪我求童蒙童蒙求我也童蒙之來求我志應故也
初筮告以剛中也謂二也二為衆隂之主也无剛失中
何由得初筮之告乎再三瀆瀆則不告瀆蒙也蒙以飬
正聖功也正義曰再三瀆瀆則不告瀆蒙者所以再三
不告恐瀆亂蒙者自此以上彖辭總釋蒙亨之義蒙以
飬正聖功也者能以蒙昧𨼆默自飬正道乃成至聖之
功此一句釋經之利貞
(二十七)蒙𤼵疑明刑與說皆當以往則吝
初六𤼵蒙利用刑人用說桎梏以往吝處蒙之初二照
其上故蒙𤼵也蒙𤼵疑明刑說當也以往吝刑不可長
也象曰利用刑人以正法也刑人之道道所惡也以正
法制故刑人也正義曰𤼵蒙者以初近於九二二以陽
處中而明能照闇故初六以能𤼵去其蒙也利用刑人
用說桎梏者蒙既發去无所疑滯故利用刑戮于人又
利用說去罪人桎梏以蒙既𤼵去疑事顯明刑人說桎
梏皆得當在足曰桎在手曰梏小爾雅云杻謂之梏械
謂之桎以往吝者若以正道而往即其事益善矣若以
刑人之道出往往之即有鄙吝象曰利用刑人以正法
者且刑人之道乃賊害於物是道之所惡以利用刑人
者以正其法制不可不刑矣故刑罰不可不施於國鞭
扑不可不施於家案經刑人說人二事象直云利用刑
人一者但舉刑重故也
(二十八)上不求三而三求上故云見金夫
六三勿用取女見金夫不有躬无攸利童蒙之時隂求
於陽晦求於明各求𤼵其昧者也六三在下卦之上上
九在上卦之上男女之義也上不求三而三求上女先
求男者也女之為體正行以待命者也見剛夫而求之
故曰不有躬也施之於女行在不順故勿用取女而无
攸利取七住反
(二十九)陽主生息故言實
正義象曰獨遠實者實謂九二之陽也九二以陽故稱實也
六三近九二六五近上九又應九二唯此六四既不近
二又不近上故云獨遠實也陽主生息故稱實隂主消
損故不得言實
(三十)自有孚至大川為繇辭
䷄(乾下坎上)需有孚至大川正義曰此需卦繇辭也需者
待也物初蒙稚待飬而成无信即不立所待唯信也故
需有孚言需之為體唯有信也光亨貞吉者若能有信
即需道光明物得亨通于正則吉故云光亨貞吉也
(三十一)需險在前以剛健而進故利涉
利涉大川者以剛健而進即不患於險乾德乃亨故云
利涉大川
(三十二)需字從雨重而者訓飬讀為秀
需音須字從雨重而者非飲食之道也訓飬鄭讀為秀
解云陽氣秀而不直上者畏上坎也坤宫遊䰟卦
(三十三)不云險不云雨不云天上有雲
象曰雲上于天需君子以飲食宴樂童蒙已𤼵盛德光
亨飲食宴樂其在兹乎正義曰坎既為險又為雨今不
言險雨者此象不取險難之義也故不云險也雨是已
下之物不是須待之義故不云雨也不言天上有雲而
言雲上于天者天之欲雨待時而落所以明需天惠將
施而盛德又亨故君子於此之時以飲食宴樂上時掌
反干寳云升也王肅本作雲在天上
(三十四)用恒守常不能見幾乃得无咎
初九需于郊至未失常也正義曰但難在於坎初九去
難既遠故待時在于郊郊者是境上之地亦去水遠也
利用恒无咎者恒常也遠難待時以避其害故宜利保
守其常所以无咎猶不能見幾速進但得无咎而已
(三十五)近難需沙而寬衍在中
九二需于沙小有言終吉轉近於難故曰需于沙也不
至致寇故曰小有言也近不逼難遠不後時履健居中
以待其會雖小有言以吉終也沙如字鄭作沚正義曰
沙是水傍之地去水漸近待時於沙象曰需于沙衍在
中者衍謂寬衍去難雖近猶未逼於難而寬衍在其中
也故雖小有言以吉終也
(三十六)隂陽相傷稱血居坎之始稱穴
六四需于血出自穴凢稱血者隂陽相傷者也隂陽相
近而不相得陽欲進而隂塞之則相害也穴者隂之路
也處坎之始居穴者也九三剛進四不能距見侵則辟
順以聽命者也故曰需于血出自穴也辟音避
(三十七)九五居中得正无所用需
九五需于酒至中正也正義曰需于酒食貞吉者五既
為需之主已得天位无所復需但以需待酒食以遞相
宴樂而得貞吉象曰酒食貞吉以中正者釋酒食貞吉
之義言九五居中得正需道亨通上下无事也
(三十八)以一隂為三陽主故須敬乃吉
象曰不速之客来敬之終吉雖不當位未大失也處无
位之地不當位者也敬之則得終吉故雖不當位未大
失也正義曰上六入于穴者上六隂爻故亦稱穴也上
六與三相應三來之已不為禍害乃得為已援助故上
六无所畏忌乃入于穴而居也有不速之客三人來者
速召也不須召喚之客有三人自來三人謂初九九二
九三此三陽務欲前進但畏于險難不能前進其難既
通三陽務欲上升不須召喚而自來故云有不速之客
三人來也敬之終吉者上六居无位之地以一隂而為
三陽之主不可怠慢故須恭敬此三陽乃得終吉且需
之一卦須待難通其於六爻皆假他物之象以明人事
待通而亨
周易要義卷一中
