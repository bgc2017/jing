周易章句證異卷一
内閣中書翟均廉撰
上經
孔穎達謂篇題經字在孟喜前以喜本分上下經也
陳臯據鈎命决曾子問易何以稱經遂謂孔子分篇
有上下經之號不知繋辭傳但稱二篇子夏傳亦止
分二篇未有經字(說本穎達)緯書未足信也田何易二
經十翼為十二篇施讐孟喜梁邱賀俱同周王孫服
生楊何蔡淵韓嬰王同九師說各二篇者亦分上下
經也費直古文本無章句惟以彖象繫辭十篇之言
解說上下經(本漢藝文志)鄭玄合彖象于經(本魏志淳于俊)猶未
綴入各爻先卦爻辭次彖傳次象傳王弼則各爻以
下聯綴之又附文言于乾坤卦後(本吳仁傑熊明來)李鼎祚
又取序卦冠之卦首(本晁說之)歴唐至宋張程大儒及蘇
軾郭忠孝郭雍楊時朱震張浚趙彦肅李衡諸人悉
從輔嗣胡旦胡瑗(本董真卿)邵雍吕大防晁說之程迥李
燾吳仁傑吕祖謙稅與權復出卦爻為經朱子從祖
謙本董楷合刻傳義以世次先程後朱故析本義以
從程傳明修大全從之厥後刊本義者不復更正故
彖象文言仍入正經非朱子原本也胡一桂胡炳文
吳澄熊良輔梁寅悉從本義王洙止載爻辭于經卦
辭别為一篇鄭厚止載經文不復别列彖象周燔馮
椅趙汝楳李過方逢辰董真卿入彖象文言於經而
稍變其次詳見於後
䷀(乾下乾上)
乾元亨利貞
吳仁傑云元亨上古易無卦名乾字但有卦畫䷀
費直亦然鄭玄始於卦畫下加乾下乾上於元亨上
加卦名(廉案鄭玄未加時如同人諸卦本如是耶增而俊有耶吳說不知所據姑以俟考)
李鼎祚卦辭前分冠序卦周燔卦辭前列大象卦辭
後列彖傳傳低一字趙汝楳卦辭前列大象卦辭後
列彖傳次文言次爻辭李過方逢辰乾卦卦辭後列
彖傳次文言釋彖處次大象次爻辭蔡淵卦辭後列
大象次彖傳文言别為一卷傳低一字王洙于經中
不載卦辭别為一篇
初九潛龍勿用
吳仁傑云爻辭上古易及費直無初九字止列爻畫
初九則一初六則一鄭玄省爻畫加初九字朱子云
六爻分畫似涉重複(廉案左傳蔡墨稱初九則曰在乾之姤九二曰其同人五曰其)
(大有六曰其夬用九曰其坤他如筮得坤五者曰坤之比得屯初者曰屯之比未嘗稱初九九二也然文)
(言云初九曰潛龍勿用九二曰見龍在田則孔子作十翼時已有之)王洙於上下經
無卦辭止列爻辭(葉夢得謂即漢藝文志古易十二篇之舊)周燔於爻辭
前先列彖傳低一字趙汝楳李過方逢辰於潛龍勿
用下附爻象次文言釋爻處蔡淵爻辭後附小象傳
低一字
九二見龍在田利見大人
九三君子終日乾乾夕惕若厲无咎
許慎說文引作夕惕若夤籀文作□敬也晁說之曰
厲許慎作夤惠棟曰厲上脫夤字當依孟喜作夕惕
若夤(句)厲无咎(句)郭京作夕(一字句)厲无咎(句)荀爽虞
翻王弼夕惕若厲(句)陸德明孔穎達郭雍馮椅徐在
漢毛奇齡從之前漢書王莽傳孫竦引易後漢書謝
夷吾傳班固引易蜀志先主傳上書引易皆以夕惕
若厲(句)邵子朱震朱子以夕惕若(句)後儒多從之(廉案)
(吕煇錄朱子語云厲无咎句後有此例如頻復厲无咎是也然考范人傑曾祖道語錄二則朱子亦有時)
(作夕惕若厲解)謹案周易述義夕惕若(句)
九四或躍在淵无咎
九五飛龍在天利見大人
上九亢龍有悔
許慎作忼龍京房如字(見漢五行志)
用九見羣龍无首吉
吳仁傑云古易及費直無用九字止列覆卦之畫䷀
鄭康成去之代以用九(朱子云未知所據廉案象中與文言已云用九吳說未是)
王安石合用九上九為一節程子非之吳仁傑
云都潔仍先儒之誤合此二節項安世云連亢龍讀
其義始明毛奇齡亦謂此上九爻辭世儒脫誤宋衷
劉瓛諸儒多主六爻皆變之說宋衷王弼以見羣
龍(句)无首吉(句)孔穎達陸希聲石介王安石代淵程
子房審權郭雍鄭汝諧同郭忠孝朱子俞琰俱云見
羣龍无首(句)鄭玄于用九節後附彖傳次象傳王
弼分附象辭于各爻惟乾卦仍鄭玄本周燔于用九
見羣龍无首吉後附小象次文言董真卿于无首吉
後次大象次彖傳次小象次文言
䷁(坤下坤上)
坤元亨利牝馬之貞君子有攸往先迷後得主利西南
得朋東北喪朋安貞吉
坤陸德明曰本又作巛巛今字也毛居正曰古坤字
作巛陸以巛為今字誤歸藏作&KR2944;(歸蔵偽書何楷曾引之姑存其說)
程子以利(一字句)牝馬之貞(句)云利牝馬之貞句則
坤便止三德郭忠孝鄭汝諧王申子徐在漢從之朱
子黃宗炎云不可將利字句虞翻王弼干寳利牝馬
之貞(句)先迷後得主李鼎祚引盧氏先迷(句)後得
主利(句)孔穎達引周氏先迷後得主利(句)朱震引子
夏傳先迷後得主(句)陸希聲王安石程子朱子以先
迷後得(句)主利(句)陸云主利主守也程云萬物利主
于坤朱云隂主利鄭汝諧王申子胡炳文陳仁錫諸
人同張子蘇軾朱震後得主(句)利(句)郭雍項安世楊
簡王宗傳俞琰金賁亨鄭維岳熊過樊良樞劉石閭
陸時位查慎行惠棟同言後則得主乃利也梁寅陸
振奇後得(句)主利(句)姚舜臣程竹山張振淵同言居
後則得而主于利也張浚吳澄徐在漢先迷後得主
(句)利屬下讀謹案周易折中周易述義先迷後
得主(句)利字屬下兩句讀
初六履霜堅冰至
六二直方大不習无不利
鄭厚曰直方(句)大字衍文又曰不然屬下句坤爻辭
皆協霜字韻項安世曰直方二字玩象辭文言鄭說
近是大字(句)非衍文與既濟小字同吳澄曰直方(句)
大不習(句)習重也言不有如此大也
六三含章可貞或從王事无成有終
六四括囊无咎无譽
六五黃裳元吉
上六龍戰于野其血玄黃
用六利永貞
䷂(震下坎上)
屯元亨利貞勿用有攸往利建侯
初九磐桓利居貞利建侯
磐桓馬融作槃桓旋也荀爽虞翻作盤王弼作磐陸
德明曰磐本亦作盤又作槃(吴澄曰槃俗本作盤)晁說之曰古
文作般三字皆通張載作磐磐桓猶言柱石毛奇齡
云訓磐石桓杙者非是(廉案宋儒如程子蘇軾楊時郭忠孝郭雍朱震張浚趙彦)
(肅朱子晁公武馮椅作盤吕祖謙及梁寅作磐皆訓盤旋張子外其後惟鄭汝諧及俞琰吴澄胡一桂錢)
(一本陸時位作磐訓磐石毛云訓磐石非)
六二屯如邅如乘馬班如匪寇婚媾女子貞不字十年
乃字
邅許慎作驙吕祖謙作亶惠棟從之荀爽作邅乘
子夏傳音繩陸德明純證反班鄭玄作般晁說之
曰般古文作班馬融虞翻作班婚馮椅曰當作昏
媾馬融鄭玄作冓晁說之曰冓古文陸德明曰或
作構者非字虞翻荀九家徐邈李鼎祚陸希聲程
子作孕字之字耿南仲沈該朱子項安世趙汝楳俞
琰諸儒作筓而字之字
六三即鹿无虞惟入于林中君子幾不如舍往吝
鹿王肅作麓云山足虞翻作鹿云山足稱鹿郭京曰
鹿當作麓程迥同晁說之曰鹿古文孔穎達諸儒作
逐鹿之鹿虞高誘作欺虞之虞張子作虞防之虞
王弼諸儒俱作虞官之虞幾鄭玄作機弩牙也惠
棟從之
六四乘馬班如求婚媾往吉无不利
九五屯其膏小貞吉大貞凶
上六乘馬班如泣血漣如
漣許慎作㦁泣下也惠棟從之
䷃(坎下艮上)
蒙亨匪我求童蒙童蒙求我初筮告再三瀆瀆則不告
利貞
童字書作僮瀆許慎作黷崔憬曰瀆古黷字
初六發蒙利用刑人用說桎梏以往吝
王弼孔穎達胡瑗蘇軾朱子利用刑人(句)用說桎梏
(句)沈該胡炳文梁寅張振淵同言當痛懲而暫舍之
遂專用刑以往則吝程子利用刑人用說桎梏二句
聯解郭忠孝郭雍朱震項安世趙汝楳同程子趙氏
云刑之者正脫去其昏蒙之桎梏用刑以往則吝二
郭氏朱氏項氏曰刑之初正所以脫其桎梏也過此
以往吝王安石用說桎梏以往(句)楊時王宗傳俞琰
同謂脫桎梏而聽之以往也楊萬里云刑如刑于二
女之刑堯舜率天下而民從之迷者覺蔽者解如械
得釋徐在漢亦謂如儀刑文王刑于寡妻百辟其刑
之刑黃炎宗同謹案周易折中取安石說周易
述義同萬里說說徐邈音稅陸德明音吐活反
吝許慎作遴
九二包蒙吉納婦吉子克家
包陸德明曰亦作苞吕祖謙作苞云今作包鄭玄曰
苞當作彪(文也毛竒齡曰鄭訓不可解)京房陸績一行皆作彪(本晁)
(說之)虞翻作包
六三勿用取女見金夫不有躬无攸利
六四困蒙吝
六五童蒙吉
上九擊蒙不利為寇利禦寇
擊馬融鄭玄作繫晁說之曰荀爽一行作繫毛奇齡
曰作繫者字形之誤虞翻王肅如字禦陸德明云
本又作衛
䷄(乾下坎上)
需有孚光亨貞吉利涉大川
需鄭玄讀為秀云陽氣秀而不直前者畏上坎也歸
藏以需為溽九師有孚光(句)亨貞吉(句)惠棟從之
虞翻孔穎達有孚(句)光亨貞吉(句)馬融鄭玄蜀才有
孚光亨貞吉(句)孚陸德明曰本又作旉晁說之曰
旉古文
初九需于郊利用恒无咎
九二需于沙小有言終吉
沙鄭玄作沚惠棟曰沚古文荀爽虞翻如字
九三需于泥致寇至
寇鄭玄王肅作戎
六四需于血出自穴
黃宗炎曰血即洫字
九五需于酒食貞吉
上六入于穴有不速之客三人來敬之終吉
䷅(坎下乾上)
訟有孚窒惕中吉終凶利見大人不利涉大川
窒馬融鄭玄作咥讀為躓馬訓止鄭訓覺悔貌中
馬融丁仲反李鼎祚依荀爽本有孚(句)窒惕中吉
(句)陸德明有孚窒(句)惕中吉(句)朱震蘇軾朱子王宗
傳同陸希聲有孚(句)窒惕(句)中吉(句)程子郭雍張浚
項安世趙汝楳吳澄黃宗炎同毛奇齡惕中(句)
初六不永所事小有言終吉
九二不克訟歸而逋其邑人三百戸无眚
荀爽歸而逋其邑人(句)謂逃失邑中之陽人三百戶
无眚(句)謂君不爭則百姓无害王弼孔穎達歸而逋
其邑(句)人三百戶无眚(句)言歸竄其邑惟狹小三百
戶乃可免眚與鄭玄解同沈該惠棟從之毛奇齡云
漢諸家易皆以歸而逋(句)今不從(廉案漢易无有以逋字句者毛氏不)
(知何據)程子楊時朱子歸而逋(句)其邑人三百戶(句)无
眚(句)解與王孔同胡一桂吳澄從之張子其邑人三
百戶无眚(句)言邑人託以居安朱震趙彦肅項安世
趙汝楳俞琰黃宗炎從之蘇軾不克訟歸(句)而逋其
邑人三百戶(句)言亡其邑人三百戶郭忠孝郭雍張
浚歸而逋其邑人三百戶(句)言三百戶非小邑謂能
棄其邑而逋也王申子劉石閭錢銓徐在漢陸時位
從之謹案周易折中云荀氏項氏義亦可從
六三食舊德貞厲終吉或從王事无成
虞翻王弼貞厲(句)終吉(句)楊時趙汝楳同程子貞(句)
厲終吉(句)朱子語錄貞(句)厲(句)終吉(句)吳澄貞厲終
吉(句)
九四不克訟復即命渝安貞吉
虞翻復即命渝(句)安貞吉(句)孔穎達同程子復即命
(句)渝安貞(句)朱子復即命(句)渝(句)安貞(句)吉(句)
九五訟元吉
上九或錫之鞶帶終朝三褫之
鞶王肅作槃許慎虞翻如字帶陸德明作&KR1646;晁說
之曰&KR1646;篆字吕祖謙云&KR1646;今作帶褫鄭玄荀爽虞
翻翟玄李鼎祚俱作拕徒何反荀虞拕訓奪晁說之
云拕如拕紳之拕項安世云拕三加之也人因象言
不足敬皆以拕為褫不知不足敬者謂其受服可鄙
惠棟云拕奪也俗作褫陸德明曰褫本又作褫廣
韻引作以訟受服終朝三褫之
䷆(坎下坤上)
師貞丈人吉无咎
丈人崔憬引子夏傳作大人言王者之師李鼎祚云
王氏曲解大為丈程迥云子夏釋于理為通吳澄云
丈蓋大之訛揚雄太玄衆首擬師卦贊曰丈人摧挐
則大人為丈在漢已訛然論語莊子稱丈人皆老人
无力扶杖之謂當從崔說馮椅俞琰皆從子夏毛竒
齡云李說妄鄭玄陸績王弼作丈人鄭云能以法度
長于人陸云聖人也王云莊嚴之稱宋儒張子程子
司馬光蘇軾朱震朱子諸大儒俱作丈人陸德明
曰貞丈人(句惠棟從之)鄭玄諸儒俱以貞(句)丈人吉(句)
初六師出以律否臧凶
律郭忠孝讀太師執同律以聽軍聲之律俞琰吳澄
胡一桂從之否馬融鄭玄王肅方有反陸德明音
鄙惡也晁氏曰劉荀陸一行作不朱子曰是也劉遵
曰否古不字王弼孔穎達胡瑗郭雍師出以律(句)
否臧凶(句)否讀鄙敗也臧有功也謂否臧皆凶李鼎
祚程子蘇軾師出以律(句)否(句)楊時沈該吕祖謙李
簡鄭汝諧王宗傳王申子同讀可否之否臧凶(句)謂
不以律雖臧亦凶杜預師出以律(句)否臧(句)劉遵張
子朱震張浚朱子趙汝楳俞琰胡一桂胡炳文梁寅
張振淵袁黃或讀可否之否或讀不否臧謂不善言
失律也俞琰胡一桂言吹律而不善也吳澄師出(句)
以律否臧凶(句)否讀鄙謂師之初出宜吹律以否臧
之
九二在師中吉无咎王三錫命
九家易王弼在師中(句)吉无咎(句俞琰趙汝楳胡炳文惠棟同)孔
穎達在師中(句程子楊時朱震郭雍朱子同)項安世在師中(句)吉
(句)无咎(句)吴澄在師(句)中吉(句)錫鄭玄作賜(毛竒齡云)
(賜字形之誤)徐邈音賜荀爽如字
六三師或輿尸凶
六四師左次无咎
六五田有禽利執言无咎長子帥師弟子輿尸貞凶
禽徐邈作擒晁說之曰古文擒字郭京作利執之
云王韓定本之字行書向下稍類言字轉寫成誤俞
琰曰當依京作之字(毛竒齡云郭說妄誕)胡一桂曰作吉无咎
似勝言字之訛亦未見得按荀爽虞翻王弼孔穎達
李鼎祚及張子程子胡宏王安石蘇軾朱震朱子俱
作言虞云震為言李云以臣伐君假言田獵王安石
程子諸人云執言奉辭也猶言致討之有辭朱言語
辭李簡云執言猶云執之
上六大君有命開國承家小人勿用
䷇(坤下坎上)
比吉原筮元永貞无咎不寧方來後夫凶
初六有孚比之无咎有孚盈缶終來有它吉
項安世吳澄有孚盈缶終來(句)項云九五之孚既盈
于六四之缶必且自四而來及初吳云有孚者盈滿
于缶之中而終來孚于初虞翻諸儒終來有它吉(句)
他本亦作它
六二比之自内貞吉
六三比之匪人
王肅本作比之匪人凶吳澄同
六四外比之貞吉
九五顯比王用三驅失前禽邑人不誡吉
驅鄭玄作敺(虞翻李鼎祚同惠棟亦作敺)馬融如字誡虞翻李
鼎祚作戒惠棟從戒
上六比之无首凶
䷈(乾下㢲上)
小畜亨密雲不雨自我西郊
畜陸德明曰本亦作蓄歸藏作&KR3303;畜
初九復自道何其咎吉
九二牽復吉
九三輿說輻夫妻反目
輿虞翻李鼎祚作車云坤為車馬君及俗儒皆以乾
為車非也惠棟作&KR1221;云坤為大&KR1221;車&KR1221;同(廉案虞翻大畜卦作)
(輿大壯卦大輿作大車大有卦大車作大&KR1221;)&KR1221;輻子夏傳(本項安世)許慎(本晁說之)
虞翻李鼎祚作輹(按說文輻輪轑也不引易輹車軸縛也引易)陸德明云
輻(音福)本亦作輹(音服)馬融鄭玄作輻馬云車下縛也鄭
云輿下縛也與軸相連鈎心之木晁說之曰當作輹
郭雍朱震項安世俞琰吳澄胡一桂張振淵陸時位
同項云輻車轑也輹車軸轉也輻以利輪之轉輹以
利軸之轉輻无說理必輪破轂裂而後脫輹則車不
行即脫今畜道止于不行非有破裂與大壯大畜同
作輹為長吳云輻音近而誤輻者輪轑也非可說陸
云宜照古本篆文作輹胡炳文熊朋來季本謂當作
輻不與大畜同言大畜陽能自止暫脫而不欲行小
畜隂與陽爭止于隂而不得進也毛竒齡云輻輹可
相通古文无定云吳澄謂輻即輹人多非之鄭注以
輻為伏莬則亦以輻為輹惠棟作腹謂腹古文腹故
讀為輹案春秋傳史蘇引車脫其輹
六四有孚血去惕出无咎
荀爽去惕出(句)惕疾也四當去初疾出從五吳澄有
孚(句)血(句)謂四與三不和故傷去惕出(句)謂去其所
而出外以上合于九五虞翻諸儒俱以血去惕出(句)
血馬融云當作恤憂也李鼎祚同晁說之曰血古
文惠棟血讀作恤古文恤作血毛竒齡曰晁氏偽古
本作恤不通
九五有孚攣如富以其鄰
攣子夏傳作戀思也今本如字馬融如字連也徐邈
力轉反陸德明力專反
上九既雨既處尚德載婦貞厲月幾望君子征凶
德虞翻作得李鼎祚同(按今李本如字)晁說之曰子夏京房
作得吳澄曰當從晁氏作得惠棟同幾子夏傳作
近晁說之曰京劉一行作近(毛奇齡謂一行作既誤未知何據)孟喜
荀爽作既吳澄云幾音既左傳庸可幾乎幾既古字
通惠棟作近云近讀為既黃宗炎既雨(句)既處(句)
尚德載婦(句)
䷉(兌下乾上)
履虎尾不咥人亨
蔣悌生曰脫一卦名履字履虎尾三字是占辭分一
字作卦名不成文理咥胡旦曰當作&KR3825;音垤齧堅
聲也朱震曰&KR3825;古字與咥通用荀爽李鼎祚作不
咥人亨利貞(今李本脱利貞二字)惠棟曰王弼脱利貞二字荀
氏有之今從古
初九素履往无咎
九二履道坦坦幽人貞吉
六三眇能視跛能履履虎尾咥人凶武人為于大君
能虞翻作而謹案古能字作耐堪取堪能之義傳書
世異亦有不安寸直作而字者後來能字乃假借鱉
三足為能故今書多作能視惠棟作視視履同
跛陸德明曰依字作破惠棟作□
九四履虎尾愬愬終吉
愬愬馬融許慎作虩虩朱彜尊謂說文引易作履虎
尾虩虩恐懼(廉案恐懼疑許氏釋經文朱彜尊誤為許氏引經文)晁說之曰愬
虩䖕三字同(音色廉案陸德明曰愬愬山革反馬本虩虩許逆反)毛竒齡曰愬
愬虩虩同字履之愬愬馬融作虩震言虩虩荀爽作
愬對較便是謹案子夏傳虞翻如字
九五夬履貞厲
上九視履考祥其旋元吉
祥鄭玄荀爽(本晁說之)虞翻李鼎祚作詳陸德明曰祥本
亦作詳鄭云履道之終考正詳備荀云詳審也虞云
詳善也乾為積善故考詳惠棟曰詳古文祥俞琰
作視履(句)考祥其旋(句)作詳言自視所履詳審其旋
黃震潘士藻徐在漢考祥其旋(句)祥如字黃云旋旋
踵踵旋潘云考騐其吉祥于一念旋轉之間徐云考
祥者視也其旋者履也吳澄考祥其旋(句)作祥祭之
祥祥祥祭旋祥後復寢之時言尚視所履于親喪之
終朱升作旁注本之此說毛奇齡謂升說不知所據
殆未閱澄書也謹案鄭玄虞翻王弼孔穎達李鼎祚
張子程子石介王安石蘇軾楊時郭忠孝郭雍朱震
朱子諸儒俱作視履考祥(句)
䷊(乾下坤上)
泰小往大來吉亨
初九拔茅茹以其彙征吉
茅鄭玄音苗茹王肅音如鄒湛汝據反彙傅氏
云古偉字美也古文作&KR2390;惠棟作&KR2390;董遇作夤出也
劉向鄭玄虞翻如字(漢書劉向傳注鄭玄類也釋文引鄭云勤也廉按吕祖謙謂鄭)
(作夤訓勤誤)鄭玄(本漢書注)郭璞程子以拔茅茹以其彙征
(句)孔穎達拔茅茹(句)以其彙(句)征吉(句楊時郭雍朱子同)虞
翻拔茅茹以其彙(句)徐在漢拔茅(句)茹以其彙(句吳澄)
(胡炳文俞琰同)
九二包荒用馮河不遐遺朋亡得尚于中行
包鄭玄作苞陸德明曰包本作苞吕祖謙云苞今作
包惠棟作苞荒鄭玄虞翻翟玄許慎李鼎祚作巟
鄭云荒讀為康虚也虞云大川也坎為大川(廉案說文巟水)
(廣從川亡聲引易包巟荒蕪也與巟不同)陸德明曰荒亦作巟惠棟從巟
字書作蓅吳澄云當作巟考象義當作□諧聲字從
省故去皿傳寫訛巟下去皿而上加草包□謂包裏
牲血以進而達誠于天也
九三无平不陂无往不復艱貞无咎勿恤其孚于食有
福
吳澄勿恤(句)其孚于食有福(句)言戒以勿憂若能孚
于食己之實者而得其心則必无來復易位之禍虞
翻朱子諸儒俱作勿恤其孚(句)
六四翩翩不富以其鄰不戒以孚
翩翩陸德明作篇篇吕祖謙云篇篇今本作偏古文
作偏偏子夏傳虞翻宋衷向秀如字
六五帝乙歸妹以祉元吉
帝乙左傳史記虞翻云是紂父子夏傅京房荀爽乾
鑿度云是湯九家易王昭素張浚作取象九家易言
五者帝位震象稱乙王云六五隂爻交泰之主故以
名乙之主為象張浚取謙下之義舍甲之剛用乙之
柔
上六城復于隍勿用師自邑告命貞吝
隍子夏傳作堭(從陸德明說孔穎達引及今本如字惠棟從堭)姚信作湟晁
說之曰古文作皇按鄭玄(本孔氏詩韓奕正義)九家易虞翻如
字
䷋(坤下乾上)
否之匪人不利君子貞大往小來
朱子云或疑之匪人三字衍文由比六三而悞方逢
辰曰之字羨文俞琰同云彖傳釋卦乃加之字後人
因彖傳而悞加吳澄朱升本刊去之匪人三字(毛奇齡云)
(妄)王中子不利(句)天下事物皆不利也君子貞(句)
君子宜貞故以自守陸時位同陸云依俞琰讀(廉案琰以)
(不利君子貞句陸悮)虞翻諸儒同
初六拔茅茹以其彙貞吉亨
說見泰卦
六二包承小人吉大人否亨
荀爽王昭素游酢楊時包承小人(句)吉(句)言君子包
承平小人耿南仲沈該趙汝楳同(廉案朱子謂龜山意欲解說從蔡京)
(之失不知此說非楊始)王弼諸儒包承(句)承吳澄朱升云當
作脀吴云脀承古字通用脀牲之正體也謂苞苴饋
遺之事包惠棟作苞(苞羞同)
六三包羞
羞吳澄朱升作膳羞之羞言羞者腥胾炙膾醢醬之
屬包苴遺人而非正饌(毛奇齡曰考之左傳敬仲諸語升說甚合惜承脀二字尚)
(湏改故不從)謹案荀爽訓羞恥之羞
九四有命无咎疇離祉
疇鄭玄作古&KR1319;字
九五休否大人吉其亡其亡繫于苞桑
苞荀爽鄭玄陸績李鼎祚作包朱子曰古易作包
上九傾否先否後喜
䷌(離下乾上)
同人于野亨利涉大川利君子貞
初九同人于門无咎
六二同人于宗吝
九三伏戎于莽升其高陵三歲不興
九四乘其墉弗克攻吉
墉鄭玄虞翻李鼎祚作庸王弼作墉晁說之曰庸古
文惠棟從庸黃宗炎曰庸古文與郭通用即借用庸
後人加土以别之
九五同人先號咷而後笑大師克相遇
上九同人于郊无悔
䷍(乾下離上)
大有元亨
初九无交害匪咎艱則无咎
九二大車以載有攸往无咎
車蜀才作輿(惠棟同)虞翻李鼎祚作轝虞云坤為大轝
王肅作車晁說之曰後漢時車始有居音古則為輿
字
九三公用亨于天子小人弗克
亨京房虞翻干寳姚信讀香兩反京云獻也干云宴
也姚云祀也王弼孔穎達陸德明讀許庚反通也張子
程子王安石薛温其蘇軾吕大防楊時晁說之張浚
沈該趙彦肅吕祖謙鄭汝諧李簡王宗傳王申子及
宋子夏傳本(即今本子夏傳乃宋人所引與唐人引異者)蘇濬陸時位讀
如王訓通(廉案陸時位云古本篆文原是亨字公用亨于天子王用亨于岐山王用亨于西山)
(俱同惟王用享于帝方作享未知何據)左傳卜偃引作享杜預訓宴饗
胡一桂讀許庚反并引左傳作亨云卜偃已讀亨未
知何據郭雍朱震朱子吳澄胡炳文項安世俞琰梁
寅讀香兩反朱子云古文无亨字亨烹字通用亨字
說文本是一字故易多互用項云但作享字解不必
改字謹案後人如張振淵洪啟初多改作享者非毛
奇齡云亨字古通用解通者非是趙汝楳云篆又作
&KR3694;云&KR3694;近于亨故後世有享亨兩字其義訓通亦訓
獻此爻兩義皆通
九四匪其彭无咎
彭子夏傳作旁(本釋文宋本如朱震引作旁滿勾微王安石朱震同朱云旁盛貌)虞
翻作尫云或作彭作旁聲字之誤足尫體行不正四
失位折震作故尫晁說之惠棟同王肅姚信王弼干
寶徐邈作彭王云壯也姚王訓旁干云彭亨驕滿貌
程子讀如行人彭彭駟騵彭彭之彭盛多之貌朱子
音義未詳
六五厥孚交如威如吉
上九自天祐之吉无不利
祐虞翻九家易李鼎祚作右(惠棟同)
䷎(艮下坤上)
謙亨君子有終
謙子夏傳作嗛云謙也宋子夏本如字晁說之曰篆
無嗛字班固(藝文志)引作嗛(惠棟從嗛)歸藏作兼左傳莊叔
引易及九家易鄭玄荀爽虞翻劉表姚信俱如字惠
棟補集鄭氏易亦作嗛說苑引易作君子有終吉
初六謙謙君子用涉大川吉
吳澄俞琰讀謙謙(句)君子用涉大川吉(句)孔穎達諸
儒謙謙君子(句)
六二鳴謙貞吉
九三勞謙君子有終吉
孔穎達勞謙君子(句)句法與謙謙君子同吳曰慎云
諸儒皆以君子有終(句)據初爻則此當勞謙君子(句)
荀爽諸儒俱以君子有終(句)句法與彖辭同
六四无不利撝謙
撝鄭玄讀作宣京房作揮(本晁說之語朱震引京房如字云上下皆通曰撝謙)
宋本子夏傳(本朱震)馬融荀爽如字馬云離也荀云舉
也子夏云化也陸德明義與麾同俞琰從之謹案
周易述義云與麾同(廉案王弼程子蘇軾王錡沈該吕大臨胡一桂吴澄作指撝之)
(撝楊時朱子趙汝楳王申子胡炳文梁寅作發撝之撝)荀爽以无不利(句)撝
謙(句)郭雍蘇軾王錡朱子趙汝楳項安世胡炳文梁
寅同蘇王義與郭氏朱子異言无不利者正以撝謙
也王弼以无不利撝謙(句)孔穎達張子程子楊時朱
震吕大臨張浚沈該王宗傳王申子同謹案周易
折中周易述義從程子
六五不富以其鄰利用侵伐无不利
侵王廙作寢(毛竒齡曰廙悞)郭京作征云謙順之道不合侵
奪荀爽諸儒如字
上六鳴謙利用行師征邑國
陸德明作征國云或作征邑國者非(毛奇齡曰謬)吕祖謙
作征國云今本有邑字虞翻九家易王弼李鼎祚郭
京有邑字
䷏(坤下震上)
豫利建侯行師
毛奇齡曰公羊傳孔子欲作春秋卜得陽豫卦宋氏
云夏商之卦名王氏易辨云舊易豫上原有陽字如
習坎類而周易刪之然不可考愚按晉語公子重耳
時筮得之時已稱豫
初六鳴豫凶
六二介于石不終日貞吉
介馬融作扴云觸小石聲古文鄭玄作砎鄭云謂磨
砎古八反虞翻諸儒如字
六三盱豫悔遲有悔
盱子夏傳作紆(今本如字)陸績同(本晁說之案陸德明李鼎祚引陸說甚多獨不)
(引此不知晁氏何據)京房作汙姚信作旴云日始出引詩旴日
始旦鄭玄王肅王弼向秀諸儒作盱鄭云誇也肅云
大也向云睢旴小人喜悅之貌說文云盱張目貌
朱子語錄吳澄盱豫(句)悔遲有悔(句)言悔遲則有悔
矣王弼諸儒盱豫悔(句)
九四由豫大有得勿疑朋盍簪
由馬融作猶猶豫疑也鄭玄虞翻作由鄭云用也虞
云自從也簪京房蜀才作撍蜀才訓從鄭氏隂宏
道曰張揖古今字詁康作撍埤蒼云撍疾也與簪同
陸希聲曰撍今捷字晁說之曰撍簪同音一字王洙
曰即詩不寁寁字祖感反項安世曰簪字或為撍或
為寁或為子甘反或為子感反惠棟云王弼因京氏
撍字又訛為簪馬融作臧荀爽作宗古文作貸虞翻
作戠云舊讀作撍作宗依李鼎祚本云戠聚會也釋
文本作叢合惠棟周易述引作藂合董真卿周易會
通引虞作戠誤惠棟曰戠猶埴也書赤埴文鄭氏作
戠衆隂若水土相黏著故云朋盍戠子夏傳鄭玄王
肅王弼徐邈及唐宋儒作簪王肅音祖感反徐邈音
側林反子夏王弼云疾也鄭云速也王安石本王氏
訓疾石介胡瑗作簪纓解簪居首猶九四居臣位之
極程子益以虞翻之說云簪聚也取聚髮也按後儒
多釋簪髮者始此晁說之從疾云古冠服无簪朱子
兩取虞鄭之說云聚也項安世馮椅胡炳文亦訓速
劉牧又云簪所以固冠而總髮蘇軾云簪固結也盍
何不也說與諸家又異謹案周易述義訓括髮
六五貞疾恒不死
上六冥豫成有渝无咎
冥鄭玄讀為鳴王廙亡定反陸德明覓經反惠棟云
冥讀為瞑瞑古眠字
䷐(震下兌上)
隨元亨利貞无咎
初九官有渝貞吉出門交有功
官蜀才作館九家作官
六二係小子失丈夫
六三係丈夫失小子隨有求得利居貞
九四隨有獲貞凶有孚在道以明何咎
九五孚于嘉吉
上六拘係之乃從維之王用亨于西山
王弼孔穎達拘係之乃從維(句)陸希聲王安石楊時
蘇軾言拘係之覆乃維也虞翻諸儒拘係之(句)亨
王弼孔穎達陸德明許庚反通也(陸希聲蘇軾二程子楊時郭忠孝朱)
(震吕祖謙王宗傳趙汝楳王申子李簡蘇濬陸時位同)京房(本晁說之)虞翻陸績一
行云許兩反陸云祭也(朱子項安世胡炳文龍仁夫吳澄俞琰張振淵同)
䷴(㢲下艮上)
蠱元亨利涉大川先甲三日後甲三日
歸藏作蜀案左傳卜徒父醫和引作蠱
初六幹父之蠱有子考无咎厲終吉
馬融虞翻王肅周宏正有子考(句)王弼諸儒有子(句)
九二幹母之蠱不可貞
九三幹父之蠱小有悔无大咎
六四裕父之蠱往見吝
六五幹父之蠱用譽
上九不事王侯高尚其事
䷒(兌下坤上)
臨元亨利貞至于八月有凶
初九咸臨貞吉
九二咸臨吉无不利
六三甘臨无攸利既憂之无咎
六四至臨无咎
六五知臨大君之宜吉
上六敦臨吉无咎
䷓(坤下㢲上)
觀盥而不薦有孚顒若
觀馬融虞翻王弼讀平聲孔穎達李鼎祚朱震項安
世王宗傳吳澄俞琰同項吳並云卦内惟觀天下之
觀去聲鄭玄王肅徐邈讀去聲陸德明胡瑗程子蘇
軾朱子鄭剛中馮椅趙汝楳龍仁夫同王肅惟大觀
平聲徐云惟觀天下之觀平聲按王宗傳引徐云惟
此一字去聲程子並去聲朱子卦名去聲六爻皆平
聲自上示下曰觀去聲自下觀上曰觀平聲趙云惟
卦名及大觀去聲餘並平聲龍云並去聲兩音无此
例按鄭氏云艮為宫闕以觀字為天子宗廟之象故
程傳有樓觀之說趙汝楳云不音觀瞻之觀而音觀
闕之觀蘇軾鄭剛中馮椅俱同此說謹案周易述
義正取宫廟之象毛竒齡曰古無四聲後人分平去
者非薦陸德明曰本又作&KR1002;同牋練反馬融虞
翻王弼觀盥而不薦(句)孔穎達李鼎祚朱震王宗傳
吳澄同言可觀者盥至薦則不復可觀也吳云舊以
卦名為句非也王肅作觀盥而不觀薦一本釋文引
王作觀盥而不觀薦惠棟從之又一本釋文引王作
觀盥而觀薦周易會通引此同朱彛尊毛奇齡從之
毛云爻中皆觀薦之文則不字本觀字之誤胡瑗蘇
軾張子程子朱子吕祖謙諸儒俱作觀(句)盥而不薦
(句廉案胡程張諸儒解與馬虞同與朱子異)謹案周易述義盥而不薦
(句)郭京作觀亨觀盥而不盥薦云脫觀亨二字(廉案易正)
(舉無此字)
初六童觀小人无咎君子吝
六二闚觀利女貞
陸德明曰闚本亦作窺
六三觀我生進退
六四觀國之光利用賓于王
陸德明曰如字或音官喚反(餘見彖辭)
九五觀我生君子无咎
上九觀其生君子无咎
䷔(震下離上)
噬嗑亨利用獄
初九屨校滅趾无咎
趾陸德明本一作止云本亦趾吕祖謙云趾今本作
止晁說之曰止古文謹案校本亦有作挍者明末避
熹宗諱省作挍
六二噬膚滅鼻无咎
六三噬腊肉遇&KR2502;小吝无咎
九四噬乾胏得金矢利艱貞吉
胏子夏傳荀爽董遇作脯徐音甫宋本子夏傳如字
許慎作&KR3304;從肉仕聲食所遺也朱子曰與胾通馬融
鄭玄陸績如字馬陸云有骨謂之胏鄭云簣也陸德
明曰脯也
六五噬乾肉得黃金貞厲无咎
上九何校滅耳凶
何陸德明曰何何可反又音何本亦作荷音同王肅
云荷擔(毛竒齡云古本亦作荷)趙汝楳曰與荷同晁說之曰何
古文荀爽鄭玄如字
䷕(離下艮上)
賁亨小利有攸往
賁王肅扶文反云有文飾黃白色李軌府瓦分反徐
邈甫寄反陸德明彼偽反傅氏云賁古斑字文章貌
郭京作賁亨不利有攸往云定本不字草書勢如
小字爻彖皆誤俞琰云當從不字云賁既亨矣而又
加進則文滅質故不利馮椅改作亨小(句)鄭玄荀爽
虞翻諸儒俱作小利有攸往(句)
初九賁其趾舍車而徒
趾陸德明云一本作止晁說之曰止古文惠棟從止
鄭玄虞翻作趾車鄭玄張璠作輿陸德明曰漢時
始有居音晁說之曰車古文虞翻王肅作車
六二賁其須
須王弼作頥下曰須之須(孔穎達侯果程子楊時朱震張浚沈該吕祖謙林栗)
(項安世王宗傳王申子胡炳文吴澄蔣悌生何楷同)胡瑗劉牧作須待之須(鮮于)
(侁郭忠孝郭雍鄭汝諧趙彦肅趙汝楳俞琰唐鶴徵張振淵楊廷筠引測言陸時位同)晁說之
作須女之須云今文作嬬云與歸妹六三同賤女也
梁寅兩從頥下曰須須待也謹案周易述義同王
弼
九三賁如濡如永貞吉
六四賁如皤如白馬翰如匪寇婚媾
皤荀爽作波鄭玄陸績作燔鄭音煩云四將應初進
退未決故燔如毛奇齡稱其義與下卦離火關會朱
彛尊引鄭作蹯誤許慎董遇王弼陸德明李鼎祚諸
儒作皤許云老人白也董云音槃馬馵足横行曰皤
朱彛尊引董作槃者誤陸德明曰蒲禾反
六五賁于丘園束帛戔戔吝終吉
黃穎作世于邱園戔戔子夏傳作殘殘(今本如字)馬融
荀爽虞翻薛虞諸儒作戔戔(廉案馬虞委積貌黃穎云猥積貌薛云禮之多)
(貌孔穎達亦云衆多至宋儒蘇軾王安石程子朱子始有殘小之釋)
上九白賁无咎
䷖(坤下艮上)
剝不利有攸往
剝歸藏作僕案左傳蔡墨引作剝
初六剝牀以足蔑貞凶
蔑荀爽作滅馬融鄭玄如字劉牧讀剝牀以足蔑(句)
俞琰同云剝牀而先以牀足滅于下之象虞翻諸儒
讀剝牀以足(句)貞謹案周易述義貞與楨同牀
幹也石介但云貞非元亨利貞之貞未能宣發其義
竊謂貞者事之幹也楨者牀之幹也
六二剝牀以辨蔑貞凶
辨晁說之曰古文作分今文作辨馬融鄭玄諸儒俱
作辨徐邈音辦具之辦王肅否勉反鄭玄符勉反鄭
曰足上稱辨謂近膝之下詘則相近信則相遠辨分
也虞云指間稱辨薛虞云膝下也黃穎云牀簀也崔
憬曰當在笫足之間是牀梐也程子曰牀之幹也惠
棟云辨本作□古文作乎棟云說文□象獸指瓜分
别也讀若辨辨亦别也古文當書辨章辨秧皆作乎
俞琰剝牀以辨蔑(句)
六三剝之无咎
京房劉歆荀爽一行(皆本晁說之)陸德明李鼎祚作剝无
咎晁說之項安世吕祖謙俞琰同陸云作剝之无咎
者非毛奇齡云陸說大謬項云之字因小象之字而
誤增小象設問猶云剝之所以无咎爻辭無問答俞
云之字衍張子程子蘇軾朱子諸儒有之字程子
諸儒讀剝之无咎(句)言處剝之時而无咎楊時朱子
吳澄讀剝之(句)无咎(句)吳云剝之猶比之損之益之
(廉案時本注疏經中有之字王注孔疏原文無之字)
六四剝牀以膚凶
膚京房作簠謂祭器(毛竒齡云不可解)虞翻諸儒如字虞云
辨上稱膚崔憬謂薦席陸希聲云茵席王弼孔穎達
謂人之膚體朱程同謹案周易述義謂牀簀
六五貫魚以宮人寵无不利
貫徐邈音官穿也吕氏音訓引作音宦陸德明古觀
反
上九碩果不食君子得輿小人剝廬
得輿京房作德輿荀爽虞翻董遇李鼎祚作德車虞
云乾為君子為德坤為車乾在坤故以德為車晁說
之曰車古文惠棟曰德車本或德&KR1221;(坤為大&KR1221;)孔穎達侯
果作得輿
䷗(震下坤上)
復亨出入无疾朋來无咎反復其道七日來復利有攸
往
朋京房作崩見釋文及漢書五行志京房易傳云自
上下者為崩顔師古注今易作朋毛奇齡云京誤
初九不遠復无祇悔元吉
祇王肅陸績作禔王云時支反陸云安也九家作□
音支廣雅多也晁說之云古文作多(毛竒齡謂九家作多訓未知何)
(據)馬融鄭玄韓伯作祇馬云之是反辭也鄭云病也
音匙(本晁說之)韓云祁支反大也侯果孔穎達王宗傳同
陸希聲作祇適也京房劉向一行作祇安也(本晁說之)張
子作祗承也受也又作神祇之祇云示也效也見也
程子祇與底通至也與坎祇既平同又音抵抵也適
也朱子訓從程子音從馬融朱子祇又與只同本義
訓扺語錄又訓至訓多云如多見其不知量多祇也
與只同李簡祇與抵通從馬音俞琰祇與底通吳澄
作袛適也抵也至也從衣從氐與祇敬不同謹案祇
祗衹袛秖今多不辨祇說文云地祇巨支反玉篇蓋
以訓祇說文玉篇訓敬旨移切書祇承于帝是也衹
玉篇訓適之移切又音岐袛說文袛裯短衣都兮切
秖玉篇釋秖為穀始熟竹尸切無秪字廣韻作秖亦
無適訓五字音義各不相同竊謂如從陸希聲訓適
則易文祇字可與祗衹秖及禔通但不可作袛史記
韓長孺傳禔取辱徐廣曰亦作祇是禔祇通也前漢
竇嬰傳衹加懟顔師古曰字從衣音支訓適是衹祇
通也詩亦祗以異鄭箋訓適左傳祗見疏服虔訓適
是祗祇通也前漢鄒陽傳秖怨結師古音支訓適是
秖祇通也如從韓侯訓大則但可作祇不可作祗衹禔
如從張子訓承則祇可作祗如從朱子訓多則祇可
兼作㩼左傳祇見疏孔氏音晉宋杜本皆作多謂古
人多祇同音晁氏亦謂古文易用多蓋多㩼字形相
類祇多古音相同也如從京劉一行陸績訓安則祇
當作禔祇之訓安字書無明文據說文禔安福也引
易祇既平為證如程子音扺訓抵訓至又與底同吳
澄又以祇訓適訓扺訓至考宋以前字韻諸書祇衹
祗袛俱无上聲并無至訓惟馬易作之是反亦不訓
至古人訓至者惟底字玉篇之是反致也至也均也
平也亦未聞與祇通况底從厂亦不從广若朱子又
謂同只古人亦無言及不知何所據也
六二休復吉
六三頻復厲无咎
頻陸德明曰亦作嚬嚬眉也鄭玄作卑晁說之曰卑
古文頻字今文作顰(毛竒齡曰卑省文廉案今釋文引鄭作顰又案玉篇于顰字下)
(引易文)馬融作頻憂頻也虞翻王弼侯果孔穎達作頻
蹙之頻張子沈該項安世俞琰從之王昭素作頻數
之頻蘇軾程子楊萬里郭雍朱子諸儒從之朱震張
浚吳澄作水厓曰頻之頻云頻危也謹案周易述
義同昭素惠棟云古作□用朱震說
六四中行獨復
六五敦復无悔
上六迷復凶有災眚用行師終有大敗以其國君凶至
于十年不克征
災鄭玄作烖陸德明作灾云烖正字也灾或字也災
籕文晁說之曰古文作□
䷘(震下乾上)
无妄元亨利貞其匪正有眚不利有攸往
无妄朱子曰史記作无望(廉案春申君傳作毋望索隠曰與周易无妄卦義殊)
(然馬融鄭玄王肅皆云妄猶望謂无所希望其說頗與史記正義釋毋望相同故易注毛竒齡以妄望為)
(聲通字也)歸藏作毋亡
初九无妄往吉
六二不耕穫不菑畬則利有攸往
禮記坊記引易不耕穫不菑畬凶孔穎達云无功得
物是其凶惠棟增凶字云舊脫凶字故卦義不明坊
記七十子所傳當是其實陸德明曰或依注作不耕
而穫非下句亦然晁說之曰畬或作□或作畭說
文作畬
六三无妄之災或繫之牛行人之得邑人之災
九四可貞无咎
九五无妄之疾勿藥有喜
上九无妄行有眚无攸利
黃宗炎曰无妄行(句)
䷙(乾下艮上)
大畜利貞不家食吉利涉大川
歸藏易作&KR2854;畜
初九有厲利已
已姚信作紀王弼諸儒作已止之己
九二輿說輹
輿虞翻作車云萃坤為車陸德明曰或作轝惠棟從
轝輹虞翻作腹云坤為腹或作輹李鼎祚惠棟同
朱震本經作輻注云當作輹鄭汝諧本亦作輻注與
小畜字同訓異陸德明曰輹或作輻一作复一作畐
盧氏王弼作輿說輹熊朋來曰輹與小畜輻不同張
彦陵說同餘說見小畜卦
九三良馬逐利艱貞曰閑輿衛利有攸往
逐鄭玄作逐逐兩馬走也晁說之曰王昭素謂當作
逐逐陸德明曰逐如字一音胄按虞翻及漢書五行
志引作良馬逐曰劉表作曰猶言也王弼孔穎達
吕大臨游酢楊時郭雍張浚沈該項安世趙汝楳王
宗傳諸儒從曰朱震曰古文作粤鄭玄虞翻作日李
鼎祚陸希聲程子蘇軾晁說之朱子趙彦肅鄭汝諧
王申子李簡吳澄胡炳文梁寅張振淵從日俞琰作
吉云以噬嗑九四準之疑是吉字謹案周易述義
從曰
六四童牛之牿元吉
童許慎作僮(廉案說文釋犝字云犝無角牛也古通用僮)廣蒼作犝劉表
虞翻作童劉云妄也晁說之曰童古文(毛奇齡曰犝僮皆通)
牿許慎作告(廉案說文釋告字云牛觸人角箸横木所以告也引易童牛之告為証告古奥)
(切其釋牿字則云牛馬牢也引書牿牛馬為証古屋切)虞翻九家李鼎祚作告
虞云繩縛小木横著牛角項安世云當作告無牛惠
棟從告陸績作角俞琰云當從陸作角鄭玄劉表侯
果諸儒作牿劉云牿之言角也鄭云持木以就足是
施牿見周官大司寇疏晁氏謂鄭作角者非侯果即
以周官封人設其楅衡為解謹案說文牛角横木之
告與牛馬牢之牿字義俱異虞翻字義從告鄭玄及
劉牧郭忠孝趙汝楳焦竑楊廷筠字義從牿如侯果
以楅衡釋牿宋儒石介王安石蘇軾程子楊時朱震
朱子諸儒從之是皆以告義訓牿字毛以說文為誤
六五豶豕之牙吉
豶孔穎達訓同爾雅墳大防之墳云墳隄防之義古
字假借雖豕傍土邊之異其義則同(廉案王弼孔穎達謂豶其牙猶)
(言止其牙也又引禇氏云豶徐也)蘇軾陸佃訓同爾雅豕子豬&KR2904;豶
之豶(來知德楊廷筠徐在漢查慎行同)虞翻以劇豕為豶豕(崔憬同)劉
表豕去勢曰豶(陸希聲劉牧程子吕大臨游酢郭忠孝郭雍朱震陳臯朱子項安世同)
謹案周易述義同蘇軾牙鄭玄讀為互王昭素
曰牙當為刃胡瑗王逢陸佃謂非齒牙之牙云海岱
之間以杙係豕謂之牙(項安世來知德楊廷筠徐在漢查慎行毛竒齡皆同)劉
翔讀崇牙之牙義同胡瑗虞翻王弼作齒牙之牙(崔憬)
(孔穎達陸希聲劉牧二程子蘇軾吕大臨游酢郭忠孝郭雍朱震陳臯王宗傳張浚鄭汝諧沈該趙彦肅)
(朱子趙汝楳王申子李簡俞琰吳澄梁寅同)謹案周易述義同胡瑗
上九何天之衢亨
何胡瑗云經文多何字程子云因象有何字故悞加
爻中王申子同鄭玄虞翻梁武帝讀負荷之荷鄭云
艮為手乾為首首肩之間荷物處虞云當也陸希聲
王宗傳張浚吳澄徐在漢毛奇齡查慎行同吳云與
何校及何天之休何天之龍同毛云何荷通按揚雄
美新王延壽靈光殿賦引俱作荷天衢王炎曰當作
行俞琰從之李簡曰何或云語詞或音荷或為衍或
作向義皆未安季本改作向(毛云妄)王弼如字孔穎達
郭京張子蘇軾陳臯吕大臨游酢朱子鄭汝諧項安
世趙汝楳諸儒同王云語詞陳云訝之也項云驚喜
而問也趙云驚大之詞鄭云爻辭有何字象辭无
胡瑗讀天之衢亨(句程子王申子同)王弼讀何天之衢亨(五字)
(句)孔穎達朱震朱子胡炳文同毛奇齡云无此辭例
(廉案楊時耿南仲亦已衢亨聯讀)虞翻陸希聲張子諸儒何天之衢
(句)亨(句)謹案周易折中云解荷義亦可從周易
述義何如字讀何天之衢亨(句)
䷚(震下艮上)
頥貞吉觀頥自求口實
初九舍爾靈龜觀我朵頥凶
朵京房作揣毛居正曰揣作㙐者誤晁說之曰劉亦
作揣揣頥多辨也毛奇齡曰揣疑垂之訛
六二顛頥拂經于丘頥征凶
顛王肅王弼諸儒俱作顛倒之顛項安世讀顛覆之
顛謂傾覆己養可養而不能自養陸時位作山顛之
顛云癫與□方是倒義顛無倒訓頂也山顛也上九
艮山之象木養于上則違常經拂子夏作弗輔弼
也晁說之曰劉一行作弗弗古弼字薛虞王肅諸儒
俱訓拂逆之拂吳澄朱升訓拂拭之拂拂經言摩拂
其吭吳云舉手摩拭其上(毛奇齡同)經王肅虞翻諸儒
俱訓經常之經蘇軾趙汝楳吳澄訓經歴之經言歴
五以求養于上毛奇齡訓熊經之經吭也去聲謹案
周易述義經頸也王肅王弼孔穎達顛頥(句)拂
經于邱(句)言拂常于五也惠棟同石介王安石程子
作顛頥(句)拂經(句)于邱頥(句)征凶(句楊時朱震郭雍鄭張浚沈該朱子)
(汝諧王宗傳項安世李簡俞琰梁寅同)蘇軾張子顛頥(句)拂經于邱頥
(句)征凶(句游酢黃幹趙汝楳王申子吳澄胡一桂同)謹案周易述義顛
頥(句)拂經于邱頥(句)言拂其頸以頥于高
六三拂頥貞凶十年勿用无攸利
虞翻拂頥(句)貞凶(句蘇軾郭雍張浚朱震朱子趙汝漢楳胡炳文胡一桂張振淵徐在)
(毛奇齡查慎行惠棟同)蘇氏朱子云雖正亦凶郭云以動為貞
則凶王弼孔穎達拂頥貞(句)言違自養之貞凶(句劉牧)
(胡瑗張子程子揚時鄭汝諧王宗傳項安世陳友文李簡俞琰梁寅王申子陸時位同)沈該作
征凶言乖頥之正拂頥也上本頥主為應是以征凶
謹案周易述義拂頥(句)
六四顛頥吉虎視眈眈其欲逐逐无咎
顛見六二逐逐子夏傳作攸攸今本如字志林云
攸當為逐蘇林音迪荀爽作悠悠許慎劉表作跾跾
劉云遠也說文跾式六反項安世從跾晁說之曰漢
書序傳作浟浟音滌
六五拂經居貞吉不可涉大川
上九由頥厲吉利涉大川
䷛(㢲下兌上)
大過棟橈利有攸往亨
過王肅音戈王弼音相過之過徐邈古卧反孔穎達
謂過越之過非經過之過
初六藉用白茅无咎
九二枯楊生梯老夫得其女妻无不利
枯鄭玄音姑謂无姑山榆虞翻諸儒如字梯鄭玄
作荑音夷木更生也山榆之實京房(本漢書五行志)虞翻王
弼諸儒如字虞云稚也楊葉未舒稱稊王云楊之秀
也孔穎達云楊柳之穗程云根也吕大臨楊時朱震
沈該李簡從王訓朱子楊萬里項安世王申子俞琰
胡炳文吳澄從程訓郭雍曰草不榮而實曰秀秀主
草言楊既言華又不得謂不榮也說文穉幼木也後
世作稚䄺皆同音如虞翻言則可為秭鄭玄謂山榆
之實益非矣即詩之柔荑亦无秭義獨伊川訓根然
梯字之釋終不可明楊慎曰夏小正正月柳秭戴德
云發孚也蓋即唐詩所謂柳線也秭本不訓根柳亦
不自下而榮毛居正曰梯作稊誤云梯木根再生稚
條也音題又他兮切階梯也稊音題稊稗之稊程子
又云鄭作荑與稊同毛奇齡亦云與荑同訓從夏小
正謂程子訓根非是惠棟云梯荑古文通趙汝楳從
柔荑之荑云說文无稊字荑初生草别有蕛苵也徐
錯云似稗則孟子荑稗當作蕛秦文簡率字多假借
也易中生稊當釋如柔荑漢趙炳禁樹生荑是也
九三棟橈凶
九四棟隆吉有它吝
九五枯楊生華老婦得其士夫无咎无譽
華晁說之曰鄭玄作荑徐邈音華陸德明如字吳澄
華古花字(廉案花南北朝以前花字不見于書魏太武帝始光二年三月初造新字千餘遠近)
(以為楷式如花字之比則花字應始于是)士夫郭京作少夫謂定本少
字蠱傷類于士字象同虞翻作士夫
上六過涉滅頂凶无咎
䷜(坎下坎上)
習坎有孚維心亨行有尚
坎京房劉表作欿陸德明曰本亦作塪歸藏作犖郭
京徐勛曰脫卦名坎字云說卦諸言坎卦皆無習字
毛云京悞王洙俞琰從之晁說之曰例諸今文則脫
古文則不脫古文以其卦為名也葉少藴云傳經者
闕蔣悌生云伏羲只名坎卦文王繫彖辭然後謂之
習坎若不加坎字似以習坎為卦名任一正本作坎
習坎郭雍曰或以卦畫誤為習字郭云卦名下無重
言卦名者故離不言離重㢲不言㢲重㢲或云坎卦
六畫漫滅正如習字傳寫者之誤然彖象皆已先言
習坎則此說非是不可穿鑿劉表諸儒如字表曰水
流不休故曰習孔穎達謂特加習字習重習便習二
義胡瑗君子必當預習程子云獨坎加習見其重險
薛温其云坎以習為用故名異他卦陳臯云聖人慎
重其事故加習朱震云加習然後盡險之象項安世
云重卦之序坎在六十卦之先故加習以起後例李
簡胡炳文從其說鄭汝諧謂文王在憂患中演故坎
言習李舜臣從其說趙汝楳云八卦誠无複名至重
卦則有之八卦既重則義隨以異愚案文周深意特
加習字固矣然孔子作序卦雜卦如噬嗑中孚皆仍
卦名之舊于坎又何以特去習字乎故朱子謂不必
深求也趙汝楳吳澄維心(句)亨(句)趙云水流而心
自止有以維之吳云中心之實人繫戀之而不能解
虞翻諸儒維心亨(句)
初六習坎入于坎窞凶
九二坎有險求小得
六三來之坎坎險且枕入于坎窞勿用
險古文鄭玄向秀作檢鄭云木在手曰檢晁說之曰
按象數當作檢毛奇齡云鄭說較似有理但須改經
故不從虞翻如字枕九家作玷古文薛虞作沈直
林反干寳作桉安也本晁說之案李氏集解引干如
字鄭玄虞翻陸績王弼如字鄭云木在首曰枕虞云
止也陸云枕擬險害之貌王云枕枝而不安之謂徐
邈針鴆反王肅針甚反
六四樽酒簋貳用缶納約自牖終无咎
樽鄭玄作尊(見禮記禮器注)鄭玄王弼孔穎達陸德明樽
酒簋貳(句)用缶(句)鄭以副訓貳王孔以二訓貳程子
蘇軾郭雍楊時朱震鄭汝諧沈該趙汝楳趙彥肅王
宗傳馮椅李簡黃震王申子梁寅何楷姜寳徐在漢
楊廷筠陸時位毛奇齡查慎行同程子諸人訓二朱
震趙汝楳訓副查云小象貳字聯讀不當舍經文而
從晁說虞翻及京房張弧一行陸希聲(本晁說之)李鼎祚
讀樽酒簋(句)貳用缶(句)晁說之朱子吕祖謙姚小彭
項安世吳澄胡一桂胡炳文潘夢旂張若雨張振淵
惠棟同虞云貳副也朱子云益也俞琰作樽酒二簋
(句)貳用缶(句)謹案周易折中樽酒簋貳(句)訓從副
周易述義句同訓從二缶馮椅張汝訓林栗為
擊缶之缶樂器虞翻諸儒如字納京房(本晁說之)虞翻
作内虞云坎為内崔憬李鼎祚一行(本晁說之)惠棟從之
約虞翻王弼為儉約之約(孔穎達王昭素同)朱震為要約
之約(沈該趙汝楳趙彦肅王宗傳吳澄俞琰梁寅同)牖陸績作誘(毛奇齡云聲誤)
崔憬内約(句)自牖終无咎
九五坎不盈祇既平无咎
祇京房許慎虞翻李鼎祚作禔許云安福也市支切
虞云安也惠棟從之鄭玄云當作坻小丘也毛奇齡
云祇禔通用鄭作坻又一義王弼諸儒作祗王云辭
也蘇軾朱震何楷訓適趙汝楳訓大程子朱子解作
抵(鄭汝諧王申子李簡梁寅胡炳文同說見復卦)毛居正曰祇作衹誤從示
從氏音支又音祁從衣從氐音低短衣也王宗傳俞
琰與无祇悔同王訓大俞訓適
上六繫用徽纆寘于叢棘三歲不得凶
繫諸本或作繫或作係寘子夏作湜今本如字劉
表作示言衆議于九棘之下張璠作置姚信作寔置
也本晁說之釋文本作寘虞翻諸儒如字
䷝(離下離上)
離利貞亨畜牝牛吉
離本或作离李鼎祚引虞翻本多作离
初九履錯然敬之无咎
錯馬融七路反鄭玄徐邈七各反楊慎曰錯古易作
舄字畫相類故悞作錯陸時位從舄云考古今篆文
當為舄履類也置履下不畏泥濕故曰舄初九孤蹤
芳躅不受泥汚故有舄象
六二黃離元吉
九三日昃之離不鼓缶而歌則大耊之嗟凶
昃王嗣宗作仄晁說之曰仄古文許慎作□或作&KR2603;
九家荀爽作&KR0628;王弼諸儒如字鼓鄭玄作擊惠棟
從擊晁說之曰古文作鞁九家王弼如字耊京房
作絰蜀才作咥(毛竒齡云絰咥俱聲誤)馬融九家王肅諸儒如
字馬云七十曰耊王云八十曰耊嗟荀爽李鼎祚
作差戚嗟若同晁說之曰差古文惠棟從差九家王
肅如字鄭玄薛虞及古文本无凶字晁說之曰无
凶字者合象數惠棟去凶字九家有凶字
九四突如其來如焚如死如棄如
突荀爽作□(李鼎祚惠棟同)王肅許慎作突荀爽突如(句)
其來如(句)焚如(句)死如(句)棄如(句趙汝楳惠棟同)吳澄王申
子突如(句)其來如焚如死如棄如(句)王云聖人于五
如字中特着一其字其意可見小彖合兩句作一句
王弼諸儒突如其來如(句)下二字句棄石經作弃
六五出涕沱若戚嗟若吉
沱荀爽作池陸德明曰沱一作沲荀爽如字若陸
德明曰古文本皆□惠棟從□戚子夏傳作嘁子
六反苦慙也今本如字晁說之曰戚古文九家如字
嗟荀爽李鼎祚作差(惠棟同)虞翻如字
上九王用出征有嘉折首獲匪其醜无咎
漢書陳湯傳劉向引作獲非其醜
周易章句證異卷一
