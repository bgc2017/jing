周易章句證異易類
提要
(臣)等謹案周易章句證異十二卷
國朝翟均廉撰均廉字春沚仁和人官内閣中
書是編取周易上下經古今本同異之處互
相考證如李鼎祚卦辭前分冠序卦周燔卦
辭前列大象卦辭復列彖𫝊趙汝楳卦辭前
列大象卦辭後列彖傳次文言次爻辭李過
方逢辰乾卦卦辭後列彖傳次文言釋彖處
次大象次爻辭蔡淵卦辭後列大象次彖傳
文言别為一傳傳低一字王洙于經中不載
卦辭别為一篇之類此篇章之同異也如乾
卦三爻孟喜作夕惕若夤句厲无咎句苟爽
虞翻王弼作夕惕若厲句邵子朱震朱子作
夕惕若句此句讀之同異也遂卦逐爻悉為
臚列間或附以己意以廉案二字别之古今
本異同之處校勘頗為精密雖近時之書而
所言皆有依據轉勝郭京舉正以意刊改託
言于王韓舊本者也乾隆四十五年十一月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
