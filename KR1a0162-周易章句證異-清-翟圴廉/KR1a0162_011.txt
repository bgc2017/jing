周易章句證異卷十一
内閣中書翟均廉撰
序卦𫝊
俞琰曰韓康伯以說卦三篇分出序卦雜卦則序雜
之名始于康伯史記云孔子序彖繋象說卦文言而
不及序卦雜卦則漢初猶總名之曰說卦也鄭玄舊
次在說卦後韓伯及吕大防諸儒同惟俞琰在雜卦
後鄭玄无序卦(云後人所作廉按程迥云序卦非聖人之書朱子與孫季和書亦本其說)
有天地然後萬物生焉盈天地之間者惟萬物故受之
以屯屯者盈也
屯者物之始生也物生必蒙故受之以蒙蒙者蒙也物
之穉也物穉不可不養也故受之以需需者飲食之道
也飲食必有訟故受之以訟
郭京曰始生必蒙始字誤作物字蒙者蒙昧也脫昧
字陸德明曰穉本或作稚
訟必有衆起故受之以師師者衆也衆必有所比故受
之以比比者比也
郭京曰比者親比也今脫親字
比必有所畜故受之以小畜物畜然後有禮故受之以
履履而泰然後安故受之以泰
畜陸德明曰本或作蓄李鼎祚故受之以履下增
履者禮也四字(云今本四字入注釋文曰今雜卦无此句韓注有或𫝊寫者誤晁說之)
(曰王弼略例所引有禮者履也四字一句誤入注中吳澄云後人誤以正文書作注字)鄭玄
作履然後安(无而泰二字李鼎祚同)
泰者通也物不可以終通故受之以否物不可以終否
故受之以同人與人同者物必歸焉故受之以大有有
大者不可以盈故受之以謙有大而能謙必豫故受之
以豫
鄭玄作有大有不可以盈(本晁說之)李鼎祚作有大不可
以盈(无者字)
豫必有隨故受之以隨以喜隨人者必有事故受之以
蠱蠱者事也有事而後可大故受之以臨臨者大也
物大然後可觀故受之以觀可觀而後有所合故受之
以噬嗑嗑者合也物不可以苟合而已故受之以賁賁
者飾也致飾然後亨則盡矣故受之以剥剥者剥也
然後李鼎祚作而後亨鄭玄許兩反徐邈音向陸
德明許庚反
物不可以終盡剥窮上反下故受之以復復則不妄矣
故受之以无妄有无妄然後可畜故受之以大畜
淮南子引作剥之不可遂盡也故受之以復鄭玄
作有无妄物然後可畜(本晁說之項安世脱李鼎祚同廉案今李本物字)故
受之以大畜李鼎祚无以字
物畜然後可養故受之以頤頤者養也不養則不可動
故受之以大過物不可以終過故受之以坎坎者陷也
陷必有所麗故受之以離離者麗也
李鼎祚作不養則不可以動王昭素于麗也增麗
必有感故受之以咸咸者感也三句(晁氏說之從之朱震曰一本)
(有此三句)
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯夫婦之道不
可以不久也故受之以恒恆者久也
後漢書荀爽𫝊引作然後有禮義禮義備則人知所
久矣
物不可以久居其所故受之以遯遯者退也物不可以
終遯故受之以大壯物不可以終壯故受之以晉晉者
進也進必有所傷故受之以明夷夷者傷也傷于外者
必反其家故受之以家人
鄭玄作物不可以終久居其所(本晁說之李鼎祚同)
家道窮必乖故受之以暌暌者乖也乖必有難故受之
以蹇蹇者難也物不可以終難故受之以解解者緩也
緩必有所失故受之以損損而不已必益故受之以益
益而不已必決故受之以夬夬者決也決必有所遇故
受之以姤姤者遇也
李鼎祚作決必有遇(无所字)姤李鼎祚作覯
物相遇而後聚故受之以萃萃者聚也聚而上者謂之
升故受之以升升而不已必困故受之以困困乎上者
必反下故受之以井
井道不可不革故受之以革
革物者莫若鼎故受之以鼎主器者莫若長子故受之
以震震者動也物不可以終動止之故受之以艮艮者
止也物不可以終止故受之以漸漸者進也進必有所
歸故受之以歸妹得其所歸者必大故受之以豐豐者
大也
止之董楷作動必止之(動毛竒齡云李鼎祚本下有必二字按今李本無)
窮大者必失所居故受之以旅旅而无所容故受之以
巽巽者入也
入而後說之故受之以兌兌者說也說而後散之故受
之以渙渙者離也
物不可以終離故受之以節節而信之故受之以中孚
有其信者必行之故受之以小過
有過物者必濟故受之以既濟物不可窮也故受之以
未濟終焉
晁說之曰趙蕤云終焉二字疑非仲尼之辭後人𫝊
之誤也
周易章句證異卷十一
