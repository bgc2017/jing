欽定四庫全書
論語注疏卷八
魏何晏集解唐陸德明音義宋邢昺疏
泰伯第八音義(凡二十一章)疏(正義曰此篇論禮讓仁孝之德賢人君子之風勸學
立身守道為政歎美正樂鄙薄小人遂稱堯舜及禹文王武王以前篇論孔子之行此篇首末載聖賢之
德故以為次也)
子曰泰伯其可謂至德也已矣三以天下讓民無得而
稱焉注王曰泰伯周大王之長子次弟仲雍少弟季歴
季歴賢又生聖子文王昌昌必有天下故泰伯以天下
三讓於王季其讓隱故無得而稱言之者所以為至德
也音義(得本亦作德大音泰少詩照反)疏(正義曰此章論泰伯讓位之德也泰伯周太王之長子次
弟仲雍少弟季歴季歴賢又生聖子文王昌昌必有天下故泰伯三以天下讓於王季其讓隱故民無得而稱
言之者故所以為至德而孔子美之也鄭玄注云泰伯周太王之長子次子仲雍次子季歴太王見季歴賢又
生文王有聖人表故欲立之而未有命太王疾泰伯因適吳越採藥太王殁而不返季歴為喪主一讓也季歴
赴之不來奔喪二讓也免喪之後遂斷髮文身三讓也三讓之美皆隱蔽不著故人無得而稱焉注王曰至至
德也○正義曰云泰伯周太王之長子云云者史記吳世家云泰伯弟仲雍皆周太王之子而王季歴之兄也
季歴賢而有聖子昌太王欲立季歴以及昌於是泰伯仲雍二人乃奔荆蠻文身斷髮示不可用以辟季歴季
歴果立是為王季而昌為文王泰伯之奔荆蠻自號句吳荆蠻義之從而歸之千餘家立為吳泰伯泰伯卒無
子弟仲雍立是為吳仲雍仲雍卒子季簡立季簡卒子叔逹立叔逹卒子周章立是時周武王克殷求泰伯仲
雍之後得周章周章己君吳因而封之乃封周章弟虞仲於周之北故夏墟是為虞仲列為諸侯是泰伯讓位
之事也)
子曰恭而無禮則勞愼而無禮則葸注葸畏懼之貎言
愼而不以禮節之則常畏懼勇而無禮則亂直而無禮
則絞注馬曰絞絞刺也君子篤於親則民興於仁故舊
不遺則民不偷注包曰興起也君能厚於親屬不遺忘
其故舊行之美者則民皆化之起為仁厚之行不偷薄
音義(葸絲里反何云畏懼貎鄭云殼質貎絞古卯反馬云刺也七肆反鄭云急也偷他侯反行下孟反下
同)疏(正義曰此章貴禮也子曰恭而無禮則勞者勞謂困苦言人為恭孫而無禮以節之則自困苦愼而
無禮則葸者葸畏懼之貎言愼而不以禮節之則常畏懼也勇而無禮則亂者亂謂逆惡言人勇而不以禮節
之則為亂矣直而無禮則絞者正曲為直絞謂絞刺也言人而為直不以禮節則絞刺人之非也君子篤於親
則民興於仁故舊不遺則民不偷者君子人君也篤厚也興起也偷薄也言君能厚於親屬則民化之起為仁
行相親友也君不遺忘其故舊故民德歸厚不偷薄也)
曾子有疾召門弟子曰啟予足啟予手注鄭曰啟開也
曾子以為受身體於父母不敢毁傷故使弟子開衾而
視之也詩云戰戰兢兢如臨深淵如履薄冰注孔曰言
此詩者喻已常戒懼恐有所毁傷而今而後吾知免夫
小子注周曰乃今日後我自知免於患難矣小子弟子
也呼之者欲使聽識其言音義(衾苦今反兢居陵反夫音符難乃旦反)疏
(正義曰此章言曾子之孝不敢毁傷也曾子有疾召門弟子曰啟予足啟予手者啟開也曾子以為受身體於
父母不敢毁傷故有疾恐死召其門弟子使開衾而視之以明無毁傷也詩云戰戰兢兢如臨深淵如履薄冰
者小雅小旻篇文也戰戰恐懼兢兢戒慎臨深恐墜履薄恐陷曾子言此詩者喻己常戒愼恐有所毁傷也而
今而後吾知免夫小子者小子弟子也言乃今日後自知免於患難矣呼弟子者欲使聽識其言也)
曾子有疾孟敬子問之注馬曰孟敬子魯大夫仲孫捷
曾子言曰鳥之將死其鳴也哀人之將死其言也善注
包曰欲戒敬子言我將死言善可用君子所貴乎道者
三動容貎斯遠暴慢矣正顔色斯近信矣出辭氣斯遠
鄙倍矣注鄭曰此道謂禮也動容貎能濟濟蹌蹌則人
不敢暴慢之正顔色能矜莊嚴栗則人不敢欺誕之出
辭氣能順而說之則無惡戾之言入於耳籩豆之事則
有司存注包曰敬子忽大務小故又戒之以此籩豆禮
器音義(捷在接反本又作踕同遠于萬反下同近附近之近倍蒲悔反濟子禮反蹌七良反本或作鏘
同戾力計反)疏(正義曰此章貴禮也曾子有疾孟敬子問之者來問疾也曾子言曰鳥之將死其鳴也哀
人之將死其言也善者曾子因敬子來問已疾將欲戒之先以此言告之言我將死言善可用也君子所貴乎
道者三動容貎斯遠暴慢矣正顔色斯近信矣出辭氣斯遠鄙倍矣者此其所戒之辭也道謂禮也言君子所
崇貴乎禮者有三事也動容貎能濟濟蹌蹌則人不敢暴慢之正顔色能矜莊嚴栗則人不敢欺誕之出辭氣
能順而說之則無鄙惡倍戾之言入於耳也人之相接先見容貎次觀顔色次交言語故三者相次而言也暴
慢鄙倍同是惡事故俱云遠信是善事故云近也籩豆之事則有司存者敬子輕忽大事務行小事故又戒之
以此籩豆禮器也言執籩豆行禮之事則有所主者存焉此乃事之小者無用親之注孟敬子魯大夫仲孫捷
○正義曰鄭玄注檀弓云敬子武伯之子名捷是也注包曰欲戒敬子言我將死言善可用○正義曰案春秋
左氏傳魏顆父病困命使殺妾以殉又晉趙孟孝伯疾將死其語偷又晉程鄭問降階之道鄭然明以將死而
有惑疾此等並是將死之時其言皆變常而曾子云人之將死其言也善者但人之疾患有深有淺淺則神正
深則神亂故魏顆父初欲嫁妾是其神正之時曾子云其言也善是其未困之日且曾子賢人至困猶善其中
庸已下未有疾病天奪之魄苟欲偷生則趙孟孝伯程鄭之徒不足怪也注籩豆禮器○正義曰周禮天官籩
人掌四籩之實醢人掌四豆之實鄭注云籩竹器如豆者其容實皆四升釋器云木豆謂之豆竹豆謂之籩豆
盛菹醢籩盛棗栗以供祭祀享燕故云禮器也)
曾子曰以能問於不能以多問於寡有若無實若虚犯
而不校注包曰校報也言見侵犯不報昔者吾友嘗從
事於斯矣注馬曰友謂顔淵疏(正義曰此章稱顔淵之德行也曾子曰以能問
於不能以多問於寡有若無實若虚犯而不校者校報也言其好學持謙見侵犯而不報也昔者吾友嘗從事
於斯矣者曾子云昔時我同志之友顔淵嘗從事於斯矣言能行此上之事也)
曾子曰可以託六尺之孤注孔曰六尺之孤幼少之君
可以寄百里之命注孔曰攝君之政令臨大節而不可
奪也注大節安國家定社稷奪不可傾奪君子人與君
子人也音義(少詩照反與音餘)疏(正義曰此章論君子德行也曾子曰可以託六尺之孤者
謂可委託以幼少之君也若周公霍光也可以寄百里之命者謂君在諒隂可當國攝君之政令也臨大節而
不可奪也者奪謂傾奪大節謂安國家定社稷言事有可以安國家定社稷臨時固守羣衆不可傾奪也君子
人與君子人也者言能此已上之事可以謂之君子人與與者疑而未定之辭審而察之能此上事者可謂君
子無復疑也故又云君子人也注孔曰六尺之孤幼少之君○正義曰鄭玄注此云六尺之孤年十五已下言
已下者正謂十四已下亦可寄託非謂六尺可通十四已下鄭知六尺年十五者以周禮鄉大夫職云國中自
七尺以及六十野自六尺以及六十有五皆征之以其國中七尺為二十對六十野云六尺對六十五晚校五
年明知六尺與七尺早校五年故以六尺為十五也)
曾子曰士不可以不弘毅任重而道遠注包曰弘大也
毅強而能斷也士弘毅然後能負重任致遠路仁以為
己任不亦重乎死而後己不亦遠乎注孔曰以仁為己
任重莫重焉死而後已遠莫遠焉音義(毅魚氣反斷丁亂反)疏(正義
曰此章明士行也曾子曰士不可以不弘毅任重而道遠者弘大也毅強而能斷也言士能弘毅然後能負重
任致遠路也仁以為己任不亦重乎死而後己不亦遠乎者復明任重道遠之事也言仁以為己任人鮮克舉
之是他物之重莫重於此焉他人行仁則日月至焉而已矣士則死而後己是遠莫遠焉)
子曰興於詩注包曰興起也言脩身當先學詩立於禮
注包曰禮者所以立身成於樂注包曰樂所以成性疏
(正義曰此章記人立身成德之法也興起也言人脩身當先起於詩也立身必湏學禮成性在於學樂不學詩
無以言不學禮無以立既學詩禮然後樂以成之也)
子曰民可使由之不可使知之注由用也可使用而不
可使知者百姓能日用而不能知疏(正義曰此章言聖人之道深遠人不
易知也由用也民可使用之而不可使知之者以百姓能日用而不能知故也)
子曰好勇疾貧亂也注包曰好勇之人而患疾己貧賤
者必將為亂人而不仁疾之已甚亂也注包曰疾惡大
甚亦使其為亂音義(好呼報反注同大音泰下大師大公並同)疏(正義曰此章說小人
之行也言好勇之人患疾己貧者必將為逆亂也人若本性不仁則當以禮孫接不可深疾之若疾惡太甚亦
使為亂也)
子曰如有周公之才之美使驕且吝其餘不足觀也已
注孔曰周公者周公旦音義(吝力訒反又力愼反本亦作恡)疏(正義曰此章戒
人驕吝也周公周公旦也大聖之人也才美兼備設人有周公之才美使為驕矜且鄙吝其餘雖有善行不足
觀也言為鄙吝所揜棄也注周公者周公旦○正義曰以春秋之世别有周公此孔子極言其才美而云周公
恐與彼相嫌故注者明之)
子曰三年學不至於穀不易得也注孔曰穀善也言人
三歲學不至於善不可得言必無也所以勸人學音義
(穀公豆反孔云善也鄭及孫綽禄也易孫音亦鄭音以豉反)疏(正義曰此章勸學也穀善也言人勤學三
歲必至於善若三歲學不至於善不可得言必無也所以勸人學也)
子曰篤信好學守死善道危邦不入亂邦不居天下有
道則見無道則隱注包曰言行當常然危邦不入始欲
往亂邦不居今欲去亂謂臣弑君子弑父危者將亂之
兆邦有道貧且賤焉恥也邦無道富且貴焉恥也音義
(見賢遍反又音現行下孟反弑音試下同)疏(正義曰此章勸人守道也子曰篤信好學者言厚於誠信而好
學問也守死善道者守節至死不離善道也危邦不入亂邦不居者亂謂臣弑君子弑父危者將亂之兆也不
入謂始欲往見其亂兆不復入也不居謂今欲去見其已亂則遂去之也天下有道則見無道則隱者言値明
君則當出仕遇闇主則當隱遯邦有道貧且賤焉恥也者恥其不得明君之禄也邦無道富且貴焉恥也者恥
食汚君之禄以致富貴也言人之為行當常如此)
子曰不在其位不謀其政注孔曰欲各專一於其職疏
(正義曰此章戒人侵官也言不在此位則不得謀此位之政欲使各專一守於其本職也)
子曰師摯之始關雎之亂洋洋乎盈耳哉注鄭曰師摯
魯太師之名始猶首也周道衰微鄭衛之音作正樂廢
而失節魯太師摯識關雎之聲而首理其亂者洋洋盈
耳聽而美之音義(摯音至雎七餘反洋音羊)疏(正義曰此章美正樂之音也師摯魯太師
名也始猶首也關雎周南篇名正樂之首章也周道衰微鄭衛之音作正樂廢而失節魯太師摯識關雎之聲
而首理其亂洋洋盈耳聽而美之)
子曰狂而不直注孔曰狂者進取宜直侗而不愿注孔
曰侗未成器之人宜謹愿悾悾而不信注包曰悾悾慤
也宜可信吾不知之矣注孔曰言皆與常度反我不知
之音義(狂求匡反侗音通又勑動反玉篇音同愿音願孔云謹也鄭云善也悾音空殼苦角反)疏
(正義曰此章孔子疾小人之性與常度反也狂者進取宜直而乃不直侗未成器之人宜謹愿而乃不愿悾悾
慤也謹慤之人宜信而乃不信此等之人皆與常度反我不知之也)
子曰學如不及猶恐失之注學自外入至熟乃可長久
如不及猶恐失之疏(正義曰此章勸學也言學自外入至熟乃可長久故勤學汲汲如不
及猶恐失之也何況怠惰而不汲汲者乎)
子曰巍巍乎舜禹之有天下也而不與焉注美舜禹也
言己不與求天下而得之巍巍高大之稱音義(巍魚威反與音
預注同稱尺證反下注同)疏(正義曰此章美舜禹也巍巍高大之稱言舜禹之有天下自以功德受禪不與
求而得之所以其德巍巍然高大也)
子曰大哉堯之為君也巍巍乎唯天為大唯堯則之注
孔曰則法也美堯能法天而行化蕩蕩乎民無能名焉
注包曰蕩蕩廣遠之稱言其布德廣遠民無能識其名
焉巍巍乎其有成功也注功成化隆高大巍巍煥乎其
有文章注煥明也其立文垂制又著明音義(煥音喚明也)疏
(正義曰此章歎美堯也子曰大哉堯之為君也巍巍乎唯天為大唯堯則之者則法也言大矣哉堯之為君也
聰明文思其德高大巍巍然有形之中唯天為大萬物資始四時行焉唯堯能法此天道而行其化焉蕩蕩乎
民無能名焉者蕩蕩廣遠之稱言其布德廣遠民無能識其名者焉巍巍乎其有成功也者言其治民功成化
隆高大巍巍然煥乎其有文章者煥明也言其立文垂制又著明也)
舜有臣五人而天下治注孔曰禹稷契臯陶伯益武王
曰予有亂臣十人注馬曰亂治也治官者十人謂周公
旦召公奭大公望畢公榮公大顛閎夭散宜生南宫适
其一人謂文母孔子曰才難不其然乎唐虞之際於斯
為盛有婦人焉九人而已注孔曰唐者堯號虞者舜號
際者堯舜交會之間斯此也言堯舜交會之間比於周
周最盛多賢才然尚有一婦人其餘九人而已大才難
得豈不然乎三分天下有其二以服事殷周之德其可
謂至德也已矣注包曰殷紂淫亂文王為西伯而有聖
德天下歸周者三分有二而猶以服事殷故謂之至德
音義(治直吏反契息列反陶音遙召七照反奭音釋閑音宏夭於表反又於遙反散息但反适古活反紂
直久反)疏(正義曰此章論大才難得也舜有臣五人而天下治者言帝舜時有大才之臣五人而天下大
治五人者禹也稷也契也臯陶也伯益也武王曰予有亂臣十人者亂治也周武王曰我有治官之臣十人者
謂周公旦也召公奭也太公望也畢公也榮公也太顛也閎夭也散宜生也南宮适也其一人謂文母也孔子
曰才難不其然乎唐虞之際於斯為盛有婦人焉九人而已者記者舉舜及武王之時大才之人於上遂載孔
子之言於下唐者堯號虞者舜號際者堯舜交會之間也斯此也言堯舜交會之間比於此周周最為盛多賢
才也然尚有一婦人其餘九人而已大才難得豈不然乎三分天下有其二以服事殷周之德其可謂至德也
已矣者此孔子因美周文王有至聖之德也言殷紂淫亂文王為西伯而有聖德天下歸周者三分有二而猶
以服事殷故謂之至德也注孔曰禹稷契臯陶伯益○正義曰案史記及舜典禹名文命鯀之子也舜命作司
空平水土之官也稷名棄帝嚳之子也舜命為后稷布種百穀之官也契亦帝嚳之子也佐禹治水有功舜命
作司徒布五教之官也臯陶字庭堅顓頊之後舜命作士理官也伯益臯陶之子舜命作虞官掌山澤之官也
注焉曰至文母○正義曰云亂治也者釋詁文云十人謂周公旦以下者先儒相傳為此說也案史記世家云
周公名旦武王之弟也封於魯食采於周謂之周公召公名奭與周同姓封於燕食邑於召謂之召公太公望
呂尚也東海上人其先祖嘗為四岳佐禹平水土甚有功虞夏之際封於呂本姓姜氏從其封姓故曰呂尚呂
尚盖嘗窮困年老矣以漁釣奸周西伯西伯將獵卜之曰所獲非龍非彲非虎非羆所獲霸王之輔於是周西
伯獵果遇太公於渭之陽與語大說曰自吾先君太公曰當有聖人適周周以興子真是邪吾太公望子久矣
故號之曰太公望載與俱歸立為太師劉向别錄曰師之尚之父之故曰師尚父父亦男子之美號孫子兵法
曰周之興也吕牙在殷則牙又是其名字武王已平商而王天下封師尚父於齊畢榮皆國名入為天子公卿
畢公文王庶子太閎散南宫皆氏顛夭宜生适皆名也文母文王之后太姒也從夫之諡武王之母謂之文母
周南召南言后妃夫人者皆是也注孔曰至舜號○正義曰云唐者堯號虞者舜號者史記諸書皆言堯帝嚳
之子帝摯之弟嚳崩摯立摯崩乃傳位於堯書傳云堯年十六以唐侯升為天子遂以為號或謂之陶唐氏書
曰惟彼陶唐世本云帝堯為陶唐氏韋昭云陶唐皆國名猶湯稱殷商也案經傳契居商故湯以商為國號後
盤庚遷殷故殷商䨇舉歴檢書傳未聞帝堯居陶而以陶冠唐盖以二字為名所稱或單或複也舜之為虞猶
禹之為夏外傳稱禹氏曰有夏則知舜氏曰有虞顓頊已來地為國號而舜有天下號曰有虞氏是地名也王
肅云虞地也皇甫謐云堯以二女妻舜封之於虞今河東大陽山西虞地是也然則舜居虞地以虞為氏堯封
之虞為諸侯及王天下遂為天子之號故從微至著常稱虞氏注包曰至至德○正義曰云殷紂淫亂者紂為
淫亂書傳備言若泰誓云沈湎冐色敢行暴虐之類是也云文王為西伯而有聖德者鄭玄詩譜云周之先公
曰太王者避狄難自豳始遷焉而脩德建王業商王帝乙之初命其子王季為西伯至紂又命文王典治南國
江漢汝墳之諸侯是謂文王繼父之業為西伯也殷之州長曰伯謂為殷州伯也周禮八命作牧殷之州牧盖
亦八命如旱麓傳云九命然後錫以秬鬯圭瓚孔叢云羊容問於子思曰古之帝王中分天下而二公治之謂
之二伯周自后稷封為王者之後太王王季皆為諸侯奚得為西伯乎子思曰吾聞諸子夏云殷王帝乙之時
王季以九命作伯於西受圭瓚秬鬯之錫故文王因之得專征伐此諸侯為伯猶周召分陜皇甫謐亦云王季
於帝乙殷王之時賜九命為西長始受圭瓚秬鬯皆以為王季受九命作東西大伯鄭不見孔叢之書旱麓之
箋不言九命則以王季為州伯也文王亦為州伯故西伯戡黎注云文王為雍州之伯南兼梁荆在西故曰西
伯文王之德優於王季文王尚為州伯明王季亦為州伯也楚辭天問曰伯昌號衰秉鞭作牧王逸注云伯謂
文王也鞭以喻政言紂號令既衰文王執鞭持政為雍州牧天問屈原所作去聖未遠謂文王為牧明非大伯
也所以不從毛說言至紂又命文王者既以繼父為伯又命之使兼治南國江漢汝墳之諸侯周本紀云季歴
娶太任生昌有聖瑞古公曰我世當有興者其在昌乎後果受命為文王也云天下歸周者三分有二而猶服
事殷者鄭玄又云於時三分天下有其二以服事殷故雍梁荆豫徐揚之人咸被其德而從之鄭既引論語三
分有二故據禹貢州名指而言之雍梁荆豫徐揚歸文王其餘冀青兖屬紂九州而有其六是為三分有其二
也書傳云文王率諸侯以事紂是猶服事殷也紂惡貫盈文王不忍誅伐猶服事之故謂之至德也)
子曰禹吾無間然矣注孔曰孔子推禹功德之盛美言
已不能復間厠其間菲飲食而致孝乎鬼神注馬曰菲
薄也致孝鬼神祭祀豐潔惡衣服而致美乎黻冕注孔
曰損其常服以盛祭服卑宫室而盡力乎溝洫注包曰
方里為井井間有溝溝廣深四尺十里為成成間有洫
洫廣深八尺禹吾無間然矣音義(無間間厠之間注同復扶又反菲音匪薄
也黻音弗冕音免盡津忍反洫呼域反廣光曠反下同深尸鴆反下同)疏(正義曰此章美夏禹之功德也
子曰禹吾無間然矣者間謂間厠孔子推禹功德之盛美言己不能復間厠其間也菲飲食而致孝乎鬼神者
此下言其無間之三事也菲薄也薄己飲食致孝鬼神令祭祀之物豐多潔静也惡衣服而致美乎黻冕者黻
冕皆祭服也言禹降損其常服以盛美其祭服也卑宫室而盡力乎溝洫者溝洫田間通水之道也言禹卑下
所居之宫室而盡力以治田間之溝洫也以常人之情飲食務於肥濃禹則淡薄之衣服好其華美禹則麤恶
之宫室多尚高廣禹則卑下之飲食鬼神所享故云致孝祭祀備其采章故云致美溝洫人功所為故云盡力
也禹吾無間然矣者美之深故再言之注孔曰損其常服以盛祭服○正義曰鄭玄注此云黻是祭服之衣冕
其冠也左傳晉侯以黻冕命士會亦當然也黻蔽膝也祭服謂之黻其他謂之韠俱以韋為之制同而色異韠
各從裳色黻其色皆赤尊卑以深淺為異天子純朱諸侯黃朱大夫赤而已大夫以上冕服悉皆有黻故禹言
黻冕左傳亦言黻冕但冕服自有尊卑耳周禮司服云王之服祀昊天上帝則服大裘而冕祀五帝亦如之享
先王則衮冕享先公饗射則鷩冕祀四望山川則毳冕祭社稷五祀則希冕祭羣小祀則玄冕孤之服自希冕
而下左傳士會黻冕當是希冕也此禹之黻冕則六冕皆是也注包曰至八尺○正義曰云方里為井井間有
溝溝廣深四尺十里為成成間有洫洫廣深八尺者案考工記匠人為講洫耜廣五寸二耜為耦一耦之伐廣
尺深尺謂之&KR0850;田首倍之廣二尺深二尺謂之遂九夫為井井間廣四尺深四尺謂之溝方十里為成成間廣
八尺深八尺謂之洫方百里為同同間廣二尋深二仞謂之澮鄭注云此畿内采地之制九夫為井井者方一
里九夫所治之田也采地制井田異於鄉遂及公邑三夫為屋屋具也一井之中三屋九夫三三相具以出賦
稅共治溝也方十里為成成中容一甸甸方八里出田稅緣邊一里治洫方百里為同同中容四都六十四成
方八十里出田稅緣邊十里治澮是溝洫之法也)
論語注疏卷八
論語注疏卷八考證
三年學章注穀善也○(臣宗楷)按張栻云學之三年之
久而不至於善則亦難乎其得之矣若苟知所以用
力必有月異而歲不同者盖照本文至字直觧不易
作志字與此注意同
論語注疏卷八考證
