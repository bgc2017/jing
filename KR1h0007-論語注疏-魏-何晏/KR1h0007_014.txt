欽定四庫全書
論語注疏卷十四
魏何晏集解唐陸德明音義宋邢昺疏
憲問第十四音義(凡四十四章)疏(正義曰此篇論三王二霸之迹諸侯大夫之行
為仁知恥脩已安民皆政之大節也故以類相聚次於問政也)
憲問恥子曰邦有道穀注孔曰穀祿也邦有道當食祿
邦無道穀恥也注孔曰君無道而在其朝食其祿是恥
辱克伐怨欲不行焉可以為仁矣注馬曰克好勝人伐
自伐其功怨忌小怨欲貪欲也子曰可以為難矣仁則
吾不知也注包曰四者行之難未足以為仁音義(朝直遥反
好呼報反行下孟反一如字)疏(正義曰此章明恥辱及仁德也憲謂弟子原憲問於夫子曰人之行何為
可恥辱也子曰邦有道穀邦無道穀恥也者穀祿也孔子答言邦有道當食祿君無道而在其朝食其祿是恥
辱也克伐怨欲不行焉可以為仁矣者克好勝人也伐自伐其功也怨忌小怨也欲貪欲也原憲復問曰若此
四者不行焉可以為仁人矣乎子曰可以為難矣仁則吾不知也者孔子答言不行四者可以為難未足以為
仁也注馬曰至其功○正義曰云克好勝人者克訓勝也左傳僖元年秦伯將納晉惠公謂其大夫公孫枝曰
夷吾其定乎對曰言多忌克難哉公曰忌則多怨又焉能克杜預曰其言雖多忌適足以自害不能勝人也是
克為好勝人也云伐自伐其功者書曰汝惟不伐天下莫與汝爭功老子曰自伐者無功言人有功誇示之則
人不與乃無功也是伐去其功若伐去樹木然故經傳謂誇功為伐謂自伐其功也)
子曰士而懷居不足以為士矣注士當志道不求安而
懷其居非士也疏(正義曰此章言士當志於道不求安居而懷安其居則非士也)
子曰邦有道危言危行注包曰危厲也邦有道可以厲
言行也邦無道危行言孫注孫順也厲行不隨俗順言
以遠害音義(行下孟反注及下同孫音遜遠于萬反)疏(正義曰此章教人言行之法也危厲
也孫順也言邦有道可以厲言行邦無道則厲其行不隨汙俗順言辭以避當時之害也)
子曰有德者必有言注德不可以億中故必有言有言
者不必有德仁者必有勇勇者不必有仁疏(正義曰此章論有德
有仁者之行也子曰有德者必有言者德不可以無言億中故必有言也有言者不必有德者辯佞口給不必
有德也仁者必有勇者見危授命殺身以成仁是必有勇也勇者不必有仁者若暴虎馮河之勇不必有仁也)
南宫适注孔曰适南宫敬叔魯大夫問於孔子曰羿善
射奡盪舟注孔曰羿有窮國之君簒夏后相之位其臣
寒浞殺之因其室而生奡奡多力能陸地行舟為夏后
少康所殺俱不得其死然注孔曰此二子者皆不得以
夀終禹稷躬稼而有天下夫子不答注馬曰禹盡力於
溝洫稷播百穀故曰躬稼禹及其身稷及後世皆王适
意欲以禹稷比孔子孔子謙故不答也南宫适出子曰
君子哉若人尚德哉若人注孔曰賤不義而貴有德故
曰君子音義(适古活反本又作括羿音詣奡五報反盪土浪反簒初患反相息亮反浞仕捉反少
詩照反盡津忍反洫況域反王于況反)疏(正義曰此章賤不義而貴有德也南宫适者魯大夫南宫敬叔
也問於孔子曰羿善射奡盪舟俱不得其死然禹稷躬稼而有天下者羿有窮國之君以其善射簒夏后相之
位其臣寒浞殺之奡寒浞之子多力盪推也能陸地推舟而行為夏后少康所殺然猶焉也此二子者皆不得
其夀終而死焉禹盡力於溝洫洪水既除烝民乃粒稷后稷也名棄周之始祖播種百縠皆以身親稼穡故曰
禹稷躬稼也禹受舜禪稷及後世至文武皆王天下故曰而有天下也夫子不答者适意欲以禹稷比孔子孔
子謙故不答也南宫适出者既問而退也子曰君子哉若人尚德哉若人者以其賤奡羿之不義貴禹稷之有
德故美之曰君子哉若此人也尚德哉若此人也注孔曰适南宫敬叔魯大夫○正義曰此即南宫縚也字子
容鄭注檀弓云敬叔魯孟僖子之子仲孫閱是也注孔曰至所殺○正義曰云羿有窮國之君者羿居窮石之
地故以窮為國號以有配之猶言有周有夏也窮國之君曰羿羿是有窮君之名號也孔注尚書云羿諸侯名
杜注左傳云羿有窮君之號則與孔不同也說文云羿帝嚳射官也賈逵云羿之先祖世為先王射官故帝嚳
賜羿弓矢使司射淮南子云堯時十日並生堯使羿射九日而落之楚辭天問云羿焉彃日烏解羽歸藏易亦
云羿彃十日說文云彃者射也此三者言雖不經難以取信要言帝嚳時有羿堯時亦有羿則羿是善射之號
非復人之名字信如彼言則不知此羿名為何也云簒夏后相之位者襄四年左傳曰昔有夏之方衰也后羿
自鉏遷於窮石因夏民以代夏政杜注云禹孫大康淫放失國夏人立其弟仲康仲康亦微弱仲康卒子相立
羿遂代相號曰有窮是也云其臣寒浞殺之因其室而生奡者傳又曰寒浞伯明氏之讒子弟也伯明后寒棄
之夷羿收之信而使之以為己相浞行媚於内而施賂於外愚弄其民而虞羿于田樹之詐慝以取其國家内
外咸服羿猶不悛將歸自田家衆殺而亨之浞因羿室生澆及豷是也澆即奡也聲轉字異故彼此不同云奡
多力能陸地行舟者以此文云奡盪舟盪訓推也故知多力能陸地推舟而行也云為夏后少康所殺者哀元
年左傳曰昔有過澆殺斟灌以伐斟鄩滅夏后相后緡方娠逃出自竇歸于有仍生少康焉為仍牧正惎澆能
戒之澆使椒求之逃奔有虞為之庖正以除其害虞思於是妻之以二姚而邑諸綸有田一成有衆一旅能布
其德而兆其謀以收夏衆撫其官職使女艾諜澆使季杼誘豷遂滅過戈復禹之績是也過澆國戈豷國如彼
傳文當是羿逐出后相乃自立為天子相依斟灌斟鄩夏祚猶尚未滅盖與羿並稱王也及寒浞殺羿因羿室
而生澆澆已長大自能用師始滅后相相死之後始生少康少康生杼杼又年長已堪誘豷方始滅浞而立少
康計大康失邦及少康紹國向有百載乃滅有窮而夏本紀云仲康崩子相立相崩子少康立都不言羿浞之
事是馬遷之疎也注馬曰至答也○正義曰云禹盡力於溝洫者泰伯篇文云稷播百縠者舜典文也又益稷
云暨稷播奏庶艱食鮮食懋遷有無化居烝民乃粒故總曰躬稼云禹及其身稷及後世皆王者禹受舜禪是
及身也稷后十五世至文王受命武王誅紂是及後世也皆王有天下而為王也云适意欲以禹稷比孔子者
言孔子勤行道德亦當王有天下也孔子持謙不敢以己比於禹稷故不答其言也)
子曰君子而不仁者有矣夫未有小人而仁者也注孔
曰雖曰君子猶未能備音義(夫音符)疏(正義曰此章言仁道難備也雖曰君
子猶未能備而有時不仁也若管仲九合諸侯不以兵車可謂仁矣而鏤簋朱紘山節藻梲是不仁也小人性
不及仁道故未有仁者)
子曰愛之能勿勞乎忠焉能勿誨乎注孔曰言人有所
愛必欲勞來之有所忠必欲教誨之音義(勞力報反注同來力代反)
疏(正義曰此章論忠愛之心也言人有所愛必欲勞來之有所忠必欲教誨之也)
子曰為命裨諶草創之注孔曰裨諶鄭大夫氏名也謀
於野則獲於國則否鄭國將有諸侯之事則使乘車以
適野而謀作盟會之辭世叔討論之行人子羽脩飾之
東里子産潤色之注馬曰世叔鄭大夫游吉也討治也
裨諶既造謀世叔復治而論之詳而審之行人掌使之
官子羽公孫揮子産居東里因以為號更此四賢而成
故鮮有敗事音義(裨婢之反諶時針反創初向反制也依說文此是創痍字創制之字當作
剙乘繩證反復扶又反使所吏反揮許歸反更古衡反鮮仙善反)疏(正義曰此章述鄭國大夫之善也子
曰為命裨諶草創之者裨諶鄭大夫也命為政命盟會之辭也言鄭國將有諸侯之事作盟會政命之辭則使
裨諶適草野以創制之世叔討論之者世叔即子大叔鄭大夫游吉也討治也裨諶既造謀世叔復治而論之
詳而審之也行人子羽脩飾之者行人掌使之官子羽公孫揮亦鄭大夫也世叔既討論復令公孫揮脩飾之
也東里子産潤色之者東里鄭城中里名子産居東里因以為號脩飾潤色皆謂增脩使華美也既更此四賢
而成故鮮有敗事也注謀於至之辭○正義曰云謀於野則獲於國則否者襄三十一年左傳文此及下注皆
出於此案彼傳云子産之從政也擇能而使之馮簡子能斷大事子大叔美秀而文公孫揮知四國之為而辨
於大夫之族姓班位貴賤能否而又善為辭令裨諶能謀謀於野則獲謀於邑則否鄭國將有諸侯之事子産
問四國之為於子羽且使多為辭令與裨諶乘以適野使謀可否而告馮簡子使斷之事成乃授子大叔使行
之以應對賓客是以鮮有敗事是也注行人掌使之官○正義曰云行人掌使之官者周禮秋官有大行人小
行人皆大夫也掌諸侯朝覲宗廟會同之禮儀及時聘間問之事則諸侯之行人亦然故云掌使之官謂掌其
為使之官也)
或問子産子曰惠人也注孔曰惠愛也子産古之遺愛
問子西曰彼哉彼哉注馬曰子西鄭大夫彼哉彼哉言
無足稱或曰楚令尹子西問管仲曰人也注猶詩言所
謂伊人奪伯氏駢邑三百飯疏食沒齒無怨言注孔曰
伯氏齊大夫駢邑地名齒年也伯氏食邑三百家管仲
奪之使至疏食而沒齒無怨言以其當理也音義(駢薄田反
又薄亭反地名飯扶晚反食如字又音嗣注疏食同當丁浪反)疏(正義曰此章歴評子産子西管仲之為人
也或問子産者或人問於夫子曰鄭大夫子産何如人也子曰惠人也者惠愛也言子産仁恩被物愛人之人
也問子西者或人又問鄭大夫子西之行曰彼哉彼哉者彼指子西也言如彼人哉如彼人哉無足可稱也問
管仲者或人又問齊大夫管夷吾也曰人也奪伯氏駢邑三百飯疏食沒齒無怨言者此答言管仲是當理之
人也人也指管仲猶云此人也伯氏齊大夫駢邑地名沒齒謂終沒齒年也伯氏食邑於駢邑三百家管仲奪
之使貧但飯疏食至於終年亦無怨言以其管仲當理故也注孔曰至遺愛○正義曰惠愛釋詁文云子産古
之遺愛者昭二十年左傳曰子産卒仲尼聞之出涕曰古之遺愛也杜注云子産見愛有古人之遺風注馬曰
至子西○正義曰云子西鄭大夫者案左傳子駟之子公孫夏也云或曰楚令尹子西者案左傳公子申也代
囊瓦為令尹為白公勝所殺者也注猶詩言所謂伊人○正義曰詩秦風蒹葭文也毛傳云伊維也鄭箋云伊
當作繄繄猶是也伊人若言是人也)
子曰貧而無怨難富而無驕易音義(難乃旦反易以豉反)疏(正義曰此
章言人之貧乏多所怨恨而無怨為難江熙云顔淵無怨不可及也人若豐富好生驕逸而無驕為易江熙云
子貢不驕猶可能也)
子曰孟公綽為趙魏老則優不可以為滕薛大夫注孔
曰公綽魯大夫趙魏皆晉卿家臣稱老公綽性寡欲趙
魏貪賢家老無職故優滕薛小國大夫職煩故不可為
音義(綽昌略反滕徒登反薛息列反)疏(正義曰此章評魯大夫孟公綽之才性也趙魏皆晉卿所食采
邑名也家臣稱老公綽性寡欲趙魏貪賢家老無職若公綽為之則優游有餘裕也滕薛乃小國而大夫職煩
則不可為也)
子路問成人子曰若臧武仲之知注馬曰魯大夫臧孫
紇公綽之不欲注馬曰孟公綽卞莊子之勇注周曰卞
邑大夫冉求之藝文之以禮樂注孔曰加之以禮樂文
成亦可以為成人矣曰今之成人者何必然見利思義
注馬曰義然後取不苟得見危授命久要不忘平生之
言亦可以為成人矣注孔曰久要舊約也平生猶少時
音義(知音智紇恨發反卞皮彦反鄭云卞莊子秦大夫少詩照反)疏(正義曰此章論成人之行也子
路問成人者問於夫子行何德行謂之成人子曰若臧武仲之知公綽之不欲卞莊子之勇冉求之藝文之以
禮樂亦可以為成人矣者此答成人之行也必也知如武仲廉如公綽勇如卞莊子藝如冉求既有知廉勇藝
復以禮樂文成之雖未足多亦可以為成人矣曰今之成人者何必然者夫子鄉言成人者是古之人也又言
今之成人不必能備如此也見利思義見危授命久要不忘平生之言亦可以為成人矣者此今之成人行也
見財利思合義然後取之見君親有危難當致命以救之久要舊約也平生猶少時言與人少時有舊約雖年
長貴逹不忘其言能此三事亦可以為成人矣注馬曰魯大夫臧孫紇○正義曰案春秋襄二十三年左氏傳
以阿順季氏出奔邾又以防求為後於魯致防而奔齊齊侯將為臧紇田臧孫聞之見齊侯與之言伐晉對曰
多則多矣抑君似鼠夫鼠晝伏夜動不穴於寢廟畏人故也今君聞晉之亂而後作焉寧將事之非鼠如何乃
弗與田仲尼曰知之難也有臧武仲之知杜注云謂能避齊禍是武仲之知也)
子問公叔文子於公明賈曰信乎夫子不言不笑不取
乎注孔曰公叔文子衞大夫公孫枝文諡公明賈對曰
以告者過也夫子時然後言人不厭其言樂然後笑人
不厭其笑義然後取人不厭其取子曰其然豈其然乎
注馬曰美其得道嫌不能悉然音義(厭於豔反下同樂音洛)疏(正義
曰此章言衞大夫公孫枝之德行也子問公叔文子於公明賈曰信乎夫子不言不笑不取乎者夫子指文子
也孔子舊聞文子有此三行疑而未信故問於公明賈曰信實乎公明賈對曰以告者過也者過誤也賈對孔
子言以告者誤云不言不笑不取耳夫子時然後言人不厭其言樂然後笑人不厭其笑義然後取人不厭其
取者賈言文子亦有言笑及取但中時然後言無游言也故人不厭棄其言可樂然後笑不苟笑也故人不厭
惡其笑也見得思義合宜然後取之不貪取也故人不厭倦其取也子曰其然豈其然乎者然如此也孔子聞
賈之言驚而美之也美其得道故曰其如是又嫌不能悉然故曰豈可盡能如此者乎注孔曰公叔文子衞大
夫公孫枝文諡○正義曰案世本云獻公生成子當當生文子枝枝生朱為公孫氏諡法慈惠愛民曰文)
子曰臧武仲以防求為後於魯雖曰不要君吾不信也
注孔曰防武仲故邑為後立後也魯襄公二十三年武
仲為孟氏所譖出奔邾自邾如防使為以大蔡納請曰
紇非能害也知不足也非敢私請苟守先祀無廢二勲
敢不辟邑乃立臧為紇致防而奔齊此所謂要君音義
(防音房要一遥反譖莊鴆反知音智辟音避)疏(正義曰此章論臧孫紇要君之事防武仲故邑為後猶立
後也武仲據防邑求立後於魯他人雖曰武仲不是要君吾不信也言實是要君注孔曰至要君○正義曰云
魯襄公二十三年武仲為孟氏所譖出奔邾者此及下至致防而奔齊皆左氏傳文也案彼傳云季武子無適
子公彌長而愛悼子欲立之訪於臧紇紇為立之公彌即公鉏也孟孫惡臧孫季孫愛之孟氏之御騶豐點好
羯也孟莊子疾豐點謂公鉏苟立羯請讐臧氏孟孫卒遂立羯孟氏閉門告於季孫曰臧氏將為亂不使我葬
季孫不信臧孫聞之戒冬十月孟氏將辟籍除於臧氏臧孫使正夫助之除於東門甲從己而視之孟氏又告
季孫季孫怒命攻臧氏乙亥臧紇斬鹿門之關以出奔邾是也云自邾如防使為以大蔡納請者傳又曰初臧
宣叔娶于鑄生賈及為而死繼室以其姪穆姜之姨子也生紇長於公宫姜氏愛之故立之臧賈臧為出在鑄
臧武仲自邾使告臧賈且致大蔡焉曰紇不佞失守宗祧敢告不弔紇之罪不及不祀子以大蔡納請其可賈
曰是家之禍也非子之過也賈聞命矣再拜受龜使為以納請遂自為也臧孫如防使來告是也杜預曰大蔡
大龜云紇非敢害也知不足也者此下皆彼傳文言使甲從已但慮事淺耳云非敢私請者言為其先人請也
云苟守先祀無廢二勲者二勲文仲宣叔云敢不辟邑乃立臧為紇致防而奔齊此所謂要君者據邑請後故
孔子以為要君)
子曰晉文公譎而不正注鄭曰譎者詐也謂召天子而
使諸侯朝之仲尼曰以臣召君不可以訓故書曰天王
狩於河陽是譎而不正也齊桓公正而不譎注馬曰伐
楚以公義責包茅之貢不入問昭王南征不還是正而
不譎也音義(譎古穴反詐也朝直遥反狩本亦作守手又反)疏(正義曰此章論二霸之事也譎
詐也謂晉文公召天子而使諸侯朝之是詐而不正也齊桓公伐楚實因侵蔡而遂伐楚乃以公義責包茅之
貢不入問昭王南征不還是正而不詐也注鄭曰至正也○正義曰云謂召天子而使諸侯朝之者案左傳僖
二十八年冬會于温是會也晉侯召王以諸侯見且使王狩是也云仲尼曰以臣召君不可以訓故書曰天王
狩於河陽者亦彼傳文也云是譎而不正也者晉侯本意欲大合諸侯之師共尊事天子以為臣之名義實無
覬覦之心但於時周室既衰天子微弱忽然帥九國之師將數十萬衆入京師以臨天子似有簒奪之謀恐為
天子拒逆或復天子怖懼棄位出奔則晉侯心實盡誠無辭可解故自嫌彊大不敢朝王故召諸侯來會于温
温去京師路近因加諷諭令王就會受朝天子不可以受朝為辭故令假稱出狩諸侯因會遇王遂共朝王得
盡君臣之禮皆孔子所謂譎而不正之事聖人作法所以貽訓後世以臣召君不可以為教訓故改正舊史舊
史當依實而書言晉侯召王且使王狩仲尼書曰天王狩獵于河陽言天王自來狩獵于河陽之地使若獵失
其地故書之以譏王然注馬曰至不還○正義曰云伐楚以公義責包茅之貢不入問昭王南征不還者案左
傳僖四年春齊侯以諸侯之師侵蔡蔡潰遂伐楚楚子使與師言曰君處北海寡人處南海唯是風馬牛不相
及也不虞君之涉吾地何故管仲對曰昔召康公命我先君太公曰五侯九伯女實征之以夾輔周室賜我先
君履東至于海西至于河南至于穆陸北至于無棣爾貢包茅不入王祭不共無以縮酒寡人是徵昭王南征
而不復寡人是問是也杜注云包裹束也茅菁茅也束茅而灌之以酒為縮酒尚書包匭菁茅茅之為異未審
昭王成王之孫南廵狩涉漢船壞而溺周人諱而不赴諸侯不知其故故問之案禹貢荆州包匭菁茅孔安國
云其所包裹而致者匭匣也菁以為菹茅以縮酒郊特牲云縮酌用茅鄭玄云泲之以茅縮去滓也周禮甸師
祭祀共蕭茅鄭興云蕭字或為莤莤讀為縮束茅立之祭前沃酒其上酒滲下去若神飲之故謂之縮縮滲也
故齊桓公責楚不貢包茅王祭不共無以縮酒杜預用鄭興之說孔安國以菁與茅别杜云茅菁茅則以菁茅
為一特令荆州貢茅必當異於餘處但更無傳說故云茅之為異未審也沈氏云太史公封禪書云江淮之間
一茅三脊杜云未審者以三脊之茅比目之魚比翼之鳥皆是靈物不可常貢故杜云未審也舊說皆言漢濱
之人以膠膠船故得水而壞昭王溺焉不知本出何書)
子路曰桓公殺公子糾召忽死之管仲不死曰未仁乎
注孔曰齊襄公立無常鮑叔牙曰君使民慢亂將作矣
奉公子小白出奔莒襄公從弟公孫無知殺襄公管夷
吾召忽奉公子糾出奔魯齊人殺無知魯伐齊納子糾
小白自莒先入是為桓公乃殺子糾召忽死之子曰桓
公九合諸侯不以兵車管仲之力也如其仁如其仁注
孔曰誰如管仲之仁音義(糾居黝反注皆同召音邵慢武諫反從才用反殺申志反
本今作弑九合諸侯不以兵車史記云兵車之會三乘車之會六穀梁傳云衣裳之會十一范寗注云十三年
會北杏又會柯十四年會鄄十五年又會鄄十六年會幽二十七年又會幽僖元年會檉二年會貫三年會陽
縠五年會首戴七年會寗母凡十一會鄭不取北杏及陽穀為九也)疏(正義曰此章論齊大夫管仲之行也
子路曰桓公殺公子糾召忽死之管仲不死曰未仁乎者召忽管仲皆事子糾及桓公殺公子糾召忽致死而
管仲獨不死復臣桓公故子路言管仲未得為仁乎子曰桓公九合諸侯不以兵車管仲之力也如其仁如其
仁者孔子聞子路言管仲未仁故為說其行仁之事言齊桓公九會諸侯不以兵車謂衣裳之會也存亡繼絶
諸夏乂安皆管仲之力也足得為仁餘更有誰如其管仲之仁再言之者所以拒子路美管仲之深也言九合
者史記云兵車之會三乘車之會六穀梁傳云衣裳之會十有一范寗注云十三年會北杏十四年會鄄十五
年又會鄄十六年會幽二十七年又會幽僖元年會檉二年會貫三年會陽縠五年會首戴七年會寗母九年
會葵丘凡十一會不取北杏及陽穀為九也注孔曰至死之○正義曰云襄公立無常至出奔莒者皆莊八年
左傳文也杜注云政令無常鮑叔牙小白傅小白僖公庶子云襄公從弟公孫無知殺襄公者春秋莊八年冬
十有一月癸未齊無知弑其君諸兒是也云管夷吾召忽奉公子糾出奔魯者亦莊八年左傳文云齊人殺無
知魯伐齊納子糾者莊九年經文也云小白自莒先入是為桓公者九年傳文也云殺子糾召忽死之者案莊
九年傳云夏公伐齊納子糾桓公自莒先入秋師及齊師戰于乾時我師敗績鮑叔帥師來言曰子糾親也請
君討之管召讐也請受而甘心焉乃殺子糾于生竇召忽死之管仲請囚鮑叔受之及堂阜而稅之歸而以告
曰管夷吾治於高傒使相可也公從之是也)
子貢曰管仲非仁者與桓公殺公子糾不能死又相之
子曰管仲相桓公霸諸侯一匡天下注馬曰匡正也天
子微弱桓公帥諸侯以尊周室一正天下民到于今受
其賜注受其賜者為不被髮左袵之惠微管仲吾其被
髮左袵矣注馬曰微無也無管仲則君不君臣不臣皆
為夷狄豈若匹夫匹婦之為諒也自經於溝瀆而莫之
知也注王曰經經死於溝瀆中也管仲召忽之於公子
糾君臣之義未正成故死之未足深嘉不死未足多非
死事既難亦在於過厚故仲尼但美管仲之功亦不言
召忽不當死音義(與音餘相息亮反下同被皮寄反下同袵而審反一音而鴆反下同)疏
(正義曰此章亦論管仲之行子貢曰管仲非仁者與者子貢言齊大夫管仲不仁疑而未定故云與桓公殺公
子糾不能死又相之者子貢既言非仁遂言非仁之事管仲與召忽同事公子糾則有君臣之義理當授命致
死而齊桓公使魯殺公子糾召忽則死管仲不能致死復為桓公之相是無仁心於子糾故子貢非之也子曰
管仲相桓公霸諸侯一匡天下者此下孔子為子貢說管仲之仁也匡正也霸把也諸侯把天子之政也言時
周天子微弱管仲相桓公帥諸侯以尊周室一匡天下也民到于今受其賜者謂受不被髮左袵之惠賜也微
管仲吾其被髮左袵矣者微無也袵謂衣衿衣衿向左謂之左袵夷狄之人被髮左袵言無管仲則君不君臣
不臣中國皆為夷狄故云吾其被髮左袵也豈若匹夫匹婦之為諒也自經於溝瀆而莫之知也者自經謂經
死於溝瀆中也諒信也匹夫匹婦謂庶人也無别妾媵唯夫婦相匹而已言管仲志在立功創業豈肯若庶人
之為小信自經死於溝瀆中而使人莫知其名也且管仲召忽之於公子糾君臣之義未正成故召忽死之未
足深嘉管仲不死未足多非死事既難亦在於過厚故仲尼但美管仲之功亦不言召忽不當死注馬曰至天
下○正義曰云匡正也者釋言文云天子微弱桓公帥諸侯以尊周室一正天下者成二年左傳云五伯之霸
也杜預云夏伯昆吾商伯大彭豕韋周伯齊桓晉文是三代有五伯矣伯者長也言為諸侯之長也鄭玄云天
子衰諸侯興故曰霸霸者把也言把持王者之政教故其字或作伯或作霸也是天子微弱桓公帥諸侯以尊
周室一正天下故曰霸諸侯也)
公叔文子之臣大夫僎與文子同升諸公注孔曰大夫
僎本文子家臣薦之使與已並為大夫同升在公朝子
聞之曰可以為文矣注孔曰言行如是可諡為文音義
(僎本又作僎同士免反朝直遥反行下孟反)疏(正義曰此章論衞大夫公孫枝之行也公叔文子之臣大
夫僎與文子同升諸公者諸於也大夫僎本文子家臣文子薦之使與己並為大夫同升在於公朝也子聞之
曰可以為文矣者孔子聞其行如是故稱之曰可以諡為文矣以諡法錫民爵位曰文故也)
子言衞靈公之無道也康子曰夫如是奚而不喪孔子
曰仲叔圉治賓客祝鮀治宗廟王孫賈治軍旅夫如是
奚其喪注孔曰言雖無道所任者各當其才何為當亡
音義(夫音符下同喪息浪反下同又如字圉魚吕反鮀徒何反當丁浪反)疏(正義曰此章言治國在於
任材也子言衞靈公之無道也康子曰夫如是奚而不喪者喪亡也奚何也夫子因言衞靈公之無道季康子
乃問之曰夫靈公無道如是何為而國不亡乎孔子曰仲叔圉治賓客祝鮀治宗廟王孫賈治軍旅夫如是奚
其喪者言君雖無道有此三人所任者各當其才何為而亡)
子曰其言之不怍則為之也難注馬曰怍慙也内有其
實則言之不慙積其實者為之難音義(怍才洛反慙也)疏(正義曰此
章疾時人内無其實而辭多慙怍怍慙也人若内有其實則其言之不慙然則内積其實者為之也甚難)
陳成子弑簡公孔子沐浴而朝告於哀公曰陳恒弑其
君請討之注馬曰成子齊大夫陳恒也將告君故先齊
齊必沐浴公曰告夫三子注孔曰謂三卿也孔子曰以
吾從大夫之後不敢不告也君曰告夫三子者注馬曰
我禮當告君不當告三子君使我往故復往之三子告
不可孔子曰以吾從大夫之後不敢不告也注馬曰孔
子由君命之三子告不可故復以此辭語之而止音義
(弑本亦作殺同音試下同朝直遥反先齊之齊側皆反亦作齋字下同夫音符下同復扶又反下同之三子告
本或作二三子告非也語魚據反)疏(正義曰此章記孔子惡無道之事也陳成子弑簡公者春秋哀十四
年齊人弑其君壬是也孔子沐浴而朝告於哀公曰陳恒弑其君請討之者孔子在魯聞齊弑其君故齋戒沐
浴而朝告於魯君哀公曰齊大夫陳恒弑其君請往討伐之公曰告夫三子者哀公使孔子告夫季孫孟孫叔
孫三卿也孔子曰以吾從大夫之後不敢不告也者嘗為大夫而去故云從大夫之後聞夫不義禮當告君故
云不敢不告君曰告夫三子者言我禮當告君不當告三子君使我往故復往也之三子告不可者之往也往
三子所告之三子不肯討齊也孔子曰以吾從大夫之後不敢不告也者孔子以君命往告三子三子不可其
請故孔子復以此辭語之而止案左傳錄此事與此小異此云沐浴而朝彼云齊而請此云公曰告夫三子彼
云公曰子告季孫禮齊必沐浴三子季孫為長各記其一故不同耳此又云之三子告彼無文者傳是史官所
錄記其與君言耳退後别告三子唯弟子知之史官不見其告故傳無文也)
子路問事君子曰勿欺也而犯之注孔曰事君之道義
不可欺當能犯顔諫爭音義(爭作去聲)疏(正義曰此章言事君之道義不可欺
而當能犯顔諫爭之)
子曰君子上達小人下達注本為上末為下疏(正義曰此章言
君子小人所曉達不同也本為上謂德義也末為下謂財利也言君子達於德義小人達於財利)
子曰古之學者為己今之學者為人注孔曰為己履而
行之為人徒能言之音義(為于偽反注同)疏(正義曰此章言古今學者不同也古
人之學則履而行之是為己也今人之學空能為人言說之己不能行是為人也范曄云為人者馮譽以顯物
為己者因心以會道也)
蘧伯玉使人於孔子孔子與之坐而問焉注孔曰伯玉
衞大夫蘧瑗曰夫子何為對曰夫子欲寡其過而未能
也注言夫子欲寡其過而未能無過使者出子曰使乎
使乎注陳曰再言使乎者善之也言使得其人音義(蘧其
居反使所吏反下及注同)疏(正義曰此章論衞大夫蘧瑗之德蘧伯玉使人於孔子孔子與之坐而問焉曰
夫子何為者夫子指蘧伯玉也蘧伯玉有君子之名故孔子問其使人曰夫子何所云為而得此君子之名譽
乎對曰夫子欲寡其過而未能也者言夫子常自脩省欲寡少其過而未能無過也使者出子曰使乎使乎者
孔子善其使得其人故言使乎所以善之者顔回尚未能無過況伯玉乎而使者云未能是伯玉之心不見欺
也)
子曰不在其位不謀其政曾子曰君子思不出其位注
孔曰不越其職疏(正義曰此章戒人之僭濫侵官也言若己不在此位則不得謀議此位之
政事也曾子遂曰君子思謀當不出己位言思慮所及不越其職)
子曰君子恥其言而過其行音義(行下孟反或如字)疏(正義曰此章勉
人使言行相副也君子言行相顧若言過其行謂有言而行不副君子所恥也)
子曰君子道者三我無能焉仁者不憂知者不惑勇者
不懼子貢曰夫子自道也音義(知音智惑音或)疏(正義曰此章論君子之道
子曰君子道者三我無能焉者言君子之道有三我皆不能也仁者不憂知者不惑勇者不懼者此其三也仁
者樂天知命内省不疚故不憂也知者明於事故不惑勇者折衝禦侮故不懼夫子言我皆不能此三者子貢
曰夫子自道也者子貢言夫子實有仁知及勇而謙稱我無故曰夫子自道說也所謂謙尊而光)
子貢方人注孔曰比方人也子曰賜也賢乎哉夫我則
不暇注孔曰不暇比方人也音義(方如字孔云比方人也鄭本作謗謂言人
之過惡夫音符暇行訝反)疏(正義曰此章抑子貢也子貢方人者謂比方人也子貢多言嘗舉其人倫以相
比方子曰賜也賢乎哉夫我則不暇者夫知人則哲堯舜猶病而子貢務比方人怒其輕易故曰賜也賢乎哉
所以抑之也夫我則不暇比方人也)
子曰不患人之不己知患其不能也注王曰徒患己之
無能疏(正義曰此章勉人脩德也言不患人不己知但患己之無能)
子曰不逆詐不億不信抑亦先覺者是賢乎注孔曰先
覺人情者是寧能為賢乎或時反怨人音義(億於力反怨紆萬反
又於袁反本或作冤)疏(正義曰此章戒人不可逆料人之詐亦不可億度人之不信也抑語辭也言先覺人
者是寧能為賢乎言非賢也所以非賢者以詐偽不信之人為人億度逆知反怨恨人故先覺者非為賢也)
微生畝謂孔子曰丘何為是栖栖者與無乃為佞乎注
包曰微生姓畝名孔子曰非敢為佞也疾固也注包曰
疾世固陋欲行道以化之音義(丘何或作丘何鄭作丘何是本今作丘何為是)
疏(正義曰此章記孔子疾世固陋之事也微生畝謂孔子曰丘何為是栖栖者與無乃為佞乎者栖栖猶皇
皇也微生畝隱士之姓名也以言謂孔子曰丘呼孔子名也何為如是東西南北而栖栖皇皇者與無乃為佞
說之事於世乎孔子曰非敢為佞也疾固也者孔子答言不敢為佞但疾世固陋欲行道以化之)
子曰驥不稱其力稱其德也注鄭曰德者調良之謂音
義(驥音冀古之善馬也)疏(正義曰此章疾時尚力取勝而不重德驥是古之善馬名人不稱其任重致遠
之力但稱其調良之德也馬尚如是人亦宜然)
或曰以德報怨何如子曰何以報德注德恩惠之德以
直報怨以德報德疏(正義曰此章論酬恩報怨之法也或曰以德報怨何如者或人之意
欲人犯而不校故問孔子曰以恩德報讐怨何如子曰何以報德者孔子答言若報怨既用其德若受人恩惠
之德不知何以報之也以直報怨以德報德者既不許或人以德報怨故陳其正法言當以直道報讐怨以恩
德報德也注德恩惠之德○正義曰謂德加於彼彼荷其恩故謂荷恩為德左傳云然則德我乎又曰王德狄
人皆是也)
子曰莫我知也夫子貢曰何為其莫知子也注子貢怪
夫子言何為莫知己故問子曰不怨天不尤人注馬曰
孔子不用於世而不怨天人不知己亦不尤人下學而
上達注孔曰下學人事上知天命知我者其天乎注聖
人與天地合其德故曰唯天知己音義(也夫之夫音符怨於袁反又於
願反注同尤鄭云尤非也)疏(正義曰此章孔子自明其志也子曰莫我知也夫者言無人知我志者也子貢
曰何為其莫知子也者子貢怪夫子言故問何為莫知己子曰不怨天不尤人者尤非也孔子言己不用於世
而不怨天人不知己亦不非人也下學而上達者言己下學人事上知天命時有否泰故用有行藏是以不怨
天尤人也知我者其天乎者言唯天知己志也注聖人與天地合其德○正義曰此易乾卦文言文也合其德
者謂覆載也引之者以證天知夫子者以夫子聖人與天地合德故也)
公伯寮愬子路於季孫注馬曰愬譖也伯竂魯人弟子
也子服景伯以告注孔曰魯大夫子服何忌也告告孔
子曰夫子固有惑志注孔曰季孫信讒恚子路於公伯
寮吾力猶能肆諸市朝注鄭曰吾勢力猶能辨子路之
無罪於季孫使之誅竂而肆之有罪既刑陳其尸曰肆
子曰道之將行也與命也道之將廢也與命也公伯竂
其如命何音義(寮力彫反愬悉路反譖側鴆反恚一睡反朝直遥反與音餘)疏(正義曰此
章言道之廢行皆由天命也公伯寮愬子路於季孫者愬譖也伯竂子路皆臣於季孫伯寮誣子路以罪而譖
於季孫也子服景伯以告者以其事告孔子也曰夫子固有惑志者夫子謂季孫言季孫堅固已有疑惑之志
謂信讒恚子路也於公伯寮吾力猶能肆諸市朝者有罪既刑陳其尸曰肆景伯言吾勢力猶能辨子路之無
罪於季孫使之誅寮而肆之子曰道之將行也與命也道之將廢也與命也公伯寮其如命何者孔子不許其
告故曰道之廢行皆由天命雖公伯寮之譖其能違天而興廢子路乎注伯寮魯人弟子也○正義曰史記弟
子傳云公伯寮字子周魯人愬子路於季孫者注孔曰魯大夫子服何忌也○正義曰案左傳哀十二年吳人
將以公見晉侯子服景伯對使者吳人乃止既而悔之將囚景伯景伯曰何也立後於魯矣杜注云何景伯名
然則景伯單名何而此注云何忌誤也注有罪既刑陳其尸曰肆○正義曰秋官卿士職云協日刑殺肆之三
日鄭玄曰肆猶申也陳也是言有罪既殺陳其尸曰肆也言市朝者應劭曰大夫已上於朝士已卞於市)
子曰賢者辟世注孔曰世主莫得而臣其次辟地注馬
曰去亂國適治邦其次辟色注孔曰色斯舉矣其次辟
言注孔曰有惡言乃去子曰作者七人矣注包曰作為
也為之者凡七人謂長沮桀溺丈人石門荷蕢儀封人
楚狂接輿音義(辟音避下同治直吏反沮七餘反荷胡我反本又作河音同蕢其位反草器也
下章同輿音餘)疏(正義曰此章言自古隱逸賢者之行也子曰賢者辟世者謂天地閉則賢人隱高蹈塵外
枕流潄石天子諸侯莫得而臣也其次辟地者未能高栖絶世但擇地而處去亂國適治邦者也其次辟色者
不能豫擇治亂但觀君之顔色若有厭己之色於斯舉而去之也其次辟言者不能觀色斯舉矣有惡言乃去
之也子曰作者七人矣者作為也言為此行者凡有七人注孔曰色斯舉矣○正義曰此鄉黨篇文也注包曰
至接輿○正義曰作為釋言文云為之者凡七人謂長沮桀溺丈人石門荷蕢儀封人楚狂接輿者謂長沮一
桀溺二荷蓧丈人三石門晨門四荷蕢五儀封人六楚狂接輿七也王弼云七人伯夷叔齊虞仲夷逸朱張柳
下惠少連鄭康成云伯夷叔齊虞仲辟世者荷蓧長沮桀溺辟地者柳下惠少連辟色者荷蕢楚狂接輿辟言
者七當為十字之誤也)
子路宿於石門晨門曰奚自注晨門者閽人也子路曰
自孔氏曰是知其不可而為之者與注包曰言孔子知
世不可為而強為之音義(閽音昏本或作昏同與音餘)疏(正義曰此章記隱者
晨門之言也子路宿於石門晨門曰奚自者石門地名也晨門掌晨昏開閉門者謂閽人也自從也奚何也時
子路宿於石門夙興為閽人所問曰汝何從來乎子路曰自孔氏者子路答閽人言自孔氏處來也曰是知其
不可而為之者與者晨門聞子路云從孔氏未審孔氏為誰又舊知孔子之行故問曰是知其世不可為而周
流東西疆為之者此孔氏與意非孔子不能隱遯辟世也)
子擊磬於衞有荷蕢而過孔氏之門者曰有心哉擊磬
乎注蕢草器也有心謂契契然既而曰鄙哉硜硜乎莫
己知也斯已而已矣注此硜硜者徒信己而已言亦無
益深則厲淺則揭注包曰以衣涉水為厲揭揭衣也言
隨世以行己若過水必以濟知其不可則當不為子曰
果哉末之難矣注未知己志而便譏己所以為果末無
也無難者以其不能解己之道音義(契苦計反一音苦結反硜苦耕反己
音紀下斯己同揭起例反揭揭上起例反下起列反又皆起例反難如字或乃旦反解音蟹)疏(正義曰此
章記隱者荷蕢之言也子擊磬於衞者時孔子在衞而自擊磬為聲也有荷蕢而過孔氏之門者曰有心哉擊
磬乎者荷擔揭也蕢草器也有心謂契契然當孔子擊磬之時有擔揭草器之人經過孔氏之門聞其磬聲乃
言曰有心契契然憂苦哉此擊磬之聲乎既而曰鄙哉硜硜乎莫己知也斯己而已矣者既已也硜硜鄙賤貌
莫無也斯此也荷蕢者既言有心哉擊磬乎又察其磬聲已而言曰可鄙賤哉硜硜乎無人知己此硜硜者徒
信己而已言無益也深則厲淺則揭者此衛風匏有苦葉詩以衣涉水為厲揭揭衣也荷蕢者引之欲令孔子
隨世以行己若過水深則當厲不當揭淺則當揭而不當厲以喻行己知其不可則不當為也子曰果哉末之
難矣者孔子聞荷蕢者譏己故發此言果謂果敢末無也言未知己志而便譏己所以為果敢無難者以其不
能解己之道不以為難故云無難也注蕢草器也有心謂契契然○正義曰蕢草器見說文小雅大東云契契
寤歎毛傳云契憂苦也注包曰至衣也○正義曰云以衣涉水為厲揭揭衣也者爾雅釋水文也孫炎曰揭衣
蹇裳也衣涉濡褌也)
子張曰書云高宗諒陰三年不言何謂也注孔曰高宗
殷之中興王武丁也諒信也陰猶默也子曰何必高宗
古之人皆然君薨百官總已注馬曰已百官以聽於冡
宰三年注孔曰冡宰天官卿佐王治者三年喪畢然後
王自聽政音義(諒音亮信也陰如字默也鄭讀禮為梁䳺杜預解左傳為諒闇貌也中丁仲反
治直吏反)疏(正義曰此章論天子諸侯居喪之禮也子張曰書云高宗諒隂三年不言何謂也者高宗諒陰
三年不言周書無逸篇文也高宗殷王武丁也諒信也陰默也言武丁居父憂信任冡宰默而不言三年也子
張未達其理而問於夫子也子曰何必高宗古之人皆然君薨百官總已以聽於冡宰三年者孔子答言何必
獨高宗古之人皆如是諸侯死曰薨言君既薨新君即位使百官各總已職以聽使於冡宰三年喪畢然後王
自聽政注孔曰至默也○正義曰云高宗殷之中興王武丁也者孔安國云盤庚弟小乙子名武丁德高可尊
故號高宗喪服四制引書云高宗諒陰三年不言善之也王者莫不行此禮何以獨善之也曰高宗者武丁武
丁者殷之賢王也繼世即位而慈良於喪當此之時殷衰而復興禮廢而復起故載之於書中而高之故謂之
高宗三年之喪君不言也是說不言之意也云諒信也陰默也者謂信任冡宰默而不言也禮記作諒闇鄭玄
以為凶廬非孔義也今所不取注孔曰至聽政○正義曰云冡宰天官卿佐王治者者案周禮天官大宰之職
掌建邦之六典以佐王治邦國叙官云乃立天官冡宰使帥其屬而掌邦治以佐王均邦國治官之屬大宰卿
一人鄭注引此文云君薨百官總己以聽於冡宰言冡宰於百官無所不主爾雅曰冡大也冡宰大宰也變冡
言大進退異名也百官總焉則謂之冡列職於王則稱大冡大之上也山頂曰冡故云冡宰天官卿佐王治者
也云三年喪畢然後王自聽政者謂卒哭除服之後三年心喪已畢然後王自聽政也知非衰麻三年者晉書
杜預傳云太始十年元皇后崩依漢魏舊制既葬帝及羣臣皆除服疑皇太子亦應除否詔諸尚書會僕射盧
欽論之唯預以為古者天子諸侯三年之喪始服齊斬既葬除喪服諒闇以居心喪終制不與士庶同禮於是
盧欽魏舒問預證據預曰春秋晉侯享諸侯子産相鄭伯時簡公未葬請免喪以聽命君子謂之得禮宰咺歸
惠公仲子之賵傳曰弔生不及哀此皆既葬除服諒陰之證也書傳之說既多學者未之思耳喪服諸侯為天
子亦斬衰豈可謂終服三年也預又作議曰周景王有后世子之喪既葬除喪而宴樂晉叔向譏之曰三年之
喪雖貴遂服禮也王雖不遂宴樂以早此亦天子喪事見於古也稱高宗不言喪服三年而云諒陰三年此釋
服心喪之文也譏景王不譏其除喪而譏其宴樂早則既葬應除而違諒闇之節也堯喪舜諒闇三年故稱遏
密八音由此言之天子居喪齊斬之制菲杖絰帶當遂其服既葬而除諒闇以終之三年無改於父之道故曰
百官總已以聽冡宰喪服既除故更稱不言之美明不復寢苫枕凷以荒大政也禮記云三年之喪自天子達
又曰父母之喪無貴賤一也又曰端衰喪車皆無等此通謂天子居喪衣服之制同於凡人心喪之禮終於三
年亦無服喪三年之文天子之位至尊萬幾之政至大羣臣之衆至廣不得同之於凡人故大行既葬祔祭於
廟則因疏而除之己不除則羣臣莫敢除故屈己以除之而諒闇以終制天下之人皆曰我王之仁也屈己以
從宜皆曰我王之孝也既除而心喪我王猶若此之篤也凡我臣子亦安得不自勉以崇禮此乃聖制移風易
俗之本也議奏皇太子遂除衰麻而諒闇終喪是知三年喪畢謂心喪畢然後王自聽政也)
子曰上好禮則民易使也注民莫敢不敬故易使音義
(好呼報反易以䜴反)疏(正義曰此章言君上好禮則民莫敢不敬故易使也)
子路問君子子曰脩己以敬注孔曰敬其身曰如斯而
巳乎曰脩己以安人注孔曰人謂朋友九族曰如斯而
已乎曰脩己以安百姓脩己以安百姓堯舜其猶病諸
注孔曰病猶難也音義(難乃旦反)疏(正義曰此章論君子之道也子路問於孔子為
行何如可謂之君子也子曰脩己以敬者言君子當敬其身也曰如斯而已乎者子路嫌其少故曰君子之道
豈如此而已曰脩己以安人者人謂朋友九族孔子更為廣之言當脩己又以恩惠安於親族也曰如斯而已
乎者子路猶嫌其少故又言此曰脩己以安百姓者百姓謂衆人也言當脩己以安天下之衆人也脩己以安
百姓堯舜其猶病諸者病猶難也諸之也孔子恐其未已故又說此言言此脩己以安百姓之事雖堯舜之聖
其猶難之況君子乎)
原壤夷俟注馬曰原壤魯人孔子故舊夷踞俟待也踞
待孔子子曰幼而不孫弟長而無述焉老而不死是為
賊注賊謂賊害以杖叩其脛注孔曰叩擊也脛脚脛音
義(壤而丈反踞音據孫音遜弟大計反長丁丈反叩音口又音扣脛戶定反)疏(正義曰此章記孔子責原
壤之辭原壤魯人孔子故舊夷踞也俟待也原壤聞孔子來乃申兩足箕踞以待孔子也子曰幼而不孫弟長
而無述焉老而不死是為賊者孔子見其無禮故以此言責之孫順也言原壤幼少不順弟於長上及長無德
行可稱述今老而不死不脩禮教則為賊害以杖叩其脛者叩擊也脛脚脛既數責之復以杖擊其脚脛令不
踞也注馬曰至孔子○正義曰云原壤魯人孔子故舊者檀弓云孔子之故人曰原壤是也云夷踞俟待也踞
待孔子者說文云踞蹲也蹲即坐也禮揖人必違其位今原壤坐待孔子故孔子責之也)
闕黨童子將命注馬曰闕黨之童子將命者傳賓主之
語出入或問之曰益者與子曰吾見其居於位也注童
子隅坐無位成人乃有位見其與先生並行也非求益
者也欲速成者也注包曰先生成人也並行不差在後
違禮欲速成人者則非求益也音義(傳直專反者與之與音餘差初佳反
一音初賣反)疏(正義曰此章戒人當行少長之禮也闕黨童子將命者闕黨黨名童子未冠者之稱將命
謂傳賓主之語出入時闕黨之童子能傳賓主之命也或問之曰益者與者或人見其童子能將命故問孔子
曰此童子是自求進益之道也與子曰吾見其居於位也見其與先生並行也非求益者也欲速成者也者孔
子答或人言此童子非求進益者也乃是欲速成人者也知者禮童子隅坐無位成人乃有位今吾見此童子
其居於成人之位禮父之齒墮行兄之齒鴈行今吾見此童子其與先生成人者並行不差在後違謙越禮故
知欲速成人者非求益也)
論語注疏卷十四
論語注疏卷十四考證
南宫适問於孔子章奡盪舟注奡多力能陸地行舟○
(臣齊燾)按日知錄云竹書紀年帝相二十七年澆伐
斟尋大戰於濰覆其舟滅之楚詞天問覆舟斟尋何
道取之正謂此也漢時竹書未出故孔安國注為陸
地行舟而後人因之
俱不得其死然禹稷躬稼而有天下疏然猶焉也○纂
箋引金氏解曰俗連然字句者非若由也不得其死
然於未死之前期詞也此已死之後斷詞也然字喚
起下文便見尚德之意
桓公殺公子糾章公子糾○陸㙄經世驪珠曰荀子仲
尼篇齊桓公殺兄而爭國其後司馬遷杜預皆以子
糾為兄惟漢書淮南厲王傳文帝令薄昭與書云周
公誅管蔡以安國齊桓殺其弟以返國韋昭注云子
糾兄也言弟者諱也史記齊世家云襄公無道羣弟
恐禍及故次弟公子糾奔魯次弟小白奔莒行次秩
然然則子糾固兄自宋人傳訛於漢書而失其真矣
九合諸侯音義史記云兵車之會三乘車之會六○陸
㙄經世驪珠曰穀梁傳云衣裳之會十一范甯注魯
莊公十三年會北杏十四年會鄄十五年又會鄄十
六年會幽二十七年又會幽僖公元年會檉二年會
貫三年會陽穀五年會首止七年會甯母九年會葵
邱凡十一會鄭康成不取北杏陽穀以為九蔡節集
說則自魯莊公十五年會鄄至僖公九年會葵邱為
九考左傳莊公十五年復會于鄄齊始霸也葵邱之
會諸侯束牲載書而不㰱血又為極盛此衣裳之會
九始終確有可據正不必緣糾合宗親之說
微生畝章注微生姓畝名○通志氏族略曰微生猶今
人曰某生也
公伯竂章注伯寮魯人弟子也疏史記弟子傳云公伯
寮字子周魯人○(臣宗楷)按纂疏胡氏曰寮非孔子
弟子特季氏之黨耳若遊於聖門豈至陷其朋友哉
故集注亦但曰魯人其論自當
辟世章作者七人矣注七人謂長沮桀溺丈人石門荷
蕢儀封人楚狂接輿疏王弼云七人伯夷叔齊虞仲
夷逸朱張柳下惠少連○(臣宗楷)按張子正蒙曰七
人謂伏羲神農黃帝堯舜禹湯蓋制法興王之道非
有述于人者說與注疏並異
論語注疏卷十四考證
