欽定四庫全書
論語注疏卷十五
魏何晏集解唐陸德明音義宋邢昺疏
衞靈公第十五音義(凡四十九章)疏(正義曰此篇記孔子先禮後兵去亂就治
并明忠信仁知勸學為邦無所毁譽必察好惡志士君子之道事君相師之儀皆有恥且格之事故次前
篇也)
衞靈公問陳於孔子注孔曰軍陳行列之法孔子對曰
俎豆之事則嘗聞之矣注孔曰俎豆禮器軍旅之事未
之學也注鄭曰萬二千五百人為軍五百人為旅軍旅
末事本未立不可以教末事音義(列戶剛反俎側吕反)疏(正義曰此章記
孔子先禮後兵之事也衞靈公問陳於孔子者問軍陳行列之法於孔子也孔子對曰俎豆之事則嘗聞之矣
軍旅之事未之學也者俎豆禮器萬二千五百人為軍五百人為旅孔子之意治國以禮義為本軍旅為末本
未立則不可教以末事今靈公但問軍陳故對曰俎豆行禮之事則嘗聞之軍旅用兵之事未之學也左傳哀
十一年孔文子之將攻太叔也訪於仲尼仲尼曰胡簋之事則嘗學之矣甲兵之事未之聞也其意亦與此同
軍旅甲兵亦治國之具也彼以文子非禮欲國内用兵此以靈公空問軍陳故並不答非輕甲兵也注俎豆禮
器○正義曰案明堂位云俎有虞氏以梡夏后氏以嶡殷以椇周以房俎鄭注云梡斷木為四足而已嶡之言
蹷也謂中足為横距之象周禮謂之距椇之言枳俱也謂曲橈之也房謂足下跗也上下兩間有似於堂房魯
頌曰籩豆大房又曰夏后氏以楬豆殷玉豆周獻豆鄭注云楬無異物之飾也獻疏刻之齊人謂無髮為秃楬
其委曲制度備在禮圖注鄭曰萬二千五百人為軍五百人為旅○正義曰皆司馬序官文也)
明日遂行在陳絶糧從者病莫能興注孔曰從者弟子
興起也孔子去衞如曹曹不容又之宋宋遭匡人之難
又之陳會吳伐陳陳亂故乏食子路慍見曰君子亦有
窮乎子曰君子固窮小人窮斯濫矣注濫溢也君子固
亦有窮時但不如小人窮則濫溢為非音義(糧音粮鄭本作粻音
張下糧也從才用反難乃旦反慍紆問反見賢遍反下章注並同濫力暫反何云溢也鄭云竊也)䟽(正義
曰此章記孔子阨於陳也明日遂行者既答靈公之明日也遂去衞國而之於他邦也在陳絶糧從者病莫能
興者從者弟子也興起也孔子適在陳會吳伐陳陳亂故乏絶糧食弟子從者困病莫能興起也子路慍見曰
君子亦有窮乎者慍怒也子路以為君子學則祿在其中不當有窮困今乃窮困故慍怒而見問於夫子曰君
子亦豈如常人有窮困邪子曰君子固窮小人窮斯濫矣者濫溢也言君子固亦有窮困時但不如小人窮則
濫溢為非注孔曰至乏食○正義曰云孔子去衞如曹曹不容又之宋宋遭匡人之難又之陳會吳伐陳者皆
以孔子世家文而知也如之皆訓往)
子曰賜也女以予為多學而識之者與對曰然注孔曰
然謂多學而識之非與注孔曰謂今不然曰非也予一
以貫之注善有元事有會天下殊塗而同歸百慮而一
致知其元則衆善舉矣故不待多學而一以知之音義
(與音餘下非與也與同貫古亂反)疏(正義曰此章言善道有統也子曰賜也女以予為多學而識之者與
者孔子問子貢女意以我為多其學問記識之者與與語辭對曰然者子貢意以為然是夫子多學而識之也
非與者子貢又言今乃非多學而識之者與曰非也予一以貫之者孔子答言已之善道非多學而識之也我
但用一理以通貫之以其善有元事有會知其元則衆善舉矣故不待多學一以知之注天下殊塗而同歸百
慮而一致○正義曰周易下繫辭文也)
子曰由知德者鮮矣注王曰君子固窮而子路慍見故
謂之少於知德音義(鮮仙善反)疏(正義曰此章言子路鮮於知德鮮少也由子路名言
君子固窮而子路慍見故謂之少於知德也)
子曰無為而治者其舜也與夫何為哉恭已正南面而
已矣注言任官得其人故無為而治音義(治直吏反夫音符)疏
(正義曰此章美帝舜也帝王之道貴在無為清靜而民化之然後之王者以罕能及故孔子曰無為而天下治
者其舜也與所以無為者以其任官得人夫舜何必有為哉但恭敬已身正南面嚮明而已注言任官得其人
故無為而治○正義曰案舜典命禹宅百揆棄后稷契作司徒臯陶作士垂共工益作朕虞伯夷作秩宗䕫典
樂教胄子龍作納言并四岳十二牧凡二十二人皆得其人故舜無為而治也)
子張問行子曰言忠信行篤敬雖蠻貊之邦行矣言不
忠信行不篤敬雖州里行乎哉注鄭曰萬二千五百家
為州五家為鄰五鄰為里行乎哉言不可行立則見其
參於前也在輿則見其倚於衡也夫然後行注包曰衡
軛也言思念忠信立則常想見參然在目前在輿則若
倚車軛子張書諸紳注孔曰紳大帶音義(行下孟反下行不篤敬同
貊亡白反說文作貌云北方人也參所金反注同輿音餘倚於綺反夫音扶紳音申帶如字)疏(正義曰此
章言可常行之行也子張問行者問於夫子何如則可常行子曰言忠信行篤敬雖蠻貊之邦行矣言不忠信
行不篤敬雖州里行乎哉者孔子答言必當言盡忠誠不欺於物行唯敦厚而常謹敬則雖蠻貊遠國其道行
矣反此雖州里近處而行乎哉言不可行也立則見其參於前也在輿則見其倚於衡也夫然後行者輿是車
輿也衡軛也言常思念忠信篤敬立則想見參然在目前在輿則若倚車軛夫能如是而後可行子張書諸紳
者紳大帶也子張以孔子之言書之紳帶意其佩服無忽忘也注鄭曰至為里○正義白周禮大司徒職云五
家為比五比為閭四閭為族五族為黨五黨為州是二千五百家為州也今云萬二千五百家為州誤也云五
家為鄰五鄰為里者遂人職文也注紳大帶○正義曰以帶束腰垂其餘以為飾謂之紳玉藻說帶云大夫大
帶是一名大帶也玉藻稱天子素帶朱裏終辟諸侯素帶不朱裏而終辟大夫素帶辟垂士練帶率下辟居士
錦帶弟子縞帶并紐約用組三寸長齊於帶紳長制士三尺有司二尺有五寸子游曰參分帶下紳居二焉紳
韠結三齊大夫大帶四寸雜帶君朱綠大夫玄華士緇辟二寸再繚四寸凡帶有率無箴功此紳帶之制也)
子曰直哉史魚注孔曰衞大夫史鰌邦有道如矢邦無
道如矢注孔曰有道無道行直如矢言不曲君子哉蘧
伯玉邦有道則仕邦無道則可卷而懷之注包曰卷而
懷謂不與時政柔順不忤於人音義(鰌音秋行下孟反卷卷免反注同與
音預忤五故反)疏(正義曰此章美衞大夫史鰌蘧瑗之行也直哉史魚者美史魚之行正直也邦有道如矢
邦無道如矢者此其直之行也矢箭也史鰌之德其性惟直國之有道無道行直如箭言不隨世變曲也君子
哉蘧伯玉者美伯玉有君子之德也邦有道則仕邦無道則可卷而懷之者此其君子之行也國若有道則肆
其聰明而在仕也國若無道則韜光晦迹不與時政故亦常柔順不忤逆於人是以謂之君子也)
子曰可與言而不與之言失人不可與言而與之言失
言知者不失人亦不失言音義(知音智)疏(正義曰此章戒其知人也若中
人以上可以語上是可與言而不與言是失於彼人也若中人以下不可以語上而已與之言是失於己言也
惟知者明於事二者俱不失)
子曰志士仁人無求生以害仁有殺身以成仁注孔曰
無求生以害仁死而後成仁則志士仁人不愛其身也
疏(正義曰此章言志善之士仁愛之人無求生而害仁若身死而後成仁則志士仁人不愛其身有殺其身
以成其仁者也若伯夷叔齊及比干是也)
子貢問為仁子曰工欲善其事必先利其器居是邦也
事其大夫之賢者友其士之仁者注孔曰言工以利器
為用人以賢友為助疏(正義曰此章明為仁之法也子貢問為仁者子貢欲為仁未知
其法故問之子曰工欲善其事必先利其器者將答問仁先為設譬也若百工欲善其所為之事當先脩利所
用之器居是邦也事其大夫之賢者友其士之仁者者此答譬也言工以利器為用人以賢友為助大夫尊故
言事士卑故言友大夫言賢士言仁互文也)
顔淵問為邦子曰行夏之時注據見萬物之生以為四
時之始取其易知乘殷之輅注馬曰殷車曰大輅左傳
曰大輅越席昭其儉也服周之冕注包曰冕禮冠周之
禮文而備取其黈纊塞耳不任視聽樂則韶舞注韶舜
樂也盡善盡美故取之放鄭聲遠佞人鄭聲淫佞人殆
注孔曰鄭聲佞人亦俱能惑人心與雅樂賢人同而使
人淫亂危殆故當放遠之音義(易以豉反輅音路本亦作路越戶括反黈吐口
反纊音曠盡津忍反遠于萬反佞乃定反)疏(正義曰此章言治國之法也顔淵問為邦者為猶治也問治國
之禮法於孔子也子曰行夏之時者此下孔子答以為邦所行用之禮樂車服也夏之時謂以建寅之月為正
也據見萬物之生以為四時之始取其易知故使行之乘殷之輅者殷車曰大輅謂木輅也取其儉素故使乘
之服周之冕者冕禮冠也周之禮文而備取其黈纊塞耳不任視聽故使服之樂則韶舞者韶舜樂名也以其
盡善盡美故使取之放鄭聲遠佞人鄭聲淫佞人殆者又當放棄鄭衞之聲遠離辯佞之人以鄭聲佞人亦俱
能惑人心與雅樂賢人同然而使人淫亂危殆故使放遠之注馬曰至儉也O正義曰云殷車曰大輅者明堂
位曰大輅殷輅也鄭注云大輅木輅也漢祭天乘殷之路今謂之桑根車者是也路訓大也君之所在以大為
號門曰路門寢曰路寢車曰路車故人君之車通以路為名周禮巾車掌王之五路鄭玄云王在焉曰路彼解
天子之車故云王在耳其實諸侯之車亦稱為路云左傳曰大輅越席昭其儉也者桓二年文也越席結蒲為
席置於路中以茵藉示其儉也服虔云大路木路引之者以證殷路一名大路也杜元凱以大路為玉路今所
不取注包曰至視聽○正義曰云冕禮冠周之禮文而備者冠者首服之大名冕者冠中之别號故云冕禮冠
也世本云黃帝作冕宋仲子云冕冠之有旒者禮文殘缺形制難詳周禮弁師掌王之五冕皆玄冕朱裏止言
玄朱而已不言所用之物子罕篇云麻冕禮也盖以木為幹而用布衣之上玄下朱取天地之色其長短廣狹
則經傳無文阮諶三禮圖漢禮器制度云冕制皆長尺六寸廣八寸天子以下皆同沈引董巴輿服志云廣七
寸長尺二寸應劭漢官儀云廣七寸長八寸沈又云廣八寸長尺六寸者天子之冕廣七寸長尺二寸者諸侯
之冕廣七寸長八寸者大夫之冕但古禮殘缺未知孰是故備載焉司馬彪漢書輿服志云孝明帝永平二年
初詔有司采周官禮記尚書之文制冕皆前圓後方朱裏玄上前垂四寸後垂三寸天子白玉珠十二旒三公
諸侯青玉珠七旒卿大夫黑玉珠五旒皆有前無後此則漢法耳其古禮鄭玄注弁師云天子衮冕以五采繅
前後十二斿斿有五采玉十有二鷩冕前後九斿毳冕前後七斿希冕前後五斿玄冕前後三斿斿皆五采玉
十有二上公衮冕三采繅前後九斿斿有三采玉九侯伯鷩冕三采繅前後七斿斿有三采玉七子男毳冕三
采繅前後五斿斿有三采玉五孤卿以下皆二采繅二采玉焉盖以繅采玉其斿及玉各依命數耳謂之冕者
冕俛也以其後高前下有俛俯之形故因名焉盖以在上位者失於驕矜欲令位彌高而志彌下故制此服令
貴者下賤也云取其黈纊塞耳不任視聽者黈纊黃緜也案今禮圖衮冕以下皆有充耳天子以黈纊諸侯以
青纊以其冕旒垂目黈纊塞耳欲使無為清靜以化其民故不任視聽也)
子曰人無遠慮必有近憂注王曰君子當思患而預防
之疏(正義曰此章戒人備豫不虞也注王曰君子當思患而預防之○正義曰此周易既濟象辭也王弼
云存不忘亡既濟不忘未濟也)
子曰已矣乎吾未見好德如好色者也音義(好並呼報反下章好
行音同)疏(正義曰此章疾時人好色而不好德也)
子曰臧文仲其竊位者與知柳下惠之賢而不與立也
注孔曰柳下惠展禽也知賢而不舉是為竊位音義(者與
之與音餘)疏(正義曰此章勉人舉賢也竊盜也魯大夫臧文仲知賢不舉偷安於位故曰竊位以其知柳下
惠之賢不稱舉與立於朝廷也注柳下惠展禽也○正義曰案魯語展禽對臧文仲云獲聞之是其人氏展名
獲字禽柳下是其所食之邑名諡曰惠列女傳柳下惠死門人將諡之妻曰夫子之諡宜為惠乎門人從以為
諡莊子云柳下季者季是五十字禽是二十字)
子曰躬自厚而薄責於人則遠怨矣注孔曰責己厚責
人薄所以遠怨咎音義(遠于萬反注同咎其九反)疏(正義曰此章戒人責己也躬身
也言凡事自責厚薄責於人則所以遠怨咎也)
子曰不曰如之何注孔曰不曰如之何者猶言不曰柰
是何如之何者吾末如之何也已矣注孔曰如之何者
言禍難已成吾亦無如之何音義(難乃旦反)疏(正義曰此章戒人豫防禍
難也如柰也不曰如之何猶言不曰柰是何末無也若曰柰是何者則是禍難已成不可救藥吾亦無柰之何)
子曰羣居終日言不及義好行小慧難矣哉注鄭曰小
慧謂小小之才知難矣哉言終無成音義(慧音惠小才知魯讀為惠
今從古知音智)疏(正義曰此章貴義也小慧謂小小才知言人羣朋共居終竟一日所言不及義事但好行
小小才知以陵誇於人難有所成矣哉言終無成也)
子曰君子義以為質禮以行之孫以出之信以成之君
子哉注鄭曰義以為質謂操行孫以出之謂言語音義
(孫音遜)疏(正義曰此章論君子之行也義以為質謂操執以行者當以義為體質文之以禮然後行之孫
順其言語以出之守信以成之能此四者可謂君子哉)
子曰君子病無能焉不病人之不己知也注包曰君子
之人但病無聖人之道不病人之不己知疏(正義曰此章戒人脩
己也病猶患也言君子之人但患己無聖人之道不患人之不知己也)
子曰君子疾沒世而名不稱焉注疾猶病也䟽(正義曰此章勸
人脩德也疾猶病也言君子病其終世而善名不稱也)
子曰君子求諸己小人求諸人注君子責己小人責人
䟽(正義曰此章言君子責於己小人責於人也求責也諸於也)
子曰君子矜而不爭注包曰矜矜莊也羣而不黨注孔
曰黨助也君子雖衆不相私助義之與比音義(爭爭訟之爭比
毗志反)疏(正義曰此章言君子貌雖矜莊而不爭鬭君子雖衆而不私相黨助義之與比也)
子曰君子不以言舉人注包曰有言者不必有德故不
可以言舉人不以人廢言注王曰不可以無德而廢善
言疏(正義曰此章言君子用人取其善節也有言者不必有德故不可以言舉人當察言觀行然後舉之
夫婦之愚可以與知故不可以無德而廢善言也)
子貢問曰有一言而可以終身行之者乎子曰其恕乎
己所不欲勿施於人注言己之所惡勿加施於人疏(正義
曰此章言人當恕己以及物也子貢問曰有一言而可以終身行之者乎者問於孔子求脩身之要道也子曰
其恕乎己所不欲勿施於人者孔子答言唯仁恕之一言可終身行之也己之所惡勿加施於人即是恕也)
子曰吾之於人也誰毁誰譽如有所譽者其有所試矣
注包曰所譽者輒試以事不虚譽而已斯民也三代之
所以直道而行也注馬曰三代夏殷周用民如此無所
阿私所以云直道而行音義(譽音餘下及注同)疏(正義曰此章論正直之道
也子曰吾之於人也誰毁誰譽者毁謂譖害譽謂稱揚言我之於人於誰毁於誰譽無私毁譽也如有所譽者
其有所試矣者言所稱譽者輒試以事不虚譽而已也斯民也三代之所以直道而行也者斯此也三代夏殷
周也言如此用民無所阿私夏殷周三代之令王所以得稱直道而行也)
子曰吾猶及史之闕文也注包曰古之良史於書字有
疑則闕之以待知者有馬者借人乘之今亡矣夫注包
曰有馬不能調良則借人乘習之孔子自謂及見其人
如此至今無有矣言此者以俗多穿鑿音義(借子夜反注同夫音
符)疏(正義曰此章疾時人多穿鑿也子曰吾猶及史之闕文也者史是掌書之官也文字也古之良史於
書字有疑則闕之以待能者不敢穿鑿孔子言我尚及見此古史闕疑之文有馬者借人乘之者此舉喻也喻
己有馬不能調良當借人乘習之也今亡矣夫者亡無也孔子自謂及見其人如此闕疑至今則無有矣言此
者以俗多穿鑿)
子曰巧言亂德小不忍則亂大謀注孔曰巧言利口則
亂德義小不忍則亂大謀疏(正義曰此章戒人慎口忍事也有言者不必有德故
巧言利口則亂德義山藪藏疾國君含垢故小事不忍則亂大謀)
子曰衆惡之必察焉衆好之必察焉注王曰或衆阿黨
比周或其人特立不羣故好惡不可不察也音義(惡烏路反
注同好呼報反注同比毗志反)疏(正義曰此章論知人之事也夫知人未易設有一人為衆所惡不可即從
雷同而惡之或其人特立不羣故必察焉又設有一人為衆所好亦不可即從衆而好之或此人行惡衆乃阿
黨比周故不可不察注王曰或衆阿黨比周○正義曰此解衆好之也謂衆多惡人私相阿曲朋黨比近周密
也文十八年左傳言渾敦之惡云頑嚚不友是與比周杜注云比近也周密也言比是相近也周是親密也唯
是親愛之義非為善惡之名為政篇子曰君子周而不比小人比而不周孔曰忠信為周阿黨為比以君子小
人相對故觀文為說也)
子曰人能弘道非道弘人注王曰才大者道隨大才小
者道隨小故不能弘人疏(正義曰此章論道也弘大也道者通物之名虚無妙用不
可須臾離但仁者見之謂之仁知者見之謂之知是人才大者道隨之大也故曰人能弘道百姓則日用而不
知是人才小者道亦隨小而道不能大其人也故曰非道弘人)
子曰過而不改是謂過矣疏(正義曰此章戒人改過也人誰無過過而能改善莫
大焉過而不改是謂過矣)
子曰吾嘗終日不食終夜不寢以思無益不如學也疏
(正義曰此章勸人學也)
子曰君子謀道不謀食耕也餒在其中矣學也祿在其
中矣君子憂道不憂貧注鄭曰餒餓也言人雖念耕而
不學故飢餓學則得祿雖不耕而不餒此勸人學音義
(餒奴罪反餓也)疏(正義曰此章亦勸人學也人非道不立故必先謀於道道高則祿來故不暇謀於食餒餓
也言人雖念耕而不學則無知歲有凶荒故飢餓學則得祿雖不耕而不餒是以君子但憂道德不成不憂貧
乏也然耕也未必皆餓學也未必皆得祿大判而言故云耳)
子曰知及之仁不能守之雖得之必失之注包曰知能
及治其官而仁不能守雖得之必失之知及之仁能守
之不莊以涖之則民不敬注包曰不嚴以臨之則民不
敬從其上知及之仁能守之莊以涖之動之不以禮未
善也注王曰動必以禮然後善音義(知音智注及下同涖音利又音類下
同)疏(正義曰此章論居官臨民之法也子曰知及之仁不能守之雖得之必失之者得位由知守位在仁
若人知能及治其官而仁不能守雖得祿位必將失之知及之仁能守之不莊以涖之則民不敬者莊嚴也涖
臨也言雖知及其官仁能守位不嚴以臨之則民不敬從其上知及之仁能守之莊以涖之動之不以禮未善
也者言動必以禮然後善李充云夫知及以得其失也蕩仁守以靜其失也寬莊涖以威其失也猛故必須禮
然後和之以禮制知則精而不蕩以禮輔仁則温而不寬以禮御莊則威而不猛故安上治民莫善於禮顔特
進云知以通其變仁以安其性莊以安其慢禮以安其情化民之善必備此四者)
子曰君子不可小知而可大受也小人不可大受而可
小知也注王曰君子之道深遠不可小了知而可大受
小人之道淺近可小了知而不可大受也疏(正義曰此章言君子
小人道德深淺不同之事也言君子之道深遠仰之彌高鑽之彌堅故不可小了知也使人饜飫而已是可大
受也小人之道淺近易為窮竭故不可大受而可小了知也)
子曰民之於仁也甚於水火注馬曰水火及仁皆民所
仰而生者仁最為甚水火吾見蹈而死者矣未見蹈仁
而死者也注馬曰蹈水火或時殺人蹈仁未嘗殺人音
義(蹈徒報反)疏(正義曰此章勸人行仁道也子曰民之於仁也甚於水火者言水火飲食所由仁者善行
之長皆民所仰而生者也若較其三者所用則仁最為甚也水火吾見蹈而死者矣未見蹈仁而死者也者此
明仁甚於水火之事也蹈猶履也水火雖所以養人若履踐之或時殺人若履行仁道未嘗殺人也王弼云民
之遠於仁甚於水火見有蹈水火者未嘗見蹈仁者也雖與馬意不同亦得為一義)
子曰當仁不讓於師注孔曰當行仁之事不復讓於師
言行仁急音義(復扶又反)疏(正義曰此章言行仁之急也弟子之法為事雖當讓於師若當
行仁之事不復讓於師也)
子曰君子貞而不諒注孔曰貞正諒信也君子之人正
其道耳言不必小信疏(正義曰此章貴正道而輕小信也貞正也諒信也君子之人正
其道耳言不必小信案昭七年左傳云子産為豐施歸州田於韓宣子曰日君以夫公孫段為能任其事而賜
之州田今無祿早世不獲久享君德其子弗敢有不敢以聞於君私致諸子宣子辭子産曰古人有言曰其父
析薪其子弗克負荷施將懼不能任其先人之祿其况能任大國之賜縱吾子為政而可後之人若屬有疆場
之言敝邑獲戾而豐氏受其大討吾子取州是免敝邑於戾而建置豐氏也敢以為請杜注云傳言子産貞而
不諒言段受晉邑卒而歸之是正也知宣子欲之而言畏懼後禍是不信故杜氏引此文為注也)
子曰事君敬其事而後其食注孔曰先盡力而後食祿
疏(正義曰此章言為臣事君之法也言當先盡力敬其職事必有勲績而後食祿也)
子曰有教無類注馬曰言人所在見教無有種類音義
(種章勇反)疏(正義曰此章言教人之法也類謂種類言人所在見教無有貴賊種類也)
子曰道不同不相為謀音義(為于偽反)疏(正義曰此章言人之為事必須先謀
若道同者共謀則情審不誤若道不同而相為謀則事不成也)
子曰辭達而已矣注孔曰凡事莫過於實辭達則足矣
不煩文豔之辭音義(豔以驗反)疏(正義曰此章明言語之法也凡事莫過於實辭達則
足矣不須文豔也)
師冕見注孔曰師樂人盲者名冕及階子曰階也及席
子曰席也皆坐子告之曰某在斯某在斯注孔曰歴告
以坐中人姓字所在處師冕出子張問曰與師言之道
與子曰然固相師之道也注馬曰相導也音義(見賢遍反處昌
慮反道與之與音餘相息亮反注同馬云相導也鄭云相扶也)疏(正義曰此章論相師之禮也師冕見者師
樂人肓者名冕見謂來見孔子也及階子曰階也及席子曰席也者師冕及階及席孔子並告之使師冕知而
升階登席也皆坐子告之曰某在斯某在斯者孔子見瞽者必起弟子亦起冕既登席而坐孔子及弟子亦皆
坐孔子歴以坐中人姓字所在處告師冕使知也師冕出子張問曰與師言之道與者道謂禮也子張見孔子
歴告之未嘗知此禮旣師冕出去而問孔子曰此是與師言之禮與子曰然固相師之道也者道猶導也孔子
然答子張言此固是相導樂師之禮也)
論語注疏卷十五
論語注疏卷十五考證
衞靈公問陳於孔子章在陳絶糧注孔子去衞如曹曹
不容又之宋宋遭匡人之難又之陳會吳伐陳陳亂
故乏食○纂箋齊氏曰考之春秋其時陳服楚蔡服
吳吳楚交戰無虚歲孔子蓋為楚昭王徘徊陳蔡而
絶糧於兵間也
顔淵問為邦章行夏之時疏謂以建寅之月為正○(臣
宗楷)按集注云以斗柄初昏建寅之月為歲首纂疏
金氏曰此特古歷耳沈括云今正月斗柄指丑蓋歲
差也但以冬為亥子丑春為寅卯辰不必因所建也
乘殷之輅注殷車曰大輅疏大輅木輅也漢祭天乘殷
之路今謂之桑根車者也路訓大也君之所在以大
為號門曰路門寢曰路寢車曰路車○(臣宗楷)按輅
之名不始於商明堂位曰鸞車有虞氏之輅也鉤車
夏后氏之輅也已統言輅可見又留青日扎云齊志
殷因乘鉤而制車因桑根而為色古之器車即今之
桑根車一曰金根車言桑色黃如金也漢儀天子法
駕曰金根車
吾猶及史之闕文也章借人乘之注有馬不能調良則
借人乘習之○纂箋黃氏曰三代無乘馬者所謂乘
如詩乘乘鴇乘乘黃之類蓋四馬駕車而坐乘之也
則借乘乃與共之義非調習之謂
論語注疏卷十五考證
