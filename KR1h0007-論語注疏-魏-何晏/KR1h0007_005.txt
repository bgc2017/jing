欽定四庫全書
論語注疏卷五
魏何晏集解唐陸德明音義宋邢昺疏
公冶長第五音義(凡二十九章)疏(正義曰此篇大指明賢人君子仁知剛直以前
篇擇仁者之里而居故得學為君子即下云魯無君子斯焉取斯是也故次里仁)
子謂公冶長可妻也雖在縲絏之中非其罪也以其子
妻之注孔曰冶長弟子魯人也姓公冶名長縲黑索絏
攣也所以拘罪人音義(冶音也長如字姓公冶名長家語字子張范寗云名芝字子長
史記亦字子長妻七細反下同縲尤追反孔云黑索攣力專反拘音俱)疏(正義曰此章明弟子公冶長之
賢也子謂公冶長可妻也者納女於人曰妻孔子評論弟子公冶長德行純備可納女與之為妻也雖在縲絏
之中非其罪也者縲黑索絏攣也古獄以黑索拘攣罪人於時冶長以枉濫被繫故孔子論之曰雖在縲絏之
中實非其冶長之罪也以其子妻之者論竟遂以其女子妻之也注孔曰至名長○正義曰云冶長弟子魯人
也者案家語弟子篇云公冶長魯人字子長為人能忍恥孔子以女妻之又案史記弟子傳云公冶長齊人而
此云魯人用家語為說也張華云公冶長墓在陽城姑幕城東南五里所基極高舊說冶長解禽語故繫之縲
絏以其不經今不取也)
子謂南容邦有道不廢邦無道免於刑戮以其兄之子
妻之注王曰南容弟子南宮縚魯人也字子容不廢言
見用音義(戮音六)疏(正義曰此章孔子評論弟子南容之賢行也邦有道不廢邦無道免於刑
戮者此南容之德也若遇邦國有道則常得見用在官不被廢棄若遇邦國無道則必危行言遜以脱免於刑
罰戮辱也以其兄之子妻之者言德行如此故以其兄之女與之為妻也注王曰至子容○正義曰云南容弟
子南宮縚魯人也字子容者此家語弟子篇文也案史記弟子傳云南宮适字子容鄭注檀弓云南宮縚孟僖
子之子南宮閱以昭七年左氏傳云孟僖子將卒召其大夫云屬說與何忌於夫子以事仲尼以南宮為氏故
世本云中孫玃生南宮縚是也然則名縚名适又名閱字子容氏南宮本孟氏之後也)
子謂子賤注孔曰子賤魯人弟子宓不齊君子哉若人
魯無君子者斯焉取斯注包曰若人者若此人也如魯
無君子子賤安得此行而學行之音義(焉於虔反此行之行下孟反)
疏(正義曰此章論子賤之德也君子哉若人魯無君子者斯焉取斯者此評論之辭也因美魯多君子故曰
有君子之德哉若此人也魯國若更無君子者斯子賤安得取斯君子之德行而學行之乎明魯多君子故子
賤得學為君子也注孔曰至不齊○正義曰案家語弟子篇云宓不齊魯人字子賤少孔子四十九歲為單父
宰有才知仁愛百姓不忍欺之故孔子大之也)
子貢問曰賜也何如子曰女器也注孔曰言女器用之
人曰何器也曰瑚璉也注包曰瑚璉黍稷之器夏曰瑚
殷曰璉周曰簠簋宗廟之器貴者音義(瑚音胡璉力展反簠音甫簋音
軌)疏(正義曰此章明弟子子貢之德也子貢曰賜也何如者子貢見夫子歴說諸弟子不及於已故問之
曰賜也已自不知其行何如也子曰女器也者夫子答之言女器用之人也曰何器也者子貢雖得夫子言已
為器用之人但器有善惡猶未知已器云何故復問之也曰瑚璉也者此夫子又為指其定分瑚璉黍稷之器
宗廟之器貴者也言女是貴器也注包曰至貴者○正義曰云瑚璉黍稷之器夏曰瑚殷曰璉周曰簠簋者案
明堂位說四代之器云有虞氏之兩敦夏后氏之四璉殷之六瑚周之八簋注云皆黍稷器制之異同未聞鄭
注周禮舍人云方曰簠圓曰簋如記文則夏器名璉殷器名瑚而包咸鄭玄等注此論語賈服杜等注左傳皆
云夏曰瑚或别有所據或相從而誤也)
或曰雍也仁而不佞注馬曰雍弟子仲弓名姓冉子曰
焉用佞禦人以口給屢憎於人不知其仁焉用佞注孔
曰屢數也佞人口辭捷給數為人所憎惡音義(焉於虔反下同
禦魚呂反數色角反下同)疏(正義曰此章明仁不湏佞也或曰雍也仁而不佞者佞口才也或有一人言於
夫子曰弟子冉雍雖身有仁德而口無才辯或人嫌其德未備也子曰焉用佞者夫子語或人言仁人安用其
佞也禦人以口給屢憎於人者夫子更為或人說佞人之短屢數也言佞人禦當於人以口才捷給屢致憎惡
於人謂數為人所憎惡也不知其仁焉用佞者言佞人既數為人所憎惡則不知有其仁德之人復安用其佞
耶注馬曰雍弟子仲弓名姓冉○正義曰案史記弟子傳冉雍字仲弓鄭玄曰魯人也注孔曰至憎惡○正義
曰云屢數也者釋言云屢亟也郭璞云亟亦數也云佞人口辭捷給數為人所憎惡者案左傳云寡人不佞服
虔云佞才也不才者自謙之辭也而此云焉用佞禦人以口給屢憎於人則佞非善事而以不佞為謙者佞是
口才捷利之名本非善惡之稱但為佞有善惡耳為善捷敏是善佞祝鮀是也為惡捷敏是惡佞即遠佞人是
也但君子欲訥於言而敏於行言之雖多情或不信故云焉用佞耳)
子使漆雕開仕對曰吾斯之未能信注孔曰開弟子漆
雕姓開名仕進之道未能信者未能究習子說注鄭曰
善其志道深音義(漆音七說音悦)疏(正義曰此章明弟子漆雕開之行子使漆雕開仕者
弟子姓漆雕名開孔子使之仕進也對曰吾斯之未能信者開意志於學道不欲仕進故對曰吾於斯仕進之
道未能信言未能究習也子說者孔子見其不汲汲於榮禄知其志道深故喜說也注孔曰至開名○正義曰
案史記弟子傳漆雕開字子開鄭玄曰魯人也)
子曰道不行乘桴浮于海從我者其由與注馬曰桴編
竹木大者曰栰小者曰桴子路聞之喜注孔曰喜與已
俱行子曰由也好勇過我無所取材注鄭曰子路信夫
子欲行故言好勇過我無所取材者無所取於桴材以
子路不解微言故戱之耳一曰子路聞孔子欲浮海便
喜不復顧望故孔子歎其勇曰過我無所取哉言唯取
於已古字材哉同音義(桴芳符反與音餘編必緜反又蒲典反栰音伐好呼報反注同
過我絶句一讀過字絶句材才哉二音解音蟹復扶又反)疏(正義曰此章仲尼患中國不能行已之道也道
不行乘桴浮于海者桴竹木所編小栰也言我之善道中國既不能行即欲乘其桴栰浮渡于海而居九夷庶
幾能行已道也從我者其由與者由子路名以子路果敢有勇故孔子欲令從已意未決定故云與以疑之子
路聞之喜者喜夫子欲與已俱行也子曰由也好勇過我無所取材者孔子以子路不解微言故以此戲之耳
其說有二鄭以為材桴材也子路信夫子欲行故言好勇過我無所取材者無所取於桴材也示子路令知已
但歎世無道耳非實即欲浮海也一曰材讀曰哉子路聞孔子欲浮海便喜不復顧望孔子之微意故孔子歎
其勇曰過我無所取哉者言唯取於己無所取於他人哉注馬曰至曰桴○正義曰云桴編竹木大者曰栰小
者曰桴者爾雅云舫泭也郭璞云水中篺筏孫炎云舫水中為泭筏也方言云泭謂之篺篺謂之筏筏秦晉之
通語也方舫泭桴音義同也)
孟武伯問子路仁乎子曰不知也注孔曰仁道至大不
可全名也又問子曰由也千乘之國可使治其賦也注
孔曰賦兵賦不知其仁也求也何如子曰求也千室之
邑百乘之家可使爲之宰也注孔曰千邑之邑卿大夫
之邑卿大夫稱家諸侯千乘大夫百乘宰家臣不知其
仁也赤也何如子曰赤也束帶立於朝可使與賓客言
也注馬曰赤弟子公西華有容儀可使為行人不知其
仁也音義(乘繩證反下及注同賦孔云兵賦鄭云軍賦梁武云魯論作傳朝直遥反)疏(正義曰此
章明仁之難也孟武伯問子路仁乎子曰不知也者魯大夫孟武伯問於夫子曰弟子子路有仁德否乎夫子
以為仁道至大不可全名故答曰不知也又問者武伯意其子路有仁故夫子雖答以不知又復問之也子曰
由也千乘之國可使治其賦也不知其仁也者此夫子更為武伯說子路之能言由也有勇千乘之大國可使
治其兵賦也不知其仁也言仁道則不全也求也何如者此句又武伯問辭言弟子冉求仁道何如子曰求也
千室之邑百乘之家可使為之宰也不知其仁也者此孔子又答武伯以冉求之能也言求也若卿大夫千室
之邑百乘卿大夫之家可使為之邑宰也仁則不知也赤也何如者此句又武伯問辭言弟子公西赤仁道何
如子曰赤也束帶立於朝可使與賓客言也不知其仁也者此孔子又答以公西赤之才也言赤也有容儀可
使為行人之官盛服束帶立於朝廷可使與鄰國之大賓小客言語應對也仁則不知注孔曰賦兵賦○正義
曰案隠四年左傳云敝邑以賦與陳蔡從服虔云賦兵也以田賦出兵故謂之兵賦正謂以兵從也其賦法依
周禮九夫為井四井為邑四邑為邱邱十六井出戎馬一匹牛三頭四邱為甸甸六十四井出長轂一乘戎馬
四匹牛十二頭甲士三人步卒七十二人是也注孔曰至家臣○正義曰云千室之邑卿大夫之邑者大學云
百乘之家不畜聚歛之臣鄭注云百乘之家有采地者也又鄭注云此采地一同之廣輪也然則此云千室之
邑百乘之家者謂卿大夫采邑地有一同民有千家者也左傳曰唯卿備百邑司馬法成方十里出革車一乘
故知百乘之家地一同也注馬曰至行人○正義曰云赤弟子公西華者案史記弟子傳云公西赤字子華鄭
玄曰魯人少孔子四十二歲云有容儀可使為行人者按周禮有大行人小行人之職掌賓客之禮儀及朝覲
聘問之事言公西華任此官也)
子謂子貢曰女與回也孰愈注孔曰愈猶勝也對曰賜
也何敢望回回也聞一以知十賜也聞一以知二子曰
弗如也吾與女弗如也注包曰既然子貢不如復云吾
與女俱不如者蓋欲以慰子貢也音義(聞如字本或作問字非)疏
(正義曰此章美顔回之德子謂子貢曰女與回也孰愈者愈猶勝也孔子乘間問弟子子貢曰女之才能與顔
回誰勝對曰賜也何敢望回者望謂比視子貢稱名言賜也才劣何敢比視顔回也回也聞一以知十賜也聞
一以知二者子貢更言不敢望回之事假說數名以明優劣一者數之始十者數之終顔回亞聖故聞始知終
子貢識淺故聞一纔知二以明已與回十分及二是其懸殊也子曰弗如也吾與女弗如也者夫子見子貢之
答識有懸殊故云弗如也弗者不之深也既然答子貢不如又恐子貢慚愧故復云吾與女俱不如欲以安慰
子貢之心使無慚也)
宰予晝寝注孔曰宰予弟子宰我子曰朽木不可雕也
注包曰朽腐也雕雕琢刻畫糞土之牆不可杇也注王
曰杇鏝也此二者以喻雖施功猶不成於予與何誅注
孔曰誅責也今我當何責於女乎深責之子曰始吾於
人也聽其言而信其行今吾於人也聽其言而觀其行
於予與改是注孔曰改是聽言信行更察言觀行發於
宰我之晝寝音義(予羊汝反或音餘晝竹救反寝七荏反朽香久反雕丁條反腐房甫反琢
陟角反盡乎卦反糞弗問反本或作糞同予宰我之名與音餘語辭也下同行下孟反)疏(正義曰此章勉
人學也宰予晝寝者弟子宰我晝日寝寐也子曰朽木不可雕也糞土之牆不可杇也者此孔子責宰我之辭
也朽腐也雕雕琢刻畫也杇鏝也言腐爛之木不可雕琢刻晝以成器物糞土之牆易為垝壞不可杇鏝塗塓
以成華美此二者以喻人之學道當輕尺璧而重寸隂今乃廢惰晝寝雖欲施功教之亦終無成也於予與何
誅者誅責也與語辭言於宰予何足責乎謂不足可責乃是責之深也然宰我處四科而孔子深責者託之以
設教耳宰我非實惰學之人也子曰始吾於人也聽其言而信其行今吾於人也聽其言而觀其行於予與改
是者與亦語辭以宰予嘗謂夫子言己勤學今乃晝寝是言與行違故孔子責之曰始前吾於人也聽其所言
即信其行以為人皆言行相副今後吾於人也雖聽其言更觀其行待其相副然後信之因發於宰予晝寝言
行相違改是聽言信行更察言觀行也注包曰宰予弟子宰我○正義曰案史記弟子傳云宰予字子我鄭玄
曰魯人也注王曰杇鏝也○正義曰釋宮云鏝謂之杇郭璞云泥鏝也李廵曰鏝一名杇塗工之作具也然則
杇是塗之所用因謂泥牆為杇)
子曰吾未見剛者或對曰申棖注包曰申棖魯人子曰
棖也慾焉得剛注孔曰慾多情慾音義(棖直庚反包云魯人也鄭云蓋
孔子弟子申續史記云申棠字周家語云申續字周也慾音欲或羊住反焉於虔反)疏(正義曰此章明剛子
曰吾未見剛者剛謂質直而理者也夫子以時皆柔佞故云吾未見剛者或對曰申棖者或人聞孔子之言乃
對曰申棖性剛子曰棖也慾焉得剛者夫子謂或人言剛者質直寡慾今棖也多情慾情慾既多或私佞媚安
得剛乎注包曰申棖魯人○正義曰鄭云蓋孔子弟子申續史記云申棠字周家語云申續字周)
子貢曰我不欲人之加諸我也吾亦欲無加諸人注馬
曰加陵也子曰賜也非爾所及也注孔曰言不能止人
使不加非義於已疏(正義曰此章明子貢之志子貢曰我不欲人之加諸我也吾亦欲無
加諸人者加陵也諸於也子貢言我不欲他人以非義加陵於己吾亦欲無以非義加陵於人也子曰賜也非
爾所及也者爾女也夫子言使人不加非義於己亦為難事故曰賜也此事非女所能及言不能止人使不加
非義於己也)
子貢曰夫子之文章可得而聞也注章明也文彩形質
著見可以耳目循夫子之言性與天道不可得而聞也
注性者人之所受以生也天道者元亨日新之道深微
故不可得而聞也音義(著知慮反見賢遍反循音廵亨許庚反天道何云元亨日新之
道鄭云七政變通之占)疏(正義曰此章言夫子之道深微難知也子貢曰夫子之文章可得而聞也者章
明也子貢言夫子之述作威儀禮法有文彩形質著明可以耳聽目視依循學習故可得而聞也夫子之言性
與天道不可得而聞也者天之所命人所受以生是性也自然化育元亨日新是天道也與及也子貢言若夫
子言天命之性及元亨日新之道其理深微故不可得而聞也注性者至聞也○正義曰云性者人之所受以
生也者中庸云天命之謂性注云天命謂天所命生人者也是謂性命木神則仁金神則義火神則禮水神則
知土神則信孝經說曰性者生之質命人所稟受度也言人感自然而生有賢愚吉凶或仁或義若天之付命
遣使之然其實自然天性故云性者人之所受以生也云天道者元亨日新之道者案易乾卦云乾元亨利貞
文言曰元者善之長也亨者嘉之會也利者義之和也貞者事之幹也謂天之體性生養萬物善之大者莫善
施生元為施生之宗故言元者善之長也嘉美也言天能通暢萬物使物嘉美而會聚故云嘉之會也利者義
之和也者言天能利益庶物使物各得其宜而和同也貞者事之幹也者言天能以中正之氣成就萬物使物
皆得幹濟此明天之德也天本無心豈造元亨利貞之德也天本無心豈造元亨利貞之名也但聖人以人事
託之謂此自然之功為天之四德也此但言元亨者略言之也天之為道生生相續新新不停故曰日新也以
其自然而然故謂之道云深微故不可得而聞也者言人禀自然之性及天之自然之道皆不知所以然而然
是其理深微故不可得而聞也)
子路有聞未之能行唯恐有聞注孔曰前所聞未及行
故恐後有聞不得並行也疏(正義曰此章言子路之志也子路於夫子之道前有
所聞未能及行唯恐後有聞不得並行也)
子貢問曰孔文子何以謂之文也注孔曰孔文子衛大
夫孔圉文諡也子曰敏而好學不恥下問是以謂之文
也注孔曰敏者識之疾也下問謂凡在已下者音義(圉魚
呂反好呼報反)疏(正義曰此章言文為美諡也子貢問曰孔文子何以謂之文也者言文是諡之美者故問
衛大夫孔圉有何善行而得謂之文也子曰敏而好學不恥下問是以謂之文也者此夫子為子貢說文子之
美行也敏者疾也下問問凡在己下者言文子知識敏疾而又好學有所未辯不羞恥於問己下之人有此美
行是以諡謂之文也注孔曰至諡也○正義曰云孔文子衛大夫孔圉者左傳文也云文諡也者案諡法云勤
學好問曰文)
子謂子産有君子之道四焉注孔曰子産鄭大夫公孫
僑其行己也恭其事上也敬其養民也惠其使民也義
音義(僑其驕反)疏(正義曰此章美子産之德子謂子産有君子之道四焉者孔子評論鄭大夫子産事
上使下有君子之道四焉下文是也其行己也恭者一也言己之所行常能恭順不違忤於物也其事上也敬
者二也言承事在己上之人及君親則忠心復加謹敬也其養民也惠者三也言愛養於民振乏賙無以恩惠
也其使民也義者四也義宜也言役使下民皆於禮法得宜不妨農也注孔曰至孫僑○正義曰案左傳子產
穆公之孫公子發之子名僑公子之子稱公孫襄三十年執鄭國之政故云鄭大夫公孫僑也公子發字子國
公孫之子以王父字為氏據後而言故後或謂之國僑)
子曰晏平仲善與人交久而敬之注周曰齊大夫晏姓
平諡名嬰疏(正義曰此章言齊大夫晏平仲之德凡人輕交易絶平仲則久而愈敬所以為善注
周曰至名嬰○正義曰云齊大夫晏姓平諡名嬰者案左傳文知之是晏桓子之子也諡法治而無眚曰平)
子曰臧文仲居蔡注包曰臧文仲魯大夫臧孫辰文諡
也蔡國君之守龜出蔡地因以為名焉長尺有二寸居
蔡僭也山節藻梲注包曰節者栭也刻鏤為山梲者梁
上楹畫為藻文言其奢侈何如其知也注孔曰非時人
謂之為知音義(臧子郎反守手又反僭子念反藻音早水草有文者也梲本又作掇草悦反梁
上短柱也栭音而楹音盈侈昌氏反又式氏反知音智注同)疏(正義曰此章明臧文仲不知也子曰臧文
仲居蔡者蔡國君之守龜名也而魯大夫臧文仲居守之言其僭也山節者節栭也刻鏤為山形故云山節也
藻梲者藻水草有文者也梲梁上短柱也畫為藻文故云藻梲此言其奢侈也何如其知也者言僭奢若此是
不知也所以非時人謂之為知注包曰至僭也○正義曰云臧文仲魯大夫臧孫辰者案世本孝公生僖伯彄
彄生哀伯逹逹生伯氏瓶瓶生文仲辰則辰是公子彄曾孫也彄字子臧公孫之子以王父字為氏故姓曰臧
也云文諡也者諡法云道德博文曰文云蔡國君之守龜出蔡地因以為名焉長尺有二寸居蔡僭也者漢書
食貨志云元龜為蔡家語稱漆雕平對孔子云臧氏有守龜其名曰蔡文仲三年而為一兆武仲三年而為二
兆是大蔡為大龜蔡是龜之名耳鄭玄包咸皆云出蔡地因以為名未知孰是食貨志云龜不盈尺不得為寳
故知此龜長尺二寸此國君之守龜臧氏為大夫而居之故云僭也注包曰至奢侈○正義曰云節者栭也者
釋宮文云刻鏤為山梲者梁上楹畫為藻文者釋宮云杗廇謂之梁其上楹謂之梲栭謂之楶郭璞曰梲侏儒
柱也楶即櫨也此言山節者謂刻鏤柱頭為斗栱形如山也藻梲者謂畫梁上短柱為藻文也此是天子廟飾
而文仲僭為之故言其奢侈文二年左傳仲尼謂之作虚器言有其器而無其位故曰虚也)
子張問曰令尹子文注孔曰令尹子文楚大夫姓鬭名
縠字於莬三仕爲令尹無喜色三已之無慍色舊令尹
之政必以告新令尹何如子曰忠矣曰仁矣乎曰未知
焉得仁注但聞其忠事未知其仁也崔子弑齊君陳文
子有馬十乘棄而違之注孔曰皆齊大夫崔杼作亂陳
文子惡之捐其四十匹馬違而去之至於他邦則曰猶
吾大夫崔子也違之之一邦則又曰猶吾大夫崔子也
違之何如子曰清矣曰仁矣乎曰未知焉得仁注孔曰
文子辟惡逆去無道求有道當春秋時臣陵其君皆如
崔子無有可止者音義(於音烏菟音塗愠紆問反知如字鄭音智注及
下同焉於虔反下同崔鄭注云魯讀崔為高今從古弑施志反本又作殺同乘繩證反杼直呂反惡之之惡烏路反捐悦全反
辟音避)疏(正義曰此章明仁之難成也子張問曰令尹子文三仕為令尹無喜色三已之無愠色舊令尹
之政必以告新令尹何如者弟子子張問於孔子曰楚大夫令尹子文三被任用仕為令尹之官而無喜見於
顔色三被已退無愠懟之色舊令尹之政令規矩必以告新令尹慮其未曉也子文有此美行子張疑可謂仁
故問曰何如子曰忠矣者孔子答言為行如此是忠臣也曰仁矣乎者子張復問子文此德可謂仁矣乎曰未
知焉得仁者孔子答言如其所說但聞其忠事未知其仁也崔子弑齊君陳文子有馬十乘棄而違之至於他
邦則曰猶吾大夫崔子也違之之一邦則又曰猶吾大夫崔子也違之何如者此子張又舉齊大夫陳文子之
行而問孔子也崔子崔杼也為齊大夫作亂弑其君光陳文子惡之故家雖富有馬十乘謂四十匹也而輒捐
棄違去之至於他國亦遇其亂陳文子則曰猶吾齊大夫崔子也而違去之復往一他邦則又曰猶吾齊大夫
崔子也而違去之為行若此其人何如子曰清矣者孔子答言文子辟惡逆去無道求有道當春秋時臣陵其
君皆如崔子無可止者可謂清潔矣曰仁矣乎者子張意其為仁故復問之曰可以為仁矣乎曰未知焉得仁
者孔子答言據其所聞但是清耳未知他行安得仁乎注孔曰至於莵○正義曰案宣四年左傳云初若敖娶
於䢵生鬭伯比若敖卒從其母畜於䢵淫於䢵子之女生子文焉䢵夫人使棄諸夢中虎乳之䢵子田見之懼
而歸夫人以告遂使收之楚人謂乳穀謂虎於莵故命之曰鬭穀於莵實為令尹子文是也令尹宰也周禮六
卿大宰為長遂以宰為上卿之號楚臣令尹為長從他國之言或亦謂之宰宣十二年左傳云蒍敖為宰是也
令善也尹正也言用善人正此官也楚官多以尹為名皆取其正直也注孔曰至匹馬○正義曰云皆齊大夫
者並見春秋故知之云崔杼作亂者左襄二十五年云四十匹馬者古以四馬共駕一車因謂四匹為乘經言
十乘故知四十匹也)
季文子三思而後行子聞之曰再斯可矣注鄭曰季文
子魯大夫季孫行父文諡也文子忠而有賢行其舉事
寡過不必乃三思音義(三息暫反父音甫賢行之行下孟反)疏(正義曰此章美魯大
夫季文子之德文子忠而有賢行其舉事皆三思之然後乃行常寡過咎孔子聞之曰不必乃三思但再思之
斯亦可矣注鄭曰至諡也○正義曰案春秋文六年經書秋季孫行父如晉左傳曰季文子將聘於晉使求遭
喪之禮以行其人曰將焉用之文子曰備豫不虞古之善教也求而無之實難過求何害杜預云所謂文子三
思故知文子魯大夫季孫行父也諡法云道德博聞曰文)
子曰寗武子注馬曰衛大夫寗俞武諡也邦有道則知
邦無道則愚其知可及也其愚不可及也注孔曰佯愚
似實故曰不可及也音義(寗乃定反俞羊朱反知音智下同)疏(正義曰此章美
衛大夫寗武子之德也邦有道則知邦無道則愚者此其德也若遇邦國有道則顯其知謀若遇無道則韜藏
其知而佯愚其知可及也其愚不可及也者言有道則知人或可及佯愚似實不可及也注馬曰衛大夫寗俞
武諡也○正義曰案春秋文四年衛侯使寗俞來聘左傳曰衛寗武子来聘公與之宴為賦湛露及彤弓不辭
又不答賦使行人私焉對曰臣以為肄業及之也杜元凱注云此其愚不可及也是寗武子即寗俞也諡法云
剛彊直理曰武)
子在陳曰歸與歸與吾黨之小子狂簡斐然成章不知
所以裁之注孔曰簡大也孔子在陳思歸欲去故曰吾
黨之小子狂簡者進取於大道妄作穿鑿以成文章不
知所以裁制我當歸以裁之耳遂歸音義(與並音餘吾黨之小子狂
簡絶句鄭讀至小子絶句斐芳匪反穿音川鑿在洛反此章孔注與孟子同與鄭解異)疏(正義曰此章孔
子在陳既久言其欲歸之意也與語辭再言歸與者思歸之深也狂者進取也簡大也斐然文章貌言我所以
歸者以吾鄉黨之中末學之小子等進取大道妄作穿鑿斐然而成文章不知所以裁制故我當歸以裁之耳
遂歸也不即歸而言此者恐人怪已故託此為辭耳)
子曰伯夷叔齊不念舊惡怨是用希注孔曰伯夷叔齊
孤竹君之二子孤竹國名音義(伯夷姓墨名允字公信孤竹君之子伯長也夷
諡一本名元叔齊名智字公逹伯夷之弟齊亦諡也夷齊名見春秋少陽篇)疏(正義曰此章美伯夷叔齊
二人之行不念舊時之惡而欲報復故希為人所怨恨也注伯夷叔齊孤竹君之二子孤竹國名○正義曰案
春秋少陽篇伯夷姓墨名允字公信伯長也夷諡叔齊名智字公逹伯夷之弟齊亦諡也太史公曰伯夷叔齊
孤竹君之二子也父欲立叔齊及父卒叔齊讓伯夷伯夷曰父命也遂逃去叔齊亦不肯立而逃之國人立其
中子於是伯夷叔齊聞西伯昌善養老盍往歸焉及至西伯卒武王載木主號為文王東伐紂伯夷叔齊叩馬
而諫曰父死不葬爰及干戈可謂孝乎以臣弑君可謂仁乎左右欲兵之太公曰此義人也扶而去之武王已
平殷亂天下宗周而伯夷叔齊恥之義不食周粟隱於首陽山采薇而食之及餓且死者是也孤竹北方之遠
國名地理志遼西令支有孤竹城應邵曰故伯夷國)
子曰孰謂微生高直注孔曰微生姓名高魯人也或乞
醯焉乞諸其鄰而與之注孔曰乞之四鄰以應求者用
意委曲非為直人音義(醯呼西反亦作䤈)疏(正義曰此章明直者不應委曲也孰
謂微生高直者孰誰也孔子曰誰言魯人微生高性行正直或乞醯焉乞諸其鄰而與之者此孔子言其不直
之事醯醋也諸之也或有一人就微生高乞醯時自無之即可答云無高乃乞之其四鄰以應求者用意委曲
非為直人也)
子曰巧言令色足恭注孔曰足恭便辟貌左丘明恥之
丘亦恥之注孔曰左丘明魯大史匿怨而友其人注孔
曰心内相怨而外詐親左丘明恥之丘亦恥之音義(足將
樹反又如字注同辟婢亦反大音泰匿女力反)疏(正義曰此章言魯太史左丘明與聖同恥之事巧言令色
足恭者孔以為巧好言語令善顔色便辟其足以為恭謂前却俯仰以足為恭也一曰足將樹切足成也謂巧
言令色以成其恭取媚於人也左丘明恥之丘亦恥之者左丘明魯太史受春秋經於仲尼者也恥此諸事不
為適合孔子之意故云丘亦恥之匿怨而友其人者友親也匿隱也言心内隐其相怨而外貌詐相親友也左
丘明恥之丘亦恥之者亦俱恥而不為也注孔曰足恭便辟貌○正義曰此讀足如字便辟謂便習盤辟其足
以為恭也注左丘明魯太史正義曰漢書藝文志文者也)
顔淵季路侍子曰盍各言爾志子路曰願車馬衣輕裘
與朋友共敝之而無憾注孔曰憾恨也顔淵曰願無伐
善注孔曰不自稱已之善無施勞注孔曰不以勞事置
施於人子路曰願聞子之志子曰老者安之朋友信之
少者懷之注孔曰懷歸也音義(盍戶臘反憾戶闇反恨也少詩照反)疏(正義
曰此章仲尼顔淵季路各言其志也顔淵季路侍者二弟子侍孔子也卑在尊旁曰侍子曰盍各言爾志者爾
女也盍何不也夫子謂二弟子曰何不各言女心中之所志也子路曰願車馬衣輕裘與朋友共敝之而無憾
者憾恨也衣裘以輕者為美言願以已之車馬衣裘與朋友共乘服而破敝之而無恨也此重義輕財之志也
顔淵曰願無伐善無施勞者誇功曰伐言願不自稱伐已之善不置施勞役之事於人也此仁人之志也子路
曰願聞子之志者二子各言其志畢子路復問夫子曰願聞子之志古者稱師曰子子曰老者安之朋友信之
少者懷之者此夫子之志也懷歸也言已願老者安已事之以孝敬也朋友信已待之以不欺也少者歸已施
之以恩惠也)
子曰己矣乎吾未見能見其過而内自訟者也注包曰
訟猶責也言人有過莫能自責音義(訟自用反責也)疏(正義曰此章疾
時人有過莫能自責也訟猶責也已終也吾未見有人能自見其已過而内自責者也言將終不復見故云已
矣乎)
子曰十室之邑必有忠信如丘者焉不如丘之好學也
音義(焉如字衛瓘於虔反為下句首)疏(正義曰此章夫子言已勤學也十室之邑邑之小者也其邑雖
小亦不誣之必有忠信如我者焉但不如我之好學不厭也衛瓘讀焉於虔切為下句首焉猶安也言十室之
邑雖小必有忠信如我者也安不如我之好學也言亦有如我之好學也義並得通故具存焉)
論語注疏卷五
論語注疏卷五考證
賜也何如章瑚璉也注夏曰瑚商曰璉○(臣宗楷)按賈
服杜預注左傳及包咸鄭元等注本文皆宗此說考
明堂位云有虞氏之兩敦夏后氏之四璉殷之六瑚
周之八簋自當以記文為正
十室之邑章疏衛瓘讀焉於虔切為下句首焉猶安也
言十室之邑雖小必有忠信如我者也安不如我之
好學也言亦有如我之好學也○(臣宗楷)按備考云
禹過十室之邑必下以求秉德之士故禮曰君子不
誣十室夫子辭氣多謙和委婉如何有於我哉之類
不說煞不如義可並參
論語注疏卷五考證
