春秋左傳要義卷十三上
宋魏了翁撰
閔公元年至僖公四年
(一)啟開因漢諱而亂
魯世家閔公名開莊公之子惠王十六年即位杜世族
譜云名啟方漢景帝諱啟啟開因是而亂
(二)國人喜而呼曰季子来歸史因書之
季是友之字也子者男子之美稱國人賢而思之得其
還魯喜而呼曰季子来歸史因其言而書之傳稱請復
季友齊侯許之是得齊之力齊侯許納故曰歸也
(三)管仲請齊救邢以從簡書
詩小雅出車之篇美文王勞来諸侯令賢臣出使此臣
在外思歸而以王事自勉言我豈不思歸乎誠思歸也
但畏此簡書来告急耳諸侯有事則書之於簡遣使執
簡以告命告則須救故畏而不歸也此簡書者同有所
惡則相憂之謂也請救邢以從簡書傳稱勤則不匱安
則敗名齊侯縱心宴安不欲征伐故言酖毒以勸之
(四)管夷吾諡敬
注敬仲管夷吾正義曰敬諡諡法夙夜勤事曰敬仲字
管氏夷吾名也
(五)趙魏世系
史記趙世家夙生共孟孟生趙衰晉語云趙衰先君之
戎御趙夙之弟也杜以夙為衰兄從晉語也魏世家畢
萬生武子世本畢萬生芒季季生武仲州州即犫也杜
以萬為犫之祖父依世本也
(六)萬盈數魏大名
萬盈至名也正義曰以算法從一至萬每十則改名至
萬以後稱一萬十萬百萬千萬萬萬始名億從是以往
皆以萬為極是至萬則數滿也論語云巍巍乎是魏為
高大之名
(七)辛廖晉大夫辛雖周人而枝流於晉
杜云辛廖晉大夫則以畢萬筮仕在晉國而筮劉炫云
若在晉國而筮何得云筮仕於晉又辛甲辛有並是周
人何故辛廖獨為晉大夫今知不然者傳以畢萬是畢
國子孫今乃筮仕於晉言於晉以對畢耳非謂筮時在
他國也案昭十五年傳云及辛有之二子董之晉於是
乎有董史注云辛有周人二子適晉為大史則辛氏雖
出於周枝流於晉劉炫用服氏之說以為畢萬在周筮
仕於晉又以晉國不得有姓辛而規杜過其義非也
(八)魏後為諸侯公侯復始之驗
必復其始正義曰萬是畢公之後公侯之子孫必當復
其初始言此人子孫又將為公侯也及春秋之後三家
分晉而魏為諸侯是其筮之驗也
(九)喪終吉祭為禘莊公喪未闋别立廟祭
注三年至示譏正義曰僖三十三年傳曰凡君薨卒哭
而祔祔而作主特祀於主烝嘗禘於廟禘祀為吉祭說
喪事而言禘知禘是喪終而吉祭也襄十五年晉悼公
卒十六年傳稱晉人答穆叔云以寡君之未禘祀知三
年喪畢乃為禘也喪畢而為禘祭知致新死之主於廟
也新主入廟則遠主當遷知其遷入祧者祭法云天子
七廟有二祧則祧是遠祖廟也周禮守祧掌守先王先
公之廟祧其遺衣服藏焉廟之遠主其廟既遷主無所
處固當遷入祧也鄭玄以二祧為文王武王之廟遷主
入廟當各從其班穆入文祧昭入武祧禮諸侯五廟更
無别祧則當謂太祖之廟為祧也遠主初始入祧新死
之主又當與先君相接故禮因是而為大祭以審序昭
穆故謂之禘禘者諦也言使昭穆之次審諦而不亂也
莊公以其三十二年八月薨至此年五月唯二十二月
故喪制未闋也公羊傳曰其言于莊公何未可以稱宫
廟也曷為未可以稱宫廟在三年之中矣三年之中未
得以禮遷廟而特云莊公知為莊公别立廟廟成而吉
祭也僖八年禘于太廟文二年大事于太廟宣八年有
事于太廟彼言大事有事亦禘祭也則禘禮必于太廟
今未可以吉祭而為吉祭又不于太廟故詳書以示譏
也既云吉禘又云于莊公是其詳也
(十)高傒来平魯亂值新君立遂結盟
注盖高至美稱正義曰莊二十二年及齊高傒盟于防
自爾以来不見經傳故云盖高傒也往年仲孫湫勸齊
侯使寧魯難今而高子適魯知齊侯使来平魯亂也當
齊侯初命高子之時慶父未出僖公未立及其至魯值
僖公新立因遂與魯結盟而立之不云齊侯使者盟非
齊侯之命故不稱使也齊侯不使之盟而高子輒為盟
者齊侯使之来平魯亂新君既立遂盟而安之亦足稱
齊侯之意其盟非專擅也魯人不能自安高子盟以安
之魯人貴之故不書其名子者男子之美稱故呼之曰
高子穀梁傳曰其曰来喜之也其曰高子貴之也盟立
僖公也
(十一)宫中門有闈閨閤之等
釋宫云宫中之門謂之闈其小者謂之閨小閨謂之閤
彼就小門之内更别以為二名大率宫中之門皆小
故云宫中小門也名之曰武則其義未聞
(十二)季子以私恩存孟氏故略慶父罪
叔牙云慶父材者始有黨慶父之心本其惡未顯見故
季子隠之而書其卒若自死然慶父弑二君其罪巳章
著計當書其誅殺季子推親親之恩欲同之叔牙存孟
氏之族故略其罪不書殺也又不可全同叔牙故又不
書卒慶父子孫終為孟氏是季子推親親之恩枉正法
耳
(十三)周社亳社之間執政所在
注兩社至所在正義曰王者取五色之土封以為社若
封諸侯隨方割其土包之以白茅賜之使立國社魯是
周之諸侯故國社謂之周社哀四年亳社災是魯國有
亳社穀梁傳曰亳社者亳之社也亳亡國也亡國之社
以為廟屏戒也則亳社在宗廟之前也周禮小宗伯掌
建國之神位右杜稷左宗廟則諸侯亦當然定二年雉
門及兩觀災則兩觀在雉門外也禮運云昔者仲尼與
於蜡賓事畢出遊於觀之上蜡祭在廟故出廟而遊於
觀也由此言之宗廟社稷在雉門之外分左右廂也鄭
玄考校禮文以為魯制三門庫雉路天子諸侯皆三朝
圖宗人之嘉事則有路寝庭朝日出視朝則在路門之
外其詢國危詢國遷詢立君周禮朝士所掌外朝之位
者乃在雉門之外耳雉門之外左有亳社右有周社間
于兩社是在兩社之間朝庭詢謀大事則在此處是執
政之所在也
(十四)季氏亡則魯不昌後果與魯俱滅
季氏亡則魯不昌正義曰服虔云謂季友出奔魯弑二
君案傳子般既死乃云成季奔陳閔公既死乃云成季
適邾皆君死乃出奔非由出奔乃致君死杜雖無注義
必不然當謂季友子孫與魯升降從此以後季氏世為
上卿終於春秋禮記稱悼公之喪季昭子問為君何食
以後雖則無文當是與魯俱滅也
(十五)離變乾故云同復于父敬如君所
此雖六五爻變不取周易之文筮者推演卦意自為其
辭也離是乾子還變為乾故云同復于父言其尊與父
同也國人敬之其敬如君之處所言其貴與君同也說
卦乾為君父言其身之尊則云同復于父言其為人所
敬則云敬如君所屬意異故分為二也
(十六)衞戴公立十數日亦稱一年
戴公名申世本世家文經傳皆云十二月狄入衛衛人
東徙渡河收集離散乃立戴公此年之末文公即位計
戴公為君不過十數日耳言立一年卒者滅而復興不
是嗣位故成喪為諡文公繼世而立明年始為元年故
戴公雖復日少亦稱一年年表亦以此年為戴公元年
今定本云以其年卒
(十七)魚軒魚服以魚獸之皮為飾
注魚軒至為飾正義曰詩云象弭魚服此云魚軒則用
魚為飾其皮可以飾器物者唯魚獸耳故云以魚皮為
飾陸璣毛詩義疏云魚獸似猪東海有之其皮背上有
斑文腹下有純青今人以為弓鞬步义者也其皮雖乾
燥為弓鞬矢服經年海水將潮及天陰毛皆起水潮還
及晴則毛復如故雖則數千里外可以知海水之潮自
相感也
(十八)歸重錦三十兩兩五尋
注重錦至匹也正義曰服虔云重牢也杜以其遺夫人
貴美不貴牢故以為錦之熟細者雜記曰納幣一束束
五兩兩五尋八尺曰尋則五尋四丈謂之兩者分為兩
段故也謂之匹者兩兩合卷若匹偶然也
(十九)臯落氏赤狄别種
宣十五年晉師滅赤狄潞氏潞則上黨潞縣在晉之東
此云伐東山臯落氏知此亦在晉東是赤狄别種也臯
落其氏族也此族之人狄之渠帥也
(二十)杜以驪姬二五奚齊曲沃證辛伯之言
注驪姬至本成正義曰辛伯之語先有成文其内寵之
徒不為晉發故劉炫云二五嬖賤不得為二政大子不
以曲沃作亂不得為大都而杜云驪姬為内寵二五為
外寵奚齊為嬖子曲沃為大都者今刪定以為辛伯之
言雖不為晉要晉國之亂事理相當故杜以事託之二
五為耦墾傷晉室曲沃彊大大子奔之又築屈與蒲終
為禍難但此據大子故以曲沃為文劉君不達此旨而
為規過違傳意也
(二十一)齊仲孫因出疆来省難嘉而字之
冬齊仲孫来仲孫齊大夫以事出疆因来省難非齊侯
命故不稱使也還使齊侯務寧魯難故嘉而字之来者
事實省難其志也故經但書仲孫之来而傳尋仲孫之
志正義傳稱仲孫湫則名湫而字仲孫也杜言以事出
彊或使向他國因来省魯難明年即有高子来盟是齊
侯用其言魯人知其事不書其名嘉而字之杜云稱字
嘉之則仲孫是字猶楚之孫伯或亦以孫為字也
(二十二)畢萬筮仕遇屯之比
初畢萬筮仕於晉遇屯䷂(震下坎上屯)之比䷇(坤下坎上比)屯初
九變而為比屯固比入吉孰大焉其必蕃昌屯險難所
以為堅固比本親密所以得入震為土震變為坤車從
馬震為車坤為馬正義曰晉語云司空季子占公子重
耳之筮云震車也坤彖云利牝馬之貞是坤為馬也下
注震為足震為長男坤為母坤為衆皆說卦文也足居
之震為足兄長之震為長男母覆之坤為母衆歸之坤
為衆六體不易初一爻變有此六義不可易也合而能
固安而能殺公侯之卦也比合屯固坤安震殺故曰公
侯之卦正義曰震之為殺傳無明文晉語云震車也車
有威武昭二十五年傳云為刑罰威獄以類其震曜
殺戮是震為威武殺戮之意故震為殺也
(二十三)滎在河南其北亦稱滎
及狄人戰于滎澤衛師敗績遂滅衛此滎澤當在河北
正義曰禹貢豫州滎波既瀦導沇水入于河溢為滎是
滎在河南此時衛都河北為狄所敗乃東徙渡河故知
此滎澤當在河北但況水入河乃泆被河南多故專得
滎其北雖少亦稱滎也
(二十四)四馬曰乘衣襌複具曰稱
周禮校人云乘馬一師四圉圉養一馬故云四馬曰乘
以乘車並師五人必駕四馬故也喪大記曰袍必有表
不禪衣必有裳謂之一稱是衣襌複具曰稱
春秋左傳要義卷十三上
春秋左傳要義卷十三下
宋魏了翁撰
僖公元年至四年
(一)魯僖閔公庶兄
魯世家僖公名申莊公之子閔公庶兄其母成風所生
也惠王十八年即位是歲歲在鶉首
(二)齊師救邢次聶北三傳異義
齊帥諸侯之師救邢次于聶北者案兵觀釁以待事也
次例在莊三年正義曰公穀以為齊宋曹皆是侯伯之
身公羊稱不與諸侯專封故變稱師此時邢不滅何以
言封左氏將卑師衆稱師
(三)邢許自遷宿陽強
傳稱師逐狄人具邢器用而遷之則是諸侯遷邢也而
文作邢自遷者以邢遷如歸公羊傳曰遷者何其意也
遷之者何非其意邢遷于夷儀許遷于白羽皆是其國
之意宋人遷宿齊人遷陽他人強遷
(四)書姜氏薨不言殺諱之
傳在閔二年者彼因孫于邾遂終言之實齊人殺之諱
故不言殺也夫人薨例不書地地者明其在外而薨若
言夫人自行至夷遇疾而薨齊人乃以其喪歸耳
(五)公穀以書氏去姜為貶左氏無貶
注僖公至闕文正義曰齊人治哀姜之罪取而殺之則
位絶於魯非復魯之夫人其死不合書之於策以僖公
請而葬之外欲固齊以居厚内存母子不絶之義故具
書於經薨葬備禮諱之若言無罪而自死然既諱其殺
不宜有貶公羊傳曰夫人何以不稱姜氏貶曷為貶與
弑公也穀梁傳曰其不言姜以其殺二子貶之也或曰
為齊桓諱殺同姓也賈逵云殺子輕故但貶姜以薨葬
備禮知其無所貶責
(六)君親之惡諱雖有例而無常準
注掩惡至可也正義曰坊記曰善則稱君過則稱巳則
民作忠善則稱親過則稱巳則民作孝是掩惡揚善之
義義存君與親也君親之惡務欲掩之是故聖賢作法
通有諱例諱雖有例而事無定體或諱大不諱小或諱
小不諱大皆當時臣子率巳之意而為之隠故無深淺
常準隠十年公羊傳曰於外大惡書小惡不書於内大
惡諱小惡書必如彼言是有常準歴檢春秋都無定例
納鼎惡於易田諱田而不諱鼎公入小於公出諱入而
不諱孫是其無常準也既無常準隨諱深淺舊史有所
辟諱聖賢因而從之以通人事之理故容有掩惡之法
(七)齊威救邢逐狄師無私取
邢人潰而奔師弃其家之器物師逐狄人為之斂聚皆
撰具以還邢人師人無所私取善齊桓委任得人用兵
嚴整也
(八)侯伯救患分災謂州長
注侯伯至穀帛正義曰此因齊侯發例齊侯之為侯伯
當是王之二伯此言州長必是九州之長得州牧於其
竟内亦當救患討罪以州牧亦掌此事故言州長以包
之有災害者分之財物知分者分穀帛也
(九)書城楚丘與城邢異邢已遷
此決城邢也彼既遷訖乃為城之不言城夷儀而言城
邢邢已遷也此則先城楚丘將以封衛言城楚丘不言
城衛衛未遷也
(十)會江人黃人三傳義異
公羊穀梁皆云江人黃人遠國之辭言其實是君也以
其遠國降而稱人賈云江黃稱人刺不度德善鄰恃齊
背楚終為楚所滅其意雖異皆以江人黃人為國君親
来杜以諸侯之貶不至稱人則此稱人者皆是其國之
大夫耳齊桓威德稍盛遠國来服謙以接遠故與宋公
會之
(十一)城楚丘而封衛
封者聚土之名也天子之建諸侯必分之土地立其疆
界聚土為封以記之故建國謂之封國舊是衛國今云
封者以其君死國滅更封建之
(十二)禮過他國必假道
聘禮云若過他邦至于竟使次介假道束帛將命于朝
下大夫取以入告出許是禮過他國必假道也聘尚假
道況乎伐國故請以璧馬假借也穀梁傳曰借道乎虞
(十三)將假道故言虞能病冀晉不能報虢
服虔以為冀為不道伐鄍三門謂冀伐晉也冀之既病
亦唯君故謂虞助晉也將欲假道稱前恩以誘之案傳
荀息以寶假道公尚慮虞不許則晉之於虞舊非與國
若其嘗經助晉則是昔来通好何憂乎不許而請進國
之美寳尚畏宫之竒諫乎故杜以為冀自伐虞虞自報
冀以虞能報冀晉不能報虢言已弱以示其恥言虞彊
以說其心此雖無文理必然也
(十四)惡虞貪賄故以虞為兵主
如傳之言直云會虞伐虢伐虢未知誰為兵主但下云
先書虞賄故也若虞為兵主自當在先不須云先書虞
也明晉實為主而仲尼先書虞
(十五)言豎貂始漏師為齊亂張本
注寺人至張本正義曰周禮内宰之屬有内小臣奄上
士四人寺人王之正内五人内豎倍寺人之數寺人掌
王之内人及女宫之戒令内豎掌内外之通令皆掌婦
人之事是内小臣以下皆用奄人為官也鄭玄云豎未
冠者之官名然則此人名貂幼童為内豎之官以為齊
侯所寵後雖年長遂呼為豎貂焉此時為寺人之官故
稱寺人貂也言漏師者漏泄師之密謀也漏師已是大
罪此云始者言其終又甚焉故言始以為齊亂張本
(十六)僖不雨每時一書又書得雨與文公異
三年注一時至為災正義曰一時不雨則書首月者解
去冬今春也書首月者皆竟時不雨次月不雨不復書
也故夏四月不雨五月不雨不復書六月得雨乃書之
此由不雨日久方始追書其事每時一書所以詳其文
也不於去年冬十月及今年正月不雨注必於夏四月
不雨注者以下有六月雨文二年自十有二月不雨至
于秋七月十三年自正月不雨至于秋七月二者皆摠
書不雨又不書得雨之月與此年書不雨文異者穀梁
傳曰一時言不雨者閔雨也閔雨者有志乎民者也六
月雨雨云者喜雨也喜雨者有志乎民者也文二年傳
曰歷時而不言不雨文不憂雨也不憂雨者無志乎民
也言僖有憂民之志故每時一書文無憂民之志是以
歷時總書賈逵取以為說杜既不注或亦史異辭也
(十七)徐舒相去遠而越境滅國
諸侯相滅亡者多是土壤鄰接思啟封疆今檢杜注徐
在下邳舒在廬江相去甚遥而越境滅國無傳無注不
知所以襄十三年傳例曰凡書取言易也用大師焉曰
滅
(十八)蔡潰遂伐楚因行而侵蔡
四年注遂兩事之辭正義曰桓八年祭公来遂逆王后
于紀公羊傳曰遂者何生事也謂本無向紀之心至魯
始生意穀梁傳曰遂繼事之辭也此云兩事之辭謂既
有上事復為下事不以本謀有心無心為異也此齊侯
先有伐楚之心因行而侵蔡耳
(十九)許男卒不地内桓師
許男新臣卒正義曰成十三年曹伯廬卒于師此不言
于師者穀梁傳曰諸侯死於國不地死於外地死於師
何為不地内桓師也注云齊桓威德洽著諸侯安之雖
卒於外與其在國同賈逵云不言於師善會主加禮若
卒於國左氏無此義
(二十)楚子本遣屈完觀齊完自求盟
公羊傳曰屈完者何楚大夫也何以不稱使尊屈完也
曷為尊屈完以當桓公也其意言屈完楚之貴者尊之
以敵齊侯若屈完足以自專無假君命不為楚子所使
故作自来之文服虔取以為說豈當然乎故杜别為此
解楚子本使屈完如師以觀齊師之彊弱彊則欲服弱
則欲拒屈完覩齊之盛因而求盟盟非楚子之意故不
稱使以屈完自来盟為文穀梁傳曰其不言使權在屈
完也完之本意欲即盟于軍齊桓喜其来服退舍以禮
楚言来盟于師書屈完之意也盟于召陵書實盟之所
也
春秋左傳要義卷十三下
