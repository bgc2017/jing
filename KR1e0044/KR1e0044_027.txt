春秋左傳要義卷二十七
宋魏了翁撰
成公三年至十年
(一)宋衞未葬稱爵接鄰非禮
僖九年傳曰宋桓公卒未葬而襄公會諸侯故曰子文
八年八月天王崩九年春毛伯來求金傳曰不書王命
未葬也彼王既踰年矣猶不得稱王命臣知諸侯雖則
踰年但是未葬不得稱爵以接鄰國正以王不命臣眀
知其非禮也
(二)新宫火三日哭異於餘廟
公羊傳曰新宫者何宣公之宫也宣宫則曷為謂之新
宫不忍言也其言三日哭何廟災三日哭禮也穀梁傳
曰新宫者禰宫也三日哭哀也其哀禮也迫近不敢稱
謚恭也二傳皆以新宫為宣宫三日哭為得禮故杜依
用之宣公以其十八年冬十月薨至二年十月而大祥
祥而禘祭神主新始入廟故謂之新宫禮檀弓記曰有
焚其先人之室則三日哭故曰新宫火亦三日哭哀三
年桓宫僖宫災不言哭而此言三日哭者釋例曰新宫
者宣公之廟父廟也諒闇始闋而遇天災故感而哭之
以致哀異於餘廟也
(三)經闕廧咎如潰四字
傳言上失民也釋經潰文若經無潰文則傳無所解故
疑經闕此四字
(四)晉卿雖六自三以後皆下卿
於時郤克將中軍荀首佐之荀庚將上軍是其位在三
也晉立三軍將佐有六第三猶為下卿則其餘皆下卿
也盖以諸侯之禮唯合三卿三是其正故定以三人為
上中下餘皆從下卿也卿有上下往年賜晉三師皆以
三命之服者侯伯之卿禮皆三命上卿下卿命不異也
(五)大國侵小故衞在晉不為次國
古制公為大國侯伯為次國子男為小國以土地之大
小命數為等差也春秋之世強陵弱大吞小爵雖不能
自改地則以力升降諸侯聚會強者為雄史書時事大
小為序此事不可改易仲尼即而用之宋公在齊侯之
下許男在曹伯之上不復計爵之尊卑故衞雖侯爵猶
為小國以地狹小故也襄二十五年傳子産語晉曰今
大國多數圻矣圻方千里是晉有方千里者三四也昭
五年十三年傳皆言晉有革車四千乘計衞比於晉不
過當五六分之一耳故不得為次國其為次國者當齊
秦乎
(六)齊朝晉授玉馬遷誤謂授王
玉謂所執之圭也凡諸侯相朝升堂授玉於兩楹之間
於此時郤克趨進故記之也史記齊世家曰頃公十一
年晉初置六軍頃公朝晉欲尊王晉景公景公不敢當
晉世家云景公十二年齊頃公如晉欲上尊景公為王
景公讓不敢然此時天子雖微諸侯並盛晉文不敢請
隧楚莊不敢問鼎又齊弱於晉所較不多豈為一戰而
勝便即以王相許準時度勢理必不然竊原馬遷之意
所以有此說者當讀此傳將授玉以為將授王遂飾成
為此謬辭耳
(七)韓厥服改言戎朝異服
周禮司服凡兵事韋弁服禮玉藻記云諸侯皮弁以聽
朔朝服以日視朝聘禮賓皮弁聘公皮弁迎賓迎聘客
尚以皮弁迎朝賓必皮弁矣在朝君臣同服公當皮弁
則韓厥於時亦皮弁也鄭玄云韋弁以韎韋為弁又以
為衣裳春秋傳曰晉郤至衣韎韋之跗注是也皮弁之
服十五升白布衣素積以為裳是戎朝異服也
(八)鄆有東西此欲備晉在西鄆
四年冬城鄆正義曰釋例土地名魯有二鄆文十二年
城諸及鄆杜云此東鄆莒魯所爭者城陽姑幕縣南有
員亭或曰鄆即員也成十六年傳晉人執季文子公待
于鄆杜云此西鄆昭公所出居者東郡廪丘縣東有鄆
城然則此為公欲叛晉故城鄆以為備當西鄆也
(九)水旁已為氾水旁巳為汜
杜注滎陽中牟縣有東氾襄城縣有南氾知此汜祭非
彼二氾而以成臯縣東有汜水者以傳為晉伐鄭取汜
祭既為晉人所取當是鄭之西北界即今之汜水也字
書水旁已為氾水旁巳為汜字相亂也漢書音義亦為
汜今汜水上源謂汜谷
(十)杞叔姬己出而稱杞
五年杞叔姬來歸正義曰杞既出之猶稱杞者雜記曰
諸侯出夫人夫人比至于其國以夫人之禮行至以夫
人入鄭玄云行道以夫人之禮者棄妻致命其家乃義
絶不用此為始
(十一)山崩降服乘縵當乘墨車
鄭玄云夏篆五采畫轂約也夏縵亦五采畫無瑑耳墨
車不畫也孤之車尚有瑑約眀諸侯之車必有瑑約詩
所謂約軧錯衡是其事也乘縵車無文盖乘大夫墨車
也覲禮侯氏乘墨車乃朝鄭玄云墨車大夫制也乘之
者入天子之國車服不可盡同也彼為適王尚乘墨車
明此山崩降服亦乘墨也
(十二)降服出次謂次於郊
僖三十三年傳秦伯以師敗于殽素服郊次此言出次
降服明亦次于郊也文四年傳楚人滅江秦伯為之降
服出次注云辟正寢與此文互相見也
(十三)立武宫謂立武軍復武公廟
杜以傳稱季文子以鞌之功立武宫鞌在二年今始立
武宫故云魯人自鞌之功至今無患追思鞌戰以為已
功故築武軍又作先君武公之廟以告戰勝之事欲以
章示後世眀己之功也其意言築為武軍又作武公之
廟公羊傳曰武宫者何武公之宫也是立宫為武公廟
也武公是成公九世之祖其廟毁已久矣今復立之以
為不毁之廟禮眀堂位曰魯公之廟文世室也武公之
廟武世室也世室言其世世不毁劉炫以為直立武公
之宫不築武軍今知不然者以下傳云聽於人以救其
難不可以立武立武由己非由人也是丘眀譏魯立武
以章武功明非徒築宫而已又宣十二年潘黨請築武
軍楚子云武有七德我無一焉武非吾功遂不敢築武
軍以明武功此則丘明譏魯章武功明亦築武軍也若
其唯築武宫傳應云不可以立武宫不得單稱武也
(十四)授玉東楹之東譏鄭伯行速
聘禮云公受玉于中堂與東楹之間鄭玄云中堂南北
之中也入堂之深尊賓事也東楹之間亦以君行一臣
行二也聘禮大夫奉命來聘君臣不敵故授玉于東楹
之間國君來朝尊卑禮敵且傳言東楹之東以譏鄭伯
行速眀禮當授玉于兩楹之間
(十五)立武宫與煬宫異非禱
服虔云鞌之戰禱武公以求勝故立其宫案定元年傳
昭公出故季平子禱于煬公立煬宫此若為禱而立何
以不言禱也
(十六)惟河東鹽池名盬
說文云盬河東鹽池袤五十一里廣七里周總百一十
六里字從鹽省古聲然則盬是鹽之名盬雖是鹽唯此
池之鹽獨名為盬餘鹽不名盬也
(十七)天子諸侯内外朝路寢
禮玉藻云君日出而視朝退適路寢聽政知寢庭是路
寢之庭也沈氏云大僕職云王視燕朝則正位掌擯相
鄭注云燕朝朝於路寢之庭韓獻子既為僕大夫故知
寢庭路寢之庭也其路門之外朝則司士掌焉故司士
掌治朝之儀治朝則路門之外每日治朝事之朝也其
庫門之外朝則朝士掌焉故朝士云掌外朝之法此是
詢衆庶問罪人之處也凡人君内朝二外朝一内朝二
者路門内外之朝也外朝一者庫門外之朝也若諸侯
三門臯應路外朝則在應門外魯之三門庫雉路則外
朝在雉門外
(十八)國饒則民驕佚近寳公室乃貧
魯語敬姜云昔者聖王之處民也擇瘠土而居之勞其
民而用之故長王天下夫民勞則思思則善心生逸則淫
淫則忘善忘善則惡心生沃土之民不材逸也瘠土之
民莫不向義勞也敬姜此語自是激發之辭未必聖王
盡然要亦有此理也太史公書稱武王克殷患殷民富
侈太史公曰奢昏厚葬以破其産為其富而驕佚故設
法以貧之也管子曰倉廪實而知禮節衣食足而知榮
辱讓生於有餘爭生於不足論語稱孔子適衞欲先富
厚教為其貧而無恥欲營生以富之也此皆觀民設教
故其禮不同若遷都近盬則民皆商販則富者彌富驕
侈而難治貧者益貧飢寒而犯法且貧者資富而致貧
富者削貧而為富惡民之富乃是愍民之貧欲使貧富
均而勞逸等也
(十九)鼷鼠如今鼠狼
釋獸云鼷鼠李廵曰鼱鼩鼠一名鼷鼠孫炎曰有螫毒
者盖如今鼠狼
(二十)巫臣以兩之一卒適吳舍偏兩之一
以兩之一謂將二十五人也又言卒謂更將百人也言
之者婉句耳凡將一百二十五人適吳也舍偏謂舍一
偏之車九乘也兩之一焉又舍二十五人也凡舍九乘
車二十五人與吳矣發首言兩之一者為舍此兩之一
故先言之又言卒者見巫臣所將非唯有一兩也司馬
法車九乘為小偏十五乘為大偏傳言偏不言大當是
留九乘車矣唯言留一偏不見元將車數不知去時幾
乘車去也丘眀為傳辭皆易解此獨蹇澁或誤本文蘇
氏云舍九乘車以六乘車還則以去時十五乘車傳不言
者以舍既稱偏眀去時有車可知從省文也沈氏云聘
使未有將兵車者今此特將兵車為方欲教吳戰陳故
與常不同
(二十一)昏有六禮宋惟見納幣逆女
傳於華元來聘之下云聘共姬也則華元新始告魯欲圖
為昏昏禮發首云昏禮下達乃云納采鄭玄云達通也
將欲與彼合昏姻必先使媒氏下通其言女氏許之乃
後使人納其采擇之禮此華元來聘則彼昏禮所謂下
達者也士禮使媒諸侯不可求媒於他國自使臣行則
亦媒之義昏有六禮下達後初有納采擇之禮既行納
采其日即行問名問女之名將歸卜其吉凶也婦既卜
得吉又使使者往告謂之納吉納吉則昏禮定矣復遣
納徵徵成也納幣以成昏禮士禮納徵有玄纁束帛儷
皮其諸侯謂之納幣以其幣多故指幣言之納幣以後
又有請期親迎是之謂六禮也計華元來聘之後當有
納采納吉二使二使之後乃次納幣令唯書納幣者納
采納吉其使非卿故不書也釋例曰諸侯昏禮亡以士
昏禮準之不得唯止於納幣逆女納幣逆女二事皆必
使卿行卿行則書之他禮非卿則不書也宋公使華元
來聘聘不應使卿故傳但言聘共姬也使公孫壽來納
幣納幣應使卿故傳明言得禮也魯君之昏唯存納幣
逆女此其義也是言聘女不應使卿今華元以卿將命
故特書之也
(二十二)即位八年賜命雖緩而不宜譏
天子賜諸侯之命書傳亦無正禮唯文元年天王使毛
伯來錫公命僖十一年傳王賜晉惠公命周語王賜晉
文公命皆是即位而賜之又賜之以圭擬朝而合瑞諸
侯即位禮必朝王眀當即位即賜之命今八年乃來是
緩也隠元年宰咺來賵為其緩書名以譏之此亦緩也
而不譏之者彼贈死不及尸弔生不及哀子氏未薨而
豫凶事所失者大故特譏之春秋之時賜命禮廢唯文
公即位而賜成公八年乃賜桓公死後追賜其餘皆不
得賜苟以得之為榮故不復譏其緩也且賜之以圭者
為朝而合瑞魯尚不朝天子不宜譏天子賜緩也
(二十三)經稱王稱天王天子
天子之見經者三十有二稱天王者二十五稱王者六
稱天子者一即此事是也三稱並行傳無異說故知天
子天王王者之通稱也其不同者史異辭耳公羊傳曰
其稱天子何元年春王正月正也其餘皆通矣杜用彼說
(二十四)諸侯一聘九女
莊十九年公羊傳曰媵者何諸侯娶一國則二國往媵
之以姪娣從姪者何兄之子也娣者何弟也諸侯一聘
九女是諸侯娶適夫人及左右媵各有姪娣也傳曰同
姓媵之異姓則否是夫人與媵皆同姓之國也魯衞同
姓故來媵之釋例曰古者諸侯之娶適夫人及左右媵
各有姪娣皆同姓之國國三人凡九女參骨肉至親所
以息隂訟隂訟息所以廣繼嗣也當時雖無其人必待
年而送之所以絶望求塞非常也辭稱惷愚不教故遣
大夫隨之亦謂之媵臣所以將謙敬之實也夫人薨不
更聘必以姪娣媵繼室一與之醮則終身不二所以重
昏姻固人倫也
(二十五)史記趙朔取晉成公娣不可從
史記趙世家云趙朔娶晉成公姊為夫人案傳趙衰適
妻是文公之女若朔妻成公之姊則亦文公之女父之
從母不可以為妻且文公之卒距此四十六年莊姬此
時尚少不得為成公姊賈服先儒皆以為成公之女故
杜從之
(二十六)史記滅趙事存趙事與左違不可從
史記又稱有屠岸賈者有寵於靈公此時為司寇追綸
趙盾弑君之事誅趙氏殺趙朔趙同趙括而滅其族案
二年傳欒書將下軍則於時朔已死矣同括為莊姬所
譖此年見殺趙朔不得與同括俱死也於時晉君眀諸
臣彊無容有屠岸賈輙厠其間得如此專恣又說云公
孫杵臼取他兒代武死程嬰匿武於山中居十五年因
晉侯有疾韓厥乃請武為趙氏後與左傳皆違馬遷妄
說不可從也
(二十七)膏肓以媵不必同姓
膏盲以為媵不必同姓所以博異氣今左傳異姓則否
十年來媵何以無貶刺之文左氏為短鄭箴云禮稱納
女於天子云備百姓於國君云備酒漿不得云百姓是
不博異氣也齊是大國今來媵我得之為榮不得貶也
(二十八)仲年行父之聘皆三月致女
九年注女嫁至之好正義曰桓三年九月夫人姜氏至
自齊冬齊侯使其弟年來聘傳曰齊仲年來聘致夫人
也此二月伯姬歸于宋夏季孫行父如宋致女二者其
間並近三月禮婦入三月廟見知致女必以三月盖廟
見之後婦禮既成使大夫聘問謂之致女其成婦之禮
存謙敬序殷勤
(二十九)秦以楚冠賜近臣即今獬豸冠
應劭漢官儀云法冠一曰柱後冠左傳南冠而縶則楚
冠也秦滅楚以其冠賜近臣御史服之即今獬豸冠也
古有獬豸獸觸不直者故執憲以其形用為冠令觸人
也
(三十)泠氏世掌樂故號泠官
詩簡兮序云衞之賢者仕於泠官鄭玄云泠官樂官也
泠氏世掌樂官而善焉故後世多號樂官為泠官吕氏
春秋稱黃帝使伶倫自大夏之西崑崙之隂取竹斷兩
節而吹之以為黃鍾之宫昭二十一年傳景王鑄無射
泠州鳩非之是泠氏世掌樂官也周語云景王鑄鍾成
泠人告縣魯語云泠簫詠歌及鹿鳴之三此稱泠人詩
稱泠官
(三十一)晉州滿王孫滿不避周穆諱
如傳文知晉侯是大子也漢末有汝南應劭作舊名諱
議云昔者周穆王名滿晉厲公名州滿又有王孫滿是
同名不諱則此為州滿或為州蒲誤耳今定本作滿
(三十二)晉太子生代父位經書晉侯
傳無譏文知譏其生代父位失人子之禮者傳稱凡在
喪公侯曰子父喪代位尚不稱君生代父位譏之必矣
傳言立大子以為君若其不譏則不須此傳是顯其譏
之意
(三十三)疾在肓上膏下
注肓鬲也心下為膏正義曰此賈逵之言杜依用之古
今傳文皆以為膏之下賈服何休諸儒等亦皆以為膏
雖凝者為脂釋者膏其實凝者亦曰膏故内則云小切
狼臅膏則此膏謂連心脂膏也劉炫以為釋者為膏連
心之脂不得稱膏以為膏當為鬲改易傳文而規杜氏
非也
(三十四)六月麥始熟今四月
六月丙午晉侯欲麥注周六月今四月麥始熟
春秋左傳要義卷二十七
