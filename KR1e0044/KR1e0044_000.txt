春秋左傳要義春秋類
提要
(臣)等謹案春秋左傳要義三十一卷宋魏了
翁撰亦所輯九經要義之一也其書節錄註
疏之文每條之前各為標題而系以先後次
第與諸經要義體例並同考了翁序李明復
春秋集義云余嘗覽諸儒之傳至本朝先正
謂此為經世之大法傳心之要典余懼益深
乃裒萃以附于經尚慮觀書未廣擇理未精
故未敢輕出李君乃先得我心而為是書云
云是了翁亦嘗裒輯衆說以註春秋其書未
就而其所取于註疏者則尚見于是編凡疏
中日月名氏之曲說煩重瑣屑者多刊除不
錄而名物度數之間則削繁舉要本末燦然
蓋左氏之書詳于典制三代之文章禮樂猶
可以考見其大凡其遠勝公榖實在于此了
翁所輯亦可謂得其要領矣原本六十卷朱
彝尊經義考註曰未見此本僅存三十一卷
末有萬歷戊申中秋後三日龍池山樵彭年
手跋一篇稱當時鏤帙不全後世無原本可
傳甘泉先生有此書三十一卷藏之懷古閣
中出以相示因識數言于後云則亦難覯之
本矣然甘泉為湛若水之號若水登弘治乙
丑進士至萬歴戊申凡一百四年不應尚在
彭年與文徵明為姻家王世貞序其詩集稱
年死之後家人鬻其遺稿則年死在世貞前
萬歴末亦不復存且九經要義皆刪節註疏
而跋稱其訂定精密為先儒所未論及尤不
相合疑殘本偶存姦黠書賈偽為此跋而
未核其年月也乾隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋左傳要義卷首
宋魏了翁撰
序
(一)漢儒雜取公榖以釋左氏惟杜氏專門
前漢傳左氏者有張蒼賈誼尹咸劉歆後漢有鄭衆賈
逵服虔許惠卿之等各為詁訓然雜取公羊穀梁以釋
左氏此乃以冠苴屨將絲綜麻方鑿圓枘其可入乎晉
世杜元凱又為左氏集解專取丘明之傳以釋孔氏之
經所謂子應乎母以膠投漆雖欲勿合其可離乎今校
先儒優劣杜為甲矣故晉宋傳授以至於今其為義疏
者則有沈文何蘇寬劉炫然沈氏於義例粗可於經傳
極疎蘇氏則全不體本文唯旁攻賈服
(二)劉炫翹楚然規杜失未當
劉炫於數君之内實為翹楚然聰明辯博固亦罕儔而
探賾鈎深未能致遠其經注易者必具飾以文辭其理
致難者乃不入其根節又意在矜伐性好非毁規杜氏
之失凡一百五十餘條習杜義而攻杜氏猶蠧生於木
而還食其木非其理也雖規杜過義人淺近所謂捕鳴
蟬於前不知黃雀在其後
(三)箕戰稱人與殽戰不可同
案僖公三十三年經云晉人敗狄于箕杜注云郤缺稱
人者未為卿劉炫規云晉侯稱人與殽戰同案殽戰在
葬晉文公之前可得云背喪用兵以賤者告箕戰在葬
晉文公之後非是背喪用兵何得云與殽戰同此則一
年之經數行而已曾不勘省上下妄規得失
(四)襄公傳姑姊字杜劉異義
又襄公二十一年傳云邾庶其以漆閭丘來奔以公姑
姊妻之杜注云蓋寡者二人劉炫規云是襄公之姑成
公之姊只一人而已案成公二年成公之子公衡為質
及宋逃歸案家語本命云男子十六而化生公衡已能
逃歸則十六七矣公衡之年如此則於時成公三十三
四矣計至襄二十一年成公七十餘矣何得有姊而妻
庶其此等皆其事歷然猶尚妄說况其餘錯亂良可悲
矣
(五)孔穎達貞觀中上正義三十六卷
今奉勅删定據以為本其有疎漏以沈氏補焉若兩義
俱違則特申短見雖課率庸鄙仍不敢自專謹與朝請
大夫國子博士臣谷那律故四門博士臣楊士勛四門
博士臣朱長才等對共參定至十六年又奉勑與前修
疏人及朝散大夫行大學博士上騎都尉臣馬嘉運朝
散大夫行大學博士上騎都尉臣王德韶給事郎守四
門博士上騎都尉臣蘇德融登仕郎守大學助教雲騎
尉臣隋德素等對勅使趙弘智覆更詳審為之正義凡
三十六卷
(六)釋日月甲子之義
春秋感精符曰日者陽之精耀魄光明所以察下也淮
南子曰積陽之熱氣生火火氣之精者為日劉熙釋名
曰日實也光明盛實是說日之義也日之在天隨天轉
運出則為晝入則為夜故每一出謂之一日日之先後
無所分别故聖人作甲乙以紀之世本云容成造歷大
橈作甲子宋忠注云皆黃帝史官也感精符曰月者隂
之精地之理也淮南子曰積隂之寒氣久者為水水氣
之精者為月劉熙釋名曰月闕也滿而闕缺是說月之
義也月之行天其疾於日十三倍有餘積二十九日過
半而行及日與日相會張衡靈憲曰日譬火月譬水火
外光水含景故月光生於日之所照魄生於日之所蔽
當日則光盈就日則明盡然則以明一盡謂之一月所
以總紀諸月也
(七)無事書首月亦有書仲月
隱六年空書秋七月注云雖無事而書首月具四時以
成歲桓四年不書秋冬注云國史之記必書年以集此
公之事書首時以成此年之歲故春秋有空時而無事
者今不書秋冬首月史闕文是其說也然一時無事則
書首月莊二十二年書夏五月者杜雖於彼無注釋例
以為闕謬春秋之名錯舉而已
(八)辨文王周公作易
韓宣子適魯見易象與魯春秋曰周禮盡在魯矣吾乃
今知周公之德與周之所以王正義曰此昭二年傳文
也宣子晉卿名起食邑於韓因以為氏諡曰宣子者有德之
稱為昭公新立身新為政故來聘魯因觀書於太史氏見
此書而發言杜注彼以為易象即今周易上下經之象
辭也魯春秋謂魯史記之策書也春秋遵周公之典以
序事故曰周禮盡在魯矣易象春秋是文王周公之所
制鄭玄案據此文以為易是文王所作鄭衆賈逵虞飜
陸績之徒以易有箕子之明夷東鄰殺牛皆以為易之
爻辭周公所作杜雖無明解似同鄭說
(九)赴告可通稱及違舊章
文十四年傳曰崩薨不赴禍福不告然則鄰國相命凶
事謂之赴他事謂之告對文則别散文則通昭七年傳
衛齊惡告喪于周則是凶亦稱告也赴告之中違舊章
者若隱三年平王以壬戌崩赴以庚戌桓五年陳侯鮑
卒再赴以甲戌已丑及不同盟者而赴以名同盟而赴
不以名之類是也
(十)左傳傳授源流
賈逵大史公十二諸侯年表序云魯君子左丘明作傳
據劉向别錄云左丘明授曾申申授吳起起授其子期
期授楚人鐸椒鐸椒作抄撮八卷授虞卿虞卿作抄撮
九卷授荀卿荀卿授張蒼此經既遭焚書而亦廢滅及
魯共王壞孔子舊宅於壁中得古文逸禮有三十九篇
書十六篇
(十一)武帝世議立左氏學公羊之徒詆之
天漢之後孔安國獻書遭巫蠱倉卒之難未及施行及
春秋左氏丘明所修皆古文舊書多者二十餘通藏於
秘府伏而未發漢武帝時河間獻左氏及古文周官光
武之世議立左氏學公羊之徒上書訟公羊詆左氏左
氏之學不立
(十二)自劉歆後章句義理始備
成帝時劉歆校秘書見府中古文春秋左氏傳歆大好
之時丞相尹咸以能治左氏與歆共校傳歆略從咸及
丞相翟方進受質問大義初左氏傳多古字古言學者
傳詁訓而已及歆治左氏引傳文以釋經轉相發明由
是章句義理備焉歆以為左丘明好惡與聖人同親見
夫子而公羊榖梁在七十二弟子後傳聞之與親見其
詳略不同歆數以問向向不能非也及歆親近欲建立
左氏春秋及毛詩逸禮古文尚書皆列於學官哀帝令
歆與五經博士講論其義諸儒博士或不肯置對歆因
移書於太常博士責讓之和帝元興十一年鄭興父子
依歆創通大義奏上左氏始得立學遂行於世至章帝
時賈逵上春秋大義四十條以詆公羊榖梁帝賜布五
百匹又與左氏作長義至鄭康成箴左氏膏肓發公羊
墨守起榖梁廢疾自此以後二傳遂微左氏學顯矣
(十三)舊有春秋之名仲尼修魯史為春秋
春秋之名經無所見惟傳記有之昭二年韓起聘魯稱
見魯春秋外傳晉語司馬侯對晉悼公云羊舌肸習於
春秋楚語申叔時論傅大子之法云教之以春秋禮坊
記云魯春秋記晉喪曰殺其君之子奚齊又經解曰屬
辭比事春秋教也凡此諸文所說皆在孔子之前則知
未修之時舊有春秋之目其名起遠亦難得而詳禮記
内則稱五帝有史官既有史官必應記事但未必名為
春秋耳據周世法則每國有史記當同名春秋獨言魯
史記者仲尼修魯史所記以為春秋
(十四)春秋亦有無時無月
四時必具乃得成年桓十七年五月無夏昭十年十二
月無冬二者皆有月而無時既得其月時則可知仲尼
不應故闕其時獨書其月當是仲尼之後寫者脫漏其
日不繫於月或是史先闕文若僖二十八年冬下無月
而有壬申丁丑計一時之間再有此日雖欲改正何以
可知
(十五)以日月為義例惟卿卒日食
攷春秋諸事皆不以日月為例其以日月為義例者唯
卿卒日食二事而已故隱元年冬十有二月公子益師
卒傳曰公不與小歛故不書日桓十七年冬十月朔日
有食之傳曰不書日官失之也丘明發傳唯此二條明
二條以外皆無義例既不以日為例獨於此二條見義
者君之卿佐是謂股肱股肱或虧何痛如之病則親問
歛則親與卿佐之喪公不與小歛則知君之恩薄但是
事之小失不足以貶人君君自不臨臣喪亦非死者之
罪意欲垂戒於後無辭可以寄文而人臣輕賤死日可
略故特假日以見義也日食者天之變甲乙者歷之紀
朔是日月之會其食必在朔日是故史書日食必記月
朔朔有甲乙乃可推求故日有食之須書朔日日與不
日唯此而已月與不月傳本無義
(十六)經有重書日非義例
案經未有重書月者日則有之桓十二年冬十有一月
丙戌公會鄭伯盟于武父丙戌衛侯晉卒一日再書者
史本異文仲尼從而不改故杜云重書丙戌非義例因
史成文也
(十七)載歲祀年之别
爾雅釋天云載歲也夏曰歲商曰祀周曰年唐虞曰載
李廵曰夏歲商祀周年唐虞載各自紀事堯舜三代示
不相襲也孫炎曰載始也取物終更始也歲取歲星行
一次也祀取四時祭祀一訖也年取年穀一熟也是其
名别而實同也此四者雖代有所尚而名興自遠非夏
代始有歲名周時始有年稱
(十八)賈賀釋春秋二字未當
賈逵云取法隂陽之中春為陽中萬物以生秋為隂中
萬物以成欲使人君動作不失中也賀道養云春貴陽
之始秋取隂之初計春秋之名理包三統據周以建子
為正言之則春非陽中秋非隂中據夏以建寅為正言
之則春非陽始秋非隂初
(十九)諸侯無内史多是太史
周禮諸史雖皆掌書仍不知所記春秋定是何史蓋天
子則内史主之外史佐之諸侯蓋亦不異但春秋之時
不能依禮諸侯史官多有廢闕或不置内史其策命之
事多是大史則大火主之小史佐之劉炫以為尚書周
公封康叔戒之酒誥其經曰大史友内史友如彼言之
似諸侯有大史内史矣但徧檢記傳諸侯無内史之文
何則周禮内史職曰凡命諸侯及孤卿大夫則策命之
僖二十八年傳說襄王使内史叔興父策命晉侯為侯
伯是天子命臣内史掌之襄三十年傳稱鄭使大史命
伯石為卿是諸侯命臣大史掌之諸侯大史當天子内
史之職以諸侯兼官無内史故也鄭公孫黑強與薰隧
之盟使大史書其名齊大史書崔杼弑其君晉大史書
趙盾弑其君是知諸侯大史主記事也
(二十)左氏南史外史非官名
南史聞大史盡死執簡以往明南史是佐大史者當是
小史也若然襄二十三年傳稱季孫召外史掌惡臣言
外史則似有内史矣必言諸侯無内史者閔二年傳稱
史華龍滑與禮孔曰我大史也文十八年傳稱魯有大
史克哀十四年傳稱齊有大史子餘諸國皆言大史安
得有内史也季孫召外史者蓋史官身居在外季孫從
内召之故曰外史猶史居在南謂之南史耳南史外史
非官名也
(二十一)左右非史官之名左記動右記言
藝文志云古之王者世有史官君舉必書所以慎言行
昭法戒左史記言右史記事事為春秋言為尚書帝王
靡不同之禮記玉藻云動則左史書之言則右史書之
雖左右所記二文相反要此二者皆言左史右史周禮
無左右之名得稱左右者直是時君之意處之左右則
史掌之事因為立名故傳有左史倚相掌記左事謂之
左史左右非史官之名也左是陽道陽氣施生故令之
記動右是隂道隂氣安静故使之記言藝文志稱左史
記言右史記動誤耳
(二十二)簡策牘牒畢札方版等制
釋器云簡謂之畢郭璞云今簡札也許慎說文曰簡牒
也牘書版也蔡邕獨斷曰策者簡也其制長二尺短者
半之其次一長一短兩編下附鄭玄注中庸亦云策簡
也由此言之則簡札牒畢同物而異名單執一札謂之
為簡連編諸簡乃名為策故於文策或作册象其編簡
之形以其編簡為策故言策者簡也鄭玄注論語序以
鈎命決云春秋二尺四寸書之孝經一尺二寸書之故
知六經之策皆稱長二尺四寸蔡邕言二尺者謂漢世
天子策書所用故與六經異也簡之所容一行字耳牘
乃方版版廣於簡可以並容數行凡為書字有多有少
一行可盡者書之於簡數行乃盡者書之於方方所不
容者乃書於策聘禮記曰若有故則加書將命百名以
上書於策不及百名書於方鄭玄云名書文也今謂之
字策簡也方版也是其字少則書簡字多則書策此言
大事小事乃謂事有大小非言字有多少也
(二十三)大事雖在策其初亦記於簡
大事後雖在策其初亦記於簡何則弑君大事南史欲
書崔杼執簡而往董狐既書趙盾以示於朝是執簡而
示之非舉策以示之明大事皆先書於簡後乃定之於
策也
(二十四)經據策書傳馮簡牘
仲尼修經皆約策書成文丘明作傳皆博采簡牘衆記
故隱十一年注云承其告辭史乃書之於策若所傳聞
行言非將君命則記在簡牘而已不得記於典策此蓋
周禮之舊制也又莊二十六年經皆無傳傳不解經注
云此年經傳各自言其事者或策書雖存而簡牘散落
不究其本末故傳不復申解是言經據策書傳馮簡牘
經之所言其事大傳之所言其事小故知小事在簡大
事在策也
(二十五)魯君子左丘明傳春秋
大史公十二諸侯年表序云自孔子論史記次春秋七
十子之徒口受其傳魯君子左丘明懼弟子各有妄意
失其真故具論其語成左氏春秋沈氏云嚴氏春秋引
觀周篇云孔子將修春秋與左丘明乘如周觀書於周
史歸而修春秋之經丘明為之傳共為表裏藝文志云
左丘明魯史也是言丘明為傳以其姓左故號為左氏
傳也
(二十六)書不書先書故書不言不稱之等
稱書者若文二年書士縠堪其事襄二十七年書先晉
晉有信如此之類是也不書者若隱元年春正月不書
即位攝也邾子克未王命故不書爵如此之類是也先
書者若桓二年君子以督為有無君之心故先書弑其
君僖二年虞師晉師滅下陽先書虞賄故也如此之類
是也故書者若隱三年壬戌平王崩赴以庚戌故書之
成八年杞叔姬卒來歸自杞故書如此之類是也不言
者若隱元年鄭伯克叚于鄢不言出奔難之也莊十八
年公追戎于濟西不言其來諱之也如此之類是也不
稱者若僖元年不稱即位公出故也莊元年不稱姜氏
絶不為親如此之類是也書曰者若隱元年書曰鄭伯
克叚于鄢隱四年書曰衛人立晉衆也如此之類是也
案襄元年圍宋彭城非宋地追書也隱元年稱鄭伯譏
失教也昭三十一年公在乾侯言不能外内也先書故
書既是新意則追書亦是新意書與不書俱是新意則
稱與不稱言與不言亦俱是新意
(二十七)釋鄭魯朝宿湯沐之邑
諸侯有大功者於京師受邑為將朝而宿焉謂之朝宿
之邑方岳之下亦受田邑為從巡守備湯水以共沐浴
焉謂之湯沐之邑魯以周公故受朝宿之邑於京師許
田是也鄭以武公之勲受湯沐之邑於泰山祊田是也
(二十八)晉乘楚檮杌亦名春秋
案外傳申叔時司馬侯乃晉楚之人皆言春秋不言乘
與檮杌春秋是其本名晉楚别立私號
(二十九)杜氏所見言左氏者十數家
古今言左氏春秋至十數家前漢書儒林傳云漢興北
平侯張蒼及梁大傅賈誼京兆尹張敞大中大夫劉公
子皆修左氏傳誼為左氏傳訓詁授趙人貫公公傳子
長卿長卿傳清河張禹禹授尹更始更始傳子咸及丞
相翟方進方進授清河胡常常授黎陽賈護護授蒼梧陳欽
而劉歆從尹咸及翟方進受由是言左氏者本之賈護
劉歆是前漢言左氏者也漢武帝置五經博士左氏不
得立於學官至平帝時王莽輔政方始立之後漢復廢
雖然學者浸多矣中興以後陳元鄭衆賈逵馬融延篤
彭仲博許惠卿服虔潁容之徒皆傳左氏春秋魏世則
王肅董遇為之注此等比至杜旹或在或滅不知杜之
所見十數家定是何人也
(三十)杜不取公榖簡二傳去異端
莊十九年公子結媵陳人之婦于鄄杜注云公羊榖梁
皆以為魯女媵陳侯之婦僖九年伯姬卒杜注云公羊
榖梁曰未適人故不稱國如此之類是簡二傳也先儒
取二傳多矣杜不取者是去異端也
(三十一)劉賈許潁及服虔優劣
漢書楚元王傳稱劉歆字子駿劉德孫劉向少子也哀
帝時歆校祕書見古文春秋左氏傳大好之初左氏傳
多古字古言學者傳訓詁而已及歆治左氏引傳文以
解經經傳相發明由是章句義理備焉是其創通大義
也後漢賈逵字景伯扶風人也父徽字元伯授業於歆
作春秋條例逵傳父業作左氏傳詁訓許惠卿名淑魏
郡人也潁子嚴名容陳郡人也比於劉賈之徒學識雖
復淺近然亦注述春秋名為一家之學杜以為先儒之
内四家差長故特舉其違以見異同自餘服虔之徒殊
劣於此輩故棄而不論也
(三十二)丘明作傳與經别行
丘明作傳不敢與聖言相亂故與經别行何止丘明公
羊榖梁及毛公韓嬰之為詩作傳莫不皆爾經傳異處
於省覽為煩故杜分年相附别其經傳聚集而解
(三十三)賈逵鄭玄盧欽等謂孔子立素王
賈逵春秋序云孔子覽史記就是非之說立素王之法
鄭玄六藝論云孔子既西狩𫉬麟自號素王為後世受
命之君制明王之法盧欽公羊序云孔子自因魯史記
而修春秋制素王之道是先儒皆言孔子立素王也孔
子家語稱齊大史子餘歎美孔子言云天其素王之乎
素空也言無位而空王之也彼子餘美孔子之深原上
天之意故為此言耳非是孔子自號為素王
(三十四)吾其為東周鄭杜異義
如其能用我言者吾其為東方之周乎言將欲興周道
於東方也原其此意知非黜周故云此其興周之義也
注論語者其意多然惟鄭玄獨異以東周為成周則非
杜所用也
(三十五)湯文周孔困戹
成湯繫於夏臺文王囚於羑里周公留滯於東都孔子
絶糧於陳蔡自古聖人幽囚困厄則嘗有之未聞有被
殺害者也
(三十六)西都東都西周東周
周自武王伐紂定天下恒居鎬地是為西都周公攝政
營洛邑於土中謂之東都成王雖暫至洛邑還歸鎬京
為西周平王始居東周故云東周之始王也
春秋左傳要義卷首
