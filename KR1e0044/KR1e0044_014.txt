春秋左傳要義卷十四
宋魏了翁撰
僖公四年至五年
(一)楚界未至南海因北海稱所近
襄十三年傳稱楚子囊述共王之德撫有蠻夷奄征南
海唯言征南海耳其竟未必至南海也因齊實處北海
遂稱所近言其相去遠也服虔云風放也牝牡相誘謂
之風尚書稱馬牛其風盖末界之微事
(二)五侯九伯先儒無同鄭說者
大公為王官之伯得以王命征討天下隨罪所在各致
其罰故五等諸侯九州之伯皆得征討其罪齊桓因大
公有此王命言已上世先公得征討有罪所以夸楚也
鄭玄以為周之制每州以一侯為牧二伯佐之九州
有九侯十八伯大公為東西大伯中分天下者當各統
四侯半一侯不可分故言五侯其伯則各有九耳侯為
牧伯佐之言是周制其事無所出也且征者征其所統
之國非征諸侯之身何當校計人數以充五九之言即
如其言使伯佐牧二伯共佐治而已非是分州之半復
安得征九伯也校數煩碎非復人情故先儒無同之者
(三)齊侯夸四履杜釋河海之竟
東至于海西至于河正義釋例曰海自遼西北平漁陽
章武渤海樂陵樂安北海東莱城陽東海廣陵吳郡會
稽十四郡之東界以東河出西平西南二千里從西平
東北經金城故北地朔方五原至故雲中南經平陽河
東之西界東經河東河内之南界東北經汲郡頓丘陽
平平原樂陵之東南入海杜之此言據其當時之河耳
(四)齊漢晉時河道與古不同
禹貢導河積石至于龍門南至于華陰東至于㡳柱又
東至于孟津東過洛汭至于大伾北過降水至于大陸
又北播為九河同為逆河入于海案驗其地自大伾以
上河道不改大伾以下即是汲郡以東河水東流秦漢
以来始然也古之河道自大伾而北過降水故迹不可
復知其大陸則趙地之廣澤也大陸以北播于九河九
河故道河間成平以南平原鬲縣以北其九河者徒駭
一大史二馬頰三覆釡四胡蘇五簡六絜七鈎盤八鬲
津九徒駭最西以次而東故鄭注禹貢河間弓高縣往
往有其處中候云齊桓霸遏八流以自廣計桓公之時
齊之西境當在九河之最西徒駭盖是齊之西界其東
至于海當盡樂安北海之東界也
(五)茅縮酒之義杜從鄭興荆州菁茅未審
注包裹至未審正義曰禹貢荆州包匭菁茅孔安國云
其所包裹而致者匭匣也菁以為菹茅以縮酒郊特牲
云縮酌用茅鄭玄云涑之以茅縮去滓也周禮甸師祭
祀共蕭茅鄭興云蕭字或為莤莤讀為縮束茅立之祭
前沃酒其上酒滲下去若神飲之故謂之縮縮滲也故
齊桓公責楚不貢包茅王祭不共無以縮酒杜用彼鄭
興之說也孔安國以菁與茅别杜云茅菁茅則以菁茅
為一特令荆州貢茅必異於餘處但更無傳說故云茅
之為異未審也
(六)昭王南征不復非一說
昭王成王之孫周本紀文也吕氏春秋季夏紀云周昭
王親將征荆蠻辛餘靡長且多力為王右還反涉漢梁
敗王及祭公隕于漢中辛餘靡振王北濟反振祭公高
誘注引此傳云昭王之不復君其問諸水濱由此言之
昭王為沒於漢辛餘靡焉得振王北濟也振王為虚誠
如高誘之注又稱梁敗復非船壊舊說皆言漢濱之人
以膠膠船故得水而壊王溺焉不知本出何書楚世家
成王封熊繹於楚以子男之田國居丹陽宋仲子云丹
陽南郡枝江縣也枝江去漢其路甚遥昭王時漢非楚
竟故不受罪也
(七)釋資糧屝屨
資糧屝屨正義曰少儀云君將適他臣如致金玉貨貝
於君則曰致馬資於有司鄭玄曰資猶用也然則諸所
費用之物皆為資也糧為米粟行道之食也屝屨俱是
在足之物善惡異名耳揚雄方言屝麤屨也絲作之曰
履麻作之曰屝不借粗者謂之屨喪服傳曰䟽屨者藨
蒯之菲也是屝用草為之也
(八)周禮先筮後卜春秋時不皆然
周禮筮人云凡國之大事先筮而後卜鄭玄云當用卜
者先筮之即事漸也於筮之凶則止不卜而傳稱桓公
卜季友晉獻公卜驪姬晉文公卜納王趙鞅卜救鄭皆
先卜而後筮者周禮言其正法耳春秋之世臨時請問
者或卜或筮出自當時之心不必皆先筮後卜崔靈恩
以為國之大事先筮而後卜筮凶則止不卜者筮必以
三代之法若三法皆凶則止不卜若兩法是凶一法為
吉名為筮逆猶是疑限故更卜以決之則洪範筮逆龜
從是也故大卜掌三兆三易儀禮特牲少牢筮皆旅占
是筮有衆占之法則靈恩之說義亦可通
(九)以象滋數言筮短龜長實未必然
注物生至數短正義曰筮數以上皆十五年傳文象者
物初生之形數者物滋息之状凡物皆先有形象乃有
滋息是數從象生也龜以本象金木水火土之兆以示
人故為長筮以末數七八九六之策以示人故為短周
禮占人掌占龜鄭玄云占人亦占筮言掌占龜者筮短
龜長主於長者亦用此傳為說聖人演筮以為易所知
豈短於卜若至理而言卜筮實無長短
(十)薰蕕十年有臭善易消惡難除
薰是香草蕕是臭草一薰一蕕言分數正等使之相和
雖積十年尚猶有臭氣香氣盡而臭氣存月令五時各
言其臭中央土云其臭香易繋辭云其臭如蘭傳稱在
君之臭味則臭是氣之摠名元非善惡之稱但既謂善
氣為香故專以惡氣為臭耳十是數之小成故舉以為
言焉十年香氣盡矣惡氣尚存言善易消而惡難滅也
杜知蕕是臭者内則云牛夜鳴則□彼□亦是臭義其
字雖異其意亦同尚猶有臭猶則尚之義重言之耳猶
尚書云弗遑暇食遑則暇也
(十一)驪姬酖酒堇肉公不怪其六日不敗
驪姬受胙乃寘酖於酒寘堇於肉賈逵云堇烏頭也正
義曰毒酒經宿便敗而公不怪其六日仍得如故明公
之惑於驪姬不以六日為怪也穀梁曰以酖為酒藥脯
以毒
(十二)晉以明年告殺申生
傳稱晉侯使以殺大子申生之故来告實以去年死告
稱今年殺故以今年書也釋例云晉魯久不交使而告
殺申生則所告不必嘗有玉帛之使但欲廣聲其罪耳
言廣聲其罪則晉侯謂讒言為實誣加大子以罪時史
知其實改告而書之此傳不言書曰則是舊史然也
(十三)把伯姬来寧成風因朝其子
注伯姬至其子正義曰伯姬未必是成風所生但哀姜
既死成風得為夫人縱非其母亦得歸寧也沈氏云伯
姬以莊二十五年六月歸于把假令後年生子則其年
十四矣杜云十歲左右者以其從母言朝故云十歲左
右也桓九年曹伯使世子射姑来朝是諸侯之子得有
攝君之禮行朝之義但此子幼弱而卒不成朝故繫於
母而曰朝其子也若其能行朝禮則世子當如射姑伯
姬别言来耳
(十四)諸侯不再序王世子與會不與盟
公羊傳曰諸侯何以不序一事而再見者前目而後凡
也此會盟之間無他異事復稱諸侯者為王世子不盟
故也穀梁傳曰復舉諸侯何也尊王世子而不敢與盟
也釋例曰未有臣而盟君臣而盟君是子可盟父故春
秋王世子以下會諸侯者皆同會而不同盟是解復言
諸侯者見王世子不與盟也王世子者王之儲副周禮
膳夫掌養王及后世子歲終則會唯王及后世子之膳
不會是其尊與王同也齊桓行霸翼戴天子尊崇王室
故殊貴王之世子於會則歴序諸侯言會王世子則王
世子不序諸侯之列也盟則諸侯自盟世子不與是殊
貴世子也
(十五)鄭伯辟首止之盟而逃
禮君行師從卿行旅從雖則會盟必有師旅鄭伯棄其
師衆輕身逃歸釋例曰國君而逃師棄盟違其典儀棄
其章服羣臣不知其謀社稷不保其安此與匹夫逃竄
無異故例在上曰逃是言稱逃之意也逃在盟前辟盟
而逃
(十六)虞公貪寶拒諫而亡故稱人以執
書晉人執虞公則從無道於民之例虞公於傳未有不
道之状但虞公貪璧馬之寶拒絶忠諫釋例曰虞公昧
於貨賄貪以自亡國非其國臣非其臣晉人取之若執
一夫故稱人以執而不言滅罪虞且言易也二十五年
衛侯燬滅邢傳曰同姓也故名虞亦晉之同姓不言晉
侯名者傳稱晉侯修虞祀且歸其職貢於王以是之故
不以滅同姓為譏謂不書晉名也
(十七)傳書正月朔日南至
注周正至南極正義曰日之行天有南有北常立八尺
之表以候景之短長夏至之景尺有五寸日最長而景
最短是謂日北至也自是以後日稍近南冬至之景一
丈三尺日最短而景最長是謂日南至也冬至者十一
月之中氣中氣者月半之氣也月朔而已得中氣是必
前月閏閏前之月則中氣在晦閏後之月則中氣在朔
閏者聚殘餘分之月其月無中氣半屬前月半屬後月
是去年閏十二月十六日已得此年正月朔大雪節故
此正月朔得冬至也而杜長歷僖元年閏十一月此年
閏十二月又閏之相去歷家大率三十二月耳杜於此
閏相去凡五十月不與歷數同者杜推看春秋日月上
下置閏或稀或穊自準春秋時法故不與常歷同
(十八)觀臺臺上屋可觀望
禮天子曰靈臺諸侯曰觀臺釋宫云四方而高曰臺臺
上構屋可以遠觀望故謂之觀臺
(十九)積章成部積部成紀
十九年而有七閏古歷十九年為一章以其閏餘盡
故也步歷之始以朔旦冬至為首歷之上元其年是
十一月朔旦冬至至十九年閏餘盡復得十一月朔
旦冬至故以十九年為一章積章成部積部成紀治
歷者以此章部為法因此可以明其術數推之而知
氣朔也
(二十)釋分至啟閉
一年分為四時時皆九十餘日春之半秋之半晝夜
長短等晝夜中分百刻故春秋之半稱春秋分也冬
之半夏之半晝夜長短極極訓為至故冬夏之半稱
冬夏至也四時之氣寒暑不同春夏生物秋冬殺物
生物則當啟殺物則當閉故立春立夏為啟立秋立
冬為閉
(二十一)二鄭釋雲物之占
周禮保章氏以五雲之物辨吉凶水旱降豐荒之祲
象鄭玄云物色也視日旁雲氣之色降下也知水旱
所下之國鄭衆云以二至二分觀雲色青為蟲白為
喪赤為丘荒黑為水黃為豐衆之此言盖出占候之
書計雲氣之占不啻盡此而已但世絶其學故莫能
知
(二十二)稽首頓首拜手之異
鄭玄云稽首拜頭至地也頓首拜頭叩地也空首拜頭
至手所謂拜手也鄭唯解此三者拜之形容所以為異
也稽首頭至地頭下緩至地也頓首頭不至地暫一叩
之而已尚書每稱拜手稽首者初為拜頭至手乃復叩
頭以至地至手是為拜手至地乃為稽首然則凡為稽
首者皆先為拜手乃成稽首故尚書拜手稽首連言之
傳雖不言拜手當亦先為拜手乃為稽首稽首拜手共
成一拜之禮此其為敬之極故臣於君乃然孔安國以
為盡禮致敬說者又以為稽首臣拜君也頓首謂敵者
相拜也空首謂君荅臣拜也
(二十三)襄王子帶同母史記云異母非
二十四年傳曰不穀不德得罪於母氏之寵子帶書曰
天王出居于鄭辟母弟之難也如彼傳則襄王與子帶
俱是惠后所生但其母鍾愛其少子故欲廢大子而立
之周本紀云襄王母早死後母曰惠后生叔帶與傳不
同史記繆也七年惠王崩襄王畏子帶不敢發喪知此
時有廢大子之意故齊桓帥諸侯會大子定其位安王
國也
(二十四)釋輔車相依
易咸卦上九咸其輔頰舌三者並言則各為一物廣雅
云輔頰也則輔頰為一釋名曰頤或曰輔車其骨彊可
以輔持其口或謂牙車牙所載也或謂頷車也衛風碩
人云巧笑倩兮毛傳云好口輔也如此諸文牙車頷車
牙下骨之名也頰之與輔口旁肌之名也盖輔車一處
分為二名耳輔為外表車是内骨故云相依也
(二十五)大王三昭王季二穆同異
大伯虞仲辟季歴適荆蠻若有適庶不須相辟知其皆
同母也周本紀云古公有長子曰大伯次曰虞仲大姜
生季歴如史記之文似王季與大伯别母馬遷之言疏
繆耳此言虢仲虢叔王季穆國語稱文王敬友二虢故
一以為文王母弟母弟之言事無所出仲叔皆文王之
時虢君字也據傳文鄭滅一虢晉滅一虢不知誰是仲
後誰是叔後賈逵云虢仲封東虢制是也虢叔封西虢
虢公是也馬融云虢叔同母弟虢仲異母弟虢仲封下
陽虢叔封上陽案傳上陽下陽同是虢國之邑不得分
封二人也若二虢共處鄭復安得虢國而滅之雖賈之
言亦無明證各以意斷不可審知
(二十六)以勲受封必有盟如漢功臣誓
注盟府司盟之官正義曰周禮司盟掌盟載之法會同
則掌其盟約之載既盟則貳之鄭玄云貳之者寫副當
以受六官唯言會同之盟不掌勲功之事而得有二虢
之勲藏在盟府者凡諸侯初受封爵必有盟誓之言檀
弓云衛大史柳莊死公與之邑裘氏與縣潘氏書而納
諸棺曰世世萬子孫毋變也其言即盟誓之辭也漢書
功臣侯表記高祖即位八載天下乃平始論功臣而定
封侯者一百四十三人封爵之誓曰使黃河如帶泰山
若礪國以永存爰及苗裔其誓即盟之類事必有因於
古明知以勲受封必有盟要其辭當蔵於司盟之府也
(二十七)晉以桓莊之族偪盡殺之
注桓叔至五年正義曰莊伯之族從父昆弟也桓叔之
族從祖昆弟唯言從祖昆弟舉疏者而略言耳
(二十八)杜以蔡命為逸其物作繄物
皇天無親惟德是輔蔡仲之命文也黍稷非馨明德惟
馨君陳文也人不易物惟德其物旅獒文也杜不見古
文故以為逸書此傳與書異者其作繄師授不同字改
易耳其意亦不異也民不易物者設有二人俱以物祭
其祭相似不改易此物唯有德者繄此乃是物
(二十九)周臘大蜡各一祭漢不蜡而臘
虞不臘矣正義曰月令孟冬臘門閭及先祖五祀臘之
見於傳記者唯月令與此二文而已秦本紀惠王十二
年初臘始皇三十一年更改臘曰嘉平蔡邕獨斷云臘
者歲終大祭縱吏民宴飲非迎氣故但送不迎應劭風
俗通云案禮傳夏曰嘉平殷曰清祀周曰大蜡漢改為臘
臘者獵也田獵取獸祭先祖也此言虞不臘矣明當時
有臘祭周時臘與大蜡各為一祭言漢改曰臘不蜡而
為臘耳
(三十)卜偃以童謠期滅虢
時有童穉之子為此謠歌之辭故卜偃取以對公丙日
將旦之時龍尾之星伏在合辰之下當是之時軍人上
下均同其服振振然而盛旂者晉軍旂也而往取虢故
云取虢之旂南方鶉鳥之星其體賁賁然見於南方天
策之星近日焞焞然無光耀甚微也鶉火之次正中於
南方爾時其當成軍事也虢公其當奔走也既引童謠
之言乃復指其時日在夏之九月十月之交乎謂九月
十月晦朔之交也十月朔丙子之日平旦時日體在尾
星月在天策星鶉火正中於南方必是時克之東方七
宿皆為蒼龍之宿其龍南首北尾角是龍角尾即龍尾
故曰龍尾尾星也日月之食為辰昭七年傳文於時日
體在尾尾星與日同處共日俱出入故常伏不見在兵
之服皆韋弁均服者謂兵戎之事貴賤上下均同此服
也南方七宿皆為朱鳥之宿其鳥西首東尾故未為鶉
首午為鶉火已為鶉尾鶉火星者謂柳星張也天策傅
說星史記天官書之文莊子云傅說得之以騎箕尾傅
說殷高宗之相死而託神於此星故名為傅說星也傅
說之星在尾之末合朔在尾故其星近日星微焞焞然
無光耀也
(三十一)日月合朔在尾故至旦月過在天策
注是夜至在策正義曰以三統歷推之此夜是月小餘
盡夜半合朔在尾十四度從乙夜半至平旦日行四
分度之一月行三度有餘故丙子旦日在尾星月在天
策鶉火之次正中也月令孟冬之月日在尾昏危中旦
七星中七星則鶉火次之星也
(三十二)諸侯薨于朝會王事加等以斂
凡諸侯薨于朝會加一等死王事加二等於是有以衮
斂注諸侯命有三等公為上等侯伯為中等子男為下
等衮衣公服也謂加二等
春秋左傳要義卷十四
