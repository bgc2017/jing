春秋左傳要義卷十七
宋魏了翁撰
僖公二十七年至二十八年
(一)書楚人如齊人例書征伐先主兵
二十七年注傳言至兵故正義曰此年傳云楚子及諸
侯圍宋則是楚子親自来也十二月公會諸侯盟于宋
公為楚子在宋而往會之明與楚子共盟也明年傳晉
侯執曹伯分曹衛之田以畀宋人其下始云楚子入居
于申使子玉去宋由此而言楚子初来圍宋必親至宋
國使子玉主兵明年見晉之盛身始去之獨留子玉於
宋耳杜以諸侯之貶不至稱人今言楚人不得為楚子
之身也子玉楚之正卿宜書其名今書曰楚人非子玉
也故以恥不得志以微者告也若然莊二十八年齊人
伐衛杜云齊侯稱人者諱取賂而還以賤者告二十二
年宋公及楚人戰于泓杜云楚告命不以主帥人數故
略稱人則以彼二解義亦得通但傳有子玉在宋之文
故據子玉解之所以弘通其義也既以微者来告猶序
諸侯之上者春秋之例會同以國大小為序征伐則以
主兵在前此序諸侯之上由楚主兵故也(二十七年杞用夷禮卷末)
(二)國老卿大夫致仕者
國老皆賀正義曰王制云有虞氏養國老於上庠養庶
老於下庠然則國老者國之卿大夫士之致仕者也
(三)用子玉以靖國靖内而敗外
子之至國也正義曰二十三年子玉伐陳城頓而還子
文使為令尹叔伯曰子若國何對曰吾以靖國也夫有
大功而無貴仕其人能靖者與有幾子文恐子玉矜功
為亂故授令尹冀以靖國家此舉其前言以非之
(四)三軍中為尊二軍上為尊
謀元帥正義曰元長也謂將帥之長軍行則重者居中
故晉以中軍為尊而上軍次之其二軍則上軍為尊故
閔元年晉侯作二軍公將上軍
(五)郤穀五十守學彌篤使為元帥
晉語云文公問元帥於趙衰對曰郤穀可年五十矣守
學彌惇夫好先王之法者德義之府也夫德義生民之
本也能敦篤不忘百姓請使郤縠公從之
(六)漢魏間因伏生謬混虞夏書
注尚書至功也正義曰此古文虞書益稷之篇漢魏諸
儒不見古文因伏生之謬從堯典至胤征凡二十篇總
名曰虞夏書以與禹對言故傳通謂大禹謨以下皆
為夏書也古本作敷納以言明庶以功敷作賦庶作試
師受不同古字改易耳賦税者取受之義故為取也庸
功釋詁文舜典云敷奏以言明試以功車服以庸文雖
略同此引夏書非舜典也
(七)晉文公利民非一民懷其生
利民之事非止一塗晉語說文公為政云棄責薄斂施
舍分災救乏振滯匡困資無輕關易道通賈寬農務穡
勸分省用足財利器明德以厚民性皆是利民之事民
懷生者謂有懷義之心不復苟且
(八)魯刺公子買内殺大夫皆書刺
二十八年注公子至其罪正義曰經言買傳言叢盖名
買字叢或字相似而一謬也周禮司刺掌三刺之法以
贊司寇聽獄訟一刺曰訊羣臣再刺曰訊羣吏三刺曰
訊萬民鄭玄云刺殺也訊而有罪則殺之訊言也内殺
大夫此及成十六年刺公子偃皆書刺者若云用彼三
刺之法言問臣吏萬民皆言合殺乃始殺之以示不枉
濫也此三刺之法位在外朝庫門之外臯門之内故小
司寇掌外朝之政三公及州長百姓北面羣臣西面羣
吏東面於此訊之也魯史獨設此名所以異於外也公
羊以為内諱殺大夫謂之刺以為諸侯不得專殺故諱
言刺之其意小異
(九)魯殺子叢告晉楚之詞異
魯殺子叢本有兩意謂楚云不卒戍謂晉云叢欲戍衛
今經之所書書謂楚之辭不書謂晉之辭者以魯先與
楚同好恐楚疑之故顯書不卒戍之罪以告屬楚諸侯
心實畏晉未敢宣露故經不書告晉之辭蘇云公子買
不卒戍者告晉楚之辭也謂晉云公子買比来戍衛今
不使終其戍事是以殺之謂楚云比令公子買為楚戍
衛其買不終戍事是以殺之
(十)晉執曹伯畀宋人三傳異杜謂譎而不正
注畀與也正義曰劉炫云公羊傳曰畀者何與也其言
以畀宋人何與使聽之何休云宋稱人者明聽訟必師
斷與其師衆共之穀梁傳曰畀與也其曰人何也不以
晉侯畀宋公也注云畀上與下之辭故不以侯畀公案
傳執曹伯分曹衛之田以畀宋人則田亦稱人非為斷
獄故稱人也若不使晉侯與宋公自可改其畀名何以
名之為畀而使義不得與也若與宋人豈宋國卑賤之
人得受曹伯而治之乎二傳之言皆不得合左氏當以
人為衆辭舉國而稱之耳
(十一)會以國為序盟則異姓為後
傳稱王子虎盟諸侯于王庭而不書子虎知子虎臨盟
不與㰱定四年傳稱踐土之盟其載書云王若曰晉重
魯申衛武蔡甲午鄭揵齊潘宋王臣莒期其次與會不
同者會之班次以國大小為序及其盟也王臣臨之異
姓為後故載書之次與會異也定四年召陵之會傳稱
祝佗言於萇弘曰踐土之盟衛成公不在夷叔其母弟
也猶先蔡萇弘說告劉子乃長衛侯於盟如彼傳文則
踐土召陵二盟衛皆先蔡而經書諸國之序二國皆蔡
在衛先者釋例曰周之宗盟異姓為後故踐土載書齊
宋雖大降於鄭衛斥周而言止謂王官之宰臨盟者也
其餘雜盟未必皆然踐土召陵二會蔡在衛上時國次
也至盟乃正其高下者敬恭明神本其始也(二十八年城濮不書)
(陳蔡卷末)
(十二)左氏於踐土無召王之事與公穀異
穀梁傳曰朝不言所言所者非其所也是其由非京師
故稱王所也公羊傳曰曷為不言公如京師天子在是
也曷為不言天子在是不與致天子也其意言晉文公
召王来踐土左傳於此無召王之事直云作王宫于踐
土杜云襄王聞晉戰勝自往勞之故為作宫則以王意
自往非晉召之
(十三)會温陳在鄭下與後至例異
桓十六年公會宋公衛侯陳侯蔡侯伐鄭杜云蔡常在
衛上今序陳下盖後至二十九年翟泉之盟秦人在陳
蔡之下傳歴序諸侯之卿而有秦小子憖杜云秦小子
憖在蔡下者若宋向戌之後會彼二事班失其次杜以
後至釋之知此陳共公稱子降在鄭下非後至者杜以
後至為說亦無明文正以國之大小班序先定今乃退
在小國之下因向戍有後至之譏故取以為說耳
(十四)釋距躍曲踊三百
說文云躍迅也踊跳也然則躍以疾生名故以距躍為
超越言距地向前跳而越物過也曲踊以曲為言則謂
向上跳而折復下故以曲踊為跳踊耳言直上向下而
已以傷病之人而再言三百不可為六百跳也杜言百
猶勵亦不知勵何所謂盖復訓勵為勉言每跳皆勉力
為之
(十五)西廣東宫兵
廣車盖兵車之名名之為廣因即以車表兵謂屬西廣
之兵也文元年商臣以宫甲圍成王是東宫兵也周禮
司馬凡制軍百人為卒知六卒六百人也
(十六)食言肥直氣飽
朕不食言孔安國云食盡其言偽不實也哀二十五年
傳孟武伯惡郭重曰何肥也公曰是食言多矣能無肥
乎然則食言者言而不行如食之消散後終不行則前
言為偽通謂偽言為食言故爾雅訓食為偽注直氣盈
飽正義曰素訓為空忿怒之深空腹不食直氣盈飽也
(十七)傳舉韅靷鞅靽小事明諸事皆備
說文云韅著掖皮也靷引軸也鞅頸皮也此注與說文
不同盖以時驗而為解也驂馬挽車有皮在背者有約
胸者有在腹為帶者有縶絆其足者從馬上而下次之
在後正謂在足是也傳唯舉四事文無所結舉其小事
皆具言其駕乘修備明諸事皆備也
(十八)王賜晉侯大輅戎輅之服
注大輅至有服正義曰周禮巾車金輅鈎樊纓九就建
大旂以賓同姓以封革路龍勒絛纓五就建大白以即
戎金路以封同姓知大輅是金路也革路以即戎言戎
輅戎車即周禮之革路二輅各有服者周禮司服侯伯
之服自鷩冕而下凡兵事韋弁服金輅祭祀所乘其大
輅之服當謂鷩冕之服戎輅之服當謂韋弁服也
(十九)秬鬯一卣
注秬黑至器名正義曰秬黑黍釋草文李巡云黑黍一
名秬黍周禮鬯人掌共秬鬯而飾之鄭玄云鬯釀秬為
酒芬香條暢於上下也鬱人掌祼器凡祭祀之祼事和
鬱鬯以實彝而陳之禮祭祀必先祼是用之以降神也
釋器云彝卣罍器也李巡曰卣鬯之罇也孫炎曰罇彝
為上罍為下卣居中也詩江漢篇述宣王賜召穆公云
秬鬯一卣告于文人鄭箋云賜之使祭其宗廟告其先
祖也當賜之時實之於卣其祭則陳之於彝也
(二十)釋孟諸之麋
釋地云十藪宋有孟諸郭璞云今在梁國睢陽縣東北
周禮職方氏正東曰青州其澤藪曰望諸禹貢豫州導
河澤被孟豬明皆是一物而字改易耳釋水云水草交
為湄李巡曰水中有草木交會曰湄古字皆通
(二十一)風于澤失馬牛又軍中亡旃
劉炫規過以為放牛馬於澤失大旆左旃不失牛馬費
誓云馬牛其風臣妾逋逃則有常刑今既亡左旃又失
牛馬為罪至重故殺之以徇若牛馬不失又大旃在軍
何得因放牛馬而亡左旃故知澤失馬牛軍失左旃
(二十二)師有功則愷樂愷歌
大司馬云若師有功則左執律右秉鉞以先愷樂獻于
社注云律所以聽軍聲鉞所以為將威兵樂曰愷司馬
法曰得意則愷樂愷歌示喜也
(二十三)衛元咺訟君鍼甯代君坐獄
注大士至之義正義曰周禮獄官多以士為名鄭玄云
士察也主察獄訟之事者周禮命夫命婦不躬坐獄訟
小司寇職文也鄭玄云為治獄史褻尊者也躬身也不
身坐必使其屬若子弟也元咺不宜與君對坐故使鍼
莊子代衛侯為坐獄之主甯子為輔輔莊子也以甯子
位高故先言之士榮亦輔莊子舉其官名以其主獄事
故亦使輔之與晉之獄官對理質正元咺也所引傳曰
在襄十年
(二十四)甯俞為君職槖饘
注甯俞至者深正義曰甯俞親以衣食為已職者慮君
飢渴且防酖毒也詩毛傳曰小曰槖大曰囊囊槖所以
盛衣亦可以盛食宣二年傳曰為之簞食與肉寘諸槖
以與之是也釋言曰餬饘也鬻糜也郭璞曰饘糜也
(二十五)晉實召王而書狩此文公譎而不正
注晉侯至之事正義曰晉侯本意止欲大合諸侯之師
共尊事天子以為臣之名義實無覬覦之心但於時周
室既衰天子微弱忽然帥九國之師將數十萬衆入京
師以臨天子似有篡奪之謀恐為天子拒逆或復天子
怖懼棄位出奔則晉侯心實盡誠無辭可解故自嫌彊
大不敢朝王故召諸侯来會于温温去京師路近因加
諷諭令王就會受朝天子不可以受朝為辭故令假稱
出狩若言王自出狩諸侯因會遇王遂共朝王得盡君
臣之禮皆孔子所謂譎而不正之事穀梁傳曰全天王
之行也為若將狩而遇諸侯之朝也為天王諱也是使
王狩之意也公羊以為踐土與此皆是晉侯召王何休
云晉文公年老恐霸功不成故上白天子曰諸侯不可
卒致願王居踐土下謂諸侯曰天子在是不可不朝迫
使正君臣明王法案温去京師路無百里晉侯巳能致
之於温何故不能致之於洛何休妄造其辭事非晉侯
之意故杜氏正之自嫌彊大不敢朝周耳
(二十六)河陽趙盾泄冶三事特稱仲尼曰
河陽之狩趙盾之弑泄冶之罪此三事特稱仲尼曰者
史策所書皆書實事晉侯召王使狩而作自狩之文是
言不實也凡例弑君稱君君無道靈公不君而稱臣以
弑似君無過也大夫無罪見殺不書其名泄冶忠諫而
被殺書名乃罪合死也此三事皆違凡典變舊例以起
起大義危疑之理恐人不信須聖言以為證
(二十七)諸侯與王人盟于翟泉没公皆稱人
二十九年注翟泉至稱人正義曰傳曰卿不書罪之也
在禮卿不會公侯唯言諸侯之卿會魯君罪耳不言罪
魯侯與子虎知其亦有罪者襄二十六年公會晉人鄭
良霄宋人曹人于澶淵彼為趙武敵公貶之稱人而文
不没公此没公不書明公别有罪五年公及齊侯宋公
(云云)會王世子于首止王世子不盟也九年公會宰周
公(云云)于葵丘宰周公不盟也往年踐土之會王子虎
盟諸侯于王庭宣七年黑壤之會王叔桓公臨之王之
公卿皆不與諸侯共盟則知諸侯不合盟王臣王臣不
合與於盟今王子虎亦貶稱人知魯侯諱盟天子大夫
故沒公不書也王子虎違禮下盟故貶稱人
(二十八)晉自温會後嘗伐鄭鄭至今未服
且謀伐鄭正義曰晉侯受命鄭伯傅王踐土與温二會
咸在鄭無叛晉之状而此會謀伐鄭者文公昔嘗過鄭
鄭不禮焉城濮戰前鄭復如楚雖以楚敗之後畏威来
會晉侯以大義受之内實懷恨此會鄭人不至必有背
晉之心故謀伐之也晉語城濮戰下稱文公誅觀状以
伐鄭及其陴鄭人以名實行成公不許得叔詹將亨而
舍之左傳無伐鄭之事盖温會以後已嘗伐鄭鄭至今
未服故此會謀伐明年遂與秦圍之傳曰且貳於楚也
是鄭自知負晉故有二心也
(二十九)杞用夷禮貶爵曰子
杞桓公来朝用夷禮故曰子杞先代之後而迫於東夷
風俗雜壊言語衣服有時而夷故杞子卒傳言其夷也
今稱朝者始於朝禮終而不全異於介葛盧故唯貶其
爵
(三十)城濮子玉及陳蔡之師不書楚告略
戰于城濮楚師敗績宋公齊國歸父秦小子憖既次城
濮以師屬晉不與戰也子玉及陳蔡之師不書楚人恥
敗告文略也大崩曰敗績正義曰劉炫規過以為晉人
告略今知不然者但於此戰時魯猶屬楚凡禍福相告
必同好之國故知楚人来告也楚人来告不言陳蔡者
恥其諸國皆在不能敵晉故略言楚人而巳若其晉告
則應矜其勝事以少敗多何肯略其陳蔡而不告也
(三十一)晉有三軍今增置三行辟六軍名
晉侯作三行以禦狄荀林父將中行屠擊將右行先蔑
將左行晉置上中下三軍復增置三行以辟天子六軍
之名三行無佐疑大夫帥
春秋左傳要義卷十七
