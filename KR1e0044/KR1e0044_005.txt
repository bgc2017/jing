春秋左傳要義卷五
宋魏了翁撰
隱公六年至十一年
(一)和而不盟曰平平後乃盟
六年注和而不盟曰平正義曰宣十五年宋人及楚人
平傳載其盟辭昭七年燕暨齊平傳稱盟于濡上似平
皆有盟而云不盟者平實解怨和好之辭非要盟也彼
自既平之後别為盟耳此與定十年及齊平皆傳無盟
事定十一年及鄭平下乃云叔還如鄭涖盟平後乃盟
知平非盟也
(二)渝平傳謂更成服氏謂更為約束結平
傳注渝變至更成正義曰渝變也釋言文變平者變更
前惡而復為和好變即更之義成則平之訓故傳解
渝平謂之更成自狐壤以來與鄭不和今日復和故曰
更成言更復狐壤以前之好也服虔云為鄭所獲釋而
不結平於是更為約束以結之故曰渝平案傳公賂尹
氏而與之逃歸非鄭所釋安得釋而結平也
(三)唐叔受封九宗五正遂世為晉強家(又見定四年)
注翼晉至大夫正義曰唐叔始封受懷姓九宗職官五
正者謂周成王滅唐始封唐叔以懷氏一姓九族乃是
先代五官之長子孫賜之言五官之長者謂於殷時為
五行官長令褒寵唐叔故以其家族賜之耳今云頃父
之子嘉父者以頃父舊居職位名號章顯嘉父新為大
夫未甚著見故繋之於父諸繋父為文者義皆同此也
(四)滕非亡於齊景世本服注皆誤
滕侯卒正義曰譜云滕姬姓文王子錯叔繡之後武王
封之居滕今沛郡公丘縣是也自叔繡至宣公十七世
乃見春秋隱公以下春秋後六世而齊滅之世本云齊
景公亡滕案齊景之卒在滕隱之前世本言隱公之後
仍有六世為君而云齊景亡滕為謬何甚服虔昭四年
注亦云齊景亡滕是不考校而謬言之地理志云沛郡
公丘縣故滕國也周文王子錯叔繡所封三十一世為
齊所滅
(五)五等總稱諸侯
傳凡諸至禮經正義曰諸侯者公侯伯子男五等之總
號侯訓君也五等之主雖爵命小異而俱是國君故總
稱諸侯也
(六)戎朝發幣於公卿如晉詣公府卿寺
注朝而至卿寺正義曰朝於天子獻國之所有亦發陳
財幣於公卿之府寺如今日者如晉時諸州年終遣會
計之吏獻物於天子因令以物詣公府卿寺然自漢以
來三公所居謂之府九卿所居謂之寺風俗通曰府聚
也公卿牧守府道德之所聚也藏府私府財貨之所聚
也寺司也庭有法度令官所止皆曰寺釋名曰寺嗣也
治事者相嗣續於其内
(七)陳五父㰱如忘志不在
㰱如忘正義曰㰱謂口含血也當㰱血之時如似遺忘
物然故注云志不在於㰱血也服虔云如而也臨㰱而
忘其盟載之辭言不精也盟載之辭在於簡策祝史讀
以告神非㰱者自誦之何言忘載辭也且忘否在心五
父終不自言已忘泄伯安知其忘而譏之
(八)宿男卒不名不以名赴
注元年至傋故正義曰於例盟以國地則地主與之元
年盟于宿知宿與盟也魯宋俱是微人宿君必不親與
知宿亦大夫盟也盟禱雖異俱是告神荀偃之禱先稱
君名知大夫聚盟亦各稱君名臣盟既稱君名則君薨
得以名赴宿君之卒宜以名赴魯今宿男不名自不以
名赴非法不得也故引僖二十三年傳例以明之言其
赴不以名雖知亦不得書也諸君不親盟而以名赴魯
注云大夫盟於某者義皆出此衛冀隆難杜云周人以
諱事神臣子何得以君之名告神又荀偃禱河一時之
事耳非正禮也何得知大夫盟先稱君名乎杜必為此
解者以諱事神謂諱神之名以事其神若祭祖而諱祖
之類山川之神尊於諸侯故尚書武成告名山大川云
有道周王發則荀偃禱河自稱君名於理何怪
(九)許祊各有魯别廟今以近兩易
注成王至之田正義曰成王營邑於洛以為居土之中
貢賦路均將於洛邑受朝許田近於王城故賜周公許
田以為魯國朝宿之邑詩魯頌曰居常與許復周公之
宇是周公得許田也公羊傳曰許田者何魯朝宿之邑
也是許田為魯朝宿之邑鄭請易許田而求祀周公故
知後世因在許田之中而立周公别廟焉鄭桓公以周
宣王之母弟故於泰山之下亦受祊田以為湯沐之邑
祊邑内亦有鄭先君别廟此時周室既衰王不巡守鄭
以天子不復巡守則泰山之祀既廢祊無所用故欲以
祊易許許田近鄭祊田近魯各從本國所近之宜也魯
以許田奉周公之祀易其田則廢其祀恐魯以周公别
廟為疑慮將不許云已廢泰山之祀而欲為魯祀周公
其實廢來已久今始云已廢者欲為魯祀周公故云已
廢耳方便遜辭以求於魯也定四年祝佗言康叔之受
分物云取於有閻之土以共王職取於相土之東都以
會王之東蒐有閻之土猶魯之許田也相土之東都猶
鄭之祊邑也鄭近京師無假朝宿魯近泰山不須湯沐
各受其一衛以道路並遠故兩皆有之禮記王制曰方
伯為朝天子皆有湯沐之邑於天子之縣内然則朝宿
之邑亦名湯沐但向京師主為朝王從王巡守主為助
祭祭必浴沐隨事立名朝宿湯沐亦互言之
(十)以近許故名許田
異義左氏說諸侯有大功德乃有朝宿湯沐之邑公羊
說以為諸侯皆有朝宿湯沐之邑許慎以公羊為非則
杜意亦從許慎公羊傳曰此魯朝宿之邑也則曷為謂
之許田諱取周田也諱取周田則曷為謂之許田繋之
許也曷為繋之許近許也杜言近許之田是用公羊為
說杜依公羊之傳邑實近許故以許為名劉君更無所
馮直云别有許邑邑自名許非田近許國始名為許以
規杜氏非其義也
(十一)先配後祖三說杜以楚圍事為据
注鍼子至後祖正義曰先配後祖多有異說賈逵以配
為成夫婦也禮齊而未配三月廟見然後配案昏禮親
迎之夜袵席相連是士禮不待三月也禹娶塗山四日
即去而有啟生焉亦不三月乃配是賈之謬也鄭衆以
配為同牢食也先食而後祭祖無敬神之心故曰誣其
祖也案昏禮婦既入門即設同牢之饌其間無祭祀之
事先祭乃食禮無此文是鄭之妄也鄭玄以祖為軷道
之祭也先為配匹而後祖道言未去而行配案傳既言
入於鄭乃云先配而後祖寧是未去之事也若未去先
配則鍼子在陳譏之何須云送女也此三說皆滯故杜
引楚公子圍告廟之事言鄭忽先逆婦而後告廟故曰
先配而後祖此時忽父見在計告廟以否當是莊公之
事而譏忽者楚公子圍亦人臣矣而自布几筵告於莊
共之廟不言稟君之命知逆者雖受父命當自告廟且
忽先為配匹而後告祖見其告祖方始譏之知忽自告
祖也或可鄭伯為忽娶妻先逆而告廟鍼子見而譏之
公子圍告廟者專權自由耳非正也
(十二)舜以下姓姚胡公始姓媯
注因其至媯姓正義曰陳世家云陳胡公滿者虞帝舜
之後也昔舜為庶人時居於媯汭其後因為氏姓媯氏
武王克殷得媯滿封之於陳是舜由媯汭故陳為媯姓
也案世本帝舜姚姓哀元年傳稱虞思妻少康以二姚
是自舜以下猶姓姚也昭八年傳曰及胡公不淫故周
賜之姓是胡公始姓媯耳史記以為胡公之前已姓媯
非也
(十三)子孫共姓别氏合族
注報之至曰陳正義曰胙訓報也有德之人必有美報
報之以土謂封之以國名以為之氏諸侯之氏則國名
是也周語曰帝嘉禹德賜姓曰姒氏曰有夏胙四岳國
賜姓姜氏曰有呂亦與賜姓曰媯命氏曰陳其事同也
姓者生也以此為祖令之相生雖下及百世而此姓不
改族者屬也與其子孫共相連屬其旁支别屬則各自
立氏禮記大傳曰繋之以姓而弗别百世而昏姻不通
者周道然也是言子孫當共姓也其上文云庶姓别於
上而戚單於下是言子孫當别氏也氏猶家也傳稱盟
於子晳氏逐瘈狗入於華臣氏如此之類皆謂家為氏
氏族一也所從言之異耳釋例曰别而稱之謂之氏合
而言之則曰族例言别合者若宋之華元華喜皆出戴
公向魚鱗蕩共出桓公獨舉其人則曰華氏向氏並指
其宗則云戴族桓族是其别合之異也記謂之庶姓者
以始祖為正姓高祖為庶姓亦氏族之别名也姓則受
之於天子族則稟之於時君天下之廣兆民之衆非君
所賜皆有族者人君之賜姓賜族為此姓之始祖耳其
不賜者各從父之姓族非復人人賜也晉語稱黃帝之
子二十五人其得姓者十二人天子之子尚不得姓况
餘人哉固當從其父耳黃帝之子兄弟異姓周之子孫
皆姓姬者古今不同質文代革周代尚文欲令子孫相
親故不使别姓其賜姓者亦少惟外姓媯滿之徒耳賜
族者有大功德宜世享祀者方始賜之無大功德任其
興衰者則不賜之不賜之者公之同姓蓋亦自氏祖字
其異姓則有舊族可稱不世其禄不須賜也衆仲以天
子得封建諸侯故云胙土命氏據諸侯言耳其王朝大
夫不封為國君者亦當王賜之族何則春秋之世有尹
氏武氏之徒明亦天子賜之與諸侯之臣義無異也此
無駭是卿羽父為之請族蓋為卿乃賜族大夫以下或
不賜也諸侯之臣卿為其極既登極位理合建家若其
父祖微賤此人新升為卿以其位絶等倫其族不復因
故身未被賜無族可稱魯挾鄭宛皆未賜族故單稱名
也或身以才舉暫升卿位功德猶薄未足立家則雖為
卿竟不賜族羽父為無駭請族知其皆由時命非例得
之也華督生立華氏知其恐慮不得故早求之也由此
而言明有竟無族者魯之翬挾柔溺名見於經而其後
無聞是或不得族也其士會之帑處秦者為劉氏伍員
之子在齊為王孫氏外傳稱知果知知伯之將滅自别
其族為輔氏如此之類皆是身自為之非復君賜釋例
曰子孫繁衍枝布葉分始承其本末取其别故其流至於
百姓萬姓其言自有百姓萬姓未必皆君賜也晉語稱
炎帝姓姜則伯夷炎帝之後姜自是其本姓云賜姓曰
姜者黃帝之後别姓非一自以姜姓賜伯夷更使為一
姓之祖耳非復因舊姓也猶后稷别姓姬不是因黃帝
姓也
(十四)死後賜族乃正法生賜非禮
諸侯至為族正義曰杜意諸侯以字言賜先人字為族
也為謚因以為族謂賜族雖以先人之字或用先人所
為之謚因將為族以謚為族者衛齊惡宋戴惡之類是
也而劉君乃稱以謚為族全無一人妄規杜氏非其義
也死後賜族乃是正法春秋之世亦有非禮生賜族者
華督是也釋例曰舊說以為大夫有功德者則生賜族
非也至於鄭祭仲為祭封人後升為卿經書祭仲以生
賜族者檢傳既無同華氏之文則祭者是仲之舊氏也
諸侯以字字有二等檀弓曰幼名冠字五十以伯仲周
道也然則二十有加冠之字又有伯仲叔季為長幼之
字二者皆可以為氏矣服虔云公之母弟則以長幼為
氏貴適統伯仲叔季是也庶公子則以配字為氏尊公
族展氏臧氏是也案鄭子人者鄭厲公之弟桓十四年
鄭伯使其弟語來盟即其人也而其後為子人氏不以
仲叔為氏則服言公之母弟以長幼為氏其事未必然
也杜以慶父叔牙與莊公異母自然仲叔非母弟族矣
其或以二十之字或以長幼之字蓋出自時君之命也
叔肸稱叔不稱孫而三桓皆稱孫俱氏長幼之字自不
同也臧氏稱孫展氏不稱孫俱氏二十之字自不同也
然則稱孫與不稱孫蓋出其家之意未必由君賜也以
字為族者謂公之曾孫以王父之字為族也諸侯之子
稱公子公子之子稱公孫公子公孫繋公之常言非族
也其或貶責則亦與族同成十四年叔孫僑如如齊逆
女傳曰稱族尊君命也僑如以夫人婦姜氏至自齊傳
曰舍族尊夫人也宣元年公子遂如齊逆女遂以夫人
至事與僑如正同其傳直云尊君命尊夫人不言稱族
舍族既非氏族則不待君賜自稱之矣至於公孫之子
不復得稱公曾孫如無駭之輩直以名行及其死也則
賜之族以其王父之字為族也此無駭是公之曾孫公
之曾孫必須有族故據曾孫為文言以王父字耳公之
曾孫正法死後賜族亦有未死則有族者則叔孫得臣
是也公子公孫於身必無賜族之理經書季友仲遂叔
肸者皆是以字配名連言之故杜注並云字也其蕩伯
姬者公子蕩之妻不可言公子伯姬故繋於夫字言蕩
伯姬蕩非當時之氏其傳云立叔孫氏臧僖伯臧哀伯
叔孫戴伯之徒皆傳家據後追言之耳其公孟彄世本
以為靈公之子字公孟名彄與季友仲遂相似俱以字
配名劉炫不達此旨妄規杜過非也必如劉解生賜族
之文證在何處其公之曾孫玄孫以外爰及異姓有新
升為卿君賜之族蓋以此卿之字即為此族案世本宋
督是戴公之孫好父說之子華父是督之子計督是公
孫耳未合賜族應死後其子乃賜族故杜云督未死而
賜族督之妄也沈亦云督之子方可有族耳
(十五)同姓異姓取舊官邑為族皆稟之君
注謂取至時君正義曰舊官謂若晉之士氏舊邑若韓
魏趙氏非是君賜則不得為族嫌其居官邑不待公命
故云皆稟之時君此謂同姓異姓皆然也服虔止謂異
姓又引宋司城韓魏為證韓與司城非異姓司城又自
為樂氏不以司城為族也
(十六)震雷之劈歷電是光
九年大雨震電正義曰說文云震劈歷震物者電隂陽
激曜也河圖云隂陽相薄為雷隂激陽為電然則震是
雷之劈歷電是雷光僖十五年震夷伯之廟是劈歷破
之雷之甚者為震故何休云震雷也
(十七)書大雨雪大雨雹與大水不同文
大雨雪正義曰說文云雨水從雲下也然則雨者天上
下水之名既見雨從天下自上下者因即以雨言之雨
螽亦稱為雨故下雪稱雨雪也平原出水為大水直書
大水平地尺為大雪不直書大雪而云大雨雪者水從
天入地出地乃為多見其在地之多言其出水之大故
不言大雨水雪則自天而下即委之於地見其自上而
下言其下雪之多故言大雨雪水則俯視雪則仰觀故
立文有異其大雨雹亦與雪同
(十八)傳解霖字疑經脫二字
經當如傳言大雨霖以震不當云大雨震電是經脫霖
以二字而妄加電也
(十九)鄭突為三覆以待戎
衷戎師前後繋之盡殪注為三部伏兵祝聃帥勇而無
剛者先犯戎而速奔以遇二伏兵至後伏兵起戎還走
祝聃反逐之戎前後及中三處受敵故曰衷戎師殪死
也正義曰前後及中三處受敵者前謂第一伏逆其前
也後謂祝聃與後伏逐其後也中謂第二伏擊其中也
衷戎師者謂戎師在三伏之中殪死也釋詁文
(二十)史疾翬專進故去公子
夏翬帥師會齊人鄭人伐宋注公子翬不待公命而貪
會二國之君疾其專進故去氏正義曰傳稱羽父先會
齊侯鄭伯是不待公命也貪會二國之君自求其名時
史疾其專進故貶去公子公子義與氏同故以氏言之
(二十一)克師衆而易亦曰取
三國伐戴鄭伯因其不和伐而取之書伐用師徒也書
取克之易也正義曰案傳例克邑不用師徒曰取然則
取者據克邑之易今此克得軍師亦稱取者但取者雖
據克易之文其克得師衆而易者亦曰取是以莊十一
年注云威力兼備若羅網所掩覆一軍皆見禽制
(二十二)甾戴聲相近故漢於戴國立甾縣
地理志云梁國甾縣故戴國應劭曰章帝改曰考城古
者甾戴聲相近故鄭玄詩箋讀俶載為熾甾是其音大
同故漢於戴國立甾縣於晉屬陳留
(二十三)饔餼相見致大禮杜意止謂牲饌
注勞者至王爵正義曰聘禮賓至於近郊君使卿朝服
用束帛勞覲禮至於郊王使人皮弁用璧勞周禮司儀
曰諸公相為賓主君郊勞皆不言以饔餼勞案禮饔餼
乃是既相見致大禮不應於郊以設之杜意蓋以熟食
曰饔生牲曰餼以勞客於郊必有牲饌故以饔餼言之
非謂大禮之饔餼也勞禮大行人云上公三勞近郊勞
一也遠郊勞二也竟首勞三也侯伯再勞去竟首子男
一勞去遠郊凡近郊勞皆君自行遠郊使卿竟首使大
夫掌客又云上公五積皆眡飱牽侯伯四積子男三積
是賓入竟之後有致積禮積雖是牽亦或有熟或在郊
致積故謂之郊勞沈依聘禮注其郊之遠近上公遠郊
五十里侯伯三十里子男十里近郊各半之
(二十四)十有一年十下言有
十有一年至來朝正義曰十下言有者于寶云十盈則
更始以竒從盈數故言有也經備文傳從略故傳不言
有
(二十五)許始封及遷滅改易
譜云許姜姓與齊同祖堯四岳伯夷之後也周武王封
其苗裔文叔于許今潁川許昌是也靈公徙葉悼公遷
夷一名城父又居析一名白羽許男斯處容城自文叔
至莊公十一世始見春秋元公子結元年獲麟之歲也
當戰國初楚滅之地理志云潁川郡許縣故許國文叔
所封二十四世為楚所滅也漢世名許縣耳魏武作相
改曰許昌
(二十六)有直書弑君有諱國惡
注實弑至諱也正義曰他君見弑則書弑魯君見弑則
書薨公薨例皆地此公又不地故解之言魯史策所諱
也不忍言君之見弑又不忍言其僵尸之處諱而不書
故夫子因之傳不言書曰知是舊史諱之也董狐書趙
盾弑君仲尼謂之良史不書君弑則是史之不良夫子
不改其文而因之者為人臣者或心實愛君為諱愆過
或志在疾惡故章賊名雖事跡不同而俱是為國聖賢
兩通其事欲見仁非一途僖元年傳曰諱國惡禮也以
仲尼之善董狐知為史必須直也以丘明之禮諱知為
史又當諱也釋例曰臣之事君猶子之事父微諫見志
造膝詭辭執其是而諫其非不必其得蓋匡救將然而
將順其已然故有隱諱之義焉至於激節之士則不然
南史執簡而累進董狐書法而不隱鬻拳劫君而自刖
晏嬰端委而引直聖賢亦錄而善之所以廣義訓博大
道殷有三仁此之謂也是言聖賢兩通之意也鄭伯髠
頑楚子麏齊侯陽生之徒俱實見弑而卒赴魯是他國
之臣亦有諱國惡者非獨魯史也
(二十七)薛奚仲史封後不知誰滅
薛魯國薛縣正義曰譜云薛任姓黃帝之苗裔奚仲封
為薛侯今魯國薛縣是也奚仲遷於邳仲虺居薛以為
湯左相武王復以其胄為薛侯齊桓霸諸侯黜為伯獻
公始與魯同名小國無記世不可知亦不知為誰所滅
地理志云魯國薛縣夏車正奚仲所國後遷於邳湯相
仲虺居之
(二十八)庶姓異姓同姓之别
土揖庶姓時揖異姓天揖同姓鄭玄云庶姓無親者也
異姓昏姻者也是庶姓非同姓也
(二十九)周先同姓雖有異姓亦曰宗盟
周之至為後正義曰賈逵以宗為尊服虔以宗盟為同
宗之盟孫毓以為宗伯屬官掌作盟詛之載辭故曰宗
盟杜無明解盟之尊卑自有定法不得言尊盟也周禮
司盟之官乃是司寇之屬非宗伯也唯服之言得其旨
矣而孫毓難服云同宗之盟則無與異姓何論先後若
通共同盟則何稱於宗斯不然矣天子之盟諸侯令其
共奬王室未聞離逖異姓獨與同宗者也但周人貴親
先叙同姓以其篤於宗族是故謂之宗盟魯人之為此
言見其重宗之義執其宗盟之文即云無與異姓然則
公與族燕則異姓為賓復言族燕不得有異姓也孟軻
所云說詩者不以辭害意此之謂也異姓為後者謂王
官之伯降臨諸侯以王命而盟耳其春秋之世狎主齊
盟者則不復先姬姓也踐土之盟其載書云王若曰晉
重魯申是用王命而盟也召陵之會劉子在焉故祝佗
引踐土為比為有王官故也宋之盟楚屈建先於趙武
明是大國在前不先姬姓若姬姓常先則楚不得競也
且言周之宗盟是唯周乃然故釋例曰斥周而言指謂
王官之宰臨盟者也其餘雜盟未必皆然是言餘盟不
先姬姓盟則同姓在先朝則各從其爵故鄭康成注禮
記云朝覲爵同同位若然案覲禮曰諸侯前朝皆受舍
于朝同姓西面北上異姓東面北上鄭玄云言諸侯明
來朝者衆矣顧其父覲不得並耳分别同姓異姓受之
將有先後也若如此言則似朝覲不以爵者但朝覲實
以爵同同位就爵同之中先同姓後異姓若盟則爵雖
不同先同姓也禮記周公朝諸侯於明堂之内三公中
階之前北面東上諸侯之位阼階之東西面北上諸伯
之國西階之西東面北上諸子之國門東北面東上諸
男之國門西北面東上覲禮於方明之壇鄭言諸侯見
王之位亦引明堂位為說是則諸侯總見皆以爵為班
雖不分别同姓異姓其受禮之時爵同者猶先同姓也
其王官之伯臨諸侯之盟雖羣后咸在常先同姓故此
言宗盟耳取重宗之事以喻已也取譬之事聊舉一邊
寡人若朝于薛不敢與諸任齒朝於彼國自可下主國
之宗諸侯聚盟不肯先盟主之宗也
(三十)世本任姓十國
世本氏姓篇云任姓謝章薛舒吕祝終泉畢過言此十
國皆任姓也
(三十一)廟内授車未駕故挾輈以走
挾輈以走正義曰廟内授車未有馬駕故手挾以走輈
轅也方言云楚衛謂轅為輈服虔云考叔挾車轅箠馬
而走古者兵車一轅服馬夾之若馬已在轅不可復挾
且箠馬而走非捷步所及子都豈復乘車逐之
(三十二)道方九軌曰逵劉炫謂九道交出
冬官考工記匠人營國經涂九軌軌車轍謂王城之内
道廣並九車也爾雅釋宫云一達謂之道路二達謂之
歧旁三達謂之劇旁四達謂之衢五達謂之康六達謂
之莊七達謂之劇驂八達謂之崇期九達謂之逵說爾
雅者皆以為四道交出復有旁通故劉炫規過以逵為
九道交出也今以為道方九軌者蓋以九出之道世俗
所希不應城内得有此道以記有九軌故以逵當之言
並容九軌皆得前達亦是九達之義故李巡注爾雅亦
取並軌之義又除方九軌天子之制諸侯之國不得皆
有唯鄭城之内獨有其涂故傳於鄭國每言逵也故桓
十四年焚渠門入及大逵莊二十八年衆車入自純門
及逵市宣十二年入自皇門至于逵路劉君以為國國
皆有逵道以規杜氏其義非也
(三十三)蝥狐靈姑鉟蜂旗皆不可曉
周禮諸侯建旂孤卿建旜而左傳鄭有蝥弧齊有靈姑
鉟皆諸侯之旗也趙簡子有蜂旗卿之旗也其名當時
為之其義不可知也
(三十四)叔叚餬口四方
莊公之弟逃於四方故知唯是共叔叚也說文云餬寄
食也以此傳言餬口四方故以寄食言之昭七年傳云
饘於是粥於是以餬余口釋言云餬饘也則餬是饘粥
别名今人以薄粥塗物謂之餬紙餬帛則餬者以粥食
口之名
(三十五)新鄭河南舊鄭京兆
地理志云河南郡新鄭縣詩鄭國鄭桓公之子武公所
國是知新邑於此謂河南新鄭也且志又云京兆鄭縣
周宣王弟鄭桓公邑是知舊鄭在京兆也志又云本周
宣王弟友為周司徒食采於宗周畿内是為鄭桓公桓
公問於史伯曰王室多故何所可以逃死史伯為桓公
謀取虢鄶之地令寄帑與賄而虢鄶受之後三年幽王
敗桓公死其子武公與平王東遷卒定虢鄶之地然則
傳云先君新邑於此謂武公始居此也史記鄭世家稱
虢鄶自分十邑獻於桓公桓公竟國之案鄭語桓公始
謀未取之也武公始國非桓公也全滅虢鄶非獻邑也
馬遷之言皆謬矣昭十六年傳子産謂韓宣子曰我先
君桓公與商人皆出自周以文殺此地而共處之者謂
寄帑與賄之時商人即與俱行耳非桓公身至新鄭
(三十六)主四岳故稱大岳許其後
周語稱共工伯鯀二者皆黃炎之後言鯀為黃帝之後
共工為炎帝之後炎帝則神農之别號周語又稱堯命
禹治水共之從孫四岳佐之胙四岳國命為侯伯賜姓
曰姜氏曰有呂賈逵云共共工也從孫同姓末嗣之孫
四岳官名大岳也主四岳之祭焉姜炎帝之姓其後變
易至於四岳帝復賜之祖姓以紹炎帝之後以此知大
岳是神農之後堯四岳也以其主岳之祀尊之故稱大
岳許國是其後也
(三十七)盟詛例用一牲非三物並用
詛者盟之細殺牲告神令加之殃咎疾射穎考叔者令
卒及行間祝詛之欲使神殺之也一卒之内已用一豭
又更令一行之間或用雞或用犬重祝詛之犬雞者或
雞或犬非雞犬並用何則盟詛例用一牲不用二也豭
謂豕之牡者爾雅釋獸豕牝曰豝豝者是牝知豭者是
牡祭祀例不用牝且宋人謂宋朝為艾豭明以雄猪喻
也
(三十八)息姬姓不知始封
世本息國姬姓此息侯伐鄭責其不親親知與鄭國同
姬姓也莊十四年傳楚文王滅息其初則不知誰之子
何時封也地理志汝南郡有新息縣故息國也
(三十九)他國事來告則書不告則否
凡諸至于策正義曰此傳雖因宋不告敗而發此例其
言諸侯有命非獨為被伐之命故注云命者國之大事
政令也謂諸是大事崩卒會盟戰伐克取君臣乖離水
火災害經書他國之事皆是來告則書不告則否來告
則書者或彼以實告改其告辭而書之或彼以虚告因
其虛言而記之立文褒貶章示善惡雖復依告者多不
必盡皆依告衛獻公之出奔也傳稱孫林父寗殖出其
君名在諸侯之策及其書經則云衛侯出奔齊如此之
類是改告辭也晉人之敗秦也傳稱潛師夜起以敗秦
于令狐秦實未陳不與晉戰晉人諱背前言妄以戰告
及其書經乃言晉人及秦人戰于令狐如此之類是因
虛言也雖復或因其虛或改其實終是歸於勸戒得告
乃書也不然則否者雖復傳聞行言實知其事但非故
遣來告知亦不書所以慎謬誤辟不審若楚滅六蓼臧
文仲歎而為言魯非不知但無命來告故不書也師出
臧否亦如之者傳因被兵發例嫌出師伐人不必須告
故重明之雖及滅國者既據侵伐發例又嫌滅國事重
不待告命故更明之言不書于策者明告命大事皆書
於國史正策以見仲尼修定悉因正策之文
(四十)諸侯三卿無大宰羽父求特置
周禮天子六卿天官為大宰諸侯則幷六為三而兼為
職焉昭四年傳稱季孫為司徒叔孫為司馬孟孫為司
空則魯之三卿無大宰也羽父名見於經已是卿矣而
復求大宰蓋欲令魯特置此官以榮已耳以後更無大
宰知魯竟不立之
(四十一)誅寪氏則非其罪舍則無罪
注欲以至無據正義曰劉炫云欲以弑君之罪加寪氏
則君非寪氏所弑而復不能以正法誅之正法謂滅其
族汙其宫也傳言此者進退無據進誅寪氏則實非寪
氏弑君退舍寪氏則無弑君之人是其進退無據也討
寪氏之家僅有死者而已言不總誅之
(四十二)外卿無去族之理鄭宛未賜族
三月鄭伯使宛來歸祊注宛鄭大夫不書氏未賜族正
義曰内卿貶則去族外卿貶則稱人外無去族之理今
宛無族傳無譏文故知未賜族也
春秋左傳要義卷五
