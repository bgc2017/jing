春秋左傳要義卷二十四
宋魏了翁撰
宣公十二年至十三年
(一)宫即廟所從言異
宫即廟也象其尊貌則謂之為廟言其牆屋則稱之為
宫大宫宫之大者鄭祖廟者謂鄭大祖之廟也
(二)陴堞俾倪短垣短墻女牆一物
陴城上小牆俾倪者看視之名襄六年晏弱圍萊堙之
環城於傳堞注云堞女牆也又二十五年吳子門于巢
巢牛臣隱於短牆以射之二十七年盧蒲嫳攻崔氏崔
氏堞其宫而守之注云堞短垣也陴堞俾倪短牆短垣
女牆皆一物也說文云堞城上女垣也廣雅云陴俾倪
女牆也釋名云城上垣曰陴於其孔中俾倪非常亦言
俾益也助城之高也或曰女牆言其卑小比之於城如
女子之於丈夫也
(三)厲宣鄭所自出桓武始封
鄭桓公是周厲王之子宣王母弟又宣王封之故僖二
十四年及此皆厲宣並言之桓公始封西鄭武公始居
東鄭二公是始封之賢君若其存鄭則四君祐楚故願
楚要福於此四君使社稷不滅泯滅也
(四)夷於九縣謂楚所滅九國
楚滅諸國見於傳者哀十七年稱文王縣申息莊六年
稱楚滅鄧十八年稱武王克權僖五年滅弦十二年滅
黃二十六滅夔文四年滅江五年滅六又滅蓼十六年
滅庸凡十一國見於傳僖二十八年傳曰漢陽諸姬楚
實盡之則楚之滅國多矣言九縣者申息定是其二餘
不知所謂蘇氏沈氏以權是小國庸先屬楚自外為九
也
(五)韓厥為萬曾孫或玄孫
韓世家云韓之先事晉得封韓原曰韓武子後三世有
韓厥世本云桓叔生子萬萬生求伯求伯生子輿子輿
生獻子厥史記所云武子蓋韓萬也如彼二文厥是萬
之曾孫而服虔杜預皆言厥韓萬玄孫不知何所據也
(六)楚以令尹為長而大宰卑
周禮六卿大宰為長遂以宰為上卿之號楚臣令尹為
長故從他國論之謂令尹為宰楚國仍别有大宰之官
但位任卑耳傳稱大宰伯州犂楚官多以尹為名皆取
其正直也
(七)右轅左追蓐謂在道非對陳時
司馬法兵車一乘有甲士三人步卒七十二人甲士在
車不共碎役所言左右者分步卒為左右也兵車一轅
服馬夾之而言挾轅者步卒被分在左右者當軍行之
時又分之使在兩箱挾轅以為戰備楚陳以轅為主故
以轅表車正是挾車嚴兵以備不虞也其應在左者使
之追求草蓐令離道求草不近兵車也蓐謂卧止之草
故云為宿備也此是在道時然故云軍行右轅左追蓐
至於對陳之時則各在車之在右故豫定左右之分在
道分使耳
(八)前茅慮無如今斥候蹹伏
茅明也在前者明為思慮其所無之事恐其卒有非
常如今軍行前有斥候蹹伏者令人遠在軍前斥度候
望慮有伏兵使蹹行之持以綘及白為幡與軍人為私
號也曲禮曰前有水則載青旌前有塵埃則載鳴鳶前
有車騎則載飛鴻前有士師則載虎皮前有摯獸則載
貔貅其事與見賊舉幡相似也茅明釋言文舍人曰茅
昧之明也
(九)中權後勁
中權後勁注中軍制謀後以精兵為殿
(十)内姓外姓
内姓謂同姓也其君之舉用人也於同姓則選之於親
於外姓則選之於舊於親内選賢於舊内選賢言唯賢
是任不以親以舊便即用之
(十一)等威文兼貴賤
言貴有常尊則當云賤有常卑而云賤有等威者威儀
等差文兼貴賤既屬常尊於貴遂屬等威於賤使互相發
明耳
(十二)仲虺祖薛為奚仲之後
定元年傳薛宰曰薛之皇祖奚仲居薛以為夏車正仲
虺居薛以為湯左相二人皆是薛祖是仲虺為奚仲之
後
(十三)引仲虺證兼弱引汋詩證耆昧
汋詩經無汋字序云言能汋先祖之道以養天下故以
汋為名焉鑠美釋詁文於歎辭也時是也晦昧也言於
乎美哉武王之用師也能遵天之道養是闇昧之君待
闇昧者惡積而後取之耆音指指致聲相近故為致也
致討於昧者言養之使昧然後可討之上句云兼弱攻
昧引仲虺之言以證兼弱引武王之事以證攻昧而言
耆昧者以汋詩之意言養紂而不言伐紂
(十四)軍帥軍佐
命為軍帥者三軍將佐皆受君命為君之主帥以中軍
佐濟謂一軍之内將佐分之各有所帥故注云佐彘子
所帥也僖二十八年胥臣已下軍之佐與此同也濟渡
河
(十五)引師之臨論律否臧之義
莊子見彘子逆命必當有禍乃論其事云師之行甚危
殆哉周易之書而有此事師之初六變而為臨初六爻
辭云軍師之出當湏以法若不善則致其凶既引易文
以人從律今者師出乃以律從人則有不臧之凶又覆
解不臧之義云執事上下相順和成則為臧若相違逆
則為不臧既釋不臧之事又釋以律之意坎為衆今變
為兑兑為柔弱是衆散為弱坎為川今變為兑兑為澤
坎為法為澤坎為法象今為衆則弱為川則壅是法律
破壊從人之象故曰律否臧以釋易文律否臧之義否
臧易注云為師之始齊師者也齊衆以律失律則散故
師出以律律不可失失律而臧何異於否失令有功法
所不赦故師出不以律否臧皆凶釋否臧既了又釋凶
之一字故云且律竭言法律竭盡川水當盈而以竭盡
且又被夭塞不得整流以法當嚴整而以破壊被人違
逆不得施行所以致此凶禍解釋凶義既了以盡易意
然後論彘子之惡當此初六之禍故云水之不行是謂
臨矣彘子有帥不從欲論不行之臨事誰甚於彘子周
易所言是彘子之謂若能違辟前敵於事猶可若果敢
遇敵必致禍敗也此禍敗之事彘子主受之雖在敵免
死而歸必有大咎也師坎為水坤為衆衆行如水師出
之象故名其卦為師服虔云坎為水坤為衆又互體震
震為雷雷鼔類又為長子長子帥衆鳴鼔巡水而行行
師之象也臨兌為澤坤為地居地而俯視於澤臨下之
義故名為臨
(十六)坎變為兌是衆散為弱
晉語文公筮尚有晉國司空季子占之曰震雷也車也
坎水也衆也主雷與車而尚水與衆是坎為衆也易說
卦兑為少女故為柔弱衆聚則彊散則弱坎變為克是
衆散為弱也
(十七)有律以如巳言法從人
有律以如已也釋詁云如往也往是相從之義故訓為
從也法行則人從之率人以從法也法敗則法從人人
各有心棄法不用法從人也釋言云坎肆銓也樊光曰
坎卦水也水性平律亦平銓亦平也郭璞曰易卦坎主
法法律皆所以銓量輕重是坎為法象也今坎變為兑
為衆則散而為弱為川則壅而為澤是失法之所用法
敗從人之象也
(十八)輿尸謂敗死亦訓尸為主
釋言訓尸為主故云主此禍也服虔亦云主此禍也又
引易師卦六五長子帥師弟子輿尸凶長子帥師以中
行也弟子輿尸使不當也佐之於元帥弟子也而專以
師濟使不當也軍必破敗而輿尸案下句云雖免而歸
則謂彘子當在陳而死師卦有輿尸之語言其尸之或
容有此意但尸字不可兩解故杜略去之
(十九)杜以蚡冐楚武王父不從史記
楚世家云熊咢卒子熊儀立是為若敖若敖卒子霄敖
立霄敖卒子熊煦立是為蚡冐蚡冐卒弟熊達立是為
楚武王案杜注文十六年傳蚡冐楚武王父不從史記
(二十)蓽路柴車藍縷敝衣
荆竹織門謂之蓽門則蓽路亦是荆竹編車故謂蓽路
為柴車方言云楚謂凡人貧衣破醜敝為藍縷藍縷謂
敝衣服也服虔云言其縷破藍藍然
(二十一)廣有一卒卒偏之兩
兩廣之别各有一卒之兵百人也一卒之外復有十五
乘之偏并二十五人之兩既言一卒又云卒偏之兩言
卒之者成辭婉句耳或解云兩屬於偏云偏之兩者謂
偏家之兩知不然者案成七年以兩之一卒亦云之字
豈又是兩家之卒且杜注云十五乘為大偏今楚亦用
舊偏法此一廣之中實有此偏非是偏名為兩而出一
卒别復有偏之一兩二十五人從之劉炫云兩廣之别
各有一卒百人一卒外復有偏一兩二十五人兵法十
五乘為偏偏有一兩從之兩是偏家之物故謂此為偏
之兩其實一廣十五乘有一百二十五人從之
(二十二)引穰苴司馬法證大偏法
下云楚子為乘廣三十乘分為左右知十五乘為一廣
也史記稱齊景公時有司馬田穰苴善用兵至六國時
齊威王使大夫追論古者司馬兵法附穰苴於其中凡
一百五十篇號曰司馬法百人為卒二十五人為兩十
五乘為偏皆司馬法之文百人為卒二十五人為兩周
禮亦有此文但周禮無偏故杜并引司馬法耳此云大
偏對成七年九乘為小偏故此為大偏也桓五年二十
五乘為偏戰時臨陳所用不可不可與此相對為大小杜
注多少皆望文也言亦用舊偏法者謂楚雖荆尸而舉
仍用舊偏舊偏於穰苴前巳有則應周禮有文但以亡
没者多故禮文不具
(二十三)左右廣代主晝内官序當夜
右廣鷄鳴初駕數及日中則左廣受而代之以至於昏
此晝日事也其内官親近王者為次序以當其夜若今
宿直逓持更也
(二十四)鄭從楚未從楚本末
莊十六年楚始伐鄭文王之世也二十八年子元伐鄭
成王之初也僖五年首止之會鄭伯逃歸自是以後鄭
始時復從楚成王以前鄭未屬楚故出入此行唯成穆
耳
(二十五)挑晉師故言致師
周禮環人掌致師鄭玄云致師致其必戰之志則致師
者致已欲戰之意於敵人故單車揚威武以挑之下云
趙旃請挑戰是也挑彼晉師故言以致晉師也楚子既
求成而又令挑戰示其不欲崇和以疑誤晉之羣帥
(二十六)車左射菆矢之善者
兵車自非元帥皆射者在左御之中央故云左車左樂
伯居左故稱左也下云莊子抽矢菆納諸廚子之房選
好矢而留之知菆是矢之善者
(二十七)射麋麗龜謂著其背
麗為著之義龜之形背高而前後下此射麋麗龜謂著
其高處故杜以龜為背之隆高當心者服虔亦然是相
傳為此說也
(二十八)廣車軘車
襄十一年鄭人賂晉侯以廣車軘車淳十五乘甲兵備
甲兵從之是兵車明矣鄭玄云廣車横陳之車服虔云
軘車屯守之車古名難得而知其義或當然矣
(二十九)三代行軍有鈎車寅車元戎
元大也戎車也詩小雅六月之篇言王者軍行必有大
車十乘常在軍前以開道諸軍從行所以先人為備也
詩毛傳云夏后氏曰軥車先正也殷曰寅車先疾也周
曰元戎先良也三代行軍皆前有此車其名司馬法之
文也其先正先疾先良毛解其名鄭玄又釋其意鈎車
備誤鈎鞶其行曲直有正故曰先正寅進也此車能進
取遠道故曰先疾元戎大車之善者故曰先良也
(三十)游闕謂游車擬補闕
周禮車僕有闕車之倅鄭玄云闕車所用補闕之車也
此言游闕知游車以擬補闕
(三十一)舊法先乘右廣今乘左
桓八年傳云楚人尚左君必左者謂置車尚左故君在
左此言先左謂乘廣先左耳上文旦則右廣初駕日中
乃授左廣則舊法先乘右廣今楚王偶然乘左廣以逐
趙旃因是而得戰勝以為宜乘左廣自是以後乘廣先
左以乘左得勝故也
(三十二)楚人惎晉脱扃扃横木可脱惎謂教
脱扃拔旆皆是教人之語知惎為教也服虔云扃横木
有木横投於輪間一曰扃車前横木張衡西京賦云旗
不脱扃薛綜注云扃所以止旗今杜以扃為車上兵闌
各以意言皆無明證而禮扛鼎之木其名曰扃則扃是
横木之名教之脱扃則扃是可脱之物杜云兵闌蓋横
木車前以約車上之兵器慮其落也隊坑則横木有礙
故不能進
(三十三)楚教晉拔旆投衡使不帆風
旆扇風重故馬便旋而不能進釋天云緇廣充幅長尋
曰旐繼旐曰旆郭璞云帛續旐末為燕尾者此旆能扇
風使重令馬不能進則其制必大矣故云旆大旗也城
濮之役亡大旆之左旃此之類也旆縣於竿插之車上
衡是馬頸上横木故拔取旗竿投於衡上卧之使不帆
風則於車差輕故得出坑也帆是扇風之名今人船上
張布以鄣風名之曰帆
(三十四)輜重輦皆以載物常在軍後
輜重載物之車也說文云輜一名軿前後蔽也蔽前後
以載物謂之輜車載物必重謂之重車人挽以行謂之
輦輜重輦一物也襄十五年傳稱秦菫父輦重如役挽
此車也輜重載器物粮食常在軍後故乙卯日戰丙辰
始至於邲周禮鄉師大軍旅會同正治其徒役與其輂輦
鄭玄云輂駕馬輦人輓行所以載任器也止以為番營司
馬法曰夏后氏謂輦曰余車殷曰胡奴車周曰輜輦輦一
斧一斤一鑿一梩一鋤周輦加二版二築又曰夏后氏二
十人而輦殷十八人而輦周十五人而輦說者以為夏
出師不踰時殷踰時周歷時故前世輦少而後世輦多
(三十五)武王克商作頌乃周公作
所引者周頌時邁之篇也詩序云頌者以其成功告神
明則頌詩功成乃作此傳言武王克商作頌者武王克
商後世追為作頌頌其克商之功非克商即作也國語
引此云周文公之頌曰則此周公所作也傳言克商作
頌者包下三篇皆述武王之事
(三十六)頌一章而言卒章餘篇言三言六
既作時邁又作武篇也頌皆一章言其卒章者謂終章之句
也言武王誅紂致定爾武之大功也其三周頌賚之篇也鋪
布也繹陳也徂往也言武王能布陳政教故其時之民歸武
王者皆云我徂惟自求安定美武王能安民故民歸之
思是語之辭不為義也其六周頌桓之篇也綏安也屢
數也言武王代紂安天下萬國數有豐熟之年美武王
能和衆國豐民財也
(三十七)楚為遷主作宫猶武王奠于牧室
禮記曾子問稱古者師行必以遷廟主行載于齊車言
必有尊也尚書甘誓云用命賞于祖謂遷廟之祖主也
為先君宫為此遷主作宫於此祀之告成事告戰勝也
禮大傳記云牧之野武王之大事也既事而奠於牧室
亦是新作室而奠祭也曾子問又曰無遷主則何主孔
子曰天子諸侯將出必以幣帛皮圭告于祖禰遂奉以
出載于齊車以行每舍奠焉而後就舍
(三十八)進盡忠退補過二說
孝經有此二句孔安國云進見於君則必竭其忠貞之
節以圖國事直道正辭有犯無隱退還所職思其事宜
獻可替否以補主過此孔意進謂見君退謂還私職或
當施之於君則稱進内省其身則稱退
(三十九)還無社號申叔展為麥麴鞠窮等語
麥麴鞠窮所以禦濕賈逵有此言則相傳為此說也觀
傳文勢欲使無社逃於泥水中而問有此物以否知是
禦濕所用但不知若為用之無社頻荅言無叔展乃言
必須入井故以水厄告之云如似河中之魚久在水内
則生腹疾無此二物其柰濕何無社乃解其意告叔展
云當目視於眢井而拯出之但廢井必多不可知處故
教無社令結茅為絰置於井上又恐無社錯應他人更
教之云若號哭向井則是我之已身已展叔自謂也
(四十)先縠為原縠為彘子
傳有名號之異杜譜皆並言之先縠之下不言原縠是
杜脱也上文稱為彘子服虔以為食采於彘今復稱原
原其上世所食也於時趙氏有原同蓋分原邑而共食
之也
(四十一)清丘之盟卿不盡今宋見伐可以免
十三年傳注宋討至以免正義曰往年清丘之盟宋卿
亦貶傳稱不實其言此年宋被楚伐而晉衛不救即是
不實之狀於此發傳言唯宋可以免者意在責諸國耳
嫌華椒之罪累及其國恐言宋亦有罪宜其不救但盟
之不信唯椒身合貶宋國無罪言唯宋可以免見諸侯
皆合責也
(四十二)先縠滅族晉刑大過縠亦自招
冬晉人討邲之敗與清之師歸罪於先縠而殺之盡滅
其族君子曰惡之來也巳則取之其先縠之謂乎正義
曰先縠之罪不合滅族盡滅其族為誅巳甚亦是晉刑
大過是為大惡君子既嫌晉刑太過又尤先縠自招
春秋左傳要義卷二十四
