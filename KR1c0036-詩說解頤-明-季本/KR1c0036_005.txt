詩說解頥正釋卷三明季本撰
邶
鄭氏詩譜曰邶鄘衛者商紂畿内之地其封域在禹
貢冀州大行之東北逾衡漳東及兖州桑土之野周
武王伐紂以其京師封子武庚為殷後乃三分其地
置三監使管叔蔡叔霍叔尹而教之自紂城而北謂
之邶南謂之鄘東謂之衛武王既喪三監導武庚叛
成王既黜殷命殺武庚復伐三監更於此三國建諸
侯以殷餘民封康叔於衛使為之長後世子孫稍併
彼二國混而名之朱子曰邶鄘不詳其始衛則武王
弟康叔之國也衛本都河北朝歌之東淇水之北百
泉之南其後不知何時并得邶鄘之地朝歌故城在
今衛州衛縣西二十二里所謂殷墟衛故地即今衛
縣今按漢地里志云三監叛周公誅之盡以其地封
弟康叔故邶鄘衞三國之詩相與同風然而鄭氏不
主其說朱子亦與鄭同盖諸侯封國止於百里而衛
以一國兼三國之地則過大而非制也然康叔乃武
王時所封不在成王誅三監之後所謂三監者但指
管蔡霍而管蔡霍亦武王時所封之國管在今鄭州
蔡在今上蔡縣霍在今霍州皆不遠於紂都而亦不
與紂城密邇監之者為之尹以教武庚猶云天子使
吏治其國也盖管叔之所專而蔡霍二叔則遥相為
輔耳其國固各有本封而未嘗分受邶鄘之地邶鄘
之地猶屬武庚若衛則别為一國地在紂城之東豈
可與邶鄘並列為三監之數哉及管叔以武庚叛而
蔡霍二叔亦與比周傳布流言周之罪人既得而殷
之頑民亦遷於是始以其地分封邶鄘二國而後亦
盡併於衛其世則無可考焉國風雖存邶鄘之號其
詩亦散亡矣今所存者乃衛詩之雜而奚必強為之
解邪或以為一國而三其名得於衛者為衛得於邶
鄘者為邶鄘或以為存其舊號者因其聲之異有鄘
音者謂之鄘有邶音者謂之邶皆求其說而不得之
辭耳衛縣今為衛輝府淇縣地朱子以衛為狄滅而
文公徙居楚邱為說則妄傳之事也詳見定之方中
柏舟
經旨曰婦人不得於夫而怨慕也小序為衛頃公時
仁人不遇之說朱子既詳辯之矣以其與下篇相類
疑為莊姜之詩竊意此詩怨而不怒非莊姜之賢不
能及此列女傳以為衛宣夫人之詩者非也至孔叢
子載孔子讀柏舟而見匹夫執志之不易則又以為
非婦人之詩今觀二章愬兄弟而逢怒之言此豈男
子辭哉
汎彼柏舟亦汎其流(興也)耿耿不寐如有隠憂微我無酒
以敖以遊(興意)○(敖平聲後凡以敖遊燕敖言者並同)
汎謂浮於水流謂流於下也耿耿小明憂之貎也隠
痛之藏於内也微猶非也敖與遨同亦遊也而有放
縱意言以柏木為舟堅實而不以乘載無所依薄但
汎然於水中如婦人見棄而無家事可任也故以興
其隠憂之深如此莊姜本非樂酒敖遊者謂雖使以
酒遨遊亦不能自解也
○我心匪鑒不可以茹亦有兄弟不可以據薄言往愬
逢彼之怒(賦也)
鑒鏡茹納也如柔亦不茹之茹據依愬告也言鑒能
容物妍醜無不納之而我心則知其善惡而分别之
不能悉容也故不能不愬於兄弟愬之者愬妾侮己
之事欲其言於夫而有處也此亦親親廹切之情不
能自己但兄弟皆嬖愛其妾而怒其妻者故愬則逢
怒也莊姜以齊女嫁衛必無至齊愬兄弟之理其必
遣人往言歟
○我心匪石不可轉也我心匪席不可卷也威儀棣棣
不可選也(賦也)○(卷音捲)
石生於山在山則甚固然有時而鑿之可得而轉也
我心之固則不可轉席鋪於地在地則常舒然有時
而撤之可得而卷也我心之舒則不可卷自其可動
而言則曰轉自其可收而言則曰卷棣棣者棠棣華
萼相承接續之意也選簡去也謂威儀無有差失而
不可簡去也此因兄弟怒沮而言守之不易如此蓋
秉德有常不因人而遷就動容有度不因人而雷同
此見其處群妾之間不失常度而德容表裏之正皆
無可議矣
○憂心悄悄愠于群小覯閔既多受侮不少静言思之
寤辟有摽(賦也)○(辟音闢)
悄悄憂貎慍怒意群小衆妾也覯與搆同閔病也謂
搆讒以病之也彼搆病則此受侮矣曰既多曰不少
見群小之衆也辟拊心也摽拊心貎蓋寤時不覺如
此也言既不能混俗以同於衆妾則為其所讒侮而
無所愬矣
○日居月諸胡迭而微心之憂矣如匪澣衣靜言思之
不能奮飛(賦也)
居諸皆語辭微光不明也言日往月來而其光漸微
猶言日朘月削也匪澣衣言垢積之深不可復澣也
衛莊公寵愛諸妾而不禮其妻無尊卑之分他日州
吁弑桓公之禍已基於此盖積之既深將有不可解
者故以匪澣衣為喻若在他人則當見幾矣但婦人
以從夫為正於義不可奮飛耳奮飛者如鳥之奮翼
而飛去也由此章觀之可以知其為莊姜詩矣
柏舟五章章六句
綠衣
經旨曰舊說莊公惑於嬖妾而夫人莊姜失位故作
是詩而藹然有怨而不怒之意非忠厚者不能也
綠兮衣兮綠衣黃裏(比也)心之憂矣曷維其已(賦也)
綠蒼黃之間色黃中央之正色間色賤而以為衣衣
在上而顯也正色貴而以為裏裏在内而幽也此託
言以比賤妾尊顯而正嫡幽微皆失其所也南軒張
氏曰綠衣之憂言嫡妾之亂其弊將至於不可勝言
者憂在宗國也豈特為一身之私哉
○綠兮衣兮綠衣黃裳(比也)心之憂矣曷維其亡(賦也)
上曰衣下曰裳按周禮内司服註謂婦人連衣裳不
異其色今間色之綠為衣而在上正色之黃為裳而
處下皆託言以見其失常也亡與忘同
○綠兮絲兮女所治兮(比也)我思古人俾無訧兮(賦也)○(女音)
(汝)
女指其夫而言治謂理而織之也訧過也言綠衣本
絲而染以為衣以比成妾於尊顯者皆夫所為言其
失序盖有自也故言我欲求古道以處之而使其夫
歸於無過也華陽范氏曰致其叙則在我也我思古
之人能使尊卑有分而無過也
○絺兮綌兮凄其以風(比也)我思古人實獲我心(賦也)
凄寒貎絺綌而遇寒風猶已之過時而見棄也思古
人而得其所求如上章所謂俾無訧者乃為得本心
之安耳
綠衣四章章四句
燕燕
經旨曰莊姜無子以陳女戴媯之子完為已子莊公
卒完即位是為桓公嬖人之子州吁桓公庶弟也弑
桓公故戴媯大歸于陳莊姜送之既别而作此詩也
燕燕于飛差池其羽(興也)之子于歸遠送于野瞻望弗及
泣涕如雨(興意)○(差初宜反)
燕鳦鳥燕燕重言之以見其雙飛也差池不齊貎之
子指戴媯歸大歸也泣無聲出涕也淚自目出曰涕
華谷嚴氏曰燕以春來秋去有離别之義故以起興
莊姜撫戴媯之子平時與戴媯恩信相親及莊公既
沒嫡妾相依如雙燕之飛其羽差池相為前後而常
相隨逐也今戴媯大歸而已獨留不復得如雙燕矣
我遠送于野而與之别稍稍更遠瞻望弗及令人念
之泣涕如雨之傾也風人含不盡之意此但叙離别
之恨而子弑國危之戚皆隠然在不言之中矣蘇氏
曰禮婦人送迎不出門今送于野情之不能已也
○燕燕于飛頡之頏之(興也)之子于歸遠于將之瞻望弗
及佇立以泣(興意)
飛而上曰頡飛而下曰頏佇久立也
○燕燕于飛下上其音(興也)之子于歸遠送于南瞻望弗
及實勞我心(興意)○(下去聲上上聲凡在下之下上聲自上而下之下去聲在上之上去聲自)
(下而上之上上聲)
鳴而下曰下音鳴而上曰上音送于南者陳在衛南
此句可以為送戴媯之證
○仲氏任只其心塞淵終温且惠淑慎其身先君之思
以勖寡人(賦也)○(任如今反塞音嗇後凡塞實之塞並同)
仲戴媯字任德藏於内也塞實淵深終竟温和惠順
也先君謂莊公也勖勉也寡人莊姜自稱也其心塞
淵故能終温且惠終者終始如一之意此所謂以善
慎其身也而於其行又勉夫人以思先君情緒闇然
矣○龜山楊氏曰州吁之暴桓公之死戴媯之去皆
夫人失位不見答於先君所致也而戴媯猶以先君
之思勉其夫人真可謂温且惠矣
燕燕四章章六句
日月
經旨曰莊公無親親之恩而不禮其夫人無以為定
國之本莊姜傷之而猶望其相親也故作此詩辯說
謂此莊公在時所作篇次當在燕燕之前
日居月諸照臨下土乃如之人兮逝不古處胡能有定
寧不我顧(賦也)
日月者呼而愬之以其明能遍照而不遺也乃者反
語辭之人指莊公逝發語辭有往而不返之意古謂
古人親親之道不以古道處已則寡恩也定謂定國
言此不足以定國也寧猶能也冀其相念而不忍絶
之辭
○日居月諸下土是冒乃如之人兮逝不相好胡能有
定寧不我報(賦也)○(好去聲後凡愛好之好並同)
冒覆好愛報答也以禮事莊公而不以恩報見其不
好
○日居月諸出自東方乃如之人兮德音無良胡能有
定俾也可忘(賦也)
日旦必出東方月望亦出東方言其出而照物也德
音者有德意而以温言相加也無良則非德音矣俾
也可忘言不使我為可以忘也亦冀之之辭
○日居月諸東方自出父兮母兮畜我不卒胡能有定
報我不述(賦也)
夫為妻綱妻所仰望以為終身之飬如父母之於子
也故以父母言之而實以指夫也畜飬卒終也如此
會意方與胡能有定一句相屬述祖述之述謂豈無
古道可法而述以報我乎亦冀之之辭
日月四章章六句
終風
經旨曰序云衛莊姜傷已也辯說則謂若果莊姜之
詩則當在莊公之世而列於燕燕之前今按此詩辭
頗切直與前四篇愛夫憂國温柔敦厚者不同似非
出於一手且莊姜一人已取四詩如終風者可以無
錄矣豈别一賢婦不得於夫者所作而併入於莊姜
之類歟
終風且暴(比也)顧我則笑謔浪笑敖中心是悼(賦也)○(敖五報反)
終風終日風也暴疾也謔戲言也浪放蕩也悼傷也
終風暴疾以比夫之狂暴也言夫雖狂暴亦有顧我
則笑之時但皆出於戲慢而無愛敬之誠則又使我
不敢言而心獨傷之耳此可以見其貞靜自守與夫
之暴慢無常者不合所以忤其意而不見答歟然其
心傷悼必欲得其心而後已則亦其怨慕之真切也
○終風且霾(比也)惠然肯來莫往莫來悠悠我思(賦也)
霾大風揚塵而上下霿也蓋狂惑之比言夫雖狂惑
亦或惠然而來然其來也莫往莫來心實不定而非
真來也則使我悠悠而思耳悠悠思之長也
○終風且曀不日有曀(比也)寤言不寐願言則嚏(賦也)○(有音)
(又)
隂而風曰曀不日不終日也有古又通用終風曀而
又曀以比人之狂惑暫開而復閉也願言者思出於
心之意嚏徐鍇以為腦鼻中氣壅塞噴嚏則通也言
寤時則憂而不能寐思則氣鬱於鼻而嚏發矣
○曀曀其隂虺虺其靁(比也)寤言不寐願言則懷(賦也)
曀曀隂貎蒙上章有曀而言虺虺靁將發而未震之
聲此亦不日有曀之意也東萊吕氏曰驟風迅雷其
止可待至於曀曀之隂虺虺之靁則殊未有開明之
期也
終風四章章四句
擊鼓
經旨曰衛人怨州吁阻兵也州吁弑桓公自立欲求
寵於諸侯結陳平宋而以兵助宋伐鄭夏伐既還秋
又伐之暴師日久故國人怨而作此詩左傳以為伐
鄭五日而還者不足信也詳見春秋私考隠公四年
擊鼓其鏜踊躍用兵土國城漕我獨南行(賦也)
踊躍跳躍也喜之之意兵謂戈戟之屬土興土工也
漕衛邑在古黃河東一綂志云廢白馬縣在今大名
府滑縣治南本衛之漕邑華谷嚴氏曰鼓以進衆為
三軍號令今聞鼓聲鏜然乃是州吁踊躍喜於用兵
也夫兵者不得已而用之州吁踊躍自喜故國人怨
之言衛國之人或役土工於國中或築城於漕邑非
不勞苦然猶處境内今我獨南行而伐鄭則死亡未
可知雖欲為土國城漕之人不可得也
○從孫子仲平陳與宋不我以歸憂心有忡(賦也)
孫氏子仲字時軍帥小序以為公孫文仲非也觀春
秋稱衛人不列其名姓則孫子仲非大夫也平和也
合二國之好也不我以歸南行故也此見孫子仲非
能恤民而思戢者憂憂己之不得歸也
○爰居爰處爰喪其馬于以求之于林之下(賦也)○(喪去聲後)
(凡喪失之喪並同)
爰於也居者坐所安也處者行所止也言在外不歸
從其居處於是有喪馬而求於林下者矣見其部伍
不收人無鬪志也
○死生契闊與子成說執子之手與子偕老(賦也)○(契苦結反)
契與恝同恝闊隔遠之意言雖隔遠而生死不相棄
也子指妻言盖初婚之時以此與妻相約故曰成說
然又執妻之手而期於偕老不謂便至於死也此叙
其室家約誓之情
○于嗟闊兮不我活兮于嗟洵兮不我信兮(賦也)○(信音申後)
(凡取伸義者並同)
闊本上章契闊而言活生洵信也信伸也言今之契
闊遂成死别而偕老之信不得伸也民之嗟怨其深
如此州吁所以卒為衛人所殺盖有由矣
擊鼓五章章五句
州吁弑君天下大惡此詩略無一言及於君
臣之義而不欲從逆者其所自述不過征役
之憂室家之愛而非大義所關也盖此言出
於上人閔勞則為說道若下民自叙則為私
情在太師采之可以察民隠而不可以播聲
歌也其言不足為勸何以興起人心邪列國
之風如此類者何啻千百而於衛特存此詩
其故何也今考邶鄘衛皆衛詩也衛詩列於
經者三十九篇其次則鄭詩二十一篇其次
雖齊晉大國不過十餘一二然尚有他國之
詩雜焉其下則皆不及矣至於鄶曹則止四
篇而已他國之詩何其少而鄭衛之詩何其
多邪意者鄭衛之詩人所樂道雖經刪定其
故猶存及秦火之後詩多焚散世儒掇拾民
俗所傳而併入之則有義不足錄如擊鼓之
類亦得與於三百篇之列歟或曰衛人非不
知州吁之為賊但不明大義敢怒不敢言耳
凱風
經旨曰衛有七子不能安其母之心故作此詩以自
責無怨言也孟子曰親之過小而怨是不可磯也所
謂過小必奉飬有闕而其母憤怒諸子欲自勞苦耳
非謂衛之滛風盛行而其母欲嫁也如此尚得為小
過哉自小序以後說詩者盖皆失之矣
凱風自南吹彼棘心棘心天天(興也)母氏劬勞(興意)
凱和煦也南風和煦能長飬萬物故曰凱風棘即酸
棗至夏始生難長之物必待凱風吹之而後生心以
其穉弱未成者言也至於天天則少長矣此以風之
吹棘心者興母之育幼子而棘又叢生多刺則七子
之喻也劬勞病苦也華谷嚴氏曰母之飬子於少時
最勞苦故於天天言劬勞
○凱風自南吹彼棘薪(興也)母氏聖善我無令人(興意)
聖叡也本其愛子之德言生意萌動於内者謂之心
枝條發生於外者謂之薪棘可以為薪則已成立非
心之天天時矣然非美材故以興子之壯大而無善
也言七子之中無一善人能安母心其自責也至矣
○爰有寒泉在浚之下(興也)有子七人母氏勞苦(興意)
寒泉清冽之泉而可以飬人者也浚衛邑必七人所
居之地言寒泉在浚邑人頼之以生飬今子七人反
不能養一母而使之勞苦也
○睍睆黃鳥載好其音(興也)有子七人莫慰母心(興意)
睍晥清和圓轉之意載則也載之聲轉而為則故則
為載義此言黃鳥猶能好其音以悦人而我七子獨
不能慰悦母心何哉
凱風四章章四句
雄雉
經旨曰婦人以其夫遠遊於外有所沮抑而不得以
行其志故作此詩以規戒之而欲其全身以歸也
雄雉于飛泄泄其羽(興也)我之懷矣自詒伊阻(興意)○(泄音異後)
(凡泄泄並同)
雉耿介之鳥喻其夫也泄泄舒緩貎言其不得高飛
也懷謂所懷之人即夫也詒與貽同遺也阻謂阻抑
也言自詒則其夫自取矣
○雄雉于飛下上其音(興也)展矣若子實勞我心(興意)
下上其音言飛鳴不定其聲不能即聞遠也展誠也
言誠又言實甚言君子之勞我心也
○瞻彼日月悠悠我思道之云遠曷云能來(賦也)
本上章勞我心而言見日月之往來而思其君子久
羈於外也
○百爾君子不知德行不忮不求何用不臧(賦也)○(行去聲後)
(凡德行之行並同)
君子本指夫言不欲顯言故泛言百爾耳忮妨害也
求貪慾也欲以利已即是有求欲以責人即是有忮
苟有忮求之心則為不知德行矣臧善也不能順人
心以行已志故曰不臧此規戒其夫之辭冀其全身
而歸也
雄雉四章章四句
匏有苦葉
經旨曰此女子守正不妄從人者所作非謂刺滛也
匏有苦葉濟有深涉深則厲淺則揭(比也)
匏瓠屬與瓠異匏苦不可食特可佩以濟水濟渡處
也涉渡水之通名匏尚有葉未可用之時也匏可用
則以匏濟水矣何待於徒涉哉厲危也若今之浮水
其事危也舊說謂以衣涉水曰厲則水深之中亦豈
能兼衣而涉哉揭以攝衣涉水為義則在淺處庶幾
可通耳然深厲淺揭皆出身見體之事世俗不以為
羞者也故以引起乘舟得正之意見婚姻當以禮也
○有瀰濟盈有鷕雉鳴濟盈不濡軌雉鳴求其牡(比也)
瀰水滿貎鷕䳄雉聲軌車轍也牡本雄獸之名鳥之
雄者亦稱牡如雞之雌者書稱牝雞也言濟盈而欲
厲者必車至水涯淺處其軌先濡由揭而後厲也今
不濡軌則有待於乘舟矣乘舟者濟之正也如婚姻
以禮乃為得正而雉鳴求牡各從其匹則尤見其不
可苟合矣
○雝雝鳴鴈旭日始旦士如歸妻迨冰未泮(賦也)
雝雝和鳴聲鴈性不再偶有從一之德故婚禮納采
請期用鴈而皆以旦故曰旭日始旦旭者日初出貎
歸妻者使之來歸也冰泮者冰至建寅之月而渙散
也周禮仲春令會男女此則夏正建卯之月也盖霜
降婦功成則娶嫁行冰泮農功起則婚禮殺故婚期
盡於夘月恐其過時故曰迨冰未泮也此言婚禮之
正則濟盈以舟而非徒涉矣
○招招舟子人涉卬否人涉卬否卬湏我友(比也)
招招以手相呼之貎舟子舟人主濟渡者此言各從
其匹而不妄合之意華谷嚴氏曰人皆徒涉我獨招
舟子而不徒涉者既待舟而後濟又湏待我友而同
濟喻人必待禮而行又以配耦相從也
匏有苦葉四章章四句
谷風
經旨曰時有寵新妾而棄其妻者其妻不忍去故作
此詩以叙其悲怨之情也怨而不怒可謂賢婦人矣
但詩中以涇渭為喻則涇渭者周畿内之水也詩人
詠物多述土風衛人不應遠引涇渭東萊吕氏雖為
之解亦似強求意者其為王風之雜歟
習習谷風以隂以雨(興也)黽勉同心不宜有怒(興意)采葑采
菲無以下體(比也)德音莫違及爾同死(賦也)
習習連續不斷之貎谷風華谷嚴氏以為來自大谷
之風大風也盖本桑柔大風有隧有空大谷之意舊
說東風謂之谷風則與小雅谷風之義不同矣言谷
風連續而不斷即終風也而又隂雨無開霽之時以
喻夫之暴怒無休息也黽勉者勉力而強為也葑蔓
菁也菘類菲蒠菜也葍類其根莖皆可食下體舊說
指根謂根有美時有惡時惟錢氏以為凢菜近地之
莖葉多黃腐不可食此說得之以其近地故云下體
葑菲二菜常食之物不可以其莖葉之近地者偶有
黃腐遂棄其上而不采以比夫之於妻亦不可以小
過而棄其善也德者仁愛之言也違背也蓋冀其夫
以仁愛之言相加而不背於理也此章言其從一而
終之本心而夫不宜加怒也
○行道遲遲中心有違不遠伊邇薄送我畿(賦也)誰謂荼
苦其甘如薺(比也)宴爾新昏如兄如弟(賦也)
遲遲舒緩貎心不欲行故曰有違畿門内也荼苦菜
非蓼也薺甘菜荼苦而反甘如薺以比已之見棄其
苦有甚於荼也宴與燕同安也新昏指夫所娶之妾
也如兄如弟言愛之太過而使與已齊無貴賤之等
也此章言夫以新昏棄舊必欲去之而妻不忍去見
其心之甚苦也
○涇以渭濁湜湜其沚(比也)宴爾新昏不我屑以母逝我
梁毋發我笱我躬不閱遑恤我後(賦也)
涇渭二水名涇入於渭俱在雍州王畿内地湜湜水
清見底也涇濁渭清及既合流則渭亦因涇而濁然
二水相交之處壅土成沚而渭在沚之上者則湜湜
然見底而本清之體固自若也以比棄妻本善新昏
以不善牽之而夫為其所惑也此說本程子而華谷
嚴氏取之屑𤨏細也不我屑以謂視我為𤨏𤨏而不
以為事也即涇以渭濁之意逝之也梁魚梁也堰石
障水而空其中以通魚往來者也笱以竹為噐而承
梁之空以取魚者也閱視恤憂也逝梁發笱恐其失
魚盖當家時不妄取魚之事故雖已去而猶戒新昏
顧恤之既而曰我身既不能視何暇憂我後乎言其
權在新昏不復能理也此見既去而猶以勤家為念
其惓惓不已之心無以加矣
○就其深矣方之舟之就其淺矣泳之游之(比也)何有何
亡黽勉求之凡民有喪匍匐救之(賦也)○(亡音無後凡有無之亡並同)
方桴舟船也潛行曰泳浮水曰游水深則方舟水淺
則泳游以比隨事重輕以為緩急也求之求足其所
無也此言事之急者則當黽勉以求也匍匐小兒手
行伏地之狀言其急也救周恤也蓋鄉鄰之喪事之
不可緩者故急救之以見當其無時不可不求也此
棄婦自叙平日勤勞以曲承夫意之事
○不我能慉反以我為讐既阻我德賈用不售昔育恐
育鞠及爾顛覆既生既育比予于毒(賦也)○(賈音古比毗至反後凡商)
(賈之賈比及之比並同)
慉與畜同飬也阻抑也上章所叙勤勞之事皆棄婦
平日所以飬夫以安者夫既不以我為能飬而反以
為讐則於我之德抑而不用矣售賣物出手也有德
而不為夫所取如有物而不為賈所買也則何所售
哉育生理也生理不遂曰鞠窮也毒螫也初欲求足
所無則恐生理之窮而與夫至於顛覆不支今生既
遂而反比我於毒螫而棄之乎比於毒則視為讐矣
此承上章言有勞而為夫所棄其情可哀也
○我有旨蓄亦以御冬(興也)宴爾新昏以我御窮有洸有
潰既貽我肄不念昔者伊余來塈(興意)
旨美蓄聚所聚之美菜也御與禦同當也言我有旨
畜之菜以禦冬月闕乏之時至春蔬新美則不食矣
以興其夫安於新昏而厭棄我亦但使我禦窮苦之
時至於安樂則棄之也洸武也如水之湧故曰洸潰
怒也如水之决故曰潰肄即伐其條肄之肄謂萌孽
復生而不已也塈塗也謂彌縫其闕如塗屋壁之罅
隙也言夫奮其武怒而遺我以禍如萌孽之生生不
已曾不念往日來此彌縫闕失之時乎此申歎上章
之意冀其夫之感悟也
谷風六章章八句
式微
經旨曰狄人廹逐黎侯黎侯寓於衛及狄已退黎侯
猶望衛之助已而衛不禮焉黎侯可以歸而不歸故
其從行之臣勸之去而不欲其留也其序當在旄邱
之後夫狄人廹逐黎侯小序言之然春秋中略不經
見不知其為何時事也近黎之狄赤狄也朱子據左
傳載宣公十五年伯宗數赤狄潞子奪黎氏地之言
疑其為衛穆公事亦非經文所有安知其不為浮誇
乎○黎即今潞安府黎城縣杜預云黎侯國上黨壺
關縣有黎亭在衛之西即其地也
式微式微胡不歸微君之故胡為乎中露(賦也)
式發語辭微以微視之如無有也故猶事也微視君
之事而不以為急則無望其助已矣故其臣勸之以
歸也臨川王氏曰中露露中也言其有霑濡之辱而
無所芘覆也
○式微式微胡不歸微君之躬胡為乎泥中(賦也)
躬身也臨川王氏曰泥中言有陷溺之難而不見拯
救也○觀於此詩可見黎之臣子有主憂臣辱之忠
而志欲其君之自立矣
式微二章章四句
旄丘
經旨曰黎侯為狄所廹而寓於衛久而衛救不至故
黎之臣子嘆其無恤患之志而作也亦本舊說黎在
衛西自西寓衛必尚在其西鄙之邑故以衛為東詳
觀詩意皆在外望之之辭似非寓其國者也故華谷
嚴氏曰舊說越衛國而寓於東非也
旄丘之葛兮何誕之節兮(興也)叔兮伯兮何多日也(興意)
旄丘地在衛西或以為開州東北有旄丘則在衛東
蓋附會之說耳故毛氏云前高後下曰旄丘蓋不以
為地名也誕闊也叔伯指衛之諸臣也叔卑而先伯
者自下而上不敢遽逹所尊也不斥其君而但言叔
伯婉辭也黎之臣子寓衛日久因登旄丘而見其所
生之葛其節已闊盖葛始生其節蹙而密既長其節
闊而疎故即所見以為多日之興也
○何其處也必有與也何其夊也必有以也(賦也)
處安處也有與謂待與國而同來也有以為有他事
而未暇也此因上章何多日也而言所以不得來之
故盖委曲以盡人情耳
○狐裘蒙戎匪車不東叔兮伯兮靡所與同(賦也)
狐裘黎大夫自謂也蒙茸毛聚貎狐裘本冬月之服
至見葛節之誕已在春夏之交踰三時矣言其久也
當至衛地之後常服狐裘以求救於衛故曰匪車不
東觀於此言可以見黎寓於衛西矣不專以其在黎
日初告難而言也靡無也同謂同憂患之心也惟其
心不相同故雖告之而不來救耳於是其言始有所
諷切矣
○𤨏兮尾兮流離之子叔兮伯兮褎如充耳(賦也)
𤨏細尾末也流離流移他國離去本國也褎多笑貎
耳聾之人常多笑充耳瑱也瑱之塞耳本不欲聞也
黎之諸臣言流離漂散之人𤨏尾甚矣而衛人略不
憐之雖訴告已及而褎然如瑱塞耳付之不聞也其
無救患之志可知此黎人盡其辭而責之蓋亦憤激
之深亦可見其憂國之誠有所不能自己矣
旄丘四章章四句
簡兮
經旨曰賢者不得志而仕於伶官蓋不得已而非其
所欲也故作此詩以見本心焉
簡兮簡兮方將萬舞日之方中在前上處(賦也)
簡擇也擇人以舞也曰方將則將舞時也祭祀旦明
行事不用日中云日之方中者蓋以燕飲言也將舞
之時值日方中而處在前列之上見其所擇以為用
者如此而不顧其恥辱於顯明之地也集傳以不恭
釋簡而曰有輕世肆志焉恐詩意未必然耳
○碩人俁俁公庭萬舞有力如虎執轡如組(賦也)
碩大也以容體言俁俁大貎公庭即前上列舞之位
也轡馬之韁也組織絲為之而五采錯雜成文也如
虎言其武也御能使馬則轡旋如組之文言其藝也
此其勇捷之才足任將帥而舞於公庭豈其所宜哉
此雖以才自譽而實有自恥之意焉
○左手執籥右手秉翟赫如渥赭公言錫爵(賦也)
赫赤貎渥厚漬也赭赤色公猶言當衆也錫爵雖古
獻工之禮而實良人之所恥故羞而面赤也程子曰
錫之以爵勞賤者之道也
○山有榛隰有苓(興也)云誰之思西方美人彼美人兮西
方之人兮(興意)
榛果名似栗而小隰下濕之地苓藥名一名大苦即
今甘草也言山隰之間有榛苓可以食貧也美人美
好之婦人也西方美人託言以指西周之盛王也復
揭西方而言之以見其遠而不得見也
簡兮四章三章章四句一章六句
舊本三章章六句今從集傳之所改定
泉水
經旨曰衛女嫁於諸侯思歸省其父母而不得故作
此詩以自見也舊說以為思歸寧非也諸侯妻無有
歸寧之禮使果有之既曰父母終矣又何可以言思
歸寧乎歸寧之禮說見葛覃
毖彼泉水亦流於淇(興也)有懷于衛靡日不思孌彼諸姬
聊與之謀(興意)
毖泉水流貎泉水即衛之百泉也淇亦衛水泉水注
之以興已之欲歸衛也有懷於衛謂懷父母亦親親
之恩也孌好貎諸姬同姓媵從之姪娣也以其孌好
為夫所悦故與之謀欲其以情逹也
○出宿于泲飲餞于禰女子有行遠父母兄弟問我諸
姑遂及伯姊(賦也)○(遠去聲後凡遠之之遠並同)
泲禰皆衛地當近衛都而地里志謂泲在臨邑禰在
冤句者非矣言始嫁時將出宿而先飲餞固已遠其
父母兄弟矣况於義不可而夫不從故問之姑姊姑
姊蓋先君時之媵婦以其老成必為夫所敬信非諸
姬比也○按孔氏韓奕䟽曰祖於國外畢乃出宿則
出宿當在飲餞之後
○出宿于干飲餞于言載脂載舝還車言邁遄臻于衛
不瑕有害(賦也)
干言皆所嫁國之地名而今欲適衛之所經也當為
異姓昏姻之國而九域志謂干言為邢地者非矣舝
與轄同車軸頭鐡也不駕則脱之設之而後行載脂
者先以脂膏塗舝使滑澤也載舝者塗畢然後設舝
而行也故兩言之還車猶言回轅舊說謂嫁時乘來
之車似牽強矣邁遠行也遄速臻至也瑕與遐同何
也言今亦欲如來嫁時之出宿飲餞而還車以往衛
則至衛為速但恐於義有害故疑之而不敢自遂也
○我思肥泉兹之永嘆思湏與漕我心悠悠駕言出遊
以寫我憂(賦也)
肥泉自衛而來所渡之水也湏漕自衛而來所經之
邑也駕乘舟也寫與寫同言必乘舟出遊於衛然後
可以解憂也蓋欲歸不得而自解之辭非必欲往也
○衛女思歸者發乎情也卒不得歸者止乎禮義也
守禮義之正而不為私情所奪即此一念則凡情愛
之私可以自克矣聖人著之於經所以示教也
泉水四章章六句
北門
經旨曰忠臣勞於役而困於貧不得以行其志故作
此詩而安於命也
出自北門憂心殷殷終窶且貧莫知我艱已焉哉天實
為之謂之何哉(賦也)
忠臣勞於遠役故因出北門而發此嘆也舊說以北
門背陽向隂為暗君之比恐不必然殷殷憂之隠也
窶謂無財可以為禮貧謂無財可以自給貧視窶為
切也蓋財不足以備禮而人莫之知使之勞於遠役
故憂其不能供也非憂貧也已焉哉者嘆其終莫我
知也謂之何哉無所歸咎之辭也
○王事適我政事一埤益我我入自外室人交徧讁我
已焉哉天實為之謂之何哉(賦也)
王事諸侯遣使於天子之事也適之也政事諸侯國
内所差役之事也一專也埤與禆同皆加以遠役之
意室猶家也謫責也見其貧無以自給也
○王事敦我政事一埤遺我我入自外室人交徧摧我
已焉哉天實為之謂之何哉(賦也)○(遺夷季反後凡加遺之遺並同)
敦厚遺加摧阻也○此二章申說首章之意
北門三章章七句
龜山楊氏曰忠信重禄所以勸士也衛之忠
臣至於窶貧而莫知其艱則無勸士之道矣
士之所以不得志也先王視臣如手足豈有
以事投遺之而不知其艱哉然不擇事而安
之無懟憾之辭知其無可奈何而歸之於天
所以為忠臣也
北風
經旨曰衛之賢者知國亂將危招其同志避地而去
也
北風其凉雨雪其雱(比也)惠而好我攜手同行其虚其邪
既亟只且(賦也)○(雨去聲邪音徐只音止且音疽後凡雨之之雨及只且並同)
北風寒風也凉寒氣也雱初雪貎惠愛也虚寬貎邪
爾雅作徐緩也只且語辭言北風而又雨雪其愁慘
甚矣以比國家危亂將至而日廹也故言朋友之愛
好我者可以攜手而相與同行矣虚徐言其者尚疑
可以寬緩之辭既而曰亟則事勢已廹而不可不速
去矣此見其心雖不忍而見幾則明决也
○北風其喈雨雪其霏(比也)惠而好我攜手同歸其虚其
邪既亟只且(賦也)
喈風疾聲霏雪飛而密也歸歸於所安之處也
○莫赤匪狐莫黑匪烏(比也)惠而好我攜手同車其虚其
邪既亟只且(賦也)
狐獸名似犬黃赤色烏鳥名黑色詳見鸒斯字義狐
妖邪而善媚人烏貪殘而善攫物皆不祥而可惡者
也狐色赤君大夫之服纁裳者似之烏色黑君大夫
之服玄衣者似之故以比衛之君臣皆狐烏也同行
之人必富而有車馬者故曰同車東萊吕氏曰同車
不必指貴者特恊韻耳
北風三章章六句
靜女
經旨曰此滛風也盖衛人因女子贈物以相期會故
悅之而作此詩也毛鄭之說大失經意歐陽氏既辯
之明矣
靜女其姝俟我於城隅愛而不見搔首踟蹰(賦也)
靜女謂其處深閨幽靜之中而意獨專向也姝色之
美也城郊外邑城而隅則其幽僻之處必女家所近
而俟於此也不見者男子失期而不至也踟蹰行不
進貎言靜女雖愛之而不得遂但搔首踟蹰欲去不
去而已
○靜女其孌貽我彤管彤管有煒說懌女美(賦也)
管管籥之管盖以樂噐相貽也漆以赤故其色彤煒
赤貎此靜女既得見之以彤管相贈以結殷勤而男
子以女為悅也舊說以管為筆非也古以刀為筆未
有用毫者安得有管
○自牧歸荑洵美且異匪女之為美美人之貽(賦也)
牧郊外也歸亦貽也荑與碩人手如柔荑之荑同茅
之始生者也以其柔白可愛故以相貽女贈而男悅
之亦猶上章之意也
靜女三章章四句
新臺
經旨曰刺衛宣公也舊說衛宣公為其子伋娶於齊
而聞其美欲自娶之乃作新臺於河上而要之國人
惡之而作此詩也
新臺有泚河水瀰瀰燕婉之求籧篨不鮮(賦也)○(鮮斯淺反後凡)
(鮮少之鮮並同)
泚明潤也言河水者表作臺之處也瀰瀰滿也求謂
齊女欲得婉順之男以相安樂也籧蒢者龜胷之疾
言其不能俯也盖蘧蒢本竹席之名人或編以為囷
其狀如人之臃腫而不能俯者故又因以名此疾也
鮮少也
○新臺有洒河水浼浼燕婉之求籧篨不殄(賦也)
洒高㓗也浼浼濁漲貎殄絶也
○魚網之設鴻則離之燕婉之求得此戚施(賦也)
魚網本欲得魚以喻齊女之遣嫁本為伋也而鴻麗
其中以比所得者衛宣公也離附也離本分離無附
麗之義猶治亂之亂訓治云耳戚施駝背之疾言其
不能仰也○宣公以翁為君初至新臺時則以尊臨
卑外為尊大之態如籧篨然其後見齊女有未順者
則俯而求之極其卑屈如戚施矣故衛人形容其情
狀如此亦可以見人心惡惡之公焉新臺二章本在
臺言而皆曰籧篨魚網鴻離一章則言戚施義各有
所當也鄭氏據爾雅以口柔釋籧篨以面柔釋戚施
歐陽氏已辯其失矣
新臺三章章四句
二子乘舟
經旨曰伋不得於父宣公與其弟壽俱出亡以死國
人傷之而作此詩也舊說以為朔搆伋於宣公而使
盗殺之因及於壽於義難通辯見春秋私考桓公十
六年衞侯朔奔下
二子乘舟汎汎其景願言思子中心飬飬(賦也)○(景即古影字後)
(凡取影義者並同)
二子指伋壽也乘舟以其方渡河言也飬飬猶漾漾
憂不知所定之貎
○二子乘舟汎汎其逝願言思子不瑕有害(賦也)
不瑕者疑辭此見其不歸而疑之也
二子乘舟二章章四句
此詩必以宣公奪伋之妻使伋不安因奔而
壽以愛兄故亦併及之詩人傷悼蓋以此也
不過數言而辭意懇至聞之而不流涕者無
人心矣意其序當在鶉之奔奔之後云
詩說解頥正釋卷三
