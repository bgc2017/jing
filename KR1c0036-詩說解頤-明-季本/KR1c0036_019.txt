詩說解頥正釋卷十七明季本撰
彤弓
經旨曰此天子饗有功諸侯而賜以弓矢之樂歌也
蘇氏所謂其賜也行之以饗禮是己以君饗臣當為
大雅
彤弓弨兮受言藏之我有嘉賓中心貺之鐘鼔既設一
朝饗之(賦也)
彤弓朱弓也弨弛貎受受於弓人也藏藏於王府也
中心言誠也貺與也一朝言速也大飲賓曰饗
○彤弓弨兮受言載之我有嘉賓中心喜之鐘鼔既設
一朝右之(賦也)
載載於弓檠而抗弓體使正也右尊之也古人以右
為尊尊其功而右之所以有饗也
○彤弓弨兮受言櫜之我有嘉賓中心好之鐘鼔既設
一朝醻之(賦也)
櫜韜也謂弢弓也醻報也饗之所以報其功也
彤弓三章章六句
鄭氏曰凡諸侯賜弓矢然後專征伐華陽范
氏曰先王知天下諸侯之不可無長故為之
方伯連帥以維之其有功則賜之弓矢使專
征伐以正諸夏此王室之所以尊也不然則
強陵弱大併小而莫之制天子之政令有所
不行矣東萊吕氏曰所謂專征者如四夷入
邊臣子簒弑不容待報者其他則九伐之法
乃大司馬所職非諸侯所專也與後世強臣
拜表輙行者異矣又曰受言藏之言其重也
受弓人所獻藏之王府以待有功不敢輕予
人也中心貺之言其誠也中心實欲貺之非
由外也一朝饗之言其速也以王府寳藏之
弓一朝舉以畀之未嘗有遲留顧惜之意也
後世視府藏為己私至有以武庫兵賜弄臣
者則與受言藏之者異矣賞賜非出於利誘
則廹於事勢至有朝賜鐡券而暮屠戮者則
與中心貺之者異矣屯膏吝賞功臣解體至
有印刓而不忍予者則與一朝饗之者異矣
菁菁者莪
經旨曰此人君得賢而愛樂之詩也序以為樂育人
材者意固不切至集傳謂燕賓客之詩則詩中凡為
燕饗而發者皆有嘉賓旨酒鼔樂之語而此一無及
之恐不可目以為燕或因以用於燕耳如蓼蕭亦無
燕語則亦但可為送來朝諸侯之詩耳凡言樂歌而
語不及於燕饗者皆當以此例之此詩亦大雅也
菁菁者莪在彼中阿(興也)既見君子樂且有儀(興意)
菁菁茂貎莪羅蒿也莖可食既老則為蒿蔚而不可
用詳見蓼莪字義中阿阿巾也以喻賢者在山澤之
間宜及時用之及其既老則不可用而終於棄置矣
君子指賢者樂者得見而中心樂之也有儀謂敬畏
賢者則而象之不敢肆也
○菁菁者莪在彼中沚(興也)既見君子我心則喜(興意)
樂出於心即是喜也
○菁菁者莪在彼中陵(興也)既見君子錫我百朋(興意)
百朋者元龜之直至重者也元龜長尺二寸直二千
一百六十為大貝十朋盖二貝為朋凡言朋者皆以
貝言也至於十朋以上則為龜矣此班固食貨志龜
貝之品也况百朋又十倍於十朋者乎賢者能邃知
來物而以先幾啓人如元龜然其重莫加是天賜我
以百朋也舊說以為如得重貨之多則計利之言非
所以加於賢者也
○汎汎楊舟載沉載浮(興也)既見君子我心則休(興意)
楊舟楊木為舟也載則也毛鄭以載為載物殊不知
沉浮為未見君子而心不安之喻也烏得以載物言
之
菁菁者莪四章章四句
六月
經旨曰尹吉甫伐玁狁成功而歸以飲御諸友故在
朝之君子作此以美之非朝廷勞還之詩也勞還宜
别有詩而今不傳耳
六月棲棲戎車既飭四牡騤騤載是常服玁狁孔熾我
是用急王于出征以匡王國(賦也)
六月長樂劉氏云建巳之月是也集傳以為建未非
矣盖周已改正士大夫在朝稱謂豈宜用夏正之月
哉然與出車四章鄭氏以黍稷方華為六月者不同
盖彼以黍稷之華當在建未之月故耳吉甫與南仲
同時而征玁狁吉甫之詩言其先赴大原而在京發
程之時也故其月在前南仲之詩言其繼往朔方而
在外觸景之時也故其月在後其實同為一時事耳
棲棲猶依依謂心依於王事也飭整肅言其夙戒也
騤騤馬行不息貎言其欲進也行師之備莫先於車
馬故特舉而言之以見其急也常服在軍則以戎服
為常熾火盛貎于曰也謂王命也匡正也王國指鎬
京而言即豐鎬之鎬也時玁狁至於涇陽則王國震
驚矣此言六月出師之所以急也
○比物四驪閑之維則維此六月既成我服我服既成
于三十里王于出征以佐天子(賦也)
比物而四牡皆驪馬有力而又齊其色也可以見馬
之有餘矣則法也馬皆合法所謂不稱其力而稱其
德也能閑習之可以見教之有素矣服即戎服也三
十里者一舍之地也古者吉行五十里師行三十里
此言行師之慎見其急而有制也
○四牡脩廣其大有顒薄伐玁狁以奏膚公有嚴有翼
共武之服共武之服以定王國(賦也)○(共音恭後凡恭敬供給之共並同)
馬之身長背廣者然後為大顒者顒然可望也曹氏
别以首大為顒非也盖此言馬之大而有力乃其平
時所物者如此奏薦膚大公功也嚴者密於中也翼
者肅於外也共與恭同武之服謂戎衣也既著戎衣
則當敬共而所以為共者不過嚴與翼耳承上章四
驪閑習而言馬之強壯足以自備而吉甫但薄伐之
以奏大功不待大兵之出也薄伐而成大功謂問其
罪而玁狁自服也盖其所以行兵者惟以嚴翼敬共
為本不敢輕於用武故能以此成功而定王國也周
自文武以德懷來蠻夷已率服矣穆懿以降德教漸
衰至於厲王失道滋甚而玁狁始復侵犯若求其故
豈可窮兵吉甫復申文武之化而啟其本心則玁狁
亦思反正何為而不效順哉王國前言匡此言定自
其欲定而言則曰匡自其既匡而言則曰定此言吉
甫能敬事而不以戰勝為功也
○玁狁匪茹整居焦穫侵鎬及方至于涇陽織文鳥章
白旆央央元戎十乘以先啓行(賦也)○(織音志與熾同)
茹如柔亦不茹之茹言不可輕視也整居言其兵之
整飭也焦穫在令西安府涇陽縣西北鎬在周畿近
邊之地非鎬京也方即朔方玁狁自鎬方而入侵至
涇陽即屯焦穫去鎬京僅百餘里耳其兵甚整此正
其不可茹也央央在中不定之貎元戎十乘者不用
大衆也先啟行者謂吉甫之意不在戰功但欲諭以
辭命責以大義示以聲威故先至涇陽以驅逐出境
盖徐相機宜以制發兵之節耳此言玁狁勢強而吉
甫不以兵力屈也
○戎車既安如輊如軒四牡既佶既佶且閑薄伐玁狁
至于大原文武吉甫萬邦為憲(賦也)○(大如字)
輊車之覆而前也軒車之却而後也凡車從後視之
如輊從前視之如軒然後適調也佶壯健貎吉甫尹
吉甫此時大將也車馬安閑皆能調習惟以自備故
不言弓矢戈矛見其夲意不在於用武也而吉甫但
自涇陽薄伐之驅逐以至大原以其身所備文武之
德柔服而已自其德之能感動人而言則曰文自其
德之能震懾人而言則曰武文武夲一德隨宜而施
前章所謂共者共此而已言吉甫能不假兵力以成
功而可為天下法也
○吉甫燕喜既多受祉來歸自鎬我行永久飲御諸友
炰鼈膾鯉侯誰在矣張仲孝友(賦也)
燕喜者謂成功以歸則安而可喜也多受祉者謂王
國既定則福亦及之也來歸自鎬而其行永久盖鎬
即大原吉甫但至此久居經略之而已不窮追而以
兵迫也私飲酒而非公燕曰飲詳見彤弓字義御進
侯維也以其在外日久而歸故飲御諸友以叙歡洽
之情而在席獨舉張仲為言則所重在於張仲耳盖
張仲者吉甫之友也善父母曰孝善兄弟曰友張仲
有孝友之德吉甫平日所資以輔仁者故能以愛民
為本不忍有傷以見今日之不戰屈人其原盖有所
自矣此言吉甫既歸而燕朋友以明德有所歸也
六月六章章六句
詩言薄伐者惟此與出車二篇觀其所稱止
於車馬而不及陳師鞠旅整衆脩戎之事可
以見其發兵之初意本不期於戰也聖人之
所謂成功者盖在於此宜深玩之
采芑
經旨曰方叔奉命南征而能以威望服蠻荆故詩人
作此以美之也
薄言采芑于彼新田于此菑𤱔(興也)方叔涖止其車三千
師干之試方叔率止乘其四騏四騏翼翼路車有奭簟
笰魚服鉤膺鞗革(興意)
采取也芑嘉榖也如生民維糜維芑之芑舊說以為
苦蕒菜非也田𤱔之中不宜有菜而以三千之車采
之菜亦不應如是之多此以采芑起興謂新治之田
雖非素稔若民得盡力於此亦略有收故以薄言若
勞於用兵則無暇治農矣涖臨也其車三千言革車
之多也舊說法當用三十萬人以武王革車三百兩
虎賁三千人例之則亦但當用三萬人耳每乘百人
之說未可據以為常也辯見讀禮疑圖卷三車言三
千則廣車輕車具在其中統而言之則皆兵車也方
叔臨此三千之車其所肄習於師衆者惟在其千言
干則所重在扞蔽盖師行以備擊射也路車象路也
奭赤色尚未臨陣故不用戎路戎路革輓而漆之是
為墨車其色非赤也此言方叔為帥而率衆惟乘象
路以示閒暇不汲汲於乘革車以待戰也
○薄言采芑于彼新田于此中鄉(興也)方叔涖止其車三
千旂旐央央方叔率止約軧錯衡八鸞瑲瑲服其命服
朱芾斯皇有瑲葱珩(興意)
中鄉死徙無出鄉之鄉田在鄉居之中治墾未成與
菑畆同旂旐央央以三千之革車言也行軍有五方
之旗但舉青龍之旂玄武之旐盖以東北二方見其
餘耳詳見千旄字義八鸞四馬八鸞也詳見蓼蕭字
義瑲瑲與鏘鏘同詳見有女同車字義命服天子所
命之禮服也朱芾即赤芾詳見車攻字義皇猶煌煌
也命服非戎服朱芾非韎韐言方叔乘象路而鏘然
鳴鸞服命服而瑲然鳴佩皆示閒暇也蓋申說上章
之意
○鴥彼飛隼其飛戾天亦集爰止(興也)方叔涖止其車三
千師干之試方叔率止鉦人伐鼓陳師鞠旅顯允方叔
伐鼓淵淵振旅闐闐(興意)
鴥說見晨風隼鷂也陸農師曰一名雀鷹蓋迅疾之
鳥隼之擊物遇懷胎者輙釋不戮故曰隼閔胎義也
隼疾鳥有義而亦知止以興兵有義心而當蚤戢之
意鉦者鐲鐃之總名鐲以節鼓鐃以止鼓皆屬於鼓
人主節止而言故曰鉦人耳陳謂陳之使成行列也
鞠謂告之曲盡也自其合聚而言則曰師自其部分
而言之則曰旅蓋互言之鞠旅惟以警衆未及戰也
鞠旅必先陳師故伐鼓以集衆衆既集則止鼓以聽
誓故伐鼓文在其上而屬之鉦人也淵淵深遠之意
臨川王氏所謂師衆則鼓遠鼓遠則聲深是也然亦
可見其軍行之肅靜矣振旅者振作之也使之戒嚴
勿或惰衰耳闐闐衆盛聲所謂鞠旅者意正如此盖
先為不可勝之備也左傳以出為治兵入為振旅其
說不通辯見春秋私考桓公六年大閱下矣此言方
叔紀律之嚴而在我者有不可勝之形也即其肅靜
而觀之所謂藏於九地之下者也此非有誠明之學
者不能故揭而稱之曰顯允允而既顯誠則明矣
○蠢爾蠻荆大邦為讐方叔元老克壮其猶方叔率止
執訊獲醜戎車嘽嘽嘽嘽焞焞如霆如雷顯允方叔征
伐玁狁蠻荆來威(賦也)
蠢動而無知之貎蠻荆荆州之蠻也詳見殷武字義
大邦猶言中國也元大猶謀也壮猶非謂以力勝者
老成長慮而檐當不疑也執訊獲醜說見出車亦蠻
荆所自就縛非以戰擒也戎車即三千之車也嘽嘽
衆多聲焞焞明盛貎霆雷之急疾者即霹靂也此以
軍威示先聲其實不用戰也方叔侵伐玁狁必是采
薇時嘗為帥非與於吉甫大原之師也大原有吉甫
翔方有南仲各分所部而皆以不戰成功矣何與於
方叔哉來威者來服而畏威也此言方叔以素望而
致蠻荆之服也
采芑四章章十二句
車攻
經旨曰序說宣王復古也宣王能内脩政事外攘夷
狄復文武之境土脩車馬備器械復會諸侯於東都
因田獵而選車徒焉集傳仍之已得其大意矣但古
之天子未有無事而召集諸侯會同者周官行人曰
時會以發四方之禁盖天下苟有不義則徵其鄰國
之諸侯入會以定禁止不義之謀既會則使王臣出
盟以誓同奬王室謂之同盟事無常期隨時而會故
曰時會也宣王之會諸侯得非以其鄰境有不義如
蠻荆淮夷之未服而發禁歟因而田獵以講武事則
先以練習耳此豈無故而滛田哉詩人見其狩無計
功計利之心真為王者之德也故特作此詩以美之
實與瞻彼洛矣互相發明但此因狩而言故舉狩為
重耳當為大雅
我車既攻我馬既同四牡龐龐駕言徂東(賦也)
我本宣王言車田車也攻治也謂治之堅也同齊也
四牡有力之馬也龐龐力之厚實也觀後章四黃盖
必齊其力而又齊其色矣詳見六月字義東東都洛
邑也此言初發車徒而往東都未及所為之事也
○田車既好四牡孔阜東有甫草駕言行狩(賦也)
車好則攻矣牡阜則同矣甫草甫田之草也甫田藪
名東都常狩之地也此言行狩則指其所為之事矣
○之子于苖選徙囂囂建旐設旄搏獸于敖(賦也)
之子以天子所使掌狩者言也為苖除獸故曰苖選
數也徒衆也囂囂連呼聲言徒衆無或讙譁惟數之
者囂囂有聲見其靜冶也敖地名在甫田西界此言
選徒而將行狩也○以上三章皆舉狩備以為下文
張本尚未實狩也
○駕彼四牡四牡奕奕赤芾金舄會同有繹(賦也)
彼指諸侯言奕奕聫絡布散之貎見諸侯乘車之衆
也芾與黻同蔽膝也詳見終南字義諸侯則赤芾舄
諸侯亦赤舄詳見狼䟦字義赤舄而加金飾故曰金
舄時會曰會同盟曰同繹不絶貎此章言諸侯因王
事而來會於東都也
○决拾既佽弓矢既調射夫既同助我舉柴(賦也)
决即韘也所以護大指詳見芄蘭字義拾以皮為之
著於左臂以遂弦故亦名遂佽謂手與指相次比也
調謂弓強弱與矢輕重相得也射夫謂諸侯來會者
夫則男子之緫名也同謂恊於天子而從獵者也柴
說文作㧘謂積禽也助天子舉柴見諸侯不私其所
獲也舉柴但以獲禽言非謂獲多也若獲多則與大
庖不盈之言相礙而非古者不欲多殺之意矣此章
言諸侯既會同而助我田獵以舉積禽也
○四黃既駕兩驂不倚不失其馳舍矢如破(賦也)
四黃則又齊其色矣倚偏也馳馳驅之法也舍矢如
破巧而力也駕馬之時先使兩驂不倚所以正其馳
也不失其馳而舍矢如破則御者志不在於多獲而
獲必以正矣此見其徒御之良而田獵所獲非詭遇
之功也
○蕭蕭馬鳴悠悠旆旌徒御不驚大庖不盈(賦也)
蕭蕭肅靜貎旆詳見六月字義臨當搏獸之時亦設
旆故以旆旌言然曰悠悠則亦見其從容自得矣徒
即前章選徒之徒御謂御車者不驚謂不以失禽為
驚也大庖君之庖也謂寧大庖不盈而不貴於多殺
也盖古人無計功計利之心其於禽獸取其不用命
者足以充用而已豈欲過多而使大庖之盈溢哉此
承上章而言不貴多獲之意○觀徒御如此則之子
之掌狩者其亦聖人之徒歟
○之子于征有聞無聲允矣君子展也大成(賦也)○(聞音問後)
(凡聲聞之聞並同)
征行也聞徒衆之行而不聞其聲言至肅也前章所
謂選徒囂囂而無或讙譁者意正如此君子指宣王
自其成德而言則曰君子自其德之大備而言則曰
大成上二章皆聖人之事也故緫而贊美之如此云
○按此詩雖兩言之子特以見有司之事其實主此
狩者宣王也觀於瞻彼洛矣則可知矣
車攻八章章四句
此古人田獵之正道也孟子御者羞與射者
比比而得禽獸若丘陵弗為之言可謂得此
詩之心矣駟鐡吉日視此氣象何如哉
吉日
經旨曰此必非宣王時詩盖時王之遠荒於田者也
在位之臣作此詩以誇美之其實寓規誨焉不以陳
於君則非大雅也
吉日維戊既伯既禱田車既好四牡孔阜升彼大阜從
其群醜(賦也)
戊剛日也伯馬祖也求福曰禱謂祭馬祖而求禱之
也醜衆謂禽獸之群衆也車堅馬肥而升大阜以從
羣醜則既狩矣
○吉日庚午既差我馬獸之所同麀鹿麌麌漆沮之從
天子之所(賦也)
庚午亦剛日也差擇也觀上章所言盖已狩於近地
矣至於庚午甫踰二日而復差馬將狩於遠地也獸
之所同言其聚也麀鹿牝獸非可供乾豆者而特舉
以言見其非為祭祀故不擇物但利其多故就其聚
處耳麌麌衆多也漆沮二水合於同州至朝邑縣而
入渭在涇水之東乃漢馮翊之漆沮也循漆沮而上
皆高山多獸是獸之所同也其地在畿内按爾雅十
藪周有焦穫在今涇陽三原二縣之間當涇水之東
北漆沮之西南去鎬京百餘里此周人常狩之地也
但漆沮合流之處去鎬京已三百里循二水而上則
又遠矣而天子親往焉故曰天子之所諷其出太遠
而淫獵也
○瞻彼中原其祁孔有儦儦俟俟或群或友悉率左右
以燕天子(賦也)
中原漆沮之原中也祁大也趨則儦儦行則俟俟獸
三曰羣二曰友燕樂也從狩者悉率左右之人以樂
天子則無人不以狩為媚矣此言其欲得獸之多也
○既張我弓既挾我矢發彼小豝殪此大兕以御賓客
且以酌醴(賦也)
方持弦矢曰挾一矢而死曰殪豝如一發五豝之豝
豝以肥得名獸比豵為大者也對兕而言則為小耳
發矢本為小豝而所殪乃大兕則見虞人驅獸之多
與騶虞翼五豝以待射者異矣御進也醴汁滓相將
如今甜酒也但云御賓客以酌醴而不言供祭祀明
其但以樂賓充庖而不知事神豈非荒於田狩而燕
飲無節者乎其視車攻氣象大不侔矣
吉日四章章六句
鴻鴈
經旨曰此人民離散而其君能勞來安集流民喜之
而作此詩盖國風也不知其屬於何國而必以為宣
王則鑿矣
鴻鴈于飛肅肅其羽(興也)之子于征劬勞于野爰及矜人
哀此鰥寡(興意)
鴻鴈春北秋南轉徙無定肅肅畏懼貎盖欲避繒繳
有所懼而不敢棲故其羽肅然喻流民之不安其居
也之子流民自相謂也劬勞病苦也以流民在野時
言及至也矜人能矜恤人者即不忍人之民牧也老
而無妻曰鰥老而無夫曰寡言我昔日在野劬勞及
至今有矜我之人而後能以我鰥寡為哀也
○鴻鴈于飛集于中澤(興也)之子于垣百堵皆作雖則劬
勞其䆒安宅(興意)
鴻鴈之趾連蹄不能握木故漸于木則為不安澤者
鴻鴈之所安也中澤澤中也于垣流民既歸築墻而
作室也一丈為板五丈為堵雖則劬勞言其始在野
之劬勞也䆒終也宅居也
○鴻鴈于飛哀鳴嗸嗸(興也)維此哲人謂我劬勞維彼愚
人謂我宣驕(興意)
嗸嗸喻流民愬苦之聲以其在野之劬勞言也宣驕
者謂小民當以謙謹為恭若以愬人則其心驕肆而
不能自晦矣此惟哲人為能察之而愚人不能知也
鴻鴈三章章六句
庭燎
經旨曰刺不蚤朝也天既明矣諸侯朝者辨色而猶
不蚤起視朝故詩人作此以刺之也盖似王風
夜如何其夜未央庭燎之光君子至止鸞聲將將(賦也)
央中也處燎之光謂始然而有光也止語辭將將衆
集遠聞之聲詳見有女同車字義夜當未央時則來
朝者未至君門其鸞聲大而遠聞也
○夜如何其夜未艾庭燎晣晣君子至止鸞聲噦噦(賦也)
艾盡也晣晣燎久而光小也&KR0938;&KR0938;聲之微也夜當未
艾時來朝者漸近君門其鸞聲緩而微也
○夜如何其夜鄉晨庭燎有煇君子至止言觀其旂(賦也)
○(鄉音向)
有煇謂燎盡而見煙也觀其旂則天明而朝者之車
旂皆可見矣○古者人君視朝辨色而入然入朝諸
侯其車自夜分而即至盖敬君之禮不敢不豫也至
於向晨辨色則可入朝矣然曰觀其旂則猶在外也
至此而猶不出視朝上之怠荒可知矣舊說王將視
朝不安於寢而問夜之蚤晚則鄉晨何待於問也向
晨而不出尚得為寢之不安乎
庭燎三章章五句
沔水
經旨曰亂世讒謗相傾而勸其友以謹言免禍故作
此詩此朋友相戒之辭也
沔彼流水朝宗于海□彼飛隼載飛載止(興也)嗟我兄弟
邦人諸友莫肯念亂誰無父母(興意)
沔水流滿也水趨於海猶臣子歸向於君也隼鳥飛
而能止喻鷙悍者不至於放縱也如此則人有為國
之忠而不敢肆為讒言此所取之興也我兄弟即後
章所謂我友也邦人諸友指在邦者而言則非我友
矣莫肯念亂謂其以讒言生亂也此言在邦諸友不
念亂之所起在於讒言故呼我兄弟而謂其當謹言
以免禍勿貽父母以憂辱也
○沔彼流水其流湯湯□彼飛隼載飛載揚(興也)念彼不
蹟載起載行心之憂矣不可弭忌(興意)
湯湯泛溢也飛揚不止也不蹟謂無蹟可據即無稽
之言也載起載行憂之深而不遑寧處也
○□彼飛隼率彼中陵(興也)民之訛言寧莫之懲我友敬
矣讒言其興(興意)
訛偽也即上章所謂不蹟以此誣加於人則謂之讒
言也言隼率陵中而飛猶將有所止也而訛言則人
無有以其生亂而自懲者猶前章所謂莫肯念亂也
安得有止時哉故呼我兄弟而戒之曰我友當敬敬
者謹言以慎其行也如此庶幾可以免禍不敬則讒
言興而禍將及矣禍及則父母可知是安可忽而不
敬哉
沔水三章二章章八句一章六句
集傳曰卒章脫前兩句
鶴鳴
經旨曰此詩說者多異鄭氏謂教宣王求賢似非詩
意惟序曰誨宣王也董氏解云此詩其師傅所作歟
庶幾近之集傳雖不明言所作之由而亦謂其必陳
善納誨之辭也盖亦不遠於序說云當為大雅
鶴鳴于九臯聲聞于野魚潛在淵或在于渚樂彼之園
爰有樹檀其下維蘀他山之石可以為錯(比也)
鶴長頸竦身高脚頂赤身白頸趐尾黑常夜半鳴聲
高幾聞八九里臯澤中水溢出所為坎從外數至九
蘀木之先落葉者當指惡木言之方與下章榖字相
應錯礪石也
○鶴鳴于九臯聲聞于天魚在于渚或潛在淵樂彼之
園爰有樹檀其下維榖他山之石可以攻玉(比也)
榖一名楮惡木也作榖者非攻玉所資者錯也○鶴
鳴而聲遠聞誠之不可掩也魚潛而或在渚理之無
定在也此豈有一息之可忽乎彼園與他山相對皆
以在外者言謂人之有善當擇以相從不可併其惡
而不知也人之有惡當取以自礪不可以其不善而
遂棄也此二者皆取諸人以為善之事進德脩業之
實功也人臣之所以誨其君者莫此為切非知道者
其孰能與於此
鶴鳴二章章九句
詩說解頥正釋卷十七
