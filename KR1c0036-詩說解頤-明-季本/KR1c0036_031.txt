詩說解頥正釋卷二十九明季本撰
魯頌
魯者諸侯之國也成王時封周公之子伯禽於魯在
今兖州府曲阜縣實奄之故地也夫諸侯之國宜皆
有頌蓋太師陳詩之時諸國雅頌必兼采之但以意
在觀風故併入於風而雅頌亦於其中自有别焉魯
以周公之後其國猶有聖人之風故臣子之頌其君
者無有諛辭如泮水閟宫二篇可以見其實意而師
摯為魯太師其序樂必有定次孔子以魯為宗國必
親有考焉故特别以魯名見魯之可頌者如此也若
周公之德亦宜頌於宗廟而今無之必亦散失矣其
駉駜則似風而簒入者安得遂以魯為有頌無風哉
詳見緫論六義
駉
經旨曰此詩盖美伯禽牧馬之盛也體亦似風要當
與定之方中為一類耳小序謂僖公能遵伯禽之法
儉以足用寬以度民務農重榖牧于坰野魯人尊之
於是季孫行父請命于周而史克作是頌此以意為
之說也黃東發嘗有辯矣夫僖公非賢君也考其始
終棄義趨利報怨行私無所不有何善之足稱哉特
以在齊桓時為其所庇故能不失聲聞耳詳見春秋
私考僖公二年冬十月不雨下序乃盛稱其美此非
虛譽邪至於請命于周而作頌之語則尤誕矣故謂
此詩非伯禽不足以當之
駉駉牡馬在坰之野薄言駉者有驈有皇有驪有黃以
車彭彭思無疆思馬斯臧(賦也)
牡馬剛徤而能致遠者言馬之牡而復係以駉盖駉
者遠之義也致遠惟牡馬能勝故特言之在坰之野
鄭氏以為避民居與良田是也薄言駉者謂略自駉
者而言之自駉之外尚多也驈皇驪黃言其色之多
也彭彭馬之壯盛也以車者馬以之也以無疆之思
而思及於馬此馬之所以善也
○駉駉牡馬在坰之野薄言駉者有騅有駓有騂有騏
以車伾伾思無期思馬斯才(賦也)
伾伾大而有力也才者善而有力也
○駉駉牡馬在坰之野薄言駉者有驒有駱有駵有雒
以車繹繹思無斁思馬斯作(賦也)
繹繹連屬之貌言馬之善走也作者強奮也
○駉駉牡馬在坰之野薄言駉者有駰有騢有驔有魚
以車祛祛思無邪思馬斯徂(賦也)
祛車之捷也徂往也言馬之能行也○此詩之旨所
重在思上三章思之無疆無期無斁皆緝熙不已之
意而末則緫而歸之於無邪正以見思之所以為思
在於無邪而已盖脩德工夫莫要於此故孔子取以
蔽三百篇之旨此非虛稱之辭蓋言伯禽之實德也
蘇氏謂昔之為詩者未必知此孔子斷章取之非也
孔子必以實德示人若假空言則不能感物矣
駉四章章八句
有駜
經旨曰此詩亦美伯禽君臣相慶樂之辭蓋必伯禽
時君臣和德相與故有此氣象魯他君不足以當之
此與駉為一類亦風體也
有駜有駜駜彼乘黃夙夜在公在公明明(賦也)振振鷺鷺
于下(興也)鼓咽咽醉言舞于胥樂兮(興意)○(咽音淵下章並同)
駜馬肥彊貌有駜卿大夫所乘之馬也乘黃四馬皆
黃也公公所夙夜在公謂勤政也明明者無時而不
明以起下章飲燕之不亂也鷺鳥名詳見宛丘字義
此以鳥言集傳以為鷺羽非也鷺㓗白之鳥鼓聲振
動則或下或飛故謂之振鷺以興㓗白之士因作樂
之鼓聲而鼓舞於德也咽與淵同鼓聲之深長也言
卿大夫乘此乘黃而夙夜在公以脩明其政事故在
公燕飲則皆醉酒飽德興起於善曰醉言舞則善心
起而不知為之者矣是其君臣相忘而可以樂也
○有駜有駜駜彼乘牡夙夜在公在公飲酒(賦也)振振鷺
鷺于飛(興也)鼓咽咽醉言歸于胥樂兮(興意)
在公飲酒相導以和也明明在其中矣醉言歸止而
不過之意
○有駜有駜駜彼乘駽夙夜在公在公載燕自今以始
歲其有君子有榖詒孫子于胥樂兮(賦也)
載燕亦飲酒而相和也君子指其君有有年也榖善
也君有和德則足以致豐年而垂世善此頌禱之辭
也以和德為本此今日之樂所以鼓舞而不能自己
者也見其樂之正而非淫矣
有駜三章章九句
泮水
經旨曰此詩美伯禽之治惟於泮水講學而服遠之
功皆本於此也舊說以為美僖公者誤矣
思樂泮水薄采其芹魯侯戾止言觀其旂其旂筏筏鸞
聲噦噦無小無大從公于邁(賦也)
思發語辭泮詳見文王有聲字義樂泮水詩人言泮
水之可樂也芹菜名說見采菽可為葅但味不如蓴
之美以菜而生於泮水則尤㓗地也故方欲采之以
為豆實而魯侯適至也下二章藻茒亦然筏筏飛揚
也噦噦聲有節而小也公即魯侯也無小大而皆從
公以往於泮從之者衆而皆欲問學也此章言伯禽
之始至學也
○思樂泮水薄采其藻魯侯戾止其馬蹻蹻其馬蹻蹻
其音昭昭載色載笑匪怒伊教(賦也)
藻說見采蘋蹻蹻舉足高貌昭昭謂魯侯之德音也
蓋見其馬而知其為敷教來也色笑所謂即之温也
匪怒即色笑其教如此敷教以寬也此章言伯禽至
泮而善誘循循也
○思樂泮水薄采其茒魯侯戾止在泮飲酒既飲旨酒
永錫難老順彼長道屈此羣醜(賦也)
茆鳬葵也與荇菜相似葉大如手赤圓而滑江南人
謂之蓴菜者也魯侯講學泮宫每至必燕飲故魯人
於其來每采芹藻茆以待之正為飲酒故也永錫難
老蒙上文飲旨酒言願神錫之以難老之福使之順
君子之長道以屈服魯國之群衆欲其久於敷教以
致治安也
○穆穆魯侯敬明其德敬慎威儀維民之則允文允武
昭假烈祖靡有不孝自求伊祜(賦也)
伯禽為治專在學宫此周公之家法也穆穆即無聲
無臭之意敬明其德敬慎威儀内外合一之學也維
民之則即皇建其有極也允文允武亦自德言烈祖
指文王也言魯侯之德具文武之實則與文王不二
矣寧不有以昭格烈祖乎靡有不孝孝也自求伊祐
一孝足以感神明而福自求之也詳此語意是何等
學術功夫蓋非伯禽不足以當之此豈虛誇之辭而
可以語僖公邪此言伯禽之能感格烈祖也
○明明魯侯克明其德既作泮宫淮夷攸服矯矯虎臣
在泮獻馘淑問如臯陶在泮獻囚(賦也)○(陶音姚)
明明即穆穆之著見也克明其德即敬明其德也惟
敬明故克明矣當時為魯患者淮夷詳見江漢經旨
下即費誓所謂淮夷徐戎並興也故特舉淮夷攸服
言之馘謂截所獲者之左耳也詳見皇矣字義淑善
也問訊囚也囚所虜獲者蓋古者出兵受成於學及
其反也釋奠於學而以訊馘告即此事也獻馘獻囚
俱指淮夷獻皆在泮可見魯侯常在泮聽政而受成
告訊常在此也先王時諸侯為治類如此言淮夷之
服以見講學之效也
○濟濟多士克廣德心桓桓于征狄彼東南烝烝皇皇
不吳不揚不告于訩在泮獻功(賦也)○(狄他歴反)
此言將士以和德而成功也濟濟衆多齊一之貌多
士則承命征淮夷之士即泮宫講學之人也克廣德
心不以一毫私意自蔽所謂萬物一體也桓桓武貌
狄與逷同遠也東南即淮夷也烝烝衆也皇皇大也
吳諠譁也揚夸張也訩爭訟也不告于訩正多士廣
德心之實言濟濟征夷之多士無一人不廣其德心
者故其桓桓于征狄彼東南之遠雖烝烝然衆進皇
皇然大張而皆以德自居無一諠譁夸張者泯其争
訟之私無辭以告于官惟在泮獻其成功而已德心
何其克廣邪
○角弓其觩束矢其搜戎車孔慱徒御無斁既克淮夷
孔淑不逆式固爾猶淮夷卒獲(賦也)
觩弓曲貌搜矢疾聲慱大也徒徒行者也御御車者
也無斁無有厭倦者謂競強也不逆言其順服無復
作慝正孔淑也承上章言將士一心而人人競勸勇
於用武故能克淮夷而甚善不逆也式固爾猶非致
戒之辭此時淮夷已服矣蓋本伯禽之德能式固爾
猶故終致淮夷之服如此申上文之意而歸德於伯
禽之能固其謀也謀即訏謨定命之謀謂敷教泮宫
使人知義也
○翩彼飛鴞集于泮林食我桑黮懷我好音(興也)憬彼淮
夷來獻其琛元龜象齒大賂南金(興意)○(黮與葚同)
此言淮夷來服也首四句有意義之興也蓋鴞夲惡
鳥攫鳥子而食者也詳見墓門字義今亦集泮林食
我桑黮懷我好音可見講學之功格於禽鳥矣矧淮
夷雖逆亦人類也其不憬然悔悟而貢獻其所有邪
憬字就淮夷心之警省處言之琛寳也兼龜象言元
龜大龜也千歲滿尺二寸漢志云不盈尺不為寳荆
揚貢金三品地在淮南故曰南金南金獨曰大賂賂
遺也鄭氏謂賂君及卿大夫是也蓋其淮南之所有
者故所遺者多也淮夷來獻且賂以見教化之能感
人心其效如此○按鴞集泮林食桑黮而懷好音意
當時必有此事故傳云桑黮甘甜鴟鴞革響陸農師
亦曰鴞食桑黮則變而美其色好其音是知鴞食桑
黮則其音變而美也此言蓋有所本似非臆說矣
泮水八章章八句
閟宫
經旨曰僖公命奚斯新作周公之廟而詩人樂周公
之德欲僖公之善繼也故美其事而願其夀考焉以
此祝頌僖公蓋志在周公也可謂得性情之正矣此
詩孟子謂之魯頌是當時夲以頌名也
閟宫有侐實實枚枚赫赫姜嫄其德不回上帝是依無
災無害彌月不遲是生后稷降之百福黍稷重穋稙穉
菽麥奄有下國俾民稼穡有稷有黍有稻有秬奄有下
土纉禹之緒(賦也)
閟宫周公廟也以其宫深密故謂之閟侐静也正閟
字意實實言其根基之完固也枚枚言其條件之分
明也此先題作廟之盡善以見僖公崇重周公之意
也次述姜嫄生后稷之由以推本周公相武王功業
之所始也姜嫄生后稷事見生民降之百福者欲以
開周也黍稷重穋稙穉菽麥諸榖名詳見七月字義
此言后稷能知榖性有相之道而堯以其有功於民
故封於邰使之奄有下國也后稷教民稼穡誕降嘉
種而俾民有稷黍稻秬則天下人心無彼疆此界莫
不歸之所謂奄有下土也纉繼也平水土者禹之緒
也稷降播種所以繼之此申奄有下國之意蓋天之
生民安之必欲養之平水土則既安矣非播種何以
養乎此禹稷之功所以為大而百福之所以歸也周
家功業蓋已發端於此矣○黍稷稻秬與生民嘉種
不同互有詳略耳
○后稷之孫實維大王居岐之陽實始翦商至于文武
纉大王之緒致天之届于牧之野無貳無虞上帝臨女
敦商之旅克咸厥功王曰叔父建爾元子俾侯于魯大
啓爾宇為周室輔(賦也)
大王遷岐肇基王迹而商之人心日漸歸周如翦之
也故曰翦商非謂其有翦商之志也至文武克纉其
緒則積功累仁矣屇至也謂人心皆欲伐商是天命
之已至也武王因天命之至而師於牧野所以致之
也順人心以伐商不敢貳之而有所疑慮惟以天命
為可畏也此與大明上帝臨女無貳爾心義同敦如
敦琢之敦故訓曰治之治商猶言正商也旅者合將
士之衆而言見其以一心而成功蓋為周公有大功
發也故成王告以欲封其元子之意焉元子指伯禽
啓開宇居也此推周公之功以起下章廟祀之意
○乃命魯公俾侯于東鍚之山川土田附庸周公之孫
莊公之子龍旂承祀六轡耳耳春秋匪解享祀不忒皇
皇后帝皇祖后稷享以騂犧是饗是宜降福既多周公
皇祖亦其福女(賦也)
上章言俾侯于魯告周公之言此言俾侯于東則實
命伯禽矣附庸小國不能五十里而附於魯者周公
之孫莊公之子則為僖公無疑龍旂者交龍之旂諸
侯建於車上者謂乘此車以出承祀於周公廟也耳
耳轡垂貌享獻也春秋匪解享祀不忒四時之廟祭
錯舉二時也忒差也宗廟合禮之祭何差之有祭皇
皇后帝而以后稷配郊祀也饗歆其祭也宜以其祭
為宜也是饗是宜降福既多郊神格而降福也周公
皇祖稱周公為皇祖非指群公也福女謂廟格之福
也大意以祭周公為重當時魯之郊祀非禮天必不
饗故先言龍旂承祀而不懈於春秋之祀者為不忒
以見周公之廟為所當祭也至於郊后帝而配以后
稷用騂犧之享恐天惡其禮之忒而不以為宜也則
必無福故言天亦降福以見未厭魯德之意今天既
以魯郊為宜而饗之則周公又安得而不畀之福哉
即郊以起廟此詩人之微辭也按成王賜魯以天子
禮樂者特使之用於周公之廟耳必無命魯郊天之
理盖魯自僭之此章言魯得祀周公而有致饗之道
也
○秋而載嘗夏而福衡白牡騂剛犧尊將將毛炰胾羹
籩豆大房萬舞洋洋孝孫有慶俾爾熾而昌俾爾壽而
臧保彼東方魯邦是常不虧不崩不震不騰三夀作朋
如岡如陵(賦也)
周正之秋始於午中盡於酉中則在酉中之前即夏
正秋嘗之日也此亦主祭於周公之廟而言楅衡止
觸恐壊其角也周禮封人惟牛牲言設楅衡於羊牲
不言也竊意牛羊皆有角則宜並設楅衡矣白牡與
騂剛並言則白牡謂羊騂剛謂牛蓋指太牢之二公
羊傳附為周公用白牡魯公用騂剛之說此求其說
而不得又從而為之辭也犧尊畫牛於尊腹也將將
大也毛炰周禮封人祭祀有毛炰之豚注云爓去其
毛而炰之也胾切肉也羹大羹鉶羹也大羹太古之
羹湆煑肉汁不和盛之以登貴其質也鉶羹肉汁之
有菜和者也盛之鉶噐故曰鉶羹大房半體之爼足
下有跗如堂房也籩豆大房之下當脱一句如鼓鐘
喤喤之類故集傳定此章為十七句夫牲具大牢酒
用犧尊毛炰胾羹之品籩豆大房之噐言其禮之備
也鐘鼓喤喤之聲萬舞洋洋之舞言其樂之和也禮
備樂和而孝孫有慶謂僖公祭周公盡禮而獲福也
熾盛也昌者熾之逹也臧者壽之善也昌熾以福言
夀臧以壽言國人以其能感格周公故祝頌之而欲
天假之福夀使得以永守周公家法而大魯國焉三
壽三卿也曰三夀者謂人君表正百官使之敏德而
可久居其位則三卿皆老成之人故以夀言耳以之
為朋則典刑不失國如岡陵之固而不至虧崩震騰
魯國之常長可保矣非以岡陵祝三卿之夀也自俾
爾熾昌以下皆頌禱之辭俾爾云者願天之使之也
○公車千乘朱英綠縢二矛重弓公徒三萬貝胄朱綅
烝徒增增戎狄是膺荆舒是懲則莫我敢承俾爾昌而
熾俾爾夀而富黃髮台背夀胥與試俾爾昌而大俾爾
耆而艾萬有千歲眉夀無有害(賦也)
大國之賦十井出車一乘諸侯方百里提封萬井共
得千乘故曰公車千乘每乘三十人千乘共得三萬
人故曰公徒三萬舊說以為方十里出車一乘每乘
七十五人者非也詳辯於讀禮疑圖卷三增增衆也
戎狄不止西戎北狄蓋蠻夷之通稱而徐戎淮夷皆
在其中矣膺服膺不忘懲警戒不忽也此二句夲周
公言周公留心於戎狄荆舒故孟子兩引之皆歸於
周公非以此頌僖公也承繼也即孟子以承三聖之
承言人莫有如我之敢承周公者若曰惟魯能承之
耳蓋魯國車徒之盛足以壯國威而承祖志故國人
願其夀考也富年之盛也本夀而言黃髮老人髮白
而更黃也台背說見行葦亦祝君夀之辭夀胥與試
蘇氏謂願其壽而相與試才力以為用者得之大亦
本昌而言即熾之所逹也耆者年老之稱艾歴也謂
更歴無窮也疾苦則能害夀無害所以萬有千歲也
此反覆祝之以求夀考欲其長禦外患以安魯也僖
公之時椘人暴横淮夷徐戎強盛而僖公僅從齊桓
公伐楚及桓公没而魯遂與楚通至於淮夷徐戎略
不加意頼周公餘澤而得少安故詩人因其新周公
之廟而以周公之功望之
○泰山巖巖魯邦所詹奄有龜蒙遂荒大東至于海邦
淮夷來同莫不率從魯侯之功(賦也)
詹與瞻同望也泰山非魯夲封内地後世兼併以為
望耳故曰詹奄大也龜蒙則魯封内二山也奄有者
本其所固有而言也荒者開拓而大之之意大東極
東近海之地也極東之海邦如萊牟之類是也萊牟
與淮夷相近萊牟服則淮夷同而諸夷莫不率從矣
曰荒曰同曰從皆謂以德綏之而得其歸心如大王
文王之得人心也
○保有鳬繹遂荒徐宅至于海邦淮夷蠻貊及彼南夷
莫不率從莫敢不諾魯侯是若(賦也)
鳬繹亦魯封内二山名保有者保其所本有也徐宅
謂宅於徐州之地者也徐宅之海邦如郯莒之類是
也蠻貊如徐州之戎衞北之狄是也南夷如荆楚是
也僖公時戎狄荆楚皆為中國患及從齊桓覇令脩
政交隣故郯莒服而淮夷無不服矣淮夷服而蠻貊
南夷莫敢不諾矣即上章淮夷來同莫不率從之意
也若順也謂順魯侯之德也淮夷在魯東境素號崛
強而東南往來之要衝也故所重在淮夷而特舉以
為言此兩章蓋因前章戎狄是膺荆舒是懲則莫我
敢承之言而終其意也
○天錫公純嘏眉壽保魯居常與許復周公之宇魯侯
燕喜令妻夀母宜大夫庶士邦國是有既多受祉黃髮
兒齒(賦也)
前章累言俾爾熾昌夀臧富大耆艾諸福之備是天
所錫之全福也祭時所嘏之福不外乎此故曰純嘏
非謂郊天錫嘏之辭也保魯即前章奄有龜蒙保有
鳬繹之意常與嘗同近薛之邑許近鄭之田考之春
秋僖公時無復常許之事蓋必常易薛地在春秋之
前許易鄭祊在春秋之初久猶未復故詩人以此望
僖公歟謂欲服四夷當自保魯國始而周公之故地
不可不復也魯侯燕喜者本其有德而安於所喜言
也妻指聲姜母指成風令妻者令其妻使之順從也
夀母者夀其母使之安樂也宜大夫庶士者宜其群
臣使之恪恭也此脩身以刑其妻以悦其親以正其
臣之序言欲保魯國又當自此始也邦國是有正謂
保魯也保魯而至海邦以及於夷狄是多受祉也故
又願其黃髮兒齒享夀無窮以永終魯國之治焉兒
齒齒落而更生細者亦夀徵也○此詩所以頌僖公
者欲其正身以正家正家以正朝廷正朝廷以正邦
國正邦國以正四夷乃為多福而皆歸於夀蓋非夀
無以致成功不可以為福也
○徂來之松新甫之栢是斷是度是尋是尺松桷有舄
路寢孔碩新廟奕奕奚斯所作孔曼且碩萬民是若(賦也)
徂徠新甫二山名斷斬之也度量之也八尺曰尋桷
榱也椽方曰桷舄方貌新廟即周公之廟以其更新
故謂之新廟奕奕上下相承之意作者營治其事也
奚斯必以周公為重而營作盡心故特以作廟之功
歸之曼長也且碩即寢廟孔碩也連奕奕言之則曰
曼耳萬民是若順萬民之心也蓋周公德澤及於天
下萬民莫不被其澤而欲其廟貌之新者見僖公之
興此役非妄勞民力也故春秋之中凡用民力於所
不當為必書而獨不錄閟宫之作則謂此為當作不
以為勞民耳
閟宫九章五章章十七句二章章八句二章章
十句
此集傳所分章也舊說以后稷之孫至克咸
厥功十二句為一章以王曰叔父至如岡如
陵三十八句為一章集傳則自后稷之孫至
為周室輔十七句為一章自乃命魯公至亦
其福女十七句為一章自秋而載嘗至如岡
如陵十六句為一章謂籩豆大房之下當脱
一句如鼓鐘喤喤之類均之為十七句且王
曰叔父及魯宇輔皆與女旅叶韻於義為長
詩說解頤正釋卷二十九
