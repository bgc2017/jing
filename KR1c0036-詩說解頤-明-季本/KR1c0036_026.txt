詩說解頥正釋卷二十四明季夲撰
生民
經旨曰此詩詳述天生后稷起養民之功以見周家
配天之業自后稷始蓋亦周公作此以戒成王也故
為大雅若以為尊后稷配天而作歌於郊祀之時則
郊以祭天以天為重然而詩述后稷甚悉殊無祭天
之文卒章雖有上帝居歆一語不過為后稷肇祀以
来能饗帝而發耳則用於郊祀之說不可通也若以
為郊祀之後亦有祝釐頒胙之禮則飲福之時所重
在天錫嘏而其辭亦宜簡嚴今觀文義亦非飲福所
宜用則此詩之作何從而得其夲意邪
厥初生民時維姜嫄生民如何克禋克祀以弗無子履
帝武敏歆攸介攸止載震載夙載生載育時維后稷(賦也)
民謂周人也姜姓嫄名古無諡號故以名行姜嫄炎
帝後有邰氏之女史記以為帝嚳高辛之元妃鄭氏
以為高辛氏之世妃皆非也歐陽氏固辯之矣但謂
其以帝武敏為上帝大足拇而姜嫄履之歆然感娠
以生后稷為怪妄之說則不知天地之生人蓋有氣
化者而亦何必疑哉蓋姜嫄必女而未婦者也詳見
廟制考義賢賢條下其曰克禋克祀者天子於玄鳥
至之日郊媒蓋亦祭天而以先媒配也姜嫄為女在
邰非嚳都也安得與祭郊禖哉意者侯國亦必有配
媒之祭但不若郊耳當祭之日其國中女子必皆齊
戒致敬故以克言也弗與祓同祓除也姜嫄必有聖
德而能致敬故天降之祥而示之以感動之幾大人
迹拇即其祥也姜嫄履之歆然驚動於心而化生之
氣即此有感矣如草木之捭然因雷震而萌生者蓋
皆如此非必夫妻交媾而眞有人道之感也歆字當
屬上句介助也攸介謂天之所助也攸止謂所助者
止於其身也震娠也謂懷孕而動也夙謂豫居側室
也生氣之活也育如易婦孕不育之育生而有氣則
曰生孕而能生則曰育時是也后稷堯時司農之官
名棄此章言天生后稷之神異也
○誕彌厥月先生如達不坼不副無菑無害以赫厥靈
上帝不寧不康禋祀居然生子(賦也)
誕發語辭彌終也終十月也先生者首生也達小羊
羊子易生無留難也凡人首生者最難産而如逹之
易不苦其難則其神靈之赫也有所割裂曰坼有所
襯貼曰副疾痛苦之曰菑禍患侵之曰害不寧寧也
不康康也康禋祀謂姜嫄因禋祀致敬而生子之易
是即天所饗也居然安然也此章言姜嫄生子之易
以見其為天所福也
○誕寘之隘巷牛羊腓字之誕寘之平林會伐平林誕
寘之寒冰鳥覆翼之鳥乃去矣后稷&KR0561;矣實覃實訏厥
聲載路(賦也)
寘與置同隘巷巷狹小而非人所通行處也蓋人所
不見則牛羊出入必致踐履而死而牛羊乃以腓字
之腓足肚隨足而動者字愛謂牛羊舉足而避有字
愛之意也平林亦人所不見而禽鳥之所往来也寘
之於此意其必致攫食會值也值人伐平林之木則
不得寘故又寘之寒冰寒冰距玄鳥至日禋祀始孕
正當十月而生之時也寘寒冰不死而鳥又以翼覆
之&KR0561;啼聲也覃長訏大載則也言其聲之長大聞於
路也屢欲棄置而不可得見天之必欲生后稷也夫
姜嫄因履巨迹生子固自以為異但以其無夫則父
母亦無以自明又恐其為人妖長必生禍則以棄之
隘巷棄之平林棄之寒冰故名之曰棄設使姜嫄夲
果有夫則雖感於天而生子是因禱而生也古今夫
婦生子如此類者蓋多有之有何可異人亦何疑而
忍以嬰孩棄之乎惟其生子而棄是以知姜嫄為女
而未嫁也否則周人序生民之始何以但言姜嫄而
不及其夫乎此事理之甚明者也而諸儒紛紛之說
亦可以無辯矣
○誕實匍匐克岐克嶷以就口食蓻之荏菽荏菽旆旆
禾役穟穟麻麥幪幪瓜瓞唪唪(賦也)
匍匐手行伏地也岐嶷立而竦峻之貌言鳥去聲呱
之時尚以手伏地而行即已能立而就口食以自養
此后稷之所以異於人也集傳以為六七歲時則岐
嶷承匍匐之下其就口食當已屬於匍匐時矣不然
則鳥去聲&KR0561;之後何以得生乎荏菽大豆也旆旆如
旆之揚起也役列也穟穗通穟穟禾多穗也幪幪茂
密也唪唪多實也荏菽禾麻麥詳見七月字義瓜瓞
見緜后稷所就之食即五榖也知其可食其後即以
此藝之而荏菽麻麥之類遂成嘉種矣蓋至其童時
遊戲而已如此見其種植之異出於天性也按閟宫
言后稷之黍稷重穋稙穉菽麥於奄有下國之前則
亦未即有邰家室時事也而詳略異者各從文便耳
○誕后稷之穡有相之道茀厥豐草種之黃茂實方實
苞實種實褎實發實秀實堅實好實穎實栗即有邰家
室(賦也)○(種實之種上聲後凡種類之種並同惟種之則去聲)
相謂輔相化育之功凡人力之所自盡者張子謂他
人之穡則任其自然惟后稷則盡人力之助有相之
道焉是也茀草盛之名因草盛而治去之故茀即為
治也種之謂布之也黃茂種之茂而至於黃者以嘉
榖言即黍稷禾麻菽麥之類也去豐草而種之必使
黃茂見其有相之道也方苞言其種之漬也種褎言
其芽之生也發秀言其苖之榮也堅好言其榖之
成也穎栗言其榖之盛也堯以稷善蓻五榖有代天
之功故舉為農師邰國名后稷之母家也即邰家室
而封為諸侯可見稷夲民家之子依母以居故就其
家室所在之地而封之為諸侯也
○誕降嘉種維秬維秠維穈維芑恒之秬秠是穫是畆
恒之穈芑是任是負以歸肇祀(賦也)
降種者播種於民也即書所謂稷降播種孟子所謂
后稷教民稼穡者也秬秠黍也糜芑粱粟也亦黍類
詳見七月字義五榖之中黍為尤美可為酒食以供
祭祀故特舉而言之恒常也言他榖有時而可闕惟
此四榖則當徧殖歲以為常也觀閟宫俾民稼穡之
中有稷稻則他榖固亦教民殖矣穫收也畆在田也
任肩任也背背負也既成則穫而棲之於畆任負而
歸以供祭祀也秬秠言穫畆穈芑言任負互文耳肇
始也祀謂内外百神之祀也后稷有國得主羣祀而
教民稼穡因制祭祀之禮以教民孝敬此正陳常于
時夏之事也夫祭祀之禮雖上古有之然當其初明
水大羹薦血蠢豚而已為饎之禮未備也至是旣有
嘉榖則為酒食而牲殽則加燔灸禮於是大成焉此
蓋自后稷始故云肇祀言其起事神之禮也
○誕我祀如何或㫪或揄或簸或蹂釋之叟叟烝之浮
浮載謀載惟取蕭祭脂取羝以軷載燔載烈以興嗣歲
(賦也)
㫪擣也揄抒米以出臼也簸揚去糠也蹂與揉同淘
米而以手揉之也釋淅也瀝米去水也叟叟水瀝聲
浮浮烝米氣也此以所種之嘉榖為酒食也如此則
饎具而可以祭矣謀者圖之審也以戒備言惟者思
之專也以㓗誠言蕭蒿也脂者所殺牲之膟膋也宗
廟之祭取蕭合脂以爇之而求神於陽故曰祭脂即
郊特牲焫蕭合羶薌臭陽逹墻屋之事也羝牡羊軷
毛氏以為道祭即鄭氏所謂七祀行神也冬月隂往
陽来故有此祭祭在廟門之外見月令註非必有遠
行而始軷祭也故内言宗廟外言軷祭而一歲羣神
之祀兼舉於其中矣烈即炙也燔炙兼宗廟軷祭而
言蓋廟與軷皆有尸所以為尸羞也興嗣歲者謂興
起祀事使歲歲嗣行庶知所重在此也此章詳言后
稷祭祀之事以終上章肇祀之意○祭脂詳見廟制
考義末篇廟禮考成軷詳見泉水字義
○卬盛于豆于豆于登其香始升上帝居歆胡臭亶時
后稷肇祀庶無罪悔以迄于今(賦也)
卬我也葅醢盛之於木豆大羹盛之於瓦登噐用陶
匏大羹不和言禮至簡也始初也居安也鬼神食氣
曰歆謂周王祭天香氣初升不待久而神即安然受
饗也此豈以馨香之誠得時哉正為祭祀之禮后稷
所肇後人世世守之皆能盡其誠敬而無罪悔以至
于今故能致天神之格也此可見周家配天之功全
在后稷始而后稷又夲姜嫄感天而生後王其可不
知所自哉
生民八章四章章十句四章章八句
生民之詩叙后稷之事也凢詠先祖之事者
意其皆以告成王也如公劉叙公劉之事也
緜叙大王之事也文王叙文王之事也而皇
矣則緫序大王王季文王之事也大明則緫
叙王季文王武王之事也其餘詠文武事者
尚多蓋皆以陳於成王而當時周公輔相日
久意多出其手歟
行葦
經旨曰此武王燕同姓兄弟立異姓為賓因行射禮
而乞言之詩也文王世子有云公與族人燕則異姓
為賓膳宰為主人公與父兄齒據此禮則天子可推
矣陳氏祥道謂先王之於同姓有時燕焉有因祭而
燕焉因祭而燕者謂燕毛也此則祭畢賓歸如楚茨
之燕不及異姓也若時燕則特設以合好故宜立賓
行射禮以為樂有賓則宜以君為主而膳宰但可以
攝主事而已若遂以為主則與曾孫為主之文不合
矣集傳以此為祭畢而燕則其禮恐不必立賓而亦
奚以射為哉故燕而有射時燕也王肅所謂燕射也
敦彼行葦牛羊勿踐履方苞方體維葉泥泥(興也)戚戚兄
弟莫遠具爾或肆之筵或授之几(興意)
敦厚也行葦道上之葦也牛羊勿踐履者喻兄弟相
親而不可為賤物所傷也根之盤結曰苞體榦也泥
泥潤澤貌戚戚内相親也具邇即莫遠也肆陳也筵
鋪陳也詳見下章字義几所以憑而尊者憑之以為
安也鄭氏謂年稚者為設筵而老者加之以几是也
言厚聚之行葦勿使牛羊踐履則根夲固而泥泥然
有生意之潤澤矣戚戚之兄弟宜乎不相遠而相邇
也我之肆筵授几正欲兄弟之相親耳言兄弟則諸
父在其中矣
○肆筵設席授几有緝御或獻或酢洗爵奠斝醓醢以
薦或燔或炙嘉殽脾臄或歌或咢(賦也)
古者席地而坐故在下為鋪陳在上為席也緝續侍
御言侍者相代不乏使也進酒於客曰獻客答之曰
酢主人洗爵酬客客受而奠之不舉也楚茨言獻酬
而不言酢此言獻酢而不言酬皆從略耳斝殷爵也
周時亦通用之醓醢之多汁者燔用肉灸用肝臄口
上肉也歌者比於琴瑟也徒擊鼓曰咢即靈臺奏公
之鼉鼓也此章言燕禮之盛備所以欲其相親也
○敦弓既堅四鍭既鈞舍矢既均序賓以賢敦弓既句
既挾四鍭四鍭如樹序賓以不侮(賦也)○(句音勾)
敦與雕通畫也序賓者同宗無相為賓客之道故為
之立賓也賢者射以多中為賢也不侮者不以中病
不中者也燕而繼之以射燕射也既燕而射以觀德
則所以立親親之夲者在是矣
○曾孫為主酒醴維醹酌以大斗以祈黃耇黃耇台背
以引以翼壽考維祺以介景福(賦也)
曾孫武王也燕同姓故稱曾孫以其為宗子也宗子
而謙以孫稱非必主祭而後言曾孫也醴說見吉日
醹醇厚也大斗勺也容五升詳見卷耳字義黃耇說
見南山有臺台鮐魚也大老則背有鮐文祈黃耇者
乞言也黃耇台背之人而以善道引導輔翼其君景
福之所係也故願其壽考維祺以長助君之景福也
祺吉也引翼之而使其君成德即是介景福也此章
言乞言助福之事可以見古之燕禮皆有益於德矣
行葦四章章八句
既醉
經旨曰此必同姓之臣答祭畢而燕之詩非答行葦
也
既醉以酒既飽以德君子萬年介爾景福(賦也)
德即已之明德也謂之飽德者承上醉酒而言王者
以酒娛我非徒以養口體蓋所以感動其良心而使
此德充滿盈溢孟子所謂飽乎仁義是也君子指王
也言君子之恩惠如此願其享年久而得福多我之
所助者惟此而已
○旣醉以酒爾殽既將君子萬年介爾昭明(賦也)
殽俎實也將進也昭明以德言有德然後為景福也
此申上章之意
○昭明有融高朗令終令終有俶公尸嘉告(賦也)
融融化言德之渾然無迹也朗虛明也明德無迹斯
高朗矣德既高朗則愈久愈盛而以善終矣俶始也
德之所始在幾能於一念幾微之際而謹之則天理
不差德日高朗而有此令終也集傳以考終命為令
終恐非臣子所以祝君也有俶之言最為切要非知
德者其能以此望其君哉公尸以先公言也周稱王
而尸但曰公尸蓋因其舊如秦稱皇帝而其男女猶
稱公子公主也嘉告者謂神之所嘏以善也此章言
盛德足以格神之意
○其告維何籩豆静嘉朋友攸攝攝以威儀(賦也)
籩豆静嘉言其禮物之脩也朋友謂助祭之人攝謂
助祭者皆檢束而能敬也威儀以君德足以為法者
言言公尸所以嘉告者以其禮物之㓗脩而助祭者
皆則效君之威儀以相檢束而備物致敬能當神意
故足以格神而嘏之福也
○威儀孔時君子有孝子孝子不匱永錫爾類(賦也)
上章言祭祀致敬皆夲於君之威儀故遂言君之威
儀曲盡而動容周旋無不中禮則事事合宜而孔時
矣如此則能脩身而化及其子使之成德而繼緒無
窮其子孫亦能致孝不匱錫於世類也所謂不匱錫
類者如此
○其類維何室家之壼君子萬年永錫祚胤(賦也)
此推言其錫類之由也壼宫中之巷由内出外之路
祚福也胤嗣謂子孫也室家而曰壼蓋始於閨門之
意謂脩身以刑寡妻則威儀無不時矣故為之子者
皆有所取法以為孝子而祚胤遠矣胤賢即福祚也
然則君子欲求祚胤其必自刑寡妻始
○其胤維何天被爾禄君子萬年景命有僕(賦也)
被覆被也爾禄即祚胤也僕僕僕然煩急不已之意
此言天以祚胤之福被於君身而使之其来無窮也
○其僕維何釐爾女士釐爾女士從以孫子(賦也)
釐予也女士猶言女丈夫也以其能無違夫子之教
則賢妻也以女士釐之而又繼以子孫之賢者與之
則君子之有孝子為無窮也景命豈不僕哉○此詩
稱願之意主於脩德故因威儀而推言之謹威儀端
身教則刑寡妻乃其有俶處也如此自有孝子而祚
胤不替矣臣子愛君而願之孰大於此
既醉八章章四句
鳬鷖
經旨曰宗廟之祭有尸既祭之明日煖其祭食以燕
為尸之人所謂繹也故作此詩以為樂歌集傳得之
鳬鷖在涇公尸来燕来寧爾酒既清爾殽既馨公尸燕
飲福禄来成(賦也)
鳬野鴨也一名鶩青色卑脚短喙鷖鷗也皆水鳥之
忘機者涇水入渭渭在鎬京北羣舟雜聚之處涇未
入渭之時其上流幽静而鳬鷖在焉猶公尸無計較
之心而在幽静之地故以為况爾指主人
○鳬鷖在沙公尸来燕来宜爾酒既多爾殽既嘉公尸
燕飲福禄来為(賦也)
沙水旁也為猶助也
○鳬鷖在渚公尸来燕来處爾酒既湑爾殽伊脯公尸
燕飲福禄来下(賦也)
湑以茅泲之而去其糟也脯乾脯也
○鳬鷖在潨公尸来燕来宗既燕于宗福禄攸降公尸
燕飲福禄来崇(賦也)
潨水所會也来崇来居尊位也于宗之宗義同
○鳬鷖在亹公尸来止熏熏旨酒欣欣燔炙芬芬公尸
燕飲無有後艱(賦也)
亹兩山夾水如門之中也熏熏和悦也欣欣意相得
也芬芬香也
鳬鷖五章章六句
假樂
經旨曰古序以為美成王今亦無可考正但以顯顯
令德稱周王苟非武王則惟成王庶可當之姑從序
說集傳以為公尸答鳬鷖則鑿矣
假樂君子顯顯令德宜民宜人受禄于天保右命之自
天申之干禄百福子孫千億(賦也)○(假音嘉右音祐)
假中庸左傳皆作嘉嘉樂德美而和樂也君子指成
王也顯顯令德德盛而顯著也宜民猶言能安民也
宜人猶言能知人也德足以宜民人故受禄于天而
為天所保右也保右即是命命之不已所謂申也干
禄百福夲上文令德受禄而言是以德干之也與干
禄豈弟意同否則有意於求福豈能致百福哉子孫
千億謂其後世子孫衆多而傳之無窮也此即自天
申之之意
○穆穆皇皇宜君宜王不愆不忘率由舊章威儀抑抑
德音秩秩無怨無惡率由羣匹(賦也)
穆穆敬之存皇皇美之著皆言天子之德自國中所
主宰而言則曰君自天下所歸往而言則曰王其實
一人之通稱也舊章先王心法之彰著者非徒典章
法度之陳迹也自古帝王相傳惟有一心法耳威儀
抑抑謂行不肆也德音秩秩謂言有倫也無怨惡謂
坦懷而不與為讎也羣匹謂羣臣之志同道合者循
而用之與率由舊章相對率舊章則法祖矣率羣匹
則尊賢矣此德之所以能受禄也
○受福無疆四方之綱之綱之紀燕及朋友百辟卿士
媚于天子不解于位民之攸墍(賦也)○(解音懈後凡懈怠之解並同)
受福無疆則及於子孫矣然所以受福無疆者惟在
於為四方之綱也綱舉則紀必隨天下治平輔治之
朋友亦頼以安矣百辟以諸侯言卿士以諸卿言即
朋友也媚愛解怠塈息也言朋友所以安者皆媚愛
天子而不怠於其職此民之所以息也民得所息則
朋友安矣皆係於君德之能綱四方也然則人君之
治可傳於永久而為無窮之福者豈不以令德為之
夲哉
假樂三章章八句
朱子夲毛氏定以四章章六句嚴華谷依陳
氏則分為六章章四句今更定之如左
公劉
經旨曰舊說據小序謂召康公以成王將蒞政當戒
以民事故詠公劉之事以告之也辯說則謂未見其
為召公之作蓋亦有疑矣今觀詩意皆陳公劉遷豳
之事而略不及文武繼緒之言又文辭竒古與文王
大明諸篇體製不同則似豳人夲有此詩以詠公劉
如七月亦豳人自述豳風而周公舉以告成王後人
遂謂周公所作則公劉之詩得無周公亦舉以告成
王者歟成王蒞政之初為相者周公也而謂召康公
以成王將蒞政而戒之亦臆說耳故竊嘗意此詩當
屬於豳風云
篤公劉匪居匪康迺埸迺疆迺積迺倉迺裹餱糧于橐
于囊思輯用光弓矢斯張干戈戚揚爰方啟行(賦也)
篤以愛民之厚德言公者侯國尊君之通稱如大王
之稱古公也劉名商以前無諱禮亦如古公之稱亶
父也並詳見緜字義康寧也埸小田塍也疆大田界
也積露積也倉屋藏也餱乾食也糧食米也橐無底
而小可以盛乾餱囊有底而大可以盛糧米思念輯
和光大戚斧揚鉞也鉞大而斧小方始也此述公劉
自戎翟間遷豳之始事也公劉初在不窋故地不敢
寧居而治田疇實倉廪以使民富既富而後遷豳也
行者裹糧至此而其故居之不能盡遷者亦必有處
焉非併其倉積之地棄之而来也觀思輯用光之言
則知其志在安和百姓而界於戎翟之居非所以光
大國家矣弓矢干戈戚揚之噐具整飾而行欲使翟
人知有備而畏威也然此惟以自衛而已而公劉之
心所重則在於足食食足而得人則兵自足也
○篤公劉于胥斯原既庶既繁既順迺宣而無永嘆陟
則在巘復降在原何以舟之維玉及瑶鞸琫容刀(賦也)
胥相與同来而至於此原也庶衆繁多謂從遷者衆
也順者不拂其情也宣者能通其志也君之於民順
其欲通其志則民之所好好之民之所惡惡之所以
来者即安而無懷土之思故無永嘆也陟升也巘山
頂也民之好惡既同於是相土而上下山原焉未及
定居也舟載也瑶亦美玉故與玉並言但光之摇動
者則為瑶耳鞸琫說見瞻彼洛矣容刀鞸琫所容之
刀也佩玉以節行文具也佩刀以禦侮武具也皆貴
者之服飾見其貴而能勞夲以為民所以為厚此言
公劉至豳相度之忘勞也
○篤公劉逝彼百泉瞻彼溥原迺陟南岡乃覯于京京
師之野于時處處于時廬旅于時言言于時語語(賦也)
百泉衆水之所自出溥廣也溥原即衆水所合處往
百泉而望廣原自下觀之也南岡岡之在南者謂面
山也覯見也京高丘也陟南岡而覯高丘自上觀之
也京師者謂此京之原乃衆心所歸非為一人之故
也未有室廬故曰野相度之審如此乃曰于此可以
為居室以處處處居也于此可以禮賓旅以廬廬旅
寄也于此可以宣號令而言言言自言也于此可以
集羣議而語語語論難也區畫定而宫室營焉此言
公劉相度邑居而始營宫室也
○篤公劉于京斯依蹌蹌濟濟俾筵俾几既登乃依乃
造其曹執豕于牢酌之用匏食之飲之君之宗之(賦也)
京即上章乃覯于京之京依依之以居也蹌蹌濟濟
說見楚茨此則以羣臣之落成者言俾使也使人為
之設筵几也既登登席也乃依依几也曹羣牧之處
也牢飬豕之閑也以豕為殽以匏為爵初立國從儉
以質也食之飲之以勞羣臣也自其長國人而言則
曰君自其主族人而言則曰宗其實一人之稱此章
言宫室成而與羣臣落之也食飲而與羣臣相親乃
所以君宗之非若東莱吕氏所謂建國立宗也
○篤公劉既溥既長既景廼岡相其隂陽觀其流泉其
軍三單度其隰原徹田為糧度其夕陽豳居允荒(賦也)
溥長言土地之墾辟也景者考日影以正四方也岡
者登高岡以望四遠也隂陽者向背寒暖之宜也流
泉者水泉灌溉之利也蓋欲民居之無不善也三單
者三軍也世衰政亂諸侯多以羡卒益軍而公劉無
羡故曰三單見其遵大國三軍之制而不以困民也
詳見讀禮疑圖卷三徹即助也助夲通力之義故殷
時之助未名徹而徹意存焉故亦謂之徹荒大也豳
地多山夕陽之所及皆度以授民而豳居於是大矣
此章言其定民居而制賦稅也
○篤公劉于豳斯館涉渭為亂取厲取鍜止基迺理爰
衆爰有夾其皇澗遡其過澗止旅迺密芮鞫之即(賦也)
館者初至豳時未有室廬而暫居客舍也渭在豳之
東南而涇水自豳流入者也亂者以舟渡水之名厲
砥石也鍜治鐵之名取厲取鍜則噐用備而有室可
居矣止居也謂居止之基也止基以居其民則民聚
而衆矣疆理以理其財則財足而有矣皇大也遡逆
而向之也旅衆也芮水名鞫窮也言澗之大者則夾
兩旁而居之其上澗水旁出而横過者則又遡而居
之其民衆多而所居既密則又就芮水盡處而居之
凡民之居不窋故地皆已来依新邑矣然非為之疆
理則民無所頼而豈能致從者之衆哉可見公劉厚
民之意在於足其食也此章緫叙遷豳之始終以見
其專於為民而得民之甚也首章所謂思輯用光者
蓋如此
公劉六章章十句
按公劉商時之諸侯也觀徹田為糧一語則
徹即商之助法也其先世后稷封邰至不窋
當夏之衰而竄居戎翟之間在今慶陽府即
北翟界上北翟者獯鬻也但以其西南近西
戎故併言戎翟耳其實不窋非居西戎也當
時必王政不綱諸侯強暴而微弱不能自存
故竄依於此耳豈其所得已哉然能謹於事
大無失禮焉則蠻貊可行故其後世至公劉
之初猶足以致富庶謂北翟將張非可安民
之所乃始圖遷必已當商之盛世而漢書謂
公劉避桀居豳者誤矣九傳而至大王則又
當商道之衰玁狁遂横每侵及之而大王事
之不得免於是盡棄其地以與之而自豳遷
岐焉蓋公劉之遷豳當商之盛也大王之遷
岐當商之衰也其事固不同矣而其立國規
模則皆以安民為夲而安民以疆理為先無
非后稷相傳之家法也然史記言不窋者后
稷之子其代稷為侯必在啟之盛世何為不
能保稷之子而使竄居戎翟歴數傳而不得
復邪竊意不窟必稷之世裔非其子也舊說
亦有以其為當夏之衰而竄者但啟之世不
可以為衰既竄久而不復必在其後世矣故
史記所序之世次不足信也不然則自后稷
至於武王僅十六世而歴夏十六君歴商三
十君共四十六君何其世次不相當之甚哉
泂酌
經旨曰舊說以為召康公以戒成王也
泂酌彼行潦挹彼注兹可以餴饎(興也)豈弟君子民之父
母(興意)
泂遠也行潦道上汙濁之水餴烝米一熟而以水沃
之乃再烝也饎酒食也言行潦之水在遠無人用者
也而自遠酌之置於大噐之中亦可以待其澄清又
即其所酌大噐之中而挹取之以注於此小噐之中
則可以灌沃餴米以為酒食謂可以供祭祀也猶穢
惡之人而能自新則亦可以事上帝也蓋欲人君舍
短取長不錄人過也如此則中飬不中才飬不才而
可以為民父母矣
○泂酌彼行潦挹彼注兹可以濯罍(興也)豈弟君子民之
攸歸(興意)
濯滌也罍者宗廟之噐可以濯罍則不特餴饎而已
○泂酌彼行潦挹彼注兹可以濯溉(興也)豈弟君子民之
攸墍(興意)
溉亦滌也可以濯溉則無物不可濯非但一罍而已
以喻人才養成無所用而不可也○慶源輔氏曰攸
歸謂為民之所歸往也攸塈謂為民之所安息也皆
所以終首章父母之義也
泂酌三章章五句
卷阿
經旨曰集傳謂召康公從成王遊於卷阿之上因王
之歌而作此詩以為戒也
有卷者阿飄風自南(比也)豈弟君子来游来歌以矢其音
(賦也)
卷曲也阿大陵也飄風回風也其起甚驟南方温厚
之地而回風驟起猶人夲温和而忽然暴戾當如卷
曲之阿虛中無我也君子指王也来游来歌謂王来
游而歌也矢音康公自言賡歌也臣以詩陳於君前
故曰矢游歌所以養德性和人心也但矢音或未免
有所規誨則在人君消融其忿怒之心耳
○伴奐爾游矣優游爾休矣豈弟君子俾爾彌爾性似
先公酋矣(賦也)
伴奐融釋之意優游充裕之意爾指王也彌满也似
如也酋終也謂大王王季文王武王皆成王業此其
所以為善終也蓋王業皆從德性中出故不可不满
其性也
○爾土宇昄章亦孔之厚矣豈弟君子俾爾彌爾性百
神爾主矣(賦也)
昄章版圖也天下歸之故曰厚百神爾主則為王而
先公之酋者在我矣
○爾受命長矣茀禄爾康矣豈弟君子俾爾彌爾性純
嘏爾常矣(賦也)
茀蔽盛之貌言受命長為天子則禄之康爾者蔽盛
而無闕欠之處矣此以彌性故能致如此之久也純
嘏大嘏以神之所嘏者言福也受命長故純嘏有常
也此上三章皆申言游歌有益於君德之意
○有馮有翼有孝有德以引以翼豈弟君子四方為則
(賦也)
馮謂可為依者翼謂可為輔者馮翼以賢臣之適於
用者言孝德以賢臣之夲於心者言引謂導其前也
翼謂相其左右也人君能致賢人以為引翼則惟以
德自將而無為民化故曰四方為則此以下言有德
而得天命之由
○顒顒卬卬如圭如璋令聞令望豈弟君子四方為綱
(賦也)
顒顒可望也卬卬可仰也圭璋者人君所用於宗廟
朝廷尊嚴之噐也見其不動而敬儼然人望而畏之
聲名自然洋溢也衆目皆由我提綱而張是為四方
之綱也此申上章無為民化之意
○鳳凰于飛翽翽其羽亦集爰止(興也)藹藹王多吉士維
君子使媚于天子(興意)
鳳凰靈鳥也雄曰鳳雌曰凰以鳳凰為言惟以興天
下賢才非因時鳳凰至而以為喻也翽翽羽聲之小
也以况小心翼翼之意爰止言其未用也藹藹衆多
也使用也言用則能愛君矣
○鳳凰于飛翽翽其羽亦傅于天(興也)藹藹王多吉人維
君子命媚于庶人(興意)
傅于天言其見用也用則體君心而愛民矣此兩章
皆言賢才之有益於國也
○鳳凰鳴矣于彼高岡梧桐生矣于彼朝陽菶菶萋萋
雝雝喈喈(比也)
高岡岡之高者也鳳凰鳴于其上則聲聞于遠矣賢
者之媚天子媚庶人有益於人國者似之朝陽之地
萬物萌生梧桐生於其地則其葉可以藏鳳凰矣人
君為崇奉人才之地者似之菶菶萋萋梧桐生之盛
也雝雝喈喈鳳凰鳴之和也梧桐生之盛而後鳳凰
鳴之和則欲鳳凰之和鳴者先當使梧桐之盛也
○君子之車既庶且多君子之馬既閑且馳矢詩不多
維以遂歌(賦也)
庶如金路象路副車之類多則以各車之數言閑者
習之素熟也馳則行之不失則也承上章言菶菶萋
萋則雝雝喈喈矣君子之車馬既庶多閑馳足以待
天下之賢者而以之奉迎則何賢者之不至哉我之
陳詩豈有多言惟有繼王之聲而遂歌之以養王和
德使賢者皆樂為之用而王享無為之治耳蓋因首
章矢音而結其意也此詩中和之氣藹然讀之自不
容不感發興起然大意則為游歌以彌德性祈天永
命之本蓋在此矣康公善於開導此其所以為格心
之學歟
卷阿十章六章章五句四章章六句
民勞
經旨曰集傳以為同列相戒之辭以詩詞觀之大抵
得之矣但所謂同列者必王所親信之人故末章曰
王欲玉女戒同列即所以戒王也同列相戒之辭當
為小雅
民亦勞止汔可小康惠此中國以綏四方無縱詭隨以
謹無良式遏寇虐㦧不畏明柔遠能邇以定我王(賦也)
汔幾也民勞則國危故因周民之勞而欲其幾於小
康也中國京師也四方諸夏也京師諸夏之夲愛此
京師則可以安天下矣對夷狄言之則緫諸夏為中
國對四方言之則指京師為中國也詭隨者心知其
非而懷詐面從也詭隨之人阿諛取容而不忠於所
事非善良之士也但竊其權以為寇虐耳故戒用事
者無縱此詭隨之人以謹無良而遏寇虐此愛京師
之要務也㦧錢氏訓痛是也不畏明者肆行於人所
共見之地也言當痛此詭隨之不畏明者無俾作慝
害正以為民憂也柔遠以遠而難馴者言能邇以近
而易使者言此治遠者先自近始之意定我王謂定
王國也
○民亦勞止汔可小休惠此中國以為民逑無縱詭隨
以謹惛怓式遏寇虐無俾民憂無棄爾勞以為王休(賦也)
逑謂民聚不離散也惽怓謂惑亂主聽也爾勞謂其
前功也小休之休息也王休之休美也
○民亦勞止汔可小息惠此京師以綏四國無縱詭隨
以謹罔極式遏寇虐無俾作慝敬慎威儀以近有德(賦也)
華谷嚴氏曰詭隨之人無所不至所謂罔極也無縱
詭隨而必近有德謂遠佞而親賢然非脩身則賢不
可得而親故必敬謹威儀而後可以近有德
○民亦勞止汔可小愒惠此中國俾民憂泄無縱詭隨
以謹醜厲式遏寇虐無俾正敗戎雖小子而式弘大(賦也)
愒息泄去厲惡也正敗正道敗壊也戎汝也小子指
用事者非指王之辭也弘大謂其所關者廣大也
○民亦勞止汔可小安惠此中國國無有殘無縱詭隨
以謹繾綣式遏寇虐無俾正反王欲玉女是用大諫(賦也)
繾綣謂小人之固結其君也正反甚於正敗正敗但
壊之而已若正反則盡反而為不正言愈切矣玉者
愛之如玉也○此詩五章皆首言息民以固邦夲而
無縱詭隨則息民之要旨也章末皆丁寧勸戒之辭
其憂國之情切矣
民勞五章章十句
板
經旨曰此詩切責同列用事之人蓋老臣不為王所
敬信者所作也大意與上篇同
上帝板板下民卒癉出話不然為猶不遠靡聖管管不
實於亶猶之未遠是用大諫(賦也)
板如木板然謂障隔而不通明也卒盡癉病也出話
不然謂其言則非先王之道而不合於人心也此其
為謀不遠故也靡聖管管謂不以聖人之法自管攝
也不實於亶謂夸毗而無誠心即是不以聖為管也
猶之未遠蓋夲於此此章言同列無為民之遠猶以
明作詩之夲意也
○天之方難無然憲憲天之方蹶無然泄泄辭之輯矣
民之洽矣辭之懌矣民之莫矣(賦也)
蹶顛躓也天之難蹶即板板而民癉也憲憲欣喜而
不知憂懼也泄泄怠緩而不思勤勵也輯和洽合懌
悦莫定也辭輯而懌則非出話不然者矣言天方難
蹶之時必湏言辭合於人心而後可以定亂不可視
為不急也蓋申上章之意
○我雖異事及爾同僚我即爾謀聽我囂囂我言維服
勿以為笑先民有言詢于芻蕘(賦也)
異事不同職也同官曰僚言同為王臣也囂囂自得
不受善言之貌我言維服與書乃言惟服之服同謂
可服行也言而可行則遠猶之輯懌者也芻蕘謂采
薪者古人尚詢及之况僚友乎戒其當聽已之言也
○天之方虐無然謔謔老夫灌灌小子蹻蹻匪我言耄
爾用憂謔多將熇熇不可救藥(賦也)
虐即前章難蹶也謔謔戲侮也亦憲憲泄泄之意灌
注也謂注之於其耳也此必老臣告同列之少者故
自稱老夫而謂其人為小子云老夫則知其涉歷之
已多矣蹻蹻舉足高貌言其驕也耄老而昏也憂謔
以憂為戲也多謂積久也熇熇熾盛也不可救藥謂
病甚藥不能救也此章戒以不聽善言之禍
○天之方懠無為夸毗威儀卒迷善人載尸民之方殿
屎則莫我敢葵喪亂蔑資曾莫惠我師(賦也)
懠怒也天之為虐而使民卒癉是怒我也夸自大也
毗附人也務為夸毗則譸張無實威儀盡迷而接物
之際施施聲色足以拒人故為善人者皆端默無言
而如祭祀之尸矣殿後也殿屎猶言遺屎之急也爾
雅釋殿屎為呻吟亦以急而呻吟耳葵度也善人不
為用則民情雖急莫有以遠猶與之葵度者矣故民
喪亂無所資以為生而卒無恩惠及於衆庶此所以
不可救藥也此章申言拒善言之禍
○天之牖民如壎如箎如璋如圭如取如攜攜無曰益
牖民孔易民之多辟無自立辟(賦也)
牖通明也壎箎詳見何人斯字義圭璋詳見卷阿字
義壎箎以與人言謂其恊而和也璋圭以持已言謂
其㓗而重也恊和則無乖戾之情㓗重則無卑汙之
行此言人心固有中和之德而天惟以此開明之也
但為邪僻所蔽則與人多至於乖戾而不恊和矣持
已多至於卑汙而不㓗重矣故能開明其心則如取
而即携不待有所增益也其牗民豈不甚易哉故民
之多辟由君自立辟也不自立辟民豈有邪德哉此
言民心感化而不為亂則無殿屎之患而天亦不為
虐矣然則牗民之夲豈不在君身哉
○价人維藩大師維垣大邦維屏大宗維翰懷德維寧
宗子維城無俾城壊無獨斯畏(賦也)
价人邊界之人也藩籬也大師萬民之衆也垣城也
大邦指京國而言也屏樹也所以為蔽也大宗指夲
宗而言也翰榦也宗子指天子而言即天之宗子也
城城之也立榦所以城也价人遠故以為藩蓋使之
為外護也大邦近故以為屏蓋使之為内蔽也惟民
則所以守國所係最重故以為垣立榦以城之者城
此垣耳城此垣而不固謂之城壊城壊則無民我將
獨處而可畏矣此可見民之為重不可使至於亂矣
○敬天之怒無敢戲豫敬天之渝無敢馳驅昊天曰明
及爾出王昊天曰旦及爾游衍(賦也)○(王音往)
戲豫逸豫也渝變也馳驅恣行也王往也出而往也
旦明也衍寬舒之意此章言天不可以不敬也所以
敬天者亦惟脩身以牗民耳蓋欲同列以此告其君
亦格心之助也
板八章章八句
詩說解頥正釋卷二十四
