詩說解頥正釋卷十九明季夲撰
小旻
經旨曰上無道揆大臣不肯任事而嘉謀不得信用
故在位大夫之不得行其志者憂而作此詩也此亦
在位者直言以譏切時事與正月同
旻天疾威敷于下土謀猶回遹何日斯沮謀臧不從不
臧覆用我視謀猶亦孔之卭(賦也)
旻閔恤之意說見雨無正敷布回邪遹僻沮止卭病
也謀猶回遹則足以病國病國則民困即天之疾威
也視謀猶之不臧而我已甚病則何待於禍敗之及
㦲此為大臣不任事而發然實王所為也無所歸咎
故曰是天
○潝潝訿訿亦孔之哀謀之其臧則其是違謀之不臧
則具是依我視謀猶伊于胡底(賦也)
潝潝和也訿訿詆也同乎已者則以為是而潝潝然
相和異乎已者則以為非而訿訿然相詆小人之好
惡不公如此則謀猶不歸於臧而將何所底乎謂當
止於善也此申言上章謀猶回遹之意
○我龜既厭不我告猶(比也)謀夫孔多是用不集發言盈
庭誰敢執其咎如匪行邁謀是用不得于道(賦也)
龜厭不告以比賢者不樂告以善道也蓋以初筮之
誠則告若二三其德則厭而不告矣謀夫孔多二三
孰甚焉發言盈庭即謀夫之多也中無執咎之人如
卜無初筮之誠此所以龜不告猶而謀用不集也行
邁謂曾經行路之人也欲行路則問經過之人可也
若非問於經過之人則何得於道路之事哉此言人
當自任其咎以求老成練事者而與之謀則謀臧矣
○哀哉為猶匪先民是程匪大猶是經維邇言是聽維
邇言是争如彼築室于道謀是用不潰于成(賦也)
先民古聖賢也程法猶道經常也邇言謂非遠圖也
潰遂也築室而謀於道傍之人即古語所謂作舍道
傍三年不成也此申言上章之意
○國雖靡止或聖或否民雖靡膴或哲或謀或肅或艾
如彼流泉無淪胥以敗(賦也)○(艾音又)
止定靡定謂摇也膴大靡膴謂少也皆以喪亂之餘
言聖否分屬於國哲謀肅艾分屬於民皆互文也聖
哲謀肅人即洪範五事之德也淪没也此言國有賢
人可用而謀不患於不臧也若不信賢人而使不賢
者為之則不肯任事謀皆不臧而必至於敗如流泉
之不反矣愚不肖皆受其敗故曰淪胥
○不敢暴虎不敢馮河人知其一莫知其他戰戰兢兢
如臨深淵如履薄冰(賦也)○(馮音憑)
暴虎徒搏馮河徒涉戰戰恐也兢兢戒也臨深恐墜
也履冰恐䧟也暴虎馮河禍之在目前者也如勇於
任事而觸主怒忤權奸不過目前之禍耳目前之禍
人皆知之而其他禍之隠於無形則人不知也故又
曰當戰戰兢兢而不可有一時之忽也如此然後能
夙夜匪懈而免於淪胥之敗矣
小旻六章三章章八句三章章七句
按蘇氏曰小旻小宛小弁小明四詩皆以小
名篇所以别其為小雅也其在小雅者謂之
小故其在大雅者謂之召旻大明獨宛弁闕
焉意者孔子刪之矣雖去其大而其小者猶
謂之小蓋即用其舊也竊謂宛弁之在大雅
者蓋秦火後之所亡非孔子删之也既為孔
子所刪則小旻小明何必復加小字且未刪
之前未便即有小大之别而孰為之預以名
篇邪
小宛
經旨曰亂世兄弟懼以無辜致罪而相戒以免禍之
詩集傳以為大夫所作則孝親教子之人而瘨寡握
粟得非士之貧者歟
宛彼鳴鳩翰飛戾天(興也)我心憂傷念昔先人明發不寐
有懷二人(興意)
宛小貌鳴鳩小物不能高飛然亦有時而飛至於天
陸農師曰勉強故也以鳴鳩起興蓋取勉強自強之
意明發至旦而光始發也二人謂父母即先人也懷
二人則必敬身而能全歸矣
○人之齊聖飲酒温克彼昏不知壹醉日富各敬爾儀
天命不又(賦也)
齊整肅也聖通明也克勝也壹醉專務酣飲也富益
也飲酒至醉者多剛暴故以温克為良敬爾威儀所
以求温也此言欲守身以事親者莫先於戒酒也
○中原有菽庶民采之(賦也)螟蛉有子蜾蠃負之(興也)教誨
爾子式榖似之(興意)
中原曠地非八家所受之田也菽大荳也當原之中
有菽而庶民皆得采之以明人知禮義則風俗美而
利均於人也蜾蠃舊說以為負螟蛉之子而七日化
為己子以喻人之可化而為善也式用榖善謂當教
訓其子使以善似續其先業也
○題彼脊令載飛載鳴(興也)我日斯邁而月斯征夙興夜
寐無忝爾所生(興意)○(題大計反)
題視也脊令即常棣之脊令但彼以在原言此以飛
言也而汝也我長故以日計而幼故以月計日邁月
征言老將至也所生即父母勉其當及時為善而不
可自怠以辱二人也
○交交桑扈率場啄粟(比也)哀我填寡宜岸宜獄握粟出
卜自何能榖(賦也)
交交往來之貌桑扈竊脂也俗呼青雀嘴曲食肉桑
扈夲食肉不食粟之鳥而率場啄粟以比肉食者盡
剥民財之意填與瘨同病也宜者難免之辭岸亦獄
也韓詩作犴鄕亭之繫曰犴朝廷曰獄言上既剥民
則民不堪命瘨寡之人不能償其所征則必不免於
岸獄於是握粟出卜以求自善之道其心之不安甚
矣此言貧無以自容也
○温温恭人如集于木惴惴小心如臨于谷戰戰兢兢
如履薄冰(賦也)
人温恭則能免禍恭者不敢怠忽之意以温為恭即
前章所謂敬爾儀而温克也如此則人皆愛之而得
其蔽蔭如集木下矣惴惴小心如臨于谷蓋恭人之
功夫也功夫惟其敬謹常温故能有所蔽蔭言不可
不敬以勉於温也舊說以集木為恐墜則在木上當
云升于木矣今曰集則聚於木下之辭也
小宛六章章六句
小弁
經旨曰舊說幽王娶於申生太子宜臼後得褒姒而
惑之信其䜛黜申后逐宜臼宜臼之傅知其無罪而
閔之故述太子之情而為之作是詩也竊謂宜臼立
為平王蓋昏庸之主也夲無慈孝之實德安能作此
詩乎故說者謂其傅所作則人子哀怨之情孟子所
謂小弁之怨親親也豈他人所能代言哉意作詩者
必有怨慕真切之心而不能自己者方可以語於此
朱子於辯說蓋嘗疑其為放子之作而不必其為宜
臼也以今觀之蓋信然矣然必士大夫家父子間之
正論故以列於小雅蓋小弁之名孟子時已有之以
在小雅而謂之小耳
弁彼鸒斯歸飛提提(比也)民莫不榖我獨于罹何辜于天
我罪伊何心之憂矣云如之何(賦也)
弁加於首者也鸒鴉也提提前領後之貌鴉之歸飛
則一領於前如弁而群鴉從之若前者有所提携也
以喻子為父逐而不得隨父提携以歸也何辜于天
我罪伊何非謂無罪也蓋自反其不得於父之罪如
舜父母之不我愛於我何哉之意也云如之何謂無
可奈何而惟欲待其父之感悟也此章言其以不得
乎親為憂而無以解也
○踧踧周道鞠為茂草(比也)我心憂傷惄焉如擣假寐永
歎維憂用老心之憂矣疢如疾首(賦也)
踧與論語踧踖之踧同踧踧不寧之貌言行於大道
之中已踧踖不寧至其窮盡之處皆為茂草則無路
可行矣以比未逐之時猶不敢肆况於已逐則無可
往也如擣忽然心驚也假寐不脫衣冠而寐於恍惚
之中也假寐而亦長歎則以憂而易於老矣疢如疾
首申言其憂如此此章言行無可往而不能不憂也
○維桑與梓必恭敬止(興也)靡瞻匪父靡依匪母不屬于
毛不離于裏天之生我我辰安在(興意)
桑梓二木名古者五畆之宅𣗳之墻下以遺子孫桑
以治蠶食梓以具噐用言桑梓父母所植亦必恭敬
豈有父母之身而敢慢乎瞻者尊而仰之依者親而
倚之瞻依莫非父母則無時而不慕也屬連也毛體
膚之餘氣也離合也裏腹心之在内者也天性之親
本通一氣然父母之不我愛豈果不親哉特我生不
辰不得逄其親愛之會耳此言其怨慕之情惟欲盡
孝以待其愛也○觀下章言君子信䜛則逐子者父
所主也連言父母者以其恩同併及之耳
○菀彼柳斯鳴蜩嘒嘒有漼者淵萑葦淠淠(興也)譬彼舟
流不知所届心之憂矣不遑假寐(興意)
菀茂也漼深也淠淠盛也蜩微蟲也得依茂柳則嘒
嘒而鳴萑葦賤草也得依深淵則淠淠而盛人無所
依則如舟之流而無所底止矣不遑假寐即上章假
寐永歎之意常歎則假寐亦不遑矣此章言其憂如
窮人無所歸也
○鹿斯之奔維足伎伎雉之朝雊尚求其雌(興也)譬彼壊
木疾用無枝心之憂矣寧莫之知(興意)
伎伎舒貌雊雉鳴也壊傷病也鹿奔猶待其類雉鳴
猶求其雌無不思其親者以興見逐而遲行號呌亦
欲父母之相親也今父母不復追悔使我無親譬彼
壊木疾用無枝矣則我心之憂誰知之㦲此言父母
不我愛而不知我親親之心也
○相彼投兔尚或先之行有死人尚或墐之(興也)君子秉
心維其忍之心之憂矣涕既隕之(興意)○(先去聲)
投見逐而投人也先謂逐兔者未至而先脫之也行
道路也墐埋也皆言其有不忍之心也君子指父而
言忍即不我愛也此申上章莫知之意
○君子信䜛如或醻之君子不惠不舒究之(賦也)伐木掎
矣析薪杝矣(興也)舍彼有罪予之佗矣(興意)
醻報惠愛舒緩究察也掎與倚同陸氏以為從後牽
也杝與扯同錢氏以為手離也華谷嚴氏皆取其說
伐木既以斧而又以繩牽之言必欲其斷絶也析薪
既以斧而又以手離之言必欲其分離也皆夲不惠
而言不惠即上章所謂忍也有罪者謂人所䧟我之
罪即其人之罪也舍者置而不問謂不察也不察其
罪之所在而即以與之他人所謂信䜛如醻者如此
此與晉驪姬獻毒於君而以歸之申生事同惟父無
愛子之心故䜛言得以間之放子欲求父母之愛故
惓惓於天性之親而不惠與忍則信䜛之根故特推
夲而言䜛言得入之由欲其父之加察也加察則有
愛心矣
○莫高匪山莫浚匪泉君子無易由言耳屬于垣(賦也)無
逝我梁無發我笱我躬不閱遑恤我後(比也)
莫高匪山言不必山然後為高也積䜛而高即為山
矣莫浚匪泉言不必泉然後為深也積䜛而深即為
泉矣然䜛之所起惟纖微間隙耳父若少有不愛其
子之言則聞之者必乘間而生䜛其幾甚細而其發
甚大故於言當慎也此雖若為言而發實夲其愛子
之心矣然放子雖為父所逐其愛父猶不能自己也
故指其代已為嗣子者而言無逝我之梁無發我之
笱惟以幹家為事可也既而曰我躬不閱遑恤我後
則又歎其既去而不能自為無可奈何耳當時必亦
嬖妾欲以其子奪嫡而䜛於其父故放子之言如此
此章欲其父以親愛杜䜛言之根而明已不忍去之
意也
小弁八章章八句
小弁之怨本親親之仁與舜之怨慕一也但
舜則夔夔齊慄以盡事親之道雖焚廪浚井
屢瀕於死而不去初不知父母之有不是也
故終致瞽瞍之底豫小弁之事不知其所終
意者見逐而去心雖有憂不能如舜之兢兢
致孝歟觀其卒章之言雖若惓惓有去後之
慕而卒付之於無可奈何則其德量才猷有
遠不及舜者故卒不能使父母之我愛耳否
則後世之言孝何以獨推舜㦲
巧言
經旨曰䜛人在位隂使無位之小人伺察隠微以害
賢者賢者遭䜛無所控愬故作此詩也
悠悠昊天曰父母且無罪無辜亂如此憮昊天已威予
慎無罪昊天泰憮予慎無辜(賦也)
曰父母者謂昊天為父母也憮大也已泰皆甚也慎
者敬謹不取罪辜之意此言已無罪而遭䜛口之為
亂也
○亂之初生僭始既涵亂之又生君子信䜛君子如怒
亂庶遄沮君子如祉亂庶遄已(賦也)
無實之言曰僭始者以其初發之端言也涵容如水
之涵物漸漬而入也君子指王言怒與涵對涵故信
不涵則怒怒䜛言則必喜善人而有福祉矣故以祉
訓喜有祉最為去䜛之要惟有好賢之心則䜛言不
能進矣此言亂由於王之容䜛也
○君子屢盟亂是用長君子信盗亂是用暴盗言孔甘
亂是用餤匪其止共維王之卭(賦也)
屢數也盟者邦國有疑則殺牲㰱血告神以相要束
也暴驟進也蓋䜛暴之人不畏明誓雖欲自結於君
使之無疑而要神以示誠信然實無誠也君心信之
則資其以䜛為亂之奸此亂所以因盟而益長也盗
指䜛人言甘則人嗜餤者食之進也止共猶言為人
臣止於敬也䜛人不忠則足以病國故曰維王之卭
此言信䜛之為害也
○奕奕寝廟君子作之秩秩大猷聖人莫之他人有心
予忖度之(賦也)躍躍毚兔遇犬獲之(比也)
奕奕重疊貌宫室後曰寝前曰廟莫定也躍躍跳疾
貌毚狡也作寝廟所以饗祖宗也定大猷所以立法
制也皆王者治天下之規模也言治天下者規模宏
遠如此必自順人心始故他人之心不可不默忖而
度之也蓋賢者夲忠於國家而不察其心何以能成
治功乎能度賢者之心則為有祉而䜛言自退如毚
兔遇犬必為所獲不勞王之餘力也王特不加意於
賢者故人不敢犯小人耳此言去䜛甚易而在於有
好賢之心也
○荏染柔木君子𣗳之(興也)往來行言心焉數之蛇蛇碩
言出自口矣巧言如簧顔之厚矣(興意)
荏苒柔貌柔木桐梓之屬數計也蛇蛇委順貌柔木
良材也君子當培植之不可使有牛羊斧斤之害也
往來道路之言則無稽之䜛言也當以心計之而不
可盡信也不信䜛言則可以養善類如𣗳柔木矣然
言亦不難辯彼蛇蛇之碩言内正外順從口而出無
所慚也若巧言則其心有怍而顔面之厚無所不隠
忍矣以此别之則䜛人之情状豈能逃㦲碩言但舉
以起巧言非謂辯此兩等人也此章言辯䜛言以扶
善類也
○彼何人斯居河之麋無拳無勇職為亂階既微且尰
爾勇伊何為猶將多爾居徒幾何(賦也)
水草之交曰麋何人斯者明知居於河麋之小人而
不斥言也此蓋為䜛人伺察人短而知賢者隂事者
云居河之麋則非邑中大族也拳力階梯也骭瘍為
微腫足為尰既微且尰則居下濕之地而實有此病
者也為猶將多謂其害人之謀將漸多也即此謀害
人之事乃亂階也何必有拳勇而後為亂㦲此章言
聽使之小人不足慮所慮則有拳勇而為首惡者欲
王之加察也
巧言六章章八句
何人斯
經旨曰此詩究極䜛人使人伺察之情莫能遁矣自
詩序以來皆主蘇公刺暴公之說惟朱子辯其無據
而以為未敢信其必然得經意矣
彼何人斯其心孔艱胡逝我梁不入我門伊誰云從維
暴之云(賦也)
何人斯指伺察人者言也艱險孔艱言其設心甚險
也梁橋也過我橋而不入我門見其意在伺察也暴
即上篇亂是用暴之暴蓋指䜛人之為暴者舊說因
此遂附會之而誤為暴公也云語辭此言小人以伺
察濟人之暴也
○二人從行誰為此禍胡逝我梁不入唁我始者不如
今云不我可(賦也)
從行伺察者從䜛者行也誰為此禍以二人從行不
可專指也唁弔失位也必賢者因䜛而去位矣始者
指為䜛之初而言其時䜛人猶不直言我之不可至
今則直言耳蓋伺察之言入而濟之者多矣此言小
人濟惡而禍益甚也
○彼何人斯胡逝我陳我聞其聲不見其身不愧于人
不畏于天(賦也)
陳堂塗堂下至門之徑也逝陳則入門内矣聞聲而
不見其人以其忽然而去也伺察之態如此誠不愧
于人矣天其可不畏乎不畏天所以敢於為惡也此
言伺察者之欺天妄為也
○彼何人斯其為飄風胡不自北胡不自南胡逝我梁
祗攪我心(賦也)
飄風忽然而來言其來之疾不知所起也胡不自南
自北言其何不從南北以去而復來也蓋既逝陳不
見其身而去矣今又來逝我梁如飄風然則可疑而
攪亂我心矣此言伺察者蹤跡詭變而可憂也
○爾之安行亦不遑舍爾之亟行遑脂爾車壹者之來
云何其旴(賦也)
安徐舍止也盱張目而望也壹者之來謂既逝陳而
去今又忽然逝梁而來也當爾徐行之時亦不暇止
况亟行而暇膏其車乎今乃忽然一來張目望我則
竚立而少延矣果何為㦲蓋欲窺覘而得其隂事也
○爾還而入我心易也還而不入否難知也壹者之來
俾我祗也(賦也)
還謂又逝梁而一來也易平坦也否以我為不可也
難知莫測也祗懼也言爾既去矣今又忽然還來盱
目而視然不入我門也使還而入也其還為有所事
知其無害我之謀而我心平易無恐矣今還而不入
則爾必不以我為可豈能窺測爾心㦲故今壹者之
來豈能不使我畏懼爾㦲此言其忽然來盱之可畏
也
○伯氏吹壎仲氏吹箎及爾如貫諒不我知出此三物
以詛爾斯(賦也)
伯仲兄弟之稱指二人從行者言壎箎俱樂噐謂其
如兄弟而相唱和也貫者以繩貫物之名謂相連屬
也三物犬豕雞謂刺其血以詛盟也二人同聲唱和
如壎箎然而事之次比又如繩之貫物彼此相連人
固不得而間之矣然猶恐於人之異已者不盡力以
相攻也於是又出三物以相詛盟而自固其黨欲力
排之故言此誠不知我而以為有傾爾之心耳使能
知之則亦何必至是㦲此言讒人為謀之同而結黨
之固也
○為鬼為蜮則不可得有靦面目視人罔極作此好歌
以極反側(賦也)
蜮短狐也江淮水皆有之能含沙射水中人影其人
輙病而不見其形也靦者面見人之貌鬼蜮比伺察
之人也言爾為鬼為蜮則不可得而見矣然乃人也
人則有靦然之面目而能視人無有窮極謂其見人
無不盡也由此觀之則人亦豈不知爾乎反側翻覆
不正直之意言其邪辟之情皆能究之而不可欺人
以自欺也此言小人之情状不能掩如此
何人斯八章章六句
集傳謂此詩與上篇文意相似疑出一手但
上篇先刺聽者此篇專責讒人耳竊意此篇
所重乃是依附讒人而窺伺以濟奸者耳
巷伯
經旨曰巷伯者宫中永巷之長蓋寺人也時有孟子
遭讒被宫刑為巷伯故作此詩而因以名篇
萋兮斐兮成是貝錦(比也)彼譖人者亦已大甚(賦也)○(大音泰後)
(凡大堪大苦並同)
萋錯雜貌斐文也貝水中介蟲也不可以為錦但以
其背有錯雜之文有似於錦遂以錦名以比讒言起
於疑似亦以見文致之意也大甚言成之而不可解
也
○哆兮侈兮成是南箕(比也)彼譖人者誰適與謀(賦也)
哆張口也侈張也箕詳見大東字義箕星也不可以
為箕但以其口有開張之象而似於箕遂以名箕以
見讒口之意適主也誰適與謀言必有主此謀者此
上兩章皆言譖言成於疑似而可信也
○緝緝翩翩謀欲譖人慎爾言也謂爾不信(賦也)
緝緝如績麻之端緒接續也翩翩如鳥飛之來往經
營也
○捷捷幡幡謀欲譖言豈不爾受既其女遷(賦也)
捷捷儇利貌幡幡反覆貌女遷謂轉而及女身也此
上兩章戒其譖人之不可常也
○驕人好好勞人草草蒼天蒼天視彼驕人矜此勞人
(賦也)
好好以甚樂言也草草以苟活言也譖言得行所以
驕人得志也若能察之則其遷及也不難矣此言人
君不可保安驕人也
○彼譖人者誰適與謀取彼譖人投畀豺虎豺虎不食
投畀有北有北不受投畀有昊(賦也)
投棄也豺狼屬似狗而長尾白頰其色黃有北北狄
之地也投畀豺虎謂不使有生道也幸而得免於死
則投畀有北謂不與同中國也又幸而得免以歸蓋
其人生遭邪世得以苟容故從重以及於輕非謂物
所共惡而不食不受也如此則無可奈何付之昊天
而已此言譖言者得僥倖而苟免也
○楊園之道猗于畆丘(比也)寺人孟子作為此詩凡百君
子敬而聽之(賦也)
栽楊之園下濕之地畆丘則成畆可種麻菽之丘地
之高者也猗倚也倚靠相接連之意楊園之道而猗
于畆丘猶譖始於小臣之卑者而將上及於貴戚大
臣也故作詩使敬聽之懼讒之上及而欲其謹於微
也
巷伯七章四章章四句一章五句一章八句一
章六句
記曰惡惡如巷伯以其情之真也惡惡而不
如此詩亦難以感動人矣
谷風
經旨曰此朋友常有救患之功而為其所棄故作此
詩
習習谷風維風及雨(比也)將恐將懼維予與女將安將樂
女轉棄予(賦也)
谷風與邶谷風義同將且也恐懼謂憂患之時言暴
風出於大谷而風雨交作以比事變之來也當其事
變則惟我與同恐懼及事平而遂棄我矣
○習習谷風維風及頽(比也)將恐將懼寘予于懷將安將
樂棄予如遺(賦也)
回風從上而下曰頽風之焚輪者也遺如行道遺忘
物而不省存也
○習習谷風維山崔嵬無草不死無木不萎(比也)忘我大
德思我小怨(賦也)
大風摧物維山之高者崔嵬獨存而其山之草木無
不萎死喻大患難也萎衰落也○故舊無大故則不
棄也况嘗同其患難者乎其棄友之人必可與同患
難而不可與同安樂者此詩雖未免有施勞之意然
有大功而其友負之則非平日所以納交之意矣君
主於責善而無望報之心則亦可以為怨而不怒也
否則全出於計較之私何足取焉
谷風三章章六句
蓼莪
經旨曰父母棄背孝子追悼之而作此詩也舊說民
人勞苦孝子不得養其親則詩中未見有此意耳
蓼蓼者莪匪莪伊蒿(比也)哀哀父母生我劬勞(賦也)
始生為莪長大為蒿莪猶可食其後為蒿則無用矣
喻父母生育我身至於長大乃成無用之子此孝子
自怨之辭也
○蓼蓼者莪匪莪伊蔚(比也)哀哀父母生我勞瘁(賦也)
蔚亦莪長之名比蒿又麤大矣此上兩章孝子自言
喪其父母所賦之良心不能成立而無以報父母之
恩也
○缾之罄矣維罍之恥(比也)鮮民之生不如死之久矣無
父何怙無母何恃出則銜恤入則靡至(賦也)
缾小罍大皆酒噐自罍而酌之於缾者也蓋人之得
生理以生者皆父母之所賦人子喪其良心不能自
盡則若父母不能成其子者如缾罄而罍恥也父母
尚在則猶得以資其教訓而成然後可以言報也鮮
民者華谷嚴氏以為單獨之民無父母者是也父母
既死則無以資之成德生理既盡不可為人雖生無
益故曰不如無生自上庇下而言則曰怙自下倚上
而言則曰恃其實一也互言之耳銜恤抱永恨也靡
至者無歸也此皆言生不如死之意
○父兮生我母兮鞠我拊我畜我長我育我顧我復我
出入腹我欲報之德昊天罔極(賦也)
生得其生氣也鞠窮也母之保子無不盡也此分言
父母生鞠之恩下乃緫言之拊初生時拊摩之防其
驚也畜乳之如畜初生也養謂順其性無所撓也長
謂能就口食則哺之也育謂當寒暑時則近身而覆
育之也顧謂行戲於地時去之而反顧也復謂顧之
又顧不能暫捨也腹謂出入常置之於懷抱也此章
曲盡父母愛子之情而恩之所以難報也
○南山烈烈飄風發發(興也)民莫不榖我獨何害(興意)
烈與冽同言氣之寒也鄭氏曰烈烈猶栗烈也發發
疾貌此皆慘酷之意以喻天降毒害而使父母終也
○南山律律飄風弗弗(興也)民莫不榖我獨不卒(興意)
律律猶烈烈弗弗猶發發蓋烈與律發與弗皆聲相
似也○此兩章皆言天降慘酷之禍而使不得終身
致孝也
蓼莪六章四章章四句二章章八句
大東
經旨曰周衰國亂無政京師之人絡繹使於諸侯道
途困於供輸故東人怨而作此詩也序以為譚大夫
所作蓋未有據焉
有饛簋飱有捄棘七周道如砥其直如矢君子所履小
人所視睠言顧之潸焉出涕(賦也)
饛滿也簋盛黍稷之噐客一斗二升詳見權輿字義
此則以民間一簋之食而言也飱熟食謂黍稷也禮
簋盛黍稷或曰飱蓋水澆飯也人旦則食飯夕則食
飱捄曲貌棘匕以棘為匕長樂陳氏謂廪人所概黍
稷之匕也飱饛簋而匕用棘盛時富足者如此周道
大道非謂適周之道也砥礪石言平也蓋盛時君臣
志在足民食而已但從大道而行初無難事故以如
砥如矢言之君子所履以行法於上小人所視以取
法於下故民忘其功而不知誰之所為也今乃不然
故回顧盛時而潸焉出涕也睠與眷同顧而回首也
顧謂顧西周之盛非顧適周之道也潸涕下貌
○小東大東杼柚其空糾紏葛屨可以履霜佻佻公子
行彼周行既往既來使我心疚(賦也)
小東大東東方小大之國也周在西故諸侯之國為
東杼持緯之梭也柚卷織之軸也杼柚空則人無衣
矣然有葛屨亦可履霜雖奔走於寒月不足憂也惟
佻佻之公子奉使適周往來絡繹無有已時此則使
我心疾耳佻佻輕薄不耐勞苦之貌公子謂諸侯之
子為大夫者以周人責禮於諸侯而諸侯使貴戚之
卿脩問無常期也則其禮物之徵科道途之供億皆
取辦於民所以顧西周之盛而潸焉出涕者蓋在於
此
○有冽氿泉無浸穫薪(興也)契契寤歎哀我憚人(興意)薪是
穫薪尚可載也(興也)哀我憚人亦可息也(興意)
冽寒意側出曰氿泉穫刈也契契憂苦也憚勞也載
載以歸也當時民困於役蓋有穫薪不得載而浸於
汍泉者故以起興謂使人得載穫薪以歸而少息其
勞也
○東人之子職勞不來西人之子粲粲衣服舟人之子
熊羆是裘私人之子百僚是試(賦也)
東人諸侯之人也職專主也來慰撫之也西人京師
之人也舟人私人皆夲西人言舟人為之駕遊戲之
舟者而其子亦以熊羆為裘武服以熊羆為裳蓋武
士之飾也私人謂夲無官職卑賤之屬也試用也謂
得見用而列於百僚也此言西人與其從人皆美衣
食禄而東人之所以困也
○㦯以其酒不以其漿鞙鞙佩璲不以其長維天有漢
監亦有光跂彼織女終日七襄(賦也)
鞙與娟同玉净貌璲與瑞同古者君臣以瑞玉為佩
漿酒之米汁相載者見周禮酒正此言西人至東國
而東人㦯以酒燕飲之則彼不以為漿㦯以玉贈送
之則彼不以為長蓋眇視之而欲責其禮之厚也無
以給之而人亦無恤者惟天漢有光庶乎可以監視
而織女三星跂然鼎足則終日七襄庶乎能成文章
以助我之供億也此言東人不勝西人之誅求而欲
求助於天也亦無所愬之辭
○雖則七襄不成報章睆彼牽牛不以服箱東有啓明
西有長庚有捄天畢載施之行(賦也)
報章謂織之用緯一往一來相報而成章也睆明貌
牽牛星名服駕也箱大車之箱也啓明長庚天畢皆
星名行行列也有牛駕車可以載物而不服箱得日
可久照以助勞役得畢可獲禽以供賓客而皆無實
用但施之行列而已故因論織女而併及之歐陽氏
曰雖有織女不能為我織而成章雖有牽牛不能為
我駕車而載物雖有啓明長庚不能助日為晝俾我
營作雖有天畢不能為我掩捕鳥獸
○維南有箕不可以簸揚維北有斗不可以挹酒漿維
南有箕載翕其舌維北有斗西柄之揭(賦也)
箕斗皆星名挹酌也翕猶張也揭高舉也箕以簸米
斗以挹酒天有此星而無實用蓋承上章之意而言
無所望於天也又言箕斗不惟不為東民之用而反
若助西人以病民者見天運如此無可奈何也
大東七章章八句
四月
經旨曰此必仕者之子孫為南國之州牧而為小人
搆禍無所容身故作此詩也
四月維夏六月徂暑先祖匪人胡寧忍子(賦也)
四月周正建卯之月而六月則建巳之月也周之六
月方將入暑而暑已先徂則秋氣之交太蚤而生意
之逹遂窮此不仁之徵也先祖蓋嘗有功於國家者
豈非人乎今亦不念之而忍於其子孫此指王而言
也舊說以為無所歸咎之詞則孫之於祖豈可以匪
人言之歐陽氏蓋嘗辯之矣
○秋日凄凄百卉具腓亂離瘼矣奚其適歸(賦也)
腓草根瘇病如足之腓也秋日者午未申三月之日
也物方長盛雖與申交未能殺物百卉不宜盡病也
今至於具腓則政事嚴急之過也以嚴急之故而至
於亂離之瘼則將何所適歸㦲言無可往也○卉以
下章山有嘉卉例之可以兼木但此云具腓則止可
以言草耳蓋卉散言之則草木宜有分通言之則皆
謂之卉
○冬日烈烈飄風發發民莫不榖我獨何害(賦也)
冬日酉戍亥三月之日也亥月雖漸寒而氣尚未冽
氣冽而又飄風甚疾乃隆冬之候也而酉戍亥三月
常如此焉則慘酷之過也民指在位者言榖善也蓋
在位者小人衆而君子獨則小人得以安身自善而
君子則受害矣上三章皆一意
○山有嘉卉侯栗侯梅(比也)廢為殘賊莫知其尤(賦也)
栗梅美材也以比賢人而傷殘之賊害之則廢而無
可用矣莫知其尤謂殘賊者之罪王不之知也
○相彼泉水載清載濁(興也)我日搆禍曷云能榖(興意)
搆結也合成之意泉水夲清攪擾之而後濁一息則
復清矣今小人日日搆禍則天下無復清時矣我何
能安其身而自善乎此承上章言王不能知小人之
罪則禍不止也
○滔滔江漢南國之紀盡瘁以仕寧莫我有(賦也)
江漢詳見漢廣字義紀經帶包絡之意言江漢所以
經紀南國其水滔滔汎濫下民墊溺所係而我仕其
地以句宣之鞠躬盡瘁可謂有功矣而王不有其功
略不記念所以忍使小人搆禍也
○匪鶉匪鳶翰飛戾天匪鱣匪鮪潛逃于淵(賦也)
鶉大鵰也鳶鷹類詳見旱麓字義鱣鮪說見碩人言
魚鳥皆能遠害自全今不能高飛遠逝則無所逃於
小人之搆禍矣
○山有蕨薇隰有杞桋(興也)君子作歌維以告哀(興意)
蕨薇說見草蟲杞枸杞詳見四牡字義桋當作荑如
自牧歸荑之荑故曹氏從荑解而曰茅始生也蕨薇
杞荑皆可食者既無可往而於山隰之間采此四物
以為食如伯夷食薇四皓茹芝之類則遁山林而無
所用於世矣此情之可哀者也故作詩以告之庶幾
知我抑鬱之情耳
四月八章章四句
詩說解頥正釋卷十九
