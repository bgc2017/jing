詩說解頤詩類
提要
(臣)等謹案詩說解頤四十卷明季本撰本字
明德號彭山會稽人弘治丁丑進士官至長
沙府知府本師事王守仁著書數百萬言皆
發其師說是書其一也凡為總論二卷正釋
三十卷字義八卷大抵多出新意不肯剽襲
前人而徵引該洽足以自申其所見凡書中
改定舊說者必反復援據務明著其所以然
如以南山篇之必告父母句為魯桓告父母
之廟九罭篇之公歸不復句謂以鴻北向則
不復為興下泉篇之郇伯為指郇之繼封者
而言皇父卿士章謂以寵任為先後故崇卑
不嫌襍陳頍弁篇之無幾相見句為兄弟甥
舅自相謂如斯之類皆足於集傳之外備說
詩之一解
欽定詩經傳說彙纂亦頗引用之雖間傷穿鑿而義
多徵實究非王學末流以空談求勝者比也
明洪武中大學士朱善作詩解頤四卷名與
本此書相同然推陳出新則本此書較善多
心得焉乾隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
序
詩遭秦火全經不存世儒收拾於煨燼之餘綴為三百
五篇之數非古經也春秋諸大夫所賦之詩如野有蔓
草之類所謂亂世之音也此乃孔子未正樂之前流於
民俗習而不知正其在所刪者班固乃謂詩三百五篇
遭秦火而全者以其諷誦不獨在竹帛故也失經意甚
矣詩之失傳大抵如此漢初言詩者齊魯韓毛四家而
毛氏之傳自謂出於子夏著之為傳始露萌芽至於鄭
玄力主毛說而為箋以發其意於是毛詩行而三家之
說廢矣自兹迄宋莫不宗毛小序之言據為定案謂學
詩而不求序猶入室而不由戶也故雖大儒如程子嘗
以已見發眀其意而亦不以其說為非則若其傳真出
於子夏者矣惟鄭夾漈作辯妄以詆小序而朱子取之
亦為辯說一洗序說之陋而又為集傳以詳解之可謂
有功於詩學矣特其所見猶泥舊聞而詩之大意不能
超然悉會於言表則反有以起人復尋毛舊如東萊吕
氏之讀詩記者矣夫東萊朱子之同志也而猶不能信
從則何以俟聖人於百世哉隋王通以諸侯不貢詩天
子不采風樂官不達雅國史不眀變而作續詩是經尚
可續而况於傳乎張子曰置心平易然後可以言詩涵
泳從容則忽不自知其解頥矣此說詩者以意逆志之
宗旨而詩傳之所以可續也苟得其意而於詩學少補
分毫則其為說雖朱子亦當謂其能繼志矣庶幾一解
頥焉自漢匡衡傳載匡說詩解人頥之語而宋范處義
國朝朱善皆以解頥名詩說則解頥者釋經舊名也今
愚亦以是名書其名同其義不相襲也蓋於舊說多所
破之而一以經文為主書有總論二卷以提其綱正釋
三十卷則說正經者也别為字義八卷附於其後以補
正說之所未備而性情之本名物之詳一覽可盡矣
嘉靖丁巳歲三月既望紹興彭山季本書
詩說解頥總論引
予輯詩說解頥有正釋三十卷字義八卷比諸家舊說
為詳然一以經文為主而於舊說多所破之覽者或未
能悉逹故述總論二卷以冠其端知總論然後知作詩
之本義而考見得失由是而讀全經則條理分眀可以
得其指意之所在而凡與先儒之說有不合者可以照
澈而無疑矣故總論者讀詩之要訣也今特摘出以便
觀云
嘉靖壬戌歲冬十月晦日七十八翁彭山季本識於東
郭書齋
