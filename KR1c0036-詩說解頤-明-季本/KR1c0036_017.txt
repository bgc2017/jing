詩說解頥正釋卷十五明季本撰
雅
雅者正也面相告語之正論也謂之小雅乃父子兄
弟朋友夫婦之正論謂之大雅則朝廷君臣之正論
故用之朝會用之燕饗用之贈送用之慰勞各有攸
宜而非若風之可以隨所用也但雅中有譏刺之詩
如正月小旻巧言大東北山青蠅桑柔召旻之類皆
諷辭也但以其為臣僚直言時政故不屬於風而為
雅耳詳見緫論六義下
小雅
諸篇有他詩雜入者說見本篇
鹿鳴
經旨曰此朝廷燕羣臣之樂歌當為大雅
&KR0687;&KR0687;鹿鳴食野之苹(興也)我有嘉賓鼓瑟吹笙吹笙鼓簧
承筐是將人之好我示我周行(興意)
&KR0687;&KR0687;低下聲苹藾蒿也青色白莖如筋始生香可食
陸生之革非水中之萍也我主人也嘉賓指羣臣琴
瑟協比歌聲升歌也吹笙合堂下之樂也儀禮有歌
有笙古者作樂必歌吹間作詳見緫論詩樂下承下
載上之義程子所謂承以藉之是也筐篚屬承物之
筐謂之承筐將奉也周行詳見卷耳字義鄉射記曰
古者於旅也語此正燕禮也安成劉氏曰燕飲至旅
酬正禮已終然後言語以盡嘉賓之忠告而明大道
也燕饗食飲禮各有分别詳見彤弓字義
○&KR0687;&KR0687;鹿鳴食野之蒿(興也)我有嘉賓德音孔昭視民不
恌君子是則是傚我有旨酒嘉賓式燕以敖(興意)
蒿即青蒿詳見蓼莪字義德音即上章所謂示我周
行也言甚昭明蓋本於德者如是視與示同恌薄也
君子指在位之善類燕謂燕飲敖者不拘束之意欲
其勢分兩忘而樂告以道也
○&KR0687;&KR0687;鹿鳴食野之芩(興也)我有嘉賓鼓瑟鼔琴鼔瑟鼔
琴和樂且湛我有旨酒以燕樂嘉賓之心(興意)○(樂音洛湛音躭)
(後凡言湛樂並同)
芩草也莖如釵股葉如竹蔓生澤中下地鹹處牛馬
亦喜食之湛樂之甚也燕樂其心則情相洽華陽范
氏曰非止養其體娛其外而已所以樂其心也○鹿
本山林之性在野以食非可羈縻者如賢者隠處山
林非人君所能屈致故三章皆以鹿之在野者起興
此非語他國使臣之辭也後二章皆言旨酒可以見
其為燕禮而其燕為燕羣臣矣
鹿鳴三章章八句
鹿鳴舊與四牡皇皇者華同用亦詳見詩樂
下
四牡
經旨曰周之征夫勞於王事不得歸而思其父母故
作此詩也父母之思不能不怨而不敢廢王事怨而
不怒矣大略與北山相似而實不同北山則直言以
譏切時事宜為小雅此則諷言以道逹私情有似王
風耳然本衰世之情但說詩者惑於小序文武天保
以上治内采薇以下治外之說故以鹿鳴四牡皇華
諸篇皆為文王時詩雖於義本有不通亦必強為之
觧而不知秦火之後篇章散亂今時所存之序多紊
舊經豈可憑以為世次之先後哉集傳謂舊說詩之
時世皆不足信正此類也惟玩其辭以求其意斯得
之矣
四牡騑騑周道倭遲豈不懷歸王事靡盬我心傷悲(賦也)
周道大路也倭遲廻遠之貎盬說見鴇羽王事靡盬
言所以不得歸也傷悲者以不得歸為悲也以起下
章不遑將父母之意
○四牡騑騑嘽嘽駱馬豈不懷歸王事靡盬不遑啟處
(賦也)
啟跪處居也古者席地跪則雙膝著地而聳身居則
雙膝著地而坐下也此申言在塗不得休息而無暇
念父母之意
○翩翩者鵻載飛載下集于苞栩(興也)王事靡盬不遑將
父(興意)
翩翩斜飛下止貎鵻鳥短尾之名謂鵓鳩也一名鳻
鳩即左氏祝鳩性最孝故以起興苞栩說見鴇羽言
鳩飛亦有下止集木之時而人不能也將舉也猶言
題起也
○翩翩者鵻載飛載止集于苞杞(興也)王事靡盬不遑將
母(興意)
杞枸檵即今枸杞
○駕彼四駱載驟駸駸豈不懷歸是用作歌將母來諗
(賦也)
駱最耐勞駕耐勞之四駱而駸駸疾走見其不能下
止也如此則無歸期而念母之情豈能遏乎諗告也
舉母作歌而以告於人庶幾觀風者采之其情可逹
於上耳母之育子尤為劬勞而在家念子之情尤為
懇切故承上章將母而特以母言之作歌謂思母者
實作此歌也豈可以為在上者逆探之辭哉
四牡五章章五句
舊說以此詩與鹿鳴皇皇者華俱為上下通
用之樂歌意必有借此詩以勞使臣者而後
遂混為他用耳
皇皇者華
經旨曰此天子遣使臣之詩當為大雅
皇皇者華于彼原隰(興也)駪駪征夫每懷靡及(興意)
皇皇光盛貎華草木之華也駪駪行在先貎征夫指
使臣之將行者每懷靡及言當常思其有不及不可
自以為足也原隰而有皇皇之華猶使臣將命而光
華之及於下國也奉使而常懷不及之心則必能咨
衆謀矣如是而後可為有光華也
○我馬維駒六轡如濡載馳載驅周爰咨諏(賦也)
濡潤也周徧也咨訪也
○我馬維騏六轡如絲載馳載驅周爰咨謀(賦也)
如絲言柔也
○我馬維駱六轡沃若載馳載驅周爰咨度(賦也)○(度徒洛反)
(後凡謀度之度並同)
沃亦潤意
○我馬維駰六轡既均載馳載驅周爰咨詢(賦也)
駰馬之隂白雜毛者也均調也○諏謀度詢皆謀度
之意因各章協韻而異其文耳無所别也周於訪問
無所不盡其謀可以見其每懷靡及矣程子曰咨訪
使臣之大務華陽范氏曰王者遣使於四方教以咨
諏善道將以廣聦明也
皇皇者華五章章四句
詩歌之用說見鹿鳴
常棣
經旨曰此詩蓋周公所作用以為兄弟相燕飲者之
樂歌雖不專為管蔡之亂然因管蔡而有感於中者
亦深矣左傳載富辰之言多失聖人之意不足據
也
常棣之華鄂不韡韡(興也)凡今之人莫如兄弟(興意)
常棣棣也子如櫻桃可食鄂與萼同華之趺也韡韡
盛而有力之貎其字從韋則有堅韌之義焉常棣以
萼承華相依甚力猶兄弟親情之固也故以起興言
兄弟最親而情當固也
○死喪之威兄弟孔懷原隰裒矣兄弟求矣(賦也)
威畏也謂其遭死喪之變事之最可畏避者惟兄弟
則其心係於懷而相恤也裒聚也謂治葬而裒聚
於隰原之材亦惟兄弟能為之營求耳此章言兄
弟之恤其有喪者如此非有親親之至情而能然
乎
○脊令在原(興也)兄弟急難每有良朋况也永嘆(興意)○(令平)
(聲後脊令同難去聲後凡患難之難並同)
脊令行則摇於在原時見之首尾相應兄弟之急
難而相應者亦如此故以起興每猶凡也况與怳
同言朋友情雖愴怳亦但長嘆而已難即死喪之
事蓋承上章之意而申言之見他人不如兄弟之
親也
○兄弟䦧于牆外禦其務每有良朋烝也無戎(賦也)○(務當)
(作侮)
䦧闘狼也禦禁止也務左傳作侮謂外患也上章
急難以家禍言也此章禦侮以外患言也烝衆戎
助也兄弟急難以其素相睦者言也曰䦧墻則有
隙矣然外患則必相卹見其親親之本心而小忿
不能奪也朋友雖衆亦不能與以申上章良朋永
歎之意
○喪亂既平既安且寧雖有兄弟不如友生(賦也)
喪死喪也亂外侮也寧安之定也喪亂而朋友不如
兄弟蓋親疎之等自有不同而緩急之事亦有非朋
友所能與者未可盡以為朋友之薄也及事平而視
兄弟不如友生則失親親之本心而以他人為親矣
○儐爾籩豆飲酒之飫兄弟既具和樂且孺(賦也)
儐陳飫饜也孺親慕之意如小兒之慕父母也言設
殽具酒以飫兄弟所以篤親親之恩也見兄弟有不
具則無與共享其樂矣
○妻子好合如鼓瑟琴兄弟既翕和樂且湛(賦也)
翕合也人所以不能篤親親之恩而薄於兄弟者以
私於妻子也故言欲兄弟之和樂必自妻子好合始
好合與夫相和而不違其志使和氣洽於一家也蓋
刑寡妻而至於兄弟之意
○宜爾室家樂爾妻帑是究是圖亶其然乎(賦也)
室家以妻子居於一家而言妻帑樂則不至各妻其
妻各子其子而室家宜矣所以能親兄弟者其工夫
之要只在宜妻子而已故推本言之而謂人之於此
不可不究圖其實也究窮也圖謀也
常棣八章章四句
伐木
經旨曰此燕朋友之樂歌也人君遠於民庶朝夕所
與交而資之以成德者惟諸父諸舅兄弟故朋友之
義於三親最切但恐或有不睦其心先携則禍本基
矣故作此詩以明先施之義欲其相好而不相猶也
然近於衰世寡恩之志故所陳皆遠怨之辭遠怨而
得其歡心相忘於形迹然後可以諭於道也此詩序
於常棣之後意亦周公感於管蔡之事而發歟此天
子諸侯之所宜戒故朝廷燕朋友遂以為樂歌焉此
與頍弁似互相發者宜為大雅
伐木丁丁鳥鳴嚶嚶出自幽谷遷于喬木嚶其鳴矣求
其友聲相彼鳥矣猶求友聲(興也)矧伊人矣不求友生神
之聽之終和且平(興意)
丁丁空林相應聲嚶嚶鳴聲和也幽深相視矧况也
平者和之得中也伐木下人斬伐之事以喻下之伐
上也鳥在其上閒有惡聲避遷喬木而自求其友聲
應相和喻人當上下相殘之世不可效尤而惟篤朋
友之義務求其和雖有小忿亦不計也和平以德言
心之所安即是神聽也
○伐木許許(興也)釃酒有藇既有肥羜以速諸父寧適不
來微我弗顧於粲洒掃陳饋八簋既有肥牡以速諸舅
寧適不來微我有咎(興意)○(許呼古反於音烏後凡歎詞之烏並同)
許許舉動勸力之聲比丁丁則聲已聞於外矣舉伐
木而不及鳥鳴省文也釃泲去糟也藇美貎羜羔五
月未成羊者也速召顧念咎過也言寧彼有故而適
然不來我則不坐於有罪之地此所求於朋友者先
施之意八簋言其噐之盛蓋天子燕朋友禮宜加厚
也
○伐木于阪(興也)釃酒有衍籩豆有踐兄弟無遠民之失
德乾餱以愆有酒湑我無酒酤我坎坎鼓我蹲蹲舞我
迨我暇矣飲此湑矣(興意)
阪地之陂者也衍多也乾餱籩實也不與人燕會則
生怨故有愆湑亦釃也酤買也蹲蹲蹲身而舞也伐
木于阪則出于外矣蓋惡聲之漸迫也兄弟無遠言
當速之以來而不使相遠也與上章速諸父諸舅意
同皆言所以篤朋友之好也民之失德指君而言此
以下通結父舅兄弟言其皆當以酒合歡而不至於
乾餱之愆也無酒酤我設言也華谷嚴氏曰無酒則
為我酤買之非必無酒設言縱使無酒猶當酤之篤
於朋友不以無為辭也下文言飲此湑則知不待酤
也○此詩三章皆以伐木起興言他人雖有傷殘之
禍而我則宜相親愛如鳥之和鳴不可失朋友之歡
而使之相疑也勸之以飲酒歌舞而不及於乞言正
德所重在忘懷耳春秋時如叔帶佞夫之類失懿親
而生内變者不少然後知此詩之意垂戒遠矣
伐木三章章十二句
此從劉氏分章非毛舊也
天保
經旨曰人君能以德及民宜享多禄故其臣美之而
作此詩蓋欲其德之有常也此頌體也雖稱頌之而
歸於有德則責難之意寓焉古之人所以勸勉其君
者亦多有將順之言如史克之頌魯僖公者皆惓惓
望其進德非面諛也舊說謂人君以鹿鳴以下五詩
燕其臣而臣之受賜者歌此以答之此則出於有意
而非平時愛君之本心矣况前五詩者所用異時不
知為何時之燕而作邪將先作此詩隨其燕而皆以
此答邪蓋有求其說而不得者矣
天保定爾亦孔之固俾爾單厚何福不除俾爾多益以
莫不庶(賦也)
保定謂保其身而使之安也固堅言其德也有德而
得民心之歸所謂福也單盡也單厚多益以德言除
除舊而生新也庶衆也除庶以福言此言其以德獲
福之備也
○天保定爾俾爾戬榖罄無不宜受天百禄降爾遐福
維日不足(賦也)
戩盡榖善也罄亦盡也本戩榖而言罄無不宜者宜
君宜王宜室宜家宜兄宜弟宜民宜人處之無不盡
善即其德之單厚多益也百禄即除庶之所聚也維
日不足即遐字之意此言其以德獲福之久也
○天保定爾以莫不興如山如阜如岡如陵如川之方
至以莫不增(賦也)
天保定爾德之固也以莫不興福之盛也山阜岡陵
言其積之甚厚川至言其來之無窮所謂莫不增以
終莫不興之意此申言上章所謂遐福也
○吉蠲為饎是用孝享禴祠烝嘗于公先王君曰卜爾
萬壽無疆(賦也)
吉善蠲㓗也饎酒食也享獻也宗廟之祭春曰祠夏
曰禴秋曰嘗冬曰烝言時祭也時祭但及於四親廟
先公王以祖紺大王王季文王言蓋此詩作於武王
時在三王追尊之後故云然詳見廟制考義祭享之
時條下君通謂先公先王也卜期之也猶問於神而
神告之故曰卜萬壽無疆者祝為尸致福於鬼神之
辭即嘏辭也此言其德足以通神明而錫福無疆也
○神之弔矣詒爾多福民之質矣日用飲食羣黎百姓
徧為爾德(賦也)
弔與的同質諸鬼神而的然無疑也詒多福即上章
所謂卜爾萬壽無疆也羣衆黎黑猶言黔首羣黎即
百姓皆言民也質實無偽但日用飲食而已豈徒日
用而不知哉已皆化而為德矣蓋亦爾德之所及也
民心歸化而德各自新所謂詒爾多福者如此福固
不在民心之外也
○如月之恒如日之升如南山之壽不騫不崩如松栢
之茂無不爾或承(賦也)
恒常也謂受日光而常明也升謂日出而明必進也
南山終南山也騫虧也騫崩則山有損壊不得為壽
矣承者承其庇覆也此皆言萬古不易之意以見福
之無疆也
天保六章章六句
采薇
經旨曰此宣王時伐玁狁以歸而勞歸士之詩也蓋
出車六月皆宣王時伐玁狁事雖不必其同為一役
然不可不以此為宣王詩也序以為文王時詩則玁
狁者即獯鬻也自大王避獯鬻遷岐至於文王皆以
安民立國不以養民者害人絶無伐玁狁之事世儒
以其詩列於小雅之前而遂附會其說朱子辯說既
以為未必文王之詩矣但謂之遣戍役則篇内皆既
歸之辭也烏得云遣而戍役防秋之說本非古法程
子雖以為言蓋未之考耳詳辯於讀禮疑圖卷之三
矣其曰戍者特本於我戍未定之一言而亦非後世
更番之戍也安可遂據以說此詩之義哉慰勞之詩
當為大雅
采薇采薇薇亦作止(興也)曰歸曰歸歲亦莫止靡室靡家
玁狁之故不遑啟居玁狁之故(興意)
薇可食之莱說見草蟲作生出地也采薇者孔氏以
為二月時也歲莫者十月將改歲也當春月薇作之
時已往出征而歲暮當歸猶不得歸也蓋追叙其初
行采薇之事而勞之
○采薇采薇薇亦柔止(興也)曰歸曰歸心亦憂止憂心烈
烈載飢載渴我戍未定靡使歸聘(興意)
柔始長而弱也憂謂憂玁狁之為患而不得歸也烈
烈内熱如火也載飢載渴謂奔走道塗而不得及時
飲食也戍未定謂常迎戰而無定居也聘問也欲通
未得歸之問於家而無可使者故曰靡使歸聘
○采薇采薇薇亦剛止(興也)曰歸曰歸歲亦陽止王事靡
盬不遑啟處憂心孔疚我行不來(興意)
剛者老而不可食也陽十月即前所謂歲莫也純隂
用事嫌於無陽故名之曰陽月來謂歸也采薇自作
而柔自柔而剛忽已至於歲莫已在可歸之日而尚
未得歸故曰我行不來不來者未得來耳非謂致死
無還心也憂心孔疚與上章憂心烈烈意同王事謂
征玁狁乃周王之事也非指文王蓋文王未嘗稱王
序以為文王以天子之命則朱子固謂其為衍說矣
○彼爾維何維常之華(興也)彼路斯何君子之車戎車既
駕四牡業業豈敢定居一月三捷(興意)
爾華之下垂爾爾然也常常棣也常棣以萼承華如
士卒之承將帥也故以華興君子之車即下章君子
所依小人所腓之意路戎車也君子指將帥也業業
者馬欲行而惟以去為事也戎車既駕則將征矣故
曰豈敢定居捷勝也一月三捷者已然之辭先王用
兵有征無戰宣王之時已不及古故以戰勝為功也
然常戰常勝正見玁狁之急而士卒所以不得歸也
○駕彼四牡四牡騤騤君子所依小人所腓四牡翼翼
象弭魚服豈不日戒玁狁孔棘(賦也)
騤騤睽違貎言馬欲去而勢不可止也依依車以行
也腓足肚隨足而動也小人隨君子而動可見卒乘
之輯睦矣翼翼張竦貎言馬之欲行如鳥舒翼也象
弭弓弰也以象骨飾之服盛矢噐也魚東海似魚之
獸其皮可為矢服者象弭謂弢弓於韔而露其弭也
魚服謂納矢於筩而露其服也戒謂戒以愼戰也蓋
其心本不欲戰但以玁狁之急不得不應之耳此申
上章一月三捷之意
○昔我往矣楊柳依依今我來思雨雪霏霏行道遲遲
載渴載飢我心傷悲莫知我哀(賦也)
楊柳依依即薇作之時也雨雪霏霏則寒甚而在歲
莫之後矣見歲莫之時欲歸不得至於雨雪而始得
歸耳行道遲遲非謂歸途行遲也蓋追言從征之日
奔走道塗而每至飢渴耳我心傷悲即前章憂心烈
烈載饑載渴之意蓋申言情之可哀以勞之亦可謂
深察於士卒之情矣
采薇六章章八句
按南仲出車言昔我往矣黍稷方華與吉甫
六月同時則南仲與吉甫當同為一事而采
薇言昔我往矣楊柳依依明與彼二詩者時
序不同得無本兩事而出車六月則因初征
未服復遣吉甫攘敺略定而南仲繼之以經
理朔方歟則六月出車當在采薇之後矣觀
彼二詩者皆言薄伐則固有善勝之道而不
主於窮兵者也采薇不言薄伐而言一月三
捷則假戰勝以示威此其所以不及吉甫南
仲之能使蠻夷率服而兵不再勤歟然則宣
王初政尚亦好攻至其晚年用吉甫南仲諸
賢而後中興之業始盛不可以采薇之時遂
為盡善也
出車
經旨曰宣王時南仲平玁狁以歸而勞之之詩也南
仲即常武之南仲宣王時人南仲之平玁狁當與尹
吉甫六月詩同時蓋因采薇時初征未服而遣吉甫
以重臣追逐狄兵吉甫既至大原而居鎬經營矣又
使南仲繼之以往朔方焉蓋禦戎狄之道以守備為
本而朔方者狄人所以通西戎之要路也朔方城則
足以制西戎而狄失右臂之助不待攻戰而可以伐
謀矣否則雖一月三捷亦徒勞兵力耳彼經略不足
以服人心安能保其久而不畔哉當為大雅
我出我車于彼牧矣自天子所謂我來矣召彼僕夫謂
之載矣王事多難維其棘矣(賦也)
牧郊外也天子周王也僕夫御夫也此言南仲奉命
出車而急於王事也
○我出我車于彼郊矣設此旐矣建彼旄矣彼旟旐斯
胡不旆旆憂心悄悄僕夫况瘁(賦也)
郊在牧内取協韻耳無他義也旆旆飛揚之貎况兹
也此章言南仲出車而以王事為憂所謂臨事而懼
也恐其勞不易息故又曰僕夫况瘁
○王命南仲往城于方出車彭彭旂旐央央天子命我
城彼朔方赫赫南仲玁狁于襄(賦也)
王周王也南仲時為大將以城朔方者方即朔方今
陜西寧夏衛在今固原州西北彭彭壯盛貎詳見載
驅字義央央在中不定之貎赫赫德威顯著之意襄
即書懷山襄陵之襄謂駕出也固原乃周畿邊徼之
地界連朔方相距五百餘里其東北為北狄西南為
西戎城朔方所以斷戎狄往來之路也西戎道絶而
不相犄角則可以駕玁狁而出其上矣故曰于襄此
言南仲奉王命而城朔方蓋乘吉甫驅逐玁狁出境
之後雖廟謀之先定而實其赫赫德威足以震服玁
狁不待於用兵也
○昔我往矣黍稷方華今我來思雨雪載塗主事多難
不遑啟居豈不懷歸畏此簡書(賦也)
華方開花也塗凍釋而其泥塗也黍稷方華鄭氏云
朔方之地六月時也雨雪載塗鄭氏云至春凍始釋
而來反也此與采薇本二事東萊吕氏合為一事而
解之牽強甚矣但鄭氏所釋黍稷方華之六月謂建
未之月與後篇六月不同詳論於後篇矣簡書西戎
侵境而被患之國以簡書告急也時密阮諸國猶在
今涇州界上近於西戎疑即指此類也西戎雖不得
與玁狁通而尚未有懲故為患耳南仲初出本城朔
方城畢而又有西戎之伐故至於雨雪載塗而始得
歸也始往而黍稷華既歸而雪載塗此言其行役之
久也王事多難不遑啟居以城朔方言畏此簡書以
伐西戎言
○喓喓草蟲趯趯阜螽未見君子憂心忡忡既見君子
我心則降赫赫南仲薄伐西戎(賦也)
草蟲阜螽詳見召南草蟲字義草蟲鳴鄭氏以為晚
秋之時也蓋在六月出車之後雨雪載塗之前朔方
城畢而西戎警急之時也此時南仲家人感於時物
之變方思其歸而忽有西戎之伐尚不得歸至於歸
時則雨雪載塗矣西戎近於玁狁蓋嘗與之表裏為
患者故往伐之是翦玁狁之羽翼也然曰薄伐則亦
但問其罪使之自服而亦不假於兵力也觀於此詩
但言出車而不言甲兵師衆其意可知矣
○春日遲遲卉木萋萋倉庚喈喈采繁祁祁執訊獲醜
薄言還歸赫赫南仲玁狁于夷(賦也)
春日至采繁孔氏以為此時物及事皆三月也當在
雨雪載塗之後蓋已歸朝而為奏功之時矣歴序三
月之景見其非若草蟲之候而室家可以樂也訊謂
其魁首當訊問者也醜衆也謂其徒黨來降者也執
訊獲醜不殺一人而就縳也以西戎之功言其歸不
見有盛大聲威故曰薄言還歸然皆南仲赫赫德威
之所服也西戎服則玁狁平矣故結之曰玁狁于夷
而西戎之所係亦不小焉
出車六章章八句
小序以此為文王時勞還之詩則文王未嘗
為天子稱王而首章言自天子所三章言王
命南仲則所謂王與天子者何所指邪說者
強求其解而以歸之商紂迂迴遷就殊不可
通亦徒費辭說耳小序之陋本亦易見而世
之名儒猶泥其說不知言之病一至此乎
杕杜
經旨曰婦人因夫久從征役過期不歸故作此詩以
序其懷思之情也舊說以為勞還役之詩則既還而
得見其妻矣苟欲勞之豈無餘意何必諄諄為其妻
追述未還之感邪以篇内王事靡盬之言推之意其
當為王風耳
有杕之杜有睆其實(興也)王事靡盬繼嗣我日日月陽止
女心傷止征夫遑止(興意)
睆結實分明貎杕杜有實秋冬之交也陽十月也此
歲莫而可以歸之時也女妻自謂也遑暇也謂征夫
亦可以暇矣
○有杕之杜其葉萋萋(興也)王事靡盬我心傷悲卉木萋
止女心悲止征夫歸止(興意)
杕杜之葉萋萋春將莫之時也自秋冬之交即望其
歸而至此則春將莫猶未得歸也
○陟彼北山言采其杞(興也)王事靡盬憂我父母檀車幝
幝四牡痯痯征夫不遠(興意)
杞可采而食者枸杞也言人有陟山采杞之時亦春
莫矣春莫而猶不歸則貽我父母之憂也檀木堅可
為車故曰檀車幝幝敝貎痯痯病貎檀車耐用之車
而亦敝牡馬有力之馬而亦病見其久且勞也不遠
謂其歸期當近也
○匪載匪來憂心孔疚期逝不至而多為恤卜筮偕止
會言近止征夫邇止(賦也)
載裝也謂征夫不裝載而來也憂心孔疚妻自言其
憂之至病也歲莫而歸者期也至於春莫則期逝矣
恤亦憂也會合也謂卜筮皆告以會期之近也○此
詩四章全無一語及於戍役勞苦之意但述其憂思
之情故知其非勞還役之詩也
杕杜四章章七句
詩說解頥正釋卷十五
