詩說觧頥正釋卷九明季本撰
魏
朱子曰魏國名本舜禹故都在禹貢冀州雷首之北
析城之西南枕河曲北涉汾水其地陿隘而民貧俗
儉蓋有聖賢之遺風焉周初以封同姓後為普獻公
所滅而取其地今河中府觧州即其地也魏地入普
久矣列於唐風之前猶邶鄘之於衛也篇中公行公
路公族皆普官疑實普詩又恐魏亦嘗有此官蓋不
可考矣今按魏在汾水之曲故城南西並去大河二
十餘里北至首陽山十餘里處河山之間季札歌魏
而謂為明主此與春秋傳閔公元年卜偃辛廖占畢
萬賞魏之辭意同蓋戰國時見魏稱王而附為誇大
之言如後世追述符命云爾豈非邪說乎
葛屨
經旨曰此詩蓋為富而不好禮者發也
糾糾葛屨可以履霜掺掺女手可以縫裳要之襋之好
人服之(賦也)○(要與□同)
糾糾盤結貎掺掺與纖纖同小而嫩也要裳腰襋衣
領好人富貴人也葛屨可以履霜女手可以縫裳言
無不可也女手而曰掺掺女之小者也言雖小女可
以縫裳而治要襋雖好人亦必服之此勤儉之俗美
俗也
○好人提提宛然左辟佩其象揥維是褊心是以為刺
(賦也)○(辟與避同後凡退避之辟放此)
提提警惕貎宛委曲遜順貎辟避路也凡讓而避者
必左象揥說見君子偕老言好人之心常提提然警
惕惟恐召禍故與人之際宛然左辟常退譲以自全
至於首之所飾者象揥而已初無金玉之美雖好人
而服象揥可見其儉矣禮與其奢也寧儉儉美德也
但富而不好禮則知有已而不知有人終成自私自
利耳故詩人以為褊心而刺之
葛屨二章一章六句一章五句
汾沮洳
經旨曰此美隱者之詩也
彼汾沮洳言采其莫彼其之子美無度美無度殊異乎
公路(賦也)○(莫音暮)
汾水出太原府晉陽山西南入河蓋即自晉入魏也
沮洳水浸下濕之地莫菜也似柳葉厚而長有毛刺
可為羹采莫可以充食也無度非尺寸可量也公路
主君路車之官
○彼汾一方言采其桑彼其之子美如英美如英殊異
乎公行(賦也)
方彼一方也蓋隔水望見之稱采桑可以供蠶公行
即公路以其主君兵車之行列則曰公行耳
○彼汾一曲言采其藚彼其之子美如玉美如玉殊異
乎公族(賦也)
一曲謂水曲流處藚葉似車前草一名水舄即今澤
舄也采藚可以為藥公族掌君之宗族者○賢人隱
於汾水之間采莫采桑采藚足以自娛故見之者稱
其美不可及而與在位者殊不同也公路公行公族
皆晉之貴大夫
汾沮洳三章章六句
園有桃
經旨曰賢人懷才而不得用有憂世之志焉故作此
詩舊說謂憂其君國小而無政未為盡得詩意也
園有桃其實之殽(興也)心之憂矣我歌且謠不知我者謂
我士也驕彼人是哉子曰何其心之憂矣其誰知之其
誰知之蓋亦勿思(興意)○(何其之其音箕後凡以其為語辭者並同)
果為核肉為殽果不言核而言殽猶禽不言雄而言
牡也心之憂者具在我而人不用不能無不豫色之
意也我賢者自謂歌者長言也本歌曲之緫名與謠
相對則合曲為歌徒歌曰謠有感即歌如太山梁木
之歌未必合樂則謠亦但當為歌而不已之名耳故
陳氏暘曰謠者歌聲之遠聞也士未仕之稱驕者以
其輕世肆志而言彼人指當國之人也以當國者為
是則同流合汚之類所以為不知我也
○園有棘其實之食(興也)心之憂矣聊以行國不知我者
謂我士也罔極彼人是哉子曰何其心之憂矣其誰知
之其誰知之蓋亦勿思(興意)
棘小棗說見凱風行國謂出遊於國中也罔極亦有
驕意○此詩二章言桃棘皆果之賤而有實則可以
為殽而食以興人有實德而不見用此當國者無意
於治所以憂世者不能不切於心也然有不可與人
言者則亦歌游自肆而已不知我者則謂我乃士也
而驕縱無極亦何為哉以其無志不以世道為憂故
不思也思則必能知我耳此可見其憂世之心矣
園有桃二章章十二句
陟岵
經旨曰孝子行役不忘其親而想像其念己之言也
集傳得之矣
陟彼岵兮瞻望父兮父曰嗟予子行役夙夜無已上慎
旃哉猶來無止(賦也)
山無草木曰岵上與尚同止獲也古以見獲為止
○陟彼屺兮瞻望母兮母曰嗟予季行役夙夜無寐上
慎旃哉猶來無棄(賦也)
山有草木曰屺季少子也婦人之情最憐少子無寐
猶言醒睡棄謂棄屍於外
○陟彼岡兮瞻望兄兮兄曰嗟予弟行役夙夜必偕上
慎旃哉猶來無死(賦也)
偕謂與同役者俱無失伍也○此詩想像父母及兄
念己之言曰無已曰無寐曰必偕皆勸其子弟勤於
王事則猶得歸而不至於死也亦可見其家人皆有
為國之忠矣
陟岵三章章六句
十畝之間
經旨曰此里宅同居之友見世亂國危而相約歸田
之詩也
十畝之間兮桑者閑閑兮行與子還兮(賦也)
十畝者兩其五畝之宅也古者一夫各受五畝之宅
宅必依田以居子者指同仕之人蓋居亦同里者故
合兩家之宅言之而為十畝也自漢儒以二畝半在
田二畝半在邑為說而其義遂不可通矣辯見讀禮
疑圖卷之一閑閑閑暇自得也
○十畝之外兮桑者泄泄兮行與子逝兮(賦也)
十畝之外謂不但同仕者之兩家蓋併同井之八家
而言也泄泄舒而不廹之貎此則又得與鄰里同樂
矣
十畝之間二章章三句
伐檀
經旨曰君子以無功素食為耻不敢怠其勤勵自強
之志故詩人美之而作此詩也
坎坎伐檀兮寘之河之干兮河水清且漣猗不稼不穡
胡取禾三百㕓兮不狩不獵胡瞻爾庭有縣貆兮(興也)彼
君子兮不素餐兮(興意)○(猗與兮同縣音懸後凡懸掛之縣并同)
坎坎伐檀聲檀木性堅可以為車者寘安置也漣風
行水成文也種之曰稼斂之曰穡狩亦獵也張羅而
守之曰狩捷躐而取之曰獵縣縣於庭而暴之也貆
貉類素空也餐吞食也無功而食謂之素餐
○坎坎伐輻兮寘之河之側兮河水清且直猗不稼不
穡胡取禾三百億兮不狩不獵胡瞻爾庭有縣特兮(興也)
彼君子兮不素食兮(興意)
輻在車輪中輳轂者老子所謂三十輻共一轂也亦
伐檀為之直波文之直也億孔氏以為刈禾之把數
也特豕特生之名
○坎坎伐輪兮寘之河之漘兮河水清且淪猗不稼不
穡胡取禾三百囷兮不狩不獵胡瞻爾庭有縣鶉兮(興也)
彼君子兮不素飱兮(興意)
輪車輪亦伐檀為之漘厓也郭璞云上平坦而下水
深為漘淪者小風水成文轉如輪也囷圓倉也熟食
曰飱○伐檀為車車至水澤腹堅然後可用然當河
水方清未凍之時檀已先伐而寘於水次不以其未
用而遂怠於伐也正以力必先勞而後可以得食耳
如先稼穡然後得禾先狩獵然後得獸此皆治生之
不可怠者也故以興君子之立德立功其得食不虛
蓋先有其具矣君子指學道者言
伐檀三章章九句
碩鼠
經旨曰民苦虐政不得已而欲歸仁故作此詩當此
時賢者不能不辟地况於凡民乎其情亦可閔矣
碩鼠碩鼠無食我黍(比也)三歲貫女莫我肯顧逝將去女
適彼樂土樂土樂土爰得我所(賦也)○(貫音慣下章同)
貫習也樂土有道之國而可安者也莫我顧謂初無
念我之心也得我所謂得其所安也
○碩鼠碩鼠無食我麥(比也)三歲貫女莫我肯德逝將去
女適彼樂國樂國樂國爰得我直(賦也)
莫我德謂不以恩德加我也得我直謂可以直道而
行也
○碩鼠碩鼠無食我苖(比也)三歲貫女莫我肯勞逝將去
女適彼樂郊樂郊樂郊誰之永號(賦也)
苖指嘉榖謂禾也不我勞謂不肯慰勞我也永號長
呼也○慶源輔氏曰三歲貫女則民之於上至矣莫
我肯顧則上之於民甚矣於是而决去焉非民之罪
也
碩鼠三章章八句
詩說解頥正釋卷九
