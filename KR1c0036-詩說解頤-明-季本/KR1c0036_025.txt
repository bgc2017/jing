詩說解頥正釋卷二十三明季本撰
大雅
義見小雅
文王
經旨曰此詩周公追述文王之德所以受命而代商
者以戒成王也東萊吕氏曰吕氏春秋引此詩以為
周公所作味其詞意信非周公不能作也
文王在上於昭于天周雖舊邦其命維新有周不顯帝
命不時文王陟降在帝左右(賦也)
於歎辭帝上帝也在上非必以既没言蓋其德合於
天而尊之之辭也其命維新於人心歸者見之陟降
猶言進退即其心之動静也言文王昭明之德上合
於天而始受天命皆莫之為而為也蓋文王之德本
至微而無所顯之迹也上天之命本於穆而無所向
之時也特以文王一動一静常與天俱所謂於昭于
天也是以天命自歸耳此章言文王受命之由也
○亹亹文王令聞不已陳錫哉周侯文王孫子文王孫
子本支百世凡周之士不顯亦世(賦也)
亹亹勉強之意以文王之純亦不已者言也令聞則
此不已之没世不忘耳陳敷也哉語辭侯維也本宗
子也支庶子也言文王敷陳其德而錫之於周使皆
同德故其子孫在夲宗則為天子支庶則為諸侯皆
百世不絶而親其親矣至於本支百世所頼以謀國
者在於羣臣而文王之德亦錫及之故凡周之士亦
有不顯之德而賢其賢矣凡言不顯者皆謂為已謹
獨之功不求人知之學也雖文王純亦不已不過如
此以不顯言周士者以為有此德然後可以佐理也
亦世者亦百世也此正其陳錫於周者而令聞之所
以不已也此章言文王德澤及人之遠也
○世之不顯厥猶翼翼思皇多士生此王國王國克生
維周之楨濟濟多士文王以寧(賦也)
猶謀也翼翼敬也思語辭皇顯也惟多士有不顯之
德故其猶翼翼而顯也濟濟齊一貎與楚茨濟濟同
此承上章言周士之多足以為夲支百世之楨幹而
又追言文王時頼此濟濟之多士以寕者此其所以
當以文王之德敷錫之也此章言周有頼於多士之
意
○穆穆文王於緝熙敬止假哉天命有商孫子商之孫
子其麗不億上帝既命侯于周服(賦也)
穆穆即前章所謂不顯也緝即前章所謂亹亹也熙
即前章所謂昭也敬者不敢忽也止即大學止於仁
敬孝慈信之意敬而止之則常明也緝熙敬止正文
王不顯之德而天命之於穆者也最為要義假大麗
數也不億不止於億也謂天命之大係於商之孫子
以其不億之盡服于周者驗天命也此章言文王以
德受命之實
○侯服于周天命靡常殷士膚敏祼將于京厥作祼將
常服黼冔王之藎臣無念爾祖(賦也)○(作音佐)
殷士者商孫子之臣屬也諸侯之大夫入天子之國
曰某士膚大敏捷也祼灌鬯也將送也孔氏云灌時
送爵也於禮王正祼后亞祼而殷士助祭行灌鬯耳
宗廟之祭以祼為主故舉祼言之京周京也作助也
黼黼裳也祭服上公九章舉一章以見之也冔殷冠
也蓋先代之後統承先王脩其禮物故以冔為常服
存殷制而不變也王指成王藎進也忠愛之篤進進
無已也蓋以戒成王而不敢斥言故以藎臣言之猶
所謂敢告僕夫云耳無念念也爾祖文王也殷士之
助祼將乃武王得天下以後事然受命實自文王始
故歸於文王也此章言天命不可恃而商士之臣周
為可鑒也
○無念爾祖聿脩厥德永言配命自求多福殷之未喪
師克配上帝宜鑒于殷駿命不易(賦也)○(易音異後凡難易之易並同)
聿發語辭永長配合師衆駿大也此申上章之意言
當鑒殷而脩德以求合於天命也
○命之不易無遏爾躬宣昭義問有虞殷自天上天之
載無聲無臭儀刑文王萬邦作孚(賦也)○(有去聲)
遏絶宣布也義德義也問聞通有又通虞度載事儀
象刑法孚信也無遏爾躬不自絶於天也則能配命
矣宣昭義問則有令聞矣有虞殷自天惟以殷之見
絶於天者自度也然天道無聲無臭於穆而已實未
嘗有意於亡殷即所謂帝命不時也但能儀刑文王
如所謂緝熙敬止者則萬邦自孚信之矣蓋文王即
天也天所賦於我之理人所同得德足以感人心而
天命豈外是哉此章言當法文王以合天命也
文王八章章八句
大明
經旨曰此詩周公言天命難保而陳文武受命代商
之由以戒成王上篇推夲於文王此篇則歸重於武
王也
明明在下赫赫在上天難忱斯不易維王天位殷適使
不挾四方(賦也)
明明德之明也赫赫命之顯也此泛言天人昭鑒之
理也忱信也天位天子之位也殷適殷之適嗣也挾
有也謂紂居天位為殷嗣乃使之不得挾四方而有
之也此章即紂之失天下以明天命之歸有德也
○摯仲氏任自彼殷商来嫁于周曰嬪于京乃及王季
維德之行大任有身生此文王(賦也)○(任音壬後凡姓任之任並同)
摯國名中女字曰仲壬摯之姓也殷商商之諸侯也
嬪婦也京周京也嬪于京疊言来嫁于周之意王季
大王之子文王父也有身懷孕也為王季生文王而
發也先言摯任者任氏生於他國而與王季合德来
與之配蓋天意欲生文王見文王之生非偶然也
○維此文王小心翼翼昭事上帝聿懷多福厥德不回
以受方國(賦也)
懷来也方國四方之國也受方國言得人心之歸見
文王之受天命也
○天監在下有命旣集文王初載天作之合在洽之陽
在渭之涘文王嘉止大邦有子(賦也)
有命旣集集於文王也文王初載為世子時也洽陽
渭涘為莘國即大邦也文王嘉止者言其當行昏禮
之時而大邦即生女以待之也此起下章親迎于渭
之意
○大邦有子俔天之妹文定厥祥親迎于渭造舟為梁
不顯其光(賦也)
俔譬也妹少女之稱譬如天之妹以其德與天合見
大姒亦天所生也文禮文也祥吉也謂卜得其吉而
行納幣之禮文也不顯顯也昏禮明著故其光顯也
此承上章皆起下章生武王之意
○有命自天命此文王于周于京纉女維莘長子維行
篤生武王保右命爾爕伐大商(賦也)
纉繼也女女事也謂大姒亦能維德之行而克纉大
任之女事自莘國来嫁故曰維莘長子長女即大姒
也行嫁篤厚也言天篤厚之旣生文王而又生武王
也右助爕和也爾指武王謂天保之佑之而命之爕
和人心以伐商也此言武王之生不偶然而成伐商
之業也
○殷商之旅其會如林矢于牧野維予侯興上帝臨女
無貳爾心(賦也)
矢誓也牧野在朝歌南七十里即書牧野誓師之事
也維予侯興言我從征之人皆興起也上帝臨女無
貳爾心爾作詩者指武王言人心皆興無不欲伐商
者所謂予有臣三千惟一心也人心所在即上帝之
所臨也故武王之心無所疑貳順之而已非謂恐或
有疑而贊其决也此承上章言武王順人心以伐商
之意
○牧野洋洋檀車煌煌駟騵彭彭維師尚父時維鷹揚
凉彼武王肆伐大商會朝清明(賦也)
洋洋廣大貎檀堅木宜為車者即臨戎之革車也煌
煌明盛貎駵馬白腹曰騵彭彭壮盛貎師尚父太公
望為太師而號尚父也鷹揚如鷹之飛揚而將擊言
其猛也凉當作諒信也肆伐大聲其罪也會朝出兵
相會之晨也言武王以革車三百兩伐商其在洋洋
廣大之牧野宜若不見其多然其車則煌煌然明盛
其駟則彭彭然壮盛亦可見其聲威之足以震人矣
而師尚父之鷹揚又為武王所信而仗大義以縱兵
伐商所以商紂如林之旅會于牧野㒺有敵于我師
而前徒倒戈攻于後以北不崇朝之間盡除穢濁而
天下清明矣此章言武王以德服商實由天啟以終
首章之意
大明八章四章章六句四章章八句
緜
經旨曰此詩周公歴舉大王避狄患遷岐周而王迹
於此肇基且及文王得人心之事以戒成王也篇内
言古公對今而言故謂之古則此詩必作於周有天
下之後矣
緜緜瓜瓞(比也)民之初生自土沮漆古公亶父陶復陶穴
未有家室(賦也)
緜緜不絶貎大曰瓜小曰瓞瓜之近夲初生者常小
其蔓不絶而後大以比太王初自豳踰梁山時其國
尚小至岐周民歸者衆而始大也民周民也土齊詩
作杜杜漆沮三水名漆沮者扶風之漆沮合杜水於
岐山之北而流出岐下以入渭者也詳見吉日字義
蓋大王初遷未至岐周定居故未有家室而先於杜
漆沮三水之間野處焉陶窰也復重窟也穴土室也
或為重窟或為土室皆若瓦窰之空其中故通謂之
陶此言大王初遷時之小也
○古公亶父来朝走馬率西水滸至於岐下爰及姜女
聿来胥宇(賦也)
来者自土沮漆而来也岐下岐山之下即岐周也蓋
朝發於三水之間循其水滸而一日即至岐下也岐
周在后稷邰城西八十里間蓋復其舊封地也姜女
大王妃也但云及姜女来居者未敢期豳民之必從
已也此章言大王遷岐定居之事夲無意於國之必
大也
○周原膴膴堇荼如飴爰始爰謀爰契我龜曰止曰時
築室于兹(賦也)
周原在岐山之南膴膴肥厚貌堇美菜如内則婦養
舅姑以堇之堇許慎謂蒸食之甘者是也荼如七月
采荼食農夫之荼苦菜也得霜而甘脆飴餳糖也言
周原肥厚菜無分於甘苦而皆如飴也始者謀於已
也謀者謀於豳人也契者以荆木然火而灼龜也契
龜謂謀於鬼神也即洪範謀及乃心謀及卿士庶人
謀及卜筮之序曰者龜告之辭也止者於止為宜也
時者於時為宜也此章蓋因豳人從之者衆而為之
謀居也
○迺慰迺止迺左迺右迺疆迺理迺宣迺畆自西徂東
周爰執事(賦也)
慰者慰勞之止者奠安之上章言曰止則龜告以於
時宜居此也此言迺止則遂安於此以成龜告之意
也左右者左右開地置邑以居其民也比已通在野
而言矣疆理以分田言疆者畫其大界也理者别其
條理也宣畆以營田言宣者導其溝洫也畆者治其
田疇也自西徂東者言西自漆沮之水滸而東往岐
山之下也周爰執事者皆西来之人競出力以為其
所當為也此章言大王定民居而為之制田里也
○乃召司空乃召司徒俾立室家其䋲則直縮版以載
作廟翼翼(賦也)
司空掌營國邑司徒掌徒役之事凡量地制邑必先
度地以居民而後致衆庶令徒役故先召司空而後
及司徒也䋲所以為直凡營度位處皆先以䋲正之
旣正則束板而築也縮束也載上下相承也言以索
束板投土築訖則升下而上以相承載也此以䋲定
室家之位而築板先作宗廟也禮君子將營宫室宗
廟為先廐庫為次居室為後此見大王之重宗廟也
○捄之陾陾度之薨薨築之登登削屢馮馮百堵皆興
鼛鼓弗勝(賦也)○(度如字馮音憑勝音升後凡憑藉之馮勝任之勝並同)
捄盛土於蘽也陾陾衆也度度於版上而投土也薨
薨投土版中之聲登登漸高貌削屢牆成而重複削
其凸處也馮馮有所依馮而取正也五版為堵說見
鴻鴈築牆而百堵興則衆工皆起矣鼛鼓鼓役事說
見鼓鐘弗勝者言其樂事勸功鼓不能勝其速也此
言大王之作宫室先築牆而民心勸也
○迺立臯門臯門有伉迺立應門應門將將迺立冡土
戎醜攸行(賦也)
伉高貌將將大貌以臯言高以應言大互相備也作
室先立二門以尊觀望也而宫室之事自此畢矣冡
土大社即諸侯之國社詳見小雅甫田字義戎大醜
衆也大王於是又立冡土以依國社之神而凡有動
大衆之事則宜社以行蓋社為民而立者也周之大
事莫重於戎故特以戎醜言以起服昆夷之端也此
可以見大王肇基王迹之遠圖矣
○肆不殄厥愠亦不隕厥問柞棫拔矣行道兑矣混夷
駾矣維其喙矣(賦也)○(混音昆)
肆大也用以為發語辭殄絶也愠謂昆夷怒大王之
遷居近地也隕墜也問聲聞也謂大王雖為昆夷所
怒然以德綏之而昆夷亦稱其美不失聲聞也柞栩
也棫白桵也皆惡木叢生有刺而能塞路者也拔抽
也抽去其根使不得生長也兑通也駾馬疾行貌言
突去如馬行之疾也喙張喙而息也言昆夷所以敢
於為患者恃其深林大麓之中路岐阻塞而人不易
入耳今柞棫拔去而道可通行則生齒漸繁往来不
絶而昆夷駾然避去喘息不暇矣即皇矣篇所謂串
夷載路也蓋大王居豳北有獯鬻之侵及旣遷岐則
西有昆夷之擾但北狄大而西戎小豳地迫近強狄
非可力争故去豳而遷岐此以小事大之智也若昆
夷實未嘗伐也惟以德綏之其心自服此則以大字
小之仁也他日至於文王而亦事昆夷不過率大王
之遺法耳此承上章言大王遷國肇基惟以服昆夷
為安民之急務也
○虞芮質厥成文王蹶厥生予曰有䟽附予曰有先後
予曰有奔奏予曰有禦侮(賦也)
質正成平蹶動也生生意即良心也言文王能動虞
芮二國之良心故質正而求成也若岐周有昆夷之
患今自大王以来能盡以大字小之仁而文王纉之
旣有以服其心則所行皆安民之政而化行於諸侯
之國莫不皆服矣安民之政自得賢之助始故又以
四臣之助終焉予詩人自予也率下親上曰䟽附相
道前後曰先後喻德宣譽曰奔奏武臣折衝曰禦侮
以見文王之造周皆纉大王之緒而成王所以繼大
王之業者當如文王之用賢也
緜九章章六句
此詩前八章皆言大王遷岐創造之事以見
周家王業所由興也九章言文王得虞芮之
歸心與上文似不相屬雖遷就其說以求通
終屬牽強竊意虞芮一章或是錯簡惟以屬
於思齊譽髦斯士之後庶幾理順耳
棫樸
經旨曰此詩周公述武王作人之德以戒成王也舊
說謂詠歌文王之德則以辟王為後人尊稱之辭理
猶可解但六軍乃天子之軍制而豈文王所得有哉
此但可以為武王事而不可以文王言也
芃芃棫樸薪之槱之(比也)濟濟辟王左右趣之(賦也)
樸叢生也根枝迫迮而相附着也槱積也積以待乾
也棫夲惡木徒足以害嘉卉去之則嘉卉生然棫樸
之乾者則薪之未乾者則槱之皆得用以烹飪亦未
嘗棄也以比去小人然後可以養君子而於小人亦
不棄此王者作人之道也濟濟齊楚貌義見楚茨辟
王指武王左右謂在其左右而不離也此章言武王
能作人則人心歸附而於朝廷之事百執事皆欲在
其左右而趨承矣
○濟濟辟王左右奉璋奉璋峩峩髦士攸宜(賦也)
璋璋瓉也祭祀之禮王祼以圭瓉諸臣助之亞祼以
璋瓉瓉勺也圭璋其柄也璋比圭得其半故半圭為
璋執璋以亞祼者大宗伯而羣臣在其左右贊祼將
之事者非一人曰奉則謂奉承璋事非謂左右兩人
交奉而内可判也峩峩壮偉之貌髦士俊士言諸臣
之賢也宜猶稱也此章言宗廟之事諸臣之賢者皆
欲在其左右而助之以奉璋也
○淠彼涇舟烝徒楫之(興也)周王于邁六師及之(興意)
淠舟行貌涇水自豳西發源南入於渭武王都鎬在
渭水南則涇舟注渭所以通鎬京也故以涇舟起興
言涇舟順流而下徒衆以楫棹之猶武王往邁而六
師追及之衆歸其德不令而行也自武王伐紂惟用
虎賁三千人其他征伐未有六師盡行者意必以大
狩講武於焦穫者言歟但此詩之意惟以見人心之
歸不必指實事也此章蓋言軍旅之事為士卒者皆
欲從之以往邁也
○倬彼雲漢為章于天(興也)周王壽考遐不作人(興意)
倬大也雲漢天之文也為章于天言其文之高大也
武王老而受命嘗自言綏我眉壽此周王之所謂壽
考也言武王壽考則其德積之悠久斐然有文與天
同其高大人皆鼓舞何有不興起者乎蓋武王得人
心之歸附其原在於作人也
○追琢其章金玉其相(比也)勉勉我王綱紀四方(賦也)○(追音)
(堆)
追雕也金曰雕玉曰琢相質也追琢比功夫之有文
也金玉比生質之夲美也此以自治言也言所以作
人者豈在求之人哉亦惟自治以復其夲體而已我
王指成王綱者舉綱之大䋲以張網之目也紀者理
目之小縷以屬網之綱也綱紀四方惟在於得人心
故戒成王以脩德作人之功勉勉不已然後可以為
四方之綱紀也
棫樸五章章四句
旱麓
經旨曰此亦周公歌武王之德自求多福者以告成
王也蓋四章言騂牡旣載則當自武王為天子尚赤
之後言耳
瞻彼旱麓榛楛濟濟(興也)豈弟君子干禄豈弟(興意)
麓山足也旱麓山麓之不通水泉者榛似栗而小楛
似荆而赤皆賤木而人灌溉之所不及也濟濟滋濡
齊盛之貌君子指武王言旱麓之榛楛夲不資人力
之灌漑而自然有濟濟之盛以喻人之生理自不能
遏也蓋君子有豈弟之德則福禄隨之是以豈弟而
干禄也君子夲無干禄之心猶所謂以堯舜之道要
湯云耳
○瑟彼玉瓉黃流在中(興也)豈弟君子福禄攸降(興意)
瑟縝密貌玉瓉圭瓉也黃流秬鬯也玉瓉貴噐黃流
美酒有玉瓉則自然有黃流之注而黃流不能外玉
瓉矣猶君子有豈弟之德則自然有福禄之降而福
禄不能外豈弟矣此申上章干禄豈弟之意
○鳶飛戾天魚躍于淵(興也)豈弟君子遐不作人(興意)
天地發育萬物生意無所不至故鳶之飛則至于天
魚之躍則在於淵皆自然之生理而吾道之所察也
君子有作人之德則人皆興起無不化而為善如鳶
魚之飛躍於天淵則為察矣此章言武王之德能感
人也感人則人歸所以為福
○清酒旣載騂牡旣備以享以祀以介景福(賦也)
清酒兼祼獻之酒謂鬱鬯并五齊也載盛於尊也騂
牡用之以取膋求神故特言之而自燔膋以至剥烹
禮無不備也故下文以享祀承之此章言武王能感
神也感神則神饗所以助之大福也○清酒騂牡詳
見信南山享祀詳見楚茨各字義
○瑟彼柞棫民所燎矣(興也)豈弟君子神所勞矣(興意)
瑟亦以密言燎者取以供㸑也因上章享祀則有廪
㸑饔㸑而言蓋柞棫小木非美材長育之久至於茂
密則民得以為薪燎以事神况君子有豈弟之德積
久而能作人豈不足以為神所勞乎此申上章言神
所以介景福之意
○莫莫葛藟施于條枚(興也)豈弟君子求福不回(興意)
莫莫說見葛覃條枚說見汝墳葛藟以喻福條枚以
喻君子之德條枚無意於求葛藟猶君子無意於求
福也不回正言其無求福之心也
旱麓六章章四句
思齊
經旨曰此詩歌文王之德而推其夲於閨門也
思齊大任文王之母思媚周姜京室之婦大姒嗣徽音
則百斯男(賦也)
思語辭齊德之一也媚愛也周姜大王之妃大姜也
京周也大姒文王之妃也徽美也百斯男言其子孫
之多舉成數也媚周姜謂致孝也嗣徽音繼大任之
美也百斯男謂不妬而多男曰百者并子孫言之也
此章為文王刑于寡妻而發故推夲大任閨門之教
以見大姒之賢有自也
○惠于宗公神㒺時怨神㒺時恫刑于寡妻至于兄弟
以御于家邦(賦也)
惠順也宗公宗廟先公也時是恫痛刑法也閨門之
中一有欺㒺得罪於神則為神所惡而怨矣為神所
傷而恫矣不欺鬼神所謂惠也隠微之間一毫無愧
如此則能為法於寡妻矣言寡以見其雖寡弱而不
可侮也御臨也自族人而言則曰家自國衆而言則
曰邦近之而至于兄弟遠之而御于家邦皆自刑寡
妻始家齊而後國治也此章要旨在於刑寡妻而已
○雝雝在宫肅肅在廟不顯亦臨無射亦保(賦也)
雝雝和也肅肅敬也在宫和之處也在廟敬之處也
在宫而和常恐其䙝故在宫雝雝之時必有在廟肅
肅之敬然後為不欺鬼神也不顯言人所不見也臨
如臨民臨事之臨言其顯也射與斁同厭也言獨知
之地常若有臨則工夫純而不已矣然兢兢自持不
以已純而忽於保此可見其心之嚴於隠微而閨門
之内所以為寡妻之法者在是矣
○肆戎疾不殄烈假不瑕不聞亦式不諫亦入(賦也)
肆發語辭而有大意戎疾大難如崇侯之讚姜里之
囚密湏之征昆夷之事是也殄絶也烈光假大也瑕
玷也言大難雖不能無而光大之德則無所瑕也蓋
德極其盛遇事而不動心如此聞泛聞於人也諫見
規於人也式合於法也入入於善也文王德性之知
非因事而有假於聞見然其亦式亦入即其不顯亦
臨無射亦保之功也
○肆成人有德小子有造古之人無斁譽髦斯士(賦也)
冠以上為成人小子童子造謂為其業也古之人指
文王無斁不已也髦俊也此章言文王之德純亦不
已故能成就人才使為髦士而皆有美譽也首篇所
謂不顯亦世者蓋在於此○按緜之虞芮質厥成一
章若以屬於此章之下理亦可通
思齊五章二章章六句三章章四句
皇矣
經旨曰此周公叙大王王季文王王迹之所起以告
成王使之所夲也集傳得之
皇矣上帝臨下有赫監觀四方求民之莫維此二國其
政不獲維彼四國爰究爰度上帝耆之憎其式廓乃眷
西顧此維與宅(賦也)○(耆音指)
皇大也赫盛明也監觀莫定也二國夏商也不獲謂
失其道也四國四方之國也究究其極度度其宜皆
言民心謀欲得君而主之也耆與武耆定爾功之耆
同致也憎當作增式以規制言廓以幅員言謂增大
其立國之規模也眷回顧也此者指岐周之地宅居
也此章首言天眷大王使居岐周為根夲之地也
○作之屏之其菑其翳脩之平之其灌其栵啟之辟之
其檉其椐攘之剔之其檿其柘帝遷明德串夷載路天
立厥配受命旣固(賦也)○(屏必郢反)
菑翳皆木之已死者則拔去之灌栵皆木之妄生者
則治平之檉椐無用之木則辟除之使不萌芽檿柘
有用之木則疎剔之使無繁冗此皆通道之事蓋豳
民相從大王遷岐開闢地闢則民可居而道路通也
明德者明德之君即大王也串夷當作昆夷載路即
前篇昆夷駾矣之事大王初遷與姜氏聿来胥宇姜
氏蓋有助焉故言天立厥配以見其有内助之功也
此章言大王定宅於岐而天命始固也
○帝省其山柞棫斯拔松栢斯兑帝作邦作對自大伯
王季維此王季因心則友則友其兄則篤其慶載錫之
光受禄無喪奄有四方(賦也)
省視拔去兑通也柞棫拔而松栢通所謂通道也義
見緜上章作屏脩平啟辟攘剔之事亦此意也帝省
其山如此見周有興起之勢也作邦以後日得天下
言作對以後日配上帝言大伯大王之長子也王季
大王之少子也蓋謂周家配天之業始於大伯王季
也當時大伯以王季之德人心所歸足以任天下之
重而已則恭默無為才略殆不及焉故以國讓王季
使王季為小廉之避則周家之業未必能成而王季
友愛切至因於夲心能體其兄大伯之意遂受而不
辭故周家之慶益篤雖其功業非大伯所為而亦錫
之以光如書所謂於湯有光也舊說以為與其兄以
讓德之光則與孔子所謂民無得而稱者有戾矣蓋
大伯之讓止是家庭常事有何異焉而王季受之亦
不以為將得天下也但原周所以得天下之由則自
王季受大伯之讓始故推及大伯言之自史遷以来
言此事者多失夲意詳見說理會編卷六奄忽也奄
有四方即上文作邦作對也蓋以文王言文王能得
天下之人心即已奄有四方矣此章言文王得國之
事以明周有天下之由
○維此王季帝度其心貊其德音其德克明克明克類
克長克君王此大邦克順克比比于文王其德靡悔既
受帝祉施于孫子(賦也)○(貊音莫)
度華谷嚴氏謂為他人有心予忖度之之度是也上
言帝省其山以功言此言帝度其心以德言貊韓詩
作莫貊其德音者莫然清静而無聲無臭之意蓋王
季此心之微與天通也明明其明德也類肖乎天地
也自其容養而言謂之長自其主宰而言謂之君王
大邦者謂興王業於周也順比以人心言克順能使
人愛也克比能使人從也言王季有明類長君之德
能使人順比以興王業也至于文王其德亦如王季
而無可悔無可悔則無亳髮之慊於心矣故能受天
之福而延及子孫此亦王大邦之意也此章言王季
之德能興王業以貽文王也左傳釋此章度莫明類
長君順比文九字之義語旣強排而文亦繁複今不
從
○帝謂文王無然畔援無然歆羨誕先登于岸密人不
恭敢距大邦侵阮徂共王赫斯怒爰整其旅以按徂旅
以篤周祐以對于天下(賦也)○(共音恭按音遏)
帝謂者言天意知文王也無然者實無也非謂不可
如此也畔援者有畔岸而攀援之人心依於物則有
畔有畔則有援矣文王之心至虛無物何有畔援歆
羡者有歆動而羡慕之也心感於欲則有歆有歆則
有羡矣文王之心至静無欲何有歆羡此所以先登
干岸也誕亦大也而用為發語辭岸即至善之地先
登者猶言先得即先知先覺之謂也惟其心如此所
以至公無私順民好惡而密人肆患不容以不遏也
密近岐而界於戎翟之國在今平凉府涇州距逆也
大邦謂周阮小國共則阮之邑也與密人相鄰殷政
不綱故諸侯放恣而密人敢侵小國然文王已為西
伯則其所專征之地也於是整我之旅以遏密人徂
共之旅整旅之旅文王之旅也徂旅之旅密人之旅
也言旅則不用大衆可知然密人聞文王起兵蓋亦
退去矣此阮人望文王来救者也故曰對于天下天
下之心歸之周祐所以篤也此章言天以文王有德
而使之伐密以得天下之心也
○依其在京侵自阮疆陟我高岡無矢我陵我陵我阿
無飲我泉我泉我池度其鮮原居岐之陽在渭之將萬
邦之方下民之王(賦也)
京周京依其在京言其有根夲可以憑也文王之兵
一出旣遏密人徂共之旅矣乃從阮之疆畔與密相
鄰之處銜枚卧鼓出密人不意而侵之所以示神速
使知懼也然未嘗與戰而密亦不言出降見其已遁
去而小醜不足為慮故遂還師也陟我高岡以下皆
旣還而諭密之辭也蓋使之無陳師於我陵之阿無
飲水於我泉之池且自度岐周之地乃鮮少之原萬
邦所向而下民所歸依此以為根夲孰敢當之以戒
密人之不犯也而密人自此亦靖謐矣此終上章伐
密之事舊說以度鮮原居岐陽為徙都程邑則於上
文伐密之事不相連屬而又不言遷程之詳語亦近
晦竊意大王遷岐經營周悉已歴三世人心安焉遷
國重事也豈可輕議雖民歸漸衆自宜就野受㕓何
必併國邑遷之而况岐陽渭將非遠在故都之外者
乎且不數年而即遷豊豊在岐之東南三百里因滅
崇而以其地作邑焉蓋闢地漸廣而崇之頑民未馴
宜親鎮撫之以定其疆理導其化源為生民計不得
不然耳觀文王有聲之詩歴叙文武豊鎬之遷而不
及於程則遷程之說夲不經見及考史記亦無遷程
之事惟逸周書稱王宅程三年遭天大荒而遷豊蓋
附會也後儒因以程為漢扶風安陵即今咸陽縣又
或以程為畢郢之郢亦皆臆說耳
○帝謂文王予懷明德不大聲以色不長夏以革不識
不知順帝之則帝謂文王詢爾仇方同爾兄弟以爾鉤
援與爾臨衝以伐崇墉(賦也)
予設為上帝之自稱也懷眷念也明德文王之明德
也聲謂言辭色謂容貌夏謂侈大革謂變更不大不
長非但言不大之不長之而已蓋已入於無之意正
所謂無畔援歆羡也此將舉伐崇之事而先言其喜
怒之合於天而無私也仇方指崇也集傳據史記以
為崇侯虎嘗譖西伯於紂紂囚西伯於羑里西伯歸
三年伐崇如此則為私怨矣蓋虎之在崇倚紂為虐
其害民有不可勝言者其譖之也亦忌之也虐民已
甚衆所共讎故曰仇方文王久以西伯專征有功紂
疑已解因崇罪不可赦而伐之非私怒也故又以帝
謂發之見其當伐而伐所以順帝則也兄弟與國也
鉤援雲梯也援引也所以鉤引上城故謂之鉤援臨
臨車在上臨下者也衝衝車從旁衝突者也皆攻城
之具備鉤援臨衝以為攻具亦可見崇之負固矣墉
城也崇詳見文王有聲字義此章言文王伐崇之順
天命也
○臨衝閑閑崇墉言言執訊連連攸馘安安是類是禡
是致是附四方以無侮臨衝茀茀崇墉仡仡是伐是肆
是絶是忽四方以無拂(賦也)
閑閑不暴急也言言使其言語得逹也執訊其所出
降之人當訊問者則執之也連連謂不絶也攸馘謂
訊之而所當馘者安安使安其生而不殺也類謂類
聚所當祀之羣神以告祭非常祭也禡謂祭軍中旗
纛之神也致致其来也附使之来附也茀茀將攻之
時蔽芾之也仡仡城將壊而人心搖也絶滅其國也
忽忽然言其易也此言文王於崇夲無殺戮之心但
示安閑而祭神以致其来附既服則待之以不死也
其負固不服者然後臨城攻之縱兵大伐而城中人
心搖動故其國忽然而滅不勞餘力也當時必崇人
先有出降者文王既以不死處之而崇侯猶負固故
滅之也無侮者懷恩而不敢有侮慢之心也無拂者
畏威而不敢有拂逆之事也順逆之情異而恩威之
感殊此侮拂之所由别也○按左傳文王伐崇三旬
不降退脩教而復伐之因壘而降其序與此詩不合
不必盡以為據也
皇矣八章章十二句
靈臺
經旨曰周人追思文王有臺池鳥獸之樂而又於辟
廱作樂以樂育人材也故作此詩文王存日未嘗稱
王曰王在見其為武王時詩矣
經始靈臺經之營之庶民攻之不日成之經始勿亟庶
民子来(賦也)
臺而曰靈民樂而以明神之靈稱之也靈囿靈沼亦
然經度營表攻作也經始勿亟謂經始之時量工命
日勿急其期非謂文王戒以勿亟也此章言文王作
靈臺而民樂於趨事也
○王在靈囿麀鹿攸伏麀鹿濯濯白鳥翯翯王在靈沼
於牣魚躍(賦也)
囿者築墻為界域而養禽獸於其中也攸伏安於孳
乳而不驚動也濯濯肥澤貌翯翯㓗白貌牣滿也魚
满而躍言多而得其所也此言文王樂臺沼之樂也
○虡業維樅賁鼓維鏞於論鼔鐘於樂辟廱(賦也)○(賁音墳)
虡業懸鐘磬者此編鐘編磬也舉此則八音皆備可
知矣賁大鼔所以鼓衆而興事者也鏞與書笙鏞以
間之鏞同即鏄鐘也論與倫同先後有序之意鼔與
賁鼓不同周禮鼔人所謂以晉鼔鼔金奏者是也鐘
亦從晉鼔以節之大鐘非鏞也蓋以鐘鼔先之而後
作樂鼓鐘鼔每並言之陳氏暘曰樂之作也先鼓以
警戒後鐘以應之意正謂此詳見廟制考義二卷末
於論鼓鐘以上三句但言其設樂噐耳於樂辟廱言
文王自沼囿而至辟廱樂育人材之意未及作樂也
○於論鼔鐘於樂辟廱鼉鼓逄逄矇瞍奏公(賦也)○(逢薄紅反)
鼉象龍形長丈餘聲如鼔皮堅厚故以冐鼔而名鼉
鼔蓋即賁鼔以其大也鼉鼔鼔衆而後矇瞍始奏作
樂之事也蓋至此而後樂始作矣○此詩言文王旣
樂臺池鳥獸夲有萬物各得其所之意而又樂育人
材於辟廱旣久而民猶思之此非文王與民同樂而
能致其然哉
靈臺四章二章章六句二章章四句
下武
經旨曰此美武王能纉大王王季文王之緒也蓋成
王時詩意亦周公所作云
下武維周世有哲王三后在天王配于京(賦也)
下武者不尚武之謂也不尚武則周之哲王皆有文
德者矣王謂武王配對也謂三后德合於天而武王
能配之也京鎬京也蓋武王以武定天下然非其心
之所尚也故特發之以明周之家法惟在於文德也
○王配于京世德作求永言配命成王之孚(賦也)
武王所以能配三后于京者以其志在繼述於先世
之德能起而求之以長言合乎天命故能成王者之
信於天下而配三后也王者之事業莫大於信信則
天下心服而王矣此章言武王所以能合三后之德
也
○成王之孚下土之式永言孝思孝思維則(賦也)
此言武王信孚於天下而為民之法者惟其心長存
於孝耳孝思永則民之為法亦永矣所以為永言配
命也
○媚兹一人應侯順德永言孝思昭哉嗣服(賦也)
媚愛侯維也媚而應之以順其德即是下土式武王
之孝也昭即其孝之著也服事也謂嗣先世之事也
此覆說上章之意
○昭兹来許繩其祖武於萬斯年受天之祜(賦也)
兹即上章之哉蓋聲相近而通用也来来世也許陳
氏以為語助也繩者以為凖繩而取正也武迹也繩
祖武即上章所謂嗣服也言武王之德所以昭明於
来世者亦惟繩其祖武而已故萬年之久能受天祜
見其德之昭明其福悠久無疆也
○受天之祜四方来賀於萬斯年不遐有佐(賦也)
賀朝賀也遐何佐助也言無不助周也此申上章受
福無疆之意
下武六章章四句
文王有聲
經旨曰此詩專叙文王遷豐武王遷鎬之事明其皆
以得民心而為君也
文王有聲遹駿有聲遹求厥寧遹觀厥成文王烝哉(賦也)
遹與聿同發語辭駿大也烝之訓君蓋夲爾雅竊意
烝衆也得衆然後可以為君故直以為君耳此章言
文王以安民觀成功而聲名洋溢所以為君也
○文王受命有此武功既伐于崇作邑于豐文王烝哉
(賦也)
受命者以安民而受命也有武功以起伐崇而作豐
邑非以武功為重也豐即崇地文王既滅崇則拓地
漸廣而其民未馴宜親撫治之故徙居焉而文王之
澤所及益遠矣蓋自岐周而遷豐也逸周書稱王宅
程三年遭天大荒而遷豐其說妄矣說見皇矣此章
言文王受命遷都而德澤及遠也
○築城伊淢作豐伊匹匪棘其欲遹追来孝王后烝哉
(賦也)
淢城溝也方十里為成成間有溝深廣各八尺則方
圍四十里城之大者也匹稱謂禮所得為稱上公之
制也欲謂廣都邑以自侈大之欲也追来孝者謂追
先人来及之孝也興王之夲在此故曰王后此章言
文王之築豐邑夲繼志而興王業也
○王公伊濯維豐之垣四方攸同王后維翰王后烝哉
(賦也)
公功也濯者洗濯一新之意垣即城也豐之有垣以
為保障此王功之所以一新而四方人心歸向皆以
文王為楨榦言楨榦則所以為垣之夲在人矣稱王
后與上章意同此章言文王為人所倚仗而莫不歸
心也
○豐水東注維禹之績四方攸同皇王維辟皇王烝哉
(賦也)
豐水東北流經豐邑之東入渭而注於河此便於舟
楫之道而禹功正欲便民如此也武王起於豐邑以
有天下四方於此来同而武王遂得為君故稱皇王
變王后言皇王者一統天下則其事又大也自其根
基之積厚有所樹立而言謂之后自其德業之顯著
無不遍覆而言謂之皇此其所以為文王武王之别
也此章言豐水係於王業之成而為下章遷鎬張夲
也
○鎬京辟廱自西自東自南自北無思不服皇王烝哉
(賦也)
鎬在豐東武王既有天下而始遷之以其地為四方
舟楫之所便所以親諸侯也既遷而即為辟廱以講
學行禮則所以綏文德者莫切於此此人心之所以
無不心服而德教溢乎四海矣自西自東自南自北
者以四方来同者言也心服故曰思
○考卜維王宅是鎬京維龜正之武王成之武王烝哉
(賦也)
考稽也考於人心也人心順則為吉兆矣於是以龜
决而正之而武王乃居鎬京以成龜兆之吉也蓋承
上章而言其遷鎬夲於天定而王業成也
○豐水有芑武王豈不仕詒厥孫謀以燕翼子武王烝
哉(賦也)
芑嘉榖白粱粟也詳見七月字義仕事也燕燕安之
道也翼如輔翼之翼子指成王言豐水夲出嘉榖可
以久居而武王所以不有事於豐者正欲貽其孫以
久遠之謀也久遠之謀惟以燕安之道輔翼其子耳
蓋惟得人心之歸然後可以燕安故鎬京之遷所以
順四方之心也文王之在豐非不順人心者但為方
伯四方雖同其至有時都於豐水上流舟亦足以容
矣及武王為天子則四方之同来者益衆故於豐之
下流為尤便也於是遂以宅鎬京為首務詩人以豐
水東注言於武王其有以哉
文王有聲八章章五句
詩說解頥正釋卷二十三
