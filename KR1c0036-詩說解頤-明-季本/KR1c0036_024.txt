詩說解頥正釋卷二十二明季本撰
都人士
經旨曰此必東遷之後東都之人思西周之盛而為
此詩也有似於王風耳
彼都人士狐裘黃黃其容不改出言有章行歸于周萬
民所望(賦也)
彼都自東都言故以西都為彼都也士謂男子也貴
賤之通稱狐黃者多黃狐裘庶人所得通用非貴服
也周忠信也忠信則其德無闕故謂之周容不改容
有常也言有章言順序也行歸于周德無闕也此章
言士之有恒心者其知禮義如此
○彼都人士臺笠緇撮彼君子女綢直如髮我不見兮
我心不悅(賦也)
臺笠出田時所戴也以在野言緇撮居家時所戴也
以在國言皆謂庶人君子女者當時人人有君子之
行故女為君子之女綢密也綢直以髮言謂但如其
髮之綢直以為髻不用髢為高髻也此章言民俗之
樸素如此
○彼都人士充耳琇實彼君子女謂之尹吉我不見兮
我心苑結(賦也)
琇與淇奥琇瑩之琇同充耳琇實謂惟以琇為充耳
而尚實無他華美也吉與姞同尹姞二大族之以賢
稱者但言尹姞而装餙之不尚華麗可知矣苑屈也
此章言貴族之服餙其不侈如此
○彼都人士垂帶而厲彼君子女卷髮如蠆我不見兮
言從之邁(賦也)
帶大帶孔氏曰禮大帶垂三尺者是也而當作如厲
者從其垂下如將履之有危厲之意焉卷髮者自髮
之不綢直者言也蠆螫蟲尾長而其末楗然似髮之
上曲者盖髮長則斂而短者則因曲以為餙一順自
然也此緫上二章發其所未盡之意
○匪伊垂之帶則有餘匪伊卷之髮則有旟我不見兮
云何旴矣(賦也)
旟揚盱望也此承上章而言古之為容者惟從其自
然不事脩餙也觀此則東周服餙之盛奢而不中禮
者多矣
都人士五章章六句
此詩於男皆曰人士以男皆有士行也於女
皆曰君子女以女皆賢父之所生也亦可以
見民俗之皆善矣然特舉尹姞二姓以言女
盖尹氏之賢著於吉甫姞氏之賢著於蹶父
皆宣王時人也意此二姓具有姆儀故娶女
者稱重耳然則此詩所謂彼都其在宣王之
世歟
采綠
經旨曰此婦人因其夫約歸過期而待之之詩也似
當為風耳
終朝采綠不盈一匊予髮曲局薄言歸沐(賦也)
自旦至食時為終朝綠即菉一名王芻俗呼木賊兩
手曰匊局卷也綠澁礪之草可以洗攪故采之綠本
易得終朝采之而不盈一匊為夫有期而汲汲欲歸
沐也女為悅已者容久不櫛而髮曲局則非所以為
容故沐以待夫耳此以方及五日之期言也
○終朝采藍不盈一襜五日為期六日不詹(賦也)
藍染草即今之靛襜衣蔽前當蔽膝之處而非蔽膝
也詹與瞻同上言采綠此言采藍必采藍在六日不
詹之後矣
○之子于狩言韔其弓之子于釣言綸之繩(賦也)
理絲曰綸此追言其夫平日在家時如此非謂欲與
之俱也
○其釣維何維魴及鱮維魴及鱮薄言觀者(賦也)
此承上章言其夫平日釣魚以歸亦略與我觀之其
親厚如此則今日之歸安得而不早待乎
采綠四章章四句
黍苖
經旨曰宣王時以謝為荆徐要衝之地封申伯於此
以鎮撫南國因平淮之後召穆公在江漢先使營謝
而南行之士將歸故作此詩以美其成功也南行之
士止為城謝而發非從召穆公之在江漢者也
芃芃黍苖隂雨膏之(興也)悠悠南行召伯勞之(興意)
悠悠遠行意北自鎬京至謝故曰南行此章總言召
公能慰勞南行之士使忘其勞也
○我任我輦我車我牛我行既集盖云歸哉(賦也)
我南行之士自謂也任負任者輦人輓車司馬法曰
周十五人而輦即謂此也車大車任重載者即牛車
也盖以將車者言車中有牛而將之也下云牛以牽
傍者言也在前曰牽在傍曰傍牛不在轅中者則别
牽傍之故車與牛分而為二也此皆工作所需之噐
具如司馬法所謂斧斤鑿鋤之類則以民間之役車
載之不在天子萬乘内之車也盖必賃於民者古者
寓兵於農但出車乘而已無别賦也盖者不定之辭
謂將歸而尚在謝也
○我徒我御我師我旅我行既集盖云歸處(賦也)
徒衆也謂步行從車者御謂御兵車者師以合聚言
旅以部分言周禮司徒五卒為旅五旅為師亦此意
也皆言從行者事畢而可以歸之意○上章任輦車
牛言載噐具之役車此章徒御師旅言受工役之士
卒皆自周調發而不以勞謝民盖先王調兵之制多
自京師而不徵發於諸侯之國詳見讀禮疑圖卷三
○肅肅謝功召伯營之烈烈征師召伯成之(賦也)
肅肅嚴正貎謝申伯之所改封即今信陽州屬汝寧
府說見王風揚之水營治也謝功之營不但築城邑
而已凡疆理之事皆在其中矣此以征師之我行既
集者歸於召伯謝功之成也
○原隰既平泉流既清召伯有成王心載寧(賦也)
土治曰平水治曰清原隰既平以田野言泉流既清
以溝洫言相其原隰之宜通其水泉之利則謝民得
以遂其生矣召伯以此成功則王心豈不寧哉亦以
見宣王之志惟在於安民也
黍苖五章章四句
此詩當在崧高之前本一類也
隰桑
經旨曰此婦人於蠶桑之時得見其夫而作此詩盖
有似於風也
隰桑有阿其葉有難(興也)既見君子其樂如何(興意)○(難乃多反)
隰下濕宜桑之地也阿美貎難盛貎皆枝葉條垂之
狀君子指夫言盖感桑之方盛而以得見君子為樂
也
○隰桑有阿其葉有沃既見君子云何不樂(賦也)
沃光潤貎
○隰桑有阿其葉有幽(興也)既見君子德音孔膠(興意)
幽黑色桑茂盛則色黑德音者德惠之言也孔膠者
謂甚固而不變其初心也
○心乎愛矣遐不謂矣中心藏之何日忘之(賦也)
心乎愛者婦人自言其愛之出乎心也遐何謂言也
遐不謂者不能言其所愛也中心藏之者藏其愛也
何日忘之者久於愛而無以自解也盖愛本難言故
既見君子而欲言不能也則有中藏於心而已其愛
之真切何如哉此惟婦人於夫方有此情若以語懷
賢則恐未必然耳
隰桑三章章四句
白華
經旨曰幽王嬖褒姒而黜申后故申后怨而作此詩
也然惓惓望王之正家而自咎其不能感動亦可謂
怨而不怒矣
白華菅兮白茅束兮(比也)之子之遠俾我獨兮(賦也)
白華野菅也似茅而滑澤無毛根下五寸中有白粉
者柔韌宜為索白華已漚則為菅有為索之用而白
茅則不可用也白華為白茅所束猶嫡為妾所制而
不得有為也之子指幽王遠謂遠我而親褒姒也遠
則獨處矣
○英英白雲露彼菅茅(比也)天步艱難之子不猶(賦也)
茅菅即束菅之茅謂褒姒也天無雲則有露有雲則
無露白雲水土輕清之氣未為層雲也而英英如花
朵然則尤輕而不蔽明矣故其氣薄而易散是將不
露而猶露也以比幽王恩澤之偏於褒姒雖欲不施
而不能止也天步猶天運天步艱難以天下將亂言
此宜正身齊家以為治國之本而王不之圖乃嬖褒
姒何哉
○滮池北流浸彼稻田(比也)嘯歌傷懷念彼碩人(賦也)
滮池盖近豐之池豐水北流入渭者也池非大水對
碩人而言小大之别也碩人者以其有天下國家之
責而言指幽王王本碩人宜有大恩澤以遍及於物
者而不如滮池之浸稻田即此一念之偏不能正國
之所係也碩人如此安得不嘯歌而至於傷懷哉
○樵彼桑薪卬烘于煁維彼碩人實勞我心(賦也)
樵采也桑非可以為薪言桑薪則無薪可燎而采桑
以供薪也卬我烘燎也煁孔氏以為今火爐也言被
黜獨處采桑薪以自供見王之恩澤不加而使我自
苦之甚也
○鼓鐘于宫聲聞于外(比也)念子懆懆視我邁邁(賦也)
宫深密之地言鼔鐘于深宫必聲聞于外以比中有
實德則王必知之而有感動也懆舊云七到反孔氏
䟽亦作慘而以慘慘釋之於義為長此盖反躬自責
之辭程子曰此章自傷其誠意之不能動王也懆懆
然憂戚而曾不能感動視我邁邁而去
○有鶖在梁有鶴在林(比也)維彼碩人實勞我心(賦也)
鶖秃鶖也陸農師曰一名扶老狀如鶴而大赤目頭
高八尺好㗖蛇色青鶖似鶴而貪濁非鶴比也今鶖
據魚梁而飽鶴遠引在林而饑以比褒姒進而申后
黜碩人不當如此也
○鴛鴦在梁戢其左翼(比也)之子無良二三其德(賦也)
鴛鴦有定偶之鳥戢其左翼以依雄也說見鴛鴦篇
言我常依王而王自二三其德耳
○有扁斯石履之卑兮(比也)之子之遠俾我疷兮(賦也)○(扁音)
(褊)
扁卑貎疷病也人履扁石而卑以比寵妾而賤自賤
如此豈碩人所宜哉故我以遠我為病者非為我之
失愛也正以王自賤則失其所以為尊耳
白華八章章四句
緜蠻
經旨曰賢者感大夫下士禮意之厚而不敢辭故作
此詩觀其命後車載之則大夫必先驅以親造其廬
矣
緜蠻黃鳥止于丘阿(興也)道之云遠我勞如何飲之食之
教之誨之命彼後車謂之載之(興意)
緜蠻鳥聲土一成曰丘阿丘之曲中偏僻之地人所
不見也我勞如何者謂道遠不勝其勞也後車副車
也
○緜蠻黃鳥止于丘隅(興也)豈敢憚行畏不能趨飲之食
之教之誨之命彼後車謂之載之(興意)
丘角曰隅亦人所不見之處憚辭難也趨疾行也不
能疾行亦畏勞之意
○緜蠻黃鳥止于丘側(興也)豈敢憚行畏不能極飲之食
之教之誨之命彼後車謂之載之(興意)
丘傍曰側亦人所不見之處極謂極力以往則勞矣
○此詩三章皆以黃鳥起興言黃鳥止於人所不見
之處以喻賢者遁迹山林之間則於時事邈乎其不
相及矣而衰廢之身憚於遠出有不勝疾驅極力之
勞者但今飲我食我教我誨我又命後車載我則所
以禮我者至矣如之何其可恝然乎哉
緜蠻三章章八句
瓠葉
經旨曰此士庶人飲酒常用之樂歌非必天子諸侯
之燕會也
幡幡瓠葉采之亨之君子有酒酌言嘗之(賦也)
幡幡翩翻之貎以未采時言也瓠葉初生時熟之可
以為葅嘗嘗酒也
○有兔斯首炮之燔之君子有酒酌言獻之(賦也)
兔以首言猶數魚以尾也獻者以酒酌賓也
○有兔斯首燔之炙之君子有酒酌言酢之(賦也)
酢者賓既卒爵而酌以報主人也
○有兔斯首燔之炮之君子有酒酌言醻之(賦也)
醻者欲以醻賓而先自飲以導之也○此章以瓠葉
為葅以兔為殽品物甚薄而賓主以是成獻酢醻之
禮而誠敬盡焉固不在於籩豆之旅陳也禮與其奢
也寧儉苟無誠敬以將之雖多亦奚以為哉
瓠葉四章章四句
漸漸之石
經旨曰將帥出征經歴險阻不堪勞苦而作此詩蓋
有似於風也
漸漸之石維其高矣山川悠遠維其勞矣武人東征不
遑朝矣(賦也)
漸漸高峻貌武人將帥也石之高峻人馬所難行也
朝晨初也當晨初即已不暇勞可知矣
○漸漸之石維其卒矣山川悠遠曷其沒矣武人東征
不遑出矣(賦也)
卒與崒同崔嵬也謂山巔之末沒盡也不遑出謂深
入而不能出也自不遑朝而至於不遑出則中間所
歴之險阻亦多矣
○有豕白蹢烝涉波矣月離于畢俾滂沱矣武人東征
不遑他矣(賦也)
蹢蹄烝衆也離歴月所宿也豕汙於塗不見蹢白久
雨停潦多故涉水濯其塗而見蹢之白也月離畢詳
見說理會編十五卷謂其所值之時適當多雨之候
故滂沱耳與書洪範星有好雨義同此皆既雨之事
非將雨之候也遇雨如此甚切武人東征之憂豈暇
於他及哉承上章不特經歴險阻而已且又有遇雨
之苦焉
漸漸之石三章章六句
苕之華
經旨曰喪亂之餘百物凋耗君子不忍見之故作此
詩盖亦風也
苕之華芸其黃矣(比也)心之憂矣維其傷矣(賦也)
苕陵苕也即今紫葳蔓生附喬木之上其葉紫赤而
繁將落則全變而黃苕華將落則黃以比周室將亡
慘然憔悴也傷者傷周室之將亡也
○苕之華其葉青青(比也)知我如此不如無生(賦也)
華已落盡惟葉青青以比周之人物已盡所存者一
虚域耳我本不意所遇之世如此若知我如此則不
如無生謂生則不忍見也
○牂羊墳首三星在罶人可以食鮮可以飽(賦也)
牂羊牝羊也墳大也羊瘠則首大牝羊瘠則不能孕
而將無遺種矣罶無魚動水而見三星則魚將絶矣
盖羊食百卉乃肥歲荒草木皆瘁羊所以瘠也魚與
蝗本一種歲荒盡化為蝗魚所以少也時之飢饉甚
矣人之可以食者猶鮮可以飽况本無食可頼者乎
此我心之所以憂傷而不忍見也
苕之華三章章四句
何草不黃
經旨曰周道衰微征役不息行者苦之故作是詩盖
王風也
何草不黃(興也)何日不行何人不將經營四方(興意)
草衰則黃枯槁之色也將奉行也經營四方言征夫
從將帥所統以經營四方之事也
○何草不玄(興也)何人不矜哀我征夫獨為匪民(興意)○(矜與)
(鰥同)
玄赤黑色草既黃而玄腐敗之色也矜韓詩作鰥
○匪兕匪虎率彼曠野哀我征夫朝夕不暇(賦也)
兕有力而善觸虎有力而善噬以比勇悍之士能攻
戰者謂兕虎而循行曠野乃其宜也今征夫力皆不
如兕虎而亦使之行於曠野朝夕不暇豈不可哀哉
○有芃者狐率彼幽草(興也)有棧之車行彼周道(興意)
芃尾長貌狐有狡計能避患而率由幽草之中常自
逸也棧旁有架貌此即役車非周禮士所乘之棧車
也乘此車行於周道者皆愚弱之民非若狐之能避
於幽草者也此其所以匪兕虎而可哀也歟
何草不黃四章章四句
詩說解頥正釋卷二十二
