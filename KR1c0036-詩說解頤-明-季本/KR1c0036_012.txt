詩說觧頥正釋卷十明季本撰
唐
鄭氏詩譜曰唐者帝堯舊都之地今曰太原晉陽是
堯始居此後乃遷河東平陽成王封母弟叔虞於堯
之故墟曰唐侯南有晉水至子爕改為晉侯其封域
在禹貢冀州太行恒山之西太原大岳之野至曾孫
成侯南徙居曲沃近平陽焉華谷嚴氏曰成王封弟
叔虞於堯之墟曰唐侯其子爕以晉水所出改為晉
侯晉陽實晉水所出則唐叔虞之始封在晉陽矣唐
以堯得名晉以水得名其地一也晉之遷徙不一歴
歴可考自叔虞始封於晉陽其後三世至成侯自晉
陽徙曲沃八世至穆侯自曲沃徙絳十世至昭侯自
絳徙翼自昭侯以曲沃封桓叔至其孫武公併晉又
自曲沃徙絳集傳曰其地土瘠民貧勤儉質朴憂深
思遠有堯之遺風焉其詩不謂之晉而謂之唐蓋仍
其始封之舊號耳今按經之所錄必唐時詩非晉後
詩也故以唐名而今亦非舊次矣晉陽即今太原府
治曲沃今為觧州聞喜縣絳翼俱在翼城縣東南屬
平陽府
蟋蟀
經旨曰國人乘農隙燕樂而不敢過於荒也故作詩
以警戒之如此
蟋蟀在堂歲聿其莫今我不樂日月其除無已大康職
思其居好樂無荒良士瞿瞿(賦也)
歲暮云者即豳風七月所謂十月蟋蟀入我牀下曰
為改歲之意也除去也大康過於樂也職主也瞿瞿
懼貎即無荒之意惟良士能之欲取以為法也
○蟋蟀在堂歲聿其逝今我不樂日月其邁無已大康
職思其外好樂無荒良士蹶蹶(賦也)
外餘也謂思慮之所不及者蹶蹶恐有顛蹶而以為
懼也
○蟋蟀在堂役車其休今我不樂日月其慆無已大康
職思其憂好樂無荒良士休休(賦也)
役車庶人收納禾稼之車即牛車也詳見大車字義
慆過也休休以安為念亦懼意也集傳釋此似未盡
耳
蟋蟀三章章八句
山有樞
經旨曰此刺儉而不中禮之詩非謂可以及時而樂
也與前篇蟋蟀之指大不侔集傳以為答前篇之意
失之遠矣
山有樞隰有榆(興也)子有衣裳弗曳弗婁子有車馬弗馳
弗驅宛其死矣他人是愉(興意)○(婁音縷)
樞荎今刺榆也為茹美滑榆種頗多但皮理異耳此
與樞對則榆之白而為枌者故陸璣遂謂榆為白枌
也曳拖地也婁曳而至於褸裂也宛坐見貎愉樂也
○山有栲隰有杻(興也)子有廷内弗洒弗埽子有鐘鼓弗
鼓弗考宛其死矣他人是保(興意)
栲山木也爾雅謂之山樗陸璣則以為誤而曰栲葉
如櫟木皮厚數寸可為車輪或謂之栲櫟杻檍也葉
似杏而尖色白皮正赤多曲少直材可為弓弩幹廷
内謂堂寢也洒埽以水濕地而掃之也考擊也保居
而有之也
○山有漆隰有栗(興也)子有酒食何不日鼓瑟且以喜樂
且以永日宛其死矣他人入室(興意)
君子無故琴瑟不離於側故曰日鼔瑟人多憂則日
短惟飲食作樂可以永長此日也華谷嚴氏謂來日
已短宜及今作樂以引延此日非也○此篇以山有
樞栲漆隰有榆杻栗興子有衣裳車馬廷内鐘鼓酒
食相應惟在有字大意言天地變化草木蕃未嘗閉
而不發也人於衣服車馬宫室噐具飲食凡禮所當
為者乃皆閉而不用徒自憂苦略無隨時自得之意
何哉惟其富而不好禮故鄙吝至於如此耳故詩以
刺褊狹固陋之人則可若以為人不可不及時為樂
則將使人荒寧自肆非所以為訓矣
山有樞三章章八句
揚之水
經旨曰此諸侯訪賢者於其所居之地而咨其密謀
之詩也舊說以為國人將叛歸桓叔而作則害義傷
教之甚不可以為訓矣
揚之水白石鑿鑿(興也)素衣朱襮從子于沃既見君子云
何不樂(興意)
鑿鑿巉巖貎素衣朱襮諸侯自言其所服也此中衣
以布為之素衣而露襮則袒而見美矣子指賢者即
君子也沃賢者所居之地
○揚之水白石皓皓(興也)素衣朱繡從子于鵠既見君子
云何其憂(興意)
皓皓㓗白也繡襮之繡領也鵠亦賢者游息之地蓋
其所居在沃而游息或在鵠也
○揚之水白石𥻘𥻘(興也)我聞有命不敢以告人(興意)
𥻘𥻘水流石間而有𥻘也命賢者之教命也○此篇
皆以水石起興蓋指賢者所居水石之間又以見其
悠揚之中常存剛介也諸侯親至其地而訪之以得
見為幸及聞其教命但中心藏之而不敢以告人蓋
賢者因諸侯求見之誠而其言痛切時弊諸侯恐其
為人所忌故不敢泄也非真心求治者能如是乎
揚之水三章二章章六句一章四句
椒聊
經旨曰此美德盛而致宗族蕃衍也小序以為君子
見沃強盛知其蕃衍則桓叔之簒竊何足以語碩大
之德哉辯說固已不信其然矣
椒聊之實蕃衍盈升(比也)彼其之子碩大無朋(賦也)椒聊且
遠條且(比也)
椒𣗳似茱萸有針刺其實味辛而香烈聊語助辭盈
升一捋即盈升言其多也遠條長枝也之子指君而
言碩大者推親親之愛以及於人而成其大德也無
朋者言其無朋比之私也
○椒聊之實蕃衍盈匊(比也)彼其之子實大且篤(賦也)椒聊
且遠條且(比也)
篤厚也言德積之厚也○此詩以椒實比宗族之蕃
衍而言其君有碩大之德所致故又即椒聊而嘆之
以條之遠者明其蕃衍也
椒聊二章章六句
綢繆
經旨曰此女悦男之詩亦淫風也
綢繆束薪三星在天今夕何夕見此良人子兮子兮如
此良人何(賦也)
綢繆猶纏綿也良人指男子子女子自稱也
○綢繆束芻三星在隅今夕何夕見此邂逅子兮子兮
如此邂逅何(賦也)
芻草也邂逅不期之會女遇男而悦也
○綢繆束楚三星在戶今夕何夕見此粲者子兮子兮
如此粲者何(賦也)
戶室戶也粲舊說以女三為粲故指女言竊意男子
亦可以為粲如束晢補亡詩所謂粲粲門子是也○
束薪芻楚以綢繆其所居上可以見三星則非富家
深密之室矣詳觀詩意當是滛風也
綢繆三章章六句
杕杜
經旨曰此詩之意欲人厚於兄弟而篤親親之恩非
真無兄弟而自傷其孤特也但不知其何所指耳
有杕之杜其葉湑湑(興也)獨行踽踽豈無他人不如我同
父嗟行之人胡不比焉人無兄弟胡不佽焉(興意)○(比毗志反)
(後凡親比之比並同)
杕特生也杜赤棠也說見甘棠湑湑潤澤貎踽踽無
所親貎行之人非同父也比親也佽助也
○有杕之杜其葉菁菁(興也)獨行睘睘豈無他人不如我
同姓嗟行之人胡不比焉人無兄弟胡不佽焉(興意)
菁菁茂盛貎睘睘無所依貎同姓以同宗言亦謂兄
弟也行之人非同姓也○言杕杜雖特生亦有湑湑
菁菁之葉以庇本根人苟獨行而無兄弟則無庇矣
見人不可無兄弟也非兄弟則為行路之人矣行路
之人相遇何嘗相親比乎其所以不相比者正為人
之無兄弟者不相助所以為行之人也此即常棣所
謂雖有良朋况也永歎之意
杕杜二章章九句
羔裘
經旨曰此國人美大夫能順民心而為治也
羔裘豹袪自我人居居豈無他人維子之故(賦也)
袪詳見遵大路字義居居各安其所也
○羔裘豹褎自我人究究豈無他人維子之好(賦也)○(褎與)
(䄂同)
究究各盡其分也好言其善也○大夫治民能順所
欲故國人稱之曰服此羔裘者從我所欲而為治故
人人各安其所各盡其分而他人之分治者亦體大
夫之意而皆有恩及人故曰豈無他人然皆大夫之
所倡率也故特歸美焉
羔裘二章章四句
鴇羽
經旨曰民困於征役而不得以飬其父母故作此詩
以叙其無所控愬之情也觀王事靡盬之言意其當
為王風而誤入於唐耳
肅肅鴇羽集于苞栩(比也)王事靡盬不能蓺稷黍父母何
怙悠悠蒼天曷其有所(賦也)
肅肅羽聲鴇鳥名似鴈而大無後趾集止也苞叢生
也栩柞也非櫟也詳見綿字義鴇本水鳥性不𣗳止
以下無可棲之地而集於苞栩之上如易所謂鴻漸
於木或得其桷以比民之性本欲安居而久勞征役
急於求息也王事以周室言盬從監從古乃監視古
昔之義靡盬則視古不若謂世道之亂也怙恃也謂
恃子以養也無所控愬則歸之天而已後二章義同
○肅肅鴇翼集于苞棘(比也)王事靡盬不能蓺黍稷父母
何食悠悠蒼天曷其有極(賦也)
棘小棗極所至之處也
○肅肅鴇行集于苞桑(比也)王事靡盬不能蓺稻粱父母
何嘗悠悠蒼天曷其有常(賦也)
行列也常復其常也○黍稷稻粱詳見七月字義
鴇羽三章章七句
無衣
經旨曰此美賢士在下位者德稱其服之詩也
豈曰無衣七兮不如子之衣安且吉兮(賦也)
○豈曰無衣六兮不如子之衣安且燠兮(賦也)
七六皆受命之數按周官典命侯七命王之卿六命
内外之爵惟上公九命王之公八命然異數不常加
人也故舉侯之七命卿之六命者以言其服之為貴
耳凡輿服等威上得以兼乎下故七命者得服七等
之衣六命者得服六等之衣蓋畿外之侯畿内之卿
受天子之命其貴至於七六之數而服其服者亦常
有之但不如子之安而吉且燠耳蓋賢者德稱其服
其心無愧也子必指賢而在下位者今亦不知其的
為何人矣
無衣二章章三句
有杕之杜
經旨曰此寒士好賢真切之詩也集傳得之序以此
亦為刺晉武公而作可發一笑唐風不過十二篇而
連及曲沃武公者十居八九豈其國止有武公可言
邪其識之陋亦甚矣
有杕之杜生于道左(比也)彼君子兮噬肯適我中心好之
曷飲食之(賦也)○(飲音蔭食音翤後凡取飲之食之之義者並同)
杕杜獨生道旁言其蔭不足以休息以比己之寡弱
不足以致賢者也噬發語辭
○有杕之杜生于道周(比也)彼君子兮噬肯來遊中心好
之曷飲食之(賦也)
周曲也
有杕之杜二章章六句
葛生
經旨曰此婦人以其夫征役或至喪亡而誓死以守
之之詩也程子以為此詩思存者非悼亡者而華谷
嚴氏則直以為悼亡今觀詩意角枕錦衾之粲爛夏
日冬夜之懷思豈悼亡者之所宜言乎但曰予美亡
此則知其或已喪亡而心猶冀其歸也其情亦可哀
矣
葛生蒙楚蘞蔓于野(比也)予美亡此誰與獨處(賦也)
蘞草名似栝樓葉盛而細葛蒙楚而蘞蔓野以比己
死則覆楚葬野之意予美亡此者謂其夫或喪亡也
誰與獨處程子曰誰與乎獨處而已
○葛生蒙棘蘞蔓于域(比也)予美亡此誰與獨息(賦也)
域瑩域指墓而言蓋婦已期於死矣
○角枕粲兮錦衾爛兮予美亡此誰與獨旦(賦也)
角枕猶言角巾言其方也粲爛皆華美鮮明之貎獨
旦獨處至旦也角枕錦衾非縞素之服故不可言於
夫亡
○夏之日冬之夜百歲之後歸于其居(賦也)
夏日冬夜言其永也居以墳墓言
○冬之夜夏之日百歲之後歸于其室(賦也)
室以塚壙言
葛生五章章四句
采苓
經旨曰此賢人被䜛退隱首陽而作此詩也
采苓采苓首陽之巔人之為言苟亦無信舍旃舍旃苟
亦無然人之為言胡得焉(賦也)○(舍音捨後凡捨置之舍並同)
苓即簡兮隰有苓之苓首山名即禹貢雷首在平陽
府蒲州東南山南曰陽巔山頂也苟猶言或者不敢
必焉之辭也旃之也苟亦無然蒙上三句之意
○采苦采苦首陽之下人之為言苟亦無與舍旃舍旃
苟亦無然人之為言胡得焉(賦也)
苦即邶谷風荼苦之苦與許也
○采葑采葑首陽之東人之為言苟亦無從舍旃舍旃
苟亦無然人之為言胡得焉(賦也)
葑即邶谷風采葑之葑○賢人被䜛隱於首陽而言
采苓采苦采葑以供食亦無不樂但人之為言或有
不可信者謂不必其皆實也若舍之而或不以為然
則人之為言豈有得行者哉正以其必可信而略無
所疑故人得以行其言耳不為必然之辭而曰苟者
不敢自决其無招謗之實而欲人之少加察也婉而
不迫亦可見其心氣之和平矣
采苓三章章八句
詩說解頥正釋卷十
