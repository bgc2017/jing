厚齋易學卷三十八宋馮椅撰
易外傳第六
象上贊(泰至觀)
天地交泰后以財成天地之道輔相天地之宜以左右
民
后君也天子諸侯之通稱財今裁相去聲左右今佐
佑天之氣下交於地地之氣上交於天天地之氣中
和所以為泰也為君者於是以天地造化之運財而
成之然後隨其所宜輔而相之凡以左右扶翊天下
之民由其道遂其宜無過不及以歸於中和也財成
謂一歲則財成春夏秋冬四時則財成孟仲季三月
一月則財成二節六候而輔相左右則如堯典之羲
和吕春秋之月令是也毛伯玉曰乾坤相交和之至
也隂陽適停中之至也由中以為和由和以為泰財
成說本朱子
拔茅征吉志在外也
拔茅征吉初九象占志在外也泰三隂三陽以交為
義不為二三陽爻所隔與四相應志於上復故曰在
外
包巟得尚于中行以光大也
包巟得尚于中行九二象占以光大也舉上下二句
則全爻之義皆在其中泰之為卦莫尚此爻故曰光
大陽明中正之象
无往不復天地際也
无往不復九三象天地際也交際之際
偏偏不富皆失實也不戒以孚中心願也
偏偏不富六四象占皆失實也皆者三隂同志之辭
陽為實上卦皆无陽故曰失實不戒以孚占中心願
也二隂樂於下復
以祉元吉中以行願也
以祉元吉六五占中以行願也得中則吉女之有行
生而願為之有家也六自五而復二猶女子之行歸
於夫家乃所願也
城復于皇其命亂也
城復于皇上六象其命亂也事至於更則其邑人已
不聽命矣亂謂不歸一也
天地不交否君子以儉德辟難不可榮以禄
都聖與曰天地不交之時陽已事而揫斂不榮其末
而將反其本故君子法之朱子曰收斂其德不形於
外以辭小人之難人不得以禄位榮之毛氏曰自象
言之則以不交為否因其象而用之則以不交為宜
遠而去之如天地之相絶所以身名俱全也李季辨
曰君子處亂世之道程可久曰畏小人之禍也使人
懷此心則傾其否者誰乎六爻之間君子之可以有
為者不一而足也竊謂可以有為者在位之君子不
交而退辟者在下之君子唯其時物也
拔茅貞吉志在君也
拔茅貞吉初六象占志在君也乾在上君道也志於
上交非謂九五
大人否亨不亂羣也
大人否亨六二占不亂羣也語曰入鳥不亂行入獸
不亂羣郭子和曰不亂羣者如鷹鸇鳥雀必不可同
羣伯夷不立於惡人之朝不與惡人言是也
包羞位不當也
包羞六三象占位不當也不當則不安其位故包二
隂以進
有命无咎志行也
有命无咎九四象占志行也荀氏諝曰志行乎羣隂
大人之吉位正當也
大人之吉九五占
否終則傾何可長也
否終則傾釋上九傾否
天與火同人君子以類族辨物
天與火同人正義曰天體在上火又炎上此其同也
因六二中在人故曰同人張舜元曰乾離謂之同人
氣皆上行陽也陽為善故以无所不同為亨有所同
為吝坎坤謂之比氣皆下趣隂也隂或流為不善故
以有孚比内比賢顯比為吉匪人為傷君子以類族
辨物唯六二一爻為隂物五陽族皆陽物也當類其
族而辨其物則同人者衆陽之族君子之道乎六二
之族猶非此族也不在祀典之族物猶是其生也與
吾同物之物以類推之則知君子之族為君子小人
之族為小人士夫之族為士夫農之族為農工商之
族為工商皆其物也倮族為倮物羽族為羽物毛族
為毛物鱗介之族為鱗介之物類其族者乃辨其物
若比而同之是墨氏之學而孟子辭而闢之者也
出門同人又誰咎也
出門同人初九同人於門之象又誰咎也誰能咎之
蓋出門而有遇即同之非有所擇也
伏戎于莽敵剛也三歲不興安行也
伏戎於莽九三象敵剛也剛謂九五三歲不興占安
行也所以三歲之久雖不興而亦不解者行之安耳
此猶居之不疑與自以為是者也
乘其庸義弗克也其吉則困而反則也
乘其庸九四象義弗克也能乘其庸非力之不能攻
也乃義弗克攻耳義謂隂陽相應之正義其吉占則
困而反則也有物必有則物皆然心為甚夫婦有義
有别乃其則也困者困於義之弗克故反於夫婦之
則耳已非二之正應是強暴侵陵義所不可四位隂
有困反之義
同人之先以中直也大師相遇言相克也
同人之先謂九五號咷之象以中直也不言中正而
言中直者由中而其義直乃為三四所間故發於憤
激大師相遇占言相克也王介甫曰言兩剛之盛欲
克五五中直能克之
同人于郊志未得也
同人於郊上九象志未得也其志在二而相遠非應
故未得不曰不得者以五陽皆應一隂有一爻之不
應非大同也特有遠近之異故未得其志耳
火在天上大有君子以遏惡揚善順天休命
火在天上大有程可久曰陽氣位乎天德之時萬物
盛多故曰大有或謂所照者廣然離在天成日在地
成火今在天上而不言日則不取照義君子以遏惡
揚善順天休命遏於葛反止也休美也善惡无所不
有故為大有天命有善而无惡故曰休命止遏其惡
然後乃揚其善所以順天之休也朱子曰反之於身
亦若是而已矣李仲永曰天命在我故可以遏惡揚
善非若同人别白是非而已竊謂君子藴離火之明
故能分别善惡順乾天之命故能遏惡揚善
大有初九无交害也
大有初九无交害也以爻義明初九之象當大有之
初乃无上下之交豈不有害於大有之義乎
大車以載積中不敗也
大車以載九二象積中不敗也明有攸往无咎之占
乾剛之中而健於行故積重於中而不撓敗以中明
大車以載之義
公用亨于天子小人害也
公用亨于天子九三象小人害也以害明弗克之占
謂小人則專其有而害於職貢之義
匪其彭无咎明辨晳也
匪其彭无咎九四象占明辨晳也晳讀如明星晳晳
之晳或作哲遰非謂其明足以察禍福之幾辯之甚
分明也離有明象張舜文曰无比周蔽主之疑有明
哲保身之義可以无咎矣
厥孚交如信以發志也威如之吉易而无備也
厥孚交如六五象信以發志也以信感發上下之志
所以孚交威如之吉占易而无備也此義未詳唯程
可久曰使臣下易事而无求備故得衆剛之助而有
威如之吉亦通
大有上吉自天祐也
大有上吉自天祐也以爻義明上九象占居大有為
之上故自天祐之而吉无不利
地中有山謙君子以裒多益寡稱物平施
凡大象皆别立一意使人知用易之理謙卦之象山
本高也今乃降而處地下地本卑也今乃升而在山
上君子觀此象以治天下于多者則裒之于寡者則
益之裒多者以益寡者俾大小長短無不各得其平
非君子一己謙德之象乃君子治一世使謙之象彖
與六爻全无此意楊中立曰蓋取虧盈益謙之意朱
子曰裒多益寡所以稱物之宜而平其施都聖與曰
稱物之多寡而抑揚之如稱物然平而後已朱子發
曰平者施之則也
謙謙君子卑以自牧也
謙謙君子初六象卑以自牧也牧協聲墨耿睎道曰
制其放也
鳴謙貞吉中心得也
鳴謙貞吉六二象占中心得也心在於五得其中心
之正不詭隨三也
勞謙君子萬民服也
勞謙君子九三象萬民服也服協蒲墨反一經皆同
隂為民衆隂歸之萬民服之象郭子和曰萬盈數也
合乾坤隂陽之策乃盈是數易言萬國萬民萬夫大
之之辭也
无不利撝謙不違則也
无不利撝謙六四象占不違則也耿睎道曰剛上而
柔下剛乘而柔承物之則也九三以剛下四而承之
非剛柔之則六四撝而去之不違則矣
利用侵伐征不服也
利用侵伐六五占征不服也不服指九三
鳴謙志未得也可用行師征邑國也
鳴謙上六象志未得也可用行師征邑國也志在九
三三昵於近隂而不應故未得所以可征伐之
雷出地奮豫先王以作樂崇德殷薦之上帝以配祖考
初六鳴豫志窮凶也
不終日貞吉以中正也
盱豫有悔位不當也
由豫大有得志大行也
六五貞疾乘剛也恒不死中未亡也
冥豫在上何可長也
澤中有雷隨君子以嚮晦入宴息
官有渝從正吉也出門交有功不失也
係小子弗兼與也
小子與之則丈夫不兼與之也
係丈夫志舍下也
隨有獲其義凶也有孚在道明功也
明功謂明之功如此
孚于嘉吉位正中也
拘係之上窮也
山下有風蠱君子以振民毓德
振平聲鼔之舞之也毓本王子雍今育養也李仲永
曰山下有風風落山也凡山之草木皆為風所摇落
蠱之象也郭子和曰振民風象毓德山象李子思曰
振民如風之鼔物毓德如山之養材知所謂育德則
天下焉得有所謂蠱壊而不復振之事
幹父之蠱意承考也
幹父之蠱初六象意承考也考父之往者其意以子
能任事故子能承父之意以幹其蠱也薛氏曰繼志
述事之謂游定夫曰以柔巽為體意專於承父子道
之正也故爻稱有子
幹母之蠱得中道也
幹母之蠱九二象得中道也王介甫曰剛巽乎中趣
時之宜而不失道者也張舜文曰事親以孝不失於
柔制義幹蠱不失於剛剛柔相濟人子之道盡矣耿
睎道曰得中道是以悔吝不至也
幹父之蠱終无咎也
幹父之蠱九三象終无咎也耿睎道曰始雖小有傷
恩終歸於義
裕父之蠱往未得也
裕父之蠱六四象往未得也吝故往未得言未得飭
蠱之道也
幹父用譽承以德也
幹父用譽六五象承以德也謂用九二之譽者九二
承之以剛中之德也游定夫曰譽在下而上不忌者
承上以德也
不事王侯志可則也
不事王侯上九象志可則也程正叔曰進退合道
澤上有地臨君子以教思无窮容保民无疆
上思竝去聲澤上有地以上臨下為象教象也无窮
象澤无疆象地互相為法象也地官掌教觀之設教
亦以坤也澤則所容者廣无窮言其久无疆言其廣
楊中立曰君子之臨下非以力制之也亦教之容保
之而已程可久曰君子之教不能无窮其思无窮也
保民不能无疆也其容保无疆也
咸臨貞吉志行正也
咸臨貞吉初九象占志行正也以内感外志於行正
故吉大抵得位為正失方為邪羣隂在上勢未遽通
但志在行正
咸臨吉无不利未順命也
咸臨吉无不利九二象占未順命也所謂无不利者
非唯六五正應相感而六三亦近而相得故孔子發
其隠曰情猶分於六三未盡順六五之命
甘臨位不當也既憂之咎不長也
甘臨六三象位不當也臨失其正則為甘以說人位
不當失正也既憂之咎不長也又以咎不長明无咎
之占蓋能憂之則變而從陽斯无咎矣程可久曰卦
不變故陽消不久爻知變故隂咎不長
至臨无咎位當也
至臨无咎六四象占位當也當其位則臨无失道於
是為至何咎之有蘭惠卿曰自二至五唯四一爻當
位此臨之至也
大君之宜行中之謂也
大君之宜六五占行中之謂也李仲永曰極高明而
行之以中知周乎萬物而不過者也
敦臨之吉志在内也
敦臨之吉上六象占志在内也雖在卦外去二陽為
遠而隂之志在於應之於内故二陽无削剥之咎此
孔子新意胡翼之曰坤本在下今在上道窮而志在
反於内也
風行地上觀先王以省方觀民設教
風行地上觀觀去聲省悉井反觀民之觀平聲程正
叔曰風行地上為由歴周覽之象林黃中曰先王以
之巡狩省四方觀民俗之好惡而為之設教袁氏曰
命太師陳詩以觀民風命市納賈以觀好惡用此道
也劉氏曰觀民設教如齊之末業教以農桑衛之淫
風教以禮别奢如曹則示以儉儉如魏則示以禮毛
伯玉曰出於上者謂之風化成於下者謂之風俗猶
風行而草偃也竊謂古者掌教以地官蓋取諸此
初六童觀小人道也
初六童觀象小人道也明占謂如童稚之觀乃小人
之道故无咎
闚觀女貞亦可醜也
闚觀女貞六二象占亦可醜也亦承初六謂童觀在
君子為吝闚觀在女人亦可醜
觀我生進退未失道也
觀我生進退六三象占未失道也不一於進而知退
故隂未為失道
觀國之光尚賓也
觀國之光六四象尚賓也明占尚上之也
觀我生觀民也
觀我生九五象觀民也觀平聲謂觀之民而我之所
以生之之道可見矣程正叔曰以中正觀天下而天
下之所觀也故得失驗之民而後見趙氏曰我示以
陽剛之德則可以觀四隂之必應故又有觀民之辭
林黃中曰自四以下皆隂其象為民
觀其生志未平也
觀其生上九象志未平也見輯傳馮說
厚齋易學卷三十八
