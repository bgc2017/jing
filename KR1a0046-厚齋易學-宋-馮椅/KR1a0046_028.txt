厚齋易學卷二十八宋馮椅撰
易輯傳第二十四
經下篇(豐旅)
䷶(離下震上)
豐
贊曰豐大也
雜卦曰豐多故也
吕與叔曰豐致廣大也
正義曰凡物之大有二有自然之大有由人弘闡
之使大豐之為義乃弘大之大其亨也明以動其
大也王假之弘大之義也
李去非曰豐自泰二四相易離明而震動相資以
為豐也
馮當可曰上震下離日方生於東光明盛大太平
至治之世也
鄭少梅曰東方少陽之震運於南方太陽之離陽
氣盛大故為豐
路氏曰隂陽之運至午而亨嘉品彙之生至夏而
假大
劉氏曰豐之為大盖土地至廣民物至繁正明昌
盛大之時也
林黃中曰當其蕃衍盛大之時有不期豐而豐者
顧所以自豐如何耳豐其德澤豐其典禮豐其賢
材則本益固而末益茂苟或不然豐其宫室豐其
貨利豐其子女則其所以自豐乃其所以自蔽也
右眀卦義
𧰼贊曰雷電皆至豐君子以折獄致刑
右明卦用
序卦曰得其所歸者必大故受之以豐豐者大也
林黃中曰歸妹之豐上震不動下兊為離二三相
易而成也少女既𫉬所歸矣自少而壮則相與成
家之時也震位乎離萬物相見之時取諸豐盛不
亦宜乎
右明卦序
亨王假之勿憂宜日中
贊曰明以動故亨王假之尚大也勿憂宜日中宜照
天下也日中則昃月盈則食天地盈虛與時消息而
況于人乎況于鬼神乎
蘭惠卿曰豐者盛大也盛大則亨在其中矣
李泰發曰離震於時為春夏萬物豐亨之時也王
者之治自天造草昧以至豐而亨則太平極盛周
家之業至成王之時也日以烜之雷以動之長飬
成就物之所以能大也
右明卦象
劉氏曰豐固亨矣凡際天極地皆欲歸吾圖籍則
王者尚大當極其至可知矣
朱子發曰九二上行至四王假之也
李泰發曰聖人所憂不在乎未中而常在乎日之
既中日之始出則其明未盛日之將昃則其光已
虧皆不能徧照天下之大也
耿睎道曰豐多故之時疑有可憂者焉
王景孟曰六五以柔居尊位而屬震體有震懼憂
虞之象聖人則戒之以勿憂離明在下又勉之以
宜日中
都聖與曰六五居尊位大中故有王假之之辭焉
震有憂懼之義而在卦之上者要其終也離為日
中之時而在卦之下者原其始也
李去非曰凡易之所謂勿問勿用勿亟勿疑云者
皆我不能自決而賴他人之告戒也
毛伯玉曰易者變也蒙有至明之理豐有至闇之
寔有餘不足之相生也是故順以巽則蒙中有明
豐其蔀則日中見斗明以動故亨苟日新日日新
又日新是也怠而止之則其明索矣故曰王假之
誠能大之則不足者非所以為憂挾其有餘則至
足者憂所自始也
林黃中曰當豐之時業鉅事叢朝廷尊安尊則易
驕安則易情驕則日入於壅蔽之域惰則日淪於
委靡之塗唯明故壅蔽之患不至唯動故委靡之
漸不作原其所以致此者孰使之哉王實大之也
所尚者大則其功博所尚者小則其效卑泰之九
三曰勿恤其孚晉之六五曰失得勿恤夬之九五
曰有戎勿恤家人之九五曰勿恤吉而豐之彖曰
勿憂宜日中此五象者皆當文明極盛之時常人
之所不憂而聖人以為深憂故其辭曰勿者深切
之辭也詩曰無念爾祖聿修厥德皆此意也
案豐本以明而動之卦則豐非自致必有致之者盖
王者大之之所致也然有其大必有以保其大際
天所覆皆歸王者照臨之内而有一物失所之患
則豐者歉矣此宜王者之所深憂也於此有道焉
可以勿憂宜如日之中普天之下無不燭矣夫六
五隂虚非能自豐唯下卦之九往居于四則虚者
盈矣此王假之之謂也向也全體離也今上變成
震宜有憂矣而勿憂者下卦為晝六来居二為日
之中乃所宜也夫豐之為豐離明之義多於震動
離在内其位則下六五隂虚柔弱無應懼其𫝑之
下移而子富父貧也故曰假曰憂曰宜皆以六五
隂柔之故然離震之性上趨故六五得以為豐大
之主而諸爻无異志也
右明卦占
初九遇其配主唯旬无咎往有尚
贊曰唯旬无咎過旬災也
林黃中曰初九以六二為配主九四以六五為夷
主九三上六雖居正應而不相遇焉三折其右肱
上闃其無人盖有物蔽之也初當應四二當應五
應在遠不可以言遇遇者適相值也遘之訓遇乃
以初六遇九二而他爻爭之則凶今初與二四與
五皆以近相值而合夫是以稱遇也或曰睽諸爻
言遇皆其應何也曰睽以乖違為義六爻分散而
不得相值適值其配而合焉故可以言遇而况初
四皆陽二五皆隂何自而遇哉
李季辨曰六爻以五為主日中之主在五上下五
爻皆當歸之初取五遠以九求六配主也
案說者因初四皆有遇主之象遂使迭為賓主然
於𧰼有疑焉唯黃中之說獨得其指夫主云者猶
所謂觀遠臣以其所主觀近臣以其所為主之主
也配主者二寔配五居中初之所主也夷主者以
六居五夷易之主也初四兩爻无應而二五亦無
應故隂陽相遇而以得位者為主
馮當可曰爻處最下其豐未豐非志滿意得者未
為豐所蔽故爻不言豐
案卦兩爻不言豐六五不言者以為天下之主而
隂虚歉然賴天下之助以為喜也
右明爻義
六二豐其蔀日中見斗往得疑疾有孚發若吉
贊曰有孚發若信以發志也
朱子曰居豐之時為離之主至明者也而上應六
五之柔闇故為豐蔀見斗之𧰼大其障蔽故日中
而昏也
李泰發曰居中守正人臣之盛位卦體為離而處
震下為掩覆之𧰼
林黃中曰蔀覆也所以蔽日也
正義曰離卦之中如日正中
鄭少梅曰卦氣在五六月之交日在柳宿之度而
斗指午未之分柳宿之度寔通三辰故有見斗之
理日者君之𧰼也斗者大臣之𧰼也而沬者又羣
臣之象也日之所躔而斗之所指有臣移君權之
意亦有臣代君理之意此太平持盈之深戒也(劉長)
(民同)
郭子和曰日中无見斗之理是之謂疑疾猶睽之
載鬼一車也
案豐大明盛之卦爻𧰼乃如此何也卦以九六三
四之往来與二體取𧰼而立也然至於爻位則六
五在上離日在下不立六五以為之君則勢必下
移為侯國封殖自擅其有之𧰼矣立六五以為之
君則隂虛不富失豐之義一也隂闇不明失離之
照二也故諸爻自三上之外餘爻皆以趨五為義
立之君也離日方中而隂蔽在上故豐其蔀也自
離而仰觀則止見九四之陽明而不見六五此見
斗之𧰼也
右明象
張子厚曰凡言往者皆進而之上也初九進而上
則遇隂而有尚六二既以隂居隂而又所應亦隂
故往无所發益增疑疾
郭子和曰用明投闇往得疑疾乃其宜也
馮當可曰爻位正中又居兩陽之中有中心孚信
之𧰼
朱子發曰二五相應之地有孚之理
吕與叔曰孚達于外所蔽者必開所疑者必釋故
吉
案自離往震自二往五蔀以明燭其闇則疑之斗以
日掩其光則疾之唯與二五同德相孚以發其蔀
則蔽徹而𧰼隠疑疾皆消矣
程正叔曰二雖至明中正所遇乃柔闇不正之君
既不能下求於己若往求之則反得猜疑忌疾然
則如之何而可君子之事上也不得其心則盡其
至誠以感發其志意而已苟誠意能動則雖昏蒙
可開也雖柔弱可輔也雖不正可正也
李泰發曰以中正之臣遇六五柔闇之主可以自
守而不可以有為往則為主所疾而衆且疾之矣
能以忠信發其疑疾如成王之悔悟則保其終吉
矣周公其人也
右明占
馮當可曰六二過初則已豐矣故𧰼言豐
郭子和曰有中正離明之德足以致吉有居隂從
闇之義足以蔽明故聖人之辭兩及之豐其蔀外
也主在外之事言也有孚發若内也主在己之德
言也
右明爻義
九三豐其沛日中見沬折其右肱无咎
贊曰豐其沛不可大事也折其右肱終不可用也
李子思曰沛者雲之掩也處離之極過下卦之中
將有昃食之患而又應上六隂且揜之故為豐其
沛之𧰼
朱子發曰日中當明而反見斗後之小星其闇尤
甚
陸希聲曰斗象大臣沬以象家臣
案爻應上六而隔于六五之重隂故有雲蔽離日
之象其闇又甚扵蔀也故不惟見斗而又見其輔
輔小星尤非日中之所可見者而見之闇蔽之甚
也沬在上亦九四之象他无陽明之爻可以當之故
止取斗之小星也以此又可見鄭少梅之說為當
沫不必拘於家臣亦近臣之次者也大抵承六二之
文為象
右明𧰼
李元達曰三有能為之材足以輔上所以有右肱
之象
程可久曰折右肱者廢其輔上之材也本爻當位
宜無咎矣而上六幽闇不足以有為其𧰼如此
張舜元曰兊為毁折約象兊也
劉長民曰肱取股肱近臣之義
案六爻中初九无位唯本爻有豐大之材而居下
卦之上若足以有為矣而所應上六柔弱窮極重
重蔽闇若往從之適足招凶唯有折其右肱以自
晦於无用乃得无咎聖人知下卦之終必應上卦
炎上之性不可遽止愛惜其材故教之如此
姚氏曰肱當作股若止以本爻上下取象則左九
四陽剛不折右六二隂柔可折在下卦股之𧰼也
唯以約𧰼兌為毁折取象則陽左隂右九四為左
六五為右正當毁折之處在上體乃肱𧰼也
右明占
九四豐其蔀日中見斗遇其夷主吉
贊曰豐其蔀位不當也日中見斗幽不明也遇其夷
主吉行也
李氏元達曰六五體柔居上則二為應而四則承
之上下異位所覩均也
張子厚曰无應於下近比於五故亦云見斗
李氏曰二居於離非終於不明若本爻則以陽居
隂而自為幽故孔子贊之特曰位不當也幽不明
也所以别於二
案以六畫之象觀之本爻自應斗𧰼宜未安也然
位不當而明自為幽近承六五之蔀則上連六五
幽闇不明而本爻之斗見矣故承六二之文而不
復别取象云孔子所以贊之以辨其疑也
右明象
蘇子瞻曰四无應而適五五亦坦然受之不吾巽
也是謂夷主
李氏元達曰以剛遇柔而六五有常易之德為能
用豐焉則四亦得以盡其可行之材矣此遇其夷
主所以特異於二之往得疑疾也(夷主之象石守道王介甫李氏)
(路氏程可久李季辨皆同)
案以有用之材當豐大之世下無其應適逢平易之
主可以判幽發明故吉
右明占
路氏曰二與四以體則有剛柔之異以位則有中
不中之殊要之有位者无材有材者非其位以此
居豐之時不免乎蔽匿之患故皆曰豐其蔀
案九三有材有位亦豐其沛者遇五上之重隂而
上无位而窮非六五之比也
程可久曰六二往得疑疾本爻則吉行者遠近之
情異也
右明爻義
六五來章有慶譽吉
贊曰六五之吉有慶也
毛伯玉曰自二言之五為甚闇故曰見斗自五言
之二為文明故曰来章章者二之明也来者五也
張子厚曰爻曰来章反比賢則明也贊曰有慶得
配於四也
案凡曰来者皆自外而之内五之四之二皆来也
今四以陽爻居隂位章也二以隂麗二陽亦章也
二有孚發若而四乃遇其夷主則以當豐之世六
五隂虚柔暗有賴于两爻之助也曰慶者以四言
也君臣相得之辭也曰譽者以二言也二多譽故
蠱之六五下應九二則曰用譽坤之六四不在二
位則曰无譽是也張子厚毛伯玉二家各得其一
合而觀之可也
右明象占
程正叔曰五无虚己下賢之象聖人設此以為教
朱子曰因其柔暗而設此以開之
郭子和曰聖人貴夫持盈而不以豐大為務故書
有招損受益之戒而易著豐蔀豐沛之失六爻之
中稱豐者皆無善道而六五不言豐獨為可尚也
李仲永曰二三四皆稱日中而有所蔽唯此爻不
稱日中盖宜日中而无所蔽也
案日中六二之象六五有日中之位彖所謂勿憂
者為此爻而言則日中之𧰼雖在六二而中正相
應實此爻之所宜也
右明爻義
上六豐其屋蔀其家闚其戶闃其无人三歲不覿凶
贊曰豐其屋天際翔也闚其戶闃其无人自藏也
朱子曰以隂柔居豐之極處動之終明極而反闇
者也故為豐大其屋而反以自蔽之象无人不覿
亦言障蔽之深
石守道曰窮大者必失其居聖人戒其過盛也
楊子雲曰炎炎者滅隆隆者絶觀雷觀火為盈為
寔天收其聲地藏其熱高明之家鬼瞰其室
右以本爻明象占
路氏曰居一卦之上而位極其高故曰豐其屋體
隂柔之質而材蔽於闇故曰蔀其家无剛明之材
以用下而且窮大以失其居焉九三雖應於下彼
孰肯為之應哉此所以闚其戶闃其无人而三歲
不覿也
耿睎道曰豐其屋則外高亢矣蔀其家則内幽闇
矣是以九三折其右肱而終不為之用闚其戶闃
其无人也
程可久曰闚其戶闃其无人三歲不覿言不得九
三之助也戶陽數竒九三之象也六五以謙接物
故雖九四非應而必来本爻以亢自居雖九三正
應而不為用此吉凶之斷也
右以九三明象占
陸氏曰屋於室為外家於國為私此爻窮於極大
行失其中但豐於其外蔀其所私削國以益家反
闚戶无人
李泰發曰豐其屋謂壮其所居也蔀其家謂屏蔽
其所藏也
案此大臣之營私自殖者闃其无人陸氏以為家
空人亡也
右明爻義
䷷(艮下離上)
旅
象贊曰山上有火旅
雜卦曰親寡旅也
林黃中曰旅者違其國去其家而託於他人者也
王氏逢曰止而麗乎外旅也
李泰發曰止而有所傳麗此處旅之善者
王介父曰巽入也入而麗乎内所以為家人艮止
也止而麗乎外所以為旅
朱子發曰否之變也剛當居上柔當居下六居五
失其所居而在外旅也
楊廷秀曰内為主外為客山止而不動猶舍舘也
火動而不止猶行人也
李季辨曰古者四民商居其一洪範八政繼食以
貨盖懋遷有无阜通貨賄亦有國者之先務也凡
旅行者為商坐者為賈總名之旅也
李子思曰死徙无出鄉者故旅之名不見于古因
商而稱旅乃四民之賤者也自三代衰諸侯各自
為國而大夫士不得志於國者違之於他鄉然後
僑旅之名始興以至於國君公子之徒失國失位
而奔走於外者比比有之故雖為君而猶不免旅
則是舉天下皆旅矣
案畫卦而重始于包犧文王特因所命之名而系
之辭者也則商旅之懋遷自古然矣若夫諸侯大
夫之至王廷朝方岳自相朝聘所謂四方之賓客
行人凡託宿於道路舘舍者皆有旅義以至國君
失國大夫士去位違之之於他邦者雖盛於晚周
而太康失邦十旬弗反之事自夏已有之文王觀
卦爻之𧰼以旅者四民之賤乃取下三爻為義而
諸侯大夫士之旅於上卦之爻或寄其𧰼而亦不
專指也以卦變言之六自三往五五卦之主也而
三往居之客於外之𧰼也
右明卦義
𧰼贊曰山上有火旅君子以明慎用刑而不留獄
右明卦用
序卦曰豐者大也窮大者必失其居故受之以旅
程正叔曰豐大至於窮極必失其所安旅所以次
豐也
林黃中曰離反居上震反為艮上下相反而成也
郭子和曰豐之上六豐其屋蔀其家闚其戶閴其
无人而旅之𧰼己形焉所謂窮大者必失其居也
右明卦序
小亨貞吉
贊曰旅小亨柔得中乎外而順乎剛止而麗乎明是
以小亨旅(三字衍)貞吉也旅之時義大矣哉
胡翼之曰羈旅之義輔己者少其志不得以大通
故曰小亨
郭子和曰大有之所以為大火在天上是以元亨
則火在山上宜其小亨矣
程可久曰柔得中乎外非大者之事故曰小亨
耿睎道曰旅貞吉者旅之貞吉耳非所謂光亨貞
吉者也
李季辨曰旅有二義有出塗之旅行商是也有坐
肆之旅坐賈是也小亨在外之旅出塗者也貞吉
在内之旅坐肆者也内旅貴處艮止之義外旅貴
出離明之義明而出則亨止而處則貞
都聖與曰言小亨則旅之為道不利遠者而非可
以大有為也言貞吉則止非利有攸往之材而旅
亦非其時也
諸儒之說不過出入孔子之贊盖卦以六五為
主則為小事之亨次以艮之九三為𧰼則以得
位之貞為吉隂為小陽以居上為貞當位為吉
也以理言之羈旅之人无大亨通故所亨者小
而易至謟巽故守正則吉也
右明卦𧰼占
初六旅𤨏𤨏斯其所取烖
贊曰旅𤨏𤨏志窮烖也
馮當可曰所處最下道途負販之民也
李子思曰初本艮體安止於下而九四離體炎上
而不下應殆將孤處而為末利之所昏志窮以召
災者盖可必也
程正叔曰烖眚對言則有辨獨言則謂烖患爾
案在下无應援躬自負戴其貨寳而𤨏𤨏之聲聞
於外盗斯奪之矣烖乃其所自取也
右明𧰼占
六二旅即次懷其資得童僕貞
贊曰得童僕貞終无尤也
九家曰以隂居二即就其舍承陽有實故懷其資
初者卑賤二得乘之故得童僕處中得位故貞(張子)
(厚同)
馮當可曰上无應故懷其資而不售
程可久曰臣有位妻有家子有親故於旅之在下
者稱童僕焉
林黃中曰即次而懷其資待時之義也時則未可
以亨而有次可安有資可鬻有童僕可賴貞固守
之斯善矣不言吉者旅於他邦无咎幸矣何吉之
云彖之所謂吉者要其終而言之也
李季辨曰在内為坐肆之旅此爻當之可以貞守
之而无憂也
即次則異於初之在途矣懷其資則无初之𤨏
𤨏之聲矣得童僕則不自負戴矣爻當其位即
次也承陽而无應懷其資貨而未售也初在己
下得童僕也居中得正貞也艮止於内季辨之
說或然
右明𧰼占
吕與叔曰以柔无所不順羈旅之安莫甚於此
右明爻義
九三旅焚其次喪其童僕貞厲
贊曰旅焚其次亦以傷矣以旅與下其義喪也
李子思曰接上卦之離故次則焚過剛則无徒故
童僕則喪二之貞无尤而此爻之貞則厲者剛過
而不中非旅之道也
張舜元曰初雖同體為六二之所得喪其童僕也
李氏曰雖於爻為貞而於旅為厲
案下卦終則進上卦而艮止于下不與上接故九
四之情近不相得雖陽得位可以即次而離火焚
之矣九反親二而初六在下已歸于二而不可得
奪故雖有童僕而喪于六二矣陽在艮卦之上又
居陽位貞也而位多凶非旅卑巽之義厲也此爻
㳂六二之𧰼生文
右明𧰼占
馮當可曰以九居三全反旅道以此為旅雖貞亦
厲
右明爻義
九四旅于處喪其齊斧我心不快
贊曰旅于處未得位也喪其齊斧心未快也
蘭惠卿曰處者有暫而不久之意非若六二之即
次也
李子思曰以陽居隂處而不行者也故其心不快
也(王氏逢同)
程正叔曰我者指本爻而言
案旅以行為義處而不行非旅之亨也喪其齊斧无
以自防故留滯也雖資貨具在未至憂傷而我心
終不快也離麗則不能行陽居隂位得所處之象
也以剛而居隂位喪其齊斧之象也四心之位火
性剽疾位隂而失其剛利不快之𧰼也
右明象占
六五射雉一矢亡終以譽命
贊曰終以譽命上逮也
林黃中曰離為文明為飛鳥為弧矢故有射雉之
象
馮當可曰六自三而升直入于二陽之中猶射雉
而貫其中也離為雉明六五自三来也
朱子曰雖不无亡矢之費而所喪不多終有譽命
也
程正叔曰終以譽命終當致譽命也已譽命則非
旅矣
案三畫之離性介而文明雉之𧰼也然離之所以
為離者以六五麗乎二陽之中也六非本居五者
也自坤之三而上之射雉之𧰼也六射中五則九
遯而下居三矣上卦本乾三陽竒畫駢置三矢之
𧰼也中一竒畫之下為艮一矢亡之𧰼也有譽者
陽也謂亡矢也出命者君也謂五位也九雖亡易
窮則反九終歸五則有譽矣五終居九則有命矣
為旅而至天位有客食王朝之象故有譽命言有
君也故贊曰上逮也
右明𧰼占
李季辨曰上為在外之旅乘時射利者也如射雉
然不靳一矢之亡然後可以得禽必委千金之資
然後可以謀什百之利旅之善者也故終有以當
富商巨賈之名
易之道言不盡意故立𧰼以盡意𧰼立於此意
皆旁通不旁通不足以盡意也凡在旅者即此
𧰼可以推其時物不止為商旅而已也李季辨
特止以卦體為說爾
程正叔曰人君无旅旅則失位故五不取君義
蘭惠卿曰衆旅人之主也
李氏曰旅以麗乎文明為正四為未及上為已亢
五適文明之時故為射雉
右明爻義
上九鳥焚其巢旅人先笑後號咷喪牛于易凶
贊曰以旅在上其義焚也喪牛于易終莫之聞也
林黃中曰離飛鳥於木為科上槁鳥巢之𧰼炎炎
之極則有自焚之禍矣
程可久曰巢言居之亢也
李泰發曰鳥之巢木猶旅人之託迹於傳舍也巢
者鳥所託以棲息者也今處離上是巢而遇焚失
所棲息之象也
右明𧰼
李季辨曰五既得譽命可以守貞矣而利心无厭
乃焚其巢方其焚也以身免為喜及其定也資貨
皆喪莫之追悔故後號咷牛所以載資貨也牛喪
則資喪可知聖人設此義而後世謀利者莫不脗
合
馮當可曰牛在易野為旅者當随其資畜共處則
无喪矣置牛於平田易野而自居於高險之上與
牛相遠喪牛于易終莫之聞也
張舜元曰火有聲為笑號之象離為牝牛
案六五約象兑兑為口舌號笑之象焚其巢者上
九也旅人六五也見上九之焚其巢故先笑之既
而焚喪之極與之同體故後號咷牛離全體之𧰼
易九之𧰼所謂乾以易知卦有大小辭有險易易
皆指陽也牛喪于易亦鳥自焚其巢之𧰼大抵旅
貴卑巽故位隂爻柔多言吉
右明占
林黃中曰三與上應皆以剛居上而無相與之情
故三焚其次上焚其巢三承九四之離為他人所
焚也上焚其巢者自焚也三之焚其次則巢尚在
也喪其童僕則牛尚存也巢在則有可歸之理牛
存則有行之資今也巢焚而牛喪欲歸而無其所
欲行而无其資凶斯至矣
李仲永曰同人親也故先號咷而後笑旅寡親也
故先笑而後號咷
右明爻義
李子思曰旅之時不宜用剛故三陽爻皆不安序
卦曰旅而无所容故受之以巽從可知矣
林黃中曰旅者去國之人也故剛而上者人之所
託也柔而下者託於人者也是故旅之諸爻以隂
託於陽下託于上者得其所託者也以剛託於柔
以上託於下者失其所託者也
趙氏曰六二六五柔得中位旅之正也故能即次
而有懷資童僕之用射雉而終以得人之譽得上
之命初六九四不及乎中者也九三上九過乎中
者也旅之道不及則弱不自持過則剛必自折所
以在内在外皆貴乎中也
右明六爻
厚齋易學卷二十八
