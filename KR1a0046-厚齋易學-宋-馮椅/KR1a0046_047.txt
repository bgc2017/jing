厚齋易學卷四十七宋馮椅撰
易外傳第十五
說卦下
鄭少梅曰此篇出扵漢宣帝之時而宣帝以前儒者
亦多引援
昔者聖人之作易也幽贊于神明而生蓍
聖人謂文王此章專言揲蓍之術蓍聲尸蒿屬生
千歲以老故知吉凶天下和平王道得而蓍莖長一
本生滿百莖說見說文龜筴傳博物志然不常有故
必文王演易而為之符如麟鳳之類也易半其莖以
莖為策衍卦生爻神明言能知吉凶而不能告人聖
人生蓍以通神明之德是幽贊扵神明也鄭少梅曰
有天地則有神明聖人以蓍為用以數為體則天地
神明之理在吾掌握之内矣
參天兩地而倚數
取五行之生數而積之則為五十適當蓍之半及揲
之成爻又以五行成數計之為七八九六所以取九
六以繫爻而不取七八者九六又合參天兩地之數
也參天之一三五為九兩地之二四為六則七八乃
為成數而靜无變動故不占也是之謂倚數倚依也
林黃中曰用蓍之半參天兩地而依五十之蓍以定
大衍之數五而十之者五十也是參天兩地之積也
觀變于隂陽而立卦
觀七八九六之變即前篇所謂變動不居周流六虚
上下无常剛柔相易者也
發揮于剛柔而生爻
隂陽以氣言剛柔以質言氣生質猶父生子卦父也
爻子也七八九六成質而為剛柔七八不變九六則
變變者發揮也與乾文言六爻發揮之旨同耿睎道
曰夫物發之則隠者見揮之則鬱者彰
和順于道德而理于義
道卦名是也德彖辭是也元亨利貞即乾之德卦有
二體七八九六之不同調和歸一順其義而立彖義
六爻之義也遠近承乘愛惡之不同理之使有條中
篇言卦之德方以知六爻之義易以貢所指雖異其
義則同道德說見李子思
窮理盡性以至于命
窮一卦六爻之理盡一卦六爻之性乃至扵命自本
至末自潛至亢消息盈虚天命存焉下章所謂隂陽
剛柔仁義即性命之理也程正叔指柱而言曰此木
可以為柱理也其曲直者性也其所以曲直者命也
邵堯夫曰有義理有物理蓋義理内象也物理外象
也
右第一章朱子發曰參天兩地蓍策數也觀變
扵隂陽揲蓍分卦也發揮扵剛柔爻有變動也
昔者聖人之作易也將以順性命之理
申言上章窮理盡性以至扵命蓋由聖人作易本順
性命之理是以能窮理則能盡性以至扵命也程可
久曰乾為君坤為臣者命也盡君道盡臣道者性也
其他上下交際皆然聞之扵師云
是以立天之道曰隂與陽立地之道曰柔與剛立人之
道曰仁與義
姑以大者言之天之道日北而寒日南而暑有隂有
陽也地之道流而為川峙而為山有柔有剛也人之
道理一而愛分殊而辨有仁有義也一則孤兩則立
道即理也隂陽剛柔仁義性命也先隂柔仁者自上
而下上四二位隂五三初位陽也李子思曰天統元
氣隂陽者太虚聚而為氣者也地統元形剛柔者氣
聚而有體者也人統元識仁義者生扵心充扵氣體
動而有知覺者也若夫謂天陽而地隂天剛而地柔
亦各指其盛者而言之耳
兼三才而兩之故易六畫而成卦
三者之才八卦未重止為天地人體常也八卦既重
則兼而兩之分為隂陽柔剛仁義盡變也所以必六
畫而成卦也
分隂分陽迭用柔剛故易六位而成章
章叚數也六位各分隂陽既成六叚故迭用柔剛以
盡其變隂陽位也剛柔爻也德也又與天地隂陽柔
剛所配不同位有隂陽无剛柔德有剛柔无隂陽廬
山周燔彦誠辨之甚明
右第二章言六爻鄭少梅曰前章言聖人作易
自蓍數卦爻以明性命之理此章論聖人作易
自性命之理出為蓍數卦爻蓋使人知蓍數卦
爻即性命之理也
天地定位
乾南上也坤北下也
山澤通氣
異所而氣相通艮西北兑東南相通也
雷風相薄
薄廹也今世俗相摶謂之相撲即薄字之變也巽西
南震東北也林黃中曰雷薄風而震風薄雷而怒
水火不相射
射聲亦讀如詩无射亦保之射厭也離東坎西水火
之用相資故不相厭射
此一節朱子發曰天地定位乾上坤下也山澤通
氣艮兑以三相易也雷風相薄震巽以初相易也
水火不相射坎離以中相易也邵堯夫曰乾南坤
北離東坎西兑東南震東北巽西南艮西北相交
而成六十四此先天之學也蓋謂包犧畫卦之初
如此
八卦相錯
錯七各反治鐡之名言相磨軋也毛伯玉曰八卦以
兩相從各以其配言之不可亂也及其交也山不專
從澤水不專從火往来交錯為六十四而天下之變
滋矣鄭少梅曰八物者八卦之物理也八卦者八物
之義理也未畫八卦之前八物亦交錯也此孔子之
所以贊大象有山中之天澤中之火之類以常情觀
之豈不誕乎是聖人物理之學如此其妙也
數往者順知來者逆
數上聲逆迎也周官凡逆皆訓迎
是故易逆數也
數去聲自初至上為順自上至初為逆猶其初難知
其上易知之義也毛伯玉曰往者可以順數来者可
以逆知所謂彰往察来也是故易用扵逆不用扵順
謂之知来謂之逆數謂前民利用皆一理也
右第三章
雷以動之風以散之雨以潤之日以烜之
散去聲烜又作晅今烜无此字京云乾也之皆指萬
物震巽坎離發生之功也物之脈理閉塞雷以震動
之而後物皆甲拆風以散之而後物皆敷榮一潤一
烜然後不淫不枯
艮以止之
胡翼之曰止扵萬物而不使過分也
兑以說之
物各安其所利故說
乾以君之
主宰萬物
坤以蔵之
萬物皆傅扵土所謂含萬物而化光也
右第四章胡翼之曰明八卦生物之功也朱子
曰卦位相對與上章同耿睎道曰八卦之用或
縱衡相錯也此章其序一陽一隂先後相繼也
程可久曰六子致用主扵乾而動出歸扵坤而
歛藏物不足以舉其用者則稱卦毛伯玉曰雷
風雨暘以形用故不名其卦而名其象萬物之
得雷風雨暘也雜然並作扵天地之間至秋而
息兑之說也至冬而斂艮之止也資始扵乾故
君之生乎土歸乎土故藏之郭子和曰動止說
言其性散潤烜言其功君其道蔵其德也互言
之互相備也竊謂此章之卦序即先天之易後
四章卦稱名者乃後天之易之序以此見先後
天之易之序自有天地以来即有之意者先天
之易造化之本體後天之易造化之致用也
帝出乎震
程正叔曰天者理也帝者以主宰而名程可久曰帝
者神之應
齊乎巽相見乎離致役乎坤說言乎兑
戰乎乾
扵時為立冬則乾卦用事位乎西北六隂終乎亥以
坤乘乾隂陽相戰萬物扵是蟄蔵以待隂陽之定坤
之上六龍戰扵野是已耿睎道曰說而後可戰亦說
以犯難之義
勞乎坎
勞去聲猶勞歸士之勞扵時為冬至則坎卦用事位
乎正北萬物歸根而復命坎有以勞之林黃中曰物
息而相勞也
成言乎艮
扵時為立春則艮卦用事位乎東北萬物之終而又
將出震皆扵此成之胡翼之曰艮者動靜之界也林
黃中曰出而齊齊而相見見而致養養而後說說而
後戰戰而後勞勞而後成成而後出自然之序也邵
堯夫曰此後天之易河圖之數文王之八卦之方也
毛伯玉以為不然不為无見而辨之未盡河圖洛書
已扵上篇述之矣竊謂自河圖出扵包犧之世故因
之以畫八卦之象視禹為先况包犧推測扵天地之
先則謂之先天可也洛書出扵大禹之世故因之以
定八卦之方視犧為後况所推在天地已判之後則
謂之後天可也然此方位則决非文王之所定蓋觀
夏正建寅為艮而謂之連山商正建丑以衝扵未首
坤而謂之歸蔵則此八卦之方位定扵神農氏以来
自洛書出而合若符契文王特正乾坤之序爾則後
篇序卦是也然則此編自昔所傳之書孔子特述而
為傳耳
萬物出乎震震東方也
此下孔子衍而傳之者也鄭康成曰萬物出乎震雷
發聲以生之也
齊乎巽巽東南也齊也者言萬物之潔齊也
鄭康成曰潔猶新也
離也者明也萬物皆相見南方之卦也聖人南面而聽
天下嚮明而治蓋取諸此也
鄭康成曰萬物皆相見日照之使光大王介父曰離
為火為日故曰明聽平聲聽天下之治也周官所謂
眎治朝則贊聽治之聽今官舍謂之聽事亦此義也
林黃中曰然則昧爽丕顯嚮晦入息從可知矣
坤也者地也萬物皆致養焉故曰致役乎坤
養去聲物扵此成實猶子之致其養扵母也人子之
役扵外而歸必有以致養扵父母故致役有致養之
義林黃中曰致役而遂養也
兑正秋也萬物之所說也故曰說言乎兑
鄭康成曰草木皆老猶以澤氣說成之
戰乎乾乾西北之卦也言隂陽相薄也
薄同雷風相薄之薄鄭康成曰戰言隂陽相薄西北
隂也而乾以純陽臨之猶君臣對合也
坎者水也正北方之卦也勞卦也萬物之所歸也故曰
勞乎坎
歸根復命扵坎之時故曰勞乎坎勞朱子發讀作平
聲鄭康成曰坎勞卦也水性勞而不倦萬物之所歸
也萬物自春初生扵地冬氣閉蔵還皆入地
艮東北之卦也萬物之所成終而所成始也故曰成言
乎艮
鄭康成曰成終成始言萬物隂氣終陽氣始皆艮之
用事
右第五章林黃中曰帝出乎震則萬物不得不
出萬物成乎艮則帝之功亦成矣又曰聖人之
言蓋有所互明焉故曰離也者明也則坎之為
幽震之為旦兑之為暮可知矣坤也者地也則
乾之為天艮之為山兑之為澤可知矣坎者水
也則離之為火震巽之為木乾兑之為金坤艮
之為土可知矣坎勞卦也則離之為暇震之為
作兑之為息可知矣聖人嚮明而治蓋取諸此
則昧爽丕顯嚮晦入息從可知矣程可久曰帝
與萬物皆出乎震兑言正秋則四時可推坎言
正北則四方可推坎言水坤言地則八物可知
坤不言方致役不系扵方也乾不言萬物戰不
系乎物也聖人扵離有所取則他卦可以通其
類焉竊謂奠方正時觀象推理人事存焉以日
言之則震朝兑夕離晝坎夜也日出而作則民
析也命農勉作人力齊也日中為市相見離也
日入而息致役坤也百榖收成兑言說也說以
犯難戰乎乾也戰勝而歸勞歸扵坎也曰為改歲
成終始也終則有始天之行也
神也者妙萬物而為言者也
妙古𦕈此章意屬上章蓋孔子述上章之義而及此
也程可久曰為言者亦強名而已妙精理也
動萬物者莫疾乎雷撓萬物者莫疾乎風
撓乃教乃飽二反蓋雷震則物之脈理開然後風以
撓之則水潛上扵枝條而華葉生諺謂之撼條風亦
謂花信風是也
燥萬物者莫熯乎火
說文燥乾也又作莫暵乎離夫暵從火從日皆轉注
也燥當從火離當從日皆同漢聲以熱氣乾物之名
說萬物者莫說乎澤
蘭惠卿曰浸潤百物使之說懌
潤萬物者莫潤乎水終萬物始萬物者莫盛乎艮
此一節言神之所以妙乎萬物者也莫疾莫暵莫
說莫潤莫盛者神也朱子曰去乾坤而專言六子
以見神之所為然其序位亦用上章之說柴氏曰
不及乾坤者六子即乾坤之用也乾坤者隂陽之
分六子者隂陽之變
故水火相逮
陸作不相逮非逮及也
雷風不相悖
悖蒲昧反疑古與背通違也
山澤通氣然後能變化既成萬物也
既盡也柴氏曰獨陽不生獨隂不成必一隂一陽然
後能變化
右第六章李氏曰前章言雷風水火之用不同
而山澤通氣則不異者山澤之氣无往而不通
也程可久曰始言六子之材各有所長終言六
子之情各有所合鄭少梅曰始則因後天之序
終則因先天之序又曰乾坤為六物之本六物
為萬物之本毛伯王曰六物之致用扵天地間
猶耳目鼻口手足之用扵一身也人之寐也體
非不具而耳不能聞目不能見四肢口鼻不能
自為用則必有用之者矣此聖人之所謂神也
是故六職並舉无不如意此六物所以能變化
成萬物也大哉神乎其妙萬物者乎龔氏曰上
言生物之序則歸扵乾坤此言生物之成功則
歸諸六子獨言艮者終始非山事也言莫盛者
終始則日新也通氣而後相薄相薄而後不相
射者相反以為用也相逮而後不相悖不相悖
而後通氣者相因以為用也相反以為用故八
卦相錯以至數往知来相因以為用故能變化
既成萬物也林黃中曰震巽有在天之象而无
在地之形艮兑有在地之形而無在天之象唯
坎離居中在天則為雨日在地則為水火故易
言其迭用則取諸天言其相須則取諸地知此
者可與言象矣
乾健也坤順也震動也巽入也坎䧟也離麗也艮止也
兑說也
張子厚曰健動䧟止剛之象順麗入說柔之體一䧟
溺而不得出為坎一附麗而不能去為離艮一陽為
主扵兩隂之上各得其位而其勢止也易言光明者
多艮之象著則明之義也龔氏曰上序八卦之相為
用此序八卦之各有才也其性至剛而其才不息者
乾之健也其性至柔而其勢善承者坤之順也陽之
性動而起乎二隂之下善動者也此震之反乎艮也
隂之性靜而伏乎二陽之下善入者也此巽之反乎
兑也陽明而隂暗陽易而隂險故一陽在乎二隂之
間則為䧟以非所麗也陽尊而隂卑陽強而隂弱故
一隂在乎二陽之間則為麗以非所䧟也一陽止乎上
而二隂不違之則動者可止之時也故艮為止一隂
見乎外而二陽不違之則伏者可見之際也故兑為
說震也坎也艮也皆陽卦而生乎乾也故其才剛極
下則動極上則止在中則䧟扵隂巽也離也兑也皆
隂卦而生乎坤也故其才柔極下則伏極上則見在
中則麗扵陽然彖扵坎不言䧟而言險者以陽䧟乎
隂䧟扵險也扵巽不言入而言巽者以巽有順意而
入不足以體巽也耿睎道曰乾運行而不息健也坤
承天而行順也
右第七章此言八卦之性也所謂成之者性是
也李氏曰此論其性也而用亦然鄭少梅曰欲
觀物象者不可不知物理欲知物理者不可不
知物性知物性則知天命矣天地雷風水火山
澤物也乾坤震巽坎離艮兑理也健順動入䧟
麗止說性也由八物而窮八理而盡八性而至
一命可謂善觀易矣八物者萬物之祖也八理
者萬理之宗也八性者萬性之源也而一命貫
之程可久曰諸彖巽言巽而不言入坎言險而
或言䧟離言文明而或言麗夫是之謂其言曲
而中郭子和曰此章言乾坤之德與六子之性
情所以釋八卦之名也八卦之名出扵包犧氏
上古之言止此八者而已文王能明之而不訓
其義孔子訓之故後世可以學易非健順八字
則易不復能讀矣故乾坤八字盡三才之道健
順八字盡八卦六十四卦之道漢上朱氏曰動
䧟止皆健之屬入麗說皆順之屬不離乎乾坤
也天地能變化成萬物者必水火雷風山澤合
一所謂隂陽合德剛柔有體也隂陽者在天成
象也剛柔者在地成形也萬物既成各得其一
故健順動入䧟麗止說其性各不同能偹萬物
而兼有之者人也故下舉八畜八體而終之以
男女
乾為馬坤為牛
健順也抑聞之傳邵氏之學者曰健順其性也推其
類无往不然馬輕疾牛重濁馬蹄圓牛蹄耦馬夜立
而不卧卧而死其究順也牛夜卧而不立立而死其
究健也
震為龍
潛而能飛陽自下起之象震起也或曰震位乎東蒼
龍之次箕亢位乎辰亦為龍又曰龍乾也震亦為龍
長子肖父也
巽為鷄
南方鶉火象鳥而離巽當之離正位南得火之正巽
東南木也故離為雉而巽則為鷄鷄似雉而文采不
彰黃帝書曰鷄木畜蓋巽為木也鷄將號擊羽翰而
後有聲資巽風也朱子發曰風主號令故鷄號知時
坎為豕
亦作彘畜扵圈䧟也其色黑北方水也朱子發曰美
脊剛鬛坎中陽也垂耳俯首而尾不足本末隂也卑
而處穢隂也突蕩難制陽也
離為雉
離為飛鳥鶉火之次故為雉文章著見文明也
艮為狗
善守門闕朱子發曰搏噬者前剛也
兑為羊
其色白西方金也王介父曰外順而内狠陽在内隂
在外也
右第八章龔氏曰有是才故可以遠取諸物近
取諸身馬行不息者也牛順以載者也龍者性
動而善變自潛以至扵飛也鷄羽屬也而不能
飛其性則為入為伏知時而善應也豕則性趨
下而卑汚雉則文明而介潔剛而善禦柔而附
人者狗也狠而善觸說而不能害人者羊也皆
遠取諸物也朱子發曰言八卦本象也然而震
龍艮狗不見扵經或者唯其時物之所占與郭
子和曰遠取諸物皆此類也毛伯玉曰自此以
下雜用之扵占聖人不廢也
乾為首
正義曰尊而在上也龔氏曰其外員而諸陽之所聚
者首也
坤為腹
龔氏曰衆隂之所蔵者腹也朱子發曰為釡者腹器
也郭景純筮得豫之謙曰有釡之象缾罋缶皆腹器
也
震為足
動扵下也
巽為股
巽繼扵震随足而動者也
坎為耳離為目
林黃中曰坎之聰在内耳之聽也離之明在外目之
視也
艮為手
竒畫肩也二耦垂下兩手也郭子和曰下垂也
兑為口
鄭康成曰上開也
右第九章近取諸身皆此類也若以重卦之象
則首者元首也腹有隔上下也足股耳目手皆
兩也口有上下脣也是說自鄭少梅發之程可
久曰以下章觀之震足在馬坎耳加痛艮手為
指兑口加舌而義各有所主也鄭康成此章在
乾為馬之前則扵近取諸身遠取諸物為宜一
或作巽為手艮為鼻與兑口為山澤通氣之象
乾天也故稱乎父坤地也故稱乎母
以人道言六子之生扵乾坤惟天地萬物父母故又
言天地之象此合三極以言造化也
震一索而得男故謂之長男巽一索而得女故謂之長
女坎再索而得男故謂之中男離再索而得女故謂之
中女艮三索而得男故謂之少男兑三索而得女故謂
之少女
長上聲少去聲索所白反搜求也此言揲蓍立卦之
法謂揲之以求爻也一索而得男謂一求而得此一
爻陽也則餘揲皆隂矣求扵隂爻之中而得此則男
之象也故曰陽卦多隂凡稱索凖此自初而上長中
少之序也初先而次後也隂中得陽陽中得隂男女
之辨也衆宗乎寡也
右第十章乾資始坤資生乾道成男坤道成女
此在造化者然也三揲一變三變成爻七九為
陽八六為隂此在揲蓍數者然也以蓍而求造
化故乾坤純體之所生六子如此龔氏曰乾坤
三畫有男女之道蔵焉索而後得之也正義曰
得父氣者為男得母氣者為女李氏曰父母隂
陽之分也六子隂陽之交也長中少生出之序
也郭子和曰男皆自隂而求陽女皆自陽而求
隂卦變之義蓋始扵此故曰觀變扵隂陽而立
卦朱子發曰察乎此則天地與我並生萬物與
我為一是故君子親其親長其長而天下平伐
一草木殺一禽獸非其時謂之不孝竊謂張子
厚西銘蓋發明此義鄭少梅曰乾坤言天地而
六子不言六物者聖人扵此寓齊家之道也此
以上皆為孔子之傳
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
為天陽浮而上成象也為圜其體也陽竒而圓孔子
曰天道曰圓地道曰方為君主宰萬化也為父化生
萬物也為玉剛而粹也為金剛而精也為寒熱之極
也世有服金石而熱極者毛骨皆寒是其證也耿睎
道曰剛則其氣栗故為寒為冰變柔為剛也位乎西
北卦氣為立冬之節水始冰以此為大赤老陽之色
也為良馬陽壮扵春也為老馬陽老扵夏也為瘠馬
瘠在亦反為秋氣所薄也為駁馬駁北角反色雜也
冬隂盛陽微故託象為駁王介父曰象陽氣之消長
扵四時也程可久曰其德健有四時之義焉為木果
胡翼之曰老而實生之本也林黃中曰秋冬之交木
成果矣九家又云為龍為直為衣為言按此占筮家
所類以占之書不盡其象也在人觸類而長之如九
家所云未為无所見者特悉數不能終其物增之不
為贅去之不為損也
坤為地為母為布為釡為吝嗇為均為子母牛為又車
為文為衆為柄其于地也為黑
為地隂墜而下成形也為母林黃中曰配父而資生
也為布鄭少梅曰土布扵辰戌丑未四方毛曰猶震
之為旉也生扵土故曰布出乎震故曰旉為釡房甫
反腹器也坤為腹郭景純筮得豫之解曰有釡之象
坤中一爻為腹也為吝嗇吝京作遴嗇音色林黃中
曰隂性也鄭少梅曰揫斂之意正義曰靜也翕而不
施也為均正義曰動也闢而无疆也程可久曰徧也
又曰井里之義為子母牛程可久曰有老少也如乾
馬之良老駁瘠耿氏曰生出之有繼也為大車今輿厚
載也為文畫竒則一而无文耦則雜而成文也又天
事武地事文正義曰其質柔故為文林黃中曰西南
之卦赤白為文為衆三畫耦故為衆為柄林黃中曰
居物之後也鄭少梅同其于地也為黑至隂晦冥之
色也朱子發曰日冬則行黑道程可久曰坤為地故
可分扵他卦其黑者不可分故再言之九家為牝為
迷為方為囊為裳為黃為帛為漿漿義未詳以乾坤
二卦互明之則知坤雖取類為多亦僅舉其凡耳乾
為圜則坤當為方乾為君則坤當為臣坤為布則乾
當為幬坤為吝嗇則乾當為濟予坤為大車則乾當
為幕帟坤為文則乾當為武坤為柄則乾當為首以
此知為舉一隅耳天下之象不盡扵書也善學易者
觸類而長之
震為雷為龍為玄黃為旉為大塗為長子為決躁為蒼
筤竹為萑葦其于馬也為善鳴為馵足為作足為的顙
其于稼也為反生其究為健為蕃鮮
為雷林黃中曰陽之動也龔氏曰陽動欲起隂氣相
薄有聲而成為龍說見前章林黃中曰陽之升也虞
作䮾朱子發曰當作&KR3690;蒼龍尾也孟春之月旦尾中
國語曰日月會扵龍&KR3690;是也為玄黃得乾坤之初氣
故雜天地之色為旉聲敷後作華又作荂今作花于
云華之通名為大塗萬物扵此出也鄭康成曰國中
三道曰塗震直房心有三塗為長子程可久曰坎艮
不列中少男尊嫡也鄭少梅同為決躁重隂閉塞故
奮擊而出決而且躁陽鬱而求逹也為蒼筤竹筤陸
作琅蒼筤之義未詳諸說皆曰蒼春之色也然扵筤
義无取為萑葦萑胡官反萑葦蘆荻之别名鄭少梅
曰二物中虚而易析然根皆盤固一陽在其下也其
扵馬也為善鳴象雷之聲程可久曰分乾之一體故
亦為馬為馵足馵朱戍反馬後左足白也林黃中曰
二隂其色見扵足也京荀作朱荀云陽在下為作足
林黃中曰方動之初力扵行也為的顙的丁歷反說
文作馰明也顙桑黨反額也隂在上故的顙白隂色
也詩所謂白顛傳所謂的顱林黃中曰隂在上其色
見扵顙也其扵稼也為反生反虞陸作阪陸云當為
反平聲程可久曰實墜扵土而再生者也字書謂之
秩林黃中曰二隂在上為藁秸一陽在下為根苗其
究為健林黃中曰極其動為健朱子發曰震究為健
巽究為躁雷風无形故卦特變爾為蕃鮮蕃聲煩草
茂也鮮平聲正義曰春時草木蕃盛而鮮明蓋萬物
潔齊扵巽春交扵夏也林黃中曰極其旉為蕃鮮九
家為王為鵠古鶴通為鼓為王未詳
巽為木為風為長女為繩直為工為白為長為高為進
退為不果為臭其于人也為寡髮為廣顙為多白眼為
近利市三倍其究為躁卦
為木木德在東震震既為雷木之功成扵辰而巽位
辰巳之交故為木為風巽委曲而入之之象為長女
坤一索扵乾而生巽為繩直繩墨之繩工人所用以
糾彈者也木之性曲直而繩糾也曲而彈木則直朱
子發曰剛爻為直繩所以直者以剛糾柔也林黃中
曰執柔以齊物也為工鄭作墨工執藝事者百工也
能制物曲直李氏曰猶言巽德之制為白林黃中曰
少隂之色也竊謂白本在兑而今也在巽赤本在離
而今也在坎皆未知其指姑扵諸說中擇其長者以
為據八卦之難通者準此為長龔氏曰木之升也朱
子發曰草木風之類皆長為高天莫高扵東南也說
本鄭少梅朱子發曰風至高者也飛鳥之類有背負
蒼天皆風所為為進退一隂之勢當自下而進扵上
其性則趣下而欲退龔氏曰陽外則進隂外則退為
不果巽順太過則疑而少决乾為木果一索得隂則
不為果矣故有不果之象為臭正作香臭為複正義
曰風所發而遠聞也林黃中曰震為聲故巽為臭隂
陽之義也其扵人也為寡髮龔氏曰髮血之餘一隂伏
扵二陽之下則髮之達扵上者寡林黃中曰隂少而
不榮也寡虞作宣謂黑白雜為宣為廣顙隂小而陽
在上一隂在下下小而上大猶面之額廣也龔與程
可久同廣鄭作黃非為多白眼離為目巽為白近離
而未正故為眼而多白為近利市三倍近傅近也倍
步罪反日中為市離之象而巽近之近市也利三倍
程可久曰三體爻數也鄭少梅曰明堂天市在夀星
之分巽其當之其究為躁卦究極也物極則反巽本
柔緩決躁震也六爻皆反朱子發曰巽三變成震舉
震巽二卦以例餘卦九家為楊為雚文從佳今加鳥
作鸛則為複正與寉之為鶴佳之為騅同諺云雚鳴
則風生
坎為水為溝瀆為隠伏為矯輮為弓輪其于人也為加
憂為心病為耳痛為血卦為赤其于馬也為美脊為亟
心為下首為薄蹄為曳其于車也為多眚為通為月為
盜其于木也為堅多心
為水正義曰取五方之行為溝瀆正義曰取水行无
不通李氏曰隂䧟扵外也程可久曰水所適為隠伏
正義曰取水藏地中李氏曰以䧟而匿也郭子和曰
賢者為隠盜者為伏朱子發曰水善隠伏為矯輮矯
一作橋輮篆文古柔俗揉如九如又二反王為柔程
可久曰水之性也因物而制形也為弓輪姚作倫非
鄭少梅曰弓二十八蓋之數輪三十幅之數也故一
象星辰一象日月坎者虚危之分日月星辰始躔扵
此龔氏曰輪以利轉言行險而不失也程可久曰弓
以覆車輪以行車流而能通也毛伯玉曰弓輪者方
圓曲折因物為形者也朱子發曰坎兩端柔其中剛
剛柔往来施張也其扵人也為加憂正義曰取其憂
險難耿睎道曰在志為恐故為加憂毛伯玉曰重險
也朱子發曰卦以隂陽失位為憂憂之中又見險加
憂也為心病正義曰憂險難也龔氏曰陽䧟而不靈
也程可久曰心宜虚中實則病為耳痛正義曰聽勞
則耳痛也程可久曰耳體虚實則痛也為血卦正義
曰人有血如地有水程可久曰色赤也赤陽之色也
朱子發曰血流行而物傷之為赤正義曰取血之色
龔氏曰一陽生故為赤朱子發曰坎中之陽靜則陽
消故鹽白而大鹵之色正赤乾為大赤坎乾中畫也
其扵馬也為美脊資昔反胡氏曰陽在中也朱子發曰
乾為馬中畫為脊坎得之為美脊為亟心亟紀力反
急也荀作極中也鼂又以亟為古文極王子雍去記
反非耿睎道曰剛動乎内也為下首程可久曰陽不
上統也朱子發曰乾為首坎隂在上交之為下首為
薄蹄程可久曰下弱也耿睎道曰柔在下也朱子發
曰震為足坎隂在下交之為薄蹄為曳今拽羊列反
程可久曰䧟則失健也朱子發曰坎水欲下離火欲
上曳也龔氏曰一陽在内而處則其載重二隂在下
則其勢弱其扵車也為多眚病也車今輿坤為車一
陽䧟扵中乃為車之病為通一陽貫扵二隂之中為
通透之象朱子發曰坎水決為江河升為雨露血之
在人者周流無窮也為月遡日以為明中一陽日也
張子厚所謂坎離之精互蔵其宅程可久曰受日之
明與離變也朱子發曰乾陽流扵坤隂月體不明待
日而明明者乾也為盜程可久曰有隠伏之情朱子
發曰潛行伺隙而動其扵木也為堅多心朱子發曰
剛在内也多心重坎也
離為火為日為電為中女為甲胄為戈兵其于人也為
大腹為乾卦為鼈為蠏為蠃為蚌為龜其于木也為科
上槁
為火正義曰正南之行龔氏曰緣物以為體為日為
電皆火也耿睎道曰南方丙丁火丙陽火故為日丁
隂火故為電為中女為甲冑直又反龔氏曰外剛而
内柔為戈兵龔氏曰上銳而麗物其扵人也為大腹
中虚而隂在内也毛伯玉曰亦娠之象為乾卦乾聲
幹或作幹者非今田家放水為乾正義曰日烜之也
為鼈又作鱉卑列反毛伯玉曰專扵視也為蟹戶買
反躁扵動也為蠃力禾反蚌屬或作螺蠡上銳而善
麗為蚌步項反又作䗲中虚而含明為龜刳而虚之
以灼則明而神龔氏曰此五物皆外剛而内柔也鄭
少梅曰介蟲之屬火也而生扵水中與鱗屬異其扵
木也為科上槁科苦禾反或作折非槁苦老反或作
&KR2208;熇正義科空也木既中空上必枯槁李氏曰上槁
上炎之象九家為牝牛
艮為山為徑路為小石為門闕為果蓏為閽寺為指為
狗為鼠為黔喙之屬其于木也為堅多節
為山止扵上也為徑路艮在東北冬春之界為限止
者也然終必有始雖限止而通故為徑路非四達者
也朱子發曰易象有相因而成者震陽動扵下為大
途艮陽止扵上為徑路為小石閡而可通也郭子和
曰為山又為小石猶坎水之又為溝瀆也為門闕出
入之限猶小石之閡而通也冬閉而春啟艮當春冬
之交司啟閉者也林黃中曰門闕上實而下虚之象
程可久曰下雙峙也鄭少梅曰兩觀也將出震而行
號令垂灋扵象魏者也為果蓏乾為木果而艮又為
果蓏蓏果之小而柔者艮惟一陽在外故也果從木
蓏從草亦有分剛柔之意為閽寺閽聲昏寺如字徐
讀作侍轉註作䦙因門闕之象也李氏曰所以限内
外艮有守故也耿睎道曰周官閽人守王宫中門之
禁止物之不應入者也寺人掌王之内人及宫女之
戒令者也皆為阻扵前而衛其内之柔者也為指指
趾皆止也指止扵上趾止扵下艮一陽在上止扵上
者也為狗為鼠狗陽禦扵外鼠隂伏扵内也郭子和
曰坎之為隠伏也賢者則為隠小人則為盜艮之為
利則為狗為害則為鼠為黔喙之屬黔其廉反徐聲
禽鄭作&KR3202;喙况廢反徐丁遘反謂虎豹之屬郭子和
曰震剛動扵下故言足坎剛在扵中故言心艮剛動
扵上故言喙三陽卦艮獨不言馬者其剛在上所用
益小故扵獸畜無行健之能徒有齧物之象其于木
也為堅多節一本無堅字以坎例之無者非節止也
林黃中曰外剛故止九家為鼻為虎為狐
兑為澤為少女為巫為口舌為毁折為附決其于地也
為剛鹵為妾為羊
為澤說見象贊為少女為巫正義曰口舌之官毛氏曰
隂在上鬼道也為口舌口耦畫在上之象舌耦中有
柔也正義曰五事為言口舌言之具也故文從兑從
言為講說之說為毁折之舌反鄭少梅曰春發生秋
摇落震蕃鮮兑毁折也程可久林黃中同毛伯玉曰
西方又為金太剛必折張子厚曰物茂則上柔者必
折一說折食列反自折也為附決附漢字古傳柔附
扵剛而剛乃決柔有夬象也林黃中曰隂在外不敢
敵剛附從其决柴氏曰柔附剛決故夬曰决而和其扵
地也為剛鹵五金之産藏扵地中外柔而剛藏焉故
為剛陽在下為剛隂在上為鹵郭子和曰澤所停則
鹹鹵也鄭少梅曰剛地坑冶之所生鹵地鹽貨之所
生為妾程可久曰隂失位也正義曰少女從姊為娣
竊謂少而能悦少則賤皆妾之象為羊其色白隂見
外也其性狠剛在内也或作羔陽無取九家為常為
輔頰常坤之末也
右第十一章八卦之象孔子曰扵是始作八卦
以通神明之德以類萬物之情此類是也然亦
概舉其一隅爾使八卦之象僅止扵此則取象
亦狹矣何以盡萬事之變哉意此八卦古之占
書三代皆用之孔子講說卦義其末舉八卦之
象故門人傅見扵此所以九家猶以遺象續其
後也程可久曰八卦之象八物而已充其類則
有所謂百物不廢者極其說則又可以類萬物
之情然說卦之象有與卦爻相符者如乾為天
坤為地之類是也有不與卦爻相符者如乾坤
稱龍而不必在震坤屯稱馬而不必在乾之類
是也有見扵卦爻而說卦不載者如漸之鴻中
孚之豚魚之類是也有見扵說卦而卦爻無之
者如為釡為布為蠃為蚌之類是也若夫大琴
謂之離小罍謂之坎此見扵他書而易與說卦
又可以類推也大抵有象可見有數可數者無
非易也彖爻之辭雜而取之也說卦之象别而
言之也六十四卦本之乾坤故諸卦中皆有乾
坤象意如乾為玉為金坤為牛為車本釋他卦
非徒言也毛伯玉曰此用之於隂陽律歴占筮
小數往往而合故今隂陽家流通用之聖人以
卜筮為君子之道以蓍龜並列扵天地聖人之
間而說卦又旁及扵譎怪嵬瑣所以備天下之
理林黃中曰說卦之象大率皆舉一隅亦有舉
其二三者蓋聖人見天下之賾而擬諸其形容
其名物象類多隠奥而難知姑摭其近扵人情
而可以意逆者附著其下將求明者而質焉查
元章曰荀慈明添物象以足卦爻所載者通倫
類則不須添不然多添亦不盡
厚齋易學卷四十七
