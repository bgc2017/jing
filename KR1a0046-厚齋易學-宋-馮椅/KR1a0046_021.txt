厚齋易學卷二十一宋馮椅撰
易輯傳第十七
經下篇(損益)
䷨(兑下艮上)
損
林黃中曰損有餘而補不足也損之為名由有餘
而起也益之為名自不足而生也又曰滿招損
謙受益若多寡適稱則无所損益矣
都聖與曰陽道常饒隂道常乏損陽之饒益陰之
乏者自然之理天之道也老氏所謂天之道損有
餘而補不足也故隂卦虚而宜益陽卦實而宜損
損乾之九三益坤之上六則坤益于上而為艮乾
損于下而為兑損下益上則致損之道此卦之所
以成損也注謂非補不足則失之矣
蘭惠卿曰損益二卦專為三陽設也損乾之九四
故曰損上損乾之九三故曰損下
案卦隂陽適停而取損有餘補不足之義何也陽饒
而隂乏陽富而隂貧陽實而隂虚故陽雖三爻為
有餘隂雖三爻為不足故損陽謂之損益隂謂之
益損益二卦皆主内卦而言也損者損内卦之乾
也益者益外卦之坤也此損則彼益矣此益則彼
損矣内此外彼也至孔子贊之則易内外而為上
下
都聖與曰以損為損者物也以損為益者道也方
損方益方益方損者時也凡不可損者皆成己者
也凡不可不損者皆害己者也
張敬夫曰天下之理不過適中損者所以裁束而
歸于中道爾有當損者有不當損者一以中為凖
則无過不及矣唯中故能適時之宜合理之正理
之自然不可得而損益也特時有過則當損不及
則當益爾卦三隂三陽本不可有損益也唯其陽
偏于陽饒而向長隂偏于隂乏而向消故損九三
向長之陽以益上六向消之隂則隂乏得陽而濟
隂消得陽而止三隂三陽居然適停此損之所以
為理之當然者也若以人力私意自為損益則非
易矣
贊曰損下益上其道上行
朱子𤼵曰益上矣而謂之損上以下為基譬之築
墉損其基以增上之高則危矣非益也
耿睎道曰貴以賤為本高以下為基故益下則下
與上俱益損下則下與上俱損
李子思曰在下者民之象而在上者君之象也損
民益君亦分之常而作易者名之為損蓋損民者
乃所以損國故設卦命名深寓至戒也又曰陽
實在下此天下萬民富實之象也惟斯民富實之
時則差可損下以益上若斯民之困匱而損之不
已則民之凋瘵乃國之殄瘁故聖人因陽在下而
後以損下益上其道上行許之
劉氏曰古之為人上者无損下𫉬益之理故易以
損下為損益下為益後世乃有百姓輸己之財以
助公上者皆非治古之事
鄭少梅曰儒者不達隂陽之旨遂以聚歛裒克為
損孔子曰損下益上其道上行安有聚歛裒克之
意邪
林黃中曰然則元吉有孚无咎可貞利有攸往者
其義安在也鄭康成曰猶諸侯損國之富以貢獻
于天子
李氏曰舉天下而奉一人則所損在下所益在上
而享上之道得行焉故曰損下益上其道上行
說卦曰損德之修也又曰損先難而後易又曰
損以遠害
郭子和曰世以損有損下厚己之意故以損為非
美然損善損惡損下損上損其過與不及或損而
為君子或損而為小人一治一亂莫不謂之損也
以義言之則下流惡也上善善也損惡益善則道
日進故彖言利有攸往而贊言其道上行或不知
居尊之義以天下奉一人則善日消而惡日進矣
案損有二義損善以益惡損民以益國損君子以益
小人則損為害義德之喪也損不善以益善損國
以益民損小人以益君子則損為遠害德之修也
唯所引用爾經言正理孔子多反凶為吉以開諭
人
雜卦曰損益盛衰之始也
林黃中曰孔子謂殷因扵夏禮所損益可知也是
益不必賢于損損不必不如益也時所當損不可
不損時所當益不得不益此損益二卦之義也損
益二卦以盈虚消息而成其在六爻以始終盛衰
為義何則始乎損者卒乎盛始乎益者卒乎衰孔
子讀易至于損益喟然而歎子夏曰夫子何歎焉
子曰夫自損者必有益之自益者必有决之吾是
以歎也
案損者衰之始益者盛之始方損益之初未遽盛衰
也要其終而盛衰乃見矣林說以序卦損而不已
必益為義
右明卦義
象贊曰山下有澤損君子以懲忿窒慾
程正叔曰山體高澤體深下深則上益高又澤在
山下其氣上通潤及草木百物又下兑三爻皆上
應是說以奉上皆損下益上之義也
程可久曰山澤氣塞時之損也損下益上勢之損
也
林黃中曰風雷為益者雷震則益風風怒則益雷
山澤為損者山摧則損澤澤動則損山自然之象
也
此明象
程正叔曰天下之害无不由末之勝本也峻宇雕
牆本于宫室酒池肉林本于飲食滛酷殘忍本于
刑罰窮兵黷武本于征討凡人欲之過者皆本于
奉飬其流之遠則為害矣先王制其本者天理也
後人流于末者人欲也損之義損人欲以復天理
而已
王景孟曰昔者聖人之作易也蓋所以遏人欲而
復天理者也始終六十四卦大抵皆然而尤深切
著明者于謙也節也損也之三卦見之蓋人之情
莫不欲倨肆之為便而誇尚之為高也而聖人則
抑之曰是不可也易有謙退之道焉人之情莫不
欲侈縱以自適而滿溢以自盈也而聖人則抑之
曰是不可也易有節止之道焉人之情莫不欲裒
克以自肥而忿戾之是恣也而聖人則抑之曰是
又大不可也易有自損之道焉蓋聖人者天理之
盟主微易則斯人天理日負而人欲日勝易微此
三卦則所以抑人欲而復天理者又或緩而未切
著而未明矣
右明卦用
序卦曰解者緩也緩必有所失故受之以損
石守道曰又如蹇難已散當有損益如三王随時
改易是也
林黃中曰自解之損坎變為兑震反為艮損川為
澤損長為少也
案蹇觧皆四隂二陽故損益以三隂三陽濟之損
隂益陽見于卦序而成卦之義損陽益隂无非用
中之權也
右明卦序
有孚元吉无咎可貞利有攸往
贊曰損而有孚元吉无咎可貞利有攸往
王景孟曰損而有孚則元吉而无咎矣此之謂可
貞之道有攸往而利也
楊中立曰損之不以其道則民不應不應則不孚
不孚則凶咎随之矣尚可以為正乎不可正則无
往而可也
朱子𤼵曰上下无不信乃可以損以人情莫不欲
損也
李子思曰財賦之所取皆信其非奪我之財也力
役之所加皆信其非奪我之力也
閭丘逢辰曰无君子莫治野人无野人莫飬君子
貢助征役有國家者所不能免也但用之有節取
之有制不失信于民則自然樂輸以奉其上矣
都聖與曰下樂以享上而吉吉而後无咎
李季辯曰天下之人皆有愛君之心故相與出力
以奉上聖人為之斟酌立一定之法夏商周之貢
助徹不過什一皆損下益上之義也其義盡見于
損卦蓋損之始出于斯民奉上之誠心(以孚為誠似非本指)
故曰有孚必得六五之位然後可以受天下之益
故曰元吉无咎其法不過天下之中正故曰可貞
出力奉上然後可得而治故曰利有攸往
案卦之為義理雖一貫其象則取之六爻有孚元
吉謂六五九二也九六之應无相間礙故有孚五
居君位故元吉无咎可貞謂初九六四也各當其
位故无咎故可以貞利有攸往謂六三上九也九
三往而上得其益故利
說者皆知利有攸往為上九而有孚則多以六
爻皆應此于爻象未害而經指則各有所指不
相紊也其餘則不知所指矣
右明卦占
曷之用二簋可用享
贊曰二簋應有時損剛益柔有時損益盈虚與時偕
行
耿睎道曰享上之謂享享亦有備物者然損下益
上則二簋用享可也禮之或豐或儉唯其時而已
朱子𤼵曰損之用不可常也往而不已將何之乎
故曰曷之用此因上九之往以設問也
亦通
劉氏曰曷之云者度時以審其可用也地産飬形
簋所盛也卦有益柔之象故以簋言
李子思曰二簋在下二陽爻之象
朱子曰言當損時雖至薄无害
林黃中曰此聖人觀會通以行典禮也國莫重于
禮禮莫重于享
李氏曰言趨時之事蓋當時之歉則殺禮所以從
宜
案下之奉上蓋謂之享燕禮之重亦謂之享此損下
益上之時則言諸侯享天子之禮也古者享禮以
四簋為中故陳饋八簋以為盛而二簋用享以為
可酌其中而損益之也以二簋言者下卦三陽九
三一爻既往于上卦之上矣下二陽爻應乎四五
皆有奉上之義故以取象也坎之時艱難多事禮
文多闕故六四之于君上樽酒簋貳可以納約蓋
以一簋貳一樽也損之時非不能為禮也殺之而
已故以二簋為享視坎猶為備禮也抑觀自坤之
外諸卦之彖未有如損之反復告戒之詳且悉者
蓋損者拂人情之事易至凶咎故特詳也
右眀卦象
初九㠯事遄往无咎酌損之
贊曰㠯事遄往尚合志也
張舜元曰兑動而下故戒之曰㠯事遄往无咎
李仲永曰上以事使下謂之使下以事事上謂之
事
鄭舜舉曰損下益上故下當損而上不當損損剛
益柔故剛當損而柔不當損初剛而在下四賴其
損者也則宜速往以益上
右明占
鄭舜舉曰量其所受随器而止酌之義也
呂與叔曰所以酌者以其剛也
林黃中曰居最下之位兼有餘之資在損之時當
損以益上滿而不損必有決之者矣酌取水也詩
云酌彼行潦挹彼注茲損澤以益山故有酌損之
象
程可久曰方在初未過也可遄往上應而後无咎
上合志也謂告其損下而斟酌之勿令浚深
李子思曰已事遄往者在下酌損之者在上當損
之初先為在上者酌損之戒則下其可重損乎
李季辨曰遄往者下之人奉上之誠酌損者上之
人愛下之仁也
游定夫曰損下以益上或失其節則後難繼故必
酌之
右明象
王景孟曰兑三爻皆損下益上者也然九二則以
弗損而為益六三則以獨行而得友初九之陽方
盈在下則當損下之盈以益上之虛此所謂出粟
米絲麻以事其上者也則當速往乃能不失以下
事上之職而𫉬免厥咎雖然當酌而損之使下之
所以供乎上者其心不厭而上之所以取乎下者
其道不窮
蘭惠卿曰量其輕重而使之適中此損之六爻以
剛柔適中為吉過剛過柔則凶
張敬夫曰當損而不損過也不當損而損之亦過
也易所以戒焉凡所謂酌損之弗損益之者言不
過損也所謂損一人損其疾者皆理之所當損也
案以所損之事亟往奉上則免爾貢不供之咎上
如水焉酌之不竭澤也兑為澤故有酌之象六爻
唯初以剛居陽為過于富實所宜損者也初實四
虚初下四上故當損之以益四也言酌損于无咎
之後補爻辭未盡之意
右眀爻義
九二利貞征凶弗損益之
贊曰九二利貞中以為志也
游定夫曰兑之情悦而陽之性好動故有利貞征
凶之戒
程可久曰損而得中利于正固以守之征則過中
矣損下而過中凶之道也
李季辨曰初酌損得宜矣二又損則過故曰利貞
征凶謂宜以中正之法取民過征則凶也什一天
下之中制多取之則為桀少取之則為貉以此爻
得中故寓聖人立法之意
耿睎道曰損上益下過亦无傷損下益上過則有
害故初九已有酌損之戒九二損既得中故利貞
征則過矣
蘭惠卿曰二本隂位今以陽爻居之是弗損而反
得益者也或者以弗損益之為无所損益是不知
小過弗過遇之弗遇過之之意也損下益上非特
取民之法諸侯職貢皆是也夫損下益上三最比
上故己損之若又損二以益五則過矣故許之以
貞吉戒之以征凶夫二隂虚不足者也九陽實有
餘者也弗損乎九則有益乎二矣故曰弗損益之
損兼言益益不言損此又聖人作易之微意
右眀象占
六三三人行則損一人一人行則得其友
贊曰一人行三則疑也
說卦曰天地絪緼萬物化醇男女搆精萬物化生易
曰三人行則損一人一人行則得其友言致一也
朱子曰下卦本乾而損此爻以益坤三人行而損
一人也一陽上而一隂下一人行而得其友也兩
相與則專三則雜而亂卦有此象故戒筮者當致
一也
程可久曰友言心志之相得謂上九也
李季辨曰三陽並行兩不成竒一不成耦必一陽
上往然後剛柔竒耦皆相應故說卦又取致一之
義
右眀象占
楊中立曰隂虚而陽實故陽施而隂受受則益施
則損蓋天地之義也
程正叔曰天下无不二者一與二相對待生生之
道也三則餘而當損矣此損益之大義也
程伯淳曰道无无對有隂則有陽有善則有惡有
是則有非无一亦无三只是二也
張敬夫曰三居下體之上位之高物之盛數之當
然者也是故聖人于此極言萬物損益之理焉
又曰天下之理一隂一陽一男一女一唱一和一
柔一剛大至于天地細至于蟲魚事事物物莫不
皆有自然之對非有待于一人焉者此天地之至
理也過此則為贅少此則為虧贅者不得不損虧
者自然相求艮兑交而為咸咸交而為損損之中
三與上復交焉此夫婦交感化育之事也中庸曰
其為物不貳故其生物不測天地𤼵生萬物不過
二氣交貫誠一無二况人者天地之心哉
劉氏曰古之大臣曰孤曰卿孤之命名取其无朋
卿之執羔以其不黨是人臣當致一以事君也
案孔子言致一謂兩人則致一也一則獨三則雜矣
右明爻義
六四損其疾使遄有喜无咎
贊曰損其疾亦可喜也
楊中立曰損之為卦用下益上則上皆𫉬益者也
郭立之曰損其害己者然後遄有喜初九六四之
辭略相𩔖者上下皆為損之初也故曰損以遠害
李季辨曰當損去蠧財害民之政使遄往奉上者
皆有樂輸其上之意如我朱孔陽為公子裳言私
其豵獻豣于公之𩔖則无咎
案初九陽實有餘當損之以益六四隂虚之不足者
也而九二間焉則為己疾者也六四當受初之益
而隂柔虚弱所最求益者也然而居損之時則所
宜損者損其疾已者耳果能損九二之疾使初九
之遄于奉己則有喜矣隂虚之有待于富實其情
然也凡有喜有慶云者皆内外相應之情也受下
之益而有疾之者使不得通焉咎之招也今損其
疾而使之遄而有喜何咎之有說者謂損六四偏
于隂柔之疾或又謂意必固我遷怒貳過之為疾
者皆非
右眀象占
六五或益之十朋之龜弗克違元吉
贊曰六五元吉自工祐也
林黃中曰以六五之中行固已足乎已而无待于
外矣而上九之富又自上而益之是以有或益之
象又曰非其求而得之是以謂之或也又曰
爾雅有十龜之名漢新莽傅有十朋龜貝蓋古有
此稱謂崔氏曰元龜直二十八貝雙貝曰朋
程可久曰古者寳龜而貨貝十朋之龜猶言大寳
也龜决疑之物賢智之象
朱子曰柔順虚中以居尊位當損之時受天下之
益者也十朋之龜大寳也或以此益之而不能辭
其吉可知筮者有是德則𫉬其應也
蘭惠卿曰十者極數也朋者陽朋也離為龜頥與
損之自二至上益之自初至五皆外實中虚有離
之象所以取諸龜也九二者六五之應上九居六
五之上二陽為朋又曰九二正應非益我者也
故不主二而言上九上九自他而來益我者也
李去非曰得尊位居中而受九二之益者也而上
九又或從而益之或之者疑之也疑扵過也欲違
而弗克也其惟居之以損乎
案九二當損以益五而上九近而相得乃或益之自
二至上有龜之象損一益一乃其常也二陽並益
一隂故有十朋之龜之象五君位也己損而受天
下之益不為過故元吉
右明象占
呂與叔曰當損下益上之時五以柔中居上損上
益下之時二以柔中居下天下之益皆歸焉莫之
致而至至斯受之故弗克違凡損所以為益居損
𫉬益為得其元故曰元吉居益𫉬益則欲長保故
曰永貞吉
右眀爻義
上九弗損益之无咎貞吉利有攸往得臣无家
贊曰弗損益之大得志也
李子思曰上九本以坤體而受乾之施以為艮則
是既得益矣至是无復可損者故曰弗損益之
蘭惠卿曰上本隂爻陽往居之是弗損而反受益
者也何咎之有利在貞固守之爾三往為上九居
一卦之外故曰利有攸往自内之外故曰得臣无
家
程可久曰既得六五之君則不專在於六三之應
故得為臣則國爾忘家也鼎之得妾亦謂得為妾
爾
朱子𤼵曰外以内為家上以三為家外本于内也
虞仲翔謂鼎九二曰二据四家謂四以初為家也
案卦以損下益上為義則工不宜損苟不損九則上
隂位𫉬益矣故曰弗損益之損九則為咎弗損故
无咎也以下奉上正也故曰吉與五近而相得以
六五𫉬本爻之益故贊曰自上祐以本爻事六五
之君故曰得臣謂得臣于五也三者己之内應故
謂之家損三以益本爻故曰无家蓋近得六五則
遠遺六二也
右眀象占
林黃中曰弗損益之无咎貞吉與九二均也然二
征凶而上利有攸往何也曰九二在卦之下損而
得中又欲何往也是以征凶上九居卦之終窮則
變矣由損而之益是以利有攸往也
右眀爻義
林黃中曰初之遄往四之使遄者剛柔之偏勝也
二之利貞五之元吉三之得友上之得臣者盈虚
之相補也始于遄往終于得臣者始損而終盛也
始扵大作終于勿恒者始盛而終衰也損而不已
必益益而不已必決始終之辨不其然乎
案卦六爻皆以損有餘為義陽剛有餘隂柔不足
九二上九位隂也故欲其弗損而益之以陽六三
六五位陽也三在下故損其九以益上五在上故
比于上而𫉬益損下益上之義也初九陽勝故以
事遄往而不嫌其損六四隂虚故損其疾已而以
遄為喜然則初有餘當損者也四不足當益者也
三之損上之益已得其宜者也二以弗損而為益
五以或益為望外蓋適中而不必損益者也
右眀六爻
䷩(震下巽上)
益
贊曰損上益下民說无疆自上下下其道大光又
曰益動而巽日進无疆天施地生其益无方凡益之
道與時偕行
說卦曰益德之裕也又曰益長裕而不設又曰
益以興利
雜卦曰損益盛衰之始也
向子期曰明王之道志在惠下故取下謂之損與
下謂之益
李子思曰損卦兑在下本乾體天下富實之象也
乾陽在下損乾之九三以益坤于上則是損下之
陽實以益上之隂虚者也益巽在上本乾體朝廷
富實之象也乾陽在上損乾之九四以益坤于下
則是損上之陽實以益下之隂虚者也下富實而
上虚弱則損下以益上上富實而下虚弱則損上
以益下上下相交而更為損益其道一也而損下
則謂之損損上則謂之益何也古之聖賢富厚之
資則寧使在民而不在己儉薄之用則寧使在己
而不在民
案易内卦為主故損内卦則謂之損益内卦則謂
之益也
李季辨曰受損以為益君民之相與也如此古人
之于民夫受百畝凡其室廬服食器用之需皆上
之人與之至于賑賙之法補助之政又有以濟其
不及蓋下之人既出力以奉上上之人必有實惠
以及民此損上益下之所以為益也
石守道曰在上益下之義動而巽于民志亦是有
益風散雷動而物遂益亦其義也
都聖與曰凡益之道不可一言盡見善則遷益德
之裕也利用為大作益以興利也十朋之龜弗克
違損下而不已必益也莫益而或擊之益而不已
必決也剛得尊位大中至而有孚惠心益長裕而
不設也中行告公從有餘而益下也利用為依遷
國不足以求益也益用凶事以益為衰之始也王
用享帝得賢者以益上也有孚惠我德有益物之
功而物反益之也
右眀卦義
象贊曰風雷益君子以見善則遷有過則改
說卦曰神農氏作斵木為耜揉木為耒耒耨之利以
教天下蓋取諸益
右眀卦用
序卦曰損而不已必益故受之以益
林黃中曰兑艮為損震巽為益震巽者長飬之日
而兑艮者歛藏之時也物極必反道窮必變兑艮
之後繼以震巽損而不已必益豈不然哉
程正叔曰盛衰損益如循環然損極必益理之自
然益所以繼損也
右眀卦序
利有攸往利涉大川
贊曰利有攸往中正有慶利涉大川木道乃行
程可久曰二五當位而應將以致益故利有攸往
蘭惠卿曰否之初六往為六四居近君之位上輔
九五陽剛中正之君君臣相得此其利有攸往也
郭立之曰益象虛中而上下二卦皆木所以利涉
大川
李去非曰震陽木也巽隂木也
胡翼之曰巽木為舟楫震動則能涉大川
劉氏曰仁于五行為木道可以涉川則知仁德之
可以濟難矣聖人觀象制器作為耒耜以動而入
取諸益焉亦所以助天地之施生爾
郭立之曰損益之道相為終始故二卦之辭其義
相繼
案損益猶否泰正相反耳
右眀卦占
初九利用為大作元吉无咎
贊曰元吉无咎下不厚事也
林黃中曰益之初九損之上九也自上而来居坤
之下得以貴下賤之意故上言利有攸往而初言
利用大作也既曰元吉而又曰无咎與師吉无咎
之義同
耿睎道曰于卦則上自損以益下于爻則上又巽
以應下初九之志行矣故利用為大作
張舜元曰震為動作應于六四之巽方益之初上
以益下為務乃以事委初初則受上之委利扵大
作
蘭惠卿曰居益之初自上反下以陽變隂是興利
去害初有變更以益天下者也
朱子曰吉凶事也咎理也蓋有事則吉而理過差
是之謂吉而有咎興事動衆易有咎也必盡善而
後咎可免元者震之初九之象也益之諸爻用享
帝用凶事用依遷國皆大有作為之卦故曰益以
興利是也初九為大作之始故以元吉无咎戒之
右眀象占
李子思曰乾以一陽下交于坤而成震之初九此
即損上益下之象益之所以成卦者初九是也上
既施益于下則下舉事必從之斯可以大有為于
世矣
鄭舜舉曰損之上三爻唯上得益益之下三爻唯
初得益夫得益者非以是而自私也故損之上利
有攸往得臣无家益之初利用為大作然初九在
下位未崇誠未孚必元吉然後无咎
右眀爻義
六二或益之十朋之龜弗克違永貞吉王用享于帝吉
贊曰或益之自外來也
林黃中曰九五六二既相為益矣而初九之剛又
自外來益之是以有或益之象也初至五有龜之
象與損六五之稱龜同(張舜元同)益之初即損之上益
之二即損之五(李子思曰益者損之反也)是以二爻之辭同所
以異者五為元吉而二為永貞吉君臣之道也(李仲)
(永同特道作義)
李季辨曰王九五也用二以助享上帝也
蘭惠卿曰六二柔順受益之臣九五之王用之則
可以享于天帝而𫉬吉如成湯之用伊尹而能克
享天心太戊之用伊陟而能格于上帝也
王輔嗣曰帝者生物之主興益之宗出震而齊巽
者也
朱子曰爻位皆隂故以永貞為戒以具居下而受
上之益故又為卜郊之吉占又曰享于帝吉是
祭則受福之謂也又云王九五也帝上九也九
五用六二所弗克辭之十朋之龜以享于上九之
象損之彖曰曷之用二簋可用享損之時故從儉
也此爻曰或益之十朋之龜而曰王用享于帝吉
益之時故從豐也故曰損益盈虚與時偕行
右眀象占
朱子曰損益二卦諸爻皆互損之六五乃益之六
二也損上九吉益上九則凶
郭子和曰損益相須以相成損上益初其辭相屬
而損五益二又大同矣損卦益上故蒙益在六五
益卦益下故蒙益在六二
耿睎道曰損在工而蒙益之盛其常也故直曰元
吉益在下而蒙益之盛非其常也故永貞吉
右明爻義
六三益之用凶事无咎有孚中行告公用圭
贊曰益用凶事固有之也
李子思曰益之為卦損上益下則下卦皆蒙益者
也以隂居陽震動不安有凶之象遇凶事而无咎
者以在上者有以益之也周官以委積待凶荒以
荒禮哀凶札或弛其政或去其征皆損上之所取
以益下之凶荒者也三有應于上上來相應而損
己以益之有孚之象三隂在三陽之中或損或益
皆得其中是之謂中行又云以二體言之則二
五各居其中以全體言之則三四並居其中故三
四中孚以三四為中亦猶益之三四稱中行也
林黃中曰凶事有三有札瘥之政有死喪之禮有
兵革之事今益之時損上益下其凶荒札瘥之政
乎
李仲永曰以臣位之高而處乎遠地民有凶荒之
事行一時之權以振之可也故无咎見信任而行
之以中故曰有孚中行告于公上而用圭者功成
然後告也
李季辨曰居下卦之上而長民奉君命以益民者
也當凶荒之事宜𤼵倉廪以行振救可也如此則
无咎有孚中行君苟信任酌中而行之不必待君
命也事已然後用圭而告公上蓋民之食必待中
覆則无及矣(正如汲黯河内之事)告公用圭正猶禹錫元圭
告厥成功也
右眀象占
蘭惠卿曰損以剛柔當位為過損而凶不當位為
剛柔相濟而吉益以剛柔當位而吉不當位為凶
二四五皆當位唯六三不正故謂之益之用凶事
右眀爻義
六四中行告公從利用為依遷國
贊曰告公從以益志也
耿睎道曰有餘則損不足則益然則損益期于中
者也六三六四在中爻之中皆以中行益之
都聖與曰分二體以言之三居下卦之上四居上
卦之下皆不得乎中者也然合六位以言之二爻
居六爻之中即中爻以言之則二爻居中爻之中
朱子曰三四皆不得中故以中行為戒以益下為
心而合于中行則告公而見從矣
蘭惠卿曰爻本初六往之于外乃為六四遷國之
象
朱子曰周之東遷晉鄭焉依古者遷國以益下必
有所依然後能立此爻又為遷國之吉占也
程可久曰衛遷楚丘依齊也杞遷緣陵依普也卦
體有震互體坤諸侯之象也
都聖與曰四以柔巽之德上依五之剛健則以弱
依強之象
右眀象占
李季辨曰四近君非三之比益民之事須先告公
上既從然後為之不然則為擅命
李仲永曰三遠于君有振濟凶荒之事若待告而
為之則无及矣故必成功而後告也四近君者也
遷國大事也必待告于公上得從然後為之可也
林黃中曰初者四之配也初言利用大作而四言
利用遷國互眀之也又曰二爻皆有利用之辭
變通之義也
耿睎道曰雷以動之風以散之此生物之序也故
雷風為恒若風而又雷則其事為益故風雷為益
然則所謂益者益之于經常之外也
李去非曰所謂益者益之于常事之外故曰大作
曰享帝曰凶事曰遷國皆非常之辭
李子思曰在初則曰利用為大作元吉是可用之
于大事也在二則曰王用享于帝吉是可用之于
大禮也在三則曰益之用凶事无咎是可用之于
大烖也在四則曰利用為依遷國是可用之于大
遷也天下有是理易有是象為天下者允蹈之乃
見其效非虚語也
右明爻義
九五有孚惠心勿問元吉有孚惠我德
贊曰有孚惠心勿問之矣惠我德大得志也
程正叔曰陽實在中有孚之象
蘭惠卿曰不必區區問人而惠之如是則元吉
案此爻無能言者夫以事理言之則我有孚于下
而惠在人心不必問而知之也斯為元吉矣則下
亦有孚于我而惠我所益之德也以爻象言之則
六二者本爻之正應中無陽爻間閡則有孚于二
而惠在其心勿問而知其元吉矣而六三六四又
告于我而或用凶事或依遷國而有孚于我方且
惠我從之德也蓋隂陽之情如此損上益下其象
亦然本爻為益之主又陽實而饒故為羣隂之所
求而相孚者也
右眀象占
楊廷秀曰損之六五言益而不言損損之至也益
之九五言惠而不言益益之盛也
右眀爻義
上九莫益之或擊之立心勿恒凶
贊曰莫益之偏辭也或擊之自外來也
胡翼之曰處益之極故莫有益之而或有擊之者
耿睎道曰人道惡盈故也
張子厚曰未嘗損己而云莫益之作易者因卦之
為益而言爾或擊之反莫益之之義為文又云
陽爻富實在益之上益之極也益之極則當損之
以益下而九五為益之主下三隂皆受益于五而
已之澤不下流故莫有益之者言无所用其益也
益之極而无所用之必有慢蔵誨盗之招此或有
自外來而擊之者也立心知此之不可恃而散之
于下則可苟以為恒凶之道也益之為卦恒之反
也巽下震上為恒震下巽上為益今益之窮則將
變而為恒故聖人戒之以立心勿可恒也不然凶
矣
右眀象占
說卦子曰君子安其身而後動易其心而後語定其
交而後求君子修此三者故全也危以動則民不與
也懼以語則民不應也无交而求則民不與也莫之
與則傷之者至矣易曰莫益之或擊之立心勿恒凶
案此借此爻之義以明其旨非釋本爻之義
案益以損上益下為義故上三爻皆損之以益下而
下三爻皆受上之益者也唯上九處益之極卦之
將變故或擊之而凶六三之益用凶事因上九之
凶而取義也損上益下正在六四故有遷國之象
右明六爻
