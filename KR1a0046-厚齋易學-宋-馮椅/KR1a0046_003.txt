厚齋易學卷三宋馮椅撰
易輯注第三
經下篇(咸至姤)
䷛(艮下兑上)
兌澤反在艮山之上是山澤相感而氣通也故艮下
兌上成卦曰咸
咸亨利貞取女吉
咸感也合也皆也亨利貞象取女吉占取今娶
初六咸其拇
初六咸其拇心感而足未動之象以象占拇茂后反
古母通卜作&KR2129;足大指
六二咸其腓凶居吉
六二咸其腓心感而足欲動之象腓肥通脛腨也俗
謂之足肚凶居吉占動則凶静則吉
九三咸其股執其隨往吝
九三咸其股執其隨感近而遠不應之象股聲古隨
謂腓拇隨之而動者也執之者因股而執腓拇也往
吝占本應上六隔閡九四九五而下執六二之隨故
往應上則吝
九四貞吉悔亡憧憧往來朋從爾思
九四貞吉悔亡此爻占在象前憧憧往來朋從爾思
事物交至而所感有限之象憧昌容反又聲童往來
不絶之貎或聲鐘或作&KR1720;非朋正應也爾指諸爻也
四當上下諸爻交相應之會故諸爻相感相應憧憧
往來於前各以類應從其所思於我何與焉
九五咸其脢无悔
九五咸其脢心感而欲言之象脢武杯反或聲灰或
作脄膴&KR0008;恐非喉之出納之所也說者以為眷肿非
是心而脢脢而口其序不難見也
上六咸其輔頰舌
上六咸其輔感形於言之象輔頰車也頰舌占猶俗
言口舌
䷟(巽下震上)
反咸之象震以長男居上而在外巽以長女居下而
在内為人倫夫婦之常故巽下震上成卦曰恒
恒亨无咎利貞利有攸往
恒胡登切常也久也吕曰居常而可久也亨象无咎
占利貞象利有攸往占此卦再言象占盖占屬於象
謂亨而後无咎利貞而後利有攸往也
初六浚恒貞凶无攸利
初六浚恒貞凶无攸利象在占中
九二悔亡
九二悔亡占
九三不恒其德或承之羞貞吝
九三不恒其德德二三之象或承之羞貞吝占或鄭
作咸非或有承之者亦羞之以此固執為恒吝之道
也
九四田无禽
九四田无禽有事而无功之象占在象中田今畋禽
義見比九五
六五恒其德貞婦人吉夫子凶
六五恒其德德一而不變之象貞(句)婦人吉夫子凶
占
上六振恒凶
上六振恒常久而不能安之象振馬曰動也虞張作
震鄭曰摇落也說文作榰陸希聲作寘于象无取凶
占
䷠(艮下乾上)
艮之二隂上進消陽則乾之三陽遠之而退避故艮
下乾上成卦曰遯
遯亨小利貞
遯徒困反古□篆省从遯亦作&KR0735;退避也或作遁義
不通用亨象小利貞占言隂利於正固也
初六遯尾厲勿用有攸往
初六遯尾在遯之時最後之象初尾之象也厲勿用
有攸往占
六二執之用黃牛之革莫之勝說
六二執之用黃牛之革莫之勝說固留而不使之遯
之象執林黃中曰古文今縶勝平聲說今脱黃牛之
革柔順而堅固以此縶系諸陽而使之脱去不可得
也以象占
九三系遯有疾厲畜臣妾吉
九三系遯有所拘戀而不得去之象系古文今係或
繫有疾厲畜臣妾吉占
九四好遯君子吉小人否
九四好遯以義制欲而必去之象好去聲情好也
九五嘉遯貞吉
九五嘉遯與下同志而嘉隠遯之象嘉志合之會貞
吉占
上九肥遯无不利
上九肥遯遯而以道自裕之象肥豐裕也陸希聲作
飛高舉遠引之象亦通无不利占
䷡(乾下震上)
大壯利貞
壯者氣力強盛之名
初九壯于止征凶有孚
九二貞吉
九三小人用壯君子用罔貞厲羝羊觸藩羸其角
九四貞吉悔亡藩決不羸壯于大輿之輹
六五喪羊于易无悔
上六羝羊觸藩不能退不能遂无攸利艱則吉
䷢(坤下離上)
下坤三隂上巽一隂四隂在下成觀之象今六自四
進五成離故下坤上離成卦曰晉
晉康侯用錫馬蕃庶晝日三接
晉進也古齊篆㬜康侯用錫馬蕃庶晝日三接以象
占康安也錫予也下予上也蕃盛庶衆多也三接人
君接此康侯也言安寧其國之諸侯嘗用此卦之義
錫予君上之馬蕃而且庶故為君者一日凡三接之
親寵之至也康或以為康周公之康錫謂上錫下庶
作遮接作捷皆非三或讀去聲亦通
初六晉如摧如貞吉罔孚裕无咎
初六晉如摧如有所抑而不得進之象摧罪靁反說
文擠也折也貞吉占罔孚未信於上之象裕无咎占
寬裕自處不戚戚於上之不我知則无咎
六二晉如愁如貞吉受兹介福于其王母
六二晉如愁如進而有憂之象愁或子小反非貞吉
受兹介福于其王母占介大也于往也謂能守貞則
其愁可釋而往王母以受此大福也愁謂九四為阻
王母謂六五以隂相應也
六三衆允悔亡
九四晉如鼫鼠貞厲
鼫詩作碩疑此轉注從鼠郭景純云形大如鼠好在
田中食粟豆盖田鼠也
六五悔亡失得勿恤往吉无不利
上九晉其角維用伐邑厲吉无咎貞吝
䷣(離上坤上)
明夷利艱貞
明夷夷傷也利艱貞以象占利于艱難貞固自守以
不喪其明
初九明夷于飛垂其翼君子于行三日不食有攸往主
人有言
初九明夷于飛垂其翼傷于明而欲引去之象飛以
鳥喻其明傷而飛去也垂其翼歛翼避禍也君子于
行三日不食有攸往主人有言占君子之于行三日
之久而不食所主之人以不食其食而有違言
六二明夷于左股用承馬壯吉
六二明夷于左股傷于明而不能行之象今本夷字
下又一夷字衍文九家無之或作睇眱睼眤股或作
般槃並非用承馬壯吉占承陸九家本今作拯無此
字子夏字林作抍聲承升也用己所承之乾馬壯而
健行故吉
九三明夷于南狩得其大首不可疾貞
九三明夷于南狩得其大首明傷于隂而驅除之之
象于往也狩古守田獵也為傷于明故往南田狩得
其為惡之首也
六四入于左腹獲明夷之心于出門庭
六四入于左腹獲明夷之心深察其中而得其見傷
之意之象于出門庭占既獲其心則往出門庭不復
入矣
六五其子之明夷利貞
六五其子之明夷繼統而當明傷之時之象其指大
君也當明夷之時而傳之子則其子亦為明夷矣其
蜀才本今以彖贊有箕子之文遂加竹作箕趙賓之
徒知其非乃訓箕子作荄滋劉子政班孟堅鄒湛非
之利貞占告其子以正則不傷人之明矣
上六不明晦初登于天後入于地
上六不明晦積隂蔽明之象謂至上當變乃不明而
復晦也初登于天後入于地覆釋象不明而晦也以
象占
䷤(離下巽上)
專以男女各正其位為義下離六二位内上㢲九五
位外故離下㢲上成卦曰家人
家人利女貞
家人謂一家之人合父子夫婦兄弟長幼言之利女
貞以象占
初九閑有家悔亡
初九閑有家家道防之于初之象閑限之也悔亡占
六二无攸遂在中饋貞吉
六二无攸遂在中饋居家而盡婦道之象春秋大夫
无遂事示不敢專也饋巨媿反食也祭祀飲食也貞
吉占
九三家人嗃嗃悔厲吉婦子嘻嘻終吝
九三家人嗃嗃嚴厲而諠議之象嗃嗃呼洛呼學二
反諠譟也鄭作熇焦熬貎荀作確晁曰古文悔厲吉
占有悔有厲然未為失也婦子嘻嘻歡笑无節之象
嘻嘻喜悲反張作嬉陸作喜晁曰吉文終吝占
六四富家大吉
六四富家家道興隆之象
九五王假有家勿恤吉
九五王假有家人君能正其家之象假古雅反讀如
王假之假大也勿恤吉占恤憂意也
上九有孚威如終吉
上九有孚威如信于一家而敬畏之象終吉占
䷥(兑下離上)
睽小事吉
初九悔亡喪馬勿逐自復見惡人无咎
九二遇主于巷无咎
六三見輿曳其牛掣其人天且劓无初有終
九四睽孤遇元夫交孚厲无咎
六五悔亡厥宗噬膚往何咎
上九睽孤見豕負塗載鬼一車先張之弧後說之&KR1249;匪
寇昏冓往遇雨則吉
䷦(艮下坎上)
蹇利西南不利東北利見大人貞吉
初六往蹇來譽
六二王臣蹇蹇匪躬之故
九三往蹇來反
六四往蹇來連
九五大蹇朋來
上六往蹇來碩吉利見大人
䷧(坎下震上)
坎險在下震動上出有險難觧散之象故成卦曰觧
解利西南无所往其來復吉有攸往夙吉
解胡買胡賣二反物自散也利西南无所往其來復
吉有攸往夙吉象在占中
初六无咎
初六无咎難已平之象象在占中
九二田獲三狐得黃矢貞吉
九二田獲三狐得黃矢貞吉驅除羣邪而得中直之
象狐隂疑之獸黃中色矢言其直也貞吉占
六三負且乘致寇至貞吝
六三負且乘殖貨而載挈於道路之象負背挈之也
乘車載之也乘去聲致寇至貞吝占
九四解而拇朋至斯孚
九四解而拇除去比傅小人之象而爾也拇音義同
咸初六朋至斯孚占朋類之至斯相孚矣
六五君子唯有解吉有孚于小人
六五君子唯有解除難而不窮治之象唯王作維一
經无用此字者唯維系之維乃用之吉有孚于小人
占
上六公用射隼于高墉之上獲之无不利
上六公用射隼于高墉之上乘勢之順而盡去蹇難
之象射食亦反上去聲公諸侯之為三公者獲之无
不利占
䷨(兑下艮上)
卦本乾坤純體今損乾之九三往坤之上成艮以坤
之上六來乾之三為兌故兌下艮上成卦曰損
損有孚元吉无咎可貞利有攸往曷之用二簋可用享
損減省也有孚元吉无咎可貞利有攸往此彖先占
後象凡有所損有孚于人盡善而无失然後无咎而
可貞固守之以此所損而往為利也往謂損而又損
也若非有孚元吉則有咎而不可貞不利往矣以此
見損之難行人情之所不樂也曷之用審其所當用
之辭二簋可用以奉上言禮在所損如此簋古軌享
古亨並蜀才本
初九㠯事遄往无咎酌損之
初九㠯事遄往无咎占在象先㠯今以訛作己虞作
祀皆非遄市專反速也詩所謂式遄其歸以所損之
事速往于四則无愆期之咎六四正應在上所益者
也酌損之量其所損淺深之象盖以所損之事遄往
于四故四不咎之而為之酌其所損无太過傷廉也
九二利貞征凶弗損益之
九二利貞征凶占在象先弗損益之不可減而可增
之象
六三三人行則損一人一人行則得其友
六三三人行則損一人一人行則得其友有餘則損
不足則益之象以象占
六四損其疾使遄有喜无咎
六四損其疾去其害己使遄有喜无咎占疾己者損
則益己者至必速矣故有喜而无咎疾者不損則為
咎矣喜去聲
六五或益之十朋之龜弗克違元吉
六五或益之十朋之龜非所期而或益之厚之之象
或者非所期之辭雙貝曰朋元龜直二十大貝故曰
十朋弗克違元吉占違辭也欲辭而不獲也
上九弗損益之无咎貞吉利有攸往得臣无家
上九弗損益之象同九二无咎貞吉利有攸往得臣
无家占弗損而益故无咎得其正而吉故利有所往
得為臣故忘其家
䷩(震下巽上)
乾坤純體今損乾之四為六成巽益坤之初為九成
震是益下之不足也故震下巽上成卦曰益
益利有攸往利涉大川
益增長弘裕之名利有攸往利涉大川象在占中往
謂益而又加益也
初九利用為大作元吉无咎
初九利用為大作元吉无咎象在占中大作大事也
六二或益之十朋之龜弗克違永貞吉王用亨于帝吉
六二或益之十朋之龜弗克違象同損五永貞吉王
用亨于帝吉占
六三益之用凶事无咎有孚中行告公用圭
六三益之用凶事以凶荒振恤之象益益下也凶事
荒札之政也无咎有孚中行告公用圭占中行義見
泰九二公公上謂君也用圭以告于上表其成功之
信也
六四中行告公從利用為依遷國
六四中行告公從利用為依遷國象在占中以中道
告于公上從之然後用以依形勢以遷國都乃利也
九五有孚惠心勿問元吉有孚惠我德
九五有孚惠心所益有信而在人心之象惠讀如惠
而不費之惠言有益也勿問元吉占有孚惠我德信
在人心而有所懷之象謂以我德為惠也
上九莫益之或擊之立心勿恒凶
上九莫益之或擊之无相與而有相攻之象謂下之
人莫有益之者而乃或有擊之者也立心勿恒凶占
立心不可以此為恒凶之道也說者謂立心無恒與
象不合
䷪(乾下兑上)
兊一隂在上合乾五陽決去之故乾下兊上成卦曰
夬
夬揚于王庭孚號有厲告自邑不利即戎利有攸往
夬古快反決也揚于王庭孚號有厲告自邑不利即
戎利有攸往象在占中揚播也王庭王者之庭百官
所在之處號號令告布告也邑上六之都邑即從戎
兵也言衆君子之去一小人必揚于王庭信其號令
謂有危事告自其所居邑以與衆棄之然不利于從
兵特利于有所往合衆力以去一小人不可但已也
初九壯于前止往不勝為咎
初九壯于前止健于上進之象止今趾前一止始于
行者也往不勝為咎占未有咎也恐往而不勝耳
九二惕號莫夜有戎勿恤
九二惕號即彖孚號有厲之象惕義音見乾九三號
號令之號莫夜有戎勿恤占莫今俗加日為暮非戎
寇兵也恤憂念也勿恤言不能為害
九三壯于頄有凶君子夬夬獨行遇雨若濡有愠无咎
九三壯于頄剛強形於顔面之象頄或作仇非顴也
或聲龜或作顇雖據切有凶占也君子夬夬獨行遇
雨違衆而私交之象夬夬不一之辭謂衆君子決之
而已獨與之遇而和也隂陽和而成雨若濡有愠无
咎占若為雨所沾濡而有衆君子之愠然而无咎濡
聲儒愠含怒貌
九四臀无膚其行次且牽羊悔亡聞言不信
九四臀无膚其行次且坐不安行不進之象臀徒昆
反次且今趑趄次或作趑&KR3027;且或作趄跙皆後人轉
注程可久曰一行一却也牽羊悔亡聞言不信占牽
連乾之三陽程正叔曰羊者羣行之物牽者挽拽之
義朱子曰筮者能聞言而信則轉凶而吉也
九五莧陸夬夬中行无咎
九五莧陸夬夬失其剛決之象陸或作睦竝未詳虞
曰莧蕢陸商陸也荀曰皆葉柔根堅莧根小陸根大
朱子發曰陸有赤白二種朱子曰莧馬齒莧陸章柳
皆澤草也中行无咎占中行義同泰
上六无號終有凶
上六无號終有凶象在占中言雖无號終不免凶也
䷫(巽下乾上)
乾三陽巽二陽共五陽而下一隂遇之故巽下乾上
成卦曰遘
遘女壯勿用取
遘遇也亦昏冓也以女遇男為象王註易改為今文
為姤雜卦猶是本文鄭本同女壯象言隂浸而長也
勿用取占取今娶或者從今文𫝊者遂以古文分作
二字為取女京曰誤增女字都曰言勿用此義以取
也
初六系于金柅貞吉有攸往見凶羸豕孚蹢躅
初六系于金柅隂制於陽之象系今繫柅乃履反止
也絡絲趺也青齊間謂之柅鼂作檷王子雍作柅子
夏作鑈皆因字轉注也以金為之則凝重不摇金者
鐵也或謂止車之木初六之柔无車象貞吉有攸往
見凶占李仲永曰見與蒙六三見金夫之見同謂九
四正應也羸豕孚蹢躅以象占羸如大壯羸其角之
義陸讀為纍是也蹢治益反一作躑&KR2354;躅直錄反古
&KR2355;一作䠱踴躍也俗謂跳躑孚謂孚于所應
九二包有魚无咎不利賓
九二包有魚一隂受制之象包今苞易中並同或作
庖胞非凡陽奄隂謂之包无咎不利賓占
九三臀无膚其行次且厲无大咎
九三臀无膚其行次且象音義並同夬九四厲无大
咎占
九四包无魚起凶
九四包无魚失其所應之象包同九二起凶占起動
作也
九五以杞包瓜含章有隕自天
九五以杞包瓜含章上下交相遇之象義見輯傳祀
梓屬此言其葉闊大可包物瓜或作甜瓜或謂枸杞
杞柳匏瓜恐非章外見之物含奄蔵也有隕自天占
隕墜也
上九遘其角吝无咎
上九遘其角上窮而无所遇之象角首之上也見晉
上九後並同吝无咎占
