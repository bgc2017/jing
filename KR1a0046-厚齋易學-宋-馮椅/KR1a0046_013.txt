厚齋易學卷十三宋馮椅撰
易輯傳第九
經上篇(臨觀)
䷒(兊下坤上)
臨
贊曰臨剛浸而長說而順
雜卦曰臨觀之義或與或求
朱子曰臨進而陵偪於物也二陽浸長以偪於隂
故為臨十二月之卦也
毛伯玉曰復者陽失其位而初反也泰者以三陽
為最安也四陽而壯五陽而夬義盡於名无可疑
者二陽之為臨何也二得位而三猶隂也偪而不
相安必以去之為快故婉而命之曰臨此命卦之
微指也
吕與叔曰臨以上臨下觀以下觀上臨位之在上
者臨下在下者為上所臨者也觀位之在下者觀
上在上者為下所觀者也以剛臨物物所不與以
闇居上下所不觀故柔上剛下為臨上陽下隂為
觀
耿睎道曰大者以道長而臨小上者以位高而臨
下(郭立之同)
王介父曰陽大隂小來者信往者屈大者信則臨
小者之屈矣此以大臨小言也爻則貴賤以其位
之上下四隂皆臨下之二陽二陽有應於上皆見
臨於隂此以上臨下言也
王景孟曰臨有二義以爻之剛柔言之則以剛臨
柔消長之序然也故君子不可以不知天以位之
上下言之則以上臨下統屬之道然也故君子不
可以不知人
程正叔曰臨民臨事凡所臨皆是
案卦有衡有豎衡則以大臨小蓋内臨外之象此彖
贊之意也豎則以尊臨卑蓋上臨下之象此象贊
之意也内三爻以應外取義而外三爻則以下臨
其應取義也一陽為復應冬至之氣而泰之隂陽
適停應春分之氣也然則臨之二陽其應立春之
時類有不盡通者取用在人要難以一說定也
右明卦義
象贊曰澤上有地臨君子以教思无窮容保民无疆
案此以上臨下為義
右明卦用
序卦曰有事而後可大故受之以臨臨者大也
林黃中曰巽變為兊艮變為坤二五不動巽變兊
入而說也艮變坤止而順也入而不說則事不成
止而不順則功不就此蠱之所以有事而臨之所
以為可大也
石守道曰臨非訓大大則乃能臨物也剛陽浸長
所以大也臨之成卦二陽浸長所以可大非謂臨
之義訓大也巽變兌畫之覆也艮變坤上窮則變
也二五不動剛中而應所以成元亨利貞之德也
右明卦序
元亨利貞
贊曰剛中而應大亨以正天之道也
王氏逢曰一陽復於下二陽浸長可以臨人臨天
下之大不具四德可乎
虞仲翔曰九二剛中四隂皆應故大亨以正也
案虞本贊意要之元指乾之初九也亨指九二之應
乎六五也利貞者陽以上復為貞自二陽浸而長
至於六陽成乾无所不利也
右明卦象
至于八月有凶
贊曰消不久也
陸希聲曰陽息於子為復為臨消於姤至遯凡歷
八月有凶言有而未至也又曰臨卦下兌故曰
八月復卦下震故曰七日自然之數也
楊中立曰遘隂始生也而繋於金柅蓋柅之使無
行也至於二陽浸而長則必至於否矣尚如之何
哉有遯而已矣故言八月有凶欲其豫為之防也
非知微知彰其孰能與於此
右以遯言之
王輔嗣曰八月陽衰而隂長故曰有凶
勾氏曰諸儒謂周正建子為復至建未二隂生乃
為八月匪唯月錯乃成遯矣易取否泰相反臨觀
倚伏之義八月建酉為觀隂陽相推世數相變所
以至於八月有凶也
李子思曰建丑之月其卦為臨二陽浸長而偪四
隂至於八月建酉其卦為觀四隂浸長而偪二陽
則臨至觀而危矣
林黃中曰說者曰復冬至之月也八月周之八月
也然正月勾萌而謂之泰二月陽中而謂之壯皆
所未安按春秋書春王正月冬十有二月詩云四
月維夏六月徂暑七月流火皆夏時也蓋四時之
序十二月之名冬不可以為春夏不可以為秋所
謂三代不相沿襲者但以十一月十二月為歲首
耳太甲唯元祀十有二月乙丑武王十有一年一
月戊午秦漢元年冬十月是其例也
此以觀言之夫謂八月為遯者歷臨六位又至
遯初二皆隂凡八位以其隂故其數八其象月
也若復之七日則歷剥六爻至復初一陽其數
七其象日也此一說也謂八月為觀者直以建
酉之月言之此實象也蓋自六三歷四隂爻覆
卦觀又四隂爻其數八其象月也此又一說也
遯對臨為二陽二隂之卦觀對臨為反對之卦
皆有意義文王孔子二聖人不明言之未易以
臆說定也獨愛夫林黃中三代不相沿襲之說
能破千古之惑故於此傳見之
張子厚曰易之於爻變陽至二未過中即為之戒
恐有過滿之萌猶履霜堅冰之義
王介父曰有凶者不必凶而不能必无凶能戒之
於早則至於八月可无凶矣
程正叔曰聖人設戒必於方盛之時若既衰而後
戒亦无及矣狃安富則驕侈生樂舒肆則紀綱壊
忘禍亂則釁孽萌
楊廷秀曰二君子方來四小人未去可不戒乎
亦有此義
右明卦占
初九咸臨貞吉
贊曰志行正也
王輔嗣曰咸感也有應於四感以臨者也
薄氏曰以下臨上名不順也故變云咸臨
李氏曰其性說而足以有感其才剛而足以有臨
故曰咸臨
李子思曰山澤通氣故山上有澤其卦為咸而澤
上有地則爻亦謂之咸隂陽之氣兩相感也
蘭惠卿曰初四兩爻交感以相臨
右明象
蘭惠卿曰初四隂陽皆正所以獲吉
馮當可曰凡臨之道上下相感說為善初之應四
非中也貞固審慎則吉躁動則凶
程正叔曰凡貞吉有既正且吉者有得正則吉者
有貞固守之而吉者各隨其事也
右明占
朱子發曰以大臨小者臨之道以上臨下者臨之
位
郭立之曰臨觀之義或與或求故初九九二六四
六五皆有焉
李子思曰其遺君子之戒於臨民之初者乎
案以卦義言之則以大臨小初九九二臨四隂者
也是之謂臨以爻位言之則以上臨下六四六五
臨初九九二者也是之謂臨唯其正應而隂陽相
感故交相為臨而謂之咸言其交相感而交相臨
也自卦義言之則二陽浸長上復為貞四隂浸消
下復為貞隂陽皆得其道貞吉也自爻位言之六
四初九皆當其位故各得其正而吉也
右明爻義
九二咸臨吉无不利
贊曰未順命也
案贊說難通疑未衍文象見初九
張子厚曰非咸則有上下之疑有所不利矣
程正叔曰吉者已然如是故吉也无不利者將然
於所施為无不利也
李子思曰二之咸臨與初同然二陽之勢浸長尤
盛於初贊所謂剛中而應大亨以正者謂二也
案初與二象同咸臨占同吉而初貞二无不利則異
蓋初位卑而不中故取其貞二得中而應君故无
不利不言貞位不當也君臣感應以相與故陽之
上進羣隂順之所以无不利也
右明占
六三甘臨无攸利既憂之无咎
贊曰甘臨位不當也既憂之咎不長也
朱子發曰有臨下之位而无臨人之德又不當位
以口說人甘臨也
郭立之曰不中不正甘而說人者也
劉氏曰體說之極以一隂臨二陽是以小人臨君
子知其得時而已不可安遂諂佞以求容說者也
右明象
朱子發曰處不當位上則无應故无攸利能下九
二之賢則无咎
耿晞道曰節之九五以中正為甘則吉臨之六三
以不正為甘則无攸利
李氏曰以卦體論之三以柔說臨二剛之長故曰
甘臨以設卦觀之二剛長而臨乎四柔本爻以柔
居其上而位又不當故既甘而又知所憂也
林黃中曰君子之進非小人之利也然且匿其凶
險之心而見其順伏之意可謂知危而憂懼者矣
君子之於小人亦豈得志而讎疾之哉彼既憂懼
而自新則小人變而為君子泰之象矣
右明占
李子思曰彖以八月有凶警君子爻以既憂之无
咎戒小人易於君子小人之際用意深矣
朱子曰能憂之則无咎勉人遷善為教深矣
案二陽浸長而臨其後已以柔臨之其德不勝其
勢不敵處位不當而位又多凶宜何如哉然兌之
為兊者以此爻也兊為和說為口舌甘言之象也
以甘言而臨二陽二陽長以漸而不暴則為禍不
烈也然進則羣隂咎予之不遏二陽退則二陽臨
已而不退聽進退皆无所利也以其位之多凶事
之危急而憂之二陽與已同體者也己上无應而
九二隂陽之情近而相得又以甘臨之而不競則
庶乎免於咎矣陽之浸長則不能遏也所謂剛浸
而長說而順合卦爻之義言之其本爻之謂與
右明爻義
六四至臨无咎
贊曰位當也
陸氏曰待賢不忌體柔居正德之至也
張子厚曰以柔居隂體順應正盡臨之道雖在剛
長可以无咎
石守道曰剛勝則柔危柔不失正則得无咎六四
六五所以得吉者以不忌剛長而能應之
程可久曰本爻當位上承於五下應於初有大臣
進賢之象臨之至者也
亦可旁通
案德柔而履得其位臨下之兊六三隂爻无剛害也
剛雖浸長不與己競與己為應臨之至善也故可
无咎
右明象占
六五知臨大君之宜吉
贊曰大君之宜行中之謂也
耿睎道曰識時之變達事之宜所謂知也六五以
勢臨下知剛之浸長有向乎泰乃忘其勢而以柔
順臨之故曰知臨
郭立之曰方剛長之世而接之以柔知天道之行
而戒之以知微知彰者也
案二得權于下與初九相挻以進驟而遏之則不
可御聽其自為消長則駸駸有偪己之勢左右之
人又皆柔弱不能協贊六五於是與之相應信任
不疑潜消其剛長之氣而使之為用此其知高天
下而柔能制剛足以臨之者也蓋惟大君然後宜
以此臨之而乃吉若乃人臣以勢相臨决非知之
所能御也中庸曰唯天下之至聖為能聰明睿智
足以有臨也夫聖人之所以為知者豈若後世人
主用區區術數以籠絡天下之英雄豪傑也哉
右明象占
李子思曰泰之六五知三陽之上進而以帝乙歸
妹之象自處故元吉大壯之六五知四陽之上進
而以喪羊于易之義自處故无悔大抵陽進而隂
莫之逆則陽志得亨而能助隂以成功參之諸卦
皆然
案隂陽消長天道必然之數非人之所能加損也
一委之天而人不與焉非聖人之道也嘗觀隂之
長至六四去剥一間耳而九五尚居太君之位則
雖二隂已遯三隂已否而正名曰觀為中正以觀
天下之象使下之隂險觀而自化也今陽之長至
二以得位得中其勢浸長而六五以柔居尊位宜
向消矣而正名曰知臨為大君之宜之象使下之
陽剛知分而自服也此聖人知易之道而扶君道
於將衰而有旋乾轉坤之功也與
右明爻義
上六敦臨吉无咎
贊曰敦臨之吉志在内也
林黃中曰敦厚也坤為厚德以坤臨坤是謂敦臨
敦復敦艮皆重複之義
袁氏曰坤厚載物臨與復皆坤體上處坤體之極
厚之至也
案敦取崇厚意復在五下有三隂以藉之艮在上
而下又有一艮以藉之今臨亦在上而下有兊隂
以藉之不止乎坤之三隂而已故曰敦
右明象
石守道曰四五與剛為應剛長則柔危唯本爻處
乎卦外所應亦柔剛不能害所以全坤之厚故吉
无咎
胡翼之曰无正應无剛明之助故吉乃免咎
都聖與曰以隂居上有咎之象也故吉乃无咎善
補過也
李子思曰以厚接物未有不安故易之爻辭敦復
无悔敦艮吉敦臨吉
右明占
程可久曰一陽生於初未應於五而六五已敦復
矣二陽進於中未應於上而本爻已敦臨矣敦者
自厚之道方未見君子其自厚如此則既見之情
相得可知矣故曰吉天道貴方進而賤始退故與
他卦遠實者異
亦一說也可以備考
案一隂在上五陽浸長而决之之兆也四與五應
二陽故曰至曰知然後可以臨之若上遠於陽未
有剥牀及庸之象以上臨下不得而摇之羣隂重
複以敦厚之德臨下者也故吉而免咎陽長隂消
未有咎也易以陽為君子隂為小人此以卦之上
下言之以上臨下則上為君子下為小人易之取
象不可以槩定也
右明爻義
王輔嗣曰此剛長之卦剛勝則柔危柔有其德乃
得免咎故此一卦隂爻雖美莫過无咎也
楊廷秀曰剛長將大之世也故初九升聞之君子
九二得位之君子六四好賢之近臣六五任賢之
泰君上六厚德之長者小人在位者六三而已
李子思曰陽長則隂消君子吉則小人凶臨之二
陽方長而六三六四曰无咎六五上六曰吉何也
陽方長而羣隂順以應之則兩不相傷故在下而
親者无咎在上而尊者獲吉所謂浸而長說順者
也
右明六爻
䷓(坤下巽上)
觀
贊曰大觀在上順而巽中正以觀天下觀
雜卦曰臨觀之義或與或求
朱子曰觀者有以示人而為人所仰也九五居上
四隂仰之又四隂長而二陽消而名卦繋辭更取
他義亦扶陽抑隂之意
李子思曰臨二陽處内在下而近民與之相接故
曰臨觀二陽處外在上而遠民若不相接唯以中
正之道示之故曰觀又曰四隂用事而乃專主
九五何也易之論隂陽每以得位失位為吉凶之
分九五剛中履帝位則羣隂雖盛莫能病之故曰
聖人之大寳曰位
王介父曰剥大者失位則不足觀矣
毛伯玉曰四隂用事而謂之觀蓋專以九五當之
大明當天羣隂消伏
袁氏曰大者小之所觀寡者衆之所觀(李仲永同)
爾雅曰闕謂之觀
劉氏曰王者垂六典之象於象魏亦取是耳
案卦疊艮畫有門闕重複之象故取於觀此實象
也大觀在上此虚象也觀有三義門闕不與焉上
之觀下下之觀上(皆平聲讀)與上之示下之觀(如卦名讀)
右明卦義
象贊曰風行地上觀先王以省方觀民設教
取觀(平聲)義不取觀(去聲)義
右明卦用
序卦曰物大然後可觀故受之以觀
案臨觀反對後乃取義如此非以物大可觀而設
二卦也
右明卦序
盥而不薦有孚顒若
贊曰盥而不薦有孚顒若下觀而化也觀天之神道
而四時不忒聖人以神道設教而天下服矣
林黃中曰可觀者二陽也觀之者四隂也九五為
盥而上九薦也自下觀上近則覩之四隂之所觀
者五而已至於上九隔乎九五觀瞻之所不及故
曰觀盥而不薦觀在阼階薦在室寝阼階之下可
得而觀室寢之中非衆之所覩也
吕與叔曰荀卿云祭祀之未入尸也大昏之未發
齊也喪之未小斂也一也斯得之矣
李子思曰三陽體巽之德萬物於是而潔齋有誠
敬化民之象而羣隂以坤順在下則有衆民信順
之意故卦辭首觀盥而不薦即所謂神道設教者
毛伯玉曰隂者鬼道也至幽之義也陽者人道也
至明之義也祭祀之禮以其至明者託於至幽所
謂以神道設教也是故薦者籩豆簠簋之設百官
奔走各執事而主祭者盥而升當此之時在位者
皆肅然主敬所謂有孚顒若也此理也與未占有
孚之意略同
楊中立曰古人所以交神而接人其道一主於誠
故曰明則有禮樂幽則有鬼神幽明本無二理故
所以感之者亦以一理所謂神道誠意而已
案下之人觀盥而不及薦己有孚顒若矣其薦可
知也觀以二陽得位而化四隂俾順而巽乎二陽
不為小人消君子之事非如臨祭之誠何以俾之
有孚而仰望乎我哉况誠莫重於祭以此事神以
此臨民同此一誠天下亦將以敬神者而敬我矣
不然從事於控制籠絡之術相欺相詐則有矣何
孚之有
右明卦象占
初六童觀小人无咎君子吝
贊曰初六童觀小人道也
王輔嗣曰處觀最遠無所覽見故曰童觀
馮當可曰觀以近為明初最遠故為童稚之觀
林黃中曰隂為衆為小衆而小童子之象童子最
在人後不能有所見
案凡童蒙之象多陽位隂爻陽則男而隂則稚也
唯其最在後長者在前不能有所觀也
吕與叔曰以下觀上以隂觀陽近者得之遠者失
之初六六二所以為童為女也
案初位陽故為童二位隂故為女皆隂爻故為幼稚
之象
右明象
程可久曰小人於道日用而不知故无咎君子童
昏如此則吝矣
楊廷秀曰小人无咎非无咎也不足咎也
李去非曰小人日用而不知則觀道益神
案大觀之君以神道設教於上百姓日用而不知乃
其分也故曰小人道也无足咎也若乃君子則承
流而宣化者也而亦無見焉則宜其取吝也
李子思曰聖人於君子小人之際留意如此
右明占
朱子曰卦以觀示為義據九五為主也爻以觀瞻
為義皆觀乎九五也
右明爻義
六二闚觀利女貞
贊曰闚觀女貞亦可醜也
陸希聲曰處内闚外女子之醜行然處不失位能
正以自守故利女貞
林黃中曰大觀在上近則覩之二雖與五為配去
之尚遠是以謂之闚觀在禮女子迎送不出門見
兄弟不踰閫雖有觀禮之心而不失自防之正斯
其為利也
朱子發曰坤為闔戶闚外之象
朱子曰隂柔居内而觀外闚觀之象女子之貞也
故其占如此丈夫得之則陋矣
案與五正應猶隔二隂故為闚觀夫隂雖隔於覿陽
二終歸於配五不正視而竊闚已非正矣故贊曰
亦可醜也唯其居中守正得隂陽之道故利於女
子之貞貞則不為闕觀之行也易開天下以為善
之門如此隂在下卦為貞得位亦為貞
右明象占
六三觀我生進退
贊曰未失道也
趙氏曰陽為德而主生羣隂之所觀仰也故陽以
生為言隂為彼則陽為我故生以我為言
生義難通曉姑從此說
朱子發曰卦以九五為主我謂九五也
說者謂三不當稱五為我當為三自觀其生然
則當如上九之觀其生可也
九家曰三欲進觀於五四既在前三故退未失道
也
石守道曰處兩卦之際有進退之象
程正叔曰若居當其位則无進退之象矣
張子厚曰觀上所施而進退
李子思曰雖隂盛之世審其進退不敢直進以侵
陽
馮當可曰他卦三不中多不善二居中多善而觀
以遠近取義故如此(鄭舜舉同)
林黃中曰三四者内外之交進退之地也四之不
為進退何也曰四已進乎上卦矣何退之云卦以
九五大觀之君為主爻為賓故曰觀我生然四隂
浸長能無消陽三猶在下卦未至如四之上進偪
已故因其下卦可終而取進退之象夫隂无不進
之理而亦有下降之義一進一退則不果於消陽
易之扶陽抑隂每如此蓋去剝一間耳可不懼乎
右明象占
六四觀國之光利用賓于王
贊曰觀國之光尚賓也
楊中立曰大觀在上國之光也而四近之則觀國
之光者也
蘭惠卿曰九五以陽明居上是有光華者也
王景孟曰觀以遠陽為晦近陽為明
程正叔曰不指君之身而云國者當觀天下之政
化則君德可知矣
案九五二陽之内有國之象不曰大君尊之也尊之
也者不使隂之切近而上僭也
黃林中曰五居天位有王之象以四承五有賓王
之象焉周官大行人以九儀辨諸侯之命等諸臣
之爵以同邦國之禮而待其賓客
朱子發曰古者諸侯入見於王王以賓禮之士而
未受祿亦賓之
馮當可曰賓之為言去其家以客於人而有所託
也
李子思曰居九五之位者知四隂並進為隂長之
世賓而禮之使隂類反從而順化无以致其犯上
之患此所謂以神道設教者歟四隂日長孰能遏
之而聖人作易以垂世立教即爻象之有是理者
以示天下後世三在下卦之終猶可止也故取進
退之象四已離下體矣是在下者上進以偪五之
陽矣故取人臣自下觀上之象以用賓於王家則
利也如此則隂乃聽命於陽而為客爾為天下王
者仍九五之大君也
右明象占
九五觀我生君子无咎
贊曰覩我生觀民也
鮮于子駿曰示民以生育之道
朱子曰陽剛中正以居尊位其下四隂仰而觀君
子之象也
朱子發曰二陽為君子四隂上進本消陽也唯其
居大中尊位四隂仰而觀之潛化於陽明之德而
皆為順巽之人君子於此故可以无咎不然剝矣
君子小人交相為養為君子者必示小人以生生
之道然後小人无畔之心所以為无咎也
右明象占
上九觀其生君子无咎
贊曰觀其生志未平也
蘭惠卿曰九五上九皆陽剛九五居尊位上九則貴
而无位九五有民上九高而无民九五之觀我生
者自觀也上九則觀其生者觀他人也其者指他
人之辭又曰九五上九言君子无咎則小人有
咎可知於初六言小人无咎則君子吝可知
馮當可曰讀易至觀讀觀至上九則知為君子信
乎其難也上九在傍竊觀九五之所生有間可乘
則上九與五同類四隂亦皆嚮之唯五當位而有
其權上九在外而无其位故四隂嚮五為五所有
也五有失則四隂移以嚮上九矣故在九五為觀
我生在上九為觀其生孔子識之曰志未平也我
與五同德何五之獨有四隂已獨无有之之謂也
李子思曰九五上九兩君子在四隂卦中皆獲无
咎則以其體順巽之德而隂有以化服小人之類
也(順巽四隂二陽皆通用之唯所取義耳)
案臨二陽方長在上四隂爻皆吉而无咎觀四隂
方長而在上二陽爻亦皆无咎以是知世之所謂
咎者皆其人自取之也咎至而避何咎之有
程可久曰四隂向長二陽向消君子宜有咎之時
也故二爻皆曰无咎以見補過之義
右明象占
王輔嗣曰觀以所見為美者也故以近尊為尚(六四)
(尚賓)遠之為吝(初六君子吝)
趙氏曰以二陽在上為羣隂觀仰為義故下四爻
以去陽之遠近為善否
郭立之曰在下而仰上謂之觀(平聲)童觀闚觀觀國
之光是也在上而眡下謂之觀(去聲)大觀在上觀其
生是也
李季辨曰在上者為君子之觀(去聲)在下者為小人
之觀(平聲)君子為人所觀者也小人觀於人者也
右明六爻
