厚齋易學卷三十二宋馮椅撰
易輯傳卷二十八
經下篇(既濟未濟)
䷾(離下坎上)
既濟
象贊曰水在火上既濟
雜卦曰既濟定也
朱子曰既濟事之既成也水火相交各得其用六
爻之位各得其正故為既濟
李氏曰以六位則剛柔正以二體則坎離交剛柔
正則位當而不亂坎離交則用通而不窮
郭子和曰六爻有應者八卦然應而皆得位者六
十四卦獨此一卦而已是知既濟者必在有應必
得其位然後可也
李子思曰水火不相射此太極肇分之初八卦之
定體也水火相逮然後能變化既成萬物此太極
既分之後六子之致用也水在火下兩不相射所
以為未濟之象水在火上兩交相逮所以為既濟
之象也其曰既成萬物則水火之致用而成既濟
也
趙氏曰乾下坤上為泰以天地之交也坎上離下
為既濟以水火之交也以象言之水火若未可同
於天地以畫觀之則乾畫居坤之中而為坎坎者
乾之中也故乾居西北而坎居正北坤畫居乾之
中而為離離者坤之中也故坤居西南而離居正
南坎離者乾坤之大用也故泰之六爻雖相應而
二五處非其位既濟之六爻不惟皆應而剛柔无
一之不當以是爻而居是位則其應者皆正也水
火相交而剛柔正應則其為既濟也豈不大哉
案乾坤純體之交為泰又以二五九六兩爻交為
既濟既濟者天下安泰之時已濟者也九六交于二
五則陽以隂濟變見而成火隂以陽濟流通而成
水又自坎離交於上下則火下濟於隂位而成烜
水上騰於陽位而成潤坎離以氣交而非水火之
粗迹也故自後天之易言之則乾居西北而坎居
正北坤居西南而離居正南自先天之易言之則
天尊地卑乾坤定于上下而乾陽包隂而離位乎
東坤隂含陽而坎位乎西日月之象也是故易始
於乾坤終於坎離以位上篇而下篇之終以既未
濟者亦坎離之交也坎離之交為既濟其所關於
造化人治之大乃如此濟之得名以利涉也既未
濟皆有坎坎在上已濟也坎在下未濟也
右明卦義
象贊曰君子以思患而豫防之
右明卦用
序卦曰有過物者必濟故受之以既濟
石守道曰凡在險難之中非有過物之材則不能
濟
林黃中曰自過而濟艮變為離震變為坎易初四
五之爻而成也立天下之事者必有過人之材草
天下之俗者必有過人之行過而受之以濟之義
也
李子思曰隂陽二氣往來於天地之間或不能无
過差故聖人作易大過之後繼之以坎離者隂陽
之中所以救大過之敝也小過之後繼之以既未
濟者即坎離之中亦所以救小過之敝也
案過之大故繼以坎離之全過之小故繼以坎離
之交此皆序卦之所未及言也
右明卦序
亨小利貞初吉終亂
贊曰既濟亨小者亨也利貞剛柔正而位當也初吉
柔得中也終止則亂其道窮也
王輔嗣曰萬事皆濟若小者未亨則有所未濟小
者尚亨何况於大
程正叔曰既濟之時不能无小未亨也
耿睎道曰涉而未濟則所謂亨者有亨之道而已
涉而既濟則所謂亨者乃亨之功也
李泰發曰陽大而隂小故泰言小往大來既濟三
陽皆處三隂之下以陽下隂是大者既濟而能亨
其小者也(王景孟同)
卜子夏曰陽已下隂萬物既成
亨小之義難明唯李說僅可通郭子和力辨六
十四卦无亨小之義緣未濟亨下有小字誤書
于此其說曰彖以既濟亨為斷句則既濟亨為
文王辭小者亨為孔子釋之之辭
劉氏曰六二以謙虚得中而无盈滿之累此既濟
之初所以吉九五以盈滿而安止於上值其道之
窮而不知變通此既濟之終所以亂
李去非曰凡吉凶之相為无窮者剛柔之相推而
各去其本位於是有變而後有吉凶之異今變之
既濟則六爻之隂陽已定矣苟狃於安而无所變
更則其末流必漸至於頽靡而不振此既濟之窮
而終止則亂也
朱子發曰始終時也治亂者道之窮通也
李去非曰初吉者既濟也中吉者訟也終吉者師
之九二訟之初六履之九四蠱之初六賁之六五
家人之上九鼎之九三也无初有終者巽之九五
睽之六三也然則終之實難玩易者可以有得矣
案卦以九六往來二五而成也六來居二麗于陽
明去其隂闇亨而為小者之象也亦初吉之象也
初論六二則終當論九五以九居五則其德當乎
大君之位而上下五爻亦各當其位而天下定矣
所謂利貞者以此也然各當其位之定而无復有
事則一氣之流行物情之營為萬事之更代所謂
定者乃亂之源也故既濟之終則亂而孔子又贊
之曰止則亂其義著明矣
右明卦象占
初九曳其輪濡其尾无咎
贊曰曳其輪義无咎也
李氏曰輪在車下尾在獸後初之象也(朱子同)唯剛
動之材勉於必濟何咎之有
李泰發曰履險故曳輪涉川故濡尾
趙氏曰初以陽剛當始濟之時雖曳輪濡尾而无
咎以其有應而可以濟也
楊廷秀曰濟難之初將危亂而之吉亨也以剛居
陽有濟難之材火性銳進又能竭濟難之力如良
馬焉駕車涉川岸已離而未登自非竭力以曳其
輪至於濡尾而不恤何以能濟乎
案爻以應坎之四為象坎為輪為水輪在四已曳
之水在四尾濡之四在川岸挽之以濟者也濟則
无咎
右明象占
六二婦喪其茀勿逐七日得
贊曰七日得以中道也
王介父曰茀者所以蔽車者也此爻柔順在中婦
象也兩剛為之蔽茀象焉棄二剛以應五故曰婦
喪其茀苟得志乎五則二剛猶主已而為之蔽又
焉用逐七日者從其應以往反之時
劉氏曰古者后夫人皆以翟茀蔽車易以日言近
以歲言遠
李子思曰離為雉為文明有翟蔽之象
李去非曰自二之外七位而還于本位故曰七日
與復震七日同義
案六自坤五來居于此而此爻之九乃往居于五
矣二五隂陽正應則二婦也二歸于五之故居以
從九則喪其上下二陽之蔽己者矣天道无往不
復自二歴徧六爻而復本位則凡七也言日者以
位本乾也
張知常曰以中道自守雖見侵於羣枉必无失也
此善言易者也
右明象占
九三高宗伐鬼方三年克之小人勿用
贊曰三年克之憊也
張子厚曰上六險而應此卦之終亂者也故以比
鬼方
李去非曰此爻應上隔三位故曰三年
朱子發曰鬼方幽遠小國於既濟之時恃險不來
克難辭也離有戈兵
朱子曰以剛居陽高宗伐鬼方之象也言其久而
後克戒占者不可輕動之意小人勿用占法與師
上六同
林黃中曰以有商之盛王伐鬼方之小醜曠日持
久至於三年而後克之者謹之至也殷&KR1061;之頌曰
赫赫厥聲濯濯厥靈夀考且寧以保我後生鬼方
既服而威靈之所被者遠矣然則三年而伐一國
若怯而實勇與夫快心於一戰者有間矣故曰小
人勿用
李季辨曰以剛居陽竭力以濟者也如高宗之伐
鬼方三年而後克之不以師老而止也三代之兵
未嘗用一小人蓋无所用小人也苟用小人是平
一亂而生一亂也聖人此意甚微
亦是一說可以旁通時物
案既濟之治非不用力自致也濡尾曳輪喪茀不
恤然後濟甚至有負固不庭者極力之久而僅勝
之成既濟之治其難如此故在六爻初四之濟也
易在坎水之際也二五之濟也速九六之互相往
來也唯三上之濟也難而緩蓋險䧟之極而火迫
乎水鄰於相息也不有高宗之盛王不足以克此
幽遠不賓之人鬼方在北坎北方也上六遠地也
三年歴坎險之三位故以年計也克者剛克柔也
離為中女之卦故有小人勿用之戒易中如帝乙
高宗之事所謂知以藏往者也
右明象占
六四繻有衣袽終日戒
贊曰終日戒有所疑也
趙氏曰雖有新繻而不棄衣袽之敝以其不忘濟
難之始也(郭子和同)
楊廷秀曰有之為言也盖不至於求而無之之謂
也
林黃中曰說者謂衣之敗絮可以窒舟之漏愚謂
不然涉川而恃漏舟備舟而恃敗絮殆非防患之
道也離為日三爻皆離故有終日之象坎為憂故
有戒懼之象
案離三爻濟險者也坎三爻已濟者也九象坤為常
為帛此爻坤之四也己歴下卦故為衣之敝乍入
上卦故為繻之新下卦為晝上卦為夜已離下卦
日之終矣戒云者安而不忘危存而不忘亡治而
不忘亂者也
右明象占
九五東隣殺牛不如西隣之禴祭實受其福
贊曰東隣殺牛不如西隣之時也實受其福吉大來
也
張子厚曰東隣上六也西隣六四也過於濟後也
幾於中時也祭而合禮雖薄受福此爻既濟之主
舉上與下其義之得不言而著也
李子思曰設彼我之辭以明在此之義
案五上體之中與四上同坎體而濟者也上六險
之終故雖極力以濟之而濟之也難四險之始不
盡力以濟之而濟之也易故有此象
李季辨曰此爻為既濟之君三既伐國矣治定功
成之後必生侈心古之聖人其制禮也必立為四
時之定祭外此皆徼福者也故有殺牛之戒後世
邊境无事則禱祠之事起以高宗之賢伐國之後
黷于祭祀以來鼎雉之變故聖人於此以祭祀言
之其為後世慮者深矣
右明象占
上六濡其首厲
贊曰濡其首厲何可久也
程正叔曰坎為水濟取水義濡亦取水義窮至於
濡首危可知也
耿睎道曰既未濟皆以涉川為義
李去非曰濡其尾則首可見矣濡其首則溺其尾
可知矣
林黃中曰初為尾上為首
薛氏曰濡其尾者有後顧之義濡其首者不慮前
也歴險而不慮前其危可知既濟終亂其義見矣
朱子曰首尾在既未濟二卦不必拘一說各自為
象且如无咎貞吉二卦亦自不同若一爻吉一爻
凶確然不易此揚子雲之太玄也易道不然
案獸首在前尾在後則既未濟之六爻象皆衡觀也
皆經坎水故首尾皆濡以見凡事之欲濟者必身
在其中乃可濟也首尾皆濡則身在其中矣未濟
者方在水中坎在下也既濟者已出水上坎在上
也若夫吉凶悔吝則各以爻之承乘遠近愛惡為
義此爻之厲登岸而材弱恐復溺焉故設此戒使
已治者之不可忘危懼之心也書曰若涉淵水兹
予往求朕攸濟此之謂也兩卦首尾不言何獸未
濟姑曰卦有狐象此卦曳輪則牛之象也離為牛
也
右明象占
案既濟險在前未濟乃出乎險者也而卦義相反
焉蓋以水火相濟不相濟之象也然險終在前故
既濟終厲終出乎險故未濟終孚應易窮則變之
義
右明爻義
劉長民曰爻辭皆不稱既濟者以其各得位而互
於逐爻明其義也初上居前後故以首尾言之二
以中女既濟故稱婦三以過時既濟故稱伐鬼方
四以臣既濟五以君既濟者也
案下三爻用力於濟者也上三爻既濟之後也六爻
皆當其位彊者濟而弱者不能濟故喪失戒厲皆
在隂爻未濟六爻皆不當位然反隂陽相濟故无
凶咎至其濟否亦以彊弱也唯未濟六五君位居
中得吉自未濟六三之外兩卦諸爻不言濟者以
首尾皆濡見濟之義也
右明六爻
䷿(坎下離上)
未濟
象贊曰火在水上未濟
雜卦曰未濟男之窮也
虞仲翔曰六爻皆錯故稱未濟(干令升同)
林黃中曰既之為言盡也已往之辭也未之為言
有所待也方來之辭也又曰可以濟者有其具
也未可以濟者俟其時也
程可久曰火自炎上水自潤下无相濟之功六爻
雖位失而有應非不濟也特未濟爾
毛伯玉曰火在澤上猶在水上也彼為睽而此為
未濟豈以剛柔皆應故邪是故易以隂陽竒耦明
君臣父子夫婦之象以有應無應辨從違逆順之
情蓋以天下之治未有不本於相與而天下之變
未有不激於相悖也
此贊所謂雖不當位剛柔應也
右明卦義
象贊曰君子以慎辨物居方
右明卦用
序卦曰物不可窮也故受之以未濟終焉
張敬夫曰太極立而自然有乾坤乾坤立而動靜
倡隨自然生矣是二物者未嘗相離而往來於无
窮故物之麗於此者不能无屈信往反之數既濟
者既然也未濟者未然也言物之既然矣而又有
將然者來焉剛柔相摩動靜相生吉凶相倚有无
相禪无時而已也
程可久曰麗於數者其變无窮蓋莫適為終始
林黃中曰未濟既濟之反也覆而視之既濟猶未
濟未濟猶既濟也坎為水離為火水火相資而成
是為既濟水火各反其所是為未濟
朱子發曰天地之道以坎離相濟以日言之日降
則月升以月言之日交則月合以歲言之寒來則
暑往皆既濟之象未濟藏焉
李季辨曰上篇首乾坤終坎離下篇首咸恒終既
未濟亦坎離也天地之道不過隂陽五行之用莫
先水火上篇首天地隂陽之正也故以水火之正
終焉下篇首夫婦隂陽之交也故以水火之交終
焉
案乾坤坎離對立者隂陽水火之體也咸恒既未濟
相交者隂陽水火之用也隂陽之氣判而為天地
水火之精運而為日月此所謂四象蓋指乾坤坎
離不可誣也
右明卦序
亨小狐汔濟濡其尾无攸利
贊曰未濟柔得中也小狐汔濟未出中也濡其尾无
攸利不續終也雖不當位剛柔應也
李子思曰自否之六二柔上行而得中天地相交
否者亨矣又曰聖人作易一卦必求其亨之之
理使當未可以濟之時坐視而不求所以濟者无
是理也故在既濟之時則有既濟之亨在未濟之
時則有未濟之亨既濟已用之亨也未濟方來之
亨也
李泰發曰雖隂陽各不當位而内外各有應有亨
之理方時多難君臣同心上下協力事无不濟此
未濟之所以亨也
案内外有應李子思亦同此說
王景孟曰六五以柔得中虛己任賢頼之以濟故
近而九四以剛而承遠而九二以剛而應所以濟
者在人而亨其成者在五此所以能亨也
案贊言柔得中雖不當位剛柔相應蓋指二五居
中在未濟之時上下同心所以能亨也五乾大君
之位中天下而立柔自坤之二而上行得之故九
自乾之五遜而下來二五為應此未濟之為亨蓋
孔子之說如此餘說亦可以旁通而曲暢也
右明亨
劉氏曰狐之濟獨小者遺留於幾盡之時汔濟謂
初六也以况隂柔不决之人其濟不能處先而常
失於後也
朱子發曰狐首輕尾重聽水負尾以其剛不息是
以終濟
李季辨曰以上六居初小狐也濡尾而不能曳輪
故未濟也既濟柔處二而得中雖婦道亦濟也未
濟柔居初而未能出中故為小狐幾濟而未濟也
耿晞道曰將濟而未濟正涉險中必有過越之材
果斷之志然後能進而免險今初六之柔則材不
足也居隂則志不果也在險下而未出中故有小
狐汔濟之象是小者未亨所以未得為既濟也涉
險而在物後有濡其尾之象夫有陽剛之材如既
濟之初九濡尾何害初六无其材是以无攸利也
胡翼之曰既濟上六怠忽而不思其亂是以反為
未濟之時欲復其所濟必籍大材德之人與之戮
力同心不畏險阻奮然而往以濟苟有小材德者
是猶小狐之涉淵水雖僅至於濟不免濡溺无所
利也
毛伯玉曰既濟之初九陽也君子也此卦之初六
隂也小人也小狐之象小人也非濡尾之不可而
小人之不足以濟也
右明卦象占
初六濡其尾吝
贊曰濡其尾亦不知極也
卜子夏曰以柔濟險始涉者也近淺猶濡尾况其
深遠必不濟矣
李泰發曰志欲有為而才不足雖履危涉險奮不
顧身為可吝也
楊廷秀曰既濟之初九彊於材者也已濟而濡其
尾故无咎此卦之初六弱於材者也幾濟而濡其
尾故吝然能力其弱以濟難其濟爾志也其不濟
非爾志也故聖人惜之曰吝吝者力不足之辭也
林黃中曰彖言无攸利而爻言吝者以在一卦之
初其失未遠也故系之憂虞云爾
右明象占
九二曳其輪貞吉
贊曰九二貞吉中以行正也
干氏曰坎為輪離為牛牛曳輪上以承五命故貞
吉
李泰發曰當險難未濟之時必資剛健中正之臣
然後克濟大業輪者車所恃以行遠也本爻是已
六五之君所頼猶車之有輪也非能盡力於驅馳
必正而後吉
李子思曰既濟之濡尾曳輪止在初九一爻蓋方
既濟之初如此耳若乃未濟初六既濡其尾矣而
九二猶曳其輪則以其時之不同也然此爻之於
六五剛柔相應雖在險中未可驟進其終也必相
應以亨故惟居中以守正而待時之至則剛中之
材終可以濟又安得不吉乎
案未濟之卦緣既濟立象故濡尾濡首二卦既同
而伐鬼方與曳其輪又先後一位爾蓋未濟之二
乃既濟之初未濟之四乃既濟之三其爻之剛則
然也所不同者時與位之異故吉凶亦異焉夫既
濟之坎輪在外而初曳之初應四者也是車既濟
而離牛曳之以登于岸者也未濟之坎輪在内則
二乃輪也而誰與曳之得非六五乎輪正溺水中
而六五在上以曳之五者離之牛位也此爻䧟於
險而難出故靜以俟正應之援及其終也未濟而
亨則吉矣
右明象占
六三未濟征凶不利涉大川
贊曰未濟征凶位不當也
程可久曰材不勝位應上九无事之地功未集而
遽往焉凶之道也
朱子曰隂柔不中正居未濟之時以征則凶故其
占如此蓋行者可以水浮而不可以陸走也或疑
利涉當為不利涉
此說是也應上无位不可以往則坎未能出故不
利涉盖征則以水遇火成既濟矣非未濟之象
右明象占
李子思曰六爻俱失位初上處无位之地中四爻
其三皆曰貞吉獨於六三不曰貞吉而乃曰未濟
征凶豈非未濟之時以征則凶而以居貞則吉者
乎
此說得之下卦既終復之上卦筮法然也因而
重之之謂也故易之於三每有終止之義而亦
每有上進之義此爻當止者也亦當進者也而
曰征凶云者下體坎也若舍坎而征則濟乎險
涉乎川矣
張知常曰下卦皆在險而二獨以中𫉬貞吉初不
量力而三不當位故其患如此
右明爻義
九四貞吉悔亡震用伐鬼方三年有賞于大國
贊曰貞吉悔亡志行也
陸希聲曰爻已出險是將濟者處非其位行未得
中故能貞吉然後悔亡三年有賞者明有德之君
非親征之可貴用得其人故有功而可賞
林黃中曰震用伐鬼方之象與既濟之九三同然
以九居三君道也以九居四臣道也
程可久曰震為雷天之威怒也用伐鬼方此大臣
贊其君興衰撥亂者也有賞于大國蓋以大國賞
功云
李子思曰以剛居隂本自有悔唯居貞俟時當其
可動然後吉而悔亡雖然已出坎險之上而時可
動矣鬼方之伐亦不免乎三年之淹兹所以為未
濟之時乎
案貞吉悔亡亦戒以用靜吉動有悔也震用伐鬼
方三年此則既濟之時也然久而不克豈非有悔
今既功成受賞其悔乃亡方其伐鬼方也猶然未
濟也克之然後濟未濟有此不賓之人待其威行
既濟而後受賞焉可也為戎首不可也鬼方初六
也有賞六五大君也大國本爻之位陽為大位為
國也若乃三年震伐則象同既濟之九三
右明象占
六五貞吉无悔君子之光有孚吉
贊曰君子之光其暉吉也
朱子曰以六居五亦非正也然文明之主居中應
剛虚心以求下之助故得貞而吉且无悔又有光
輝之盛信實而不妄吉而又吉也
林黃中曰四應在初故先悔而後亡五應在二故
貞吉而无悔坎為孚離為光
李季辨曰九二陽為君子進遇文明之主相與共
濟君子之道光矣剛柔相孚吉孰大焉
李泰發曰九二中正之臣為之正應四上二陽相為夾
輔能虛已而任用之故貞吉而无悔也所以未濟
者以險難在内也所以險難者以九二䧟于二隂
也今也六五藉左右二陽之力以曳九二之輪九
二上應則坎不成坎而險難濟矣此本爻所以為
貞吉而无悔三陽君子之道所以光也有孚于三
陽豈非吉乎前所謂吉者以居中下應為貞而吉
也後所謂吉者以三陽相與有孚而吉也義各有
主故辭繁而不殺抑又觀之卦之為爻者六而貞
吉者三固戒以用靜之吉其亦以爻不當位而為
之戒乎
右明象占
上九有孚于飲酒无咎濡其首有孚失是
贊曰飲酒濡首亦不知節也
程可久曰處未濟之終當无事之地為人君所尚
蓋濟時之功既成故有孚于飲酒无咎
林黃中曰坎為有孚為酒離中虚飲酒之象飲酒
亦不可以无孚需于酒食是也飲食燕樂而不失
其孚斯為无咎飲酒者燕樂之事也濡首者沉溺
之形也
案君臣相孚未濟之終有濟者焉飲酒以樂其成
未為過也所謂始于憂勤終于逸樂者也然沾醉
而至于濡首則前日之相孚者今失于逸樂之過
矣孚酒皆坎之象離有頥合之象飲酒之謂也濡
首象同既濟既濟首尾象之曳輪此卦尾傅于小
狐就為狐尾而首傅于飲酒就為酒濡飲者之首
也皆緣上文生義要之濡首至尾皆以全身濟險
為象者也剛過中故有失是之戒
右明象占
李季辨曰聖人設卦不終于既濟而終于未濟者
所以寓生生不窮之意也未濟易之終上九未濟
之終生生不窮之理在是夫亂者治之基治者亂
所伏未濟之極豈終于不濟哉以上九之才信其
終于必濟也
嘗聞天包地天如雞子地如卵黃此以象言也洛
書之數自一至九耦數在竒之中大衍之數五十
而其用四十有九蓋數竒則生生不窮也易之爻
三百八十又四而始于乾之初九終于未濟之上
九九又生一其數不窮而耦爻包伏於竒數之内
此造化自然之數也
右明爻義
李季辨曰以六居初濡尾而不曳輪故未濟然卦
有三陽曳輪伐國濡首濡尾无異于既濟但初爻
得隂故曳輪不在初而在二伐國不在三而在四
飲酒不在五而在上故未濟不如既濟之初既濟
不如未濟之終
案既濟初剛終柔故初吉終亂未濟初柔而終剛
故有孚于飲酒既濟矣治則生亂唯未濟故圖所
以濟者焉
右明六爻
厚齋易學卷三十二
