厚齋易學附錄一宋馮椅撰
先儒著述上
古經
易學外傳云中興書目周易古經一卷盖未有傳注
前經彖象繫分上下并文言說卦序卦雜卦各不相
屬不著名氏謂後人倣之類為一書非舊古經也按
劉向嘗以中古文易經校施孟梁丘經至蜀李譔又
嘗著古文易今皆亡惟成都府學官有元豐五年壬
戌歲吕微仲自序其書十二篇與古經同晁氏讀書
志云二卷今李仁父再刻者止一卷建中靖國元年
辛巳歲晁以道著古周易八卷亦與吕氏合特不分
經彖象繫上下篇縮十二為八爾李仁父謂吕晁二家
不相祖述盖其篇次暗合也漢藝文志易經十二篇
顔師古曰上下經及十翼此其本之田何最為近古
吕晁所以倣之以釐正王輔嗣之易而反之古也近
世沙隨程可久作古周易程氏考十二篇别為章句
不與正經相亂正同田何而名同於以道邵堯夫作
百源易其次序亦如此與吕文字句讀初無增損以
道以諸家及說文等九十五書是正有增有損專主
北學朱子著周易本義謂吕氏更定晁氏著為經二
卷傳十卷乃復孔氏之舊此指東萊吕伯恭非指微
仲伯恭亦但謂近世晁氏所編其刊補離合之際或
以為未安故釐正之皆不及微仲也淳熙十五年戊
申歲知蘄州羅田縣吳斗南因二家復加訂正名亦
循晁氏自上下經外而傳合彖大象上下止各一卷
分上下小象為繫辭傳二卷以王弼繫辭上下與說
卦通為說卦上中下三卷以實隋志之說餘並同二
家自謂博攷深求凡二十八年而後定然以繫辭為
周公作未脱承襲之舊又每卦必占覆卦為難從也
吕名大防汲郡人謚正愍公晁名說之嵩山人自號
景迂生吳名仁傑稱河南氏平江崑山人程名迥宋
州人號沙隨由紹興府登大學第終於鄱陽又有古
占法并圖一篇外編一篇博采諸家之說參以己意
多所發明朱子自號晦菴謚文公贈太師其學出扵
周程為一代宗師本義前有九圖後有五贊筮儀讀
書志成於紹興二十一年辛未晁名公武號昭德自
序其書有得於井氏者井氏名資知興元府領四川
轉運常以俸之半傳錄時巴蜀獨不被兵民間多有
異本力求之甚富載歸廬山以子孫稚弱付之晁氏
周易緯
崇文總目周易緯九卷漢鄭康成注隋志有宋衷志
唐四庫書有宋均注按中興館閣書易緯七卷又有
李淳風等續注其一推天元甲子之術其二推易天
地人之元術又乾坤鑿度上下二卷題包犧氏先文
公孫軒轅氏演古籀文蒼頡修為上下二篇首稱黃
帝曰又易通卦驗上下二卷上卷題扵七經第一於
河洛第九亦首稱孔子曰其下卷所論卦氣方位雖
略本說卦至其論氣候病症脉理與今素問所謂黃
帝岐伯對問相類此其為假託不必辨也按緯出漢
哀平世載占驗災祥隂陽符䜟光武以䜟立故篤信
之鄭康成何休引以解經桓譚張衡之徒深疾之自
苻堅之後其學殆絶易正義引易緯乾鑿度等書而
漢儒引君子正其始萬事理差之毫釐謬以千里程
可久曰此緯書通卦驗之文也按館閣本通卦驗有
曰故正其本而萬物理失之毫釐差以千里其文特
小異爾黃魯直云其中多有不可曉者獨九宫之法
頗明崇文總目云皆述隂陽日辰數䜟今攷三書凡
十一卷盖無足深据云
子夏傳
隋志周易二卷魏文侯師卜子夏傳殘缺梁六卷按
唐志題卜商亦止二卷亡全文諸儒請不帖經然則
梁有六卷至隋殘缺止存二卷唐盖承隋本也崇文
中興書目乃有十卷崇文謂非子夏所傳故剟去子
夏名以祛後人誤惑中興亦云或謂卜子夏傳程可
久曰子夏傳京房謂之箋近世有陋儒用王弼本為
之注鄙淺之甚凡先儒所引子夏傳此書皆無之熙
寧中房審權萃訓故百家凡稱子夏者皆取後贗本
按正義引子夏傳云雖分上下二篇未有經字此說
不可謂不近古也至崇文總目云篇第略依王氏易
決非舊文元豐二年楚州連水縣丞張聘賢論次者
亦止王本自以為出於近世而信其以為子夏不疑
反謂唐孔穎達陸德明所引止見其偽本且引歸妹
六五傳云古者王女下嫁於諸侯衣服不繫其夫下
王侯一等為出詩小序不知詩小序衛宏之徒所作
非卜氏也中興書目則謂陸德明所引與近本間有
合者若云地得水而柔水得地而流比今本地蔵水
而澤也水得地而安也但小異爾至束帛戔戔作殘
殘又云五匹為束三玄二纁象隂陽則今本無此先
儒疑非卜商遂謂漢杜子夏作然漢又有梁丘家鄧
彭祖亦字子夏非有明据也晁以道云唐張弧偽作
劉知幾直以為易無此傳竊謂卜子夏未嘗傳易正
義所引亦無卜字京房之箋恐亦是後人託其名以
行梁隋唐乃京房所箋及唐初孔穎達本而崇文中
興張聘賢房審權本則唐初本已亡而張弧書也所
謂比卦與陸德明稍合者依倣為之以求信於世爾
京房箋本不復可見矣
田何易
前漢書田何以上下經十翼離為二十篇而解者自
為章句何以授王同周王孫丁寬服生皆著易傳數
篇何字子装自魯商瞿受易於孔子五傳而至何丁
寬之學最盛寬字子襄梁人從何受易後從周王孫
受古義號周氏傳作易說三萬言訓故舉大綱而已
寬再傳而得施讐孟喜梁丘賀繇是易有施孟梁丘
之學讐字東卿沛人一傳張禹再傳彭宣皆有傳而
施氏有張彭之學喜字長卿東海蘭陵人好自稱譽
得易家占候隂陽烖異書詐言田生死時枕喜膝獨傳
喜按隋志喜章句八卷殘缺梁十卷喜授白光翟牧
而有翟孟白之學賀字長翁琅邪諸人從京房學易
更事田王孫王孫受丁寬學三傳而得王孫張鄧彭
祖衡咸而梁丘又有王孫鄧衡之學又有高氏之學
蓋高相也無章句專說隂陽烖異自言出於丁將軍
將軍寬也
焦贛易林六十四卦變
讀書志焦贛延夀易林十六卷費直題其前曰六十
四卦變唐王俞序每卦變六十四總四千九十六首
皆為韻語程可久曰於乾之姤云仁政不暴鳳凰来
舍四時順節民安其處乾之同人云子號索哺母行
求食返見空巢訾我長息與潜見之義了不相蒙至
泰之需云東隣好女為王妃后莊公築館以尊主母
歸於京師季姜喜悦莊公築館乃王姬下嫁非妃后
也其用事已不可据紹興辛巳完顔亮入寇沈丞相
判明州用以筮之遇比之隨云過時不歸若悲雄雌
徘徊外國與叔分離又有以筮之者遇解之大壯云
驕胡大形造惡作凶無所能成還自滅身其占驗如
此崇文中興書目不著而今卜肆有之或者卜筮家
託之贛以行爾然崇文總目云第述隂陽災異之言
與聖人之經不類若非晁程之所見者大抵術數家
每託之古人以為信如素問謂之黃帝岐伯命書謂
之東方朔地理書謂之李淳風盖無足怪贛得隐士
之說託之孟喜而孟氏之徒不肯自以為喜之學又
詭託之田何毛氏所謂彼亦自愧其不經更相假借
以為重者要之不過卜筮家術不足以語聖經也
京房章句約象貞悔互體
隋志漢京房章句十卷唐同舊題京房傳吳陸績注
晁氏曰皆星行氣候之學非章句也程可久曰房易
積數初為下貞二為中貞三為上貞四為下悔五為
中悔上為上悔二三四為互體三四五為約象今傳
注未有約象之名唯術數家見之崇文中興書目不
著其書當在民間按漢書房受易焦延夀以明災異
得幸為石顯所譛誅其學授殷嘉姚平乘弘而易有
京氏之學與田焦費並行毛伯玉曰房本李氏推律
自定為京氏房不難更其氏姓則祖其學者固宜傅
會假合乾坤相易坎離相奪以為當然也房字君明
費直易(分彖象傳入經)
隋志漢單父長費直周易注四卷唐同按費直傳徒
以彖象繫辭十篇之言解說上下經崇文總目云以
彖象文言雜入卦中自費氏始盖誤以之言為文言
且鄭康成易猶以文言說卦序卦合為一卷則不始
於直明矣吳斗南云解經但用彖象繫辭似於每卦
之後列彖象繫辭去其篇第之目而冠傳字以總之
正如杜元凱春秋解分經之年與傳之年相附也然
彖象繫辭之名一没而汨亂古經則始扵此劉向以
古文易經校施孟梁丘經或脱去无咎悔亡惟費氏
經與古合然則易之篇名次第雖亂於直而田何之
易傳之衆而易差古文惟直本未失也特未聞直有
注者唐亦云章句十卷恐未真也方田學盛行費氏
只傳民間至後漢陳玄鄭衆康成馬融荀爽之徒皆
學費氏費興而田焦京諸易微矣
鄭康成注
隋志後漢大司農鄭玄注周易九卷唐十卷未知何
緣增一卷也崇文總目止有一卷唯文言說卦序卦
雜卦合四篇餘皆逸指趣淵確本去聖人之未遠也
中興亡
王肅注
隋志魏將軍王肅注周易十卷唐同崇文總目乃十
一卷題王肅傳云後人纂陸德明釋文所取者附益
之非肅本書中興亡肅字子雍
晉易髓
中興書目易髓八卷卦及繫辭題晉人撰按前志無
之中興得於民間
王弼注韓伯注略例大衍論
隋志周易十卷魏尚書郎王弼注六十四卦六卷門
人晉大常韓伯注繫辭以下三卷弼又撰略例一卷
弼字輔嗣山陽人伯字康伯潁川人唐志七卷又有
大衍論三卷然則弼注六卷其一略例也獨大衍論
隋既無之唐本恐亦後人託之者也中興書目弼又
有易辨一卷論易論彖論象亦類略例或言弼著此
書已亡晉得之王羲之承詔錄此書藏於祕府世莫
得見自漢以来言易者為隂陽烖異符䜟卜筮星歴
象數無復近正至弼始歸之人事無隐祕竒怪之說
自是學者靡然從之至唐而弼易專行衆學盡廢唯
梁有晉揚州刺史顧夷等難輔嗣義一卷至隋已亡
孫盛謂六爻變化五氣相推弼皆擯落多所不關李
鼎祚云天象難尋人事易習折楊黃華學徒多從之
程正叔曰弼元不見道盖以老莊之意解之也毛伯
玉曰弼未生時荀爽陸績虞翻皆以易名家大同小
異京房焦贛之餘波也翻等既死而後弼始作易傳
弼死裁二十四惜哉獨喜其少年有高識亦恨其所
見未審而銳於著述也
正義玄談
唐貞觀中國子祭酒孔穎達奉勑為正義十四卷初
號義贊詔改正義顔師古司馬才章王恭王談于志
寧與焉馬嘉運駮正其失序云與博士馬嘉運太學
助教趙乾時等參定穎達字仲達冀州衡水人永徽
中詔太尉長孫無忌與諸儒刊定序與前修䟽人及
四門博士蘇德融等對詔更令裁定功未就復詔中
書門下與國子三館博士弘文館學士考正序云勅
使趙弘智覆更詳審以為王輔嗣之注獨冠古今所
以江左諸儒並傳其學河北學者罕能及之其江南
義疏十有餘家義涉於釋氏唯以輔嗣為本采衆說
傅益之本朝端拱初國子司業孔維等奉詔再是正
主申王學云穎達又以所得撰周易六十四卦玄談
六卷
正義補闕
崇文總目周易正義補闕七卷不著撰人名氏自謂
禆穎達之闕盖出於近世云
周易外義
中興書目周易外義三卷不知作者多案諸經傳以
釋注疏之言
易訓
中興書目易訓三卷本朝至和中屯田郎中宋咸撰
咸以既補注易以其餘義百餘篇大可疑者三十有
六題曰易訓謂訓其子而已
李鼎祚集解
中興書目唐著作郎李鼎祚周易集解十卷按唐志
集注周易十七卷子夏孟喜京房馬融荀爽鄭康成
劉表何晏宋衷虞翻陸績干寶王肅王弼姚信王廙
張璜向秀王凱冲侯果蜀才翟玄韓康伯劉儼何妥
崔璟沈麟士盧氏崔覲孔穎達三十餘家又引九家
易乾鑿度義所謂蜀才者人多不知按顔之推云范
長生也隋志所錄易類六十九部今所有七部而已
乾鑿度是緯書焦贛易林又屬卜筮關子明不載書
目子夏傳干寶王肅之書多是偽本然則隋志所錄
捨王弼皆未得見也自餘獨鼎祚所集者時可見其
大指今又亡七卷惜哉其所取荀虞之說為多崇文
總目云大抵以卦互體緣爻索變盖本易家師承之
舊其自序云自卜商之後傳注百家唯王鄭相沿頗
行於近代鄭則多參天象王乃全釋人事易之道豈
偏滯於天人哉而天象難尋人事易習折楊黃華學
徒多從之今集諸家刊輔嗣之野文補康成之逸象
盖宗鄭學者也
隂弘道新論䟽
崇文總目周易新論疏十卷唐隂弘道撰弘道仕為
臨渙令世其父顥之學雜采子夏孟喜等一十八家
之說參訂其長合七十二篇於易家有助云中興井
氏皆無之豈軼於兵間邪
一行傳
中興書目周易傳十二卷唐沙門一行撰采前代諸
儒古說無闕者凡四卷郭兼山父子因論歴云論歴
取一行則可論易取一行則不可彼所謂大衍歴者
強名之耳非真大衍也
舉正
崇文總目唐蘇州司戶郭京撰稱家藏王弼韓康伯
手札周易本及石經校正一百三十五處二百七十
三字其序言今所習者或將經入注用注作經小象
中間以下句反居其上爻辭注内移後義却處於前
舉正其訛讀書志云盖以繇彖相證託之王韓手札
與石經耳知渙之繇利涉大川下有利貞而彖辭無
之則增入漸之繇女歸吉下無也字而彖辭有之則
削去它皆類此
演聖通論
中興書目周易演聖通論十六卷本朝前知制誥胡
旦撰其說多引注疏及王昭素論為之商𣙜旦字周
父濱州人
口義
中興書目周易口義十卷本朝直集賢院石介撰建
本作解義說本王弼介字守道號徂徠先生兖州人
傳孫明復之學
王洙言象外傳
崇文總目周易言象外傳十卷中興書目云十二篇
本朝王洙撰洙字原叔應天人以通經侍講天章閣
集諸儒易說折衷其理依卦變為類自序云論次舊
義傅以新說以王弼傳為内摘其異者表而正之故
云外傳
張弧王道小疏
中興書目周易上經王道小疏五卷唐大理評事張
弧撰其說周易有王道為治國治家治身之鑒誡其
所疏並依王弼意廣義玄者則略而取之注簡義眀
者則全而取之先賢不言者則添而疏之號曰小疏
舊十卷今止存上經
要削
中興書目周易要削三卷題丘園子王隠撰自序謂
綜康成輔嗣軰所說曰要削者言撮其要也稱天寶
庚寅知為唐人
李翺易詮
中興書目易詮七卷唐李翺撰先說八卦次列六十
四卦并雜卦翺字習之案本傳不言著此書
陸希聲傳微旨
中興書目易傳上下經分為六卷唐太尉中書門下
平章事陸希聲撰希聲蘇州吳縣人大順中棄官居
陽羡自號君陽遁叟按後說云著易傳十篇上經第
一下經第二又有演文伸係等八篇又撰易圖指說
釋變微旨四卷通為十卷又撰文證一卷非十編之
目今止存上下經二篇分為六卷又微旨一編分為
三卷設為問答崇文總目云初隴西李阮學其說以
為上下經傳二篇思屬近妙故希聲自為之解餘篇
差顯不復為注盖近世之名家歟
甘棠正義
崇文總目周易甘棠正義三十卷五代梁任正一撰
据孔穎達正義而申演其說正一為陜州大都督
易論
崇文總目易論三十三卷本朝處士王昭素撰以注
疏異同互相詰難蔽以己意太祖時嘗召令講易昭
素開封酸棗人後有徐徽撰易論纂要一卷王介父
題云予嘗苦王先生易論晦而難讀徐徽生刪取其
略以示予又取其義可傳及雖不足傳而猶可論者
存之
劉牧王弼易辨
中興書目劉牧王弼易辨二卷凡二十八篇石介撰
又云宋咸撰其說取王弼謂劉牧以五十五數天五
退藏為四象者為鈎隐圖之精義非是獨摘乾坤二
卦以見其餘
胡安定口義
中興書目周易口義十卷又有繫辭說卦三卷本朝
國子監直講胡瑗撰援以易說授其弟子因記之為
口義大抵祖王弼瑗字翼之號安定先生泰州人
史氏口訣義
崇文總目周易口訣義六卷河南史徵中興書目作
史文徵撰讀書志曰唐人直抄孔氏䟽以便講習故
題曰口訣
王逢傳
讀書志易傳十卷王逢撰逢為國子直講其學宗王
弼號廣陵為王介父客年雖不夀著述甚富
蘇軾傳
中興書目易傳九卷(讀書志云毘陵易傳當是蜀本)本朝翰林學士
蘇軾撰父洵作此傳未竟疾革命軾卒其業軾字子
瞻眉州人晁氏云謂卦不可爻别而觀之其論卦必
先求其所齊之端則六爻之義未有不貫者未嘗鑿
而通也
王荆公解
中興書目易解十四卷(讀書志云易義二十卷建本二十七卷)本朝司
空王安石撰安石字介父臨川人始封荆公後封舒
王有上下經至雜卦外有卦象論統解易象讀書志
云介父三經義皆頒學官謂之新經獨易解自謂少
作不專以取士故紹聖後復有龔原耿南仲三書偕
行於場屋
耿南仲解義
中興書目周易解義十卷國子祭酒耿南仲撰讀書
志云注二十卷建本題進周易解義南仲字晞道開
封人
龔原續解義
中興書目周易續解義十七卷讀書志云注二十卷
工部侍郎龔原撰原字深之括蒼人學者多師之一
十五卷後乃雜義有釋卦釋彖釋象辨重卦辨上下
位辨上下繫辨古今篇按二家解義而晁氏為之注
且卷數多於書目豈蜀本以注行邪楊中立頗不然
之
伊川傳
中興書目易傳六卷解六十四卦本朝崇政殿說書
程頥撰元符二年自序頥字正叔河南人號伊川先
生其學出於周茂叔自漢以来言易者局於象數之
偏展轉推測流於方技自王輔嗣一掃羣說獨據義
理人事言之雖未能盡識經旨而易可尋矣本朝諸
君子如胡石亦只是依近注疏王蘇又太闊略至正
叔傳出義理彰明而輔嗣之學淺矣其答張閎中書
易傳未傳自量精力未衰尚覬少進其不苟如此嘗
以易傳示門人曰止說得七分後人更須自體究也
正叔兄顥字伯淳號明道先生亦有說易處載之語
錄曾穜裒之為大易粹言云
鄭氏翼傳
周易翼傳(原缺)卷近時鄭汝諧撰盖謂孔子翼文王之
經此則翼伊川之傳也汝諧字舜舉自號東谷
横渠說
易說三卷題横渠先生韓元龍刊於建康府漕臺主
管文字胡大元校勘按張載字子厚秦人號横渠先
生舊坐虎皮與諸生講易一日見程伯淳兄弟及講
易輒徹去虎皮謂諸生曰有二程眀易前此所講說
未是可往見之不知此書子厚晚年以所得刪正邪
或好學者以門人所記錄與正蒙類為此書也多所
發明有二程未到處
芸閣解(蜀本三家解之一)
讀書志芸閣先生易解一卷吕大臨撰有統論數篇
無詮次未成書也大臨字與叔藍田人自號芸閣學
出程氏
游定夫易說(粹言之一)
廣平游氏易說游名酢字定夫建安人學出程氏
龜山易說(粹言之一)
龜山楊氏易說楊名時字中立延平人號龜山先生
學出程氏
漢上集傳卦圖叢說
中興書目易集傳十一卷紹興初翰林學士朱震撰
震字子發荆門人晁氏云自謂其學以程伊川為宗
和會邵康節張子厚之論合鄭康成王輔嗣之學為
一多采先儒之說以成故曰集傳又有叢說一卷卦
圖三卷毛伯玉力詆其卦變互體伏卦反卦之失謂
如乾五為坎坎變離離為飛故曰飛龍之類又如蒙
六三一爻五變爻無定象頗中其膏肓云
四學淵源
中興書目四學淵源論三卷凡四十篇曰總論曰諸
卦論曰諸卦雜說本朝郭忠孝撰忠孝字立之河南
人號兼山先生曾穜獻之以二程張子厚游定夫楊
中立并忠孝父子合七家易解為一書題曰大易粹
言刊於龍舒郡齋以忠孝之解為易說與四學淵源
之目不同未知館閣所藏異同也其子雍字子和號
白雲先生放浪長楊山谷間嘗詔不起亦著易說自
序其先人受業伊川二十餘年念其學殆將冺絶於
是更潜稽易象以述舊聞紹興辛亥歲序不以彖為
卦辭而直循王弼之名以為孔子自言其彖泥於卦
變毛伯玉不以為然竊謂郭氏雖嘗學於伊川之門
而其學不著至其子自相祖述為一家之學未為無
得於易而非復伊洛之舊聞尹和靖云忠孝自黨事
起不與先生往来及卒亦不致奠
鮑極重注
中興書目周易重注十卷治平中建昌軍司戶鮑極
撰右司諫鄭獬表進祕閣校理錢藻序宣和中祕書
少監孫近重行改定取翼贊附經之末以全一家之
書
陳瑩中易說
中興書目易說一卷本朝贈諫議大夫陳瓘撰瓘字
瑩中南劍人自號了翁竊嘗從其孫大應見了翁有
易全解不止一卷也多本卦變與朱子發之說相類
鄒志完繫辭義
中興書目易繫辭義三卷本朝兵部侍郎鄒浩撰浩
字志完常州人
房審權義海
讀書志周易義海一百卷本朝熙寧間蜀人房審權
撰集鄭玄至王安石凡百家摘取其專明人事者為
一編諸家說有異同輒加評議附之篇末程可久云
所取子夏傳贋本也至紹興庚辰江都李衡又刪削
其文義之重疊者而益之以伊川東坡漢上龔深父
之說謂之義海撮要云衡字彦平
顧思叔義類
中興書目周易義類三卷題顧思叔撰以先儒論易
不同因取其辭說同者分目而聚之凡九十五條
劉鄭注
中興書目劉鄭注周易六卷集劉牧鄭夬二家所注
集者不知其名
凌唐佐集解
中興書目周易集解六卷本朝朝奉大夫凌唐佐撰
劉槩繫辭解
中興書目周易繫辭解十卷劉槩撰有論以括其大
意槩字仲平
陳禾傳
中興書目易傳十二卷本朝正言陳禾撰
張舜文易索
中興書目易索十三卷本朝承議郎張汝明撰每卦
以索曰釋經外有觀象觀變玩辭玩占叢說通十三
卷汝明字舜文吉州太和人登元祐壬申第知岳州
卒游酢定夫志其墓其說亦支離盖以意逆之者也
葆光解
中興書目易解十卷紹聖中泉州教授張弼撰弼字
舜元莆陽人按紹聖二年章惇劄進其周易解義九
卷今建本二十五卷賜葆光處士三年授福州司戶
參軍充泉州州學教授黃裳龔原皆序之稱其明於
象數古今之說閱之殆盡未能當意默誦繫辭二十
年一日釋然而悟得大例幾百條毛伯玉云其易專
主輔嗣今觀其義亦主卦變如朱子發
太學十先生易解
林疑獨慎微吳子進袁志行李元量劉仲平路純中
洪成季陳子明鄭正夫閻彦升共成一書凡十二卷
又有說卦以後論三卷亦有發明處
四李全解
四李先生周易全解十卷說卦以後三卷李彦章元
達端行聖與舜由彦安士表元卓合成一書宣和四
年序者不著其名謂四人者俱有職於庠序則太學
講義也
大學周易新講義
大學周易新講義三十七卷統例一卷不著其人紹
聖丁丑中都本
大學直講繫辭
繫辭即說卦也大學直講繫辭十二卷不著其名
右四書皆三舍時學舍講義也
雜見旁證房玄齡龍昌期盧穆孫坦句徽代淵薛
温其陳文佐陳皋劉巘子珪楊繪元素汪沿于弇見
房審權義海又有白氏集氏范氏亡其名陸績虞翻
仲翔虞喜王符王廙王嗣宗馬融季長徐邈荀悦荀
柔之荀爽慈眀崔憬劉向子政劉歆劉表劉昞劉遵
向秀子期董遇姚信張璠張賓張晏張軌董穎侯果
孟康崔子玄服虔宋衷見晁以道古易虔薛音注見
陸德明引又有傅氏不著其名皇甫謐見正義
李授之經解通義
中興書目周易經解通義三十卷紹興初知簡州李
授之撰每卦之首各著論一篇以言一卦之大要又
著論十篇明易之指趣
解微
中興書目周易解微三卷不知作者言八卦繫辭
易傳
中興書目易傳四卷不知作者自乾至益
易樞
中興書目易樞十卷不知作者釋六十四卦
劉翔解義
易卦解義二卷貴州文學劉翔撰紹興十五年表進
監學官看詳云通達經旨附近人情間出新意議論
不詭旁涉史傳援證眀白特差福州教授藏其書禁
中翔福州人鄱陽洪邁序以上下經離為二卷據王
弼本繫辭以下卷頗多盖非翔之舊云邁字景盧
沈丞相小傳
中興書目易小傳六卷紹興中左僕射沈該撰每卦
别為一論都聖與作周易變體推廣其說
李莊簡易詳說
莊簡名光字泰發謚莊簡紹興中謫嶺南著書十卷
自號讀易老人淮漕錢冲之序其後云其學自劉元
城元城名安世字器之學於司馬君實
解東卿疑難圖解
周易疑難圖解三十卷(二十九卷内十三卷分上下)鄭東卿撰一
本稱合沙漁父紹興丁巳自序云為朋友講習而作
始得富沙丘先生告東卿曰易理皆在於畫於是日
畫一卦寘之座右周而復始歷五朞而後有所入醫
算卜筮之書神仙丹竈之說經傳子史凡與易相涉
者皆博觀之不泥其文字而一采其意旨以求吾之
卦畫東卿字少梅丘先生名程字憲古建陽人嘗有
詩云易理分明在畫中誰知易道畫難窮不知畫意
空箋注何異丹青欲畫風少梅學傳潘冠英潘說十
三卦數處内象極當而少梅所撰無之盖聞之鄉人
于公梁國輔于親受之潘也
吳園解
周易解九卷題吳園先生又有序論五卷雜說泰論
張根字知常饒州德興人吳園所居地名也
厚齋易學附錄一
