厚齋易學卷四宋馮椅撰
易輯注第四
經下篇(萃至未濟)
䷬(坤下兑上)
下坤為地上兌為澤澤上於地有所容蓄而衆澤所
聚故坤下兌上成卦曰萃
萃亨王假有廟利見大人亨利貞用大牲吉利有攸往
萃在季反聚集也亨衍王假有廟象假音義同家人
九五舊讀格聲其義不通廟宗廟也利見大人亨占
利貞象用大牲吉利有攸往占再言象占占屬於象
也
初六有孚不終乃亂乃萃若號一握為笑勿恤往无咎
初六有孚不終始信終疑之象乃亂乃萃占都氏曰
乃者繼事之辭又訓爾乃亂者繼也乃萃者爾也若
號一握為笑始睽而終聚合之象號平聲言若人號
泣一握手相遇則變號為笑矣勿恤往无咎占
六二引吉无咎孚乃利用禴
六二引吉无咎占牽引同體三隂以聚正應之五也
孚乃利用禴相信而簡其禮以享之之象禴羊略反
宗廟之薄祭也或作躍爚非此爻先占後象亦為祭
祀之吉占
六三萃如嗟如无攸利往无咎小吝
六三萃如嗟如衆聚而已獨不安之象衆隂皆聚而
已獨嗟嘆不安也无攸利往无咎小吝占聚四則嗟
而无所利往五則无咎應上六則吝隂為小也
九四大吉无咎
九四大吉无咎象在占中義見輯傳
九五萃有位无咎匪孚元永貞悔亡
九五萃有位据尊位以聚人之象无咎占匪孚天下
有不盡信之象元永貞悔亡占
上六齎咨涕洟无咎
上六齎咨涕洟聚極而散窮無所歸之象齎將啼反
咨聲資嗟嘆也齎或將他反咨或去聲非自目出曰
涕鼻出曰洟悲泣也洟或他麗反无咎占
䷭(巽下坤上)
自萃而變則坤自下而升又巽木生於坤地之下長
而升上故巽下坤上成卦曰升
升元亨用見大人勿恤南征吉
升今昇自下而上之名元亨象用見大人勿恤南征
吉占毛氏曰用見則用此道以見也
初六允升大吉
初六允升合衆論以升之象允如衆允之允篆文□
大吉占
九二孚乃利用禴无咎
九二孚乃利用禴象同萃无咎占
九三升虛邑
九三升虛邑以象占虛今墟
六四王用亨于岐山吉无咎
六四王用亨于岐山王者通于西方不庭之國之象
亨或許兩反古雖通然如後世封禪之事恐非也岐
山禹貢雍州境南王指六五或古有是事因以為象
故直指岐吉无咎占
六五貞吉升階
六五貞吉占升階以賓禮接臣下之象歷階而升所
以進賓也
上六冥升利于不息之貞
上六冥升窮亢極遠之象冥晦也望之不見也猶言
青冥杳冥也利于不息之貞占升極則困困則息矣
不息之貞猶天之行健在人則進德不息故利也
䷮(坎下兌上)
兌為澤而坎水在下是澤無水困竭之象故坎下兌
上成卦曰困
困亨貞大人吉无咎有言不信
亨貞象大人吉无咎有言不信占困有亨之理以守
正道也有大人之德則吉而免顛連之咎矣若有言
以求說則無能信之者
初六臀困于株木入于幽谷三歲不覿
初六臀困于株木在下而困于剛䧟之象株木之堅
豈臀之所可坐者入于幽谷三歲不覿占晁徐云多
幽字於文義无妨覿大歷反私見曰覿不敢正視之
意
九二困于酒食朱紱方來利用亨祀征凶无咎
九二困于酒食困无所飬之象酒食人君所以養賢
困則无所湏之朱紱方來利用亨祀征凶无咎占紱
聲弗蔽膝也朱色者人君之服人主有下逮之象君
下逮則必有下逮之賜宜用以亨廟祀神若不待君
命之來而往以求之則凶而无所歸咎矣
六三困于石據于蒺藜入于其宫不見其妻凶
六三困于石據于蒺藜進退皆有傷閡之象前閡石
後傷于蒺藜也蒺聲疾藜聲黎刺剛傷人之木入于
其宫不見其妻凶占筮者當有喪配偶之占
九四來徐徐困于金車吝有終
九四來徐徐困于金車所應遲疑有閡之象徐徐遲
緩也車今輿吝有終占
九五劓刖困于赤紱乃徐有說利用祭祀
九五劓刖除去上下揜蔽阻礙之象劓音義同睽六
三刖五刮反又聲月劓鼻刑刖足刑也荀作臲卼鄭
云當為倪㐳京作鼻劊恐非困于赤紱乃徐有說利
用祭祀占赤紱諸侯朝王助祭所服困則諸侯不行
此禮之象說今悦乃徐有來行此禮者君臣相得而
說故利用祭祀也祭一作享
上六困于葛藟于臲卼曰動悔有悔征吉
上六困于葛藟于臲卼纏綿不安之象藟一作虆臲
卼不安也臲五結反說文作㓷卼五骨反說文作&KR1896;
曰動悔有悔征吉占
䷯(巽下坎上)
巽木入于坎泉之下有汲井之象故巽下坎上成卦
曰井
井改邑不改井无喪无得往來井井汔至亦未繘井羸
其缻凶
井宂地出水泉而汲之者也黃帝穿井世本以為益
恐古已有之井已畫於包犧矣改邑不改井象邑不
必國都凡人之所聚者即是古者八家為井四井為
邑蓋八家同一井之田而四井之民家聚于一邑依
之而居者也无喪无得往來井井占邑雖改而井不
喪井不改而井无得邑改而往彼亦有井人來而居
此亦有井朱子曰往來皆井其井亦通汔至亦未繘
井羸其缻凶又占汔許訖其乞二反幾近也繘聲橘
關西謂綆為繘汲水索也羸音義同大壯九三蜀才
作纍鄭讀虆省累缻白經反汲水器文從缶瓦器也
或謂古无桶故不取巽木為象然韓信以木罌缶渡
師如樽罍古皆用木疑古以木為瓶從缶則亦有瓦
為之者此象巽木无疑謂瓶汲而上幾至井口而罥
罣其瓶而覆之亦是未繘井也李季辨林黃中毛伯
玉皆曰木上有水轆轤桔橰之象
初六井泥不食舊井无禽
初六井泥不食舊井无禽井穢滓而不汲之象又為
廢棄而无所獲之象皆以象占泥去聲禽今擒與田
有禽同義
九二井谷射鮒雍敝漏
九二井谷射鮒雍敝漏井不上出而注下之象谷聲
欲水之旁出之名非谿谷之谷射食亦反鮒聲附或
謂蝦蟆或謂鰌鮒或謂蛙屬或謂蝸牛或謂䗂蝓或
謂陵螺字書作蚹程可久曰廢井汚渠中多有之合
諸說類觀之則䗂蝓近之雍古文今從瓦俗字貯水
器敝婢世反壊也此爻有此二象
九三井渫不食為我心惻可用汲王明並受其福
九三井渫不食井治而未有汲之之象渫息列食烈
二反淘井曰渫浚治也為我心惻可用汲王明並受
其福占為去聲我指本爻為其惻然者過之者也惻
痛傷也渫則可用以汲而食之矣汲而食之則不唯
邑居者雖王者之明亦與下民同受其養人之福此
爻辭韻叶福聲偪
六四井甃无咎
六四井甃脩整其井之象
九五井洌寒泉食
九五井洌寒泉食井潔而泉上出之象洌潔清也以
象占
上六井收勿冪有孚元吉
上六井收勿冪井功成而不可私之象收去聲凡物
之收成者謂之收故農事至秋亦曰農收冪亡狄反
以巾覆物也古冂今作幕傳訛也或曰收謂鹿盧收
繘有孚元吉占與九三有應九五相比皆有孚之象
元吉指二陽爻之應比者為象
䷰(離下兌上)
上兌之澤下濕下離之火上炎必相息滅為更革之
象故離下兌上成卦曰革
革已日乃孚元亨利貞悔亡
革改變也已日乃孚元亨利貞悔亡占在象之前後
則以象占也已為十干之名今誤作已朱子發正之
六二同卦以更為義取庚日至已旬日矣故人情乃
孚其革而大亨者利在於正而其悔乃亡蓋革易有
悔也
初九鞏用黃牛之革
初九鞏用黃牛之革固執中順之道而不變之象以
象占鞏九勇反以皮鞏物而固者也革者去毛之皮
黃牛之皮取其堅靱程可久曰鞏與執皆固也執之
者為物所固鞏則自固而已此與遯之六二剛柔之
德異也
六二已日乃革之征吉无咎
六二已日乃革之待人情已孚而後變之象已日浹
日也奉命浹日而革其所革者征吉无咎占
九三征凶貞厲革言三就有孚
九三征凶貞厲革言三就有孚象在占中往上則凶
守貞亦厲惟上之人以變革之言三來相就斯有孚
矣言議也就議如欲有謀焉則就之之就
九四悔亡有孚改命吉
九四悔亡有孚改命吉象在占中悔已亡矣能有孚
則可以改命獲吉改代革也近君位三四有孚皆孚
于君
九五大人虎變未占有孚
九五大人虎變湯武革命即位之象虎言其威武變
言其為大君也未占有孚占凢大事必假卜筮然後
占其吉凶今未占而已有孚也
上六君子豹變小人革面征凶居貞吉
上六君子豹變其臣皆依乘變化之象君子所與共
功之人如伊呂之儔也豹虎屬小人革面其民皆一
新觀瞻之象聖人作而萬物覩也征凶居貞吉占事
變已定不可復往唯用静吉
䷱(巽下離上)
合二體六畫有全鼎之象又以巽木然離火亦有烹
飪之象故巽下離上成卦曰鼎
鼎元吉亨
鼎丁冷反器也元吉亨象在占中元吉而亨程正叔
曰吉衍文贊止云元亨程可久曰據象意宜有吉字
贊文闕
初六鼎顛止利出否得妾以其子无咎
初六鼎顛止利出否去故納新之象止今趾顛倒也
出尺遂反否者臧之反鼎實之不美者也得妾以其
子无咎占因有子而得為妾也
九二鼎有實我仇有疾不我能即吉
九二鼎有實以陽實在中之象我仇有疾不我能即
吉占仇聲求匹也如君子好仇之仇不必曰怨耦也
疾自外疾之也即就也
九三鼎耳革其行塞雉膏不食方雨虧悔終吉
九三鼎耳革鼎不能舉之象革言換鑄耳也鼎舉以
耳耳革則不能舉其行塞雉膏不食方雨虧悔終吉
占塞悉則反不通也膏鼎實之甘肥者雉升鼎不能
食以鼎未舉而沸慹也方欲雨而虧則不成雨猶雉
登鼎而不得食也能悔之則終必吉方者方欲而未
必然之辭
九四鼎折足覆公餗其刑剭凶
九四鼎折足覆公餗不勝其任之象折之舌反覆傾
覆也公公家也餗送鹿反鼎實也或曰八珍之具或
曰䭈或曰糝皆无所據足折則餗覆矣其刑剭占刑
舊作形今從九家京虞荀悅剭聲屋重刑也舊作渥
或握京謂刑在頄為剭從九家京鄭一行陸希聲此
爻聲韻叶舊有凶字衍文程正叔曰既曰其刑剭則
凶可知矣此猶其人天且劓之辭
六五鼎黃耳金鉉利貞
六五鼎黃耳金鉉可舉而行之象鉉玄典反又苦玄
古冥二反所以貫鼎耳而舉之者也利貞占
上九鼎玉鉉大吉无不利
上九鼎玉鉉功成可貴之象玉言可貴也大吉无不
利占
䷲(震下震上)
一陽奮動於重隂之下其象為靁其卦為震振動也
正義曰象雷之卦天威震動故以為名
震亨震來虩虩笑言啞啞震驚百里不喪匕鬯
震之刃切亨象振動則通震來虩虩笑言啞啞震驚
百里不喪匕鬯占虩虩許逆反陸希聲曰蝇虎也始
在穴中跳躍而出象人心恐懼也再言之者不一而
足也荀作愬愬啞烏客反趙曰笑而不敢出聲之貌
喪去聲匕必以反形似畢但不兩岐耳以棘木為之
取赤心之義長三尺刊柄與末祭祀之禮先烹牢於
鑊納諸鼎而加冪焉將薦乃舉冪而以匕出之升于
爼上鬯敕亮反香草也以為酒其氣調暢故曰鬯以
灌地而降神王度記天子鬯諸侯薰大夫蘭
初九震來虩虩後笑言啞啞吉
初九震來虩虩震而不安之象後笑言啞啞吉占後
上聲
六二震來厲億喪貝躋于九陵勿逐七日得
六二震來厲震驚而憂危之象億喪貝躋于九陵勿
逐七日得占億觧不一唯六五贊曰大無喪也以大
訓億蓋萬萬曰億乃大之義喪去聲貝資貨也荀聲
敗躋子西反一作隮升也九陵言九層之陵最高處
也
六三震蘇蘇震行无眚
六三震蘇蘇遠於震驚而神氣復還之象死而復生
曰蘇程可久曰神氣之復為蘇蘇言蘇而復蘇也震
行无眚占眚烖也
九四震遂泥
震動而不能大有所振驚之象亦為不能上進之象
以象占泥去聲滯也遂一作隊泥或平聲非聲叶六五
六五震往來厲億无喪有事
六五震往來厲可進而不可退之象震往則聲微來
則聲厲億无喪有事占大无喪失但不能無所事
上六震索索視矍矍征凶震不于其躬于其隣无咎昏
冓有言
上六震索索視矍矍震驚之極而神散目動之象索
索桑落反李氏曰散而不收也林黃中曰氣不充也
視上去二聲皆通矍俱縳許縳二反蘭曰目之懼也
李氏元逹曰如貜之顧有遽而不寧之意征凶震不
于其躬于其隣无咎昏冓有言占往則有凶居則震
其隣而不及其身无咎也但昏冓有言爾為隣里親
戚不和之占
䷳(艮下艮上)
一陽進極於上而止又二隂上進而一陽止之皆為
艮止之象象為山如山之安静而不移也故其卦為
艮
艮艮其背不獲其身行其庭不見其人无咎
艮止也志卦舊脱今補之贊亦先釋卦復出艮其背
艮其背不獲其身行其庭不見其人無物我之私之
象庭說見爻无咎占
初六艮其止无咎利永貞
初六艮其止止於未行之初之象止今趾无咎利永
貞占
六二艮其腓不承其隨其心不快
六二艮其腓隨人而止之象腓隨股以動者也不承
其隨其心不快占承詳見明夷承馬
九三艮其限列其夤厲熏心
九三艮其限列其夤上下左右間隔之象限腰也言
上下於此分也列今裂夤今&KR1569;夷真反夾脊肉也或
作䏖㣧腎非上下之分止而不通左右之間分而不
合其象如此厲熏心占熏焚蒸也俗作薰轉作勲或
作閽㦯作動皆非
六四艮其身无咎
六四艮其身不與物交之象无咎占
六五艮其輔言有序悔亾
六五艮其輔謹言語不出諸口之象言有序悔亾占
言中節有次序而不亂也
上九敦艮吉
上九敦艮止於人上而重厚之象吉占
䷴(艮下巽上)
乾之九四來三成艮而坤之六三往四成巽有漸進
之象又巽木之在艮山亦漸進以高故艮下巽上成
卦曰漸
漸女歸吉利貞
漸捷儉反以之前為義進不越次也楊子雲有水漸
木漸鴻漸之說蓋法乎此女歸吉占利貞象先占後
象象寄占中女歸亦象也婦人謂嫁曰歸謂女歸所
利也
初六鴻漸于干小子厲有言无咎
初六鴻漸于干自下而漸進之象鴻水鳥干水厓互
體坎也鴻飛而進有漸小子厲有言无咎占小子憂
厲小有違言不為害
六二鴻漸于般飲食衎衎吉
六二鴻漸于般進而就安之象般今磐見漢郊祀志
畔干反水涯石堆之安平者也飲食衎衎吉占飲去
聲食入聲衎衎苦旦反和樂意初與二聲叶
九三鴻漸于陸夫征不復婦孕不育凶利御寇
九三鴻漸于陸自下而漸高之象馬云山上高平曰
陸此謂艮山之高處也夫征不復婦孕不育凶利御
寇占征行也復方六反還也孕古乘以證反懷姙而
漸以成體也夫征而不復婦孕而不育御今禦
六四鴻漸于木或得其桷无咎
六四鴻漸于木離下而進上之象木在山上也或得
其桷无咎占或者不必然之辭桷古聲谷柯之平衡
如榱者也三與四亦聲叶
九五鴻漸于陵婦三歲不孕終莫之勝吉
九五鴻漸于陵進而愈高之象陵高阜也婦三歲不
孕終莫之勝吉占勝平聲猶言終無柰何也謂九三
閡阻六二正應如此終以三歲之久
上九鴻漸于逵其羽可用為儀吉
上九鴻漸于逵超出物表之象逵舊作陸胡翼之程
正叔讀渠龜反雲路也王輔嗣亦解為雲路之義朱
子曰以韻讀之良是蓋此六爻皆叶其羽可用為儀
吉占羽古上聲儀古聲訛然則逵亦當叶
䷵(兌下震上)
上卦本坤下卦本乾坤之六外自四来内之三乾之
九自三之四上成震長兄也下成兌乃震之妹也妹
自外歸内嫁夫也故兌下震上成卦曰歸妹
歸妹征凶无攸利
歸妹歸嫁也妹女弟之稱言兄嫁之也征凶无攸利
象在占中
初九歸妹以娣跛能履征吉
初九歸妹以娣妹之卑下而賤者娣象也六三同娣
大計反同姓庶女從嫡而歸人所謂媵也男以女弟
為妹女以女弟為娣故文從女從弟以左右之也江
有沱詩曰不我以與此以娣同義跛能履不以正行
事之象征吉占
九二眇能視利幽人之貞
九二眇能視不蔽于外而可見之象利幽人之貞占
幽人謂静女也
六三歸妹以湏反歸以娣
六三歸妹以湏反歸以娣象在占中湏待也或作嬬
或嫥謂星之湏女賤妾之象於義不通或云與賁六
二同象反平聲
九四歸妹愆期遲歸有時
九四歸妹愆期遲歸有時象在占中愆起虔反過也
遲去聲待也猶今人言待次曰遲次自初至五聲皆
叶
六五帝乙歸妹其君之袂不如其娣之袂良月幾望吉
六五帝乙歸妹其君之袂不如其娣之袂良禮文從
儉之象帝乙見泰六五袂彌蔽反衣袖也良善也月
幾望吉占幾望見小畜上九
上六女承匡无實士刲羊无血无攸利
上六女承匡无實士刲羊无血男女皆无以為婚姻
之禮之象匡俗轉注作筐未嫁曰女未娶曰士刲苦圭
反刺也无攸利占以匡羊叶六五良聲
䷶(離下震上)
離火炎上而震動有赫奕盛明之象故離下震上成
卦曰豐
豐亨王假之勿憂宜日中
豐芳中反盛大充盈之名說文草丰丰也爾雅苞蕪
茂豐也豐之義生於丰亦為粢食豐潔之豐故文从
丰丰而以豆盛之山盛之之象也亨象王假之勿憂
宜日中占假古雅反大也謂至者非蓋豐之亨者王
者實大之也勿憂其廣大而不能照臨宜如日之中
則不遺微小矣
初九遇其配主唯旬无咎往有尚
初九遇其配主在下而得大臣之象配謂六二配九
五之主也主猶孔子主癰疽之主非應而相比故曰
遇唯旬无咎往有尚占唯舊作雖十日之謂旬謂天
有十日其行均徧也尚猶坎行有尚之尚
六二豐其蔀日中見斗往得疑疾有孚發若吉
豐其蔀掩蔽其明之象蔀普苟反茅草掩蔽周匝以
障明者也歴法有蔀亦取甲子周匝之義日中見斗
不見有君而見有臣之象斗或作主鼂曰主古文極
君也斗大臣也往得疑疾有孚發若吉占君疑臣疾
唯有孚以啟發君志則吉若語辭
九三豐其沛日中見沬折其右肱无咎
九三豐其沛日中見沬蔽甚而愈闇之象沛或作旆
芾未詳折其右肱无咎占
九四豐其蔀日中見斗遇其夷主吉
九四豐其蔀日中見斗遇其夷主吉占夷平易也主
指六五
六五來章有慶譽吉
六五來章下求賢明之臣而共治之象章說見坤遘
有慶譽吉占譽去聲
上六豐其屋蔀其家闚其戶闃其无人三歲不覿凶
上六豐其屋蔀其家外高明而内卑闇之象豐大也
說文作寷以為大屋非卦義蔀掩蔽家謂屋下也闚
其戶闃其无人三歲不覿凶占闚謂傾門中視也
䷷(艮下離上)
下卦本坤六自三往五為離是去乎内而麗乎外也
九自五來三成艮是止乎下也麗乎外而有所止有
羈旅客寄之象故艮下離上成卦曰旅
旅小亨貞吉
旅商賈之總名又客寄之名小亨象旅无大通之事
貞吉占舊複出卦名衍也大抵此卦錯簡極多九四
承二有懷其資之文遂以齊斧作資斧又以喪為得
至於彖象之贊彖複出小亨字又亦重此旅字九三
亦作得其資斧王輔嗣諸卦之錯悞未有如此卦之
多者也
初六旅𤨏𤨏斯其所取災
初六旅𤨏𤨏負其寳貨於道而有聲之象𤨏損果反
玉聲也𤨏𤨏聲相續也或作璅或謂細小之貌非斯
其所取災占如此不可掩則災乃其自取也災禍也
斯郭京作厮役之厮非
六二旅即次懷其資得童僕貞
六二旅即次得其所止之象即就次舍也懷其資得
童僕貞占懷猶懷其寳之懷資物貨童或曰古僮通
未冠者僕給事也
九三旅焚其次喪其童僕貞厲
九三旅焚其次毁其所止之象喪其童僕貞厲占喪
去聲下並同去也亡也
九四旅于處喪其齊斧我心不快
九四旅于處得所暫安之象處上聲喪其齊斧我心
不快占喪舊作得緣童僕得喪字相混故以喪為得
於下文意不相蒙漢王葬遣王尋屯洛陽將發亡其
黃鉞其士房楊曰此經所謂喪其齊斧者也當以此
為證齊應劭云利也舊作資亦沿六二懷其資相亂
子夏諸家並作齊今從之讀當如齊衰之齊音同故
相亂也
六五射雉一矢亡終以譽命
六五射雉一矢亡所求有獲而所喪者小之象射食
亦反亡喪失也終以譽命占譽平聲名稱也命上命
也
上九鳥焚其巢旅人先笑後號咷喪牛于易凶
上九鳥焚其巢過高而自毁之象旅人先笑後號咷
喪牛于易凶占號咷義見同人易去聲謂平野也易
野車為主之易旅人言同旅之人也
䷸(巽下巽上)
一隂入伏於二陽之下其卦曰巽其象為風再筮得
之其名不易
巽小亨利有攸往利見大人
巽孫問反古顨俗巽委曲而有所入象風之行也小
亨象主二隂而言利有攸往利見大人占
初六進退利武人之貞
初六進退卑巽之過無果决之象利武人之貞占有
勇决而不失其正
九二巽在牀下用史巫紛若吉无咎
九二巽在牀下卑以自下之象用史巫紛若吉无
咎占正義史巫謂祝史巫覡紛若盛多之貌
九三頻巽吝
九三頻巽所遇皆巽之象頻音瀕詳見復六三吝占
六四悔亡田獲三品
六四悔亡田獲三品象在占中田音畋三品詳見上
九五貞吉悔亡无不利无初有終先庚三日後庚三日
吉
九五貞吉悔亡无不利无初有終先庚三日後庚三
日吉象在占中先後庚三日音義同蠱
上九巽在牀下喪其齊斧貞凶
上九巽在牀下窮高而反下之象喪其齊斧貞凶占
齊斧音義見旅
䷹(兊下兊上)
一隂見於二陽之外隂陽相說其象為澤坎下耦變
竒有水不下流之象澤能說潤萬物故其卦為兊再
筮得之其名不易
兊亨利貞
兊徒外反說也亨利貞以象占
初九和兑吉
初九和兊相與無間以說之象吉占
九二孚兊吉悔亡
九二孚兊相與以信而相說之象吉悔亡占
六三來兊凶
六三來兊就人以求說之象
九四商兊未寧介疾有喜
九四商兊未寧内外和說而有間之象商說文從外
知内介疾有喜占介猶鱗介之介限也未寧者以有
疾之者也能限之則有喜喜者君臣相得之辭
九五孚于剥有厲
九五孚於剥信近小人之象剥言柔變剛也
上六引兊
上六引兊相率以和說之象占引牽引也
䷺(坎下巽上)
巽以卑順出乎坎險為蹇難渙散之象故坎下巽上
成卦曰渙
渙亨王假有廟利涉大川利貞
渙聲喚釋也散也離也亨象王假有廟利涉大川利
貞占假音義見萃
初六用承馬壯吉
初六用承馬壯初能剛健以出險之象承音義同明
夷六二
九二渙奔其杌悔亡
九二渙奔其杌急歸其所以休息之象奔去聲急往
也其所也杌聲兀木也悔亡占
六三渙其躬无悔
六三渙其躬自脱其身於險之象无悔占
六四渙其羣元吉渙有丘匪夷所思
六四渙其羣棄舊而得所依之象元吉占渙有丘散
而復聚之象丘聚也匪夷所思占夷等夷也猶豐四
夷主之夷言非其等夷所得思也此爻再言象占
九五渙汗其大號渙王居无咎
九五渙汗其大號渙王居无咎象在占中渙然發其
大號令如汗之周徧一身皆通又以王者所居積之
物而散之天下居如居貨與懋遷有无化居之居同
非王者之居也渙散也王者之居不可言渙
上九渙其血去惕出无咎
上九渙其血去以其有傷而散去之象血傷也惕出
无咎占音義同小畜六四惕舊作逖从朱子發朱子
䷻(兊下坎上)
兊澤坎水澤上之水也節則容受有量而无汎濫之
患又坤之柔來節乾之剛而乾剛亦往節坤之柔故
兊下坎上成卦曰節
節亨苦節不可貞
節分叚支節之義亨象天下之事有節則必通苦節
不可貞占苦過也如味之苦人情所不堪故不可固
守
初九不出戶庭无咎
初九不出戶庭未通其節而行之象說文戶護也半
門為戶戶今房門庭今堂前也无咎占
九二不出門庭凶
九二不出門庭時可而猶過於節之象雙扉曰門戶
内門外也門今堂門庭猶今廳前接物之所也凶占
六三不節若則嗟若无咎
六三不節若則嗟若當節而不可失之象若語辭當
節而不節則後悔無及徒有嗟歎之而已矣无咎占
六四安節亨
六四安節人情相安於所節之象亨占
九五甘節吉往有尚
九五甘節人情說從於所節之象甘甘之也如其甘
如薺之甘吉往有尚占往上也尚為配
上六苦節貞凶悔亡
上六苦節人情厭苦於所節之象苦苦之也貞凶悔
亡占言固執而不變則凶知悔則吉而凶亡矣
䷼(兊下巽上)
中孚豚魚吉利涉大川利貞
說文孚字從爪從子此羽族卵化以爪覆子抱卵也
孚者卵育而化也古蓋以卵為孚在人則性由中而
發於外而人化之者也孚者彼此相信猶隂陽相資
以孚也
初九虞吉有它不燕
九二鳴鶴在隂其子和之我有好爵吾與爾靡之
離為飛鳥正南之卦其宿象爵中孚疊象離故以中
虚取鳥字之義其極則聲聞于天之象也中虚則響
遠故有鳴和翰音之象爵今人制字為雀古止以爵
為文爵如爵禄之爵正猶燕安之燕履之為禮噬嗑
之為市合之朋比也好爵猶今言美官
六三得敵或鼓或罷或泣或歌
六四月幾望馬匹亡无咎
九五有孚攣如无咎
上九翰音登于天貞凶
䷽(艮下震上)
二陽居中而四隂在外隂過於陽隂為小故艮下震
上成卦曰小過
小過亨利貞可小事不可大事飛鳥遺之音不宜上宜
下大吉
可小事不可大事吉主隂過而言飛鳥遺之音象不
宜上宜下大吉占上下定體主飛鳥而言此卦再言
象各有占
初六飛鳥以凶
初六飛鳥以凶陵躐而上進之象乃為凶道占寄象
中
六二過其祖遇其妣不及其君遇其臣无咎
六二過其祖遇其妣不及其君遇其臣以中道而有
所遇之象在過與不及之間得中道也妣祖之配也
无咎占
九三弗過防之從或戕之凶
九三弗過防之自守而戒備外虞之象弗過越於隂
小又當防備之弗不肯也從或戕之凶占戕在良反
殘害也隂小不防之而從之則或有殘害我者春秋
傳在内曰弑在外曰戕
九四无咎弗過遇之往厲必戒勿用永貞
九四无咎占弗過遇之自守而有所遇之象弗過越
於隂小而乃相遇也遇如論語遇諸塗之遇往厲必
戒勿用永貞占往而進則遇隂小而危必湏戒備占
之者不可用之爻但當永守貞固以待隂小之變戒
以兵守備也孟子曰辭曰聞戒故為兵饋之一曰勿
用永貞言不可固守也
六五密雲不雨自我西郊公弋取彼在穴
六五密雲不雨自我西郊隂倡而陽不和之象義同
小畜公弋取彼在穴占公公家也猶詩獻豜于公之
公弋餘職反射之也
上六弗遇過之飛鳥離之凶是謂災眚
上六弗遇過之飛鳥離之凶不遇其人而麗於過咎
之象離去聲麗也如詩鴻則離之之離是謂災眚占
釋凶義
䷾(離下坎上)
離火下而坎水上隂陽相濟故成卦曰既濟
既濟亨小利貞初吉終亂
既濟既已也盡也濟涉川而登岸之名亨小利貞象
郭子和曰小為衍文緣未濟亨下有小字誤著于此
初吉終亂占
初九曳其輪濡其尾无咎
初九曳其輪濡其尾身濟險難之象曳集韻羊列反
今拽力挽之也陸以制反誤濡沾濕也尾在後也无
咎占
六二婦喪其茀勿逐七日得
六二婦喪其茀失其所蔽之象喪去聲亡也茀方拂
反詩翟茀謂以翟為蔽車之飾也諸家或作髴紱謂
馬茀與蔽膝也未詳勿逐七日得占
九三高宗伐鬼方三年克之小人勿用
九三高宗伐鬼方力制遠人不服之象高宗有商之君
武丁也鬼方小國蒼頡篇鬼遠也三年克之小人勿
用占克勝而獲之也言小人勿用此占
六四繻有衣袽終日戒
六四繻有衣袽不以新而忘舊之象繻古襦而朱反
王鄭聲湏繒采色也一曰裂帛為衣也袽女居反說
文作䘫亦作絮絜緼也一曰敝絮終日戒占
九五東隣殺牛不如西隣之禴祭實受其福
九五東隣殺牛不如西隣之禴祭實受其福禮貴其
宜而不貴其厚之象以象占李子思曰東隣西隣猶
言東家西家殺牛大牲重祭也夏祭曰禴祭之薄者
贊曰不如西隣之時也
上六濡其首厲
上六濡其首以身出險難之象厲占
䷿(坎下離上)
離火炎上坎水潤下兩不相濟放成卦曰未濟
未濟亨小狐汔濟濡其尾无攸利
未濟猶涉川而未登岸也亨小狐汔濟濡其尾象狐
獸名汔許訖反說文水涸也有幾盡之義故鄭云幾
也與井汔至之汔同无攸利占
初六濡其尾吝
初六濡其尾身涉險難之象吝占
九二曳其輪貞吉
九二曳其輪極力以欲出險之象貞吉占
六三未濟征凶不利涉大川
六三未濟征凶不利涉大川險難未能有濟之象以
象占舊无不字象理皆不通朱子曰當有今補之
九四貞吉悔亡震用伐鬼方三年有賞于大國
九四貞吉悔亡占用伐鬼方三年(句)有賞于大國克
難而成功之象震言以威而動也伐鬼方三年承既
濟之象有賞功成受賞也大國賞之重也賞之重者
其功大也
六五貞吉无悔君子之光有孚吉
六五貞吉无悔占君子之光小人之道晦而難濟之
象光其道光明也有孚吉占言人君有孚于君子故
吉
上九有孚于飲酒无咎濡其首有孚失是
上九有孚于飲酒君臣不疑而相安于逸樂之象无
咎占濡其首沉溺于逸樂之象此聯上文飲酒為象
與既濟義異故贊曰飲酒濡首也有孚失是占義亦
聯上文言有孚于飲酒而乃失于此也
