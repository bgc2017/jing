厚齋易學卷四十八宋馮椅撰
易外傳第十六
文言
此錯雜彖象之言以文之故曰文言盖孔子門人之
所題以志篇目者也朱子發曰錯雜彖象反復成文
問答往來相錯亦文也故大玄凖之以玄文林黃中
曰聖門以學者執文害意故於乾卦問答而再釋之
將使學者觸類而長深思而得至於坤則申言之而
已他卦亦時舉一二見於說卦學者明乎乾則通乎
坤明乎坤則六十二卦皆可通矣
元者善之長也
彖爻全以人事明之長張丈反首也元者仁也為衆
善之首一隂一陽之謂道乾道也繼之者善則元亨
利貞也亨利貞皆自一元而出故曰善之長以長釋
元義林黃中曰穆姜云體之長以物象為義此云善
之長以訓詁為義也
亨者嘉之會也
會者交相見之禮亨言情好之通也古稱賓客曰嘉
亦以會聚之好言之以會釋亨
利者義之和也
言順物之宜而不相悖也以和釋利
貞者事之幹也
貞者固守事理之正而不可奪所謂天下之動貞夫
一猶城築之楨幹也楨言其貞謂木之堅者故立以
為幹以幹釋貞林黃中曰立本之謂幹
君子體仁足以長人
體去聲今俗作替非穆姜无君子二字仁者元之善
也長善故足以長人李子思曰果木之實其中有生
性者皆謂之仁此造化之本而生物之元也朱子曰
體仁如體物然仁是道理以人立骨程可久曰湯武
身之是也
嘉會足以合禮
會穆姜作德嘉好相會則禮可合謂朝聘會同燕享
冠昏之事李子思曰猶隂陽之會而嘉生也
利物足以和義
利物者順適物情使之各得其宜而不相妨故曰足
以和義
貞固足以幹事
朱子曰貞固者知正之所在而固守之所謂知而弗
去者也故足以為事之幹游定夫曰事以知謀物以
知創而不貞則事不立李仲永曰四德不言知藏諸
用也此古占語春秋時穆姜嘗言之於隨故孔子述
之盖析為四德以推廣乾之在人者也
君子行此四德者故曰乾元亨利貞
此孔子之所以文彖之言也游定夫曰行此四德則
乾道在我矣故曰乾元亨利貞
初九曰潛龍勿用何謂也子曰龍德而隠者也
乾之潛龍在人則有龍德而隠者隠諸潛也此爻内
卦變巽隠伏之象楊廷秀曰龍德具矣所潛者時與
位耳
不易乎世
易讀如天下有道丘不與易之易三人道世也九二
比之則足以善世本爻遠之則不可得而易之也游
定夫曰龍德而隠故不易乎世龍德而中正故善世
耿睎道曰不易乎世則獨善而已无善世之功也
不成乎名
君子者人之成名也見則名成隠則名泯名者人之
所稱亦以去人道之遠也一无乎字非
遯世无悶
遯徒頓反逃也悶門遜反心懣貌去人道之遠是遯
世也陽舒而明故无悶
不見是而无悶
亦以遠人故人不我知所為不見是於人也夫世不
能易雖遯去而何憾名不可成雖非之而何損故皆
曰无悶
樂則行之憂則違之
樂聲洛行之則不終隠也違之則勿可用也此復釋
无悶張子厚曰主於求吾志而己无所求於外也
確乎其不可拔
釋勿用也確苦學反堅實貌拔蒲八反手出之也如
朝拔一尤之拔言不為世用
潛龍也
此章文初九之言總結龍德而隠之義也不易乎世
不成乎名身潛也遯世不見是而无悶心潛也至於
樂行憂違則志亦潛矣身以心為主心以志為主志
潛則心潛心潛則身潛此見之決而守之固雖欲拔
而出之不可得矣李子思曰此盖負天下至剛之德
不出則處而无躊躇之志者朱子曰六爻皆以聖人
明之有隠顯而无淺深也
九二曰見龍在田利見大人何謂也子曰龍德而正中
者也
云以正中明見與大人之義盖以正中之德處正中
之位也正中言正當中也朱子曰不潛而未躍之時
庸言之信庸行之謹
行去聲庸平常也朱子曰常言亦信常行亦謹
閑邪存其誠
鄭邪下有以字閑限之也以言行之信謹限其邪則
誠存矣盖乾陽之誠自潛而見未嘗亡也唯防邪之
害誠耳三接人道過中則邪故限之於外也蘭惠卿
曰邪自外入故閑之誠自我有故存之程正叔曰得
正中之義處无過之地唯在閑邪閑邪唯在語默動
静與人交接之際如人有室藩墻不修不能防宼
善世而不伐德博而化
夸功曰伐相忘曰化唯存誠故言行足以善世而其
德能博夫是之謂見然乾健不息使伐善而不化則
其德不進矣三四言進德以此
易曰見龍在田利見大人君德也
此章文九二之言以君德結正中之義也石守道曰
更舉易曰者欲見九二雖非君位有君之德也夫庸
言庸行者言行之中也閑邪言其正存誠保其中也
善世而不伐德博而化得中而不敢過也凡以中正
言之曰信曰謹曰閑曰誠曰善世曰德博皆九之象
曰庸曰不伐曰化皆二之象李季辨曰君德始著於
二終盛於五大人之德當如九五質之天地日月四
時鬼神无一之不合然後為君德之備然聖學自有
源委若大人者言不必信行不必果而聖學之始則
常言必信常行必謹閑去邪念實理自存此正心誠
意之學也正心誠意即治國平天下之事行言謹信
之始即欲善世而德博盖君德之發源也唯无一毫
自足之心不伐而化然後進德不息竊嘗謂大易一
書萬世人主聖學之用而純乾一卦萬世人主聖學
之源也大抵易者理學之宗而乾坤者又易學之宗
也子思孟氏言誠者天之道而先儒亦每言誠敬其
源實出於此李子思曰乾之畫一一則誠坤之畫中
虚虚則生敬故乾之九二言誠坤六二言敬誠敬二
字盖始於包犧之心畫而天地自然之理見於形象
者也
九三曰君子終日乾乾夕惕若厲无咎何謂也子曰君
子進德修業
以德進業修明日夕乾惕之義德以心言業以事言
謂乾之德業已著於二至此當進修不已不可自安
也
忠信所以進德也修辭立其誠所以居業也
此言進德修業之實以明終日乾乾之行事也盡己
之謂忠以實之謂信書云恭儉惟德无載爾偽德者
對偽之名主忠信則不偽而進於德矣修辭則言不
妄立誠則行不欺言行不貳則業有可居之地矣陽
為實忠信與誠之象此爻變兑為口舌有修辭之象
游定夫曰言而忠信則言為德言行而忠信則行為
德行盖謂自九二之庸言庸行謹信充之進於忠信
居於辭誠也程伯淳曰若以修省言辭為心則偽也
唯立誠則有可居之地有可居之地則可以修業矣
劉氏曰三未免危疑當以忠信與誠為德業之本修
辭使人見信則誠立矣
知至至之可與幾也知終終之可與存義也
幾平聲及也義者當然之分也此覆言進德居業之
義以明夕惕若之實也以進德言之則德无止法知
可至而至之可以與之幾及也盖如九五之與天地
日月四時鬼神无不合可也以居業言之則業有成
績知其可終而終之可以與之存大義也盖如周文
王之終於西伯可也接乎上卦故可以進終乎下卦
故可以居審於所處惕厲之道也或曰三居人臣之
極知前有可至之位而至之此害教之大者也李子
思曰二已具君德矣而况於三乎乾坤純體與諸卦
異乾為君六爻皆君事无臣位也坤為臣六爻皆臣
事无君位也世儒未識乾坤之體安識乾坤之義此
係名教之大者不可不辨
是故居上位而不驕在下位而不憂
是故因上文之辭緣知至知終之義以不驕不憂明
无咎也上位謂下體之上下位謂上體之下爻之有
位猶人之有位也德之所至則前有餘地位雖居上
无足驕也不驕則能進德矣業知所終則分所當守
位雖在下无足憂也不憂則能居業矣程可久曰居
者不失其所之謂在則寓焉而已矣春秋書昭公之
出於本國曰居它國曰在今下位稱在言其可進非
常處也或曰九三之位危疑如此烏知其在下位而
不憂林黃中曰以其乾乾而知之也夫乾天下之至
健而德行恒易反復皆乾不離於道君子居易以俟
命夫何憂之有
故乾乾因其時而惕雖危无咎矣
此章文九三之言以爻辭結進德修業之義謂因其
進德居業之時而惕於至之終之之事也君德著於
二君位尊於五自三以往无非養其德業之日而在
上下之間處之尤難進德修業惕厲以趨時求為无
過以合於道可也李季辨曰進此一位已有卓立之
地始也庸信庸謹今則忠信已立可以為進德之基
始也閑邪存誠今則修辭立誠言修辭則暴慢自遠
邪不待閑言立誠則已履實地誠不待存言修誠立
則有業可居然聖學无止法進德一念不容少息中
間多少工夫何暇驕且憂哉
九四曰或躍在淵无咎何謂也子曰上下无常非為邪
也進退无恒非離羣也
上下並上聲言升降也為離並去聲以上下進退明
躍與在淵以非為邪離羣明无咎之義上與進言其
躍下與退言在淵也上下宜有常度今无常度疑其
為邪而志在於德則非為邪也進退宜有恒所今无
恒所則疑其離羣而志在於業則非離羣也躍有邪
正之分淵為羣龍之宅位不當非正也躍則離羣也
故以非為邪離羣言之常猶定恒久也
君子進德修業欲及時也
所以上下進退者以此
故无咎
此章文九四之言以德業欲及時結爻辭之義朱子
曰内卦以德學言外卦以時位言進德修業九三備
矣此則欲及時而進也毛伯玉曰明其不可中止李
氏宏曰三四皆中爻其辭略同然三下體故詳於德
業四上體故上下進退之時不可失也蘭惠卿曰與
進无咎之意同有勉之之意林黃中曰以九居四有
上下進退之象以九居上有得喪存亡之義夫豈苟
云乎哉
九五曰飛龍在天利見大人何謂也子曰同聲相應同
氣相求
此下以同類相感明天下利見大人之義應去聲後
不再出者並同如嚶其鳴矣求其友聲是也謂之相
應則此鳴彼應彼鳴此應也同氣相求如下文是也
借上句以發此句之指
水流濕火就燥雲從龍風從虎
此皆同氣相求以明同類之感也卑則濕水潤下故
流之水求濕也高則燥火炎上故就之火求燥也雲
水氣龍水族故雲求龍也猛虎嘯谷風生故風求虎
也
聖人作而萬物覩
聖人言大人也道曰大德曰聖作起也龍飛之象萬
物者人民夷狄鳥獸之總稱覩謂利見也程可久曰
贊言聖人者七皆以政教及乎天下者言之
本乎天者親上本乎地者親下則各從其類也
此章文九五之言此覆釋上意以結爻辭之義本乎
天謂火與雲也親上謂就燥從龍也本乎地謂水與
風也親下謂流濕從虎也上下各從其類火從燥雲
從龍水從濕風從虎也亦舉一隅以言之聖人與萬
物並生於天地上下之間是亦同類故利見而覩之
盖全舉六爻之象也水坎象乾再索九二也下濕則
謂初矣火離象九五之變也高燥則謂上矣雲坎氣
之上騰謂九三之變也龍者上卦之乾一索得震之
象下體之上則親上也虎者九三變兑之象風者九
四變巽之象上體之下則親下也或曰聖人之於民
類也不曰萬民而曰萬物覩何也曰以殊分言之則
有人物之别以三極言之則命於上下之間者皆同
類也舉物則兼人舉人則遺物矣聖人者民物之主
苟作於上則下斯覩之民物何擇焉韓退之原人粗
知此意而語焉未粹者也或謂萬物覩乃欲見之楊
中立曰非也如日在天萬物皆見聖人不作作則萬
物覩之矣李仲永曰聖人不作父子兄弟妻子有不
相保者况於物乎聖人有作山川鬼神亦莫不寧鳥
獸魚鱉咸若况於人乎
上九曰亢龍有悔何謂也子曰貴而无位高而无民賢
人在下位而无輔是以動而有悔也
貴而无位謂尊於一卦之上而无五之位高而无民
謂極於一卦之上而遠於初之民賢人在下位而无
輔謂九二應五而不應上
是以動而有悔也
此章文上九之言以九之動結爻辭之義盖七則无
朕九則動而吉凶悔吝之所生也以貴高者亢之義
而上之象无位與民輔者有悔之義也盖位者九五
之位民者九五之民賢人者九五之輔過五則亢固
應有悔如此然用静吉用作凶苟能謹守静處不交
物涉害雖凶其如子何孔子以動之一辭發明文王
占外之意然則不動則雖亢而悔可亡矣
潛龍勿用下也
此至用九一節以位明人事盖文用九之言也下去
聲經中唯此與井初二兩爻贊皆讀如今聲在下位
故不可用馮氏曰居下位而欲為上禍斯及之矣
見龍在田時舍也
舍去聲止也與出舍於郊之舍同適止此位非久安
也
終日乾乾行事也
行其位之事楊庭秀曰必有事焉非事則乾乾為无
益之勤
或躍在淵自試也
四位近五未遽有為故試其可如試可乃己之試謂
躍也
飛龍在天上治也
上去聲治平聲居上位而治天下
亢龍有悔窮之災也
烖將來反天烖曰烖位窮於上而不知變則烖至窮
極也數極而位亦極
乾元用九天下治也
治叶平聲陽上窮之亢窮則變而反本反本則亨故
乾以元而用九之變天下所以常治九不自用必有
乾元之德乃能用之此孔子發明辭外之意李子思
曰孔子贊彖曰大哉乾元此曰乾元用九四德獨舉
一元何也曰亨利貞同出於一元如循環然乾道之
終則一元復用矣都聖與曰見言在中將有為也潛
而勿用以其在下而已飛龍而在天乃其所也見而
在田則時舍而已過中故行事而不敢怠有疑故自
試而不能釋得位則居上而治過上則勢窮而烖夫
天下治亂未嘗不在乎君也中則治過則亢居尊位
大中而能用九以通其變則不至於亢矣此所以積
上治而成天下之治也馮氏曰乾道始於初九之潛
馴致九五而成上九而極以人事言之人君非一身
遽能有此天下亦祖宗垂統相承以至於今然則氣
之始乾之元也氣之極乾之亢也草昧創業者有國
之元也極治而驕侈者有國之亢也使人主當極治
之時能用其祖宗艱難創業之心為心體乾用剛内
以制一己之欲外以裁天下之過則其極无極其窮
无窮亦猶四時循環而天道自若安有危亡之事哉
潛龍勿用陽氣潛藏
此下一節以時明天運申文用九之言也藏與下韻
明行皆張口聲陽氣入伏地下乃潛藏之時故不可
用亦内卦變巽之義孔子釋潛曰隠曰下曰藏隨事
制義无不可也
見龍在田天下文明
陽氣外達乃文明之時故曰見内卦變離之象文謂
物之鮮榮明謂化之光顯
終日乾乾與時偕行
天運將變乃與之偕行之時故終日乾乾天運有變
而无頃刻之息聖人懼夫人德業之止故欲其與時
偕行而无有間斷也卦變履有行象
或躍在淵乾道乃革
或躍在淵乾道乃革上卦更始乃乾道革變之時故
必躍而无咎革言更始也即所謂乾道變化也以卦
言之筮得乾下復筮上卦革之義也以氣言之天地
相去八萬四千里上四萬二千里為陽位下四萬二
千里為隂位冬至之後陽氣自地下而升凡五日一
候三候一氣一氣升七千里至春分十八候六氣為
四萬二千里乃入陽位變寒為温乾道之革也卦變
小畜夫妻反目之象
飛龍在天乃位乎天德
陽氣在天乃位天德之時以當大人之造五應天之
德位乎五是乃位乎天德也卦變大有元亨之象
亢龍有悔與時偕極
氣數以窮乃與之偕極之時故亢而有悔極者室柱
之最高者也此卦變夬之象此一節全體以卦變言
之蘭惠卿曰過此則一隂生故時之極此章多以氣
候明之楊廷秀曰暑極不生暑而生寒治極不生治
而生亂故戒之程正叔曰時極則處時者亦極矣李
氏宏曰時行而偕行可也時極而偕極則為不知變
乾元用九乃見天則
乾元用九乃見天則則者法之體如權衡有則而不
可過也時不極則變不用有元以用變則得中不過
而天道之則見矣不用七而用九九變七不變故也
游定夫曰將來者進功成者退天之則也都聖與曰
孔子釋乾之六爻者三贊言其理以爻義明之而前
章言其位以人事明之此章言其時以天運明之盖
孔子文言凡再釋乾義此章當在其唯聖人乎之後
今繼前章者以其義相蒙也夫有其位必有其時二
者相遇然後為之而成王景孟曰位者人之所居也
時者天之所運也即天與人互明之而用九之義著
矣李仲永曰此二章文用九之言用九不可見見於
六爻在潛而下在見而舍在乾乾而行事在躍自試
在飛則治在亢則窮窮則變變則通通則久故用九
在六爻而天下治也此以人事言也潛藏於初文明
於二時行於三道革於四位天德於五時極則終矣
終則有始天行也天行有度故用九在六爻而乃見
天則此以天運言也斯言也意必有所授云張知常
曰此章以天運申前章之義陽氣潛藏聖人所以在
下天下文明所以時出而舍與時偕行所以行其能
事乾道乃革所以進而自試乃位乎天德所以居上
而治與時偕極所以處窮而烖乃見天則所以常治
而不亂林黃中曰此章言上下卦之應初四為始初
則潛藏而四乃革矣言革潛為躍也二五為中二則
文明而五乃位天德矣言德稱其位也三上為終三
則與時偕行而上則偕極矣言道窮而當反也此章
二節皆協韻
乾元者始而亨者也利貞者性情也
此至天下平一章因用九而申乾元之義以文彖之
言而繼以乾之體用明之元者四德之首故夫子常
以配乾盖乾道至頥其流行發見者皆一元之氣也
天地之間萬物所資以始所謂乾知大始者一元主
其事也始則必亨不亨則熄矣至於收藏歸斂乃情
性之實盖元亨者氣形之始而亨也利貞者性情之利
而正也互文以見爾毛伯玉曰元亨利貞於人為氣
形情性朱子曰乾唯一性情爾始而亨是性情發用
處至利貞則一物具一性情百榖草木皆然李子思
曰孔子每兼利貞言之者性情合為一也性情合一
乃見天命知此則凡孔子於易所言性命皆可通矣
性情鄭作情性意以情言利以性言貞也殊不知四
德性則皆性情則皆情氣形性情各以其盛者言之
爾性情情性初无後先孔子但協韻語猶正中中正
止取其聲之協也馮氏曰孔子於易多為韻語亨情
精情天下皆協
乾始能以美利利天下不言所利大矣哉
能鄭作而孔子於四德每以元為主而繼以亨貞罕
言利也懼人以利為可略至此合而為一歸宿於利
以見乾之利如此之大而包亨貞言之凡以明四德
之不可一闕也亨者嘉之會合而言之所謂美利也
不言利者對坤而言如言利牝馬之貞則貞不足於
乾矣文王不言貞之所利者舉天下之貞无一非乾
始之利不可指名也大矣哉云者嘆而有不盡之意
大哉乾乎
因嘆乾元之大而悟乾之全體若是其大也乾猶父
元猶長子觀子而知父也
剛健中正純粹精也六爻發揮旁通情也
此乾之大之體也剛健中正乃元亨利貞之所從出
也六爻發揮乃旁通元亨利貞之情也剛者純陽之
精无一毫之隂故融而為元健者純陽之運无一息
之止故達而為亨中則不倚而利為天下之平正則
不偏而貞為萬事之幹以六畫觀之内剛健外中正
凡内乾之卦雖遇艮止坎險亦必上進剛健故也在
外卦則以九居五以上臨下故為中正程可久曰大
有大畜乾在内曰剛健訟乾在外曰中正是也剛健
中正散在諸卦未有不雜於隂者乾則純粹而精純
言不雜粹言不駁精言純粹之極也内外皆乾故謂
之純无隂駁陽故謂之粹内外合一故謂之精唯其
四者之純粹而精所以出為四德也凡孔子之所以
反復言四德者於此盡發其緼以詔天下萬世焉程
可久曰乾之為時者一所以發越揮散旁通其情者
六相對相變以合天之十二次或曰純坤亦有四德
不言純粹精諸卦發揮亦有六爻何以乾獨言旁通
情也曰坤畫耦耦則不可言粹耦則二二則不可言
精至於諸卦六爻止各通其一卦之情旁通元亨利
貞之情則唯乾也馮氏曰純粹精旁通情以御天皆
以三語結上文或以為七德六德者過矣朱子曰旁
通猶言曲盡
時乘六龍以御天也雲行雨施天下平也
此乾之大之用也乾各以其時乘此六陽之氣以御
天運則雲行雨施天下均被其澤所謂能以美利利
天下此其功用也彖贊天字亦協成字韻意古語之
音協也毛伯玉曰以元包亨利貞猶春秋以春包四
時也李氏宏曰彖贊言雲行雨施而後言六位六龍
者盖以雲行雨施起其用而六位六龍繼其用於後
也此言六爻六龍而後言雲行雨施者盖以雲行而
施終其功而六爻六龍致其功於前也李仲永曰此
一章文乾元亨利貞之言元始而亨者一元之出也
利貞性情者一元之入也剛健中正純粹精者一元
之合也六爻發揮旁通情者一元之散也時乘六龍
以御天者一元之升也雲行雨施天下平者一元之
降也出入合散升降不離乎一元所以見乾元之大
也竊謂剛健中正以下槩言乾而元在其中李子思
曰孔子之論元亨利貞或分而言之或繼而言之或
離而言之或合而言之縱之衡之而於理无一不契
盖其胷中元自有乾坤所以流出於議論之間而辭
无不達也
君子以成德為行日可見之行也潛之為言也隠而未
見行而未成是以君子弗用也
此下再文六爻之言以釋前章未盡之意此初九也
行並去聲見並清聲前章言德之潛此言行之潛德
潛則不求用行潛則未可用成德成人之德如仁人
善人信人之類乃以仁善信為行也德成者行日可
見雖欲隠而不可得已今德隠於下而未見於世行
在於己而未成其名世莫之知故未可用也文王言
勿用謂不可用也孔子言弗用謂未肯用也李氏宏
曰不成乎名則方且退藏不欲其名之彰也至於德
行君子雖處幽潛未嘗一日廢也行无隠而不形曰
未見曰未成者終於見且成也九二是已李子思曰
行見而成則可用未見未成則弗用也潛藏於下不
汲汲於用所謂龍蛇之蟄以存身也
君子學以聚之問以辨之寬以居之仁以行之易曰見
龍在田利見大人君德也
此申前章君德未盡之意深明九二之為大人也四
之字皆指君德朱子曰由四者以成大人之德李季
辨曰言行信謹閑邪存誠學問之功也善世不伐德
博而化寬仁之騐也都聖與曰外剛故言學問内柔
故言寬仁劉氏翔曰四者皆田之象基於積土聚之
也成於敷菑辨之也地必平衍寬也功主利養仁也
郭子和曰學聚問辨寬居者期於仁以行之耳初九
行而未成故仁以行之為九二之事仁以行之則德
之所施者普矣大抵乾之六爻君德具焉養於初著
於二日新於四而輝光於五至上終焉竊嘗因文言
合乾坤而觀之於九二六二之傳有以知聖學之淵
源有自來也九二言誠而六二言敬則誠敬之學本
乎此也九二言仁而六二言義則仁義之學本乎此
也此子思孟氏之學所為傳得其宗也與孔子又懼
後世以乾坤為聖賢之辨而賢者以下不可企及於
聖人亢聖人於高明而不知尊德性道問學也則又
於乾九二言學問以見聖人不可以无學而坤六二
言不習以見賢者亦可以造聖人之域此所以為孔
氏之易之學而有功於天下萬世也
九三重剛而不中上不在天下不在田故乾乾因其時
而惕雖危无咎矣
上去聲九四同此以位申前章德業未盡之義以明
其位之危故不能无憂懼也九三九四題爻位者諸
爻以君子大人起義此兩爻不可遽言重剛不中故
題爻位以代大人君子之稱也因其時謂日夕之時
李去非曰以六爻言之則三四為中今以居重剛之
間則中在二五而不在三四李季辨曰卦重乾故曰
重剛上不在九五之天下不在九二之田其位危而
不安故惕李仲永曰上不在天下不在田則中在人
矣故稱乾乾之君子而不言龍也不得中而行過中
之事恐懼修省以補過故无咎都聖與曰聖人與人
為徒不能无憂疑也然憂其所當憂乃卒乎无憂疑
其所當疑乃卒乎无疑此三四所以皆无咎也李子
思曰初二兩爻以德言三四兩爻以位言此所以錯
雜成文以盡六爻之義也鄭舜舉曰聖人亦有不中
乎曰聖人之德无不中也時與位之不中聖人之所
以兢兢也所遇然爾竊觀孔子論六位之中初无定
說以八卦言之則下卦之中在二上卦之中在五以
六位言之則初上為上下而中在二三四五故大過
謂剛過而中說卦謂非其中爻不備以三極言之初
二在下為地五六在上爲天而三四在中為人故中孚
以三四為中今乾乃以三四為不中者以二體取中
也中无定用故无定位亦无定說故曰君子而時中
執中无權猶執一也
九四重剛而不中上不在天下不在田中不在人故或
之或之者疑之也故无咎
此以位申前章德業未盡之義以明其疑於上下之
間也天人與田皆不在者明其在淵也疑者謂疑於
所處隨時而未定也劉氏翔曰三於下之中也過之
四於上之中也不及故皆不中孔仲達曰人道親地
三居之矣四下遠於地上近於天非人所處蘭惠卿
曰居偪近之地使其彰灼自顯安能免咎唯其進退
疑慮不輕所發所以无咎也
夫大人者與天地合其德與日月合其明與四時合其
序與鬼神合其吉凶
夫聲符發語之端後皆倣此此至况於鬼神乎一章
以大人之德申九五前章未盡之意此言其德合造
化之體也以此合彼猶符節然謂之合程可久曰天
地之德生成萬物日月之明照臨萬物四時之序運
行萬物鬼神之吉凶禍福萬物盖聖人作而萬物覩
以此
先天而天弗違後天而奉天時天且弗違而况于人乎
况于鬼神乎
此言德合造化之用也先後並去聲造化莫大於天
或先或後无往不合盖在天在我者同此乾道也時
之未至則先天以為之而天不違我非不違我不能
違乾也時之既至則後天以奉之而我不違天非不
違天不能違乾也天且不違况人與鬼神聽命於天
者尚得而違之乎无怪乎日月四時无一之不合也
李子思曰太極分而為隂陽隂陽分而為萬類九五
之所謂大人者能充太極而體乾之大而默運隂陽
故凡受隂陽之氣者无不合也天也日也春夏也神
也則陽也地也月也秋冬也鬼也則隂也蘭惠卿曰
聖材使隂陽則可以位置天地明昭日月序正四時
驅役鬼神夫豈有不合者哉竊謂九五一卦之主故
文言每兼一卦之象先天者謂乾下先乾上之天也
後天者謂乾上後乾下之天也德合天地者初上卑
高以陳也明合日月者二五中正坎離之位也序合
四時者六位之序也吉凶合鬼神者文之當不當也
亢之為言也知進而不知退知存而不知亡知得而不
知喪
喪去聲聖或作愚非此章至終申上九前章未盡之
義以三者明亢而因嘆非聖人不能處此孔子於初
上之潛亢曰之為言以其為本末而表出之
其唯聖人乎知進退存亡而不失其正者其唯聖人乎
始若設問而卒自應之也一說以前其唯聖人乎至
此為申文用九之言不言得喪者知進退存亡則无
得喪矣進退者身也存亡者位也得喪者物也天下
之理未有有進而无退有存而无亡者唯處之得其
正則斯无悔矣本爻窮上反下則退矣九變六則亡
矣无民无輔則喪矣正者貞也元亨利貞貞配上九
也易於乾先言君子通上下言之也次言大人以德
位言之也孔子至此再三感嘆而歸之聖人盖非有
聖人力量地位不能處此也李子思曰易之道一言
以蔽之曰中而已天數中於五隂極則剥乾上則亢
昔之知易之道者觀進退存亡得喪之象於爻位之
表每每達權而用中不待其至於亢而後用夫然故
進退存亡之際而不失其正也正者貞也此乾元之
用之所歸宿而孔子論聖人之體乾亦歸於正也故
予每以利貞為乾之性情而易學之根抵云都聖與
曰唯聖人乃能用九而不亢是猶天之氣不能无愆
陽而天之道則變通而未嘗有弊也李氏宏曰堯舜
相禪所以高乎千古者其知此乎雖然必得九五之
大人然後可以去亢而知退特堯舜之細爾張知常
曰持滿有道天下所以常治而不亂也毛伯玉曰志
得意滿般樂怠傲是之謂亢夙夜祗懼不敢荒寧是
之謂乾九五之重在位故曰大人上九之戒在亢故
曰聖人同是一人也所從言之者異耳竊謂合為一
人觀之可也各為一人言之義亦有在也李之說進
退之正也張毛之說存亡之正也
坤至柔而動也剛至静而德方
此文坤彖元亨利牝馬貞之言至柔而動剛者坤之
元而亨也至静而德方者利於牝馬之貞也至柔者
坤之材也而剛則其材之動也動則一元之氣闢而
亨矣至静者坤之性也而方則其性之德也静則一
元之氣翕而貞矣孰不為柔而坤則柔之至也孰不
為静而坤則静之至也以六畫觀无一非耦則其材
之柔其性之静可謂至也已矣故一爻動則一爻剛
矣使有一畫竒則動不為剛矣竒數圓而生耦數方
而成使有一畫竒則静不為方矣此純坤之象也方
謂生物有常石守道曰若播榖求黍不可得也張子
厚曰柔亦有剛静亦有動但舉一體則有屈信動静
終始李子思曰以天為陽地為隂天為剛地為柔亦
各指其盛者而言之爾要之隂陽之氣剛柔之體在
兩間大率均有蘭惠卿曰坤之静翕動闢立地之道
曰柔與剛
後得主而有常含萬物而化光
此文彖先迷後得主利之言順故自後而得乾之主
静故有常以隂含陽萬物生生之理具焉故其化生
光明此坤之所以為利化猶卵之孚也六三曰隂雖
有美含之以從王事應此美也
坤道其順乎承天而時行
此文彖東北喪朋安貞吉之言且以結坤彖之義也
東北喪朋乃順乾而承之也故安於坤道之貞承之
而時行乾之所至者時也乾行則坤亦行未見乾行
而坤止也此坤之所以為順也李去非曰二分王於
四季者以時行也蘭惠卿曰承天之施而與之偕行
馮氏曰乾之文言則贊曰四德至坤則含四德而贊
牝馬柔順之意坤之所以别於乾者特以加牝馬二
字爾此别乾健坤順君尊臣卑之綱領也始以柔終
以順是坤之文言專為牝馬二字而設朱子曰此章
申彖贊之意
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不早辯也
此下至盖言順也文初六之言猶曰積陽之後必有
餘暑積隂之後必有餘寒也盖霜至堅冰者積隂之
所致也程正叔曰善惡萌於初而積善見於六五積
惡見於上六林黃中曰說者皆以餘慶餘殃言子孫
報應之事非也君君臣臣父父子子斯為慶矣臣弑
其君子弑其父殃莫大焉李子思曰善不善之積於
隂非一朝一夕之故也又曰以易道而占知吉凶之
事於將來者无如是之不爽也弑式志反或作殺聲
同辯鼂云今變王符作變初六在下臣子之象上六
在上君父之象自初至上則由姤至剥而成坤歴變
諸爻非一朝一夕之故也自姤而遯遯而否否而觀
觀而剥剥而坤其所由來者有漸使節節有變之者
則不至純隂矣由變之不早遂至於純隂履霜而至
堅冰臣子而弑君父也又以八卦之方位與重卦十
二月之氣參之乾位西北正十月之時也卦氣至此
為坤以坤之氣乘乾之位尊卑倒置爻象為龍戰於
野此臣子弑君父之象也聖人移上六之象於初六
言之所以丁寧告戒使人知漸不可長變必早速履
霜而即備其堅冰也
易曰履霜堅冰至盖言順也
結此爻之意坤為順自下而往上以隂消陽无陽爻
以阻之故其勢順爾朱子曰古順慎通用此義當作
慎
直其正也方其義也
此以下至不疑其所行也文六二之言此謂直方大
也盖直者六二之正而方者六二之義也蘭惠卿曰
以隂居隂正也隂為義義則方京氏曰坤以至順為
正乃能因物之性以為直坤以有常為義乃能循物
之分以為方林黃中曰由爻象而言則直為正方為
中由德而言則直為正方為義
君子敬以直内義以方外敬義立而德不孤直方大
明君子體坤六二之德見於修身者也敬主一而无
適之謂正在六二君子體之而為敬義在六二君子
體之而為時措之宜都聖與曰坤者地道也君子者
人道也人道以敬存心則不舍正以從邪内外不可
以孤立必敬立於内義立於外並立則為德不孤此
直方之所以至於大也楊廷秀曰爻辭止言直方文
言以正釋直以敬釋正以義釋方其曉學者至矣敬
以直内則養心主一而不分義以方外則處物適宜
而不隨朱子曰正謂本體義謂裁制敬則本體之守
也不孤言大也程正叔曰敬立而内直義形而外方
義形於外也敬義既立其德盛矣不期大而大矣程
伯淳曰乾卦言聖人之學坤卦言賢人之學李子思
曰文言字字皆有位置乾之二言誠而坤之二言敬
誠敬者乾坤之别也先儒論誠敬之學起於此乾之
二言仁而坤之二言義仁義者隂陽之辨也先儒論
仁義之用取諸此劉器之曰君子敬以直内敬當作
政深衣篇云直其政政者正也古當通用敬與政文
相似故傳之者訛爾未知孰是
不習无不利則不疑其所行也
明君子體坤之德而行之不疑以釋不習无不利且
總結此爻之意隂善疑以隂居隂本有疑也以中正
故不疑朱子曰疑故習而後利不疑則何假於習都
聖與曰地之所以生物者直方而已何習之有君子
之所以事君者直方而已何疑之有李季辨曰坤之
德二已盡之矣自三以往則出而見於事業者也故
三即從王事
隂雖有美含之以從王事弗敢成也
此以下至代有終也文六三之言以美釋章含藏之
而弗敢成其美以從王事也荀慈明曰坤隂也位有
伏陽含藏不顯以待乾命李子思曰天地之間萬物
粲然而陳者皆隂麗於陽其美外見者也六三六五
皆以隂居陽故三有美而五美在其中三方進而位
不中故雖有美而含之五正位而居體故美在其中
而發於事業耿睎道曰弗敢者於分有所不敢非其
材有所不能也
地道也妻道也臣道也地道无成而代有終也
李去非曰地道妻道臣道者皆主乾也地終天功臣
終君事婦終夫業李氏曰初言地道妻道以明臣道
而終獨言地道者互見也程可久曰自陽始生而至
於極隂特輔陽而行弗敢成也及陽静而專隂乃代
陽終其事
天地變化草木蕃天地閉賢人隠易曰括囊无咎无譽
盖言謹也
此文六四之言蕃伐袁反盛多貌李仲永曰乾至四
乾道乃革則天地交而泰矣草木尚蕃况於人乎坤
至四天地閉則天地不交而否矣賢人且隠况於物
乎李去非曰括囊非以全身也時至於不可奈何則
謹以待之林黃中曰天地閉塞賢人遁藏殺其身而
无益也是以杜其口而不出
君子黃中通理正位居體美在其中而暢于四支發于
事業美之至也
文六五之言暢敕亮反黃者色之美在中其文理通
暢於外也此釋黃義也黃地之色也以明臣道也正
臣之位而不辭居臣之體而不僭此釋常義也謂是
所以為元吉也恐人難曉又覆釋之曰黃中者美在
其中也通理者暢於四肢也正位居體者以此發於
事業也其美如此之至是以謂之元吉也馮氏曰唯
其由衷之誠表見於外如黃之染絲自中通理表裏
如一斯有以釋天下之疑理者肌理之理自中通表
故曰暢於四肢也程可久曰道窮則變中則通位過
則危正則安亦一說也李子思曰美在其中根諸純
懿此臯夔稷契之德孔子所謂正位居體者人臣之
正也說者謂五君位在臣則猶新室在妻則猶武氏
然得為正位居體者乎此係名教之大者不可以不
辨又曰誠而見於變化者乾之九五也敬而見於事
業者坤之六五也乾之九五堯舜之君也坤之六五
臯夔稷契之臣也坤六五之應在乾之九五堯舜臯
夔之遇合也堯舜之典謨即乾坤二卦之辭見於功
用者也乾坤定體一純而不雜與諸卦六爻自為配
應之例不同李季辨曰六五之事業設施非一日之
積也盖自六二坤德以備事業自當如此說者謂黃
中色常下服五君位故有居中處下之戒然文王孔
子无此意也初上已戒之而五又有戒是坤无德之
可取也當從象贊文言
隂疑于陽必戰為其嫌于无陽也故稱龍焉猶未離其
類也故稱血焉夫玄黃者天地之雜也天玄而地黃
文上六之言疑或作凝嫌或作謙嗛皆非離去聲朱
子曰疑謂鈞敵无小大之差王介父曰嫌與春秋不
以嫌代嫌之嫌同疑與臣疑於君之疑同蘭惠卿曰
凡物各當其分則无疑為臣而疑其君則自歉而反
疑其君為下而抗其上則自歉而反其上臣而疑其
君下而疑其上則必戰李子思曰隂極无陽於理為
嫌故稱龍龍出而戰隂必先傷故稱血郭子和曰上
六之戰不稱龍以明之无以知其與陽戰也為其嫌
於无陽而言戰也故稱龍盖俱隂无戰故也因其稱
龍故稱血因其稱血故稱玄黃從其類而言此爻辭
之大法也
厚齋易學卷四十八
