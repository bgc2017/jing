厚齋易學卷四十一宋馮椅撰
易外傳第九
象下贊(夬至艮)
澤上于天夬君子以施禄及下居德則忌
上下皆去聲施去聲居如竒貨可居之居謂積而不
散也蘭惠卿曰水澤之氣上蒸于天其勢不居必決
而下劉氏曰當施禄以象雨之沛不當居德以象其
不雨朱子發曰古者上有大澤則民夫人待于下流
知惠之必將至也居德則忌朱子曰未詳馮氏曰言
積其德澤不以及下則忌矣劉氏曰不當自居其德
以犯所忌也李子思同
不勝而往咎也
釋初九占言不慮勝而往
有戎勿恤得中道也
有戎勿恤九二占得中道也嚴備而不輕發為得中
道與初九之不勝其任者異矣居下卦之中又以剛
居隂位故也
君子夬夬終无咎也
君子夬夬九三象終无咎也明占
其行次且位不當也聞言不信聰不明也
其行次且九四象位不當也陽處隂位故不果決聞
言不信聰不明也本爻坎六四之變變陽則坎耳塞
矣約象之離目亦塞故曰聰不明也聰坎耳明離目
之象
中行无咎中未光也
中行无咎九五占中未光也不能勇決故雖居大中
之位未能光明也
无號之凶終不可長也
无號之凶上六占終不可長也一隂至末豈能長存
天下有風遘后以施命誥四方
后天子諸侯之通稱施去聲自上而下曰施命號令
也諭下曰告以其為誥命故轉註作誥或作詰誤李
氏曰風自上而下物自下而承相遇之象也李去非
曰天與萬物相遠而鼓舞以風后與民相遠而鼓舞
以號令張舜元曰天无言行四時之令者風也后則
法之施命告於四方程正叔曰風行天下无所不周
后故施命周誥四方毛伯玉曰天子曰元后諸侯曰
羣后自一國而之天下皆可以言四方也程可久曰
命令之行巽以入之以刑威強民者失其義也郭子
和曰遘之道最為難用聖人用於誥命可謂善用易
矣
繫于金柅柔道牽也
繫于金柅初六象柔道牽也牽有繫義六之道柔也
朱子曰牽引而進也以其進故止之
包有魚義不及賓也
包有魚九二象義不及賓也釋不利賓之占毛伯玉
曰初之受制於二猶魚之不出於包也欲二之獨任
其責也以為不獨在我也而有正當任者焉此及賓
之說也主不任貴賓誰肯任甚矣九二之任專而責
重也竊謂此正孔子義不及賓之意與經不利之意
少異
其行次且行未牽也
其行次且九三占行未牽也雖行未牽初六以進故
无大咎牽承初六柔道牽之辭李去非曰夬之九四
牽羊而遘之三未牽不欲柔之勝剛如此
无魚之凶遠民也
无魚之凶九四象占遠民也遠去聲隂為民謂初六
去已遠而二近之也朱子曰民之去已由己遠之馮
氏曰自古失民而動無有吉理
九五含章中正也有隕自天志不舍命也
九五含章象中正也即彖贊所謂剛遇中正有隕自
天占志不舍命也舍今捨言不能舍天命以為遘有
隕自天猶言今時既墜厥命
遘其角上窮吝也
遘其角上九象上窮吝也以上窮明吝上上聲
澤上于地萃君子以除戎器戒不虞
上上聲除去聲簡治而除舊也除舊置新謂之除猶
治亂謂之亂馴擾謂之擾也戎器兵車介胄也必有
弊壊者非所以防不虞之變不虞出於意料所不慮
者也虞度也耿晞道曰澤上於地則鍾聚而不流毛
伯玉曰除戎器戒不虞猶澤之有坊也程正叔曰衆
聚則有争物聚則有奪聚必有所不虞之事除戎器
而聚之所以戒不虞也竊謂防壊則澤有不虞之決
故謹防所以戒不虞
乃亂乃萃其志亂也
乃亂乃萃初九占其志亂也感於從四又欲從五故
亂
引吉无咎中未變也
引吉无咎六二占中未變也居中而志未變故與五
孚也
往无咎上巽也
往无咎六三占上巽也上上聲約象巽有巽入于五
之象
大吉无咎位不當也
大吉无咎九四占位不當也有二義一正言位不當
本有咎一借言不當君位故僅免咎
萃有位志未光也
萃有位九五象志未光也以九四近民有匪孚者故
齋洛涕洟未安上也
齎咨涕洟上六象未安上也上去聲在上而無民故
未安而傷嘆如此
地中生木升君子以順德積小以高大
順古慎通高大或作成高大後人所增也木植于地
中而生則日升于上盖順生理也君子以順為德故
能升高自下積小以高大亦如木之自拱把而至于干
霄合抱也坤巽之德皆順二卦皆隂為小然柔自初
而升于上卦其高大如此楊庭秀曰棟梁拱把之積
也聖人小善之積也在積之有漸進而不已耳而巽
端輙欲一超直入欺哉
允升大吉上合志也
允升大吉初六象占上合志也上上聲上合坤之志
九二之孚有喜也
九二之孚象有喜也喜去聲應六五故
升虚邑无所疑也
升虚邑九三象占虚空虚一作墟俗文四邑為丘四
丘為墟无所疑也隂善疑三本六居之六則疑今九
居之則无所疑矣言九居此位可不疑也
王用亨于岐山順事也
王用亨于岐山六四象順事也以順從事也坤體隂
位之象
貞吉升階大得志也
貞吉升階六五象占大得志也大言九二陽爻六五
以禮進之如升階登于王所是為得志趙氏曰孔子
於贊曰上合志曰有喜曰无所疑曰順事曰大得志
无非以其德之巽順也
冥升在上消不富也
冥升在上上六象消不富也六隂為不富隂盈則消
此冥升之象
澤无水困君子以致命遂志
澤无水困見輯傳致詣送也程可久曰如夷齊之餓
命也无所避致也求仁者志也得仁者遂也衆人處
窮困之際惶遽拘廹喪其所守既失於已未必免於
人此不知命者也
入于幽谷幽不明也
入于幽谷初九占幽不明也入于坎下幽隂而不明
困于酒食中有慶也
困于酒食九二象舉其一而下文併釋之中有慶也
中言得中道不往而待其來乃中也九五賜賚酒食
也
據于蒺藜乘剛也入于其宫不見其妻不祥也
據于蒺藜六三象乘剛也剛謂九二入于其宫不見
其妻占不祥也明凶
來徐徐志在下也雖不當位有與也
劓刖志未得也乃徐有說以中直也利用祭祀受福也
劓刖九五象志未得也為上揜下閡其與六二相應
之志未得故用刑以去之乃徐有說占以中直也居
中義直故徐乃相應利用祭祀占受福也福聲偪即
尸嘏所傳之辭
困于葛藟未當也動悔有悔吉行也
困于葛藟上六象未當謂六三如葛藟之纏繞盖隂
柔未當其位也動悔有悔占吉行也行釋征
木上有水井君子以勞民勸相
上去聲勞相並去聲誘之之謂勸輔之之謂相李仲
永曰以木汲水而上是水在上而木在下井之象也
勞民者所以勸相也李氏元卓曰象之所像不一而
足期于盡意而己木上有水非井也井之用也木上
有火非鼎也鼎之用也李去非曰坎勞卦也水之出
也不勞而人以汲為勞則有之矣勞其勤苦而勸助
其不足則井為无窮之用程可久曰君子置井疆以
養民使之稼穡必有以勞之未知所為則勸之已為
而力不給則相之二說並行而不相悖也
井泥不食下也舊井无禽時舍也
井泥不食初六象下也下戸雅反在井之下泥滓所
萃故也舊井无禽象時舍也舍今捨李季辨曰失井
之道為時所棄
井谷射鮒无與也
井谷射鮒九二象无與也九五不應而无與之者故
不上出而下注
井渫不食行惻也求王明受福也
井渫不食九三象行惻也行道之人為之心惻然也
求王明受福也又明占辭承上文行道之人為之求
明王以使人汲食之乃受福也
井甃无咎修井也
井甃无咎六四象占修井也井敝而修甃之
寒泉之食中正也
寒泉之食九五象占
元吉在上大成也
元吉在上上六占大成也以大成明收義
澤中有火革君子以治歴明時
澤中有火革不曰澤火革如電雷噬嗑而曰澤中有
火必无之理也當假象耳唯林黃中曰澤中有火其
氣必變為温泉或為膽水為丹砂硫黃皆火之所革
也治平聲歴歴法時天時也李氏曰時變之運有數
存焉歴所以步其數治歴而時可明矣李去非曰晝
夜者一日之革氣候者大數之革晦朔者一月之革
冬至者一歲之革歴元者无窮之革朱子發問古歴
起於牽牛一度沈存中謂今宿於斗六度何也郭立
之曰日久必差差必復於牽牛牽牛一度者上元太
初起歴之元也林黃中曰夫歴其始未嘗不精且密
行之歲久未有不差三代而上莫可考已漢太初唐
大衍皆歴術之宗然未數十年躔次悉不相應又復
變而求之天道之行不能无變故也毛伯玉曰自漢
以來歴家求自傅於易故有卦氣起中孚之說審爾
則治歴明時曷不於中孚言之程可久曰春秋每年
具四時朔晦以謹其甲子書日食者三十六盖歴法
存焉爾
鞏用黃牛不可以有為也
鞏用黃牛初九象不可以有為也為作為也言時不
可變更
已日革之行有嘉也
已日革之六二象行有嘉也明征吉无咎之占征行
也嘉得君之所嘉嘉叶聲笄
革言三就又何之矣
革言三就九三占又何之矣朱子曰言已審
改命之吉信志也
改命之吉九四占信志也明有孚為君上信其志
大人虎變其文炳也
大人虎變九五象其文炳也虎豹之革取其文九自
離二往故炳然光明之盛
君子豹變其文蔚也小人革面順以從君也
君子豹變上六象其文蔚也蔚紆勿反茂也張子厚
曰虎文章大其變故明豹文章小其變故蔚小人革
面占
木上有火鼎君子以正位凝命
象取神器之義不取物象也凝魚冰反聚止也如庶
績其凝至道不凝焉之凝劉氏仲平曰木上有火非
鼎也鼎之用也京君明曰神器至大至重正位凝命
法其重大不可遷移李仲永曰位天位也命天命也
馮氏曰不正則傾不凝則散
鼎顛止未悖也利出否以從貴也
鼎顛止初六象曰未悖也以出否故未悖必内反逆
也陸希聲曰止當承鼎顛而覆之悖也以出其惡雖
覆未悖利出否亦象疑為得妾以其子傳之者誤以
從貴也出其臭惡不食以從所貴之潔新也李仲永
曰妾賤而從其子之貴然則陽貴隂賤林黃中曰九
四為子之象為長出否有棄賤為妾之象
鼎有實慎所之也我仇有疾終无尤也
鼎有實九二象慎所之也之往也馮氏曰以五不能
即我而往以即之則不可故謹其所往張知常曰待
時之謂我仇有疾占終无尤也疾仇而非疾我雖不
相即而終无怨尤尤叶余之反蘭惠卿曰不能我即
於我何尤李季辨曰五耳麗上若圮而下則鼎虧矣
二不上往五不下接而鼎道全故終无尤朱子發曰
四近君與我為仇二之五其可不慎所之乎二之五
鼎得實而吉不喪其實終无尤也
鼎耳革失其義也
鼎耳革九三象失其義也耳革則不能舉失鼎養之
義
覆公餗信如何也
覆公餗九四象信如何也鄭舜舉曰五鼎之主不擇
人以當責乃從而信之曰信如何也夫子之嘆與
鼎黃耳中以為實也
鼎黃耳六五象中以為實也黃中之色實謂二三四
陽爻在鼎之中
玉鉉在上剛柔節也
玉鉉在上玉鉉上九之象剛柔節也節叶津入聲以
上九之剛節六五之柔如以玉鉉貫鼎之耳也或曰
以陽居隂以剛節柔也
洊靁震君子以恐懼修省
洊音義同習坎省悉井反察也恐懼遇震之象恐生
于心懼見於貎亦洊不一之義修其所未為初遇震
也省其所以為再遇震也或曰修其善省其惡林黃
中曰敬天之怒無敢戱豫迅雷風烈必變是也毛伯
玉曰恐懼者作於其心修省者見於行事亦通
震來虩虩恐致福也笑言啞啞後有則也
震來虩虩初九象笑言啞啞占恐致福也後有則也
說見彖贊
震來厲乘剛也
震來厲六二象乘剛也乘初九
震蘇蘇位不當也
震蘇蘇六三象位不當也不安其位必行而後無眚
震遂泥未光也
震遂泥九四象占未光也言陽剛不能升進五位遂
止於此又為聲不大振之象
震往來厲危行也其事在中大无喪也
震往來厲六五象危行也行道也來則危道其事在
中大无喪也明億无喪有事之占其所有事在得中
道故大无喪失大謂億也億數之極故為大
震索索中未得也雖凶无咎畏隣戒也
震索索上六象中未得也未得為六五之中雖凶无
咎畏隣戒也明占震于其隣乃天示戒當知警畏則
可无咎
兼山艮君子以思不出其位
出如字程正叔曰以此併彼為兼蘭惠卿曰山與澤
不可重也李氏元卓曰兩山相並也李去非曰位者
止之所也注各止其所不侵官也程可久曰禹思溺
稷思饑是也劉氏曰山雖兼而各止其所也
艮其止未失正也
艮其止初六象未失正也明利永貞之占蘭惠卿曰
凡所當止之事若待其已行而後止之則失正矣林
黃中曰未之為言不保往云爾
不承其隨未退聽也
不承其隨六二占未退聽也未能退聽于九三之止
艮其限危熏心也
艮其限九三象危熏心也占
艮其身止諸躬也
艮其身六四象止諸躬也身也指自已猶曰我也郭
子和曰言止之在我也
艮其輔以中也
艮其輔六五象以中也中故語默有序舊作中正朱
子曰正衍文叶韻可見程可久曰宜作以中正然爻
无正義
敦艮之吉以厚終也
敦艮之吉上九象占以厚終也以厚明敦
厚齋易學卷四十一
