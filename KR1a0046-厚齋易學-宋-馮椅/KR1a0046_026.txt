厚齋易學卷二十六宋馮椅撰
易輯傳第二十二
經下篇(震艮)
䷲(震下震上)
震
雜卦曰震起也
說卦曰帝出乎震又曰萬物出乎震震東方也
又曰雷以動之又曰動萬物者莫疾乎雷又曰
震動也又曰震爲龍又曰震爲足又曰震一
索而得男故謂之長男又曰震爲雷爲龍爲玄黃
爲旉爲大塗爲長子爲決躁爲蒼莨竹爲萑葦其于
馬也爲善鳴爲馵足爲作足爲的顙其于稼也爲反
生其究爲健爲蕃鮮
九家爲玉爲鵠爲鼓
張舜元曰陽生於下動而上行隂氣閉之震怒而
起卦所以爲震也
朱子曰一陽始生於二隂之下震而動也其𧰼爲
雷
李子思曰一陽之初動天地所資以爲造化之張
本也
右明卦義
𧰼贊曰洊雷震君子以恐懼脩省
右明卦用
序卦曰主器者莫若長子故受之以震
程正叔曰長子傳國家繼位號者也故爲主器之
主序卦取其一義之大者爲相繼之義
林黃中曰自鼎之震變下卦巽上卦離而成也巽
長女離中女而震則長男器之大者莫若鼎有以
主之二女皆非主器者也主之者其唯長男乎所
以巽離皆變而成震也
案巽三爻全變離上一爻變不動者六五九四也
君臣相與維持是器者也
右明卦序
亨
程正叔曰陽生於下而上進亨之義也
朱子發曰震自臨二之四也震於積隂之下奮擊
而出亨也
耿睎道曰上者陽之所也陽在下必起而之其所
又以時焉是以亨也
毛伯玉曰震而達之所以亨也是故塞者必其止
者也亨者必其動者也
李子思曰所以震隂達陽而開其生育之門故曰
震亨
林黃中曰先儒訓震爲懼震在靁懼在物苟以爲
恐懼以致亨則是舍其主而議其賓矣
案或又謂萬物待震而亨是物亨非震亨也以八
卦觀之一陽動於重隂之下陽動而震以重卦觀
之初位之陽奮出四位有靁出地奮之義
震來虩虩笑言啞啞震驚百里不喪匕鬯
贊曰震來虩虩恐致福也笑言啞啞後有則也震驚
百里驚遠而懼邇也不喪匕鬯出可以守宗廟社稷
以為祭主也
郭子和曰皆主人事言又曰能恐懼脩省於前
則必𫉬和樂之吉於後
程正叔曰蠅虎謂之虩者以其周環顧慮不自寧
也又曰笑言啞啞言自若也
李仲永曰先虩虩後啞啞與同人先號咷而後笑
同
程可久曰虩虩敬天之威也易凡言笑皆喜悦之
意初九言後笑彖不言後以六爻自有先後之義
也先虩虩而後笑此言危者使平之意
楊廷秀曰當震之來也虩虩然爲之恐懼而顧慮
焉必求所以應之轉懼而爲喜而笑言啞啞矣
馮當可曰不喪匕鬯擾攘之際不至錯亂
朱子發曰長子主器不喪匕鬯則不失職矣
朱子曰臨大震懼而不失其常也當震之來能虩
虩恐懼則可以笑言啞啞而無後憂矣使震驚百
里亦不喪匕鬯也主器之事彖未有此意贊方言
之又曰此卦之占爲能恐懼則致福而不失其
所主之重
李氏曰震來虩虩震於己也震驚百里震於人也
林黃中曰六爻二陽施震者也四隂遇震者也震
來虩虩笑言啞啞初九是也言施震者也震驚百
里不喪匕鬯六五是也言遇震者也
朱子發曰自初至四乾坤之策百有二十百里舉
大數也
案震來云者一陽自外來内爲震謂初九也
馮當可曰陽剛之體方自乾來爲笑言啞啞之𧰼
者内卦本兊爲口舌二之四笑言也又初至四有
頤𧰼頤口輔亦爲笑言謂九四也贊曰後有則則
是後遇九四之震而笑言自若也震驚百里靁出
地奮謂九四也七載鼎實自下而上六五之𧰼也
鬯灌地降神自上而下上六之𧰼也此彖專以遇
震言之震來虩虩此靁之初動皆恐懼也笑言啞
啞此靁之習聞乃自若也震驚百里猶迅靁不及
掩耳之意也贊言驚遠懼邇則合全體言也不喪
匕鬯猶不失匕著之意也臨祭祀而匕鬯之薦無
失節也
右明象占
初九震來虩虩後笑言啞啞吉
贊曰震來虩虩恐致福也笑言啞啞後有則也
李元達曰當動之始以剛下柔能自反而知懼者
也謂之後則非方今之時也(劉仲平同)方動之始而能
知懼則後有笑言啞啞必矣故又以吉言之
張知常曰恐懼當在初
郭子和曰震動之初恐懼脩省不可緩也過此則
危矣
朱子發曰初九先九四後故言後笑言啞啞
蘭惠卿曰小人震始來而不憂必待禍至而後悔
憂纔息而即忘之不能持終身之戒此聖人於初
九所以再蒙彖辭之意也
都聖與曰震來虩虩於其初則笑言啞啞於其後
原始以要終先恐而後福故於初九所言如此
右明𧰼占
李仲永曰二隂一陽則一陽爲之主初九在内卦
之内震之主也故辭與卦同
石守道曰有陽明之德居震之始能先戒懼者故
彖之所言此爻當之房喬曰震之初九謹始恐懼
所以致福豫之初六倡始逸豫所以致凶
劉氏仲平曰震之時時乎動也利乎動不利乎靜
二以億則喪貝三以行則無眚四以泥則未光(贊辭)
(非系)初九有動之材當震之始能恐懼脩省者也
右明爻義
六二震來厲億喪貝躋于九陵勿逐七日得
贊曰震來厲乘剛也
蘭惠卿曰震自臨生六四來爲六二以柔乘剛所
以危也
張舜元曰初以剛動而務上行二以柔正而來乘
之近而不相得故危
案震在初之陽六二之隂柔亦謂之震者卦者時
也爻者事也謂處震之時來則厲也
右明𧰼
蘭惠卿曰陽爲金爲玉爲寶貝貝指九四也九本
居二因此震驚而喪失之往爲九四升於至高之
地九陵之𧰼也雖然不必逐之七日復得言隂陽
升降往反不過七日此以六二九四升降而言也
李季辨曰以柔居隂爲初所震喪其所有之貝互
體有艮九陵之𧰼也
程正叔曰九言重之多如九天九地也震之來也
雖一時不能禦然時過事已則復其常故云七日
得
薛氏曰九者陽之極數也
都聖與曰勿逐言舍初九而不與之兢也七日得
言自二而至於上自上而復於二其數凡七也
李仲永曰貝爲人所得去而升於九陵之高遠也
案處震之時來而遇震故厲驚而喪其所齎之資貨
蓋有將之以升於九陵者宜其高且遠而不可得
即也聖人教之曰勿用逐之七日將自得之矣蓋
天下之數無往不復也二自四來過初九自二往
居上卦二尚隔三三則可逐二不可逐不能及也
歴爻之終復至本位則四復二爲臨矣故其占如
此凡陽爻曰日
右明占
林黃中曰聖人於陽爻言施震之方隂爻言遇震
之道示人著矣
李季辨曰陽居初與四為洊靁二與三為初所震
五與上為四所震也
石守道曰震隂以失位為能戒懼二得位故不吉
劉長民曰震雷之動威也驚恐者致其福惰慢者
致其烖二雖動體然安於得位是慢而不戒者
張知常曰乘剛不能無失得位不能不復
案二來遇震方安於位不知戒備故有失洊靁之後
陽氣必復九反於二終亦必得其所喪也
右明爻義
六三震蘇蘇震行无𤯝
贊曰震蘇蘇位不當也
劉長民曰二安於得位而見危三不當位而知懼
故得舒緩
朱子發曰震爲反生三震之極震極復蘇反生也
右明𧰼
張子厚曰處非其地故危困不一懼而改行則無
𤯝矣
郭子和曰震自初動三遠於動者而能蘇蘇然懷
不自安是以行而無𤯝也
馮當可曰蘇蘇失中也四在前有相得之理以震
而得則遇四故無𤯝
林黃中曰兩言震者在初九九四之間也止則遇
初行則遇四虩虩而不可犯四遂泥而不足畏是
以行而無𤯝也
程可久曰以六居三在它卦猶柔危況震之時乎
逮九四震行則本爻可以去柔危之地故無𤯝
李季辨曰六居三其位本危況爲初所震氣息僅
存以恐懼而行亦可無𤯝
右明占
案再言震者蘇蘇言初九之震行無𤯝言九四之震
也去初遠故蘇蘇爲舒遲之意震動而上非安於
下者以震爲上行無𤯝矣上卦之初爲九四則震
在我故也
右明爻義
九四震遂泥
案泥去聲滯溺不通之辭與致遠恐泥之泥同遂
无反之意荀遂作隊
贊曰未光也
陸希聲曰以陽處隂失位而動靁聲未隆者也
蘭惠卿曰自臨之二震動而行近至於四留滯於
此不能前往以升天位反失其居
李季辨曰四處洊靁陷互體坎中遂泥之𧰼也
郭子和曰陷於重隂之間无中正之德以自將故
不能有行而遂泥也
李去非曰外卦之動欲震而滯泥不足以致遠因
而遂焉則爲四隂所蔽也故贊曰未光
右明𧰼
劉氏仲平曰震唯初與四有能動之材而四以剛
居隂其達材之效有不同也
案雷出地奮豫此爻當之曰遂泥何也曰卦體與
爻義多不相值此文王所以演爻而成易也震以
一陽奮於二隂之下相激而成聲則爲靁故取義
於震以立卦初九在内靁之發聲也故曰震來虩
虩九四在外靁之洊震也故曰震驚百里今發揮
於爻則初反致吉而四反遂泥何也初陽位而靁
聲之所達四隂位而靁聲之遂滯故在卦體則有
驚百里之𧰼而在爻義則爲羣隂所掩滯而不能
奮擊也以卦變言之此爻自二上行至此爲位隂
所泥不能上升五位故也
右明爻義
六五震往來厲億无喪有事
贊曰震往來厲危行也其事在中大无喪也
案大釋億也
李仲永曰大无喪則小不能无喪也
郭子和曰往而上則即柔來而下即乘剛
案震動而上以往為利況往則遠四之震既遠而无
厲來則遇四之震而不能无厲矣
右明𧰼
蘭惠卿曰爲震之主欲无喪失者於此有事焉不
能居中自守而反震驚妄動則必有喪失六五隂
柔故有此戒
朱子發曰六二喪貝六五无喪當位不當位之異
也
馮當可曰震象靁者也凡靁之作不虞其來而忽
震焉雖壯夫不免有失匕著之恐震而至於再則
童子皆習而不懼矣一陽震於初故二不能无喪
再震於四則五雖震不至於如二之不測矣此其
所以不同也
李季辨曰其所以无喪者以其有事也孟子所謂
必有事焉六五有事雖洊靁而不能震也不喪匕
鬯此爻當之
案往上一震來下又一震也故往來皆厲雖无大
喪失而不能无所事恐懼脩省以應天威也人之
常情震驚則多喪失故喪匕鬯喪貝无喪一卦每
每言之
右明占
張子厚曰以其乘剛故危以其在中故无喪
程正叔曰諸卦二五雖不當位多以中為美三四當
位或以不中爲過中重於正也蓋中則不違於正
正不必中也天下之理莫善於中當居位而爲動
之主隨宜應變在中而已苟不失中雖危不至於
凶也
案此爻應六二言六二當位而安不知戒謹故震
之初驚來厲而喪貝本爻不當位而危則知戒懼
故震之洊驚來厲而无喪必有事焉如捧盈如履
險无往无來而亦无喪失也震以懼爲義故知懼
則雖危亦安
右明爻義
上六震索索視矍矍征凶震不于其躬于其鄰无咎昏
冓有言
贊曰震索索中未得也雖凶无咎畏鄰戒也
朱子發曰視矍矍者以震索索也
案索索震極散而不收之意故其視恐懼而不寧
右明𧰼
李氏曰動之極不可以復有行故征凶
蘭惠卿曰物不可以終動動極則當靜今處震之
終而猶震動不已故曰征凶躬本爻也鄰六五也
本爻之震也非己之咎乃六五亦有乘剛之憂故
又曰雖凶无咎震自臨之九二來爲九四九二本
六五之正應昏冓也今爲九四而震六五故曰昏
冓有言
李季辨曰處震之極爲洊靁所恐然四震在五非
震已也震不在已而在己之鄰因鄰致戒可以无
咎
鄭舜舉曰昏冓有言羨文也卦中无此義他卦有
此一句簡編脱落誤入於此必欲強爲之說鑿矣
昏冓有言要如鄭說必欲推其義則蘭說可通
右明占
朱子曰以隂柔處震極故爲索索矍矍之𧰼以是
而行其凶必矣然能及其震未及身之時恐懼脩
省可以无咎而不能免於昏冓之有言戒占者當
如是也
鄭舜舉曰震有二義有震動之震有震懼之震震
索索謂震懼也震懼之極征則凶也震不於其躬
於其鄰謂震動也不迫於我而迫於鄰我能爲之
戒懼雖凶亦可无咎何也舉動之際覩事之將然
而知戒亦聖人之所許也
林黃中曰二五之於震爲近或无喪而有事或有
喪而自得未嘗至於顛沛失據也三上皆遠於震
而乃至於蘇蘇索索者謂其无主於中遇物而自
喪也
程正叔曰震終當變柔不固守故有畏鄰戒而能
變之義聖人於震之終示人知懼能改之義爲勸
深矣
右明爻義
郭子和曰卦言虩虩啞啞蘇蘇索索矍矍與二五
之言億諸卦皆无其義雖多恐懼之貌亦於爻義
各有辨也
馮當可曰六爻皆无凶者恐懼則爲福泰侈逸豫
則爲禍也
案初四陽爻為震者也二三五上隂爻遇震者也震
以洊靁爲𧰼故在初則爲來四則驚百里來者靁
聲發於地下驚百里者聲出於地上也爻於四言
遂泥則以其掩於羣隂也二迫於震故喪貝五亦
迫於震而无喪二初遇震而喪失五再遇震則習
聞也然二來厲而五又言往何也三未至於極而
上則窮矣故二必往三而五不往上故聖人勸之
以往避震禍也三蘇蘇去震遠也上亦遠而索索
矍矍何也上窮也故三震行則无𤯝而上則征凶
也既征凶矣而又无咎何也易窮則變變則通也
右明六爻
䷳(艮下艮上)
艮
贊曰艮止也(說卦雜卦同)時止則止時行則行動靜不失
其時其道光明
說卦曰艮以止之又曰成言乎艮又曰艮東北
之卦也萬物之所成終而所成始也故曰成言乎
艮又曰終萬物始萬物者莫盛乎艮又曰艮爲
狗又曰艮爲手又曰艮三索而得男故謂之少
男又曰艮爲山爲徑路爲小石爲門闕爲果蓏爲
閽寺爲指爲狗爲鼠爲黔喙之屬其于木也爲堅多
節
九家爲鼻爲虎爲狐
李元達曰一陽在上二隂在下上下各得其所可
以止矣此艮之所以爲止也(程可久同)
朱子曰一陽止於二隂之上陽自下升極上而止
也其𧰼爲山取坤地而隆其上之狀亦止於極而
不進之意
李子思曰夏之連山以艮爲首何也艮東北之卦
萬物之所成終而成始者也說卦論八卦始震終
艮在時則爲冬春之交爲之動邪而品物未遂敷
榮爲之靜邪而生意已自萌蘖靜中思動止中有
作然而專以止爲義則是以其著者而言之也
案卦之為義唯止一說而止之爲義又唯一陽在
上之象也然嘗論八卦之性蓋以竒耦之畫𧰼之
自乾坤純體之外陽卦耦畫在下者入伏於下故
巽曰入耦畫在中者麗於二陽故離曰麗至於耦
畫在上則曰說豈隂以在上爲說邪蓋六之性兼
隂陽言之陽上進遇隂而相說也然則竒畫在上
亦惟二隂上進而一陽截然止之或不專以陽極
於上而止爲義也故震爲靜中有動巽爲隂入於
陽坎亦隂之陷陽離亦陽之麗隂今之說者得其
一偏者也乃若取𧰼於山者以陽止而言之也坤
地也而止以竒畫高出於二隂之上故爲山
右明卦義
𧰼贊曰兼山艮君子以思不出其位
右明卦用
序卦曰物不可以終動止之故受之以艮艮者止也
胡周父曰動而不已必有悔吝故艮次震
程正叔曰動靜相因物無常動之理艮所以次震
也
林黃中曰艮之成卦震之反也自震之艮二五不
動四爻相易而成也一陽在二隂之下居非其所
欲無動得乎一陽在二隂之上動將何往欲無止
得乎
右明卦序
艮其背不𫉬其身行其庭不見其人无咎
贊曰艮其止止其所也上下敵應不相與也是以不
𫉬其身行其庭不見其人无咎也
蘭惠卿曰六爻各止其所在我者止其所是以艮
其背不𫉬其身是我不應人也在人者亦止其所
是以行其庭不見其人是人不應我也人我不交
悔吝何從而生是以无咎朱子謂周茂叔定以中
正而主靜自艮其背而爲之說也耳目之官物交
物則引之故物我兩無所交而靜觀萬理默會於
心則行非我行也理之所當行者也止非我止也
理之所當止也朱子又曰動靜各止其所而皆主
夫靜焉所以得无咎也
朱子曰内不見己爲内卦也外不見人是外卦也
兩卦各止其所艮其限是截斷不相貫通也艮其
背不𫉬其身是見理而不見己也行其庭不見其
人是見理而不見人也無一毫私意全是義理
又曰止固是止行亦不失其止乃止也
耿睎道曰背者無營爲之地庭者交際之地也
朱子發曰五四兩爻在門闕之中庭之𧰼也
李去非曰艮之𧰼猶兩人相背而行兩不相見故
其爻爲上下敵應
鄭少梅曰𧰼言輔不言口言身不言腹言夤限不
言臍有背面而立之𧰼
案合全卦言之上一陽肩也中二隂脊骨也下一
陽腰也下二隂足也背之𧰼也分二體而言之上
一人背而立也下一人亦背而立也一陽爲肩二
隂手足也三四内外之交際也艮其背不𫉬其身
全卦之𧰼也行其庭不見其人二體之象也行者
内卦也其人外卦也行其庭時行則行不限止於
内也五官四體以爲身皆前面也而止於其背則
不𫉬有其身也外卦亦背立之𧰼不見其人不見
其面也
右明卦𧰼
張舜元曰吉凶悔吝生乎動者也各止其所是以
无咎
右明卦占
初六艮其止无咎利永貞
贊曰艮其止未失正也
正義曰居止之初行无所適止其足而不行乃得
无咎
李季辨曰六爻皆言人之背以止爲義欲止而不
欲動止在下而不動則无咎有止於暫而不能止
於久者非善止也故曰利永貞
程可久曰上无其應近無所承宜止者也故无咎
隂爻性靜未履乎位所止在我故以永貞爲利
朱子發曰隂柔患不能久故戒之以利永貞(朱子同)
林黃中曰咸言拇艮言止𧰼其物宜也
案隂以居下為貞永貞則止于其所止也
右明𧰼占
郭子和曰小畜復皆言吉艮之初六有過於二者
而不言吉蓋吉凶者失得之𧰼也二卦之復雖與
止相近然有失而能止則謂之復畜亦云復自道
皆先失後得復則吉不復則凶吉凶可得而言也
艮其止則止於未失得之前吉凶失得皆在所止
是以不言吉也
右明爻義
六二艮其腓不承其隨其心不快
贊曰不承其隨未退聽也
鮮于子駿曰以隂從陽三亦艮限不進不能見承
又未能退聽其命故其心不快
程正叔曰九三成止之主者也二之行止系乎所
主故有腓之𧰼股動則腓隨動之在股而不在腓
也
朱子發曰九三止矣二亦隨而止則所謂其隨者
隨九三也坎爲心病不快也
案九三在羣隂之中有心坎之象
都聖與曰剛上而柔下各得其道在下者欲隨上
以升而不與其升所謂其心不快者以不得其志
也
蘭惠卿曰隂之隨陽乃其本心本爻傅近九三之
陽其心本欲隨之是以未能安靜退聽而在艮之
時於義當止是以其心不快
程可久曰傅物以行止欲靜則有所牽欲隨則不
能承動靜失職是以其心不快也
李季辨曰物在前而足向後但見其腓而已與物
相背故不能承其隨然心固難持也止在腓而承
在心心止則腓止是止腓之道也
右明𧰼占
九三艮其限列其夤厲熏心
贊曰艮其限危熏心也
王輔嗣曰三當兩𧰼之中故曰艮其限各止於其
所上下不相與則列矣危莫甚焉
程可久曰限分上下夤列左右各止其所无相資
相待之意故其危熏心詩云憂心如惔惔者燔也
虞仲翔曰未見坎體能熏灼人此泥𧰼之過也
案六爻之象縱視之則分上下衡視之則列左右然
其爲背之𧰼則一也
毛伯玉曰三處上下之間故爲限一人之身榮衞
流通則泰而无疾上痞下結則危矣
蘇子瞻曰心在六四故憂之及心之謂熏
案咸之四有心之象可𩔖而推也
王介父曰心者體之主也體之上下不相爲用則
其危及主矣
朱子發曰坎爲心病
右明𧰼占
正義曰分列其夤身將喪亡故憂危之然則君臣
共治大體若身大體不通則君臣不接君臣不接
則上下離心列夤則身亡離心則國喪
王氏逢曰夤於脊而對心者也過惡形而限絶之
情欲深而割裂之其於身也不亦危乎
劉氏曰以陽剛之材處上下之際宜上通乎四與
之同心以翊戴九五今乃守其艮而不與四交故
𧰼占如此
右推廣爻義皆可旁通而曲暢者也
六四艮其身无咎
贊曰艮其身止諸躬也
李季辨曰四在夤上通以身言之身止則止其所
矣
石守道曰身者過中而近上之所也自止以上皆
得謂之身身者心之主故於四曰艮其身
張子厚曰止於心故能艮其身
李子思曰出下體之上居上體之下將具全體故
曰身身總諸體者也咸之六四居上下之間而喻
其心今不以心喻何也艮其背而心不可見也
案咸言心者以其感也面面相視所以因見有感
也若身則无感矣艮言身者以其止也背背相背
所以无見而遂止也若心則无止矣艮之六爻於
身各𧰼其一至三則限而列夤疑无全人矣彖又
曰不𫉬其身作易者恐人疑於艮之各止其所而
上下不相爲用也故於四當已離下體而入上體
之際乃以身爲𧰼則靜觀六畫貫乎上下儼然一
全人也特示其背焉耳
正義曰三止於下體不與上交所以體限夤列四
已入上體故能總止其身身總名也然至中則體
分而身喪入上體則不分而身全非中上獨是其
身而中下非身也
胡翼之曰自止其身使四肢不妄動不爲外物所
遷故无咎
王輔嗣曰履得其位故不陷於咎
劉氏仲平曰在下也在内也則止之道也今達而
在上於卦爲外出而交物失止之道則咎將隨之
然以隂當位明止之義故无咎身者對物而言贊
曰止諸躬明止之在我也
程可久曰柔得位而上无所承无乘剛之咎其道
不加諸人止其身而已
郭子和曰以初論四則初爲早辨者也然有初之
艮其止然後有四之艮其身止其身能成已矣未
能成物也
案艮无及物之義有時行之義行則及物矣以六
位言之四自内出外可行之時也彖所謂行其庭
者也然以柔居隂无能行之材者也故僅獨善其
身足以補過而已矣
右明𧰼占爻義
六五艮其輔言有序悔亡
贊曰艮其輔以中也
林黃中曰居上而畫耦有口胠而不合之𧰼故爲
輔又爲言
李季辨曰輔頰之兩旁骨背後而可得見者咸言
其面故并見頰舌艮言其背故止見其輔口言則
輔動輔止則言寡故言有序也
毛伯玉曰咸以上爲輔故尚頰舌艮以五爲輔故
言有序中不中之辨也
此說本贊
林黃中曰隂畫爲虚故有輔之𧰼咸在上而艮在
五取其虚而已矣
李去非曰艮其輔不出諸口也感其輔欲感以口
也故艮其輔爲悔亡而咸其輔爲滕口或語或默
不失其常者有序也
馮當可曰凡人之口上不動而下動不動者輔也
動者車也雖止而不動然非輔不能以言止而不
廢動者亦止之善也
蘭惠卿曰非位悔也如是則非位之悔可亡
耿睎道曰君子以默爲本以語爲不得已如金石
有聲不考不鳴也是故艮其輔可而咸其輔不可
也以默爲本故言則有序焉
張舜文曰言不可不謹也爲則譌出則詘延則誕
曼則謾止諸輔何悔之有
右明𧰼占
李子思曰人之所以見於外者不過言行二者也
在下者有腓趾之象以喻其行在上者有輔頰之
𧰼以喻其言所以明止之義則一也
郭子和曰五君位一卦之主止天下之止者也天
下命令之所由出可不慎乎
林黃中曰高宗三年不言一言而四海咸仰
案孔子曰君子居其室出其言善則千里之外應之
況其邇者乎居其室出其言不善則千里之外違
之況其邇者乎書曰唯口出好興戎然則人主莫
謹於言艮有止義故易寄於輔之𧰼而示以語默
之有序而不可輕發也
右明爻義
上九敦艮吉
贊曰敦艮之吉以厚終也
李去非曰敦篤厚也以兼山之體處艮道之成而
篤實有終不移於素可謂仁者之靜矣
張舜文曰有崇高之勢而不驕无臲卼之危而知
止非厚德何以及此哉
李季辨曰自止至輔皆得所止則止道厚矣故艮
之終但贊以敦艮吉
案易窮則變卦至于終未有不窮未有不變者獨
臨艮二卦之終不窮不變以敦爲𧰼而𫉬吉何也
天下之至厚者莫如地而山又厚於地者也二卦
二爻皆居坤艮之上已謂厚也而臨下有一隂二
陽以藉之艮下又一艮皆重重厚實之義大過之
藉用白茅謙九三之有功不德傳猶以謹厚之厚
稱之況二卦之上乎
右明𧰼占
李去非曰六爻取一身之𧰼而此爻獨不言所謂
不見其人者與
林黃中曰自止而上之五爲輔矣則上之爲顛可
知也不取諸顛而言敦艮者微其顯而闡其幽也
張敬夫曰敦艮者居之安也八卦之中唯艮爲吉
吉凶悔吝生乎動者也動則𫉬凶常多得吉常少
靜而知止何咎之有
馮當可曰止而終止有久而不渝之𧰼自非其人
敦厚重靜安能確然如山之不移哉是道也以之
臨患難立事功處富貴甘貧賤交朋友應倉卒无
不可者聖人於艮之上九獨立此𧰼讀之未嘗不
掩卷歎息也
右明爻義
張知常曰此一卦取喻一身上宜止下宜動今下
卦皆止止所以立猶之可也腓不能使止則心不
快矣限要也(要今腰)要復不動則危熏心矣躬也輔
也止之宜也敦艮其首乎記曰足容重目容端口
容止頭容直觀此卦則思過半矣
趙氏曰下三爻以止於内爲言而上爻四五以止
於外爲言唯上九在一卦之終有内外兼止之𧰼
李季辨曰咸艮言人之身咸言人前艮言人背艮
其腓咸亦言腓者腓雖在後而前亦可得而見也
咸其輔艮亦言輔者輔雖在前而後亦可得而見
也故咸得兼艮之腓而艮得兼咸之輔
右明六爻
厚齋易學卷二十六
