讀禮志疑禮類四(三禮總義之屬)
提要
(臣)等謹案讀禮志疑六卷
國朝陸隴其撰隴其有古文尚書考已著錄是
編以三禮之書多由漢儒採輯而成其所載
古今典禮自明堂清廟吉凶軍賓嘉以及名
物器數之微互相考校每多齟齬不合因取
孔鄭諸家注疏折衷於朱子之書務得其中
並旁及春秋律吕與夫天時人事可與禮經
相𤼵明者悉為採入其有疑而未決者則仍
闕之故曰讀禮志疑案禮經自經秦火雖多
殘闕不完而漢代諸儒去古未遠其所訓釋
大抵有所根據不同於以意揣求宋儒義理
雖精而博考詳稽終不逮注疏家專門之學
隴其覃思心性墨守程朱其造詣之醇誠近
代儒林所罕見至於討論三禮究與古人之
終身穿穴者有殊然孔疏篤信鄭注往往不
免附會而陳澔集說尤為弇陋隴其隨文糾
正考核折衷其用意實非俗儒所能及如論
孔疏月令引太史鄭注中數曰歲朔數曰年
並舉則分年歲單舉則可互稱又祥禫主鄭
駁王廟制尊劉駁鄭於禮有擯詔樂有相步
温之至也之文謂温直是藴藉不當如孔疏
所云以物承藉於未卜禘不視學取孔疏不
當禘祭之年亦待時祭之後駁集說不五年
不視學之說謂司尊彝變朝踐為朝獻變再
獻為饋獻為省文互文之法皆確有所見足
以羽翼經訓至於緇䊷純三字謂純當作䊷
古人字亦誤用後來不可不慎不知古字多
通原未可以近例相限又袁黃羣書備考以
賈公彦訛作賈逵人所共知何煩深辨而亦
特立一條為之駁正此蓋閱書時隨筆標記
門弟子編次校刊乃誤入正文未加簡擇固
不足為隴其病矣乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
