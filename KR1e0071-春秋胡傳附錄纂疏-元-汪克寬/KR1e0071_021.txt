春秋胡傳附錄纂䟽卷十九
元汪克寬撰
成公上(公名黑肱宣公子母穆姜在位一十八年夫人齊姜)
(辛定王十未七年)元年(晉景十年齊頃九年衞穆十年蔡景二年鄭襄十五年曹宣五年陳成九年把)
(桓四十七年宋文二十一年秦桓十五年楚共王審元年)春王正月公即位(張氏曰雖無王)
(命而有父命故書即位傳例承國於先君則得書即位以别於内復無所承者)○二月辛酉葬
我君宣公○無冰
寒極而無冰者常燠(於六反)也(杜氏曰周二月今之十二月而無冰書冬温京)
(房易傳當寒而温倒常也)按洪範傳曰豫恒燠若此政事舒緩紀
綱縱弛之象(劉向五行傳)成公幼弱政在三家公室不張
其象已見(音現何氏曰成公幼少季孫行父專權而委仕之所致)故當固(與涸同寒)
(凝閉也)陰沍(戶故反)寒而常燠應(於證反)之古者日在北陸
而藏冰獻羔而啓朝之禄位賓食喪祭冰皆與(音預)焉
(昭四申豐云云)此亦燮調愆伏之一事也(永嘉呂氏曰陽氣之在天地間譬猶)
(火之著於物也故常有以解之十二月陽氣藴伏錮而未發其盛在下則納冰於地中二月四陽作蟄蟲)
(起陽始用事則亦始啓冰而廟薦之四月陽氣畢達陰氣將絶則冰於是大發食肉之禄老病喪浴冰無)
(不及故藏冰發冰所以節陽氣也)今既寒而燠遂廢凌(力證反)人之職
然策書所載皆經邦大訓人有微而不登其姓名(微者)
(但書人)事有小而不記其本末(内女嫁大夫不書歸大夫出不致卒不書葬)
雨雹冰雪何以悉書(七書不雨三書雨雹及無冰再書隕霜亦三書雨雪)天人
一理也萬物一氣也觀於陰陽寒暑之變以察其消
息盈虚此制治(去聲)於未亂愼於微之意也每愼於微
然後王事備矣(○啖氏曰榖梁云終時無冰則志此未終時而言無冰何也終無冰矣加)
(之寒之辭也按二月今之十二月舉此無冰則一時無冰可見矣若待終時乃書則今之正月豈可更言)
(無冰乎)
三月作丘甲(左傳爲齊難故作丘甲杜氏曰譏重歛故書)
作丘甲益兵也古者九夫爲井四井爲邑四邑爲丘
四丘爲甸甸地方八里旁加一里爲成所取於民者
出長轂一乘(繩證反下同)此司馬法一成之賦也(前刑法志殷周)
(因井田而制軍賦地方一里爲井四井爲邑四邑爲丘丘十六井也四丘爲甸甸六十四井戎馬四匹兵)
(車一乘甲士三人卒七十二人一同百里提封萬井定出賦六千四百井兵車百乘一封三百一十六里)
(提封十萬井定出賦六萬四千井兵車千乘周禮注司馬法曰井十爲通通爲匹馬三十家士一人徒二)
(人通十爲成成百井三百家革車一乘士十人徒二十人)爲(于僞反)齊難(乃旦反)作丘
甲益兵備敵重困農民非爲國之道其曰作者不宜
作也唐太宗問李靖楚廣(古曠反兵車名)與周制如何靖曰
周制一乘步卒七十二人甲士三人以二十五人爲
一甲凡三甲共七十五人(見李衞公問對)然則一丘所出十
有八人積四丘而具一乘耳今作丘甲者即丘出一
甲是一甸之中共百人爲兵矣(孫氏曰謂丘出甲士一人古者九夫爲井)
(四井爲邑四邑爲丘出戎馬一匹牛三頭丘何甲士之有高郵孫氏曰是丘出一甲而甸出甲士四人也)
(往者三人而今增其一丘出一人焉)則未知其所作者三甸而增一乘
乎每乘而增一甲乎魯至昭公時嘗蒐于紅革車千
乘(昭八大蒐于紅自根牟至于商衛革車千乘)則計甸而增乘未可知也
楚人二廣之法一乘至用百有五十人(宣十二其君之戎分爲二)
(廣廣有一卒卒偏之兩注百人爲卒二十五人爲兩車十五乘爲大偏今廣十五乘亦用舊偏法復以二)
(十五人爲乘副)則魯每乘而增一甲亦未可知也賦雖不同
其實皆爲益兵其數皆增三之一耳(通旨成公以前甸賦)
(車一乘每乘七十二人甲士三人凡二十五人爲一甲是四丘共出三甲爾今作丘甲即一丘出一甲其)
(於賦增三分之一也杜征南最號知兵及釋此亦誤予因看李衞公論車乘法方曉此)先儒或
言甲非人人之所能爲(穀梁)又以爲丘出甸賦加四倍
者(杜氏)誤矣(劉氏曰魯不務廣德而務廣力不務益義而務益兵以王者之制論之則作丘甲之)
(罪大矣王者之制諸侯不得擅賦其民擅稅其民稅爲足食也賦爲足兵也然而不得擅者先王之稅既)
(足以食矣先王之賦既足以用矣今不循先王而以意爲凖必亂之道也是以聖人禁之張氏曰每甲士)
(統二十四人必無增甲士而不增步卒之理故知李靖所謂二十五人爲一甲者其考周制詳矣鄱陽萬)
(氏曰四丘之甸共出甲士三人而成公使一丘出一甲士甲士之數既加則長轂牛馬步卒之賦率加其)
(四之一聖人惡其紊亂先王軍賦之制故書以譏之愚按兵制之變始壞於齊之内政而家一人焉繼壞)
(於晉之州兵而家五人焉長勺之戰桓公自謂帶甲十萬車五千乘楚薳啓疆謂晉十家九縣長轂九百)
(其餘四十縣遺守四千叔向亦謂寡君有甲車四千乘則兵制之增益於古可知矣循襲效尤遂致魯以)
(秉禮之國亦增丘甲而不以爲嫌也春秋之終且用田賦軍旅之征而民力民財竭矣厥後楚之乘廣魏)
(之武士秦之戌卒窮兵極詐以快貪殘而孫吳商白之徒皆身誅戮於前而國滅亡於後然兵農既分更)
(歴千載雖有明君賢臣不能復古抑可嘆哉春秋作丘甲之書其垂戒後世意深切矣○劉氏曰公羊云)
(譏始丘使也何休云使丘民作甲非也榖梁云古者農工皆有職以事上甲非人人之所能爲丘作甲非)
(正也亦非也若惡使農夫爲甲何不言井作甲邑作甲農作甲而必云丘作甲乎丘民作甲井民獨不作)
(甲乎杜氏又云長轂一乘甲士步卒七十五人此甸所賦今魯使丘出之按丘者十六井爾甸乃六十四)
(井使丘供甸賦是加四倍魯亦必不爲也且云丘甲不云丘乘)
夏臧孫許及晉侯(景)盟于赤棘(左傳聞齊將出楚師夏盟于赤棘杜氏曰赤棘)
(晉地愚按今眞定路趙州平棘縣)
初宣公謀以晉人去(起吕反)三桓歸父爲(于僞反下同)是見
逐而奔齊矣今季孫當國(攝君事)恨齊人之立宣公納
歸父又懼晉侯之或見討也故往結此盟赤棘晉地
也其稱及魯所欲也盟非春秋所貴而惡(烏故反)屢盟
者非惟長(展兩反)亂亦國用民力所難給也成公即位
之初方經大故未有施舍(如字施恩惠舍勞役)已責(止逋責)逮鰥
寡(惠及微)救乏困之事也(成十八晉悼公即位施舍已責逮鰥寡振廢滯匡乏困救)
(災患薄賦歛宥罪戾)爲齊難(乃旦反)既作丘甲矣聞將出楚師(杜氏)
(曰與晉盟懼齊楚)又遠與晉尋盟豈固本保邦之道乎書及
晉侯盟于赤棘非特備齊懼晉蓋三桓懷忿懟(直類反)
君父之心將有事于齊而汲汲欲之者罪可見矣(高氏)
(曰許曷爲及晉侯盟齊怨成矣晉援不可緩也故汲汲焉求爲此盟愚按自公孫敖會晉侯于戚而後季)
(孫行父會齊侯于陽榖公子遂及齊侯盟于郪丘繼而公孫歸父會齊侯于榖會楚子于宋矣今也臧孫)
(許及晉侯盟于赤棘以大夫盟霸主而不愧也昔也遂盟趙盾今也許盟晉侯益無忌憚矣春秋内大夫)
(特盟外諸侯者五郪丘赤棘拔句繹皆書及唯祲祥書會夫盟齊盟晉魯之汲汲可知于拔則定公之位)
(未定如晉見郤故修好于邾句繹則二卿取邾田又脅邾子以盟之也故四盟皆魯之志也祲祥外爲志)
(猶爲彼善於此爾家氏曰中世以後諸侯之大夫多自結於霸國魯之季氏衞之孫氏宋之華氏皆結於)
(晉者也不特外交其君又以賄結其大夫故君常見疎於霸國臣反挾霸國之援以脅制其君亂亡所從)
(始也故春秋深著人臣外交之戒)
秋王(定)師敗績于茅戎(公穀作貿戎左傳晉侯使瑕嘉平戎于王单襄公如晉拜成劉)
(康公徼戎將遂伐之叔服曰背盟而欺大國此必敗背盟不祥欺大國不義神人弗助將何以勝不聽遂伐茅)
(戎敗績于徐吾氏公羊傳孰敗之貿戎敗之然則曷爲不言貿戎敗之王者無敵莫敢當也榖梁傳不言戰莫)
(之敢敵也爲尊者諱敵不諱敗爲親者諱敗不諱敵尊尊親親之義也杜氏曰茅戎戎别種)
程氏曰王師於諸侯不言敗諸侯不可敵王也於外
域不言戰外域不能抗王也(杜氏曰不言戰王者至尊天下莫之得校故以)
(自敗爲文不書敗地而書茅戎明爲茅戎所敗啖氏曰王師不書戰無敵也敗則但書敗而已人臣無敵)
(君之義也)不可敵不能抗者理也其敵其抗王道之失也
(並程子傳)桓王伐鄭兵敗身傷而經不書敗存君臣之義
立天下之防也劉康公邀戎(邀左作徼杜氏曰欲要其無備康公王季子也)
伐之敗績於徐吾氏(杜氏曰茅戎之别種也)而經不書戰辨中
外之分(去聲)立中國之防也(孫氏曰定王庸暗無宣王之烈王師爲茅戎所敗惡)
(之大者故只書自敗所以存周也)是皆聖人筆削非魯史之舊文也
然筆於經者雖以尊君父外茅戎爲義而君父所以
尊僭竊所以服則有道矣桓王不以討賊興師而急
於伐鄭康公不以惇信持國而輕於邀戎是失其所
以君天下禦四外之道也書敗績于茅戎者言自敗
也其自反亦至矣(陸氏曰王者之於天下也蓋之如天容之如地其有不庭之臣則告)
(諭之訓誨之如又不至則增修其德而問其罪故曰王者之師有征無戰今王師與夷狄爲敵此取敗之)
(道非戎所能敗也故以自敗爲文所以深譏王也薛氏曰不言茅戎敗之亦王者無敵於天下也無敵而)
(爲戎敗故以自敗爲文也劉氏曰不言戰而言敗此王術也以謂天下莫之敢抗故不可言戰而有天下)
(者一失其道則人能奪之故不恥言敗是以王者修已而不責於人也常山劉氏曰王者不能以義征四)
(夷迺徼戎以致敗豈不曰自取之乎聖人立法以垂後世一書王師敗績于茅戎而尊王之義與王自取)
(敗之道及諸侯不勤王之義咸得而見矣陳氏曰戰然後言敗績此不戰何以書敗績言自敗也凡王有)
(事譏不在諸侯諸侯有事譏不在臣子如天王出居于鄭鄭棄其師皆以自致之文書之雖有敵國亦自)
(致也梁亡齊人殱于遂王師敗績于茅戎無敵國之辭也愚按桓王戰于繻葛諱不書敗而此不諱敗者)
(茅戎正朔所不加可以言敗而天子於諸侯不可言敗此所以别中外之分也桓王不言敗而劉康公言)
(敗又以正君臣之分也○啖氏曰公榖云晉敗之若晉敗王師而改曰貿戎是掩惡也如何懲勸乎)
冬十月
(壬定王十申八年)二年(晉景十一齊頃十衞穆十一卒蔡景三鄭襄十六曹宣六陳成十把桓四十八)
(宋文二十二卒秦桓十六楚共二)春齊侯(頃)伐我北鄙(左傳齊侯伐我北鄙圍龍三日)
(取之遂南侵及巢丘)
初魯事齊謹甚雖易世而聘會不絶也及與晉侯盟
于斷(音短)道(宣十七)而後怨隙成再盟于赤棘而後伐吾
北鄙(高氏曰魯絶齊而與晉盟齊遂即楚而伐我也)齊侯之興是役非義矣
魯人爲鞌(音安)之戰豈義乎同曰憤兵(漢書作忿兵)務相報
復而彼此皆無善者則亦不待貶而罪自見(音現)矣(家氏)
(曰此齊人争魯於晉也前日魯宣專意事齊晉莫如之何也今魯人去齊而即晉赤棘朝盟齊師暮至書)
(齊侯伐我所謂目其人而貶之也夫既辱晉使又以兵加於魯則其志在於與晉爲敵好戰而不度力其)
(頃公之謂矣)
夏四月丙戌衞(穆)孫良夫帥師及齊(頃)師戰于新築衞
師敗績(左傳衞侯使孫良夫石稷寗相向禽將侵齊與齊師遇石子欲還孫子不可戰于新築石成子)
(曰師敗矣子不少須衆懼盡新築人仲叔于奚救孫桓子桓子是以免杜氏曰新築鄭地)
齊師侵虐而以衞主此戰何也衞侯初與晉同盟于
斷道矣又使世子臧與晉同伐齊矣又使孫良夫石
稷將侵齊矣及與齊師遇(蓋齊伐魯取龍乘勝又欲伐衞)石稷欲還
(音旋)良夫不可曰以師伐人遇其師而還將謂君何若
知不能則如無出今既遇矣不如戰也遂戰于新築
故齊師雖侵虐而此戰以衞主之也春秋善解紛貴
遠(于萬反)怨而惡(烏故反)以兵刃相接故書法如此(張氏曰易)
(曰師左次無咎凡戰而不能勝者聖人立全師愛民之法所以重民命而存國體也良夫不從石稷之言)
(必進而戰致敗其師幾於喪身辱國此春秋所以罪良夫而以之主新築之戰也陳氏曰衞書大夫帥師)
(於是始大夫強也良夫世爲卿至林父出其君入于戚以叛是故孔逹不言帥師必良夫而後言帥師)
六月癸酉季孫行父臧孫許叔孫僑如公孫嬰齊帥師
會晉(景)郤克衞(穆)孫良夫曹(宣)公子首及齊侯(頃)戰于
鞌齊師敗績(郤去逆反首公榖作手鞌音安左傳孫桓子還於新築不入遂如晉乞師臧宣叔亦)
(如晉乞師皆主郤獻子晉侯許之七百乘郤子請八百乘許之郤克將中軍士燮佐上軍欒書將下軍韓厥爲)
(司馬以救魯衞臧宣叔逆晉師且道之季文子帥師會之師從齊師于莘至于靡筓之下齊侯使請戰對曰晉)
(與魯衞兄弟也來告曰大國朝夕釋憾於敝邑之地寡君不忍使羣臣請於大國能進不能退君無所辱命齊)
(侯曰大夫之許寡人之願也師陳于鞌齊侯曰余姑翦滅此而後朝食不介馬而馳之郤克傷於矢流血及屨)
(未絶鼓音曰余病矣張侯曰師之耳目在吾旗鼓若之何其以病敗君之大事也擐甲執兵固即死也病未及)
(死吾子勉之左并轡右援枹而鼓馬逸不能止師從之齊師敗績逐之三周華不注韓厥從齊侯逢丑父與公)
(易位將及華泉驂絓於木而止韓厥執縶馬前奉觴加璧以進曰寡君使羣臣爲魯衞請曰無令輿師陷入君)
(地下臣不幸屬當戎行無所逃隱且懼奔辟而忝兩君臣辱戎士敢告不敏丑父使公下如華泉取飲鄭周父)
(御佐車宛茷爲右載齊侯以免杜氏曰鞌齊地愚按今東平路平陰縣)
大國三軍次國二軍(周禮大司馬凡制軍萬有二千五百人爲一軍王六軍大國三)
(軍次國二軍小國一軍)魯雖大國而四卿並將(去聲下同)是四軍也
當此時舊制猶存尺地皆公室之土也一民皆公室
之兵也上卿行父與僑如嬰齊各帥一軍會戰而臧
孫許如晉乞師又逆晉師爲之道(音導)本不將兵特往
來晉魯兩軍之間預謀議耳成公初立主幼國危爲
(于僞反下爲詳同)季孫一怒掃境内興師而四卿並出肆其
憤欲(謂怒婦人之笑辱貪取汶陽之田)雖無人乎成公之側有不恤
也然後政自季氏出矣將稱元帥(所類反)略其副屬(章欲)
(反)詞之體也而四卿皆書者豈特爲詳内錄哉堅冰
之戒亦明矣(何氏曰魯舉四大夫不舉重者惡内虚國家悉出用兵重錄内也通旨司馬懿)
(曰春秋任大責重諸葛武侯曰春秋責帥臣職是當故使舉上客而不及其介將稱元帥而不列其副春)
(秋之例也邲之戰三軍之主將皆在而獨書林父者責在林父也此戰並列四卿不以季孫主之何也見)
(公室卑弱四卿擅命各得魯國之兵權乎家氏曰魯諸卿俱帥師又見昭十年伐莒哀二年伐邾三家專)
(兵丘甸卒乘悉爲所有其君孤立於上國益不可爲而春秋終矣戰鞌乃魯卿擅兵之始也)經之
大例受伐者爲主而此以四國及之者以一笑之微
殘民毒衆幾獲其君而怒猶未怠焚雍(於用反)門之茨
侵車東至海故以四國主之爲憤兵之大戒見(音現)諸
行事深切著明矣(董子曰頃公齊桓之孫霸主之餘業即位九年未嘗一與會同之事)
(有怒魯衞之志伐魯入其北郊伐衞敗之新築大國往聘慢而不敬晉魯俱怒合四國之衆大困之於鞌)
(獲頃公斮丑父大辱身幾亡國爲天下笑齊氏曰鞌之戰齊有必勝之氣晉有不敵之勢而齊以驕輕取)
(敗晉以必死致勝也張氏曰兵法爭恨小故不忍忿怒者謂之忿兵今晉爲盟主興師討齊非有救亂誅)
(暴之名而起於郤克一怒之憤故春秋不以齊爲主見晉魯衞曹之大夫爲志乎是戰雖得一朝之勝不)
(足道也陳氏曰凡帥非卿不書雖卿也非元帥亦不書書魯四卿是各自帥也自文季年而無使介至是)
(而無將佐魯三家之勢成矣曹無大夫書公子首定賞鞌之功於是有六卿征伐在大夫不獨魯也以四)
(國之臣戰齊君甚矣愚按齊桓伐衞與衞人戰則先書伐而後書戰此不書四國伐齊者以郤克志在釋)
(已私忿非能聲齊頃凌弱犯寡之罪而討之也然齊自翟泉以來不與晉之會盟者踰四十年而袁婁以)
(後迨於悼公之終歷三十餘載無會之不同無役之不與則亦以鞌之敗衂有以挫其氣而摧其強故耳)
(晉氏世霸合諸侯以加兵於齊者三鞌之戰雖能勝齊然恃力而不能服之以義惟平陰之役合十有二)
(國之君以討其暴橫憑陵之惡故春秋書曰圍齊以予之至于夷儀之會雖曰討之以義而徇於利不能)
(成討齊之功故春秋書同盟重立以貶之也○啖氏曰左氏言齊侯免求逢丑父三出三入晉軍按時齊)
(師大敗若三入晉必當見獲此近妄也趙氏曰公羊云曹無大夫書公子首憂内也榖梁云以吾四大夫)
(在焉舉其貴也此尤近鄙春秋豈黨内而專輕重於外乎)
秋七月齊侯(頃)使國佐如師己酉及國佐盟于袁婁(穀作)
(爰婁左傳晉師從齊師入自丘輿擊馬陘齊侯使賓媚人賂以紀甗玉磬與地不可則聽客之所爲賓媚人致)
(賂晉人不可曰必以蕭同叔子爲質而使齊之封内盡東其畝對曰蕭同叔子非他寡君之母也若以匹敵則)
(亦晉君之母也吾子布大命於諸侯而曰必質其母是以不孝令也先王疆理天下物土之宜而布其利故詩)
(曰我疆我理南東其畝今吾子疆理諸侯而曰盡東其畝唯吾子戎車是利其無乃非先王之命也乎吾子惠)
(徼齊國之福不冺其社稷使繼舊好唯是先君之敝器土地不敢愛子又不許請收合餘燼背城借一敝邑之)
(幸亦云從也况其不幸敢不唯命是聽魯衛諫曰齊疾我矣其死亡者皆親暱也子若不許讎我必甚唯子則)
(又何求子得其國寶我亦得地而紓於難其榮多矣晉人許之對曰羣臣帥賦輿以爲魯衞請苟有以藉口而)
(復於寡君敢不唯命是聽晉師及齊國佐盟于袁婁公羊傳曷爲不盟于師齊侯使國佐如師郤克曰與我紀)
(侯之甗反魯衞之侵地使耕者東畝且以蕭同姪子爲質則吾舍子矣國佐曰與我紀侯之甗請諾反魯衞之)
(侵地請諾使耕者東畝是則土齊也蕭同姪子者齊君之母也齊君之母猶晉君之母也不可揖而去之郤克)
(眣魯衞之使使以其辭而爲之請然後許之逮于袁婁而與之盟榖梁傳鞌去國五百里爰婁去國五十里一)
(戰緜地五百里焚雍門之茨侵車東至海君子聞之曰夫甚甚之辭焉張氏曰齊國治臨淄去洛陽東千八百)
(里縣西有袁婁愚按今屬益都路臨淄縣之西)
齊國佐如師與楚屈(居勿反)完(音桓)來一也然陘之役則
曰來盟于師盟于召(音邵)陵鞌之戰則曰及國佐盟于
袁婁何也荆楚暴橫(去聲)憑陵諸夏齊桓公仗義聲罪
致討威行江漢之上不待加兵而楚人帖服其書來
盟于師者楚人自服而求盟也盟于召陵者桓公退
舍禮與之盟也在春秋時斯爲善矣若夫袁婁則異
於是齊雖侵虐未若荆楚之暴也諸國大夫含憤積
怒欲雪一笑之恥至於殺人盈野非有擊強扶弱之
心國佐如師將以賂免非服之也(高氏曰國佐受成命於君而可否在)
(晉之大夫非服晉而往也直畏晉強賂晉而請盟爾故不曰來盟而曰齊侯使如師師在齊境故書如)
晉大夫又不以德命使齊人盡(子忍反)東其畝而以蕭
同叔子爲質(音置)夫蕭同叔子齊君之母也則亦悖矣
由是國子不可請合(如字又音閤)餘燼(似刃反)背(音佩)城借一
(欲於城下復借一戰)揖而去之郤克使魯衞之使(所吏反)以其詞
爲(于僞反)之請(何氏曰郤克恥傷其威故使魯衞大夫以國佐辭爲國佐請)逮于袁
婁而與之盟(何氏曰逮及也追及國佐于袁婁也)則汲汲欲盟者晉也
故反以晉人及之(求盟在楚故稱來欲盟在晉故稱及)若此類見曲直
之繩墨矣是故制敵莫如仗義天下莫大於理而強
有力不與(音預)焉亦可謂深切著明矣(劉氏曰郤克一戰勝齊反魯衞)
(之侵地功大矣人皆多郤子之能伸其意而春秋絀之爲其先力而後禮也張氏曰晉所以令齊者恃其)
(戰勝強力而以非義令之故國佐得以正義直辭責之而晉人義不勝而辭屈故國佐之至與屈完之來)
(初若不異然齊桓伸中國之大義而屈完情屈而不敢校故曰來盟于師盟于召陵見義在中國而彼自)
(服以求盟也郤克挾主盟之勢以行其私憤一旦戰勝而以不義求多於齊反爲國佐以理折之而氣遂)
(餒書曰齊侯使國佐如師言齊非有誠服之心也曰及國佐盟于袁婁言汲汲在晉齊不得已而盟也臨)
(川吳氏曰楚服齊桓之義故使屈完來受盟于師其盟已前定也故書來盟桓公又退舍而與之盟盟于)
(召陵齊有禮矣齊師既敗于鞌使國佐來納幣以求成許不許在晉郤克其盟未前定也故書如師晉之)
(義既不足以服齊之心故國佐徑去四國進師追及國佐近偪齊都而與盟袁婁此晉之無義又無禮也)
(家氏曰召陵之師諸侯皆在兵力甚強而桓公乃能以不戰服楚退師而禮與之盟鞌之戰郤克既敗齊)
(師極其兵力之所至迨於袁婁去國都五十里進師將及其城而強與之盟退而盟盟之以其禮也進而)
(盟盟之以其力也春秋書來盟與及盟一字褒貶深切著明矣愚按齊桓末年公孫敖帥師及諸侯之大)
(夫救徐征伐自大夫出矣而未嘗盟會也晉文末年翟泉之盟以諸侯之大夫上盟王子虎禮樂自大夫)
(出矣而非征伐也今此魯以四卿帥師會霸國之上卿與衞曹之卿大夫敗齊侯于鞌又盟齊國佐于袁)
(婁而禮樂征伐皆自大夫出矣厥後晉悼以復伯之賢首以諸侯之大夫圍彭城城虎牢盟陳袁僑征伐)
(盟會悉付之大夫而蕭魚之後凡役皆以大夫矣翟泉之大夫貶稱人此不勝貶則從同同也○劉氏曰)
(公羊云君不行使乎大夫此其行使乎大夫何佚獲也非也夫兩國治戎將在軍君命有所不受其重且)
(專可知矣行使何傷諸侯會晉師于棐林可言晉師不可言趙盾此言晉師足矣何以爲不行使大夫乎)
八月壬午宋公鮑卒(文公也在位二十二年子固嗣是爲共公)○庚寅衞侯
速卒(速公作遫穆公也在位十一年子臧嗣是爲定公)○取汶陽田(汶音問左傳使齊人)
(歸我汶陽之田公羊傳汶陽田者何鞌之賂也杜氏曰汶陽田汶水北地汶水出泰山萊蕪縣西入濟張氏曰)
(漢志魯國汶鄉縣顔師古注即汶陽田今兖州泗水縣東南有汶陽故城愚按今屬濟寧路蓋非止一邑)
汶陽之田本魯田也(僖元公賜季友汶陽之田成八季文子曰汶陽之田敝邑之舊)
(也孫氏曰汶陽魯地也齊人侵之今復取之不言取之齊明本非齊地)取者得非其有
之稱不曰復而謂之取何也恃大國兵力一戰勝齊
得其故壤而不請於天王以正疆理則取之不以其
道與得非其有奚異乎(詳見隱四年)然則宜柰何攷於建
邦土地之圖若在封域之中則先王所錫先祖所受
經界世守不可亂矣不然侵小得之(侵小如滅項取根牟之類)春
秋固有興滅國繼絶世之義必有處也魯在戰國時
地方五百里而孟氏語(魚據反)愼子曰如有王者作在
所損乎在所益乎(朱子注魯地之大皆并吞小國而得之有王者作則必在所損矣)
經於復其故田而書取所損益亦可知矣(家氏曰取汶陽田與)
(取濟西田其事同故書法不異蓋濟西本魯田爲曹所侵晉人取以歸魯汶陽亦魯田爲齊所侵晉人命)
(以歸魯皆魯侵疆也今而得歸春秋不以爲歸而以爲取爲其因霸國之力而得之也霸國復不稟命于)
(王分正疆理而擅其予奪所以書取若此田非魯之舊疆必繫之於齊不直書取汶陽田矣石氏曰内取)
(外邑皆曰取如取邰取防取訾婁外歸魯地皆曰歸如濟西龜隂及讙闡汶陽田魯地也齊人以歸于我)
(當曰歸今而曰取者蓋因晉之力而取之也歸者其意也取者我也非其志也于後齊復事晉故八年使)
(韓穿來言歸之于齊然此年齊歸我田書曰取八年齊取我田乃曰歸者取之自晉歸之自晉以見魯國)
(之命制於晉而已故雖我田也而不得偃然有之其猶寄爾故齊歸我田書曰取猶若取之於外也齊取)
(我田書曰歸猶若齊之所有也愚按趙氏云凡力得之曰取齊歸汶陽而稱取言藉晉之力以復之而得)
(之之難也榖梁云歸易辭也齊取汶陽而稱歸言奉晉之命以反之而失之之易也)
冬楚(共)師鄭(襄)師侵衞(左傳宣公使如楚乞師欲以伐齊莊王卒楚師不出既而用晉)
(師公即位受盟于晉會晉伐齊衞人不行使于楚亦受盟于晉故楚令尹子重爲陽橋之役以救齊將起師子)
(重曰君弱羣臣不如先大夫師衆而後可乃悉師王卒盡行楚師侵衞遂侵我師于蜀高氏曰鄭以中國從夷)
(狄而首伐衞喪是授戈與寇而攻其親戚罪不勝誅矣列鄭于下所以深罪鄭也)十有一月公
會楚(共)公子嬰齊于蜀(楚書公子自嬰齊始左傳楚侵及陽橋孟孫請往賂之以執斵)
(執鍼織紝皆百人公衡爲質以請盟楚人許平榖梁傳楚無大夫其曰公子何也嬰齊亢也杜氏曰蜀魯地泰)
(山博縣西北有蜀亭愚按今東昌路博平縣)
按左氏魯衞受盟于晉從於伐齊故楚爲陽橋之役
令尹子重曰師衆而後可於是王卒盡行二國
稱師著其衆也(隱五入郕傳稱師紀其用衆而立義不同有著其暴而稱師者)侵衞
則書侵我師于蜀致賂納質(音致)没而不書非諱也(杜氏)
(曰公賂之而退故不書侵)書其重者(見公羊莊十年)則莫重乎其以中國
諸侯降班失列下與荆楚之大夫會也(家氏曰晉以魯衞大舉伐)
(齊可謂有德轍未及息遽爲此行書公會楚公子嬰齊著其從楚之罪以望國之君而屈於楚之公子魯)
(之辱也春秋責之深不復爲之諱自楚人僣王其公子亦僣而稱王子久矣今書楚公子春秋革之也愚)
(按莊二十八年傳稱王孫游王孫喜文元年傳稱王子職則知嬰齊不書王子者乃夫子之所革矣)季
孫行父爲國上卿當使其君尊榮其民免於侵陵之
患而危辱至此特起於忿忮(之䜴反)肆其𥚹心而不知
制之以禮也(書仲虺之誥以禮制心)書曰必有忍乃其有濟(見君)
(陳)懲忿窒慾德之修也(易損卦大象君子以懲忿窒慾大傳損德之修也)不
忮不求(詩雄雉篇)行(下孟反)之善也(朱子曰若能不忮害不貪求則何爲不善乎)
躬自厚而薄責於人遠(于萬反)怨之方也季孫忿忮弗
能懲也而辱逮君父不亦&KR0579;(七感反說文痛也)乎故春秋史
外傳心之要典也攷其行事深切著明於以反求諸
已則亦知戒矣(臨川吳氏曰楚用子重之謀以救齊爲名加兵於魯衞魯納賂請平又約)
(諸國會盟公先往會嬰齊不没嬰齊之氏名者欲見其挾衆威魯而以臣抗君也陳氏曰凡吾君會諸侯)
(則有大夫得稱其大夫故洮書莒慶向書衞甯速苟無諸侯則不以大夫敵吾君故莒無大夫則曰莒人)
(齊有大夫則曰齊大夫及高傒盟及處父盟始以大夫敵吾君矣皆不書公以是爲齊晉之譏則諱公焉)
(耳此其曰公會楚公子嬰齊是公自與嬰齊夷也于楚之會盂公後諸侯至於楚之圍宋公亦後諸侯至)
(魯猶重從楚也公與嬰齊夷楚何譏焉不足爲公諱焉爾是故自屈完以來楚大夫無氏族也而書公子)
(自嬰齊始愚按公與外臣特相會二百四十二年唯此一書故備錄楚大夫之氏名以見貶焉齊之盟没)
(公不書而楚書之隱其從夷之失也蜀之會書公不諱而楚大夫書氏名著其從夷之辱也會不書公子)
(嬰齊則疑於楚子貶稱人而不見望國之君下夷於楚大夫盟不書楚人將恐天下後世以荆蠻之臣可)
(以主中國之會盟而無惡而中國諸侯之卿大夫又可以雲合景從以服屬於荆蠻之臣而無貶也齊之)
(盟春秋猶不忍書也蜀之會春秋不勝諱則詳紀之而具文見意耳)
丙申公及楚(共)人秦(桓)人宋(共)人陳(成)人衞(定)人鄭(襄)
人齊(頃)人曹(宣)人邾(定)人薛人鄫人盟于蜀(左傳公及楚公子嬰)
(齊蔡侯許男秦右大夫說宋華元陳公孫寧衞孫良夫鄭公子去疾及齊國之大夫盟于蜀卿不書匱盟也於)
(是乎畏晉而竊與楚盟故曰匱盟蔡侯許男不書乘楚車也謂之失位公羊傳此公子嬰齊也其稱人何得壹)
(貶焉爾程子傳楚爲強盛陵轢中國諸侯苟能保固疆圉要結鄰好豈有不能自存之理乃懼而服從與之盟)
(約故皆稱人以見其衰弱責諸侯則魯可知矣杜氏曰齊在鄭下非卿)
盟而魯與(音預下與盟同)必先書公尊内也次書主盟者衆
所推也此書公及楚人則知主盟者楚也(李氏集義前此楚與)
(中國盟皆序諸國之下此序諸國之上欲見楚之主盟也愚按書及則内爲志而非楚主盟也然魯之弱)
(久矣豈能主諸國之盟哉前此僖公二十一年盟薄二十七年盟宋皆書公會諸侯不以楚主盟此書公)
(及亦不以楚主盟之辭也序楚於十國之上而書及正其名而不没其實也)公子嬰齊秦
右說(音悦)宋華(戶化反)元陳公孫寧衞孫良夫鄭去(起呂反)
疾皆國卿也何以稱人楚僣稱王春秋黜之不列中
國晉雖不競猶主夏盟諸侯苟能任仁賢修政事保
固疆圉要結鄰好同心擇義堅事晉室荆楚雖大何
畏焉今乃西向服從而與之盟不亦恥乎召陵城濮
之事故府可覆按也乃是之從亦爲不善擇矣經於
魯君盟會不信則諱公而不書(莊十六同盟幽)不臣則諱公
而不書(僖二十九盟翟泉)棄中國從域外則諱公而不書(盟齊)
蜀之盟棄晉從楚書公不諱何也事同而既貶則從
同同(公羊莊四不可勝譏故將壹譏而已其餘從同同)正始之義也從荆楚
而與盟既諱公於僖十九年齊之盟矣是以於此不
諱而人諸國之大夫以見(音現)意也(愚按貶諸國之大夫而稱人亦所以)
(人公也春秋盟會一書人者凡四盟齊盟蜀貶從夷也盟翟泉譏慢王也會澶淵刺不討賊也其所以貴)
(内賤外尊君父討亂賊之意切矣臨川吳氏曰嬰齊於此盟降稱人而前會稱氏名者欲見楚人即公子)
(嬰齊也蔡許之君不書者以其爲楚之車左車右降在臣列同於楚臣劉氏曰盟于蜀是嬰齊也其以力)
(爲功薄於義而陋於禮與郤克一耳郤克不得稱諸侯之大夫故嬰齊亦不得以其名通也此文異而意)
(等也項氏曰蜀之盟與棐林之師皆事之難言也棐林之師難以趙盾將諸侯也故先書趙盾之出師而)
(後書諸侯之會晉師蜀之盟難以嬰齊主盟中國也故先書嬰齊之會而後書諸侯之微者盟蘇氏曰楚)
(自城濮之敗不競於晉莊王雖入陳圍鄭及宋而未嘗合諸侯及蜀之盟諸侯從之者十一國晉不敢爭)
(然其盟十一國也諸侯猶畏晉而竊與之盟其後四十三年晉趙武楚屈建合諸侯于宋然後晉楚之從)
(得交相見又八年靈王求諸侯于晉晉人許之然後諸侯悉從楚實蜀之盟啓之也○劉氏曰榖梁云會)
(與盟同月則地會不地盟不同月則地會地盟此其地會地盟何以公之得其所申其事也非也會時一)
(國盟時十一國此乃兩會也各自書地乃其理矣何申之有)
(癸定王十酉九年)三年(晉景十二齊頃十一衞定公臧元年蔡景四鄭襄十七曹宣七陳成十一杞桓)
(四十九宋共公固元年泰桓十七楚共三)春王正月公會晉侯(景)宋公(共)衞
侯(定)曹伯(宣)伐鄭(襄)
按左氏諸侯伐鄭討邲(音弼)之役也遂東侵鄭公子偃
帥師禦之覆(伏兵也)諸鄤(芒袁反)敗(必邁反下同)諸丘輿(杜氏曰鄤)
(丘輿皆鄭地晉偏軍爲鄭所敗)夫討邲之役則復怨𠞰(子小反)民非觀
釁也(宣十二用師觀釁而動)遂東侵則潛師掠境非以律也(易師)
(出以律)覆而敗諸則專用詐謀非正勝也(李衞公問對兵法先正而)
(後竒先仁義而後權譎)度(待洛反)彼參此皆無善也略而不紀勝
負微也晉侯稱爵而以伐書何也初爲是役必以鄭
之從楚也附南變擾中國(據從楚侵衞)則盟主有詞于伐
耳(高氏曰去冬之役鄭爲楚導而宋魯衞曹雖盟于蜀猶不敢背晉故罷盟而遂會晉伐鄭焉鄭罪當)
(討故春秋正諸國之爵以示義鄭敗晉游兵於丘輿使皇戌如楚獻捷終鄭襄公之身不復從晉矣家氏)
(曰伐鄭所以弱楚之黨所以尊中國魯宋衞去強盛之楚而從衰弱之晉以伐有罪之國是春秋之所嘉)
(也前之盟十有一國大夫一以人書抑狂楚也此四國僅從而書爵序晉爲首存晉霸也見春秋權衡衮)
(斧之嚴其輕重有不容少假者矣)宋衞未葬曷爲稱爵背(音佩)殯越境
以吉禮從金革之事也(杜氏曰宋衞未葬而稱爵以接鄰國非禮也范氏曰自同)
(於正君故書公侯以譏之家氏曰春秋與宋衞之會晉伐鄭不與其純吉從戎也○愚按左傳云鄭皇戍)
(如楚獻捷則曰覆曰敗皆指鄭而言非諸侯之敗鄭也經書伐而不書敗所以尊中國耳)
辛亥葬衞穆公(穆公作繆高氏曰此見衞侯背殯出師不臨先君之喪王氏曰六月乃葬非禮)
(也)○二月公至自伐鄭(臨川吳氏曰雖未逾時伐鄭無功亦危之而致也)○甲
子新宮災三日哭(公羊傳新宮者宣公之宮也何以書記灾也程子曰不曰宣宮主未遷也)
廟災而哭禮也得禮爲常事則何以書緱(音鈎)氏劉絢
(呼縣反絢字質夫程子門人著春秋傳十二卷)曰新宮者宣宮也不曰宣宮
者神主未遷也知然者丹楹刻桷皆稱桓宮此不舉
諡故知其未遷也宮成而主未入遇灾而哭何禮哉
宣公薨至是二十有八月(據宣公十八年十月薨)緩於遷主可
知矣言災則不恭之致亦自見(音現)矣此說據經爲合
或曰禮稱有焚其先人之室則三日哭(檀弓云云故曰新宮火亦)
(三日哭注人燒其宗廟哭者哀精神之有虧傷愚按文定傳意與鄭氏異)新宮將以安神
主也雖未遷而哭不亦可乎曰先人之室蓋嘗寢於
斯食於斯會族屬於斯其居處笑語之所在皆可想
也(祭義思其居處思其笑語)事死如事生故有焚其室則哭之禮
也神主未遷而哭於人情何居(音姬高氏曰君子於是乎知有天道也宣)
(公弑君篡立生不能誅死方立廟遽遇火災春秋志此示有天道故謹而日之○愚按公羊以謂不言宣)
(宮不忍言也榖梁謂迫近不敢稱諡然則莊公之世何以稱桓宮乎)
乙亥葬宋文公
按左氏文公卒始厚葬(用蜃炭)益車馬(始用殉)重器備(槨有)
(四阿棺有翰檜)君子謂華元樂舉於是乎不臣考於經未有
以驗其厚也數其葬之月則信然矣天子七月諸侯
五月大夫三月士踰月以降殺(所賣反)遲速爲禮之節
不可亂也文公之卒國家安靖外無危難(乃旦反)曷爲
越禮踰時逮乎七月而後克襄事哉(高氏曰七月而葬天子之禮也)
(以葬月攷之知其僣禮)故知華元樂舉之棄君於惡而益其侈
(左傳死又益其侈是棄君於惡也)無疑矣夫禮之厚薄稱(尺證反)人情
而爲之者也(坊記禮者因人之情而爲之節文荀子禮稱情而立文)宋公在殯
而離次出境從金革之事(正月會伐鄭)哀戚之情忘矣顧
欲厚葬其君親此非有所不忍於死者特欲誇耀淫
侈無知之人耳世衰道微禮法既壞無以制其侈心
至於秦漢之間窮竭民力以事丘隴其禍有不可勝
(音升)言者(史秦始皇紀葬驪山以水銀爲百川江河大海機相灌輸上具天文下具地理竒器珍怪)
(徙藏滿之後宮無子者皆令從死令匠作機弩矢有穿近者輙射之工匠盡閉墓中)春秋據事
直書而其失自見(音現)此類是也豈不爲永戒哉
夏公如晉(景左傳拜汶陽之田張氏曰汶陽之田特書曰取足以見疆埸之令不出於王矣今爲取)
(田而往拜賜于霸國晉偃然受之而八年復使韓穿來言汶陽之田歸之于齊足見私情之納侮于晉也愚按)
(僖公取濟西田而使公子遂如晉拜賜已非正矣况以成公取汶陽而躬朝于晉乎濟西汶陽魯之故田也以)
(爲霸國之私惠而聘之朝之見魯之不振也)○鄭(襄)公子去疾帥師伐許(靈○)
(去起呂反左傳許恃楚而不事鄭鄭子良伐許張氏曰晉方怒鄭之不服其爲國憂未有底止也乃怒許之不)
(事已而使大夫動大衆以伐之見其興兵之不度德量力也高氏曰疲命於晉楚而以伐之君子以是惡鄭也)
○公至自晉
宣公薨至是三年之喪畢矣宜入朝京師見(音現)天子
受王命(曲禮諸侯既葬見天子曰類見)然後歸而即政可也嗣守社
稷之重而不朝于周以拜汶陽田之故而往朝于晉
其行事亦悖矣此春秋所爲(于僞反)作也公行多不致
其書公至自晉何其至也必有以(因也意也)也(家氏曰諸侯既除喪)
(而入見于王受黻冕之賜然後成其爲君自東遷此禮廢然亦未有除喪而入見大國以事王之禮而事)
(大國者也宣公挾強齊之援弑君篡國凡可以諂齊而求悦者無不爲矣未除喪而會既除喪而朝今成)
(公借援於晉率循宣公之舊其無王之罪大矣書如書至所以譏也愚按成公一經此年如晉明年再如)
(晉十年又如晉十八年又如晉過於事天子之禮蓋當時諸侯知有霸者而不知有王不以爲異耳春秋)
(莫不書至比事以觀義自著矣)
秋叔孫僑如帥師圍棘(公羊傳棘者何汶陽之不服邑也其言圍之何不聽也杜氏曰)
(棘汶陽田之邑在濟北蛇丘縣張氏曰今兖州龔丘縣愚按今屬濟南路章丘縣)
按左氏取汶陽之田棘不服故圍之(趙氏曰凡内自圍者皆叛邑)
復故地而民不聽至於命上將(去聲)用大師環其邑而
攻之何也魯於是時初税畝作丘甲税役日益重矣
棘雖復歸故國所以不願爲之民也歟成公不知薄
稅歛(力驗反)輕力役修德政以來之而肆其兵力雖得
之亦必失之矣(何氏曰不先以文德來之而便以兵圍之欲與圍外邑同罪劉氏曰不察)
(已之所以失而疾人之不我服強國之行若五伯之事則有之非王道也)
大雩(成公之世大雩者二義見桓五年)○晉(景)郤克衞(定)孫良夫伐廧
咎如(廧在良反公作將榖作牆咎音羔左傳晉郤克衞孫良夫伐廧咎如討赤狄之餘焉廧咎如潰上失)
(民也杜氏曰廧咎如赤狄别種通旨經不書廧咎如潰者晉常滅赤狄潞氏甲氏及畱吁矣其餘黨散入廧咎)
(如又欲盡殄滅之非仁人之心也段紀明請滅羌種羌雖滅漢亦亡後世豈嘗絶羌患哉廧咎如潰削而不書)
(聖人之情見矣惟不使之侵擾華夏斯止矣家氏曰克與良夫得志於鞌不知自戢更爲此舉春秋書之誅善)
(戰也楚方躪藉中原晉人不務修明霸業圖其遠者大者既滅潞氏又殄畱吁以爲未快復興此役此逐利之)
(師春秋惡之屢書皆所以貶杜氏曰傳有廧咎如潰四字以爲經闕非也春秋譏晉人用師之不戢豈以狄失)
(民而譏乎)○冬十有一月晉侯(景)使荀庚來聘(晉始聘)衞侯(定)
使孫良夫來聘丙午及荀庚盟丁未及孫良夫盟(聘而遂盟)
(之於是始左傳晉侯使荀庚來聘且尋盟衞侯使孫良夫來聘且尋盟公問諸臧宣叔曰中行伯之於晉也其)
(位在三孫子之於衞也位爲上卿將誰先對曰次國之上卿當大國之中中當其下下當其上大夫小國之上)
(卿當大國之下卿中當其上大夫下當其下大夫上下如是古之制也衞在晉不得爲次國晉爲盟主其將先)
(之丙午盟晉丁未盟衞公羊傳聘而言盟者尋舊盟也榖梁傳其日公也來聘而求盟不言及者以國與之也)
(不言其人亦以國與之也不言求兩欲之也)
劉敞曰諸侯有聘無盟聘禮也盟非禮也庚與良夫
不務引其君當道而生事專命(公羊遂生事也注專事之辭)爲非
禮不信以干先王之典故不繫於國以見(音現下同)其遂
事之辱非人臣之操(去聲○本意林)此說然也其言及者公
與之盟而不言公見二卿之抗也盟者春秋所惡(烏故)
(反下如字)於惡之中又有惡焉者此類是矣(孫氏曰此公及庚良夫盟)
(也不書公者二子抗也二子來聘不能以信相親反要公以盟非抗而何故言聘言盟以惡之愚按因聘)
(而遂盟者有五此年庚良夫十一年晉郤犨襄七年衞孫林父十五年宋向戌是也夫書曰使來聘則是)
(其君之所使者来聘而已以人臣而專制以要盟所以皆書日以貶之也)
鄭(襄)伐許
(甲定王二戌十年)四年(晉景十三齊頃十二衛定二蔡景五鄭襄十八卒曹宣八陳成十二杞桓五十)
(宋共二秦桓十八楚共四)春宋公(共)使華元來聘(華戸化反左傳通嗣君也杜氏曰共)
(公初即位故王氏曰宋入春秋未嘗聘魯文十一年公子遂雖往而宋不報也華元之來其爲共公謀昏張本)
(乎臨川吳氏曰晉衞三國相繼來聘以三年春同會伐鄭交結和好也)○三月壬申鄭伯
堅卒(堅公釋文作臤襄公也在位十八年子費嗣是爲悼公)○把伯(桓)來朝(左傳歸叔)
(姬故也杜氏曰將出叔姬先修朝禮言其故)○夏四月甲寅臧孫許卒(文仲之子)
(宣叔也子紇嗣爲大夫是爲武仲)○公如晉(景左傳晉侯見公不敬季文子曰晉侯必不免張氏)
(曰晉景公勝齊而驕也高氏曰公連歲如晉者以嘗即楚故也愚按成公比年朝晉而取敖忽之辱豈非禮愈)
(繁而身愈卑徒自屈而已耳)○葬鄭襄公(喪未五月葬之速也太不懷也)○秋公至
自晉(左傳公至自晉欲求成于楚而叛晉季文子曰不可晉雖無道國大臣睦而邇於我諸侯聽焉未可)
(以貳史佚之志有之曰非我族類其心必異楚雖大非吾族也其肯字我乎公乃止家氏曰甚哉魯成中無所)
(主逐變而屢遷也始與晉人連兵伐齊以有鞌之勝謂當與晉爲睦曾未幾日率先諸侯受盟于楚猶幸晉人)
(之無討也去年如晉今年又如晉正所以救前日匱盟之過一不爲所禮又將叛而即夷春秋於魯成之從楚)
(適晉備書以貶之也)○冬城鄆(杜氏曰公欲叛晉故城而爲備任公輔曰魯西邑東郡廪丘東有鄆)
(城即西鄆張氏曰今濟南府鄆城縣家氏曰鄆有三莒之别邑亦曰鄆九年楚人入鄆是也魯自有二鄆文十)
(二年城諸及鄆此東鄆莒魯所爭者也成十六年公待于鄆此西鄆今此所城也春秋譏魯人不務安靜而輕)
(於用民力鄆雖城何益哉)○鄭伯(悼)伐許(靈左傳鄭公孫申帥師疆許田許人敗諸展陂鄭伯)
(伐許取鉏任泠敦之田程子傳稱鄭伯見其不復爲喪以吉禮從戎)
前此鄭襄公伐許既狄之矣今悼公又伐許乃復(扶又)
(反)稱爵何也喪未踰年以吉禮從金革之事則忘親
矣稱爵非美詞所以著其惡也(何氏曰未踰年君稱伯者樂成君位親自)
(伐許故如其意以著其惡家氏曰父所爲義已繼之爲孝父挾夷楚之援陵暴小國歲再用師其子繼世)
(而不能改是之謂濟惡庸得爲孝乎不書子而書爵絶之於名教也)
(乙定王二十亥一年崩)五年(晉景十四齊頃十三衞定三蔡景六鄭悼公費元年曹宣九陳成十三杞)
(桓五十一宋共三秦桓十九楚共五)春王正月杞叔姬來歸(榖梁傳婦人之義嫁曰歸)
(反曰來歸杜氏曰出也)
前書杞伯來朝左氏以爲歸叔姬也(叔姬始嫁不見於經與郯伯姬)
(同婚姻得禮常事不書)此書杞叔姬來歸則出也(家氏曰此與他悖義之出)
(者不同必叔姬自不安於杞或以疾而求歸非杞之絶之也故春秋書其逆喪歸葬無貶辭臨川吳氏曰)
(僖三十一年杞伯姬爲其子求婦而僖公以次女叔姬與之歸爲杞桓公夫人至今四十四年夫婦年皆)
(六十之上而姬始被出而歸疑是叔姬無子把桓别有妾子爲太子叔姬心不自安而願歸魯故叔姬既)
(卒而杞桓復來逆其喪以歸也)春秋於内女其歸其出錄之詳者男
女居室人之大倫也男子生而願爲(于僞反下爲之同)之有
室女子生而願爲之有家父母之心人皆有之(本孟子)
而不能爲之擇家與室則夫婦之道苦淫僻之罪多
矣(本經解)王法所重人倫之本錄之詳也爲世戒也(愚按)
(郯伯姬把叔姬皆出而來歸然叔姬書卒書杞伯逆喪以歸而郯伯姬來歸之後不復見於經則其善惡)
(優劣不可以槩觀矣)
仲孫蔑如宋(共左傳報華元也愚按蔑與華元交相聘問其情厚矣而明年蔑僑如逼於晉令遽)
(興侵宋之師朝玉帛而暮干戈謹於邦交者固如是乎)○夏叔孫僑如會晉(景)荀
首于榖(首公作秀左傳晉荀首如齊逆女故宣伯餫諸榖杜氏曰榖齊地高氏曰荀首逆女而僑如往)
(饋之此之謂非禮之禮故以大夫會大夫書之愚按自文十一年彭生會郤缺宣十五年蔑會高固自是大夫)
(會大夫率以爲常矣)○梁山崩(左傳梁山崩晉侯以傳召伯宗伯宗辟重曰辟傳重人曰待我不如)
(捷之速也問其所曰絳人也問絳事焉曰梁山崩將召伯宗謀之問將若之何曰山有朽壤而崩可若何國主)
(山川故山崩川竭君爲之不舉降服乘縵徹樂出次祝幣史辭以禮焉其如此而已雖伯宗若之何伯宗請見)
(之不可遂以告而從之公羊傳梁山者何河上之山也何以書記異也何異爾大也梁山崩壅河三日不流外)
(異不書此何以書爲天下記異也榖梁傳高者有崩道也杜氏曰梁山在馮翊夏陽縣北張氏曰同州韓城縣)
(有禹貢梁山愚按同州今屬奉元路)
梁山韓國也詩(韓奕)曰奕奕梁山韓侯受命而謂之韓
奕者言奕然高大爲韓國之鎮也(朱子傳奕奕大也梁山韓之鎮也)
後爲晉所滅而大夫韓氏以爲邑焉(春秋之初晉滅韓曲沃莊伯之)
(弟韓萬以爲采邑)書而不繫國者爲(于僞反)天下記異是以不
言晉也(據不言晉梁山崩高氏曰先王之制名山大川不以封梁山雖屬於韓而非諸侯正受封)
(之地故春秋書梁山崩而不繫之國者爲天下記異也是以不書晉夫國主山川豈特晉當之哉)左
氏載絳人之語於禮文備矣而未記其實也夫降服
(損盛服)乘縵(車無文)徹樂(悉八音)出次(舍於郊)祝幣(陳玉帛)史辭
(自罪責)六者禮之文也古之遭變異而外爲此文者必
有恐懼修省之心主於内若成湯以六事檢身(荀子大略)
(篇湯旱而禱曰政不節與民失職與宮室崇與婦謁盛與苞苴行與讒夫昌與)高宗克正厥
事(書高宗肜日祖已曰惟先格王正厥事注先格王之非心後正其所失之事)宣王側身
修行(下孟反)欲銷去(起呂反)之是也(詩序雲漢美宣王也宣王遇災而懼側身)
(修行欲銷去之天下喜於王化復行)徒舉其文而無實以先之何足以
弭灾變乎夫國主山川至於崩竭當時諸侯未聞有
戒心而修德也故自是而後六十年間弑君十有四
亡國三十二(本何氏注愚按自此至昭十六年凡六十年經書弑君唯晉州蒲齊光衞剽吳)
(餘祭蔡固莒密州楚虔凡七滅國惟舒庸鄫萊偪陽舒鳩賴陳蔡州來凡九耳故徐彥疏云註誤今考文)
(十一年敗狄于鹹何氏謂宣成以往弑君二十八亡國四十證諸經亦不合抑并春秋所不書者言之如)
(榖梁三十四戰者歟)其應(於證反下同)亦&KR0579;(七感反)矣春秋不明著其
事應而事應具存其可忽諸(范氏曰山者陽位君之象也象君權壞家氏曰)
(榖梁具載伯尊所以告其君者以爲伯尊掠路人之美以爲已能孔子聞之曰伯尊其無績乎攘善也其)
(實伯尊以道路鄙淺之言復之於君失懼灾之意夫子必無是言也春秋於沙鹿梁山二大異特筆而書)
(之以見天下之治亂中國之合離自是而始從其文應變何足言哉是固天下之異而皆見於晉者周自)
(東遷賴伯者以存齊既衰獨有晉在而比歲以來君庸臣貪坐墮霸業晉之削中國之憂也意舊史必書)
(晉梁山崩春秋削之實爲天下記異也○劉氏曰榖梁云不日何也高者有崩道也何以書晉侯召伯尊)
(云云傳意似云崩不當書以問伯尊故獨書也豈春秋意耶)
秋大水(張氏曰山崩大水陰盛之徵)○冬十有一月己酉天王崩(定王)
(也在位二十一年子夷嗣位是爲簡王高氏曰不書葬罪諸侯之不會也)○十有二月己丑
公會晉侯(景)齊侯(頃)宋公(共)衞侯(定)鄭伯(悼)曹伯(宣)邾
子(定)杞伯(桓)同盟于蟲牢(程子傳天王崩而會盟不廢書同見其皆不臣杜氏曰蟲)
(牢鄭地陳畱封丘縣北有桐牢愚按封丘縣今屬汴梁路)
按左氏許靈公愬鄭伯于楚鄭伯如楚訟不勝歸而
請成于晉(鄭伯及晉趙同盟于垂棘)盟于蟲牢鄭服也(莊十六杜氏曰言同)
(盟服異也何氏曰約備強楚愚按即榖梁所謂同外楚也)鄭服則何以書同盟天
王崩赴告已及在諸侯之策矣以所聞先後而奔喪
禮也而九國諸侯會盟不廢故特書同盟以見(音現)其
皆不臣春秋惡(烏路反下如字)盟誓於惡之中又有惡焉者
此類是也(孫氏曰天王崩晉合諸侯同蟲牢之盟不顧甚矣薛氏曰王崩而爲盟會無王之甚)
(也愚按是盟乃何休所謂同心爲惡惡必成者也蓋諸侯之同盟實有同外楚之心而不知悖於尊王之)
(義天子之喪人道始終之大變諸侯相見揖讓入門而聞訃則不得終禮况已聞而猶相與會盟不亦無)
(人心乎春秋之諸侯不知有王故襄王方崩則晉魯之卿會盟王都之側而不奔喪簡王方崩而邾與晉)
(衞脩朝聘於魯而不修弔事蓋將以是爲常而不知愧甚者靈王之訃音已逹於天下而諸侯旅朝於荆)
(楚且俟致禭執紼越歲踰時而後返而曾不遣一介行李問國恤於京師也吁可嘆哉)
(丙簡王子元年)六年(晉景十五齊頃十四衞定四蔡景七鄭悼二卒曹宣十陳成十四杞桓五十二宋共)
(四秦桓二十楚共六吳子夀夢乘元年)春王正月公至自會(愚按二年會蜀盟蜀不書)
(至者以望國之君屈於荆楚之大夫不可以告廟也此特書至者謂成公苟能自會如京師斬衰哭臨則亦庶)
(幾亡於禮者之禮耳今也會同之後奄然歸國故書公至自會以著其無王不臣之罪也)○二月辛
巳立武宮(公羊傳武宮武公之宮也立者不宜立也立武宮非禮也榖梁傳立者不宜立也)
武宮武公之宮立武宮非禮也喪事即遠有進而無
退(檀弓飯於牖下云云葬於墓所以即遠也故喪事有進而無退)宮廟即遠有毁而
無立(何氏曰過高祖不得復立廟大戴禮諸侯遷廟注親過高祖則毁廟而遞遷之)故二昭
二穆與太祖而五者諸侯之廟制也(見王制朱子曰太祖始封之君)
(昭之北廟二世之君居之穆之北廟三世之君居之昭之南廟四世之君居之穆之南廟五世之君居之)
(太祖之廟百世不遷餘四廟每一易世而一遷)曰考廟曰王考廟曰皇考廟
皆有祭焉曰顯考廟曰祖考廟享嘗乃止去祖爲壇
去壇爲墠(音善)壇墠有禱則祭無禱乃止去墠爲鬼諸
侯之祭法也(見祭法疏考廟者父廟考成也謂父有成德之美也王考廟者祖廟王君也言)
(祖有君成之德也祖尊於父故加君名也皇考廟者曾祖皇大也君也曾祖轉尊又加大君之稱也月祭)
(之者月月祭之也顯考廟者高祖也顯明也高祖居四廟最上故以高祖言之祖考廟者祖始也是謂始)
(祖廟也享嘗乃止享嘗四時祭祀不得月祭但四時祭而已封土曰壇除土曰墠去祖爲壇者謂高祖之)
(父也其廟既毁藏主於祖考之廟中不得四時祭之若有祈禱則出就壇受祭也去壇爲墠者謂高祖之)
(祖也其主亦藏祖考廟中若有祈禱則出就墠受祭不得在壇也高祖之父遷寄太祖而不得於太祖廟)
(受時祭故曰去祖高祖之祖經在壇而今不得祭故云去壇去墠爲鬼若又有從壇遷來墠者則此前在)
(墠者爲鬼雖有祈禱亦不得及)武公至是歴世十一(武公名敖乃伯禽之玄孫隱公)
(之高祖傳懿孝惠隱桓莊閔僖文宣成凡十有一君)其毁已久而輙立焉(范氏曰武)
(公之宫毁已久矣故傳曰不宜立)非即遠有終之意(孝經示民有終)故特書
曰立立者不宜立也(常山劉氏曰王制曰云云祭法曰云云然則諸侯宗廟古有彛)
(制過則毁之不可復立也武宮之毁已久而輙立之非禮明矣劉氏曰魯諸侯也僣天子之禮雖欲尊其)
(祖鬼神不享也而學者習於魯之故更大而稱之曰魯公之廟文世室也武公之廟武世室也人之述固)
(久矣夫其以僣爲典也此春秋所由作也陳氏禮書曰武公之於魯徇宣王立庶之非以階魯國攻殺之)
(禍而豐功懿德不著於世自武至桓其廟已在可遷之列成公立武宮昭公有事于武宮積世不毁故記)
(禮得以大之欲以比周之文武也張氏曰觀春秋之書法與祭法之論廟制則武宮之立與煬宮同於失)
(禮違制斷爲可知明堂位之言其爲俗儒之論明矣甚矣其亂聖制而誤後學也愚按立武宮僣王制故)
(書日以謹之論者因明堂位遂以武宮爲世室今考春秋所書太廟則周公之廟也所書世室則魯公之)
(廟也羣公之廟則皆繫諡若武宮煬宮桓宮僖宮是也苟謂之世室則世世不毁矣奚待於成公而始立)
(乎昭十五年有事于武宮不稱世室則其以武宮爲世室者妄也况煬宮乃武公之六世祖至昭公已二)
(十世而桓宮則哀公之十世祖僖宮則哀公之七世祖皆當言世室也煬宮在武宮之上武宮稱世室煬)
(宮獨不稱世室乎是知明堂位乃後世俗儒因魯僣禮而爲言春秋之時非有世室之名也然考成之十)
(八年晉悼公朝于武宮昭之十七年當晉頃公之世而中行穆子獻俘于文宮晉武公至悼公文公至頃)
(公皆已十世而其宮猶存則當時諸侯之廟親盡不毁者不特魯矣○啖氏曰左氏云季武子以鞌之功)
(立武宮非禮也聽於人以救其難不可以立武立武由已非由人也傳意以爲武軍之宮如楚子所立者)
(非也若以鞌戰之故不應經五年方立之劉氏曰左傳誤以武宮爲武軍也)
取鄟(鄟音專榖梁傳鄟國也)
鄟微國也(杜氏曰附庸國孫氏曰根牟鄟邿皆微國也)書取者滅之也滅
而書取爲(于僞反)君隱也(僖十七年傳凡大惡必隱避其辭而爲之諱)項亦
國也其書滅者以僖公在會季孫所爲(僖十七)故直書
其事而不隱此春秋尊君抑臣以辨上下謹於微之
意也人倫之際差之毫釐繆(眉救反)以千里(易大傳文)故仲
尼特立此義以示後世臣子使以道事君而無朋附
權臣之惡於傳(直戀反)有之犯上干主其罪可救乖忤
(五故反)貴臣禍在不測(晉書王濬傳濬與王渾爭功表云云)故臣子多不
憚人主而畏權臣如漢谷永之徒直攻成帝不以爲
嫌至於王氏則周旋相比(毗志反)結爲死黨而人主不
之覺(前谷永傳日食地震永對内寵太盛謁行於内勢行於外灾異者皇天所以譴君過失時成帝)
(委政元舅王鳳議者多歸咎焉永知鳳方柄用陰欲自託鳳遂厚之鳳卒音輔政永復說音任周召之職)
(又與譚書勸辭城門兵委曲媚悅前後所上四十餘事專攻上身與後宮而黨於王氏)此世世
之公患也歸父家遣緣季氏也(宣十八歸父欲去三桓及公薨季文子逐)
(東門氏)朝(如字)吳出奔因無極也(昭十五楚費無極害朝吳之在蔡也譛之蔡人)
(逐朝吳)王章殺身忤王鳳也(前王章傳成帝時王鳳輔政王章以選爲京兆尹雖)
(爲鳳所舉非鳳專權日食章奏鳳不可任爲鳳所陷下獄死)鄴侯寄館避元載也
(通鑑唐代宗天歷五年元載專恣以李泌有寵於上忌之上畏戴會觀察魏少游求參佐上謂泌曰載不)
(容卿朕今匿卿於少游俟除載當報卿來)惟殺生在下而人主失其柄也
是以黨與衆多知有權臣而不知有君父矣使春秋
之義得行尊君抑臣以辨上下每謹於微豈有此患
乎(○愚按公羊於根牟鄟邿皆曰邾邑然春秋未有取他國之地而不係國者苟以諱亟而不繫邾則)
(僖公取須句訾婁可謂亟矣何以擊之邾耶劉氏辨之詳矣)
衞孫良夫帥師侵宋(共左傳盟于蟲牢之歲諸侯謀復會宋公使向爲人辭以子靈之難)
(三月晉伯宗夏陽說衞孫良夫甯相鄭人伊雒之戎陸渾蠻氏侵宋以其辭會也家氏曰經惟書衞不與晉人)
(率蠻夷而攻中國也去年冬宋實預蟲牢之盟今一辭會而遽加之以兵以爲永快復命魯人繼之前日楚莊)
(圍宋歴三時之久國幾斃而晉不能救但曰鞭長不及馬腹今宋人辭會而伐之至再晉景惽愚諸大夫狠肆)
(事多類此春秋聮書魯衞二侵責晉深矣傳見蔑僑如侵宋)○夏六月邾子(定)來朝
(蓋成公即位而始朝也)○公孫嬰齊如晉(景左傳子叔聲伯如晉命伐宋杜氏曰嬰齊叔)
(肸子愚按二年三年公兩朝晉此年嬰齊行父又兩聘晉魯仇齊而倚晉爲援故君臣亟行迭往事霸之勤而)
(不知慢王之已甚也)○壬申鄭伯費卒(費音秘悼公也在位二年弟㫻立是爲成公)○
秋仲孫蔑叔孫僑如帥師侵宋(共左傳孟獻子叔孫宣伯侵宋晉命也)
魯遣二卿爲主將(去聲永嘉呂氏曰二卿並書與行父許僑如嬰齊四卿並書之意同)
(當是時大夫專擅各自帥師而公室微矣侵宋之事小而專權之患大)動大衆焉有事
於宋而以侵書者潛師侵掠無名之意蓋陋之也於
衞孫良夫亦然上三年嘗會宋衞同伐鄭矣次年宋
使華元來聘通嗣君矣又次年魯使仲孫蔑報華元
矣是年冬鄭伯背(音佩)楚求成于晉而魯衞與宋又同
盟于蟲牢矣今而有事於宋上卿授鉞(李衞公問對古者出師命)
(將授之以鉞)大衆就行而師出無名可乎故特書侵以罪
之也左氏載此師晉命也後二年宋來納幣請伯姬
焉則此師爲(于僞反)晉而舉非魯志明矣兵戎有國之
重事邦交人道之大倫聽命於人不得已焉將能立
乎春秋所以罪之也(高氏曰使魯伐宋者雖晉之命而魯不以大義諭之遽爲興師)
(則罪專在魯矣故書曰侵責與衞良夫同)
楚(共)公子嬰齊帥師伐鄭(成楚始書大夫將左傳楚子重伐鄭鄭從晉故也襄陵許)
(氏曰至是書楚卿帥師者霸統幾亡也)○冬季孫行父如晉(景左傳晉人去故絳遷于)
(新田季文子如晉賀遷也愚按經不書晉遷者凡書遷皆小國逼於強暴不得已而遷也晉人擇地利而徙都)
(也非不得已故不書遷耳)○晉(景)欒書帥師救鄭(成○救公作侵左傳晉欒書救鄭與)
(楚師遇於繞角楚師還晉師遂侵蔡楚公子申公子成以申息之師救蔡禦諸桑隧趙同趙括欲戰武子將許)
(之知莊子范文子韓獻子諫曰不可吾來救鄭楚師去我吾遂至於此是遷戮也戮而不已又怒楚師戰必不)
(克雖克不令成師以出而敗楚之二縣何榮之有焉乃遂還於是軍帥之欲戰者衆或曰聖人與衆同欲子之)
(佐十一人其不欲戰者三人而已武子曰善鈞從衆夫善衆之主也三卿爲主可謂衆矣)
荆楚僣號稱王聖人之所深惡而不赦者大一綂以
存周使民(本誤作明)著於君臣之義也(文王世子衆著於君臣之義愚按外)
(傳云諸侯無二君而周無二王故春秋貶楚爲深所以使天下知一王之所以爲尊也)鄭能背
(音佩)楚即晉是改過遷善出幽谷而遷喬木也嬰齊爲
(于僞反)是帥師又因其喪而伐之不義甚矣經所以深
惡(烏故反)之也書卿帥師伐鄭於文無貶辭何以知其
深惡楚也下書欒武子帥師救鄭則知之矣凡書救
者未有不善之也而伐者之罪著矣按左氏晉楚遇
于桑隧(音遂)軍帥(所類反)之欲戰者八人武子遂還(音還下同)
則無功也亦何善之有曰此春秋之所以善欒書也
兩軍相加兵刃既接折馘(占獲反)執俘計功受賞此非
仁人之心王者之事故舞干而苗格者舜也(書大禹謨舞干)
(羽於兩階七旬有苗格)因壘而崇降(戶江反)者文也(僖十九文王聞崇德亂而)
(伐之軍三旬而不降退修教而復伐之因壘而降)次于陘而屈(居勿反)完服者
齊桓也(僖四)會于蕭魚而鄭不叛者晉悼也(襄十一)武子
之能不遷戮而知還也亦庶幾哉(愚按公羊作欒書侵鄭今考明年楚)
(復伐鄭而中國又救鄭則非侵鄭明矣然此書欒書帥師救鄭不二年又書欒書帥師伐鄭書救以著其)
(恤與國之善書伐以著其虐與國之惡使晉能修其德政以懷鄭使之不叛助之守禦以保鄭而使之不)
(至於叛則爲盡善矣)
(丁簡王丑二年)七年(晉景十六齊頃十五衞定五蔡景八鄭成公㫻元年曹宣十一陳成十五把桓五十)
(三宋共五秦桓二十一楚共七吳壽夢二)春王正月鼷鼠食郊牛角改卜牛
鼷鼠又食其角乃免牛(鼷音奚榖梁傳免牲者爲之緇衣纁裳有司玄端奉送至于南)
(郊免牛亦然免牲不曰不郊免牛亦然杜氏曰免放也)
榖梁子曰郊牛日展觓(音球)角而知傷展道盡矣其所
以備災之道不盡也(范氏曰有司展察牛而即知傷是展察之道盡不能防災禦患)
(致使牛傷故不書日以顯有司之過觓球球然角貎)改卜牛鼷鼠又食其角則
亡(與無同)乎人矣非人之所能也所以免有司之過也
(范氏曰至此復食乃知國無賢君天災之爾非有司之過也何氏曰鼷鼠鼠中之微者祭天不愼鼷鼠食)
(郊牛角書又食者重錄魯不覺寤重有災也說文鼷小鼠也孫炎曰有螫毒如鼠狼新安羅氏曰牛有力)
(之畜何至爲鼷所食蓋將祭之犧皆繫於牢設楅衡以制其角故鼷得以制之)有司免過即
變異也(宣三范氏曰非備灾之道不至此實天變之異)其應(於證反)云何許翰
曰小害大下賊上食而又食三桓子孫相繼之象也
宣公有虞三桓之志至成始弗戒矣理或然也(劉向曰鼠)
(小蟲性盗竊鼷又其小者也牛大畜祭天尊物也角兵象在上君威也小小鼷鼠食至尊之牛角象季氏)
(乃盗竊之人將執國命以傷君威而害周公之祀也改卜又食天重語之也家氏曰春秋於魯郊或譏失)
(禮或以紀異宣三年成七年定十五年哀元年四書牛傷皆記異也)
吳(夀夢)伐郯(吳始見經郯音談左傳吳伐郯郯成季文子曰中國不振旅蠻夷入伐而莫之或恤無弔)
(者也夫杜氏曰吳國在吳郡張氏曰吳郡今平江府)
稱國以伐外之也(外域君臣同辭止錄其號吳稱國而不繫君臣未同中夏也孫氏曰)
(惡其僣號外之也)吳本太伯之後以族屬言則周之伯父也
(哀十二吳人曰於周室我爲長)何以外之爲(于僞反)其僣天子之大號
也(史吳世家太伯周太王之長子太王賢季歴欲立之太伯與弟仲雍犇荆蠻荆蠻義而歸之至壽夢)
(始大稱王愚按此年乃壽夢即位之二年今考吳語越人稱夫差皆曰天王則吳之僣王又非徐楚之比)
(矣)按國語云命圭有命固曰吳伯不曰吳王(吳語注命圭受)
(錫之策命吳本稱伯故曰吳太伯)然則吳本伯爵也後雖益熾浸與
中國會盟進而書爵不過曰子亦不以本爵與之故
紀於禮書曰四夷雖大皆曰子(見曲禮)此春秋之法仲
尼之制也而以爲不敢擅進退諸侯亂名實者(劉氏)誤
矣(襄陵許氏曰吳自壽夢得申公巫臣而爲楚患夷狄相攻不志也伐郊之役兵連上國於是始見於)
(春秋志入州來志十五國之所以會鍾離也家氏曰郯太皥之後國雖小尚有典刑昭十七年郯子來朝)
(聖人訪之以官名尚有取焉春秋書吳伐郯憫之也項氏曰楚初主盟于蜀而吳已伐郯入州來異時入)
(郢之禍已兆於此矣)
夏五月曹伯(宣)來朝(蓋成公嗣位而始來朝也)○不郊(范氏曰言免牲則不郊顯)
(矣言免牛亦不郊而經復書不郊蓋爲三望起杜氏曰間有事故書不郊)猶三望
吳郡朱長文(宋紹興間人著春秋通志二十卷)曰禮天子有四望(周禮)
(大宗伯旅上帝及四望小宗伯四望四類注四望謂五嶽四鎮四瀆)諸侯則祭境内山
川而已(王制諸侯祭名山大川之在竟内者)魯當祭泰山泰山魯之境
也禮所得祭故不書三望僣天子禮是以書之其說
是矣楚子軫(昭王)言三代命祀祭不越望而曰江漢沮
漳(杜氏曰四水在楚界)楚之望非也(見哀六)楚始受封濱江之國
漢水沮漳豈其境内哉此亦據後世并兼封略言之
爾(愚按周文王封熊繹於楚蠻以子男之田居丹陽今歸州有故丹陽城則楚本封濱江而土地甚狹)
(漢水在今漢陽沮水亦出漢中漳水在今漳州皆距丹陽甚遠必非楚始封之境故齊桓問昭王南征涉)
(漢不復楚以昭王時漢非楚境不肯服罪然屈完言漢水以爲池欒枝言漢陽諸姬楚實盡之則春秋之)
(初漢水已在楚境内矣經書猶三望者三僖三十一年書免牲而繫以猶三望不言不郊者免牲則知不)
(復郊矣宣三年書牛死乃不郊而繫以猶三望不言免牲者牛死無牲可免故必言不郊此年既書免牛)
(又書不郊因間有吳曹二事不可但言猶三望故以不郊起之也襄陵許氏曰用是知魯郊或以五月非)
(特定公也)
秋楚(共)公子嬰齊帥師伐鄭(成)公會晉侯(景)齊侯(頃)宋
公(共)衞侯(定)曹伯(宣)莒子(渠丘)邾子(定)杞伯(桓)救鄭(成)八
月戊辰同盟于馬陵(左傳鄭子良相成公以如晉見且拜師楚子重伐鄭師于汜諸侯救)
(鄭鄭共仲侯羽軍楚師囚鄖公鍾儀獻諸晉同盟于馬陵尋蟲牢之盟且莒服故也程子傳諸侯同心病楚杜)
(氏曰馬陵衞地陽平元成縣東南有地名馬陵莒本屬齊齊服故莒從之愚按元城縣今屬大名路)
楚人軍旅數(色角反)起頻年伐鄭以其背(音佩下同)已而從
諸夏也(高氏曰去冬欒書救鄭而楚師還未得志於鄭故復伐之)與莊之欲討徵
舒而入陳亦異矣書大夫之名氏書帥師書伐而無
貶詞者所謂不待貶絶而罪自見(音現)者也晉合八國
之君親往救鄭則卹同惡安中國之師也欲著其善
故特書救鄭以美之(啖氏曰救者救其患難凡救患皆爲美也家氏曰晉前此救鄭)
(皆以大夫帥徧師至是合九國之師自將以行春秋爵諸侯而書救鄭褒之也)言救則楚罪
益明而鄭能背楚從晉善亦著矣前此晉遣上將(去聲)
諸國不與(音預)焉此則其君自行而會合諸國則楚人
暴横(去聲)憑陵諸夏之勢益張亦可見矣故盟于馬陵
而書同盟者同病楚也(本孫氏發微家氏曰此合諸侯救鄭因以同盟幸諸侯之)
(猶同也愚按榖梁於新城斷道雞澤平丘皆曰同外楚疏謂傳省文舉上下以包其餘則知晉霸之同盟)
(大抵皆同外楚也王氏曰齊桓之救徐先盟于牡丘所以盟者爲救徐設也晉景之救鄭後盟于馬陵非)
(特爲救鄭也有宋莒在焉宋以五年辭會魯衞受晉命侵之莒自晉文之卒至是始與盟約故知其因馬)
(陵之會以固結之耳)
公至自會(高氏曰諸侯會而楚師退故不以救鄭至)○吳(壽夢)入州來(左傳楚申公巫)
(臣與子重子反有怨及共王即位使巫臣聘於齊及鄭遂奔晉晉人使爲邢大夫子重子反殺巫臣之族巫臣)
(自晉遺二子書曰爾以讒慝貪惏事君而多殺不辜余必使爾罷於奔命以死巫臣請使於吳晉侯許之吳子)
(壽夢說之乃通吳于晉以兩之一卒適吳舍偏兩之一焉與其射御教吳乘車教之戰陳教之叛楚寘其子狐)
(庸焉使爲行人於吳吳始伐楚伐巢伐徐子重奔命馬陵之會吳入州來子重自鄭奔命子重子反於是乎一)
(歲七奔命蠻夷屬於楚者吳盡取之是以始大通吳於上國王氏曰州來楚與國也杜氏曰淮南下蔡縣愚按)
(屬今安豐路霍丘縣高氏曰吳楚爭強始見於此州來屬楚吳以兵入之著楚雖恃強而吳敢與之敵也張氏)
(曰吳之始大豈特楚之患哉僣王而病中國亦晉有以啓之也家氏曰吳伐郯春秋所憂也入州來又春秋所)
(喜也州來楚之附庸要害之地吳得之可以制楚也陳氏曰吳楚交兵不書至是始書之始大通吳於上國晉)
(人爲之也盟於蒲景公將始會吳吳不至於鍾離而后至盟於雞澤悼公又逆吳子吳不至於戚而后至吳不)
(敢自列於諸夏而晉求之急將以罷楚也楚罷晉亦不復伯矣入州來不可不錄其始也○劉氏曰左氏以謂)
(州來楚邑非也州來小國世服於楚未嘗特與諸侯盟會謂州來眞楚邑則背於經矣)○冬大雩
(高氏曰冬非旱時曰大雩者志其旱且僣也○劉氏曰榖梁云冬無雩也非也周之十月今之八月若久不雨)
(可不雩乎)○衞(定)孫林父出奔晉(景左傳衞定公惡孫林父林父出奔晉衞侯如晉晉)
(反戚焉杜氏曰林父良夫子戚林父邑林父出奔戚隨屬晉高氏曰衞定公惡孫林父故逐之林父亡七年而)
(恃晉反衞復專衞政又十九年遂逐其君卒以邑叛則定公可謂知所惡矣家氏曰春秋中年諸侯之大夫外)
(交強國以伉其君衞之孫氏魯之季氏其尤也林父自結於晉之權臣爲衞國患幾四十年晉黨叛臣爲之羽)
(翼衞獻魯昭所以失國晉實爲之也)
春秋胡傳附錄纂疏卷十九
