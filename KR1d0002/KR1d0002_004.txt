周禮卷第四
地官司徒下鄭氏註
載師掌任土之灋以物地事授地職而待其
政令(任土者任其力勢所能生育且以制貢賦也物物色之以知其所宜之事而授)
(農牧衡虞使職之)以廛里任國中之地以場圃任園
地以宅田士田賈田任近郊之地以官田牛
田賞田牧田任遠郊之地以公邑之田任甸
地以家邑之田任稍地以小都之田任縣地
以大都之田任畺地(故書廛或作壇郊或爲蒿稍或作削鄭司農云)
(壇讀爲廛廛市中空地未有肆城中空地未有宅者民宅曰宅宅田者以備益多也士田)
(者士大夫之子得而耕之田也賈田者吏爲縣官賣財與之田官田者公家之所耕田牛)
(田者以養公家之牛賞田者賞賜之田牧田者牧六畜之田司馬法曰王國百里爲郊二)
(百里爲州三百里爲野四百里爲縣五百里爲都杜子春云蒿讀爲郊五十里爲近郊百)
(里爲遠郊玄謂廛里者若今云邑居里矣&KR1185;民居之區域也里居也圃樹果蓏之屬季秋)
(於中爲場樊圃謂之園宅田致仕者之家所受田也士相見禮曰宅者在邦則曰市井之)
(臣在野則曰草茅之臣士讀爲仕仕者亦受田所謂圭田也孟子曰自卿以下必有圭田)
(圭田五十畮賈田在市賈人其家所受田也官田庶人在官者其家所受田也牛田牧田)
(畜牧者之家所受田也公邑謂六遂餘地天子使大夫治之自此以外皆然二百里三百)
(里其大夫如州長四百里五百里其大夫如縣正是以或謂二百里爲州四百里爲縣云)
(遂人亦監焉家邑大夫之采地小都卿之采地大都公之采地王子弟所食邑也畺五百)
(里王畿界也皆言任者地之形實不方平如圖受田邑者遠近不得盡如制其所生育賦)
(貢取正於是耳以廛里任國中而遂人職授民田夫一廛田百畮是廛里不謂民之邑居)
(在都城者與凢王畿內方千里積百同九百萬夫之地也有山陵林麓川澤溝瀆城郭宮)
(室涂巷三分去一餘六百萬夫又以田不易一易再易上中下相通定受田者三百萬家)
(也遠郊之內地居四同三十六萬夫之地也三分去一其餘二十四萬夫六鄕之民七萬)
(五千家通不易一易再易一家受二夫則十五萬夫之地其餘九萬夫廛里也場圃也宅)
(田也士田也賈田也官田也牛田也賞田也牧田也九者亦通受一夫焉則半農人也定)
(受田十二萬家也食貨志云農民戶一人巳受田其家衆男爲餘夫亦以口受田如比士)
(工商家受田五口乃當農夫一人今餘夫在遂地之中如此則士工商以事入在官而餘)
(夫以力出耕公邑甸稍縣都合居九十六同八百六十四萬夫之地城郭宮室差少涂巷)
(又狹於三分所去六而存一焉以十八分之十三率之則其餘六百二十四萬夫之地通)
(上中下六家而受十三夫定受田二百八十八萬家也其在甸七萬五千家爲六遂餘則)
(公邑○廛直連反場直良反圃布古反賈音古畺居良反吏爲于僞反蓏力果反監古銜)
(反與音餘比方二反率音律又音類)凡任地國宅無征園廛二
十而一近郊十一遠郊二十而三甸稍縣都
皆無過十二唯其漆林之征二十而五(征稅也言)
(征者以共國政也鄭司農云任地謂任土地以起稅賦也國宅城中宅也無征無稅也故)
(書漆林爲桼林杜子春云當爲漆林玄謂國宅凡官所有宮室吏所治者也周稅輕近而)
(重遠近者多役也園廛亦輕之者廛無穀園少利也古之宅必樹而畺埸有瓜○桼音七)
(埸音亦)凡宅不毛者有里布凡田不耕者出屋
粟凡民無職事者出夫家之征(鄭司農云宅不毛者謂不)
(樹桑麻也里布者布參印書廣二寸長二尺以爲幣貿易物詩云抱布貿絲抱此布也或)
(曰布泉也春秋傳曰買之百兩一布又廛人職掌歛市之次布儳布質布罰布廛布孟子)
(曰廛無夫里之布則天下之民皆說而願爲其民矣故曰宅不毛者有里布民無職事出)
(夫家之征欲令宅樹桑麻民就四業則無稅賦以勸之也故孟子曰五畮之宅樹之以桑)
(則五十者可以衣帛不知言布參印書者何見舊時說也玄謂宅不毛者罰以一里二十)
(五家之泉空田者罰以三家之稅粟以共吉凶二服及喪器也民雖有閒無職事者猶出)
(夫稅家稅也夫稅者百畮之稅家稅者出士徒車輦給繇役○儳劉音䜛又才鑒反衣於)
(旣反閒音閑)以時徵其賦
閭師掌國中及四郊之人民六畜之數以任
其力以待其政令以時徵其賦(國中及四郊是所主數六)
(鄕之中自廛里至遠郊也掌六畜數者農事之本也賦謂九賦及九貢)凡任民
任農以耕事貢九穀任圃以樹事貢草木任
工以飭材事貢器物任商以市事貢貨賄任
牧以畜事貢鳥獸任嬪以女事貢布帛任衡
以山事貢其物任虞以澤事貢其物(貢草木謂葵韭)
(果蓏之屬○飭音勑畜許又反)凡無職者出夫布(獨言無職者掌其九)
(賦)凡庶民不畜者祭無牲不耕者祭無盛不
樹者無椁不𧖟者不帛不績者不衰(掌罰其家事也)
(盛黍稷也椁周棺也不帛不得衣帛也不衰喪不得衣衰也皆所以恥不勉○衰七回反)
縣師掌邦國都鄙稍甸郊里之地域而辨其
夫家人民田萊之數及其六畜車輦之稽三
年大比則以攷羣吏而以詔廢置(郊里郊所居也自邦)
(國以及四郊之內是所主數周天下也萊休不耕者郊內謂之易郊外謂之萊善言近○)
(比毗志反後放此)若將有軍旅會同田役之戒則受
灋于司馬以作其衆庶及馬牛車輦會其車
人之卒伍使皆備旗鼓兵器以帥而至(受法於司)
(馬者知所當徵衆寡○卒子忽反)凡造都邑量其地辨其物
而制其域(物謂地所有也名山大澤不以封〇量音良)以歲時徵
野之賦貢(野謂甸稍縣都也所徵賦貢與閭師同)
遺人掌邦之委積以待施惠鄕里之委積以
恤民之囏阨門關之委積以養老孤郊里之
委積以待賓客野鄙之委積以待羇旅縣都
之委積以待凶荒(委積者廩人倉人計九穀之數足國用以其餘共之)
(所謂餘法用也職內邦之移用亦如此也皆以餘財共之少曰委多曰積鄕里鄕所居也)
(艱阨猶困乏也門關以養老孤人所出入易以取餼廩也羇旅過行寄止者待凶荒謂邦)
(國所當通給者也故書艱阨作槿阨羇作寄杜子春云槿阨當爲艱阨寄當爲羇○遺唯)
(季反又音遂施式豉反後同易以豉反)凡賓客會同師役掌其
道路之委積凡國野之道十里有廬廬有飲
食三十里有宿宿有路室路室有委五十里
有市市有候館候館有積(廬若今野候徒有庌也宿可止宿若)
(今亭有室矣候館樓可以觀望者也一市之閒有三廬一宿○庌音雅)凡委積
之事巡而比之以時頒之
均人掌均地政均地守均地職均人民牛馬
車輦之力政(政讀爲征地征謂地守地職之稅也地守衡虞之屬地職農圃)
(之屬力征人民則治城郭涂巷溝渠牛馬車輦則轉委積之屬○政音征下同)凡均
力政以歲上下豐年則公旬用三日焉中年
則公旬用二日焉無年則公旬用一日焉(豐年)
(人食四鬴之歲也人食三鬴爲中歲人食二鬴爲無歲歲無贏儲也公事也旬均也讀如)
(㽦㽦原隰之㽦易坤爲均今書亦有作旬者○上時掌反鬴房甫反㽦音均又舒均反又)
(音旬又常純反)凶札則無力政無財賦(無力政恤其勞也無財賦)
(恤其乏困也財賦九賦也)不收地守地職不均地政(不收山澤)
(及地稅亦不平計地稅也非凶札之歲當收稅乃均之耳)三年大比則大
均(有年無年大平計之若久不脩則數或闕)
師氏掌以媺詔王(告王以善道也文王世子曰師也者教之以事而諭)
(諸德者也)以三德教國子一曰至德以爲道本二
曰敏德以爲行本三曰孝德以知逆惡教三
行一曰孝行以親父母二曰友行以尊賢良
三曰順行以事師長(德行內外之稱在心爲德施之爲行至德中和)
(之德覆燾持載含容者也孔子曰中庸之爲德其至矣乎敏德仁義順時者也說命曰敬)
(孫務時敏厥脩乃來孝德尊祖愛親守其所以生者也孔子曰武王周公其達孝矣乎夫)
(孝者善繼人之志善述人之事者也孝在三德之下三行之上德有廣於孝而行莫尊焉)
(國子公卿大夫之子弟師氏教之而世子亦齒焉學君臣父子長幼之道○行下孟反下)
(同知音智稱尺證反)居虎門之左司王朝(虎門路寢門也王日視朝)
(於路寢門外畫虎焉以明勇猛於守宜也司猶察也察王之視朝若有善道可行者則當)
(前以詔王○朝直遥反)掌國中失之事以教國子弟(教之)
(者使識舊事也中中禮者也失失禮者也故書中爲得杜子春云當爲得記君得失若春)
(秋是也○中丁仲反注同)凡國之貴遊子弟學焉(貴遊子弟王公)
(之子弟遊無官司者杜子春云遊當爲猶言雖貴猶學)凡祭祀賓客會
同喪紀軍旅王舉則從(舉猶行也故書舉爲與杜子春云當爲與)
(謂王與會同喪紀之事○從才用反與音預下同)聽治亦如之(謂王舉於)
(野外以聽朝)使其屬帥四夷之隷各以其兵服守
王門之外且蹕(兵服旃布弓劒不同也門外中門之外蹕止行人不得迫)
(王宮也故書隷或作肆鄭司農云讀爲隷〇蹕音畢)朝在野外則守內
列(內列蕃營之在內者也其屬亦帥四夷之隷守之如守王宮)
保氏掌諫王惡(諫者以禮義正之文王世子曰保也者愼其身以輔翼之)
(而歸諸道者也)而養國子以道乃教之六藝一曰五
禮二曰六樂三曰五射四曰五馭五曰六書
六曰九數乃教之六儀一曰祭祀之容二曰
賓客之容三曰朝廷之容四曰喪紀之容五
曰軍旅之容六曰車馬之容(養國子以道者以師氏之德行)
(審諭之而後教之以藝儀也五禮吉凶賓軍嘉也六樂雲門大咸大韶大夏大濩大武也)
(鄭司農云五射白矢參連剡注襄尺井儀也五馭鳴和鸞逐水曲過君表舞交衢逐禽左)
(六書象形會意轉注處事假借諧聲也九數方田粟米差分少廣商功均輸方程贏不足)
(旁要今有重差夕桀句股也祭祀之容穆穆皇皇賓客之容嚴恪矜莊朝廷之容濟濟蹌)
(蹌喪紀之容涕涕翔翔軍旅之容闞闞仰仰車馬之容顚顚堂堂玄謂祭祀之容齊齊皇)
(皇賓客之容穆穆皇皇朝廷之容濟濟翔翔喪紀之容纍纍顚顚軍旅之容曁曁詻詻車)
(馬之容匪匪翼翼○馭音御行下孟反剡羊冉反注之樹反襄音讓差初佳反又初宜反)
(重直龍反夕桀音的又祥易反嚴如字又音儼闞呼檻反仰五剛反齊皇上子禮反又音)
(齊下于況反又音往纍顚上律悲反下音田又如字路五格反匪芳非反)凡祭祀
賓客會同喪紀軍旅王舉則從聽治亦如之
使其屬守王闈(闈宮中之巷門〇闈音韋)
司諫掌糾萬民之德而勸之朋友正其行而
強之道藝巡問而觀察之以時書其德行道
藝辨其能而可任於國事者(朋友相切磋以善道也強猶勸)
(也學記曰強而弗抑則易巡問行問民閒也可任於國事任吏職〇強其丈反易以豉反)
以攷鄕里之治以詔廢置以行赦宥(因巡問勸強萬)
(民而考鄕里吏民罪過以告王所當罪不〇行下孟反)
司救掌萬民之衺惡過失而誅讓之以禮防
禁而救之(衺惡謂侮慢長老語言無忌而未麗於罪者過失亦由衺惡酗醟好)
(訟若抽拔兵器誤以行傷害人麗於罪者誅誅責也古者重刑且責怒之未即罪也○救)
(如字又音拘衺似嗟反酗況付反醟音詠好呼報反)凡民之有衺惡者
三讓而罰三罰而士加明刑恥諸嘉石役諸
司空(罰謂撻擊之也加明刑者去其冠飾而書其衺惡之狀著之背也嘉石朝士所)
(掌在外朝之門左使坐焉以恥辱之旣而役諸司空使事官作之也坐役之數存於司宼)
(○去起呂反著直略反)其有過失者三讓而罰三罰而
歸于圜土(圜土獄城也過失近罪晝日任之以事而收之夜藏於獄亦加明刑)
(以恥之不使坐嘉石其罪已著未忍刑之)凡歲時有天患民病則
以節巡國中及郊野而以王命施惠(天患謂烖害也)
(節旌節也施惠賙恤之)
調人掌司萬民之難而諧和之(難相與爲仇讎諧猶調也)
(○難乃旦反下同)凡過而殺傷人者以民成之(過無本意)
(也成平也鄭司農云以民成之謂立證佐成其罪也一說以鄕里之民共和解之春秋傳)
(曰惠伯成之之屬○共和竝如字)鳥獸亦如之(過失殺傷人之畜産者○)
(畜許又反)凡和難父之讎辟諸海外兄弟之讎辟
諸千里之外從父兄弟之讎不同國君之讎
眡父師長之讎眡兄弟主友之讎眡從父兄
弟(和之使辟於此不得就而仇之九夷八蠻六戎五狄謂之四海主大夫君也春秋傳)
(曰晉荀偃卒而視不可含宣子盥而撫之曰事吳敢不如事主○辟音避從才用反眡音)
(視盥音管)弗辟則與之瑞節而以執之(瑞節玉節之剡圭也)
(和之而不肯辟者是不從王命也王以剡圭使調人執之治其罪)凡殺人有
反殺者使邦國交讎之(反復也復殺之者此欲除害弱敵也邦國)
(交讎之明不和諸侯得者即誅之鄭司農云有反殺者謂重殺也)凡殺人而
義者不同國令勿讎讎之則死(義宜也謂父母兄弟師長)
(嘗辱焉而殺之者如是爲得其宜雖所殺者人之父兄不得讎也使之不同國而巳)凡
有鬭怒者成之不可成者則書之先動者誅
之(鬭怒辯訟者也不可成不可平也書之記其姓名辯本也鄭司農云成之謂和之也)
(和之猶今二千石以令解仇怨後復相報移徙之此其類也玄謂上言立證佐成其罪似)
(非○復扶又又反下同)
媒氏掌萬民之判(判半也得耦爲合主合其半成夫婦也喪服傳曰夫)
(妻判合鄭司農云主萬民之判合)凡男女自成名以上皆書
年月日名焉(鄭司農云成名謂子生三月父名之〇上時掌反)令男
三十而娶女二十而嫁(二三者天地相承覆之數也易曰參天兩)
(地而竒數焉○竒於豈反)凡娶判妻入子者皆書之(書之者以)
(别未成昏禮者鄭司農云入子者謂嫁女者也玄謂言入子者容媵姪娣不聘之者○别)
(彼列反)中春之月令會男女(中春隂陽交以成昏禮順天時也)
於是時也奔者不禁(重天時權許之也)若無故而不
用令者罰之(無故謂無喪禍之變也有喪禍者娶得用非中春之月雜記曰)
(已雖小功旣卒哭可以冠子娶妻○冠古喚反)司男女之無夫家者
而會之(司猶察也無夫家謂男女之鰥寡者)凡嫁子娶妻入幣
純帛無過五兩(純實緇字也古緇以才爲聲納幣用緇婦人隂也凡於娶)
(禮必用其類五兩十端也必言兩者欲得其配合之名十者象五行十日相成也士大夫)
(乃以玄纁束帛天子加以穀圭諸侯加以大璋雜記曰納幣一束束五兩兩五尋然則每)
(端二丈○純側其反)禁遷葬者與嫁殤者(遷葬謂生時非夫婦死旣)
(葬遷之使相從也殤十九以下未嫁而死者生不以禮相接死而合之是亦亂人倫者也)
(鄭司農云嫁殤者謂嫁死人也今時娶會是也)凡男女之隂訟聽之
于勝國之社其附于刑者歸之于士(隂訟爭中冓之)
(事以觸法者勝國亡國也亡國之社奄其上而棧其下使無所通就之以聽隂訟之情明)
(不當宣露其罪不在赦宥者直歸士而刑之不復以聽士司宼之屬詩云牆有茨不可埽)
(也中冓之言不可道也所可道也言之醜也○冓古候反棧士板反或士諫反)
司市掌市之治教政刑量度禁令(量豆區斗斛之屬度)
(丈尺也○區烏侯反)以次敘分地而經市(次謂吏所治舍思次介次)
(也若今市亭然敘肆行列也經界也○行戸剛反下同)以陳肆辨物而
平市(陳猶列也辨物物異肆也肆異則市平)以政令禁物靡而
均市(物靡者易售而無用禁之則市均鄭司農云靡謂侈靡也○易以豉反售受又)
(反)以商賈阜財而行市(通物曰商居賣物曰賈阜猶盛也鄭司農)
(云布謂泉也○賈音古下同)以量度成賈而徵儥(徵召也儥買也)
(物有定賈則買者來也○賈音嫁下同成賈定賈奠物賈其賈平大賈小賈賈賤恒賈故)
(賈凡十二音嫁餘音古儥音育或音笛)以質劑結信而止訟(質劑)
(謂兩書一札而别之也若今下手書言保物要還矣鄭司農云質劑月平○劑子隨反平)
(皮命反)以賈民禁僞而除詐(賈民胥師賈師之屬必以賈民爲之)
(者知物之情僞與實詐〇賈音嫁或音古)以刑罰禁虣而去盜(刑罰)
(憲徇扑〇虣薄報反去起呂反扑普卜反)以泉府同貨而斂賖(同共)
(也同者謂民貨不售則爲斂而買之民無貨則賖貰而予之○賖傷蛇反爲于僞反貰音)
(世)大市曰&KR3784;而市百族爲主朝市朝時而市
商賈爲主夕市夕時而市販夫販婦爲主(日&KR3784;)
(昳中也市雜聚之處言主者謂其多者也百族必容來去商賈家於市城販夫販婦朝資)
(夕賣因其便而分爲三時之市所以了物極衆鄭司農云百族百姓也○&KR3784;音側又作昃)
(販方萬反)凡市入則胥執鞭度守門市之羣吏平
肆展成奠賈上旌于思次以令市市師涖焉
而聽大治大訟胥師賈師涖于介次而聽小
治小訟(凡市入謂三時之市市者入也胥守門察僞詐也必執鞭度以威正人衆)
(也度謂殳也因刻丈尺耳羣吏胥師以下也平肆平賣物者之行列使之正也展之言整)
(也成平也會平成市物者也奠讀爲定整勑會者使定物賈防誑豫也上旌者以爲衆望)
(也見旌則知當市也思次若今市亭也市師司市也介次市亭之屬别小者也故書涖作)
(立杜子春云奠當爲定鄭司農云思辭也次市中候樓也立當爲涖涖視也玄謂思當爲)
(司字聲之誤也○奠音定又田見反上時掌反殳音殊)凡萬民之期于
市者辟布者量度者刑戮者各於其地之敘
(期謂欲賣買期決於市也量度者若今處斗斛及丈尺也故書辟爲辭鄭司農云辭布辭)
(訟泉物者也玄謂辟布市之羣吏考實諸泉入及有遺忘)凡得貨賄六畜
者亦如之三日而舉之(得遺物者亦使置其地貨於貨之肆馬於)
(馬之肆則主求之易也三日而無識認者舉之沒入官)凡治市之貨賄
六畜珍異亡者使有利者使阜害者使亡靡
者使微(利利於民謂物實厚者害害於民謂物行沽者使有使阜起其賈以徵之)
(也使亡使微抑其賈以郤之也侈靡細好使富民好奢微之而已鄭司農云亡者使有無)
(此物則開利其道使之有○物行遐孟反又如字沽音古郤起略反)凡通貨賄
以璽節出入之(璽節印章如今斗檢封矣使人執之以通商以出貨賄者)
(王之司市也以內貨賄者邦國之司市也)國凶荒札喪則市無征
而作布(有災害物貴市不稅爲民之乏困也金銅無凶年因物貴大鑄泉以饒民)
凡市僞飾之禁在民者十有二在商者十有
二在賈者十有二在工者十有二(鄭司農云所以俱十)
(有二者工不得作賈不得粥商不得資民不得畜玄謂王制曰用器不中度不粥於市兵)
(車不中度不粥於市布帛精麤不中數幅廣狹不中量不粥於市姦色亂正色不粥於市)
(五穀不時果實未熟不粥於市木不中伐不粥於市禽獸魚鼈不中殺不粥於市亦其類)
(也於四十八則未聞數十二焉○賈音古粥音育下同中丁仲反下同聞數色主反)市
刑小刑憲罰中刑徇罰大刑扑罰其附于刑
者歸于士(徇舉以示其地之衆也扑撻也鄭司農云憲罰播其肆也故書附爲)
(柎杜子春云當爲附○柎方符反又音附)國君過市則刑人赦夫
人過市罰一幕世子過市罰一帟命夫過市
罰一蓋命婦過市罰一帷(謂諸侯及夫人世子過其國之市大)
(夫內子過其都之市也市者人之所交利而行刑之處君子無故不遊觀焉若遊觀則施)
(惠以爲說也國君則赦其刑人夫人世子命夫命婦則使之出罰異尊卑也所罰謂憲徇)
(扑也必罰幕帟蓋帷市者衆也此四物者在衆之用也此王國之市而說國君以下過市)
(者諸侯之於其國與王同以其足以互明之○幕音莫帟音亦觀古亂反下同或音官爲)
(說如字)凡會同師役市司帥賈師而從治其市
政掌其賣儥之事(市司司市也儥買也會同師役必有市者大衆所在)
(來物以備之)
質人掌成市之貨賄人民牛馬兵器珍異(成平)
(也會者平物賈而來主成其平也人民奴婢也珍異四時食物)凡賣儥者質
劑焉大市以質小市以劑(鄭司農云質劑月平賈也質大賈劑)
(小賈玄謂質劑者爲之劵藏之也大市人民馬牛之屬用長劵小市兵器珍異之物用短)
(劵)掌稽市之書契同其度量壹其淳制巡而
攷之犯禁者舉而罰之(稽猶考也治也書契取子市物之劵也其)
(劵之象書兩札刻其側杜子春云淳當爲純純謂幅廣制謂匹長也皆當中度量玄謂淳)
(讀如淳尸盥之淳○淳音準廣光曠反長直亮反中丁仲反淳尸章純反)凡治質
劑者國中一旬郊二旬野三旬都三月邦國
朞期內聽期外不聽(謂齎劵契者來訟也以期內來則治之後期則)
(不治所以絕民之好訟且息文書也郊遠郊也野甸稍也都小都大都○好呼報反)
廛人掌斂市絘布緫布質布罰布廛布而入
于泉府(布泉也鄭司農云絘布列肆之稅布杜子春云緫當爲儳謂無肆立持者)
(之稅也玄謂緫讀如租㥎之&KR1469;布謂守斗斛銓衡者之稅也質布者質人所罰犯質劑)
(者之泉也罰布者犯布令者之泉也廛布者貨賄諸物邸舍之稅〇絘音次緫音䜛又音)
(揔&KR1469;音揔)凡屠者斂其皮角筋骨入于玉府(以當稅給)
(作器物也其無皮角及筋骨不中用亦稅之)凡珍異之有滯者斂
而入于膳府(故書滯或作廛鄭司農云謂滯貨不售者官爲居之貨物沈滯)
(於廛中不決民待其直以給喪疾而不可售賈賤者也廛謂市中之地未有肆而可居以)
(畜藏貨物者也孟子曰市廛而不征法而不廛則天下之商皆說而願藏於其市矣謂貨)
(物貯藏於市中而不租稅也故曰廛而不征其有貨物久滯於廛而不售者官以法爲居)
(取之故曰法而不廛玄謂滯讀如沈滯之滯珍異四時食物也不售而在廛久則將瘦臞)
(腐敗爲買之入膳夫之府所以紓民事而官不失實○爲于僞反畜勑六反貯知呂反藏)
(如字)
胥師各掌其次之政令而平其貨賄憲刑禁
焉(憲表縣之〇縣音玄)察其詐僞飾行儥慝者而誅罰
之(鄭司農云儥賣也慝惡也謂行且賣姦僞惡物者玄謂飾行儥慝謂使人行賣惡物)
(於市巧飾之令欺誑買者○飾行下孟反慝他得反)聽其小治小訟而
斷之
賈師各掌其次之貨賄之治辨其物而均平
之展其成而奠其賈然後令市(辨别也○賈音古下同奠)
(音定)凡天患禁貴儥者使有恒賈(恒常也謂若貯米穀棺木)
(而睹久雨疫病者貴賣之因天災害阨民使之重困)四時之珍異亦如
之(薦宗廟之物)凡國之賣儥各帥其屬而嗣掌其
月(儥買也故書賣爲買鄭司農云謂官有所斥賣賈師帥其屬而更相代直月爲官賣)
(之均勞逸〇更音庚爲官于僞反)凡師役會同亦如之
司虣掌憲市之禁令禁其鬭嚻者與其虣亂
者出入相陵犯者以屬遊飲食于市者(嚻讙也鄭)
(司農云以屬遊飲食羣飲食者○嚻五羔反又許驕反)若不可禁則搏
而戮之(○搏音博下同)
司稽掌巡市而察其犯禁者與其不物者而
搏之(不物衣服視占不與衆同及所操物不如品式)掌執市之盜賊
以徇且刑之
胥各掌其所治之政執鞭度而巡其前掌其
坐作出入之禁令襲其不正者(作起也坐起禁令當市而)
(不得空守之屬故書襲爲習杜子春云當爲襲謂掩捕其不正者)凡有罪者
撻戮而罰之(罰之使出布)
肆長各掌其肆之政令陳其貨賄名相近者
相遠也實相近者相爾也而平正之(爾亦近也俱是)
(物也使惡者遠善善自相近鄭司農云謂若珠玉之屬俱名爲珠俱名爲玉而賈或百萬)
(或數萬恐農夫愚民見欺故别異令相遠使賈人不得雜亂以欺人○遠于萬反數色主)
(反别彼列反賈音古)斂其緫布掌其戒禁(杜子春云緫當爲儳)
泉府掌以市之征布斂市之不售貨之滯於
民用者以其賈買之物楬而書之以待不時
而買者買者各從其抵都鄙從其主國人郊
人從其有司然後予之(故書滯爲癉杜子春云癉當爲滯鄭司農)
(云物楬而書之物物爲揃書書其賈楬著其物也不時買者謂急求者也抵故賈也主者)
(别治大夫也然後予之爲封符信然後予之玄謂抵實柢字柢本也本謂所屬吏主有司)
(是也〇楬音竭抵音帝又都禮反癉音旦又丁佐反揃音牋又倉廉反著直略反)凡
賖者祭祀無過旬日喪紀無過三月(鄭司農云賖貰)
(也以祭祀喪紀故從官貰買物)凡民之貸者與其有司辨而
授之以國服爲之息(有司其所屬吏也與之别其貸民之物定其賈)
(以與之鄭司農云貸者謂從官借本賈也故有息使民弗利以其所賈之國所出爲息也)
(假令其國出絲絮則以絲絮償其國出絺葛則以絺葛償玄謂以國服爲之息以其於國)
(服事之稅爲息也於國事受園廛之田而貸萬泉者則朞出息五百王莽時民貸以治産)
(業者但計贏所得受息無過歲什一○貸音特注除貸民外皆同本賈音嫁所賈音古償)
(時亮反)凡國之財用取具焉歲終則會其出入
而納其餘(會計也納入也入餘於職幣○會古外反後放此)
司門掌授管鍵以啓閉國門(鄭司農云鍵讀爲蹇管謂籥也)
(鍵謂牡〇鍵其展反又音蹇)幾出入不物者正其貨賄凡
財物犯禁者舉之(不物衣服視占不與衆同及所操物不如品式者正)
(讀爲征征稅也犯禁謂商所不資者舉之沒入官○正音征)以其財養死
政之老與其孤(財所謂門關之委積也死政之老死國事者之父母也孤)
(其子)祭祀之牛牲繫焉監門養之(監門門徒〇繫音計監古)
(銜反)凡歲時之門受其餘(鄭司農云受祭門之餘)凡四方
之賓客造焉則以告(造猶至也告告於王而止客以俟逆〇造七到)
(反)
司關掌國貨之節以聮門市(貨節謂商本所發司市之璽節)
(也自外來者則案其節而書其貨之多少通之國門國門通之司市自內出者司市爲之)
(璽節通之國門國門通之關門參相聮以檢猾商)司貨賄之出入者
掌其治禁與其征廛(征廛者貨賄之稅與所止邸舍也關下亦有邸)
(客舍其出布如市之廛)凡貨不出於關者舉其貨罰其
人(不出於關謂從私道出辟稅者則没其財而撻其人〇辟音避)凡所達貨
賄者則以節傳出之(商或取貨於民間無璽節者至關關爲之璽節)
(及傳出之其有璽節亦爲之傳傳如今移過所文書○傳張戀反)國凶札則
無關門之征猶幾(鄭司農云凶謂凶年飢荒也札謂疾疫死亡也越人)
(謂死爲札春秋傳曰札瘥夭昏無關門之征者出入關門無租稅猶幾謂無租稅猶苛察)
(不得令姦人出入孟子曰關幾而不征則天下之行旅皆說而願出於其塗〇札側八反)
(瘥才何反苛呼多反又音何)凡四方之賓客敂關則爲之
告(謂朝聘者也敂關猶謁關人也鄭司農說以國語曰周之秩官有之曰敵國賓至關)
(尹以告行理以節逆之○敂音叩爲于僞反)有外內之送令則以
節傳出內之(有送令謂奉貢獻及文書以常事往來環人之職所送迎通賓)
(客來至關則爲之節與傳以通之)
掌節掌守邦節而辨其用以輔王命(邦節者珍圭牙)
(璋穀圭琬圭琰圭也王有命則别其節之用以授使者輔王命者執以行爲信〇别彼列)
(反下同使所吏反下同)守邦國者用玉節守都鄙者用
角節(謂諸侯於其國中公卿六夫王子弟於其采邑有命者亦自有節以輔之玉節)
(之制如王爲之以命數爲小大角用犀角其制未聞)凡邦國之使節山
國用虎節土國用人節澤國用龍節皆金也
以英蕩輔之(使節使卿大夫聘於天子諸侯行道所執之信也土平地也山)
(多虎平地多人澤多龍以金爲節鑄象焉必自以其國所多者於以相别爲信明也今漢)
(有銅虎符杜子春云蕩當爲帑謂以函器盛此節或曰英蕩畫函○蕩如字又吐黨反盛)
(音成)門關用符節貨賄用璽節道路用旌節皆
有期以反節(門關司門司關也貨賄者主通貨賄之官謂司市也道路者主)
(治五涂之官謂鄕遂大夫也凡民遠出至於邦國邦國之民若來入由門者司門爲之節)
(由關者司關爲之節其商則司市爲之節其以徵令及家徙則鄕遂大夫爲之節唯時事)
(而行不出關不用節也變司市言貨賄者璽節主以通貨賄貨賄非必由市或資於民家)
(焉變鄕遂言道路者容公邑及小都大都之吏皆主治五涂亦有民也符節者如今宮中)
(諸官詔符也璽節者今之印章也旌節今使者所擁節是也將送者執此節以送行者皆)
(以道里日時課如今郵行有程矣以防容姦擅有所通也凡節有法式藏於掌節○郵音)
(尤)凡通達於天下者必有節以傳輔之(必有節言)
(遠行無有不得節而出者也輔之以傳者節爲信耳傳說所齎操及所適)無節者
有幾則不達(圜土內之)
遂人掌邦之野(郊外曰野此野謂甸稍縣都)以土地之圖
經田野造縣鄙形體之灋五家爲鄰五鄰爲
里四里爲酇五酇爲鄙五鄙爲縣五縣爲遂
皆有地域溝樹之使各掌其政令刑禁以歲
時稽其人民而授之田野簡其兵器教之稼
穡(經形體皆謂制分界也鄰里酇鄙縣遂猶郊內比閭旅黨州鄕也鄭司農云田野之)
(居其比伍之名與國中異制故五家爲鄰玄謂異其名者示相變耳遂之軍法追胥起徒)
(役如六鄕○酇作管反後同分扶問反又如字下分制同比毗志反下同追如字)凡
治野以下劑致甿以田里安甿以樂昏擾甿
以土宜教甿稼穡以興耡利甿以時器勸甿
以彊予任甿以土均平政(變民言甿異外內也甿猶懵懵無知)
(貌也致猶會也民雖受上田中田下田及會之以下劑爲率謂可任者家二人樂昏勸其)
(昏姻如媒氏會男女也擾順也時器鑄作耒耜錢鎛之屬彊予謂民有餘力復予之田若)
(餘夫然政讀爲征土均掌均平其稅鄭大夫讀耡爲藉杜子春讀耡爲助謂起民人令相)
(佐助○甿音萌耡助鉏二音彊音強政音征懵莫崩反會古外反率音律又音類錢音翦)
(又音踐鎛音博復扶又反)辨其野之土上地中地下地以
頒田里上地夫一廛田百畮萊五十畮餘夫
亦如之中地夫一廛田百畮萊百畮餘夫亦
如之下地夫一廛田百畮萊二百畮餘夫亦
如之(萊謂休不耕者鄭司農云戶計一夫一婦而賦之田其一戸有數口者餘夫亦)
(受此田也廛居也揚子雲有田一廛謂百畮之居也玄謂廛城邑之居孟子所云五畮之)
(宅樹之以桑麻者也六遂之民竒受一廛雖上地猶有萊皆所以饒遠也王莽時城郭中)
(宅不樹者爲不毛出三夫之布○畮音畝萊音來數色主反竒居宜反)凡治野
夫閒有遂遂上有徑十夫有溝溝上有畛百
夫有洫洫上有涂千夫有澮澮上有道萬夫
有川川上有路以達于畿(一夫二鄰之田百夫一酇之田千夫)
(二鄙之田萬夫四縣之田遂溝洫澮皆所以通水於川也遂廣深各二尺溝倍之洫倍溝)
(澮廣二尋深二仞徑畛涂道路皆所以通車徒於國都也徑容牛馬畛容大車涂容乘車)
(一軌道容二軌路容三軌都之野涂與環涂同可也萬夫者方三十三里少半里九而方)
(一同以南畮圖之則遂從溝橫洫從澮橫九澮而川周其外焉去山陵林麓川澤溝瀆城)
(郭宮室涂巷三分之制其餘如此以至于畿則中雖有都鄙遂人盡主其地○畛之忍反)
(或音眞洫況域反澮古外反乘繩證反從子容反下同去起呂反盡津忍反)以歲
時登其夫家之衆寡及其六畜車輦辨其老
幼癈疾與其施舍者以頒職作事以令貢賦
以令師田以起政役(登成也猶定也夫家猶言男女也施讀爲弛職)
(謂民九職也分其農牧衡虞之職使民爲其事也載師職云以物地事授地職互言矣貢)
(九貢也賦九賦也政役出士徒役○施式氏反下施舍同政音征)若起野役
則令各帥其所治之民而至以遂之大旗致
之其不用命者誅之(役謂師田若有功作也遂之大旗熊虎)凡
國祭祀共野牲令野職(共野牲入於抆人以待事也野職薪炭之)
(屬)凡賓客令脩野道而委積(委積於廬宿市)大喪帥
六遂之役而致之掌其政令及葬帥而屬六
綍及窆陳役(致役致於司徒給墓上事及竁也綍舉棺索也葬舉棺者謂載)
(與說時也用綍旁六執之者天子其干人與陳役者主陳列之耳匠師帥監之鄕師以斧)
(涖焉大喪之正棺殯啓朝及引六鄕役之載及窆六遂役之亦即遠相終始也鄭司農云)
(窆謂下棺時遂人主陳役也禮記謂之封春秋謂之塴皆葬下棺也聲相似〇屬音燭綍)
(音弗竁昌絹反穿也本作窆與說始銳反人與音餘朝直遥反封彼驗反或如字塴補鄧)
(反)凡事致野役而師田作野民帥而至掌其
政治禁令(○治直吏反下治訟皆同)
遂師各掌其遂之政令戒禁以時登其夫家
之衆寡六畜車輦辨其施舍與其可任者經
牧其田野辨其可食者周知其數而任之以
徵財征作役事則聽其治訟(施讀亦弛也經牧制田界與井)
(也可食謂今年所當耕者也財征賦稅之事)巡其稼穡而移用其
民以救其時事(移用其民使轉相助救時急事也四時耕耨斂艾芟地之)
(宜晚早不同而有天期地澤風雨之急○艾音刈)凡國祭祀審其誓
戒共其野牲(審亦聽也)入野職野賦于玉府(民所入貨)
(賄以當九職九賦中玉府之用者)賓客則巡其道脩庀其委
積(巡其道脩行治道路也故書庀爲比鄭司農云比讀爲庀庀具也○庀匹爾反下同)
大喪使帥其屬以幄帟先道野役及窆抱磨
共丘籠及蜃車之役(使以幄帟先者大宰也其餘司徒也幄帟先所)
(以爲葬窆之閒先張神坐也道野役帥以至墓也丘籠之役竁復土也其器曰籠蜃車柩)
(路也柩路載柳四輪迫地而行有似於蜃因取名焉行至壙乃說更復載以龍輴蜃禮記)
(或作槫或作輇役謂執綍者鄭司農云抱磨磨下車也玄謂磨者適歷執綍者名也遂人)
(主陳之而遂師以名行校之○磨音歷籠力董反蜃市軫反爲于僞反復土音服或音福)
(說始銳反或吐活反輴勑倫反槫市專反輇市專反適音的)軍旅田獵平
野民掌其禁令比敘其事而賞罰(平謂正其行列部伍)
(也鄭司農云比讀爲庀○比匹爾反行戶剛反)
遂大夫各掌其遂之政令以歲時稽其夫家
之衆寡六畜田野辨其可任者與其可施舍
者以教稼穡以稽功事掌其政令戒禁聽其
治訟(施讀亦爲弛功事九職之事民所以爲功業)令爲邑者歲終
則會政致事(不言其遂之吏而言爲邑者容公邑及卿大夫王子弟之采邑)
(政令戒禁遂大夫亦施焉)正歲簡稼器脩稼政(簡猶閱也稼器耒耜)
(鎡其之屬稼政孟春之月令所云皆脩封疆審端經術善相丘陵阪險原隰土地所宜五)
(穀所殖以教道民必躬親之○術音遂相息亮反道音導)三歲大比則帥
其吏而興甿明其有功者屬其地治者(興甿舉民)
(賢者能者如六鄕之爲也興猶舉也屬猶聚也又因舉吏治有功者而聚勑其餘以職事)
(○比毗志反下同屬音燭)凡爲邑者以四達戒其功事而
誅賞廢興之(四達者治民之事大通者有四夫家衆寡也六畜車輦也稼穡)
(耕耨也旗鼓兵革也)
縣正各掌其縣之政令徵比以頒田里以分
職事掌其治訟趨其稼事而賞罰之(徵徵召也比案)
(比○趨如字又倉苟反又音促)若將用野民師田行役移執
事則帥而至治其政令(移執事移用其民鄭司農云謂轉相佐助)
旣役則稽功會事而誅賞
鄙師各掌其鄙之政令祭祀(祭祀祭禜也○禜音詠)凡
作民則掌其戒令(作民謂起役也)以時數其衆庶而
察其媺惡而誅賞(時四時也○數色主反媺音美)歲終則會
其鄙之政而致事
酇長各掌其酇之政令以時校登其夫家比
其衆寡以治其喪紀祭祀之事(校猶數也)若作其
民而用之則以旗鼓兵革帥而至若歲時簡
器與有司數之(簡器簡稼器也兵器亦存焉有司遂大夫)凡歲時
之戒令皆聽之趨其耕耨稽其女功(聽之受而行之)
(也女功絲枲之事)
里宰掌比其邑之衆寡與其六畜兵器治其
政令(邑猶里也)以歲時合耦于耡以治稼穡趨其
耕耨行其秩敘以待有司之政令而徵斂其
財賦(考工記曰耜廣五寸二耜爲耦此言兩人相助耦而耕也鄭司農云耡讀爲藉)
(杜子春云耡讀爲助謂相佐助也玄謂耡者里宰治處也若今街彈之室於此合耦使相)
(佐助因放而爲名季冬之月令命農師計耦耕事脩耒耜具田器是其歲時與合人耦則)
(牛耦亦可知也秩敘受耦相佐助之次第○街音佳彈如字一音丹)
鄰長掌相糾相受(相糾相舉察)凡邑中之政相贊
(長短使相補助)徙于他邑則從而授之(從猶隨也授猶付也)
旅師掌聚野之耡粟屋粟閒粟(野謂遠郊之外也耡粟民)
(相助作一井之中所出九夫之稅粟也屋粟民有田不耕所罰三夫之稅粟閒粟閒民無)
(職事者所出一夫之征粟○閒音閑)而用之以質劑致民平頒
其興積施其惠散其利而均其政令(而讀爲若聲之)
(誤也若用之謂恤民之艱阨委積於野如遺人於鄕里也以質劑致民案入稅者名會而)
(貸之興積所興之積謂三者之粟也平頒之不得偏頗有多少縣官徵聚物曰興今云軍)
(興是也是粟縣師徵之旅師斂之而用之以賙衣食曰惠以作事業曰利均其政令者皆)
(以國服爲之息○而音若積子賜反)凡用粟春頒而秋斂之(困時)
(施之饒時收之)凡新甿之治皆聽之使無征役以地
之媺惡爲之等(新甿新徙來者也治謂有所求乞也使無征役復之也王)
(制曰自諸侯來徙於家期不從政以地美惡爲之等七人以上授以上地六口授以中地)
(五口以下授以下地與舊民同旅師掌斂地稅而又施惠散利是以屬用新民焉○復音)
(福期音基上時掌反)
稍人掌令丘乘之政令(丘乘四丘爲甸甸讀與惟禹敶之之敶同)
(其訓曰乘由是改云是掌令都鄙脩治井邑丘甸縣都之溝涂云丘甸者舉中言之溝涂)
(之人名井別邑異則民之家數存焉〇乘繩證反注丘乘曰乘丘甸并爲甸甸讀禹敶之)
(敶皆同音)若有會同師田行役之事則以縣師之
灋作其同徒輂輦帥而以至治其政令以聽
於司馬(有軍旅會同田役之戒縣師受法於司馬邦國都鄙稍甸郊里唯司馬所)
(調以其法作其衆庶及馬牛車輦會其車人之卒伍使皆備旗鼓兵器以帥而至是以書)
(令之耳其所調若在家邑小都大都則稍人用縣師所受司馬之法作之帥之以致於司)
(馬也同徒司馬所調之同凡用役者不必一時皆徧以人數調之使勞逸遞焉○輂居錄)
(反調徒弔反下同遞徒禮反又音弟)大喪帥蜃車與其役以至
掌其政令以聽於司徒(蜃車及役遂人共之稍人者野監是以帥)
(而致之旣夕禮曰旣正柩賓出遂匠納車于階閒則天子以至于士柩路皆從遂來)
委人掌斂野之賦斂薪芻凡䟽材木材凡畜
聚之物(野謂遠郊以外也所斂野之賦謂野之園圃山澤之賦也凡䟽材草木有)
(實者也凡畜聚之物瓜瓠葵芋禦冬之具也野之農賦旅師斂之工商嬪婦遂師以入玉)
(府其牧則遂師又以共野牲○賦歛力豔反畜音蓄芋于附反)以稍聚待賓
客以甸聚待羇旅(聚凢畜聚之物也故書羇作竒杜子春云當爲羇〇)
(聚俗𥙿反下同)凡其余聚以待頒賜(余當爲餘聲之誤也餘謂縣都)
(畜聚之物)以式灋共祭祀之薪蒸木材賓客共其
芻薪喪紀共其薪蒸木材軍旅共其委積薪
芻凡䟽材共野委兵器與其野囿財用(式法故事)
(之多少也薪蒸給炊及燎麤者曰薪細者曰蒸木材給張事委積薪芻者委積之薪芻也)
(軍旅又有䟽材以助禾粟野委謂廬宿止之薪芻也其兵器謂守衞陳兵之器也野囿之)
(財用者苑囿藩蘿之材○蘿音羅)凡軍旅之賓客館焉(館舍也必)
(舍此者就牛馬之用)
土均掌平土地之政以均地守以均地事以
均地貢(政讀爲征所平之稅邦國都鄙也地守虞衡之屬地事農圃之職地貢諸)
(侯之九貢○政音征)以和邦國都鄙之政令刑禁與其
施舍禮俗喪紀祭祀皆以地媺惡爲輕重之
灋而行之掌其禁令(施讀爲弛也禮俗邦國都鄙民之所行先王舊)
(禮也君子行禮不求變俗隨其土地厚薄爲之制豐省之節耳禮器曰禮也者合於天時)
(設於地財順於鬼神合於人心理萬物○爲于僞反)
草人掌土化之灋以物地相其宜而爲之種
(土化之法化之使美若汜勝之術也以物地占其形色爲之種黃白宜以種禾之屬○相)
(息亮反種章勇反注除種禾以外竝同氾音泛)凡糞種騂剛用牛赤
緹用羊墳壤用麋渴澤用鹿鹹潟用貆勃壤
用狐埴壚用豕彊㯺用蕡輕爂用犬(凡所以糞種者)
(皆謂煑取汁也赤緹縓色也渴澤故水處也潟鹵也貆貒也勃壤粉解者埴壚黏䟽者彊)
(㯺強堅者輕爂輕脆者故書騂爲挈墳作蚠杜子春挈讀爲騂謂地色赤而土剛強也鄭)
(司農云用牛以牛骨汁漬其種也謂之糞種墳壤多蚠鼠也壤白色蕡麻也玄謂墳壤潤)
(解○糞粉運反緹音低又他奚反或吐弟反墳符粉反麋音眉渴其列反潟音昔貆呼丸)
(反又喜元反埴時力反壚音盧彊其兩反㯺呼覽反蕡扶云反爂孚照反又婦堯反縓七)
(絹反鹵音魯貒他官反解胡買反蚠符粉反)
稻人掌稼下地(以水澤之地種穀也謂之稼者有似嫁女相生)以瀦
畜水以防止水以溝蕩水以遂均水以列舍
水以澮寫水以涉揚其芟作田(鄭司農云豬防以春秋傳)
(曰町原防規偃豬以列舍水列者非一道以去水也以涉揚其芟以其水寫故得行其田)
(中舉其芟鉤也杜子春讀蕩爲和蕩謂以溝行水也玄謂偃豬者畜流水之陂也防豬旁)
(隄也遂田首受水小溝也列田之畦㽟也澮田尾去水大溝作猶治也開遂舍水於列中)
(因涉之揚去前年所芟之草而治田種稻○畜勑六反蕩如字又吐黨反列禄計反澮古)
(外反寫如字又殤故反芟所銜反町徒頂反去起呂反畦音圭又下圭反㽟音劣)凡
稼澤夏以水殄草而芟荑之(殄病也絕也鄭司農說芟夷以)
(春秋傳曰芟夷蕰崇之今時謂禾下麥爲夷下麥言芟刈其禾於下種麥也玄謂將以澤)
(地爲稼者必於夏六月之時大雨時行以水病絕草之後生者至秋水涸芟之明年乃稼)
(○荑音夷蕰紆粉反)澤草所生種之芒種(鄭司農云澤草之所生其)
(地可種芒種芒種稻麥也○芒種章勇反)旱暵共其雩斂(稻人共雩斂稻)
(急水者也鄭司農云雩事所發斂○暵呼但反斂力驗反)喪紀共其葦事
(葦以闉壙禦濕之物○闉音因)
土訓掌道地圖以詔地事(道說也說地圖九州形勢山川所宜)
(告王以施其事也若云荆揚地宜稻幽并地宜麻)道地慝以辨地物
而原其生以詔地求(地慝若障蠱然也辨其物者别其所有所無原)
(其生生有時也以此二者告王之求也地所無及物未生則不求也鄭司農云地慝地所)
(生惡物害人者若虺蝮之屬○慝他得反)王巡守則夾王車(巡狩行視)
(所守也天子以四海爲守)
誦訓掌道方志以詔觀事(說四方所識久遠之事以告王觀博)
(古所識若魯有大庭氏之庫殽之二陵)掌道方慝以詔辟忌以
知地俗(方慝四方言語所惡也不辟其忌則其方以爲苟於言語也知地俗博事)
(也鄭司農云以詔辟忌不違其俗也曲禮曰君子行禮不求變俗○辟音避惡烏路反)
王巡守則夾王車
山虞掌山林之政令物爲之厲而爲之守禁
(物爲之厲每物有蕃界也爲之守禁爲守者設禁令也守者謂其地之民占伐林木者也)
(鄭司農云厲遮列守之○爲守于僞反下同)仲冬斬陽木仲夏斬
隂木(鄭司農云陽木春夏生者隂木秋冬生者若松栢之屬玄謂陽木生山南者隂)
(木生山北者冬斬陽夏斬隂堅濡調○濡如兖反又音柔)凡服耜斬季材
以時入之(季猶稺也服與耜宜用稺材尙柔刃也服牝服車之材○刃以愼反)
令萬民時斬材有期日(時斬材斬材之時也有期日入出有日數)
(爲久盡物)凡邦工入山林而掄材不禁(掄猶擇也不禁者山)
(林國之有不拘日也)春秋之斬木不入禁(非冬夏之時不得入所禁)
(之中斬木也斬四野之木可)凡竊木者有刑罰(竊盜也)若祭
山林則爲主而脩除且蹕(爲主主辨護之也脩除治道路場壇)
若大田獵則萊山田之野及弊田植虞旗于
中致禽而珥焉(萊除其草萊也弊田田者止也植猶樹也田止樹旗令獲)
(者皆致其禽而校其耳以知獲數也山虞有旗以其主山得畫熊虎其仞數則短也鄭司)
(農云珥者取禽左耳以效功也大司馬職曰獲者取左耳〇植時力反又音值珥如志反)
林衡掌巡林麓之禁令而平其守(平其守者平其地之)
(民守林麓之部分○麓音鹿分扶問反)以時計林麓而賞罰之
(計林麓者計其守之功也林麓蕃茂民不盜竊則有賞不則罰之○蕃扶袁反)若斬
木材則受灋于山虞而掌其政令(法萬民入出時日之)
(期)
川衡掌巡川澤之禁令而平其守以時舍其
守犯禁者執而誅罰之(舍其守者時案視守者於其舍申戒之)
祭祀賓客共川奠(川奠籩豆之實魚鱐蜃蛤之屬○奠音電鱐所留反)
澤虞掌國澤之政令爲之厲禁使其地之人
守其財物以時入之于玉府頒其餘于萬民
(其地之人占取澤物者因以部分使守之以時入之于玉府謂皮角珠貝也入之以當邦)
(賦然後得取其餘以自爲也入出亦有時日之期○當丁浪反後同爲于僞反)凡祭
祀賓客共澤物之奠(澤物之奠亦籩豆之實芹茆蔆芡之屬○芹音)
(勤茆音卯)喪紀共其葦蒲之事(葦以闉壙蒲以爲席)若大田
獵則萊澤野及弊田植虞旌以屬禽(屬禽猶致禽而)
(珥焉澤虞有旌以其主澤澤鳥所集故得注析羽)
迹人掌邦田之地政爲之厲禁而守之(田之地若)
(今苑也)凡田獵者受令焉(令謂時與處也)禁麛卵者與
其毒矢射者(爲其夭物且害心多也麛麋鹿子○麛音迷)
卝人掌金玉錫石之地而爲之厲禁以守之
(錫鈏也○卝革猛反鈏以忍反又常忍反)若以時取之則物其地
圖而授之(物地占其形色知鹹淡也授之教取者之處○淡直覽反)巡其
禁令(行其禁明其令)
角人掌以時徵齒角凡骨物於山澤之農以
當邦賦之政令(山澤出齒角骨物大者犀象其小者麋鹿)以度量
受之以共財用(骨入漆浣者受之以量其餘以度度所中○浣戶翫反度)
(度上如字下待洛反)
羽人掌以時徵羽翮之政于山澤之農以當
邦賦之政令(翮羽本○翮戶革反)凡受羽十羽爲審百
羽爲摶十摶爲縳(審摶縳羽數束名也爾雅曰一羽謂之箴十羽謂之)
(縳百羽謂之緷其名音相近一羽則有名蓋失之矣○摶除轉反又徒端反縳古本反又)
(除轉反箴之林反繟古夲反又音渾)
掌葛掌以時徵絺綌之材于山農凡葛征徵
草貢之材于澤農以當邦賦之政令(草貢出澤䔛紵)
(之屬可緝績者○䔛苦迥反緝七入反)以權度受之(以知輕重長短也故)
(書受或爲授杜子春云當爲受)
掌染草掌以春秋斂染草之物(染草茅蒐橐蘆豕首紫茢)
(之屬○茅如字又音妺蒐所留反茅蒐蒨也橐音託茢音列)以權量受之
以待時而頒之(權量以知輕重多少時染夏之時○染如琰反)
掌炭掌灰物炭物之徵令以時入之(灰炭皆山澤之)
(農所出也灰給澣練炭之所共多)以權量受之以共邦之用
凡炭灰之事
掌荼掌以時聚荼以共喪事(共喪事者以著物也旣夕禮曰)
(茵著用荼)徵野䟽材之物以待邦事凡畜聚之物
(荼茅莠䟽材之類也因使掌焉徵者徵於山澤入於委人○畜勑六反莠音秀又音酉)
掌蜃掌斂互物蜃物以共闉壙之蜃(互物蚌蛤之屬)
(闉猶塞也將井椁先塞下以蜃禦濕也鄭司農說以春秋傳曰始用蜃炭言僭天子也○)
(互戸故反蚌蒲項反)祭祀共蜃器之蜃(飾祭器之屬也鬯人職曰凡四)
(方山川用蜃器春秋定十四年秋天王使石尙來歸脤脤之器以蜃飾因名焉鄭司農云)
(蜃可以白器令色白○器如字劉薄霸反)共白盛之蜃(盛猶成也謂飾牆使)
(白之蜃也今東萊用蛤謂之义灰云)
囿人掌囿遊之獸禁(囿遊囿之離宮小苑觀處也養獸以宴樂視之)
(禁者其蕃衞也鄭司農云囿游之獸游牧之獸○觀古亂反)牧百獸(備養衆物)
(也今掖庭有鳥獸自熊虎孔雀至於狐狸鳧鶴備焉)祭祀喪紀賓客共
其生獸死獸之物
場人掌國之場圃而樹之果蓏珍異之物以
時斂而藏之(果棗李之屬蓏瓜瓠之屬珍異蒲桃枇杷之屬)凡祭祀
賓客共其果蓏享亦如之(享納牲○享許丈反劉凡享皆音向)
(後放此)
廩人掌九穀之數以待國之匪頒賙賜稍食
(匪讀爲分分頒謂委人之職諸委積也賙賜謂王所賜予給好用之式也稍食禄廩○匪)
(音分亦如字頒音班食音嗣好呼報反)以歲之上下數邦用以
知足否以詔穀用以治年之凶豐(數猶計也○上時掌)
(反數色主反)凡萬民之食食者人四鬴上也人三
鬴中也人二鬴下也(此皆謂一月食米也六斗四升曰鬴)若食
不能人二鬴則令邦移民就穀詔王殺邦用
(就穀就都鄙之有者殺猶減也○殺所界反)凡邦有會同師役之
事則治其糧與其食(行道曰糧謂糒也止居曰食謂米也○糒音備)
大祭祀則共其接盛(接讀爲壹扱再祭之扱扱以受舂人舂之大祭)
(祀之穀藉田之收藏於神倉者也不以給小用〇接初洽反又初輒反)
舍人掌平宫中之政分其財守以灋掌其出
入(政謂用穀之政也分其財守者計其用穀之數分送宮正內宰使守而頒之也而行)
(出於廩人其有空缺則計之還入)凡祭祀共簠簋實之陳之
(方曰簠圓曰簋盛黍稷稻梁器○簠音甫或音蒲又方于反)賓客亦如之
共其禮車米筥米芻禾(禮致饔餼之禮○筥姜呂反又音呂)喪
紀共飯米熬穀(飯所以實口不忍虚也君用粱大夫用稷士用稻皆四升)
(實者唯盈熬穀者錯于棺旁所以惑蚍蜉也喪大記曰熬君四種八筐大夫三種六筐士)
(二種四筐加魚腊焉○飯扶晩反熬五羔反錯七故反蚍鼻夷反蜉音孚種章勇反)以
歲時縣穜稑之種以共王后之春獻種(縣之者欲)
(其風氣燥達也鄭司農云春王當耕于藉則后獻其種也后獻其種見內宰職○縣音玄)
(下同穜直龍反稑音六見賢遍反)掌米粟之出入辨其物(九穀)
(六米别爲書)歲終則會計其政(政用穀之多少)
倉人掌粟入之藏(九穀盡藏焉以粟爲主)辨九穀之物
以待邦用若穀不足則止餘灋用有餘則藏
之以待凶而頒之(止猶殺也殺餘法用謂道路之委積所以豐優賓客)
(之屬)凡國之大事共道路之穀積食飲之具(大事)
(謂喪戎)
司禄(闕)
司稼掌巡邦野之稼而辨穜稑之種周知其
名與其所宜地以爲灋而縣于邑閭(周猶徧也徧知)
(種所宜之地縣以示民後年種穀用爲法也○種章勇反)巡野觀稼以年
之上下出斂灋(斂法者豐年從正凶荒則損若今十傷二三實除減半○)
(斂力驗反)掌均萬民之食而賙其急而平其興(均謂)
(度其多少賙廩其艱阨興所徵賦○度待洛反)
舂人掌共米物(米物言非一米)祭祀共其齍盛之米
(齍盛謂黍稷稻粱之屬可盛以爲簠簋實○齍音資)賓客共其牢禮之
米(謂可以實筐筥)凡饗食共其食米(饗有食米則饗禮兼燕與食○)
(饗食音嗣)掌凡米事
&KR1066;人掌凡祭祀共盛(炊而共之○&KR1066;昌志反)共王及后
之六食(六食六穀之飯)凡賓客共其簠簋之實(謂致飱饔)
(○飱音孫)饗食亦如之
犒人掌共外內朝穴食者之食(外朝司宼斷獄弊訟之朝)
(也今司徒府中有百官朝會之殿云天子與丞相舊决大事焉是外朝之存者與內朝路)
(門外之朝也穴食者謂留治文書若今尙書之屬諸直上者○犒苦報反穴音氄之食音)
(嗣斷丁亂反弊必世反)若饗耆老孤子士庶子共其食
(士庶子卿大夫士之子弟宿衞王宮者)掌豢祭祀之犬(養犬豕曰豢不)
(於&KR1066;人言者共至尊雖其潘灡戔餘不可褻也○豢音患又芳袁反灡魯旦反戔音殘)
周禮卷第四
