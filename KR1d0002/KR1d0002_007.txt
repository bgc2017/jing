周禮卷第七
夏官司馬第四鄭氏註
惟王建國辨方正位體國經野設官分職以
爲民極乃立夏官司馬使帥其屬而掌邦政
以佐王平邦國(政正也所以正不正者也孝經說曰政者正也正德名以)
(行道)政官之屬大司馬卿一人小司馬中大夫
二人軍司馬下大夫四人輿司馬上士八人
行司馬中士十有六人旅下士三十有二人
府六人史十有六人胥三十有二人徒三百
有二十人(輿衆也行謂軍行列晉作六軍而有三行取名於此)凡制軍
萬有二千五百人爲軍王六軍大國三軍次
國二軍小國一軍軍將皆命卿二千有五百
人爲師師帥皆中大夫五百人爲旅旅帥皆
下大夫百人爲卒卒長皆上士二十五人爲
兩兩司馬皆中士五人爲伍伍皆有長(軍師旅卒)
(兩伍皆衆名也伍一比兩一閭卒一族旅一黨師一州軍一鄕家所出一人將帥長司馬)
(者其師吏也言軍將皆命卿則凡軍帥不特置選於六官六鄕之吏自鄕以下德任者使)
(兼官焉鄭司農云王六軍大國三軍次國二軍小國一軍故春秋傳有大國次國小國又)
(曰成國不過半天子之軍周爲六軍諸侯之大者三軍可也詩大雅常武曰赫赫明明王)
(命卿士南仲大祖大師皇父整我六師以脩我戎旣儆旣戒惠此南國大雅文王曰周王)
(于邁六師及之此周爲六軍之見于經也春秋傳曰王使虢公命曲沃伯以一軍爲晉侯)
(此小國一軍之見千傳也百人爲卒二十五人爲兩故春秋傳曰廣有一卒卒偏之兩○)
(將子匠反凡軍將將帥之類放此帥所類反下皆同卒子忽反後皆同長丁丈反卷內不)
(出者放此比毗志反大祖音泰下大師大僕同儆京領反廣光浪反)一軍則二
府六史胥十人徒百人
司勲上士二人下士四人府二人史四人胥
二人徒二十人(故書勲作勛鄭司農云勛讀爲勲勲功也此官主功賞故)
(曰掌六鄕賞地之法以等其功○勛香云反又音訓)
馬質中士二人府一人史二人賈四人徒八
人(質平也主買馬平其大小之賈直○賈音嫁注及下同)
量人下士二人府一人史四人徒八人(量猶度也)
(謂以丈尺度地○量音亮或音良下同度待洛反下同)
小子下士二人史一人徒八人(小子主祭祀之小事)
羊人下士二人史一人賈二人徒八人
司爟下士二人徒六人(故書爟爲燋杜子春云燋當爲爟書亦或)
(爲爟爟爲私火玄謂爟讀如予若觀火之觀今燕俗名湯熱爲觀則爟火謂熱火與〇爟)
(古喚反燋哉約反又音灼觀古喚反下同與音餘)
掌固上士二人下士八人府二人史四人胥
四人徒四十人(固國所依阻者也國曰固野曰險易曰王公設險以守其)
(國)
司險中士二人下士四人史二人徒四十人
掌疆中士八人史四人胥十有六人徒百有
六十人(疆界也)
候人上士六人下士十有二人史六人徒百
有二十人(候候迎賓客之來者)
環人下士六人史二人徒十有二人(環猶郤也以勇)
(力卻敵〇環戸關反又戸串反)
挈壷氏下士六人史二人徒十有二人(挈讀如絜)
(髮之絜壷盛水器也世主挈壷水以爲漏○挈苦結反一音結又戶結反)
射人下大夫二人上士四人下士八人府二
人史四人胥二人徒二十人
服不氏下士一人徒四人(服不服不服之獸者)
射鳥氏下士一人徒四人(○射食亦反)
羅氏下士一人徒八人(能以羅罔搏鳥者郊特牲曰大羅氏天子)
(之掌鳥獸者)
掌畜下士二人史二人胥二人徒二十人(畜謂)
(斂而養之○畜許六反又許又反)
司士下大夫二人中士六人下士十有二人
府二人史四人胥四人徒四十人
諸子下大夫二人中士四人府二人史二人
胥二人徒二十人(諸子主公卿大夫士之子者或曰庶子)
司右上士二人下士四人府四人史四人胥
八人徒八十人(右謂有勇力之士充王車右)
虎賁氏下大夫二人中士十有二人府二人
史八人胥八十人虎士八百人(不言徒曰虎士則虎士徒)
(之選有勇力者○賁音奔下同)
旅賁氏中士二人下士十有六人史二人徒
八人
節服氏下士八人徒四人(世爲王節所衣服○爲于僞反)
方相氏狂夫四人(方相猶言放想可畏怖之貌○放方丈反)
大僕下大夫二人小臣上士四人
祭僕中士六人
御僕下士十有二人府二人史四人胥二人
徒二十人(僕侍御於尊者之名大僕其長也)
隷僕下士二人府一人史二人胥四人徒四
十人(此吏而曰隷以其事褻)
弁師下士二人工四人史二人徒四人(弁者古冠)
(之大稱委貌緇布曰冠○弁皮彦反稱尺證反)
司甲下大夫二人中士八人府四人史八人
胥八人徒八十人(甲今之鎧也司甲兵戈盾官之長○鎧苦愛反盾常)
(允反)
司兵中士四人府二人史四人胥二人徒二
十人
司戈盾下士二人府一人史二人徒四人(戈今)
(時句孑戟○句古侯反)
司弓矢下大夫二人中士八人府四人史八
人胥八人徒八十人(司弓矢弓弩矢箙官之長○箙音服)
繕人上士二人下士四人府一人史二人胥
二人徒二十人(繕之言勁也善也)
槀人中士四人府二人史四人胥二人徒二
十人(鄭司農云槀讀爲芻槀之槀箭幹謂之槀此官主弓弩箭矢故謂之槀人○稾)
(古老反幹如字又古旱反)
戎右中大夫二人上士二人(右者參乘此充戎路之右田獵)
(亦爲之右焉○乘繩證反)
齊右下大夫二人(充玉路金路之右○齊側皆反下同)
道右上士二人(充象路之右)
大馭中大夫二人(馭之最尊○馭音御)
戎僕中大夫二人(馭言僕者此亦侍御於車)
齊僕下大夫二人(古者王將朝覲會同必齊所以敬宗廟及神明也)
道僕上士十有二人(王朝朝莫夕主御王以與諸臣行先王之道○)
(朝朝上如字下直遥反莫音暮)
田僕上士十有二人
馭夫中士二十人下士四十人
校人中大夫二人上士四人下士十有六人
府四人史八人胥八人徒八十人(校之爲言校也主馬)
(者必仍校視之校人馬官之長〇校戶教反)
趣馬下士皂一人徒四人(趣馬趣養馬者也鄭司農說以詩曰)
(蹶維趣馬〇趣七口反又淸須反皂才早反趣養淸須反又七口反七句反蹶居衞反)
巫馬下士二人醫四人府一人史二人賈二
人徒二十人(巫馬知馬祖先牧馬社馬步之神者馬疾若有犯焉則知之是)
(以使與醫同職)
牧師下士四人胥四人徒四十人(主牧放馬而養之)
廋人下士閑二人史二人徒二十人(廋之言數○廋)
(所求反數色主反)
圉師乘一人徒二人圉人良馬匹二人駑馬
麗一人(養馬曰圉四馬爲乘良善也麗耦也○圉魚呂反乘繩證反)
職方氏中大夫四人下大夫八人中士十有
六人府四人史十有六人胥十有六人徒百
有六十人(職主也主四方之職貢者職方氏主四方官之長)
土方氏上士五人下士十人府二人史五人
胥五人徒五十人(土方氏主四方邦國之土地)
懷方氏中士八人府四人史四人胥四人徒
四十人(懷來也主來四方之民及其物)
合方氏中士八人府四人史四人胥四人徒
四十人(合方氏主合同四方之事)
訓方氏中士四人府四人史四人胥四人徒
四十人(訓道也主教道四方之民)
形方氏中士四人府四人史四人胥四人徒
四十人(形方氏主制四方邦國之形體)
山師中士二人下士四人府二人史四人胥
四人徒四十人
川師中士二人下士四人府二人史四人胥
四人徒四十人
邍師中士四人下士八人府四人史八人胥
八人徒八十人(邍地之廣平者〇邍音原)
匡人中士四人史四人徒八人(匡正也主正諸侯以法則)
撢人中士四人史四人徒八人(撢人主撢序王意以語天)
(下〇撢他南反與探同語魚據反)
都司馬每都上士二人中士四人下士八人
府二人史八人胥八人徒八十人(都王子弟所封及三)
(公采地也司馬主其軍賦)
家司馬各使其臣以正於公司馬(家卿大夫采地正猶)
(聽也公司馬國司馬也卿大夫之采地王不特置司馬各自使其家臣爲司馬主其地之)
(軍賦往聽政於王之司馬王之司馬其以王命來有事則曰國司馬)
大司馬之職掌建邦國之九灋以佐王平邦
國(平成也正也)制畿封國以正邦國(封謂立封於疆爲界)設
儀辨位以等邦國(儀謂諸侯及諸臣之儀辨别也别尊卑之位)進
賢興功以作邦國(興猶舉也作起也起其勸善樂業之心使不惰廢)
建牧立監以維邦國(牧州牧也監監一國謂君也維猶聮結也○監)
(一古銜反)制軍詰禁以糾邦國(詰猶窮治也糾猶正也○詰去吉反)
施貢分職以任邦國(職謂賦稅也任猶事也事以其力之所堪)簡
稽鄕民以用邦國(簡謂比數之稽猶計也○鄕許亮反)均守平
則以安邦國(諸侯有土地者均之尊者守大卑者守小則法也)比小
事大以和邦國(比猶親使大國親小國小國事大國相合和也易比象曰)
(先王以建萬國親諸侯○比毗志反)以九伐之灋正邦國(諸侯有違)
(王命則出兵以征伐之所以正之也諸侯之于國如樹木之有根夲是以言伐云)馮
弱犯寡則眚之(馮猶乘陵也言不字小而侵侮之眚猶人眚瘦也王霸記)
(曰四面削其地○馮皮冰反眚所景反瘦所又反)賊賢害民則伐之
(春秋傳曰粗者曰侵精者曰伐又曰有鍾鼓曰伐則伐者兵入其竟鳴鍾鼓以往所以聲)
(其罪)暴內陵外則壇之(內謂其國外謂諸侯壇讀如同墠之墠王霸記)
(曰置之空墠之地鄭司農云壇讀從憚之以威之憚書亦或爲墠玄謂置之空墠以出其)
(君更立其次賢者○壇音善)野荒民散則削之(荒蕪也田不治民不)
(附削其地明其不能有)負固不服則侵之(負猶恃也固險可依以固)
(者也不服不事大也侵之者兵加其竟而巳用兵淺者詩曰密人不恭敢距大邦)賊
殺其親則正之(正之者執而治其罪王霸記曰正殺之也春秋僖二十八)
(年冬晉人執衞侯歸之于京師坐殺其弟叔武)放弑其君則殘之(放逐)
(也殘殺也王霸記曰殘滅其爲惡)犯令陵政則杜之(令猶命也王霸)
(記曰犯令者違命也陵政者輕政法不循也杜之者杜塞使不得與鄰國交通)外內
亂鳥獸行則滅之(王霸記曰悖人倫外內無以異于禽獸不可親百姓)
(則誅滅去之也曲禮曰夫唯禽獸無禮故父子聚麀〇行下孟反悖必內反去起呂反)
正月之吉始和布政于邦國都鄙乃縣政象
之灋于象魏使萬民觀政象挾日而斂之(以正)
(月朔日布王政於天下至正歲又縣政法之書挾日十日也〇縣音玄挾子協反)乃
以九畿之籍施邦國之政職方千里曰國畿
其外方五百里曰侯畿又其外方五百里曰
甸畿又其外方五百里曰男畿又其外方五
百里曰采畿又其外方五百里曰衞畿又其
外方五百里曰蠻畿又其外方五百里曰夷
畿又其外方五百里曰鎮畿又其外方五百
里曰蕃畿(畿猶限也自王城以外五千里爲界有分限者九籍其禮差之書也)
(政職所共王政之職謂賦稅也故書畿爲近鄭司農云近當言畿春秋傳曰天子一畿列)
(國一同詩殷頌曰邦畿千里維民所止○共音恭凡供字皆作共後放此)凡令賦
以地與民制之上地食者參之二其民可用
者家三人中地食者半其民可用者二家五
人下地食者參之一其民可用者家二人(賦給)
(軍用者也令邦國之賦亦以地之美惡民之衆寡爲制如六遂矣鄭司農云上地謂肥美)
(田也食者參之二假令一家有三頃歲種二頃休其一頃下地食者參之一田薄惡者所)
(休多○令平聲)中春教振旅司馬以旗致民平列陳
如戰之陳(以旗者立旗期民於其下也兵者守國之備孔子曰以不教民戰是)
(謂棄之兵者凶事不可空設因蒐狩而習之凡師出曰治兵入曰振旅皆習戰也四時各)
(教民以其一焉春習振旅兵入收衆專於農平猶正也○中音仲下放此陳直覲反下皆)
(同餘以意求之)辨鼓鐸鐲鐃之用王執路鼓諸侯執
賁鼓軍將執晉鼓師帥執提旅帥執鼙卒長
執鐃兩司馬執鐸公司馬執鐲(鼓人職曰以路鼓鼓鬼享)
(以賁鼓鼓軍事以晉鼓鼓金奏以金鐃止鼓以金鐸通鼓以金鐲節鼓鄭司農云辨鼓鐸)
(鐲鐃之用謂鉦鐸之屬鐲讀如濁其源之濁鐃讀如讙嘵之嘵提讀如攝提之提謂馬上)
(鼓有曲木提持鼓立馬髦上者故謂之提杜子春云公司馬謂五人爲伍伍之司馬也玄)
(謂王不執賁鼓尙之於諸侯也伍長謂之公司馬者雖卑同其號○辨如字又方免反鐲)
(直角反鐃女交反賁扶云反鼙薄兮反讙火官反)以教坐作進退疾
徐䟽數之節(習戰法○數音朔)遂以蒐田有司表貉
誓民鼓遂圍禁火弊獻禽以祭社(春田爲蒐有司大司)
(徒也掌大田役治徒庶之政令表貉立表而貉祭也誓民誓以犯田法之罰也誓曰無干)
(車無自後射立旌遂圍禁旌弊爭禽而不審者罰以假馬禁者虞衡守禽之厲禁也旣誓)
(令鼓而圍之遂蒐田火弊火止也春田主用火因焚萊除陳草皆殺而火止獻猶致也屬)
(也田止虞人植旌衆皆獻其所獲禽焉詩云言私其豵獻肩于公春田主祭社者土方施)
(生也鄭司農云貉讀爲禡禡謂師祭也書亦或爲禡○貉莫駕反弊婢世反射食亦反施)
(式豉反)中夏教茇舍如振旅之陳羣吏撰車徒
讀書契辨號名之用帥以門名縣鄙各以其
名家以號名鄕以州名野以邑名百官各象
其事以辨軍之夜事其他皆如振旅(茇讀如萊沛之)
(沛茇舍草止之也軍有草止之法撰讀曰算算車徒謂數擇之也讀書契以簿書校錄軍)
(實之凡要號名者徽識所以相别也鄕遂之屬謂之名家之屬謂之號百官之屬謂之事)
(在國以表朝位在軍又象其制而爲之被之以備死事帥謂軍將及師帥旅帥至伍長也)
(以門名者所被徽識如其在門所樹者也凡此言以也象也皆謂其制同耳軍將皆命卿)
(古者軍將蓋爲營治於國門魯有東門襄仲宋有桐門右師皆上卿爲軍將者也縣鄙謂)
(縣正鄙師至鄰長也家謂食采地者之臣也鄕以州名亦謂州長至比長也野謂公邑大)
(夫百官以其職從王者此六者皆書其官與名氏焉門則襄仲右師明矣鄕則南鄕甀東)
(鄕爲人是也其他象此云某某之名某某之號某某之事而巳未盡聞也鄕遂大夫文錯)
(不見以其素信于民不爲軍將或爲諸帥是以闕焉夜事戒夜守之事草止者愼於夜於)
(是主别其部職○茇蒲末反撰息轉反又仕轉反又音算沛步未反一音貝又普貝反數)
(色主反簿步古反後放此識音志一音試甀直僞反)遂以苗田如蒐之
灋車弊獻禽以享礿(夏田爲苗擇取不孕任者若治苗去不秀實者)
(云車弊驅獸之車止也夏田主用車示所取物希皆殺而車止王制曰天子殺則下大綏)
(諸侯殺則下小綏大夫殺則止佐車佐車止則百姓田獵礿宗廟之夏祭也冬夏田主于)
(祭宗廟者隂陽始起象神之在內○礿餘若反綏而誰反)中秋教治兵如
振旅之陳辨旗物之用王載大常諸侯載旂
軍吏載旗師都載旜鄕遂載物郊野載旐百
官載旟各書其事與其號焉其他皆如振旅
(軍吏諸軍帥也師都遂大夫也鄕遂鄕大夫也或載旜或載物衆屬軍吏無所將也郊謂)
(鄕遂之州長縣正以下也野謂公邑大夫載旐者以其將羡卒也百官卿大夫也載旟者)
(以其屬衞王也凡旌旗有軍衆者畫異物無者帛而巳書當爲畫事也號也皆畫以雲氣)
(○書音畫)遂以獮田如蒐田之灋羅弊致禽以祀
祊(秋田爲獮獮殺也羅弊罔止也秋田主用罔中殺者多也皆殺而罔止祊當爲方聲)
(之誤也秋田主祭四方報成萬物詩曰以社以方○獮息淺反祊音方)中冬教
大閱(春辨鼓鐸夏辨號名秋辨旗物至冬大閱簡軍實凡頒旗物以出軍之旗則如)
(秋以尊卑之常則如冬司常佐司馬時也大閱備軍禮而旌旗不如出軍之時空辟實○)
(閱音悅辟音避)前期羣吏戒衆庶脩戰灋(羣吏鄕師以下)虞
人萊所田之野爲表百步則一爲三表又五
十步爲一表田之日司馬建旗于後表之中
羣吏以旗物鼓鐸鐲鐃各帥其民而致質明
弊旗誅後至者乃陳車徒如戰之陳皆坐(鄭司)
(農云虞人萊所田之野芟除其草萊今車得驅馳詩曰田卒汚萊玄謂萊芟除可陳之處)
(後表之中五十步表之中央表所以識正行列也四表積二百五十步左右之廣當容三)
(軍步數未聞致致之司馬質正也弊什也皆坐當聽誓○芟所銜反)羣吏聽誓
于陳前斬牲以左右徇陳曰不用命者斬之
(羣吏諸軍帥也陳前南面鄕表也月令季秋天子教于田獵以習五戎司徒搢扑北面以)
(誓之此大閱禮實正歲之中冬而說季秋之政於周爲中冬爲月令者失之矣斬牲者小)
(子也凡誓之大略甘誓湯誓之屬是也○扑普卜反)中軍以鼙令鼓鼓
人皆三鼓司馬振鐸羣吏作旗車徒皆作鼓
行鳴鐲車徒皆行及表乃止三鼓摝鐸羣吏
弊旗車徒皆坐(中軍中軍之將也天子六軍三三而居一偏羣吏旣聽誓)
(各復其部曲中軍之將令鼓鼓以作其士衆之氣也鼓人者中軍之將師帥旅帥也司馬)
(兩司馬也振鐸以作衆作起也旣起鼓人擊鼓以行之伍長嗚鐲以節之伍長一曰公司)
(馬及表自後表前至第二表也三鼓者鼓人也鄭司農云摝讀如弄玄謂如涿鹿之鹿掩)
(上振之爲摝摝者止行息氣也司馬法曰鼓聲不過閶鼙聲不過闒鐸聲不過琅○摝音)
(鹿閶吐剛反闒吐獵反又湯荅反)又三鼓振鐸作旗車徒皆
作鼓進鳴鐲車驟徒趨及表乃止坐作如初
(趨者赴敵尙疾之漸也春秋傳曰先人有奪人之心及表自第二前至第三○驟仕救反)
(又才遘反)乃鼓車馳徒走及表乃止(及表自第三前至前表)
鼓戒三闋車三發徒三刺(鼓戒戒攻敵鼓壹闋車壹轉徒壹刺)
(三而止象服敵〇闋苦穴反)乃鼓退鳴鐃且郤及表乃止
坐作如初(鐃所以止鼓軍退卒長鳴鐃以和衆鼓人爲止之也退自前表至後)
(表鼓鐸則同習戰之禮出入一也異者廢鐲而鳴鐃〇和胡卧反爲于僞反)遂以
狩田以旌爲左右和之門羣吏各帥其車徒
以敘和出左右陳車徒有司平之旗居卒閒
以分地前後有屯百步有司巡其前後險野
人爲主易野車爲主(冬田爲狩言守取之無所擇也軍門曰和今謂)
(之壘門立兩旌以爲之敘和出用次第出和門也左右或出而左或出而右有司平之鄕)
(師居門正其出入之行列也旗軍吏所載分地調其部曲䟽數前後有屯百步車徒異羣)
(相去之數也車徒畢出和門鄕師又巡其行陳鄭司農云險野人爲主人居前易野車爲)
(主車居前○分扶問反又如字易以豉反)旣陳乃設驅逆之車有
司表貉于陳前(驅驅出禽獸使趨田者也逆逆要不得令走設此車者田)
(僕也○驅起具反又如字要於遥反)中軍以鼙令鼓鼓人皆三
鼓羣司馬振鐸車徒皆作遂鼓行徒銜枚而
進大獸公之小禽私之獲者取左耳(羣司馬謂兩司)
(馬也枚如箸銜之有繣結項中軍法止語爲相疑惑也進行也鄭司農云大獸公之輸之)
(於公小禽私之以自卑也詩云言私其豵獻肩于公一歲爲豵二歲爲豝三歲爲特四歲)
(爲肩五歲爲愼此明其獻大者於公自取其小者玄謂愼讀爲麎爾雅曰豕生三曰豵豕)
(牝曰豝麋牡曰麎獲得也得禽獸者取左耳當以計功〇箸直慮反繣戶卦反又胡麥反)
(麎音辰麋牝也)及所弊鼓皆駴車徒皆譟(鄭司農云及所弊至)
(所弊之處玄謂至所弊之處田所當於止也天子諸侯蒐狩有常至其常處吏士鼓譟象)
(攻敵剋勝而喜也疾雷擊鼓曰駴譟讙也書曰前師乃鼓䵾譟亦謂喜也○駴胡楷反譟)
(素報反䵾音符又芳甫反)徒乃弊致禽饁獸于郊入獻禽
以享烝(徒乃弊徒止也冬田主用衆物多衆得取也致禽饁獸于郊聚所獲禽因)
(以祭四方神於郊月令季秋天子旣田命主祠祭禽四方是也入又以禽祭宗廟○饁于)
(輒反)及師大合軍以行禁令以救無辜伐有罪
(師所謂王巡守若會同司馬起師合軍以從所以威天下行其政也不言大者未有敵不)
(尙武○從才用反下同)若大師則掌其戒令涖大卜帥
執事涖釁主及軍器(大師王出征伐也涖臨也臨大卜卜出兵吉凶)
(也司馬法曰上卜下謀是謂參之主謂遷廟之主及社主在軍者也軍器鼓鐸之屬凡師)
(卽受甲迎主于廟及社主祝奉以從殺牲以血塗主及軍器皆神之)及致建大
常比軍衆誅後至者(比或作庀鄭司農云致謂聚衆也庀具也玄謂)
(致鄕師致民於司馬比校次之也○比必履反或毗志反)及戰巡陳眡事
而賞罰(事謂戰功也○眡音視)若師有功則左執律右
秉鉞以先愷樂獻于社(功勝也律所以聽軍聲鉞所以爲將威也)
(先猶道也兵樂曰愷獻于社獻功于社也司馬法曰得意則愷樂愷歌示喜也鄭司農云)
(故城濮之戰春秋傳曰振旅愷以入于晉〇鉞音越)若師不功則厭而
奉主車(鄭司農云厭謂厭冠喪服也軍敗則以喪禮故秦伯之敗於殽也春秋傳)
(曰秦伯素服郊次鄕師而哭玄謂厭伏冠也奉猶送也送主歸於廟與社○厭於涉反一)
(於入反)王弔勞士庶子則相(師敗王親弔士庶子之死者勞其傷)
(者則相王之禮庶子卿大夫之子從軍者或謂之庶士○勞老報反相息亮反)大役
與慮事屬其植受其要以待攷而賞誅(大役築城)
(邑也鄭司農云國有大役大司馬與謀慮其事也植謂部曲將吏故宋城春秋傳曰華元)
(爲植巡功屬謂聚會之也要者簿書也考謂考校其功玄謂慮事者封人也於有役司馬)
(與之植築城楨也屬賦丈尺與其用人數○與音預又如字注與謀同屬音燭植直吏反)
大會同則帥士庶子而掌其政令(帥帥以從王)若
大射則合諸侯之六耦(大射王將祭射于射宮以選賢也王射三)
(侯以諸侯爲六耦)大祭祀饗食羞牲魚授其祭(牲魚魚牲)
(也祭謂尸賓所以祭也鄭司農云大司馬主進魚牲○食音嗣)大喪平士大
夫(鄭司農云平一其服也玄謂平者正其職與其位)喪祭奉詔馬牲
(王喪之以馬祭者蓋遣奠也奉猶送也送之至墓告而藏之○遣棄戰反後皆同)
小司馬之職掌(此下字脫滅札爛文闕漢興求之不得遂無識其數者)
凡小祭祀會同饗射師田喪紀掌其事如大
司馬之灋
軍司馬(闕)
輿司馬(闕)
行司馬(闕)
司勳掌六鄕賞地之灋以等其功(賞地賞田也在遠郊)
(之內屬六鄕焉等猶差也以功大小爲差)王功曰勳(輔成王業若周公)國
功曰功(保全國家若伊尹)民功曰庸(法施於民若后稷)事功
曰勞(以勞定國若禹)治功曰力(制法成治若咎繇○咎音羔繇音遥)戰
功曰多(剋敵出竒若韓信陳平司馬法曰上多前虜)凡有功者銘
書於王之大常祭於大烝司勲詔之(銘之言名也生)
(則書于王旌以識其人與其功也死則於烝先王祭之詔謂告其神以辭也般庚告其卿)
(大夫曰兹予大享于先王爾祖其從與享之是也今漢祭功臣於廟庭○識音志般步干)
(反)大功司勲藏其貳(貳猶副也功書藏於天府又副於此者以其主)
(賞)掌賞地之政令(政令謂役賦)凡賞無常輕重眡
功(無常者功之大小不可豫)凡頒賞地參之一食(鄭司農云不以)
(美田爲采邑玄謂賞地之稅參分計稅王食其一也二全入於臣)唯加田無
國正(加田旣賞之又加賜以田所以厚恩也鄭司農云正謂稅也禄田亦有給公家)
(之賦貢若今時侯國有司農少府錢穀矣獨加賞之田無正耳○正音征少詩照反)
馬質掌質馬馬量三物一曰戎馬二曰田馬
三曰駑馬皆有物賈(此三馬買以給官府之使無種也鄭司農曰皆)
(有物賈皆有物色及賈直○賈音嫁下同種章勇反下同)綱惡馬(鄭司農云綱讀)
(爲以亢其讎之亢書亦或爲亢亢御也禁也禁去惡馬不畜也玄謂綱以縻索維綱狎習)
(之〇亢苦浪反又音剛下同御魚呂反下同去起呂反縻亡皮反)凡受馬於
有司者書其齒毛與其賈馬死則旬之內更
旬之外入馬耳以其物更其外否(鄭司農云更謂償也)
(玄謂旬之內死者償以齒毛與賈受之日淺養之惡也旬之外死入馬耳償以毛色不以)
(齒賈任之過其任也其外否者旬之外踰二十日而死不任用非用者罪○更音庚下同)
馬及行則以任齊其行(識其所載輕重及道里齊其勞逸乃復用)
(之○復扶又反)若有馬訟則聽之(訟謂賣買之言相負)禁原𧖟
者(原再也天文辰爲馬𧖟書𧖟爲龍精月直大火則浴其種是𧖟與馬同氣物莫能兩)
(大禁再𧖟者爲傷馬與○直音值爲傷于僞反)
量人掌建國之灋以分國爲九州營國城郭
營后宮量市朝道巷門渠造都邑亦如之(建立)
(也立國有舊法式若匠人職云分國定天下之國分也后君也言君容王與諸侯○朝直)
(遥反下同國分扶問反)營軍之壘舍量其市朝州涂軍
社之所里(軍壁曰壘鄭司農云量其市朝州涂還市朝而爲道也玄謂州一州)
(之衆二千五百人爲師每師一處市也朝也州也皆有道以相之軍社社主在軍者里居)
(也)邦國之地與天下之涂數皆書而藏之(書地)
(謂方圜山川之廣狹書涂謂支湊之遠近)凡祭祀饗賓制其從獻
脯燔之數量(鄭司農云從獻者肉殽從酒也玄謂燔從於獻酒之肉炙也數)
(多少也量長短也○炙章夜反)掌喪祭奠竁之俎實(竁亦有俎實謂)
(所包遣奠士喪禮下篇曰藏苞筲於旁○竁昌絹反筲所交反)凡宰祭與鬱
人受斝歷而皆飲之(言宰祭者冢宰佐王祭亦容攝祭鄭司農云斝)
(讀如嫁娶之嫁斝器名明堂位曰爵夏后氏以琖殷以斝周以爵玄謂斝讀如嘏尸之嘏)
(宰家宰○斝古雅反又音嫁琖側産反)
小子掌祭祀羞羊肆羊殽肉豆(鄭司農云羞進也羊肆體)
(薦全烝也羊殽體解節折也肉豆者切肉也玄謂肆讀爲鬄羊鬄者所謂豚解也〇肆他)
(歷反一餘四反折之舌反)而掌珥于社稷祈于五祀(故書祀作)
(禩鄭司農云禩讀爲祀書亦或爲祀珥社稷以牲頭祭也玄謂珥讀爲衈祈或爲刏刏衈)
(者釁禮之事也用毛牲曰刏羽牲曰衈衈刏社稷五祀謂始成其宮兆時也春官肆師職)
(祈或作畿秋官士師職曰凡刏衈則奉犬牲此刏衈正字與○珥衈皆音餌一音仍祈刏)
(皆音機)凡沈辜侯禳飾其牲(鄭司農云沈謂祭川爾雅曰祭川曰)
(浮沈辜謂磔牲以祭也月令曰九門磔禳以畢春氣侯禳者候四時惡氣禳去之也○禳)
(如羊反磔陟格反)釁邦器及軍器(邦器謂禮樂之器及祭器之屬雜記)
(曰凡宗廟之器其名者成則釁之以豭豚)凡師田斬牲以左右徇
陳(示犯誓必殺之〇徇辭俊反)祭祀贊羞受徹焉
羊人掌羊牲凡祭祀飾羔(羔小羊也詩曰四之日其蚤獻羔祭)
(韭)祭祀割羊牲登其首(登升也升首報陽也升首于室)凡祈
珥共其羊牲(共猶給也)賓客共其灋羊(灋羊飱饔積膳之羊)
凡沈辜侯禳釁積共其羊牲(積故書爲眦鄭司農云眦讀爲)
(漬謂釁國寶漬軍器也玄謂積積柴禋祀楢燎實柴○積眦音漬楢羊久反下同又音由)
若牧人無牲則受布于司馬使其賈買牲而
共之(布泉○賈音古)
司爟掌行火之政令四時變國火以救時疾
(行猶用也變猶易也鄭司農說以鄹子曰春取榆柳之火夏取棗杏之火季夏取桑柘之)
(火秋取柞楢之火冬取槐檀之火)季春出火民咸從之季秋
內火民亦如之(火所以用陶冶民隨國而爲之鄭人鑄刑書火星未出而)
(出火後有災鄭司農云以三月本時昏心星見于辰上使民出火九月夲黃昏心星伏在)
(戌上使民內火故春秋傳曰以出內火)時則施火令(焚萊之時)凡祭
祀則祭爟(報其爲明之功禮如祭爨)凡國失火野焚萊則
有刑罰焉(野焚萊民擅放火)
掌固掌脩城郭溝池樹渠之固頒其士庶子
及其衆庶之守(樹謂枳棘之屬有刺者也衆庶民遞守固者也鄭司農說)
(樹以國語曰城守之木於是乎用之〇遞待禮反又待計反)設其飾器(兵甲)
(之屬今城郭門之器亦然)分其財用均其稍食(財用國以財所給守)
(吏之用也稍食禄廩)任其萬民用其材器(任謂以其任使之也民之)
(材器其所用塹築及爲藩落)凡守者受灋焉以通守政有
移甲與其役財用唯是得通與國有司帥之
以贊其不足者(凡守者士庶子及他要害之守吏通守政者兵甲役財難)
(易多少轉移相給也其他非是不得妄離部署國有司掌固也其移之者又與掌固帥致)
(之贊佐也○凡守去聲易以豉反)晝三巡之夜亦如之(巡行也行)
(守者爲衆庶之解惰○行下孟反下同爲于僞反)夜三鼜以號戒(杜子)
(春云讀鼜爲造次之造謂擊鼓行夜戒守也春秋傳所謂賓將趣者與趣與造音相近故)
(曰終夕與燎玄謂鼜擊鼜警守鼓也三巡之閒又三擊鼜○鼜音戚造七報反趣莊久反)
(又祖侯反又七柱反者與音餘與燎音預)若造都邑則治其固與
其守灋(都邑亦爲城郭)凡國都之竟有溝樹之固郊
亦如之(竟界也〇竟音境下同)民皆有職焉(職謂守與任)若
有山川則因之(山川若殽皐河漢)
司險掌九州之圖以周知其山林川澤之阻
而達其道路(周猶徧也達道路者山林之阻則開鑿之川澤之阻則橋梁之)
設國之五溝五涂而樹之林以爲阻固皆有
守禁而達其道路(五溝遂溝洫澮川也五涂徑畛涂道路也樹之林作)
(藩落也○守收又反洫況域反畛之忍反)國有故則藩塞阻路而
止行者以其屬守之唯有節者達之(有故喪災及兵)
(也閉絶要害之道備姦寇也)
掌疆(闕)
候人各掌其方之道治與其禁令以設候人
(道治治道也國語曰候不在竟譏不居其方也禁令備姦寇也以設候人者選士卒以爲)
(之詩云彼候人兮何戈與祋○何胡我反祋都外反)若有方治則帥而
致于朝及歸送之于竟(方治其方來治國事者也春秋傳曰晉欒)
(盈過周王使候人出諸轘轅是其送之○轘戸關反)
環人掌致師(致師者致其必戰之志古者將戰先使勇力之士犯敵焉春秋)
(傳曰楚許伯御樂伯攝叔爲右以致晉師許伯曰吾聞致師者御靡旌摩壘而還樂伯曰)
(吾聞致師者左射以菆代御執轡御下掚馬掉鞅而還攝叔曰吾聞致師者右入壘折馘)
(執俘而還皆行其所聞而復之〇菆側留反掚音兩)察軍慝(慝隂姦也視軍中有)
(爲慝者則執之○慝他得反)環四方之故(郤其以事謀來侵伐者所謂折)
(衝禦侮)巡邦國搏諜賊(諜賊反聞爲國賊〇搏音博又房布反諜音牒)
訟敵國(敵國兵來則往之與訟曲直若齊國佐如師)揚軍旅(爲之威武)
(以觀敵詩云維師尙父時維鷹揚)降圍邑(圍邑欲降者受而降之春秋傳曰齊)
(人降鄣〇降戸江反)
挈壷氏掌挈壷以令軍井挈轡以令舍挈畚
以令糧(鄭司農云挈壷以令軍井謂爲軍穿井井成挈壷縣其上令軍中士衆皆)
(望見知此下有井壷所以盛飲故以壷表井挈轡以令舍亦縣轡于所當舍止之處使軍)
(望見知當舍止于此轡所以駕舍故以轡表舍挈畚以令糧亦縣畚于所當稟假之處令)
(軍望見知當稟假于此下也畚所以盛糧之器故以畚表稟軍中人多車騎雜會讙囂號)
(令不能相聞故各以其物爲表省煩趨疾于事便也○畚音本爲于僞反下爲沃同縣音)
(玄稟彼錦反讙呼端反囂五高反一許驕反省所景反)凡軍事縣壷以
序聚柝凡喪縣壷以代哭者皆以水火守之
分以日夜(鄭司農云縣壷以爲漏以序聚柝以次更聚擊柝備守也玄謂擊柝)
(兩木相敲行夜時也代亦更也禮未大斂代哭以水守壷者爲沃漏也以火守壷者夜則)
(視刻數也分以日夜者異晝夜漏也漏之箭晝夜共百刻冬夏之閒有長短焉大史立成)
(法有四十八箭○柝音託行下孟反)及冬則以火爨鼎水而沸
之而沃之(鄭司農云冬水凍漏不下故以火炊水沸以沃之謂沃漏也○爨七)
(端反)
射人掌國之三公孤卿大夫之位三公北面
孤東面卿大夫西面其摯三公執璧孤執皮
帛卿執羔大夫鴈(位將射始入見君之位不言士者此與諸侯之賓射)
(士不與也燕禮曰公升即位于席西鄕小臣納卿大夫卿大夫皆入門右北面東上士立)
(於西方東面北上大射亦云則凡朝燕及射臣見于君之禮同○見賢遍反不與音預)
諸侯在朝則皆北面詔相其灋(謂諸侯來朝而未歸王與)
(之射於朝者皆北面從三公位法其禮儀)若有國事則掌其戒令
詔相其事(謂王有祭祀之事諸侯當助其薦獻者也戒令告以齊與期○齊側)
(皆反)掌其治達(謂諸侯因與王射及助祭而有所治受而達之於王王有命又)
(受而下之)以射灋治射儀王以六耦射三侯三獲
三容樂以騶虞九節五正諸侯以四耦射二
侯二獲二容樂以貍首七節三正孤卿大夫
以三耦射一侯一獲一容樂以采蘋五節二
正士以三耦射豻侯一獲一容樂以采蘩五
節二正(射灋王射之禮治射儀謂肆之也鄭司農云三侯熊虎豹也容者乏也待)
(獲者所蔽也九節析羽九重設於長杠也正所射也詩云終日射侯不出正兮二侯熊豹)
(也豻侯豻者獸名也獸有貙豻熊虎玄謂三侯者五正三正二正之侯也二侯者三正二)
(正之侯也一侯者二正而巳此皆與賓射於朝之禮也考二梓人職曰張五采之侯則遠)
(國屬遠國謂諸侯來朝者也五采之侯節五正之侯也正之言正也射者內志正則能中)
(焉畫五正之侯中朱次白次蒼次黃玄居外三正損玄黃二正去白蒼而畫以朱綠其外)
(之廣皆居侯中參分之一中二尺今儒家云四尺曰正二尺曰鵠鵠乃用皮其大如正此)
(說失之矣大射禮豻作干讀如宜豻宜獄之豻豻胡犬也士與士射則以豻皮飾侯下大)
(夫也大夫以上與賓射飾侯以雲氣用采各如其正九節七節五節者奏樂以爲射節之)
(差言節者容侯道之數也樂記曰明乎其節之志不失其事則功成而德行立○耦射音)
(石所射射侯下射牲及注同獲如字正音征豻音岸肆異四二音重平聲杠音江貙勑誅)
(反言正音政下志正大射正同能中丁仲反注射中中侯同去白起呂反下同廣古曠反)
(鵠古毒反)若王大射則以貍步張三侯(鄭司農云貍步謂一)
(舉足爲一步於今爲半步玄謂貍善搏者也行則止而擬度焉其發必獲是以量侯道法)
(之也侯道者各以弓爲度九節者九十弓七節者七十弓五節者五十弓弓之下制長六)
(尺大射禮曰大侯九十參七十干五十是也三侯者司裘所共虎侯熊侯豹侯也列國之)
(君大射亦張三侯數與天子同大侯熊侯也參讀爲糝糝雜也雜者豹鵠而麋節下天子)
(大夫○搏音博度待洛反參素感反干五旦反)王射則令去侯立于
後以矢行告卒令取矢(鄭司農云射人主令人去侯所而立于後)
(也以矢行告射人主以矢行高下左右告于王也大射禮曰大射正立于公後以矢行告)
(于公下曰留上曰揚左右曰方杜子春說以矢行告告白射事于王王則執矢也杜子春)
(說不與禮經合疑非是也卒令取矢謂射卒射人令當取矢者使取矢也玄謂令去侯者)
(命負侯者去侯也鄕射曰司馬命獲者執旌以負侯○卒子恤反)祭侯則爲
位(祭侯獻服不服不以祭侯爲位爲服不受獻之位也大射曰服不侯西北三步北面)
(拜受爵)與大史數射中(射中數射者中侯之筭也大射曰司射適階西)
(釋弓去扑襲進由中東立于中南北面視筭○數所主反扑普卜反)佐司馬治
射正(射正射之法儀也)祭祀則贊射牲相孤卿大夫
之灋儀(烝嘗之禮有射豕者國語曰禘郊之事天子必自射其牲今立秋有貙劉)
(云○貙尺朱反)會同朝覲作大夫介凡有爵者(作讀如作)
(止爵之作諸侯來至王使公卿有事焉則作大夫使之介也有爵者命士以上不使賤者)
(○介古拜反下同)大師令有爵者乘王之倅車(倅車戌車)
(之副○倅七內反又倉愛反)有大賓客則作卿大夫從(作者)
(選使從王見諸侯〇從才用反)戒大史及大夫介(戒戒其當行者覲禮)
(曰諸公奉篋服加命書于其上升自西階東面大史氏右)大喪與僕人遷
尸作卿大夫掌事比其廬不敬者苛罰之(僕人)
(大僕也僕人與射人俱掌王之朝位也王崩小斂大斂遷尸于室堂朝之象也檀弓曰扶)
(君十人師扶右射人扶左君薨以是舉苛謂詰問之〇比毗志反苛音何又呼何反)
服不氏掌養猛獸而教擾之(猛獸虎豹熊羆之屬擾馴也教)
(習使之馴服王者之教無不服〇擾而小反又音饒)凡祭祀共猛獸(謂中)
(膳羞者獸人冬獻狼春秋傳曰熊蹯不熟○蹯音煩掌也)賓客之事則抗
皮(鄭司農云謂賓客來朝聘布皮帛者服不氏主舉藏之抗讀爲亢其讎之亢玄謂抗)
(者若聘禮曰有司二人舉皮以東○抗苦浪反又公郎反)射則贊張侯以
旌居乏而待獲(贊佐也大射禮曰命量人巾車張三侯杜子春云待當爲)
(持書亦或爲持乏讀爲匱乏之乏持獲者所蔽玄謂待獲待射者中舉旌以獲)
射鳥氏掌射鳥(鳥謂中膳羞者鳬鴈鴇鴞之屬〇射食亦反鴇音保鴞于)
(苗反)祭祀以弓矢&KR1783;烏鳶凡賓客會同軍旅亦
如之(烏鳶善鈔盜便汙人○&KR1783;起俱反鈔初教反)射則取矢矢在
侯高則以并夾取之(鄭司農云王射則射鳥氏主取其矢矢在侯高)
(者矢著侯高人手不能及則以幷夾取之并夾鍼箭具夾讀爲甲故司弓矢職曰大射燕)
(射共弓矢并夾○夾音甲著直略反鍼其炎反)
羅氏掌羅烏鳥(烏謂卑居鵲之屬〇卑音匹又如字)蜡則作羅
襦(作猶用也鄭司農云蜡謂十二月大祭萬物也郊特牲曰天子大蜡謂歲十二月合)
(聚萬物而索饗之襦細密之羅襦讀爲繻有衣袽之繻玄謂蜡建亥之月此時火伏蟄者)
(畢矣豺旣祭獸可以羅網圍取禽也王制曰豺祭獸然後田又曰昆蟲巳蟄可以火田今)
(俗放火張羅其遺教〇𥜗女俱反或音須索色白反)中春羅春鳥獻鳩
以養國老行羽物(春鳥蟄而始出者若今南郡黃雀之屬是時鷹化爲)
(鳩鳩與春鳥變舊爲新宜以養老助生氣行謂賦賜○中音仲)
掌畜掌養鳥而阜蕃教擾之(阜猶盛也蕃蕃息也鳥之可養)
(使盛大蕃息者謂鵝鶩之屬)祭祀共卵鳥(其卵可薦之鳥○卵音卵)歲
時貢鳥物(鴞鴈之屬以四時來)共膳獻之鳥(雉及鶉鴽之屬〇鴽)
(音如)周禮卷第七
