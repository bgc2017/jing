欽定四庫全書
孟子纂箋卷八
元詹道傳撰
離婁下
凡三十三章
孟子曰舜生於諸馮遷於負夏卒於鳴條東夷之人也
諸馮負夏鳴條皆地名在東方夷服之地
文王生於岐周卒於畢郢西夷之人也
岐周岐山下周舊邑近畎夷畢郢在豐鎬(胡老反)今有
文王墓
地之相去也千有餘里世之相後也千有餘歲得志行
乎中國若合符節
得志行乎中國謂舜為天子文王為方伯得行其道
於天下也符節以玉為之篆刻文字而中分之彼此
各藏其半有故則左右相合以為信也(周禮六節守邦國者用玉節
守都鄙者用角節凡邦國之使節山國用虎節土國用人節澤國用龍節皆金也門關用符節貨賄用璽
節道路用旌節語錄云古者符節多以玉為之如牙璋以起軍旅又有竹符又有英簜符漢有銅虎符竹
使符銅虎以起兵竹使郡守用之凡符節右留君所左以與其人有故則君以其右合其左以為信也曲
禮曰獻粟者執右契右者取物之劵如徵兵取物徵召皆以右取之也)若合符節言其
同也
先聖後聖其揆一也
揆度(音鐸下同)也其揆一者言度之而其道無不同也
范氏曰言聖人之生雖有先後遠近之不同然其道
則一也
○子産聽鄭國之政以其乘輿濟人於溱洧(乘去聲溱音臻洧榮
美反)
子産鄭大夫公孫僑(音喬)也溱洧二水名也子産見人
有徒涉此水者以其所乘(平聲)之車載而渡之
孟子曰惠而不知為政
惠謂私恩小利政則有公平正大之體綱紀法度之
施焉
歲十一月徒杠成十二月輿梁成民未病涉也(杠音江)
杠方橋也徒杠可通徒行者梁亦橋也輿梁可通車
輿者周十一月夏九月也周十二月夏十月也夏令
曰十月成梁(見春秋外傳)蓋農功已畢可用民力又時將
寒沍(音互)水有橋梁則民不患於徒涉亦王政之一事
也
君子平其政行辟人可也焉得人人而濟之(辟與闢同焉於虔反)
辟辟除也如周禮閽(音昏)人為(去聲)之辟之辟(周禮天官閽人掌王
宫之中門之禁凡内外命夫命婦出入則為之辟)言能平其政則出行之際
辟除行人使之辟已亦不為過況國中之水當涉者
衆豈能悉以乘輿濟之哉
故為政者每人而悅之日亦不足矣
言每人皆欲致私恩以悅其意則人多日少亦不足
於用矣諸葛武侯嘗言治世以大德不以小惠(金氏曰葛
氏本出諸縣後徙琅琊其地自有葛氏故自諸而遷者稱諸葛以别之諸葛亮字孔明官至丞相封武鄉
侯諡忠武續漢書曰亮為相十四年才兩赦或言其惜赦者亮曰云云)得孟子之意矣
○孟子告齊宣王曰君之視臣如手足則臣視君如腹
心君之視臣如犬馬則臣視君如國人君之視臣如土
芥則臣視君如寇讎
孔氏曰宣王之遇臣下恩禮衰薄至於昔者所進今
日不知其亡則其於羣臣可謂邈(莫角反)然無敬矣故
孟子告之以此手足腹心相待一體恩義之至也如
犬馬則輕賤之然猶有豢(音患)養之恩焉國人猶言路
人言無怨無德也土芥則踐踏之而已矣斬艾(音乂)之
而已矣其賤惡(去聲)之又甚矣寇讎之報不亦宜乎
王曰禮為舊君有服何如斯可為服矣(為去聲下為之同)
儀禮曰以道去君而未絶者服齊(音咨)衰(音催)三月(按儀禮喪
服篇傳曰大夫為舊君何以服齊衰三月也大夫去君歸其宗廟故服齊衰三月言與民同也何大夫之謂
乎言其以道去君而猶未絶也注謂三諫不從待放於郊未絶者言爵祿尚有列於朝出入有詔於國凡
畿内之民服齊衰三月又按子夏傳云臣為君方喪三年)王疑孟子之言太甚故
以此禮為問
曰諫行言聽膏澤下於民有故而去則君使人導之出
疆又先於其所往去三年不反然後收其田里此之謂
三有禮焉如此則為之服矣
導之出疆防剽(匹妙反)掠(音略)也先於其所往稱道其賢
欲其收用之也三年而後收其田祿里居前此猶望
其歸也
今也為臣諫則不行言則不聽膏澤不下於民有故而
去則君搏執之又極之於其所往去之日遂收其田里
此之謂寇讎寇讎何服之有
極窮也窮之於其所往之國如晉錮(音固)欒盈也(左襄二十
十年欒桓子娶於范宣子生懷子范鞅以其亡也怨欒氏桓子卒欒祁與其老州賓通懷子患之祁懼其
討也愬諸宣子曰盈將為亂范鞅為之徵宣子使城著而遂逐之秋欒盈出奔楚冬會於商任錮欒氏也)
潘興嗣(字延之豫章人號清逸嘗從濓溪遊)曰孟子告齊王之言猶孔
子對定公之意也而其言有迹不若孔子之渾然也
蓋聖賢之别(必列反)如此(陳定宇曰孟子亦是述記檀弓篇子思荅魯穆公問禮為
舊君反服之意)楊氏曰君臣以義合者也故孟子為(去聲)齊王
深言報施(詩智反)之道使知為君者不可不以禮遇其
臣耳若君子之自處(上聲下同)則豈處其薄乎孟子曰王
庶幾改之予日望之君子之言蓋如此
○孟子曰無罪而殺士則大夫可以去無罪而戮民則
士可以徙
言君子當見幾(平聲)而作禍已迫則不能去矣
○孟子曰君仁莫不仁君義莫不義
張氏曰此章重(平聲)出然上篇主言人臣當以正君為
急此章直戒人君義亦小異耳
○孟子曰非禮之禮非義之義大人弗為
察理不精故有二者之蔽大人則随事而順理因時
而處(上聲)宜豈為是哉
○孟子曰中也養不中才也養不才故人樂有賢父兄
也如中也棄不中才也棄不才則賢不肖之相去其閒
不能以寸(樂音洛)
無過不及之謂中足以有為之謂才養謂涵育薰陶
俟其自化也賢謂中而才者也樂有賢父兄者樂其
終能成已也為父兄者若以子弟之不賢遂遽絶之
而不能教則吾亦過中而不才矣其相去之閒能幾
何哉
○孟子曰人有不為也而後可以有為
程子曰有不為知所擇也惟能有不為是以可以有
為無所不為者安能有所為邪
○孟子曰言人之不善當如後患何
此亦有為(去聲)而言
○孟子曰仲尼不為己甚者
已猶太也楊氏曰言聖人所為本分(去聲)之外不加毫
末非孟子真知孔子不能以是稱之
○孟子曰大人者言不必信行不必果惟義所在(行去聲)
必猶期也大人言行不先期於信果但義之所在則
必從之卒亦未嘗不信果也尹氏曰主於義則信
果在其中矣主於信果則未必合義王勉曰若不合
於義而不信不果則妄人爾
○孟子曰大人者不失其赤子之心者也
大人之心通達萬變赤子之心則純一無偽而已然
大人之所以為大人正以其不為物誘而有以全其
純一無偽之本然是以擴而充之則無所不知無所
不能而極其大也
○孟子曰養生者不足以當大事惟送死可以當大事
(養去聲)
事生固當愛敬然亦人道之常耳至於送死則人道
之大變孝子之事親舍(上聲)是無以用其力矣故尤以
為大事而必誠必信不使少有後日之悔也(記檀弓上子思
曰喪三日而殯凡附於身者必誠必信勿之有悔焉耳矣三月而葬凡附於棺者必誠必信勿之有悔焉
耳矣)
○孟子曰君子深造之以道欲其自得之也自得之則
居之安居之安則資之深資之深則取之左右逢其原
故君子欲其自得之也(造七到反)
造詣也深造之者進而不已之意道則其進為之方
也資猶藉也左右身之兩旁言至近而非一處也逢
猶值也原本也水之來處也言君子務於深造而必
以其道者欲其有所持循以俟夫(音扶)默識(如字)心通自
然而得之於已也自得於已則所以處(上聲)之者安固
而不搖處之安固則所藉者深遠而無盡所藉者深
則日用之閒取之至近無所往而不值其所資之本
也程子曰學不言而自得者乃自得也有安排布
置者皆非自得也然必潛心積慮優游厭飫於其閒
然後可以有得若急迫求之則是私己而已終不足
以得之也
○孟子曰博學而詳說之將以反說約也
言所以博學於文而詳說其理者非欲以誇多而鬭
靡也(此句出韓文送陳秀才形序)欲其融會貫通有以反而說到
至約之地耳蓋承上章之意而言學非欲其徒博而
亦不可以徑約也
○孟子曰以善服人者未有能服人者也以善養人然
後能服天下天下不心服而王者未之有也(王去聲)
服人者欲以取勝於人養人者欲其同歸於善蓋心
之公私小異而人之向背(音佩)頓殊學者於此不可以
不審也
○孟子曰言無實不祥不祥之實蔽賢者當之
或曰天下之言無有實不祥者惟蔽賢為不祥之實
或曰言而無實者不祥故蔽賢為不祥之實二說不
同未知孰是或有闕文焉
○徐子曰仲尼亟稱於水曰水哉水哉何取於水也(亟去
吏反)
亟數(音朔)也水哉水哉歎美之辭(古疏徐子即徐辟)
孟子曰原泉混混不舍晝夜盈科而後進放乎四海有
本者如是是之取爾(舍放皆去聲)○(舍合讀如字詳見論語子在川上章)
原泉有原之水也混混湧出之貌不舍晝夜言常出
不竭也盈滿也科坎也言其進以漸也放至也言水
有原本不已而漸進以至於海如人有實行(去聲)則亦
不已而漸進以至於極也
苟為無本七八月之間兩集溝澮皆盈其涸也可立而
待也故聲聞過情君子恥之(澮古外反涸下各反聞去聲)
集聚也澮田間水道也涸乾(音干)也如人無實行而暴
得虚譽不能長久也聲聞名譽也情實也恥者恥其
無實而將不繼也林氏曰徐子之為人必有躐等干
譽之病故孟子以是荅之鄒氏曰孔子之稱水其
旨微矣孟子獨取此者自徐子之所急者言之也孔
子嘗以聞達告子張矣達者有本之謂也聞則無本
之謂也然則學者其可以不務本乎
○孟子曰人之所以異於禽獸者幾希庶民去之君子
存之
幾希少也庶衆也人物之生同得天地之理以為性
同得天地之氣以為形其不同者獨人於其間得形
氣之正而能有以全其性為少異耳雖曰少異然人
物之所以分實在於此衆人不知此而去之則名雖
為人而實無以異於禽獸君子知此而存之是以戰
兢惕(他歴反)厲而卒能有以全其所受之正也
舜明於庶物察於人倫由仁義行非行仁義也
物事物也明則有以識其理也人倫說見前篇察則
有以盡其理之詳也物理固非度外而人倫尤切於
身故其知之有詳略之異在舜則皆生而知之也由
仁義行非行仁義則仁義已根於心而所行皆從此
出非以仁義為美而後勉強(上聲)行之所謂安而行之
也此則聖人之事不待存之而無不存矣尹氏曰
存之者君子也存者聖大也君子所存存天理也由
仁義行存者能之
○孟子曰禹惡旨酒而好善言(惡好皆去聲)
戰國策曰儀狄作酒禹飲而甘之曰後世必有以酒
亡其國者遂疏(平聲)儀狄而絶旨酒(事見魏卷二)書曰禹拜
昌言(見大禹謨)
湯執中立賢無方
執謂守而不失中者無過不及之名方猶類也立賢
無方惟賢則立之於位不問其類也
文王視民如傷望道而未之見(而讀為如古字通用)
民已安矣而視之猶若有傷道已至矣而望之猶若
未見(或問以而為如亦有據乎曰詩云垂帶而厲鄭箋而亦如也此以而為如也春秋星隕如雨左
氏曰與雨偕也此以如為而也則其混讀而互用之久矣金氏曰詩中用而字結語者皆是如字之意)
聖人之愛民深而求道切如此不自滿足終日乾乾之心也
武王不泄邇不忘遠
泄狎也邇者人所易(去聲下同)狎而不泄(與褻同)遠者人所
易忘而不忘德之盛仁之至也
周公思兼三王以施四事其有不合者仰而思之夜以
繼日幸而得之坐以待旦
三王禹也湯也文武也四事上四條之事也時異勢
殊故其事或有所不合思而得之則其理初不異矣
坐以待旦急於行也此承上章言舜因歴叙羣聖
以繼之而各舉其一事以見(形甸反)其憂勤惕厲之意
蓋天理之所以常存而人心之所以不死也程子曰
孟子所稱各因其一事而言非謂武王不能執中立
賢湯却泄邇忘遠也人謂各舉其盛亦非也聖人亦
無不盛
○孟子曰王者之迹熄而詩亡詩亡然後春秋作
王者之迹熄謂平王東遷而政教號令不及於天下
也詩亡謂黍離降為國風而雅亡也(詩王黍離譜申侯與犬戎攻宗
周殺幽王於戲晉文侯鄭武公迎太子宜臼於申而立之是為平王以亂故徙居東都王城於是王室之
尊與諸侯無異其詩不能復雅故貶之謂之王國之變風)春秋魯史記之名孔子
因而筆削之始於魯隠公之元年實平王之四十九
年也
晉之乘楚之檮杌魯之春秋一也(乘去聲檮音逃杌音兀)
乘義未詳趙氏以為興於田賦乘馬之事或曰取記
載當時行事而名之也檮杌惡獸名古者因以為凶
人之號(神異經西方荒中有獸焉其状如虎而犬毛長二尺人面虎足猪口牙尾長一丈八尺攪
亂荒中名曰檮杌左文二十年傳顓頊氏有不才子天下謂之檮杌此固以為凶人之號也)取記
惡垂戒之義也春秋者記事者必表年以首事年有
四時故錯舉以為所記之名也(必表年以下出晉杜預左傳序文)古
者列國皆有史官掌記時事此三者皆其所記冊書
之名也
其事則齊桓晉文其文則史孔子曰其義則丘竊取之
矣
春秋之時五霸迭興而桓文為盛史史官也竊取者
謙辭也公羊傳(去聲)作其辭則丘有罪焉爾意亦如此
蓋言斷(丁亂反)之在已所謂筆則筆削則削游夏不能
贊一辭者也(公羊傳昭十二年春秋之信史也其序則齊桓晉文其會則主會者為之也其
辭則丘有罪焉爾史記孔子世家孔子在位聽訟文辭有可與人共者弗獨有也至於為春秋筆則筆
削則削子夏之徒不能贊一辭)尹氏曰言孔子作春秋亦以史之文
載當時之事也而其義則定天下之邪正為百王之
大法此又承上章歴叙羣聖因以孔子之事繼之
而孔子之事莫大於春秋故特言之
○孟子曰君子之澤五世而斬小人之澤五世而斬
澤猶言流風餘韻也父子相繼為一世三十年亦為
一世斬絶也大約君子小人之澤五世而絶也楊氏
曰四世而緦(音思)服之窮也五世袒(音但)免(音問)殺(所介反)同
姓也六世親屬竭矣(此記大傳全文本疏云上自高祖下至已兄弟同承高祖之後
為族兄弟為親兄弟期一從兄弟大功再從兄弟小功三從兄弟緦麻共四世緦服盡也五世則袒免而無
正服減殺同姓六世則不服袒免惟同姓而已故親屬竭袒身去飾也袒免者肉袒而著免免状如冠
而廣一寸冠至尊不可居肉袒之體故為免以代之又檀弓免焉註以布廣一寸從項上而前交於額上
又郤向後繞於髻禮朋友在他邦無主人乃袒免若朋友在家則弔服加麻加麻者素弁上加緦之環絰
然則袒免亦朋友之服也)服窮則遺澤寖微故五世而斬
予未得為孔子徒也予私淑諸人也
私猶竊也淑善也李氏以為方言是也人謂子思之
徒也自孔子卒至孟子游梁時方百四十餘年而孟
子已老然則孟子之生去孔子未百年也(箋見篇末)故孟
子言予雖未得親受業於孔子之門然聖人之澤尚
存猶有能傳其學者故我得聞孔子之道於人而私
竊以善其身蓋推尊孔子而自謙之辭也此又承
上三章歴叙舜禹至於周孔而以是終之其辭雖謙
然其所以自任之重亦有不得而辭者矣
○孟子曰可以取可以無取取傷廉可以與可以無與
與傷惠可以死可以無死死傷勇
先言可以者略見而自許之辭也後言可以無者深
察而自疑之辭也過取固害於廉然過與亦反害其
惠過死亦反害其勇蓋過猶不及之意也林氏曰公
西華受五秉之粟是傷廉也冉子與之是傷惠也子
路之死於衞是傷勇也
○逄蒙學射於羿盡羿之道思天下惟羿為愈已於是
殺羿孟子曰是亦羿有罪焉公明儀曰宜若無罪焉曰
薄乎云爾惡得無罪(逄薄江反惡平聲)
羿有窮后羿也逄蒙羿之家衆也羿善射簒(初患反)夏
自立後為家衆所殺(左襄四年云羿將歸自田家衆殺而烹之以食其子子不忍食
死於窮)愈猶勝也薄言其罪差(楚宜反)薄耳
鄭人使子濯孺子侵衞衞使庾公之斯追之子濯孺子
曰今日我疾作不可以執弓吾死矣夫問其僕曰追我
者誰也其僕曰庾公之斯也曰吾生矣其僕曰庾公之
斯衛之善射者也夫子曰吾生何謂也曰庾公之斯學
射於尹公之他尹公之他學射於我夫尹公之他端人
也其取友必端矣庾公之斯至曰夫子何為不執弓曰
今日我疾作不可以執弓曰小人學射於尹公之他尹
公之他學射於夫子我不忍以夫子之道反害夫子雖
然今日之事君事也我不敢廢抽矢扣輪去其金發乘
矢而後反(他徒何反矣夫夫尹之夫並音扶去上聲乘去聲)
之語助也僕御也尹公他亦衛人也端正也孺子以
尹公正人知其取友必正故度(音鐸)庾公必不害己小
人庾公自稱也金鏃(作木反)也扣輪出鏃令(平聲)不害人
乃以射也乘矢四矢也孟子言使羿如子濯孺子得
尹公他而教之則必無逄蒙之禍然夷羿簒弑之賊
蒙乃逆儔庾斯雖全私恩亦廢公義其事皆無足論
者孟子蓋特以取友而言耳(古疏云左襄十四年云尹公佗學射於庾公差
庾公差學射於公孫丁孫文子使二子追衛獻公公孫丁御公庾公差曰射為背師不射為戮射為禮乎
射兩鈎而還尹公他曰子為師我則遠矣乃反之公孫丁授公轡而射之貫臂孟子之言與此不同是二
說必有取一焉)
○孟子曰西子蒙不潔則人皆掩鼻而過之
西子美婦人(即西施也吳王夫差破越越人選美女西施以獻請退軍吳王得西施為築姑
蘇臺高三十丈遊宴其上及吳亡范蠡擕西子扁舟泛五湖)蒙猶冒也不潔汙穢
之物也掩鼻惡(去聲)其臭也
雖有惡人齊戒沐浴則可以祀上帝(齊側皆反)
惡人醜貌者也尹氏曰此章戒人之喪(去聲)善而勉
人以自新也
○孟子曰天下之言性也則故而已矣故者以利為本
性者人物所得以生之理也故者其已然之跡若所
謂天下之故者也(易繫辭寂然不動感而遂通天下之故)利猶順也語
其自然之勢也言事物之理雖若無形而難知然其
發見(形甸反)之已然則必有跡而易(去聲)見(如字)故天下之
言性者但言其故而理自明猶所謂善言天者必有
驗於人也(漢書董仲舒策曰蓋聞善言天者必有徵於人天道無形而難知人事有迹而易見)
然其所謂故者又必本其自然之勢如人之善水之
下非有所矯揉(人久反)造作而然者也若人之為惡水
之在山則非自然之故矣
所惡於智者為其鑿也如智者若禹之行水也則無惡
於智矣禹之行水也行其所無事也如智者亦行其所
無事則智亦大矣(惡為皆去聲)
天下之理本皆利順小智之人務為穿鑿所以失之
禹之行水則因其自然之勢而導之未嘗以私智穿
鑿而有所事是以水得其潤下(去聲)之性而不為害也
天之高也星辰之遠也苟求其故千歲之日至可坐而
致也
天雖高星辰雖遠然求其已然之迹則其運有常雖
千歲之久其日至之度可坐而得況於事物之近若
因其故而求之豈有不得其理者而何以穿鑿為哉
必言日至者造歴者以上古十一月甲子朔夜半冬
至為歴元也(史記歴書漢武帝詔太史改顓頊歴作大初歴起五行建氣物分數以子日當
冬至則隂陽離合之道行焉十一月甲子朔旦冬至已詹其更以七年為太初元年注云案律歴志以前
歴上元至太初四年一千六百一十七歲至元封七年復得十一月甲子朔旦冬至也又云日得甲子夜
半朔旦冬至索隠曰以建子為正故以夜半為朔其至與朔同故云夜半朔旦冬至也若以建寅為正則
以平旦為朔此治歴之本也)程子曰此章專為(去聲)智而發愚謂事
物之理莫非自然順而循之則為大智若用小智而
鑿以自私則害於性而反為不智程子之言可謂深
得此章之旨矣
○公行子有子之喪右師往弔入門有進而與右師言
者有就右師之位而與右師言者
公行子齊大夫右師王驩也(䟽云古者天子之卿尊者謂之太師卑者謂之
少師諸侯之卿尊者謂之左師卑者謂之右師)
孟子不與右師言右師不悦曰諸君子皆與驩言孟子
獨不與驩言是簡驩也
簡略也
孟子聞之曰禮朝廷不歴位而相與言不踰階而相揖
也我欲行禮子敖以我為簡不亦異乎(朝音潮)
是時齊卿大夫以君命弔各有位次若周禮凡有爵
者之喪禮則職喪涖(音利)其禁令序其事故云朝廷也
(周禮春官宗伯職喪掌諸侯及卿大夫士凡有爵者之喪以國之喪禮涖其禁令序其事)歴更(平聲)
涉也位他人之位也右師未就位而進與之言則右
師歴己之位矣右師已就位而就與之言則己歴右
師之位矣孟子右師之位又不同階孟子不敢失此
禮故不與右師言也
○孟子曰君子所以異於人者以其存心也君子以仁
存心以禮存心
以仁禮存心言以是存於心而不忘也
仁者愛人有禮者敬人
此仁禮之施
愛人者人恒愛之敬人者人恒敬之
此仁禮之驗
有人於此其待我以橫逆則君子必自反也我必不仁
也必無禮也此物奚宜至哉(横去聲下同)
橫逆謂強暴不順理也物事也
其自反而仁矣自反而有禮矣其橫逆由是也君子必
自反也我必不忠(由與猶同下放此)
忠者盡已之謂我必不忠恐所以愛敬人者有所不
盡其心也
自反而忠矣其橫逆由是也君子曰此亦妄人也已矣
如此則與禽獸奚擇哉於禽獸又何難焉(難去聲)
奚擇何異也又何難焉言不足與之校(音教)也
是故君子有終身之憂無一朝之患也乃若所憂則有
之舜人也我亦人也舜為法於天下可傳於後世我由
未免為鄉人也是則可憂也憂之如何如舜而已矣若
夫君子所患則亡矣非仁無為也非禮無行也如有一
朝之患則君子不患矣(夫音扶)
鄉人鄉里之常人也君子存心不苟故無後憂
○禹稷當平世三過其門而不入孔子賢之
事見前篇(古䟽云三過其門則主乎禹兼稷言之何也曰如論語言躬稼主於稷亦兼禹言之
是帶說來)
顔子當亂世居於陋巷一簞食一瓢飲人不堪其憂顔
子不改其樂孔子賢之(食音嗣樂音洛)孟子曰禹稷顔回同道
聖賢之道進則救民退則修己其心一而已矣
禹思天下有溺者由己溺之也稷思天下有飢者由己
飢之也是以如是其急也(由與猶同)
禹稷身任其職故以為己責而救之急也
禹稷顔子易地則皆然
聖賢之心無所偏倚隨感而應各盡其道故使禹稷
居顔子之地則亦能樂顔子之樂使顔子居禹稷之
任亦能憂禹稷之憂也
今有同室之人鬭者救之雖被髮纓冠而救之可也
不暇束髮而結纓往救言急也以喻禹稷
鄉鄰有鬭者被髮纓冠而往救之則惑也雖閉戸可也
喻顔子也此章言聖賢心無不同事則所遭或異
然處(上聲)之各當其理是乃所以為同也尹氏曰當其
可之謂時前聖後聖其心一也故所遇皆盡善
○公都子曰匡章通國皆稱不孝焉夫子與之遊又從
而禮貌之敢問何也
匡章齊人通國盡一國之人也禮貌敬之也
孟子曰世俗所謂不孝者五惰其四支不顧父母之養
一不孝也博奕好飲酒不顧父母之養二不孝也好貨
財私妻子不顧父母之養三不孝也從耳目之欲以為
父母戮四不孝也好勇鬭狠以危父母五不孝也章子
有一於是乎(好養從皆去聲狠胡懇反)
戮羞辱也狠忿戾也
夫章子子父責善而不相遇也
遇合也相責以善而不相合故為父所逐也
責善朋友之道也父子責善賊恩之大者
賊害也朋友當相責以善父子行之則害天性之恩
也
夫章子豈不欲有夫妻子母之屬哉為得罪於父不得
近出妻屏子終身不養焉其設心以為不若是是則罪
之大者是則章子已矣(夫章之夫音扶為去聲屏必井反養去聲)
言章子非不欲身有夫妻之配子有子母之屬但爲
身不得近於父故不敢受妻子之養以自責罰其心
以為不如此則其罪益大也此章之旨於衆所惡
(去聲)而必察焉可以見聖賢至公至仁之心矣楊氏曰
章子之行(去聲)孟子非取之也特哀其志而不與之絶
耳
○曾子居武城有越宼或曰宼至盍去諸曰無寓人於
我室毁傷其薪木宼退則曰修我牆屋我將反宼退曾
子反左右曰待先生如此其忠且敬也寇至則先去以
為民望寇退則反殆於不可沈猶行曰是非汝所知也
昔沈猶有負芻之禍從先生者七十人未有與焉(與去聲)
武城魯邑名盍何不也左右曾子之門人也忠敬言
武城之大夫事曾子忠誠恭敬也為民望言使民望
而效之沈猶行弟子姓名也言曾子嘗舍於沈猶氏
時有負芻者作亂來攻沈猶氏曾子率其弟子去之
不與其難(去聲)言師賓不與臣同
子思居於衛有齊寇或曰寇至盍去諸子思曰如伋去
君誰與守
言所以不去之意如此
孟子曰曾子子思同道曾子師也父兄也子思臣也微
也曾子子思易地則皆然
微猶賤也尹氏曰或遠(上聲)害或死難(去聲)其事不同者
所處(上聲)之地不同也君子之心不繫於利害惟其是
而已故易地則皆能為之孔氏曰古之聖賢言行
(去聲)不同事業亦異而其道未始不同也學者知此則
因所遇而應之若權衡之稱物低昂屢變而不害其
為同也
○儲子曰王使人瞷夫子果有以異於人乎孟子曰何
以異於人哉堯舜與人同耳(瞯古莧反)
儲子齊人也瞯竊視也聖人亦人耳豈有異於人哉
○齊人有一妻一妾而處室者其良人出則必饜酒肉
而後反其妻問所與飲食者則盡富貴也其妻告其妾
曰良人出則必饜酒肉而後反問其與飲食者盡富貴
也而未嘗有顯者來吾將瞯良人之所之也蚤起施從
良人之所之徧國中無與立談者卒之東郭墦間之祭
者乞其餘不足又顧而之他此其為饜足之道也其妻
歸告其妾曰良人者所仰望而終身也今若此與其妾
訕其良人而相泣於中庭而良人未之知也施施從外
來驕其妻妾(施音迤又音異墦音燔施施如字)
章首當有孟子曰字闕文也良人夫也饜飽也顯者
富貴人也施邪施而行不使良人知也墦冢也顧望
也訕怨詈(力智反)也施施喜悦自得之貌
由君子觀之則人之所以求富貴利達者其妻妾不羞
也而不相泣者幾希矣
孟子言自君子而觀今之求富貴者皆若此人耳使
其妻妾見之不羞而泣者少矣言可羞之甚也趙
氏曰言今之求富貴者皆以枉曲之道昏夜乞哀以
求之而以驕人於白日與斯人何以異哉
孟子纂箋卷八
