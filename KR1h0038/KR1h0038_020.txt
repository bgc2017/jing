欽定四庫全書
孟子纂箋卷六
元詹道傳撰
滕文公下
凡十章
陳代曰不見諸侯宜若小然今一見之大則以王小則
以霸且志曰枉尺而直尋宜若可為也(王去聲)
陳代孟子弟子也小謂小節也枉屈也直伸也八尺
曰尋枉尺直尋猶屈已一見諸侯而可以致王霸所
屈者小所伸者大也
孟子曰昔齊景公田招虞人以旌不至將殺之志士不
忘在溝壑勇士不忘喪其元孔子奚取焉取非其招不
往也如不待其招而往何哉(喪去聲)
田獵也虞人守苑囿之吏也(周禮地官之屬若山虞若林衡川衡澤虞之職
掌山林川澤田獵之政令田獵則山虞植虞旗澤虞植虞旌以屬禽)招大夫以旌招虞
人以皮冠元首也志士固窮常念死無棺椁棄溝壑
而不恨勇士輕生常念戰鬭而死喪其首而不顧也
此二句乃孔子歎美虞人之言(事見左昭二十四年)夫(音扶)虞人
招之不以其物尚守死而不往況君子豈可不待其
招而自往見之耶此以上(是掌反)告之以不可往見之
意
且夫枉尺而直尋者以利言也如以利則枉尋直尺而
利亦可為與(夫音扶與平聲)
此以下正其所稱枉尺直尋之非夫所謂枉小而所
伸者大則為之者計其利耳一有計利之心則雖枉
多伸少而有利亦將為之邪甚言其不可也
昔者趙簡子使王良與嬖奚乘終日而不獲一禽嬖奚
反命曰天下之賤工也或以告王良良曰請復之彊而
後可一朝而獲十禽嬖奚反命曰天下之良工也簡子
曰我使掌與女乘謂王良良不可曰吾為之範我馳驅
終日不獲一為之詭遇一朝而獲十詩云不失其馳舍
矢如破我不貫與小人乘請辭(乘去聲彊上聲女音汝為去聲舍上聲)
趙簡子晉大夫趙鞅(於兩反)也王良善御者也嬖奚簡
子幸臣與之乘為之御也復(扶又反)之再乘也彊而後
可嬖奚不肯彊之而後肯也一朝自晨至食時也掌
專主也範法度也詭遇不正而與禽遇也言奚不善
射以法馳驅則不獲廢法詭遇而後中(去聲下同)也(趙岐註法
度之御應禮之射正殺之禽不能得一横而射之曰詭遇非禮之射則能獲十五御逐禽左是也○饒氏
曰射者是驅禽獸來迎而射之此禽當中來則可以正射若來得不正則或當左或當右以射之御者自
有法度射者不遇迎而射之則不中非關御者事詭遇是詭道以遇禽獸射者不能迎而射之而御者以
詭遇則其中非射者之能乃御者之力也)詩小雅車攻之篇言御者不失
其馳驅之法而射者發矢皆中而力今嬖奚不能也
貫(慣同)習也
御者且羞與射者比比而得禽獸雖若丘陵弗為也如
枉道而從彼何也且子過矣枉已者未有能直人者也
(比必二反)
比阿黨也若丘陵言多也○或曰居今之世出處(上聲)
去就不必一一中節欲其一一中節則道不得行矣
楊氏曰何其不自重也枉己其能直人乎古之人寧
道之不行而不輕其去就是以孔孟雖在春秋戰國
之時而進必以正以至終不得行而死也使不恤其
去就而可以行道孔孟當先為之矣孔孟豈不欲道
之行哉
○景春曰公孫衍張儀豈不誠大丈夫哉一怒而諸侯
懼安居而天下熄
景春人姓名公孫衍張儀皆魏人(金氏曰衍即犀首也)怒則說
(音税)諸侯使相攻伐故諸侯懼也
孟子曰是焉得為大丈夫乎子未學禮乎丈夫之冠也
父命之女子之嫁也母命之往送之門戒之曰往之女
家必敬必戒無違夫子以順為正者妾婦之道也(焉於虔反
冠去聲女家之女音汝)
加冠(如字)於首曰冠(去聲)女家夫家也婦人内夫家以嫁
為歸也夫子夫也女子從人以順為正道也蓋言二
子阿諛苟容竊取權勢乃妾婦順從之道耳非丈夫
之事也
居天下之廣居立天下之正位行天下之大道得志與
民由之不得志獨行其道富貴不能淫貧賤不能移威
武不能屈此之謂大丈夫
廣居仁也正位禮也大道義也與民由之推其所得
於人也獨行其道守其所得於己也淫蕩其心也移
變其節也屈挫其志也○何叔京(名鎬昭武人曾受學於朱子)曰
戰國之時聖賢道否(部鄙反)天下不復(扶又友)見其德業
之盛但見姦巧之徒得志横行氣焰(以念反)可畏遂以
為大丈夫不知由君子觀之是乃妾婦之道耳何足
道哉
○周霄問曰古之君子仕乎孟子曰仕傳曰孔子三月
無君則皇皇如也出疆必載質公明儀曰古之人三月
無君則弔(傳直戀反質與贄同下同)
周霄魏人無君謂不得仕而事君也皇皇如有求而
弗得之意(記檀弓顔丁善居喪始死皇皇焉如有求而弗得)出疆謂失位而
去國也質所執以見人者如士則執雉也(周禮大宗伯以禽作
六摯以等諸侯孤執皮帛卿執羔大夫執鴈士執雉庶人執鶩音木工商執雞)出疆載之者
將以見所適國之君而事之也
三月無君則弔不以急乎
周霄問也以已通太也後章放(上聲)此
曰士之失位也猶諸侯之失國家也禮曰諸侯耕助以
供粢盛夫人蠶繅以為衣服犧牲不成粢盛不潔衣服
不備不敢以祭惟士無田則亦不祭牲殺器皿衣服不
備不敢以祭則不敢以宴亦不足弔乎(盛音成繅素刀反皿武永反)
禮曰(引禮曰至先王先公大略禮記祭義之文)諸侯為藉(秦昔反)百畝冕而
青紘(音宏)躬秉耒以耕而庶人助以終畝收而藏之御
廩以供宗廟之粢盛(按國語天子為藉千畝諸侯為藉百畝王耕一墢班三之賈逵
注班次也謂卿大夫各三其上也王一墢公三墢卿九墢大夫二十七墢天子三推公五推卿諸侯九推
○穀梁傳桓十四年天子親耕以供粢盛王后親蠶以供祭服甸粟而内三宫三宫米而藏之御廩注甸
甸師掌田之官也三宫三夫人也宗廟之禮君親割夫人親春)使世婦蠶于公桑蠶
室奉繭(古典反)以示于君遂獻于夫人夫人副褘(音暉)受
之繅三盆手遂布于三宫世婦使繅以為黼黻(音斧弗)
文章而服以祀先王先公(周禮春官天子有六宫九嬪二十七世婦諸侯半之
祭儀云古者天子諸侯必有公桑蠶室近川而為之季春朔旦君皮弁素積卜三宫之夫人世婦之吉者
使入蠶于蠶室奉種浴于川桑于公桑及卒蠶事奉繭以示于君遂獻于夫人夫人服祭服受之為此繭
欲為祭服也副之為言覆也若今之步摇首著副身著褘衣然副褘王后之服而云夫人記者容指三王之
後歟三盆手者三淹也淹去聲凡繅每淹大緫而手振之以出緒也考工記曰青與赤謂之文赤與白謂
之章白與黑謂之黼黑與青謂之黻五采備謂之繡服既成君服以祀先王先公祭義互言天子諸侯也)
又曰士有田則祭無田則薦(此王制之文注云有田者既祭又薦新祭以首
時薦以仲月)黍稷曰粢在器曰盛牲殺牲必特殺也皿(眉永
反)所以覆(敷救反)器者
出疆必載質何也
周霄問也
曰士之仕也猶農夫之耕也農夫豈為出疆舍其耒耜
哉曰晉國亦仕國也未嘗聞仕如此其急仕如此其急
也君子之難仕何也曰丈夫生而願為之有室女子生
而願為之有家父母之心人皆有之不待父母之命媒
妁之言鑚穴隙相窺踰牆相從則父母國人皆賤之古
之人未嘗不欲仕也又惡不由其道不由其道而往者
與鑚穴隙之類也(為去聲舍上聲妁音酌隙去逆反惡去聲)
晉國解見首篇仕國謂君子游宦之國霄意以孟子
不見諸侯為難仕故先問古之君子仕否然後言此
以風(去聲)切之也男以女為室女以男為家妁亦媒也
言為父母者非不願其男女之有室家而亦惡其不
由道蓋君子雖不潔身以亂倫而亦不徇利而忘義
也
○彭更問曰後車數十乘從者數百人以傳食於諸侯
不以泰乎孟子曰非其道則一簞食不可受於人如其
道則舜受堯之天下不以為泰子以為泰乎(更平聲乘從皆去聲
傳直戀反簞音丹食音嗣)
彭更孟子弟子也泰侈也
曰否士無事而食不可也
言不以舜為泰但謂今之士無功而食人之食則不
可也
曰子不通功易事以羨補不足則農有餘粟女有餘布
子如通之則梓匠輪輿皆得食於子於此有人焉入則
孝出則悌守先王之道以待後之學者而不得食於子
子何尊梓匠輪輿而輕為仁義者哉(羨延面反)
通功易事謂通人之功而交易其事羨餘也有餘言
無所貿(音茂)易而積於無用也梓人匠人木工也輪人
輿人車工也(周禮冬官梓人為筍簴為飲器為侯鵠匠人掌建國營國為溝洫此梓匠之異
也輪人為輪為蓋輿人為車此輪輿之不同也)
曰梓匠輪輿其志將以求食也君子之為道也其志亦
將以求食與曰子何以其志為哉其有功於子可食而
食之矣且子食志乎食功乎曰食志(與平聲可食而食食志食功之食皆
音嗣下同)
孟子言自我而言固不求食自彼而言凡有功者則
當食(音嗣)之
曰有人於此毁瓦畫墁其志將以求食也則子食之乎
曰否曰然則子非食志也食功也(墁武安反子食之食亦音嗣)
墁(謨官反)牆壁之飾也毁瓦畫墁言無功而有害也既
曰食功則以士為無事而食者真尊梓匠輪輿而輕
為仁義者矣
○萬章問曰宋小國也今將行王政齊楚惡而伐之則
如之何(惡去聲)
萬章孟子弟子宋王偃嘗滅滕伐薛敗齊楚魏之兵
欲霸天下疑即此時也(通鑑周赦王二十九年宋起兵滅滕伐薛東敗齊取五城
南敗楚取地三百里西敗魏軍欲覇之亟成故射天笞地以示威服鬼神天下謂之桀宋齊湣王伐之王
偃走死)
孟子曰湯居亳與葛為鄰葛伯放而不祀湯使人問之
曰何為不祀曰無以供犧牲也湯使遺之牛羊葛伯食
之又不以祀湯又使人問之曰何為不祀曰無以供粢
盛也湯使亳衆往為之耕老弱饋食葛伯帥其民要其
有酒食黍稻者奪之不授者殺之有童子以黍肉餉殺
而奪之書曰葛伯仇餉此之謂也(遺唯季反盛音成往為之為去聲饋食酒
食之食音嗣要平聲餉式亮反)
葛國名伯爵也(古註夏諸侯嬴姓之國)放而不祀放縱無道不
祀先祖也亳衆湯之民其民葛民也授與也餉亦饋
也書商書仲虺(許偉反)之誥也仇餉言與餉者為仇也
為其殺是童子而征之四海之内皆曰非富天下也為
匹夫匹婦復讎也(為去聲)
非富天下言湯之心非以天下為富而欲得之也
湯始征自葛載十一征而無敵於天下東面而征西夷
怨南面而征北狄怨曰奚為後我民之望之若大旱之
望雨也歸市者弗止芸者不變誅其君弔其民如時雨
降民大悦書曰徯我后后來其無罰
載亦始也十一征所征十一國也餘巳見前篇
有攸不為臣東征綏厥士女匪厥玄黃紹我周王見休
惟臣附于大邑周其君子實玄黃于匪以迎其君子其
小人簞食壺漿以迎其小人救民於水火之中取其殘
而已矣(食音嗣)
按周書武成篇載武王之言孟子約其文如此然其
辭時與今書文不類今姑依此文解之有所不為臣
謂助紂為惡而不為周臣者匪與篚同玄黃幣也(䟽禮
公之孤執玄附庸之君執黃)紹繼也猶言事也言其士女以匪盛
(音成)玄黃之幣迎武王而事之也(䟽禮圖云篚以竹為之長三尺廣一尺深
六寸足高三寸上有蓋)商人而曰我周王猶商書所謂我后也
休美也言武王能順天休命而事之者皆見休也臣
附歸服也孟子又釋其意言商人聞周師之來各以
其類相迎者以武王能救民於水火之中取其殘民
者誅之而不為暴虐耳君子謂在位之人小人謂細
民也
太誓曰我武惟揚侵于之疆則取于殘殺伐用張于湯
有光
太誓周書也今書文亦小異言武王威武奮揚侵彼
紂之疆界取其殘賊而殺伐之功因以張大比於湯
之伐桀又有光焉引此以證上文取其殘之義
不行王政云爾苟行王政四海之内皆舉首而望之欲
以為君齊楚雖大何畏焉
宋實不能行王政後果為齊所滅王偃走死○尹氏
曰為國者能自治而得民心則天下皆將歸往之恨
其征伐之不蚤也尚何強國之足畏哉苟不自治而
以彊弱之勢言之是可畏而已矣
○孟子謂戴不勝曰子欲子之王之善與我明告子有
楚大夫於此欲其子之齊語也則使齊人傅諸使楚人
傅諸曰使齊人傅之曰一齊人傅之衆楚人咻之雖日
撻而求其齊也不可得矣引而置之莊嶽之間數年雖
日撻而求其楚亦不可得矣(與平聲咻音休)
戴不勝宋臣也齊語齊人語也傅教也咻讙(音歡)也齊
齊語也莊嶽齊街里名也楚楚語也此先設譬以曉
之也
子謂薛居州善士也使之居於王所在於王所者長幼
卑尊皆薛居州也王誰與為不善在王所者長幼卑尊
皆非薛居州也王誰與為善一薛居州獨如宋王何(長上
聲)
居州亦宋臣言小人衆而君子獨無以成正君之功
○公孫丑問曰不見諸侯何義孟子曰古者不為臣不
見
不為臣謂未仕於其國者也此不見諸侯之義也
段干木踰垣而辟之泄柳閉門而不内是皆巳甚迫斯
可以見矣(辟去聲内與納同)
段干木魏文侯時人(通鑑文侯以卜子夏田子方段干木為師)泄柳魯繆
(音目)公時人(泄柳即子柳見後篇)文侯繆公欲見此二人而二人
不肯見之蓋未為臣也已甚過甚也迫謂求見之切
也
陽貨欲見孔子而惡無禮大夫有賜於士不得受於其
家則往拜其門陽貨矙孔子之亡也而饋孔子蒸豚孔
子亦矙其亡也而往拜之當是時陽貨先豈得不見(欲見
之見音現惡去聲矙音勘)
此又引孔子之事以明可見之節也徒見孔子欲召
孔子來見己也惡無禮畏人以己為無禮也受於其
家對使(去聲)人拜受於家也其門大夫之門也矙窺也
陽貨於魯為大夫孔子為士故以此物及其不在而
饋之欲其來拜而見之也先謂先來加禮也
曾子曰脅肩諂笑病于夏畦子路曰未同而言觀其色
赧赧然非由之所知也由是觀之則君子之所養可知
已矣(脅虚業反赧奴簡反)
脅肩竦(音悚)體諂笑強(上聲下同)笑皆小人側媚之態也病
勞也夏畦夏月治畦之人也言為此者其勞過於夏
畦之人也未同而言與人未合而強與之言也赧赧
慙而面赤之貌由子路名言非巳所知甚惡(去聲)之之
辭也孟子言由此二言觀之則二子之所養可知必
不肯不俟其禮之至而輒往見之也○此章言聖人
禮義之中正過之者傷於迫切而不洪不及者淪於
汚(音烏)賤而可恥
○戴盈之曰什一去關市之征今兹未能請輕之以待
來年然後已何如(去上聲)
盈之亦宋大夫也什一井田之法也關市之征商賈
(音古)之稅也巳止也
孟子曰今有人日攘其鄰之雞者或告之曰是非君子
之道曰請損之月攘一雞以待來年然後巳(攘如羊反)
攘物自來而取之也損減也
如知其非義斯速巳矣何待來年
知義理之不可而不能速改與月攘一雞何以異哉
○公都子曰外人皆稱夫子好辯敢問何也孟子曰予
豈好辯哉予不得已也天下之生久矣一治一亂(好去聲下
同治去聲)
生謂生民也一治一亂氣化盛衰人事得失反覆相
尋理之常也
當堯之時水逆行汜濫於中國蛇龍居之民無所定下
者為巢上者為營窟書曰洚水警余洚水者洪水也(洚音
降又胡貢胡工二反)
水逆行下流壅塞故水倒流而旁溢也下下地上高
地也營窟穴處(上聲)也書虞書大禹謨也洚水洚(胡貢反)
洞無涯之水也警戒也此一亂也
使禹治之禹掘地而注之海驅蛇龍而放之菹水由地
中行江淮河漢是也險阻既遠鳥獸之害人者消然後
人得平土而居之(菹側魚反)
掘地掘去(上聲)壅(音擁)塞也菹澤生草者也地中兩涯之
間也險阻謂水之汜溢也遠去也消除也此一治也
堯舜既没聖人之道衰暴君代作壞宫室以為汙池民
無所安息棄田以為園囿使民不得衣食邪說暴行又
作園囿汙池沛澤多而禽獸至及紂之身天下又大亂
(壞音怪行去聲下同沛蒲内反)
暴君謂夏太康孔甲履癸商武乙之類也宫室民居
也沛草木之所生也澤水所鍾也自堯舜没至此治
亂非一及紂而又一大亂也
周公相武王誅紂伐奄三年討其君驅飛廉於海隅而
戮之滅國者五十驅虎豹犀象而遠之天下大悅書曰
丕顯哉文王謨丕承哉武王烈佑啓我後人咸以正無
缺(相去聲奄平聲)
奄東方之國助紂為虐者也飛廉紂幸臣也(䟽飛廉乃顓頊
之苖裔善走其子惡來有力俱以材力事紂武王伐紂并殺之)五十國比白紂黨虐民
者也書周書君牙之篇丕大也顯明也謨謀也承繼
也烈光也佑助也啓開也缺壞也此一治也
世衰道微邪說暴行有作臣弑其君者有之子弑其父
者有之(有作之有讀為又古字通用)
此周室東遷之後又一亂也
孔子懼作春秋春秋天子之事也是故孔子曰知我者
其惟春秋乎罪我者其惟春秋乎
胡氏(名安國字康侯建安人)曰仲尼作春秋以寓王法厚(宜改作惇
字)典庸禮命德討罪其大要皆天子之事也知孔子
者謂此書之作遏人欲於横流存天理於既滅為後
世慮至深遠也罪孔子者以謂無其位而託二百四
十二年南面之權使亂臣賊子禁其欲而不得肆則
戚矣愚謂孔子作春秋以討亂賊則致治之法垂於
萬世是亦一治也
聖王不作諸侯放恣處士横議楊朱墨翟之言盈天下
天下之言不歸楊則歸墨楊氏為我是無君也墨氏兼
愛是無父也無父無君是禽獸也公明儀曰庖有肥肉
廏有肥馬民有飢色野有餓莩此率獸而食人也楊墨
之道不息孔子之道不著是邪說誣民充塞仁義也仁
義充塞則率獸食人人將相食(横為皆去聲莩皮表反)
楊朱但知愛身而不復(扶又反)知有致身之義故無君
墨子愛無差等而視其至親無異衆人故無父無父
無君則人道滅絶是亦禽獸而已公明儀之言義見
首篇充塞仁義謂邪說徧滿妨於仁義也孟子引儀
之言以明楊墨道行則人皆無父無君以陷於禽獸
而大亂將起是亦率獸食人而人又相食也此又一
亂也
吾為此懼閑先聖之道距楊墨放淫辭邪說者不得作
作於其心害於其事作於其事害於其政聖人復起不
易吾言矣(為去聲復扶又反)
閑衞也放驅而遠(去聲)之也作起也事所行政大體也
孟子雖不得志於時然楊墨之害自是滅息而君臣
父子之道賴以不墜是亦一治也程子曰楊墨之害
甚於申韓佛老之害甚於楊墨蓋楊氏為(去聲)我疑於
義墨氏兼愛疑於仁申韓則淺陋易(去聲)見(史記申韓傳申不害
故鄭之賤臣學本於黃老而主刑名著書二篇號曰申子韓非者韓之諸公子也喜刑名法術之學而其
歸本於黃老與李斯俱事荀卿斯自以為不如非)故孟子止闢楊墨為其惑
世之甚也佛氏之言近理又非楊墨之比所以為害
尤甚
昔者禹抑洪水而天下平周公兼夷狄驅猛獸而百姓
寧孔子成春狄而亂臣賊子懼
抑止也兼并(去聲)之也緫結上文也
詩云戎狄是膺荆舒是懲則莫我敢承無父無君是周
公所膺也
說見上篇承當也
我亦欲正人心息邪說距詖行放淫辭以承三聖者豈
好辯哉予不得已也(行好皆去聲)
詖淫解見前篇辭者說之詳也承繼也三聖禹周公
孔子也蓋邪說横流壞(音怪)人心術甚於洪水猛獸之
災慘於夷狄篡弑之禍故孟子深懼而力救之再言
豈好辯哉予不得已也所以深致意焉然非知道之
君子孰能真知其所以不得已之故哉
能言距楊墨者聖人之徒也
言苟有能為此距楊墨之說者則其所趨正矣雖未
必知道是亦聖人之徒也孟子既答公都子之問而
意有未盡故復(扶又反)言此蓋邪說害正人人得而攻
之不必聖賢如春秋之法亂臣賊子人人得而誅之
不必士師也聖人救世立法之意其切如此若以此
意推之則不能攻討而又唱為不必攻討之說者其
為邪詖之徒亂賊之黨可知矣○尹氏曰學者於是
非之原毫釐有差則害流於生民禍及於後世故孟
子辨邪說如是之嚴自以為承三聖之功也當是時
方且以好辨目之是以常人之心而度(待洛反)聖賢之
心也
○匡章曰陳仲子豈不誠廉士哉居於陵三日不食耳
無聞目無見也井上有李螬食實者過半矣匍匐往將
食之三咽然後耳有聞目有見(於音烏下於陵同螬音曹咽音宴)
匡章陳仲子皆齊人廉有分辨不苟取也於陵地名
螬蠐(音齊)螬蟲也匍匐言無力不能行也咽吞也
孟子曰於齊國之士吾必以仲子為巨擘焉雖然仲子
惡能廉充仲子之操則蚓而後可者也(擘薄厄反惡平聲蚓音引)
巨擘大指也言齊人中有仲子如衆小指中有大指
也尤推而滿之也操所守也蚓丘蚓也言仲子未得
為廉也必若滿其所守之志則惟丘蚓之無求於世
然後可以為廉耳
夫蚓上食槁壤下飲黃泉仲子所居之室伯夷之所築
與抑亦盜跖之所築與所食之粟伯夷之所樹與抑亦
盜跖之所樹與是未可知也(夫音扶與平聲)
槁壤乾(音干)土也黃泉濁水也抑發語辭也言蚓無求
於人而自足而仲子未免居室食粟若所從來或有
非義則是未能如蚓之廉也
曰是何傷哉彼身織屨妻辟纑以易之也(辟音壁纑音盧)
辟績也纑練麻也
曰仲子齊之世家也兄戴蓋禄萬鍾以兄之禄為不義
之禄而不食也以兄之室為不義之室而不居也辟兄
離母處於於陵他日歸則有饋其兄生鵝者巳頻顣曰
惡用是鶃鶃者為哉他日其母殺是鵝也與之食之其
兄自外至曰是鶃鶃之肉也出而哇之(蓋音閤辟音避頻與顰同顣與
蹙同子六反惡平聲鶃魚乙反哇音蛙)
世家世卿之家兄名戴食采(音菜)於蓋其入萬鍾也歸
自於陵歸也已仲子也鶃鶃鵝聲也頻顣而言以其
兄受饋為不義也哇吐之也
以母則不食以妻則食之以兄之室則弗居以於陵則
居之是尚為能充其類也乎若仲子者蚓而後充其操
者也
言仲子以母之食兄之室為不義而不食不居其操
(去聲)守如此至於妻所易之粟於陵所居之室既未必
伯夷之所為則亦不義之類耳今仲子於此則不食
不居於彼則食之居之豈為能充滿其操守之類者
乎必其無求自足如丘蚓然乃為能滿其志而得為
廉耳然豈人之所可為哉○范氏曰天之所生地之
所養無人為大(三句出禮記祭義)人之所以為大者以其有
人倫也仲子避兄離母無親戚君臣上下是無人倫
也豈有無人倫而可以為廉哉
孟子纂箋卷六
