欽定四庫全書
孟子纂箋卷九
元詹道傳撰
萬章上
凡九章
萬章問曰舜往于田號泣于旻天何爲其號泣也孟子
曰怨慕也(號平聲)
舜往于田耕歴山時也仁覆(敷救反)閔下謂之旻天號
泣于旻天呼天而泣也事見虞書大禹謨篇(書曰帝初于歴
山往于田日號泣于旻天于父母)怨慕怨己之不得其親而思慕也
萬章曰父母愛之喜而不忘父母惡之勞而不怨然則
舜怨乎曰長息問於公明高曰舜往于田則吾旣得聞
命矣號泣于旻天于父母則吾不知也公明高曰是非
爾所知也夫公明高以孝子之心爲不若是恝我竭力
耕田共爲子職而已矣父母之不我愛於我何哉(惡平聲夫
音扶恝苦八反共平聲)
長息公明高弟子公明高曾子弟子(箋此語本趙岐註不知何所據)
于父母亦書辭言呼父母而泣也恝無愁之貌於我
何哉自責不知己有何罪耳非怨父母也楊氏曰非
孟子深知舜之心不能爲此言蓋舜惟恐不順於父
母未嘗自以爲孝也若自以爲孝則非孝矣
帝使其子九男二女百官牛羊倉廪備以事舜於畎畆
之中天下之士多就之者帝將胥天下而遷之焉爲不
順於父母如窮人無所歸(爲去聲)
帝堯也史記云二女妻(去聲)之以觀其内九男事之以
觀其外(趙岐注九子事舜以爲師丹朱外八庶未聞猶晉獻公之子九人五人以事見於春秋餘
四子亦未聞也史記五帝紀舜年二十以孝聞三十而帝堯問可用者四岳咸薦虞舜曰可於是堯乃
以二女妻舜以觀其内使九男與處以觀其外舜居潙汭内行彌謹堯二女不敢以貴驕事舜親戚甚有
婦道堯九男皆益篤)又言一年所居成聚(廣雅云聚居也音慈喻反漢書音義云小
於鄉曰聚)二年成邑三年成都(周禮郊野法九夫爲井四井爲邑四邑爲丘四丘爲
甸四甸爲縣四縣爲都又按莊子徐無鬼篇舜有鱣行三徙成都至鄧之墟十五萬家)是天下
之士就之也胥相視也遷之移以與之也如窮人之
無所歸言其怨慕迫切之甚也
天下之士悅之人之所欲也而不足以解憂好色人之
所欲妻帝之二女而不足以解憂富人之所欲富有天
下而不足以解憂貴人之所欲貴爲天子而不足以解
憂人悅之好色富貴無足以解憂者惟順於父母可以
解憂
孟子推舜之心如此以解上文之意極天下之欲不
足以解憂而惟順於父母可以解憂孟子真知舜之
心哉
人少則慕父母知好色則慕少艾有妻子則慕妻子仕
則慕君不得於君則熱中大孝終身慕父母五十而慕
者予於大舜見之矣(少好皆去聲)
言常人之情因物有遷惟聖人爲能不失其本心也
艾美好也楚辭戰國策所謂幼艾義與此同(楚辭九歌大司
命篇慫長劍兮擁幼艾蓀獨宜兮爲民正戰國策趙孝成王篇公子魏牟過趙趙王迎之顧反至坐前
有尺帛且令工人以爲冠工見客來也因避趙王曰願聞所以爲天下魏牟曰王能重王之國若此尺帛
則國大治矣趙王不悅曰寡人豈敢輕國若此魏牟曰請爲王說之王有此尺帛何不令前郎中以爲冠
王曰郎中不知爲冠魏牟曰爲冠而敗之奚虧於王之國而王必待工而後乃使之今爲天下之工或非
也社稷爲虚器先王不血食而王不以予工乃與幼艾)不得失意也熱中躁急
心熱也言五十者舜攝政時年五十也五十而慕則
其終身慕可知矣此章言舜不以得衆人之所欲
爲已樂(音洛)而以不順乎親之心爲己憂非聖人之盡
性其孰能之
○萬章問曰詩云娶妻如之何必告父母信斯言也宜
莫如舜舜之不告而娶何也孟子曰告則不得娶男女
居室人之大倫也如告則廢人之大倫以懟父母是以
不告也(懟直䫫反)
詩齊國風南山之篇也信誠也誠如此詩之言也懟
讎怨也舜父頑母嚚(音銀)常欲害舜告則不聽其娶是
廢人之大倫以讎怨於父母也
萬章曰舜之不告而娶則吾旣得聞命矣帝之妻舜而
不告何也曰帝亦知告焉則不得妻也(妻去聲)
以女爲人妻(如字)曰妻(去聲下同)程子曰堯妻舜而不告者
以君治之而已如今之官府治民之私者亦多
萬章曰父母使舜完廩捐階瞽瞍焚廪使浚井出從而
揜之象曰謨蓋都君咸我績牛羊父母倉廩父母干戈朕
琴朕弤朕二嫂使治朕棲象往入舜宫舜在牀琴象
曰鬱陶思君爾忸怩舜曰惟兹臣庶汝其于予治不識
舜不知象之將殺已與曰奚而不知也象憂亦憂象喜
亦喜(弤都禮反忸女六反怩音尼與平聲)
完治也捐去(上聲)也階梯也揜蓋也按史記曰使舜上
(時掌反)塗廪瞽瞍從下縱火焚廪舜乃以兩笠自捍(音汗)
而下去得不死後又使舜穿井舜穿井為匿空旁出
舜旣入深瞽瞍與象共下土實井舜從匿空中出去
即其事也(箋空音孔括地志云舜井在嬀州臨武縣西城中其西又有一井耆舊傳云並舜井
也帝王世紀云河東有舜井未詳列女傳二女教舜上廪曰鵲女衣裳鳥工往教舜穿井曰去汝裳衣龍
工往故謂鳥工龍裳救井廪之難)象舜異母弟也謨謀也蓋蓋井也
舜所居三年成都故謂之都君咸皆也績功也舜旣
入井象不知舜已出欲以殺舜爲己功也干盾(樹尹反)
也戈戟也(周禮掌五兵五楯鄭云五楯干魯之屬禮圖云戈今之勾戟又云今之三鋒戟缺内
長四寸半胡長六寸以其與戈相䫫故云戈戟也)琴舜所彈五弦琴也弤琱
(丁聊反)弓也(通鑑外紀云舜彈五弦之琴歌南風之詩琱弓漆赤弓尚書彤弓是也)象欲
以舜之牛羊倉廪與父母而自取此物也二嫂堯二
女也棲牀也象欲使爲己妻也象往舜宫欲分取所
有見舜生在牀彈琴蓋旣出即潛歸其宫也鬱陶思
之甚而氣不得伸也象言己思君之甚故來見爾忸
怩慚色也臣庶謂其百官也象素僧舜不至其宫故
舜見其來而喜使之治其臣庶也孟子言舜非不知
其將殺己但見其憂則憂見其喜則喜兄弟之情自
有所不能已耳萬章所言其有無不可知然舜之心
則孟子有以知之矣他亦不足辯也程子曰象憂亦
憂象喜亦喜人情天理於是爲至
曰然則舜僞喜者與曰否昔者有饋生魚於鄭子産子
産使校人畜之池校人烹之反命曰始舍之圉圉焉少
則洋洋焉攸然而逝子産曰得其所哉得其所哉校人
出曰孰謂子産智予旣烹而食之曰得其所哉得其所
哉故君子可欺以其方難罔以非其道彼以愛兄之道
來故誠信而喜之奚僞焉(與平聲校音效又音教畜許六反)
校人主池沼小吏也圉圉困而未紓(音舒)之貌洋洋則
稍縱矣攸然而逝者自得而遠去也方亦道也罔蒙
蔽也欺以其方謂誑(古况反)之以理之所有罔以非其
道謂昧之以理之所無象以愛兄之道來所謂欺之
以其方也舜本不知其僞故實喜之何僞之有此
章又言舜遭人倫之變而不失天理之常也
○萬章問曰象日以殺舜爲事立爲天子則放之何也
孟子曰封之也或曰放焉
放猶置也置之於此使不得去也萬章疑舜何不誅
之孟子言舜實封之而或者誤以爲放也
萬章曰舜流共工于幽州放驩兜于崇山殺三苗于三
危殛鯀于羽山四罪而天下咸服誅不仁也象至不仁
封之有庳有庳之人奚罪焉仁人固如是乎在他人則
誅之在弟則封之曰仁人之於弟也不藏怒焉不宿怨
焉親愛之而已矣親之欲其貴也愛之欲其富也封之
有庳富貴之也身爲天子弟爲匹夫可謂親愛之乎(庳音
鼻)
流徙也共(音恭)工官名驩兜人名二人比(毗至反)周相與
爲黨(如書堯咨疇若予采驩兜舉共工可見爲黨)三苗國名負固不服殺
殺其君也殛誅也鯀禹父名方命圯(部鄙反)族治水無
功(見書堯典)皆不仁之人也幽州崇山三危羽山有庳皆
地名也(趙氏曰幽州北裔之地舜分冀北爲幽州崇山南裔之山在今澧州慈利縣三危西裔之
地禹貢在雍州或以爲燉煌未詳羽山東裔之山在今海州朐山縣)或曰今道州鼻亭
即有庳之地也(漢書顔師古註云有庳在零陵今鼻亭是也)未知是否萬
章疑舜不當封象使彼有庳之民無罪而遭象之虐
非仁人之心也藏怒謂藏匿其怒宿怨謂留蓄其怨
敢問或曰放者何謂也曰象不得有爲於其國天子使
吏治其國而納其貢税焉故謂之放豈得暴彼民哉雖
然欲常常而見之故源源而來不及貢以政接於有庳
此之謂也
孟子言象雖封爲有庳之君然不得治其國天子使
吏代之治而納其所收之貢税於象有似於放故或
者以爲放也蓋象至不仁處(上聲)之如此則旣不失吾
親愛之心而彼亦不得虐有庳之民也源源若水之
相繼也來謂來朝(音潮下同)覲也不及貢以政接於有庳
謂不待及諸侯朝貢之期而以政事接見有庳之君
蓋古書之辭而孟子引以證源源而來之意見(形甸反)
其親愛之無已如此也吳氏曰言聖人不以公義
廢私恩亦不以私恩害公義舜之於象仁之至義之
盡也
○咸丘蒙問曰語云盛德之士君不得而臣父不得而
子舜南面而立堯帥諸侯北面而朝之瞽瞍亦北面而
朝之舜見瞽瞍其容有蹙孔子曰於斯時也天下殆哉
岌岌乎不識此語誠然乎哉孟子曰否此非君子之言
齊東野人之語也堯老而舜攝也堯典曰二十有八載
放勲乃徂落百姓如喪考妣三年四海遏密八音孔子
曰天無二日民無二王舜旣爲天子矣又帥天下諸侯
以爲堯三年喪是二天子矣(朝音潮岌魚及反喪如字)
咸丘蒙孟子弟子也語者古語也蹙顰蹙不自安也
岌岌不安貌也言人倫乖亂天下將危也齊東齊國
之東鄙也孟子言堯但老不治事而舜攝天子之事
耳堯在時舜未嘗即天子位堯何由北面而朝乎又
引書及孔子之言以明之堯典虞書篇名今此文乃
見(形甸反)於舜典蓋古書二篇或合爲一耳言舜攝位
二十八年而堯死也徂升也落降也人死則魂升而
魄降故古者謂死爲徂落遏止也密静也八音金石
絲竹匏(蒲交反)土革木樂器之音也(箋見論語第八篇)
咸丘蒙曰舜之不臣堯則吾旣得聞命矣詩云普天之
下莫非王土率土之濱莫非王臣而舜旣爲天子矣敢
問瞽瞍之非臣如何曰是詩也非是之謂也勞於王事
而不得養父母也曰此莫非王事我獨賢勞也故說詩
者不以文害辭不以辭害志以意逆志是爲得之如以
辭而已矣雲漢之詩曰周餘黎民靡有孑遺信斯言也
是周無遺民也
不臣堯不以堯爲臣使北面而朝也詩小雅北山之
篇也普徧也率循也此詩今毛氏序云役使不均已
勞於王事而不得養(去聲)其父母焉其詩下文亦云大
夫不均我從事獨賢乃作詩者自言天下皆王臣何
爲獨使我以賢才而勞苦乎非謂天子可臣其父也
文字也辭語也逆迎也雲漢大雅篇名也孑獨立之
貌遺脫也言說詩之法不可以一字而害一句之義
不可以一句而害設辭之志當以己意迎取作者之
志乃可得之若但以其辭而已則如雲漢所言是周
之民真無遺種(上聲)矣惟以意逆之則知作詩者之志
在於憂旱而非真無遺民也
孝子之至莫大乎尊親尊親之至莫大乎以天下養爲
天子父尊之至也以天下養養之至也詩曰永言孝思
孝思維則此之謂也(養去聲)
言瞽瞍旣爲天子之父則當享天下之養此舜之所
以爲尊親養親之至也豈有使之北面而朝之理乎
詩大雅下武之篇言人能長言孝思而不忘則可以
爲天下法則也
書曰祇載見瞽瞍䕫䕫齊栗瞽瞍亦允若是爲父不得
而子也(見音現齊側皆反)
書大禹謨篇也祇敬也載事也䕫䕫齊栗敬謹恐懼
之貌允信也若順也言舜敬事瞽瞍往而見之敬謹
如此瞽瞍亦信而順之也孟子引此而言瞽瞍不能
以不善及其子而反見化於其子則是所謂父不得
而子者而非如咸丘蒙之說也
○萬章曰堯以天下與舜有諸孟子曰否天子不能以
天下與人
天下者天下之天下非一人之私有故也
然則舜有天下也孰與之曰天與之
萬章問而孟子答也
天與之者諄諄然命之乎(諄之淳反)
萬章問也諄諄詳語之貌
曰否天不言以行與事示之而已矣(行去聲下同)
行(如字)之於身謂之行措諸天下謂之事言但因舜之
行事而示以與之之意耳
曰以行與事示之者如之何曰天子能薦人於天不能
使天與之天下諸侯能薦人於天子不能使天子與之
諸侯大夫能薦人於諸侯不能使諸侯與之大夫昔者
堯薦舜於天而天受之暴之於民而民受之故曰天不
言以行與事示之而已矣(暴步卜反下同)
暴顯也言下能薦人於上不能令(力呈反)上必用之舜
爲天人所受是因舜之行與事而示之以與之之意
也
曰敢問薦之於天而天受之暴之於民而民受之如何
曰使之主祭而百神享之是天受之使之主事而事治
百姓安之是民受之也天與之人與之故曰天子不能
以天下與人(治去聲)舜相堯二十有八載非人之所能爲
也天也堯崩三年之喪畢舜避堯之子於南河之南天
下諸侯朝覲者不之堯之子而之舜訟獄者不之堯之
子而之舜謳歌者不謳歌堯之子而謳歌舜故曰天也
夫然後之中國踐天子位焉而居堯之宫逼堯之子是
簒也非天與也(相去聲朝音潮夫音扶)
南河在冀州之南其南即豫州也訟獄謂獄不決而
訟之也
太誓曰天視自我民視天聽自我民聽此之謂也
自從也天無形其視聽皆從於民之視聽民之歸舜
如此則天與之可知矣
○萬章問曰人有言至於禹而德衰不傳於賢而傳於
子有諸孟子曰否不然也天與賢則與賢天與子則與
子昔者舜薦禹於天十有七年舜崩三年之喪畢禹避
舜之子於陽城天下之民從之若堯崩之後不從堯之
子而從舜也禹薦益於天七年禹崩三年之喪畢益避
禹之子於箕山之陰朝覲訟獄者不之益而之啟曰吾
君之子也謳歌者不謳歌益而謳歌啟曰吾君之子也
(朝音潮)
陽城箕山之隂皆嵩山下深谷中可藏處啟禹之子
也楊氏曰此語孟子必有所受然不可考矣但云天
與賢則與賢天與子則與子可以見堯舜禹之心皆
無一毫私意也
丹朱之不肖舜之子亦不肖舜之相堯禹之相舜也歴
年多施澤於民久啟賢能敬承繼禹之道益之相禹也
歴年少施澤於民未久舜禹益相去久遠其子之賢不
肖皆天也非人之所能爲也莫之爲而爲者天也莫之
致而至者命也(之相之相去聲相去之相如字)
堯舜之子皆不肖而舜禹之爲相久此堯舜之子所
以不有天下而舜禹有天下也禹之子賢而益相不
久此啟所以有天下而益不有天下也然此皆非人
力所爲而自爲非人力所致而自至者蓋以理言之
謂之天自人言之謂之命其實則一而已
匹夫而有天下者德必若舜禹而又有天子薦之者故
仲尼不有天下
孟子因禹益之事歴舉此下兩條以推明之言仲尼
之德雖無愧於舜禹而無天子薦之者故不有天下
繼世以有天下天之所廢必若桀紂者也故益伊尹周
公不有天下
繼世而有天下者其先世皆有大功德於民故必有
大惡如桀紂則天乃廢之如啟及太甲成王雖不及
益伊尹周公之賢聖但能嗣守先業則天亦不廢之
故益伊尹周公雖有舜禹之德而亦不有天下
伊尹相湯以王於天下湯崩太丁未立外丙二年仲壬
四年太甲顛覆湯之典刑伊尹放之於桐三年太甲悔
過自怨自艾於桐處仁遷義三年以聽伊尹之訓已也
復歸於亳(相王皆去聲艾音乂)
此承上文言伊尹不有天下之事趙氏曰太丁湯之
太子未立而死外丙立二年仲壬立四年皆太丁弟
也太甲太丁子也程子曰古人謂歲爲年湯崩時外
丙方二歲仲壬方四歲惟太甲差(初加反)長(上聲)故立之
也二說未知孰是顛覆壞亂也典刑常法也桐湯墓
所在艾治也說文云芟(師銜反)草也蓋斬絶自新之意
亳商所都也
周公之不有天下猶益之於夏伊尹之於殷也
此復(扶又反)言周公所以不有天下之意
孔子曰唐虞禪夏后殷周繼其義一也(禪音擅)
禪授也或禪或繼皆天命也聖人豈有私意於其間
哉尹氏曰孔子曰唐虞禪夏后殷周繼其義一也
孟子曰天與賢則與賢天與子則與子知前聖之心
者無如孔子繼孔子者孟子而已矣
○萬章問曰人有言伊尹以割烹要湯有諸(要平聲)
要求也案史記伊尹欲行道以致君而無由乃爲有
莘氏之媵(以證反)臣負鼎俎以滋味說(音税)湯致於王道
蓋戰國時有爲此說者
孟子曰否不然伊尹耕於有莘之野而樂堯舜之道焉
非其義也非其道也祿之以天下弗顧也繫馬千駟弗
視也非其義也非其道也一介不以與人一介不以取
諸人(樂音洛)
莘國名(莘國即今同州郃陽縣)樂堯舜之道者誦其詩讀其書
而欣慕愛樂之也駟四匹也介與草芥之芥同言其
辭受取與無大無細一以道義而不苟也
湯使人以幣聘之囂囂然曰我何以湯之聘幣爲哉我
豈若處畎畆之中由是以樂堯舜之道哉(囂五高反又戸驕反)
囂囂無欲自得之貌
湯三使往聘之旣而幡然改曰與我處畎畆之中由是
以樂堯舜之道吾豈若使是君爲堯舜之君哉吾豈若
使是民爲堯舜之民哉吾豈若於吾身親見之哉
幡然變動之貌於吾身親見之言於我之身親見其
道之行不徒誦說向慕之而已也
天之生此民也使先知覺後知使先覺覺後覺也予天
民之先覺者也予將以斯道覺斯民也非予覺之而誰
也
此亦伊尹之言也知謂識其事之所當然覺謂悟其
理之所以然覺後知後覺如呼寐者而使之寤也言
天使者天理當然若使之也程子曰予天民之先覺
謂我乃天生此民中盡得民道而先覺者也旣爲先
覺之民豈可不覺其未覺者及彼之覺亦非分我所
有以予(通作與)之也皆彼自有此理我但能覺之而已
思天下之民匹夫匹婦有不被堯舜之澤者若已推而
内之溝中其自任以天下之重如此故就湯而說之以
伐夏救民(推吐回反内音納說音税)
書曰昔先正保衡作我先王曰予弗克俾厥后爲堯
舜其心愧恥若撻于市一夫不獲則曰時予之辜(見說
命下)孟子之言蓋取諸此是時夏桀無道暴虐其民故
欲使湯伐夏以救之徐氏曰伊尹樂堯舜之道堯舜
揖遜而伊尹說湯以伐夏者時之不同義則一也
吾未聞枉己而正人者也况辱己以正天下者乎聖人
之行不同也或遠或近或去或不去歸潔其身而已矣
(行去聲)
辱己甚於枉己正天下難於正人若伊尹以割烹要
湯辱己甚矣何以正天下乎遠謂隠遁(與遯同)也近謂
仕近君也言聖人之行雖不必同然其要(如字)歸在潔
其身而已伊尹豈肯以割烹要湯哉
吾聞其以堯舜之道要湯未聞以割烹也
林氏曰以堯舜之道要湯者非實以是要之也道在
此而湯之聘自來耳猶子貢言夫子之求之異乎人
之求之也愚謂此語亦猶前章所論父不得而子之
意
伊訓曰天誅造攻自牧宫朕載自亳
伊訓商書篇名孟子引以證伐夏救民之事也今書
牧宫作鳴條造載皆始也伊尹言始攻桀無道由我
始其事於亳也
○萬章問曰或謂孔子於衛主癰疽於齊主侍人瘠環
有諸乎孟子曰否不然也好事者爲之也(癰於容反疽七余反好去
聲)
主謂舍於其家以之爲主人也癰疽瘍(音羊)醫也(周禮天官
下瘍醫注瘍瘡癰也)侍人奄(與閹同)人也瘠姓環名皆時君所近
狎之人也好事謂喜造言生事之人也
於衛主顔讎由彌子之妻與子路之妻兄弟也彌子謂
子路曰孔子主我衛卿可得也子路以告孔子曰有命
孔子進以禮退以義得之不得曰有命而主癰疽與侍
人瘠環是無義無命也(讎如字又音犫)
顔讎由衛之賢大夫也史記作顔濁鄒(孔子世家孔子嘗適衛主
於子路妻兄顔濁鄒家據此則不但濁鄒之名異言子路妻兄亦異矣)彌子衛靈公幸
臣彌子瑕也(見史韓非傳)徐氏曰禮主於辭遜故進以禮
義主於斷(丁亂反)制故退以義難進而易(去聲)退者也在
我者有禮義而已得之不得則有命存焉
孔子不悦於魯衛遭宋桓司馬將要而殺之微服而過
宋是時孔子當阨主司城貞子爲陳侯周臣(要平聲)
不悦不樂(音洛)居其國也桓司馬宋大夫向(式亮反)魋也
司城貞子亦宋大夫之賢者也(宋以武公諱改司空爲司城)陳侯
名周按史記孔子爲魯司寇齊人餽女樂以閒(去聲)之
孔子遂行適衛月餘去衛適宋司馬魋欲殺孔子孔
子去至陳主於司城貞子孟子言孔子雖當阨難(去聲)
然猶擇所主況在齊衛無事之時豈有主癰疽侍人
之事乎
吾聞觀近臣以其所爲主觀遠臣以其所主若孔子主
癰疽與侍人瘠環何以爲孔子
近臣在朝(音潮)之臣遠臣遠方來仕者君子小人各從
其䫫故觀其所爲主與其所主者而其人可知
○萬章問曰或曰百里奚自鬻於秦養牲者五羊之皮
食牛以要秦穆公信乎孟子曰否不然好事者爲之也
(食音嗣好去聲下同)
百里奚虞之賢臣人言其自賣於秦養牲者之家得
五羊之皮而爲(去聲)之食牛因以干秦穆公也
百里奚虞人也晉人以垂棘之璧與屈產之乘假道於
虞以伐虢宫之竒諫百里奚不諫(屈求勿反乘去聲)
虞虢皆國名垂棘之璧垂棘之地所出之璧也屈産
之乘屈地所生之良馬也乘四匹也晉欲伐虢道經
於虞故以此物借道其實欲并(去聲)取虞宫之竒亦虞
之賢臣諫虞公令(力呈反)勿許虞公不用遂爲晉所滅
百里奚知其不可諫故不諫而去之秦(左僖二年晉使荀息以屈
産之乘與垂棘之璧假道於虞以伐虢虞公許之宫之竒諫不聽五年晉侯復假道於虞以伐虢宫之竒
諫曰虢虞之表也虢亡虞必從之晉不可啟寇不可翫一之爲甚其可再乎諺所謂輔車相依唇亡齒寒
者其虞虢之謂也弗聽宫之竒以其族行十二月晉滅虢館於虞遂襲虞滅之)
知虞公之不可諫而去之秦年已七十矣曾不知以食
牛干秦穆公之爲汙也可謂智乎不可諫而不諫可謂
不智乎知虞公之將亡而先去之不可謂不智也時舉
於秦知穆公之可與有行也而相之可謂不智乎相秦
而顯其君於天下可傳於後世不賢而能之乎自鬻以
成其君鄉黨自好者不爲而謂賢者爲之乎(相去聲)
自好自愛其身之人也孟子言百里奚之智如此必
知食牛以干主之爲汙其賢又如此必不肯自鬻以
成其君也然此事當孟子時已無所據孟子直以事
理反覆推之而知其必不然耳范氏曰古之聖賢
未遇之時鄙賤之事不恥爲之如百里奚爲(去聲)人養
牛無足怪也惟是人君不致敬盡禮則不可得而見
豈有先自汙辱以要其君哉莊周曰百里奚爵祿不
入於心故飯(扶晚反)牛而牛肥使穆公忘其賤而與之
政亦可謂知百里奚矣(見莊子田子方篇)伊尹百里奚之事
皆聖賢出處(上聲)之大節故孟子不得不辯尹氏曰當
時好事者之論大率䫫此蓋以其不正之心度(待洛反)
聖賢也
孟子纂箋卷九
