欽定四庫全書
論語纂箋卷七
元詹道傳撰
子路第十三
凡三十章
子路問政子曰先之勞之(勞如字)
蘇氏曰凡民之行(去聲)以身先之則不令而行凡民之
事以身勞之則雖勤不怨
請益曰無倦(無古本作毋)
吳氏曰勇者喜於有為而不能持久故以此告之
程子曰子路問政孔子旣告之矣及請益則曰無倦
而已未嘗復(扶又反)有所告姑使之深思也
○仲弓為季氏宰問政子曰先有司赦小過舉賢才
有司衆職也宰兼衆職然事必先之於彼而後考其
成功則已不勞而事畢舉矣過失誤也大者於事或
有所害不得不懲小者赦之則刑不濫而人心悅矣
賢有德者才有能者舉而用之則有司皆得其人而
政益修矣
曰焉知賢才而舉之曰舉爾所知爾所不知人其舍諸
(焉於虔反舍上聲)
仲弓慮無以盡知一時之賢才故孔子告之以此程
子曰人各親其親然後不獨親其親仲弓曰焉知賢
才而舉之子曰舉爾所知爾所不知人其舍諸便見
仲弓與聖人用心之大小推此義則一心可以興邦
一心可以喪(去聲)邦只在公私之間爾范氏曰不先
有司則君行臣職矣不赦小過則下無全人矣不舉
賢才則百職廢矣失此三者不可以為季氏宰况天
下乎
○子路曰衛君待子而為政子將奚先
衛君謂出公輒也是時魯哀公之十年孔子自楚反
乎衛
子曰必也正名乎
是時出公不父其父而禰(乃禮反)其祖(父廟曰禰)名實紊(音問)
矣故孔子以正名為先謝氏曰正名雖為(去聲)衛君而
言然為政之道皆當以此為先
子路曰有是哉子之迂也奚其正
迂謂遠於事情言非今日之急務也
子曰野哉由也君子於其所不知蓋闕如也
野謂鄙俗責其不能闕疑而率爾妄對也
名不正則言不順言不順則事不成
楊氏曰名不當其實則言不順言不順則無以考實
而事不成
事不成則禮樂不興禮樂不興則刑罰不中刑罰不中
則民無所措手足(中去聲)
范氏曰事得其序之謂禮物得其和之謂樂事不成
則無序而不和故禮樂不興禮樂不興則施之政事
皆失其道故刑罰不中
故君子名之必可言也言之必可行也君子於其言無
所苟而已矣
程子曰名實相須一事苟則其餘皆苟矣胡氏曰
衛世子蒯(苦怪反)聵(五怪反)恥其母南子之滛亂欲殺之
不果而出奔(左定十四年衛侯為夫人南子召宋朝太子蒯聵過宋野野人歌之曰旣定爾
婁豬求子豬也盍歸吾艾豭艾老也豭壯豖太子羞之謂戲許宜反陽速曰使我而朝少君少君見我我顧乃
殺之速曰諾乃朝夫人夫人見大子大子三顧違不進夫人見其色啼而走曰蒯聵將殺余公執其手以
登臺大子奔宋盡逐其黨)靈公欲立公子郢(以井反靈公次子)郢辭公卒
夫人立之又辭乃立蒯聵之子輒以拒蒯聵(左哀二年初衛
侯游于郊子南僕公曰余無子對曰郢不足以辱社稷君其改圖衛靈公卒夫人曰命公郢為大子君命
也對曰郢異於他子且君没於吾手若有之郢必聞之且亡人之子輙在乃立輙晉趙鞅納衛大子于戚)
夫(音扶)蒯聵欲殺母得罪於父而輒據國以拒父皆無
父之人也其不可有國也明矣夫子為政而以正名
為先必將具其事之本末告諸天王請于方伯命公
子郢而立之則人倫正天理得名正言順而事成矣
夫子告之之詳如此而子路終不喻也故事輒不去
卒死其難(去聲下同)徒知食焉不避其難之為義而不知
食輒之食為非義也
○樊遲請學稼子曰吾不如老農請學為圃曰吾不如
老圃
種五穀曰稼種蔬菜曰圃
樊遲出子曰小人哉樊須也
小人謂細民孟子所謂小人之事者也
上好禮則民莫敢不敬上好義則民莫敢不服上好信
則民莫敢不用情夫如是則四方之民襁負其子而至
矣焉用稼(好去聲夫音扶襁居丈反焉於虔反)
禮義信大人之事也好義則事合宜情誠實也敬服
用情蓋各以其類而應也襁織縷為之以約小兒於
背者(博物志織縷為之廣八寸長丈二以約小兒於背)楊氏曰樊須遊聖
人之門而問稼圃志則陋矣辭而闢之可也待其出
而後言其非何也蓋於其問也自謂農圃之不如則
拒之者至矣須之學疑不及此而不能問不能以三
隅反矣故不復(扶又反下同)及其旣出則懼其終不喻也
求老農老圃而學焉則其失愈遠矣故復言之使知
前所言者意有在也
○子曰誦詩三百授之以政不達使於四方不能專對
雖多亦奚以為(使去聲)
專獨也詩本人情該物理可以驗風俗之盛衰見政
治(去聲)之得失其言温厚和平長於風(去聲)諭故誦之者
必達於政而能言也程子曰窮經將以致用也世
之誦詩者果能從政而專對乎然則其所學者章句
之末耳此學者之大患也
○子曰其身正不令而行其身不正雖令不從
○子曰魯衛之政兄弟也
魯周公之後衛康叔之後本兄弟之國(魯始祖周公旦文王第四
子周公子伯禽封於魯衛始祖康叔封文王少子)而是時衰亂政亦相似故
孔子歎之
○子謂衛公子荆善居室始有曰苟合矣少有曰苟完
矣富有曰苟美矣
公子荆衛大夫苟聊且粗(坐五反)略之意合聚也完備
也言其循序而有節不以欲速盡美累其心楊氏
曰務為全美則累物而驕吝之心生公子荆皆曰苟
而已則不以外物為心其欲易(去聲)足故也
○子適衛冉有僕
僕御車也
子曰庶矣哉
庶衆也
冉有曰旣庶矣又何加焉曰富之
庶而不富則民生不遂故制田里薄賦歛(去聲)以富之
曰旣富矣又何加焉曰教之
富而不教則近於禽獸故必立學校明禮義以教之
胡氏曰天生斯民立之司牧而寄以三事然自三
代之後能舉此職者百無一二漢之文明唐之太宗
亦云庶且富矣西京之教無聞焉明帝尊師重傅臨
雍拜老宗戚子弟莫不受學(東漢禮儀志明帝永平二年三月上始帥羣臣
躬養三老五更于辟雍三老五更皆齋于太學講堂其日乘輿先到辟雍禮殿御坐東廂遣使者安車迎
三老五更天子迎於門屏交禮道自阼階三老升自賓階至階天子揖如禮親袒割牲執醬而饋執爵而酳
以見禮遇大尊顯故也明帝崇尚儒學自皇太子諸王侯及大臣子弟功臣子孫莫不受經又為外戚樊
氏郭氏隂氏馬氏諸子立學於南宫置五經師期門羽林之士悉令通孝經章句)唐太宗大
召名儒增廣生員(唐書儒學傳貞觀六年詔罷周公祠更以孔子為先聖顔氏為先師
盡召天下惇師考德以為學官數臨幸觀釋菜命祭酒博士講論經義賜以束帛生能通一經者得署吏
廣學舍千二百區諸生員至三千二百自玄武屯營飛騎皆給博士受經)教亦至矣然而
未知所以教也三代之教天子公卿躬行於上言行
(去聲)政事皆可師法彼二君者其能然乎
○子曰苟有用我者朞月而已可也三年有成
朞月謂周一歲之月也可者僅辭言綱紀布也有成
治(去聲)功成也尹氏曰孔子歎當時莫能用已也故
云然愚按史記此蓋為(去聲)衛靈公不能用而發(史記孔子
去陳過蒲會公叔氏以蒲叛止孔子弟子公良孺鬭甚疾蒲人懼出孔子適衛靈公聞孔子來喜郊迎問
曰蒲可伐乎對曰可云云公曰善然不伐蒲靈公老怠於政不用孔子孔子喟然嘆曰云云)
○子曰善人為邦百年亦可以勝殘去殺矣誠哉是言
也(勝平聲去上聲)
為邦百年言相繼而久也勝殘化殘暴之人使不為
惡也去殺謂民化於善可以不用刑殺也蓋古有是
言而夫子稱之程子曰漢自高惠至于文景黎民醇
厚幾(平聲)致刑措庶乎其近之矣尹氏曰勝殘去殺
不為惡而已善人之功如是若夫(音扶)聖人則不待百
年其化亦不止此
○子曰如有王者必世而後仁
王者謂聖人受命而興也三十年為一世(說文三十年為一世
從卅而曳長之)仁謂教化浹(即業反)也程子曰周自文武至于
成王而後禮樂興即其效也或問三年必世遲速不
同何也程子曰三年有成謂法度紀綱有成而化行
也漸(將廉反)民以仁摩民以義使之浹於肌膚淪於骨
髓而禮樂可興所謂仁也此非積久何以能致
○子曰苟正其身矣於從政乎何有不能正其身如正
人何
○冉子退朝子曰何晏也對曰有政子曰其事也如有
政雖不吾以吾其與聞之(朝音潮與去聲)
冉有時為季氏宰朝季氏之私朝也晏晚也政國政
事家事以用也禮大夫雖不治事猶得與(音預下文當與音同)
聞國政是時季氏專魯其於國政蓋有不與同列議
於公朝而獨與家臣謀於私室者故夫子為不知者
而言此必季氏之家事耳若是國政我嘗為大夫雖
不見用猶當與聞今旣不聞則是非國政也語意與
魏徵獻陵之對略相似(唐書魏徵傳文德皇后旣葬帝即苑中作層觀以望昭陵
后陵引徵同升徵熟視曰臣昏眊不能見帝指示之徵曰臣以為陛下望獻陵太宗母陵昭陵則臣固見
之矣帝泣為毁觀)其所以正名分(扶問反)抑季氏而教冉有之
意深矣
○定公問一言而可以興邦有諸孔子對曰言不可以
若是其幾也
幾期也詩曰如幾(音機)如式(見小雅楚茨篇)言一言之間未可
以如此而必期其效
人之言曰為君難為臣不易(易去聲)
當時有此言也
如知為君之難也不幾乎一言而興邦乎
因此言而知為君之難則必戰戰兢兢臨深履薄而
無一事之敢忽然則此言也豈不可以必期於興邦
乎為(去聲)定公言故不及臣也
曰一言而喪邦有諸孔子對曰言不可以若是其幾也
人之言曰予無樂乎為君唯其言而莫予違也(喪去聲下同樂
音洛)
言他無所樂惟樂此耳
如其善而莫之違也不亦善乎如不善而莫之違也不
幾乎一言而喪邦乎
范氏曰如不善而莫之違則忠言不至於耳君日驕
而臣日諂(丑險反)未有不喪邦者也謝氏曰知為君
之難則必敬謹以持之惟其言而莫予違則讒諂面
諛之人至矣邦未必遽興喪也而興喪之源分於此
然此非識微之君子何足以知之
葉公問政
○音義並見第七篇
子曰近者說遠者來(說音悅)
被其澤則說聞其風則來然必近者說而後遠者來
也
○子夏為莒父宰問政子曰無欲速無見小利欲速則
不達見小利則大事不成(父音甫)
莒父魯邑名欲事之速成則急遽無序而反不逹見
小者之為利則所就者小而所失者大矣程子曰
子張問政子曰居之無倦行之以忠子夏問政子曰
無欲速無見小利子張常過高而未仁子夏之病常
在近小故各以切已之事告之
○葉公語孔子曰吾黨有直躬者其父攘羊而子證之
(語去聲)
直躬直身而行者有因而盗曰攘
孔子曰吾黨之直者異於是父為子隱子為父隱直在
其中矣(為去聲)
父子相隱天理人情之至也故不求為直而直在其
中謝氏曰順理為直父不為子隱子不為父隱於
理順邪瞽䏂殺人舜竊負而逃遵海濱而處(上聲)當是
時愛親之心勝其於直不直何暇計哉
○樊遲問仁子曰居處(上聲)恭執事敬與人忠雖之夷狄
不可棄也
恭主容敬主事恭見(形甸反)於外敬主乎中之夷狄不
可棄勉其固守而勿失也程子曰此是徹上徹下
語聖人初無二語也充之則睟(雖醉反)面盎背推而逹
之則篤恭而天下平矣胡氏曰樊遲問仁者三此最
先先難次之愛人其最後乎
○子貢問曰何如斯可謂之士矣子曰行已有恥使於
四方不辱君命可謂士矣(使去聲)
此其志有所不為而其材足以有為者也子貢能言
故以使事告之蓋為使之難不獨貴於能言而已
曰敢問其次曰宗族稱孝焉鄉黨稱弟焉(弟去聲)
此本立而材不足者故為其次
曰敢問其次曰言必信行必果硜硜然小人哉抑亦可
以為次矣(行去聲硜苦耕反)
果必行(如字)也硜小石之堅確(克角反)者小人言其識量
(去聲)之淺狹也此其本末皆無足觀然亦不害其為自
守也故聖人猶有取焉下此則市井之人不復(扶又反)
可為士矣
曰今之從政者何如子曰噫斗筲之人何足算也(筲所交反
算亦作筭悉亂反)
今之從政者蓋如魯三家之屬噫心不平聲斗量(去聲)
名容十升筲竹器容斗二升斗筲之人言鄙細也算
數(上聲)也子貢之問每下故夫子以是警之程子曰
子貢之意蓋欲為皎皎之行(去聲)聞於人者夫子告之
皆篤實自得之事
○子曰不得中行而與之必也狂狷乎狂者進取狷者
有所不為也
行道也狂者志極高而行(去聲)不掩狷者知未及而守
有餘蓋聖人本欲得中道之人而教之然旣不可得
而徒得謹厚之人則未必能自振拔而有為也故不
若得此狂狷之人猶可因其志節而激厲裁抑之以
進於道非與其終於此而已也孟子曰孔子豈不
欲中道哉不可必得故思其次也如琴張曾晳牧皮
者孔子之所謂狂也其志嘐嘐然曰古之人古之人
夷考其行而不掩焉者也狂者又不可得欲得不屑
不潔之士而與之是狷也是又其次也
○子曰南人有言曰人而無恒不可以作巫醫善夫(恒胡
登反夫音扶)
南人南國之人恒常久也巫所以交鬼神醫所以寄
死生故雖賤役而尤不可以無常孔子稱其言而善
之
不恒其德或承之羞
此易恒卦九三爻辭承進也
子曰不占而已矣
復(扶又反)加子曰以别(必列反)易文也其義未詳楊氏曰
君子於易苟玩其占(平聲)則知無常之取羞矣其為無
常也蓋亦不占而已矣意亦略通
○子曰君子和而不同小人同而不和
和者無乖戾之心同者有阿比(毗至反)之意尹氏曰
君子尚義故有不同小人尚利安得而和
○子貢問曰鄉人皆好之何如子曰未可也鄉人皆惡
之何如子曰未可也不如鄉人之善者好之其不善者
惡之(好惡皆去聲)
一鄉之人宜有公論矣然其間亦各以類自為好惡
也故善者好之而惡(如字)者不惡則必其有苟合之行
(去聲)惡(如字)者惡之而善者不好則必其無可好之實
○子曰君子易事而難說也說之不以道不說也及其
使人也器之小人難事而易說也說之雖不以道說也
及其使人也求備焉(易去聲說音悦)
器之謂隨其材器而使之也君子之心公而恕小人
之心私而刻天理人欲之間每相反而已矣
○子曰君子泰而不驕小人驕而不泰
君子循理故安舒而不矜肆小人逞欲故反是
○子曰剛毅木訥近仁
程子曰木者質樸訥者遲鈍四者質之近乎仁者也
楊氏曰剛毅則不屈於物欲木訥則不至於外馳故
近仁
○子路問曰何如斯可謂之士矣子曰切切偲偲怡怡
如也可謂士矣朋友切切偲偲兄弟怡怡
胡氏曰切切懇到也偲偲詳勉也怡怡和悦也皆子
路所不足故告之又恐其混於所施則兄弟有賊恩
之禍朋友有善柔之損故又别(必列反)而言之
○子曰善人教民七年亦可以即戎矣
教民者教之孝弟(去聲)忠信之行(去聲)務農講武之法(國語
三時務農一時講武)即就也戎兵也民知親其上死其長(上聲)故
可以即戎程子曰七年云者聖人度(待洛反)其時可
矣如云朞月三年百年一世大國五年小國七年之
類皆當思其作為如何乃有益
○子曰以不教民戰是謂棄之
以用也言用不教之民以戰必有敗亡之禍是棄其
民也
憲問第十四
胡氏曰此篇疑原憲所記凡四十七章
憲問恥子曰邦有道穀邦無道穀恥也
憲原思名穀祿也邦有道不能有為邦無道不能獨
善而但知食祿皆可恥也憲之狷介其於邦無道穀
之可恥固知之矣至於邦有道穀之可恥則未必知
也故夫子因其問而并言之以廣其志使知所以自
勉而進於有為也
○克伐怨欲不行焉可以為仁矣
此亦原憲以其所能而問也克好(去聲)勝伐自矜怨忿
恨欲貪欲
子曰可以為難矣仁則吾不知也
有是四者而能制之使不得行可謂難矣仁則天理
渾然自無四者之累不行不足以言之也程子曰
人而無克伐怨欲惟仁者能之有之而能制其情使
不行斯亦難能也謂之仁則未也此聖人開示之深
惜乎憲之不能再問也或曰四者不行固不得為仁
矣然亦豈非所謂克己之事求仁之方乎曰克去(上聲
下同)已私以復乎禮則私欲不留而天理之本然者得
矣若但制而不行則是未有拔去病根之意而容其
潛藏隱伏於胷中也豈克己求仁之謂哉學者察於
二者之間則其所以求仁之功益親切而無滲(所禁反)
漏矣
○子曰士而懷居不足以為士矣
居謂意所便安處也
○子曰邦有道危言危行邦無道危行言孫(行孫並去聲)
危高峻也孫卑順也尹氏曰君子之持身不可變也
至於言則有時而不敢盡以避禍也然則為國者使
士言孫豈不殆哉
○子曰有德者必有言有言者不必有德仁者必有勇
勇者不必有仁
有德者和順積中英華𤼵外(樂記德者性之端也樂者德之華也云云和順
積中英華𤼵外唯樂不可以為偽)能言者或便(平聲)佞口給而已仁者
心無私累見義必為勇者或血氣之強而已尹氏
曰有德者必有言徒能言者未必有德也仁者志必
勇徒能勇者未必有仁也
○南宫适問於孔子曰羿善射奡盪舟俱不得其死然
禹稷躬稼而有天下夫子不答南宫适出子曰君子哉
若人尚德哉若人(适古活反羿音詣奡五報反盪土浪反金氏曰俗連然字句者非若由
也不得其死然於未死之前期詞也則已死之後斷詞也然字喚起下文便見尚德之意)
南宫适即南容也羿有窮之君善射滅夏后相(去聲)而
篡其位其臣寒浞(士角反)又殺羿而代之奡春秋傳作
澆(五弔反)浞之子也力能陸地行舟後為夏后少(去聲)康
所誅(帝王世紀寒浞殺羿因羿之室生奡及豷奡多力能陸地行舟使奡帥師滅斟尋殺夏帝相
左襄四年魏絳曰昔有夏之方衰也后羿自鉏遷于窮石因夏民以代夏政恃其射也不修民事而滛于
原獸用寒浞以為相浞行媚於内而施賂於外愚弄其民而虞羿於田樹之詐慝以取其國家羿歸自田
家衆殺而烹之靡奔有鬲氏靡夏之臣浞因羿室生澆及豷音戲恃其纔慝詐偽而不德於民使澆用師
滅斟灌及斟尋氏靡自有鬲氏收二國之燼以滅浞而立少康少康滅澆后杼滅豷有窮遂亡)禹平
水土曁稷播種身親稼穡之事禹受舜禪(時戰反)而有
天下稷之後至周武王亦有天下(后稷名棄生於姜嫄舜封於邰别姓
姬氏傳國至文王凡十六世)适之意蓋以羿奡比當世之有權力
者而以禹稷比孔子也故孔子不答然适之言如此
可謂君子之人而有尚德之心矣不可以不與故俟
其出而贊美之
○子曰君子而不仁者有矣夫未有小人而仁者也(夫音
扶)
謝氏曰君子志於仁矣然毫忽之間心不在焉則未
免為不仁也
○子曰愛之能勿勞乎忠焉能勿誨乎
蘇氏曰愛而勿勞禽犢之愛也忠而勿誨婦寺(音蒔)之
忠也(東漢楊彪傳彪子修為操所殺操見彪問曰公何瘦之甚對曰愧無日磾讀作密低先見之明
猶懷老牛䑛神旨反犢之愛操為之改容)愛而知勞之則其為愛也深矣
忠而知誨之則其為忠也大矣
○子曰為命禆諶草創之世叔討論之行人子羽修飾
之東里子産潤色之(禆婢之反諶時林反)
禆諶以下四人皆鄭大夫草略也創造也謂造為草
稿也世叔游吉也春秋傳作子太叔討尋究也論(平聲)
講議也行人掌使(去聲)之官子羽公孫揮也修飾謂增
損之東里地名子産所居也潤色謂加以文采也鄭
國之為辭命必更(平聲)此四賢之手而成詳審精密各
盡所長是以應對諸侯鮮(上聲)有敗事(左襄三十一年子産之從政也
擇能而使之馮簡子能斷大事子大叔美秀而文公孫揮能知四國之為而辨於其大夫之族姓班位貴
賤能否而又善為辭令禆諶能謀鄭國將有諸侯之事子産乃問四國之為於子羽且使多為辭令與禆
諶乘以適野使謀可否而告馮簡子使斷之事成乃授子大叔使行之以應對賓客是以鮮有敗事)孔
子言此蓋善之也
○或問子産子曰惠人也
子産之政不專於寬然其心則一以愛人為主故孔
子以為惠人蓋舉其重而言也(左傳昭公二十年鄭子産有疾謂子大叔
曰我死子必為政唯有德者能以寬服民其次莫如猛夫火烈民望而畏之故鮮死焉水懦弱民狎而翫
之則多死焉故寬難疾數月而卒大叔為政不忍猛而寬鄭國多盜取人於萑苻之澤萑苻音丸蒲澤名也
大叔悔之曰吾蚤從夫子不及此興徒兵以攻萑苻之盜盡殺之)
問子西曰彼哉彼哉
子西楚公子申能遜楚國立昭王而改紀其政亦賢
大夫也(左昭公二十六年楚平王卒令尹子常欲立子西子西平王之長庶子曰太子壬弱壬昭
王也子西長而好善子西怒曰國有外援不可瀆也王有適嗣不可亂也敗親速讐亂嗣不祥我受其名
賂吾以天下吾滋不從也楚國何為必殺令尹懼乃立昭王定公六年吳敗楚師楚國大惕懼亡令尹
子西喜曰乃今可為矣於是遷都於婼音若而改紀其政以定楚國)然不能革其僭王
之號昭王欲用孔子又沮(在吕反)止之(史記孔子厄於陳蔡昭王興師
迎孔子將以書社七百里封孔子令尹子西曰文王武王百里之國卒王天下今孔丘據土壌賢子弟為
佐非楚之福也乃止索隱曰古者二十五家為里里有社書其社之人名於籍蓋以七百書社之人封孔
子也)其後卒召白公以致禍亂(見大學或問)則其為人可知
矣彼哉者外之之詞
問管仲曰人也奪伯氏駢邑三百飯䟽食没齒無怨言
人也猶言此人也伯氏齊大夫駢邑地名齒年也蓋
桓公奪伯氏之邑以與管仲伯氏自知己罪而心服
管仲之功故窮約以終身而無怨言荀卿所謂與之
書社三百而富人莫之敢拒者即此事也(荀子仲尼篇立為仲
父而貴戚莫之敢妬也與高國之位而本朝之臣莫之敢惡也與之書社三百而富人莫之敢距也)
或問管仲子産孰優曰管仲之德不勝其才子産之
才不勝其德然於聖人之學則槪乎其未有聞也
○子曰貧而無怨難富而無驕易(易去聲)
處(上聲下同)貧難處富易人之常情然人當勉其難而不
可忽其易也
○子曰孟公綽為趙魏老則優不可以為滕薛大夫
公綽魯大夫趙魏晉卿之家老家臣之長(上聲)大家勢
重而無諸侯之事家老望尊而無官守之責優有餘
也滕薛二國名大夫任國政者滕薛國小政繁大夫
位高責重然則公綽蓋廉静寡欲而短於才者也
楊氏曰知之弗豫枉其才而用之則為棄人矣此君
子所以患不知人也言此則孔子之用人可知矣
○子路問成人子曰若臧武仲之知公綽之不欲卞莊
子之勇冉求之藝文之以禮樂亦可以為成人矣(知去聲)
成人猶言全人武仲魯大夫名紇(下没反)莊子魯卞邑
大夫(劉向新序曰莊子養母戰而三北及母死齊伐魯莊子赴鬭三獲甲首以獻曰此塞三北遂赴
齊師殺十人而死又荀子大略篇齊人欲伐魯忌卞莊子不敢過卞註莊子魯卞邑大夫)言兼此
四子之長則知足以窮理廉足以養心勇足以力行
藝足以泛應而又節之以禮和之以樂使德成於内
而文見(形甸反)乎外則材全德備渾(上聲)然不見(如字)一善
成名之迹中正和樂(音洛)粹然無復(扶又反)偏倚駁雜之
蔽而其為人也亦成矣然亦之為言非其至者蓋就
子路之所可及而語(音御)之也若論其至則非聖人之
盡人道不足以語(如字)此
曰今之成人者何必然見利思義見危授命久要(平聲)不
忘平生之言亦可以為成人矣
復(扶又反下同)加曰字者旣答而復言也授命言不愛其
生持以與人也久要舊約也平生平日也有是忠信
之實則雖其才知(去聲)禮樂有所未備亦可以為成人
之次也程子曰知之明信之篤行之果天下之逹
德也若孔子所謂成人亦不出此三者武仲知也公
綽仁也卞莊子勇也冉求藝也須是合此四人之能
文之以禮樂亦可以為成人矣然而論其大成則不
止於此若今之成人有忠信而不及於禮樂則又其
次者也又曰臧武仲之知非正也若文之以禮樂則
無不正矣又曰語成人之名非聖人孰能之孟子曰
唯聖人然後可以踐形如此方可以稱(去聲)成人之名
胡氏曰今之成人以下乃子路之言蓋不復聞斯行
之之勇而有終身誦之之固矣未詳是否
○子問公叔文子於公明賈曰信乎夫子不言不笑不
取乎
公叔文子衛大夫公孫枝也公明姓賈名亦衛人文
子為人其詳不可知然必廉静之士故當時以三者
稱之
公明賈對曰以告者過也夫子時然後言人不厭其言
樂然後笑人不厭其笑義然後取人不厭其取子曰其
然豈其然乎
厭者苦其多而惡(去聲)之之辭事適其可則人不厭而
不覺其有是矣是以稱之或過而以為不言不笑不
取也然此言也非禮義充溢於中得時措之宜者不
能文子雖賢疑未及此但君子與人為善不欲正言
其非也故曰其然豈其然乎蓋疑之也
○子曰臧武仲以防求為後於魯雖曰不要君吾不信
也(要平聲)
防地名武仲所封邑也要有挾而求也武仲得罪奔
邾自邾如防使請立後而避邑以示若不得請則將
據邑以叛是要君也(左襄二十三年傳季武子無適子公鉏長而愛悼子訪於
臧紇臧紇為立之以公鉏為馬正愠而不出孟莊子之子長曰孺次曰羯其御豐點欲立羯謂公鉏曰苟立羯
請讐臧氏及孟孫卒公鉏立羯秩奔邾孟氏閉門告於季孫曰臧氏將為亂不使我葬季孫命攻臧氏臧
紇斬鹿門之關出奔邾後如防使來告曰紇非能害也知不足也非敢私請苟守先祀無廢二勲敢不避
邑乃立臧為臧紇致防而奔齊)范氏曰要君者無上(孝經語)罪之大
者也武仲之邑受之於君得罪出奔則立後在君非
己所得專也而據邑以請由其好知(並去聲)而
不好學也楊氏曰武仲卑辭請後其跡非要
君者而意實要之夫子之言亦春秋誅意之
法也
○子曰晉文公譎而不正齊桓公正而不譎(譎古穴反)
晉文公名重(平聲)耳齊桓公名小白譎詭也二公皆諸
侯盟主攘夷狄以尊周室者也雖其以力假仁心皆
不正然桓公伐楚仗義執言不由詭道猶為彼善於
此(左僖四年齊侯以諸侯之師伐楚曰爾貢包茅不入王祭不共無以縮酒寡人是徵昭王南征而不
復寡人是問)文公則伐衛以致楚而隂謀以取勝其譎甚
矣(左僖二十七年楚子及諸侯圍宋宋如晉告急狐偃曰楚始得曹而新昏於衛若伐曹衛楚必救之
則齊宋免矣前年楚申叔戌榖以逼齊二十八年晉侯侵曹伐衛衛人出其君以說于晉晉侯入曹執曹
伯分曹衛之田以畀宋人楚子玉使宛春告於晉師曰請復衛侯而封曹臣亦釋宋之圍先軫曰不許楚
言是棄宋也救而棄之謂諸侯何不如私許復曹衛以攜之執宛春以怒楚旣戰而後圖之乃拘宛春於
衛且私許復曹衛曹衛告絶於楚子玉怒從晉師欒枝使輿曳柴而偽遁楚師馳之原軫以中軍公族横
擊之楚師敗績)二君他事亦多類此故夫子言此以發其隱
○子路曰桓公殺公子糾召忽死之管仲不死曰未仁
乎(糾居黝反召音邵)
按春秋傳齊襄公無道鮑叔牙奉公子小白奔莒(音舉)
及無知弑襄公管夷吾召忽奉公子糾奔魯魯人納
之未克而小白入是為桓公使魯殺子糾而請管召
召忽死之管仲請囚鮑叔牙言於桓公以為相(去聲左
莊八年齊連稱管至父弑襄公而立公孫無知初襄公立無常鮑叔牙曰君使民慢亂將作矣奉公子小
白出奔莒亂作管夷吾召忽奉公子糾來奔九年雍廩殺無知公伐齊納子糾桓公自莒先入鮑叔帥師
來言曰子糾親也請君討之管召仇也請受而甘心焉乃殺子糾于生竇召忽死之管仲請囚鮑叔受之
及堂阜而税他活反之歸而以告曰管夷吾治於高傒音奚使相可也公從之)子路疑管仲
忘君事讎忍心害理不得為仁也
子曰桓公九合諸侯不以兵車管仲之力也如其仁如
其仁
九春秋傳作糾督也古字通用(左僖二十六年齊伐我公使展喜犒師曰
昔周公太公股肱周室夾輔成王成王勞之而賜之盟曰世世子孫無相害也載在盟府太師職之桓公
是以糾合諸侯而謀其不協彌縫其闕而匡救其災昭舊職也)不以兵車言不假威
力也如其仁言誰如其仁者又再言以深許之蓋管
仲雖未得為仁人而其利澤及人則有仁之功矣
○子貢曰管仲非仁者與桓公殺公子糾不能死又相
之(與平聲相去聲)
子貢意不死猶可相之則已甚矣
子曰管仲相桓公霸諸侯一匡天下民到于今受其賜
微管仲吾其被髮左衽矣(被皮寄反衽而審反)
霸與伯同長(上聲)也匡正也尊周室攘夷狄皆所以正
天下也微無也衽衣衿也被髮左衽夷狄之俗也
豈若匹夫匹婦之為諒也自經於溝瀆而莫之知也
諒小信也經縊(壹計反)也莫之知人不知也後漢書引
此文莫字上有人字(後漢應邵獻帝時奏議曰昔召忽親死子糾之難而孔子曰經
於溝瀆人莫之知)程子曰桓公兄也子糾弟也(按荀子仲尼篇齊桓
公殺兄而爭國其後司馬遷杜元凱皆以子糾為兄獨漢書淮南厲王傳厲王上書不遜文帝令薄昭與
書云周公誅管叔霍叔放蔡叔以安周齊桓殺其弟以返國韋昭註子糾兄也言弟者諱也程子斷以子
糾為弟者雖有薄昭之言可證亦以春秋書法斷之經書小白係之以齊明其當有國而長矣)仲私
於所事輔之以爭國非義也桓公殺之雖過而糾之
死實當(去聲)仲始與之同謀遂與之同死可也知輔之
爭為不義將自免以圖後功亦可也故聖人不責其
死而稱其功若使桓弟而糾兄管仲所輔者正桓奪
其國而殺之則管仲之與桓不可同世之讐也若計
其後功而與其事桓聖人之言無乃害義之甚啟萬
世反覆不忠之亂乎如唐之王珪魏徵不死建成之
難(去聲)而從太宗可謂害於義矣後雖有功何足贖哉
(唐書王珪傳建成為皇太子授中書舍人遷中允禮遇良厚太子與秦王世民有隙帝責珪不能輔導流
嶲州太子已誅太宗召為諫議大夫魏徵傳太子引為洗馬徵見秦王功高隂勸太子蚤為計太子敗
王責謂曰爾䦧吾兄弟柰何答曰太子早從徵言不死今日之禍王器其直無恨意即位拜諫議大夫)
愚謂管仲有功而無罪故聖人獨稱其功王魏先有
罪而後有功則不以相掩可也
○公叔文子之臣大夫僎與文子同升諸公(僎士免反)
臣家臣公公朝(音潮)謂薦之與已同進為公朝之臣也
子聞之曰可以為文矣
文者順理而成章之謂諡法亦有所謂錫民爵位曰
文者(箋見第五篇)洪氏曰家臣之賤而引之使與已並
有三善焉知人一也忘已二也事君三也
○子言衛靈公之無道也康子曰夫如是奚而不喪(夫音
扶喪去聲下同)
喪失位也
孔子曰仲叔圉治賓客祝鮀治宗廟王孫賈治軍旅夫
如是奚其喪
仲叔圉即孔文子也三人皆衛臣雖未必賢而其才
可用靈公用之又各當(去聲)其才尹氏曰衞靈公之
無道宜喪也而能用此三人猶足以保其國而况有
道之君能用天下之賢才者乎詩曰無競維人四方
其訓之(詩大雅抑之篇)
○子曰其言之不怍則為之也難
大言不慚則無必為之志而不自度(音鐸)其能否矣欲
踐其言豈不難哉
○陳成子弑簡公
成子齊大夫名恒(胡登反)簡公齊君名壬事在春秋哀
公十四年(左傳齊簡公之在魯也闞止有寵焉及即位使為政陳成子憚之五月成子殺闞止
執公于舒州弑之孔丘三日齊而請伐齊三公曰魯為齊弱久矣子之伐之將若之何對曰陳恒弑其君
民之不與者半以魯之衆如齊之半可克也公曰子告季孫孔子辭退而告人曰以吾從大夫之後也故
不敢不言)
孔子沐浴而朝告於哀公曰陳恒弑其君請討之(朝音潮)
是時孔子致仕居魯沐浴齊(側皆反)戒以告君重其事
而不敢忽也臣弑其君人倫之大變天理所不容人
人得而誅之况鄰國乎故夫子雖已告老而猶請哀
公討之
公曰告夫三子(夫音扶下告夫同)
三子三家也時政在三家哀公不得自專故使孔子
告之
孔子曰以吾從大夫之後不敢不告也君曰告夫三子
者
孔子出而自言如此意謂弑君之賊法所必討大夫
謀國義所當告君乃不能自命三子而使我告之邪
之三子告不可孔子曰以吾從大夫之後不敢不告也
以君命往告而三子魯之強臣素有無君之心實與
陳氏聲勢相倚故沮(在吕反)其謀而夫子復(扶又反下同)以
此應之其所以警之者深矣程子曰左氏記孔子
之言曰陳恒弑其君民之不予(與同)者半以魯之衆加
齊之半可克也此非孔子之言誠若此言是以力不
以義也若孔子之志必將正名其罪上告天子下告
方伯而率與國以討之至於所以勝齊者孔子之餘
事也豈計魯人之衆寡哉當是時天下之亂極矣因
是足以正之周室其復興乎魯之君臣終不從之可
勝(平聲)惜哉胡氏曰春秋之法弑君之賊人得而討之
仲尼此舉先發後聞可也
○子路問事君子曰勿欺也而犯之
犯謂犯顔諫爭(去聲)范氏曰犯非子路之所難也而
以不欺為難故夫子告以先勿欺而後犯也
○子曰君子上逹小人下逹
君子循天理故日進乎高明小人徇人欲故日究乎
汙(音烏)下
○子曰古之學者為已今之學者為人(為去聲)
程子曰為己欲得之於己也為人欲見知於人也
程子曰古之學者為已其終至於成物今之學者為
人其終至於喪已愚按聖賢論學者用心得失之際
其說多矣然未有如此言之切而要者於此明辨而
日省(悉井反)之則庶乎其不昧於所從矣
○蘧伯玉使人於孔子(使去聲下同)
蘧伯玉衞大夫名瑗(于眷反)孔子居衞嘗主於其家(史記
孔子自陳適衞衞不能用將西見趙簡子至於河間簡子殺竇鳴犢及舜華乃反乎衞入蘧伯玉家)旣
而反魯故伯玉使人來也
孔子與之坐而問焉曰夫子何為對曰夫子欲寡其過
而未能也使者出子曰使乎使乎
與之坐敬其主以及其使也夫子指伯玉也言其但
欲寡過而猶未能則其省身克己常若不及之意可
見矣使者之言愈自卑約而其主之賢益彰亦可謂
深知君子之心而善於詞令者矣故夫子再言使乎
以重(直用反)美之按莊周稱伯玉行年五十而知四十
九年之非又曰伯玉行年六十而六十化(淮南子曰蘧伯玉行
年五十而知四十九年非莊子則陽篇蘧伯玉行年六十而六十化未嘗不始於是之而卒詘之以非
也)蓋其進德之功老而不倦是以踐履篤實光輝宣
著不惟使者知之而夫子亦信之也
○子曰不在其位不謀其政
重出
○曾子曰君子思不出其位
此艮卦之象辭也(易艮卦大象傳辭曰兼山艮君子以思不出其位)曾子蓋
嘗稱之記者因上章之語而類記之也范氏曰物
各止其所而天下之理得矣故君子所思不出其位
而君臣上下大小皆得其職也
○子曰君子恥其言而過其行(行去聲)
恥者不敢盡之意過者欲有餘之辭
○子曰君子道者三我無能焉仁者不憂知者不惑勇
者不懼(知去聲)
自責以勉人也
子貢曰夫子自道也
道言也自道猶云謙辭尹氏曰成德以仁為先進
學以知為先故夫子之言其序有不同者以此
○子貢方人子曰賜也賢乎哉夫我則不暇(夫音扶)
方比也乎哉疑辭比方人物而較其短長雖亦窮理
之事然專務為此則心馳於外而所以自治者疎矣
故褒之而疑其辭復(扶又反)自貶以深抑之謝氏曰
聖人責人辭不迫切而意已獨至如此
○子曰不患人之不已知患其不能也
凡章指同而文不異者一言而重(平聲)出也文小異者
屢言而各出也此章凡四見而文皆有異(學而篇不患人之不
已知患不知人也里仁篇不患莫已知求為可知也衞靈公篇君子病無能焉不病人之不已知也與此
章為四)則聖人於此一事蓋屢言之其丁寧之意亦可
見矣
○子曰不逆詐不億不信抑亦先覺者是賢乎
逆未至而迎之也億未見而意之也詐謂人欺已不
信謂人疑已抑反語辭言雖不逆不億而於人之情
偽自然先覺乃為賢也楊氏曰君子一於誠而已
然未有誠而不明者故雖不逆詐不億不信而常先
覺也若夫不逆不億而卒為小人所罔焉斯亦不足
觀也已
○微生畝謂孔子曰丘何為是栖栖者與無乃為佞乎
(與平聲)
微生姓畝名也畝名呼夫子而辭甚倨(居御反)蓋有齒
德而隱者栖栖依依也為佞言其務為口給以悦人
也
孔子曰非敢為佞也疾固也
疾惡(去聲)也固執一而不通也聖人之於逹尊禮恭而
言直如此其警之亦深矣
○子曰驥不稱其力稱其德也
驥善馬之名德謂調良也尹氏曰驥雖有力其稱
在德人有才而無德則亦奚足尚哉
○或曰以德報怨何如
或人所稱今見老子書德謂恩惠也(老子道德經恩始章曰大小多
少報怨以德圖難於其易為大於其細)
子曰何以報德
言於其所怨旣以德報之矣則人之有德於我者又
將何以報之乎
以直報怨以德報德
於其所怨者愛憎取舍(上聲)一以至公而無私所謂直
也於其所德者則必以德報之不可忘也或人之
言可謂厚矣然以聖人之言觀之則見其出於有意
之私而怨德之報皆不得其平也必如夫子之言然
後二者之報各得其所然怨有不讎而德無不報則
又未嘗不厚也此章之言明白簡約而其指意曲折
反復(芳服反)如造化之簡易易(並去聲)知而微妙無窮學
者所宜詳玩也
○子曰莫我知也夫(夫音扶)
夫子自歎以𤼵子貢之問也
子貢曰何為其莫知子也子曰不怨天不尤人下學而
上逹知我者其天乎
不得於天而不怨天不合於人而不尤人但知下學
而自然上逹此但自言其反已自修循序漸進耳無
以甚異於人而致其知也然深味其語意則見其中
自有人不及知而天獨知之之妙蓋在孔門唯子貢
之智幾(平聲)足以及此故特語(音御)以𤼵之惜乎其猶有
所未逹也程子曰不怨天不尤人在理當如此又
曰下學上逹意在言表又曰學者須守下學上逹之
語乃學之要蓋凡下學人事便是上逹天理然習而
不察則亦不能以上逹矣
○公伯寮愬子路於季孫子服景伯以告曰夫子固有
惑志於公伯寮吾力猶能肆諸市朝(朝音潮)
公伯寮魯人子服氏景諡伯字魯大夫子服何也夫
子指季孫言其有疑於寮之言也肆陳尸也(周禮註有罪旣殺
陳其尸曰肆)言欲誅寮
子曰道之將行也與命也道之將廢也與命也公伯寮
其如命何(與平聲)
謝氏曰雖寮之愬行亦命也其實寮無如之何愚謂
言此以曉景伯安子路而警伯寮耳聖人於利害之
際則不待決於命而後泰然也
○子曰賢者辟世(辟去聲)
天下無道而隱若伯夷太公是也
其次辟地
去亂國適治(去聲)邦
其次辟色
禮貌衰而去
其次辟言
有違言而後去也程子曰四者雖以大小次第言
之然非有優劣也所遇不同耳
○子曰作者七人矣
李氏曰作起也言起而隱去者今七人矣不可知其
誰何必求其人以實之則鑿矣
○子路宿於石門晨門曰奚自子路曰自孔氏曰是知
其不可而為之者與(與平聲)
石門地名晨門掌晨啟門蓋賢人隱於抱關者也自
從也問其何所從來也胡氏曰晨門知世之不可而
不為故以是譏孔子然不知聖人之視天下無不可
為之時也
○子擊磬於衞有荷蕢而過孔氏之門者曰有心哉擊
磬乎(荷去聲)
磬樂器荷擔也(按韻書負荷之荷在上聲下可反又去聲)蕢草器也此荷
蕢者亦隱士也聖人之心未嘗忘天下此人聞其磬
聲而知之則亦非常人矣
旣而曰鄙哉硜硜乎莫已知也斯已而已矣深則厲淺
則揭(硜苦耕反莫己之已音紀餘音以揭起例反)
硜硜石聲亦專確之意以衣涉水曰厲攝衣涉水曰
揭(二語見爾雅釋水文孫炎曰揭衣褰裳也衣涉濡禪也)此兩句衞風匏有苦
葉之詩也譏孔子人不知己而不止不能適淺深之
宜
子曰果哉末之難矣
果哉歎其果於忘世也末無也聖人心同天地視天
下猶一家中國猶一人不能一日忘也故聞荷蕢之
言而歎其果於忘世且言人之出處若但如此則亦
無所難矣
○子張曰書云高宗諒隂三年不言何謂也
高宗商王武丁也諒隂天子居喪之名未詳其義(蔡氏
模曰喪服四制諒闇三年鄭注云諒古作梁楣謂之梁闇讀如鶉䳺之䳺闇謂廬也即倚廬之廬儀禮翦
屏柱楣鄭氏註柱楣所謂梁闇是也書云王宅憂諒隂言居喪於梁闇也模按諒隂之義先人得於先師
晩年面命者如此)
子曰何必高宗古之人皆然君薨百官緫已以聽於冢
宰三年
言君薨則諸侯亦然緫己謂緫攝己職冢宰大(音泰)宰
也百官聽於冢宰故君得以三年不言也胡氏曰
位有貴賤而生於父母無以異者故三年之喪自天
子逹子張非疑此也殆以為人君三年不言則臣下
無所稟令禍亂或由以起也孔子告以聽於冢宰則
禍亂非所憂矣
○子曰上好禮則民易使也(好易皆去聲)
謝氏曰禮逹而分(去聲)定(此句出禮運)故民易使
○子路問君子子曰修已以敬曰如斯而已乎曰修已
以安人曰如斯而已乎曰修己以安百姓修己以安百
姓堯舜其猶病諸
修己以敬夫子之言至矣盡矣而子路少之故再以
其充積之盛自然及物者告之無他道也人者對己
而言百姓則盡乎人矣堯舜猶病言不可以有加於
此以抑子路使反求諸近也蓋聖人之心無窮世雖
極治(去聲下同)然豈能必知四海之内果無一物不得其
所哉故堯舜猶以安百姓為病若曰吾治己足則非
所以為聖人矣程子曰君子修己以安百姓篤恭
而天下平唯上下一於恭敬則天地自位萬物自育
氣無不和而四靈畢至矣(記禮運四靈以為畜許六反故飲食有由也何謂四
靈麟鳳龜龍謂之四靈)此體信逹順之道(禮運云先王能修禮以逹義體信以逹順
故此順之實也)聦明睿知皆由是出以此事天饗帝
○原壤夷俟子曰幼而不孫弟長而無述焉老而不死
是為賊以杖叩其脛(孫弟並去聲長上聲叩音口脛其定反)
原壤孔子之故人母死而歌(記檀弓下孔子之故人曰原壤其母死孔子助
之沐椁原壤登木曰久矣予之不託於音也歌曰貍首之班然執女手之卷然夫子為弗聞也者而過之)
蓋老氏之流自放於禮法之外者夷蹲踞(音存據)也俟
待也言見孔子來而蹲踞以待之也(古註夷蹲踞蹲即坐也禮揖人
必違其位今原壤聞孔子來乃伸兩足箕踞以待)述猶稱也賊者害人之名
以其自幼至老無一善狀而久生於世徒足以敗常
亂俗則是賊而已矣脛(按韻書形定反集註云其定反音小異)足骨也
孔子旣責之而因以所曳之杖微擊其脛若使勿蹲
踞然
○闕黨童子將命或問之曰益者與(與平聲)
闕黨黨名童子未冠(去聲)者之稱將命謂傳賓主之言
或人疑此童子學有進益故孔子使之傳命以寵異
之也
子曰吾見其居於位也見其與先生並行也非求益者
也欲速成者也
禮童子當隅坐隨行(記檀弓曾子疾童子隅坐而執燭又王制父之齒隨行)孔
子言吾見此童子不循此禮非能求益但欲速成爾
故使之給使令(平聲)之役觀長(上聲)少(去聲)之序習揖遜之
容蓋所以抑而教之非寵而異之也
論語纂箋卷七
