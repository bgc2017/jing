古微書卷二十九
明孫㲄編
孝經援神契
易建八卦序六十四卦轉成三百八十四爻運機布度
其氣轉易故稱經也
易長於變書考命行授河(宋注云授河者援河洛以考命也)
按玉海伏羲始畫八卦是為先天有圖象而未有書
夏曰連山天易也商曰歸蔵地易也有法數而未有
書文王曰周易人易也始有書矣(又)夏殷以不變為
占周易以變為占連山八萬言歸蔵四千三百言連
山用三十六策歸蔵用四十五策周易用四十九策
(又)易傳孔子云易有四易一世二世為地易三世四
世為人易五世六世為天易游魂歸魂為鬼易
乾坤鑿度云仲尼魯人生不知易本偶筮其命得旅
請益於商瞿氏曰子有聖智而無位孔子泣而曰天
也命也鳳鳥不来河無圖至嗚呼天命之也嘆訖而
後息志停讀禮止(住也)史削(不作)五十究易作十翼明也
明易幾教若曰終日而作思之于古聖願師於姬昌
法旦作九問十惡七正八嘆上下繫辭大道大數大
法大義易書中為通聖之問明者以為聖賢矣
又按路史昔楚倚相能讀三墳五典八索九丘之書
及孔子求古之史記自二典九丘之外三墳八索已
不得而見矣後世不知其何書也孔安國以為羲炎
黃帝之書曰三墳少昊顓嚳唐虞之書曰五典康成
從之而賈逵亦以三墳為三皇時書五典為五帝常
典至馬季長始以三墳為陰陽始生天地人之三氣
五典為五行之說籍卦論之豈其然哉
(又)隋書云孔子觀書周室得虞夏商周四代之典刪
其善者為百篇遭秦滅學至漢唯濟南伏生口傳二
十八篇又河内女子得秦誓一篇獻之伏生作尚書
傳四十一篇
春秋三世以九九八十一為限隱九年盡僖十八年為
一世自僖十九年盡襄十二年又為一世自襄十三年
盡哀十四年又為一世所以不悉八十一年者見人命
參差不可以齊之義
按公羊注疏解云孔子至聖却觀無窮知秦無道將
必燔書故春秋之說口授子貢度秦至漢乃著竹帛
問曰春秋說云春秋設三科九旨其義如何答曰何
氏作文諡例云三科九旨者新周故宋以春秋當新
王此一科三旨也又云所見異辭所聞異辭所傳聞
異辭二科六旨也又内其國而外諸夏内諸夏而外
夷狄是三科九旨也按宋氏之註春秋說三科者一
曰張三世二曰存三統三曰異外内是三科也九
旨者一曰時二曰月三曰日四曰王五曰天王六曰
天子七曰譏八曰貶九曰絶時與日月詳略之旨也
王與天王天子是錄遠近親疎之旨也譏與貶絶則
輕重之旨也又文謚例云此春秋五始三科九旨七
等六輔二類之義以矯枉撥亂為受命品道之端正
德之紀也五始者元年春王正月公即位是也七等
者州國氏人名字子是也六輔者公輔天子卿輔公
大夫輔卿士輔大夫京師輔君諸夏輔京師是也二
類者人事與災異是也春秋說云春秋書有七缺八
缺之義如何答曰七缺者惠公妃匹不正隱桓之禍
生是為夫之道缺也文姜淫而害夫為婦之道缺也
大夫無罪而致戮為君之道缺也臣而害上為臣之
道缺也僖五年晉侯殺其世子申生襄二十六年宋
公殺其世子痤殘虐枉殺其子是為父之道缺也文
二年楚世子商臣弑其君髠襄三十年蔡世子般弑
其君固是為子之道缺也桓八年正月己卯烝桓十
四年八月乙亥嘗僖三十一年夏四月四卜郊不從
乃免牲猶三望郊祀不修周公之禮缺是為七缺也
矣
嚴氏春秋引觀周篇云孔子將修春秋與左丘明乘
如周觀書於周史閔因叙昔孔子受端門之命制
春秋之義使子夏等十四人求周史記得百二十國
寶書
孔子作春秋制孝經既成使七十二弟子向北辰星罄
折而立使曾子抱河洛事北向孔子齋戒簮縹筆衣絳
單衣向北辰而拜告備于天曰孝經四卷春秋河洛凡
八十一卷謹已備天乃虹鬱起白霧摩地赤虹自上下
化為黃玉長三尺上有刻文孔子跪受而讀之曰寶文
出劉季握卯金刀在軫北字禾子天下服
賁居曰孝經與周易皆聖人神力護持竟有以之
治病以之祛邪者
按齊史顧歡好黃老通解陰陽數術人有病邪者問
歡歡曰家有何書答曰惟有孝經而已歡曰可取仲
尼居置病人枕邊恭敬之自差也而後病者果愈人
問其故答曰善禳惡正勝邪此病者所以差也(又)三
國典略徐陵子份有孝行陵嘗遇疾甚篤份燒香泣
涕跪誦孝經晝夜不息如此者三陵疾忽然而愈
南史皇侃性至孝嘗日限誦孝經二十遍以比觀世
音良有以也
魯哀公十四年孔子夜夢三槐之間豐沛之邦有赤烟
氣起乃呼顔淵子夏往視之驅車到楚西北范氏街見
芻兒摘麟傷其左前足薪而覆之孔子曰兒来汝姓為
誰兒曰吾姓為赤誦名子喬字受紀孔子曰汝豈有所
見耶兒曰見一禽巨如羔羊頭上有角其末有肉孔子
曰天下已有主也為赤劉陳項為輔五星入井從歲星
兒發薪下麟示孔子孔子趨而往麟蒙其耳吐三卷圖
廣三寸長八寸每卷二十四字其言赤劉當起曰周亡
赤氣起火燿興玄丘致命帝卯金
麟中央也軒轅大角獸也孔子備春秋者禮修以致其
子故麟来為孔子瑞
按服虔說云麟中央土獸土為信信禮之子修其母
致其子視明禮修而麟至思睿信立而白虎馴言從
義成而神龜在沼聽聰知正則名川出龍貎恭性仁
則鳳凰来儀
命有三科有受命以保慶有遭命以謫暴有隨命以督
行(受命謂年夀也遭命謂行善而遇凶也隨命謂隨其善惡而報之)
按宋王及甫天經書朱文公謂類集古今言命極為
該備以十二星辰歷推人命貴賤始于唐貞元初都
利術士李彌乾(聿斯經本梵書)程子謂三命是律五星是歷
晁氏謂冷州鳩曰武王伐商歲在鶉火月在天駟日
在析木之津辰在斗柄星在天黿五星之術其来尚
矣(又)世之相傳有黃帝風后三命一家而河上公實
能言之沿及後世臨孝恭有禄命書陶弘景有三命
抄略唐人習者頗衆而張一行桑道茂李虚中咸精
其書虚中之後唯徐子平尤造其閫奥也然以甲子
幹枝推人所生歲月展轉相配其數極于七百二十
以七百二十之日時其數終于五十一萬八千四百
夫以天下之廣兆民之衆林林而生者不可以數計
日有十二時未必一時唯生一人也以此觀之同時
生者不少何其吉凶之不相同哉唐吕才叙禄命以
為今亦有同年同禄而貴賤懸殊共命共胎而壽夭
更異按魯莊公法應貧賤又尫弱短陋惟得長夀秦
始皇法無官爵縱得禄少奴婢為人無始有終漢武
帝後魏孝文帝皆法無官爵宋武帝禄與命並當空
亡唯宜長子雖有次子法當早夭此皆禄命不驗之
著明者也誠足以破其舛戾矣
聖王吹律有姓
按禮記疏云天子賜姓賜氏諸侯但賜氏不得賜姓
降于天子也左傳曰天子建德因生以賜姓胙之土
而命之氏諸侯以字為謚因以為族官有世功則有
官族邑亦如之以此言之天子因諸侯先祖所生賜
之曰姓杜預云若舜生媯汭賜姓曰媯封舜之後於
陳以所封之土命為氏舜後姓媯而氏曰陳故鄭駮
異義云炎帝姓姜太皥之所賜也黃帝姓姬炎帝之
所賜也故堯賜伯夷姓曰姜賜禹姓曰姒賜契姓曰
子賜稷姓曰姬著在書傳諸侯賜卿大夫以氏者若
同姓公之子曰公子公子之子曰公孫公孫之子其
親已遠不得上連于公故以王父字為氏若適夫人
之子則以五十字伯仲為氏若魯之仲孫季孫是也
若庶子妾子則以二十字為氏則展氏臧氏是也若
異姓則以父祖官及所食之邑為氏以官為氏者則
司馬司城是也以邑為氏者若韓趙魏是也凡賜氏
族者此為卿乃賜有大功德者主賜以族若叔孫得
臣是也雖公子之身若有大功德則以公子之字賜
以為族若仲遂是也其無功德死後乃賜族若無駭
是也若子孫若為卿其君不賜族子孫自以王父字
為族也氏族封文為别散則通也
土黃白宜種禾黑墳宜黍麥蒼赤宜菽白宜稻汙泉宜
稻
按管子地員篇九州之土為九十物每州有常而物
有次羣土之長是唯五粟五粟之狀淖而不肕剛而
不觳不濘車輪不汚手足其種大重細重白莖白秀
無不宜也五粟之土若在陵在山在墳在衍其陰其
陽盡宜桐柞莫不秀長其榆其柳其檿其桑其柘其
櫟其槐其楊羣木蕃滋數大條直以長其澤則多魚
牧則宜牛羊其地其樊俱宜竹箭藻龜楢檀五臭生
之薜荔白蕊蘪蕪椒連五臭所校寡疾難老士女皆
好其民工巧其泉黃白其人夷姤五粟之土乾而不
格湛而不澤無高下葆澤以處是謂粟土粟土之次
曰五沃沃土之次曰五位位土之次曰五蘟蘟土之
次曰五壤壤土之次曰五浮凡上土三十物種十二
物中土曰五怸五怸之狀廪焉如壏潤濕以處其種
大稷細稷赨莖黃秀慈忍水旱細粟如麻蓄殖果木
不若三土以十分之三怸土之次曰五纑纑土之次
曰五壏壏土之次曰五剽剽土之次曰五沙沙土之
次曰五塥凡中土三十物種十二物下土曰五猶五
猶之狀如糞其種大華細華白莖黑秀蓄殖果木不
如三上以十分之五猶土之次曰五&KR2496;&KR2496;土之次曰
五殖五殖之次曰五觳觳土之次曰五鳬鳬土之次
曰五桀凡下土三十物其種十二物凡土物九十其
種三十六此古人物土之術也惜不傳于後世矣
為存其略
石潤苞玉丹精生金椒薑禦温菖蒲益聰巨勝延年威
喜辟兵
按抱朴子仙藥之上者丹砂次則黃金次則白銀次
則諸芝次則五玉次則五雲次則明珠次則太乙禹
餘糧次則石中黃子次則石桂英次則石腦次則石
流丹次則石次則曾青次則松栢脂茯苓地黃麥
門冬木巨勝重樓黃連石掌杼石家紫一名托盧是
也或名仙人杖或名西王母杖或名天精或名却老
或名地骨或名枸杞也
(又)雷公炮炙論序云若夫世人使藥豈知自有君臣
既辨君臣寧分相制秪如栨毛霑溺立銷班腫之毒
象膽揮黏乃知藥有情異鮭魚插樹立便乾枯用枸
塗之即當榮盛無名止楚截脂而似去甲毛聖石開
盲明目而如雲離日當歸止血破血頭尾效各不同
𬎼子熟生足睡不眠立據弊箄淡鹵如酒霑交鐵遇
神破如泥似粉石經鶴糞化作塵飛栨見橘花似髓
斷絃折劍遇鸞血而如初海竭江枯投倣波而立泛
令鉛拒火須伏修天如要形堅豈忘紫背留砒住鼎
全頼宗心雌得芹花立使成庚碙遇赤鬚水留金鼎
水中生火非髓而莫能長齒生牙頼雄鼠之骨末
髮眉墮落塗半夏而立生目辟眼有五花而自正
脚生肉栨裩繫菪根囊皺旋多夜煎竹木體寒腹大
全頼顱鷀血泛經過飲調瓜子咳逆數數酒服熟雄
遍體疹風冷調生側腸虚泄痢須假草零久渴心煩
宜投竹瀝除癥去塊合仗硝碙益食加觴須煎蘆朴
強筋健骨酒是蓯鱓駐色延年精蒸神錦知瘡所在
口點陰膠産後肌浮甘皮酒服口瘡舌坼立愈黃蘇
腦痛欲亡鼻投硝末心痛欲死速覓延胡如斯百種
是藥之功此文亦古而麗者矣錄之以志百物皆
藥指顧可辦
象鼻必卷鳥喙必鈎彘水伏故去脉蝟多刺故不起超
踰楊柳蟬無力故不食蝙蝠伏匿故夜食螾無食故不
勞無蟄故無心蟹二螯兩端傍行(猶螯共也小蟲而欲兩端自衛使傍行也)
蜂蠆蟲芒(凡蠆毒在後故言稱芒)
戴絍下蠶始生獸蟄伏獺祭魚則十月終也
按子列子適衛食於道從者見百歲髑髏攓蓬而指
顧謂弟子百豐曰唯予與彼知而未嘗生未嘗死也
此過養乎過歡乎種有幾若䵷為鶉得水為㡭得水
土之際則為䵷蠙之衣生于陵屯則為陵舄得鬱棲
則為烏足烏足之根為蠐螬其葉為胡蝶胡蝶胥也
化而為蟲生竈下其狀若脕其名曰掇掇千日
化而為鳥其名曰乾餘骨乾餘骨之沬為斯彌為食
醯頥輅食醯頥輅生乎食醯黃軦食醯黃軦生乎九
猷九猷生乎瞀芮瞀芮生乎腐蠸羊肝化為地臯馬
血之為轉燐也人血之為野火也鷂之為鸇鸇之為
布榖布榖久復為鷂也燕之為蛤也田鼠之為鶉也
朽瓜之為魚也老韭之為莧也老羭之為猨也魚卵
之為蠱亶爰之獸自孕而生曰類河澤之鳥視而生
曰鶂純䳄其名大腰純雄其名穉蜂思士不妻而感
思女不夫而孕后稷生乎巨跡伊尹生乎空桑厥昭
生乎濕醯雞生乎酒羊奚比乎不筍久竹生青寧青
寧生程程生馬馬生人人久入於機萬物出於機皆
入於機
古微書卷二十九
