古微書卷十六
明孫㲄編
易河圖數
易大衍之數原起河圖故河圖雖自有緯而未嘗
言數此傳易者窮其數之原也
龜取生數一三五七九筮取成數二四六八十
一與六同宗二與七為朋
東方南方生長之方故七為少陽八為少隂西方北方
成熟之方故九為老陽六為老隂
五運皆起於月初天氣之先至乾知大始也六氣皆起
於月中地氣之後應坤作成物也
按乾坤鑿度夫有形者生於無形則乾坤安從生故
曰有太易有太初有太始有太素太易者未見氣太
初者氣之始太始者形之始太素者質之始氣形質
具而未相離故曰渾淪言萬物相渾淪而未相離視
之不見聽之不聞循之不得故曰易也易無形埒也
易變而為一一變而為七七變而為九九者氣變之
究也乃復變而為一一者形變之始清輕上為天濁
重下為地物有始有壯有究故三畫而成乾乾坤相
竝俱生物有隂陽因而重之故六畫而成卦卦者卦
也掛萬物視而見之故三畫已下為地四畫以上為
天物感以動類相應也陽氣從下生故動於地之下
則應於天之下動於地之中則應於天之中動於地
之上則應於天之上故初以四二以五三以上此謂
之應陽動而進隂動而退故陽以七隂以八為彖易
一隂一陽合而為十五之謂道陽變七之九隂變八
之六亦合於十五則彖變之數若一陽動而進變七
之九象其氣之息也隂動而退變八之六象其氣之
消也故太一取其數以行九宮四正四維皆合於十
五五音六律七宿由此作焉八卦之生物也畫六爻
之移氣周而從卦八卦數二十四以生隂陽行之皆
合之於度量陽坼九隂坼六隂陽之坼各百九十二
以四時乘之八而周三十二而大周三百八十四爻
萬一千五百二十坼也故卦當歲爻當月坼當日太
衍之數必五十以成變化而行鬼神也故曰日十者
五音也辰十二者六律也星二十八者七宿也凡五
十所以大閡物而出之者故六十四三百八十四爻
戒各有所擊焉故陽唱而隂和男行而女隨天道左
旋地道右遷二卦十二爻而期一歲乾陽也坤隂也
並治而交錯行乾貞於十一子左行陽時六坤貞於
六月未右行隂時六以奉順成其歲歲終次從於屯
蒙屯蒙主歲屯為陽貞於十二月丑其爻左行以間
時而治六辰蒙為隂貞於正月寅其爻右行亦間時
而治六辰歲終則從其次卦陽卦以其辰為貞五與
左行間辰而治六辰隂卦與陽卦同位者退一辰以
為貞其爻右行間辰而治六辰泰否之卦獨各貞其
辰共北辰左行相隨也中孚為陽眞於十一月子小
過為隂貞於六月未法於乾坤三十二歲期而周六
十四卦三百八十四爻萬一千五百二十坼復從於
貞
易筮謀類
一作是謀類賁居曰書有致其譎以導其庸者此
篇是也易不可見則乾坤或幾乎毁矣天網地維
陽九百六窮則必變變則必通元會運世于兹可
測
斗機絶網玉衡撥挕提亡(鄭玄注曰斗機雞斗者天中之精天失其平故斗機絶網)
(玉衡撥也挕提者斗前之星為斗施政教布之八野今斗失其正故挕提亦為之不見)施五星合
狼狐張晝視無日虹蜺煌煌夜視無月彗孛蔣蔣(此皆屬乾)
(乾多為天失其主者故著天者皆失其政)當藏者出當出者消危處易期(當藏)
(者出解晝視無日虹蜺煌煌也當出者消解夜視無月也是為危處易期)太山失金雞西岳
亡玉羊(太山失金雞者箕星亡也箕者為風風動鷄鳴今期候者亡故雞亦亡西岳亡玉羊者狼星亡)
(狼在于未為羊也)雞失羊亡臣縱恣萬人愁不祥天卑地高雷
讙公行(天下雷同讙譁公行無所畏也)星晝奔蜺夜光上無乾下無常
天昧昧履踐冰(上元乾乾氣不正故下無常天地昧昧不亡也晝視無日夜無月何明之有乎)
(履踐冰者峻急之法行被其刑也)民衣霧主吸霜(民衣候霧政行被其毒也主吸霜被隂毒)
(將害躬也)間可倚杵於何藏(解上天卑地高天地相去其間不可倚一杵耳)不知夏
不知冬不見父不見兄(所以然者以天卑地高高卑失列故卑為父兄尊為子弟)望
之漠漠視之茫茫當威出坐玉牀(玉床天子之位也)一作假
威出座玉牀
按皇極經世書日經天之元月經天之會星經天之
運辰經天之世以日經日則元之元可知之矣(重乾為乾)
以日經月則元之會可知之矣(乾兌為履)以日經星則元
之運可知之矣(乾離為同人)以日經辰則元之世可知之
矣(乾震為無妄)以月經日則會之元可知之矣(兌乾為夬)以月
經月則會之會可知之矣(重兌為兌)以月經星則會之運
可知之矣(兌離為革)以月經辰則會之世可知之矣(兌震為隨)
以星經日則運之元可知之矣(離乾為大有)以星經月則
運之會可知之矣(離兌為睽)以星經星則運之運可知之
矣(重離為離)以星經辰則運之世可知之矣(離震為噬嗑)以辰
經日則世之元可知之矣(震乾為大壯)以辰經月則世之
會可知之矣(震兌為歸妹)以辰經星則世之運可知之矣
(震離為豐)以辰經辰則世之世可知之矣(重震為震)元之元一
(此其數起於一耳)元之會十二(此則一乘十二之會)元之運三百六十
(此則再乘三十之謂)元之世四千三百二十(此則三乘十二之謂也)會之
元十二(此起數於十二)會之會一百四十四(此則一乘十二之謂)會之
運四千三百二十(此則再乘三十之謂)會之世五萬一千八百
四十(此則三乘十二之謂)運之元三百六十(此其數起于三百六十)運之
會四千三百二十(此則一乘十二之謂)運之運十二萬九千六
百(此則再乘三十之謂)運之世一百五十五萬五千二百(此則三乘)
(十二之謂)世之元四千三百三十(此其數起於匹千三百二十)世之會
五萬一千八百四十(此則一乘十二之謂)世之運一百五十五
萬五千二百(此則再乘三十之謂)世之世一千八百六十六萬
二千四百(此則三乘十二之謂也)此與隂蝕隂勃陽九百六之
說可以互參已錄于河圖緯
聖人興起不知姓名當吹律聽聲以别其姓黃帝吹律
定姓是也
其觸耀而出師曠歴推音筭以度知旦
按論衡孔子生不知其父其母匿之吹律自知殷宋
大夫子氏之世也
漢書京房本姓李吹律自定為京氏
潛夫論凡姓之有音也必隨其本生祖所出也太皥
木精承歲星而王夫其子孫咸當為角神農火精承
熒惑而王夫其子孫咸當為徵黃帝土精承鎮而王
夫其子孫咸當為宮少昊金精承太白而玉夫其子
孫咸當為商顓頊水精承辰而王夫其子孫咸當為
羽雖號百變音形不易至於音筭之說未有前聞惟
太公六韜示其一二太公曰其法以天清淨夜半往
至敵壘去九百步外徧持律管當耳大呼警之有聲
應管其來甚微角聲應管當以白虎徵聲應筦當以
玄武商聲應管當以朱雀羽聲應管當以勾陳五筦
聲盡不應者宮也當以青龍此五行之符佐勝之徵
成敗之機微妙之音皆有外候敵人驚動則聽之聞
抱鼓之音者角也見火光者徵也聞金鐵矛戟之音
者商也聞人嘯呼之音者羽也寂寞無聞者宮也此
五者音之符也師曠之歷推音筭殆近此與而云
以度知旦或又謂作歷事耳
精氣謂七八遊魂謂九六
本注游魂謂之鬼物終所歸精氣謂之神物生所信
也言木火之神生物東方金水之鬼終歸西北其情
狀與春夏生物秋冬終物相似鄭云聖人之精氣謂
之神賢智之精氣謂之鬼
易九厄讖
凡言䜟者皆依於數數積九六而必窮故天地有
劫災世運有屯厄古之智人於是衍䜟
聰明蔽塞政在臣下婚戚干朝君不覺寤虹蜺貫日
君舒怠臣下有倦白黑不别賢不肖並不能憂民急氣
為之舒緩草不搖
主失禮煩苛則旱之魚螺子變為蝗蟲
三綂是為元歲元歲之閏隂陽災初入元百六陽九次
三百七十四隂九(初入元百六歲有戹者則前元之餘氣也若餘分為閏也易文有九六七)
(八百六與三百七十四六乘八之數也六八四十八合為四百八十歲也)次四百八十陽九
(亦六乘八之數也四百八十歲有九年旱)次七百二十隂七(亦九乘八之數也八九七十二)
(為七百二十)次七百二十陽七(八十歲紀一甲子冬至以八乘九故七百二十歲乃有災)
(也)次六百隂五次六百陽五(七八爻乘八之數也七乘八得五百六十歲八乘八)
(得六百四十歲爻有七八八八六十四七八五十六二爻之數合千二百滿純隂七八不變故通其氣使各六)
(百歲乃有災)次四百八十隂三次四百八十陽三(此六乘八之數也陽)
(奇隂偶故九再數而六四數七八不變九無偶各一數一九之中有五陽四隂陽旱隂水七九五三皆陽數也)
(故曰陽九之厄正以九七五三為災者從天竒數也易立天之道曰隂與陽繫天故取其奇為災歲)凡四
千六百一十七歲與一元終經歲四千五百六十災歲
五十七(經歲從百六終陽三也得災歲五十七合為一元四千六百一十七歲)
易辨終備
日再中烏連嬉仁聖出握知時
煌煌之耀乾為之岡合凝之類坤握其方雌雄呿近六
節搖通萬物孚甲日營始東
易萌氣樞
人君不好士走馬被文繡犬狼食人食則有六畜談言
易中孚傳
陽感天子不旋日諸侯不旋時大夫不過期
易運期
言居東西有午兩日並光居下其為主人及為輔五
八四十黃氣受貞人出(並言魏以許昌也)鬼在山禾女運王天
下
古微書卷十六
