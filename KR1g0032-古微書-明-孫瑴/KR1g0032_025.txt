古微書卷二十五
明孫㲄編
論語緯
賁居子曰論語不入經亦不立緯惟讖八卷與老
子尹公諸䜟並行故其命曰比考蓋以上比之三
王下自考也考之不得而後曰摘輔曰摘衰始自
安矣其於七緯之文賓主已見故識于詩緯之後
猶云詩亡而作耳
論語比考䜟
緯依經者也䜟則曰老子曰尹公曰劉向皆援古
聖賢而不麗于經惟論語有䜟八卷焉吁亦妄矣
佛一說經日月天子龍鬼非人都來聽法堯舜亦
人天中尊其應其感詎可思議則面語五老固亦
有之
仲尼曰吾聞帝堯率舜等游首山觀河渚有五老游河
渚一曰河圖將來告帝期二曰河圖將來告帝謀三曰
河圖將來告帝書四曰河圖將來告帝圖五曰河圖將
來告帝符有頃赤龍銜玉苞舒圖刻版題命可卷金泥
玉檢封盛書咸曰知我者重瞳也五老乃為流星上入
昴黃姚視之龍没圖在堯等共發曰帝當樞百則禪于
虞堯喟然曰咨汝舜天之歴數在汝躬允執其中四海
困窮天禄永終乃以襢舜
(又)堯在位七十年將以天下禪舜乃潔齊修壇場于河
雒率舜等升首山遵河渚有五老游焉蓋五星之精相
謂曰河圖將浮于是龍銜玉苞刻版題命可卷金泥玉
檢封書盛知我者重瞳黃姚視五老飛為流星上入昴
聖人御世河龍負圖書出
按錄異記帝堯時有五星自天而霣一是土之精墜
於穀城山下其精化為圯橋老人歲星之精墜於荆
山化而為玉側而視之色碧正而視之色白卞和得
之獻楚王後入趙獻秦始皇一綂天下琢為受命璽
李斯小篆其文歴世傳之火星之精墜於南海中為
大珠徑尺餘時出海上光照數百里紅氣直天今名
其地為珠池亦名珠崖有時出焉金星之精墜於終
南圭峰之西因號為太白山其精化為白石狀如美
玉時有紫氣覆之水星之精墜於張掖郡柳谷中化
為黑石廣一丈餘高三尺唐堯之際當天氣窮於太
陽地氣極於太隂陽九百六交周之運甲申之年洪
災之會故五星霣精日月濁景有此異焉
殷惑妲己玉馬走(宋均曰女妲己有美色也玉馬喻賢臣奔去也任昉牋云玉馬駿奔喪微)
(子之兆)
伯夷叔齊義遜龍舉
按孔叢子云夷齊墨胎氏之二子也按允字公信伯
夷也致字公遠叔齊也夷齊為諡春秋少陽篇允字
公信智字達不同今北海有孤山九域志引孟子隱
北海濱即此
(又)按譙周史攷夷齊采薇有婦人難之類林以為弃
薇不食有白鹿乳之
列士傳云夷齊之諫周公曰義士王欲以為左相去
之王摩子往難之遂不食又云異母弟伯僚是也漢
光和元秊柳城岸壊遼守虞翻夢人曰予伯夷之弟
孤竹君之子也遼海見漂旦往視之有浮棺尸綘衣
露冠者葬之
水名盜泉仲尼不潄里名勝母曾子歛襟
邑名朝歌顔淵不舍七十弟子掩目宰予獨顧由蹶墮
車(宋注曰子路患宰予顧視凶地故以足蹷之)
按尸子仲尼志意不立子路侍儀服不修公西華侍
禮不習子貢侍辭不辨宰我侍亡忽古今顔回侍節
小物冉伯牛侍曰吾以夫六子自勵也孔子曰吾
有四友焉自吾得回也門人加親是非胥附乎自吾
得賜也遠方之士日至是非奔輳乎自吾得師也前
有光後有輝是非先後乎自吾得仲由也惡言不至
於門是非禦侮乎
吕覽曰孔子窮乎陳蔡之間藜羹不斟七日不嘗粒
晝寢顔回索米得而㸑之幾熟孔子望見顔回攫其
甑中而食之選間食熟謁孔子而進食孔子佯為不
見之孔子起曰今者夢見先君食潔而後饋顔回對
曰不可嚮者煤室入甑中棄食不祥回攫而飯之孔
子歎曰所信者目也而目猶不可信所恃者心也而
心猶不足恃弟子記之知人固不易矣故知非難也
孔子之所以知人難也
韓詩外傳昔者孔子鼓瑟曾子子貢側門而聽曲終
曾子曰嗟乎夫子瑟聲殆有貪狼之志邪僻之行何
其不仁趨利之甚子貢以為然不對而入夫子望見
子貢有諫過之色應難之狀釋瑟而待之子貢以曾
子之言告子曰嗟乎夫參天下賢人也其習知音矣
鄉者丘鼓瑟有鼠出游狸見於屋循梁微行造焉而
避厭目曲脊求而不得立以瑟淫其音參以丘為貪
狼邪僻不亦宜乎詩曰鼓鐘于宫聲聞于外
(又)孔叢子孔子晝息於室而鼓琴焉閔子自外聞之
以告曾子曰嚮也夫子之音清徹以和淪入至道今
也更為幽沈之聲幽則利欲之所為發沈則貪得之
所為施夫子何所之感若是乎吾從子入而問焉曾
子曰諾二子入問夫子夫子曰然女言是也吾有之
向見猫方取鼠欲其得之故為之音也女二人者孰
識諸曾子對曰閔子夫子曰可與聽音矣
賁居子曰昔之地形名迹有關人事者貫高以柏人
敗而眭固以射兔圍吳隱之一㪺貪泉不害其為
潔而王陽駈九折之阪不傷其為孝各有以耳
子路與子貢過社社樹有鳥子路搏鳥社神牽子路子
貢說之乃止
按吕覽孔子行道而息馬逸食人之稼野人取其馬
子貢請往說之畢辭野人不聽有鄙人始事孔子者
曰請往說之因謂野人曰子不耕於東海吾不耕於
西海也吾馬何得不食子之禾其野人大說相謂曰
說亦皆如此其辯也獨如嚮之人解馬而與之說如
此其無方也而猶行外物豈可必哉
搜神記云孔子厄於陳絃歌於館中夜有一人長九
尺餘著皂衣高冠大吒聲動左右子貢進問何人耶
便提子貢而挾之子路引出與戰於庭有頃未勝孔
子察之見甲車間時時開如掌孔子曰何不探其黑
車引而奮登子路引之没手仆於地乃是大鯷魚也
長九尺餘孔子曰此物也何為來哉吾聞物老則羣
精依之因哀而至此其來也豈以吾遇厄絶糧從者
病乎夫六畜之物及龜蛇魚鼈草木之屬久者神皆
憑依能為妖怪故謂之五酉五酉者五行之方皆有
其物酉者老也物老則為怪殺之則已夫何患焉或
者天之未喪斯文以是繫予之命乎不然何為至于
斯也絃歌不輟子路烹之其味滋病者興明曰遂行
子路感雷精而生尚剛好勇親涉衛難結纓而死孔子
聞而覆醢每聞雷鳴乃中心惻怛故後人忌焉以為常
也
按搜神記澹臺子羽渡河齎千金之璧于河河伯欲
之至陽侯波起兩鮫挾船子羽左摻璧右操劍擊蛟
皆死既渡三投璧于河伯河伯躍而歸之子羽毁而
去
又蘇子由古史公良孺字子正陳人也賢而有勇以
其私車五乘從孔子將適衞蒲人止之孺喟然曰昔
吾從夫子遇難於匡今又困於此命也挺劍合衆將
與之戰蒲人懼乃盟而去顔刻字子驕魯人也孔
子將適陳過匡刻為僕以其策指曰昔吾入此由彼
缺也匡人以為陽虎遂止孔子孔門故多勇者矣
併為誌之
五帝立師三王制之
黃帝師力牧帝顓頊師錄圖堯師務成子帝舜師尹壽
禹師國先生湯師伊尹文王師吕望武王師尚父周公
師虢叔孔子師老聃
按路史伏羲師於宛華(即鬱華子)神農師㶏隂之老黃帝
拜空峒之叟顓頊師於大欵赤民伯夷父伯亮父渌
圖之流以濬其明而畀其聖帝嚳致學伯昭而師於
赤松舟人授書於鍾山而拜師放牧德帝堯禮聖姑
射拜師沮洳又堯師於善綣許由尹中而學於務成
子附舜師紀后拜蒲衣親單卷學於務成軺
吕氏春秋神農師悉諸黃帝師大撓帝顓頊師伯夷
父帝嚳師伯招帝堯師子州父帝舜師許由禹師太
成贄湯師小臣孔子學於老𣆀孟蘇䕫靖叔
韓詩外傳黃帝學乎大撓顓頊學乎禄圖帝嚳學乎
赤松子堯學乎務成子附舜學乎尹壽禹學乎西王
國湯學乎貸相文王學乎錫疇子斯武王學乎太公
周公學乎虢叔仲尼學老𣆀
潛夫論黃帝師風后顓頊師老彭帝嚳師祝融堯師
務成舜師紀后禹師墨如湯師伊尹文武師姜尚周
公師庶秀
新序黃帝學于大填堯學于尹壽舜學于務成禹湯
學于成子伯文王學于鉸時子思武王學于郭叔
抱朴子曰昔黃帝生而能言役使百靈可謂天授自
然之體者也猶復不能端坐而得道故陟王屋而授
丹經到鼎湖而飛流珠登崆峒而問廣成之具茨而
事大隗適東岱而奉中黃入金谷而諮滑子論道養
則資玄素二女精推步則訪山稽力牧講占候則詢
風后著休診則授雷岐審攻戰則納五音之策窮神
奸則記白澤之辭相地理則述青烏之說救傷殘則
綴金冶之術故能畢該秘要窮道盡真遂乘龍以高
躋與天地乎罔極也
孔子讀易韋編三絶鐡擿三折漆書三滅
徐衍負石伐子自狸守分亡身握石失軀從善繹繹
襁負而歸市
叔孫武叔毁孔子譬若堯民曰我耕田而食穿井而飲
堯何力焉
孔長彦孔季彦兄弟聚徒數百故時人為之語曰魯國
孔氏好讀經兄弟講誦皆可聽學士來者有聲名不過
孔氏那得成
論語譔考
比考之外别有譔考亦不言䜟然實䜟文也
黃帝受地形象天文以制官爰有九州之牧(一作)軒知
地利九牧倡教
伏羲已前雖有官名未必具立官位至黃帝名位乃具
按路史神農之法一君二臣三佐四使黃帝立四輔
三公六卿三少二十有四官凡百二十官有秩以之
共理而視四民顓帝立九寺九卿帝堯乃立三公六
卿百揆暨百執事舜設三公四輔師保疑丞官不必
備惟人也禹立三公九卿百二十官三歲而考績五
歲而定政
杜佑通典官數唐六十員夏百二十員殷二百四十
員周内外官六萬三千六百七十五員
任昉物原云凡諸官稱師自伏羲龍師始諸官稱史
亦自伏羲置史官始諸官稱監自軒轅置左右太監
始諸官稱正自顓頊置南北正始諸官稱司亦自軒
轅置司徒始諸官稱大夫自堯設司徒屬大夫始諸
官稱典自舜命夔典樂始諸官稱大稱少自商湯設
太傅少傅始
古者七十二家為里雷震百里聲相附(宋注曰雷動百里故因以制國)
(也雷聲謂諸侯之政教所至侣附也)
按禮記疏大國稱侯皆千乘象雷震百里是取法於
雷矣其七十里者倍減于百里五十里者倍減于七
十里故孝經云德不倍者不異其爵功不倍者不異
其土故轉相半别優劣云
漸於蘭則芳漸於鮑則臭
堯修壇河洛擇良議沈率舜等升首山道河渚五老游
焉相謂河圖將來告帝以期
說已見前
考靈羌德之差堯步舜驟禹馳湯鶩德有優劣故日行
轉疾也
叔梁紇與徵在禱尼丘山感黑龍之精以生仲尼
按崔鴻北燕錄昔魯人有浮海而失津者至于亶州
見仲尼及七十子遊于海中與魯人一杖令閉目乘
之使歸告魯侯築城以備寇魯人出海投杖水中乃
龍也具以狀告魯侯不信俄而羣燕數萬銜土培城
魯侯乃大城曲阜迄而齊寇至攻魯不克而還
賁居子曰夫子生不及浮海而死乃遊之乎雖然亦
適以見明德之遠矣黑龍之感五老之降三十二
表之狀豈虚也哉
古微書卷二十五
