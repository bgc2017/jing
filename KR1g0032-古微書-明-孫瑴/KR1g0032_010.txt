古微書卷十
明孫㲄編
春秋感精符
此言一切灾祥皆精神之感召而天物來符故多
述人事
天統十一月建子天始施之端也謂之天統者周以為
政地統十二月建丑地助生之端謂之地統商以為政
人統十二月建寅物大生之端謂之人統夏以為政
蒼帝之始二十八世滅蒼者翼也滅翼者斗滅斗者參
滅參者虚滅虚者房
宋均注云堯翼星之精在南方其色赤舜斗星之精
在中央其色黃禹參星之精在西方其色白湯虚星
之精在北方其色黑文王房星之精在東方其色青
孔子按錄書含觀五常英人知姬昌為蒼帝精
按王勃作大唐千歲歴其大旨云以土王者五十代
而一千年金王者四十九代而九百年水王者二十
代而六百年木王者三十代而八百年火王者二十
代而七百年此天地之長期符歴之大數也此豈
於五運之秘有窺及耶不然何論之鑿也
人主含天光據璣衡齊七政操八極故君明聖人道得
正則日月光明五星有度
人君日月同明四時合信故父天母地兄日姊月
宋均注父天與圓丘之禮也母地與方澤之祭也兄
日於東郊也姊月於西郊也
三綱之義日為君月為臣也
月者隂之精地之理
地為山川山川之精上為星辰各應其州城分野為國
作精符騐也
王者上感皇天則鸞鳳至則景星見德下淪於地則嘉
禾興則醴泉出王者德洽於地則朱草生食之令人不
老王者德澤旁流四表則白雉見
麟一角明海内兵一主也王者不刳胎不剖卵則出於
郊(又)王者德及幽隱不肖斥退賢人在位則至明於興
衰武而仁仁而有慮禽獸有塪穽非時張獵則至(又)明
王動則有義静則有容麒麟乃見
按徵祥記麟一角為天禄兩角為辟邪無角為符拔
麟之鳴牡曰遊聖牝曰歸和夏曰扶幼秋曰養緩
日無光主勢奪羣臣以讒誅色赤如炭以急見伐(又)兵
馬發日暈黑則水淫溢日朝珥則有喪孽日巳
出若其入而雲皆赤黃名曰日空不出三年必有移民
而去者也羣臣恣則日黃無光羣臣争則日裂人主
排斥則日夜出虹貫日天下悉極文法大擾百官殘
賊酷法横殺下多相告則刑用及族世多深刻獄多怨
宿吏皆惨毒(又曰)國多死孽天子命絶大臣為禍主將
見殺
君行非是則言不見從言不見從則下不治下不治則
僣荖過制度奢侈驕泰天子僣天大夫僣人主諸侯僣
上陽無以制從心之喜上憂下刻常陽從之推設其跡
考之天意則大旱不雨而民庶大灾傷
國大旱冤獄結旱者陽氣移精不施君上失制奢淫僣
荖氣亂感天則旱徵見
隂厭陽移君淫民惡隂精不舒陽偏不施(陽偏下怨徵也)在所
以感之者上奢則求多求多則下竭下竭則潰君不仁
火者陽之精也人合天氣五行隂陽極隂反陽極陽生
隂故應人行以灾不祥在所以感之萌應轉旋從逆殊
心也
隂盛臣逆民悲情發則水出河決也
隂氣之專精凝合生雹雹之為言合也以妾為妻大尊
重九女之妃闕而不御坐不離前無舊相去之心同與
參駟房衽之内歡欣之樂事政失人施而不博隂精凝
而見滅九月十月日色青則寒有雪雹大臣擅法
雨雹
霜者殺伐之表秋季霜始降鷹隼擊王者順天行誅以
成肅殺之威若政令苛則夏下霜誅伐不行則冬霜不
殺草
九女並譌則九虹並見后妃恣則澤烏海
妻黨翔則黃雲入國候今冬至日見黑雲有水雲黃白
如人頭懸鏡之狀禍流
失陽事則無雲而雨(四月純陽事失陽故無雲而雨)
賁居曰為此書皆憂世之士也春秋之世亟僣亂
故為之尊王抑臣以示筆削西漢之季憂女謁矣
故于女黨之戒三致意焉此必京房翼奉之流而
托于緯書以重其說
齊晉並争吳楚更謀不守諸侯之節競行天子之事作
衡車厲武將輪有兩衡著劒以相振懼(宋均曰衡一敵之車也輪有鑿)
(輪者兩衡馬輕也)強傑並侵兵雷合龍門溺驂(宋均曰龍門魯門也時與)
(宋齊戰敗相投血溺驂馬者也)
魯昭公時雉銜環入雉之為言弟也喻昭公弟為季氏
入之言君也
魯哀公時政彌亂絶不日食政亂之類當致日食之變
而不應者譴之何益告之不悟故哀公之篇絶無日食
之異
冬至日人主與羣臣左右縱樂五日天下人衆亦家縱
樂五日以迎日冬至人主致八能之士偹人主乃使八
士撞黃鍾之鐘擊黃鍾之鼓用馬革鼓員徑八尺一寸
鼓黃鍾之瑟瑟用槐木瑟長八尺二寸吹黃鍾之律間
音以竽補竽長四尺二寸天地以和應黃鍾之音得𬎼
賓之律應則公卿大夫列士以德賀於人主因請政所
行請五官之符管各受其質聲之調者諸氣和則人主
以禮賜公卿列士五日儀定天地之氣和人主公卿大
夫列士章之德則隂陽之晷如度數夏日至之禮如冬
至日之禮舞八樂皆以龐敬為戒(八音者雲門五英太壁大卷大韶大夏護)
(大武也)黃鍾之肯調諸氣和人主之音順則𬎼賓之律應
磬聲和公卿大夫列士誠信(以下缺文)
(當與易通卦騐參之)
冬至隂雲祁寒有雲迎日者來歲大美
按京房律術曰夫五音生於本姓分為十二律轉生
三十六律皆所以紀升氣效物類也天效以影地效
以響即律也隂陽和則影至以律氣應則灰除是故
天子常以冬至御前殿合八能之士陳八音聽樂韻
度晷影候鍾律權土灰校隂陽冬至陽氣應則韻清
影長極黃鍾通土灰輕而衡仰夏至隂氣應則韻濁
影短極蕤賓通土灰重而衡低進退於先後五日之
中八音之能各以候狀聞太史合封上效則和否則
占
西秦東窺謀襲鄭伯晉戎同心遮之殽谷反呼老人百
里子哭語之不知泣血何益
春秋考異郵
此篇則耑談物應耳郵與尤通
周天一百七萬一千里一度為二千九百三十二里七
十一步二尺七寸四分四百八十七分分之三百六十
二
按晉志陸績云天東西南北徑三十五萬七千里此
言周三徑一也周禮日至之景尺有五寸謂之地中
鄭玄云凡日景於地千里而差一寸景尺有五寸者
南戴日下萬五千里也以此推之日當去其下地八
萬里矣日邪射陽城則天徑之半也以勾股求弦法
入之得八萬一千三百九十四里三十步五尺三寸
六分天徑之半而地上去天之數也倍之得十六萬
二千七百八十八里六十一步四尺七寸二分天徑
之數也以周率乘之徑率約之得五十一萬三千六
百八十七里六十八步一尺八寸二分周天之數也
冬至十一月陽之氣也陽立于五極于九五九四十五
日一變風以隂合陽故八卦主八風距同各四十五日
艮為條風震為明庶風巽為清明風離為景風坤為涼
風兊為闇闔風乾為不周風坎為廣莫風
八風殺生以節翺翺距冬至四十五日條風至條者達
生也(距猶起也自冬至後四十五日而立春此風應其方而來生萬物)四十五日明庶
風至明庶者迎惠也(春分之後言庶衆也陽以施惠之恩德迎衆物而生之)四十
五日清明風至清明者精芒挫收也(立夏之後也挫猶止也時齊麥之屬)
(秀出已備故挫止其鋒芒收之使成矣)四十五日景風至景者強也強以
成之(夏至之候也強言萬物強盛也)四十五日涼風至涼風者寒以閉
也(立秋之候也閉收也言隂寒收成萬物也)四十五日閶闔風至閶闔者當
寒天收也(秋分之候也閶闔盛也時盛收物盖藏之閶或為當)四十五日不周風
至不周者不交也隂陽未合化也(立冬候也未合化言消息純乾無陽也月)
(令曰天地不通而閉塞成冬也)四十五日廣莫風至廣莫者精太滿也
(冬至之候也言冬物無見者風精太滿無偏)風之為言萌也其立字䖝動於
几中者為風
按爾雅南謂之凱風東謂之谷風北謂之涼風西謂
之泰風(又)吕氏春秋東北曰焱風東風曰淊風東南
曰薰風南方曰巨風西南曰凄風西方曰颼風西北
方曰厲風載名各異故併志之
條風至王者赦小過出稽留
日冬至辰星升夏至井水躍
孟夏戴絍降陽御表以期達蠶珥絲在四月故孟夏戴
絍出以任氣成天津也故戴絍出蠶期起(注曰維而戴之明趨時急)
(也銜天表候以期至惟急是務)珥吐也
立秋促織鳴女工急故促之
隂氣之精凝合生雹雹之為言合也以妾為妻隂精凝
而見戒也強臣擅命夷狄内侮后妃專恣刑殺無辜則
天雨雹
霜者隂精冬令也四時代謝以霜收殺霜之為言亡也
物以終身也天雨木冰貴臣將死也旱之言悍也
陽驕蹇所致也火者陽之精也人火為火天火為災
河者水之氣四瀆之精所以流化故曰河潤千里
黃星騁海水躍(宋均曰黃星土精土主安静躍則失常)鯨魚死彗星合(鯨魚)
(隂隂生於水今出而死是特有兵相殺之祥也故天應之以妖彗)熒惑不明雉生兔
焉五殘類辰星有角見則政在伯國皇大而赤類
南極見則兵起天下急旬始照其下必有滅主枉
矢精狀如流星蛇行有尾
按晉志五殘出正東方星表有氣如暈有毛大而赤
察之而青主乖亡為五方亦為備急兵國皇去地
三丈如炬火主内寇内難旬始出北斗旁如雄雞其
怒有青黑象伏鼈見則臣亂兵作期十年聖人起伐
羣猾横恣枉矢類流星色蒼黑蛇行望之如有毛目
長數匹著天見則謀反之兵合以亂伐亂
下有謀則星入月諸侯謀叛則月生爪牙后族專政
則日月並照又后族專則土踊臣恣盛地裂坼臣謀
反偏刺日
虹蜺出亂惑棄和(荀爽書曰不謂夷之初旦明而未融虹蜺揚輝棄和取同)
按晉志妖氣曰虹蜺日旁氣也斗之亂精主惑心主
内淫主臣謀君天子詘后妃顓妻不一
黃帝將起有黃雀赤頭立日旁帝占曰黃者土精赤者
火精雀者賞也明余當立大功乎黃赤者桑也
按黃青黃祥俱不聖之咎而此於黃帝時為瑞殆不
可解
僖公即位隕霜不殺草臣威強也又李梅實梅李大樹
比草為貴是君不能伐也定公即位隕霜殺菽菽者稼
最強季氏之萌
僖公三年春夏不雨於是僖公憂閔玄服避舍率羣臣
禱山川以六過自讓絀女謁放下讒佞郭都等十三人
誅領人之吏受貨賂趙祝等九人釋更徭之逋罷軍寇
之誅去苛刻峻文惨毒之教所蠲浮令四十五事曰方
今天旱野無生稼寡人當死百姓何罪不敢煩人請命
願撫萬人害以身塞無狀禱已舍齊南郊雨大㴻也
昭公九年秋三年冬並大雨雹時昭公專樂齊女綺繡
珠璣之好掩月光隂精凝為灾異昭公事晉隂精用密
故灾
襄公朝于荆士卒度歲愁悲失時泥雨暑濕多霍亂之
病
繆公即位仲夏大寒冰錯亂甚也
劉子單子折猛入城天王奔走尹氏立朝獻金鈐大戟
五十張
龍門之下血如江(宋均注龍門戰在魯桓十三年)
黃池之會滕薛扶轂魯衛驂乘
長狄兄弟三人各長百尺狄者隂氣時中國衰有夷狄
萌北狄之氣主生幽都西夷之氣如幡旗狀
按繁露云春秋之法上變古易常應是而有天災者
謂幸國孔子曰天之所幸有為不善而屢極楚莊王
曰天不見灾地不見孽則禱之於山川曰天其將亡
予耶不說吾過極吾罪也以此觀之天灾之應過而
至也春秋之所獨幸也聖王賢君尚樂受忠臣之諫
而況受天譴也
輿重救之地地傷不相動而踊故物淖者易變動鴝鵒
者飛行居于陽夷狄之鳥穴居于隂
隂陽氣貪故題肩多(題肩鷂也)金伐木故鷹擊雉水滅
火故䖟螫鷃(鷃柔良之鳥䖟為水也)土勝水故守宫食蠆(守宫生于)
(土蠆藏屬坎水色)蝍蛆搏蛇(蝍蛆生于土蛇之物屬坎)承石取鐵玳瑁
吸喏(自目至也喏養也音若)
貪擾生蝗
蠶陽者火火惡水故食不飲桑者土之液木生火故蠶
以三月葉類會精合相食陽立于三春故蠶三變而
後消死于三七二十日故二十一日而繭
二九十八主風精為蟲八日而化風烈波激故其命從
蟲蟲之為言屈申也
三九二十七七者陽氣成故虎七月而生陽立於七故
虎首尾長七尺般般文者陽雜也
七九六十三陽氣通故斗運狗三月而生也(狗斗之精所生也)
狗三月而生陽生于三故狗各高三尺
按淮南子天一地二人三三三而九九九八十一一
主日日數十二主偶偶以承竒竒主辰辰主月月主
馬馬故十二月而生七九六十三三主斗斗主犬犬
故三月而生六九五十四四主時時主彘彘故四月
而生五九四十五五主音音主猨猨故五月而生四
九三十六六主律律主麋鹿麋鹿故六月而生三九
二十七七主星星主虎虎故七月生二九十八八主
風風主蟲蟲故八月而化
此語較備盖即緯書本文故錄之以相證
古微書卷十
