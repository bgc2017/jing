古微書卷十九
明孫㲄編
禮斗威儀
禮本于天殽于太一斗中者孝弟之精也故威儀
繫以斗神明其說而達之天
天運二十九萬一千八百四十歲而反太素冥莖蓋乃
道之根也
按張衡靈憲曰太素之前幽清玄静寂寞冥默不可
為象厥中惟虚厥外惟無如是者永久焉斯謂冥莖
蓋乃道之根也道根既見自無生有太素始萌萌而
未兆并氣同色渾沌不分故道志之言云有物渾成
先天地生其氣體固未可得而形其遲速固未可得
而紀也如是者又永久焉斯謂龐鴻蓋乃道之幹也
道幹既育有物成體於是元氣剖判剛柔始分清濁
異位天成於外地定於内天體於陽故員以動地體
於隂故平以静動以行施静以合化堙鬱搆精時育
庶類斯謂天元蓋乃道之實也
又按律歴志云十九歲為一章四章為一部二十部
為一統三統為一元則一元有四千五百六十歲初
入元一百六歲有陽九謂旱九年次三百七十四歲
隂九謂水九年以一百六歲并三百七十四歲為四
百八十歲注云六乘八之數次七百二十歲隂七謂
水七年次七百二十歲陽七謂旱七年注云七百二
十者九乘八之數次六百歲隂三謂水三年次六百
歲陽五謂旱五年注云六百歲者以八乘八八八六
十四又以七乘八七八五十六相乘為一千二百歲
於易七八不變氣不通故合而數之各得六百歲次
四百八十歲隂三次四百八十歲陽三從入元至陽
三除去災歲總有四千五百六十年其災時兩箇陽
九年一箇隂九年一箇隂陽各七年一箇隂陽各五
年一箇隂陽各三年災歲總有五十七年并前四千
五百六十年通為四千六百一十七歲此一元之氣
終矣是隂陽水旱之數也所以正用七八九六相乘
者以水數六火數七木數八金數九故以此交反相
乘也以七八九六隂陽之數自然故有九年七年五
年三年之災須三年六年九年之蓄也
此志無關禮樂以其原於天運故併及之太乙家
九厄之說殆可互參
帝者得其英華王者得其根核霸者得其附枝故帝道
不行不能王王道不行不能霸霸道不行不能守其身
按皇極經世孔子贊易自羲軒而下序書自堯舜而
下刪詩自文武而下修春秋自桓文而下自羲軒而
下祖三皇也自堯舜而下宗五帝也自文武而下子
三王也自桓文而下孫五霸也又曰三皇春也五帝
夏也三王秋也五伯冬也七國冬之餘冽也漢王而
不足晉伯而有餘三國伯之雄者也十六國伯之叢
者也南五代伯之借乘者也北五代伯之傳舍者也
隋晉之子也唐漢之弟也隋季諸郡之伯江漢之餘
波也唐季諸鎮之伯日月之餘光也後五代之伯日
未出之星也
賁居曰其實混闢之代亦有霸運焉共工蚩尤之
乖氣拓跋珪劉元海不是過也割據之朝亦有皇
風焉晉之元嘉隋之開皇燕之廆皝魏之孝文不
可謂不太平也是可以一律言哉
宫主君商主臣角主父徵主子羽主夫少宫主婦少商
主政是法北斗而為七政審候五色(注北斗七星有五色宫商角徵羽各)
(應其星)
賁居曰此七音之所昉也
按漢志京房律云伏羲作易紀陽氣之初以為律法
建日冬至之聲以黃鍾為宫太簇為商姑洗為角林
鍾為徵南吕為羽應鍾為變宫蕤賓為變徵此聲氣
之元五音之正也故各終一日其餘以次運行當日
者各自為宫而商徵以類從焉
又隋志周武帝時有龜兹人白蘇祗婆從突厥皇后
入國善胡琵琶聽其所奏一均之中間有七聲一曰
婆陁力華言平聲即宫聲也二曰雞識華言長聲即
商聲也三曰沙識華言質直聲即角聲也四曰沙
侯加濫華言應聲即變徵聲也五曰沙獵華言應聲
即徵聲也六曰般贍華言五聲即羽聲也七曰俟利
&KR1869;華言斛斗聲即變宫聲也鄭譯因習而彈之始得
七聲之正云考之丹鉛錄有曰日月木火土金水謂
之七政亦曰七曜今術家增入月孛紫炁羅㬋計都
四餘星為十一曜計生于天尾羅生于天首孛生于
月炁生于閏蓋日月行道如兩環兩環相交一處曰
天首一處曰天尾天尾為計天首為羅月之行遲速
有常度遲之處即孛也炁生于閏二十八年十閏而
炁行一周天炁孛皆有度數無光象故與羅計同謂
之四餘今七政歴亦有四餘躔度
玉衡北兩星為玉繩玉之為言溝刻也瑕而不掩折而
不傷
春斗為天關軫為地梁夏角為天關參為地梁
按唐志僧一行云雲漢自坤抵艮為地紀北斗自乾
攜巽為天綱其分野與帝車相直皆五帝墟也究咸
池之政而在乾維内者降婁也故為少昊氏之墟叶
北宫之政而在乾維外者娵訾也故為顓頊之墟成
攝提之政而在巽維内者壽星也故為太昊之墟布
太微之政而在巽維外者鶉尾也故為烈山氏之墟
得四海之中承太階之政者軒轅也故為有熊氏之
墟斗杓謂之外廷陽精之所布也斗魁謂之會府陽
精之所復也斗杓以治外故鶉尾為南方負海之國
魁以治内故娵訾為中州四戰之國也其餘列舍在
雲漢之隂者八為負海之國在雲漢之陽者四為四
戰之國降婁玄枵以負東海其神主於岱宗歲星位
焉星紀鶉尾以負南海其神主於衡山熒惑位焉鶉
首實沈以負西海其神主於華山太白位焉大梁析
木以負北海其神主於恒山辰星位焉鶉火大火壽
星豕韋為中州其神主於嵩丘鎮星位焉讀此可
以得星河兩界之略矣
人君乘土而王其政太平則日五色無主(宋均曰五行之色不主於)
(一人)君乘木而王其政昇平則日黃中而青暈君乘火而
王則日黃中而赤暈乘金而王則黃而白暈乘水而王
則黃而玄暈(又)君致尊而制命則日月貞明
周禮眡祲氏掌十煇之法以觀妖祥辯吉凶一曰祲
謂隂陽五色之氣浸淫相侵或曰抱珥背璚之屬如
虹而短是也二曰象謂雲氣成形象如赤烏夾日以
飛之類是也三曰鑴日傍氣刺日形如童子所佩之
觿四曰監謂雲氣臨在日上也五曰闇謂日月蝕或
曰脫光也六曰瞢謂瞢瞢不光明也七曰彌謂白虹
彌天而貫日也八曰序謂氣若山而在日上或曰冠
珥背璚重疊次序在于日旁也九曰隮謂暈氣也或
曰虹也詩所謂朝隮于西者也十曰想謂氣五色有
形想也青饑赤兵白喪黑憂黃熟或曰想思也赤氣
為人守之形可思而知其吉凶也
又晉志云日有負冠戴國有喜形直而正微起日上
為戴戴者德也凡青赤氣抱日上小如冠曰冠交於
日下曰纓小而圓在日左右曰紐如半暈狀在日上
曰負其長而斜倚日傍曰戟圓而小在日左右曰珥
珥所在軍勝無軍而珥為拜將或如帶在日四旁曰
璚其長而立日旁曰直或横日上下曰格日下有黃
氣三重若抱曰承福青白氣在日下曰履氣成形三
角在日四方曰提又日傍如半環向日為抱抱順氣
也背日為背逆氣也
君乘土而王其政太平則月黃而多輝乘金而王其政
平則月圓而多暈政太平則月多耀政頌平則赤明政
和平則黑明政象平則白明政升平則青明
按晉志君明則月行依度臣執權則月行失道大臣
用事兵刑失理則月行乍南乍北女主外戚擅權則
或進或退月變色將有殃月晝明奸邪並作君臣争
明女主失行隂國兵強中國饑天下謀僭數月重見
國以亂亾
君乘土而王者其政太平則鎮黃而多暈宫斗端明文
昌星黃大其餘六星輝光四起(宫斗北斗魁星也)乘水而王其
政太平則辰揚光乘金而王則太白揚光君治政則軒
轅之精散為甘露鎮星黃時則祥風至
按晉志凡五星色皆圜白為喪為旱赤中不平為兵
青為憂為水黑為疾疫為多死黃為吉皆角赤犯我
城黃地之争白哭泣聲青有兵憂黑有水五星同色
天下偃兵百姓安寧歌舞以行不見災疾五穀蕃昌
王者乘火而王其政昇平則祥風至人君乘土而王其
政太平則甘露降人君政頌平則祥風至人君乘水而
王其政和平則景雲見也景雲景明也言雲氣光明也
按風俗通猛風曰颲凉風曰飀微風曰飈小風曰颼
(又)述異記東方朔嘗過吳明之墟是長安東過扶桑
七萬里有及雲山山頂有井雲起井中若土德王黃
雲出火德王赤雲出水德王黑雲出金德王白雲出
木德王青雲出瑞應圖云景雲見者大平之應也一
曰慶雲非氣非烟五色絪緼謂之慶雲
人君乘水而王則醴泉見醴泉味甘王政和可貴故水
甘也君乘金而王其政象平則嘉雨時至君乘土而王
其政太平則蒙水出於山乘水而王其政和平則河溓
(宋注曰河不災溢也)君乘木而王則海夷(海夷水不揚波也)
按瑞應圖靈雨者瑞雨也降而應物謂之靈雨遇歲
亢旱責躬引咎理察冤枉退去貪殘側修惠政則降
以靈雨如其有道術禱祀山川致龍轉石閉陽從隂
之類誠非瑞應是以魯侯有暴尫之請齊景公以祀
山見譏蒙水瑞水也君乘土而王其政太平則蒙水
出于山焉共工氏受水瑞百官師長以水為號
王效政平德至淵泉則江海出明珠
按宋志明月珠王者不盡介鱗之物則出
人君乘土而王其政升平則嘉穀並生
君乘木而王其政昇平則福草生廟中
按瑞應圖王者宗廟致敬則福草生於廟
君乘水而王其政太平則紫脫常生
按瑞應圖紫脱者王者仁義行則常見一曰延嬉王
者孝道行則至威香者王者禮備則常生王者盡人
倫則威蕤生於殿前屈軼者太平之代生於庭前有
佞人則草指之此皆福草類也
君乘金而王其政象平則蘭常生君乘火而王其政頌
平則地生朱草
按宋志朱草草之精也世有聖人之德則生
君乘火而王其政平梧桐常生君乘火而王其政和而
平楸梓為常生君乘木而王者其政升平則草木豐茂
君乘木而王其政平則松為常生
君乘金而王則黃銀見其政訟平芳桂常生君乘金而
王則紫玉見於深山
按宋志黃銀紫玉王者不蔵金玉則黃銀紫玉光見
深山(又)曰有金勝長五寸狀如織勝國平盜賊四夷
賓服則出
瑞應圖曰金人者黃帝時遊於池王者德勝不聚貨
利則金人乘船遊王後池金牛瑞器也王者土開地
闢則金牛至王者宴不及醉刑罰中人不為非則銀
甕出
又宋志地珠王者不以財為寶則生珠玉&KR1805;者不汲
而滿王者清廉則出玉羊師曠時來至玉雞王者至
孝則至
又瑞應圖玉馬者瑞器也王者清明篤賢則至玉龜
者師曠時出河東之涯為聖圖出河負錄讖書凡皆
金玉瑞類雜錄于此云
賁居曰長老言有黃而銀者有白而金者世傳黃
銀鬼神所畏唐太宗嘗以黃銀帶賜房玄齡因杜
如晦已死更以金帶賜其家為其能却鬼耳白金
則鍮石是也若夫龜既為瑞矣玉而龜者不即白
龜等乎㲄記萬歴丙申冬遊南都步謁孝陵肅瞻
寢廟則見香案前二朱櫝紫金盤龍不敢問也有
頃守陵宫監自内出跪而發櫝緋綿三尺裹一物
方圓八寸餘視之龜就之碧玉也頭目爪甲宛然
如生動而無瑑斵痕斯所謂玉龜非耶相傳云梁
寶誌公塔中物聖祖徙其塔得一鶴一龜鶴衡天
去龜遂留櫝中傳為國寶則傳所云師曠時來亦
當不妄
君乘木而王有人參生下有人參上有紫氣
君乘木而王山車垂句山車者自然之車也(句者曲也不揉治而)
(自員曲故言垂句)
山車詳孝經緯篇
按瑞應圖舜時金車見帝庭又曰天金銅之精知吉
凶存亡不㸑自沸不汲自盈不藏自藏不遷自行曰
移五步郟鄏來日東南移今不知所
宋志云神鼎者質文之精也知吉知凶能重能輕不
炊而沸五味自生王者盛德則出丹甑者五穀豐熟
則出浪井者不鑿自成王者清静則應此數事皆與
器車為類故併志焉
君乘金而王其政平麒麟在郊君乘土而王其政太平
則鳳集於林苑江海不揚鴻波
按瑞應圖麟之青曰聳孤赤曰炎駒白曰索冥黑曰
角端黃曰麒麐赤色者鳳青色者鸞黃色者鵷紫色
者鸑白色者鵠
君乘火而王其政頌平則南海輸以駁馬君乘木而王
其政升平東海輸以蒼鳥君乘水而王其政和平北海
輸白鹿君乘火王政平南海輸以文狐君乘土而王則
龜被文而見
按汲冢瑣語駮馬能食虎豹
瑞應圖文王時見蒼鳥王孝悌則至一曰帝主修行
孝慈被於萬姓不好殺生則來白鹿者王者明惠及
下則見
宋志曰天鹿者純靈之獸也五色光耀洞明王者道
備則至角端者日行萬八千里又曉四夷之語明君
聖主在位明達方外幽遠之事則奉書而至周印者
神獸之名也星宿之變也王者德盛則至駼者幽隱
之獸也有明王在位則來為時辟除災害岐蹄者后
土之獸自能言語王者仁孝於國則來禹治水而至
河精者人頭魚身師曠時所受䜟也同心鳥王者德
及遐方四夷合同則至又瑞應圖九尾狐者六合一
同則見文王時東夷歸之凡皆動物諸瑞者故列
之
君乘火而王其民銳頭君乘水而王其民大頭君乘金
而王為人美眉君乘木而王為人美髮君乘土而王其
民好大笑君乘土而王其民長君乘金而王其民洪白
長大
按大戴禮太古之民秀長以壽者食也在今之民羸
醜以胔者事也
洞神經曰百歲之人黃頭髮二百歲之人兩顴起三
百歲之人萬物耳四百歲之人面縱理五百歲之人
方瞳子六百歲之人脇助腁七百歲之人骨體瑱八
百歲之人陽為筋九百歲之人延耳生千歲之人飛
上天銳頭等則未聞也
周成王觀於河沈璧而退青雲浮洛青龍臨壇吐玄甲
之圖
日月赤君喜怒無常輕殺不辜戮於無罪不事天地忽
於鬼神時則大雨土風常起日食星變地動雷降其時
不救兵從外來為賊戮而不葬
君喜怒無常時則常熱
臣專政私其君位則草木不生禾穀不實
歲凶年穀不登君膳不祭肺馬不食穀孟春之月天子
乃以元日祈穀于上帝孟夏驅獸無害五穀仲夏之月
乃命百縣雩祀百辟以祈穀實孟秋之月農乃登穀天
子嘗新先荐寢廟
按月令仲春之月天子乃鮮羔開冰先荐寢廟孟夏
之月農乃登麥天子乃以彘嘗麥先荐寢廟仲夏之
月農乃登黍天子乃以雛嘗黍羞以含桃先荐寢廟
孟秋之月農乃登穀天子嘗新先荐寢廟仲秋以犬
嘗麻先荐寢廟季秋以犬嘗稻先荐寢廟季冬命漁
師始漁天子親往乃嘗魚先荐寢廟
顓頊有三子生而亡去為疫鬼一居江水是為瘧鬼一
居若水為魍魎鬼一居人宫室區隅善驚人小兒為小
鬼于是常以正歲十二月令禮官方相氏掌熊皮黃金
四目玄衣纁裳執戈楊盾帥百隷及童子而時儺以索
食而駈疫鬼以桃弧葦矢工鼓且射之以赤丸五谷洒
掃以除疾殃
按漢志將儺中黃門倡倀子和曰甲作食&KR1223;胇胃食
虎雄伯食魅勝簡食不祥攬諸食咎伯竒食夢強梁
祖明共食磔死寄生委隨食觀錯斷食巨窮竒騰根
共食蠱凡使十二神追惡凶赫女軀拉女幹節解女
肉抽女肺腸女不急去后者為粮
古微書卷十九
