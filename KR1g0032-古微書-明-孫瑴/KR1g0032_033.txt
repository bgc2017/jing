古微書卷三十三
明孫㲄編
河圖稽耀鈎
稽燿曰鈎以言乎玄象之窈矞無不覩也
五星散為五色之彗歲星之精流為國皇主内難
太白散為天狗主候兵辰星散為枉矢流枉矢所射可
誅熒惑散為蚩尤旗主惑亂鎮星散為獄漢又為五
殘主兵亡又為旬始主招横又為虹蜺主内淫又霓者
氣也起在日側其色青赤白黃
歲星之精流為天棓天槍天猾天衝國皇及登蒼彗熒
惑散為昭旦蚩尤之旗昭明司尤天欃赤彗填星散為
五殘獄漢大賁昭星絀流旬始蚩尤虹蜺擊咎黃彗太
白散為天杵天柎伏靈大敗司姦天狗天殘卒起白彗
辰星散為枉矢破女拂樞滅寶繞綖驚理大奮祀黑彗
五色之彗各有長短曲折應象
日月兩重暈者饑之祥也
蟾蜍去月天下大亂
月犯房天子有憂四足之蟲多死月犯心後星亂臣在
旁
青雲刺月五榖不熟傍多赤雲如人頭大戰月旁有白
雲如杵者三貫月六十日内有兵戰月始出有黑雲貫
名激雲不出三日大雨
彗星出貫奎庫兵悉出禍在強侯外夷胡應逆首謀也
枉矢東流天下恐
按晉史志妖星二十有一一曰彗星二曰孛星三曰
天棓四曰天槍五曰天欃六曰虽尤旗七曰天衝八
曰國皇九曰昭明十曰司危十一曰天䜛十二曰五
殘十三曰六賊十四曰獄漢十五曰旬始十六曰天
鋒十七曰燭星十八曰蓬星十九曰長庚二十曰四
填星二十一曰地維藏光
賁居曰天棓天槍皆紫垣門内之宿似不得為妖
女孛本黃帝時一女子修行不得其死蚩尤則黃
帝所誅者而復能為妖於天亦可詫也
(又)按晉志流星之類有音如炬火天保也所墜國有
喜若小流星青赤名地雁所墜有兵其光青赤長三
丈名天雁軍中之精華也其飛星大若缶若甕後皎
然白前卑後高此謂頓頑多死亡或大若缶甕星滅
後白者曲環如車輪此謂解御其國人相斬為爵祿
飛星如前但白者化為車輪下名曰大滑下有流血
又云東南有三星出名曰盜星出則天下有大盜西
南有三大星出名曰種陵出則天下糓貴十倍西北
三大星出而白名天狗出則人相食大凶東北有三
大星出名曰女帛見則有大喪
黃黑氣掩日是為日薄凡日食皆於晦朔不有於晦朔
者為日薄雖非日月同宿時隂氣盛掩日光也占類日
食
月犯心有亂臣王者惡之(又)宫中有亂又有大喪犯中
星為人主犯前星為太子犯後星為庶子當之
河圖帝覽嬉
猶云覽德輝而嬉悦爾
黃道一青道二出黃道東赤道二出黃道南白道二出
黃道西黑道二出黃道北日春東從青道夏南從赤道
秋西從白道冬北從黑道立春星辰西遊日則東遊立
夏星辰北遊日則南遊春分星辰西遊之極日東遊之
極日與星辰相去三萬里夏至則星辰北遊之極日南
遊之極日與星辰相去三萬里立秋星辰東遊日則西
遊立冬星辰南遊日則北遊秋分星辰東遊之極日西
遊之極冬至星辰南遊之極日北遊之極相去各三萬
里
按漢志日有中道月有九行中道者黃道一曰光道
光道夏至北至於東井北近極故晷短冬至南至於
牽牛遠極故晷長春秋分日東至角西至婁去極中
而晷中日行不可指而知也故以二至二分之星為
候日東行星西轉冬至昏奎八度中夏至氐十三度
中春分柳一度中秋分牽牛三庭七分中此其正行
也日行疾則星西轉疾事埶然也
(又)按隋志日循黃道東行行東陸謂之春行南陸謂
之夏行西陸謂之秋行北陸謂之冬
(又)中興天文志占天之法以二十八宿為綱維分列
四方南北去極各九十有一度冬則南遊春分星辰
西遊之極三十有六度一星辰相去三萬里夏至則
星辰北遊半在赤道内半在赤道外出入内遠極遠
者皆二十有四度以其行赤道之中者名之曰黃道
凡五緯皆隨日繇黃道行惟月之行有九道四時交
會歸於黃道而轉變焉故有赤青白黑四者之異名
然唐志又云黃道春分與赤道交於奎秋分交於軫
西南至斗北至井與漢志殊盖赤道分天之半今古
不易黃道本無定體因日行而為之名日之行也每
歲有差古今所以不同也
月未當望而望是謂從兵宜攻他人月當望而不望攻
他人者有殃所宿之國亡地
月暈而珥六十日兵起不暈而珥全有喜兵在外而喜
月不暈有四璚者臣有謀不成月暈三重天下受兵赤
雲貫之其下亡地月暈四重其下亡國凶月暈七重其
下亡國月暈九重其下兵起流亡五月中暈有九重以
上者道上有熱死人地將動月犯太白其野受兵戰不
勝又云所守之國兵起月暈太白與日共其分主憂星
出月隂負海國勝列星貫月隂國可伐
太星流入月中無光有兵死又曰使星入月主失其地
若星入月中無光將戮
彗星在月胡兵大起
彗出東方河逆決將相有謀
月食從上始謂之失國國者當之從旁始謂之失令相
當之從下始謂之失律將軍當之
從上下始謂之赤子失其隂為女其陽為男
月行南河兵旱並起男子喪
月犯太白強侯作亂以戰不勝
月暈辰星春夏民有寒熱疾秋兵起冬其下並憂
月犯南斗兵起國中
月犯心有亂臣王者惡之又曰宫中有亂
月暈胃民多腹疾貴臣死若熒惑在胃中則有兵歲令
在暈中有德令火入大微中留止為兵火起
河圖挻佐輔
此其符命之祖乎河洛易緯各載此事而文不一
則雖無其文未必無其事也
伏羲禪於伯牛鑚木作火
黃帝修德立義天下大治乃召天老而問焉余夢見兩
親挺白圖即帝以授余於河之都覺昧素善不知其理
敢問於子天老曰河出龍圖雒出龜書紀帝錄列聖人
之姓號興謀治太平然後鳳凰處之今鳳凰以下三百
六十日矣古之圖紀天其授帝圖乎試齋以往視之黃
帝乃祓齋七日衣黃衣冠黃冕駕黃龍之乘戴蛟龍之
旗天老五聖皆從以遊河洛之間求所夢見之者弗得
至於翠媯之淵大鱸魚泝流而至乃問天老曰子見夫
中河流者乎曰見之顧問五聖皆曰莫見乃辭左右獨
與天老跪而迎之魚汎白圖蘭葉朱文五色畢具天老
以授黃帝舒視之名曰錄圖
錄圖曰潬潬噅噅棼棼雉雉萬物盡化
天授元始建帝號黃龍負圖鱗甲成字從河中出付黃
帝令侍臣目寫以示天下
黃帝遊於洛見鯉魚長三丈青身無鱗赤文成字
堯時與羣臣賢智到翠媯之川大龜負圖來投堯堯勑臣下
寫取告瑞應寫畢歸還水中
舜以太尉即位與三公臨觀黃龍五采負圖出置舜前
以黃玉為柙白玉為檢黃金為䋲黃芝為泥章曰天黃
帝符璽(又曰)黃龍從雒水出詣虞舜鱗甲成字舜令寫
之寫竟去(舜以土德故一曰黃帝)一作文竟龍去
禹治水功大天帝以寶文大字賜禹佩渡北海免弱水
之難
百世之後地高天下不風不雨不寒不暑民復食土皆
知其母不知其父如此千歲之後而天可倚杵洶洶莫
知始終
按正法經天圓十二綱地方十二紀天綱運闕三百
六十輪為一周地紀推機三百三十輪為一度天運
三千六百周為陽勃地轉三千三百度為隂蝕天氣
極於太隂地氣窮於太陽故陽激則勃隂否則蝕隂
陽勃蝕天地氣反天地氣反乃謂之小劫天運九千
九百周為陽蝕地轉九千三百度為隂勃陽蝕則氣
窮於太隂隂勃則氣極於太陽故隂否則蝕陽激則
勃隂陽蝕勃則天地政易天地政易謂之大劫
運度經云靈寶自然運度有大陽九大百六也小陽
九小百六也三千三百年為小陽九小百六也九千
九百年為大陽九大百六也夫天戹謂之陽九也地
虧謂之百六也至金天氏之後甲申之歲是其天地
運度否泰所終陽九百六會至時道德方明兇醜頓
肆聖君受任於壬辰之年也
皇民譜錄曰自三象明曜已來至以累億劫會天地
成敗非可勝載數極唐堯是為小劫丁亥之後甲申
之年陽九百六二氣離合壬辰之始數有九周至庚
子之年赤星見於東方白摶見于月窟唐堯之後四
十六丁亥是三劫之周又五十五丁亥至壬辰癸巳
是大劫之周也六合冥一二道盈虧時運周劫始轉
一仙階
賁居曰陽九百六之說僅見於道藏故備志之康
節先生妄以十二時分元會運世而以堯舜世為
已中至宋受命遂當申初恐天地之大終難以年
代限也
河圖握矩記(一作矩起)
五運三正安有常期謂之握矩者明乎皇帝王之
迭興各有禎苻若春規夏準秋矩冬權可象鑑而
不謬也
燧人之世大跡出雷澤華胥履之生伏羲(一云)伏羲在
亥得人定之時
伏羲禪於伯牛鑚木作火
黃帝名軒北斗黃神之精母地祗之女附寶之郊野大
電繞樞斗星耀感附寶生軒胸文曰黃帝子又附寳之
郊見電繞斗軒星照郊野感而生軒(又)黃帝母曰地祗
之子名附寳之郊野大霓繞北斗樞星耀感附寳生軒
轅
令訾野中有玉虎晨鳴雷聲聖人感期而興(又)黃帝以
雷精起玉虎晨鳴雷聲也
大星如虹下流華渚女節意感生白帝朱宣(朱宣少昊氏)瑶
光之星如蜺貫月正白感女樞於幽房之宫生黑帝顓
頊(又曰)帝乾荒擢首而謹耳豭喙而渠股是襲若水取
蜀山氏曰樞是為河女所謂淖子也淖子感搖光於幽
防而生顓頊
扶都見白氣貫星感生黑帝湯
姜原履大人之跡生后稷大姒夢大人死而生文王
賁居曰天之生奇杰瑰偉如其生怪石生妖禽偶
感異氣而出或於中夏或於蠻荒或為尤物或為
英人亦不計其為帝為王也如哀牢之觸沈木夜
郎之流竹孔廪君之涌土穴徐偃之生&KR1409;孚或不
繇血氣不經人道咸自卓然何必為天下主而後
有奇徵哉且如桓靈寶之么麽而當其母誕時亦
感星墜銅盆吞之有娠使其後竟受偽命豈不與
瑶光薏苡同一瑞也然亦有漠然無瑞而為世雄
霸者矣意者天之間氣其亦偶然而集而不可以
概世類乎若曰天知有帝王而福之則佛說萬八
千天子恐不勝其休祥之煩
少昊秀外龍庭曰月縣通顓頊渠頭併幹通眉帶午
帝嚳駢齒方頥龐珠庭仳齒戴千(一本)帝俈駢齒上
法日參秉度成紀以理隂陽
蒼帝方面赤帝圓面白帝廣面黑帝深面黃帝廣頭龍
額黃帝兊頥黑帝修頸蒼帝並乳
蒼帝望之大視之博白帝望之明視之義
風后曰予告汝帝之五旗東方法青龍曰旗南方法赤
鳥曰旟西方法白虎曰典北方法玄蛇曰旂中央法黃
龍曰常
帝命伯禹曰告汝九術五勝之常可以克之汝能從之
汝師徒將興
黃帝曰凡人生一日天帝賜算三萬六千又賜紀二千
聖人得三萬六千七百二十凡人得三萬六千一紀主
一歲聖人加七百二十
孝順二親得算二千天司錄所表事賜算中功
按太上感應篇天地有司過之神依人所犯輕重以
奪人算算减則貧耗算盡則死又有三台北斗神君
在人頭上錄人罪惡奪其紀算大則奪紀小則奪算
人生而不自愛者其亦負上帝之賜多矣
黃金千歲生黃龍青金千歲生青龍赤金千歲生赤龍
白金千歲生白龍玄金千歲生玄龍
此即淮南子五龍五澒之說己錄前運斗樞篇
黃帝生先致白狐
秦距之帝名政虎口日角大目隆鼻長八尺六寸身大
七圍手握兵執矢
怪目勇敢兩瞳天雨刀於楚之邦謂項羽
帝劉季日角戴勝斗胸龜背龍眼長七尺八寸明聖而
寬仁好生主軫劉受紀昌光出軫五星聚井
河圖秘徵
帝貪則政暴而吏酷酷則誅深深必殺主蝗蟲
主急妄怒失陽事則天無雲而雨
黃帝起大蚓見
帝失德政不平則月生足又倍臣擅命羣下附和則月
舉足垂瓜
河圖帝通紀
雲者天地之本也雨者天之施也風者天之使雷者天
地之鼓彗星者天之旗
河圖著命
瑶光之星如蜺貫月正白感女樞於幽房之宫生黑帝
顓頊握登見大虹意感生舜於姚墟修己見流星
意感生帝戎文禹一名文命扶都見白氣貫日意感
生黑帝子湯太姙夢長人感已生文王
河圖真紀鈎
王者封泰山禪梁父易姓奉度繼典崇功者七十有二
君
河圖要元篇
勾金之壇其間有陵兵病不起洪波不登又曰乃有地
脉土良水清勾曲之山金壇之陵可以度世上昇曲城
(要元篇盖漢世緯書後漢書志註不載其目今見茅山志)
河圖考靈耀一(作考耀文)
秦王政以白璧沉河有黑頭公從河出謂政曰祖龍來
授天寶開中有尺二玉牘
高皇攝正總萬廷四海歸脉理威明文德道化承天精
元祚興隆協聖靈
河圖提劉篇
帝季日角戴勝斗胸龜背龍股長七尺八寸明聖寬仁
好士主軫
河圖稽命徵
帝劉即位百七十年太隂在庚辰江充詭其變天鳴地
坼
河圖會昌符
漢大興之道在九代之王封於太山刻石著紀禪於梁
父退省考功
河圖曰漢高祖親祀汶水見一黃釡却驚反化為一翁
責言劉季何不受河圖
河圖龍文曰鎮星光明八方歸德赤九會昌十世以
光十一以興九名之世帝行德封刻政
古微書卷三十三
