古微書卷二十一
明孫㲄編
樂動聲儀
凡奸聲感人而逆氣應之正聲感人而順氣應之
能動物者莫如樂也其翼在儀儀動則人心為之
動矣
宫為君君者當寬大容衆故其聲弘以舒其和清以柔
動脾也商為臣臣者當發明君之號令其聲散以明其
和温以斷動肺也角為民民者當約儉不奢僭差故其
聲防以約其和清以静動肝也徵為事事者君子之功
既當急就之其事勿久流亡故其聲貶以疾其和平以
切動心也羽為物物者不齊委聚故其聲散以虚其和
斷以散動腎也
按漢志商之為言章也物成熟可章度也角觸也物
觸地而出戴芒角也宫中也居中央暢四方唱始施
生為四聲綱也徵祉也物盛大而繁祉也羽宇也物
聚蔵宇覆之也協之五行則角為木五常為仁五事
為貌商為金為義為言徵為火為禮為視羽為水為
智為聽宫為土為信為思
白虎通角者躍也陽氣動躍徵者止也陽氣止商者
張也隂氣開張陽氣始降也羽者紆也隂氣在上陽
氣在下宫者容也含也含容四時者也
又管子凡聽徵如負豬承覺而駭凡聽羽如鳴馬在
野凡聽宫如牛馬窌中凡聽商如離羣羊凡聽角如
雉登木以鳴音疾以清
宫唱而商和是謂善太平之樂角從宫是謂衰世之樂
羽從宫往而不返是謂悲亡國之樂也應相生應即為
和不相生應則為亂也
按隋書樂工萬寶常嘗聽太常所奏樂泫然而泣曰
樂聲淫厲而哀天下不久相殺將盡時四海猶全盛
後煬帝將幸江都樂人王令言之子於戶外彈胡琵
琶作翻調安公子曲令言臥室中聞之大驚蹶然而
起曰變變急呼其子曰此曲興自蚤晚其子曰頃來
有之令言遂歔欷流涕曰帝必不反此曲宫聲往而
不反宫者君也吾所以知之
史記太史公曰正教者皆始於音故宫動脾而和正
聖商動肺而和正義角動肝而和正仁徵動心而和
正禮羽動腎而和正智
夫神守於心遊於目窮於耳往乎萬里而至疾故不得
而不速從胸臆之中而徹太極控引無題人神皆感神
明之應音聲相和孔子曰簫韶者舜之遺音也温潤以
和似南風之至其為音如寒暑風雨之動物如物之動
人雷動獸禽風雨動魚龍仁義動君子財色動小人是
以聖人務其本
按史記律術論樂以神有曰音始於宫窮於角數始
於一終於十成於三氣始於冬至周而復生神生於
無形成於有形然後數形而成聲故曰神使氣氣就
形形理如類有可類或未形而未類或同形而同類
類而可班類而可識聖人知天地識之别故從有以
至未形以得細若氣微若聲然聖人因神而存之雖
妙必效精核其華道著明矣非有聖心以乘聰明孰
能存天地之神而成形之情哉神者物受之而不能
知及其去來故聖人畏而欲存之唯欲存之神之亦
存其欲存之者故莫貴焉
賁居曰後世樂且亡况知樂之神乎釋圖澄之相
鈴音太常裴知古之聽佩聲抑猶以神迎耳
官有六府人有五蔵五蔵肝仁肺義心禮腎智脾信也
肝所以仁者何肝木之精也仁者好生東方者陽也萬
物始生故肝象木色青而有枝葉目為之候何目能出
泪而不能内物木亦能出枝葉不能有所内也肺所以
義者何肺者金之精義者斷决西方亦金成萬物也故
肺象金色白也鼻為之候何鼻出入氣高而有竅山亦
有金石累積亦有孔穴出雲布雨以潤天下雨則雲消
鼻能出納氣也心所以為禮何心火之精也南方尊陽
在上卑隂在下禮有尊卑故心象火色赤而銳也人有
道尊天本在上故心下銳也耳為之候何耳能遍内外
别音語火照有似於禮上下分明腎所以智何腎者水
之精智者進而止無所疑惑水亦進而不惑北方水故
腎色黑水隂故腎雙竅為之候何竅能瀉水亦能流濡
脾所以信何脾者土之精也土尚任養萬物為脾之象
生物無所私信之至也故脾象土色黃也口為之候何
口能啖嘗舌能知味亦能出音聲吐滋液
按素問五常大論平氣之不及木曰委和火曰伏明
土曰卑監金曰從革水曰涸流委和之紀其蔵肝其
果棗李其穀稷稻其味酸辛其色白蒼其畜犬雞其
蟲毛介其聲角商其病搖動注恐從金化也少角與
判商同上角與正角同上商與正商同邪傷肝也伏
明之紀其蔵心其果栗桃其穀豆稻其味苦鹹其色
玄丹其畜馬彘其蟲羽鱗其聲徵羽其病昏惑悲忘
從水化也少徵與少羽同上商與正商同邪傷心也
卑監之紀其蔵脾其果李栗其穀豆麻其味酸甘其
色蒼黃其畜牛犬其蟲倮毛其聲宫角其病留滿否
塞從木化也少宫與少角同上宫與正宫同上角與
正角同邪傷脾也從革之紀其蔵肺其果李杏其糓
麻麥其味苦辛其色白丹其畜雞羊其蟲介羽其聲
商徵其病嚏欬鼽衂從火化也少商與少徵同上商
與正商同上角與正角同邪傷肺也涸流之紀其蔵
腎其果棗杏其穀黍稷其味甘鹹其色黅玄其畜彘
牛其蟲鱗倮其聲羽宫其病瘻厥堅下從土化也少
羽與少宫同上宫與正宫同邪傷腎也此所論五
常平氣主候病也而其數與音聲通者故足以相發
明矣
冬至陽氣應則樂均清景長極黃鍾通土灰輕而衡仰
夏至隂氣應則樂均濁景短極蕤賓通土灰重而衡低
春宫秋律百卉必凋秋宫春律萬物必勞夏宫冬律雨
雹必降冬宫夏律雷必發聲
按隋志梁武帝為四器名之為通通受聲廣九寸宣
聲長九尺臨岳高一寸二分每通皆施三絃一曰玄
英通二曰青陽通三曰朱明通四曰白蔵通因以通
聲轉推月氣悉無差違而還相得中又制為十二笛
以寫通聲飲古鍾玉律并周代古鍾莫不和韻又隋
鄭繹更立七均曰周有七音之律漢書律歴志天地
人及四時謂之七始黃鍾為天始林鍾為地始太簇
為人始是為三始姑洗為春蕤賓為夏南吕為秋應
鍾為冬是為四時四時三始是以為七其後譯議竟
寢七律亦不傳
天效以景地效以響律也天有五音所以司日地有六
律所以司辰
按沈約宋志揚子雲曰聲生於曰律生於辰聲以情
質律以和聲聲律相協而八音生聲和音諧是謂五
樂日謂甲已為角乙庚為商丙辛為徵丁壬為羽戊
癸為宫辰謂子為黃鍾丑為大吕寅為太簇夘為夾
鍾辰為姑洗已為中吕午為蕤賓未為林鍾申為夷
則酉為南吕戍為無射亥為應鍾
又淮南子曰甲子中吕之徵也丙子夾鍾之羽也戊
子黃鍾之宫也庚子無射之商也壬子夷則之角也
其說更為玄秘
風氣者禮樂之始萬物之首也物非風不能熟也風順
則歲美風暴則歲惡
按杜佑通典八卦之音卦各有風謂之八風一曰乾
之音石其風不周二曰坎之音革其風廣莫三曰艮
之音匏其風融四曰震之音竹其風明庶五曰巽之
音木其風清明六曰離之音絲其風景七曰坤之音
土其風凉八曰兊之音金其風閶闔
又隋志毛爽等依古於三重密屋之内以輕緹素覆
律口每其月氣至與律冥符則灰飛衝素散出于外
而氣應有早晚灰飛有多少或初入月其氣即應或
至中下旬間氣始應者或灰飛出三五夜而盡或終
一月纔飛少許者高祖異之以問牛弘弘對曰灰飛
半出為和氣吹灰全出為猛氣吹灰不能出為衰氣
和氣應者其政平猛氣應者其臣縱衰氣應者其君
暴高祖駮之曰臣縱君暴其政不平非月别而歲有
異也今十二月律於一歲内應竝不同安得暴君縱
臣若斯之甚也弘不能對其後毛爽著律譜云梁取
玉管及宋太史尺依樣制管律又飛灰陳亡遺失
隋志又云梁武帝作鍾律緯參校古夾鍾玉律更制
新尺以證分豪制為四器名之為通四器絃間九尺
絲數及絃長各以律本所建之月五行生王終始之
音相次之理為其名義名之為通通施三絃轉推月
氣悉無差舛又制為十二笛以寫通聲其夾鍾笛十
二調以飲玉律又不差異隋初得陳氏律管十有二
枚牛弘取此管吹而定聲然以萬物人事非五行不
生不成故五音用火尺其事火重用金尺則兵用木
尺則喪用土尺則亂用水尺則律吕和調天下治平
魏及周齊皆用土尺惟江東尺短於土長於水俗間
不知者見玉作名為玉尺見鐵作名為鐡尺詔施用
水尺律樂前代金石竝毁之以息物議
作樂制禮時五音始於上元戊辰夜半冬至北方子(戊辰)
(土位土為宫宫為君故作樂尚之以為始也夜半子以天時之始也)
中元者人氣也氣以定萬物通於四時者也
下元者地氣也為始萬物生育長養蓋蔵之主也
按前漢志三統天施地化人事之紀十一月乾之初
九陽氣伏於地下始著為一萬物萌動鍾於太隂故
黃鍾為天綂律長九寸六月坤之初六隂氣受任於
太陽繼養化柔萬物生長楙之於未令種剛強大故
林鍾為地綂律長六寸正月乾之九三萬物棣通族
出於寅人奉而成之故太簇為人統律長八寸象八
卦宓羲氏之所以順天地通神明類萬物之情也
又史記歴書昔自在古歴建正作於孟春於時冰泮
發蟄百草奮興秭鳺先澤物迺歲具生於東次順四
時卒于冬分時雞三號卒明撫十二節卒于丑日月
成故明也明者孟也幽者幼也幽明者雌雄也雌雄
代興而順至正之統也日歸于西起明於東月歸於
東起明于西正不率天又不由人則凡事易壊而難
成矣王者易姓受命必慎始初改正朔易服色推本
天元順承厥意
又董巴議曰昔伏羲始造八卦作三畫以象二十四
氣黃帝因之初作調歴歴代十一更年五千凡有七
歴顓頊以今之孟春正月為元其時正月朔旦立春
五星會於天歴營室也冰凍始泮蟄䖝始發雞始三
號天曰作時地曰作昌人曰作樂鳥獸萬物莫不應
和故顓頊聖人為歴宗上元中元之說不可得聞
故索二志以參之或得其概
土肥原陸饒隘狹斯生奢侈之俗也
古微書卷二十一
