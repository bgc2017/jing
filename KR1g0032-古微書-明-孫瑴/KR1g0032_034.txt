古微書卷三十四
明孫㲄編
河圖玉板
緯之說兆于河圖故僣河圖者益衆而濫河圖者
益陋索之緯錄未聞有玉版者類書徵集頗有數
條或亦其流沿之舊與
倉頡為帝南巡登陽虚之山臨子玄扈洛汭之水靈龜
負書丹甲青文以授之帝文二十八字景刻于陽虚
之石室李斯止識八字曰上天垂命皇辟迭王今已不
可尋矣
按金陵新志注云昔周初有於蒼頡墓下得石刻藏
之書府至秦李斯辨其八字云上天作命皇辟迭王
或云叔孫通識十一字而不傳妄也任昉云周人不
能辨而斯通識之余不信也詳考二句乃寇謙所纂
黑帝安和國王禁文也
湘夫人者帝堯女也秦始皇浮江至湘山逢大雨而問
博士湘君何神博士曰聞之堯二女舜妃也死而葬此
按禮記舜南巡狩盖三妃未之從也郭璞注山海經
云明妃后生不從征死不從葬義可知矣列女傳二
女死于江湘之間又楚辭有湘君湘夫人遂比之虙
妃洛神名實相亂矣及閱禮記所注三妃者謂宵明
燭光癸比不謂娥英也山海北經又云舜妻癸比氏
生宵明燭光處河大澤二女之靈能照此所方百里
則曲禮之三妃抑何其誣總之好古尊聖者務侈其說
而遂以聖人之眷屬皆系神靈其實皆無可指耳
禹平天下會諸侯會稽之野防風氏後到殺之夏德之
盛二龍降之禹使范成光御之行域外既周而還至南
海輕防風防風之神二臣以塗山之戮見禹使怒而射
之迅雷風雨二龍昇去二臣恐以刃自貫其心而死禹
哀之乃拔其刃療以不死之草是為穿胸民
古越俗祭防風神奏防風古樂截竹長三尺吹之如嘷
三人披髮而舞
左傳文公十一年鄋瞞侵齊叔孫得臣獲長狄僑如
注云鄋瞞漆姓北方長狄也在夏為防風氏殷為汪
芒氏
賁居曰秦漢之世幸而無是種也神哉大禹逆知
千年盖亦慮後世當必有兵禍而震赫其武以為
之防與
從崑崙以北九萬里得龍伯國人長三十丈生萬八千
歲而死從崑崙以南得大秦人長十丈皆衣帛從此以
東十萬里得佻人國長三十丈五尺從此以西十萬里
得中秦國人長一丈大秦人民亦夀萬八千歲不知田
作但食沙石子
按山海輕大人國在&KR1818;丘北為人大坐而削船又東
海之外有波谷山有大人之國有大人之市名曰大
人之堂有一大人踆其土張其兩耳郭璞注秦時大
人見臨洮身長五丈脚跡六尺埤雅東南有人長七
丈名曰尺郭一曰黃父西地有人長二千里名無路
西南荒有人長尺名先通東南荒有人長千里名朴
父天竺車隣之國男女皆丈八尺大秦國人丈五尺
賁居曰列子所稱龍伯巨人七萬里不盈數步盖
亦有之而防風之身横九畆眉見于軾驁陂之木
矢鉄鏃長六尺有半又特其眇小者爾又王莽時
奇士巨毋霸長一丈大十圍本出于蓬萊魏咸熙
大人見襄武長二丈脚跡三尺二寸符健皇始四
年有長人身長五丈是月霖雨河渭汎溢中流得
大屐一隻長七尺三寸屐指長尺餘而神異經則
云西北海外有人焉長二千里兩脚中間相去千
里腹圍一千六百里俱日飲天酒五斗張華注曰
天酒甘露也不食五榖魚肉唯飲酒好游山海間
不犯百姓不干萬物與天地同生名無路之人盖
天地之大故應無所不有耳
少室山其上有白玉骨一服即仙矣
芝草樹生或如車馬或如龍蛇之狀
按抱朴子五芝有石芝本芝草芝肉芝菌芝各有名
品而肉芝則萬歲蟾蜍千歲蝙蝠靈龜風生獸千歲
鷰菌芝狀如宫室或車馬或龍虎或飛鳥或人形五
色無常已上服之皆長生
龍魚河圖
河圖篇目已蕪矣類書所錄復有以龍魚命者豈
非以其玉石雜糅椒艾紛汨而衍其牘與要其文
字亦雅俚相乘政不必棄
月有九行赤道二出黃道北黑道二出黃道南白道二
出黃道西青道二出黃道東併黃道為九行立春春分
月從東青道立秋秋分從西白道立夏夏至從南赤道
立冬冬至從北黑道天有四表月有三道聖人知之可
以延年益夀
按渾天說日道居中月五星循左右而行故日道獨
謂之黃月行青朱白黑道各兼黃道而言故又謂之
九道也是故月道出入於黃道其最遠者去黃道六
度月行黃道之内曰隂歴行黃道之外曰陽歴北為
内南為外月行黃道之南謂之朱道行黃道之北謂
之黑道黃道之東謂之青道黃道之西謂之白道黃
道内外各四并黃道為九日月之行有遲有速難可
以一術御也故因其合散分為數段每段以一色名
之欲以别筭位而已
天歲星主德度其精下為天社之神天太白星主兵凶
其精下為雨師之神天熒惑星主司非其精下為風伯
之神天辰星主氣司災其精下為先農之神天鎮星主
得士之慶其精下為靈星之辰
按晉志凡五星盈縮失位其精降于地為人歲星降
為貴臣熒惑降為童兒歌謠嬉戲填星降為老人婦
女太白降為壮夫處於林麓辰星降為婦人吉凶之
應随其象告
天之東西南北極各有銅頭鉄額兵長三千萬丈三千
億萬人天之東西南北極各有金剛敢死力士長三千
萬丈三千億萬人天中有太平之都有都中食鬼鉄面
兵長三千萬丈三千億萬人崑崙山天中柱也
按依順正理論云三十三天迷盧山頂其頂四面各
二十千若據周迴數成八萬有餘師說面各八十千
與下際四邊其量無别山頂四角各有一峯其高廣
量各有五百有樂又神名金剛手於中止住守護諸
天於山頂中有宫名善見面二千半周萬踰繕那金
城量高一踰繕那半其地平坦亦真金所成俱用百
億雜寶嚴飾地觸柔輭如妬羅錦於踐躡時随足高
下是天帝釋所都大城城有千門嚴飾壯麗門有五
百青衣藥乂勇健端嚴長一踰繕那量各嚴鎧杖防
守城門於其城中有殊勝殿種種妙寶具足莊嚴映
蔽天宫故名殊勝面二百五十踰繕那周千踰繕那
是謂城中諸可愛事城外四面四苑莊嚴是彼諸天
共遊戲處一衆車苑謂此苑中随天福力種種車現
三麤惡苑天欲戰時随其所湏甲仗等現三雜林苑
諸天入中所玩皆同俱生勝喜四喜林院極妙欲塵
雜類俱臻歴觀無厭如是四苑形皆異方方周千踰
繕那量居各有一如意池池面各五十踰繕那量各
功德水彌滿其中随欲四苑花鳥香林莊飾業果差
别難可思議天福城外西南角有大善法堂三十三
天時集辯論制伏阿素洛等如法事
賁居曰諸天之淨也玄也而四隅八極猶各有咸
神以護其居陽之防隂如是其亟也有天下者守
在四夷奈何其不豫
東方太山君神姓圓名常龍南方衡山君神姓丹名靈
峙西方華山君神姓浩名鬱狩北方恒山君神姓登名
僧中央嵩山君神姓軍壽名逸羣呼之令人不病
東方太山將軍姓唐名臣南方霍山將軍姓朱名丹西
嶽華隂將軍姓鄒名尚北嶽恒山將軍姓莫名惠中嶽
嵩高山將軍姓石名玄恒存之郤百邪
東海君姓馮名修青夫人姓朱名隱娥南海君姓視名
口赤夫人姓翳名逸寥西海君姓勾大名丘白夫人姓
靈名素簡北海君姓禹名帳里夫人姓結名連翹河伯
姓吕名公子夫人姓馮名夷君有四海河神名並可請
之呼之却鬼氣
按雲笈七籖東嶽姓玄丘名目陸南嶽姓爛名洋無
西嶽姓浩嶽名元倉北嶽姓伏名通萌中嶽姓角名
暜生句芒號曰文始洪崖先生東方蒼帝東海君也
祝融號曰赤精成子南方赤帝南海君也蓐收號曰
夏里黃公西方白帝西海君也禺疆號曰冥玄子昌
北方黑帝北海君也風伯神名吒號曰長育雨師神
名馮修號曰樹德馮夷號曰元梁使者
養生雜書曰東海姓何名歸君南海姓劉名潄君北
海姓吳名禽強君東海神名阿明南海祝融西海臣
乘北海禺強
廣雅山神謂之離河伯謂之馮夷江神謂之奇相物
神謂之鬼土神謂之羵羊水神謂之四□木神謂之
畢方火神謂之游光金神謂之清明
賁居曰神豈有姓若字哉借有之孰相呼之且如
天劉翁下降而張翁竄竊騎其龍以上則今之天
翁已非昔天翁矣千億萬年仙神亦應乘除即欲
執書策之名而呼之恐不應也好異者鈎探亦苦
聊以博聞其實名類猥多不勝舉耳
髮神名夀長耳神名嬌女目神名珠映鼻神名勇盧齒
神名丹朱夜卧呼之有患亦便呼之九過惡鬼自却
按黃庭經曰髮神蒼華字太元腦神精根字泥丸眼
神明上字英玄鼻神玉壟字靈堅耳神空閒字幽田
舌神通金字正倫齒神鋒字羅千一面之神宗泥
九(又)心神丹元字寸靈牙神皓華字虚成肝神龍烟
字含明腎神玄冥字育嬰脾神嘗在字魂停膽神龍
曜字威明皆在心内運天經晝夜存之自長生
酉陽雜俎身神及諸神名異者腦神曰覺元髮神曰
玄華目神曰虚監鼻神曰冲龍玉舌神曰始梁
讀百骸神名可以思養生主矣
神名飛揚矛神名天矢隂弓之神名曰曲張斧神名
狂章盾神名自障
按埤雅粟曰許給豆曰靈殖黍曰侜佞曲張弓也推
亡遠望弩也續長箭也脱光刀也飛揚劒也狂章斧
也馮耳孟公船神也黃父漸耳食鬼之神也其貴神
之異名又曰五岳神泰曰圓常龍衡曰丹靈峙華曰
浩鬱狩恒曰登僧嵩曰軍夀逸羣四海神東曰馮修
青南曰視赤西曰勾火丘百北曰禹帳里江神曰奇
相河伯曰冰夷淮神曰巫支祁波神曰陽侯游光畢
方火神也清明金神也沐腫水神也彭侯雲陽木精
也羵羊賈詘土精也
黃帝攝政時有蚩尤兄弟八十一人並獸身人語銅頭
鐡額食沙石子造立兵杖刀戟大弩威振天下誅殺無
道不仁慈萬民欲令黃帝行天子事黃帝仁義不能禁
止蚩尤遂不敵黃帝仰天而嘆天遣玄女下授黃帝兵
信神符制伏蚩尤帝因使之主兵以制八方蚩尤沒後
天下復擾亂不寧黃帝遂畫蚩尤形象以威天下天下
咸謂蚩尤不死八方萬邦皆為弭伏
賁居曰昔漢祖持項王頭以下魯城亦師此意然
則軒轅得蚩尤而立其威彼蚩尤者亦得軒轅而
顧成其神耳
流洲在西海中地方三千里上多山川積石名為昆吾
石冶其石為鐡作劒光明四照洞如水精以割玉如泥
玄洲在北海中地方三千里去南岸十萬里上有芝草
生玄澗澗水如密味服之長生
歲暮夕四更取二十豆子二十七麻子家人頭髮少許
合麻豆著井中咒勅并使其家竟年不遭傷寒辟五方
痰鬼
懸艾虎鼻門上宜官子孫帶印綬懸虎鼻門中周一年
取燒作屑與婦飲之二月中便有兒生貴子勿令人知
之泄則不驗也亦勿令婦見之
七月七日取小赤豆男吞一七女吞二七令人畢歲無
病(又)七月七日曬曝革裘無蟲(又)七月七日取烏鷄血
和三月三日桃花末塗面及遍身三二日肌白如玉
冬以臘月鼠斷尾正月旦日未出時家長斬鼠著屋中
祝云付勅屋吏制斷鼠蟲三時言功鼠不敢行
埋蚕沙於宅亥地大富得蚕絲吉利以一斛二斗甲子
日鎮宅大吉致財千萬
婦人無以夫衣合集浣之使不利無以賣馬錢娶婦
以賣馬錢娶婦令多惡病夫妻離别
白馬玄頭食之殺人下病食馬肉亦殺人羊有一角
食之殺人玄鷄白頭食之病人鷄有四距殺人六指
亦殺人鷄有五色殺人犬狗魚鳥不熟食之成瘕
瓜有兩鼻者殺人
按太清外術生人髮掛菓樹鳥烏不敢食其實苽
兩鼻兩蔕食之殺人簷下滴菜有毒菫黃花及赤
芥殺人瓠牛踐苗則子苦大醉不可卧黍穰上
汗出眉髮落婦人有脤食乾薑令胎内消十月食
霜菜令人面無光三月不可食陳菹沙衣結治
蠼螋瘡井口邊草主小兒夜啼着母卧薦下勿令
知之(闕)氐苔療天行寡婦藁薦草節去小兒霍
亂自縊死繩主顛狂孝子衿灰傅面□東家
門雞棲木作灰治失音砧垢能蝕人履底古櫬
板作琴底合隂陽通神魚有睫及目合腹中目連
珠二目不同連鱗白鬐腹下丹字並殺人鼈目白
腹下五字十字不可食蟹腹下有毛殺人蛇以
桑柴燒之則見足出獸岐尾鹿斑如豹羊心有竅
悉害人馬夜眼五月以後食之殺人犬懸蹄肉
有毒白馬鞍下肉傷人五臟烏自死目不閉鴨
目白烏四距卯有八字並殺人凡飛鳥投人家井
中必有物當拔而放之水脉不可斷井中沸不可
飲酒漿無影者不可飲蝮與青蛙蛇中最毒蛇怒
時毒在頭尾凡冡井間氣秋夏中之殺人先以鷄
毛投之毛直下無毒迴旋而下不可犯當以醋數斗
澆之方可入矣頗梨千歲冰所化也琉璃瑪瑙
先以自然灰煑之令軟可以雕刻自然灰生南海馬
腦鬼血所化也
高皇攝政總萬庭四海歸脉治威明文德道化承天精
元祚興隆協聖靈
古微書卷三十四
