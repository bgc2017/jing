合訂刪補大易集義粹言卷九
頭等侍衞納喇性德編
䷄(乾下坎上)
伊川先生曰需序卦蒙者蒙也物之穉也物穉不可
不養也故受之以需需者飲食之道也夫物之幼穉
必待養而成養物之所需者飲食也故曰需者飲食
之道也雲上於天有蒸潤之象飲食所以潤益於物
故需為飲食之道所以次蒙也卦之大意須待之義
序卦取所須之大者爾乾健之性必進者也乃處坎
險之下險為之阻故須待而後進也(易傳)
兼山郭氏曰序卦云需者飲食之道也文武以天
保以上治内采薇以下治外始於憂勤終於逸樂
如此而已至於蓼蕭廢則恩澤乖湛露廢則萬國
離故需之為需豈曰小補之哉(易傳)
需有孚光亨貞吉利涉大川
伊川先生曰需者須待也以二體言之乾之剛健上
進而遇險未能進也故為需待之義以卦才言之五
居君位為需之主有剛健中正之德而誠信充實於
中中實有孚也有孚則光明而能亨通得貞正而吉
也以此而需何所不濟雖險无難矣故利涉大川也
凡貞吉有既正且吉者有得正則吉者當辯也(易傳)
横渠先生曰剛健而不陷而能俟時故有孚於光亨
也訟需坎皆言有孚必然之理也又如未濟飲酒濡
首亦言有孚義同此(易說)
藍田吕氏曰需有所待而進也乾健欲進而險在
前姑有所待終必濟也有所待者久則孚孚則光
亨乾之用也利涉大川剛健乃濟也
白雲郭氏曰天地之大尚不能无所需以生萬物
況人道乎有孚者充實之美也光亨者輝光之大
也有是德衆之所需也需之亦以成是德也貞則
吉需之道也利涉大川乾之健也(易說)
漢上朱氏曰蘇氏解需光亨曰光者物之神也此
關子明之說也或問神曰日月在上其明在地夫
日月之形其大如盤盂光之所燭被乎萬物非神
乎蓋神難言也故以光形容之君子動而有光廣
大无所不及故易言未光未光大者皆狹且陋也
(叢說)
新安朱氏曰需待也以乾遇坎乾健坎險以剛遇
險而不遽進以陷於險待之義也孚信之在中者
也其卦九五以坎體中實陽剛中正而居尊位為
有孚得正之象坎水在前乾健臨之將涉水而不
輕進之象故占者為有所待而能有信則光亨矣
若又得正則吉而利涉大川正固無所不利而涉
川尤貴於能待則不欲速而犯難也(本義)○問需卦
大指先生曰需者寧耐之意以剛遇險時節如此
只當寧耐以待之且如涉川者多以不能寧耐致
覆溺之禍故需卦首言利涉大川(語錄)
東萊吕氏曰需乾下坎上以乾之健阻於坎險之
下故需待而後進也然惟乾然後有所需非乾則
素无所有將何所需乎○需利涉大川惟能需待
所以審細瞻顧涉大川而無虞(紀聞)又曰易傳有孚
則能光明而亨通(己丑課程)
彖曰需須也險在前也剛健而不陷其義不困窮矣需
有孚光亨貞吉位乎天位以正中也利涉大川往有功
也
伊川先生曰需之義須也以險在於前未可遽進故
需待而行也以乾之剛健而能需待不輕動故不陷
於險其義不至於困窮也剛健之人其動必躁乃能
需待而動處之至善者也故夫子贊之云其義不困
窮矣○五以剛實居中為孚之象而得其所需亦為
有孚之義以乾剛而至誠故其德光明而能亨通得
貞而吉也所以能然者以居天位而得正中也居天
位指五以正中兼二言故云正中○既有孚而貞正
雖涉險阻往則有功也需道之至善也以乾剛而能
需何所不利(並易傳)
龜山楊氏曰五以剛正中履尊位而不疚故有孚
光亨貞吉有孚剛中也光亨大亨也充實而有光
輝之謂大則光斯大矣不曰大亨者以其有險而
剛不揜焉故曰光亨也夫剛健而上行乾道也險
在前而不進有需之義焉故曰需須也時行則行
時止則止而動與時偕天行也故險難在前而不
能陷其義不困窮矣以剛健之中需而後動則往
无不濟矣故利涉大川(易說)
白雲郭氏曰以卦言之乾猶需於五以爻言之五
猶需於物故曰需須也以乾之剛健其遇險也止
於不險不困窮而已則險之為義大矣能无需乎
有其德以待天下之需者九五也故言位乎天位
以正中為需之主宜矣(易說)
漢上朱氏曰需須也剛健上行遇險未動待時者
也故曰需須也險在前也坎險也陽陷於隂中陷
也困者水在澤下也需自二而上有困反之象三
陽剛而健能需以進動而不屈不陷于險善用剛
健者也故曰剛健而不陷其義不因窮矣此以兩
體言乎需也須以進者需有孚而後進也孚者已
也孚之者人也豈能遽孚之哉需自大壯變大壯
四陽同德四與五孚未進之時雖未得天位其德
固己剛健有孚特道未彰爾及其自四而進則位
乎天位乃光亨也光坎離之象光亨者以貞吉也
九五正中待物之須而不匱者唯正中乎故曰貞
吉需道至於光亨位乎天位為須之主萬物需之
貞吉也二者夫子之待價也五者天下之望成湯
也此以二五言需之才也坎為大川自四之五往
也乾剛須時而往何難不濟故曰利涉大川往有
功也於卦氣為二月故太玄凖之以耎傒(易傳)
五峯胡氏曰文王雖有亹亹剛健之德既受命為
人之主矣若遂欲進定天下則紂之才猶足以有
為惡未貫盈人心未盡散時未可以定也文王逡
巡不進退處於西伯而紂在上險在前也文王以
服事殷其忠信于上下其誠動于殘賊故得行其
號令于諸侯天下化之而紂不以為嫌剛健而不
陷豈有困窮哉有孚光亨貞吉此之謂也若文王
中非有孚則不足以動商紂而至於以兵相加文
王雖得天下是簒也非位乎天位中正之義矣惟
文王位乎天位中正而不過故孔子曰三分天下
有其二以服事殷周之德其可謂至德也已矣夫
以天道處之何事不濟故曰利涉大川(易外傳)
新安朱氏曰需須也此以卦德釋卦名義需有孚
以卦體及兩象釋卦辭(本義)○需主事孚主心需其
事而心能信實則光亨以位乎尊位而中正故所
為如此利涉大川而能需則往必有功利涉大川
亦承上文有孚光亨貞吉○福州韓某云險而能
忍則為需險而不能忍則為訟能通其變則為隨
不能通其變則為蠱此是說卦對然只是此數卦
對得好其它底又不然後世策士之言只說出竒
應變聖人不恁地合當需時便需(並語錄)
東萊吕氏曰剛健者多陷溺蓋躁進而不待時故
也惟剛健而有所需則无陷溺之患矣○又曰天
下有一等自好之士不肯輕出但併與已分工夫
皆廢又非所謂吾斯之未能信君子雖不輕出不
妨做立事業工夫故謂乾剛而能需何所不利(並易)
(說)
象曰雲上於天需君子以飲食宴樂
伊川先生曰雲氣蒸而上升於天必待隂陽和洽然
後成雨雲方上於天未成雨也故為須待之義隂陽
之氣交感而未成雨澤猶君子蓄其才德而未施於
用也君子觀雲上於天需而為雨之象懷其道德安
以待時飲食以養其氣體宴樂以和(一作養)其心志所
謂居易以俟命也(易傳)
横渠先生曰雲上於天需君子以飲食燕樂九五需于
酒食貞吉未濟亦有孚于飲酒以隂在前无所施為
唯于飲食而已(易說)
藍田吕氏曰雲上於天下必得澤飲食燕樂以歡
待下上之澤也
廣平游氏曰雲上於天則澤將下流天下之所徯
望也故有需之象飲食人之大欲存焉而人非飲
食不生則天下之所需莫急於飲食故需飲食之
象而位乎天位以應天下之求亦曰需于飲食而
已然幅員之衆烏得人人而飲食之哉亦曰養賢
以及萬民而已故君子飲食燕樂者大亨以養聖
賢使忠臣嘉賓得盡其心焉爾忠臣嘉賓盡其心
則小民不失職而人人厭所欲矣九五之所需孰
大於此(易說)
白雲郭氏曰先人曰文武以天保以上治内采薇
以下治外而始於燕羣臣嘉賓者需之道也雍曰
序卦曰需者飲食之道也飲食朝夕之需也人无
饑渴之害則飲食无需也屯蒙之後天下之所需
者在君而君之所需者在賢雲上於天欲雨之象
萬物之所需也飲食宴樂所以養賢膏澤將以及
民亦天下之需也(易說)
漢上朱氏曰雲上於天蓄膏澤而未降須也君子
蓄其才德末施於用亦須也飲食以養其氣體燕
樂以養其心志居易俟命待時而動蓋需有飲食
之道膏澤所以養萬物也坎為水兌為口為和說
(易傳)
新安朱氏曰雲上於天无所復為待其隂陽之和
而自雨爾事之當需者亦不容更有所為但飲食
燕樂俟其自至而已一有所為則非需也(本義)○需
待也以飲食燕樂謂更无所為待之而已待之須
有至時學道者亦猶是也(語錄)
東萊吕氏曰君子以飲食燕樂易傳曰飲食以養
其氣體燕樂以和其心志此二句極有意味蓋君
子於未遇之時涵養成就一旦有用則无施不可
以非口體之養而已也(易說)○需大象雲上於天需
君子以飲食燕樂雲上於天而未成雨猶君子未
施於用而需待之時也飲食燕樂涵養此理而已
與後世不得志而麴糵之託昏冥之逃者大異(紀聞)
又曰易傳云雲上於天有蒸潤之象飲食所以潤
益於物故需為飲食之道(己丑課程)
初九需于郊利用恒无咎象曰需于郊不犯難行也利
用恒无咎未失常也
伊川先生曰需者以遇險故需而後進初最遠于險
故為需于郊郊曠遠之地也處于曠遠利在安守其
常則无咎也不能安常則躁動犯難豈能需于遠而
无過也○處曠遠者不犯冒險難而行也陽之為物
剛健上進者也初能需待于曠遠之地不犯險難而
進復宜安處不失其常則可以无咎矣雖不進而志
動者不能安其常也君子之需時也安静自守志雖
有須而恬然若能終身焉乃能用常也(並易傳)
龜山楊氏曰乾道以上行為常方需之時險在前
宜需而後進雖久於其所未為失常也(易說)
白雲郭氏曰以乾之剛猶有畏難之義則險其可
犯哉初九遠於難者也故言于郊于郊不犯難矣
勿以遠而妄動乃盡畏難之義是以利用恒无咎
可需則需不可需則勿需也可應則應不可應則
不應也此需時用常之道(易說)
漢上朱氏曰三乾天際也四在内外之交曰郊五
坎為險難初九正應六四而險難在前當守正不
動以需其應不先時而動不犯難而上行故曰需
于郊不犯難行也風雷相與不失其正天地可久
之道曰恒謂五變四動而交乎下也九五虛中以
需六四屈已以下之如是應時之需則上下相與
可久而无咎隂之從陽地道之常也初九陽在下
需六四之應而以巽行以上下言之未失常也九
五剛健中正而曰犯難者非其應而往无因而至
前志未通也或問利用恒也順以巽也乾道乃革
也何取於卦也曰卦變也所謂之某卦也需利用
恒者需之恒也蒙六五順以巽者蒙之觀也乾九
四乾道乃革者乾之小畜也小畜之中又有離兊
故曰革是謂天下之至變(易傳)
五峯胡氏曰夫人幼而學之壯而行之古之君子
如伊尹之耕于有莘傅說之築于傅嵒吕望之釣
于渭濱皆待時于郊野曠遠之地不冒犯世患而
求進者也其耕也其築也其釣也用常而已非有
驚時異衆之行也故无咎(易外傳)
新安朱氏曰郊曠遠之地未近於險之象也而初
九陽剛又有能常於其所之象故戒占者能如是
則无咎也(本義)
東萊吕氏曰初九九剛健之物不能无動需于郊
則去險尚遠也利用恒无咎非謂去險雖遠而常
行之事亦可為但能用其常以應天下之變則无
咎矣不謂之守常而謂之用常此言亦可以意會
(易說)○又曰易傳云雖不進而志動者不能安其常
也志動則身郊而心市(己丑課程)
九二需于沙小有言終吉象曰需于沙衍在中也雖小
有言以吉終也
伊川先生曰坎為水水近則有沙二去險漸近故為
需于沙漸近于險難雖未至于患害己小有言矣
凡患難之辭大小有殊小者至于有言言語之傷至
小者也二以剛陽之才而居柔守中寬裕自處需之
善也雖去險漸近而未至于險故小有言語之傷而
无大害終得其吉也○衍寬綽也二雖近險而以寬
裕居中故雖小有言語及之終得其吉善處者也(並易)
(傳)
龜山楊氏曰沙近水而不溺於水以其衍在其中
而不迫於險也其犯難淺矣故小有言終吉(易說)
白雲郭氏曰沙近水近難也近之必不能无難故
小有言剛明之才居柔守中小言之傷不為大損
是以終吉欲无小言之愆則遠於郊而用常可也
二雖不能遠于郊而以寬裕居中是雖有言而吉
終也叔孫武叔毁仲尼子貢曰其何傷於日月乎
終吉之謂也(易說)
漢上朱氏曰五坎為水二三兊為澤水往矣而其
剛留于澤者剛鹵也二在澤中剛而柔沙之象沙
近于險者也五不應二故二需之九二得中剛而
能柔待時而動其動必以正積誠既久二五相合
坎化為坤險難易而為平衍矣需于沙而不妄動
則平衍固在其中矣故曰需于沙衍在中也六四
與五近而相得四見二不應而需之與已異趨小
有言宜矣兌口為言也君子自守亦何傷哉夫子
不進猶不免于有言矧餘人乎二非終不進也動
則正正則吉而兌毁雖小有言終无凶也故終吉
象言以吉終者二之五以吉行故有終勉之也(易傳)
五峯胡氏曰孔子孟軻執其規矩凖繩周行于諸
侯見可而進需于沙者也近于世難矣然孟軻志
在天下後世非私己也故不以煦煦為仁孑孑為
義或以微罪行或三宿而後出晝道廣德弘其心
甚大雖小有患害厄于陳蔡圍于匡人景子謂之
不敬尹士謂之干澤於孔孟乎何傷故當時諸侯
敬之重之萬世之下尊之仰之以吉終者此之謂
也(易外傳)
新安朱氏曰沙則近于險矣言語之傷亦災害之
小者漸進近坎故有此象剛中能需故得終吉戒
占者當如是也衍寬意以寬居中不急進也(本義)
東萊吕氏曰九二去險漸近雖无大害亦有小虞
幸而以九剛陽而居二之柔雖有言語之傷亦能
含垢忍辱而不較蓋寬裕居中善處患難者也其
終吉也固宜(易說)○又戴衍字序曰需之既濟曰需
于沙孔子象之曰衍在中也天下之至險莫如水
水與泥際而泥復與沙際繇沙望水其險寖已遠
矣履深淖而並驚瀾雖從臾使疾驅且不敢至於
磧平如砥萬轡一馳獨能柅方奔之足於險未迫
之時夫豈徒然哉是中非躁迫者所能駐舒徐容
與久在此而不前殆必博大廣衍綽有餘地者也
易象既言衍而繼以在中者將眎所居以占所養
歟在南曰橘在北曰枳失其所在則名去之心不
在廣莫之鄉而強以衍自許疇諾之哉貌似
閒暇嗜利逞欲以蹈大險如晉之衍盖辱其名
矣(東萊文集)
九三需于泥致寇至象曰需于泥災在外也自我致寇
敬慎不敗也
伊川先生曰泥逼于水也既進逼于險當致寇難之
至也三剛而不中又居健體之上有進動之象故致
寇也苟非敬慎則致喪敗矣○三切逼上體之險難
故云災在外也災患難之通稱對眚而言則分也三
之致寇由已進而迫之故云自我寇自已致若能敬
慎量宜而進則无喪敗也需之時須而後進也其義
在相時而動非戒其不得進也直使敬慎毋失其宜
耳(並易傳)
龜山楊氏曰需而迫于險則致寇自我矣然乾健
之極非險之所能陷故敬慎則不敗需而後動能
慎者也若夫行險以徼倖雖有剛健之才能不敗
者鮮矣(易說)
兼山郭氏曰坎為險九三迫之災在外也于郊于
沙于泥遠邇之象也剛健上行故曰自我致寇也
(易說)
白雲郭氏曰于泥則有難矣不能于郊而于沙不
能于沙而于泥則于泥之寇自我致之也災自外
來也敬慎而不敗者君子責已反身之道也躬自
厚而薄責於人則遠怨矣何敗之有是以君子居
易以俟命敬慎也小人行險以徼倖鮮不敗矣然
君子雖因接物而有敬而敬當在物先故坤之直
内言存於物先也需之九三上六見於用以接物
而已(易說)
漢上朱氏曰坎水坤土水澤之際為泥九三剛健
之極進逼于險已將陷矣需于泥也上六坎在外
為災故曰需於泥災在外也九三守正可也動則
上六乘之坎為盜盜有戎兵寇也寇雖險我動不
正而迫之已甚則至故曰致寇至上乘三成坤為
輿坎為車多眚則敗也九三正而明能抑其剛健
持之以敬慎而不動誰能敗哉敬者持其正也三
四下有伏艮艮止也慎之象故曰自我致寇敬慎
不敗也(易傳)
五峯胡氏曰范滂李膺名冠天下激濁揚清進必
以其道需于泥者也然時方多僻災在外也其氣
剛其志銳其行勁无所顧慮露其鋒刃欲以力除
姦邪姦邪畏忌則思所以中傷之矣黨人禁錮豈
无自而然哉皆自致之也若敬慎如陳寔雖中常
侍張讓父葬亦往弔焉敬慎之至也及黨人被誅
而名士因寔得免者甚衆使范滂李膺敬慎如此
豈有誅死之敗乎(易外傳)
新安朱氏曰泥將陷于險矣寇則害之大者九三
去險愈近而過剛不中故其象如此外謂外卦敬
慎不敗發明占外之意聖人示人之意切矣(本義)
問敬慎不敗本義以為發明占外之意何也先生
曰言象中本无此意所謂占外意也○孔子曰聖
人設卦觀象繫辭焉而明吉凶若不是占筮如何
說明吉凶且如需九三需于泥致寇至以其逼近
坎險有致寇之象象曰需于泥災在外也自我致
寇敬慎不敗也孔子雖說推明義理這般所在又
變例推明占筮之意需于泥災在外占得此象雖
若不吉然能敬慎則不敗又能堅忍以需待處之
得其道所以不凶或失其剛健之德又无堅忍之
志則不能不敗矣○需于泥致寇至此爻本自不
好而象却曰自我致寇敬慎不敗也蓋卦爻雖不
好而占之者能敬謹畏防則亦不至于敗蓋需者
待也需有可待之時故得以思患預防而不至于
敗也此則聖人就占處發明誨人之理(並語錄)
東萊吕氏曰九三近坎之隂故有災謂之在外者
九三是内卦之終逼近于坎之外卦也故曰災在
外也(易說)○又曰災在外而我即之致寇非自彼也
苟敬慎則何敗之有(己丑課程)
六四需于血出自穴象曰需于血順以聽也
伊川先生曰四以隂柔之質處于險而下當三陽之
進傷于險難者也故云需于血既傷于險難則不能
安處必失其居故云出自穴穴物之所安也順以從
時不競于險難所以不至于凶也以柔居隂非能競
者也若陽居之則必凶矣蓋无中正之德徒以剛競
于險適足以致凶耳○四以隂柔居于險難之中不
能固處故退出自穴蓋隂柔(一作柔弱)不能與時競不能
處則退是順從以聽于時所以不至于凶也(並易傳)
横渠先生曰以柔居隂不能禦強來則聽順而辟其
路(易說)
龜山楊氏曰乾健上行非險之所能陷而四以隂
柔在前故需于血出自穴血隂傷也出自穴不安
其所也隂雖不安其所而能順以聽則雖傷而不
至于凶矣六四以柔居隂能順以聽者矣(易說)
白雲郭氏曰以隂柔之質處衆剛之上不能違而
避之反出自穴是自求禍也故需于血然應於初
九自上應下能順以退聽故雖傷而无凶(易說)
漢上朱氏曰乾變坎為血九五大壯乾變故曰血
坎為隠伏兌為口穴也六四處險者也據坎兌之
際三陽自下而進故曰出自穴六四安其位以一
隂礙之有險在前進退不可則隂陽必至于相傷
小人安險不傷不已故曰需于血為六四者不競
而順以聽之則善故曰需于血順以聽也惟順以
聽是以三陽出自穴而无違焉六四坤順也坎耳
聽也(易傳)
五峯胡氏曰漢桓既誅梁冀拔黃瓊首居大位天
下想望異政瓊奏誅州郡貪汚者十餘人海内翕
然稱之是時宦豎充朝正人處乎其間佞倖之所
必中傷也需于血者也夫瓊之心豈止于誅州郡
貪汚而已哉肅清廷列乃其志也少須暇之耳及
嬖寵益横瓊自度力不能制遂上䟽極言稱疾不
起不敢安其位出自穴者也瓊雖言之然一言不
聽則不據其位而不去力言之而不止以與嬖寵
争也順聽時命委而去之雖其志壅遏不行傷于
小人而无凶禍之及矣(易外傳)
新安朱氏曰血者殺傷之地穴者險陷之所四交
坎體入乎險矣故為需于血之象然柔得其正需
而不進故又為出自穴之象占者如是則雖在傷
地而終得出也(本義)○穴是陷處喚做所安處不得
分明有箇坎陷也一句柔得正了需而不進故能
出于坎陷四又是坎體之初有出底道理到那上
六則索性陷了(語錄)
東萊吕氏曰六四以内卦觀之固厄于險而不得
進以外卦觀之又懼為三陽所逼六四居險之下
而見逼于三陽其傷可知幸而六四以隂柔之質
出穴以避故需于血而已耳不然則大有傷也(易說)
九五需于酒食貞吉象曰酒食貞吉以中正也
伊川先生曰五以陽剛居中得正位乎天位克盡其
道矣以此而需何需不獲故宴安酒食以俟之所須
必得也旣得貞正所需必遂可謂吉矣○需于酒食
而貞且吉者以五得中正而盡其道也(並易傳)
藍田吕氏曰九五陽居至尊中正之位三陽上進
志同情悅需于酒食以交歡也交歡之事以道相
待非苟悅也
龜山楊氏曰需而至于位天位則險難既平无所
事矣故需于酒食而已若既醉之詩是也然需于
酒食而不以正則是自溺于荒腆耳能无凶乎故
正乃吉(易說)
兼山郭氏曰九五既醉以酒既飽以德人有士君
子之行詩之所謂太平需之所謂貞吉者也(易說)
白雲郭氏曰先人曰既醉以酒既飽以德人有士
君子之行詩之所謂太平需之所謂貞吉也雍曰
飲食非自養也養賢而已養賢以及萬民所以應
天下之需也鹿鳴之君蓋得需于酒食之道天保
之福所謂貞吉也(易說)
漢上朱氏曰需至于五隂已退聽難已獲濟位乎
天位應天下之須坎震為酒兌口在下飲食之象
酒食所以養人者也故曰需于酒食九五為需之
主應之以中正而已天下之需于五者无須不獲
各足其量而止如飲酒者止于醉食者止于飽需
者無窮應者不動故貞吉貞吉者以中而正也中
則養之者不過過則應之有時而窮故曰酒食貞
吉以中正也坎震為酒何也曰震為禾稼麥為麴
糵東方榖也故東風至而酒湧(易傳)
新安朱氏曰酒食宴樂之具言安以待之九五陽
剛中正需于尊位故有此象占者如是而貞固則
得吉也(本義)
東萊吕氏曰九五需于酒食貞吉九五一爻在坎
隂之中也常人之情處至險之中必惶懼逼迫无
所聊賴五處至險而從容舒緩飲食宴樂是知險
難之中自有安閒之地也此卦下體阻于遠而需
待是見險而止猶在險之外人之所可能也九五
一爻入于險中而不害其為安閒人之所不可能
也(易說)
上六入于穴有不速之客三人來敬之終吉象曰不速
之客來敬之終吉雖不當位未大失也
伊川先生曰需以險在前需時而後進上六居險之
終終則變矣在需之極久而得矣隂止于六乃安其
處故為入于穴穴所安也安而既止後者必至不速
之客三人謂下之三陽乾之三陽非在下之物需時
而進者也需既極矣故皆上進不速不促之而自來
也上六旣需得其安處羣剛之來苟不起忌疾忿競
之心至誠盡敬以待之雖甚剛暴豈有侵凌之理故
終吉也或疑以隂居三陽之上得為安乎曰三陽乾
體志在上進六隂位非所止之正故无争奪之意敬
之則吉也○不當位謂以隂而在上也爻以六居隂
為所安象復盡其義明隂宜在下而居上為不當位
也然能敬順以自處則陽不能陵終得其吉雖不當
位而未至於大失也(並易傳)
横渠先生曰上无所出故降入自穴恭以納之雖處
極上不至於失(易說)
龜山楊氏曰隂宜下而在上不當位也以柔順居
之而不為險難雖不當位未大失也當須之終處
一卦之外遠于陽也與四異矣故入于穴穴隂所
安也三陽需而進不速之客也陽方上行知敬而
不為險難其吉宜矣若夫需道之終猶欲懷險以
為難亦君子之所不容也能无凶乎(易說)
兼山郭氏曰上六不當有事之地猶有需焉至於
三陽彙征不能退聽以違之是以入于穴也敬之
終吉未大失而已乃若鴻飛冥冥弋人何慕焉上
六坎也故其道如此(易說)
白雲郭氏曰先人曰上六不當有事之地至于三
陽彙征不能退聽以違之雖敬之終吉未大失而
已乃若鴻飛冥冥弋人何慕焉上六坎也故不足
以進此雍曰上六據非其位不能退聽徒知入于
穴以避焉僅免夫需血自傷而已故曰未大失也
天道上行理之常來而敬之終无凶也夫需之時
天下如饑之需食渴之需飲也故于郊于沙于泥
出入于穴獨五安然是為需之主然水行需舟陸
行需車莫非需也卦特言其大者耳(易說)
漢上朱氏曰需者訟之反三陽自外而入坎兌為
穴故曰入于穴客在外主人以辭速之曰吾子入
矣主人須矣九五需之主也三陽乾兌居西北之
位客也自外而入主人未應不速之客也三人者
三爻也故曰不速之客三人來敬者持其正也上
六九三當位而應九二初九不當位而不應君子
固有至於是邦無上下之交者豈可以不速之客
而不敬乎三陽同類也敬其一不敬其二則需之
者所失大矣爻辭言不速之客三人來敬之終吉
而象辭去其三人止曰不速之客來者為上六也
上六於二於初為不當位也當位而應則得一人
不當位而兼應之則得三人自不當位言之則失
也自得三人言之則雖不當位未大失也終吉者
不失其正故吉卦體需也有所失人則失需之義
矣卦四陽君子二隂小人於六四戒之以順聽於
上六戒之以敬客君子得位則小人必得其所故
為小人謀者如此(易說)
新安朱氏曰隂居險極无復有需有陷而入穴之
象下應九三九三與下二陽需極並進為不速客
三人之象柔不能禦而能順之有敬之之象占者
當陷險中然於非意之來敬以待之則得終吉也
○以隂居上是為當位言不當位未詳(本義)
東萊吕氏曰上六六與三相應更不須避故入于
穴然應于一陽則三陽皆進不速之客謂此三陽
不速之而自來也上六以隂柔之才處險之極又
當三陽之進惟至誠盡敬以待之而不與之較庶
幾可以免悔吝曰終吉者即象之所謂未大失也
(易說)
合訂刪補大易集義粹言卷九
