合訂刪補大易集義粹言卷十四
頭等侍衛納喇性德編
䷉(兊下乾上)
伊川先生曰履序卦物畜然後有禮故受之以履夫
物之聚則有大小之别高下之等美惡之分是物畜
然後有禮履所以繼畜也履禮也禮人之所履也為
卦天上澤下天而在上澤而處下上下之分尊卑之
義理之當也禮之本也常履之道也故為履履踐也
藉也履物為踐履於物為藉以柔藉剛故為履也不
曰剛履柔而曰柔履剛者剛乘柔常理不足道故易
中惟言柔乘剛不言剛乘柔也言履藉於剛乃見卑
順說應之義(易傳)
東萊吕氏曰物畜然後有禮言物惟畜之多故好
譬如水積畜多故波瀾自然成文又如燈燭若一
燈一燭固未見好惟多後彼此交光然後可觀(易說)
履虎尾不咥人亨
伊川先生曰履人所履之道也天在上而澤處下以
柔履藉於剛上下各得其義事之至順理之至當也
人之履行如此雖履至危之地亦无所害故履虎尾
而不見咥囓所以能亨也(易傳)
白雲郭氏曰履者行道之義乾在上天道也天道
至大天下之所難履而行之也故有履虎尾之象
履虎尾直取其難非取其為害也然履虎尾者有
咥人之患履乾之道者雖難而无咥人之患惟有
亨之理也孔子言博施濟衆則曰堯舜其猶病諸
言修己以安百姓則曰堯舜其猶病諸信乎天道
之難履如此(易說)
新安朱氏曰兊亦三畫卦之名一隂見於二陽之
上故其德為說其象為澤履有所躡而進之義也
以兊遇乾和說以躡剛強之後有履虎尾而不見
傷之象故其卦為履而占如是也人能如是則處
危而不傷矣(本義)
彖曰履柔履剛也說而應乎乾是以履虎尾不咥人亨
剛中正履帝位而不疚光明也
伊川先生曰兊以陰柔履藉乾之陽剛柔履剛也兊
以說順應乎乾剛而履藉之下順乎上陰承乎陽夫
下之正(一作至)理也所履如此至順至當雖履虎尾亦
不見傷害以此履行其亨可知○九五以陽剛中正
尊履帝位苟无疚病得履道之至善光明者也疚謂
疵病夬履是也光明德盛而輝光也(並易傳)
横渠先生曰說雖應乾而二不累五也○无隂柔之
累故不疚此所以正一卦之德也(並易說)
藍田吕氏曰履踐而行也兊有所進居乾之後六
三以一隂進逼於乾柔履剛者也履道莫艱於此
此履所以名也乾虎也六三進逼於乾履虎尾者
也以說應者物莫之傷故不咥人亨也
廣平游氏曰卦之才則以一柔進退履衆剛故有
履虎尾之象然而不咥人亨者說而應乎乾故也
蓋說而已不應乎乾則不敬應乎乾而已非說則
不和夫敬以和何事不行君子之所履苟在於是
則雖暴人之前无虞矣雖蠻貊之邦行矣況於華
夏乎故履虎尾不咥人而又亨也君子之所履未
嘗不在於禮而禮勝則離今至於履虎尾而亨則
其它可知矣此履之善也此合一卦之才言之若
就一爻之義則六三蹈虎尾而凶矣故爻彖異辭
猶之彖言剛中正履帝位而不疚而九五言夬履
貞厲也○剛中正履帝位而不疚者兊澤下流故
也膏澤下於民則貴為天子富有四海而内省不疚
矣此天下所以心悅而誠服也天下心悅而誠服
則親之若父母仰之若日月敬之如神明畏之如
雷霆可不謂光明矣夫若其據利勢之重阻法度
之威以臨莅天下而澤不加於民則民胥咨怨疾
首蹙頞而相告矣夫如是則從之者勢也而心背
之事之者貌也而腹非之夫何光明之有(並易傳)
龜山楊氏曰上天下澤尊卑之分定矣卦之所以
為履也履禮也九三處兌而承乾說而應乎乾者
也禮以用和為貴說而應和之至也用和以往雖
履至危之地无所害矣故曰履虎尾不咥人亨夫
乾剛中正德威而光明矣故履帝位而不疚病也
不疚言安於其位也然獨稱帝位者蓋禮者天地
之别也以天地之别言之則上下之分勢相絶矣
故稱帝焉以言其與天同體也(易說)
兼山郭氏曰乾天道也天之道剛健中正唯中正
可以應之中則不欺正則不邪持此以履虎尾可
也故禮之質忠信而已矣(易說)
白雲郭氏曰履之所以難者以六三之柔而履天
之剛德是以難也說而應乎乾則與乾合德是以
能履而有不咥人亨之象剛中正九五也履帝位
而不疚然後其道下濟而光明疚則不能光明也
剛德常過過則疚剛而不過斯不疚矣故允恭克
讓堯所以光被温恭允塞舜所以文明皆剛而中
正者也謂之不疚如此(易說)
漢上朱氏曰履踐也言踐履之道一柔而履二剛
上為乾剛所履不言剛履柔者三柔履之主也以
柔履剛踐履之難處之得其道履之至善也故曰
柔履剛此以六三一爻言履之義也卦後為尾兊
為虎為口虎口咥人者也乾健也上九極乾六三
以柔履其後上九與三相易上復成兊是履猛虎
之尾怒而見咥者也三兊體下說乎人之情上應
乎乾上極健而我應之以和雖剛而不忤和而不
流柔而不犯推是道以行蹈吕梁之險可也故處
乎五剛之間柔而能亨關子明曰履而不處其周
公乎故曰說而應乎剛是以履虎尾不咥人亨此
合兩體言履至危而亨也九五以天德臨下剛不
中正有所偏係則君子畏禍將去之小人以柔邪
而進陽為隂所病矣九五中正踐帝位立乎萬物
之上无所累其心舜禹之有天下也履道至此光
明格於上下矣離為明疚病也隂陽失位為病六
三不正五不應之不疚也故夫子贊之曰剛中正
履帝位而不疚光明也今之王古之帝也獨於履
言帝位者易君德而當君位者五卦否无妄同人
遯乾體也而无履之時有是德有是時而履是位
者唯履而已上下履位物物循理之時也在卦氣
為六月太玄凖之以禮(易傳)
五峯胡氏曰袁渙之荅吕布嚴顔之荅張飛薛包
之事父母謝安之待桓温所處至順所言至當皆
以柔履剛說而應之故雖履強猛暴戾之地終不
見傷害也紂至強暴也而文王徽柔懿恭以事之
故能免於羑里以西伯一怒而安天下之民剛得
中正履帝位而不疚其德光大明於天下後世也
其亨可知(易外傳)
新安朱氏曰柔履剛以二體釋卦名義說而應以
卦德釋彖辭剛中正又以卦體明之指九五也(本義)
履虎尾言履危而不見傷之象便是後履前之
意隨著它後去履卦上乾下兊以陰躡陽是隨
後躡他如踏他脚迹相似所以云履虎尾是隨後
去履他尾也故於卦之三四爻發履虎尾之義便
是陰去躡他陽背脊後處伊川却說作履藉說得
生受了(並語錄)
東萊吕氏曰履德之基也履之為卦上乾下兊所
謂以柔履剛兊柔也乾剛也兊以柔見履於剛是
卑順自處得其分所以履之為義學者踐履其用
勖切孔子彖辭履虎尾不咥人亨天下之至危者
莫如履虎尾今則履虎尾而无吞噬之患自此以
往何所不可所謂履者凡履踐之道皆在焉聖人
繫之以辭獨舉最危者言之何也大抵學者踐履
工夫須於至難至危之處自試驗過得此處方始
无往不利若舍至難至危其它踐履不足道也先
難之義也說而應乎乾惟易簡始知險阻若欲履
虎尾之至危以剛很不可以機械亦不可惟以柔
順和悅則雖處至危之地亦无所不安矣彖又推
究其本意曰剛中正履帝位而不疚光明也孔子
蓋以君位言之凡孔子之彖易多是發其大者以
示人天下之至危无過於履虎尾天下之至尊者
无過於履帝位舉二大端以示人凡履踐之事莫
不在其中矣九五以剛而居中得正然而申之以
不疚之辭何也蓋履天位至難雖以中正之德若
非慄慄危懼用剛之過則夬履貞厲惟是履帝位
而不疚然後光明學者當深玩夫子之彖辭自履
帝位推之自尊及卑自履虎尾推之自危及安引
而伸之觸類而長之天下之時位莫不皆在其中
矣(易說)
象曰上天下澤履君子以辨上下定民志
伊川先生曰天在上澤居下上(一作天)下之正理也人
之所履當如是故取其象而為履君子觀履之象以
辨别上下之分以定其民志夫上下之分明而後民
志有定民志定然後可以言治民志不定天下不可
得而治也古之時公卿大夫而下位各稱其德終身
居之得其分也位未稱德則君舉而進之士修其學
學至而君求之皆非有預於己也農工商賈勤其事
而所享有限故皆有定志而天下之心可一後世自
庶士至於公卿日志於尊榮農工商賈日志於富侈
億兆之心交騖於利天下紛然如之何其可一也欲
其不亂難矣此由上下无定志也君子觀履之象而
分辨上下使各當其分以定民之心志也(易傳)
廣平游氏曰天高地下禮制行矣人之所履禮而
已故上天下澤有履之象君子觀象於此則可以
辨上下上下既辨則民分立而民志定矣此以成
卦之體言之也○禮者所以辨上下而定民志也
蓋上下之分嚴則豐者不為有餘殺者不為不足
而民志定此先王因人性以制之而理之不可易
也其或強有力者竊其非分而有之欲自以為榮
是播其惡適足以發笑而自黜爾所有者非其分
既不足以為榮而身陷不義更足以為辱愚孰甚
焉此藏文仲居蔡所以為不智也季氏以八佾舞
三家以雍徹正類於此而臧文仲當時名大夫必
嘗以智稱故仲尼以為何如其智以明其大者不
知其它不足稱也如以為先王之為禮將以籠天
下之愚而拘之則荀卿化性起偽之說行矣譬如
今人未仕而服青紫人必以為病狂文仲之愚不
幸類此(並易說)
龜山楊氏曰禮莫大於明分分之不明則為下者
不安於下而志不定志不定則覬覦之心生覬覦
之心生則陵僭之禍起而亂之所由作也夫天澤
定位上下之分明矣六三說而應乎乾則為下而
安於下者也此履之所以成象也故君子觀履之
象以辨上下定民志(易說)
白雲郭氏曰伊川曰後世士夫公卿日志於尊榮
農工商賈日志於侈富此蓋民志未定欲其不亂
難矣雍曰上天下澤言天道居上則澤必下及也
君子之澤无它焉使斯民各安其分无乖争之變
而已故曰辨上下定民志上下既辨則民服事其
上而下无覬覦又安有不定之志哉(易說)
漢上朱氏曰天澤相際目力之所極則視之一也而
上下實異體不可不辨禮者人所履表微者也坤
為民㢲為不果疑也故君子以禮辨上下定民志
古之治天下者思去民之疑志以定之爾(易說)
東萊吕氏曰象曰上天下澤履君子以辨上下定
民志天處上澤處下尊卑各得其分大抵尊卑貴
賤本皆有定位為尊者處尊為卑者處卑雖萬鍾
之禄不自以為多抱關擊柝不自以為寡若是上
下无辨宜賤者處貴宜卑者處尊民志便不定何
者才能相若德業相若而一貴一賤安得不生叛
援之心乎君子之辨上下本非強以私意安排上
天下澤物各付物各隨尊卑之分而已然而尊卑
分明无如天地天尊地卑最是上下之辨之大者
上天下地反為否何也取象之義又須識所謂上
天下澤與上天下地不同上天下澤所謂山澤通
氣氣升於天辨位之中自有融通之理此其所以
為履若上天下地天氣不下降地氣不上騰則雖
辨而无接此其所以為否也(易說)
初九素履往无咎象曰素履之往獨行願也
明道先生曰素履者雅素之履也初九剛陽素履已
定但行其志爾故曰獨行願也(劉絢師訓)
伊川先生曰履不處者行之義初處至下素在下者
也而陽剛之才可以上進若安其卑下之素而往則
无咎矣夫人不能自安於貧賤之素則其進也乃貪
躁而動求去乎貧賤耳非欲有為也既得其進驕溢
必矣故往則有咎賢者則安履其素其處也樂其進
也將有為也故得其進則有為而无不善乃守其素
履者也○安履其素而往者非苟利也獨行其志願
爾獨專也若欲貴之心與行道之心交戰於中豈能
安履其素也(並易傳)
横渠先生曰隂累不干无應於上故其履潔素(易說)○
又曰正已而不求於人不願乎其外之盛者(正蒙)
廣平游氏曰中庸言君子素其位而行不願乎其
外蓋位有貴賤得喪而君子不因其位而改其素
也履之初言素履亦猶是也素之為言无飾也大
行不加窮居不損豈借美於外哉孟子所謂不願
人之膏梁文繡者是也履此而往則志之所祈嚮
者非有徇乎人也獨行其平昔之志而已故曰獨
行願也在履之初未交於物故有素之象(易說)
龜山楊氏曰君子素其位而行素履也不願乎其
外則无入而不自得矣故往无咎初九在一卦之
下君子敬修其可願在此時而已(易說)
兼山郭氏曰初九素富貴行乎富貴素貧賤行乎
貧賤素夷狄行乎夷狄素患難行乎患難初復之
始也是以言素(易說)
白雲郭氏曰素有先定於内之義素定於内則隨
事之來履而往之又何咎矣素富貴則可以行富
貴素貧賤則可以行貧賤故孔子曰不以其道得
之不處也不以其道得之不去也此素富貴貧賤
之道也可以仕則仕可以止則止可以久則久可
以速則速此孔子之素履也素履行已之義非澤
民之道故曰獨行願也伊川曰若欲貴之心與欲
行道之心交戰於中豈能安履其素也(易說)
漢上朱氏曰初在履之下而正安於下不援乎上
者也四動而求之斯可往矣往以正不失其素履
往成㢲㢲為白亦素也故往无咎履九五中正君
位也四爻不正初九獨正往之四者將以正夫衆
不正獨行願也非厭貧賤也非利富貴也是以往
无咎易傳曰夫人不能自安於貧賤之素則其進
也乃貪躁而動求去乎貧賤爾非欲有為也既得
其進驕溢必矣故往則有咎(易傳)
五峯胡氏曰張良以布衣起為帝者師及功成天
下定則從赤松子遊楊秉以儒生起為三公嘗稱
我有三不惑酒色財也此安其卑下之素往行其
志願者也故貴勢不能動其心利禄不能亂其操
以是而行豈有咎乎(易外傳)
新安朱氏曰以陽在下居履之初未為物遷率其
素履者也占者如是則往而无咎也(本義)
東萊吕氏曰初九素履往无咎言人當件件守初
心如自貧賤而之富貴不可以富貴移其所履惟
素履故无咎蓋不為地位所移也此最是教人出
門第一步(易說)
九二履道坦坦幽人貞吉象曰幽人貞吉中不自亂也
伊川先生曰九二居柔寬裕得中其所履坦坦然平
易之道也雖所履得坦易之道亦必幽靜安恬之人
處之則能貞固而吉也九二陽志上進故有幽人之
戒○履道在於安靜其中恬正則所履安裕中若躁
動豈能安其所履故必幽人則能堅固而吉蓋其中
心安静不以利欲自亂也(並易傳)
横渠先生曰中正不累无援於上故中不自亂得幽
人之正(易說)
藍田吕氏曰二體陽居隂以中自守履道之所尚
也履斯以進坦然易行守斯以處保乎終吉隠顯
同致无所不宜也
龜山楊氏曰剛中而承柔異乎六三之履虎尾也
故曰履道坦坦坦坦者言所履夷易而无難也居
中處說而上无應故曰幽人顔淵在陋巷不改其
樂是也非中不自亂何以與此苟有應乎上則為
禹稷之事非幽人也古之聖人雖在側微若將終
身焉中不自亂故也若夫外騖而以紆朱懷金為
樂則利欲交戰於胷中而能不自亂者未之有也
其能貞吉不亦遠乎(易說)
白雲郭氏曰居君位而得中九五也居臣位而得
中九二也剛中之道自非大人難於兩立此九二
所以為幽人之象也履得其道而坦坦平且易也
幽人之履如此何適而非貞吉乎孟子曰我无官
守我无言責則吾進退豈不綽綽然有餘裕哉履
道坦坦之謂也故惟孟子然後有餘裕不然雖周
公大聖人亦有䟦疐之患不得為坦坦也幽人剛
中處道深遠非富貴貧賤所能移大丈夫也况志
已素定豈有中亂之道哉(易說)
五峯胡氏曰黃憲汪汪如萬頃波澄之不清撓之
不濁非有驚衆險異之行也初舉孝廉又辟公府
友人勸之仕憲亦不之拒也行至京師竟无所就
若其中以利欲自亂豈能從容應之若是乎(易外傳)
漢上朱氏曰二動成震震為大途坤為平衍履道
坦坦也道中正也初動二成坎坎為隠伏初未往
二伏於坎中幽人也幽人言靜而无求及初復位
動而不失其正幽人之貞也正則吉初之應四動
而往靜而來上下无常也而幽人守正所履坦坦
者自若其中不自亂也坤為亂二正得中不自亂
也久幽而不改其操者其唯九二乎易傳曰九二
陽志上進故有幽人之戒(易傳)
新安朱氏曰剛中在下无應於上故為履道平坦
幽獨守貞之象幽人履道而遇其占則貞而吉矣
(本義)○履道道即路也伊川這一卦說那大象并素
履履道坦坦處却說得好(語錄)
六三眇能視跛能履履虎尾咥人凶武人為于大君象
曰眇能視不足以有明也跛能履不足以與行也咥人
之凶位不當也武人為于大君志剛也
康節先生曰三皇同聖而異化五帝同賢而異教三
王同才而異勸五伯同術而異率同術而異率者必
以力以力率民者民亦以力歸之故尚爭夫爭也者
爭夫利者也取以利不以義然後謂之爭小爭交以
言大爭交以兵爭夫強弱者也猶借夫名焉者謂之
曲直名也者命物正事之稱也利也者養人成務之
具也名不以仁无以守業利不以義无以居功利不
以功居名不以業守則亂矣民所以必爭之也五伯
者借虚名以爭實利者也帝不足則王王不足則伯
伯又不足則夷狄矣若然則五伯不謂无功於中國
語其王則未也過夷狄則遠矣周之東遷文武之功
德於是乎盡矣猶能維持二十四君王室不絶如綫
夷狄不敢屠害中原者猶五伯借名之力也是故能
以力率天下者天下亦以力歸焉所以聖人有言曰
眇能視跛能履履虎尾咥人凶武人為于大君其斯
之謂歟(觀物内篇)
伊川先生曰三以陰居陽志欲剛而體本陰柔安能
堅其所履故如盲眇之視其見不明跛躄之履其行
不遠才既不足而又處不得中履非其正以柔而務
(一作勝)剛其履如此是履於危地故曰履虎尾以不善
履履危地必及禍患故曰咥人凶武人為于大君如
武暴之人而居人上肆其躁率而已非能順履而遠
到也不中正而志剛乃為羣陽所(一有不字)與是以剛躁
蹈危而得凶也○陰柔之人其才不足視不能明行
不能遠而乃務剛所履如此其能免於害乎○以柔
居三履非其正所以致禍害被咥而凶也以武人為
喻者以其處陽才弱而志剛也志剛則妄動所履不
由其道如武人而為大君也(並易傳)
横渠先生曰大君者為衆爻之主也武人者剛而不
德也(易說)
藍田吕氏曰眇跛廢者也爻皆陽而已獨陰位且
不當則其用偏廢雖能視能履不足任也位既不
當而以柔履剛必有咥人之凶也體隂居陽不中
不正柔邪而為暴亂者也質雖柔而志剛也
廣平游氏曰六三以一隂獨立於羣陽之中而又
處非其位故有眇跛之象猶之隂而无匹也眇能
視跛能履明不足而行不全也故有武人之象若
用此以蹈危其能无傷乎惟武人用此以聽命於
大君則處陽而志剛可以有為矣大君剛中正而
履帝位者也明足以照理行足以率人故武人聽
命而有為可以无虞而有功矣(易說)
龜山楊氏曰六三居不當位體柔而志剛非履之
正也禮者中而已矣不中不足以有明眇者之視
也體柔則不足以與行跛者之履也其視不明其
行不正雖居安且不可况履危陷難乎故履虎尾
咥人凶陽在前履虎尾也然以成卦之才言之則
六三以柔順之質說而應乎乾雖履至危之地无
害矣故履虎尾不咥人亨以一爻言之柔失位不
中而上承三陽近而不相得則履虎尾咥人而凶
者也易中隨時取義故不同也夫見善未必明而
用心剛者武夫也以隂居陽故志剛也由是而進
為於君克全者蓋寡矣故不言吉凶以其吉凶未
定故也(易說)
兼山郭氏曰離為目六三不正之離也㢲為股六
三毁折之股也以是為明以是為行不可也六三
上下履剛而其體則柔志剛矣而中未能實也且
震為龍則兌為虎兌三見口是以有咥人之象所
以見咥无中正將之故也(易說)
白雲郭氏曰六三以隂居陽无中正之道又以一
柔介五剛之間勢无全人故有眇跛之義也以是
而視以是而履所以遇咥人之凶矣夫居五剛之
中履於上則不能履於下視於前則不能視於後
常有不足之道故眇也跛也遇咥也皆以不足故
也位不當者豈以非其所居歟武人三軍之勇者
視不勝猶勝則其視一於進而已自反而縮雖千
萬人吾往則其履亦一於進而已此所以惟武人
可用是道以有為于大君也夫武人可用有為于
大君者以其志剛也故爻辭於咥人凶之後繼以
武人為于大君而象言志剛不言其凶吉者明武
人可用也履之爻六三九五皆有二義亦如否之
小人吉大人否亨恒之婦人吉夫子凶皆難以一
義明矣(易說)
漢上朱氏曰六三離為目兊毁之眇也眇者不能
視遠言其智不足以有明也㢲為股兊折之跛也
跛者不能行遠言其才雖有上九之應不足以相
與而行也卦一隂介五陽剛健之中才智不足處
非其位柔不勝剛必有凶禍故曰咥人之凶位不
當也卦後為尾兊為虎為口履乾之後三往乎上
成兊虎口嚙之咥人之象六三位不當一也在卦
言不咥人亨爻言咥人凶者卦體說而應乎乾應
則以柔應剛以說應健如列禦寇所謂達其怒心
也爻則才知不足而有為于大君妄動也是不知
宋王之猛者也乾五為君上九大君也兊西方肅
殺之氣武也天右行故天事武三居中志也六柔
居三志剛也六三往之上九武人有為于大君志
剛則決不慮其才知不足而決於有為致咥之道
盆成括是已觀六三妄動而凶則知初九之往為
吉矣(易傳)
五峯胡氏曰吕布剛決不常智卑而才小雖統衆
為將固不足以濟亂也然以董卓之悖逆而殺之
以袁紹之背叛而絶之眇能視跛能履者也其見
非能窮理其行非能盡義亦廹劫於形勢因以為
功耳使布統御於人遵約束而行則未必不為名
將如尉遲敬德之流保其天禄矣以其剛決武暴
而居人上自主一方也故躁率妄行謀不中禮義
動不中幾會履虎尾蹈危難終為曹操所禽而被
咥人之凶焉(易外傳)
新安朱氏曰六三不中不正柔而志剛以此履乾
必見傷害故其象如此而占者凶又為剛武之人
得志而肆暴之象如秦政項籍豈能久也(本義)○武
人為于大君必有此象但六三隂柔不見得有武
人之象(語錄)
九四履虎尾愬愬終吉象曰愬愬終吉志行也
伊川先生曰九四陽剛而乾體雖居四剛勝者也在
近君多懼之地无相得之義五復剛決之過故為履
虎尾愬愬畏懼之貌若能畏懼則當終吉蓋九雖剛
而志柔四雖近而不處故能兢慎畏懼則終免於危
而獲吉也○能愬愬畏懼則終得其吉者志在於行
而不處也去危則獲吉矣陽剛能行者也居柔以順
自處者也(並易傳)
横渠先生曰三五不累於己處多懼之地近比於三
能常自危則志願終吉陽居隂故不自肆常自危也
(易說)
藍田吕氏曰履道尚行則虎尾不可不履四以陽
居隂質剛而志柔懼而獲吉志行也
龜山楊氏曰以剛承陽處多懼之地履虎尾之象
也然而體剛而志柔知愬愬戒懼順以從上故志
行而終吉矣(易說)
白雲郭氏曰九四近剛決之君處多懼之地而能
愬愬恐懼所謂戰戰兢兢如臨淵履冰者也豈有
不終吉者哉此聖人居危難之道也志行者不失
其所志之謂也舜之志孝也文王之志仁也父頑
母嚚而克諧以孝舜居難而志行也出羑里而請
除炮烙之刑文王居難而志行也(易說)
漢上朱氏曰九四履三陽之後下有兊虎履虎尾
也五剛四近君多懼然以陽居隂謙而不處動成
震震為恐懼愬愬也恐懼則敬慎敬慎則動無非
正始也履虎尾終也恐懼不失其正而志上行于
君終吉也中為志動則行(易傳)
五峰胡氏曰東漢之初竇融保據河西專有方面
厥後歸命光武以為大司空居近君之地光武剛
強明決以法術制馭臣下之君也融嘗專制則光
武心忌本處于外入居大官則舊功臣心不平履
虎尾也然融謙恭小心有子欲其怐恂守道不願
其才能其畏慎可知愬愬畏慎也融能如是不以
寵利居成功其志行也故終吉(易外傳)
新安朱氏曰九四亦以不中不正履九五之剛然
以剛居柔故能戒懼而得終吉(本義)○志行也只是
說進將去(語錄)
九五夬履貞厲象曰夬履貞厲位正當也
伊川先生曰夬剛決也五以陽剛乾體居至尊之位
任其剛決而行者也如此則雖得正猶危厲也古之
聖人居天下之尊明足以照剛足以決勢足以專然
而未嘗不盡天下之議雖芻蕘之微必取此其所以
為聖也履帝位而光明者也若自任剛明決行不顧
雖使得正亦危道也可固守乎有剛明之才苟專自
任猶為危道況剛明不足者乎易中云貞厲義各不
同隨卦可見○戒夬履者以其正當尊位也居至尊
之位據能專之勢而自任剛決不復畏懼雖使得正
亦危道也(並易傳)
龜山楊氏曰履禮也禮以用和為貴故曰履和而
至九二九四皆體剛而志柔履而和者也故吉六
三體柔而志剛以和為體也而又失位不中和而
不以禮節者也故亦不可行九五剛當位而履履
而不用和者也故曰夬履貞厲夬謂以剛決而履
也居履之時上下之位定九五以剛中正而履尊
位其德可謂不疚矣以爻趨時而不以和則非履
之善也故雖正亦厲矣(易說)
白雲郭氏曰夬決也剛決不已之辭也以陽居陽
剛之過也剛過而自任其剛宜為致凶之道然以
居位正當故特貞厲而已非所謂履帝位而不疚
者也彖論中正故發其光明之美爻言夬履故示
以剛決之戒道之常變如此位正當者猶以用剛
而厲則知位非正當者凶矣(易說)
漢上朱氏曰六三履虎尾咥人凶者位不當也九
五其位正其德當而貞厲者剛天德不可為首也
九五履乎正位當用六三之柔濟乎剛健而說決
而和斯可以履天下之籍矣人君擅生殺之柄不
患乎无威患乎剛過不能以柔濟則臣下恐懼而
不進人君守此不變危厲之道兊為決三五相易
成夬故曰夬履或曰六三不正何以用之義取柔
濟剛也易傳曰古之聖人居天下之尊明足以照
剛足以決勢足以專然未嘗不盡天下之議(易傳)
五峰胡氏曰夬剛決也堯舜之聖猶曰欽明文思
允恭克讓禹戒舜曰无若丹朱傲仲虺稱湯曰從
諫弗咈先民時若詩稱文王曰小心翼翼蓋優游
從容寬大盡下者聖人之容止也能如是則履帝
位而不疚矣若自以為居位正當任其剛決不復
畏慎則德不能日新往往日退不如其初此危道
也故曰貞厲(易外傳)
新安朱氏曰九五以剛中正履帝位而下以兊說
應之凡事必行无所疑礙故其象為夬決其履雖使
得正亦危道也故其占為雖正而危為戒深矣傷
於所恃也(本義)○夬履貞厲如東坡所謂憂治世而
危明主也○夬履是做得忒快雖合履底也有危
厲○問履卦以兊遇乾和說以躡剛強之後所以
有履虎尾而不傷之象但彖言剛中正履帝位而
不疚正指九五而言而九五爻辭乃曰夬履貞厲
有危象焉何也先生曰夬決也九五以剛中正履
帝位而下又以和說應之故其所行果決自為无
所疑礙所以雖正亦厲蓋曰雖使得正亦危道也
為戒深矣○問剛中正履帝位而不疚光明也此
是指九五而言然九五爻辭則云夬履貞厲與彖
似相反何邪先生曰九五以剛居上下臨柔說之
人故決然自為而无所疑不自知其過於剛耳(並語)
(錄)
上九視履考祥其旋元吉象曰元吉在上大有慶也
明道先生曰視履考祥居履之終反觀吉凶之祥周
至則善吉也故曰其旋元吉(劉絢師訓)
伊川先生曰上處履之終於其終視其所履行以考
其善惡禍福若其旋則善且吉也旋謂周旋完備无
不至也人之所履考視其終若終始周完无疚善之
至也是以元吉人之吉凶繫其所履善惡之多寡吉
凶之小大也○上履之終也人之所履善而吉至於
終周旋无虧乃大有福慶之人也人之行貴乎有終
(並易說)
横渠先生曰視所履以考求其吉莫如旋而反下則
獲應而有喜也○乘剛未安其進也寧旋(並易說)
廣平游氏曰視所履之善惡所以考失得之報蓋
禍福之來必象其德而還之也在履之上為履道
之成在我者无非禮矣故其旋元吉其旋者象其
履以還之之謂也(易說)
龜山楊氏曰履道之終視履考祥之時也禮雖以
進為文進極而過中亦不可行矣故其終也旋乃
元吉旋反也(易說)
兼山郭氏曰視履者猶洪範之五事也考祥者猶
念用庶徵也其旋元吉猶嚮用五福也禮自外作
故上天下澤為履樂由中出故雷出地奮為豫禮主
於敬故愬愬終吉用和為貴故夬履貞厲孔子曰
履德之基所宜盡心焉(易說)
白雲郭氏曰先人曰視履猶洪範之五事也考祥
猶念用庶徵也其旋元吉猶嚮用五福也雍曰視
履而考其祥則其動容周旋之間元吉著矣所以
大有慶也大有慶者一人有慶兆民賴之也(易說)
漢上朱氏曰祥者吉之先見生於所履者也視我
之所履則吉之來可考而知之矣天下之理未有
出而不反者也上九所履不邪其旋反者必元吉
也陽為大為慶上動以正乃致大有吉慶之道故
曰元吉在上三在内為離目視履也上動而三有
慶其旋元吉也上履之終故其祥可考焉(易傳)
五峯胡氏曰曾子寢疾病謂門人曰啟予足啟予
手詩云戰戰兢兢如臨深淵如履薄冰而今而後
吾知免夫小子夫人以一善一功一言一事欣然
自喜自足而不能有終者多矣焉知君子以天下
萬世為消息沒身而後已乎曾子啟手足可謂視
履考祥矣必得正而斃可謂其旋元吉矣(易外傳)
新安朱氏曰視履之終以考其祥周旋无虧則得
元吉占者禍福視其所履而未定也若得元吉則
大有福慶也(本義)○視履考祥居履之終視其所履
而考其祥做得周備底則大吉若只是半截時无
由考得其祥後面半截却不好未可知旋是那團
旋來却到那起頭處(語錄)
合訂刪補大易集義粹言卷十四
