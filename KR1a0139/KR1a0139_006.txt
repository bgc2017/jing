合訂刪補大易集義粹言卷四
頭等侍衛納喇性德編
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也
伊川先生曰此以下言乾之時勿用以在下未可用
也○時舍隨時而止也(舍去聲)○行事進德修業也○
自試隨時自用也○上治得位而行上之治也○窮
之災窮極而災至也○天下治用九之道天與聖人
同得其用則天下治也(並易傳)
横渠先生曰九二居大中安止之地至于三四則不
得所安也○三四與二皆言所遇之時二之時平和
見龍在田者則是可止之處也時舍時止也以時之
和平故利見不至於有害三四則皆時為難危又重
剛又不中至九五則是聖人極致處不論時也(易說)○
大而得易簡之理當成位乎天地之中時舍而不受
命乾九二有焉及夫化而聖矣造而位天德矣則富
貴不足以言之○九五成性則躋聖而位天德九二
正位於内卦之中有君德矣而非上治也九五言上
治者言乎天之德聖人之性故捨曰君而謂之天見
大人德與位之皆造也(並正蒙)
白雲郭氏曰下也曰下言微也如有鰥在下也前
言位之人也後言爻之時也○時舍時可進故隨
時而舍明有正中君德亦必待時○行事興事造
業大有為也○自試君子謹失時之戒故或自試
○上治以天德位天位治所從出○窮之災窮不
知變故災至○天下治知乾元之義而用天德則
治矣(並易說)
漢上朱氏曰易傳曰言乾之時也潛龍勿用時在
下也見龍在田時可止也舍止也井初六為九五
舍之與此象異二陽方進而未泰故可舍止音茇
舍之舍九二變遯艮有止意終日乾乾進而行事
之時非乾乾不能堪其事巽行事也或躍在淵上
下進退无常自試時也飛龍在天在上而致治時
也亢龍有悔陽窮於九隂窮於六位窮於上窮則
變變則通通則久上九窮不知變窮之災也天災
曰災數極時也玄有三統九會陽以九終以極數
也然天人有交勝之理故有悔天德不可為首用
九不見其首則不過不過中也六位得中天下治
也(易傳)
新安朱氏曰時舍言未為時用也○自試未遽有
為姑試其可○上治居上以治下○天下治言乾
元用九見與它卦不同君道剛而能柔天下无不
治矣○此第三節再申前意(本義)
東萊吕氏曰乾元用九天下治也乾天也元聖人
也天无時而不用九而天下有治不治者由居其
下者无用九之聖人耳聖人與天同德則天下治
矣(易說)○又曰乾元用九天下治也易傳云天與聖
人同得其用則天下治也蓋天之用未嘗一日而
息天下本合常治然一治一亂者只為人與天不
相似不能得天之用所以不治故必待天與聖人
同得其用然後天下治也(紀聞)
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
伊川先生曰此以下言乾之義方陽微潛藏之時君
子亦當晦隱未可用也○天下文明龍德見於地上
則天下見其文明之化也(一作而化之)○與時偕行隨時
而進也○乾道乃革離下位而升上位上下革矣
乃位乎天德正位乎上位當天德(一作德矣)○與時偕極
時既極則處時者亦極矣○乃見天則用九之道天
之則也天之法則謂天道也(並易傳)
横渠先生曰乾二五皆正中之德五則曰大人造也
又曰聖人作而萬物覩大人而升聖乃位乎天德也
不言帝王而言天德位不足道也所性不存焉潛龍
自是聖人之德備具但未發見○見龍成性至飛龍
則位天德○九五言乃位乎天德蓋是成聖實到也
不言首出所性不存焉其實天地也不曰天地而曰
天德言德則德位皆造故曰大人造也至此乃是大
人之事畢矣五乾之極盛處故以此當聖人之成德
言乃位即是實到為己有也若由思慮勉勉而至者
止可言知不可言位也乃位則實在其所矣大抵語
勉勉者則是大人之分也勉勉則猶或有退少不勉
勉斯退矣所以須學問進德修業欲成性也成性則
縱心皆天也所以成性則謂之聖者如夷之清惠之
和不必勉勉彼一節而成性若聖人則於大以成性
(並易說)
廣平游氏曰揲蓍之法遇九六之數則變乾以純
陽故陽極而亢坤以純隂故隂極而戰如其不變
則亢而災戰而傷不能免也乾以用九則陽知險
而變故无首而吉坤以用六則隂知阻而變故永
貞而利乾坤純乎隂陽者也故有用九用六與他
卦不同將來者進成功者退天之則也故乾元用
九乃見天則(易說)
龜山楊氏曰樂則行之憂則違之孔顔之所同天
下文明則孔子而已矣○毋固則與時偕行(並語解)
兼山郭氏曰剛健中正純粹精乾之九五七者咸
在故為一也為物不貳則其生物不測是以變動
不居周流六虛莫有留礙者矣故曰飛龍在天乃
位乎天德(易說)
白雲郭氏曰陽氣潛藏則閉塞未亨之時○天下
文明君子出則道大明○與時偕行時可行健君
子應時行之行謂用也○乾道乃革潛龍之義至
四而革矣○乃位乎天德有天德而得天位也○
與時偕極乾道極矣時不復矣而不知止故與偕
極○乃見天則惟天為大惟堯則之觀用九之義
見天之可則也(並易說)
漢上朱氏曰易傳曰言乾之義也乾伏坤見陽氣
潛藏故曰潛龍勿用坤文離明德施之普光于天
下人文明也故曰見龍在田三陽方行亦與之行
故終日乾乾行不息也周公繼日待旦之時乎四
人位五天位離人之天水火相息乾道革矣故曰
或躍在淵天不可階而升也不曰位乎君位而曰
位乎天德者成性躋聖也張載曰受命首出則所
性不存焉故曰飛龍在天亢龍有悔上極也消息
盈虛與時偕行則无悔偕極則窮故有悔也六九
相變天地之道不可違之則也乾元始也於其始
也用九其終不過矣以其不可過也故曰天則見
天則則知中道乃固然之理非人能為之也(易傳)
新安朱氏曰天下文明雖不在上位然天下已被
其化○與時偕行時當然也乾道乃革離下而上
變革之時○天德即天位也蓋唯有是德乃宜居
是位故以名之○乃見天則剛而能柔天之法也
○此第四節又申前意(本義)○問程易以文言中三
段論潛龍以下六爻分作乾之用乾之時乾之義
看來恐可移易說先生曰凡說經若移易得便不
是本意看此三段只是聖人反復贊詠乾之德耳
如潛龍勿用陽在下也便是第二段陽氣潛藏便
是上段龍德而隱者也聖人反復發明以示人耳
(語錄)
東萊吕氏曰象與文言論上九一爻曰亢龍有悔
盈不可久也又曰動而有悔又曰窮之災也又曰
知進而不知退皆言亢之不可極至於所謂與時
偕極蓋諸處已說盛滿之當抑故此章特發此義
謂時方盛滿道亦與之盛滿何適而非道也○或
躍在淵乾道乃革四去五為近(並易說)○又曰程傳
言正位乎上位當天德位稍偏則於天德不相當
○終日乾乾與時偕行在天之時寒往則暑來晝
往則夜來初未嘗息至於人則朝氣銳暮氣惰不
能終日乾乾者蓋梏於血氣不能與天地之氣相
通故也若與天地之氣相通則與時偕行矣○或
躍在淵乾道乃革自凡入聖全在一躍四離下位
而升上位如人自凡入聖也非一躍豈能變革乎
○乾元用九乃見天則用九之道在乎无首天敘
有典天秩有禮本未嘗為首因其元有父子故有
父子之典因其元有吉凶故有吉凶之禮本非天
為首而創立之也此所謂天則(紀聞)○又曰乾元用
九乃見天則天則政在无首處(己丑課程)
乾元者始而亨者也利貞者性情也乾始能以美利利
天下不言所利大矣哉
康節先生曰凡言大者无得而過之也亦未始以大
為自得故能成其大豈不謂至偉者歟(觀物篇)
明道先生曰性情猶言資質體段(劉絢師訓)
伊川先生曰反復詳說以盡其義既始則必亨不亨
則息矣乾之性情也既始而亨非利貞其能不息乎
○乾始之道能使庶類生成天下蒙其美利而不言
所利者蓋無所不利非可指名也故贊其利之大曰
大矣哉(並易傳)○元亨者只是始而亨者也此通人物
而言(通元本作詠字)謂始初發生大槩一例亨通也及到利
貞便是各正性命後屬人而言也利貞者分在性與
情只性為本情是性之動處情又幾時惡故者以利
為本只是順利處為性若情則須是正也(吕與叔東見錄)○
利貞者性情也言利貞便是乾之性情因問利與以
利為本之利同否先生曰凡字只有一箇用有不同
只看如何用凡順理无害處便是利君子未嘗不欲
利然孟子言何必曰利者蓋只以利為心則有害如
上下交征利而國危便是有害未有仁而遺其親未
有義而後其君不遺其親不後其君便是利仁義未
嘗不利(楊遵道錄)
横渠先生曰利貞者性情也以利解性貞解情利流
通之義貞者實也利快利也貞實也利性也貞情也
情儘在氣之外其發見莫非性之自然快利盡性所
以神也情則是實事喜怒哀樂之謂也欲喜者如此
喜之欲怒者如此怒之欲哀欲樂者如此哀之樂之
莫非性中發出實事也(易說)
白雲郭氏曰元亨者乾之始也利貞者乾之性情
也乾之始大是也乾之性情健是也惟有大故元
亨而健故利貞也○利天下者始於乾元故彖曰
大哉乾元萬物資始可言所利則其利小矣不言
所利无所不利也(並易說)
大哉乾乎剛健中正純粹精也六爻發揮旁通情也時
乘六龍以御天也雲行雨施天下平也
伊川先生曰大哉贊乾道之大也以剛健中正純粹
六者形容乾道精謂六者之精極以六爻發揮旁通
盡其情義乘六爻之時以當天運則天之功用著矣
故見(一作曰)雲行雨施隂陽溥暢天下和平之道也(易傳)
横渠先生曰剛健中正中爻之德○剛健中正純粹
精也主以中正為精也六爻發揮言時各異旁通情
也情猶言用也(並易說)
兼山郭氏曰乾之為乾剛健中正純粹精是也考
乾之象則六爻不齊能盡乾之義就其中正而純
全焉獨見乎九五所以取象於飛龍也必也考論
其精微則七者咸在也蓋陽德為剛乾德為健以
位則中以才則正上下无異體故謂之純内外无
偏係故謂之粹它卦莫能與之同故謂之精(易說)
白雲郭氏曰剛健中正純粹精乾之德也六爻發
揮旁通情乾之業也時乘六龍以御天乾之用也
雲行雨施天下平乾之功也有是德則有是業有
是用則有是功也然精者德之精情者卦之情乘
六龍用九也天下平致美利也乾之大如此聖人
之法乾也剛健中正以崇德發揮旁通以廣業時
乘六龍崇德以致用也雲行雨施廣業之功成也
(易說)
漢上朱氏曰元者乾之始剛反而動亨在其中矣
利貞者乾之性情也性情猶言資質也動而生物
利也不有其功常久而不已貞也貞正也始則亨
亨則利利則貞在其中諸卦言利者指事而言之
利於此或不利於彼乾始萬物資之天下之大无
不蒙其利者不言所利則其利大矣故謂之元元
又訓大故也夫子欲言乾道之大其辭有不能盡
者故曰大哉乾乎乾總言之則剛不撓也健不息
也健者積剛而成也悉數之則中正而不倚也純
全而粹美也一三五正也二五中也中而正者其
九五乎八卦皆紀也純而粹者其重乾乎故太玄
準之以睟其首辭曰陽氣袀晬清明道至於純粹
无以復加矣而六者皆原於一一者何乾始也天
地之一本萬物之一源精之又精剛健中正純粹
自此而出故曰剛健中正純粹精也易傳曰精謂
六者之精極也以一言該之曰正正者乾之性也
六爻發越揮散旁通於諸卦被於三百八十四爻
无往而不利者乾之情也情變動也性不變者也
時乘六龍者以御天而行也雲行雨施者天下平
均也二者體元亨也元亨則利貞在其中矣蓋雲
行雨施品物流形則萬物各正其性命矣鄭康成
本作情性(易傳)○又曰乾為美又為嘉嘉美之至也
乾坤合德乃有是象(叢說)
新安朱氏曰乾元始則必亨理勢然也利貞收斂
歸藏乃見性情之實乾始始者元而亨也利天下
者利也不言所利者貞也或曰坤利牝馬則言所
利矣剛以體言健兼用言中者其行无過不及正
者其立不偏四者乾之德也純者不雜於隂柔粹
者不雜於邪惡蓋剛健中正之至極而精者又純
粹之至極也或疑乾剛无柔不得言中正者不然
也天地之間本一氣之流行而有動靜耳以其流
行之統體而言則但謂之乾而无所不包矣以其
動靜分之然後有隂陽剛柔之别也旁通猶言曲
盡時乘言聖人乘六龍以御天則如天之雲行雨
施而天下平也○此第五節復申首章之意(本義)○
乾元者始而亨一段元亨是生出去利貞是收斂
來方見性情所以周子言元亨誠之通利貞誠之
復利貞者性情也是乾元之性情始而亨時是乾
之發作處共是一箇性情到那利貞處一箇有一
箇性情百榖草木皆有箇性情了元亨方是它開
花結子時到這利貞時方見得它底性情就這上
看乾之性情便見得這是利貞誠之復處○問一
陽動於下乃天地生物之心如何利貞處乃為乾
之性情先生曰元亨者發見流行之處利貞乃其
本體無所作用之實性情猶言情狀於其收斂无
所作用方見得它情狀眞實○問太極圖中言聖
人定之以中正仁義而主靜何也先生曰中正仁
義分屬動靜而聖人則主於靜蓋正所以能中義
所以能仁克己復禮義也義故能仁易言利貞者
性情也元亨是發用處必至於利貞乃見乾之實
體萬物到秋冬收斂成實方見得他本質故曰性
情此亦主靜之說也○問利貞者性情也先生云
是對元亨言之性情是說本體○不言所利明道
說云不有其功常久而不已者乾也此語說得好
○問乾不言所利程易謂无所不利故不言利如
何曰是也乾則无所不利故但說利貞坤只利牝
馬之貞則有利不利矣○大哉乾乎陽氣方流行
固已包了全體隂便在這裏了所以說剛健中正
然不可道這裏卻夾雜些隂柔所以卻說純粹精
○又曰剛健中正純粹精也觀其文勢只是言此
四者又純粹而精耳程易作六德解未安○問乾
剛健中正或謂乾剛无柔不得中正先生常言天
地之間本一氣之流行而有動靜耳以其流行之
統體而言則但謂之乾而无所不包以動靜分之
然後有隂陽剛柔之别所謂流行之統體指乾道
而言邪先生曰大哉乾元萬物資始乾道變化各
正性命只乾便是氣之統體物之所資始物之所
正性命豈非无所不包但自其氣之動而言則為
陽自其氣之靜而言則為隂所以陽常兼隂隂不
得兼陽陽大隂小隂必附陽皆此意也○剛健中
正為其嫌於不中正所以說箇中正陽剛自是全
體豈得不中正這箇因近日趙善譽者著一件物
事說道只乾坤二卦便偏了乾只是剛底一邊坤
只是柔底一邊某說與它道聖人做一部易如何
卻將兩箇偏底物事放在劈頭如何不討箇渾淪
底放在那裏注中便是破它說○又曰元亨是大
通利貞是收斂情性○又曰四端四德逐一言之
則各自為界限分而言之則仁義又是一大界限
故曰仁人心也義人路也如乾文言既曰四德又
曰乾元者始而亨者也利貞者性情也(並語錄)
君子以成德為行日可見之行也潛之為言也隱而未
見行而未成是以君子弗用也
伊川先生曰德之成其事可見者行也德成而後可
施於用初方潛隱未見其行未成未成未著也是以
君子弗用也(易傳)
横渠先生曰成德為行德成自信則不疑所行日見
於外可也○君子之道成身成性以為功者也未至
於聖皆行未成之地耳顔子之徒隱而未見行而未
成故曰吾聞其語矣未見其人也龍德而隱聖修而
未成者也非如學者之未成凡言龍喻聖也若顔子
可以當之雖伯夷之學猶不可言龍龍即聖人之德
顔子則術正也(並易說)○以能問不能以多問寡私淑
艾以教人隱而未見之仁也(語解)
白雲郭氏曰隱而未見時之未至也行而未成德
未大成也是以確乎不可拔也成德者時乘之龍
德也言之信行之謹善世不伐德博而化皆可見
也初之潛未足以與此(易說)
漢上朱氏曰君子積善成德以其成德行之為行
日可見於外而不可掩者行也九二是也隱之為
言隱伏而未見於世行而其德未成是以弗用張
載曰未至於聖皆行而未成之地(易傳)
新安朱氏曰成德已成之德也初九固成德但其
行未可見耳(本義)○問行而未成如何曰只是事業
未就又問乾六爻皆聖人事安得有未成伊川云
未成是未著莫是如此否曰雖是聖人畢竟初九
行而未成又問此只論事業不論德否曰不消如
此費力且如伊尹居有莘之時便是行而未成(語錄)
東萊吕氏曰君子以成德為行此漆雕開所以不
仕歟(己丑課程)
君子學以聚之問以辯之寬以居之仁以行之易曰見
龍在田利見大人君德也
伊川先生曰聖人在下雖已顯而未得位則進德修
業而已學聚問辯進德也寬居仁行修業也君德已
著利見大人而進以行之耳進居其位者舜禹也進
行其道者伊傅也(易傳)
廣平游氏曰乾之道不盡於九二故有學問坤之
道盛於六二故不習无不利(易說)○閑邪存誠此尊
德性也非學以聚之問以辯之則擇善不明矣(中庸)
(解)
兼山郭氏曰九二見龍在田以君德而處臣位在
君子方學以聚之問以辯之者也田非不可安安
之非所宜也是以利見大人彙以待征學以待發
故也(易說)
白雲郭氏曰學聚問辯寬居之者期於仁以行之
耳故潛龍勿用知其行而未成也見龍在田知其
君德大成而可行也是以利見大人惟仁以行之
為九二之事(易說)
漢上朱氏曰初九正其始二益之而說學以聚之
也聚者升而上也兌為口問以辯之也二動中虚
虚則有容寬以居之也動而以巽行仁以行之也
學聚問辯寬居仁行二與五應有君德也是以言
行如上云(易傳)
新安朱氏曰蓋由四者以成大人之德再言君德
以深明九二之為大人也(本義)○學聚問辯聖人說
得寬這箇便是上面所謂君德兩處說君德皆如
此(語錄)
東萊吕氏曰學聚問辯而又曰寬以居之何也蓋
到此地位正須涵養此理迫則失之矣○九二見
龍在田德施既普自常情論之豈復更待學問而
猶曰學以聚之問以辯之寬以居之仁以行之者
蓋健而无息之謂乾若以德施既普為足不復學
問居行是有息也有息非乾也(並紀聞)又曰程氏傳
聖人在下雖已顯而未得位則進德修業而已學
聚問辯進德也寬居仁行修業也聖人兩字當看
(己丑課程)
九三重剛而不中上不在天下不在田故乾乾因其時
而惕雖危无咎矣
伊川先生曰三重剛剛之盛也過剛而居下之上上
未至於天而下已離於田危懼之地也因時順處乾
乾兢惕以防危故雖危而不至於咎君子順時兢惕
所以能泰也(易傳)
横渠先生曰乾三四位過中重剛時不可舍庸言庸
行不足以濟之雖大人之盛有所不安外趨變化内
正性命故其危其疑艱於見德者時不得舍也(正蒙)
兼山郭氏曰九三上不在天下不在田位則人也
故因時而惕進德修業之事也(易說)
白雲郭氏曰在天為君在田為臣皆中正也三乘
重剛而過中故為危懼之地(易說)
漢上朱氏曰九三九四以剛乘剛而不中過乎剛
也二為田九三居下位之上雖上不在天而下已
離田動則危且有咎故乾乾不息因其可危之時
而惕則雖危无咎矣(易傳)
新安朱氏曰重剛謂陽爻陽位(本義)
九四重剛而不中上不在天下不在田中不在人故或
之或之者疑之也故无咎
伊川先生曰四不在天不在田而出人之上矣危地
也疑者未決之辭處非可必也或進或退惟所安耳
所以无咎也(易傳)
横渠先生曰此以六畫分三才也以下二畫屬地則
四遠於地故言中不在人若三則止言不在天在田
而已(易說)
兼山郭氏曰九四或躍在淵上不在天下不在田
中不在人乾道之革也是以進不安於進退不安
於退處不安於處故疑也(易說)
白雲郭氏曰四承重剛多懼之地上不為中正之
君下不為同德之臣中非興事造業之任故於進
退懼而或之也或之則毋必是以可進則進可退
則退故无咎(易說)
漢上朱氏曰四上不在天下不在田或進而之五
則中不在人可懼之地也故疑而未決上下進退
不必於處是以无咎九三之惕九四之疑可謂能
用九矣雖重剛不中何患於過乎(易傳)
新安朱氏曰九四非重剛重字疑衍在人謂三或
者隨時而未定也(本義)
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而況於人乎況於鬼神乎
康節先生曰堯之前先天也堯之後後天也後天乃
效法耳(觀物外篇)
明道先生曰大人者與天地合其德與日月合其明
非在外也○至誠可以贊天地之化育則可以與天
地參贊者參贊之義先天而天弗違後天而奉天時
之謂也(並劉絢師訓)○若不一本則安得先天而天弗違
後天而奉天時(吕與叔錄)
伊川先生曰大人與天地日月四時鬼神合者合乎
道也天地者道也鬼神者造化之迹也聖人先於天
而天同之後於天而能順天者合於道而已合於道
則人與鬼神豈能違也(易傳)○天且不違況於鬼神乎
鬼神言其功用天言其主宰(游氏拾遺)○聖人與天地合
德日月合明六尺之軀能有多少技藝人有身須用
才聖人忘己更不論才也(劉元承手編)
横渠先生曰浩然无間(一作害)則天地合德照无偏係
則日月合明天地同流則四時合序酬酢不倚則鬼
神合吉凶天地合德日月合明然後能无方體能无
方體然後能无我○先後天而不違順至理以推行
知无不合也雖然得聖人之任皆可勉而至猶不害
於未化爾○大人與聖人自是一節妙處精義入神
以致用也利用安身以崇德也以理計之如崇德之
事尚可勉勉修而至若大人以上事則无修故曰過
此以往未之或知言不可得而知也直待已實到窮
神知化是德之極盛處也然而人為者不過大人之
事但德盛處唯已知之默而成之不言而信不怒而
威如此方是成就吾之所行大人之事而已故於此
爻却說大人者與天地合其德與日月合其明與四
時合其序與鬼神合其吉凶如此則是全與天地一
體然不過是大人之事惟是心化也故嘗謂大可為
也大而化不可為也在熟而已蓋大人之事修而可
至化則不可加功加功則是助長也要在乎仁熟而
已然而至於大以上自是住不得言在熟極有意大
與聖難於分别大以上之事如禹稷臯陶輩猶未必
能知然須當皆謂之聖人蓋為所以接人者與聖同
但已自知不足不肯自以為聖如禹之德斯可謂之
大矣其心以天下為己任規模如此又克己若禹則
與聖人直无間别孔子亦謂禹吾无間然矣久則須
至堯舜有人於此敦厚君子无少異聖人之言行然
其心與眞仲尼須自覺有殊在它人則安能分别當
時至有以子貢為賢於仲尼者惟子貢則自知之人
能以大為心常以聖人之規模為己任久於其道則
須化而至聖人理之必然如此其大即是天也又要
細密處行之并暗隙不欺若心化處則誠未易至孔
子猶自謂若聖與仁則吾豈敢儻曰吾聖矣則人亦
誰能知故曰知我者其天乎(並易說)
龜山楊氏曰聖人與鬼神合其吉凶則其禱也久
矣(語解)
兼山郭氏曰孔子釋飛龍而明之以四合何也蓋
在天地則合德在日月則合明在四時則合序在
鬼神則合其吉凶雖四者之間各有所合而終无
所留究其道則无不周考其迹則无可繫此莊子
所謂反一无迹者也反一无迹惟飛龍能盡之不
然釋飛龍何與於四合者也(易說)○又曰嘗讀易至
於乾之九五曰飛龍在天孔子曰天地合其德日
月合其明四時合其序鬼神合其吉凶先天而天
弗違後天而奉天時蓋言誠者事也九二曰見龍
在田子曰學以聚之問以辯之寬以居之仁以行
之蓋言誠之者之事也(中庸解)○孔子於易之乾明
大人之道則知大者乾道也(浩然圖)
和靖尹氏曰寬問易曰夫大人者與天地合德云
云有說此只是乾元九五之大人又云此只是說
卦體如此答曰非也此說大人所以為大者以與
天地日月合其道也伊川曰合其道蓋為此若不
知其道合箇甚底天地且就上著箇德字日月亦
然不可日月却言德也蓋且就上著一字形容只
是要合其道令學者有下手處寬又問或謂此九
五之大人非學之所能及何也曰聖人立言本為
要學也至如誠敬若馴致之其至也非大人而何
寬又問大人與聖人同否曰大以其大聖以其聖
而言聖謂不可窺測若孟子說得甚詳充實而有
光輝之謂大大而化之之謂聖聖而不可知之之
謂神神也者蓋妙萬物為言非謂别有神人也只
是聖人如今之俗語曰如聖會聖蓋孟子所謂不
可知者乃形容聖之語也(語錄)
白雲郭氏曰天下至大也非有大德者不能有天
下惟有大德故其德有容无私於覆載其明无不
及无私於照臨其序有常无私於生養其吉凶有
感无私於賞罰是以能同於天而无相違之道況
於人鬼乎蓋與天道同者不繫乎先天後天也究
觀乾之一卦則包犧之畫明人配天地文王之重
明聖人成天地之能周公之爻明有天德則居天
位孔子之辭明合天地則可以治神人乃知君德
不可以不大也故堯則天之大舜能有大禹為大
禹皆九五之大人歟(易說)
漢上朱氏曰道者循萬物之理而行其所无事者
也天地之覆載日月之照臨四時之消長鬼神之
吉凶豈有意為之哉大人其道與天地日月四時
鬼神合故順至理而推行之先後天而弗違天且
不違而況於人乎況於鬼神乎鬼神者流行於天
地之間者也是以九五利見大人也(易傳)
新安朱氏曰大人即釋爻辭所利見之大人也有
是德而當其位乃可以當之人與天地鬼神本无
二理特蔽於有我之私是以梏於形體而不能相
通大人无私以道為體曾何彼此先後之可言哉
先天不違謂意之所為默與道契後天奉天謂知
理如是奉而行之回紇謂郭子儀曰卜者言此行
當見一大人而還其占蓋與此合若子儀者雖未
及乎夫子之所論然其至公无我亦可謂當時之
大人矣(本義)○問先天而天弗違後天而奉天時聖
人與天為一安有先後之殊曰只是聖人意要如
此天便順從先後相應不差毫釐也因說人常云
如雞伏子啐啄同時不知是如此否時舉云舊時
閒常養雞時舉時為兒童日候其雛之出見他母
初未嘗啄蓋氣數才足便自横迸裂開有時見其
出之不利因用手略助之則其子下來便不長進
以此見得這裏一毫人力有不能與先生笑而然
之○問程易言天專言之則道也又曰天地者道
也不知天地即道邪抑天地是形所以為天地乃
道邪先生曰伊川此句某未敢道是天地或只以
形言先天而天弗違者如禮雖先王未之有而可
以義起之類蓋雖天之所未為而吾意之所為自
與道契天亦不能違也後天而奉天時如天敘有
典天秩有禮之類雖天之所已為而理之所在吾
亦奉而行之耳蓋大人无私以道為體此一節只
是釋大人之德其曰與天地合其德與日月合其
明與四時合其序與鬼神合其吉凶將天地對日
月四時鬼神說便只是指形而下者言○先天而
天弗違後天而奉天時蓋聖人與天无間譬如朋
友忘形行路之際或我在前而彼隨之或彼在前
而我隨之並无形迹也不必分解如何謂之先天
如何謂之後天(並語錄)
亢之為言也知進而不知退知存而不知亡知得而不
知喪其唯聖人乎知進退存亡而不失其正者其唯聖
人乎
伊川先生曰極之甚為亢至於亢者不知進退存亡
得喪之理也聖人則知而處之皆不失其正故不至
於亢也(易傳)
白雲郭氏曰孔子可仕則仕可止則止可久則久
可速則速孟子稱為聖之時大哉隨時之義也一
失其正而為亢則於進退存亡得喪之際尚不能
周知況天下國家乎聖人釋爻至於四五者蓋其
道難以一義盡也(易說)
漢上朱氏曰亢者處極而不知反也萬物之理進
必有退存必有亡得必有喪亢知一而不知二故
道窮而致災人固有知進退存亡者矣其道詭於
聖人則未必得其正不得其正則與天地不相似
知進退存亡而不失其正者其唯聖人乎故兩言
之前曰大人此曰聖人知進退存亡不失其正則
德合隂陽與天地同流而无不通矣此大而化之
者也(易傳)
新安朱氏曰所以動而有悔也○知其理勢如是
而處之以道則不至於有悔矣固非計私以避害
者也再言其唯聖人乎始若設問而卒自應之也
此第六節復申第二第三第四節之意(本義)○王肅
本兩箇其唯聖人乎一作其唯愚人乎此必是他
自改所以亂說○介甫以武王觀兵為九四大无
義理兼觀兵之說亦自无此事如今日天命絶則
今日便是獨夫豈容更留之三年今日天命未絶
便是君也為人臣子豈可以兵脅其君安有此義
(並語錄)
合訂刪補大易集義粹言卷四
