合訂刪補大易集義粹言卷十一
頭等侍衞納喇性德編
䷆(坎下坤上)
伊川先生曰師序卦訟必有衆起故受之以師師之
興由有争也所以次訟也為卦坤上坎下以二體言
之地中有水為衆聚之象以二卦之義言之内險外
順險道而以順行師之義也以爻言之一陽而為衆
隂之主統衆之象也比以一陽為衆隂之主而在上
君之象也師以一陽為衆隂之主而在下將帥之象
也(易傳)
東萊吕氏曰比與師當作一體看且以大體看既
有衆則必有比君道善羣苟无善羣之德則強凌
弱衆暴寡人將不能自安以小言之比卦當與師
相表裏始見三代兵農井田之所起師除九二一
陽而五隂即五人為伍之象也比除九五一陽而
五隂即五家為鄰之象也此是兵農為一當天下
有事出則權專在將更无牽制之患天下无事入
則權便歸君更无尾大不掉之患(易說)
師貞丈人吉无咎
伊川先生曰師之道以正為本興師動衆以毒天下
而不以正民弗從也強驅之耳故師以貞為主其動
雖正也帥之者必丈人則吉而无咎也蓋有吉而有
咎者有无咎而不吉者吉且无咎乃盡善也丈人者
尊嚴之稱帥師總衆非衆所尊信畏服則安能得人
心之從故司馬穰苴擢自微賤授之以衆乃以衆心
未服請莊賈為將也所謂丈人不必素居崇貴但其
才謀德業衆所畏服(一作嚴畏)則是也如穰苴既誅莊賈
則衆心畏服乃丈人矣又如淮隂侯起於微賤遂為
大將蓋其謀為有以使人尊畏也(易傳)
横渠先生曰丈人剛過太公近之剛正剛中則是大
人聖人得中道也太公則必待誅紂時維鷹揚所以
為剛過不得稱大人(易說)
廣平游氏曰師貞丈人吉故時稱方叔元老克壯
其猶也老者成德之稱乞其言足以愈人之疾故
曰艾憲其行足以助人之善故曰叟其更事多其
作謀審其成德也尊其致道也遠蓋朝廷典刑所
賴而非特可以行師也丈人者老者之尊稱而法
度所資也師之道以律為主故以丈人言之(易說)
白雲郭氏曰師為衆九二之師之象也貞正也師
之道正於一者也故師以貞為先丈人尊嚴老者
之稱故能慮善以動无輕敵貪利危國喪師之患
所以唯丈人為吉也與武王維師尚父宣王方叔
元老同義兵凶器戰危事争逆德无全吉也故以
丈人无失律喪師為吉以善補過為无咎(易說)
新安朱氏曰師兵衆也下坎上坤坎險坤順坎水
坤地古者寓兵於農伏至險於大順藏不測於至
静之中又卦惟九二一陽居下卦之中為將之象
上下五隂順而從之為衆之象九二以剛居下而
用事六五以柔居上而任之為人君命將出師之
象故其卦之名曰師丈人長老之稱用師之道利
於得正而任老成之人乃得吉而无咎戒占者亦
必如是也(本義)
東萊吕氏曰師貞丈人吉无咎丈人者老成持重
諳練之人如趙充國之比是也(紀聞)
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
伊川先生曰能使衆人皆正可以王天下矣得衆心
服從而歸正王道止於是也○剛中而應行險而順
言二也以剛處中剛而得中道也六五之君為正應
信任之專也雖行險道而以順動所謂義兵王者之
師也上順下險行險而順也○師旅之興不无傷財
害人毒害天下然而民心從之者以其義動也古者
東征西怨民心從也如是故吉而无咎吉謂必克无
咎謂合義又何咎矣其義故(一作固)无咎也(並易傳)
藍田吕氏曰師帥衆有所治也丈人老成之稱也
鄉人飲酒杖者出斯出矣丈杖同用杖者即丈人
故古者皆以老者為丈人也更事老成乃可以帥
衆治人而吉无咎矣必曰丈人者以剛中也用師
者勞役其民而責之以死毒莫甚焉其勞乃所以
求其佚其死乃所以保其生也故雖毒之而民從
也
廣平游氏曰用師之道將以正天下之不正也故
師謂之征己不正其能正人乎此師之所以主乎
貞也剛中而應任將之道也行險而順興師之義
也仰順乎天无違天以干時俯順乎人无咈人以
從欲興師之順如此則民之從之雖犯難而忘死
矣故能以衆正以衆正之則人皆知其欲正己而
已天下孰不趨於正哉其為王也孰禦故吉且无
咎(易說)
龜山楊氏曰先王之制民居則為比閭族黨州鄉
故比則衆在内一陽在上為之主君象也伍兩卒
旅軍師之制則衆在外一陽在下為之主將帥之
象也說卦曰坤為衆故師比之象如此春秋傳曰
師能左右之曰以能以衆正乃可以王矣若夫狙
詐作使則詭道也雖足以取王者不為也夫剛中
而應者以九二言也行險而順合二體而言也兵
凶器戰危事用民於凶危可謂行險而毒天下矣
然而為匹夫匹婦復讎則行險而順矣故東征西
夷怨南征北狄怨雖毒天下而民從可知也又何
凶咎之有(易說)
白雲郭氏曰剛中而應九二也行險而順師之義
也師道必正而後動衆正於九二也能用衆正之
九二則可以王六五是也師者凶危行險之道故
曰毒天下而必以順動者蓋有義存焉則民從之
毒如藥石之攻疾毒之所以除害也所謂誅其君
而弔其民東面而征西夷怨者也可謂善補興師
動衆之過者矣(易說)
漢上朱氏曰坤衆也五隂而一陽為之主利於用
衆二有震體震動也聚衆而動之亦用衆也周官
自五人為伍積之至於二千五百人為師亦衆也
故曰師衆也用師之道以正為本九二動之五正
也苟動不以正出於忿鷙驕矜雖迫之以威非得
其心也惟一本於正使衆人皆得其正天下之民將
歸往之王者之道也師自復來初之二者也一變
師二變謙三變豫四變比至比而得尊位可以王
矣要終而言也故曰貞正也能以衆正可以王矣
丈人者尊嚴可信長者之稱身在險中服其勤勞
則衆應之能以衆正者也震為長之象言九二也
武王之於尚父宣王之於方叔是己子夏傳本作
大人將帥之道不剛則慢而不肅剛而不中則暴
而无親剛中矣而上无柔中之主以應之則暌孤
内顧動輒見疑已且不暇恤其能成功乎古者人
君之用將既得其人矣跪而推轂付之斧鉞進止
賞罰皆決於外不從中制是以出則有功語天下
之至險者无若師也師動以義而民從之雖至險
而行之以順也坎自初之二進而上行行險而順
也凡藥石攻疾謂之毒師之所興傷財害物施之
天下至慘也聖人不得已而用之以去民之害猶
用毒藥以攻疾雖曰毒之其實生之以此毒天下
而民安有不從者哉兼是五者惟九二乎是以吉
而无喪敗合於義而无咎也坎為險有為毒者險
難之所伏也醫師聚毒藥以攻疾所以濟險難也
故又為藥故曰剛中而應行險而順以此毒天下
而民從之吉又何咎矣在卦氣為立夏四月故太
玄凖之以衆(易傳)
五峯胡氏曰武王戎車三百兩虎賁三千人紂率
其衆七十萬戰于牧野武王鼓之維師尚父時維
鷹揚前者倒戈後者北其故何也紂不能正心以
正天下故衆莫為之用武王征之非富天下也正
己而已矣(易外傳)
新安朱氏曰師衆也(至)王矣此以卦體釋師貞之
義以謂能左右之也一陽在下之中而五隂皆為
所以也能以衆正則王者之師矣剛中而應又以
卦體卦德釋丈人吉无咎之義剛中謂九二應謂
六五應之行險謂行危道順謂順人心此非有老
成之德者不能也毒害也師旅之興不无害於天
下然以其有是才德是以民悅而從之也(本義)○吉
无咎謂如一件事自家做出來好方得无罪咎若
做得不好雖是好事也則有咎无咎吉謂如一件
事元是合做底自家做出來又好如所謂戰則克
祭則受福戰而臨事懼好謀成祭而恭敬齊肅便
是无咎克與受福便是吉如行師之道既已正了
又用丈人率之如此則是都做得是便是吉了還
有甚咎○師彖辭亦是說得齊整處(並語錄)
東萊吕氏曰師彖剛中而應剛中言二也二以一
陽為卦之主猶將帥也二雖剛中必待五之應猶
將帥雖賢必待君為之應然後能成功也苟五不
應師變為坎矣將帥臨敵而上无君之應豈非天
下至險乎(紀聞)
象曰地中有水師君子以容民畜衆
伊川先生曰地中有水水聚于地中為衆聚之象故
為師也君子觀地中有水之象以容保其民蓄聚其衆也(易傳)
龜山楊氏曰地中有水容而能蓄也故君子體師
之象以容民蓄衆(易說)
兼山郭氏曰坤為地為衆坎為險為法地所以容
民法所以蓄衆也周官司空掌邦土居四民時地
利非容民乎司馬掌邦政統六師平邦國非蓄衆
乎故自比閭族黨州鄉容民之道也自伍兩卒旅
師軍蓄衆之法也是以居則出入相友疾病相扶
持容民之常也動則勝則相見敗則相救蓄衆之
終也是以兵形象水水因地而制形兵因敵而制
勝師其有焉若夫黃帝太公寓之於八卦管仲制
之為三軍諸葛亮李靖因之為六出皆師之遺法
也(易說)
白雲郭氏曰先人言地所以容民水所以蓄衆大
司徒有比閭族黨州鄉容民之道也小司徒有伍
兩卒旅師軍蓄衆之法也(易說)
漢上朱氏曰物之在天地閒至多者无若水也地
中能有之師之象也故土雖緻密而含通流泉河
海之大不能出其涯涘君子寬以容民又有度量
上下維持以蓄衆繫辭曰陽一君而二民隂二君
而一民民謂隂爻也有陽爻則隂爻為民所謂容
民者言内卦也坤為衆所謂蓄衆者言外卦也或
曰隠至險於大順伏師旅於民衆井田之法也(易傳)
新安朱氏曰水不外於地兵不外於民故能養民
則可以得衆矣(本義)○川壅為澤坎為川兌為澤澤
是水不流底坎下一畫閉合時便成兌卦便是川
壅為澤之象○問麻衣易是偽書其論師卦地中
有水師容民蓄衆之象此一義也若水行地中隨
勢曲折如師行而隨地之利亦一義也答曰易有
精有藴如師貞丈人吉此聖人之精畫前之易不
可易之妙理至於容民畜衆等處因卦以發皆其
藴也既謂之藴則包含衆義有甚窮盡儘推去儘
有也(並語錄)
東萊吕氏曰地中有水之象惟君子觀之則見地
之容水體之以容民畜衆若小人觀此象但見地
中有水謂不防之則横流不可制必酷為法制御
軍苛刻而致亂矣象一耳而觀者二焉此所以當
觀象(紀聞)
初六師出以律否臧凶象曰師出以律失律凶也
伊川先生曰初師之始也故言出師之義及行師之
道在邦國興師(一作動衆)而言合義理則是以律法也謂
以禁亂誅暴而動苟動不以義則雖善亦凶道也善
謂克勝凶謂殃民害義也在行師而言律謂號令節
制行師之道以號令節制為本所以統制於衆不以
律則雖善亦凶雖使勝捷猶凶道也制師无法幸而
不敗且勝者時有之矣聖人之所戒也○師出當以
律失律則凶矣雖幸而勝亦凶道也(並易傳)○師出以
律否臧凶律有二義有出師不以義者有行師而无
號令節制者皆失律也師出當以律不然雖臧亦凶
今人用師惟務勝而已(楊遵道錄)
横渠先生曰師出以律師之始也體柔居賤不善用
律故凶(易說)
藍田吕氏曰初六行師之始以隂柔居之失律也
龜山楊氏曰師出无名行師无制皆不能以律也
初六師之始也故言師出之義甘誓曰左不攻于
左汝不恭命右不攻于右汝不恭命牧誓曰不愆
于六步七步乃止齊焉不愆于四伐五伐乃止齊
焉此師律也不如是皆失律也刑戮隨之矣雖足
以幸勝猶凶道也故曰否臧凶言否則雖臧亦凶
也(易說)
兼山郭氏曰春秋傳晉荀首曰執事順成為臧逆
為否衆散為弱川壅為澤有律以如己也故曰律
否臧其律竭矣盈而以竭大且不整所以凶也且
律者法也亦太師執同律以聽軍聲之律或謂古
之出兵律與軍法並用必謂否臧皆凶則人謀鬼
謀百姓與能何取於易也初六坎也坎為法兵法
曰法者曲制官道主用也故有制之兵无能之將
不可敗也(易說)
白雲郭氏曰師之勝負上則繫國家安危下則繫
億兆人之命利害之大者无踰於此故戎為國之
大事而洪範八曰師聖人戒謹之意為至深矣可
无律以妄動而蹈至險之機乎禁暴誅亂雖不得
已而用之不可无律也故師之初六言師出以律
以明用師莫先於律也猶卦辭首言師貞以明師
之道莫先於貞也然失律否敗其凶固宜或幸而
勝雖臧亦凶者蓋聖人明師之吉凶於有律失律
之際不在於否臧幸不幸之閒也否臧幸不幸小
人之事非丈人之道故聖人不取也漢武窮兵以
討匈奴僅有獲焉而天下戶口減半非臧凶歟計
其所獲曾未補十萬分之一安知所謂中吉无咎
之道哉(易說)
漢上朱氏曰坎坤為律律謂之法者度量權衡之
法起於黃鍾之九寸黃鍾坎位也爾雅曰坎律銓
也兵法地生度度生量量生數數生稱稱生勝師
出以律則教道素明兵卒有制勝敵之道也初六
不正動則坤坎毁師失律之象也否臧失律也否
讀為可否之否劉遵曰否字古之不字也失律者
為不善否臧則不善杜預亦曰否不也故辭曰否
臧象曰失律失律則凶矣或曰師出无名而以律
可謂臧乎曰司馬掌九伐之法不正而動是亦失
律安得不凶春秋傳晉荀首曰在師之臨曰師出
以律否臧凶執事順成為臧逆為否衆散為弱川
壅為澤有律以如己也故曰否臧其律竭也盈而
以竭夭且不整所以凶也曰師之臨者初六動而
成兌也坤為衆坎為律為川坤毁則衆散坎毁則
川壅而律竭(易傳)
五峯胡氏曰劉虞吉德之主士民之所與也公孫
瓉暴黠之將士民之所不與也然虞以十萬之衆
聲罪討瓉而一敗不振者以无律故也不以律雖
臧亦凶矣李廣(易外傳)
新安朱氏曰律法也否臧謂不善也晁氏曰否字
先儒多作不是也在卦之初為師之始出師之道
當謹其始以律則吉不臧則凶戒占者當謹始而
守法也(本義)
東萊吕氏曰師不以律不直曰凶而曰臧凶弟子
輿尸不直曰凶而曰貞凶彼其所以敢弃師律者
恃其臧也彼其所以敢侵帥權者恃其貞也其意
以謂吾謀苟善何律之拘吾心苟正何帥之稟此
所以弛縱專輒而至於凶(紀聞)
九二在師中吉无咎王三錫命象曰在師中吉承天寵
也王三錫命懷萬邦也
伊川先生曰師卦唯九二一陽為衆隂所歸五居君
位是其正應二乃師之主專制其事者也居下而專
制其事唯在師則可自古命將閫外之事得專制之
在師專制而得中道故吉而无咎蓋恃專則失為下
之道不專則无成功之理故得中為吉凡師之道威
和並至則吉也既處之盡其善則能成功而安天下
故王錫寵命至於三也凡事至於三者極也六五在
上既專倚任復厚其寵數蓋禮不稱則威不重而下
不信也他卦九二為六五所任者有矣惟師專主其
事而為衆隂所歸故其義最大人臣之道於事无所
敢專惟閫外之事則專制之雖制之在已然因師之
力而能致者皆君所與而職當為也世儒有論魯祀
周公以天子禮樂以為周公能為人臣不能為之功
則可用人臣不得用之禮樂是不知人臣之道也夫
居周公之位則(一有能字)為周公之事由其位而能為者
皆所當為也周公乃盡其職耳子道亦然惟孟子為
知此義故曰事親若曾子者可也未嘗以曾子之孝
為有餘也蓋子之身所能為者皆所當為也○在師
中吉者以其承天之寵任也天謂王也人臣非君寵
任之則安得專征伐之權而有成功之吉象以二專
主其事故發此義與前所云世儒之見異矣王三錫
以恩命襃其成功所以(一有威字)懷萬邦也
横渠先生曰懷愛萬邦故所以重將帥(易說)
龜山楊氏曰九二以剛中之才分閫外之寄為師
之主天吏也在師中吉則无逸德矣如是乃可以
承天寵也武王克商釋箕子囚封比干墓式商容
閭散鹿臺之財發鉅橋之粟大賚于四海而萬姓
悅服所以錫命而懷萬邦也(易說)
兼山郭氏曰威克厥愛允濟愛克厥威允罔功九
二剛勝之將能用中焉是以有功而宜膺寵錫者
也(易說)
白雲郭氏曰九二以至剛之才為一卦之主其行
師用兵之道宜一以剛濟矣而能用中焉此蓋丈
人主師之道也用中則吉而无過何咎之有是以
王三錫命以寵其无咎之吉非攻戰之功也昔禹
之徂征也苗民逆命而班師振旅文王之命將也
曰薄伐西戎宣王之北伐也曰薄伐玁狁此皆以
用中為貴也用中故无過之可補又何必有戰勝
之功而後為吉乎春秋无義戰聖人貶之久矣後
世爭地以戰殺人盈野爭城以戰殺人盈城孟子
辭而闢之其言有曰徒取諸彼以與此然且仁者
不為而況殺人以求之乎又曰我能為君約與國
戰必克今之所謂良臣古之所謂民賊也觀此則
知殺獲之功固非聖賢所尚矣是知中吉之寵為
懷萬邦之道不然以王命三錫民賊則天下被不
仁之害適足以糜爛吾民尚何懷萬邦之有是以
古之仁賢之將率以安民和衆為先恥為孫吳小
人變詐之技視殺獲首虜初无意焉其安疆埸之
功後世蒙其利而人无知者師卦所謂丈人之徒
歟史氏既不能暴白於天下徒誇大匹夫悍卒與
夫權謀狙詐之士以資委巷之談識者悲之安得
師中之道發潜德之光哉(易說)
漢上朱氏曰卦五隂聽於一陽在下而專制其事
者也人臣惟在師可以專制然專制疑於擅權不
專制无成功之理得中道乃吉而於義无咎九二
剛居柔威和並用得中者也故能承天寵天寵者
龍光也乾在上為天五坎為光二震為龍二之專
制以五寵之譬之地道含萬物而化光非天之施
乎惟在師得中乃能承天寵不然怙寵而驕必有
凶咎莫敖自用得臣剛而无禮安能承天寵哉坤
在上為邦四諸侯三公五乾為王九自四歴三爻
二有伏巽為命王三錫命懷萬邦也古者諸侯入
為天子之卿天子之卿為六軍之將王錫命之至
於三極數也然亦不過乎中萬邦所以懷歟過則
濫賞有功者不悅非所以懷來之九自五之二懷
來也(易說)
五峯胡氏曰趙將李牧初守雁門之塞趙王聽讒
而罷之既而邊境不安復命牧將牧請行其初志
趙王聽之牧乃受命於是利鈍進退功罪賞罰牧
皆專制趙王不得而與也故能一戰而破滅三國
邊境清淨夫不用則聽命而退用之則專命而行
得中道者也故吉而无咎其後牧禦秦師趙王罷
之而不受命則恃專而失為臣之道矣見殺宜哉
故象以承天寵為中吉也吳楚反景帝命周亞夫
將三十六將軍討之亞夫言於帝曰楚人剽輕難
與争鋒絶其食道乃可制也於是吳攻梁急梁求
救於帝帝命亞夫救之亞夫守先謀不奉詔堅壁
不出而遣輕兵絶吳楚糧道吳楚之兵卒困於梁
飢死叛散遂以破滅惟其委之重而自任也專故
能有成功吉无咎也雖然人臣有大功於天下奉
身而退不為天下先可也亞夫絳侯之子復有大
功又為輔相守正而行抗義不撓其居正也善矣
然卒取死亡之禍者不知消息盈虚與時偕行之
道也唐憲宗之討淮西也既命裴度長御史往視
師矣又命以為相使賞罰用命不用命又命往釐
以既厥事信之深任之確恩禮有加而无怠所以
能平逋寇宿賊威震諸藩合乎王三錫命懷萬邦
之義可以為天下後世法矣(易外傳)
新安朱氏曰九二在下為衆隂所歸而有剛中之
德上應於五而為所寵任故其象占如此(本義)○在
師中吉言以剛中之德在師中所以吉○問或說
師九二欲互說在師中吉懷萬邦也王三錫命承
天寵也何如先生曰聖人作易象只是大槩恁地
不是恁地子細解釋(並語錄)
六三師或輿尸凶象曰師或輿尸大无功也
伊川先生曰三居下卦之上居位當任者也不惟其
才隂柔不中正師旅之事任當專一二既以剛中之
才為上信倚必專其事乃有成功若或更使衆人主
之凶之道也輿尸衆主也蓋指三也以三居下之上
故發此義軍旅之事任不專一覆敗必矣○倚付二
三安能成功豈惟无功所以致凶也(並易傳)
横渠先生曰隂柔之質履不以正以此率衆固不能
一師丈人吉非隂柔所禦(易說)
龜山楊氏曰師之或以衆尸之也衆尸之稟命不
一而无功矣凶之道也六三上承衆隂輿尸也故
凶唐九節度使之師不立統帥雖李郭之善兵猶
不免敗䘐則輿師之凶可知(易說)
白雲郭氏曰師道尚專則正故五隂一陽成為師
卦師臣道也故九五為比而九二為師觀師之成
卦則師之義得矣六三以柔居上非其才也位不
中正非其任也欲衆主師凶之道也師或有功而
凶或无功而吉六三衆主无功之凶也師之不善
无以加此春秋遷延之役邲戰之類是也(易說)
漢上朱氏曰九二以剛中之才行師上下當順以
聽坎耳坤順也六三在下卦之上又動而主之則
尸其事者衆也故曰師或輿尸坤為輿輿又訓衆
三動得位尸之也坎變兌毁其師也故大者无功
而凶荀卿論兵曰權出一者彊權出二者弱易傳
曰軍旅之任不專一覆敗必矣(易傳)
五峰胡氏曰用師之道必以才德謀慮足以服人
心如丈人者主之故能有成功若燕樂毅丈人也
而以騎劫代之若趙廉頗丈人也而以趙括代之
李牧丈人也而以顔聚代之此以衆人而尸丈人
之事者也不敗亡何待六之才德衆人也而三之
位則統帥也故聖人明輿尸无功之義(易外傳)
新安朱氏曰輿尸謂師徒撓敗輿尸而歸也以隂
居陽才弱志剛不中不正而犯非其分故其象占
如此(本義)○問師或輿尸伊川訓輿尸為衆主如何
先生曰從來有輿尸血刃之說何必又牽引别說
某自小時未曾識訓詁只讀白本時便疑如此說
後來從鄉先生學皆作衆主說某甚不以為然今
看來只是兵敗輿其尸以歸之義(語錄)
東萊吕氏曰六三師或輿尸凶二師之主將帥之
象也三居二之上位高者也軍政當出於一非可
使衆主之也三苟自恃位高不肯屈己從二之令
侵撓軍政則令出於二其覆敗必矣所以軍中只
論節制不論官爵(紀聞)
六四師左次无咎象曰左次无咎未失常也
伊川先生曰師之進以強勇也四以柔居隂非能進
而克捷者也知不能進而退故左次左次退舍也量
宜進退乃所當也故无咎見可而進知難而退師之
常也唯取其退之得宜不論其才之能否也度不能
勝而完師以退愈於覆敗遠矣可進而退乃為咎也
易之發此義以示後世其仁深矣○行師之道因時
施宜乃其常也故左次未必(一无必字)為失也如四退次
乃得其宜是以无咎(並易傳)
横渠先生曰次之不戰之地則不失其常(易說)
龜山楊氏曰兵凶器也先王以喪禮處之故上將
軍居右則師以右為主師之常也退而左次則失
常矣然四以柔順之資承乘皆隂不足為師之主
也量敵而後進慮勝而後會知力不足退而左次
未為失常也(易說)
兼山郭氏曰六四將不知師之可進而謂之進不
知師之可退而謂之退是謂縻軍固有畫地而守
與大乖其所之者亦師之常也(易說)
白雲郭氏曰賢哉六四之左次也師之進退理不
可必可進而進可退而退則常道也六四以隂居
柔力不能進而左次得其常也何咎之有故師之
凶在内則傷財害民在外則覆軍亡將内外无是
焉雖左次无功亦謂之无咎可也彼不度德不量
力而喪師者六四之罪人歟(易說)
漢上朱氏曰六四之動震為左日在地下暮夜之
時師宿為次坎阻水也險難在下救者當倍道赴
之動而左次阻水以自固豈用師之常哉宜有咎
然六四柔能自正而下无應知其不可行量敵慮
勝臨事而懼未失坤之常也於義為无咎春秋書
齊師宋師次于聶北救邢按兵待事卒能救邢何
咎於次哉易傳曰度不能進而完師以退愈於覆
敗遠矣可進而退乃為咎也易發此義以示後世
其仁深矣(易傳)
五峯胡氏曰齊威伐楚退師召陵趙充國討先零
固守不戰漢高祖伐項羽舍滎陽成皐而趨宛葉
朱雋討韓忠解圍而後復戰皆左次也左次者不
以氣也必有義也不以力也必有謀也夫聚衆而
付以殺人之器豈得已哉能以謀義行之庶幾其
可勝矣此兵家之常也故无咎(易外傳)
新安朱氏曰左次謂退舍也隂柔不中而居隂得
正故其象如此全師以退賢於六三遠矣故其占
如此知難而退師之常也(本義)
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
伊川先生曰五君位興師之主也故言興師任將之
道師之興必以蠻(一作戎)夷滑夏賊寇姦宄為生民之
害不可懷來然後奉辭以誅之若禽獸入於田中侵
害稼穡於義宜獵取則獵取之如此而動乃得无咎
若輕動以毒天下其咎大矣執言奉辭也明其罪而
討之也若秦皇漢武皆窮山林以索禽獸者也非田
有禽也任將授師之道當以長子帥師二在下而為
師之主長子也若以弟子衆主之則所為雖正亦凶
也弟子凡非長(一有子字)者也自古任將不專而致覆敗
者如晉荀林父邲之戰唐郭子儀相州之敗是也○
長子謂二以中正之德合於上而受任以行若復使
其餘者衆尸其事是任使之不當也其凶宜矣(並易傳)
弟子輿尸貞凶帥師以長子今以弟子衆主之亦
是失律故雖貞亦凶也(楊遵道錄)
横渠先生曰柔居盛位見犯乃較故无咎任寄非一
行師之凶也(易說)
藍田吕氏曰六五犯而後應可以奉辭伐罪體上
居中雖長子之位然以柔御柔不足以令其屬弟
子輿尸者也改之則可守是不變必凶故曰貞凶
弟子謂六三六四也
龜山楊氏曰田有禽害田也獮取之除害而已先
王之用師猶是也故曰田有禽利執言无咎執言
奉辭也奉辭則師出有名矣長子主器也一可以
任重而帥師矣弟子凡非長子皆是也以是輿尸
則稟命不一而无功雖正亦凶矣六五履尊位為
興師之主故言用將出師之道以為後世法(易說)
白雲郭氏曰自古帝王興兵動衆蓋未有无名之
師也故六五言田有禽利執言田之有禽害稼也
故獵取之蠻戎寇賊害民也故執言以伐之執言
奉辭也以興師則无咎矣此論在師之君道非將
帥之事也故雖鳴條之師牧野之戰湯武必執言
誓師明告其罪而後舉也長子九二也以中行師
得其道者也弟子六三也以輿尸而凶非獨六三
之罪也君使之不當也貞凶蓋言輿尸之凶長子
帥師无凶也然則師之君道无它焉執言專任而
已師道貞則吉卦既言得丈人而後吉爻於此又
明弟子雖貞亦凶聖人之意其慎如此(易說)
漢上朱氏曰五應二二為田震為稼坎為豕田豕
害稼四時之田皆為去害二往之五成艮手為執
伏兌為言執言者奉辭伐罪也六五柔中以任將
帥二執言而行去民之害不得已而用師譬如田
獵田既有禽然後取之田有禽則非无名興師執
言則我有辭於義无咎矣故曰田有禽利執言无
咎然六五柔於用人不可不戒九二震為長子帥
衆而衆從之者以剛居柔威克厥愛以中道行師
也若五動成艮於震為弟於乾為子之三則坎毁
既使二主師又使三主之輿尸也所任不一雖正
亦凶九五正也艮手有上使之意上使不當也輿
尸之凶聖人再言之者任將不可不重也易傳曰
自古任將不專而致覆敗者如晉荀林父邲之戰
唐郭子儀相州之敗是也(易傳)
五峯胡氏曰鄰敵居邊塞不毛之地盜賊屏其邪
心而從於教化不害良善其宜也鄰敵若有侵犯
於中國盜賊若有干犯於天下則是禽獸在田而
侵犯稼穡也當聲其罪而討之若大禹之征有苗
湯武之征桀紂漢高之伐項羽皆聲其罪而後討
之故蠻夷率服天下響應為利大矣故无咎然任
將之道必以名德才行足以率衆者為之九二剛
陽之才在下為師之主長子也若不任長子而以
弟子衆人庸才閒之未有不敗者也以郭子儀李
光弼尚有相州之敗況他人乎故吕蒙不肯與孫
皎並為大督曰昔周瑜程普並將幾敗國事(易外傳)
新安朱氏曰六五用師之主柔順而中不為兵端
者也敵加於己不得已而應之故為田有禽之象
而其占利以搏執而无咎也言語辭也長子九二
也弟子三四也又戒占者專於委任若使君子任
事而又使小人參之則是使之輿尸而歸故雖貞
而亦不免於凶也(本義)前輩曾說易之取象似詩
之比興如此却是虚說恐不然如田有禽須是此
爻有此象但今不可考○問師六五象曰長子帥
師以中行也傳云長子謂九二以中正之德合於
上而受任以行夫以九之居二中則是矣豈得為
正先生曰此只是錯了一字耳莫要泥他(並語錄)
東萊吕氏曰六五田有禽利執言无咎長子帥師
弟子輿尸貞凶名正權專(己丑課程)
上六大君有命開國承家小人勿用象曰大君有命以
正功也小人勿用必亂邦也
康節先生漁樵對問樵者問漁者曰人所謂才者有
利焉有害焉者何也漁者曰才一也利害二也有才
之正者有才之不正者才之正者利乎人而及乎身
者也才之不正者利乎身而害乎人者也曰不正則
安得謂之才曰人之所不能而能之安得不謂之才
聖人所以惜乎才之難者謂其能成天下事而歸之
正者寡也若不能歸之於正才則才矣難乎語其仁
矣譬猶藥之療疾也毒藥亦有時而用也可一而不
可再也疾愈則速已不已則害人矣平藥則常日而
用之可也重疾非所以能治也能驅重疾而无害人
之毒者古今人所謂良藥也易曰大君有命開國承
家小人勿用如是則小人亦有時而用之時平治定
用之則否詩云他山之石可以攻玉其小人之才乎
(邵子外傳)
伊川先生曰上師之終也功之成也大君以爵命賞
有功也開國封之為諸侯也承家以為卿大夫也承
受也小人者雖有功不可用也故戒使勿用師旅之
興成功非一道不必皆君子也故戒以小人有功不
可用也賞之以金帛禄位可也不可使有國家而為
政也小人平時易致驕盈況挾其功乎漢之英彭所
以亡也聖人之深慮遠戒也此專言師終之義不取
爻義蓋以其大者若以爻言則六以柔居順之極師
既終而在无位之地善處而无咎者也○大君持恩
賞之柄以正軍旅之功師之終也雖賞其功小人則
不可以有功而任用之用之必亂邦小人恃功而亂
邦者古有之矣(並易傳)
横渠先生曰師終必推賞然小人雖有功不可胙之
以土長亂也承猶繼世之承也(易說)
藍田吕氏曰上六用師之終賞功之時也以隂居
上小人有功而被賞者也小人有功多與之邑可
矣開國承家不可用也
龜山楊氏曰師之初用熊羆虎貔之士武王伐商
雖微盧彭濮人有所不廢至其終則崇德報功之
時也故曰開國承家小人勿用小人則亂邦必矣
此聖人之深戒也(易說)
兼山郭氏曰甚哉師道之難成也昔之為上者患
不得其臣為下者患不得其君是以上下之志不通
軍國之情或異其所以為勝為負者何莫由斯道
也是故有為節制之師任平土之政者有為烏合
之衆驅白徒市人而戰者有在師中吉成功而錫
命者有聽任之匪人輿尸而取敗者有虚已委能
使奉辭而伐罪者有好大喜功師出而无名者有
受命專征而進止得以便宜者有束於中御之嚴
而覆軍棄師者自古以來攷是而察其成敗較然
可見也故武成之終曰惇信明義崇德報功垂拱
而天下治與夫師之上六大君有命開國承家殆
非一日也其所由來久矣樂記曰武始而北出再
成而滅商三成而南四成而南國是疆五成而分
周公左召公右六成復綴以崇天子夾振之而駟
伐盛威於中國也盡師之道也嗚呼大哉(易說)
白雲郭氏曰先人曰武成之終曰列爵惟五分土
惟三又曰惇信明義崇德報功則盡上六之義者
其武王乎雍曰雖大君有命而小人不得開國承
家者以小人无容衆居上之德此武王所以必崇
德而報功也崇德則小人勿用矣(易說)
漢上朱氏曰上六動乾在五上五君位大君也大
君者號令之所自出也故履之上九臨之六五皆
曰大君上之三成巽巽為命大君有命也有命以
正有功也有大功者開國使建國有小功者承家
使受邑也四諸侯位震為長子主宗廟社稷開國
者也二大夫為家初隂在下承之承家者也巽三
在二四之中有開國承家之象上師之成宗廟之
位古者賞人必于祖廟示不敢專故於上六併言
之六三不正為小人三之上小人用於上成坤必
亂邦也行師之時貪愚皆在所使未必皆君子及
其成功而行賞則君子當使之開國承家小人厚
之以金帛優之以祿位不害其為賞功也蓋胙之
土萬世之利尊有德所以示訓若小人无厭有民
人社稷其禍必至於亂邦周頌賚大封於廟言錫
予善人也光武中興臧宫馬武之徒奉朝請而已
得此道也然寇鄧諸賢无尺寸之土亦過已易傳
曰小人易致驕盈況挾功乎漢之英彭所以亡也
或問坤為土為國邑古亦有言之者乎曰周太史
為陳侯之子筮之遇觀之否觀六四諸侯之位也
坤為土變而為乾乾父坤母繼父母之國者也故
曰其代陳有國乎内卦坤為土風行地上不處者
也故曰風行而著於土其在異國乎此皆以坤土
為國也畢萬將仕于晉遇屯之比初九變也辛廖
占之曰震為土車從馬公侯之卦又曰公侯之子
孫必復其始二大夫位也言自大夫復為諸侯以
坤土動於下也(易傳)
新安朱氏曰師之終順之極論功行賞之時也坤
為土故有開國承家之象然小人則雖有功亦不
可使之得有爵土但優以金帛可也戒行賞之人
於小人則不可用此占而小人遇之亦不得用此
爻也聖人之戒深矣(本義)○問開國承家為是坤有
土之象然屯之利建侯却都无坤止有震此又不
可曉○開國承家小人勿用舊時說只作論功行
賞之時不可及小人今思量他既一例有功如何
不及他得看來開國承家一句是公共得底未分
别君子小人在小人勿用則是勿便用他與之謀
議經畫耳漢光武能用此義自定天下之後一例
論功行封其所以用之在左右者則鄧禹耿弇賈
復數人他不與焉○問古人論功行封真箇是裂
土地與之守非如後世虚帶爵邑也若使小人參
其間則誠有弊病先生曰勢不容不封但聖人别
有以處之未見得如何如舜封象則使吏治其國
如此則若是小人亦自有以處之先生又云此義
方思量得如此未曾改入本義且記取(並語錄)
廣漢張氏曰光武之不任功臣為三公蓋鑒高帝
之弊而欲保全之前史莫不以為美談以予觀之
光武之保全功臣使皆得以福禄終身是箇美矣
然於用人之道則有未盡也蓋用人之道先以一
說横於胷中則為私意非立賢无方之義矣高祖
之待功臣誠非也如韓彭黥布之徒雖有大功要
皆天資小人在易之師開國承家小人勿用蓋於
用師既終成功之後但當寵之以富貴而不可使
之有國家而為政也高帝正犯此義是以不能保
功臣之終為光武者要皆看吾大臣有如韓彭之
徒者乎則當以是待之若光武之功臣則異於是
(南軒集史論)
東萊吕氏曰師上六大君有命開國承家小人勿
用象曰大君有命以正功也小人勿用必亂邦也
上六居師之終功成之時也人君當功成之時志
驕意滿多用小人以適其欲如唐憲宗既平淮西
之後用皇甫鎛程异之類是也故聖人嚴為之戒
焉(紀聞)
合訂刪補大易集義粹言卷十一
