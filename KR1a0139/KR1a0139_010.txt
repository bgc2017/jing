合訂刪補大易集義粹言卷八
頭等侍衛納喇性德編
䷃(坎下艮上)
伊川先生曰蒙序卦屯者盈也屯者物之始生也物
生必蒙故受之以蒙蒙者蒙也物之穉也屯者物之
始生物始生穉小蒙昧未發蒙所以次屯也為卦艮
上坎下艮為山為止坎為水為險山下有險遇險而
止莫知所之蒙之象也水必行之物始出未有所之
故為蒙及其進為亨義(易傳)
蒙亨匪我求童蒙童蒙求我初筮告再三瀆瀆則不告
利貞
濓溪先生曰童蒙求我我正果行如筮焉筮叩神也
再三則瀆矣瀆則不告也山下出泉靜而清也汨則
亂亂不决也慎哉其唯時中乎(通書)
伊川先生曰蒙有開發之理亨之義也卦才時中乃
致亨之道六五為蒙之主而九二發蒙者也我謂二
也二非蒙主五既順巽於二二乃發蒙者也故主二
而言匪我求童蒙童蒙求我五居尊位有柔順之德
而方在童蒙與二為正應而中德又同能用二之道
以發其蒙也二以剛中之德在下為君所信嚮當以
道自守待君至誠求已而後應之則能用其道匪我
求於童蒙乃童蒙來求於我也筮占決也初筮告謂
至誠一意以求已則告之再三則瀆慢矣故不告也
發蒙之道利以貞正又二雖剛中然居隂故宜有戒
(易傳)
横渠先生曰禮聞來學不聞往教來學者就道義而
學之往教者致其人而取教也童蒙求我匪我求童
蒙是也○教人當以次守得定不妄施易曰初筮告
再三瀆瀆則不告是剛中之德也○又曰禮聞取道
義於人不聞取其人之身來之為言屬有道義者謂
之來來學者就道義而學之往教者致其人而取教
也童蒙求我匪我求童蒙是也(並易說)
白雲郭氏曰屯之所以為屯者險而動也蒙之所
以為蒙者險而止也屯者物之始生生而後穉卦
之序也物穉有必亨之理聖人發蒙有致亨之道
此蒙之所以亨也童蒙處蒙者也我所以發蒙者
也一德以筮之則我一德以告之彼二三其德是
以不能告也蒙之時行此為利貞耳筮者問而決
之也著之稱筮義蓋同此(利貞或義斷○易說)
新安朱氏曰艮亦三畫卦之名一陽止於二隂之
上故其德為止其象為山蒙昧也物生之初蒙昧
未明也其卦以坎遇艮山下有險蒙之地也内險
外止蒙之意也故其名為蒙亨以下占辭也九二
内卦之主以剛居中能發人之蒙者而與六五隂
陽相應故遇此卦者有亨道也我二也童蒙幼稚
而蒙昧謂五也筮者明則人當求我而其亨在人
筮者暗則我當求人而亨在我人求我者當視其
可否而應之我求人者當致其精一而扣之而明
者之養蒙與蒙者之自養又皆利於以正也(本義)
彖曰蒙山下有險險而止蒙蒙亨以亨行時中也匪我
求童蒙童蒙求我志應也初筮吉以剛中也再三瀆瀆
則不告瀆蒙也蒙以養正聖功也
濓溪先生曰聖可學乎曰可有要乎曰有請問焉曰
一為要一者无欲也无欲則靜虛動直靜虛則明明
則通動直則公公則溥明通公溥庶矣乎(通書)
伊川先生曰山下有險内險不可處外止莫能進未
知所為故為昏蒙之義蒙亨以亨行時中也蒙之能
亨以亨道行也所謂亨道時中也時謂得君之應中
謂處得其中得中則(一有得字)時也匪我求童蒙童蒙求
我志應也二以(一无以字)剛明之賢處於下五以童蒙居
上非是二求於五蓋五之志應於二也賢者在下豈
可自進以求於君苟自求之必无能信用之理古之
人所以必待人君致敬盡禮而後往者非欲自為尊
大蓋其尊德樂道不如是不足與有為也○初筮謂
誠一而來求決其蒙則當以剛中之德告而開發之
再三煩數也來筮之意煩數不能誠一則瀆慢矣不
當告也告之必不能信受徒為煩瀆故曰瀆蒙也求
者告者皆煩瀆矣○卦辭曰利貞彖復申其義以明
不止為戒於二實養蒙之道也未發之謂蒙以純一
未發之蒙而養其正乃作聖之功也發而後禁則扞
格而難勝養正於蒙學之至善也蒙之六爻二陽為
治蒙者四隂皆處蒙者也(並易傳)
横渠先生曰險而止蒙夫於不當止而止是險也如
告子之不動心必以義為外是險而止也蒙險在内
是蒙昧之義蒙方始務求學而得之始是得所止也
若蹇則是險在外者也(易說後)○險而止蒙蒙亨以亨
行時中也夫險而不止則入於坎入於蹇不止則是
安其危之類也以其知險而止也故成蒙之義方以
有求童蒙求我匪我求童蒙以蒙而求故能時中所
以亨也○時(一有中字)之義甚大如蒙亨以亨行時中也
者蒙何嘗有亨以九二之亨行蒙者之時中故蒙所
以得亨也蒙无遽亨之理以九二循循行時中之亨
也蒙卦之義主之者全在九二彖之所論皆二之義
教者但觀蒙者時之所及則道之此是亨行時(一有中字)
也此時也正所謂如時雨化之若既引之中道而不
使之通則是教者之過當時而道之使不失其正則
是教者之功(一有蒙以養正聖功也是以字)養其蒙使正者聖人之
功也(並易說)○非禮之禮非義之義但非時中者皆是
也大率時措之宜者即中也時中非易得謂非時中
而行禮義為非禮之禮非義之義又不可一槩如此
如孔子喪出母子思不喪出母不可以子思為非也
又如制禮者小功不稅使曾子制禮又不知如何以
此不可易言時中之宜甚大須精義入神始得觀其
會通行其典禮此方是真義理也行其典禮而不達
會通則有非時中者矣今學者須是執禮蓋禮亦是
自會通制之者然言不足以盡天下之事守禮亦未
為失但大人見之則為非禮非義不時中也君子要
多識前言往行以畜其德者以其看得前言往行熟
則自能比物醜類亦能見得時中(語解)○蒙以養正使
蒙者不失其正教人者之功也盡其道其惟聖人乎
(正蒙)
藍田吕氏曰蒙者物有所蔽而未發也是卦也主
發蒙而言故曰蒙亨以發為亨也發蒙教者也蒙
學者也教者之心所施於學者皆亨道也君子之
教者五所謂以亨行時中也匪我求童蒙童蒙求
我有來學无往教也不憤不啓不悱不發彼有來
學之誠乃可授之以教志應也童蒙之質德性未
喪特未發耳由是而養之以正不流于邪雖聖人
之學不越於是故曰聖功也利貞者貞則不失其
性也
廣平游氏曰含德之厚比於赤子抱一不離此蒙
以養正之謂也夫唯抱一不離故智雖滿天地而
不自慮能雖窮海内而不自為付百職於衆賢而
我无為焉其致功也吾不尸其事其成功也吾不
處其名此聖人之功也○筮者占以決疑也占以
決疑无不致誠故易以致誠以謀赤以筮言之非
假布策也蒙之初筮者致一以有求比之原筮者
再思以有擇若夫假爾泰筮則不可以有原也(並易)
(說)
龜山楊氏曰險在前往斯陷險矣見險而能止蹇
之所以為智也險在下往斯出險矣險而止卦之
所以為蒙也物生必蒙則生而未失赤子之心也
有亨之道焉以亨之道行則時中矣中也者喜怒
哀樂未發之謂也居蒙之時有剛明之材唯九二
而已蒙所資以為明者也六五柔順而得中童蒙
之能求我者也古者大有為之君必有不召之臣
故湯之於伊尹學焉而後臣之伊尹非有求於湯
也而湯實求之故曰匪我求童蒙童蒙求我志應
也蓋志不應則尊德樂義之心不至尊德樂義之
心不至則雖有謀焉而就之猶不告也况可召之
乎故又曰初筮告再三瀆瀆則不告初筮誠一也
再三誠不一也誠不一而告之則上下皆瀆矣瀆
滋蒙也筮謂占決也○蒙以養正聖功也者正以
蒙養之則不失赤子之心矣作聖之功也(並易說)
兼山郭氏曰山下有險險而止蒙有不知而止者
童蒙是也有无所事於知而安之者聖之事也詩
曰帝謂文王不大聲以色不長夏以革不識不知
順帝之則其養正之謂乎志應也者非體應也誠
應也彼一德而筮之則一德而告之彼二三其德
是以不能告也故蒙之辭皆有二義(易說)
白雲郭氏曰險而止蒙畏而止之者童蒙也安而
止之者聖人也童言物之穉也物穉則求亨求亨
有亨之道患不以亨之道行耳九二處得其中應
得其時是亨之道也我有治蒙之志童蒙有求我
之志故云志應初筮告者剛中之性无二三也再
三不告蓋以瀆我而亦所以瀆蒙也瀆則愈惑是
以窒者不復通晦者不復光非所以治蒙也蒙之
道養正則不惑而不取於二三養正不已終成聖
功是以不失赤子之心為大人養正猶孟子言以
直養而无害蓋正直皆謂天之所命也(易說)
漢上朱氏曰止於外不可進也險在内不可止也
險而止莫知所適蒙也此以艮坎二體言蒙也蒙
者屯之反屯者物之穉故蒙而未亨有屯塞之義
九二引而達之屯塞者亨矣屯九五大者亨五反
為二以亨道行也蒙有可亨之理當其可亨之時
而亨之使不失其中者時中也學者禁於未發發
而後禁則過時而弗勝故曰蒙亨以亨行時中也
此以九二言亨也艮為少男童蒙也我者二自謂
也二在下不動有剛中之德以自守匪我求童蒙
也二柔順與五相應艮為手有求之象童蒙求我
也童蒙求我然後二以志應五志謂剛中也二為
衆隂之主四隂皆求於二而志應者應五也震為
草以手持草筮也筮占決也五動二應初筮告也
初筮告者以剛中也不問而告與問一而告二皆
非剛中矣不憤不啟不悱不發蒙塞極矣於是求
達焉則一發而通通則不復塞矣此初筮所以告
也六三六四不與二相應再三瀆瀆則不告也不
待其欲達隨其屢問而告之決之不一不知所從
則必燕辟廢學䙝其師訓瀆與黷同此以二三四
爻言亨蒙之道也蒙自二至上體頤頤養也九二
一爻自發蒙者言之剛中也然而未正故戒之以
利貞自蒙者言之純一之德未發童蒙養之至於
成德躋位乎中正則聖功成矣蓋學未至於聖未
足謂之成德故夫子十五志於學至於七十而從
心所欲不踰矩則蒙以養正作聖之功也虞翻曰
二志應五變得正而蒙亡此以二五言利貞也在
卦氣為正月卦太玄準之以童(易傳)
五峰胡氏曰太甲成王以幼沖未有所知而居君
位童蒙也伊尹周公以剛陽之才任顧托之重為
發蒙之主者也夫伊周非有求於太甲成王太甲
成王非伊周則无以保其尊位守其宗廟社稷故
匪我求童蒙乃童蒙求我也初筮告若伊尹於太
甲方其居憂之時即放之桐宫密邇先王其訓是
也若不決之於初待其聽政然後隨事之失而言
其非則瀆蒙矣周公於成王自幼沖之中不順其
意而行姑息之恩故左右侍御僕從即以正人為
之以檢束其行使幼而見正言聞正行亦不待其
臨尊位然後因事一一以教之也是以太甲成王
雖無過人之才而卒皆為大賢者以伊尹周公能
養其正於蒙有作聖之功此蒙之所以亨也夫當
天子蒙蔽未發之時當發蒙之任負天下之責苟
不持正自信不疑則必有乘間投隙而起者矣故
聖人又戒以利在於貞也惟貞然後足以弭奸邪
窺伺之心厲忠賢進為之志事功可就而禍難不
生矣(易外傳)
新安朱氏曰蒙山下有險以卦象卦德釋卦名有
兩義蒙亨以亨行以卦體釋卦辭也九二以可亨
之道發人之蒙而又得其時之中謂如下文所指
之事皆以亨行而當其可也志應者二剛明五柔
暗故二不求五而五求二其志自相應也以剛中
者以剛而中故能告而有節也瀆筮者二三則問
者固瀆而告者亦瀆矣蒙以養正乃作聖之功所
以釋利貞之義也(本義)○山下有險是卦象險而止
是卦德蒙有二義險而止險在内止在外自家這
裏先自不安穩了外面更去不得便是蒙昧之象
若見險而能止則為蹇却是險在外自家這裏見
得去不得所以不去故曰知矣哉嘗說八卦看這
幾箇字形容最好看如險止健順麗入說動都包
括得盡唤做卦之情○卦中說剛中處最好看剛
故能包蒙不剛則方且為物所蒙安能包蒙剛而
不中亦不能包蒙如上九過剛而不中所以為擊
蒙六三說勿用取女者大率隂爻又不中不正合
是那一般无主宰底女人金夫不必解做剛夫此
一卦要緊是九二一爻為主所以治蒙者只在兩
箇陽爻而上九過剛故只在此九二為主而二與
五應亦助得那五去治蒙大抵蒙卦除了初爻統
說治蒙底道理其餘三四五皆是蒙者所以唯九
二一爻為治蒙之主○蒙以養正聖功也蓋言蒙
昧之時先自養教正當了到那開發時便有作聖
之功若蒙昧之中己自不正他日何由得會有聖
功○伊川說蒙亨髣髴是指九二一爻說所以云
剛中○問蒙彖辭言蒙亨以亨行時中也九二以
可亨之道發人之蒙而又得其時之中如下文所
謂二五以志相應而初筮則告之再三瀆則不告
皆時中也初筮告以剛中者亦指九二有剛中之
德故能告而有節夫能告而有節即所謂以剛而
中也因問匪我求童蒙童蒙求我我指二童蒙指
五五柔暗而二剛明五來求二二不求五也但占
者若是九二之明則為人求我而亨在人占者若
是九五之暗則為我求人而亨在我與乾九二九
五利見大人之占同例否先生曰某作如此說却
僅勝近世人硬裝一件事說得來窒礙費氣力但
亦恐是如此耳因問初筮告再三瀆瀆則不告若
作占者說則如何先生曰人來求我我則當視其
可否而告之(蓋視其來求我發蒙者有初筮之誠則告之再三煩瀆則不告之也)我
求人則當致其精一以叩之(蓋我而求人以發蒙則當盡初筮之誠而)
(不可有再三之瀆也)曰發此一例即所謂稽實待虛先生曰
然○易中取象不如卦德上命字較親切如蒙險
而止復剛反動而順行此皆親切如山下出泉地
中有雷恐是後來又在那上面添出所以易中取
象處亦有難理會者○或問蒙以養正聖功也曰
蒙童之心純一而未發可與為善可與為不善在
所以發其蒙者何如耳此養之以正則易進於德
及其至處則聖人也(並語錄)
廣漢張氏曰以純一未發之蒙而養其正可謂善
矣若夫為不善則是為物誘而欲動非蒙之可與
為不善也動則失其正矣(南軒集荅俞秀才問)
東萊吕氏曰說者多謂發蒙者不可自屈必待童
蒙先來求我志與我相應然後可教苟急於教人
不待學者有志而強告之必不能入矣此固是正
理然人或錯會此說亢然不復與學者相接學者
亦望風不敢進少徒寡與道卒不明要須詳玩志
應二字此无以感之彼安得而應之應生於感也
古之教人雖不區區先求學者然就不求之中自
有感發之理不然學者之志何自而應乎○初筮
告以剛中也九二發蒙者也九剛也二中也剛中
九二之全體也當學者初來請問之時其心誠一
故徑以全體告之○再三瀆瀆則不告瀆蒙也再
三瀆是蒙者瀆發蒙者今不曰瀆發蒙者而反曰
瀆蒙何也蓋聖人教人不倦豈嘗厭蒙者之瀆我
哉所以再三瀆而不告者蓋至理不容擬議一言
之下便當領解苟未領解吾置之而不告彼雖未
達其胷中天理完然不動也若再三瀆告之則彼
將入於擬議億度反瀆亂其天理矣此所謂瀆蒙
也(並紀聞)
象曰山下出泉蒙君子以果行育德
伊川先生曰山下出泉出而遇險未有所之蒙之象
也若人蒙穉未知所適也君子觀蒙之象以果行育
德觀其出而未能通行則以果決其所行觀其始出
而未有所向則以養育其明德也(易傳)
藍田吕氏曰險而止蒙山下出泉蒙涵蓄而未發
也
廣平游氏曰山下出泉其一未散其勢未達觀其
勢之未達則果行觀其一之未散則育德(易說)
龜山楊氏曰山下出泉泉之始達也萬折必東避
礙而通諸海果行者取之盈科而進不舍晝夜育
德者取之(易說)
兼山郭氏曰蒙之為蒙可以達材可以成己是或
一道也今夫山一卷石之多及其廣大草木生之
禽獸居之寳藏興焉今夫水一勺之多及其不測
黿鼉蛟龍魚鼈生焉貨財殖焉是以導之可以達
材蓄之可以成己詩曰如山之苞如川之流其果
行育德之謂乎(易說)
白雲郭氏曰先人有言蒙之為蒙可以達材可以
成己也雍曰山下出泉行之所以果行止之所以
育德非以泉行而山止也蓋山下之泉必養其源
然後決而為江河君子必育德深厚然後可以果
行也其所以生利萬物者所謂達材歟(易說)
漢上朱氏曰坎水在山下有源之水泉也山下出
泉未有所之蒙也泉積盈科其進莫之能禦故君
子果其行必育其德德者行之源育德者養源也
果行則發而必至震為行乾剛為德坎水上為雲
下為雨在山下為泉象其物宜也(易傳)
新安朱氏曰泉水之始出者必行而有漸也(本義)○
果行育德又是别說一箇道理山下出泉却是箇
流行底物事暫時被他礙住在這裏觀這意思却
是說自家當恁地做工夫卦中如此者多○或說
育德有山之象果行有水之象先生曰亦好(並語錄)
廣漢張氏曰番陽余端蒙請予名蒙齋至於再三
予未有以言也它日因有感於果行育德之義乃
為之辭曰乾坤既畫八卦是生八卦相乘方象以
明下坎上艮其卦曰蒙其蒙伊何源泉在中泉之
始萌其行未達雖則未達而理孰遏君子體之于
以果行黽勉躬行動畏天命泉之始萌其勢則止
止乃曰澄源源曷己君子體之于以育德篤敬不
渝靜保天則惟養于中大本攸立惟敏于外達道
攸飭内外交修相須以成久而有常則能日新我
銘蒙齋敢越斯義惟言之難實以自厲凡百君子
有觀于斯毋忽乎近尚其懋之(蒙齋銘)○或問蒙山
下出泉蒙程先生曰水必行之物始出未有所之
此意最深水由地中行行其性也遇險而止而行
之性則未始止也若積盈則行矣故曰盈科而後
進在人蒙昧之時而天命流行之理未始止也若
果決其行涵養其明德而至於盛乃養蒙之聖功
也答曰象之義亦謂泉始出而遇險未有所之如
人蒙穉未有所適貴于果行育德充而達之也育
德之義尤當深體(荅俞秀才並南軒集)
東萊吕氏曰易傳曰出而遇險未有所之蒙之象
也惟其未有所之故導之為江為海无所不可若
已有所之則必難回矣○君子以果行育德果決
其所行養育其明德二者最難兼果決者多不能
涵養涵養者多不能果決殊不知二者本並行而
不相悖果決中自有涵養之理涵養中自有果決
之理(並紀聞)
初六發蒙利用刑人用說桎梏以往吝象曰利用刑人
以正法也
伊川先生曰初以隂闇居下下民之蒙也爻言發之
之道發下民之蒙當明刑禁以示之使之知畏然後
從而教導之自古聖王為治設刑罰以齊其衆明教
化以善其俗刑罰立而後教化行雖聖人尚德而不
尚刑未嘗偏廢也故為政之始立法居先治蒙之初
威之以刑者所以說去其昏蒙之桎梏桎梏謂拘束
也不去其昏蒙之桎梏則善教无由而入既以刑率
之雖使心未能喻亦當畏威以從不敢肆其昏蒙之
欲然後漸能知善道而革其(一无其字)非心則可以移風
易俗矣苟專用刑以為治則蒙雖畏而終不能發苟
免而無恥治化不可得而成矣故以往則可吝○治
蒙之始立其防限明其罪罰正其法也使之由之漸
至于化也或疑發蒙之初遽用刑人无乃不教而誅
乎不知立法制刑乃所以教也蓋後之論刑者不復
知教化在其中矣(並易傳)
横渠先生曰以柔下賢居於坎陷然无所私系用心
存公雖不能論人於道以辨曲直正法可也善行法
者多說于任刑道非弘矣故以往吝故君子哀矜而
勿喜也(易說)
藍田吕氏曰初六處蒙之初前遇陽明正性不流
矣利用刑人有所斷也用說桎梏无所拘也不知
自反而唯克以勝之術斯以往吝道也
廣平游氏曰蒙之初六發蒙而利用刑人何也蓋
民之迷則目无所見耳无所聞若以物蒙其首也
今欲發其蒙而示之以好惡則彼且不見利不勸
不威不懲誥令所不能加行義所不能率必欲以
利誘之邪則爵无德而禄无功愈非所以勸也故
當小懲而大戒罰一以警百然後蒙者畏刑之將
至相與從上之所好而避其所惡故其蒙可得而
發也雖然有發蒙之志則刑人而為利矣苟惡其
蒙而刑之不幾於不教而誅乎故曰利用刑人以
正法也正法云者示之以好惡之謂也(易說)
龜山楊氏曰蒙无知也告之而弗喻引之而弗達
非威之以刑莫之能從也故發蒙之初利用刑人
蓋威之使從也用說桎梏縱之以往則吝矣桎梏
者所以禁切之使无妄適也吝則不復自新矣昔
成王以商之餘民封康叔則告以敬明乃罰為先
商之餘民頑民也蒙而无知者也故所先如此至
康王命畢公保釐東郊則世變風移矣故命之曰
惟德惟義時乃大訓成王之誥康叔蓋利用刑人
之意先王之施德刑非異也因時而已矣(易說)
兼山郭氏曰人之生不知學問之可成不知罟擭
陷穽之可避凡以蒙故也故初則發之利用刑人
乃所以為說桎梏之道也不能發之於初至於過
而後擊之不亦晚乎謂以往者過也說者謂脫之
則吝是一罹於刑終身不可弛也豈其然乎(易說)
白雲郭氏曰先人曰人之生不知學問之可成不
知罟擭陷穽之可避凡以蒙故也雍曰初六發蒙
是使之知學問之可成也利用刑人是使之知陷
穽之可避也聖人懼民性之日遷故欲辨之于初
也雖舜之刑期无刑不過於此豈非說桎梏之道
哉不知此道而以往能无吝乎或以用刑為發蒙
之道疑聖人先刑後教非也發蒙所以教之也用
刑所以輔教也此舜戒臯陶明于五刑以弼五教
之意聖人豈有先刑罰而後教化之理哉(易說)
漢上朱氏曰初六之動發蒙也蒙蔽之民不善其
始至死於桎梏而不悔初六發蒙利用刑人此刑
人非惡之也以正法也於其始也正法以示之蒙
蔽者知戒終不陷于刑辟用說桎梏之道也艮手
震足交於坎水桎梏之象坎為律法也初六動而
正正法也兊為刑殺兊見坎毁說桎梏也治蒙之
初威之以刑然後漸知善道過此以往則吝矣卦
言童蒙爻言刑人刑所以輔教也程傳曰立法制
刑乃所以教也後之論刑者不復知教化在其中
矣(易傳)
五峰胡氏曰大舜之有天下也先誅四凶孔子之
執魯政也先誅少正卯唐太宗之起義兵也先誅
高德儒蓋時方蒙蔽未知好惡之所在惟先威之
以刑則觀聽聳動而民知所從矣是說去其不知
所從之桎梏也雖然刑加于惡之尤者然後足以
正法新民之耳目而施教化也若用之不正以及
衆人則不足以得民心民苟免而无恥於治安之
道為可吝矣(易外傳)
新安朱氏曰以隂居下蒙之甚也占者遇此當發
其蒙然發之之道當痛懲而暫舍之以觀其後若
遂往而不舍則致羞吝矣戒占者當如是也發蒙
之初法不可不正懲戒所以正法也(本義)○卦辭有
平易底有難曉底利用刑人用說桎梏粗說時如今人
打人棒也須與他脫了那枷方可一向枷他不得
若一向枷他便是以往吝這只是說治蒙者當寬
慢蓋法當如此(語錄)
廣漢張氏曰或問蒙之初六利用刑人人之昏蒙
不教而誅之可乎蓋人之不善始發而絶之則易
為力待其已發而後禁則扞格而難勝故曰童牛
之牿元吉答曰此爻且詳玩伊川之說(荅俞秀才○南軒集)
東萊吕氏曰初六發蒙利用刑人上九擊蒙師嚴
然後道尊故始終皆以嚴(易說)○又曰初六發蒙利
用刑人用說桎梏以往吝剪爪稍深則侵膚(己丑課程)
九二包蒙吉納婦吉子克家象曰子克家剛柔接也
伊川先生曰包含容也二居蒙之世有剛明之才而
與六五之君相應中德又同當時之任者也必廣其
含容哀矜昏愚則能發天下之蒙成治蒙之功其道
廣其施博如是則吉也卦唯二陽爻上九剛而過唯
九二有剛中之德而應於五用於時而獨明者也苟
恃其明專於自任則其德不弘故雖婦人之柔闇尚
當納其所善則其明廣矣又以諸爻皆隂故云婦堯
舜之聖天下所莫及也尚曰清問下民取人為善也
二能包納則克濟其君之事猶子能治其家也五既
隂柔故發蒙之功皆在於二以家言之五父也二子
也二能主蒙之功乃人子克治其家也○子而克治
其家者父之信任專也二能主蒙之功者五之信任
專也二與五剛柔之情相接故得行其剛中之道成
發蒙之功苟非上下之情相接則二雖剛中安能尸
其事乎(並易傳)
横渠先生曰九二以剛居中故能包蒙而吉○擇婦
而納之則吉○九二以下卦之中主卦德故曰子克
家以子任家必剛柔得中乃濟不可嚴厲也(並易說)
上蔡謝氏曰易之蒙九二包蒙吉納婦吉子克家
蔽蒙不通者包之順從者納之而不拒子克家之
道也舜不藏怒不宿怨包蒙也以愛兄之道來誠
信而喜之納婦也(語錄)
藍田吕氏曰九二以陽居二隂之中含德而不用
故曰包蒙婦從夫子從親者也以順為正故納婦
吉幹蠱无違言必稱親子克家者也
龜山楊氏曰无忿疾于頑包蒙也苟以是心至斯
受之矣納婦也九二以剛中之才居發蒙之任羣
蒙資之以為明者也頑而疾之己甚則亂順而拒
之遷善者沮非所以治蒙也故包蒙納婦吉婦者
順而從我者也臣之任國事與子之治其家其道
一也舜之父頑母嚚象傲日以殺舜為事舜則負
罪引慝而已彼以愛兄之道來則誠信而喜之此
舜之所以包蒙納婦而克家也使舜偽而為之則
誠信不孚誠信不孚則剛柔不接以是而處頑傲
之間欲其不格姦難矣(易說)
白雲郭氏曰九二以剛中之德為治蒙之主所謂
尊賢而容衆嘉善而矜不能者也故雖昏愚之蒙
包而容之柔道之善取而納之長幼之節不廢而
君臣之倫不亂是雖為治蒙之主而上下之分嚴
矣是以吉也然包蒙者包衆蒙而為之主以隂陽
言之九夫道也六婦道也以尊卑言之五父道也
二子道也包蒙納婦必子克家而後吉苟无子道
獨能包而容之是為強僣不制之臣矣故二者皆
以克家為吉包蒙納婦剛克也子克家柔克也孟
子曰有伊尹之志則可其九二之謂乎剛柔接者
謂二之剛中上接於柔五之巽順下接於剛也(易說)
漢上朱氏曰六五柔也九二剛也五以柔接剛為
二所包含章有美而效之君臣道之正也二之吉
也故曰包蒙吉二以剛接柔為五所納艮男為夫
巽女為婦婦有相成之道虛其中以納之君道之
正五之吉也故曰納婦吉二在内為家坎為乾之
子父有子而至於納婦子克荷其家者也九二而
致其君虛中以納之非其道廣其施博積誠以包
蒙能若是乎譬之子克家者也二不能包則五不
肯納剛柔不接家道廢矣故曰子克家剛柔接也
二為家何也曰二内也大夫之位大夫有家雜卦
曰家人内也(易傳)
五峰胡氏曰諸葛孔明執蜀政柄上有劉禪孱暗
之君下有楊儀魏延昧於大體之屬北有蔽欺天
下竊命之魏東有不知天命稱尊之吳可謂蒙之
世矣然孔明盡禮劉禪聽信无所嫌忤圓融儀延
使各展其才力結好江東而不明其稱帝之罪志
在北征亦必閉關息民然後用之其志大其量弘
雖未能致其亨而有安強之吉矣廣開言路棄非
猶弊屩得是如珠玉孜孜盡下故事无不察筭无
遺數納婦吉也豈有凶禍之及哉大臣事君猶子
事父九二剛陽之才而六五柔順之君與之相應
故雖居蒙世而有吉聖人舉而示人以近故云子
克家也(易外傳)
新安朱氏曰九二以剛陽為内卦之主統治羣隂
當發蒙之任也然所治既廣物性不齊不可一槩
取必而爻之德剛而不過為能有所包容之象又
以陽受隂為納婦之象又居下位而能任上事為
子克家之象故占者有其德而當其事則如是而
吉也剛柔接指二五之應(本義)
六三勿用取女見金夫不有躬无攸利象曰勿用取女
行不順也
伊川先生曰三以隂柔處蒙闇不中不正女之妄動
者也正應在上不能遠從近見九二為羣蒙所歸得
時之盛故舍其正應而從之是女之見金夫也女之
從人當由正禮乃見人之多金說而從之不能保有
其身者也无所往而利矣○女之如此其行邪僻不
順不可取也(並易傳)○不有躬无攸利不立己後雖向
好事猶為化物不得以天下萬物撓己已立後自能
了當得天下萬物(語錄)
横渠先生曰金夫二也不有躬履非正則不能固於
一也(易說)
藍田吕氏曰六三以隂居陽不正不中流於邪者
也舍正應於上而近比於二行不順也金夫正也
以不正而見于正故不有躬无攸利若斯之女勿
用取也
龜山楊氏曰六三隂柔而不中正不從正應而下
從九二見金夫不有躬者也見金而悅從行不順
矣婦人以順為正行不順則父母國人皆賤之二
雖納婦非順而從之也何利之有(易說)
白雲郭氏曰六三不正之女舍應從二見利忘身
與貞不字者異矣何所利哉易於有應言婦无應
言女三舍應從二行不順矣稱女可也(易說)
漢上朱氏曰六三蒙而不正之隂坎有伏離離目
為見上九不正下接六三成兊兊為少女取女也
艮少男夫也乾變為金見金夫也坤為身兊折之
為躬三之上不有躬坤為順三不正行不順无攸
利故戒以勿用取女取女貴正女正則家人吉六
三見利而悅不能自有其躬上九說之以利於德
為不正於理為不順取是女而欲正家是亦蒙矣
(易傳)
新安朱氏曰六三隂柔不中不正女之見金夫而
不能有其身之象也占者遇之則其取女必得如
是之人无所利矣金夫蓋以金賂已而挑之若魯
秋胡之為者○行不順也順當作慎蓋順慎古字
通用荀子順墨作慎墨且行不謹於經意尤親切
今當從之(並本義)○問不有躬无攸利不立已後雖
向好事猶為化物不得以天下萬物撓己巳立後
自能了當得天下萬物曰下面是伊川解易上句
後二句又是覆解此意在乎以立己為先應事為
後而今人平日好論所以治國平天下之道而自
家身已全未理會得若能理會自家身已雖與外
事若茫然不相接然明德在這裏了新民只見成
推將去○金夫不必解做剛夫(並語錄)
東萊吕氏曰蒙之六三為教者設戒也教者必擇
質美者然後可受如三之隂柔偏闇正應在上不
能遠從近見九二為羣隂所歸舍其正應而從之
是女之見利而動棄其正匹見人之多金從之而
不顧其身者也女而如此豈可復取人而如此豈
可復教故曰勿用取女行不順也豈非所以戒教
者乎學者資質既弱必須親近賢者然後可以變
弱為強苟如四之柔弱乃與二陽隔絶相遠是柔
弱之人又與賢者相遠必終困於昏蒙而可吝矣
故曰困蒙之吝獨遠實也豈非所以戒學者乎(紀聞)
六四困蒙吝象曰困蒙之吝獨遠實也
伊川先生曰四以隂柔而蒙闇无剛明之親援无由
自發其蒙困於昏蒙者也其可吝甚矣吝不足也謂
可少也○蒙之時陽剛為發蒙者四隂柔而最遠于
剛乃愚蒙之人而不比近賢者无由得明矣故困于
蒙可羞吝者以其獨遠于賢明之人也不能親賢以
致因可吝之甚也實謂陽剛也(並易傳)
龜山楊氏曰隂資陽以為明六四之困蒙遠于陽
故也陽實而隂虛實謂陽也不能親賢以發其蒙
其困吝宜矣(易說)
兼山郭氏曰六四上下遠於二剛无所資焉謂之
困蒙是以君子慎其獨也君子賢其賢而親其親
没世不忘也困蒙何有焉(易說)
白雲郭氏曰先人曰上下遠於二剛无所資焉謂
之困蒙是以君子慎其獨也雍曰遠於二剛无所
發蒙則困陽實而隂虛故稱遠實孟子曰夫苟好
善則人將輕千里而來告之以善何困之有夫苟
不好善則訑訑之聲音顔色距人於千里之外是
其所以困也故以此而居上則失道而寡助以此
務學則孤陋而寡聞然則困蒙亦自取之歟伊川
以吝為不足謂可少之也然有嗇而可鄙之意(易說)
漢上朱氏曰陽為實九二剛實發蒙之主二與五
應三動而近二四獨遠之若動而應初則與二相
近四懷居不動獨遠于二介于不正无以發其蒙
困不知學吝自取也二坎三動成兊澤无水困也
故曰困蒙之吝獨遠實也陽為實何也曰隂消為
虛陽息為實消息盈虛相為去來消則降息則升
實則滿虛則耗升者貴也降者賤也滿者富也耗
者貧也隂陽相循禍福更纏故又為貴賤貧富禍
福之象太玄曰盛則入衰窮則更生有實有虛流
止无常又曰息與消糺貴與賤交禍至而福避(易傳)
五峰胡氏曰漢元初立蕭望之以師傅下行端揆
之職為發蒙之主史高與望之同受顧命位望之
上為親近大臣以隂柔庸劣之才輔暗懦之君而
暱比於恭顯閹宦不中正之人疎遠望之不與同
心輔政於先帝付託之意豈不負哉是亦自遠於
剛陽篤實之賢故有困蒙之吝耳(易外傳)
新安朱氏曰既遠於陽又无正應為困于蒙之象
占者如是可羞吝也能求剛明之德而親近之則
可免矣獨遠實實協韻去聲(本義)
六五童蒙吉象曰童蒙之吉順以巽也
伊川先生曰五以柔順居君位下應於二以柔中之
德任剛明之才足以治天下之蒙故吉也童取未發
而資於人也為人君者苟能至誠任賢以成其功何
異乎出於已也○舍己從人順從也降志下求卑巽
也能如是優於天下矣(並易傳)
横渠先生曰不愿不信蒙之失正者也故蒙正如童
吉與夫彖之義同(易說)
藍田吕氏曰六五居蒙之時在上居中大人不失
赤子之心者也
龜山楊氏曰五居尊位而下求九二之臣不挾貴
也以童蒙自居不挾長挾賢也苟有求焉有所挾
則皆在所不告自天子至於庶人君子所以俟之
一也故惟童蒙乃吉夫湯之於伊尹高宗之於傅
說皆學焉而後臣之由斯道也(易說)
兼山郭氏曰夫是道也豈獨受學事師為然其微
乃在於成德之序也順也者順於理也巽也者入
於道也孔子曰吾與回言終日不違如愚退而省
其私亦足以發夫然後知顔氏之子殆庶幾也(易說)
白雲郭氏曰柔順居尊下應九二學焉而後臣此
童蒙之吉也太甲之於伊尹高宗之於傅說是也
太甲克終允德高宗克邁乃訓皆順以巽之義(易說)
漢上朱氏曰艮少男童也五求於二成坤坤順也
二往資五成巽巽順也順則易從巽則易入順則
樂告之以善道巽則優柔以開導之以此治蒙優
於天下矣童蒙之吉也五君位成王求助之爻乎
(易傳)
五峰胡氏曰漢昭所以委政霍光者沖幼未明習
國家事耳非天資愚蒙乃童蒙也以其童蒙而天
性聦明故能上順先帝之志下任霍光之賢而燕
蓋之謀不成篡弑之禍不作故為吉也(易外傳)
新安朱氏曰柔中居尊下應九二純一未發以聽
於人故其象為童蒙而其占為如是則吉也(本義)
上九擊蒙不利為寇利禦寇象曰利用禦寇上下順也
伊川先生曰九居蒙之終是當蒙極之時人之愚蒙
既極如苖民之不率為寇為亂者當擊伐之然九居
上剛極而不中故戒不利為寇治人之蒙乃禦寇也
肆為剛暴乃為寇也若舜之征有苗周公之誅三監
禦寇也秦皇漢武窮兵誅伐為寇也○利用禦寇上
下皆得其順也上不為過暴下得擊去其蒙禦寇之
義也(並易傳)
横渠先生曰蒙暗犯寇禦之可也以剛明極顯而寇
蒙暗則傷義而衆不率也(易說)
藍田吕氏曰上九以陽居上羣蒙之主上下順以
從之可以擊蒙者也蒙而怙終不可教也故至於
擊蒙蒙之時明者勝而闇者不勝寇者在彼禦之
者在我凡為寇者以闇寇明也彼蒙不發必來為
寇不利為寇者彼闇而物莫之助也利禦寇者我
明而上下順也
廣平游氏曰蒙之上九擊蒙若齊之伐燕利其土
地重器所謂為寇也若葛伯仇餉而湯往征之所
謂禦寇也(易說)
龜山楊氏曰上九蒙之極也以剛之才處之故至
於擊蒙也然擊之以正其罪則禦寇也已甚而至
於殘民則為寇也故戒之曰不利為寇利禦寇若
有苗之昏迷而舜征之擊蒙而禦寇也孟子謂燕
可伐而齊王伐之誅其君而弔其民則是亦禦寇
也而齊王遷其重器係累其子弟是乃為寇耳故
諸侯將謀救之上下不順故也何利之有(易說)
兼山郭氏曰上九下愚之不可移怙終之不可戒
是以不得已而至於擊也師之毒天下猶曰民從
之吉况於蒙乎故知其為上下順也不利為寇利
禦寇彼我賓主之辭非有時而利為寇也易為君
子謀不為小人謀斯言至矣上下皆蒙故戒之如
此上九非剛中之德也(易說)
白雲郭氏曰先人曰不利為寇利禦寇彼我賓主
之辭非有時而利為寇也雍曰既利禦寇則彼來
寇者不利明矣夫不能戒之於蚤終至於過而後
擊之亦非特教之不正也蓋有積惡不移之質如
何校滅耳者也上九剛過之才發蒙則暴包蒙則
不能容以之禦寇則利矣能禦宼亦去衆蒙之害
上下得不順之乎(易說)
漢上朱氏曰為寇者九二也擊蒙禦寇者上九也
坎為盜體師盜用師寇也艮為手擊也為寇者利
於蒙闇昏亂之時蒙極而解則是非定蒙昧明故
曰不利為寇上九乘其蒙解之時自上之三擊之
坎毁成兊民悅而從之上下之情順也孟子謂取
之而燕民悅也坤為順故曰利用禦寇上下順也
易傳曰若舜征三苗周公誅三監禦寇也蒙屯之
反何也曰姤變者六復變者六遯變者十有二臨
變者十有二否變者十有二泰變者十有二反復
相變聖人所以酬酢也陸震亦曰卦有反合爻有
升降所以明天人之際見盛衰之理焉(易傳)
五峰胡氏曰大舜之征苗文王之伐崇湯之放桀
武王之伐紂皆以其昏蒙之極不得已故擊而去
之耳若後世漢高之誅秦項漢宣之誅先零之類
禦寇者也平城之兵馬邑之伏唐太宗之伐高麗
為寇者也禦寇者出於不得已故天人順之漢武
為寇於四夷而望天下之人皆如卜式之順己其可
得乎(易外傳)
新安朱氏曰以剛居上治蒙過剛故為擊蒙之象
然取必太過攻治太深則必反為之害惟捍其外
誘以全其真純則雖過於嚴密乃為得宜故戒占
者如此凡事皆然不止為誨人也上下順禦寇以
剛上下皆得其道(本義)○不利為寇只是要去害他
故戒之如此○問擊蒙不利為寇如本義只是就
自身克治上說是如何先生曰事之大小都然治
身也恁地若治人做得太甚亦反成為宼占得此
爻凡事不可過當如伊川作用兵說亦是然只做
得一事用不如且就淺處說去却事事上有用若
便說深了則此一事用得别事用不得(並語錄)
合訂刪補大易集義粹言卷八
