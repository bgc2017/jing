合訂刪補大易集義粹言卷六十六
頭等侍衛納喇性德編
䷽(艮下震上)
伊川先生曰小過序卦有其信者必行之故受之以
小過人之所信則必行行則過也小過所以繼中孚
也為卦山上有雷雷震於高其聲過常故為小過又
隂居尊位陽失位而不中小者過其常也蓋為小者
過又為小事過又為過之小(易傳)子曰先進於禮樂
野人也言其質勝文也後進於禮樂君子也言其文
質彬彬也如用之則吾從先進言若用於時救文之
弊則吾從先進小過之義也(少日所聞諸師友說)
小過亨利貞可小事不可大事飛鳥遺之音不宜上宜
下大吉
伊川先生曰過者過其常也若矯枉而過正過所以
就正也事有時而當然有待過而後能亨者故小過
自有亨義利貞者過之道利於貞也不失時宜之謂
正過所以求就中也所過者小事也事之大者豈
可過也於大過論之詳矣飛鳥遺之音謂過之不遠
也不宜上宜下謂宜順也順則大吉過以就之蓋順
理也過而順理其吉必大(並易傳)
白雲郭氏曰大過四剛二柔剛過之象小過二剛
亦曰過者蓋剛實其中則為過矣是以聖人貴夫
居柔而用剛故中孚而後有小過頤而後有大過
也(易說)
新安朱氏曰小謂隂也為卦四隂在外二陽在内
隂多於陽小者過也既過於陽可以亨矣然必利
於守貞則又不可以不戒也卦之二五皆以柔而
得中故可小事三四皆以剛失位而不中故不可
大事卦體内實外虚如鳥之飛其聲下而不上故
能致飛鳥遺音之應則宜下而大吉亦不可大事
之類也(本義)
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
伊川先生曰陽大隂小隂得位剛失位而不中是小
者過也故為小事過過之小小者與小事有時而當
過過之亦小故為小過事固有待過而後能亨者過
之所以能(一作求)享也過而利於貞謂與時行也時
當過而過乃非過也時之宜也乃所謂正也小過
之道於小事有過則吉者而彖以卦才言吉義柔得
中二五居中也隂柔得位能致小事吉耳不能濟大
事也剛失位而不中是以不可大事大事非剛陽之
才不能濟三不中四失位是以不可大事小過之時
自不可大事而卦才又不堪大事與時合也有飛鳥
之象焉此一句不類彖體蓋解者之辭誤入彖中中
剛(一作實)外柔飛鳥之象卦有此象故就飛鳥為義
事有時而當過所以從宜然豈可甚過也如過恭過
哀過儉大過則不可所以在小過也所過當如飛鳥
之遺音鳥飛迅疾聲出而身已過然豈能相遠也事
之當過者亦如是身不能甚遠於聲事不可(一作能)遠
過其常在得宜耳不宜上宜下更就鳥音取宜順之
義過之道當如飛鳥之遺音夫聲逆而上則難順而
下則易故在高則大山上有雷所以為過也過之道
順行則吉如飛鳥之遺音宜順也所以過者為順乎
宜也能順乎宜所以大吉(並易傳)
横渠先生曰時宜用過雖過正也失其所安者必
矯其所為以求安過於自大其勢必危過於自損可
以獲吉故曰上逆而下順飛鳥之象(並易說)
藍田吕氏曰小過過於小事者也二柔居二體之
中有二柔以輔之小者過也君子之過皆以濟其
不及然後可以會於中大過以濟其大不及小過
以濟其小不及者濟所以亨也時過則過以過為
正故利貞飛鳥張翼於外以舉其身則外虚而内
實矣小過二陽居中四隂在外以翼之陽實隂虚
故有飛鳥之象焉凡事之過則聲遠聞而實不稱
如飛鳥遺之音也飛鳥不宜上宜下上窮而下有
止也過慢過奢則凶不宜上也過恭過儉則吉宜
下也上偪下則可下僣上則不可也
白雲郭氏曰小過之亨蓋以小者過則亨是以可
小事也過以利貞故能與時偕行而无違非利貞
則雖小過亦不能有行矣此小過所以莫先於利
貞也可大事者剛也柔可小事而已二五柔中故
小事則吉三四剛而不中故不可大事凡剛非二
五皆非得位故言剛失位而不中也中孚虚中而
實外舟虚之象也小過中實而外柔飛鳥之象也
飛鳥遺音能下不能上上則逆也下則順也逆則
无適而非凶此順所以為大吉也由是言之則小
過之義可過於下不可過於上可過於順不可過
於逆可過於柔不可過於剛故不及其君遇其臣
所以為小過之无咎歟(易說)
漢上朱氏曰小過與中孚相易其卦四隂二陽陽
為大隂為小小者過也六五過四而亨於外六二
過三而亨於内蓋事有失之於偏矯其失必待小
有所過然後偏者反於中謂之過者比之常理則
過也過反於中則其用不窮而亨矣故曰小過亨
彖曰小者過而亨也此以四隂之中舉六二六五
言小過也小過自臨來明夷變也臨九二之三六
三之二成明夷二過乎三也明夷初九之四成小
過五過乎四也二過乎三正也五過乎四不正也
不正者矯其失而過正也正者時所當過過所以
就正也所謂時者臨之兊秋也震春也明夷之離
夏也坎冬也小過之艮終始也過與時行而六二
之正不動惟六二不動乃能小過而亨利貞也君
子制事以天下之正理所以小過者時而已譬之
寒或過於隂暑或過於陽冬裘夏葛无非正也故
曰過以利貞與時行也此以六二言小過也二五
之柔皆得中也五得中得尊位過而在上者也二得
中得正過而在下者也巽為事正則吉小過之道
不以位之上下於小事有過而不失其正則吉柔
得中也九四剛失位九三剛而不中震為作陽為
大作大事非剛得位得中不能濟失位則无所用
其剛不中則才過乎剛是以小過之時不可以作
大事故曰小事吉不可作大事此以二三四五言
小過也明夷離為鳥初往之四自下而升有飛鳥
之象四易坤成坤震震為聲聲往於上而止於下
飛鳥遺音之象巽為風飛鳥遺之音逆而上則難
順而下則易上逆也故不宜上下順也故宜下小
過之時事有時而當過所以從宜不可過越已甚
然亦豈能過哉譬如飛鳥泝風決起而上騰其音安
能遠過俄頃而止矣大者如是則吉不然必凶時
不可犯也故曰有飛鳥之象焉飛鳥遺之音不宜
上宜下大吉此復以初九之四言小過也中孚肖
乾小過肖坤故二卦為下篇之正鄭康成曰中孚
為陽貞於十一月子小過為隂貞於六月未法於
乾坤以卦氣言之為立春故太玄準之以差(易傳)
又曰明夷之離為小過之飛鳥又曰小過晉變
離為飛鳥震為音艮為止晉上之三小過離去震
在若飛鳴而音止故飛鳥遺之音上隂乘陽故不
宜上下隂順陽故宜下大吉俗說或以卦象二陽
在内四隂在外有似飛鳥舒翼之象妄矣(並叢說)
新安朱氏曰小者過以卦體釋卦名義與其辭柔
得中以二五言剛失位以三四言上逆下順以卦
體言(本義)小過大率是過得不多如大過便說獨
立不懼小過只說這行喪用都只是這般小事伊
川說那禪讓征伐也未說到這箇大槩都是那過
低過小底飛鳥遺音雖不見得遺音是如何大槩
且恁地說小過是過於慈惠之類大過則是剛
嚴果毅底氣象問飛鳥遺之音本義謂致飛鳥
遺音之應如何先生曰看這象似有羽蟲之孽之
意如賈誼鵩鳥之類小過小者過而亨也不知
小者指甚物事(並語錄)
象曰山上有雷小過君子以行過乎恭喪過乎哀用過
乎儉
伊川先生曰雷震於山上其聲過常故為小過天下
之事有時當過而不可過其故為小過君子觀小過
之象事之宜過者則勉之行過乎恭喪過乎哀用過
乎儉是也當過而過乃其宜也不當過而過則過矣
(易傳)
横渠先生曰過恭哀儉皆宜下之義(易說)
藍田吕氏曰山上有雷未升於天震動一山則有
餘震動天下則不足此小者過也過猶不及君子
不取於三者許其過者可過於厚不可過於薄
白雲郭氏曰凡物之過者非其物也事之過者非
其事也過則其象變矣如泰之過不為泰否之過
不為否也惟行之過恭不失其為行喪之過哀不
失其為喪用之過儉不失其為用是則為可過之
道所謂宜下大吉也故凡可過者過之則不為失
不可過而過之斯為過矣孔子曰禮與其奢也寧
儉喪與其易也寧戚此其所以為可過也歟自道
論之三者猶為道之小者故稱小過(易說)
漢上朱氏曰雷出地上其壮乘乾山上有雷小有
所過也君子有時而小有所過者三巽乎上下而
過行過乎恭也震巽為號咷而上六過之喪過乎
哀也巽為高坤為吝嗇處高而吝嗇逼下已甚矣
初六過之用過乎儉也時當小過君子不得不小
有所過以矯正一時之過考父之過恭高柴之過
哀晏平仲之過儉非過於理也小過乃所以為時
中也(易傳)
新安朱氏曰山上有雷其聲小過三者之過皆小
者之過可過於小而不可過於大可以小過而不
可甚過彖所謂可小事而宜下者也(本義)山上有
雷小過是聲在高處下來飛鳥遺之音也是自高
處放聲下來故為小過行過恭喪過哀用過儉
皆是宜下之意(並語錄)
初六飛鳥以凶象曰飛鳥以凶不可如何也
伊川先生曰初六隂柔在下小人之象又上應於四
四復動體小人躁易而上有應助於所當過必至過
甚況不當過而過乎其過如飛鳥之迅疾所以凶也
躁疾如是(一有則字)所以過之速且遠救止莫及也其
過之疾如飛鳥之迅豈容救止也凶其宜矣不可如
何无所用其力也(並易傳)
白雲郭氏曰卦彖言飛鳥之象飛鳥之音而初上
又明飛鳥之凶中實外柔飛鳥之象也上逆下順
飛鳥之音也迅疾多過飛鳥之凶也别而言之固
不同合而言之則飛鳥皆有是三者之義也初六
以柔居下其道順也從剛而應四則舍順而從逆
飛鳥上逆之過也是以有凶飛鳥之過一往不及
反雖欲救止之末如之何矣故曰不可如何也(易說)
漢上朱氏曰明夷離為鳥初之四飛鳥也以如師
能左右之曰以四動體而躁初艮體不正柔而止
不當過也正應在四為四所以不當過而過其過
至甚如飛鳥迅疾雖欲救止不可如何其凶必矣
坎為可四以之坎毁不可也兊口如何也與鼎信
如何也同象是為惡成而不及改者易傳曰小人
躁易而上應助過速且遠不容救止也(易傳)
新安朱氏曰初六隂柔上應九四又居過時上而
不下者也飛鳥遺音不宜上宜下故其象占如此
郭璞洞林占得此者或致羽蟲之孽(本義)初六飛
鳥以凶只是取其飛過高了不是取遺音之義
中孚有卵之象小過中間二畫是鳥腹上下四隂
為鳥翼之象鳥出乎卵此小過所以次中孚也(並語)
(錄)
六二過其祖遇其妣不及其君遇其臣无咎象曰不及
其君臣不可過也
伊川先生曰陽之在上者父之象尊於父者祖之象
四在三上故為祖二與五居相應之地同有柔中之
德志不從於三四故過四而遇五是過其祖也五隂
而尊祖妣之象與二同德相應在他卦則隂陽相求
過之時必過其常故異也无所不過故二從五亦戒
其過不及其君遇其臣謂上進而不陵及於君適當
臣道則无咎也遇當也過臣之分則其咎可知過
之時事无不過其常故於上進則戒及其(一作其及)君臣
不可過臣之分也(並易傳)
横渠先生曰與其上比於陽不若下遇於隂與其上
合於五不若退附於初宜下之義也无應於上故能
免咎臣居己下猶不可過況其他乎(易說)
藍田吕氏曰六二過於初而處於内故曰過其祖
遇其妣不進於上而安於下故曰不及其君遇其
臣祖在初妣處内君居上臣居下也以隂居隂妣
也臣也行有加於初而得之於内禮知有所尊而
安於下所以无咎
白雲郭氏曰伊川曰陽之在上者父之象尊於父
者祖之象四在三上故為祖又曰五隂而尊祖妣
之象也雍曰過其祖而遇其妣謂二之遇五也不
及其君遇其臣謂五之遇二也過祖之妣尊妣也
不及之臣自卑也尊妣而自卑則二五雖俱為隂
柔而君臣之分不亂所謂行過乎恭也是以无咎
二五非正應而相從故言遇遇則所謂小過非大
得志也(易說)
漢上朱氏曰三乾在上為父四為祖五坤隂居尊
位配乎祖妣也曰祖曰妣既過之稱六二中正祖
尊也妣亦尊也祖不中正於義當過妣中而過之
義不可也過則失中矣故遇之遇不期而會五不
應二以中相會故遇之言過而適與中相當也五
君之位坤居之坤臣也過而適及於臣之分則可
過而及於君過臣之分也於義為有咎故不可不
戒易傳曰遇當也過臣之分其咎可知(易傳)
新安朱氏曰六二柔順中正進則過三四而遇六
五是過陽而反遇隂也如此則不及六五而自得
其分是不及君而適遇其臣也皆過而不過守正
得中之意无咎之道也故其象占如此所以不及
君而還遇臣者以臣不可過故也(本義)
九三弗過防之從或戕之凶象曰從或戕之凶如何也
伊川先生曰小過隂過陽失位之時三獨居正然在
下无所能為而為隂所忌惡故有(一作所)當過者在過
防於小人若弗過防之則或從而戕害之矣如是則
凶也三於隂過之時以陽居剛過於剛也既戒之過
防則過剛亦在所戒矣防小人之道正已為先三不
失正故无必凶之義能過防則免矣三居下之上居
上為下皆如是也隂過之時必害於陽小人道盛
必害君子當過為之防防之不至則為其所戕矣故
曰凶如何也言其甚也(並易傳)
横渠先生曰居陽以剛而應於上為衆所疾非過為
防慎人或戕之凶之甚也(易說)
白雲郭氏曰聖人之所以為防者禮而已惟禮足
以防人亦足以防己遇人而不知防則從或戕於
外守己而不知防則從或戕於内傷害既至其凶
如何信不可逃也君子行過乎恭喪過乎哀用過
乎儉皆所以防之耳九三以陽居剛為道過矣過
而不知防是以凶也(易說)
漢上朱氏曰九三剛正而應上六應則過五五中
也中不可過三戒在小不忍用剛以過中故弗過
宜正己自守防小人則吉兊澤坤土止之防也三
不防乃舍所守從之剛過乎中上或戕害之矣離
為戈兵已動失正戕之也戕者外傷之如何兊口
也與初六如何同象不能守正見戕於外其凶果
如何也晉陽處父易狐射姑之班伯宗言於朝而
諸大夫莫若皆過之而弗防故及於難(易傳)
新安朱氏曰小過之時事每當過然後得中九三
以剛居正衆隂欲害者也而自恃其剛不肯過為
之備故其象占如此若占者能過防之則可以免
矣(本義)中字小過兩卦鶻突不可曉小過尤甚如
云弗過防之則是不能過防之也四字只是一句
至弗過遇之與弗遇過之皆是兩字為絶句意義
更不可曉(語錄)
九四无咎弗過遇之往厲必戒勿用永貞象曰弗過遇
之位不當也往厲必戒終不可長也
伊川先生曰四當小過之時以剛處柔剛不過也是
以无咎既弗過則合其宜矣故云遇之謂得其道也
若往則有危必當戒懼也往去柔而以剛進也勿用
永貞陽性堅剛故戒以隨宜不可固守也方隂過之
時陽剛失位則君子當隨時順處不可固守其常也
四居高位而无上下之交雖比五應初方隂過之時
彼豈肯從陽也故往則有厲位不當謂(一作故)處柔
九四當過之時不過剛而反居柔乃得其宜故曰遇
之遇其宜也以(一无以字)九居四位不當也居柔乃遇其
宜也當隂過之時陽退縮自保足矣終豈能長而盛
也故往則有危必當戒也長上聲作平聲則大失易
意以夬與剥觀之可見與夬之象文同而音異也(並易)
(傳)
横渠先生曰道非剛亢故无咎有應於下故曰弗過
遇之過此以往難无以除故危而必戒不可常然故
勿用永貞一云九四以陽居隂而乘九三之剛非其
過也乃適與之遇爾故无咎若率是而往必危以為
戒終不可久故勿用永正當思奮爾(易說)
藍田吕氏曰小過之時柔過而剛不及九三九四
所以皆弗過九三以陽當位隂之所疾陽德不競
不能勝隂雖防之至不免受戕之凶九四陽不當
位不與隂爭故无咎弗過遇之陽不過隂勢不可
長終必危矣故往厲必戒始遇終危安可長守以
為正故勿用永貞
白雲郭氏曰九四以陽居柔无過也故无咎无咎
无過遇之而已遇之者下順乎柔不以剛自居也
若舍柔用剛以是而往危之道也故必戒焉勿用
永貞貴夫知時而已時不可過而過之故有往厲
之戒時可小過焉又不可以斯道永貞也此過之
與時偕行者也位不當者所謂剛失位而不中也
剛失位而不中是以弗過而遇之也或得位而中
斯為大有為之君尚何往厲之戒乎故往厲之戒
特處九四之道耳終非可久之貞也觀爻辭之義
則遇為小事而過為大事故上六弗遇過之所以
為亢也(易說)
漢上朱氏曰四不當位以剛履柔為得宜矣故无
咎四下應初則過二二中也弗可過也知二不可
過乃與五遇五亦中也弗過二則與中適相當遇
得其道矣若去柔用剛進而之五往則危厲故必
以用剛為戒往之五成離戈兵之象不動兊為口
戒也小人過君子之時不戒而用剛鮮不為禍故
丁寧之既曰必戒又曰勿用永貞當隨時處順不
可固守其正是以終无咎也然盛衰相循无小人
常過君子之理巽為長陸震曰小者之過終不可
長也戒而慎之以俟其復(易傳)
新安朱氏曰當過之時以剛處柔過乎恭矣无咎
之道也弗過遇之言弗過於剛而適合其宜也往
則過矣故有厲而當戒陽性堅剛故又戒以勿用
永貞言當隨時之宜不可固守也或曰弗過遇之
若以六二爻例則當如此說若依九三爻例則過
遇當如過防之義未詳孰是當闕以俟知者終不
可長爻義未明此亦當闕(本義)九四弗過遇之過
遇猶言加意待之也上六弗遇過之疑亦當作弗
過遇之與九三弗過防之文體正同(語錄)
六五密雲不雨自我西郊公弋取彼在穴象曰密雲不
雨已上也
伊川先生曰五以隂柔居尊位雖欲過為豈能成功
如密雲而不能成雨所以不能成雨自西郊故也隂
不能成雨小畜卦中已解公弋取彼在穴弋射取之
也射止是射弋有取義穴山中之空中虚乃空也在
穴指六二也五與二本非相應乃弋而取之五當位
故云公謂公上也同類相取雖得之兩隂豈能濟大
事乎猶密雲之不能成雨也陽降隂升合則和而
成雨隂已在上雲雖密豈能成雨乎隂過不能成大
之義也(並易傳)
横渠先生曰不能畜剛止健凡言自我西郊進而不
已也柔得中小事吉故曰公弋取彼在穴非及物之
功且不能摧敵止暴也三止於下隱伏之象故曰在
穴小過有飛鳥之象故因曰取彼在穴雨必蒸聚自
下而上則其潤澤周普今自西而東趨其所應其施
未光也已上亦尚往之義(易說)
藍田吕氏曰小畜一隂不足以固三陽陽尚往而
莫之畜小過二陽在内四隂足以固之隂上於陽
為已甚而陽不足故皆足以致密雲而不雨也六
五得位隂之盛者且在二陽之上故應斯象自我
西郊隂生於西隂盛陽弱而不交也四公位也九
四比於六五不交於五而下應於初故曰公弋取
彼在穴穴幽隂在下謂初也弋射飛鳥而反取在
穴不交於五而應於二也
白雲郭氏曰雨之潤澤萬物非小道也豈小過柔
中之君能盡其道哉雖與二為遇亦可小事而已
故言雨則密雲自我西郊方興而未有潤澤之功
蓋見其不可大事也公弋取彼在穴者弋取小事
故能有在穴之獲在穴之獲謂二之遇也君臣之
遇固非小事然未能大得君未足以澤及天下故
為小也若乾之二五同聲相應同氣相求所謂大
矣已上者言隂道已上行而未雨蓋君臣俱柔之
象也(易說)
漢上朱氏曰兊澤之氣上而為雲兊盛隂也故為
密雲澤降為雨小過自明夷變初九往四成兊澤
氣已上而未降雲雖密而无雨故曰密雲不雨已
上也言隂過陽君子之澤未能下也四在内外之
交而見天際郊之象四兊西也五震東也巽風揚
之雲自西往東由隂而升隂唱則陽不和不雨之
象故曰自我西郊三公位明夷三坎為弓離為矢
初之四成巽巽離為絲以絲係矢弋也弋取物之
器也坎兊為穴坎幽隱也艮為手取也彼謂二六
二在穴中有中正之德處於幽隱九三君子俯而
取之往助於五然六二六五同為隂類二雖取之
豈能濟大事乎小過之時柔得尊位二陽在下為
隂所過不能成功三下取二用力多矣亦豈能濟
哉謂四陽為我二隂為彼以陽為主也若中孚陽
謂陽則謂五曰我自謂曰吾謂二曰爾尊卑之義
小畜彖曰密雲不雨尚往也自我西郊施未行也
其辭與小過六五同蓋小畜所畜者小小過則所
過者小皆不可以作大事過之則畜之矣二卦雖
殊而大者為小者所畜而不得施則一也故關子
明曰小畜一卦之體當小過一爻之義然則畜之
一也小大之時異焉(易傳)
新安朱氏曰以隂居尊又當隂過之時不能有為
而弋取六二以為助故有此象在穴隂物也兩隂
相得其不能濟大事可知已上太高也(本義)三父
四祖五便當妣過祖而遇妣是過陽而遇隂然而
陽不可過則不能及六五却反回來六二上面
密雲不雨大槩是做不得事底意思弋是俊壯底
意却只弋得這般物事(並語錄)
上六弗遇過之飛鳥離之凶是謂災眚象曰弗遇過之
已亢也
伊川先生曰六隂而動體處過之極不與理遇動皆
過之其違理過常如飛鳥之迅速所以凶也離過之
遠也是謂災眚是當有災眚也災者天殃眚者人為
既過之極豈惟人眚天災亦至其凶可知天理人事
皆然也居過之終弗遇於理而過之過已亢極其
凶宜矣(並易傳)
横渠先生曰不宜上而上乃自取之災也(易說)
藍田吕氏曰上六隂過而極至於已亢飛鳥不下
離於網羅之象故曰弗遇過之飛鳥離之凶非獨
天災亦有已過故曰有災眚
白雲郭氏曰知不可大事而遇之者二四之无咎
也知不可大事而過之者上六之災眚也鳥之飛
也多失之過鳥飛之過則離凶焉非獨天災亦自
取耳上六當過之時不知處過之道至於亢極其
凶宜矣太甲曰天作孽猶可違自作孽不可逭其
斯之謂與(易說)
漢上朱氏曰上六不與五相當失中也又動而過
之則甚矣而况處小過之極於時為已亢乎故曰
弗遇過之上動成離離為飛鳥為目巽為繩以繩
為目網罟之象其違理過常猶鳥飛過甚自離於
網罟故曰飛鳥離之凶動則不正故凶離有伏坎
災也弗遇過之災乃自取非天也人也而曰災眚
者過之極窮之災也於時已亢也人事過越如此
使知時而守正未必能免已亢故也(易傳)
新安朱氏曰六以隂居動體之上處隂過之極過
之已高而甚遠者也故其象占如此或曰遇過恐
亦只當作過遇義同九四未知是否(本義)
合訂刪補大易集義粹言卷六十六
