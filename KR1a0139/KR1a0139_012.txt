合訂刪補大易集義粹言
頭等侍衞納喇性德編
䷅(坎下乾上)
伊川先生曰訟序卦飲食必有訟故受之以訟人之
所需者飲食既有所須争訟所由起也訟所以次需
也為卦乾上坎下以二象言之天陽上行水性就下
其行相違所以成訟也以二體言之上剛下險剛險
相接能无訟乎又人内險阻而外剛強所以訟也(易傳)
東萊吕氏曰訟傳旣有所須争所由起无所須則
无争(己丑課程)
訟有孚窒惕中吉終凶利見大人不利涉大川
伊川先生曰訟之道必有其孚實中无其實乃是誣
妄凶之道也卦之中實為有孚之象訟者與人争辯
而待決于人雖有孚亦須窒塞未通不窒則已明无
訟矣事既未辯吉凶未可必也故有畏惕中吉得中
則吉也終凶終極其事則凶也○訟者求辯其曲直
也故利見于大人大人則能以其剛明中正決所訟
也訟非和平之事當擇安地而處不可陷于危險故
不利涉大川也(並易傳)
白雲郭氏曰需訟一體也相親而需則為需相違
而訟則為訟性情之異耳然性情之異而有孚則
同者親而无孚需之妄也訟而无孚訟之妄也窒
者塞其源而不流也惕者謹其事而知懼也得其
中則吉成其終則凶知此則知訟之為道矣非特
訟者為然聽訟亦如之也好生之德洽于民心兹
用不犯于有司窒之也欽哉欽哉惟刑之恤哉惕
之也吕刑曰簡孚有衆又曰獄成而孚輸而孚有
孚也故乃明于刑之中中吉也舜典之疑惟輕吕
刑之疑有赦不成其終也(易說)
漢上朱氏曰訟反需者也需四之五剛往而得位
二隂避之故曰亨訟三之二剛來而失位二隂塞
之故曰窒需有孚而亨于外故物需之訟有孚而
窒于内故已訟之(叢說)
五峯胡氏曰韓馮翊之訟蕭趙廣漢之訟魏皆中
无孚實不知畏惕過而失中道者也故終極其事
皆至于凶左雄周舉中吉也王渾王濬(易外傳)
新安朱氏曰訟争辯也上乾下坎乾剛坎險上剛
以制其下下險以伺其上又為内險而外健又為
己險而彼健皆訟之道也九二中實上无應與又
為加憂且於卦變自遯而來為剛來居二而當下
卦之中有有孚而見窒能懼而得中之象上九過
剛居訟之極有終極其訟之象九五剛健中正以
居尊位有大人之象以剛乘險以實履陷有不利
涉大川之象故戒占者必有争辯之事而隨其所
處為吉凶也(本義)○不利涉大川是上面三畫陽載
不起壓了這船重○問訟卦大指因言大凡卦辭
取義不一如訟有孚窒惕中吉蓋取九二中實坎
為加憂之象(中實為有孚坎陷為窒坎為加憂為惕九二居下卦之中故曰有信而見)
(窒能懼而得中也)終凶蓋取上九終極于訟之象利見大
人蓋取九五剛健中正居尊之象不利涉大川又
取以剛乘險以實履陷之象此取義不一也然亦
有不必如此取者此特其一例也先生曰卦辭如
此辭極齊整蓋所取諸爻義皆與爻中本辭協亦
有雖取爻義而與爻本辭不同者此為不齊整處
也(並語錄)
東萊吕氏曰凡訟之道當以誠實為先誠實則利
見大人事不實則不利見大人而利見昏迷之人
矣雖誠實而不利涉大川恃其實而訟則訟極而
陷溺其身矣(易說)○衆人之言訟以勝為吉易之言
訟以中為吉不中則雖勝亦凶也(紀聞)
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
濂溪先生曰天以春生萬物止之以秋物之生也既
成矣不止則過焉故得秋以成聖人之法天以政養
萬民肅之以刑民之盛也欲動情勝利害相攻不止
則賊滅無倫焉故得刑以治情偽微曖其變千狀苟
非中正明逹果斷者不能治也訟卦曰利見大人以
剛得中也噬嗑曰利用獄以動而明也嗚呼天下至
廣主刑者民之司命也任用可不慎乎(通書)
伊川先生曰訟之為卦上剛下險險而又健也又為
險健相接内險外健皆所以為訟也若健而不險不
生訟也險而不健不能訟也險而又健是以訟也○
訟之道固如是又據卦才而言九二以剛自外來而
成訟則二乃訟之主也以剛處中中實之象故為有
孚處訟之時雖有孚信亦必艱阻窒塞而有惕懼不
窒則不成訟矣又居險陷之中亦為窒塞惕懼之義
二以陽剛自外來而得中為以剛來訟而不過之義
是以吉也卦有更取成卦之由為義者此是也卦義
不取成卦之由則更不言所變之爻也據卦辭二乃
善也而爻中不見其善蓋卦辭取其有孚得中而言
乃善也爻則以自下訟上為義所取不同也○訟非
善事不得已也安可終極其事極意于其事則凶矣
故曰不可成也成謂窮盡其事也○訟者求辯其是
非也辯之當乃中正也故利見大人以所尚者中正
也聽者非其人則或不得其中正也中正大人九五
是也○與人訟者必處其身於安平之地若蹈危險
則陷其身矣乃入于深淵也卦中有中正險陷之象
(並易傳)
藍田吕氏曰訟兩以曲直争也險而健其勢必争
此所以訟也訟之時可以理勝而不可多上人不
得已而訟求伸則已此有孚窒惕然後可訟中則
吉終則凶也利見大人曲直當也訟險事也居訟
之時不求理勝而以力争是以健涉險必不濟矣
需險在前非健不濟訟不尚力愈健愈屈此需所
以利涉大川而訟所以不利所遭之時異也入于
淵回旋而不得出也居訟之時隂爻終吉而陽多
不克不尚力也
龜山楊氏曰乾健而上行坎險而趨下居險健而
不相與訟之所興也九二剛來而得中有孚也訟
以有孚為主訟而无孚則刑隨之矣凶之道也剛
來而陷乎險中見窒也見窒而後訟訟非得已也
訟而惕焉中而止非成訟也是以吉非剛而得中
疇克爾終凶以上九言也處訟之極不能復即命
渝安正則成訟者也終凶不亦宜乎然訟非中正
者不能聽而決故利見大人九五是也孔子曰聽
訟吾猶人也必也使无訟乎大人能使无訟者若
恃險健之才往而犯難則鮮不敗矣故不利涉大
川(易說)
兼山郭氏曰訟三升而三降乃剛來而得中也(易說)
白雲郭氏曰訟不親也不親而健健而陷此所以
為訟剛來居二而得中故二為成卦之主用中則
吉也大人與天地合德日月合明无私之大者況
訟乎是以利見之也險欲陷健遠之可也故不利
涉大川涉之則自入于淵矣需之利涉大川險在
前也訟之不利涉大川險在下而必陷也(易說)
漢上朱氏曰乾健也坎險也兩者相敵所以訟也
无險則无訟无健則不能訟險而健故訟此以兩
體言訟也訟自遯來九三之二二有孚於五剛來
揜於二隂之中剛實有孚信而見窒於人不窒則
无所事於訟矣雖有孚也然剛失位見窒於二隂
邪正是非上未辨也能惕懼處柔訟而不過乎中
則免矣離為目巽為多白眼惕之象故曰有孚窒
惕中吉剛來而得中也此以訟三之二言九二之
才也訟剛過而不反終成其訟必凶故曰終凶訟
不可成也此以成卦上九言訟之終也九五大人
聽訟者也中正在上无所偏繫君子小人各得其
平故九二利見之以中正為尚也離為目見也有善
聽者然後孚信懼而得中吉故曰利見大人尚中
正也此以九五言訟之主也訟一變巽二變鼎三
變大過坎水變兌川壅為澤乾首沒于澤中入于
淵也天下之難未有不起于争剛險不相下君子
小人不相容難始作矣聖人見其訟也戒之中正
戒之不可成若濟之以争是以亂益亂相激而為
深矣漢唐之亂始於小人為險君子疾之已甚其
弊至於君子小人淪胥以敗而國遂亡故曰不利
涉大川入于淵也此以卦變終言一卦之義也在
卦氣為清明三月節故太玄凖之以争卦一變二
變何說也曰在賁之彖曰柔來而文剛分剛上而
文柔在无妄之彖曰剛自外來而為主於内此舉
一隅也剛柔相變上下往來明利害吉凶之无常
也是故一卦變六十有三此焦延夀易林之說也
(易傳)○或曰乾當在上處乎下則必升坤當在下處
乎上則必降此言否泰可也於訟无妄不通矣訟
曰剛來而得中无妄曰剛自外來而為主於内二
卦陽爻皆四畫蓋訟者遯三之二无妄者遯三之
初凡言來者皆自外來初二視三則外矣(叢說)
新安朱氏曰險而健訟以卦德釋卦名義入于淵
以卦變卦體卦象釋卦辭(本義)○上剛下險是屬上
句險而健訟是屬下句○或問訟彖云剛來而得
中也大抵上體是剛下體是柔剛下而變柔則為
剛來今訟之上體既是純剛安得謂之剛來邪先
生曰此等要須畫個圖子看便好以某觀之訟卦
本是遯卦變來遯之六二上為訟之六三其九三
下為九二乃為訟卦此類如柔來而文剛分剛上
而文柔與夫剛自外來而為主於内皆是如此若
畫圖子起便極好看更不待說若如先儒說則多
牽強矣○問卦變之義先生曰此訟卦變自遯而
來為剛來居二此是卦變中二爻變者蓋四陽二
隂自遯來者十四卦訟即初變之卦剛來居二柔
進居三故曰剛來而得中又問細讀本義所釋卦
辭若看得分明則彖辭之義亦自明只須略提破
此是卦義此是卦象卦體卦變不必更下注脚矣
先生曰某當初作此文字時正欲如此蓋彖辭本
是釋經之卦辭若看卦辭分明則彖辭亦已可見
但後來要重整頓過未及不知而今所解能如此
本意否(並語錄)
象曰天與水違行訟君子以作事謀始
伊川先生曰天上水下相違而行二體違戾訟之由
也若上下相順訟何由興君子觀象知人情有争訟
之道故凡所作事必謀其始絶訟端於事之始則訟
无由生矣謀始之義廣矣若愼交結明契劵之類是
也(易傳)
龜山楊氏曰天左旋而水東注違行也作事至於
違行而後謀則无及矣(易說)
兼山郭氏曰天體於上水行於下天道左旋水性
右流皆違行而不相親故曰訟不親也不親所以
為訟也孔子曰聽訟吾猶人也必也使无訟乎无
訟在於謀始謀始在於制作契之不明訟之所以
生也故有德司契而不責於人上古結繩以治後
世聖人易之以書契良以此也方此為治訟之始
未及夫化民之道(易說)
白雲郭氏曰天水違行大不親矣作事謀始期无
訟也邦无道免於刑戮在下之謀始也刑期无刑
必也无訟在上之謀始也此謂窒惕之道(易說)
漢上朱氏曰天西行水東行違行也行相違乃有
訟巽為事乾陽始於坎作事而謀始則訟不作窒
訟之源也(易傳)
新安朱氏曰天上水下其行相違作事謀始訟端
絶矣(本義)○作事謀始言觀此等象便當每事謀之
於其始○天自向上去水自向下來所以為訟○
王弼言有德司契是借這個契字說言自家執這
個契在此人來合得我便與它自家先定了這是
謀始司契底意思(並語錄)
初六不永所事小有言終吉象曰不永所事訟不可長
也雖小有言其辯明也
伊川先生曰六以柔弱居下不能終極其訟者也故
於訟之初因六之才為之戒曰若不長永其事則雖
小有言終得吉也蓋訟非可長之事以隂柔之才而
訟於下難以吉矣以上有應援而能不永其事故雖
小有言終得吉也有言災之小者也不永其事而不
至於凶乃訟之吉也○六以柔弱而訟於下其義固
不可長永也永其訟則不勝而禍難及矣又於訟之
初即戒訟非可長之事也○柔弱居下才不能訟雖
不永其事既訟矣必有小災故小有言也既不永其
事又上有剛陽之正應辨理之明故終得其吉也不
然其能免乎在訟之義同位而相應相與者也故初
於四為獲其辯明同位而不相得相訟者也故二與
五為對敵也(並易傳)
横渠先生曰初於正應中有隂陽之間不无訟但以
隂居下體為柔順履險方初不永所事其理辨直(一作)
(正)故小有言終吉(易說)
龜山楊氏曰險而健卦之所以為訟也險故興訟
健故能訟居險之初柔不當位非險而健也无能
訟之才故不永所事當上下違行之時隂柔在下
而二以剛乘之近而不相與故小有言然有應在
上順而不為險故其辨易明既已有言則非无訟
也以其辨明故終吉夫訟非可長之事居訟之初
謀始之時也故孔子因以戒之有不可之辭焉(易說)
白雲郭氏曰訟之初未始不小有言也永其事則
有成終之凶不永其事是以終吉言於初者戒之
於始也初四在訟之應者是以其辨易明二五在
訟之不應者是以不克而掇患也(易說)
漢上朱氏曰初與四應九二間之此初六所以訟
也初往訟二四來應初坎毁巽降兌見坎險也兌
說也巽為事坎又為可不永所訟之事也訟事之
險者不永所事以訟不可長也永其訟者未有不
及禍者也兌為言隂為小小有言也初六往而直
已九四體離而明四剛初柔各得其正故雖小有
言而其辨易明明故終吉初以四為終也易傳曰
在訟之義同位而相應相與者也故初與四為獲
其辨明同位而不相得相訟者也故二與五為對
敵也(易傳)
五峯胡氏曰鄭興桓譚(易外傳)
新安朱氏曰隂柔居下不能終訟故其象占如此
(本義)
東萊吕氏曰尋常人争訟所以拖延歲月長久而
不決者只為恥於小不勝故不肯住終至於凶若
知訟之不可長不顧小有言之辱更不報復目下
雖似可恥終久誰得計其利害不待辨說而明也
(紀聞)
九二不克訟歸而逋其邑人三百戶无眚象曰不克訟
歸逋竄也自下訟上患至掇也
伊川先生曰二五相應之地而兩剛不相與相訟者
也九二自外來以剛處險為訟之主乃與五為敵五
以中正處君位其可敵乎是為訟而義不克也若能
知其義之不可退歸而逋避以寡約自處則得无過
眚也必逋者避為敵之地也三百戶邑之至小者若
處強大是猶競也能无眚乎眚過也處不當也與知
惡而為有分也○義既不敵故不能訟歸而逋竄避
去其所也勢自下而訟其上義乖○屈禍患之至猶
拾掇而取之言易得也(並易傳)
横渠先生曰處險體剛好訟者也上下二隂俱非已
應理為不直故不訟歸而逋竄使其邑人之衆无辜
被禍故曰邑人无眚(易說)
藍田吕氏曰九二居二隂之間上无正應比初則
為四所拒比三則為上所拒剛體不屈自下訟上
理卒不勝不如退就窮約克己自新亦庶乎无過
也知歸而自反以居中也
龜山楊氏曰以成卦之才言之則九二剛來而得
中能有孚窒惕中吉也以爻言之二五正應也二
以剛險而不應訟上者也而五以剛中正而履尊
位訟之主也人所利見而取決焉不可得而訟也
故不克訟然九二剛而中知義不克則非怙終者
故歸而逋其邑人三百戶无眚歸而逋者自反不
縮逋竄而自逭也邑人三百戶則其居寡弱矣不
為險健也不為險健則訟息矣故无眚眚過也(易說)
兼山郭氏曰孔子稱十室之邑必有忠信如丘者
焉則三百戶之邑亦不為小矣或謂下之敢訟上
者以附己之衆為得之矣附己之衆上之所不容
故置其邑而逋乃可无眚眚甚於凶明矣(易說)
白雲郭氏曰先人曰十室之邑必有忠信則三百
戶不為小矣雍曰二五有君臣之位上下之分非
可訟也訟之義不克也不克則置三百戶之邑而
歸逋竄之中可无眚矣蓋以下訟上其患自取苟
不違其邑是速誅伐之禍也九二以剛中之才一
陷險中而不克訟其取患如此況无其才者乎是
以聖人貴夫窒惕而不利涉難也伯氏駢邑三百
管仲奪之而没齒无怨言豈有訟上之患者乎(易說)
漢上朱氏曰二五本相應以兩剛不相下此二所
以訟五也然五君也其德中正以不正而訟中正
不可也況以臣訟君乎不克訟者義不克也故退
歸而逋則其邑人三百戶得以无眚不然五來討
二禍及邑人矣歸者二自五而反逋者失位而竄
坎為隠伏坤為衆坎動入于衆中竄也故曰不克
訟歸逋竄也自下訟上於勢為逆於義為非禍患
至於逋竄自取之猶掇拾也二變成艮手掇拾之
象乾策三十有六坤策二十有四九二變則二三
坤策四五乾策合而言之三百也坤為戶二在大
夫位為邑自三至五歴三爻坎在内為眚二動去
位則无眚故曰其邑人三百戶无眚太玄曰兩虎
相牙掣者全也歸而逋之謂乎古者諸侯建國大
夫受邑諸侯之下士視上農夫食九人中士倍下
士上士倍中士大夫倍上士卿四大夫君十卿禄
天子之大夫視子男大國之卿當小國之君然則
諸侯之卿當天子之大夫也食二百八十有八人
三百戶舉全數也(易外傳)
五峯胡氏曰楊惲(易外傳)
新安朱氏曰九二陽剛為險之主本欲訟者也然
以剛居柔得下之中而上應九五陽剛居尊勢不
可敵故其象占如此邑人三百戶邑之小者言自
卑約以免災患占者如是則无眚矣掇自取也(本義)
○九二正應在五五亦陽故為窒塞之象○三百
戶必須有此象今不可考王輔嗣說得意忘象是
要忘了此象伊川又說假象是只要假借此象今
看得不解得恁地全无那象只是不可知只得且
從理上說乾為馬却說龍坤為牛却說馬離為龜
却說牛做得箇例來括他方得(並語錄)
六三食舊德貞厲終吉或從王事无成象曰食舊德從
上吉也
伊川先生曰三雖居剛而應上然質本隂柔處險而
介二剛之間危懼非為訟者也禄者稱德而受食舊
德謂處其素分貞謂堅固自守厲終吉謂雖處危地
能知危懼則終必獲吉也守素分而无求則不訟矣
處危謂在險而承乘皆剛與居訟之時也○柔從剛
者也下從上者也三不為訟而從上九所為故曰或
從王事无成謂從上而成不在己也訟者剛健之事
故初則不永三則從上皆非能訟者也二爻皆以隂
(一作處)柔不終而得吉四亦以不克而渝得吉訟以能
止為善也○守其素分雖(一无雖字)從上之(一无之字)所為非
由己也故无成而終得其吉也(並易傳)
横渠先生曰履非其位處險之極若能不為他累專
應上九則雖危終吉故曰舊德以隂居陽又處成功
必有悔吝故曰无成(易說)
廣平游氏曰訟之六三才不稱位故有食舊德之
象食舊德者世其禄也世之構訟者皆出於忿慾
而六三才不足則内省而无忮位已高則知足而
无求夫如是則從上而已奚其訟故食舊德而安
也然當訟之時才不稱其位則人必有媢嫉之者
故不能无危要之在己者貞固自守而无争心故
雖危而終吉也(易說)
龜山楊氏曰六三以隂居陽无險健之才而承乘
皆剛力不能訟也上九處剛健之極而下為之應
柔而不能抗也則從上而已故曰食舊德貞厲蓋
先王詔禄以功餼廩稱事食其食不任其責而惟
上之從則唯食舊德可也當上下違行之時居險
健之中雖以舊德而食然從之而不以貞安之而
不知戒失義犯難將无所不至矣故惟貞厲乃終
吉與之從事則无成矣(易說)
白雲郭氏曰以隂柔而介二剛之間危懼也能不
以訟為事所謂窒惕者也故能保舊德之禄而固
守弗失與逋其邑而喪者異矣雖介二剛為危道
而終獲吉者能窒其訟故也介二剛有道乎捨二
之訟上從乾道代終而已從其大體者也故吉六
三不以訟為事上從乾吉之大可謂德與位稱者
矣然僅能食舊德而已九二自下訟上掇患已至又
豈能保其舊邑哉逋竄宜矣(易說)
漢上朱氏曰乾為剛德上九陽極而老舊也三之
上成兌為口食舊德也食舊者食其素分猶言不
失舊物也古者分田制禄公卿以下必有圭田以
德而食其來舊矣公卿以下所食如周官家邑小
都大都之田是也三公位乾上九郊之象六三當
争勝之時不喪其舊以不從四而從上也三從上
而四間之宜有訟然三柔而明柔則不能訟明則
知不可訟而止是以從上而食舊德六三介九二
九四兩剛之間而失位厲也往從上九則上屈其
剛就之无所事訟得位而食終吉也三之從上非
苟從也或從王事以成功歸之已終其事不以无
事而食是以食舊德也非從上之吉乎乾五為王
巽為事三内卦之成上外卦之終故曰或從王事
无成有終竇嬰訟田蚡上下相激至亡其身不知
六三吉也易傳曰訟者剛健之事故初則不永三
則從上二爻皆以處柔不終得吉四亦以不克而
渝得吉訟以能止為善也(易傳)
五峯胡氏曰郭子儀魚朝恩(易外傳)
新安朱氏曰食猶食邑之食言所享也六三隂柔
非能訟者故守舊居正則雖危而終吉然或出而
從上之事則亦必无成功占者守常而不出則善
也從上吉謂隨人則吉明自主事則无成功也(本義)
東萊吕氏曰六三食舊德貞厲終吉或從王事无
成象曰食舊德從上吉也易傳曰守其素分雖從
上之所為非由己也故无成而終得其吉也蓋在
下位者為上所寵任往往忘其素分臨事不能退
托擅以為己功此所以多得禍也只如簿尉驟為
郡守所委任遂忘自身元是簿尉遇事專輒偃然
以成功自居豈不招忌病而致禍敗乎(紀聞)
九四不克訟復即命渝安貞吉象曰復即命渝安貞不
失也
伊川先生曰四以陽剛而居健體不得中正本為訟
者也承五履三而應(一有于字)初五君也義不克訟三居
下而柔不與之訟初正應而順從非與訟者也四雖
剛健欲訟无與對敵其訟无由而興故不克訟也又
居柔而應柔亦為能止之義既義不克訟若能克其
剛忿欲訟之心復即就於命革其心平其氣變而為
安貞則吉矣命謂正理失正理為方命故以即命為
復也方不順也書曰方命圮族孟子云方命虐民夫
剛健而不中正則躁動故不安處非中正故不貞不
安貞所以好訟也若義不克訟而不訟反就正理變
其不安貞為安貞則吉矣○安正能如是則為无失
矣所以吉也(並易傳)
横渠先生曰體健而比於三理為不直故不克訟(易說)
藍田吕氏曰二欲比初初應在四固已自辨九四
不諒猶小有言初卒明辯九四之訟所以不克然
四雖以剛致訟而居隂位能以理自反者也故曰
復即命渝安貞吉
龜山楊氏曰居非中正義不克訟也復即命變而
為安貞則吉矣命天理也知義不克自反而即理
則非迷而不復者其吉不亦宜乎(易說)
白雲郭氏曰剛強之才未嘗下人非得位必多訟
九四居上訟下為初辨明既不克訟復即初之命
變而安於貞是以獲吉復即初命捨訟而應初也
應初所以為正也是亦不失舊德之道苟非復即
命渝安貞殆亦逋邑之流乎九四蓋嘗有訟能變
而獲吉故不言舊德而象但言不失也既云不克
訟則无德可言矣論訟則四優於二論德則三優
於初其訟者上九乎亦愈於二之犯上也(易說)
漢上朱氏曰訟生於讎敵故有忿争不安其命者
焉九四上承五下乘三而初為應五君也不可訟
也三從上初從四无與為敵者故不克訟乃克其
剛強欲訟之心而與初相應相應則情義相得各
復其所何訟之有各復其所者復即命也命者正
理也復即命則變前之失安於正理矣訟者始於
剛強而不明九四處柔體離巽柔巽故无狠怒明
則知可否斯九四所以能復者歟巽為命何也曰
巽為風風者天之號令在人則命也受之於天也
故先儒以巽為命為號令為事巽象曰申命行事
正與否則繫乎爻位之得失陸績曰訟之復乾變
而巽(易傳)
五峯胡氏曰杜淹(易外傳)
新安朱氏曰即就也命正理也渝變也九四剛而
不中故有訟象以其居柔故又為不克而復就正
理渝變其心安處於正之象占者如是則吉也(本義)
○復即命渝言復就命而變其不順之命(語錄)
東萊吕氏曰九四不克訟復即命渝安貞吉以九
居四是剛強之人處不中正之地本好訟者也然
所承者五五至尊而不敢與之訟所履者三三至
柔而不至於生訟所應者初初既相應亦非與之
為訟者也左右前後皆无可訟雖有好訟之心略
不得騁則其心必自還而歸善故曰復即命渝命
正理也好訟之心既无所施則必復就於正理變
而為善也譬如水之泛溢欲擊東岸而其岸堅而
不可動欲擊西岸而其岸又堅而不可動則必循
循歸於故道矣心之所之只有善惡兩件於惡既
不得騁不之於善將何之乎(紀聞)
九五訟元吉象曰訟元吉以中正也
伊川先生曰以中正居尊位治訟者也治訟得其中
正所以元吉也元吉大吉而盡善也吉大而不盡善
者有矣○以中正之道何施而不元吉(並易傳)
廣平游氏曰訟元吉謂聽訟之主也非身有訟也
九五得尊位大中以正決天下之訟已則何訟之
有當訟之時至而以中正決之是以元吉也若虞
芮質厥成文王蹶厥生則聽訟之道孰善於此吉
孰大焉故卦言利見大人大人則九五之謂也且
訟而有孚猶窒而後通惕而後寧中焉則吉終焉
則凶自无元吉之理(易說)
龜山楊氏曰剛中正而履尊位訟之所利見也故
元吉元吉者大而盡善者也(易說)
兼山郭氏曰九五利見大人尚中正也九五之象
曰訟元吉以中正也則九五之无訟而為聽訟之
主明矣詩曰虞芮質厥成文王蹶厥生則知訟元
吉所以為中正也(易說)
白雲郭氏曰九五中正大人也聽訟之主也天下
之長也為天下之長以中正之德聽天下之訟人
之所利見其為吉也大矣蓋非一人之吉實天下
之吉也獄訟之歸虞舜虞芮之質文王其九五之
謂也(易說)
漢上朱氏曰九五聽訟之主未能使人无訟何謂
元吉大人得尊位以中正在上无所偏繫邪枉之
道不行故吉元吉者其始本吉吉之至善者也此
皐陶淑問召伯聽訟之爻(易傳)
五峯胡氏曰曹騰梁商賀若弼韓擒虎賈復寇恂
和事天子(易外傳)
新安朱氏曰陽剛中正以居尊位聽訟而得其平
者也占者遇之訟而有理必獲伸矣中則聽不偏
正則斷合理(本義)○訟元吉便似乾之利見大人有
占无象者爻便是象訟元吉九五便是(語錄)
東萊吕氏曰九五訟元吉象曰訟元吉以中正也
九五聽訟者也訴訟之繁多至千百聽訟者欲其
盡善而咸吉苟件件尋一道理以應之則亦不勝
其勞矣殊不知聽訟所以能盡善而咸吉者本无
多術只是一箇中正待之而已(紀聞)
上九或錫之鞶帶終朝三褫之象曰以訟受服亦不足
敬也
伊川先生曰九以陽居上剛健之極又處訟之終極
其訟者也人之肆其剛強窮極於訟取禍喪身固其
理也設或使之善訟能勝窮極不已至於受服命之
賞是亦與人讎争所獲其能安保之乎故終一朝而
三見褫奪也○窮極訟事設使受服命之寵亦且不
足敬而可賤惡況又禍患隨至乎(易傳)
龜山楊氏曰以剛健居訟之終成訟者也成訟凶
之道雖足以取勝而受服人所賤辱也故終朝而
三褫之或錫非誠與也三褫者言疾之者衆也(易說)
兼山郭氏曰上九許愼云鞶大帶也君子帶鞶婦
人帶絲蓋爵命之服非所以賞訟也衆所不與故
終朝三褫之言不足貴也(易說)
白雲郭氏曰先人言鞶大帶也男子帶鞶婦人帶
絲蓋爵命之服非所以賞訟也雍曰上九以訟而
錫之鞶帶其招褫不足貴如此況自下訟上義不
克者奪邑宜矣是不若六三不言訟而守舊德又
不若九四復即命而不失也(易說)
漢上朱氏曰三限乎上下之際腰之象也上九之
三或錫之乾變為金腰以金飾鞶帶也三離日之
上為終朝兌為毁折伏艮為手為受服三復位鞶
帶毁有褫之象也故曰或錫之鞶帶終朝三褫之
自五之三歴三爻三褫也敬者人以其正足憚故
敬之上九成訟而居上位受服不以正知其雖有
是物亦不足取敬於人内自愧恥不安其服是以
終朝三褫之争訟逆德非人之本心故不克訟則
歸而逋竄以訟受服則愧而三褫(易傳)
五峯胡氏曰來俊臣之徒主父偃(易外傳)
新安朱氏曰鞶帶命服之飾褫奪也以剛居訟極
終訟而能勝之故有錫命受服之象然以訟得之
豈能安久故又有終朝三褫之象其占為終訟无
理而或取勝然其所得終必失之聖人為戒之意
深矣(本義)○問觀訟一卦之體只是訟不可成初只
不永所事九二不克訟六三守舊居正非能訟者
九四不克訟而能復就正理渝變心志安處於正
九五聽訟元吉上九雖有鞶帶之錫而不免終朝
之褫首尾皆是不可訟之意故彖曰終凶訟不可
成此句豈即本義所指卦體邪先生曰然因問易
最難點如訟九四不克訟(句)復即命(句)渝(句)安貞
(句)吉六三食舊德(句)貞(句)厲終吉(句)先生曰厲自
是一句終吉又是一句易辭只是元排此幾句在
此伊川作變其不安者為安貞作一句讀恐不甚
自然(語錄)
東萊吕氏曰上九或錫之鞶帶終朝三褫之象曰
以訟受服亦不足敬也說者多謂以訟受服終不
能保必見褫奪此未盡爻象之意蓋以訟受服人
情所最辱者若便見褫奪服不在身其辱亦除褫
其服所以減其辱也惟其常著此服在身内則心
自羞愧外則人共指目終朝之頃三次褫脫忸怩
不寧一至於此其為辱也孰大焉若謂服為它人
所褫則一褫便无何待至三所以言三褫者蓋其
負愧懷恥視鞶帶如纆索時褫時服不能一朝居
耳(紀聞)
合訂刪補大易集義粹言卷十
