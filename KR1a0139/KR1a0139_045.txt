合訂刪補大易集義粹言卷四十三
頭等侍衛納喇性德編
䷦(艮下坎上)
伊川先生曰蹇序卦睽者乖也乖必有難故受之以
蹇蹇者難也睽乖之時必有蹇難蹇所以次睽也蹇
險阻之義故為蹇難為卦坎上艮下坎險也艮止也
險在前而止不能進也前有險陷後有峻阻故為蹇
也(易傳)蹇是處蹇之道退无時不可行(游定夫所錄)
新安朱氏曰屯是隂陽未通之象蹇是流行之中
有蹇滯困則窮矣(語錄)
東萊吕氏曰睽者乖也乖必有難故受之以蹇蹇
者難也夫患難者人之所同畏然知其患難之可
畏而不知患難之本原睽乖者患難之本原也今
人處患難而常懷乖異不平之心汨汨不反是猶
惡熱而增焚惡醉而強酒何往而非患難哉故欲
去險難必先去險難之本可也(易說)
蹇利西南不利東北利見大人貞吉
伊川先生曰西南坤方坤地也體順而易東北艮方
艮山也體止而險在蹇難之時利於順處平易之地
不利止於危險也處順易則難可紓止於險則難益
甚矣蹇難之時必有聖賢之人則能濟天下之難故
利見大人也濟難者必以大正之道而堅固其守故
貞則吉也凡處難者必在乎(一无乎字)守貞正(一无正字)設使
難不解不失正德是以吉也若遇難而不能固其守
入於邪濫雖使苟免亦惡德也知義命者不為也(易傳)
横渠先生曰蹇之世大人乃能成功(易說)
白雲郭氏曰蹇難也見難而知止謂之蹇故蹇為
智者之事蹇之時得人則濟故利西南不利東北
利見大人西南得朋之地也東北喪朋之地也大
人足以濟大蹇者也得人之道先在反己其身正
而天下歸之故貞吉也(易說)
新安朱氏曰蹇難也足不能進行之難也為卦艮
下坎上見險而止故為蹇西南平易東北險阻又
艮方也方在蹇中不宜走險又卦自小過而來陽
進則往居五而得中退則入於艮而不進故其占
曰利西南不利東北當蹇之時必見大人然後可
以濟難又必守正然後得吉而卦之九五剛健中
正有大人之象自二以上五爻皆得正位則又貞
之義也故其占又曰利見大人貞吉蓋見險者貴
於能止而又不可終於止處險者利於進而不可
失於其正也(本義)
東萊吕氏曰蹇利西南不利東北利見大人貞吉
大抵天下之理相反處乃是相治水火相反也而
救火者必以水冰炭相反也而禦冰者必以炭險
與平相反而治險必以平此聖人於蹇之卦所以
特𤼵明濟險之義西南坤位平易而順者也東北
艮位艮為山險也遇險必以平易之道而濟則險
難可治苟以險濟險則其難益甚矣貞吉者謂人
之處蹇守正則吉也吉之一字最當看今人處患
難往往不能固其所守又見古人亦有守正而身
不免於難遂以為此義不足信殊不知所謂吉者
非免於難為吉乃順理之吉也伊川說是以吉也
一叚最當看(易說)
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉
伊川先生曰蹇難也蹇之為難如乾之為健若易之
為難則義有未足(一作盡)蹇有險阻之義屯亦難也困
亦難也同為難而義則異屯者始難而未得通困者
力之窮蹇乃險阻艱難之義各不同也險在前也坎
險在前下止而不進故為蹇見險而能止以卦才
言處蹇之道也上險而下止見險而能止也犯險而
進則有悔咎(一作吝)故美其能止為知也方蹇難之時
惟能止為善故諸爻除五與二外皆以往為失來為
得也蹇之時利於處平易西南坤方為順易東北
艮方為險阻九上居五而得中正之位是往而得平
易之地故為利也五居坎險之中而謂之平易者蓋
卦本坤由五往而成坎故但取往而得中不取成坎
之義也方蹇而又止危險之地則蹇益甚矣故不利
東北其道窮也謂蹇之極也蹇難之時非聖賢(一有)
(大人字)不能濟天下之蹇故利於見大人也大人當位
則成濟蹇之功矣往而有功也能濟天下之蹇者惟
大正之道夫子又取卦才而言蹇之諸爻除初外餘
皆當正位故為貞正而吉也初六雖以隂居陽而處
下亦隂之正也以如(一作如以)此正道正其邦可以濟於
蹇矣處蹇之時濟蹇之道其用至大故云大矣哉
天下之難豈易平也非聖賢不能其用可謂大矣順
時而處量險而行從平易之道由至正之理乃蹇之
時用也(並易傳)
横渠先生曰見險能止然不可終止而已當見大人
之德進之坤順致養之地則得其中若更退守艮止
則難无時而解也故曰不利東北其道窮也至於解
卦則曰其來復吉乃得中也與此互見矣蓋難在内
外與震艮之動止則相反爾(易說)
藍田吕氏曰蹇方涉於危難也利見大人謂九五
以剛中處尊位也危難之世非大人不足以濟之
非當位履正不足以正之
龜山楊氏曰險在前而止卦之所以為蹇也居蹇
之時居易以俟命而已行險以徼幸不可也故利
西南西南順也止于險而不知變則道窮矣故不
利東北也(易說)
白雲郭氏曰險而止蒙者之事見險而能止智者
之事蹇之與蒙用智不用智雖不同其於待人以
濟險則一也猶屯解不同其於自動以濟險亦一
也震之動剛其才足以自濟艮之止柔其才不足
以自濟故蒙蹇必止而待人也蹇利西南往得中
者謂九五也九五朋來而中節也不利東北其道
窮者寡助之至至於親戚畔之道窮可知矣利見
大人往有功者大蹇之時雖多善士亦不能有濟
必大人而後有功也當位貞吉者所處知所止則
无不當位之失无不當位之失則其身貞矣是以
吉也古之聖人莫不先於治己大人正己而物正
當位貞吉則正己者至矣所以為正邦之本也蹇
之時以見大人為主雖乾龍飛見不過利見大人
而止耳顧不大哉(易說)
漢上朱氏曰蹇坎險難也艮止也坎在上險難在
前止而不進故曰蹇難也險在前也此合雨體言
蹇也離目為見見險者明也知其不可進則止而
不犯者行其所知也知者精神之會水火之合坎
離之象故曰見險而能止知矣哉此兼互體以卦
才言處蹇之道也蹇自臨來小過變也九四往之
五小過之五即臨之坤也坤西南體順而易坤衆
也五中蹇難不解天下思治九四能順乎衆而往
上居於五處順易以濟險難以順民心乃得中道
所謂時中蹇之利也故曰蹇利西南往得中也艮
止也東北方也見險而止非遂止不往也順時而
處以有待也若遂止於險則過矣過則道不行天
下益蹇非中道乃蹇之所不利故曰不利東北其
道窮也此以卦變四五相易言濟蹇之道也大人
九五也剛中而正量險而行其才足以濟難利見
大人者六二也非剛健中正在上則六二柔中未
有功也故曰利見大人往有功也此以二五言濟
蹇也坤在四為邦國四諸侯位也故建侯康侯正
邦无邦皆取此象蹇五爻皆正而初不正初不正
者蹇之所由生也九五當位而正以正六四而邦
國正邦國正則天下正而蹇難解矣正而吉也故
曰當位貞吉以正邦也此再以九五六四言濟蹇
也蹇之時或可止或可往往而有功非大人不能
盡其用故曰蹇之時用大矣哉在卦氣為十一月
故太玄準之以難(易傳)
新安朱氏曰蹇難也以卦德釋卦名義而贊其美
蹇利西南以卦變卦體釋卦辭而贊其時用之大
也(本義)蹇利西南是說坤卦分曉但不知從何插
入這坤卦來此須是箇變例聖人到這裏看見得
有箇做坤底道理大率陽卦多自隂來隂卦多自
陽來震是坤第一畫變坎是第二畫變艮是第三
畫變易之取象不曾確定了它蹇无坤體只取
坎中爻變如沈存中論五姓一般蹇利西南謂地
也據卦體艮下坎上无坤而繇辭言地者往往只
取坎中爻變變則為坤矣沈存中論五姓自古无
之後人既如此呼喚即便有義可推(語錄)
東萊吕氏曰夫當患難之時必有處蹇之道坎為
險在上是險在前也艮為止在下是見險而能止
也坎卦本是坤卦只因第二爻變遂至於險使第
二爻知坤順之可從而復歸於坤則无復蹇惟第
二爻不肯變故止於蹇難也知矣哉知字最要看
當平易之地則縱步至險危之地則駐足則又何
以為知惟其預知其難而遂止所以為知也所謂
見險而能止非畏其難怠惰而一无所為也故大
象以君子反身修德明之(易說)
象曰山上有水蹇君子以反身修德
伊川先生曰山之峻阻上復有水坎水為險陷之象
上下險阻故為蹇也君子觀蹇難之象而以反身修
德君子之遇艱阻必反求諸己而益自修孟子曰行
有不得者皆反求諸己故遇艱蹇必自省於身有失
而致之乎是反身也有所未善則改之无歉於心則
加勉乃自修其德也君子修德以俟時而已(易傳)蹇
以反身修德故往者在外也在外必蹇來者在内也
在内則有譽无尤來連朋來來碩皆反身修德之謂
也蹇蹇不暴進内顧之象也暴進出外則无事矣連
(音平)連則无窮也朋來則衆來言朋來未免於有思也
至於來碩則來處於大人之事也故曰從貴(羅氏拾遺)
藍田吕氏曰山上有水水行不利不得其地故蹇
也水行不得其地猶君子之行不得於人不得於
人反求諸已而已故愛人不親反其仁治人不治
反其知禮人不荅反其敬
龜山楊氏曰居險難之時惟反身修德而己行險
以徼幸君子不為也(易說)
白雲郭氏曰古之君子窮則獨善其身達則兼善
天下獨善之道无它修德而已蒙也蹇也皆君子
遇險獨善之時也故蒙曰果行育德蹇曰反身修
德也蹇利得朋而反身修德者君子愛人不親反
其仁治人不治反其智禮人不荅反其敬行有不
得者皆反求諸已其身正而天下歸之故得朋之
道莫大於反身修德之要也屯之難濟以動故君
子以經綸困之難濟以說故君子致命遂志蹇之
難在止於至善故曰反身修德難非一也故所以
濟難亦不能同也(易說)
漢上朱氏曰山上復有險行者蹇也六五反四而
正反身修德之象易傳曰君子之遇蹇難必自省
於身有失而致之乎有所未善則改之无歉於心
則加勉(易傳)
新安朱氏曰或說蹇與困相似君子致命遂志君
子反身修德亦一般殊不知不然澤无水困是盡
乾燥處困之極事无可為者故只得致命遂志若
山上者水蹇則猶可進步如山上之泉曲折多艱
阻然猶可行故教人以反身修德豈可與困為比
只觀大象兩句便全然不同(語錄)
初六往蹇來譽象曰往蹇來譽宜待也
伊川先生曰六居蹇之初往進則益入於蹇往蹇也
當蹇之時以隂柔无援而進其蹇可知來者對往之
辭上進則為往不進則為來止而不進是有見幾知
時之美來則有譽也方蹇之初進則益蹇時之未
可進也故宜見幾而止以待時可行而後行也諸爻
皆蹇往而善來然則无出蹇之義乎曰在蹇而往則
蹇也蹇終則變矣故上巳(一作六)有碩義(並易傳)
横渠先生曰蹇難之際用心存公无所偏係故譽美
可獲(易說)
龜山楊氏曰蹇之初險在前也往斯蹇矣見險而
能止則知之事也來斯有譽矣故往蹇來譽(易說)
白雲郭氏曰蹇為智者之事見難而止智也見難
而往非智也故往則蹇而來則譽也夫知止而止
則安榮知止而不止則危辱故言來譽來譽雖美
未足以究蹇之實用故宜有待以濟也(易說)
漢上朱氏曰蹇之初有險在前往則遇蹇知不可
往來而止安時處順待可動而動則有見幾知時
之譽初動而往離坎變兊兊口譽之往則蹇來則
譽宜待也天下之險未有久結而不解者故伯夷
太公居海濱以俟若先時而起則愈蹇矣鄭氏本
作宜待時也(易傳)
新安朱氏曰往遇險來得譽(本義)
六二王臣蹇蹇匪躬之故象曰王臣蹇蹇終无尤也
伊川先生曰二以中正之德居艮體止於中正者也
與五相應是中正之人為中正之君所信任故謂之
王臣雖上下同德而五方在大蹇之中致力於蹇難
之時其艱蹇至甚故為蹇於蹇也二雖中正以隂柔
之才豈易勝其任所以蹇於蹇也志在濟君於蹇(一作)
(艱)難之申其蹇蹇者非為身之故也雖使不勝志義
可嘉故稱其忠藎不為己也然其才不足以濟蹇也
小可濟則聖人當盛稱以為勸矣雖艱(一作蹇)戹於
蹇時然其志在濟君難雖未成功然(一无然字)終无過尤
也聖人取其志義而謂其无尤所以勸忠藎也(並易傳)
龜山楊氏曰九五險之中也六二險在前也所謂
王臣蹇蹇也人之德慧術智常存乎疢疾君臣克
艱尚何尤也(易說)
白雲郭氏曰六二當位得中上應九五不私其身
涉己之難以濟君之難非同德興王之臣不能至
也孟子曰畜君何尤畜君者好君也夫畜君之德
濟君之難其志皆同无尤宜矣初六以往為蹇六
二以蹇蹇為无尤蓋九五大人也初六非見大人
則當止不止則失身六二見大人則當往不往則
失君此其所以異也(易說)
漢上朱氏曰五乾王也二坤臣也二應五王臣也
五在險中蹇也六二犯難濟五之險蹇之又蹇故
曰王臣蹇蹇坤為身三折之目視下為躬二履當
其位而艮體有保其躬之意二往濟五身任安危
五坎變坤匪躬之故也蹇時非有才而剛上輔其
君不能濟難二柔濟五才不足疑若有尤然志靖
王室忘身以衛其上雖蹇之又蹇終无尤也易傳
曰聖人取其志義謂其无尤所以勸忠藎也(易傳)
新安朱氏曰柔順中正正應在上而在險中故蹇
而又蹇以求濟之非以其身之故也不言吉凶者
占者但當鞠躬盡力而已至於成敗利鈍則非所
論也終无尤者事雖不濟亦无可尤(本義)
九三往蹇來反象曰往蹇來反内喜之也
伊川先生曰九三以剛居正處下體之上當蹇之時
在下者皆柔必依於三是為下所附者也三與上為
正應上隂柔而无位不足以為援故上往則蹇也來
下來也反還歸也三為下二隂所喜故來為反其所
也稍安之地也内在下之隂也方蹇之時隂柔不
能自立故皆附於九三之陽而喜愛之九之處三在
蹇為得其所也處蹇而得下之心可以求安故以來
為反猶春秋之言歸也(並易傳)
龜山楊氏曰險在前故往蹇也往蹇而來反則險
得所恃矣故内喜之也(易說)
白雲郭氏曰蹇難之際非見大人則皆當止故往
蹇之義皆同反者既往復反之辭蹇自觀來九三
復反於内故内喜之也初二隂爻故見剛反則喜
之伊川謂反猶春秋之言歸九三之反實歸也(易說)
漢上朱氏曰往則犯難反則得位九三重剛為下
卦之主初二柔爻恃之以拒外險故往蹇來反以
内喜之而反也陽得位故喜易傳曰反猶春秋之
言歸也(易傳)
新安朱氏曰反就二隂得其所安(本義)
六四往蹇來連象曰往蹇來連當位實也
伊川先生曰往則益入於坎險之深往蹇也居蹇難
之時同處艱戹者其志不謀而同也又四居上位而
與在下者同有得位之正又與三相比相親者也二
與初同𩔖相與者也是與下同志衆所從附也故曰
來連來則與在下之衆相連合也能與衆合得處蹇
之道也四當蹇之時居上位不往而來與下同志
固足以得衆矣又以隂居隂為得其實以誠實與下
故能連合而下之二三亦各得其實初以隂居下亦
其實也當同患之時相交以實其合可知故來而連
者當位以實也處蹇難非誠實何以濟當位不曰正
而曰實上下之交主於誠實用各有其所也(並易傳)
横渠先生曰連順也序也蹇反當位正吉六四未能
出險故可止而順序以俟難之解當位處隂之實(易說)
藍田吕氏曰六四往則益險故曰往蹇來則當
位與三五比連故曰來連二陽交以下雖无應所
頼實矣
龜山楊氏曰往則涉險來則乘剛故往蹇來連當
位而止則不實矣(易說)
白雲郭氏曰馬氏以連為難故輔嗣謂往來皆難
伊川曰來則與下同志衆所從輔也雍曰往來皆
蹇何取當位惟其來而能連在下之志故曰當位
實也六四之位實以接下為職今得其實矣(易說)
漢上朱氏曰六柔无應往則犯難故往蹇來則當
位承五下連九三故來連連牽連也九三剛實四
牽連之共濟五難當位而又得濟之實也處蹇難
不以剛實濟之柔者安能獨濟乎陽為實(易傳)
新安朱氏曰連於九三合力以濟(本義)
九五大蹇朋來象曰大蹇朋來以中節也
伊川先生曰五居君位而在蹇難之中是天下之大
蹇也當蹇而又在險中亦為大蹇大蹇之時而二在
下以中正相應是其朋助之來也方天下之蹇而得
中正之臣相輔其助豈小也得朋來而无吉何也曰
未足以濟蹇也以剛陽中正之君而方在大蹇之中
非得剛陽中正之臣相輔之不能濟天下之蹇也二
之中正固有助矣欲以隂柔之助濟天下之難非所
能也自古聖王濟天下之蹇未有不由賢聖之臣為
之助者湯武得伊吕是也中常之君得剛明之臣而
能濟大難者則有矣劉禪之孔明唐肅宗之郭子儀
德宗之李晟是也雖賢明之君苟无其臣則不能濟
於難也故凡六居五九居二者則多由助而有功蒙
泰之𩔖是也九居五六居二則其功(一作助)多不足屯
否之𩔖是也蓋臣賢於君則輔君以君所不能臣不
及君則贊助之而已故不能成大功也朋者其朋
𩔖也五有中正之德而二亦中正雖大蹇之時不失
其守蹇於蹇以相應助是以其中正之節也上下中
正而弗濟者臣之才不足也自古守節秉義而才不
足以濟者豈少乎漢李固王允晉周顗王導之徒是
也(並易傳)
横渠先生曰剛中之德為物所歸(易說)
龜山楊氏曰履尊位大中而在險所謂大蹇也中
正而應能反身修德者也入則无法家拂士出則
无敵國外患者國常亡則居蹇修德其朋來宜矣
(易說)
白雲郭氏曰君道居蹇則天下難矣故云大蹇也
九五以中正之道致匪躬之臣蓋所謂反求諸已
而天下歸之者也故曰朋來大蹇朋來所謂西南
得朋之利也故彖曰蹇利西南往得中也以中節
者以中自反而致朋來也(易說)
漢上朱氏曰險者人情之所不敢犯也五在險中
獨安其險剛正足以任天下之難而不辭大者得
位當蹇之時如是乃為得中陽與陽為朋朋謂九
三也五下應二三來比之朋來也五為坎三來成
兊水澤節之象節者處蹇之節也九五在險得中
道應六二者有節則九三之剛不約而自來九三
外應上六内為六二初六之所喜而又六四牽連
而進同心協力斯可以濟天下之難故曰大蹇朋
來以中節也若九五前郤應於下者失剛柔緩急
之節則九三招之不來矣仲虺贊湯曰天錫王勇
智武王曰今朕必往濟蹇大難者其要在於九五
乎(易傳)
新安朱氏曰大蹇者非常之蹇九五居尊而有剛
健中正之德必有朋來而助之者占者有是德則
有是助矣(本義)問九五大蹇朋來先生曰處九五
尊位而居蹇之中所以為大蹇所謂遺大投艱于
朕身人君當此大蹇之時則須屈羣策用羣力乃
可濟也問蹇之九五大蹇朋來程傳以為无剛
陽之臣不足以濟蹇其竊謂自古患无剛明之君
耳未有有其君而无其臣者也傳又以李固王允
等實之竊謂當時正以无剛明之君故耳設有之
數子未必不能有為也先生曰讀易當看卦畫時
節不可以此論問蹇九五何故為大蹇曰五是
蹇之主凡人臣之蹇只是一事至大蹇須人主當
之(並語錄)
上六往蹇來碩吉利見大人象曰往蹇來碩志在内也
利見大人以從貴也
伊川先生曰六以隂柔居蹇之極冒極(一作隂)險(一作蹇)
而往所以蹇也不往而來從五求三得剛陽之助是
以碩也蹇之道戹塞窮蹙碩大也寬裕之稱來則寬
大其蹇舒矣蹇之極有出蹇之道上六以隂柔故不
得出(一作能耳)得剛陽之助可以舒蹇而已在蹇極之時
得舒則為吉矣非剛陽中正豈能出乎蹇也利見大
人蹇極之時見大德之人則能(一作利)有濟於蹇也大
人謂五以相比𤼵此義五剛陽中正而居君位大人
也在五不言其濟蹇之功而上六利見之何也曰在
五不言以其居坎險之中无剛陽之助故无能濟蹇
之義在上六蹇極而見大德之人則能濟於蹇故為
利也各爻取義不同如屯初九之志正而於六二則
目之為寇也諸爻皆不言吉上獨言吉者諸爻皆得
正各有所善然皆未能出於蹇故未足為吉惟上處
蹇極而得寬裕乃為吉也上六應三而從五志在
内也蹇既極而有助是以碩而吉也六以隂柔當蹇
之極密近剛陽中正之君自然其志從附以求自濟
故利見大人謂從九五之貴也所以云從貴恐人不
知大人為指五也(並易傳)
横渠先生曰與解繇義同(易說)
藍田吕氏曰上六往則窮險來則獲内之應故曰
往蹇來碩吉碩大也九三以陽居陽故大也利見
大人九五比也
龜山楊氏曰以柔居蹇難之極往則不足以出險
而者應於内來則碩矣九五剛得尊位大中大人
者也惟大人為足以解蹇之難比而從之其宜矣
(易說)
白雲郭氏曰居難之極難將革矣猶能以往為戒
慎之至也故有來碩之吉利見大人者以居難之
極志當濟難苟謹失身之戒則乖正邦之義矣故
利見九五之大人也志在内者謹失身之戒也以
從貴者明得君之義也内外兩盡其道宜其來碩
而吉矣蹇自二至上五爻皆當位故彖言當位貞
吉其曰來譽來反來連來碩碩大也反身修德至
於盛大則至矣譽則次之反者衆之所喜連則當
其實而已方險難之時无悔吝凶咎而有譽反連
碩无尤中節之得斯其所以為智之事與(易說)
漢上朱氏曰上六志在紓難然柔也才不足以柔
犯難故往蹇柔自外來求助於九三三以剛濟柔
則難紓志乃大得故曰往蹇來碩志在内也陽為
大艮為石碩剛大也離目為見大人九五也故曰
利見大人九五貴而有位足以行其道九三其德
剛大佐五以濟天下之難上六志在内因九三利
見九五斯可以出難故曰以從貴也陽為貴蹇難
未解人不知所從上六因九三以從九五之貴則
君臣之分定矣(易傳)
新安朱氏曰已在卦極往无所之益以蹇耳來就
九五與之濟蹇則有碩大之功大人指九五曉占
者宜如是也(本義)問蹇卦往蹇來譽先生曰來往
二字唯程傳言上進則為往不進則為來說得極
好今人或謂六四往蹇來連是來就三九三往蹇
來反是來就二上六往蹇來碩是來就五亦說得
通但初六來譽則位居最下无可來之地其說不
得通矣故不若程傳好只是不往為佳耳(不往者守而不)
(進故不進則為來)諸爻皆不言吉蓋未離乎蹇中也至上
六往蹇來碩吉却是蹇極有可濟之理既是不往
惟守於蹇則必得見九五之大人與共濟蹇而有
碩大之功矣(語錄)
東萊吕氏曰六爻初六曰往蹇來譽九二曰往蹇
來反六四曰往蹇來連上六曰往蹇來碩皆以冒
險而往為戒以知難而退為美至於六二九五兩
爻一言王臣蹇蹇匪躬之故一曰大蹇朋來與四
爻之義不同何也蓋五與二相應是君臣相與勠
力以濟險難者也安得袖手而不為乎(易說)
合訂刪補大易集義粹言卷四十三
