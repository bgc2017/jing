合訂刪補大易集義粹言卷四十五
頭等侍衛納喇性德編
䷨(兊下艮上)
康節先生曰經有因革損益盡之矣(觀物篇詳見泰卦)
伊川先生曰損序卦解者緩也緩必有所失故受之
以損縱緩則必有所失失則損也損所以繼解也為
卦艮上兊下山體高澤體深下深則上益高為損下
益上之義又澤在山下其氣上通潤及草木百物是
損下而益上也又下為兊說三爻皆上應是說以奉
上亦損下益上之義又下兊之成兊由六三之變也
上艮之成艮自上九之變也三本剛而成柔上本柔
而成剛亦損下益上之義損上而益於下則為益取
下而益於上則為損在人上者施其澤以及下則益
也取其下以自厚則損也譬諸壘土損於上以培厚
其基本則上下安固矣豈非益乎取於下以增上之
高則危墜至矣豈非損乎故損者損下益上之義益
則反是(易傳)
東萊吕氏曰損之卦損下益上故為損蓋上雖受
其益殊不知既損其下則上亦損矣然其下為兊
兊說也又下三爻皆應於上是下樂輸以奉上人
君固可以安受之何名為損乎蓋損下益上人君
之失也樂輸於上人臣之義也兩者自不相妨又
艮止兊說凡上有取於民皆謂之損合上下二體
而觀之下當樂輸而不怨上當取於民有制不可
无所止也(易說)
損有孚元吉无咎可貞利有攸往曷之用二簋可用享
伊川先生曰損減損也凡損抑其過以就義理皆損
之道也損之道必有孚誠謂至誠順於理也損而順
理則大善而吉所損无過差可貞固常行而利有所
往也人之所損或過或不及(一有或常字)或不常(一作當)皆
不合正理非有孚也非有孚則无吉而有咎非可貞
之道不可行也損者損過而就中損浮末而就本
實也聖人以寧儉為禮之本故於損𤼵明其義以享
祀言之享祀之禮其文最繁然以誠敬為本多儀備
物所以將飾其誠敬之心飾過其誠則為偽矣損飾
所以存誠也故云曷之用二簋可用享二簋之約可
用享祭言在乎誠而已誠為本也天下之害无不由
末之勝也峻宇雕牆本於宫室酒池肉林本於飲食
淫酷殘忍本於刑罰窮兵黷武本於征討凡人欲之
過者皆本於奉養其流之遠則為害矣先王制其本
者天理也後人流於末者人欲也損之義損人欲以
復天理而已(並易傳)
白雲郭氏曰名卦之義以一損无復謂之損損而
復益謂之益故二卦皆有損義而其名則難同也
世以損有損下厚己之意故以損為非美然損善
損惡損下損上損其過與不及或損而為君子或
損而為小人一治一亂莫不為之損也文王取損
惡益善為言孔子因之至益則彖言民說无疆然
後知損亦有損下厚己之意也聖人之旨深矣損
惡之至至於有孚是以元吉无咎有可貞之道亦
利於有行也曷之用二簋可用享猶言何必用多
儀所以損其過也且禮者中也過則為偽不可謂
之禮是以可損也(易說)
新安朱氏曰損減省也為卦損下卦上畫之陽益
上卦上畫之隂損兊澤之深益艮山之高損下益
上損内益外剥民奉君之象所以為損也損所當
損而有孚信則其占當有此下四者之應矣曷之
用二簋可用享言當損時則至薄无害(本義)
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
伊川先生曰損之所以為損者以損于下而益於上
也取下以益上故云其道上行夫損上而益下則為
益損下而益上則為損損基本以為高者豈可謂之
益乎元吉者謂損而以至誠則有此元吉以下四
者損道之盡善也夫子特釋曷之用二簋可用享
卦辭簡直謂當損去浮飾曰何所用哉二簋可以享
也厚本損未之謂也夫子恐後人不達遂以為文飾
當盡去故詳言之有本必有末有實必有文天下萬
事无不然者无本不立无文不行父子主恩必有嚴
順之體君臣主敬必有承接之儀禮讓存乎内待威
儀而後行尊卑有其序非物采則(一作而)无别文之與
實相須而不可闕也及夫文之勝末之流遠本喪實
乃當損之時也故云曷所用哉二簋足以薦其誠矣
謂當務實而損飾也夫子恐人之泥言也故復明之
曰二簋之質用之當有時非其所用而用之不可也
謂文飾未過而損之與損之至於過甚則非也損剛
益柔有時剛為過柔為不足損益皆損剛益柔也必
順時而行不當時而損益之則非也或損或益或
盈或虚唯随時而已過者損之不足(一作及)者益之虧
者盈之實者虚之與時偕行也(並易傳)
横渠先生曰損下益上損剛益柔非可常行必有孚
元吉无咎可貞然後利有所進故下云有時(易說)
藍田吕氏曰省約以為善也損下益上曰損損上
益下曰益蓋隂從陽以益之陽資隂以自益艮止
於上兊說於下以從艮損下益上也雷動於下巽
居於上以入之損上益下也說之道上行巽之動
入於下也凡物之情則惡損而好益天之道則惡
盈而好謙知損之為益則物情有孚天道合矣故
可以元吉无咎時損時益則損之道不可以為正
惟損而有孚故乃以元吉无咎當損之時故曰可
貞時損則損時益則益苟當其時无往而不可故
損益皆利有攸往當損之時將何所用乎然君子
不以微薄廢禮苟有明信雖澗溪沼沚之毛可薦
於鬼神故二簋可用享隂陽消長往反无常惟其
時而已損益之氣在上下則以柔益剛然剛陽有
餘隂柔不足則損剛益柔亦有時矣由是觀之天
地隂陽屈伸消長與時偕行惟變所適君子取之
以損益者也
廣平游氏曰損之三陽皆損己者也三隂皆受益
者也損己者或資諸物或取諸身資諸物者損上
益下如初九是也取諸身者損剛益柔若九二上
九是也(易說)
龜山楊氏曰損而剛柔皆應故者孚損之不以其
道則民不應不應則不孚不孚則凶咎随之矣尚
可以為正乎不可正則无往而可也損之以其道
而民弗厲雖不盈禮鬼神其享之矣故二簋可用
享(易說)
白雲郭氏曰損自泰來乾之九三損而成兊坤之
上六益而為艮在卦之象以剛變柔謂之損以柔
變剛謂之益故曰損下益上以義言之則下流惡也
上善善也損惡益善則道日進故卦言利有攸往
而彖言其道上行也或不知居尊之義損天下以
奉一人則善日消而惡日長矣迂儒方究多儀備
物之享不知損過復禮之義則天下不勝其偽矣
伊川曰享祀之禮以誠敬為本儀物所以飾其誠
敬之心飾過其誠則為偽矣斯言盡之也祀事在
所損則其他可知二簋應有時者當末俗繁文之
世二簋可享也時方得禮之中則二簋為不及矣
所謂可用享者蓋欲著誠去偽捐其末節寧儉之
意也可僅辭也非中禮之享也損剛者損乾之三
也益柔者益坤之上也損剛益柔有時者亦猶二
簋之享剛亦有時而不可損也故損益盈虚之道
又有時焉遇其時則道與偕行矣以此見聖人非
固為損益皆因其時而已(易說)
漢上朱氏曰泰變也損九三以益上六也益上矣
而謂之損上以下為基譬之築墉損其基以增上
之高則危矣非益也故曰損損下益上者以其下
事上之道行乎上也故曰損下益上其道上行此
以三上二爻言損也損六爻皆應有孚也凡損之
道損抑其過以就禮義則誠也誠則上下内外无
不信乃可損以人情莫不欲損也泰九三正也其
始損之以天下之正理非私心有所好惡而損之
也故元吉元吉則於理義為无咎始出於正也上
九宜有咎然而无咎者損之以正是以无咎自古
有損之太過而人情不安或損之不及不足以為
損暫行復止人不與之其始不正其終安得无咎
故曰元吉无咎損之本出於正雖抑損其過而正
理不動則可堅守其正勿失之矣上九不正動則
正正則何所往而不利故曰可貞利有攸往此再
以泰九三往上言處損之道也損之為用不可常
也往而不已將何之乎之往也故曰曷之用此因
上九之往以設問也兊為口有問之意損益相為
用也損益二卦皆有簋象坤為腹為方震為足艮
為鼻震巽為木木為方噐有腹有足有鼻簋也以
損益二簋論之四時之享春祠夏禴品物少時也
其簋不可不損秋嘗冬烝品物多時也其簋不可
不益或損之或益之所應之時有不同可用之以
享鬼神則一也上為宗廟艮為門闕為手震為長
子升自門闕而薦之享也然則二簋可用享者特
未定也時焉而已矣則損焉可往而不反哉故曰
損剛益柔有時泰者陽息而盈否者隂消而虚盈
則損之虚則益之一損一益循環无窮則二簋可
用享豈不信乎三代之王所損益可知矣可損而
損不為不足可益而益不為有餘因時而行當理
而止故曰消息盈虚與時偕行此反復二卦以明
損益之用也在卦氣為處暑故太玄準之以減(易傳)
新安朱氏曰損下益上以卦體釋卦名義損而有
孚此釋卦辭時謂當損之時(本義)二簋與簋貳字
不同可見其義亦不同郭德元問我不欲人之
如諸我吾亦欲无加諸人與絜矩同否曰然但子
貢所問是對彼我說只是兩人絜矩則是三人爾
後世不復知絜矩之義惟務竭民財以自豐利自
一孔以上官皆取之故上愈富而下愈貧夫以四
海而奉一人不為不厚矣使在上者常有厚民之
心而推與共之猶慮有不獲者况皆不恤而惟自
豐殖則民安得不困極乎易損上益下曰益損下
益上曰損所以然者蓋邦本厚則邦寧而君安乃
所以為益也否則反是(並語錄)
象曰山下有澤損君子以懲忿窒欲
濓溪先生曰君子乾乾不息於誠(詳見乾卦自強不息下)
伊川先生曰山下有澤氣通上潤與深下以增高皆
損下之象君子觀損之象以損於己在修已之道所
當損者唯忿與欲故以懲戒其忿怒窒塞其意欲也
(易傳)
藍田吕氏曰山下有澤則損澤之潤以益於山山
之物盛矣損情之忿慾以益其德則德益進矣
龜山楊氏曰君子之修德可損者莫過乎忿欲忿
之不懲必至於遷怒欲之不窒必至於貳過(易說)
五事以思為主故思曰睿睿作聖則德以思而後
成也易曰損德之修也而損之象曰君子以懲忿
窒欲則德之修也所當損者惟忿欲而已故德以
思而成以忿欲而敗而九思始於視聽貌言而終
於忿思難見得思義者以此(語解)
和靖尹氏曰聖人象損卦只說箇懲忿窒慾且不
說无忿无慾蓋能懲窒便是損也損之又損以至
於无為則是成功處繫辭曰損德之修也尤更分
明寬曰只是克己也須知得克箇甚如有欲即窒
之此是克欲唯忿亦然人病未有不自知者先生
曰推此以往无所不克然聖人說仁者先難而後
獲今人便說作利心非是且如懲忿窒欲了後獲
得箇甚只是无也聖人此語政為今人先獲故言
之也如今人事凡執持是定如今已千難萬難不
知執持老後又做箇甚使須是到自然不執持處
乃成功也若忿欲只管懲窒將去幾時是盡期懲
窒時只為克己克到盡處更有甚可執老氏所謂
損之又損以至於无為此也
白雲郭氏曰山澤言二卦之體損之所以為損彖
言損下益上而已忿欲小人之道也惡之所積偽
之所生也必先懲忿窒欲以去小人之道然後君
子此損所以為一損不復而繫辭曰損德之修也
然欲者平居无時不生故直欲窒之忿有時而作
也遇作之時則懲之而已(□說)
漢上朱氏曰山下有澤則山日以削澤日以壅有
抑損之意君子觀山之削也則懲忿觀澤之壅也
則窒慾艮止也震雷怒也懲忿也兊說也坤為土
震為足土窒塞之窒慾也忿不懲則凌物慾不窒
則溺人懲之然後平窒之然後清君子之所可損
唯此二者(易傳)
新安朱氏曰君子修身所當損者莫切於此(本義)
問山下有澤損君子以懲忿窒慾風雷益君子以
見善則遷有過則改曰伊川將來相牽合說某不
曉看來人自有遷善時節自有改過時節不必只
是一件事某看來只是懲忿如摧山窒慾如填壑
遷善如風之速改過如雷之烈又曰聖人取象亦
只是箇大約彷彿意思如此若纔著言語窮他便
有說不去時如後面小象若更教孔子添幾句也
添不去懲忿如救火窒慾如防水問通書乾
損益動章前面懲忿窒慾遷善改過皆是自修底
事後面忽說動者何故曰所謂懲忿窒慾遷善改
過皆自動上有這般過失須於方動之時審之方
无凶悔吝所以再說箇動(並語錄)
廣漢張氏曰損卦懲忿窒慾懲之為言須思其所
以然而懲艾之先覺謂惟思為公窒欲某謂懲忿
亦然若謂正當𤼵時最好看吾本心此却有病本
心須是平日涵泳庶幾私意漸可銷磨若當其𤼵
時如明道先生所謂遽忘其怒而觀理之是非則
可若直待此時看吾本心則天理人欲不相參恐
无力也(南軒集荅戚如玉書)
東萊吕氏曰山下有澤為損以澤之氣上升滋於
山也雖山在高无假於澤之滋潤然而澤既通上
氣脉自損此損下益上所以為損也風與雷相𤼵
相益者也風烈所以助雷之威雷震所以助風之
𫝑更相激揚之義所以為益也推山下有澤之象
若以𫝑論之則山澤本不相資山高澤深固自為
損以氣論之則山澤通氣本自有相資之理譬如
上之於下若征斂裒取基本固自有損若以在下
論之自當悦而奉上如澤之滋山並行而不相悖
至於風雷之為益則當知更相激𤼵如風助雷之
威雷助風之𫝑方能有益天下萬事皆然羣居相
與默默循循安得有益故君子之觀象觀損則懲
忿窒慾觀益則見善則遷有過則改此二事在學
者分上最切大抵聖人言近而旨遠最明白親切
天下最損无如忿與慾最益則无如遷善改過此
二象若甚易知然推到精密雖為聖為賢亦不外
此然於此兩句又自有工夫懲窒是也懲者攻治
刻削之義窒者閉塞止遏之義蓋忿慾方興其力
甚壯用力稍慢便為所移所以懲之與窒正是著
力處如敵人相攻必有堅甲利兵高城深池方能
禦敵否則見困於敵必矣若見善則遷有過則改
工夫雖在遷改上尤在則字上見善便遷更无停
待有過便改更无執吝若雖知善遲滯而不能遷
雖知過蓋覆而不能改便為小人學者須要看則
字若總而論之在損所謂懲與窒在益所謂遷善
改過皆用力勇猛之義(易說)
初九己事遄往无咎酌損之象曰己事遄往尚合志也
伊川先生曰損之義損剛益柔損下益上也初以陽
剛應於四四以隂柔居上位頼初之益者也下之益
上當損己而不自以為功所益於上者事既已則速
去之不居其功乃无咎也若享其成功之美非損己
益上也於為下之道為有咎矣四之隂柔頼初者也
故聽於初初當酌度其宜而損己以益之過與不及
皆不可也尚上也時之所崇用為尚初之所尚者
與上合志也四頼於初初益於四與上合志也(並易傳)
横渠先生曰損剛益柔有時損不可過抑而居下有
為而然故事已則當速反於上與四合志損不以中
未免於咎也(易說)
藍田吕氏曰初九當損之始而位乎下時損則損
不可緩也故以己之事遄往以益上庶幾合上之
志而已雖損下益上亦不為己甚以失已故其損
也酌之而後行所以酌者其剛也
廣平游氏曰損之初九曰已事遄往所謂事者損
之事也言損初之實以益四之虚也未事而往則
恭敬无實而人未孚後事而緩往則於疾无損而
事不濟四之志欲損其疾而初遄往使遄有喜焉
故曰尚合志也然損下以益上者或失其節則後
難繼故必酌損之(易說)
白雲郭氏曰繫辭曰損先難而後易已事謂畢先
難之事也遄往後易也以其道先難故言之於初
也已事遄往則无咎以明難事未已往則咎矣以
彖觀之損下為先難之事也以象觀之懲忿窒欲
為先難之事也酌損之者酌其宜而損之過與不
及皆非酌損也象言己事遄往尚合志者蓋損下
益上則其道上行是以上合六四之志顔淵問克
己復禮孔子告以非禮勿視非禮勿聽非禮勿言
非禮勿動顔淵請事斯語所謂已事酌損也所謂
懲忿窒欲也所謂先難也修德也損之道如是而
已(易說)
漢上朱氏曰四體艮止也己事者止其事也初九
兊決往四成離飛鳥決起之象遄疾之意九居四
宜有咎己事遄往故无咎四坎水艮手酌損之也
志者動於中也事有當損於其初以剛正决斷止
之遄往乃无咎如救焚拯溺可也躊躇不往則事
已成而不可損於損為有咎損宜斟酌可損損之
過則非四所堪不及則損之无益尚合乎六四之
志而已蓋事有當損彼或不損而至於敗敗豈其
志哉已事遄往如魯人欲以璠璵葬夫子歷階而
止之是已(易傳)
新安朱氏曰初九當損下益上之時上應六四之
隂輟所為之事而速往以益之无咎之道也故其
象占如此然居下而益上亦當斟酌其深淺也尚
上通(本義)酌損之在損之初下猶可以斟酌也
問損卦三陽皆能益隂而二與上二爻則曰弗損
益之初則曰酌損之何邪先生曰這一爻難解只
得用伊川說又曰易解得處少難解處多今且恁
地說去到那占時又自别消詳有應處難立為定
說也(並語錄)
九二利貞征凶弗損益之象曰九二利貞中以為志也
伊川先生曰二以剛中當損剛之時居柔而說體上
應六五隂柔之君以柔說應上則失其剛中之德故
戒所利在貞正也征行也離乎中則失其貞正而凶
矣守其中乃貞也弗損益之不自損其剛貞則能益
其上乃益之也若失其剛貞而用柔說適足以損之
而已(一无而已字)非損己而(一有以字)益上也世之愚者有雖
无邪心而唯知竭力順上為忠者蓋不知弗損益之
之義也九居二非正也處說非剛也而得中為善
若守其中德何有不善豈有中而不正者豈有中而
有過者二所謂利貞謂以中為志也志存乎中則自
正矣大率中重於正中則正矣正不必中也能守中
則有益於上矣(並易傳)
横渠先生曰以陽居隂剛德已損故以征則凶能志
於正則雖損非損其實受益(易說)
藍田吕氏曰九二以剛居中雖當損下以益上能
守中以為正不委己以利彼故曰利貞征凶蓋以
利中為正征則凶也損不失中雖損弗損有益之
之道焉上九損終反益故亦弗損益之
廣平游氏曰兊之情說而陽之性好動故損之九
二有利貞征凶之戒蓋二既得中矣恐其銳於有
為而失中或至於畔道也由中出者既已與人
已愈多故曰弗損益之而其益无方也(並易說)
龜山楊氏曰損不可過也故初則酌損之二得中
故利正征則凶矣滿招損謙受益中以為志則有
受益之道也故弗損益之(易說)
白雲郭氏曰初能己事遄往故二有可貞之道可
貞而言征凶者三損於上足以致益二復損之則
過矣故以征為凶而弗損也弗損所以益得也九
二得中故曰中以為志(易說)
漢上朱氏曰九二剛中而說動則損剛為柔六五
柔也二動以柔說應之枉道干時徒自失已不能
益也无益則容悦致凶曰征凶者動而上行以柔
為正也若五來下二二往應之弗損己之剛而五
自益矣能益其上故曰弗損益之然則九二利貞
者非謂動而以柔為正也以中為志守之用剛待
上之求者也故曰中以為志也易傳曰失其剛正
而用柔說適足損之矣世之人愚者雖无邪心唯
知竭力順上為忠不知弗損益之之義也(易傳)
新安朱氏曰九二剛中志在自守不肯妄進故占
者利貞而征則凶也弗損益之言不變其所守乃
所以益上也(本義)
六三三人行則損一人一人行則得其友象曰一人行
三則疑也
明道先生曰道二仁與不仁而已自然理如此道无
无對有隂則有陽有善則有惡有是則有非无一亦
无三故曰三人行則損一人一人行則得其友只是
二也(入關語錄)
伊川先生曰損者損所餘也益者益不足也三人謂
下三陽上三隂三陽同行則損九三以益上三隂同
行則損上六以為三三人行則損一人也上以柔易
剛而謂之損但言其減一耳上與三雖本相應由二
爻升降而一卦皆成兩相與也初二二陽四五二隂
同德相比三與上應皆兩相與則其志專皆為得其
友也三雖與四相比乃異體而應上非同行者也三
人則損一人一人則得其友蓋天下无不二者一與
二相對待生生之本也三則餘而當損矣此損益之
大義也夫子又於繫辭盡其義曰天地絪緼萬物化
醇男女構精萬物化生易曰三人行則損一人一人
行則得其友言致一也絪緼交密之狀天地之氣相
交而密則生萬物之化醇醇謂醲厚醲厚猶精一也
男女精氣交構則化生萬物唯精醇專一所以能生
也一隂一陽豈可二也故三則當損言專致乎一也
天地之間當損益之明且大者莫過此也一人行
而得一人乃得友也若三人行則疑所與矣理當損
去其一人損其餘也(並易傳)
横渠先生曰六三本為上六與坤同體若連茹彙征
三人並行則反非益上之道也(易說)
藍田吕氏曰六三與初九九二皆在下卦以相比
三人行者也二爻皆陽已獨隂一人行者也隂陽
相耦其體雖兩其致一也二陽與一隂並行則三
疑而不一必損一陽然後隂陽各一而可合故曰
損一人三雖獨隂自與上九應初二不與焉故曰
得其友
廣平游氏曰上之所任者在道故三得於上為得
友友者以道言也下之所任者在事故上得於三
為得臣臣者以事上言也三人行三隂之象也三
隂雖同𩔖而志不一於上則於三反為累也故曰
損一人蓋德二三故也一人行則三與上為正應
故曰得其友蓋德惟一故也已之德二三能无疑
乎莊子所謂汝何與人偕來之衆者亦言用志之
不一也(易說)
龜山楊氏曰隂虚而陽實故陽施而隂受受則益
施則損蓋天地之義也艮三索而得男兊三索而
得女乾坤交索而男女成焉故三之與上所以有
構精絪緼之義也夫天地之絪緼男女之構精其
致一至矣是理也可以意致而言之所不能喻也
以乾之三而索於坤則是三人行而損一人也索
之而男女成焉是得其友也乾坤合而損益之義
著非致一其孰能與此哉(易說)
白雲郭氏曰三人三陽也三陽彙征而損一人謂
六三之損也一人行者上九之行也上九行而下
得六三為應故云得其友也以泰之乾坤論之則
三乾也上坤也乾坤交變故繫辭言天地絪緼也
以三人一人言之則六三兊女也上九艮男也故
繫辭言男女構精也三則疑者損之成卦由六三
上九之變得其友也三爻雖皆應而非艮兊成卦
之主不可言得其友故一人行則可三則疑也三
陽盛極必損之道故於六三言此(易說)
漢上朱氏曰損自泰變三陽並進三人行也九三
一爻損而之上三人行則損一人也九三上行則
上六下居三剛柔偶合一人行則得其友也三爻
即上爻也故謂之友太玄曰二與七共朋三與八
成友二七均火也三八均木也猶三即上也萬物
之理无有獨立而无友者有一則有兩得配也有
兩則有一致一也有兩者益也有一者損也兩則
變一則化是謂天地生生之本非致一其能生乎
三陽並進成巽巽為不果疑也故曰一人行三則
疑也(易傳)又曰伊川易傳損六三曰三陽同行則
損九三以益上三隂同行則損上六以為三三人
行則損一人也上以柔易剛而謂之損但言其減
一耳上與三雖本相應由二爻升降而一卦皆成
兩相與也初二二陽四五二隂同德相比三與上
應皆兩相與則其志專皆為得其友也𫝊言損三益
上損上為三以柔易剛二爻升降此正論卦變也
(叢說)
新安朱氏曰下卦本乾而損上爻以益坤三人行
而損一人也一陽上而一隂下一人行而得其友
也兩相與則專三則雜而亂卦有此象故戒占者
當致一也(本義)三人行損一人三陽損一一人行
得其友一陽上去換得一隂來伊川說六爻說得
好(語錄)
六四損其疾使遄有喜无咎象曰損其疾亦可喜也
伊川先生曰四以隂柔居上與初之剛陽相應在損
時而應剛能自損以從剛陽也損不善以從善也初
之益四損其柔而益之以剛損其不善也故曰損其
疾疾謂疾病不善也損於不善唯使之遄速則有喜
而无咎人之損過唯患不速速則不至於深過為可
喜也損其所疾固可喜也云亦𤼵語辭(並易傳)
横渠先生曰六三志應於上近不相得不固其路使
速應於上則初九之應无所問阻故曰損其疾使彼
有喜故已亦可喜而无咎也(易說)
藍田吕氏曰六四當損之時以盈為疾者也六四
以隂居隂謙柔之至損其疾也有所損者必有所
益過損則无益无益則有咎故必遄有喜然後无
咎
廣平游氏曰物之出有限故必酌損之而所益不
過亦可喜而已己則有疾初无可喜也因人以去
之故曰亦可喜也六五自上祐六四得其友而為
上九忘家之臣豈徒損其疾而已哉(易說)
龜山楊氏曰損之為卦用下益上則上皆獲益者
也六四承乘皆隂偏於隂者也隂陽失其平則為
疾初與己應得陽而損其疾也為損而至於損其
疾亦可喜也(易說)
白雲郭氏曰疾害己者也先損其害己者然後遄
有喜猶己事遄往皆先難後易之義也先損其疾
至於遄有喜是以无咎初九六四之辭略相𩔖者
上下皆為損之初也亦可喜者能損其疾雖未至
於道之大成已可喜矣意必固我人之疾也孔子
絶之遷怒貳過人之疾也顔子去之謂之損其疾
者如此故曰損以遠害(易說)
漢上朱氏曰六四下從初九初九以剛益柔九六
離位而六四之疾見矣及其既益各復其所在六
四為損其疾在初九為遄有喜遄者離為飛鳥疾
之象也蓋君子見人之善若在己也初九以剛益
柔六四亟損其柔以受初之益初九豈不遄有喜
乎使初九遄有喜者六四也然六四亟損其不善
過咎未深而害己去亦安得不自喜乎子路聞過
則喜是也或曰九二損剛故戒以征凶初九益四
非損剛乎曰六四下初九初九往益以剛非損初
九之剛也益人而不失己故不戒也(易傳)
新安朱氏曰以初九之陽剛益己而損其隂柔之
疾惟速則善戒占者如是則无咎矣(本義)
六五或益之十朋之龜弗克違元吉象曰六五元吉自
上祐也
伊川先生曰六五於損時以中順居尊位虚其中以
應乎二之剛陽是人君能虚中自損以順從在下之
賢也能如是天下孰不損己自盡以益之故或有益
之之事則十朋助之矣十衆辭龜者決是非吉凶之
物衆人之公論必合正理雖龜筴不能違也如此可
謂大善之吉矣古人曰謀從衆則合天心所以得
元吉者以其能盡衆人之見合天地之理故自上天
降之福祐也(並易傳)
横渠先生曰龜弗能違言受福之可必信然不疑也
或益之上九自外來而比之况其下者乎(易說)
藍田吕氏曰六五當損下益上之時以柔中居上
二當損上益下之時以柔中居下天下之益皆歸
焉古者以龜貝為貨十朋之龜利益多也天下之
益莫之致而至至斯受之故弗克違凡損所以為
益居損獲益為得其元故曰元吉居獲益則欲長
保故曰永貞之吉損之六五元吉吉者以柔中在
上而獲祐故曰自上祐也
龜山楊氏曰居損之時柔得尊位虚已而下人則
謙受益時乃天道天且不違况於人乎况於鬼神
乎宜其益之者至矣故或益之十朋之龜弗克違
元吉(易說)
白雲郭氏曰當損之時下損上益故君尊之位无
不益也十朋之龜元龜也益之至豈獨人事而已
雖元龜之靈弗能違此其所以元吉也洪範曰汝
則從龜從筮從卿士從庶民從是之謂大同六五
之元吉猶洪範之大同也自上祐者所謂天且弗
違而况於人乎况於鬼神乎龜之弗違鬼神從之
也先言或益之者由人益之而言也先儒皆以十
朋為十龜神龜靈龜之屬非也大貝十朋之龜謂
元龜也六五之辭與益之六二同者損至六五疑
於益矣又其反對之義同也或益之謂來益之不
一以見人從之多也(易說)
漢上朱氏曰六五得尊位而虚中上九以剛自上
益五五忘其尊虚中而納之受益者也五受益則
天下之善皆願益之或益之言益之者不一也天
地鬼神人道以謙為貴五受益自天祐之獲元吉
復何疑哉上九益五正也故吉元者吉之至善始
終吉也上九自泰九三變始吉也上九變五終吉
也故曰元吉五有伏兊兊為右自上祐也泰一變
歸妹二變節皆有坎離龜象三變損坤數十四隂
為朋十朋也崔憬曰元龜直二十大貝雙貝曰朋
蓋古者三人占則從二人之言未有用龜至於十
朋者崔說是也三應上四應初五應二十朋之龜
弗克違也(易傳)
新安朱氏曰柔順虚中以居尊位當損之時受天
下之益者也兩龜為朋十朋之龜大寳也或以此
益之而不能辭其吉可知占者有是德則獲其應
也(本義)或益之十朋之龜為句(語錄)
東萊吕氏曰損六五益六二損下益上為損損之
為卦上受其益六五居上體之中受益之主也損
上益下為益益之為卦下受其益六二居下體之
中受益之主也故爻辭多同然損之六五弗克違
之下止曰元吉益之六二弗克違之下曰永貞吉
王用享于帝吉其辭煩簡不同者君臣之地不同
也損君也以人君而受天下之益可也益臣也以
人臣而受天下之益其地至難居故須長守正而
歸功於君不可私其善於己故難受衆人之善合
衆善而守之確然不移然衆善本非我有又當聽
人君所用以治天職豈可認為已有哉此所謂王
用享于帝吉也(易說)
上九弗損益之无咎貞吉利有攸往得臣无家象曰弗
損益之大得志也
伊川先生曰凡損之義有三損己從人也自損以益
於人也行損道以損於人也損己從人徙於義也自
損益人及於物也行損道以損於人行其義也各因
其時取大者言之四五二爻取損己從人下體三爻
取自損以益人損時之用行損道以損天下之當損
者也上九則取不行其損為義九居損之終損極而
當變者(一无者字)也以剛陽居上若用(一有其字)剛以損削於
下非為上之道其咎大矣若不行其損變而以剛陽
之道益於下則无咎而得其正且吉也如是則宜有
所往往則有益矣在上能不損其下而益之天下孰
不服從從服之衆无有内外也故曰得臣无家得臣
謂得人心歸服无家謂无有遠近内外之限也大
得志也者居上不損下而反益之是君子大得行其
志也君子之志唯在益於人而已(並易傳)
横渠先生曰上九本為九三雖為損下其實上行故
云弗損益之損終反益反如益卦損上而益下則可
大得志至於得臣无家言所有之多也以剛在上受
下之益多矣故无所施損當反益於下故曰弗損益
之(易說)
廣平游氏曰得臣无家謂三之致一也(易說)
龜山楊氏曰居損之上損之極矣損下益上至於
極而不知止則終必亡而已矣能止而有節豈惟
足以補過猶可正而有為得臣而无家也故曰弗
損益之无咎貞吉利有攸往得臣无家上九陽止
乎上能止而有節者也德宗之播遷卒有忠智之
臣為之謀遂至復國非得臣无家之效歟(易說)
白雲郭氏曰一人行而得其友者上九也故无咎
貞吉利有攸往是由損下益上其道上行之所致
也得臣无家者天地男女君臣皆一象也得臣即
得友之義无家者致一之臣象言大得志者修德
而至於无咎貞吉居上而得臣无家在損之時大
得志者无踰於此矣上九為損道之成益且至矣
无家之臣謂六三也(易說)
漢上朱氏曰上九損之極乃有弗損弗損於下反
以益三故曰弗損益之上九如此何咎於損故无
咎九在上宜有咎也夫益下必以正理正理者天
理也益之以天理則取之愈有用之不竭人各自
得於分量之内故正吉利有攸往者六三往也坤
為臣二大夫位為家上九反三則六不比於二故
得臣无家其益豈有窮哉又易外以内為家四以
初五以二上以三外本於内也故虞仲翔解鼎九
二曰二據四家言四以初為家也言上九益下則
得人心之服從者无有遠近内外之限非適一家
以六三之上則内外皆應五之所得不止於二也
弗損益之其效至於得臣无家則上九之志大有
得也无求於人益我也而人自益之上九益人之
志豈不大有得乎(易傳)
新安朱氏曰上九當損下益上之時居卦之上受
益之極而欲自損以益人也然居上而益下有所
謂惠而不費者不待損己然後可以益人也能如
是則无咎然亦必以正則吉而利有所往惠而不
費其惠廣矣故又曰得臣无家(本義)
合訂刪補大易集義粹言卷四十五
