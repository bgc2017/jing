合訂刪補大易集義粹言卷三十一
頭等侍衛納喇性德編
䷚(震下艮上)
伊川先生曰頤序卦物畜然後可養故受之以頤夫
物既畜聚則必有以養之无養則不能存息頤所以
次大畜也卦上艮下震上下二陽爻中含四隂上止
而下動外實而中虚人頤頷之象也頤養也人口所
以飲食養人之身故名為頤聖人設卦推養之義大
至於天地養育萬物聖人養賢以及萬民與人之養
生養形養德養人皆頤養之道也動息節宣以養生
也飲食衣服以養形也威儀行義以養德也推己及
物以養人也(易傳)
新安朱氏曰互體亦有取不得處如頤大過之類
是也(語錄)
東萊吕氏曰易傳曰无養則不能存息此一句最
當看凡人未嘗无良心良知也若能知所以養之
則此理自存至於生生不窮矣息生也(易說)
頤貞吉觀頤自求口實
伊川先生曰頤之道以正則吉也人之養身養德養
人養於人皆以正道則吉也天地造化育養萬物各
得其宜者亦正而已矣觀頤自求口實觀人之所頤
與其自求口實之道則善惡吉凶可見矣(易傳)
横渠先生曰觀頤辨養道得失欲觀人處己之方(易說)
白雲郭氏曰頤之為象上下二陽中含四隂虚中
而實外上止下動飲食之象也頤養也飲食所以
自養也天下之養自養生養心養德養人其養雖
不一然非如頤之虚中則口實无自而致養必有
虚以容之斯足以受養矣故卦辭秪以觀頤口實
為言以明頤之道以虚中為主故也況飲食之養
朝夕有常不可變者如此然後盡頤養之道所以
必取飲食之象而頤非止於飲食而已也聖人立
象以盡意故言簡而理明如此(易說)
新安朱氏曰頤口旁也口食物以自養故為養義為
卦上下二陽内含四隂外實内虛上止下動為頤之象
養之義也貞吉者占者得正則吉觀頤謂觀其所養之
道自求口實謂觀其所以養身之術皆得正則吉也(本義)
東萊吕氏曰頤貞吉頤須是正得正如堯舜禹湯
文武則吉如邪說養之則凶(易說)
彖曰頤貞吉養正則吉也觀頤觀其所養也自求口實觀其
自養也天地養萬物聖人養賢以及萬民頤之時大矣哉
伊川先生曰貞吉所養者正則吉也所養謂所養之
人與養之之道自求口實謂其自求養身之道皆以
正則吉也聖人極言頤之道而贊其大天地之道
則養育萬物養育萬物之道正而已矣聖人則養賢
才與之共天位使之食天禄俾施澤於天下養賢以
及萬民也養賢所以養萬民也夫天地之中品物之
衆非養則不生聖人裁成天地之道輔相天地之宜
以養天下至於鳥獸草木皆有養之政其道配天地
故夫子推頤之道贊天地與聖人之功曰頤之時大
矣哉或云義或云用或止云時以其大者也萬物之
生與養時為大故云時(並易傳)
藍田吕氏曰頤盡其所以養也上止下動外實内
虚頤之象也莫非養也養正則吉所養自養皆欲
觀其邪正也觀天地養萬物則自養得其正觀聖
人養賢以及萬民則所養得其正
龜山楊氏曰上止而下動外實而中虚頤之象也
口之於飲食人所資以為養也故頤養也夫觀頤
觀其所養也天地養萬物聖人養賢以及萬民是
也自求口實觀其自養也體有小大不以小害大
自養之道也天地養萬物失其正則隂陽繆戾而
物不遂其生矣聖人養賢不以正賢者不安其位
而民不被其澤矣一人之身无尺寸之膚不養也
務養其小體則飲食之人而人賤之矣故頤正則
吉反是則凶之道也夫天地之養萬物聖人之養
賢與人之自養各當其可而後得其正得其正而
後吉則頤之時豈不大矣哉(易說)
白雲郭氏曰人與萬物莫不有所養然有養之以
正養之非正者養之以正則得所養養之非正則
失所養是以養正則吉也欲觀天下之所養必觀
口實自養之義則得頤之道矣莫非天下之所養
也雖夫至於天地養萬物聖人養賢以及萬民皆
是也以其頤之大者自求於口實頤養之中皆得
之矣則頤之時非止飲食口體而已豈不大矣哉
卦言觀頤彖稱其大皆謂不可以飲食小者為盡
頤也(易說)
漢上朱氏曰鄭康成曰頤者口車之名震動於下
艮止於上口車動而止因輔嚼物以養人故曰頤
此合震艮兩體而成頤也頤者養也養之以正則
吉養之以不正則凶故曰頤貞吉此以初九之正
言頤養之道也頤自臨九二之變一變明夷離為
目觀也自内觀外觀其人之所養也所養正歟君
子也所養不正歟小人也觀其所養是非美惡無
所逃矣故曰觀頤此以臨二初變明在人者養之
之道當正也四變頤自離變艮艮為手求也自外
觀内反觀己之自養以考正與不正也口實者頤
中之物也四爻皆隂隂為虚虚則无物故自求口
實无物而求正與不正未定也二四正三五上不
正自養者正歟君子之道也雖貧賤不去也自養
者不正歟小人之道也雖富貴不處也故曰自求
口實觀其自養也此以上九及頤中四爻明在己
者養之之道當正也觀人之所養然後觀吾之自
養則所養正矣養之道甚大天地之養萬物聖人
養賢以及萬民亦不過震動艮止也乾天也坤地
也震東方萬物發生天地之養萬物也上九尚賢
在五位之上坤衆為民聖人養賢以及萬民也天
地之生其動以正陽降隂升萬物自遂其盛至於
盈乎天地之閒各極其分而後止天地不勞也動
以正而已養萬民者本於養賢賢者在上萬民自
遂其生聖人不勞也止於養賢而已故震動艮止
之象自己之養推之至於人之養自人之養推之
至於天地聖人然養之道不過乎此頤之時豈不
大乎故曰天地養萬物聖人養賢以及萬民頤之
時大矣哉此以頤之成卦終言頤之道也易傳曰
或云用或云義或云時以其大者也萬物之生養
以時為大故云時以卦氣言之十一月卦故太玄
準之以養或曰初變明夷則有離四變成頤非離
也何以有觀之象曰此可以意會難以言傳明夷
之離為小過之飛鳥訟之坎為中孚之豚魚小過
中孚豈有離坎論其所生也變卦之法一卦七變
八卦為六十四四五六之變无復本體矣而五行
盛衰皆以本卦言之何哉故曰察性知命原始見
終(易傳)
新安朱氏曰觀其自養也釋卦辭頤之時大矣哉
極言養道而贊之(本義)頤須是正則吉何以觀其
正不正蓋觀頤是觀其養德是正不正自求口實
是觀其養身是正不正未說到養人處觀其所養
亦只是說君子之所養養浩然之氣模樣自養
則如爵禄下至於飲食之類是說自求口實問
頤卦先生曰頤卦最難看問本義言觀頤謂觀
其所養之道自求口實謂觀其所以養身之術與
程傳以觀頤為所以養人之道求口實為所以自
養之道如何先生沈吟良久曰程傳似勝蓋下體
三爻皆是自養上體三爻皆是養人不能自求所
養而求人以養已則凶故下三爻皆凶求於人以
養其下雖不免於顛拂畢竟皆好故上三爻皆吉
問觀頤觀其所養之道觀其自養則是所以養
身之術先生曰所養之道如學聖賢之道則為正
黃老申韓則為非凡見於修身行義皆是也所養
之術則飲食起居皆是也問伊川以觀其所養
作觀人之養如何先生曰這兩句是解養正則吉
以所養之道與養生之術正則吉不正則不吉如
何是觀人之養不曉程說是如何(並語錄)
東萊吕氏曰彖繇辭既言貞吉而孔子復彖之曰
養正則吉疑若贅也殊不知聖人一字之間自有
无窮之意學者若識則之一字庶乎知之矣觀頤
觀其所養也自求口實觀其自養也觀我之所以
自養正與不正也天地養萬物聖人養賢以及萬
民人皆知萬物之自生自息而不知天地有以養
之聖人德與天地合故養賢以及萬民然萬民之
多安得人人而養之惟得其要會則所養甚約而
所及甚博其要先在於養賢而已(易說)
象曰山下有雷頤君子以慎言語節飲食
伊川先生曰以二體言之山下有雷雷震於山下山
之生物皆動其根荄發其萌芽為養之象以上下之
義言之艮止而震動上止下動頤頷之象(一有也字)以卦
形言之上下二陽中含(一无含字)四隂外實中虚頤口之
象口所以養身也故君子觀其象以養其身慎言語
以養其德節飲食以養其體不惟就口取養(一无養字)義
事之至近而所繫至大者莫過於言語飲食也在身
為言語於天下則凡命令政教出於身者皆是慎之
則必當而无失在身為飲食於天下則凡貨財資用
養於人者皆是節之則適宜而无傷推養身之道(一有)
(則字)養德養天下莫不然也(易傳)
横渠先生曰山下有雷畜養之象(易說)
藍田吕氏曰山下有雷所震未遠則慎其所發陽
氣未盈則節其所養
龜山楊氏曰言語飲食皆取頤之象也出其言不
善則千里之外違之則亂之階也故書曰惟口出
好興戎可不慎乎飲食以養人務養其口悦而不
知節則取賤之道也夫如是皆非頤正之義也(易說)
兼山郭氏曰山以形雷以氣故言語主於氣飲食
主於味方其知所養也則味生形而有餘不足随
之氣生精而善惡隨之此君子宜知慎也(易說)
白雲郭氏曰山附於地其養物以形也雷動於天
其養物以氣也此天地致養萬物之道也在人之
養亦无異此故天地以形氣而養物而人亦受養
於形氣之閒是以君子慎言語而節飲食也然頤
以虚中為主雖以言語飲食為致養之道而為虚
中之患者亦言語飲食也言語出於虚者也飲食
入於虚者也出而為患於是慎之入而為患於是
節之頤養之道斯為至矣蓋君子知言語飲食之
不能無也使不為養之之患者其惟慎而節之乎
天下之虚其患皆如是所以去其患者亦莫不然
也(易說)
漢上朱氏曰山下有雷以養萬物而動亦不可過
也震為決躁艮止之慎言語也噬嗑有飲食之象
頤中无物節飲食也言語不慎則招禍飲食不節
則生疾皆非養之道易傳曰慎言語以養德節飲
食以養體事之至近而所繫至大者莫過於言語
飲食在身為言語於天下則命令政教出於身者
皆是慎之則无失在身為飲食於天下則貨財資
用養於人者皆是節之則无傷(易傳)
新安朱氏曰二者養德養身之切務(本義)或曰諺
有禍從口出病從口入甚好曰此語前輩曾用以
解頤之象慎言語節飲食一日侍食先生曰只
易中節飲食三字人不曾行得(並語錄)
東萊吕氏曰伊川曰雷震於山下山之生物皆動
其根荄發其萌芽為養之象凡人之言天地養萬
物不過雨露之澤而已而此言雷者其義甚深故
易傳有發動之意此意當自體會(易說)
初九舍爾靈龜觀我朵頤凶象曰觀我朵頤亦不足貴
也
伊川先生曰蒙之初六蒙者也爻乃主發蒙而言頤
之初九亦假外而言爾謂初也舍爾之靈龜乃觀我
而朵頤我對爾而設初之所以朵頤者四也然非四
謂之也假設之辭爾九陽體剛明其才智足以養正
者也龜能咽息不食靈龜喻其明智而可以不求養
於外也才雖如是然以陽居動體而在頤之時求頤
人所欲也上應於四不能自守志在上行說所欲而
朵頤者也心既動則其自失必矣迷欲而失己以陽
而從隂則何所不至是以凶也朵頤為朵動其頤頷
人見食而欲之則動頤垂涎故以為象九動體朵
頤謂其說隂而志動既為欲所動則雖有剛健明智
之才終必自失故其才亦不足貴也人之貴乎剛者
為其能立而不屈於欲也貴乎明者為其能照而不
失於正也既惑所欲而失其正何剛明之有為可賤
也(並易傳)
横渠先生曰體躁應上觀我而朵其頤求養而無恥
者也(易說)
龜山楊氏曰龜能前知靈於物者也咽息不食非
志於養者也初自外來而為主於内震之體也四
止於上而初動於下以應之朵頤之象也朵動其
頤也一陽在下有剛明之才而求養於上則匪正
矣舍靈龜之象也舍靈龜而觀朵頤則人賤之矣
故凶而不足貴也爾對我之辭爾謂初四謂我爾
非四謂之也假之辭耳(易說)
兼山郭氏曰初九龜之所養也内内以氣為主人
之所養也外外以食為主故食氣者夀食味者夭
理固然也故曰舍爾靈龜觀我朵頤凶然養氣有
三下焉者強其氣而已若孟施舍之養勇是也曰
視不勝猶勝也舍豈能為必勝哉能无懼而已矣
中焉者保其氣如莊子所謂吹嘘呼吸吐故納新
彭祖夀考之所好也上焉者充其氣若孟子所謂
我知言我善養吾浩然之氣其為氣也至大至剛
以直養而無害則塞乎天地之閒此養正之大也
孟子言養其小者為小人養其大者為大人則朵
頤口體之養又何足為貴乎初九頤之始未知所
進故戒之如此(易說)
白雲郭氏曰頤之善者莫善於龜之為物也蓋言
語飲食人所以致養亦所以為頤之患遠取諸物
獨龜不以食而夀舉頤之患息矣不亦善乎初九
在頤之初可求善道自養而舍之反觀朵頤之患
是失其所守之貞者也頤之道貞則吉非貞則凶
初九之凶自取之也然初九與六四為應舍陽求
隂舍善求不善是舍君子而為小人又何足貴乎
頤之取龜亦猶艮之取背(易說)
漢上朱氏曰頤自明夷之離四變而成頤故頤初
九有龜之象伏於坤土之下龜蟄時也龜所以靈
者蟄則咽息不動无求於外故能神明而夀君子
在下自養以正靈龜之類也六四安位無下賢之
意初不待求往之四成離離為目觀我也初震動
體下頤而動口雖徒嚼志已先動是舍爾所以為
靈龜者觀我而朵其頤也爾言初九我言六四舍
爾觀我㤀已從欲動而不正凶之道也夫貴乎陽
者為其特立不屈於欲故能无禄而富无爵而貴
守道修已澹然无營今躁妄以求无恥自辱亦不
足貴也(易傳)又曰王弼謂頤初九不能使物由己
養誤也夫使物由己養有命存焉初九在下未能
養人而當自養以正故以朵頤戒之(叢說)
新安朱氏曰靈龜不食之物朵垂也朵頤欲食之
貌初九陽剛在下足以不食乃上應六四之隂而
動於欲凶之道也故其象占如此(本義)
東萊吕氏曰初九觀我朵頤凶六二顛頤拂經于
丘頤征凶六三拂頤貞凶頤自初至三皆震體也
震動也頤養也動而求養故三爻皆凶是知躁動
以求富貴利禄无時而不凶也(易說)
六二顛頤拂經于丘頤征凶象曰六二征凶行失類也
伊川先生曰女不能自處必從男隂不能獨立必從
陽二隂柔不能自養待養於人者也天子養天下諸
侯養一國臣食君上之禄民賴司牧之養皆以上養
下理之正也二既不能自養必求養於剛陽若反下
求於初則為顛倒故云顛頤顛則拂違經常不可行
也若求養於丘則往必有凶丘在外而高之物謂上
九也卦止二陽既不可顛頤於初若求頤於上九往
則有凶在頤之時相應則相養者也上非其應而往
求養非道妄動是以凶也顛頤則拂經不獲其養爾
妄求於上往則得凶也今有人才不足以自養見在
上者勢力足以養人非其族類妄往求之取辱得凶
必矣六二中正在他卦多吉而凶何也曰時然也隂
柔既不足以自養初上二爻皆非其與故往求則悖
理而得凶也征而從上則凶者非其類故也往求
而失其類得凶宜矣行往也(並易傳)
横渠先生曰凡頤之正以貴養賤以陽養隂所謂經
也頤卦羣隂皆當聽養於上六二違之反比於初以
隂養陽顛頤者也羣隂上所聚養者也六二亂經於
聚養之義失隂類之常故以進則凶(易說)
廣平游氏曰聖人推言頤之為道以為天地養萬
物聖人養賢以及萬民則以上養下頤之正也若
在上而反資養於下則於頤為倒置矣此二與四
所以俱為顛頤也然二之志在物而四之志在道
故四顛頤而吉而二則征凶也何以知其然邪蓋
六二居中得正宜足以自守矣然在下體疎遠而
未有禄又動體也宜於處約未能自安故降志以
求初初方一意於應四而不答也則又將求其類
以趨五五非其應又力不足以自養而何暇養人
乎故二為行失類此以知其志之在物也夫自
養以有所養養德以需天下之求頤之常理也今
至於屈己以求諸人則失理之常矣此二之求於
五五之資於上所以俱為拂經也(並易說)
龜山楊氏曰以上養下相應以相養理之經也二
以隂柔不能自養而卦惟二陽皆非其應而下求
於初顛頤拂經也丘在外而高上九之象也上而
求之則行失類矣故征凶(易說)
兼山郭氏曰雜卦曰頤養正也彖曰養正則吉也
而六二六四皆謂之顛頤何也王輔嗣曰養下曰
顛或謂以下養上為顛經曰天地養萬物聖人養
賢以及萬民謂養下曰顛者非也孟子曰无君子
莫治野人无野人莫養君子謂以下養上為顛亦
非也且頤之象下動而上止交相為養者也然則
何以謂之顛乎王昭素曰以隂養陽謂之顛老子
言天之道損有餘以補不足蓋隂常乏而陽常有
餘以不足奉有餘是以謂之顛也然六二六四吉
凶不同何也曰六四之應正六二之比不正是以
或以吉或以凶也二之應五常道也五才不足於
山丘之象也既顛以養初又不應於五以是征行
失類之象也蓋隂與隂陽與陽類也五雖无應當
自靖以待之而致養於初且失類而凶凶由於失
類也(易說)
白雲郭氏曰天下之理陽足以養隂而隂則受養
而已蓋隂道不足无及人之力也二五相應者也
二隂不足而求養於五五隂不足无以致養失頤
養之道故曰顛頤若是則二五又違經常相應之
理矣故又曰拂經五艮也艮為山而曰于丘頤者
山之養物之道不足故也是為五之象也必欲征
行求養徒凶而已二五類也不得其養故言失類
先儒謂頤征凶當作于丘頤蓋言丘之所養異乎
山也(易說)
漢上朱氏曰二比於初不能養其下而反資初九
之賢以自養乾為首在下顛頤也六二經也顛頤
則拂違其經矣養之經陽養隂上養下陽當在上
養之隂當在下而受養故天子養天下諸侯養一
國士庶人各以其職受養五處君位二當受養於
五六五養道不足然二亦不可越五而上征丘者
上九應二之象也艮為山山半為丘王肅曰丘小
山也物之所聚以養人者也蓋二近於初而相得
資之以養雖曰顛頤未為无所養若近舍初九遠
資上九征行亦凶何哉五雖養道不足以隂陽言
之己類又在相應之地上九應二則失其類矣(易傳)
新安朱氏曰求養於初則顛倒而違於常理求養
於上則往而得凶丘上之高者上之象也初上
皆非其類也(本義)
六三拂頤貞凶十年勿用无攸利象曰十年勿用道大
悖也
伊川先生曰頤之道惟正則吉三以隂柔之質而處
(一有又字)不中正又在動之極是柔邪不正而動者也其
養如此拂違於頤之正道是以凶也得頤之正則所
養皆吉求養養人則合於義自養則成其德三乃拂
違正道故戒以十年勿用十數之終謂終不可用无
所往而利也所以戒終不可用以其所由之道大
悖義理也(並易傳)
横渠先生曰履邪好動繫說於上(一作繫而說上)不但拂經
而已害頤之正莫甚焉故凶(易說)
龜山楊氏曰頤正則吉六三頤不中正而居動之
極拂頤之正也故十年勿用十年勿用則終不可
用矣夫何利之有(易說)
兼山郭氏曰十年數之終也孔子曰三多凶凡以
三不當位而居上下之際違本卦之義所以多凶
也(易說)
白雲郭氏曰二言拂經謂違二五相應之常此言
拂頤則違頤之道矣故象言其大悖也六二之凶
宜矣六三有應而凶者蓋上止下動為頤之道今
居上下之際過於動而不知止以動為貞則凶矣
是以十年勿用无所利也易每以十年然後反常
則人之一失必十年而後復可不慎哉(易說)
漢上朱氏曰六三當受養於上九而六三不正動
而正則上九不來不動以待初九則初九不應既
不受之於上又无以資之於下拂頤也故貞凶十
坤數之極坤為年十年勿用言十年不可動上下
无所利養道大悖也(易傳)
新安朱氏曰隂柔不中正以處動極拂於頤矣既
拂於頤雖正亦凶故其象占如此(本義)
六四顛頤吉虎視耽耽其欲逐逐无咎象曰顛頤之吉
上施光也
伊川先生曰四在人上大臣之位六以隂居之隂柔
不足以自養况養天下乎初九以陽剛居下在下之
賢也與四為應四又柔順而正是能順於初賴初之
養也以上養下則為順今反求下之養顛倒也故曰
顛頤然已不勝其任求在下之賢而順從之以濟其
事則天下得其養而已无曠敗之咎故為吉也夫居
上位者必有(一作其)才德威望為下民所尊畏則事行
而衆心服從若或下易其上則政出而人違刑施而
怨起輕於陵犯亂之由也六四雖能順從剛陽不廢
厥職然質本隂柔賴人以濟人之所輕故必養其威
嚴耽耽然如虎視則能重其體貌下不敢易又從於
人者必有常若間或无繼則其政敗矣其欲謂所須
用者必逐逐相繼而不乏則其事可濟若取於人而
无繼則困窮矣既有威嚴又所施不窮故能无咎也
二顛頤則拂經四則吉何也曰二在上而反求養於
下下非其應類故為拂經四則居上位以貴下賤使
在(一无在字)下之賢由己以行其道上下之志相應而(一有)
(澤字)施於民何吉如之自三以下養口體者也四以上
養德義者也以君而資養於臣以上位而賴養於下
皆養德也顛倒求養而所以吉者蓋得剛陽之應
以濟其事致己居上之德施光明被於天下吉孰大
焉(並易傳)
横渠先生曰體順位隂得頤之正以貴養賤而得賢
者雖反陽爻養隂之義以上養下其施光矣然以柔
養剛非嚴重其德廣大其志則未免於咎(易說)
廣平游氏曰六二行失類至於六四則其志正矣
其位近君矣官尊禄厚足以无求矣而汲汲於應
初非好善㤀勢又將與賢者共之不能為此若孟
獻子之家有友五人焉者近是矣且嗜欲深者其
天機淺而士大夫之志或涉於重外則人人得而
易之矣今六四之所取重者在此而不在彼則瞻
視尊嚴儼然人望而畏之故如虎視耽耽而所欲
皆得也欲仁而得仁則无惡於欲矣誰能推咎之
哉故四之顛頤乃為上施光此以知其志之在道
也(易說)
龜山楊氏曰四與初正應也以上養下頤之正也
隂柔不足以致養而下求於初顛頤也然隂資於
陽得所養矣故吉與二之拂頤異也居近尊之位
大臣任頤之責者也才雖不足而履正居位人所
欽畏也故有虎視耽耽之象初以剛明之才應於
上一於奉上者也上之所資能充其欲也故有其
欲逐逐之象逐逐言相繼不乏也如是故无咎(易說)
兼山郭氏曰六四之顛頤以約為養宜有虎視之
威制逐逐之欲故能上施而光古人謂禦夷狄者
不一而足其在兹乎(易說)
白雲郭氏曰居上而求養於下者亦失頤養之道
故謂之顛頤顛頤一也所以為顛頤則異也經曰
頤養正也又曰養正則吉故知求養正於下者是
能養其德也故吉不知求養正於下則是厲民而
以自養也故凶此其所以異也六四所居者正所
應者正獨得養正之道故一爻之中具求養自養
養内養外之義是以吉且无咎而為上施之光也
且顛頤求養也虎視耽耽其欲逐逐自養也虎視
耽耽然所以養威容於外又逐逐然去其多欲所
以養心於内也詩云他山之石可以攻玉故古之
人以能問於不能以多問於寡有若無實若虚此
顛頤求養之道也君子正其衣冠尊其瞻視所謂
虎視耽耽以養其外者如此顔子克己而非禮勿
視是也孟子曰養心莫善於寡欲所謂其欲逐逐
以養其内者如此夫子絶四而毋意毋必是也彖
曰觀頤觀其所養也自求口實觀其自養也觀六
四之所養則顛頤求養是也觀六四之自養則虎
視養其外逐欲養其内是也六四雖无養賢及萬
民之位而其養德之正亦可謂大人之事矣不然
則不知養正之道而失顛頤之吉其求下也不過
上下征利養口體而已所謂觀我朵頤凶者也若
是者外安得有可畏之威而内安得无欲哉上施
光者易以謙為光以益為光謙卦曰天道下濟而
光明又曰謙尊而光益卦曰自上下下其道大光
六四求下養德亦庶幾謙益之光者歟(易說)
漢上朱氏曰頤以上養下六四當位下交初九乾
首在下顛也求賢自助於剛柔為正正則吉故曰
顛頤吉虎視謂四交初也初往成艮離艮有伏兌
為虎離為目虎視也易通卦驗小寒虎始交際垂
其首垂其首者下視也艮坤互有坎重厚而深沈
耽耽也虎首下視耽耽然下交不瀆矣六四其欲
在於初九不瀆則初九逐逐而往震為作足逐也
古文作跾初往之四不正宜有咎然无咎者以不
瀆故无咎虎視耽耽其欲逐逐无咎六四在上施
之下者光也光坎離下照之象或曰虞仲翔曰坤
為虎又曰艮為虎馬融曰兌為虎郭璞以兌艮為
虎三者孰是曰三者異位而同象坤為虎者坤交
乾也其文玄黃天地之文艮為虎者寅位也泰卦
乾坤交也在天文尾為虎艮也大雪十一月節後
五日復卦六二爻虎始交兑為虎者參伐之次占
家以庚辛為虎者兑也龍德所衝為虎亦兌也兌
下伏艮具此三者之象故先儒並傳之舉兌則三
象具矣(易傳)
新安朱氏曰柔居上而得正所應又正而賴其養
以施於下故雖顛而吉虎視耽耽下而專也其欲
逐逐求而繼也又能如是則无咎矣(本義)
六五拂經居貞吉不可涉大川象曰居貞之吉順以從
上也
伊川先生曰六五頤之時居君位養天下者也然其
隂柔之質才不足以養天下上有剛陽之賢故順從
之賴其養己以濟天下君者養人者也反賴人之養
是違拂於經常既以己之不足而順從於賢師傅上
師傅之位也必居守貞固篤於委信則能輔翼其身
澤及天下故吉也隂柔之質无貞剛之性故戒以能
居貞則吉以隂柔之才雖倚賴剛賢能持循於平時
不可處艱難變故之際故云不可涉大川也以成王
之才不至甚柔弱也當管蔡之亂幾不保於周公况
其下者乎故書曰王亦未敢誚公賴二公得終信故
艱險(一作難)之際非剛明之主不可恃也不得已而濟
艱險者則有矣發此義者所以深戒於為君也於上
九則據為臣致身盡忠之道言故不同也居貞之
吉者謂能堅固順從於上九之賢以養天下也(並易傳)
横渠先生曰聽養於上正也以隂居頤卦之尊拂經
也(易說)
廣平游氏曰六五履尊位而德不稱德雖不稱位
而其富固无敵矣所以不足者非物也乃能親上
九之賢委己以聽之亦庶乎有以養萬民矣而六
二之有求方且養其私而已此五之拂經所以異
於二也雖然六五質柔而止體也喜蹈常畏興事
其資然也見善未必明用心未必剛故以之守文
以之持正可也若應變以成務則非其任矣蓋疑
間一生則危亂之機將不可解故居正則吉而不
可涉大川也不可涉大川為六五之君言之也
利涉大川為上九之臣言之也使大臣之才如上
九足以養天下而人主順以從之其蔑不濟矣此
周公復政之後成王所以四征不庭制禮作樂六
服承德也(並易說)
龜山楊氏曰人君養天下頤之經也五居君位從
上以資養拂頤之經也居不失正則吉以是涉難
則不可矣(易說)
白雲郭氏曰五為一卦之主其才不足非徒无以
養天下雖六二之應亦不能致養非養賢以及萬
民之道也故亦曰拂經苟能以柔道自居守正不
失足以自養其身凶禍亦无自而至是以吉也然
柔道不可以有為故不可涉大川柔道好從人故
順以從上上九有剛陽之才而知止者是以得其
所從而成己之吉也六二拂經蓋違相應之理六
五拂經以違大君之道其言雖同而各有所辯(易說)
漢上朱氏曰正者養之經上養下陽養隂正也六
五柔得尊位養道不足資上九之賢以為養拂經
也上九助五之養有正之道五寬以居之順從於
上則得正而吉艮止也有居之象故曰居貞之吉
順以從上也人君養天下以正得衆以用其健乃
可涉難六五拂經其才不足故不可涉難上五相
易成坎无震足巽股之象不可涉也易傳曰艱難
之際非剛明之主不可恃不得已而濟險難者有
之矣其可常乎(易傳)
新安朱氏曰六五隂柔不正居尊位而不能養人
反賴上九之養故其象占如此(本義)
上九由頤厲吉利涉大川象曰由頤厲吉大有慶也
伊川先生曰上九以剛陽之德居師傅之任六五之
君柔順而從於己賴己之養是當天下之任天下由
之以養也以人臣而當是任必常懷危厲則吉也如
伊尹周公何嘗不憂勤兢畏故得終吉夫以君之才
不足而倚賴於己身當天下(一有之字)大任宜竭其才力
濟天下之艱危成天下之治安故曰利涉大川得君
如此之專受任如此之重苟不濟天下之艱危何足
稱委遇而謂之賢乎當盡誠竭力而不顧慮然惕厲
則不可㤀也若上九之當大任如是能兢畏如是
天下被其德澤是大有福慶也(並易傳)
横渠先生曰由頤自危然後乃吉者下有衆隂順從
之慶驕則有他吝此卦得養之正者方利涉大川蓋
養然後可動耳(易說)
廣平游氏曰六五居正則吉乃如上九之賢則頤
之時所謂養賢以及萬民者皆自我出匹夫匹婦
无不與被其澤矣夫然故天下信之衆賢助之人
主親見其功業而深知其所存徧知其所為任之
必專小人莫得以間之天亦誘其衷矣故其迹雖
厲而其理則吉此所以利涉大川而大有慶也夫
以身徇國弘濟於艱難固大臣之職也詎肯臨危
而顧其身哉惟欲善其後以冀成功則亦審其時
而已矣若成王未知周公之時則不可涉大川六
五是也若周公既見察於成王之後則涉大川而
利矣上九是也說者謂以上養下為顛頤是以顛
為正矣故用伊川說(易說)
龜山楊氏曰卦惟二陽而上九居一卦之上衆隂
由之以養也履師傅之位任人君之責危疑所集
也危者安其位者也故厲乃吉厲者不安其位之
謂也如是雖涉難有慶矣(易說)
兼山郭氏曰以善服人未有能服人者也以善養
人然後能服天下天下不心服而王未之有也上
九雖不居有為之地自下而升為頤之主能養賢
以及萬民之象也故能涉險濟難雖危而吉也故
孔子曰頤之時大矣哉(易說)
白雲郭氏曰豫之由豫以九四之剛德也頤之由
頤以上九之剛德也初九非不剛也在頤之初未
足以自養况養天下乎此天下之養所以必由於
上九也上九居人臣之極位以養天下其事危矣
知其危而不㤀是以吉也不知其危而安其位則
凶矣利涉大川者由頤之才也大有慶者天下得
其所養也禹思天下有溺者由己溺之稷思天下
有飢者由己飢之伊尹思天下匹夫匹婦有不被
堯舜之澤者如己推而納之溝中周公思兼三王
以施四事由頤之道蓋自任天下之重者如禹稷
伊周為能盡之(易說)
漢上朱氏曰一陽處上下有四隂六五體柔无應
才不足以養天下而天下由之以養者也故曰由
頤然非養道之正也權重位高衆忌之則必危人
臣當此任可不兢畏而懷危懼乎故厲以剛居柔
位厲也厲則不敢安其位下從王事无成有終上
下並受其福故大有慶鄭康成曰君以得人為慶
虞仲翔曰陽得位故大有慶上之三成坎有震足
象利涉大川也上九佐五以養道養天下而得民
利於涉難也象不言者大有慶則涉難在其中上
艮體頤以靜止為善故三爻皆吉(易傳)
新安朱氏曰六五賴上九之養以養人是物由上
九以養也位高任重故厲而吉陽剛在上故利涉
川(本義)
合訂刪補大易集義粹言卷三十一
