合訂刪補大易集義粹言卷六
頭等侍衛納喇性德編
文言曰坤至柔而動也剛至静而德方後得主而有常
含萬物而化光坤道其順乎承天而時行
伊川先生曰坤道至柔而其動則剛坤體至靜而其
德則方動剛故應乾不違德方故生物有常隂之道
不唱而和故居後為得而主利成萬物坤之常也含
容萬類其功化光大也主字下脱利字坤道其順乎
承天而時行承天之施行不違時贊坤道之順也(易傳)
○禹不矜不伐至柔也然乃見剛德○至大至剛以
直此三者不可闕一闕一便不是浩然之氣如坤所
謂直方大是也但坤卦不可言剛言剛則害坤體然
孔子於文言又曰坤至柔而動也剛方即剛也門人
因問見李籲錄明道語中却與先生說别解至剛處
云剛則不屈則是至剛已帶却直意又曰以直道順
理而養之則是以直字連下句在學者著工夫處說
却先生曰先兄無此言便不講論到此舊嘗令學者
不要如此編錄纔聽得轉動便别舊曾看只有李籲
一本无錯編者它人多只依說時不敢改動或脱忘
一兩字便大别李籲却得其意不拘言語往往錄得
却是不知尚有此語只剛則不屈亦未穩當(楊遵道錄)
横渠先生曰屈信動靜終始各自别今以剛柔言之
剛何當无靜柔何嘗无動坤至柔而動也剛則柔亦
有剛靜亦有動但舉一體則有屈信動靜終始乾行
不妄則坤順必時也○效法故光(並易傳)
白雲郭氏曰坤雖以柔靜為主苟无方剛之德不
足以含弘光大後得主而有常矣含萬物含弘也
化光光大也所謂其靜也翕其動也闢也然而要
坤之至以順承天而行以時而已此重明卦彖之
意(易說)
漢上朱氏曰至柔至靜者坤之體也動而剛方者
坤之用也方亦剛也以其不可易言之謂之方其
體則坤用則随乾觀其所動而坤之順德見矣含
萬物而生之者隂含陽也玄曰天鬱化精地隠魄
榮隠所謂含萬物也及其化生品物咸章保厥昭
陽坤道乃光坤之光即乾之光大也玄曰天炫炫
出于无畛熿熿出于无垠炫炫熿熿所謂化光也
坤道至矣一言可盡其順矣乎天動地随其行有
時故承天而時行(易傳)
新安朱氏曰坤至柔剛方釋牝馬之貞也方謂生
物有常後得主而有常程傳曰主下當有利字含
萬物而化光復明亨義坤道其順乎復明順承天
之義此以上申彖傳之意(本義)○問坤至柔而動也
剛至靜而德方程傳云坤道至柔而動則剛坤體
至靜而德則方柔與剛相反靜與方疑相似何也
先生曰靜无形方有體方謂生物有常言其德方
正一定確然不易而生物有常也靜言其體則不
可得見方言其德則是其著也○坤至柔而動也
剛坤只是承天如一氣之施坤則盡能發生承載
非剛安能如此○未有乾行而坤止此說是且如
乾施而坤不應則不能生物既會生物便是動若
不是它健後如何配乾只是健得來順坤以簡能
坤最省事更无勞攘也即承受那乾底生將出來
它生將物出來便見得是動隂若只是一箇順如
何配陽而生物(並語錄)
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不蚤辯也易曰履霜堅冰至蓋言順也
伊川先生曰天下之事未有不由積而成家之所積
者善則福慶及於子孫所積不善則災殃流於後世
其大至於弑逆之禍皆因積累而至非朝夕所能成
也明者則知漸不可長小積成大辯之於蚤不使順
長故天下之惡无由而成乃知霜冰之戒也霜而至
于(一无于字)冰小惡而至于(一无于字)大皆事勢之順長也(易傳)
康節先生曰漁夫謂樵夫曰人之所謂親莫如父子
也人之所謂疏莫如路人也利害在心則父子過路
人遠甚父子之道天性也利害或奪之已非天性者
矣夫利害之移人如是之深也可不慎乎路人之相
逢則過之固无相害之心焉无利害在前故也有利
害在前則路人與父子又奚擇焉路人之能相交以
義又何况父子之親乎夫義者讓之本也利者爭之
端也讓則有仁爭則有害何相去之遠也堯舜亦人
也桀紂亦人也人與人同而仁與害異爾仁因義而
起害由利而生利不以義則臣弑其君者有焉子弑
其父者有焉豈若路人之相逢一日而交袂於中逵
者哉(邵子外書)
横渠先生曰餘慶餘殃百祥百殃與中庸必得之義
同善者有後不善者无後理當然其不然者亦恐遲
晚中閒譬之瘠之或秀腴之或不秀然而不直之生
也幸而免遇外物大抵適然耳君子則不恤惟知有
義理(易說)
白雲郭氏曰坤之初六非積善之象而文言先及
積善者因明善不善皆在所積知不善之不可積
則善為可積矣聖人貴夫蚤辯者慮馴致之易長
耳所以坤之德以柔而剛靜而方為至蓋非剛非
方則一於順皆馴致之道必不能蚤辯故也(易說)
漢上朱氏曰善不善之報必有餘者馴而不已積
之既久則末流必多乾坤是也家言臣子也坤積
至五子弑父臣弒君離日坎月自下而進非一朝
一夕之故其所由來者漸矣辯之不蚤其禍至此
矧不辯乎先儒嘗以乾坤論之謂君子之道有時
而消於是有隂化陽滅者矣然而復出為震者餘
慶之不亡也小人之道有時而消於是有陽息隂
盡者矣然而極姤生巽者餘殃猶在也觀諸天道
月之生死晦盡而生明既滿而或虧先儒餘慶餘
殃之論為不誣矣是故有虞之子不肖而陳齊永
祚商辛之後有國而禄父再亡(易傳)
新安朱氏曰古字順慎通用案此當作慎言當辯
之於微也(本義)○隂陽皆自微至著不是隂便積著
陽便合下具足此處亦不說這箇意履霜堅冰只
是說那微時便須着慎來所以說蓋言慎也由
辯之不蚤辯李光祖云不蚤辯它直到得郎當了
却方辯剗地激成事來此說最好(語錄)
東萊吕氏曰坤之初六一隂始生之時聖人所以
發明見微知著之理大抵善者陽之類惡者隂
之類也凡小人女子皆是隂之類初六一隂初
生初長之時在人一身論之則邪志初萌之時
在天下時勢論之則小人女子初生初長之時
當其初生初長正如九月肅霜去堅冰之時甚遠
然而履霜須便知堅冰之必至須是蚤為之戒象
曰履霜堅冰隂始凝也馴致其道至堅冰也履霜
時隂始凝聚大抵邪心惡念與小人女子之類
不可使凝聚將萌將長時便斬絶消蕩才凝聚
便漸漸馴致直至堅冰地位欲觀此爻須看履字
蓋纔踏便覺也看得履字則非心邪念發時便覺
看得凝字則非心邪念便須消散看得馴字則知
履霜堅冰勢所必至臣之於君子之於父本是至
親至義至於弑君弑父時雖甚惡人安能一日做
成皆由漸漸養成積久貫熟然後有弑君弒父之
事使辯之蚤何由至此所以幾微之間十分當辯
辯之不蚤便是弑君弑父之漸易曰履霜堅冰至
蓋言順也此一句尤可警非心邪念不可順養將
去順養去時直至弑父與君如飲酒初時一兩杯
順而不止必至沈湎殺身如鬭毆初時只是忿疾
若順忿疾將去必至操刀殺人今世俗所謂縱性
者即順之謂也在大有所謂遏惡揚善在損所謂
君子以懲忿窒慾不順之之謂也大抵非心邪念
若順將去何所不至懲治遏絶正要人著力(易說)○
積善之家必有餘慶積不善之家必有餘殃善如
何得積惡如何得不積肉羶則蟻集醯酸則蚋聚
若胸中有容著善處善自然積胸中无容著惡處
惡自然不積履霜堅冰至蓋言順也大抵惡念惡
事最不可順它譬如忿怒若順將去必至於殺人
飲酒若順將去必至於沈湎(紀聞)
直其正也方其義也君子敬以直内義以方外敬義立
而德不孤直方大不習无不利則不疑其所行也
明道先生曰學者不必遠求近取諸身只明人理敬
而已矣便是約處易之乾卦言聖人之學坤卦言賢
人之學惟言敬以直内義以方外敬義立而德不孤
至於聖人亦止如是更无别途(吕與叔束見錄)○孟子曰仁
也者人也合而言之道也中庸所謂率性之謂道是
也仁者人此者也敬以直内義以方外仁也若以敬
直内則便不直矣行仁義豈有直乎必有事焉而勿
正則直也夫能敬以直内義以方外則與物同矣故
曰敬義立而德不孤○敬以直内義以方外合内外
之道也釋氏内外之道不備者也(並劉絢師訓)○敬義夾
持直上達天德自此○古之人耳之於樂目之於禮
左右起居盤盂凡杖有銘有戒動息皆有所養今皆
廢此獨有理義之養心耳但存此涵養意久則自熟
矣敬以直内是涵養意言不莊不敬則鄙詐之心生
矣(並李籲師說)
伊川先生曰直言其正也方言其義也君子主敬以
直其内守義以方其外敬立而(一作則)内直義形而(一作)
(則)外方義形於外非在外也敬義既立其德盛矣不
期大而大矣德不孤也无所用而不周无所施而不
利孰為疑乎(易傳)○敬以直内有主於内則虚自然无
非僻之心如是則安得不虚必有事焉須把敬來做
件事著此道最是簡最是易又省工夫為此語雖近
似常人所論然持之(一本有久字)必别○有言未感時知
如何所寓曰操則存舍則亡出入无時莫知其鄉更
怎生尋所寓只是有操而已操之之道敬以直内也
○帥氣者在志養志者在直内切要之道无如敬以
直内○人心不能不交感萬物亦難為使之不思慮
若欲免此(一本无此四字)唯是心(一作在人)有主如何為主敬而
已矣有主則虚虚謂邪不能入无主則實實謂物來
奪之今夫瓶甖有水實内則雖江海之浸无所能入
安得不虚无水於内則停注之水不可勝注安得不
實大凡人心不可二用用於一事則它事更不能入
者事為之主也事為之主尚无思慮紛擾之患若主
於敬又焉有此患乎所謂敬者主一之謂敬所謂一
者无適之謂一且欲涵泳主一之義一則无二三矣
(一作不一則二三矣)言敬无如聖人之言(一无聖人之言四字)易所謂敬
以直内義以方外須是直内乃是主一之義至於不
敢欺不敢慢尚不愧于屋漏皆是敬之事也但存此
涵養久之自然天理明○敬只是主一也主一則既
不之東又不之西如是則只是中既不之此又不之
彼如是則只是内存此則自然天理明學者須是將
(一本无此字)敬以直内涵養此意直内是本○主一无適
敬以直内便有浩然之氣浩然須要實識得它剛大
直不習无不利(並入關語錄)○問人有專務敬以直内不
務方外何如曰有諸中者必形諸外唯恐不直内内
直則外必方(周行已錄)○問敬義何别曰敬只是持己之
道義便知有是有非順理而行是為義也若只守一
箇敬不知集義却是都无事也且如欲為孝不成只
守着一箇孝字須是知所以為孝之道所以侍奉當
如何温清當如何然後能盡孝道也又問義只在事
上如何曰内外一理豈特事上求合義也○問人敬
以直内氣便能充塞天地否曰氣須是養集義所生
積集既久方能生浩然氣象人但看所養如何(並劉元承)
(手編)○中心斯須不和不樂則鄙詐之心入之矣此與
敬以直内同理謂敬為和樂則不可然敬須和樂只
是中心沒事也○敬以直内則須君則是君臣則是
臣凡事如此犬小大直截也(並吕與叔東見錄)○君子慎獨
敬以直内義以方外所以為克己復禮也克己復禮
則事事皆仁故曰天下歸仁焉(李籲師說)○坤六二文言
云云坤道也誠為統體敬為用敬則内自直誠合内
外之道則萬物流形故義以方外(朱公掞問學拾遺)○敬以
直内義以方外與德下孤一也為善者以類應有朋
自遠方來充之至於塞乎天地皆不孤也(游氏拾遺)○心
敬則内自直(胡氏拾遺)○敬立則无妄无妄則禮也(語解)
横渠先生曰敬以直内則不失於物義以方外則得
已敬義一道也敬所以成仁也蓋敬則實為之實為
之故成其仁(易說)
上蔡謝氏曰釋氏所以不如吾儒无義以方外一
節義以方外便是窮理釋氏却以理為障礙然不
可謂釋氏无見處但見了不肯就理諸公不須尋
見處但且敬與窮理敬以直内義以方外然後成
德故曰不孤(語錄)
廣平游氏曰多識前言往行而考古以驗今者學
也耳目不交於物而悉心以自求者思也思則知
敬以直内而中有主學則知義以方外而外有主
(語解)
龜山楊氏曰易曰君子敬以直内義以方外夫盡
其誠心而无偽焉所謂直也若施之於事則厚薄
隆殺一定而不可易為有方矣敬與義本无二所
主者敬而義則自此出焉故有内外之辨其實義
亦敬也故孟子之言義曰行吾敬而已(京師語錄)
兼山郭氏曰慎獨之道何為哉君子敬以直内義
以方外其如斯而已矣何謂敬主一之謂敬何謂
主一孟子曰必有事焉之謂也必有事焉則上天
之載可以馴致之也(中庸解)
和靖尹氏曰黃纓問庸言之信庸行之謹與直方
大為輕重相反荅云造次顛沛必於是非聖人孰
能知此○又寬問易稱義以方外先生曰此須以
體用言之便分明敬義本體也直其内也方其外
也方只是用又謂是直方大足以盡地道後數日
寬再問寬近日思此意恐不得分作三字說義理
如何先生請設喻寬曰至如火才見火明照熱皆
具矣何必分先生曰是也寬一日又問寬以謂順
理為直不易為方先生首肯先生令再喻曰如見
水便清潤流(並語錄)
白雲郭氏曰直以言六二之正也方以言六二之
義也以敬為正而直内盡處中之道矣又以義而
方外是以能居興事造業之任也直内則中立不
倚君子所以正其心方外則和而不流君子所以
措諸事業内外並立則大德不孤矣虞舜夔夔齋
慄直内之敬也温恭允塞方外之義也五典克從
百揆時叙无所往而不利故不疑其所行也(易說)
漢上朱氏曰敬者操持其誠心而弗敢失也二動
以直敬以直内也直内言内省不疚其理直也方
者義之不可易也有所不為有所不行也二往之
五義以方外也誠者合内外之道内直外方敬義
立矣敬義立則相應相與其德不孤放諸四海而
準以直方大也爻動為行巽為不果二動震見巽
伏不習无不利則不疑其所行也上曰中則直此
言直其正何也曰正而不中者有矣中則正矣(易傳)
新安朱氏曰直其正此以學言之也正謂本體義
謂裁制敬則本體之守也直内方外程傳備矣不
孤言大也疑故習而後利不疑則何假於習(本義)○
敬以直内義以方外直是直上直下胸中无纖毫
委曲方是割截方整之意○問敬以直内義以方
外曰說只恁地說須自去下工夫方見得是如此
敬以直内是无纖毫私意胸中洞然徹上徹下表
裏如一義以方外是見得是處決定是恁地不是
處決定不恁地截然方方正正須是自將去做工
夫若實是把做工夫只是敬以直内義以方外八
箇字一生受用不窮○景紹問敬義之說荅曰敬
是立己之本義是處事截然方正各得其宜道夫
曰敬以直内義以方外莫是合内外之道否曰久
之則内外自然合又問敬以直内後便能義以方
外還是更用就上做工夫曰雖是如此也須是先
去敬以直内然後能義以方外○忠信所以進德
是乾健工夫蓋是剛健粹精兢兢業業日進而不
自已如活龍然精彩氣燄自有不可及者直内方
外是坤順工夫蓋是固執持守依文案本底做將
去所以為學者事也又云說易只是隂陽說乾坤
只是健順如此議論更无差錯○問忠信所以進
德修辭立誠所以居業這是知得此理後全无走
作了故直拔恁地勇猛剛健做將去便是乾道資
敬義夾持之功不敢有少放慢這便是坤道曰意
思也是恁地但乾便帶了箇知底意思帶了箇健
底意思所謂進德又是他心中已得這箇道理了
到坤便有箇順底意思便只蒙乾之知更不說箇
知字只說敬義夾持做去底已後事○問敬以直
内若无義以方外也不得然所謂義以方外者只
是見得這箇道理合當恁地便只斬截恁地做將
去否曰見不分曉則圓後糊塗便不方了義以方
外只那界限使分明四面皆恁平正○敬義只是
一事如兩脚立定是敬才行是義合目是敬開眼
見物便是義○敬義夾持直上逹天德自此表裏
夾持更无東西走作去處上面只有箇天德忠信
所以進德修辭立其誠所以居業者乾道也敬以
直内義以方外坤道也只是健順又曰非禮勿視
聽言動者乾道出門如見大賓使民如承大祭者
坤道又曰但看進德立誠是甚麽樣強健○因說
敬恕先生舉明道語云敬義夾持直上達天德自
此今有一樣人裏面謹嚴外面却麤直有人外面
恁地寬恕裏面却都是私意了内外夾持如有一
人在裏面把住一人在門外把住不由它不上去
○問君子敬以直内義以方外伊川謂主一之謂
敬无適之謂一而不涵義之意則須于應事接物
問无往而不主一則義亦在其中矣如此則當明
敬中有義義自敬中出之意方好荅曰亦不如此
說主一之謂敬只是心專一不以它念亂之每遇
事只與至誠專一做去即是主一之義但既有敬
之名則須是還它敬字既有義之名則須是還它
義字二者相濟則无失此乃理也若必欲并合謂
義自敬中出則聖人何不只言敬字便了既又言
義字則須與尋義字意始得○問坤六二直方大先
生云伊川只管說聖人發明坤爻之義這箇不是
恁地聖人作易只是說這箇道理合恁地人依得
這箇時便不習无不利這箇便是就來占底人身
上說○問至大至剛以直何以不言至直吕與叔
云剛大二字意恐已足不須直字如合有直須略
明三者之别則乃見不可闕之實不知此意何如
竊謂以坤六二言之則敬以直内故行无不慊于
心義以方外則无適而不宜敬義立而德不孤則
充塞乎天地之間所以為大也大也者道之體也
三者闕一則不足為浩然之氣矣先生曰直方大
是坤六二之三德敬以直内義以方外敬義立而
德不孤是以人體之之事猶元亨利貞乾之四德
而文言又以君子體仁以下之事明之也浩然之
氣乃天地之正氣至大至剛以直是其本然之體
段養而无害則塞乎天地敬義立而德不孤也然
所謂塞乎天地亦全其本然之大而已蓋氣是有
形體之物志至而氣次焉猶乾健而坤順也(志乾氣坤)
蓋其德與坤六二同其序不同者自觀者而言則
先見其大觸之而後知其剛循之而後知其直自
有者而言則直而方方而大坤爻本體有之者也
孟子指以語人觀之者也○道夫問前所說敬義
誠者三今思之敬以直内義以方外是箇交相養
之理至于誠則合一矣先生曰誠則是實有此理
如實于為敬實于為義皆是誠不誠則是无此所
以中庸謂不誠无物因問舊嘗聞有人問不誠无
物先生荅曰秉彛不存謂之无人可也中和不存
謂之无禮樂可也還是先生所言否曰不記有无
此語只如此說也却无病○劉問敬以直内義以
方外仁也如何這處便謂之仁曰會到私欲淨盡
天理流行處皆可謂之仁如博學篤志切問近思
能如是則便可為仁如克己復禮亦是仁出門如
見大賓使民如承大祭亦是仁居處恭執事敬與
人忠亦是仁看從那路入做到極處皆是仁方未
有事時只得說敬以直内若事物之來當辨别一
箇是非不成只管敬去敬義不是兩事敬者守於
此而不易之謂義者施於彼而合宜之謂(並語錄)
隂雖有美含之以從王事弗敢成也地道也妻道也臣
道也地道无成而代有終也
明道先生曰天地日月一般月受日光而不為之虧
然月之光乃日之光也地氣不上騰則天氣不下降
天氣降而至於地地中生物者皆天氣也唯无成而
代有終者地之道也(劉絇師訓)
伊川先生曰為下之道不居其功含晦其章美以從
王事代上以終其事而不敢有其成功也猶地道代
天終物而成功則主於天也妻道亦然(易傳)
白雲郭氏曰隂能含美則能從事蓋坤之德含弘
為先也地道妻道臣道皆坤之道也无成代終含
美俟用而已(易傳)
漢上朱氏曰天地之間萬物粲然而陳者皆陽麗
于隂託之以為美者也陽盡則隂之惡畢見不能
自美矣然隂雖有陽之美當含蓄之以從王事待
時而發不有已也豈敢當其成功哉乾巽從王事
也地道无成順天而行乾知大始坤代有終自然
之道也故臣終君之事妻終夫之事不言子者臣
子一也(易傳)
天地變化草木蕃天地閉賢人隠易曰括囊无咎无譽
蓋言謹也
明道先生曰或問如何斯可謂之恕心答曰充擴得
去則為恕心如何是充擴得去底氣象曰天地變化
草木蕃充擴不去時如何曰天地閉賢人隠(上蔡語錄)
伊川先生曰四居上近君而无相得之義故為隔絶
之象天地交感則變化萬物草木蕃盛君臣相際而
道亨天地閉隔則萬物不遂君臣道絶賢者隠遯四
於閉隔之時括囊晦藏則雖无令譽可得无咎言當
謹自守也(易傳)
横渠先生曰造化所成无一物相肖者以自知萬物
衆多其實无一物无隂陽者以是知天地變化二端
而已(正蒙)
上蔡謝氏曰或問忠恕答曰猶形影也无忠做恕
不出來己所不欲勿施於人施諸己而不願亦勿
施諸人說得自分明恕如心而已恕天道也伯淳
曰天地變化草木蕃是天地之恕天地閉賢人隠
是天地之不恕朱問天地何故亦有不恕曰天無
意天因人者也若不因人何故人能與天為一故
有意必固我則與天地不相似(語錄)
廣平游氏曰蓋言順也言順於勢也蓋言謹也言
順於命也坤至柔而動也剛至靜而德方則用順
亦必有所處如齊之田氏魯之三桓晉之六卿其
勢之馴致必至於不可解夫胡可以用順邪此初六
之堅冰所以明用順之弊也天地閉賢人隠則伏
其身而弗見閉其言而不出藏其智而不發唯恐
其不謹如鄉鄰有鬭者被髮纓冠而往救之則非
所以為謹矣此六四之括囊所以明用順之善也
夫順何尤哉順性命之理而已苟順性命之理安
往而不善(易說)
白雲郭氏曰天地交感則賢人出而萬物亨天地
閉隔則賢人隠而萬物不遂此自然之理非必天
地不交否之時為然也君臣之道不合則為閉矣
賢人之德不彰則為隠矣括囊蓋欲其自謹之耳
(易說)
漢上朱氏曰泰之時天地變化草木亦蕃而况人
乎否之時天地閉塞賢人亦隠而况草木乎三才
一理也是故併言之括囊无咎非閉其言而不出
蓋言謹也謹者莊子所謂慎為善也隂進至三成
否否泰反其類故其言如此(易傳)
新安朱氏曰或問如乾初九潛龍是象勿用是占
辭坤六五黃裳是象元吉是占辭甚分明至若坤
初六履霜堅冰至六二直方大不習无不利六三
含章可貞或從王事无成有終上六龍戰于野其
血玄黃皆是舉象而占意已見於象中此又别是
一例如何先生曰象占例不一有占意只見于象
中者亦自可見如乾初九坤六五此至分明易見
者如直方大惟直方故能大所謂敬義立而德不
孤六二有直方大之象占者有此德而得此爻則
不習而无不利矣言不待學習而无不利也故謂
直方大為象不習无不利為占辭亦可然直方故
能大故不習无不利象既如此占者亦不離此意
矣六三隂居陽位為是隂帶些陽故為含章之象
又貞以守則為隂象矣或從王事者以居下卦之
上不終含藏故有或時出從王事之象无成有終
者不居其成而能有終也在人臣用之則為不居
其成而能有終之象在占者用之則為始進无成
而能有終也此亦占意已見於象中者六四重隂
不中故有括囊之象无咎无譽亦是象中已見占
意因問程易云六四近君而不得於君為上下間
隔之時與重隂不中二說如何先生曰只是重隂
不中故當謹密如此(語錄)
東萊吕氏曰天地變化草木蕃天地閉賢人隠人
與天地萬物同是一氣泰則見否則隠猶春生秋
落氣至即應間不容髮初不待思慮計較也若謂
相時而動則已作兩事看所以獨稱賢人隠者蓋
衆人強自隔絶故與天地之氣不相通氣至而覺
者獨賢人而已(紀聞)
君子黃中通理正位居體美在其中而暢於四支發於
事業美之至也
伊川先生曰黃中文居中也君子文中而達於理居
正位而不失為下之體五尊位在坤則唯(一作故唯)取中
正之義美積於中而通暢於四體發見於事業德美
之至盛也(易傳)○君子不成章不達易曰美在其中暢
於四支成章之謂也(劉元承手編)
横渠先生曰正位居體所以應黃裳之美(易說)
廣平游氏曰美在其中而暢於四支發於事業則
周公其人也故曰公孫碩膚赤舄几几公之大美
發於事業者既孫而不處其暢於四支者睟然見
於動容周旋皆盛德神明之容不可得而形容也
徒見其赤舄几几而已赤舄几几四體不言而喻
也○黃中通理者養德性之源而通至理也正位
居體者正為臣之位而居坤體也通理云者非謂
其見彼也自見而已非謂其聞彼也自聞而已故
宅於心者至虚而明居體云者處靜而无倡也禀
其令而已處順而无作也續其終而已故守其身
者至柔而恭内外交相養則美在其中粹然无疵
矣故見於面盎於背施於四體四體不言而喻此
暢於四支所以為美之至也致天下之大利成天
下之大順功高而朝不忌任重而上不疑此發於
事業所以為美之至也古之人有體是道者吾於
周公見之矣周公既有大美而不居則所可得而
形容者道德之氣神明之容而已故曰赤舄几几
蓋暢於四支者然也東人欲其留西人欲其歸而
名實孚於上下不可掩也故曰德音不瑕蓋發於
事業者然也公之碩膚若是而不與有焉則其為
美之至可知也坤之六二地遠於君諸侯之位也
故言敬以直内義以方外而以其動者言之所以
為大也六五地近於君公卿之位也故言黃中通
理正位居體而以其靜者言之所以為美也為臣
之義於是兩盡(並易說)
白雲郭氏曰君子有至美之德能通天下之理故
可以正君之位居君之體而德與位稱也是以近
而暢於四支大而發於事業見於四方萬里之遠
者无非在中之美德也充之足以保四海是為美
德之至夫聖人治天下國家之道必本於正心修
身之微是以六五君子之發於事業者蓋由在中
之美能通天下之理而已(易說)
漢上朱氏曰坤五黃中動而成坎傳所謂坤之比
也坎為通有美在中而通於理理者中正也天地
萬物之所共由者也通於理則大美具矣美在其
中矣五君位六變九正位也正位而居坤體不失為臣
之道黃裳也九五艮艮為手二五相易成震震為
足暢於四支也巽為事業者事之成發於事業也
誠則形形則不可掩故美在其中暢於四支發於
事業通於理者无往而不通其伊尹周公共伯和
之事乎(易傳)
新安朱氏曰黃中言中德在内釋黃字之義也正
位言雖在尊位而居下體釋裳字之義也美在其
中復釋黃中暢於四支復釋居體(本義)○問黃裳元
吉伊川解作聖人示戒並舉女媧武后之事今考
本爻无此象這又是象外立教之意否先生曰不
曉這意若伊川要立議論教人則可去别處說不
可硬配在易上說此爻何曾有這義都是硬入這
意來說所以說得絮了因舉邵溥(堯夫之孫)謂伊川因
宣仁垂簾事有怨母后之意故此爻義特為它發
固是它後生妄測度前輩然亦因此說而發也○
問坤二五皆中爻二是就盡得地道上說五是就
著見於文章事業上說否先生曰不可說盡得地
道它便是坤道也二在下方是就工夫上說如不
疑其所行是也五得尊位則是就它成就處說所
以云美在其中而暢於四支發於事業美之至也
(並語錄)
隂疑於陽必戰為其嫌於无陽也故稱龍焉猶未離其
類也故稱血焉夫玄黃者天地之雜也天玄而地黃
伊川先生曰陽大隂小隂必從陽隂既盛極與陽偕
矣是疑於陽也不相從則必戰卦雖純隂恐疑无陽
故稱龍見其與陽戰也于野進不已而至於外也盛
極而進不已則戰矣雖盛極不離隂類也而與陽爭
其傷可知故稱血隂既盛極至與陽爭雖陽不能无
傷故其血玄黃玄黃天地之色謂皆傷也(易傳)
康節先生曰坤无一故无首乾无十故无後所以坤
當是得一半又曰東北非隂之位隂柔到此既喪其
朋自立脚不得必須歸本位故終有慶又曰坤是柔
順故先迷而喪朋然行故却得而有慶焉不可分為
二今姑分以見其義
白雲郭氏曰上六之戰无龍以明之則不知其與
陽戰也為其嫌於无陽而言戰也故稱龍焉蓋俱
隂无戰故也因其稱龍故稱血因其稱血故稱玄
黃從其類而言此周公爻辭之大法也天玄而地
黃蓋天地隂陽兩傷之意也(易說)
漢上朱氏曰月盛則掩日臣彊則疑君隂疑于陽
必戰十月純坤用事而稱龍者天地未嘗一日而
无陽亦未嘗一日而无君子為其純隂嫌于无陽
也故稱龍焉乾在故也上六之動坤成乾其體剥
剥者復之反震變也十一月復復初九庚子子坎
之位坎為血震為玄黃血幽隂也上六疑陽未離
隂類故稱血焉震者天地之一交天玄而地黃玄
者坎中之陽黃者離中之隂天地之雜也其血玄
黃者君臣相傷也雖欲力勝莫之助也故聖人於
初六戒之上六則无及已鄭本作為其兼于陽也
故稱龍焉或問初之四二之五三之上六爻反復
相應何也曰京房所傳世應也三畫之卦一二三
重為六爻四即初五即二上即三各以其類相應
邵雍曰有變必有應也變乎内者應乎外變乎外
者應乎内變乎下者應乎上變乎上者應乎下本
乎天者親上本乎地者親下變之與應常反對也
故卦一世者四應二世者五應三世者上應四世
者初應五世者二應六世者三應在易言應者一
十有九卦昔之言應如子太叔論迷復凶是也至
虞翻始傳其秘然未盡善繫辭曰變動不居周流
六虚上下无常則柔相易世應者相易之一也故
曰兩則化一則神(易傳)
新安朱氏曰疑謂鈞敵而无小大之差也坤雖无
陽然陽未嘗无也血隂屬蓋氣陽而血隂也玄黃
天地之正色言隂陽皆傷也○此以上申象傳之
意(本義)○或問坤卦純隂不為无陽之說如何曰雖
是十月為坤十一月為復然自小雪後其下面一
畫便有三十分之一分陽生至冬至方足得一爻
成耳故十月謂之陽月蓋嫌於无陽也自姤至坤
亦然曰然則陽畢竟有盡時曰剥盡於上則復生
於下其間不容息(語錄)
合訂刪補大易集義粹言卷六
