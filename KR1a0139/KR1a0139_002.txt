合訂刪補大易集義粹言易類
提要
(臣)等謹案合訂刪補大易集義粹言八十卷
國朝納喇性德編性德字容若正黃旗滿洲康
熙進士官至頭等侍衛是書乃性德取宋陳
友文大易集義曾穜大易粹言二書而合輯
之者也友文書本六十四卷所集諸儒之說
凡十八家又失姓名兩家穜書本七十卷所
集諸儒之說凡七家以二書相校複重外集
義視粹言實多得十一家惟粹言有繫辭說
卦序卦襍卦而集義止於上下經故所引未
能賅備性德因於十一家書中擇其講論繫
辭以下相發明者一一采集與粹言合編都
為一書又為之刪其繁蕪補其闕漏勒成八
十卷刊入通志堂經解之末今粹言尚有𫝊
本已著於錄集義流播較稀惟藉此以獲見
其槩其中理數兼陳不主一說而宋代諸儒
之微言精義實已蒐採無遺朱彝尊嘗謂其
擇言精語焉詳庶幾有大醇而無小疵雖揄
揚不無稍溢要其網羅排比釐然有章實便
於後學之循覽固可與本書並行而不廢也
乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
