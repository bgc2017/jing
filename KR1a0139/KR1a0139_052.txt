合訂刪補大易集義粹言卷五十
頭等侍衛納喇性德編
䷭(巽下坤上)
伊川先生曰升序卦萃者聚也聚而上者謂之升故
受之以升物之積聚而益高大聚而上也故為升所
以次於萃也為卦坤上巽下木在地下為地中生木
木生地中長而益高為升之象也(易傳)
升元亨用見大人勿恤南征吉
伊川先生曰升者進而上也升進(一作進升)則有亨義而
以卦才之善故元亨也用此道以見大人不假憂恤
前進則吉也南征前進也(易傳)
横渠先生曰乾之九二利見大人而以時之止升之
九二有六五配合之慶故可見大人之德南征而勿
恤也(易說)
白雲郭氏曰天地萬物皆有升在人則位之升謂
之升德之升亦升也升位則足以行道升德則足
以進道是以元亨之理在焉升位而見大人故无
附麗小人之失升德而見大人則日入於君子之
塗故用見大人可以無憂而有慶也南為明方陽
之位也君之所也君子之𩔖也故南征无不吉也
唯見大人故可勿恤勿恤則害已者去而无憂矣
故可至南征南征斯無不吉蓋升之有序如此(易說)
新安朱氏曰升進而上也卦自解來柔上居四内
巽外順剛中而五應之是以其占如此南征前進
也(本義)
彖曰柔以時升巽而順剛中而應是以大亨用見大人
勿恤有慶也南征吉志行也
伊川先生曰以二體言柔升謂坤上行也巽既體卑
而就下坤乃順時而上升以時也謂時當升也柔既
上而成升則下巽而上順以巽順之道升可謂時矣
二以剛中之道應於五五以中順之德應於二能巽
而順其升以時是以元亨也彖文誤作大亨解在大
有卦凡升之道必由大人升於位則由王公升於
道則由聖賢用巽順剛中之道以見大人必遂其升
勿恤不憂其不遂也遂其升則已之(一作有)福慶而福
慶及物也南人之所向南征謂前進也前進則遂
其升而得行其志是以吉也(並易傳)
藍田吕氏曰升柔而上也以柔而升則升不逼上
故用見大人勿恤柔之志不之於陽明之地則邪
僻隂闇无所不至故南征吉
白雲郭氏曰柔道不升則沈潛无以自逹其德與
位日入於卑汙陷溺之域故書謂沈潛剛克者亦
柔以時升之義也升以坤巽成卦二隂相附其體
難升故必須時而後可升焉巽有入之道坤有順
之義二五剛中而應故可升而大亨也用見大人
勿恤者見大人則在己者无憂在己无憂則害己
者去矣位日可進德日可成故為有慶之漸慶者
澤加於民天下之慶也然則南征則志无不行明
矣(易說)
漢上朱氏曰升者萃之反柔在下者也以時而升
乎上上巽乎下者坤可升之時也故曰柔以時升
此以坤體在上言升之時也卑巽在下而順乎理
剛中自守而應乎上其升以時不為富貴利逹動
其心則得位而大亨矣故曰巽而順剛中而應是
以大亨此合兩體以二五相易明升之才也大人
者九二之五也二之五成離離目為見二升於五
剛中正得位以此見大人其升必矣故曰用見大
人恤憂也九二失位為憂之五得位雖有坎險勿
恤也所謂恤者二陽欲升隂道凝盛未可遽進以
人事言之小人猶在上也然九二六五應也巽下
順上升之時也雖坤隂在上何憂乎不遂遂往而
升有慶及物矣陽為慶也夫日之初升隂固未退
及其清風戒旦則羣隂解駮盡矣夫何憂哉故曰
勿恤有慶也大則虞舜升聞在上小則文子同升
諸公與學以聚之自下而上逹而升之道皆趨乎
明也離南方也征以正而行正則吉二之五之謂
也二動於中以正而行以見大人往而有慶則其
志上行故曰南征吉志行也此復以九二之五勉
其升也在卦氣為小寒故太玄準之以上干(易傳)
新安朱氏曰柔以時升以卦變釋卦名巽而順以
卦德卦體釋卦辭(本義)
象曰地中生木升君子以順德積小以高大
伊川先生曰木生地中長而上升為升之象君子觀
升之象以順脩其德積累微小以至高大也順則可
進逆乃退也萬物之進皆以順道也善不積不足以
成名學業之充實道德之崇高皆由積累而至積小
所以成高大升之義也(易傳)
白雲郭氏曰萬物之升其象則皆如地中生木也
自毫末以至合抱人莫見其升之之迹者以順積
而致之耳順則不逆於德積則為之有漸故能升
而不已以極高大不然則逆德暴行未能升而困
及之矣(易說)
漢上朱氏曰木根於地中乃升而上者順也君子
以順為德不棄小善積卑成高積小成大其德日
躋亦以根於心者順也否則无本安能積之以成
高大乎揚子雲所謂木漸是也易傳曰萬物之進
皆以順道(易傳)
新安朱氏曰王肅本順作愼今案他書引此多作
愼意尤明白蓋古字通用也說見蒙卦(本義)木之
生也无日不長一日不長則木死矣人之學也一
日不可已一日而己則心死矣(語錄)
東萊吕氏曰木自根本長至於杪德自小長至於
大所謂順道也上逹謂之順下逹謂之逆(易說)
初六允升大吉象曰允升大吉上合志也
伊川先生曰初以柔居巽體之下又巽之主上承於
九二之剛巽之至者也二以剛中之德上應於君當
升之任者也允者信從也初之柔巽唯信從於二信
二而從之同升乃大吉也二以德言則剛中以力言
則當任初之隂柔又无應援不能自升從於剛中之
賢以進是由剛中之道也吉孰大焉與在上者合
志同升也上謂九二從二而升乃與二同志也能信
從剛中之賢(一作道)所以大吉(並易傳)
横渠先生曰允信也自信於己與上合志而升(易說)
藍田吕氏曰初六以柔居下當升之時柔進而上
雖處至下志與三隂同升衆之所允无所不利故
曰允升大吉
白雲郭氏曰初六居衆爻之下沈滯而難升者能
自信之篤確然不移終自拔於沈滯之中故言允
升而致大吉也上合志者二三之陽其升為易初
六能上合九二九三之志與之同體而升所謂用
見大人勿恤者也故无沈滯難升之害焉(易說)
漢上朱氏曰允施氏易作&KR2273;進也四坤為衆為順
二三四兌為口衆口順之允也初六巽之主以一
柔承二剛能巽者也在升時九二九三俱升六四
當位合衆之欲志在於初而初未應六四順而正
初動則正從九三九三進而升於四與上合志允
升也是以大吉荀爽曰一體相從允然俱升(易傳)
新安朱氏曰初以柔順居下巽之主也當升之時
巽於二陽占者如是則信能升而大吉矣(本義)
九二孚乃利用禴无咎象曰九二之孚有喜也
伊川先生曰二陽剛而在下五隂柔而居上夫以剛
而事柔以陽而從隂雖有時而然非順道也以暗而
臨明以剛而事弱若黽勉於事勢非誠服也上下之
交不以誠其可以(一无以字)久乎其可以有為乎五雖隂
柔然居尊位二雖剛陽事上者也當内存至誠不假
文飾於外誠積於中則自不事外飾故曰利用禴謂
尚誠敬也自古剛強之臣事柔弱之君未有不為矯
飾者也禴祭之簡質者也云孚乃謂既孚乃宜不用
文飾專以其誠感通於上也如是則得无咎以剛強
之臣而事柔弱之君又當升之時非誠意相交其能
免於咎乎二能以孚誠事上則不惟為臣之道无
咎而已可以行剛中之道澤及天下是有喜也凡象
言有慶者如是則有福慶及於物也言有喜者事既
善而又(一无又字)有可(一无可字)喜也如大畜童牛之牿元吉
象云有喜蓋牿於童則易又免強制之難是有可喜
也(並易傳)
横渠先生曰與萃六二同(易說)
藍田吕氏曰九二柔升之時以剛居中若不相合
然上應於五如見信於五雖納約薦誠无所不說
故无咎所以信者剛中而應故也
白雲郭氏曰書曰沈潛剛克故升之道亦以剛中
而應而後大亨九二是也九二能以誠信之道孚
於上下其進而有喜不亦宜乎必曰利用禴者事
天地鬼神與事君一道也禴祭簡薄惟以誠為主
苟有誠信雖天地鬼神无嫌於簡簿况人道乎是
以无咎(易說)
漢上朱氏曰升萃之反也升之九二即萃之九五
故升萃二爻反復同象明二五之孚也凡人從上
或出於𫝑位則雖恭巽未免有咎况望行道乎誠
不足也二剛上應五柔納之剛柔相與而孚其為
巽也盡誠敬而已非外飾也是以道行於上澤被
於下此九二所以喜歟喜𤼵於中心形於面目者
也陽得位為喜故曰九二之孚有喜也禴夏祭五
納二成離離為夏震為聲為長子上為宗廟艮為
門闕二升五有長子升自門闕奉祭之象禴薄祭
以聲為主用誠敬也二五相孚乃利用誠敬无咎
乃難辭(易傳)
新安朱氏曰義見萃卦(本義)問升萃二卦多是言
祭享萃固取聚義不知升何取義先生曰人積其
誠意以事鬼神有升而上通之義(語錄)
九三升虛邑象曰升虛邑无所疑也
伊川先生曰三以陽剛之才正而且巽上皆順之復
有援應(一作者)以是而升如入無人之邑孰禦哉入
无人之邑其進无疑阻也(並易傳)
横渠先生曰上皆隂柔往无所疑(易說)
藍田吕氏曰九三以陽居陽將升於上上體純隂
莫之違拒如入无人之境其行无疑故曰升虛邑
漢上朱氏曰九三升上六六坤之三坤在下為邑
隂為虚升虛邑也九三上六相應以正下巽而上
順如升无人之邑孰禦哉巽為不果三升上巽毁
无所疑也(易傳)
白雲郭氏曰自下而升至於三其來不可禦也况
有剛陽之才足以自致乎是以如升无人之虛邑
其行无所疑矣(易說)
新安朱氏曰陽實隂虛而坤有國邑之象九三以
陽剛當升時而進臨於坤故其象占如此(本義)
東萊吕氏曰九三以陽剛之才而上升上三爻皆
虛无所阻礙夫何所疑哉故曰升虛邑无所疑也
(易說)
六四王用亨于岐山吉无咎象曰王用亨于岐山順事
也
伊川先生曰四柔順之才上順君之升下順下之進
已則止其所焉以隂居柔隂而在下止其所也昔者
文王之居岐山之下上順天子而欲致之有道下順
天下之賢而使之升進已則柔順謙恭不出其位至
德如此周之王業用是而亨也四能如是則亨而吉
且无咎矣四之才固自善矣復有无咎之辭何也曰
四之才雖善而其位當戒也居近君之位在升之時
不可復升升則凶咎可知故云如文王則吉而无咎
也然處大臣之位不得无事於升當上升其君之道
下升天下之賢已則止其分焉分雖當止而德則當
升也道則當亨也盡斯道者其惟文王乎四居近
君之位而當升時得吉而无咎者以其有順德也以
柔居坤順之至也文王之亨於岐山亦以順時順事
而已上順於上下順乎下已順處其義故云順事也
(並易傳)
藍田吕氏曰六四以太王之事明之六五以文王
之事明之太王不忍戰其民遜以避狄策杖去豳
之岐山之下居焉而從之者如歸市因以肇基王
迹柔升之道莫盛於此蓋六四以隂居隂其柔至
矣而乃升於上體順而上進如太王之事也文王
有君民之大德有事君之小心三分天下有其二
以服事商蓋大得天下之心猶執柔中以事上不
失人臣之貞而履人君之𫝑故曰貞吉升階
白雲郭氏曰孟子言太王邑於岐山之下居焉又
曰昔者文王之治岐也則岐山為太王文王之所
治也太王文王其道皆亨是以吉且无咎然所以
亨者无他順事而已觀其狄人侵則事之欲土地
則去之又曰不以其所以養人者害人此太王之
順也故邠人從之如歸市而肇基王迹所謂亨吉
而无咎矣文王三分天下有其二以服事殷文王
之順也故二老來歸而天下歸之光于四方顯于
西土所謂亨吉而无咎矣謂之順事不亦宜乎升
之道以順積為主獨六四得之(易說)
漢上朱氏曰六四柔順謙恭而正上順六五柔暗
之君下順九三剛正之賢升之於五以事其君亦
恭也已則不出乎諸侯之位者正也三者皆順事
也文王可謂至德也已故能用此以亨于𡵨山三
升五乾為王兌為西方艮為山四以諸侯居於西
山之下岐山也正則吉且无咎坤為順巽為事三
分天下有其二以服事商順事也毛公言文王率
諸侯以朝聘於紂則升九三可知崔憬謂此太王
避狄徙岐之爻誤矣(易傳)
新安朱氏曰義見隨卦以順而升登祭于山之
象(本義)問王用亨于岐山云只是享字古文无享
字所謂亨享烹只是通用亨于岐山亨于西山只
是說祭山川想不到得如伊川說(語錄)
六五貞吉升階象曰貞吉升階大得志也
伊川先生曰五以下有剛中之應故能居尊位而吉
然質本隂柔必守貞固乃得其吉也若不能貞固則
信賢不篤任賢不終安能吉也階所由而升也任剛
中之賢輔之而升猶登進自階言有由而易也指言
九二正應然在下之賢皆用升之階也能用賢則彙
升矣倚任賢才而能貞固如是而升可以致天下
之大治其志可大得也君道之升(一作興)患无賢才之
助爾有助則猶自階而升也(並易傳)
横渠先生曰柔中極尊不拒來者使物皆階已而升
正而且吉志宜大𫉬也易所謂得志者聖賢𫉬其願
欲得臣无家堯之志也貞吉升階舜之志也(易說)
白雲郭氏曰升之道在上為易在下為難在上以
順而可升在下必有剛德而後可升焉故六五之
升獨无所事以貞自守不失其吉如歷階而升有
進无退况九二以剛中而應之其大得志宜矣(易說)
漢上朱氏曰六五虛中降位而接九二九二階之
以升則五正而吉不正則信賢不篤用賢不終其
能吉乎五正而吉者以二升階也五正二升君臣
道行由是而致治故五大得志也坤土自上際下
巽為高升階之象(易傳)
新安朱氏曰以隂居陽當升而居尊位必能正固
則可以得吉而升階矣階升之易者(本義)六五貞
吉升階與萃九五萃有位匪孚元永貞悔亡皆謂
有其位必當有其德若无其德則萃雖有位而人
不信雖有升階之象而不足以升矣(語錄)
上六冥升利于不息之貞象曰冥升在上消不富也
伊川先生曰六以隂居升之極昏冥於升知進而不
知止者也其為不明甚矣然求升不已之心有時而
用於貞正而當不息之事則為宜矣君子於貞正之
德終日乾乾自強不息如(一作以)上六不己之心用之
於此則利也以小人貪求无己之心移於進德則何
善如之昏冥於升極上而不知己唯有消亡豈復
有加益也不富无復增益也升既極則有退而无進
也(並易傳)
藍田吕氏曰上六隂極必冥又窮於上升而不已
者也至誠不息如是可也施之於是消息盈虚當
與時行不息則消安得富乎
白雲郭氏曰在下升之難故初六必合陽剛之志
而後可升在上升之易故上六有冥升不知止之
辭焉利于不息之貞者冥升於禄位則失知止之
戒苟能自強不息以進於道其為利貞孰大於是
消不富者冥升不已則極於升而困矣困則消至
焉是以不富蓋冥升不已為消之漸而在消息之
理息則富而消則不富故也易於坤體多言不富
者隂道常乏也泰之六四謙之六五皆是也(易說)
漢上朱氏曰坤為冥晦隂虚為不富上六利己極
矣猶升而不息不知升極當降長極當消消則不
富矣豈復更有增益之理四時之進退萬物之盛
衰皆然上六不知冥於升也不息之貞者仁義忠
信樂善不倦是也惟施於此為利若施於公卿大
夫可已而不已不利易傳曰以小人貪求无己之
心移之於進德則何利如之(易傳)
新安朱氏曰以隂居升極昏冥不已者也占者遇
此无適而利但可反其不已於外之心施之於不
息之正而已(本義)
東萊吕氏曰上六以隂居升之極昏冥冒利進而
不知止所謂冥升也若移此心用於正道進而不
息所謂利於不息之貞也至於象亦有二義彼昏
冥而嗜進者固曰有消而无富若用之於正道至
誠无息則所過者化如物之在爐盡皆消釋无所
係累此亦所謂消不富也(易說)又答周允升書曰
胡文定有語云但持敬十年自别此言殊有味大
抵目前學者用功甫及旬月未見涯涘則已逡巡
退却不復自信久大德業何自而成經訓所載若
曰念終始典於學厥德修罔覺若曰冥升利于不
息之貞若曰仁者先難而後𫉬正謂學者多端顧
慮者衆一意勇往者少故每惓惓於此也(别集)
合訂刪補大易集義粹言卷五十
