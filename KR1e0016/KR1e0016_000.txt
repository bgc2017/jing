春秋名號歸一圖春秋類
提要
(臣)等謹按春秋名號歸一圖二卷蜀馮繼先撰陳振
孫書錄觧題載其書所列國名周一魯二齊三晉四
楚五鄭六衛七秦八宋九陳十蔡十一曹十二吳十
三邾十四杞十五莒十六滕十七薛十八許
十九雜小國二十崇文總目謂其以官諡名
字裒附初名之左文獻通考引李燾云昔邱
明𫝊春秋于列國君臣之名字不一其稱多
者或至四五始學者盖病其紛錯難記繼先
集其同者為一百六十篇以是二端推之是
繼先舊本本為旁行如表譜之體故分至一
百六十篇也今本目次與振孫所言合其每
一人為一條既非裒附初名之左亦無所謂
一百六十篇者與崇文總目及李燾所說迥
異按岳珂雕印相臺九經記云春秋名號歸
一圖二卷刻本多訛錯嘗合京杭建蜀本參
校有氏名異同實非一人而合為一者有名
字若殊本非二人而析為二者有自某國適
他國而前後互見者有稱某公與某年而經
𫝊不合者或以𫝊為經或以注為𫝊或偏旁
疑似而有亥豕之差或行欵牽連而無甲乙
之别今皆訂其譌謬且為分行以見别書然
則今本蓋珂所刊定移易非復李燾以前之
舊本觀燾所稱宋大夫莊堇秦右大夫詹𫝊
未始有父字而繼先輙增之若子韓晳者盖
齊頃公孫世族譜與𫝊同而繼先獨以為韓
子晳與楚鄭二公孫黑共篇今檢驗此本皆
無此文則為珂所削改明矣乾隆三十九年
十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
