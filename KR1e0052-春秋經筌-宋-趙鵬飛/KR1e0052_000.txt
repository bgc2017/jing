春秋經筌春秋類
提要
(臣)等謹按春秋經筌十六卷宋趙鵬飛撰鵬飛
字企明號木訥綿州人其意以說經者拘泥三傳各守
師說多失聖人本旨故為此書主於據經解經其自
序曰學者當以無傳明春秋不可以有傳求春秋
無傳以前其旨安在當默與心會矣又曰三
傳固不足據然公吾心而評之亦有時得聖
意者夫三傳去古未遠學有所受其間經師
衍說漸失本意者固亦有之然必一舉而刊
除則春秋所書之人無以核其事所書之事
無以核其人即以開卷一兩事論之元年春
王正月不書即位其失在夫婦嫡庶之間苟
無傳文雖有窮理格物之儒殫畢生之力據
經文而沈思之不能知聲子仲子事也鄭伯
克叚于鄢不言段為何人其失在母子兄弟
之際苟無傳文雖有窮理格物之儒殫畢生
之力據經文而沈思之亦不能知為武姜子
莊公弟也然則舍傳言經談何容易啖助趙
匡攻駁三傳已開異說之萌至孫復而全棄
舊文遂貽春秋家無窮之弊蔡絛鐡圍山叢
談載鹿溪生黃沇之說曰今時為春秋者不
探聖人之志逐傳則論魯三桓鄭七穆窮經
則會計書甲子者若干書侵書伐凡幾云云
沇從學于陳瓘黃庭堅其授受尚有淵源而
持論業已如此蓋皆沿復之說也鵬飛此書
亦復之流派其至陋者至謂經書成風不知
為莊公之妾僖公之妾付之闕疑張尚瑗三
書折諸譏其臆解談經不知左氏有成風事
季友而屬僖公之事不值一噱頗為切中其
病然復好持苛論鵬飛則頗欲原情其平允
之處亦不可廢寸有所長存備一說可矣乾
隆四十三年六月恭校上
總纂官(臣)紀昀(臣)陸鍚熊(臣)孫士毅
總校官(臣)陸費墀
春秋經筌序
蜀在天一方士當盛時安於山林唯窮經是務皓首不
輟故其著述往往深得經意然不輕于自衒而人莫之
知書之蔵于家者又以國難而燬良可嘅嘆麟經在蜀
尤有傳授蓋濂溪先生仕于合伊川先生謫于涪金堂
謝持正先生親受教于伊川以𤼵明筆削之旨老師宿
儒持其平素之所討論傳諸其徒雖前有斷爛朝報之
毁後有偽學之禁而守之不變故薰陶浸漬所被者廣
如馮公輔朱萬里張習之劉光遠諸先生皆一時所宗
吾鄉木訥趙先生獨抱遺經窮探冥索實為之倡所著
詩故經筌二書有功于聖經甚大詩故湮没不傳唯經
筌獨存其為說不外乎濂洛之學而善于原情不為傳
注所拘至于推見至隠使二百四十二年事瞭如在目
其所參訂率有依據經生學子竊其緒言以梯科第者
踵相接也噫先生著書以淑後學豈為是哉先民謂春
秋孔子之刑書傳為案經為斷其說尚矣然至當無二
而三傳殊說猶未免于致其疑有能卓然不惑于好惡
是非之私不徇夫牽合傅會之失先原情以為之裁準
得其情則案可斷刑可用矣孔子作春秋必質諸人情
孰謂探索于千有餘年之後而不知原情以蔽事哉此
余所以深有味于是書也余與先生居同里且受經于
先生之高弟每患此書未能散見于四方謹刊諸家塾
與同志共之讀經者儻能主濂洛胡文定之說以求夫
大經大法之要又以此書原當世之人情而歸于至理
廣而充之舉而措之以正誼明道為心以撥亂反正為
事使吾夫子賞罰之公不徒載之空言尚先生明經之
明咸淳壬申陽月朔後學石泉青陽夢炎序
春秋經筌序
木訥子作經筌自敘其首曰魚可以筌求而經不可以
筌求聖人之道寓于經如二儀三光之不可以肖象筌
何足以囿之蓋吾之所謂筌心也求魚之所謂筌器也
道不可以器囿而可以心求求經當求聖人之心此吾
經筌之所以作也然聖人作經之心安在哉曰聖人馭
天下之柄威福而已二帝三王之道行則所謂威福者
為賞為罰為黜陟吾夫子之道否則所謂威福者為襃
為貶為勸懲自其賞罰而觀之則賢不肖判然玉石矣
故雖識一丁字者亦知黜四罪舉十六相誅二叔興十
亂為二帝三王之威福也若夫仲尼則以是柄寓之空
言襃而伸忠魄貶而誅姦魂其文見于片言隻字之間
而威福與二帝三王同其用則深辭隠義詎可億而度
哉故五經鮮異論而春秋多異說麟筆一絶而三家鼎
峙董之繁露劉之調人紛然雜出幾成訟矣後學何所
依從耶及何休杜預之註興則又各護所師而不知經
如季氏之陪臣知有季氏而不知有魯非所謂忠於師
者彼所學者則有太官墨守之喻所不學者則興賣餅
之譏各懷私意以護私學交持矛盾以角單言片論之
勝于聖經何有哉故善學春秋者當先平吾心以經明
經而無惑于異端則襃貶自見然世之說者例以為非
傳則經不可曉嗚呼聖人作經之初豈意後世有三家
者為之傳邪若三傳不作則經遂不可明邪聖人寓王
道以示萬世豈故為是不可曉之義以罔後世哉顧學
者不沈潛其意而務于速得得其一家之學已為有餘
而經之明不明不問也愚嘗謂學者當以無傳明春秋
不可以有傳求春秋謂春秋無傳之前其旨安在當默
與心會矣三傳固無足據然公吾心而評之亦時有得
聖意者若何休癖護其學吾未嘗觀焉惟范甯為近公
至于論三家則均舉其失曰失之誣失之俗失之短不
私其所學也其師之失亦從而箴之故穀梁子之傳實
賴甯為多如經書乾時之戰我師敗績赤曰不諱敗惡
内也甯知其妄正之曰讎無時而可通惡内之言傳失
之經書作三軍赤曰古者諸侯一軍作三軍非也甯知
其疎正之曰緫言諸侯一軍又非制也若是者蓋多有
之故愚以為甯之學近乎公而王通亦曰范甯有志乎
春秋焉愚學春秋每尚甯之志固願視經為的以身為
弓而心為矢平心而射之期必中于的鴈鶩翔于前不
眴也三傳紛紜之論庸能亂吾心哉庶有得于經而無
負聖人之志蓋春秋公天下之書學者當以公天下之
心求之作經筌左綿趙鵬飛序
