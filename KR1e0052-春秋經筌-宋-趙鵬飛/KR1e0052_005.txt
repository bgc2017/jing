春秋經筌卷五宋趙鵬飛撰
閔公
元年春王正月
不書即位繼故也般於閔非父非君然繼世則如君
父焉故不忍即位
齊人救邢
桓公之霸惟盟會書爵征伐無稱爵者如滅遂伐郳
之類人之可也而荆伐鄭齊人救鄭狄伐邢齊人救
邢宜書爵矣而亦人之何哉盖滅遂伐郳惡其陵虐
小邦救鄭救邢責其緩於除患夫以楚之彊未可俄
而勝圖之可也而蕞爾之狄何足謀哉以齊之半合
諸侯之兵可犁其庭也桓公以為中國無狄患則吾
無以施吾功故存狄以市功於諸侯此衆人之謀衆
人之見也故春秋以衆人待之安得書爵
夏六月辛酉葬我君莊公
十月而後葬亂故也
秋八月公及齊侯盟于落姑
落姑之盟慶父意也慶父歸自齊而立閔公則閔公
之立齊與聞之今聞即位既定慶父奉閔公以盟齊
侯結齊好也左氏以為請復季友且左氏前云成季
奔陳今乃請友于齊是自相反也且閔公纔八歲安
知季友賢藉使知其賢慶父肯使復之乎八歲之童
必不能出盟齊侯抗慶父而復季友也審矣徒見落
姑之盟與季子來歸文相屬彊合之耳
季子來歸
閔公之立主少國疑慶父哀姜烝亂於内魯之為魯
盖未保其無危也國人訩訩不安其生季子於外亦
何安乎季子來歸季子之心亦國人之願也然慶父
方熾孰納之邪慶父疑國人之叛順國人之欲納之
所以安己亦以安國人也不然慶父且圖之安得來
歸乎然當是時魯恃以不亡者季子也方其歸也國
人未知其何以處大謀而濟大事然魯之臣孰有如
季子之忠且正哉則其來歸亦可以重一國之望也
故字而不名賢之也書曰來歸喜之也然望之重則
責之深季子何以副其責哉前日般之弑慶父之奔
既往不咎矣乃慶父復歸且復立君君慶父所立也
季子何以處之曰君吾君之子也社稷有奉國家無
傾則又何說獨所以為魯患者慶父而已閔八歲之
童饑飽寒燠制於慶父慶父不去閔公不安則季子
當為之謀也或請於伯主以討之而已為内應不然
一慶父何足謀也雖不假外援尺箠可制也顧所謀
何如爾而慶父卒再肆其逆閔卒斃於非辜季子熟
視無如之何則安在乎副國人之責也吾聞之師曰
季子忠有餘而謀不足吾竊以為確論雖然春秋責
備賢者受三尺之孤寄一國之命伊周之事也以伊
周而責季子不幾重歟其後卒能奉僖而立之魯之
宗社復重於九鼎則其功亦足以贖過矣不以功掩
過不以罪廢功春秋之義如此
冬齊仲孫來
閔公之立雖出於慶父而齊實與謀之故秋有落姑
之盟焉及季子歸魯而閔之立非季子意也季子與
慶父盖冰炭不相入今忠佞共立不知季子將遂奉
閔而君之抑將有異謀也大臣不和則其亂未艾此
齊侯於是使仲孫來察二人之去處焉實非來聘故
不曰聘實非求盟故不曰盟齊侯所以使之者何可
名狀哉故直曰來然則命實出於齊侯而不書使何
邪盖齊侯之意將以窺魯之釁而仲孫之心則務寧
魯難也君命以為惡而臣復之以善故聖人察其心
使若仲孫之自來則善歸於仲孫不書齊侯使之明
為善者非齊侯本心不得以攘其善也雖齊侯遣仲
孫之言不可得而考而其歸也首興取魯之問則其
所以遣仲孫之意於是見矣愚意其初命仲孫也必
不曰爾觀魯可取吾將取之盖曰姑省其安危而已
仲孫亦不知其將取魯也姑省其君慰其大臣而歸
復其君曰魯秉周禮未可動也君其務寧魯難而親
之且教以伯主之器其為益大矣不惟有功於魯且
納其君於善故聖人字而不名所以與之者至矣此
左氏之說合於經者也君子不可以人廢言
二年春王正月齊人遷陽
陽附庸也其地今之沂州當齊魯之間不知其初附
齊乎附魯乎以意逆之疑魯之附庸也不然既附於
齊矣齊何用遷之盖魯方有内難疆場之事有所不
暇也故齊乘其亂而遷之以附於已若宋人遷宿之
類也然宿在魯宋之間本附於宋魯侵宋宋疑其附
於魯也故遷之是宋自遷其附庸聖人猶書曰人以
為無事而轉斯民也今魯無侵齊之師齊無故而遷
陽則陽初非附齊也審矣乘魯之亂遷人附庸以自
封殖聖人安得恕之則其罪當加於宋一等書曰齊
人其貶可知矣
夏五月乙酉吉禘于莊公
禘有二有郊禘之禘有禘祫之禘郊禘直郊天矣禘
其祖之所自出者以配天故謂之郊禘大傳曰不王
不禘王者禘其祖之所自出以其祖配之此謂郊禘
非祫禘也禘其祖之所自出以其祖配天也不然禘
祫之禘安得配侑之禮哉孔子曰魯之郊禘非禮也
盖譏魯僣郊又禘文王以配天也楚語郊禘不過繭
栗周語郊禘之事有全烝全其牲體而升之皆謂郊
天禘其祖以配天也非禘祫之禘也諸儒不稽其義
而惑其名謬曰天子則禘諸侯不得用禘諸侯固不
得郊禘而禘祫則宗廟之祭天子諸侯同之三年一
祫五年一禘常典也若曰諸侯得祫不得禘則諸侯
當間廢一祭矣是天子當禘不當祫則天子亦間廢
一祭矣且天子諸侯五年始一祭也安得三年五年
之辨先禘後祫之說哉此皆先大儒之說小生所不
當破然其說不通亦不容不辯也不辯則害禮害禮
則廢道此吾所以不忍默然也夫天子七廟諸侯五
廟太祖之廟百世不毁而三昭三穆二昭二穆之外
則迭毁故其外曰壇曰墠三年一祫則合壇墠之鬼
而併祭之故曰祫壇墠之外則又有所謂所自出之
祖如商於契周於后稷是也五年則審諦而祭之故
曰禘然則春秋書禘常禮也非僣也所譏者吉禘矣
曰喪三年不祭惟祭天地四方三年者禘祫之期也
二十五月喪畢廟成遇祫則祫遇禘則禘審昭穆祔
新主於廟而祭之祭畢則迭毁其所當毁者遷其主
於祧焉禮之經也今莊公薨於此二十二月則喪未
畢書禘於莊公則廟未成喪未畢廟未成主未祔而
用禘禮疎謬甚矣且廟未成則祭於寢祭於寢而用
禘吾不知其何以審諦昭穆也以季子之賢而為是
謬舉吾不知仲孫所謂秉周禮者誰也吾欲問之
秋八月辛丑公薨
立幼君者兇人之所利相幼主者君子之所難以是
觀之慶父季友彊弱已判矣慶父之弑般也不立僖
而立閔以僖長而賢閔稚而庸立長以自繩不若立
幼以自恣則予奪生殺惟已欲之則夫閔之立與弑
皆制於慶父獨任其幸不幸矣而季友自外至權不能
盡出於已所恃者民心國勢耳民心是從國勢未附
而閔實吾君之子也順民之心而為之謀事事無不
集而季子之忠實寡謀也自陳歸魯至是期年内不
能銷慶父之權外不能求寸兵之援則季子之在魯
實從閔公寄生矣吾料季子之心以謂君實立於慶
父慶父必無自弑之理慶父雖横俟君之壯而自除
之吾何為再冐殺兄之名也不知慶父立幼而不立
長其意安在哉齊仲孫曰不去慶父魯難未已是季
子之慮患遠不及仲孫矣禍根未除俟君壯而自除
之吾見季子果忠而無謀者也平勃安劉必盡誅産
祿而後已鑒於此也五王存武三思而俟中宗自去
之不知春秋者也平勃介胄之士而所為偶合於春
秋五王皆文人而不達春秋之義卒陷於不測吾是
以知春秋不可不學也
九月夫人姜氏孫于邾
文姜弑桓而奔春秋去其氏哀姜弑閔而奔聖人不
去其族盖弑夫之義與君父同而殺子之罪以尊殺
卑也不異其文無以别罪之輕重
公子慶父出奔莒
所畏於兇人者以其為惡而餙之以義則雖有智者
不能攫而除之若其兇而無知則勇不懼難者一人
足以制其命共工恭而滔天則非堯舜有所不能去
如管蔡之叛則雖非周公在所必誅也吾觀慶父直
兇而愚者耳無能為也夫兇人之謀為逆必匿其謀
使若惡不出於已文其過使國人無以議其非弑君
則仗討賊之名以移其罪於人故君雖弑而身不殞
謀雖惡而迹不露趙盾即其人也今慶父再弑再奔
内懷弑逆之姦而外揚烝亂之行是天下之至愚而
無知者直禽獸耳寸刃尺箠可以躐而取之而季子
不能取及奔于莒聽自縊卒不得討賊之義愚用是
知季子之果無謀也
冬齊高子來盟
惟仁者故能定人之危惟忠者故能納君於善躬此
二者春秋之世盖難其人有其人而不假以一語之
温則天下之為善者怠矣魯之禍仁人君子盖可以
動心矣君弑國危大臣惴恐千乘之國亢然無君而
齊侯以伯主不能恤也又命高子將南陽之甲而謀
之使高子而行其謀則不戰取魯直若反掌然威公
九合諸侯之功亦一舉掃地矣高子至魯知周公之
靈未冺而曲阜之地未易墟也其臣民嗷嗷無所係
屬亦可哀矣於是及其大臣盟而為之立君定其國
慰其臣安其民而後反魯賴之季子頼之而周公亦
賴之齊桓不陷於不仁而伯業不敗其為二國之利
大矣故聖人貴而字之其賢盖已傑出於春秋之世
矣故上不書齊使而下書來盟以見盟非齊侯之命
而出於高子之忠且仁也其心盖與仲孫同而功則
過之此聖人所以異其文而襃之也
十有二月狄入衛
辛有適伊川見被髮而祭於野者曰不及百年此其
戎乎衛自宣公烝滛康叔不幸而後嗣有鳥獸之行
牆有茨君子偕老鶉之奔奔氓之蚩蚩新臺桑中之
詩君子所不忍聞也宣公烝於上則父子之理喪公
子朔逆王師則君臣之義亡殺夀及伋則兄弟之恩
絶公子頑之亂則夫婦之義廢黔牟之篡奪則長幼
之序滅所貴乎中國者以其禮義之所自出五教之
所由興尊卑上下粲然有倫此四方之所景慕而不
敢犯牧圉也而衛皆無之是亦辛有所歎耳狄何慕
而不恣其虐哉觀乎詩則衛為狄所滅野處漕邑而
春秋書狄入衛何也其後齊桓封之楚丘實未滅故
不以滅書如吳入郢之類矣餘義在救邢
鄭棄其師
鄭文之為國可謂無政刑矣以清人之詩考之則鄭
棄其師非棄師也逐高克也高克有罪寘之甸人誅
之司寇放之境外惟所欲之雖殺大夫放大夫非諸
侯所得專而諸侯專之久矣君子不以責鄭文也特
究夫得其罪不得其罪所以寘於法者輕重惟允耳
高克之好利何足誅哉雖欲誅則寸刃可殞欲放則
尺簡可逐何以師為師者人命所係國勢以之使高
克能用衆遂以師叛鄭其殆哉不然知其無能以師
徒禦敵於境為敵所敗則又誰任其禍也則夫高克
不叛鄭師不敗自散而歸猶為幸也鄭小國伯爵師
不過四百乘逐一人而散百乘使鄭屢有高克安得
師而給諸愚於是知鄭文不君無政刑矣書曰鄭棄
其師而不書逐高克高克何足逐哉徒棄其師而已
故曰棄其師焉於詩詳其事於春秋用其法二經皆
出於聖人之手其相為表裏也如此吾嘗聞之師曰
五經三尺之律也春秋聽訟之牘也吾於此見之
右閔公盡二年
春秋經筌卷五
