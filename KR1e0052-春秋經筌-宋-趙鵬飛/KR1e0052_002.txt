春秋經筌卷二宋趙鵬飛撰
桓公
元年春王正月
天下所以為唐為虞為成周者王法而已天下所以
為桀為紂為晩周者亦王法而已王法行則侯度謹
而天下治王法弛則侯度廢而天下亂治亂係乎王
法王法係乎時君春秋之時時王不能持王法而天
下日趨於亂孔子抱王道持王法而不𫉬伸於時寓
之於春秋凡春秋之書王以王法正天下也故十二
公元年不以有事無事皆書王正月以王法正之也
然必書月而後書王事在二月則書王二月事在三
月則書王三月事在時則時而不月不月則不書王
書王必下有所繫則不可虚書春王於文不順也故
十二公之中有月則無不書王者有月而不書王唯
桓公而已所以見桓之無王也桓弑隐而自立天下
大逆也元年書王以王法治桓也二年有王為天下
著王法也望天下有以王法治桓者既而鄭伯怙其
惡齊陳比其亂滕杞朝之外裔盟之則四鄰無復問
罪而桓之位定以王法無所望於天下故孔子自三
年以往則不書王不獨誅桓無王天下無王法也至
十年而有三國來戰之師三國之來固非聲桓之罪
而來也然跡若可予聖人不問其情而取其跡故於
此復書王因為天下存王法也至十八年桓公有如
齊之役而聖人復書王蓋以桓之罪雖死而王法所
不原也然則宣公亦簒也何以獨書王蓋宣公之簒
宣不與其謀仲遂立之也桓之逆躬自為之在王法
尤重也治其重而輕自懲此聖人之意也
公即位
如其志也吾於隐公既言之矣
三月公會鄭伯于垂鄭伯以璧假許田
義有所恃則藐震霆而不驚中有所負則聞足音而
心慄桓公賊隐而立惴然懷危懼之心鄭莊知其然
也疾趨而怖之故鄭欲會而桓無不從鄭欲田而桓
無敢拒桓則不桓矣鄭莊果君子乎陳常之亂孔子
告於哀公請討之則討鄰邦之逆不必方伯連帥而
後可討也今有盗焉塗人執而殺之無過也苟要其
利而釋之則其罪當加於盗一等何則怙惡而且要
利也若鄭莊者尚足為塗之人哉垂之會鄭志也桓
公弑立而位未定鄭莊知桓之可脅也於是為垂之
會而要之桓幸鄭人不念隐之好而赦其罪敢不聽
乎桓既就會則鄭之所欲孰敢拒之然即會而問魯
求田則於辭為不順故藉璧以假之且兩君相見安
用璧而鄭携璧而來會則假田者豈反坫之間苟言
哉鄭之素心也桓公幸於得援受寸璧則奉田而歸
鄭寧較兩相直邪愚是以知是會也聖人(闕)鄭太重
而置桓於不足治也說者以為易祊田且祊之入於
今五年矣豈至是而責償哉謂假田因入祊而來則
有之謂易祊則非也鄭有宋兵不得已而歸祊既得
魯援則勢不可以責償今幸魯有簒逆之隙可以投
隙而責地也故以璧假為名而實責償祊也愚知祊
之地未必大於許祊之賦未必豐於許若祊大而賦
豐鄭莊必不棄祊而假許也許魯田也劉敞曰居常
與許復周公之宇則許乃周公受封之田或以為許
田或以為近許之田無所據吾從劉子之說
夏四月丁未公及鄭伯盟于越
内不自信者盗之常情也桓公不義而得位鄭莊實
定之既為垂之好又挈地而賂鄭鄭固死黨於桓矣
而桓尚疑鄭有以欺之也於是復盟之盟於越魯志
也垂之會鄭要魯以求利故聖人以會書誅鄭也今
日之盟魯要鄭以固援聖人以及書誅魯也一字之
間而内外之情見矣
秋大水
堯有九年之水而後世不以為堯之疵春秋有一日
之水聖人必謹而書之豈責春秋之君於唐堯之上
邪開闢之初四瀆尚湮九河未濬水行地上時則然
也非堯實致之堯何疵哉禹疏九河導四瀆而注之
海禹功既成六府三事允治自禹之後水出平原則
為反常盖五行失性水不潤下也夫建皇極修五事
則五行得其性而水無不潤下者水不潤下非人君
之責而何春秋書大水者凢九凡以為明王不作皇
極不建五事紊而五行失性常雨為沴而水不潤下
也春秋之君尚何望其建皇極哉聖人書之所以存
皇極之教也
冬十月
二年春王正月戊申宋督弑其君與夷及其大夫孔父
弑君三十六而及其大夫者凡三及其大夫何累也
孔父仇牧荀息皆累也何謂累宋殤之立穆公舍馮
而立之馮固自若也未嘗一日不謀宋今殤公之弑
馮意也則凡黨於殤者其能久存乎况孔父親奉穆
公之遺言而相殤者哉故不殺孔父則馮有所不安
今弑與夷則累必及孔父也仇牧荀息亦然而或者
以仇牧無故而見殺且有弑必有立立之黨入則弑
之黨其能留乎故凡君弑而大夫殺者必其累也然
仇牧荀息皆名而孔父獨書字君子疑其褒則生義
形於色之說此附會也盖孔父吾夫子之六世祖子
孫所不敢名也或曰春秋國史其可為私諱邪曰春
秋因魯史而作實非國史也夫子脩之於家非若太
史氏修於國則春秋者孔子之家史也安得不為其
祖諱
滕子來朝(薛杞同義)
事大之禮以謙行謙之實以損謙損之象自卑以尊
人之義也春秋小國之君捨謙損之象而不吞噬於
大國者幾希故滕以侯爵而降稱子杞以公爵而降
稱侯伯子薛以侯爵而降稱伯皆自降也非聖人降
之非時王霸主黜之也盖明王不作彊大者以勢陵
小邦不啻蠛蠓也一拂其睫則赭城墟社反覆手間
耳小國其敢抗之哉然大國之爵不過公侯而已以
公侯之禮事之不幾抗歟且上公九命侯伯七命車
旗衣服各眡其命之數則車服與之抗公執桓圭侯
執信圭繅之彩就者三則執瑞與之抗公之服自衮
冕以下如王之服侯之服自鷩冕以下如公服則冕
服與之抗以朝則執瑞有所不安以會則車服有所
不順勢卑而禮尊則朝會於大國非所以事之適所
以抗之抗之以犯大國之威其果無患乎今滕子自
降以子爵而來朝故無患及秋杞以侯爵來朝歸未
及國而有入杞之師討不恭也故其後杞遂降而稱
伯又降而稱子謙以事大國也說者以為滕杞朝桓
公聖人以其奬簒故杞以公貶侯滕以侯貶子且薛
侯未嘗朝桓而乃貶書伯何也不知滕薛杞之爵皆
自貶以事大國非聖人貶之也聖人憫之而已憫其
勢不敵故爵從而降也且以卒葬考之書卒者以外
赴而葬者自我會之赴從其國之稱而葬者我之稱
也今三國之君卒皆曰伯曰子自貶而赴於我者然
也書葬則皆曰公知非外降之也皆著於經者甚白
而昧者不求其旨乃援傳以附會之曰列尊貢重故
貶其爵以就貢且子産之言曰昔者天子制貢輕重
以列卑而貢重者甸服也鄭伯男也而從公侯之貢
懼不給也盖制貢以五服遠近為重輕侯甸男采衛
為列耳鄭男服也而使從甸服之貢所以懼不共豈
謂公侯伯子男之男乎初不逹理謬生異論君子哂
之况以傳證經豈所謂學春秋者哉諸儒之說唯孫
氏發微為近之然亦未逹乎自貶以事大國之意也
三月公會齊侯陳侯鄭伯于稷以成宋亂
宋督弑與夷而立馮則宋亂既成矣何待諸侯而後
成之蓋逆賊之命輕於鴻毛危於累卵諸侯一會於
稷而督命重於九鼎馮位安於泰山則宋之亂非稷
之會不成也然是會也魯之志居多盖同惡相濟盜
之常情耳而聖人以齊主會何哉盖盜與盜相濟不
能保其無危天下之非盜者尚可以議其罪也惟非
盜而與盜比焉則盜之心愈安知天下無復議矣則
夫怙惡成亂之罪實齊鄭陳為誅首然陳嘗怙州吁
之逆隐四年以衛伐鄭是也鄭先怙魯桓之逆元年
垂之會是也惟齊則未嘗怙亂而於此亦從宋亂焉
故聖人以齊主之誅齊侯黨惡之罪首於此也既而
為讙之會納女於桓而不恥則今日稷之會不獨成
宋亂而魯與共安是一會而成二國之逆其罪可勝
誅乎然春秋書會未嘗書其故唯稷與澶淵則書其
故盖辭不顯則罪不著聖人於魯盖嘗為之諱而於
此則直書以成宋亂成者平也更平曰成微而顯矣
夏四月取郜大鼎于宋戊申納于太廟
利者亂之媒也天下尚義不尚利亂何以生唯利萌
於中而義晦於利則冐死亡而不顧庸恤大亂哉故
督利於得位則冐弑逆而不恐馮利於得國則冐簒
奪而不慙桓及齊陳利於得賂則冐黨逆之罪而不
恤桓從乎亂而得鼎則齊陳鄭主會者肯無賂而赦
宋哉書魯取鼎則三國均得賂也以亂平亂而受其
賂尚何以為人然鼎在宋而謂之郜本郜之分器也
隐十年公敗宋師取郜則郜為宋滅久矣前日地入
於魯今日分器又入於魯然魯皆取之宋也而聖人
必繫之以郜器從名也名正而分定分定而天下安
聖人之教也桓得是器所謂不義之賂矣而且納之
太廟太廟周公之廟所以累周公者多矣不曰置不
曰獻而曰納納者内弗受也周公豈忍視之哉聖人
變文書納所以為周公誅子孫之不令者以申周公
之靈也
秋七月杞侯來朝
義同滕子
蔡侯鄭伯會于鄧
左氏之說出于野史學經者所不取然時有合於經
則君子所不廢蔡侯鄭伯會於鄧左氏曰始懼楚也
然以地考之盖合於經鄧在南陽逼於楚鄧侯曼姓
實女於楚武王所謂鄧曼生文王者也則鄧為楚婚
姻之國今蔡鄭會於鄧則鄧侯亦與會是蔡鄭必有
畏於楚而託於鄧也然鄧且不能自保庸能庇蔡鄭
乎至七年經書鄧侯吾離來朝諸侯失地名是失地
而奔魯也以朝禮見故不曰奔計來朝距今方五年
而失地出奔必楚逼之也蔡鄭託於鄧而鄧先亡則
楚之熾盖基於此卒之蔡鄭常當其衝無歲不有楚
師聖人書鄧之會以著楚人内侮之漸而中國不察
也
九月入杞
七月杞侯來朝而九月入杞愚是以知其朝禮之不
順也魯侯爵而杞以侯禮來朝能無抗乎故歸未旋
踵而兵入其境難哉小之事大也其後會魯求成而
已終桓之世不敢朝也盖懼夫重得罪於魯焉至莊
二十七年既㛰於魯而後來朝然不敢稱侯降曰伯
以伯禮朝也其後又降稱子盖職此之由矣雖然大
國則然矣而魯於春秋未為強國又負簒逆之惡於
天下不内愧其不正而外責禮於人使杞有中智之
君謀於大國而兵之魯何辭哉惜乎大國首庇其惡
而無能申杞之義者於以知勢利勝而義不立也
公及戎盟于唐冬公至自唐
諸侯有行告於宗廟反行飲至舍爵策勲焉禮也先
王制是禮所以閑諸侯之妄舉而繩其出入苟行而
非義則足躊躇而不進難於告廟也若矯舉以告則
懼欺其先君而干冥責矣不義而反則顔忸怩而心
不寧難於策勲也若餙辭而書則懼紊其史冊而不
信於後世矣出而懼先君反而畏後世則諸侯無妄
行而不踰侯度舉為賢君此先王制告行反至之禮
意也春秋諸侯是禮存乎亡乎曰文存而實亡矣十
二公之中君行一百七十有六而書至者八十二不
至者九十四是擇其可至者至之至則書於冊或餙
辭而策勲也故有書行不書至者告行不告至也或
至以前事或至以後事或至伐或至會擇其可書而
書之冊也聖人亦因其實而志之此聖人所不必修
因舊史而自見意者也其行有善惡因事自見至有
久近因時自見行而不義則君子見其惡出而踰時
則君子知其危今九月及戎盟至冬而反其出不為
不久然以簒奪之君而出會戎人其行之善惡又可
知矣隐公亦嘗及戎盟然先會而後盟則其盟為安
况隐公即位有遜國之心戎未必無所慕而來也先
會而後盟外為志乎求盟也今桓公内不自安而有
求於戎故書及及者内為志焉耳然戎狼子野心使
七首竊發於壇坫間而數桓簒逆之罪吾知其殆哉
其至而策勲於廟盖已幸矣此又因行而見其危者
也
三年春正月
桓凡十有八年惟元年二年十年十八年書王而不
書王者凡十有四年諸公之年唯事在時則不月不
月則不書王春秋之常也桓公惟九年紀季姜歸於
京師事在時其餘則皆在月有月而不書王誅桓之
無王也一歲之首諸侯之正朔必受于王故曰王正
月王二月王三月今桓直書月而不書王若桓之自
立正朔無王甚矣聖人非苟誅桓之無王亦憤天下
無以王法正桓者故元年二年十年十八年書王聖
人以王法治桓也然則天下弑君而無王者固多何
獨治魯哉盖聖人因魯史以著王法則凡天下無王
者可以類誅也而公羊子附會以為二年書王正與
夷之弑定十三年薛弑其君比何以不書王十年書
王以為正曹終生之卒而十七年蔡封人卒何以不
書王此皆不足據餘義已見元年
公會齊侯于嬴
㛰姻之義人倫之始也始不正則終之以亂理之必
至者也桓之娶於齊不以父母之命媒妁之言會齊
僖於嬴遂以成婚桓之意盖急於得齊也特因㛰以
固齊援而已不知得齊而定位一時之權也因㛰以
亂魯一國之患也其後文姜荒滛陽制於隂夫弑於
婦蓋基乎始之不正也嗚呼桓公初豈知其禍之至
於此哉夫舜始於嬪二女故書首虞書文王始於刑
寡妻故詩首關雎天地始於隂陽交故易首乾坤盖
夫婦人倫之始父子君臣繼是而後正也桓公苟得
㛰豈復念及此哉然聖人書之所以正人倫之始學
者觀此亦可以知詩書易春秋盖相為表裏也
夏齊侯衛侯胥命于蒲
春秋雖因文以見義然不稽之以事則文不顯苟徒
訓其文而不考其事吾未見其得經意也春秋始隐
終麟獨書一胥命說者疑其罕書則謂其寓襃貶必
深或以為襃則直舉之三王之上謂不盟不誓約言
而退為近乎古或以為貶則直擠之匹夫之下謂不
盟不會以草次相見為禮至陋復有求其說於襃貶
之外者則又謂齊為方伯之後衛有連帥之職命者
上制下之稱兩不相下而胥命焉是數說者皆泥其
文而不考其事非經意也夫齊與衛自入春秋固未
嘗相比亦未嘗交惡然齊嘗附鄭而衛常附於宋宋
鄭則有怨矣齊衛固無憾也隐八年齊侯常欲平宋
鄭故先與宋衛為瓦屋之盟既而鄭不肯平齊復從
鄭衛亦復從宋齊衛各從其所主亦嘗興兵焉十年
齊從鄭伐宋衛亦從宋入鄭齊衛各附其所主而已
實未嘗有怨也至桓二年宋殤遭華督之禍則衛失
所附齊鄭又會於稷以成宋亂焉宋既附於齊衛復
何憾哉故齊欲成好於衛衛亦願和於齊盖初無讎
怨無事乎參商以虚相背也於是遂胥命於蒲無仇
可解安所俟乎盟兩君為志不可書曰會故以交相
見而書之曰胥命焉事與文自相表裏安在夫立異
論以求意於經外哉然則胥命是乎非乎曰何問是
非胥命者平之别名也非有仇而釋怨故不可曰平
平者初有所不平也今齊未嘗伐衛衛亦未嘗伐齊
初無所不平也徒以各附其所主而未通好焉故書
曰胥命而已不可謂襃亦不可謂貶若以為襃則衛
宣之滛烝齊僖之交亂果有近古之風乎若以為貶
則不交兵不盟誓兩相求而交好又何罪也故夫胥
命者更相求通好而已
六月公會杞侯于郕
春秋之君小國從大國之會順也而大國會小國必
寓曲折於其間君子不可以不察魯之會齊晉勢也
會鄭衛敵也會小國者盖鮮焉唯此年會杞六年會
紀十二年會杞莒十七年會邾會小國者獨桓一公
耳其餘十有一公無有會小國者會者外為主何小
國獨敢抗桓而會之盖桓之簒有所不安實有求於
小國又懼小國之不心服也故小不順則脅之以兵
及其有所恐而求成也則又屈己而會之以結其心
焉其於杞紀邾皆然也二年杞侯來朝以其朝禮有
抗遂興九月之師杞小邦而受魯之重兵能無恐乎
然欲再朝魯又疑其重得罪故不敢朝而尋會焉外
雖若抗内實有所恐然桓亦不以其抗而出會之者
所以結其來附之心也不然桓無求於杞肯屈己會
之哉
秋七月壬辰朔日有食之既
公子翬如齊逆女九月齊侯送姜氏于讙公會齊侯于
讙夫人姜氏至自齊
求㛰之禮有媒灼存焉公所不當親而親之乃會齊
侯于嬴逆女之禮諸侯親迎焉公所當親而不親乃
以公子翬往吾以是知桓公真相鼠也然送女之禮
父不下堂母不出祭門齊侯送女而至於讙桓公初
不親迎也至是聞齊侯之親送則其勢不得不親受
之故會於讙焉是婚姻之禮顛倒錯亂無一是者齊
魯盖一律矣雖然聖人豈責禮於簒逆之魯而問儀
於不令之齊哉盖大婚之禮不可不正特書之以垂
萬世之典也先王重㛰禮非苟以多儀為悅也盖禮
輕而色重則滛佚從之故多儀所以制滛佚也齊魯
一紊婚禮卒之二國之亂皆基於此使太公之後有
禽獸之行周公家室墜睢麟之風其可哀也已孔子
書之非苟以正㛰禮抑亦為太公周公行大司馬之
法以快其在泉之憤也公子翬在隐則去族於桓則
書公子於隐去族則王法之正也在桓稱族一人之
私也魯以為賊而桓以為賢魯欲誅之桓欲貴之國
人豈能抗其君之私哉故聖人亦以其私而書之以
見意也至於夫人或稱姜氏或稱婦姜婦者有姑之
稱仲子已卒桓無母故稱姜氏或以為稱婦者已成
禮也杞伯姬來求婦亦已成禮邪穿鑿之論汙人齒
頰吾諱聞之
冬齊侯使其弟年來聘
致女也年書弟吾於隐七年來聘既言之
有年
天生蒸民不能自治也篤生后王君公以治之則凡
后王君公皆天所建也唯天所建故善焉天必遺之
祥以彰厥德惡焉天必示之變以警其荒若桓宣者
豈天所建哉簒千乘而得千乘世無明王天討不行
天固不能自誅之則宜其得凶荒水旱而示之變今
乃於桓宣獨加之有年何哉盖桓宣初非天所建縱
而不誅者時王方伯之罪也非天置之也故天以不
治治之若曰桓宣則不容誅矣而魯民何罪魯民天
民也而魯君非天所建也故隂隲其民而不治其君
此天意也則夫有年治世之常也而亂世之祥也然
則成王有年亦常事矣何以頌於詩蓋頌者揚君之
盛德在國家以為常在民以為美而歌之耳非桓宣
有年之比也桓宣有年春秋以為祥而書之所以見
天之不治桓宣而待之以不足誅也則夫不誅者乃
所以深誅之歟然則二百四十二年間有年固多而
不書者以為常事不書也
四年春正月公狩于郎
蒐狩國事也非君一人之私也春秋書蒐者五書狩
者二蒐不書公而狩書公則公之私也非國事也古
者寓兵於農耕耨之農征戰之兵一也戰非不教而
能故先王因田獵而教民戰然必以農隙而講之非
時則妨農也必有苑囿以行之踰苑囿則奪民利也
禮仲冬教大閱遂以狩周之正月夏之十一月也則
桓公之狩為得時矣聖人何以書之盖魯之囿曰大
野桓不狩於大野而狩于郎郎今之單父魚臺是也
其地近於宋因狩獵而至於宋境桓之志荒矣故聖
人書公以見意如公矢魚于棠之類是耳是桓公特
假狩之名以盤遊於遠非必主乎教民戰也雖時其
能逭聖筆之誅乎至莊八年則因治兵於郎昭公九
年築郎囿其後遂為苑囿田獵之地原其始盖基於
桓公初狩於此地以啓之論作俑之罪在春秋又當
何如
夏天王使宰渠伯糾來聘
慶賜刑威王者所持以馭天下之權也春秋之世慶
賜有濫而刑威有所不敢加此周之所以微也十二
公之中書王臣下聘者凡八聘隐者二聘桓者三聘
莊僖宣各一聘羣公在所不問也聘桓宣何為哉桓
宣之罪在司馬九伐之法放弑其君則殘之周室之
微九伐固不能行矣而尚何聘邪就二君之中桓之
罪尤著而天王聘之尤亟以是知周之不君其自取
微弱也宰有冡宰有太宰有小宰冡宰兼三公宰周
公是也太宰字而不名渠伯糾是也小宰士大夫兼
之故名咺是也渠氏伯糾字如公弟叔肹之類也或
以為爵或以為名皆非是吾於祭伯既言之
闕秋冬
闕文也聖人修經之後傳授脱之何休附會以為桓
無王故貶去二時且去二時何足以見貶此妄說也
使四時具遂為襃桓公乎十二公之中唯桓一公最
多闕文四年七年皆闕秋冬五年春正月甲戌之下
闕事併甲戌己丑書陳侯鮑卒十二年十一月一月
之中兩書丙戌十四年夏五闕月十月日食闕日闕
文惟桓公為多愚意秦火之後偶於此多闕矣後人
不敢輙加以為聖人不刊之典不可改易也桓公上
不書王者凡十有三黎錞亦以為闕以此推之其或
然邪
五年春正月甲戌己丑陳侯鮑卒
甲戌之下闕事也左氏以為再赴疎矣就使再赴不
過再以卒之日赴也豈以一人而作二日卒邪公穀
之說皆不可讀先儒蓋疑甲戌之下有陳佗殺陳世
子免一事六年秋書蔡人殺陳佗佗殺世子而自立
經初不書而直書殺陳佗若無張本故疑甲戌之下
必書陳佗殺世子也然君子不敢輙益之闕疑可也
夏齊侯鄭伯如紀
諸侯相朝三代之典聖人無絶法也自入春秋齊鄭
大而紀微春秋諸侯以小朝於大則有之盖未有大
朝於小者以大朝於小此必有詐謀譎計寓於其間
不可不考也紀於齊為西鄰地逼於齊齊盖有併吞
之志也久矣以兵滅之則興師無名懼有所不勝故
脅比鄭伯而朝紀將掩其不虞而襲之且鄭距王城
遠於紀若於紀無所利焉故齊脅而與之俱致紀於
不疑也而紀以微國一旦二大國之君無故而朝紀
能無疑乎疑而備之齊不得志而還嗚呼齊僖之心
盖山川丘陵也吁可畏哉聖人惡其假禮以為盜故
雖外相如亦不略其誅之重也凡諸侯相朝皆書如
如公如晉如齊皆朝也不曰朝而曰如尊天子也唯
朝王則曰朝公朝於王所是也尊内則曰朝滕薛來
朝是也外諸侯朝則曰如盖非盟非會而如其國非
朝而何然外相如唯此與州公如曹而已州公寔來
故書齊鄭如紀從赴也紀婚於魯而來赴故書於策
聖人因策書而不略以著齊侯之惡焉盖為紀侯大
去其國張本
天王使仍叔之子來聘
徵兵也鄭伯不庭王將伐之召兵於魯故使仍叔之
子來聘然鄭比於齊齊庇扵魯魯蒙齊之庥其忍叛
齊以伐鄭邪故天王有命魯有所不從寧逆王命而
不敢逆齊之懽心秋王師伐鄭所從者蔡衛陳而已
魯不在也則仍叔之子聘為虚行矣在周之西牙璋
起而諸侯之師雲合響應以敵王愾義旗所指無征
不克今以王臣來聘其禮隆矣而兵卒不出私黨重
而王命輕卒之王師敗於鄭魯罪也盖三國見魯不
從其能極力以抗鄭乎則敗王師者魯也仍叔周大
夫曰仍叔之子未命也未命而將王命王命輕矣此
所以得魯之不從也
葬陳桓公
城祝丘(不時)
秋蔡人衛人陳人從王伐鄭
親征非平世之事也武王創業則親征宣王再造則
親征盖立威天下以定祸亂也故成康平世則不聞
親征有大司馬之法在也周衰大司馬之法不行天
威不宣於天下一人之愾諸侯不敵而王自敵之盖
有所不得已也鄭伯再不朝在周制貶爵削地足矣
征之暴也而周之微雖貶爵有所不從令削地有所
不受命故寧征之使諸侯翕從遂以夷鄭而周之威
令因是復振則興周室者未必不屬桓王也不幸齊
比於鄭徵兵於魯魯畏齊而不從所從者三弱國而
已三國者又不能無畏齊比鄭之心盖二年蔡嘗與
鄭會於鄧三年齊衛又胥命於蒲此年陳佗殺太子
而自立其畏大國之心尤惴惴矣天王有命雖三國
不敢不從而從之實不情也故不能躬擐甲胄而以
微者行卒之臨戎不戰而北以重挫皇靈而益周室
之弱其罪為何如或者乃以書人為襃盖不稽於經
不知三國比鄭畏齊之故徒觀其從王之文疑若可
褒也噫聖人一書伐鄭顯則誅三國隐則誅齊魯三
國之罪顯故書人足以彰之齊魯之罪微故二年書
稷之會此年書齊侯鄭伯如紀而後見齊黨於鄭三
年書讙之會此年書仍叔之子來聘而後知魯畏於
齊其罪顕者誅之輕盖有所不得已焉三國是也其
罪微者誅之重盖怙私黨而逆王命齊魯是也求春
秋當求之微然後能發聖人之深藴不然徒區區求
其文吾未見其得聖意也
大雩
史記魯世家周公卒成王亦譲葬周公扵畢從文王
以明予小子不敢臣周公也成王命魯得郊祭文王
魯有天子禮樂者以襃周公之德也雩旱祭天子諸
侯均得雩天子雩上帝及天下山川盡舉而祭之諸
侯雩封内山川之在祀典者故天子曰大雩諸侯曰
雩魯用天子禮樂故亦大雩然則僭乎曰僭說者以
成王康周公故賜魯以天子禮樂此漢書雜言也劉
敞辨之曰魯惠公使宰遜請郊廟之禮於周天子使
史角往惠公止之其後在魯實始為墨翟之學則賜
天子之禮始於平王用天子之禮始扵惠公也愚得
斯說竊以為成王周公之一快不然成王賢君而負
失禮之罪周公聖人而干犯禮之譏吾知其必不然
也然則郊禘皆始於惠公矣雩有二龍見而雩常祭
也旱而雩非常也春秋常祭不書書雩二十有一皆
旱祭也書雩以見旱而民稼不可不憂也
螽(書災也)
冬州公如曹
六年春正月寔來
州公王臣也何以知其王臣盖天下諸侯非二王後
無稱公者杞以夏之後宋以商之後故爵以公其他
雖周公太公之子孫國於齊魯皆侯爵而已唯天子
三公稱公祭公虞公虢公與此州公是也州寰内采
邑也公爵也州邑即河内州縣其初盖蘇忿生采地
至是為州公食邑左氏乃以為淳于公且淳于公則
杞公耳淳于隸今密州杞後遷扵淳于世或以地稱
之如東樓公之類是也左氏不知遂以淳于公為州
公不知諸侯非二王後非天子三公無稱公者其不
逹理一至於此邪外相如不書此何以書為六年寔
來赴也州公其實來魯而中道如曹也以地考之魯
南鄰於曹西逹於周王臣來魯必經曹衛之間州公
盖本來魯矣中道而朝扵曹故先書州公如曹而繼
書寔來文相承也然則書州公來足矣何必煩文而
書如曹哉此魯史冊書之舊也魯史迹王臣之實而
書之聖人亦不沒其迹唯寔來則聖人簡文以承上
也所以見夫王法不謹王臣外交於諸侯而無顧憚
一出而交二國也其義盖與隠元年祭伯來之義同
吾既言之矣或以過我故書且自周來曹自曹來魯
勢也安有過我復如曹既如曹復來魯何州公往來
還返之不憚勞也或又以寔為州公名謂失地之君
稱名此又求其義而不得穿鑿至是邪○杞初國於
陳留今之開封是也桓六年遷於淳于淳于在今之
密州其遷也以其地稱故曰淳于公如東樓公西樓
公之類其實皆杞公也杞禹之後以公爵故稱公是
年州公如曹左氏不識因以為淳于公事偶同年謬
以甲為乙也不知州公自是畿内王臣稱公天子三
公也州地在畿之西其先蘇忿生之田十二邑之一
也即今之懷州州縣是也
夏四月公會紀侯于成
紀之求魯何謀之淺也齊萌圖紀之心紀欲自存何
術哉禮而已矣内以禮治其國使無釁可乘外以禮
事大國無犯其怒孟子曰以小事大者畏天太王勾
踐是也未聞太王求援於外勾踐借資扵大國也紀
之求魯徒以魯㛰扵齊睦於齊必厚不知魯託於齊
盖亦巢幕之燕矣魯以不義求人庇已不暇何暇庇
人哉齊欲吞之魯欲存之犯齊怒也則成之會紀適
所以怒齊而速取禍矣何益於大去其國哉
秋八月壬午大閱
大閱四時閱兵之名也周禮仲春教振旅仲夏教茇
舍仲秋教治兵仲冬教大閱然必因蒐狩而行之未
有非蒐非狩而直大閱者此直書大閱榖梁所謂平
而修戎事者也平而修戎事正乎曰不正先王因田
獵而講之示不玩武以農隙教民戰而已今無事而
大閱庸為正乎况大閱以仲冬而行之六月徂暑之
時可乎夫四時均教兵也而名不同禮不一者盖因
民之勞佚時之閒劇而制詳略焉大閱罄三軍盡舉
而閱之所以必扵仲冬民事既閒可以併閱而無妨
民也今六月耕耨之時其能無妨於農乎聖人書之
一以著其非時一以見其無事而徒閱勞民甚矣說
者以大閱為僭天子之禮愚謂大之為僭惟大雩為
然大閱閱兵之名與治兵何異莊公治兵以為常而
桓公大閱以為僭何邪
蔡人殺陳佗
陳佗殺太子免自立而經不書君子盖疑之然以類
求之陳夏徵舒弑其君而楚人殺陳夏徵舒聖人與
其討賊之辭則陳佗必逆賊無疑然殺世子免不書
者陳不赴也或曰前年甲戌之下闕文耳蔡人殺陳
佗書者蔡赴於魯也然則陳之賊蔡討之可乎曰可
塗之人殺之可也而况諸侯乎得討賊之義也不地
殺扵蔡也不爵國人不君之也國人不君之而奔蔡
蔡人殺之
九月丁卯子同生
公子均子也而世子生必以禮舉之何邪聖人於此
所以正名定分杜亂源也世子之位自襁褓而定則
亂臣賊子何所窺覬哉古者植遺腹朝委裘而不亂
者分定故也魯自惠公並妃匹嫡隐桓之生均不舉
以禮嫡庶不辨以兆前日之禍今桓幸有正嫡又能
舉之以禮而史書於冊聖人於是其忍削而勿錄哉
則子同生盖以喜書也魯自是而後得其正矣雖然
桓以簒得國桓既不正子安得正嗚呼使世有明王
賢伯以正桓之罪立隐之子斯正矣今既不能而桓
君魯者已六年使不幸桓復不能辨嫡庶則魯之禍
無時而息也幸桓有正嫡周公之後遂杜簒遂之門
可不為周公慶乎故桓之逆聖人誅之於即位之初
而子同生聖人盖喜魯之有正嫡也
冬紀侯來朝
春秋以小事大爵尊而禮抗者皆降爵而朝之杞滕
薛是也故三國雖微而介扵大國之間卒與春秋相
終始惟紀也知齊有併吞之心不能以禮自卑抗然
以侯禮朝徒知求援扵大國不知其犯大國之怒者
盖自來朝始紀魯婚姻之好有所不責而其朝齊齊
肯恝然忘心哉齊為侯爵而紀以侯禮朝吾不見其
順也聖人於其朝魯也書侯則知其朝齊亦然矣則
夫齊之滅紀未必不責其抗而紀侯不逹權卒至於
亡在當時紀固彊扵杞滕薛然其謀自全之策不及
三國遠矣故不免扵亡
七年春二月己亥焚咸丘
咸丘魯邑也杜云高平鉅野縣南有咸亭今隸濟州
傳曰西狩於大野大野魯之苑囿即鉅野周禮河東
曰兖州其澤藪曰大野魯國於兖則大野為魯之囿
明矣獵於大野因火田而遂焚咸丘焉則何以不書
火田曰禮記昆蟲未蟄不以火田周之二月夏之十
二月也閉蟄之後火田之時也得時不書所譏者焚
咸丘以咸丘逼大野因火田而延及扵邑也公榖以
為火攻且咸丘内邑何攻之有又以為邾咸丘夫春
秋書地未有不繫其國者宋彭城是也故雖在楚必
繫之宋豈有邾邑而不書邾咸丘邪不書邾後世安
知其為邾邑也聖人作經必不如是之晦然則焚咸
丘無貶乎曰貶貶滛獵也獵不至於焚山而况焚邑
乎邑人民之聚也攻獸而災及於人甚矣
夏榖伯綏來朝鄧侯吾離來朝(劉敞以為用夷禮)
春秋諸侯以小朝大勢之常也滕薛紀杞榖鄧牟葛
皆小國也然君子不於小國求其義而區區於桓公
求襃貶且小國豈獨朝桓公哉前乎此則朝隐後乎
此則朝莊以至齊晉宋楚莫不皆朝之勢卑國弱則
謙以事大何擇逆順邪則書朝不為桓公設也學者
當於小國求其義然來朝未有書名者而榖鄧書名
說者以為譏不以禮也夫春秋之時周禮在魯豈其
棄禮而魯是朝諸侯不名惟失地名薨則赴以名榖
鄧生名失地也何以書朝而不書奔以朝禮見榖鄧
皆在南陽廹於楚與魯壌地盖遼邈也魯居扵兖榖
鄧居於鄧以職方考之兖鄧東南相距幾二千里兖
距京師六百里鄧距京師八百里合千四百里之遥
其間越蔡越許越陳越曹越宿及邾而朝於魯何益
哉盖為楚所逼失地而奔越大小七國而不見容者
懼楚也至魯遠於楚而容之故朝於魯以朝禮見故
書朝以失地故書名說者不求書名之意而惑其來
朝之文疑其朝桓為逆而不知其失地而奔不然以
千四百里之遠豈交鄰之義終春秋之世而不見於
經豈遂不交扵諸侯乎則知其滅於此也何以不書
滅不告也二年鄧之會鄧盖懼楚而求蔡鄭蔡鄭亦
求於鄧而交會焉距今六年而鄧卒為楚所逼出奔
於魯榖亦從而滅楚日益熾矣而中國杳焉無以為
備聖人豈苟書榖鄧之來哉盖憂中國也
闕秋冬
八年春正月己卯烝
春秋不書常事然不因常則無以見其變則亦或書
之大事於太廟有事於太廟常也所以書者謂躋僖
公萬入去籥書也春祠夏礿秋嘗冬烝周之正月夏
之十一月也則正月己卯烝常事也所以書為五月
丁丑烝起也禮有時不時則失禮禮有節煩數則失
節烝冬事也田狩之後備物以祭故四時之祭惟烝
為甚腆盖非冬則物不可得而備今正月而烝禮也
若五月之烝此何為也哉夏之三月物華而未實禽
獸孕育之際安得物而備之則夫五月之烝非暴殄
天物不能也且冬烝而春又烝則煩且數冬備祭而
春又備祭則為不典故聖人文起於此而義在彼故
曰為五月烝起也
天王使家父來聘
命魯主㛰也魯將為紀謀納女於王王使家父來聘
言娶於紀也故冬祭公來逆后
夏五月丁丑烝
秋伐邾
桓公之逆大國之會於今盖六年而邾儀父以附庸
獨不朝儀父盖知義者也隐有遜千乘之心則即位
三月儀父來盟桓有簒逆之惡則定位六年儀父不
至非義何恃哉桓公憤其然故無故而伐之責其不
至也然邾終不即至迄十五年因牟人葛人之來不
得已而與之俱而後朝焉愚以是知義之果可恃也
桓以不義而伐人之國用兵何名哉故不書公不書
師而見貶
冬十月雨雪
此記非時也夏之八月豈雨雪之時
祭公來遂逆王后于紀
王娶於紀非王意也魯意也齊將滅紀紀託於魯魯
心不忍抗齊勢不能庇紀於是為之謀而俾納女於
王託王為重焉謂齊雖怙彊必不敢滅王后之國以
負大逆之名于是魯為主之而俾王娶之盖由五年
齊鄭如紀紀不勝其恐而求魯益急六年夏會於成
秋又來朝故魯為是謀春天王使家父來聘盖謀㛰
也今祭公來初不為逆后請期而已而魯知齊謀紀
益深因不及反命而俾祭公遂逆后於紀故聖人以
遂書非王命也魯命也以魯之命而祭公得遂事之
罪可乎盖祭公天子三公甘廢王命不能逆魯之意
庸得為無罪且王后奉天地宗廟社稷之祀者也而
以私謀娶之以私謀逆之可乎聖人一書逆后之事
而包數義於其間誅紀魯之私謀責祭公之遂事戮
齊之怙彊傷周之失禮愚以是知春秋非吾聖人不
能修也雖紀託於王卒不免於大去然齊僖因此盖
有所忌終其身不敢犯紀紀雖從魯鄭敗齊師而齊
不敢報怨既而僖公即世而滅紀者齊襄也則納女
於王尚足以延紀數年命雖曰下策其謀不為不深
也
九年春紀季姜歸于京師
大㛰人倫之本而天子娶后以奉天地宗廟尤不可
輕然其禮惟昏義著士昏六禮而天子之禮無見於
經者詩載韓侯娶妻文王親迎皆諸侯之禮爾唯春
秋著天王大㛰之禮然亦因事而見禮焉凡諸侯逆
女稱女入稱夫人而天王逆稱王后歸稱女天王以
大夫逆后無貶而諸侯以卿逆有譏此禮之所以異
也天子以四海為家而后有母臨天下之道天王有
命在紀則紀姜已有母天下之道矣而逆之自天王
往也故以王后書尊王命也紀姜未見宗廟未覿君
子則紀女而已而其歸自紀往也故以紀季姜書不
敢以后自居順以聽命也此禮也唯天子則然而諸
侯則異矣故逆稱女入稱夫人逆稱女女在父母制
於父母安得以夫人稱之入稱夫人既配而後得稱
夫人也若夫諸侯禮均勢敵則必親迎韓侯文王是
也天子無敵於天下四海無客禮則勢不得屈而親
迎故以卿大夫行然則祭公劉夏宜無貶何以譏盖
祭公三公坐而論道者尊不當行劉夏士也士賤者
微不當往譏所使非所宜非譏不親迎也况祭公之
遂事不可以無貶故上不書天王使而下書遂惡其
專也然僑如遂逆女於齊至皆書以而紀姜歸不書
以盖后將母天下非祭公所得以也故使若紀姜之
自歸此又天子諸侯之别也
夏四月秋七月
冬曺伯使其世子射姑來朝
世子朝會禮乎曰禮之權也非正也事有出於不得
已故亦不得已而用權周官典命凡諸侯之嫡子誓
扵天子而攝其君則下君之禮一等未誓則以皮帛
繼子男此權禮也君疾或耄則以世子攝朝會故有
是禮然朝會有所不可廢而後以世子行或方岳之
朝或牙璋之召此禮之不可廢者不幸而疾且耄故
以世子攝之今曹之朝魯非有旦夕之急也非王禮
之不可廢也况世子一國之本而曹伯以就盡之年
羸然在疾而世子不在吁其殆哉使不幸未及還而
終生卒則國非其國也父子顓蒙一不念此俱履危
道曹伯不慮而使之世子不辭而遂出吾竊為曹之
社稷憂幸終生至春而就木不然姦臣窺之暴客乘
之振鐸之嗣僅如綫矣秦之亡也以太子扶蘇不在
權移斯高遂以勦滅始皇奸雄慮不及此盖既焚六
經不知春秋也不知春秋烏得不亡
十年春王正月
桓自二年書王之後不書王者凡七年至此復書王
何哉幸有郎之師也自桓之簒大國會之小國朝之
無一人稱兵扵魯者同奬簒也至是齊衛鄭始來戰
于郎雖然郎之師豈真問桓簒逆之罪哉而聖人以
迹取之不究其情也雖以他釁來而迹實加兵扵魯
盖愈乎盟而會之比而朝之者也故聖人與其跡而
以自戰為文明魯無辭不可得而拒也是以正月先
書王幸王法假是而猶存也盖前乎此未有以兵加
魯者惟此其始也說者求其義而不得或拘乎數或
考乎外榖梁以為正終生之卒且五年陳侯鮑卒亦
在正月何以不書王或以十年為盈數夫無王之罪
日月可誅何待盈數邪劉敞又以為三朝之節且援
周禮侯服一歲一見甸服二歲一見男服三歲一見
采服四歲一見衛服五歲一見魯采服也至是三不
朝矣三不朝則六師移之故諱而存王此亦附會爾
且王畿之外五百里曰侯服又五百里曰甸服又五
百里曰男服又五百里曰采服又五百里曰衛服則
采去王畿凡二千里魯居于兖以地考之兖去東都
六百里去西雒千里以西周言之則魯為甸服二歲
一見則桓至此五不朝矣以東周言之則魯為侯服
一歲一見則桓至此十不朝矣所謂為采服與夫三
不朝之節無一合者此附會不密罅漏甚大無辭可
補者也
庚申曹伯終生卒
夏五月葬曹桓公
秋公會衛侯于桃丘弗遇
衛自宣公即位與魯蓋未嘗通也衛嘗附宋魯嘗從
齊至桓二年宋殤遭華督之祸衛失所依故三年亦
與齊胥命于蒲齊既通矣唯魯未嘗會至是將與公
為會以通疆場之好焉然衛先已與齊齊於此盖將
謀伐魯必有命於衛也衛得齊命其肯棄先附之齊
而從新通之魯哉故桃丘之會衛侯不至公往會而
不遇冬遂有郎之師則夫桃丘之會不遇者齊故也
衛宣期與人會中道而變不信固在衛矣然桓簒逆
之人而會衛於桃丘桃丘衛地使衛侯因會而執之
公其殆哉則夫不遇者公之幸也
冬十有二月丙午齊侯衛侯鄭伯來戰于郎
春秋書戰未有不書及者内書及如及齊師戰于奚
外書及如宋師及齊師戰于甗不書及而以自戰為
文者唯此郎之戰與十二年及鄭師伐宋丁未戰于
宋而已皆伐者有辭被伐者不得而抗也桓公以簒
得國在王法所必誅鄰國均可以問罪焉迄今十年
無一人稱兵於魯者王法幾亡矣今也幸有齊衛鄭
之師彼三國者究其真情未必為討逆而來盖元年
鄭嘗盟之三年齊實妻之其不治桓罪也審矣今乃
無故而來戰其爭疆事也不可得而知其怙私忿也
不可得而見聖人不問也獨是三國毅然加兵扵魯
足以快志士之憤而伸王法于久屈故先扵春書王
而此變文書來戰以自戰為文志魯不得與抗矣故
春秋書來戰惟此而已與夫丁未戰於宋盖外内異
文而其義一也宋人執祭仲出忽立突以制鄭國之
權不道甚矣而復責賂于突突不能堪桓公於是凡
五會宋公以平之宋卒不從魯于是及鄭伐之宋何
辭哉故亦以自戰為文曰丁未戰於宋外來伐而内
無辭故書來戰内伐人而外無辭故直書戰文異義
同也左氏著先班後鄭之事於經不可考况事在五
年豈有更數載之後而報此小怨哉若然則當以鄭
主兵安得序齊為首不足據
十有一年春正月齊人衛人鄭人盟于惡曹
惡曹之盟同絶魯也桓不義而得位齊鄭實定之位
既定而魯揜然自強不事齊鄭又齊鄭謀并紀而魯
謀庇之於是二國怒而有郎之師然則郎之師私忿
也聖人何以爵之盖三國來戰固無辭矣未必不假
討逆為詞聖人亦因其詞而以爵子之所以存王法
然原其情實不為討逆來也故於惡曹之盟復人之
初爵之以予其跡終人之以誅其情聖人抑揚予奪
其可謂公矣然三國既伐魯何用復盟盖齊鄭忿魯
不事已連衛以伐之而衛嘗期魯為桃丘之會雖因
齊而不克往齊鄭盖疑衛復與魯也故盟之則斯盟
盟衛也其後齊僖鄭莊衛宣皆抵死不通於魯則斯
盟為固矣然以私忿絶魯歃血要神其為盟誣矣雖
固何益哉
夏五月癸未鄭伯寤生卒秋七月葬鄭莊公
鄭莊天下之巨姦其脱天誅而死牖下幸矣夫正晝
殺人君子以不治治之盖愚而為惡小人之下者也
若夫質為小人而文以君子之辭真小人哉時無眀
王而使斯人得全身於是世春秋其可不作乎姜氏
初愛幼子段請於武公將立之武公不從莊於此盖
憾其母而疾其弟也憾而疾之宜疎之矣而莊愈親
之母為請京公曰諾段收二邑公不制繕甲治兵公
不詰若鄭莊之仁且友也而莊實置之扵死地以為
惡不盈則罪不至於死故稔其惡必克之而後已母
子兄弟之間心如丘壑尚何有於他人既而鄭被宋
兵圍其長葛求魯之援急如風雨而告不以情要之
以利約輸祊田其實無意入祊也使隐公因其渝平
而遂以兵援之則投其詐謀幸魯有公子翬之徒為
之計卒俟祊入而後出兵雖其謀不遂其情可見矣
脅齊援魯而入許逐其君而疆其田乃曰許太嶽之
胤也吾其能與許争乎使許叔居許東偏攘人之地
而文之以義猶曰不與許争君子信之否乎初扵魯
隐有同盟之好借資之助至隐為桓所弑莊不能討
而反比之盖以祊之在魯無釁而責償也幸魯有簒
逆之罪可脅以責祊故因為垂之會藉璧假許實責
償祊也莊公老而姦謀益深矣齊將襲紀鄭實附齊
使齊侯獨如紀則紀必疑而備之故莊助其姦與齊
俱行盖以鄭遠於紀將置紀於不疑而成齊襲紀之
計也幸紀覺之而謀不遂不然紀國為墟矣初桓王
貳政於虢盖未絶鄭也而莊公帥師入扵成周取麥
及禾既而負不朝之罪於王王師臨之鄭掃境來戰
射王中肩且曰不敢陵天子嗚呼上干逆君之誅下
負誓母之惡内欺兄弟外欺鄰國而尚以好詞飾其
姦非春秋何以照其隐哉故書克段書渝平書入許
書假田書如紀書王伐鄭而莊之姦無所逃於筆端
不有春秋斯人何懼邪此雖詳扵傳而實合扵經愚
不敢廢故備論之所以發鄭莊之姦而明春秋之藴
非苟從傳也
九月宋人執鄭祭仲突歸於鄭鄭忽出奔衛
國不可以無節義之臣節義之臣國之治亂係之鄭
之治亂實係於祭仲鄭莊死而世子忽立國之經常
也宋莊不義以突之母為已出誘祭仲執之求出忽
而納宇仲於此以義拒之可也拒而不從死之可也
既寡謀淺慮䧟宋之誘而投其縶懦不能拒怯不能
死而致鄭數世之亂者仲也方其䧟宋之誘勢不可
逭獨欠一死矣仲死則宋謀沮而鄭亂息聖人尤仲
不死故誅其魂於千百載之後以息鄭亂然則仲何
以不名曰不名所以誅仲也古者國君不名卿老世
婦仲鄭之老臣受遺輔忽者也故忽不敢名之聖人
亦因其字而書之所以深誅仲也然突鄭公子也而
不繫之鄭外之也使若外盗之入簒者也何以書歸
而不書入易辭也祭仲立之也忽世子也何以不書
世子既君鄭四月不可曰世子也何以不曰鄭子忽
不得子之道也制於權臣不能守其社稷一夫作亂
匍匐而逃豈曰能子哉故斥書名其貶重也
柔會宋公陳侯蔡侯盟于折
内大夫之專伐自無駭始内大夫之專盟自柔始聖
人皆黜其族以示貶而或者以為未命之大夫且專
兵專盟必其國之秉政者也安有未命而秉政者况
未命於氏族何與而不書吾扵無駭辨之詳矣且宋
人執祭仲出忽納突何與于魯而魯大夫盟之盖宋
之扵突固以親而立之也而宋莊豈以親而㤀利者
哉必責其納突之賂也祭仲既不能拒之於初忍拒
之於終乎仲不能拒而鄭之小無以厭宋莊之求故
魯將平之大夫盟宋者一而公會宋者五宋卒不從
宋則不容誅矣而魯何為者哉不内治其國而外平
人之亂魯之君臣其志荒矣故貶柔之族以見意
公會宋公于夫鍾冬十有二月公會宋公于闞
突以不義而簒其兄宋以不義而責賂于鄭二者均
亂人也使王法不亡突在所誅宋在所伐而魯桓抵
死會以平之何邪會而平之是成亂也盖桓之與宇
𩔖聚者也桓殺兄而立突簒兄而入惡同罪均宜其
相庇也然宋之立突也初以為恩及賂之不厭也反
以為讎桓凡四會兩盟而宋不從宋莊固小人而桓
不自量甚矣且桓嘗賂鄭許田以求定位又嘗受簒
逆之賂器於宋安能禁宋求賂於鄭傳曰愛人不親
反其仁治人不治反其智禮人不答反其敬桓曷自
反曰吾何人也其能止宋之貪而禁鄭之賂乎一念
及此桓當羞死何足重辱聖人之譏哉
十有二年春正月夏六月壬寅公會杞侯莒子盟於曲
池
杞莒之怨亦久矣隐公四年莒人伐杞取牟婁自後
未嘗通也杞莒皆魯之東鄰而曲池魯地也盖杞莒
欲平求魯而涖之以信其盟故書會會者杞莒主為
是盟也然桓五會宋公平宋鄭而宋不從桓何足恃
哉杞莒之平自相盟足矣無桓公可也公榖皆以杞
為紀字誤也非是
秋七月丁亥公會宋公燕人盟于榖丘
南燕也黃帝之後入春秋盖未與諸侯通于此首與
宋魯盟宋魯之盟為鄭謀也宋不義而魯不信兩無
可從者至十三年乃遂從宋與魯鄭戰初不交扵諸
侯存亡未可量也一從是盟有亡證存焉盖小國兵
力有限而從不義之役不義之役無時而已也一不
從則祸由而生不若初不交諸侯之為安也故兵敗
之後不復見扵經不知為何國所滅自榖丘之盟始
故聖人書人以賤之
八月壬辰陳侯躍卒
公會宋公于虛冬十有一月公會宋公于龜丙戌公會
鄭伯盟于武父
春秋書盟會未有如是之詳者自突之入鄭柔會宋
公於折公會宋公於夫鍾于闞于榖丘于虛于龜凡
四會兩盟皆為鄭謀而已使宋鄭可平一盟足矣何
以多為今屢盟數會而宋不肯平見宋之貪利不捨
無以為人而桓不能自反無以取信於人也今宋既
不從可以已矣乃寒前日之盟背前日之會盟鄭宇
而謀伐宋焉宋貪利不悛猜貳不信在所誅也鄭宇
忿而伐之猶曰有詞而魯何為哉魯徒以為不從已
平而助忿興兵忿者桓之心而兵者魯之民也桓心
則怒而民何罪哉後日之戰自今日之盟始故詳書
會宋一書會鄭以著桓之惡
丙戌衛侯晉卒
兩書丙戌羡文也此舊史之文歟曰非也作經之後
傳授羡之而世不敢刊春秋不刊之典也不可改易
或以為聖人存舊史之文且兩書丙戌何與襃貶聖
人存羡文何益春秋
十有二月及鄭師伐宋丁未戰于宋
春秋以獨戰為文者唯此與郎之戰耳皆被伐者曲
無詞以敵之也左氏曰宋無信也杜云尤其無信故
以獨戰為文是也前日五會宋公會者外為主宋意
也宋求賂于鄭而會魯何哉託魯以媒利也宋欲媒
利而魯欲平之賂不可得平不能成于是魯鄭忿其
不從而謀伐之伐之固未為天討也而宋實無詞何
則立突出忽宋謀也宋之謀徒以突親于宋而忽非
已親也是親愛之心也突既立而責賂不已親愛安
在哉五會魯而媒利魯知宋無厭而鄭無以塞其求
也故平之雖桓非君子而其舉未為不善也宋卒不
從而責賂不已此魯鄭所以不平連兵以伐之宋何
詞哉豈以賂不足以償其得位而責鄭歟豈以四會
兩盟卒不能得一金之賂以責魯歟愚是以知其無
詞以敵魯鄭也則聖人以獨戰為文豈不有旨哉而
或者反以獨戰為宋有詞愚所不曉也徒見夫内沒
公不書以為公之恥且外出主名而内不書公則可
以為公耻今外書師而内不書公安知非微者哉春
秋之法將卑師少稱人内不可書魯人故沒而不書
盖伐宋者鄭意也公盖助忿而已故以將卑師少而
從之也然則何以不書會而書及盖突以宋之立已
嫌於伐宋推魯為主也推魯為主故聖人亦以其欲
而書及以見意焉
十有三年春二月公會紀侯鄭伯己巳及齊侯宋公衛
侯燕人戰齊師宋師衛師燕師敗績
春秋諸侯朋黨交扇同忿為伍以鬭天下之兵民何
負哉今七國之戰聖人盖惡之不出主戰以浪戰為
文也而左氏以為鄭與宋戰公羊以為宋與魯戰榖
梁以為紀與齊戰此皆各得其一偏者也七國者魯
紀鄭為一朋各有所忿齊宋衛燕為一朋亦各有所
憾紀與齊世讎也紀之兵為齊發也宋與魯鄭報前
日宋之戰也衛與紀鄭固無釁而同役者為魯耳盖
以十年郎之戰未得志也燕則比宋興兵責魯榖丘
之盟不信也則七國者皆有所為而戰各戰其私也
然宋鄭之怨為近且顯苟遂以宋鄭為兵首則天下
孰知夫聖意本以浪戰目之哉故以齊紀為首使後
世求其義則知其各有憾也然春秋書戰鮮有不地
者外之戰唯莊二十八年齊人伐衛衛人及齊人戰
衛人敗績不書地内之戰唯此七國之戰不書地皆
地於其國也齊伐衛戰于衛故不地四國來伐魯戰
於魯故亦不地然衛言伐而魯不言伐盖齊宋衛燕
之師不專伐魯也適相值於魯地而戰耳故不書伐
其文與義自相副無事穿鑿也戰稱爵敗稱師此又
春秋之常爾不足論惟衛惠之出宣公未葬嗣子出
從金革之事直書侯而不書子從其稱也罪惡自見
矣諸侯皆爵而燕獨書人僻陋未嘗以爵通也
三月葬衛宣公
衛自十年有郎之師此年春同四國來戰則於魯怨
為深矣魯曷為葬宣公劉敞所謂怨不棄義怒不廢
禮也
夏大水
周之夏今之春水失其性矣吾於元年既言之
秋七月
冬十月
十有四年春正月公會鄭伯于曹
突之立雖以宋而宋既憾之所與者魯而已一日失
魯突其能自固哉故求於魯為專前年之戰實受魯
賜而敗宋師德魯益深故今春會公而夏又來聘盖
同惡相濟捨魯無可求援者也
無冰
寒暑之變天地之常度而隆冬盛暑立於天地之間
者有所不安焉故聖人為之立制秋為備寒之具而
冬為祛暑之具周公七月之詩曰𧖟月條桑取彼斧
斨以伐遠掦猗彼女桑八月載績載玄載黃為公子
裳故九月授衣為寒具也二之日鑿冰冲冲三之日
納于凌隂四之日其蚤獻羔祭韭盖鮮羔開冰為暑
具也周之正月夏之十一月凌人斬冰而藏之時而
無冰焉則無以備暑矣非徒無以備暑而鮮羔開冰
何以薦寝廟外内饔何以供冰鑑賓客何以供饍饈
夏無以頒秋無以刷其為闕禮大矣洪範庶徵曰豫
恒燠若君政逸豫則恒燠應之春秋之君勤於政者
固無有也則無冰乃恒燠之證歟雖然春秋之世聖
人豈望其君建皇極調庶徵邪所以書者為後王逸
豫之鍳也世有哲王幸無忽春秋之教則皇極立皇
極立則雨𤾉燠寒風皆時而無無冰之異矣
夏五
闕文也修經之後傳授闕之或以聖人因舊史闕之
非也孔子曰吾猶及史之闕文也則舊史有闕聖人
必修之且闕一月字無與于春秋而徒益後世之疑
聖人不為也
鄭伯使其弟語來盟
突之立於鄭不其危哉内恃祭仲而已國人不欲也
外恃魯而已鄰國不與也故祭仲專政于内而魯傲
視於外突皆屈而從之無敢忤也春秋書來盟者凡
六皆屈己而求盟扵我也突既自危懼魯或背之則
孤立無援一失外援則已為匹夫矣故屈己而使其
弟來盟焉鄭非無大夫而必使其弟則知諸大夫有
所不心乎突也既而宋伐於外祭仲抗於内不免于
出奔然而復入于櫟實魯之援則今日之盟不為無
益於突也
秋八月壬申御廩災乙亥嘗
天子諸侯皆親耕取其榖而别藏之以供天地宗廟
社稷之祀曰御廩醴酪粢盛於是乎出是故聖人重
之不然一廩之焚何足志哉今御廩災天盖示變以
警其不誠也然災纔間二日而嘗說者皆謂其以災
之餘而祭愚以為不然且祭祀必為醴酪必為粢盛
醴酪粢盛非榖所成也米所成也則三日之前榖已
出廩矣宗廟之禮散齊七日致齊三日安有致齊而
榖未出廩哉則乙亥嘗非災之餘也灰燼之餘豚彘
所不能食尚何以薦新於宗廟哉桓公雖庸必不然
也災與嘗自二事爾災以著天變嘗以著不時且春
祠夏礿秋嘗冬烝皆夏時也周之八月夏之六月也
六月稼未登場安得新而嘗之以陳為新非所謂嘗
也故書之著不時而紊先典也事偶在御廩災之後
非薦災之餘也不然以灰燼之物尚能為醴酪為粢
盛邪况醴酪粢盛豈二日之間所能成者哉不近人
情矣左氏以為不害安有廩災而榖不害者有識者
信之否乎
冬十有二月丁巳齊侯禄父卒
宋人以齊人蔡人衛人陳人伐鄭(伐突)
勢有所不敵而借資扵人盖亦不得已也以宋人之
勢力扼鄭為有餘尚何借資扵人者哉春秋書以者
三魯怨於齊勢不敵齊也則以楚師伐齊取榖蔡怨
於楚勢不敵楚也故以吳子伐楚今宋之於鄭勢非
不敵也而以齊蔡衛陳之師同疾於鄭嗚呼不仁哉
宋莊也以一國伐鄭鄭固恐矣乃連五國之兵以扼
之是將直造其國都夷其社稷而後已幸鄭憑厲宣
之靈恃以不冺不然咸林為墟矣且出忽立突者是
誰之過歟已立之而已疾之為利也初以為親終以
為讎為利也宋莊利心不戢而宋鄭之民何罪宋鄭
則然矣齊蔡衛陳復何為者哉輕民之命而為他人
役何益扵己也是以聖人惡之一舉而書人君臣同
一貶焉其法盖嚴矣雖然五國均有罪而宋莊不義
扼人以衆其罪尤不勝誅雖十有二年鄭有宋之戰
十三年宋有四國之敗則報怨固其宜也然而生兵
釁者何人哉納突於鄭出正立庶以亂人之國而又
責賂不已魯屢會而屢平之卒不能捨鄭何以堪之
則前日之師止賂之師也非得已也故二載宇皆不
敢主兵而以紀魯為先焉宋不能自反又以四國之
兵將舉而夷之其用心何如哉夫以人之兵必其君
自行公以楚師蔡侯以吳子親在行也盖不親之則
於情不安而兵不用命則夫宋人者宋公也人宋公
其貶不幾重乎然二霸之伐楚皆以諸侯之師也而
聖人不書以而此書以何邪蘇轍曰桓文之用諸侯
公用之也諸侯而用諸侯私用之也用之以公人自
用也用之以私我用之也此為得聖人書以之意吾
從之
十有五年春二月天王使家父來求車
車服名分之所係也天子制五器五路以祀諸侯所
不可得而有也金路以封同姓象路以封異姓革路
以封四衛木路以封蕃國其制有等差其繁纓旂綏
皆有常數不可紊也諸侯之有德有功亦時舉以為
非常之錫書曰明試以功車服以庸詩曰王錫韓侯
淑旂綏章是也盖上以之錫下未聞臣以之貢君也
禹别九州之貢貴至於金玉賤至於土石皆底貢而
不貢車服其或所以備車服之用者則貢之而車服
則不敢貢也盖名分所係非天子不可以制度也桓
王不君乃命家父以求車於魯魯豈制車服者哉禮
曰魯君孟春乘大路旂十有二旒日月之章祀帝於
郊盖魯僭天子之禮則車路之制魯或存之周衰典
禮不修車路不能自制而下求於魯何以宗諸侯邪
夫天下之治亂名分而已仲叔于奚請纓於衛仲尼
以為名器不可假人且下請於上猶曰亂名器今天
子求於諸侯名噐安在哉則周之微非天下叛之周
實自壞也嗚呼悲夫
三月乙未天王崩夏四月己巳葬齊僖公
五月鄭伯突出奔蔡鄭世子忽復歸于鄭
突簒兄而立不正也而聖人書曰鄭伯忽奔而復歸
宜絶矣而聖人書曰世子是皆不没其實以見意也
突簒而立樂乎為君也故以鄭伯書忽繼世而不能
守故以世子書聖人豈加私意哉跡其實而已跡其
實而善惡自見此之謂也然突入不係之鄭而出書
鄭伯忽出不書鄭子而入書世子此則聖人之新意
也盖突之入宋納之而祭仲立之其實非其位也位
非其位而自外入簒則疑非鄭人也故不係之鄭既
以簒得位君鄭五年矣諸侯會之國人君之則今日
雖奔安得不以鄭伯書書而復名之是乃所以為誅
也若夫忽莊公之嫡長莊公卒國固其國也而懦不
能守即位四月位固定矣聞突之入委宗廟而出奔
尚曰能子乎故不書鄭子然出奔距今盖五年論鄭
之世統忽實為正今突幸為國人所逼而出奔忽所
當入故其歸也復以世子書眀忽當世鄭也春秋抑
揚予奪而善惡粲然非吾夫子其能修乎然或書入
或書復入或書歸或書復歸說者遂以是為善惡之
判愚以為考春秋當稽其事之正否定其人之賢愚
不可以歸入之間而遂判之大抵歸者緩詞外有所
恃内無所拒故曰歸入者速詞外有所脅内得其間
故曰入復者本自内出而復故曰復歸復入若善與
惡則君子當以事求之
許叔入于許
公榖惡入之例于是敗矣且許叔何惡哉齊鄭無故
而入許逐其君利其地居許叔于東偏以奉太岳之
祀許之未滅僅容綫矣今天禍鄭之虐忽宇爭衡鄭
國多故未暇問許也許叔乘間而復許之宗社其又
何惡字而不名賢也投機而入速也機會之來間不
容髮其可緩乎論者不逹權以為許叔不禀王命而
直入焉故聖人書入以惡之噫春秋諸侯之立果一
一奉王命邪古者諸侯世子皆誓扵天子繼世則朝
於王而聽命今諸侯世子果皆誓于王乎繼世果命
於王乎諸侯無事而立尚不禀王命許叔乘機而入
乃責其待王命哉使王命未至而鄭復安稱兵扵許
許之社稷保其復存乎况鄭素拒王命王命至而鄭
不受許叔將從鄭歟從王命歟從鄭則違王命從王
命則鄭兵至其為計益危矣則夫禀王命而坐待滅
亡與乘機而克復宗社其為謀盖有間矣聖人必有
以察之謂許不禀王命者陋儒之說也為此說者盖
惑於公穀惡入之例而不稽事之善惡人之賢否也
學春秋者安可以例廢賢
公會齊侯于艾
齊自郎之戰不通於魯久矣使因是而遂絶則彭生
之祸無自而生及齊僖即世魯復會葬襄公即位遂
為艾之盟桓之禍盖萌於此故聖人謹而書之以著
復通於齊之張本
邾人牟人葛人來朝
邾牟葛皆附庸也附庸而朝大國常爾何以貶為盖
諸侯旅朝天子則可旅朝大國則非所以訓然滕薛
朝隐公則貶在隐公滕薛若無貶辭邾牟葛朝桓公
聖人若置桓不問而三國皆書人何哉傳曰天子無
事諸侯相朝正也則滕薛當無事之際朝於魯修鄰
國之好而已隐不當以旅見之故貶在隐公今桓王
登遐諸侯不奔喪而旅朝於桓無王甚矣故人三國
以見貶聖人豈苟貶三小國哉天下諸侯均與其譏
也且魯與齊衛讎也齊僖衛宣之卒魯皆葬之而桓
王之崩魯曾不奔喪乃&KR0770;然南面以臨三國之君桓
何恃而傲王室哉魯次國也尚揜然無王則齊晉宋
楚可知矣聖人扵桓王崩而列書三國之朝魯所以
著諸侯無王之罪此聖人尊王之微意學者不可不
察也
秋九月鄭伯突入于櫟
諸侯奔而復入不至於國者唯此鄭突入于櫟與㐮
二十五年衛侯入夷儀而已然鄭伯突名而衛侯不
名衛侯衎書復歸於衛而鄭伯突不書歸於鄭此正
不正之辨也衛侯之出國固其國也林父逐之而立
剽不正也故衎入于夷儀待剽之死而已非簒也故
聖人不名以别之突之出位固非其位宋立之也突
入於櫟逼忽而出之簒也故聖人名之以見其惡然
衛侯居夷儀復得衛聖人書歸于衛明衎之當有衛
也鄭伯居于櫟亦終入鄭聖人不書歸於鄭明宇之
不當有鄭也然則何以知突之入鄭盖莊二十一年
鄭伯卒葬鄭厲公則知突自後復得鄭也然其閒忽
之弑子舋子儀之廢立皆沒而不書眀突之彊憫忽
及子舋子儀之微弱不能保其存亡也聖人書法可
謂微而顯矣學者當以𩔖求之而考其異則襃貶自
見故愚援衛衎之事而得鄭突之罪也
冬十有一月公會宋公衛侯陳侯于袲伐鄭
會伐未有先地後伐者先地而後伐議所伐也方諸
侯會于袲伐櫟乎伐鄭乎未判也袲宋地聽宋命而
後伐也何則宋莊出忽而立突忽固宋讎也既而責
賂于突盖三戰再北矣則突亦宋讎也今忽居鄭而
突居櫟將伐忽而納突歟將伐突而存忽歟故先會
於袲議所伐也然忽為宋所逼而出奔於讎為淺突
兩戰宋師而敗之於讎為深然宋卒伐其淺而與其
深者盖突親也嘗賂宋也忽路人也未嘗拔一毛以
遺宋也寧伐讎淺者而納己親者庸詎知突復得鄭
不傾國以事宋乎此先地後伐之深意先儒皆未之
逹也榖梁曰先地後伐疑辭也非其疑也近之而未
是宣元年宋公陳侯衛侯曹伯會晉師於棐林伐鄭
亦先地後伐盖晉師已出諸侯之師會之相值於棐
林遂同伐鄭與此不同
十有六年春正月公會宋公蔡侯衛侯于曹
再謀伐鄭以納突故會于曹
夏四月公會宋公衛侯陳侯蔡侯伐鄭秋七月公至自
伐鄭
前年宋人以四國伐鄭伐宇也今日連五國伐鄭納
突也前日之伐是則今日之納非今日之納是則前
日之伐非也宋莊必居一於此矣曰孟子於齊薛之
餽受不受皆是也宋莊於鄭突伐與納皆非也突之
簒宋固立之也立之而賂不厭則反親為讎而伐之
突之出宋固幸之也幸之而復求賂故忍讎匿怨而
納之宋則在所誅也而魯之為魯何其乍親乍讎邪
初突怨於宋則助突伐宋今宋比于突則助宋納突
向背在反覆手之間何哉利而已矣始也突背宋必
賂於魯故從而疾宋今也宋將納突突必復賂於魯
故屈而從宋向背往來唯利是親桓不足齒也若夫
蔡衛陳前從宋伐突今從宋納突不能自立而從人
為亂聖人亦在所惡也納突不書納明突不當有鄭
非所宜納也公至自伐鄭行飲至之禮也不義而反
尚行飲至誣策書矣
冬城向
向即隐二年莒所入之國計其後為莒所滅耳地介
莒魯之境上既本非莒邑故莒魯交争互以為己有
而其交争自今日城向始故聖人謹志之以為張本
下書十一月則今之城在十月周之十月夏之八月
非時也
十有一月衛侯朔出奔齊
衛宣烝亂之行吾羞言之然所以貽數世之祸者皆
烝亂之故吾忍而論之以為後世戒且州吁之亂衛
無君者數月衛人得宣公而奉之以幸康叔之後不
冺也不知得宣公乃所以肇衛禍而貽康叔之辱宣
公烝於夷姜生急子矣為之娶於齊而美公自取之
以生夀及朔宣姜與朔譖急子及夀殺之而立朔朔
立四年左右公子惡其譖殺急子而逐之朔出奔齊
而立公子黔牟黔牟急之弟也立八年而齊㐮納朔
放黔牟而衛始定衛不寧者凡十有五載稽其亂宣
公為之也諸侯之重莫重於娶元妃以奉宗廟宣公
以千乘之尊為犬彘之行不正婚姻之禮别夫婦之
義烝於上滛於下伉儷既非正矣安得嫡子諸子既
均庶矣則長為正而子母聚麀安辨長幼此賊殺簒
奪之所由啓也今朔之於宣庶且幼也殺長而立能
保其無亂乎故立四年而不免於出奔既而致齊㐮
之逆王命子突之敗王師皆朔也究其萌内外之亂
皆自宣公為之春秋之法常誅禍首故愚捨朔與二
公子而責宣公也諸侯出奔皆名既出則内必立君
故名以别之
十有七年春正月丙辰公會齊侯紀侯盟于黃
齊之圖紀于是十有二年矣五年齊侯鄭伯謀襲之
而不遂其後紀求扵魯不為不多而魯為之謀亦無
所不至然齊於此盖易世矣僖公之為人猶可以義
䋲之而襄公何人哉初魯為紀謀納后於王而僖公
果不敢加無禮於王后之國以負惡名於天下故紀
雖從魯鄭敗齊師齊不敢報怨迄僖公即世卒不敢
犯紀則僖公猶為畏義者也若㐮公則所謂小人而
無忌憚者尚何以語之今黃之會平齊紀也齊襄之
姦且庸其能奉魯言乎故春盟於黃而夏有奚之師
齊紀于是不容平矣魯亦無以為紀也盖㐮非僖之
徒義不可動禮不可閑尚何以平之此紀侯不免於
大去其國也
二月丙午公會邾儀父盟于趡
儀父之事業不見於經傳觀其交隐桓之間而吾得
其為人隐有遜國之廉即位三月儀父同其盟桓公
簒兄之賊則終身薄之伐之而後朝朝盖不得已也
而肯與之歃血乎故盟則會之而後至其不情於桓
盖可見矣然今日之盟果屈以事桓乎愚意其載書
之約必有不心服乎桓者故秋有及宋衛之伐焉吾
因是知儀父者義人也故聖人始終皆字以别之豈
苟然哉
夏五月丙午及齊師戰于奚
齊將滅紀而魯欲平之固犯齊怒也前日為黃之盟
齊盖不欲魯必有以強之故春盟而夏有是戰焉奚
魯地齊來伐我而戰於奚也何以不書伐不與齊之
背盟而來伐也何以不書公卑將敵之也或以沒公
為公之耻且兵有曲直齊無故而伐我我有詞也何
耻之有凡師將卑師少稱人内不書魯人故沒之
六月丁丑蔡侯封人卒
秋八月蔡季自陳歸于蔡
進退死生之際人之所難而賢者以為易然處進退
之間賢扵人者能之而處死生之際非大賢不能也
盖進退之際其於義也輕惟燭於理而不亂遠於利
而不惑者能之死生之際其於義也重可以死而不
死是重其死非義也不可死而死是輕其生非仁也
故進退死生均常人之所難雖賢者亦有所不能也
是死生尤重於進退蔡季之賢可謂逹進退之理矣
而於死生之際盖不能無惑也方蔡桓侯卒而無子
季其弟也貴且賢當立而季不欲也去而之陳然蔡
季去而蔡之世統幾絶於是國人逆而奉之季知蔡
仲之後不可以不祀俛從國人之欲而復歸焉去也
有輕千乘之心歸也有繼宗祧之義則其進退豈不
裕如也故聖人字而不名以貴之書歸不書入以善
之季之立於蔡蔡人安之也然不幸蔡逼於楚楚方
有窺中夏之心蔡適當其衝為國難矣莊十年楚文
王入蔡蔡不支也則為蔡侯宜如何死社稷可也而
季不能死係纍而入楚季之意盖不忍勦蔡仲之嗣
不知死社稷而社稷有靈蔡當有以繼仲之後者非
季所患也故聖人於其歸楚也名之曰以蔡侯獻舞
歸責其不死社稷也何蔡季眀扵進退而惑於死生
哉吾是以知處死生者非大賢不能也聖人字之於
初以予其進退之際名之於終以責其死生之義不
以賢掩過不以過廢賢也或者不逹以為蔡季非獻
舞且蔡季歸而奉宗祧如許叔入而繼許紀季以酅
入於齊以繼紀也夫又何疑不然國人召之於陳何
以置之哉初字而卒名是聖人襃貶之法也豈可析
為二人而紊春秋之法歟學者盖惜夫蔡季之賢而
有被執之事故曰獻舞自獻舞疑非蔡季盖不知春
秋之教也
癸巳葬蔡桓侯
五等諸侯卒從其爵葬皆稱公聖人盖許之蓋葬者
鄰國與臣子之義也故諡必以公配之内以存臣子
尊君之義外以見鄰國重同盟之意盖虛名不足以
害實教而所存者君臣之義諸侯之好也或者以為
春秋亂世故稱謂皆僭愚以為不然周公太公之後
皆侯爵耳故曰齊侯魯侯爵也而太公之子孫曰丁
公曰乙公曰癸公周公之子孫曰考公曰煬公曰幽
公皆成康之盛世亦可謂之僭乎則諸侯葬稱公者
禮也今蔡桓侯葬而書侯文之誤也修經之後傳寫
謬矣盖前乎此宣公葬書公後乎此平公葬亦書公
何獨於桓侯而不以公配之哉說者穿鑿又以蔡季
之賢獨為其兄請諡於王故獨以侯配之正也然則
魯之考煬齊之丁乙當成康之際反不請諡乎豈成
康之世容其僭而平王以後反得其正乎此不稽古
之說况諸侯五月而葬大夫三月而葬桓侯三月而
葬是用大夫之禮也用大夫禮而葬其君吾不信其
知禮而請諡於王也
及宋人衛人伐邾
嗚呼深哉魯桓之心也夫宋魯衛三國鼎立而邾介
於鼎足之間儀父脅義不事桓也其朝其盟皆不情
矣故桓惡而伐之魯伐之邾不西附宋則南附衛桓
疑其然也故援宋扳衛而同伐之使邾絶宋衛之附
不得不折而從己也桓之謀不其深歟而宋衛固與
邾無憾也不察而從之盖亦疎矣不然蕞爾之邾何
足以重煩三國之師哉
冬十月朔日有食之
凡以警懼人君也何休曰是後夫人譖公為齊侯所
誘殺去日者著桓行惡為内懼嗚呼四海同是日也
豈獨為魯食哉休之說固多謬此尤為可笑不日闕
文
十有八年春王正月
嗚呼春秋誅亂臣賊子可謂嚴矣桓之無王十八年
之中惟四書而已元年二年書王以存王法十年書
王幸有郎之師然天下卒無一人倡義而誅桓今其
死矣而聖人復書王何哉盖天下不誅而已誅之也
世有明王賢伯當誅其生吾以襃貶代賞罰當誅其
死誅死者史官之權也孔子非史官聊寓之於春秋
故桓雖死終戮尸扵黃壤而不赦此春秋之法也故
曰罪我者其惟春秋春秋天子之事也愚因是而知
春秋之書王非時王也夫子自任也
公會齊侯于濼公與夫人姜氏遂如齊
齊自奚之戰與魯絶者又期年矣今復為濼之會此
禍之所不免者也十五年艾之盟不宜會而會是禍
之萌也今濼之會不宜通而通是祸之成也無郎之
師無奚之戰謂魯以㛰姻之好常通於齊而不慮其
祸猶曰可也今捨前二隙而必與齊通豈偶然哉盖
桓殺兄而立天所不容今復通於齊為妻所弑天道
好還也豈桓公之智所能及邪盖天誘其衷屢隙而
屢通必抵於祸而後已濼之會文姜未至也齊㐮盖
與桓議致文姜而桓不察果與姜氏如齊入其陥阱
也然聖人不書及不書會而書與此變文以見意也
盖公與夫人夫婦之間不得言會而如齊者文姜志
也非公意也故不書及而書與若曰公不得已而與
姜氏如齊也則夫弑桓者姜氏之素謀特成扵如齊
之日也臣弑君子弑父豈一朝一夕之故哉嗚呼悲
夫
夏四月丙子公薨于齊
内弑不書地而此書地何也盖事異跡殊不地則不
知其弑也不書薨於齊則嫌魯自弑故書齊以見文
姜之罪
丁酉公之喪至自齊
秋七月
冬十有二月己丑葬我君桓公
内弑不書葬其書葬何亦嫌於魯人自弑也盖葬者
臣子之義自弑不書葬以見無臣子也今桓弑于齊
魯之臣子安得蒙弑君之名故書葬以見齊姜弑之
魯臣之禮盖自如也
右桓公盡十有八年
春秋經筌卷二
