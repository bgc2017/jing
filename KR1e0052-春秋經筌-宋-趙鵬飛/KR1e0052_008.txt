春秋經全卷八宋趙鵬飛撰
文公
元年春王正月公即位
繼正書即位常也常事不書此何以書曰書其常以
見其變不書其常何以見其變
二月癸亥日有食之
不書朔失其朔也
天王使叔服來會葬
諸侯五月而葬僖公之薨至是三月而王使叔服來
會葬非禮也非天子不制度不考文而天子自失之
非所以示制然天王所以待僖者厚矣生也宰周公
聘之死也叔服會葬之而僖以公子遂報聘且因而
如晉非所謂篤於事周者今死矣天王且厚其喪魯
又何以報之此則在文不在僖耳
夏四月丁巳葬我君僖公
天王使毛伯來錫公命
春秋書錫命者二賜命者一其義皆不同而或者槩
言之非也莊元年王使榮叔來錫桓公命命以策也
衛襄公殁簡王使追命之曰叔父陟恪在我先王之
左右以佐事上帝予敢㤀高圉亞圉此則歿而追命
者也若今之贈章爾非命之為諸侯也古者諸侯繼
世必命之天子晉武公已為諸侯矣必請命乎天子
之使詩曰豈曰無衣七兮不如子之衣安且吉兮侯
伯七命七章之服也舊雖有之然非新命則不安也
若夫成八年天子使召伯來賜公命則非此之謂也
加賜命也王制三公一命卷若有加則賜也不過九
命次國之君不過七命如平王錫晉文侯秬鬯圭瓉
作文侯之命是也必諸侯有功加而賜之也其義各
異不可一律以為錫命也今文公之立不請命而天
王首命之非禮也諸侯喪畢以士服見天子天子錫
命之韍冕圭璧以歸今文公即位四月斬然在衰絰
之中而王以韍冕錫之拒韍冕則不忠釋衰絰則不
孝是王處人以難也蓋自入春秋諸侯無朝王而受
命者襄王厚於僖公而就命其子不知韍冕之錫喪
未畢何以安之俾釋衰而服冕是置人於不孝也叔
孫得臣如京師則拜是命矣二年而公子遂如齊納
幣冐喪而納幣有以也夫
晉侯伐衛
吾前論晉文以剛勝故其子孫世不墜霸業今觀襄
公非健主也即位之初遽能伐叛討貳以求諸侯亦
可謂有志者故聖人許而爵之衛成爲文公逼逐復
執而釋之宜成之不能無憾也文公既殁必不事晉
故晉襄首伐之衛不能屈尚有報怨之師聖人豈容
其伐霸主哉故於衛伐晉則書人貶衛也貶衛所以
予晉也故於此書侯說者以為冐喪伐人故爵以愧
之且前日敗秦師所謂冐喪也乃貶而稱人若以為
必愧之則何不書子也前書人而今書爵即其善惡
而錄之矣
叔孫得臣如京師
拜錫命也錫固非所宜錫而拜錫者庸為是乎錫之
在喪拜之在喪既拜則釋衰服韍矣釋衰服韍文公
之心其安乎安則為之
衛人伐晉
晉雖伐衛衛非所宜報衛固常遭晉文之執辱其如
霸主之令何曲直非所當憾也衛憾其執而不事晉
晉固可憾矣霸主其可憾邪春秋之時王之不王所
宗者霸主爾聖人豈苟抑諸侯而私霸主哉以為既
無王復無霸則天下即于亂矣固存霸主所以使諸
侯有所宗也今衛成抗霸主而伐之是亦犯上矣故
聖人於晉伐衛書侯而衛伐晉書人均諸侯也貶衛
而予晉者存霸主也
秋公孫敖會晉侯于戚(敖慶父之子)
三家之子孫雖自僖公而僖之世莫見其横盖僖所
不容也及文公之初則已露頭角專盟會矣孟氏自
敖而專叔孫氏自得臣彭生而横季孫氏自行父而
侈敖慶父之子得臣彭生皆子牙之孫而行父季友
之孫也前乎此大夫蓋有出會者或會伐或會盟皆
君命爾然聖人必去其族以示貶翬無駭柔溺是也
以為猶有君命可以責其專也自文以後則舉無善
惡皆不去族以為政漸出於大夫不復有君命矣文
之元年得臣如京師則聘專之公孫敖會晉侯于戚
則會又專之既而專盟專伐皆自此始則三家之專
自文以下也是以聖人謹之然戚之會晉將逼衛也
戚衛地晉襄嗣霸諸侯未從敖知將圖霸也於是逆
探其欲而首會之以為晉之霸業成則吾為諸侯之
介紹矣晉得諸侯必德於敖敖得晉援魯何以制之
哉此敖所以會晉侯之意也戚之會左氏謂晉侯疆
戚田經無其文不可决信蓋會於衛地要衛而衛不
至耳故士縠再為垂隴之會以求之至伐沈之役而
衛始從晉襄之求諸侯抑亦勞而無謀矣
冬十月丁未楚世子商臣弑其君頵
晉獻殺其子商臣弑其父嗚呼春秋之世一至是邪
此其亂皆起于嫡庶之不明妃妾之不正吾於僖五
年殺中生之事既言之矣世子弑君是無父無君禽
獸之不若也楚實王者風化之所不及聖人不治也
然所以書者垂天下君臣父子之戒歟唐太子洪授
左氏春秋至商臣之事廢書而歎曰聖人何書此邪
率更令郭瑜對曰春秋存襃貶以善惡為戒勸故商臣
千載而惡名不滅洪曰實不忍聞願受他書瑜遂讀
禮嗚呼吾聖人垂萬世之訓彼腐儒溺其文而不達
其義因遂廢之吾切為之憤夫聖人寓二帝三王之
道於春秋其文則史而道則二帝三王之道也反而
言之則其道粲然如日月不掩矣彼區區泥其跡而
不反求其道如趨越者北首而不顧越之在其後也
孟軻氏有言曰世衰道微邪說暴行有作臣弑其君
者有之子弑其父者有之孔子懼作春秋春秋天子
之事也故春秋作而亂臣賊子懼夫亂臣賊子既懼
則君臣父子之道怡然有章是安有弑殺之事哉此
春秋之意也君子安可惑其文而遽廢之廢春秋是
廢聖人之道也道可廢乎後世有以為斷爛朝報而
不省者其罪皆始于郭瑜今天下有若瑜者吾請鳴
鼓與天下共攻之
公孫敖如齊
禮諸侯世相朝也則君之繼世固有相朝之禮然必
三年喪畢朝於天子而後及諸侯今未及禫而公孫
敖聘齊非禮也其亦敖之專而諂事大國乎前日戚
之會敖西會晉君今如齊之行東結齊援大夫之專
甚矣文公直偶人也即位一歲之間朝會皆出於得
臣與敖何以為國乎宜其啟仲遂之横而子孫不能
保其死生也嗚呼悲夫
二年春王二月甲子晉侯及秦師戰于彭衙秦師敗績
春秋無義戰戰而無義何責哉誅其兵意而已前日
殽之役秦以無故而伐鄭入滑晉乘人不虞而要敗
之均不義矣然其兵端實起於秦秦不入滑則晉不
敗秦也殽之敗穆公歸而悔過自咎可謂賢矣然悔
其敗而弭兵息民修文公之好于晉則晉將愧恥若
撻於市而洗心事秦其忍以兵相向乎今悔其敗而
治戎練卒以圖再舉則是禍方深矣何悔之有則夫
彭衙之敗非不幸也其後三十年秦晉之戰無虚歲
兵連禍結荼毒生民皆起於秦穆之悔不悔於德而
悔於力也今秦伐晉而以晉侯及戰為文晉不屈也
晉先嘗敗人之兵矣何以不屈以入滑之故也秦無
故而入滑使晉得以藉口而興戎既敗而歸則又何
報今報敗而又敗焉則是兵端未有止息之期也故
聖人於晉書爵而秦書師非襃晉也曰侯曰師秦晉
曲直之辯也然則秦曲歟曰秦所不當報而報也穆
公之悔是矣其所以悔者非其道也則夫穆公之誓
何以列於書蓋誓取其文子其義而已不保其往也
今觀秦誓之文誠有合于君子之道可以為世法聖
人姑取之若其異日之非則有春秋之法在
丁丑作僖公主
主所以存神而已既葬若不可見故虞而祭其主用
桑期而祥祥而易服謂之練練主用栗練則埋虞主
于兩階之間而奉練主祔于廟僖之虞主既埋練主
則立於期而虞祭之時矣今僖之喪十有五月安用
作主蓋作者改作也作南門作三軍作丘甲皆改作
也然則僖有主矣何用改作蓋文公惑於新鬼大故
鬼小之說將躋僖公于閔之上故改作其主焉其昭
穆既殊則主必異蓋更其製刻而改其塗餙也禮喪
主不文吉主則刻吉主練主也練主既祔不可移故
改作以俟八月大事于太廟而躋僖公也
三月乙巳及晉處父盟
人必自侮然後人侮之前日戚之會晉侯求諸侯而
魯以大夫會之晉之恥也今日處父之盟公實求盟
而晉以大夫盟之公之恥也曾子曰出乎爾者反乎
爾者也君子其可不謹乎盟而不地盟于晉也凡盟
不地外大夫來而盟于魯則不地晉侯使荀庚來聘
丙午及荀庚盟是也公往而盟于其國亦不地公如
晉公及晉侯盟是也今無處父聘之文則非盟于魯
矣然經亦不書公如晉安知公之盟于晉哉凡公行
告于宗廟反行飲至故公行書如飲至書至今文公
盖以為喪未畢嗣子不可以有行而不告廟焉故不
書如說者以為為公諱且于盟沒公其諱已明安在
不書如哉不書如者不告廟也春秋及外大夫盟而
沒公者二莊二十二年及高傒盟于防與此處父之
盟是也高傒之抗以公子結處父之抗以公孫敖結
先抗齊為鄄之盟敖先抗晉為戚之會臣抗而君受
其報臣之不臣其可恕乎愚以謂莊文沒公不書雖
為公諱而實誅結與敖也
夏六月公孫敖會宋公陳侯鄭伯晉士縠盟于垂隴
晉襄紹霸業而求諸侯乃以大夫出會宜諸侯之不
我從也宋陳鄭知晉之徵會而不知其以大夫往故
躬行文公先還自晉知晉襄之不親會故以公孫敖
往然文公雖知其謀而不自辱以公孫敖如會謂之
智而實失權也其失蓋與晉襄等不若躬自會之已
辱而權固存焉是會也士縠實主之而聖人列諸侯
于上而排士縠于下不與大夫得主諸侯也三國既
蒙其辱故伐秦伐沈之役皆以微者行而不復躬會
矣晉襄之不遂霸蓋本乎此不可不察也
自十有二月不雨至于秋七月
不雨者數月而文公不一念及此其志荒矣僖公一
月不雨必書見其有愛民之心也六月雨亦書知其
有喜雨之志也今自十二月不雨至于秋七月不雨
文公蓋以為旱無與乎已也不雨至于秋七月則八
月雨矣雨亦不書以見文無復喜雨為無益於我也
以此觀之僖文父子之賢否抑亦判矣
八月丁卯大事于太廟躋僖公
大事禘祫也何以不書禘祫不譏禘祫也禘祫曰大
事四時之祭曰有事常也書禘譏禘書祫譏祫書烝
嘗曰大事曰有事無譏也常也常則何以書為躋僖
公書也然則此大事謂禘歟祫歟曰祫也孔子曰五廟
無虚主惟諸侯薨祝取羣廟之主而藏之祖廟卒哭
成事而後主各反其廟祫祭于祖則祝迎四廟之主
此祫祭于祖而迎四廟之主者也則此大事為祫也
審矣祫四廟之主而審昭穆文公以為僖公兄也閔
公弟也不可以弟加兄故躋僖公於閔之上焉然兄
弟一家之私恩世統天下之大義僖之繼閔世統之
正也安可以私恩而亂世統哉以匹夫之管見而易
天下之大典輕議禮而冐重誅宜聖人謹而志之以
著其失垂萬世之法也此柳下惠所以稱夏父弗忌
為不祥而仲尼又以罪臧文仲為不知禮歟
冬晉人宋人陳人鄭人伐秦
殽之役秦不宜報而報故彭衙之戰聖人罪秦今伐
秦之役晉不當伐而伐故四國皆人聖人罪晉初薄
人於險以敗秦于殽又要人以戰再敗秦于彭衙兵
亦可以少戢矣而極忿逞憾而仇于秦為子孫患忿
秦者襄公一人而已民何罪伐秦而疲晉吾未見其
益也貶而人之不亦宜乎
公子遂如齊納幣
譏喪娶也納幣納采也婚義六禮納采為先納采則
娶之期也雖逆婦在四年今禫而納采是亦喪婚矣
故書以正婚姻之禮
三年春王正月叔孫得臣會晉人宋人陳人衛人鄭人
伐沈沈潰
内書得臣則外亦大夫矣外書人則亦人内矣晉襄
紹霸未嘗一出與諸侯為衣裳之會而區區以大夫
主之將霸諸侯邪抑霸大夫也吾于此知晉襄之不
足與有為矣蓋自戚之會首蒙公孫敖之抗而受其
辱其後遂無復出臯門之外彼以大夫而見敵執之
可也何遽自退亦以大夫敵之哉垂隴之盟宋陳鄭
之君皆在當親而不親乃以士縠往使垂隴之會而
親之諸侯以大夫至者執之以歸京師而令天下不
惟諸侯震恐而大夫亦不敢專矣諸侯親臨大夫自
挫内治既立雖合諸侯以直叩楚扉問弑逆之罪楚
將何詞而不服誅其君弔其民楚人懷之沈之為沈
直蟣蝨矣何足誅哉吾以為襄公之霸資易於桓文
桓制楚於方張文敗楚於既熾難乎為力矣而襄公
之世楚商臣有滔天之惡無父無君楚人棄之此襄
公之霸資也而襄不能就乃竭力於無事之秦而以
大夫主中國之會卒之大夫横於内諸侯受其弊秦
人霸於外晉實蒙其辱襄於此亦何以立哉區區潰
蕞爾之沈以為能伐楚之與國也嗚呼隘矣宜聖人
人之以著其貶也
夏五月王子虎卒
諸侯卒必赴葬必會以修繼世結好之禮而王臣無
外交以其貳君也而卒且來赴非生而有外交之好
死安能赴乎且天王崩如莊僖頃敬赴有所不至而
王臣反赴之天王葬如平惠定靈會有所不及而劉
文公反會之則知王臣之專外交諸侯其權蓋重於
天王也書卒者三尹氏王子虎劉卷是也書葬者一
劉文公是也皆著其外交而且有繼世結好之禮也
其罪可逭乎
秦人伐晉
秦穆公伐晉以報前日三敗之辱也而說者以穆公
之霸在此齊桓晉文之霸聖人必有襃大之辭雖宋
襄之無成春秋於曹南之盟亦必書爵以揭於諸侯
之上今秦於殽之戰彭衙之役皆書師而於此乃書
人豈謂其霸而反人之邪孟子之所謂五霸者其實
威文而已宋襄之敗為中國羞固所不錄而秦穆楚
莊皆戎蠻之長何名為霸聖人豈許其霸中國哉故
秦穆楚莊皆無予辭非私齊晉而鄙秦楚也中外之
辯也今秦人伐晉實忿兵矣非義也前日之敗兵端
皆啟於秦彼君子歟固亦懲忿窒慾爾且三敗豈晉
敗之秦實伐人實自敗爾論者徒見其殽之敗有悔
咎之誓孔子列於周書遂以為聖人予秦穆今自殽
之敗兵連禍結以戕其民安在其為悔也悔而修德
固君子所尚悔而修怨吾所不曉也聖人特取誓之
文而已非謂進秦穆也今焚舟之勝雖覇西戎春秋
書曰人其貶可知矣彼其震懾羣戎妄自尊顯為之
君長何足稱哉此春秋所以不取也
秋楚人圍江
江黃一體之人也齊桓之覇皆慕義而来歸背楚從
齊及齊德衰楚成憤其叛已也盖已滅黃矣黃之滅
江實懼而復事椘今楚成蒙商臣之逆商臣之立無
父無君宜江人所不與也故商臣怒而圍之然蕞爾
之國期年而後能滅則其不屈於楚也審矣則夫江
君蓋義人也惜乎晉襄之不能霸不足以庇之彼處
父區區伐楚以救江以一夫果能撼楚哉
雨螽于宋
螽生于下今雨於上異之大者也此所謂天降之災
矣外災不書此何以書赴于我也已不修德而赴災
于人人能弭已之災乎或以為得天祐吾所不曉或
以為死而墜安知其為死吾欲聞之
冬公如晉十有二月己巳公及晉侯盟
魯之於晉未有所負也今公朝晉而晉侯且盟之何
盟哉必有憾而釋之否則有所不信也魯於晉固無
憾而亦無所不信徒以戚之會魯以公孫敖敵晉君
故此公所以不足于晉而親朝之晉所以銜恨于魯
而必盟之也然使戚之會公親會之則今日有所不必
朝敖之抗晉襄執而正其罪則今日有所不必盟夫
朝與盟皆前日之失非今日之非也然則朝與盟是
歟非歟魯能屈而事大國不憚於親朝以雪敖之抗
晉能有忍不遽以干戈相尚一盟而釋忿猶為知自
反者也故聖人直文無諱非若二年及處父盟没公
以見恥處父去族以示貶者矣聖人蓋樂人之自反
也如此蓋不如是無以激夫改過遷善者耳
晉陽處父帥師伐楚以救江
批亢擣虚兵家之上策然必卜其虛實較其彊弱而
後濟以楚之彊根據南服齊桓之霸有所不敢戰晉
文合四大國之師而僅能勝之於城濮今處父以烏
合之師將伐楚以救江是所謂以螻蟻撼泰山多見
其不自量也夫江之危亡僅在旦夕晉師直赴江之
危猶懼楚未必退今以偏師犯楚之牧圉欲楚人釋
江而自救嗚呼愚哉吳伐楚而於越入吳以吳之内
虛越彊且衆足以造其都也彼楚之圍江多不過萬
衆足以環其郛矣而楚之彊大内豈遂虚邪而處父
為上卿將一軍以行不過萬二千人以萬二千人能
入郢乎兵固不能撼楚適所以激楚之怒而速江之
滅也愚謂晉不伐楚江未必滅何則楚之圍江徒以
其叛已而從中國耳今兵環其國江勢有所不敵則
必下楚江下則楚兵退矣今處父伐楚實曰救江江
以為晉且救我固效死守之不屈于楚既而處父伐
楚晉不能損楚之一毫何足以觧江之圍然楚内忿
江之不屈而外憤晉之見伐能無怒乎故期年圍之
必滅江而後已則夫晉處父伐楚以救江實激楚以
滅江也故聖人書伐又書其救所以見救江非所以
為救實速其滅也春秋書伐未有書其故者書其故
所以重其誅也亦如會於稷以成宋亂之類矣
四年春公至自晉
夏逆婦姜于齊
逆婦于齊而不書公微者也不親逆而以卿行猶為
非禮况微者乎不稱夫人以微者逆非所謂以夫人
之禮待之也稱婦姜有姑之辭也不書至常事也遂
以夫人婦姜至自齊著遂之專夫人姜氏入著不告
廟也今微者逆婦公命也至而告廟婚禮之常非若
遂之專而莊之不告廟也故不書至不書入所譏者
微者逆婦不以夫人之禮待姜氏而已卒之國亂子
弑蓋不正於初宜其亂於終也
狄侵齊
僖三十三年狄犯晉晉人敗之故其後狄不敢干晉
之怒狄侵齊而齊不討故至是復侵齊則知制外裔
之不可示怯也書之以為世戒
秋楚人滅江
江之滅晉之恥而處父之罪也晉不能服楚則何以
庇江無以庇江則安保其無滅方江受楚圍使處父
帥師直赴於江江鬭楚於前處父掎之於後楚兵未
必不敗而奔也乃以區區之師伐楚欲楚兵釋江以
自救宜其不能撼楚而致江之滅也江君不書奔死
社稷也江之圍於是蓋期歲矣期歲必不下則江君
之賢否抑亦可見歟滅不見執不書奔則江雖滅其
君之義固存也
晉侯伐秦
四年秦人伐晉雖報三敗之辱其實非義舉也三敗
秦自敗何報之有秦報之非則晉報之為是矣雖然
聖人豈欲人之興戎交怨而不釋哉實均罪人也然
曲直施報之文不辯則無以寓夫襃貶故于秦書人
而晉書侯其曲直是非之理判矣
衛侯使寗俞來聘
禮諸侯歲相問也殷相聘也殷衆也殷見曰同十有
二年五服盡朝故曰殷見殷見既畢諸侯更遣大夫
以交聘于鄰邦是之謂殷相聘今殷見則亡而殷聘
則存所亡者在周而所存者在諸侯則知諸侯彊而
周室微矣子太叔曰文襄之霸也其務不煩令諸侯
三歲一聘五歲一朝則三歲之聘本于文襄今襄公
未沒諸侯其敢違之則寗俞之聘霸主令也霸主之
令則然矣周公之典安在哉此聖人書之以傷周道
也
冬十有一月壬寅夫人風氏薨
五年春王正月王使榮叔歸含且賵
三月辛亥葬我小君成風王使召伯來會葬
春秋之書詳辯昭晰無可疑者惟母夫人之稱無其
辯祖母及母與時君之夫人均曰夫人盖周之世不
别稱謂孔子亦因魯史不損益也自秦漢以來祖母
則曰太皇太后母曰皇太后后曰皇后諸侯亦莫不
然故後世無可疑者而春秋無其别如隱之世仲子
子氏君氏學者紛紛不一而文之世則有成風之疑
然則成風者果僖之妾歟莊之妾歟學者無溺紛紜
之論以自潰亂求之理而酌之心可也且仲子桓公
之母而惠公之妾故天王之歸賵書曰天王使宰咺
來歸惠公仲子之賵若曰惠公之仲子也或者以為
惠公之母聖人豈以子先母哉今成風之薨葬未有
以辯獨觀夫九年書秦人來歸僖公成風之禭則與
惠公仲子之文同成風盖文之母而僖之妾也審矣
或者皆疑其為僖之母則其誤厥有由哉僖八年禘
于太廟用致夫人說者以為致成風因是遂以成風
為僖之母曰僖已致為夫人故薨亦稱夫人也不知
僖公用禘致聲姜爾致者見廟之名僖娶于齊用禘
以致夫人於廟聖人譏其用禘不以其節豈譏其致
妾母哉既於致夫人以為成風故至是沿其誤而不
革因以為僖之母也且初於惠公仲子為惠之妾今
於僖公成風乃以為僖之母文同說異彼自不能通
後學何所據哉然則成風文之母僖之妾也文公盖
庸君爾豈知尊其母乃所以卑其父邪且仲子不稱
夫人不祔于廟春秋猶譏之今尊成風為夫人是亂
妃妾之分葬而諡之以祔于廟是亂宗廟之典十六
年聲姜葬亦祔廟則是僖有二夫人也文公納父於
非禮不孝之誅殆不可逭也然文之庸在所不責而
襄王固知其為妾母而歸含且賵復會葬之則以妾
母為夫人王實成之典禮之亂王實致之何以令天
下宜周室之不復振也王不書天闕文吾於莊元年
既言之珠玉曰含車馬曰賵
夏公孫敖如晉
文襄之霸令諸侯三年一聘五年一朝而魯之于晉
獨歲歲無間二年公及處父盟于晉三年公如晉四
年公至自晉今五年公孫敖復如晉明年季孫行父
如晉晉襄豈獨重責于魯而略于諸侯哉魯自為之
也魯自元年公孫敖抗晉侯為戚之會晉實憾於魯
故文公兩朝兩盟以釋之敖以為公既悅於晉必有
謀于已故公還自晉而敖亦如晉蓋疑公之謀已而
卜於晉且謟事襄公以蓋其前日之抗也敖既愜於
晉矣而行父與敖一體之人以為敖事晉以脅魯則
將專魯國之命而吾有所不安故亦如晉焉嗚呼魯
之權於是漸移于三家矣仲氏季氏争交于晉以内
固其權文公庸而不能制故夫三家之張自文公始
而文公者實周公之罪人也
秦人入鄀
穆公之霸西戎以威勝而已無德以懷之故其力足
以服羣屬而德不足以宗諸侯也鄀近楚小邦必楚
與國矣楚商臣不君鄀叛楚而即秦以穆之霸為足
恃也及楚滅江則鄀懼而貳于楚秦不能以德柔之
而稱兵入鄀彼區區小邦一舉可滅矣而穆公亦念
所以致鄀之貳於楚者誰也秦誓曰責人斯無難惟
受責俾如流吾見徒能言之矣
秋楚人滅六
六臯陶之後也春秋之世不能自立况不幸而逼于
楚其能久存哉商臣無君無父何有於臯陶惜夫聖
賢之後而為荆蠻所滅也晉襄秦穆均稱霸而不能
存一小國諸侯何賴彼臧文仲之歎非歎楚也歎秦
晉之不能救也悲夫
冬十月甲申許男業卒
六年春葬許僖公
夏季孫行父如陳
行父之如陳以為國事邪則前乎此陳未有聘于魯
魯必不以次邦而先聘小國也惟莊公之世女叔來
聘而季友報之魯未嘗先聘陳也三年衛寗俞來聘
魯傲然不報豈肯先聘陳哉則夫如陳者行父之私
也然則卿之私行何以書於冊蓋亦有假公命而往
如公孫兹如牟之類矣公子友如陳葬原仲亦私行
也必書其故今不書其故安知其私行邪蓋季友之
葬原仲迹雖私其情則公而公孫兹與夫行父之行
則其情有所不可知者矣故聖人亦因其不可知而
書之則行父之私交於外非特葬亡友之比而情有
不可勝詰者也故夏如陳而秋又如晉其謀蓋可見
矣
秋季孫行父如晉
義同公孫敖如晉
八月乙亥晉侯驩卒
冬十月公子遂如晉葬晉襄公
晉殺其大夫陽處父晉狐射姑出奔狄
襄公卒而晉殺其大夫陽處父射姑出奔狄則必於
繼世定嗣之際有所不順焉據左氏則襄公之世子
曰夷臯是為靈公趙盾以夷臯幼欲立公子雍狐射
姑欲立公子樂已而盾難於穆嬴殺樂拒雍而卒立
夷臯然則處父何罪而受其戮哉必不順於狐趙而
忠於靈者矣故狐不殺則趙殺之然春秋不書殺者
之名蓋襄公卒晉之命制于狐趙書晉殺之是乃著
狐趙之罪也然則處父果誰殺之邪左氏以射姑殺
之然殺樂者盾也射姑不殺盾而殺處父處父於射
姑何慊哉射姑蓋以處父初比於夷臯則疑樂之死
處父意也故恣毒於處父而出奔焉聖人書晉殺其
大夫陽處父晉狐射姑出奔狄詞與義相属罪惡昭
著矣若夫左氏所謂晉侯蒐于夷處父上趙盾而退
射姑故射姑憾而殺之則去經遠甚不可決信耳
閏月不告月猶朝于廟
閏者四時之紀綱聖王重之蓋異于常月故閏月則
詔王居門終月蓋非閏則四時無以正萬事無以序
萬物無以生差之毫末則數歲之後大冬為大夏矣
可不重乎古者天子頒朔於諸侯諸侯受而藏之祖
廟及月之朔則告而行之所以尊天子之命而肅吾
嗣守天子土地之心也然常月曰告朔而閏曰告月
何也朔以所建之辰言之而閏則斗指兩辰之間不
得舉所建之辰故不曰朔而以月告焉若其禮則當
重于常月不可謂附月之餘而忽之也文公庸不達
此以為天無是月而弗告焉天無是月其能成四時
乎可謂輕所重者矣然幸其猶朝于廟尚足以存周
之遺典則猶者幸之之辭也與猶三望異矣美惡不
嫌同辭學者當以義求之公榖之說無取焉
七年春公伐邾三月甲戌取須句遂城郚
僖公盖常伐邾取須句矣其後復歸之今文公效尤
復伐而取焉僖公有善文弗率也僖公之失必履其
轍吾於此尤見文之不子矣既伐邾取邑師徒亦頓
弊又遂城郚文公以為既伐邾以攘邾之邑不可不
城郚以備邾之兵是一舉而兩得也其亦念兵之勞
而民之疲歟况三月今之正月東作之時而奪農時
則一歲之獲荒矣文公何以為國乎
夏四月宋公王臣卒宋人殺其大夫
凡君卒而大夫殺非廢置之際有所不順則必不能
於嗣君者矣宋人殺其大夫書法特異學者疑之盖
書人以殺大夫而沒大夫之名者惟此一而已矣即
經所書之旨而言之則書人以殺殺有罪也不出其
名非其罪也殺有罪而不得其罪是失罪人而誤及
無辜矣故於宋書人而大夫不書之此經之旨也則
夫聖人之意凡以戒人君用刑不可不慎故古者成
獄辭史以獄成告于正正以告于大司寇大司寇以
告王王命三公參聽之王三宥然後制刑必得其罪
必得其情所以重人命以見刑非得已而用人自入
於法也今宋將誅有罪而誤及無辜其輕用刑而忽
人命也甚矣故聖人殊其文而書之以為人君用刑
之戒說者徒見其書人以殺則若殺有罪而大夫不
書名則是殺無罪二說不合故或以為大夫之下闕
文或以為不書名者衆也晉殺三郤陳殺二慶亦衆
矣何以書名以為闕文則苟說而不通者皆闕文也
何闕文如是之多哉據左氏之說則羣公子叛攻公
且殺二公孫若然則當書盜殺或書如王札子殺召
伯毛伯之文不應如是之晦也凡經之所無不必益
之而後為實惟得聖人所書之意足以垂世法乃春
秋之旨耳
戊子晉人及秦人戰于令狐
秦晉自殽之役至是凡五交戰而怒不釋今晉襄秦
穆皆即世晉靈秦康之立可以一洗舊憾而修新好
也乃今修先君之怨以為是戰聖人惡之前日之戰
伐必書師書爵書人以别其曲直而今日之戰則兩
皆貶而人之所以誅其用兵不戢奕世而仇不解為
二國之患深矣為其民者不其艱哉然是戰不書侵
伐直曰晉人及秦人戰則晉為志乎興是戰也令狐
秦地是晉伐秦也不書敗而書先蔑奔秦則晉辭為
曲蔑不用命而奔敵均為貶而晉罪為重也
晉先蔑奔秦
令狐之戰左氏以為趙盾使先蔑逆公子雍于秦秦
以兵衛而納之及雍將至盾悔而拒秦師故有令狐
之戰而蔑奔秦且晉襄之卒于是期年襄公之葬久
矣豈晉至是而始謀立君必不然也且左氏初言先
蔑如秦則蔑在秦次言先蔑將下軍則蔑在晉初既
逆雍于秦則末必不肯將兵拒秦矣首尾自矛盾固
不足據而先蔑苟背秦約將兵拒秦則豈容復奔秦
邪理無可通者皆失之誣也則先蔑之奔晉兵不直
蔑懼敗死而奔敵矣無用穿鑿
狄侵我西鄙
魯有戎患而未嘗有狄患狄盖遠於魯今狄越齊衛
而侵魯其患深矣晉襄秦穆皆入于地孰能制之哉
自是以後侵齊侵宋侵衛無虚歲自楚成之卒商臣
不君不能深為中國患諸侯亦少紓矣而内有狄之
横諸侯何以安之君子於此不能無念於威文也我
思古人實𫉬我心
秋八月公會諸侯晉大夫盟于扈
諸侯會盟而不序者有矣皆前目後凡也惟文公之
世盟于扈者二會于扈者一諸侯無前目之文而例
不序學者之論不一今之盟說者以為抑趙盾之抗
十五年之盟則以伐齊而無功十七年之會則以伐
宋而無能吾以為不然若抑盾之抗則如垂隴之盟
排士縠於下足矣何用不序諸侯不名大夫(垂隴之盟在二)
(年)以為伐齊伐宋無功而不序則晉定合十八國之
君於召陵侵楚亦無功矣何以列序之(召陵之役在定四年)然
則不序者何也公不會也或會而不至也凡國君出
會必以左右史從故所會之君所謀之畫皆記之歸
必飲至告於廟則登于冊書而後世得以考焉苟盟
而不及會而不至則史安知某侯同盟某侯在會邪
故不得而序矣史既無其列則春秋修於百年之後
聖人豈能益之哉故亦因其不及不至而直書諸侯
會諸侯盟以見其怠也然則十五年十七年之盟以
為不至可也而今者扈之會公實往會何謂不至曰
此則往會而不及盟也往會在魯公出則告廟而書
於冊矣會盟在扈公與盟而後知某侯某侯同盟也
今往會而不及扈之盟則安知所盟者何人哉故不
得而序也鄬之會鄭伯如會未見諸侯丙午卒于鄵
未及會也則亦不得列于鄬之會書曰未見諸侯不
得書未見某侯某侯也則夫鄭之冊書亦必書曰公
會諸侯于鄬丙午卒于鄵而已不得書公會某侯某
侯也此辭義之所必然豈聖人故略而不序哉盖十
二公之中庸且怠者惟文公一人期歲不雨而公不
知閏月當告而公不告四越晦朔而公不視太室屋
壊而公不省戚之會以敖抗晉而致處父之辱逆婦
之禮公所當親而微者行會盟征伐皆付之大夫鮮
躬行者故春秋之世會盟不序者三惟文公而已其
怠而不及慢而不至無足詫者則夫不序諸侯者非
諸侯之罪公不及會與盟也不然十四年新城之盟
亦趙盾主之何以復序哉則知公及其盟者無不序
也
冬徐伐莒公孫敖如莒涖盟
魯有徐之患久矣自伯禽受國而有費誓之師入春
秋服於齊桓之令而不敢仇於諸侯今霸主不作徐
將為魯患彼其伐莒盖所以撼魯也公孫敖于是往
盟于莒修僖公洮向之好(在僖二十五年)協謀以備徐也
八年春王正月夏四月秋八月戊申天王崩
冬十月壬午公子遂會晉趙盾盟于衡雍
扈之盟晉求諸侯而魯獨後會不及其盟雖晉靈幼
懦不君權在趙盾而諸侯不敢不從者霸主之後也
彼以霸主之令臨魯魯何以辭之故公子遂會趙盾
盟所以盖前日後會之愆而修新好也戚之會公孫
敖抗晉侯既而公如晉蒙處父之辱而後解扈之盟
公不及盟公子遂盟趙盾而遂和觀敖之罪則遂之
功可見矣說者以遂盾皆國賊聖人豈與之哉國賊
固在所誅而遂盾於此盖未見其惡豈為惡而預誅
之堯不誅鯀於未用之前孔子豈欲誅遂盾於無惡之
際邪今日為善今日予之明日為惡明日誅之聖人
誅賞視其善惡而已矣則夫遂之盟實有交際大國
弭兵紓患之功不可以其他日之罪而廢其今日之
功也
乙酉公子遂會雒戎盟于暴
凡大夫一出而二事偶則間必書遂今公子遂前盟
于衡雍至是纔間二日矣而不書遂何也說者以反
命而復出非也以職方考之衡雍及暴皆鄭地自兖
至鄭五百餘里雖星言夙駕不能於二日之間往且
還也然則當書遂而不書遂何哉予之也晉侯侵曹
伐衛雖曰二事聖人辭煩不殺再舉晉侯所以襃之
今間不書遂而再舉公子遂吾是以知其為予也則
夫遂何功而予之盖文公之立荒怠不君上不朝天
王下不會霸主内不交諸侯外不備戎寇慢於禮而
忽於事四鄰謀取其國家而不知遂之秉政責在遂
也故前日盟趙盾以解其于扈不與盟之憾今復盟
雒戎以遏其窺伺之謀而安魯之疆場其為迹則專
而其舉則有功也使君臣俱怠莫任其責魯何以為
國乎此聖人異文而不書遂再舉公子遂以予之非
實予之也權也然非文公之怠則遂亦為專矣
公孫敖如京師不至而復丙戌奔莒
敖慶父之子其專也盖先於孟氏季氏故文公即位
首會晉侯于戚又盟士縠於垂隴如齊如晉結大國
之援其為謀盖有不可測者及六年晉襄卒趙盾專
晉公子遂如晉葬襄公有以結於盾也文公亦以敖
嘗抗晉侯而致已有處父之辱故退敖而任遂前日
遂盟趙盾盟雒戎文公實任之而遂亦果能紓魯之
難今天王崩公乃使敖如京師弔焉秉國之權任遂
而弔喪之事任敖此敖所以憤而棄命奔莒也方僖
公及成風之喪天王厚之以王臣會葬且歸賵今天
王崩公不能親弔而使大夫焉已非禮矣而敖且以
私忿委命於草莾其君臣所以事天子之禮為何如
哉此春秋之法所不容恕也而說者乃以敖與遂争
娶于莒其事甚誣而其言甚穢且去經遠甚
螽
宋人殺其大夫司馬宋司城來奔
無罪而殺士則大夫可以去况無罪而殺大夫乎則
司馬之見殺宜司城之來奔也然則二者均無罪乃
書人以殺何邪書人以殺殺有罪也宋昭以為有罪
而殺之而實非其罪故聖人於宋書人而於大夫官
而不名書人所以如其志不名以見其非罪襃貶甚
著無用多惑而說者盖疑司馬司城在春秋為罕書
或以為僭或以為不能其官則當書名以著貶何以
猶書官乎然則書殺大夫而不名足矣何用書官盖
宋昭以司馬有罪而殺之若槩言大夫則嫌於殺司
城也故繼書司城來奔以見殺司馬而司城去也昭
公在位不十年而殺二大夫逐二大夫皆非其罪(七年)
(宋殺其大夫十四年子哀來奔)為其臣者亦難矣則昭公之為人亦
猜忌刻薄者歟立其朝者惴然不安其生則身蒙弑
逆非不幸也昭自取也
九年春毛伯來求金
春秋書天王來求者三求賻求金不稱使皆天王諒
隂冡宰攝政故不書使若家父求車則書使矣襃貶
不在是所書者責諸侯不貢而致天子下求也禹貢
貢金惟揚州及春秋時揚在吳而荆在楚宜三品之
金不復登於王府也王府不足而下求焉其微甚矣
然則責魯歟曰非獨責魯也徧責天下之諸侯不能
供王之職貢也魯以兖州之貢漆絲而已金非所以
責魯也然王有闕則諸侯均所當供豈必責金於吳
楚哉春秋諸侯其于周室如秦越矣其肥瘠不加喜
戚也至其求而後貢猶為有饋乏之助况求之得否
殆未可知乎叔孫得臣如京師盖以求金而往也雖
求而往不若未求而貢然愈於求而不往如求賻求
金者矣聖人書此盖傷周道也
夫人姜氏如齊
父母存夫人歸寧常事耳何以書盖於常之中有其
故焉不可不志也文公並妃匹嫡齊女哀姜生惡及
視又嬖于共嬴生倭嬴寵而倭將貴故哀姜如齊謀
于父母也其歸寧盖有其故存焉是以聖人書之以
著十八年歸齊之張本
二月叔孫得臣如京師辛丑葬襄王
天王書葬者五而魯以大夫會葬者二此年得臣之
行與昭二十二年叔鞅如京師葬景王而已其三則
不書大夫如京師不書如京師微者也天王葬諸侯
不躬會之而以大夫往固為伉矣况以微者乎然猶
愈夫不會葬者矣書崩而不書葬者四魯不會也則
襄王之喪公孫敖使命不至而復而復以得臣往猶
為厚于周室矣尚何責其躬行邪孔子書之盖不能
無歎於此也
晉人殺其大夫先都
稱人以殺殺有罪也有罪而國人共殺之是亦事之
常矣常事不志此何以志晉靈之立幼且不君權在
趙盾凡晉之會盟征伐生殺黜陟皆盾專之以大夫
而專生殺不可以訓故雖殺有罪必書然則先都何
罪哉左氏以為不𫉬登上軍而作亂作亂而誅又何
恤焉所以書者責盾之專也春秋書人以殺而大夫
書名者三先都士縠及箕鄭父與昭八年陳人殺其
大夫公子過是也晉之三大夫責盾之專陳之公子
過責昭之亂皆有所謂而書不然大夫有罪國人共
殺之於公議為允聖人豈苟書之哉
三月夫人姜氏至自齊
春秋書夫人之行者十有二皆不至而此獨書至盖
夫人與公共事宗廟出必告行反必告至故出而不
踰禮則反必以告出而非禮則反何以告之文姜哀
姜之出託曰享曰會曰遜其實滛奔焉則反也何辭
以告廟宜其不至焉今出姜之如齊雖曰不安於魯
而歸謀於父母其實歸寧而已出而歸寧反而告廟
于義無愆故告至而書于策春秋因而書之以見出
之有善惡而至有告不告也于此尤見聖人書至盖
據舊史之實而見義無用鑿生危之之說也姜氏之
至又何危哉
晉人殺其大夫士縠及箕鄭父
士縠箕鄭先都之黨也同亂同誅勢之必至春秋書
之以見一歲而殺三大夫趙盾之專甚矣書曰殱厥
渠魁脅從罔治先都既誅其黨尚何能亂赦之而責
其自新可也盾必誅之盾亦知己之專而懼士縠之
伍不屈於己也故寧誅之以絶後悔乎
楚人伐鄭
楚自城濮之敗不敢侵陵中夏其間滅江滅六皆其
與國於中國無損也今文襄既没晉靈少且不君權
專於趙盾盾横逆不臣殺戮自專諸侯不咸覇業隳
矣楚商臣大逆之罪晉不能問至是遂復窺中國兵
行於鄭郊矣楚之進退視中國彊弱而已中國無霸
主其何安之
公子遂會晉人宋人衛人許人救鄭
救鄭善事也而春秋無美詞何邪王者不作聖人不
得已而與霸威文既沒晉襄嗣霸已不能躬合諸侯
垂隴之會伐沈之師皆大夫專之聖人惡其然故垂
隴之盟排士縠于下而伐沈之役諸大夫皆書人疾
之也今晉靈幼弱政歸趙盾文公不綱權在襄仲外
則大夫主之内則大夫會之會盟征伐皆出於大夫
不可以訓故雖善而不予借使能服楚能得鄭外銷
兵革之患而内啓大夫之權其得失纔相當况不能
制楚而徒為是役是有莫大之損而無絲毫之益也
聖人安得而許之哉是行也趙盾實主之而聖人書
曰晉人外書人則亦人内矣其為貶可知盖救鄭不
足以為功而實竊諸侯之柄也
夏狄侵齊
書狄患也
秋八月曹伯襄卒
九月癸酉地震
天地君臣之象也圓者動以運方者静以聽天地之
常經也今静而聽者反動焉是臣侵君之象也自春
秋至是凡百年災異雜出而地未嘗震迄文公而有
地震之變亦可以知天地之變不虚發也自文而上
雖有大夫出會出盟出戰出伐而猶有君命也至文
之世則諸侯之權皆移於大夫而不復有君此地震
之所由致也其書地震者凡五皆臣侵君之象耳
冬楚子使椒來聘
莊二十年荆人來聘書荆書人而今之聘書爵書大
夫說者遂以為進楚楚何可進也聖人抑之惟懼其
横而中國受其毒忍進之以貽患於諸侯乎前日楚
成雖悍其實達剛柔之權召陵之師一問則屈城濮
之戰一敗則服而聖人且未嘗進之今商臣弑父與
君天下之大逆彼其來聘也幸中國無霸主不能問
罪于楚故因修聘問以盖其簒逆之僭焉聖人尚何
以進之進荆蠻以害中國進大逆以長簒亂聖人不
如是之荒也然則書楚子書椒何也盂之會執宋公
以伐宋其罪何如而春秋亦書曰楚子無乃進其虐
中國邪宜申謀為不道而見殺春秋書曰宜申無乃
進其謀逆邪則書楚子書椒從其國之稱書其實而
已脩聘問之好以弭其篡逆之罪者楚子之真情也
然楚實僣王而書子何也自屈也彼其願交於中國
固以中國之爵為貴耳故凡書子皆其自稱其稱王
者臣子及諸侯尊之也宣十八年書楚子旅卒其自
赴於諸侯亦曰子惟葬則以王配諡如諸侯皆以公
配諡焉盖臣子及會葬者尊之也是以聖人於吳楚
之葬不書於春秋避其號所以尊周室也
秦人來歸僖公成風之襚
成風僖公之妾文公之母於是白矣其文與惠公仲
子無以異而說者以仲子為惠之妾而至是乃以成
風為僖之母自矛盾耳子豈有先母之理聖人不如
是紊子母之序也前日成風之薨天王歸含且賵又
以王臣會葬之以妾為正實王成之今秦雖西鄙而
能秉周禮不以人之妾為正曰僖公成風焉則康公盖
不苟徇人者也然成風之薨於是五年葬且除喪而
以凶禮至是則未離乎狄也故聖人不書秦伯使某
而直曰秦人而已狄之也然亦假是而知成風為僖
之妾歟榖梁所謂外之弗夫人而見正者是也公羊
以為兼之非是此特歸成風之襚爾不曰僖公無以
别其為僖公之妾非謂兼歸二人之襚也歸惠公仲子
之賵豈亦兼賵惠公乎不達理而泥於文學者不取
葬曹共公
十年春王三月辛卯臧孫辰卒
夏秦伐晉
秦晉交兵於是亟矣秦穆晉襄之沒怨既易世可以
已矣而七年復有令狐之戰令狐秦地是晉伐秦也
晉伐秦而秦報之辭未為曲而聖人外秦何也自殽
之役凡六戰其兵端實生於秦今戰已亟而忿不釋
今夫兩人交鬭有一人焉辭屈而順則彼暴横者亦
何以加之晉襄即世靈公稚子耳彼其脩先君之怨
而興令狐之師有所不足責使秦康能一言自屈曰
先君既沒曷脩文公之好而勿念襄公之怨乎則晉
將忸怩而奉事秦秦不能然乃責仇于孺子晉興戎
而秦又報之是禍根無時而絶也故聖人舉而外之
擯之使與楚同其例以見秦之果不足與言禮義也
然而不外晉何邪靈公不足責也不責是乃所以深
責之也深責晉所以誅趙盾也
楚殺其大夫宜申
稱國以殺罪累上也左氏謂宜申謀逆而見殺所謂
殺有罪矣而以累上之詞書之何也穆王弑父與君而
得國國人不順也則宜申之逆固宜尚何責哉使宜
申而事捷則亦為楚人討逆而已故聖人以無罪書
之嗚呼春秋之旨微哉
自正月不雨至于秋七月
義同二年
及蘇子盟于女栗
頃王立蘇子王之卿士而出盟諸侯是諸侯不朝而
天王反以卿士求盟外結諸侯也公不能厚王室而
以微者敵之嗚呼王室之微一至是乎以王臣而敵
諸侯非抗也魯盖視周為敵視王臣若已之微者焉
故以微者盟之以王之卿士不能得魯之大夫而與
微者同歃蘇子亦安然受之則魯之抗也甚矣魯於
天下非彊國而敢爾况齊晉吳楚哉康王即位太保
畢公各率諸侯以朝周禮也今頃王立反以卿士求
諸侯且懼其背違而求盟亦既辱矣文公躬盟之猶
為不腆况忍以微者抗之乎聖人於此盖有歎焉歎
王室之弱而諸侯之横也
冬狄侵宋
楚子蔡侯次于厥貉
凡師救而次責其緩也伐而次善其待服也楚子蔡
侯次于厥貉何待乎睤睨中國而已楚滅江滅六以
動中夏中夏無以制之於是假聘問而以椒使魯實
窺伺也故今有厥貉之次焉說者以為將伐宋或以
為厥貉近魯皆意之耳前有陳鄭許為之障亦未遽
至魯宋也然其伺釁窺隙不可不虞既次而諸侯之
師不出楚可以逞矣然亦未敢遽侵略者非畏也盖
圖為再舉耳其後伐麇圍巢皆基於此中國無以制
之悲夫
十有一年春楚子伐麇
夏叔仲彭生會晉郤缺于承匡
楚子蔡侯為厥貉之次而郤缺為承匡之會中國盖
亦懼矣然文襄之沒靈公不能嗣霸統政在趙盾使
盾躬出而求諸侯諸侯未必從而郤缺何為者哉徒
為是會外不能懾楚内不能得諸侯亦無益矣然諸
侯不從而魯獨會之魯非畏晉也盖大夫之專自魯
始幸晉靈庸不能君霸主之令亦出於大夫此魯所
以悅從者歟彭生叔牙之孫叔孫氏之祖也其横逆
始于彭生彼其會郤缺志不在晉矣
秋曹伯來朝
諸侯世相朝禮也曹文公即位而來朝常事爾春秋
不書常事此其書何盖春秋諸侯以彊弱為判不復
顧禮矣聞曹文公即位而來朝未見魯文公即位而
朝曹也此聖人書之所以傷曹之弱而抑魯之彊歟
公子遂如宋
彭生會晉而公子遂如宋魯君安在哉大夫專恣各
事大國以固私黨特假會盟聘問之行耳非實有交
隣之義也不然相聘常事爾聖人何用羡文哉
狄侵齊冬十月甲午叔孫得臣敗狄于鹹
狄之患深矣自僖之末侵陵中國至晉人敗之于箕
其後侵齊侵魯侵宋而不敢犯晉之牧圉敗之之力
也今八年之間三侵齊而侵魯宋者各一其可不有
以制之哉叔孫得臣出其不虞而敗之于鹹自是盖
有懼心惟十三年一侵衛而已不敢窺齊魯之籓籬
也則鹹之役不惟有功於魯且有功於天下不可不
錄也經曰敗狄而三傳皆謂之長狄杜氏以為防風
氏之後君長三人盖神其事不近人情學者信經足
矣無用鑿說
十有二年春王正月郕伯來奔(孫云齊附庸)
郕伯文之昭也自莊八年我師及齊師圍郕郕降齊
其後為齊附庸今郕伯來奔必見逼於齊也然郕之
折於齊其禍實生於魯今之奔不奔他國而奔其讎
何哉郕伯於此盖自咎其初不降魯而降齊故冐讎
而來奔乞憐於魯也魯豈能抗齊而納之哉今來奔
而後不知其所終聖人書之所以哀小國之不能自
存見逼而奔責魯之怯不能仗義而納之也郕伯不
名無罪也非鄭突衛朔之伍也
杞伯來朝
解在桓二年滕子來朝
二月庚子叔姬卒
内女之未嫁者也未嫁何以書卒既許嫁則以成人
之喪治之也何以知其許嫁禮女子許嫁笄而字伯
仲叔子皆字也何以書親親之義也
夏楚人圍巢
巢之為國遠矣書曰巢伯來朝盖古諸侯也前日楚
伐麇中國不能救於是又圍巢然其端皆啟於厥貉
之次窺伺中國而得其彊弱諸侯鼠拱折縮無敢犯
其鋒者於是恣毒於小國焉中國無霸主諸侯何恃
哉十四年趙盾為新城之盟諸侯不得已而從之非
畏晉也畏楚也
秋滕子來朝
義同桓二年
秦伯使術來聘
秦伯使術來聘說者皆以為與楚子使椒吳子使札
同義吾以為秦非吳楚之匹秦盖世與晉婚非若吳
楚之初通中夏也則術之聘不得與吳楚同前乎此
穆公之誓聖人盖已取之而列于周書豈至康公而
始進其通中國哉說者盖見其文與吳楚均書爵而
椒札均不書氏遂類為之說春秋安可以文類求之
然則術之聘何也九年秦將伐晉則來歸僖公成風
之禭今將為河曲之戰則有術之聘秦晉各鬭其私
忿非有繫于諸侯也然晉實主夏盟秦盖懼晉脅諸
侯以濟其私憾故將有戎行則先求於諸侯以離晉
之黨然則秦非特聘魯也齊宋衛鄭必皆有聘使焉
聖人惡其恣忿而不懲假禮以謀人故於術去其族
以示貶豈進之哉學者求其故無泥其文則經意明
矣
冬十有二月戊午晉人秦人戰于河曲
春秋書戰必有主之者所以辯客主判曲直也秦晉
之怨易世而不解聖人惡之故自秦康晉靈為令狐
之役則外内皆人十年伐晉則書秦以狄之至是又
為河曲之戰可謂亟矣故不辯客主不分曲直以浪
戰目之自殽之役至此十有二年而二國凡六交兵
夫有血氣者莫不有忿心忿而不懲是豺狼也人之
所以異於豺狼者以其忿而能懲耳今秦晉忿而不
懲俱斃而後已與豺狼何以異君子以人治人改而
止若秦晉者固不可以人治之也故以鏖鬭目焉聖
人所以惡二國也深矣
季孫行父帥師城諸及鄆
諸鄆莒魯之衝也十二月城諸及鄆時也得時而書
譏在城二邑而且帥師盖有其故也魯城内邑何虞
而帥師乎盖備莒耳莒與魯固未嘗有怨七年徐伐
莒公孫敖如莒涖盟莒魯盖締交也今城二邑尚何
虞而帥師乎徒以八年公孫敖如京師不至奔莒敖
之奔盖不容於魯而莒容之故行父疑敖之在莒為
彊場之患故帥師以城焉春秋書帥師而城者二哀
三年季孫斯帥師城啟陽與此城諸及鄆是也啟陽
之城所以懼晉諸鄆之城盖以備莒勞民以城勞兵
以備以一公孫敖而動魯國之衆敖何足誅哉不能
伐莒以責敖徒城邑以弊魯盖亦無謀矣
十有三年春王正月
夏五月壬午陳侯朔卒
不書葬不會耳
邾子蘧蒢卒
自正月不雨至於秋七月
義同二年
太室屋壊
諸侯不毁之廟一而魯不毁之廟二諸侯五廟二昭
二穆與太祖之廟而五昭穆迭毁而太祖之廟不毁
成王封伯禽以為周公主則伯禽魯始封之祖也然
伯禽之封實本於周公故魯不得不祀周公詩曰周
公皇祖則魯盖祖周公矣祖廟不毁而始封之廟亦
安可毁哉魯祖周公而宗伯禽故不毁之廟有二此
其制不與諸侯同其稱謂亦異曰廟曰室曰宫以别
之周公曰太廟禘于太廟是也伯禽曰太室太室屋
壊是也諸公曰宫桓宫僖宫災是也禮曰祀周公於
太廟又曰魯公之廟文世室也此說與春秋同則知
魯宗廟之制異於諸侯也今伯禽之太室屋壊文公
非伯禽之子孫乎主魯之宗廟屋弊不省而至於壊
焉伯禽之神靈何以安之十二公之中怠忽不君者
惟文公為甚不告月不視朔何有宗廟故太室之祀
有所不知焉聖人書之所以責文公者重矣以此防
民後世猶有太廟屋壊以為積年木蠧適然而壊其
欺神明而侮宗廟可勝誅乎幸唐無人而無以春秋
之法責之者然亦不幸而不見正於春秋也
冬公如晉衛侯會公于沓
解見下
狄侵衛
狄自鹹之敗銳鋒頻挫今復侵衛者衛逼於狄成公
出會狄乘虚而侵之狄之窺伺其可忽乎書之以見
外患不可一日不備也
十有二月己丑公及晉侯盟公還自晉鄭伯會公于棐
晉之不能宗諸侯者權在趙盾也諸侯之不肯從晉
者不屈於盾也晉襄既沒中國無霸主而楚人窺伺
於外伐鄭聘魯次于厥貉其為謀深矣而中國無以
懾之於是伐麇圍巢無復顧忌寖寖然兵及衛鄭故
衛因公之如晉而會公于沓鄭因公之還自晉而會
公于棐盖謀晉之霸也然衛鄭不敢直附晉而問交
于魯者盖以魯深睦於晉而知晉之彊弱從違之計
卜於魯焉故明年而遂為新城之盟此衛鄭所以會
公之意而說者予之過則曰公之信深結于晉故一
出而二國附之貶之過則曰公不恤國事一出而二
會一盟皆非是不求其故而惑其文吾未見其得經
意也公之出晉實因之而復霸諸侯楚實懼之終文
公之世不侵中國則亦不為無益於天下耳故三國
皆無貶辭盖與其尊霸主以安中國也
十有四年春王正月公至自晉
行飲至之禮
邾人伐我南鄙叔彭生帥師伐邾
僖公之世疾于邾也深矣文公復脩舊怨七年公伐
邾取須句又城郚以備之然十三年蘧蒢卒則邾復
來赴邾之弱不敢為憾也至是公如晉踰年而反邾
盖伺魯之隙而伐我南鄙不知公之既至也兵未反
而叔彭生帥師伐之其報怨速哉雖邾之小不宜犯
大國而自取禍也然魯不取須句則邾亦未敢輕犯
魯也既而會晉為新城之盟而晉人納捷菑于邾此
魯謀也魯疾邾而致晉為不義之舉然晉莫魯違者
以新城之會實魯致之也其事甚明且詳學者當深
考之則襃貶見矣
夏五月乙亥齊侯潘卒
六月公會宋公陳侯衛侯鄭伯許男曹伯晉趙盾癸酉
同盟于新城
王者不作聖人不得已而予霸今晉侯不君而霸在
大夫尤不可訓新城之盟趙盾實主之而聖人排盾
於諸侯之下亦如垂隴之盟排士縠于下者耳然列
之於上則其罪顯排之於下則其辭順盾實抗而待
之以順何邪盖非得已也於時諸侯鳥散無所宗主
而楚莊方立哆然有求諸侯之志微晉之霸則諸侯
一舉歸楚矣故盾雖抗而今日之盟實有補於中國
聖人以順書之盖有為而然也自衛鄭會魯皇皇然
求晉晉何辭以拒之方盾有求諸侯之心特患諸侯
不從衛鄭有尊霸主之志特患霸主無其人故更相
求而相濟焉宜其會不期而合也然諸侯尊霸主非
尊霸主也懼楚也盾之求諸侯非求諸侯也專晉也
懼楚者聖人恕之故皆書爵專晉者聖人抑之故擠
之于其下然責其實則實誅盾而憐諸侯也同盟之
義見莊十六年幽之盟
秋七月有星孛入于北斗
孛者彗也彗妖氣也北斗人君之象豈妖氣所宜及
之天之變不可以一二究其意聖人書之凡以警懼
人君不可一日怠於德也左氏何休謬指齊宋晉之
亂以為應不其固哉若曰宋齊晉之亂則魯史何為
志之春秋何為書之謂之天變則諾若考其應則吾
不知
公至自會
晉人納捷菑于邾弗克納
彊暴所畏者天下之大義君子所疾者人心之不情
以蕞爾之邾而敢抗八百乘之晉者義之所在也以
趙盾之彊而屈于邾非力不勝義不勝也盾能屈于
義不怙其彊亦足以為君子矣而春秋不予盖照見
不情也且邾文公之二子世子貜且既立次曰捷菑
晉出也故奔晉盾以晉之出也動大衆而納之邾人
辭曰齊出貜且長盾無以辭焉故弗克納而還邾之
所以辭於晉盾之所以屈于邾者皆義也然盾之意
在晉而不在邾使克邾而失晉則為盾之損多矣夫
惟天下之元兇必假義以濟其惡盖取民心而立譽
者莫大于知義而自反以八百乘之衆一舉而伐邾
則未戰固已無邾矣然盾寧捨而弗為者以釣反義
之名也受不武之辱於邾而得反義之名于天下則
晉人其有不服諸侯其有不懷乎此盾之心也而說
者盖疑納而弗克納為服於義矣而盾不得襃不知
聖人之所以誅盾竊君子之名而文小人之計也故
曰晉人焉公羊乃以為郤缺于時晉權在盾使郤缺
在行則亦盾意耳左氏事實為詳且先于二傳吾從
左氏
九月甲申公孫敖卒于齊
公孫敖如京師廢命而奔盖已絶于魯矣今死于外
魯何以卒之敖雖自絶而魯不得而絶之也三家子
孫至文公始著敖慶父之子孟氏也敖雖奔其二子
文伯惠叔固仕於魯魯雖欲絶其臣二子豈能絶其
父哉叔牙雖鴆而公孫兹横于魯慶父雖縊而公孫
敖仕於朝今敖之奔其罪輕于叔牙慶父文公安得
而絶之彼二子立於朝則父之死子得無言乎此敖
之卒于齊雖得罪而魯人卒之且請反其喪而葬之
非魯之恩也勢也
齊公子商人弑其君舍
春秋書弑君之賊自僖以前則皆去族及僖十年里
克之弑則不復去族矣盖奚齊卓子皆非所當立故
於其弑也誅之輕輕誅里克所以重責獻公也至公
子商人之不去其族則非克之比所以誅商人者重
矣盖自文以下諸侯不綱政在大夫篡弑之源所由
起也故自商人而下則例不去族盖以不誅誅之也
春秋書弑未踰年之君者二晉之奚齊與齊之舍是
也奚齊書殺其君之子而舍書君是乃春秋之法也
奚齊庶孽獻公殺世子而立之國人不君也故以君
之子書舍齊之嫡長昭公卒國固其國也雖未踰年
齊人君之矣故以君書春秋於此誠輕重之權衡也
歟
宋子哀來奔
諸侯之大夫來奔者凡十竊邑來奔者三皆斥而名
之或罪之大者去族以示貶而宋子哀之來奔獨字
而不名此非名字之辯無以識其襃貶者也宋昭無
道即位之初首殺大夫殺司馬逐司城立其朝者惴
惴然朝不謀夕有樂豫之賢而不用有公子鮑之能
而不使果不足與有為也故子哀見幾而奔百里奚
知虞公之不可諫而去孟子予之則子哀於春秋亦
在所子也是以書字以别之黎錞疑其不書氏則以
為宋公之子如子同子糾之類孫復則以子為宋姓
哀其名也皆穿鑿爾春秋固有不書氏而字者如紀
子帛王人子突皆字也何獨於子哀而必其書氏哉
子同以太子生之禮舉之故曰子未誓故不曰太子
子糾則在喪之稱與子般子野同不可援以為說若
孫復之說則尤疎矣諸侯同姓之臣則稱族公子公
孫是也異姓之臣則稱氏高氏崔氏是也未有從國
之姓惟婦人則然姜氏姒氏之類是也豈可以子哀
為姓邪春秋之臣非暴横以侵官竊政則諛佞以持
禄保寵彼視權利為外物以富貴如浮雲者盖難其
人則子哀之去非字無以旌之故書曰宋子哀來奔
焉所以别其他之來奔者以著善惡焉安用鑿說
冬單伯如齊齊人執單伯齊人執子叔姬
齊商人弑其君舍而單伯如齊舍故也舍既死矣單
伯如齊何益哉唁叔姬也舍魯之甥叔姬之子子弑
母何以安於齊子卒則姜氏歸如齊舍弑則叔姬歸
于魯亦勢使焉爾然齊尚何辭以執單伯及叔姬哉
夫盜日穿窬而人以盜目之則莫不玃然而怒以為
汚已也舍之死商人豈直曰吾弑舍哉必有以文之
商人文之而單伯正之叔姬質之此單伯叔姬所以
見執也嗚呼商人執單伯猶曰執行人焉而執叔姬
其惡甚矣舍之母是亦商人之母也弑其子而執其
母是商人自執其母也其惡薰炙天地矣聖人再書
齊人其貶為何如不曰及子叔姬嫌於滛也公榖以
滛目之不達經文不探事實妄疵人矣諸儒從左氏
以單伯為王臣至是鏬漏穿穴敗不可𥙷必欲以巧
辭文之敗而不悔必怙其失諸儒不足攻而吾疾其
黨私說以亂春秋也聊一言之
十有五年春季孫行父如晉
陳恒之亂孔子沐浴而朝請討之商人之逆晉以霸
主固所當問既而單伯叔姬復蒙執辱魯以季孫行
父如晉則晉不為不知矣而卒不能一出以正齊之
罪盖晉政在趙盾盾方有是謀其肯傷其類乎宜行
父之出為虚行也
三月宋司馬華孫來盟
宋昭不君諸侯棄之惟前年同諸侯為新城之盟未
嘗有一介之使交於魯也今司馬華孫惠然來盟何
哉盖前日子哀來奔以不義昭公而出宋盖疑子哀
之在魯有以間宋魯之好而魯亦有以議宋也故司
馬華孫因是而求盟使其平而脩好則聘問足矣何
以盟為盟必有所不信而後質之於神也春秋外大
夫來盟者四鄭語衛良夫皆書使惟齊高子與宋華
孫不書使非君命也已專盟也專盟則宜有貶辭而
高子書字華孫書官何邪大夫出疆有可以安國家
利社稷專之可也高子成齊侯之善而能定魯難華
孫能掩昭公之惡而銷國之虞皆有功於其國故聖
人特異之高子以字書予之也華孫以官書貴之也
況司馬掌兵之官不觀釁要功以謀利于已而息兵
脩好以圖利國此又非武夫之所能也宜其見襃於
春秋焉三𫝊紛紛之說吾不欲觀之
夏曹伯來朝
吾嘗辯左氏以𫝊聞之說附會以解經吾於莊三十
二年城小榖既言之矣今此一事尤為附會而不典
子太叔曰文襄之霸也其務不煩令諸侯三歲一聘
五歲一朝左氏於此見曹伯十一年來朝至是又來
朝適當五歲之期遂曰諸侯五年再相朝以脩王命
古之制也考於禮則諸侯歲相問殷相聘世相朝也
無五歲再相朝之禮五歲再相朝文襄之時左氏見
子太叔之言遂以為古之制則尤為附會而不通觀
乎此則左氏又近乎淺陋不學者不知果丘明與否
也說者以為非丘明其或然歟無乃戰國之士託丘
明以𫝊其學歟何如是之疎也
齊人歸公孫敖之喪
六月辛丑朔日有食之鼓用牲于社
義見莊公二十五年
單伯至自齊
單伯天子之卿而魯至之從左氏而不悔者吾欲聞
其說
晉郤缺帥師伐蔡戊申入蔡
蔡自獻舞入楚其後常役於楚鮮歸中國矣齊桓之
霸侵蔡蔡潰然其後卒不得蔡中國會盟蔡未嘗與
也宋襄之敗蔡從楚以陵中國至晉文敗楚而後來
歸故踐土與温翟泉之會蔡皆與之晉襄嗣霸威令
不能懾楚蔡復為楚役者十五年于此矣今趙盾為
新城之盟諸侯從之而蔡獨不至此郤缺所以有伐
蔡入蔡之師也然霸主能服楚則蔡不伐而順蔡制
于楚久矣叛楚則楚兵至蔡豈甘為左祍哉弱不能
自立視晉楚之彊弱而已故雖齊威之霸蔡不會不
盟桓公亦置而不問恕其不得已也今晉固不足以
制楚近而陳鄭尚虞其叛安能得蔡故中國彊而楚
懼則纔侵蔡而蔡潰中國弱而楚彊則雖伐而入其
郛蔡且不服勢使然也既伐而蔡不服郤缺固宜自
反矣而又入其郛肆彊暴以扼小邦蔡固弱也晉懼
楚而不敢犯晉何彊哉懼大扼小而區區圖霸吾見
其疎矣
秋齊人侵我西鄙
商人大逆無道弑舍而執其母又執魯之行人亦可
以已矣今纔釋單伯而又伐我西鄙嗚呼春秋之公
義汨喪齊之罪諸侯不討幸也而反怙逆以伐人可
勝誅乎微春秋亂臣賊子何懼哉
季孫行父如晉
前日齊人執單伯及叔姬行父如晉晉必有以詰齊
也故釋單伯今齊人復侵我西鄙行父再如晉魯之
所以求於晉者以晉為霸主也晉之復霸文公與有
力焉宜行父夕至則晉兵朝以出矣而晉實緩且懈
非懈也忌也趙盾謀為不順而未發也使今而伐齊
則異日齊必伐晉矣況中懷逆而外嫉人之逆故有
所忌而不發焉雖然魯豈知盾之有是心哉行父之
行求霸主而已庸知其他然盾内既自忌則行父雖
慟哭於庭晉兵不出也
冬十有一月諸侯盟于扈
魯以叔姬之故求于晉者凡再今扈之盟晉為魯而
合諸侯也為魯合諸侯而公不會故曰諸侯盟于扈
魯知其盟而不知其所盟者何人故不可得而序也
不序之義愚于七年扈之會既言之然晉為魯而為
是盟將以謀齊也則公當會之而公之不會吾知其
心矣盖以賣晉國而圖齊也魯以行父如晉求以治
齊晉既諾矣使魯合諸侯而會之則齊之憾魯必深
故魯知晉人之會而不與焉使若權出于晉而魯不知
也然晉亦安能無故賈憎於齊而甘受魯之賣已哉
此扈所以徒盟而卒不能治齊也然則致扈之盟者
魯也致晉之無功者亦魯也君子不可以責晉而舍
魯將以治齊而移怨于人收恩于已文公為計則善
矣趙盾豈無心哉盾之姦詎堕此計也扈之盟文公
以不會為智而吾以不會為愚也
十有二月齊人來歸子叔姬
春秋書内女歸者二郯伯姬杞叔姬直曰來歸罪在
已也故以自歸為文子叔姬書齊人來歸者罪在齊
也故以齊人歸之為義齊人弑其子而絶其母不道
一至此哉書齊人誅之也
齊侯侵我西鄙遂伐曹入其郛
單伯至自齊齊人侵我西鄙今齊人歸子叔姬齊人
復侵我西鄙齊人釋單伯及子叔姬不為過而更以
為賜邪歸吾人而伐吾國必有以責賂也曰吾歸爾
人而爾不吾賂是以稱兵於魯焉且侵魯猶可也曹
何負於齊哉徒以曹伯嘗兩朝魯為魯與國也所謂
小人以其所不愛及其所愛也商人之滔天也極矣
盜之為盜則亦内慊于心假義以文其惡而期免于
禍商人歸惡于放豚焉宜其不旋踵而取禍也
十有六年春季孫行父會齊侯于陽榖齊侯弗及盟
魯之為齊弱久矣齊辱吾甥執我叔姬辱我行人魯
不敢犯齊怒兩告乎晉晉不能直也又再侵我西鄙
魯固畏齊故扈之盟公不敢會者有以哉今齊將與
平實魯之辱也公懼不能躬行而使行父會之齊盖
憾行父兩如晉以謀齊也故托以抗以弗及焉其實
非也前日兩侵魯盖以責賂不至今又有行父之憾
焉故外責賂而内實憾行父彼託卿之不會公侯者
罔辭也既而及公子遂盟于郪丘則知今日之弗及
盟非謂抗也
夏五月公四不視朔
文公不君怠棄國政六年閏月不告月以閏為歲之
餘尚有辭也而一年之間四不視朔獨何辭哉𫝊以
為疾非也昭公如晉至河乃復春秋固未嘗諱疾也
此不書疾何以知其有疾無疾而不視朔非怠而何
古者天子頒朔於邦國諸侯受而藏之祖廟每月朔
朝廟則北面拜受而行之所以尊王命也今四不視
朔則亦不朝廟矣上無王下無祖文公之為君盖可
知也故太室屋壊有所不省諸侯會盟有所不與十
二公之中荒怠不綱無若文公而魯失政自是始其
後不復視而子貢欲去餼羊春秋首惡於文公宜哉
六月戊辰公子遂及齊侯盟于郪丘
行父及遂均大夫也前日却行父之盟以為抗而
日及遂盟以為順吾所不曉前日之不受是則今日
之受非今日之盟是則前日之弗及非也商人必居
一於此矣陽榖之會齊非不欲盟内則憾行父之謀
外則責魯人之賂今遂于齊無慊而賂且至庸恤夫
抗哉魯雖以微者敵之商人甘心焉嘻假禮以責賂
託義以責仇仇既斥而賂既至禮與義復安在哉吾
因是知商人真小人也雖聖人制禮義不以責小人
吾疾其假禮義以濟姦也故暴其惡以明春秋之法云
秋八月辛未夫人姜氏薨
聲姜僖公夫人文公母
毁泉臺
泉臺之毁是乎非乎曰先君築之是則今日毁之非
先君築之非則今日毁之是天子有靈臺以候天地
諸侯有時臺以候四時皆在其國之都分至啟閉登
觀臺以望雲物以為水旱災祥之備莊公去國而築
臺于遠是厲民以為樂也烏得為是今文公毁之而
為先君滅惡是孝之大也何得為非說者皆曰毁之
以揚先君之惡不若勿居而已愚以為不然所貴乎
孝者以其能銷先君之惡而成其善豈苟忍其惡而
遂其非乎動而非禮人不能改則天必禍之莊公丹
桓宫楹刻桓宫桷子孫不能改則桓宫災夷伯陪臣
而立廟子孫不能毁則震夷伯之廟與其毁之于未
然上弭天譴而下息人謗孰愈乎得禍于天而垂惡
於萬世哉則泉臺之毁愚竊以為是也雖然文公固
非特立不倚之君而泉臺之毁近乎斷而有識者不
可以庸而廢其善故聖人不略而書之以見春秋之
法無私也
楚人秦人巴人滅庸
楚莊之圖霸其為謀深矣成王穆王將求諸侯則直
與中國争鋒伐鄭伐蔡伐陳以鬭于諸侯之境今莊
王之興乃西連巴秦繞出周晉之後西南既合而北
趨晉則中國諸侯在其掌握矣况秦於晉為世仇秦
得楚則晉能無懼乎彼其滅庸為𧖟食之計志不止
于滅庸也嗚呼楚人之謀如此中國何以待之晉靈
之庸不足與也趙盾志在圖逆無心于諸侯桓文不
作吾竊為諸侯懼之夫子書滅庸之事盖有嘆也舉
皆人之以抑其暴歟
冬十有一月宋人弑其君杵臼
稱人以弑失賊之辭也
十有七年春晉人衛人陳人鄭人伐宋
宋有弑君之亂晉率三國伐宋得討罪之義矣而春
秋反貶之何哉宋之弑君以公子鮑之得民奉以為
逆也今諸大夫伐宋卒立鮑而還則安在其為討罪
哉成宋之亂而已且當是時晉之大夫已萌逆謀彼
其率諸大夫而問罪于宋是乃所以自伐也宜其徒
為是行以賣討逆之名焉非心於治宋也嗚呼以亂
濟亂春秋之時也
夏四月癸亥葬我小君聲姜
齊侯伐我西鄙
諸侯盟于扈不能治齊也則齊侯侵我西鄙君子以
為不義而人不治之則益其侈心故待小人之法非
勦而絶之不可也商人固知魯之所恃者惟晉而晉
非獨不治齊且不治宋矣是晉黨逆之迹暴于天下
也魯復何恃哉知魯之失所恃故反加虐之以挫其
報怨之鋒噫魯固弱矣齊之惡日長日炎天地能容
之乎此所以不免於禍也
六月癸未公及齊侯盟于榖
郪丘之盟得賂而盟之其亦甚矣口血未乾伐我西
鄙彼猶曰魯以大夫抗已必得公盟之而後已故為
榖之盟且誠心釋怨則一盟足矣何以屢為小人之
情猜忌自疑猶以未得公盟為不信也故必彊公而
盟之今既及公盟矣魯無足疑者而不知邴歜之議
其後也
諸侯會于扈
秋公至自榖(劉諸侯不序欲治宋而後不能也)
前日兩盟于扈公不與焉故不列序說者猶或疑之
觀今日扈之會則公之不與也審矣六月公及齊侯
盟于榖及秋而後至則扈之會公何暇會之哉公不
會則勿書可也此何以書榖之盟不當盟而盟扈之
會當會而不會不當盟而盟之者忍怨以自辱也當
會而不會者棄義而從仇也諸侯之會所以治宋也
公不會諸侯而反從齊盟公之為人不其左乎見辱
于齊非不幸自取辱也使從諸侯為扈之會諸侯黨
于魯則齊亦安敢犯魯哉乃背諸侯之義而從齊之
仇是以聖人惡之書公及齊侯盟于榖而諸侯會于
扈以著公之失所從也聖人之意盖可見矣
冬公子遂如齊
背義事仇吾不知其益也
十有八年春王二月丁丑公薨于臺下
天子諸侯尊卑雖異而均有南面之權權之去就顧
所操何如爾是故古先哲王秉之以乾剛則權常在
已而無倒持鏌鎁之患天反剛則制于隂君反剛則
制於臣魯三家之横始于文而成于昭吾嘗論之以
為魯之權去公室文公之罪也三家子孫雖自僖公
而僖之世固未嘗敢專也至文之世孟氏則公孫敖
為戚之會垂隴之盟叔孫氏則得臣會晉伐沈敗狄
于鹹季氏則行父如陳如晉帥師城邑東門氏則襄
仲見于經者凡九非會則盟非盟則如非如則伐其
横尤甚于三家故魯之受其禍尤速然極其源若非
文公怠懦不君則大夫亦未遽專也即位之初霸主
之會鄰國之好未嘗親之率以大夫往閏月不告月
常月不視朔怠惰昏庸不出寢門何以為國宜諸大
夫互結私援外事大國内懷國人而自封植公室寖
弱而權移于人也一身未瞑二子為戮妃妾不能相
保東門氏叔氏季氏争結于齊反戈内攻戕其冡嗣
幸周公之靈未冺魯之宗社未遽勦絶然乾剛之權
自是下移終春秋之世不能復收而魯遂以微則文
公之責不可逭也春秋之作聖人為内諱惡雖大夫
之横見于經者詳矣而文公之罪聖人不能盡其辭
愚故論之以伸春秋之法而垂後世之鑒云
秦伯罃卒
夏五月戊戌齊人弑其君商人
稱人以弑君無道也
六月癸酉葬我君文公
秋公子遂叔孫得臣如齊
嗚呼禍之將成也亦莫不有機仲遂懷不順之謀内
無所畏獨難于齊而已何則文公二子惡及視皆齊
出也敬嬴嬖事仲遂然宣公雖長而庶敬嬴雖寵而
妾殺嫡立庶黜妃事妾固不甚難而哀姜齊之女而
惡及視齊之甥也一動則齊兵至矣今商人無道齊
人弑之齊之惡適與仲遂不約而同同惡相濟固其
宜也故惠公雖立亦懦懦耳何暇庇姜氏而全其甥
乎故遂及得臣還自齊而惡及視一夕而斃嗚呼凶
謀之必成盖内外之惡適相濟矣使商人不死則遂
及得臣雖並軌如齊未必集也悲夫
冬十月子卒
子卒者公薨之異名諸侯在喪稱子未踰年不得書
薨内不書弑書薨而不地不葬則知其弑矣今子卒
亦不地不葬是乃書弑之文也遂及得臣如齊而子
卒子卒而夫人姜氏歸于齊其義隱而顯矣
夫人姜氏歸于齊
内夫人以罪出曰孫夫人孫于邾是也無罪出曰歸
夫人姜氏歸于齊是也公子遂弑惡及視子既殺其
母安乎不安而歸固宜或者責宣公不能奉其母彼
烏可責哉使宣能奉之姜氏忍受其養乎然二子之
殺齊實與聞彼其歸齊固亦未為安也人之不幸有
如是哉嗚呼悲夫
季孫行父如齊
惡視之殺仲遂倡之而魯之諸大夫均與其謀三家
之中叔孫氏則得臣同如齊季孫氏則行父亦如齊
惟孟氏則公孫敖奔而死於外二子文伯惠叔未秉
政也前東門氏叔孫氏並轍如齊以成子卒之謀今
季孫行父如齊致夫人而絶之懼有所訴也一殺其
子一絶其母大夫之横逆一至是哉然而致是之禍
者文公醖而成之也既往不咎尚何尤之後之君宜
鑒哉
苢弑其君庶其
稱國以弑衆也諸侯君國子民而衆以為非則其無
道也可知矣
右文公盡十有八年
春秋經筌卷八
