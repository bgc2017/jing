四書釋地四書類
提要
(臣)等謹案四書釋地一卷釋地續一卷釋地
又續二卷釋地三續三卷
國朝閻若璩撰若璩字百詩太原人流寓淮安
因為山陽人康熙己未以監生薦舉博學鴻
詞若璩因解四書者昧於地理往往致乖經
義遂撰釋地一卷凡五十七條復摭所未盡
為釋地續一卷因牽連而及人名凡八十條
後因地理人名而及物類訓詁典制得一百
六十三條謂之又續其他解釋經義者又得
一百二十六條謂之三續總以釋地為名從
其朔也大抵事必求其依據旁參互證多所
貫通雖其中過執己意如以君假館謂曹
國為復封以南蠻鴃舌指許行為永州人者
亦間有之然四百二十一條之中可據者十
之七八蓋若璩博極羣書又精於考證百年
以來自顧炎武以外罕能與之抗行者觀是
書與尚書古文疏證可以見其大槩矣乾隆
四十六年正月恭校上
總纂官(臣)紀昀(臣)陸熊熊(臣)孫士毅
總校官(臣)陸費墀
