易學象數論卷一
餘姚黃宗羲撰
圖書一
歐陽子言河圖洛書怪妄之尤甚者自朱子列之本義
家傳戶誦今有見歐陽子之言者且以歐陽子為怪妄
矣然歐陽子言其怪妄亦未嘗言其怪妄之由後之人
徒見圖書之說載在聖經雖明知其穿鑿傅會終不敢
犯古今之不韙而黜其非中間一二大儒亦嘗致疑於
此張南軒以河圖為興易之祥魏鶴山則信蔣山之說
以先天圖為河圖五行生成數為洛書而戴九履一者
則太乙九宫之數宋潜溪則信劉歆以八卦為河圖班
固洪範本文為洛書皆礙經文而為之變說也是故歐
陽子既黜圖書不得不并繋辭而疑其偽不偽繫辭則
河出圖洛出書之文駕乎其上其說終莫之能伸也然
則欲明圖書之義亦惟求之經文而已六經之言圖書
凡四書顧命曰河圖在東序論語曰河不出圖禮運曰河
出馬圖易曰河出圖洛出書聖人則之由是而求之圖
書之說從可知矣聖人之作易也一則曰仰以觀於天
文俯以察於地理再則曰仰則觀象於天俯則觀法於
地於是始作八卦此章之意正與相𩔖天垂象見吉凶
聖人象之者仰觀於天也河出圖洛出書聖人則之者
俯察於地也謂之圖者山川險易南北高深如後世之
圖經是也謂之書者風土剛柔戶口扼塞如夏之禹貢
周之職方是也謂之河洛者河洛為天下之中凡四方
所上圖書皆以河洛繫其名也顧命西序之大訓猶今
之祖訓東序之河圖猶今之黃冊故與寳玉雜陳不然
其所陳者為龍馬之蜕與抑伏羲畫卦之稿本與無是
理也孔子之時世莫宗周列國各自有其人民土地而
河洛之圖書不至無以知其盈虚消息之數故歎河不
出圖其與鳳鳥言之者鳳不至為天時圖不出為人事
言天時人事兩無所據也若圖書為畫卦叙疇之原則
卦畫疇叙之後河復出圖將焉用之而孔子嘆之者豈
再欲為畫卦之事耶觀於論語而圖書之為地理益明
矣禮運出於漢儒此可無論揚子曰衆言淆亂則折諸
聖經文既如是其明顯則後儒之紛紜徒為辭費而已
矣某之為此言者𤼵端於永嘉薛士隆士隆曰河圖之
數四十有五乾元用九之數也洛書之數五十有五大
衍五十之數也究其終始之數九實尸之故地有九州
天有九野傳稱河洛皆九曲豈取數於是乎士隆既不安
後儒之說超然遠覽而又膠滯於數始信衆言之難破也
圖書二
按漢儒孔安國劉㰴皆以八卦為河圖洪範本文為洛
書鄭玄依緯書則云河圖有九篇洛書有六篇自唐以
前皆祖其說無有異同其一六居下之圖揚雄曰三八
為木為東方四九為金為西方二七為火為南方一六
為水為北方又曰一與六共宗二與七共明三與八成
友四與九同道五與十相守乾坤鑿度曰天本一而立
一為數原地配生六成天地之數合而成水性天三地
八木天七地二火天五地十土天九地四金虞翻易注
曰一六合水二七合火三八合木四九合金五十合土
黃帝内經曰太過者其數成不及者其數生土常以生
也王冰注生數水數一火數二木數三金數四土數五
成數水數六火數七木數八金數九土數五歷攷諸家
皆以為天地之數初未嘗以此為河圖也其戴九履一
之圖乾鑿度曰太乙行九宫四正四維皆合於十五張
衡曰律歷卦候九宫風角數有徵效魏伯陽曰土王四
季羅絡始終青赤白黑各居一方皆稟中宫戊巳之功
又曰太乙乃君移居中州内經有𤯝於三東方𤯝於九
南方𤯝於七西方𤯝於一北方𤯝於四維歷攷諸家皆
以為九宫之數初未嘗以此為洛書也圖書之所指既
如彼二數之稱名又如此兩者判然不相及至宋而方
士牽強扭合儒者又從緣飾以為授受之秘而漢唐以
來之議論一切抹煞矣當日歐陽子之所謂怪妄者猶
是漢儒之說第以龍馬神龜為不經耳若二數乃日者
之常談且不足怪妄之矣奈之何旋毛圻文之附會紛
紛如䆿語也且圖書亦自有辨天地之數固命之為圖
九宫之數是亦一圖也豈可為書漢儒圖則言畫書則
言文猶致嚴於名實此則不暇自掩其失矣
圖書三
劉牧謂河圖之數九洛書之數十李覯張行成朱震皆
因之而朱子以為反置一證之邵子曰圓者星也歷紀
之數其肇於此乎方者土也畫州井地之法其放於此
乎蓋圓者河圖之數方者洛書之文然鶴山辨之曰邵
子但言方圓之象不指九十之數若以象觀之則九又
圓于十矣且星少陽土少柔偶者為方為隂竒者為圓
為陽十偶而九竒邵子之言反若有助於牧也再證之
關子明曰河圖之文七前六後八左九右洛書之文九
前一後三左七右四前左二前右八後左六後右然關
子明偽書也不可為證劉因為之解曰偽關氏之書者
非偽後人之托夫關氏也蓋偽其自作者託之於聖人
也則又不然關氏書亡阮逸偽作安見非後人之托夫
關氏乎三證之大戴禮明堂篇有二九四七五三六一
八鄭氏注云法龜文也然鄭玄注小戴禮未嘗注大戴
禮在藝文志可攷今之所傳亦後人假托為之也其疏
略不出於鄭氏明矣況鄭氏明言河圖九篇洛書六篇
豈又以九宫為洛書自背其說哉凡此數證皆不足以
絀牧在宋以前二數未嘗有圖書之名安得謂此九彼
十至於劉邵則同出希夷授受甚明若彼此異同所傳
者亦復何事故以十為圖九為書者特始於朱子後之
諸儒相率而不敢違耳就二數通之於易則十者有天
一至地十之繫可據九者並無明文此朱子爭十為河
圖之意長於長民也雖然自一至十之數易之所有也
自一至十之方位易之所無也一三五七九之合於天
二四六八十之合於地易之所有也一六合二七合三
八合四九合五十合易之所無也天地之數易之所有
也水火木金土之生成易之所無也試盡去後人之添
入依經為說則此數仍於易無與而況名之為河圖乎
圖書四
世之言五行者莫不本於生成之數皆以為造化之自
然無容復議也某則以九流之失由此數失之於始夫
太虚絪緼相感止有一氣無所謂天氣也無所謂地氣也
自其清通而不可見則謂之天自其凝滯而有形象則
謂之地故曰資始資生又曰天施地生言天唱而不和
地和而不唱今所謂生者唱也所謂成者和也一三五
天之生數六八十地之成數二四地之生數七九天之
成數是天唱而復和地和而復唱真若太虚之中兩氣
並行天氣地氣其為物貳矣是故一氣之流行無時而
息當其和也為春是木之行和之至而温為夏是火之
行温之殺而涼為秋是金之行涼之至而寒為冬是水
之行寒之殺則又和木火金水之化生萬物其凝之之
性即土蓋木火金水土目雖五而氣則一皆天也其成
形而為萬物皆地也若以水木土天之所生火金地之
所生則春冬屬天夏秋屬地五行各有分屬一氣循環
忽截而為天忽截而為地恐無此法象矣原其一水二
火三木四金五土不過以質之輕重為數之多寡第之
先後故土重於金金重於木木重於火火重於水然方
其為氣豈有輕重之可言未聞涼重於温寒輕於和也
則知天一至地十之數於五行無與矣是故言五行天生
地成可也言地生天成不可也言竒數屬天偶數屬地
可也言某行屬竒數某行屬偶數不可也此千古不解
之惑儒者不免況於術數家乎
圖書五
天一至地十之數儒者必欲言聖人則之以畫卦崔憬
曰三天者謂從三始順數而至五七九不取於一兩地
者謂從二起逆數而十八六不取於四艮為少陽其數
三坎為中陽其數五震為長陽其數七乾為老陽其數
九兑為少隂其數二離為中隂其數十㢲為長隂其數
八坤為老隂其數六劉長民曰水六金九火七木八而
生八卦(此坎離震兑四卦)六居坎而生乾謂三為坎三為乾
也九居兑而生坤謂三為兑六為坤也七居離而生㢲
謂三為離四為㢲也八居震而生艮謂三為震五為艮
也朱子曰河圖之虚五與十者太極也竒數二十偶數
二十者兩儀也以一二三四為六七八九者四象也析
四方之合以為乾坤離坎補四隅之空以為兑震㢲艮
者八卦也同此一數而三家所指不同如此配卦之論
始於崔憬憬但言其數不言其位乾坤震㢲數有可據
其附會者坎離艮兑耳長民兼位數而言六為水而坎
屬之七為火而離屬之八為木而震屬之九為金而兑
屬之以四卦之五行遷就其位數未為不可至於乾坤
艮㢲則不可通矣朱子主先天之說以乾南坤北者伏
羲之卦位也離南坎北者文王之卦位也河圖出於宓
戲其時尚無離南坎北之位硬以乾南坤北配之則更
無一合者矣天下之物一人以為然千萬人以為然其
為物也不遠矣一人可指之為此又一人可指之為彼其
為物也無定名矣故以天地之數配八卦者皆非定名也
圖書六
龍圖序見於宋文鑑以十為河圖朱子辨劉牧九為河
圖之非不取此為證者以其為假書也(見語𩔖)故劉靜修
曰龍圖之說未必出於劉牧之前吕伯恭從而誤信之
猶張敬夫為戴氏師愈所欺也希夷未聞有書傳至邵
子而後有書宋景濂以為不然曰龍圖序非圖南不能
作也張理註以第一圖為未合之位第二圖為已合之
位蓋不知序言後既合也為第三圖又以天一居上為
道之宗一語誤解在南為上於是第二圖上位置一於
南置二於北置四於東置三於西以之合於下位則二
六居下一七居上四八居左三九居右不可通矣乃言
當如太乙遁甲隂陽二局以一二三四為天盤在上隨
時運轉六七八九為地盤布定不易以一在南動而右
轉初交一居東南二居西北三居西南四居東北再交
一東北二西南三東南四西北然後為生成之位(即朱子河)
(圖)三交一西北二東南三東北四西南四交一西南二
東北三西北四東南再轉則一復於南如此則龍圖已
合者且有六圖不勝支離蓋不知天一居上之上謂上
位也某故正之以復希夷之舊然序之為說固不能無
疑謂河出未合之圖伏戲合而用之是伏戲畫卦又畫
圖矣繫辭天數二十有五積一三五七九而得之地數
三十積二四六八十而得之今上位分為一二三四五
十下位分為六七八九則天數雜地數之中地數雜天
數之中上得六位下得四位無乃天數六地數四乎既
以其數託之於易又與易背宜乎朱子以為假也
龍圖序
且夫龍馬始負圖出於羲皇之代在太古之先也今存
已合之位或疑之況更陳其未合之數耶然則何以知
之答曰於仲尼三陳九卦之義探其旨所以知之也(九卦)
(謂履謙復恒損益困井㢲之九卦也)
已合之位即今之所謂河圖是也自未合至已合其
圖有三亦猶九卦之三陳也於九卦之義無取
況夫天之垂象的如貫珠少有差則不成次序矣故自一至
於盈萬皆累累然如係之於縷也且若龍圖本合則聖人不
得見其象所以天意先未合而形其象聖人觀象而明其
用是龍圖者天散而示之伏羲合而用之仲尼默而形之
未合之位為河之所出已合之位為伏羲所成
始龍圖之未合也惟五十五數上二十五天數也
中貫三五九(句)外包之十五盡天三天五天九并十五
之用後形一六無位(上位去一下位去六)又顯二十四之為用也
兹所謂天垂象矣
中貫三五九者以第一圖而論中五之從三是中貫三
也中五之居中是中貫五也上五中五下五之從是
中貫九也去其所從之九又去無位之一而分之四
方中央則凡五行之生數皆天數之所成為第二圖
也
下三十地數也亦分五位(五位言四方中央也)皆明五之用也
(上位形五下位形六)十分而為六(五位六五三十數也)形坤之象焉(坤用)
(六也)
六分而成四象(成七九八六之四象)地六不配(謂中央六也一分在南邊六成少陽)
(七二分在東邊六成少隂八三分在西邊六成老陽九惟在北邊六便成老隂數更無外數添也)
以三十分作五位每位得六為第一圖取中央之六
分其一配南為七分其二配東為八分其三配西為
九中央更無餘分故下六不配凡五行之成數皆地
數所分為第二圖也
在上則一不用形二十四在下則六不用亦形二十四
(上位中心去其一下位中四下位中心去其六亦見二十四以一歲三百六旬周於二十四氣也故隂陽進退)
(皆用二十四)
天數二十五去其從九猶存十六於生數十五之中
則一不用生數雖十五而天數固二十五也一不用
則二十四地數中央之六分配四方六即不用數仍
三十也然依原位四方各六則中六不用形為二十
四
後既合也天一居上為道之宗地六居下為氣之本(一六)
(上下覆載之中運四十九之數為造化之用也)
此第三圖合上下位而為一也天一居上以在上位
故謂之上地六居下以在下位故謂之下非言一南
而六北也
天三幹地二地四為之用(此更明九六之用謂天三統地二地四成九為乾元之用)
(也九幹五行成數四十是謂大衍之數五十其用四十有九也)
五行成數六七八九十積之得四十以九加之合大
衍用數
三若在陽則避孤隂在隂則避寡陽(成八卦者三位也謂一三五之三位)
(二與四只兩位兩位則不成卦體是無中正不為用也在陽則為孤隂四二是也在隂則為寡陽七九是也三)
(皆不處之若避之也)
一三五則三在陽六八十則三在隂
大矣哉龍圖之變岐分萬塗今略述其梗概焉
先天圖
邵子先天横圖次序以易有太極是生兩儀兩儀生四
象四象生八卦為據黃東𤼵言生兩生四生八易有之
矣生十六生三十二易有之否耶某則據易之生兩生
四生八而後知横圖之非也易有太極是生兩儀所謂一
隂一陽者是也其一陽也已括一百九十二爻之竒其
一隂也已括一百九十二爻之偶以三百八十四畫為
兩儀非以兩畫為兩儀也若如朱子以第一爻而言則
一隂一陽之所生者各止三十二爻而初爻以上之竒
偶又待此三十二爻以生隂陽者氣也爻者質也一落
於爻已有定位焉能以此位生彼位哉兩儀生四象所
謂老陽老隂少陽少隂是也乾為老陽坤為老隂震坎
艮為少陽㢲離兑為少隂三竒☰者老陽之象三偶☷
者老隂之象一竒二偶☳☵☶者少陽之象一偶二竒
者☴☲☱少隂之象是三畫八卦即四象也故曰八卦
成列象在其中矣八卦以象告此質之經文而無疑
者也又曰易有四象所以示也又曰彖者言乎象者也
今觀彖傳必𤼵明二卦之德則象之為三畫八卦明矣
是故四象之中以一卦為一象者乾坤是也以三卦為
一象者震坎艮與㢲離兑是也必如康節均二卦為一
象乾離坎坤於四象之位得矣兑之為老陽震之為少
隂㢲之為少陽艮之為老隂無乃雜而越乎易言陽卦
多隂隂卦多陽震艮之為陽卦㢲兑之為隂卦可無疑
矣反而置之明背經文而學者不以為非何也至於八
卦次序乾坤震㢲坎離艮兑其在說卦者亦可據矣而
易為乾一兑二離三震四㢲五坎六艮七坤八以緣飾
圖之左隂右陽學者信經文乎信傳注乎四象生八卦
者周禮太卜經卦皆八别皆六十四占人以八卦占筮
之八故則六十四卦統言之皆謂之八卦也蓋内卦為
貞外卦為悔舉貞可以該悔舉乾之貞而坤乾震乾㢲
乾坎乾離乾艮乾兑乾該之矣以下七卦皆然證之於
易曰八卦定吉凶若三畫之八卦吉凶何從定乎曰包
犧氏始作八卦其下文自益至夬所取之十卦已在其
中則八卦之該六十四亦明矣由是言之太極兩儀四
象八卦因全體而見蓋細推八卦(即六十四卦)之中皆有兩
儀四象之理而兩儀四象初不畫於卦之外也其言生
者即生生謂易之生非次第而生之謂康節加一倍之
法從此章而得實非此章之旨又何待生十六生三十
二而後出經文之外也其謂之先天者以此章所生八
卦與前章始作八卦其文相合以為宓戲之時止有三
畫而無六畫故謂之先天又以己之意生十六生三十
二生六十四倣此章而為之以補羲皇之闕亦謂之先
天不知此章於六十四卦已自全具補之反為重出易
言因而重之生十六生三十二生六十四是積累而後
成者豈可謂之重乎既不難明背何止如東𤼵言非易
之所有耶
先天圖二
邵子先天方位以天地定位山澤通氣雷風相薄水火
不相射八卦相錯為據而作乾南坤北離東坎西震東
北兑東南㢲西南艮西北之圖於是為之說曰數往者順
若順天而行是左旋也皆已生之卦也(乾一兑二離三震四生之序也)
(震初為冬至離兑之中為春分乾末交夏至故由震至乾皆已生之卦)知來者逆若逆天
而行是右行也皆未生之卦也(㢲五坎六艮七坤八生之序也㢲初為夏至坎)
(艮之中為秋分坤末交冬至故由㢲至坤皆未生之卦)又倣此而演之以為六十
四卦方位夫卦之方位已見帝出乎震一章康節舍其
明明可據者而於未嘗言方位者重出之以為先天是
謂非所據而據焉天地定位言天位乎上地位乎下未
聞南上而北下也山澤通氣山必資乎澤澤必出乎山
其氣相通無往不然奚取其相對乎雷風相薄震居東
㢲居東南遇近而合故言相薄遠之則不能薄矣東北
為寅時方正月豈雷𤼵聲之時耶水火不相射南方炎
北方寒猶之冬寒夏熱也離東坎西是指春熱秋寒誰
其信之此皆先儒所已言者某則即以邵子所據者破
邵子之說帝出乎震之下文動萬物者莫疾乎雷撓
萬物者莫疾乎風燥萬物者莫熯乎火說萬物者莫說乎澤
潤萬物者莫潤乎水終萬物始萬物者莫盛乎艮其次序非
即上文離南坎北之位乎但除乾坤於外耳而繼之以故水火
相逮雷風不相悖山澤通氣然後能變化既成萬物也然則前
之天地定位四句正為離南坎北之方位而言也何所容先天
之說雜其中耶且卦爻之言方位者西南皆指坤東北皆指艮
南狩南征必為離西山西郊必為兑使有乾南坤北之位在其
先不應卦爻無闌入之者康節所謂已生未生者因横圖乾一
兑二之序乾一兑二之序一人之私言也則左旋右行之說益
不足憑耳凡先天四圖其說非盡出自邵子也朱震經筵表云
陳摶以先天圖傳种放放傳穆修修傳李之才之才傳邵雍放
以河圖洛書傳李溉溉傳許堅堅傳范諤昌諤昌傳劉牧故朱
子云宓戲四圖其說皆出邵氏然觀劉牧鈎深索隠圖乾與坤
數九也震與㢲數九也坎與離艮與兑數皆九也其所謂九
數者天(一)地(八)定位山(七)澤(二)通氣雷(四)風(五)相薄水(六)火
(三)不相射則知先天圖之傳不僅邵氏得之也
天根月窟
康節因先天圖而創為天根月窟即參同契乾坤門戶
牝牡之論也故以八卦言者指坤震二卦之間為天根
以其為一陽所生之處也指乾㢲二卦之間為月窟以
其為一隂所生之處也程前村(直方)謂天根在夘離兑
之中是也月窟在酉坎艮之中是也引爾雅天根氐也
長楊賦西壓月窟證之然與康節乾遇㢲時觀月窟地
逢雷處見天根之詩背矣以六十四卦言者朱子曰天
根月窟指復姤二卦有以十二辟卦言者十一月為天
根五月為月窟其三十六宫凡有六說以八卦言者三
乾一兑二離三震四㢲五坎六艮七坤八之次序積數
為三十六乾一對坤八為九兑二對艮七為九離三對
坎六為九震四對㢲五為九四九亦為三十六乾畫三
坤畫六震坎艮畫各五㢲離兑畫各四積數亦三十六
以六十四卦言者二朱子曰卦之不易者有八(乾坤坎離頥中)
(孚大過小過)反易者二十八合之為三十六方虚谷(回)曰復
起子左得一百八十日姤起午右得一百八十日一旬
為一宫三百六十日為三十六宫以十二辟卦言者一
鮑魯齋(恂)曰自復至乾六卦陽爻二十一隂爻十五合
之則三十六自垢至坤六卦隂爻二十一陽爻十五合
之亦三十六陽爻隂爻總七十二以配合言故云三十
六按諸說推之其以陽生為天根隂生為月窟無不同
也蓋康節之意所謂天根者性也所謂月窟者命也性
命雙修老氏之學其理為易所無故其數與易無與也
八卦方位
離南坎北之位見於經文而卦爻所指之方亦與之相
合是亦可以無疑矣蓋畫卦之時即有此方位易不始
於文王則方位亦不始於文王故不當云文王八卦方
位也乃康節必欲言文王因先天乾南坤北之位改而
為此朱子則主張康節之說過當反致疑於經文曰曷
言齊乎㢲不可曉曰坤在西南不誠東北方無地曰乾
西北亦不可曉如何隂陽來此相薄曰西方肅殺之氣
如何言萬物之所說凡此數說有何不可曉㢲當春夏
之交萬物畢出故謂之齊觀北地少雨得風則生氣郁
然可驗也夏秋之交土之所位故坤位之非言地也若
如此致難則先天方位㢲在西南何不疑東北無風耶
其餘七卦莫不皆然乾主立冬以後冬至以前故隂陽
相薄觀說卦乾之為寒為冰非西北何以置之萬物告
成於秋如何不說朱子注元亨利貞之利曰利者生物
之遂物各得宜不相妨害於時為秋於人為義而得其
分之和非說乎顧未嘗以肅殺為嫌也然則朱子所以致
疑者由先天之說先入於中故曰主張太過也康節曰乾
坤交而為泰(言文王改先天圖之意先天乾南坤北交而為泰故乾北坤南)坎離交而為既
濟(先天離東坎西交而為既濟故離南坎北)乾生於子(先天乾居午而其生在子故下而至北)坤生
於午(坤居子而其生在午故上而至南)坎終於寅(坎當申交於離故終寅)離終於申(離當)
(寅交於坎故終申)所謂交者不取對待言之也即以對待而論則乾
南坤北者亦必乾北坤南而後泰之形可成也今坤在西南乾
在西北離東坎西者亦必離西坎東而後既濟之形可成也
今離在上坎在下於義何居藉曰再變而後為今位是乾南
坤北之後離南坎北之前中間又有一方位矣乾位戌坤位
未坎位子離位午於子午寅申皆無當也康節又曰震兑
始交者也(陽本在上隂夲在下陽下而交於隂隂上而交於陽震一陽在下兑一隂在上故為始交)故當朝
夕之位坎離交之極者也(坎陽在中離隂在中故為交之極)故當子午之位
(四正皆為用位)㢲艮不交而隂陽猶雜也(㢲一隂在下艮一陽在上適得丄下本然故為)
(不交)故當用中之偏乾坤純陽純隂也故當不用之位(東方陽主)
(用西方隂為不用)夫氣化周流不息無時不用若以時過為不用則
春秋不用者子午冬夏不用者夘酉安在四正之皆為用位
也必以西南西北為不用之位則夏秋之交秋冬之交氣
化豈其或息乎康節又曰乾坤縦而六子横易之本也(先天)
(之位)震兑横而六卦縦易之用也由前之說則後自坎離以
外皆横也由後之說則前自坎離以外皆縦也圖同而說
異不自知其遷就與是故離南坎北之位本無可疑自康
節以為從先天改出牽前曳後始不勝其支離朱子求
其所以改之之故而不可得遂至不信經文吁可怪也
納甲
世言納甲本於參同契然京房積筭已言分天地乾坤
之象益之以甲乙壬癸(甲壬陽入乾乙癸隂入坤)震㢲之象配庚辛
(庚陽入震辛隂入㢲)坎離之象配戊巳(戊陽入坎已隂入離)艮兑之象配丙
丁(丙陽入艮丁隂入兑)是則西漢之前已有之矣魏伯陽因其說
而以月象附會之參同契曰三日出為爽震□庚受西
方八日兑○受丁上弦平如繩十五乾○體就盛滿甲
東方十六轉就緒㢲○辛見平明艮□直於丙南下弦
二十三坤●乙三十日東方喪其明壬癸配甲乙乾坤
括始終虞翻注易亦祖伯陽蓋以月之明魄多少取象
於卦畫而以所見方位為所納之甲趙汝楳駁之曰晝
夜有長短晝短日沒於申則月合於申望於寅晝長則
日沒於戌則月合於戌望於辰十二月間三日之月未
必晝見庚十五日之月未必盡見甲合朔有先後則上
下絃未必盡在八日二十三日望晦未必盡在十五日
三十日震㢲位於西兑艮位於南乾坤位於東與大傳
之卦易位兑畫陽過隂艮畫隂過陽不能均平與上下
絃月體相符朱風林(升)亦云以乾三畫純陽為望以坤
三畫純隂為晦其明魄消長當以五夜當一畫則震當
為初五夜之月而非生明兑當為初十夜之月而非上
弦望後㢲艮亦然此月之明魄與卦畫不類也地之方
位甲庚相對既以望夕之月為乾而出甲則初生之月
不見於庚矣上下弦之昏旦同見於南方之中亦初無
上弦見丁下弦見丙之異也況月之行天一歲十二月
其昏旦出見之地夜夜推移無定位可指來月所納之
甲非今月所納之甲矣某以為坎為月則月者八卦中
之一也八卦納甲而專屬之月可乎同此八卦或取象
於昏或取象於旦亦非自然之法象也故沈存中不主
月象謂是天地胎育之理乾納甲壬坤納乙癸者上下
包之也六子包於腹中其次第震㢲宜納丙丁艮兑宜
納庚辛今反是者卦自下生先初爻次中爻末上爻是
以長下而少上也某又不然甲乙至壬癸乃先後之次
第非上下之次第也震㢲庚辛艮兑丙丁是亂其先後
矣不得以爻為解以方位言之乾金坤土震木㢲木坎
水離火艮土兑金在說卦可證今乾納甲壬坤納乙癸
其為木耶水耶震㢲之為金坎離之為土艮兑之為火
將安所適從耶若置之不論則又無庸於納矣
納甲二
卦之納甲以六十甲子言故納辰亦謂之甲也十二支
六陽六隂陽順傳隂逆傳子寅辰午申戌為順未巳夘
丑亥酉為逆乾起初爻納子順傳六爻則陽支畢坤起
初爻納未逆傳六爻則隂支畢震得乾初(初爻納子)坎得乾
二(初爻納寅)艮得乾三(初爻納辰)皆順傳六爻㢲得坤四(初爻納丑先外)
(卦而後内卦亦逆也)離得坤三(初爻納夘逆中之逆)兑得坤二(初爻納已)皆逆傳
六爻或謂陽順隂逆者非也特左右行耳隂陽雖判未嘗
不交唯交故左右行五行用數一居北自左而右二居
南自右而左故乾左行起子至戌坤右行起未至酉六
卦則以子丑寅夘辰巳為初爻之序亦陽左隂右乾坤
為父母故各據隂陽之半六子以類從㢲離兑初爻當
納未巳夘(坤内卦)今納丑夘巳(坤外卦)者坤順承天妻道也
妻不敢敵夫以率諸女故初爻則隨父左行自二爻以
往始右行以從母重卦之納甲内卦觀下三爻外卦觀
上三爻内外交錯以成之(如乾下坤上内卦則子寅辰外卦則丑亥酉)是故
納十日者總以卦納十二辰者析於爻卜筮家舍納甲
則休咎無以辨矣然觀其所用五行惟十二辰而十干
無與焉卦為體爻為用干為主辰為客有用而無體舍
主而用客則是失輕重之倫也假如生在卦克在爻自
當去爻而從卦干則凶支則吉豈得昧大而見小納甲
之說將古有其名而無其實與抑傳之者失其真與不
然乾初爻止當云子為水不必配為甲子坤初爻止當
云未為土不必配為乙未既配以甲乙自當用其五行
矣且姑置納日之用不用甲為五行之全數卦為天地
之全數今以四十八爻而納六十甲所餘之十二甲將
焉置之豈卦不足以包五行耶
季彭山曰陽卦納陽於陽支皆順行隂卦納隂於隂支
皆逆行乾起甲子則坤當起乙丑今為改正羲按坤起
乙未自京氏積算已然蓋隂生於午故從未而起彭山
不知而作往往如此近又有改納甲者戊巳干支十二
虚中不用以離納甲坎納乙兑納丙艮納丁震納庚㢲
納辛乾納壬坤納癸各納其干内所有之支自下而上
如納甲者甲子甲戌甲申甲午甲辰甲寅是其所有也
餘倣此此皆無所證據輕改古法
納音
六十甲子納音亦從納甲而生一律納五音十二律納六
十音也納音雖同而立法有三其本之内經者五音始於
金傳火傳木傳水傳土其叙也(乾納甲坤納癸為之始終故納始於乾金終於坤土)
同位娶妻隔八生子甲子金之仲(三元首仲次孟次季)娶乙丑下生
壬申金之孟娶癸酉上生庚辰金之季娶辛巳下生戊子
火自戊子己丑轉丙申丁酉轉甲辰乙巳火之仲孟季畢
焉自壬子癸丑轉庚申辛酉轉戊辰己巳木之仲孟季畢
焉自丙子丁丑轉甲申乙酉轉壬辰癸巳水之仲孟季畢
焉自庚子辛丑轉戊申己酉轉丙辰丁巳土之仲孟季畢
焉以上為陽律起甲午乙未轉壬寅癸夘轉庚戌辛亥皆
金也戊午己未轉丙寅丁夘轉甲戌乙亥皆火也壬午癸
未轉庚寅辛夘轉戊戌己亥皆木也丙午丁未轉甲寅乙
夘轉壬戌癸亥皆水也庚午辛未轉戊寅乙夘轉丙戌丁
亥皆土也以上為陽吕此一法也葛稚川曰子午屬庚(納甲)
(震初爻庚子庚午)丑未屬辛(㢲初爻納辛丑辛未)寅申屬戊(坎初爻納戊寅戊申)夘酉屬
己(離初爻納己夘己酉)辰戌屬丙(艮初爻納丙辰丙戌)己亥屬丁(兑初爻納丁巳丁亥)一
言得之者宫與土(所屬者即是一言而得)三言得之者徵與火(如戊子戊)
(午戊之去庚數此之有三也餘準)五言得之者羽與水(如丙子丙午丙之去庚為數五也)
七言得之者商與金(如甲子甲午甲之去庚為數七)九言得之者角與木
(如壬子壬午壬之去庚為數九)此一法也子午之數九(九者黃鐘之數子為十一月其律黃)
(鐘午為子衝故其數同)丑未八(丑十二月故殺子九)寅申七夘酉六辰戌五己亥
四甲巳之數九(甲為子干己為甲妃其數同)乙庚八丙辛七丁壬六戊
癸五揚子雲太玄之數其推納音以火土木金水為序甲
子乙丑金者甲九子九乙八丑八積三十四以五除之餘
四故為金丙寅丁夘火者丙七寅七丁六夘六積二十六
以五除之餘一故為火餘準此此一法也按律書同位
娶妻如黃鍾與大吕同位為妻隔八生子黃鍾三分損一
隔八生林鍾為子今甲子黃鍾與乙丑大吕同位謂之娶
妻是矣而甲子之隔八為辛未林鍾何以甲子不能生之
也蔡邕云陽生隂為下生隂生陽為上生今陽不能生是
但有上生而無下生也以甲子為上癸亥為下則又皆下
生而上生無十之一二也内經之法與律書不能盡合矣
稚川言中央總黃天之氣一南方丹天之氣三北方玄
天之氣五西方素天之氣七東方蒼天之氣九皆竒數
而無偶數而一之屬土三之屬火五之屬水七之屬金
九之屬木亦不知其何義也揚子雲謂子之數九從黃鍾
之管則丑當從林鍾而六寅當從太簇而八十二月各
有其律何以有從有不從耶是故必欲定納音之法當
以京房六十律與甲子分配以之上生下生始無敝耳
葛稚川納音圖
一言宫屬土庚子庚午辛丑辛未戊寅戊申
己夘己酉丙辰丙戌丁巳丁亥
三言徵屬火戊子戊午己丑己未丙寅丙申
丁夘丁酉甲辰甲戌乙巳乙亥
五言羽屬水丙子丙午丁丑丁未甲寅甲申
乙夘乙酉壬辰壬戌癸巳癸亥
七言商屬金甲子甲午乙丑乙未壬寅壬申
癸夘癸酉庚辰庚戌辛巳辛亥
九言角屬木壬子壬午癸丑癸未庚寅庚申
辛夘辛酉戊辰戊戌己巳己亥
揚子雲積數納音圖
甲子乙丑三十四甲申乙酉三十甲辰乙巳二十六
丙寅丁夘二十六丙戌丁亥二十二丙午丁未三十
戊辰己巳二十三戊子己丑三十一戊申己酉二十七
庚午辛未三十二庚寅辛夘二十八庚戌辛亥二十四
壬申癸酉二十四壬辰癸巳二十壬子癸丑二十八
甲戌乙亥二十六甲午乙未三十四甲寅乙夘三十
丙子丁丑三十丙申丁酉二十六丙辰丁巳二十二
戊寅己夘二十七戊戌己亥二十三戊午己未三十一
庚辰辛巳二十四庚子辛丑三十二庚申辛酉二十八
壬午癸未二十八壬寅癸夘二十四壬戌癸亥二十
占課
今世揲蓍者少而火珠林之術盛行大概本於京氏卦
棄其象數爻取于干支一卦為一世應於動静無與也
一事為一門類於爻辭無與也然某觀京房易傳又與
今世所行間有出入則亦失其傳也曰世應分為八宫
乾震坎艮坤㢲離兑各主一宫所屬七卦自下而上以
次受變變至五爻則上爻不可復變上爻為本宫之主
故第六卦從五爻返至四爻變而復主卦之畫謂之游
魂第七卦則内卦皆復主卦之畫謂之歸魂主卦以上
爻為世其次五卦以變爻為世遊魂以四爻為世歸魂
以三爻為世(亦内卦之上爻也)世之對為應初與四二與五三
與上是也曰飛伏世爻所在見者為飛不見者為伏見
者即世爻之納甲不見者八主卦取相反之納甲(乾與坤反)
(震與㢲反坎與離反艮與兑反)五變卦取主卦之納甲(變在一世取主卦一爻變在二)
(世取主卦二爻餘歸此)遊凖二卦取從變之納甲(如乾宫遊魂從剥而變則取剥)
(四納甲為伏歸魂從晉而變則取晉三納甲為伏餘凖此)曰建以爻直月從世起建
布於六位(惟乾坎從初爻起)乾起甲子坤起甲午一卦凡六月
也曰積筭以爻直日從建所止起日如姤上九乙亥即
以乙亥起上九為一日終而復始一卦凡百有八十日
也術家以月為直符日為傳符指六爻所見之支當之
非矣曰鬼為繫爻財為制爻天地為義爻(天地即父母)福德
為寳爻(福德即子孫)同氣為專爻(兄弟爻也)即術家所定六親是
也其定身爻視世爻之辰子午身居初丑未身居二寅
申身居三夘酉身居四辰戌身居五己亥身居上而京
氏無定身爻之例乾卦云水配位為福德(初爻甲子水乾之子孫)
木入金鄉居寳貝(二爻甲寅木乾之財)土臨内象為父母(三爻甲辰土乾)
(之父母)火來四上嫌相敵(四爻壬午火乾之官鬼)金入金鄉木漸微
(五爻壬申金乾之兄弟)宗廟上建戌亥乾本位(謂上爻壬戌土)若依術家
則乾五為身爻乾上復為父母京氏皆不言者以世即
身也世外復有身不已贅乎曰龍德虎刑龍德在十一
月坎卦子左行虎刑五月在離卦午右行故依建之所
歷龍德起子至四月在巳虎刑繼之虎刑起午至十月
在亥龍德繼之術家見子即為龍德見午即為虎刑失
之遠矣術家又有青龍朱雀勾陳騰蛇白虎玄武六神
以所占之日甲乙起青龍丙丁起朱雀戊起勾陳巳起
騰蛇庚辛起白虎壬癸起玄武在龍虎為重出餘四神
為增加也曰卦位初元士二大夫三三公四諸侯五天
子上宗廟曰五星曰二十八宿皆從世爻入卦曰盈虚
盈則三十有六虚則二十有八内外卦各分其半以其
五行所屬起世爻巡於六位視與爻之納甲相生尅定
其吉凶此皆術家之所無也
八宫世應圖
(本宫)(一世)(二世)(三世)(四世)(五世)(遊魂)(歸魂)
(乾宫金)□乾□姤□遯□否□觀□剥□晉□(大有)
(震宫木)□震□豫□解□恒□升□井□(大過)□隨
(坎宫水)□坎□節□屯□(既濟)□革□豐□(明夷)□師
(艮宫土)□艮□賁□(大畜)□損□睽□履□(中孚)□漸
(坤宫土)□坤□復□臨□恭□(大壯)□夬□需□比
(㢲宫木)□㢲□(小畜)□(家人)□益□(无妄)□(噬嗑)□頥□蠱
(離宫火)□離□旅□鼎□(未濟)□蒙□渙□訟□(同人)
(兑宫金)□兑□困□萃□咸□蹇□謙□(小過)□(歸妹)
遊魂八卦伏(鬼易十六卦不)晉(艮四丙戌)大過(坎四戊申)明夷(震四庚午)
(取本宫為伏故别為圖)中孚(乾四壬午)需(兑四丁亥)頥(離四己酉)
訟(㢲四辛未)小過(坤四癸丑)
歸魂八卦伏大有(坤三乙夘)隨(㢲三辛酉)師(離三己亥)
漸(兑三丁丑)比(乾三甲辰)蠱(震三庚辰)
同人(坎三戊午)歸妹(艮三丙申)
易學象數論卷一
