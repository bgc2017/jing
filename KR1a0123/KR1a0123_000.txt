易學象數論易𩔖
提要
(臣)等謹案易學象數論六卷
國朝黃宗羲撰宗羲字太沖號梨洲餘姚人明
御史尊素之子也博學通經多所著述其南
雷文案中當日自序作是書之旨云易廣大
無所不備自九流百家借之以行其說而易
之本意反晦世儒過視象數以為絶學故為
所欺今一一疏通之知其于易本了無干涉
而後反求程傳亦廓清之一端又稱王輔嗣
注簡當而無浮義而病朱子添入康節先天
之學為添一障盖易至京房焦延夀而流為
方術至宋陳摶而岐入道家學者失其初旨
彌推衍而轇轕彌增宗羲病其末派之支離
先糾其本原之依托前三卷論河圖洛書先
天方位納甲納音月建卦氣卦變互卦筮法
占法而附以所著之原象為内篇皆象也後
三卷論太元乾鑿度元苞潛虚洞極洪範數
皇極數以及六壬太乙遁甲為外篇皆數也
大旨謂聖人以象示人有八卦之象六爻之
象象形之象爻位之象反對之象方位之象
互體之象七者備而象窮矣後儒之為偽象
者納甲也動爻也卦變也先天也四者雜而
七者晦矣故是編崇七象而斥四象而七者
之中又必求其合于古以辨象學之訛又遁
甲太乙六壬三書世謂之三式皆主九宫以
參詳人事是編以鄭康成之太乙行九宫法
證太乙以吳越春秋之占法國語伶州鳩之
對證六壬而云後世皆失其傳以訂數學之
失其持論皆有依據盖宗羲究心象數故一
一洞曉其始末而得其瑕疵非但據理空談
不能中其要害者比也惟本宋薛季宣之說
以河圖為即後世圖經洛書為即後世地志
顧命之河圖即今之黃冊則未&KR0693;主持太過
至矯枉過正轉使傳陳摶之學者得據經典
而反脣是其一失然其宏綱巨目辨論精詳
與胡渭圖書辨惑均可謂有功易道者矣乾
隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
