易學象數論卷二
餘姚黃宗羲撰
卦氣一
易緯有卦氣之法京房精於其學以坎震離兑主二十
四氣其餘六十卦起自中孚卦有六爻爻主一日凡主
三百六十日餘五日四分日之一每日分為八十分五
日得四百分四分日之一得二十分積四百二十分均
於六十卦六七四十二每卦得六日七分又於六十卦
之中别置復臨泰大壯夬乾姤遯否觀剥坤十二以為
辟卦每爻各主一侯自復至乾為息卦曰太陽自姤至
坤為消卦曰太隂息卦所屬者曰少陽消卦所屬者曰
少隂故孔穎達復彖反復其道七日來復之䟽謂剥卦
陽氣之盡在於九月之末十月純坤用事坤卦之盡則
復卦陽來坤卦有六日七分舉成數故言七日王昭素
駁之曰坤卦之盡復卦陽來則十月之節終一陽便來
不得到冬至之日矣據其節終尚去冬至十五日則卦
七日之義難用易緯之數某以為昭素駁之是矣然昭
素未悉卦氣之法不能鍼其痼疾也以十二辟卦言之
剥之至復所隔惟坤六爻其一爻當一候一候得五日
五分六分分之五六爻得三十日三十五分非七日也
以六十卦言之一卦六日七分剥之至復中隔艮既濟
噬嗑大過坤未濟蹇頥中孚九卦計五十四日六十三
分非一卦也孔氏牽合兩者故其說不能合易之七日
來復取卦之反易為義反剥為復所歷七爻以一日為
一爻故曰反復其道反復即反覆也與卦氣何與即使
孔氏之䟽能合卦氣則易之辭無乃為卦氣圖說乎為
卦氣之法者宓戲耶文王耶先儒之議卦氣者謂冬至
不起于中孚而起於復中孚為大雪之終氣至冬至而
始盡故繫於冬至之下中孚之於冬至於象於名兩無
當也然觀太玄之辭曰陽氣藏於黃宫信無不在其中
則中孚之直冬至者顧以其名耳太玄之釋卦序自辟
卦之外無不以其名為義也又何獨疑於中孚乎所謂
六日七分者六日既盡七分便為來日之始非必取足
八十分而自為一日也趙汝楳乃以餘筭歸之一卦於
是有一卦直七日者失其意矣葉氏則以七分為之氣
盈六十卦餘五日二十分若積餘以置閏者是一卦直
六日且并焦京之學失其傳也
卦氣二
六日七分之說相傳最久其餘卦氣皆自後起有自乾
至未濟並依易書本序以一卦直一日乾直甲子坤直
乙丑至未濟直癸亥乃盡六十日六周而三百六十日
四正卦則直二分二至坎冬至離夏至震春分兑秋分
不在六十卦輪直之列者焦氏之法也有以乾坤坎離
四卦為橐籥餘六十卦依序卦一爻直一時一月有三
百六十時足其數者又以十二辟卦每卦管領一時魏
伯陽之法也乾起甲子坤起甲午每卦直六月者京房
之法也史繩祖曰革居序卦之四十九當大衍之數節
居序卦之六十當周天之度六十卦三百六十爻一爻
主一日上經乾起甲子泰甲戌噬嗑甲申至離三十卦
一百八十日而三甲盡下經咸起甲午損甲辰震甲寅
至節癸亥而終亦三十卦一百八十日而一年周故曰
天地節而四時成亦曰天地革而四時成中孚小過既
未濟者分坎離震兑(中孚㢲上兑下小過震上艮下既未濟皆坎離)以應分至
每爻直十五日以應二十四氣先儒言卦起中孚非也
以六十卦言甲子起於乾以分至四卦言甲子亦起於
中孚亦古法也至宋而後有所謂先天圖者於是邵子
以六日七分之法施於其圖黜卦起中孚之說以復起
冬至姤起夏至其以坎離震兑四正卦主二十四氣者
改為乾坤坎離此圓圖之卦氣也張理以方圖覆背置
之泰處於東北乾處於東南否處於西南坤處於西北
亦以冬至起復至泰而正月至乾而四月至否而七月
至坤而十月此方圖之卦氣也張氏又以一隂一陽至
六隂六陽類而並列六陽處南六隂處北陽自下而升
隂自上而降廣辟卦之法也邵子又以方圖乾兑離震
各重之為六十四卦共一百五十六卦以之筭大運亦
以筭小運二十四氣每氣六十四爻積一千五百二十
六爻合乾兑離震掛一之數謂之掛一圖所謂皇極之
學也諸家之不同如此蓋初無一定之理各以意之所
見為之是故六日七分之外有一卦直一日者有兩卦
直一日者一爻直一日者四爻三分強直一日者總卦
與日之大數而後分配其小數或多或少不顧其果否
如是也其卦之排比惟序卦可據序卦之義於時日不
可強通故漢儒别求其義於卦名而有中孚之起然揚
雄氏所傳之卦義未免穿鑿附會未嘗為易之篤論也
宋儒始一變其說以竒偶之升降消長為言而於經文
四時可據之方位一切反之然則宋儒之畫漢儒之義
猶二五之為十也孰分其優劣哉
卦變
卦變之說由泰否二卦彖辭小往大來大往小來而見
之而夫子彖傳所以𤼵明卦義者於是為多顧易中一
大節目也上經三十卦反對之為十二卦下經三十四
卦反對之為十六卦乾坤頥大過坎離中孚小過不可
反對則反其竒偶以相配卦之體兩相反爻亦隨卦而
變顧有於此則吉於彼則凶於彼則當位於此則不當
位從反對中明此往來倚仗之理所謂兩端之執也行
有无妄之守反有天衢之用時有豐亨之遇反有羈旅
之凶是之謂卦變非以此卦生彼卦也又非以此爻換
彼爻也朱子言以彖辭考之說卦變者凡十九卦蓋言
成卦之由彖辭不言成卦之由則不言所變之爻此是
朱子自言其卦變也繫曰爻者言乎變者也易中何卦
不言變辭有隠顯而理無不寓即證之彖辭亦非止十
九卦也訟剛來而得中以需之反對觀之彼得正又居
中此但得中不能得正泰否之往來所謂反其類隨剛
來而下柔蠱剛上而柔下二卦反對蠱上之剛自外卦
來初居二三之下隨初剛自下而上上柔自上而下噬
嗑柔得中而上行賁柔來而文剛分剛上而文柔前卦
言六二上行為五後卦言六五自外卦而入内初九從
下卦而至上无妄剛自外來而為主於内大畜剛上而
尚賢无妄之初九自大畜上爻外卦來為内卦之主大
畜之上九自无妄初爻而上咸柔上剛下恒剛上柔下
咸指上六九三恒指九四初六晉柔進而上行明夷之
六二上行為六五睽柔進而上行家人之六二上行為
六五蹇往得中也解其來復吉乃得中也蹇之九五自
解内卦故曰往解之九二自蹇外卦故曰來升柔以時
升升上卦之柔皆萃下卦所升鼎柔進而上行鼎五由
革二而上漸進得位漸九五當歸妹居二為不得位渙
剛來而不窮者節五來二柔得乎外而上同者柔在三
失位在四得位此朱子所謂十九卦之彖辭皆以反對為
義者也需位乎天位以正中也自訟九二而來得中又
得正損損下益上其道上行益損上益下自上下下由
損觀之似以三爻益上爻由益觀之似以四爻益初爻
小畜密雲不雨反對為履履下之兑澤氣成雲故曰密
雲兑變而㢲風以散之故曰不雨大有應乎天而時行
方其同人在二之時應乎天也今時行而居其位謙地
道卑而上行地道指坤豫在下卦為卑謙在上卦為上
行臨至於八月觀二陽在上臨二陽在下自臨至觀歷
八爻故言八月復七日來復剥一陽在上復一陽在下
自剥至復歷七爻故言七日明夷初登於天言晉後入
於地言明夷夬所尚乃窮對姤為言井改邑不改井兑
為剛鹵之地變而為㢲則近利市三倍是改邑也坎不
變是不改井也皆對困言之歸妹征凶位不當也漸之
二五皆當位至歸妹皆不當旅柔得中乎外在豐為得
中乎内㢲柔皆順乎剛兑剛中而柔外兑柔不順乎剛
㢲柔中而剛外二卦相反既濟剛正而位當未濟不當
位二卦亦相反此朱子十九卦以外亦皆以反對為義
者也反對之窮而反其竒偶以配之又未嘗不暗相反
對於其間如中孚上爻之翰音反對即為小過初爻之
飛鳥頥之口實由大過之兑大過士夫老夫由頥之艮
震此序卦之不可易也奈何諸儒之為卦變紛然雜出而
不能歸一乎然虞仲翔之釋比曰師二上之五得位蜀
才曰此本師卦六五降二九二升五亦已𤼵其端矣特
未以此通之於别卦也至李挺之所傳變卦反對圖可
謂獨得其真而又與六十四卦相生圖並出則擇焉而
不精也其後來知德頗以此說變而以反對者為綜竒
偶相反者為錯於頥過八卦相反之外取反對者而亦
復錯之不知竒偶相反之中暗寓反對非别出一義也
若又有相反一義何以卦爻略不之及乎為卦爻之所
不及者可以無待於補矣
卦變二
古之言卦變者莫備于虞仲翔後人不過踵事增華耳
一隂一陽之卦各六皆自復姤而變二隂二陽之卦各
九皆自臨遯而變三隂三陽之卦各十皆自否泰而變
四隂四陽之卦各九皆自大壯觀而變中孚小過為變
例之卦乾坤為生卦之原皆不在數中其法以兩爻相
易主變之卦動者止一爻四隂四陽即二隂二陽之卦
也其變不收于臨遯之下者以用臨遯生卦則主變者
須二爻皆動而後餘卦可盡不得不别起觀壯有四隂
四陽而不用五隂五陽之夬剥者以五隂五陽之卦已
盡於姤復無所俟乎此也中孚小過為變例之卦何也
中孚從二隂之卦則遯之二隂皆易位從四陽之卦則
大壯三四一時俱上小過從二陽之卦則臨之二陽皆
易位從四隂之卦則觀三四一時俱上所謂主變之卦
以一爻升降者至此而窮故變例也猶反對之卦至乾
坤坎離頥大過中孚小過而亦窮也虞氏之卦變脈絡
分明如此當時所著周易注周易集林今既不傳其見
於李鼎祚易解中者語焉不詳朱漢上據之以定虞氏
卦變遂有此然彼否之異無怪趙汝楳謂其錯雜無統
也某追尋其緒而後知漢上之誤然四隂四陽與二隂
二陽畢竟相錯不能不有重出之卦此八卦者(重於大壯者為)
(大過鼎革離重於觀者為頥屯蒙坎)其主變屬之臨遯乎屬之大壯觀乎
抑兼屬之乎其說有時而窮也以彖傳證之如无妄之
剛自外來(遯之初三相易皆在内卦非外來)晉之柔進上行(觀之四五相易皆在)
(上卦)睽之柔進上行(大壯三上相易柔為下行)蹇往得中(觀三上相易不為得中)
皆不能合此虞氏之短也李挺之六十四卦相生圖凡
卦五隂一陽者皆自復來復一爻五變而成五卦(師謙豫比)
(剥)五陽一隂者皆自姤來姤一爻五變而成五卦(同人履小)
(畜大有夬)四隂二陽者皆自臨來臨五復五變而成十四卦
(明夷震屯頥升解坎蒙小過萃觀蹇晉艮)四陽二隂者皆自遯來遯五復五
變而成十四卦(訟㢲鼎大過无妄家人離革中孚大畜大壯睽需兑)三隂三陽者
皆自泰來泰三復三變而成九卦(歸妹節損豐既濟賁恒井蠱)三陽
三隂者皆自否來否三復三變而成九卦(漸旅咸渙未濟困益噬嗑隨)
其所謂乾坤一生二二生三至於三極矣故不以觀壯
四隂四陽之卦為主變可以無虞氏重出之失矣然臨
遯自第二變以後主變之卦兩爻皆動在彖傳亦莫知
適從又不如虞氏動以一爻之有定法也方寔孫有易
卦變合圖與相生圖同至兩爻交動則稍更其次序朱
風林分為内外體有自十辟卦所變者(乾坤無變故十二辟卦去之為)
(十卦)一陽在内體自復變凡二卦(師謙)一陽在外體自剥變
凡二卦(豫比)二陽在内體自臨變凡二卦(升明夷)二陽在外
體自觀變凡二卦(晉萃)二陽在内體一陽在外體自泰變
凡九卦(與相生圖同)一隂在内體自姤變凡二卦(同人履)一隂
在外體自夬變凡二卦(小畜大有)二隂在内體自遯變凡二
卦(无妄訟)二隂在外體自大壯變凡二卦(需大畜)二隂在内
體一隂在外體自否變凡九卦(與相生圖同)有自六子卦所
變者二陽分在内外不處震之主爻者自震變(蹇蒙)不處
坎之主爻者自坎變(小過頥)不處艮之主爻者自艮變(解屯)
二隂分在内外不處㢲之主爻者自㢲變(癸革)不處離之
主爻者自離變(中孚大過)不處兑之主爻者自兑變(家人鼎)各
得二卦其自十辟卦所變者以一爻升降其自六子卦
所變者以兩爻升降自三隂三陽而外主變之卦多所
生之卦少何其頭緒之紛紜也蘇子瞻言剛柔相易皆
本諸乾坤程子亦專以乾坤言卦變本之蜀才曰此本
乾卦此本坤卦荀爽曰謙是乾來之坤非創論也但三
隂三陽之卦此往彼來顯然可見其他則來者不知何
來往者不知何往如无妄剛自外來外卦之乾未嘗損
一剛也而云自外而來不已背乎故朱子曰程子專以
乾坤言卦變然只是上下兩體皆變者可通若只一體
變者則不通蓋已深中其病矣然較之虞氏而下鑿空
為說者某以為獨優也
卦變三
朱子卦變圖一隂一陽之卦各六來自復姤二隂二陽
之卦各十有五來自臨遯三隂三陽之卦各二十來自
否泰四隂四陽之卦各十有五來自大壯觀五隂五陽
之卦各六來自夬剥一隂一陽與五隂五陽相重出二
隂二陽與四隂四陽相重出泰與否相重出除乾坤之
外其為卦百二十有四蓋已不勝其煩矣易之上下往
來皆以一爻升降為言既有重出則每卦必有二來從
其一則必舍其一以彖傳附會之有一合必有一不合
就其所謂一來者尚有兩爻俱動并其二來則動者四
爻矣原諸儒卦變之意所以明其自復姤臨遯否泰大
壯觀夬剥而來者以其卦惟此一爻之故變為别卦是
以脈絡可尋而定為主變使一卦之中頭緒紛然爻爻
各操其柄則彼卦之體已不復存猶復可認其自某所
而來乎朱子雖為此圖亦自知其決不可用所釋十九
卦彖辭盡舍主變之卦以兩爻相比者互換為變訟則
自遯(二三相換)泰則自歸妹(三四相換)否則自漸(三四相換)隨則自困
(初二相換)自噬嗑(五上相換)自未濟(初與二五與上相換)蠱則自賁(初二相換)自
井(五上相換)自既濟(初與二五與上換)噬嗑則自益(四五相換)賁則自損
(二三相換)自既濟(五上相換)无妄則自訟(初二相換)大畜則自需(五上相換)
咸則自旅(五上相換)恒則自豐(初二相換)晉則自觀(四五相換)睽則自
離(二三相換)自中孚(四五相換)自家人(二與三四與五相换)蹇則自小過(四五)
(相換)解則自升升則自解(皆三四相換)鼎則自㢲(四五相換)漸則自
渙(二三相換)自旅(四五相換)渙則自漸(二三相換)凡十九卦而主變者
二十有七或來自一卦或來自兩卦三卦多寡不倫絶
無義例就以其法推之此十九卦中朱子之所舉者亦
有未盡訟之自无妄(初二相換)自㢲(三四相換)隨之自既濟(三四相換)蠱
之自未濟(三四相換)噬嗑之自未濟(初二相換)自賁(三四相换)自隨(五上)
(相換)賁之自蠱(初二相換)自噬嗑(三四相換)无妄之自家人(三四相換)大
畜之自睽(三四相換)咸之自困(二三相換)恒之自井(四五相換)晉之自
艮(三四相換)自萃(五上相換)睽之自大畜(三四相換)自兑(五上相換)蹇之自
坎(二三相換)自萃(三四相換)自艮(五上相換)觧之自震(初二相換)自小過(二三)
(相換)自坎(四五相換)升之自明夷(初二相換)鼎之自離(初二相換)自大過
(五上相換)漸之自否(三四相換)渙之自益(初二相換)自未濟(四五相換)復得
二十九卦而兼之者不與焉此二十九卦者以為有用
乎則為彖辭之所不及以為無用乎不應同一卦變在
一卦中其可以附會彖辭者從而取之其不可以附會
彖辭者從而置之朱子云某之說却覺得有自然氣
象者安在也且易所謂往來上下者自内之外謂往自
外之内謂來上者上卦也下者下卦也今兩爻互換同
在内卦而謂之往同在外卦而謂之來同在上卦而曰
下同在下卦而曰上即欲附會之而有所不能矣是朱
子之卦變兩者俱為無當宜乎其說之不能歸一也
古卦變圖
一隂一陽之卦各六皆自復姤而變
䷗復䷫姤
䷆師(初之二)䷌同人(初之二)
䷎謙(初之三)䷉履(初之三)
䷏豫(初之四)䷈小畜(初之四)
䷇比(初之五)䷍大有(初之五)
䷖剥(初之六)䷪夬(初之六)
二隂二陽之卦各九皆自臨遯而變
䷒臨䷠遯
䷭升(初之三)䷘无妄(初之三)
䷧解(初之四)䷤家人(初之四)
䷜坎(初之五)䷝離(初之五)
䷃蒙(初之上)䷰革(初之上)
䷣明夷(二之三)䷅訟(二之三)
䷲震(二之四)䷸㢲(二之四)
䷂屯(二之五)䷱鼎(二之五)
䷚頤(二之上)䷛大過(二之上)
三隂三陽之卦各十皆自泰否而變
䷊泰䷋否
䷟恒(初之四)䷩益(初之四)
䷯井(初之五)䷔噬嗑(初之五)
䷑蠱(初之上)䷐隨(初之上)
䷶豐(二之四)䷺渙(二之四)
䷾既濟(二之五)䷿未濟(二之五)
䷕賁(二之上)䷮困(二之上)
䷵歸妹(三之四)䷴漸(三之四)
䷻節(三之五)䷷旅(三之五)
䷨損(三之上)䷞咸(三之上)
四隂四陽之卦各九皆自大壯觀而變
䷡大壯䷓觀
䷛重大過(初之五)䷚重頤(初之五)
䷱重鼎(初之上)䷂重屯(初之上)
䷰重革(二之五)䷃重蒙(二之五)
䷝重離(二之上)䷜重坎(二之上)
䷹兌(三之五)䷳艮(三之五)
䷥睽(三之上)䷦蹇(三之上)
䷄需(四之五)䷢晉(四之五)
䷙大畜(四之上)䷬萃(四之上)
變例之卦二
䷼中孚
䷽小過
凡變卦皆從乾坤來
䷀乾
䷁坤
李挺之變卦反對圖
乾坤二卦為易之門萬物之祖圖第一
乾老陽䷀
坤老隂䷁
乾坤相索三變六卦不反對圖第二
(坤體而乾來交)頤䷚(小過)䷽坎䷜
(乾體而坤來交)(大過)䷛(中孚)䷼離䷝
乾卦一隂下生反對變六卦圖第三
姤䷫(同人)䷌履䷉
夬䷫(有大)䷌(畜小)䷉
坤卦一陽下生反對變六卦圖第四
復䷗師䷆謙䷎
剥䷗比䷆豫䷎
乾卦下生二隂各六變反對變十二卦圖第五
遯䷠訟䷅(无妄)䷘
(壯大)䷠需䷅(畜大)䷘
睽䷥兌䷹革䷰
(人家)䷥㢲䷹鼎䷰
坤卦下生二陽各六變反對變十二卦圖第六
臨䷒(明夷)䷣升䷭
觀䷒普䷣萃䷭
蹇䷦艮䷳蒙䷃
解䷦震䷳屯䷃
乾坤下生三隂各六變反對變十二卦圖第七
否䷋恒䷟豐䷶
泰䷋咸䷟旅䷶
(歸妹)䷵節䷻(既濟)䷾
漸䷵渙䷻(濟未)䷾
坤卦下生三陽各六變反對變十二卦圖第八
泰䷊損䷨賁䷕
否䷊益䷨(嗑噬)䷳
蠱䷑井䷯(未濟)䷿
隨䷑困䷯(濟既)䷿
李挺之六十四卦相生圖
姤䷫乾一交而為姤
復䷗坤一交而為復
凡卦五隂一陽者皆自復卦而來復一爻五變而成五卦
師䷆謙䷎豫䷏
比䷇剥䷖
凡卦五陽一隂者皆自姤卦而來姤一爻五變而成五卦
(同人)䷌履䷉(小畜)䷈
(大有)䷍夬䷪
遯䷠乾再交而為遯
臨䷒坤再交而為臨
凡卦四隂二陽者皆自臨卦而來臨五復五變而成十四卦
(第一四變)(明夷)䷣震䷲屯䷂頤䷚
(第二復四變)升䷭解䷧坎䷜蒙䷃
(第三復三變)(小過)䷽萃䷬觀䷓
(第四復二變)蹇䷦晉䷢
(第五一變)艮䷳
凡卦四陽二隂者皆自遯卦而來遯五復五變而成十四卦
(第一四變)訟䷅㢲䷸鼎䷱(大過)䷛
(第二復四變)(无妄)䷘(家人)䷤離䷝革䷰
(第三復三變)(中孚)䷼(大畜)䷙(大壯)䷡
(第四復二變)睽䷥需䷄
(第五復一變)兌䷹
否䷋乾三交而為否
泰䷊坤三交而為泰
凡卦三隂三陽者皆自泰卦而來泰三復三變而成九卦
(第一三變)(歸妹)䷵節䷻損䷨
(第二復三變)豐䷶(既濟)䷾賁䷕
(第三復三變)恒䷟井䷯蠱䷑
凡卦三陽三隂者皆自否卦而來否三復三變而成九卦
(第一三變)漸䷴旅䷷咸䷞
(第二復三變)渙䷺(未濟)䷿困䷮
(第三復三變)益䷩(噬嗑)䷔隨䷐
朱子卦變圖
凡一隂一陽之卦各六皆自復姤而來(五隂五陽卦同圖異)
□剝□比□豫□謙□師□復
□夬□(大有)□(小畜)□履□(同人)□姤
凡二隂二陽之卦各十有五皆自臨遯而來(四隂四陽卦同圖異)
□頤□屯□震□(明夷)□臨
□蒙□坎□解□升
□艮□蹇□(小過)
□晉□萃
□觀
□(大過)□鼎□㢲□訟□遯
□革□離□(家人)□(无妄)
□兌□睽□(中孚)
□需□(大畜)
□(大壯)
凡三隂三陽之卦各二十皆自泰否而來
□損□節□(歸妹)□泰
□賁□(既濟)□豐
□(噬嗑)□隨
□益
□蠱□井□恒
□(未濟)□困
□渙
□旅□咸
□漸
□否
□咸□旅□漸□否
□困□(未濟)□渙
□井□蠱
□恒
□隨□(噬嗑)□益
□(既濟)□賁
□豐
□節□損
□(歸妹)
□泰
凡四隂四陽之卦各十有五皆自大壯觀而來
□(大畜)□需□(大壯)
□睽□兊
□(中孚)
□離□革
□益
□(无妄)
□鼎□(大過)
□㢲
□訟
□遯
□萃□晉□觀
□蹇□艮
□(小過)
□坎□蒙
□解
□升
□屯□頤
□震
□(明夷)
□臨
凡五隂五陽之卦各六皆自夬剥來
□(大有)□夬
□(小畜)
□履
□(同人)
□姤
□比□剥
□豫
□謙
□師
□復
朱風林(升)卦變圖
十辟卦所變(乾坤純陽純隂无變故十二辟卦去之為十卦)
□(一陽在内體自復變)□(一隂在内體自姤變)
□師(初二相易)□同人(初二相易)
□謙(初三相易)□履(初三相易)
□(一陽在外體自剥變)□(一隂在外體自夬變)
□豫(上四相易)□小畜(上四相易)
□比(上五相易)□大有(上五相易)
□(二陽在内體自臨變)□(二隂在内體自遯變)
□升(初三相易)□无妄(初三相易)
□明夷(二三相易)□訟(二三相易)
□(二陽在外體自觀變)□(二隂在外體自大壯變)
□晉(五上相易)□需(五四相易)
□萃(上四相易)□大畜(上四相易)
□(三陽在内體一陽在外體自泰變)□(三隂在内體一隂在外體自否變)
□恒(初四相易)□益(初四相易)
□井(初五相易)□噬嗑(初五相易)
□蠱(初上相易)□隨(初上相易)
□豐(二四相易)□渙(二四相易)
□既濟(二五相易)□未濟(二五相易)
□賁(二上相易)□困(二上相易)
□歸妹(三四相易)□漸(三四相易)
□節(三五相易)□旅(三五相易)
□損(三上相易)□咸(三上相易)
六子卦所變(二隂二陽卦其專在内外體者自臨觀遯壯而變其分在内外兩體者自六子卦而變)
□(二陽内外各居而避初四者自震變)□(二隂内外各居而避初四者自㢲變)
□蹇(初五相易四三相易)□睽(初五相易四三相易)
□蒙(初上相易四二相易)□革(初上相易四二相易)
□(二陽内外各居而避二五者自坎變)□(二隂内外各居而避二五者自離變)
□小過(二四相易五三相易)□中孚(二四相易五三相易)
□頤(二上相易五初相易)□大過(二上相易五初相易)
□(二陽内外各居而避三上者自艮變)□(二隂内外各居而避三上者自兊變)
□解(三四相易上二相易)□家人(三四相易上二相易)
□屯(三五相易上初相易)□鼎(三五相易上初相易)
來矣鮮(知德)錯綜圖
一左一右曰錯(本圓圖)一上一下曰綜(本序卦)
乾䷀(同人)䷌
坤䷁師䷆
夬䷪革䷰
剥䷖蒙䷃
(大有)䷙離䷝
比䷇坎䷜
(大壯)䷡豐䷶
觀䷓渙䷺
(小畜)䷈(家人)䷤
豫䷏解䷧
需䷄(既濟)䷾
晉䷢(未濟)䷿
(大畜)䷑賁䷕
萃䷬困䷜
泰䷊(明夷)䷣
否䷋訟䷅
履䷌(无妄)䷘
謙䷎升䷭
兌䷹隨䷐
艮䷳蠱䷑
睽䷥(噬嗑)䷔
蹇䷦井䷯
(歸妹)䷵震䷲
漸䷴㢲䷸
(中孚)䷽益䷩
(小過)䷽恒䷟
節䷻屯䷂
旅䷷鼎䷱
損䷨頤䷚
咸䷞(大過)䷛
臨䷒復䷗
遯䷠姤䷫
互卦
互卦者取卦中二三四及三四五又得經卦二也左傳
莊二十二年周史為陳侯筮遇觀之否曰坤土也㢲風
也乾天也風為天於土上山也杜預註自二至四有艮
象艮為山此互體說易之始漢晉相承王輔嗣黜而不
用鍾會亦言易無互體荀凱難之夫春秋之說經者去
聖人未遠其相傳必有自苟非證之經文而見其違背
未嘗可以臆棄矣輔嗣云爻苟合順何必坤乃為牛義
苟應健何必乾乃為馬以言二體無乾坤而有牛馬不
當更求其故不知易中之象無一字虚設牛馬既為乾
坤之物則有牛馬必有乾坤求之二體而無者求之互
體而有矣若棄互體是聖人有虚設之象也或曰遯無
坤六二稱牛明夷無乾六二稱馬以互體求之亦無乾
坤誠如輔嗣有虚設之牛馬也曰不然遯之稱牛以艮
艮剛在上猶牛革在外稱牛革不稱牛也明夷之稱馬
以互體之坎坎於馬為美脊為亟心馬之壯者也他如
洪容齋所言師之長子謙蠱之大川蹇之重險之類苟
非互體終不可通象之無虚設亦明矣或曰雜物撰德
辨是與非非其中爻不備先儒以此為互體之據然下
文不及互體何也曰卦無乾坤而有牛馬非雜物乎卦
無艮兑而言止說非撰德乎雜物撰德即是互體無待
於下文也其後說互卦者朱子𤼵於一卦中既互兩卦
又於互卦伏兩卦林黃中以六畫之卦為太極上下二
體為兩儀合二互體為四象又顛倒看二體及互體通
為八卦黃中又有包體圖每卦只取一互卦留三畫為
本卦之體乾包八卦八卦包乾如乾包坤則為損䷨
益䷩坤包乾則為咸䷛恒䷟餘準此凡一卦
之相包得三十二卦八卦得二百五十六卦戴師愈亦
一卦具八卦而與黃中異有正有伏有互有參如需卦
乾下坎上是正乾變為坤坎變為離是伏自二至四為
兑自三至五為離是互互體兑下離上為睽是參本卦
是需凡八卦也吴草廬以先天圓圖互體立卦左右各
二卦互一卦六十四卦互成十六卦又以十六卦互之
成四卦而止偽說滋蔓互卦之稂莠也若因此而并去
互卦無乃懲噎而廢食乎
互卦圖
乾乾乾㢲坤坤坤震
䷀乾䷌(同人)䷁坤䷆師
䷫姤䷠遯䷗復䷒臨
䷪夬䷰革䷖剥䷃蒙
䷛(大過)䷞咸䷚頤䷨損
震坎震兌㢲離㢲艮
䷳艮䷭升䷹兌䷋否
䷎謙䷊泰䷮困䷬萃
䷣(明夷)䷑蠱䷅訟䷐隨
䷕賁䷙(大畜)䷉履䷘(无妄)
坎離坎艮離坎離兌
䷧解䷏豫䷦蹇䷯井
䷥睽䷔(噬嗑)䷤(家人)䷈(小畜)
䷵(歸妹)䷲震䷾(既濟)䷄需
䷿(未濟)䷢晉䷴漸䷸㢲
艮坤艮震兌乾兌㢲
䷇比䷜坎䷟恒䷽(小過)
䷩益䷼(中孚)䷍(大有)䷝離
䷂屯䷻節䷡(大壯)䷶豐
䷓觀䷺渙䷱鼎䷷旅
吳草廬曰自昔言互體者不過以六畫之四畫互二卦
而已未詳其法象之精也今以先天圖觀之互體所成
十六卦皆隔八而得(外一層隔八卦得兩卦即中一層互體之卦名)縮四而一
(内層一卦縮外層四卦)圖之左邊起乾夬歴八卦而至睽歸妹(中層)
(睽歸妹即接乾夬)又歴八卦而至家人既濟(家人既濟即接睽歸妹餘倣此)又
歴八卦而至頤復圖之右邊起姤大過歴八卦而至未
濟解又歴八卦而至漸蹇又歴八卦而至剥坤左右各
二卦互一卦合六十四卦互體只成十六卦又合十六
卦互體只成四卦乾坤既未濟也周易始乾坤終既未
濟以此歟中一層左右各十六卦其下體兩卦相比
一循乾一坤八之序其上體十六卦兩周乾一坤八之
序正體則二為内卦之中五為外卦之中互體則三
為内卦之中四為外卦之中故皆謂之中爻
林黃中(栗)包體圖
包乾䷀乾䷀乾乾包䷀乾䷀乾
包坤䷨損䷩益坤包䷞咸䷟恒
包震䷙(大畜)䷼(中孚)震包䷰革䷡(大壯)
包㢲䷉履䷌(同人)㢲包䷫姤䷫姤
包坎䷥睽䷌(家人)坎包䷛(大過)䷛(大過)
包離䷈(小畜)䷉履離包䷌(同人)䷍(大有)
包艮䷼(中孚)䷘(无妄)艮包䷠遯䷱鼎
包兌䷍(大有)䷈(小畜)兊包䷪夬䷪夬
包坤䷁坤䷁坤坤包䷁坤䷁坤
包震䷎謙䷆師震包䷗復䷗復
包㢲䷬萃䷽(小過)㢲包䷃蒙䷓觀
包坎䷏豫䷎謙坎包䷆師䷇比
包離䷦蹇䷧解離包䷚頤䷚頤
包艮䷇比䷏豫艮包䷖剥䷖剥
包兌䷽(小過)䷭升兌包䷒臨䷂屯
包乾䷞咸䷟恒乾包䷨損䷩益
包震䷣(明夷)䷒臨震包䷣(明夷)䷒臨
包㢲䷐隨䷶豐㢲包䷑蠱䷺渙
包坎䷲震䷣(明夷)坎包䷭升䷜坎
包離䷾(既濟)䷵(歸妹)離包䷕賁䷨損
包艮䷇比䷲震艮包䷳艮䷃蒙
包兌䷶豐䷊泰兌包䷊泰䷻節
包乾䷰革䷡(大壯)乾包䷙(小畜)䷼(中孚)
包坤䷗復䷗復坤包䷎謙䷆師
包㢲䷺訟䷠遯㢲包䷅訟䷠遯
包坎䷿(未濟)䷴漸坎包䷮困䷞咸
包離䷸㢲䷅訟離包䷘(无妄)䷝離
包艮䷿渙䷋否艮包䷋否䷷旅
包兌䷱鼎䷸㢲兌包䷞兌䷰革
包乾䷫姤䷫姤乾包䷉履䷌(同人)
包坤䷃蒙䷓觀坤包䷬萃䷏(小過)
包震䷑蠱䷺渙震包䷐隨䷶豐
包坎䷧解䷦蹇坎包䷧解䷦蹇
包離䷯井䷮困離包䷲(噬嗑)䷣賁
包艮䷜坎䷬萃艮包䷢晉䷳艮
包兌䷟恒䷯升兌包䷵(歸妹)䷾(既濟)
包乾䷛(大過)䷛(大過)乾包䷥睽䷤(家人)
包坤䷆師䷇比坤包䷏豫䷎謙
包震䷭升䷜坎震包䷲震䷣(明夷)
包㢲䷮困䷟咸㢲包䷿(未濟)䷴漸
包離䷴(家人)䷥睽離包䷤(家人)䷥睽
包艮䷩益䷔(噬嗑)艮包䷠漸䷿(未濟)
包兌䷝離䷙(大畜)兌包䷄需䷹兌
包乾䷌(同人)䷍(大有)乾包䷈(小畜)䷉履
包坤䷚頤䷚頤坤包䷦蹇䷧解
包震䷕賁䷨損震包䷤(既濟)䷵(歸妹)
包㢲䷘(无妄)䷝離㢲包䷸㢲䷅訟
包坎䷔(噬嗑)䷕賁坎包䷯井䷮困
包艮䷓觀䷢晉艮包䷓觀䷖晉
包兌䷢旅䷳蠱兌包䷒節䷐隨
包乾䷠遯䷱鼎乾包䷼(中孚)䷘(无妄)
包坤䷖剥䷖剥坤包䷬比䷬豫
包震䷳艮䷃蒙震包䷂屯䷲震
包㢲䷋否䷷旅巽包䷺渙䷋否
包坎䷢晉䷳艮坎包䷜坎䷬萃
包離䷴漸䷿(未濟)離包䷩益䷔(噬嗑)
包兌䷡(大壯)䷄需兌包䷡(大壯)䷄需
包乾䷪夬䷪夬乾包䷍(大有)䷈(小畜)
包坤䷒臨䷂屯坤包䷽(小過)䷭升
包震䷡泰䷻節震包䷌豐䷊泰
包㢲䷹兌䷰革㢲包䷱鼎䷸㢲
包坎䷵(歸妹)䷾(既濟)坎包䷡恒䷯井
包離䷄需䷹兌離包䷝離䷙(大畜)
包艮䷻節䷐隨艮包䷷旅䷱蠱
案朱子與林黃中辨云繫辭所謂易有太極是生兩
儀兩儀生四象四象生八卦此是聖人作易綱領次
第惟邵康節見得分明今侍郎乃以六畫之卦為太
極中含二體為兩儀又取二互體通為四象又顛倒
看二體及互體通為八卦若論太極則一畫亦未有
何處便有六畫底卦來如此恐倒說了兼若如此即
是太極包兩儀兩儀包四象四象包八卦與聖人所
謂生者意思不同矣林曰惟其包之是以能生之包
之與生實一義爾曰包如人之懷子子在母中生如
人之生子子在母外恐不同也則林黃中之所謂包
體者如需卦乾下坎上是兩儀互體得離兌是四象
顛倒為坎下乾上互體得㢲離是八卦今楊止菴傳
易考所載包體圖如上與朱子所辨者不同取八卦
之互相包裹以為六畫之卦多寡絶殊於大義無所
𤼵明豈當時朱子見之以為不足辨而置之歟
蓍法
揲蓍之法其用四十有九者策數四十九無所謂虚一
反於櫃中也分而為二以象兩者信手中分由靜而之動
動靜兩端也掛一以象三者或左或右隨取一策(孔氏取左)
(朱子取右)横於案上不必在左手小指之間方名為掛一變
中凡三掛故曰象三非蒙上象兩而為三也揲之以四
以象四時者先取左手之策四四為數一策一時也歸
竒於扐以象閏者四數之餘不一則二不三則四謂之
殘竒扐是指間扐物之處歸此殘竒於扐閏者月之餘
日竒者揲之餘策故象之也五歲再閏故再扐而後掛
者次取右手之策四四為數并於前之正策其餘策左
三則右一左二則右二左一則右三左四則右四亦歸
之於扐是為再扐猶再閏也其言五歲者四十八策中
分為兩除殘竒以外每手正策大約以二十為率四策
一歲則二十策為五歲也以明扐之相去如此非必真
如五歲之中有兩閏以齊氣朔也此為第一變别置餘
策取見存正策或四十或四十四信手中分復掛一為
二揲四歸竒如前法此為再變并其餘策取見存正策
或四十或三十六或三十二信手中分復掛一為三揲
四歸竒如前法此為三變并其餘策取正策以四而一
得九為老陽得六為老隂得七為少陽得八為少隂
老變而少不變始成一爻故十八變而成六爻也初變
為竒者三為偶者一再變三變為竒者二為偶者二其
法見於虞翻氏之注孔穎達氏因之朱子則有蓍卦攷
誤以主張是說然法雖是而所以釋經文者則多不合
虞氏謂竒所掛一策扐所揲之餘當是時揲餘未有安
置竒已在掛信如虞說則當言歸扐於竒不應倒置若
是且掛餘截然兩事合之有何義理故掛與掛合餘與
餘合不相雜也孔氏以三多三少兩少一多兩多一少
餘策定隂陽之老少經文乾之策二百一十有六坤之
策百四十有四其所以定隂陽老少者指正策而言以
明餘策置之不用矣今棄正策而就餘策是背經文也
蓍之所以必用四十九者以去其十三則得三十六去
其十七則得三十二去其二十一則得二十八去其二
十五則得二十四只有此九六七八老少四者之策若
三多三少之數則加乎四十九減乎四十九無不可得
亦可不顧九六七八策數而以之定老少耶惟餘策不
用故初變為四為八再變三變為三為七各不相妨今
必準餘策而以掛一雜於其間連掛則初變之五九為
有餘除掛則再變三變之三七為不足無乃違揲四之
義乎又有於餘策多少分八卦之象者夫三變方成一
爻一爻之中但有老少之可分今於一爻而指其孰為
乾震坎艮孰為坤㢲離兑是六變而可以成卦矣古人
何不憚煩而為此十八變乎朱子𤼵圍徑之義以餘策
為徑正策為圍竒之象圓而徑一得圍三頗為近似偶
之象方而徑二得圍二其說有所不達矣此皆執餘策
之病也
蓍法二
郭兼山書伊川揲蓍法云四十九蓍兩手無意而中分之
於左手取蓍一莖揲於左手小指之間此名竒也以右
手之蓍置之案上取左手之蓍四揲之四揲之餘數置
案之左方次取右手之蓍四揲之四揲之餘數并入左
餘為之扐即取所掛之竒歸於扐一變後復合見存之
策再以左右手分為二更不重掛竒四揲之餘并入前
扐為第二變其第三變如第二變凡揲蓍第一變必掛
一者謂不掛一則無變所餘皆得五也惟掛一則所餘
非五則九故能變第二第三雖不掛亦有四八之變蓋
不必掛也朱子作蓍卦考誤辨之三變皆掛可為老陽
者十二可為老隂者四可為少隂者二十八可為少陽
者二十若後兩變不掛則老陽少隂皆二十七少陽九
老隂一而已深有害於成卦變爻之法是後兩變之不
可不掛審矣某推求其故後兩變不掛與以掛為竒蓋
相因為說者也蓍之所以必四十九者每四而當一月
四十有八十二月之數也其一者四分月之一也四分
月之一積四歲成月而為閏然閏恒三歲以餘分前後
相移不截然一歲餘月之一故五歲再閏也每合蓍為
一歲後兩變未嘗不餘一然而不掛者猶歲歲有餘分
不俟滿分不可以為閏也十有八變凡六掛而策道窮
十有八歲凡六閏而氣朔齊其在一歲論之乾坤之策
三百六十堯典曰朞三百有六旬有六日十二月月三
十日正三百六十日矣又除小月六日是為歲有餘十
二日乾坤十二爻凡十有二掛此閏數在當期之外者
也以歷法參合蓍法姑存之以備一說
蓍法三
自隂陽老少之不均也後兩變不掛老隂之變一三變
皆掛老隂之變亦止四而已故為說者紛紜宋莊綽作
揲蓍新譜引張轅之法用蓍四十九莖總筯把之以意
中分扐一小指間四揲之第一揲餘一二足滿五餘三
四足滿九第二第三揲餘一二足滿四餘三四足滿八
皆揲左不揲右四五為少八九為多三多老陽交分三
少老陽重分兩少一多少隂拆分兩多一少少陽單分
元張理因之以謂揲法從程子張子初變既掛一以象
人置而不用後二變乃蒙上不復掛者為是也揲左不
揲右從唐張轅莊綽二家(綽宋人理誤為唐)蓋天動地靜陽變
隂合地承天而行於義為當左餘一而右承之以三左
餘三而右承之以一者成其為竒之陽也左餘二而右
承之以六左餘四而右承之以四者成其為偶之隂也
明季本竊疑大傳所言大衍之數五十其用四十有九
九字當為八字之誤止用四十八策虚二以為隂陽之
毋分二掛一揲四歸竒三變皆同除掛一外左一則右
必二左二則右必一左三則右必四左四則右必三由
諸家之法於隂陽老少得其均矣然莊綽之餘三足九
張理之餘二承六皆不可通四揲之外方為殘竒五策
六策尚有一揲豈可遷就以合左乎季本則明改經文無
所依據然則隂陽老少終不可均乎曰無所俟乎均也
成卦之法在隂陽不在老少以古法論之隂陽各三十
二九六常少七八常多七八所成之卦與九六所成之
卦無以異也爻之變不變在老少六爻之中占者一爻
則一變而足七八居其五九六居其一乃可謂之均也
若變者與不變者相均將擾擾何所適從乎彼輕改古
法以均老少者其亦未達乎此也
占法
啟蒙占法一爻變則以本卦變爻辭占二爻變則以本
卦二變爻辭占以上爻為主三爻變則占本卦及之卦
之彖辭而以本卦為貞之卦為悔前十卦主貞後十卦
主悔(凡三爻變者每卦有二十卦)四爻變則以之卦二不變爻占以
下爻為主五爻變則以之卦不變爻占六爻變乾坤占
二用餘卦占之卦彖辭六爻皆不變則占本卦彖辭而
以内卦為貞外卦為悔王氏占法一爻變本卦爻為貞
之卦爻為悔二爻兼用二爻變以初變爻為貞次變爻
為悔作兩節消息之三爻變以先變為貞後二變為悔
四爻變五爻變六爻變皆以先變爻為貞後變爻為悔
作四五六節消息之六爻皆不變則占彖辭彖辭為七
八不變者設也豐南禺占法貞悔者以六畫言則内為
貞外為悔以三畫言則下為貞上為悔貞取定守為義
悔取感通為義故六畫則決之外卦三畫則決之於上
爻如初二兩爻變則以二決之内卦三爻皆變則以三
決之如内三爻皆靜外卦之二爻變三爻變者皆依内
卦之例如初之於四或五或上二之於四或五或上三
之於四或五或上皆二爻變槩決之於悔三爻變者如
初四五如二五上如三四上四爻變者如初三四上皆
以最上一爻決之三爻變者如二三四四爻變者如初
二三四則以四決之而參之以二所謂二與四同功而
異位也如二三五如三四五如初三五皆三爻變者如
初二三五如初二四五如二三四五皆四爻變者如初
二三四五為五爻變者則皆以五決之而參之以三所
謂三與五同功而異位也如初二三四上如初三四五
上如初二四五上皆五爻變者則皆以上爻決之而參
之以初蓋上下相應亦若二四三五之例也六爻皆變
乾坤占二用餘占之卦之貞悔六爻皆靜則占本卦之
貞悔(六爻變占之卦大象六爻不變占本卦大象)若彖辭則專以待卜天子
諸侯有大事則&KR0034;人先筮得其卦書於板以授太卜太
卜以墨畫所得之卦於龜腹春灼後左夏灼前左秋灼
前右冬灼後右其文入於卦墨謂之食則決於彖蓋兩
家之所以不從啟蒙者以周公爻辭本為九六之變者
設非為七八之不變者設周易不用七八豈有七八而
冒用九六之辭哉則以之卦不變爻占者失其意矣彖
與爻各自為書彖不取足於爻爻不取足於彖易果為
卜筮而作未有爻時彖不可占豈文王為未成之書耶
則以占辭平分於爻彖者非矣然王氏之法所謂四五
六節消息者則亦雜而無紀豐氏之法所謂二四同功
三五同功初上本末者亦強以辭入於占不可為例後
之君子苟得左氏之意其無例者未嘗不可見也故一
爻變者既占本卦變爻亦占之卦對爻蓋未有有貞而
無悔者觀左氏晉獻公筮嫁伯姬遇歸妹之睽上爻變
既引歸上之刲羊承筐又引睽上之張弧可知矣二爻
變者以下爻為貞上爻為悔三爻變者以變末一爻為
主本卦為貞之卦為悔觀晉筮立成公遇乾之否三為
變末曰配而不終君三出焉終者乾三之終日也否三
包羞故配而不終也而啟蒙以晉重耳之貞屯悔豫司
空季子占利建侯為例謂當占兩卦彖辭不知凡所遇
之卦不論一爻變至六爻變彖辭無不可引用何獨以
三爻變專之觀左氏孔成子筮立君遇屯之比此一爻
變者而史占屯彖之元亨穆姜遇艮之隨此五爻變者
而稱隨彖之辭亦明矣如郭璞遇驢鼠遇遯之蠱又為
晉王筮遇豫之睽皆三爻變也皆不稱彖辭四爻變五
爻變者皆以變末一爻為主本卦為貞之卦為悔即如
穆姜五爻之變主在上爻艮上之敦艮既有止義而隨
上之辭拘係之乃從維之故穆姜曰必死於此弗得出
矣六爻變者皆以上爻為主兩卦為貞悔六爻不變者
以初為貞上為悔觀晉伐楚筮之遇復六爻不變史曰
南國䠞射其元王中厥目國䠞王傷不敗何待蓋晉貞
楚悔初之元吉晉實當之上之行師大敗以其國君凶
楚實當之其例明顯如是則無三家之病矣
易學象數論卷二
