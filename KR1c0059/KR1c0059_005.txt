讀詩質疑卷五
太僕寺少卿嚴虞惇撰
衞
淇奥美武公之德也有文章又能聽其規諫以禮自
防故能入相于周美而作是詩也
瞻彼淇奥綠竹猗猗有匪君子如切如磋如琢如磨瑟
兮僴兮赫兮咺兮有匪君子終不可諼兮(猗古於戈反)
(後並同下四句平上逋韻)
興也毛傳奥隈也綠王芻也竹篇竹也猗猗美盛
貌朱註淇水之旁多竹所謂淇園之竹也毛傳
匪文章貌治骨曰切象曰磋玉曰琢石曰磨瑟矜莊
貌許氏曰僴武貌毛傳赫有明德赫然咺威儀
容止宣著也諼忘也
毛傳武公質美德盛有康叔之餘烈聽其規諫以自
修如玉石之見琢磨也孔疏武公能學問自修而
成其德美如此故民稱之久不能忘也蘇氏曰君
子之平居所以自修者至矣切磋琢磨日夜去惡遷
善以求全其性然不可得而見也徒見其外之瑟然
僴然赫然咺然人之見之者皆不忍忘也是以知其
積諸内者厚也李氏曰磋者切之至磨者琢之詳
自粗以及精也陳氏曰切是窮究事物之理逐一
分析有倫有序磋是講究純熟道理瑩澈琢是克去
物欲之私使無瑕纇磨是磨礲至極純粹處也黃
氏曰切磋者知之功琢磨者行之功瑟僴嚴敬之内
存赫咺輝光之外著
瞻彼淇奥綠竹青青有匪君子充耳琇瑩會弁如星瑟
兮僴兮赫兮咺兮有匪君子終不可諼兮
興也毛傳青青茂盛貌充耳謂之瑱琇瑩美石也
天子玉瑱諸侯以石弁皮弁也鄭箋會謂弁之縫
中飾之以玉皪皪如星也天子之朝服皮弁以日視
朝
孔疏此言威儀服飾之盛有其德稱其服也
瞻彼淇奥綠竹如簀有匪君子如金如錫如圭如璧寬
兮綽兮猗重較兮善戲謔兮不為虐兮
興也毛傳簀積也鄭箋金錫鍊而精圭璧性有
質四者道其學而成也程氏曰寬弘裕也綽開豁
也陸氏曰猗依也毛傳重較卿士之車陸氏
曰較車兩傍上出軾也朱註善戲謔不為虐者樂
易而有節也
孔疏武公器德已成鍊精如金錫道業既就琢磨如
圭璧又性情寬綽入相為卿士倚此重較之車實稱
其德也鄭箋君子之德有張有弛故不常矜莊而
時戲謔朱氏曰有德之人嚴而泰和而節許氏
曰蓋動作之間無往而非容德之盛也朱註按國
語武公年九十有五猶箴儆於國曰自卿以下至於
師長士苟在朝者無謂我老髦而舍我必恪恭於朝
以交戒我遂作懿戒之詩以自警而賓之初筵亦武
公悔過之作則其有文章而能聽規諫以禮自防也
可知矣孔叢子孔子曰於淇奥見學之可為君子
也
淇奥三章章九句
虞惇按首章綠竹猗猗註云綠色也據爾雅綠
作菉菉王芻舍人曰菉一名王芻又詩終朝采
綠則綠與竹自别草不得即以綠為竹色二章
綠竹青青方言竹之色若綠既為色青青又為
色語意重沓不成文理矣孔疏以淇水比康叔
以隩内比衞朝以綠竹比武公質美德盛固滯
穿鑿不可從也
考槃刺莊公也不能繼先公之業使賢者退而竆處
虞惇按詩序辨詩未有見棄於君之意不得為刺
莊公序說失之竊意賢者退而竆處即是其君不
能用賢詩人蓋隐而未發也申公說考槃美隐
者之詩
考槃在澗碩人之寬獨寐寤言永矢弗諼(平去通韻)
賦也毛傳考成槃樂也山夾水曰澗鄭箋在澗
獨寐覺而獨言朱註弗諼自誓其不忘此樂也
孔疏窮處山澗之間而能成其樂者乃大人寬博之
德故獨寐而覺獨言先王之道長自誓不敢忘也美
君子執德弘信道篤嚴氏曰雖在寂寞之濱而無
枯瘁之色戚戚之意易所謂肥遯也
考槃在阿碩人之薖獨寐寤歌永矢弗過
賦也毛傳曲陵曰阿薖寬大貌朱註弗過所願
不踰於此若將終身焉
考槃在陸碩人之軸獨寐寤宿永矢弗告
賦也吕氏曰爾雅高平曰陸蘇氏曰軸盤桓不
行之意朱註寤宿寤而猶宿也弗告自得其樂不
以告人也
孔叢子孔子曰於考槃見遯世之士而無悶於世
考槃三章章四句
虞惇按此詩毛傳殊簡孔疏引王肅說訓之王
蓋述毛意也鄭箋云賢者誓不忘君之惡誓不
過君之朝誓不告君以善詞氣憤激殊傷溫厚
程氏楊氏諸家又云賢者心在朝廷寤寐不忘
亦非遯世無悶之意今參歐陽氏及朱註而考
槃之訓仍從毛
碩人閔莊姜也莊公惑於嬖妾使驕上僭莊姜賢而
不答終以無子國人閔而憂之
春秋傳衞莊公娶于齊東宫得臣之妹曰莊姜美
而無子衞人所為賦碩人也
碩人其頎衣錦褧衣齊侯之子衞侯之妻東宫之妹邢
侯之姨譚公維私(平上去通韻)
賦也毛傳頎長貌鄭箋言莊姜儀表長麗佼好
頎頎然毛傳錦文衣也鄭箋褧禪也國君夫人
翟衣而嫁衣錦者在塗之服也尚以褧為其文之太
著孔疏東宫太子所居之宫繫太子者明與同母
所生之貴也毛傳女子後生曰妹妻之姊妹曰姨
姊妹之夫曰私孔疏邢譚皆國名
朱註極稱其族類之貴見其為正嫡小君莊公所宜
親厚也
手如柔荑膚如凝脂領如蝤蠐齒如瓠犀螓首蛾眉巧
笑倩兮美目盼兮
賦也毛傳領頸也蝤蠐蝎蟲也瓠犀瓠瓣鄭箋
螓蜻蜻也朱註蛾蠶蛾也嚴氏曰手之柔如荑
之新生膚之滑白如脂膏之凝領白而長如木中蝤
蠐之蟲齒白而整如瓠中之子額廣而方如蜻蜻之
首眉細而長曲如蠶蛾之眉毛傳倩好口輔盼白
黑分也
鄭箋此言莊姜容貌之美所宜親幸
碩人敖敖說于農郊四牡有驕朱幩鑣鑣翟茀以朝大
夫夙退無使君勞(蕭肴豪韻本通不必叶)
賦也毛傳敖敖長貌孔疏說舍也毛傳農郊
近郊也朱註四牡車之四馬毛傳驕壯貌幩鑣
飾也人君以朱纏鑣扇汗且以為飾孔疏鑣馬銜
外鐵也爾雅鑣謂之钀毛傳鑣鑣盛貌翟翟車也
夫人以翟羽飾車茀蔽也孔疏婦人之車前後設
障因以翟羽為之飾蓋厭翟也禮玉藻君日出而視
朝退適路寢聽政使人視大夫大夫退然後適小寢
釋服
朱註言莊姜自齊來嫁舍止近郊乘是車馬之盛以
入君之朝國人樂得以為莊公之配故謂諸大夫宜
早退無使君勞於政事不得與夫人相親也
河水洋洋北流活活施罛濊濊鱣鮪發發葭菼揭揭庶
姜孽孽庶士有朅(曷屑韻本通不必叶)
賦也朱註河在齊西衞東北流入海毛傳洋洋
盛大也活活流貌朱註施設也毛傳罛魚罟
朱註濊濊罟入水聲也毛傳鱣大鯉也鮪鮥也發
發盛貌葭蘆菼薍也揭揭長也鄭箋庶姜姪娣也
毛傳孽孽盛飾也庶士齊大夫送女者朅武壯貌
鄭箋此言齊地廣饒士女佼好禮儀盛備而君何為
不答夫人也
碩人四章章七句
虞惇按鄭箋說于農郊說當作襚衣服曰襚鄭
氏好改經文以就已說皆此類今從毛列女傳
謂莊姜始至操行衰惰傅母作詩不可為據也
氓刺時也宣公之時禮義消亡淫風大行男女無别
遂相奔誘華落色衰復相棄背或乃困而自悔喪其
妃耦故序其事以風焉美反正刺淫佚也
虞惇按失身於人見棄而悔不得為反正序語煩
贅蓋說經者附益之
氓之蚩蚩抱布貿絲匪來貿絲來即我謀送子涉淇至
於頓丘匪我愆期子無良媒將子無怒秋以為期(謀音)
(媒丠古去其反俱不從叶)
賦也毛傳氓民也吕氏曰謂之氓者初見之不
知其為誰何也毛傳蚩蚩敦厚之貌布幣也朱
註貿買也貿絲蓋初夏時也鄭箋即就也蘇氏
曰假貿絲而就之謀為私奔也毛傳㐀一成為頓
㐀愆過也鄭箋將請也虞惇曰許之而不遂往
託以無媒之故更與之為後期也
歐陽氏曰此婦人被棄怨悔而追序之辭
乘彼垝垣以望復關不見復關泣涕漣漣既見復關載
笑載言爾卜爾筮體無咎言以爾車來以我賄遷
賦也毛傳垝毁也蘇氏曰復關氓之所在也
鄭箋蓋托以號其人孔疏漣漣泣貌鄭箋用心
專者怨必深毛傳龜曰卜蓍曰筮體兆卦之體也
鄭箋爾爾復關也信其卜筮皆吉故徑從之毛
傳賄財遷徙也
孔疏上二章女初奔男之事下四章困而自悔也
桑之未落其葉沃若于嗟鳩兮無食桑葚于嗟女兮無
與士耽士之耽兮猶可說也女之耽兮不可說也(葚耽)
(平上通韻不必叶)
比也朱氏曰沃若潤澤貌喻容色美盛情好歡洽
時也毛傳鳩鶻鳩也孔疏葚桑實也鳩食葚過
則醉毛傳耽樂也鄭箋說解也士有百行可以
功過相除婦人無外事惟以貞信為節孔疏此深
自愧悔之辭
桑之落矣其黃而隕自我徂爾三歲食貧淇水湯湯漸
車帷裳女也不爽士貳其行士也罔極二三其德(隕貧)
(湯裳爽行皆平上通韻不必叶)
比也毛傳隕墮也朱氏曰桑之黃落喻色衰而
愛弛也鄭箋徂往也孔疏食貧貧於衣食也
毛傳湯湯水盛貌孔疏漸漬也鄭箋帷裳童容
也孔疏婦人之車飾毛傳爽差極中也
孔疏自我往爾之家三歲之後貧於衣食而見困苦
憶初為爾所誘涉深水至漸車童容而來今乃見棄
非我有差忒乃士貳其行也朱註言過不在已而
在士
三歲為婦靡室勞矣夙興夜寐靡有朝矣言既遂矣至
于暴矣兄弟不知咥其笑矣静言思之躬自悼矣(婦古)
(房以反後並同與寐遂知之韻通章隔句韻亦平上去)
(通韻)
賦也毛傳有舅姑曰婦蘇氏曰靡室勞者不以
室家之勞為勞也嚴氏曰靡有朝者無朝不然也
蘇氏曰言既遂矣至於暴矣者昏姻既成而遇之
以暴也孔疏咥笑貌朱註淫奔見棄不為兄弟
所恤惟自痛悼而已
劉氏曰下章言總角之宴則此女未笄而已奔矣又
言老使我怨則至老而後見棄也所謂三歲為婦三
歲食貧者言其在夫家勤勞之歲月也
及爾偕老老使我怨淇則有岸隰則有泮總角之宴言
笑晏晏信誓旦旦不思其反反是不思亦已焉哉(平上)
(通韻俱不必叶)
賦也鄭箋及與也泮坡也孔疏總角女子未笄
結髮為兩角也宴安也毛傳晏晏和柔也朱註
旦旦明也鄭箋反復也
朱註始也將與汝偕老今老而反使我怨淇則有岸
矣隰則有泮矣而我總角之時與汝宴樂言笑成此
信誓曾不思其反復以至於此也傳曰思其終也思
其復也思其反之謂也婦人失身於人人所賤惡至
於無往不困士君子立身一敗而萬事瓦裂者何以
異此可不戒哉
氓六章章十句
虞惇按于嗟鳩兮鄭箋云於時國之賢者刺此
婦人見誘故于嗟而戒之上下文意全不相蒙
此曲說也桑之沃若桑之落矣喻男女情好盛
衰而箋以未落為仲秋既落為季秋謂復關以
季秋車來迎已亦曲說也其他文義傳註皆得
之淇水湯湯從傳靡室勞矣從註註蓋本之蘇
氏云
竹竿衞女思歸也適異國而不見答思而能以禮者
也
朱註衞女嫁於諸侯思歸寧而不得故作此詩
嚴氏曰婦人以夫為家者也衞女嫁異國而思衞
國之樂其於異國必有不得其所者矣此雖不言
其夫之不見答而思歸之切如此則其情可知此
風人之辭也逸齋曰在異國而思衞作詩以寄
宗國採詩者得之衛地故繫之衞焉
籊籊竹竿以釣于淇豈不爾思遠莫致之
虞惇曰賦而興也毛傳籊籊長而殺也朱註竹
衞之産淇衞水也
歐陽氏曰思國俗之樂而歎其遠莫能致也
泉源在左淇水在右女子有行遠父母兄弟(右古音以)
(後並同不從叶)
賦而興也朱註泉源百泉之源也王氏曰百泉
在衛之西北而東南流入淇故曰左淇在衞之西南
而東流與泉源合故曰右
朱註思二水之在衞而自歎其不如也嚴氏曰女
子出適於人雖父母兄弟之親且疎遠矣安得復至
少時遊戲之所乎
淇水在右泉源在左巧笑之瑳佩玉之儺(平上通韻)
賦而興也朱註瑳鮮白色也笑而見齒其色瑳然
毛傳儺行有節度也
李氏曰思遊笑於二水之間者其樂如此也
淇水滺滺檜楫松舟駕言出遊以寫我憂
賦而興也毛傳滺滺流貌檜栢葉松身楫所以櫂
舟也
虞惇曰皆思而不得見之辭
竹竿四章章四句
虞惇按毛鄭泥序不見答之語其取物比事皆
失本旨蓋求詩之過也今從註而參嚴氏之說
詩四章皆賦而兼興非直賦其事也註云賦亦
非是
芄蘭刺惠公也驕而無禮大夫刺之
孔疏春秋傳初惠公之即位也少杜預云蓋年十
五六
芄蘭之支童子佩觽雖則佩觽能不我知容兮遂兮垂
帶悸兮
興也孔疏芄蘭草名蔓生枝葉柔弱朱註支枝
同嚴氏曰喻幼弱不能自立也毛傳觽所以解
結成人之佩也人君治成人之事雖童子猶佩朱
註知智也其才能不足智於我也容兮遂兮舒緩放
肆之貌毛傳帶紳也朱註悸帶下垂之貌
鄭箋言其德不稱服
芄蘭之葉童子佩韘雖則佩韘能不我甲容兮遂兮垂
帶悸兮
興也毛傳韘玦也能射御則帶韘孔疏玦決也
挾矢時著右手巨指以鉤弦用象骨為之朱註甲
長也其才能不足長於我也
張氏曰再言容兮遂兮垂帶悸兮而其驕慢無所知
之氣象蓋莫可掩矣
芄蘭二章章六句
虞惇按集註此詩不知所謂不敢強解今從序
序云刺惠公蓋必有所本也其訓釋文義則從
集註容兮遂兮不作容刀佩璲解嫌與佩觽佩
韘相複非立文之體也
河廣宋襄公母歸于衞思而不止故作是詩也
鄭箋宋桓公夫人衞文公之妹生襄公而出襄公
即位夫人思宋義不可往故止也孔疏夫人為
先君所出其子承父之重與祖為一體母出與廟
絶不可以私反故義不得也嚴氏曰衞都河北
宋都河南自衞適宋必渡河魯閔公二年狄入衞
戴公始渡河而南詩云誰謂河廣是作於衞未遷
之時宋襄公猶為世子也
誰謂河廣一葦杭之誰謂宋遠跂予望之
虞惇曰興也毛傳杭渡也嚴氏曰跂舉踵也言
其近
蘇氏曰河廣矣宋遠矣而言如此者所以緩其思宋
之心也蓋曰雖在衞猶在宋耳
誰謂河廣曾不容刀誰謂宋遠曾不崇朝
興也鄭箋小船曰刀不容刀喻狹也
范氏曰夫人之不往義也天下豈有無母之人歟有
千乘之國而不得養其母則人之不幸也為襄公者
宜奈何生則致其孝沒則盡其禮而已衞有婦人之
詩自莊姜至襄公之母六人焉皆止於禮義而不敢
過也夫以衞之政教淫僻風俗傷敗而女子猶知禮
而畏義如此者則以先王之化猶有存焉故也吕
氏曰按說苑宋襄公為太子請於桓公曰請使目夷
立公曰何故曰臣之舅在衛愛臣若終立則不可以
往不曰母而曰舅者恐傷其父之意也母之慈子之
孝皆止於義而不敢過焉不幸處母子之變者可以
觀矣
河廣二章章四句
虞惇按孔疏文公時衞已在河南自衞適宋不
渡河竊意詩既以河廣起興當為渡河而然故
今錄嚴氏之說河廣亦從興不從賦
伯兮刺時也言君子行役為王前驅過時而不反焉
虞惇按鄭箋衞宣公之時蔡人衞人陳人從王伐
鄭詩疑此時作然無明文可考
伯兮朅兮邦之桀兮伯也執殳為王前驅
賦也鄭箋伯君子字也毛傳朅武貌鄭箋桀
英桀也毛傳殳長丈二而無刃
自伯之東首如飛蓬豈無膏沐誰適為容
賦也朱註蓬草名飛蓬喻髮亂也膏所以澤髮
吕氏曰沭潘也春秋傳遺之潘沭毛傳適主也婦
人夫不在無容飾孔疏鄭在衞之西南言東者時
從王伐鄭兵至京師乃東也
其雨其雨杲杲出日願言思伯甘心首疾
比也錢氏曰杲杲日色明也鄭箋人言其雨其
雨而杲杲然日復出猶我言伯且來伯且來而復不
來
朱氏曰思之不能已故雖首疾而不辭
焉得諼草言樹之背願言思伯使我心痗
賦也孔疏諼忘也忘憂之草也毛傳諼草令人
忘憂背北堂也痗病也朱註心痗則病益深非特
首疾而已
范氏曰居而相離則思期而不至則憂此人之情也
文王之遣戍周公之勞歸皆叙其室家之情男女之
思以閔之故民悦而忘死聖人能通天下之志是以
能成天下之務兵者毒民於死者也孤人之子寡人
之妻傷天地之和召水旱之災故聖王重之如不得
已而行則告以歸期念其勤勞哀傷慘怛不啻如在
已是以治世之詩則言其君上之閔恤亂世之詩則
錄其室家之怨思以為人情不出乎此也
伯兮四章章四句
虞惇按伯兮朅兮傳云伯州伯也今從箋
有狐刺時也衞之男女失時喪其妃耦焉古者國有
凶荒則殺禮而多昏會男女之無夫家者所以育人
民也
虞惇按古者國有凶荒以下序詩者陳古之辭非
詩本義也
有狐綏綏在彼淇梁心之憂矣之子無裳
朱註比也綏綏獨行求匹之貌毛傳石絶水曰梁
鄭箋之子是子也時婦人喪其妃耦寡而憂是子無
裳無為作裳者欲與之為室家也
有狐綏綏在彼淇厲心之憂矣之子無帶(厲霽韻帶泰)
(韻本通不必叶)
比也王氏曰岸近危曰厲毛傳帶所以申束衣
也
有狐綏綏在彼淇側心之憂矣之子無服(服蒲北反不)
(從叶)
比也
有狐三章章四句
虞惇按毛傳綏綏匹行貌朱註獨行求匹貌朱
說為長有狐綏綏喻無妻者之子無裳之子即
無妻者也朱云託言有狐獨行而憂其無裳又
云在梁則可以裳矣是以之子即指狐恐於理
未通憂狐之無裳正與憂蜉蝣之無歸處相類
皆不可訓毛云裳所以配衣無室家若人無衣
服亦衍說也
木瓜美齊桓公也衞國有狄人之敗出處于漕齊桓
公救而封之遺之車馬器服焉衞人思之欲厚報之
而作是詩也
春秋傳閔公二年狄入衞宋桓公立戴公以廬於
漕齊侯使公子無虧帥車三百乘甲士三千人以
戍漕歸公乘馬祭服五稱牛羊豕鷄狗皆三百與
門材歸夫人魚軒重錦三十兩僖公二年齊桓公
合諸侯城楚㐀而封衞衞國忘亡國語衞人出
廬於漕齊桓公城楚㐀以封之其畜散而無育桓
公與之繫馬三百胡氏曰木瓜有取焉善衛人
之情也
投我以木瓜報之以瓊琚匪報也永以為好也(瓜古音)
(孤後並同不從叶)
朱註比也毛傳木瓜楙木也瓊玉之美者琚佩玉
名
朱氏曰瓊琚之於木瓜重矣然猶不敢以為報也姑
欲長以為好而不忘爾蓋報人之施而曰如是報之
足矣則報者之情倦而施者之德忘惟其歉然常若
無物可以報之者而後報者之情施者之德兩無窮
也李氏曰言人贈我以微物必有以厚報之况齊
桓公之德如此其大則報之當何如
投我以木桃報之以瓊瑤匪報也永以為好也
比也毛傳瓊瑶美玉
投我以木李報之以瓊玖匪報也永以為好也(玖古音)
(几後同不必叶)
比也毛傳瓊玖玉名孔子曰吾於木瓜見苞苴之
禮行焉
木瓜三章章四句
虞惇按木瓜之美齊桓見於史傳者數矣註以
為男女相贈答之辭如静女之類此何說也凡
註之有必不可從者此類是也
衛國十篇三十四章二百三句
讀詩質疑卷五
