讀詩質疑卷二十三
太僕寺少卿嚴虞惇撰
都人士之什
都人士周人刺衣服無常也古者長民衣服不貳從
容有常以齊其民則民德歸壹傷今不復見古人也
董氏曰緇衣公孫尼子作也其書曰長民者衣服
不貳從容有常以齊其民則民德壹詩序盖雜出
於古之遺言也孔疏左傳襄十四年引詩曰行
歸于周萬民所望忠也服虔云逸詩也都人士首
章有之今韓詩實無此首章時三家列於學官毛
詩不得立故服以為逸也
彼都人士狐裘黃黃其容不改出言有章行歸于周萬
民所望
賦也毛傳彼彼明王也鄭箋城郭之域曰都于
於也毛傳周忠信也
鄭箋古明王時都人之有士行者冬則衣狐裘黃黃
然其動作容貎既有常言語又有法度文章其所行
要歸於忠信萬民咸瞻望而法傚之疾今不然孔
疏都邑之士近政化有道先被其德無道先化其滛
此時奢淫巧偽都邑尤甚故舉古以駁今
彼都人士臺笠緇撮彼君子女綢直如髮我不見兮我
心不說
賦也鄭箋臺夫須也毛詩緇撮緇布冠也朱
註其制小撮其髻而已君子女都人貴家之女也
孔疏綢密也
鄭箋都人之士以臺皮為笠緇布為冠儉且節也
朱氏曰女則不為華靡其首飾綢直一如髮之本然
亦言其儉素也鄭箋疾時皆奢滛我不復見今士
女之然者心思之而憂也張氏曰都人士始論長
民者次論都人之士女一章言長民者故不言女次
章以下統言男女也
彼都人士充耳琇實彼君子女謂之尹吉我不見兮我
心苑結
賦也毛傳琇美石也王氏曰以美石為瑱塞實
其耳也鄭箋吉讀為姞尹氏姞氏周室昏姻之舊
姓也人見都人之家女咸謂之尹姞之女言有禮法
毛傳苑猶屈也積也孔疏節南山曰尹氏太師
常武曰王謂尹氏韓奕曰為韓姞相攸又左傳姞吉
人也后稷之元妃也以此知尹氏吉氏世貴舊姓昏
連王室家風不替故人見都人之女有禮法者謂之
尹吉也李氏曰猶晉之王謝唐之崔盧也
彼都人士垂帶而厲彼君子女卷髮如蠆我不見兮言
從之邁
賦也毛傳厲帶之垂者孔疏禮大帶垂三尺
鄭箋蠆螫蟲也尾末挺然似婦人髮末曲上卷然也
邁行也
王氏曰是不可得見也得見則我從之邁矣思之甚
也
匪伊垂之帶則有餘匪伊卷之髮則有旟我不見兮云
何盱矣
賦也毛傳旟揚也朱註盱望也
鄭箋士非故垂此帶也帶於禮自當有餘也女非故
卷此髮也髮於禮自當有旟也朱註皆自然而非
好為容飾之意今不得而見矣如何而不望之乎
都人士五章章六句
虞惇按朱註謂亂離之後人不復見都邑之盛
人物之美而作此詩玩經文無亂離之意故仍
主序說行歸于周亦從毛鄭綢直如髮不取鄭
性情密緻操行正直之語盖此詩二章以下俱
但言服飾不應此章獨言德性也言從之邁鄭
云欲自殺求從古人雖憤時嫉俗亦太傷於激
矣漢儒說經多膠滯之見然亦見其樸鈍戇直
風俗猶近古不似今人如脂如韋以習熟軟美
為能事也
采綠刺怨曠也幽王之時多怨曠者也
終朝采綠不盈一匊予髮曲局薄言歸沭
毛傳興也自旦及食時為終朝鄭箋綠王芻也
毛傳兩手曰匊局卷也
鄭箋綠易得之菜也終朝采之而不滿手怨曠之深
憂思不專於事也蘇氏曰予髮曲局矣庶幾君子
之歸而沭之毛傳婦人夫不在則不容飾
終朝采藍不盈一襜五日為期六日不詹
興也鄭箋藍染草也毛傳衣蔽前謂之襜詹至
也朱註五日為期去時之約也六日不詹過時而怨
曠也後漢書劉瑜疏曰天地之性隂陽正紀隔絶
其道則水旱為并詩云五日為期六日不詹怨曠作
歌仲尼所錄
之子于狩言韔其弓之子于釣言綸之繩(弓音肱)
賦也鄭箋之子謂其君子也于往也朱註理絲
綸
朱註君子若歸而往狩耶我則為之韔其弓往釣耶
我則為之理其繩望之切思之深欲無往而不與之
俱也
其釣維何維魴及鱮維魴及鱮薄言觀者(者音渚)
賦也朱註於其釣而有獲也又將從而觀之愛之
至也
采綠四章章四句
虞惇按詩序刺幽王之時多怨曠而鄭以為刺
怨曠之婦人譏其欲從君子於外為非禮考詩
四章絶無此意也五日為期傳據禮經内則為
說云婦人五日一御亦太拘後二章集註殊妙
非毛鄭諸家所能及也
黍苖刺幽王也不能膏潤天下卿士不能行召伯之
職焉
虞惇按國語韋昭注云黍苖道召伯述職勞來諸
侯也召伯召康公之子穆公虎也
芃芃黍苖陰雨膏之悠悠南行召伯勞之
興也毛傳芃芃長大貌悠悠行貌
鄭箋宣王之時使召伯營謝邑以定申伯之國將徒
衆南行悠悠然召伯則能勞來勸說以先之蘇氏
曰召公之勞行者猶隂雨之膏黍苖哀今不能而思
之也
我任我輦我車我牛我行既集蓋云歸哉(牛古音疑後)
(並同)
賦也鄭箋集猶成也
鄭箋營謝轉餫之役有負任者有輓輦者有將車者
有牽傍牛者邱氏曰召伯知其勞苦憂思故皆呼
而諭之曰俟我南行之功既成蓋云歸哉觧之使說
也王氏曰召伯之遇役夫如此
我徒我御我師我旅我行既集蓋云歸處
賦也鄭箋召伯營謝邑以兵衆行其士卒有步行
者有御兵車者五百人為旅五旅為師春秋傳曰君
行師從卿行旅從王氏曰召伯之遇征夫如此
肅肅謝功召伯營之烈烈征師召伯成之
賦也鄭箋肅肅嚴正貌朱註謝邑名申伯所封
國也鄭箋營治也烈烈威武貌征行也
鄭箋美召伯治謝邑則使之嚴正捋師旅行則有威
武也
原隰既平泉流既清召伯有成王心則寧
賦也毛傳土治曰平水治曰清
鄭箋召伯營謝邑相其原隰之宜通其水泉之利此
功既成宣王之心則安也吕氏曰天子子萬姓者
也大臣慮四方者也方伯分一面者也申伯之體勢
不重則無以鎮定南服召穆公身為卿士豈得辭其
憂責哉宣王雖身居九重宵旰之慮固未嘗一日忘
之也必得召公告厥成功而王心始寧焉此真知職
分者也彼幽王近不能察犬戎之禍以復宗周何暇
經略江淮之間乎此詩人所以思古也
黍苖五章章四句
虞惇按此詩傳箋皆以為詠召伯營謝之事而
嚴粲詩緝乃以二章為營謝三章為平淮四章
以下總言營謝平淮二役今以詩辭玩之恐未
然首章芃芃黍苗興義專主召伯而箋云喻宣
王以恩澤育養天下亦贅說也集註則云此宣
王時之詩與大雅崧高相表裏
隰桑刺幽王也小人在位君子在野思見君子盡心
以事之
隰桑有阿其葉有難既見君子其樂如何(難乃多反)
虞惇曰比而興也朱註隰下濕之處宜桑者也
毛傳阿美貌難盛貌
蘇氏曰君子之在下如桑之生於隰其長阿然其盛
難然見者無不悦之虞惇曰詩以隰桑比君子而
桑之阿難可喜又以興人之樂見君子也
隰桑有阿其葉有沃既見君子云何不樂
比而興也朱註沃光澤貌
隰桑有阿其桑有幽既見君子德音孔膠
比而興也毛傳幽黑色也膠固也王氏曰其德
音之所及人附離之甚固也
虞惇曰下章之遐不謂矣即所謂德音也
心乎愛矣遐不謂矣中心藏之何日忘之
賦也鄭箋遐遠也朱註謂猶告也
虞惇曰我心誠愛君子君子豈以遠而不我告乎我
思念君子之心藏之於中無日而忘之也春秋傳鄭
伯享趙孟子産賦隰桑趙孟曰武請受其卒章注云
欲子産之見規誨
隰桑四章章四句
虞惇按此詩前三章毛鄭泥序小人在位君子
在野二句殊多支蔓之語後一章朱註云何不
遂以告之未知所告何事東萊云詩人欲往告
賢者則又與思見君子之意不相合今以左傳
為據而僭易之
白華周人刺幽后也幽王取申女以為后又得褒姒
而黜申后故下國化之以妾為妻以孽代宗而王弗
能治周人為之作是詩也
鄭箋申姜姓之國也褒姒褒人所入之女姒其字
也昔夏之衰有二龍之妖卜藏其漦周厲王發而
觀之化為玄黿童女遇之當宣王時而生女懼而
棄之後褒人有獻而入之幽王幽王嬖之是謂褒
姒虞惇按序云周人刺幽后也歐陽氏蘇氏皆
以為幽后褒姒也程氏曰幽后當作幽王字之誤
也今據漢書班倢伃傳顔師古注云白華小雅篇
周人刺幽王黜申后也則后字之上應有闕文其
曰刺幽后者非也
白華菅兮白茅束兮之子之遠俾我獨兮
虞惇曰興也毛傳白華野菅也已漚為菅歐陽
氏曰之子棄妻斥其夫也
朱註白華以為菅白茅以為束二物至微猶相須為
用何之子遠棄我而使我獨耶虞惇曰此章下國
之棄妻以菅茅自喻而自傷其窮獨也
英英白雲露彼菅茅天步艱難之子不猶
興也朱註英英輕明之貌白雲水土輕清之氣當
夜而上騰者也露即其散而下降者也程氏曰天
步猶時運也猶如也
毛傳露亦有雲言天地之氣無微不著無不覆養
程氏曰天道雲蒸露降菅茅皆被其澤今天運艱難
而使之子不善不如雲之潤物也虞惇曰此章言
之子之遠我由天運始然蓋幽王棄妻立妾下國效
之是天運使然也詩人詞緩意深可謂怨而不怒矣
滮池北流浸彼稻田嘯歌傷懷念彼碩人
比也毛傳滮流貌鄭箋豐鎬之間水北流虞
惇曰碩人斥申后也
鄭箋池水之澤浸潤稻田使之生殖今恩澤不通滮
池之不如也虞惇曰此章言王之寵澤不流下國
無所承仰因已之見棄而思申后之失職所謂小已
之得失其流及上也
樵彼桑薪卬烘于煁維彼碩人實勞我心(隔句韻)
比也朱註樵採也鄭箋桑薪薪之善者毛傳
卬我也烘燎也煁烓竈也朱註煁無釡之竈可燎
而不可烹飪者也
歐陽氏曰桑薪宜爨烹飪而但為燎燭棄妻自傷失
職也虞惇曰此章亦自傷失職而思申后也
鼓鐘于宫聲聞于外念子懆懆視我邁邁
比也許氏曰懆懆愁不申也王氏曰邁邁遠我
不顧也
鄭箋王失禮於内而下國聞而化之如鼓鐘于宫而
欲外之不聞不可得也虞惇曰此章言之子之所
以去我不顧者由上化之使然也
有鶖在梁有鶴在林維彼碩人實勞我心
比也毛傳鶖秃鶖也
蘇氏曰鶖鶴皆以魚為食然清濁則有間矣今鶖在
梁而鶴在林鶖則飽而鶴則饑也歐陽氏曰二物
皆非其所處如妾不宜居正位而妻不宜被遠棄也
虞惇曰此章言妻妾之失位亦因己而思申后也
鴛鴦在梁戢其左翼之子無良二三其德(隔句韻)
興也王氏曰鴛鴦能好其匹雄雌相從不失其性
之子二三其德鴛鴦之不如也
有扁斯石履之卑兮之子之遠俾我疷兮
興也毛傳扁卑貌扁石乘石也王乘車履石疧病
也
蘇氏曰石之扁然下者可施於履之卑而不可施於
貴如人之賤者可以為妾而不可以為主歐陽氏
曰棄妻指此石常在人下如妾止當在下耳今之子
遠我而進彼使我病也虞惇曰上章喻妻不可棄
此章喻妾不可升皆自傷之辭也漢書劉輔曰腐木
不可以為柱卑人不可以為主亦此意也
白華八章章四句
虞惇按歐陽本義云據序意幽王黜申后而立
褒姒致下國化之亦多棄妻而立妾詩人作詩
本為下國之人以妾為妻耳毛鄭二家所解終
篇不及下國之人妻妾事此其所以失也此說
最為得之毛鄭以之子斥幽王碩人指褒姒俱
非是更以碩人為妖大之人尤曲說也歐陽氏
但知之子之非幽王而不知碩人之非褒姒則
亦失矣朱集註謂申后被黜而作此詩之子與
碩人皆指幽王尤非是衛詩碩人其頎碩人指
莊姜此詩碩人正指申后莊姜之失位與申后
之見黜略相似故詩人皆以碩人稱之詩人既
惡褒姒決不稱之為碩人而一篇之中既斥王
為之子又斥王為碩人於屬文亦無是體也今
略採諸家之說而以己見附之又此詩八章集
註皆云比也今按首章以菅茅之相須興俾我
獨兮二章以雲露之潤物興之子之不猶明是
興而非比七章八章亦然今悉訂之
緜蠻微臣刺亂也大臣不用仁心遺忘微賤不肯飲
食教載之故作是詩也
鄭箋微臣士也古者卿大夫出行士為末介士之
禄薄或困於資財則當賙贍之幽王之時國亂禮
廢恩薄大不念小尊不恤賤故本其亂而刺之
程氏曰詩序有後人增入者緜蠻序飲食教載之
絶不成語非國史之舊也
緜蠻黃鳥止于丘阿道之云遠我勞如何飲之食之教
之誨之命彼後車謂之載之
毛傳興也緜蠻小鳥貌阿曲阿也鄭箋後車倅車
也毛傳鳥止於阿人止於仁鄭箋小鳥知止於丘
之曲阿静安之處而託息焉小臣擇卿大夫有仁厚
之德者而依屬焉至於為末介從而行道路遠矣我
罷勞則卿大夫之恩宜如何渴則予之飲飢則予之
食事未至則豫教之臨事則誨之車敗則命後車載
之孔疏教誨雖於人無費而無仁心亦不肯也此
大臣之於小臣其義當然
緜蠻黃鳥止于丘隅豈敢憚行畏不能趨飲之食之教
之誨之命彼後車謂之載之
興也毛傳隅角也
緜蠻黃鳥止于丘側豈敢憚行畏不能極飲之食之教
之誨之命彼後車謂之載之
興也鄭箋極至也
緜蠻三章章八句
虞惇按朱註此微賤勞苦而思有所託者為鳥
言以自比也玩詩文絶無為鳥言之意以教誨
施之於鳥已不可以後車載之豈復有是理乎
斯真可以解頥矣
瓠葉大夫刺幽王也上棄禮而不能行雖有牲牢&KR1776;
餼不肯用也故思古之人不以微薄廢禮焉
鄭箋牛羊豕為牲繫養者曰牢熟曰&KR1776;腥曰餼生
曰牽嚴氏曰觀賓之初筵知幽王君臣沈湎淫
泆崇飲無度故此詩極言簡儉之意以刺之若曰
誠苟在焉亨瓠燔兔可以為禮何必酒池肉林長
夜之飲乎而序云有牲牢&KR1776;餼而不肯用失之矣
幡幡瓠葉采之亨之君子有酒酌言嘗之
賦也毛傳幡幡瓠葉貌鄭箋亨熟也熟瓠葉者
以為飲酒之菹也此君子庶人之有賢行者也王
氏曰嘗其旨否然後行獻酬之禮
杜氏春秋傳注曰古人不以微薄廢禮雖瓠葉兔首
猶與賓客享之
有兔斯首炮之燔之君子有酒酌言獻之(隔句韻平去)
(通韻)
賦也孔疏斯此也蘇氏曰有兔斯首言一兔也
毛傳毛曰炮加火曰燔鄭箋炮之燔之者將以
為飲酒之羞也飲酒之禮既奏酒於賓乃薦羞蘇
氏曰獻者主人酌以獻賓也
有兔斯首燔之炙之君子有酒酌言酢之(炙古張略反)
賦也毛傳炕火曰炙酢報也鄭箋報者賓既卒
爵洗而酌主人也凡治兔之宜鮮者毛炮之柔者炙
之乾者燔之
有兔斯首燔之炮之君子有酒酌言醻之
賦也毛傳醻道飲也鄭箋主人既卒酢爵又酌
自飲卒爵復酌以進賓謂之醻
謝氏曰瓠葉以為菹不必嘉蔬兔首以為殽不必異
饌先王之燕賓客惟其誠而已豐以燕賓者魚麗是
也薄以燕賓者瓠葉是也在易鼎之象曰大亨以養
聖賢損之彖曰二簋可用享皆貴誠不貴物也
瓠葉四章章四句
虞惇按首章鄭箋云庶人之賢者農功畢為酒
以合朋友習禮講道藝酒既成先與父兄室人
亨瓠葉而飲之所以急和親親也意旨殊妙而
近於拘詩但取不以薄物廢禮耳不必如此說
也有兔斯首鄭云斯白也今俗語斯白之字作
鮮蓋齊魯之間方言耳錄之以廣異聞
漸漸之石下國刺幽王也戎狄叛之荆舒不至乃命
將率東征役久病在外故作是也
毛傳荆謂楚也舒舒鳩舒鄝舒庸之屬
漸漸之石維其高矣山川悠遠維其勞矣武人東征不
皇朝矣
賦也毛傳漸漸高峻貌鄭箋武人將率也朱
註皇暇也歐陽氏曰不皇朝者久處於外不得朝
見天子也
王氏曰將率遠征戍役不息乃更漸漸之高石長遠
之山川維其勞苦也劉氏曰漸漸之石維其高矣
者謂所歴之路石皆廉利傷人之足割馬之蹄不可
踐履也其高峻峭拔非攀援不可登也山川悠遠維
其勞矣者其山竆者川斷之也其川盡者山間之也
山川重複遠不可極困以陟降之勞疹以烟嵐之氣
既病且死莫保生還故不皇於朝覲也蘇氏曰遠
人可以德懷而不可以力勝武人征之連兵不解宜
其不能服也
漸漸之石維其卒矣山川悠遠曷其沒矣武人東征不
皇出矣
賦也鄭箋卒崔嵬也謂山巔之末也毛傳沒盡
也孔疏言所登歴何時可盡徧也歐陽氏曰不
皇出者深入險阻之地將不得出也
有豕白蹢烝涉波矣月離于畢俾滂沱矣武人東征不
皇他矣
賦也毛傳蹢蹄也鄭箋烝衆也毛傳將久雨
則豕進涉水波孔䟽離歴也毛傳畢星也月離
陰星則雨
張氏曰豕之負塗曳泥其常性也今其足皆白羣涉
波而去水患之多可知嚴氏曰豕之涉波而見白
蹢久雨停潦故也月離于畢則是又捋雨矣歐陽
氏曰豕涉波而月離畢雨之驗也征沒者在險阻之中
唯雨是憂不皇及他也履險遇雨征行所尤苦故以
為言劉氏曰此記征夫遠行之所見也深入蠻夷
之域為山川之所困雨水之所淫戰敵未捷病疫相
仍救生命之不暇何暇及他事哉孔疏洪範曰星
有好風星有好雨好風者箕也好雨者畢也鄭氏注
風土也為木妃雨木也為金妃故星好焉推此而往
南宫好暘北宫好燠中宫四季好寒是由已所克而
得其妃從其妃之所好故也箕東宫宿也畢西宫宿
也郝氏曰淫雨則失天時險遠則失地利久役則
失人和君不仁而好戰亡可立待也漸漸之石以下
三詩悽愴哀颯亡國之音也
漸漸之石三章章六句
虞惇按鄭氏於此詩箋釋全謬以漸漸之石喻
戎狄不可伐以山川悠遠專指荆舒之國以不
皇朝矣為不能正荆舒使朝於王以有豕白蹢
喻荆舒之君躁疾難制以月離于畢喻荆舒之
叛漸由王出皆曲說歐陽氏辨之詳矣維其勞
矣箋云勞勞廣闊盖勞與遼同義不皇朝矣今
本皆作遑依唐石經及國子監註疏本改正
苕之華大夫閔時也幽王之時西戎東夷交侵中國
師旅並起因之以饑饉君子閔周室之將亡傷已逢
之故作是詩也
陳氏曰此詩其辭簡其情哀周室捋亡不可救矣
詩人哀之而已
苕之華芸其黃矣心之憂矣維其傷矣
朱註比也毛傳苕陵苕也將落則黃蘇氏曰言
周室之衰如是華矣
苕之華其棄青青知我如此不如無生
比也毛傳華落葉青青然
牂羊墳首三星在罶人可以食鮮可以飽
虞惇曰興也毛傳牂羊牝羊也墳大也朱註羊
瘠則首大鄭箋三星心星也毛傳罶曲梁也寡
婦之笱也朱註罶中無魚而水静但見三星之光
而已虞惇曰喻歲饑民窮百物彫耗也人得苟且
一食足矣無望其飽也
苕之華三章章四句
虞惇按鄭以苕之幹喻京師苕之華喻諸夏更
援諸華為說穿鑿殊甚卒章牂羊墳首特借以
形歲饑民窮之意非直賦此二物集註云賦也
亦非是
何草不黃下國刺幽王也四夷交侵中國背叛用兵
不息視民如禽獸君子憂之故作是詩也
何草不黃何日不行何人不將經營四方
興也朱註草衰則黃邱氏曰將亦行也
孔䟽氣則時經寒燠物則華變死生日月長久征行
不息所以怨也
何草不玄何人不矜哀我征夫獨為匪民(矜居銀反今)
(讀鰥)
興也鄭箋玄赤黑色朱註草既黃而玄也無妻
曰矜
鄭箋古者師出不踰時所以厚民之性也從役過時
不得歸此豈獨非民乎
匪兕匪虎率彼曠野哀我征夫朝夕不暇(野神與反暇)
(音豫)
賦也毛傳兕虎野獸也孔䟽率循也毛傳曠
空也
朱註征夫非兕非虎何為使之循曠野而朝夕不得
間暇也
有芄者狐率彼幽草有棧之車行彼周道(隔句韻)
興也邱氏曰芄尾長貌毛傳棧車役車也
蘇氏曰車之行道如狐之循草無有止期也
何草不黃四章章四句
都人士之什十篇四十二章二百句
讀詩質疑卷二十三
