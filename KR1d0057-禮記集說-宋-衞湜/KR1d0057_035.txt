禮記集說卷三十五宋衛湜撰
凡養老有虞氏以燕禮夏后氏以饗禮殷人以食禮周
人脩而兼用之
鄭氏曰兼用之備隂陽也凡飲養陽氣凡食養隂氣
陽用春夏隂用秋冬
孔氏曰此一節論虞夏殷周養老不同之事凡養老
者皇氏云人君養老有四種一是養三老五更二是
子孫為國難而死王養死者父祖三是養致仕之老
四是引戶校年養庶人之老熊氏云天子視學之年
養老一歲有七謂四時皆養老凡四也案文王世子
云凡大合樂必遂養老註云大合樂謂春入學舍菜
合舞秋頒學合聲通前為六又季春大合樂天子視
學亦養老世子云凡視學必遂養老是總為七也有
虞氏以燕禮者盧氏云燕禮脱履升堂崔氏云燕者
殽烝於俎行一獻之禮坐而飲酒以至於醉有虞氏
帝道宏大故養老以燕禮夏后氏以饗禮者崔氏云
饗則體薦而不食爵盈而不飲依尊卑為獻取數畢
而已夏貴禮敬故養老以饗禮殷人以食禮者崔氏
云不飲酒享大牢以禮食之殷人質素故養老以食
禮周人脩而兼用之者謂周人脩三代之禮春夏養
老之時用虞氏燕禮夏后氏饗禮秋冬養老之時用
殷人食禮周極文故兼用之也皇氏云饗有四種一
是諸侯來朝天子饗之則周禮大行人職云上公之
禮其饗禮九獻是也其牲則體薦體薦則房烝故春
秋宣十六年左傳云饗有體薦又國語云王公立飫
則有房烝其所云飫即謂饗也立而成禮則謂之飫
其禮亦有飯食故舂人云凡饗食共其食米鄭云饗
有食米則饗禮兼燕與食也二是王親戚及諸侯之
臣來聘王饗之禮亦有飯食及酒其酌數亦當依命
其牲則折俎亦曰殽烝也故國語云親戚宴饗則有
殽烝謂以燕禮而饗則有之也又左傳宣十六年云
饗有體薦宴有折俎公當饗卿當宴王室之禮也時
定王饗士會而用折俎以國語左傳觀之則知王親
戚及諸侯之大夫來聘皆折俎饗也其饗朝廷之臣
亦當然也三是戎狄之使來王饗之其禮則委饗也
王不親饗但以牲全體委與之故國語云戎狄貪而
不讓坐諸門外而體委與之是也若夷狄君來則當
與中國子男同故小行人職掌小賓小客所陳牲牢
當不異也四是饗宿衛及耆老孤子則以醉為度故
酒正云凡饗士庶子饗耆老孤子皆共其酒無酌數
鄭云要以醉為度食禮者有飯有殽雖設酒而不飲
其禮以飯為主故曰食也其禮亦有二種一是禮食
故大行人云諸公三食之禮有九舉及公食大夫禮
之屬是也二是燕食謂臣下自與賓客旦夕共食案
鄭註曲禮酒漿處右云此大夫士與賓客燕食之禮
是也燕禮者凡正饗食在廟燕則在寢燕以示慈惠
故也燕禮則折俎有酒而無飯其牲用狗燕安也其
禮最輕升堂行一獻禮畢而脫屨升堂坐飲以至醉
也儀禮猶有諸侯燕禮一篇凡燕禮亦有二種一是
燕同姓二是燕異姓故鄭箋湛露詩云夜飲之禮同
姓則成之庶姓讓之則止此燕饗食致仕之老則當
用正饗正食正燕之禮以其有賢德不可以褻禮待
之其饗死事之老不必有德又是老人不宜久立當
用折俎之饗燕食之食異姓之燕禮也鄭註凡飲養
陽氣凡食養隂氣郊特牲云饗禘有樂而食嘗無樂
是故春禘而秋嘗饗與禘連文故知饗在春食與嘗
連文故知食在秋彼不云冬夏者彼是殷禮此言冬
夏周法也或鄭因春言夏因秋言冬雖周冬夏不養
老也就如熊義去冬夏則一年有五養老也若春合
舞秋合聲即是春秋養老之事則通季春三養老也
此義實可疑皇氏云春夏雖以飲為主亦有食先行
饗次燕次食秋冬以食為主亦有饗先行食次燕次
饗一日之中三事行畢義或然也
長樂陳氏曰虞氏以燕則以恩勝禮夏后氏以饗則
以禮勝恩殷人以食則取恩禮之中而周則文備故
脩而兼用之周官外饔言饗耆老此周人以饗禮養
老也行葦言飲射而繼之以祈黃耇此周人以燕禮
養老也祭義曰食三老五更於大學天子袒而割牲
執醬而饋執爵而酳此周人以食禮養老也又禮
書曰天子之於老也其所養也三國老也庶老也死
政者之老也歲養之也三仲春也季春也仲秋也周
禮羅氏羅春鳥獻鳩以養國老在仲春月令養衰老
授几杖在仲秋文王世子曰凡大合樂必遂養老鄭
氏云大合樂謂春入學舍菜合舞秋頒學合聲於是
時也天子則視學焉遂養老此養老於仲春仲秋者
也月令季春之末擇吉日大合樂天子親往視之大
合樂亦必養老此又養老於季春者也若夫簡不帥
教出征受成以訊馘告凡天子入學莫不養老又不
在歲養之數也又有死政者之老焉故羅氏獻鳩以
養之者國老也司徒以保息養之者庶老也司門以
其財養之者死政者之老也若夫外饔酒正稾人所
謂耆老者總三者而言之也先王父事三老兄事五
更則三老五更乃羣老之尤者而致仕之老固在其
間皇氏離而三之誤矣月令無冬夏養老之文周禮
禮記特言春養秋食而已熊氏謂養老歲有七亦誤
矣
嚴陵方氏曰燕以示慈惠慈惠者上之所以接下也
接下者天之道故有虞氏養老以燕禮饗以訓恭儉
恭儉者下之所以事上也事上者人之道故夏后氏
以饗禮殷尚質故以食禮食禮則簡而質周尚文故
修而兼用之兼用三代禮也豈嘗增損於其間哉亦
治其壊而已故以修言之
清江劉氏曰以養老莫善於燕莫不善於饗而食次
之以養義莫善於饗莫不善於食而燕次之周人備
矣所謂養老者養其體者也故擇其柔嘉選其馨香
潔其酒醴品其豆籩修其簠簋奉其犧象謹其祓除
於是乎體解節折而共飲食之又為折俎加豆是以
惠豐而德洽民之見者以為盡心也莫不加愛焉故
莫善於燕夫饗所以訓恭儉也而養老所以充體氣
也脩其物篤其意而不得躬之酒盈而不飲肉乾而
不食設几而不倚一獻而百拜惡在其惠也故莫不
善於饗是有虞氏所以不從也所謂養義者養其賢
者也年者天下之達尊也爵者天下之達尊也以達
尊之爵養達尊之年其意猶不敢褻為之故一獻而
百拜民之見者以為至恭也莫不加肅焉故莫善於
饗夫養義者貴其養志也若曾子之養曾晳者也而
食者無百拜之恭無一獻之節此所謂養口體也若
曾元之養曾子者也民之見者可以慢易也故曰莫
不善於食是夏后氏所以不從也雖然三聖之作非
以相反也養老以彼養義以此所以尊其年尚其德
也尊其年仁也尚其德義也仁且義所以天下無所
為而晏然是故周人通其道達其意脩而兼用之兼
之是謂大備不可改矣孝之道達則子咸若悌之道
達則幼咸若登歌清廟則君咸若下管象武則臣咸
若所以慮之以大愛之以敬行之以禮脩之以孝養
紀之以義終之以仁一事舉而衆美具焉孔子曰郁
郁乎文哉吾從周此之謂也
延平周氏曰以燕饗對食則燕饗以酒為主食以食
為主以燕對饗則燕以恩為主饗以禮為主虞氏以
燕則其恩已致詳矣故夏后氏易以饗饗則其禮已
致隆矣然燕與饗不過養陽而已故殷人易以食所
以養隂也周則文極矣故兼用之亦各趨時而已
五十養於鄉六十養於國七十養於學達於諸侯八十
拜君命一坐再至瞽亦如之九十使人受
鄭氏曰達於諸侯天子諸侯養老同也國國中小學
在王宫之左學大學也在郊小學在國中太學在郊
此殷制眀矣命謂君不親饗食必以其禮致之
孔氏曰此謂子孫為國死難而王養其父祖也五十
始衰故養於鄕學六十漸衰養禮彌厚故養之於小
學小學在國中也七十大衰養禮轉重故養於大學
鄭知國是學者以國與學文相對也上文云小學在
公宫南之左大學在郊下文云殷人養國老於右學
養庶老於左學貴右賤左小學在國中左也大學在
郊右也與殷同也故鄭云此殷制眀矣以此篇從上
以來雖解為殷制無正據可憑因此小學大學是殷
制不疑故云眀矣此養老之事非唯天子之法乃通
達於諸侯也至於八十年漸衰弱不堪來學受養君
以饗食之禮使人就家致之其受君命之時理須再
拜不堪為勞一坐於地而首再至於地也瞽人無目
恐其傾倒拜君命亦當如此
長樂陳氏曰年彌高者養彌厚養彌厚者禮彌敬故
五十養於鄕而不從力政六十養於國而不與服戎
七十養於學則天子袒而割牲執醬而饋執爵而酳
此禮之所以彌敬也周之養老遺人掌委積外饔掌
割亨以至羅氏共羽物酒正共酒稾人共食其禮之
備具如此又視學以事之豈非仁之至義之盡哉孔
子於瞽者見之雖少必作過之必趨相之則每事必
告其致恭敬如此則先王待之之禮均於老者不為
過矣内則曰九十者其家不從政瞽亦如之
嚴陵方氏曰養於鄉者特尊於一鄉之人而已養於
國者則尊於一國之人焉養於國者不離於臣道而
已養於學者則有師道焉以其年彌高而德彌邵故
也然養之始於五十者以其始衰故也達於諸侯則
以有君道者皆所當然坐亦跪也拜君命之時足一
跪而首再至於地也凡拜必再故以首至於地而備
其數盖所以佚老者而不責之以筋力之禮也瞽以
無目而不便於禮故亦如之九十筋力尤衰又不必
親拜之矣特使人代受其命可也
清江劉氏曰養於鄉者鄉飲酒之禮五十者始預於
養也六十養於國者有命賙餼老者則及之矣養於
學者則君就行焉
山隂陸氏曰養於鄉五十與養於國六十與養於學
七十後與六十者坐五十者立養於鄉之謂也春饗
孤子秋養耆老六十養於國之謂也
五十異粻六十宿肉七十貳膳八十常珍九十飲食不
離寢膳飲從於遊可也
鄭氏曰粻糧也貳副也遊謂出入止觀
孔氏曰自此以下雜記卿大夫士及庶人年老節制
在家自養之法随年為品也五十始衰糧宜自異不
可與少壯者同也六十轉老故恒宿肉在帳下不使
求而不得也膳善食也七十恒令膳食有儲副不使
有闕也八十常使有珍竒美食九十飲食無時或急
求須得故不離於寢美善之膳水醬之飲從於所遊
之處可也
延平周氏曰孔子曰肉雖多不使勝食氣盖肉為天
産所以養隂食為地産所以養陽養隂者常不使勝
於養陽者唯五十然後養隂者有以加故曰五十異
粻盖言異於強壯者也六十則不特異粻而又至於
有宿肉七十則不特有宿肉而又至於有貳膳貳與
大祭再貳之貳同意八十則不特有貳膳而又至於
有常珍九十則養之愈備故曰飲食不離寢膳飲從
於遊可也先王之法嘗寓於甚微使天下後世必於
五十然後異粻則養隂者之害己自節矣而至於九
十養之愈備則為子者所以致其孝也
嚴陵方氏曰粻則地産以養其隂肉則天産以養其
陽膳用六牲以為膳而已珍用八物則為貴有膳則
肉可知有肉則粻可知異者不必宿宿者不必貳貳
者不必常言之輕重其禮之隆殺也由八十而下飲
食或&KR0869;於閣而已於寢則亦離焉膳飲止於所居而
已於遊固不從焉故必九十然後飲食不離寢飲食
從於遊也雖然養之如此其備豈必人人及於是哉
亦可而已
山隂陸氏曰八十常珍若豹胎象節猩脣燕髀是亦
珍也不得謂之常珍
六十歲制七十時制八十月制九十日脩唯絞紟衾冒
死而后制
鄭氏曰絞紟衾冒一日二日而可為者
孔氏曰年既衰老預為送終之具歲制謂棺也不易
可成故歲制然此謂大夫以下耳人君即位為椑不
待六十也其槨則死後為之以其葬尚賒故檀弓云
旬而布材是也時制謂一時可辦是衣物之難得者
是年轉老所須辦轉切也月制謂一月可辦衣物易
得者九十棺衣皆畢但日日脩理之為近於終故也
絞紟衾冒四物易成故生不逆為湏亡乃制也故檀
弓云一日二日而可為也者君子弗為也
嚴陵方氏曰凡此皆謂為送死之具也或以歲或以
時或以月或以日者盖年愈高而備之愈宜數故也
八十而下皆曰制獨九十曰脩者盖創其始之謂制
治其壊之謂脩
延平周氏曰六十當以歲制然財或不足而有至於
七十者則當以時制於七十又或不足而有至於八
十者則當以月制九十則日脩治之而已歲然後時
時然後月者言其緩急之異絞紟衾冒死而後制以
其易具且又眀人子有所不忍也
馬氏曰自五十異粻而下此養生之禮也自六十歲
制而下此送死之禮也人之至於五十其氣始衰食
不可以不異故異粻自五十而上事親之日短人子
之於親養之必有加焉故宿肉至膳飲必從於遊也
有始必有終有生必有死此必然之理也人之至六
十以上則送死之禮不可以不具
新安朱氏曰歲制者歲以展而修之下時月日放此
山隂陸氏曰九十日脩不保月也八十月制不保時
也七十時制不保歲也
五十始衰六十非肉不飽七十非帛不煖八十非人不
煖九十雖得人不煖矣
鄭氏曰煖温也
嚴陵方氏曰三十曰壯四十曰強壯強則盛極矣盛
之極亦趨於衰故五十爲始衰之年自此而往宜有
以扶其衰九十雖得人不煖則以衰之極養之宜無
所不至也
馬氏曰人之大化有四嬰孩也少壯也老耄也死亡
也始衰離於少壯之年而入於老耄之時也先王之
時下無凍餒之民者盖五畝之宅樹之以桑而七十
可以衣帛矣雞豚狗彘之畜無失其時而六十則可
以食肉矣
山隂陸氏曰非肉不飽始於五十非帛不煖始於六
十皆極於七十
延平周氏曰孟子言五十可衣帛七十可食肉與此
不同者王制主言血氣而養血氣者以食為先以衣
為次故曰五十始衰六十非肉不飽七十非帛不煖
孟子言王政而王政之序足衣然後足食故五十衣
帛七十食肉然孟子言五十衣帛此言五十始衰何
也謂王政既行雖始衰之年已能使之衣帛不待至
於六十
五十杖於家六十杖於鄉七十杖於國八十杖於朝九
十者天子欲有問焉則就其室以珍從
鄭氏曰就其室以珍從尊養之也
長樂陳氏曰大夫七十而後賜之杖此五十而杖者
盖杖於家邦鄉國者不必待賜杖於朝則非賜不可
也九十就其室所以尊之以珍從所以養之也
嚴陵方氏曰杖者所以扶其力而優其禮也杖於家
者則不得杖於鄉杖於鄕者則不得杖於國杖於國
者則不得杖於朝杖於朝者則無適而不以杖矣此
隆殺之别也伊耆氏共王之齒杖者以此至於九十
自不能至於朝矣天子欲有問焉則就其室以珍從
之而杖有所不足道也前言廵守之禮曰問百年者
就見之而此言九十者何也彼之所言則一國之老
又不必有爵者焉故其禮為殺此之所言則天下之
老唯有爵者而已故其禮為備而又以珍從也祭義
又言八十君問則就之者彼言異禮此言常禮亦見
祭義解
延平周氏曰貴貴老老不可偏廢也八十與之杖老
老也而不免於朝者貴貴也九十則天子必就其室
而問之者豈特老老而已盖將以尊賢也尊賢則北
面可也就其室而問之何歉哉
七十不俟朝八十月告存九十日有秩
鄭氏曰大夫士之老者君揖則退故不俟朝月告存
每月致膳也秩常也有常膳
孔氏曰此謂大夫士老年而聽致事者則七十杖於
國朝君之時入門至朝位君出揖之即退不待朝事
畢也若不聽致仕則祭義云七十杖於朝八十不俟
朝告謂問也八十者君每月使人致膳告問存否九
十極老君則日使人以常膳致之故云日有秩
新安朱氏曰註揖君當作君揖
延平周氏曰不俟朝所以全其筋力也月告存所以
欲其生也日有秩所以厚其養也先王之於人也必
有養廉之具然後責之廉故卿大夫既有田以處子
孫而至於九十則又日有秩此仕於朝者所以無累
於終身而有恥於貪汚者也
山隂陸氏曰告存告而後存之即日有秩不必告也
故孟子曰廪人繼粟庖人繼肉不以君命將之
廬陵胡氏曰月告存君使人每月問存否則老者告
云存也秩常也君日使人膳則八十月告存之時亦
致膳矣
嚴陵方氏曰日有秩日有常賜也若酒正之秩膳是
矣
五十不從力政六十不與服戎七十不與賓客之事八
十齊喪之事弗及也
鄭氏曰五十力稍衰也力政城道之役也與及也八
十不齊則不祭也子代之祭是謂宗子不孤
孔氏曰上文歲制及杖於家之屬兼含大夫士及庶
人之老此五十不從力政及不與服戎則唯據庶人
之事力政謂築城治道也其大夫士六十未致仕若
為軍將當與服戎故知此據庶人也服戎謂從軍為
士卒案易孟氏韓詩說年二十行役三十受兵六十
還兵古周禮說國中自七尺以及六十野自六尺以
及六十有五皆征之許慎云漢承百王而制二十三
而役五十六而免六十五已老而周復征之非用民
意鄭駁之云周禮皆征之者使為胥徒給公家之事
如今之正衛耳胥徒事暇坐息之間多如鄭此說力
政田役為重故云五十免之故此五十不從力政祭
義五十不為甸徒是也戎事差輕六十不與服戎如
孟氏說六十還兵是也胥徒又輕故野外六十五猶
征之若四郊之内以其多役故二十受役六十乃免
若於野則力役又少故十五征之六十五乃免若兵
革之事則三十受之如孟氏韓氏說是也鄭註謂宗
子不孤者以父是宗子年已八十子則代之而祭若
父不為宗子則不主祭祀無祭可代今已是父嫡子
代父而祭之是有父之宗子案喪服云宗子孤為殤
以無父則稱孤眀有父則不孤故云是謂宗子不孤
也
長樂陳氏曰弛而不張文武不為張而不弛文武不
能晝作而暮息一日之理也三時作而冬息一歲之
理也少壯作而老息一世之理也先王知其理如此
故為之禮以息之此經是已周官卿大夫國中自七
尺以及六十野自六尺以及六十有五皆征之則雖
五十猶從力政矣祭義五十不為甸徒則未六十不
與服戎矣豈非時異則禮異歟
延平周氏曰周官卿大夫及祭義所載與此經異同
者盖舍征之法始於五十而征之之法極於六十有
五其間有征有不征者惟上之人度其筋力之何如
耳果筋力可任則不為五十而舍之果筋力可舍則
不待六十有五謂不及乎此與過乎此則非法也
嚴陵方氏曰從力政從力役之政也與服戎與兵戎
之事也力政則事之常者故五十已不從矣服戎則
事之變者故六十然後不與焉七十不與賓客之事
八十齊喪之事不及者盖事生之與事死事人之與
事神不能無輕重之别故也或曰從或曰與或曰及
何也從謂行其事焉與則預之而已六十之與服戎
七十之與賓客非特不從其事也亦且不與之矣及
則傍有所加之謂以其衰老已甚非特不能從與於
事也而事固不當及於我矣然則從與者我從與於
事故言於事之上及則事有及於我故言於事之下
此其辨也
馬氏曰力政服戎此免於公者也賓客齊喪此免於
私者也盖代之以子孫矣
山隂陸氏曰祭義曰五十不為甸徒即此所謂不與
力政雖不為徒猶以為士是未免服戎之事也
五十而爵六十不親學七十致政唯衰麻為喪
鄭氏曰爵謂賢者命為大夫不親學不能備弟子禮
致政還其君事也
孔氏曰鄭知非命為士而云大夫者以王制殷法殷
則士無爵故知此是大夫也此謂凡常之人有賢德
故五十始為大夫若其有德不必五十故喪服小功
章云大夫為昆弟之長殤是幼為大夫為兄之長殤
長樂陳氏曰顔子年未二十而孔子以為王佐之才
則非必五十可以爵也孔子六十有九猶以未聞大
道為恥則非必六十不親學也伯夷大公老而後歸
周則非必七十而致政也記之所言特以中人為法
而已
嚴陵方氏曰五十曰艾服官政故受爵於朝盖受爵
則服官政故也六十曰耆指使故不親學所以事人
非所以使人故也七十曰老而傳故致政盖外則致
其政於君内則傳其事於子孫也唯衰麻為喪則於
曲禮言唯衰麻在身同義然此齊喪之事猶及也所
以異於八十者歟
金華應氏曰自五十養於國至七十致政非公私暇
豫而財力豐饒禮制脩舉而品節分眀道德尊隆而
教化浹洽豈易及此
山隂陸氏曰六十而猶學晚矣盖當是時雖離文字
可也唯衰麻為喪言雖重服唯服衰麻而已據子游
為之麻衰牡麻絰彼言麻衰此言衰麻衰麻先衰以
輕服服重也荀子曰七十唯衰存據此雖謂之麻衰
無牡麻絰矣
有虞氏養國老於上庠養庶老於下庠夏后氏養國老
於東序養庶老於西序殷人養國老於右學養庶老於
左學周人養國老於東膠養庶老於虞庠虞庠在國之
西郊
鄭氏曰皆學名也異者四代相變耳或上西或上東
或貴在國或貴在郊上庠右學大學也在西郊下庠
左學小學也在國中王宫之東東序東膠亦大學在
國中王宫之東西序虞庠亦小學也西序在西郊周
立小學於西郊膠之言糾也庠之言養也周之小學
為有虞氏之庠制是以名庠云其立鄉學亦如之膠
或作絿
孔氏曰此一節眀養致仕老及庶人老給賜之事此
四代養老之處雖其名不同以殷人云右學左學虞
氏云上庠下庠學記云黨有庠文王世子云學干戈
羽籥於東序以此約之故知皆學名也養老必在學
者以學教孝悌之處故於中養老熊氏云國老謂卿
大夫致仕者庶老謂士也皇氏云庶老兼庶人在官
者其致仕之老大夫以上養從國老之法士養從庶
老之法故外饔云邦饗耆老掌其割亨鄭註引此周
人養國老於東膠養庶老於虞庠是也虞殷尚質貴
取有成故大學在西小學在東夏周貴文取積漸長
養故大學在東小學在西故鄭註云上庠右學大學
也在西郊下庠左學小學也在國中王宫之東以虞
殷質俱貴於西故併言之夏周為文皆上東故亦併
言之云東序東膠亦大學在國中王宫之東西序虞
庠亦小學也西序在西郊周立小學於西郊是也云
周之小學為有虞氏之庠制者庠則後有室前有堂
若夏后氏之序及周之學所在序者皆與庠制同其
州黨之序則歇前而已序則豫也故鄉射云豫則鈎
楹内堂則由楹外彼鄭註豫讀如成周宣榭火之榭
是也云其立鄉學亦如之者言鄉學亦為庠制故上
文云耆老皆朝于庠是也
長樂陳氏曰四代之學虞則上庠下庠夏則東序西
序殷則右學左學周則東膠虞庠而周則又有辟廱
成均瞽宗之名則上庠東序右學東膠大學也故國
老於此養焉下庠西序左學虞庠小學也故庶老於
此養焉記曰天子設四學盖周之制也周之辟廱即
成均也東膠即東序也瞽宗即右學也盖以眀之以
法和之以道則曰辟廱以其成其虧均其過不及則
曰成均以養士則謂之庠以教人則謂之校以習射
事則曰序以糾德行則曰膠以樂祖在焉則曰瞽宗
以居右焉則曰右學盖周之學成均居中其左東序
其右瞽宗此大學也虞庠在國之西郊則小學也記
曰天子視學命有司行事祭先師先聖焉卒事遂適
東序設三老五更之席又曰食三老五更於大學所
以教諸侯之弟祀先賢於西學所以教諸侯之德夫
天子視學則成均也命有司行事祭先師先聖焉即
祀先賢於西學也祀先賢於西學則祭於瞽宗也有
司卒事適東序設三老五更之席即養國老於東膠
也養國老於東膠即禮三老五更於大學也然則殷
之右學在周謂之西學亦謂之瞽宗夏之東序在周
謂之東膠亦謂之大學盖夏學上東而下西殷學上
右而下左周之所存特其上者耳則右學東序盖與
成均並建於一丘之上而已由是觀之成均頒學政
右學祀樂祖東序飬老更右學東序不特存其制而
已又因其所上之方而位之也(禮書)
嚴陵方氏曰上庠居於西郊西北者天所位也有虞
氏體天道而帝故以上庠為尊焉東序居於寅地而
寅卯者人所見也夏后氏立人道而王故以東序為
尊焉殷尚質故以右學為尊右為隂之正而天地之
質成於隂之正故也周尚文故以東膠為首盖東為
陽之中而天地之文作於陽之中故也虞以上庠居
右然不謂之右而謂之上者盖天位在上不可謂之
右故也殷以右學為上然不謂之上而謂之右者盖
隂之道貴右不可謂之上故也東序居下庠之位然
不謂之下者盖夏后氏以東序為尊而下之名非所
以稱尊故也東膠居左學之位然不謂之左者盖周
人以東膠為尊而左之名非所以稱尊故也國老猶
國子謂之國以對家言之則為貴故也庶老猶庶子
謂之庶以對適言之則為衆故也以庶老為衆則知
國老之為寡以國老為貴則知庶老之為賤矣然四
代之養老必以學何也盖王者之養老所以教天下
之孝也孝者所以盡子道而父子者人倫之始也學
所以眀人倫而已於此以養老不亦宜乎皆學也虞
曰庠夏曰序殷曰學周曰膠又何也庠者養也養以
生物為事天道也故虞曰庠序者射也射以正己為
事人道也故夏曰序學者覺也覺民者所以反其質
故殷曰學膠者餙也餙物者所以制其文故周曰膠
雖然虞曰米廪則不特謂之庠矣夏曰校則不特謂
之序矣殷曰瞽宗則不特謂之學矣周曰辟廱則不
特謂之膠矣經言耆老皆朝于庠則庠又非獨虞有
之黨正屬於序子産不毁鄉校則序與校又非獨夏
有之學記言國有學則學又非獨殷有之盖合而言
之則謂之庠謂之序謂之膠謂之校謂之米廪謂之
瞽宗謂之辟廱皆學也故孟子於殷又曰序於周又
曰庠且言學則三代共之而眀堂位則二代亦通謂
之學也
馬氏曰以方言之則東為上以内言之則國為内故
周人養國老於東膠夏后氏養國老於東序皆在於
國之内也以四方言之則西者成德之地故有虞氏
養國老於上庠殷人養國老於右學皆在西也凡此
皆其所向之不同也
延平周氏曰上庠下庠以尊卑言之也東序西序以
方言之也右學左學以位言之也上庠右學皆西也
東序東膠皆左也虞與殷尚右貴有為也夏與周尚
左貴陽位也國老庶老皆養之者恩也國老必於大
學庶老必於小學者義也孟子曰夏曰校殷曰序周
曰庠學則三代共之今於夏則謂之東序於周則謂
之東膠何也盖以其教人於此則皆得謂之校以其
射於此則皆得謂之序以其養士於此則皆得謂之
庠以其糾不帥者於此則皆得謂之膠孟子之言特
其應時改造之名耳
山隂陸氏曰東膠虞庠郊學也文王世子曰凡語於
郊者此學也自諸侯言之膠其所謂校者邪左傳曰
鄭人遊於鄉校又曰夫人朝夕退而遊焉據此校雖
在鄉距國不遠矣又新說曰上下二庠東西二序
左右二學東膠虞庠皆小學也先儒以舜上庠夏東
序殷右學周東膠為四代之大學舜下庠夏西序殷
左學周虞庠為四代之小學非是也盖曰四代養老
之禮或在大學或在小學各不同三老五更者天子
之大老也故於大學養之記曰養三老五更於大學
是也國老庶老則養於小學而已
新安朱氏曰諸儒皆以養國老者為大學養庶老者
為小學盖亦因王制之言而意之耳陳氏說其位置
又與鄭氏諸儒之說不同皆無所考闕之可也
有虞氏皇而祭深衣而養老夏后氏收而祭燕衣而養
老殷人冔而祭縞衣而養老周人冕而祭玄衣而養老
鄭氏曰皇冕屬也畫羽飾焉凡冕屬其服皆玄上纁
下有虞氏十二章周九章夏殷未聞凡養老之服皆
其時與羣臣燕之服有虞氏質深衣而已夏而改之
尚黑而黑衣裳殷尚白而縞衣裳周則兼用之玄衣
素裳其冠則牟追章甫委貎也諸侯以天子之燕服
為朝服燕禮曰燕朝服是服也王者之後亦以燕服
為之魯季康子朝服以縞僭宋之禮也天子皮弁以
日視朝也
孔氏曰案周禮有設皇邸又云有皇舞皆為鳳皇之
字鳳羽五采故鄭註云畫羽飾之上註云虞夏之制
天子服有日月星辰此註云夏殷未聞者臯陶謨謂
之虞夏書故因云虞夏之制其實唯謂虞也鄭註飬
老之服皆與羣臣燕之服者以經云夏后氏燕衣而
飬老周人玄衣而養老周人燕用玄衣故知燕羣臣
之服也深衣謂白布衣其冠未聞皇氏云服皇冠崔
氏以為與夏周同未知然否案郊特牲云大古冠布
齊則緇之大古則虞氏或用白布冠也夏尚黑燕衣
黑衣也縞衣白布深衣也縞白色生絹亦名為素周
則兼用之經云玄衣而養老若衣裳俱玄則與夏不
異又儀禮朝服緇布衣素裳緇則玄故為玄衣素裳
也云其冠則牟追章甫委貌者案儀禮朝服首著玄
冠玄冠即委貎以此推之則殷之朝服皆著章甫之
冠夏朝服著牟追云諸侯以天子之燕服為朝服者
以燕禮諸侯燕臣子用朝服眀天子之燕亦朝服也
引燕禮云服是服者證燕時服是玄衣素裳之服也
玉藻云魯季康子朝服以縞若當時無朝服以縞康
子不應服之眀是宋人所著康子僭效之冠禮記云
周弁殷冔夏收鄭云弁名出於槃槃大也言所以自
廣大也冔名出於幠幠覆也所以自覆飾也收言所
以收斂髮也其制之異亦未聞冠禮記又云委貎周
道也章甫殷道也毋追夏后氏之道也鄭註云委猶
安也言所以安正容貎章眀也殷質言以表眀丈夫
也毋發聲也追猶堆也夏后氏質以其形名之其制
之異同未聞
横渠張氏曰有虞氏言氏者止以其身而得天下自
庶人時已稱虞舜止嘗納于大麓元不曾有封大麓
者夏后氏言后者謂以君而得天下殷人與周人言
人者謂以衆而得天下以君者止以其君之身以衆
者謂以其國之衆有此分别各以其所以得天下名
之夏后氏猶言夏君氏稱君者以國興禹崇伯之子
也殷周以衆興言以其衆興起於彼方也
嚴陵方氏曰祭非無衣也然主冠言之者盖冠在首
有尊尊之義而祭所以推尊尊之義故也養老非無
冠也然主衣言者盖衣在體有親親之仁焉而養老
所以眀親親之仁故也
馬氏曰先言祭者盖祭所以追養繼孝而年之貴乎
天下久矣次乎事親也故以祭為先皇與收冔與冕
首所加之冠也深衣燕衣縞衣玄衣身所衣之服也
在祭祀則言冠而不言衣者言冠則知其有衣故虞
則十二章周則九章推此則二代可知矣在養老則
言衣而不言冠者言衣則知其有冠故毋追夏后氏
之道也章甫殷道也委貎周道也推此則有虞氏亦
可知矣
延平周氏曰有虞言氏而不言后夏后言后而言氏
至殷周而皆言人者氏者言其旁出而有所别后者
言其繼世以為君盖堯以天道治人而舜以人道奉
天則舜於天道乃旁出而别之者也夏則繼於舜而
為旁出者也至於殷周人道而已矣
山隂陸氏曰燕衣燕居之衣玄端是也據卒食玄端
以居縞衣朝衣也據朝服之以縞自季康子始也玄
衣冕也據食三老五更於大學冕而總干養老夏后
氏以燕服殷人以朝服周人以祭服後王彌文也言
燕則知有所謂朝言玄則知有所謂素言縞則知有
所謂麻深衣亦燕服其服之卑者也記曰朝玄端夕
深衣
金華應氏曰祭祀之事極其嚴故冕而玄衣纁裳則
上下各異其制養老之情貴其親故皮弁而緇衣則
上下相連而不殊取其便也
凡三王養老皆引年八十者一子不從政九十者其家
不從政廢疾非人不養者一人不從政父母之喪三年
不從政齊衰大功之喪三月不從政將徙於諸侯三月
不從政自諸侯來徙家期不從政
鄭氏曰己而引戶校年當行復除也老人衆多非賢
者不可皆養廢廢於人事自諸侯來從諸侯來也
孔氏曰將徙於諸侯謂大夫采地之民徙於諸侯為
民以其新徙湏當復除但諸侯地寬役少為人所欲
故唯三月不從政自諸侯來徙於家者謂諸侯之民
來徙於大夫之邑以大夫役多地狹欲令人貪之故
期不從政案旅師云新甿之治皆聽之使無征役鄭
註引此文以證之是據民之遷徙也
長樂陳氏曰凡言養老必兼虞氏此特言三王引年
者遠則論略近則論詳故也有其德而非其年則未
可以養有其年而非其德則不可以養特言引年者
養老以年為主故也病者老者在所養喪者在所恤
徙者在所寬此所以或復其家或復其子或復其身
也周官大司徒以保息六養萬民有曰養老有曰寬
疾以至小司徒卿大夫遂人皆辨其老者癈疾者旅
師凡新甿之治皆聽之使無征役然則辨其老者癈
疾者盖亦不特復其身而已新甿之無征役盖亦不
過期而己自家而將徙於諸侯三月不從政則自國
而將徙於大夫者可知自諸侯徙其家期不從政則
自大夫來徙國者可知先王之於徙者遠則有節近
則有授所以制之以義寬之以無征優之以下劑所
以綏之以仁又禮書曰義故民忘其勞仁故民悦
其德此所以北山不均之刺不作於下而餘力之頌
日聞於上也後世踐更之法雖丞相之子不免戍邊
非所謂舍貴者也絳之老人辱在泥塗非所謂舍老
者也
嚴陵方氏曰引如負罪引匿之引盖引其年高下以
為養禮之隆殺故也
延平周氏曰一子一人不從政則老者癈疾者有所
養居喪不從政則生者得以盡其哀戚將徙者不從
政所以寬之也始來者不從政所以安之也
禮記集說卷三十五
