禮記集說卷一百十二宋衛湜撰
宰我曰吾聞鬼神之名不知其所謂子曰氣也者神之
盛也魄也者鬼之盛也合鬼與神教之至也衆生必死
死必歸土此之謂鬼骨肉斃于下隂為野土其氣𤼵揚
于上為昭明焄蒿悽愴此百物之精也神之著也因物
之精制為之極明命鬼神以為黔首則百衆以畏萬民
以服
鄭氏曰氣謂嘘吸出入者也耳目之聰明為魄合鬼
與神而祭之聖人之教致之也隂讀為依蔭之蔭言
人之骨肉蔭於地中為土壤焄謂香臭也蒿為氣烝
出貌也蒿或為藨以先言衆生久言百物明其與人
同也不如人貴耳明命猶尊名也尊極於鬼神不可
復加也黔首謂民也則法也為民作法使民亦事其
祖禰鬼神民所畏服
孔氏曰自此至先王先公敬之至也一節明宰我問鬼
神之事夫子荅以鬼神魂魄祭祀之禮又廣明天子
諸侯耕藉及公桑之事氣嘘吸出入無性識也但性
識依此氣而住有氣則有識無氣則無識性識則神
出入也故人之精靈而謂之神魄體也若無耳目形
體不得為聰明人之死其神與形體分散各別聖人
以生存之時神形和合今雖身死聚合鬼神似生人
而祭之是聖人設教興致之也物之羣衆而生必皆
有死此本說人因及物也鬼歸也歸土之形故謂之
鬼骨肉斃于下隂為野土此覆說歸土之義又申明
人氣為神人生則形體與氣合而生死則形與氣分
其氣之精魂𤼵揚而升於上為神靈光明萬物之氣
或香或臭烝而上出其氣蒿然人聞之其情有悽有
愴人氣揚於上為昭明百物之精氣為焄蒿悽愴神
之著者謂𤼵揚昭明是人神之顯著也因物之精致
為之極者言聖人因人與物死之精靈遂制造為尊
極之稱尊名人物之精謂之鬼神以為萬民之法則
也鬼神本是人與物之魂魄若直名魂魄其名不尊
故也黔黑也凡人以黑巾覆頭故謂之黔首史記云
秦命民曰黔首漢家僕隸謂蒼頭以蒼巾為飾異於
民也百衆謂百官衆庶萬民謂天下衆民旣敬之以
鬼神故下皆畏敬之也此經鬼神本為人故下文築
為宫室設為宗祧其實亦兼山川五祀百物之屬故
禮運列於鬼神注云謂祖廟山川五祀之屬樂記幽
則有鬼神注云助天地成物者是百物之魂謂之鬼
對則精靈為魂形體為魄故昭七年左傳云人生始
化曰魄旣生魄陽曰魂是形為魄氣為魂若散而言
之魄亦性識識與魄無異故昭二十五年左傳云心
之精爽是謂魂魄魂魄去之何以能久又襄二十九
年左傳云天奪伯有魄又對而言之則天曰神地曰
祇人曰鬼散而言之通曰鬼神
横渠張氏曰禮記凡言鬼神者大率以隂陽出入言
之鬼神一物也以其歸故謂之鬼歸者自無形中來
復歸於無形自有形中來者復歸於有形是歸也魄
也者鬼之盛指有形體而言神申也鬼歸也物之所
生即是神及其終則歸也又曰精氣為物遊魂為
變精氣者自無而有遊魂者自有而無自無而有神
之情也自有而無鬼之情也自無而有故顯而為物
自有而無故隠而為變顯而為物者神之狀也隠而
為變者鬼之狀也大意不越有無而已物變而已物
雖是實本自虚來故謂之神變雖是虚本緣實得故
謂之鬼此與上所言神無形而有用鬼有形而無用
亦相會
長樂劉氏曰人之生也稟乾元之氣以資性命之始
稟坤元之氣以資形質之生性命有識也生則為道
德於人死則為昭明於上故曰魂焉形質有精也生
則為聰明於體死則為英靈於地故曰魄焉然則魂
生於氣氣所以盛其魂者也聖人尊其親之魂乃稱
為神焉靈生於魄魄所以函其靈者也聖人尊其親
之魄乃稱為鬼焉人之死也魂氣𤼵揚復歸于天形
體變化復歸于土不可得以復合為形而親旣亡弗
可得以復見也聖人賾知生死之本源究極鬼神之
情狀將報本而反始也為之祀饗合鬼與神復為一
體恐懼齊戒以事之孚信蠲潔以感之庶其饗之故
曰氣者神之盛魄者鬼之盛以言乎感氣於天則神
可來報魄於地則鬼可合也是以爇脂及蕭致氣之
道也奠鬱及鬯致魄之道也故曰合鬼與神教之至
也由是人人知所以事其祖考必致饗焉孝敬迨於
幽隂仁義垂于萬世為教之大不已至乎故衆物之
生也雖氣充乎體而魄形於事必有死焉及夫骨肉
入于地中則變化而復歸為土土積其氣能生萬物
其英而靈者人得之多焉此聖人所以求其魄於地
也若夫其氣則𤼵揚于上為天之昭明結者歸于日
星散者凝為虚寂而充盈乎天地之間也其降于地
而資始萬物則為焄蒿馨烈純粹英華能悽愴而感
動于人者皆是也此其神之著見不可揜者也故因
物之精制為尊極之號明以命夫天下謂之為鬼神
而使民祭為祖考此所以為黔首萬民之法則也
延平周氏曰氣者所以歸于天魄者所以降于地為
神者蓋有魄也然魄非神之盛也為鬼者蓋有氣也
然氣非鬼之盛也神譬則天道而鬼譬則人道而已
合鬼與神教之至也鬼神之為德能使人齊明盛服
而洋洋乎如在其上與其左右則人之所以有愧於
屋漏而為之愼獨者也故曰明則有禮樂幽則有鬼
神是鬼神之為教同於禮樂而禮樂之教有所不至
則鬼神又有以助之也精魄為物故骨肉斃于下隂
為野土者此百物之精也神魂為變故其氣𤼵揚于
上為昭明焄蒿悽愴者此神之著也昭明言其燭於
物者焄蒿言其達於上者悽愴言其感於情者言百
物之精也神之著也而獨言因物之精制為之極者
莫非物也雖神之著亦可謂之物鬼者盡人道者也
神者盡天道者也天人之道黔首之則故明命鬼神
以為黔首則唯鬼神有以為之則故百衆畏其威萬
民服其德言衆者不特民而已言民則無知矣故屬
之以服其德
嚴陵方氏曰宰我問鬼神之名而不知所謂鬼神者
何物故疑而問之神者陽之所為鬼者隂之所為也
言氣則知魄之為形言魄則知氣之為魂魄為鬼之
盛而魂亦從之者言其有所歸則一也郊特牲言魂
氣歸于天形魄歸于地以是而已魂亦神也此止言
氣者以氣為魂之本而魂非神之盛故也形亦鬼也
此止言魄者以形為魄之本而形非鬼之盛故也以
主其盛者故止言氣魄而已有生者必有死故曰衆
生必死悽愴言其情以其斃于下故所感者如此以
其為野土故於精曰物以其為昭明故於神曰著物
之精則麗乎形有形故其數辨而為百神之著則運
乎氣故其道運而為一此於精則曰百物於神則不
言也且天一生水於人為精地二生火於人為神水
先精而後神則以所生之次為序故也或言精神以
水火之性言之也或言鬼神以天人之道言之也或
言氣魄以隂陽之理言之也言雖不同其義則一制
為之極固亦因神之著矣止言因物之精者以悽愴
之精感於物故也極之為言至也名曰鬼神則尊敬
之至不可以復加是其所以制為之極也且鬼神本
無名也其名則人命之爾故曰以為黔首則是乃所
以為教之至也所謂黔首不特兆於周秦素問曰黔
首共餘食則黃帝之時固已言矣
馬氏曰𤼵言其申揚言其散昭者明之著明者昭之
本焄言氣之迎蒿言氣之出昭明焄蒿者狀也悽愴
者情也此精氣鞠而為物散而為遊魂之情狀故曰
百物之精也神之著也言物而又曰百物者蓋囿於
天地之間者未有能逃於天地之數者也
山隂陸氏曰魂亦神也氣其盛者也體亦鬼也魄其
盛者也氣有升而已魄有降而已唯聖人為能求而
合之以教天下故曰教之至也衆生必死著非衆生
有不死者莊子曰黃帝得之以登雲天焄蒿陽氣也
悽愴隂氣也昭明蓋其中正言黔首著先王教民蓋
蚤即老而後教晚矣亦老宜不待教而知者也
石林葉氏曰易曰精氣為物遊魂為變物者其聚也
變者其散也郊特牲謂魂氣歸于天形魄歸于地歸
于天者知氣升自上也歸于地者體魄降自下也聚
散者天之道故精氣猶謂之物升降者人之道故魂
氣亦謂之神蓋魂與氣無不之無不在則為神之盛
體與魄有所歸有所化故為鬼之盛鬼神皆潛於幽
而祭以合饗之使民敬畏此所以為教之至也人之
死亡其魂魄皆潛於幽而不可見者物之精而已矣
故聖人欲嚴其道以明其教故明以命於鬼神於天
曰神於人曰鬼此離而言之也及合而言則凡在幽
者皆不害其同名百衆則貴者也故曰畏萬民賤者
也故曰服貴賤雖不同皆合黔首也故曰以為黔首
則講義曰大凡有生者必有死雖骨肉斃而化於
下而其氣則𤼵揚于上其光焰為昭明其氣象為焄
蒿或感動人於若有若無之間則又使人悽愴而不
能自已是孰為此是聰明性識為百物之精爽而神
之不可揜焉者也夫聖人既已尊其親矣而又有所
謂為物之精而神之著者如此所以因而制為尊極
之稱明命之曰鬼神以教天下而以為黔首之法則
百衆以是而敬畏其祖考萬民以是而服從其教令
則所謂鬼神者豈徒有名而已哉
新安朱氏曰昭明焄蒿悽愴此言鬼神之氣所以感
觸人者昭明乃光景之屬焄蒿氣之感觸人者悽愴
如漢書所謂神君至其風颯然之意鄭氏說云口鼻
之嘘吸者為魂耳目之精明者為魄此蓋指血氣之
類言之口鼻之嘘吸是以氣言也耳目之精明是以
血言也目之精明以血言可也耳之精明何故亦以
血言蓋醫家以耳屬腎精血盛則聽聰精血耗則耳
聵矣氣為魂血為魄故骨肉歸于地隂為野土若夫
魂氣則無不之也易中說遊魂為變却只說一邊精
氣為物精氣聚則成物精氣散則氣為魂精為魄魂
升為神魄降為鬼易只說那升者如徂落之義則是
兼言之又曰子産有言物生始化曰魄旣生魄陽曰
魂孔子曰氣也者神之盛也魄也者鬼之盛也鄭氏
注曰嘘吸出入者氣也耳目之精明為魄氣則魂之
謂也淮南子曰天氣為魂地氣為魄高誘注曰魂人
陽神也魄人隂神也此數說者其於魂魄之義詳矣
蓋嘗推之物生始化云者謂受形之初精血之聚其
間有靈者名之曰魄也旣生魄陽曰魂者旣生此魄
便有暖氣其間有神者名之曰魂也二者旣合然後
有物易所謂精氣為物是也及其散也則魂遊而為
神魄降而為鬼矣說者乃不考此而但據左疏之言
其以神靈分隂陽者雖若有理但以嘘吸之動者為
魄則失之矣其言附形之靈附氣之神似亦近是但
其下文所分又不免於有差其謂魄識少而魂識多
亦非也但有運用畜藏之異耳
建安真氏曰鬼神之理雖非始學者所易窮然亦須
識其名義若以神示鬼三字言之則天之神曰神以
其造化神妙莫測也地之神曰示以其山川草木有
形可見顯然示人也示古祇字人之神曰鬼謂氣之
已屈者也若以鬼神二字言之則神者氣之伸謂𤼵
出也鬼者氣之屈謂收回也氣之方伸者屬陽故為
神氣之屈者屬隂故為鬼神者伸也鬼者歸也且以
人之身論之生則曰人死則曰鬼此死生之大分也
然自其生而言之則凡自幼而壯此氣之伸也自壯
而老自老而死此又伸而屈也自其死而言之魂遊
魄降寂無形兆此氣之屈也及子孫享祀以誠感之
則又能來格此又屈而伸也姑舉人鬼一端如此至
若造化之鬼神則山澤水火雷風是也日與電皆火
也月與雨亦水也此數者合而言之又只是隂陽二
氣而已隂陽二氣流行於天地之間萬物賴之以生
賴之以成此即所謂鬼神也氣之伸為神如春生夏
長是也氣之屈為鬼如秋冬斂藏是也今人只以塑
像畫像為鬼神及以幽暗不可見者為鬼神殊不知
山峙川流日照雨潤雷動風散乃分明有迹之鬼神
日出為神入為鬼雨潤為神止為鬼雷動為神息為
鬼風散為神收為鬼伊川曰鬼神者造化之迹又曰
鬼神天地之功用張橫渠曰鬼神二氣之良能凡此
皆指隂陽而言天地之氣即人身之氣人身之氣即
天地之氣又曰精者血之類是滋養一身者故屬
隂氣是能知覺運動者故屬陽二者合而為人精即
魄也目之所以明耳之所以聰者即精之為也此之
謂魄氣充乎體凡人心之能思慮有知識身之能舉
動與夫勇决敢為者即氣之所為也此之謂魂人之
少壯也血氣強血氣強故魂魄盛此所謂伸及其老
也血氣旣耗魂魄亦衰此所謂屈也旣死則魂升于
天以從陽魄降于地以從隂所謂各從其類也魂魄
合則生離則死故先王制祭享之禮使為人子孫者
盡誠致敬以焫蕭之屬求之於陽灌鬯之屬求之於
隂求之旣至則魂魄雖離而可以復合故曰合鬼與
神教之至也神指魂而言鬼指魄而言此所謂屈而
伸也又曰或問鬼神二氣之良能曰旣有隂陽二
氣則自然有往有來有闔有闢有消有息有聚有散
蓋其理自然如此故曰良能此乃借孟子良知良能
之名以形容二氣孟子本意謂孩提之童莫不知愛
親其長莫不知敬兄此本然之性非出人為隂陽二
氣屈伸亦是本然之理故借此二字以明之往闔消
散屈也來闢息聚伸也
慶源輔氏曰神以申為義則氣也者神之盛也鬼以
歸為義則魄也者鬼之盛也合而言之則鬼與神一
也故聖人合之以制祭祀之禮而事之其為教也至
矣魂生於氣魄生於體氣無不之故曰遊魂體則斃
於下而已故曰體魄則降人亦一物也昭明焄蒿悽
愴言氣之𤼵揚如此不必分人物言之不言人而言
物者言物則所該者博也
聖人以是為未足也築為宫室設為宗祧以别親疏達
邇教民反古復始不忘其所由生也衆之服自此故聽
且速也
鄭氏曰自由也言人由此服於聖人之教也聽謂順
教令也速疾也
孔氏曰此經明聖人為鬼神立宗廟之事聖人以尊
名鬼神為未足稱其意故為宫室宗祧以别親疏遠
邇教民反古復始也古謂先祖追而祭之是反古也
始謂初始父母始生於己今追祭祀是復始也追遠
報祭是不忘其所由生也
長樂劉氏曰所以别其親疏者立祖禰之名也所以
辨其遠邇者定宗祧之數也教民尊祖以時祭之故
曰反古也教民親禰以禮敬之故曰復始也不忘其
所由生者其謂此乎衆之服行聖人之德教而祀其
先也速於置郵而傳命者各親其親出於天性也
嚴陵方氏曰上言明命鬼神則為之名而已然未致
其實焉為之略而已然未極其詳焉故聖人以是為
未足也築為宫室則致其實矣設為宗祧則極其詳
矣言宗以知存祖言祧以知有暱宫室則土木之所
成故曰築宗祧則名號之所施故曰設親疏以情言
遠邇以時言觀祭法立廟之數則宗祧以別親疏遠
邇蓋可見矣古者今之對今生於古始者終之對終
生於始是不忘其所由生也聽言其不拒速言教之
所以神也所謂宫室者蓋廟之宫室爾非人之宫室
也與宫室旣修之宫室同郊特牲曰作龜于禰宫是
廟亦謂之宫也又曰存室神也是廟亦有室矣
毘陵慕容氏曰親而邇者為宗疏而遠者為祧此宗
祧所以別親疏遠邇也廟有寢祧無寢廟則修除祧
則黝堊此宫室所以別親疏遠邇也祧則以教反本
之道也祖則以教反始之道也禰則以教不忘其所
由生也民德齊厚而不忘其本其服也出其中心之
誠非有強之而為也則其從上也捷於令矣其流行
也非在於家至戶曉也得其心之所本則速於置郵
矣
慶源輔氏曰此堯舜以下至三代時事也反古復始
即上所謂致反始也不忘其所由生即所謂以厚本
也先王制禮以教人疑若強民也反而求之則知無
非所以順民爾如制鬼神之祀立宗祧之制是也衆
之服自此謂人之服其教由是故也知其順我而服
之宜其聽且速也哉
二端旣立報以二禮建設朝事燔燎羶薌見以蕭光以
報氣也此教衆反始也薦黍稷羞肝肺首心見間以俠
甒加以鬱鬯以報魄也教民相愛上下用情禮之至也
鄭氏曰二端旣立謂氣也魄也更有尊名云鬼神也
二禮謂朝事與薦黍稷也朝事謂薦血腥時也薦黍
稷所謂饋食也見及見間皆當為覸字之誤也羶當
為馨聲之誤也燔燎馨香覸以蕭光取牲祭脂也光
猶氣也有虞氏祭首夏后氏祭心殷祭肝周祭肺覸
以俠甒謂雜之兩甒醴酒也相愛用情謂此以人道
祭之也報氣以氣報魄以實各首其類
孔氏曰此一節論氣魄旣殊明設祭之時二禮亦異
旣立謂尊名立也報此氣魄以二種祭禮報氣謂朝
踐之節也報魄謂饋孰之節也建設朝事燔燎羶薌
見以蕭光此明朝踐報氣之義也朝事謂早朝祭事
燔燎謂取膟膋燎於爐炭覸謂雜也燔膟膋兼爇蕭
蒿是雜以蕭氣此三者是報氣也此祭氣是古者尚
質之義所以教衆反於初始總包上反古復始也薦
黍稷羞肺肝首心見覸以夾甒加以鬱鬯謂饋孰時
薦此黍稷進肝與肺及首與心雜以兩甒醴酒加以
鬱鬯言更加以鬱鬯然後薦黍稷也饋孰報魄之時
始云加鬱鬯者言非但薦孰是報魄祭初所加鬱鬯
亦是報魄也以魄在地下鬱鬯灌地雖是祭初亦報
魄不當薦孰之時故云加也以報魄也言薦黍以下
皆是報祭形魄也此饋孰時皆以飲食徧於燕飲是
教民相愛上以恩賜逮下下愛上恩賜故上下用情
至謂至極謂報氣報魄二禮備足是禮之至極也鄭
注取牲祭脂者案詩生民云取蕭祭脂是取蕭與祭
牲之時雜燒之一祭之中再度焫蕭郊特牲云取膟
膋升首報陽也注云膟膋腸間脂也與蕭合燒之是
朝踐焫蕭也郊特牲又云旣奠然後焫蕭合羶薌是
饋孰焫蕭也云有虞氏祭首至祭肺皆明堂位文云
兩甒醴酒者以士喪禮旣夕等皆以甒盛醴故也此
用甒蓋是天子追享朝踐用大尊此甒即大尊或云
子男之禮禮器云君尊瓦甒謂子男也云報氣以氣
執魄以實各首其類者燔燎馨香蕭光之屬是氣也
黍稷肺肝之屬是實物也首本也報氣以氣是虚還
以馨香虚氣報之報魄以實還以黍稷實物報之各
本其事類也
長樂陳氏解見郊特牲
嚴陵方氏曰二端旣立謂立鬼神之名與宗祧之制
也報以二禮謂報氣報魄之禮也建言立其禮設言
陳其物羶天産之臭也薌地産之臭也染蕭以膟膋
故有羶合蕭以黍稷故有薌燔燎羶薌則蕭與膟膋
黍稷并合而見矣故曰見以蕭光凡此皆以臭為主
臭為陽故曰以報氣也氣以陽生而有所始故曰教
衆反始也甒蓋瓦器有兩甒故曰俠即司尊彝所謂
間祀用兩大尊是矣言瓦甒之大尊則鬱鬯之為虎
彝可知不及時祭則舉大以該小爾以諸物見于夾
甒之間故曰覸以俠甒又副之以鬱鬯之彝故曰加
以鬱鬯加與加籩加豆之加同義宗廟之祭灌而後
獻此於鬯言加者以尊尊而彝卑故也凡此皆以味
為主而味為隂故曰以報魄也隂聚而有所愛故曰
教民相愛報氣所以求陽乎上是用情於上也報魄
所以求隂乎下是用情於下也上下用情則二禮之
報無以復加故曰禮之至也於報氣言朝事則知報
魄為饋食矣蓋朝事以象朝事其親所進也饋食以
象食時所進也於報魄言黍稷之類則報氣有血腥
之類可知然瓦甒之所獻鬱鬯之所灌皆非饋食之
事此則併言之時雖不同其為報魄則一也上言反
始則知下之為成終下言相愛則知上之為致敬凡
此皆互言之爾
毘陵慕容氏曰前言氣魄為鬼神之盛所謂二端凡
天地之間莫不麗乎隂陽究其端不離乎二所謂以
隂陽為端也由二類而求之不能外是聖人推本其
所自始魂氣之為陽形魄之為隂明命之為鬼神所
謂求其端也故曰二端旣立於是禮稱事而立緣情
而行本乎二者而為之故曰報以二禮特牲曰祭求
諸隂陽之義禮運曰以嘉魂魄是謂合莫蓋燔以求
諸陽灌以求諸隂所謂二禮也二者朝事之所行而
鄭以薦黍稷為饋食之時失之矣夫求神必於祭之
始而祭之始必合鬼神以嘉魂魄所謂其隂達於淵
泉是也周人先求諸隂旣灌然後迎牲至饋食而後
報魄求諸隂不已後乎況灌用鬱鬯貴氣用肝肺首
心與黍稷同為朝事之時所用非必有於薦孰之時
也其所謂建設朝事以取膟膋而燔燎焉則膟膋為
羶黍稷為薌故謂之羶薌也鄭以羶為馨誤矣覸以
蕭光覸以俠甒則求諸隂陽欲其氣之無不達故又
雜之以二者焉蕭之氣芳烈而遠聞以魂氣無所不
之也兩甒謂用酒醴以報魄取其近人者焉欲其同
於生也
延平周氏曰魂氣在上體魄則降言報氣則知報魄
為體言報魄則知報氣為魂燔燎羶薌雜以蕭光者
氣而已故以氣報魂有氣然後有魄故報氣所以教
衆反始也薦粢盛羞牲體雜以俠甒之醴酒而加以
鬱鬯者皆有成體故以體報魄有魄則有形有形則
情生矣故報魄所以教民相愛上下用情
馬氏曰家語云建設朝事燔燎羶薌所以報氣也薦
黍稷修肝肺加以鬱鬯所以報魄也當以家語為正
子路問事鬼神子語之以事人問死則語之以知生
宰我問鬼神之所謂則告之而終之以反古復始上
下用情而已其告之則一也其語不同則以子路勇
於所聞而宰我有所畫耳
山隂陸氏曰此一節蓋言殷禮殷人尊神先鬼而後
禮方言明命鬼神故主殷禮言之殷人先求諸陽故
此朝事焫蕭以報氣也饋食灌鬯以報魄也然則殷
人祭首無祼事以樂侑獻而已殷人尚聲蓋當此節
故曰殷人尚聲臭味未成滌蕩其聲樂三闋然後出
迎牲聲音之號所以詔告於天地之間也羞肝肺首
心郊特牲言肺在上此言肝在上以方言殷禮故也
明堂位曰殷祭肝周祭肺見間蓋謂陳設中間若喪
禮所謂見以不見為見也據禮藏器於旁加見又曰
甕甒筲行實見間而後折入周人先求諸隂於朝踐
祭齊加明水以報隂殷人先求諸陽於饋獻祭酒加
鬱鬯以報魄其義一也據此周人有求有報殷人直
報而已其報之也亦所以求之也故曰周人先求諸
隂殷人先求諸陽凡祭朝踐尊而饋食親尊故曰教
衆反始親故曰教民相愛
講義曰親旣亡矣尚追魂魄而祭之如此則於生存
者當如何此禮旣行而民親愛之心油然而生上下
之間率用情實而無澆偽之風職此之由也玆非禮
之至也乎
君子反古復始不忘其所由生也是以致其敬𤼵其情
竭力從事以報其親不敢弗盡也
鄭氏曰從事謂脩薦可以祭者也
孔氏曰此申明反古復始竭力報親之事致其恭敬
𤼵其情性竭盡氣力以從其事上報於親不敢不極
盡也
嚴陵方氏曰敬欲有所至故曰致情欲其無所愛故
曰𤼵力之用欲無遺故曰竭事之來欲無拒故曰從
致敬𤼵情於内故能竭力從事於外凡此則所以報
其親不敢弗盡故也如上所言報氣報魄皆報親之
事也盡謂内盡志外盡物也
慶源輔氏曰自致其敬以下所謂致反始之道也𤼵
其情謂𤼵露其情如所謂用其情也家語夫子之荅
止此却繼以前文王之祭至必哀
是故昔者天子為藉千畝冕而朱紘躬秉耒諸侯為藉
百畝冕而青紘躬秉耒以事天地山川社稷先古以為
醴酪齊盛於是乎取之敬之至也
鄭氏曰藉藉田也先古先祖
孔氏曰以君子報親不敢不盡心以事之故古者天
子諸侯有藉田以親耕祭祀諸神須醴酪粢盛之屬
於是乎藉田而取之敬之至也
嚴陵方氏曰藉即藉田也月令所謂躬耕帝藉是矣
天子之田方千里故為藉千畝諸侯之田方百里故
為藉百畝亦各以其稱而已見王制解耕必服冕則
所以敬其事也躬耒則所以躬耕也天地則指天子
言之山川社稷先古則兼諸侯言之先古謂若先公
及先聖先師之類以後之所事故曰先以今之所承
故曰古醴足以為禮酪足以為酸以天子諸侯之尊
而躬為之故曰敬之至
毘陵慕容氏曰愼終追遠君子之所以致其厚身致
其誠信不敢弗盡所以致其厚之道也有天下有一
國可以取安佚可以役民力而必躬秉耒者以為祭
不自致非所以事神明以此率民而民孝敬矣王畿
千里而藉亦千畝封疆百里而為藉亦百畝首服莫
尊於冕而冕以躬耕貴而自致莫勤於用力而躬秉
耒凡此皆自盡之道也
山隂陸氏曰所謂先古豈特先祖而已且先祖不應
謂之先古蓋若先嗇先禖炎帝祝融之類
長樂陳氏曰天子為藉千畝於南郊正陽之位也冕
而朱紘則朱者正陽之色也諸侯為藉百畝於東郊
少陽之位也冕而青紘則青者少陽之色也其時則
中春春秋傳曰啓蟄而郊郊而後耕是也其日則剛
日月令曰乃擇元辰是也其祭則祈社稷于内享先
農于外詩曰春藉田而祈社稷國語曰膳夫農正陳
藉禮是也其禮則后帥六宫贊事于内司空后稷大
師瞽師鬱人犧人膳夫農正司徒大師贊事于外周
禮内宰詔后帥六宫之人生穜稑之種獻之于王國
語曰大史告稷司空除壇之類是也親載耒耜猶農
者之出疆也載必措于保介之御間又明勸農者也
反執爵于大寢公卿諸侯大夫皆御命曰勞酒此春
耕之終事也若夫夏耨秋穫王又至焉國語所謂耨
穫亦於藉是也考之於禮蜡合萬物而索饗之則羣
小祀也其禮主先嗇先嗇先農也王以玄冕祭之則
耕藉之祭先農其服玄冕可知也小司徒凡小祭祀
奉牛牲羞其肆鄭氏謂小祭祀王玄冕所祭者則祭
先農用牛牲可知也王之藉掌以甸師而諸侯亦有
甸人則諸侯之禮與王略同矣
古者天子諸侯必有養獸之官及歲時齊戒沐浴而躬
朝之犧牷祭牲必於是取之敬之至也君召牛納而視
之擇其毛而卜之吉然後養之君皮弁素積朔月月半
君巡牲所以致力孝之至也
鄭氏曰歲時齊戒沐浴而躬朝之謂將祭祀卜牲君
朔月月半巡視之君召牛納而視之更本擇牲意
孔氏曰此明孝子報親竭力養牲之事歲時謂每歲
依時謂朔月月半也躬親也旣卜牲吉在牢養之而
身朝之言朝者敬辭也犧純色謂天子牲也牷完色
謂諸侯牲犧牷所祭之牲必是養獸之官受擇取之
養獸之官周禮牧人也初擇牲時君於牧處命取牛
納之於内而視之君皮弁素積朔月月半君巡牲者
即前言歲時朝之也巡行也皮弁諸侯視朔之服朔
月月半君服此衣而巡牲所以致其力也耕藉云敬
之至養牲云孝之至互文也
嚴陵方氏曰自養獸之官而下所云即牧人阜蕃其
物之時也自君召牛而下所云即充人繋于牢之時
也繋于牢則芻之三月而已故朔望巡之阜蕃其物
則不止三月也故歲時朝之以其完而無傷故謂之
犧以其純而不雜故謂之牷犧言其體也牷言其物
也犧牲所以為祭之牲故曰犧牷祭牲也君召牛納
而視之所謂展牲是也擇其毛所謂陽祀用騂牲毛
之隂祀用黝牲毛之是也卜之吉然後養之所謂帝
牛不吉以為稷牛是也未卜止謂之牛旣卜乃謂之
牲召之則未卜故曰牛巡之則卜之矣故曰牲未卜
謂之牛而上言祭牲者蓋取之將以為祭牲故也齊
戒沐浴者臣見君之禮也臣以見君之禮而朝之所
以致其敬也皮弁素積者君視朝之服也君以視朝
之服而巡之所以極其辨也先王父天母地則以子
道自處焉推而及於山川社稷亦由是也故凡所以
事鬼神之道皆稱孝焉論語曰菲飲食而致孝乎鬼
神歲時者謂比歲比時也皮弁素積見郊特牲解
山隂陸氏曰始養言獸召而視之言牛巡言牲亦言
之法君齊戒沐浴躬受養獸之官之朝鄭氏謂朝視
牲誤矣
古者天子諸侯必有公桑蠶室近川而為之築宫仞有
三尺棘牆而外閉之及大昕之朝君皮弁素積卜三宫
之夫人世婦之吉者使入蠶于蠶室奉種浴于川桑于
公桑風戾以食之歲旣單矣世婦卒蠶奉繭以示于君
遂獻繭于夫人夫人曰此所以為君服與遂副禕而受
之因少牢以禮之古之獻繭者其率用此與及良日夫
人繅三盆手遂布于三宫夫人世婦之吉者使繅遂朱
綠之玄黃之以為黼黻文章服旣成君服以祀先王先
公敬之至也
鄭氏曰大昕季春朔日之朝也諸侯夫人三宫半王
后也風戾之者及早涼脆采之風戾之使靈氣燥乃
以食蠶蠶性惡濕也歲單謂三月月盡之後也言歲
者蠶歲之大功事畢於此也副禕王后之服而云夫
人容二王之後歟禮之禮奉繭之世婦也其率用此
與問者之辭也三盆手者三淹也凡繅每淹大緫而
手振之以出緒也
孔氏曰此一節廣明孝子報親養蠶為祭服祀先王
先公之事公桑為官家之桑於處而築養蠶之室近
川取其浴蠶種便也築宫謂築養蠶之宫牆七尺曰
仞牆之七尺又有三尺高一丈也棘牆謂牆上置棘
外閉謂扇在戶外閉也世婦亦諸侯世婦前雖緫舉
天子諸侯此特舉諸侯互言之奉種浴于川言蠶將
生而又浴之初於仲春已浴至此更浴之也夫人曰
此所以為君服與者所舉奉處重旣擬君之祭服故
夫人首著副身著褘衣受此所獻之繭因少牢以禮
之接獻繭之世婦也率法也夫人曰獻繭之法自古
如此耶重事之義故問之也良日謂吉日宜繅之日
明繅更擇日日至而後夫人自繅每淹以手振出其
緒故曰三盆手夫人親繅三盆以手振出其緒訖遂
布與三宫夫人世婦之吉者旣據諸侯則夫人唯一
人而云世婦之吉者雜互天子言之以天子有三夫
人就其中取吉者若諸侯唯世婦之吉者蠶繅非一
人擇其吉者主領而已前文耕藉男子之事故云以
事天地山川社稷兼云先祖養蠶是婦人之事婦人
不與外祭故云以事先王先公其實養蠶為衣亦事
天地山川社稷
長樂陳氏曰天子諸侯之禮文而有辨故耕於南郊
東郊王后夫人之禮質而少變故皆蠶於北郊公桑
蠶室近川為之以其便於浴蠶也築宫仞有三尺棘
牆而外閉之所以謹於蠶者也其始也天子薦鞠衣
于先帝以告將蠶内宰詔后帥内外命婦以趨蠶事
而后之首飾以編服以鞠衣屨以黃屨車以翟車貝
面組緫有握及郊享先蠶然後東鄕而躬桑焉躬桑
后夫人之事耳天子必薦鞠衣君必皮弁素積卜三
宫夫人世婦使入蠶室者内外相成之義也故建國
則王立廟后立市祭祀則王祼獻后亞之賓客則王
致酒后致飲以至王耕藉后獻種王射牲后舂盛則
后夫人之躬桑王與諸侯不可不與之也躬桑不過
鞠衣而受繭必以副褘者重繭之成也繅必三盆手
者禮成於三也三盆手猶王藉之三推也然後布于
三夫人世婦之吉者使繅遂朱綠之玄黃之以為祭
服猶庶人之終畝也(禮書)
延平周氏曰蠶與繅婦功也以婦功而責於夫人世
婦則無不可者而必用卜以擇其夫人世婦之吉者
蓋先王以為躬桑所以為祭服而又將以勸於天下
則不可不決於神明者也示于君告其功之成也獻
繭不於君而於夫人者別内事也夫人受之以副褘
所以敬其將為祭服也禮之以少牢所以勞其還也
火在木則為朱木勝土則為綠
嚴陵方氏曰公桑猶公田也以其別於私故謂之公
築宫謂築宫牆也前曰蠶室此曰築宫者蠶居於内
故曰室牆圍於外故曰宫也仞者度土高深之所用
考工記曰人長八尺登下以為節故八尺為仞也牆
高於人長之外又有三尺所以防窺伺也又置棘所
以防踰越也閽人自外閉其門以親蠶者皆婦人故
也日欲出為昕於時為卯大昕則向辰矣此之所言
蓋卯辰之月也故不言日月豳風謂之蠶月者以此
言朝則以夙致其敬故也君皮弁素積則與巡牲同
蠶雖隂事亦天産也卜其人之吉亦欲其事之吉故
也若冠之筮賓已天子六宫而曰三宫據三夫人言
之也後言夫人繅三盆手正言諸侯之夫人而已言
布于三宫夫人則以見王后之繅亦若是其事互明
可知也以至副褘為王后之服止言之於夫人先王
乃天子之祀止言之於君者皆此之意蠶于蠶室則
躬蠶事於其室也躬蠶事而謂之蠶則躬桑事亦謂
之桑而已故下言桑于公桑也奉種浴于川者以流
水滌其宿塵欲其出之速故也風戾以食之者以蠶
火畜而性惡濕故待風戾而後食之也蓋桑經宿不
能無雨露之潤風至則乾矣戾至也自去歲蠶成之
後迄今歲蠶成期一歲矣故謂之歲單若孟夏稱麥
秋亦此意蠶歲旣單故繼言世婦卒蠶也繭則示于
君而獻于夫人者示則告其成而已獻則欲其受之
以繅也禮之以少牢則所以勞其還也
馬氏曰公羊傳亦曰國非無良農工女也以為人之
所盡於祖禰者不若以所自親者也周官内宰職曰
中春詔后帥内外命婦始蠶於北郊以為祭服蓋蠶
於季春則詔於中春也宜矣王躬耕於南郊后躬蠶
於北郊南北隂陽之盛也王將耕則后獻穜稑之種
后夫人將蠶則君為之卜夫人世婦之吉者所以交
相成也陽始隂者也故君為之卜夫人之吉者隂則
佐陽而已故為之獻穜稑之種也朱綠色之雜玄黃
者色之正黼黻文章者正之間也以為黼黻文章則
又加之以繢繡之事至此則祭服成矣故曰服旣成
君服以祀先王先公敬之至也
山隂陸氏曰棘牆而外閉之著不專為防也故曰外
戶而不閉禦風氣而已若棘亦以為暖今養華用棘
鄭氏謂大昕季春朔日之朝然則餘日為昕朔日然
後謂之大昕言大以有小文王世子大昕鼓徵視學
蓋亦朔日不然朝愈益早矣前言古者天子諸侯必
有養獸之官古者天子諸侯必有公桑蠶室後皆言
君而已勞事也言諸侯以著天子亦言之法其言夫
人不言后亦以此以二王之後故曰卜三宫之夫人
蓋二王後亦得立三夫人特其嫡夫人不得稱后耳
春秋書伯姬歸于宋後書衞人齊人晉人來媵豈此
所謂三夫人歟公羊傳曰三國來媵非禮也是以諸
侯之禮言之誤矣單言始衣單矣月令天子孟夏始
絺然後蠶事畢后妃獻繭詩曰八月載績蓋絲事成
於衣單麻事成於衣重之時豈直人事哉亦天地自
然之理也言世婦卒蠶不言三宫夫人始之者夫人
卒之者世婦少牢以禮之言因豈即朔月月半所食
少牢禮之歟據此奉繭以示于君而已其獻王在夫
人言三盆手而已則三宫夫人蓋亦略矣然則蠶事
之正在世婦故曰世婦卒蠶
毘陵慕容氏曰夫躬耕親蠶一則以教民致力於農
桑而豐衣食之原一則以為齊盛祭服而盡事神之
敬故先王以所事者教民故民之聽命也速以所率
民者奉神故神饗之也易夫民神之主也成民然後
可以致力於神民和而神降之福耕以足食蠶以足
衣生民之道於是乎在所以成民而致其和莫先於
斯二者故齊盛以告冕服以祀而成民之道盡焉故
可以陳信於鬼神若夫民則弃本飢寒是憂和氣不
應災害日至則是矯舉以祭雖潔齊豐盛致美乎冕
服神亦弗饗矣
慶源輔氏曰蠶婦事也猶不敢專必待君之卜吉而
後親之則他可知矣故曰地道代終而已此所以為
君服與其率用此與皆記者述夫人之意而為言也
君子曰禮樂不可斯須去身致樂以治心則易直子諒
之心油然生矣易直子諒之心生則樂樂則安安則久
久則天天則神天則不言而信神則不怒而威致樂以
治心者也致禮以治躬則莊敬莊敬則嚴威心中斯須
不和不樂而鄙詐之心入之矣外貌斯須不莊不敬而
慢易之心入之矣故樂也者動於内者也禮也者動於
外者也樂極和禮極順内和而外順則民瞻其顔色而
不與爭也望其容貌而衆不生慢易焉故德煇動于内
而民莫不承聽理𤼵乎外而衆莫不承順故曰致禮樂
之道而天下塞焉舉而錯之無難矣樂也者動於内者
也禮也者動於外者也故禮主其減樂主其盈禮減而
進以進為文樂盈而反以反為文禮減而不進則銷樂
盈而不反則放故禮有報而樂有反禮得其報則樂樂
得其反則安禮之報樂之反其義一也
鄭氏曰斯須猶須臾也子讀如不子之子諒信也油
然物始生好美貌躬身也極和極順極至也理發乎
外理謂言行也塞充滿也減猶倦也盈猶溢也樂以
統情禮以理行人之情有溢而行有倦倦則進之以
能進者為文溢則使反以能反者為文文謂才美報
皆當為襃聲之誤也
孔氏曰此一節已具於樂記但記者別人故於此又
記之其義已具在樂記故於此不繁文也
山隂陸氏曰謂之君子曰君子見微者也切觀世之
人慢易起於放肆而鄙詐常生於矯激然後知君子
之言不誣也若申屠狄輩不知致樂以治心者也若
阮籍輩不知致禮以治躬者也不曰塞乎天下而曰
天下塞焉小在天下也
曾子曰孝有三大孝尊親其次弗辱其下能養
孔氏曰自此至可謂孝矣廣明為孝子之事大孝尊
親即是下文大孝不匱聖人為天子者也尊親嚴父
配天也其次弗辱謂賢人為諸侯及卿大夫士各保
社稷宗廟不使傾危以辱親也與下文中孝用勞一
也其下能養謂庶人也與下文小孝用勞一也能養
謂用天分地以養父母也
黃氏曰曾子言孝道三自天子達庶人三者之行咸
在其中謂人子能立身行道有大功於國大德及民
俾人稱美其先而尊重之為上也生事之以禮死葬
之以禮祭之以禮全父母遺體殁身無毁者次之生
事父母盡其色養者為下也言尊親為大則弗辱能
養兼之矣次言不能尊貴其親而唯弗辱能養為二
也其下者謂不能尊親不辱唯能供養是孝之末節
矣但論孝行升降輕重不分別名位尊卑
石林葉氏曰德為聖人尊為天子宗廟饗之子孫保
之此尊親也修身愼行不服闇不登危此弗辱也稱
其無而啜菽飲水不為薄此能養也
講義曰尊親者非必顯之以名位之崇也使吾身無
愧於仁義使吾親亦無愧於仁義則吾親尊矣弗辱
者非必置其身於罪惡也雖一訾笑之苟亦為辱矣
能養者非以其養口體也必養志焉斯可矣
慶源輔氏曰始於能養終於修身達而至於大德必
得其位若武王周公之孝始可謂之大矣
公明儀問於曾子曰夫子可以為孝乎曾子曰是何言
與是何言與君子之所謂孝者先意承志諭父母於道
參直養者也安能為孝乎
鄭氏曰公明儀曾子弟子
孔氏曰先意謂父母將欲發意孝子則預先逆知其
意而為之也承志謂父母已有其志已當奉承而行
之諭父母於道謂或在父母意先或在父母意後皆
曉諭父母歸於正道也
延平周氏曰於志言承先意承志諭父母於道則使
其身不失天下之顯名而為父母者亦不失天下之
顯名若舜之諭父母為不格姦則君子之所謂孝者
也
嚴陵方氏曰將有所感有逆知之者先意也已有所
之而奉行之者承志也有所感則隠而未見故於先
言之有所之則見而不隠故於承言之亦各以其類
也然徒先意承志而不能諭之於道則是苟順其令
而或陷親於不義者蓋有之矣此所以又在乎諭父
母於道也夫養將以為孝而所以為孝子不止於養
親曾參之事其親養其志而不止於口體固得其所
以為孝者矣豈直能養而已哉乃自謂如此者不敢
以孝自居故也唯夫不自居其孝兹其所以為孝歟
馬氏曰先意所以閑其邪承志所以成其美此所以
諭父母於道
建安眞氏曰父母之意未形而能逆之於其先父母
之志已形而能承之於其後非深於孝愛以父母之
心為心者不能諭者開說曉譬之謂為人子者平時
能以理開曉其親置之無過之地猶臣之事君格其
非心而引之當道也其視有過而後諫者功相百矣
故君子猶難之
曾子曰身也者父母之遺體也行父母之遺體敢不敬
乎居處不莊非孝也事君不忠非孝也涖官不敬非孝
也朋友不信非孝也戰陣無勇非孝也五者不遂烖及
於親敢不敬乎亨孰羶薌嘗而薦之非孝也養也君子
之所謂孝也者國人稱願然曰幸哉有子如此所謂孝
也已衆之本教曰孝其行曰養養可能也敬為難敬可
能也安為難安可能也卒為難父母旣没愼行其身不
遺父母惡名可謂能終矣仁者仁此者也禮者履此者
也義者宜此者也信者信此者也強者強此者也樂自
順此生刑自反此作
鄭氏曰五者不遂遂猶成也願然然猶而也
孔氏曰亨孰羶薌之美先自口嘗而後薦之父母此
非孝也唯是供養而已孝子百行皆美一國之人稱
揚羨願然曰如此是羨願之云此子父母有幸遇哉
而有孝子如此令人羨願如此乃所謂孝也衆之本
教曰孝者言孝為衆行之根本以此根本而教於下
名之曰孝不能備孝之德唯行奉上之禮但謂之養
者也父母旣没以下解卒為難之事順從孝道則和
樂自至違反孝道則刑戮及身
嚴陵方氏曰孝經曰身體髮膚受之父母不敢毁傷
孝之始也哀公問曰身者親之枝也敢不敬與正謂
是矣身者體之全體者身之別夫一人之身生於父
母而別於父母者也故曰身者父母之遺體居處也
事君也涖官也朋友也戰陣也皆所以行父母之遺
體也苟唯不莊不忠不敬不信無勇則烖及其身烖
及其身是及其親也豈孝也哉故每以非孝言之如
是則行身之道敢不敬乎先居處而後事君者内外
之序也先事君而後涖官者尊卑之序也先涖官而
後朋友者公私之序也先朋友而後戰陣者文武之
序也亨言天産故其臭為羶孰言地産故其臭為薌
嘗旨否而後薦之是孝之一端而已稱者口稱其所
為願者志願其如此然則予之之詞也幸哉有子如
此言其有子如此乃父母之幸也孝者盡子道而已
人言如此故曰所謂孝也巳已則言其盡於此也教
亦多術矣特為之本者孝也故曰衆之本教曰孝孝
經云夫孝德之本也教之所由生也正謂是矣論語
曰至於犬馬皆能有養不敬何以別乎故曰敬為難
楊子曰孝莫大於寧親故曰安為難孝經曰立身行
道揚名於後世以顯父母孝之終也故曰卒為難哀
公問曰君子也者人之成名也百姓歸之名謂之君
子之子是使其親為君子也是成其親之名也已故
曰父母旣没愼行其身不遺父母惡名可謂能終矣
所謂能終者非終父母之身終其身也夫孝旣為德
之本故仁非仁於孝不足以為仁之德也禮非履於
孝不足以為禮之德也以至義也信也強也亦若是
而已哀公問曰不敬其身是傷其親然則居處之莊
所以愛其親慮或傷之而已是以仁者仁此而居處
所以莊也禮者履此而涖官所以敬也義者宜此而
事君所以忠也信者信此而於朋友所以信也強者
強此而於戰陣所以勇也五者不遂烖及於親況其
身乎且烖者福之對福之所至樂必隨之烖之所至
刑必隨之故曰樂自順此生刑自反此作
山隂陸氏曰我身非我有其行之者我也曾子所見
無非孝故仁者見之謂之仁知者見之謂之知賞罰
利害五刑之辟教之末也若孝者可謂本矣執一術
而百善至孝之謂也其行曰養者孝之行自養親始
孝經云夫孝始於事親中於事君終於立身
延平周氏曰居處莊禮也事君忠涖官敬義也朋友
信信也戰陣勇強也凡此五者皆遂則烖不及其身
烖不及身則是不及其親蓋吾之身即父母之身也
居處莊者愼其獨者也能愼其獨故以之在上則事
君忠涖官敬以之在下則友信戰陣者非君子之先
務故其序如此能養不如能敬能敬不如能安能安
不如能終仁先之禮次之義次之繼元以亨繼亨以
利之序也信者成此三者而強者行此三者
石林葉氏曰孟子曰不得乎親不可以為人不順乎
親不可以為子蓋誠身則能有得乎親是在我者也
故為人道唯有義誠身未能順親是非在我者也故
為子道唯有命以舜為聖人猶以瞽瞍底豫為難則
國人稱願然曰幸哉有子君子亦不謂性也莊愼忠
信災不及其親所謂能敬也不能安之則無以安其
親先意承志諭父母於道所謂能安也不能卒之則
無以盡大事愼終追遠所謂能卒之也一人之身物
所為備其先得者愛親此孝所以為本也故仁以仁
之則曰仁此者也禮以體之則曰履此者也義有理
則曰宜此者也信不欺則曰信此者也強者不息則
曰強此者也五者備矣強而不變已忘其倦則樂矣
樂所以順而生者也小人反是則入於刑刑所以反
而作也孝經言移風易俗莫善於樂而對於教民親
愛莫善於孝且言五刑之屬三千亦曰罪莫大於不
孝皆與此意合也
慶源輔氏曰篤於孝者誠而已誠一不至則違乎孝
矣非其時也草木不可妄伐當其位也戰陣不可無
勇養不足以盡孝孝則該夫養矣成其身所以成其
親者也唯誠實於孝進進不已然後知其等級如是
之難安與安仁之安同言由孝而行從容中道也如
舜之事親可矣至於卒則又誠不息也
馬氏曰此立身揚名所以為孝之終而蠱之六五所
以言幹父之蠱用譽也雖然名立於後世者亦曰行
成於内而已愛親者能養者也敬親者能敬者也生
則親安之能安者也死則鬼饗之能卒者也念祖而
聿修厥德能終者也愛者有未能敬敬者有未能安
安者有未能卒卒者有未能終然愛者孝之本而親
安之者孝之至愼修其身孝之終始也孔子語子游
以敬語子夏以色難蓋順其色則親安之矣告子游
以粗告子夏以精也然則孝止於親安之乎曰舜盡
事親之道而瞽瞍底豫瞽瞍底豫而天下化庸非此
乎蓋以行言之則愛者未必敬而至於能終孝之至
也若以道言之則以敬孝易以愛孝難而至於親忘
我則孝之至也
建安真氏曰身體髮膚受之父母不敢毁傷然忠臣
義士奮不顧身視死如歸何也此與其它毁傷不同
蓋殺身所以成仁旣成仁則孝在其中矣殺身成仁
則形雖虧其理不虧身雖隕其性不失乃所以為孝
也故曰戰陣無勇非孝也
新安朱氏曰亨孰羶薌亨即亨煮之字俗加火作烹
非是
建安劉氏曰孝為百行之宗行純則性通行虧則性
賊二者常相因焉同本故也孝以敬為本而敬者修
性之門也自天子達於庶人孝之事雖不同同本於
敬事親而不敬何以為孝乎敬心之發孝於其親矣
推於兄弟恭而友者是其應也推於夫婦和而順者
是其應也推於親黨朋友恭而睦同而信者是其應
也推於事君治人忠而恕廉而勤者是其應也是數
者不一應焉非孝也故孝子之心唯一敬而已敬心
旣純大本發露虚明洞達躍如於兢兢肅肅中此所
以行成於外性修於内也曾子聞道最為超警死生
之際粲然明白蓋由始則因孝心而致敬終則因敬
心而成已驗其平日服膺念兹在兹而已啓手足則
見於戰戰兢兢之時發善言則見乎容貌辭氣之際
皆敬之謂也學者非不知此皆有愧於曾子由行之
弗至也恭於昭昭者孝之名也謹於昏昏者孝之實
也求其名於匹夫匹婦能焉於其實聖人以為難矣
故此經以敬為難敬可能也能安能卒為難蓋斯須
之敬人能勉強至於能安能卒非確然自信毅然必
為未有能樂其常而至其至也
禮記集說卷一百十二
