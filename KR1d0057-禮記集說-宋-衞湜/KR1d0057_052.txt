禮記集說卷五十二宋衛湜撰
立大傅少傅以養之欲其知父子君臣之道也大傅審
父子君臣之道以示之少傅奉世子以觀大傅之德行
而審喻之大傅在前少傅在後入則有保出則有師是
以教喻而德成也
鄭氏曰養猶教也言養者積浸成長之大傅示之謂
為之行其禮少傅審喻之為說其義在前在後謂其
在學時出入謂燕居出入時教喻德成以有四人維
持之也
孔氏曰外有傅相内有師保是以世子於師教曉喻
其德業成就
嚴陵方氏曰禮樂者教之之道也有教之之道苟非
教之之人則道不虚行故立大傅少傅以養之養之
將以成其才故也内則父子外則君臣人之大倫也
教養之道欲其知此而已保則親也故入則有保師
則正也故出則有師然分而言之固如此合而言之
則左右前後出入起居師也傅也保也未嘗不在焉
馬氏曰莫非道也而父子君臣者道之要也
廬陵胡氏曰養長養也猶易蒙以養正
石林葉氏曰家則父子國則君臣世子所學治國齊
家以及平天下然其道不可不先有所養大傅少傅
養世子之官也大傅在前審其道以示之使視而見
也少傅在後奉世子以觀之使觀而化也
長樂陳氏曰師則帥以善而使之知保則保其善而
使之勿失傅則輔其善而使之成大傅在前少傅在
後則師保在左右矣入則有保出則有師則大傅少
傅出入皆預矣出入前後莫非正人則目不閱淫色
耳不聞優笑居不近庸邪玩不備珍異而所見者正
事所聞者正言所行者正道此所以教喻而德成
山隂陸氏曰示示之以象喻喻之以言保者母道也
師者父道也保保其身體傅傅之德義師道之教訓
建安真氏曰前言禮樂者教世子之具此言師傅者
教世子之人故立大傅少𫝊以養之養者從容啓廸
以養其本然之善使之自然開悟也然其道無他不
過君臣父子之大倫而已大傅以審示言謂修於身
以示之也少傅以審喻言謂開說其義以曉之也大
傅少傅所以教者雖同然大傅以身教少傅以言教
二者蓋互相發也以一世子之身而大傅在前少傅
在後入有保出有師四人者扶持而左右之教安得
不達德安得不成哉
師也者教之以事而喻諸德者也保也者慎其身以輔
翼之而歸諸道者也記曰虞夏商周有師保有疑丞設
四輔及三公不必備唯其人語使能也
鄭氏曰慎其身者謹安護之記所云謂天子也取以
成說語言也得能則用之無則已不必備其官也小
人處其位不如且闕
孔氏曰記者更明師保之德師教世子以所行之事
使世子曉喻於德義保則護慎世子之身輔相翼助
使世子歸於道諸於也記曰者是古有此記至唯其
人皆古記之語語使能一句是作記者解之也案尚
書大傳古者天子必有四鄰前曰疑後曰丞左曰輔
右曰弼天子有問無以對責之疑可志而不志責之
丞可正而不正責之輔可揚而不揚責之弼其爵視
卿其禄視次國之君古記乃天子之事作記者取以
成世子之記耳
長樂劉氏曰師教之敬其五事俾德有地以生焉保
護之正其百行俾道有方以達焉記曰者古之三王
既稽乎古以成世子之教又從而記之以遺後人修
是經者引以為證也
長樂陳氏曰師教之以事而喻諸德師氏教國子以
三德三行是也保慎其身以輔翼之而歸諸道保氏
養國子以六藝六儀是也虞夏殷周之有師保所謂
設三公也有疑丞所謂設四輔也師保謂之三公充
其數則有傅疑丞謂之四輔充其數則有輔弼夫能
有聖人之能有賢者之能有能者之能也所謂使能
者兼聖賢而言之也舜教胄子以夔周教國子以司
樂則教之以樂而已記言教之以禮樂者樂非禮不
節禮非樂不和教之以樂則禮存乎其中矣
馬氏曰教之以事而喻諸德者由淺而至深也保者
所以護之故慎其身以輔翼之而歸諸道也道也者
言其所由也
山隂陸氏曰師教之以事而喻諸德保護其身以輔
之歸諸道如此何事而非德孰身而無道記曰有師
保有疑丞而已言不具也官不必備此官率六卿有
道者兼之書曰召公為保周公為師相成王為左右
左右蓋輔弼之任也三公言及者尤難其人也虞夏
殷周有師保有疑丞疑擬其前丞承其後比我而相
之謂之輔拂我而相之謂之弼以擬吾前故有問無
以對責之疑以承吾後故可志而不志責之丞以比
我嫌於不能正故可正而不正責之輔以拂我嫌於
不能揚故可揚而不揚責之弼
建安真氏曰師也者教世子以事而喻諸德謂教之
以事親之事則知孝之德教之以事長之事則知弟
之德天下無事外之德也保則安護世子之身輔之
翼之使歸諸道耳目口體不以欲而動即所謂道天
下無身外之道也古者所謂師保其職蓋如此
君子曰德德成而教尊教尊而官正官正而國治君之
謂也
山隂陸氏曰君子成德之名
嚴陵方氏曰言君子有君國子民之德也蓋教世子
必使為君子故以是言之德成而教尊者為其能重
道故也教尊而官正官正而國治學至於此然後能
為君故曰君之謂也
馬氏曰官正以言其近國治以言其遠董仲舒曰正
心以正朝廷正朝廷以正百官正百官以正萬民萬
民正則遠近内外莫不一於正與此同意也夫德之
所以成者衆矣而獨言君者蓋有德而無位則教未
必尊官未必正國未必治也有君德而又有君位然
後可以及此也
長樂劉氏曰君子曰德者四輔三公之任所以弼成
天子從容中道其德任於師傅矣故德成者其教尊
教尊者其官正官正者其國治君之謂也言四輔三
公之官各正厥職則國罔不治而君道成焉故三代
之君以國治為德之成則師傅之官正而教尊焉
仲尼曰昔者周公攝政踐阼而治抗世子法於伯禽所
以善成王也聞之曰為人臣者殺其身有益於君則為
之况于其身以善其君乎周公優為之
鄭氏曰聞之者聞之於古也于讀為迂迂猶廣也大
也
孔氏曰仲尼聞古之言為人臣者殺身猶尚為之況
周公乃廣大其身古人益君則身處危亡周公益君
則身居尊顯古人益君則勤苦周公益君則逸樂是
於身有優饒於德又廣大也
廬陵胡氏曰漢書匈奴傳云于者廣大之貌
黃氏曰蓋迂者迂廻委曲之義也優者優勝之義也
謂周公迂迴委曲設教如成王有過撻伯禽之類皆
委曲其身以正其君為聖人優勝之道也故能成其
大功其先引殺身益君者教後世弼輔王室者如周
公盡心以成其太平之功仁聖之德皆可則效為人
臣者殺身益君猶可豈不可繼立周公之道哉則立
教勸善之旨正在於斯矣
長樂陳氏曰迂身非直躬者也殺身非迂身者也迂
身以善其君者易殺身以有益於君者難為人臣者
於其難者猶且為之況其易者乎此周公所以優為
之也蓋周公以臣而攝君之政成王以君而學世子
之事此所為迂也然不爾不足令成王知君臣長幼
之義先儒嘗謂周公之道曲而當者此也於周公言
踐阼於成王言蒞阼踐以位言蒞以政言
嚴陵方氏曰于者曲也與于則于同解己見彼周公
居人臣之位而攝天子之政抗世子法於伯禽以善
成王皆所以致曲也優言為之有餘而不迫也
馬氏曰為人臣者無以有己殺身以成其仁者有矣
故殺其身有益於君則為之然而殺身而益其君則
非君子之所欲也若夫有以益於君又有以存其身
則君子之所欲也周公所以優為之
建安真氏曰周公抗世子法於伯禽者蓋成王雖幼
已為君矣不可以教世子者教之惟以教世子者教
伯禽使成王覩之是乃所以善成王也傳言成王有
過則撻伯禽成王不可撻也撻伯禽則成王知警矣
是故知為人子然後可以為人父知為人臣然後可以
為人君知事人然後能使人成王幼不能涖阼以為世
子則無為也是故抗世子法於伯禽使之與成王居欲
令成王之知父子君臣長幼之義也
鄭氏曰以為世子若為世子時也伯禽與成王居亦
學此禮於成王側
孔氏曰成王既幼未能涖阼為人君應須教以世子
之法然後能為人君成王既無父今若以成王為世
子時則無為世子之處故抗世子法於伯禽使伯禽
與成王居令成王學之知父子君臣之義也鄭註若
為世子時以實則不為世子也
嚴陵方氏曰盡人之道無他在乎參彼己之情而已
然則居君父之位操使令之權其可以不知臣子事
人之道哉既居天子矣又不可以世子之法加之故
抗世子法於伯禽使之與成王居欲其相觀而善故
也此文繼言長幼而上則不言者以事人使人兼之
故也
馬氏曰登高必自下陟遐必自邇
君之於世子也親則父也尊則君也有父之親有君之
尊然後兼天下而有之是故養世子不可不慎也
鄭氏曰處君父之位覽海内之士而近不能教其子
則其餘不足觀矣
石林葉氏曰父子主恩君臣主義於為子而教則易
以恩廢於為臣而教則易以義奪此世子所以養之
道教之德使自得於己而不以義傷恩也
講義曰夫教養世子而不能使之知父子君臣之道
非唯不能以善世子亦非所以兼濟天下之道也何
者兼濟天下之道始於父子君臣之義也能善養世
子者使知是道然後可以兼天下而有之矣故曰養
世子不可不慎也得其教養世子之術則與夫兼天
下而有之者兩得之矣不得夫教養世子之術則與
夫兼天下而有之者兩失之矣此所以不可不慎也
易曰慎斯術以往其無所失矣亦是意也
行一物而三善皆得者唯世子而已其齒於學之謂也
故世子齒於學國人觀之曰將君我而與我齒讓何也
曰有父在則禮然然而衆知父子之道矣其二曰將君
我而與我齒讓何也曰有君在則禮然然而衆著於君
臣之義也其三曰將君我而與我齒讓何也曰長長也
然而衆知長幼之節矣故父在斯為子君在斯謂之臣
居子與臣之節所以尊君親親也故學之為父子焉學
之為君臣焉學之為長幼焉父子君臣長幼之道得而
國治語曰樂正司業父師司成一有元良萬國以貞世
子之謂也周公踐阼
鄭氏曰學之為父子君臣長幼學教也司主也一一
人也元大也良善也貞正也
孔氏曰物猶事也一事謂與國人齒讓三善謂衆知
父子知君臣知長幼也世子唯在學時與國人齒若
朝會飲食則各以位之尊卑諸子職云辨其等正其
位是也國人謂不知禮者疑而發問也有父在則禮
然者是知禮之人荅之也父在則常須謙退不敢居
人之前故云父在則禮當如此父子天性自然故云
道君臣以義合故云義長幼有等級上下故云節不
言兄在則禮然而云長長者以世子無兄故也國人
聞世子居臣子之禮於是各知尊其君父故世子所
以父在為子禮君在為臣禮也斯語辭也謂之臣者
世子於君雖曰君臣異於義合也樂正主太子詩書
之業父師成就其德行一人謂世子一人有大善則
萬國以正也從上三王教世子至此皆周公踐阼之
事
長樂劉氏曰物謂德行與鄉三物同義
長樂陳氏曰齒於學世子所難也以所難之事而世
子行之非德性之自然何以至此故曰行一物物者
性也行一物由中出也三善皆得者自外入者也經
曰雖天子必有尊也以天子尚有所尊而況於民乎
故知為父子則孝知為君臣則忠知為長幼則順孝
弟忠順立而國治矣
嚴陵方氏曰齒讓者序齒而相讓也父在斯為子君
在斯謂之臣或言為或言謂之者唯其以天合故直
言為唯其以人合故止言謂之也内則父子外則君
臣長幼則内外之所兼有也内外治則國其有不治
者乎書言父師少師則此言父師蓋大師也以其尊
故以父稱之
山隂陸氏曰衆著於君臣之義辭間容與緩辭也父
子在我長幼在我而君在彼其言也亦以此父在斯
為子君在斯謂之臣變為稱謂者言忠孝一致也為
子孝臣斯忠矣故曰事父孝故忠可移於君學之為
父子學之為君臣學之為長幼於此有學焉蓋樂正
司成之事周公踐阼亦目下事不言而治至是天下
定矣不嫌不治亦治在成王者也此篇始曰周公相
踐阼而治次曰周公攝政踐阼而治卒曰周公踐阼
則周公踐位久天下愈益不疑
馬氏曰凡入學以齒父在則居子之節知所以親親
也君在則居臣之節知所以尊君也其父子君臣長
幼足法而後民法之也故曰父子君臣長幼之道得
而國治也
新安朱氏曰語曰此書太甲篇文有本作人正謂天
子而元良初不謂太子也古人引經多如此今但隨
文觀之可也
石林葉氏曰一人元良萬國以貞蓋乾始於元而終
於貞世子有君道也體元之善則仁以長人立事之
榦則貞以及萬國
庶子之正於公族者教之以孝弟睦友子愛明父子之
義長幼之序
鄭氏曰正者政也庶子司馬之屬掌國子之倅為政
於公族者
孔氏曰自此至不翦其類為第三節明庶子正理族
人燕飲及刑罰殊於異姓之義今案在下皆君之所
為非庶子所正故知庶子唯主其政令而已故讀為
政周禮諸子下大夫二人屬司馬諸侯謂之庶子職
掌與諸子同鄭註諸子云國子是公卿大夫士之副
貳也言副貳於父也
長樂劉氏曰正政也諸侯立官掌其宗族之政治則
曰庶子天子立官掌其宗族之政治則曰諸子周禮
未成之前尚仍文王舊法故此經曰庶子之正於公
族正者所以正人之性俾安於中則情偽雖生不敢
越於理義然後君仁臣忠父慈子孝兄友弟恭夫正
婦順朋友信義五品不違於中而人倫之道明乎宗
族矣聖人將化天下也齊其國也正其宗族以為之
本將正其宗族也正身以為之本必擇賢才盛德之
士以掌其政令則庶子之官非其人不可得以正其
宗族矣是以庶子之政必以六德六行為本
長樂陳氏曰言教世子而繼之以庶子正公族行法
自貴者始故也教之事乎上則以孝弟教之交乎旁
則以睦友教之恤乎下則以子愛
山隂陸氏曰周官所謂諸子即此庶子燕禮曰古者
周天子之官有庶子官職諸侯卿大夫士之庶子之
倅先儒謂庶子諸侯之官誤矣
廬陵胡氏曰正謂公族之所取正
建安真氏曰周公之所以教者不過為人子為人臣
與事人之道而已能此三者則他可類推矣古者天
子公侯卿大夫士之子皆入於學而世子與之齒遜
焉夫天子之世子將為君者也而乃於公侯卿大夫
士之子以齒為後先何哉君在故也父在故也長長
故也身為世子而以尊君親親敬長之道為天下倡
人其有不翕然視傚者哉秦漢以來禮樂既廢而又
無師保之教齒胄之禮世子生而狃於貴驕之習此
篇雖存無復有考之者矣此治之所以不古若歟
其朝於公内朝則東面北上臣有貴者以齒其在外朝
則以官司士為之
鄭氏曰内朝路寢庭外朝路寢門之外庭司士亦司
馬之屬也掌羣臣之班正朝儀之位也
孔氏曰此公族之等若朝於公之内朝則西方東面
北上皆同姓之臣不得踰越父兄皆以昭穆長幼為
齒謂父兄雖賤而在上子弟雖貴而處下若公族朝
於外朝與異姓同處其位次則以官之上下不以齒
也案周禮司士掌路寢門外之朝此外朝司士為之
則知内朝是路寢庭朝也又司士掌正朝儀之位王
族故士虎士在路門之右南面大僕從者在路門之
左南面是在路門外也故知此外朝路寢門外之朝
也此對路寢庭朝為外朝若對庫門外朝朝士所掌
三槐九棘之朝則此路門外朝亦為内朝也故玉藻
云朝於内朝朝辨色始入君日出而視之退適路寢
是也其朝位天子之朝三公北面東上孤東面北上
卿大夫西面北上其士門西東面北上若諸侯之朝
案大射卿西面北上大夫北面東上士門西東面北
上與天子不同
長樂陳氏曰周官太僕掌燕朝之服位宰夫掌治朝
之法司士掌朝儀之位朝士掌外朝之法文王世子
公族朝於内朝庶子掌之其在外朝司士掌之玉藻
朝服以日視朝於内朝退適路寢聽政然則文王世
子與玉藻所謂朝者諸侯之朝也蓋天子庫門之外
外朝也朝士掌之路門之外治朝也宰夫司士掌之
路寢燕朝也太僕掌之諸侯亦有路寢有外朝則文
王世子所謂内朝者玉藻所謂路寢也玉藻所謂内
朝者文王世子所謂外朝也玉藻於路寢之外言内
朝則又有外朝明矣諸侯内朝司士掌之其官與天
子同燕朝庶子掌之其官與天子異魯語曰天子及
諸侯合民事於外朝合神事於内朝自卿以下合官
職於外朝合家事於内朝然則卿大夫亦二朝也王
燕朝之位雖太僕掌之然其位之所辨不可以考文
王世子曰公族朝於内朝東面北上臣有貴者以齒
則王之燕朝宜亦然也(禮書)
嚴陵方氏曰北上則所尊在内也臣有貴者以齒則
賤者可知矣自三公而下皆在所司而以士名官者
司至於士則朝之所司者悉矣且古之名官多以小
該大故守廟祧而名之曰守祧典律同而名之曰典
同也
馬氏曰内朝以齒則公族有所伸外朝以官則公族
有所屈有所伸有所屈皆先王治宗族之道
其在宗廟之中則如外朝之位宗人授事以爵以官其
登餕獻受爵則以上嗣
鄭氏曰宗人掌禮及宗廟也以爵貴賤異位也以官
官各有所掌也若司徒奉牛司馬奉羊司空奉豕上
嗣君之適長子以特牲饋食禮言之受爵謂上嗣舉
奠也獻謂舉奠洗爵酌入也餕謂宗人遣舉奠盥祝
命之餕也大夫之嗣無此禮辟君也
孔氏曰若公族在宗廟之中則其立位如外朝之位
宗人授百官之事隨爵之尊卑貴者在前賤者在後
又以官之職掌各共其事案周禮司徒奉牛牲司馬
奉羊牲其司空奉豕無文案周禮雞人屬宗伯羊人
屬司馬犬人屬司寇又案五行傳牛屬土雞屬木羊
屬火犬屬金豕屬水司空冬官位屬水故鄭知司空
奉豕據諸侯三卿言之故不云雞犬及馬也其登餕
獻受爵不用衆官唯用上嗣案特牲禮尸食之後主
人主婦賓長等獻尸三獻禮畢主人獻賓及獻衆賓
畢主人酬賓賓奠不舉主人獻長兄弟及獻衆兄弟
内兄弟等訖長兄弟洗觚酌尸為加爵衆賓長又加
爵畢嗣子乃舉奠奠者初尸未入之前祝酌奠於鉶
南尸入祭奠不飲至此乃嗣子舉之必嗣子舉奠者
鄭註云將傳重累之者又云大夫之嗣子不舉奠奠
者唯天子諸侯及士之子禮耳特牲又云嗣舉奠盥
入北面再拜稽首尸執奠嗣子進受復位再拜稽首
尸荅拜嗣子卒觶拜尸尸荅拜則此經所謂受爵也
又云嗣舉奠洗酌入尸拜受嗣子荅拜則此經所謂
獻也又云無筭爵之後禮畢尸謖而出宗人遣嗣子
及長兄弟相對而餕所謂餕也以特牲言之則先受
爵而後獻獻而後餕今此經先云餕者以餕為重舉
重者從後以嚮先逆言之也登謂登堂無事之時嗣
子在堂下餕時登堂獻時亦登堂受爵之時亦登堂
此一登之文包此三事也餕時雖有長兄弟以上嗣
為主
長樂劉氏曰宗人者諸侯掌禮之官也天子則曰大
宗伯
長樂陳氏曰外朝主敬宗廟之中亦主敬故在宗廟
之中則如外朝之位孔子在宗廟朝廷便便言唯謹
爾是宗廟朝廷之儀一也特牲之禮受爵而後獻獻
而後餕此餕而後獻獻而後受爵者特牲言行禮之
序此言其尊祖而已故有所先後
嚴陵方氏曰凡有族則有祀祀則有宗宗人蓋典祀
者也虞曰秩宗殷曰太宗周曰宗伯其義一也然屬
於禮者皆宗之所典其名止以祀為義者五禮以祀
為先故也
山隂陸氏曰内朝親親外朝貴貴在宗廟之中則二
者並隆宗人授事以爵以官貴貴也其登餕獻受爵
則以上嗣親親也以官若君執圭瓉祼尸大宗執璋
瓉亞獻之類以爵若迎牲君執引卿大夫從士執芻
之類也獻受爵謂上嗣嘗受爵於尸矣已而復酌獻
尸也據特牲嗣舉奠盥入尸執奠進受復位舉奠洗
酌入尸拜受
庶子治之雖有三命不踰父兄
鄭氏曰治之治公族之禮也唯於内朝則然其餘會
聚之事則與庶姓同一命齒於鄉里再命齒於父族
三命不齒不齒者特為位不在父兄行列中
孔氏曰庶子治之為治此公族朝於内朝之時也既
不計官之大小故雖有三命之貴而列位不得踰越
在無爵父兄之上其餘非内朝則並計官也此句應
承臣有貴者以齒之下當是簡札遺脱耳其外朝既
曰司士為之則内朝自然庶子治之也鄭引一命再
命三命皆黨正文一命尚卑若與鄉里長宿燕食則
猶計年也再命漸尊不復與鄉里計年唯官高在上
但父族為重猶與之計年為列三命大貴則不復與
父族計年唯官高在上别席獨坐在賓之東也
嚴陵方氏曰前言司士為之此言庶子治之者治上
道也為下道也
山隂陸氏曰司士為之庶子治之者為之以禮治之
以義也蓋司士為之以禮恩也故庶子治之以義雖
有三命不踰父兄據此進齒一等方其以爵以官嫌
齒太陵故也先王所以均節仁義使恩協禮稱世無
得議焉凡以此
其公大事則以其喪服之精麤為序雖於公族之喪亦
如之以次主人
鄭氏曰大事謂死喪也其為君雖皆斬衰序之必以
本親也主人主喪者次主人者主人恒在上主人雖
有父兄猶不得下齒
孔氏曰此謂君喪而庶子官掌之事也案喪服臣為
君雖皆斬衰其庶子列次之時則以其本服之精麤
為序衰麤者在前衰精者在後精麤謂衰服縷布精
麤也非但公喪如此雖於公族之内有死喪之事相
為亦如之為死者服麤者居前服精者居後雖有庶
長父兄尊於主人仍次於主人之下使主人在上居
喪主也
嚴陵方氏曰送死足以當大事故謂之大事服輕則
於喪者為疏服重則於喪者為親以精麤為序也
若公與族燕則異姓為賓膳宰為主人公與父兄齒族
食世降一等
鄭氏曰異姓為賓為同宗無相賓客之道膳宰為主
人君尊不獻酒也與父兄齒親親也族食世降一等
親者稠疏者希
孔氏曰此明公與族人燕食之禮庶子掌之也燕飲
必立賓以行禮異姓為賓必對主人君尊不宜敵賓
故使供膳之宰以為主人使得抗禮酬酢也公既不
為主族人又不為賓故列位在父兄之坐上與族人
相齒見親親也族食謂與族人燕食也族人既有親
疏燕食亦隨世降殺假令本是齊衰一年四會食若
大功則一年三會食小功則一年二會食緦麻則一
年一會食是世降一等也若與異姓燕飲則燕禮云
宰夫為獻主
嚴陵方氏曰凡燕之禮必立賓以備酬酢之儀若鄉
飲酒言立賓以象天是也然主人者尊賓既謂之賓
則尊之而已非親之也親莫親於同姓則君於同姓
固無賓之之禮也故燕族之賓不以同姓而以異姓
為之也膳宰解見篇首主人即周官所謂獻主也謂
之燕則君於羣臣亦有賓主之道焉故不可以無獻
主雖然君臣之義又不可以燕廢也故使膳宰為主
人而已蓋燕飲以食飲養賓而膳宰以食飲養君之
官也使所以養君者養賓焉則君子之厚意也公與
父兄齒則以門内之治而長幼之節不可廢故也
山隂陸氏曰世降一等謂若於君在祖行即就父行
父行就兄弟行兄弟行就子行蓋燕以示慈惠饗以
示恭儉食在二者之間
長樂陳氏曰先王之與同姓有時燕焉有因祭而燕
焉國語曰時燕不淫此時燕也詩曰諸宰君婦廢徹
不遲諸父兄弟備言燕私坊記曰因其酒肉聚其宗
族以教民睦此因祭而燕也其禮之詳雖不可考要
之服皮弁服即於路寢宰夫為主異姓為賓主與族
人燕於堂后帥内宗之屬燕於房其物餚蒸所以合
食也其食世降一等所以辨親疏也昭穆以序之所
以明世次也夜飲以成之所以别異姓也若夫几席
之位升降之儀脱屨而坐立監相禮羞庶羞以盡愛
爵樂無筭以盡懽其大率蓋與諸侯燕禮不異諸侯
燕族人與父兄齒雖王之尊蓋亦不以至尊廢至親
也特牲饋食禮祝告利成徹庶羞設於西序下鄭氏
引書傳曰宗室有事族人皆侍終日大宗已侍於賓
奠然後燕私燕私者何也已而與族人飲也此徹庶
羞置西序下者為將以燕飲與然則自尸祝至於兄
弟之庶羞宗子以與族人燕飲於堂内賓宗婦之庶
羞主婦以燕飲於房由是觀之燕族之禮不特天子
諸侯而已(禮書)
其在軍則守於公禰公若有出疆之政庶子以公族之
無事者守於公宫正室守大廟諸父守貴宫貴室諸子
諸孫守下宫下室
鄭氏曰在軍謂從軍者公禰行主也行以遷主言禰
在外親也出疆謂朝覲會同也正室適子也太廟太
祖之廟守貴宫貴室謂守路寢下宫親廟也下室燕
寢也或言宫或言廟通異語
孔氏曰此明庶子從行在軍及公行庶子留守之事
公禰謂遷主載在齊車隨公行者庶子官既從在軍
故守於公齊車之行主也遷主而呼為禰者既在國
外故依親親之辭若出疆庶子不從公行則亦掌留
守之事云庶子以公族之無事者守於公宫者與下
文為總正室守太廟以下則各言其别無事謂不從
行及無職事者正室謂公卿大夫之適子也貴宫貴
室總據路寢指其院宇謂之宫指其所居之處謂之
室上言大廟故知此下宫是高祖以下親廟上云貴
室是路寢故知此下室是燕寢諸父諸子諸孫未審
為是君之諸父及諸子孫之行為當是見任卿大夫
之諸父子孫也然鄭解正室適子云卿大夫適子則
諸父子孫亦謂卿大夫之諸父子孫也不云兄弟者
諸兄從諸父諸弟從諸子也
長樂陳氏曰古之教國子者以什五之法寓於道藝
之間以羨卒之法行於游倅之列及其有事則用之
故在軍則守公禰在國則守公宫繫於庶子則守公
禰者公命之也周官小宗伯曰正室謂之門子則正
室適子也戰則守公禰此以死守公禰者也故謂之
孝愛之深正室守太廟此以承重者守所重也故謂
之尊宗室而君臣之道著諸兄諸父守貴室子弟守
下室此尊不偪下下不陵上者也故謂之讓道達先
王之於國子教之未嘗不用用之未嘗不教此所以
無不成之材也
嚴陵方氏曰古者軍行必載遷主解見曾子問守公
禰必以其族而異姓不得與焉則不以疏間親故也
族之無事謂無吉凶之事者正室守太廟則以將為
祭主故也以其當室故謂之正室以其當門故小宗
伯謂之門子其實一也貴宫貴室謂昭廟也下宫下
室謂穆廟也父為昭故諸父諸兄守昭廟子為穆故
諸子諸孫守穆廟既言宫又言室者以理推之則伯
父守貴宫叔父守貴室諸子守下宫諸孫守下室可
知孫非穆行而守下室者以其卑而已其曰諸則所
守者非一人矣
山隂陸氏曰太廟若周公之廟貴宫貴室若魯公之
廟下宫下室若羣公之廟喪大記曰内子未命則死
於下室趙世家曰昔者下宫之難此卿大夫下宫下
室也
廬陵胡氏曰以上言公宫則知上宫下宫皆人所居
之宫也上言大廟則知貴室下室皆親廟而高祖以
下也文十有三年大室屋壞室謂廟也
禮記集說卷五十二
