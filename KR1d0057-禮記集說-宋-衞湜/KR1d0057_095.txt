禮記集說卷九十五宋衛湜撰
大章章之也咸池備矣韶繼也夏大也殷周之樂盡矣
鄭氏曰大章堯樂名也言堯德章明周禮闕之或作
大卷咸池黃帝所作樂名也堯增脩而用之咸皆也
池之言施也言德之無不施也周禮曰大咸韶舜樂
名也韶之言紹也言舜能繼紹堯之德周禮曰大韶
夏禹樂名也言禹能大堯舜之德周禮曰大夏殷周
之樂盡矣言盡人事也周禮曰大濩大武
孔氏曰此論六代之樂咸池備矣言黃帝之德皆施
被於天下無不周徧是為備具也咸池雖黃帝之樂
堯既增改脩治而用之故此文次在大章之下至周
謂之大咸黃帝之樂堯不增脩者則别立其名則此
大章是也至周謂之大卷更加以雲門之號故周禮
雲門大卷在大咸之上此大章在咸池之上故知大
卷當大章也自夏以前皆以文德王天下殷周二代
唯以武功為民除殘暴民得以生人事道理盡極矣
石林葉氏曰咸池言備者德之全也殷周言盡者聲
之極也
長樂陳氏曰舜有紹堯之至德故樂謂之韶禹有中
國之大功故樂謂之夏由夏而上言樂之名而不言
代由殷而下則言代而不言樂之名者蓋世遠則樂
之名難明世近則樂之名易知以其難明故詳之以
其易知故略之也又樂書曰堯作大章以其煥乎
有文章也黃帝作咸池以其咸物而潤澤之也蓋五
帝之樂莫著於黃帝至堯脩而用之然後一代之樂
備故曰大章章之也咸池備矣舜紹堯之俊德而以
后䕫作韶禹成治水之大功而以臯陶作夏成湯能
護民於塗炭故伊尹為之作濩武王以武定禍亂故
周公為之作武是帝樂莫備於堯舜而王樂至三王
無復餘藴矣故曰韶繼也夏大也殷周之樂盡矣此
三代之道所以具異乎堯之所謂備也堯曰大章又
曰雲門大卷者雲門樂之體也大章大卷樂之用也
雲之為物出則散而成章其仁所以顯入則聚而為
卷其智所以藏堯之俊德望之如日就之如雲雲門
之實也其仁如天大章之實也其智如神大卷之實
也
延平周氏曰法成於堯而天道備故曰咸池備矣文
極於殷周而人道盡故曰殷周之樂盡矣
嚴陵方氏曰大章咸池黃帝堯舜之所以同用也韶
謂之九韶九者樂成之數前乎舜則堯非不繼嚳也
後乎舜則禹非不繼舜也特於舜樂言繼者蓋法成
乎堯者也在嚳之時法猶未成堯雖繼之而可繼之
事未備舜協于帝在舜之時功為己協禹雖繼之而
不足為難則可繼之善善繼之功唯舜獨也無不順
之謂備無有餘之謂盡
馬氏曰堯德明於天下故作大章以章之黃帝之德
所施者博故作咸池德之所施者博故曰池民之所
順者衆故曰咸湯武所為豈其心之所欲出於不得
已也蓋其人道極於此故曰盡矣
山隂陸氏曰言章備咸池之樂故大章一名大咸濩
曰韶濩蓋亦以此韶雖禪猶繼也若禹繼舜不足當
之即付朱均雖繼絶矣夫文反繼為絶蓋如此凡樂
後無所加則備中無所含則盡備猶可也盡甚矣
延平黃氏曰雲門天德之象也咸池地德之象也樂
之象德有天而已則簡地堯之樂有咸池則備矣韶
夏文樂也濩武武樂也象德有文而已則缺武商周
之樂有濩武則盡矣大卷言雲之形大章言雲之象
慶源輔氏曰大章章之也言帝德之章著也德至於
可名則非其至矣故曰咸池備矣咸池非可以名義
求也以大章而視咸池則咸池備矣此所以先言大
章後言咸池也若韶繼也夏大也視大章則又殺矣
曰濩曰武則又韶夏之次也故曰盡矣言無餘藴而
不復可繼也由是觀之則樂可知
金華邵氏曰樂盡則德有所不足文王清廟之瑟猶
有遺聲則德有餘而樂不能盡也商周之樂盡矣豈
湯武之征伐有歉於三聖揖遜之盛歟孔子曰武盡
美矣未盡善也記者之意或得諸此
天地之道寒暑不時則疾風雨不節則饑教者民之寒
暑也教不時則傷世事者民之風雨也事不節則無功
然則先王之為樂也以法治也善則行象德矣
鄭氏曰教謂樂也以法治以樂為治之法行象德民
之行順君之德也
孔氏曰此明樂之為善樂得其所則事有功也以法
治者若樂善則治得其善樂不善則治乖於法前文
教不時事不節是也人君教化美善則民法象君德
張氏曰此明施樂須節也既必須節故引譬例寒暑
天地之氣也若寒暑不時則民多疾疫也風雨飄灑
淒厲有不時者則榖損民饑也樂以氣和民心如天
地寒暑以氣生化故謂樂為民之寒暑也風雨之事
謂之禮也禮以形教故曰事也天地之以風雨奮潤
萬物猶以禮安治萬民故謂禮為萬民之風雨也先
王為樂必以法制治善則臣下之行皆象君之德也
長樂陳氏曰一隂一陽天地之道也運而為四時則
寒暑相推而歲成焉散而育萬物則風雨相資而化
興焉樂道天地之和而其教與事實體之也蓋寒暑
所以生成萬物而風雨又所以輔成歲功也教所以
化成天下而事又所以輔成治功也寒暑不時而愆
伏其能不疾而傷世乎風雨不節而淒若其能不饑
而無功乎以迹求之春誦夏弦春合舞秋合聲以至
先王之所著以成教者孰非法寒暑之時耶凡樂之
事或以聲展之或以舞正之以至律小大之稱比終
始之序以象事行孰非法風雨之節耶然則先王為
樂法寒暑風雨之治教有時事有節以善民心如此
則民之行也未有不象上之德矣在易益之九五上
則有孚惠心下則有孚惠我德豈非以法治也善則
民之行象德歟(樂書)
嚴陵方氏曰往來應期之謂時多少得所之謂節寒
者冬之氣暑者夏之氣故言時風雨則散潤於四時
之間而已故言節氣所傷為疾食不足為饑氣由寒
暑而運故不時而疾食由風雨而成故不節則饑教
者民之寒暑欲得其時故也事者民之風雨欲適其
節故也且教以經世苟或不時何異寒暑之成疾乎
故曰傷世事以就功苟或不節何異風雨之致饑乎
故曰無功教得其時事適其節莫非和之所致也和
者樂之道故繼之以先王之為樂焉上所言教之時
事之節皆法治之意以樂為法則莫非善法以樂為
治則莫非善治
馬氏曰古之為教者常興於既富之後蓋彼為救死
而恐不贍則奚暇治禮義哉故其序必在於富庶之
後而使之田足以耕而為之食宅足以桑而為之衣
元元皆樂於衣食之餘而凍餒之苦不及於父母兄
弟然後謹庠序之教而孝弟得以興於暇日也此教
貴得其時也天下之事有小有大而非可以一二言
之皆不可以無節故農事既畢而麻事隨興野功既
訖而宫功尋至春蒐夏苖狄獮冬狩而講事在於農
隙之際此事必宜其節也
山隂陸氏曰教無樂則不時事無禮則不節言樂以
法象其治善則行如其德若大章章之也韶繼也夏
大也行可謂不愧於德矣蓋行見於行事固有不能
如其德者也故曰君子恥有其德而無其行
延平黃氏曰萬物之生得寒而成得暑而長然而不
時則邪氣乘物故不時則疾得風而動得雨而潤然
而不節則淫暴害物故不節則饑教者先王所以化
物也故譬則寒暑事者先王所以應物也故譬則風雨因
時之宜而立教故不傷世通物之變而用事故有成
功是以先王之為樂也於天下也法治於己也則行
象德然後無不時不節之患
慶源輔氏曰寒暑不時風雨不節天地之禮樂失矣
教不時事不節人之禮樂失矣教時事節固禮樂之
事也天地之道寒暑時而風雨節矣故先王因而作
樂以象法其治善謂作樂之善也行象德則如大章
韶夏是矣若不顧其德而求備於鐘鼓管磬之間則
不可謂之善矣
延平周氏曰有樂而無禮則流故先王之為樂也以
法治則善善則民之行亦象德矣
金華邵氏曰此又言天下之事必貴乎得其時與節
先王之禮樂亦不可拂其時與節也故引天地之道
以言之
夫豢豕為酒非以為禍也而獄訟益繁則酒之流生禍
也是故先王因為酒禮壹獻之禮賓主百拜終日飲酒
而不得醉焉此先王之所以備酒禍也故酒食者所以
合歡也樂者所以象德也禮者所以綴淫也
鄭氏曰以榖食犬豕曰豢為作也言豢豕作酒本以
享祀養賢而小人飲之善酗以致獄訟也壹獻士飲
酒之禮百拜以喻多綴猶止也
孔氏曰自此至著其教焉明禮樂之設不得其所則
禍亂興故先王節其禮樂以防淫亂豢養也先王由
酒之流生禍因為飲酒之禮凡饗禮案大行人云上
公九獻侯伯七獻子男五獻並依命數其臣介則孤
同子男卿大夫略為一節俱三獻天子諸侯之士同
壹獻也故鄭知壹獻為士饗禮所獻酒少從初至末
賓主相答而有百拜是意在恭敬示飲而已故不得
醉也人君作樂以訓民使民法象其德也制禮以教
天下所以綴止淫邪也
石林葉氏曰獄訟益繁則酒之流生禍易以需受之
以訟曰飲食必有訟蓋原始要終之意如此
長樂陳氏曰飲酒人之大欲不能不速訟先王知其
然於書有彛酒之戒羣飲之誅於禮有幾酒之察屬
飲之禁猶以為未也又寓教戒之意於器皿之間彛
皆有舟其載有量尊皆有罍其鼔有節爵以角觥以
兕以至傷而為觴單而為觶孤而為觚戔而為醆散
而為散止而為禁無非備酒禍也一獻之禮非士之
燕禮士之饗禮而已一獻之禮非不簡也而賓主至
於百拜終日飲酒非不久也而不得醉焉然則先王
為禮以備酒禍可謂至矣言士之饗禮如此則自士
而上可知也酒食以合歡則禮之所施樂未嘗不有
以通之也然合歡以為樂非樂其情必以象德酒食
以為禮非淫其德必以綴淫易之需言君子以飲食
燕樂酒食合歡之意也豫言先王以作樂崇德樂以
象德之意也曲禮曰冨貴而知好禮則不驕不淫禮
以綴淫之意也(樂書)
嚴陵方氏曰釀黍以為酒固已美矣又加之以豢豕
焉則美之至也莊子曰以禮飲酒者始乎治常卒乎
亂非謂是乎一獻之飲酒禮也一獻以見飲之少百
拜以見儀之多楊子曰賓主百拜而酒三行亦以是
而已豢與芻豢之豢同謂養之也酒所以為饗禮食
所以為食禮饗食之禮凡以通賓主之情合彼此之
歡也歡既合矣必有樂以和之故繼之樂以象賓主
之德以形容於樂故以象言之樂之所樂不能無淫
必有禮以節之故繼之禮以綴淫淫過也
馬氏曰書曰天降威我民用大亂喪德亦罔非酒惟
行越小大邦用喪亦罔非酒惟辜此皆酒之流生禍
也然而酒者人情之所不能免先王亦不能絶之因
為酒禮以節之而已終日飲酒久矣而不醉焉此先
王之所以備酒禍而有禮以節之也人心有相得之
歡無以見則寓於酒食故酒所以合歡德無形而樂
有象德藴於中而無以發則寓於樂故樂以象德禮
所以節人心而使之知所止故禮者所以綴淫也
延平黃氏曰酒之養人猶其教其事酒之流生禍猶
其不時不節一獻之禮賓主百拜所以節其流又
曰上下之分甚嚴而不至於絶者以其有酒食以合
歡甚歡而不至於蕩者以其有樂以象德有禮以綴
淫
慶源輔氏曰物之流生禍者多矣此姑舉其一也亦
飲食男女人之大欲故舉以戒焉人固有自然之德
所謂和者是也故作樂以象之而使之常不失其自
然又慮其過也故制禮以綴止之
是故先王有大事必有禮以哀之有大福必有禮以樂
之哀樂之分皆以禮終
鄭氏曰大事謂死喪也
長樂陳氏曰先王之於事之大者必有禮以哀之於
福之大者必有禮以樂之死亡凶札禍烖天事之大
者也圍敗寇亂人事之大者也大宗伯皆以凶禮哀
之所謂有大事必有禮以哀之也以脤膰之禮親兄
弟之國而與之同福禄以慶賀之禮親異姓之國而
與之和安樂所謂有大福必有禮以樂之也彼哀而
我哀之彼樂而我樂之哀樂之分雖異情而皆以禮
終則禮逹而分定矣(樂書)
嚴陵方氏曰於吉曰福以知凶之為禍於凶曰事則
吉無非事分以言其有定分而不可犯也若曾子七
日水漿不入口則不能以禮節其哀矣魏文侯聽鄭
衛而不知倦則不能以禮節其樂矣
馬氏曰大事者言其凶事之大者也大福者言其吉
事之大者也哀樂之情皆生於中而禮者所以飾之
也以禮哀之而哀不至於過以禮樂之而樂不至於
極哀樂之分皆以禮終此言有禮以節之
慶源輔氏曰有禮以哀之喪禮是也有禮以樂之嘉
禮是也皆以禮終則不至於過也
延平黃氏曰皆以禮終故哀樂中其節
樂也者聖人之所樂也而可以善民心其感人深其移
風易俗故先王著其教焉
鄭氏曰著猶立也謂立司樂以下使教國子
孔氏曰樂本從民心來故感動人深使惡風移改弊
俗變易風謂水土之風氣謂舒疾剛柔俗謂君上之
好惡
延平周氏曰聖人之所樂則莫非正也發其所樂而
為樂則莫非和也以其正故可以善民心以其和故
感人之深有以善之又有以感之則所以移風易俗
也
長樂陳氏曰善民心則惻隠羞惡之心達而為仁義
恭敬是非之心達而為禮智感人深則動蕩血脉流
通精神百里不同之風其氣有剛柔千里不同之俗
其習有善惡樂之善民心感人深則至剛之風可移
而為柔至惡之俗可移而為善移風而使之化易俗
而使之變為樂之效如此而先王著之以為教則一
道德同風俗天下為一家中國為一人矣(樂書)
嚴陵方氏曰聖人所以樂其樂者以樂可以善民心
故耳所以能善民心者以其感人深而移風易俗故
耳樂之道如此苟非著之以為教則其道或幾乎息
矣故先王著其教焉上言聖人以見有所樂故作之
也下言先王以見教之所由來尚矣君上所化謂之
風民下所習謂之俗遷此之彼為移更有為無曰易
馬氏曰樂者人情之所不能免一人之情千萬人之
情是也人不能無樂而先王亦不能無樂故樂也者
先王之所樂也先王因其樂而著其教焉人之善性
雖皆出於天而風俗則未嘗同先王盛時能同四海
於一堂之上者以其有樂也故曰移風易俗莫善於
樂
延平黃氏曰衆人所樂者物之盛聖人所樂者德之
盛惟樂出於聖人之所樂故能養民心其感民深其
移風易俗而出於衆人者彼且自荒矣其如民何
金華應氏曰漢志云其移風易俗自一獻百拜而終
日不得醉以至大事大福哀樂有分皆以禮終蓋因
事之風雨以謹夫教之寒暑也百拜以禮綴淫以禮
哀樂以禮無非禮也而曰著樂之教蓋禮樂初無二
理禮有節則樂不流如風雨不爽則寒暑不忒矣著
謂尊尚而表顯之也
夫民有血氣心知之性而無哀樂喜怒之常應感起物
而動然後心術形焉
鄭氏曰言在所以感之也術所由也形猶見也
孔氏曰自此至君子賤之也是樂言之科從此至淫
亂論人心不同隨樂而變夫樂聲善惡本由民心所
感而起及合成為樂又感於人善樂感人則人化之
為善惡樂感人則人隨之為惡是樂出於人而還以
感人猶雨出於山而還以雨山火出於木而還以燔
木也此言人由血氣而有心知其性雖一所感不常
故云而無喜怒哀樂之常内心應感起於外物謂物
來感己心遂應之而念慮興動也術謂所由道路也
以其感物而動故心之所由道路見也
長樂陳氏曰民生而静有血氣心知之常性應感起
物而動無哀樂喜怒之常情以有常之性託無常之
情則心術之形固非我也實自物而已(樂書)
嚴陵方氏曰心無為也應感起物則其心動矣故其
術形於外莊子所謂有物揉之而出是也上言血氣
心知而下止言心者蓋别言之雖有血氣心知之異
合而言之萬化皆本於心而已
慶源輔氏曰血氣心知民之所不能無也故曰有性
喜怒哀樂民之所不能一也故曰無常應感起物而
動猶言感於物而後動應物而感因物而起則有動
焉動而後心術形心術猶孟子所謂仁術也
金華應氏曰喜怒哀樂未發之謂中發而中節之謂
和此道心惟微也有血氣心知之性而無哀樂喜怒
之常此人心惟危也扣之則應觸之則感相激相生
循環無端皆緣物而起物動於内而心形於外也所
性曰心知心之虚明未嘗不靈也所形曰心術心之
動則不勝其多事矣
是故志微噍殺之音作而民思憂嘽諧慢易繁文簡節
之音作而民康樂粗厲猛起奮末廣賁之音作而民剛
毅廉直勁正莊誠之音作而民肅敬寬裕肉好順成和
動之音作而民慈愛流辟邪散狄成滌濫之音作而民
淫亂
鄭氏曰志微意細也吳公子札聽鄭風而曰其細已
甚民弗堪也簡節少易也奮末動使四肢也賁讀為
憤憤怒氣充實也春秋傳曰亂氣狡憤肉肥也狄滌
往來疾貌也濫僭差也此皆民心無常之傚也肉或
為潤
孔氏曰人君志意微細噍殺謂樂聲噍蹙殺小如此
音作而民感之則悲思憂愁也嘽寬也諧和也慢䟽
也繁多也康安也君若道德嘽和䟽易則樂音多文
采而節奏簡略下民所以安樂也粗厲謂人君性氣
粗䟽威厲猛起謂武猛發起奮末謂奮動手足廣賁
謂樂聲廣大憤氣充滿如此音作而民感之則性氣
剛毅肉言人肉多則體肥肉謂厚重者也君上寬裕
厚重則樂音順序而和諧動則民皆應之而慈愛也
流辟謂君志流移不静邪散謂違辟不正放邪散亂
狄成滌濫皆謂樂之曲折音聲疾速如此則民感之
淫亂也此六事皆據君德及樂音其意易盡者則一
句四字志微噍殺是也難盡者則兩句八字以結之
嘽諧慢易繁文簡節之類是也或六字以結之廉直
勁正莊誠是也
延平周氏曰心術形然後音作故審其音則其心術
知也
長樂陳氏曰樂以音變音以民變是故志微噍殺之
音作而民思憂哀心所感然也嘽諧慢易繁文簡節
之音作而民康樂樂心所感然也粗厲猛起奮末廣
賁之音作而民剛毅怒心所感然也廉直勁正莊誠
之音作而民肅敬敬心所感然也寬裕肉好順成和
動之音作而民慈愛愛心所感然也流辟邪散狄成
滌濫之音作而民淫亂喜心所感然也由前則以心
論聲而其辭略由後則以音論民而其辭詳此其序
所以不同也總而論之其音作而民思憂亡國之音
也其音作而民康樂治世之音也其音作而民淫亂
亂世之音也治世之音居亂亡之中者以為世治而
不知戒不亡則亂矣此記樂者之微意也今夫肉倍
好者璧也好倍肉者瑗也肉好如一旋而不可窮者
環也肉好之音豈其音旋而不可窮耶樂音謂之狄
者猶夷狄謂之狄以其無平中之道也順成之音則
其音順而治狄成之音則其音逆而亂矣(樂書)
嚴陵方氏曰慢易者非傲慢之慢特言其過耳繁文
簡節者文雖繁而節則簡也且厲則蹈厲之厲猛則
所守不中正起則作之而不已末與風淫末疾之末
同奮末則手舞足蹈之謂也肉好猶璧之有肉好然
蓋璧外謂之肉實而無隙内謂之好則虚而已謂其
音實而有所養又虚而得所好也狄成言狄強而成
滌濫言滌而泛濫也
馬氏曰論樂之所始則起於心之所感而後發於聲
音論樂之所成則反以感人心者也是故自哀心感
者其聲噍以殺至於愛心感者其聲和以柔此言其
音起於心之所感也至於所謂志微噍殺之音作而
民思憂以至於狄成滌濫之音作而民淫亂此言其
樂之所以感於人心也先王之為樂尤慎其所以感
之之始
山隂陸氏曰言志微以著嘽諧慢易粗厲猛起廉直
勁正寬裕肉好流辟邪散皆志也蓋志微則噍殺之
音作噍殺之音作而民思憂嘽諧慢易則繁文簡節
之音作繁文簡節之音作而民康樂粗厲猛起則奮
末廣賁之音作奮末廣賁之音作而民剛毅餘放此
鄭氏謂簡節少易也肉肥也狄濫往來疾貌皆非是
文繁而節不簡則失之繁節簡而文不繁則失之簡
肉而無好則失之實好而無肉則失之虚順成言順
以著逆狄成言狄以著華
延平黃氏曰有血氣則有情慾有心志則有意識情
慾可動意識可感然後喜怒哀樂隨其所遇而變君
子則不然血氣心智不能淫其性而喜怒哀樂之情
發而中節故不為憂思淫亂而異其音焉是故君子
之樂可以善民心可以移風易俗
慶源輔氏曰慢猶緩也對怱之言易謂和易也平易
也繁文所以極其盛簡易所以著其誠肉好猶俗言
美滿也喜心感者易失之流故以其流者言之於其
終又有以見上五者亦皆有過焉故下言先王制樂
使剛氣不怒柔氣不懾
是故先王本之情性稽之度數制之禮義合生氣之和
道五常之行使之陽而不散隂而不密剛氣不怒柔氣
不懾四暢交於中而發作於外皆安其位而不相奪也
鄭氏曰生氣隂陽氣也五常五行也密之言閉也懾
猶恐懼也
孔氏曰上經既明樂之感人自此至深矣明先王節
人情性使之和其律吕親䟽有序男女不亂乃成樂
也自然謂之性念慮謂之情先王制樂本之情性稽
考也既得人情考之使合度數裁制之以禮義使合
生氣之和道達人情以五常之行陽主發動失在流
散先王教之使感陽氣者不散隂主幽静失在閉塞
先王節民情使感隂氣者不塞剛不至暴怒柔不至
恐懼隂陽剛柔四者通暢於身而發見動作於外隂
陽剛柔各得其所是安其位也不相侵犯是不相奪
也五常之行若木性仁金性義火性禮水性知土性
信也
張氏曰前言民隨樂變此言先王制正樂化民也陽
謂稟陽氣多人也陽氣舒散稟陽多則奢隂氣閉密
人稟隂多則縝密今以樂通二者之性皆使中和故
陽者不散隂者不密也
長樂陳氏曰本之情性而明樂之情稽之度數而明
樂之文有情有文然後裁之以禮義故能幽合生氣
之和明道五常之行幽合生氣之和則和於天明道
五常之行則同於人和同天人而至於無間故能使
之陽不散隂不密剛不怒柔不懾不散者陽中之隂
不密者隂中之陽不怒者剛中之柔不懾者柔中之
剛四者條暢於中而發作於外是以安其位而不相
奪也又樂書曰自人有血氣心知之性以至六者
之音作而民應之無非本之情性也自黃鍾之長而
以黍累之則别於分忖於寸蒦於尺張於丈信於引
而五度審矣自黃鍾之數而以一推之則紀於一恊
於十長於百大於千衍於萬而五數備矣然度數在
天下被之於文則久而必息寓之節奏則久而必絶
要在稽之而已稽之則其數足以正其度而音正矣
百度得數而有常又制之禮義使百體齊運而順正
其大足以合天地生氣之和而不乖其微足以道人
性五常之行而不悖則天下之理得而成位乎其中
矣喜心感者聲發以散哀心感者聲噍以殺是陽易
失之散隂易失之密也怒心感者聲粗以厲愛心感
者聲和以柔是剛易失之怒柔易失之懾也先王知
樂之感人如此故合天地生氣之和道人性五常之
行使之陽氣宜散而不散隂氣宜密而不密一適天
地之和以暢之而已剛氣宜怒而不怒柔氣宜懾而
不懾一適人性之和以暢之而已周官典同掌六律
六同之和以辨隂陽之聲陂聲散險聲斂正聲緩陂
則陽而散斂則隂而密陽而不至於散隂而不至於
密其正聲之緩乎論隂陽如此則剛柔可知己凡四
暢交於一體之中而發作於一體之外則隂陽皆安
其位而陽不奪隂而散隂不奪陽而密剛柔皆安其
位而柔不奪剛而懾剛不奪柔而怒夫然則聲相應
保而為和細大不踰而為平而樂之道歸焉爾書以
八音克諧無相奪倫為舜樂之成詩以笙磬同音以
籥不僭為周樂之美皆此意歟剛柔言氣而隂陽不
言者隂陽氣之大者也於氣言剛柔則隂陽舉矣隂
陽之氣自得之於天者言之剛柔之氣自得之於地
者言之
延平周氏曰樂出於人心故本之情性情性之在物
者有理故稽之度數惡夫過而淫也又制之禮義如
此故能幽合生氣之和明道五常之行也合生氣之
和道五常之行則和而無乖故陽舒而不散隂慘而
不密剛不至於過柔不至於不及四者條暢交於中
而發於外是以皆安其位而不相奪也
嚴陵方氏曰黃鍾之律長九寸應鍾之律長四寸此
樂之度也陽六為律隂六為吕此樂之數也情性由
乎内故言本度數存乎微故言稽生氣者天地也天
地之大德曰生故曰生氣也五常者五行也生氣固
有和矣唯樂以合其和然後其和不離五常固有行
矣唯樂以道其行然後其行無礙隂陽兼物言之也
剛柔指人言之也隂陽不言氣者隂陽不嫌於非氣
也陽不散隂不密然後得其暢故曰暢陽不至於散
則陽交隂故也隂不至於密則隂交陽故也故曰交
其暢也其交也豈非和之所致乎剛柔之氣亦若是
而己夫然後發之於外足以起事作之於外足以成
功且皆各安其位而不相奪矣
馬氏曰樂出於人心故本之情性其文則見於形名
度數之間故稽之度數當於人心不合於度數合於
度數而不當於人心皆非所謂善樂然而制之不可
以不合其宜故制之以禮義人受天地之和而生藴
於中則為性發於外則為行故合生氣之和於内而
道五常之行於外隂陽剛柔之性皆當其位而六通
四闢和順積於中英華發於外皆當其位而不相奪
也
延平黃氏曰本之情性以正樂之德稽之度數以正
樂之文制之禮義以正樂之用隂陽為道則剛柔為
德隂陽為德則剛柔為氣剛氣陽德之發柔氣隂德
之發不散不密隂陽之中也不怒不懾剛柔之中也
有中性然後有中德有中德然後有中氣樂者本於
性發於德而作於氣者也
慶源輔氏曰喜心感怒心感者是謂情性度數謂律
吕生氣天地生物絪緼之氣五常謂仁義禮智信凡
音之起由人心生故本之以情性律吕著天地自然
之數故稽考使有所合大樂與天地同和道順也順
夫五常之行使動而不失於流散則陽中有隂静而
不至於固密則隂中有陽剛不過於怒則剛中有柔
柔不失之懾則柔中有剛舉此四者以總上六者隂
陽剛柔四者交暢於人之心而發作於外之樂交暢
於中則作於外者疑於無倫今也各安其位而不相
陵奪然後為樂之至本之情性則四暢交於中而發
作於外稽之度數則皆安其位而不相奪
金華邵氏曰此言著其教之意先王將以著樂之教
必先立其本而後樂可作其本不立則不過聲音器
數之末何以感人動物故先本之情性使出於天機
自動天籟自鳴有非人偽能為者然後稽之度數如
律吕之損益宫羽之小大制之禮義如用八用六宫
縣軒縣也夫情性者樂之本然無所養則本喪矣合
其義之和而使之不乖道其行而使不它適至四者
條暢交感各得其位則得所養矣
然後立之學等廣其節奏省其文采以繩德厚律小大
之稱比終始之序以象事行使親䟽貴賤長幼男女之
理皆形見於樂故曰樂觀其深矣
鄭氏曰等差也各用其才之差學之廣謂增習之省
猶審也文采謂節奏合也繩猶度也周禮大司樂以
樂語樂舞教國子是也律六律也周禮典同以六律
六同辨天地四方隂陽之聲以為樂器小大謂高聲
正聲之類終始謂始於宫終於羽宗廟黃鍾為宫大
吕為角太蔟為徵應鍾為羽以象事行宫為君商為
臣是也皆形見於樂謂同聽之莫不和敬莫不和順
莫不和親
孔氏曰先王欲稽之度數制之禮義非教不可故立
之學等使依其才藝等級而教學之增習寬廣其樂
之節奏省審其文采文采謂樂之宫商相應若五采
成文即上聲成文是也繩是度量之物謂度量之以
道德仁厚也律小大之稱者謂六律小之與大以為
樂器使音聲相稱也若黃鍾之律長九寸應鍾之律
長四寸半強各自倍半為鍾是其小大也鄭民註高
聲正聲見周禮典同註此終始之序者五聲始於宫
終於羽比五聲終始使有次序也鄭註宗廟黃鍾為
宫以下大司樂文黃鍾律之最長者應鍾律之最短
者引以證經之終始使人法象五聲是事行也若宫
商角徵羽象君臣民事物也先王制樂以化民由樂
聲調和故親䟽之理見於樂之聲以樂聲有清濁高
下故貴賤長幼見於樂以樂聲有隂陽律吕故男女
之理見於樂也記者引古語言樂觀之益人深矣
長樂陳氏曰教不可陵節學不可躐等先王之於樂
非獨以善吾身又將以教人也故始之以中和祗庸
孝友之樂德中之以興道諷誦言語之樂語終之以
二帝三王之樂舞始之以十三舞勺中之以成童舞
象終之以二十舞大夏其立之學等用其才之差而
使習之如此抑又使之廣其節奏而不為簡節之音
省其文采而不為繁文之樂則德之充實而端厚者
故足繩之使不淫矣周官小師掌六樂之節鍾師掌
九夏之奏節奏之辨也樂之止有節其作有奏兩者
合而成文則文采而已節奏文采均聲之飾治飾之
道欲始博而終約始博之節奏不可以不廣終約之
文采不可以不省以繩德厚則能使人復性之静而
不逐物之動又何窮人欲滅天理之有律述此者也
比輔此者也樂之於天下其體固有小大其用固有
終始蓋難以一隅舉述以小大之稱則大小相成而
無輕重之不等輔以終始之序則終始相生而無先
後之不倫以此象乎事行則事容有大小終始矣繩
德厚以為性象事行以為行則越之聲音形之動静
一遠一近而親䟽之理存焉一上一下而貴賤之理
存焉一先一後而長幼之理存焉一内一外而男女
之理存焉能使是理莫不形見於樂豈不原於律小
大之稱比終始之序耶合生氣之和道五常之行使
夫隂陽剛柔各安其位所以觀其和之深也立之學
等廣節奏省文采以繩德厚所以觀其德之深也律
小大之稱比終始之序以象事行所以觀其事之深
也親䟽貴賤長幼男女之理皆形於樂所以觀其理
之深也故曰樂觀其深矣乃若無形無聲則樂深之
又深載道而與之俱且將不可識況得而觀之乎(樂書)
嚴陵方氏曰立之學所以教之立之等所以辨之若
樂師掌國學之政大胥掌學士之版所謂立之學也
若舞勺舞象所謂立之等也節奏惡其狹故曰廣文
采惡其雜故曰省凡此皆原其姓之所稟故曰以繩
德厚小大有宜事之稱也終始相生事之序也有宜
則不可以無稱故律而述之使不易相生則不可以
無序故比而聯之使不絶若宫音濁而大羽音清而
小蓋律小大之稱也始於黃鍾之初九終於仲吕之
上六蓋比終始之序也凡此皆發於情之所動故曰
以象事行夫德本厚或為物所遷則失其厚唯正之
以樂然後歸厚焉故於德厚言繩親䟽言其分貴賤
言其位長幼言其序男女言其情四者皆人之倫也
莫不各有理焉唯形容於樂乃可得而見故曰樂觀
其深矣
馬氏曰前言樂之道備矣然非廣其教則不足以𫝊
後世故立之學等以至於親䟽貴賤皆形見於樂樂
之作則奏樂之止則節節奏合而成文采而以繩其
德厚也人之性雖出於天而非樂則無以成其性故
曰德者性之端樂者德之華德者性之端所謂德厚
也樂者德之華所以繩德厚也律述也樂有大有小
大者不可損小者不可益唯其稱而已樂有始有終
而終始之序不可亂也若五音大不過乎宫細不過
於羽此小大之稱也大師之奏始作翕如至於繹如
此終始之序也律小大之稱比終始之序皆以象事
行也清明象天廣大象地終始象四時周還象風雨
此樂之器所象也先鼓以警戒三步以見方再始以
著往復亂以飭歸此樂之作所象也康成釋律謂之
六律則其說似非也樂者宫為君商為臣角為民徵
為事羽為物歌者在上匏竹在下故親䟽貴賤長幼
男女之理皆形見於樂也自本之情性稽之度數以
至親䟽貴賤長幼男女之理皆形見於樂則觀其樂
可謂深矣然禮樂政刑其極一也而獨以樂為深者
蓋禮與政刑者皆所以約人於外者也樂者所以和
人之中者也故孟子曰仁言不如仁聲之入人深
延平黃氏曰先王以民之喜怒哀樂隨其所遇而變
則天理滅矣故本諸情性而為之樂焉及以感通之
則君臣上下同聽之莫不和恭父子兄弟同聽之莫
不和親夫恭之於君臣親之於父子天理也而形見
於樂觀其深矣
延平周氏曰先王作禮樂天下之理莫不具焉而樂
為深
山隂陸氏曰樂觀其深若季札觀樂是也夫樂窮之
而益遠故孔子為之三月不知肉味
慶源輔氏曰廣其節奏省其文采即上所謂繁文簡
節也節奏貴簡闊文采貴繁縟省謂察之恐失之不
及也上言先王作樂此言先王以樂寓之學宫而以
教人以繩正人固有之德使不失其厚也事之行也
必有小大之稱終始之序故先王之於樂亦律而比
之以象夫事之行焉親䟽貴賤長幼男女之理皆形
見於樂樂通倫理其是之謂乎觀乎樂則發人者深
矣
黃氏曰黃鍾者子之氣陽律之長也而林鍾可謂遠
矣乃損而下生林鍾者未之氣隂吕之長也而大蔟
可謂遠矣乃益而上生此親䟽之理而見其父子相
繼之禮焉宫有宫覆之義而其尊為君商有商度之
義而其卑為臣此貴賤之理而見其君臣相濟之禮
焉黃鍾之管其寸九則所生在先而為始中吕之管
其寸六則所生在後而有繼此長幼之理而見其兄
弟相序之禮焉律不能以獨生也必下以求吕吕不
能以獨成也必上以附律此男女之理而見其夫婦
相親之禮焉
吳興沈氏曰山川草木翕張動静皆樂觀也深言其
妙而難知觀若大觀在上之觀
土敝則草木不長水煩則魚鼈不大氣衰則生物不遂
世亂則禮慝而樂淫
鄭氏曰遂猶成也慝穢也
孔氏曰自此至君子賤之也論作樂不得其所則滅
和平之德故君子賤之也敝謂勞敝煩為煩擾隂陽
之氣衰亂故生物不得遂成慝惡也淫過也世道衰
亂上下無序故禮慝男女無節故樂淫以上三事皆
喻禮慝樂淫也
馬氏曰土敝也水煩也氣衰也所以喻世亂也土敝
則草木不長水煩則魚鼈不大氣衰則生物不遂所
以喻禮慝而樂淫也世亂非無禮樂也禮慝樂淫則
禮樂之名雖存而其實已亡矣
慶源輔氏曰氣衰則生物不遂所以總上二語敝謂
傷敝煩謂勞煩土敝水煩皆隂陽之氣衰息故也物
者氣之所生也禮樂者世之所形也慝反善之辭禮
慝如世俗委巷之禮也禮易失之慝樂易失之淫
禮記集說卷九十五
