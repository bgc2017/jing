禮記集說卷五十宋衛湜撰
文王世子第八
孔氏曰案鄭目錄云名曰文王世子者以其記文王
為世子時之法此於别錄屬世子法
嚴陵方氏曰王制曰諸侯世子世國大夫不世爵故
自諸侯以上之適子然後謂之世子以其得世國故
也此篇所言主於世子之事而文王之為世子可為
法於後世故冠之於首且以名篇
新安王氏曰此篇首言文王為世子之事故以武王
成王為世子之事繼之成王幼周公輔導有道故以
教世子之法繼之為世子者當貴親當尊老故以待
宗族養老之事繼之而終以世子之記則言文王之
所以事王季者皆當以為法也
文王之為世子朝於王季日三雞初鳴而衣服至於寢
門外問内豎之御者曰今日安否何如内豎曰安文王
乃喜及日中又至亦如之及莫又至亦如之其有不安
節則内豎以告文王文王色憂行不能正履王季復膳
然後亦復初食上必在視寒煖之節食下問所膳命膳
宰曰末有原應曰諾然後退武王帥而行之不敢有加
焉文王有疾武王不說冠帶而養文王一飯亦一飯文
王再飯亦再飯旬有二日乃間
鄭氏曰三皆曰朝以其禮同内豎小臣之屬掌外内
之通命者御如今小史直日者文王乃喜者孝子恒
兢兢也又復也莫夕也節謂居處故事履蹈地也復
膳飲食安也復初憂解也在察也問所膳問所食者
末猶勿也原再也勿有所再進為其失飪臭味惡也
退反其寢也帥而行之帥循也庶幾程式之不說冠
帶而養言常在側也一飯再飯欲知氣力箴藥所勝
間猶瘳也
孔氏曰此篇凡有五段自此至為世子也為第一節
論文王武王為世子之禮及下事上之法子朝父母
每日唯二故内則云命士以上昧爽而朝日入而夕
朝禮具夕禮簡今三皆曰朝以其禮同也此是聖人
之法食上謂獻饌食下謂食畢徹饌而下鄭註間猶
瘳也病重之時病恒在身無少間空隙病今既損不
恒在身其間有空隙故云間猶瘳也瘳是疾減損也
長樂劉氏曰周公作無逸乃曰文王受命惟中身則
王季之為西伯也文王五十以前猶為世子故自成
童至於知命克盡其性以極事親之道始於為士而
終於為聖人皆由孝於其親雖舜有所弗及焉何哉
孝於親者篤誠為本則與舜同焉以備物為實則舜
有所弗迨也以親悦為致則舜有所弗迨也故曰以
王季為父以武王為子無憂者其惟文王乎堯舜三
代皆所弗及此史氏所以序其事親始末垂之萬世
俾夫為君之子者有所法效則國之豈弟求配於天
有根本焉文王之於王季夜不遑寐故其旦旦雞鳴
而衣冠已具内豎曰安文王乃喜以其達旦懷憂則
其喜形於色也色憂行不能正履心有所懼則色形
其憂急侍其親則履不能正文王所行世子事王季
之禮武王之為大子也循而行之不敢有加焉蓋聖
人之所行莫非盡其性也盡其性以事其親無所入
而不為極也前聖後聖雖歴百世其致同焉矧在父
子之間又何加焉孟子所謂文王與舜地之相去千
有餘里世之前後千有餘歲及其得志行乎中國有
若符節之合盡性之事同也文王有疾武王不說冠
帶文王減膳武王亦減膳文王加飯武王亦加飯以
己程其親之食力也
長樂陳氏曰始之以文武之為世子聖人之行也終
之以世子之記中人之行也聖人之行朝親至於日
三其有不安節則行不能正履以至於一飯亦一飯
再飯亦再飯中人之行朝親止於日二其有不安節
則止於不滿容於其嘗饌善則能食嘗饌寡則不能
飽而已於文王言色憂行不能正履則武王可知於
武王言不說冠帶一飯再飯則文王可知末有原則
與曾元復進者異矣漢文帝之侍親疾不交目不解
衣三年湯藥非所嘗則不進而袁盎以為高世之行
蓋文武以來如漢文者亦鮮儷矣
嚴陵方氏曰日出為朝陽之始也日入為莫隂之始
也日中為晝隂陽之始也隂陽之氣至於三時不能
無變焉而人之氣血與天地隂陽相為流通故人子
之事親每於是時必問其安否然内則言子事父母
雞初鳴咸盥潄又曰昧爽而朝日入而夕世子之記
亦止言朝夕至於大寢門之外而此言雞初鳴而衣
服至於寢門外則盥潄之時猶未雞鳴朝之時猶未
昧爽矣又有日中之朝此蓋聖人之制故武王帥而
行之不敢有加焉内豎即周官掌内外之通令者御
則御於君所者也與御妻之御同義節謂起居之節
也不安節則以失常而疾生文王乃喜則親喜而己
亦喜也文王色憂則親憂而已亦憂也復初則親復
常故也夫人之安否尤見於飲食之際故其復常也
必以膳為言焉視寒煖之節若食齊視春時飲齊視
冬時之類在有察意在之為察猶存之為省也問所
膳則欲知親之好羞也膳宰即膳夫也原與原蠶之
原同夫文王之事親如此則不可以有加也故武王
帥而行之而已不說冠帶而養則以親有疾故不拘
常朝之日三也一飯再飯則飢飽常視親而不敢私
自適故也
莊氏曰中庸謂舜其大孝也與其稱文王則曰無憂
者其唯文王乎蓋父子之間舜處其不幸而文王處
其幸也以王季為父以武王為子文王何憂焉人見
其無憂也而不知文王事親之心日以兢兢與舜之
夔夔齋栗曷嘗少異且自莫而旦自旦而日中歴時
未久也文王唯恐不知其親之安否其心兢兢然不
啻三月三秋如也朝服而三至寢門子之於親猶不
敢以自致乃至寢門之外首致問於内侍焉内侍者
掌内外之通命立侍而致養者也内侍不止一人故
即其當御者而問之内侍以為安文王乃有喜色詳
味乃喜之一辭文王愛敬之心可知矣想其盛服假
寐於雞鳴之初柔聲下氣於内侍之問延頸聳耳於
曰安之對此時此心忡忡然若不能自釋幸其曰安
則油然喜欣然慰其喜為如何以今者之喜而知向
者之憂也然則文王之憂其親如此而謂之無憂可
乎曰文王之於親惟憂其有不安節爾若舜之於親
則無時而不憂也載見而夔夔往田而號泣如窮人
之無所歸故富有四海貴為天子皆不足以解憂想
其心常如文王不能正履時也常如武王不說冠帶
而養之時也故觀舜之憂而後可以知文王之無憂
觀文王之無憂而後知舜之為大孝雖然舜與文王
易地則皆然又曰天下之理惟極其至則不可以
復加文王之事親豈一毫之不至哉武王而復求加
焉則非可傳也非可繼也故武王之事文王盡循文
王之所以事王季者而行之不敢復加焉兹武王所
以為達孝者歟又曰人心有所憂慮則衣服飲食
不能如常時子之於親日而三朝自三朝之外冠帶
有時而說今為親疾跬步不離不敢說冠帶以自適
人之飲食或疏或數時其飢飽今以親疾志不在於
飲食一飯再飯惟親之視不敢如平時私適其欲此
足以見武王事親之疏節然則武王之孝有加於文
王歟曰即文王之色憂行不能正履可以想見其不
說冠帶而養也即王季復膳然後亦復初可以想見
其一飯亦一飯再飯亦再飯也故曰帥而行之不敢
有加焉旬有二日記其寢疾之日疾既損則藥餌食
飲皆可進故以瘳為減損也
山隂陸氏曰衣服不必言者言之示嚴也據使姆衣
服而對言在不言察在而察之為在察或使代焉
廬陵胡氏曰緯書皆言文王九十六始稱王及崩諡
曰文此不經之說蓋記者於後追稱王耳當考
講義曰不說冠帶而養以見武王事親之誠其敬之
之禮可謂至矣養可能也敬為難敬可能也安為難
武王之用心期以安其親之為至也
文王謂武王曰女何夢矣武王對曰夢帝與我九齡文
王曰女以為何也武王曰西方有九國焉君王其終撫
諸文王曰非也古者謂年齡齒亦齡也我百爾九十吾
與爾三焉文王九十七乃終武王九十三而終
鄭氏曰問何夢間後容卧也帝天也撫猶有也言君
王則此受命之後也年天氣也齒人壽之數也九齡
九十年之祥也文王以勤憂損壽武王以安樂延年
言與爾三者明傳業於女女受而成之君子曰終終
其成功
孔氏曰文王繼王季為西伯是殷之諸侯不合稱王
今武王謂之君王故知受命之後也案書傳云文王
受命一年質虞芮之訟二年伐鬼方三年伐密須四
年伐犬夷五年伐耆六年伐崇七年而崩書序云殷
始咎周鄭註云紂聞文王三伐皆勝始畏惡之囚於
羑里三伐謂伐鬼方密須犬夷則被囚在四年末五
年初於時未必稱王殷傳云五年之初得散宜生等
獻寳而釋文王文王出則克黎六年伐崇則稱王故
詩皇矣論伐崇是類是禡行天子禮此云稱王謂受
命六年之後也受命謂受赤雀丹書之命武王云西
方有九國未賓君王其終撫有之爾雅釋天云年稔
也稔孰謂歲穀一孰是年為天氣也大戴禮云男八
月生齒八歲而齓齒是人壽之數也又年穀一孰而
零落人之年老齒亦零落是年與齒俱有零落之義
年壽之數賦命自然不可延之寸隂不可減之晷刻
今云與女三者示其傳基業於武王欲使武王承其
所傳之業此乃教戒之義
廬陵胡氏曰武王意以齡為善故當撫有九國也言
君王者鄭云此受命之後非也先儒云紂聞文王三
伐皆勝始畏惡之囚於羑里三伐謂自伐鬼方至犬
夷則被囚在四年也於時若稱王則反狀暴白紂肯
釋其囚邪書傳又云五年伐耆殷傳云五年之初得
散宜生獻寶而釋文王先儒因謂是年克黎至六年
伐崇則稱王故詩皇矣伐崇類禡行天子禮若然文
王與紂為二王矣安得云以服事紂乎且書云文王
受命唯中身厥享國五十年是受命以後五十年乃
崩今云受命七年而崩已自謬矣又云受命稱王妄
可知也然則受命云者止謂諸侯獲天助爾非稱王
也詩書云王者皆追稱爾案文王三分有二今云九
國未賓足明此稱君王者不足信也人之考折天定
其數今曰吾與爾三是不知命非文王之言也文王
受命惟中身謂五十也享國五十年則百矣云九十
七非也
長樂劉氏曰文王受命之後疾病旬有二日而愈故
武王呼曰君王也聖人生而知之自誠而明者罔非
窮理盡性以至於命焉是以寤寐所萌與天地合與
鬼神契則其修短得以自知武王豈不識其為年齡
哉不忍形於文王之所止也史氏欲顯文王之前知
乃追而記之曰文王九十七乃終武王九十三而終
中庸所謂至誠之道可以前知信矣
嚴陵方氏曰黃帝有華胥之遊高宗有傅說之賚文
王則見丈人孔子則見周公莊周則化為蝴蝶聲伯
則泣為瓊瑰故周官有占六夢吉凶之法夢態羆者
知其為男子之祥夢虺蛇者知其為女子之祥衆維
魚則知其實為豐年旐維旟則知其室家溱溱或夢
為鳥而戾於天或夢為魚而反於淵或夢哭泣旦而
田獵蓋天地之會隂陽之氣而人之魂交焉固有如
此者則武王九齡之夢豈足怪哉然而文王之疾間
必知武王有夢者以其愛親之心篤而思念之情深
故也壽數在天而文王得以及子孫者聖人先天而
天弗違撫者安撫而有之也
馬氏曰其夢則一而其所見則異仁者見之謂之仁
智者見之謂之智武王之志在於安天下之民文王
之志在於安性命之情達死生之分
山隂陸氏曰我百爾九十吾與爾三焉此著文王所
謂我然天亦然也詩曰文王陟降在帝左右其言動
與天合如此而緩辭也乃者難辭也
石林葉氏曰人之精神與天地隂陽流通故其夢亦
與應焉古者有占夢之官獻吉夢贈惡夢參考日月
星辰隂陽天地之變則夫夢者先王所同以為信也
文王九十七而終武王九十三而終果以為夢邪是
壽命不屬之天而損益者人也由是觀之我百爾九
十非夢也其傳之妄歟
莊氏曰古之聖人未嘗無夢若黃帝夢遊華胥高宗
夢得傅說夫子夢見周公皆是也武王於親疾未間
之前衣不解帶目不交睫安得有夢及夫既間而後
寢蘧蘧栩栩與神明交故文王有何夢之問武王有
帝與九齡之對然其夢則一其見則殊武王則以享
國之數推之文王則以享年之數推之雖我百爾九
十卒如文王之言要知文王之言武王之心也蓋心
有所思則夜有所夢武王無是心帝豈荅以是夢哉
方文王寢疾之時武王切切於心思者不過欲其親
享國之多與夫享年之永而已今得帝與九齡之夢
遂謂終撫九國者豈謂文王他日享國之多可以卜
其享年之永也文王則直以年齡為告欲使武王知
我之享年如此女之享年又如此天命未艾適有寢
疾庸何憂乎蓋文王又因是以釋武王之憂也然則
帝與九齡非武王愛親之切不足以召上帝之夢非
文王與天為一不足以知上帝之誠不然則降年有
永有不永實繫乎天文王安得而私與之亦足以見
聖人之心與天相為流通而天命之修短皆有以逆
知之不知是何以謂之先天而天弗違何以謂之自
作元命又何以見文王陟降在帝左右哉若夫古者
謂年齡則九齡乃九年爾文王何取以為九十注家
遂謂九齡為九十年之祥已為牽合况文王百年之
數又何所取於此哉意者天命之修短文王固已洞
然於胷中特假夢以及之初不區區專訊於一夢也
學者不可不知
眉山孫氏曰案大戴云文王十五而生武王是武王
少文王十有四歲也禮記載文王九十七乃終武王
九十三而終計文王之崩年武王已八十三矣明年
即君位又明年文王服畢觀兵孟津於時年八十有
五又二年克殷有天下即王位於時年八十有七明
年有疾弗豫周公作書藏於金縢於時年八十有八
又五年王崩壽九十有三自克殷之年而至崩年計
七年所謂在位也
成王幼不能涖阼周公相踐阼而治抗世子法於伯禽
欲令成王之知父子君臣長幼之道也成王有過則撻
伯禽所以示成王世子之道也文王之為世子也
鄭氏曰涖視也不能視阼階行人君之事踐履也周
公代成王履阼階攝王位治天下也抗猶舉也謂舉
以世子之法使與成王居而學之以成王之過擊伯
禽則足以感喻焉文王之為世子題上事也
孔氏曰周公舉世子之法於伯禽伯禽行世子之法
以示成王欲令成王觀而法之若成王不能法效周
公則笞伯禽責其不能以世子之禮教成王所以示
成王世子之道也武王成王之為世子皆法文王故
以文王為世子結之
長樂劉氏曰成王幼不能涖阼諸儒之說互有不同
以經無據也鄭康成傳註諸經最稱詳密今載其說
云文王崩後始生成王則武王崩時成王十歲矣三
年之喪百官緫已聽於冢宰則周公也服除將欲涖
阼階以行天下之政周公憂其幼弱而未能也猶欲
攝之而羣叔流言周公乃以王命東征罪人斯得凡
三年而後天作雷風大變以啓悟成王俾延文武之
德業乃由金縢迎周公歸以攝天子之政成王年十
有正矣凡七年用熙文武基緒制禮作樂化及蠻夷
功格天地然後復政於成王其年二十有二周公於
是復留於朝北面臣事成王為之弼佑既終以完成
王之盛德而史氏又載厥始攝政而成王尚幼穉孺
子好惡趨尚弗協於中屢訓弗改而君也不可以加
怒於是俾伯禽行世子事父之禮於周公以觀化成
王使知子事父臣事君弟事兄之禮焉然則撻伯禽
用以為成王之愧恥也此所以用厥子抗其法以模
範成王之心俾趨於五品則文王世子之法又傳於
成王以及於後昆焉
嚴陵方氏曰涖阼臨朝也阼者主人所有事之階故
適子冠於阼以著代則繼體之臨朝行事謂之涖阼
亦宜矣涖言以位臨之踐言以足履之成王主也故
於阼曰涖周公相之而已故於阼曰踐此輕重之别
也世子於屬則子也於位則臣也於齒則幼也知為
子然後能為父知為臣然後能為君知為幼然後能
為長故抗世子法於伯禽欲令成王之知父子君臣
長幼之道也然其序則先父子而後君臣者内外之
序也先君臣而後長幼者上下之序也於伯禽言法
於成王言道者蓋法則下之所守道則上之所揆
馬氏曰成王幼不能行人君之事則百官緫己以聽
冢宰者禮之常也故周公相成王踐阼而治伯禽者
周公之子也成王之為世子雖有君之道不能踐阼
則猶未離乎世子也故抗世子法於伯禽父子君臣
長幼之道得而國治故欲成王知父子君臣長幼之
道也
許氏曰文王之為世子既以名篇又冠之於首又繫
於此章之末蓋世子之法至文王而極盡方其問安
侍膳之際必時其起居之適伺其寒煖之節一寢一
食無時少懈是誠可為法於後世武王帥而行之不
敢有加焉非惟不敢加蓋亦不容有加矣至成王雖
以幼沖之資其可不知世子之法乎雖然世子之道
於職則子也於位則臣也知為人子然後可以為人
父知為人臣然後可以為人君知事人然後能使人
成王既尸天子位則無為世子之道然遽為人父為
人君為人長而子之所以事其父臣之所以事其君
幼之所以事其長之道蓋未之聞也周公以輔相之
職處師保之任其可無術以處此乎是以抗世子之
法於伯禽使之與成王居以相觀而善至成王有過
則撻伯禽以愧之非特此變父吕伋王孫牟之徒皆
子弟之賢也故俱得以入衛於王蔡仲蔡叔之子也
暨其率德改行則始以為王卿士周公之善成王者
可謂至矣周官師氏掌以媺詔王保氏掌諫王惡皆
以教國子為職蓋莫嚴於師保莫親於國子嚴則有
所憚而親則易以褻使朝夕於王居者皆伯禽若也
則王誰與為不善而師保之職亦不勞而自舉矣大
臣格君心之非其周公之謂乎
凡學世子及學士必時春夏學干戈秋冬學羽籥皆於
東序小樂正學干大胥贊之籥師學戈籥師丞贊之胥
鼔南春誦夏弦大師詔之瞽宗秋學禮執禮者詔之冬
讀書典書者詔之禮在瞽宗書在上庠
鄭氏曰學士謂司徒論俊選所升於學者四時各有
所宜干盾也戈句孑戟也干戈萬舞象武也用春夏
動作之時學之羽籥籥舞象文也用秋冬安靜之時
學之詩云左手執籥右手秉翟是也小樂正大胥籥
師籥師丞皆樂官之屬通職秋冬亦學以羽籥小樂
正樂師也周禮樂師掌國學之政教國子小舞大胥
掌學士之版以待致諸子春入學舍菜合舞秋頒學
合聲籥師掌教國子舞羽吹籥南南夷之樂也胥掌
以六樂之會正舞位旄人教夷樂則以鼓節之詩云
以雅以南以籥不僭是也春誦謂歌樂也夏弦謂以
絲播詩陽用事則學之以聲隂用事則學之以事因
時順氣於功易成也周立三代之學學書於有虞氏
之學典謨之教所興也學舞於夏后氏之學文武中
也學禮樂於殷之學功成治定與己同也
孔氏曰自此至周公踐阼為第二節論庠序釋奠先
聖先師養老東序三王教世子周公踐阼抗世子法
於伯禽之事凡學世子學謂教也鄭註俊選即王制
云王子卿大夫元士之適子及國之俊選等升於學
謂大學也故下云於東序是大學也以時謂四時各
有所宜即下春夏干戈春誦夏弦之類是也盾捍也
干盾所以捍難考工記戈廣二寸内倍之胡三之援
四之以其形句曲有孑刃鄭云若今雞鳴戟也宣公
八年公羊傳萬者何干舞也以其用干故知象武若
其大武則以干配戚明堂位朱干玉戚冕而舞大武
是也若其小舞則周禮樂師帗舞干舞是也春夏陽
氣發動故云動作之時羽翟羽也籥笛也公羊傳曰
籥者何籥舞也以其不用兵器故象文也秋冬凝寒
漸靜故云安靜引詩執籥秉翟是邶風簡兮之篇此
籥師教戈周禮籥師掌教國子舞羽龡籥是籥師既
教戈又教籥此小樂正教干周禮樂師教小舞則六
舞皆教故鄭知通職至秋冬之時亦教羽籥也此有
大樂正小樂正而周禮有大司樂有樂師故知小樂
正即樂師諸侯謂之小樂正天子謂之樂師此經雜
多有諸侯之禮故謂之大樂正也鄭引周禮樂師證
有教舞之事小舞者謂年幼小時教之舞其舞即帗
舞羽舞皇舞旄舞干舞人舞也引大胥證有教樂之
事大胥春入學釋蘋藻之菜合六舞節奏秋頒布學
者才藝和合音聲使應曲折引籥師亦證教樂之事
周禮唯有籥師此云籥師丞者或諸侯之禮或異代
之法胥謂大胥旄人教國子南夷樂之時大胥擊鼔
以節南樂故云胥鼔南引詩以雅以南小雅鼔鍾之
詩證此經之南舉南樂則四夷之樂皆教之也鉤命
決云東夷之樂曰昧南夷之樂曰南西夷之樂曰朱
離北夷之樂曰禁南一名任明堂位云任南蠻之樂
是也春夏學干戈秋冬學羽籥皆據年二十升於大
學者若其未升大學之時則春誦夏弦在殷之瞽宗
也誦歌樂之篇章不以琴瑟也弦謂以琴瑟播詩之
音節詩音即樂章也春夏是陽陽主清輕故學聲秋
冬屬隂隂主體質故學事周立三代之學謂虞夏殷
也其虞之學制在國兼在西郊郊則周之小學也夏
殷之學亦在國而鄭註儀禮云周立四代之學於國
者合周家為言耳夏后氏之學在上庠即周之大學
為夏之制也虞書有典有謨故就其學中而教之即
周之小學也夏后氏上受舜禪是文下有湯伐是武
以此二者之間故鄭云文武中以兼有文舞武舞故
也湯放桀武王伐紂殷周革命事類相似故鄭云功
成治定與己同也
長樂劉氏曰周官大司樂掌成均之法以治建國之
學政而合國之子弟焉以樂德教國子中和祇庸孝
友以樂語教國子興道諷誦言語以樂舞教國子舞
雲門大卷大咸大㲈大夏大濩大武而舉三者之教
各有其時則所習之業與隂陽合德内足以正國子
之性情外足以養國子之形氣藝順於天性與時偕
行則罔有志於學而弗成就者故春夏學干戈秋冬
學羽籥皆於東序學謂教之也周官樂師掌國樂之
政掌教國子小舞凡舞有帗舞有羽舞有皇舞有旄
舞有干舞有人舞而内則稱國子生十年出就外傅
居宿於外十有三年學樂誦詩舞勺成童舞象勺者
周公告成大武之詩然則舞干戈者武舞也其樂以
勺為節焉象者武王告成象舞之詩然則舞羽籥者
文舞也其樂以象為節焉皆小舞也故成童習之若
大司樂所教六舞則大舞用之以薦天地宗廟社稷
山川之祭祀者也六代聖王神其德行以成變化以
參天地載其地德以感神祗者樂與舞存焉故使國
子學之由其舞以志厥功由其聲以想厥德然後中
和生於誠明而志氣趨於聖智矣故孝友形於中而
舞蹈應於外此三代遜於五品無所入而弗自得者
教國子以樂舞行於人倫也東序大學也是以小樂
正教干大胥贊之籥師教戈籥師丞贊之各用其職
以時舉焉胥鼔南者舞以樂為節者也樂以舞為成
者也故奏六代之舞則合六代之樂先王用之致中
和位天地澤四海來百蠻焉乃用四夷之樂以彰德
化春誦謂教國子以樂語興道諷誦言語者也夏弦
謂教國子以六律六同五聲八音以合樂而以弦為
首也春者陽氣宣吐以生萬物也故宜誦以宣其中
和之聲焉夏者陽氣盛大以壯萬物也故宜弦以極
其純粹之致焉皆大師之職以教國子者也
長樂陳氏曰周之時干戈羽籥在東序弦誦與禮在
瞽宗書在上庠以言學者之事始乎書立乎禮成乎
樂而舞又樂之成焉故大司樂言樂德樂語而終於
樂舞樂師言樂成告備而終於臯舞孟子言仁義禮
樂之實而終於不知手之舞之記言詩言志歌咏聲
而終於舞動容此舞之所以為樂之成也由小學之
書以進於瞽宗之禮樂由瞽宗之禮樂而成之以東
序之舞則周之教法可知又曰學以樂所以和其
心誦以聲所以調其氣動之舞所以治其形而詔之
書禮所以正其行也又樂書曰干戈羽籥樂之器
而樂豈器哉凡學世子及學士必以是者欲其因器
以達意故也王制之教造士春秋以禮樂冬夏以詩
書文王世子之學世子春夏以干戈秋冬以羽籥者
升於學之造士則其才嚮於有成其教之也易故先
其難者而以詩書後於禮樂貴驕之世子則其性誘
於外物其教之也難故先其易者而以干戈羽籥先
於禮樂詩書周官師氏教國子在司徒教民之後記
言教國之子弟在鄉遂之後其教之難易蓋可見矣
雖然王制主於教造士而王大子王子羣后之大子
卿大夫元士之適子亦預焉文王世子主於教世子
而國之學士亦及焉特其所主者異教之所施有先
後爾書云比爾干稱爾戈干則直兵而其形欲立戈
則句兵而其形欲倒皆自衛之兵非伐人之器也古
之教舞者朱其干玉其戚則尚道不尚事尚德不尚
威是以學干在小樂正而以大胥贊之學戈在籥師
而以籥師丞贊之干戈之事寓之於樂如此則武不
可黷之意覩矣周官大胥以六樂之會正舞位凡祭
祀之用樂者以鼔徵學士小胥掌學士之徵令而胥
以鼔徵學士而令之者不過六代之樂所謂象箾南
籥而已非鄭康成所謂南夷之樂也鞮鞻氏掌四夷
之樂旄人教舞夷樂則夷樂固鞮鞻氏所掌旄人所
教非大胥小胥之職也上言小樂正學干大胥贊之
則所謂胥鼔南之胥豈小胥哉周之化自北而南則
象箾所奏亦不是過也樂語有六誦居一焉樂音有
八弦居一焉誦則詩頌人聲也弦則琴瑟樂聲也温
柔敦厚詩教也以春誦之春温故也鼔鼙北方革音
而其聲讙主陽生而言也琴瑟南方絲音而其聲哀
主隂生而言也夏弦之義有見於此殷人尚聲名學
以瞽宗是瞽宗主以樂教衆瞽之所宗也春教以樂
語夏教以樂音其義為難知非大師詔之瞽宗孰知
其所以然哉周官大司樂死以為樂祖而祭之瞽宗
則春誦夏弦大學之教非小學之教也詔樂於瞽宗
又言禮在瞽宗者古之教人興於詩者必使之立於
禮立於禮者必使之成於樂故周之辟廱亦不過辟
之以禮廱之以樂使之樂且有儀而瞽宗雖主以樂
教禮在其中矣周官禮樂同掌於春官禮記禮樂同
詔之瞽宗其義一也學舞於東序而别之以射學禮
樂於瞽宗而詔之以儀君子之深教也此言春誦夏
弦秋學禮冬讀書王制言春秋教以禮樂冬夏教以
詩書者言書禮則知誦之為詩弦之為樂言弦誦則
知禮之為行書之為事也蓋春秋隂陽之中而禮樂
皆欲其中故以二中之時教之凡此合而教之也分
而教之則誦詩以春弦樂以夏學禮以秋讀書以冬
學記曰大學之教也時以此
嚴陵方氏曰學與書所謂惟斆學半之斆同斆教也
春夏者文之時秋冬者武之時於文之時而忘武則
廢功故春夏學干戈之武舞於武之時而忘文則失
德故秋冬學羽籥之文舞大樂正即大司樂也月令
有樂正又有樂師者彼非周制故耳春官樂師之職
則繼之以大胥固知大胥者小樂正之副也教樂至
於夷則教樂之道於是乎盡矣誦者人也弦者絲也
人之事始於東絲之音屬於南故誦以春而弦以夏
禮者體也書者事也體之文成於西事之質辨於北
故禮以秋而書以冬此又其别也大師則樂工之所
師而為大者也而樂以陽為主故以之詔弦誦焉執
禮者詔禮典書者詔書亦各以其類也於禮言學於
書言讀者皆學而讀之
清江劉氏曰周人立四代之學者此直謂一處並建
四學耳周人辟廱則辟廱最居中其北為有虞氏之
學其東為夏后氏之學其西為殷人之學當學羽籥
干戈者就東序學禮者就瞽宗學書者就虞上庠辟
廱唯天子養老及出師成謀與受俘大射等就焉當
天子至於辟廱則三學之人環水而觀矣周人又以
有虞氏之庠建之於鄉故鄉有庠以夏后氏之序建
之於州故州有序以殷人之校建之於黨故黨有校
自黨以下皆為小學而非四代之制以教童子而已
擇小學之秀者移之校擇校之秀者移之序擇序之
秀者移之庠擇庠之秀者移之大學大學在郊以其
包四代之制故記禮者或有指虞庠名之或有指東
序名之所以紛紛如此之多者所指之體偏也
馬氏曰士者德之已成然後入大學而世子者不必
其德之成也此貴賤之别也自春夏學干戈以至於
胥鼔南皆大學之法也自春誦夏弦以至於禮在瞽
宗書在上庠皆小學之法也禮由隂作而秋者萬物
之所斂而亦隂也故秋學禮書以道事而冬者萬物
之所藏而亦事也故冬讀書說者以謂士之德成則
春夏學干戈秋冬學羽籥士之德未成則春誦夏弦
秋學禮冬讀書其說蓋非是也春夏學干戈秋冬學
羽籥者在於大學也王制曰春秋教以禮樂冬夏教
以詩書者亦在大學也故教之以詩書禮樂則未嘗
不教之以干戈羽籥也此所以互見之也
山隂陸氏曰先王之制舞也文必以羽籥武必以干
戚者蓋籥聲也羽容也聲音以記之文物以昭之者
文也故於文舞用之干以扞其内戚以誅其外者武
也故於武舞用之大舞則干與戚兼陳羽與籥並用
簡兮所謂左手執籥右手秉翟明堂位所謂朱干玉
戚冕而舞大武是也蓋文不足乎武非所以為文德
之盛武不足乎文非所以為武業之大故文雖用羽
籥而干在焉武雖用干戚而羽在焉或言朱干玉戚
執而舞武樂矣又曰有羽焉左籥右翟執而舞文樂
矣又曰有干焉則授舞者其何能執曰是不然也蓋
武舞干之上覆以羽文舞羽之下載以干干羽雖異
其器則一爾若周官羽舞所以無籥者象文德之小
者以為儀而已干舞所以無戚者象武事之小者以
為扞而已小曰羽舞而大舞謂之籥小曰干舞而大
舞謂之萬鄭玄孫毓孔穎達等以為萬舞唯干無羽
也籥舞唯羽無干也是不知先王之制舞文必有武
備武必有文輔之意也此經學於小舞也干舞是矣
干戚大舞也萬舞是矣先儒誤謂以干配戚以記考
之干戚一舞也故以一官教之下大樂正學舞干戚
是也干戈兩舞也故各以其官教之此小樂正學干
籥師學戈是也干戚大舞也故先王教之以大樂正
干舞小舞也故先王教之以小樂正戈舞則又其小
者故先王以籥師教之然所謂戈舞者自為一舞經
傳獨無所見何也曰月令云執干戚戈羽而周官有
干舞又有兵舞所謂兵舞即戈舞也先儒乃以兵舞
合為干舞誤矣蓋司兵云五兵五盾鄭云五盾干櫓
之屬而五兵一曰戈兵始於戈故戈舞謂之兵舞此
一證也戈兵也干盾也兵有戈盾非兵則戈可以謂
之兵舞而兵舞不得謂之干舞此又一證也司兵及
司戈盾皆云祭祀授舞者兵司干云祭祀舞者既陳
則授舞器先儒以為羽籥之屬司干所授也朱干玉
戚之屬司兵所授也若戈則司戈盾授之穎達疏云
司干授舞者器授干與羽籥也司戈盾授舞者兵謂
戈而已其干則司干授之是也夫司干授干而小樂
正教之司戈授戈而籥師教之則干自干舞戈自戈
舞可知矣此又一證也周官籥師言舞羽吹籥而未
嘗及戈何也曰事固有互發者蓋司干主干而已而
所授有兼羽籥則籥師雖主舞羽吹籥不害其兼學
戈也教舞容者以文為主故先王以籥名官而戈在
焉教舞器者以武為主故先王以干名官而羽在焉
此亦制作之方也
石林葉氏曰春釋菜合舞故學干戈秋頒學合聲故
學羽籥言樂正大胥學干則知必學羽矣言籥師丞
學戈則知必學籥矣蓋春夏陽也陽主乎動秋冬隂
也隂主乎靜以聲對舞舞為動而聲為靜故春夏學
干戈秋冬學羽籥以事對聲聲為動而事為靜故春
夏教以詩樂秋冬教以禮書詩樂所以和於道而性
命之禮具於其中書禮則止動於經而已矣經能達
其所有而不能予其所無故干戈以動其容羽籥以
和其心周旋進退而自得其性命之理此所以散在
四時之間以先乎四教者也然則干戈羽籥小學之
教所以成始則獨主於樂詩書禮樂大學之教所以
成終則備習以經唯其習經也故樂嫌於舞無聲則
言弦禮以道行則言學書以道政則言讀弦在東序
東膠亦順乎陽也禮在瞽宗書在上庠亦順乎隂也
蓋夏后氏養國老於東序而周人養於東膠皆以陽
為主虞氏養國老於上庠而殷人養於右學皆以隂
為主故周兼四代而其用亦如之其東立序則干戈
武舞羽籥文舞所謂大夏大武是也故樂正大胥籥
師皆學於夏之學既立夏學於東矣故周之東膠必
與之共立而大胥致東夷之樂所謂其德一天下也
故弦誦之以大師如其西而立庠則典謨所終止於
虞氏所謂外史御史掌三皇五帝之書是也故典書
必詔於虞氏之學既立虞學於西矣則殷之瞽宗必
與之並立而其功成治定與已為一皆所以順乎天
而應乎人也故獨詔之以典禮庠也辟廱也序也瞽
宗也皆其學名而所詔不同位所以順地春夏也秋
冬也皆其時序而所教不同術所以順天獨於東而
不言者以其舉三代則周之制可見也然則王制所
謂東膠者非謂辟廱歟詩禮傳記於辟廱嘗言之矣
於東膠則未之聞也
廬陵胡氏曰學書於虞庠則周之小學也學舞於夏
之東序則周之大學也學禮樂於殷之瞽宗則弦誦
也先儒云三代皆立大學小學則周别有大學小學
矣非虞庠東序也當考
天台陳氏曰南亦雅樂名猶九夏樂章名之曰夏南
與夏皆屬文明之方先王之樂以中聲為節則温和
而明達故名曰南案家語子路鼔瑟孔子聞之曰先
王之制音也流入於南不歸於北夫南者生育之鄉
北者殺伐之地故君子之音温柔居中以養生育之
氣憂愁之感不加於心乃所謂治安之風也南之義
當在於此詩曰以雅以南南與雅合而言之亦此南
可知若如鄭說以南為夷樂安得如詩所謂不僭者
哉近世沈括鄭樵說周南召南亦云南是樂名其說
頗近
禮記集說卷五十
