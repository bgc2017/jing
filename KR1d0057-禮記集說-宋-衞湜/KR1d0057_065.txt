禮記集說卷六十五宋衛湜撰
社所以神地之道也地載萬物天垂象取財於地取法
於天是以尊天而親地也故教民美報焉家主中霤而
國主社示本也唯為社事單出里唯為社田國人畢作
唯社丘乘共粢盛所以報本反始也
鄭氏曰中霤亦土神也單出里皆往祭社於都鄙二
十五家為里畢作人則盡行非徒羡也丘十六井也
四丘六十四井曰甸或謂之乘乘者以於車賦出長
轂一乘乘或為鄰
孔氏曰言立社之祭是神明於地之道𤼵此句為下
張本也地載萬物者釋地所以得神之由也天垂象
者欲明地故引天為對地有其物天皆垂其象所謂
在天成象在地成形也財並在地出故為人所取人
知四時早晚皆放日月星辰以為耕作之候是取法
於天故尊而祭之天子祭天是也所取財者故親而
祭之一切親地而共祭社是也地既為民所親故與
庶民祭之以教民美報故也卿大夫之家主祭土神
於中霤天子諸侯之國主祭土神於社以土神生財
以養官與民故皆祭土神示其生養之本也社事祭
社是也單盡也里居也社既為國之本故若祭社則
合里之家並盡出故云單出里也此唯每家出一人
不人人出也鄭註皆往祭社於都鄙者案周禮都鄙
公卿大夫之采地此卿大夫祭社其里之人皆往就
祭此據采地言之也唯為社田國人畢作者田獵也
畢盡也作行也既人人得社福故若祭社先為社獵
則國中之人皆盡行也唯社丘乘共粢盛者嚮說祭
社用牲此明祭社用米也丘乘者都鄙井田也九夫
為井四井為邑四邑為丘四丘為乘唯祭社則使丘
乘共其粢盛也粢稷也稷曰明粢在器曰盛所以報
本反始結美報也案皇氏曰天子諸侯祭社則用藉
田之榖大夫以下無藉田若祭社則丘乘共之示民
出力也國人畢作是報本而丘乘共粢盛是反始言
粢盛是社所生故云反始也
嚴陵方氏曰主以隂氣而位於北墉凡此皆祭地以
其神也主以日而位於南郊凡此皆祀天以其明也
地為明而祭之以其神故此言社所以神地之道天
為神而祀之以其明故後言郊所以明天道也且神
者不明則其道與人絶矣明者不神則其道與人䙝
矣載物以利民用故言取財於地垂象以示民則故
言取法於天取財則有所養養者母道也故親而不
尊取法則有所教教者父道也故尊而不親夫天地
之所以施於人者固美矣則人之報之也可不盡其
美哉出里謂離所居也作謂起行也出里與作互言
之爾單畢皆盡也亦互言之故周官亦謂之竭作丘
言其地也乘言其賦也夫社者隂之神軍者隂之事
使軍賦之家而共粢盛於社各從其類也故將出征
則宜乎社不用命則戮于社軍行則祓于社凱旋則
獻于社皆以是爾故此不曰丘民而必曰丘乘也以
非祭社則不必如是故每言唯焉則以本始有在乎
此而報反之禮不可不重故也
馬氏曰天以生物為功而其功幽故聖人闡之而為
郊所以明天之道也地以成物為功而其功顯故聖
人則斂之而為社所以神地之道也以天遠於人則
尊而不親地近於人則親而不尊故在天則明之欲
民尊而親之也在地則神之欲民親而尊之也萬物
本乎天而亦本乎土故家以中霤為主國以社為主
者示其不敢忘本之意也古者凡起徒役毋過家一
人以其餘為羡唯田與追胥竭作唯為社是單出里
此近於家出一人也國人畢作此所謂竭作而其餘
無羡也唯為社田國人畢作人不愛其力也唯社丘
乘共粢盛人不愛其財也此皆報本反始之意也
横渠張氏曰家主中霤家非止卿大夫之家也祭中
霤者祭其明也亦報天之義以不敢祭天故祭此明
而已社土神也大夫以下成羣立社曰置社若謂大
夫長於㕓里之間與百姓居者立社則大夫與百姓
同事於社稷似非其類也恐是士大夫以下各以其
輩類立社天子諸侯皆有自為立社士大夫不敢自
各為社則恐結輩類以為社共事之然士大夫方社
之日當從其君以禮社則所事於置社者或以子弟
家老行事也今貴而至天子賤而至農夫皆知禮社
獨士大夫之家不預社事是不知身之所從来殊無
戴天履地之報古者丘乘共粢盛恐十里之中立一
社也
延平周氏曰周官以血祭祭社稷五祀中霤五祀之
一而社稷之次故有國者以社為主而有家者則中
霤而已社事單出里所以重民也社田畢作欲其皆
曉於戰陣也春秋之法作丘甲則書之而周官稍人
掌令丘乘之法蓋四邑為丘而丘作其甲則春秋所
以罪丘賦之重至四丘為甸出兵車一乘則周官之
通法也是積四丘然後出兵賦而丘以殺為主社隂
神也亦以殺為主而出兵必告焉故社之祭必使丘
乘之家共粢盛者示其丘乘之兵所以能以殺為主
者其本始皆出於社而共粢盛所以報本反始也
長樂劉氏曰役於公則家有定員役於社則羡徒皆
作人人求福於其身也天子諸侯郊社宗廟粢盛取
於神倉大夫都鄙粢盛取於丘乘也衣食本乎土故
曰報本知平水土始於勾龍知播五榖始於后稷故
以為配是曰反始焉
金華唐氏說見前
季春出火為焚也然後簡其車賦而歴其卒伍而君親
誓社以習軍旅左之右之坐之起之以觀其習變也而
流示之禽而鹽諸利以觀其不犯命也求服其志不貪
其得故以戰則克以祭則受福
鄭氏曰凡出火以火出建辰之月火始出焚謂焚萊
也簡歴謂算具陳列之也君親誓社誓吏士以習軍
旅既而遂田以祭社也言祭社則此是仲春之禮也
仲春以火田田止弊火然後獻禽至季春出火而民
乃用火今云季春出火乃親誓社記者誤也社或為
省流猶行也行行田也鹽讀為艷行田示之以禽使
歆艷之觀其用命否也謂禽為利者凡田大獸公之
小禽私之失伍而獲猶為犯命是求服其志不貪其
得也
孔氏曰此一節論仲春祭社之前田獵取禽以祭社
獲福之事祭社既用仲春用焚當在仲春記者以季
春民始出火遂誤以天子諸侯用焚為季春也焚謂
焚燒除治宿草出火謂出陶冶之火案春秋火出為
夏三月故左氏昭六年鄭人鑄刑書火未出而用火
故晉士文伯譏之若田獵之火則昆蟲蟄後得火田
以至仲春也既焚之後簡選車馬及兵賦器械之屬
歴其百人之卒五人之伍君親誓此士衆以習軍旅
既而遂田以所得之禽獸因以祭故云親誓社或左
或右或坐或起戒勅之以習軍旅君親自觀於習武
變動之事教陣訖而行田禮驅禽於陣前以示士卒
示流示之禽也利則禽也驅禽示之而歆艷之以小
禽之利也於此之時觀其士卒犯命與不犯軍命者
求欲服其士卒之志使進退依禮不欲貪其犯命苟
得於禽言失伍得禽不免罰也其所為得禮故戰則
克勝祭則受福
嚴陵方氏曰木氣終於辰故火順所生而見司爟於
季春則出火焉水氣兆於戌故火受所勝而沒司爟
於季春則納火焉聖人奉天時則為焚者特出火之
事爾牧師凡田事贊焚萊是矣田獵之禮周官則行
之於仲月而與此異豳詩月令則行之於季月而與
此同此之所言亦泛記異代爾月令仲春擇元日命
民社則出火之田非為社也王制三田一為乾豆二
為賓客三為充君之庖則田固有不為社者矣夫社
必先之以焚者蓋焚其宿草而後可田故也且社主
隂隂主殺則為社而有田因田而習軍旅不亦宜乎
月令所謂教於田獵以習五戎車攻所謂因田獵而
選車徒皆謂是爾車賦者即司馬法自六尺為步積
之至於通通十為成成出革車一乘者是矣小司徒
之職五人為伍五伍為兩四兩為卒卒伍者軍旅之
法立於伍成於卒故也簡言於利否有所擇歴言於
夷險有所經曰簡曰歴亦互言之故大司馬止曰選
車徒也以至車驟徒趨車馳徒走險野人為主易野
車為主皆簡歴之也誓即所謂羣吏聽誓于陳前是
也誓特誓田而已而曰社者以為社而田故也左之
右之即以旌為左右和門是矣坐之起之即以教坐
作進退之節是矣左右之位坐起之節亦莫不教焉
凡以觀其習應變之事也流示之禽者驅其禽而流
行以示之所謂設驅逆之車是矣此則鹽之以利也
夫田之𫉬禽猶戰之𫉬虜也戰之𫉬虜有賞而田之
𫉬禽則無賞所謂大獸公之小獸私之是賞之之意
也若失伍而𫉬禽則所利者小所害者大必有罰焉
蓋小人見利而忘法凡此但求服士卒之志使之不
失伍爾不貪其所得之禽也夫以不教民戰是謂棄
之故因其田以習軍旅則戰之備也故以戰則克無
事而不田曰不敬故因其無事而歲三田則祭之備
也故以祭則受福
馬氏曰車賦者戰之器也有器則不可無人故卒伍
者戰陣之人也歴有試之意
山隂陸氏曰孔子曰我戰則克祭則受福用是道也
延平周氏曰火星以春見以秋沒故季春出火季秋
納火皆聖人奉天時也則為焚者特出火一事耳周
官田獵于仲月豳詩月令與此行于季月不必同
盱江李氏曰大司馬中春教振旅遂以蒐田火弊獻
禽以祭社中夏教茇舍遂以苗田車弊獻禽以享礿
中秋教治兵遂以獮田羅弊致禽以祀祊中冬教大
閱遂以狩田徒弊致禽饁獸于郊入獻禽以享烝夫
守國之備不可以不素習也不素習則敺市人而戰
之未足為喻也是故春教兵入平列陳如戰之陳辨
鼓鐸鐲鐃之用以教坐作進退疾徐䟽數之節夏教
茇舍而振旅之陳辨號名之用以辨軍之夜事秋教
師出如振旅之陳辨旗物之用至冬大閱簡軍實焉
然而不祥之器不得已而用之若無故而習是習殺
人也非示天下不復用兵之意也故因春蒐夏苗秋
獮冬狩而教焉鳥獸魚鼈皆函血氣若無故而殺是
暴天物也作禽荒也故因祭社享礿祀祊享烝而行
焉明非好兵也為田獵也非好田獵也為祭祀也外
以彰事神之禮内以作不虞之備聖人之動其順如
此顧不足為後法乎
金華唐氏曰昔者聖人為&KR0707;矢以威天下蓋取諸睽
重門擊柝以待暴客蓋取諸豫於既濟則曰思患而
預防於萃則曰除戎器戒不虞先王慮患之深如此
講武之制所由立也坎之彖曰王公設險以守其國
於象則曰常德行習教事師之彖曰以此毒天下而
民從之吉其象則曰容民畜衆兊之彖曰說以先民
民忘其勞說以犯難民忘其死於象則曰朋友講習
先王之寓兵於農而習武以田其兼得諸此乎兵至
險也習之四時則無以不教棄民之患兵毒民也寓
之廬井則無久蓄不用之憂兵勞而犯難也習之田
獵有說之義焉比鄰鄕井出入相友得講習之義焉
講武於始以同其慮患之憂田獵於終以同其從禽
之樂公私之義其初律以禮法其久出於誠心故曰
二之日其同載纉武功言私其豵獻豜于公致禽之
禮其初帥以官師其久出於自盡故曰漆沮之從天
子之所悉率左右以燕天子一𤼵五豝虞之仁也五
豝一𤼵騶之仁也故曰蒐田以時仁如騶虞則王道
成也國人畢作而老者優壯者𫉬禽而長者厚故曰
五十不為甸徒頒禽隆諸長者而弟達乎蒐狩矣叛
者取之服者舍之而威德兼著故曰舍逆取順失前
禽也振旅先長者治兵先壯者而仁義之兩得故曰
昭文章明貴賤辨等列順少長習威儀也自王至於
庶人禮有等差自牧伯至於諸侯時有䟽數而上下
之分明矣田車既好則狩于甫草選徒囂囂則苗于
敖而險易之利盡矣鳥獸孳尾則蒐於春五榖既植
則苗於夏獮於既烝狩於畢時合圍掩羣在所不忍
而對時育物之道得矣大有宜造小有伯禱前有表
貉後有饁獸社礿祊烝各順其時而成民致力之義
彰矣先王之講武田獵其道悉備如此豈獨仁心仁
聞之所能實周公設官分職聯事合治法制備具之
所致也後世棄先王之典快心於從禽如詩人盧令
之刺安意於僭禮如春秋蒐閱之書則周公之典壊矣
天子適四方先柴
鄭氏曰所到必先燔柴有事於上帝也書曰歲二月
東廵守至于岱宗柴
孔氏曰此一節明天子廵守祭天之禮廵守至方岳
先燔柴以告天尊天也
延平周氏曰天子廵守至于四嶽先柴以告天也管
仲嘗以為自古七十二君皆有封禪其說雖不可信
然觀書之所謂至于岱宗柴序詩者所謂廵守告祭
柴望周官所謂封于大神禮器所謂因名山升中于
天之類豈非封歟書所謂納于大麓豈非禪歟蓋古
非無封禪也特不為後世泥金檢玉之費耳故文中
子曰封禪之費非古也其秦漢之侈心乎
金華應氏曰四方惟天子所適者普天之下莫非王
土也所適必先柴昊天曰明及爾出王昊天曰旦及
爾游衍也噫其與周行天下將必有車轍馬跡焉者
異矣
郊之祭也迎長日之至也大報天而主日也兆於南郊
就陽位也埽地而祭於其質也器用陶匏以象天地之
性也於郊故謂之郊牲用騂尚赤也用犢貴誠也
鄭氏曰易說曰三王之郊一用夏正夏正建寅之月
也此言迎長日者建夘而晝夜分分而日長也大報
天大猶徧也天之神日為尊日太陽之精故就陽位
也埽地而祭器用陶匏觀天下之物無可以稱其德
也尚赤者周也
孔氏曰自此至始也一節緫明郊祭之義郊祭用夏
正此易緯乾鑿度文徧報天之一切神天之諸神唯
日為尊故以日為諸神之主猶如君燕羣臣使膳宰
為主人也燔柴在壇正祭於地故云埽地而祭陶謂
瓦器尊及豆簋之屬已具觧於上
延平周氏曰詩序曰噫嘻春夏祈榖于上帝也豐年
秋冬報也此言郊之祭迎長日之至豈非孟冬之祈
與孟秋之報者歟蓋仲春仲秋日出夘而入酉則所
以為長日故祭於春秋之孟月者乃迎其長日之至
也大報天當以昊天為主此言主日誤矣周官兆五
帝於四郊是祭昊天則就圜丘而無兆祭五帝則其
兆各順四時而布於四郊如兆火帝於南郊蓋迎夏
之氣不得不於南郊以為就陽亦誤矣周官天地五
方皆有牲幣各放其器之色牧人謂凡陽祀用騂牲
隂祀用黝牲是郊用牲不必騂唯宗廟為陽祀而騂
亦陽之色故用之此書於文王所以言騂牛一詩於
后稷所以言騂犧今以郊為用亦誤矣
石林葉氏曰以郊為迎長日之至下言郊之用辛周
之始郊日以至正以别魯鄭氏反之強以建夘為日
至甚矣其誣也冬至之日祭天於圜丘此周之正禮
不可易者也孟春建寅之月郊蓋祈榖之祭爾魯雖
得郊不得同於天子是以因用郊之日以上辛三卜
不從至建寅之月而止乃不郊書於春秋者甚明則
魯郊殆周祈榖之郊而已故左氏以為啓蟄而郊鄭
註明堂位孟春祀帝正建寅之月鄭誤以為建子季
夏六月乃建未之月也鄭又誤為建巳之月雜記曰
正月日至可以有事於上帝七月日至可以有事於
祖七月而禘獻子為之也蓋為魯不得郊日至故仲
孫蔑欲取建未夏至而禘以配周郊祖所以記其失
何與六月之禘乎凡周之政事大抵皆用夏正蓋天
時有不可亂故周官每以正歲别之鄭氏本不曉郊
禘之辨故以冬至之祭為大禘以祈榖為正郊此其
言所以紛紛所引易說亦無據
横渠張氏曰自秦漢而下多因怪異然後立郊如鄜
畤之類大抵不明於禮非正也孝經謂郊祀后稷以
配天即昊天上帝宗祀文王於明堂以配上帝帝即
五帝周之始郊日以至日至陽氣之始也四時迎氣
之小者日至而郊迎氣之大者於此可以見郊之大
意郊之祭迎長日之至此之謂也家語言周之始郊
日以至言日至則更不容卜言月至則有卜之理卜
日則失氣至之時矣以此知不必卜日圜丘掃地而
祭所貴簡易後世過侈皆失本意天道本簡易天子
之禮亦當簡易繁文虚費帝亦不饗牲必牛蓋牲之
大無如牛也牲必養二帝牛不吉以為稷牛稷牛唯
具然則二牛同時以用以此觀之后稷與天同時而
祭或謂郊祀以配天謂主稷后稷於配天之地后稷
與天同祭配天是如天地此說雖與經有合處然自
古未有此說其意亦深大儘曾深思一朝廷議南北
郊同異久不決大抵南郊圜丘冬至報本之時故服
大裘器用陶匏稾秸之類北郊夏至之日報功之時
也如此極易方報本則尚質及報功則備物而難者
特以盛暑不可服羔裘又不知何所據必要服大裘
冬裘夏葛古今同然况是季夏祭於明堂衮服則方
澤豈必服大裘耶又以昊天有成命云郊祀天地也
遂指以為天地當合祭豈不知祭天時地亦從祀而
北郊祭地自如也大報天而主日配以月所以盡天
道氣之大者無如日月後世則百神皆從祀祀天至
敬事也物無以稱其德故掃地不壇服以大裘配以
陶匏禮以蒼璧牲以犢燎以柴禮簡誠至止當如是
而已人道之䙝非所以事天地然必以其祖而配者
物本乎天人本乎祖事天之禮成則事人之道不可
不繼也故當燔柴成禮之後迎祖尸入而以人鬼之
禮祭之尸人象也俎簋籩豆人器也朝事饋食人禮
也以禰對祖則禰親而祖尊以祖對天則祖親而天
尊事天事人盡於愛敬此王者所以郊祀之意也
嚴陵方氏曰日為陽夜為隂故陽生則日浸長而夜
短隂生則夜浸長而日短郊之祭在建子之月而陽
生於子故曰迎長日之至也至猶來也與月令仲夏
日長至異矣故言迎焉祭天必迎長日之至者當是
時陽始事矣天以始事為功也周官以冬日至致天
神蓋謂是矣以迎長日之至故以日為主天神不可
得見所可瞻仰者日月星辰而已兆則為之分域如
龜兆之可别也既曰兆於南郊矣又曰掃地而祭者
蓋築壇謂之兆若兆五帝於四郊是矣掃地亦謂之
兆若此所言是矣此主祭天而器之所象乃並言地
者蓋地道無成而代有終象地之性亦所以歸功於
天也故中庸言郊社之禮所以事上帝則亦與此互
相明焉牲用騂即牧人所謂陽事用騂牲赤者盛陽
之色大宗伯以玉作六器以禮天地四方以蒼璧禮
天而終言牲幣各放其器之色則祀天之牲用蒼而
已乃與牧人所言異者蓋赤為陽之盛色而蒼與青
乃其類也黑為隂之盛色而黃與白乃其類也若是
則祀天之牲不必蒼也亦從其類而已故止言放焉
而牧人言凡陽祀以該之也以是知其止用騂也
馬氏曰郊必於冬至之日所以迎長日之將至言其
迎之有漸也說者謂建夘晝夜分而日長其說蓋非
矣郊者所以祀天昊天上帝者天之貴神也神不得
而見故大報天而以日為主祭於壇而列於衆星之
上蓋日者陽之精也祭義言大報天而主日配以月
而於此不言配以月者文略也就陽位者此釋其郊
之意也掃地而祭器用陶匏此釋其以少為貴之意
也
山隂陸氏曰郊祭迎長日之至周官所謂凡樂圜鍾
為宫冬日至於地上之圜丘奏之則天神皆降可得
而禮矣禮務質略是之謂大報若社不美不足為報
也故曰内之為尊外之為樂少之為貴多之為美不
言教民此見獨之事也非所以教民據教民美報焉
天造而始之地作而終之故天言報在前地言報在
後於其質也變就言於焉而已非有所就陶匏儉以
質也董仲舒曰質樸之謂性天地之性人之性是也
於郊故謂之郊言天無所不在以我祭於郊也故謂
之郊而已於國則已䙝於野則已䟽祭之郊節矣
長樂陳氏曰大宗伯牲幣各放其器之色則天牲以
蒼而不以騂地牲以黃而不以黝者蓋騂者陽之盛
色陽祀以騂為主而不必皆騂黝者隂之盛色隂祀
以黝為主而不必皆黝則牧人所言亦其大率而已
郊特牲之騂犢閟宫之騂犧此祀天之用騂者也旱
麓信南山之騂牲閟宫之騂剛洛誥之騂牛此宗廟
之用騂者也爾雅曰黃牛黑唇曰犉詩曰殺時犉牡
此社稷之用黝者也詩曰來方禋祀以其騂黑則四
方有用騂黑者矣孔子曰犂牛之子騂且角山川其
舍諸則山川亦有用騂者矣(禮書)
郊之用辛也周之始郊日以至
鄭氏曰言日以周郊天之月而至陽氣新用事順之
而用辛此說非也郊天之月而日至魯禮也三王之
郊一用夏正魯以無冬至祭天於圜丘之事是以建
子之月郊天示先有事也用辛日者凡為人君當齊
戒自新耳周衰禮廢儒者見周禮盡在魯因推魯禮
以言周事
孔氏曰鄭言上文迎長日之至自據周郊此云郊之
用辛始郊日以至據魯禮明堂位云魯君孟春祀帝
于郊又雜記云正月日至可以有事於上帝故知冬
至郊天魯禮也魯唯一郊不與天子郊天同月轉卜
三正故榖梁傳有三卜郊不從則止易緯云三王之
郊一用夏正夏正月陽氣始升日者陽氣之主日長
而陽氣盛故祭其始升而迎其盛月令天子正月迎
春是也若冬至祭天隂氣始盛祭隂迎陽豈為理乎
言周之始郊者謂魯之始郊始者對建寅之月天子
郊祭魯於冬至之月先有事故云始也案王氏曰此
為周郊上文云郊之祭迎長日之至謂周之郊祭於
建子之月而迎此冬至長日之至也而用辛者以冬
至陽氣新用事故用辛也周之始郊日以至者對建
寅之月又祈穀郊祭此言始者對建寅為始也祭天
或云用冬至之日或云用冬至之月據周禮似用冬
至之日據禮記郊日用辛則冬至不恒在辛似用冬
至之月
横渠張氏曰自冬至之日以樂降神為郊之始而未
祀既降神乃用辛日而祀故曰迎長日之至又曰郊
之用辛也周之始郊日以至
嚴陵方氏曰噫嘻言春夏祈榖於上帝則知周之郊
非一周以建子之月為正則冬至之郊為歲之始郊
矣始郊言以至則祈榖之郊不必以至於周之郊言
日至則用辛之郊不必皆用也
馬氏曰此對祈榖之郊則為始故言始郊周禮冬至
日祭天於地上之圜丘圜丘與郊一也王肅曰郊則
圜丘圜丘則郊蓋郊者圜丘之地而圜丘者郊之壇
由是言之則始郊乃周之禮康成以為魯禮非也康
成以圜丘祭天而郊祭感生帝則又非也凡郊皆所
以祀昊天上帝周禮以禋祀祀昊天上帝是也蓋康
成所疑有三以周禮王祀昊天上帝則服大裘而冕
於此則王被衮此其疑一也周禮以玉路祀天而於
此則乘素車其疑二也周禮以蒼璧禮天而於此則
性用騂而尚赤其疑三也夫記者之言非必止於記
周而已泛而記之也則安知不雜於夏殷之禮乎
山隂陸氏曰郊之用絶句言郊之用者辛也今周之
始郊日以至
卜郊受命于祖廟作龜于禰宫尊祖親考之義也卜之
日王立于澤親聽誓命受教諫之義也獻命庫門之内
戒百官也大廟之命戒百姓也
鄭氏曰受命謂告之退而卜澤澤宫也所以擇賢之
宫也既卜必到澤宫擇可與祭祀者因誓勅之以禮
也禮器曰舉賢而置之聚衆而誓之是也王自澤宫
而還以誓命重相申勅庫門在雉門之外入庫門則
至廟門外矣大廟祖廟也百官公卿以下也百姓王
之親也入廟戒親親也王自此還齊路寢之室庫或
為廐
孔氏曰郊事既尊不敢專輙故先告祖後乃卜亦如
受命也作灼也禰宫禰廟也先告祖受命又至禰廟
卜之也考亦禰也尊祖故受命命宜由尊者出親禰
故作龜作龜是事事宜就親近者也以射擇士因呼
為澤宫至澤宫射以擇助祭之人是舉賢而置之也
又使有司誓勅舊章齊戒之禮王又親聽受命是聚
衆而誓之也告祖作禰是受教義立澤聽誓是受諫
義王自澤宫而還至欲致齊之時有司獻王所以命
百官之事王乃於庫門之内戒百官大廟之内戒百
姓百官䟽故在公朝重戒之百姓王之親屬故在太
廟而重戒之
横渠張氏曰受命祖廟作龜禰宫次序之宜又曰
獻命於庫門之内必是魯禮他國無庫門天子臯應
路而已
秦溪楊氏曰此章初言周之始郊王立于澤王皮弁
以聽祭報王被衮以象天言王者不一而足而鄭註
以為魯禮魯可稱王乎魯之郊禘非禮也聖人嘗歎
之矣况可以稱王乎
嚴陵方氏曰卜郊蓋指用辛之郊爾以其有上辛中
辛下辛故周郊以日至而大宰於祀大神示言卜日
者崔氏謂卜日以至為主不吉乃用他日理或然也
受命則受之而已作龜則質其可否焉於祖則受命
以其能始事故也於禰則作龜以其能成事故也於
祖曰廟以其遠而神事之也於禰曰宫以其近而人
事之也尊親之義又在於是矣作龜即灼龜也灼之
將以作事故以作言之以一人之尊亦親聽誓命則
以嚴上故也聚衆而誓非為王也特助祭者爾而王
亦親聽之故有受教諫之義百官授之以官者羣臣
之謂也百姓賜之以姓者諸侯之謂也諸侯親而尊
故於大廟戒之百官䟽而卑故於庫門戒之
延平周氏曰郊之禮歲有常而卜之必受命於祖廟
者先王一舉事未嘗不禀受於鬼神也受命必於祖
作龜必於禰者先王之於祖則致其義義則尊之而
於禰則盡其仁仁則親之故也澤宫擇助祭者之所
故冢宰於此誓命其助祭者而王亦親聽之蓋示其
君之於臣其上則有所受教而其下則受諫而已周
官司宼之職謂禋祀五帝則戒之日涖誓百官戒于
百族所謂誓百官即外朝之戒也所謂戒百族即大
廟之命也然百官必戒於外朝而萬民必戒於大廟
者古之百官皆賢能之士但臨之以司寇之刑官而
戒於外朝可也若萬民則愚矣雖臨之以刑官而又
當質之以鬼神故戒之必於大廟也
山隂陸氏曰卜郊卜辛也禰不言廟避上柤廟春秋
傳曰周公稱大廟魯公稱世室羣公稱宫澤不言宫
避禰宫也有所擇而澤之澤之若雨露槩與之不得
謂之澤矣老子曰莫之令而自均王立于澤而聽誓
命著言行無擇而後可以擇人毛詩傳曰雍澤也然
則澤蓋學宫辟雍是矣親聽誓命王不言戒言誓而
已亦言之法若於其師受教若於其保受諫百官言
獻命尊之也其尊之也將以責之也變言大廟之命
親之也其親之也亦將以責之也
祭之日王皮弁以聽祭報示民嚴上也喪者不哭不敢
凶服汜埽反道鄕為田燭弗命而民聽上
鄭氏曰報猶白也夙興朝服以待白祭事者乃後服
祭服而行事也周禮祭之日小宗伯逆粢省鑊告時
于王告備于王也反道剗令新土在上田燭田首為
燭皆謂郊道之民為之也弗命而民聽上化王嚴上也
孔氏曰郊日之朝天子早起服視朝皮弁之服以聽
之小宗伯告日時早晚及牲事備具教人尊嚴其君
上也未郊故未服大裘也郊祭之旦人之喪者不哭
又不敢凶服而出以干王之吉祭汜埽廣埽也六鄕
之民廣埽新道於田首設燭照路凡此並非王命民
化王嚴上故也然周禮蜡氏云凡國之大祭祀令州
里除不蠲禁刑者任人及凶服者以及郊野而此云
不命者作記之人盛美民聽上之義未必實然也
延平周氏曰祭報祭之日宗伯報王以行禮也以視
朝之服而聽宗伯之報所以示民嚴上也喪者不哭
不敢凶服所以異其吉汜埽反道所以去其舊鄕為
田燭所以尚其質如此則弗命而民聽上蓋民之奉
君猶君之奉天果君能奉天則民自化矣
馬氏曰報其時之早晚與牲之備否事之小者而皮
弁以聽之所以尊天而不敢慢也不惟不敢慢於天
亦示其民之所以知嚴也以天子之尊而其嚴如此
則民莫不從而傚之故喪者不哭不敢凶服汜埽反
道鄕為田燭弗命而民聽上也
山隂陸氏曰喪者不哭不敢凶服以尊勝親也祀天
尊尊祀地親親汜埽反道滌除澡雪所以事天也鄕
為田燭鄕可使知人者主郊以燭目社以粢盛養地
事也據丘乘共粢盛亦言丘乘小社也弗命而民聽
上即社有命之者矣
祭之日王被衮以象天戴冕璪十有二旒則天數也乘
素車貴其質也旂十有二旒龍章而設日月以象天也
天垂象聖人則之郊所以明天道也
鄭氏曰衮象天謂有日月星辰之章此魯禮也周禮
王祀昊天上帝則服大裘而冕祀五帝亦如之魯侯
之服自衮冕而下也天之大數不過十二設日月畫
於旂上素車殷路也魯公之郊用殷禮也明天道謂
則之以示人也
孔氏曰乘殷樸素之車貴其象天之質旂畫龍為章
龍為陽氣變化日月以光照下皆是象天也天垂象
聖人則之郊所以明天道者緫結王被衮以下天垂
日月之象聖人事事則之魯用王禮作記之人既以
魯禮而為周郊遂以魯侯稱王也
長樂陳氏曰周官司裘掌為大裘以共王祀天之服
司服祀昊天上帝則服大裘而冕禮記曰郊之祭王
被衮以象天然則合周官禮記而言之王之祀天内
服大裘外被龍衮龍衮所以襲大裘也記曰裘之裼
也見美也服之襲也充美也禮不盛服不充故大裘
不裼則襲衮可知也議者以司裘言大裘祀天而不
及衮司服言大裘而冕祀昊天上帝在衮冕之上謂
大裘而冕則不加衮是不知先王祀天以冬至之日
為正而裘又服之本也故取大裘以名之猶之朝服
緇衣羔裘而詩獨稱羔裘如濡羔裘豹袪羔裘逍遥
燕服玄端蜡服黃衣皆狐裘而詩獨稱狐裘以朝狐
裘蒙茸狐裘黃黃則裘之上未嘗無衣也裘之上未
嘗無衣而衣之下有不用裘故屨人曰凡四時之祭
祀以宜服之則凡春夏秋之祀不必服裘所以適時
之宜而已古者犬羊之裘不裼必襲之也表裘不入
公門必裼之也是裘有裼之而不襲有襲之而不裼
未有表之而不裼襲者則徒服大裘而無襲非禮意
也鄭志謂大裘之上又有玄衣此尤無據也禮記唯
君黼裘以誓省大裘非古也則戒誓省眡用黼裘而
後世服大裘焉故記者譏之夫先王祀天有文以示
外心之勤有質以示内心之敬故因丘掃地陶匏稾
鞂䟽鼏樿杓素杓素車之類此因其自然以示内心
之敬者也執鎮圭繅藉五采五就旂龍章而設日月
四圭有邸八變之音黃鍾大吕之鈞此致其文飾以
示外心之勤者也然則内服大裘以因其自然外被
龍衮戴冕璪以致其文飾不以内心廢外心不以自
然廢文飾然後事天之禮盡矣(禮書)
嚴陵方氏曰天以龍為用而衮以龍為首故被衮以
象天經言天子龍衮是也璪者聚采以貫玉而有華
藻故謂之璪字通於藻見玉藻觧左氏傳曰周之王
也制禮上物不過十二以為天之大數也彼有象而
我象之之謂象故於龍言象彼有則而我則之之謂
則故於數言則以畫龍而文成焉故曰章以日月而
設飾焉故曰設然巾車之職則王玉路以祀而乘素
車司常之職則日月為常交龍為旂是設日月者無
龍章設龍章者無日月而此言龍章而設日月乃與
周禮不同者容泛記前代之禮爾龍也日月也數也
質也皆天所示之象也而聖人觀之以為儀物之則
故曰天垂象聖人則之以天道遠而難知神而莫測
故郊之儀物必觀象而作焉則所以明之也故曰郊
所以明天道也
馬氏曰衮被於身冕戴於首天德精微無可稱者故
素車所以貴質乘素車言貴其質則旂十有二旒龍
章而設日月象天者言其文也天道至教聖人至德
故天垂象聖人則之天之道幽而不可知故郊所以
明天道也
山隂陸氏曰則天數不言以直則之也若以象天以
象之而已素車大路之素未集也蓋玉路之璞周官
巾車王乘玉路以祀非祀天也王被衮服大裘質在
内也乘素車建大常質在下也言地載萬物天垂象
則昭布在上皆地之精神也以故為社是所以神地
之道易所謂微顯是矣言天垂象聖人則之則衣服
在下皆天之象數也以故為郊是所以明天之道易
所謂闡幽是矣社推見至隱故言所以神在所以然
之前郊本隱以之顯故言所以明在所以然之後聖
人所以神明天地之道在禮郊社是也在易乾坤是
也又新說曰古者郊祀之禮内服大裘其上加衮
以被之故凡裘言服而衮言被然周禮祭天王乘玉
路建大常特牲祭天王乘素車建大旂則祭天之禮
有兩旂兩車也蓋乘玉路建大常者即道之車也祭
之日馭之以適郊乘素車建大旂者即事之車也祭
之日馭之以赴壇何以知其如此也曰巾車王之玉
路鍚樊纓十有再就建大常十有二斿以祀則凡王
之祭祀無所不乘矣祭天者禮之至也而乘泛祭之
玉路以祭之以物則非文以志則非敬非禮意故知
乘素車建大旂以祀之而玉路者乘之以適郊固有
兩車也雖然車旂之有兩非特祭天也四時之田王
乘戎路建大常而巾車之職曰木路前樊鵠纓建大
麾以田則田之車旂亦以兩蓋乘大路建大麾者即
道之車也與王乘玉路建大常同意乘戎路建大常
者即事之車也與王乘素車建大旂同意故巾車曰
掌公車之政令辨其用與其旗物而等序之以治其
出入治其出入者以明兩車有事焉乘之以出入非
即事之車也大馭曰掌馭玉路以祀及犯軷王自左
馭蓋犯軷者王出國門之祭也王出國門乘玉路則
所謂乘玉路建大常以即郊明矣郊特牲曰祭之日
王被衮以象天乘素車貴其質也龍章而設日月璪
十有二旒以象天也乘素車在於被衮之後則所謂
乘素車建大旂以即壇明矣凡此者皆周制也故成
王以周公為有大勲勞於天下命魯公祀周公以天
子之禮樂而魯君孟春乘大路載弧韣旂十有二旒
日月之章祀帝于郊配以后稷是也然則郊之祭也
其序可推而知矣嘗試言之蓋祭之日夜向晨王皮
弁以聽祭報而小宗伯告時于王則王易皮弁服衮
冕乘玉路建大常以適郊既至下玉路息大次又衮
冕以聽祭報而小宗伯告備于王則王脫衮著大裘
以衮被之易玉路乘素車建大旗以即壇既至下素
車捧帛升柴置于牲上以焚之致天神祭法所謂燔
柴於泰壇此先後之序也或曰司常掌九旗之物名
日月為常交龍為旂旂有升降之龍而已蓋無三辰
而郊特牲云龍章而設日月何也曰此大旂也非諸
侯之所常建故其上又有日月星辰之章以祀天神
非特有升降之龍也明堂位曰旂十有二旒日月之
章覲禮曰王建大旂以象日月星辰升龍降龍拜日
於東門之外左傳云三辰旂旗昭其明也然則龍旂
而設日月其來固久矣
三山林氏曰黃帝始備衣裳之制舜觀古人之象繪
日月星辰山龍華蟲於衣繡宗彝藻火黼黻於裳以
法乾坤以昭象物所以彰天子之盛德能備此十二
物也使服其服者當須有是盛德焉繪以三辰所以
則天之明尤為君德之光自黃帝以來歴代之制莫
不然也周人特備以斿繅之數耳固禮無十二章之
文司服惟有衮冕至玄冕說者謂周登三辰於旗服
惟九章嗚呼何說之異也自堯舜至三代文物日以
盛名分日以嚴儀章日以著夫子於四代禮樂特曰
服周之冕取其文之備尊卑之有辨也何得至周反
去三辰之飾蓋不過據左氏三辰旂旗之文左氏謂
旗有三辰何嘗謂衣無三辰邪豈有王者象三辰之
明歴代皆飾於衣周人特飾於旗有何意乎况又謂
上公九章而王服亦九章將何所别周公制禮防亂
萬世乃至於無别與郊特牲云祭之日王被衮以象
天則十二章備鄭氏謂有日月星辰之章此魯禮也
夫被衮以象天周制固然也何魯之足云豈有周制
止九章魯乃加以十二之理乎
秦溪楊氏曰詳玩司服經文則知有虞作服十二章
周亦十二章昭然甚明公之服自衮冕而下侯伯之
服自鷩冕而下鷩冕七章衮冕九章推而上之則天
子之服十二章可知享先王則衮冕衮冕者繪衮龍
於服而冕也享先公饗射則鷩冕鷩冕者繪華蟲於
服而冕也蓋服有六而冕則一先鄭謂六服同冕是
也祀昊天上帝之服十二章則繪三辰於服而冕可
知也今不曰三辰而冕而曰大裘而冕果何歟蓋享
先王先公之禮備乎文則以衮鷩之文名之祀昊天
上帝之服尚乎質則以大裘之質名之與牲用犢席
用稾鞂器用陶匏之意同所以尊天也祀昊天上帝
之服雖不言三辰然服備十二章則三辰不待言而
可見矣鄭氏乃謂有虞十有二章至周而以日月星
辰畫於旌旗冕服惟有九章然公自衮冕而下王又
自衮冕而下君臣同冕略無區别必無是理賈公彦
云鄭氏九章此無正文並鄭以意觧之則䟽家已知
其非而不信之矣惟其並以意觧故後世遵用其說
始有悟其上下之無等尊卑之失次者魏文帝以公
卿衮衣黼黻之制疑於至尊遂制天子服繡衣公卿
織文矣唐長孫無忌以帝祭日月服玄冕旒三章而
三公亞獻服衮孤卿服毳鷩貴賤無分而天子遂止
於服衮他冕盡廢者矣先王制禮必本於天理人情
之公自上古至於周天子仰則天數路十二就常十
二斿馬十二閑圭尺二寸繅十二就而冕服之章莫
不皆然鄭氏謂周以日月星辰畫於旗而冕止九章
不知龍登于旂山登于爼黼登于扆九章亦可損乎
前乎康成如漢明帝用歐陽說義天子備十二章三
公諸侯用山龍九章九卿以下用華蟲七章其說猶
用周禮也自鄭氏以意觧九章之說於是乎始故行
之後世卒有不厭於人心并與古制而去之者可勝
歎哉
延平周氏曰王被龍衮以象天德戴冕璪十有二旒
以則天數旂十有二旒言周之郊禮也乘素車者言
殷之郊禮也先儒以為魯公之郊用殷禮則非也然
周官司服之職謂祀昊天上帝則服大裘而冕祀五
帝亦如之享先王則服裘冕是祀天止用羔裘而不
用衮衣何也夫孟冬之北郊與仲冬之圜丘則用大
裘可也如仲夏之祈穀與季冬之迎氣而亦用羔裘
則非先王養人欲之意孔子曰緇衣羔裘素衣麑裘
蓋有裘則必有衣有衣則不必有裘者禮之常也故
周官司服於祀昊天止言裘則知必有衣於先王而
下止言衣則知必有裘豈非冬之祭則服必以裘而
加以衣至於夏之祭則衣而已
禮記集說卷六十五
