禮記集說卷一百五十六宋衛湜撰
鄉飲酒義第四十五
孔氏曰案鄭目錄云名曰鄉飲酒義者以其記鄉大
夫飲賓於序之禮尊賢養老之義此於别錄屬吉事
儀禮有其事此記釋其義也但此篇有四事一則三
年賓興賢能二則鄕大夫飲國中賢者三則州長習
射飲酒四則黨正蜡祭飲酒緫而言之皆謂之鄉飲
酒知此篇有此四事者以鄭註下鄕人為鄕大夫士
為州長黨正又云飲國中賢者亦用此禮故也鄕則
三年一飲州則一年再飲黨則一年一飲也所以然
者天子六鄕諸侯三鄕卿二鄕大夫一鄕各有鄕大
夫而鄕有鄕學取致仕在鄕之大夫為父師致仕之
士為少師在學中名為鄉先生使之教鄕中之人每
年入學三年業成必升於君若天子之鄕則升於天
子諸侯之鄕則升於諸侯凡升之必用正月將升之
時先為鄕飲酒之禮鄕大夫與鄕先生謀擇學士之
最賢者為賓次則為介又次者為衆賓此鄕大夫為
主人與之飲酒而後升之故周禮鄕大夫職云三年
則大比攷其德行道藝而興賢者能者鄕老及鄕大
夫帥其吏與其衆寡以禮禮賓之若州一年再飲者
是春秋習射因而飲之此則州長為主人若黨一年
一飲者是歲十二月國於大蜡祭而黨中於學飲酒
子貢觀蜡是也此則黨正為主人此鄕飲酒義說儀
禮鄉飲酒也鄭註儀禮鄕飲酒目錄云諸侯之鄕大
夫三年將獻賢者於君以禮賓興之飲酒是也鄭必
知諸侯之鄕大夫者以鄕飲酒禮云磬階閒縮霤註
云大夫特縣方賓鄕人之賢者從士禮也若天子之
大夫特懸則鐘磬皆有今惟云磬故知諸侯之鄕大
夫也若諸侯之州長則士也故儀禮鄕射是諸侯州
長故經稱鹿中記云士則鹿中也
長樂劉氏曰昔者周公輔佐文武思兼三王以施四
事先盡其性於上以為禮樂政刑之大本也四者有
本莫不源源而流於其民於是采其賢能豪傑可以
表民者列為百辟侯於六服俾行其禮樂政刑以制
其民之過不及者咸用中於五品焉是以君臣盡其
義父子盡其仁兄弟盡其道夫婦盡其德朋友盡其
忠信溥天之民莫不盡其性以致中和也愷悌之風
浹於四方而萬物由之得以盡其性矣此靈臺之詩
所以樂其有靈德及於鳥獸昆蟲而行葦之詩以嘉
其忠厚仁及草木也然而究賾其本莫不首善於六
鄕以篤其風化之所自也故周官大司徒之職曰以
鄕三物教萬民而賓興之一曰六德知仁聖義中和
二曰六行孝友睦婣任卹三曰六藝禮樂射御書數
以鄕八刑糾萬民所以束之入乎三物也以五禮防
民之偽而教之中以六樂防民之情而教之和凡萬
民之不服教而獄訟者聽而斷之其附於刑者歸於
士然則六服五等諸侯之封為國者千有七百九十
三自三鄕三遂而降莫不放此授教於大司徒而摹
範其民俾建其中焉然此溥天之民一有弗盡其性
以充中和而任乎情偽過與不及者無所以自容也
故其教官五家為比則長之以下士五比為閭則胥
之以中士四閭為族則師之以上士五族為黨則正
之以下大夫五黨為州則長之以中大夫五州為鄕
則以卿為之大夫以綱其鄕之教典而紀之以州黨
族閭比之官莫非三物之為職也大司徒則掌王之
教典而天下鄕遂都鄙主其民者必授教法如六鄉
之綱紀焉故族則有里校黨則有序州則有庠鄕則
有學司徒則有大學所以萃其英才而教之三物也
而鄕飲酒之禮歲則一行於黨再行於州三年一行
於鄕所以行其三物充乎五品以礪其德行也以觀
其賢能也以采其髦俊也又設司諫之官以糾其德
行司救之官以禁其奇衺調人之官以平其讐難媒
氏之官以合其昏姻則風移俗易以不盡性於中和
為愧為恥為邦閭之指笑也此鄕飲酒之禮所以為
王道之範圍為風俗之砥礪也故孔子曰吾觀於鄉
而知王道之易易者其謂此乎
藍田呂氏曰鄉飲酒者鄉人以時會聚飲酒之禮也
因飲酒而射焉則謂之鄕射鄭氏謂三年大比興賢
者能者鄕老及鄕大夫帥其吏與其衆以禮賓之則
是禮也三年乃一行諸侯之鄕大夫貢士於其君蓋
亦如此黨正每歲國索鬼神而祭祀則以禮屬民而
飲酒於序以正齒位然正禮無正齒位之事而此篇
有六十者坐五十者立侍乃所以正齒位也但此禮
略而不載則黨正因蜡飲酒亦此禮也先儒謂鄕飲
酒凡有四事唯飲國中賢者於經無文但此篇云鄕
人士君子鄕人則鄕大夫士則州長黨正君子謂卿
大夫士則飲國中賢者義或然也然鄕人凡有會聚
當行此禮恐不必四而已論語鄕人飲酒杖者出斯
出矣亦偕鄕人而言之也此篇凡五章初言尊讓絜
敬所以免人禍也次言學術道者將以得身次言先
禮後財則民敬讓次言尊長敬老而孝弟之行立次
言五行者足以正身安國次言古之制禮法象天地
皆所以推明聖人制作之意也
長樂陳氏曰酒者人之所以養陽也而人情無節則
亂故先王有禮以制之焉書曰有正有事無彛酒則
非時而飲者皆禁也又曰羣飲汝勿佚盡執拘以歸
於周則不特非時而羣飲者又戒也蓋酒之為物易
荒者也而其於人始乎治常卒乎亂始乎安常卒乎
危故不能節之則其所以養之者適所以害之故古
人之在上者樂至於無厭猶足以速其亡而况於民
乎是故節之以其時節之以其禮而鄕飲之所由作
矣
嚴陵方氏曰孟子曰鄕黨莫如齒故古者於鄕必飲
酒以序齒言且飲酒者人之所樂序齒者人之所難
因其所樂而寓之以所難故孔子曰吾觀於鄉而知
王道之易易也
清江劉氏曰或問鄕飲酒之禮劉子曰所尚三德也
年也爵也俎豆之事則人知之矣敢問三者兼乎曰
然如何曰謀賓介於先生尚德也旅酬以齒老者異
秩尚年也大夫為僎坐于賓東尚爵也三者天下之
達尊也夫如是故觀於鄕者其一曰彼壯也而先老
何也曰惟其德也然後民退而崇德其二曰彼羸也
而先富何也曰惟其長也然後民退而事長其三曰
彼後入也而異席何也曰唯其貴也然後民退而貴
貴故先王不賞而民勸不令而民從一事而三美備
焉其惟鄉飲酒乎
董氏曰古者聖王之制禮樂也旣治其大者不忽其
小者天子之都廟朝之上旣已煥乎其有文章矣而
諸侯之國卿大夫之家州閭鄉黨之閒冠昏喪祭饗
燕飲射莫不有禮莫不有樂文理備具所以與天下
之民共由之使人日從事乎其間故其教化之成也
孝弟忠信仁義之美達乎州閭而行乎道路後世之
制禮樂也事其大者不事其小者致詳於天子之所
獨行而滅裂於衆人之所常用朝廷之聲名文物則
粲然莫不有制鄕黨教化之具則往往缺然不講故
雖有禮樂而卒不足以美教化移風俗何者天子之
所獨行不接於下民之耳目也夫民目常見之耳常
聽之身常從事乎其間然後靡然不覺大化之陶已
也目不常見之耳不常聽之身不常從事乎其閒欲
使之化不可得也孔子曰吾觀於鄕知王道之易易
也鄕飲酒之禮在先王禮樂之中最其小小者也而
孔子於以知王道之易易然則禮樂之為用惟其小
而近於民者最為王教之本也
鄕飲酒之義主人拜迎賓于庠門之外入三揖而后至
階三讓而后升所以致尊讓也盥洗揚觶所以致絜也
拜至拜洗拜受拜送拜旣所以致敬也尊讓絜敬也者
君子之所以相接也君子尊讓則不爭絜敬則不慢不
慢不爭則遠於鬭辯矣不鬭辯則無暴亂之禍矣斯君
子所以免於人禍也故聖人制之以道
鄭氏曰庠鄕學也州黨曰序揚觶揚舉也今禮皆作
騰拜至謂始升時拜賓至道謂此禮
孔氏曰此一節明鄕飲酒禮拜迎至拜洗相尊敬之
事故聖人制之以道也此鄕大夫迎賓故於庠門外
主人將獻賓時以水盥手洗爵及旣獻之後舉觶酬
賓之時亦盥洗也必盥洗者所以致其絜敬之意也
賓與主人升堂之後主人於阼階上北面再拜是拜
賓之至也拜至訖洗爵而升賓於西階上北面再拜
拜主人洗也拜受者賓於西階上拜受爵也拜送者
主人於阼階上拜送爵也拜旣者旣盡也賓飲酒旣
盡而拜也賓主相拜致其恭敬之心也案州長職云
春秋射於州序黨正云屬民飲酒於序是州黨曰序
也學記云黨有庠者謂鄕人在州黨但於鄕之庠學
不别立也
藍田吕氏曰鄕飲之禮以謹遜之道尊賓始見於拜
迎庠門之外三揖三讓而後升以絜清之道接賓則
見於盥洗揚觶之際盥手洗爵始獻賓之節也旣獻
之後舉觶酬賓亦盥洗而揚觶不敢慢也極其所以
賓主之敬則見於拜洗拜受拜送拜旣之節也賓拜
主人洗主人受拜賓洗是也拜受拜送者賓受獻主
人受酢賓受酬獻酢酬者拜送受者拜受也拜旣者
賓主獻酬卒爵皆拜也君子之相接尊讓絜敬如此
其至雖有爭慢之心無從生矣尊讓絜敬之禮行則
尊讓絜敬之俗成禮行而至於成俗則天下之人皆
將遠於鬭辯而免於人禍則先王制禮也有道非苟
為繁文飾貌升降之末者也
長樂陳氏曰因賓賢而為飲則不失於養人而所飲
者備禮則人不至於亂然所謂禮者豈一端而已哉
禮見於交際行之於學所以尊重事也進而禮之以
致其尊退而禮之以致其讓而三揖至於階三辭以
升堂則進退之節也盥洗則在人者絜也揚觶則在
器者絜也夫是之謂致絜也拜至而後拜送此主也
拜洗而後拜受此賓也至於受而飲飲而盡則為拜
旣而其禮蓋亦賓而已蓋拜者屈之而使卑之在我
者卑則於人為尊而無侮矣夫是之謂致敬也夫有
所尊有所讓則相從以義而不敢爭有所絜有所敬
則相推以誠而不敢慢粲然而文以之接懽然而恩
以之愛不期於鬭而已無暴不期於辯而已無亂小
人由之而不能知君子知之而不能名此聖人制之
以道者也楊子曰行禮於此而民得於彼矣其制豈
非以道乎
嚴陵方氏曰學所以明人倫而人倫之序成於相齒
故鄕飲酒之禮必行之於學行之於學而此止言庠
門者以養賢養老為主故也王制言耆老皆朝於庠
非謂是乎禮莫重於拜拜則敬之至矣故曰所以致
敬表記曰無辭不相接也欲民之無相褻也尊讓絜
敬則不褻矣故曰君子之所以相接也鬭者力相攻
之謂辯者言相敵之謂不鬭則無暴之禍不辯則無
亂之禍且暴人者人斯暴之亂人者人斯亂之唯君
子無暴亂之行所以免於人禍也
馬氏曰主人者或以鄕大夫或以州長或以黨正隨
其行禮之時也入三揖而後至階者主所以致尊於
賓也三讓而後升賓所以致讓於主也觶爵容三升
者也傳曰粲然有文以相接尊讓絜敬者文也故君
子用之以相接也聖人制之以道者制之於暴亂之
前也聖人用道而制禮者也賢人知道而由禮者也
衆人無知而制於禮者也
石林葉氏曰道者義之所自出言鄕飲酒之禮則所
貴者義也言鄕飲酒之義則所出者道也
鄉人士君子尊於房戶之閒賓主共之也尊有玄酒貴
其質也羞出自東房主人共之也洗當東榮主人之所
以自絜而以事賓也
鄭氏曰鄕人鄕大夫也士州長黨正也君子謂卿大
夫也卿大夫士飲國中賢者亦用此禮也共尊者人
臣卑不敢專大惠羞燕私可以自專也絜猶清也
孔氏曰此一節明設尊及玄酒又羞出自東房及東
榮設洗主人事賓之義以鄉大夫等唯有東房故設
酒尊於東房之西室戶之東在賓主閒示賓主共有
此酒也酒雖主人所設賓亦以酢主人故云賓主共
之北面設尊玄酒在左謂在酒尊之西地道尊右貴
其質素故也羞出自東房主人共之者謂供於賓也
榮屋翼也設洗於庭當屋之東翼示主人自絜以事
賓從冠義以來記者皆舉儀禮經文於上陳其義於
下以釋之
藍田呂氏曰酒主人之物而曰賓主共之者賓主皆
酌此尊且明君子之財當與人共不自有也玄酒水
也飲之始也飲始於水極味於酒凡酒之設皆尚玄
酒質之為貴不忘本也羞出自東房主人致味以養
賓故曰主人共之而不以與賓共也洗當東榮主人
自絜以事賓賓雖亦就此洗不曰賓主共之者明所
以敬人者各自盡也
長樂陳氏曰夫禮見於物則其致飲有尊其致食有
羞其致絜有器賓主共之者言其飲也羞出自東房
者言其食也洗當東榮者言其器也盡於鄕人言士
君子所以别遂人之為氓以夫鄕主教遂主耕故也
房在東則戶在西也東者主人位而主所獻者為主
共西者賓之位而賓所酬者為賓共唯夫賓與主和
獻酬而皆有共也此尊所以閒於房戶之中以見意
歟且有尊則有酒矣而酒以玄者玄為北方之天道
而用之所以貴其質乂將以教民不忘本也
嚴陵方氏曰鄉人士君子則舉四例之禮皆同固兼
言之也玄酒者以黑黍和於水而為之其為色則幽
其為味則淡貴其質也東房者主人所在故曰主人
共之洗者承盥洗之器東榮亦主人所在故曰主人
所以自絜
馬氏曰東主位也鄕人士君子者言其行禮之人也
尊於房戶之閒至自絜以事賓言其行禮之事
山陰陸氏曰鄉人士君子鄉人之中有士君子之行
者也周官所謂賢能是歟
賈氏曰榮即今之摶風䟽云屋翼榮者與屋為榮飾
翼者與屋為翅翼也
賓主象天地也介僎象隂陽也三賓象三光也讓之三
也象月之三日而成魄也四面之坐象四時也天地嚴
凝之氣始於西南而盛於西北此天地之尊嚴氣也此
天地之義氣也天地温厚之氣始於東北而盛於東南
此天地之盛德氣也此天地之仁氣也主人者尊賓故
坐賓於西北而坐介於西南以輔賓賓者接人以義者
也故坐於西北主人者接人以仁以德厚者也故坐於
東南而坐僎於東北以輔主人也仁義接賓主有事俎
豆有數曰聖聖立而將之以敬曰禮禮以體長幼曰德
德也者得於身也故曰古之學術道者將以得身也是
故聖人務焉
鄭氏曰陰陽助天地養成萬物之氣也三賓象天三
光者繫於天也古文禮僎皆作遵凝猶成也賓者接
人以義言賓來以成主人之德聖通也所以通賓主
之意也將猶奉也術猶藝也得身者謂成已令名免
於刑罰也言學術道則此說賓賢能之禮
孔氏曰此一節明賓主介僎坐位之義故賓在西北
天地嚴凝之氣著主在東南天地温厚之氣著介在
西南象陰之微氣僎在東北象陽之微氣三賓謂衆
賓也四面之坐即是賓主介僎之所象也主象夏始
賓象冬始僎象春始介象秋始
藍田呂氏曰三賓者衆賓之長者也其所以輔賓猶
三光之輔於天也三光蓋星之大者有三也其名不
可得而考也先儒謂三大辰心為大辰代為大辰北
辰亦為大辰亦莫知其所稽也月晦三日而後明生
於魄故曰成魄讓之三者取象成魄於三日也東北
至於東南生氣也生氣温厚而主人故自孟春至於
孟夏生氣之所行萬物之所發生天之盛德氣也主
坐於東南僎坐於東北仁之序也西南至於西北殺
氣也殺氣嚴凝而主義故自孟秋至於孟冬殺氣之
所行萬物之所以收斂天之尊嚴氣也賓坐於西北
介坐於西南義之序也飲酒之義所以致主之養而
尊賓故賓主以仁義接賓主有事俎豆有數天下之
理義存焉天下之理義無所不通聖之謂也無所不
通無所不敬禮之所由制也禮之行也不在乎他在
長幼之分而已性之德也禮得於身之謂德由學然
後得於身得於身則與先得人心之所同然者同之
故誠之而至誠乃天之道是亦聖人也
嚴陵方氏曰天地者陰陽之體陰陽者天地之用故
賓主象天地介僎象陰陽也三賓又衆賓之所觀法
而瞻仰者故象三光日月星也後言介僎象日月則
此言陰陽蓋主日月耳旣象日月又象三光者蓋介
僎兩而三賓三固以象三兩之數介僎之輔賓主猶
日月之運陰陽以成天地之光也故取象於日月陰
陽之義三讓而後成禮猶月三日而後成魄也夫魄
陰也而禮由陰作故以況之且陽道饒而主進陰道
乏而主退則讓亦陰事也四面之坐則賓主介僎各
坐於一方之面也夫有天地以為之體必資陰陽以
為之用有陰陽以為之用然後三光之象垂三光之
象垂然後有盈虧之理月有盈虧之理然後四時之
序成故取象之序如此二氣運於五行而五行以水
為本水以陰而凝凝則為嚴以陽而温温則為厚則
嚴凝者陰之氣也陰生於午而終於子故嚴凝之氣
始於西南而盛於西北温厚者陽之氣也陽生於子
而終於午故温厚之氣始於東北而盛於東南秋歛
冬藏義也故嚴凝為義春作夏長仁也故温厚為仁
介僎者所以輔賓主而接人者也接人則為賓主之
先故坐於陰陽所始之地賓主則坐於陰陽之盛地
焉坐賓黨於陰之地以賓者接人以義故也坐主黨
於陽之地以主人者接人以仁故也主人必三揖仁
之至也賓必三讓義之盡也旣曰接人以仁又曰以
德厚者蓋謂盛德温厚也以接人以仁為盛德温厚
則接人以義為嚴凝尊嚴可知矣賓主之際其精至
於仁義相接其粗至於俎豆有數非夫知禮之情者
莫之能興故曰聖也聖之事旣立然非將之以敬則
亦怠而廢禮矣故聖立而將之以敬曰禮禮者天地
之序長幼有序然後各得其體故曰禮以體長幼曰
德各得其體豈他求哉故曰德也者得於身也然禮
之所體固不止乎長幼而此止以是為言者以鄕飲
酒之禮主於序齒故也道在於我故學術道者將以
得身以鄕飲酒制之以道故必以道言之也
山陰陸氏曰成魄為望後三日且月以生明為進生
魄為退退讓之事也主人坐東南象夏猶火室在巽
也賓在西北象冬猶水室在乾也他倣此俎豆有數
曰聖爾雅所謂獻聖也此歟言以體長幼為鄕飲酒
禮言之楊子曰人而無禮焉以為德德也者得也得
之身而足德得於身還以得身聖人務德大人務業
馬氏曰主人者尊賓而賓接以義故賓位西北天地
之生盛於東南天地之成盛於西北主以生而接賓
賓以成而報主可謂仁之至義之盡也賓主有事事
皆有意俎豆有數數皆有義推意於事推義於數非
聖人不能故曰聖聖有所立而行之者又將以敬則
謂之禮長幼出乎性用禮以體别之則謂之德蓋因
事以見聖即聖以行禮因禮以成德此始終之序學
術道者所以窮理得身者所以盡性禮足以窮理盡
性故聖人務焉
石林葉氏曰主人致敬於賓其尊之象天主人以物
養賓其親之象地介則居乎兩間以象陽之助天者
也僎以卑巽接人而輔主則象陰之助地者也賓以
義成人故坐於陰之盛地而介則坐於西南以始成
乎賓道也主人以仁為德故坐於陽之盛地而僎則
坐於東北以始成乎主道也蓋天地之大德曰生人
之大德曰仁主人以仁接賓而在東南則生氣之盛
位故亦曰天地盛德氣也賓者主人所尊其位則主
人擇而居也故先言坐賓於西北而後言接人以義
也若夫介僎所以輔賓主而必居陰陽始生之地者
何也蓋輔之者所以成之也介先賓以通其意於主
僎先主人以通其意於賓道也陰陽以輔天地而天
地以成功介僎以輔賓主而賓主以成禮其居始生
之地不亦宜乎主以仁接人賓以義接人皆有事者
也長者俎豆多幼者俎豆少皆有數者也賓主有事
俎豆有數鄉飲酒之義也義則禮之情而已知禮之
情者能作故曰聖有其情則必有其文文在外者也
不敬以直内則所謂鄉飲酒者亦文而已故將之以
敬曰禮必曰聖人務焉何也蓋莫不有事而當務之
為急所貴乎聖人者以其知務也三代之王教其民
以孝弟者常先於鄉飲則亦急於當務而已又曰四
面之坐象四時者以東南西北為位則設席當射角
占兩面蓋各本其氣自始至於盛也古為位未有射
角者故近歲行此禮多不能曉蔽於主居東方之言
往往以東西相向若然是兩面而已且言賓必南鄉
又曰介必東鄉介賓主也賓主皆在西而賓言南鄉
可見其位連於北介東鄉其位連於西矣古書多互
見言賓如此則主之東南亦可以類推大抵讀書不
可執一須前後參見其義未嘗不顯但學者鹵莽耳
廬陵胡氏曰四面之坐必取四時之始者春秋謹始
之義制敵度宜曰義賓與主敵不失其宜是接以義
周官行人掌客司儀掌訝凡四職皆賓客之事而列
於秋取天地之義氣也君子以友輔仁僎者主人之
友睿曰聖克念曰聖生知曰聖大而化之曰聖事無
不通曰聖仁且知曰聖仁義又近聖焉聖之取名多
矣此言仁義接而繼之曰聖則聖者指仁義言也大
司徒之職以仁義聖為六德故此謂之德也德也者
得於身謂仁義禮躬行自得而非偽為也古之學術
道者謂賓賢之人學道藝也
祭薦祭酒敬禮也嚌肺嘗禮也啐酒成禮也於席末言
是席之正非專為飲食也為行禮也此所以貴禮而賤
財也卒觶致實於西階上言是席之上非專為飲食也
此先禮而後財之義也先禮而後財則民作敬讓而不
爭矣
鄭氏曰非專為飲食言主於相敬以禮也致實謂盡
酒也酒為觴實祭薦祭酒嚌肺於席中唯啐酒於席
末也
孔氏曰此一節明飲酒之禮祭薦祭酒相尊敬之心
貴禮賤財之義祭薦者主人獻賓賓即席祭所薦脯
醢也祭酒者旣祭薦又祭酒也此是賓敬重主人之
禮也嚌肺者祭酒後興取俎上之肺嚌齒之所以嘗
主人之禮也啐酒者啐謂飲主人酒而入口成主人
之禮也席末謂席西頭也案鄕飲酒禮祭薦祭酒嚌
肺皆在席之中唯啐酒在席末又鄕飲酒禮云祭脯
醢奠爵右取肺卻左手右絶末以祭尚左手嚌之興
加於俎坐涗手遂祭酒嚌肺在前祭酒在後此先云
祭酒者嚌是嘗嚌之名祭酒是未飲之稱故祭酒與
祭薦相連表其敬禮之事以言此席之設本不為飲
食蓋主人敬重於賓故設席耳祭薦祭酒嚌肺敬主
人之物故在席中啐酒則入於已故在席末於席上
祭薦祭酒是貴禮席末啐酒是賤財也致實謂致盡
其所實之酒於西階上不就席卒觶者言此席之上
非專為飲也啐纔始入口故猶在席末卒觶則盡爵
故遠在西階上前文方論設席之禮故言是席之正
此覆說前席故變文言上上亦正也先禮則貴後財
則賤亦互相通也
藍田呂氏曰孔子曰吾食於少施氏而飽少施氏食
我以禮吾祭作而辭曰疏食不足祭也吾飱作而辭
曰疏食也不敢以勞吾子然則君子之於飲食飽於
敬而不飽於味也主人獻賓賓受爵薦脯醢賓升席
設折俎賓祭脯醢奠爵取肺嚌之坐祭酒興席末啐
酒主人之禮賓不敢不答故祭薦祭酒敬主人之行
此禮也賓敬主人在禮而不在食嚌以嘗之啐以成
之也啐於席之末不於席之正者明是席之正在於
行禮不可以飲食瀆也此貴敬而賤食也賓卒爵於
西階之上不於席之上者明是席之上可以成飲食
之禮不可卒飲食之事是先敬而後食也敬禮也食
財也人之所以爭者無禮而志於財也如知乎貴禮
而賤財先禮而後財之義則敬讓行之矣一飲食之
閒可以化民成俗則升降之文不為末節也
嚴陵方氏曰祭薦祭酒必祭其先而後飲食之也肺
者據周人之所貴也祭薦祭酒則神之也故曰敬禮
嚌肺則味之矣故曰嘗禮啐酒則飲之矣故曰成禮
啐酒則獻賓之觴也卒觶則酬賓之時也主獻賓賓
酢主主酬賓三事旣備則飲酒之禮畢矣故曰卒觶
西階則賓所有事之階也席之正則有别於席之末
席之上則有别於席之下西階上即席之下也先禮
則敬讓後財不爭者飲食之所用故以財言之
石林葉氏曰啐酒於席末旣為賤財則祭脯醢以敬
禮嚌肺以嘗禮皆居席之正是為貴禮也賓辭於西
階上旣為後財則羞出東房洗出東榮雖非席之上
猶為先禮也蓋鄕飲酒之禮非專為飲食而已其啐
爵也其卒觶也皆避其席亦所以防酒禍也貴禮而
先之則民敬順賤財而後之則無酒禍而民不爭聖
人所務蓋如此也
鄉飲酒之禮六十者坐五十者立侍以聽政役所以明
尊長也六十者三豆七十者四豆八十者五豆九十者
六豆所以明養老也民知尊長養老而后乃能入孝弟
民入孝弟出尊長養老而后成教成教而后國可安也
君子之所謂孝者非家至而日見之也合諸鄕射教之
鄕飲酒之禮而孝弟之行立矣
鄭氏曰此說鄕飲酒謂黨正國索鬼神而祭祀則以
禮屬民而飲酒於序以正齒位之禮也其鄕射則州
長春秋以禮會民而射於州序之禮也謂之鄕者州
黨鄕之屬也或則鄉之所居州黨鄕大夫親為主人
焉如今郡國下令長於鄕射飲酒從太守相臨之禮
也
孔氏曰此明黨正飲酒正齒位之事案鄕飲酒禮賓
賢能則用處士為賓其次為介其次為衆賓皆以年
少者為之此正齒位之禮其賓介等皆用年老者為
之其餘為衆賓賓内年六十以上於堂上賓席之西
南面坐若不盡則於介席之北東面北上坐其五十
者則立於西階下東面北上示有倍侍之義非即在
六十者旁同南面立所以立於階下示其聽受六十
以上政事役使以明尊敬長老也六十者三豆九十
者六豆者以其十年加一豆非正禮故不得為籩豆
偶也其五十者二豆而已故鄕飲酒禮衆賓立於堂
下者皆二豆其賓介之豆無正文當依衆賓之年而
加之也豆是供養之物故云明養老立侍是倍侍之
儀故云明尊長也入孝弟謂入門而能行孝弟出尊
長養老者謂出門而能尊長養老也鄕射謂春秋二
時州長聚合其民為射禮鄕飲酒之禮謂十月黨正
飲酒孝弟之行以此而成立也儀禮無正齒位之禮
今此云六十者坐五十者立侍故鄭知是黨正正齒
位之禮此謂初飲酒時正齒位及其末皆以醉為度
雜記曰一國之人皆若狂是也鄭云州黨鄕之屬者
言旣是州長黨正射飲而並謂之鄕者以州黨屬鄕
也云或則鄕之所居州黨者此鄭别解州黨而謂之
鄕也鄕之所居州黨行飲酒射之禮鄕大夫則代此
州長黨正為主人故得稱鄕射鄕飲酒也若鄕之州
黨鄕所不居則鄕大夫不得為主人亦不得稱鄕射
鄕飲酒但謂之州射黨正飲酒可也云如今郡國下
令長於鄕射飲酒者謂郡治之下及侯國之下滿萬
戶以上之令不滿萬戶之長於已縣或射或飲酒則
從郡之太守及主國之相來自行禮相監臨之儀不
用令長禮也令長射而飲酒似州長黨正也太守與
相來監臨似鄕大夫監臨故引以相證也
藍田吕氏曰古之貴老也其政則導其妻子使養其
老家植之桑畜之雞豚狗彘則老者衣帛食肉矣其
教則食三老五更於大學天子袒而割牲執醬而饋
執爵而酳冕而揔干四代之養皆於庠序更用饗燕
食之禮皆所以使民不遺老窮知貴老之義故飲酒
之禮老者加豆有至於六也尊長近乎事兄弟也養
老近乎養親孝也入則順乎父兄出則順乎長老則
民德歸厚矣強不犯弱衆不暴寡人倫旣正教行俗
美薰沐涵濡遷善而不自知故曰非家至而日見之
也春秋合諸州長而射冬行黨正之正齒位鄕黨習
見儀容之盛漸乎禮義之俗孝弟之行不肅而成行
禮之效也
長樂陳氏曰六十者坐而役使人者也五十者立則
若役於人者也而長者於是乎尊矣民之尊長有從
兄之儀而後能為人弟也六十則三豆七十則四豆
八十則五豆九十則六豆年愈多者豆愈加而老者
於是乎養矣民知養老則有事親之仁而後乃能入
孝也籩桃梅之屬地産也豆麋鹿之屬天産也地産
所以養其陽則天産所以養其陰而老者陰也養陰
必以陽故言豆而不及籩夫人入能孝而出以之養
老入能弟而出以之尊長而教不成國不安者未之
有也然所謂教者亦何嘗家使之至而日使之見哉
合之鄕射因之鄕飲而為之教則不期於化而自化
矣蓋射所以觀德也飲所以尚齒也王制曰耆老皆
朝於庠元日習射尚功習鄕尚齒言庠而繼之以射
是鄕之有習射尚齒矣而鄭氏以為黨主飲州主射
而鄕大夫親為主者不已誤邪蓋莫非飲也有飲於
鄕而正齒位有飲於黨而正齒位者莫非射也有射
於鄕以觀德有射於黨以觀德者以夫黨不若州之
衆故雖有飲而無射州不若鄕之大故雖有射而無
飲而有齒者亦未必有其德也此黨正言國索鬼神
而祭祀則以禮屬民而飲酒于序以正齒位而州長
言春秋以禮會民射于序是也賈公彦以為射之有
飲酒誤矣夫惟黨積而為州州積而為鄕故鄕則有
射有飲而兩全焉而記之所言者皆鄕而已乃其意
也
嚴陵方氏曰六十者坐則七十以上亦坐可知五十
者立則四十以下亦立可知聽政者聽上之人有所
正也聽役者聽上之人有所使也必五十以下則立
六十以上則坐者蓋五十曰艾艾則服官政之時固
宜立侍以聽政役六十曰耆老則指使之時固宜坐
以加政役於人也尊卑在儀養老在物故坐立之不
同所以明尊長豆數之不一所以明養老也唯六十
非肉不飽故六十以上始有豆數也前言俎豆有數
而此不及俎者以俎大而豆小由其禮之小故止舉
器之小者以明之也民知尊長則能入弟矣知養老
則能入孝矣民入而孝弟於其家出而尊長養老於
其國則其教豈有虧乎故曰而后成教教旣成矣而
國豈有危疑之禍乎故曰而后國可安也之禮也特
行之於一學而已固非家至也然教之所及乃與家
至不異特行之於一時而已固非日見也然教之所
形乃與日見不殊亦由制之以道而已射義曰卿大
夫士之射也必先行鄕飲酒之禮故言合諸鄕射也
廬陵胡氏曰合諸鄕射教之鄕飲酒謂聚其民於鄕
射以教之鄭謂此章說鄕飲酒是黨正正齒位非鄕
大夫飲酒也其義蓋以儀禮鄉飲酒無正齒位之禮
而此云六十者坐五十者立是黨正齒位也案鄕黨
篇云鄕人飲酒杖者出斯出矣杖者亦謂五十六十
者而此經下亦云少長以齒則鄕飲豈無正齒位之
禮乎竊謂此說鄕飲酒是鄕大夫非黨正也然則鄕
射亦不得謂之用長射矣若實州黨則謂之州射黨
正飲酒可也何得謂之鄕乎
孔子曰吾觀於鄕而知王道之易易也主人親速賓及
介而衆賓自從之至于門外主人拜賓及介而衆賓自
入貴賤之義别矣三揖至于階三讓以賓升拜至獻酬
辭讓之節繁及介省矣至于衆賓升受坐祭立飲不酢
而降隆殺之義辨矣
鄭氏曰鄕鄕飲酒也易易謂教化之本尊賢尚齒而
已速賓速謂即家召之别猶明也繁猶盛也小減曰
省辨猶别也尊者禮隆卑者禮殺尊卑别也
孔氏曰此引孔子觀鄕之言以結成鄕飲之義并明
主人待賓貴賤之别及於賓介禮之隆殺也孔子言
觀鄕飲酒之禮有尊賢尚齒之法則知王者教化之
道其事甚易重言易易取其語順也主人親速賓并
介而衆賓不須往速自從賓介而來賓介至門主人
拜之衆賓不須拜自入門是賓介貴於衆賓貴賤之
義别也主人於賓三揖三讓拜其來至又酌酒獻賓
賓酢主人主人又酌而自飲以酬賓是辭讓之節其
數繁多也案鄕飲酒介酢主人則止主人不酬介是
及介省矣衆賓不酢而降者案鄕飲酒主人獻衆賓
於西階上受爵坐祭立飲不酢主人而降西階東面
是也
藍田吕氏曰禮之所尊尊其義也其文則擯相習之
其義則君子知之修其文達其義然後可以化民成
俗也貴賤明隆殺辨和樂而不流弟長而無遺安燕
而不亂此五者皆見於飲酒之禮而可以化民成俗
矣故曰吾觀於鄕知王道之易易也易謂易行易易
者甚言其易也禮主乎别節文雖繁而不可亂也因
親䟽長幼貴賤之等差以為屈伸隆殺之節文明辨
密察然後盡乎制禮之意矣尊無二上非獨為君臣
言之國之所尊君也雖諸父不能抗之家之所尊父
也雖母不得抗之羣居五人長者必異席則羣居亦
有尊也喪祭燕飲皆有賓有衆賓則賓亦有尊也故
飲酒之禮賓介與衆賓送迎之節有等此所以别貴
賤也賓介與衆賓異矣三揖三讓拜至獻酬辭讓之
節則賓與介又有等矣故介之升也不三揖三讓不
拜洗主人不之阼階拜送不嚌肺不啐酒不告旨不
自酌酢授主人爵主人不舉酬省於賓可知矣及衆
賓則升受坐祭立飲不酢其拜受者衆賓之長三人
餘則不拜省於介可知矣於一等之中寖有省焉此
所以辨隆殺也
嚴陵方氏曰孟子曰堯舜之道孝弟而已親速者躬
至其家而召之也不言衆賓則此止言賓者三賓也
三賓貴於衆賓而介則輔三賓者也故主人或親速
之或不親而使之自從或拜之或不拜而使之自入
故曰貴賤之義别矣主酌賓為獻賓答主為酢主又
荅賓為酬是禮也三賓則備之至於介則省酬焉至
於衆賓則又省酢矣升受坐祭立飲者其升而受爵
之時惟祭酒得坐及飲酒則立蓋飲酒所以養已以
其卑不敢生而當其養故也前言貴賤之義此言隆
殺之義貴賤指其人隆殺指其禮因其人之貴則禮
為之隆因其人之賤則禮為之殺故其序先貴賤而
後隆殺也
廬陵胡氏曰觀鄉飲酒有尊賢尚齒之法知王者教
化之道平易近民也易猶檀弓云易則易
禮記集說卷一百五十六
