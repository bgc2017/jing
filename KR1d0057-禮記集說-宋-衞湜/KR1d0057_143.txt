禮記集說卷一百四十三宋衛湜撰
奔喪第三十四
孔氏曰案鄭目錄云名曰奔喪者以其居他國聞喪
奔赴之禮此於别錄屬喪服實逸曲禮之正篇也漢
書藝文志云漢興得古禮五十七篇其十七篇與今
儀禮正同其四十篇藏在秘府謂之逸禮此篇鄭云
逸禮者對十七篇為逸禮下文鄭註引逸奔喪禮謂
不入於記者又比此奔喪篇為逸二逸不同此篇兼
天子諸侯然以士為主故鄭下文註云未成服者素
委貌是士之服也
嚴陵方氏曰昔曾參不離親一宿顧豈有奔喪之禮
然四方男子所有事苟有事於四方安能免離親哉
然則奔喪之事不幸而時亦有焉此先王所以作為
之禮也
奔喪之禮始聞親喪以哭荅使者盡哀問故又哭盡哀
遂行日行百里不以夜行唯父母之喪見星而行見星
而舍若未得行則成服而后行過國至竟哭盡哀而止
哭辟市朝望其國竟哭
鄭氏曰親父母也以哭荅使者驚怛之哀無辭也問
故問親喪所由也雖非父母聞喪而哭禮亦然也不
以夜行雖有哀戚猶辟害也晝夜之分别於昏明哭
則遂行者不為位也言唯著異也侵晨冐昏彌益促
也未得行謂以君命有為者也成喪服得行則行過
國至竟哭感此念親也辟市朝為驚衆也望其國竟
哭斬衰者也自是哭且遂行
孔氏曰此篇緫明奔五服之喪此一節論始聞奔喪
及其國竟奔赴之節奉君命而使使事未了不可以
己私喪廢公事故成服以俟君命有人代己則可行
也案聘禮云行至他國竟上而誓衆使次介假道是
國竟行禮之處去時親在今返親亡故過國至竟哀
戚也凡聞父母之喪其哭之不離聞喪之處不得為
位即奔之也若有君命未得奔喪者既聞而哭又為
位更哭也鄭註斬衰者其實母之齊衰亦然
嚴陵方氏曰古者吉行五十里今以凶變之遽故倍
之
至於家入門左升自西階殯東西面坐哭盡哀括髮袒
降堂東即位西鄉哭成踊襲絰于序東絞帶反位拜賓
成踊送賓反位有賓後至者則拜之成踊送賓皆如初
衆主人兄弟皆出門出門哭止闔門相者告就次於又
哭括髮袒成踊於三哭猶括髮袒成踊三日成服拜賓
送賓皆如初
鄭氏曰括髮袒者去飾也未成服者素委貌深衣已
成服者固自喪服降堂東即位已殯者位在下也襲
襲服衣也不於又哭乃絰者發喪已踰日節於是可
也其未小歛而至與在家同耳不散帶者不見尸柩
凡拜賓者就其位既拜反位哭踊次倚廬也又哭至
明日朝也三哭又其明日朝也皆升堂括髮袒如始
至必又哭三哭者象小歛大歛時也雜記曰士三踊
其夕哭從朝夕哭不括髮不袒不踊不以為數三日
三哭之明日也既哭成其喪服杖於序東
孔氏曰此一節明父母之喪奔至於家哭及袒踊成
服之節升自西階者曲禮云為人子者升降不由阼
階今父母新死未忍異於生也括髮袒者尋常親始
喪則笄纚小歛畢乃括髮今喪已經日故不笄纚也
此奔謂主人故親拜賓也鄭註素委貌謂士庶人若
大夫已上則素弁小記云遠葬者比反哭者皆冠及
郊而后免明知在路皆冠也士喪禮小歛訖降自西
階即位故知殯畢位在下又士喪禮既小歛帶絰散
麻三日乃絞垂今奔喪初至則絞帶與在家異故云
不散麻者不見尸柩也知又哭三哭皆升堂括髮袒
者約士喪禮小歛大歛主人皆升堂也
嚴陵方氏曰入門左與客入門而左之左同升自西
階則未忍踐阼階而為之主故也
山陰陸氏曰拜至拜送禮也今送賓不言拜送略之
也不言送于門外蓋于門内而已據不得奔喪賓出
主人拜送于門外相者告就次次所次之處鄭氏謂
倚廬誤矣即倚廬齊衰以下亦曰告就次何也猶括
髮猶之言可以已也成踊言於是有數喪大記小歛
主人袒說髦括髮以麻奉尸夷于堂主人襲帶絰士
喪禮亦云而此篇入門括髮袒降堂襲絰于序東絞
帶於又哭括髮袒於三哭猶括髮袒三日成服此奔
喪之禮也始至之日旣襲絰絞帶可謂成服矣今曰
三日成服則以明日括髮袒又明日猶括髮袒雖成
服也
奔喪者非主人則主人為之拜賓送賓奔喪者自齊衰
以下入門左中庭北面哭盡哀免麻于序東即位袒與
主人哭成踊於又哭三哭皆免袒有賓則主人拜賓送
賓丈夫婦人之待之也皆如朝夕哭位無變也
鄭氏曰不升堂哭者非父母之喪統于主人也麻亦
絰帶也於此言麻者明所奔喪雖有輕者不至喪所
無改服也凡袒者於位襲於序東袒襲不相因位此
麻乃袒變於為父母也又哭三哭亦入門左中庭北
面如始至時也待奔喪者無變嫌賓客之也於賓客
以哀變為敬骨肉哀則自哀矣於此乃言待之明奔
喪者至三哭猶不以序入也
孔氏曰此一節明奔齊衰以下之喪主人待奔之人
但在東階下不升堂故奔喪者在中庭北面繼主人
也主人唯饋奠有事之時乃升堂若尋常常在堂下
也鄭註於此言麻不至喪所無改服者父母之喪來
至喪所乃改服襲絰帶齊衰以下亦至喪所乃免麻
而改服今此至家乃稱麻明所奔雖輕喪無道路之
上改服著麻也此經先云免麻乃云即位袒與上文
父母喪先云括髮袒乃云襲絰異也故鄭云變於父
母也禮以變為敬若有客則拜賓成踊敬賓故變也
今此奔者是骨肉不須為變平常五屬入哭則與主
人為次重者前輕者後今奔喪者急哀但獨入哭不
俟主人為次序又哭三哭皆然若婦人奔喪與賓客
同故下文婦人奔喪東髽即位與主人拾踊以婦人
外成適他族故也然亦異於賓客故雜記云婦人奔
喪入自闈門升自阼階若女賓則喪大記云寄公夫
人入自大門婦人入闈門者以奔夫屬不得同於女
賓也
奔母之喪西面哭盡哀括髮袒降堂東即位西鄉哭成
踊襲免絰于序東拜賓送賓皆如奔父之禮於又哭不
括髮
鄭氏曰為母於又哭而免輕於父也其他則同
孔氏曰此一經論奔母之喪節也此謂適子若庶子
則亦主人為之拜賓送賓喪服小記云又哭而免此
文又哭不括髮小記據在家小歛後此則從外奔喪
至内其理雖同其日則異
婦人奔喪升自東階殯東西面坐哭盡哀東髽即位與
主人拾踊
鄭氏曰婦人謂姑姊妹女子子也東階東面階也婦
人入者由闈門東髽髽於東序不髽於房變於在室
者也去纚大紒曰髽拾更也主人與之更踊賓客之
孔氏曰此婦人奔喪之禮也知入自闈門者雜記篇
文闈門謂東邊之門男子之免在東序故知婦人亦
髽于東序就掩映之處在堂上也男子則堂下也士
喪禮云婦人髽于室殯後室中是神之所處婦人在
堂當髽于東房今此奔喪故於東序耳鄭註士喪禮
云髽之異於括髮者旣去纚而以髮為大紒如今婦
人露紒其象也
嚴陵方氏曰婦人質弱不勝事故其禮略於男子拾
踊與拾投之拾同義
山陰陸氏曰不言髽於某所以關貴賤案士喪禮婦
人髽于室而喪大記曰婦人髽帶麻于房中鄭氏謂
蓋諸侯之禮然則房中蓋東房也于室亦室之東東
髽蓋在殯東又少東也與主人拾踊外女子也
奔喪者不及殯先之墓北面坐哭盡哀主人之待之也
即位於墓左婦人墓右成踊盡哀括髮東即主人位絰
絞帶哭成踊拜賓反位成踊相者告事畢遂冠歸入門
左北面哭盡哀括髮袒成踊東即位拜賓成踊賓出主
人拜送有賓後至者則拜之成踊送賓如初衆主人兄
弟皆出門出門哭止相者告就次於又哭括髮成踊於
三哭猶括髮成踊三日成服於五哭相者告事畢為母
所以異於父者壹括髮其餘免以終事他如奔父之禮
鄭氏曰主人之待之謂在家者也哭於墓為父母則
袒告事畢者於此後無事也又哭三哭不袒者哀戚
已久殺之也逸奔喪禮說不及殯日於又哭猶括髮
即位不袒告事畢者五哭而不復哭也成服之朝為
四哭此謂旣期乃後歸至者也其未期猶朝夕哭不
止於五哭也壹括髮謂歸入門哭時也於此乃言為
母異於父者明及殯不及殯其異者同
孔氏曰此一節論既葬之後奔父母之喪禮主人即
位於墓左謂先在家者非謂適子也此奔喪者是適
子故經云拜賓非適子則不拜賓也三日成服謂來
奔喪後三日通奔日為四日初至象始死為一哭明
日象小歛為二哭又明日象大歛為三哭又明日成
服之日為四哭成服明日之朝為五哭皆數朝哭不
數夕哭故為五也於五哭後告事畢明是既期已後
朔望朝哭而已鄭恐一括髮是墓所故明之云入門
入門時也云明及殯不及殯其異者同謂及殯一括
髮不及殯亦一括髮是異於父者其事同也
嚴陵方氏曰男子於墓左婦人於墓右所以辨陰陽
之義入門而哭於母止於一括髮於父則不一焉此
隆殺之别也
山陰陸氏曰主人之待之也正言主人著衆主人奔
喪與丈夫婦人之待之也相備也相備而言主人在
前衆主人在後亦言之法鄭氏謂在家者也誤矣拜
賓反位拜之不在其位吾方為客重賓也據奔喪反
位拜賓成踊告事畢者於此後非無事也之墓之事
畢爾衆主人兄弟皆出門據此亦言所當奔者外喪
也於五哭相者告事畢者成服前兩日朝莫哭成服
之朝又一哭凡五哭奔喪成服奔喪之事畢故曰相
者告事畢春秋傳曰歸父使于晉還自晉至檉聞君
薨家遣墠帷哭君成踊何休謂臣為君本服斬衰故
成踊比二日朝莫哭踊三日朝哭踊莫不復哭踊去
事之殺也然則三日成服拜賓送賓皆如初亦事畢
也而不言則喪尚新未忍言也
齊衰以下不及殯先之墓西面哭盡哀免麻于東方即位
與主人哭成踊襲有賓則主人拜賓送賓賓有後至者拜
之如初相者告事畢遂冠歸入門左北面哭盡哀免袒
成踊東即位拜賓成踊賓出主人拜送於又哭免袒成踊
於三哭猶免袒成踊三日成服於五哭相者告事畢
鄭氏曰齊衰之墓西面哭不北面者亦統於主人也
成踊襲不言袒言襲者容齊衰親者或袒可也為父
於又哭括髮而不袒此又哭三哭皆言袒袒衍字也
孔氏曰此一節明葬後奔齊衰以下喪禮但齊衰以下有
大功小功緦麻日月多少不同若奔在葬後而三月之
外大功以上則有免麻東方三日成服若小功緦麻之
喪則不得有三日成服小功以下不稅無追服之理若
葬後通葬前未滿五月小功則亦三日成服其緦麻之
喪止臨喪節而來亦得三日成服也東即位謂奔喪者
於東方就哭位拜賓謂主人代之拜賓成踊謂奔喪者
於主人拜賓之時而成踊凡言成踊每一節有三踊凡
三節九踊乃謂之成也經文直言免麻于東方即位不
稱袒而下云成踊襲下既稱襲則有袒理經若言袒恐
齊衰以下皆袒故稱襲容有齊衰重為之得襲也
嚴陵方氏曰奔父母之喪之墓而哭則北面齊衰以
下則西面者蓋北方重陰以示哀之隆西方少陰以
示哀之殺
山陰陸氏曰齊衰奔喪上言袒不言襲此言襲不言
袒相備也相備而先言袒後言襲亦言之法且上言
袒先成踊袒在成踊之前此言襲後成踊襲在成誦
之後亦言與主人踊遠之也據與主人拾踊且言與
主人哭成踊則隨主人踊不拾主人之踊於又哭三
哭言袒袒非衍字齊衰猶袒則大喪袒可知為父於
又哭括髮不言袒上下比義從可知也亦於齊衰以
袒為哀即父雖袒袒不足言
聞喪不得奔喪哭盡哀問故又哭盡哀乃為位括髮袒
成踊襲絰絞帶即位拜賓反位成踊賓出主人拜送于
門外反位若有賓後至者拜之成踊送賓如初於又哭
括髮袒成踊於三哭猶括髮袒成踊三日成服於五哭
拜賓送賓如初
鄭氏曰聞父母喪而不得奔謂以君命有事不然者
不得為位位有酇列之處如於家朝夕哭位矣不於
又哭乃絰者喪至此踰日節於是可也送賓後不言
就次者當從其事不可以喪服廢公職也其在官亦
告就次言五哭者以廹公事五日哀殺亦可以止
孔氏曰此一節明聞喪不得奔於所聞之處發喪成
服之禮乃為位朝夕哭位也於此聞喪之日覆哭踊
畢襲所袒之衣著首絰絞帶之垂即東方之位也初
聞喪象始死明日又哭象小歛時士喪禮云小歛乃
絰云又哭謂當日之中對初聞喪之哭為又哭即加
絰帶不於明日又哭者以赴者至踰其日節故也於
五哭不云告事畢禮文略也鄭註在官謂官府館舍
是賓所專有於其中作廬故禮畢亦告就次也
山陰陸氏曰乃為位乃者難辭也著為位於此不得
已也
若除喪而后歸則之墓哭成踊東括髮袒絰拜賓成踊
送賓反位又哭盡哀遂除於家不哭主人之待之也無
變於服與之哭不踊自齊衰以下所以異者免麻
鄭氏曰東東即主人位如不及殯者也遂除除於墓
而歸無變於服自若時服也亦即位于墓左婦人墓
右
孔氏曰此一節明除服之後奔父母喪節亦謂主人
適子初在墓南北面哭成踊乃來就主人之位括髮
袒如不及殯之時也主人亦謂在家者著平常吉服
服除哀殺故不踊也齊衰以下除服後奔喪唯著免
麻哭罷即除
嚴陵方氏曰喪者之墓雖哭於家則不哭主人之待
之也雖哭於墓而不踊且無變於服時已過禮亦為
之殺也
山陰陸氏曰上言成踊盡哀而此不言蓋貶之也著
雖盡哀無及矣若曾參一夕不離親閔子退而致仕
無是也其不言即位亦以此聞喪不得奔喪為位君
子猶難之今除喪而后歸何哉東括髮袒猶言東髽
省文爾省文略之也遂除於家不哭著於路猶哭也
齊衰以下所異者免麻變絰言麻自齊衰以下非其
至喪也據免絰于序東
凡為位非親喪齊衰以下皆即位哭盡哀而東免絰即
位袒成踊襲拜賓反位哭成踊送賓反位相者告就次
三日五哭卒主人出送賓衆主人兄弟皆出門哭止相
者告事畢成服拜賓若所為位家遠則成服而往
鄭氏曰謂無君事又無故可得奔喪而以己私未奔
者也唯父母之喪則不為位其哭之不離聞喪之處
齊衰以下更為位而哭皆可行乃行三日五哭卒卒
猶止也始聞喪訖夕為位乃出就次一哭也與明日
又明日之朝夕而五哭不五朝哭而數朝夕備五哭
而止亦為急奔喪己私事當畢亦明日乃成服凡云
五哭者其後有賓亦與之哭而拜之家遠謂外喪也
外喪緩而道遠成服乃行容待齎也
孔氏曰此一節明齊衰以下不得往奔則於所聞之
處為位及免絰成服之禮前文五哭皆數朝哭此三
日為五哭者為欲急奔喪以己之私事須營早了故
三日而五哭止也從上以來四處有五哭之文上兩
處於五哭之下無拜賓送賓之事下兩處五哭之文
雖有拜賓送賓恐與上有異故鄭云後有賓亦與之
哭而拜之緫結於上也待齎謂賵贈之物
山陰陸氏曰三日五哭卒即上所謂五哭言卒喪輕
故也大喪不言卒雖云去服之殺蓋亦嫌遽今在事
畢之後容成服矣而後賓至亦拜亦送也
齊衰望鄉而哭大功望門而哭小功至門而哭緦麻即
位而哭
鄭氏曰奔喪哭親䟽遠近之差也
孔氏曰此一節明奔喪所至之處哭泣之禮案雜記
云大功望鄉而哭此云望門者雜記謂本齊衰者降
服大功
嚴陵方氏曰以服有重輕之别故哭有遠近之差也
言齊衰望鄉而哭則斬衰不待望鄉而哭可知
哭父之黨於廟母妻之黨於寢師於廟門外朋友於寢
門外所識於野張帷凡為位不奠哭天子九諸侯七卿
大夫五士三大夫哭諸侯不敢拜賓諸臣在他國為位
而哭不敢拜賓與諸侯為兄弟亦為位而哭凡為位者
壹袒
鄭氏曰因五服聞喪而哭列人恩諸所當哭者也黨
謂族類無服者也逸奔喪禮曰哭父族與母黨於廟
妻之黨於寢朋友於寢門外一哭而已不踊言一哭
而已則不為位矣凡為位不奠以其精神不在乎是
也哭天子九至士三此謂臣聞君喪而未奔為位而
哭尊卑日數之差也士亦有屬吏賤不得君臣之名
也大夫哭諸侯謂哭其舊君不敢拜賓辟為主也諸
臣在他國謂大夫士使於列國也與諸侯為兄弟謂
族親㛰姻在異國者也凡為位者一袒謂於禮正可
為位而哭也始聞喪哭而袒其明日則否父母之喪
自若三袒也
孔氏曰此一節明無服之親聞喪所哭之處檀弓云
師吾哭諸寢與此異矣兄弟朋友與此同檀弓殷禮
此周法也此哭父黨於廟檀弓云有殯聞遠兄弟之
喪哭於側室若無殯則在寢與此不同者異代禮也
與諸侯為兄弟註云族親昏姻者此謂與諸侯異姓
之昏姻又在他國不與諸侯為臣身又無服故暫為
位而哭若與諸侯同姓五服之内則小記云與諸侯
為兄弟者服斬是也
横渠張氏曰為位者哭位也然亦有神位不奠者奠
則久奠也在他所則難為久奠喪禮則於殯常奠喪
不剥奠為其久設也脯醢之奠則易之又曰為位
不奠謂之不祭則不可但恐不如喪奠以新易舊如
此久設也
嚴陵方氏曰廟者神之所居有尊之道故哭父之黨
於廟寢者人之所居有親之道故母妻之黨於寢師
以道之尊而有别於父故於廟門外朋友以德之親
而有别於母妻故於寢門外所識則非親特與之相
識而已故於野以示其遠焉
山陰陸氏曰凡喪親始死哭不以數則士明日朝莫
哭又明日成服之朝哭所謂三哭者此歟大夫明日
又明日朝莫哭又明日朝哭凡五哭諸侯朝莫哭如
大夫又三日朝哭凡七哭於是殯天子朝莫哭如諸
侯又四日朝哭凡九哭於是殯凡為位者壹袒上所
謂凡為位即位袒成踊是也
所識者弔先哭于家而後之墓皆為之成踊從主人北
面而踊
鄭氏曰從主人而踊拾踊也北面自外來便也主人
墓左西面
孔氏曰此一節論哭所識者謂與死者相識今弔其
家乃往墓統於主人故也雖相識輕亦為之成踊主
人先踊賓從之故云從也
山陰陸氏曰為之成踊強也坐主人北面而踊從之
而已不拾
凡喪父在父為主父没兄弟同居各主其喪親同長者
主之不同親者主之
鄭氏曰父為主與賓客為禮宜使尊者也各主其喪
各為其妻子之喪為主也祔則宗子主之親同謂父
母没如昆弟之喪宗子主之不同為從父昆弟之喪
孔氏曰此一節論同居主喪之事父在父為主言子
有妻子喪則其父為主父没同居各主之當知父在
同居則父主之也親同謂同三年期同父母者若同
父母喪者則推長子為主若昆弟喪亦推長者為主
也親者主之謂親近自主之也
聞遠兄弟之喪既除喪而后聞喪免袒成踊拜賓則尚
左手
鄭氏曰小功緦麻不稅者也雖不服猶免袒尚左手
吉拜也
孔氏曰此一經論小功以下既除喪之後始聞喪之
節小功以下應除之後雖不稅本是五服之親初聞
喪亦為之變故免袒成踊也
無服而為位者唯嫂叔及婦人降而無服者麻
鄭氏曰雖無服猶弔服加麻袒免為位哭也正言嫂
叔尊嫂也兄公於弟之妻則不能也婦人降而無服
族姑姊妺嫁者也逸奔喪禮曰無服袒免為位者唯
嫂與叔凡為其男子服其婦人降而無服者麻
孔氏曰此經論哭無服而為位及弔服加麻也哭嫂
與叔為位并及族姑妹女子出嫁於人元是緦麻今
降而無服亦當為位哭之既無服又云麻故知弔服
加麻也麻謂緦之絰也爾雅釋親云婦人謂夫之兄
為兄公兄公於弟之妻則不能為位哭之然則弟婦
於夫兄亦不能也兄公於弟妻不服者卑遠之也弟
妻於兄公不服者尊絶之也鄭註凡為其男子服其
婦人降而無服者麻男子謂族伯叔族兄弟之等為
其族姑及姊妹既降無服其族姑姊妹為族伯叔兄
弟亦無服加麻是男之於女女之於男皆無服而加
麻故鄭云然也
嚴陵方氏曰檀弓曰嫂叔之無服也蓋推而遠之也
姑姊妹之薄也蓋有受我而厚之者也制之以義故
無服本之以仁故為位焉
山陰陸氏曰言及欲著嫂叔雖無服猶弔服加麻逸
奔喪禮曰凡為其男子服其婦人降而無服者麻謂
若為其再從兄弟服則其姊妹以出嫁降而無服我
猶弔服加麻也
凡奔喪有大夫至袒拜之成踊而后襲於士襲而后拜
之
鄭氏曰主人袒降哭而大夫至因拜之不敢成已禮
乃禮尊者或曰大夫後至者拜之為之成踊
孔氏曰此經論奔喪大夫士來弔待之節尊大夫故
先袒拜成踊而后襲士卑故先襲而后拜謂先成已
禮乃拜之也此謂兩士相敵兩大夫相敵亦然
問喪第三十五
孔氏曰案鄭目錄云名曰問喪者以其記善問居喪
之禮所由也此於别錄屬喪服
嚴陵方氏曰曲禮曰鄰有喪舂不相里有殯不巷歌
以與之鄰里故亦與之同哀戚也則問喪之禮鄰里
其可以廢乎此經云鄰里為之糜粥以飲食之即問
之之事也故以是名篇
親始死雞斯徒跣扱上衽交手哭惻怛之心痛疾之意
傷腎乾肝焦肺水漿不入口三日不舉火故鄰里為之
糜粥以飲食之
鄭氏曰親父母也雞斯當為笄纚聲之誤也親始死
去冠二日乃去笄纚括髮也徒猶空也上衽深衣之
裳前五藏者腎在下肝在中肺在上舉三者之焦傷
而心脾在其中矣五家為鄰五鄰為里
孔氏曰此一節明初死三日以來居喪哭踊悲哀疾
痛之意笄謂骨笄纚謂縚髮之繒親始死去冠唯留
笄纚士喪禮云小歛括髮是死二日乃去笄纚也徒
跣無履而空跣也扱上衽扱深衣前衽於帶以號踊
履踐為妨案深衣衽當旁此云妨履踐故註為裳前
其實衽象小要屬裳處皆狹旁與在前俱得衽名但
扱處當衽也交手謂交手拊心而為哭也傷腎乾肝
焦肺舉此三者五臟俱傷可知也不舉火者哀痛之
甚情不在食也旁親以下食不可廢故鄰里為糜粥
以飲食之糜厚而粥薄薄者以飲之厚者以食之
山陰陸氏曰扱上衽則以有辟踊之端焉交手哭捧
心而哭發胷擊心在歛之後惻怛痛疾而精先傷魂
次之魄又次之故曰傷腎乾肝焦肺傷傷而已乾於
是為甚乾猶可也焦又甚矣
夫悲哀在中故形變於外也痛疾在心故口不甘味身
不安美也三日而歛在牀曰尸在棺曰柩動尸舉柩哭
踊無數惻怛之心痛疾之意悲哀志懑氣盛故袒而踊
之所以動體安心下氣也婦人不宜袒故發胷擊心爵
踊殷殷田田如壞牆然悲哀痛疾之至也故曰辟踊哭
泣哀以送之送形而往迎精而反也其往送也望望然
汲汲然如有追而弗及也其反哭也皇皇然若有求而
弗得也故其往送也如慕其反也如疑求而無所得之
也入門而弗見也上堂又弗見也入室又弗見也亡矣
喪矣不可復見已矣故哭泣辟踊盡哀而止矣心悵焉
愴焉惚焉愾焉心絶志悲而已矣祭之宗廟以鬼享之
徼幸復反也成壙而歸不敢入處室居於倚廬哀親之
在外也寢苫枕塊哀親之在土也故哭泣無時服勤三
年思慕之心孝子之志也人情之實也
鄭氏曰悲哀在中變形於外言人情中外相應也故
袒而踊之言聖人制法故使之然也爵踊足不絶地
辟拊心也哀以送之謂葬時也迎其精神而反謂反
哭及日中而虞也望望瞻望之貌也慕者以其親之
在前疑者不知神之來否求而無所得之至盡哀而
止矣說反哭之義心悵焉至復反也說虞之義成壙
而歸不入處室寢苫枕塊言親在外在土孝子不忍
反室自安也服勤謂憂勞
孔氏曰爵踊似爵之跳其足不離於地如壞牆言將
欲崩倒也汲汲促急之情皇皇意徬徨也人情之實
言非詐偽假為之是人情悲慕之實也
嚴陵方氏曰爵踊猶莊子所謂爵躍如壞牆然言其
不可枝梧形者成之終精者生之始送之而往所以
慎終迎之而反則念始之者也哀親之在外故不忍
居於内哀親之在土故不忍寢於牀
山陰陸氏曰殷殷踊也田田懇惻也形者其精之委
脫者也皇皇然無所向也若望望然汲汲然猶有所
向特有所不逮爾故曰其往也如慕其反也如疑先
儒謂皇皇然者意彷徨也誤矣求而無所得之也入
門而弗見也上堂又弗見也入室又弗見也是之謂
皇皇然初猶言若有求而弗得今其言如此亦言之
序祭之宗廟以鬼饗之徼幸復反所謂生事畢而鬼
事始已也居於倚廬寢苫枕塊成壙而歸猶如此於
是為至矣哭泣無時若三哭五哭先王為之節爾
或問曰死三日而后歛者何也曰孝子親死悲哀志懑
故匍匐而哭之若將復生然安可得奪而歛之也故曰
三日而后歛者以俟其生也三日而不生亦不生矣孝
子之心亦益衰矣家室之計衣服之具亦可以成矣親
戚之遠者亦可以至矣是故聖人為之斷決以三日為
之禮制也
鄭氏曰問者怪其遲也匍匐猶顛蹷或作扶服
孔氏曰記者假設問三日而后歛之意三日歛者以
士言之則大歛也明大夫以上言之則小歛也
嚴陵方氏曰始死而未忍斂之者孝子之心存乎仁
也三日而必歛之者聖人之禮制以義也
山陰陸氏曰言至情難奪如此雖聖人猶疑焉為之
斷決而後能為之
或問曰冠者不肉袒何也曰冠至尊也不居肉袒之體
也故為之免以代之也然則秃者不免傴者不袒跛者
不踊非不悲也身有錮疾不可以備禮也故曰喪禮唯
哀為主矣女子哭泣悲哀擊胷傷心男子哭泣悲哀稽
顙觸地無容哀之至也
鄭氏曰問者怪冠衣之相為也身無飾者不敢冠冠
為褻尊服肉袒則著免免狀似冠而廣一寸將踊先
袒將袒先免秃者傴者跛者此三疾俱不踊不袒不
免顧其所以否者各為一爾擊胷傷心稽顙觸地不
踊者若此而可或曰男女哭踊
孔氏曰此冠不居肉袒者謂心旣悲哀肉袒形褻故
不可褻其尊服而冠也若有吉事而内心肅敬則雖
袒而著冠也故郊特牲云君袒而割牲是也
嚴陵方氏曰露肉體而袒衣故謂之肉袒冠則在首
之上服也故以至尊言之免雖在首而非冠焉故以
之代冠而已亦見檀弓免焉解秃則頂無飾故不免
免則頂露矣傴則形褻矣跛則足不正故不踊踊則
足勞矣此皆禮之權也
山陰陸氏曰明堂位曰君肉袒迎牲于門今其言如
此何也曰凡臣子為尊者使令則袒雖冠不嫌也若
喪而袒非為使令也所以動體安心下氣故不敢據
此免而袒袒而踊反為文矣蓋先王因其至痛惻怛
為之制禮及世衰道微情有不至雖免袒踊務為如
禮是禮之情果在此乎在彼乎故曰喪禮唯哀為主
矣若莊周謂儒者以詩禮發冢殆不知此之過也
或問曰免者以何為也曰不冠者之所服也禮曰童子
不緦唯當室緦緦者其免也當室則免而杖矣
鄭氏曰問者怪本所為施也不冠者猶未冠也當室
謂無父兄而主家者也童子不杖不杖者不免當室
則杖而免免冠之細别以次成人也緦者其免言免
乃有緦服也
孔氏曰不冠謂未冠童子之所服也童子不緦此喪
服正經之文言不為族人著緦服也唯當室之童乃
為族人著緦服緦者其免也者疊出經文也言童子
當室内為父母著免乃有族人緦服言緦服由於著
免是所以緦者由有免故也當室則免而杖又明童
子得免所由以其孤兒當室則得免而杖為族人得
著緦也免是冠之流例
嚴陵方氏曰不緦則不杖不杖則不免此童子之正
也當室者雖童子亦緦緦則免而杖矣童子以幼故
不服族人之緦至當室雖未冠亦責以成人之備禮
矣
或問曰杖者何也曰竹桐一也故為父苴杖苴杖竹也
為母削杖削杖桐也或問曰杖者以何為也曰孝子喪
親哭泣無數服勤三年身病體羸以杖扶病也則父在
不敢杖矣尊者在故也堂上不杖辟尊者之處也堂上
不趨示不遽也此孝子之志也人情之實也禮義之經
也非從天降也非從地出也人情而已矣
鄭氏曰問杖者何怪其義各異也竹桐一也言所以
杖者義一也顧所用異爾問杖者以何為怪所為施
也以杖扶病言得杖乃能起也父在不杖謂為母喪
也尊者在不杖辟尊者之處不杖有事不趨皆為其
感動使之憂戚也
孔氏曰父是尊極故苴惡之物以為杖自然苴惡之
色唯有竹也母屈於父故用削杖雖削情同於父桐
是同父之義故不用餘木也或解云竹節在外外陽
之象故為父矣桐節在内内陰之類故為母也堂上
是父之所在所以為母堂上不敢杖也堂上不為喪
趨者示父以閒暇不促遽也
嚴陵方氏曰父在謂服母喪之時當父在之處也不
杖則不敢以杖病之具感尊者之情故也堂上不趨
見曲禮解堂上不趨非止喪禮示遽者特以喪爾夫
事莫遽於喪而反以示不遽者以其近尊者之處不
欲以喪容感之故特示其閒暇也
山陰陸氏曰孝子喪親哭泣無數無時無朝夕也無
數無三哭五哭也父在不敢杖尊者在故也顔回曰
子在回何敢死近之矣此非故隆父殺母是人情之
實禮義之經也野人曰父母何算焉隆母如父是之
謂野
禮記集說卷一百四十三
