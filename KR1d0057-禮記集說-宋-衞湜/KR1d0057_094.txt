禮記集說卷九十四宋衛湜撰
天高地下萬物散殊而禮制行矣流而不息合同而化
而樂興焉春作夏長仁也秋斂冬藏義也仁近於樂義
近於禮
鄭氏曰禮為異樂為同樂法陽而生禮法隂而成
孔氏曰自此至天地官矣申明禮樂配於天地若禮
樂備具則天地之事各得其宜禮以裁制為義故特
加制字仁主仁愛樂主和同故仁近於樂義主斷割
禮為節限故義近於禮
長樂劉氏曰天高地下萬物散殊各有尊卑大小之
義出於自然是天地之道亦有禮制行於萬物也天
地之運升降交感流行而不息隂陽合同而品彙化
生晷刻不移非有能使之者也是天地之道亦有和
樂興於自然也人則順乎天地之理春而耕作夏而
長耨是人之性有仁及於萬物之道也秋而斂之冬
而藏之是人之情有義及於萬物之理也故其仁近
於天地之樂義近於天地之禮所以先王用禮樂以
順天下之性與情
長樂陳氏曰天高地下萬物散殊形也流而不息合
同而化氣也夫天地之初有氣然後有形及其形之
旣具而氣又運乎其間則形資氣而後有氣資形而
後行自其形資氣而觀之則樂常先於禮自其氣資
形而求之則禮又先於樂記者之言或先樂後禮或
先禮後樂其意如此而已物出乎震齊乎巽相見乎
離此天地之仁故曰春作夏長仁也說乎兑勞乎坎
成乎艮此天地之義故曰秋斂冬藏義也仁主乎愛
故近於樂義主乎敬故近於禮孔子言教民親愛莫
善於孝而後至於移風易俗莫善於樂此仁近於樂
也言教民理順莫善於弟而後至於安上治民莫善
於禮此義近於禮也(樂書)
嚴陵方氏曰隂以形為體故於禮言天地萬物之形
陽以氣為用故於樂言天地萬物之氣形故言其名
氣故言其義於禮言制制為秋事於樂言化化為夏
事上言禮制行則知化為樂化而興下言合同而化
則知制為散殊而制也作長以氣言氣盛於春夏故
春夏言其氣斂藏以形言形成於秋冬故秋冬言其
形禮樂者天地之道也仁義者四時之德也
馬氏曰天高地下此尊卑自然之序也萬物散殊此
小大自然之別也禮非人為於天高地下萬物散殊
之際而禮制行乎其間矣流而不息天地之和氣也
合同而化者和故百物皆化也萬物散殊未始不資
於和而後生樂非人為自流而不息合同而化之際
而樂興於其間矣春作夏長所以生之故為仁秋斂
冬藏所以成之故為義以春作夏長之仁未若流而
不息合同而化之為妙故仁近於樂以秋斂冬藏之
義未若天高地下萬物散殊之為妙故義近於禮此
所謂仁義禮樂者皆在於天地之間而非所謂人為
者也
山隂陸氏曰言凡在天地之間應所謂和者皆樂也
應所謂別者皆禮也春作夏長仁也秋斂冬藏義也
此元亨之仁利貞之義蓋眞宰之事也其於禮樂如
此奈何終於麄厲欲論制作之情哉
延平黃氏曰道之下降氣為隂陽形為天地數為萬
物氣數之中以其高下散殊而有禮之序以其流化
合同而有樂之和二者道理之自然有生之類莫不
具焉流而不息者品物流行也合同而化者萬物並
育也禮居仁義之後人德之序也禮居仁義之先天
德之序也自其天地始分而言之則仁義其在後矣
仁主愛樂主統同故仁近於樂義主斷禮主辨異故
義近於禮而禮樂之大用非僅於四時是以仁義之
用近之而已禮夏德也夏之序長春之生而已可以
統言仁智冬德也冬之序藏秋之成而已可以統言
義天地化始於仁革始於義
李氏曰天嚴而高地坎而下萬物錯雜於其中散而
不合殊而不一而序生焉圜方之相研剛柔之相干
清濁相廢而輕重相浮其流未嘗息天穹窿而周乎
下地磅礴而向乎上而和生焉春作言其事夏長言
其化秋斂言其物冬藏言其氣所以互相足也夫隂
陽之道其入則為神明其出則為禮樂其形則為天
地其運則為四時其德則為仁義
横渠張氏曰樂仁也禮義也仁則有樂義則有禮
新安朱氏曰天高地下萬物散殊一叚意思極好非
孟子以下所能作其文如中庸必子思之辭左傳子
太叔亦論此夫禮天之經地之義民之行天地之經
而民實則之舊見伯恭愛教人看只是說得粗文意
不瀏亮不如此說之純粹通暢他只說人做這箇去
合那天之度數如云為六畜五牲三犧以奉五味云
云之類都是做這箇去合那天都無自然之理如云
天高地下萬物散殊而禮制行矣流而不息合同而
化而樂興焉皆是自然合當如此
建安眞氏曰禮樂之原出於天地自然之理天高地
下此即自然之尊卑萬物散殊有大有小有隆有殺
此即自然之等級聖人因此制為之禮君父在上臣
子在下此即天高地下之象自是而下兄弟夫婦師
友賓主以至於輿臺皂隸名位分守燦然有倫此即
萬物散殊之象皆所以法天地之序也隂陽五行之
氣流行於天地之間未嘗少息為雷霆為風雨皆是
隂陽之氣摩盪而成惟其二氣和合所以能化生萬
物聖人因此作為之樂樂有五聲以應五行十二律
以候十二月之中氣皆隂陽交錯而成所以象天地
之和也樂音之和與天地之和相應可以養人心成
風俗自周衰禮樂崩壞然禮書猶有存者制度文為
尚可考尋樂書則盡缺不存後之為禮者旣不能合
先王之制而樂尤甚焉大扺鄭衛之音適足以蕩人
心壞風俗然禮樂之則雖亡禮樂之理則在誠能以
莊敬治其身和樂養其心則於禮樂之本得之矣是
亦足以立身而成德也後言致禮以治躬致樂以治
心一章是矣
慶源輔氏曰禮行樂興此禮樂之形於天地者也制
云者以見禮之制非人之所能為也作長斂藏此禮
樂之形於四時者也形於天地則先禮而後樂蓋有
序而後和生焉形於四時則又先樂而後禮蓋氣和
而後物成焉
樂者敦和率神而從天禮者別宜居鬼而從地故聖人
作樂以應天制禮以配地禮樂明備天地官矣
鄭氏曰敦和樂貴同也率循也從順也別宜禮尚異
也居鬼謂居其所為亦言循之也官猶事也天地各
得其事
横渠張氏曰樂動故率神而從天禮靜故居鬼而從
地率神居鬼鬼神一物也只是神為伸鬼為歸指幽
明而言
長樂陳氏曰樂極和不有以敦之未必能統同禮從
宜不有以別之未必能辨異天法道者也人法地者
也神由天道而無方非樂之圓而神不足以率之鬼
由人道而有歸非禮之方以知不足以居之率則有
循而體自然非有以強之也居則有方而止其所非
有以行之也明有禮樂幽有鬼神而其從天地如此
亦各從其類故也天以至陽而職氣覆地以至隂而
職形載樂由天作而至陽之氣存焉禮以地制而至
隂之形存焉聖人職教化者也為能因隂陽以統形
氣故作樂以應天制禮以配地蓋樂有聲而無形作
之以應天則聲氣同故也禮有形而無聲制之以配
地則形體異故也禮樂明矣而不昧備矣而不偏非
徒足以官天地天地亦將為我官也聖人始而應配
之以成位終而官之以成能庸詎知禮樂非天地耶
天地非禮樂耶作樂以應天制禮以配地別而言之
禮樂明備天地官矣合而言之聖人制禮作樂而天
地官者作之事也大人舉禮樂而天地昭者述之事
也言天地官則天地雖大亦受於禮樂矣言天地昭
則天地雖幽亦不能匿其情矣(樂書)
嚴陵方氏曰和言氣老子所謂沖氣以為和是也宜
言物易所謂象其物宜是也氣固有和矣樂則敦之
使厚而已物固有宜矣禮則別之使辨而已和旣敦
則莫不循其理而無所屈故能率神宜旣別則莫不
安其處而有所歸故能居鬼神者陽之盛而天以陽
為德則樂之敦和率神所以從天而已鬼者隂之盛
而地以隂為德則禮之別宜居鬼所以從地而已故
易曰本乎天者親上本乎地者親下亦各從其類也
禮樂之本出乎天地故每以從言之聖人以樂之從
天也故作為聲音以應天之陽以禮之從地也故制
為文采以配地之隂於樂言應於禮言配此禮樂内
外之別也
延平周氏曰樂由天作無方而不可知故率神以從
天禮以地制有方而不能變故居鬼而從地本乎天
也故作之以應天本乎地也故制之以配地有樂也
天之道所以通有禮也地之義所以顯樂所以發天
地之和禮所以明天地之序
馬氏曰神者陽之類而天者陽之所積也樂由陽來
故率神以從天鬼者隂之類而地者亦隂之所積也
禮由隂作故居鬼以從地神言率而鬼言居率者引
而上之也居者俯而就之也故神言率則知樂者崇
之道也鬼言居則知禮者卑之道也天地有自然之
禮樂而聖人作樂以應天制禮以配地者所以輔相
天地之宜而已故作樂以應天制禮以配地則禮樂
明備而天地各當其位也此與記所謂致中和天地
位焉萬物育焉者同意
虙氏曰樂由天作故敦和以從天禮由地制故別宜
以從地從猶順也民得其和而已未足以從天必能
率神而後可以從天人得其宜而已未足以從地必
能居鬼而後可以從地率者循其自然居者安其所
守若詩所謂神之弔矣此率神也傳所謂鬼有所歸
此居鬼也
延平黃氏曰氣也者神之盛也敦和又其氣之盛也
禮樂之道行乎陽則高下散殊合同而化行乎隂則
率神而從天居鬼而從地鬼神之道未離乎數而數
實行之是以道之妙乎樂則能率之以從天妙乎禮
則能居之以從地禮樂之妙能官天地而率神居鬼
則分天地之所主而已唱者天之道也故作樂而應
之偶者地之道也故制禮以配之應也配也禮樂參
之天地者也
慶源輔氏曰前言形於天地四時者如此此又推言
禮樂之理也然樂之理則敦厚於和率循陽道以從
於天禮之理則辨別其宜居守隂道以從於地敦和
率神天之道也別宜居鬼地之事也從天從地禮樂
自然之理也作樂以應天制禮以配地聖人之事也
禮出乎地樂出乎天始也聖人作樂以應天制禮以
配地終也至於禮樂明備則天地之化見於禮樂而
無餘藴如此則天地反為聖人之所官矣
金華邵氏曰作樂以應天應者彼有而此荅之之謂
制禮以配地配者以此而合彼之謂然則禮樂非聖
人之私術蓋因天地之理而為之耳及夫其用昭明
而全備則天地之間各有司存不相紊亂是又以天
地而理天地者歟
又曰天地者禮樂之主禮樂者天地之官主君道官
臣道
天尊地卑君臣定矣卑高已陳貴賤位矣動靜有常小
大殊矣方以類聚物以羣分則性命不同矣在天成象
在地成形如此則禮者天地之别也
鄭氏曰卑高謂山澤也位尊卑之位象山澤也動靜
隂陽用事小大萬物也大者常存小者隨陽出入方
謂行蟲也物謂植生者也性之言生也命生之長短
也象光耀也形體貌也
孔氏曰自此至禮樂云廣明禮樂之功包天地之德
此一經明禮為天地之別也山澤列於天地之中故
云已陳貴賤即公卿以下故鄭注周易云君臣尊卑
之貴賤如山澤之有高卑也動靜謂雷風動散有常
也小大小謂草木春生秋殺昆蟲夏生冬伏大謂常
存不隨四時變化不等故云殊也方謂走蟲禽獸之
屬各以類聚不相雜也物謂殖生若草木之屬各有
區分自殊於藪澤者也鄭註易云類聚羣分謂水火
也此註不同各有以也行蟲有性識故稱方殖生無
心靈故云物也萬物各其區分性命之別聖人因此
制禮類族緣物各隨性命也成象日月星辰也成形
植物動物也聖人制禮是從天地之分別也
張氏曰明聖制禮殊別是天地之分別也亦別辨居
鬼而從地也
横渠張氏曰禮不必皆出於人天地之理自然而有
天之生物便有尊卑小大之象人順之而已此所以
為禮也天秩者父子兄弟夫婦之類次第而有者也
天秩者雜然而生其間便有小大上下之別或專以
禮出於人而不知禮本天之自然猶告子專以義為
外而不知所以行義由内也當合内外之道能知禮
之本於自然人順而行之是之謂禮又曰卑高亦
有義高以下為基亦是人先見卑處然後見高也動
靜隂陽性也有常不牽制於物也
長樂陳氏曰貴以高為本賤以卑為基是高卑以天
地尊卑而後陳貴賤以君臣定而後位言定則知位
為辨言位則知定為分分辨不同體亦異數此君臣
所以別於朝廷貴賤所以別於天下也然卑高者位
之積貴賤者位之序貴以卑而後形故言卑以敵貴
賤以高而後顯故言高以敵賤然君可以言貴貴不
必皆君也臣可以言賤賤不必皆臣也故於君臣言
尊卑於貴賤言高卑以别之易言乾坤此言君臣者
易以乾坤為首禮以君臣為大故也天道常動地道
常靜以動為常凡物之所謂大者皆麗焉以靜為常
凡物之所謂小者皆麗焉因其大而大之因其小而
小之則小大殊矣禮者天地之序序故羣物皆别天
高地下萬物散殊而禮制行如此而已變易之剛柔
斷言小大殊者此主禮有小大言之異乎易主乾坤
而言也天地之間有方不能無類聚有物不能無羣
分蓋獨陽不生獨隂不生相辨以成體相與以致用
相辨以成體則陽與陽類隂與隂類凡非類者斯離
而不合故乾位西北至陽也震坎艮之陽聚焉坤位
西南至隂也巽離兊之隂聚焉其非類聚耶相與以
致用則陽物不能無偶分之以羣乎隂隂物不能獨
立分之以羣乎陽則天地以道相濟山澤以氣相通
雷風以聲相搏水火以性相連豈非羣分耶是豈天
地使然各因性命不同而已禮之道以敬為體而有
以相辨以和為用而有以相與使天下之衆萬物之
繁靜安性命之理動安性命之情亦何異此易原吉
凶所生以同民患禮推性命不同以辨名分故也在
天成象則凡物之有象者皆資成焉非特日月星辰
之垂象而已在地成形則凡物之有形者皆資成焉
非特山川草木之流行而已象成而上形成而下暉
之本數係之末度孰非天地之別乎在易繼之變化
見在禮繼之天地別者易圓而神禮方以知故言妙
於易言粗於禮(樂書)
延平黃氏曰由卑而見貴由高而見賤方以類聚物
物以羣分類天之尊卑隂陽之動靜羣類之聚分形
象之上下天地之理自爾交感之相摩旋轉之相盪
鼓以發之奮以進之動以化之煖以養之天地之情
自爾
嚴陵方氏曰以形言則曰高下以道言則曰尊卑以
位言則曰卑高獨位反言之者以位卑積卑至高故
也陽常動而長隂常靜而消消則小而有别於大長
則大而有別於小凡此皆天地所以辨而别也而禮
行乎其間故曰如此則禮者天地之别也
金華邵氏曰前言天高地下萬物散殊而禮以行流
而不息合同而化而樂以興蓋言禮樂之所由始也
此言天尊地卑而君臣定天地之氣齊降而百化興
蓋言禮樂之所形也小大則易所謂小往大來之小
大也不同即人物性命不同也
地氣上齊天氣下降隂陽相摩天地相蕩鼔之以雷霆
奮之以風雨動之以四時煖之以日月而百化興焉如
此則樂者天地之和也
鄭氏曰齊讀為躋躋升也摩猶迫也蕩猶動也奮迅
也百化百物化生也
孔氏曰地氣上升故天氣下降與地氣交合積氣從
下升在樂象氣故先從地始形以上為尊在禮象形
故從天為初相摩謂隂陽二氣相切廹相蕩謂天地
之氣相感動萬物以氣生而未發用雷霆以鼓動之
得風雨奮迅而出也動之以四時者萬物生長隨四
時而動也煖之以日月者萬物之生必須日月煖煦
之自雷霆至日月皆天地相蕩之事百物化生由此
作樂者法象天地之和氣樂和則天地亦和也前經
云制禮樂亦然
張氏曰聖人作樂法天地和同是樂者天地之和也
亦是敦和率神而從天也
長樂陳氏曰樂之道形而為天地氣而為隂陽天地
待隂陽而後變化隂陽待天地而後流通故地氣不
上齊則肅肅之隂何以出乎天天氣不下降則赫赫
之陽何以發乎地兩者交通一上一下隂陽所以相
摩也一先一後天地所以相蕩也蓋隂陽之氣運行
乎天地之間其相簿也感而為雷激而為霆其偏勝
也怒而為風和而為雨雷霆以震之凡物之有聲者
莫不鼓矣風雨以潤之凡物之有心者莫不奮矣一
嘘為春夏一吸為秋冬四時之行也有以動化之或
循星以進退或應日以死生日月之運也有以煖煊
之如此則一寒一暑一晝一夜而百昌之化興焉然
則樂有不為天地之和耶莫神於易莫明於禮微之
而為乾坤顯之而為禮樂其所以同異詳略亦相為
表裏而已煖之者日也月亦預焉潤之者雨也風亦
預焉相須而成故也(樂書)
嚴陵方氏曰地位乎下而天位乎上未始齊也及其
升然後與天齊焉故曰上齊隂陽以氣言而見乎形
故曰摩天地以形言而存乎氣故曰蕩其實一也雷
霆者聲之所作故曰鼔風雨者氣之所激故曰奮四
時代謝故曰動日月代明故曰煖禮之别終於成形
者主乎體故也樂之和終於百化者主乎氣故也
山隂陸氏曰據此一節禮樂與易相去其間不能以
寸春秋傳曰夫禮天之經也地之義也民之行也天
地之經而民是則之為君臣上下以則地義為父子
兄弟姑姊甥舅昏媾姻婭以象天經義亦如之蓋禮
樂無所不在在孝經則為孝在繫辭則為易其揆一
也
化不時則不生男女無辨則亂升天地之情也
鄭氏曰辨别也升成也樂失則害物禮失則亂人
孔氏曰此經明天地不時由禮樂失所樂以法天化
得其時則物生不時則物不生天之情也禮以法地
男女有别則治興無别則亂升地之情也案皇氏曰
天地無情以人心而謂之耳
張氏曰此明天地應於禮樂也隨禮樂得失而應之
是天地之情也然樂是氣化故云害物禮是形教故
言亂人也
長樂陳氏曰和故百物皆化化不時則不生樂失其
和故也序故羣物皆别男女無辨則亂升禮失其别
故也善言天地者以人事善言人事者以天地化不
時則不生以天地明人事也男女無辨則亂升以人
事明天地也(樂書)
馬氏曰天地之道變化不以常未春而燠未冬而寒
則隂陽失其和雖天下易生之物亦不能生也故曰
化不時則不生男女有别而後父子親父子親而後
禮作禮作然後萬物安夫亂之所起常起於袵席之
上蓋人之所䙝而莫之知也故曰男女無辨則亂升
升猶言階之以為亂也康成釋升以成蓋亦是矣化
不時則不生此言有以貴於和男女無辨則亂升此
言有以貴於别不獨人情如此天地之情亦如此故
曰天地之情蓋化則貴其和也春先乎夏秋先乎冬
則天地亦未嘗不貴其别也男女則貴其別也而兄
弟睦夫婦和則人倫亦未嘗不貴其和也此皆互文
以見意
山隂陸氏曰化不時以無樂故也男女無辨以無禮
故也化不時則不生男女無辨則亂升豈人為哉亦
天地之情也
延平黃氏曰化不時則不生失樂之和男女無辨則
亂升失禮之節不生無辨天地之情所不能免故後
之於天地以樂之和輔相其宜以禮之中裁成其道
慶源輔氏曰天地之化不時則物不生男女無辨則
亂以作樂舉天地禮舉男女總之以天地之情而不
及人以見禮樂之在三才無異理也夫樂者天地之
和禮者天地之序不和則不生無序則亂作則亦天
地之情理也
及夫禮樂之極乎天而蟠乎地行乎隂陽而通乎鬼神
窮高極遠而測深厚
鄭氏曰極至也蟠猶委也高遠三辰也深厚山川也
言禮樂之道上至於天下委於地則其間無所不之
孔氏曰自此至禮樂云盛說禮樂之大天降膏露是
極乎天地出醴泉是蟠乎地禮樂行而隂陽和日月
歲時無易百穀用成是行乎隂陽禮樂用之以祭鬼
神樂至六變百神俱至是通乎鬼神高遠謂天之三
光皆應禮樂而明是禮樂窮極之也深厚謂地之山
川皆應禮樂而出瑞應是測深厚也此經盛論禮樂
之大原雖取象於天地之功又能徧滿於天地之間也
長樂陳氏曰禮樂之用四方上下無所不至此樂所
以為天地之和而非止同其和禮所以為天地之别
而非止同其節也蓋禮樂非天地則不因天地非禮
樂則不成猶之乾坤毁則無以見易易不可見則乾
坤亦幾乎息此體用相資之道也
延平黃氏曰樂之和失之則不生禮之别失之則亂
升及其得之則極乎天而蟠乎地行乎隂陽而通乎
鬼神窮高極遠而測深厚行乎隂陽則物莫能違之
通乎鬼神則物莫能間之凡有聲氣形數之類在其
中焉禮樂至於此矣然後能著大始能居成物
嚴陵方氏曰極乎天蟠乎地言其升降之無常也行
乎隂陽言其往來之不息也通乎鬼神言其變化之
無方也極乎天非特樂由天作雖禮亦極乎天蟠乎
地非特禮以地制雖樂亦蟠乎地行乎隂非特禮由
隂作雖樂亦然行乎陽非特樂由陽來雖禮亦然通
乎鬼非特禮别宜居鬼而已雖樂亦然通乎神非特
樂敦和率神而已雖禮亦然此其所以為至歟故首
以及言之及言及其至也高者下之對遠者近之對
深者淺之對厚者薄之對高猶可窮而況於下乎遠
猶可極而況於近乎深厚猶可測而況於淺薄者乎
馬氏曰禮樂之粗則寓於形名度數之間至於精則
無乎不在也此言中和之效其妙至此而不言在人
者蓋中和者人之所致也其妙如此則在人可知矣
山隂陸氏曰此言禮樂在人有如此者非天下之至
精至變至神孰能與於此
新安朱氏曰此以理言有是理即有是氣一氣之和
無所不通亦如說天高地下萬物散殊而禮制行乎
其中正義引膏露降醴泉出等語緣先有此理末梢
便有這徵驗
慶源輔氏曰上言天地自然之禮樂此言聖人制禮
作樂之功
樂著大始而禮居成物著不息者天也著不動者地也
一動一靜者天地之間也故聖人曰禮樂云
鄭氏曰樂著大始著之言處也大始百物之始生也
著不息著不動著猶明白也息猶休止也
孔氏曰樂象於天天為生物之始是樂處大始禮法
於地地稟天氣而成於物是禮居成物顯著明白運
生不息者是天也顯著養物不移動者是地也一動
一靜者動物飛走蠢動感天之陽氣也靜物安伏止
靜感地之隂氣也一動一靜天地間所有百物也周
禮雷風日月之屬皆動也植物山陵之屬皆靜也記
者引聖人語云此一章是禮樂法天地也離而言之
則樂靜禮動若禮樂合用之事則同有動靜故知天
地之間物有動靜也
長樂劉氏曰天地交而萬物生是樂著於生物之始
也有天地然後有尊卑是禮居於成物之後也天行
健終而始之不窮者也故著生不息者樂之理天之
道也地不動著而生之無疆者也故著生不動者禮
之制地之道也一動一靜者禮樂行於斯民而中和
育於萬物充盈乎天地之間者人之道所以配乎天
地也
長樂陳氏曰乾者萬物之所資始故能以始而推始
則至於知大始坤者萬物之所資生故能以生而生
生則至於作成物然乾於大始知之而已未能使之
著坤於成物作之而已未能至於居唯樂有和所以
能著其始禮有節所以能居其物此禮樂所以能成
天地之道也雖其成天地之道如此蓋亦本於天地
之動靜而已故著不息而動者樂也著不動而靜者
禮也一動則為樂一靜則為禮是以凡在天地之間
者莫非禮樂也禮樂之道天地而已聖人曰禮樂云
玉帛鐘鼓云乎哉又樂書曰大始氣之始成物形
之終著其微而顯之者樂也居其所而有之者禮也
樂以陽來以天作凡在天成象者皆資之顯焉豈非
著大始之意歟禮以隂作以地制凡在地成形者皆
資之居焉豈非居成物之意歟乾則自強不息坤則
至靜德方天確而動故其運不息著不息者樂之所
以冥乎天也地隤而靜故其處不動著不動者禮之
所以冥乎地也有天地然後有萬物萬物之情非動
則靜而禮樂如之樂主動由中出則靜矣禮主靜交
乎下則動矣萬物盈於天地之間或類聚或羣分動
者有時而靜靜者有時而動一動一靜而不主故常
者無適而非禮樂也非聖人知禮樂之情其孰能究
此故此繼之聖人曰禮樂云著不息者天也著不動
者地也與易闢戶謂之乾闔戶謂之坤同意一動一
靜天地之間與易一闔一闢謂之變同意
延平黃氏曰天之化其陽始於亥生於子成於丑而
乾位西北焉則知大始矣乾者天之道也揚子曰天
奥西北鬱化精也物於此焉天道制其命化精含有
其生意特未判也及夫萬物資始於元成於艮至於
震而天之用出焉地氣上升天氣下降奮之以風雨
動之以四時煖之以日月數者冥合而有樂之和則
大始著矣地之化其隂始於己生於午成於未而坤
位西南焉則作成物矣易曰致役乎坤致役者作之
也萬物之生天化氣地化形其化形也萌者出勾者
達羽者飛足者走鱗者遊特未定也及夫並育而不
相害並行而不相悖遊者潛走者伏飛者息方以類
聚物以羣分數者冥分而有禮之别則成物居矣大
始者精氣也樂散為和氣以著之成物之體立矣禮
分為定體以居之禮者其樂之終始歟故言禮制行
矣則在乎樂之前言禮居成物則在乎樂之後
嚴陵方氏曰有物者必由於有始有始者必至於有
物曰大始則又始之前也亦猶大初謂之大爾曰成
物則又物之後也亦猶成效謂之成爾乾知大始知
之而已及樂由陽來則著其理而可見坤作成物作
之而已及禮由隂作則居其功而得所著大始則有
氣而已居成物則有形焉氣則往來未嘗息而乾健
之所以為天歟故曰著不息者天也形則未嘗動而
坤靜之所以為地歟故曰著不動者地也夫天之不
息以氣所以為天者未嘗不息莊子曰天其運乎是
矣地之不動以形所以為地者未嘗不動莊子曰地
其處乎是矣禮樂亦然經曰樂由中出故曰靜是亦
未嘗不息也又曰禮者動乎外是亦未嘗不動也故
止以著言之著者見於衆物之體也於成物獨不言
著者以在成形之後不嫌於不著也間讀如無有入
於無間之間一動而天一靜而地是天地之間耳若
夫動者未嘗動靜者未嘗靜和同為一豈復有一間
哉揚子曰和同天人之際使之無間蓋謂是矣
馬氏曰樂由天作而樂亦著大始禮以地制而禮亦
居成物蓋萬物之質必由和而後化則是樂者存乎
物生之始質散而後有其别則是禮者居於物成之
後故曰樂著大始禮居成物天者陽也而陽以動為
功故天之道存於不息地者隂也而隂以靜為德故
地之道存乎不動天之道存乎不息故聖人作樂以
應天而動亦與陽同功地之道存乎不動故聖人制
禮以配地而靜亦與隂同德樂之動則應於天之間
禮之靜則應於地之閒故曰一動一靜者天地之間
也然而天地合而後萬物生隂陽和而後萬物成則
禮樂之道亦必相待而後成也故樂亦未嘗不靜而
禮亦未嘗不動故曰樂由中出故靜禮自外作故文
慶源輔氏曰氣和而後物生物生而後有辨樂著大
始和之事也禮居成物辨之事也有氣而後有物有
用而後有辨樂統同氣也禮辨異物也天之所可見
者不息也地之所可見者不動也不息樂之事也不
動禮之事也至於一動一靜聖人之妙用而禮樂之
並行也故聖人曰禮樂云言二者不可闕一也
金華邵氏曰禮樂雖因天地而形天地亦以禮樂而
著方其天地别而為禮天地和而為樂是禮樂因乎
天地也及夫禮樂極天蟠地行隂陽通鬼神窮高極
遠測度深厚禮樂之理無所不有天地亦賴禮樂而
著焉故大始氣也成物形也大始本有是氣樂則著
而明之成物本有是形禮則居而辨之故著而運行
不息則為天著而一定不易則為地著而為一動一
靜則在動非動在靜非靜乃天地之間而機緘之妙
也聖人於此窮其所自而歸之於禮樂故曰禮樂云
又以見天地造化亦不無待於禮樂也
金華應氏曰自天高地下至此一章本上繫之文夫
子所以明易也而以是發明禮樂之理非聖門學者
深䆒乎天地之藴而有見於禮樂之用未能及此情
者理之所存而心之發見也及猶至也樂出於自然
之和禮出於自然之序其二者之用充塞流行無顯
不至無幽不格無高不届無深不入則樂著乎乾知
大始之妙禮居乎坤作成物之位而昭著不息者天
之所以為天昭著不動者地之所以為地居者藏諸
用者也著者顯諸仁者也天地之間不過一動一靜
而已故聖人昭揭以示人而名之曰禮樂也
昔者舜作五弦之琴以歌南風䕫始制樂以賞諸侯
鄭氏曰䕫欲舜與天下之君共此樂也南風長養之
風以言父母之長養已其辭未聞䕫舜時典樂者也
書曰䕫命汝典樂
孔氏曰此一節是樂記第四章名為樂施明禮樂旣
備乃施布天下也自此至行也明聖人制樂以賞諸
侯其功大者其樂備五弦謂無文武二弦唯宮商等
五弦也南風詩名案家語云昔舜彈五弦之琴其詞
曰南風之薰兮可以解吾民之愠兮南風之時兮可
以阜吾民之財兮家語王肅所增加非鄭所見故註
云其辭未聞也舜有孝行故以此五弦之琴歌南風
之詩而教天下之孝也案世本神農作琴今云舜作
者特用琴歌南風始自舜或五弦始舜也䕫是舜典
樂之官名䕫欲天下同行舜道故歌此南風以賞諸
侯使海内同孝也然樂之始亦不止在䕫也
長樂陳氏曰順天地之和莫如樂窮樂之趣莫如琴
蓋八音以絲為君絲以琴為君所以禁淫邪正人心
者也洞越練朱之制雖起於羲農而作五弦以歌南
風合五音之調實始於舜而已以之歌南風亦不過
咏父母生養之德以解吾憂而已豈特解民愠阜民
財而已乎䕫之為樂薦之郊廟鬼神享作之朝廷庶
尹諧立之學宫天下服近足以儀覽德之鳳凰遠足
以舞難馴之百獸豈特賞諸侯而已哉彼然而言之
者因歌南風而發亦見賞以春夏之意也然賞諸侯
以樂前此無有也後此則因䕫而已故以始制言之
此後世所以推為樂祖而祭之瞽宗歟(樂書)
嚴陵方氏曰天地之大德曰生而有好生之德莫如
舜故作五弦之琴以歌南風五者土之數而土者生
物之主也南風者長養之氣也德惟善政政在養民
歌南風所以寫其心示其長養之意故也解吾民之
愠此言養其心也阜吾民之財此言養其形也南為
長養之方北為肅殺之地舜作南風之歌而紂為北
鄙之舞此舜與紂善惡之所以分樂所以象德而諸
侯有養民之德者則賞之故䕫始制樂以賞諸侯之
有德也
李氏曰舜知樂之情故作五弦之琴以歌南風䕫識
樂之文故制樂以賞諸侯夫當冬而叩徵音以激蕤
賓則足以致陽光熾烈而堅冰立散故歌南風取萬
物之皆相見也夫歌南風以合於天制樂以賞諸侯
之有德者以合於人此舜之所以通神明配天地育
萬物和天下者也
延平黃氏曰歌南風和天也賞諸侯和人也諸侯之
受賞亦貴其致和而已德盛而教尊則其德和於人
五穀時熟則其德和於天樂者象德而賞之也舞者
德之容也故觀其舞而知其德諡者行之迹也故聞
其諡而知其行
慶源輔氏曰南風長養之風鄭氏則以為舜歌父母
之德如南風家語所載之辭則以為解民愠阜民財
然以此觀之則疑家語所載必有據南風長養萬物
猶人君長養萬民舜為天子而歌此以為樂則諸侯
之君民者亦當法舜之德體南風之意以長養其民
故䕫因其歌而寫之於金石絲竹當時諸侯有養民
之德者則以樂賞之也非謂䕫始制樂言因南風而
制樂以賞諸侯自䕫始也
故天子之為樂也以賞諸侯之有德者也德盛而教尊五
穀時熟然後賞之以樂故其治民勞者其舞行綴遠其治
民逸者其舞行綴短故觀其舞知其德聞其諡知其行也
鄭氏曰民勞則德薄鄼相去遠舞人少也民逸則德
盛鄼相去近舞人多也諡者行之迹也
孔氏曰此經明諸侯德尊樂備舞具綴謂鄼也鄼謂
鄼聚舞人行位之處立表鄼以識之舞行綴遠由人
少舞處寬也舞行綴短由人多舞處狹也舞處之綴
一但人多則去之近人少則去之遠觀其舞之遠近
則知其德之薄厚由舞所以表德也又以諡比擬其
舞聞諡之善否知其行之好惡也
長樂陳氏曰諸侯德盛而教尊五穀時熟然後天子
賞之以樂者以其人事脩於下天時應於上然後可
以樂其樂也故其勞於治民者舞之行綴則遠逸於
治民者舞之行綴則短觀其舞於外足以知其德於
内聞其諡於後足以知其行於前則舞者勞逸之迹
而諡者善惡之名迹則見於一時名則流於不朽此
諸侯不可不勉而記者所以極言之也又樂書曰
天下有道禮樂自天子出故諸侯有德天子得為樂
以賞之德盛於内而日新教尊於外而日隆則人和
於下矣五穀種之美而以時熟焉則天地之和應於
上矣人和於下天地應於上則德教洽而民氣樂其
賞之樂以彰有德不亦宜乎周官大胥以六樂之會
正舞位小胥巡舞列經曰行其綴兆行列得正焉蓋
位則鄼也所以為綴列則佾也所以為行治民勞者
鄼遠而佾寡德殺故也治民逸者鄼遠而佾多德盛
故也非故不同凡各稱德而已夫佾所以節八音八
音克諧而樂成焉故舞必以八人為列自天子達於
士降殺以兩衆仲曰天子用八諸侯用六大夫四士
二鄭伯賂晉悼公女樂二八悼公以半賜魏絳用是
推之服虔所謂天子八八諸侯六八大夫四八士二
八不易之論也然則舞行綴遠豈六佾歟舞行綴短
豈四佾歟杜預謂凡天子諸侯大夫士之舞一列遞
減二人至士四人而止豈復成樂舞耶世衰道微禮
樂交喪於天下諸侯僭天子者有之大夫僭諸侯者
有之及其甚也大夫不僭諸侯而僭天子陪臣不僭
大夫而僭諸侯魯公初去八佾獻六羽諸侯僭天子
而知反正者也季氏舞八佾於庭大夫僭天子而不
知反正者也彼豈知舜以樂舞賞諸侯之意哉
嚴陵方氏曰君子所以教人者以德唯德盛人所從
者衆則其教尊而人事脩矣人事脩則天時應故繼
之以五穀時熟德盛教尊則養其心者至矣五穀時
熟則養其形者至矣諸侯之養民如此天子賞之以
樂也不亦宜乎諸侯六佾大夫四佾士二佾舞固有
常制矣而此所言綴有短遠之異者豈非因其德之
大小然後或備或否歟行以言其成列綴以言其相
聯言遠以知短之為近言短以知遠之為長長短言
其所陳之形遠近言其所至之地樂不止於舞必以
舞為賞罰者以德之形容尤可見於此故也
馬氏曰五穀時熟有富之意也德盛而教尊有教之
意也有富與教則諸侯之德備然後賞之以樂賞之
以樂者言賞之以備樂也德大者然後得其樂之備
德小者則雖有常數而不得備故其治民之勞逸者
其舞所以不同也上言舜歌南風䕫始制樂言其樂
之聲也下言其舞行綴遠綴短者言其樂之容也舞
者德之發德者舞之藴故觀舞可以知德諡者行之
賓行者諡之主故聞諡可以知行其意主於舞而繼
之以聞諡者所以詳之也
山隂陸氏曰若魯僖公可謂德盛而教尊矣詩曰自
今以始歲其有致民之勞逸係其德之厚薄逸則有
餘裕矣勞者未優泰也
延平周氏曰聖人之賞樂以治民為主
慶源輔氏曰以舜之事觀之則天子之為樂非特自
象其功德而又欲以賞天下諸侯之有德者使天下
諸侯皆法象天子之德也人事至而天時未應其德
猶未至也況樂者天地之和也故必俟乎天時應五
穀熟然後賞之治民勞謂勞於治民者治民逸謂逸
於治民者勞謂勤勞逸謂暇逸勞逸以事言也故曰
治民焉行綴遠則氣舒行綴短則氣促上動則下紓
上逸則下促舞者德之容諡者行之名猶影形聲響
之可信也若後世之所謂諡則異是矣
金華邵氏曰禮樂與天地並立而天地之仁義尚為
近之(春作夏長以下)又曰以其齊降故有摩盪以其摩盪
故有雷霆風雨隂陽之交相摩軋八方之氣相推盪
易解一起一滅為相摩一進一退為相盪震坎艮本
坤也惟以剛摩柔故一索再索三索於乾而男成焉
巽離兊本乾也惟以柔摩剛故一索再索三索於坤
而女成焉震東方也故震盪艮為春離南方也故離
盪巽為夏以至兊盪坤坎盪乾而為秋冬亦若是而
已又曰一闔一闢往來不窮而變化生焉雷霆聲
之所作風雨氣之所發運行無窮曰動寒暑相繼而
歲成焉照臨為煖日月相推而明生焉故百物皆化
代興不廢易所謂品物流形周禮所謂天地之化百
物之產(已上二條地氣上齊以下)又曰極天蟠地者禮樂之容
也未出乎天地之間也窮高極遠而測深厚禮樂之
化也又非止乎天地之間也(禮樂極乎天以下)又曰琴非
始於舜作而歌南風者舜也樂非出於䕫制而賞諸
侯者䕫也(舜作五弦以下)
禮記集說卷九十四
