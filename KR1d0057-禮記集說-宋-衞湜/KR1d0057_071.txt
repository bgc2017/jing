禮記集說卷七十一宋衛湜撰
牛夜鳴則庮羊泠毛而毳羶狗赤股而躁臊鳥皫色而
沙鳴鬱豕望視而交睫腥馬黑脊而般臂漏雛尾不盈
握弗食舒鴈翠鵠鴞胖舒鳬翠雞肝鴈腎鴇奥鹿胃
鄭氏曰亦皆為不利人也庮惡臭也春秋𫝊曰一薰
一庮泠毛毳毛别聚旃不觧者也赤股股裡無毛也
皫色毛變色也沙猶嘶也鬱腐臭也望視遠視也腥
當為星聲之誤也星肉中如米者般臂前脛般般然
也漏當為螻如螻蛄臭也舒鴈鵝也翠尾肉也鵠鴞
胖謂脅側薄肉也舒鳬鶩也鴇奥脾□也鵠或為鴇
也
孔氏曰此一節論腥臊羶臭及諸物不可食者從牛
夜鳴至般臂漏皆與周禮内饔職文同牛好夜鳴則
其肉庮臭泠謂毛本稀泠毳謂毛頭毳結羊若如此
其肉羶氣臊謂臊惡躁謂舉動急躁狗若如此其肉
臊惡皫色其色無潤澤沙鳴謂鳴而聲嘶鳥若如此
其肉臭腐腥謂肉結如星望視謂豕視望揚交睫謂
目睫毛交豕若如此其肉似星也黑謂馬脊黑般謂
色斑斑然馬若如此其肉如螻蛄臭也雛謂小鳥尾
盈一握然後堪食若其過小未盈握不堪食也自此
以下因廣言不堪食之物鵝尾之肉不可食鵠鳥鴞
鳥脅側薄肉不可食鶩即是鴨其翠不可食雞肝鴈
腎亦不可食鴇奥及鹿胃亦不可食奥謂脾□為藏
之深奥處凢此皆為不利人也李廵云野曰鴈家曰
鵝野曰鳬家曰鶩
嚴陵方氏曰夜鳴謂非時而鳴赤股者赤之為色宣
布著見股無毛則股著見矣故以赤言之躁則言其
性之不靜皫言如麃之美而色白沙鳴鳴之悲凉者
土密而温沙疏而凉故謂之沙豕俯首以食首俯則
下視曰望視則首昂矣莊子所謂豚之亢鼻盖此類
也睫目毛以長故交黑脊者言衆體皆異而脊獨黑
也般猶疾之有瘢在前脛故曰瘢臂握手一握也尾
不盈握則形未成矣故弗食言此弗食則下陳者可
知爾雅曰舒鴈鵝舒鳬鶩鵝鴈類鶩鳬類以為人所
畜不善飛舒而不疾故謂之舒
山隂陸氏曰庮臭如朽木也朽薌之反也鳴其聲也
躁其性也毳其尾也望視而交睫腥言其精神黑脊
而般臂漏言其形色羊泠毛而毳則羶狗赤股而躁
則臊鳥皫色而沙鳴則鬱豕望視而交睫則腥馬黑
脊而般臂則漏不言則有不皆也且曰則者盡其辭
也鬱周官作貍漏周官作螻盖凢物宜露而鬱之則
臭宜覆而漏之則臭漏與鬱言所以臭也螻與貍言
其臭如之雛小雞也許慎說文云雛鷄子也雞長尾
者故不盈握弗食月令以雛嘗黍亦雞耳為物不同
不可食者非一處也故翠言後胖言左右肝腎奥胃
又言其肉
王氏(昭禹)曰天産之物所以資氣體之飬者也所禀
之氣一有不和則資其味者疾癘或乘之而至於為
害不少矣牛者服重致遠之物勞於晝而息於夜者
牛當伏靜之時今而夜鳴則陽内受隂而隂陽不和
故其臭庮庮者隂臭之惡也故曰牛夜鳴則庮羊泠
毛而毳羶者毛総結謂之泠毛長謂之毳凢毛皆属
於肺肺金也羊火畜火勝金今毛反総結而長則火
氣弱而金勝火矣其臭雖羶而不可食也疾走而無
常謂之躁狗金畜也西方隂止以收而生金金於五
臟為肺而主皮毛赤股則金氣衰而皮毛受病矣躁
則反於隂止以收而其性受病矣其病如此則臊臊
而不可食也鳥皫色而沙鳴鬱盖物埋藏則鬱塞而
不通周禮言貍則貍與鬱文異而義同也皫色則其
氣鬱而不達於毛羽沙鳴則其氣鬱而不達於聲音
其肉氣亦鬱而不可食矣豕水畜也睫火事也火勝
水而其病見於目則水火不相逮而隂陽不和此腥
之不可食者也馬火畜也黑水色也馬脊黑則以水
勝火而在上其文又般旋至於臂則水盛而火氣不
足則其臭如螻蛄而不可食每物而辨則膳羞之用
無隂陽偏勝之氣而氣體之養頼之而安矣
肉腥細者為膾大者為軒或曰麋鹿魚為菹麕為辟鷄
野豕為軒兔為宛脾切葱若薤實諸醯以柔之
鄭氏曰為膾為軒言大切細切異名也膾者必先軒
之所謂聶而切之此軒辟雞宛脾皆菹類也釀菜而
柔之以醯殺腥肉及其氣菹軒聶而不切辟鷄宛脾
聶而切之軒或為胖宛或作鬱
孔氏曰此一節眀齏菹之異用肉不同作記之時無
菹軒辟雞宛脾之制舊有此言承而用之故稱或曰
凢大切若全物為菹細切者為齏其牲體大者菹之
其牲體小者齏之用此麋鹿魚為菹及野豕為軒是
菹也麕為辟雞兔為宛脾者是齏也故鄭註醢人云
細切為齏全物若䐑為菹少儀曰麋鹿為菹野豕為
軒皆䐑而不切麕為辟雞兔為宛脾皆䐑而切之是
菹大而齏小也少儀不云魚此云魚記者異聞也此
魚與麋鹿相對是魚之大者故以為菹其辟雞宛脾
及軒之名其義未聞切葱若薤實諸醯以柔之者此
亦少儀文或用葱或用薤故云切葱若薤肉與葱薤
置諸醋中故云實諸醯物置醯中悉皆濡孰故云柔
之
羹食自諸侯以下至於庶人無等大夫無秩膳大夫七
十而有閣天子之閣左達五右達五公侯伯於房中五
大夫於閣三士於坫一
鄭氏曰羹食食之主也庶羞乃異耳秩常也無秩膳
謂五十始命未甚老也七十有閣有秩膳也閣以板
為之庋食物也達夾室大夫言於閣與天子同處天
子二五倍諸侯也五者三牲之肉及魚腊也
孔氏曰此一節論天子諸侯及大夫士等尊卑膳食
之等差食謂飯也言羹之與飯助以雜物醯醬是食
之主故諸侯以下無等差也此謂每日常食若非依
常禮食之外或别有牛羊豕之肉随時得為羹也其
黍稷稻粱依禮正食之外别有稼穡收穫皆得為飯
故云羹食無等案公食大夫禮下大夫十六豆上大
夫二十豆又周禮掌客云上公食四十侯伯食三十
二子男食二十四鄭註云食謂庶羞美可食者此庶
羞乃異也宫室之制中央為正室正室左右為房房
外有序序外有夾室天子尊庖厨遠故左夾室五閣
右夾室五閣諸侯卑庖厨宜稍近故降於天子唯在
一房之中而五閣也大夫既卑無嫌故亦於夾室而
閣三也三者豕魚腊也士卑不得作閣但於室中為
土坫庋食物也天子腊用六牲今云五閣是不一牲
為一閣魚腊是常食之物是故知三牲及魚腊也
嚴陵方氏曰食為主羹為配人所日用者也惟稱有
無随其所宜不制豐殺而預為之等焉雖然此特自
諸侯以下而已若夫四海之奉一人之尊又安得無
等乎周官膳夫王日一舉鼎十有二物皆有爼則固
有等矣此所以言諸侯以下也前言士不貳羹胾則
士羹亦有等矣盖彼主燕食此主常食言之也燕食
以禮為主故不可無等常食以養為主故不可不随
宜焉大夫無秩膳與酒正秩酒之秩同夾室以自是
而達於外故謂之達必於夾室者遠庖厨之義也自
諸侯而下則有遠近之殊多少之别者尊者詳卑者
略尊者隆卑者殺故也天子諸侯於達房則必有常
所大夫無常所士但於坫而已夫坫猶爵坫之坫閣
則有門以幾其出入此又大夫之别
山隂陸氏曰一羹一食雖不為等可也夫禮曲而不
苛盖如此若前所云者皆燕饗等禮秩膳孟子所謂
廪人繼粟庖人繼肉不以君命將之是也若大夫賜
則有之不得為常秩膳有閣則臺餽有常庋之以湏
此亟問亟餽鼎肉子思之所以不悅也堂上為達公
侯伯於房中下天子也左達左夾室前堂右達右夾
室前堂大夫言於閣三則蒙上房中可知士言於坫
一則凢閣用坫亦可知據唯上大夫有閣而此云士
於坫一則士雖有閣不足言也
凢養老有虞氏以燕禮夏后氏以饗禮殷人以食禮周
人脩而兼用之凢五十養於鄉六十養於國七十養於
學達於諸侯八十拜君命一坐再至瞽亦如之九十者
使人受五十異粻六十宿肉七十貳膳八十常珍九十
飲食不違寢膳飲從於遊可也六十歲制七十時制八
十月制九十日脩唯絞紟衾冒死而后制五十始衰六
十非肉不飽七十非帛不煖八十非人不煖九十雖得
人不煖矣五十杖於家六十杖於鄉七十杖於國八十
杖於朝九十者天子欲有問焉則就其室以珍從七十
不俟朝八十月告存九十日有秩五十不從力政六十
不與服戎七十不與賓客之事八十齊喪之事弗及也
五十而爵六十不親學七十致政凢自七十以上唯衰
麻為喪凢三王養老皆引年八十者一子不從政九十
者其家不從政瞽亦如之几父母在子雖老不坐有虞
氏養國老於上庠養庶老於下庠夏后氏養國老於東
序養庶老於西序殷人養國老於右學養庶老於左學
周人養國老於東膠養庶老於虞庠虞庠在國之西郊
有虞氏皇而祭深衣而養老夏后氏收而祭燕衣而養
老殷人冔而祭縞衣而養老周人冕而祭玄衣而養老
鄭氏曰記王制有此
孔氏曰此一節皆王制文記者重錄之後人因而不
去慎疑不敢刪易也
山隂陸氏曰王制主國故先言養國老於上庠後言
凢三王養老皆引年八十者一子不從政内則主家
故先言三王養老皆引年八十者一子不從政後言
養國老於上庠主家以言故無所謂少而無父者謂
之孤一節主國以言故無所謂曾子曰孝子之養老
也樂其心不違其志一節主家也故言不從政狹主
國也故言不從政廣所謂家事有以異於國乎無也
故内則終之以凢養老五帝憲三王有乞言五帝憲
養氣體而不乞言有善則記之為惇史三王亦憲既
養老而后乞言亦微其禮皆有惇史一節所謂國事
者有以異於家乎無也故王制終之以父之齒随行
兄之齒鴈行朋友不相踰輕任并重任分斑白者不
提挈君子耆老不徒行庶人耆老不徒食大夫祭噐
不假祭器未成不造燕器一節
慶源輔氏曰脩與脩道之謂教之脩同周人総三代
之禮而兼取其善者以制一王養老之禮也
曾子曰孝子之養老也樂其心不違其志樂其耳目安
其寢處以其飲食忠養之孝子之身終終身也者非終
父母之身終其身也是故父母之所愛亦愛之父母之
所敬亦敬之至於犬馬盡然而况於人乎
鄭氏曰犬馬盡然賤喻貴也
孔氏曰此一節因上陳養老之事遂陳孝子事親之
禮作記之人既云孝子之身終恐人不觧故觧云非
終竟父母之身終其孝子之身也言父母雖没終竟
已身而行孝道與親在無異父母所愛敬犬馬之属
盡湏愛敬而况於父母所愛敬之人乎
長樂劉氏曰仲尼之門以孝聞者曾子而已參之為
道也與夫虞舜易地皆然非其行難也人人皆可以
行之所以不逮於曾子者曾子常久而不息也孝子
之養老者婦之養舅姑孫之養祖父母猶子之養其
父母也故皆曰老焉樂其心者謂左右侍養也晨昏
定省也出入從遊也起居奉侍也必常賾討其心之
所好者何在所惡者何如然後順而篤其所好者而
卻其所惡者果非悖於大義則蔑不可從所以安固
老者之行以適其氣則心樂矣不違於其志者謂老
者平生之志所欲為者以道德仁義立身揚名取大
榮顯於天下者建大令譽於鄉閭者崇大孝弟於宗
族者抗大志節於人倫者務既心以篤行之必著成
效則弗違其所志矣樂其耳目者謂必正身以範其
家力行以化其俗則善言常入於親耳善行常悦於
親目至於婢僕犬馬親之所愛者則敬而愛之必使
異於其倫矧其親族子孫哉皆所以樂其耳目者也
安其寢處者謂堂室庭除必完潔之也簟席氊褥衾
枕帳幄必常脩治極其所宜而以時更易所以將其
愛敬之心而盡其寧親之志則寢處安矣經云將坐
則為長者奉席請席何鄉請祍何趾盡其敬以安之
之謂也以其飲食忠養之者謂飲也酒也飯也膳也
食也如經所陳則其飲食足以盡其忠敬之誠而老
者不失其所養矣凢是五事兼於其身常久而不息
曾子由之以終其身者具此五美則可知終其身無
愧於天地鬼神矣無愧於天地鬼神則其親有不安
之者乎則其子孫有不範之者乎故曾子之孝也天
下後世範之者也是故父母之所愛亦愛之父母之
所敬亦敬之至於犬馬盡然而况於人乎經所謂没
身敬之不衰曾子行之己又言之以為教天下後世
老者享其安且樂者莫非曾子之賜也詩云孝子不
匱永錫爾類其謂是歟
嚴陵方氏曰心存乎無所事之時孝子則樂而不詒
其憂志見於有所欲之際孝子則不違以順其命曰
養老何也盖老則近於親而已近於親者養之且若
是又况於其親不如是不足以為孝子怡聲而問所
以樂其耳也柔色以温所以樂其目也定於昏所以
安其寢也省於晨所以安其處也以其飲食忠養之
者盖養親之道雖非即飲食以能盡亦非舍飲食以
能為君子何以處之亦曰忠養之而已夫忠所以不
欺其親也養之以物止足以養其口體養之以忠則
足以養其志矣昔曾子養曾晳曾元養曾子其有酒
肉也未始不同及其問有餘曾子則曰有曾元則曰
亡故孟子以曾子為能養志以曾元為養口體者然
是禮也豈特終父母之身而行之乎又且終其身而
不敢怠焉經不云乎事死如事生又曰生則敬養死
則敬享思終身弗辱也是以於其齊也則思其居處
思其笑語思其所樂思其所嗜此非樂其心不違其
志樂其耳目安其寢處者乎於其終也則朝事之籩
豆以象朝事之所進饋食之籩豆以象食時之所進
加籩加豆以象饋之有加羞籩羞豆以象食之有羞
既致其養又致其盛既致其盛且致其敬又致其難
且美者又服其服而自致焉此非以其飲食忠養之
乎豈非終孝子之身乎
山隂陸氏曰養老如此為其近於親也言忠養之嫌
或偽止言其近親者猶如此不言親所愛敬猶如此
建安真氏曰孝子愛敬之心無所不至故父母之所
愛敬者雖犬馬之賤亦愛敬之况人乎哉姑舉其近
者言之若兄若弟吾父母之所愛也吾其可以不之
愛乎若薄之是薄吾父母也若親若賢吾父母之所
敬也吾其可以不之敬乎若慢之是慢吾父母也推
類而長莫不皆然若晉武惑馮紞之讒不思太后之
言而疎齊王攸唐高宗溺武氏之寵不念太宗顧託
之命而殺長孫無忌皆禮經之罪人也
凢養老五帝憲三王有乞言五帝憲養氣體而不乞言
有善則記之為惇史三王亦憲既養老而后乞言亦微
其禮皆有惇史
鄭氏曰憲法也養之為法其德行有讀為又又從之
求善言可施行也微其禮者依違言之求而不切也
孔氏曰此一節論五帝三王養老之禮五帝養老法
其德行三王其德漸薄非但法其德行又從求乞善
言五帝憲養氣體而不乞言者覆說上五帝憲之法
奉養老人就氣息身體恐其勞動故不乞言也老人
有善德行則記錄之使衆人法則為惇厚之史三王
既法德行又從乞言依違求之而不逼切皆者皆三
代也
長樂劉氏曰先儒以為憲其德行乃餘義耳若養老
之大養則天子用子事父之禮養國老於東膠養庶老
於虞庠所以使天下憲法天子敬老之義致孝養於
其親也故但盡禮盡敬以憲萬邦而不乞言也又何
憲法其德而已哉
嚴陵方氏曰老有考之義考有成之義以其年之高
而德有成知之深而言有考則帝王之禮或憲或乞
不為過矣五帝養氣體而不乞言則乞言之禮至三
王之世始有五帝而上則亡焉故特曰有也若執醬
而饋執爵而酳或以燕禮或以饗禮或以食禮則所
以養其氣也或肆之筵或授之几或杖於家或杖於
國或杖於朝則所以養其體也且五帝之憲也而老
者未嘗無言要之以德為主耳故曰有善則記之三
王乞言而老者未嘗無德要之以言為主耳故曰三
王亦憲既養老而後乞言者養之盡然後言可得而
乞也亦微其禮者微則緩而不廹隠而不切之謂盖
老者之氣衰矣惟不欲以廹切之禮耗其氣故也且
微諫不倦事親之禮也君子之於老者未始不以微
焉以近於親故也皆有惇史者言帝王同有是史以
記其善也善善而惡惡記之而無所隠史之體也養
老之史記善而不記惡則其心可謂厚矣故以惇名
之
山隂陸氏曰凢養老一歲有三周官仲春羅氏獻鳩
以養國老一也月令仲秋養衰老授几杖行糜粥飲
食二也周官止言國老非遺庶老也以獻鳩非庶老
之事也月令止言衰老非遺耆老也以授几杖行糜
粥飲食非耆老之事也若夫季春天子視學於是大
合樂必遂養老月令云季春大合樂而文王世子曰
凢大合樂必遂養老又曰適東序釋奠於先老遂設
二老五更羣老之席位焉是也先儒謂春釋菜合舞
秋頒學合聲皆養老非是案養老皆釋奠而合舞言
舍菜爾且謂秋合聲春合舞非大合樂也言三王養
老雖亦憲雖乞言亦微其禮然皆有惇史也是皆已
廹
東萊吕氏曰年之貴乎天下久矣五帝三王皆尊德
尚齒然五帝三王養老之禮雖同憲與乞言不同盖
道有升降風氣有厚薄所以如此五帝憲則是瞻儀
容視起居不曾有乞言之禮盖當時風氣未開人情
淳厚朝夕與老者親炙其仁義之容道德之光自得
於觀感不言之際三王不及五帝所以有乞言之禮
比之觀瞻不言之中氣味稍薄五帝養老盡其誠敬
所謂洗爵奠斝從容養其氣體未嘗乞言有善記之
惇史盖動容起居從容之間偶然𤼵言也記如鄉黨
所記可見惇史之意古者之史名各不同載閫内之
事謂之女史所載者后妃之德載朝廷之事謂之國
史所載者天下之大綱記老者善言善行而法之謂
之惇史惇盖惇厚之謂三王亦憲者於動容之間然
既憲又欲請益咨問得老者一言書紳服膺終身佩
服雖憲與乞言不同其問長者亦微其禮此尊老之
至如此不敢急迫湏從容欵曲伺間乘暇開端𤼵問
看微其禮一句是至誠盡禮在老者左右俟從容間
暇略𤼵端問其所乞之言所法之行皆有惇史記之
五帝之時何故不乞言當是時學者皆精微主一更
無一毫外心但至誠專一見老者之言無非從容感
𤼵處所以不待乞言此氣味非後世所能及唯顔子
孔子曰回也非助我者也於吾言無所不說終日不
違如愚少有五帝不乞言之意唯五帝時人人皆然
到得孔子出纔說予欲無言子貢便說小子何述焉
其風氣稍薄以此知不乞言孔門中顔子一人而已
五帝時風俗淳厚其養氣體之時浹洽陶冶之功深
非言語訓誥所能及三王雖不及五帝然微其禮從
容欵曲與後世問荅氣味又不同及忠厚惇篤之風
衰前言往行繼絶學者所以澆薄今之學者當先思
五帝三王浹洽陶冶之意又當思微其禮從容欵曲
不敢廹切之意又當思前言往行不絶則忠厚淳篤
之風不衰唯能如此思雖在千百載之下五帝三王
之氣象夫何遠之有
淳熬煎醢加于陸稻上沃之以膏曰淳熬淳毋煎醢加
于黍食上沃之以膏曰淳毋
鄭氏曰淳沃也熬亦煎也沃煎成之以為名毋讀曰
模模象也作此象淳熬
孔氏曰自此至為酏一節論養老湏飲食如養親之
事明八珍之饌并眀羞豆糝&KR0673;之等淳熬者是八珍
内一珍之膳名也淳謂沃之以膏熬則煎醢是也陸
稻謂陸地之稻以陸地稻米為飯煎醢使熬加於飯
上恐其味薄更沃之以膏使味相湛漬曰淳熬毋是
禁辭非膳羞之體故讀為模言法象淳熬而為之但
用黍為異耳食飯也謂以黍米為飯也黍無在水之
嫌故不言陸
山隂陸氏曰淳毋謂之毋禁辭也凢食稷黍為正稻
粱為加稻而煎醢加焉沃以膏猶可黍也如此甚矣
炮取豚若將刲之刳之實棗於其腹中編萑以苴之塗
之以謹塗炮之塗皆乾擘之濯手以摩之去其皽為稻
粉糔溲之以為酏以付豚煎諸膏膏必滅之鉅鑊湯以
小鼎薌脯於其中使其湯毋滅鼎三日三夜毋絶火而
后調之以醯醢
鄭氏曰炮者以塗燒之為名也將當為䍧䍧牝羊也
刲刳博異語也謹當為墐聲之誤也墐塗塗有穰草
也皽謂皮内之上魄莫也糔溲亦博異語也糔讀與
滫瀡之滫同薌脯謂煮豚若羊於小鼎中使之香美
也謂之脯者既去皽則解析其肉使薄如為脯然唯
豚全耳豚羊入鼎三日乃内醯醢可食也
孔氏曰為炮之法或取豚或取牂刲刳其腹實香棗
於腹中萑是亂草也苴裹也編連亂草以裹匝豚牂
裹之既畢塗之以謹塗謂穰草相和之塗也用之炮
豚湏相黏著以此墐塗而泥塗之擘之者謂擘去乾
塗也手既擘泥不淨其肉又熱故濯手摩之去其皽
膜也為稻粉糔溲之以為酏者付全豚之外煎之於
膏若羊則觧析肉以粥和之滅没也小鼎盛膏煎熬
豚牂膏必没此豚牂也鉅鑊湯者謂以大鑊盛湯以
小鼎之香脯入於大鑊湯中使鑊中之湯無得没此
小鼎若湯没鼎恐湯入鼎中令食壊也毋絶火者欲
令用火微熱勢不絶也鄭註刲刳博異語者案易云
士刲羊又云刳木為舟與糔溲皆意同而語異也
山隂陸氏曰炮詩所謂毛炮是也若將刲之將讀如
字若將刲之猶如麛執之先儒謂獻麛有成禮如之
也為稻粉以下一節釋為稻粉之法
𢷬珍取牛羊麋鹿麕之肉必脄每物與牛若一捶反側
之去其餌孰出之去其皽柔其肉
鄭氏曰脄脊側肉也捶𢷬之也餌筋腱也柔之為汁
和也汁和亦醯醢與
孔氏曰脊側肉美今𢷬以為珍宜取美處經云去其
餌又云去其皽皽為皮莫故餌為筋腱腱即筋之類
上炮豚炮牂調以醯醢下漬亦食之以醢若醯故知
𢷬珍和亦用醯醢
山隂陸氏曰此言𢷬珍則上所謂淳熬等物非珍也
周官珍用八物即此牛羊麋鹿麕豕狗狠是歟與牛
若一異言牛大牲也牛言布羊以下言施亦以此餌
讀如合以為餌煎之之餌言去其餌則當以物為餌
孰之可知言孰則捶反側之盖生也
漬取牛肉必新殺者薄切之必絶其理湛諸美酒期朝
而食之以醢若醯醷
鄭氏曰湛亦漬也
嚴陵方氏曰漬若濡肉之類醷即前所言飲之醷
山隂陸氏曰期朝猶言期年期月期年謂周一年期
月謂周一月期朝謂周一朝
為熬捶之去其皽編萑布牛肉焉屑桂與薑以灑諸上
而鹽之乾而食之施羊亦如之施麋施鹿施麕皆如牛
羊欲濡肉則釋而煎之以醢欲乾肉則捶而食之
鄭氏曰熬於火上為之也今之火脯似矣欲濡欲乾
自由人也醢或為醯此七者周禮八珍其一肝膋是
也
孔氏曰此論作熬之法於牛有如上所陳若施設於
羊亦如牛也食熬之時唯人所欲若得濡肉則以水
潤釋而煎之以醢也七謂一淳熬二淳模三四炮取
豚若牂五𢷬珍六漬七熬其一肝膋則此糝下肝膋
也但記文不依次故於糝下陳之
嚴陵方氏曰曲禮言濡肉齒決盖由制造之異故食
之不得不異也
山隂陸氏曰不與麋鹿麕同曰如之異言羊也
糝取牛羊豕之肉三如一小切之與稻米稻米二肉一
合以為餌煎之
鄭氏曰此周禮糝食也
孔氏曰周禮醢人云羞豆之實酏食糝食三如一謂
取牛羊豕之肉等分如一稻米二肉一者謂二分稻
米一分肉也
山隂陸氏曰三如一不異言牛同是三牲之一施之
也
肝膋取狗肝一幪之以其膋濡炙之舉燋其膋不蓼取
稻米舉糔溲之小切狼臅膏以與稻米為酏
鄭氏曰膋腸間脂舉或為巨狼臅膏臆中膏也以煎
稻米此周禮酏食也酏當從餰
孔氏曰舉皆也謂炙膋皆燋也酏是粥非是膏煎稻
米故改酏從餰也
山隂陸氏曰珍用八物其為品六一曰𢷬二曰漬三
曰熬四曰糝五曰肝膋六曰酏言為熬在上言為酏
在下熬隆於用火言為稻粉在上亦以此周官糝食
即此糝酏食即此酏三相參為糝所謂稻米二肉一
合以為餌煎之是也兩相差池為酏所謂小切狼臅
膏以與稻米為酏是也然則淳熬淳毋所謂糗餌粉
餈是歟其謂之淳亦珍也然進於珍矣凢物以淳為
珍此篇上言養老繼之以此盖珍宜以養老文王世
子曰適饌省醴養老之珍具
禮始於謹夫婦為宫室辨外内男子居外女子居内深
宫固門閽寺守之男不入女不出
鄭氏曰閽掌守中門之禁也寺掌内人之禁令也
孔氏曰自此至當夕一節論夫婦男女及内外之别
又眀妾與適妻尊卑相降之等
長樂劉氏曰凢禮者為人倫而設也人倫之禮始於
謹夫婦焉易稱家人女正位乎内男正位乎外男女
正天地之大義也家人有嚴君焉父母之謂也父父
子子兄兄弟弟夫夫婦婦而家道正正家而天下定
矣又曰閑有家悔亡象曰閑有家志未變也然則夫
婦之禮不謹不敬家道莫可得而正也家人之事不
閑以防之於細微之初不剛以正之於未然之始則
其悔咎不可逭矣故用剛眀閑於細微之始豈徒克
有厥家而悔又亡焉是禮也禁於將然故曰志未變
也此所以必為宫室先辨内外男子居外女子居内
各正其德業也宫不深則内外之聲可通門不固則
出入之禁可踰閽寺守之不嫌於處内也故男非其
時不入女非其禮不出皆所以為天下之内則也
嚴陵方氏曰天下之本在國國之本在家故禮始於
謹夫婦易基乾坤詩首關雎皆始於謹夫婦之意也
謹夫婦故為宫室以居之辨外内以防之男子居外
女子居内隂陽之分也深宫則外人不得而入固門
則強者不得而啓
男女不同椸枷不敢縣於夫之楎椸不敢藏於夫之篋
笥不敢共湢浴夫不在歛枕篋簟席襡器而藏之少事
長賤事貴咸如之夫婦之禮唯及七十同藏無閒
鄭氏曰竿謂之椸楎杙也夫不在歛枕篋等藏之不
敢䙝也咸皆也夫婦七十同藏無閒衰老無嫌及猶
至也
孔氏曰爾雅釋宫云在牆者謂之楎郭璞引禮云不
敢縣於夫之楎椸直曰楎横曰椸楎椸是同類之物
横者曰椸則以竿為之夫婦唯至七十同處居藏無
所閒别衰老無嫌疑故也
長樂劉氏曰婦正其德於内則夫之德正於外從可
知也夫婦謹敬則家道由之莫敢不化也故父父子
子兄兄弟弟夫夫婦婦者莫非出於謹敬也而况少
事乎長賤事乎貴其敢不敬哉夫婦之禮唯七十同
藏無閒夫婦雖未七十同藏未有可嫌者聖人制禮
以為天下之内則也夫婦必如此者以為男女内外
之禮敬則為先焉夫婦身先於上則男女力行於下
以無嫌正有嫌也用有情之難行正人情之易制也
山隂陸氏曰枕有篋簟席有襡皆器而藏之不言枕
言枕篋不言席言簟席襡嫌凟也即父母舅姑不嫌
慶源輔氏曰器而藏之謂藏之於器藏之於器則畏
凟之甚也少事長賤事貴雖曰皆如之然有異焉記
者之辭不謹也案篇首子婦之禮可知
故妾雖老年未滿五十必與五日之御將御者齊潄澣
慎衣服櫛縱笄総角拂髦衿纓綦屨雖婢妾衣服飲食
必後長者妻不在妾御莫敢當夕
鄭氏曰五十始衰不能孕也妾閉房不復出御御謂
侍夜勸息也五日一御諸侯制也諸侯取九女姪娣
兩兩而御則三日也次兩媵則四日也次夫人專夜
則五日也天子十五日乃一御將御者其往如朝也
角衍字也拂髦或為繆髦也雖婢妾衣服飲食必後
長者人貴賤不可以無禮也妻不在妾御莫敢當夕
辟女君之御日也
孔氏曰此經據妾言之然則妻雖五十以上猶得與
也夫人及二媵各有姪娣凢六人故三日也天子御
法案九嬪註云女御八十一人當九夕世婦二十七
人當三夕九嬪九人當一夕三夫人當一夕后當一
夕十五日徧妻不在謂卿大夫以下故註云女君大
夫一妻二妾則三日御徧士一妻一妾則二日御徧
妾常避女君之御日非但不敢當女君之御日縱令
自當君之御日猶不敢當夕而往故詩小星云肅肅
宵征夙夜在公註引此云凢妾御於君不當夕是也
嚴陵方氏曰將御者必齊潄澣者則所以致潔敬也
婢妾衣服飲食必後長者盖不以賤廢尊卑上下之
道故也妻不在妾御莫敢當夕者所以避上僭之嫌
也
山隂陸氏曰鬠用組乃笄又曰鬠笄用桑長四寸角
非衍字総角拂髦女未笄之飾今服以御言若未足
以當君子也故邦君之妻自稱曰小童莫敢當夕謂
莫敢進御鄭氏曰避女君之御日非是詩曰肅肅宵
征抱衾與禂實命不猶則凢妾御不當夕其當夕夫
人之惠也又曰五日為期六日不詹則男子婦人五
日一御亦衛生之經不得如鄭說女御及后十五日
而御
慶源輔氏曰故妾必與五日之御其心之厚可知己
彼有棄舊室戀新婚與華落色衰復相棄背者亦獨
何哉老謂色衰也將御者齊潄以至綦屨慎衣服必
以禮不敢以靡麗求寵也詳是篇之旨其往如朝敬
之至也豈有爭妬之心雖婢妾衣服飲食必後長者
因上慎衣服遂言雖賤不可以廢禮也
妻將生子及月辰居側室夫使人日再問之作而自問
之妻不敢見使姆衣服而對至于子生夫復使人日再
問之夫齊則不入側室之門子生男子設弧於門左女
子設帨於門右三日始負子男射女否
鄭氏曰側室謂夫之室次燕寢也作有感動也夫齊
則不入側室之門若始時使人問也弧者示有事於
武帨者事人之佩巾表男女也始有事也負之謂抱
之而使鄕前也
孔氏曰從此以下終篇末論國君以下至庶人生子
之禮及適庶羞别妻妾異等所生男女養教之法此
經則眀大夫以下未生子之前夫問之宜及生子設
弧矢之法及月辰謂生月之辰初朔之日也正寢之
室在前燕寢在後側室夫次燕寢在燕寢之旁故謂
之側室妻居側室則妾亦當然故春秋𫝊云趙有側
室曰穿是妾之子也生子不於夫正室及妻之燕寢
必於側室者以正室燕寢尊故也
慶源輔氏曰當産而避燕寢居側室其自歛戢者至
矣豈復有驕其夫之意哉夫使人日再問之者愛而
不失於狎敬而不失於疏孔氏引春秋𫝊非側室自
是妾之常居妻不敢見雖病不敢忘禮使姆衣服而
對雖遽不敢失禮夫之於妻其恩至矣至於齊則不
以恩掩義三日負子男射女否教以行矣敬之至也
如是而長男不武女不順可以無憾已
山隂陸氏曰言衣服則姆代服其服以對歟設帨知
有酒食之事而已
嚴陵方氏曰設弧於門左左者天道所尊設帨於門
右右者地道所尊必曰設者方男女之生其於弧帨
有可用之道而未能有用之實也古之人重男女之
生又重男女之别非特見於弧帨而已男則寢於牀
之尊女則寢於地之卑其衣之也男以晝服之裳女
以夜服之禓其弄之也男以所有事之璋女以所有
事之瓦
國君世子生告于君接以大牢宰掌具三日卜士負之
吉者宿齊朝服寢門外詩負之射人以桑弧蓬矢六射
天地四方保受乃負之宰醴負子賜之束帛卜士之妻
大夫之妾使食子
鄭氏曰接讀為捷捷勝也謂食其母使補虚強氣也
詩之言承也桑弧蓬矢本太古也天地四方男子所
有事也保保母保受乃負之代士也醴當為禮聲之
誤也禮以一獻之禮賜之束帛酬之以幣也士妻大
夫之妾時自有子使之食子不使君妾適妾有敵義
不相䙝以勞辱事也
孔氏曰此一經論國君世子生及三日負子及食之
法婦人初産必困病虚羸故接以大牢詩者持也以
手承下而維持抱負之桑蓬皆質素之物故知本太
古也男子上事天下事地旁禦四方之難故云所有
事然射禮唯四矢者謂天地非射事所及唯禦四方
故止四矢蓬是禦亂之草桑衆木之本也賜之束帛
約士昏禮禮賓酬幣之法士負子故還用士禮案王
氏曰接以大牢者謂接待夫人以大牢皇氏曰士
之妻大夫之妾者随課用一人故桓六年左𫝊云卜
士負之士妻食之不云有大夫妾文略也
長樂劉氏曰接者繼續之謂也諸侯有國家社稷宗
廟人民其𫝊且付事任靡輕夫人始生世子乃有繼
續之道故接引其子禆有立志而禮用大牢也母方
生子分血𣲖氣未可以興而男子之生必於丈夫之
手所以卜求吉士負之以行接子之禮乃俾射人桑
弧蓬矢射天地四方者眀其𫝊先王之道承祖父之
付必有德政以達乎天地四方是假桑蓬以申其志
焉
嚴陵方氏曰接以大牢者以大牢之禮接見其子也
掌具則其設禮之具也卜士之眀詩者將使負子下
言詩負之是矣必使眀詩者負子則期於能言故也
眀詩者謂之詩猶眀易者謂之易祭義言易抱龜南
面是矣既得吉卜然後宿齊朝服負之則敬之至也
射人則使之代射天地四方也保受乃負之則受其
子於士乃負之也盖士之負子特為斯湏之禮而已
宰既掌具故以醴禮其負子之士仍賜束帛以酬之
也使食之者食則乳之也夫射之為道此男子之所
當為者故士使之射不能則辭以疾方子之生則使
人代之以射且示其有志然桑非弓幹之上者蓬非
矢材之勁者然則桑蓬取其用之義以見雖有其志
未備其事而成人有漸也
山隂陸氏曰接讀如字書曰接下思恭詩負之猶特
牲受嘏詞曰詩懷之也詩曰乃生男子載寢之牀載
衣之裳載弄之璋其泣喤喤朱芾斯皇室家君王此
豈所謂其詩與醴讀如字醴以禮之冠禮曰乃醴賓
一獻之禮嬰兒多類乳母則嬰兒以乳轉者有矣又
大任之母文王也目不視惡色耳不聽惡聲以為古
之胎教者皆如此則食母豈可以不擇哉
慶源輔氏曰大牢牲之大也大宰官之尊也所以重
世子也據下凢接子可知士之負子斯湏而已必醴
而賜之者所重在子也醴士而不及射人士負我者
也射人我所使也固不可同矣諸母則擇之乳母則
卜之者豈非情性之𤼵尚猶可見而氣血之相宜有
不可知者邪
禮記集說卷七十一
