禮記集說卷一百十一宋衛湜撰
孝子之祭可知也其立之也敬以詘其進之也敬以愉
其薦之也敬以欲退而立如將受命已徹而退敬齊之
色不絶於面孝子之祭也立而不詘固也進而不愉䟽
也薦而不欲不愛也退立而不如受命敖也已徹而退
無敬齊之色而忘本也如是而祭失之矣
鄭氏曰詘充詘形容喜貌也進之謂進血腥也愉顔
色和貌也薦之謂進孰也欲婉順貌齊謂齊莊固猶
質陋也而忘本而衍字也
孔氏曰此一節明孝子之祭觀其貌而知其心孝子
之祭可知也以下諸事是也其立之也言孝子尸前
而立也已徹謂祭畢已徹饌食
黃氏曰敬以欲者欲其親之歆饗之也欲冀見其親
之容顔也故下文云薦而不欲不愛也乃為人子孝
恭追慕之心見於形貌之謂也
嚴陵方氏曰孝子之祭可知者言觀其祭可以知其
心也其立之者言方待事而立也其進之者言既從
事而進也其薦之者言奉其物而薦也退而立者言
其進而後退也已徹而退者言既薦而後徹也蓋退
而立則少退而已已徹而退則於是乎退焉詘則身
之屈也愉則色之愉也欲則心之欲也退而立如將
受命則順聽而無所忽焉已徹而退敬齊之色不絶
於面則慎終如始矣
毗陵慕容氏曰君子以所性為本故能達而為容貌
猶之木也本固而末茂敬齊之色不絶於面有本者
如是今無焉是忘其本也心勿忘則有本本存則有
其容矣此表裏之符也凡此者雖皆祭祀之容無非
本於德德者得於身也覩其容如此則知非有得於
身也故曰如是而祭失之矣由前而祭則可知以循
其本故也由後而祭則失之以喪其本故也君子務
本所謂本者孝而已故其言必本於孝子
馬氏曰以其莫為者先定於内則或使於外者當可
知矣自孝子之祭可知也至不絶於面此所謂進退
必敬也進也薦也退立也徹也皆進退之節也敬以
詘敬以愉敬以欲其徹有敬齊之色皆敬之出乎信
慤者也
慶源輔氏曰可知也猶語魯大師樂曰樂其可知也
之意必如是然後盡孝子之心合祭祀之禮此即所
謂進退必敬如親聽命也立以身言故曰詘進以貌
言故曰愉薦以心言故曰欲退而立如將受命誠敬
屬屬乎進退之間也已徹而退有敬齊之色誠敬屬
屬乎終始之際也色非可以偽為也
講義曰祭以敬為主由敬心𤼵於中故見於顔色者
自然如此也彊悲者雖哭不哀彊歡者雖笑不和非
敬心之𤼵雖勉彊不能也故立則不詘進則不愉薦
則不欲退立而不如受命已徹而退則無敬齊之色
其失如此由其心之不敬也以敬則如彼一不敬則
如此孰謂見於顔色者可以勉強為哉
山隂陸氏曰立而不詘以其恃親是故謂之固進而
不愉以其憚親是故謂之䟽薦而不欲若不得已而
後薦也不愛莫大於是退立而不如受命敖也始立
如此是固也非敖也凡祭以齊為本方祭嫌於不愉
祭已嫌於不齊已徹而忘之是之謂忘本
孝子之有深愛者必有和氣有和氣者必有愉色有愉
色者必有婉容孝子如執玉如奉盈洞洞屬屬然如弗
勝如將失之嚴威儼恪非所以事親也成人之道也
鄭氏曰和氣謂立而詘成人既冠者然則孝子不失
其孺子之心也
孔氏曰言孝子對神容貌敬慎如執持玉之大寳如
奉盈滿之物嚴威謂嚴肅威重四者非事親之貌事
親當和順卑柔也
嚴陵方氏曰愛者心也心動則氣随之氣形則色隨
之色見則容隨之故言之序如此和也愉也婉也皆
生於愛之深者也嚴則貌有所儼威則外為可畏恪
則内為有辨如弗勝如將失之則事親之道也嚴威
儼恪則成人之道也夫為人子者髮必髧髦衣必青
純居不主奥坐不中席行不中道立不中門財不私
有也言不稱老也貴為世子而齒譲必行於學尊為
大夫而車馬不敢受於朝凡以成人之道非所以事
親而已
東萊吕氏曰有深愛者必有和氣愉色婉容從容不
迫而誠意篤至
毗陵慕容氏曰此言孝子之事親根於至性由中而
漸達於外也君子所性本於仁仁人心也首善莫如
仁則仁者心之端善之首則孝子之所本本於深愛
而已深愛則仁之心和則仁之氣愉則仁之色婉則
仁之容故曰仁人之事親
山隂陸氏曰和氣愉色婉容皆愛根於心其𤼵見於
外如此如執玉奉盈如弗勝言敬故曰愛敬盡於事
親
延平周氏曰如執玉言其恭如奉盈言其慎與夫如
弗勝之類者非特孝子事親而已蓋成人之道所當
然也
講義曰愛親之心深動於其心則𤼵於氣也必和氣
和而色愉色愉而容婉表裏之符不期而然曰必有
者以其自然而非勉強也
先王之所以治天下者五貴有德貴貴貴老敬長慈幼
此五者先王之所以定天下也貴有德何為也為其近
於道也貴貴謂其近於君也貴老為其近於親也敬長
為其近於兄也慈幼為其近於子也
鄭氏曰言治國有家道
孔氏曰自此至國家也一節論貴德及孝弟之事
石林葉氏曰道無不在而德者道之所形故貴有德
以其近道君為天下貴而爵所自出故貴貴以其近
君老非己親而事親欲其夀老故貴老為其近親長
非己兄而推其所尊則無犯上故敬長為其近兄幼
非己子而推其愛以及其所不愛故慈幼為其近子
自老而上皆曰貴者以其達尊也故孟子曰爵一齒
一德一朝廷莫如爵鄉黨莫如齒輔世長民莫如德
推其尊於鄉黨故敬長同於貴老推其尊於長民故
慈幼同於貴德
毗陵慕容氏曰先王所以治天下者在順乎民所以
順民者在因其性不能因其性民不可得而順也不
能順乎民天下不可得而定也五者民性之所有人
道之所先自上世以来未有能外此者也天下莫不
貴者道也尊無二上繼天而為之子位莫貴焉者君
也道者所由而行君者所恃而治孰有大於斯五者
凡有德者能得道者也凡有爵而貴者佐君而理者
也有德者有天爵貴者有人爵天爵謂之良貴人爵
謂之達尊二者皆可貴也故曰貴有德貴貴為其近
而貴焉則所貴者廣矣親生我者也兄先我者也子
承我者也人之所以為人盡於此三者於親致其孝
於兄竭其敬於子盡其慈人道備矣貴老則凡在已
上者欲其同於親所以廣孝也敬長則凡在已右者
欲其同於兄所以廣敬也慈幼則凡在已下者欲其
同於子所以廣愛也先王推其所為至於如此則天
下之大莫能外焉宜其可以運諸掌孔子師文王敬
周公則貴有德者也畏大人事公卿則貴貴者也老
者安之朋友信之少者懷之於斯五者可謂盡其道
焉使其不窮於末世其於定天下何有
嚴陵方氏曰先王治天下豈特五者而已哉然不過
五者而已先言治天下後言定天下者治之然後定
故也德未足以盡道也近於道而已凡列於爵者皆
謂之貴貴不必皆君也貴在外者也先德而後貴以
内外為之序也貴必在上者也老有在下者也先貴
而後老以上下為之序也先老而後長先長而後幼
則以尊卑小大為之序也貴有位而已老有年而已
不必皆有德則長也幼也又可知矣故於德特言有
焉於長曰敬於幼曰慈者蓋敬存乎禮慈存乎仁而
已至於貴則不止於是也
延平周氏曰道出而為德由德以入道道則聖也德
則賢也故曰貴有德為其近於道也貴有德之與貴
貴二者不可偏廢也然貴有時而屈於德故貴有德
所以先之也
延平黃氏曰人性之善充之足以保四海不充之不
足以事父母先王引而充之慮其不充而害其本也
故貴貴為其近於君也貴老為其近於親也敬長為
其近於兄也慈幼為其近於子也
慶源輔氏曰人人親其親長其長而天下平所謂定
天下也君臣父子兄弟人倫之大者而道又人倫之
緫也故先曰貴有德先王之治天下舉斯心加諸彼
而已刑名法數有不與焉然其所謂道者亦豈清虚
寂滅之謂乎
是故至孝近乎王至弟近乎霸至孝近乎王雖天子必
有父至弟近乎霸雖諸侯必有兄先王之教因而弗改
所以領天下國家也
鄭氏曰天子有所父事諸侯有所兄事謂若三老五
更也天子衰諸侯興故曰霸
孔氏曰以聖人之德無以加於孝故雖天子之尊必
有事之如父者謂養三老也教民禮順莫善於弟故
雖諸侯之貴必有事之如兄者謂養五更也因人心
之孝弟即以孝弟教人是因而不改案天子諸侯俱
有養老之禮皆事三老五更故文王世子註云三老
如賓五更如介但天子尊故父事屬之諸侯卑故兄
事屬之
嚴陵方氏曰孟子曰以力假仁者霸以德行仁者王
則霸非無仁也特未若王之仁為至爾夫孝仁也弟
亦仁也孝足以盡事親之道故近乎王弟止於從兄
而已故近乎霸孝經言雖天子必有先也言有兄也
則天子未嘗無兄矣又以保其社稷和其民人為諸
侯之孝則諸侯未嘗無父矣此止於天子言父於諸
侯言兄者以弟不足以盡天子之德而諸侯未足以
盡孝之道故也先王之教因而弗改者因其良知良
能而教之也孩提之童無不知愛其親故先王因而
弗改則教之以孝焉及其長也無不知敬其兄先王
因而弗改則教之以弟焉先王有孝弟之教如此則
上足以承父兄下足以令臣庶而刑于四海矣故曰
所以領天下國家也
石林葉氏曰孝以事親父則親之也親之斯愛之矣
故至孝近乎王以王道主乎仁也弟以從兄兄則尊
之也尊之斯畏之矣故至弟近乎霸以霸假乎義也
王有天下因言其孝則曰天子必有父霸有一國因
言其弟則曰諸侯必有兄近王霸者至孝弟者也通
神明者孝弟之至者也先王領天下國家有所因者
本於此而已矣
毗陵慕容氏曰孟子曰仁之實事親是也義之實從
兄是也又曰親親仁也敬長義也則孝所以為仁弟
所以為義王者之事以仁為心霸者之事以義為行
仁主愛愛則親親則不敢視為外故曰必有父義主
敬敬主遜遜則不敢處其先故曰必有兄推是心也
而推於其所為其於王霸也何有夫立人之道曰仁
與義孝弟本仁義而始之也王霸拒仁義而行之也
至孝可以王而王者之道不止於親親故曰近乎王
至弟可以霸而霸者之事不止於敬長故曰近乎霸
王與霸本仁義而為之仁與義本乎孝弟而達之先
王之教所因有本故曰因而弗改
講義曰自昔有天下國家者未嘗不以孝弟之道為
先堯舜者不過此爾况王與霸乎以天子諸侯而有
尊有先則天下之有父兄者宜如何哉蓋二者非勉
彊難行之事特人性之自然者爾先王之教非有他
術因人性之自然而無所改易所以領天下國家而
人從之用此道爾以至孝為近乎王至弟為近乎霸
天子必有父諸侯必有兄非以其有優劣也互見云
爾
慶源輔氏曰孝弟順德也别而言之則孝生於仁弟
生於義仁可以包義義未足以盡仁故有近王近霸
之說焉至孝近乎王故雖天子必有父至弟近乎霸
故雖諸侯必有兄此又推言其隆殺之義耳非謂天
子之無兄諸侯之無父也先王之教因其可貴而貴
焉因其可敬而敬焉因其可慈而慈焉使天下之人
觀感以自遂其良知良能焉則天下國家雖大可得
而領之矣領猶衣之領提其領則衣無不順也教非
彊其所無因其有以導之耳言天下國家關乎天子
諸侯也
江陵項氏曰禮記之文多若此類雖似可疑然皆士
之遺言先儒口以相授其中多古之義訓不可忽也
此章亦當以古訓解之古人謂事親為仁敬長為義
王者以仁覆天下故至孝者近之君之道主於仁也
霸者以義尊王室故至弟者近之臣之道主於敬也
不曰君臣而曰王霸者極其至者而言之也王者君
位之極霸者臣位之極也古之所謂霸者即伯字也
諸侯之長也自孟子荀子推明王霸之辨而後學者
以霸為羞故此章遂不可通殊不知孟荀所闢謂春
秋時五霸耳由桓文以前堯舜之四岳夏殷之二伯
文武時周召為二伯成王時大公為侯伯康王時召
公畢公為二伯是亦可羞乎學者考古不精多據後
說以破前言不可不謹也
子曰立愛自親始教民睦也立敬自長始教民順也教
以慈睦而民貴有親教以敬長而民貴用命孝以事親
順以聽命錯諸天下無所不行
鄭氏曰親長父兄也睦和厚也尊長出教令者
孔氏曰此一節明愛敬之道自此以下皆展轉相因
廣明其事蓋記者雜錄以事類相接為次非本相因
之辭也人君欲立愛於天下從親為始言先愛親也
已愛親則人亦愛親是教民睦也欲立敬於天下從
長為始言先自敬長已能敬長民亦敬長是教民順
也睦則恩慈故云慈睦民既慈睦則貴所有之親民
心和順不有悖逆故貴用在上之教命
延平周氏曰仁始於愛親而愛其親以及人之親故
曰自親始義始於敬長而敬其長以及人之長故曰
自長始教以慈睦則知教以敬順教以敬長則知教
以慈幼
馬氏曰與伊訓所謂立愛惟親立敬惟長始於家邦
終於四海孝經所謂愛敬盡於事親德教加於百姓
刑於四海固皆天子之事也愛所以為仁敬所以為
義事親者仁之實故立愛自親始從兄者義之實故
立敬自長始
石林葉氏曰君子無不愛也自親而推之則有殺故
以愛親為始君子無不敬也自長而推之則有等故
以敬長為始始乎親而達其教於天下凡有親者莫
不敦愛而相顧也故曰教以慈睦而民貴有親始乎
親長而達其教於天下凡有上者莫不用命而相尊
也故曰教以敬長而民貴用命親親長長君子所自
立而效至於天下平故曰錯諸天下無所不行
嚴陵方氏曰愛敬之性存乎天愛敬之教存乎人存
乎天者人皆有之然或至於忘其愛敬非天之降材
爾殊也亦由戕賊其美質顛仆其善本而已則存乎
人者其可廢乎故每以立言之也相親之謂睦不悖
之謂順堯典曰以親九族九族既睦則睦固出於愛
親矣孝經曰以敬事長則順則順固出於敬長矣能
慈睦則相親而不離能敬順則從命而無逆孝以事
親則知所謂順以聽命者敬以事親也順以聽命則
知所謂孝以事親者睦以相親也其言互相備而已
錯諸天下無所不行者則以人心所同故也孟子曰
親親仁也敬長義也無他達之天下也其言正與此
合
毗陵慕容氏曰愛敬之道非可家至戶曉所因者本
則從之也輕聽且速矣親親仁也敬長義也不學之
良能不慮之良知人皆有之所謂本也聖人能自我
達之天下使四海之内合敬同愛所謂立也
慶源輔氏曰貴猶崇尚也錯與推而放之四海而準
之意同
郊之祭也喪者不敢哭凶服者不敢入國門敬之至也
鄭氏曰祭者吉禮不欲聞見凶人
孔氏曰此一節論郊祀之禮以是吉禮大事故喪與
凶服皆辟之
嚴陵方氏曰古禮莫重於祭祭禮莫大於郊故不敢
以凶事干吉禮焉然非敬之至又安能如是
山隂陸氏曰天神言辟之以為敬人鬼言親之以為
敬亦相備也
慶源輔氏曰人君郊天而人之有喪者不敢哭凶服
者不敢入國門祭廟而卿大夫序從執事進退必虔
非人君誠敬之至安能如是哉然則在我者雖敬而
在人者弗肅猶非敬之至也
祭之日君牽牲穆答君卿大夫序從既入廟門麗于碑
卿大夫袒而毛牛尚耳鸞刀以刲取膟膋乃退爓祭祭
腥而退敬之至也
鄭氏曰祭謂祭宗廟也穆子姓也答對也序以次第
從也序或為豫麗猶繫也毛牛尚耳以耳毛為上也
膟膋血與腸間脂也爓祭祭腥祭爓肉腥肉也湯肉
曰爓
孔氏曰此一節明祭廟牽牲致敬君牽牲時子姓對
君共牽牲卿大夫佐幣士奉芻依次從君也牲以紖
繫著中庭碑將殺牲卿大夫袒取毛牛薦之耳主聽
故以耳毛欲使神聽之用鸞刀刲割牲體又取血及
腸間脂血以供薦而膋以供炙肝及爇蕭也乃退謂
殺牲竟而取卿大夫所刲血毛膟膋薦之竟而退也
祭有三節此一節竟故退薦膟膋之後以俎載爓肉
腥肉而以祭祭卒而退是恭敬之至極也知穆是子
姓者父昭子穆姓生也子孫是昭穆所生直言穆者
文不備案說文云膟血祭膋是牛腸間脂也此腥肉
即禮運腥其俎也爓肉即禮運孰其殽也此先云爓
便文耳非先後之次云湯肉為爓者以鬼神異於生
雖曰孰殽但湯肉而已若其他小祀則煑肉令孰故
郊特牲云一獻孰是爓與孰又别也
延平周氏曰以君之尊而牽牲以子姓之親而答君
可謂敬之至也
嚴陵方氏曰祭之日謂祭宗廟之日也父為昭子為
穆故曰穆必以穆言之者以有事於宗廟故也答君
者對君而牽牲也答君必以穆者以示父子合敬而
致其力也卿大夫從君而在穆後故曰序從言不失
先後之序也袒則示其用力之勞也毛牛則告全故
也尚耳則欲神之聽之雜記周官謂之衈者正此之
意郊特牲言肉袒親割此則言卿大夫者蓋卿大夫
相君故也鸞刀以刲者取聲和而後斷也取膟膋將
以染蕭而焫之也爓則向乎孰矣腥則全乎生而已
夫祭之日内之父子外之君臣周旋反覆從事至於
如此故曰敬之至也
山隂陸氏曰凡在子列皆穆也春秋𫝊曰此非子也
其稱子何臣子一例也假令閔公牽牲僖公在列即
穆矣言鸞刀以刲取膟膋蒙卿大夫袒而毛牛尚耳
則鸞刀以刲卿大夫也君牽牲卿大夫序從蓋從早
矣至鸞刀以刲取膟膋爓祭祭腥然後退所謂敬之
至也郊特牲曰取膟膋燔燎升首報陽也與此取膟
膋不同彼羊也此牛也知然者以羊人云祭祀割牲
登其首知之也祭義曰燔燎羶薌見以蕭光正言羶
蓋以此鄭氏謂割牲進其孰體然則刲言牲割言孰
刲臣之事割君之事爓祭祭腥而退不言祭爓爓不
足言也祭腥在下亦以此故曰禮之近人情者非其
至者也自饋孰而後雖敬非其至也易曰觀盥而不
薦則誠不在灌獻孔子曰禘自既灌而往者吾不欲
觀之矣則誠不在朝踐夫言豈一端也顧所主意如
何爾
石林葉氏曰牽牲而入廟門麗于碑所謂納牲詔于
庭也毛牛尚耳者所謂升首於室也刲取膟膋以合
羶薌所謂臭陽達于牆屋也祭爓腥而退所謂至敬
而不享味也
賈氏曰宫必有碑案士昏禮聘禮云三揖鄭註皆云
入門將曲揖既北面揖當碑揖則大夫士廟内皆有
碑鄉飲酒鄉射言三揖則庠序之内亦有碑據祭義
則諸侯廟内有碑明矣但生人寢内不見有碑兩君
相朝燕在寢豈不三揖乎明亦當有碑矣碑所以識
日景觀碑景邪正以知日之早晚也宫廟之碑用石
為之葬碑取縣繩繂暫時之間往来運載當用木而
已(儀禮䟽)
郊之祭大報天而主日配以月夏后氏祭其闇殷人祭
其陽周人祭日以朝及闇
鄭氏曰主日者以其光明天之神可見者莫著焉闇
昏時也陽讀為曰雨曰暘之暘謂日中時也朝日出
時也夏后氏大事以昏殷人大事以日中周人大事
以日出亦謂此郊祭也以朝及闇謂終日有事
孔氏曰自此至天下之和論郊祭及日月之義此經
止明郊祭之禮郊之祭者謂夏正郊天於此郊時大
報天之衆神天無形體懸象著明不過於日月故以
日為百神之主配之以月自日以下皆祭特言月者
但月為重以對日耳蓋天地獨為壇其日月及天神
等共為一壇故日得為衆神之主也檀弓云大事非
止是喪亦兼諸祭周人尚文祭百神禮多故以朝及
闇彼季氏大夫之家禮儀應少亦以朝及闇故夫子
譏之
長樂劉氏曰郊之祭大報天而主日者天之為德至
廣至大不可得而見之也其可見者日與月爾故尊
之以次于天以為三辰之主而以月配焉
嚴陵方氏曰郊雖以報天然天則尊而無為可祀之
以其道不可主之以其事故止以日為之主焉猶之
王燕飲則主之以大夫王嫁女則主之以諸侯而已
有其祀必有其配故主以日而又配以月也猶之祭
社則配以句龍祭稷則配以周棄焉春秋𫝊曰自外
至者無主不止蓋謂是矣闇者日既沒而黑夏后氏
尚黑故祭其闇陽者日方中而白殷人尚白故祭其
陽朝者日初出而赤周人尚赤故祭以朝及闇焉言
闇則知陽之為明言陽則知闇之為隂言朝則知闇
之為夕以朝及闇則有隂有陽隂陽雜而成文又以
見其尚文歟祭日謂祭之日也必於周言日者以一
日之間以朝及闇故也先儒謂終日有事是矣
清江劉氏曰周人祭日以朝及闇此言周人尚赤大
事用日出先日欲出之初猶逮及闇則可行祭事矣
稍後則晝晝則與殷人日中相亂故季氏祭仲由為
宰晏朝而退仲尼謂之知禮也若曰周人之祭自朝
及暮則孔子無為多仲由仲由為不知禮
馬氏曰周官掌次職云祀五帝則張大次小次註云
大次始往所止居小次既接祭退佚之所是與諸臣
代有事也唯其與諸臣代有事故雖以朝及闇而不
繼之以倦也
山隂陸氏曰以朝及闇終此一日正言祭日以此且
言及闇則非不得已也著無有司跛倚之事
延平周氏曰以朝及闇者猶言以朝與闇蓋或以朝
或以闇
祭日於壇祭月於坎以别幽明以制上下祭日於東祭
月於西以别外内以端其位日出於東月生於西隂陽
長短終始相廵以致天下之和
鄭氏曰幽明者謂日照晝月照夜端正也廵讀如沿
漢之沿謂更相從道
孔氏曰此經皆據春分朝日秋分夕月祭日於壇謂
春分也祭月於坎謂秋分也月為幽日為明日在壇
月在坎是殊别幽明制定上下也日為陽在外月為
隂在内今祭日於東用朔旦之時是為外祭月於西
用鄉夕之時是為内是以别外内以正其位也隂謂
夜陽謂晝夏則陽長而隂短冬則陽短而隂長是隂
陽長短也月之與日同行黃道其晦朔之日月與日
同處自朔之後月與日先後而行至月終日還與月
同處是終始相廵也隂陽和會是致天下之和也
横渠張氏曰朝日夕月皆朝夕天非朝夕日月天體
至大難以出入而求日出於東月生於西如君之出
視朝夕故天子於此時朝夕所以訓民之事君
長樂劉氏曰祭日於壇祭月於坎以别幽明以制上
下者此謂春分朝日于東郊秋分夕月於西郊也春
朝而後日向長夜向短則晝夜差而幽明别矣秋夕
而後陽消而下隂長而上則寒暑分而上下制矣祭
日於東祭月於西以别外内以端其位日出於東月
生於西隂陽長短終始相廵以致天下之和者此謂
冬至大報天於圜丘而主日也位日於壇東以象其
所出位月於壇西以象其所生東為主故曰内西為
賓故曰外日南至矣由此而行北陸陽從之以長隂
從之以消矣晝由之以修夜由之以短矣長則進於
地上消則入於地中二氣之進退乃繫乎日月之行
也則其位不得不端焉雖然天運左旋日月右轉天
運之周二十有八轉而強日乃一周于天月十有二
周于天而日乃一周于天其行同軌而與月會于其
次則謂之合朔十有二朔而歲功成焉故朔也者月
周天之終而日合月之始也日月以叙會合于上則
隂陽以叙消長于下而四時由之和焉萬物由之生
焉蓋凡陽氣則主于日隂氣則主于月天為積陽之
長此則郊而主日以致天下之和
嚴陵方氏曰壇之形則圜而無所虧以象日之無所
虧而盈也坎之形則虚而有所受以象月之有所受
而明也且封土為壇其形高而顯鑿土為坎其形深
而隱一顯一隱所以别隂陽之幽明一高一深所以
制隂陽之上下東動而出西静而入出則在外入則
反内故東西所以别隂陽之外内東為陽中西為隂
中中則得位故東西所以端隂陽之位别幽明之道
然後能制上下之分别内外之所然後能端隂陽之
位言之序所以如此且壇坎者人為之形東西者天
然之方以出于人為也故言制上下以出于天然也
故言以端其位而已日出于東言其象出于天地之
東也月生于西言其明生于輪郭之西也此又覆明
祭日月于東西之意也日言出於東則知為入於西
堯典於東曰寅賓出日於西曰寅餞納日者以此月
言生于西則知為死于東楊雄言月未望則載魄于
西既望則終魄于東者以此日之出入也歴朝夕晝
夜而成一日月之死生也歴晦朔弦望而成一月日
往則月来月往則日来而隂陽之義配焉陽道常饒
隂道常乏故運而為氣賦而為形凡屬乎陽者皆長
屬乎隂者皆短一長一短終則有始相廵而未嘗相
絶故以是致天下之和者隂陽相濟之效也獨隂而
無陽獨陽而無隂是同而已又何以致乎
馬氏曰日為明月為幽陽極上隂極下幽明者隂陽
之道上下者隂陽之性故祭日於壇祭月於坎以别
之陽則流故日出於東而之乎西隂則逆故月生於
西而之乎東隂陽長短終始相廵與揚雄所謂明晦
相推日月逾邁歲歲相盪而天地彌陶之謂神明不
窮類已
山隂陸氏曰以制上下所謂君臣有等日外也月内
也言外在上以此故曰日食則天子素服修六官之
職蕩天下之陽事月食則后素服修六宫之職蕩天
下之隂事夫如是内外有别而隂陽之位端矣日言
出月言生月死而後生於此廵讀如字致自致也若
冬夏致日春秋致月致之也其相廵也以相濟也譬
諸君臣有可否焉是以政平而不干
石林葉氏曰日月既以並祭不可不别其方日陽也
陽主乎闢闢則壇高而在上以别乎明月隂也隂主乎
闔闔則坎險而在下以别乎幽此上下所以有制也
日沒於西而其出在東則一而已非有遡於月月未
望則載魄于西月既望則終魄于東則二也故有遡
於日是月於西則常位於東則不常也東方主生而
其用為出西方主成而其用為入出為外入為内此
内外所以正也日出而陽為精月生而隂為魄相代
晝夜以成長短晝終則夜始夜始則晝終迭相沿而
不乖異此天下所以和也
毗陵慕容氏曰前言日月合祭兼獨言祭日故此又
明分祭之禮所謂春分朝日秋分夕月是也日昱乎
晝月昱乎夜則日月以晝夜而分幽明日以陽為尊
上道也月以隂為卑下道也則日月以隂陽而定上
下壇出乎上而明坎出乎下而幽祭以類而求焉故
可得而禮矣凡有形有氣類同則相應自然之理也
鑑燧用而水火可取氣之所感也壇坎用而日月可
祭形之所召也聖人以此知幽明之故而通乎隂陽
之道也幽明以理見故先幽而後明上下以位言故
上先而下後由小大言之必先日而後月也凡出者
為外入者為内陽以生出為功為主乎外隂以入藏
為事為主乎内東者陽之所也萬物於是出焉勾者
畢出萌者盡達是為外也西者隂之所也萬物於是
入焉榮者返本歛者就實是為内也帝出乎震震東
方也說言乎兌兌西方也則出而動為外入而息為
内東謂之暘谷西謂之昧谷則暘者為外昧者為内
北雖為陽生之方然隂居其半則出而未離乎内南
雖為隂生之方然陽居其半則入而未離乎外故惟
東西然後可以别内外也東南為陽而東陽中也於
陽為純西北為隂而西隂中也於隂為純至於南北
則隂陽雜矣隂陽雜則非所以正其位也故惟東西
然後謂之端其位也又曰日以陽而位乎東東者
陽之所也故曰日出乎東月以隂而遡於日載魄於
西而生焉故曰月生乎西日無待而明故謂之出出
言無所因而特出也月有待而後明故謂之生生言
無所因則不能生也生有漸而進之義書曰哉生魄
哉生明與此同
長樂陳氏曰古者之祀日月其禮有六祭義曰郊之
祭大報天而主日配以月一也玉藻曰朝日於東門
之外祭義曰祭日於東祭月於西二也大宗伯四類
於四郊兆日於東郊兆月於西郊三也大司樂樂六
變而致天神月令孟春祈来年于天宗天宗者日月
之類四也覲禮拜日於東門之外凡祀方明禮日於
南門之外禮月於北門之外五也雪霜風雨之不時
於是乎禜之六也夫因郊蜡而祀之非正祀也類禜
而祀之與覲諸侯而禮之非常祀也春分朝之於東
門之外秋分夕之於西門之外此祀之正與常者也
日言朝則於日出之朝朝之也月言夕則於月出之
夕夕之也日壇謂之王宫以其有君道故也月壇謂
之夜明以其昱於夜故也其次則大次小次設重帟
重案其牲體則實柴其服則玄冕玄端其圭之繅藉
則大采少采禮之之玉則大圭邸璧祀之之樂則奏
黃鍾歌大吕舞雲門玉藻十有二旒龍衮以祭玄端
以朝日於東門之外則龍衮玄端皆言其衣也衣玄
端之衣則用玄冕矣鄭氏改玄端為玄冕不必然也
虞氏釋國語謂朝日以玄冕然祀上帝以衮冕而朝
日以圭璧與張次設帟一切殺於上帝則其不用衮
冕可知矣周禮於掌次之次帟案於典瑞之大圭鎮
圭繅藉言朝日而已則夕月之禮又殺乎此也(禮書)
天下之禮致反始也致鬼神也致和用也致義也致譲
也致反始以厚其本也致鬼神以尊上也致物用以立
民紀也致義則上下不悖逆矣致譲以去争也合此五
者以治天下之禮也雖有竒邪而不治者則微矣
鄭氏曰因祭之義汎說禮也致之言至也使人勤行
至於此也致於反始謂報天之屬也至於鬼神謂祭
宗廟之屬也至於和用謂治民之事以足用也物用
物猶事也變和言物互文也微猶少也
孔氏曰此一節明禮之大用凡五事若能行之得理
則天下治矣和謂百姓和諧用謂財用豐足義謂斷
制得宜譲謂逓相推譲反始報天是厚重其本祭祀
鬼神是尊嚴其上民豐物用則知榮辱禮節故可立
人紀義能除凶去暴故上下不悖逆合此五者以治
理天下之禮雖有竒異邪惡異行不從治者亦當少
也事必須和和能立事故云互也
長樂劉氏曰聖人正德以事天敬祭以迎氣是以大
報天而主日其致者五焉一曰致反始者萬物成性
必始於天聖人受命亦始於天將篤其末必厚其本
此郊祭所以教天下反始之敬也二曰致鬼神者天
地有神以司其化育也宗廟有鬼以基其治平也然
而無形可得以瞻也無聲可得而聽也唯聖人為能
尊祖配天必致其饗致天下敬於鬼神也三曰致和
用者郊祭天地所以致隂陽之和而民人康矣所以
致萬物之豐而邦用足矣四曰致義者天地者萬物
由之以生也父母者子孫由之以生也聖人郊祀所
以父母乎天地也兄姊乎日月也致人倫之義於天
下而知所以勉乎孝弟矣五曰致譲者平治天下者
聖人為之也教化天下者聖人為之也衣食天下者
聖人為之也革其悖亂之心而納之中和之域者聖
人為之也弭其六極而錫之五福者聖人為之也聖
人具是五德天下莫與比其隆者也而弗敢有其功
焉乃嚴郊祀譲德於天歸功于帝遂俾天下力行其
善而弗敢有其善焉必致譲乎其所本者郊使之然
也合此五善以為禮之本則天下之禮不失其本矣
在其微末不足道也
嚴陵方氏曰致反始則奉郊社之謂致物用則足衣
食之謂致義則制事宜之謂所謂民紀者蓋民之所
以能相治以有紀故也經曰紀散而衆亂是矣前言
和用後言物用致和用所以致物用故也用之豐殺
得其宜此物之所以和歟夫用志不至不能有致用
力不至不能有致非有志則不足以立祀非有力則
不足以行禮故每以致言之致反始致鬼神所以盡
天道致物用致義譲所以盡人道禮雖經為三百曲
為三千要之不過盡天人之道而已故禮運言先王
以承天之道以治人之情也天人之道可合而不可
離必合此五者然後足以治天下之禮且禮之在天
下未嘗或息乃有至於壞亂而不修者豈禮之罪也
哉人無以治之而已此所以必以治為言竒言其無
常邪言其不正
慶源輔氏曰致與事君能致其身之致同天下之所
謂禮致此五者以治天下也萬物本乎天人本乎祖
人窮則呼天疾痛則呼父母則其反始厚本蓋人之
真情也致物以為民用所以統紀斯民之聚者也易
曰何以聚人曰財記曰財散則民聚
山隂陸氏曰謂之天下者非一國之禮致和用所謂
備物致用以為天下利是也致義以行之致譲以守
之致鬼神以尊上不言其尊無二上變和用言物用
者所謂物天地之委和也合此五者以治先儒讀屬
下文誤矣
毗陵慕容氏曰萬物本乎天人本乎祖報天尊祖所
以致反始也齋明盛服致誠愼獨必用其極所以致
鬼神也百物利用所以養人者不侈於有餘不屈於
不足懋遷歛散各適其平所謂致和用也物各有用
用得其節所謂和用禮以節度民知止足於分界則
有紀而不亂所謂維民者悉矣辨下上明尊卑定名
分别嫌疑所謂致義也義明而不可犯則民志定故
無悖逆之事
馬氏曰貴賤有宜則上不悖下不逆夫先王順性命
以為禮則使民誠意不欺而敬鬼神者教之本也故
周官十二教亦始於祀禮也禮之至則至於不争而
已故曰禮至則不争微者寡而未能無之稱然則有
刑以教之中矣
延平周氏曰言和用而復言物用者和用言其理物
用言其事
禮記集說卷一百十一
