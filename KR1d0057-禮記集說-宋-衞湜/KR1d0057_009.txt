禮記集說卷九宋衛湜撰
外事以剛日内事以柔日凡卜筮日旬之外曰遠某日
旬之内曰近某日喪事先遠日吉事先近日
鄭氏曰順其出外為陽順其居内為隂旬十日也喪
事葬與練祥也吉事祭祀冠取之屬也
孔氏曰自此至踐之一節明卜筮及用日之法外事
郊外之事内事郊内之事十日有五竒五偶甲丙戊
庚壬五竒為剛乙丁己辛癸五偶為柔然郊天在國
外應用剛日而郊特牲云郊之用辛又社稷是郊内
應用柔日而郊特牲云祀社日用甲者郊社尊不敢
同外内之義自郊社之外則皆用之祭社用甲而召
誥用戊者召誥是告祭非常禮也郊之用辛者惟夏
正郊天及雩大享明堂耳若圜丘自用冬至日五時
迎氣各用其初朔之日不皆用辛凡先聖王所以立
卜筮者所以使民信時日也必用蓍龜者劉向云龜
千歲而靈蓍百年而神以其長久故能辨吉凶也說
文云蓍蒿屬生千歲三百莖洪範五行傳云蓍生百
年一本百莖論衡云七十年生一莖神靈故生遲史
記曰滿百莖者其下有神龜守之上有雲氣覆之淮
南子云卜筮實問於神龜筮能傳神命以告人案易
繫辭云定天下之吉凶莫大乎蓍龜據此文蓍龜知
靈相似無長短也左傳筮短龜長乃大史史蘇欲止
晉獻公娶驪姬託言云耳鄭康成註占人云占人亦
占筮言掌占龜者筮短龜長主於長者是鄭亦以龜
筮為有長短也凡卜筮者若大事則卜筮並用皆先
筮後卜見周禮筮人若次事則唯卜不筮小事則無
卜唯筮天子既爾諸侯亦然但春秋亂世皆先卜後
筮然尚書先云龜從者以尊卑言之也鄭註周禮云
筮凶則止不卜而洪範有筮逆龜從者崔靈恩云凡
卜筮天子皆用三若三筮並凶則止鄭云若一吉一
凶雖筮逆猶得卜之洪範所云是也大夫士則大事
卜小事筮旬之外曰遠某日者案少牢大夫禮今月
下旬筮來月上旬是旬之外日也主人告筮者云欲
用遠某日此謂大夫禮旬之内曰近某日者案特牲
士禮云不諏日註云士賤職䙝時至事暇可以祭則
筮其日是士於旬初即筮旬内之日是旬之内日也
主人告筮者云用近某日此據大夫士有旬内旬外
之日若天子諸侯其有雜祭或用旬内或用旬外其
辭皆與此同喪事謂葬與二祥是奪哀之義非孝子
所欲但制不獲已故卜先從遠日而起宣八年左傳
云卜葬先遠日辟不懷也謂不思親也先遠日謂如
今月下旬先卜來月下旬不吉卜中旬不吉卜上旬
吉事謂祭祀冠昏之屬故少牢云若不吉則及遠日
又筮日如初是先近日也
馬氏曰辰以日為母日以甲為子剛柔在日不在辰
剛則陽而主外師田外祭之類外事也故用剛日詩
吉日戊午春秋壬午大閱甲午治兵是也柔則隂而
主内冠昏内祭之類内事也故用柔日儀禮少牢饋
食用丁巳春秋己卯烝乙酉吉禘于莊公丁丑作僖
公主丁卯大事于太廟辛巳有事於太廟辛巳立武
宫癸酉有事于武宫丁丑夫人姜氏入是也士虞禮
始虞用柔日三虞卒哭用剛日何也曰内事外事以
事之内外為隂陽者也始虞三虞以事之先後為隂
陽者也以事之先後為隂陽則麗乎隂者亦可謂之
外事也郊外事也日用辛社内事也日用甲何也皇
天后土之於天下其近無内其遠無外故郊雖在外
特尊而遠之非外事也社雖在内特親而近之非内
事也甲者日之始而主生辛者向中而主成萬物之
生本乎社其成功則歸諸天此社所以用辛也吉事
人情之所欲故先近者喪事人情之所不忍故先遠
者
廬陵胡氏曰春秋郊皆用辛故郊特牲云郊用辛又
春秋升陘之戰用丁未泓之戰用己巳而武王癸亥
陳于商郊則非剛也
横渠張氏曰祭之筮日若再不吉則止諏日而祭更
不筮據儀禮唯有筮遠日之文不云三筮筮日之禮
只是二筮先筮近日後筮遠日不從則直諏日用下
旬遠日蓋二筮足以致聽命鬼神之意而祀則不可
廢
藍田吕氏曰卜筮者先王所以求之鬼神之道也先
儒云天子之用卜筮大事先筮而後卜筮人之說是
也次事唯卜不筮表記天子無筮謂征伐出師若廵
狩是天子出行皆用卜無筮是也小事無卜唯筮筮
人九筮是也其說然矣唯天子無筮指為次事而無
所據恐此非周人之禮也凡事有二則疑人謀不能
決必求之鬼神此所以問卜筮也然有疑而莫適從
者如立君或曰某可立或曰某不可立其位均也其
親均也其賢均也戰者或曰可戰或曰不可戰其義
均也其利均也如此則一聽於神以定其吉凶也有
疑而不敢專者如建都邑地利便矣人居便矣擇而
居之可矣如時日者祭必用是時葬必用是月諏而
用之可矣然即其中以求之神蓋有所尊也
廣安游氏曰外事以剛日内事以柔日此謂順其隂
陽也聖人之治天下本之以自然行之以至順如此
而已三才之道在天為隂陽在地為剛柔在人為仁
義仁者陽與剛之屬也義者隂與柔之屬也古人以
是二端盡三才之理然此二者不可以交相雜也柔
者從隂剛者從陽外者從剛内者從柔此謂自然而
至順者也惟其本之以至順行之以自然則凡所謂
道者皆自是而起隂陽剛柔不可以相入猶仁義之
不可以相入也當陽而柔當隂而剛當仁而義猶當
暑而寒當寒而暑也禮曰天地位萬物育苟隂陽錯
置寒暑相失仁義失位雖有天下之聖智亦末如之
何矣易曰本乎天者親上本乎地者親下物各從其
類也又曰方以類聚物以羣分吉凶生矣聖人之所
以治人事者用此道也所以位天地育萬物者用此
道也所以見天地萬物之情者用此見之也所以知
鬼神之情狀者用此知之也吉事先近日近日不吉
而後及遠古之為冠昏者其辭曰以歲之虞以歲之
不易蓋古人敦睦九族至於昏友皆為之服而其服
之之際飲食起居各有變也惟其如此較之後世吉
祥無故之日蓋有時而難得也故憂其不易而多虞
速欲畢冠昏之事其先近日或亦此意
曰為日假爾泰龜有常假爾泰筮有常卜筮不過三卜
筮不相襲龜為卜筴為筮卜筮者先聖王之所以使民
信時日敬鬼神畏法令也所以使民決嫌疑定猶與也
故曰疑而筮之則弗非也日而行事則必踐之
鄭氏曰為日假爾命龜筮辭龜筮於吉凶有常大事
卜小事筮求吉不過三魯四卜郊春秋譏之襲謂卜
不吉則又筮筮不吉則又卜是瀆龜筴也晉獻公卜
取驪姬不吉公曰筮之是也弗非無非之者日所卜
筮之吉日也踐讀曰善
孔氏曰卜擇吉日故云為日假因也爾汝也指蓍龜
也泰大中之大也欲褒美此龜筮故謂為泰也一卜
不吉而凶又卜以至於三三若不吉則止筮亦然也
襲因也前卜不吉則止不得因而更筮筮亦然表記
亦云卜筮不相襲鄭註云大事則卜小事則筮與此
註不同者明襲有二義一則大事小事各有所施不
得因龜卜小事因蓍筮大事也二則筮不吉不可復
卜卜不吉不可復筮兩註各舉其一也龜為卜筴為
筮此解卜筮所用也龜處筮後龜覆於筮筴為筮者
筴在龜前為決也謂蓍為筴者筴以謀筴為義言用
此物以謀於前事也師說云卜覆也以覆審吉凶筮
決也以決定其惑劉氏以為卜赴也赴來者之心筮
問也問筮者之事赴問互言之案白虎通稱禮三正
記天子龜一尺二寸諸侯一尺大夫八寸士六寸說
文云天子蓍長九尺諸侯七尺大夫五尺士三尺龜
隂也故其數偶蓍陽也故其數竒卜筮者先聖王所
以使民信時日者解所以須卜筮之義也先聖王云
者王未必聖古來非一聖不必王孔子是也明造制
卜筮必須聖位兼并也時者四時及一日十二時也
日者甲乙之屬聖王制此卜筮使民謹擇而信時日
與吉凶也法典則也令教訓也猶與者說文云皆獸
名猶玃屬與象屬二獸進退多疑人多疑者似之故
謂之猶與故曰以下引舊語以結之言卜筮以定是
非若有疑而筮之則人無非之也不言卜從可知踐
善也言卜得吉而行事必善也崔氏曰不過三者
謂不過三用若大事龜筮並用者先用三王筮次用
三王龜如是一也三如是乃為三也若初時三筮三
龜皆凶則止或逆多從少或從多逆少如此者皆至
於三也單卜單筮其法唯一用而已不吉則擇遠日
不至於三也
藍田吕氏曰命龜者周官大卜主之命筮人君未聞
必筮人主之大夫則筮史命之少牢禮是也大夫之
於卜三命之涖卜以主人所卜命卜史如士喪禮宗
人受卜人龜示高涖卜受視反之宗人還少退受命
命曰哀子某來日卜葬其父某甫考降無有近悔許
諾不述命還即席西面坐命龜興授卜人龜蓋士禮
略故不述命若大夫則命卜以主人之命命宗人宗
人述涖卜之命即席坐又命龜曰假爾泰龜有常是
所謂三命之士卜不述命則二命之是也大夫於筮
則二命之少牢饋食禮史受命于主人主人曰孝孫
某來日丁亥用薦歲事云云史曰諾西面遂述命曰
假爾泰筮有常孝孫某來日丁亥云云是也士筮則
一命之特牲禮云宰自主人之左贊命筮者許諾即
席坐筮是也言泰龜泰筮尊而大之也有常言吉凶
不僣也卜筮不過三者當謂卜筮日與地之類如喪
祭舉三旬之日或先遠或先近卜之筮之如建都邑
洛誥曰我卜河朔黎水我乃卜澗水東瀍水西惟洛
食我又卜瀍水東亦惟洛食是也如卜筮事則有從
有逆不可再三易曰初筮告再三瀆是也卜筮不相
襲者凡常事卜不吉則不筮筮不吉則不卜也若大
事則先筮而後卜洪範汝則有大疑謀及乃心謀及
卿士謀及庶民謀及卜筮故有龜從筮從或龜從筮
逆是龜筮並用也晉卜納襄王得黃帝戰于阪泉之
兆又筮之則遇大有之睽亦龜筮並用也故知不相
襲者非大事也龜為卜筴為筮周官龜人掌取龜攻
龜入于龜室釁之以待用凡卜龜人奉龜以往大卜
蒞卜眡高命龜菙氏以明火爇燋遂龡其焌契以授
卜師卜師揚火作龜致其墨以示卜人卜人占之其
占視其兆太卜掌三兆之法其經兆之體皆百有二
十其頌皆千有二百此龜為卜也筴蓍也古者以蓍
為筮而揲卦其用四十有九分而為二掛一而揲之
以四歸竒於扐是為一變再扐掛又為一變三變成
爻以四揲之數七八九六以辨隂陽老少十有八變
而成卦凡筮筮人布席左執筴右抽上韥兼執之受
命于主人主人授之筮人許諾擊筮述命立筮卦者
坐卦以木卒筮書卦于木示主人乃退占士所以異
者不述命坐筮而已其占視其卦太卜掌三易之法
其經卦皆八其别皆六十有四此筴為筮也信時日
者祭祀喪葬之日既卜筮而用之不敢改也敬鬼神
者人謀非不定而猶求於鬼神知有所尊而不敢必
也畏法令者人君法令有疑者決之卜筮則人君且
不敢專況下民乎嫌疑者物有二而相似也猶與者
事有二而不決也如建都邑某地可都某地亦可都
此嫌疑也故卜筮以決之如卜戰或曰可戰或曰不
可戰此猶與也故卜筮以定之此先聖王所以神道
設教也問焉而以言其受命也如響惟精誠可以致
之既曰卜筮矣則惟卜筮之為聽不可二也有疑而
筮既筮而不信諏日而卜既卜而弗踐是為不誠不
誠之人不能得之人況可得之鬼神乎踐踐履而用
是日恐不必改為善
馬氏曰布席謂之為席擇日謂之為日以其有所為
故也大羹謂之泰羹瓦尊謂之泰尊龜謂之泰龜筮
謂之泰筮以其有所尊故也目有光而不能明假日
月而後明事有吉凶而不能知假蓍龜而後知故曰
假爾龜筮事之萬變不同理之是非不一卜筮而體
吉則吉體咎則咎故曰有常卜筮吉而不可以襲卜
筮不吉而不得以過三詩刺我龜既厭亦以其過三
故也大事有時日而用卜小事無時日而用筮天子
無筮而以卜為主諸侯有守筮而以筮為主以其不
相襲故也
山隂陸氏曰為日以人事為之耳且曰假爾則以誠
在我故也吉凶亦在我故也龜舊也蓍老也是故謂
之泰書曰三龜一習吉又曰卜不習吉據此龜襲龜
可也若大事先筮而後卜筮不吉雖卜可也非所謂
襲襲謂若卜筮不吉又卜筮之言龜則象見言筴則
數見日而行事則必踐之踐讀如字言不敢輙廢是
日
長樂陳氏曰蓍者陽中之隂故植而知數龜者隂中
之陽故動而知象陽必成之以隂故龜之長也其數
偶隂必成之以陽故蓍之長也其數竒卜筮使人違
凶而之吉故曰泰龜泰筮卜筮不吉則不可過三卜
筮吉則不可以襲過三則瀆鬼神者也襲則疑鬼神
者也瀆則不敬疑則不信故禹欲襲於枚卜而舜所
不從魯僖卜郊至於四而孔子所譏也夫物生先象
而後數卜筮先筮而後卜則先象而後數者自幽而
之乎明先筮而後卜者自明而稽乎幽晉獻公先卜
後筮是不知卜筮先後之理也白虎通以大夫而下
皆有龜是不知家不寳龜之禮也
嚴陵方氏曰龜則卜之體也蓍則筮之用也上言其
體下言其用互相備也龜以動為陽蓍以植為隂陽
為大故大事用卜隂為小故小事用筮大可以兼小
故大事亦用筮小不可以兼大故小事則不及於卜
焉金縢言卜三龜洪範言三人占故或以此為三王
之龜筴然所以為不過三則一也卜筮不過三三卜
之矣而又卜之是卜與卜相襲也三筮之矣而又筮
之是筮與筮相襲也不相襲者慮其瀆神而已故卜
不習吉而書所以明是理也初筮告而易所以取是
喻也且大禹謨言龜筮協從洪範言龜筮共違于人
周官大事先筮而後卜則卜與筮兩相襲也明矣襲
因也與不相襲禮之襲同義先王之時無非卜筮之
用上以民為言者與民同其患而已
石林葉氏曰不過三則無瀆禮不相襲則無廢事先
王是以稽諸天而信時日畏鬼神雖疑而筮之不敢
以非考諸人而使民決嫌疑定猶與雖日而行事則
必踐其言也
廬陵胡氏曰卜筮不過三經意大抵謂卜筮不可瀆
如易再三瀆之義王鄭太拘此與表記皆云卜筮不
相襲襲有侵奪義若卜不吉而筮吉筮不吉而卜吉
則為相奪也故卜不吉則止
長樂劉氏曰信時日謂先事而致敬也敬鬼神謂不
吉則不敢祭也畏法令謂禮雖失莫敢不行事雖繁
莫敢不敬也決嫌疑謂考三才之吉凶以祛其惑也
定猶與謂賾五行之逆順以蔽其志也故從於筮者
人弗敢非日而行者事罔不踐聖王之作豈徒然哉
講義曰是非不明故筮筮而是非明矣由是以行斯
無或非之者也此人將有行而卒於不能踐履則疑
以敗之耳因日之吉而後行斯所以能踐也蓋信時
日敬鬼神畏法令則其弗非可知矣決嫌疑定猶與
則其必踐可知矣
廣安游氏曰使民信時日敬鬼神畏法令此聖人示
人以天顯之道也書曰厥弟弗念天顯傳曰以象天
明又曰則天之明又曰神之格思不可度思矧可斁
思夫天之高遠鬼神之難知人以為可得而誣也聖
人以為是有明且顯者存焉夫明且顯者人之所畏
者也人之所謂有鬼神者有此者也聖人之所法以
為政者法此者也故曰為父子兄弟姑姊甥舅昏姻
以象天明為君臣上下以則地義為刑罰威獄使民
畏忌以類其震耀殺戮為温慈和惠以效天之生殖
長育凡此者皆自有所謂天顯者而後得以有之者
也惟其然也所以信時日敬鬼神畏法令者可得而
行也苟其不然而強以使之天下其孰能從也苟為
不從不信時日不敬鬼神不畏法令則豈復生生不
窮至於今哉且三才之道相資而成者也後世以為
人者專乎治人而無恤乎鬼神治乎明而無恤乎其
幽如柳子厚卜筮不足用盟誓不足信之說皆非也
金華邵氏曰卜筮之事忽之者則以為不足信泥之
者則以為不可不信記禮者慮夫人泥之也則曰不
過三不相襲又慮夫人忽之也則曰信時日敬鬼神
畏法令是又戒其忽也然則君子之於卜筮將如之
何孔子曰敬鬼神而遠之以其為無則在所當敬以
其為有則在所當遠惟處之於若有若無之間君子
之於卜筮當如是而已
金華唐氏曰易曰天地設位聖人成能人謀鬼謀百
姓與能天地大矣有所不能而聖人實成之聖人之
聦明固高於天下而不敢自用其聦明明則有人謀
幽則有鬼謀謀無不盡斷而行之則固在聖人故百
姓之與能舍聖人亦無所歸也洪範之有稽疑其以
此哉夫五事脩於己八政施於民五紀協於天皇極
建而三德乂人事可謂盡矣理有未易窮變有未易
應明而人謀不能無疑將遂行之乎疑謀之成其害
實大將遂不行乎勢有不可不行者聖人於此乃始
決之於鬼謀人心之與鬼神本無以異知覺有先後
則與鬼神合其吉凶者大人而已故人心之不同不
若鬼神之德於吉凶為審也鬼神猶不可斁矧可度
乎而吾何以通之天地之生神物固將以通神明之
德也天生神物聖人則之故探賾索隠鉤深致遠以
定天下之吉凶成天下之亹亹者莫大乎蓍龜而非
聖人莫之能用也聖人用蓍龜以為卜筮立之官守
為之法數然後吉凶可得而審矣苟不擇其人而建
立之則有如曹人之貨晉筮史齊史之阿崔子甚而
若漢丘子明者疑可得而稽乎然而象數之變無窮
而一智之能有盡聖人之法吾皆不可廢也傳之各
有其人則立時人作卜筮可偏乎哉兆有三兆易有
三易故卜以三龜而筮以三易則占者固三人矣三
龜而習吉如周公之金縢不然而皆不吉其從何疑
三者有所未同則從其重可也故曰三人占則從二
人之言古之用卜筮有常事焉有非常之事焉祀之
牲日昏冠之日賓主之宅死之葬居之鄰家之宰師
之御右致師嘗之卜芟獮之卜戒社之卜稼若此之
類皆卜筮之常者故龜有八命筮有九筮官司之守
在周禮詳矣於左氏備矣其大者君或臨之要皆常
事而已稽疑言王者大法豈言其常者哉所謂大疑
則周禮之大詢所謂國危國遷立君者是矣王者之
於大疑豈遽舍人謀而從鬼謀哉先之乃心次之卿
士次之庶民然後及於卜筮禹謨之所謂官占可攷
矣使立君而皆如禹國遷而皆如作洛行危事而皆
如伐商則是之謂大同身其康強子孫其逄吉斷可
必矣詢國遷如盤庚之治亳詢國危如周公之東征
吾無權哉故五占從其多而以龜筮為主則雖如商
周之卿士庶民小有不同終亦可以獲吉而邾文公
之遷繹雖不利於君尚不失為知命也然聖人之為
卜筮以稽疑也不疑何卜晉立驪姬崔取棠姜雖不
卜知其凶矣然卜而皆驗以是知受命如響吉凶與
民同患聖人之仁天下至矣卜不可違故違卜不祥
卜不可瀆故卜不習吉卜筮不相襲卜不可以非所
宜故易不可以占險春秋之際猶可驗也然春秋之
際卜筮之法數猶存而稽疑之意乖故違者瀆者卜
非所宜者以卜為市假卜為詐者靡不有之洪範之
道晦周官之職廢矣然當時賢者尚多禄仕於卜史
之中其占驗將若符契自秦滅學而疇人子弟分散
三兆之書遂亡周易僅存而術數淺駮後世莫能名
古人之法遇艮之八坦然著明而學如杜預尚不能
知遂使范寗謂左氏失之誣而柳宗元非國語肆為
無忌憚之論夫以卜筮者象其占乃聖人之道而稽
疑九疇之一也其庸可廢乎
賈氏曰筮法古用木畫地今則用錢以三少為重錢
重錢則九也三多為交錢交錢則六也兩多一少為
單錢單錢則七也兩少一多為拆錢拆錢則八也連
山歸藏周易並用夏殷以不變者為占周易以變者
為占亦三人各占一易三占從二三者三吉為大吉
一凶為小吉三凶為大凶一吉為小凶(儀禮䟽)
君車將駕則僕執策立於馬前已駕僕展軨效駕奮衣
由右上取貳綏跪乘執策分轡驅之五步而立君出就
車則僕并轡授綏左右攘辟車驅而騶至于大門君撫
僕之手而顧命車右就車門閭溝渠必步
鄭氏曰奮振去塵也貳副也跪乘未敢立敬也驅之
五步調試之僕并轡授綏者車上僕所主也左右謂
羣臣陪位侍駕者攘却也或者攘古讓字車右勇力
之士備制非常者君行則陪乘君式則下步行
孔氏曰此以下至卷末緫明乘車顧式僕御謹敬之
事君車君所乘之車也將駕謂始欲駕行時也僕即
御車者古者僕用好人為之故孔子曰吾執御矣又
子適衛冉有僕及周禮諸僕皆用大夫士也策馬杖
也别有人牽馬駕車僕執馬杖監駕立馬前恐馬行
也已駕駕竟也展視軨轄頭轊也車行由轄故具視
之效白也僕監視駕竟而入白君駕車也由從也僕
入白駕竟先出就車於車後自振其衣去塵從右邊
升上必從右者君位在左故辟君空位也綏登車索
綏有二一是正綏擬君之升一是副綏擬僕右之升
故僕振衣畢取副綏而升也跪乘者僕先試車時君
未出未敢依常而立故跪乘以為敬轡御馬索也車
有一轅而四馬駕之中央兩馬夾轅者名服馬兩邊
者名騑馬亦曰驂馬故詩云兩服上驤兩驂鴈行然
每一馬有兩轡四馬八轡以驂馬内轡二繫於軾前
其驂馬外轡及夾轅兩服馬各二轡分置兩手故詩
云六轡在手也今言執策分轡謂一手執馬杖以三
轡置空手中以三轡置杖手中也分轡竟則試驅行
之五步乃立初跪而驅令馬行五步則倚立以待君
出蓋跪以見敬而立則調試之也君出就車則僕并
六轡及策置一手中一手取正綏授君令登車此當
右手并轡左手授綏轉身向後引君上也辟遠也君
己上車車欲進行故左右侍駕陪位諸臣皆遷郤以
辟車使不妨車行也左右已辟故驅車而進則左右
從者疾趨從車行也大門君之外門車行至外門君
撫僕手撫按止也僕手執轡車行由僕君欲令駐車
故抑止僕手也顧回顧也車右勇士之士也車行則
有三人君在左僕人中央勇士在右車方驅時勇士
亦從趨在後今至大門方出履險阻恐有非常故回
顧命車右上車也門閭謂凡所過門閭處溝廣深四
尺渠亦溝也步謂下車也此車右勇士之禮若至門
閭溝渠則車右必下車所以然者一則君子不誣十
室過門閭必式君式則臣當下也二則溝渠是險阻
恐有傾覆故勇士亦須下扶持之僕不下者車行由
僕僕下則車無御故不下也
山隂陸氏曰執策僕之事也君按轡而已
藍田吕氏曰此章言僕御君車之法也僕御君車其
節有五將駕執策立於馬前一也已駕展軨效駕二
也先上車執策分轡驅之五步三也君出就車并轡
授綏四也車至大門君撫僕手顧命車右上車五也
策者所以驅馬僕之所從事也君車將駕僕執策立
於馬前臨而視之則駕者無敢不謹也轄車之所賴
以行也既展軨乃敢白君故曰效駕僕在右君位在
左升由右便也門閭溝渠必步防有竊發之變傾覆
之虞也
横渠張氏曰展軨謂周視一車百物無廢而軨者轄
頭轊也任重之要故為展視之主焉至尊將乘慎重
當然僕之禮也
嚴陵方氏曰展省也與展墓之展同義效駕若臧倉
請曰今乘輿己駕是也綏有正有貳正綏即王制所
謂大綏少儀所謂良綏是矣貳綏即王制所謂小綏
少儀所謂散綏是矣車右即周官之司右是矣蓋人
之左手足不如右強故車右置勇力之士
廬陵胡氏曰軨車欄也欄可倚故楚詞九辨云倚結
軨兮長太息又宣帝紀軨獵車註前有曲軨盧氏云
軨轄頭轊非車欄也車欄之苓字不作車邊案楚詞
云倚軨若非欄何可倚乎推此則轄頭并欄皆曰軨
也案春秋傳左并轡則此亦當在於左而右手授綏
轉身向後引君登也
新安王氏曰車驅而騶至于外門君按僕手暫止其
驅命車右登車車右既登則僕之驅車自當如故然
過門閭臨溝渠馬必步而不騁騁則行疾步則行緩
記曰步路馬必中道左傳言步馬者皆謂馬緩行也
門閭必步恐或有衝突也溝渠必步恐或有傾仆也
舊說以步為車右下車而行非是
凡僕人之禮必授人綏若僕者降等則受不然則否若
僕者降等則撫僕之手不然則自下拘之
鄭氏曰撫小止之謙也自下拘之由僕手下取之也
僕與已同爵則不受
孔氏曰凡僕人謂為一切僕非但為君僕時也車上
既僕為主故為人僕必授綏與所升之人也降等謂
士與大夫大夫與卿御也僕既卑降則主人受取綏
不然者謂僕者敵體則主人宜謙不受其綏也又僕
者雖卑而受其綏不謙猶當撫止其手若不聽自授
然後乃受也不降等者既敵不受而僕者必授則主
人當郤手從僕手下自拘取之示不用僕授也
長樂陳氏曰說文曰綏車中把也其飾則有采章其
等則有貴賤詩曰淑旂綏章此綏之飾也禮君綏曰
良綏僕右綏曰貳綏散綏此綏之等也君子之登車
也受綏其既登也正立執綏及致敬然後撫而式焉
正立執綏所以備墜耳昔范鞅逆魏舒請參乘而持
帶亦備墜之意也夫禮有六藝御居一焉故司徒以
之教萬民保氏以之教國子詩以執轡如組為賢孔
子以執御為能而周官大馭戎僕田僕齊僕之官皆
大夫上士為之則御非賤者之事故有以同等為之
僕者有以降等為之僕者有以弟子為師之僕者有
以貴者為賤人之僕者禮曰若僕者降等則受不然
則否此同等降等者為之僕也君命召雖賤人大夫
士必自御之此貴者為賤人之僕也論語或稱冉有
僕或稱樊遲御此弟子為師之僕也(禮書)
客車不入大門婦人不立乘犬馬不上於堂
鄭氏曰不入大門謙也婦人不立乘異於男子犬馬
非贄幣也
孔氏曰公食大夫禮云賓之乘車在大門外西方註
云賓車不入門廣敬也與此同婦人質弱不倚乘倚
立也男子倚乘而婦人坐乘犬馬者賓主相見用充
庭實而已非問聘之贄幣故不上堂贄謂羔雁錦玉
之屬乃上堂也
藍田吕氏曰客車不入大門敬主人也婦人不立乘
從安也犬馬不上於堂賤畜也三者或敬或安或有
所賤各從其宜也
嚴陵方氏曰大門謂最外之正門坐乘則安婦人所
乘謂之安車者以此
馬氏曰客車不入大門所以敬主主人出大門迎之
所以敬客故覲禮偏駕不入王門公食大夫禮賓之
乘車在大門外西方是也鄉飲酒禮主人迎賓于庠
門之外則上至於以賓禮見王下至於以客禮見者
莫非以大門之外為敬也少儀曰犬則執緤馬則執
靮周官小行人合六幣而圭以馬覲禮侯氏奉束帛
匹馬卓上九馬随之侯氏降則以馬授人蓋以犬馬
獻人則執緤靮而已以馬合幣則達圭而已奉馬而
覲則授人而已皆不上堂之謂也
講義曰犬馬雖可獻之於人然與羔雁玉帛之屬異
矣故效馬者右牽之效犬者左牽之惟恐其執之不
力宜不可使上於堂也
故君子式黃髮下卿位入國不馳入里必式
鄭氏曰式黃髮敬老也發句言故明此衆篇雜辭也
下卿位尊賢也卿位卿之朝位也君出過之而上車
入未至而下車入國不馳愛人也馳善躪人也入里
必式不誣十室也
孔氏曰此以下明雜敬禮也君子謂人君也人初老
則髮白太老則髮黃故見而式敬也人君尚爾則大
夫士可知卿位路門之内門東北面位也國中人多
周官脩閭氏禁馳騁於國中二十五家為里里巷首
有門入里則必式而禮之
嚴陵方氏曰黃髮則老之尤者詩所謂黃髮兒齒是
矣黃土色也形生於土而反於土髮而至於黃則形
將反本故也
藍田吕氏曰車之所過則門外之朝位也卿立於位
以俟君君過之則下非卿之虚位也人君而敬臣之
虚位為已過矣入國不馳馳則人不得辟也入里必
式先人之居在焉也
馬氏曰孟子曰養老尊賢易曰養賢以及萬民是能
敬老然後能敬賢敬賢然後能敬人民若夫敬鄉黨
則其私恩而已此言之序也傳曰丞相進見御座為
起乘輿為下此下卿位之意詩曰維桑與梓必恭敬
止此入里必式之意也周官脩閭氏禁馳騁於國中
此入國不馳之意也石慶入里門不下車而其父責
之張湛望里門則步君子多之則入里必式者父母
國之道也昔禹見耕者則式過十室之邑則下孔子
見負版凶服者則式見楚狂接輿則下武王式商容之
閭魏文侯式叚干木之門然則君子凡在所敬者奚
常不式且下哉記之所言特其大率而已
李氏曰國君而下卿位不已過乎曰君子所以待天
下之賢臣其禮有隆而無殺者篤於至誠而已其樂
也始於樂至於衎至於綏之而終於又思可謂隆矣
其燕也始於敖至於且湛亦可謂隆矣其篤於至誠
如此下其位亦不為過也入國不馳愛也入里必式
恭也推愛則仁不可勝用也充恭則禮不可勝用也
臨川玉氏曰入國不馳愛敬之道也
君命召雖賤人大夫士必自御之
鄭氏曰御當為迓君雖使賤人來必自出迎之尊君
命也春秋傳曰跛者御跛者眇者御眇者皆迓也
孔氏曰鄭引春秋見成二年公羊傳
横渠張氏曰御謂御車也奉君命而召雖所召者賤
使者當親御之
嚴陵方氏曰自御為之僕也故僕人之禮前經有降
等者以此
馬氏曰春秋洮之盟尊王人雞澤之盟尊單子平丘
召陵之盟尊劉子鄄之盟尊單伯蓋朝服雖敝必加
於上弁冕雖舊必加於首王人雖微必先諸侯必先
諸侯者所以尊王命也君命召雖賤人大夫士必自
御之其意亦若是而已
介者不拜為其拜而蓌拜
鄭氏曰蓌則失容節蓌猶詐也
孔氏曰蓌挫也戎容暨暨著甲而屈拜則挫損其戎
威之容也一云蓌詐也言著鎧而拜形儀不足似詐
也
長樂陳氏曰古者介胄有不可犯之色介者不拜蓋
介者所以服人拜者所以服於人服人者無所服於
人故不拜焉不拜而周禮謂之肅拜是亦不拜之拜
也兵法曰軍容不入國國容不入軍軍容入國則民
德廢國容入軍則民德弱兵車不式危事不齒介者
不拜不以國入軍也鄢陵之戰郤至不拜楚使崤之
役蹇叔之子不拜其父細柳之屯周亞夫不拜其君
可謂知此矣(禮書)
新安朱氏曰蓌猶言有所枝柱不利屈伸也
祥車曠左乘君之乘車不敢曠左左必式
鄭氏曰祥車葬之乘車空神位也乘君之乘車君存
惡空其位也
孔氏曰此以下又明僕御之禮祥猶吉也吉車謂生
時所乘葬時用為魂車鬼神尚吉也車上貴左故僕
在右空左以擬神也乘車謂君之次路也王者五路
玉象木金革各一路王自乘一所餘四路皆從行臣
若乘此車不敢空左戎右職云會同充革車註云會
同王乘金路猶以革路行充之者謂居左也若曠左
則似祥車近於凶時左必式者雖處左而不敢自安
故恒馮式云乘車則君皆在左若兵戎革路則君在
中央御者居左故成二年韓厥代御居中是也
藍田吕氏曰王者五路君乘其一餘四輅皆臣下乘
之故有乘車也
長樂陳氏曰乘車之禮君處左車右處右僕處中故
造車者必慎於左考工記所謂終日馳騁左不楗是
也器物不敢措之於左月令所謂載耒耜於參保介
之御間是也後世魏公子虚左以迎侯生秦皇虚左
以迎太后皆古之遺制耳此特乘車為然若兵卑則
馭者在左戎右在右將帥居中昔晉伐齊郤克將中
軍解張御鄭緩為右郤克傷矢流血及屨鼓音未絶
曰余病矣解張曰自始合而矢貫余手及肘余折以
御左輪朱殷豈敢言病夫郤克傷矢而未絶鼔音則
將在鼔下矣解張傷手而血殷左輪則御在車左矣
然此將帥所乘也若士卒所乘則左人持弓右人持
矛中人御故書戒左不攻于左右不攻于右御非馬
之正言左右而又言御則御在中可知也左傳稱秦
師過周北門左右免胄而下言左右下則御在中不
下可知也(僖三十三年)楚樂伯曰致師者左射以菆是左
人執弓也(宣十二年)欒鍼為晉侯右曰寡君使鍼持矛焉
(成十六年)衛太子為簡子右禱曰蒯瞶不敢自佚備持矛
焉是右人持矛也(哀二年)蓋御無定位右有常處故將
帥車則御在左士卒車則御居中右人之持矛雖將
帥士卒之車不同而所居常在右所職常持矛也凡
此皆三人乘車之法也(禮書)
馬氏曰乘君之乘車不敢曠左不敢虛君位也左必
式不敢安君位也
僕御婦人則進左手後右手御國君則進右手後左手
而俯
鄭氏曰進左後右遠嫌也進右後左敬也
孔氏曰僕在中央婦人在左僕御之時進左手持轡
使形微相背若進右手則近相嚮故後右手以遠嫌
也御國君則禮以相向為敬故進右手既御不得常
式故但俯俛而為敬也
國君不乘竒車車上不廣欬不妄指立視五巂式視馬
尾顧不過轂國中以策彗䘏勿驅塵不出軌
鄭氏曰國君出入必正竒車獵衣之屬廣欬為若自
矜廣猶弘也立平視也巂猶規也謂輪轉之度式視
馬尾小俛也顧不過轂為掩在後彗竹帚䘏勿搔摩
也
孔氏曰國君不可乘竒邪不正之車隠義云獵車之
形今之鉤車是也衣車如鼈而長也漢桓帝之時禁
臣下乘之車已高若在上而聲大欬似自驕矜又驚
衆也妄虛也車上無事虚以手指麾四方並為惑衆
也車輪一周為一規乘車之輪高六尺六寸徑一圍
三三六十八得一丈八尺又六寸為一尺八寸緫一
規為一丈九尺八寸五規為九丈九尺六尺為步緫
為十六步半在車上所視則前十六步半地也知巂
為規者聲相近也馬引車其尾近在車欄前故車上
馮式下顧時不得遠矚而視馬尾若轉而顧不得過
轂過轂則掩後人之私轂車轂也論語云車中不内
顧是也入國不馳故不用鞭策取竹帚帶葉者為杖
形如埽帚故云策彗云䘏勿者以策微近馬體不欲
令疾也但僕搔摩之時其形狀䘏勿然軌車轍也車
行遲故塵埃不起不飛揚出轍外也
廬陵胡氏曰自五路之外皆竒異之車如漢宣乘軨
獵車也子巂鳥名車上平視不過五巂猶云不過百
雉也雉取其飛不過三丈則五巂當亦取其飛之遠
近為喻孔氏以巂為規案巂音攜不近規也恐非舊
作繠
馬氏曰先王之時作竒技竒器以疑衆者有刑作淫
巧以蕩上心者有禁車不中度不鬻於市用器不中
度不鬻於市則為國君者其可以乘竒車哉蓋造車
之法軫方以象地蓋圓以象天輪輻以象日月蓋弓
以象星圓者中規方者中矩立者中權衡者中水玉
路以象德之美金路以象義之和象輅以象義之辨
革路以象義之制木路以象仁之質凡欲人君俯仰
而觀之則思合天地之德周旋而視之則思合日月
星辰之明出入不踰於規矩權衡言動不離於道德
仁義然後竒邪之志不萌於心而中正之行可律於
下此所謂器以藏禮禮以出信者也然則非禮之竒
車其可乘哉周官道右詔王之車儀則不廣欬口之
儀也不妄指手之儀也立視五巂式視馬尾目之儀
也顧不過轂首之儀也立欲平故視五巂式欲俯故
視馬尾
嚴陵方氏曰立視五巂則不至於逾遠式視馬尾則
不至於偪下顧不過轂則不至於掩後凡此皆欲容
貎適其中而已論語言車中不内顧不疾言不親指
不内顧則不特不過轂而已不疾言則不特不廣欬
而已不親指則不特不妄指而已言之淺深不同者
彼言聖人之儀此言中人之制而已
廣安游氏曰古之觀人者於視聽言動之間所謂言
與動者視常從焉蓋視者人之精神見於外者也孟
子曰觀其眸子人焉廋哉故夫視者可以觀夫人之
神志也傳曰視下言徐又曰目動言肆又曰視不登
帶如此之類皆以視參其言而觀焉故君子於人之
瞻視常為之法此則在車顧視之節也廣欬者矜且
泰也妄指者輕且肆也古人於一指顧一瞻視一謦
欬之間其人之賢不肖是非禍福皆可得而分蓋古
人以禮為常一失其節則為改常則人之禍福宜可
得而知也後世之禮不明舉無以為之節舉無以為
節者後世之常也有一人焉而失其節亦是行乎其
常而非禍福之所及也此古今所以為異
新安朱氏曰策彗疑謂策之彗若今時鞭末韋帶耳
國君下齊牛式宗廟大夫士下公門式路馬乘路馬必
朝服載鞭策不敢授綏左必式步路馬必中道以足蹙
路馬芻有誅齒路馬有誅
鄭氏曰皆廣敬也路馬君之馬載鞭策不敢執也齒
數年也誅罰也
孔氏曰案齊右職云凡有牲事則前馬註云王見牲
則拱而式又引曲禮云國君下宗廟式齊牛鄭註周
官與此文異公門君之門也路馬君之馬也敬君故
至門下車重君物故式路馬馬比門輕故有下式之
異乘路馬謂臣行儀習禮獨行時也路馬君之車馬
臣雖得乘之必朝服而自御又不敢杖馬但載杖以
行也君在則僕人授綏今習儀者身既居左自馭而
乘雖有車右不敢授綏與己也既不曠左故居左但
式以為敬步猶行也謂單牽君馬行時必在中道正
路為敬也芻食馬草也蹙謂以足蹴蹋之及論量君
馬歲數皆為不敬亦被責罰也案熊氏曰下齊牛式
宗廟文誤當以周禮齊右註為正宜云下宗廟式齊
牛
藍田吕氏曰國君下齊牛式宗廟齊牛以卜之牲所
用於宗廟見則下之過宗廟之門則式之以牲於神
近而門於神遠故敬門殺於牲也路馬非齊牛之比
故敬馬殺於門也云國君下宗廟式齊牛以對大夫
士下公門式路馬事各有所當步路馬必中道步習
也中道君所行也誅責也孔子曰於予與何誅傳曰
反誅屨於徒人費皆責也
長樂陳氏曰齊牛之於宗廟其輕重不倫國君於宗
廟則式之於齊牛則下之者庸敬在廟斯須之敬在
齊牛也
嚴陵方氏曰齊牛祭牲也歲時必齊戒以朝之故謂
之齊牛國君下齊牛式宗廟則所以奉神者不敢不
敬故也齊牛則奉神物也宗廟則奉神之居也物無
常用過之為䟽故在車則必下焉居有定所過之為
數故在車則式之而已
馬氏曰先王於牲視之則召擇之則卜於歲時則齊
戒沐浴以朝之於朔望則皮弁素積以迎之牽則必
親殺則必射割則必袒則其見而下之不為過矣乘
路馬則載鞭策不敢授綏行必中道凡此教其敬君
物也以足蹙路馬芻有誅齒路馬有誅凡此戒其慢
君物也先王制禮圖難於其易為大於其細凡以止
邪於未形而已周官太宰八柄言誅内史八枋言殺
此誅所以為殺也宰夫治不以時舉者以告而誅之
禁殺戮凡傷人見血而不以告者以告而誅之所以
為責也然則蹙芻齒馬之誅蓋亦責之而已少儀曰
有貳車者之乘馬服車不齒觀君子之衣服服劒乘
馬弗賈君子尚然況其君乎
山隂陸氏曰下齊牛式路馬式宗廟下公門相備也
近則下之遠則式焉相備而言先儒謂宜云下宗廟
式齊牛今經齊牛在上知未誤也未有言鞭策者此
言鞭策以乘而習之之故也不敢授綏僕者也左必
式乘者也
李氏曰國君諸侯也齊右職曰有牲事則前馬蓋王
式齊牛則車右前天子撫式諸侯下之歟
廬陵胡氏曰熊氏云此文疑誤宜云下宗廟式齊牛
非也見齊戒之牲則下過宗廟則式此亦甚明何勞
倒文乎
清江劉氏曰禁過於微則人樂遷善防患於小則患
遠矣齒路馬蹴路馬芻皆有誅是所以遠其防者也
路馬者君之路馬也路馬之可敬況其君乎是以國
家之敗常必自其小者始焉民無嚴君之心則無為
貴禮矣
禮記集說卷九
