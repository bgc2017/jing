禮記集說卷一百二宋衛湜撰
凡喪服未畢有弔者則為位而哭拜踊
鄭氏曰客始來主人不可以殺禮待之
孔氏曰未畢謂喪服將終猶有餘日未滿有人始來
弔當為位哭踊不以殺禮待新弔之賓也言凡者五
服悉然
大夫之哭大夫弁絰大夫與殯亦弁絰大夫有私喪之
葛則於其兄弟之輕喪則弁絰
鄭氏曰弁絰者大夫錫衰相弔之服也如爵弁而素
加環絰私喪妻子之喪也輕喪緦麻也大夫降焉弔
服而往不以私喪之末臨兄弟
孔氏曰謂成服以後大夫往弔哭大夫則身著錫衰
首加弁絰若未成服以前與殯之時身亦弁服而首
加弁絰也私喪之葛謂妻子之喪至卒哭以葛代麻
之後於此之時遭兄弟之輕喪緦麻大夫降一等雖
不服以骨肉之親亦著弔服弁絰而往不以妻子私
喪之末服臨兄弟也若成服後則錫衰未成服之前
身著素裳而首服弁絰
為長子杖則其子不以杖即位為妻父母在不杖不稽
顙母在不稽顙稽顙者其贈也拜
鄭氏曰子不以杖即位辟尊者也為妻尊者在不敢
盡禮於私喪故不杖不稽顙獨母在於贈拜得稽顙
父在贈拜則不得稽顙
孔氏曰父為長子杖其子長子之子祖在不厭孫其
孫得杖但與祖同處不得以杖即位辟尊者也為妻
謂適子為妻父母見存不敢為妻杖又不敢為妻稽
顙案喪服云大夫為適婦為喪主父為己婦之主故
父在不敢為婦杖父没母在為妻雖得杖而不得稽
顙以杖與稽顙連文不杖屬於父在不稽顙文屬母
在故云父母在不杖不稽顙不稽顙二義母在不稽
顙者謂母在為妻子尋常拜賓之法也稽顙者其贈
也拜者但父没母在稍降殺於父有他人以物來贈
己其恩既重其謝此贈之人時為拜得稽顙故云其
贈也拜
嚴陵方氏曰父母在則為妻不杖不稽顙為尊者厭
不敢盡禮於私喪也母在父没則為妻亦不稽顙則
容杖矣然於拜贈之時亦稽顙焉凡以别於父在之
時也
山隂陸氏曰適子為妻如此則庶子父雖在以杖即
位可也
違諸侯之大夫不反服違大夫之諸侯不反服
鄭氏曰其君尊卑異也違猶去也去諸侯仕諸侯去
大夫仕大夫乃得為舊君服
孔氏曰去諸侯謂不使其君及辟仇也之往也已若
本是諸侯臣往仕大夫此是自尊適卑不可反服於
前之尊君也本是大夫臣今仕諸侯此是自卑適尊
若猶服卑君則為新君之耻也故亦不反服舊君服
齊衰三月
清江劉氏曰此言違而仕者則不反服舊君避新君
也然則違而未仕者聞舊君之喪則反服爾春秋𫝊
所謂未臣焉有伐其國者反死之可矣既臣焉而反
死之則不可鄭玄云去諸侯仕諸侯去大夫仕大夫
乃得為舊君服非也
嚴陵方氏曰或違尊而之卑或違卑而之尊皆不敢
反服於舊君者以尊卑異體故也
喪冠條屬以别吉凶三年之練冠亦條屬右縫小功以
下左緦冠繰纓大功以上散帶
鄭氏曰别吉凶者吉冠不條屬也條屬者通屈一條
繩若布為武垂下為纓屬之冠象大古喪事略也吉
冠則纓武異材焉右縫者右辟而縫之小功以下左
辟象吉輕也繰纓繰當為澡麻帶絰之澡聲之誤也
為有事其布以為纓
孔氏曰此一節眀喪冠輕重之制吉冠則纓與武各
别喪冠則纓與武共材條屬者條猶著也謂取一條
繩屈之為武垂下為纓以著冠也三年練冠小祥之
冠也雖微入吉亦猶條屬與凶冠不異吉冠則襵上
辟縫嚮左左為陽陽吉也凶冠縫嚮右右為隂隂喪
所向也過小祥猶條屬故縫猶嚮右也小功以下輕
故縫同吉嚮左也緦衰冠治縷不治布冠又用澡治
緦布為纓以輕故也鄭註有事其布以為纓者緦麻
既有事其縷就上澡之是又治其布謂縷布俱治也
大功以上散帶者小斂之後主人拜賓襲絰於序東
小功以下皆絞之大功以上散此帶垂不忍即成之
至成服乃絞
山隂陸氏曰繰讀如蠶繰之繰繰纓散絲纓也即言
絲嫌不散
朝服十五升去其半而緦加灰錫也
鄭氏曰緦精麤與朝服同去其半則六百縷而疏也
又無事其布不灰焉
孔氏曰朝服精細全用十五升布為之緦麻於朝服
十五升布之内抽出其半以七升半用緦麻服之衰
服也鄭註喪服去其半而緦如絲是也取緦以為布
又加灰治之則曰錫言錫然滑易也經云去其半而
緦始云加灰錫眀此緦衰不加灰不治布故也
山隂陸氏曰周書成王會墠上天子南面立絻無繁
露朝服八十物搢挺唐叔荀叔周公在左太公望在
右皆絻亦無繁露朝服七十物搢笏堂下之右唐公
虞公南面立焉堂下之左殷公夏公立焉皆南面絻
有繁露朝服五十物搢笏八十七十五十物縷也據
此升之精粗有不同矣鄭氏謂八十縷為升舉其精
者也緦於縷加灰錫於布加灰朝服據布故曰十五
升去其半而緦加灰錫也朞悲哀三年憂緦思而已
諸侯相禭以後路與冕服先路與襃衣不以襚
鄭氏曰不以己之正者施於人以彼不以為正也後
路貳車貳車行在後也
孔氏曰禭謂以物送死用後路謂上路之後次路也
冕服謂上冕之後次冕也先路襃衣是己車服之上
不可以施人以彼不以為正服所用也
嚴陵方氏曰後路貳車也先路正車也襃衣即前言
復諸侯以襃衣是矣
山隂陸氏曰大路玉輅也左𫝊僖二十八年王賜晉
侯大路之服襄二十九年鄭公孫蠆卒王追賜之大
路二十四年賜穆叔大路定四年分魯公以大路大
旂分康公以大路少帛分唐叔以大路密湏之鼓是
也車馬曰賵衣服曰禭禭而以路非正也既夕禮曰
賓奉幣由馬西當前路北面致命變言前路著非後
路也不曰先路避先路也
遣車視牢具疏布輤四面有章置於四隅
鄭氏曰言車多少各如所包遣奠牲體之數也遣奠
天子大牢包九个諸侯亦大牢包七个大夫亦大牢
包五个士少牢包三个大夫以上乃有遣車輤其盖
也四面皆有障蔽以隠翳牢肉
孔氏曰遣車送葬載牲體之車也牢具遣奠所包牲
牢之體貴賤各有數也一个為一具取一車載之故
云視牢具諸侯大夫位尊雖無三命則有車馬之賜
及天子上士三命皆得有遣車諸侯士以下賤故無
遣車也疏布輤者以麤布為上蓋四面有物章之入
壙置於槨之四隅
賈氏曰士無遣車則所包者不載於車直持之而已
山隂陸氏曰疏布輤亦如殯車為輤其異者四面有
章置於椁之四隅
載粻有子曰非禮也喪奠脯醢而已
鄭氏曰粻米糧也言死者不食糧也遣奠本無黍稷
孔氏曰遣車載粻有子譏其為失也遣奠之饌無黍
稷故不載粻既夕藏筲者謂遣奠之外别有黍稷麥
也遣奠用牲體是脯醢之義
祭稱孝子孝孫喪稱哀子哀孫
鄭氏曰各以其義稱
孔氏曰祭吉祭也謂自卒哭以後之祭吉則申孝子
之心祝辭云孝也或子或孫随其人喪稱哀子哀孫
謂自虞以前凶祭也喪則痛慕未申故稱哀也故士
虞禮稱哀子卒哭乃稱孝子
嚴陵方氏曰祭所以追飬而盡於一身之終喪所以
哭亡而止於三年之孝則為人子孫終身之行也故
子孫之於祭必稱孝哀則𤼵於聲音見於衣服盖三
年之禮而已故子孫之於喪止稱哀
端衰喪車皆無等
鄭氏曰喪車惡車也喪者衣衰及所乘之車貴賤同
孝子於親一也衣衰言端者玄端吉時常服喪之衣
衰當如之
孔氏曰端正也吉時玄端服身與袂同以二尺二寸
為正而喪衣亦如之以其綴六寸之衰於心前故曰
端衰等等差也喪也衣衰及惡車天子至士制度同
無等差之别也案鄭註巾車喪車凡五等木車始遭
喪所乘素車卒哭所乘薻車既練所乘駹車大祥所
乘漆車禫所乘
山隂陸氏曰衰制雖無等其布之精粗則有差也據
衰與其不當於物也寧無衰
大白冠緇布之冠皆不蕤委武玄縞而后蕤
鄭氏曰不蕤質無飾也大白冠大古之布冠也春秋
𫝊曰衛文公大布之衣大白之冠委武冠卷也秦人
曰委齊東曰武玄玄冠也縞縞冠也
孔氏曰大白冠白布冠也緇布冠黑布冠也二冠無
飾故皆不蕤此緇布冠謂大夫士之冠其諸侯則玉
藻云緇布冠繢緌是也玄縞二冠既先有别卷後乃
可蕤故云而后蕤也大祥縞冠亦有蕤何以知之前
既云練冠亦條属右縫則知縞不條属既别安卷灼
然有蕤也鄭引衛文公證大白冠是布也文公以國
未道不充其服自貶損也
馬氏曰冠以莊其首蕤以致其飾冠而不蕤者始於
上古尚質而不文也冠之以蕤者制於後代以文而
勝質也文公為狄所滅齊桓公救而封之則以亡國
之君為居喪之服故以大白始冠者欲其重始而取
上世之冠故以緇布此皆不蕤者也至於玄冠或以
朱組纓或以丹組纓縞冠則或以玄武或以素紕此
皆以蕤者也然而大白不蕤矣而郊特牲曰大古冠
布齊則緇之其緌也緇布不蕤矣而玉藻曰緇布冠
繢緌諸侯之冠也若是則有時而致飾可以蕤乎雜
記所言特喪冠爾
山隂陸氏曰委委貌也玄所謂縞冠玄武縞所謂玄
冠縞武如是而後緌先儒謂玄冠委貌也然則縞冠
素委貌歟素委貌盖素端之冠
大夫冕而祭於公弁而祭於己士弁而祭於公冠而祭
於己士弁而親迎然則士弁而祭於己可也
鄭氏曰弁爵弁也冠玄冠也祭於公助君祭也大夫
爵弁而祭於己唯孤爾然則士弁而祭於己緣類欲
許之也親迎雖亦己之事攝盛服爾非常也
孔氏曰此一節明大夫士公私祭服大夫謂孤也冕
絺冕也祭於己自祭廟也助祭為尊故服絺冕自祭
為卑故服爵弁士以爵弁為上故用助祭冠玄冠為
卑自祭不敢同助君之服故用玄冠也作記之人雖
云士冠而祭於己以己既爵弁親迎親迎輕於祭尚
用爵弁則自用爵弁自祭己廟於禮可用也是記者
緣事類許之著爵弁也儀禮少牢上大夫自祭用玄
冠此亦云弁而祭於己與少牢異故鄭註云唯孤爾
知非卿者以少牢禮有卿賓尸下大夫不賓尸眀卿
亦玄冠不爵弁也親迎配偶一時之極故許其攝盛
服祭祀湏依班序著弁於理可也
崔氏曰孤不悉絺冕若王者之後及魯之孤則助祭
用絺若方伯之孤助祭則玄冕以其君玄冕自祭不
踰之也
馬氏曰周官司服曰王之吉服祭昊天上帝則服大
裘而冕降而至於祭羣小祀則玄冕盖祭之大者莫
重於昊天而祀之小者莫甚於羣小祀不别以服不
降以等則尊卑不眀隆殺不分而禮幾乎熄矣大夫
士則祭之至大者莫重乎助於公祭之有常者莫甚
乎祭於己故大夫則冕而祭於公弁而祭於己士弁
而祭於公冠而祭於己者亦周官六服同冕之意也
盖王則異其服而大夫士則異其冕弁而已周禮又
曰卿大夫之服自玄冕而下士之服自皮弁而下則
大夫以玄冕為極而士以爵弁為極也非祭於公安
敢用哉雖然士弁而親迎則士弁而祭於己可乎謂
昏者己之事祭於家者亦己之事弁可用於昏則亦
可用乎祭於己此記禮者之所疑也盖昏禮者合二
姓之好為萬世之始以其至大之禮行於一時之間
可以攝其盛服而用弁焉士昏禮所謂主人爵弁者
也至若祭於己則歲時所用於家為常苟不與祭於
公者有辨安在其為禮哉士可弁而祭於己則大夫
亦可冕而祭於己矣雖然士之弁而親迎亦猶記所
謂冕而親迎者也故哀公嘗疑其為己重而孔子辨
之諸侯以祭服而親迎則士以助祭服而親迎義之
當然於是乎在苟弁而祭於己則非特嫌其同於公
而又著其輕於昏矣故士之弁而祭於公者正也弁
而親迎者權也弁而祭於己則不可也
山隂陸氏曰此言大夫若冕而祭於公則弁而祭於
己士若弁而祭於公則冠而祭於己若下大夫一命
弁而祭於公則冠而祭於己可知下士不命冠而祭
於公則端而祭於己亦可知少牢朝服而祭下大夫
也特牲冠端玄而祭下士也王之上士三命服玄冕
則弁而祭於己矣然則一命大夫不冕雖士三命有
服冕者據大夫五士三鄭氏謂大夫爵弁自祭宗廟
惟孤爾又謂諸侯自相朝聘皆皮弁服皆非是案典
瑞公執桓圭侯執信圭伯執躬圭繅皆三采三就以
朝覲宗遇會同于王相見亦如之盖諸侯自敵以上
相見皆用其至且有宜稱皮弁服不應執圭
李氏曰大夫冕而祭於公謂天子之大夫也儀禮曰
大夫朝服而祭謂諸侯之大夫也士弁而親迎則弁
而祭於己可也詩曰角枕粲兮角枕天子之所服也
有昏者枕可以同於王而士之冠可以同於大夫所
以重昏也
暢&KR0875;以掬杵以梧枇以桑長三尺或曰五尺畢用桑長
三尺刊其柄與末
鄭氏曰&KR0875;杵所以𢷬鬱也掬栢也枇所以載牲體者
此謂喪祭也吉祭枇用棘畢所以助主人載者刊猶
削也
孔氏曰此一節眀吉凶暢及枇畢之義暢猶鬱鬯也
掬栢爾雅釋木云梧桐也以栢為&KR0875;以桐為杵𢷬鬱
鬯用栢香桐潔白於神為宜也牲體從鑊以枇升入
於鼎從鼎以枇載之於俎知吉祭枇用棘者特牲記
枇用棘心是也主人舉肉則用畢助主人舉肉用桑
者亦喪祭也吉時亦用棘末頭亦削之枇亦當然
長樂陳氏曰匕之别有四有黍稷之匕有牲體之匕
有疏匕有喪匕三匕以棘喪匕以桑廪人之所摡黍
稷之匕也饔人之所摡牲體之匕也牲體之匕挑匕
也其制則黍稷之匕小於挑匕挑匕小於疏匕何則
敦之量不過三豆而高不過一尺則黍稷之匕小矣
挹之以挑匕然後註於疏匕者三則疏匕大矣畋器
曰畢祭器亦曰畢皆象畢星也詩曰兕觥其觩角弓
其觩有捄棘匕有捄天畢捄者曲而長也則畢之狀
可知矣鄭氏曰異狀如匕喪匕用桑而異亦桑則吉
匕用棘而畢亦棘此鄭氏所以言匕畢同材也然桑
黃棘赤各致其義舊圖謂匕畢皆漆之誤矣特牲主
人及佐食舉牲鼎宗人執畢先入贊者錯俎加匕鄭
氏曰主人親主則宗人執畢導之以畢臨載匕備失
脱也少牢及虞禮無匕何哉少牢大夫不親舉虞祭
主人未執事其說是也(禮書)
率帶諸侯大夫皆五采士二采
鄭氏曰此謂襲尸之大帶率繂也繂之不加箴功大
夫以上更飾以五采士以朱綠襲事成於帶變之所
以異於生
孔氏曰小歛大歛衣數既多有絞不可加帶故知此
謂尸襲竟而著此帶也率謂為帶也但攝帛邊而熨
殺之不加箴功異於生也吉時大帶唯有朱綠玄華
無五采以五采飾之亦異於生也此士天子之士也
諸侯之士則士喪禮用緇帶鄭以襲衣與生同惟帶
與生異凡襲事著衣畢加帶乃成故註云成於帶也
山隂陸氏曰言大夫以上襲尸其帶皆以五采絲率
之即非襲尸無率也據士練帶率下辟
醴者稻醴也甕甒筲衡實見間而后折入
鄭氏曰此謂葬時藏物也衡當為桁所以庪甕甒之
属聲之誤也實見間藏於見外椁内也折承席也
孔氏曰此經是送葬所藏之物醴是稻米所為甕者
盛醯醢甒者盛醴酒筲者盛黍稷衡者以大木為桁
置於地所以庪舉甕甒之属實見間者見謂棺外之
飾言實此甕甒筲等於見外椁内二者之間也實物
棺内既畢然後以承席加於椁上案既夕禮乃窆藏
器於旁加見註云器用器役器也加見者器在見内
也又云藏苞筲於旁註云在見外也則見内是用器
役器見外是眀器也此是士禮大夫以上則有人器
眀器也人器實明器虛案既夕禮註云折猶庪也方
鑿連木為之盖如牀而縮者三横者五無簀窆事畢
加之壙上以承抗席故謂承席
賈氏曰見棺飾也飾則帷荒以帷荒加於柩棺柩不
復見唯見此帷荒故名帷荒為見(儀禮疏)
唐陸氏曰見棺衣也
山隂陸氏曰以實見間非止此四物以此四物該之
衡讀如字其桁之横者也
重既虞而埋之
鄭氏曰就所倚處埋之
孔氏曰案既夕禮初喪朝禰廟重止於門外之西不
入謂將嚮祖廟若過之然也眀日自禰廟随至祖廟
庭欲眀將出之時重出自道左倚之就所倚之處埋
之謂於祖廟門外之東也
凡婦人從其夫之爵位
鄭氏曰婦人無專制生禮死事以夫為尊卑
小歛大歛啓皆辯拜
鄭氏曰嫌當事來者終不拜故眀之也此既事皆拜
孔氏曰禮凡當大歛小歛及啓攅之時唯有君來則
止事而出拜之若他賓客至則不止事事竟乃即堂
下之位悉徧拜故云皆辯拜也然若士當事而大夫
至則士亦為大夫出雜記云大夫至絶踊而拜之是
也
金華應氏曰小歛以襲其形大歛以韜於棺啓殯以
載其柩皆喪事之變節而切於死者之身也生者之
痛莫此為甚賓亦於是拜死者弔生者故主人皆徧
拜以謝之而致其哀也
朝夕哭不帷無柩者不帷
鄭氏曰朝夕哭不帷緣孝子心欲見殯肂也既出則
施其㧁鬼神尚幽闇也無柩謂既葬也棺柩已去鬼
神在室堂無事焉遂去帷
孔氏曰案士喪禮君使人弔徹帷鄭云徹帷㧁之則
㧁是褰舉之名初哭則褰舉事畢則施下之葬後神
主祔廟還在室在堂無事不用帷也
君若載而后弔之則主人東面而拜門右北面而踊出
待反而后奠
鄭氏曰主人拜踊於賓位不敢迫君也君即位車東
出待不必君留也君反之使奠
孔氏曰臣喪朝廟柩已下堂載在柩車而君來弔君
位於車東故主人在車西東西而拜門謂祖廟門也
右西邊也若門外來則右在東此據車門内出故右
在西孝子拜君竟從位立近門内西邊北面而哭踊
為禮也出待者孝子哭踊畢而先出門待君以君來
則拜迎去則拜送今君弔事竟不敢必君久留故孝
子先出待君出也反而后奠者君使人命孝子反還
喪所而后設奠告柩知之或謂此在廟載柩車時奠
謂反設祖奠也
子羔之襲也繭衣裳與稅衣纁袡為一素端一皮弁一
爵弁一玄冕一曾子曰不襲婦服
鄭氏曰繭衣裳者若今大䙱也纊為繭緼為袍表之
以稅衣乃為一稱爾稅衣若玄端而連衣裳者也大
夫而以纁為之緣非也唯婦人纁袡禮以冠名服此
襲其服非襲其冠曾子譏襲婦服而已玄冕又大夫
服未聞子羔曷為襲之玄冕或為玄冠或為玄端
唐陸氏曰紳裳下襈也王肅云婦人蔽膝
孔氏曰此眀大夫死者襲衣稱數也繭衣裳者纊
為繭謂衣裳相連而緜纊著之也稅謂黑衣也亦衣
裳連纁絳也袡裳下緣襈也以絳為緣繭衣既褻故
用稅衣表之合為一稱故云繭衣裳與税衣纁袡為
一也素端以素為衣裳此第二稱也服既不褻並無
别衣表之也皮弁第三稱也十五升白布為衣積素
為裳也爵弁第四稱玄衣纁裳也玄冕第五稱大夫
之上服也纁袡是婦人之服而子羔襲用之故曾子
譏之鄭以經云皮弁爵弁但云冠此襲其服非襲其
冠故云禮以冠名服子羔為大夫無文今著玄冕故
云曷為襲之
山隂陸氏曰據此男子裡衣皆連衣裳裘盖亦如之
然則婦人連衣裳放男子之内也公襲九稱爵弁三
大夫五稱皮弁三則士三稱爵弁一皮弁二與凡襲
親身之服不與其餘為序故子羔襲稅衣其素端以
下自為序素端亞皮弁皮弁亞爵弁爵弁亞玄冕公
襲衮衣其玄端以下自為序玄端亞朝服朝服亞素
積素積亞爵弁爵弁亞玄冕玄冕亞襃衣
為君使而死公館復私館不復公館者公宫與公所為
也私館者自卿大夫以下之家也
鄭氏曰公所為君所作離宫别館也
公七踊大夫五踊婦人居閒士三踊婦人皆居閒
鄭氏曰公君也始死及小歛大歛而踊君大夫士一
也則皆三踊矣君五日而殯大夫三目而殯士二日
而殯士小歛之朝不踊君大夫大歛之朝乃不踊婦
人居閒者踊必拾主人踊婦人踊賓乃踊
孔氏曰此一經眀諸侯至士初死在室殯踊節及眀
貴賤踊數也公諸侯去死日五日而殯則合死日六
日也七踊者始死一踊眀日襲之時又一踊襲明日
朝又眀日小歛朝一踊為四也其日晚小歛時又一
踊是小歛日再踊就於前三日為五也小歛眀日朝
又踊為六也至眀日大歛之朝不踊當大歛時乃踊
凡七也大夫三日殯合死日為四日始死一眀日襲
朝又眀日小歛日再小歛眀日大歛凡五也士二日
殯合死日數也始死一小歛朝不踊至小歛時一又
眀日大歛一凢三也婦人與丈夫更踊居賓主之中
閒也然親始死及動尸舉柩哭踊無數今云七五三
者謂為禮有節之踊每踊輙三者三為九而謂為一
也
山隂陸氏曰公五日而殯踊七日大夫三日而殯踊
五日其始死之日踊既殯之後一日猶踊若士三日
而殯踊三日則其既殯之後一日不踊歟三五七然
後有閒士三踊婦人居閒言皆三無又閒故也然則
婦人居閒若閒七踊其二日甲一踊又二日乙一踊
又二日甲乙踊大夫放此
嚴陵方氏曰為貴者踊則多為賤者踊則少此重輕
之别也
公襲卷衣一玄端一朝服一素積一纁裳一爵弁二玄
冕一襃衣一朱綠帶申加大帶於上
鄭氏曰朱綠帶者襲衣之帶飾之雜以朱綠異於生
也此帶亦以素為之申重也重於革帶也革帶以佩
韍必言重加大帶者眀雖有變必佩此二帶也士襲
三稱子羔襲五稱今公襲九稱則尊卑襲數不同矣
諸侯七稱天子十二稱與
孔氏曰此一經眀襲用衣公襲以上服在内公身貴
故以上服親身欲尊顯加賜故襃衣最外而細服居
中也子羔賤故卑服親身玄端者燕居玄端朱裳也
朝服者緇衣素裳日視朝之服也素積者皮弁視朔
之服纁裳者冕服之裳亦可鷩毳任取中閒一服也
爵弁二者玄衣纁裳此始命之服重本故二通也玄
冕之下又取一也襃衣最上華君賜也自卷衣至此
合爵弁二通合九稱朱綠帶者以素為之飾以朱綠
此衣之小帶散在於衣非是緫束其身已用此朱綠
小帶結束之重加大帶於革之上象生時大帶也用
素為之士則二采大夫諸侯皆五采即前經率帶也
申加者謂於革帶之上重加此大帶也天子諸侯襲
數無文鄭約之故稱與疑辭也
嚴陵方氏曰言公之襲如此自卿大夫而下固有降
殺矣
山隂陸氏曰子羔言繭衣裳公言朱綠帶申加大帶
於上相備也喪大記曰袍必有表不禪衣必有裳謂
之一稱纁裳先儒謂冕服之中鷩毳任取中閒一服
非是纁裳即冕服不應其序在此盖纁裳亦爵弁也
故曰素積一纁裳一素積言皮弁則纁裳言爵弁可
知然則公襲爵弁盖三即言爵弁三嫌不侈又公言
襃衣而子羔不言著有襃衣則襲無則否且於公言
有襃衣亦言之法若子羔嘗賜襃衣則其襲應云子
羔之襲也繭衣裳與玄冕為一素端一皮弁一爵弁
一襃衣一知然者以公襲如此知之也
小歛環絰公大夫士一也
鄭氏曰環絰者一股所謂纏絰也士素委貌大夫以
上素爵弁而加此絰焉散帶
孔氏曰環者周迴纏繞之名故知是一股纏絰若兩
股相交則謂之絞親始死孝子去冠至小歛不可無
飾士素委貌大夫以上素弁而貴賤悉得加於環絰
故云一也
長樂黃氏曰叔孫武叔之母死既小歛舉尸出戶袒
乃投其冠括髮子游嗤其不知禮疏云括髮在小歛
之後奉尸夷于堂之前主人為欲奉尸故袒而括髮
在前今武叔奉尸夷堂之後乃投冠括髮失哀節故
子游嗤之以此推之則小歛之時士素委貌大夫以
上素弁而加環絰可知及至大歛子亦弁絰又曰
鄭註環絰之末有散帶二字既馮尸主人絞帶條下
孔疏亦云小歛於戸内訖主人袒括髮散帶垂今以
記文考之小歛但言婦人帶麻主人絞帶不言主人
帶絰至奉尸夷于堂方言帶絰而註說則以小歛之
時散帶疏說又以為既小歛之後散帶其說不同皆
不足為據也
嚴陵方氏曰親始死故未暇辨貴賤之等
公視大歛公升商祝鋪席乃歛
鄭氏曰喪大記曰大夫之喪將大歛既鋪絞紟衾君
至此君升乃鋪席則君至為之改始新之也
孔氏曰公君也眀君臨臣喪大歛禮也臣喪大歛君
來至之前主人雖已鋪席布絞紟衾聞君至則主人
撤去之君來升堂時商祝更鋪席待君至乃歛榮君
來為新之也亦示若事由君也商祝主歛事者
魯人之贈也三玄二纁廣尺長終幅
鄭氏曰言失之也士喪禮下篇曰贈用制幣玄纁束
帛
孔氏曰記魯失也贈謂以物送亡人於椁中魯人雖
三玄二纁而用廣尺長終幅不復丈八尺則禮失也
弔者即位於門西東面其介在其東南北面西上西於
門主孤西面相者受命曰孤某使某請事客曰寡君使
某如何不淑相者入告出曰孤某湏矣弔者入主人升
堂西面弔者升自西階東面致命曰寡君聞君之喪寡
君使某如何不淑子拜稽顙弔者降反位
鄭氏曰弔者即位于門西立門外不當門也主孤西
面立於阼階下也相者受命受主人命以出也不言
擯者喪無接賓也淑善也如何不善言君痛之甚使
某弔也稱孤某者其君名君薨稱子某使人知適嗣
也湏矣不出迎也子孤子也降反位者出反門外位
無出字脱
孔氏曰自此以下終於篇末眀諸侯相弔含贈賵之
禮此一節眀弔禮門西謂主國大門之西凶事異於
吉故介在東南北面西上以使在門西故也相者相
主人𫝊命者也鄭註喪不言擯此對例耳通而言之
吉士亦云相司儀云每門一相大宗伯云朝覲會同
則為上相凶事亦稱擯故喪大記云君弔擯者進又
士喪禮擯者出請入告是也孤某湏矣孤謂嗣子也
某為嗣子之名異於吉禮不出迎故曰湏矣主人升
堂謂從阼階升也子拜稽顙不云孤某而稱子者客
既有事於殯故稱子以對擯之辭也以下皆然若對
賓之辭則稱孤某
嚴陵方氏曰此皆諸侯相弔之禮也淑善也如何不
淑言奉君之命弔君之喪不敢不善其事也湏待也
與寡君湏矣同義
含者執璧將命曰寡君使某含相者入告出曰孤某湏
矣含者入升堂致命子拜稽顙含者坐委于殯東南有
葦席既葬蒲席降出反位宰夫朝服即喪屨升自西階
西面坐取璧降自西階以東
鄭氏曰含玉為璧制其分寸大小未聞言降出反位
則是介也春秋有既葬歸含賵禭無譏焉皆受之於
殯宫朝服告鄰國之禮也即就也以東藏於内也
孔氏曰此一節眀含之所用已具檀弓疏含者坐委
所含之璧于殯之東南席上未葬之前有葦席承之
既葬已後則以蒲席承之案左𫝊隠元年天王使宰
咺來歸惠公仲子之賵緩也公羊亦云不及事皆譏
其緩也鄭云無譏者據榖梁云王使榮叔歸含且賵
不言來不周事之用也眀宰咺言來得周事也是既
葬歸含且賵無譏宰夫朝服即喪屨者宰謂上卿也
言夫衍字朝服者吉服也必用吉服者以鄰國執玉
而來執玉不麻故著朝服且不敢純凶待鄰國也以
在喪不可純吉故即喪屨也此遭喪已久故嗣子親
受禮宰著朝服若新始遭喪則主人不親受使大夫
受於殯宫此弔者既為上客又賵者是上介則此含
者禭者當是副介末介但含襚於死者為切故在先
陳之
禭者曰寡君使某禭相者入告出曰孤某湏矣襚者執
冕服左執領右執要入升堂致命曰寡君使某襚子拜
稽顙委衣于殯東禭者降受爵弁服於門内霤將命子
拜稽顙如初受皮弁服於中庭自西階受朝服自堂受
玄端將命子拜稽顙皆如初襚者降出反位宰夫五人
舉以東降自西階其舉亦西面
鄭氏曰委衣于殯東亦於席上所委璧之北順其上
下授禭者以服者賈人也其舉亦西面亦襚者委衣
時
孔氏曰此一節眀襚禮案上文含者稱執璧下文賵
者稱執圭則此禭者當稱執衣不云者文不備也鄭
註順其上下謂上者在前下者在後也聘禮有賈人
故知授襚者之服是賈人也上云委衣于殯東又云
受爵弁受皮弁玄端皆曰如初是皆在殯東西面而
嚮殯今示舉者亦西面是亦如禭者西面也其服重
者使執而入爵弁受於内霤皮弁受於中庭朝服受
於西階玄端受於堂既受處不同則陳於璧北亦重
者在南凡諸侯相襚衣數無文據此其服有五又先
路襃衣不以襚以外無文
嚴陵方氏曰即前所言諸侯相襚以後路與冕服者
盖是禮也
山隂陸氏曰所受服轉卑故其所授轉高也爵弁皮
弁不言委朝服玄端不言委受可言也委不可言也
凡端不言服愧於言服據爵弁服纁裳皮弁素積玄
端玄裳爵弁服尊矣受於門内霤皮弁次之受於中
庭朝服又次之自西階受朝服玄端卑矣自堂上受
玄端不言受朝服於西階受玄端於堂亦以此
上介賵執圭將命曰寡君使其賵相者入告反命曰孤
某湏矣陳乘黃大路於中庭北輈執圭將命客使自下
由路西子拜稽顙坐委于殯東南隅宰舉以東
鄭氏曰輈轅也自率也下謂馬也馬在路之下覲禮
曰路下四亞之客給使者入設乘黃於大路之西客
入則致命矣使或為史
孔氏曰此一節眀賵禮乘黃謂馬也大路謂車也陳
四黃之馬於大路之西于殯宫中庭北輈者大路輈
轅北嚮也客使謂使客之從者為客所使故曰客使
自下由路西者由左也陳路北轅既竟賵客執圭升
堂致命而客之從者牽馬設在車之西大路亦使設
之也引覲禮證馬為下也四亞之謂馬四疋亞次路
車也賵既夕有奠主於親者故既夕禮兄弟賵奠此
諸侯相於既疏故無奠
嚴陵方氏曰乘馬曰賵衣衾曰襚具玉曰含錢財曰
賻此言賵禮故陳乘黃大路於中庭
山隂陸氏曰犬馬不上於堂故執圭將命小行人圭
以馬喪事君言相大夫士言擯亦言之法正言大路
舉重以該之盖二王之後歟所謂乘黃亦如此客使
牽馬者也自下自路下西之前聘禮所謂牽馬者自
前西乃出是也商拜而後稽顙周稽顙而後拜今拜
稽顙拜其臣故也即拜其君宜稽顙而後拜稽首首
至地而遲也頓首首至地而頓也空首首不至地凡
此三拜以兩手承之所謂拜手稽首是也若今吉拜
也吉拜拜而後稽顙凶拜稽顙而後拜振動若今叩
頭矣春秋𫝊曰再拜稽顙肅拜若今婦人拜是歟春
秋𫝊曰敢肅使者嫌於不敬故謂之肅竒拜一拜也
孔子拜為火來者士一大夫再士貶於大夫一拜則
凡再拜襃矣襃讀如字言坐委於殯東不言圭尊圭
也下放此
凡將命鄉殯將命子拜稽顙西面而坐委之宰舉璧與
圭宰夫舉禭升自西階西面坐取之降自西階賵者出
反位于門外
鄭氏曰凡者說不見者也鄉殯將命則將命時立於
殯之西南宰夫宰之佐也此言宰舉璧與圭則上宰
夫朝服衍夫字賵者出乃言反位門外眀禮畢將更
有事
孔氏曰此一經緫眀從上以來弔含禭及賵文不見
者鄉殯謂在殯之西南東北面將命既畢子拜稽顙
之後將命者來就殯東西面而坐委之宰舉璧與圭
者主人上卿坐舉含者之璧與賵者之圭宰夫舉襚
謂宰之属官舉此禭者之衣宰與宰夫欲舉時升自
西階不敢當主孤之位來鄉殯東席之東西鄉坐取
之降自西階也
山隂陸氏曰此弔儀也始云寡君使某弔矣而曰寡
君使某含寡君使某禭寡君使某賵又曰寡君有宗
廟之事不得承事使一介老某相執紼則弔臨含相
賵皆相將贈賻亦應爾而今不錄不與錄也故曰玩
好曰贈貨財曰賻
上客臨曰寡君有宗廟之事不得承事使一介老某相
執綍相者反命曰孤某湏矣臨者入門右介者皆從之
立於其左東上宗人納賓升受命于君降曰孤敢辭吾
子之辱請吾子之復位客對曰寡君命某毋敢視賓客
敢辭宗人反命曰孤敢固辭吾子之辱請吾子之復位
客對曰寡君命某毋敢視賓客敢固辭宗人反命曰孤
敢固辭吾子之辱請吾子之復位客對曰寡君命使臣
某毋敢視賓客是以敢固辭固辭不獲命敢不敬從客
立于門西介立于其左東上孤降自阼階拜之升哭與
客拾踊三客出送于門外拜稽顙
鄭氏曰上客弔者也臨視也言欲入視喪所不足而
給助之謙也其實為哭耳臨者入門右不自同於賓
客賓三辭而稱使臣為恭也為恭者將從其命孤降
自阼階拜之拜客謝其厚意不迎而送喪無接賓之
禮
孔氏曰此一節眀弔含襚賵既畢上客行臨哭之禮
使一介老某相執綍者某者上客名也相助也謙言
助主人執其葬綍其實為哭而來耳一介言唯有一
人為介謙辭耳其實介數各下其君二等臨者不敢
自同賓故入門右從臣位也宗人納賓升受命于君
者主國宗人掌禮欲納此弔賓先受納賓之命於主
國嗣君降曰請復位者宗人下阼階請客復門西客
位也反命者反此客之辭命於嗣君也曰孤敢固辭
者是宗人受嗣君之命以告客前文云孤某此直云
孤不云某者客是使臣不復稱名也前四禮客皆在
門西此臨在門東者前是奉君命而行此是私禮若
聘禮私覿故在門東
山隂陸氏曰臨應親至故其詞如此據寡君使某弔
使某含使某禭使某賵不云不得承事其遣上客亦
以此賵稱上介亞於此歟若陳乘黃大路於中庭盖
亦重禮也言執紼容外客臨有葬而至者也含不及
歛不及事矣襚不及殯不及事矣賵不及葬不及事
矣雖然猶愈乎否賓升受命于君變子稱君容外客
臨有不及事既葬與踰年而後至也公羊𫝊曰君薨
稱子某既葬稱子踰年稱公其曰孤降自阼階則子
踰年可知孤不名亦以此曲禮曰居喪之禮升降不
由阼階
其國有君喪不敢受弔
鄭氏曰辟其痛傷己之親如君
孔氏曰此謂國有君喪而臣又有親喪則不敢受他
國賓來弔也以義斷恩哀痛主於君不私於親
山隂陸氏曰言諸侯有天子之喪雖有親喪不敢受
弔諸侯如此則其臣有諸侯之喪盖亦如此設若衛
靈公弔季康子而康子有君之喪應辭
外宗房中南面小臣鋪席商祝鋪絞紟衾士盥于盤北
舉遷尸于歛上卒歛宰告子馮之踊夫人東面坐馮之
興踊
鄭氏曰此喪大記脫字重著於是
孔氏曰大記云夫人東面亦如之此云夫人東面坐
馮興踊唯四字别義皆同也
嚴陵方氏曰此一節宜承公襲申加大帶於上之下
脱亂在是案喪大記曰夫人東面亦如之此云坐馮
之興踊盖非脱字重著
士喪有與天子同者三其終夜燎及乘人專道而行
鄭氏曰乘人謂使人執引也專道人辟也
孔氏曰柩遷之夜湏光眀故竟夜燎也乘人謂人引
車不用馬也既夕禮云属引專道謂喪在路不辟人
也三事為重故與天子同
禮記集說卷一百二
