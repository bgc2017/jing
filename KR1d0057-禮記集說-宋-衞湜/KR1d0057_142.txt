禮記集說卷一百四十二宋衛湜撰
子曰大臣不親百姓不寧則忠敬不足而富貴已過也
大臣不治而邇臣比矣故大臣不可不敬也是民之表
也邇臣不可不慎也是民之道也君毋以小謀大毋以
遠言近毋以内圖外則大臣不怨邇臣不疾而遠臣不
蔽矣葉公之顧命曰毋以小謀敗大作毋以嬖御人疾
莊后母以嬖御士疾莊士大夫卿士
鄭氏曰邇近也言近以見遠言大以見小互言之比
私相親也民之道言民循從也圖亦謀也言凡謀之
當各於其黨於其黨知其過審也邇臣不疾疾猶非
也葉公楚縣公葉公子高也臨死遺書曰顧命小謀
小臣之謀也大作大臣之所為也嬖御人愛妾也疾
亦非也莊后適夫人齊莊得禮者嬖御士愛臣也莊
士亦謂士之齊莊得禮者今為大夫卿士
孔氏曰此一節明臣無大小皆須恭敬謹慎人君無
以小臣而謀大事也大臣離貳不與上親政教煩苛
百姓不寧是臣不忠於君君不敬於臣所以致然由
君與臣富貴已過極也大臣不肯為君理治職事由
邇臣與上相親比也君無與小臣而謀大臣之事無
以遠臣共言近臣之事無以内臣共謀外臣之事所
以然者小大之臣意殊遠近之臣不同恐各為朋黨
彼此交争轉相陷害故不圖謀若能如此則内外情
通小大意合大臣不怨恨於君也近臣不為人所非
毁遠臣不被障蔽也
藍田吕氏曰此章言大臣不信而小臣之比國之大
患也傳曰不使大臣怨乎不以以大臣之任國之休
戚繫焉用之斯信之矣不信之斯黜之矣未有居其
位而不信之者也大臣不親民疑於所任百姓所以
不寧蓋由臣之忠不足於君則君之敬不足於臣徒
富貴之而無信任之意猶犬馬畜之而弗敬也事至
於此必有邇臣嬖寵奪大臣之柄而不得治其事故
曰大臣不治而邇臣比矣表者民所望也道者民所
從也大臣尊嚴國之政令存焉民之所望以為表不
敬則國命輕矣邇臣寵昵君之好惡繫焉民之所從
以為道不慎則風俗壊矣使小臣謀大臣則大臣怨
乎不以使遠臣閒近臣則近臣疾其君使内之寵臣
圖四方宣力之士則遠臣之賢蔽而不聞三者任君
之大害也葉公之顧命曰毋以小謀敗大作毋以嬖
御人疾莊后毋以嬖御士疾莊士大夫卿士引此言
以證此三事也莊士大夫卿士謂莊士之為大夫卿
士者也
陸氏曰經曰毋以小謀敗大作毋以嬖人疾莊士蓋
務大者不拘於小累謀小者不達於大猷嬖者或行
異於莊莊者或性殊於嬖理勢相激宜其不同進善
援能諒君子之事遏惡揚善非小人所能君子以愛
才為心小人以傷善為利愛而引之則近黨傷而沮
之則似公近黨則不辨而遽疑似公則不察而輕信
是以大道每墮於横議良才常困於中傷失士啓讒
多由於此(唐陸贄)
長樂陳氏曰大臣者王者股肱心膂之任相與圖維
天下而百姓賴之以寧也是大臣者職宜親於王今
則不親將誰與治民哉故百姓不寧大臣所以正邇
臣者也大臣不治其事而邇臣將以便僻側媚之行
比於君矣大臣則道之隆德之峻王所尊而隆之也
故言敬中庸言敬大臣則不眩是矣邇臣則居王之
左右前後者欲擇正人而已故言謹書言謹簡乃僚
是矣敬大臣者為其有司尊之實下之人所視而效
也故謂之民之表詩言赫赫師尹民具爾瞻是矣謹
邇臣者謂其正朝廷以正萬民而下之人所從而由
也故謂之民之道書言侍御僕從罔匪正人以至乎
下民祗若萬邦咸休者是矣若大臣則權重也權重
常見謀於小臣矣小臣之謀得行則大臣退故大臣
怨君毋以小謀大則大臣不怨矣近臣則所親而任
親而任則常見言於遠臣矣遠臣之言或聽則近臣
疎故邇臣疾君毋以遠言近則邇臣不疾矣外臣則
遠於王也遠於王則易為内臣之所圖矣内臣之圖
得用則外臣之功業不上達於王故遠臣蔽君毋以
内圖外則遠臣不蔽矣謀者名實未審從而謀之圖
如圖土地之圖合内外遠近而周圖之小臣之於大
臣勢不足以圖之也其所以擠陷之者謀而已若内
臣之於外臣則謀非不足用也勢足以圖之而已故
於小大言謀内外言圖怨生乎心疾作於外疾不如
怨之深也故於大臣言怨邇臣言疾葉公之顧命曰
毋以小臣之謀敗大臣之作所謂毋以小謀大也毋
以嬖御之人而疾端莊之后毋以嬖御之士而疾端
莊之士與夫大夫卿士所謂毋以内圖外也
嚴陵方氏曰大臣不親於上故百姓不寧居於下其
所由者忠敬不足富貴已過也不親事則事弊而不
治大臣不治而邇臣亦相帥而為阿黨之比矣夫大
臣者君之所尊故待之不可不敬邇臣者君之所親
故擇之不可不慎毋以小謀大則大臣得以盡道而
不怨毋以遠言近則邇臣得以盡法而不疾毋以内
圖外則遠臣得以盡才而不蔽
馬氏曰大者對小之辭而大臣者處於遠邇之間邇
者對遠之辭而邇臣者處於小大之閒民之表者以
言人之所資以為正也民之道者以言民之所由而
有以致其親也大臣不可不敬邇臣不可不慎而御
之者不可無其法毋以小謀大以下皆御臣之法也
毋以嬖御士疾莊士大夫卿士蓋侫說之言易以聽
忠直之言難以入故也
石林葉氏曰大臣則牧伯也其與之計議未定亦不
可以小謀敗之近臣則四輔三公也其與之論道而
有為亦不可以遠言間之外臣則諸侯也其與之同
守天下以經理邦國亦不可以内寵圖之蓋任賢不
貳則賢者得以盡其效故大臣不敗謀則無怨於心
近臣之言無閒則不敢非其上外臣之議得以自通
則不蔽於下與智者謀之而不與智者議之是以小
謀敗大作也寵嬖妾而疾惡有禮之后是以嬖御之
臣疾莊后也眤侫臣而惡用莊謹之卿士是以嬖御
士疾莊士大夫卿士也蓋小謀敗大作則不足以尊
賢嬖御人疾后則不足以治家嬖御士疾大夫卿士
則不足以治國此葉公所遺於後世也
山陰陸氏曰此顧命大夫卿士之辭也故其卒篇稱
大夫卿士云變夫人言后其流蓋及上也顧命如此
忠教之至也蓋是時徐楚亦僭稱后
子曰大臣不親其所賢而信其所賤民是以親失而教
是以煩詩云彼求我則如不我得執我仇仇亦不我力
君陳曰未見聖若已弗克見既見聖亦不克由聖
鄭氏曰親失失其所當親也教煩由信賤也賤者無
壹德也詩言君始求我如恐不得我既得我持我仇
仇然不堅固亦不力用我是不親信我也克能也由
用也
孔氏曰此節明君不信用人也在上不親任其所賢
有德之人而信用其所賤無德者則民效於上失其
所當親唯親羣小政教所以煩亂也所引詩小雅正
月刺幽王之篇君陳尚書篇引之者證不親其所賢
也
藍田吕氏曰王公之用人將與共天位治天職也師
其不及而友其所等夷有不如已然後使之故位尊
而德優德優而身佚賢者既疎不肖又不足親此所
以親失所貴者而疑所賤者又不足任也此教所以
煩蓋知賢而不親知可賤而信之德所以不進治所
以不成也孟子曰今之諸侯好臣其所教而不好臣
其所受教故地醜德齊莫能相尚也詩君陳皆言得
賢而不能親之信之也
嚴陵方氏曰上失其所親信而民之化之亦然雖教
之亦有所不勝祗所以為煩而已
馬氏曰大人者以位言之也夫有天下國家者未嘗
不欲親其所賢而賢未必親未嘗不欲疎其所賤而
賤未必不信葉公之戒毋以嬖御人疾莊后毋以嬖
御士疾莊士大夫卿士者凡以此也言賢則知賤者
為不肖之行也言賤則知賢者有可貴之德也上失
其所親則下亦失其親雖區區於教令之煩民未必
從之蓋其令反其所好則民未有從之者也詩云彼
求我則如不我得者言始求我之法則如不我得焉
其好之心可謂篤疾及其執我仇仇亦不我力旣已
得我而反不我用至於君陳所言其理亦猶此也
長樂陳氏曰賢所以輔治宜親不宜疎賤所以執役
宜遠不宜信大臣不親其所賢而信其所賤則小人
獲進矣夫賢者非特上之所親而亦下之所親也大
人不親所賢則民將失其所親也故民是以親失教
有常典順之則簡而治拂之則繁而亂用賤者以為
教則逆其常矣故教是以煩彼求我則如不我得執
我仇仇亦不我力者幽王惑於小人其求君子則如
恐失之及其得之也則執我仇仇如死偶然且不任
其力也豈非不親所賢而信其所賤之意乎君陳亦
此意也
山陰陸氏曰孟子曰堯舜之知而不徧物急先務也
堯舜之仁不徧愛人急親賢也今如此雖欲不煩得
乎然則信其所賤務徧知物也此詩蓋以伐柯自喻
子曰小人溺於水君子溺於口大人溺於民皆在其所
褻也夫水近於人而溺人德易狎而難親也易以溺人
口費而煩易出難悔易以溺人夫民閉於人而有鄙心
可敬不可慢易以溺人故君子不可以不慎也太甲曰
毋越厥命以自覆也若虞機張往省括于厥度則釋兊
命曰惟口起羞惟甲胄起兵惟衣裳在笥惟干戈省厥
躬太甲曰天作孽可違也自作孽不可以逭尹吉曰惟
尹躬天見于西邑夏自周有終相亦惟終
鄭氏曰皆在其所褻也言人不溺於所敬者溺謂覆
没不能自理出也水近人故或泳之游之褻慢而無
戒心以取溺焉德易狎言人初時學其近者則狎之
至於先王大道則遂扞格不入迷惑如溺矣費猶惠
也言口多空言煩數也過言一出駟馬不能及不可
悔也口舌所覆亦如溺矣民不通於人道而心鄙詐
卒難告喻人君敬慎以臨之則可若陵虐而慢之分
崩怨叛君無所尊亦如溺矣故君子不可不慎者慎
所可褻乃不溺矣越之為言蹷也覆敗也言無自顛
蹷女之政教以自毁敗虞主田獵之地者也機弩牙
也度謂所擬射也虞人之射禽弩已張從機閒視括
與所射參相得乃後釋弦發矢為政亦當以己心參
於羣臣及萬民可乃後施也兊命兊當為說傳說作
書以命高宗亦尚書篇名也羞猶辱也惟口起辱當
慎言語也惟甲胄起兵當慎軍旅之事違猶辟也逭
逃也尹吉亦尹誥也天當為先忠信為周相助也謂
臣也伊尹言見夏之先君臣皆忠信以自終伊尹始
仕於夏此時就湯矣夏之邑在亳西
孔氏曰此一節戒慎言之事也口費而煩謂口惠不
難失在煩數必為物所憾所以有禍也惟衣裳在笥
當服以為禮不可妄以與人惟干戈當自省已身不
可妄以害人
藍田吕氏曰小人謂民也君子謂士大夫也大人謂
王公也凡人所以覆没於患禍不能以自出者皆在
其易而褻之也水至柔之物民狎而玩之則雖巨川
深淵而不戒此取溺之道也德易狎而難親者謂水
之德也先儒乃以是德為人之德謂有德者亦如水
然易狎難親豈德之謂邪方論溺水溺口溺民三者
之别無庸以有德厠其閒也與人交際不能無言古
之君子辭達而已不廢而煩於己則廢於人則煩不
能無過過言之甚至於害德喪身以覆邦家易出而
不可悔非口之溺人乎民至愚至賤乃知賤者貴者
之所易也惟愚也故閉於心而不可以理喻唯賤也
故有鄙心多怨而無恥為王公者慢而不敬則輕身
輕上無所不至此民之所以溺人也三者之端不可
不慎也引太甲言為政者如虞人射禽張機省括奠
而後發有是心也安有溺於民之患哉兊命言庶政
不可不慎也太甲言禍患之溺莫非自取也尹吉言
君以忠信有終皆君所自致也此經引書為證與書
文小不同義無所害
嚴陵方氏曰小人以分言則在下故以溺於水為戒
君子以德言則在身故以溺於口為戒大人以位言
則在上故以溺於民為戒言易出而難悔亦猶水之
就下莫之能禦也民之為俗可敬不可慢亦猶水之
攻堅莫之能先也民可近不可下若水之易以溺人
故君子不可以不慎也然兼言大人小人此統言君
子者蓋君子則上下之通稱
馬氏曰水者小人資之以為利故小人溺於水口者
君子資之以為辯故君子溺於口民者大人資之以
為治故大人溺於民此皆在其所褻也蓋禍故多藏
於隱微而發於人之所忽蔽於所褻而不知加慎以
為慮此其所以至於没溺而不知悟也水近於人而
溺人所謂水性懦人狎而翫之以至於死焉德易狎
而難親此釋水近於人而溺人之意也水之為性則
有剛柔之德外陰而能柔故易以狎内陽而能剛故
難以親蔽於易狎以為常不知難以親之為慮此小
人所以至於溺也費者言其無實煩者言其無節言
之非艱故易以出斯言之玷不可磨故難以悔蔽於
易出以為常而不知難悔以為慮此君子所以至於
溺也民之厚貌深情而機詐之心藏於内故曰閉於
人而有鄙心雖然亦在上之人御之而已故可敬不
可慢敬者御之之道也書曰予臨兆民若朽索之馭
六馬為人上者奈何不敬不能莊以涖之而乃慢易
以犯之此大人所以至於溺也終之以書之辭者有
以見其戒慎之至也衣服者所以命有德不可以命
非其人故惟衣裳在笥笥者言藏之而不輕於與人
也干戈所以討有罪不可以伐非其罪故惟干戈省
厥躬者言當恕之以已然後可以責諸人也甲冑所
以自衛干戈所以敵物天作孽則有可違之理蓋修
德則可以消天變禍自已求無所逃於天地之間也
山陰陸氏曰閉則不能受人鄙故係吝怨毒難解天
作孽可違也不言猶決辭也凡記引經以字易字或
增或損不無意也
子曰民以君為心君以民為體心莊則體舒心肅則容
敬心好之身必安之君好之民必欲之心以體全亦以
體傷君以民存亦以民亡詩云昔我有先正其言明且
清國家以寧都邑以成庶民以生誰能秉國成不自為
正卒勞百姓君雅曰夏日暑雨小民惟曰怨資冬祈寒
小民亦惟曰怨
鄭氏曰先正先君長也誰能秉國成傷今無此人也
成邦之八成也誰能秉行之不自以所為者正盡勞
來百姓憂念之者與疾時大臣專功爭美雅書作牙
假借字也君牙周穆王司徒作尚書篇名也資當為
至齊魯之語也祈之言是也齊西偏之語也夏日暑
雨小民怨天至冬是寒小民又怨天言民恒多怨為
其君難
孔氏曰此一節論君民相須養人之道不可不慎也
詩人稱昔吾之有先君正長其教令之言分明且清
潔國家所以安也都邑所以成也庶人所以生也此
逸詩也
藍田吕氏曰天生人物流形雖異同一氣耳人者合
一氣以為體本無物我之别故孺子將入井人皆有
怵惕惻隱之心非自外鑠也天下無一物非我故天
下無一物不愛我體或傷心則㦧怛理之自然非人
私智所能為也人而不仁非無是心喪是心爾故大
人自任以天下之重匹夫匹婦有不被堯舜之澤若
已推而納之溝中豈勉強之所能為也為人君止於
仁則君人者之於是也舍仁曷以哉心體之說姑以
為譬若求之實理則非譬也體完則心說猶有民則
有君也體傷則心㦧猶民病則君憂也所以安危存
亡者亦然可不慎乎所引詩與節南山之詩有異蓋
逸詩也此言君不正百姓所以勞也引君雅言天之
寒暑小民且怨況君之政教乎
嚴陵方氏曰民以君為心者言好惡從於君也君以
民為體者言休戚同於民也體雖致用於外然由乎
心之所使故曰心安之身必安之心雖為主於内然
資乎體之所保故曰心以體全亦以體傷前經言上
好是物下必有甚者君好之民必欲之之謂也荀子
曰君舟也庶民水也水能載舟亦能覆舟君以民存
亦以民亡之謂也
長樂陳氏曰體從心者也民從君者也故上臨之以
莊則下亦舒矣上臨之以肅則下亦敬矣心以體率
心不在焉則視而弗見聽而弗聞豈非心好之身必
安之之謂乎君所以率民者也君好仁則下莫不仁
君好義則下莫不義苟君不為之則民無從焉體衞
心者也體全則心與之全體傷則心與之傷故曰心
以體全亦以體傷民從君者也民歸之然後可以君
天下民去之則亦不能以獨君矣故曰君以民存亦
以民亡觀此則治民者可不謹其所以懷來之道乎
昔吾有先正則居人上者其言明且清則人可得而
法也為人上謂之先正以其正身而後正天下故也
唯能正身以率之故國家以寧都邑以成庶民以生
幽王不然權移於下故詩人傷之則曰誰能秉國成
不能秉國成則政出多門而不自為政矣政多門則
多事多事則百姓所以勞此幽王不明所以懷來之
道也天之於民厚矣而寒暑之過正雨暘之失中民
猶怨咨則為上者可不敬乎
馬氏曰民非后罔事故民以君為心后非民罔使故
君以民為體心者體之主而體則從心者也故心莊
則體舒心肅則容敬心好之身必安之也君者民之
心而民則從君者也故君好之民必欲之體雖以心
為主而心亦有待乎體故心以體全亦以體傷民雖
以君為主而君亦有待於民故君以民存亦以民亡
其言明且清者言教令之善也古之處於人之上者
必先正於己然後教令可以善於天下而其效至於
國家以寧都邑以成庶民以生其盛至於如此也及
其後世處人上者反此力小而任重知小而謀大不
能秉國之成法不知以得為在民失為在己而富國
有求於百姓則怨之者多故曰不自為政卒勞百姓
此不知以民為體之意也
石林葉氏曰天下之勢猶身故以君民喻心體言休
戚同也四肢逸則心休百姓逸則君寧未有肢體傷
而心猶全者故漢武詔曰君者心也民猶肢體肢體
傷則心㦧怛
山陰陸氏曰此引節南山之詩也其上句蓋逸詩併
引之爾猶下易曰不恒其德或承之羞恒其德貞婦
人吉夫子凶併引二爻蓋古人之引經取足於義不
問其辭之彼我有如此者
子曰下之事上也身不正言不信則義不壹行無類也
子曰言有物而行有格也是以生則不可奪志死則不
可奪名故君子多聞質而守之多志質而親之精知略
而行之君陳曰出入自爾師虞庶言同詩云淑人君子
其儀一也
鄭氏曰類謂比式物謂事驗也格舊法也質猶少也
多志謂博交汎愛人也精知孰慮於衆言自由也師
庶皆衆也虞度也言出内政教當由女衆之所謀度
衆言同乃行之政教當由一也
孔氏曰此一節明下之事上當守其一言必須有徵
驗行必須有法式言行不妄守死善道名志俱善欲
奪不可也質而守之親之略而行之皆謂聞見雖多
執守簡要也引君陳成王戒君陳之言引詩曹風鳴
鳩之篇言善人君子威儀齊一證為政須齊一也
藍田吕氏曰自此以下言下事上之義身正言信所
謂欲修其身先正其心欲正其心先誠其意義壹行
類所謂同歸而殊塗一致而百慮故孟子曰君子亦
仁而已矣何必同言有物行有格此謂法度存焉有
物則無失實之信有格則無踰矩之行如是者人歸
於一而不可變也生乎由是死乎由是故志也名也
不可得而奪也義重於生舍生而取義則不義之名
君子所不受也多聞所聞欲博也多志多見而識之
者質正也不敢信已質衆人之所同然後用之者也
守之者服膺而勿失者也親之者問學不厭者也由
多聞多知而得之又當精思以求其至約而行之故
曰精知略而行之略約也此皆義壹行類之道也君
子之學必致一不致一則二三二三則異端之言交
入而無間卒不能以自立也一者何理義而已何由
知其理義以吾之所同然合人之所同然而已出入
自爾師虞庶言同此言當謀之於衆取其同然也淑
人君子其儀一也此言君子之行卒歸於一也
長樂陳氏曰下之事上以身為本而信以成之也身
正然後無好異之行是以行有類言信然後有不可
移之義是以義主於壹身不正則動皆反常矣其形
於可見之行者斯無類言不信則德二三矣則見於
事君之義斯不一行無類則非所謂行有格也志者
言行之所由出名者言行之所自成言有物行有格
則志之所守者堅而名之所成者著是以死則不可
奪名也君陳曰出入自爾師虞庶言同則繹者成王
戒君陳以政之廢興而安危治亂之所係故出入之
際當以衆智而虞度之庶言雖同又當繹其是非也
言此者所以明行之有格也
嚴陵方氏曰身不正故義不壹言不信故行無類不
壹謂不能專於其身也無類謂無以副於其言也有
物則有其實有格則有所至
山陰陸氏曰不壹無以統之無類無應之者格至也
非先王之法言無物非先王之德行無至若東晉崇
尚玄虚學士大夫議論高於踐履此志之所以喪而
名敗也多聞質而守之所謂守之以約是也多志或
失之疎故質而親之季文子三思而後行孔子曰再
斯可矣所謂略而行之是也君陳曰出入自爾師虞
庶言同不言則繹不嫌不繹也據上多聞質而守之
多志質而親之精知而行之
廬陵胡氏曰言有物猶仁人不過乎物之物格至道
也祖己曰惟先格王正厥事志者終身所尚故生不
奪志名欲立於後世故死不奪名言名志俱善
馬氏曰聞之詳不若志之詳志之猶言紀也聞之志
之則言有所擇而言無所妄此言有物也知之則可
以行知之己精而又略而行之則行有所擇而行無
所妄此行有格也
子曰唯君子能好其正小人毒其正故君子之朋友有
鄉其惡有方是故邇者不惑而遠者不疑也詩云君子
好仇
鄭氏曰正當為匹匹謂知識朋友鄉方喻輩類也小
人徼利其友無常也邇近也仇匹也
孔氏曰此一節明其朋匹之事以下云君子好仇故
知正為匹也君子所親朋友及所惡之人皆有輩類
故善者與之交不以榮枯為異不善者則憎惡之言
有常也好惡有定可望貌而知故近不惑而遠不疑
也引周南關睢之篇詩云窈窕淑女此斷章云以好
人為匹也
藍田吕氏曰鄉人皆好之未可也鄉人皆惡之未可
也不如鄉人之善者好之其不善者惡之蓋善者好
之由君子所好者善也不善者惡之由君子所惡者
不善也君子之好不可以非其人故曰朋友有鄉所
惡不可以及善人故曰其惡有方蓋君子所好者皆
正小人所惡亦皆正故曰君子能好其正小人毒其
正好惡旣明亦歸於一此遠邇所以不疑惑也詩云
君子好仇仇匹也其匹者皆好也先儒以好其正毒
其正皆當為匹恐只作正字亦可
長樂陳氏曰君子周而不比其取友也必端故言能
好其正小人比而不周其交也皆其類而已故毒其
正蓋君子小人道相異也故君子好之而小人毒之
鄉也方也皆言其所聚善惡各以類而善不同於惡
惡不同於善故能成其信是以朋友之邇於我者信
我之深而不惑其遠於我者亦信之而不疑矣邇者
不惑儒行所謂並立則樂相下不厭也遠者不疑儒
行所謂久不相見聞流言不信其行也
嚴陵方氏曰君子非特其身正而已於正人又能好
而與之小人非特身不正而已於正人又且毒而害
之此君子小人好惡之辨也朋友有鄉其惡有方者
以言取舍之有常也
馬氏曰君子之朋友有鄉所謂直也諒也多聞也其
惡有方所謂便辟也善柔也便侫也朋友有鄉君子
所以致其好也其惡有方君子所以致其惡也
山陰陸氏曰正正已者也讀如字朋友亦是矣邇者
不惑而遠者不疑言其好惡有常遠近信之
廬陵胡氏曰君子正直是與故好之小人惡直醜正
故毒之故曰君子居必擇鄉遊必擇士所以防邪辟
而近中正也
子曰輕絶貧賤而重絶富貴則好賢不堅而惡惡不著
也人雖曰不利吾不信也詩云朋友攸攝攝以威儀
鄭氏曰雖曰不利吾不信也言此近徼利也攸所也
言朋友以禮儀相攝正不以貧富貴賤之利也
孔氏曰此一節明交友之道唯善是仇以威儀相攝
佐也以賢而貧賤則輕絶之是好賢不堅惡而富貴
則重絶之是惡惡不著也如此者是貪利之人所引
詩大雅既醉美文王之篇太平之詩於時朋友羣臣
所以禮義相攝佐之時以威儀也言不以富貴貧賤
而求利者
藍田吕氏曰此章又申言前章好惡不可不明也以
為可賢而重絶以為不足賢而輕絶則不當有富貴
貧賤之異矣均可絶也富貴未絶貧賤者先絶則惡
惡不著均未可絶也貧賤者先絶富貴者未絶則好
賢不堅推是心也謂之不利於富貴則不可信也詩
云朋友攸攝攝以威儀言朋友以禮義相正豈以貧
賤富貴易其心哉
長樂陳氏曰貧賤者人之所易絶於其所易絶者而
不絶然後為好賢之堅富貴者人之所難絶於其所
難絶而絶之然後為惡惡之著也凡以有其實者無
不顕后妃恭儉節用服女功而無厭怠故能化天下
以婦道所謂有實而顕之意也
嚴陵方氏曰可友者以其賢可絶者以其惡然賢者
不必富貴惡者不必貧賤苟輕絶貧賤而重絶富貴
則勢利之交而已
馬氏曰貧賤富貴皆出於天而君子之交蓋不論此
賢者宜富貴而富貴者未必賢惡者宜貧賤而貧賤
者未必皆惡於貧賤輕有以絶之於富貴重有以絶
之則志在於利而不在於道
山陰陸氏曰相好仁也相攝義也相好主内君子好
仇是也相攝主外攝以威儀是也夫唯相攝主義是
故不重絶富貴不輕絶貧賤
廬陵胡氏曰富貴不能滛貧賤不能移乃不能輕絶
貧賤不重絶富貴
子曰私惠不歸德君子不自留焉詩云人之好我示我
周行
鄭氏曰私惠謂不以公禮相慶賀時以小物相問遺
也言其物不可以為德則君子不以身留此人也相
惠以褻瀆邪辟之物是為不歸於德行道也言示我
以忠信之道
孔氏曰此一節明君子唯德是與不自留不用留意
於此等之人也所引詩小雅鹿鳴之篇
藍田吕氏曰此章言君子所好既不容私亦不欲人
之私好於我也私惠於民我不足以歸德知其不足
以歸德君子亦不受也故曰君子不自留焉引詩言
受人之好以示我至公而不比故也孔子曰君子周
而不比周則徧徧則公比則有所附有所附則私
馬氏曰有忠信之德然後將之以惠禮也苟無忠信
之德而行之故君子不自留焉
子曰苟有車必見其軾苟有衣必見其敝人苟或言之
必聞其聲苟或行之必見其成葛覃曰服之無射
鄭氏曰言凡人舉事必有後驗也見其軾謂載也敝
敗衣也衣或在内新時不見射厭也言采葛為衣服
之無厭言不虚也
孔氏曰此明人言行必慎其所終也所引詩周南葛
覃之篇
藍田吕氏曰此章言有是物必有是事有是事乃無
是物不可虚也故君子之學自本及末無非其實亦
由致一而不二故可久而無窮也登車而有所禮則
式式憑式有式則有車無車則何所憑而式之乎衣
之久必敝有衣然後可敝無衣則何敝之有言必有
聲行必有成亦猶是也蓋誠者物之終始不誠無物
服之無射言實有是服乃可久服而無厭也
馬氏曰言有實於此有以徵於彼而君子不可以無
其實也
山陰陸氏曰軾言前敝計後
子曰言從而行之則言不可飾也行從而言之則行不
可飾也故君子寡言而行以成其信則民不得大其美
而小其惡詩云白圭之玷尚可磨也斯言之玷不可為
也小雅曰允也君子展也大成君奭曰在昔上帝周田
觀文王之德其集大命于厥躬
鄭氏曰從猶隨也寡當為顧不得大其美而小其惡
謂以行為驗虚言無益於善也玷缺也言圭之缺尚
可磨而平之言之缺無如之何允信也展誠也奭召
公名尚書篇名古文周田觀文王為割申勸寧王今
博士讀為厥亂勸寧王古文似近之割之言蓋也言
文王有誠信之德天蓋申勸之集大命於其身謂命
之使王天下也
孔氏曰此一節明重言行之事言在於先而後隨以
行之則言須實行在於前言隨於後則行須實言行
皆不可虚飾也君子言行相副則人於美惡大小不
得增減皆驗於行也引詩大雅抑之篇刺厲王詩也
小雅車攻之篇美宣王之詩也引周公告君奭之辭
皆證言當信也
藍田吕氏曰此章又申言前義言行皆不可無實也
飾言而言者所言非信故不可行飾行而行者所行
必偽故不可行莊生之言非不善也卒不可以治天
下國家此言之飾也五霸假仁義而行非不美也而
後世無傳焉此行之飾也故君子言顧行行顧言而
已不可失吾信使民之稱美惡不敢有所大小而失
其實也言之不信所謂玷也允也君子展也大成言
君子非信則不成也君奭言文王有誠信之德為天
所命況於人乎
嚴陵方氏曰前經曰可言也不可行君子弗言也可
行也不可言君子弗行也亦此之意論語曰古者言
之不出恥躬之不逮也蓋寡言以成其信之謂要譽
飾非皆言之所為也唯君子寡言以化之故民不得
如此
馬氏曰不飾者不可以文飾之言從而行之則言不
危行行從而言之則行不危言言行之不相違故君
子寡言而行以成其信言易以出故寡言行難以成
故敏行蓋未之能行唯恐有聞君子寡言而行以成
其信則有其實也在上有其實則在下者亦以其實
應美者人之所欲美之小則有所不敢大惡者人之
所不欲惡之大則有所不敢小此不敢誣其善惡之
名也
長樂陳氏曰言之多則易失於不信君子尚乎實行
故寡言而行則以成其信有實而不誣也實之所在
故民不得大其美而小其惡白圭之玷尚可磨而至
於斯言之玷則不可磨者所謂不可飾也宣王能内
脩政事外攘夷狄允所謂有君子之道展所謂有大
成之業夫宣王之能復古者為其有道業之實故也
山陰陸氏曰寡謂如字言之必踐之是以寡民雖欲
虚美隱惡不得也所謂周田虞芮質厥成是也先儒
謂虞芮質厥成諸侯並附以為受命之年故曰其集
大命于厥躬然則周田釋書所謂割割棄也以其所
爭田為閒田而退是之謂割或作厥亂勸寧王德厥
亂虞芮是也且經以結君子寡言而行以成其信於
是為至
子曰南人有言曰人而無恒不可以為卜筮古之遺言
與龜筮猶不能知也而況於人乎詩云我龜既厭不我
告猶兊命曰爵無及惡德民立而正事純而祭祀是為
不敬事煩則亂事神則難易曰不恒其德或承之羞恒
其德偵婦人吉夫子凶
鄭氏曰恒常也不可為卜筮言卦兆不能見其情定
其吉凶也告猶猶道也言褻而用之龜厭之不告以
吉凶之道也惡德無恒之德純猶皆也言君祭祀賜
諸臣爵無與惡德之人也民將立以為正言放傚之
疾事皆如是而以祭祀是不敬鬼神也惡德之人使
事鬼神又難以得福純或為煩羞猶辱也偵問也問
正於人為偵婦人從人者也以問正為常德則吉男
子當專行幹事而以問正為常德是亦無恒之人也
孔氏曰此一節明為人須有恒也南人殷掌卜之官
龜筮猶不能得知無恒之人而況於凡人乎引詩小
雅小旻之篇刺幽王數誣卜筮引兊命尚書傅說告
高宗之辭言惡德之人主掌祭祀其事則煩事煩則
致亂也又引恒卦九三六五爻辭皆證無恒德也
藍田吕氏曰德歸於一則有恒二三則無恒人之趨
嚮不知其所安雖鬼神龜筮之靈醫工色脈之妙猶
不可測況人情之近其可測之乎論語記孔子之言
曰人而無恒不可以作巫醫善夫易曰不恒其德或
承之羞不占而已矣而此云不可以為卜筮其文少
異蓋巫醫卜筮其事類也為作皆謂求而問之也巫
之禱卜筮之占皆求諸鬼神鬼神之理至虚而善應
齊戒絜誠虚心以求之猶有不應將以二三不定之
私意瀆而求之其可得乎醫之治疾必察其好惡原
其哀樂喜怒則知疾之所由生苟用心而無恒又安
得而求之我龜既厭不我告猶所謂瀆則不告此篇
所引說命之文與書殊不同疑此篇誤當以書為正
黷于祭祀時謂弗欽禮煩則亂事神則難言煩黷非
事神之道也或承之羞言無恒之人動則取羞辱況
卜筮乎此篇又引六五爻辭與此篇義不類恐亦衍
文鄭氏又解恒其德貞為恒其德偵云問正為偵在
婦人為恒德男子亦為無恒義必不然
馬氏曰語曰人而無恒不可以為巫醫言巫醫不能
治無恒之人記曰人而無恒不可以為卜筮言卜筮
不可占無恒之人以龜筮之靈猶不能知則其於人
也亦末如之何也己或曰巫醫卜筮職之賤者也職
之賤而其德亦不可以無其恒然以文考之則曰龜
筮猶不能知也而況於人乎又曰不占而已則知卜
筮者不能占無恒之人巫醫者不能治無恒之人而
或者之言難於必取兊命曰爵罔及惡德惟其賢以
文考之則不合婦人德不可以無恒所謂無攸遂在
中饋吉夫子以知率人其德不可以無變所謂婦人
之德從一而終夫子制義從婦而凶與此合也
山陰陸氏曰民立而正正讀如政民立而正事純即
書所謂惟厥攸居政事惟醇而祭祀是為不敬即書
所謂黷于祭祀時謂弗欽爵無及惡德民立而正事
純所謂善矣然祭祀為不敬則事煩不能不亂事神
難矣事煩讀如事神之事雖然恒其德矣不知化而
趨變是亦凶而已矣故經合二以為一昧者以今書
易疑而難之是按圖以求馬也善相馬者若九方臯
可也
禮記集說卷一百四十二
