禮記集說卷一百二十七宋衛湜撰
君子之道費而隠夫婦之愚可以與知焉及其至也雖
聖人亦有所不知焉夫婦之不肖可以能行焉及其至
也雖聖人亦有所不能焉天地之大也人猶有所憾故
君子語大天下莫能載焉語小天下莫能破焉詩云鳶
飛戾天魚躍于淵言其上下察也君子之道造端乎夫
婦及其至也察乎天地
鄭氏曰與讀如贊者皆與之與憾恨也天地至大無
不覆載人尚有所恨況於聖人能盡備之乎語猶說
也所說大事謂先王之道所說小事謂若愚不肖夫
婦之知行也察猶著也言聖人之德至于天則鳶飛
戾天至于地則魚躍于淵是其著明於天地也
孔氏曰贊者皆與冠禮文天地如冬寒夏暑人猶有
怨莫能載者天下之人無能勝載之者莫能破者言
似秋毫不可分破也聖人之德上至於天則鳶飛戾
天是翺翔得所下至於地則魚躍于淵是游泳得所
言聖人之德上下明察此大雅旱麓美文王之詩今
文鳶飛喻惡人遠去魚躍喻善人得所此引斷章與
詩義殊君子行道初始造立端緒起於匹夫匹婦所
知所行及其至極之時明察於上下天地也
河南程氏曰費日用處(伊川)問聖人亦何有不能
不知也曰天下之理聖人豈有不盡者盖於事有所
不徧知不徧能也至纖悉委曲處如農圃百工之事
孔子亦豈能知哉(伊川)又曰鳶飛魚躍言其上下
察也此一叚子思喫緊為人處與必有事焉而勿正
之意同活潑潑地會得時活潑潑地會不得只是弄
精神又曰鳶飛戾天向上更有天在魚躍于淵向
下更有地在(明道)
横渠張氏曰君子之道費而隱費日用隠不知也匹
夫匹婦可以與知與行是人所常用故曰費及其至
也雖聖人有所不知不能是隠也聖人若夷惠之徒
亦未知君子之道若知君子之道亦不入於偏又
曰君子之道達諸天故聖人有所不能夫婦之知淆
諸物故聖人有所不與又曰戾天則極高躍淵則
極深君子之道天地不能覆載又曰此言物各得
其所上者安於上下者安於下是上下察盡也
藍田吕氏曰此已上論中此已下論庸此章言常道
之終始費用之廣也隱微密也費則常道隠則至道
唯能進常道乃所以為至道天地之大亦有所不能
故人猶有憾況聖人乎天地之大猶有憾語大者也
有憾於天地則大於天地矣此所以天下莫能載愚
不肖之夫婦所常行語小者也愚不肖所常行雖聖
人亦有不可廢此所謂天下莫能破上至乎天地所
不能下至於愚不肖之所能則至道備矣自夫婦之
能至察乎天地則常道盡矣一本云庸者常道也費
用也隐不用也用者顯著而易知不用者微密而難
知易知者易能難知者難能盖易知易能者常道也
難知難能者至道也音者瞽矇之所及知味者饔人
之所及知及其至也雖聖人之知而知音知味不如
師曠易牙之精故堯舜之知不徧愛物孔子自謂不
如老農老圃此聖人亦有所不知者也見孺子將入
井人皆有怵惕惻隠之心呼蹴而與之行道之人皆
所不屑及其至也充不忍人之心充無受爾汝之實
則博施濟衆堯舜其猶病諸君子之道四孔子自謂
未能此聖人亦有所不能者也聖人亦有所不知語
小者也知音知味為農為圃雖小道也專心致意亦
能貫乎至理造於精微周天下之用而不可闕此天
下所莫能破也聖人亦有所不能語大者也天地之
大人猶有所憾則道固大於天地矣聖人盡道財成
輔相以贊天地之化育合乎天地人而無間此天下
所莫能載也鳶飛於上魚躍於下上下察之至者也
愚不肖之夫婦可以與知可以能行則常道盡矣此
所以謂造端乎夫婦者也孝弟之至通乎神明光乎
四海無所不通則至道成矣此所謂及其至也察乎
天地者也
上蔡謝氏曰鳶飛戾天魚躍于淵非是極其上下而
言盖真箇見得如此此正是子思喫緊道與人處若
從此解悟便可入堯舜氣象又曰鳶飛戾天魚躍
于淵無些私意上下察以明道體無所不在非指鳶
魚而言也若指鳶魚言則上面更有天下面更有地
在知勿忘勿助長則知此知此則知夫子與點之意
又曰詩云鳶飛戾天魚躍于淵猶韓愈所謂魚川
泳而烏雲飛上下自然各得其所也詩人之意言如
此氣象周王作人似之子思之意言上下察也猶孟
子所謂必有事焉而勿正察見天理不用私意也故
結上文云君子語大天下莫能載語小天下莫能破
今人學詩章句横在肚裏怎生得脱洒去
建安游氏曰道之用贍足萬物而萬物莫不資焉故
言費其本則視之不見聽之不聞故曰隠猶言肆而
隠也唯費也則良知良能所自出故夫婦之愚不肖
可以與知而能行焉唯隠也則非有思者所可知非
有為者所可能故聖人有所不知不能焉盖聖人者
德之盛而業之大者也過此以往則神矣無方也不
可知無體也不可能此七聖皆迷之地也天地之大
人猶有所憾者則祁寒暑雨之失中故也君子之道
無往而非中也其大無外而中無不周故天下莫能
載其小無閒而中無不足故天下莫能破上極于天
下蟠於淵中無不在也故上下察是道也以為高遠
邪則造端乎夫婦以為卑近邪則察乎天地孝經曰
事父孝故事天明事母孝故事地察盖事父母之心
雖夫婦之愚不肖亦與有焉及其至也天地明察神
明彰矣則雖聖人之德又何以加此此中庸所以為
至也
延平楊氏曰道者人之所日用也故費雖曰日用而
至賾存焉故隠盖自可欲之善至充實輝光之大致
知力行之積也大而化之至於不可知之神則非知
力所及也德盛仁熟而自至焉耳故及其至也聖人
有所不知不能焉又曰祁寒暑雨之變其機自爾
雖天地之大不能易其節也大道之不可能也如是
而人雖有憾焉道固自若也故下文申言之又曰
大而無外天下其孰能載之小而無倫天下其孰能
破之道至乎是則天地之大萬物之多皆其分内耳
故曰鳶飛戾天魚躍于淵言其上下察也鳶飛魚躍
非夫體物而不遺者其孰能察之雖然其端豈遠乎
哉始於夫婦之愚不肖與知能行者而已故又曰君
子之道造端乎夫婦及其至也察乎天地
河東侯氏曰前章言唯聖者能之子思恐學者以謂
中者之道極乎高深不可及而止也故又曰君子之
道費而隠皆日用之事雖夫婦之愚不肖亦能知之
亦能行之及其至則雖聖人亦有所不知不能焉謂
其不能者非聖人不能於此力有所不逮也如孔子
問禮於老𥅆訪官名於郯子謂異世之禮制官名之
因革所尚不同不可強知故也又如聖而不可知之
神大德祿位名夀舜之必得而孔子不得又如博施
濟衆修己以安百姓欲盡聖人溥博無窮之心極天
之所覆極地之所載無不被其澤者雖堯舜之仁亦
在所病也又如民可使由之不可使知之日用之費
民固由之矣其道中庸則安能人人知之雖使堯舜
之為君周孔之為臣所過者化所存者神立之斯立
道之斯行綏之斯來動之斯和其化者不越所過者
爾又安能使窮荒極遠未綏未動未過者皆化哉此
亦聖人之所不能也
新安朱氏曰此第十二章子思之言盖以申明首章
道不可離之意也其下八章雜引孔子之言以明之
費用之廣也隠體之微也君子之道近自夫婦居室
之間遠而至於聖人天地之所不能盡其大無外其
小無内可謂費矣然其理之所以然則隠而莫之見
也盖可知可能者道中之一事及其至而聖人不知
不能則舉全體而言聖人固有所不能盡也人所憾
於天地如覆載生成之偏及寒暑災祥之不得其正
者鳶鴟類戾至也察著也子思引此詩以明化育流
行上下昭著莫非此理之用所謂費也然其所以然
者則非見聞所及所謂隠也又曰道之用廣而其
體則微密而不可見所謂費而隠也即其近而言之
男女居室人道之常雖愚不肖亦能知而行之極其
遠而言之則天下之大事物之多聖人亦容有不盡
知盡能者也然非獨聖人有所不知不能也天能生
覆而不能形載地能形載而不能生覆至於氣物流
行則隂陽寒暑吉凶災祥不能盡得其正者尤多此
所以雖以天地之大而人猶有憾也夫自夫婦之愚
不肖所能知行至於聖人天地之所不能盡道盖無
所不在也故君子之語道也其大至於天地聖人所
不能盡而道無不包則天下莫能載矣其小至於夫
婦之愚不肖所能知能行而道無不體則天下莫能
破矣道之在天下其用之廣如此可謂費矣而其所
用之體則不離乎此而有非視聽之所及者此所以
謂費而隠也子思之言至此極矣然猶以為不足以
盡其意也故又引詩以明之曰鳶飛戾天魚躍于淵
所以言道之體用上下昭著而無所不在也造端乎
夫婦極其近小而言也察乎天地極其遠大而言也
盖夫婦之際隠微之間尤見道之不可離處知其造
端乎此則其所以戒慎恐懼之實無不至矣易首乾
坤而重咸恒詩首關雎而戒淫佚書記釐降禮謹大
昏皆此意也又曰諸說如程子至矣張子以聖人
為夷惠之徒既已失之又曰達諸天淆諸物聖人所
不知所不與則又析其所不知不為而兩之皆不可
曉也已曰諸家以夫婦之能知能行者為道之費聖
人之所不知不能而天地有憾者為道之隠其於文
義恊矣若從程子之說則使章内專言費而不及隠
恐其有未安也曰謂不知不能為隠似矣若天地有
憾鳶飛魚躍察乎天地而欲亦謂之隠則恐未然且
隠之為言正以其非言語指陳之可及耳故獨舉費
而常默具乎其中若於費外别有隱而可言則已不
得為隠矣程子之云又何疑邪曰然則程子所謂
鳶飛魚躍子思喫緊為人處與必有事焉而勿正心
之意同活潑潑地者何也曰道之流行發見於天地
之間無所不在在上則鳶之飛而戾于天者此也在
下則魚之躍而出乎淵者此也其在人則日用之間
人倫之際夫婦之所知所能而聖人之所不知不能者
亦此也此其流行發見於上下之間者可謂著矣子
思於此指而言之唯欲學者於此默而識之則為有
以洞見道體之妙而無疑而程子以為子思喫緊為
人處者正以示人之意為莫切於此也其曰與必有
事焉而勿正心之意同活潑潑地則又以明道之體
用流行發見充塞天地亘古及今雖未嘗有一毫之
空闕一息之間斷然其在人而見諸日用之間者則
初不外乎此心故必此心之存而後有以自覺也必
有事焉而勿正心活潑潑地亦曰此心之存而全體
呈露妙用顯行無所滯礙云爾非必仰而視乎鳶之
飛俯而觀乎魚之躍然後可以得之也抑孟子此言
固為精密然但為學者集義養氣而發耳至於程子
借以為言則又以發明學者洞見道體之妙非但如
孟子之意而已也盖此一言雖若二事然其實則必
有事焉半詞之閒已盡其意善用力者苟能於此超
然默會則道體之妙已躍如矣何待下句而後足於
言邪聖賢特恐學者用力之過而反為所累故更以
下句解之欲其雖有所自而不為所累耳非謂必有
事焉之外又當别說此念以為正心之防也又曰
吕氏分此已上論中以下論庸又謂費則常道隠則
至道恐皆未安謝氏既曰非是極其上下而言矣又
曰非指鳶魚而言盖曰子思之引此詩佑借二物以
明道體無所不在之實非以是為窮其上下之極而
形其無所不包之量也又非以故二物專為形其無
所不在之體而欲學之者必觀乎此也此其發明程
子之意盖有非一時同門之士所得聞者而又别以
夫子與點之意明之則其為說益以精矣但所謂察
見天理者恐非本文之訓而於程子之意亦未免小
失之耳游氏之說其不可曉者尤多如以良知良能
之所自出為道之費則良知良能者不得為道而在
道之外矣又以不可知不可能者為道之隠則所謂
道者乃無用之長物而人亦無所頼於道矣所引天
地明察似於彼此文義兩皆失之至於所謂七聖皆
迷之地則莊生邪遁荒唐之語尤非所以論中庸也
楊氏以大而化之非知力所及為聖人不知不能以
祁寒暑雨雖天地不能易其節為道之不可能而人
所以有憾於天地則於文義既有所不通而又曰人
雖有憾而道固自若則其失愈遠矣其曰非體物而
不遺者其孰能察之其用體字察字又皆非經文之
正意也大抵此章若從諸家以聖人所不知不能為
隠則其為說之弊必至於此而後己嘗試循其說而
體騐之若有以使人神識飛揚眩瞀迷惑而無所底
止子思之意其不出此也必矣唯侯氏不知不能之
說最為明白但所引聖而不可知者孟子本謂人所
不能測耳非此文之意也其他又有大不可曉者亦
不足深論也又語錄曰子思言鳶飛魚躍與孟子
言勿忘勿助長此兩處語意各自别後人因程子此
兩處皆是喫緊為人處只管去求他同處遂至牽合
永嘉周氏曰嗚呼中庸之難能也而亦不可以苟為
也或者曰道易知也吾殫聰明以審之道不過乎仁
義禮樂而已曰仁義禮樂是道之用非吾所謂道也
或者曰道易行也吾盡心力而為之道不過乎君臣
父子夫婦兄弟朋友之交而已曰君臣父子夫婦兄
弟朋友之交是道之所寓非吾所謂道也吾之所謂
道者體之一心無不足施之天下為有餘沛然行乎
仁義禮樂之塗君臣父子夫婦兄弟朋友之閒而不
亂然而吾不自知焉非特不自知焉則亦無所知焉
故子思之論至所言君子之道費而隠則曰夫婦之
愚可以與知焉及其至也雖聖人亦有所不知焉夫
婦之不肖可以能行焉及其至也雖聖人亦有所不
能焉愚讀中庸至此卷伏而思之盖始而疑中而知
終而覺然後知子思果知道也果不吾欺也其至也
果不可以知也豈不謂大而能化與道一體而不吾
知也世之論者或以謂道之至聖人實有所不知君
子則曰百工之事各有其至而聖人盖有所不知者
是皆過不及之論也夫道之至雖聖人有所不得知
是果不可以知也道而不可以知然則人安取夫道
哉是以道為虚名不可為之事而自棄者之論若子
思論中發其大義至於語聖人又止區區論其百工
之事抑何淺期子思哉是又不及之論也中庸之書
語道之要學者宜以志慮考之不疑於其間不察其
奥而唯迹之窮猥與塵編斷簡俱腐至於老死而不
能一言悲哉
嚴陵方氏曰知之者存乎知故於夫婦曰愚行之者
存乎才故於夫婦曰不肖以道則雖小猶為有餘以
形則雖大猶為不足有餘則無不慊不足則有所憾
所謂天地者亦以形言之而已故曰天地之大也人
猶有所憾素問曰天不足西北地不滿東南此天地
之形有所不足也書曰夏暑雨小民惟曰怨咨冬祁
寒小民亦惟曰怨咨此人猶有所憾也惟君子為能
出乎形而入乎道又何憾之有凡有量者皆可載凡
有質者皆可破君子之道顯諸仁則充實光輝至大
不可圉豈復有量哉此語大所以天下莫能載也藏
諸用則微妙無迹至精無形豈復有質哉此語小所
以天下莫能破也然道之為物方其小也未嘗不大
方其大也未嘗離小君子體之衆人觀之乃強為事
名爾故每以語稱之
山隂陸氏曰夫道不言而足故凡有言皆費也雖費
君子有不得已也費故可以與知焉隠故雖聖人有
所不知聖人無所不覺有所不知鳶飛戾天有見於
上魚躍于淵有見於下
温陵陳氏曰此一章最切吾體中庸之道只在日用
之間而不可他求雖在日用之間而有至微至妙之
理焉及其至也一語指道之極處言也極處即中也
在書為皇極在禮為中庸若過與不及便非中矣今
俗學以聖人有所不知有所不能驅駕太高謂人皆
不可企及遂分聖賢為等級初不知聖人豈有絶人
為道之路至者無欠無餘也聖人盖知之以不知能
之以不能也學者功用在於察之一字孟軻云習矣
而不察習堯舜文王之道苟不致察則為楊為墨矣
盖有似是而非如章子之孝仲子之廉尾生之信固
當致察察之者視之詳也舜能致其察故能執其中
顔子能致其察至於問仁則有請事斯語而曾子尤
致其察者故能三省其身子張亦能致其察故有書
紳之語鳶魚之飛躍聖人何以見之上下致其察故
也吾之道亦猶鳶魚之飛躍皆在目前初不離性分
之内由是心以推之則鳶飛魚躍之理可以至乎道
亦在乎察之而已
莆陽鄭氏曰無一事一物而遺乎此理者豈不費乎
舉天下行之而鮮有知其道豈不隠乎唯費而隠乃
為君子之道若乃棄人倫幻形色空談廢事而卒無
歸隠則隠矣而非費也道與事離而為二則偏矣豈
所謂中庸之學天地之大人猶憾焉者以祁寒暑雨
之偏也至君子之道無所往而不適中如日月之明
容光必照豈有大小之間大莫能載者言生天生地
此道也道又大於天地所以大莫能載小莫能破者
至纖至悉亦此道也愚夫愚婦之所能雖聖人亦不
外是所以莫能破此理所該安有限量飛潛所至無
不徧滿故曰上下察君子之道其上達乃至於此及
其用也不出乎人倫世故故曰造端乎夫婦
莆陽林氏曰聖人豈直不知不能哉知到不知處能
到不能處此聖人所以為聖人也六合之外聖人存
而不論是不知也寂然不動感而遂通天下之故此
不能也若夫胷中更有知有能則其知道淺矣故聖
人以不知不能為到處
兼山郭氏曰道者無不在也夫婦之能知能行亦道
也聖人之不能知不能行亦道也然則聖人何為而
不知乎今夫積土成山積水成淵自其積之始雖愚
夫愚婦之所能為及其至也草木禽獸蛟龍魚鼈之
所生烝而為雲氣降而為雨露其神化妙用變通百
出雖聖人亦所不能知理亦然也
長樂陳氏曰中庸猶五穀愈食愈有味若其他雖珍
異一食而喜再食而厭惟五榖日日食之雖没齒無
厭也君子之道其所謂費者其日食之謂乎所謂隠
者其没齒無厭之謂乎
江陵項氏曰費猶博也隠猶約也道雖甚博為之甚
約此章先言道之費自夫婦之愚至人猶有所憾言
道之所該形氣不足以盡之故聖人之聖有不能兼
於愚夫愚婦之事天地之大有不能免於小人之憾
皆形氣之限也故君子語道之大處則麗於形氣者
雖毫末猶為大也鳶飛戾天魚躍于淵言其上下察
也凡形氣之所至無非道者君子之道造端乎夫婦
及其至也察乎天地此言君子之道非言君子也近
起於愚夫愚婦遠極於天地之間道無不該夫婦天
地以喻大小之極非論其精粗淺深此章專言其費
下章始言其隱
范陽張氏曰君子之道即中庸也中庸不離喜怒哀
樂已發未發之間此日用所不免豈非費乎費當為
費用之費雖夫婦之愚不肖豈有無喜怒哀樂者此
所謂可以與知可以能行者然由戒謹不睹恐懼不
聞以養喜怒哀樂使為中為和以位天地育萬物雖
聖人猶皇皇汲汲自謂有所不知有所不能焉豈非
隱乎盖自以為知自以為能則止矣止非中庸也唯
若有所不知有所不能則戒謹恐懼其敢一日而已
乎此理微矣力行者能識之又曰天地雖大不免
有日月薄蝕彗孛飛流山川震動草木倒植寒暑失
中雨暘差序水旱相繼札瘥流行此人所以不免有
憾然則財成其道輔相其宜彌綸範圍真有待於中
庸耳又曰君子之道所以大莫能載小莫能破以
其戒謹不睹恐懼不聞察於微茫之功也戒謹恐懼
則於未形之先未萌之始已致其察察之之至至於
鳶飛魚躍而察乃在焉居人倫之先者夫婦是也欲
識不睹不聞之實當於夫婦而察之夫婦之道正則
天地之道皆正矣察之何如非心一形邪意一作無
不見其所自起知其所由來戒謹恐懼而不敢肆焉
察之既熟豈待夫婦間凡象生於見形起於微上際
下蟠察無不在所以如鳶之飛於天如魚之躍于淵
察乃随飛躍而見焉而況日月星辰之運動山川草
木之流峙乎大含元氣而天下莫能載小入無間而
天下莫能破察之之功如此君子於謹獨之學其可
忽邪
四明沈氏曰人猶有所憾憾只是有不足天地之意
人憾天地之大固知有大於天地者然人能憾天地
之大以為小者亦非常人必其見卓然出於天地範
圍之外者然後能憾之也天地之大猶有憾聖人不
知不能上天之載無聲無臭此君子語道之大處造
端乎夫婦與知與能德輶如毛此語道之小處六合
雖大未離其内一天之下何能容之所以莫能載也
秋毫雖小待之成體百姓日用何能間之所以莫能
破也
高要譚氏曰夫天地猶有憾聖人猶有所不能此則
語之大也語之大則高深而難窮故曰天下莫能載
道造端乎夫婦而愚與不肖皆可與知此則語之小
也語之小則切當而可騐故曰天下莫能破夫推道
之始終自夫婦之微而極於天地之大學者當於此
取則以極其性分之所至可也若更欲窮高極深則
蕩然無下工用力處故夫子復引詩以譬之曰鳶飛
戾天魚躍于淵言其上下察也察字猶要玩繹夫天
之高不可得而窮鳶飛所戾之處則人之所見極矣
地之深不可得而測魚躍而出之處則人之所見極
矣聖人示人以中庸常行之道極其所至以此為準
天地之間有鳶之飛有魚之躍自得其得自樂其樂
各極性分所至有不能自已者人能默識此理便可
涵泳一己之性優游愉怡其樂無窮孟子所謂樂則
生生則烏可已烏可已則不知手之舞之足之蹈之
也盖學道者貴乎識此道生動之意若不識此道生
動之意則鬱結滯礙其居也如被桎梏其行也如觸
牆壁烏能久而不已乎學者欲見飛躍端的要當以
自已胷次與天地相準涵養此心一息不忘久久便
自見矣
永康陳氏曰惟費故隠橫渠曰聚則明散則隠道以
知為始以不知為至詩曰不識不知順帝之則道以
能行為始以不能為至易曰不疾而速不行而至天
地之大也猶有所憾易曰天地設位聖人成能語大
道之全體語小道之致用鳶飛戾天魚躍于淵鼓萬
物而無乎不在者天理也故君子無所不至其察乎
夫婦可以與知可以能行之地也天地有所不知有
所不能之地也造端於可以與知可以能行之地此
精義入神利用安身之事也致察於有所不知有所
不能之地此過此以往窮神知化之事也要之可以
與知便是有所不知之端可以能行便是有所不能
之端君子之學動有依據不如異端之修然直指泛
然無著也
嚴陵喻氏曰天地之大也人猶有所憾天地氣形也
此道非氣形所能囿天地在此道中特物之最巨者
耳故有憾於天地者以其雖大而實囿於氣形非若
此道之無方無體非氣形之所能囿也非氣形之所
能囿非天下之至大者與無氣形之可見非天下之
至小者與語大而至於此非推而廣之也其大無外
孰能載之語小而至於此非斂而藏之也其小無内
孰能破之
宣城奚氏曰天下事可以加思者皆可知也可以致
力者皆可能也至理所在無言可傳無象可則明目
而視不可得而見傾耳而聽不可得而聞是豈可以
加思致力也哉不可加思則無所容吾知也不可致
力則無所容吾能也易曰過此以往未之或知經曰
中庸不可能凡可知可能者理之粗者也吾夫子性
天道之不可聞一貫之理非由學識知與能何庸施
焉如回之卓爾參之一唯點之詠歸自有不容言之
妙誠非可以區區之精神強揉而力取也蔡氏曰此
總言達道也男女居室人倫之始故首以夫婦言之
與知者智之端能行者仁之端及其至者勇之義道
非德不凝故以智仁勇起之聖人不知不能盖道德
之至四時自行百物自生矣鳶飛戾天魚躍于淵言
道之流行上下昭著無物不在即下之所謂體物不
遺者同時同義但一主乎體一主乎用耳又曰費而
隱猶柔而立也三字只是形容一道字自夫婦之愚
不肖與知與能至聖人有所不知不能皆隠而隠也
又曰人莫不有是性故雖夫婦之愚不肖可以與
知能行及其至也則盡性至命矣至命故雖聖人有
所不知不能又曰及其至也即所謂形著動變之
積而至於至誠之化也又曰聖人有所不能不知
即生物不測之義易曰過此以往未之或知正與此
義同又曰語大天下莫能載者言道之費也語小
天下莫能破者言道之隠也盖將自其費者而言之
則其用廣天下莫有能具載之者自其隠者而言之
則其體微天下莫能破之者所以贊其費隠之盛也
又曰鳶飛戾天魚躍于淵贊上文及其至也之妙
道體流行上下昭著莫知所以然而然至此亦豈聖
人所知所能哉
晉陵錢氏曰此一節謂中庸之道自察而入君子之
道不能語人亦在夫人察之而已夫婦可以與知能
行此君子之入道所謂造端也察乎天地則天地之
間無非此道非聖人所能知能行也故求中庸在乎
知求知之在乎察大學曰致知在格物格物亦察也
東萊吕氏曰天下莫能載者方是大天下莫能破者
方是小
嵩山晁氏曰語夫天下莫能事之大則其大者誠也
語夫天下莫能分之小則其小者誠也盖雖大而中
也其小亦中也人誰有憾於予哉
新定顧氏曰道之本體莫測其始莫窮其終天地不
得不施生日月不得不代明萬物不得不消息聖人
知其出於此道爾安能知此道之所以然邪故曰聖
人亦有所不知焉今夫天下之生久矣一治一亂聖
人汲汲皇皇立經陳紀垂世立教凡以求天下之長
治而無亂也然而卒不能也堯湯有水旱之災則其
不能得之天者如此夫子有陳蔡之厄則其不能得
之人者如此說者因是歸之於數夫數出於道者也
聖人容有不能轉移者故曰聖人亦有所不能
新定錢氏曰舉天下之有形者無不載矣所以莫能
載者何物舉天下之有形者皆可破矣所以莫能破
者何物於鳶之飛魚之躍而有會焉則其說昭昭矣
故曰上下察察處呈露焉可誣也
子曰道不遠人人之為道而遠人不可以為道詩云伐
柯伐柯其則不遠執柯以伐柯睨而視之猶以為遠故
君子以人治人改而止忠恕違道不遠施諸己而不願
亦勿施於人君子之道四丘未能一焉所求乎子以事
父未能也所求乎臣以事君未能也所求乎弟以事兄
未能也所求乎朋友先施之未能也庸德之行庸言之
謹有所不足不敢不勉有餘不敢盡言顧行行顧言君
子胡不慥慥爾
鄭氏曰則法也言持柯伐木將以為柯近以柯為尺
寸之法也人有過君子以人道治之其人改則止赦
之不責以人所不能也違猶去也聖人而曰我未能
一焉明人當勉之無己庸猶常也德常行也言常謹
也慥慥乎篤實言行相應之貌
孔氏曰自此至徼幸一節明中庸之道去人不遠但
行於己則能及物所引詩豳風伐柯之篇柯斧柄也
周禮云柯長三尺博三寸柯柄長短其法不遠人猶
以為遠明為道不可以遠也所求乎子以下四者言
欲求之於他人必先行之於己欲求乎子以孝道事
己湏以孝道事父母夫子聖人猶曰我未能凡人當
勉之無已又譬如己為諸侯欲求於人以忠事己己
當先忠於天子欲求朋友以恩惠施己則己當先施
恩惠也
河南程氏曰執柯伐柯其則不遠人猶以為遠君子
之道本諸身發諸心豈遠乎哉(伊川)又曰以己及
物仁也推己及物恕也違道不遠是也忠恕一以貫
之忠者天道恕者人道忠者無妄恕者所以行乎忠
也忠者體恕者用大本達道也此與違道不遠異者
動以天爾(明道)又曰忠恕兩字要除一箇除不得
(明道)又曰盡己之謂忠推己之謂恕忠體也恕用
也又曰書己為忠如心為恕或問恕字學者可用
功否曰恕字甚大然恕不可獨用湏得忠以為體不
忠何以能恕看忠恕兩字自見相為用處(伊川)又
曰忠恕所以公平造德則自忠恕其致則公平(伊川)
又曰事上之道莫若忠待下之道莫若恕(伊川)
又曰人謂盡己之謂忠盡物之謂恕盡己之謂忠固
是盡物之謂恕則未盡推己之謂恕盡物之謂信(伊)
(川)又曰有餘便是過慥慥篤實貌
橫渠張氏曰所求乎君子之道四是實未能道何嘗
有盡聖人人也人則有限是誠不能盡道也聖人之
心則直欲盡道事則安能得盡如博施濟衆堯舜實
病諸堯舜之心其施直欲至於無窮方為博施然安
得若是修己以安百姓是亦堯舜實病之欲得人人
如此然安得人人如此又曰虚者仁之原忠恕者
與仁俱生禮義者仁之用又曰以責人之心責己
則盡道所謂君子之道四丘未能一焉者也以愛己
之心愛人則盡仁所謂施諸己而不願亦勿施於人
者也以衆人望人則易從所謂以人治人改而止者
也此君子所以責己責人愛人之三術也
藍田吕氏曰此章言治己治人之常道也苟非其人
道不虚行人能弘道非道弘人故道雖本於天行之
者在人而已妙道精義常存乎君臣父子夫婦朋友
之間不離乎交際酬酢應對之末皆人心之所同然
未有不出於天者也若絶乎人倫外乎世務窮其所
不可知議其所不可及則有天人之分内外之别非
所謂大而無外一以貫之安在其為道也與柯斧之
柄也而求柯於木其尺度之則固不遠矣然柯猶在
外睨而視之始得其則若夫治己治人之道於己取
之不必睨視之勞而自得於此矣故聖人推是心也
其治衆人也以衆人之道而已以衆人之所及知責
其所知以衆人之所能行責其所行改而後止不厚
望也其愛人也以忠恕而已忠者誠有是心而不自
欺恕者推待己之心以及人者也忠恕不可謂之道
而道非忠恕不行此所以言違道不遠孔子謂吾道
一以貫之者也其治己也以求乎人者及於吾身事
父事君事兄先施之朋友皆衆人之所能盡人倫之
至通乎神明光于四海有性焉君子不謂之命則雖
聖人亦自謂未能此舜所以盡事親之道必至瞽瞍
底豫者也故君子責己責人愛人有三術焉以責人
之心責己則盡道所謂君子之道四丘未能一焉者
也以愛己之心愛人則盡仁所謂施諸己而不願亦
勿施於人者也以衆人望人則易從所謂以人治人
改而止者也庸者常道也事父孝事君忠事兄弟交
朋友信庸德也必行而已有問有答有唱有和不越
乎此者庸言也無易而已不足而不勉則德有止而
不進有餘而盡之則道難繼而不行無是行也不敢
苟言以自欺故言顧行有是言也不敢不行而自棄
故行顧言言行相顧知造乎誠實以自信此君子所
以慥慥造乎誠實之謂也
上蔡謝氏曰問忠恕曰猶形影也無忠做恕不出來
己所不欲勿施於人施諸己而不願亦勿施諸人說
得自分明恕如心而已恕天道也伯醇曰天地變化
草木蕃是天地之恕天地閉賢人隠是天地之不恕
朱震問天地何故亦有不恕曰天因人者也若不因
人何故人能與天地為一故有意必固我則與天地
不相似
建安游氏曰仁人心也道自道也則是道不離自心
而已夫何遠之有人之為道而不本於心則違道也
遠矣故終不可以入道為道而不本於心則執柯伐
柯之譬也故曰其則不遠此盡己之忠也然道非彼
也心非此也以心望道猶為兩物也故睨而視之猶
以為遠由此觀之道固不可以頓進也修身猶然而
況於治人乎故君子不以道責人而以人治人取其
改而止此盡物之恕也使其盡道以望人則改而不
止則是中也棄不中非中庸之道也夫道一以貫之
無物我之間也既曰忠恕則已違道矣然忠以盡己
則將以至忘己也恕以盡物則將以至忘物也則善
為道者莫近焉故雖違而不遠矣施諸己而不願亦
勿施於人則以忠恕之方而參彼己之道也參彼己
者亦將致一而後已也丘未能一者夫子之得邦家
也則人倫正而五品遜矣何未能之有唯夫子之道
不行於天下則有求於世人而未得者矣其曰丘未
能一者自任以天下之重而責己之周也孟子謂舜
為法於天下而我猶未免為鄉人亦是意也所謂出
則事公卿入則事父兄何有於我者以在己者言之
非有所求於他人者也庸德之行是行以德成而德
之外無餘行庸言之謹是言以行出而行之外無餘
言有所不足不敢不勉將以踐言也則其行顧言矣
有餘不敢盡恥躬之不逮也則其言顧行矣言行相
顧則於心無餒故曰胡不慥慥爾慥慥心之實也
延平楊氏曰仁者人也合而言之道也道豈嘗離人
哉人而為道與道二矣道之所以遠也執柯以伐柯
與柯二矣為道之譬也睨而視之猶以為遠為道而
遠人之譬也執柯以伐柯其取譬可謂近矣睨而視
之猶且以為遠況不能以近取譬乎則其違道可知
矣故君子以人治人改而止以人治人仁之也伊尹
以斯道覺斯民是也改而止不為己甚也盖道一而
己仁是也視天下無一物之非仁則道其在是矣然
其道終不可為乎曰自道言之則執柯伐柯猶以為
遠也自求仁言之則唯忠恕莫近焉故又言之以示
進為之方庶乎學者可與入德矣君子之道四丘未
能一者聖人豈有異於人乎哉人倫之至而已孔子
於君臣父子兄弟朋友之間皆曰未能者不敢居其
至也君子之學常若不及猶恐失之自謂能焉其失
遠矣子夏既除喪與之琴使之絃侃侃而樂作而曰
先王制禮不敢不及也閔子既除喪與之琴使之絃
切切而悲作而曰先王制禮不敢過也夫哀未忘而
斷之以禮有餘不敢盡也哀己忘而引之以及禮不
足不敢不勉也此庸德之行庸言之謹也有所不足
必跂而及之有餘不敢盡所以趨中也可言不可行
君子不言也故言顧行可行不可言君子不行也故
行顧言言顧行行顧言内外進矣故曰胡不慥慥爾
慥之言造也又曰孟子言舜之怨慕非深知舜之
心不能及此據舜惟患不順於父母所謂其盡孝也
凱風之詩曰母氏聖善我無令人孝子之事親如此
此孔子所以取之也孔子曰君子之道四丘未能一
焉若乃自以為能則失之矣
河東侯氏曰前章言道之大也不可載小也不可破
子思又恐學者窮高極遠游心天地之外以求所謂
道者則其於中庸也遠矣故曰道不遠人人之為道
而遠人為道如世儒言顔子樂道同故曰不可以為
道為字不可重看若父子之仁君臣之義道也是豈
遠哉即父子而父子之道明即君臣而君臣之義立
此人之道也孟子曰民之秉彝故好是懿德是也故
引詩執柯伐柯其則不遠以明之又曰執柯以伐柯
睨而視之猶以為遠謂柯之則不在他柯而柯自有
天然之則故曰睨而視之猶以為遠也謂其猶二也
譬如君子之道本諸身發諸心不在於他率性修道
而已其加諸庶民亦若是故曰君子以人治人改而
止忠恕違道不遠施諸己而不願亦勿施於人噫施
諸己而不願然後勿施於人故己違道矣然而謂之
不遠者以其善推其所為而已雖然如是君子一視
而同仁吾道一以貫之曾子謂夫子之道忠恕而已
矣孔子亦曰老者安之朋友信之少者懷之惡在其
為施諸己而不願而勿施於人也忠恕一也性分不
同夫子聖人也故不待推顔子子思孟子子貢之忠
恕其知之所及仁之所守勇之所行皆至於斯故或
曰無施勞或曰施諸己而不願亦勿施於人或曰老
吾老以及人之老幼吾幼以及人之幼或曰吾不欲
人之加諸我也吾亦欲無加諸人此安仁行仁求仁
之序也又曰此章道不遠人以人治人改而止忠
恕違道不遠施諸己而不願亦勿施於人子思恐學
者低看却理故舉父子君臣兄弟朋友之常雖聖人
有所未能以明之父子之仁天性也君臣則義也兄
弟亦仁也朋友亦義也孔子自謂皆未能何也只謂
恕己以及人則聖人將使天下皆無父子無君臣乎
盖以責人之心責己則盡道也夫聖孔子不居此四
者聖人言未能亦不得已也孟子曰口之於味也目
之於色也耳之於聲也鼻之於臭也四肢之於安佚
也性也有命焉君子不謂性也仁之於父子也義之
之於君臣也禮之於賓主也知之於賢者也聖人之
於天道也命也有性焉君子不謂命也孔子聖人也
聖人人倫之至豈有不能哉云未能者非不能也有
命焉有性焉不得不可以為悦者也事君而盡臣道
焉不得乎君猶以為未盡也事親而盡子道焉不得
乎親猶以為未盡也事兄弟朋友亦然若己盡其道
而不得焉自曰能之非也舜之於堯堯之於舜君臣
之道盡也過此焉謂之盡者吾未見其可也以孔子
之聖猶曰未能者此也然而不敢厚誣天下而曰終
不能者猶幸其一二焉故皆曰未能亦聖人之時中
也雖然命也者性存焉故又繼之以庸德之行庸言
之謹有所不足不敢不勉有餘不敢盡言顧行行顧
言慥慥而誠實至於中則不敢不勉也孟子曰欲為
君盡君道欲為臣盡臣道二者皆法堯舜而已今人
有君親而不盡其心以事焉曰聖人猶未能盡而曰
恕己以及人皆非也是禍天下君臣父子也又曰
曾子說出忠恕二字子思所以只發明恕字者何故
曰無恕不見得忠無忠做恕不出來誠有是心之謂
忠見於功用之謂恕曰明道言忠恕二字要除一箇
除不得正謂此與曰然
新安朱氏曰此第十三章睨邪視也言人執柯伐木
以為柯者彼柯長短之法在此柯耳然猶有彼此之
别故伐者視之猶以為遠也若以人治人則所以為
人之道各在當人之身初無彼此之别故君子之治
人也即以其人之道還治其人之身其人能改即止
不治盖責之以其所能知能行非欲其遠人以為道
也張子所謂以衆人望人則易從是也盡己之心為
忠推己及人為恕違道不遠言自此至彼相去不遠
非背而去之之謂也道即其不遠人者是也施諸己
而不願亦勿施於人忠恕之事也以己之心度人之
心未嘗不同則道之不遠於人者可見故己之所不
欲則勿以施之於人亦不遠人以為道之事張子所
謂以愛己之心愛人則盡仁是也子臣弟友四字絶
句求猶責也道不遠人凡己之所以責人者皆道之
所當然也故反之以自責而自修焉庸平常也行者
踐其實謹者擇其可德不足而勉則行益力言有餘
而訒則謹益至謹之至則言顧行矣行之力則行顧
言矣慥慥篤實貎言君子之言行如此豈不慥慥乎
贊美之也凡此皆不遠人以為道之事張子所謂以
責人之心責己則盡道是也道不遠人者夫婦所能
丘未能一者聖人所不能皆費也而其所以然者則
至隠存焉下章放此或問子以為以人治人謂以
彼人之道還治彼人善矣又謂責其所能知能行而
引張子之說以實之則無乃流於姑息之論而所謂
人之道者不得為道之全也邪曰上章固言之矣夫
婦之所能知能行者道也聖人之所不知不能而天
地猶有憾者亦道也然自人而言則夫婦之所能知
能行者人之所切於身而不可湏臾離者也至於天
地聖人所不能及則其求之當有漸次而或非日用
之所急矣然則責人而先其切於身之不可離者後
其有漸而不急者是乃行遠自邇升高自卑之序使
其由是而不已焉則人道之全亦將可以馴致今必
以是姑息而遽欲盡道以責於人吾見其失先後之
序違緩急之宜人之受責者將至於有所不堪而道
之無窮則終非一人一日之所能盡也是亦兩失之
而已焉爾曰子臣弟友絶句何也曰夫子之意盖
曰我之所責乎子之事己者如此而反求乎己之所
以事父則未能如此也所責乎臣之事君者如此而
反求乎己之所以事君則未能如此也所責乎弟之
事兄者如此而反求乎己之所以事兄則未能如此
也所責乎朋友之施己者如此而反求乎己之所以
先施於彼者則未能如此也於是以其所以責彼者
自責於庸言庸行之間盖不待求之於他而吾之所
以自修之則具於此矣今或不得其讀而以父君兄
友之四字為絶句則於文意有所不通而其義亦何
所當哉又曰諸家說論語者多引此章以明一以
貫之之義說此章者又引論語以釋違道不遠之意
一矛一盾終不相謀而牽合不置學者盖深病之及
深考乎程子之言有所謂動以天者然後知二者之
為忠恕其迹雖同而所以為忠恕者其心實異非其
知德之深知言之至其孰能判然如此而無疑哉然
盡己推己乃忠恕之所以名而正為此章違道不遠
之事若動以天而一以貫之則不待盡己而至誠者
自無息不待推己而萬物各得其所矣曾子之言盖
指其不可名之妙而借其可名之粗以明之學者默
識於言意之表則亦足以互相發明而不害其為同
也餘說雖多大槩放此推此意以觀之則其為得失
自可見矣違道不遠如齊師違榖七里之違非背而
去之之謂諸說於此多所未合則不察文義而強為
之說之過也夫齊師違榖七里而榖人不知則非昔
已至榖而今始去之也盖曰自此而去以至於榖纔
七里耳孟子所云夜氣不足以存則其違禽獸不遠
矣非謂昔本禽獸而今始違之也亦曰自此而去以
入於禽獸不遠耳盖所謂道者當然之理而已根於
人心而見諸行事不待勉而能也然唯盡己之心而
推以及人可以得其當然之實而勉無不當不然則
求之愈遠而愈不近矣此所以自是忠恕而往以至
於道獨為不遠其曰違者非背而去之之謂也程子
又謂事上之道莫若忠待下之道莫若恕此則不可
曉者若姑以所重言之則似亦不為無理若究其極
則忠之與恕初不相離程子所謂要除一箇除不得
而謝氏以為猶形影者意可見矣今析為二事而兩
用之則是果有無恕之忠無忠之恕而所以事上接
下者皆出於強為而不由乎中矣豈忠恕之謂哉是
於程子他說殊不相似意其記錄之或誤不然則一
時有為言之而非正為忠恕發也張子二說皆深得
之但虚者仁之原忠恕與仁俱生之語若未瑩耳
吕氏改本大略不盡經意舊本乃推張子之言而詳
實有味但柯猶在外以下為未盡善若易之曰所謂
則者猶在所執之柯而不在所伐之柯故執柯者必
有睨視之勞而猶以為遠也若夫以人治人則異於
是盖衆人之道止在衆人之身若以其所及知者責
其知以其所能行者責其行人改即止不厚望焉則
不必睨視之勞而所以治之之則不遠於彼而得之
矣忠者誠有是心而不自欺也恕者推待己之心以
及人也推其誠心以及於人則其所以愛人之道不
遠於我而得之矣至於事父事君事兄交友皆以所
求乎人者責乎己之所未能則其所以治己之道亦
不遠於心而得之矣夫四者固皆衆人之所能而聖
人乃自謂未能者亦曰未能如其所以責人者耳此
見聖人之心純亦不已而道之體用其大天下莫能
載其小天下莫能破舜之所以盡事親之道必至乎
瞽叟底豫者盖為此也如此然後屬乎庸者常道之
云則庶乎其無病矣且其曰有餘而盡之則道難繼
而不行又不若游氏所引恥躬不逮為得其大意也
謝氏侯氏所論論語之忠恕獨得程子之意但程子
所謂天地之不恕亦曰天地之化生生不窮特以氣
機闔闢有通有塞故當其通也天地變化草木蕃則
有似於恕當其塞也天地閉而賢人隱則有似於不
恕耳其曰不恕非若人之閉於私欲而實有忮害之
心也謝氏推明其說乃謂天地之有不恕乃因人而
然則其說有未究者盖若以為人不致中則天地有
時而不位人不致和則萬物有時而不育是謂天地
之氣因人之不恕而有似於不恕則可若曰天地因
人之不恕而實有不恕之心則是彼為人者既以忮
心失恕而自絶於天矣為天地者反傚其所為以自
己其於穆之命也豈不誤㦲游氏之說其病尤多至
謂道無物我之間而忠恕將以至於忘己忘物則為
己違道而猶未遠也是則老莊之遺意而遠人甚矣
豈中庸之道哉楊氏又謂以人為道則於道二而遠
於道故戒人不可以為道如執柯以伐柯則於柯二
故睨而視之則其違經背理又有甚焉使經而曰人
而違道則遠人故君子不可以為道則其說信矣今
經文如此而其說乃如彼既於文義有所不通而推
其意又將使道為無用之物人無入道之門而聖人
之教人以為道者反為誤人而有害於道是安有此
理哉既又曰自道言之則不可為自求人言之則忠
恕者莫近焉則己自知其有所不通而復為是說以
救之然終亦矛盾而無所合是皆流於異端之說不
但毫釐之差而已也侯氏固多䟽闊其引顔子樂道
之說愚於論語已辨之矣至於四者未能之說獨以
為若止謂恕己以及人則是聖人將使天下皆無父
子君臣矣此則諸家皆所不及盖近世果有不得其
讀而輙為之說曰此君子以一己之難克而知天下
皆可恕之人也嗚呼此非所謂將使天下皆無父子
君臣者乎侯氏之言於是乎騐矣又語錄曰人之
為道而遠人如為仁由己之為不可以為道如克己
復禮為仁之為
北溪陳氏曰伊川謂盡己之謂忠推己之謂恕忠就
心說是己之心無不真實者恕就待人接物處說只
是推己心之真實者以及人物而已推己心以及人
要如己心之所欲便是恕夫子謂己所不欲勿施於
人只是就一邊論實不止是勿施己所不欲者凡己
之所欲湏要施於人方可如己欲孝人亦欲孝己欲
弟人亦欲弟必推己之所欲孝欲弟者以及人使人
亦得以遂其欲孝欲弟之心上蔡謂忠恕猶形影說
得好大槩忠恕只是一物存諸己者既忠則發於外
便是恕應事接物處不恕則在我必不十分真實故
發出忠底心便是恕底事做成恕底事便是忠底心
無忠而恕便流為姑息非所謂由中及物中庸說忠
恕違道不遠正謂學者之忠恕曾子說夫子之道忠
恕乃是說聖人聖人忠恕是天道學者忠恕是人道
又曰范忠宣公謂以責人之心責己則是以恕己
之心恕人一句不是據此說只似箇饒人意思似今
人說且恕不恕之意如此則己有過且自恕己人有
過又并恕人相率為不肖之歸豈古人推己恕之義
乎
涑水司馬氏曰伐柯猶湏睨而視之至於求道只在
己心
長樂劉氏曰故人能盡其性者可使治人則人人各
改其過不及者而止乎中道此之謂以人治人改而
止也君臣父子兄弟朋友夫婦五者君子所以位乎
其道也仲尼自誠而明學而不厭身為萬世之法行
為五常之師無所施而不得其至使之事君萬世不
能過其忠也使之事父萬世不能過其孝也使之事
兄萬世不能過其弟也使之處朋友無所不務於先
施也不幸生而無父不得盡乎其為子之誠也不幸
仕而無君不得盡乎其為臣之忠也不幸長而無兄
不得盡乎其為弟之順也不幸貧而無財不得盡乎
其朋友之先施也故曰君子之道四而丘未能一焉
所以自傷以為歉也
嵩山晁氏曰忠恕之為中也均率是性而為道莫之
或遠也遠於人則可湏臾離也以其不遠人而忠恕
之名立也為人父而忠恕則己與一家去道不遠也
為人君而忠恕則己與天下國家去道不遠也忠恕
以人治人猶己肫肫其中也
海陵胡氏曰此言忠恕之道不遠於人情内盡其心
謂之忠如己之心謂之恕人能推己之欲以及人之
欲推己之惡以及人之惡己愛其親必思人亦愛其
親己愛其子必思人亦愛其子至於好安佚惡危殆
趨歡樂惡死亡是人情不相遠也故忠恕之為道不
遠於人情遠人者謂己欲之不顧人之不欲也己惡
之不顧人之不惡也是非忠恕故云不可以為道引
豳詩以證不遠人之義執其柯以伐柯其法則不過
於手目之間耳固不遠也伐柯之時猶湏邪視顧其
長短恐有所差若比之於忠恕則伐柯猶以為遠何
者忠恕積於心發於外所為必中不勞思慮自然合
於人情是則執柯伐柯尚勞顧視猶以為遠者言忠
恕近人情之甚也忠恕違道不遠者此復言忠恕之
美也道者五常之總名違去也去道不遠者夫忠恕
以博愛言之仁也以合宜言之義也以退讓言之禮
也以察於物情言之知也以不欺於物言之信也故
曰違道不遠君子之道已下又說忠恕之難夫為人
父者莫不責其子以孝推其責子之心以事其父不
可勝孝也為人君者莫不責其臣以忠推其責臣之
心以事其君不可勝忠也為人兄者莫不責其弟以
弟推其責弟之心以事其兄不可勝弟也己之於朋
友莫不責人以先施推其責友之心以處於己不可
勝義也其道至廣其行至難聖人猶言未能他人則
湏當勉之不已也
兼山郭氏曰道不遠人則人於道舉相似也本之一
身而準移之於人而準放之天下而準推之古今而
準君子盡己之心而盡人物之心則無事矣此執柯
伐柯猶以為遠也改而止者乃所以用夫忠恕也盖
言用忠恕而行其違道也不遠聞之先生曰盡己者
忠也乾道變化各正性命恕也推是而言不過乎體
用而已矣施諸己而不願亦勿施於人君子之道四
丘未能一焉皆恕也以此而盡行庸德之行也以此
而盡言庸言之謹也以此而知不足不敢不勉以此
而知有餘不敢盡終於言行不違而造於誠實而後
己又曰以人治人小人不知出此則以禽獸異類
治之故暴虐糜爛無所不至
范陽張氏曰先察知一己之難克然後察見天下皆
為可恕之人不敢妄責備焉皆曰求者所以致察也
夫自以為能則止矣故終身不能自以為未能則皇
皇汲汲其敢已邪羑里操曰臣罪當誅兮天王聖明
此臣以事君而未能之意舜祗見瞽瞍負罪引慝此
子以事父未能之意
四明沈氏曰君子以人治人兩人字皆是已天下萬
物之理皆己所自有不必求諸他人之為道而遠人
便不是以人治人中庸本無止法其曰改而止未改
自不可止已改自不容不止是無止也纔說出忠恕
字便已是違道了但去本未甚遠耳
莆陽林氏曰道體渾全初未嘗破散求於為道則道
始破散不全夫求道之初聖人衆人何嘗有異唯為
道則非聖人矣且如顔子是甚等氣質及其為道則
仰彌高鑚彌堅瞻之在前忽焉在後不知顔子所謂
堅高前後者是何物也是顔子又不免為道之累子
思此語非為學道者而言為體道見道者而言也
高要譚氏曰所謂道即性之理也凡受命於天而為
人者均有是理人之為道一句當精意玩繹有人方
有道苟無人焉道安在哉故孟子亦曰仁者人也合
而言之道也道與人本不相離既名為道而與人相
遠是不可以為道也道之在人其近有甚於伐柯即
人可以得道初不假於睨視而外求也唯夫道常不
遠於人是以君子之治人亦未嘗求其道不過以人
之道治人使改而復為人則止更不外為治之之術
也以人治人改而止君子忠恕之道其在斯乎忠者
盡己恕者盡物與中庸之道無異致也中庸之道合
内外彼己而為一故以忠恕求中庸極為切近昔曾
子指忠恕便為夫子之道而子思却因忠恕以見道
之不遠何也曾子所指誠者之事也天之道也子思
所記誠之者之事也人之道也夫子嘗曰有一言而
可以終身行之者其恕乎己所不欲勿施於人此正
合子思所記之說乃學者以人求天之事也孟子從
而為之說曰萬物皆備於我矣反身而誠樂莫大焉
強恕而行求仁莫近焉此亦言誠之者之事以人求
天者也以人求天行之不已其至則與天道為一學
者欲求至於聖人當自體忠行恕而積之可也何謂
體忠行恕下言君子之道四丘未能一焉即夫子開
示體忠行恕之微旨也父子君臣兄弟朋友之常道
雖甚易知甚易行及其至也聖人亦有所不能知亦
有所不能行夫子若曰吾於此道自謂能盡之則天
下之人皆知其易而不知其難且將言不顧行行不
顧言自以為有餘而不勉其所不足不務力行而唯
以虚言相尚固有所行未極其至而所言先過其實
者矣故夫子以身示之曰此四者雖常道若其至處
則吾皆未能也此示學者體忠行恕之旨也故繼言
吾於常德則行之而不敢已吾於常言則謹之而不
妄出又言自知有所不足則勉強而力行自知行有
餘力則嘗抑之而不敢盡出又言言必顧行行常恐
不及於言行必顧言言常恐有過於行味此數字則
知丘未能一之旨固有在矣曰丘未能一云者所以
示學者内不敢自欺外薄責於人此乃體忠行恕之
微旨也末云君子胡不慥慥爾盖夫子開誘後學皆
欲務實不浮於言務於實者盡己之未至即所謂忠
也不浮於言者不夸人以難能即所謂恕也
吳興沈氏曰道不外乎性則人之於道未嘗湏臾相
離又何假於作為邪苟有意於為道則道遠於人矣
道遠於人則不足以為道何者以道不可為也故夫
子舉伐柯之詩以證之君子將以覺天下之未悟亦
曰以人治人而已仁義禮知之心道之所自存人皆
有之孟子所謂仁者人也合而言之道也人皆有是
理特未之覺耳君子以是理而治人俾改其所止向
也為人臣而不知所謂忠今也改而為忠苟反於忠
則自然止於忠矣向也為人子而不知所謂孝今也
改而為孝苟反於孝則自然止於孝矣至於為君為
父與國人交莫不皆改止於仁止於慈止於信若然
者非君子外夫人以治人也特因其有是道俾變易
其偽而反還其真自然得所止而不復有所遷徙也
君子之道四丘未能一夫子所謂未能非未能也惟
其於是四者深體而力行之故有未能之嘆也
晉陵錢氏曰此一節謂中庸之道取則於己道人道
也人道自人為之為道而遠人則非道矣伐木為柯
者必以柯其法則惟取於柯可謂不遠視之猶以為
遠以所執所伐二物故也人之修身則是以人而治
人初非二物權衡尺度本之吾心即其不如吾心者
改之足矣何必他求
江陵項氏曰道不遠人人之為道而遠人不可以為
道此言人之修道其實甚約執柯伐柯至改而止謂
修道者以人之道治人之形使改其不合乎人者而
合乎人則止矣豈有費哉忠恕違道不遠至君子之
道四此以人治人之目也我所施於人者我願之乎
否也以我所願治我所施則不敢以施於人矣我所
求於人者我能之乎否也以我所求治我所未能則
必求有以能於我矣庸德之行庸言之謹此求於我
之事也有所不足不敢不勉己之行必顧己言不敢
以不及也有餘不敢盡己之言必顧己之行不敢以
過也言顧行行顧言君子胡不慥慥爾申言之欲其
加厚於此也上文四求猶以人與己相顧至此直以
己之言行自相顧也人已相顧恕也已自相顧忠也
慥慥忠之至也觀此章則所知所行皆近在吾身而
道固未嘗費也
建安真氏曰忠者盡己之心也恕者推己之心以及
人也忠盡乎内者也恕形於外者也己之心既無一
毫之不盡則形之於外亦無一毫之不當有忠而後
有恕忠者形也恕者影也在聖人則曰誠在學者則
曰忠誠是自然而然忠則須用着力在聖人則不必
言恕在學者則當恕盖聖人不待乎推學者先盡己
而後能及人故有待乎推也然學者若能於忠恕二
字着力於盡己盡人之間無不極其至久之亦可以
到至誠地位又曰恕者恕之謂非寬厚之謂也如
我能為善亦欲他人如我之善我無惡亦欲他人如
我之無惡我欲立亦欲人之立我欲達亦欲人之達
大槩是視人如己推己及物之謂
霅川倪氏曰篇名中庸論中之理詳矣而論庸則庸
德庸言盖庸德而能行庸言而能謹所謂庸者不過
如是而已能合於中則能庸矣言顧行行顧言不曰
視而曰顧者視正視也顧反顧也正視其前而無失
未為盡也必反視其後而無失乃為盡也
李氏曰父子君臣兄弟朋友四者人倫之所當然固
皆衆人之所能而聖人乃曰丘未能一焉亦曰吾反
求諸己者未能如其所以責人者耳
四眀宣氏曰道之在人人皆可能及其至也雖聖人
猶以為難君子之道四人倫之大者莫過如此孔子
以恕求諸人不敢以其難者責諸人以忠責乎己不
敢以其易者信乎己故所求乎子以事父在我不敢
自信其能也且子之事父使若愚夫愚婦皆知有尊
孰不可以為孝況於聖人何不能之有惟夫人情之
變無窮而居其間者有出於意料之所不及故雖聖
人不敢自信以為能推是而論則舜之所以處父子
伊尹周公之所以處君臣舜周公之所以處兄弟自
後世觀之曰父子曰君臣曰兄弟固以為聖人可以
無愧自聖人觀之終不敢自信以為能至若朋友先
施之缺聖賢所講猶曰不可竭人之忠而曾子子夏
相與切責之深降此未必能受然則處朋友之間又
敢自必其能邪凡人處己待人每以為吾無慊然者
其終必至於歸過於人而後己是非紛爭彼此各立
相刃相靡綱常或紊皆聖道不明之故然則忠恕一
貫之學其可忽諸
林氏曰此章聖人示人以切近誠實之學欲使學者
反身而求故於言行之間必致其審庸者常也人情
於常者易忽而聖人尤所加意也庸德必行庸言必
謹豈以常而忽之哉
新定顧氏曰道不遠人所謂君子之道本於人心夫
何遠人之有人之為道而遠人不可以為道人之行
事崖異竒詭外乎人心之正理非百世之可通行者
也申生之於孝陳仲子之於廉道其所道非吾所謂
道也道之本體寂然不動君子之見於行事則有
忠恕忠恕所以行道去道不遠也發於本心之謂忠
推己之心之謂恕於文中心為忠如心為恕詳味中
心如心之義而忠恕之說可眀觀此一章忠恕違
道不遠一語其綱領也上文數句大抵言忠之事下
文數句大抵言恕之事今人於恕之一辭但知其
為寬之義爾古人於恕之一辭盖備如心之義焉謂
恕但為寬邪則吾之所欲寬者己也而因以寬於人
彼此相與於寬天下蕩然無事縱馳之失毋乃自是
而生與德業毋乃自是而廢與且夫子異日嘗曰無
服之喪内恕孔悲又豈寬之義邪孟子曰強恕而行
求仁莫近焉仁者必有勇有殺身以成仁謂恕但為
寬而乃近於仁則仁之為道無乃己淺邪夫子以恕
告子貢而曰己所不欲勿施於人舉一隅之言爾學
者不以三隅反宜其失於淺也盖人之情切責之意
每施於人而不喜施於己寬假之意每施於己而不
常施於人聖人不然以其施於人者而施於己以其
施於己者而施於人是為如心是夫子之所謂恕
錢塘吳氏曰道不遠人道在邇也人之所以與道遠
者為之者遠之也墨氏兼愛是為仁也卒至於無父
楊氏為我是為義也卒至於無君故人不可以為道
詩云伐柯伐柯其則不遠執柯以伐柯睨而視之猶
以為遠仁義一也由仁義行與行仁義者不同氣一
也集義所生與義襲而取之者不同伐柯一也則由
中出與睨而視之者不同君子以人治人忠也不以
人治人而治之以己非忠也改而止恕也改而責人
無己非恕也故繼之曰忠恕違道不遠(如愚)
四明袁氏曰以人治人者人昧於為人而以教人道
故曰治不曰我治人而曰以人治人我亦人耳人道
不離吾身亦不離各人之身吾有此則人亦有此則
以則取則天則自然非彼柯假此柯之比也人有過
焉能改則止若責人已甚違天則矣故曰忠恕違道
不遠忠恕二字見得以人治人最明何則中心為忠
如心為恕試以心體之人以不願施於我必非吾之
所願人我一也而我乃以不願施諸人豈中心如心
之謂乎中心如心者以人治人而已
禮記集說卷一百二十七
