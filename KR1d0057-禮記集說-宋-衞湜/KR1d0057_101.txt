禮記集說卷一百一宋衛湜撰
雜記上第二十
孔氏曰案鄭目錄云名曰雜記者雜記諸侯以下至
士之喪事此於别錄屬喪服
嚴陵方氏曰此篇雖以記喪為主下篇又兼言三患
五恥觀蜡取盗之類則其事不一故以雜名篇猶之
易有說卦序卦而有雜卦莊子有内篇而有雜篇也
諸侯行而死於館則其復如於其國如於道則升其
乘車之左轂以其綏復其輤有裧緇布裳帷素錦以為
屋而行至於廟門不毁牆遂入適所殯唯輤為說於廟
門外
鄭氏曰館主國所致舍復招魂復魄也如於其國主
國館賓與使有之得升屋招用襃衣也道道上廬宿
也升車左轂象升屋東榮綏當為緌緌謂旌旗之旄
也去其旒而用之異於生也輤載柩將殯之車飾也
輤取名於襯與蒨讀如蒨旆之蒨襯棺也蒨染赤色
者也將葬載柩之車飾曰柳裧謂鱉甲邊緣緇布裳
帷圍棺者也裳帷用緇則輤用赤矣象宫室屋其中
小帳襯覆棺者若未大斂其載尸而歸車飾皆如之
廟所殯宫牆裳帷也適所殯謂兩楹之間去輤乃入
廟門以其入自有宫室也毁或為徹凡柩自外來者
正棺於兩楹之間尸亦侇之於此皆因殯焉異者柩
入自闕升自西階尸入自門升自阼階其殯必於兩
楹之間者以其死不於室而自外來留之於中不忍
遠也
孔氏曰自此以下至蒲席以為裳帷緫明諸侯及大
夫士在路而死招魂復魄并明飾棺貴賤之等此經
論諸侯之制五等之侯朝覲天子及自相朝會死於
主國有司所授館舍若復魄之禮則與在已本國同
如於道自若也道路也若諸侯在道路死升其所乘
車左邊轂上而復魄車轅向南左轂左東也不於道
路廬宿之舍復者廬宿供待衆殯非死者所專有也
以其綏復者若在國中招魂則用其上服今在路死
則招用旌旗之綏亦冀魂魄望見識之而還也若王
喪於國亦用綏周禮夏采云建綏復如四郊是也其
輤有裧輤謂載柩之車四旁有物裧垂象鱉甲邊緣
也輤下棺外用緇色之布以為裳帷於此裳帷之中
又用素錦以為屋小帳以覆棺設此飾而後行也鄭
引將葬車飾曰柳者證此輤非將葬車也至廟門不
毁去裳帷遂入殯宫殯焉餘物不說唯輤一物說於
殯宫門外輤乃覆棺上象宫室今入之有宫室故去
輤鄭云入自有宫室是也柩入自闕至阼階曾子問
文
山隂陸氏曰綏旐也以其旐復旐北方之物也死無
乎不之號而復之則其旗宜以死者所首之方而已
廬陵胡氏曰禮言綏凡數處鄭皆讀為緌竊謂王制
明堂位夏采所云讀作緌可也此復魄既在車當以
執綏之綏杜子春說是鄭意蓋謂夏采建綏以復不
知彼王禮也裳用緇則輤與裧皆赤也以玄纁對耳
鄭謂輤如綪旆之綪取蒨赤也竊案大夫以白布為
輤豈亦因染赤得名乎柩車飾經惟此一文則知未
大斂前車飾亦然
大夫士死於道則升其乘車之左轂以其綏復如於館
死則其復如於家大夫以布為輤而行至於家而說輤
載以輲車入自門至於阼階下而說車舉自阼階升適
所殯
鄭氏曰綏亦緌也大夫復於家以玄冕士以爵升服
大夫輤言用布白布不染也言輤者達名也不言裳
帷俱用布無所别也至門亦說輤乃入言載以輲車
入自門明車不易也輲讀為輇或作摶許氏說文觧
字曰有輻曰輪無輻曰輇周禮又有蜃車天子以載
柩蜃輇聲相近其制同乎輇崇蓋半乘車之輪諸侯
言不毁牆大夫士言不易車互相明也不易者不易
以輴也廟中有載柩以輴之禮此不易耳
孔氏曰此一經明大夫車飾大夫以白布為輤不以
蒨草染之初死及至家皆以輲車至家說輤惟輲車
在故云載以輲車說車說去其車也舉自阼階下而
升適兩楹之間所殯之處此謂尸若柩則升自西階
也天子諸侯載柩以蜃車其殯時則易輴矣大夫士
在路載以輲車至家說載亦載以輲車故鄭云車不
易也凡在路載柩天子以下至士皆用蜃車其制與
輲車同車禮遂師共蜃車之役是天子也既夕云遂
匠納車於階間註云蜃車是士也此云輲車謂大夫
也諸侯不言可知其蜃車之形鄭註既夕禮其車之
轝牀如牀中央有轅前後出設輅轝輅轝上有四周
下則前後有軸以輇為輪迫地而行其輪卑有似於
蜃故鄭云半乘車之輪乘車輪六尺有六寸今云半
之得三尺三寸也輲車則不用輻為輪天子諸侯殯
皆用之故檀弓云天子菆塗龍輴謂畫輴轅為龍諸
侯殯亦用輴車不畫轅為龍也喪大記云君殯用輴
註云君諸侯也輴不畫龍大夫殯不用輴故鄭註喪
大記大夫之殯廢輴士掘肂見衽是亦廢輴也其朝
廟大夫以上皆用輴士朝廟用輂軸故既夕禮云遷
於祖用軸鄭註云大夫諸侯以上有四周謂之輴天
子畫之以龍是也輴與輂軸所以異者輴有四周輂
軸則無故鄭註既夕禮云軸狀如轉轔刻兩頭為軹
輂狀如長牀穿桯前後著金而關軸焉是也
廬陵胡氏曰綏亦如字大夫無為屋之文則是素錦
帳同諸侯矣
士輤葦席以為屋蒲席以為裳帷
鄭氏曰言以葦席為屋則無素錦為帳
孔氏曰此一經明士輤也謂用葦席屈之以為輤棺
之屋蒲席以為裳帷圍繞於屋旁也然大夫無以他
物為屋之文則是用素錦為帳矣既有素錦帷帳帳
外上有布輤旁有布裳帷則士之葦席屋之外旁有
蒲席裳帷則屋上當以蒲席為輤覆於上但文不備
也
嚴陵方氏曰大夫以布為輤則諸侯用帛可知士以
葦席為屋則不得用素錦矣蒲席為裳則不得用緇
布矣此皆降殺之别也
凡訃於其君曰君之臣某死父母妻長子曰君之臣某
之某死君訃於他國之君曰寡君不禄敢告於執事夫
人曰寡小君不禄大子之喪曰寡君之適子某死
鄭氏曰訃或皆作赴赴至也訃於其君謂臣使其子
使人至君所告之也君之臣某之某死此臣於其家
喪所主者君夫人不稱薨告他國君謙也
孔氏曰此一節緫明遭喪訃告於君及敵者并訃於
鄰國稱謂之差父母妻長子曰君之臣某之某死上
某是生者臣名下某是臣之親屬死者君赴於他國
稱寡君若云寡德之君曲禮云諸侯曰薨士曰不禄
夫人尊與君同今俱不稱薨同士稱者言臣子於君
父雖有考終眉夀猶若其短折然故云不禄若君薨
而訃者曰卒卒是夀終矣斯無哀惜之心非臣子之
辭鄰國來赴書以卒者言無所老幼皆終成人之志
所以相尊敬也不敢指斥鄰國君身故云告于執事
夫人太子皆當云告于執事不言者略也
山隂陸氏曰凡諸侯同盟則訃不同盟蓋不訃也不
言死不死其君也不言卒不卒其君也曲禮云夀考
曰卒短折曰不禄君雖夀考猶以不禄赴臣子之意
也夫人曰寡小君不禄左傳曰君氏卒聲子也不赴
于諸侯不反哭于寢不祔于姑故不曰薨
大夫訃於同國適者曰某不禄訃於士亦曰某不禄赴
於他國之君曰君之外臣寡大夫某死訃於適者曰吾
子之外私寡大夫某不禄使某實訃於士亦曰吾子之
外私寡大夫某不禄使某實
鄭氏曰適讀為匹敵之敵謂爵同者也實當為至此
讀周秦之人聲之誤也
孔氏曰此一經明大夫卒相訃告之禮同國適者謂
大夫位相敵者大夫既尊於士士處亦稱不禄稱其
者或死者名或死者官號而赴者得稱之訃於他國
之君故云外臣自謙退無德故云寡大夫尊敬他君
故云某死訃於他國大夫私有恩好故曰外私以赴
大夫其辭得申故云某不禄以身赴告故云使某至
訃於士與大夫同
嚴陵方氏曰士曰不禄此非士亦曰不禄者謙辭也
與死者有私恩故曰外私與玉藻言於大夫曰外私
名同而實異矣使某實謂以事實來告
廬陵胡氏曰春秋𫝊曰以賜君之外臣首實謂身親
告也清江劉氏曰使某實實者以異國𫝊聞疑言使
人實之也
士訃於同國大夫曰某死訃於士亦曰某死訃於他
國之君曰君之外臣某死訃於大夫曰吾子之外私某
死訃於士亦曰吾子之外私某死
孔氏曰此經論士喪相訃告之稱士賤赴大夫士及
他國皆云某死但於他君稱外臣於大夫士言外私
耳
大夫次於公館以終喪士練而歸士次於公館大夫居
廬士居堊室
鄭氏曰公館公宫之舍也練而歸之士謂邑宰也練
而猶處公館朝廷之士也唯大夫三年無歸大夫居
廬士居堊室亦謂未練時也士亦謂邑宰朝廷之士
居廬
孔氏曰此一節明大夫士遭君喪次舍居處及歸還之
節大夫恩深禄重故為君喪居廬終喪乃還家邑宰
之士恩輕又為君治邑久不歸即廢職故至小祥反
其所治邑朝廷之士雖輕而無邑事故亦留次公館
三年也大夫居廬以位尊恩重士居堊室以位卑恩
輕鄭知未練時者若練後則大夫居堊室知士居堊
室謂邑宰者若非邑宰未練之前當與大夫同居廬
然周禮宫正註云親者貴者居廬疏者賤者居堊室
引此經文則是大夫以上定居廬士以下定居堊室
與此註朝廷之士亦居廬不同者鄭意謂與王親者
雖士賤亦居廬則此註是也若與王無親身又是士
則居堊室則此經士居堊室是也故宫正之法引士
居堊室證賤者居堊室也若與王親雖䟽但是貴者
亦居廬也案熊氏曰若天子則大夫居廬士居堊室
此經是也若諸侯則朝廷大夫士皆居廬宰邑之士
居堊室宫正之註是也
山隂陸氏曰此言士次於公館則大夫居廬士居堊
室即言大夫次於公館以終喪士練而歸大夫居廬士
居堊室嫌士練而歸猶居堊室廬非久處者也以言待
盡於此
金華應氏曰必次於公館即練而歸之士也但大夫
以其序皆次且朝夕存焉以待終喪故曾子問曰君
未殯則朝夕不歸士則不盡次而又止於練未必朝
夕存焉故檀弓曰早備入而朝夕踊經所以既曰練
而歸又曰次於公館者正謂其不能盡次故以次為
復也鄭氏謂士分兩等而有邑宰朝廷之殊諸侯之
士多矣由大國至小國其有中士下士者數各居其
上之三分固不止於兩等然而邑散布於四竟之内
固有去國尤遠者若邑宰之士盡釋邑寄而館於此
豈不皆廢一邑之事乎於經文似不通
大夫為其父母兄弟之未為大夫者之喪服如士服士
為其父母兄弟之為大夫者之喪服如士服
鄭氏曰大夫雖尊不以其服服父母兄弟嫌若踰之
也士謂大夫庶子為士者也已卑又不敢服尊者之
服今大夫喪禮逸與士異者未得而備聞也春秋𫝊
曰齊晏桓子卒晏嬰麤衰斬苴絰帶杖菅屨食粥居
倚廬寢苫枕草其老曰非大夫之禮也曰唯卿為大
夫此平仲之謙也言已非大夫故為父服士服耳麤
衰斬者其縷在齊斬之間謂縷如三升半而三升不
緝也斬衰以三升為正微細焉則屬於麤也然則士
與大夫為父服異者有麤衰斬枕草矣其為母五升
縷而四升為兄弟六升縷而五升乎唯大夫以上乃
能備儀盡飾士以下則以臣服君之斬衰為其父以
臣從君而服之齊衰為其母與兄弟亦以勉人為高
行也大功以下大夫士同服
孔氏曰此一經明大夫士為其父母昆弟之服大夫
之父母兄弟或作士或無官今大夫為之若著大夫
之服是自尊踰越父母兄弟也鄭知士是大夫庶子
者若大夫適子雖未為士猶服大夫之服即下文是
也引春秋襄十七年左𫝊文證大夫與士喪服不同
也唯卿為大夫者此晏嬰對家老言若身為卿得著
大夫之服若身為大夫唯得服士服此平仲謙退之
辭非禮也案喪服初章斬衰次章䟽衰䟽即麤也麤
衰斬者言其布縷在齊斬之間齊斬三升麤衰四升
今麤如三升半而計縷唯三升也鄭既約晏嬰之事
始明大夫與士不同大夫以上斬衰枕凷士則疏衰
枕草也鄭既約士之父服縷細降一等經文有母及
兄弟故約母與兄弟之服喪服為母四升此云為母
五升縷謂麤細似五升之縷成布四升喪服為兄弟
五升此云為兄弟六升縷為麤細如六升之縷成布
五升皆謂縷細成布升數少也大夫以上儀服無降
殺故鄭云備儀盡飾士以下為父母兄弟降從義服
案喪服義服皆降正服一等居喪之禮以服重為伸
以服輕為屈今以重服情深使士有抑屈是勉勵士
身使為高行也大夫以下輕服情殺故上下俱伸
王氏曰喪禮自天子以下無等故曾子曰哭泣之哀
齊衰之情饘粥之食自天子達於庶人且大國之卿
與天子上士俱三命故曰一也晉士起大國上卿當
天子之士也平仲之言唯卿為大夫謂諸侯之卿當
天子之大夫非謙辭也春秋之時尊者尚輕簡喪服
禮制遂壊羣卿大夫專政晏子惡之故服麤衰枕草
於當時為重孟子云三年之喪齊䟽之服飦粥之食
自天子達於庶人三代共之又此經云端衰喪車皆
無等又家語云孔子曰平仲可謂能遠於害矣不以
己之是駮人之非遜辭以避咎也其大夫與士異者
大夫以上在喪斂時弁經士冠素委貌
石林葉氏曰古者喪服大夫士必有異制禮經皆不
載鄭氏引晏平仲居桓子喪其老以為非大夫禮為
證父母兄弟之未為大夫者服士服蓋不欲以尊踰
之也而桓子亦大夫矣晏氏之老以為非大夫禮則
平仲之服士服也故疑其為過也由是言之大夫與
士之禮其必以精粗為辨歟當春秋時諸國蓋多行
短喪而况其服是以平仲矯之不欲斥人之過所以
姑自抑以卿然後為大夫為荅家語亦記此事而有
曾子問孔子孔子以為遠害孔子蓋與平仲而禮略
之也
嚴陵方氏曰生者貴而死者賤則其服從死者嫌若
臨之故也生者賤而死者貴則其服從生者嫌若僣
之故也
山隂陸氏曰據此大夫喪服士有不如也既夕禮曰
衰三升寢苫枕塊則古者士服斬衰寢苫枕塊大夫
麤衰斬寢苫枕草是歟當晏子時士僭大夫大夫以
上喪服益輕故嬰麤衰斬枕草反古之道家老視時
以為非也間𫝊曰斬衰三升齊衰四升五升六升齊
衰四升蓋士以下則五升大夫六升諸侯天子齊衰
之别也若斬衰則兩等喪服所謂衰三升三升有半
三升有半大夫以上服斬之衰歟
大夫之適子服大夫之服
鄭氏曰仕至大夫賢著而德成適子得服其服亦尊
其適象賢
孔氏曰父官至大夫適子雖未仕得服大夫之服為
其能象似父之賢也案皇氏曰大夫適子若為士為
其父唯服士服鄭註仕至大夫謂此子若仕官至大
夫始得服大夫之服以其賢德著成也
大夫之庶子為大夫則為其父母服大夫服其位與未
為大夫者齒
鄭氏曰雖庶子得服其服尚德也使齒於士不可不
宗適
孔氏曰大夫庶子仕至大夫由身有德行所以得服大
夫之服其行位之處齒列於適子之下年雖長於適子
猶在適子之下使適子為主若年少於適子則固在
下是宗適也
嚴陵方氏曰大夫之適子雖為士服大夫之服而不
嫌於重者適故也至於庶子死身為大夫雖服大夫
之服其位猶與未為大夫者齒蓋長幼之序不可以
貴賤廢故也
士之子為大夫則其父母弗能主也使其子主之無子
則為之置後
鄭氏曰大夫之子得用大夫之禮而士不得也置猶
立也
孔氏曰士子身為大夫父身是士故不可為大夫喪
主使此死者之子為主以其子是大夫適子故得服
大夫服為之主前經大夫之適子服大夫服是也若
無適子則以庶子當適處若無庶子則以族人之子
當適處皆得用大夫禮此所置之後謂暫為喪主假
用大夫禮若大宗子則直為立後自然用大夫禮也
父是士則不得主大夫喪所以然者父貴可以及子
故大夫之子得用大夫之禮子貴不可以及父故其
父不得用大夫之禮
大夫卜宅與葬日有司麻衣布衰布帶因喪屨緇布冠
不蕤占者皮弁
鄭氏曰有司卜人也麻衣白布深衣而著衰焉及布
帶緇布冠此服非純吉亦非純凶也皮弁則純吉之
尤者也占者尊於有司卜求吉其服彌吉大夫士朔服
皮弁
孔氏曰宅謂葬地大夫尊故得卜宅并葬日麻衣謂
白布深衣吉服十五升之布布衰謂麤衰以三升半
布為衰長六寸廣四寸綴於衣前當胷上後又有負
版長一尺六寸廣四寸白布深衣是吉衰是凶布帶
亦凶緇布冠是吉不蕤亦凶故鄭云非純服也因喪
屨因喪之繩屨也緇布冠古法不蕤後代有蕤此以
凶事故得云不蕤占者謂卜龜之人皮弁是純吉尤
甚者
山隂陸氏曰有司羣吏有事者也鄭氏謂有司卜人
誤矣據士冠禮有司如主人服即位于西方東面北
上筮與席所卦者具饌於西塾言因喪屨則麻衣布
衰布帶緇布冠不蕤非前日之服也凡服皆先服服
而後冠聘禮曰遭喪將命于大夫主人長衣練冠以
受是也筮先冠後衣自既服之後歟緇布冠不蕤禮
也不待言不緌而後著今言不緌以有緌之者也
如筮則史練冠長衣以筮占者朝服
鄭氏曰筮者筮宅也謂下大夫若士也筮史筮人也
長衣深衣之純以素也長衣練冠純凶服也朝服純
吉服也大夫士日朝服以朝也
孔氏曰士喪禮云筮宅卜日故知此謂筮宅也下云
下大夫及士不合用卜故知用筮以筮輕故用純凶
服占者用朝服也案士喪禮族長涖卜及宗人吉服
鄭註服玄端也彼謂士之卜禮此據筮禮故朝服案
士虞禮註云士之屬吏為其長弔服如麻此史練冠
長衣者此經文含大夫其臣為大夫以布帶繩屨故
史練冠長衣若士之卜史當從弔服不得練冠長衣也
山隂陸氏曰長衣蓋練衣也練而為衣長之即吉有
漸也知然者以練練衣黃裏縓緣鹿裘衛長袪知之
也鄭氏謂長衣深衣之純以素非是
大夫之喪既薦馬薦馬者哭踊出乃包奠而讀書
鄭氏曰嫌與士異記之也既夕禮曰包牲取下體又
曰主人之史請讀賵
孔氏曰此明大夫將葬柩朝廟後欲出之時也案士
喪禮下篇云薦馬凡有三柩初出至祖廟設奠為遷
祖之奠訖乃薦馬一也至日側祖奠又薦馬二也明日
將行遣奠時又薦馬三也此薦馬下云包奠而讀書
於既夕禮為第三薦馬時薦進也馬是牽車為行之
物孝子見進薦馬是行期已至故感之而哭踊焉出乃
取遣奠牲下體包裹之以遣送行也苞者象既饗而歸
賓俎士則羊豕各三个必取下體者下體能行亦示將行
也有遣車者亦先包之書謂凡送亡者賵入椁之物
書也讀之者省錄之也註引讀賵賵猶送者人名也
大夫之喪大宗人相小宗人命龜卜人作龜
鄭氏曰卜葬及日也相相主人禮也命龜告以所問
事也作龜謂揚火灼之以出兆
孔氏曰大夫謂卿也大宗謂大宗伯也小宗謂小宗
伯也案皇氏曰大小二宗並是其君之職來為喪事
如司徒旅歸四布是也故宗伯肆師云凡卿大夫之
喪相其禮
金華應氏曰君臣一家也君之喪百官庀其職大夫
之喪家臣庀其役其廣狹不同矣君則䘏其私而以
國有司助之其凢役則司徒供之少儀聽役於司徒
是也其贊相則大小二宗與卜人同之宗伯四師相
禮是也其大小宗與卜人皆春官而喪事同贊相之
蓋君喪之用大宰大宗大祝若曾子問所記是也而
亦以贊大夫之喪其待之厚矣夫臣子之喪其力有
不能盡具者皆仰之於公又俾有司贊其事所謂體
羣臣者此類是也
内子以鞠衣襃衣素沙下大夫以䄠衣其餘如士
鄭氏曰此復所用衣也當在夫人狄稅素沙下爛脫
失處在此上耳内子卿之適妻也春秋𫝊曰晉趙姬
請逆叔隗於狄趙衰以為内子而已下之是也下大
夫謂下大夫之妻䄠周禮作展王后之服六唯上公
夫人亦有禕衣侯伯夫人自揄狄而下子男夫人自
闕狄而下卿妻自鞠衣而下大夫妻自展衣而下士
妻稅衣而已素沙若今紗縠之帛也六服皆袍制不
禪以素紗裏之如今袿袍&KR1638;重繒矣襃衣者始為命
婦見加賜之衣也其餘如士之妻則亦用稅衣
孔氏曰此一經明卿大夫以下之妻所復之衣鞠衣
襃衣者始命為内子上所襃賜之衣故曰襃衣即鞠
衣也復時亦用此衣亦以素沙為裏鄭引春秋僖二
十四年左傳文證卿妻為内子也王后以下之服已
具玉藻袍制為通衣裳有表有裏似袍故云不禪似
漢時袿袍下之襈以重繒為之也其餘如士謂鞠衣
襢衣之外其餘褖衣如士之妻士妻既用褖衣而復
則内子下大夫妻等亦用褖衣也
復諸侯以襃衣冕服爵弁服
鄭氏曰復招魂復魂也冕服者上公五侯伯四子男
三襃衣亦始命為諸侯及朝覲加賜之衣也襃猶進
也
孔氏曰自此至西上緫明招魂所用之衣但此經上
下顚倒如鄭所次以此經為首次以夫人稅衣揄狄
之經然後次内子以鞠衣之經諸侯既用襃衣又以
冕服爵弁服而復也冕服者上公自衮冕而下故為
五侯伯自鷩冕而下故為四子男自毳冕而下故為
三也凡服各依其命數則上公五冕之外更加爵弁
服以下皮弁冠弁之等而滿九侯伯冕服之外亦加
爵弁以下而滿七子男冕服之外加爵弁皮弁而滿
五其襃衣君特所襃賜則宜在命數之外也故王制
云三公一命衮若有加則賜是襃衣不入命數也此
襃衣或是冕之最上者
山隂陸氏曰先儒謂始命為諸侯及朝覲加賜之衣若
秦仲受顯服其詩曰黻衣繡裳此其一隅黻衮也然
則復諸侯以襃衣公襲襃衣一舉其有者也若以謂
諸侯人得而有之非所謂襃
夫人稅衣揄狄狄稅素沙
鄭氏曰言其招魂用稅衣上至揄狄也狄稅素沙言
皆以白紗縠為裏
孔氏曰此明婦人復衣婦人衣有六也夫人謂諸侯
伯夫人也狄税言從揄狄以下至於稅衣
山隂陸氏曰夫人先稅衣後揄狄即服有漸也據復
諸侯以襃衣冕服爵弁服其言狄稅素沙又以别内
子焉據内子以鞠衣素沙夫人稅衣不言以不嫌不以
復西上
鄭氏曰北面而西上陽長左也復者多少各如其命
之數
孔氏曰凡招魂皆北面而招以西頭為上招魂冀生
氣之來生氣為陽又北面言之南方是陽左在西方
故鄭言陽長左案士喪禮復者一人諸侯之士一命
而用一人明復者各依命數也
嚴陵方氏曰復北面求諸幽故以西為上西北皆隂
故也
大夫不揄絞屬於池下
鄭氏曰謂池飾也揄揄翟也采青黃之間曰絞屬猶
繫也人君之柳其池繫絞繒於下而畫翟雉焉名曰
振容又有銅魚在其間大夫去振容士去魚此無人
君及士亦爛脫
孔氏曰此一經明大夫葬時車飾諸侯以上則畫揄
翟於絞屬於池下若大夫降下人君不得畫以揄絞
屬於池下其池上則畫於揄得有揄絞也故喪大記
士亦有揄絞與大夫同但不得屬於池下人君之柳上
有池下有振容池與振容之間又有魚故註云在其
間詳見喪大記
山隂陸氏曰宜承蒲席以為裳帷之下爛脫在是然
則大夫士殯與葬儀雖小不同大略一也其異者大
夫不揄絞屬於池下
大夫附於士士不附於大夫附於大夫之昆弟無昆弟
則從其昭穆雖王父母在亦然
鄭氏曰附讀皆為祔大夫祔於士不敢以己尊自殊
於其祖也士不祔於大夫自卑别於尊者也大夫之
昆弟謂為士者也從其昭穆中一以上祖又祖而已
祔者祔於先死者
孔氏曰自此至祔於公子廣明祔祭之義大夫祔於
士謂祖為士孫為大夫若死可以祔祭於祖之為士
者士不祔於大夫謂先祖為大夫孫為士不可祔祭
於大夫唯得祔於大夫之兄弟為士者無昆弟謂祖
無昆弟為士則從其昭穆謂祔於高祖為士者高祖
為大夫則祔於高祖昆弟為士者若孫死之後應合
祔於王父王父見無可祔亦如是祔於高祖也鄭恐
大夫之昆弟俱作大夫士亦得祔之故云謂為士者
中一以上喪服小記文謂自祖以上間一世各當昭
穆而祖祔之若不得祔祖則間去曾祖一世祔於高
祖若高祖無可祔則祔高祖之祖是祖又祖也
金華應氏曰重世裔之本宗故大夫寧自屈而祔於
士重朝廷之命爵故士不敢僭而祔於大夫重㛰姻
之正耦故婦與妾之祔各以其類而無之則寧越次
而間升重承家之陽類故男祔則配而女祔則不配
婦附於其夫之所附之妃無妃則亦從其昭穆之妃妾
附於妾祖姑無妾祖姑則亦從其昭穆之妾
鄭氏曰夫所祔之妃於婦則祖姑
孔氏曰此經綸婦之所祔義與夫同孫婦祔祖姑無
妃謂無祖姑亦間一以上祔於高祖之妃無則祔於
高祖之祖妃若其祖有昆弟之妃班爵同者亦祔之
男子附於王父則配女子附於王母則不配公子附於
公子
鄭氏曰配謂并祭王母不配則不祭王父也有事於
尊者可以及卑有事於卑者不敢援尊配與不配祭
饌如一祝辭異不言以某妃配某氏耳女子謂未嫁
者也嫁未三月而死猶歸葬於女氏之黨公子附於
公子不敢戚君
孔氏曰男子祔於王父并祭所配王母在室之女及
已嫁未三月而死祔祭於王母則不祭所配之王父
案特牲禮云用薦歲事於皇祖某子是不言配少牢
禮云以某妃配某氏鄭註云某妻也某氏若言姜氏
子氏也此是言配但士用特牲大夫用少牢其餘皆
同是祭饌如一特牲雖是常祭容是禫月吉祭故不
言配公子之祖為君公子不敢祔於祖之兄弟為公
子者故鄭云不敢戚君也
君薨大子號稱子待猶君也
鄭氏曰謂未踰年也雖稱子與諸侯朝會如君矣春
秋魯僖公九年夏葵丘之會宋襄公稱子而與諸侯
序待或為侍
孔氏曰大子君存稱世子今君既薨故稱子與諸侯
並列其待之禮猶如正君引春秋者證未踰年稱子
及待猶君之義若踰年則稱君也若杜元凱之意未葬
以前雖踰年猶稱子既葬雖未踰年亦稱公具在曲
禮䟽
山隂陸氏曰此言君薨未葬待其子猶君也春秋召
陵之會陳子亞衛侯待猶陳侯也若温之會陳侯既
葬陳子序在鄭伯之下莒子之上視君下一等
有三年之練冠則以大功之麻易之唯杖屨不易
鄭氏曰謂既練而遭大功之喪者也練除首絰要絰
葛又不如大功之麻重也言練冠易麻互言之也唯
杖屨不易言其餘皆易也屨不易者練與大功俱用
繩耳
孔氏曰此謂遭三年之喪至練時首絰已除故特云冠
若初死者是降服大功則以此大功之麻易三年之
練也此特據降服大功其餘七升八升九升之大功
則不得易三年之練也大功無杖無可改易斬衰既
練要絰與大功初死要絰麤細同斬衰是葛大功是
麻故鄭云不如大功之麻重也云練冠易麻互言之
者麻謂絰帶大功言絰帶明三年練亦有絰帶三年
練云冠明大功亦有冠是大功冠與絰帶易年冠及
絰帶故云互言之
嚴陵方氏曰三年之喪既練而遭大功之喪則以麻
易之者此以義起禮也
有父母之喪尚功衰而附兄弟之殤則練冠附於殤稱
陽童某甫不名神也
鄭氏曰此兄弟之殤謂大功親以下之殤也斬衰齊
衰之喪練皆受以大功之衰此謂之功衰以是時而
祔大功親以下之殤輕不易服冠而兄為殤謂同年
者也兄十九而死已明年因喪而冠陽童謂庶殤也
宗子則曰隂童童未成人之稱也某甫且字也尊神
不名謂之造字
孔氏曰此經明已有父母之喪練後得祔兄弟小功
之殤也已有父母喪猶尚身著功衰今兄弟有殤在
小功者當須祔祭則不改練時之服身著練冠祔祭於
殤也大功正服則變三年之練故鄭知此大功以下之
殤言以下兼小功也已是祖之適孫若祔大功兄弟長
殤得在祖廟若祔小功兄弟長殤則是祖之兄弟之後
所以得祔者已是曾祖之適其小功兄弟同曾祖今小
功兄弟當祔於從祖之廟其小功兄弟身及父是庶人
不合立祖廟則曾孫適孫為之立壇祔小功兄弟之長
殤於從祖立神而祭也當祔祭此殤之時祝辭稱此殤
曰陽童又稱某甫所以不呼其名者尊神之也故為之
造字稱曰某甫曾子問庶子之殤祭於室白故曰陽童
宗子殤死祭於室奥則曰隂童檀弓云五十以伯仲
是正字二十之時曰某甫是且字言且為之立字也
鄭云冠而兄為殤謂同年者此鄭自難云弟冠而兄
得為殤者謂弟與兄同年十九也云兄十九而死已
明年因喪而冠者此新死之兄既是小功之服不合
變三年之練而得有因喪冠者謂已明年之初用父
母喪之練節而加冠以後始祔兄弟也云為之造字
者以冠始有字此兄去年已死未得有字祔時為之
造字也
横渠張氏曰有父母之喪尚功衰謂未祥猶衣所練
之功衰未衣麻衣也
藍田吕氏曰上言有三年之練冠則以大功之麻易
之唯杖屨不易此謂三年既練遭大功之喪當易練
冠練衣而服大功之衰又加首絰以麻易葛帶所不
易者杖屨而已然此三年者統言父母君長子及為
人後及適孫為祖之類若父母之喪既練而祔兄弟
之殤則杖屨與練冠俱不易此一節於三年練冠中特
為父母立例蓋大功之衰有重於三年之練冠故所不
易者唯有杖屨兄弟之殤雖亦大功然既殤且祔宜輕
於父母之練故比之三年所不易者又有練冠也功衰
者卒哭所受六升之服也至練則以功衰之布練而為
衣故猶曰功衰此不曰練而曰功衰者為下練冠立文
也言尚者明受功衰之日已遠故知為練服也若哭兄
弟之殤則必易練冠蓋殤之喪雖無卒哭之稅至于祔
宜有殺矣
凡異居始聞兄弟之喪唯以哭對可也其始麻散帶絰未
服麻而奔喪及主人之未成絰也䟽者與主人皆成之親
者終其麻帶絰之日數
鄭氏曰以哭對惻怛之痛不以辭言為禮也散帶垂
與居家同也凡喪小斂而麻䟽者謂小功以下也親
者大功以上也䟽者及主人之節則用之其不及亦
自用其日數
孔氏曰此一節明異居聞兄弟喪哭及奔赴之禮言
凡非一之辭異居别所而始聞兄弟之喪不暇問餘
事唯哭對使者則於禮可也始麻散帶絰者此謂大
功以上兄弟其初聞喪始服麻之時散垂要之帶絰
若小功以下服麻則糾垂不散也若聞喪未及服麻
而即奔喪道路既近至在主人未成絰時謂未小斂
之前也疏者值主人成服之節則與主人成之親者
雖值主人成服未即成之必終竟其麻帶絰滿依禮
日數而後成服也案士喪禮小斂襲絰于序東是凡
士喪小斂而麻也又士喪禮三日絞垂此云始麻散
帶絰是與居家同也鄭註其不及亦自用其日數者
謂疏者若不及主人之節亦自用其依禮之日數奔
喪之後至三日而成服也案奔喪禮聞喪即襲絰
絞帶不散彼謂有事未即奔喪故也又奔喪禮至即
絞帶不散垂彼謂來遲此即來奔故至猶散麻以見
尸柩故也
山隂陸氏曰喪服小記所謂有主後者謂異居是也
此謂聞同母異父兄弟之喪殺於兄弟惻怛之情輕
不必盡哀又不必問故故曰唯以哭對可也
主妾之喪則自附至於練祥皆使其子主之其殯祭不
于正室君不撫僕妾
鄭氏曰祔自為之者以其祭於祖廟不撫僕妾略於賤
也
孔氏曰妾既卑賤得主之者謂女君死攝女君也祔
祭於祖姑尊祖故自祔也妾合祔於妾祖姑無妾祖
姑則祔於女君雖攝女君猶下正適故殯之與祭不
得在正室妾祖姑無廟於廟中為壇祭之若不攝女
君之妾則不得為主則别為壇不在祖廟中而子自
主之也
嚴陵方氏曰妾之喪祔於妾祖姑之廟故其夫自主
而祔之非尊妾也尊祖而已練祥則使其子者略之
也殯祭不於正室者所以明嫡也不撫僕妾貴之於
賤宜略故也
山隂陸氏曰言主妾之喪則自祔則妾之喪其主有
不主者矣崔氏謂女君死攝女君也然則練祥使其
子主之曰練祥可矣今曰至於練祥則又以著虞卒
哭其子主之固也
女君死則妾為女君之黨服攝女君則不為先女君之
黨服
鄭氏曰妾於女君之親若其親然
孔氏曰雖是徒從而抑妾故為女君黨服防覬覦也
攝女君差尊故不為先女君之黨服
嚴陵方氏曰女君死則妾為女君之黨服者親親之
仁也攝女君則不為先女君之黨服者尊尊之義也
山隂陸氏曰即不言先嫌女君出
聞兄弟之喪大功以上見喪者之鄉而哭適兄弟之送
葬者弗及遇主人於道則遂之於墓凡主兄弟之喪雖
疏亦虞之
鄭氏曰見喪者之鄉而哭奔喪節也遂之於墓言骨
肉之親不待主人也䟽亦虞之以喪事虞祔乃畢
孔氏曰此一節明奔兄弟喪之法見喪者之鄉而哭
此謂親兄弟同氣及同堂兄弟也奔喪禮云齊衰望
鄉而哭大功望門而哭不同者此經謂降服大功者
若如此則兄弟之名通經重也適兄弟之送葬者此
兄弟通緦小功也適往也謂往送五服之親不及喪
柩在家主人葬竟已還送葬之人值於路不得隨孝
子歸仍自獨往於墓也兄弟䟽者謂小功緦麻彼既
無主雖服緦小功之䟽亦為之主虞祔之祭案小記
云大功者主人之喪有三年者則必為之再祭鄭註
云小功緦麻為之練祭可也與此不同者彼承大功
有三年者此則緦小功有三年者故至小祥同於三
年故主虞祔也今此言䟽者亦虞但虞者謂無服者
朋友相為亦虞祔也
禮記集說卷一百一
