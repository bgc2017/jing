禮記集說卷一百五十九宋衛湜撰
燕義第四十七
孔氏曰案鄭目錄云名曰燕義者以其記君臣燕飲
之禮上下相尊之義此於别錄屬吉事案儀禮目錄
云諸侯無事若卿大夫有勤勞之功與羣臣燕飲以
樂之勤勞謂征伐聘問詩曰吉甫燕喜是也臣有王
事之勞亦燕之故燕禮記云若有王事是也
藍田吕氏曰古之君臣賓主之相接有饗有燕有食
饗禮亡矣獨燕食之禮存焉儀禮公食大夫禮是也
燕以飲為主食以食為主故燕禮之始主人酌以獻
賓薦脯醢設折俎而無黍稷食禮之始主人親設醢
醬大羹宰夫為主菹醢之豆六三牲魚腊腸胃膚之
俎七黍稷之簋六牛羊豕之鉶四宰夫執觶酒設于
豆東而不獻此燕食之别也饗禮雖無文然雜見于
傳記之閒饗以訓恭儉燕以示慈惠饗有體薦燕有
折俎又云几設而不倚爵盈而不飲又云若不親饗
致饗以酬幣又云大饗卷三牲之俎于賓館故知饗
禮之始如燕之始獻言爵盈而不飲則啐而不卒爵
矣言有體薦則俎肉不折矣言几設而不倚則無脱
屨而升堂矣又有酬幣又卷俎歸于賓館此燕饗之
别也蓋禮者主於接驩故至於請安請醉旅酬無算
爵少紓其敬也故其辭曰寡君有不腆之酒以請吾
子之與寡君須臾焉此所以示慈惠也古之燕禮有
天子燕諸侯者湛露之詩是也有燕羣臣者鹿鳴之
詩及記云君與卿燕則大夫為賓與大夫燕亦大夫
為賓是也有燕賓客者則記云若與四方之賓燕聘
禮云燕羞俶獻無常數大行人云上公三饗三食三
燕是也有燕族人者文王世子公與族燕則以齒是
也有養老者王制云凡養老有虞氏以燕禮夏后氏
以饗禮殷人以食禮周人修而兼用之是也有因燕
而射者大射禮是也
長樂陳氏曰先王之為聘所以致親也而親親之心
無所不用則燕之之禮不得而廢焉近自乎九族同
姓與夫兄弟朋友之親而遠至乎諸侯君臣與夫蠻
貊夷狄之邦莫不有恩以見其愛莫不有愛以盡其
禮故禮行而人說而天下服者此乃古之所以為燕
也竊嘗求之矣行葦之序曰周家忠厚故能内睦九
族而其詩有或歌或咢洗爵奠斝是所謂燕九族同
姓也而與夫頍弁之刺異矣常棣之詩曰閔管蔡之
失道而其詩有兄弟既具和樂且孺是所謂燕兄弟
也與夫枤杜之刺異矣伐木之詩曰友賢不弃不遺
故舊而其詩有矧伊人矣不求友生是所謂燕朋友
也與夫谷風之道絶異矣若夫燕諸侯則有湛露燕
羣臣嘉賓則有鹿鳴而燕夷狄則所謂蓼蕭澤及四
海是已其詩曰燕笑語兮是以有譽處兮夫以湛露
之諸侯為中國則蓼蕭之所以燕諸侯者皆謂之四
海豈非夷狄歟
古者周天子之官有庶子官庶子官職諸侯卿大夫士
之庶子之卒掌其戒令與其教治别其等正其位國有
大事則率國子而致於大子唯所用之若有甲兵之事
則授之以車甲合其卒伍置其有司以軍法治之司馬
弗正凡國之政事國子存游卒使之脩德學道春合諸
學秋合諸射以考其藝而進退之
鄭氏曰職主也庶子猶諸子也周禮諸子之官司馬
之屬也卒讀皆為倅諸子副代父者也戒令致於大
子之事教治脩德學道位朝位也國子諸子也軍法
百人為卒五人為伍弗不也國子屬大子司馬雖有
軍事不賦也游卒未仕者也學大學也射射宫也燕
禮有庶子官是以義載此以為說
孔氏曰此一節以燕飲之禮有庶子官故先陳庶子
之事燕禮云主人升自西階獻庶子於阼階上又云
庶子執燭是燕禮有庶子官云古者周天子官謂作
記之人在周末追述周初之事也天子謂之諸子諸
侯謂之庶子其職掌則同故此記雖明諸侯庶子職
掌其所載之事皆諸子職文也言此官職主諸侯及
卿大夫士衆庶之子副倅於父之事所以官名庶子
也戒令者下文國有大事則率國子而致於大子其
事非一故鄭註云致於大子之事也與其教治與猶
及也教謂教學治謂治身分别其貴賤之等正其朝
廷所立之位此等諸子雖未為官皆繼父尊卑以為
等級故有别其等正其位也此記云諸侯卿大夫士
之庶子之卒周禮諸子職則云掌國子之倅唯此為
别但諸子職總謂之國子此云諸侯卿大夫士之庶
子者適子也謂之庶者庶衆也以其適子衆多故總
謂之庶子非適子庶弟而稱庶子也必知適子者以
其云倅是副貳於父之言故鄭註諸子職云國子者
是公卿大夫士之副貳又引王制云王大子王子羣
后之大子卿大夫元士之適子是也國有大事之時
則進致諸子於大子唯任太子隨時所用也若國有
甲兵之事則庶子之官付授以車甲合會之以卒伍
置立之以有司謂立其主將使統領之用軍旅之法
治理也正役也諸子既統屬大子隨大子徵發司馬
不得征役之也凡國之政事則非大事與甲兵也是
國之尋常小事謂力役土功胥徒之屬不與于國子
唯民庶所為國子存游卒者未仕者之中既不與尋
常政事但使之脩行其德學習道藝也仲春之時合
此諸子在於大學仲秋之時合此諸子在於射宫庶
子之官考校其藝能之高下而進退之案師氏職云
凡國之貴游子弟學焉鄭註云貴游子弟王公子弟
游無官司者則此游卒是游逸以為副貳者故鄭云
未仕者也
藍田吕氏曰此篇所陳即周官諸子之職也其文有
少異諸子掌國之倅此篇云庶子職諸侯卿大夫士
庶子之卒國子即卿大夫士之子也倅者貳也子之
為父後者皆所以貳於父也必用國子之卒者蓋古
之為國其使君臣相信非一日積也大子君之貳也
國子之倅諸侯諸臣之貳也以諸侯諸臣之貳事其
君之貳學相同則好相合矣王制曰春秋教以禮樂
冬夏教以詩書是也事相同則情相信矣率國子致
於大子唯所用之是也故大子雖未為君君臣之交
相際而已久賢不肖之别已悉可任使之才已備則
先王所以慮後世者不為不豫也戒令謂任之征役
也别其等謂父爵為之等也正其位謂在朝廷則尚
爵在學校則尚齒也國有大事謂大祭祀大喪紀大
賓客大燕饗之類也甲兵之事謂師旅之役也國之
政事謂凡力役田獵追胥之事也庶子之官者國子
之師也游卒國子之未仕者也未仕則庶人力役田
獵追胥之事不舍也然以國子之倅將使之脩德學
道故舍征而存之以養材也合聚也春聚之學宫秋
聚之射宫考其詩書禮樂之藝以進退其能不能以
選才也
嚴陵方氏曰諸侯而下之子其長與倅皆在所掌所
以為庶也且諸侯而下其子總謂之庶子則又以别
於大子故也下言率國子而致於大子則庶子之職
固及於國子矣止言倅者舉下以見上也長子謂之
國子則以有國名之也卿大夫之子非有國者之子
而通謂之國子者舉大以該之也以國子為有國之
子則知大子為有天下之子矣戒則戒之使勿怠令
則令之使有為教則教之以其藝治則治之以其事
知其戒令而後可以教治之也等謂上下之等位謂
貴賤之位經言以考其藝而進退之則等有上下矣
又言諸侯卿大夫士之庶子則位有貴賤矣周官師
氏教國子保氏教國子其養固亦及於倅矣然以國
子為主庶子職庶子之倅固亦及於國子矣然以長
為主則大故其職列於地官以倅為主則小故其職
列於夏官地官掌邦教也故師保以教養為主夏官
掌邦政也故庶子以戒令為主周官謂之諸子此謂
之庶子者諸庶皆衆也其實一也猶之周官謂之宗
伯而記則謂之宗人周官謂之甸師而記則謂之甸
人也甲兵之事戎事也戎事不止於用甲兵止以是
言之者甲以自營兵以勝敵戎之事如斯而已首言
大事則戎事亦在其中矣授之以車則馬可知矣授
之以甲則兵可知矣合其卒伍則聮之有數置其有
司則帥之有人所謂以軍法治之也率國子則倅從
之可知矣軍法者司馬之所正治之以軍法而司馬
弗正者致之在於庶子用之在於大子以國之貴游
不可以常民畜之故也若合其卒伍置其有司之類
所謂戒令也春合諸學秋合諸射之類所謂教治也
先言合其卒伍置其有司者以戒令者庶子之職所
主故也後言春合諸學秋合諸射者以教治者庶子
之職所兼故也
馬氏曰燕義之設始於公族而公族之正始於庶子
官記者之言燕義必先述其燕與鄉飲之禮凡以本
其始而已司馬治之則處之以義司馬弗征則優之
以恩春合諸學而教之以文所以順陽秋合諸射而
教之以武所以順隂
石林葉氏曰辨其等則親疏有序正其位則貴賤有
等所謂庶子之官治而邦國有倫也天子之嫡曰大
子諸侯之嫡曰世子者蓋對而言之則有異離而言
之則諸侯之嫡子亦通稱為大子也置其有司以軍
法治之所以致義司馬弗正所以致仁庶子所治仁
義而已矣師氏教國子而貴游子弟亦學焉此言國
子存游卒者蓋師氏所教則嫡子者也其游卒則諸
子教之德有體所以修道無迹所以學春而合樂於
學宫順隂陽之動也秋而合聲於射宫順隂陽之靜
也射宫所以擇其賢否故曰考其藝而進退之
盱江李氏曰王者之師其備矣乎非直興於閭里抑
又取於世族彼以父祖貴富宜有報上之心而況學
習德行道藝孰不知忠孝之美佐之以金革則與夫
干賞蹈利傭徒鬻賣者蓋有閒矣且大子將為君國
子將為臣君臣之分未定而恩義固已接矣則今日
之游卒未必不為嗣王之將帥也轡長馭遠有如是
哉
諸侯燕禮之義君立阼階之東南南鄉爾卿大夫皆少
進定位也君席阼階之上居主位也君獨升立席上西
面特立莫敢適之義也設賓主飲酒之禮也使宰夫為
獻主臣莫敢與君亢禮也不以公卿為賓而以大夫為
賓為疑也明嫌之義也賓入中庭君降一等而揖之禮
之也
鄭氏曰定位者為其始入踧踖揖而安定也設賓主
者飲酒致歡也宰夫主膳食之官也天子使膳宰為
主人公孤也疑自下上至之辭也公卿尊矣復以為
賓則尊與君大相近
孔氏曰燕禮之初君獨升立於阼階之上明君尊莫
敢適之義也皆引燕禮正經記者以義說之案燕禮
卿大夫皆入門右北面君南鄉爾卿卿西面北上爾
大夫大夫皆少進皆北面所以然者定羣臣之位也
定位之語及下居主位莫敢適之義皆記者之辭也
公卿朝臣之尊賓又有敵主之義若以公卿為賓疑
其敵君也為其嫌疑故使大夫為賓明其遠嫌之義
也賓既至庭君降階一等而揖之是以禮待於賓也
此諸侯燕臣子之禮而稱公故鄭知是上公得置孤
孤止一人而燕禮云諸公者鄭註彼云諸者容牧有
三監也疑擬也是在下比擬於上故云自下上至之
辭也
藍田吕氏曰燕禮射人告具小臣設公席于阼階上
西鄉公升即位于席西鄉而與燕之諸臣皆未入也
諸臣未入而君特立於席明是燕也君為之主非諸
臣之敢敵也君既即位小臣納卿大夫士皆入門立
公乃降立于阼階之東南南鄉爾卿卿西面北上爾
大夫皆少進爾近也進之使前也必爾之者所以定
臣位也既爾卿大夫然後射人請賓公曰命某為賓
賓以大夫不以公卿之貴疑於君也賓入及庭公降
一等揖之公升就席乃以宰夫為主人以獻賓臣不
敢亢君也君不敢以己尊莫亢而必伸賓主之敬臣
不敢以為賓而必屈君之尊故燕禮之節至于以宰
夫為獻主則禮之於賓主義之於君臣並行而不相
悖矣君盡君之禮以下下故賓入及庭降一等揖之
賓受爵拜君皆答拜臣盡臣之禮以事上故君舉旅
賜爵賓皆降再拜稽首君辭然後升成拜天下之理
未有不交而成者也故天地交而萬物通上下交而
其志同此所以君臣和禮義行也君臣父子長幼夫
婦之倫吾性之所固有也君子之所以學先王之所
以教一出於是而已故舜明於庶物察於人倫三代
之學皆所以明人倫也人倫之大分謂之經其屈伸
進退周旋曲折之變謂之紀大德敦化經也小德川
流紀也禮儀三百經也威儀三千紀也故君臣之義
其經見於朝覲其紀見於燕禮故曰燕禮者所以明
君臣之義也
長樂陳氏曰王燕則於司儀見王之所以燕諸侯者
皆以齒也故曰王燕則諸侯毛是也於膳夫見王之
所以為燕者皆非自為主者也故曰王燕飲則為獻
主是已於大僕見王之所以燕者必於内朝之地也
故曰王燕則大僕相其法是已於酒正見王之所以
燕飲者亦必有多寡之數也故曰王燕則共其計是
已於鞮鞻氏見王之所以燕者亦必有樂以為樂也
故曰掌四夷樂與其聲歌祭祀則龡而歌之燕亦如
之是已然而其賓客牢禮之物獻酬交錯之數衣服
器皿之用與夫樂舞節奏皆不得而攷之而穎達所
以謂天子燕禮已亡者或是歟邦國燕至於邦國之
相和君臣之相接禮義之相與恩好之相交又所以
明嫌疑而不瀆别貴賤而不亂推而通之雖治教政
令之所行民物事為之所尚者莫不皆有以致其象
寓其意此諸侯燕禮之義也蓋東南者天地温厚之
氣也而接人以仁者主人之道故君之所立者萬物
皆相見之地也爾卿大夫皆少進爾之者以示其相
親而無嫌於褻也定位則小卿次上卿大夫次小卿
士庶人以次就位是也阼階之上所以為主位而君
席之所居者也西者作成之地也面乎西則其地乃
東矣而東者造始之方也能造始則有君之道能作
成則有臣之德是諸侯者屈之而為臣伸之而為君
夫卿大夫豈其偶者邪此所以西面獨立而無敢敵
者也然猶未也位不辨則名不正等不别則分不明
故膳夫者國之膳食之司也使之為獻主而不以君
言君為主而大夫為賓則禮相敵而有所亢矣大夫
者知足以帥人者也使之為賓而不以卿言卿為賓
而主之者在君則體相親而有所疑矣疑為其近君
也亢為其不臣也易曰君子以辨上下定民志記亦
曰禮所以别嫌明微此膳夫為獻主而大夫為賓之
意也
嚴陵方氏曰南鄉爾卿大夫者以卿大夫在北面故
鄉而爾之欲其皆少進以定位故也君獨升立席上
西面特立者西面則居東主居東則賓宜居西賓居
西則主與之對立矣而此言特立者方見賓莫敢居
西而與之敵也始則南鄉示君道也終則西面示主
道也示君道者待之以臣禮示主道者待之以賓禮
至於待之以賓禮猶莫敢居賓位以相敵焉是乃所
以深明君臣之義也適即適也適相當則為敵故也
宰夫乃天官之膳夫爾非天官之宰夫也然亦謂之
宰夫者皆以燮制為事故也杜蕢曰蕢也宰夫也非
刀匕是共蓋謂是矣使宰夫為獻主者王氏謂燕飲
酒則君與羣臣亦有賓主之道故不可以無獻主雖
然君臣之義不可以燕廢也故使膳夫為獻主而已
蓋燕飲以食飲養賓而膳夫以食飲養王之官也使
所以養王者養賓焉則王之厚意也所謂獻主者主
人飲賓曰獻蓋攝主人而獻賓也亢禮莊子所謂分
庭伉禮者也
石林葉氏曰言君南鄉則卿大夫少進而定位必北
鄉也
君舉旅於賓及君所賜爵皆降再拜稽首升成拜明臣
禮也君答拜之禮無不答明君上之禮也臣下竭力盡
能以立功於國君必報之以爵禄故臣下皆務竭力盡
能以立功是以國安而君寧禮無不答言上之不虚取
於下也上必明正道以道民民道之而有功然後取其
什一故上用足而下不匱也是以上下和親而不相怨
也和寧禮之用也此君臣上下之大義也故曰燕禮者
所以明君臣之義也
鄭氏曰言聖人制禮因事以託政臣再拜稽首是其
竭力也君答拜之是其報以禄惠也
孔氏曰此一經明燕禮臣盡禮於下君答之於上上
下交歡而不相怨明君臣之義也君舉旅於賓謂舉
旅酬之酒以酬賓及君所賜爵謂特賜臣下之爵賓
受君之酬及臣受君賜爵皆降自西階再拜稽首以
受君恩又升堂更再拜稽首以成拜也故燕禮云公
酬賓賓降西階下再拜稽首公命小臣辭賓升成拜
鄭云升成拜復再拜稽首也禮無不答言凡臣之拜
君無不答所以示為上之道不虚取於下上必須報
之也上下既須相報故在上明正道以教道於民民
亦依君訓道有功報上君既薄斂於上民亦什一而
税於下上下和平親睦而不相怨恨前明君臣相報
此明君民上下相報上下和親是和也不相怨是安
寧也和與寧禮之用也
藍田吕氏說見前
嚴陵方氏曰舉旅即下言舉旅行酬也旅序也舉爵
以序行酬酢之禮也鄉飲酒禮亦謂之相旅即中庸
所謂旅酬是也君所賜爵謂旅酬之外君有特賜之
爵也升成拜者既降階而拜又升而拜以成前拜之
禮故也賓必再拜以明臣下竭力盡能以立功於國
君必答拜以明君上發爵賜禄以報功於臣故曰明
臣禮也又曰明君上之禮也或言君或言臣或言臣
下或言君臣上下皆互相備也言上則不特主君言
下則不特主臣力言其才能言其藝民既有功則興
事造業生財有道矣夫然後取之以什一之法也道
之至於有功然後取之此其不虚取於民也寡乎什
一則上之用不足多乎什一則下之財或匱唯其取
之以什一故繼之上用足而下用不匱也什一為天
下之正如此亦由乎上之人明正道以行之而已和
寧禮之用也以其國安而君寧故曰寧論語曰禮之
用和為貴曲禮曰人有禮則安皆以是而已夫君臣
上下之大義不過如此故曰燕禮所以明君臣之義
也
石林葉氏曰上以爵禄報下則下日奮而有功故禮
無不拜下以功力事上則上見知而有賜故禮無不
答無不拜則非與亢禮無不答則非虚取也勞心者
治人勞力者治於人治人者食於人治於人者食人
上下之義也道民而有功則勞心矣民出絲麻穀粟
以奉上則勞力矣燕禮明君臣之義者何以異此方
其君舉旅於賓而賜爵也固有惠於下而下拜之明
其治人也及君答拜者明其食於人而已矣
馬氏曰禮者政之本政者禮之用則政常寓於君臣
行禮之閒而禮常見於為政之際未有禮非其政而
政非其禮
席小卿次上卿大夫次小卿士庶子以次就位於下獻
君君舉旅行酬而后獻卿卿舉旅行酬而后獻大夫大
夫舉旅行酬而后獻士士舉旅行酬而后獻庶子俎豆
牲體薦羞皆有等差所以明貴賤也
鄭氏曰牲體俎實也薦謂脯醢也羞庶羞也
孔氏曰此明尊卑上下席位之所受獻旅酬之差貴
賤先後之義席小卿次上卿者案燕禮上卿在賓席
之東小卿在賓席之西隔越於賓席而云次上卿者
以俱南面東上遥相次耳大夫次小卿者案燕禮大
夫在小卿之西故燕禮云辯獻大夫遂薦之繼賓以
西東上也士庶子以次就位於下者燕禮于西階上
獻士既受獻者立於阼階下西面北上獻庶子于阼
階上既獻立於阼階下故云士庶子以次就位於下
也獻君君舉旅行酬者案燕禮宰夫為主人酌以獻
賓賓飲畢酌以酢主人主人飲畢酌以獻君君飲畢
酌以酢主人更爵以受酢于阼階下飲卒爵主人又
洗觚酬主人先飲卒爵酌以酬賓賓受觚坐奠於薦
東訖小臣請媵爵者二人媵爵阼階下皆北面媵爵
于公媵爵者先自飲畢媵爵者洗象觶酌奠于公席
之前公坐取所媵之觶以酬賓賓于時下再拜稽首
公命小臣辭賓升成拜公立卒觶賓乃受公虚爵酌
之酬大夫于西階上衆大夫相酬畢奠虚觶于篚此
是獻君君舉旅行酬也而后獻卿旅行酬者案燕禮
主人洗升實散獻卿于西階上獻卿畢小臣又請媵
爵者公使二人媵爵奠于公前公又行一爵若賓若
長唯公所酬以旅于西階上大夫辯而止此是為卿
旅酬也燕禮直云卿不云大卿小卿之異則小卿大
卿俱同獻也而后獻大夫大夫舉旅行酬者案燕禮
主人洗獻大夫于西階上大夫辯受獻乃納工獻衆
工畢公又舉奠觶唯公所赐以旅于西階上此是獻
大夫為大夫而旅酬也而后獻士士舉旅行酬者案
燕禮說屨升堂坐之後主人獻士于西階上獻士辯
又獻旅食賓媵觚于公公坐取賓所媵觶興惟公所
賜乃就席坐行之終於大夫終受者興以酬士士舉
旅于西階上此是獻士為旅酬也而后獻庶子者庶
子卑不為之舉旅但無算爵之節執爵者酌而旅之
俎豆牲體薦羞皆有等差者公及卿大夫士等皆有
等差但燕禮不載無以言也
藍田吕氏曰禮之所貴别而已矣親疏長幼貴賤賢
不肖皆别也大别之中又有細别存焉均親也而有
斬衰大功小功緦麻袒免之異均長也而有父事兄
事肩隨之異故以賤事貴有十等焉所謂王公卿士
皂輿隸僚僕臺也君者積尊而為之也苟無差等民
可得而犯之貴貴之義有所不行此亂之所由生也
燕禮之别故上卿小卿大夫士庶子其席其就位皆
有次獻君獻卿獻大夫獻士獻庶子及舉旅行酬皆
有序俎豆牲體薦羞皆有等差君臣貴賤之義極其
密察至于此者所以防亂也
嚴陵方氏曰小卿即下卿也言上卿則知小卿之為
下言小卿則知上卿之為大仲尼燕居曰席而無上
下則亂於席上也故其上下之次如此獻庶子之後
則不舉旅行酬者庶子卑故也周官諸子以下大夫
二人為之而此則以居士之下者蓋諸侯之庶子故
也由士而下無爵則此所謂士者上士而已容庶子
以中下之等為之等者上下之義差者多少之差
石林葉氏曰獻卿及於士而後至於庶子者所以體
異姓也蓋内朝以親親為主則庶子在所先外朝以
賢賢為主雖庶子必在所後
聘義第四十八
孔氏曰案鄭目錄云名曰聘義者以其記諸侯之國
交相聘問之禮重禮輕財之義也此於别錄屬吉事
此聘義釋儀禮聘禮之義但儀禮聘禮者謂大聘使
卿故經云及竟張旜旜是孤卿所建也聘禮謂侯伯
之卿故經云上介奉束錦士介四人皆奉玉錦介凡
五人故知侯伯之卿此聘義所釋包五等之卿故經
云上公七介侯伯五介子男三介皆謂其卿也
藍田吕氏曰交際之義人道之所以羣也其交際也
必有相見以結其驩閒於見也必有相問以繼其好
自天子至於庶人雖有貴賤親疎遠邇長幼之差其
所以相問一也天子之與諸侯諸侯之與鄰國皆有
朝禮有聘禮朝則相見聘則相問也朝宗覲遇會同
皆朝也存覜省聘問皆聘也故聘禮有天子所以撫
諸侯者大行人一歲徧存三歲徧覜五歲徧省是也
有諸侯所以事天子者大行人時聘以結諸侯之好
殷覜以除邦國之慝是也有鄰國交修其好者大行
人凡諸侯之邦交歲相問殷相聘久無事則聘焉是
也儀禮所載聘禮鄰國交聘之禮也聘義者所以釋
其所載聘禮之義也
聘禮上公七介侯伯五介子男三介所以明貴賤也介
紹而傳命君子於其所尊弗敢質敬之至也三讓而后
傳命三讓而后入廟門三揖而后至階三讓而后升所
以致尊讓也君使士迎于竟大夫郊勞君親拜迎于大
門之内而廟受北面拜貺拜君命之辱所以致敬也敬
讓也者君子之所以相接也故諸侯相接以敬讓則不
相侵陵
鄭氏曰此皆使卿出聘之介數也大行人職曰凡諸
侯之卿其禮各下其君二等弗敢質質謂正自相當
三讓而後傳命傳其君之聘命三讓而後入廟門讓
主人廟受也此揖讓主謂賓也小行人職云凡四方
之使者大客則擯小客則受其幣聽其辭敬讓者君
子之相接賓讓而主人敬也
孔氏曰此篇總明聘義各顯聘禮之經於上以義釋
之於下也介數不同明貴賤有異也介所以傳達賓
主之命敬之至極也三讓而後傳命者謂賓在大門
外見主人陳擯以大客之禮待己己不敢當三度辭
讓主人不許乃后傳聘君之命案聘禮註云賓至末
介相去三丈六尺上擯至末擯亦三丈六尺賓乃傳
聘君之命於上擯即此傳命也三讓而后入廟門者
謂賓既傳命之後主君延賓而入至廟將欲廟受賓
不敢當主君在東賓差退在西相嚮三讓乃入廟門
也三揖者初入廟門一揖也當階北面又揖二揖也
當碑又揖三揖也而后升者謂主君揖賓至階主君
讓賓升賓讓主君如此者三主君乃先升賓乃升也
凡如此者是賓致其尊敬讓主人之心也傳命與入
廟門皆賓先讓若三揖至階三讓而升雖主人為首
皆由賓讓而後至於三若賓不讓則不至於三是揖
讓皆賓為主也聘禮賓及竟張旜君使士請事遂以
入是使士迎于竟也聘禮賓至于近郊君使下大夫
請行又使卿朝服用束帛勞此大夫郊勞也大夫即
卿也聘禮賓入門左公再拜是君拜迎于大門之内
也聘禮及廟門公揖入納賓賓入門左升西楹西東
面是廟受也北面拜貺者君於阼階之上北面再升
拜聘君之貺貺謂惠賜也聘禮云公當楣再拜是也
拜君命之辱言所以北面拜貺者拜聘君之命來辱
也此明主君尊敬聘客所以致敬於彼君之命也
藍田吕氏曰古者賓必有介介副也所以輔行斯事
致文於斯禮者也鄉飲酒之禮主人就先生謀賓介
此飲酒之賓介也大行人掌上公之禮介九人侯伯
七人子男五人此朝覲之賓介也聘禮上公七介侯
伯五介子男三介此聘問之賓介也聘禮上介奉束
錦士介四人皆奉五錦則介凡五人舉侯伯之卿而
言之也禮之節文少則質多則文同則質異則文致
其文者乃所以盡其敬也故使人聘於鄰國一人將
命可矣必有介者以多為文也爵之高者其介多爵
之卑者其介寡以異為文也人臣之義莫大乎敬君
敬君莫大乎敬命使之受命不宿于家入竟而死以
棺造朝介攝其命備豫不虞如此其至不敢以死而
弃之則皆不敢質之義也不敢質故致文也其所以
必致文者乃所以盡其敬也七介以相見也不然則
已慤三辭三讓而至不然則已蹙所謂已慤已蹙野
人之義也非君子交際之文也君子之交際動無不
文禮無不答故於傳命入門皆三讓三揖至階三讓
而升此賓所以敬主人也士迎于竟大夫郊勞君親
拜迎而廟受拜貺拜辱此主人所以敬賓也賓主之
交爭相為敬讓則暴慢侵陵無自而生交日以親好
日以固此兵所以不用民所以休息也傳命入廟門
皆三讓而聘禮不載有所略也
嚴陵方氏曰上公即九命作伯之上公也王之三公
八命而已以其加三公之一命故以上言之周官行
人上公介九人侯伯七人子男五人此言七介五介
三介者以大聘使卿其禮各下其君二等故也以爵
有貴賤則其介有多寡故日所以明貴賤也介有三
等末介傳中介中介傳上介以相繼而傳之故曰介
紹而傳命也紹而傳命則命不直達矣蓋以主君之
尊而使臣之卑不敢與之亢禮故也故曰弗敢質質
對也致尊言主人之尊賓致讓言賓讓而不敢受迎
于竟則使士勞于郊則使大夫因為之隆殺焉廟受
者受使者所銜之命也受必於廟所以致敬也拜貺
者拜受所賜之物也拜辱見曲禮解侵言自此以侵
彼陵言自下以陵上
山隂陸氏曰紹而傳命君子於其所尊弗敢質敬之
至也言紹則若上公七介皆相繼傳命也蓋如是而
後盡父子之閒以質為敬君臣之閒以文為敬
石林葉氏曰周禮上公九介侯伯七介子男五介謂
親行聘之介也禮器言諸侯七介七牢大夫五介五
牢所謂侯伯之卿使聘也此言侯伯五介子男三介
所謂其使之介也順所以致謙故傳命而後入門入
門而後升階三辭三揖三讓者謙也恭所以致勤故
主愈近則禮愈加士迎之大夫勞之君親拜之勤也
謙則能相下故不相陵勤則能相敬故不相侵諸侯
所以兵不用也
卿為上擯大夫為承擯士為紹擯君親禮賓賓私面私
覿致饔餼還圭璋賄贈饗食燕所以明賓客君臣之義
也
鄭氏曰設大禮則賓客之也或不親而使臣則為君
臣也
孔氏曰主國之卿為上擯接迎於賓大夫為承擯者
承副上擯也士為紹擯者紹繼也謂繼續承擯案聘
禮註謂其位相承繼又聘禮註云主君公也則擯者
五人侯伯也則擯者四人子男也則擯者三人其待
聘客及朝賓其擯數皆然故大行人云上公擯者五
人侯伯四人子男三人謂迎朝賓也若擯者五人則
士為紹擯者三人擯者四人則士為紹擯者二人擯
者三人則士為紹擯者一人君親禮賓者謂行聘己
訖親執醴以禮賓也故聘禮賓行聘訖宰夫徹几改
筵公出迎賓以入公側受體賓受醴公拜送醴是也
賓私面私覿者私面謂私以己禮面見主國之卿大
夫私覿謂私以己禮覿主國之君以其非公聘正禮
故謂之私案聘禮私面在後此先云私面記者便文
無義例也面亦見也以其於臣禮故曰面也致饔餼
謂行聘之日主君使卿致饔餼之禮於賓館案聘禮
君使卿韋弁歸饔餼五牢註云牲殺曰饔生曰餼又
曰飪一牢鼎九設於西階前腥二牢鼎二七設于阼
階前餼二牢陳于門西北面東上是也賄贈者因其
還玉之時主國之卿并以賄而往還玉既畢以賄贈
之故聘禮還圭璋畢大夫賄用束紡是也饗食燕者
謂主君設大禮以饗賓設食禮以食賓皆在廟也又
設燕以燕之燕在寝也故聘禮云公與賓壹食再饗
燕與羞俶獻無常數是也或主人敬賓或賓答主人
或君親接賓或使人致之是顯明賓客君臣之義也
藍田吕氏曰擯者主國之君所使接賓者也主之有
擯猶賓之有介也大行人五人四人三人此王迎朝
賓之擯也諸侯之卿各下其君二等則主待聘客之
擯上公當三人侯伯二人子男一人矣聘禮聘儀皆
云卿為上擯大夫為承擯士為紹擯必三人而後備
亦舉公禮而言之也鄭氏云君公也則擯者五人侯
伯則四人子男則三人以王所以待諸侯之擯為諸
侯所以待賓客之擯恐未然也擯有三者亦以多為
文也大宗伯朝覲會同則為上相相即擯也入詔禮
曰相出接賓曰擯宗伯卿也故曰卿為上擯小行人
諸侯入王則為承而擯行人大夫也所以接承上擯
之事故曰大夫為承擯紹繼也士職卑承官之乏以
繼其擯之事故曰士為紹擯聘禮賓卒聘事奉束錦
請覿所謂私覿也賓朝服問卿既致命出賓面如覿
幣所謂私面也君命未致使臣不敢以私見其君及
其卿卒君事乃得申其私敬也私覿見其君私面見
其卿或有以私面為見君者蓋列而言之則有見君
見卿之别此篇及聘禮所云私覿私面是也離而言
之則私面即私覿亦可為見君如司儀諸公之臣相
為國客私獻私面楚公子弃疾見鄭伯以乘馬八匹
私面於君是也蓋使臣之義則致其君臣之敬於所
聘之君主君之義則致其賓主之敬於來聘之臣故
公之禮賓及受私覿皆揖讓而進之臣降拜公辭然
後升拜賓覿奉束錦總乘馬二人贊入北面奠幣再
拜稽首以臣禮見也擯者辭賓出擯者取幣牽馬出
請受于賓賓禮辭聽命乃牽馬入設授幣堂上始以
客禮見此君臣交致其敬者也既卒聘事然後敢私
面私覿此臣獨致其敬者也設三擯以接之親禮以
敬之致饔餼賄贈及饗食燕以盡其歡還圭璋以成
其信此獨致其敬者也
嚴陵方氏曰擯者主國接賓之人而為之執事者也
周官司儀所謂掌賓客擯相之禮是矣又謂之僎者
鄉飲酒禮異也言上擯則知承之為中擯紹之為末
擯矣見主國之臣則曰面見主國之君則曰覿者與
君言鄉臣言面同義然周官言私面而不言私覿論
語言私覿而不言私面者蓋合而言之皆見而已饗
則以酒為主食則以食為主燕則兼酒食而燕樂之
也君親禮賓賓私面私覿以至於饗食燕所以明賓
客之義也還圭璋致饔餼賄贈則使人致之所以明
君臣之義也
長樂陳氏曰食以食為主則尚禮饗燕以酒為主則
尚恩尚禮所以接於外尚恩所以結於内接於外者
不可煩故食止於一而已結於内者欲其篤故饗所
以至於再而燕禮所以至於無數
禮記集說卷一百五十九
