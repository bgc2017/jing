易變體義易類
提要
(臣)等謹案易變體義十二卷宋都絜撰絜字
聖與丹陽人紹興中官吏部郎中知德慶府
絜父郁字子文嘗為惠州教官平生留心易
學絜因以所聞于父者為是書大旨謂卦爻
辭義先儒之論已詳故專明變體今考左傳
載周易諸占所謂某卦之某卦者凡十事似
乎因其動爻隨機斷義不必盡易之本旨然
王子伯廖論鄭公子曼滿稱其在周易豐之
離游吉論楚子稱周易有之在復之頥曰迷
復凶荀首論邲之戰稱周易有之在師之臨
曰師出以律否臧凶蔡墨論龍見于絳稱周
易有之在乾之姤曰潛龍勿用其同人曰見
龍在田其大有曰飛龍在天其夬曰亢龍有
悔其坤曰見羣龍无首吉坤之剥曰龍戰于
野云云皆未嘗卜筮而咸稱變體知古來周
易原有此一義矣但古書散佚其說不傳而
絜以義理揣摩求其崖略其中巧相符合者
如坤之初六履霜堅冰至則曰此坤之復也
月令孟冬水始冰仲冬冰益壯始則薄而未
堅壯則堅而難泮故爻曰履霜以坤為十月
之卦又曰堅冰至者則變體為復乃十一月
之卦也家人上九有孚威如終吉則曰此家
人之既濟也襍卦曰既濟定也彖曰正家而
天下定天下之本在國國之本在家家之本
在身反身而誠孰敢不聽父子夫婦兄弟莫
不安分循理而天下化之無事而定矣故變
體為既濟而曰有孚威如反身之謂也如此
之類皆不事𫝊會而自然貫通立義亦皆正
大亦有涉于牽強者如家人六四富家大吉
則曰此乾之同人也自道以觀身家皆為我
累而況富乎其有家也姑以同乎人而已不
以家為累也其家之富亦以同乎人而已不
以富為累也蓋極高明而道中庸所以為中
人法凡如此類則務為穿鑿以求合乎卦變
之說而義亦不醇又多引老莊之辭以釋文
周之經則又王弼韓康伯之流弊一變而為
王宗傳楊簡者矣然宋人遺籍傳者曰稀是
書雖瑜不掩瑕亦瑕不掩瑜分别觀之以備
言變體者之一家亦無不可也宋志作十六
卷玉海引續書目曰自乾之姤至未濟之解
以意演之爻為一篇凡三百八十四篇馮椅
易學附錄曰都氏易先以理而次以象義每
卦終又有統論今考永樂大典所載爻義皆
分載于各爻之下而無所為卦終之統論與
玉海合意應麟所見即緝永樂大典時所據
之本非其全矣今永樂大典又缺豫隨大畜
大壯睽蹇中孚等七卦及晉卦後四爻謹裒
合排比編為十二卷又其書單明爻義不及
彖與大小象故經文亦不全載從絜之舊焉
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
大易如天地其中無所不有顧學者取之如何耳取諸
象則為象學取諸數則為數學取諸辭則為義理之學
取諸占則為卜筮之學雖各名一家要之原本于古人
而𤼵明以新意乃可為善學者西漢趙賓說箕子之明
夷曰箕子萬物方荄滋也持論巧慧易家皆以為非古
法用是不見信近世侍講林瑀作會元紀用天子即位
之年傅會易卦以推吉凶賈魏公疏其不經罷之是皆
專任私智不師古始使其說得行害道甚矣都君聖與
之易其原本于古人而發明以新意者乎易曰爻者言
乎其變者也又曰動則觀其變而玩其占以春秋左氏
傳考之當時援引爻辭與夫推測卦變者皆不言六位
必曰某卦之某卦夫推測卦變其如是固宜而援引爻
辭亦如是者盖言六位則體常曰某卦之某卦則盡變
也聖與之所原本在此然爻辭之合于變體者先儒略
焉聖與始演為一書凡三百八十有四義古人之底藴
盡取而𤼵明之嗚呼可謂善學也已矣書成獻之于天
子又鋟板而傳之且屬余為之序余善其原本于古人
而無襲蹈之跡發明以新意而無穿鑿之見也故序之
紹興二十九年冬至日贑川曾幾序
余早游學校與易家者流談其論六十四卦三百八十
四爻與夫繫辭至襍卦并為一談曰此神也此道也此
體用也此德業也鑿空駕遠紊實隳真望其貌雖超然
若不可挹叩其中乃空然初無所有繫風捕影卒以自
欺小則不足以治心修身大則不足以用天下國家其
誣易也甚矣後予至京師見先生長者論大易之說乃
一皆歸之人事仁義隂陽剛柔盖一體而無間焉乃知
夫仁義即天地之道也其於六經之旨歸乃無杪忽之
差吾僚友都聖與一日示余以所傳易且曰嗚呼余尚
忍言之耶昔絜先君子言行為一邦師法服習六藝而
尤邃于易某此訓傳談易之義乾坤之氣天地之形六
子之用三才之判三百八十四爻之變其于爻變也某
不先于辭而先于理以為卦爻大象適與理相當者聖
人則有辭以繫之象爻之辭未盡聖人又為傳六十四
卦之後以明之一章示賢人也二章示君子也三章戒
衆人也四章言聖人體用之道也說卦論八卦之理序
卦論六十四卦之序襍卦論六十四卦之用又曰此絜
所聞于先君子也輒拾其遺說而為之傳嗟乎其深思
旁取如此亦已勤矣異夫前所謂神道體用之說者故
余竊有取焉且求余為序余故摭其所得于易者而叙
之因退而攷其先公世為丹陽人諱郁字子文終惠州
教官云紹興乙亥四月旦范陽張九成序
自序
潜龍之辭非姤之正體也乾初九所變而屬于姤是乾
之姤而已黃裳之辭非比之正體也坤六五所變而屬
于坤是坤之比而已自乾坤而下莫不如此不然則乾
九二所變何以謂之其同人九五所變何以謂之其大
有而董因之筮晉文六四不變何以言得泰之八魯史
之筮穆姜六二不變何以言遇艮之八乎夫自乾之姤
以至未濟之解宜皆若此而其義則不可一言盡若古
筮史所言雖傳之簡冊而或襍以互體或推諸五行或
源本隂陽之流或傅會占者之事或揆度一時之宜其
說豈不或中而不皆合羲文周孔之本意愚以顓蒙之
資被過庭之訓幼習句讀長聞崖略而身襲儒服義學
是主年踰知命嘗為說以記所聞而今老矣幸若天誘
其衷復有變體之說凡數萬言姑集成編以俟君子之
深于易者而折其當否焉
登對進書劄子
紹興二十八年四月五日臣世業箕裘誦習羲易往年
嘗進說義仰冒天威上賴聖慈寬其譴責又嘗竊謂古
人即卦爻之變體而引用爻辭者見於左丘明春秋之
傳如晉史蔡墨即乾之姤與其同人其大有其夬引潜
見飛亢之辭以至鄭游吉等引復之頤師之臨豐之離
而各指其爻辭之意若夫初上中爻九六所居則未嘗
一言及之臣乃妄意爻辭所繫必協變體之義於是試
以某卦之某卦之爻而推其所繫之辭見其辭旨與變
體協因演其義爻為一篇凡三百八十有四盖謂易宜
有是一家之學寔蔡墨等啟之也雖臣三隅之說寸長
尺短而墨等一隅之舉似不可棄是用繕寫釐為八冊
因輪面對不避斧鉞之誅齎詣東上閣門聽候聖旨投
進伏望陛下體易之廣大而與人為善恕臣之狂簡而
謂言志之何傷略晚學之謬言而廣古人之至論斷自
聖裁而去取之豈勝幸甚取進止四月日左朝奉大夫
尚書吏部郎中臣都絜劄子
