易變體義卷八宋都絜撰
下經二(家人至益)
䷤(離下巽上)家人
初九閑有家悔亡
此家人之漸也而爻辭云爾者漸之象曰山上有本
漸君子以居賢德善俗夫善國人之俗猶宜以漸况
閨門之内恩勝義者哉恒之初爻曰浚恒之凶始求
深也夫始於淺而終乎深者自然之常理於始而求
深則无自而可况施於閨門之内乎然則善其内之
道固宜有漸則所以禁其不善者亦當防微杜漸正
之於始也此家人之初爻故欲待之以漸而變體如
此所謂閑有家悔亡者欲閑其不善而歸之於善莫
不貴漸焉也然此以齊家為主故為家人之漸則與
漸之進異矣與居賢德善俗亦異矣
六二无攸遂在中饋貞吉
此家人之小畜也而爻辭云爾者夫大者乃得遂事
而專之小者從之而已故所謂无攸遂者婦之所以
從夫而小者之道也饘酏酒醴以至稻黍梁秫唯其
所欲焉可不畜之以待用乎故在中饋為小畜之義
而婦之所以事舅姑者此也詩曰無非無儀唯酒食
是議唯其所欲而議其所宜亦必多畜而後无乏矣
事舅姑如此則事其夫者從可知矣然國之所以燕
饗者所畜之物盛家之所以饋餉者所畜之物微故
家人六二不取大畜而取小畜且序卦者曰物畜然
後有禮故受之以履物畜而後可養故大畜而受之
以頥盖履者禮也禮之所貴以敬愛為主而已頥者
養也養之所貴則以充實為至焉此小大之義所以
殊也然小畜卦爻本臣畜君也而此特取物畜然後
有禮之義故為家人之小畜而與小畜之本體異焉
小畜之九二主言臣道家人之六二主言婦道臣道
至於牽復則宜濟以敬家人而順以巽則敬可知矣
婦道職乎中饋則必主乎愛物畜而後有禮則愛可
知矣故小畜之家人取順巽之義家人之小畜取物
畜之義焉
九三家人嗃嗃悔厲吉婦子嘻嘻終吝
此家人之益也而爻辭云爾者閨門之内以恩勝義
則威嚴過中非所宜也故家人嗃嗃不免於悔厲婦
子嘻嘻不免於終吝然悔厲而終至於吉吝而不及
於凶者盖與其不嚴而弛不若過於嚴而肅與其無
威而亂不若過乎威而治故彖曰家人有嚴君焉父
母之謂上九曰威如之吉反身之謂然則威嚴之過
中是乃所以有益老氏所謂物或損之而益者其以
此歟孔子以禮與奢寧儉喪與易寧戚而孟子以有法
家拂士為生於憂患亦與此同義雖然天施地生天
地所以益萬物也損上益下聖人所以益萬民也家
人之益則有益於其家而已故與益之本體異矣
六四富家大吉
此家人之同人也而爻辭云爾者盖孰不有家而大
夫乃稱家者有臣妾焉家之盛者也夫自道以觀身
已為我累矣而况有家乎有家已為累矣而况富而
多事乎然其有家也姑以同乎人而已不以家為累
也其家之富也亦以同乎人而已不以富為樂也盖
其極高明而道中庸制行不已以及中人所不能免
者皆與之同而不去所以為中人法故雖有家而未
嘗異於無家家雖富而未嘗異於不富要當如此而
後無累故於家人之同人而言富家大吉謂賢人之
有家而至於富者特以同乎人而不可以是為累也
此主有家者言之故為家人之同人而與同人之本
體異焉同人之家人則以乘墉而困未能忘其家也
此衆人之事家人之同人則雖有家而富姑以同乎
人而已此賢人之事
九五王假有家勿恤吉
此家人之賁也而爻辭云爾者賁之彖曰文明以止
人文也聖人觀乎人文以化成天下盖人文者致飾
之本也觀人文以化之所以致飾也至於成天下則
飾之道盡矣夫所謂人文者父子之親君臣之義夫
婦之别長幼之序朋友之信也然化自本以及末治
自内以及外九五為家人一卦之主剛得尊位大中
至正則德足以正己而位足以正人始也盡有家之
道而極其至則父子夫婦長幼莫不致飾以禮矣至
於自本及末自内及外自貴及賤自近及遠則君臣
朋友之際亦各有致飾之禮焉然後人文之化行乎
天下而天下化成則賁飾之道成矣古之人所以刑
於寡妻至于兄弟以御於家邦者此也故九五變體
為賁而曰王假有家勿恤吉盖假有家則家人之至
而賁之始也勿恤吉者言旣假有家則勿憂天下之
不正而天下正矣然後為賁飾之至此彖所謂正家
而天下定者也然賁之所謂人文總五典而言也是
爻則以假有家為本然後能化成天下故為家人之
賁而與其本體異焉賁之家人取聘賢而起家之義
家人之賁取化民而賁飾之義
上九有孚威如終吉
此家人之旣濟也而爻辭云爾者旣之為言盡也旣
濟言無不濟無不濟則無事而天下定故雜卦曰旣
濟定也而家人彖曰正家而天下定夫天下之本在
國國之本在家家之本在身反身而誠而善其言行
以率之則孰敢不聽而父父子子兄兄弟弟夫夫婦
婦而家道正正家而天下定至于上九則家道成矣
天下定矣父子兄弟夫婦莫不安分循理而天下化
之無事而定矣故變體為旣濟而曰有孚威如反身
之謂盖始於言有物行有恒反身而誠以率之至是
功成而莫不濟莫不濟而天下定矣然旣濟之定則
要其終而家人則原其始故為家人之旣濟而與旣
濟之本體異焉
䷥(兑下離上)睽
初九悔亡喪馬勿逐自復見惡人无咎
九二遇主于巷无咎
六三見輿曳其牛掣其人天且劓无初有終
九四睽孤遇元夫交孚厲无咎
六五悔亡厥宗噬膚往何咎
上九睽孤見豕負塗載鬼一車先張之弧後說之弧匪
寇婚媾往遇雨則吉
䷦(艮下坎上)蹇
初六往蹇來譽
六二王臣蹇蹇匪躬之故
九三往蹇來反
六四往蹇來連
九五大蹇朋來
上六往蹇來碩吉利見大人
䷧(坎下震上)解
初六无咎
此解之歸妹也而爻辭云爾者當解之初未能全無
難而以柔居下在我者有所不足則將疇依乎此所
以未能无咎也然以柔在下而上應乎剛則九四之
才足依而可以免難故於變體為歸妹而曰无咎然
於難散之時以柔上應乎剛僅取歸妹之義非歸妹
之實也故為解之歸妹焉
九二田獲三狐得黃矢貞吉
此解之豫也而爻辭云爾者方難散之初羣心危疑
而未悅也興事而得衆則可悅矣衆能得所附則可
悅矣為臣得衆而不失乎中直之道則中不過分直
能循理而為之君者亦悅矣故變體為豫而曰田獲
三狐得黃矢貞吉田言興事之大也三言衆也狐言
疑而未悅也黃言中矢言直也然豫以順動而後人
心悅矣此則因解而得衆衆亦得所附且以中直之
道而君臣無疑故為解之豫與豫之本體異矣
六三負且乘致寇至貞吝
此解之恒也而爻辭云爾者盖不恒其德則難之所
由生以此為正而不改則吝而難未弭也唯改是而
不以為正則恒其德而難散矣盖或負而為小人或
乘而為君子此不恒其德而難所由生此所以致戎
以為之寇也故曰負且乘致寇至以此為正則不恒
而成吝苟反是而不為正則恒其德而難散矣然以
不恒其德而難生恒其德而難散故於此言解之恒
而與恒之本體異焉恒之解者言不能守常而難未
解也解之恒者言難生於不恒而欲復其恒也彼言
因有過而生難此言因有難而改過
九四解而拇朋至斯孚
此解之師也而爻辭云爾者位不足故所解者微矣
而曰解而拇才有餘故得朋而人信之而曰朋至斯
孚夫得朋而後人信之然於變體為師者才德雖有
餘而可以用師必得同心同德之臣而人信之然後
贊其智謀而可用焉湯得伊尹然後可以征葛文王
得呂望然後可以伐崇漢祖得蕭何張良而後可以
勝楚若是之類多矣如是而後所解者廣焉然師之
卦爻專言用師是爻則言所解者小大而用師則所
解者廣故為解之師而與師之本體異焉
六五君子維有解吉有孚于小人
此解之困也而爻辭云爾者難之未散也小人勢盛
而可以困君子至是而君子得位則小人不得為我
困矣難之已散也君子勢盛而可以困小人然君子
不為已甚乃與之更始而莫之困焉六五柔得尊位
大中君子勢盛而難散之時也凡可以更始者赦過
宥罪而咸與維新故曰君子維有解吉推其赤心置
人腹中而人皆心悅而誠服故曰有孚于小人然困
之本體多言君子之遇困而此爻乃言解之時小人
嘗以困君子而至是有所不行解之終君子可以困
小人而於是有所不忍故為解之困而與困之本體
異矣小象言君子有解小人退者君子赦小人而小
人退聽然後可以與之更始如其不肯退聽則殺無
赦可也然所以退者亦有困矣
上六公用射隼于高墉之上獲之无不利
此解之未濟也而爻辭云爾者險難已散天下咸望
其施矣而上慢下暴悖而未順者未除則上或不能
施其惠下有不能被其澤猶為一時之難而未旣濟
也故必獲而去之以解其難然後無上慢者而上之
德意奉行而不怠無下暴者而下之人民康乂而無
虞然則方其公用射隼之時猶未濟也故變體之義
與爻辭如此且旣濟之下體猶未濟也而曰高宗伐
鬼方未濟之上體實未濟也而曰震用伐鬼方盖天
下之民有必待乎征伐而後濟者況不仁而在高位
者苟不能去之則未濟可知矣書曰大邦畏其力而
後小邦懷其德𫝊言仁而不武無能逹也故誅不仁
然後可以行仁去不義然後可以行義乃自然之理
歟然此爻以六三有上慢下暴之悖故天下猶未濟
而公用射隼以解而去之故為解之未濟而與未濟
之本體異焉
䷨(兑下艮上)損
初九已事遄往无咎酌損之
此損之蒙也而爻辭云爾者蒙之彖曰蒙亨以亨行
時中也初筮告以剛中也其九二以剛中益六五而
六五以柔中資之盖陽道常饒若教者損有餘以教
人隂道常乏若學者以不足而受教然則教者旣已
成已不可不遄往而應學者之求也故損初九曰已
事遄往遄往者簡而無傲之意然以臣誨君以君而
受臣之教必當量而後入乃無以下拂上臣過其君
之嫌故曰酌損之酌已之有餘而益君之不足者量
而後入之義也至於學焉而後臣之則與上合志矣
然此言損己之有餘而應求者之不足故為損之蒙
而與蒙之本體異焉夫蒙之損言學者之事損之蒙
言教者之事
九二利貞征凶弗損益之
此損之頤也而爻辭云爾者頥之為言養也而養正
則吉九二以剛居中矣盖剛或失之過當以中為正
而養之故曰利貞不以中為正而養之則過矣故言
征凶以戒之過乎中則不可復損矣故言弗損以美
之未過中則欲損己之有餘以助上之不足過乎中
而弗損則上不疑之而且報其德焉故曰益之損不
過中而以此為正則得養正之道矣然此因損己以
助上而戒之以養正故為損之頥而與頥之本體異
焉
六三三人行則損一人一人行則得其友
此損之大畜也而爻辭云爾者盖惟一足以畢萬惟
一足以行萬一者萬之所自出也故為物不貳則生
物不測而有萬不同矣是以天地合而致一則萬物
化醇男女合而致一則萬物化生然則致一不二則
所畜大矣不然則乃所以致損故損之大畜而曰三
人行則損一人一人行則得其友三人者不一也一
人者致一也此因言不一則損其友致一則得其友
而三以隂居陽有不一之義然與上相應又有致一
之義故或貳或因而所言如此然知不一以致損然
後能致一而得友故為損之大畜而與大畜之本體
異焉
六四損其疾使遄有喜无咎
此損之聧也而爻辭云爾者凡利於己者欲益以近
之而害於己者欲損以遠之盖一隂一陽而適平焉
是之謂道或偏乎陽或偏乎隂而失其平是之謂疾
六四以隂居隂已偏乎隂矣而承乘皆隂疾莫甚焉
必損而遠之以下應初九之陽則去所惡而就所喜
矣夫害於己者疾也乃能損而遠之是若火上澤下
而火之能遠於澤也此其所以為睽歟然睽以火上
澤下其睽自然而此則損其承乘之隂以遠之然後
成睽故為損之睽而與睽之本體異焉
六五或益之十朋之龜弗克違元吉
此損之中孚也而爻辭云爾者六五居尊以柔柔不
失中而損己以應下則在己者孚矣然物或損之而
益則彼必以孚而應焉九二應之上九比之是也益
之者不一則賢者智者莫不從矣非至誠孰能與此
哉故變體為中孚而曰或益之十朋之龜弗克違然
中孚之義以柔在内而剛得中說而巽焉為主此則
一以柔中居尊損己益下而上下莫不與之然後為孚
故為損之中孚而與中孚之本體異焉
上九弗損益之无咎貞吉利有攸往得臣无家
此損之臨也而爻辭云爾者盖自損以下人然後能
得人得人以為之臣然後可以有臨矣損至於上爻
則損之極而可止矣自損至此則人益之矣故曰弗
損益之至言利有攸往則將以臨蒞天下也得忘我
之臣則賢者歸之而民將焉往于是臨蒞天下則臣
民之所歸也此變體所以為臨而爻辭如此然臨之
本體以剛浸而長說而順為主而此則因能自損而
有臨人之道故為損之臨而與臨之本體異焉然臨
人而後損己者損其在我之勢不自有其尊也損己
而後臨人者損其在我之德不自有其美也此二卦
之變體所以異歟
䷩(震下巽上)益
初九利用為大作元吉无咎
此益之觀也而爻辭云爾者初九在一卦之下民之
象也當興利之時有剛動之才仁民之德則利用之
以興大事矣然民可與樂成難與慮始必陳上之德
意播告以示之使民觀聽而信之然後知上之所以
有作者本以仁民而下之所以觀化者亦知非厲已
而可與成功矣唯示之於上而觀聽之於下故變體
為觀而曰利用為大作元吉无咎孔子釋之以下不
厚事言下不事以此為厚而從之輕也元仁德也吉
言有成功也无咎言人无厲已之咎也然觀之主意
本以觀天之神道設教而至於天下服今乃因益以
興利而言觀示上之德意者有不可已故為益之觀
與觀之本體異焉
六二或益之十朋之龜弗克違永貞吉王用享于帝吉
此益之中孚也而爻辭云爾者左氏曰忠德之正也
莊子曰當而不知以為信六二正當者也有忠信之
象忠信可以行蠻貊而況中國乎所以或益之十朋
之龜弗克違者人以忠信應之二隂比之之象也至
於以隂居隂則永以為正之象也王用享于帝則九
五應之之象也永以為貞誠以守己也王用享于帝
誠以格天也是皆中孚之義也損之五益之二皆言
或益之十朋之龜弗克違而變體皆為中孚然損之
五誠乎謙益之二誠乎正損主益上故言於上體益
主益下故言於下體且上體本艮艮止而無為上道
也下體本震震動而有為下道也元吉君道也永貞
吉臣道也自上祐君能得天也王用享于帝君以臣
格天也此二爻之所以異至於為損為益而與中孚
之本體異則其義一也
六三益之用凶事无咎有孚中行告公用圭
此益之家人也而爻辭云爾者夫益之盛而至此則
過中矣於是而用凶事則安不忘危足以保其家而
无咎唯國之本在家於是乎有國而告公用圭焉蓋
大夫以上稱家則家之盛也而諸侯有國則家在其
中唯王者樂天以保天下而諸侯則畏天以保其國
益之用凶事所以畏天也至於有孚而非偽為中行
而無大過則非特保家而已又至於有國之盛焉故
變體為家人而曰告公用圭而夫子釋之曰益用凶
事固有之也夫家人之正體本言正家而天下定益
用凶事以保其家則為益之家人而與其本體異焉
六四中行告公從利用為依遷國
此益之无妄也而爻辭云爾者蓋无妄所貴者正不
正則為妄故其彖曰大亨以正天之命也其匪正有
眚不利有攸往益之九五以剛居剛而其六四以柔
居柔剛柔各得其正四雖柔正而不若九五之中然
與六三皆居中爻之中故皆曰中行唯柔而以中行
故九五告之使從從者以柔順中正而從剛健中正
之君也以柔正而從剛正則其志日進无疆矣故告
之使從所以益其志也以柔從剛則雖依之以遷國
可矣故曰利用為依遷國夫有所依者有依之者剛
為所依者也柔則依之者也告公從為益其志則以
為所依而頼之以遷國為益其事矣然无妄之道本
乎正也此則欲益其志而使之以正從正故為益之
无妄而與无妄之本體異焉
九五有孚惠心勿問元吉有孚惠我德
此益之頤也而爻辭云爾者蓋頥之為言養也養正
則吉唯自養正則所養亦正矣所養正則彼亦以正
助成王政矣易以正為有孚所謂惠德之正也九五
剛健中正者也六二柔順中正者也五下應乎二所
謂有孚惠心蓋必自養正而後以正養人所謂民心
罔中惟爾之中也二上應乎五所謂有孚惠我德蓋
所養正而彼復以正助成王政所謂出乎爾而反乎
爾也勿問元吉言上之益下無方大得志者言下之
益上亦無方蓋上以正施乎下下以正報乎上以正
交相養有頥之義焉然此以益為主而所益以養正
為貴故為益之頥而與頥之本體異矣夫頥之益者
六五才不足而資人以養德然後為學日益而緝熙
于光明蓋成王之事似之益之頥者九五才有餘而
損己以益下然後以善養人而無思不服蓋武王之
事似之故頥益之名一也才不足則養己以致益才
有餘則養人以益之然上養於下非常道也故曰拂
經雖拂經而終吉上益乎下乃常道也故曰勿問元
吉而終於大得志焉
上九莫益之或擊之立心勿恒凶
此益之屯也而爻辭云爾者凡屯有不幸而遇之者
有自取而得之者屯之諸爻不幸而遇之者也是爻
為益之屯乃自取而得之者也蓋居益之終猶以剛
在上是不知盛衰之理終始之數以益為常而不知
變則人孰益之哉故曰莫益之非唯莫益之而已又
且或擊之矣莫益之而又擊之則屯孰甚焉然其體
為巽而於下有應非罔有悛心而以此為可久者也
猶可戒焉故曰立心勿恒若夫以此為可久則凶矣
小象所謂或擊之自外來者益而不已必決也故序
卦於益之後受之以夬
