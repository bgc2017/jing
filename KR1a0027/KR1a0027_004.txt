易變體義卷四宋都絜撰
上經四(謙至觀)
䷎(艮下坤上)謙
初六謙謙君子用涉大川吉
此謙之明夷也而爻辭云爾者莊生之書曰飾智以
驚愚修身以明汙昭昭乎揭日月而行故不免也若
夫謙謙君子則反乎是所謂盛德之人容貌若愚而
有用晦之道焉雖然非不明晦也用晦而明爾故得
艮之時止則以隂居下而晦用涉大川言得艮之時
行則明于濟道焉此變體之所以為明夷歟雖然其
用晦而明如此非以莅衆而然也卑以自牧而已卑
以自牧而用涉大川則吉所以為謙之明夷而與其
本體異矣
六二鳴謙貞吉
此謙之升也而爻辭云爾者老氏之書曰自下者人
高之自後者人先之而易之于謙亦曰地道卑而上
行君子卑而不可踰此謙之所以有升之義然謙有
升義而必于二言之者以下體言之初最在下故以
卑晦為主二稍進矣故以升高為主書曰若升高必
自下故于下體之中言謙之升焉蓋六二離于初六
而與九三近而相得因謙而升者也與升之本體異
矣
九三勞謙君子有終吉
此謙之坤也而爻辭云爾者詩曰謂地蓋厚記曰博
厚配地而謙之九三勞而不伐有功而不德夫子以
謂厚之至夫坤厚載物德合无疆而君子體之以厚
德載物此九三所以為謙之坤歟夫謙厚之德蓋得
乎坤之體也而上下皆坤乃為厚之至故九三以剛
在一體之上則為勞為功而未離下體則為不伐為
不德故以功下人為厚之至於是萬民服之而以一
陽為五隂之主焉然坤之為厚乃德之自然九三之
至厚乃因乎謙爾此其所以為謙之坤而與其本體
異矣
六四无不利撝謙
此謙之小過也而爻辭云爾者六四以德之正居乎
上而九三以才之剛承其下受其承之之禮勿撝而
去之可矣而以九三功高謙撝而弗受所謂過乎恭
者也然乘九三之上居近君之尊而未至于為之太
過此變體之所以為小過歟雖然行過乎恭至用過乎
儉皆君子之過于厚而依于仁者也而撝謙之辭獨
取行過乎恭之義故為謙之小過而已
六五不富以其鄰利用侵伐无不利
此謙之蹇也而爻辭云爾者夫屈大君之勢資賢臣
之才柔得尊位大中宜无思不服矣而猶有侵伐之
事是亦時之蹇也然滿則招損而九族猶有離心謙
則致益而人皆樂告以善如是則雖居大蹇之難而
有朋來之益矣所以利用侵伐而變體為蹇之九五
有大蹇朋來之辭焉夫謙之為道天地神人之所益
宜不至于蹇而時勢適然雖謙以不幸而蹇然終以
謙而无不利此其所以為謙之蹇歟
上六鳴謙利用行師征邑國
此謙之艮也而爻辭云爾者夫天尊地卑而山為地
類之高故地中有山以象德盛乎内而禮恭乎外然
則其下為山既言德之高者隱乎内矣至于上下皆
艮則又言位之高者見乎外焉德高乎其内而位高
乎外此所以為謙之艮也且艮象為山而其材則止
宜无征伐之事然不得已而用之者時行則行也艮
雖時行則行而動不失時然未至于震之起而動之
至也故可用行師所征者邑國而已夫以一陽在上
得其所而止此艮之本體也是爻之義乃以德位俱
高而鳴謙以感物又能動不失時而利用行師所以
為謙之艮者歟
䷏(坤下震上)豫
初六鳴豫凶
六二介于石不終日貞吉
六三盱豫悔遲有悔
九四由豫大有得勿疑朋盍簮
六五貞疾恒不死
上六冥豫成有渝无咎
䷐(震下兌上)隨
初九官有渝貞吉出門交有功
六二係小子失丈夫
六三係丈夫失小子隨有求得利居貞
九四隨有獲貞凶有孚在道以明何咎
九五孚于嘉吉
上六拘係之乃從維之王用亨于西山
䷑(巽下艮上)蠱
初六幹父之蠱有子考无咎厲終吉
此蠱之大畜也而爻辭云爾者語曰父在觀其志父
沒觀其行行則敷施于外矣志則含藏于内焉此在
蠱之初而以柔居下故其欲幹父之蠱而含藏未發
者如所謂多識前言往行以畜其德者焉則其志亦
大矣故變為大畜而夫子釋之曰幹父之蠱意承考
也謂之意承考則所謂觀其志者也然大畜本體或
言畜德或言畜賢此則意在于承考而志之所畜者
大故為蠱之大畜而與其本體異矣
九二幹母之蠱不可貞
此蠱之艮也而爻辭云爾者夫蠱之成卦兼艮巽焉
巽以柔而能入為義艮以剛而止為義九二以剛居
柔得中道而巽故能上應乎六五之柔中而幹母之
蠱也然母以從子為正子以制義為正幹母之蠱則母
未必能從子不可貞矣不可以為正則必正其常分而各
止其所然後可正焉故曰不可貞而變體為艮蓋欲
正其常分而各止其所也恒之六五曰婦人貞吉從
一而終也夫子制義從婦凶也此爻之義所以舍巽
之體而全歸于艮歟然因幹母之蠱而歸于艮之體
故為蠱之艮與其本體異矣
九三幹父之蠱小有悔无大咎
此蠱之蒙也而爻辭云爾者夫幹父之蠱而剛過不
中以爭其不義而責之于善其意非不美也特其見
善不明而昧于父子之際徇爭子之職而乖色難之
愛殊不知爭之使不陷于不義者義也不必責之以
善而異于朋友者恩也恩宜勝義而義乃勝恩故悔
咎不免而變體為蒙雖然蒙終于著而有亨之道故
九三剛過不中而終不失乎巽之體所以知過而能悔
人亦恕之而終无咎也且是爻特因不知父子之恩
義而不明乎善故為蠱之蒙而與其本體異矣
六四裕父之蠱往見吝
此蠱之鼎也而爻辭云爾者夫蠱訓事而鼎乃喻才
事之所以成敗者才不才之殊爾故父以事任其子
子繼其志而述之乃有所謂才子者有所謂不才子
者夫子曰才不才亦各言其子若所謂不肯堂不肯
播者不才子也若所謂奔走事厥考厥長者才子也
今亦幹父之蠱則不可謂之不才然而寬裕不敏則
不可謂之才其為子也處乎才與不才之間則才之
小者而鼎之力小任重者似之故為蠱之鼎而鼎之
九四亦有折足之辭焉雖然特因裕父之蠱而有不
勝其任之義故為蠱之鼎而與其本體異矣
六五幹父之蠱用譽
此蠱之巽也而爻辭云爾者夫蠱之成卦兼巽與艮
者也然子之于母以制義為常其巽以從之可暫而
不可久欲正其分而艮以止之故九二去巽之入而
為艮焉子之于父以濟美為孝其承以德也可進而
不可止欲繼其志而巽以承之故六五去艮之止而
為巽焉此變體之所以異歟且去巽而全體為艮故
曰幹母之蠱不可貞去艮而全體為巽故曰幹父用譽
承以德也夫巽以柔從為義柔從然後可入焉從父
之令為不孝今乃以巽為善者父有德則可從矣子
亦有德則能從矣使父有德而子不能巽以從之則
所謂子弗祗服厥父事者爾安足以為孝哉此其所
以貴于巽也雖然幹父用譽而承之以德乃為蠱之
巽而主言父子之事則與其本體異矣
上九不事王侯高尚其事
此蠱之升也而爻辭云爾者夫君子之道以中正為
常方其為臣而事君也必降其志及其致為臣而歸
則无降志之事矣是降已而升者也蠱之終如此故
不事王侯高尚其事而變體為升焉夫君子必非刻
意尚行高論怨誹為亢也以其為臣而事君也自中
道而降志及其已事而致為臣也乃无降志屈身之
事而復其本焉于是以升之名歸之然而升本體之
義自下而升者也蠱之上九則事已而高降已而升
故為蠱之升而與升之本體異矣
䷒(兊下坤上)臨
初九咸臨貞吉
此臨之師也而爻辭云爾者夫陽宜臨隂以正之而
隂則陽所臨也陽反于復而長于臨則漸進而上足
以有臨矣陽能臨隂而正之上能臨下而正之君子
能臨小人而正之則帥能臨衆而正之師能臨敵而
正之矣經曰能以衆正而孟子言征之為言正也此
臨之初九所以變體為師雖然在臨之初有正之之
漸故為師之初九則師之方出而已此夫子所以言
咸臨貞吉志行正也雖然此特以一陽浸長足以臨
衆隂而正之故為臨之師而與其本體異矣
九二咸臨吉无不利
此臨之復也而爻辭云爾者君子之道難進是貴故
翔而後集聖人取焉今二陽而為臨人心固已悅矣
以隂猶盛而在上乃處之以一陽之復若靜而不輕
動若慎而不過舉恐懼修省以此道而應上宜其退
而自處從義不從命而吉无不利也雖然此自二陽
之臨謙沖退託而為一陽之復故為臨之復而與復
之本體異矣
六三甘臨无攸利既憂之无咎
此臨之泰也而爻辭云爾者君子之進先時是戒故
未同而言賢人惡焉今始二陽為臨矣乃為三陽之
泰若虚而為盈約而為泰者以此道而從人宜其說
人不以道而无攸利也雖然此自二陽之臨驕淫矜
誇而為三陽之泰故為臨之泰而與泰之本體異矣
然則九二六三皆二陽之臨也九二退而為一陽之
復則无不利六三進而為三陽之泰乃无攸利是亦
惡盈而好謙之意歟
六四至臨无咎
此臨之歸妹也而爻辭云爾者蓋居剛長之時乃用
至柔之德疑有咎矣然以柔而居正自上而下賢因
初九之剛感已而應之則所謂无所不用其至者也
故言至臨无咎而所謂歸妹之義者彼以至剛自下
而來感我以至柔自上而下應之也泰之六五以柔
中下應乎二而有歸妹之象此則以柔正下應乎初
而有歸妹之體蓋君之旁求俊彦相之旁招俊乂皆
以仁柔謙下為美焉然以其居剛長之時乃能以至
柔應下故為臨之歸妹而與其本體異矣
六五知臨大君之宜吉
此臨之節也而爻辭云爾者節之道貴乎中而已故
苦節則不可貞而甘節則往有尚臨雖剛長之卦五雖
大君之位而臨人之道仁柔是貴居剛長之尊位而
不濟之以柔知柔德之可用而不濟之以中皆非大
君之宜也剛而濟之以柔柔而濟之以中則剛柔中節
矣故變為節而曰知臨大君之宜吉而夫子釋之曰
行中之謂也然此居剛長之尊位而節之以柔中故
為臨之節而與節之本體異矣
上六敦臨吉无咎
此臨之損也而爻辭云爾者莊子曰君子不得已而
臨涖天下莫若无為无為也而後安其性命之情書
曰惟民生厚因物有遷夫性命之情未嘗不厚唯其
出而臨人則因物以遷矣物之能遷者性之疾也安
其性命之情而物不能遷則損其疾矣臨之上六雖
居臨人之位而得坤之體則靜且厚矣變體為艮則
又止于厚而物不能遷焉是雖出居臨涖之位而能
損其疾者居一焉去其忿欲之類所以損其疾而為
德之修此其所以雖出而臨人不失其性之厚也雖
然此特出而臨人能損其疾者爾故為臨之損而與
其本體異矣
䷓(坤下巽上)觀
初六童觀小人无咎君子吝
此觀之益也而爻辭云爾者蓋以隂居初則有童義
于卦為觀固有觀義童而能觀則所見未明也以困
蒙之義言之則不可以不求益所承所應皆隂則疑
其不能求益然體坤之順而在六位之下則有求益
之道也何以知其然哉蓋昔者闕黨童子將命于孔
子而子有言曰吾見其居于位也見其與先生並行
也非求益者也欲速成者也是爻有童觀之義矣而
于體為坤最在六位之下則若能恭其貌順其言學
以至于哲而非居于位者也非與先生並行者也以
是知其有求益之道故變體為益而以君子之道期
之然非損上益下自上下下者也則與其本體異焉
故為觀之益而已
六二闚觀利女貞
此觀之渙也而爻辭云爾者夫知闚觀之為醜則必
離其所而極高明致廣大然後所見高遠能勝物而
小之矣故井蛙擅一壑之水則不知東海之樂河伯
順流而東行然後知北海之大此所以取渙離之義
而變體為渙雜卦曰渙離也其謂是歟古人終身誦
雄雉之詩者夫子不以為善進取不忘其初者夫子
以狂簡名之此其所以登東山而小魯登泰山而小
天下也觀之六二以隂居隂而在内卦之中故為女
子之事而以闚觀為正然以隂而應陽自内而應外
則知以闚觀為醜而能離其所至于極高明而致廣
大故曰闚觀女貞亦可醜也雖然此特離所見之小
趣所見之大而取渙之義故為觀之渙而與其本體
異矣
六三觀我生進退
此觀之漸也而爻辭云爾者經曰漸之進也女歸吉
也自于干至于磐于木于陸乃至于陵則進以漸矣
自九五于陵復為上九之于陸則退以漸矣自于陵
而于陸疑若退矣而視于干于磐猶為進焉以一端
言之四十曰強則可以仕矣五十曰艾則可以服官
政矣此觀我生而漸進也六十曰耆則使人而已七
十曰老則又致為臣而歸焉是觀我生而漸退也若
由之言志則謂可使有勇若求之言志則謂可使足
民至于漆雕開之未能信而不肯仕是亦觀我生進
退之義夫觀之六三在上下二體之間此所以兼漸
進漸退之義而變體如此雖然觀我生而能進退以
漸故為觀之漸而與其本體異矣
六四觀國之光利用賓于王
此觀之否也而爻辭云爾者夫否與泰反其類而為
國之光者否之終而泰之始也觀上體之六四為否
上體之九四而否九四曰有命无咎疇離祉故觀之
六四曰觀國之光夫泰之始則光矣否之終則猶有
觀焉昔文王之盛德若日月之照臨光于四方顯于
西土矣而紂猶在上未純乎周此二老所以自海濱
而至然而猶興曰盍歸乎來吾聞西伯善養老者吾
聞云者猶有觀焉之辭也雖然因觀國之光而未即
賓于王故為觀之否而與其本體異矣至利用賓于
王則為泰之始焉蓋否之上體九四曰疇離祉而九
五曰休否上九曰傾否則否之終而泰之始可知矣
昔者陳厲公之筮敬仲也蓋嘗遇觀之否矣周史乃
曰不在此其在異國非此其身在其子孫而曰猶有
觀焉夫不在此而在異國非其身而在子孫其兆則
否之終而泰之始也所謂猶有觀焉則觀國之光之
謂也至于有國則利用賓于王矣然則變體之義豈
虚言哉
九五觀我生君子无咎
此觀之剥也而爻辭云爾者夫下不厚則剥之所以
起剥不已則國之所以危故君以民為本上以下為
基而法山附于地剥之義必厚下以安宅何則人君
欲觀其出于已者无他觀民情如何爾民相化以中
正則知教之出于我者亦然以二五皆不失乎中正
故也苟使民既庶矣既富矣其教以化之者又有尊
君親上之義矣則必安宅于上而无剥焉夫上以厚
下安宅法乎剥之象而然也觀民以觀我生以觀乎
剥之義而然也故彼為剝之本體而此為剥之變體
以剥之變體故為觀之剥而與本體異矣
上九觀其生君子无咎
此觀之比也而爻辭云爾者夫觀其生者觀民之所
以應上者親之譽之乎其畏之侮之乎親之譽之則
來比矣不然則莫我比也觀之卦爻以能觀為義而
上九與三相為正應彼雖上應乎我而我位不足乃
疑其不應而觀其生焉位不足而欲民之化疑若有
咎然有君子之德矣則何咎之有哉故曰君子无咎
夫比人者下道比于人者上道蓋比之本體也觀其
生以知其比否故為觀之比而與其本體異矣然比
之觀則主後夫之不上比者言之觀之比則比與不
比皆觀焉
