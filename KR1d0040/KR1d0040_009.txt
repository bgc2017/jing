儀禮述註卷九
安溪李光坡撰
公食大夫禮第九
鄭目錄曰主國君以禮食小聘大夫之禮○疏
曰下文云六豆六簋又設庶饈十六豆此是下
大夫小聘之禮下乃别云上大夫八豆八簋庶
饈二十豆是食上大夫之法若然聘禮據侯伯
之大聘此篇據小聘大夫者周公設經互見為
義又此篇魚腸胃倫膚皆七亦下大夫之禮若
上大夫則若九若十一公食於五禮屬嘉禮
公食大夫之禮
使大夫戒各以其爵
註曰戒猶告也告之必使同班敵者易以相親敬
上介出請入告
註曰問所以為來事
三辭
註曰為既先受賜不敢當
賓出拜辱
註曰拜使者屈辱來迎已
大夫不答拜將命
註曰不答拜為人使也將猶致也
賓再拜稽首
註曰受命
大夫還
註曰復於君
賓不拜送遂從之
註曰不拜送者為從之不終事
賓朝服即位於大門外如聘
註曰於是朝服則初時玄端如聘亦入於次俟○疏
曰在館拜戒即玄端今入次乃着朝服
即位具
註曰主人也擯者俟君於大門外卿大夫士序及宰
夫具其饌物皆於廟門之外
羹定
註曰肉謂之羹定猶熟也著之者下以為節
甸人陳鼎七當門南面西上設扄鼏鼏若束若編
註曰七鼎一大牢也甸人冡宰之屬兼亨人者南面西
上以其為賓統於外也扄鼎扛所以舉之者也凡鼎
鼐蓋以茅為之長則束本短則編其中央○疏曰此
亦一大牢而七鼎者食禮輕無鮮魚鮮脂
設洗如饗
註曰必如饗者先饗後食如其近者也饗禮亡燕禮
則設洗於阼階東南
小臣具盤匜在東堂下
註曰為公盥也公尊不就洗小臣於小賓客饗食掌
正君服位
宰夫設筵加席几
註曰設筵於戶西南面而左几公不賓至授几者親
設湆爵可以略此
無尊
註曰主於食不獻酬
飲酒漿飲俟於東房
註曰飲酒清酒也漿飲酨漿也其俟奠於豊上也飲
酒先言飲明非獻酬之酒也漿飲先言漿别於六飲
也○疏曰酨之言載以其汁滓相載故云酨飲酒先
言飲此擬酳口異於獻酬酒六飲為渴而飲此漿為
酳口故異之
凡宰夫之具饌於東房
註曰凡非一也飲酒之具宰夫所掌也酒漿不在凡
中者雖無尊猶嫌在堂
公如賓服迎賓於大門内
註曰不出大門降於國君
大夫納賓
註曰大夫謂上擯也納賓以公命
賓入門左公再拜賓辟再拜稽首
註曰左西方賓位也辟逡遁不敢當君拜也
公揖入賓從
註曰揖入道之
及庿門公揖入
註曰庿禰庿也
賓入三揖
註曰每曲揖及當碑揖相人偶
至於階三讓
註曰讓先升
公升二等賓升
註曰遠下人君○疏曰亦取君行一臣行二之義也
大夫立於東夾南西面北上
註曰東夾南東西節也取節於夾明東於堂○疏曰
此主國卿大夫立位序西為正堂序東有夾室立於
夾室之南是東於堂也
士立於門東北面西上
註曰統於門者非其正位辟賓在此○疏曰燕禮大
射士在西方東面北上不統於門今統於門者以賓
在門西辟賓在此非正位故也
小臣東堂下南面西上宰東夾北西面南上
註曰宰宰夫之屬也
内官之士在宰東北西面南上
註曰夫人之官内宰之屬自卿大夫至此不先即位
從君而入者明助君饗食賓自無事
介門西北面西上
註曰西上自統於賓也然則承擯以下立於士西少
進東上○疏曰不言上擯者上擯有事其位不定故
不言
公當楣北鄕至再拜賓降也公再拜
註曰楣謂之梁至再拜者興禮俟賓嘉其來也公再
拜賓降矣○疏曰至再拜者公方一拜賓即降公再
拜者賓降後又一拜本當再拜故皆以再拜言之
賓西階東北面答拜
註曰西階東少就主君敬也
擯者辭
註曰辭拜於下
拜也公降一等辭曰寡君從子雖將拜興也
註曰賓降再拜公降擯者釋辭矣賓猶降終其再拜
稽首興起也
賓栗階升不拜
註曰自以已拜也栗實栗也不拾級連步趨主國君
之命不拾級而下曰辵
命之成拜階上北面再拜稽首
註曰賓降拜主君辭之賓雖終拜於主君之意猶為
不成○疏曰賓終拜於下盡臣之禮為成拜而主君
之意猶以為不成故命之升成拜賓遂主君之意故
命之升成拜賓遂主君之意故升更拜也
士舉鼎去鼏於外次入陳鼎于碑南南面西上右人抽
扄坐奠于鼎西南順出自鼎西左人待載
註曰入由東出由西明為賓也○疏曰次入謂序入
也
雍人以俎入陳于鼎南旅人南面加匕于鼎退
註曰旅人雍人之屬旅食者也雍人言入旅人言退
文互相備也出入之由亦如舉鼎者匕爼每器一人
諸侯官多也
大夫長盥洗東南西面北上序進盥退者與進者交于
前卒盥序進南面匕
註曰長以長幼也序猶更也前洗南
載者西面
註曰載者左人亦序自鼎東西面於其前大夫匕則
載之○疏曰待載時在鼎東南面今大夫鼎北面南
匕之左人當載故序自鼎東西面爼當鼎南則載者
在鼎南稍東
魚腊飪
註曰飪熟也食禮宜熟饗有腥者
載體進奏
註曰體謂牲與腊也奏謂皮膚之理也進其理本在
前下大夫體七个○疏曰進其理本在前者此謂生
人食法故進本本謂近上者若祭祀則進末故少牢
云進下鄭云變於食生是也
魚七縮爼寢右
註曰右首也寢右進鬐也乾魚進腴多骨鯁○疏曰
縮縱也魚在爼為縱於人亦横賓在戶牖之間南面
爼則東西陳之魚在爼首在右腹腴向南鬐脊也進
脊在北向賓是取脊小骨鯁者以優賓也若祭祀則
進腴以鬼神尚氣腴者氣之所聚故少牢進腴是也
腸胃七同俎
註曰以其同類也不異其牛羊腴賤也此爼實凡二
十八○疏曰牛羊同是畜類又其腹腴賤故略之同
爼也牛羊各有腸胃腸胃各七四七二十八也但此
腸胃與牲或同鼎同爼或别鼎别爼何者據此下文
七鼎腸胃與牲别鼎别爼是其正法取其鼎爼竒也
少牢五爼腸胃與牲同鼎者以其有鮮獸若腸胃别
鼎則六不得竒故并腸胃與牲同鼎有司徹亦然
倫膚七
註曰倫理也謂精理滑脆者○疏曰倫膚謂豕之皮
革為之
腸胃膚皆横諸爼垂之
註曰順其在牲之性也腸胃垂及爼拒
大夫既匕匕奠于鼎逆退復位
註曰事畢宜由便也士匕載者又待設爼
公降盥
註曰將設醬
賓降公辭
註曰辭其從已
卒盥公壹揖壹讓公升賓升
註曰揖讓皆壹殺於初
宰夫自東房授醯醬
註曰授授公也醯醬以醯和醬
公設之
註曰以其為饌本
賓辭北面坐遷而東遷所
註曰東遷所奠之東側其故處○疏曰君設當席中
故東遷之辟君設處側近也近其故處
公立于序内西鄕
註曰不立阼階上示親饌
賓立于階西疑立
註曰不立階上以主君離阼也疑正立也自定之貎
宰夫自東房薦豆六設于醬東西上韭菹以東醓醢昌
本昌本南麋臡以西菁菹鹿臡
註曰醓醢醢有醓昌本昌蒲本菹也醢有骨謂之臡
菁蓂菁菹也
士設爼于豆南西上牛羊豕魚在牛南腊腸胃亞之
註曰亞次也不言䋫錯爼尊
膚以為特
註曰直豕與腸胃東也特膚者出下牲賤
旅人取匕甸人舉鼎順出奠于其所
註曰以其空也其所謂當門○疏曰前旅人以匕入
加於鼎退出今還使之取匕前士舉鼎入今不使士
舉鼎出者以其士載訖遂設爼於賓前事未畢故甸
人舉鼎而出也
宰夫設黍稷六簋于爼西二以並東北上黍當牛爼其
西稷錯以終南陳
註曰並併也
大羹湇不和實于鐙宰右執鐙左執蓋由門入升自阼
階盡階不升堂授公以蓋降出入反位
註曰大羹湇煮肉汁也大古之羹不和無鹽菜瓦豆
謂之鐙宰謂大宰宰夫之長也有蓋者饌自外入為
風塵
公設之于醬西賓辭坐遷之
註曰亦東遷所
宰夫設鉶四于豆西東上牛以西羊羊南豕豕以東牛
註曰鉶和羹之器○疏曰羹在鉶言之謂之鉶羹據
器言之謂之鉶鼎正鼎之後設之謂之陪鼎入庶羞言
之謂之羞鼎其實一也
飲酒實于觶加于豐
註曰豐所以承觶者也如豆而卑
宰夫右執觶左執豐進設于豆東
註曰食有酒者優賓也設於豆東不舉也燕禮記曰
凡奠者於左○疏曰按下文宰夫執漿飲賓興受唯
用漿酳口不用酒今主人猶設之是優賓也此酒不
用故奠于豆東○楊氏曰按上文飲酒漿飲俟于東
房疏云酒漿皆以酳口此又云漿以酳口不用酒今
主人猶設之所以優賓兩說牴牾不同又按下文祭
飲酒於上豆之間魚腊醬湆不祭夫魚腊醬湆不祭
而祭飲酒則知酒以優賓但賓不舉爾豈酳口之物
哉當以優賓之義為正
宰夫東面坐啟簋會各卻于其西
註曰會簋蓋也亦一一合卻之各當其簋之西
贊者負東房南面告具于公
註曰負東房負房戶而立也南面者欲得鄉公與賓
也
公再拜揖食
註曰再拜拜賓饌具
賓降拜
註曰答公拜
公辭賓升再拜稽首
註曰不言成拜降未拜
賓升席坐取韭菹以辯擩于醢上豆之間祭
註曰擩猶染也
贊者東面坐取黍實于左手辯又取稷辯反于右手興
以授賓賓祭之
註曰取授以右手便也賓亦興受坐祭之於豆祭也
獨云贊興優賓也少儀曰受立授立不坐○疏曰此
所授者皆謂遠賓者故菹醢及鉶皆不授以其近賓
取之易故不言按曲禮云殽之序辯祭之故知雖不
授亦祭可知也
三牲之肺不離贊者辯取之壹以授賓
註曰肺不離者刌之也不言刌刌則祭肺也此舉肺
不離而刌之便賓祭也祭離肺者絶肺祭也壹猶稍
也
賓興受坐祭
註曰於是云賓興受坐祭重牲也賓亦每肺興受祭
於豆祭
挩手扱上鉶以柶辯擩之上鉶之間祭
註曰扱以柶扱其鉶菜也挩拭也拭以巾
祭飲酒於上豆之間魚腊醬湇不祭
註曰不祭者非食物之盛者○疏曰此不祭者以在
正饌之内有三牲之體魚腊醬湆非盛者故不祭也
若入庶羞則祭之故下文云士羞庶羞皆有大又云
辯取庶羞之大興一以授賓賓受兼一祭之少儀云
祭膴膴詁為大魚肉之臠是亦祭之也
宰夫授公飯粱公設之于湆西賓北面辭坐遷之
註曰既告具矣而又設此殷勤之加也遷而西之以
其東上也
公與賓皆復初位
註曰位序内階西
宰夫膳稻于粱西
註曰膳猶進也進稻粱者以簠
士羞庶羞皆有大蓋執豆如宰
註曰羞進也庶衆也進衆珍味可進者大以肥美者
特為臠所以祭也魚或謂之膴膴大也唯醢醬無大
如宰如其進大羹湆右執豆左執蓋
先者反之
註曰反之者以其庶羞十六豆羞人不足故先至者
反取之下文云先者一人升設於稻南其人不反則
此云先者反之謂第二已下為先者也
由門入升自西階
註曰庶羞多羞人不足則相授於階上復出取也
先者一人升設于稻南簋西間容人
註曰簋西黍稷西也必言稻南者明庶羞加不與正
豆併也間容人者賓當從間往來也
旁四列西北上
註曰不統於正饌者雖加自是一禮是所謂羹胾中
别○疏曰曲禮曰左殽右胾殽此謂之羹一也為正
饌胾謂切肉即庶羞正饌東庶羞西間容人是中别
膷以東臐膮牛炙
註曰膷臐膮今時臛牛曰膷羊曰臐豕曰膮皆香美
之名也
炙南醢以西牛胾醢牛鮨
註曰先設醢䋫之以次也内則為鮨為膾然則膾為
鮨
鮨南羊炙以東羊胾醢豕炙炙南醢以西豕胾芥醬魚
膾
註曰芥醬芥實醬也内則曰膾春用葱秋用芥
衆人騰羞者盡階不升堂授以蓋降出
註曰騰當作媵媵送也授授先者一人
贊者負東房告備于公
註曰復告庶羞具者以其異饌
贊升賓
註曰以公命命賓升席
賓坐席末取粱即稻祭于醬湆間
註曰即就也祭稻梁不於豆祭祭加宜于加○疏曰
下文云賓三飯以湆醬註云食正饌也又云不以湆
醬註云不復用正饌也則此湆醬是正饌而云加者
以在正饌之上得以正饌為本故名正饌其實是正
饌之加故公親設之也
贊者北面坐辯取庶羞之大興一以授賓賓受兼壹祭
之
註曰壹壹受之而兼一祭之庶羞輕也自祭之於膷
臐之間以異饌也
賓降拜
註曰拜庶羞
公辭賓升再拜稽首公答再拜
賓北面自間坐左擁簋粱右執湆以降
註曰自間坐由兩饌之間也擁抱也必取粱者公所
設也以之降者堂尊處欲食於階下然也
公辭賓西面坐奠于階西東面對西面坐取之栗階升
北面反奠于其所降辭公
註曰奠而後對成其意也降辭公敬也必辭公者為
其尊而親臨已食侍食贊者之事
公許賓升公揖退于箱
註曰箱東夾之前俟事之處
擯者退負東塾而立
註曰無事
賓坐遂卷加席公不辭
註曰贊者以告公公聽之重來優賓○疏曰公既在
序外賓食在戶西若不告公公何以知之明知贊者
告公也公來則勞賓不來則賓不勞故不來者所以
優饒賓也
賓三飯以湇醬
註曰每飯歠湆以殽擩醬食正饌也三飯而止君子
食不求飽不言其殽優賓○疏曰特牲少牢尸食時
舉殽皆言次第此不言者任賓取之是優賓也
宰夫執觶漿飲與其豐以進
註曰此進潄也非為卒食為將有事緣賓意欲自潔
清
賓挩手興受
註曰受觶
宰夫設其豐于稻西
註曰酒在東漿在西是所謂左酒右漿
庭實設
註曰乘皮
賓坐祭遂飲奠于豐上
註曰飲潄
公受宰夫束帛以侑西鄉立
註曰束帛十端帛也侑猶勸也主國君以為食賓殷
勤之意未至復發幣以勸之欲用深安賓也西向立
序内位也受束帛于序端
賓降筵北面
註曰以君將有命也北面于西階上
擯者進相幣
註曰為君釋幣辭於賓
賓降辭幣升聽命
註曰降辭幣主國君又命之升聽命釋許辭
降拜
註曰當拜受幣
公辭賓升再拜稽首受幣當東楹北面
註曰主國君南面授之當東楹者欲得君行一臣行
二也
退西楹西東面立
註曰俟主國君送幣也退不負序以將降
公壹拜賓降也公再拜
註曰賓不敢俟成拜
介逆出
註曰以賓事畢
賓北面揖執庭實以出
註曰揖執者示親受
公降立
註曰俟賓反
上介受賓幣從者訝受皮
註曰從者府史之屬訝迎也○疏曰此子男小聘使
大夫士介一人而已此時已受賓幣故知訝受者非
士介是府史之屬也
賓入門左没霤北面再拜稽首
註曰便退則食禮未卒不退則嫌更入行拜若欲從
此退
公辭
註曰止其拜使之卒食
揖讓如初升賓再拜稽首公答再拜
註曰賓拜拜主國君之厚意賓揖介入復位
賓降辭公如初
註曰將復食
賓升公揖退于箱賓卒食會飯三飲
註曰卒已也已食會飯三潄漿也會飯謂黍稷也此
食黍稷則初時食稻粱○疏曰知會飯是黍稷者上
文云宰夫東面坐啟簋會各卻于其西此云食會飯
知是黍稷
不以醬湇
註曰不復用正饌也初時食加飯用正饌此食正飯
用庶羞互相成也後言湆者湆或時後用○楊氏曰
按注云初時食加飯謂食稻粱用正饌謂以殽擩醬
食正饌也此食正飯謂食黍稷也但用庶羞則經無
其文若可疑者據下文上大夫庶羞酒飲漿飲庶羞
可也注云於食庶羞宰夫又設酒漿以之食庶羞可
也以彼證此恐此食會飯有三飲亦食庶羞此注所
以有互相成之義也
挩手興北面坐取粱與醬以降西面坐奠于階西
註曰示親徹也不以出者非所當得又以已得侑幣
東面再拜稽首
註曰卒食拜也不北面者異于辭
公降再拜
註曰答之也不辭之使升堂明禮有終
介逆出賓出公送于大門内再拜賓不顧
註曰初來揖讓而退不顧退禮略也示難進易退之
義
有司卷三牲之爼歸于賓館
註曰卷猶收也無遺之辭也歸爼者實于篚
魚腊不與
註曰不言腸胃膚在魚腊下不與可知
明日賓朝服拜賜于朝
註曰朝謂大門外
拜食與侑幣皆再拜稽首訝聽之
註曰受其言入告出報也此下大夫有士訝
上大夫八豆八簋六鉶九爼魚腊皆二爼
註曰記公食上大夫異于下大夫之數豆加葵菹蝸
醢四四為列爼加鮮魚鮮腊三三為列無特○疏曰
雖無特膚亦為下
魚腸胃倫膚若九若十有一下大夫則若七若九
註曰此以命數為差也九謂再命者也十一謂三命
者也七謂一命者也九或上或下者再命謂小國之
卿次國之大夫也卿則曰上大夫則曰下大國之孤
視子男○疏曰若然孤與子男同十三侯伯十五上
公十七差次可知
庶羞東西毋過四列
註曰謂上下大夫也○疏曰言西東則上大夫南北
五行矣
上大夫庶羞二十加於下大夫以雉兔鶉鴽
註曰鴽無母○疏曰爾雅作鴾母莊子云田鼠化為
鶉月令曰田鼠化為鴽然則一物也
若不親食
註曰謂主國君有疾病若他故
使大夫各以其爵朝服以侑幣致之
註曰執幣以將命
豆實實于罋陳于楹外二以並北陳簋實實於筐陳於
楹内兩楹間二以並南陳
註曰陳罋筐於楹間者象授受於堂中也南北相當
以食饌同列耳罋北陳者變於食罋數如豆醢芥醬
從焉筐米四
庶羞陳于碑内
註曰生魚也魚腊從焉上大夫加鮮魚鮮腊雉免鶉
鴽不陳於堂辟正饌
庭實陳于碑外
註曰執乘皮者也不參分庭一在南者以言歸宜近内
○疏曰庭實正法皆參分庭一在南而陳之故婚禮
記云納徵執皮者參分庭一在南今云碑外繼碑而
而言近北矣彼參分庭一在南陳之謂在主人之庭
參分庭陳之擬與賓向外故近南此陳於客館擬與
賓入内故鄭云以言歸宜近内
牛羊豕陳于門内西方東上
註曰為其踐汙館庭使近外
賓朝服以受如受饔禮
註曰朝服食禮輕也
無儐
註曰以已本宜往
明日賓朝服以拜賜于朝訝聽命
註曰賜亦謂食侑幣
大夫相食親戒速
註曰記異於君者也速召也先就告之歸具既具復
自召之
迎賓于門外拜至皆如饗拜
註曰饗大夫相饗之禮也
降盥受醬湆侑幣束錦也皆自阼階降堂授受者升一
等
註曰皆者謂受醬受湆受幣也侑用束錦大夫文也
降堂謂止階上
賓止也
註曰主人三降賓不從○疏曰主人降堂不至地故
賓止不降也
賓執粱與湆之西序端
註曰不敢食於尊處
主人辭賓反之卷加席主人辭賓反之辭幣降一等主
人從
註曰從辭賓降
受侑幣再拜稽首主人送幣亦然
註曰敵也○疏曰左氏𫝊哀十七年孟武伯曰非天
子寡君無所稽首若然臣於君乃稽首平敵相於當
頓首今言敵而稽首者以食禮相尊敬雖敵亦稽首
與臣拜君同故也
辭於主人降一等主人從
註曰辭謂辭其臨已食
卒食徹于西序端
註曰亦親徹
東面再拜降出
註曰拜亦拜卒食
其他皆如公食大夫之禮
註曰其他謂豆數爼體陳設皆不異上陳但禮異者
謂親戒速君則不親迎賓公不出此大夫出大門公
受醬湇幣不降此大夫則降也公食大夫大夫降食
於階下此言西序端上公食卷加席公不辭此則辭
之皆是異也
若不親食則公作大夫朝服以侑幣致之
註曰作使也大夫有故君必使其同爵者為之致禮
列國之賓來榮辱之事君臣同
賓受于堂無儐
註曰與受君禮同
記不宿戒
註曰食禮輕也前期三日為戒前期一日申戒為宿
戒不速
註曰食賓之朝夙興戒之賓則從戒者而來不復召
不授几
註曰異於聘禮禮賓時公親授几也
無阼席
註曰公不坐
亨于門外東方
註曰必於門外者大夫之事也東方者主陽
司宫具几與蒲筵常緇布純加萑席尋玄帛純皆卷自
末
註曰司宫大宰之屬掌宫庿者也丈六尺曰常半常
曰尋純緣也必長筵者以有左右饌也○疏曰賓在
戶牖之間南面正饌在左庶羞在右雖不在席上皆
陳於席前當席左右其間容人故必長筵也
宰夫筵出自東房
註曰筵本在房宰夫敷之也天子諸侯左右房
賓之乘車在大門外西方北面立
註曰賓車不入門廣敬也凡賓即朝將至下行而後
車還立於西方賓及位而止北面卿大夫之位當車
前凡朝位賓主之間各以命數為遠近之節也○疏
曰大行人上公朝位賓主之間九十步侯伯七十步
子男五十步又云凡諸侯之卿其禮各下其君二等
以下及大夫士皆如之
鉶芼牛藿羊苦豕薇皆有滑
註曰藿豆葉也苦苦荼也滑堇荁之屬
贊者盥從爼升
註曰爼其所有事○疏曰豆亦從下升不言從豆升
者贊者不佐祭豆直佐祭爼故云爼其所有事
簋有蓋冪
註曰稻粱將食乃設去會於房蓋以冪冪巾也
凡炙無醬
註曰已有鹹和○疏曰云凡者欲觧儀禮一部之内
牛羊豕炙皆無醬配之云已有鹹和者若今人食炙
然
上大夫蒲筵萑席其純皆如下大夫純
註曰謂三命大夫也孤為賓則莞筵紛純加繅席畫
純也
卿擯由下
註曰不升堂也○疏曰此謂上擯擯詔賓主升降周
還之事故云不升堂
上贊下大夫也
註曰上謂堂上擯贊者事相近以佐上下為名○疏
曰案上經贊者告具於公而贊賓食故云上贊使下
大夫為之
上大夫庶羞酒飲漿飲庶羞可也
註曰於食庶羞宰夫又設酒漿以之食庶羞可也以
優賓○疏曰復記此者欲見上大夫食加飯之時得
兼食庶羞又食會飯及庶羞之時宰夫更設酒飲漿
飲
拜食與侑幣皆再拜稽首
註曰嫌上大夫不稽首
儀禮述註卷九
