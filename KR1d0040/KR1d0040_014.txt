儀禮述註卷十四
安溪李光坡撰
士虞禮第十四
鄭目錄云虞猶安也士既葬其父母迎精而反
日中祭之於殯宫以安之○疏曰案此經及記
皆云廟目錄云祭之於殯宫者廟則殯宫也故
鄭註士喪禮凡宫有鬼神曰廟以其虞卒哭在
寢袝虞於寢祔於祖廟是也
士虞禮○特豕饋食
註曰饋猶歸也○疏曰左氏云卜日曰牲此葬日虞
無卜牲之禮故指豕體而言
側亨於廟門外之右東面
註曰側亨亨一胖也亨於㸑用鑊不於門東未可以
吉也是日也以虞易奠祔而以吉祭易喪祭鬼神所
在則曰廟尊言之○疏曰吉禮皆全左右胖不云側
虞不致爵無主人主婦及賓以下之俎故惟亨一胖
也
魚腊㸑亞之北上
註曰㸑竈
饎㸑在東壁西面
註曰炊黍稷曰饎饎北上上齊於屋宇於虞有亨饎
之㸑彌吉○疏曰特牲云視饎㸑於西堂下宗婦主
之在西方今在東亦反吉也宇屋梠
設洗於西階西南水在洗西篚在東
註曰反吉也亦當西榮南北以堂深
尊于室中北墉下當戶兩甒醴酒酒在東無禁幂用絺
布加勺南枋
註曰酒在東上醴也絺布葛屬○疏曰吉禮玄酒在
酒上今以喪祭禮無玄酒則醴代玄酒在上故云上
醴也
素几葦席在西序下
註曰有几始鬼神也
苴刌茅長五寸束之實於篚饌于西坫上
註曰苴猶藉也
饌兩豆菹醢于西楹之東醢在西一鉶亞之
註曰醢在西南面取之得左取菹右取醢便其設之
○疏曰亞之者菹以東也
從獻豆兩亞之四籩亞之北上
註曰豆從主人獻祝籩從主婦獻尸祝北上菹與棗
不東陳别於正○疏曰云北上是不從鉶東為次宜
於鉶東北以北為上向南陳之東北菹為首次南醢
醢東栗栗北棗棗東棗棗南栗故云北上菹與棗也
饌黍稷二敦于階間西上藉用葦席
註曰藉猶薦也○楊氏曰虞敦藉用葦席特牲敦藉
用萑注萑細葦
匜水錯于槃中南流在西階之南簞巾在其東
註曰流匜吐水口也
陳三鼎于門外之右北面北上設扄鼏
註曰門外之右門西也
匕俎在西塾之西
註曰不饌于塾上統於鼎也塾有西者是室南鄉
羞燔俎在内西塾上南順
註曰南順於南面取縮執之便也肝俎在燔東
主人及兄弟如葬服賓執事者如弔服皆即位於門外
如朝夕臨位婦人及内兄弟服即位于堂亦如之
註曰葬服者既夕曰丈夫髽散帶垂也賓執事者賓
客來執事也○疏曰丈夫髽散帶垂者始虞與葬服
同三虞皆同至卒哭卒去無時之哭則依其喪服乃
變麻服葛也
祝免澡葛絰帶布席於室中東面右几降出及宗人即
位于門西東面南上
註曰祝亦執事免者祭祀之禮祝所親也澡治也治
葛以為首絰及帶接神宜變也然則士之屬官為其
長弔服加麻矣至於既卒哭主人變服則除右几於
席近南也
宗人告有司具遂請拜賓如臨入門哭婦人哭
註曰臨朝夕哭
主人即位于堂衆主人及兄弟賓即位于西方如反哭
位
註曰既夕曰乃反哭入門升自西階東面衆主人堂
下東面北上此則異於朝夕
祝入門左北面
註曰不與執事同位接神尊也○疏曰執事即上兄
弟賓
宗人西階前北面
註曰當詔主人及賓之事
祝盥升取苴降洗之升入設于几東席上東縮降洗觶
升止哭
註曰縮從也
主人倚杖入祝從在左西面
註曰主人北旋倚杖西序乃入喪服小記曰虞杖不
入於室祔杖不升於堂然則練杖不入於門明矣
贊薦菹醢醢在北
註曰主婦不薦齊斬之服不執事也曾子問曰士祭
不足則取於兄弟大功以下者○疏曰此齊斬不執
事唯為今時至于尸入之後亦執事兩籩棗栗設于
會南至于祔祭雖陰厭亦主婦薦主人自執事也知
者下記云其他如饋食
佐食及執事盥出舉長在左
註曰舉舉鼎也長在左西方位也凢事宗人詔之
鼎入設于西階前東面北上匕俎從設左人抽扄鼏匕
佐食及右人載
註曰載載於俎佐食載則亦在右矣
卒朼者逆退復位
註曰復賓位也
俎入設於豆東魚亞之腊特
註曰亞次也
贊設二敦于俎南黍其東稷
註曰簋實尊黍也
設一鉶于豆南
註曰鉶菜羹也
佐食出立于戶西
註曰饌已也
贊者徹鼎
註曰反於門外
祝酌醴命佐食啓會佐食許諾啓會卻于敦南復位
註曰會合也謂敦蓋也復位出立于戶西
祝奠觶于鉶南復位主人再拜稽首
註曰復位復主人之左
祝饗命佐食祭
註曰饗告神饗此祭祭于苴也饗神辭記所謂哀子
某哀顯相夙興夜處不寧下至適爾皇祖某甫尚饗
是也○疏曰此文饗神引記者是陰厭饗神辭下文
迎尸上釋孝子辭者經記無文按少牢迎尸祝孝子
辭云孝孫某敢用柔毛剛鬛嘉薦普淖用薦歲事于
皇祖伯某以某妃配某氏尚饗此是釋孝子辭此迎
尸上釋孝子辭宜與彼同但稱哀為異其迎尸後祝
辭者即下記饗辭云哀子某圭為而哀薦之饗鄭註
云饗辭勸強尸之辭也
佐食許諾鈎袒取黍稷祭于苴三取膚祭祭如初取奠
觶祭亦如之不盡益反奠之主人再拜稽首
註曰鈎袒如今檈衣也苴所以藉祭也孝子始將納
尸以事其親為神疑於其位設苴以定之耳或曰苴
主道也則特牲少牢當有主象而無可乎○疏曰擐
衣以露臂
祝祝卒主人拜如初哭出復位
註曰祝祝者釋孝子祭辭
祝迎尸一人衰絰奉篚哭從尸
註曰尸主也孝子之祭不見親之形象心無所繫立
尸而主意焉一人主人兄弟檀弓曰既封主人贈而
祝宿虞尸
尸入門丈夫踊婦人踊
註曰踊不同文者有先後也尸入主人不降者喪事
主哀不主敬
淳尸盥宗人授巾
註曰淳沃也沃尸盥者賓執事者也○疏曰特牲設
尸盥在門内之右注云尸尊不就洗門内之右象洗
在東此虞禮反吉祭故在西階東少牢禮異於士禮
故尸盥在西階東與此虞禮同也
尸及階祝延尸
註曰延進也告之以升○疏曰特牲注云在後詔侑
曰延雜記云尸謖祝前鄉尸故禮器云詔侑無方
尸升宗人詔踊如初
註曰言詔踊如初則凢踊宗人詔之
尸入戶踊如初哭止
註曰哭止尊尸
婦人入于房
註曰辟執事者
主人及祝拜妥尸尸拜遂坐
註曰妥安坐也
從者錯篚于尸左席上立于其北
註曰北席北也
尸取奠左執之取菹擩于醢祭于豆間祝命佐食墮祭
註曰下祭曰墮墮之猶言墮下也周禮曰既祭則藏
其墮謂此也齊魯之間謂祭為墮○疏曰凢祭皆手
舉之向下祭之故云下祭曰墮周禮文見守祧
佐食取黍稷肺祭授尸尸祭之祭奠祝祝主人拜如初
尸嘗醴奠之
註曰如初亦祝祝卒乃再拜稽首
佐食舉肺脊授尸尸受振祭嚌之左手執之
註曰右手將有事也尸食之時亦奠肺脊于豆○疏
曰特牲舉肺脊在邇敦後吉凶相變也○坡謂舉肺
脊在邇敦前與特牲異與少牢同恐亦是加一等用
大夫禮如遣奠五鼎然
祝命佐食邇敦佐食舉黍錯于席上
註曰邇近也
尸祭鉶嘗鉶
註曰右手也少牢曰以柶祭羊鉶遂以祭豕鉶嘗羊
鉶
泰羹湆自門入設于鉶南胾四豆設于左
註曰博異味也湆肉汁也胾切肉也○疏曰左者正
豆之左
尸飯播餘于篚
註曰不反餘也古者飯用手吉時播餘于會
三飯佐食舉幹尸受振祭嚌之實于篚
註曰飯間啗肉安食氣
又三飯舉胳祭如初佐食舉魚腊實于篚
註曰尸不受魚腊以喪不備味
又三飯舉肩祭如初
註曰後舉肩者貴要成也○疏曰祭統曰周人貴肩
故云貴者要成也
舉魚腊俎俎釋三个
註曰釋猶遺也遺之者君子不盡人之歡不竭人之
忠个猶枚也此腊亦七體如其牲也○疏曰上舉脊
幹胳肩惟有臂臑肫三者故此經直云魚腊而已按
特牲釋三个注云謂改饌於西北隅遺之與此註不
同者此註亦有改饌之義又兼有此不盡歡忠之禮
尸卒食佐食受肺脊實于篚反黍如初設
註曰九飯而已士禮也篚猶吉祭之有肵俎○疏曰
少牢十一飯諸侯十三天子十五肵俎見特牲少牢
主人洗廢爵酌酒酳尸尸拜受爵主人北面答拜尸祭
酒嘗之
註曰爵無足曰廢爵酳安食也主人北面以酳酢變
吉也凢異者皆變吉○疏曰特牲少牢尸拜受主人
西面拜送與此北面相反變吉也
賓長以肝從實于俎縮右鹽
註曰縮從也從實肝炙於俎也喪祭進柢右鹽于俎
近北便尸取之也縮執俎言右鹽則肝鹽併也
尸左執爵右取肝擩鹽振祭嚌之加于俎賓降反俎于
西塾復位
註曰取肝右手也加于俎從其牲體也以喪不志于
味○疏曰特牲少牢尸嚌肝訖加菹豆以近身此遠
加於俎以同牲體
尸卒爵祝受不相爵主人拜尸答拜
註曰不相爵喪祭於禮略相爵者特牲曰送爵皇尸
卒爵
祝酌授尸尸以醋主人主人拜受爵尸答拜
註曰醋報○楊氏曰授尸醋主人亦北面拜受坐祭
卒爵及主人獻祝之時乃反西面位
主人坐祭卒爵拜尸答拜
筵祝南面
註曰祝接神尊也筵用萑席○疏曰祝先得獻尊也
主人獻祝祝拜坐受爵主人答拜
註曰獻祝因反西面位
薦菹醢設俎祝左執爵祭薦奠爵興取肺坐祭嚌之與
加于俎祭酒嘗之肝從祝取肝擩鹽振祭嚌之加于俎
卒爵拜主人答拜祝坐授主人
主人酌獻佐食佐食北面拜坐受爵主人答拜佐食祭
酒卒爵拜主人答拜受爵出實于篚升堂復位
註曰篚在庭不復入事已也亦因取杖乃東面立
主婦洗足爵子房中酌亞獻尸如主人儀
註曰爵有足輕者飾也昏禮曰内洗在北堂直室東
隅
自反兩籩棗栗設于會南棗在西
註曰尚棗棗美○疏曰特牲宗婦執兩籩主婦受設
此主婦自反者以喪尚縱縱反吉故然上主人獻使
贊薦葅醢齊斬不執事此亞獻已所有事故自薦
尸祭籩祭酒如初賓以燔從如初尸祭燔卒爵如初酌
獻祝籩燔從獻佐食皆如初以虚爵入于房
註曰初主人儀
賓長洗繶爵
註曰繶爵口足之間有篆又彌飾
三獻燔從如初儀婦人復位
註曰復堂上西面位事已尸將出當哭踊
祝出戶西面告利成主人哭
註曰西面告告主人也利猶養也成畢也言養禮畢
也不言養禮畢於尸間嫌○疏曰即于尸中間有嫌
諷去之
皆哭
註曰丈夫婦人於主人哭斯哭矣
祝入尸謖
註曰謖起也祝入而無事尸則知起矣不告尸者無
遣尊者之道
從者奉篚哭如初
註曰初哭從尸
祝前尸出戶踊如初降堂踊如初出門亦如之
註曰前道也如初者出如入降如升三者之節悲哀
同
祝反入徹設于西北隅如其設也几在南厞用席
註曰改設饌者不知鬼神之節改設之庶幾歆饗所
以為厭飫也几在南變古文明東面不南面漸也厞
隠也子厞隠之處從其幽闇○疏曰上文陰厭時右
几今云几在南明其同必變古文者少牢大夫禮陽
厭時南面亦几在右此言右几則嫌與大夫同故云
明東面也特牲改饌几在南與此同今示向吉有漸
故與吉祭同厞用席以席為障使之隠也
祝薦席徹入于房祝自執其俎出
註曰徹薦席者執事者祝薦席則初自房來
贊闔牖戶
註曰鬼神尚居幽闇或者遠人乎贊佐食者
主人降賓出
註曰宗人詔主人降賓則出廟門
主人出門哭止皆復位
註曰門外未入位
宗人告事畢賓出主人送拜稽顙
註曰送拜者門于大門外也賓執事者皆去即徹室
中之饌者兄弟也○疏曰上文云復位是未出大門
此云送拜是大門外可知
記虞沐浴不櫛
註曰沐浴者將祭自潔清不櫛未在于飾也唯三年
之喪不櫛期以下櫛可也
陳牲于廟門外北首西上寢右
註曰言牲腊在其中西上變吉寢右者當升左胖也
腊用棜檀弓曰既反哭主人與有司視虞牲○疏曰
唯有一豕而云西上明兼兔腊也少牢禮二牲東上
特牲禮牲尚右今皆反吉
日中而行事
註曰朝葬日中而虞君子舉事必用辰正也再虞三
虞皆質明
殺于廟門西主人不視豚解
註曰主人視牲不視殺凢為喪事略也豚解解前後
脛脊脅而已熟乃體解升于鼎也
羹飪升左肩臂臑肫骼脊脅離肺膚祭三取諸左膉上
肺祭一實于上鼎
註曰肉謂之羹飪孰也脊脅正脊正脅也喪祭略七
體耳離肺舉肺也少牢饋食禮曰舉肺一長終肺祭
肺三皆刌膉脰肉也○疏曰特牲尸俎十一體
升魚鱄鮒九實于中鼎
註曰差減之○疏曰特牲魚十有五
升腊左胖髀不升實于下鼎
註曰腊亦七體牲之類○疏曰特牲記云腊如牲骨
皆設扄鼏陳之
註曰嫌既陳乃設扄鼏也
載猶進柢魚進鬐
註曰猶猶士喪既夕言未可以吉也柢本也鬐脊也
○疏曰云與吉反則明與生人同士喪禮小歛云進
柢註云柢本也進本者未異于生也至大歛載魚左
首進鬐腊進柢註云亦未異于生也又葬奠云如初
皆未異于生
祝俎髀脰脊脅離肺陳于階間敦東
註曰不升于鼎賤也統于敦明神惠也祭以離肺下
尸
淳尸盥執槃西面執匜東面執巾在其北東面宗人授
巾南面
註曰槃以盛棄水為淺汚人也執巾不授巾卑也
主人在室則宗人升戶外北面
註曰當詔主人室事
佐食無事則出戶負依南面
註曰室中尊不空立戶牖之間謂之依
鉶芼用苦若薇有滑夏用葵冬用荁有柶
註曰苦苦荼也荁堇類也乾則滑夏秋用生葵冬春
用乾荁○疏曰公食記牛藿羊苦豕薇各用其一一
牲者容兼用其二
豆實葵菹菹以西蠃醢籩棗烝栗擇
註曰棗烝栗擇則菹刌也棗烝栗擇則豆不楬籩有
縢也○疏曰大歛用毼豆兩其實葵菹芋兩籩無縢
栗不擇至此乃云棗烝栗擇則菹亦切矣豆籩有飾
可知
尸入祝從尸
註曰祝在主人前也嫌如初時主人倚杖入祝從之
初時主人之心尚若親存宜自親之今既接神祝當
詔侑尸也○疏曰上經陰厭時主人先祝入戶至此
迎尸祝在主人前先後有異故記人明之尸神象故
云接神
尸坐不說屨
註曰侍神不敢燕惰
尸謖祝前鄉尸
註曰祝道尸必先鄉之為之節
還出戶又鄉尸還過主人又鄉尸還降階又鄉尸
註曰過主人則西階上不言及階明主人見尸有踧
踖之敬○疏曰出戶降階及門皆指物而言主人在
西階上不言西階而言主人欲見敬
降階還及門如出戶
註曰及至也言還至門明其間無節也降階如升時
將出門如出戶時皆還鄉尸每將還必有辟退之容
凡前尸之禮儀在此
尸出
祝反入門左北面復位然後宗人詔降
尸服卒者之上服
註曰上服者如特牲士玄端也不以爵弁服為上者
祭於君之服非所以自配鬼神士之妻則宵衣耳
男男尸女女尸必使異姓不使賤者
註曰異姓婦也賤者謂庶孫之妾也尸配尊者必使
適也○疏曰尸須得孫列者女尸先使適孫妻無則
適孫妾又無乃使庶孫妻即不得使庶之妾是賤之
極者喪祭自禫以前男女别尸皆異几祭於廟同几
精氣合少牢吉祭云某妃配是男女共尸
無尸則禮及薦饌皆如初
註曰無尸謂無孫列可使者也殤亦是也禮謂衣服
即位升降○疏曰曾子問曰祭成喪者必有尸明殤
死無尸可知
既饗祭于苴祝祝卒
註曰記異者之節
不綏祭無太羹湆胾從獻
註曰不綏言獻記終始也事尸之禮始于綏祭終于
從獻綏當為墮○疏曰從獻用燔也無尸闕此四事
守祧隋字為正取減為義
主人哭出復位
註曰於祝祝卒
祝闔牖戶降復位于門西
註曰門西北面位也
男女拾踊三
註曰拾更也三更踊○疏曰凡言更踊者主人踊主
婦踊賓乃踊三者三為拾也
如食間
註曰隠之如尸一食九飯之頃也
祝升止哭聲三啓戶
註曰聲者噫歆也將啓戶覺驚神也
主人入
註曰親之
祝從啓牖鄉如初
註曰牖先闔後啓扇在内也鄉牖一名也如初者主
人入祝從在左○疏曰詩塞鄉墐戶注北出牖也語
異義同亦是牖
主人哭出復位
註曰堂上位也
卒徹祝佐食降復位
註曰祝復門西北面位佐食復西方位不復設西北
隅者重閉牖戶䙝也○疏曰佐食即賓復西方位可
知
宗人詔降如初
註曰初贊闔牖戶宗人詔主人降
始虞用柔日
註曰葬之日日中虞欲安之柔日陰陰取其靜
曰哀子某哀顯相夙興夜處不寧
註曰曰辭也祝祝之辭也喪祭稱哀顯相助祭者也
顯明也相助也詩云肅雍顯相不寧悲思不安
敢用絜牲剛鬛
註曰敢昧冒之辭豕曰剛鬛
香合
註曰黍也大夫士於黍稷之號合言普淖而已此言
香合蓋記者誤耳辭次黍又不得在薦上○疏曰曲
禮所云黍稷别號者是人君法特牲少牢黍稷合言
普淖此别號黍為香合下特號稷為普淖故知記誤
也依設薦法先設菹醢次設俎後設黍稷今黍在嘉
薦之上此亦記者之誤故鄭非之也
嘉薦普淖
註曰嘉薦菹醢也普淖黍稷也普大也淖和也德能
大和乃有黍稷故以為號云
明齊溲酒
註曰明齊新水也言以新水溲釀此酒也郊特牲曰
明水涗齊貴新也
哀薦祫事
註曰始虞謂之祫事者主欲其祫先祖也以與先祖
合為安
適爾皇祖某甫
註曰爾女也女死者告之以適皇祖所以安之也皇
君也某甫皇祖字也若言尼甫
饗
註曰勸強之也
再虞皆如初曰哀薦虞事
註曰丁日葬則已日再虞其祝辭異者一言耳
三虞卒哭他用剛日亦如初曰哀薦成事
註曰當祔于祖廟為神安于此後虞改用剛日剛日
陽也陽取其動也士則庚日三虞壬日卒哭其祝辭
異者亦一言耳他謂不及時而葬者喪服小記曰報
葬者報虞三月而後卒哭然則虞卒哭之間有祭事
者亦用剛日其祭無名謂之他者假設言之文不在
卒哭上者以其非常也今正者自相亞也檀弓曰葬
日中而虞弗忍一日離也是日也以虞易奠卒哭曰
成事是日也以吉祭易喪祭明日祔於祖父如是虞
為喪祭卒哭為吉祭○疏曰云他謂不及時而葬者
謂有故及家貧不及三月因三日殯日即葬于國北
小記註云報讀為赴疾之赴謂不待三月喪因殯日
虞所以安神以送形而往迎魂而反而須安之故疾
虞三月而後卒哭者謂卒去無時之哭鄭云卒哭待
哀殺故至三月待尋常葬後乃為卒哭祭也
獻畢未徹乃餞
註曰卒哭之祭既三獻也餞送行者之酒詩云出宿
于泲飲餞于禰尸旦將始祔于皇祖是以餞送之○
疏曰三虞不餞尸者以其三虞與卒哭同在寢祔則
在廟以明旦當入廟以其易處鄉尊所故特有餞送
尸之禮也
尊兩甒于廟門外之右少南水尊在酒西勺北枋
註曰少南將有事于北有玄酒即吉也此在西尚凶
也言水者喪質無鼏不久陳
洗在尊東南水在洗東篚在西
註曰在門之左又少南
饌籩豆脯四脡
註曰酒宜脯也
有乾肉折俎二尹縮祭半尹在西塾
註曰乾肉牲體之脯也如今涼州鳥翅矣折以為俎
實優尸也尹正也雖其折之必使正縮從也
尸出執几從席從
註曰祝入亦告利成入前尸尸乃出几席素几葦席
也以几席從執事也
尸出門右南面
註曰俟設席也
席設于尊西北東面几在南賓出復位
註曰將入臨之位士喪禮賓繼兄弟北上門東北面
西上門西北面東上西方東面北上
主人出即位于門東少南婦人出即位于主人之北皆
西面哭不止
註曰婦人出者重餞尸○疏曰婦人有事自堂及房
而已今出寢門外
尸即席坐唯主人不哭洗廢爵酌獻尸尸拜受主人拜
送哭復位薦脯醢設俎于薦東朐在南
註曰朐脯及乾肉之屈也屈者在南變于吉○疏曰
曲禮曰以脯修置者左朐右末注屈中曰胊吉時屈
者在左今尸東面而云在南則是凶禮屈者在右
尸左執爵取脯擩醢祭之佐食授嚌
註曰授乾肉之祭
尸受振祭嚌反之祭酒卒爵奠于南方
註曰反之反于佐食佐食反之于俎尸奠爵禮有終
○疏曰上經云三獻尸皆有酢今餞尸三獻皆不酢
而奠之是為禮有終謂若主人拜送賓不答拜亦是
禮有終也
主人及兄弟踊婦人亦如之主婦洗足爵亞獻如主人
儀無從踊如初賓長洗繶爵三獻如亞獻踊如初佐食
取俎實于篚尸謖從者奉篚哭從之祝前哭者皆從及
大門内踊如初
註曰男女從尸男由左女由右及至也從尸不出大
門者由廟門外無事尸之禮也○疏曰正祭在廟廟
門外無事尸之禮今餞尸在寢門外則大門外無事
尸之禮鄭舉正祭况之
尸出門哭者止
註曰以餞于外大門猶廟門○疏曰以餞于寢門以
大門為限似事尸在廟門為限故知
賓出主人送拜稽顙
註曰送賓拜于大門外
主婦亦拜賓
註曰女賓也不言出不言送拜之于闈門之内闈門
如今東西掖門
丈夫說絰帶于廟門外
註曰既卒哭當變麻受之以葛也夕日則服葛者為
祔期○疏曰喪服注云大夫以上虞而受服士卒哭
而受服士亦約此文而言也明旦為祔夕期之時變
之因為祔期使賓知變節也
入徹主人不與
註曰入徹者兄弟大功以下言主人不與則知丈夫
婦人在其中
婦人說首絰不說帶
註曰不說帶齊斬婦人帶不變也婦人少變而重帶
帶下體之上也大功小功者葛帶時亦不說者未可
以輕文變于主婦之質至祔葛帶以即位檀弓曰婦
人不葛帶○疏曰小記云齊衰帶惡笄以終喪鄭云
有除無變舉齊衰則斬衰帶不變可知齊斬帶不變
則大功以下變可知男子既葬首絰腰帶俱變男子
陽多變婦人既葬直變首絰不變帶故云少變也男
子陽重首首在上體婦人陰重腰腰是下體以重下
體故帶不變也云時亦不說者未可以輕文變於主
婦之質者變是文不變是質知大功以下夕時未變
麻服葛者以其與主婦同在廟門外主婦不變大功
以下亦不變若然夕時不變夕後入室可以變故至
祔旦以葛帶即位也引檀弓者亦證齊衰婦人不葛
帶之事
無尸則不餞猶出几席設如初拾踊三
註曰以餞尸者本為送神也丈夫婦人亦從几席而
出古文席為筵
哭止告事畢賓出
死三日而殯三月而葬遂卒哭
註曰謂士也雜記曰大夫三月而葬五月而卒哭諸
侯五月而葬七月而卒哭此記更從死起異人之間
其義或殊
將旦而祔則薦
註曰薦謂卒哭之祭
卒辭曰哀子某來日某隮祔爾于爾皇祖某甫尚饗
註曰卒辭卒哭之祝辭隮升也尚庶幾也不稱饌明
主為告祔也
女子曰皇祖妣某氏
註曰女孫祔于祖母○疏曰此女子謂女未嫁而死
或出而歸或未廟見而死歸葬女氏之家既葬祔于
祖母也
婦曰孫婦于皇祖姑某氏
註曰不言爾曰孫婦差疏也
其他辭一也
註曰來日某隮祔尚饗
饗辭曰哀子某圭為而哀薦之饗
註曰饗辭勸強尸之辭也圭潔也詩曰吉圭為饎凡
吉祭饗尸曰孝子○疏曰特牲禮迎尸入室尸即席
坐主人拜妥尸尸答拜執奠祝饗鄭云勸強之也其
辭引此士虞記則宜云孝孫某圭為孝薦之饗
明日以其班祔
註曰卒哭之明日也班次也喪服小記曰祔必以其
昭穆亡則中一以上凢祔己復于寢如既祫主反其
廟練而後遷廟○疏曰小記解中猶間也一以上祖
又祖孫祔祖為正若無祖則祔于高祖祔己復于寢
若大夫士無木主以幣主其神天子諸侯有木主者
以主祔祭訖主反于寢如祫祭訖主反廟相似糓梁
作僖公主傳云於練焉壞廟易檐可也改塗可也是
練而遷廟也左氏云卒哭而祔祔而作主特祀于主
蒸嘗祭于廟服注特祀在寢三年喪畢遭蒸嘗乃于
廟此不與鄭義同鄭意謂唯祔與練祭在廟祭訖主
反于寢其大祥與禫祭其主自然在寢祭之禫月逢
四時吉祭即得在廟但未配而已又鄭注玄鳥詩君
喪三年畢更有特禘
沐浴櫛搔翦
註曰彌自飾也搔當為爪
用專膚為折俎取諸脰膉
註曰專猶厚也折俎謂主婦以下俎也體盡人多折
骨以為之今以脰膉貶于純吉古文脰膉為頭嗌○
疏曰特牲記云主婦俎觳折佐食俎觳折少牢云主
婦俎擩折
其他如饋食
註曰如特牲饋食之事或云以左胖虞右胖祔今此
如饋食則尸俎肵俎皆有肩臂豈復用虞臂乎其不
然明矣○疏曰虞不致爵則夫婦無俎矣上文有俎
則祔時夫婦致爵以祔時變麻服葛其辭稱孝夫婦
致爵與特牲同故云如特牲饋食之事也特牲饋食
禮尸俎用右胖解之主人俎左臂豈得復取虞時左
臂用之乎
用嗣尸
註曰虞祔尚質未暇筮尸○疏曰從虞至祔惟用一
尸而已
曰孝子某孝顯相夙興夜處小心畏忌不惰其身不寧
註曰稱孝者吉祭○疏曰按檀弓虞為喪祭卒哭以
後為吉祭
用尹祭
註曰尹祭脯也大夫士祭無云脯者今不言牲號而
云尹祭亦記者誤矣○疏曰曲禮脯曰尹祭是天子
諸侯禮
嘉薦普淖普薦溲酒
註曰普薦鉶羹不稱牲記其異者○疏曰虞禮及特
牲皆云祝酌奠于鉶南則鉶在酒前而設此亦普薦
在酒上故知也但虞禮一鉶此云饋食則與特牲同
二鉶故云普薦也
適爾皇祖某甫以隮祔爾孫某甫尚饗
註曰欲其祔合兩告之曾子問曰天子崩國君薨則
祝取羣廟之主而藏諸祖廟禮也卒哭成事而後主
各反其廟然則士之皇祖於卒哭亦反其廟無主則
反廟之禮未聞以其幣告之乎
朞而小祥
註曰小祥祭名祥吉也檀弓曰歸祥肉
曰薦此常事
註曰祝辭之異者言常者朞而祭禮也○疏曰虞祔
之祭非常此一期天氣變易孝子思之而祭是其常
事
又朞而大祥曰薦此祥事
註曰又復也○疏曰變言祥事亦是常事也
中月而禫
註曰中猶間也禫祭名也與大祥間一月自喪至此
凢二十七月禫之言澹澹然平安意也
是月也吉祭猶未配
註曰是月是禫月也當四時之祭月則祭猶未以某
妃配某氏哀未忘也少牢饋食禮祝祝曰孝孫某敢
用柔毛剛鬛嘉薦普淖用薦歲事于皇祖伯某以某
妃配某氏尚饗○疏曰謂是禫月得禫祭仍在寢此
月當四時吉祭之月則從四時祭于廟而猶未得以
某妃配哀未忘若喪中然也
儀禮述註卷十四
