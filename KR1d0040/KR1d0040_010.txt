儀禮述註卷十
安溪李光坡撰
覲禮第十
鄭目錄云覲見也諸侯秋見天子之禮春見曰
朝夏見曰宗秋見曰覲冬見曰遇朝宗禮備覲遇禮
省是以享獻不見焉三時禮亡惟此存耳○疏曰案
曲禮下云天子當扆而立諸侯北面而見天子曰覲
天子當宁而立諸公東面諸侯西面曰朝鄭注諸侯
春見曰朝受摰於朝受享於廟生氣文也秋見曰覲
一受之於廟殺氣質也朝者位於内朝而序進覲者
位于廟門外而序入王南面立於扆宁而受焉夏宗
依春冬遇依秋春秋時齊侯唁魯昭公以遇禮相見
取易略也覲禮今存朝宗遇禮今亡享謂朝覲而行
三享獻謂二享後行私覿私覿後即有私獻獻其珍
異之物
覲禮○至于郊
註曰郊謂近郊去王城五十里
王使人皮弁用璧勞侯氏亦皮弁迎于帷門之外再拜
註曰小行人職曰凡諸侯入王則逆勞于畿則郊勞
者大行人也皮弁者天子之朝朝服也璧無束帛者
天子之玉尊也不言諸侯言侯氏者明國殊舍異禮
不凡之也郊舍狹寡為帷宫而受勞掌舍職曰為帷
宫設旌門○疏曰案大行人上公三勞侯伯再勞子
男一勞蓋五等同有畿勞侯伯又加遠郊勞上公又
加遠郊勞此據上公而言五十里有市市有館或來
者多館舍狹寡故為帷宫
使者不答拜遂執玉三揖至于階使者不讓先升侯氏
升聽命降再拜稽首遂升受玉
註曰不答拜者為人使不當其禮也不讓先升奉王
命尊也升者升壇使者東面致命侯氏東階上西向
聽之
使者左還而立侯氏還璧使者受侯氏降再拜稽首使
者乃出
註曰左還還南面示將去也立者見侯氏將有事於
已俟之也還玉重禮
侯氏乃止使者使者乃入侯氏與之讓升侯氏先升授
几侯氏拜送几使者設几答拜
註曰侯氏先升賓禮統焉几者安賓所以崇優厚也
上介出止使者則已布席也○楊氏曰案凢布席設
几皆在西北位此帷宫恐亦當然帷宫無堂可升升
者壇也左氏傳子産相鄭伯以如楚舍不為壇注云
至敵國郊除地封土為壇以受郊勞是也又宣十八
年子家壇帷復命於介謂之壇帷是壇亦帷其旁非
特為帷宫而已設几則必有席盖几席相將無席何
以設几故鄭注云上介出止使者則已布席太宰贊
玉几注云立而設几優尊者此使者亦不坐而設几
故注云几者安賓所以崇優厚
侯氏用束帛乘馬儐使者使者再拜受侯氏再拜送幣
註曰儐使者所以致尊敬也拜者各於其階
使者降以左驂出侯氏送于門外再拜侯氏遂從之
註曰騑馬曰驂左驂設在西者其餘三馬侯氏之士
遂以出授使者之從者於外從之者遂隨使者以至
朝
天子賜舍
註曰以其新至道路勞苦未受其禮且使即安也賜
舍猶致館也所使者司空與小行人為承擯○疏曰
司空主營城郭宫室館亦宫室之事故知所使者司
空也但司空亡無正文故云與以疑之知小行人為
承擯者案小行人及郊勞視館將幣為承而擯是其
義也
曰伯父女順命于王所賜伯父舍
註曰此使者致館辭
侯氏再拜稽首
註曰受館
儐之束帛乘馬
註曰王使人以命致館無禮猶儐之者尊王使也侯
氏受館于外既則儐使者於内○疏曰案聘禮大夫
帥至館卿致館而云賓迎再拜卿退賓送再拜則聘
禮致館不在外此不見大夫帥至館即云天子賜舍
是侯氏受舍于外可知與聘禮異也
天子使大夫戒曰某日伯父帥乃初事
註曰大夫者卿為訝者也掌訝職曰凡訝者賓客至
而往詔相其事戒猶告也告使順循其事也初猶故
也
侯氏再拜稽首
註曰受覲日也
諸侯前朝皆受舍于朝同姓西面北上異姓東面北上
註曰言諸侯者明來朝者衆矣顧其入覲不得並耳
受舍于朝受次于文王廟門之外聘禮曰宗人授次
次以帷少退于君之次則是次也言舍者尊舍也天
子使掌次為之諸侯上介先朝受焉此覲也言朝者
覲遇之禮雖簡其來之心猶若朝也分别同姓異姓
受之將有先後也春秋傳曰寡人若朝于薛不敢與
諸任齒則周禮先同姓○疏曰知在文王廟門外者
案聘禮云不腆先君之祧既拚以俟則諸侯待朝聘
之賓皆在太祖廟諸侯無二祧遷主所藏皆在始祖
廟故以始祖為祧案天子待覲遇亦當在祧祭法云天
子七廟有二祧穆之遷主藏于文王廟昭之遷主藏
於武王廟今不在武王廟而在文王廟者父尊而子
卑故知在文王廟也若然先公木主藏于后稷廟受
覲遇不在后稷廟者后稷生非王故不宜在也
侯氏裨冕釋幣于禰
註曰將覲質明時也裨冕者衣裨衣而冠冕也裨之
為言埤也天子六服大裘為上其次為裨以事尊卑
服之而諸侯亦服焉上公衮無升龍諸伯鷩子男毳
孤絺卿大夫玄此差司服所掌也禰謂行主遷主矣
而云禰親之也釋幣者告將覲也其釋幣如聘大夫
將受命釋幣于禰之禮既則祝藏其幣歸則埋之于
祧西階之東○疏曰天子吉服有九言六服者據六
冕而言以大裘為上無埤義衮冕以下皆為禆諸侯
唯不得有大裘上公衮冕以下故云此差司服所掌
乘墨車載龍旂弧韣乃朝以瑞玉有繅
註曰墨車大夫制也乘之者入天子之國車服不可
盡同也交龍為旂諸侯之所建弧所以張縿之弓也
弓衣曰韣瑞玉謂公桓圭侯信圭伯躬圭子榖璧男
蒲璧繅所以藉玉以葦衣木廣袤各如其玉之大小
以朱白蒼為六色○疏曰墨車大夫制也下記文偏
駕不入王門偏駕金輅象輅等是也既不入王門舍
於客館乘此墨車以朝也爾雅說旌旗正幅為縿故
以此弧弓張縿之两幅故云張縿之弓也
天子設斧依于戶牖之間左右几
註曰依如今綈素屛風也有繡斧文所以示威也斧
謂之黼几玉几也左右者優至尊也其席莞席紛純
加繅席畫純加次席黼純
天子衮冕負斧依
註曰衮衣者禆之上也繢之繡之為九章其龍天子
有升龍有降龍衣此衣而冠冕南鄉而立以俟諸侯
見○疏曰自衮冕至玄冕五者皆禆衣故云禆之上
也
嗇夫承命告于天子
註曰嗇夫盖司空之屬也為末擯承命於侯氏下介
𫝊而上上擯以告天子天子見公擯者五人見侯伯
擯者四人見子男擯者三人皆宗伯為上擯春秋傳
曰嗇夫馳○疏曰皆宗伯為上擯者案其職云朝覲
會同則為上相若四時常朝則小行人為承擯故其
職云將幣為承而擯此文嗇夫為末擯若子男三擯
此則足矣若侯伯四擯别增一士若上公五擯更别
增二士若時會殷同則肆師為承擯故肆師職云大
朝覲佐擯鄭引𫝊者欲見嗇夫是卑官得為末擯之
意
天子曰非他伯父實來予一人嘉之伯父其入予一人
將受之
註曰言非他者親之辭嘉之者美之辭也上擯又𫝊
此而下至嗇夫侯氏之下介受之𫝊而上上介以告
其君君乃許入○疏曰伯父其入不云迎之覲禮天
子不下堂而見諸侯故無迎法
侯氏入門右坐奠圭再拜稽首
註曰入門而右執臣道不敢由賓客位也卑者見尊
奠摰而不授
擯者謁
註曰謁猶告也上擯告以天子前辭欲親受之如賓
客也其辭所易者曰伯父其升
侯氏坐取圭升致命王受之玉侯氏降階東北面再拜
稽首擯者延之曰升升成拜乃出
註曰擯者請之侯氏坐取圭則遂左降拜稽首送玉
也從後詔禮曰延延進也○疏曰侯氏得擯者之告
坐取圭即言升致命無出門之文明知遂向門左從
左堂塗升自西階致命也
四享皆束帛加璧庭實唯國所有
註曰四當為三古書作三四或皆積畫此篇又多四
字字相似由此誤也大行人職曰諸侯廟中將幣皆
三享其禮差又無取于四也初享或用馬或用虎豹
之皮其次享三牲魚腊籩豆之實龜也金也丹漆絲
纊竹箭也其餘無常貨此地物非一國所能有唯所
有分為三享皆以璧帛致之○疏曰云皆以璧帛致之
者三享在庭分為三段一度致之據三享皆有璧帛而
言非謂三度致之為皆也
奉束帛匹馬卓上九馬隨之中庭西上奠幣再拜稽首
註曰卓讀如卓王孫之卓卓猶的也以素的一馬以
為上書其國名後當識其何産也馬必十匹者不敢
斥王之乘用成數敬也
擯者曰予一人將受之
註曰亦言王欲親受之
侯氏升致命王撫玉侯氏降自西階東面授宰幣西階
前再拜稽首以馬出授人九馬隨之
註曰王之受玉撫之而已輕財也以馬出随侯氏出
授王人於外也王不使人受馬者至於享王之尊益
君侯氏之卑益臣○疏曰聘禮享君尚有幣問卿大
夫此諸侯覲享天子訖亦當有幣問公卿大夫左𫝊
曰戎朝于周發幣于公卿是諸侯朝天子有幣及卿
大夫之事也
事畢
註曰三享訖
乃右肉袒于廟門之東乃入門右北面立告聽事
註曰右肉袒者刑宜施于右也凡以禮事者左袒入
更從右者臣益純也告聽事者告王以國所用為罪
之事也易曰折其右肱旡咎○疏曰國所用為罪之
事加得字解之當云告王以國所用為者有得罪之
事
擯者謁諸天子天子辭于侯氏曰伯父無事歸寧乃邦
註曰謁告寧安也乃猶女也
侯氏再拜稽首出自屏南適門西遂入門左北面立王
勞之再拜稽首擯者延之曰升升成拜降出
註曰王辭之不即左者當出隱于屏而襲之也天子
外屏勞之勞其道勞也
天子賜侯氏以車服迎于外門外再拜
註曰賜車者同姓以金輅異姓以象輅服則衮也鷩
也毳也
路先設西上路下四亞之重賜無數在車南
註曰路謂車也凡君所乘車曰路路下四謂乘馬也
亞之次車而東也詩云君子來朝何錫予之雖無予
之路車乘馬又何予之玄衮及黼重猶善也所加賜
善物多少由恩也春秋傳曰重錦三十两○疏曰路
大也君之居以大為名是以云路寢路門之等引左
氏重錦以證重賜也
諸公奉篋服加命書于其上升自西階東面大史是右
註曰言諸公者王同時分命之而使賜侯氏也右讀
如周公右王之右是右者始隨入於升東面乃居其
右○疏曰諸侯來覲者衆各停一館故命諸公分往
賜之
侯氏升西面立大史述命
註曰讀王命書也
侯氏降两階之間北面再拜稽首
註曰受命
升成拜
註曰大史辭之降也春秋傳曰且有後命以伯舅耄
老母下拜此辭之類
大史加書于服上侯氏受
註曰受篋服
使者出侯氏送再拜儐使者諸公賜服者束帛四馬儐
大史亦如之
註曰既言拜送乃言儐使者以勞有成禮略而遂言
○疏曰其實儐使者在拜送前必以之儐後略言者
以儐有成禮可依故後略言案上篇以來每有儐禮
皆是成篇之法是成禮也
同姓大國則曰伯父其異姓則曰伯舅同姓小邦則曰
叔父其異姓小邦則曰叔舅
註曰據此禮云伯父同姓大邦而言
饗禮乃歸
註曰禮謂食燕也王或不親以其禮幣致之略言享
禮互文也掌客職曰上公三享三食三燕侯伯再享
再食再燕子男一享一食一燕○疏曰案聘禮及諸
文皆單言享無曰禮鄭故引掌客五等享食燕俱有
知禮為食燕也若不親則皆以幣致之
諸侯覲于天子為宫方三百步四門壇十有二尋深四
尺加方明于其上
註曰四時朝覲受之于廟此謂時會殷同也宫謂壝
土為埒以象墻壁也為宫者於國外春會同則于東
方夏會同則于南方秋會同則于西方冬會同則于
北方八尺曰尋十有二尋則方九十六尺也深謂高
也從上曰深司儀職曰為壇三成成猶重也三重者
自下差之為三等而上有堂焉堂上方二丈四尺上
等中等下等每面十二尺方明者上下四方神明之
象也上下四方之神者所謂明神也會同而盟明神
監之則謂之天之司盟有象者猶宗廟之有主乎王
廵狩至于方嶽之下諸侯會之亦為此宫以見之司
儀職曰將會諸侯則命為壇三成宫房一門詔王儀
南鄉見諸侯也○疏曰合木為上下四方故名方此
則神明之象故名明秋官司職曰北面詔明神故曰
所謂明神也天之司盟即左氏襄十一年𫝊司慎司
盟是也
方明者木也方四尺設六色東方青南方赤西方白北
方黑上玄下黃設六玉上圭下璧南方璋西方琥北方
璜東方圭
註曰六色象其神六玉以禮之上宜以蒼璧下宜以
黃琮而不以者則上下之神非天地之至貴者也設
玉者刻其木而著之
上介皆奉其君之旂置于宫尚左公侯伯子男皆就其
旂而立
註曰置于宫者建之豫為其君見王之位也諸公中
階之前北面東上諸侯東階之東西面北上諸伯西
階之西東面北上諸子門東北面東上諸男門西北
面東上尚左者建旂公東上侯先伯伯先子子先男
而位皆上東方也諸侯入壝門或左或右各就其旂
而立王降階南鄉見之三揖土揖庶姓時揖異姓天
揖同姓見揖位乃定○疏曰中階之前以下皆朝事
儀明堂位文以朝事儀論會同之事明堂位周公朝
諸侯于明堂不在宗廟皆與此同也云或左或右者
謂二伯帥之入如康王應門左右是也
四𫝊擯
註曰王既揖五者升壇設擯升諸侯以會同之禮其
奠瑞玉及享幣公拜於上等侯伯於中等子男於下
等擯者每延之升堂致命王受玉撫玉降拜於下等
及請事勞皆如覲禮是以記之覲云四𫝊擯者每一
位畢擯者以告乃更陳列而升其次公也侯也伯也
各一位子男俠門而俱東上亦一位也至庭乃設擯
則諸侯初入王門王官之伯帥之耳○疏曰三等拜
禮皆司儀職文受玉謂朝撫玉謂享子男共一位故
設擯四
天子乘龍載大旂象日月升龍降龍出拜日于東門之
外反祀方明
註曰此謂會同以春者也馬八尺以上曰龍大旂大
常也王建大常縿首畫日月其下及旒交畫升龍降
龍朝事儀曰天子冕而執鎮圭尺有二寸繅藉尺有八
寸搢大圭乘大路建大常十有二旒樊纓十有二就
貳車十有二乘帥諸侯而朝日於東郊所以教尊尊
也退而朝諸侯由此二者言之已祀方明乃以會同
之禮見諸侯也凡會同者不恊而盟司盟職曰凡邦
國有疑會同則掌其盟約之載書及其禮儀北面詔
明神既盟則藏之言北面詔明神則明神有象也象
者其方明乎及盟時又加于壇上乃以載辭告焉詛
祝掌其祝號○疏曰此四門之禮乃將見諸侯先禮
日月山川也禮既畢乃祀方明於壇祀方明禮畢遂
去方明於下天子乃升壇與諸侯相見朝禮既畢乃
更加方明於壇與諸侯行盟誓之禮若邦國無疑王
帥諸侯朝日而已無祀方明之事
禮日於南門外禮月與四凟於北門外禮山川邱陵於西
門外
註曰此謂會同以夏秋冬者也變拜言禮者容祀也
禮月於北郊者月太隂之精以為地神也盟神必云
日月山川焉者尚著明也詩曰謂予不信有如皦日
春秋傳曰縱子忘之山川神祗其忘諸乎此皆用盟
神為信也
祭天燔柴祭山邱陵升祭川沈祭地瘞
註曰升沈必就祭者也就祭則是謂王廵狩及諸侯
之盟祭也其盟揭其著明者燔柴升沈瘞祭禮終矣
備矣郊特牲曰郊之祭也迎長日之至也大報天而
主日也宗伯職曰以實柴祀日月星辰則燔柴祭天
謂祭日也柴謂祭日則祭地瘞者祭月也日月而云
天地靈之也王制曰王廵狩至于岱宗柴是王廵狩
之盟其神主日也春秋傳曰晉文公為踐土之盟而
𫝊云山川之神是諸侯之盟其神主山川也月者太
隂之精上為天使臣道莫貴焉是王官之伯會諸侯
而盟其神主月與○疏曰上論天子在國行會同之
事此據廵狩于四岳各隨方而祭之以為盟主也
記几俟于東廂
註曰王即席乃設之也東廂東夾之前相翔待事之
處
偏駕不入王門
註曰在旁與己同曰偏同姓金路異姓象路四衞革
路蕃國木路駕之與王同謂之偏偏駕不入王門乘
墨車以朝是也偏駕之車舍之於館歟○疏曰周禮
巾車掌王五路玉路以祀不賜諸侯金路以賓同姓
以封象路以朝異姓以封革路以即戎以封四衞木
路以田以封蕃國此五路者天子所乘為正四路者
諸侯乘之為偏是據諸侯在旁與王同為偏
奠圭于繅上
註曰謂釋于地也
儀禮述註卷十
