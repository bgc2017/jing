附授長兒儀禮跋
儀禮十有七篇依古經錄出其斷節分註則本之信齋
楊先生夫其辨寢廟之四方位名吉凶之尊卑節級拜
興之繁省體名肉物之貴賤饌設之隂陽嗚呼小子來
前若是其雜也抑小而非大也而深察之非節欲強力
者不足以終其事非心存無放者不足以紀其數非忠
厚慘怛者不足以致其情大道依之以為實體精爽會
之以為守氣何以識其必然如今禮簡矣爾心或不存
力或不足即容且失莊立且失位拜興且忘其數况多
文縟節如斯禮乎豈特如是即試讀斯經爾口誦之心
思之則經曲章句錙銖可竭不然則雖盡篇底卷終置
書而茫然以此而推之讀斯書也履斯禮也必一息無
間者乃能之必一念無荒者乃能之無間無荒乃仁義
不去諸心者能之是雜也小也正聖人所謂卑也禮愈
卑則業愈廣爾其學之習之玩之復之昌黎韓公有云
子誦其文則思其義習其儀則行其道則將謂子君子
也小子勉之
