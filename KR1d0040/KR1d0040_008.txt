儀禮述註卷八
安溪李光坡撰
聘禮第八
鄭目錄云大問曰聘諸侯相於及無事使卿相問之
禮也小聘使大夫周禮諸侯邦交歲相問殷相
聘世相朝○疏曰大問曰聘小聘曰問此聘禮
是侯伯之卿大聘以經云五介又云及竟張旜
孤卿建旜周公作經互見為義此見侯伯之卿
大聘玉人云瑑圭璋八寸璧琮八寸以覜聘上
公之臣公食大夫俎實云倫膚七據子男之臣
是各舉一邊而言明五等俱有是其互見為義也
聘禮○君與卿圖事
註曰圖謀也謀聘故及可使者謀事者必因朝其位
君南面卿西面大夫北面士東面
遂命使者
註曰聘使卿
使者再拜稽首辭
註曰辭以不敏
君不許乃退
註曰退反位也受命者必進
既圖事戒上介亦如之
註曰已謀事乃命上介難於使者易於介
宰命司馬戒衆介衆介皆逆命不辭
註曰宰上卿貳君事者諸侯謂司徒為宰衆介者士也士
屬司馬周禮司馬之屬司士掌作士適四方使為介逆猶
受也○疏曰天子有六卿天地四時之官諸侯兼官但有
三卿地官司徒兼冢宰夏官司馬兼春官冬官司空兼秋
官是以左傳杜洩云季孫為司徒叔孫為司馬孟孫為司空
宰書幣
註曰書聘所用幣多少也
命宰夫官具
註曰宰夫宰之屬也命之使衆官具幣及所宜齎
及期夕幣
註曰夕幣先行之日夕陳幣而視之重聘也
使者朝服帥衆介夕
註曰視其事
管人布幕於寢門外
註曰管猶館也管人謂掌次舍帷幕者也布幕以承
幣寝門外朝也○䟽曰寢門外朝也者謂路門外即
正朝之處也
官陳幣皮北首西上加其奉於左皮上馬則北面奠幣
於其前
註曰奉所奉以致命謂束帛及玄纁也馬言則者此
享主用皮或時用馬馬入則在幕南皮馬皆乘○疏
曰束帛加璧以享君玄纁加琮以享夫人鄭不言璧
琮者璧琮不陳厥明乃授之也
使者北面衆介立於其左東上
註曰既受行同位也位在幕南
卿大夫在幕東西面北上
註曰大夫西面辟使者○疏曰此謂處者大夫常北
面今與卿同西面故云辟使者
宰入告具於君君朝服出門左南鄉
註曰入告入路門而告
史讀書展幣
註曰展猶校錄也史幕東西面讀書賈人坐撫其幣
每者曰在必西面者欲君與使者俱見之也○疏曰
若然賈人當在幕西東面撫之亦欲使君與賓俱見
之也
宰執書告備具於君授使者使者受書授上介
註曰使展幣畢以書還授宰宰既告傋以授使者其
受授皆北面○疏曰三者皆北面向君故也
公揖入
註曰揖禮羣臣
官載其幣舍於朝
註曰待旦行也○疏曰此云官謂官人從賓行者與
前官陳幣者異
上介視載者
註曰監其安處之畢乃出
所受書以行
註曰為當復展
厥明賓朝服釋幣於禰
註曰告為君使也賓使者謂之賓尊之也天子諸侯
將出告羣廟大夫告禰而已凡釋幣設洗盥如祭
疏曰下記云筮一尸若昭若穆容父在父在則祭祖
父卒則祭禰然則初行時若父在則釋幣於祖廟也
但奉幣湏潔當有洗以盥手其設洗法見士冠禮篚
在洗西
有司筵几於室中祝先入主人從入主人在右再拜祝
告又再拜
註曰更云主人者廟中之稱也祝告告以主人將行
釋幣制玄纁束奠於几下出
註曰祝釋之也凡物十曰束玄纁之率玄居三纁居
二朝貢禮云純四只制丈八尺○疏曰玄三纁二率
皆如此也純謂幅之廣狹制謂舒之長短周禮趙商
問只長八寸四八三十二幅廣三尺二寸大廣非其
度鄭答云古積畫誤為四當為三三咫則二尺四寸
矣雜記云納幣一束束五兩兩五尋然則每卷二丈
若作制幣者每卷丈八尺為制合卷為匹也
主人立於戶東祝立於牖西又入取幣降卷幣實於笲
埋於西階東
註曰又入者祝也埋幣必盛以器若藏然
又釋幣於行
註曰告將行也行者之先其古人之名未聞天子諸
侯有常祀在冬大夫三祀曰門曰行曰厲喪禮有毁
宗躐行出於大門則行神之位在廟門外西方不言
埋幣可知也今時民春秋祭祀有行神古之遺禮乎
○疏曰常祀在冬月令祀行是也大夫雖有行無常
祀因行使始出有告禮而已然此謂平治道路之神
至於出城又有軷祭祭山川之神喻無險難也祭山
川之神有軷壇此祭行神亦當有軷壤月令祭行注
為軷壇厚二寸廣五尺輪四尺是也
遂受命
註曰言遂者明自是出不復入
上介釋幣亦如之
註曰如其於襧與行
上介及衆介俟於使者之門外
註日俟待也待於門外東面北上
使者載旜帥以受命於朝
註曰旜旌旗屬也載之者所以表識其事也周禮曰
通帛為旜又曰孤卿建旜至於朝門使者北面東上
○疏曰諸侯三門臯應路路門外有常朝位下文君
臣皆朝列位乃使卿進使者使者乃入至朝即此朝
門者臯門外矣通帛謂通體盡用赤無他物之飾
赤周正色孤卿建者以其不畫異物奉王之政教而已
君朝服南鄉卿大夫西面北上君使卿進使者使者入
及衆介隨入北面東上君揖使者進之上介立於其左
接聞命
註曰進之者有命宜相近也接猶續也
賈人西面坐啟櫝取圭垂繅不起而授宰
註曰賈人在官知物價者繅所以藉圭也其或拜則
奠於其上○䟽曰繅有二種一者以木為中幹以韋
衣之天子五采公侯伯三采子男二采采為再行奠
玉於上此則無垂繅屈繅之事下記云若組絢為之
者所以繫玉於韋版使不失墜此乃有屈垂之法則
此經所云者是也
宰執圭屈繅自公左授使者
註曰屈繅者歛之禮以相變為敬也自公左贊幣之
義○疏曰曲禮曰詔辭自右贊幣自左
使者受圭同面垂繅以受命
註曰同面者宰就使者北面並授之既授之而君出
命矣凡授受者授由其右受由其左
既述命同面授上介
註曰述命者循君之言重失誤
上介受圭屈繅出受賈人衆介不從
註曰賈人將行者在門外北面
受享束帛加璧受夫人之聘璋享玄纁束帛加琮皆如
初
註曰享獻也既聘又獻所以厚恩惠也帛今之璧色
繒也夫人亦有聘享以其與己同體為國小君也其
聘用璋取其半圭也君享用璧夫人用琮天地配合
之象也圭璋特逹瑞也璧琮有加往德也周禮曰瑑
圭璋璧琮以覜聘○疏曰前已受聘君圭此受享君
束帛加璧又受聘夫人璋又受享夫人琮前陳聘不
陳圭璧琮是以至此始言而復連言束帛玄纁以其
是相配之物也璧色繒謂帛色放璧色但未知此璧
用何色耳特逹謂不加束帛璧琮有加往致其德也
此聘賓不用君所執圭璋其出聘圭璋璧琮則瑑之
而已無桓信躬蒲糓之文又所執皆降其君一等
遂行舍於郊
註曰於此脱舍衣服乃即道也曲禮曰凡為君使者
已受命君言不宿於家○疏曰自朝服告禰至受
命衣服未改至此脱朝服服深衣而行
歛旜
若過邦至於竟使次介假道束帛將命於朝曰請帥奠
幣
註曰至竟而假道諸侯以國為家不敢直徑也將猶
奉也帥猶道也請道道路所當由
下大夫取以入告出許遂受幣
註曰言遂者明受其幣非為許故也容其辭讓不得
命也
餼之以其禮上賓太牢積唯芻禾介皆有餼
註曰凡賜人以牲生曰餼餼猶禀也給也以其禮者
尊卑有常差也常差者上賓上介牲用大牢羣介用
少牢米皆百筥牲陳于門内之西北面米設于中庭
上賓上介致之以束帛羣介則牽羊焉上賓有禾十
車芻二十車禾以秣馬
士帥没其竟
註曰没盡
誓于其竟賓南面上介西面衆介北面東上史讀書司
馬執筴立于其後
註曰此使次介假道正而誓也賓南面專威信也史
於衆介之前北面讀書以勅告士衆為其犯禮暴掠
也禮君行師從卿行旅從司馬主軍法者執策示罰
未入竟壹肄
註曰謂於所聘之國竟也肄習也習聘之威儀重失
誤
為壝壇畫階帷其北無宫
註曰壝土象壇也帷其北宜有所鄉依也無宫不壝
土畫外垣也
朝服無主無執也
註曰不立主人主人尊也不執玉不敢䙝也徒習其
威儀而已
介皆與北面西上
註曰入門左之位也○疏曰但習入廟聘享揖遜升
降布幣授玉之禮是以直云北面西上之位也云入
門左之位者下文云賓入門左介皆入門左北面西
上是也
習享士執庭實
註曰士士介也庭實必執之者皮則有攝張之節
習夫人之聘享亦如之習公事不習私事
註曰公事致命者也○疏曰私事者謂私覿於君私
面於卿大夫
及竟張旜誓
註曰張旜明事在此國也張旜謂使人維之○䟽曰
按節服氏六人維王之太常鄭云維之以縷太常十
二旒一人維持二旒也諸侯則四人不依命數大夫
無文或一人或二人
乃謁關人
註曰謁告也古者竟上為關以譏異服識異言
關人問從者幾人
註曰為有司當供委積之具○疏曰卿行旅從一黨
之人大夫小聘當一旅之人百人也少曰委多曰積
以介對
註曰以所與受命者對謙也上公之使者七介侯伯
五介子男三介
君使士請事遂以入竟
註曰遂以入因道之○疏曰君得關人告即知為聘
來而云使士請事君子不必人故知而猶問也
入竟歛旜乃展
註曰復校錄幣重其事歛旜變於始入
布幕賓朝服立於幕東西面
註曰西面者由是臣道異於前誓時也
介皆北面東上賈人北面坐拭圭遂執展之
註曰持之而立告在
上介北面視之退復位
註曰言退復位則視圭進違位
退圭
註曰圭璋尊不陳之
陳皮北首西上又拭璧展之會諸其幣加于左皮上上
介視之退
註曰會合也
馬則幕南北面奠幣于其前
註曰前當前幕上
展夫人之聘享亦如之賈人告于上介告于賓
註曰展夫人聘享上介不視貶於君也賈人既拭璋琮
南面告子上介上介於是東面以告于賓
有司展羣幣以告
註曰羣幣私覿及大夫者有司載幣者自展告
及郊又展如初
註曰遠郊也天子百里上公五十侯伯三十子男十
近郊各半之
及館展幣於賈人之館如初
註曰館舍也遠郊之内有候館可以少休止沐浴展
幣不于賓館者為主國之人有勞問己者就焉便疾
也○疏曰周禮遺人十里有廬三十里有宿五十里
市市有候館畿内道路皆有候館
賓至于近郊張旜君使下大夫請行反君使卿朝服用
束帛勞
註曰請行問所之也雖知之謙不必也士請事大夫請
行卿勞彌尊賓也其服皆朝服
上介出請入告賓禮辭迎于舍門之外再拜
註曰出請入門西面請所以來事也入告入北面告
賓也每所及至皆有舍其有來者皆出請入告于此
言之者賓彌尊事彌錄○疏曰此時賓當在賓館阼
階西面故上介北面告賓前士請事大夫請行亦當
出請入告於此始言之者先士次大夫後卿以是先
卑後尊今復見此言故云賓彌尊事彌錄也
勞者不答拜
註曰凡為人使不當其禮
賓揖先入受于舍門内
註曰不受于堂此主于侯伯之臣也公之臣受勞於
堂○疏曰案司儀諸公之臣相為國客及大夫郊勞
三辭拜辱三讓登聽命
勞者奉幣入東面致命
註曰東面向賓
賓北面聽命還少退再拜稽首受幣勞者出
註曰北面聽命若君南面然少退象降拜○疏曰歸
饔餼時堂上北面受幣此在庭亦當北面訝受幣勞
者南面可知也
授老幣
註曰老賓之臣
出迎勞者
註曰欲儐之
勞者禮辭賓揖先入勞者從之乘皮設
註曰設於門内也物四曰乘皮麋鹿皮也○疏曰庭實當
三分庭一在南設之今以儐勞者在庭故設於門内也
賓用束錦儐勞者
註曰言儐者賓在公館如家之義亦以來者為賓
勞者再拜稽首受
註曰稽首尊國賓也
賓再拜稽首送幣
註曰受送拜皆北面衆階上
勞者揖皮出乃退賓送再拜
註曰揖皮出東面揖執皮者而出
夫人使下大夫勞以二竹簠方玄被纁裏有蓋
註曰竹簠方者器名也以竹為之狀如簋而方
疏曰簋皆用木而圓受斗二升此則用竹而方故云
如簋而方
其實棗蒸栗擇兼執之以進
註曰兼猶兩也右手執棗左手執栗
賓受棗大夫二手授栗
註曰受授不游手慎之也
賓之受如初禮
註曰如卿勞之儀
儐之如初下大夫勞者遂以賓入
註曰出以束錦授從者因東面釋辭請導之以入然
則賓送不拜○疏曰賓送不拜謂若公食大夫使人
戒賓不拜送遂從之其類也覲禮大夫勞侯氏侯氏即
從大夫入拜送大夫天子使尊故雖從亦拜送與此異
至于朝主人曰不腆先君之祧既拚以俟矣
註曰賓至外門下大夫入告出釋此辭主人者公也
不言公而言主人主人接賓之辭明至欲受之不敢
稽賓也腆猶善也遷主所在曰祧周禮天子七廟文
武為祧諸侯五廟則祧始祖也是亦廟也言祧者祧
尊而廟親待賓客者上尊者○䟽曰守祧掌守先王
先公之廟祧鄭注云廟謂太祖之廟及三昭三穆遷
主所藏曰祧先公之遷主藏於后稷之廟先王之遷
主藏於文武之廟祧之言超也超上去不毁之也天
子有二祧以藏遷主諸侯無二祧遷主藏於太祖廟
故此名太祖廟為祧也下文迎賓及廟門受賓聘享
皆在廟是於太祖廟受聘享以尊之若享食則於禰
廟燕又在寝彌相親也此鄭義若孔君王肅則以高
祖之父及祖為二祧非鄭義也
賓曰俟間
註曰賓之意不欲奄卒主人也且以道路悠遠欲沐
浴齋戒俟間未敢聞命
大夫帥至于館卿致館
註曰致至也賓至此館主人以上卿禮致之所以安
之也○䟽曰按覲禮天子賜舍註云王使人以命致
館無禮謂無束帛此云以上卿禮明有束帛致可知
若然有禮則稱致覲禮不稱致無禮故也案司儀云
諸公相為賓主君郊勞云三辭拜受拜受謂拜受幣
又云致館亦如之亦是有幣可知○朱先生曰此致
止謂致館耳注䟽皆以為兼致飱非是
賓迎再拜卿致命賓再拜稽首卿退賓送再拜
宰夫朝服設飱
註曰食不備禮曰飱○䟽曰饔餼則生腥飪皆具而
又多餘物飱則惟腥飪而已餘物又少
飪一牢在西鼎九羞鼎三腥一牢在東鼎七
註曰中庭之饌也飪孰也孰在西腥在東象春秋也
鼎西九東七凡其鼎實與其陳如陳饔餼羞鼎則陪
鼎也以其實言之則曰羞以其陳言之則曰陪
曰中庭之饌對下文是堂上及門之饌也
堂上之饌八西夾六
註曰八六者豆數也凡饌以豆為本堂上八豆八簋
六鉶兩簠八壺西夾六豆六簋四鉶兩簠六壺其實
與其陳亦如饔餼
門外米禾皆二十車
註曰禾槀實并刈者也諸侯之禮車米視生牢禾視
死牢牢十車大夫之禮皆視死牢而已雖有生牢不
取數焉米陳門東禾陳門西
薪芻倍禾
註曰各四十車凡此所陳皆如饔餼
上介飪一牢在西鼎七羞鼎三堂上之饌六門外米禾
皆十車薪芻倍禾
註曰西鼎七無鮮魚鮮腊
衆介皆少牢
註曰亦飪在西鼎五羊豕腸胃魚腊堂上之饌四豆
四簋兩鉶四壺無簋○䟽曰知鼎五者以賓九上介
七衆介當五降殺以兩又約少牢五鼎此亦少牢故
知亦五鼎也
厥明訝賓於館
註曰此訝下大夫也以君命迎賓謂之訝訝迎也亦
皮弁
賓皮弁聘至於朝賓入於次
註曰服皮弁者朝聘主相尊敬諸侯視朔皮弁服入
於次俟辨也次在大門外之西以帷為之
乃陳幣
註曰有司入於主國廟門外以布幕陳幣如展幣焉
圭璋賈人執櫝而俟
卿為上擯大夫為承擯士為紹擯擯者出請事
註曰擯謂主國之君所使出接賓者也紹繼也其位
相承繼而出也主君公也則擯者五人侯伯也則擯
者四人子男也則擯者三人聘義曰介紹而𫝊命君
子於所尊不敢質敬之至也既知其所為來之事復
請之者賓來當與主君為禮為其謙不敢斥尊者啟
發以進之於是時賓出次直闑西北面上擯在闑東
閾外西面其相去也公之使者七十步侯伯之使者
五十步子男之使者三十步此旅擯耳不𫝊命上介
在賓西北東面承擯在上擯東南西面各自次序而
下末介末擯旁相去三丈六尺上擯之請事進南面
揖賓俱前賓至末介上擯至末擯亦相去三丈六尺
止揖而請事還入告于公天子諸侯朝覲乃命介紹
𫝊命耳其儀各鄉本受命反面𫝊而下及末則鄉受
之反面𫝊而上又受命𫝊而下亦如之此三丈六尺
者門容二轍參个旁加各一步也○疏曰上擯西面
者向君也旅擯見司儀云各自次序而下者賓介自
南向北為序主人之擯自北向南為序也進南面揖
賓俱前者謂上擯入向公前北面受命復出南面遥
揖賓使前而漸南行賓至末介北東面上擯至末擯
南西面止揖者俱立定乃揖也各鄉本受命者非一
時之事先上擯入受命出𫝊與承擯承擯𫝊與末擯
此是𫝊而下末介向末擯邊受命𫝊與次介次介𫝊
與上介上介𫝊與賓是𫝊而上云又受命𫝊而下者
此乃發賓傳向主君一如前發主君𫝊而向下如此
三迴為交擯三辭二轍三个者轍廣八尺參个三八
二十四門容二丈四尺傍加各一步者此無正文但
人之進退周旋不過再舉足一步故門傍各空一步
丈二添二丈四尺為三丈六尺
公皮弁迎賓於大門内大夫納賓
註曰公不出大門降於待其君也大夫上擯也於是
賓主人皆裼○疏曰此未執玉正是文飾之時故皆
裼
賓入門左
註曰内賓位也衆介隨入北面西上少退擯者亦入
門而右北面東上上擯進相君○䟽曰此注亦多約
下入廟行聘享文
公再拜
註曰南面拜迎
賓辟不答拜
註曰辟君逡遁不敢當其禮
公揖入每門每曲揖
註曰凡君與賓入門賓必後君介及擯者隨之並而
鴈行既入則或左或右相去如初玉藻曰君入門介
拂闑大夫中棖與闑之間士介拂棖賓入不中門不
履閾此賓謂聘卿大夫也門中門之正也不敢與君
並由之敬也介與擯者鴈行卑不踰尊者之迹亦敬
也賓之介猶主人之擯○䟽曰諸侯三門臯應路則
應門為中門左宗廟右社稷入大門東行即至廟門
其間得有每門者諸侯有五廟太祖之廟居中二昭
居東二穆居西廟皆别門門外兩邊皆有南北隔牆
隔牆中夾通門若然祖廟已西隔墻有三則閤門亦
有三東行經三門乃至太祖廟門中則相逼入門則
相遠是以每門皆有曲有曲即相揖所引玉藻君入
門至拂棖彼鄭注云此謂兩君相見也君若迎聘客
擯者亦然下句言賓始是聘客闑居中棖謂門兩傍
長木所謂門楔也故君與賓及上擯上介拂闑末介
末擯拂棖而次介次擯由棖闑之間○朱先生曰案
江都集禮廟制諸侯立廟宜在中門外之左右者宗
廟之制外為都宫内各有寢廟别有門垣太祖在北
左昭右穆以次而南與此䟽之說不同未知孰是門
闑之說與玉藻注䟽亦不同
及廟門公揖入立于中庭
註曰公先入省内事也立于中庭以俟賓不復出如
此得君行一臣行二於禮可矣公迎賓大門内卿大
夫以下入廟門俟之○疏曰省内事如曲禮主人請
入為席之類初命迎賓於館之時卿大夫士固在朝
及君在大門内時不以無事亂者事當於廟中在位矣
賓立接西塾
註曰接猶近也已與主君交禮將有出命俟之於此介
在幣南北面西上上擯亦隨公入門東東上少進於士
几筵既設擯者出請命
註曰有几筵者以其廟受宜依神也賓至廟門司空
乃於依前設之神尊不豫事也席西上上擯待而出
請受賓所以來之命重停賓也至此言命事彌至言
彌信也周禮諸侯祭祀席蒲筵繢純右彫几
賈人東面坐啓櫝取圭垂繅不起而授上介
註曰賈人鄉入陳幣東面俟於此受圭不起賤不與
為禮也不言裼襲者賤不裼也繅有組繫也
上介不襲執圭屈繅授賓
註曰上介北面受圭進西面授賓不襲者以盛禮不在
於己也屈繅并持之也曲禮曰執玉其有藉者則裼
無藉者則襲
賓襲執圭
註曰執圭盛禮而又盡飾為其相蔽敬也玉藻曰服
之襲也充美也是故尸襲執玉龜襲也○疏曰臣於
君所合裼以盡飾今既執圭以瑞為敬若又盡飾而
裼則掩蔽執玉之敬故不得裼也充猶覆也
擯者入告出辭玉
註曰擯者上擯也入告公以賓執圭將致其聘命圭
贄之重者辭之亦所以尊讓也
納賓賓入門左
註曰公事自闑西
介皆入門左北面西上
註曰隨賓入也介無事止於此
三揖
註曰君與賓也入門將曲揖既曲北面又揖當碑揖
疏曰公已入立中庭而云入門者謂賓入門及北面
公皆向賓揖之再揖訖公乃北行當碑乃得賓主相
向揖是以得君行一臣行二
至於階三讓
註曰讓升
公升二等
註曰先賓升二等亦欲君行一臣行二
賓升西楹西東面
註曰與主君相向
擯者退中庭
註曰鄉公所立處退者以公宜親受賓命不用擯相
也
賓致命公左還北鄉
註曰當拜
擯者進
註曰進阼階西釋辭於賓相公拜也
公當楣再拜
註曰拜貺也貺惠賜也楣謂之梁
賓三退負序
註曰三退三逡遁也
公側襲受玉於中堂與東楹之間
註曰側猶獨也言獨見其尊賓也它日公有事必有
贊為之者凡襲於隠者公序坫之間可知也中堂南
北之中也入堂深尊賓事也東楹之間亦以君行一
臣行二
擯者退負東塾而立賓降介逆出賓出公側授宰玉
註曰使藏之授於序端
裼降立
註曰裼者免上衣見裼衣凡當盛禮者以充美為敬
非盛禮者以見美為敬禮尚相變也玉藻曰裘之裼
也見美也又曰麛裘青豻裒絞衣以裼之論語曰素
衣麋裘皮弁時或素衣其裘同可知也裘者為温表
之為其䙝也寒暑之服冬則裘夏則葛凡䄠裼者左
降立俟享也亦於中庭○䟽曰凡服四時不同假令
冬有裘襯身襌衫又有襦袴襦袴之上有裘裘上有
裼衣裼衣之上又有上服皮弁祭服之等若夏則以
絺綌絺綌之上則有中衣中衣之上復有上服皮弁
祭服之等若春秋二時則衣袷褶袷褶之上加以中
衣中衣之上加以上服也
擯者出請
註曰不必賓事之有無
賓裼奉束帛加璧享擯者入告出許
註曰許受之
庭實皮則攝之毛在内内攝之入設也
註曰皮虎豹之皮攝之者右手并執前足左手并執
後足毛在内不欲文之豫見也内攝之者兩手相嚮
也入設亦參分庭一在南言則者或以馬也凡君於
臣臣於君麋鹿皮可也
賓入門左揖讓如初升致命張皮
註曰張者釋外足見文也
公再拜受幣士受皮者自後右客
註曰自由也從東方來由客後西居其左受皮也執
皮者既授亦自前西而出
賓出當之坐攝之
註曰象受於賓
公側受宰幣皮如入右首而東
註曰如入左在前皮右首者變於生也
聘於夫人用璋享用琮如初禮
註曰如公立於中庭以下
若有言則以束帛如享禮
註曰有言有所告請若有所問也記曰有故則束帛
加書以將命春秋臧孫辰告糴於齊公子遂如楚乞
師晉侯使韓穿來言汶陽之田皆是也無庭實也
擯者出請事賓告事畢
註曰公事畢
賓奉束錦以請覿
註曰覿見也卿將公事是欲交其歡敬也不用羔因
使而見非特來○疏曰卿將公事者聘享是也此行
私禮為交歡敬也卿初仕見已君及卿皆見以羔若
諸侯相朝其臣從君亦得執羔見主君左𫝊公會晉
師於瓦范獻子執羔即其事也
擯者入告出辭
註曰客有大禮未有以待之○疏曰大禮謂聘享未
有以待之謂未禮賓故止客請覿而先行賓禮也
請禮賓賓禮辭聽命擯者入告
註曰告賓許也
宰夫徹几改筵
註曰將禮賓徹神几改神席更布也賓席東上公食
大夫禮曰蒲筵常緇布純加萑席尋玄帛純此筵上
下大夫也周禮曰筵國賓於牖前莞筵紛純加繅席
畫純左彤几者則是筵孤也孤彤几卿大夫其漆几
與○疏曰賓席東上對前為神而西上也司几筵有
五几從上向下序之大子素几諸侯彫几孤彤几卿
大夫漆几下有素几喪事所用
公出迎賓以入揖讓如初
註曰公出迎者己之禮更端也○疏曰前聘享俱是
公禮故聘訖而享公不出迎此禮賓是私禮故更端
而出迎也
公升側受几於序端宰夫内拂几三奉兩端以進
註曰内拂几不欲塵坋尊者以進自東箱來授君
疏曰按覲禮几俟於東箱
公東南鄉外拂几三卒振袂中攝之進西鄉
註曰進就賓也○疏曰宰夫奉几兩端故公中攝之
擬賓用兩手在公手外取之故也
擯者告
註曰告賓以公授几
賓進訝受几於筵前東面俟
註曰未設也
公壹拜送
註曰公尊也
賓以几辟
註曰辟位逡遁
北面設几不降階上答再拜稽首
註曰不降以主人禮未成也凡賓左几○疏曰鄉飲酒
義云啐酒成禮也啐酒為禮成此說為主為啐酒今
未啐醴故云禮未成也云凡賓左几者對神右几
宰夫實觶以醴加柶於觶面枋
註曰酌以授君也君不自酌尊也宰夫亦洗升實觶
以醴自東箱來不面擸不訝受也○疏曰授几時從
下面升東箱取几進以授君今亦從下升東箱酌醴
進以授君故亦云不訝受也者公西面向君宰夫自
東箱來在公傍側並授與公是以下文公側受醴不
訝受故不面擸也
公側受醴
註曰將以敬賓
賓不降壹拜進筵前受醴復位公拜送醴
註曰賓一拜者醴質以少為貴○疏曰賓上下皆再
拜稽首獨此一拜故鄭據大古云醴質無玄酒故一
拜以少為貴
宰夫薦籩豆脯醢賓升筵擯者退負東塾
註曰事未畢擯者不退中庭以有宰夫也○疏曰有
宰夫相則已無事若無宰夫則在中庭矣
賓祭脯醢以柶祭醴三庭實設
註曰庭實乘馬
降筵北面以柶兼諸觶尚擸坐啐醴
註曰降筵就階上○疏曰以右手之柶并於左兩手
奉觶就階上者以鄉飲酒獻酢卒爵各於其階明此
亦在西階之上
公用束帛
註曰致幣也言用尊於下也亦受之於序端
建柶北面奠於薦東擯者進相幣
註曰贊以辭
賓降辭幣
註曰不敢當公禮也
公降一等辭
註曰辭賓降也
栗階升聽命
註曰栗階趨君命尚疾不連步
降拜
註曰拜受
公辭
註曰不降一等殺也
升再拜稽首受幣當東楹北面
註曰亦訝受而北面者禮主於己巳臣也○疏曰前
行聘享時賓東面主君西面訝授受以奉君命故不
北面此以主君禮己己臣也故北面受異聘享時
退東面俟
註曰俟君拜也不北面者謙若不敢當階然
公壹拜賓降也公再拜
註曰不俟公再拜者不敢當公之盛也公再拜者事
畢成禮也
賓執左馬以出
註曰靮尊者禮宜親之也效馬者并左右授受之餘
三馬主人牽者從出也
上介受賓幣從者訝受馬
註曰從者士介○楊氏曰聘禮既授玉授享幣則聘
使之禮畢矣於是徹几改筵以禮賓焉前設几筵者
為席受聘禮宜依神也今徹几改筵所以禮賓也神
席當室前之中故注䟽以扆前為據賓席在西北故
注以筵國賓於牖前為據賓席在牖前其義何居乎
地道尚右故牖前西北之位家鄉國皆以為重士冠
禮子筵于戶西上昏禮婦席于戶牖間鄉飲席于牖
前鄉射賓席在於戶牖之處周禮筵國賓於牖前其
名不同皆不越乎此位也但天子諸侯與大夫士室
房之制不同故牖前亦少不同義詳見於鄉飲酒禮
此禮賓之初有三節受几也受醴也受幣也三者公
親受于序端而後授賓恭之至也設几主為啐醴故
受几受醴皆於筵前禮莫重於幣故受幣當東楹前
行聘享時賓東面主君西面訝授受以賓奉君命不
北面此以主君禮賓賓臣也故受幣北面
賓覿奉束錦總乘馬二人贊入門右北面奠幣再拜稽
首
註曰不請不辭鄉時已請也覿用束錦辟享幣也驄
者總八轡牽之贊者居馬間扣馬也入門而右私事
自闑右奠幣再拜以臣禮見也贊者賈人之屬介特
覿也○䟽曰二人贊者各居兩馬間各用左右手手
扣一匹
擯者辭
註曰辭其臣
賓出
註曰事畢
擯者坐取幣出有司二人牽馬以從出門西面於東塾
南
註曰將還之也贊者有司受馬乃出凡取幣於庭北
面○疏曰賓出之時贊扣馬者未得出待人受馬乃
得出所以然者幣可奠之於地其馬不可散置
擯者請受
註曰請以客禮受之
賓禮辭聽命
註曰賓受其幣贊者受馬
牽馬右之入設
註曰庭實先設客禮也右之欲人居馬左任右手便
也於是牽馬者四人事得申也曲禮曰效馬效羊者
右牽之
賓奉幣入門左介皆入門左西上
註曰以客禮入可從介
公揖讓如初升公北面再拜
註曰公再拜者以其初以臣禮見新之也
賓三退反還負序
註曰反還者不敢與授圭同
振幣進授當東楹北面
註曰不言君受略之也
士受馬者自前還牽者後適其右受
註曰自由也適牽者之右而受之也此亦並授者不
自前左由便也便其已授而去也受馬自前變於受
皮
牽馬者自前西乃出
註曰自由也○疏曰四馬並北面牽馬者皆在馬西
士既受馬其最西頭者便即出門不須由馬之前其
次東三匹者皆由西於馬前而出故云牽馬者自前
西乃出據三人而言也
賓降階東拜送君辭
註曰拜送幣於階東以君在堂鄉之
拜也君降一等辭
註曰君乃辭之而賓猶拜敬也
擯者曰寡君從子雖將拜起也
註曰此禮固多有辭矣未有著之者是其志而煥乎
未敢明說○疏曰惟此及公食皆著其辭煥然可見
又云未敢明說者謂餘辭固可以類推但疑事無質
故上注每云其辭未聞也
栗階升公西鄉賓階上再拜稽首
註曰成拜
公少退
註曰為敬
賓降出公側授宰幣馬出
註曰廟中宜清
公降立
擯者出請上介奉幣錦士介四人皆奉玉錦束請覿
註曰玉錦錦之文纖縟者也禮有以少文為貴者後
言束辭之便也
擯者入告出許上介奉幣儷皮二人贊
註曰儷猶兩也上介用皮變於賓也皮麋鹿皮○疏
曰賓用馬今介用皮故云變也
皆入門右東上奠幣皆再拜稽首
註曰皆者皆衆介也賓者奠皮出
擯者辭
註曰亦辭其臣
介逆出
註曰亦事畢也
擯者執上幣士執衆幣有司二人舉皮從其幣出請受
註曰請受請於上介也擯者先即西面位請之釋辭
之時執衆幣者隨立門中而俟○疏曰隨如昏禮約
徵執皮隨入之隨
委皮南面
註曰擯者既釋辭執衆幣者進即位有司乃得委之
南面便其復入也委皮當門○疏曰皮入右首右先故
南面横委於門中當門北上執皮者北面受之而乃
入便也
執幣者西面北上擯者請受
註曰請於上介也上言其次此言其位互約文也
疏曰此言西面北上則上當有北面東上之文下云
士介覿幣時士三人東上坐取幣立是也此宜有士
執衆幣立於西面之文如是者互文也言約者雖互
見其文文猶不備上當言擯者執幣士四人北面東
上坐取幣從有司二人坐舉皮從其幣出隨立於門
中擯者出門西面於東塾南請受士執幣者進立擯
南西面北上執皮者南面委皮於門中北上如是乃
為文備也
介禮辭聽命皆進訝受其幣
註曰言皆者嫌擯者一一授之
上介奉幣皮先入門左奠皮
註曰皮先者介隨執皮者而入也入門左介至揖位
而立執皮者奠皮以有不敢授之義○疏曰賓覿時
入門左公揖讓升賓至此待揖而後進明此介亦至
揖位而立
公再拜
註曰拜中庭也不受於堂介賤也○疏曰上云降立
别無更進退之文知在中庭
介振幣自皮西進北面授幣退復位再拜稽首送幣
註曰進者北行參分庭一而東行當君乃復北行也
○疏曰介初在揖位若在中庭奠皮近西故介發揖
位自皮西北出三分一乃東行北面當君乃北行至君
所乃授幣
介出宰自公左受幣
註曰不側受介禮輕○疏曰宰自公左受即是側不
云側者當有贊者於公受轉授宰
有司二人坐舉皮以東
擯者又納士介
註曰納者出道入也
士介入門右奠幣再拜稽首
註曰終不敢以客禮見
擯者辭介逆出擯者執上幣以出禮請受賓固辭
註曰禮請受者一請而聽之也賓為之辭士介賤不
敢以言通於主君固衍字當如面大夫也○疏曰案
下士介面大夫時擯者即上幣出禮請受賓辭無固
字故知此固衍字
公答再拜擯者出立於門中以相拜
註曰擯者以賓辭入告遂立門中閾外西面公乃遥
答拜也相者贊告之
士介皆辟
註曰逡遁也
士三人東上坐取幣立
註曰俟擯者執上幣來也
擯者進
註曰就公所也
宰夫受幣於中庭以東
註曰使宰夫受於士士介幣輕受之於公左賓幣公
側受宰上介幣宰受於公左士介幣宰夫受於士敬
之差
執幣者序從之
註曰序從者以宰夫當一一受之
擯者出請賓告事畢
註曰賓既告事畢衆介逆道賓而出也○疏曰逆道
者介為首賓為尾也知必逆出者上經聘訖下經聘
夫人私覿皆介逆出此亦當然也
擯者入告公出送賓
註曰公出衆賓亦逆道上擯及賓並行間亦六步
及大門内公問君
註曰卿以公禮將事無由問也賓至始入門之位北
面將揖而出衆介亦在其右少退西上於此可以問
君居處何如序殷勤也時承擯紹擯亦於門東北面
東上上擯往來𫝊君命南面蘧伯玉使人於孔子孔
子問曰夫子何為此公問君之類也○朱先生曰所
引論語非聘事意略相類耳
賓對公再拜
註曰拜其無恙公拜賓亦辟
公問大夫賓對公勞賓賓再拜稽首公答拜
註曰勞以道路之勤
公勞介介皆再拜稽首公答拜賓出公再拜送賓不顧
註曰公既拜客趨辟君命上擯送擯出反告以不顧
於此君可以反路寢矣論語說孔子之行曰賓退必
復命曰賓不顧矣○楊氏曰案司儀諸公之臣相為
國客出及中門之外問君客再拜對君拜客辟而對
君問大夫客對君勞客客再拜稽首君答拜趨辟注
云中門之外即大門之内也問君曰君不恙乎對曰
使臣之來寡君命臣於庭大夫曰二三子不恙乎對
曰寡君命使臣於庭二三子皆在勞客曰道路悠悠
客甚勞勞介則曰二三子甚勞客再拜對者為敬慎
也
賓請有事於大夫
註曰請問問卿也上擯送賓出賓東面而請之擯者
反命因告之○疏曰從朝以來行聘享行禮賓之事
事已煩矣今日即請未可即行故云反命因告之告
之使知而已
公禮辭許賓即館
卿大夫勞賓賓不見
註曰以已公事未行上介以賓辭辭之
大夫奠鴈再拜上介受
註曰不言卿卿與大夫同執鴈下見於國君周禮凡
諸侯之卿見朝君皆執羔
勞上介亦如之
君使卿韋弁歸饔餼五牢
註曰變皮弁服韋弁敬也韋弁韎韋之弁兵服也而
服之者皮韋同類取相近耳其服蓋韎布以為衣而
素裳牲殺曰饔生曰餼○疏曰取相近耳者有毛則
曰皮去毛熟治則曰韋本是一物有毛無毛為異故
云取相近耳鄭注司服云韋弁以韎韋為弁又以為
衣裳今此云以韎布為衣而素裳全與兵服異者鄭
以意量之此為賓館於大夫士之廟既為入廟之服
不可純如兵服故為韎布為衣而素裳鄭志兵服與
皮弁同白舄故以素裳解之
上介請事賓朝服禮辭
註曰朝服示不受也受之當以尊服
有司入陳
註曰入賓所館之廟陳其積
饔
註曰謂飪以腥
飪一牢鼎九設於西階前陪鼎當内廉東面北上當碑
南陳牛羊豕魚腊腸胃同鼎膚鮮魚鮮腊設扃鼏膷臐
膮蓋陪牛羊豕
註曰陪鼎三牲臛膷臐膮陪之庶羞加也當内廉辟
堂塗也腸胃次腊以其出牛羊也膚豕肉也唯臊者
有膚此饌先陳其位復言其次重大禮詳其事也宫
必有碑所以識日景引隂裼也凡碑引物者宗廟則
麗牲焉以取毛血其材宫廟以石窆用木○疏曰案
公食大夫庶羞非正饌故在正鼎後而言加也君子
不食圂膄犬豕曰圂故牛羊有腸胃而無膚豕則有
膚而無腸胃也○朱先生曰引隂陽引字疑當作别
○楊氏曰腸胃同鼎謂牛羊腸胃同一鼎不異其牛
羊膄賤也
腥二牢鼎二七無鮮魚鮮脂設於阼階前西面南陳如
飪鼎二列
註曰有腥者所以優賓也
堂上八豆設於戶西西陳皆二以並東上韭菹其南醓
醢屈
註曰戶室戶也東上變於親食賓也醓醢汁也屈猶
錯也○疏曰醓醢西昌本昌本西麋臡麋臡西菁菹
菁菹北鹿臡鹿臡東葵菹葵菹東蝸醢煱醢東韭菹
周禮天官醢人朝事豆八菁菹鹿臡仍有茒菹麏臡
不取而取饋食葵菹蝸醢者案少牢正祭用韭菹醓
醢葵菹蝸醢朝事饋食之豆兼用之明此賓上大
大夫亦兼用朝事饋食之豆以充八豆可知案公食
大夫公親食賓云宰夫自東房薦豆六設於醬東西
上此云東上是變於親食賓也
八簋繼之黍其南稷錯
註曰黍在北○疏曰繼豆以西陳之次第亦與豆同
亦間雜
六鉶繼之牛以西羊豕豕南牛以東羊豕
註曰鉶羹器也
兩簠繼之粱在北
註曰簠不次簋者粱稻加也凡饌屈錯要相變
八壺設於西序北上二以並南陳
註曰壺酒尊也酒蓋稻酒粱酒不錯者酒不以雜錯
為味○疏曰此陳饔餼堂上及東西夾簋有二十簠
六上文設飱時與此堂上及西夾其對則簋十四簠
四案掌客設飱公侯伯子男簋同十二公簠十侯伯
簠八子男六又皆陳饔餼其死牢如飱之陳如何此
中飱之簠數及饔餼之簠數皆多於君者彼是君禮
自上下為差此乃臣禮或多或少自是一法不可以
彼相並又此中致饔餼於賓醓醢百罋未百筥周禮
上公罋筥百二十侯伯罋筥百子男罋筥八十子男
少於此卿大夫禮禮或損之而益此其類也
西夾六豆設於西牖下北上韭菹其東醓醢屈六簋繼
之黍其東稷錯四鉶繼之牛以南羊羊東豕豕以北牛
兩簠繼之粱在西皆二以並南陳六壺西上二以並東
陳
註曰東陳在北牖下統於豆○疏曰六豆者先設韭
菹其東醓醢又其東昌本南麋臡西菁菹又西鹿
臡
饌於東方亦如之
註曰東方東夾室
西北上
註曰亦韭菹其東醓醢
壺東上西陳
註曰亦在北墉下統於豆
醓醢百罋夾碑十以為列醯在東
註曰夾碑在鼎之中央也醯在東醯糓陽也醢陰也
○疏曰罋瓦器其容亦蓋一觳瓬人云簋實一觳又
云豆實三而成觳四升曰豆則罋與簋同受斗二升
也
餼二牢陳於門西北面東上牛以西羊豕豕西牛羊豕
註曰餼生牛羊右手牽之豕束之寢右亦居其左
疏曰寢右者西足也當升左胖也
米百筥筥半斛設於中庭十以為列北上黍梁稻皆二
行稷四行
註曰庭實固當庭中言當中庭者南北之中也東西
為列列當醯醢南亦相變也此言中庭則設碑近如
堂深也○疏曰享時庭實三分庭一在南此更言中
庭明南北之中也行列横陳黍兩行在北次果次稻
次稷不用稻為上者稻梁是加黍稷是正故為上下
端言碑近而堂深者醯醢夾碑南陳令百筥在南北之
中則碑近北可知
門外米三十車車秉有五籔設於門東為三列東陳
註曰大夫之禮米禾皆視牢牢秉籔數名也兼有
五籔二十四斛也籔讀若不數之數○疏曰飪腥共
三牢故米禾視之十斗曰斛十六斗曰籔十籔曰秉
是二十四斛
禾三十車車三秅設於門西西陳
註曰秅數名也三秅千二百秉
薪芻倍禾
註曰倍禾以其用多也薪從米芻從禾四者之車皆
陳北輈凡此所以厚重禮也聘義曰古之用財不能
均如此然而用財如此其厚者言盡之於禮也盡之
於禮則内君臣不相陵而外不相侵故天子制之而
諸侯務焉耳○疏曰薪可以炊㸑故從米芻可以食
馬故從禾
賓皮弁迎大夫於外門外再拜大夫不答拜
註曰大夫使者卿也
揖入及廟門賓揖入
註曰賓與使者揖而入使者止執者賓俟之於門内
謙也古者天子適諸侯必舍於太祖廟諸侯行舍於
諸公廟大夫行舍於大夫廟○疏曰門内宁下也下
賓問卿大夫揖入註云入者省内事也既而俟於宁下
是也諸公大國之孤也無孤之國諸侯舍於卿廟也
大夫奉束帛
註曰執其所以將命
入三揖皆行
註曰皆猶並也使者尊不後主人○疏曰主人即賓
也
至於階讓大夫先升一等
註曰讓不言三不成三也凡升者主人讓於客三敵
者則客三辭主人乃許升亦道賓之義也使者尊主
人三讓則許升矣今使者三讓則是主人四讓也公雖
尊亦三讓乃許升不可以不下主人也古文曰三讓
註曰賓三讓大夫即升無三辭則不成三也大夫奉
君命歸饔餼故先升一等
賓從升堂北面聽命
註曰北面於階上也
大夫東面致命賓降階西再拜稽首拜餼亦如之
註曰大夫以束帛同致饔餼也賓殊拜之敬也重君
之禮也
大夫辭升成拜
註曰尊賓
受幣堂中西北面
註曰趨主君命也堂中西中央之西
大夫降出賓降授老幣
註曰老家臣也
出迎大夫
註曰賓出迎欲儐之
大夫禮辭許入揖讓如初賓升一等大夫從升堂
註曰賓先升敵也皆北面○疏曰前大夫奉君命歸
饔餼故先升一等今賓私儐使者無君命體敵故賓
先升在館如主人之儀故也
庭實設馬乘
註曰乘四馬也
賓降堂受老束錦大夫止
註曰止不降使之餘尊
賓奉幣西面大夫東西賓致幣
註曰不言致命非君命也
大夫對北面當楣再拜稽首
註曰稽首尊君客也致對有辭也
受幣於楹間南面退東面俟
註曰賓北面授尊君之使○疏曰賓不西面並授而
云賓北面授者凡敵體授受之義授由其右受由其
左今尊君之使是以大夫南面賓北面
賓再拜稽首送幣大夫降執左馬以出
註曰出廟門從者亦訝受之
賓受於外門外再拜
明日賓拜於朝辭饔與餼皆再拜稽首
註曰拜謝主君之恩惠於大門外周禮曰凡賓客之
治令訝聽之内拜亦皮弁服
上介饔餼三牢飪一牢在西鼎七羞鼎三
註曰無鮮魚鮮腊也賓介皆異館
腥一牢在東鼎七堂上之饌六
註曰六者賓西夾之數
西夾亦如之筥及罋如上賓
註曰凡所不貶者尊介也
餼一牢門外米禾視死牢牢十車薪芻倍禾凡其實與
陳如上賓
註曰凡凡飪以下
下大夫韋弁用束帛致之上介韋弁以受如賓禮
註曰介不皮弁不敢純如賓也
儐之兩馬束錦
註曰此下大夫使者受上介之儐禮如卿使者受賓
儐禮堂庭同
士介四人皆餼大牢米百筥設於門外
註曰牢米不入門略之也米設當門亦下為列北上
牢在其南西上
宰夫朝服牽牛以致之
註曰執紖牽之東面致命朝服無束帛亦累之士介
西面拜迎○疏曰上賓與上介米禾皆視死牢且有
芻薪米禾此士直有生餼無死牢則無芻薪米禾矣
士介朝服北面再拜稽首受
註曰受於牢東拜自牢後道宰夫右受由前東面授
從者
無擯
註曰既受拜送之矣明日衆介亦各如其受之服從
賓拜於朝
賓朝服問卿
註曰不皮弁别於主君卿每國三人
卿受於祖廟
註曰重賓禮也祖王父也○疏曰大夫三廟有别子
者立太祖廟非别子者并立曾祖廟王父即祖廟也
今不受於太祖及曾祖廟而受於祖廟者以其天子
受於文王廟諸侯受於太祖廟大夫下君故受於王
父廟
下大夫擯
註曰無士擯者既接於君所急見之
擯者出請事大夫朝服迎於外門外再拜賓不答拜揖
大夫先入每門每曲揖及廟門大夫揖入
註曰入者省内事也既而俟於宁也○疏曰宁門屋
宁也上文君俟於庭此大夫俟於宁者下君也
擯者請命
註曰亦從入而出請不几筵辟君也
庭實設四皮
註曰麋鹿皮也
賓奉束帛入三揖皆行至於階讓
註曰皆猶並也
賓升一等大夫從升堂北面聽命
註曰賓先升使者尊
賓東面致命
註曰致其君命
大夫降階西再拜稽首賓辭升成拜受幣堂中西北
面
註曰於堂中央之西受幣趨聘君之命
賓降出大夫降授老幣無擯
註曰不擯賓辟君也
擯者出請事賓面如覿幣
註曰面亦見也其謂之面威儀質也
賓奉幣庭實從
註曰庭實四馬
入門右大夫辭
註曰大夫於賓入自階下辭迎之
賓遂左
註曰見私事也雖敵賓猶謙入門右為若降等然曲
禮曰客若降等則就主人之階主人固辭於客然後
客復就西階
庭實設揖讓如初
註曰大夫至庭中旋並行○疏曰廻旋與賓揖而並
行比出言如初者大夫不出門唯有庭中一揖至碑
又揖再揖而已
大夫升一等賓從之
註曰大夫先升道賓
大夫西面命賓稱面
註曰稱舉也舉相見之辭以相接
大夫對北面當楣再拜受幣於楹間南面退西面立
註曰受幣楹開敵也賓亦振幣進北面授○疏曰大
夫南面賓北面尊大夫故訝接
賓當楣再拜送幣降出大夫降授老幣
擯者出請事上介特面幣如覿介奉幣
註曰特面者異於主君士介不從而入也君尊衆介
始覿不自别也上賓則衆介皆從之○疏曰介初覿
主君之時不敢自尊别與衆介同執幣而入今私面
於鄰國卿不與衆介同而特行禮焉云上賓則衆介
皆從之者上介言特面則賓問卿與私面介皆從可
知
皮二人贊
註曰亦儷皮也
入門右奠幣再拜
註曰降等也
大夫辭
註曰於辭上介則出
擯者反幣
註曰出還於上介也
庭實設介奉幣入大夫揖讓如初
註曰大夫亦先升一等
介升大夫再拜受
註曰亦於楹間南面而受
介降拜大夫降辭介升再拜送幣
註曰介既送幣降出也大夫亦授老幣
擯者出請衆介面如覿幣入門右奠幣皆再拜大夫辭
介逆出擯者執上幣出禮請受賓辭
註曰賓亦為士介辭
大夫答再拜擯者執上幣立於門中以相拜士介皆辟
老受擯者幣於中庭士三人坐取羣幣以從之
擯者出請事
賓出大夫送於外門外再拜賓不顧擯者退大夫拜辱
註曰拜送也
下大夫嘗使至者幣及之
註曰嘗使至已國則以幣問之也君子不忘舊
上介朝服三介問下大夫下大夫如卿受幣之禮
註曰上介下介下大夫使之禮也○疏曰儗人必於
其倫問下大夫還使上介是各於其爵易以相尊敬
者也
其面如賓面於卿之禮
大夫若不見
註曰有故也○疏曰有故者或有病疾或有哀慘不
得受其問禮
君使大夫各以其爵為之受如主人受幣禮不拜
註曰各以其爵主人卿也則使卿大夫也則使大夫
不拜代受之耳不當主人禮也
夕夫人使下大夫韋弁歸禮
註曰夕問卿之夕也使下大夫下君也君使之云夫
人者以致辭當稱寡小君
堂上籩豆六設於戶東西上二以並東陳
註曰籩豆六者下君禮也臣設於尸東又辟饌位也
其設脯其南醢屈六籩六豆○疏曰辟君饌位自室
戸東為首二以並東陳先於北設脯即於脯南設醢
又於醢東設脯以次屈而陳之皆如上也
壺設於東序北上以並南陳醙黍清皆兩壺
註曰醙白酒也凡酒稻為上黍次之粱次之皆有清
白以黍間清白者互相備明三酒六壺也先言醙白
酒尊先設之○疏曰其設壺於東序自北向南而陳
稻黍粱皆二壺並之而陳也上言白明黍粱皆有白
下言清明稻黍亦有清於清白中言黍明醙即是稻
清即是粱也
大夫以束帛致之
註曰致夫人命也此禮無牢下朝君也
賓如受饔之禮儐之乘馬束錦
上介四豆四籩四壺受之如賓禮
註曰四壺無稻酒也
儐之兩馬束錦明日賓拜禮於朝
註曰於是乃言賓拜明介從拜也○疏曰於上介受
禮後始言賓拜明介從拜可知也
大夫餼賓大牢米八筐
註曰其陳於門外黍梁各二筐稷四筐二以並南陳
無稻牲陳於後東上不饌於堂庭辟君也○疏曰經
無牢米入門之文故明是門外可知與君餼士介同
案掌客鄰國之君來朝卿皆見以羔膳太牢侯伯子
男膳特牛彼又無筐米此侯伯之臣得用太牢有筐
米者彼為君禮此是臣禮各自為差降不得以彼難
此
賓迎再拜老牽牛以致之賓再拜稽首受老退賓再拜
送
註曰老室老
上介亦如之衆介皆少牢米六筐皆士牽羊以致之
註曰米六筐者又無粱也○疏曰士邑宰
公於賓壹食再饗
註曰饗謂亨大牢以飲賓也公食大夫禮日設洗如
饗則饗與食互相先後也○疏曰公侯伯子男大聘
使卿主君一食再饗小聘使大夫則主君一食一饗
若然案掌客子男一食一饗子男之卿再饗多於君
者以其君臣各自相望不得以君決臣也食禮無酒
饗禮有酒故以飲賓言之此經先言食後言饗則食
在饗前公食言設洗如饗禮則饗在食前
燕與羞俶獻無常數
註曰羞謂禽羞鴈鶩之屬成熟煎和也俶始也始獻
四時新物
賓介皆明日拜於朝上介壹食壹饗
註曰饗食賓介為介從饗獻矣復特饗之客之也
若不親食使大夫各以其爵朝服致之以侑幣如致饔
無儐
註曰君不親食謂有疾及他故必致之不廢其禮致
之必使同班敵者易以相親敬致禮於卿使卿致禮
於大夫使大夫非必命數也無儐以已本宜往○疏
曰饔餼之等不宜召賓故君使人致禮賓則儐使者
此饗食之禮主君無故合速賓之來就主君入廟賓
無儐禮今主君有故生致於賓亦無儐故云本宜往
致饗以酬幣亦如之
註曰酬幣享禮酬賓勸酒之幣也所用未開也禮幣
束帛乘馬亦不是過也禮器曰琥璜爵蓋天子酬諸
侯
大夫於賓壹饗壹食上介若食若饗
若不親饗則公作大夫致之以酬幣致食以侑幣
註曰作使也大夫有故君必使其同爵者為之致之
列國之賓來榮辱之事君臣同之○疏曰此直言饗
食不言燕其實亦有也昭二年左傳云韓宣子來聘
宴於季氏傳無譏文明鄰國大夫有相燕之法
君使卿皮弁還玉於館
註曰玉圭也君子於玉比德焉以之聘重禮也還之
者德不可取於人相切厲之義也皮弁者始以此服
受之不敢不終也
賓皮弁襲迎於外門外不拜帥大夫以入
註曰迎之不拜示將去不純為主也帥道也○疏曰
上歸饔餼時賓拜迎
大夫升自西階鉤楹
註曰鉤楹由楹内將南面致命致命不東面以賓在
下也必言鉤楹者賓在下嫌楹外也○疏曰上歸饔
餼時大夫東面致命行聘時賓亦東面致命初行聘
時在堂上楹内故今嫌在楹外也
賓自碑内聽命升自西階自左南面受圭退負右房而
立
註曰聽命於下敬也自左南面右大夫且並受也必
並受者若卿君前耳退為大夫降逡遁○疏曰賓受
受禮時公用束帛賓西階上聽命歸饔餼時賓阼階
上聽命此時於下聽命故云敬也本國君前受圭璋
時北面並受今還南面並受面位不同並受不異故
云若卿君前退為大夫降逡遁者以大夫降為之逡
遁而退因即負右房南面而立大夫士直有東房西
室天子諸侯左右房今或不在大夫廟而含於正客
館故有右房也○朱先生曰或舍於大夫廟中則當
退於堂之西北負室牖而立
大夫降中庭實降自碑内東面受上介於阼階東
註曰大夫降出言中庭者為賓降節也授於阼階東
者欲親見賈人藏之也賓還阼階下西面立
上介出請賓迎大夫還璋如初入
註曰出請請事於外以入告也賓雖將去出入猶東
唯升堂猶西階凡介之位未有改也○疏曰明介猶
在東方故上文授上介於阼階東也
賓禓迎大夫賄用束紡
註曰賄予人財之言也紡紡絲為之今之縳也所以
遺聘君相厚之至也○疏曰此未知何用之財不應
在禮玉之上下有禮玉束帛報聘君之享物欲厚禮
於彼故特加此紡是以鄭云厚之至也周禮内司服
注素紗今之白縳
禮玉束帛乘皮皆如還玉禮
註曰禮禮聘君也所以報享也亦言玉璧可知也
疏曰上文聘賓行享之時束帛加璧束錦加琮今報
享亦有璧琮致之
大夫出賓送不拜
公館賓
註曰為賓將去親存送之厚殷勤且謝聘君之意也
公朝服
賓辟
註曰不敢受主國君見已於此館也此亦不見言辟
者君在廟門敬也凡君有事於諸臣之家車造廟門
乃下○疏曰如卿大夫勞賓禮故云亦公食記云賓
之乘車在大門外又曲禮云客車不入大門以此言
之君車入大門矣大夫士有兩門入門東行則是廟
門矣既至廟門湏與賓行禮故云造廟門乃下也
上介聽命
註曰聽命於廟門中西面如相拜然也擯者每贊君
辭則曰敢不承命告於寡君之老
聘享夫人之聘享問大夫送賓公皆再拜
註曰拜此四事公東面拜擯者北面
公退賓從請命於朝
註曰賓從者實為拜主君之館已也言請命者以己
不見不敢斥尊者之意
公辭賓退
註曰辭其拜也退還館裝駕為旦將發也周禮曰賓
從拜辱於朝明日客拜禮賜遂行
賓三拜乘禽於朝訝聽之
註曰發去乃拜乘禽明已受賜大小無不識
遂行舍於郊
註曰始發且宿近郊
公使卿贈如覿幣
註曰贈送也
受於舍門外如受勞禮無儐
註曰不入無儐明去而宜有已也如受勞禮以贈勞
同節○疏曰歸饔餼則入設而有儐矣
使下大夫贈上介亦如之使士贈衆介如其覿幣大夫
親贈如其面幣無儐贈上介亦如之使人贈衆介如其
面幣
士送至於竟
使者歸及郊請反命
註曰郊近郊也告郊人使請反命於君也必請之者
以已久在外嫌有罪惡不可以入春秋時鄭伯惡其
大夫高克使之將兵逐而不納此蓋請而不得入
朝服再旜
註曰行時税舍於此郊今還至此正其故行服以俟
君命敬也
禳乃入
註曰禳祭名也為行道累歷不祥禳之以除災凶
乃入陳幣於朝西上上賓之公幣私幣皆陳上介公幣
陳他介皆否
註曰皆否者公幣私幣皆不陳此幣使者及介所得
於彼國君卿大夫之贈賜也其或陳或不陳詳尊而
略卑也其陳之及卿大夫處者待之如夕幣其禮於
君者不陳上賓使者公幣君之賜也私幣卿大夫之
幣也他介士介也言他容衆從者○疏曰賓之公幣
有八郊勞幣一也禮賓幣二也致饔餼三也夫人歸
禮幣四也侑食幣五也再饗幣六也夕幣七也贈侑
幣八也皆用束錦故曰公幣賓之私幣略十有九主
國三卿五大夫皆一食有侑幣饗有酬幣皆用束錦
則是十有六又有三卿郊贈則十有九其上介公幣
則有五致饔餼一也夫人致禮幣二也侑食幣三也
饗酬幣四也郊贈幣五也降於賓者以其上介無郊
勞幣入無禮賓幣又闕一饗幣故賓八上介五也上
介私幣有十一主國三卿五大夫或饗或食不備要
有其一則其幣八也又三卿皆有郊贈如其面幣通
前則十一也若然聘君以幣問卿而其卿不見報聘
君之幣者以其尊卑不敵若報之嫌其敵體故也○
坡謂疏於卿致館云有束帛致之則此夕幣似指致
館之幣何以名夕也對下厥明知致館或在夕也
束帛各加其庭實皮左
註曰不加於其皮上榮其多也
公南鄉鄉進使者使者執圭垂繅北面上介執璋屈繅
立於其左
註曰此主於反命士介亦隨入並立東上
反命曰以君命聘於某君某君受幣於某宫某君再拜
以享某君某君再拜宰自公左受玉
註曰亦於使者之東同面並受也不右使者由使也
受上介璋致命亦如之執賄幣以告曰某君使某子賄
授宰
註曰某子若言高子國子凡賜者所當以告君者上
介取以授之賄幣在外也
禮玉亦如之
註曰亦執束帛加璧也告曰某君使某子禮宰受之
士隨自後左士介受乘皮如初上介出取玉束帛士
介後取皮也○疏曰士隨自後謂自士介後其在東
上者不湏云自後其餘三人皆後乃得左之必左士
介者取向東藏之便故也享時賓奉束帛加璧是介
取以授賓明士介從取皮可知
執禮幣以盡言賜禮
註曰禮幣主國君初禮賓之幣也以盡言賜禮謂自
此至於贈
公曰然而不善乎
註曰善其能使於四方
授上介幣再拜稽首
註曰拜公言也
公答再拜私幣不告君勞之
註曰勞之以道路勤苦
再拜稽首君答再拜若有獻則曰某君之賜也君其以
賜乎上介徒以公賜告
註曰徒謂空手不執其幣
如上賓之禮君勞之再拜稽首君答拜勞士介亦如之
註曰士介四人旅答壹拜又賤也○疏曰君勞上介
上介再拜稽首君答拜不言再拜則君答上介一拜
矣勞士亦如之不言皆則總答一拜矣答賓再拜答
上介一拜介已賤矣士介四人共答一拜故云又賤
也曲禮云君於士不答拜此以其新行反命而勞苦
之故異於常也
君使宰賜使者幣使者再拜稽首
註曰以所陳幣賜之也禮臣子人賜之而必獻之君
父不敢自私服也君父因以予之則拜受之如更受
賜也既拜宰以上幣授之
賜介介皆再拜稽首
註曰士介之幣皆載以造朝不陳之耳與上介同受
賜命俱拜既拜宰亦以上幣授上介
乃退介皆送至於使者之門
註曰將行俟於門反又送於門與尊長出入之禮也
乃退揖
註曰揖别也
使者拜其辱
註曰隨謝之也再拜上介三拜士介
釋幣於門
註曰門大門也主於闑布席於闑西閾外東面設洗
於門外東方其餘如初于禰時出于行入于門不兩
告告所先見也
乃至於禰筵几於室薦脯醢
註曰告反也薦進也
觴酒陳
註曰主人酌進奠一獻也言陳者將復有次也先薦
後酌祭禮也行釋幣反釋奠略出謹入○疏曰不言
奠而言陳以其下仍有室老及士獻以備三獻故言
陳陳有次第之言也
席於阼
註曰為酢主人也酢主人者祝取爵酌不酢於室異
於祭○疏曰特牲少牢皆於室内戶東西面受酢此
乃於外行來告反故在酢不在室祭時有尸尸飲卒
爵以尸爵酢主人人此告祭無尸故别取爵酢主人
亦異也
薦脯醢
註曰成酢禮也○疏曰特牲少牢主人受酢時皆席
於戸内有薦俎此雖無俎亦薦脯醢於主人之前以
成酢禮也
三獻
註曰室老亞獻士三獻也每獻奠輙取爵酌主人自
酢也○疏曰正祭有尸三獻皆獻尸訖尸酢主人主
婦賓長今此無尸皆自酢獨云主人者主人為首正
故舉前以包後
一人舉爵
註曰三獻禮成更起酒也主人奠之未舉也
獻從者
註曰家臣從行者也主人獻之勞之也皆升飲酒於
西階上
行酬乃出
註曰主人舉奠酬從者下辯室老亦與焉
上介至亦如之
聘遭喪入竟則遂也
註曰遭喪主國君薨也入竟則遂國君以國為體士既
請事已入竟矣關人未告則反
不郊勞
註曰子未君也
不筵几
註曰致命不於廟就尸柩於殯宫又不神之
不禮賓
註曰喪降事也
主人畢歸禮
註曰賓所飲食不可廢也禮謂饔餼饗食
賓唯饔餼之受
註曰受正不受加也
不賄不禮玉不贈
註曰喪殺禮為之不備
遭夫人世子之喪君不受使大夫受於廟其他如遭君
喪
註曰夫人世子死君為喪主使大夫受聘禮不以凶
接吉也其他謂所降
遭喪將命於大夫主人長衣練冠以受
註曰遭喪謂主國君薨夫人世子死也此三者皆大
夫攝主人長衣素純布衣也去衰易冠不以純凶接
純吉也吉時在裏為中衣中衣長衣繼皆掩尺表之
曰深衣純袂寸半耳君喪不言使大夫受子未君無
使臣義也
聘君若薨於後入竟則遂
註曰既接於主國君也
赴者未至則哭於巷衰於館
註曰未至謂赴告主國君者也哭於巷者哭于巷門
未可為位也衰於館未可以凶服出見人其聘享之
事自若吉也
受禮
註曰受饔餼也
不受饗食
註曰亦不受加
赴者至則衰而出
註曰禮為鄰國闕於是可以凶服將事也○疏曰凶
服將事者謂主人所歸禮則賓可以凶服受之其正
行聘享則著吉服矣故雜記云執玉不麻是也
唯稍受之
註曰稍禀食也○疏曰從者多不可闕以其稍稍給
之故謂米禀為稍
歸執圭復命於殯升自西階不升堂
註曰復命於殯者臣子之於君父存亡同
子即位不哭
註曰將有告請之事宜清净也不言世子者君薨也
諸臣待之亦皆如朝夕哭位
辯復命如聘
註曰自陳幣至於上介以公賜告無勞
子臣皆哭
註曰使者既復命子與羣臣皆哭
與介入北鄉哭
註曰北鄉哭新至别於朝夕
出袒括髮
註曰悲哀變於外臣也○疏曰案奔喪云至於家入
門左升自西階東面哭括髮袒於殯東是於内者子
故也此使者出門袒括髮變於外者臣故也
入門右即位踊
註曰從臣位自哭至踊如奔喪禮○疏曰案奔喪云
袒括髮於西階東即位踊襲絰於序東此門外袒括
髮入門右即位踊亦當襲絰於序東故鄭云自哭至
踊如奔喪禮也
若有私喪則哭於館衰而居不饗食
註曰私喪謂其父母也哭於館衰而居不敢以私喪
自聞于主國凶服於君之吉使春秋傳曰大夫以君
命出聞喪徐行而不反○疏曰服衰居館行聘享則
吉服
歸使衆介先衰而從之
註曰已有齊斬之服不忍顯然趍於往來其在道路
使介居前歸又請反命已猶徐行隨之君納之乃朝
服既反命出公門釋服哭而歸其他如奔喪之禮吉
時道路深衣○疏曰朝服反命出門去朝服還服吉
時深衣三日成服乃去之
賓入竟而死遂也主人為之具而殯
註曰具謂始死至殯所當用
介攝其命
註曰為致聘享之禮也初時上介接聞命
君弔介為主人
註曰雖有臣子親姻猶不為主人以介與賓並命於
君尊也○疏曰古者賓聘家臣適子皆從行是以延
陵季子聘於齊其子死葬於嬴博之間
主人歸禮幣必以用
註曰當中奠贈諸喪具之用不必如賓禮○疏曰當
中奠贈者解經中小歛大歛之用諸喪具之用者具
為襲與小歛大歛解經幣云不必如賓禮者不必如
致飱饔之禮束紡皮帛之類不堪喪者之用故也
介受賓禮無辭也
註曰介受主國賓已之禮無所辭也以其當陳之以
反命也有賓喪嫌其辭之
不饗食歸介復命柩止於門外
註曰門外大門外也必以柩造朝達其忠也
介卒復命出奉柩送之君弔卒殯
註曰卒殯成節乃去○疏曰卒復命謂復命訖殯喪
之大節卒殯而後君與介乃去
若大夫介卒亦如之
註曰不言上介者小聘上介士也
士介死為之棺歛之
註曰不具他衣物也自以時服也
君不弔焉
註曰主國君使人弔不親往
若賓死未將命則既歛於棺造於朝介將命
註曰未將命謂俟間之後也以柩造朝以已至朝志
在達君命
若介死歸復命唯上介造於朝若介死雖士介賓既復
命往卒殯乃歸
註曰往謂送柩
小聘曰問不享有獻不及夫人主人不筵几不禮面不
升不郊勞
註曰記貶於聘所以為小也獻私獻也面猶覿也○
疏曰不享者謂不以束帛加璧獻國所有不禮者聘
訖不以齊酒禮賓面不升者謂私覿庭中受之不升
堂
其禮如為介三介
註曰如為介如為大聘上介○疏曰其禮如為介如
上文卿聘之時為介者所得之禮也三介者行禮唯
有三介
記久無事則聘焉
註曰事謂盟會之屬
若有故則卒聘束帛加書將命百名以上書於策不及
百名書於方
註曰故謂災患及時事相告請也名書文也今謂之
字策簡也方版也○疏曰簡據一片策是衆簡相連
主人使人與客讀諸門外
註曰受其意既聘享賓出而讀之讀之不於内者人
稠處嚴不得審悉主人國君也人内史也書必璽之
客將歸使大夫以其束帛反命於館
註曰為書報也○疏曰為此書報上有故之事
明日君館之
註曰既報館之書問尚疾○疏曰昨日為書報之今
日始就館送客故云書問尚疾
既受行出遂見宰問幾日之資
註曰資行用也君臣謀密未知所之遠近○朱先生
曰言與宰計度資費之多寡也注言未知所之非是
使者既受行日朝同位
出祖釋軷祭酒脯乃飲酒於其側
註曰祖始也既受聘享之禮行出國門止陳車騎釋
酒脯之奠於軷為行始也詩傳曰軷道祭也道路以
險阻為難是以委土為山或伏牲具上使者為軷祭
酒脯祈告也卿大夫處者於是餞之飲酒於其側禮
畢乘車轢之而遂行舍於近郊矣其牲犬羊可也○
疏曰凡道路之神有二在國内釋幣於行者謂平適
道路之神出國門釋奠於軷者謂山行道路之神云
或伏牲其上者周禮犬人掌供犬牲伏瘞亦如之詩
云取羝以軷犬羊用其一未必並用人君有牲大夫
無牲直用酒脯
所以朝天子圭與繅皆九寸剡上寸半厚半寸博三寸
繅三采六等朱白蒼
註曰圭所執以為瑞節也剡上象天圓地方也雜采
曰繅以韋衣木板飭以三色再就所以薦玉重慎也
九寸上公之圭也○疏曰周禮大宗伯云以玉作六
瑞亦云王執鎮圭云云是以其圭為瑞又案周禮掌
節有玉節之節即是節與瑞别矣今此云瑞節但連
言節者案節不得言瑞瑞亦皆節信故連言節也雜
記云圭剡上左右各寸半尊卑同之唯長短依命數
不同凡言繅者皆象水草之文天子五采公伯三采
子男二采木板大小如玉○朱先生曰按雜記疏引
此謂云三采六等朱白蒼朱白蒼重云朱白蒼是一
采謂二等相間而為六等也今按上記只有朱白蒼
三字而此所引乃重有之不知何時傳寫之誤失此
三字又云諸侯三采則六等頫聘二采則四等天子
五采則十等其說詳明并著於此
問諸侯朱綠繅八寸
註曰二等再就降於天子也
皆玄纁繫長尺絢組
註曰采成文曰絢繫無事則以繫玉因以為飭皆用
五采組上以玄下以絳為地
問大夫之幣俟于郊為肆又齎皮馬
註曰肆猶陳列也齎猶付也使者既受命宰夫載問
大夫之禮待於郊陳之為行列至則以付之也使者
初行舍於近郊幣云肆馬云齎因其宜亦互文也不
於朝付之者辟君禮也必陳列之者不夕也
辭無常孫而說
註曰孫順也大夫使受命不受辭辭必順且說
辭多則史少則不達
註曰史謂策祝
辭苟足以達義之至也
辭曰非禮也敢對曰非禮也敢
註曰辭辭不受也對答問也二者皆卒曰敢言不敢
也○疏曰辭謂賓辭主人答謂賓答主人介則在傍
曰非禮也敢○朱先生曰今本下句末有辭字注無
復出辭字張淳識誤曰以注疏考之當减經以還注
今從之
卿館於大夫大夫館於士士館於工商
註曰館者必於廟不館於敵者之廟為大尊也自官
師以上有廟有寢工商則寢而已○疏曰曾子問云
公館與公所為曰公館鄭注云公館若今縣官宫也
彼是正客館若朝聘使少則皆於正客館若使多則
有在大夫廟○朱先生曰按疏引曾子問之文如此
而下經還玉賓負右房而立是不必於廟也明矣當
從疏說
管人為客三日具沐五日具浴
註曰管人掌客館者也客謂使者下及士介也
飱不致
註曰不以束帛致命草次饌飱具輕
賓不拜
註曰以不致命
沐浴而食之
註曰自潔清尊主國君賜也記此重者沐浴可知陸
佃曰飱不致者設之而已
卿大夫訝大夫士訝士皆有訝
註曰卿使者大夫上介也士衆介也訝主國迎待賓
者○疏曰大聘使卿主人使大夫訝小聘使大夫主
人使士訝謂初行聘及享食燕皆迎之
賓即館訝將公命
註曰使已迎待之命○疏曰掌訝職云賓入館次於
舍門外待事於客注云次如今官府門外更衣處待
事于客通其所求索將公命有事通傳於君
又見之以其摯
註曰又復也復以私禮見者訝將舍于賓館之外宜
相親也大夫訝者執鴈士訝者執雉
賓既將公事復見訝以其摯
註曰既已也公事聘享問大夫復報也使者及上介
執鴈羣介報雉各以見其訝○疏曰訝者卿以摯私
見已今還私以摯報見之知使者及上介同執鴈不
執羔者見上文主國卿大夫勞賓同用鴈故知各以
見其訝者謂使者見大夫之訝者上介見士之訝者
士介亦見士訝者
凡四器者唯其所寳以聘可也
註曰言國獨以此為寳也四器謂圭璋璧琮
宗人授次次以帷少退於君之次
註曰主國之門外諸侯及卿大夫之所使者次位皆
有常處○疏曰上公九十步侯伯七十步子男五十
步使其臣聘使大聘小聘又各降二等其次皆依其
步數就西方而置之未行禮之時止於其中將行禮
乃出○朱先生曰案周禮幕人掌相會共惟幕掌次
掌張幕此宗人字恐誤
上介執圭如重授賓
註曰此在主君廟門外上介屈繅授賓之容
賓入門皇升堂讓將授志趨
註曰皇自莊盛也讓謂舉手平衡也志猶念也念趨
謂審行步也孔子之執圭鞠躬如也如不勝上如揖
下如授勃如戰色足蹜蹜如有循
授如争承下如送君還而後退
註曰授玉之時如與人争接取物恐失隊也聘享每
訖君實不送而賓之敬如君送然退謂出廟門要行
後事非出大門也
下階發氣怡焉再三舉足又趨
註曰發氣舍息也再三舉足自安定乃復趨也至此
云舉足則志趨卷豚而行也孔子升堂鞠躬如也屏
氣似不息者出降一等逞顔色怡怡如也沒階趨進
翼如也○疏曰云至此舉足則志趨卷豚而行也者
是釋志趨為徐趨此舉足為疾趨也○朱先生曰趨
進進字衍卷轉也豚之言若有循義見曲禮
及門正焉
註曰容色復故此皆心變見於威儀
執圭入門鞠恭焉如恐失之
註曰記異說也
及享發氣焉盈容
註曰發氣舍氣也孔子之於享禮有容色
衆介北面蹌焉
註曰容貎舒掦○疏曰此謂賓行聘衆介從入門左
北面曲禮云大夫齊齊士蹌蹌
私覿愉愉焉
註曰容貎和敬○疏曰享時盈容舒於聘時之戰色
私覿又舒於盈容
出如舒鴈
註曰威儀自然而有行列舒鴈鵝也○疏曰出廟門
之外又舒於愉愉也
皇且行入門主敬升堂主慎
註曰復記執玉異說
凡庭實隨入左先皮馬相間可也
註曰隨入不並行也間猶代也土物有宜君子不以
所無為禮畜獸同類可以相代○疏曰云左先者以
皮馬以四為禮北面以西頭為上故左先入陳也
賓之幣唯馬出從
註曰馬出從從廐也餘物皆東藏之内府○疏曰若
有皮之國用皮則不出亦從餘物東藏也
多貨則傷於德
註曰貨天地所化生謂玉也君子於玉比德焉朝聘
之禮以為瑞節重禮也多之則是主於貨傷敗其為
德
幣美則沒禮
註曰幣人所造成以自覆幣謂束帛也愛之斯欲衣
食之君子之情也是以享用幣所以副忠信美之則
是主於幣而禮之本意不見也
賄在聘於賄
註曰於讀曰為言當視賓之聘禮而為之財也若苟
豐之是又傷財也
凡執玉無藉者襲
註曰藉謂繅也繅所以緼藉玉○疏曰凡繅藉有二
種若以木為中幹施五采三采者此繅常有不得云
無藉今此云無藉者襲據尺絢組繅藉而言○陳詳
道曰玉有以繅為之藉有以束帛為之藉有藉則裼
無藉則襲特施於束帛而已聘則賓襲執圭公襲受
玉及享則賓裼奉束帛加璧蓋聘特用玉而其禮嚴
享藉以帛而其禮殺此襲裼所以不同先儒以垂繅
為有藉屈繅為無藉非也○陸佃曰無藉君圭璋特
是也經言繅又别言藉則藉非繅著矣藉若帛錦之
類所云公降襲受玉於中堂此無藉之玉也即束帛
加璧裼矣○楊氏曰案繅有二種賈疏已詳然言繅
又言藉者承玉繫玉二種皆承藉玉之義故言藉也
但藉字又有一義曲禮云執玉其有藉者則裼無藉
者則襲所謂無藉謂圭璋特達不加束帛當執圭璋
之時其人則襲也所謂有藉者謂璧琮加於束帛之
當執璧琮之時其人則裼也曲禮所云專指圭璋特
而襲璧琮加束帛而裼一條言之先儒乃以執圭而
垂繅焉有藉執圭而屈繅為無藉此則不然當以陳
氏陸氏之說為是竊詳經文裼襲是一事垂繅屈繅
又别是一事不容混合為一說蓋圭聘禮之重也主
賓受玉於中堂與東楹之間禮之正也方其授於賈
人授於上介皆擬行之禮及贊禮者之事故辨垂屈
以彰其文主賓受玉於中堂與東楹之間為禮之正
故辨裼襲以致其敬及歸反命又於君前以垂屈為
文而不以裼襲為禮豈非玉為聘禮設反命亦非禮
之正乎兩義不同各有其宜
禮不拜至
註曰以賓不於是始至○疏曰前者請行禮賓言俟
間故今不是始至也
醴尊於東箱瓦大一有豐
註曰瓦大瓦尊豐承尊器如豆而卑
薦脯五膱祭半膱横之
註曰膱脯如版然者或謂之脡皆取直貎焉
祭醴再扱始扱一祭卒再祭
卒謂後扱
主人之庭實則主人遂以出賓之士訝受之
註曰此謂餘三馬也左馬賓執以出矣士士介從者
○疏曰賓執左馬以出三馬在後主人從者牽之遂
從賓以出於門外賓之士介迎受之
既覿賓若私獻奉獻將命
註曰時有珍異之物或賓奉之所以自序尊敬也猶
以君命致之
擯者入告出禮辭
註曰辭其獻也
賓東面坐奠獻再拜稽首
註曰送獻不入者奉物禮也
擯者東面坐取獻舉以入告出禮請受
註曰東面坐取獻者以宜並受也其取之由賓南而
自後右客也○疏曰擯者從門東適南方西行於賓
北東面坐取幣入告於君及出一請於賓而受之擯
者與賓敵故云宜並受也
賓固辭公答再拜
註曰拜受於賓也固亦衍字
擯者立於閾外以相拜賓辟
註曰相贊也
擯者授宰夫於中庭
註曰東藏之既乃介覿
若兄弟之國則問夫人
註曰兄弟謂同姓若婚姻甥舅有親者問猶遺也謂
獻也不言獻者變於君也非兄弟獻不及夫人
若君不見
註曰君有疾若他故不見使者
使大夫受
註曰受聘享也大夫上卿也
自下聽命自西階升受負右房而立賓降亦降
註曰此儀如還圭然而賓大夫易處耳○疏曰彼賓
自大夫左受之此大夫於賓左受之此為易處耳
不禮
註曰辟正主也
幣之所及皆勞不釋服
註曰以與賓接於君所賓又請有事於已不可以不
速也所不及者下大夫未嘗使者也不勞者以先是
賓請有事於已同類既聞彼為禮所及則已往有歉
也所以知及不及者賓請有事固曰某子某子
賜饔唯羹飪筮一尸若昭若穆
註曰羹飪謂飪一牢也肉謂之羹唯是祭其先大禮
之盛者也筮尸若昭若穆容父在父在則祭祖父卒
則祭禰腥餼不祭則士介不祭也○疏曰古者天子
諸侯行載廟木主大夫雖無木主亦以幣帛主其神
是以受主國饔餼故筮尸祭然後食之
僕為祝祝曰孝孫某孝子某薦嘉禮於皇祖某甫皇考
某子
註曰僕為祝者大夫之臣攝官也○疏曰大夫使僕
攝祝則本無祝官
如饋食之禮
註曰如少牢饋食之禮不言少牢今以大牢也○疏
曰少牢禮有尊俎籩豆鼎敦之數陳設之儀陰厭陽
厭之禮九飯三獻之法上大夫又有正祭於室儐尸
於堂此等皆宜有之至於致爵加爵及獻兄弟弟子
等固當略之矣
假器於大夫
註曰不敢以君之器為祭器
朌肉及庾車
註曰朌猶賦也廋庾人也車巾車也二人掌視車馬
之官也賦及之明辯也○疏曰此謂祭訖歸胙所及
庾人巾車見周禮
聘日致饔明日問大夫
註曰不以殘日問人崇敬也
夕夫人歸禮
註曰與君異日下之也
既致饔旬而稍宰夫始歸乘禽日如其饔餼之數
註曰稍禀食也乘謂乘行之禽也謂雁鶩之屬○疏
曰賓客之道十日為正行聘禮既訖合歸一旬之後
或逢凶變或主人留之不得時反即有稍禮
士中日則二雙
註曰中猶間也
凡獻執一雙委其餘於面
註曰執一雙以將命也面前也其受之也上介受以
入告之士舉其餘從之賓不辭拜受於庭上介執之
以相拜於門中乃入授○上介受亦如之士介拜受
於門外
禽羞俶獻比
註曰比放也其致之禮如乘禽也禽羞謂成熟有成
和者俶獻四時珍美新物也俶始也言其始可獻也
聘義謂之時賜
歸大禮之日既受饔餼請觀
註曰聘於是國欲見宗廟之好百官之富若尤尊大
之焉
訝帥之自下門入
註曰帥猶道也自下門外入遊觀非正也
各以其爵朝服
註曰此句宜在凡致禮下
士無饔無饔者無儐
註曰謂歸餼也
大夫不敢辭君初為之辭矣
註曰此句宜在明日問大夫之下○疏曰賓聘享訖
出大門請有事於大夫君禮辭許是君初為之辭故
卿不辭也
凡致禮皆用其饗之加籩豆
註曰其其賓與上介也加籩豆謂其實也亦實於罋
筐饗禮今亡
無饔者無饗禮
註曰士介無享禮
凡餼大夫黍粱稷筐五斛
註曰謂大夫餼賓上介也器寡而大略○疏曰君歸
饔餼於賓與大夫介筥米小而多者是尊者所致以
多器為榮今大夫致禮於賓介器寡而大是略之於
卑也
既將公事賓請歸
註曰事畢請歸不敢自專謙也
凡賓拜於朝訝聽之
註曰拜拜賜也
燕則上介為賓賓為苟敬
註曰饗食君親為主尊賓也燕私樂之禮崇恩殺敬
也賓不欲主君復舉禮事禮已於是辭為賓君聽之
從諸公之席命為苟敬苟敬者主人所以小敬也更
降迎其介以為賓亦大夫也雖為賓猶卑於君君則
不與亢禮也主人所以致敬者自敵以上○疏曰阼
階西近主為位諸公坐位故云小敬對戶牖南面為
大敬
宰夫獻
註曰為主人代公獻
無行則重賄反幣
註曰無行謂獨來復無所之也必重其賄與反幣者
使者歸以得禮多為榮所以盈聘君之意也反幣謂
禮玉束帛乘皮所以報聘君之享禮也昔秦康公使
西乞術聘於魯辭孫而說襄仲曰不有君子其能國
乎厚賄之此謂重賄反幣者也
曰子以君命在寡君寡君拜君命之辱
註曰此贊君拜聘享辭也在存也○疏曰此及下三
經即上經云公館賓賓辟上介聽命聘享夫人之聘
享問大夫送賓公皆再拜註云拜此四事彼見其拜
此見其贊辭也
君以社稷故在寡小君拜
註曰此贊拜夫人聘享辭也言君以社稷故者夫人
與君體敵不敢當其惠也其卒亦曰寡君拜命之辱
又拜送
註曰拜送賓也其辭蓋云子將有行寡君敢拜送此
宜承上君館之下
君貺寡君延及二三老拜
註曰此贊拜問大夫之辭貺賜也大夫曰老
賓於館堂楹間釋四皮束帛賓不致主人不拜
註曰賓將遂去是館留禮以禮主人所以謝之不致
不拜不以將别崇新敬也
大夫來使無罪饗之
註曰樂與嘉賓為禮
過則餼之
註曰餼之生致其牢禮也其致之辭不云君之有故
耳聘義曰使者聘而誤主君不親饗食所以愧厲之
也不言罪者罪將執之
其介為介
註曰饗賓有介者賓尊行敵禮也
有大客後至則先客不饗食致之
註曰卑不與尊齊禮
唯大聘有几筵
註曰謂受聘享時也小聘輕雖受於廟不為神位
十斗曰斛十六斗曰籔十籔曰秉
註曰秉十六斛今江淮之開量名有為籔者今八籔
為逾
二百四十斗
註曰謂一車之米秉有五籔
四秉曰筥
註曰此秉謂刈禾盈手之秉也筥穧名也若今萊陽
之間刈稻聚把有名為筥者詩云彼有遺秉又云此
有不歛穧
十筥曰稯十稯曰秅四百秉為一秅
註曰一車之禾三秅為千二百秉三百筥三十稯也
古文稯作緵
儀禮述註卷八
