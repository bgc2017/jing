春秋事義全考卷十二明姜寳撰
二十年春王正月辛亥仲孫速會莒人(犂比)盟于向
高氏曰向本莒邑宣四年取之者莒魯結好自是十
五年不交兵速代父為卿未練祭而從政無復三年
之喪也
夏六月庚申公會晉侯(平)齊侯(莊)宋公(平)衛侯(殤)鄭伯
(簡)曹伯(武)莒子邾子(悼)滕子薛伯把伯小邾子盟于澶
淵(今大名府開州)
齊成也以晉不伐其喪遂感而受盟焉修德來遠豈
誣也哉王氏經世按齊靈公之不道諸侯圍之而
不服士匄帥師伐之聞喪而還晉有禮矣加以莊公
初立亦欲求成以自定是以為此盟也然感不伐喪
之義居喪而出盟不已亟乎考於經服異則書同盟
此齊成而盟不言同者六月盟于澶淵方至自會而
仲孫速已帥師伐邾諸侯之志其不同可知矣
秋公至自會
仲孫速帥師伐邾
季氏私考許翰氏曰祝柯之會既執邾子又取邾田
報亦足矣而復伐之譏已甚矣且澶淵在彼何以盟
為今按孟莊子父喪甫踰五月而即會莒盟向又汲
汲於伐邾不可以為善政矣孔子稱其不改父政不
知何指豈以三家之中獨忠公室而貢賦未嘗闕邪
蔡殺其大夫公子燮蔡公子履出奔楚
胡傳楚人使蔡無常公子燮求從先君以利蔡謀國
之合於義者也國人乃不順焉而殺燮此何罪矣故
稱國而不去其官公子履其母弟也進不能正國退
不能遠害懼禍而奔從於夷狄書者罪之也王氏
經世按燮盖嘗為鄭所獲者欲舍蠻夷而之中國正
也追先君之志而成之順也楚政無常求寬其民忠
也用事者安楚弗欲而殺之故稱國而不去其官言
殺無罪也履其母弟不奔中國而奔於楚不與其兄
同志書者罪之也
陳(哀)侯之弟黃出奔楚
季氏私考陳黃之奔左氏以為慶寅慶虎愬其謀叛
楚也如此則黃何為又奔楚乎使其往愬二慶則二
慶本謀從楚亦何畏於罪而反以叛致討也楚使屈
建圍陳經所不載可見原無此事且陳黃出奔楚必
殺二慶而始得歸及其歸也又因楚力而歸而謂之
自則公子黃者固楚之黨而與二慶有所不協者也
盖陳袁僑之會晉雞澤必君臣合謀而後行慶氏專
執國政豈不與知而黃以母弟貴寵權勢相傾必慶
氏譛之於君以致奔楚黃既至楚則以從晉之罪委
於慶氏此陳侯所以畏楚而殺二慶而黃藉楚得歸
遂秉陳政也歟故黃之奔罪陳侯信慶氏之䜛不能
安其弟而黃從楚以陷二慶罪亦豈在其下哉慶氏
之䜛虎實為之寅無預焉觀二十三年殺慶寅書及
可知矣西亭辯疑凡書弟者譏其兄不兄弟不弟
爾陳果不道黃當有以諫今弃之而逃之夷狄亦豈
得無罪哉傳以黃稱弟得弟道故不貶恐未當
叔老如齊
屬詞成公自鞌戰後齊頃屬同盟會故僑如請脩前
好齊復叛晉見伐魯亦會晉圍齊齊怨深矣而齊莊
新立同盟澶淵故叔老聘齊釋怨修好也
冬十月丙辰朔日有食之
季孫宿如宋
十五年宋向戍來聘宿如宋報戍之聘也
二十有一年
是年十一月庚子孔子生
春王正月公如晉
屬詞晉平為魯故合諸侯同圍齊執邾子削其田以
歸魯故今年公如晉拜師及取邾田
邾(悼)庶其以漆閭丘來奔(漆邾邑今鄒縣東南平鄉有漆亭閭丘邾邑今鄒縣南有)
(閭丘亭)
於是公猶在晉季孫宿納之也胡傳庶其邾大夫
小國之大夫接我以利欲則特書其姓氏謹之也漆
一邑閭丘一邑而不言及者庶其之私邑所受於君
而食之者也此叛臣何以不書叛書名書地而竊邑
叛君之罪見矣夫棄夷狄從諸夏其慕義之心疑可
與也然有據城以求援者君子猶以為不可受而况
鄰國乎書來奔而魯受叛臣納其地之罪亦見矣
王氏經世按昔莒僕以寳玉來奔季文子使出諸竟
今宿乃自受庶其之奔盖納莒僕者宣公也故行父
假公義以匡君而實隂以攬權焉今已作三軍分公
室則納叛人與其邑皆季氏之有爾故不復顧前日
之言矣自受庶其其後莒牟夷邾黑肱接踵而至曲
阜之地遂為盜藪然皆非公意也襄公如晉而庶其
以漆閭丘來昭公如晉而牟夷以牟婁防來昭公在
乾侯而黑肱以濫來為盜藪者實季氏也季康子患
盜子曰苟子之不欲雖賞之不竊盜與季氏其所取
不同而其欲同季氏以百乘之家而猶患貧患寡至
富於周公而不知足彼小人貧而不勝其欲以至于
竊又何怪焉孔子告康子之言則春秋書三叛人以
戒為國者不可見利忘義之意也
夏公至自晉
秋晉欒盈出奔楚
季氏私考欒盈者書之孫黶之子晉卿也欒書在晉
專執政權嘗滅趙宗害郤氏而厲公見弑於國人實
書所主書雖尋沒而黶之汰虐已為同列所忌矣第
悼公寬厚坦懷故得免於禍爾及平公時趙武用事
盈為公族大夫不相能于范鞅而盈好施得士尤其
君之所疑也故州賓一謗而身遂無所容矣凡此皆
欒書專權怙勢之所致也又云君子違不適讐國
楚晉之讐也盈之楚欲因楚力以復國爾此則盈無
君之罪也盈雖奔楚而楚實無意於盈不久而即奔
齊豈非悼公餘威之及楚者猶未泯邪
九月庚戌朔日有食之
石氏曰日食之變起於交有雖交而不食者春秋二
百四十二年而食纔三十六有頻交而食者此年及
二十四年三年之内連月而食者再也諸儒以為歷
無此法或傳寫之誤然漢時亦有頻食者高帝三年
及文帝前三年十月晦十一月晦是也
冬十月庚辰朔日有食之
季氏私考家鉉翁氏曰日月行於天各自有道雖云
朔相遇而道有表裏若月光在裏依限而食者少自
漢以來歷家每以百七十有三日為一交會未有頻
月交會者而襄二十一年九月十月二十四年七月
八月頻月頻食漢高祖即位之三年十月十一月頻
食以後千有餘年未有頻月頻食者故知天度有時
而變其常兹所以為異也
曹伯來朝
武公嗣位三年喪畢以魯能事晉而來朝修舊好也
公會晉侯(平)齊侯宋公(平)衛侯(殤)鄭伯(簡)曹伯(武)莒子
(犂比)邾子(悼)于商任(杜元凱曰地闕)
趙鵬飛氏曰一大夫出奔動天下諸侯以錮之盈亦
何能為哉盖懼其挾楚以入爾王氏經世盈奔楚
必歴諸國還而求入亦必歴諸國晉知盈必求入故
預約諸國使皆勿容其蹤跡所向以杜其還爾
二十有二年春王正月公至自會
夏四月
秋七月辛酉叔老卒(子叔齊子也)
冬公會晉侯(平)齊侯(莊)宋公(平)衛侯(殤)鄭伯(簡)曹伯(武)
莒子(犂比)邾子薛伯把伯(孝)小邾子于沙隨(在今開封府寧陵縣西北)
(七里)
胡傳按左氏會于商任錮欒氏也會于沙隨復錮欒
氏也晉不念欒氏世勲而逐盈又將搏執之而命諸
侯無得納焉則亦過矣自蕭魚以來楚猶未競盈
至楚恐其不受而將適齊時蓋未至於齊也故復為
此會以錮之齊莊公陽與晉會而隂即納盈則齊晉
之讐復興矣是以明年伐衛遂伐晉也汪氏曰自
欒賓以靖侯之孫傅桓叔至貞子枝佐文公覇業枝
之子盾事靈公將下軍盾之子書是為武子事成景
厲悼有功
公至自會
楚殺其大夫公子追舒(追舒即子南也)
按令尹子南之寵人觀起未益禄而有馬數十乘小
失爾以此轘諸四竟而并殺子南焉過矣况先告其
子棄疾而後殺之恐非人情傳所載似不足信也然
則子南之見殺無乃謂其為令尹而不圖中國故借
此以殺之歟稱國殺而不去其官殆為此也
二十有三年春王二月癸酉朔日有食之
三月己巳把伯匄卒(孝公卒弟文公姑容立)
孝公晉平公母舅也悼夫人喪之平公不徹樂非禮
也
夏邾畀我來奔
畀我殆以見逐而來未必與庶其同叛此與昭二十
七年邾快奔同
葬把孝公
陳殺其大夫慶虎及慶寅
按慶虎雖譛黃於君而致其出奔然亦罪不至死故
虎稱國殺而不去其官寅書及見虎累寅寅本無罪
也
陳侯哀之弟黃自楚歸于陳
歸易詞書自楚歸罪黃既奔夷狄之國又藉夷狄之
力以歸自此遂當國用事黃之去就於是皆不正矣
晉欒盈復入于晉入于曲沃
胡傳欒氏晉室之世臣故盈雖出奔猶繋於晉復入
者甚逆之辭為其既絶而復入也曲沃者所食之地
當是時權寵之臣各以利誘其下使為之用至於殺
身而不避莫知有君臣之分者也故聞語欒孺子者
則或泣或歎以為得主而為之死猶不死也盈從之
遂入絳乘公門若非天棄欒氏又有范鞅之謀晉亦
殆矣原其失在於錮之甚急使無所容於天地之間
是以至此極春秋備書之以見人而不仁疾之已甚
亂也其為後世鑒豈不深切著明也哉王氏經世
按納欒盈者齊也不稱所自譬如盜賊潜入之爾盈
將不利於宗國非晉臣矣而猶繫於晉彼晉之世臣
逐非國討而出於柄臣范鞅之私意也曲沃欒氏邑
也然則曷為不言叛非叛者也劫衆以敵君直亂而
已矣彼先入于曲沃帥曲沃之甲以入絳至於乘公
門矢及君之屋敗於范氏之徒而旁失魏氏舒之助
然後奔于曲沃則其先書復入于晉而後書入于曲
沃何也曲沃非其有也入于曲沃則入于晉矣故自
齊入曲沃自曲沃入絳而惟書復入于晉自晉奔曲
沃而後書入于曲沃也曲沃人願為之死則其入于
絳也曲沃有奉焉其退而奔也曲沃有受焉書曰入
深惡之也曲沃即沃桓叔所封嘗以傾晉而其民為
之隠曰我聞有命不敢以告人今為欒氏之私邑復
感其私恩莫知有君臣之分逆順之理當是時強家
得衆皆以厚施於民使知有私家而不知有公室晉
欒氏之曲沃魯季氏之費衛孫氏之戚春秋所書以
為後世戒其亦深切著明矣
秋齊侯(莊)伐衛(殤)遂伐晉
林堯叟此其書遂何齊始伐盟主也自袁婁以來齊
世從晉於是始叛則晉伯衰而諸侯貳矣晉之衰諸
夏之憂也高氏曰此齊侯背澶淵商任沙隨之盟
因晉有欒氏之亂而助之以報十八年之役也十八
年諸侯同圍齊者魯之故也齊之所以數伐魯者衛
之故也故先伐衛以試之晉不之問於是遂伐晉齊
莊既伐同盟又伐盟主禍亂之成著於此矣
八月叔孫豹帥師救晉次于雍榆(雍榆晉地今衛輝府淇縣東有雍城淇縣)
(即古朝歌朝歌在今淇縣之西本衛地後乃兼併於晉爾)
林堯叟次而後救匿其救之之形也救而先次宣其
救之之聲也屬詞書救晉者為次雍榆言故實不
成救也按朝歌尚在衛東去晉甚遠次而不進本
畏齊強也其意則欲以遏齊歸師自文爾
己夘仲孫速卒
仲孫速孟莊子也幼子羯奪其兄秩而嗣立是為
孟孝伯汪氏曰魯自仲遂殺適立庶公室於是乎
失政魯卿自季孫宿以私意廢長立幼於是家臣效
尤孟氏之豐點廢秩立羯叔孫氏之竪牛殺孟丙而
立舍皆托廢立以擅其權而三桓微矣作俑之禍其
流弊可勝言哉
冬十月乙亥臧孫(武仲)紇出奔邾
季氏私考臧孫紇許之庶子是為武仲奪嫡臧為而
立魯之奸邪也當時季孫宿之賢不及仲孫速而紇
為季孫所愛仲孫所惡則其人之不善可知矣速特
以父時同列之臣不加黜逐孔子稱孟莊子之孝不
改父之臣此其一也故臧孫亦曰季孫之愛我疾疢
也孟孫之惡我藥石也石猶生我疢毒滋多孟孫死
吾亡無日矣及仲孫速卒而孟氏之家臣果譛於季
氏而以亂逐之紇本小人見逐宜也仲孫羯父死甫
兩月而忍于害父同列其有愧于莊子多矣私考
又云臧孫紇奔邾之後自邾如防以求為後魯人不
立其子而立其兄臧為紇既不得所請則遂致防奔
齊魯之處此於國體未失也故自防奔齊不書杜
氏曰阿附季氏為之廢長(公鉏)立少以取奔亡書奔罪
之家氏曰季孫之納邾盜也臧紇所與言者賞盜
之說為何如今乃以媚道自結於季孫亦何異於盜
季孫自亂已之嫡庶復亂人之嫡庶又蔽罪臧紇而
逐之紇固有罪宿之恣睢不度亦甚矣
晉人殺欒盈
此與後此良霄之殺皆稱人以其稱兵犯國非士師
之所能治而必以國人討之也皆不書大夫以其在
位而復入為亂非其大夫也
齊侯(莊)襲莒
因伐晉還襲莒以十八年莒子同諸侯圍齊故也
二十有四年
春叔孫豹如晉
賀克欒氏也
仲孫羯帥師侵齊(莊)
為晉報焉以前此救不力懼晉見疑也
夏楚子伐吴
自會向後中國不與吴會者十年見諸樊不及其父
為楚所輕嗣位以來於是兩見伐矣
秋七月甲子朔日有食之既
齊(莊)崔杼帥師伐莒
汪氏曰齊莊之襲莒身傷臣獲未伸其志故雖與莒
平而復伐之然已既失信將何以保人之信於己乎
大水
八月癸巳朔日有食之
公會晉侯(平)宋公(平)衛侯(殤)鄭伯(簡)曹伯(武)莒子(犂比)邾
子(悼)滕子薛伯把伯小邾子于夷儀(夷儀本邢地衛滅邢後遂為衛邑)
高氏曰自盟于柯陵之後齊有輕晉之心會齊侯環
卒而光新立乃受盟于澶淵及商任隨沙之會晉失
其令齊於是復貳明年乃伐衛遂伐晉又再加兵於
莒晉侯為是故會于夷儀帥十二諸侯之師將以討
齊然會而不伐是有畏也國勢不競衆志不一也曰
水不克者特辭不能伐爾下書崔杼伐我西鄙盖知
晉之無能為也
冬楚子(康)蔡侯(景)陳侯(哀)許男(悼)伐鄭
以救齊也廬陵李氏曰蕭魚之後楚兵再至鄭而
無功則以悼公之餘澤也按楚之無功於伐鄭也
非由子産當國事能有備歟
公至自會
陳鍼宜咎出奔楚
陳討慶氏之黨故宜咎奔楚宜咎陳大夫鍼子八
世孫也其後在楚為箴尹宜咎
叔孫豹如京師
是時榖洛闘毁王宫而齊侯叛晉求媚於天子故為
王城郟於是豹如京聘且賀焉屬詞自成至哀五
君惟襄是年豹一如京昭末年叔鞅一葬景王而止
中國無伯則諸侯復散不復知有王室而王室亦絶
意於諸侯矣然說春秋者惟知朝聘不行為有罪抑
豈知聘問亦非諸侯事天子之禮乎盖聘問者上之
所以交乎下非下所以事上也
大饑
胡傳是年秋有隂沴之災而冬大饑盖所以振業之
者有不備矣故書之以為戒
二十有五年春齊崔杼帥師伐我北鄙
以報孝伯之師也
夏五月乙亥齊崔杼弑其君光
高氏曰崔杼不能防閑其妻以淫于家反不絶其妻
而行大逆於君齊莊背諸侯之盟數行侵伐崔杼因
民之忿遂以宣淫之故弑之
公會晉侯(平)宋公(平)衛侯(殤)鄭伯(簡)曹伯(武)莒子(犂比)邾
子(悼)滕子薛伯(文)小邾子于夷儀
胡傳晉本為報朝歌之役來討及會夷儀既聞崔杼
之弑則宜下令三軍建而復旆聲於齊人問莊公之
故執崔杼以戮之謀於齊衆置君以定其國示天討
之義則方伯連帥之職修矣今乃知賊不討而受其
賂則是與之同情也故春秋治之如下文所貶云
孫氏曰莊公背澶淵之盟加兵晉衛信不道矣晉再
合諸侯將伐齊齊人弑莊公以求成逆之大者晉不
能討之以定齊國之亂曷以宗諸侯哉宜乎大夫日
熾自是卒不可制也故書崔杼之弑以著其惡高
氏曰晉會諸侯以伐齊齊以莊公既弑為解因納賂
以求成焉故不書伐夫以義會諸侯而以姦終之有
以知晉平之不競矣
六月壬子鄭公孫舍之帥師入陳
左傳初陳侯會楚子伐鄭當陳隧者井堙木刊鄭人
怨之故子展子産入陳高氏曰去秋夷儀之會楚
與陳蔡許三國同伐鄭今歲復會于夷儀鄭慮楚之
復來也故先帥師入陳以奪其心觀左氏所載入人
之國未有若子展子産之有禮者也故春秋無貶辭
秋八月己巳諸侯同盟于重丘(今東昌府茌平縣有重丘即此)
齊成故也胡傳崔杼既弑其君矣晉侯受其賂而
許之成故盟于重丘特書曰同
公至自會
衛侯(獻)入于夷儀
杜氏曰晉愍衛衎失國使衛分之一邑胡傳衛侯
蔑其冢卿失國出奔固不為無罪矣然有世叔儀以
守有母弟鱄以出或撫其内或營其外有歸道焉則
其義猶未絶也故止書其爵而不名及寗喜弑剽復
歸于衛然後書名此聖人俟其改過遷善不輕絶人
之意也
楚屈建帥師滅舒鳩(舒鳩偃姓子爵國)
楚不能制吴而委罪於舒鳩有導吴殘我之意也而
滅之其罪難免矣
冬鄭公孫夏帥師伐陳
先是入陳陳示服而鄭還師然未得成也故再伐之
必得成乃已季氏私考是歲公孫舍之既入陳而
公孫夏又伐陳盖子産用事而示之以強也去年楚
子率蔡陳許三國伐鄭而陳尤為楚致力左氏所謂
當陳隧者井堙木刊是已夫楚之侮鄭以其不敢敵
耳於時子産方強政治以為鄙我亦亡故以報陳為
事一歲而再加兵焉雖兵出於忿而亦謀國自強之
術自是楚雖不能無討而亦以服鄭為難不得不從
弭兵之議矣王氏經世按晉為盟主得陳而不能
保復棄之於楚而使鄭修其怨興兵以再伐其國私
取平焉鄭之憤則洩矣伯主之義安在乎子産對晉
之辭皆曲而強為文餙不類其平日之言恐傳者傅
會之過也陳侯鮑卒而陳亂公子佗殺太子免而代
之(佗即五父)然則五父簒賊爾鄭莊公奉而立之是助簒
賊也其又可以為功乎諸侯伐而不討征伐之權出
於天子諸侯奉其命而行敵國無相征之義而以唯
罪所在各致其辟為先王之命何其無忌憚也大國
之地多數圻矣信非侵小不至然則皆欲效之可乎
又以戎服授捷為城濮之命定王於鞏朔之獻齊捷
也則曰蠻夷戎狄不式王命王命伐之則有獻捷王
親受而勞之所以懲不敬勸有功也兄弟甥舅侵敗
王略王命伐之告事而已不獻其功所以敬親暱禁
淫慝也今鄭無王命擅興以侵小而以其捷私相獻
其為奸先王之禮又大矣且鄭文公戎服輔王以受
楚捷而子産今以將事于晉是以王事晉也乃自謂
不敢廢王命不亦重誣乎左氏乃謂士莊伯不能詰
非不能詰也是時晉政偷矣趙文子謂武也知楚令
尹若敬行其禮道之以文辭兵可以少弭盖志於合
和南北以苟無事非復昔者同外楚之心故於鄭之
伐陳聽其所為而已觀春秋一歲再書伐陳而諸侯
之散已見於此矣
十有二月吴子遏伐楚門于巢卒(遏即諸樊也巢吴楚間小國廬江六縣有)
(居巢城祭諸樊卒弟餘立)
胡傳巢南國也其言門于巢卒者吴子將伐楚引師
至巢攻其門而使之啓巢人射諸城上矢中吴子而
卒非吴子之自輕而見殺也門于巢者攻其門而
使之啓也按入其門乃攻其門使之啓爾非既入
其門而巢人射之也何氏假道之說榖梁飾城請罪
之說皆非
二十有六年
春王二月辛夘衞甯喜弑其君剽
殤公弑獻公復歸衛衎豈成剽者乎其不葬宜也
胡傳奕者舉棋不定不勝其耦况置君乎於衎則
殖也出之喜也納之於剽則殖也立之喜也弑之是
奕棋之不若也不思其終亦甚矣故聖人特正其為
弑君之罪劉氏曰不與剽之立則其曰甯喜弑其君
剽何甯氏君之甯氏殺之是以稱弑焉出衛君而立
剽者甯殖也則何為於喜加弑焉見喜之受命於殖
而殺剽也
衛孫林父入于戚以叛
晉人以兵戍之衛人攻戚殺晉戍三百人屬詞衛
侯衎無禮不君定姜知其必敗衛國故卒見出于貴
戚大臣而剽之立也晉人又為戚之會以定之湨梁
以來無役不從也既而晉侯又使人逆衎於齊使衛
與之夷儀此剽之所以弑歟夫剽列於諸侯之會七
則其弑史固以君書與鄭子儀異矣故衛侯之歸特
謹其日辛夘至甲午間二日而一弑一歸則書日之
義豈不著乎以衛臣弑君納君之罪不可不討而晉
為盟主不能正名討罪以定宜為君者惟始終寘力
於孫氏使君臣之教不明其事不可不詳此其所以
書弑書歸與鄭之皆不書者異也高氏曰獻公之
奔也林父實逐之今甯喜弑剽將納獻公故林父懼
而入于戚以叛叛甚於奔前此諸大夫有不利於己
則奔而已未有若林父之叛者故書叛自林父始是
時林父以戚入于晉晉人戍之不書以戚入于晉者
正名其惡也
甲午衛侯衎復歸于衛
胡傳按左氏孫林父以戚如晉書曰入于戚以叛者
著其據土背君之罪也臣之禄君實有焉專禄以周
旋戮也衛侯出奔齊入于夷儀皆以爵稱今既復歸
而得國矣乃書其名何也衛侯淹恤在外十有二年
困於心衡於慮久矣此生於憂患之時而一旦得國
失信無刑猶夫人也則是困而弗革雖復得國猶非
其國也此見春秋俟人改過之深而責人自棄之重
欲其強於為善之意也
夏晉侯使荀吴來聘
荀吴荀偃之子晉為孫氏故召公將討衛也
公會晉人鄭良霄宋人曹人于澶淵
澶淵近戚地盖以討衛而疆戚田也屬詞凡公與
外大夫盟君臣同歃故諱公以遠耻若會則君臣各
在其位故直書以見其失而已家氏曰晉自悼公
奬大夫以伉其君而下陵上替之禍幾遍於中原晉
亦坐受其弊今林父據邑叛君而止獻公取衛田以
益林父平固甚愚亦何利而為此由晉之諸臣各為
私計羽翼諸侯之大夫使之交起為亂以為彼剖分
宗國之地而其君不悟良可喟也
秋宋公殺其世子痤
胡傳譛言之得行也必有嬖妾配嫡以惑其心又有
小人欲結内援者以為之助然後愛惡一移父子夫
婦之間不能相保者衆矣尸此者其誰乎晉獻之殺
申生宋公之殺痤直稱君者春秋正其本之意家
氏曰宋寺人伊戾内連宫禁外結大臣共造䜛而殺
太子宋平公尋知其子之無罪僅烹一伊戾而芮棄
之寵愛向戍之權任不為之衰更立棄之子為太子
此人道之大變春秋謹而識之榖梁所謂目君以著
其惡者也傳者稱痤美而狠佐惡而婉婉者巧於自
結狠者疎於内交佐日以親痤日以疏以至於死故
居近君之地者自處為難隋煬所以傾勇其事似之
勇則痤也楊素則左師也獨孤后惡其子楊素從而
陷之及隋文疾革乃悟則已無及由明不足以察姦
内外相煽而為䜛故也
晉人執衛甯喜
盖執于會非討其弑君討其攻戚而殺晉戍也家
氏曰喜可執坐林父之訴而執之則悖矣
八月壬午許男甯卒于楚(靈公卒子悼公立)
許靈公如楚請伐鄭曰師不興孤不歸矣八月果卒
冬楚子(康)蔡侯(景)陳侯(哀)伐鄭
汪氏曰蕭魚而後楚三伐鄭十八年公子午不得志
於鄭二十四年諸侯救之此年諸侯不救楚得以逞
盖是時晉平昏庸大夫專恣覇業怠矣楚是以知晉
之不在諸侯而復為此舉也鄭雖未服於楚明年晉
楚為成而中國諸侯皆朝楚矣棘澤之役四國之君
皆至今此許獨不與者靈公卒於楚國弱不能以兵
會也
葬許靈公
二十有七年春齊侯使慶封(克之子)來聘
景公即位通嗣君也晏嬰雖欲輔景公為政而未
可以有為故先勸其君以息争修睦使崔慶悦於和
衆安民此慶封之所以聘魯也
夏叔孫豹會晉趙武楚屈建蔡公孫歸生衞石惡陳孔
奐鄭良霄許人曹人于宋
陳氏曰晉楚始同主夏盟也以諸侯分為晉楚之從
而交相見於是始則是南北二伯也天下之大變也
高氏曰此會楚意也楚人患吴而結諸夏也諸侯
之大夫不詳其故始徇其弭兵之名遂會于宋而與
之盟自是蠻貊莫辯而諸國俛首兩事晉楚桓文數
十年之功業一朝而壊之百姓雖暫免於兵革之苦
而天下之大勢遂大潰而不可收矣彼向戍者又豈
足知天下之大計哉王氏經世按是時晉楚皆厭
兵矣故向戌得迎兩國之意而和合為此舉也告于
小國而喜躍勇赴告於齊秦而齊秦許之是可以見
人情之所在矣戰國之世衡人專搆諸侯使相攻伐
而從人則合東方六國為從以擯秦從人之意向戌
之意也季氏私考趙武朔之子盾之孫也是為文
子趙武始用盖在晉悼公初年以韓厥欲為趙氏立
後也夫趙盾弑逆之賊其世宜絶而武其嫡孫何以
得立盖趙衰之勲不可無後而趙宗得罪同括子孫
必無有存者故復立武耳於衰則賞延於世於盾則
罰不及嗣之意也况悼公初年當大臣危疑之時烏
得不以此安巨室之心乎屈建字子木屈瑕之後與
屈完同族公孫歸生字子家石惡買之子孔奐其孔
寧之後歟
衛殺其大夫寗喜
王氏經世按使衎出非得罪於民歸為國人所納則
舉無不順首誅孫氏次問寗喜可也今乃舍孫之在
戚而患喜之專昧輕重之所在矣畔政由之信棄納
我之惠其所為不足道也或曰孫氏挾晉以抗君獻
公因無如之何曰使衎出非得罪於民國人思之國
人納之出入不制於強臣則命討亦不制於大國矣
當時使甯喜因國人之欲納公也為公弑剽公討之
可也今也政由甯氏祭則寡人由是以得歸也寗喜
專公患之由是以行殺也微甯子不及此吾與之言
矣公亦自知其不直也故春秋之書法如此高郵
孫氏曰喜弑剽而納衎衎反國而復用之既而以其
私殺之喜雖有罪而衛侯殺之不以其罪矣
衛侯之弟鱄出奔晉
今舊滄州西北四十六里中有大樹名木門即鱄所
託處按稱弟罪衛侯是也取榖梁之說以為鱄之
去合乎春秋則恐不然此說王氏經世得之其說以
為當時寗喜不願盟而願得子鮮之一言則宜審於
義以言求可復於後可也乃從公政由寗氏祭則寡
人之言言不近於義矣後來公卒殺喜固政由寗氏
之一言為之也至於兄弟無絶道魯叔肹所以見取
於春秋子鮮初决於去以冀公之感悟或勸公立寗
氏後以求無負於喜而與世叔儀等夾輔公庶公之
能改也乃再三留而不止至於坐亦終其身不向衛
也不亦甚乎故知叔肹所以見取於春秋則知鱄之
去未合於春狄矣書名書奔殆亦非美詞也
秋七月辛巳豹及諸侯之大夫盟于宋
胡傳此一地也曷為再言宋宋之盟合左師欲弭諸
侯之兵以為名而楚屈建請晉楚之從交相見自是
中國諸侯南向而朝楚及申之會蠻夷之君簒弑之
賊大合十有一國之衆而用齊桓召陵之禮宋左師
鄭子産皆獻禮焉宋世子佐以後至遂辭而不見伐
吴滅頼無敢違者聖人至是哀人倫之滅傷中國之
衰而其事自宋之盟始也故會盟同地而再言宋者
貶之也季氏私考晉自夷儀再會諸侯皆擕澶淵
之會僅得魯宋鄭曹四國而已趙武新執晉政計無
所施而向戌者宋大夫之達於政者也以為晉覇無
為則宋受楚患幸已善於楚令尹屈建則欲有以紓
之故為弭兵之說以告於晉適契趙武之謀而楚欲
與晉為匹重違向戍之議亦見許焉是以晉楚同主
夏盟也魯衛曹宋者晉之從也蔡陳鄭許者楚之從
也會分二主而其從交相見焉晉覇不競授楚以同
主諸夏之權自是中國諸侯南向朝楚而楚亦遂自
主會于申其勢益強莫敢違矣然則宋之會盟中國
之衰而晉之罪也其先晉據實也說者以為楚人衷
甲争先而晉惟以信為本故以晉為先則誤矣汪
氏曰說者稱于宋弭兵盖是時晉楚皆怠於出師是
以偶有六七年之安靖然楚人衷甲苟非伯州犁之
言則趙孟為宋襄之執矣况魯帥師而取鄆晉帥師
而敗狄兵亦未嘗戢也楚圍既讀舊書未幾簒國大
合諸侯伐吴滅頼安在其能弭兵也哉
冬十有二月乙亥朔日有食之
二十有八年春無冰
夏衛石惡出奔晉(石惡甯喜之黨)
石惡衛之世臣已預諸侯之事而其父石買嘗為孫
林父立剽之故而伐曹者也衛侯既殺甯喜有後言
此衛侯之所忌者而惡又以用事之臣宗強黨附尤
衛侯之所深疑者也是以見逼而奔耳左氏以為討
甯氏之黨則何待於二年之久意者以其嘗黨孫林
父而猶懷二心乎
邾子來朝
邾自晉執其君魯取其田益微弱矣至是悼公來朝
秋八月大雩
仲孫羯如晉(仲孫羯即孟孝伯)
告將為宋之盟故如楚也
冬齊慶封來奔
家氏曰盧蒲癸王何莊公之倖臣也殺慶舍逐慶封
而戮崔杼莊之弑也倖臣與之俱死者十人今為之
討賊亦倖臣也身為國君以倖臣為羽翼莊固可鄙
矣而卿大夫無能為君討賊復讐者而倖臣乃能之
亦卿大夫之恥也季氏私考是時崔氏亡矣崔杼
何以不書死自縊也其子崔明何以不書奔未為大
夫也慶封者崔杼之黨崔氏亡則慶宗無所恃矣然
非慶則不能亡崔故欲亡崔者必先間慶慶封荒淫
嗜酒剛愎寡謀為蒲盧嫳所愚而不知尋自及也夫
蒲盧嫳者蒲盧癸之族而癸則莊公之黨不忘報讐
者也嫳寵於慶而癸得行其謀矣故因其家亂以慶
攻崔崔氏安得不亡乎嫳謂杼為君讐天棄則封必
不肯以君讐自居而癸復得歸為慶所用此嫳謀所
以為出於癸也癸既事慶因嬖報讐於是慶氏亦繼
崔氏而亡矣夫癸本莊公私暱小人特假此以為名
爾而癸之謀晏嬰亦似與聞焉不然其事近於國亂
無政當景公之世何恃而敢為乎故嫳伐崔而國人
助之癸伐慶而陳鮑助之則以晏嬰有足恃焉故也
乘亂去奸不勞已力期年之内二族皆亡可謂善於
謀國矣但杼封二逆未嘗明正典刑則亦不得為討
賊耳然封至魯不久畏齊奔吴非晏嬰以正治國則
亦安能杜其復入之望哉
十有一月公如楚
諸夏之君旅見於楚始於此屬詞是時晉楚合成
盟于宋請晉楚之從諸侯交相見公遂朝楚而及陳
鄭許送楚康之葬于西門之外自是晉覇日衰而華
夷相亂矣
十有二月甲寅天王崩
靈王崩景王立
乙未楚子昭卒(康王卒子熊麇立是為郟敖)
胡傳甲寅天王崩乙未楚子昭卒相距四十二日則
閏月之騐也然不以閏書見喪服之不數閏也齊景
公葬書閏月明殺恩之非禮也
二十有九年春王正月公在楚
胡傳外為夷狄所制以俟其葬而不得歸内為強臣
所逼欲擅其國而不敢入故特書所在以存君也
屬詞榖梁謂吴楚之君不書葬避其僣號也盖以為
筆削之旨今知不然者當時諸侯雖屈於楚亦以小
事大而已魯號秉周禮何至書其僣號韓宣子觀於
太史氏見易象與魯春秋曰周禮盡在魯矣使書吴
楚僣號謂之周禮可乎由此知胡文定所謂恐民之
惑而避其號是聖人削之者非也按左氏楚人使
公親襚說恐非先是公行及漢聞楚喪欲還則康王
卒在公未至前公至當已殯禭所以衣尸既殯豈容
又使公親禭乎要是止公送葬則有之左氏又載公
親襚時使巫以桃茢先祓殯此以君臨臣喪之禮魯
亦豈敢行此故知左氏之說皆非也屬詞古者諸
侯歲正月朔日以禮祭于宗廟謂之朝正其或公在
外不得行禮而大臣攝行必以公在外告于廟而史
書于策故今公在楚傳曰釋不朝正于廟此魯史之
法也魯君屢以正月在晉而經不書者魯君朝伯主
而在中國猶云可也襄公正月在楚以諸夏之君而
朝夷狄昭公正月在乾侯以國君而見屈於強臣皆
人道之變故特書之此筆削之義所謂略常以明變
也
夏五月公至自楚
庚午衛侯衎卒(獻公卒子襄公惡立)
閽弑吴子餘祭(餘祭卒弟夷昧立改名餘昧)
胡傳左氏以為伐越獲俘焉以為閽使守舟吴子觀
舟閽以刀弑之亦邇怨之失也家氏曰春秋所以
書言禍生於所忽也吴之諸君往往輕以蹈禍遏卒
於巢餘祭死於閽僚死於專諸春秋之書良以垂戒
示後焉耳
仲孫羯會晉荀盈(罃次子)齊高止(厚之子)宋華定(弱之弟)衛世
叔儀(子太叔之後)鄭公孫段(子豐之子)曹人莒人滕人薛人小邾
人城把
晉平公為其母悼夫人故也胡傳晉平公把出也
故合諸侯之大夫以城把古之建國立家者必親九
族然有父族而後及母族有母族而後及妻族此葛
藟之詩所為次也晉主夏盟令行中國平公不能修
文襄悼公之業尊奬王室恤宗周之闕而夏肄是屏
輕棄諸姬可謂知本乎平王惟不撫其民而遠屯戍
于母家周人怨思焉揚之水所以降為國風不得列
于雅也城把之役亦不待貶絶而可見矣季氏私
考把在雍丘即今開封府把縣也其地東近於宋西
近於鄭西南近於陳許今陳許以南既皆服楚而宋
鄭之地則楚之所争也把在二國之間足以通往來
之路苟為楚得則南連陳許楚可長驅北方矣夫把
國小城惡城未繋於必争故楚之所急常在宋鄭而
把又以王者之後於宋尤親宋猶自強足以交楚而
把亦依以為安焉盟宋之後宋既事楚則把無所庇
不可不慮矣晉平因而城之則把得恃以固終春秋
後乃始與宋俱亡得非有頼於兹城歟故把之城本
為中國計或者念母私情亦屬其間爾然晉平公不
能修德睦隣攘夷安夏使楚人畏懼不敢北轅而區
區以城把為務則亦末矣
晉侯使士鞅來聘(士鞅即范獻子)
拜仲孫羯之如且拜城把也
把子來盟
季氏私考把子來盟又欲降而稱子也左氏以為晉
使司馬女叔侯來治把田非也是時晉平公合諸侯
城把而把人因欲降從子爵仍附魯貢故來請盟魯
襄公既許之矣然明年澶淵之會猶使把自列於諸
侯則以魯責賦之厚故也故昭六年益姑之卒猶稱
把伯至十三年平丘之會晉昭公亦不聽其稱子而
自是終春秋之世把復稱伯矣書此見把之不能自
強也而魯人不能庇把以䘏所無使困於供貢焉徒
盟亦何益哉
吴子使札來聘
屬詞吴子餘祭欲窺上國故來聘未至魯而吴子弑
於閽魯後雖服於吴然有職貢而無聘季氏私考
自夀夢之卒至王僚之弑凡四十七年皆季札所歷
之歲也則札當夀夢時尚甚年少而諸樊餘祭皆輕
死為勇者也故一則取死於伐一則見弑於閽而國
威不振者終二君之世要其行事似非知禮義者所
為未必肯讓札也况又不能正終必非先有遺命其
次傳及弟盖由國家多難羣臣議立長君爾及夷末
初季札始用猶未為卿未能有勞於國惟導其君以
通好上國言辭有文故季札以知禮稱而溢美歸之
矣夫夷末之死札辭為君亦或有之但久居臣位事
僚終身則未見其有強立固避之狀而諸樊子光亦
未見其有争心也故王僚代父夷末以立而得遂成
為君者十有二年觀弑僚稱國則大臣不服而與國
人共廢之之辭也其時人心欲推立札札必不肯自
污而延陵之逃實在於此是札之辭國以此而得名
矣札既不立則位必之光此羣臣之所為也而光何
預於弑乎若札者即其㓗身獨善亦一清修之士也
然以貴戚舊臣人望所屬國亂而不能定人君弑而
不能討賊徒知守節竟廢大倫非所謂輕千乘之國
而蹈道則未者邪此固春秋之所不與也但來聘不
稱公子者未為卿也其稱名者大夫之恒辭爾胡康
侯乃謂因其辭國生亂而貶之則過矣夫札之辭國
在聘魯二十九年之後而貶之於二十九年之前無
乃加非其罪而輕於絶人與西亭辨疑春秋之法
中國事常詳外夷事常略其不稱公子者略也傳以
為貶過矣按札之讓國繋一事之可否吴之入聘關
夷夏之盛衰春秋之志謹其大者而已程氏端學曰
季札讓國在聘魯三十年後孔子安得預去公子而
貶之邪春秋即此事而論此事之義未嘗因此事而
論他事之善惡也
秋七月葬衛獻公
齊高止出奔北燕(高止高厚子也北燕姬姓之國召公奭之後今燕國薊縣是也北燕始見)
(經即今順天府)
季氏私考崔杼死而止始與政事使從城把之役必
其人貪慾專功故因其歸而去之左氏傳曰高止好
以事自為功且專故難及之是已盖晏嬰為政明於
用舍能去不肖而立賢也止去而立敬仲之曾孫偃
傳曰良敬仲也敬仲即高徯則用賢之效可知矣
冬仲孫羯如晉
報士鞅之聘也
三十年春王正月楚子使薳罷來聘
楚知吴已聘魯其報公之朝而來聘懼失魯也因
公如楚楚康卒郟敖立今薳罷來聘以聘報朝也
夏四月蔡世子般弑其君固(景公弑靈公般立)
季氏私考蔡般弑父遂立為君矣訃以疾卒故魯人
會葬如常左氏所載景公淫而不父之事無以考其
必然但般本意實欲急於得國爾春秋時凡臣弑君
子弑父必關利害乃動邪心或以奪位或以專權或
以見疑或以被逼皆非有權力者不敢為也及其弑
也非遇忠臣死節亦未有不諱其事者如其事情隠
微形迹稍密則遂以疾訃不使人知或稍彰聞不能
自掩則或加以淫或加以虐或云遇賊竊殺或云遇
急自縊皆以邪說文奸若謂其君當死然者諸侯苟
聞其事則亦以文奸之說歸惡於君而人亦不以為
非矣
五月甲午宋災宋伯姬卒
按伯姬歸宋在成九年至是已四十年併其未嫁之
年而數之計已不下六十宜亦知所輕重矣當夫火
勢剥膚以生為重奚必聽於傅姆而後避哉宵雖下
堂於義亦無害也况經文書宋災而曰宋伯姬卒則
災乃在其國中而非後宫迫切之地如僖二十四年
之西宫災也何以必其為逮火而死乎當時盖以伯
姬為賢因附會其說而後儒遂妄傳其事爾故程端
學氏曰死適與災同日榖梁之說妄意之也此論得
之矣
天王殺其弟佞夫(佞夫靈王子景王弟)
莊二十二年殺王子頽僖二十五年殺王子帶皆不
書二王子之亂其殺之必告諸侯史無不書之理而
孔子削之以天子討亂臣而罪人斯得矣不書可也
靈王崩儋括欲立王子佞夫佞夫不知也景王立
而殺侫夫失親親之義矣故特書之王氏經世云
靈王崩儋括欲立佞夫佞夫不知景王立儋括圍蒍
佞夫不預則佞夫無罪也王之恩素篤罰有章而尹
劉諸人敢以無罪殺其介弟乎且括亂而免則是所
忌在佞夫爾故書王殺以見忍親失刑雖天子不免
焉而况其下乎
王子瑕奔晉
屬詞桓十八年周公黑肩欲弑莊王而立王子克王
殺黑肩王子克奔燕既以天子討有罪不書則子儀
出奔以非其罪也儋括欲立佞夫佞夫不知而景王
殺之瑕括廖奔晉瑕廖盖與括同謀者故殺佞夫既
以非其罪書則瑕書奔者以佚賊也景王之討罪有
愧於莊王矣季氏私考靈王之崩王子瑕之徒多附
佞夫者至是景王疑佞夫之植黨而殺之書殺其弟
見其無親親之恩也王子瑕者盖必靈王之弟儋括
之叔先儒以為景王子非也若謂瑕為景王之子豈
有儋括欲立佞夫而瑕反背父以黨逆之理乎儋括
既為罪首與瑕同時奔晉何為經舍首惡而獨錄瑕
也果為儋括欲立佞夫則殺佞夫不當遲至二年之
久而括亦不得免於戮矣求之於經理有不可通者
故傳註之說不可盡信而直以王子瑕為佞夫之黨
可也奔不書出者盖失職之臣非居禄位而奔也而
瑕覬覦非望以陷佞夫於死罪亦著矣
秋七月叔弓如宋葬宋共姬
鄭良霄出奔許自許入于鄭鄭人殺良霄
季氏私考良霄汰侈嗜酒則害於國政宜去者也雖
與公孫黑有争為其所惡然必亦當國者主之而後
能逐公孫黑必不敢因其醉而攻之也故子皮推亡
固存之語當在伯有未奔之前非因既奔乃始聚謀
也盖奔者有罪見逐之名則出於當國者所主可知
許者鄭之讐適讐國將以因其力也自許者許有奉
焉不言復者未絶其位也不言叛者但與同列争權
求復其位未至於叛君也良霄見逐於國本無大訶
而田里未收義猶可復今乃藉讐兵以復國不既為
亂乎此則國有常刑矣故其殺也不稱大夫盖先絶
於仕籍以罪討爾稱人以殺者駟氏乘良霄之亂即
率國人急攻而殺之不待歸獄於國也此與晉人殺
欒盈義同是時子皮當國故其政事如此此子産所
以不主彊直也歟子皮即罕虎左氏序此抑揚亦或
太過以經正傳斯可矣當時良霄因争而去位尚
未絶求復當自有道今結許而來用兵以入焉則非
矣故直書鄭人殺良霄見其為衆所欲殺亦所當殺
也胡氏謂將以滅國則斷之過矣季氏說近是
冬十月葬蔡景公
蔡君前此如哀如穆如莊多不葬而蔡景弑於子昭
十一年靈公般戕於楚哀四年昭公申殺於盜彼能
禮葬其君則魯皆會其葬而不敢忽時蔡方從楚畏
楚故重其與國如此也西亭辯疑三十年夏蔡世
子般弑其君固至是始葬諸侯見弑而不書葬者或
因其國亂或不以葬期來告或告而不往會也是時
蔡屬楚魯方事楚因往會葬而史書之以此知公羊
傳謂賊不討不書葬者非矣
晉人齊人宋人衛人鄭人曹人莒人邾人滕人薛人把
人小邾人會于澶淵宋災故
既而皆無歸於宋胡傳蔡世子般弑其君天下之
大變人理所不容也則會其葬而不討宋國有災小
事也則合十二國之大夫更宋之所喪而歸其財則
可謂知務乎叔孫豹晉趙武而下皆諸侯上卿執國
之政者也三綱國政之本至於淪絶無父與君是禽
獸也禽獸逼人雖得天下弗能一朝處矣今世子弑
君三綱淪絶禽獸逼人則與之同羣而不恤有國者
不戒于火自亡其財苟其來告弔之可也則合十二
國之大夫駐于澶淵而謀更其所喪尚為知類也乎
以為未之察也可謂不智苟察此而不謀則亦不仁
矣是故諸國之大夫貶而稱人魯卿諱而不書又特
言會之所為以垂戒後世其欲人之自别於禽獸之
害也可謂深切著明矣或曰夫穆叔趙孟向戍子皮
皆諸侯之良也而所謀若是何也世衰道微邪說交
作以利害謀國家而不知本於仁義也久矣是以至
此極孔子所為懼春秋所以作乎季氏私考澶淵
之會城把之諸國也因宋災而謀更所喪爾魯不與
者叔弓已往弔也前此隣國有災皆未嘗謀而於宋
災獨謀者以宋起弭兵之議而中國頼焉故也弔災
䘏隣諸侯常禮遣一使往焉足矣而大合十二國謀
之不亦過乎當時蔡般弑君未嘗謀討而獨謀宋災
先儒以為不知類者此也趙武方執晉政而所謀於
諸侯者如此意其為人必仁厚有餘而才智不足者
也覇業自此而益衰其有以夫
三十有一年春王正月
夏六月辛巳公薨于楚宫
廬陵李氏曰襄公在位三十一年當其初立外則晉
悼之伯方務綏睦親隣内則季孫行父仲孫蔑叔孫
豹皆賢大夫故魯國自事伯外皆無他虞奈何自五
年季文子卒後武子繼之專權肆欲城費而私邑張
作三軍而公室卑入鄆而君命不行於是諸大夫則
而象之城成郛而孟氏強矣城防而臧氏亦強矣悼
公既沒齊邾交伐魯之不振益甚盖以兵權分於三
家故也至其末年乃俯首南面而朝於楚雖晉伯之
失使然而魯之人望亦末矣孔子曰禄之去公室五
世矣政逮於大夫四世矣盖宣成以來已然而實甚
於襄公也先儒李氏曰仲孫之用事者五叔孫之用
事者四季孫之用事者十則三卿專政之形成齊
人伐我者七邾人伐我者二莒人侵我者四則隣國
交争之禍起雖享國長久倚晉為重已階削弱之端
此襄公生亂而不悟其變也斯言得之矣王氏經
世何休曰公朝楚好其宫歸而作之故名之云爾按
左氏言公作楚宫穆叔曰君欲楚也夫故作其宫若
不復適楚必死是宫也此非人臣之言且公淹恤於
楚豈得已哉何欲楚之有作其宫不過慕其制而效
之爾然楚宫必詭異非所當作也
秋九月癸巳子野卒
西亭辯疑左綿趙氏曰公薨而子野卒此與莊公薨
而子般卒文公薨而子赤卒何異均未成君均不書
地均不書葬而子般子赤俱以為弑而子野獨以為
毁何也于時季氏之專尤非慶父公子遂之比此必
子野賢季氏忌之弑野而立昭以毁言于朝而世不
察爾不然不地不葬文與般赤同文同則其義不應
異也
己亥仲孫羯卒
冬十月滕子來會葬
癸酉葬我君襄公
十有一月莒人弑其君密州
此傳趙匡以為之字誤作以字展輿因國人之攻莒
子弑之乃立而左氏則謂展輿因國人以攻莒子之
作以左氏誤矣昭元年展輿出奔傳胡氏以為為弑
君者所立立乎位而不能討賊故展輿不稱爵今但
言莒人弑皆實錄也傳不可信直當考據經文為是
春秋事義全考卷十二
