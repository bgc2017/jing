大易擇言卷二十八
上元程廷祚撰
䷴(艮下巽上)
漸女歸吉利貞
(正義)紫陽朱子曰漸漸進也為卦止于下而巽于上為不
遽進之義有女歸之象焉又自二至五位皆得正
故其占為女歸吉而又戒以利貞也
(通論)雲峯胡氏曰咸取女吉取者之占也漸女歸吉嫁者
之占也然皆以貞艮為主艮止也止而說則其感
也以正是為取女之吉止而巽則其進也以正是
為女歸之吉
(餘論)安定胡氏曰天下萬事莫不有漸然于女子尤須有
漸何則女子處于閨門之内必須男子之家問名
納采請期以至于親迎其禮畢備然後乃成其禮
而正夫婦之道君子之人處窮賤不可以干時邀
君急于求進處于下位者不可謟諛佞媚以希高
位皆由漸而致之乃獲其吉也
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
(正義)伊川程子曰如漸之義而進乃女歸之吉也謂正而
有漸也漸進之時而隂陽各得正位進而有功也
以正道而進可以正邦國至于天下也凡進于事
進于德進于位莫不皆當以正也上云進得位往
有功復云其位剛得中也所謂位者五以剛陽中
正得尊位也諸爻之得正亦可謂之得位矣然未
若五之得尊位故特言之内艮止外巽順止為安
静之象巽為和順之義人之進也若以欲心之動
則躁而不得其漸故有困窮在漸之義内止静而
外巽順故其進動不有困窮也
(辨正)紫陽朱子曰之字疑衍或是漸字
愚案之進王輔嗣解作之于進也亦通
象曰山上有木漸君子以居賢德善俗
(正義)伊川程子曰山上有木其高有因漸之義也君子觀
漸之象以居賢善之德化美于風俗人之進于賢
德必有其漸習而後能安非可陵節而遽至也在
已且然教化之于人不以漸其能入乎移風易俗
非一朝一夕所能成故善俗必以漸也
縉雲馮氏曰居積也德以漸而積俗以漸而善内卦
艮止居德者止諸内也外卦巽入善俗者入于外
也體艮以居德體巽以善俗
紫陽朱子曰二者皆當以漸而進
初六鴻漸于干小子厲有言无咎
(正義)伊川程子曰漸諸爻皆取鴻象鴻之為物至有時而
羣有序不失其時序乃為漸也干水湄水鳥止于
水之湄水至近也其進可為漸矣行而以時乃所
謂漸漸進不失漸得其宜矣六居初至下也隂之
才至弱也而上无應援以此而進常情之所憂也
君子則深識遠照知義理之所安時事之所宜處
之不疑小人幼子唯能見已然之事從衆人之知
非能燭理也故危懼而有言蓋不知在下所以有
進也用柔所以不躁也无應所以能漸也于義自
无咎也若漸之初而用剛急進則失漸之義不能
進而有咎必矣
紫陽朱子曰鴻之行有序而進有漸干水涯也始進
于下未得所安而上復无應故其象占如此而其
占則為小子厲雖有言而于義則无咎也
(辨正)愚案干水厓也鴻方次于水厓言欲進而有待也小
子未成人之名人之託始于此大有所待而後進
于壯盛此危而未安之時也故曰小子厲身之所
處既未能安則疑謗之生非所能免然能不失其
所止以待時而无苟進之愆則无咎之道也舊解
未能明確
(通論)資州李氏曰鴻隨陽鳥喻女從夫卦明漸義爻皆稱
焉
慈湖楊氏曰進欲其知時故以鴻為象進欲其漸故以
干磐陸木陵為象
象曰小子之厲義无咎也
(正義)伊川程子曰在義理實无咎也
六二鴻漸于磐飲食衎衎吉
(正義)伊川程子曰二居中得正上應于五進之安裕者也
但居漸故進不速磐石之安平者江河之濱所有
象進之安自干之磐又漸進也二與九五之君以
中正之道相應其進之安固平易莫加焉故其飲
食和樂衎衎然吉可知也
紫陽朱子曰磐大石也漸遠于水進于干而益安矣
衎衎和樂意六二柔順中正進以其漸而上有九
五之應故其象如此而占則吉也
象曰飲食衎衎不素飽也
(正義)伊川程子曰爻辭以其進之安平故取飲食和樂為
言夫子恐後人之未喻又釋之云中正君子遇中
正之主漸進于上將行其道以及天下所謂飲食
衎衎謂其得志和樂不謂空飽飲食而已素空也
紫陽朱子曰素飽如詩云素餐得之以道則不為徒
飽而處之安矣
(通論)
折中曰案六爻以鴻取進象自水涯以至山上自遠而
近自下而高也干為最遠是士之將進而不苟進者
故在詩曰置之河之干兮彼君子兮不素餐兮二雖
近為時用漸于磐矣而不忘不素餐之義所謂達不
變塞者也
九三鴻漸于陸夫征不復婦孕不育凶利禦寇
(辨正)愚案九三以失位之剛處艮體之極而不知有時措
之宜夫征不復以已所行為是往而不能反也婦
孕不育以已所見為是執而不能化也以此而進
不亦凶乎寇非必外寇凡為我害者皆是也斯時
而有以自杜其執一害道之萌則天德可見而轉
敗為功矣舊說未敢謂然○夫征不復二句即艮
其限列其夤之意利禦寇即蒙卦利用禦寇之意
皆艮體也
(存疑)伊川程子曰四隂在上而密比陽所說也三陽在下
而相親隂所從也二爻相比而无應相比則相親
而易合无應則无適而相求故為之戒夫謂三三
若不守正而與四合是知征而不知復不復謂不
反顧義理婦謂四若以不正而合則雖孕而不育
蓋非其道也如是則凶也
象曰夫征不復離羣醜也婦孕不育失其道也利用禦
寇順相保也
(辨正)愚案羣醜同類也離羣醜者猶言離羣獨遊也失其
道者言所守不得其宜也斯時惟宜去其害我者
以從天德則可以轉敗而為功故曰順相保也
六四鴻漸于木或得其桷无咎
(正義)山陽王氏曰或得其桷遇安棲也
臨淄房氏曰進而漸于木失所也或得勁直之桷可
容託足而安棲謂上附于五故无咎(房氏此說可謂明于巽之)
(本義)
紫陽朱子曰鴻不木棲桷平柯也或得平柯則可以
安矣
(辨正)愚案干磐陸木陵諸象皆取漸進而上之意以為鴻
不木棲似猶未確爻辭言或者謂高則易危苟能
自得安身之道乃可以无咎也
(存疑)伊川程子曰當漸之時四以隂柔進據剛陽之上陽
剛而上進豈能安處隂柔之下故四之處非安地
如鴻之進于木也木漸高矣而有不安之象鴻趾
連接不能握枝故不木棲桷横平之柯唯平柯之
上乃能安處謂四之處本危或能自得安寧之道
則无咎也如鴻之于木本不安或得平柯而處之
則安也四居正而巽順宜无咎者也必以得失言
者因得失以明其義也
象曰或得其桷順以巽也
(辨正)愚案巽卦以依附天德為義四之得桷正合其理故
曰順以巽也凡言順以巽者皆謂順乎天德蒙之
六五亦謂童蒙能自止以從上九也
九五鴻漸于陵婦三歲不孕終莫之勝吉
(辨正)愚案九五位之至高者故以陵喻人之處此貴其德
之足稱婦三歲不孕言患得之意久而不萌于心
也終莫之勝言外誘之来終不能奪吾之所好也
如此則其進必以漸而德之足以稱其位也明矣
其吉為何如者
(存疑)山陽王氏曰進得中位而隔乎三四不得與其應合
故婦三歲不孕也各履正而居中三四不能久塞
其塗者也不過三歲必得其願矣
伊川程子曰陵高阜也鴻之所止最高處也象君之
位雖得尊位然漸之時其道之行固亦非遽與二
為正應而中正之德同乃隔于三四三比二四比
五皆隔其交者也未能即合故三歲不孕然中正
之道有必亨之理不正豈能隔害之故終莫之能
勝但其合有漸耳終得其吉也以不正而敵中正
一時之為耳久其能勝乎
象曰終莫之勝吉得所願也
(辨正)愚案五有剛中之德而自行其志故曰得所願也願
猶中以行願之願
上九鴻漸于陸其羽可用為儀吉
(正義)衡水孔氏曰上九最居上極是進處高潔故曰鴻漸
于陸也其羽可用為儀吉者居无位之地是不累
于位者也處高而不以位自累則其羽可用為物
之儀表可貴可法也
伊川程子曰上九在至高之位又益上進是出乎位
之外在它時則為過矣于漸之時居巽之極必有
其序如鴻之離所止而飛于雲空在人則超逸乎
常事之外者也進至于是而不失其漸賢達之高
致也故可為儀法而吉也羽鴻之所用進也以其
進之用况上九進之道也
(辨正)紫陽朱子曰胡氏程氏皆云陸當作逵謂雲路也今
以韻讀之良是
折中曰陸字與九三重故先儒改作逵字以叶韻然逵
儀古韻實非叶也意者陸乃阿字之誤阿大陵也進
干陵則阿矣儀古讀俄正與阿叶詩云菁菁者莪在
彼中阿既見君子樂且有儀
象曰其羽可用為儀吉不可亂也
(正義)伊川程子曰君子之進自下而上由微而著跬步造
次莫不有序不失其序則无所不得其吉故九雖
窮高而不失其吉可用為儀法者以其有序而不
可亂也
紫陽朱子曰漸進愈高而不為无用其志卓然豈可
得而亂哉
(通論)雲峯胡氏曰二居有用之位有益于人之國家而非
素飽者上在无用之地亦足為人之儀表而非无
用者二志不在温飽上志卓然不可亂士大夫之
出處于此當有取焉
䷵(兌下震上)
歸妹征凶无攸利
(正義)紫陽朱子曰婦人謂嫁曰歸妹少女也兑以少女而
從震之長男而其情又為以說而動皆非正也故
卦為歸妹而卦之諸爻自二至五皆不得正三五
又皆以柔乘剛故其占貞凶而无所利也
張氏彦陵曰妹乃少女而從長男又其情以說而動
是其情勝而不計乎匹偶之宜者故為歸妹所歸
在妹不正可知故凶而无所利也
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也无攸利
柔乘剛也
(正義)伊川程子曰隂陽交感男女配合天地之常理也歸
妹女歸于男也故云天地之大義也男在女上隂
從陽動故為女歸之象天地不交則萬物何從而
生女之歸男乃生生相續之道是人之終始也以
二體釋歸妹之義男女相感故以說而動所歸者
妹也所以征則凶者以諸爻皆不當位也不惟位
不當也又有乘剛之過男牽欲而失其剛婦狃說
而忘其順所以凶无所往而利也
平菴頃氏曰有男女然後有夫婦天地之大義也有
夫婦然後有父子人之終始也
愚案歸妹與漸反對者漸動于禮歸妹動于情也動
于禮者无弊動于情者其弊不可勝言矣傳一則
曰天地之大義一則曰人之終始所以深明人倫
之重而欲動情勝之不可也說也動也卦體不可
謂之不正而此卦說與動合且内說而外動則以
說為主而不得謂之皆正矣說而不正曰位不當
動而不正曰柔乘剛有此二者故彖辭直斷之曰
征凶无攸利而无他說矣
象曰澤上有雷歸妹君子以永終知敝
(辨正)愚案雷動于上澤說于下此和而不流之象也君子
觀其象而致謹于人倫之始以永終者保其和以
知敝者節其流此用歸妹之道也舊說似未確
(存疑)紫陽朱子曰雷動澤随歸妹之象君子觀其合之不
正知其終之有敝也推之事物莫不皆然
初九歸妹以娣跛能履征吉
(正義)衡水孔氏曰征吉者少長非偶為妻而行則凶為娣
而行則吉
蘭氏惠卿曰跛者不能以專行依人乃可娣妾之道
承正室以行則吉
(辨正)愚案初乃下位故為歸妹以娣之象娣以位言不以
德言也程傳謂剛陽為婦人賢貞之德未確
(通論)
折中曰案初在下娣之象凡女之歸不待六禮備者為
失禮惟娣可以從歸而不嫌于失禮少長非偶者為
失時惟娣可以待年而不嫌于失時是卦義雖凶而
于初則无嫌故變征凶而為征吉也
(存疑)伊川程子曰女之歸居下而无正應娣之象也剛陽
在婦人為賢貞之德而處卑順娣之賢正者也處
說居下為順義娣之卑下雖賢何以能為不過自
善其身以承助其君而已如跛之能履言不能及
遠也然在其分為善故以是而行則吉也
象曰歸妹以娣以恒也跛能履吉相承也
(正義)東谷鄭氏曰少女微而在下以娣媵而歸乃其常也
娣媵不能成内助之功雖有其德如跛者之履耳
跛者之履雖不足以有行然亦可以行者以其佐
小君能相承助也如是而征則為安分故吉
(辨正)愚案下位喻少女以少女為娣乃婚嫁之常道故曰
以恒本義謂有常久之德亦未確
九二眇能視利幽人之貞
(通論)雙湖胡氏曰初二跛眇兌毁折象履卦六三亦兌體
故取象同
愚案履卦六三一爻以隂柔在上下五剛之間故兼
取跛眇之象以其不克負荷之甚也此卦初二兩
爻分取跛眇之象者初在下而至賤跛言其行之
不正也二處内而不明眇言其視之不正也跛則
不宜妄行故履而能踐貴者之迹則征吉眇則不
宜妄視故甘處幽暗則得其正而利與履卦兑體
雖同而取象有别○幽人處内而不見外之象
(存疑)伊川程子曰九二陽剛而得中女之賢正者也上有
正應而反隂柔之質動于說者也乃女賢而配不
良故二雖賢不能自遂以成其内助之功適可以
善其身而小施之如眇者之能視而已言不能及
遠也男女之際當以正禮五雖不正二自守其幽
静貞正乃所利也二有剛正之德幽静之人也二
之才如是而言利貞者言宜于如是之貞非不足
而為之戒也(案利幽人之貞實戒辭也)
象曰利幽人之貞未變常也
(存異)石澗俞氏曰曰未變常謂嫁者女子之常九二不願
嫁似乎變常然能以幽静自守是亦女德之常未
為變常也
瞿唐來氏曰一與之齊終身不改此婦道之常也守
幽人之貞則未變其常矣
愚案利幽人之貞言眇而能不妄視乃得處幽之道
而可常守者傳言未變常此正釋利貞之意也俞
氏来氏二說俱不可從
六三歸妹以須反歸以娣
(正義)紫陽朱子曰六三隂柔而不中正又為說之主女之
不正人莫之取者也故為未得所適而反歸為
之象或曰須女之賤者
折中曰須當從本義賤女之解為是
(辨正)愚案六三處說體之極欲動情勝不擇所為而甘出
于至賤故為歸妹以須之象其可恥甚矣已而媿
悔忽生反歸以娣不知其去以須間不容寸何則
初位最下故以娣而无所嫌三于爻位稍高矣而
亦為之可乎故爻辭不待言其凶咎而彖辭之征
凶蓋即指此
(存疑)伊川程子曰須待也待者未有所適也
象曰歸妹以須未當也
(正義)漢上朱氏曰六三居不當位德不正也柔而上剛行
不順也為說之主以說而動動非禮也如是則賤
矣故曰未當也
九四歸妹愆期遲歸有時
(正義)安定胡氏曰剛陽之質不為躁進故待其禮之全備
俟其年之長大然後歸于君子斯得其時也遲待
也
(通論)紫陽朱子曰正與六三相反
象曰愆期之志有待而行也
(正義)衡水孔氏曰嫁宜及時今乃過期而遲歸者此嫁者
之志欲有所待而後乃行也
伊川程子曰所以愆期者由己而不由彼乃其意欲
有所待待得佳配而後行也
石澗俞氏曰爻辭言愆期而爻傳直述其志以見愆
期在我而不苟從人蓋有待而行非為人所棄也
行謂出嫁詩泉水云女子有行是也
六五帝乙歸妹其君之袂不如其娣之袂良月幾望吉
(正義)紫陽朱子曰六五柔中居尊尚德而不貴餙故為帝
女下嫁而服不盛之象然女德之盛无以加此故
又為月幾望之象而占如之則吉也
象曰帝乙歸妹不如其娣之袂良也其位在中以貴行
也
(正義)伊川程子曰五以柔中在尊高之位以尊貴而行中
道也柔順降屈尚禮而不尚餙乃中道也
秋山王氏曰上二句舉爻辭下二句釋之也言五居
尊位而用中故能以至貴而行其勤儉謙遜之道
也
上六女承筐无實士刲羊无血无攸利
(正義)紫陽朱子曰上六以隂柔居歸妹之終而无應約婚
而不終者也故其象如此而于占為无所利也
(通論)雲峯胡氏曰曰女曰士未成夫婦也先女而後士罪
在女也故无攸利之占與卦辭同
愚案彖辭之不美无過于此卦者實以内說外動成
體之故而六三處說之極上六處動之極辭並不
佳是彖辭之征凶无攸利惟此二爻當之彖傳曰
无攸利柔乘剛也即乘剛多發于震之隂爻之例
无可疑者曰征凶位不當也與六三彖傳之未當
亦豈有二義乎觀此則彖辭之不美在戒夫說與
動之不正者昭然矣
象曰上六无實承虚筐也
(餘論)童溪王氏曰專取虛筐无實為言者上六女子也
大易擇言卷二十八
