大易擇言卷十四
上元程廷祚撰
䷘(震下乾上)
无妄元亨利貞其匪正有眚不利有攸往
(正義)伊川程子曰无妄者至誠也至誠者天之道也天之
化育萬物生生不窮各正其性命乃无妄也人能
合无妄之道則所謂與天地合其德也无妄有大
亨之理君子行无妄之道則可以致大亨矣利貞
法无妄之道利在貞正失貞正則妄也雖无邪心
苟不合正理則妄也乃邪心也故其匪正則為過
眚不宜有往往則妄也
紫陽朱子曰无妄實理自然之謂二體震動而乾健
九五剛中而應六二故其占大亨而利于正若其
不正則有眚而不利有所往也
敬齋胡氏曰无妄誠也誠天理之實也聖人只是循
其實理之自然无一毫私意造為故出乎實理之
外則為過眚循而行之則吉无不利卦辭爻辭皆
此意
(辨正)愚案无妄繼復卦之後所謂復其見天地之心者也
實理自然之外更无别義若史記以妄作望本不
足據而先儒忽引之又誤解爻辭中災疾諸字遂
有无妄之福无妄之禍等語穿鑿可刪
(餘論)問雖无邪心苟不合正理則妄也既无邪何以不合
正朱子曰有人自是其心全无邪而却不合于正
理如賢者過之其心豈曾有邪却不合正理佛氏
亦豈有邪心者
彖曰无妄剛自外來而為主于内動而健剛中而應大
亨以正天之命也其匪正有眚不利有攸往无妄之往
何之矣天命不祐行矣哉
(正義)伊川程子曰謂初九也坤初爻變而為震剛自外而
來也震以初爻為主成卦由之故初為无妄之主
以剛變柔為以正去妄之象又剛正為主于内无
妄之義也九居初正也下動而上健是其動剛健
也剛健无妄之體也剛中而應五以剛居中正二
復以中正相應是順理而不妄也故其道大亨通
而貞正乃天之命也天命謂天道也所謂无妄也
无妄者理之正也更有往將何之矣乃入于妄也
往則悖于天理天道所不祐可行乎哉
童溪王氏曰初九之剛乾一索于坤而得之是以為
震而无妄之外體又乾也則初九之剛實自乾來
故曰剛自外來震以初爻為主其在无妄則内體
也故曰為主于内
紫陽朱子曰以卦變卦德卦體言卦之善如此故其
占當獲大亨而利于正乃天命之當然也其有不
正則不利有所往欲往何哉蓋其逆天之命而天
不祐之故不可以有行也
雲峰胡氏曰外卦為乾震之剛自乾來也无妄釋元
亨利貞與臨同命即道也无妄之往程子以為无
妄而又往本義只順上文本意解舉首尾而包中
間也不可泥文而失意
何氏玄子曰震初一剛其所從來即乾之初畫无妄
外乾内震初九得外卦乾剛初爻以為内卦之主
故曰剛自外來而為主于内
愚案震之剛分于乾内震則必外乾而此卦乾適居
外則謂之剛自外來也亦宜天理之在人心乃所
固有非由外鑠先儒有以為寄象者亦得之然孔
子有言操則存舍則亡人之有心因操而存則未
操之時不得不謂之在外也由恐懼修省而後入
而為主此人所易曉者泥震乾内外之偶合其所
見猶淺而況卦變之說乎
象曰天下雷行物與无妄先王以茂對時育萬物
(正義)九家易曰天下雷行陽氣普徧无物不與故曰物與
也
伊川程子曰雷行于天下隂陽交和相薄而成聲于
是驚蟄藏振萌芽發生萬物其所賦與洪纖高下
各正其性命无有差妄物與无妄也先王觀天下
雷行發生賦與之象而以茂對天時養育萬物使
各得其宜如天與之无妄也茂盛也茂對之為言
猶盛行永言之比對謂順合天時天道生萬物各
正其性命而不妄王者體天之道養育人民以至
昆蟲草木使各得其宜乃對時育物之道也
紫陽朱子曰天下雷行震動發生萬物各正其性命
是物物而與之以无妄也先王法此以對時育物
因其所性而不為私焉
語類問物與无妄是各正性命之意朱子曰然一物
與他一箇无妄
(餘論)石澗俞氏曰天有是時先王非能先後之也對而循
之耳物有是生先王非能損益之也育而成之耳
中庸之所謂誠即易之所謂无妄也中庸云唯天
下至誠為能盡其性能盡其性則能盡人之性能
盡人之性則能盡物之性能盡物之性則可以贊
天地之化育可以贊天地之化育則可以與天地
參矣子思之說蓋本于此
初九无妄往吉
(正義)伊川程子曰九以陽剛為主于内无妄之象以剛實
變柔而居内中誠不妄者也以无妄而往何所不
吉卦辭言不利有攸往謂既无妄不可復有往也
過則妄矣爻言往吉謂以无妄之道而行則吉也
紫陽朱子曰以剛在内誠之主也如是而往其吉可
知故其象占如此
何氏玄子曰此爻足蔽无妄全卦震陽初動誠一未
分是之謂无妄以此而往動與天合何不吉之有
象曰无妄之往得志也
(正義)伊川程子曰以无妄而往无不得其志也蓋誠之于
物无不能動以之修身則身正以之治事則事得
其理以之臨人則人感而化无所往而不得其志也
愚案志者心之主也初九所謂剛自外來得志則為
主于内矣程傳之說似太寬泛
六二不耕穫不菑畬則利有攸往
(正義)伊川程子曰凡理之所當然者非妄也人所欲為者
乃妄也故以耕耯菑畬譬之六二居中得正乃无
妄者也耕農之始穫其成終也田一歲曰菑三歲
曰畬不耕而穫不菑而畬謂不首造其事因其事
理所當然也因事之當然則是順理應物非心意
之所造作也如是則為无妄不妄則所往利而无
害也
紫陽朱子曰柔順中正因時順理而无私意期望之
心故有不耕穫不菑畬之象言其无所為于前无
所冀于後也占者如是則利有所往矣
愚案初九一爻卦之所以為无妄者也六二既得无
妄當純任天理不可以人為參之不耕耯不菑畬
則利有攸往猶孟子之言直養无害則塞乎天地
之間也不耕耯不菑畬極言始終皆順其自然之
意本義以无所作為訓之是矣程傳謂不首造其
事亦即此意但云不耕而耯不菑而畬則反為自多
其曲折也○卦爻之意蓋以存心為主先儒率言處
事應物雖義理无所不該而本末之序未之詳矣
(餘論)雲峰胡氏曰耕穫者種而歛之也菑畬者墾而熟之
也一歲之農始于耕終于穫三歲之田始于菑終
于畬不耕穫不菑畬諸家以為不耕而穫不菑而
畬惟本義以為始終无所作為之象而必曰因時
順理者理本自然无所作為自始至終絶无計功
謀利之心故其占曰利有攸往
次崖林氏曰田必耕然後穫必菑然後畬其耕也正
以望穫其菑也正以望畬豈有不耕穫不菑畬之
理為此語者特以明自始至終絶无營為計較之
心焉耳
象曰不耕穫未富也
(正義)伊川程子曰未者非必之辭臨卦曰未順命是也不
耕而穫不菑而畬因其事之當然非必以穫畬之
富而為也其始耕菑乃設心在于求穫畬是以其
富也心有欲而為者則妄也
紫陽朱子曰富如非富天下之富言非計其利而為
之也
六三无妄之災或繫之牛行人之得邑人之災
(正義)伊川程子曰三以隂柔而不中正是為妄者也在无
妄之道為災害也人之妄動由有欲也妄動而得
亦必有失知者見妄之得則知其失必與稱也
愚案災者害也六三居動體之極動而有害于无妄
者也舍其无妄之本心而以外物為可慕故為或
繫之牛之象行人者外也邑人者内也馳于外者
所得雖大而必害其内故曰行人之得邑人之災
也此爻專言妄動之害其義甚明程傳似為得之
(存疑)紫陽朱子曰卦之六爻皆无妄者也六三處不得正
故遇其占者无故而有災如行人牽牛以去而居
者反遭詰捕之擾也
象曰行人得牛邑人災也
(正義)伊川程子曰行人得牛乃邑人之災也有得則有失
何足以為得乎
愚案行人邑人以内外而言也程子但分得失于義
疎矣
九四可貞无咎
(辨正)愚案九四初得乾健之體下乘震動可貞者言當固
守其本心之德而不誘于外方為无咎之道舊解
未為明晰
(通論)何氏玄子曰四剛陽而乾體本自无妄者也可貞固
守此則无咎初九之无妄往吉行乎其所當行者
也九四之可貞无咎止乎其所當止者也
實齋陳氏曰初九之无妄往吉赤子之心純一不雜
最初之體故往无不吉也九四之可貞固守其初
不搖于外繼起之功无不正之眚也
(餘論)紫陽朱子曰陽剛乾體下无應與可固守而无咎不
可以有為之占也
象曰可貞无咎固有之也
(正義)伊川程子曰貞固守之則无咎也
(存疑)童溪王氏曰正者人之性也非外鑠我者我固有之
也因其固有而不失之故曰可貞无咎
九五无妄之疾勿藥有喜
(辨正)愚案无妄者實理自然之謂少有作為而即害之矣
卦至九五純剛之天德已深入于心體纏固而不
可解疾猶烟霞痼疾之疾非謂實有為之病者也
藥所以攻疾无妄之疾而可攻乎五之有疾而勿
藥與二之有田而不耕穫不菑畬同意皆恐人以
作為害之也舊解不知疾為假設之象遂多誤訓
程子引有苗管蔡為喻不僅失之不切且誠如所
云則舜之誕敷文德周公痛二叔之不弔豈皆勿
藥者乎
(存疑)伊川程子曰九以中正居尊位下復以中正順應之
可謂无妄之至者也其道无以加矣疾為之病者
也以九五之无妄如其有疾勿以藥治則有喜也
有喜謂疾自亡也无妄之所謂疾者謂若治之而
不治率之而不從化之而不革以妄而為无妄之
疾舜之有苗周公之管蔡孔子之叔孫武叔是也
既已无妄而有疾之者則當自如无妄之疾不足
患也若遂自攻治乃是渝其无妄而遷于妄也
象曰无妄之藥不可試也
(正義)伊川程子曰人之有妄理必修改既无妄矣復藥以
治之是反為妄也其可用乎故云不可試也試暫
用也猶曰少嘗之也
上九无妄行有眚无攸利
(正義)伊川程子曰上九居卦之終无妄之極者也極而復
行過于理也過于理則妄也故有過眚而无所利矣
紫陽朱子曰上九非有妄也但以其窮極而不可行
耳故其象占如此
何氏玄子曰彖所謂匪正有眚不利有攸往者
愚案无妄行宜句言恃其剛而過用之者也則所謂
匪正矣
象曰无妄之行窮之災也
(正義)何氏玄子曰无妄之行猶彖傳所云无妄之往上九
乾之窮與乾亢龍義同故二小象亦同以其一意
于行故曰眚以其時位使然故曰災
䷙(乾下艮上)
大畜利貞不家食吉利涉大川
(正義)伊川程子曰莫大于天而在山中艮在上而止乾于
下皆藴畜至大之象也在人為學術道德充積于
内乃所畜之大也凡所畜聚皆是專言其大者人
之藴畜宜得正道故云利貞若夫異端偏學所畜
至多而不正者固有矣既道德充積于内宜在上
位以享天祿施為于天下則不獨于一身之吉天
下之吉也若窮處而自食于家道之否也故不家
食則吉所畜既大宜施之于時濟天下之艱險乃
大畜之用也故利涉大川此只據大畜之義而言
彖更以卦之大德而言諸爻則惟有止畜之義蓋
易體道隨宜取明且近者
紫陽朱子曰大陽也以艮畜乾又畜之大者也又以
内乾剛健外艮篤實輝光是以能日新其德而為
畜之大也九自五而上六五尊而尚之又能止健
皆非大正不能故其占為利貞而不家食吉也又
六五下應于乾為應乎天故其占又為利涉大川
也不家食謂食禄于朝不食于家也
(辨正)愚案序卦皆取反對如小畜與履對大畜與无妄對
皆有實義不可假借先儒往往以大畜與小畜相
提而並論故有小畜以小畜大大畜以大畜小之
說徒見卦名之偶爾相似而不知其取義之懸絶
也大畜无妄之所以相對者无妄言心大畜言學
心受之天學成于人聖人之學固守其心之天德
而擴充之焉耳人之有心放失甚易大畜内乾外
艮有止而聚之之象不家食吉以乾而受艮之止
于此見乾之不自用也利涉大川艮能止乾于此
見艮之所止者大也斯卦之用重在艮彖傳之尚
賢養賢皆指艮而言乾能聽命于艮故曰尚曰養
養猶言奉也不家食舊說以為食祿于朝果爾則
所謂吉屬賢者乎屬養賢者乎且彖辭既有此義
不宜六爻之中无一與此應者而惟見受止于艮
之義此學者所當詳審而求其當也今姑以程朱
之說列之正義云
彖曰大畜剛健篤實輝光日新其德剛上而尚賢能止
健大正也不家食吉養賢也利涉大川應乎天也
(正義)伊川程子曰以卦之才德而言也乾體剛健艮體篤
實人之才剛健篤實則所畜能大充實而有輝光
畜之不已則其德日新也剛上陽居上也陽剛居
尊位之上為尚賢之義止居健上為能止健之義
止乎健者非大正則安能以陽剛在上與尊尚賢
德能止至健皆大正之道也大畜之人所宜施其
所畜以濟天下故不食于家則吉謂居天位享天
祿也國家養賢賢者得行其道也利涉大川謂大
有藴畜之人宜濟天下之艱險也彖更發明卦才
云所以能涉大川者以應乎天也六五君也下應
乾之中爻乃大畜之君應乾而行也所行能應乎
天无艱險之不可濟况其他乎
紫陽朱子曰能止健不說健而止見得是艮來止這
乾
(辨正)愚案剛健謂乾篤實輝光皆謂艮也艮之彖傳曰其
道光明謙之彖傳曰天道下濟而光明指内卦之
艮而言王輔嗣以輝光日新其德為句程傳因之
疑皆誤○傳首言日新其德又言能止健大正也
其為論學之卦无疑而養賢之義與鼎卦之大亨
以養聖賢斷有别矣
(通論)止泉朱氏曰无妄尊德性也主忠信也大畜道問學
也徙義也非无妄則不能大畜非大畜則无妄亦
无由而日新
(存異)東谷鄭氏曰畜有三義以藴畜言之畜德也以畜養
言之畜賢也以畜止言之畜健也剛健篤實輝光
日新其德此藴畜之大者養賢以及萬民此畜養
之大者乾天下之至健而四五能畜之此畜止之
大者故彖傳兼此三者言之
愚案鄭氏之說甚屬支離蓋此卦以艮為主惟取止
義止則不散畜止藴畜非有二也養賢以及萬民
乃頤卦之用豈得謂彖傳兼是義乎
象曰天在山中大畜君子以多識前言往行以畜其德
(正義)伊川程子曰天為至大而在山之中所畜至大之象
人之藴畜由學而大在多聞前古聖賢之言與行
考跡以觀其用察言以求其心識而得之以畜成
其德乃大畜之義也
龜山楊氏曰君子多識前言往行非徒資聞見而已
所以畜德也畜德則所畜大矣世之學者誇多鬭
靡以資聞見亦烏用學為哉
紫陽朱子曰天在山中不必實有是事但以其象言
之耳
鶴山魏氏曰天在山中譬則心之體也聞一言焉見
一行焉審問而謹思明辨而篤行即所以畜其心
之德蓋畜故乃所以養新而新非自外至也
初九有厲利己
(辨正)愚案大畜所以畜止天德也卦之大用在艮故有止
健之說若以爻而論則艮之三爻以止物為義乾
之三爻以自止為義初九居健體之始動而易流
不能固守則一折而入于人欲之私其可危莫甚
焉故曰有厲于此而能止之乃可以養天德之基
而所謂大者自是而可畜矣故曰利己已者止也
程子謂乾三爻義取被止今詳玩爻辭不見此義
且所謂初見畜于四者亦頗无義理所未解也
(通論)虛齋蔡氏曰初九不可進而未必能自不進故戒之
曰進則有厲惟利于己也若九二之處中能自止
而不進者也則以其所能言之曰輿說輹
(存疑)衡水孔氏曰初九雖有應于四四乃抑畜于己今往
則有危厲唯利休己不須前進則不犯禍災也
伊川程子曰大畜艮止畜乾也故乾三爻皆取被止
為義艮三爻皆取止之為義初以陽剛又健體而
居下必上進者也六四在上畜止于己安能敵在
上得位之勢若犯之而進則有危厲故利在己而
不進也在他卦則四與初為正應相援者也在大
畜則相應乃為相止畜上與三皆陽則為合志蓋
陽皆上進之物故有同志之象而无相止之義(案以)
(舊例言之初與四為正應而初爻反曰有厲三與上為不相應而象傳反曰合志此皆舊例之誤不)
(可曲為之說)
紫陽朱子曰乾之三陽為有所止故内外之卦各取
其義初九為六四所止故其占往則有危而利于
止也
象曰有厲利己不犯災也
(辨正)愚案不犯災者言不以道心而陷于人心之危也若
以災為災禍之災則于此卦似不相應
(存疑)伊川程子曰有危則宜已不可犯災危而行也不度
其勢而進有災必矣
九二輿說輹
(辨正)愚案輿本行地之物以喻健也而說其輻以喻止之
暫也至健之物而能暫止以二居位得中能自守
其天德所止雖暫而所存者大矣故象曰中无尤
也
(存疑)伊川程子曰二為六五所畜止勢不可進也五據在
上之勢豈可犯也二雖剛健之體然其處得中道
故進止无失雖志于進度其勢之不可則止而不
行如車輿脱去輪輹謂不行也
紫陽朱子曰九二亦為六五所畜以其處中故能自
止而不進有此象也
象曰輿說輹中无尤也
(存疑)伊川程子曰輿脱輹而不行者蓋其處得中道動不
失宜故无過尤也善莫善于剛中柔中者不至于
過柔耳剛中中而才也初九處不得中故戒以有
危宜已二得中進止自无過差故但言輿脱輹謂
其能不行也不行則无尤矣初與二乾體剛健而
不足以進四與五隂柔而能止時之盛衰勢之強
弱學易者所宜深識也
九三良馬逐利艱貞曰閑輿衞利有攸往
(辨正)愚案九三健之極動之至而居内體之上曰良馬逐
此知誘于外之象也曰利艱貞不可任其放逸也
艱貞之道在嚴其防以制之故又曰日閑輿衛而
其要不外于求其止利有攸往往者非它往而止
乎艮則畜矣彖辭所謂不家食者即此象傳所謂
上合志亦謂此也此卦下三爻舊說似皆難信學
者辨之
(存疑)伊川程子曰三剛健之極而上九之陽亦上進之物
又處畜之極而思變也與三乃不相畜而同志相
應以進者也三以剛健之才而在上者與合志而
進其進如艮馬之馳逐言其速也雖其進之勢速
不可恃其才之健與上之應而忘備與慎也故必
艱難其事而由貞正之道輿者用行之物衛者所
以自防當自日常閑習其車輿與其防衛則利有
攸往矣三乾體而居正能貞者也當有銳進故戒
以知難與不失其貞也志既銳于進雖剛明有時
而失不得不誡也
紫陽朱子曰三以陽居健極上以陽居畜極極而通
之時也又皆陽爻故不相畜而俱進有良馬逐之
象焉然過剛銳進故其占必戒以艱貞閑習乃利
于有往也曰當為日月之日
象曰利有攸往上合志也
(存疑)伊川程子曰所以利有攸往者以與在上者合志也
上九陽性上進且畜已極故不下畜三而與合志
上進也
六四童牛之牿元吉
(正義)伊川程子曰以位而言則四下應于初畜初者也初
居最下陽之微者微而畜之則易制猶童牛而加
牿大善而吉也
紫陽朱子曰童者未角之稱牿施横木于牛角以防
其觸詩所謂楅衡者也止之于未角之時為力則
易大善之吉也故其象占如此學記曰禁于未發
之謂豫正此意也
(辨正)愚案此卦上艮下乾義取止健亦假象爾若謂四必
畜初五必畜二似不无拘泥之失蓋上卦全體艮
止而四當其初故為童牛之牿五則進矣故又為
豶豕之牙于本爻起止畜之義理自可通不待下
指乾爻而義亦无碍且牛豕自宜目隂爻而未必
可以加諸至尊之乾卦也學者詳之
(通論)紫陽朱子曰大畜下三爻取其能自畜而不進上三
爻取其能畜彼而不使進然四能止之于初故為
力易五則陽已進而止之則難但以柔居尊得其
機會可制故亦吉但不能如四之元吉耳
象曰六四元吉有喜也
(正義)伊川程子曰天下之惡已盛而止之則上勞于禁制
而下傷于刑誅故畜止于微小之前則大善而吉
不勞而无傷故可喜也四之畜初是也上畜亦然
六五豶豕之牙吉
(正義)紫陽朱子曰陽已進而止之不若初之易矣然以柔
居中而當尊位是以得其機會而可制故其象如
此占雖吉而不言元也
(辨正)平菴項氏曰牙埤雅云以杙繫豕也胡翼之易傳正
用其說今案牿以制牛則牙以制豕可知二說宜
同
愚案虞仲翔曰劇豕稱豶令不害物崔氏憬引說文
云豶劇豕今俗猶呼劇豬是也此即程傳所本孔
仲達曰觀輔嗣注意豶是禁制損去之名又引褚
氏云豶除也除其牙也又引爾雅云墳大防古字
假借通用豶牙謂防止其牙也觀以上諸說豶字
向无確解可知虞崔之訓頗覺迂迴難通王氏褚
氏稍為近之然與四爻義例不相比附項氏以牙
為制豕之具善矣然則豶者其剛躁之意乎
(餘論)伊川程子曰六五居君位止畜天下之邪惡夫以億
兆之衆發其邪欲之心人君欲力以制之雖密法
嚴刑不能勝也夫物有總攝事有機會聖人操得
其要則視億兆之心猶一心道之斯行止之則戢
故不勞而治其用若豶豕之牙也豕剛躁之物而
牙為剛利若強制其牙則用力勞而不能止其躁
猛雖縶之維之不能使之變也若豶去其勢則牙
雖存而剛躁自止其用如此所以吉也君子覽豶
豕之義知天下之惡不可以力制也則察其機持
其要塞絶其本原故不假刑法嚴峻而惡自止也
且如止盜民有欲心見利則動苛不知教而迫于
饑寒雖刑殺日施其能勝億兆利欲之心乎聖人
則知所以止之之道不尚威刑而修政教使之有
農桑之業知廉耻之道雖賞之不竊矣故止惡之
道在知其本得其要而已不嚴刑于彼而修政于
此是猶患豕牙之利不制其牙而豶其勢也
象曰六五之吉有慶也
(通論)平菴項氏曰喜者據己言之慶則其喜及人五居君
位故及人也若論止物之道則制之于初乃為大
善故四為元吉五獨得吉而已
(餘論)伊川程子曰在上者不知止惡之方嚴刑以敵民欲則
其傷甚而无功若知其本制之有道則不勞无傷
而俗革天下之福慶也
上九何天之衢亨
(辨正)紫巖張氏曰剛在上為何何謂勝其任
童溪王氏曰何如何校之何釋文曰梁武帝讀音賀
是也
草廬吳氏曰後漢王延夀魯靈光殿賦云何天衢以
元亨何作荷何天之衢其辭猶詩言何天之休何
天之龍
折中曰案何字程傳以為誤加本義以為發語而諸家
皆以荷字為解義亦可從蓋剛上尚賢者惟上九一
爻當之且為艮主是卦之主也故取尚賢之義則是
賢路大通卦所謂不家食者此已取艮主之義則能
應天止健卦所謂涉大川者此已故天衢者喻其道
也荷天之衢者言其遇時之通也雜卦云大畜時也
正謂此也吳氏引商頌之詩者語意尤近
愚案何天之衢甚言所畜之大也象傳曰道大行者
亦謂畜至于極則乾道大行而无缺少放逸之慮
也解者多謂畜極而通通義未知何措又謂畜極
則散尤誤
(存異)伊川程子曰予聞之胡先生曰天之衢亨誤加何字
事極則反理之常也故言極而亨小畜畜之小故
極而成大畜畜之大故極而散極既當變又陽性
上行故遂散也天衢天路也謂虛空之中雲氣飛
鳥往來故謂之天衢天衢之亨謂其通亨曠闊无
有蔽阻也在畜道則變矣變而亨非畜道之亨也
紫陽朱子曰何天之衢言何其通達之甚也畜極而
通豁達无礙故其象占如此
象曰何天之衢道大行也
(餘論)廣平游氏曰畜道之成賢路自我而四達矣故曰何
天之衢亨彖曰剛上而尚賢則大畜之義主于上
九也崇俊良以列庶位推轂賢路使天下无家食
之賢者上九之任也天下至于无家食之賢則道
之大行孰盛于此
沈氏守約曰何天之衢尚賢也大畜之時已獨居上
五以柔尚之畜盛德而處上止衆賢而聚王庭以
天衢之亨為己之任畜道至此賢路不塞其道盛
矣故曰道大行也
大易擇言卷十四
