大易擇言卷五
上元程廷祚撰
䷆(坎下坤上)
師貞丈人吉无咎
(正義)山陽王氏曰興役動衆无功罪也故吉乃无咎
伊川程子曰以二卦之義言之内險外順險道而以
順行師之義也以爻言之一陽而為衆隂之主統
衆之象也又曰師之道以正為本興師動衆以
毒天下而不以正民弗從也強驅之耳故師以貞
為主其動雖正也帥之者必丈人則吉而无咎也
蓋有吉而有咎者有无咎而不吉者吉且无咎乃
盡善也丈人者尊嚴之稱帥師總衆非衆所尊信
畏服則安能得人心之從
紫陽朱子曰師兵衆也下坎上坤坎險坤順坎水坤
地古者寓兵于農伏至險于大順藏不測于至靜
之中又卦惟九二一陽居下卦之中為將之象上
下五隂順而從之為衆之象九二以剛居下而用
事六五以柔居上而任之為人君命將出師之象
故其卦之名曰師丈人長老之稱用師之道利于
得正而任老成之人乃得吉而无咎戒占者亦必
如是也
又曰吉无咎謂如一件事自家作出來好方得无罪
咎若作得不好雖是好事也則有咎
(辨正)崔氏(憬)曰子夏傳作大人
資州李氏曰子夏傳是也王氏曲解大人為丈人臆
云嚴莊之稱宜改正
馮氏曰易經无作丈人者丈字必誤古者行師諸侯
躬親帥師然必惟有大德之人至公无我然後可
正天下自大人訛為丈人說者不勝其異祇見其
曲也
(通論)涑水司馬氏曰師貞丈人吉无咎難之也
伊川程子曰比以一陽為衆隂之主而在上君之象
也師以一陽為衆隂之主而在下將帥之象也
龜山楊氏曰自昔先王之制民居則為比閭族黨州
鄉故比則衆在内一陽在上為之主君象也伍兩
卒旅軍師之制則衆在外一陽在下為之主將帥
之象也
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
(正義)伊川程子曰能使衆人皆正可以王天下矣得衆心
服而歸正王道止于是也剛中而應言九二以剛
處中剛而得中道也六五之君為正應信任之專
也雖行險道而以順動所謂義兵王者之師也上
順下險行險而順也師旅之興不无傷財害人毒
害天下然而民心從之者以其義動也古者東征
西怨民心從也如是故吉而无咎吉謂必克无咎
謂合義又何咎矣其義故(一作固)无咎也
廣平游氏曰用師之道將以正天下之不正也故師
謂之征已則不正其能正人乎剛中而應任將之
道也行險而順興師之義也仰順乎天无違天以
干時俯順乎人无咈人以從欲興師之順如此故
能以衆正以衆正之則人皆知其欲正己而已天
下孰不趨于正哉
紫陽朱子曰此以卦體釋師貞之義以謂能左右之
也一陽在下之中而五隂皆為所以也能以衆正
則王者之師矣又以卦體卦德釋丈人吉无咎之
義剛中謂九二應謂六五應之行險謂行危道順
謂順人心此非有老成之德者不能也毒害也師
旅之興不无害于天下然以其有是才德是以民
悦而從之也
西溪李氏曰王者之兵行一不義殺一不辜而得天
下不為故曰能以衆正可以王矣
(辨正)愚案毒字多訓害之義似于行險為切然師之體險
而順者也順矣而何言害乎考王之邕讀毒為育
崔氏憬以為亭毒之毒亭毒字見老子毒與育音
義同又陸氏曰役也馬氏又云治也當考
(餘論)雲峰胡氏曰毒之一字見得王者之師不得已而用
之如毒藥之攻病非有沉疴堅癥不輕用也其指
深矣
象曰地中有水師君子以容民畜衆
(正義)紫陽朱子曰水不外于地兵不外于民故能養民則
可以得衆矣
紫峰陳氏曰地中有水猶民中有兵非師之象乎君
子觀師之象必容保其民畜其兵衆焉蓋田以民
分兵以賦出故當无事之時必制田里教樹畜使
比閭族黨州鄉之民无不各得其養民既有養則
所謂伍兩卒旅軍師之衆以為他日折衝禦侮之
用者皆畜于此矣苟平時誨之无其方則緩急誰
復為之用哉
(通論)紫陽朱子曰易有精有藴如師貞丈人吉此聖人之
精畫前之易不可易之妙理至于容民畜衆等處
因卦以發皆其蘊也
東萊吕氏曰地中有水則容畜而不散可以聯什伍
而成軍地上有水則浸灌旁及可以交四鄰而脩
好
隆山李氏曰于師得古人井田之法于比得古人封
建之法
初六師出以律否臧凶
(正義)山陽王氏曰為師之始齊師者也齊衆以律失律則
散
紫陽朱子曰律法也否臧謂不善也晁氏曰否字先
儒多作不是也在卦之初為師之始出師之道當
謹其始以律則吉不臧則凶戒占者當謹始而守
法也
雲峰胡氏曰初六才柔故有否臧之戒然以律不言
吉否臧則言凶者律令謹嚴出師之常其勝負猶
未可知也故不言吉出而失律凶立見矣
(通論)伊川程子曰初師之始也故言出師之義乃行師之
道在邦國興師(一作動衆)而言合義理則是以律法也
謂以禁亂誅暴而動苟動不以義則雖善亦凶道
也善謂克勝凶謂殃民害義也在行師而言律謂
號令節制行師之道以號令節制為本所以統制
于衆不以律則雖善亦凶雖使勝捷猶凶道也制
師无法幸而不敗且勝者時有之矣聖人之所戒
也
又曰律有二義有出師不以義者有行師而无號令
節制者皆失律也師出當以律不然雖臧亦凶
愚案程子謂律有二義于理雖當于辭則費否臧之
讀亦與諸家不同參考可也
(存異)鄭氏曰北方之坎黃鍾之本也黃鍾之律起度量權
衡故言律律者法度之所從出也
胡氏曰周禮註太師吹律合音商則戰勝軍士強角
則軍擾多失士心宫則軍和士卒同心徵則將急
數怒軍士勞羽則兵弱少威明此雖聽律以定吉
凶亦見律于師尤切也
龍氏曰易非徒占筮教戒在焉音律之義狹不若法
律之義廣從程朱為是
象曰師出以律失律凶也
(通論)虚齋蔡氏曰不曰否臧凶而曰失律凶者明否臧之
為失利也
九二在師中吉无咎王三錫命
(正義)衡水孔氏曰承上之寵為師之主任大役重无功則
凶故吉乃无咎王三錫命者以其有功故王三加
錫命
伊川程子曰師卦惟九二一陽為衆隂所歸五居君
位是其正應二乃師之主專制其事者也在師專
制而得中道故吉而无咎蓋恃專則失為下之道
不專則无成功之理故得中為吉既處之盡其善
則能成功而安天下故王錫寵命至于三也
紫陽朱子曰在師中吉言以剛中之德在師中所以
為吉
(通論)雲峰胡氏曰卦辭師貞丈人吉无咎爻在師中吉无
咎即卦辭意也中則无過不及所以為貞在師而
中所以為丈人故師六爻惟九二吉无咎
象曰在師中吉承天寵也王三錫命懷萬邦也
(正義)潁川荀氏曰王謂二也三者陽德成也德純道盛故
能上居王位而行錫命羣隂歸之故曰王三錫命懷
萬邦也
建安邱氏曰王者用兵非得已嗜殺豈其本心故三
錫之命惟在于懷綏萬邦而已
谷氏拙侯曰不曰威而曰懷見王者用師之本心
(辨正)愚案重卦之義有取諸上下者有取諸内外者取諸
上下者若蠱與恒之剛上而柔下是也取諸内外
者若泰否之内陽外隂内柔外剛是也例本不一
唯義所在易中五隂一陽之卦師陽在二比陽在
五蓋皆君象也故此兩爻皆以王稱後之說者專
以為命將出師之卦又傅會彖辭丈人之說于是
九二但為將帥矣不知師乃一人統萬方之象比
乃萬國奉一人之象以一人統萬方故九在内居
中制外之義也以萬國奉一人故九五在上居上
臨下之義也如以九二為將帥則剛反為臣柔反
為君將顧在内君顧在外有是理乎此不明于師
之重卦義不取諸上下而取諸内外者疑不能无
誤也詳玩象傳有偃武修文内寧外安之意舊說
惟荀氏得之或疑承天豈非謂奉天子之命乎案
易中凡言天者皆直指上天例不指君承天寵正
言王者奉天命以寵綏下民也
六三師或輿尸凶
(正義)紫陽朱子曰輿尸謂師徒橈敗輿尸而歸也
厚齋馮氏曰一陽上載有輿之象叠羣隂于上有尸
之象
(存異)伊川程子曰師旅之事任當專一二既以剛中之才
為上信任必專其事乃有成功若或更使衆人主
之凶之道也輿尸衆主也
愚案程傳之說雖亦有理然于六三取象之義未見
精切至于信任宜專六五自著其指矣亦不待改
輿尸為衆主也
象曰師或輿尸大无功也
(正義)盧氏曰失位乘剛内外无應以此帥師必大敗故有
輿尸之凶喪其功業也
六四師左次无咎
(正義)伊川程子曰四以柔居隂非能進而克捷者也知不
能進而退故左次左次退舍也量宜進退乃所當
也故无咎
紫陽朱子曰全師以退賢于六三遠矣
(餘論)隆山李氏曰坤體平陸而无險左旋其旆下以坎水
之阻而止軍者也軍事出則尚右旋旆則為左
草廬吳氏曰案兵家尚右右為前左為後故八陣圖
天前衝地前衝在右天後衝地後衝在左
象曰左次无咎未失常也
(正義)龜山楊氏曰師以右為主常也左次則失常矣然四
以柔順之資量敵而後進慮勝而後會退而左次
未為失常也
紫陽朱子曰知難而退師之常也
(餘論)誠齋楊氏曰善戰者不必進而退亦進也禹之班師
晉文之退舍是已使高帝不至白登太宗不渡鴨
綠咎于何有
六五田有禽利執言无咎長子帥師弟子輿尸貞凶
(正義)衡水孔氏曰隂不先唱柔不犯物犯而後應故往即
有功猶如田中有禽而來犯苗若往獵之則无咎
過
伊川程子曰師之興必以蠻夷猾夏寇賊姦宄為生
民之害不可懷來然後奉辭以誅之若禽獸入于
田中侵害稼穡于義宜獵取則獵取之如此而動
乃得无咎若輕動以毒天下其咎大矣執言奉辭
也明其罪而討之也
紫陽朱子曰六五用師之主柔順而中不為兵端者
也敵加于己不得已而應之故為田有禽之象而
其占利以搏執而无咎也言語辭也長子九二也
弟子三四也又戒占者專于委任若使君子任事
而又使小人參之則是使之輿尸而歸故雖貞而
亦不免于凶也
(辨正)郭氏(京)曰利執之之字誤作言字案定本之字行書
遂誤
(通論)語類問易爻取義如師之五長子帥師乃是本爻有
此象又却說弟子輿尸何也朱子曰此假設之辭
也言若弟子輿尸則凶矣問此例恐與家人嗃嗃
而繼以婦女嘻嘻同曰然
雲峰胡氏曰長子即彖所謂丈人也自衆尊之則曰
丈人自君稱之則曰長子皆長老之稱
(餘論)紫巖張氏曰正辭伐罪為天下止暴興利是亦足矣
而爻辭止曰无咎何邪夫德政衰而後有兵兵凶
器聖人不得己用之用得其人雖足以致大利而
征役之起疾病之作創疫之傷財用之費所損和
氣固多矣
林氏曰易于取之小者以戈為象取之大者以田為
象取之尤大者以狩為象
象曰長子帥師以中行也弟子輿尸使不當也
(正義)衡水孔氏曰以中行是九二居中也使不當謂六三
失位也
上六大君有命開國承家小人勿用
(正義)伊川程子曰上師之終也功之成也大君以爵命賞
有功也開國封之為諸侯也承家以為卿大夫也
承受也小人者雖有功不可用也故戒使勿用此
專言師終之義不取爻義蓋以其大者
紫陽朱子曰師之終順之極論功行賞之時也坤為
土故有開國承家之象然小人則雖有功亦不可
使之得有爵土但優以金帛可也戒行賞之人于
小人則不可用此占而小人遇之亦不得用此爻
也
(通論)紫陽朱子曰開國承家小人勿用舊時說只作論功
行賞之時不可及小人今思他既一例有功如何
不及他看來開國承家一句是公共得底未分
别君子小人在小人勿用則是勿用他與之謀議
經畫耳漢光武能用此義自定天下之後一例論
功行封其所以用之在左右者則鄧禹耿弇賈復
數人他不與焉此義方思量得如此未曾改入本
義且記取
雲峰胡氏曰初師之始故紀其出師而有律上師之
終故紀其還師而賞功六爻中將兵將將伐罪賞
功靡所不載末曰小人勿用則又戒辭也雖然亦
在于謹其始焉耳曰丈人曰長子用以行師者得
其人及其開國承家自不至于用小人矣
次崖林氏曰小人立功不得一例賞以爵邑若一例
賞以爵邑又恐播惡于衆不若于行師之初不用
之為愈也故象傳謂其必亂邦彖辭于師貞之下
即言宜用丈人五爻之辭又戒用弟子即此意也
師之始既言之師之終而復言正戒人當謹于其
始也
折中曰小人勿用非既用而不封亦非既封而不用乃
是從初不用所謂丈人吉弟子凶者自其出師之始
而已然也胡氏林氏之說皆合卦意但此處小人勿
用小人二字又似所包者廣蓋非專論在師立功之
人乃是謂亂定之後建官惟賢不可復用小人恐為
他日之亂本爾如解卦難既平矣必曰小人退既濟
卦三年克之矣又必曰小人勿用皆是意也
象曰大君有命以正功也小人勿用必亂邦也
(通論)慈湖楊氏曰師之終功成大君有命所以賞功也正
功言賞必當功不可差失也開國承家之始其初
不可用小人也于此始言勿用者因此賞功原其
始也用小人為將帥幸而成功則難于不賞使之
開國成家則害及民必亂邦也去一害民者又用
一害民者以亂易亂必不可
雲峰胡氏曰王三錫命命于行師之始大君有命命
于行師之終懷邦亂邦大人小人之所以分比固
聖人之所深慮遠戒也
䷇(坤下坎上)
比吉原筮元永貞无咎不寧方來後夫凶
(正義)涑水司馬氏曰原筮者比不可以苟合也比之道不
可以不善也不可以不長久也不可以不正也故
曰元永貞无咎
伊川程子曰人相親比必有其道苟非其道則有悔
吝故必推原占決其可比者而比之筮謂占決卜
度非謂以蓍龜也(程子以原為推原與諸家不同)
紫陽朱子曰比親輔也九五以陽剛居上之中而得
其正上下五隂比而從之以一人而撫萬邦以四
海而仰一人之象故筮者得之則當為人所親輔
然必再筮以自審有元善長永正固之德然後可
以當衆之歸而无咎其未比而有所不安者亦將
皆來歸之若又遲而後至則此交已固彼來已晚
而得凶矣若欲比人則亦以是而反觀之耳
(通論)林氏黃中曰書云卜不習吉初筮之謂也又云一習
吉原筮之謂也
平菴項氏曰屯之初九動乎坎中故為宜建侯而不
寧比之九五居坎而下比故為不寧方來皆以坎
為不寧也坎險而多憂故為不寧之象
厚菴馮氏曰萃與比下體坤順同上體水澤不相遠
惟九四一爻有分權之象故元永貞言于五比下
无分權者故元永貞言于卦義各有在也
雙湖胡氏曰六十四卦惟蒙比以筮言蒙貴初而比
貴原者蓋發蒙之道當視其初筮之專誠顯比之
道當致其原筮而謹審所以不同也
雲峰胡氏曰蒙比卦辭特發兩筮字以示占者之通
例筮得蒙卦辭蒙求亨者與亨蒙者皆可用筮得
比卦辭為人所比與求比者皆可用顧其所處所
存者何如爾蒙之筮問之人者也不一則不專比
之筮問其在我者也不再則不審不寧方來指下
四隂而言來者自來後者自後吾惟問我之可比
不可比彼之來比不來比吾不問也此固王者大
公之道而為九五之顯比者也
(餘論)或問比卦大抵占得之多是人君為人所比之象朱
子曰也不必拘若三家村中惟一箇人作頭目也
是為人所比也須自審自家才德可以為之比否
所以原筮元永貞也
進齋徐氏曰後夫凶如萬國朝禹而防風後至天下
歸漢而田横不來隗囂公孫述之徒皆是也
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
(正義)衡水孔氏曰比吉也者言相親比而得吉也比輔也
者釋比所以得吉下順從者謂衆隂順從九五也
伊川程子曰比吉也物相親比乃吉道也比輔也下
順從也五以陽居尊位羣下順從以親輔之所以
為比也推原筮決相比之道得无永貞而後可以
无咎所謂元永貞如五是也以陽剛居中正盡比
道之善者也民不能自保故戴君以求寧君不能
獨立故保民以為安不寧而來比者上下相應也
衆必相比而後能遂其生若相從之志不疾而後
无所親比困屈以致凶窮之道也
楊氏文源曰下順從以卦體言實則兼上下衆隂不
曰上下而曰下者以九五為主也至不寧方來則
曰上下應前是尊上之辭後是舉衆之辭
(辨正)郭氏(京)曰比吉吉下誤增也字凡彖先舉繫辭後以
義結下皆有也字繫辭下並无也字
(通論)石澗俞氏曰坤順也初至四皆坤畫有衆皆順從之
象上六不與焉今但曰下順從而不及上蓋斥上
六在外也
(餘論)伊川程子曰以聖人之公言之因至誠求天下之比
以安民也以後王之私言之不求下民之附則危
亡至矣故上下之志必相應也
象曰地上有水比先王以建萬國親諸侯
(正義)南陽何氏曰水性潤下今在地上更相浸潤比之義
也
伊川程子曰夫物相親比而无間者莫如水在地上
所以為比也先王觀比之象以建萬國親諸侯建
立萬國所以比民也親撫諸侯所以比天下也
紫巖張氏曰水行地上小大相比率以歸東先王法
之建萬國以下比其民親諸侯以上比其君若身
使臂臂使指小大相維順以聽命制得其道也
縉雲馮氏曰地上之水異源同流畎澮相比以比于
川九川相比以比于海如萬國諸矦大小相比而
方伯連帥率之以比于天子也
紫陽朱子曰地上有水水比于地不容有間建國親
矦亦先王所以比于天下而无間者也彖意人來
比我此取我往比人
(通論)雲峰胡氏曰師之容民畜衆井田法也可以使民自
相合而无間比之建國親矦封建法也可使君與
民相合而无間
初六有孚比之无咎有孚盈缶終來有它吉
(正義)伊川程子曰初六比之始也相比之道以誠信為本
中心不信而親人人誰與之故比之始必有孚誠
乃无咎也孚信之在中也有孚盈缶誠信充實干
内若物之盈滿于缶中也缶質素之器(此言本王輔嗣)言
若缶之盈實其中外不加文飾則終能來有它吉
也物无不信豈用飾外以求比乎孚信比之本也
紫陽朱子曰比之初貴乎有信則可以无咎矣若其
充實則又有他吉也
秋山王氏曰孚信之在中者也初居比之始故言彼
此相比之道有孚比之孚之在人者也人有孚誠
而後已往比之故无咎有孚盈缶孚之在已者也
已有孚誠則人來親比故又吉焉
(通論)紫陽朱子曰孚有在陽爻者有在隂爻者伊川謂中
虚信之本中實信之質是也
象曰比之初六有它吉也
(正義)伊川程子曰比之初六者比之道在乎始也始能有
孚則終致有他之吉其始不誠終焉得吉上六之
凶由无首也
蔣氏仁敬曰爻辭有孚凡兩更端及盈缶等語象傳
皆略之直舉初六為言可見比之要道在乎始先
此義與卦辭後夫凶之意相發明
六二比之自内貞吉
(正義)伊川程子曰二與五為正應皆得中正以中正之道
相比者也二處于内自内謂由己也擇才而用雖
在乎上而以身許國必由于己己以得君道合而
進乃得正而吉也以中正之道應上之求乃自内
而不自失也汲汲以求比者非君子自重之道乃
自失也
(餘論)雲峰胡氏曰初不係四之應而五應之故曰他四不
係初之應而應乎五故曰外惟二本與五應故曰
比之自内而又以正故吉凡卦以外卦為内上卦
為外比六二言内六四言外内外卦之分見于此
愚案舊說六爻取應為義率多附會胡氏所論此卦
之應近似有理然亦偶合者爾如謂初本與四應
今與五應而曰有它則大過之九四中孚之初九
皆曰有它其說何也且比雖取四隂來比而六三
之比匪已出其間又安見初之吉必為應乎五耶
謂二五本相應而曰比之自内宜矣如謂四不應
初而應五曰外比則泰之初九咸之初六象傳皆
曰志在外猶可曰指所當應之爻而言益之上九
象傳曰自外來又何說乎蓋此之外比與渙六三
爻象傳曰志在外正同以卦屬坎體而此二爻適
能去其陷溺之性以從陽剛故也非特為外卦也
應之為說于易理不為无礙明者當有以辨之
象曰比之自内不自失也
(正義)伊川程子曰守己中正之道以待上之求乃不自失
也易之為戒嚴密二雖中正質柔體順故有貞吉
自失之戒戒之自守以待上之求无乃涉後凶乎
曰士之修己乃求上之道降己辱身非自重之道
也故伊尹武侯救天下之心非不切必待禮至然
後出也
漢上朱氏曰六二柔也恐其自失也二處乎内待上
之求然後應之比之自内者也故曰不自失也
紫陽朱子曰得正則不自失矣
六三比之匪人
(正義)紫陽朱子曰隂柔不中正承乘應皆隂所比皆非其
人之象其占大凶不言可知
愚案六三體本柔暗而處重隂之間故為比之匪人
易之取象不過如是或謂三以上應无首而為比
匪者其義狹陋不若本義所言為切于教戒也
象曰比之匪人不亦傷乎
(正義)伊川程子曰人之相比求安吉也乃比于匪人必將
反得悔吝其亦可傷矣深戒失所比也
六四外比之貞吉
(正義)伊川程子曰親賢從上比之正也故為貞吉
紫陽朱子曰以柔居柔外比九五為得其正吉之道
也占者如是則正而吉矣
象曰外比于賢以從上也
(正義)伊川程子曰外比謂從五也五剛明中正之賢又居
君位四比之是比賢且從上所以吉也
九五顯比王用三驅失前禽邑人不誡吉
(正義)紫陽朱子曰一陽居尊剛健中正卦之羣隂皆來比
已顯其比而无私如天子不合圍開一面之綱來
者不拒去者不追故為用三驅失前禽而邑人不
誡之象蓋雖私屬亦喻上意不相警備以求必得
也凡此皆吉之道占者如是則吉也
又曰邑人不誡如有聞无聲言其自不消相告誠又
如歸市者不止耕者不變相似
石門梁氏曰九五陽剛中正為比之主陽剛則明而
不暗中正則公而不私此其所以為顯比也以象
言之如田狩而用三驅失前禽來者不拒去者不
追此上之比下也固顯比也比下既得其道則雖
私屬亦喻上意而不待告誡此下之比上也亦顯
比也上下之相比同一顯明之道又安有不吉乎
陸氏庸成曰三驅失禽置失得于勿惜者狀蕩平之
王心邑人不誡泯知識于大順者狀熙皥之王化
折中曰案本義解邑人不誡謂不相警備以求必得似
以為求所失之前禽也然語類只作有聞无聲之意
尤為精切蓋言王者田獵而近郊之處略不驚擾耳
本義係朱子未修改之書故其後來講論每有不同
者皆此類也
(通論)伊川程子曰天子之畋圍合其三面前開一路使之
可去不忍盡物好生之仁也只取其不用命者不
出而反入者也禽獸前去者皆免矣故曰失前禽
也王者顯明其比道天下自然來比來者撫之固
不煦煦然求比于物若田之三驅禽之去者從而
不追來者則取之也此王道之大所以其民皥皥
而莫知為之者也
誠齋楊氏曰王者之比天下去妙巧捐策謀昭示之
以至正大中之道而己可以比天下而不可以示
天下王者不由也故曰顯比
雲峰胡氏曰諸隂爻皆言比之隂比陽也五言顯比
陽為隂所比也師比之五皆取田象師之田有禽
害物之禽也比之失前禽背已之禽也在師則執
之王者之義也在此能失之王者之仁也
象曰顯比之吉位正中也舍逆取順失前禽也邑人不
誡上使中也
(正義)紫陽朱子曰上之德使不偏也
建安邱氏曰舍逆謂舍上一隂隂以乘陽為逆也取
順謂取下四隂隂以承陽為順也失上一隂故曰
失前禽
愚案王輔嗣云三驅之禮禽逆來趣已則舍之背已
而走則射之愛于來而惡于去故常失前禽又毛
公詩傳面傷不獻踐毛不獻孔疏云面傷不獻者
謂當面射之翦毛不獻謂在旁而逆射之二者皆
為逆射嫌誅降之義也今程傳以不去反入者為
當取以前去者為失前禽與先儒之論不合且誠
如其言是取逆舍順矣然細玩經文舊解亦有未
安然則何說曰象統言王者大公之心既不可拘
于禮文亦不得泥順逆取舍等字而求其義也夫
舍逆主于言縱可以為上六之象矣若取順乃借
象于下之四隂以為主于言殺可乎讀者不以辭
害意則善矣
(辨正)郭氏(京)曰失前禽舍逆取順也今本誤倒其句小象
並係先舉爻辭後以義結此獨先申義而後舉爻
辭三百八十三爻並无此例誤亦明矣
(通論)白雲郭氏曰民心罔中惟爾之中其使中之謂乎
雲峰胡氏曰師之使不當誰使之五也比之使中誰
使之亦五也
上六比之无首凶
(正義)山陽王氏曰无首後也處卦之終是後夫也為時所
棄宜其凶也
汴水趙氏曰首為上為陽九五之象自六四以下奉
之為首者也上六居九五之上猶人而无首安得
不凶
秋山王氏曰五以一陽居尊四隂比之于下故彖傳
曰下順從也而上六孤立于外而不從豈非後夫
之象
(存疑)伊川程子曰六居上比之終也首謂始也凡比之道
其始善則其終善矣有其始而无其終者或有矣
未有无其始而有終者也故比之无首至終則凶
也
紫陽朱子曰隂柔居上无以比下凶之道也故為无
首之象而其占則凶也(此說又别亦不可用)
東萊吕氏曰上六比之无首凶上居卦之終不曰无
終凶而曰无首凶何也見其无終則知其必无首
矣治疾者必推其致疾之由也
愚案象傳之无所終即彖傳之其道窮上六即後夫
无疑也无首以不能承陽為正義程吕謂始交之
不善朱子謂隂柔不足為首訓俱未諦
象曰比之无首无所終也
(正義)臨川王氏曰隂之為物以陽為首而比之者也乘九
五而不承比之无首者也以陽為首則有所終先
陽則迷而失道况无首乎
白雲郭氏曰上六非天下之所比又不能比人為臣
而无君與无元首何異哉是以凶而无所終也
紫陽朱子曰以上下之象言之則為无首以終始之
象言之則為无終无首則无終矣
蔣氏仁敬曰即卦辭後夫凶之義
大易擇言卷五
