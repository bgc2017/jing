大易擇言卷三十二
上元程廷祚撰
䷼(兑下巽上)
中孚豚魚吉利涉大川利貞
(正義)衡水孔氏曰信發于中謂之中孚魚者蟲之幽隠豚
者獸之微賤内有誠信則雖微隠之物信皆及矣
既有誠信光被萬物以斯涉難何往不通故曰利
涉大川信而不正凶邪之道故利在貞也
(餘論)伊川程子曰在二體則中實在全體則中虚中虚信
之本中實信之質
東坡蘇氏曰中孚信也而謂之中孚者如羽蟲之孚
有諸中而後能化也内无陽不生故必剛得中然
後為中孚也
紫陽朱子曰孚信也為卦二隂在内四陽在外而二
五之陽皆得其中以一卦言之為中虚以二體言
之為中實皆孚信之象也又下說以應上上巽以
順下亦為孚義豚魚无知之物又木在澤上外實
内虚皆舟楫之象至信可感豚魚涉險難而不可
以失其貞故占者能致豚魚之應則吉而利涉大
川又必利于貞也
語類問中孚孚字與信字恐亦有别朱子曰伊川云
存于中為孚見于事為信說得極好因舉字說孚
字從爪從子如鳥抱子之象今之乳字一邊從孚
蓋中所抱者實有物也中間實有物所以人自信
之
問中虚信之本中實信之質如何曰只看虚實字便
見本質之異中虚是无事時虚而无物故曰中虚
自中虚中發出來皆是實理所以曰中實○又曰
一念之間中无私主便謂之虚事皆不妄便謂之
實不是兩件事
(存異)吳氏曰先儒以豚魚為二物實一物耳蓋兑澤巽風
豚魚生于澤而主風古云江豚魚出而風今江湖
行舟之人見江豚作則知風之至天下之物皆有
自然之信凡天機之觸天籟之鳴非物能然也皆
天理之真天道之妙流行貫通在物有不能違耳
(草廬纂言說與此合而文不同此吳氏不知其名)
愚案豚魚二物乃物之至无知者此卦言天德之純
底于至極獨全其天命之本然而有生以後之知
識聞見胥歸于无用泯然如豚魚之无知則中孚
之理盡而无往不吉矣後儒不達于繫辭之指而
以為孚信感格豚魚其說已誤若吳氏之說尤為
可笑唐許渾詩云江豚吹浪夜還風蓋此物喜風
唯江中有之吳氏見卦之兑象為澤故又云豚魚
生于澤實則澤中不聞有江豚也且作易者乃北
方之聖人北方之聖人豈知南方之江中有江豚
乎且天地間生物之不失其信者至多又奚獨江
豚也其附會鄙俚一至于此而人猶有信之者不
可以不辨
彖曰中孚柔在内而剛得中說而巽孚乃化邦也豚魚
吉信及豚魚也利涉大川乘木舟虚也中孚以利貞乃
應乎天也
(正義)伊川程子曰二柔在内中虚為誠之象二剛得上下
體之巾中實為孚之象卦所以為中孚也說而巽
以二體言卦之用也上巽下說為上至誠以順巽
于下下有孚以說從其上如是其孚乃能化于邦
國也若人不說從或違拂事理豈能化天下乎信
能及于豚魚信道至矣所以吉也以中孚涉險難
其利如乘木濟川而以虚舟也舟虚則无沈覆之
患卦虚中為舟虚之象
(辨正)愚案柔在内而剛得中明以剛為用而不以柔為用
也柔在内人心不妄動之象此不以柔為用也剛
得中道心以為主之象此以剛為用也○信及豚
魚及猶言如也言誠信之至如豚魚之无知也倘
以為感格及于豚魚則誠之所動又何必豚魚邪
(餘論)童溪王氏曰以成卦觀之在二體則為中實在全體
則為中虚蓋中不虚則有所累有所累害于信者
也中不實則无所主无所主則又失其信矣故曰
中孚
象曰澤上有風中孚君子以議獄緩死
(正義)伊川程子曰君子之于議獄盡其忠而已于決死極
于惻而已故誠意常求于緩緩寬也于天下之事
无所不盡其忠而議獄緩死最其大者也
紫陽朱子曰風感水受中孚之象議獄緩死中孚之
意
(餘論)誠齋楊氏曰風无形而能鼓幽潛誠无象而能感人
物中孚之感莫大于好生不殺議獄者求其入中
之出緩死者求其死中之生也
平菴項氏曰獄之將決則議之其既決則又緩之然
後盡于人心王聽之司寇聽之三公聽之議獄也
旬而職聽二旬而職聽三月而上之緩死也故獄
成而孚輸而孚在我者盡故在人者无憾也
石澗俞氏曰澤體中虚而善受澤上有風則澤中之
水隨動天下之孚蓋无有速于此者
折中曰案風之入物也不獨平地草木為之披拂巖谷
竅穴為之吹吁即積水重隂之下亦因之而凍解冰
釋焉此所以為至誠无所不入之象也民之有獄猶
地之有重隂也王者體察天下之情隠至于議獄緩
死然後其至誠无所不入矣
初九虞吉有它不燕
(正義)潁川荀氏曰虞安也
平菴項氏曰初九安處于下不假他求何吉如之苟
變其志動而求孚于外則失其安也
(辨正)愚案虞安也宜從荀氏說初九天德之根未交于物
惟能安其本然則吉假使牽于外誘而有他物以
間之則離其本然而不安矣燕者亦安也舊說以
為上應六四又以虞為虞度之虞于義未協
(存疑)伊川程子曰九當中孚之初故戒在審其所信虞度
也度其所信而後從也雖有至信若不得其所則
有悔咎故虞度而後信則吉也既得所信則當誠
一若有它則不得其燕安矣燕安裕也有它志不
定也人志不定則惑而不安初與四為正應四巽
體而居正无不善也爻以謀始之義大故不取相
應之義若用應則非虞也
紫陽朱子曰當中孚之初上應六四能度其可信而
信之則吉復有它焉則失其所以度之之正而不
得其所安矣戒占者之辭也
象曰初九虞吉志未變也
(辨正)愚案變猶動也志未變所以為天德之本然而不可
間以他物也
九二鳴鶴在隂其子和之我有好爵吾與爾靡之
(正義)衡水孔氏曰九二體剛處于卦内又在三四重隂之
下而履不失中是不徇于外自任其真者也處于
幽昧而行不失信則聲聞于外為同類之所應焉
如鶴之鳴于幽遠則為其子所和也靡散也不私
權利惟德是與若我有好爵願與爾賢者分散而
共之故曰我有好爵吾與爾靡之
伊川程子曰二剛實于中孚之至者也孚至則能感
通鹤鳴于幽隠之處不聞也而其子相應和中心
之願相通也好爵我有而彼亦係慕說好爵之意
同也有孚于中物无不應誠同故也至誠无遠近
幽深之間故繫辭云善則千里之外應之不善則
千里之外違之言誠通也至誠咸通之理知道者為能
識之(案靡訓與孔異)
愚案九二當說體之中故以誠之動物者言之
象曰其子和之中心願也
(正義)程氏(敬承)曰鶴之鳴由中而發子之和亦根心而應
故曰中心願願出于中乃孚之至也
(通論)平菴項氏曰中心願也甚言其孚故泰之六四不戒
以孚亦曰中心願也
六三得敵或鼓或罷或泣或歌
(辨正)愚案六三于外誘之來相持而不能下得敵云者猶
子夏之所謂交戰也進則鼓退則罷不足則泣有
餘則歌皆言隂柔德之不實而喪棄其天真以至
于此也舊解未確
(餘論)劉氏長民曰人惟信不足故言行之問變動不常如
此
(存疑)紫陽朱子曰敵謂上九信之窮者六三隂柔不中正
以居說極而與之為應故不能自主而其象如此
象曰或鼓或罷位不當也
(正義)石澗俞氏曰六三居不當位心无所主故或鼓或罷
而不定若初九則不如是也
愚案六三說形于外而動不以天故曰位不當也
六四月幾望馬匹亡无咎
(辨正)愚案六四已交巽體有順乎剛之德非六三之可比
矣月幾望言蓄于内者厚也馬匹亡言馳于外者
息也能固守其天真如此則所謂人心不妄動柔
之在内而得其正者矣咎于何有
(存疑)紫陽朱子曰六四居隂得正位近于君為月幾望之
象馬匹謂初與已為匹四乃絶之而上以信于五
故為馬匹亡之象占者如是則无咎也
象曰馬匹亡絶類上也
(辨正)愚案類言四與三同為柔也絶類言四之獨能順乎
剛也上與柔進而上行之上同
(通論)雲峰胡氏曰坤以喪朋為有慶中孚之四以絶類為
无咎
九五有孚攣如无咎
(正義)安定胡氏曰居尊而有中正之德是有至誠至信之
心發之于内而交于下以攣天下之心上下内外
皆以誠信相通是得為君之道何咎之有
伊川程子曰五居君位人君之道當以至誠感通天
下使天下之心信之固結如拘攣然則為无咎也
(通論)雲峰胡氏曰六爻不言孚惟九五言之九五孚之主
也
象曰有孚攣如位正當也
(辨正)愚案位正當言九五正當天德之位也彖辭之豚魚
吉傳之孚乃化邦皆指此爻也
上九翰音登于天貞凶
(正義)山陽王氏曰翰高飛也飛音者音飛而實不從之謂
也居卦之上處信之終信終則衰忠篤内喪華美
外揚故曰翰音登于天也
安定胡氏曰翰者鳥羽之高飛也上九在一卦之上
居窮極之地是无純誠之心篤實之道徒務其虚
聲外飾以矯偽為尚如鳥之飛登于天徒聞其虚
聲而已
東坡蘇氏曰翰音飛且鳴者也處外而居上非中孚
之道飛而求顯鳴而求信者也故曰翰音登于天
九二在隂而子和上九飛鳴而登天其道蓋相反
也
東谷鄭氏曰翰音登天者聲聞過情君子恥之
(辨正)愚案上九過中而不孚故為翰音登于天此虚偽之
象也傳義以為固守其信而不知變于理未協
(存疑)伊川程子曰九處于最上孚于上進而不知止者也
其極至于羽翰之音登聞于天貞固于此而不知
變凶可知矣夫子曰好信不好學其蔽也賊固守
而不通之謂也
紫陽朱子曰居信之極而不知變雖得其貞亦凶道
也故其象占如此
象曰翰音登于天何可長也
(正義)侯氏(行果)曰窮上失位信不由中有聲无實虚華外
揚是翰音登天也虚音登天何可久也
衡水孔氏曰虚聲无實何可久長
安定胡氏曰上九徒以虚聲外飾无純誠篤實之行
以此而往愈久愈凶故聖人戒之曰何可長如此
蓋欲人改過反誠以信實為本也
平菴項氏曰上九巽極而躁不正不中内不足而求
孚于外聲聞過情其涸也可立而待愈久愈凶何
可長也
䷽(艮下震上)
小過亨利貞可小事不可大事飛鳥遺之音不宜上宜
下大吉
(辨正)愚案小過一卦先儒既不察與中孚反對之實義動
與大過相提而並論又不知大象乃孔子之特筆
而附會行過乎恭三句以發明彖辭爻辭此卦之
從來不得其解皆以是二端也夫小過與中孚反
對者中孚言心小過言意也心大而意小心同體
于天无有終始意則以時起滅故曰小過過猶常
言過去過來之過而過甚之意在其中曰小過者
意之于心可過而不可留也意雖人所不能无然
能過之而不留則亨矣利貞者意既有則不可以
不正也有意故可小事非无心故不可大事事之
為言用也飛鳥遺之音鳥飛于空而遺其音過而
不留之象卦體艮在下震在上不宜上宜下者言
意動則累于心止其所而不妄動是則吉之大者
卦義宜如是解學者詳之
(餘論)會稽虞氏曰上隂乘陽故不宜上下隂順陽故宜下
(存疑)伊川程子曰過者過其常也若矯枉而過正過所以
就正也事有時而當然有待過而後能亨者故小
過自有亨義利貞者過之道利于貞也不失時宜
之謂正過所以求就中也所過者小事也事之大
者豈可過也于大過論之詳矣飛鳥遺之音謂過
之不遠也不宜上宜下謂宜順也過而順理其吉
必大(諸儒之論大率如是)
紫陽朱子曰小過是過于慈惠之類大過則是剛嚴
果毅底氣象小過是小事過又是過于小如行過
乎恭喪過乎哀用過乎儉皆是過于小退後一步
自貶底意思
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
(辨正)郭氏(京)曰柔得中是以可小事也是以下脱可字小
事下誤增吉字
伊川程子曰有飛鳥之象焉此一句不類彖體蓋解
者之辭誤入彖中
愚案卦名下當有亨字○過以利貞與時行者言既
與其過而復欲其貞皆因人心不能无意故過其
所當過而毋過其所不當過意動之時宜然也所
謂時者柔之得中也柔得中則剛失位柔得中而
止其所故可小事剛失位而不中故不可大事其
在全卦柔者意之象也剛者心之象也意用事則
心有不得自主者剛失位之象也其在上下體艮
之止以象心震之動以象意動于止則順動于動
則逆經曰不宜上宜下大吉君子亦舍逆而取順
可矣
(存疑)伊川程子曰陽大隂小隂得位剛失位而不中是小
者過也事固有待過而後能亨者過而利于貞謂
與時行也時當過而過乃非過也時之宜也乃所
謂正也柔得中二五居中也隂柔得位能致小事
吉耳不能濟大事也剛失位而不中是以不可大
事大事非剛陽之才不能濟三不中四失位是以
不可大事中剛外柔飛鳥之象卦有此象故就飛
鳥為義事有時而當過所以從宜然豈可甚過也
如過恭過哀過儉大過則不可所以在小過也所
過當如飛鳥之遺音鳥飛迅疾聲出而身已過然
豈能相遠也事之當過者亦如是身不能甚遠于
聲事不可遠過其常在得宜耳不宜上宜下更就
鳥音取宜順之義過之道當如飛鳥之遺音夫聲
逆而上則難順而下則易故在高則大山上有雷
所以為過也過之道順行則吉如飛鳥之遺音宜
順也所以過者為順乎宜也能順乎宜所以大吉
象曰山上有雷小過君子以行過乎恭喪過乎哀用過
乎儉
(正義)衡水孔氏曰小人過差失在慢易奢侈故君子矯之
以行過乎恭喪過乎哀用過乎儉也
伊川程子曰雷震于山上其聲過常故為小過天下
之事有時當過而不可過甚故為小過君子觀小
過之象事之宜過者則勉之行過乎恭喪過乎哀
用過乎儉是也當過而過乃其宜也不當過而過
則過矣
愚案前二說以解大象則確而諸儒即以當彖爻之
訓頗為失之學者不可不知也
(餘論)嵩山鼂氏曰時有舉趾高之莫敖故正考父矯之以
循牆時有短喪之宰予故高柴矯之以泣血時有
三歸反坫之管仲故晏子矯之以敝裘雖非中行
亦足以矯時厲俗
楊氏文源曰過恭過哀過儉此豈不為高世絶俗行
而過乎人但其所過者以收斂卑下為過故但可
言小過也
初六飛鳥以凶
(正義)安定胡氏曰小過之時不宜上位在下而志愈上故
獲凶也
(辨正)愚案意為心體之所本无猶飛鳥為太空之所本无
也今初六居最下之地處當止之時乃无端而起
以致天下之多故是宜下而不下道之所惡其凶
大矣又彖辭飛鳥遺之音其取象在若有若无之
間所謂過而不留也今直象飛鳥非所宜矣故初
與上皆凶
(通論)平菴項氏曰初上二爻隂過而不中是以凶也以卦
象觀之二爻皆當鳥翅之末初六在艮之下當止
而反飛以飛致凶故曰飛鳥以凶上六居震之極
其飛已高則麗于網罟故曰飛鳥離之凶
(存疑)伊川程子曰初六隂柔在下小人之象又上應于四
四復動體小人躁易而上有應助于所當過必至
過甚況不當過而過乎其過如飛鳥之迅疾所以
凶也躁疾如是所以過之速且遠救止莫及也
象曰飛鳥以凶不可如何也
(正義)伊川程子曰不可如何无所用其力也
何氏元子曰以凶者自納于凶也孽由已作可如何
哉
六二過其祖遇其妣不及其君遇其臣无咎
(正義)石澗俞氏曰遇妣而過于祖雖過之君子不以為過
也遇臣則不可過于君故曰不及其君遇其臣彖
言可小事不可大事不宜上宜下而六二柔順中
正故其象如此其占无咎(案此說雖不得其所以然而語較明順)
(辨正)愚案六二柔而得中彖辭所謂可小事者也祖初之
象君三之象妣與臣皆謂二也言六二得止之正
安于下而不干其上其免于咎戾亦所宜矣○過
之言逆而遇之言順此二字之别也
(存疑)紫陽朱子曰六二柔順中正進則過三四而遇六五
是過陽而反遇隂也如此則不及六五而自得其
分是不及君而適遇其臣也皆過而不過守正得
中之意无咎之道也故其象占如此
象曰不及其君臣不可過也
(辨正)愚案臣不可過言意之發不可以侵其心所以安柔
之分而得其止之正也
九三弗過防之從或戕之凶
(辨正)愚案卦中所謂過者皆隂爻也陽爻則安于无用而
无所謂過矣故三與四皆曰弗過九三處艮體之
終有以止隂柔之過甚故曰弗過防之然正當隂
柔欲過之時失位之剛无持久之力則彼或乘隙
而為害于其後恐亦所難免也如是則凶矣○弗
過句舊說以過防為義然九四不可通矣
(存疑)伊川程子曰小過隂過陽失位之時三獨居正然在
下无所能為而為隂所忌惡故有當過者在過防
于小人若弗過防之則或從而戕害之矣如是則
凶也三于隂過之時以陽居剛過于剛也既戒之
過防則過剛亦在所戒矣防小人之道正已為先
三不失正故无必凶之義能過防則免矣三居下
之上居上為下皆如是也
象曰從或戕之凶如何也
(正義)伊川程子曰凶如何言其甚也
九四无咎弗過遇之往厲必戒勿用永貞
(辨正)愚案九四居震體之下動而不極可以无咎矣弗過
而亦不能禁物之相遇往則為外至者所役而可
危矣以是為戒亦自守之道也又曰勿用永貞者
陽剛之德宜有以立天下之命而使隂柔不得妄
作豈可僅足于自守而已哉聖人之于剛德不稍
寬假如此○朱子以過遇為加意待之若上六之
弗遇過又不可通矣
(存疑)伊川程子曰四當小過之時以剛處柔剛不過也是
以无咎既弗過則合其宜矣故云遇之謂得其道
也若往則有危必當戒懼也往去柔而以剛進也
勿用永貞陽性堅剛故戒以隨宜不可固守也方
隂過之時陽剛失位則君子當隨時順處不可固
守其常也四居高位而无上下之交雖比五應初
方隂過之時彼豈肯從陽也故往則有厲
象曰弗過遇之位不當也往厲必戒終不可長也
(辨正)愚案四雖无咎而亦剛之失位者故曰位不當也終
不可長釋勿用永貞之義
(存疑)伊川程子曰以九居四位不當也居柔乃遇其宜也
當隂過之時陽退縮自保足矣終豈能長而盛也
故往則有危必當戒也長上聲作平聲則大失易
意以夬與剥觀之可見與夬之象文同而音異也
六五密雲不雨自我西郊公弋取彼在穴
(辨正)愚案密雲不雨上于高而弗散自我西郊動于遠而
弗止皆言其已甚也如是而尚得謂之小過乎公
心之象也穴空也在穴謂六五也公弋取彼在穴
言空中之物為害至此不急去之可乎意去而心
自寧也
(存疑)伊川程子曰五以隂柔居尊位雖欲過為豈能成功
如密雲而不能成雨所以不能成雨自西郊故也
隂不能成雨小畜卦中已解公弋取彼在穴弋射
取之也射止是射弋有取義穴山中之空中虛乃
空也在穴指六二也五與二本非相應乃弋而取
之五當位故云公謂公上也同類相取雖得之兩
隂豈能濟大事乎猶密雲之不能成雨也
象曰密雲不雨已上也
(辨正)愚案已上謂不宜上者而今上之至也
上六弗遇過之飛鳥離之凶是謂災眚
(正義)安定胡氏曰上六過而不已若鳥之高翔不知所止
以其窮極而離于凶禍不能反于下以圖其所安
猶人之不近人情亢己而行故外來之災自招之
損皆有之也
石澗俞氏曰彖辭言不宜上而上乃震動之體動極
而忘返如飛鳥離于繒繳不亦凶乎是天災也亦
人眚也故曰飛鳥離之凶是謂災眚
愚案隂極于上動而不已弗遇過之无所遇而徑過
率意妄行不順之至者也飛鳥離之乃欲動情勝
无所止泊之象其凶甚矣以不宜在上之物而犯
非其分至于此極乃所謂自作孽不可逭者是謂
災眚言必敗之道也
象曰弗遇過之已亢也
(辨正)愚案亢雖陽剛有所不可以柔有之其凶可知
大易擇言卷三十二
