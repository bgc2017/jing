大易擇言卷三十三
上元程廷祚撰
䷾(離下坎上)
既濟亨小利貞初吉終亂
(正義)衡水孔氏曰濟者濟渡之名既者皆盡之稱萬事皆
濟故以既濟為名既萬事皆濟若小者不通則有
所未濟故曰既濟亨小也小者尚亨何況于大則
大小剛柔各當其位皆得其所當此之時非正不
利故曰利貞也但人皆不能居安思危慎終如始
故戒以今日既濟之初雖皆獲吉若不進德修業
至于終極則危亂及之
紫陽朱子曰既濟事之既成也為卦水火相交各得
其用六爻之位各得其正故為既濟亨小當為小
亨大抵此卦及六爻占辭皆有警戒之意時當然
也
谷氏拙侯曰不曰小亨而曰亨小言所亨者其小事
也
彖曰既濟亨小者亨也利貞剛柔正而位當也初吉柔
得中也終止則亂其道窮也
(辨正)愚案剛柔正謂坎剛中離柔中八卦中惟二卦得剛
柔之正也位當謂坎以陽卦居上離以隂卦居下
上下之位得其序也卦之為既濟者以此剛柔皆
中而初吉獨取柔中者天下至不易定者柔柔定
而天下无不定矣且柔之得中又剛德之正有以
使之不待言也終止則亂言剛柔之道俱窮則失
其所以為既濟矣
(通論)石門梁氏曰既濟柔得中在下卦則初吉而終亂以
文明已過而坎險繼之也未濟柔得中在上卦則
始未濟而終亨以出乎坎險而正當文明也
折中曰案凡易義以剛中為善而既未濟皆善柔中者
既濟以内卦為主至外卦則向乎未濟矣未濟亦以
内卦為主至外卦則向乎既濟矣亦猶泰之善在二
而否之善在五
(餘論)山陽王氏曰柔得中則小者亨也柔不得中則小者
未亨小者未亨雖剛得中未為既濟也故既濟之
要在柔得中也
伊川程子曰天下之事不進則退无一定之理濟之
終不進而止矣无常止也衰亂至矣蓋其道已窮
極也九五之才非不善也時極道窮理當必變也
聖人至此奈何曰唯聖人為能通其變于未窮不
使至于極也堯舜是也故有終而无亂
中溪張氏曰卦曰終亂而彖曰終止則亂非終之能
亂也于其終而有止心此亂之所由生也
石澗俞氏曰人之常情處元事則止心生止則怠怠
則有患而不為之防此所以亂也當知終止則亂
不止則不亂也
陸氏君啟曰國家當極盛時縱有好處都只是尋常
事所以說小者亨
象曰水在火上既濟君子以思患而豫防之
(正義)潁川荀氏曰治不忘亂也
伊川程子曰水火既交各得其用為既濟時當既濟
唯慮患害之生故思而豫防使不至于患也自古
天下既濟而致禍亂者蓋不能思慮而豫防也
秋山王氏曰既濟雖非有患之時患每生于既濟之
後君子思此而豫防之則可以保其初吉而无終
亂之憂矣
(餘論)泉峰龔氏曰水上火下雖相為用然水決則火滅火
炎則水涸相交之中相害之機伏焉故君子思患
而豫防之能防在乎豫能豫在乎思
初九曳其輪濡其尾无咎
(正義)伊川程子曰方既濟之初能止其進乃得无咎
紫陽朱子曰輪在下尾在後初之象也曳輪則車不
前濡尾則狐不濟既濟之初謹戒如是无咎之道
愚案既濟之初將濟而未濟之時也其時爭先者未
必遂濟而持重者无傾覆之虞曳其輪不欲輕進
之象不欲輕進則惟安于後濟可矣故曰濡其尾
此不以僥倖而免于咎之道也
象曰曳其輪義无咎也
(正義)伊川程子曰既濟之初而能止其進其義自无咎也
六二婦喪其茀勿逐七日得
(辨正)愚案婦人之車无茀則无以蔽前後而不可行喪茀
而能勿逐以待其自得于七日之後其能安柔下
之分而不急于自行如是此柔而得中彖之初吉
即指此也
(存異)紫陽朱子曰二以文明中正之德上應九五陽剛中
正之君宜得行其志而九五居既濟之時不能下
賢以行其道故二有婦喪其茀之象茀婦車之蔽
言失其所以行也然中正之道不可終廢時過則
行矣故又有勿逐而自得之戒
愚案喪茀勿逐以見柔之安分而從剛七日得則既
濟矣凡在下位者莫不當用舊說泥于二五相應
之例且謂喪茀為九五不能下賢則此卦何以為
既濟也
象曰七日得以中道也
(辨正)愚案得喪皆所勿計而惟自安于柔故曰以中道也
九三高宗伐鬼方三年克之小人勿用
(正義)紫陽朱子曰既濟之時以剛居剛高宗伐鬼方之象
也三年克之言其久而後克戒占者不可輕動之
意小人勿用占法與師上六同
(辨正)愚案九三剛而不中處既濟而輕動勞師于絶域高
宗伐鬼方三年克之其任用非人殘民以逞之害
顯然見于言表高宗雖商之賢君然未必如虞廷
干羽之化故言小人勿用以明其失非謂既克之
後不可用小人也
(餘論)伊川程子曰高宗必商之高宗天下之事既濟而遠
伐暴亂也威武可及而以救民為心乃王者之事
也惟聖賢之君則可若騁威武忿不服貪土地則
殘民肆欲也故戒不可用小人
愚案爻辭不見美高宗之意程傳未深考耳
象曰三年克之憊也
(辨正)愚案言憊正見勞師之由于小人矣
六四繻有衣袽終日戒
(正義)伊川程子曰當既濟之時以防患慮變為急繻當作
濡謂滲漏也舟有罅漏則塞以衣袽有衣袽以備
濡漏又終日戒懼不怠慮患當如是也
兼山郭氏曰既濟思患豫防而四又居多懼之地是
以有繻有衣袽之戒勿以既濟而忘未濟之難也
終日者言无怠時也
(餘論)雲峰胡氏曰乘舟者不可以无繻而忘衣袽亦不可
謂衣袽已備遂恝然不知戒水浸至而不知則雖
有衣袽不及施矣備患之具不失于尋常而慮患
之念又不忘于頃刻此處既濟之道
中溪張氏曰六四出離入坎此濟道將革之時也濟
道將革則罅漏必生四坎體也故取漏舟為戒終
日戒者自朝至夕不忘戒備常若坐敝舟而水驟
至焉斯可以免覆溺之患
象曰終日戒有所疑也
(辨正)愚案因疑而戒疑者疑覆溺之不免也
九五東鄰殺牛不如西鄰之禴祭實受其福
(辨正)愚案東者時之始西者時之成濟以時為本東鄰謂
不得其時者西鄰即謂九五爻辭之意言求濟者
得其時則用力少而成功多不得其時為東鄰殺
牛之象九五能積德以待時為禴祭受福之象先
儒不察于象傳時字之義故不得此爻正解雖有
名通之論皆无足深取矣
(餘論)雪松潘氏曰五以陽剛中正當物大豐盛之時故借
東鄰祭禮以示警懼夫祭時為大時苟得矣則明
德馨而黍稷可薦明信昭而沼毛可羞是以東鄰
殺牛不如西鄰之禴祭實受其福在于合時不在
物豐也東西者彼此之時不以五與二對言
承菴姚氏曰人君當既濟之時享治平之盛驕奢易
萌而誠敬必不足故聖人借兩鄰以為訓若曰東
鄰殺牛何其盛也西鄰禴祭何其薄也然神无常
享享于克誠彼殺牛者反不如禴祭者之實受其
福信乎享神者在誠不在物保治者以實不以文
此蓋教之以祈天保命之道
(存異)紫陽朱子曰東陽西隂言九五居尊而時已過不如
六二之在下而始得時也又當文王與紂之事故
其象占如此彖辭初吉終亂亦此意也
愚案東西以喻時之早暮九五當西成之時收既濟
之效禴祭受福皆指九五而言本義以西鄰為六
二則受福為六二受福折中謂易无此例誠然
象曰東鄰殺牛不如西鄰之時也實受其福吉大來也
(辨正)愚案受福而言吉大來謂既濟惟此爻為極盛以明
非真言祭祀也後儒不察何哉
上六濡其首厲
(正義)山陽王氏曰既濟道窮之于未濟則首先犯焉進而
不已則遇于難故濡其首也將沒不久危莫先焉
愚案濡其首者亂端方兆之象他說謂身已陷沒而
至于首則與象傳何可久也之義不合輔嗣說是
○此爻與六四俱當以時與事言不必以人言
(通論)漢上朱氏曰以兼卦言之初為始為本上為終為末
以成卦言之上為首為前初為尾為後
象曰濡其首厲何可久也
(正義)安定胡氏曰既濟之終反于未濟至于濡沒其首故
當翻然而警惕然而改何可久如此乎
䷿(坎下離上)
未濟亨小狐汔濟濡其尾无攸利
(正義)紫陽朱子曰未濟事未成之時也水火不交不相為
用卦之六爻皆失其位故為未濟汔幾也幾濟而
濡尾猶未濟也占者如此何所利哉
(餘論)伊川程子曰狐能渡水其老者多疑畏故履冰而聽
懼其陷也小者則未能畏慎故勇于濟濡其尾而
不能濟也
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
(辨正)愚案未濟曰亨而亦取柔中與既濟同者柔之得中
固貴于羣柔也剛而在下終為剛德之衰未出中
者雖中而在陷也濡其尾无攸利求濟而終于不
能矣然未濟則將之于既濟以剛柔雖上下易位
不得其正而有相為用之道也
(通論)節齋蔡氏曰既濟之後必亂故主在下卦而亨取二
未濟之後必濟故主在上卦而亨取五
(餘論)伊川程子曰雖隂陽不當位然剛柔皆相應若能重
慎則有可濟之理
紫陽朱子曰小狐汔濟汔字訓幾與井卦同既曰幾
便是未出坎中
象曰火在水上未濟君子以慎辨物居方
(正義)伊川程子曰水火不交不相濟為用故為未濟火在
水上非其處也君子觀其處不當之象以慎處于
事物辨其所當各居其方謂止于其所也
何氏元子曰慎辨物者物以羣分也慎居方者方以
類聚也
初六濡其尾吝
(正義)伊川程子曰濡其尾言不能濟也不度其才力而進
終不能濟可羞吝也
(餘論)張氏彦陵曰卦辭所謂小狐正指此爻新進喜事急
于求濟而反不能濟可吝孰甚焉
象曰濡其尾亦不知極也
(辨正)紫陽朱子曰極字未詳考上下韻亦不叶或恐是敬
字今且闕之
熊氏與可曰古注明以拯救為解且與下文行正協
韻作拯字何疑
愚案熊氏說有理
九二曳其輪貞吉
(正義)潘氏天錫曰九二剛中力足以濟者也然身在坎中
未可以大用故曳其車輪不敢輕進待時而動乃
為吉也不量時度力而勇于赴難適以敗事矣(此說)
(雖有所未盡而遠勝傳義)
(存疑)紫陽朱子曰以九二應六五而居柔得中為能自止
而不進得為下之正也故其象占如此
象曰九二貞吉中以行正也
(辨正)愚案未濟與既濟不同既濟之曳其輪時雖可為而
不敢輕進也未濟之曳其輪時未可為而自守其
正不肯枉道以求濟也故既濟之傳曰義无咎而
此則曰中以行正義本明晰
六三未濟征凶利涉大川
(辨正)愚案此卦皆未濟也以六三處陷體之極而特著卦
名言卦之所以為未濟者以此物也征凶際此時
者而可以更有所往乎利涉大川其義未詳先儒
強為之解近于鑿矣
(存疑)紫陽朱子曰隂柔不中正居未濟之時以征則凶然
以柔乘剛將出乎坎有利涉之象故其占如此蓋
行者可以水浮而不可以陸走也或疑利字上當
有不字
象曰未濟征凶位不當也
(餘論)草廬吳氏曰未濟諸爻皆位不當而獨于六三言之
以未濟由六三故也
石澗俞氏曰六爻皆位不當而獨于六三曰位不當
以六三才弱而處下體之上也
愚案彖辭傳所謂位不當者謂坎下離上二卦之位
不正非爻位也今象傳獨指六三為位不當舊說
窮矣
九四貞吉悔亡震用伐鬼方三年有賞于大國
(正義)山陽王氏曰處未濟之時而出險難之上居文明之
初體乎剛質以近至尊雖履非其位志在乎正則
吉而悔亡矣伐鬼方者興衰之征也始出于難其
德未盛故曰三年也
(辨正)愚案四以剛德處未濟之時能得其正則吉而悔亡
所謂正者見可而進也震動也震用伐鬼方言離
暗向明之初不可自安于不濟能奮發有為芟除
幽隠則既濟之功可望三年有賞于大國矣舊註
惟輔嗣之說近之○鬼方謂險陷之地即坎卦也
二卦並言鬼方既濟坎在外故言于九三未濟坎
在内故言于九四又坎在外既濟之所以不終于
既濟也坎在内未濟之所以不終于未濟也
(存疑)紫陽朱子曰以九居四不正而有悔也能勉而貞則
悔亡矣然以不貞之資欲勉而貞非極其陽剛用
力之久不能也故為伐鬼方三年而受賞之象
象曰貞吉悔亡志行也
(辨正)愚案九四時雖未濟而剛已足用故曰志行志行則
可以進而求濟矣
六五貞吉无悔君子之光有孚吉
(辨正)愚案六五時雖未濟而能麗乎中正以為文明之主
故吉而无悔君子尊者之稱居尊不患于无光然
必本于至誠乃有動物之效而天下由是以濟再
言吉者重其孚也
(存疑)紫陽朱子曰以六居五亦非正也然文明之主居中
應剛虚心以求下之助故得貞而吉且无悔
象曰君子之光其暉吉也
(正義)伊川程子曰光盛則有暉君子充積而光盛至于有
暉善之至也故重云吉
上九有孚于飲酒无咎濡其首有孚失是
(辨正)愚案上視五則有剛德之實矣故曰有孚既實有是
剛德而處未濟之終則非險之所能害也酒雖溺
人之物而猶為險之微者故曰于飲酒无咎然不
可以其酒而忽之也若為其所陷而至于濡首則
并我之剛德而失之而亦无救于未濟矣舊解以
為真飲酒似未確
(餘論)蒙齋李氏曰未濟之終甫及既濟而復以濡首戒之
懼以終始其要无咎此之謂易之道也
(存疑)伊川程子曰未濟之極至誠安于義命而自樂則可
无咎飲酒自樂也不樂其處則忿躁隕穫入于凶
咎矣若從樂而耽肆過禮至濡其首亦非能安其
處也
紫陽朱子曰以剛明居未濟之極時將可以有為而
自信自養以俟命无咎之道也若縱而不反如狐
之涉水而濡其首則過于自信而失其義矣
象曰飲酒濡首亦不知節也
(正義)衡水孔氏曰釋飲酒所以致濡首之難以其不知止
節故也
大易擇言卷三十三
