春秋書法鈎元卷一
明石光霽撰
書元年(十二)
(公羊)元年君之始年也(杜氏因魯史作春秋故以魯紀年凡人君即位欲其體元以居正故)
(不言一年一月也胡氏即位之一年必稱元年者明人君之用也體元者人主之職調元者宰相之事按)
(舜典紀元日商訓稱元祀此經書元年所謂述而不作者也)
書春
(公羊)春歲之始也(張氏此所謂春乃建子之月冬至陽氣萌生在三統為天統故月之建子即以)
(為春說胡氏夏時之見辨疑)
書王正月(九十三)(無事書春正月者二十四)
(左氏)王周正月(胡氏)加王於正者大一統也(穀梁)雖無事必舉
正月謹始也(張氏正月加王示正月必出於王也正朔者天子所以奉若天道而敬授人時)
(者也帝王之首政天下所當奉承是時王政不行諸侯放恣而正朔之大亦國自為歷故夫子特書王正)
(月示一統於此而禮樂征伐之專者以次而正焉乃范氏謹始言謹即位之始胡氏正次王王次春)
(立法創制裁自聖心非魯策之舊文矣)
書王二月(二十一)王三月(十九)
(程子)月王月也事在二月則書王二月在三月則書王三
月(汪氏)春秋皆於歲首係王著周王之正朔以明大一
統之義(愚按止於春之三月迭書王而夏秋冬略之者盖春乃四時之首舉此以例其餘謹始之)
(義簡明之筆也)
書夏四月(無事書夏四月者十一)秋七月(無事書秋七月者十七)冬十月(無事)
(書冬十月者十一)
(程子)無事則書時書首月盖有事則道在事無事則存天
時王朔天時備則歲功成王道存則人理立(汪氏春秋於每)
(年備四時明人君當奉若天道體乾之四德首時必書月明人君當謹守王度奉天子之正朔與其法制)
(禁令十吕氏桓四年七年不書秋冬闕文也愚按昭十年二月不書冬僖二十八年冬有日無月則時)
(月之缺不止桓公之編矣)
書時(四百六十九)月(三百三十八)日(三百九十二)
(吕氏)春秋以事繼日以月繼時以時繼年事成於日者日
(薨殺郊盟戰獲之類)成於月者月(會平侵伐之類)成於時者時(朝狩城作之類)
不然則皆史失之也唯公即位不書日有常日也(程子)
(古之史記事簡略日月或不備春秋因魯史有可損而不能益者呂氏春秋自文而上凡六公自宣而)
(下亦六公其年數不遠而日且倍之其詳略可知)
書閏月二(閏月不告月公閏月葬齊景)
(胡氏)因月之盈虧而置閏(左氏)不告閏朔失時政也(閏以正時時以)
(作事事以厚生生民之道於是乎在矣)右因不告朔書
(公羊)閏不書此書喪以閏數(胡氏)殺恩之非禮也(劉氏喪以年斷者不)
(以閏數以月斷者則以閏數)右因喪以閏數書
書晦二(巳夘晦震夷伯之廟戰于韓甲午晦晉侯)朔(星隕書一十日食書二)
(八)
(趙氏)古史之體應合書日而遇晦朔必書之以為歷數之
證
以上年月日時
書天王(書天者二十六不書天者四)
(程子)王者奉若天道故稱天王此道者王道也(胡氏上古應時稱號)
(故其名三變春秋以天自處創制立名為萬世法其義備矣所履者天位也所行者天道也所賞者天命)
(也所刑者天討也)
(胡氏)不稱天王者弗克若天也(啖子寵簒弑以瀆三綱也胡氏王法廢人倫亂故)
(不書天以貶之)
書天子一
(胡氏)臨諸侯曰天王君天下曰天子皆一人之通稱(啖子文之)
(誤)
書王子二
(張氏)天王之喪未葬當稱王子某既葬當稱王子逾年當
稱王(孫氏言王所以明當嗣之人也言子所以見未逾年之君也)
書世子(王世子一諸侯世子)
(穀梁)天子世子世天下也(愚按世子云者言當繼世而有天下與一國之稱也其褒貶則)
(各隨乎其事焉)
書王后二
(胡氏)稱王后示天下之母儀也(自逆者言則當尊崇其匹内主六宮之政使妃妾不)
(得以上僣故從天王所命而稱王后也愚按書云后克艱厥后則后亦君之稱)
書王姬五
(杜氏)王姬不稱字以王為尊(高氏不書伯季尊王姬也)
書公
(胡氏)天子三公稱公王者之後稱公(州公諸侯而稱公者畢公以父師而保釐)
(東土衛武以列國而入相成周與後世出入均勞之義同此其所以稱公也)(右外稱公)
(胡氏)魯侯爵而其君稱公此臣子之詞春秋從周之文而
不革者也(杜氏魯稱公者臣子之心所欲尊號其君父公者五等之爵最長愚按春秋魯史)
(故從臣子之辭)(右内稱公)
(通旨凡稱公者有定名有虚位天子三公稱公王者之後稱公此定名也魯侯稱公其子稱公子其孫稱)
(公孫諸伯子男亦皆稱公此虚位也定名辨等列之實虚位達臣下之情定名禮之質虚位禮之文)
(右總論内外書公)
書我君
(愚按春秋魯史故葬而稱我君以別於外諸侯也詳見小君)
書子(内外)(子卒宋子)(子赤卒鄭子)之類
(胡氏)諸侯在喪稱子繼世不忍當也既葬不名終人子之
事也踰年稱君緣臣民之心也(公羊君存稱世子君薨稱子某既葬稱子)
(踰年稱公未愚按未踰年之君稱子未即位成君也内外皆同)
書兄一弟十四
(三傳)母兄稱兄母弟稱弟(胡氏)書盟書帥師而稱兄弟者罪
其有寵愛之私書出奔書歸而稱兄弟者責其薄友
恭之義(穀梁諸侯之尊兄弟不得以屬通范氏兄弟匹嫡之稱臣不可以敵君陸氏君臣重於)
(兄弟也者胡氏公子其本當稱者也曰兄弟者因事而書之也兄弟先公之子不稱公子貶也孫氏)
(天子得專殺故二百四十二年無天王殺大夫文此言殺其弟景王不能容一母弟不可不見吕氏無)
(親親之恩也)(右貶)
(胡氏)稱弟得弟道也(宣弑而非之也肸張氏春秋書弟十一惟公弟叔書字賢之也)
(右褒)
書夫人小君
(胡氏)邦君之妻邦人稱之曰君夫人稱諸異邦曰寡小君
敵體之稱也(穀梁小君也其曰君何也以其為公配可以言小君也陸氏夫人稱小君言比)
(君而小耳陳氏國君理陽道而出命正人於外故謂之君夫人理隂德而出命正人於内故亦謂之小君)
(君愚按夫人小存殁之異也)(右嫡夫人之稱)
(胡氏)妾媵非敵其生亦以夫人之名號稱之其殁亦以夫
人之禮卒葬之非所以正其分也(高氏)既以夫人之禮
薨之復以小君之禮葬之書實以示譏也(右妾)
(母僣稱夫人小君)
書伯姬叔姬季姬子叔姬
(愚按内女嫁為諸侯夫人尊同則書于策伯叔季者字也姬者魯之姓也古者之婦字居上而姓居下别)
(於男子也加子者時君之子别於先君之女也其得失則各隨其事而見焉)
書公子公孫
(胡氏)凡公子公孫登名于史策皆貴戚之卿也不書官者
不與其以公子故而自為卿也(張氏東遷以來王命不行諸侯不以天子)
(之命為重故三命再命之制不復請於王自宋統承先王得自命官者或有司馬司城之書而此外一切)
(削之也子通旨大國三卿命於天子次國三卿二卿命於天小國三卿一卿命於天子此禮之常也春)
(秋以來列國之卿多不請而自命故皆削其官所以正王法也)
(未賜族)(族即氏也)若魯無駭俠柔
溺之類
(已賜族)若魯仲孫(仲慶父之後)叔孫(叔牙之後)季孫(季友之後)
臧孫(臧僖伯後)之類
(皆以王父字為氏以杜氏諸侯位卑不得賜姓使其臣王父字為氏)
(胡氏)未賜族而身為大夫則稱名已賜族而世為大夫則
稱族按禮天子寰(音縣)内諸侯世其禄而不嗣然則諸
侯所置大夫嗣其位而不易豈禮也哉(左氏天子建德因生以賜)
(姓胙之土而命之氏諸侯以字為諡因以為族胡氏諸侯之子為大夫則稱公子其孫也則稱公孫公孫)
(之子與異姓之臣未賜族而身為大夫則稱名無駭俠之類是也已賜族而世為大夫則稱族如仲孫)
(叔孫季孫之類是也)
(生而賜氏)季友(公子友字季)仲遂(公子遂字仲)
(胡氏)生而賜氏俾世其官經於其卒各以氏書者誌變法
亂紀之端貽權臣竊命之禍(季者其字也友者其名也大夫卒而書名則曷)
(為書字魯卿有生而賜氏者季友仲遂是也生而賜氏者何命之世為卿也季子忠賢在僖公有翼戴之)
(勤襄仲弑逆在宣公有援立之力此二君者不勝私情欲以異賞報之也故皆生而賜氏張氏春秋)
(無駭俠之卒與季友仲遂之卒實因卿大夫之告終以謹世變所以著無駭俠未賜氏不為薄而季友仲)
(遂之恩過於厚)
書官(王朝)宰咺宰渠伯糾宰周公
(諸侯)司馬司城
(公羊)宰官也(胡氏)冡宰稱宰王朝公卿書官(汪氏)有封邑書爵
(胡氏)宰周公者以冡宰兼三公也(古者三公無其人則以六卿之有道者上)
(兼師保之任冡宰或闕亦以三公下行端揆之職如咺者豈初得政猶未受封而糾則或以諸侯入相或)
(既相而已封者乎劉氏春秋於大夫莫書其官至冡宰則書之此見任之最重)
右王朝書官
(程子)宋王者之後得自命官故獨書爾不備書者省辭也
因公子卬蕩意諸不任二官之職華孫以逆族而主
兵權所謂因事之變而書(亦猶魯之郊禘云爾以胡氏公子卬蕩意諸皆官)
(舉者主兵者不能其官至於見殺守土者不能其官至於出奔而其君不免失身見弑之禍宜矣司馬)
(掌兵之官稱華孫者自督弑殤公諸侯受賂失職不討使秉宋政及其後世繼掌兵權春秋之所禁者)
(啖子能守官書官張氏宋大夫書官者多矣惟三人以官舉又皆在昭公之世豈非節義之士因亂世而)
(後顯愚按胡氏從程子以官為貶而纂疏取之張氏從啖子以官為褒而會通取之二說皆通)
右唯宋書官
書爵(内諸侯)祭伯凡伯毛伯召伯
宰渠伯溫子單子劉子
(外諸侯)公(宋公)侯(齊侯之類)伯(鄭伯之類)子(邾子之類)男(許男之類)
(汪氏)王朝公卿唯宰咺止書宰自餘有封邑者皆以爵係
封也(盖天子公卿書官有封邑則繫爵惟愚按天子三公稱公卿則書官受封則書爵冡宰而有)
(爵土之封則兼宰書之盖六卿之官惟冡宰備書于經其餘則否用見任相之重也任之重則責之深矣)
(餘不盡書然寰内諸侯始則多書伯末則多書子何哉豈春秋之季王室日微境土日蹙不足以供其封)
(邑故雖尹單卿士亦止封子耶)
(諸侯自降其爵)把伯把子滕子
(沙隨程氏)春秋時小國事大國其朝覲貢賦之多寡隨其爵
之崇卑土小不足以附大國故甘心自降(本旨把先代子孫也)
(方東樓公始封與微子啓無異得郊祭用天子禮樂入春秋已失公爵降而曰侯後或稱伯或稱子都無)
(定限足知其微弱僻陋把張氏把國小力微故降爵以自儕於小國朱子國最小初稱侯已而稱伯)
(已而稱子朝覲貢賦之事率以子男之禮從事聖人因實而書非貶之也滕國亦小初書侯已而書子程)
(沙隨云云滕國土小自降為子子孫一向微弱故終春秋之世常稱子因其實而書之耳)
(僣號降從本爵)楚子吳子徐子
(趙氏)吳楚稱子從本爵(胡氏四夷雖大皆曰子吳僣王矣其稱子正名也愚按古者封國)
(四夷皆子以國小而易制也其後楚吳吞併隣國浸以強大僣號稱王春秋皆降從本爵於徐越亦然)
書字
(胡氏)王朝大夫例稱字南季仍叔家父榮叔(之類)
(劉氏古者字有曰伯仲叔季者有曰某父者有曰某之子者惟其所稱而稱之愚按王朝大夫四命與公)
(孤等故稱字而不名也)
王朝下士進而書字王人子突
(胡氏王人微者子突其字也以下士之微超從大夫夫之例而書字者褒救衛也愚按王朝下士書人大)
(書字既書人又書字知其進之也)
列國之命大夫例稱字單伯(魯)女叔(陳)祭仲(鄭)
(公羊單伯吾大夫之命乎天子者也胡氏祭仲何以不名命大夫也命大夫而書字非賢之也乃尊)
(王命貴正卿大祭仲之罪以深責之也穀梁其不名天子之命大夫也汪氏齊晉大國無命大夫盖強大)
(而專命爾)
諸侯之兄弟例稱字叔肸許叔蔡季紀季
(胡氏諸侯兄弟不貶則書字稱字賢也何賢乎叔肸宣弑而非之也孫氏不曰公子以見叔肸無禄而卒)
(也王氏生不登名于史策則非卿矣變名曰公弟合弟名與字卒之知其賢而得書也愚按外諸侯之兄)
(稱字亦皆無禄者也特以母弟之故而見用爾若為卿而有禄則稱公子公孫而名焉)
中國之附庸例稱字邾儀父蕭叔
(愚按附庸之君所以書字者以未王命也)
書名
(胡氏)王朝中士書名劉夏石尚
(愚按周禮王朝大夫四命則上士宜降與侯伯之卿等所以書名也)
諸侯大夫(即卿)書名無駭高傒(之類)
(愚按列國之命卿書字則未命於天子之卿宜書名也周禮侯伯之卿三命所以登名於史策歟)
夷狄附庸書名郳黎來介葛盧
(胡氏夷狄附庸例書名郳黎來介葛盧是也郳國也黎來名也劉氏介葛盧中國之封沈於東夷而變焉)
(故不得比儀父繁露附庸字者方三十里名者方二十里汪氏郳國小故與介同愚按此與胡氏異而張)
(氏宗之兼載以備一說)
冡宰貶而書名宰咺宰渠伯糾
(胡氏咺位六卿之長而承命以賵諸侯之妾糾位六卿之長而承命以聘弑君之賊故特貶而書名以見)
(宰之非宰也)
諸侯兄弟貶則書名宋公之弟辰秦伯之弟鍼(之類)
(胡氏諸侯兄弟貶則書名若宋辰秦鍼之類是也愚按諸侯兄弟例稱字則書名為貶可知然皆無禄者)
(也詳前)
書人
(胡氏)王朝下士稱人王人(子突)救衛公會王人齊侯(某某)
盟于洮
(公羊王人微者胡氏下士也以王命行者雖下士之微序乎方伯公侯之上不以賤故輕之也尊君之義)
(明矣)
列國微者稱人宋人盟宿(之類)
(胡氏内稱及外稱人皆微者程子皆非卿也文集春秋大夫非三命之正卿姓氏不登于史策胡氏莒稱)
(人小國也孫氏小國卿大夫皆略書人而愚按大國之卿三命書名大夫再命士一命則書人子男之卿)
(再命其大夫一命故皆書人所謂小國無大夫者不著其姓氏也)
將卑師少稱人鄭人伐衛(之類)
(張氏成公以前侵伐書人遠事難詳不必皆微者也愚按二說皆通)
諸侯之卿貶而稱人晉人(云云)盟于翟泉晉人圍郊
(之類)
(左氏卿不書罪之也胡氏諸國之卿貶而稱人而王子亦與焉者此正其本之意卿不書失卿職也)
(既不書大夫之名氏又不稱師而曰晉人圍郊微之也所謂以其事而微之者也)
變於夷者進而稱人荆人來聘狄人伐衛(之類)
(胡氏荆何以稱人嘉其慕義自通故進之也陳氏荆人先諸夏修聘於上國進之也者憂之也何氏狄稱)
(人善能救齊有憂中國之心故進之曰愚按前此皆以荆狄書外之也今書人故進之)
非伯討而稱人齊人執鄭詹晉人執衛侯(之類)
(公羊稱人而執非伯討也)
衆之所欲稱人衛人立晉齊人執子叔姬(之類)
(穀梁人者衆辭其稱人得衆也公羊衆立之非也人胡氏商人驟施於國而多聚士是以財誘齊國之)
(而濟其惡也齊人懷商人之私惠忘君父之大倫弑其君而不能討執其母而莫之救則是舉國之人皆)
(有不赦之罪故書曰齊人執子叔姬所以窮逆賊之黨與而治之也)
討賊之辭稱人衛人殺州吁蔡人殺陳佗鄭人
殺良霄(之類)
(公羊稱人討賊之辭也胡氏人皆有欲討之心亦夫人之所得討也程子天下大惡人人皆得而誅之陳)
(佗蔡人殺之實以私也而書蔡人同於討賊見討賊者衆人之公)
衆人擅殺稱人陳人殺其大夫公子過(之類)
(胡氏稱人以殺而不去其官國亂無政衆人擅殺非討賊之辭也)
國人欲弑稱人宋人弑其君杵臼(之類)
(胡氏書宋人者昭公無道國之所欲弑也諸侯殺大夫雖當於罪若不歸于司宼猶有專殺之嫌以為不)
(臣矣况於北面歸戴以為君也聖人以弑君之罪歸於宋人者以明三綱人道大倫君臣之義不可廢也)
書國鄭殺其大夫申侯(之類)(書棄師同)
(胡氏)稱國以殺國君大夫與謀其事不請於天子而擅殺
之也(衛侯未入而稱國以殺此春秋誅意之效也然則大臣何與焉從君於惡而不能正故并罪之)
(也)
稱鄭棄其師君臣同責也
(書國以弑)莒弑其君庶其晉弑其君州蒲吳弑其
君僚(之類)
(張氏)凡稱國以弑者盖其君以無道為國人所弑而大臣
坐視不能討賊皆當誅不赦之罪也(春秋於諸侯國事則稱國言君)
(與大夫共圖之也)
(胡氏)光使專諸殺僚而稱國以弑吳大臣之罪也(愚按大臣不當)
(立僚以致禍故著其罪右責大臣)
(穀梁)稱國以弑其君君惡甚矣(胡氏晉弑君州蒲而不書欒書學者深求其旨張氏)
(分惡於衆罪右减大臣)
目君晉侯殺其世子申生(之類)
(穀梁)殺世子母弟目君(張氏)著其君之志也(胡氏内寵並后嬖子配適亂之)
(本也尸此者其誰乎陳氏苟有讒而不見則其君之罪也)
書盜殺衛侯之兄縶盜殺吳子夷昧(之類)
(公羊)賤者窮諸人其稱盜賤乎賤者也(陳氏盜疏且賤者也)
書氏(尹氏卒來求賻武氏子)(尹氏立王子朝之類)
(公羊)天子大夫其稱氏譏世卿非禮也(陸氏言氏則世卿之意可見時世卿)
(既多不可勝譏因尹氏私赴武氏以子代父尹氏立王子朝以朝奔楚皆以世卿亂王室故從而書之譏)
(此數者足以見世卿之惡也)
書大夫(而不書名氏六)(公及齊大夫盟于蔇殺公會諸侯晉大夫盟于扈曹其大夫)
(宋殺其大夫三)
(胡氏)大夫不名義繫於齊而不繫大夫之名氏也(盟蔇)趙盾
内專廢置其君外強諸侯為此盟(盟扈)其不名者抑大
夫之抗也(愚按吕氏大夫不名政在趙盾則莫有主是盟者也亦通右盟而止書大夫)
義繫於殺而見殺者之是非有不足紀則止書其官
(右殺而止書大夫)
書戎(山戎茅戎)(北戎之姜戎戎雒戎陸渾戎蠻子)狄(赤狄白狄)
(胡氏)戎狄舉號外之也(汪氏夷狄君臣同辭止錄其號)
(變於夷者)荆(敗蔡師于莘之類)吳(入州來之類)徐(楚人敗徐于婁林之類)越
於越
(胡氏)荆以州舉惡其猾夏不恭故狄之也吳以號舉狄之
也
(吳楚徐越雖比於夷狄其實不同其上世皆為元德顯功通于周室與中國冠帶之君無以異徐始稱王)
(楚後稱王吳越因遂稱王王非諸侯所當稱也故春秋比諸夷狄雖然猶不欲絶其類是以上不使與中)
(國等下不使與夷狄均此聖人重絶人亦春秋之意也汪氏荆吳稱國而不繫君比於夷狄也)
(愚按徐越稱國與吳楚同但越之為國中國稱之曰越蠻夷自稱曰於越實一國也)
以上名稱爵號
書及會暨
(穀梁)及内為志會外為志(張氏凡會盟侵伐内為主書及外為主書會所以别首從而謹)
(善惡也程子凡盟在魯地雖外為主亦稱及彼來而此及之也兩國以上則稱會彼盟而此會之也公羊)
(會及暨皆與也)
(公羊)及猶汲汲也暨猶暨暨也(張氏暨暨果毅貌若以果毅之氣迫之盖強脅之也)
書出
(陸氏)凡出者自國而出(據實書之其邪正則各隨其事之是非不以此為褒貶唯天子及周)
(大夫出即以書出為貶王者無外故也)
書居七(王居二魯居五)
(胡氏)居者有其土地人民之稱也(昭公失國出奔而稱居于鄆者存一國之防也)
(襄王已出而稱居于鄭敬王未入而稱居于狄泉者存天下之防也天子之於天下率土之濱莫非其臣)
(非諸侯所得而專也諸侯之於封國四境之内莫非其土非大夫所得而專也)
書出居一
(穀梁)天子無出出失天下也居者居其所也雖失天下莫
敢有也(胡氏自周無出特書出者言其自取之薛氏狄泉不書出在王畿之内也)
書公在四(在楚一三在乾侯)
(公羊)何言乎公在正月以存君也(胡氏歲之首月公在他國者有矣此獨書公)
(強在楚者外為夷狄所制以俟其葬而不得歸内為臣所逼欲擅其國而不敢入故特書所在以存君)
(使後世臣子觀君父之危且困者不以頃刻忘也四公去社稷于今五年每歲首月不書公者在魯)
(境之内則無適而非土地也至是鄆潰客寄乾侯非其所矣歲首必書公之所在者盖以存君不與季氏)
(之專國也而罪臣子譏諸侯之意具見矣)
書遜三(公一二夫人)
(胡氏)内出奔稱遜隠也(遜者順讓之辭使若不為人子所逐以全恩也啖子凡公及夫人出)
(謂之遜不可斥言奔)
書出奔來奔
(胡氏)凡諸侯之奔皆不書所逐之臣而以自奔為名所以
警乎人君夫君實有國而出於臣乃其自取焉耳(逐君)
(之臣其罪易知也君而見逐其惡甚矣聖人之教在乎端本清源來奔不言出異於外也)
(右君出奔)
(啖子)内外大夫奔卿則書君之股肱也(治亂所寄故重而書之)凡奔
皆惡也有美者又褒之宋子哀是也
(杜氏)不言出外奔也(右臣出奔)
(愚按弑逆之人出奔他國内之失賊外之受賊其罪皆不可掩盖交貶之若慶父則久掌兵權出入自恣)
(又以見為國者不知圖難於其易為大於其細雖有知者不能善其後若胡氏之說是已不可例論也)
(右譏失賊出奔)
書逃五(諸侯二大夫三)(凡言逃者皆為義當留而竊去也君臣同辭)
(胡氏)逃義曰逃(逃者匹夫之事以諸侯之尊下行匹夫之事棄儀衛而逃歸深罪之也)
(右諸侯逃)
(胡氏)書逃著其幸免而不知命之罪也(右大夫逃)
書求五乞六(乞盟一乞師五)告一
(胡氏)遣使需索之謂求君取於臣不言求而曰求賻求車
求金皆著天王之失道也上失其道則下不臣矣(穀梁)
(賻歸之者正也求之非正也求之為言得不得不可知也交譏之)
(穀梁)乞重辭也(杜氏)卑遜自屈不保得之之辭也(詳乞盟乞師下)
(陸氏)告糴不言乞者以用財致之彼此之利不比乞師乞
盟也
書入(此歸入之入若用兵之入則造其國都詳見軍禮入祊當入此例)
(胡氏)一難辭(善者)一逆辭(惡者)(陸氏諸侯復國有入與復入之義用兵入敵國亦曰入故)
(入者多非善也我入邴亦不可入也紀季以&KR0566;入于齊既不可言叛故言入亦明其非正所以罪齊也)
(陸氏)天王入于成周記其自外而入不同諸侯之貶
書復入
(胡氏)其言復入者已絶而復入惡之甚者(李氏大夫無繼世故稱復者已)
(絶之辭稱入者甚逆之辭)
書來九(朝言來見不書朝下)
(陸氏)凡來者自外而來(接我之辭)據實書之唯内女不當歸寧
則書來以示貶男女之禮合禮者不書故也(趙子凡内女稱)
(來不宜來也譏無父母而歸也)
書來歸(天王使宰咺來歸惠公仲子之賵歸鄭人來歸祊齊人來歸衛俘齊人來鄆讙龜)
(隂田姬季子來歸郯伯來歸之類)
(李氏)皆自外至之辭(愚按來歸之義有二有物自外至之辭賵俘田是也有人自外至之辭季)
(子伯姬是也然物歸則訓與人歸則訓復而鄆讙龜隂又含二義)
書歸(其略見目)
(胡氏)一易辭(惡者)一順辭(善者)(愚按易辭如突歸于鄭順辭如歸邾子益之類)
右指君臣復國言
(陸氏)歸字其義非一諸侯及大夫復國有歸與復歸之義
内女嫁于外亦曰歸外將物與我亦曰歸(賵祊之類)我將
物與外亦曰歸(歸粟)諸侯用兵破敵將其君同還亦曰
歸(獻舞)除諸侯歸入之外諸事各以本事為邪正不以
歸字為褒貶也(愚按歸之為義大抵有四有去而復還之辭諸侯大夫歸國是也有饋與)
(之辭凡外歸物是也有内女出嫁曰歸盖婦人内夫家若伯姬歸紀是也又内夫人歸本國而不反亦曰)
(歸夫人姜氏歸于齊是也)
書復歸(鄭世子忽復歸于鄭衛衛元咺自晉復歸于)之類
(胡氏)其稱復歸者謂既絶而復歸也(諸侯失國出奔歸而稱復則可大夫失位)
(出奔歸而稱復則不可古者諸侯世國大夫不世官)
書自(某國)歸(蔡季自陳歸于蔡于衛衛孫林父自晉歸)之類
(胡氏)自某者某有奉焉因其力也(公穀同)
(吕氏)書自著昔在彼而今歸于此(愚按二說小異要之呂氏平易)
書歸自京師
(胡氏)其言自京師王命也言天王之釋有罪也(陳氏不曰自京師歸)
(于曹而曰歸自京師若平常之歸而書公至自某也)(愚按於列國則書自某歸於京師則書歸自某)
(尊卑異辭也)
書還(公還自晉歸父還自晉士匄聞齊侯卒乃還)復(公如晉至河乃復仲遂至黃乃復)
(公孫敖如京師不至而復)
(胡氏)還者終事之辭(公羊還善辭比復為善也終愚按還以終事故曰善辭則復未事為不)
(善可知矣)
其曰復事未畢也(至黃乃復壅君命也)(愚按陸氏曰還者事畢復者事未畢蓋畢)
(為善則復為不善可知)
書納七(取郜大鼎納于太廟詳見軍禮)
(胡氏)納者不受而強致之稱(納云者不與納也)
書遂(其略見目)
(穀梁)遂繼事之辭也(胡氏)大夫出疆有以二事出者有以一
事出而專繼事者其書皆曰遂(公子遂如周及晉與祭公自魯逆王后皆)
(所謂二事出者也公子結往媵而及齊宋盟則專繼事者也呂氏遂者大抵皆本為彼而遂為此之辭吳)
(氏當以繼事為正美惡褒貶則存乎其事)
書以
(胡氏)凡稱以者不以者也(本非所得制今得以之)師而曰以能左右
之也地而曰以能取與之也人而曰以能死生之也
劉單以王猛能廢置之也(愚按以者皆不當以之辭)
書立
(胡氏)立者不宜立也(晉雖諸侯之子内不承國於先君上不稟命於天子衆謂宜立而遂立焉)
(可乎故春秋於衛人特書曰立以著其擅置其君之罪子朝庶孽奪正不當立者也故特稱立而目尹氏)
(見世卿之擅權亂國陸氏武宫煬宮皆不宜立者也)
書用六(雜用四用人二)致一不肯一
(公羊)用者不宜用也(陸氏用鄫子蔡太子用牲用幣用致夫人用郊皆不宜用也)
(公羊)致者不宜致也
(穀梁)不肯可以肯也(胡氏)心弗允從莫能強之者也
(陸氏若宜以宜用宜立宜不肯皆不書也)右總論以立用不肯
書得一(竊附)獲三(詳軍禮)克一不克二
(公羊)寶玉大弓國寶也(謝氏)竊之書得之書尊之也(胡氏)所以
譏公與執政之臣大不恭之罪也
(謝氏)用力擒之曰獲(獲人獲獸是也)非用力擒之曰得(得寶玉大弓是也)
(胡氏)克力勝之辭(陸氏克段于鄢能破之也不克納不克葬皆謂不成納不成葬也愚按克皆)
(能也然克段與不克其意亦有輕重且獲人之義亦有君臣之别詳軍)
書猶五(見目)
(胡氏)猶者可以已之辭猶者幸其不已之辭(愚按猶有二義一則)
(譏其當已而不已一則幸其不當已而不已若不郊而猶望大臣卒而猶繹則譏其當已而不已者也不)
(告月而猶朝廟則幸其不當已而不已者也)
書獻三(獻羽一獻捷二)錫二賜一(即錫)畀一假一
(陸氏)獻獻上也(胡氏獻下奉上之辭獻捷之類)錫錫下也(錫命即賜也)畀與也
(執曹伯畀宋人)謂非上非下者也(三者據尊卑言之)假借也謂易田
遜辭也
書取
(胡氏)取者得非其有之稱(取器物)取者收奪之名(取邑)取
者不義之辭(取人)悉虜而俘之曰取(取師)復故田而
亦曰取苟不請於天王以正疆理雖取本邑與奪人
之有者無以異也(趙氏諸言取並為有所係屬而取之)
(趙子)凡得國而不言滅者(陸氏取諸國及遷降之類)不絶其祀也(以偽附庸)
書之乃而且
(陸氏)之乃而之類皆辭(俗謂語助也穀梁迂僻之甚若言乃難於而則是也)(榖梁)乃
難乎而(見上)且者兼之之辭(此說並通)
不稱使(武氏子來求賻楚屈完來盟)(毛伯來求金齊高子來盟)(祭叔來聘盟宋華孫來)
(陸氏)不稱使者原其來意非天子之命(列國同胡氏武氏天子之大夫何)
(以不稱使當喪未君非王命也叔伯於以謹天下之通喪嚴君臣之名分范氏祭不一心於王而欲)
(外交雖請王命非王本心故不稱使)右王臣不稱使
(胡氏其不言齊侯使之者權在高子也不其不稱使權在完也張氏華耦之來出於自請故稱使)
(右諸侯大夫不稱使)
不稱朝(止言來)(祭伯來來介葛盧)(寔來來白狄)
(胡氏)直書曰來(祭伯)不予其朝也(人臣義無私交大夫非君命不越境所以然者杜朋)
(黨之原)
(公羊)不言朝(介葛盧白狄)不能乎朝也(夷狄之君也云云杜氏不能行朝禮)
(愚按寔來左氏謂淳于公自曹來朝書曰寔來不復故其國也杜氏註言奔則來行朝禮言朝則遂留不去)
(變文言實來則難入二例)
以上並雜書法
春秋書法鈎元卷一
