春秋書法鈎元卷四
明石光霽撰
書逆王后二(祭公來遂逆王后于紀劉夏逆王后于齊)(愚按凡婚姻得禮常事不書失)
(禮則非常乃書以示譏)
(公羊)不稱使婚禮不稱主人(張氏雖天子諸侯亦不自主婚所以飬廉遠恥也)春
秋婚姻得禮者常事不書(杜氏天子娶於諸侯使同姓為之主不親婚使上卿)
(逆而公監之胡氏祭公主之三公也師傅之官坐而論道其任重矣今其來魯乃命魯侯以婚姻之事者)
(也若是大夫可矣何必三公祭公自魯往逆所謂以二事出者也汪氏祭公盖受王命謀婚於魯并逆后)
(於紀耳天子昏禮當使大夫謀婚於同姓諸侯待其復命然後使上卿往逆而公監之故王遣三公謀婚)
(則以輕使為失祭公不復命而即如紀逆后則以遂行為罪而交責之也胡氏官師從單靖公逆王后)
(于齊劉夏非卿而書靖公合禮則不書婚姻人倫之本王后天下之母劉夏士也士而逆后是不重人倫)
(之本而輕天下之母云云公羊過我故志之)
書(王后)歸一(紀季姜歸于京師)
(穀梁)婦人謂嫁曰歸(左氏)凡諸侯之女行唯王后書(穀梁)為之
中者歸之也(范氏中謂關與昏事吳氏逆稱王后主王朝而言也歸稱季姜主紀而言也)
(吕氏經書逆王后二惟紀季姜書歸于京師而劉夏之逆不書歸盖祭公之逆以魯為之主故書歸劉夏)
(之逆以其過魯不為之主則不書歸矣)
書逆王姬一(單伯逆王姬)
(胡氏)單伯(吾之命大夫)逆王姬使我為之主也不言如義不可
受於京師也(君躬弑於齊使之主婚姻與之為禮其義固不可受也此明忘親釋怨則無以)
(立人道矣)
書王姬歸二(莊元年王姬歸于齊十一年王姬歸于齊)(齊襄夫人齊桓夫人)
(公羊)何以書我主之也(杜氏天子嫁女於諸侯使同姓諸侯主之不親昏諸侯不敵)
(趙氏)凡外女歸皆以非常乃書(陸氏合禮不書也陳氏王姬不書唯莊公之編)
(再書之以莊公之于齊不可相與為禮也魯有主王姬者矣莫悖於興齊主昏是故特譏之)
書納幣三(内二外一)(公如齊納幣夀公子遂如齊納幣宋公使公孫來納幣)
(啖子)魯往他國納幣皆常事不書凡書者皆譏也他國來
亦如之(穀梁納幣大夫之事也公之親納幣非禮也胡氏娶仇人女大惡也公親納幣則不待貶)
(書納幣者喪未終而圖昏也娶在三年之外重志之公謂也愚按遂卿也則又失於禮之過况昏禮而使)
(子非所以遠嫌也一舉而三失禮焉)右内納幣
(何氏)婚禮稱使宋公無母自命之也(胡氏)納幣使卿非禮也
右外納幣
(汪氏春秋納幣三莊公如齊納幣譏其親納幣娶仇女也文公使公子遂納幣傳不言譏使卿以見喪娶)
(故舉重而言也此言公孫夀納幣但譏使卿耳)右總論内外納幣
書逆女八(内五外三)
(君臣親逆公如齊逆女姬非禮三莒慶來逆叔)(齊高固來逆子叔姬内君)
(外臣)
(臣為君逆公子翬如齊逆女女公子遂如齊逆女非禮五叔孫僑如如齊逆逆婦姜于齊内)
(紀裂繻來逆女外)
(胡氏)女者在父母家之所稱(穀梁)親逆常事不志(胡氏此其志不正其)
(親迎于齊也夫公羊莒慶莒大夫也穀梁諸侯嫁女於大夫主大以與之來者接我也胡氏叔姬何以)
(稱字大夫自逆則稱字為其君逆則稱女尊卑之别也何以書諸侯嫁女於大夫而公自主之非禮也)
(諸侯嫁女於大夫主大夫以與之者為體敵也而公自為之主厭尊毁列卑朝廷慢宗廟也宣公以魯國)
(周公之後逼于高固請昏其女強委禽焉而不能止則不知以禮為守身之榦是以得此辱也趙子時君)
(之女故加子字以别姑姊妹)右親逆非禮
(穀梁)逆女親者也使大夫非正也(胡氏娶妻必親迎禮之正也若夫邦君以爵則)
(有尊卑以國則有大小以道途則有遠邇或迎之於國或迎之於境上或迎之於所館禮之節也紀侯於)
(魯以小大言則親之者也而使裂繻來魯侯於齊以遠邇言則親之者也而使公子翬往是不重大婚之)
(禮失其節矣啖子公子翬公子遂叔孫僑如為君迎夫人皆以非禮書翬遂公子而行昏禮尤不可也)
(愚按婦姜不稱逆者之名左氏謂卿不行非禮盖謂微者名姓不登于史策尤不可也)
右臣逆非禮
書(内女)歸六(紀裂繻來逆女伯姬歸于紀季姬歸于鄫伯姬歸于宋)(伯姬歸于把叔姬歸于紀)
(紀叔姬歸于酅)
(通旨)内女出嫁書皆記禮之失(胡氏)其不言逆逆者非卿名
姓不登于史策(逆之道微)則書歸以志禮之失也大夫來
逆名姓已登于史策足以志其失矣猶書歸者以别
於大夫之自逆也
(張氏)歸于諸侯則尊同尊同則志諸侯逆女而不書者君
自逆也(啖子凡内女出嫁為夫人則書歸而不書來逆者知自來逆常事不書也愚按内女之)
(歸胡氏謂合禮則常事不書張氏謂尊同則書外逆女胡氏從穀梁謂逆者非卿則不書張氏從啖子謂)
(自逆得禮則不書其說皆通)右為夫人
(張氏)媵不書聖人以其賢可以勵婦行將有其末必先錄
其本(胡氏書叔姬賢之也不歸宗國而歸于酅以全婦道賢可知矣)右為媵
書送女一(齊侯送姜氏于讙)
(公羊)諸侯越境送女非禮也(左氏凡公女嫁于敵國姊妹則卿送之公子則下卿送之)
(於大國雖公子亦上卿送之於天子則諸卿皆行穀梁禮送女父不下堂母不出祭門諸母兄弟不出闕)
(門胡氏古者昏禮必親迎則授受明後世親迎之禮廢於是有父母兄弟越境而送其女者)
書覿用幣一(大夫宗婦覿用幣)
(胡氏)私事曰覿夫人不可以見宗廟故以私言之也(穀梁)用
者不宜用也(左氏)男女同贄是無别也春秋詳書正始
之道也(胡氏夫人至大夫郊迎明日執贄以見宗婦大夫之妻也覿用幣何以書男贄大者玉帛)
(小者禽鳥以章物也女贄不過榛栗棗脩以告虔也今男女同贄是無别也張氏夫人至大夫見於廟宗)
(婦見於内禮也並覿同贄是失男女之别也)(杜氏宗婦同宗大夫之婦)
書致女一(季孫行父如宋致女)
(胡氏)致女使卿非禮也(女嫁三月而廟見成婦矣而後使人安之故謂致也常事爾何以書)
(云云何氏古者婦人三月而後廟見稱婦擇日而祭於禰成婦之義也父母使大夫操禮而致之必三月)
(者取一時足以别貞信杜氏古者女出嫁又使大夫隨加聘問存謙敬序殷勤也在魯出曰致女在外國)
(來則緫曰聘)
書來媵四(衛人來媵陳晉人來媵鄄齊人來媵宋公盟公子結媵人之婦于遂及齊侯)
三國來媵女非禮也備書以明踰制(媵者何諸侯有三歸嫡夫人行)
(則娣姪從三國來媵亦娣姪從凡一娶九女所以廣繼嗣三國來媵非禮也夫以禮制欲則治以欲敗禮)
(則亂而諸侯一娶十有二女則是以欲敗禮矣劉氏諸侯三歸歸各一族自同姓爾)
(胡氏有因褒以見貶者初獻六羽之類是也亦有因貶以見褒者致女來媵之類是也伯姬賢行著于家)
(致女使卿特厚其嫁遣之禮賢名聞於遠故諸國争媵信其無妬忌之行古者庶女與非嫡者則求為媵)
(因為之擇賢小君則諸侯之賢女自當聞矣)右諸侯來媵
(公羊)媵不書為其有遂事書(大夫無遂事何氏先是鄄幽之會魯比不至結出境遇齊)
(宋謀伐魯故矯君命與盟程子鄄之巨室嫁女於陳人結以其庶女媵之因與齊宋盟結好大國所以安)
(國息民乃以私事之小取怒大國故深罪之書其為媵而往盟為遂事汪氏不書如陳送媵而書媵陳人)
(之婦則非奉君命而媵陳人之微者爾若齊宋之盟出於公命當如公孫兹如牟因聘而娶經但書聘而)
(不書娶此亦但書盟而不書媵矣)右内臣私媵
書夫人如(本國)二(夫人姜氏如齊至文姜齊夫人姜氏自齊)(夫人姜氏如出姜)
如齊師一(文姜)如莒一(文姜)
(胡氏)夫人與君其體敵同主宗廟之事出必告行反必告
至則書于策適他國者則其行非禮以不致見其罪
(或曰會或曰享或曰如未有致之者廟出姜如齊以寧父母於禮得矣其致者非特以告書又以見小)
(君之重也)
(趙子)諸侯之女既嫁父母存則歸寧不然則否今則不爾
故書曰如(若合禮當云寧于某)皆以非禮故也(愚按趙子又曰如齊師如莒不)
(當如也由是推之則出姜之如齊盖不安於魯乃歸本國以愬之雖非不正然亦非歸寧也故例之文姜)
(如莒如齊之類而書如焉此與胡氏說異姑兩存之)
書夫人歸(本國)一(夫人姜氏歸于齊)
(趙子)言歸不反之辭也(左氏云夫人出曰歸于某據文公夫人歸于齊乃是襄仲殺子赤後)
(自歸耳不可以此為例若夫人實有罪見出必當云出歸于某以示貶不應但云歸耳胡氏書夫人則知)
(其正書姜氏則知其非見絶於先君書歸于齊則異於孫邾者而魯國臣子殺適立庶敬嬴宣公不能事)
(主君適母其罪不書而自見矣)
(内女)來三(把伯姬來二)(齊高固及子叔姬來一)
(左氏)歸寧曰來(胡氏)歸寧合禮則常事不書其曰來不當來
也(禮父母在歲一歸寧女子有行遠父母兄弟春會于洮矣冬又歸魯故知其不當來也來而必書春)
(秋於男女往來之際嚴矣趙子非禮而來故書爾豈稱二百四十二年内女唯兩度歸寧乎愚按伯姬不)
(子非時君之女必并其母亦亡不當來也左氏所云為來下别無所書故曰歸寧以趙子之說推之若果)
(合禮則當書來寧也)右止言歸寧之非
(胡氏禮嫁女留其送馬不敢自安及廟見成婦遣使反馬則高固親來非禮也反女子歲一歸寧今見逆)
(踰時未易歲也而叔姬亟來亦非禮也故書及書來以著齊罪也惠公許其臣越禮恣行而莫遏高固委)
(其君踰境自如而不忌則人欲已肆矣書此以為非常為後世戒也)
右歸寧兼反馬之非
書(内女)來歸二(郯伯姬來歸把伯姬來歸)來歸(内女)一(齊人來歸子叔姬)
(左氏)大歸曰來歸(穀梁反曰來歸)(胡氏)内女出書之策者所以正
人倫之本也(春秋於内女其歸其出錄之詳者男女居室人之大倫也男子生而願為之有)
(室女子生而願為之有家父母之心人皆有之而不能為之擇家與室則夫婦之道苦淫僻之罪多矣王)
(法所重人倫之本錄之詳也為世戒也薛氏參譏之)右内女來歸
(胡氏)不言齊子叔姬來歸而曰齊人來歸子叔姬者見子
叔姬無罪齊人自絶而歸之爾右來歸内女
書子生一(子同生)
(張氏)嫡夫人之長子備用太子生之禮故史書于策春秋
於此明與子之法在於正始明分所以定國本息亂
源也(左氏子同生以太子生之禮舉之接以太牢卜士負之士妻食之公與文姜宗婦命之問名於)
(申繻命之曰同杜氏十二公唯莊公是嫡夫人之長子偹用太子之禮故史書于策胡氏經書子同生所)
(以明與子之法正國家之本防後世配嫡奪正之事)
書饗一(夫人姜氏饗齊侯于祝丘)
(杜氏)饗食也(胡氏)兩君相見享于廟中禮也非兩君相見又
去其國而享諸侯甚矣(享者兩君之禮所以訓恭儉也云云犧象不出門嘉樂不)
(野合吳氏古者飲食之禮有三饗食燕也燕禮最輕盖主於飲酒而食物不盛食禮次之食物甚盛而不)
(飲酒享禮最重飲酒如燕之多飲食如食禮之偹張氏假先王之禮為禽獸之行大亂之道也)
書歸脤一(天王使石尚來歸脤)
(穀梁)俎生曰脤(杜氏)脤祭社之肉也賜同姓諸侯親兄弟之
國(愚按此見周禮)
(汪氏)定公受國意如既不朝王又不遣使往聘而千里賜
宜社之肉曾是以為禮乎(穀梁石尚士也愚按石尚來歸賑即周禮以脤膰之)
(禮親兄弟之國也定公不禀命而立又不朝聘而加以殊禮特書以示貶如汪氏所云也穀梁所謂貴復)
(正者是以常禮言之故纂䟽不取)
以上並嘉禮(嘉禮有六)(飲食之禮昏冠之禮)
(賓射之禮脤膰之禮)(燕饗之禮賀慶之禮)
書天王崩八葬(某諡)王五(桓)(志崩志葬五襄匡簡)(景)
(平志崩不志葬四惠定靈)(崩葬皆不志三莊僖頃)
(胡氏)崩者上墜之形(公羊天子曰崩穀梁尊曰崩)春秋歴十有二王志
崩志葬者赴告及魯往會之也(左氏來告則書天子七月而葬同軌畢至)
(胡氏死生終始之際人道之大變豈以常事而不書)志崩不志葬者赴告雖及
魯不會也(諸侯為天王服斬衰禮常以所聞先後而奔喪周來赴魯不往是無君也其罪當誅)
(張氏自同禽獸夷狄惡極大矣)崩葬皆不志者王室不告魯亦不往
也(趙子哀王室之無人著諸侯之不臣也)
(張氏)不書名至尊異於諸侯也(穀梁大上故不名)魯遣微者往會
故不書公如又不書大夫往而止記王葬也(趙子嗣王即位)
(皆不書不能施令於天下而諸侯不臣莫之承也哀王道積微而莫之興也又曰王后世子廢興卒葬之)
(不書王室不告諸侯不赴哀其微也)
書王子卒一
(張氏)言王所以明當嗣之人言子所以見未踰年之君也
(安定曰未成天子之至尊)不崩不葬所以降成君也(左氏不成喪也)
書(王朝大夫)卒三(尹氏卒劉卷卒)(王子虎卒)葬一(葬劉文公)
(胡氏)天子内臣不正其外交故來赴不書其爵秩(以私情害公義)
(失輕重之權吳氏天子之公卿大夫其生也不外交於諸侯故其死也亦不赴告二百四十二年惟劉卷)
(王子虎以嘗同會盟而來赴尹氏以王崩為諸侯之主而來赴皆非禮也)
(趙子)天子畿内諸侯列國不當與行往來之禮今會其葬
非禮也(李氏天子三公稱公曾為三公而有土為畿内諸侯者亦曰公皆以其地配公字言之然)
(周末諸侯卒皆諡公春秋因劉文公之葬特書以志其僣耳生稱劉子卒稱劉卷葬稱劉文公皆聖人謹)
(嚴之筆也)
書公薨于路寢三(莊宣成)小寢一(僖)臺下一(文)楚宫一
(襄)高寢一(定)
(程子)薨者上墜之聲(公羊諸侯曰薨)(胡氏)君終不於路寢則非正
矣(穀梁男子不絶於婦人之手以齊終也小寢臺下禁宫高寢非正也趙氏公必薨于正寢以就公卿)
(也胡氏大位姦之窺也危病邪之伺也若蔽于隠是女子小人得行其志矣)(愚按若桓公之薨于)
(齊昭公之薨于乾侯隠閔二公之薨不地則有故也)
葬我君九(葬我君桓公葬我君文公)(葬我君莊公葬我君宣公)(葬我君僖公葬我君成公)
(葬我君襄公葬我君定公)(葬我君昭公)
(趙子)葬稱我君而後舉諡臣子之敬辭也(不然則恐涉他國之君而近於)
(不敬矣)
書雨不克葬二(丁巳葬我君定公而不克葬戊午日下昃乃克葬已已葬我小君敬嬴雨不克)
(葬庚寅日中而克葬)
(穀梁)葬既有日不為雨止禮也雨不克葬喪不以制也(胡氏)
(喪事即遠有進而無退不為雨止潦車載蓑笠士喪禮也有國家者乃不能為偹何也喪事以制春秋之)
(旨也)(穀梁乃急辭也不足乎日之辭而緩辭也足乎日之辭乃難乎而)
(公薨不地不葬)二公薨(隠公閔公)
(胡氏)不書弑示臣子於君父有隠避其惡之禮不書地示
臣子於君父有不沒其實之忠不書葬示臣子於君
父有討賊復讎之義(朱子凡魯君被弑則書薨而以不地著之盖臣子隠諱之義聖)
(人之微意也)
(公見弑而書也書葬)一公薨于齊葬我君桓公
(穀梁)其地於外也(胡氏書公弑而薨者則以不地見弑今書公薨于齊豈不没其實乎前書公與)
(夫人姜氏如齊後書夫人孫于齊去其姓氏而莊公不書即位則其實亦明矣趙子若薨于外則書地記)
(事實也)
(公羊)賊未討何以書葬讎在外也(殺梁)讎在外者不責踰國
而討于是也(胡氏桓公之讎在齊則外也隠公之讎在魯則内也在外者不責踰國固有任)
(之者矣在内者討于是此春秋之法也張氏盖國有強弱勢有順逆今齊強於魯而天子既不舉九伐之)
(法諸侯亦未有以方伯之事自任者故君子量力於可復讎而不復然後深責之)
書子(某)卒二(子般卒慶父弑之子野卒毁也)子卒一(子赤)襄仲殺之
(胡氏)諸侯在喪稱子繼世不忍當也既葬不名終人子之
事也(公羊君在稱世子君薨稱子某既葬稱子踰年稱君胡氏踰年稱君緣民臣之心也子般弑而)
(書卒子野過毁亦書卒何以别乎閔公内無所承不書即位則子般之弑可知上書夫人姜氏歸于齊下)
(書公子遂叔孫得臣如齊則子赤之弑可知與子野異矣)
(公羊)不書葬未踰年之君也(有子則廟廟則書葬無子不廟不廟則不書葬)
書(内嫡)夫人薨六(隠二年夫人子氏薨隠妻年夫人姜氏薨桓妻文姜)(莊二十一僖元年夫)
(人姜氏薨于夷莊妻哀姜人文十六年夫人姜氏薨僖妻聲姜襄二年夫姜氏薨成妻齊姜)(襄)
(九年夫人姜氏薨宣妻穆姜)
葬我小君五(葬我小君文姜葬我小君哀姜氏小葬我姜小君聲姜葬我小君齊姜葬我君穆)
(張氏)書内之夫人薨葬異於外尊尊也(胡氏邦君之妻國人稱之曰小君卒)
(則書薨以明齊也先卒則不書葬以明順也吳氏夫人之尊與君同姜薨葬而如君禮張氏婦人從夫故)
(君存則葬禮未備待君薨而合祔也也愚按此指隠夫人子氏言故不書葬)
(啖子)凡夫人薨不地婦人無外事薨有常處也(愚按獨哀姜書薨于)
(夷杜氏謂書地明在外薨則例之變也)
(妾母)書夫人薨四(夫人風氏薨夫人蠃氏薨)(莊妾僖母成風文妾宣母敬蠃)
(夫人姒氏薨夫人歸氏薨)(成妾襄母定姒襄妾昭母齊歸)
葬我小君四(葬我小君成風葬我小君定姒)(葬我小君敬蠃葬我小君齊歸)
(啖子)自成風之後妾母皆僣用夫人禮故亦書薨著其非
禮也自文公葬成風之後乃有二夫人祔廟非禮也
(詳見名稱爵號)
(妾母)書卒葬(不書夫人小君)各一(定姒卒葬定姒)(定妾哀母)
(穀梁)妾辭也(公羊)哀公之母不稱夫人未君也書葬未踰年
君也有子則廟廟則書葬(張氏妾母用夫人之禮故書薨書夫人著其失也哀)
(母卒子未踰年喪禮不可加母故書卒未君不稱夫人)
(夫人)書卒(不書夫人不書葬)一孟子卒(昭公夫人吳女姬姓子朱子諱之使若宋女)
(姓然不曰孟姬而曰孟子昭公亦自知其非矣)
(吕氏)不書薨不稱夫人不書葬不稱小君諱同姓也(其書孟子)
(卒何語曰公娶於吳為同姓謂之吳孟子然則孟子者魯所以號昭夫人也汪氏小君之薨必書是人某)
(氏當時既鶻突稱呼曰孟子則國史必不可書夫人孟子薨春秋因舊史之文而非禮之實已見矣啖子)
(不可曰夫人姬氏薨范氏葬當書姓諱故不書葬)
書奔喪一(邾子來奔喪)
(左氏)邾子來奔喪非禮也(杜氏禮天子崩諸侯奔喪會葬公羊喪急故以奔言之)
書會葬四(天王使叔服來會葬僖成風滕子來會葬襄)(王使召伯來會葬滕子來會葬定公)
(公羊)諸侯喪天子使大夫會葬禮也(何氏書天子之厚以起諸侯之薄)
右王會葬僖公
(胡氏)致禮於成風含賵而又葬則其事益隆亂人倫廢王
法甚矣再不稱天右王會葬成風
(公羊)諸侯會葬非禮也(張氏先王之制諸侯之喪士弔大夫送葬滕子會葬非禮也)
右諸侯會公葬
(内女為夫人)書卒六(紀伯姬卒卒鄫季姬卒者把叔姬卒宋災伯姬此已嫁)
(伯姬卒者嫁子叔姬卒繋國今不繋此許嫁為夫人則)
(國許嫁也)
(内女為夫人)書葬二(齊侯葬紀伯姬共姬叔弓如宋葬宋)
(胡氏)内女為諸侯夫人則尊同尊同則記其卒(啖子)以公為
之服故也(穀梁云外夫人書卒者適諸侯則尊同以吾為之變故卒之此說是也許嫁亦然其)
(為媵及嫁太子公子大夫則不書凡内女嫁為諸侯夫人而不書卒時魯公非其兄弟及兄弟之子也諸)
(侯無大功以下之服故紀叔姬雖其猶書者為喪歸把故也范氏禮諸侯絶喪期姑姊妺女子子嫁於國)
(君者尊與己同則變不服之例為之服大功)
(啖子)凡内女之葬不書書者皆非常也(汪氏内女為諸侯夫人者七惟紀伯)
(姬宋伯姬志卒志葬盖閔紀之亡褒共姬之賢而詳其本末也)
(内女為媵書卒葬)一紀叔姬卒葬紀叔姬
(胡氏)紀侯既卒不歸宗國而歸于酅所謂秉節守義不以
亡故睽婦道者也故繫之於紀錄其卒葬(張氏叔姬終不以存)
(亡貳其心故詳錄其生死而又紀魯之往葬皆以夫人書之所以明婦行以示後法也)
書(外諸侯)卒一百二十六葬八十七(宋公和卒葬宋穆公)之類
(胡氏)外諸侯卒國史承告而後書聖人皆存而弗削其交
隣國待諸侯之義見矣(春秋天子之事也古者諸侯之邦交間問殷聘而世相朝)
(盖王事相從則有和好之情及告終易代則有弔恤之禮是諸侯所以睦隣國也周制王哭諸侯則大)
(宗伯為上相司服為王制緦麻宰夫掌邦之弔事戒令與其幣器財用是王者所以懷諸侯也)諸侯
曰薨何以書卒不與其為諸侯也(夫子作春秋則有革而弗因者周室)
(東遷諸侯放恣專享其國上不請命聖人奉天討以正王法則有貶黜之刑矣因其告喪特書曰卒)卒
自外錄不卒非(責也)外也
(胡氏)外諸侯葬其事則因魯會而書春秋存以弗削而交
隣國待諸侯之義見矣(春秋天子之事也傳稱諸侯五月而葬同盟至同盟言同)
(方岳之盟者其生講會同之好其没有送終之禮是諸侯所以睦隣國也按周禮有職喪掌諸侯之喪)
(禮莅其禁令序其事凡諸侯葬於墓者則冢人授之兆為之蹕而拘其禁是王者所以懷諸侯也云云)
葬自内錄不錄非内也
(外諸侯卒不書葬)滕侯卒(之類)見目
(胡氏)有怠於禮而不葬者有弱其君而不葬者(無其事闕其文魯史)
(之舊也汪氏滕邾屢朝魯而滕七君書卒三世不書葬邾亦七君書卒五世不葬莒宿書卒皆不葬是皆)
(怠於弔送欺其微弱非惟不使卿往亦不使微者會愚按弱其君者所以怠於禮若宋三世不葬亦怠於)
(禮而不會也)
有討其賊而不葬者(宋殤齊昭告亂書弑矣經不書葬是討其賊而不葬也)
有諱其辱而不葬者(晉主夏盟在景公時告喪書日矣而往不書葬是諱其辱而不)
(葬也)
有避其號而不葬者(吳楚之君書卒者十亦有親送於西門之外者矣而往不書葬)
(是避其號而不葬者也)
(愚按胡氏又有治其罪而不葬者謂宋桓公襄公成公三世不書葬治其罪也而張氏集註削去之)
(此盖公穀意啖子非之曰不葬者魯不會爾)
(諸侯卒葬而或日或不日)庚辰宋公和卒滕侯卒(之類)
癸未葬宋穆公葬衛桓公(之類)
(胡氏)卒而或日或不日何謹則書日(赴而得禮記之詳也劉氏君薨赴以日月)
(禮之常也臣子少慢則赴不具日月大慢則都不赴汪氏赴告以日史書其日則經弗削以見臣子之謹)
(終)慢而書時(赴告史不書日則經無自而書以見臣子之慢先君而忽其死生之大變也)
葬而或日或不日者何備則書日(汪氏盖由魯會葬之禮偹國史詳而)
(書日經亦書之)略則書時(汪氏魯會葬之禮略國史止書時經亦略之)其大致然
也(汪氏葬之遲速則據文考事而義自見)
(諸侯卒而或名或不名)陳侯鮑卒薛伯卒(之類)
(胡氏)諸侯生則不名死則名之别於大上示君臣尊卑之
等禮之中也(古者死而不諡不以名為諱周人以諡易名於是乎有諱禮故君薨赴於他國)
(則曰寡君不禄敢告執事春秋之時遵用此禮凡赴者皆不以名矣經書其終雖五伯強國齊桓晉文之)
(盛莫不以名者是仲尼革之也變周制矣)赴不以名而書其名者與魯通
也(會盟則名于載書聘問則名于簡牘)已通而不名者舊史失之耳未
通而名者有所證矣未嘗會盟聘問而無所證者雖
使至告喪其名亦不得而知矣(凡此類因舊史而不革者也)
(諸侯)葬宋穆公(本爵)葬衛桓公(私諡僣公)葬蔡桓侯(請之於王諡以本爵)
(胡氏)諡者行之迹所以紀實德垂勸戒也(范氏周公制諡法大行受大名)
(小行受小名所以勸善而懲惡)右論諡法
諸侯合請諡於王宋公爵也其稱公與齊魯異矣
從本爵
(胡氏)侯爵稱公見臣子不請於王而私自諡爾春秋於邦
君葬從其私諡罪不忠孝之臣子(生而稱公為虚位禮之文也没而繫)
(諡為定名禮之實也春秋諸侯雖伯子男葬皆稱公志其失禮之實程子王終大事也死而加以之不正)
(之諡知忠孝者不忍為也)右私諡而僣用公爵
(胡氏)蔡桓稱侯盖以蔡季之賢知請諡也(人亦多愛其君者莫能愛君以)
(禮而季能行之此賢者所以異於衆人也)右請於王而諡以本爵
(夫人號諡)葬我小君(號)文(諡)姜(姓)之類
(胡氏)沒則以諡繫號以姓繫諡者夫人也(陸氏婦當從夫諡後代訛謬無)
(别有諡非正也高氏婦人無爵何諡之有先王之制但取夫之諡冠於姓之上以明所属詩所謂莊姜宣)
(姜共姜經所謂宋共姬是也豈有不繋其夫而别自為諡法哉姜氏别為之諡曰文而不繋桓公自是他)
(國從而效尢凡夫人之死皆為之别立諡後世因循不改大失春秋之旨矣)
書含一(王使榮叔歸含且賵)禭一(秦人來歸僖公成風之禭)
賵一(宰咺來歸惠公仲子之賵榮叔歸含且賵)賻一(武氏子來求賻)
(胡氏)朱玉曰含衣衾曰禭錢財曰賻車馬曰賵(說皆詳圖)
(内卿書卒)二十九公子益師卒(之類)
(胡氏)卿卒必書此春秋貴大臣之意(趙子)不書葬降於君也
(程子卿者佐君以治國其卒國之大事故書于策見君臣之義矣或日或不日因舊史也汪氏大夫或卒)
(或不卒亦因舊史文爾)
(胡氏)公子為正大夫而書卒貴也不為大夫而特書卒賢
也(詳雜書法)
(内卿誅而書卒)公子牙卒
(胡氏)季子恩義俱立變而得中書自卒以示無譏也(牙有今將)
(之心而季子殺之其不言刺者公羊以為善之誅不得避兄君臣之義也曷為不直誅而酖之使若以疾)
(死然親親之義也)
書弑二十五(宋督弑其君與夷之類)
(朱子)弑下殺上也(張氏)君父言弑積漸之名
(公族弑君而不稱公子公孫二)衛州吁弑其君完齊無知弑其
君諸兒
(胡氏)公子州吁削其屬籍罪莊公不待以公子之道使與
聞國政主兵權而當國也無知不稱公孫罪僖公不
以公孫之道待無知使恃寵而當國也
(程子)春秋之初弑君者多不稱公子公孫盖身為大惡自
絶於先君也豈復得為先君之子孫也(古者公族刑死則無服况)
(弑君乎大義既明於初矣在後弑立者皆以屬稱或見其以親而寵之太過任之太重以至於亂或見其)
(天屬之親而反為寇讎其義各不同也汪氏程子文定二義互相發)
書世子弑其君三(楚世子商臣弑其君頵弑蔡世子般弑其君固許世子止其君買)
(胡氏)書世子弑君(張氏稱世子以見有父之親稱其君以見有君之尊)使天下後世
察於人倫知所以為君臣父子之道而免於首惡之
名(君父)誅死之罪(臣子)也(有父之親有君之尊而至於見弑此天理人變人情所深駭春)
(秋詳書其事欲以起問者察所由示懲戒也為人君父不通春秋之義者必蒙首惡之名為人臣子不通)
(春秋之義者必陷簒弑誅死之罪云云)
(左氏)許悼公瘧飲世子之藥卒書曰弑其君者止不嘗藥
也(公羊譏子道之不盡胡氏止不擇醫而輕用其藥藥不先嘗而誤進於君是有忽君父之心而不慎)
(矣書弑乃除惡於微之意也張氏治瘧以砒煆而餌之多愈然煆不得法反殺人者多矣悼公之死必此)
(類也止異於商臣蔡般者過與誤不同耳臣子於君父不可過也愚按五傳皆謂不嘗藥吕氏曰否使)
(世子止之罪止於不嘗藥也聖人不加之以弑名加之以弑名則其非不嘗藥也明矣姑載於此以備一)
(說)
書弑君及其大夫三(宋督弑其君與夷及其大夫孔父宋萬弑其君捷及其大夫仇牧)
(里克弑其君卓及其大夫荀息)
(胡氏)著其節而書及(公羊及累也穀梁間也)不失其官而書大夫是
春秋之所賢也(督將弑殤公孔父生而存則不可得而弑於是先攻孔父而後及其君能)
(為有無亦庶幾焉仇大夫死於弑君之難而有不書者故知孔父荀息牧皆所取也夫仇牧可謂不畏)
(強禦者矣荀息者奚齊卓子之傅也君弑而死於其難可謂不食其言矣)
(胡氏太宰督亦死於閔公之難削而不書身有罪也惠伯死於子惡之難亦削而不書非君命召忽死於)
(子糾之難孔子比於匹夫匹婦之諒所事不正也)
書執(諸侯)十二(晉侯執曹伯歸之于京師子晉人執衛侯歸于京師宋人執滕嬰齊之類)
(公羊)稱侯而執伯討也稱人而執非伯討也(胡氏)執之是非
决於稱人與稱爵而見執者則以名與不名知其罪
之在也(孫氏五等之君皆諸侯也其或有罪方伯請於天子夫子命之執則執之不得專執也執)
(得其罪其罰輕執不得其罪其罰重汪氏書執君者十有二惟成十五年晉侯執曹伯執得其罪又歸諸)
(京師故以伯討與之餘皆書人悉非伯討也然見執者皆不名惟滕子嬰齊戎蠻子赤書名嬰齊自外於)
(齊盟蠻氏亂而無質故名以貶之也)(胡氏又曰執雖以罪不歸于京師則稱人惡其專也歸于京師)
(而執非其罪則稱人惡其濫也)
書執用之二(邾人執&KR2306;子用之以歸用之楚人執蔡世子有)
(杜氏)盖殺而祭神(左氏)古者六畜不相為用(杜氏六畜牛馬羊犬豕鷄也不)
(相為用謂若祭馬先不用馬之類)小事不用大牲而况敢用人乎(高氏)
不書其所用之迹盖聖人所不忍言但曰用之則知
其以人用也
書執(大夫)十五(執内大夫四孫意如以歸)(齊人執單伯行晉人執季晉人執季孫父舍之于)
(苕丘一晉人執我行人叔孫婼夫十宋人執鄭祭仲之類)(執外大詳目)
(公羊)凡稱人以執非伯討也(公羊)凡稱行人而執以其事執
之也不稱行人而執以已執也(李氏經書他國執他國大夫九祭仲鄭詹)
(陳濤塗衞寗喜宋仲幾皆稱人以執不稱行人鄭良霄衛石買宋樂祈衛北宫結皆稱人以執稱行人事)
(各不同執不殺者二齊慶封陳干徵師也執内大夫不四齊執單伯晉執行父意如婼也愚按稱行人言)
(當執其使也古者兵交使在其問可也若行父意如之類不因為使而執故不稱行人則又不可例論矣)
書刺二(公子買戍衛不卒戍刺之)(刺公子偃)
(公羊)刺殺之也内諱殺大夫謂之刺也(呂氏猶曰以道殺之也刺者有所訊)
(而正其罪也)内殺大夫書刺者若曰刺審其情與衆棄之
而專殺之罪則一耳(周官有三刺一刺曰訊羣臣再刺曰訊羣吏三刺曰訊萬民)
書殺其大夫三十六(鄭殺其大夫申侯之類)
(胡氏)春秋時國無大小卿大夫士皆專命之而不以告于
王朝有罪無罪皆專殺之而不歸于司寇無王甚矣
故不去其官(五伯三王之罪人而葵丘之會猶曰無專殺大夫故春秋明書于冊偹天子之)
(禁也)
(外殺他國大夫而書執二)(楚子伐吳執齊慶封殺之之楚人執陳行人干徵師殺)
(張氏)書殺大夫之法有二凡有罪而當誅者曰某人殺某
無罪而不服者書執而殺之(慶封與弑君之罪楚子殺之宜也不曰殺齊慶)
(封而曰執齊慶封殺之楚靈有諸已而非諸人是以慶封不服而春秋亦不得純以討賊之詞書之也)
(劉氏惡陳招而殺干徵師非其罪也古者兵交使在詞其間可也愚按所謂有罪則簒逆者而以討賊之)
(書之曰某人殺某也若楚人殺干徵師則從稱人以執非伯討例楚殺慶封書子則承上伐楚之文非以)
(伯討與之也)
書戕一(邾人戕鄫子于鄫)
(胡氏)戕者殘賊而殺之(本公)于鄫者刺臣子不能救難也(何氏)
(刺鄫無守偹范氏惡其臣子不能距難)
書誘殺二(楚子虔誘蔡侯□殺之于申楚子誘戎蠻子殺之)
(胡氏)挾欺毁信詐誘其君執而殺之貪得一時流毒于後
(傾危成俗大亂天下劉項之際死者十九)聖人深惡之其慮遠矣(楚子之誘一也)
(或名或不名者虔欲滅中國而弃疾討蠻氏謹華夷之辨也蔡侯與蠻子之見殺一也或名或不名者蔡)
(般弑父與君蠻氏亂而無質其罪之輕重亦差矣)
書殱一(齊人殱于遂)
(胡氏)殱盡也(啖氏自滅之義)書此者足為強而不義之戒而弱者
亦可省身自立矣(張氏不書遂人殱齊戍而書其自殱所以伸遂人復仇之志而著桓)
(公不仁以至於自殱其衆也)
書放其大夫三(晉放其大夫胥甲父于衛滅蔡人放其大夫公孫獵于吳楚師陳執陳公)
(子招放之于越不愚按此又一例與上同)
(胡氏)放猶羈置勿去其所比專殺者其罪薄乎云耳或以
為近正非矣(大夫當官既不請于天子而自命已為有罪又不告于司寇而擅刑猶不遠於)
(正乎稱國以放見晉政之在私門而成上侵放放公孫獵則書大夫而稱人言國亂無政衆人擅之也)
(待左氏古者大夫已去三年待放君放之非也大夫放正也劉氏古者大夫有罪待放於其境三年君)
(賜之環則復賜之玦則去出境則為位向國而哭素衣冠不說人以無罪此去國之禮也)(愚按楚放)
(陳招五傳無說安意招殺世子戮之可也而止放焉失刑矣難與甲父獵例論也)
書無麥苗一(秋大水無麥苗平左氏不害嘉穀也杜氏今五月周之秋地出水溧殺熟麥及五)
(穀之苗黍稷尚可更種)
(公羊)記灾也(胡氏)重民命也(張氏麥熟苗將秀因水漂盡故麥與苗俱無民食乏絶有國之)
(大事故書)
書大無麥禾一(冬大無麥禾臧孫辰告糴于齊今何氏生曰苗秀曰禾愚按周之冬之八)
(月九月十月也)
(胡氏)大無者倉廩皆竭之辭也(麥熟於夏禾成於秋而書於冬者莊公惟宫室臺榭)
(是崇是飾費用浸廣調度不充有司會稽歲入之多寡虛實然後知倉廪之虛竭也故於歲杪書曰大無)
(麥禾下書臧孫告糴以病公莊公享國二十八年當有九年之積而虛竭如此所謂寄生之君也張氏不)
(言水旱而言大無天時人事至此兩不足也古人初不敢必於天每預為儲蓄以待之故常以三十年之)
(通制國用節以制變使有九年之蓄恃吾之有政而不恃於天也)
書有年一(桓三年)大有年一(宣十六年)(愚按有年祥也而桓宣二君無致祥之道)
(則為異矣故入凶禮)
(穀梁)五穀皆熟為有年五穀大熟為大有年(程子)記異也(古史)
(書之則為祥仲尼筆之則為異此言外微旨非聖人莫能修之胡氏舊史灾異與慶祥並記故有年大有)
(年得見於經然十二公多歴年所有務農重穀者豈無豐年而不見於經是他公皆削之矣獨桓有年宣)
(大有年則存而不削者緣此二公獲罪於天宜得水旱凶灾之譴今乃有年則是反常也故以為異特存)
(耳然則天道亦僣乎桓宣享國十有八年獨此二年書有年他年之歉可知也而天理不差信矣)
書饑二(宣十年十五年)大饑一(襄二十四年)(三饑皆書於冬)
(朱子)穀不熟曰饑(穀梁二穀不熟謂之饑五穀不熟謂之大饑)(胡氏)書饑盖所
以賑貧乏者有不備矣示後世為國不可不敦本也
(古者救災之政若國凶荒或發倉廩以賑之或移粟以通用或徙民以就食或為粥溢以救餓莩或興工)
(作以聚失業之人緩刑舍禁弛力薄征索鬼神除盗賊弛射侯而不燕置庭道而不修殺禮物而不備雖)
(有旱乾水溢民無菜色所以備之者如此孔叢兩手曰掬一手曰溢張氏王政以民食為重故積貯天)
(下之大命也前此百有餘年水旱螽螟之災多矣不以飢書今特書飢者著宣公煩於事外國用無節上)
(下用竭故一遇水旱遂乏食耳宣兩書飢一在大水之後一在螽蝝之後甚言國無儲積而民無以生也)
書大水九(内八外一)(書夏者一秋宋大水)(書秋者七)
(穀梁)高下有水災曰大水(公羊)記災也(張氏大非常則灾害廣胡氏大水者隂逆)
(而與怨氣并之所致)
(胡氏)外災告則書(張氏宋來告魯弔之也胡氏所謂災者害及民物如水火兵戎之宼是也諸侯)
(於四鄰有恤病救急之義則告為得禮而不可以不弔凡志災見春秋有謹天災恤民隠之心王者之事)
(也)
書大旱二(僖二十年夏大旱)(宣七年秋大旱)
(高氏)大久且甚之辭(公羊)記災也(穀梁雩得雨曰雩不得雨曰旱胡氏軍旅之後必有)
(凶年言民以征役怨嗟之氣感動天變而旱乾作矣其以大旱書者或不雩或雖雩而不雨不雩則無恤)
(民憂國之心雩而不雨格天之精意闕矣)
書日有食之三十六
(胡氏)日者衆陽之宗人君之象每食必書示後世遇灾而
懼之意也(張氏日食必在交限其入限者不必盡食雖交而不食此德之所以生也而灾之所)
(生乃德之不修也明矣春秋特書以啓人主恐懼修省之心庶幾以德消灾而弭天下之禍亂也)
書不雨七(莊三十一年冬不雨三年春王正月不雨)(僖二年冬十月不雨夏四月不雨)
(文二年自十二月不雨至于秋七月自十年自正月不雨至于秋七月十三年正月)
(不雨至于秋七月)
(公羊)記異(何氏旱久而不害物左氏不書旱不為灾)也(穀梁)不雨者勤雨也(何氏是欲)
(得雨之心勤明君之恤民)一時而言不雨者閔雨也有志乎民者
也歴時而言不雨者不憂雨也無志乎民者也(胡氏僖公)
(有志乎民故冬不雨而書春不雨而書夏不雨而書以著其勤也文公則無志乎民故自十有二月不雨)
(至于秋七月而書自正月至于秋七月而書著其慢也書不雨至于秋七月而不曰至于秋七月不雨者)
(盖後言不雨則是冀雨之辭非文公意也)
(附雨)六月雨
(穀梁)雨云者喜雨也有志乎民者也(胡氏閔雨與民同其憂喜雨與民同其樂)
(此君國子民之道也觀此意則知春秋有懼天灾恤民隠之意)
(書不雨至于秋七月而止即八月嘗雨也然而不也書八月雨者見文公無意於雨不以民事繋憂樂)
(其怠於政事可知而魯衰自此始也)
書大雨雹三(僖一昭二)(秋大雨雹雨雹三年冬大)(四年春王正)
(月大雨雹)
(胡氏)雹戾氣也隂脇陽臣侵君之象(正蒙曰凡隂氣凝聚陽在内者不得出則)
(奮擊而為雷霆陽在外者不得入則周旋不舍而為風和而散則為霜雪雨露不和而散則為戾氣曀霾)
(隂常散緩受交於陽則風雨調而寒暑正云云萌僖公即位日久季氏世卿公子遂專權政在大夫於)
(此矣以季孫宿襲位世卿將毁中軍專執兵權弱公室故數月之間再有大變)
書大雨雪二(隠九年三月庚辰大雨雪僖十年冬大雨雪)雨雪一(桓八年冬十月)
(雨雪)
(左氏)平地尺為大雪(公羊)記異也(胡氏雨雪者隂氣之凝周三月夏之正月也雷已出)
(電已見則雪不當復降而大雨雪此隂氣縱也今陽失節而隂氣縱公子翬之䜛兆矣鍾巫之難萌矣)
(杜氏十月今八月程子建酉之月未霜而雪書異也)(愚按周之冬夏之八月九月十月也不宜有雪)
(况大乎書皆異也)
書無冰三(桓公)春(正月公會鄭伯於時來)無冰(成公)春(二月辛酉葬我君桓)
(公)無冰(襄公)春無冰(愚按春秋書春盖今十一月十二月正月皆當有冰而書)
(無則記異襄書春無冰是已桓成書正月二月則承上文書言非係月也)
(公羊)記異(穀梁)時燠也(胡氏)政事舒緩紀綱縦弛之象(常燠也洪範曰)
(豫恒燠若五行傳曰視之不明是謂不哲厥咎舒厥罰恒燠何氏皆不明去就政治舒緩之所致)
(吕氏古者藏冰發冰所以抑陽氣之盛也夫陽氣之在天地間譬猶火之著物也故常有以解之十二月)
(陽氣藴伏錮而未發其盛在下則納冰於地中至於二月四陽作陽始用事則亦始啓冰而廟薦之至於)
(四月陽氣畢達隂氣將絶則冰於是大發食肉之禄老病喪浴冰無不及是以冬無愆陽夏無伏隂春無)
(凄風秋無苦雨雷不出震無菑霜雹厲氣不降民不夭折故夫藏冰發冰者此燮調之一事也春秋之書)
(無冰不獨志常陽之異常燠之罰而亦以見備暑之無其備也)
書震電一震一(隠九年三月癸酉大雨震電伯之廟僖十五年九月己邜晦震夷)
(穀梁)震雷電霆也(公羊)記異不時也(胡氏震電者陽精之發周三月夏之正月也雷)
(未可以出電未可以見而大震電此陽失節也夫隂陽運動有常而無忒凡失其度人為感之也)
(胡氏)震者雷電擊也(左氏)震夷伯(杜氏魯大夫展氏之祖父夷諡伯字)之廟罪
之也於是展氏有隠慝焉(杜氏隠惡人所不見張氏天之怒擊每在惡積而人)
(不加誅之後胡氏不曰夷伯之廟震而曰震夷伯之廟天應之也天人相感之際微矣大夫既卒不名趙)
(氏既死加諡之後不更稱名鄭氏公子展之子曰公孫夷伯)
書恒星不見一星隕如雨一(夏四月辛邜夜恒星不見夜中星隕如雨)
星孛三(有星孛于北斗有星孛于東方)(有星孛于大辰)
(胡氏)恒星列星(天之常宿穀梁經星)如雨言衆(公羊)記異也(胡氏人事感於下則)
(天變應於上前此者五國連衡旅拒王命後此者齊桓晉文更霸中國政歸盟主而王室遂虛其為法度)
(廢弛威信陵遲之象著矣)
(公羊)孛彗(何氏狀如篲掃故置新之象)記異也(左氏周内史曰不出七年宋齊晉之君皆當死)
(亂胡氏斗有環域天之三辰紀綱星也宋齊晉中國紀綱彗所以除舊布新禎祥妖孽隨其所感先事而)
(著後三年宋弑昭齊弑懿又二年晉弑靈此三君皆違天失道而死于亂天之示人顯矣史之有占明矣)
(庶大辰心也心為明堂天子之象其前星太子後星子孛星加心象天子嫡庶將分爭也後五年景王)
(崩王室亂劉單立王猛尹氏立子朝歴數載而後定左氏諸侯其有火灾在宋衛陳鄭乎張氏星孛大辰)
(火灾應之大辰明堂當宋之分故王室亂宋衛陳鄭灾氣所溢也衛亂君奔陳卿敗獲唯鄭有令政而無)
(後灾是知禍福可轉矣僣胡氏孛于東方不言宿名不加宿也當是時吳人亂憑陵上國其戾氣所感)
(固將壅吳而降之罰也故氛祲所指在東方假手越人吳國遂滅)
書隕霜二(僖三十年十有二月隕霜不殺草李梅實定元年冬十月隕霜殺菽)
(公羊)記異(此殺菽也曷為以異書異大乎災也)也(穀梁)未可殺而殺舉重也(殺菽)
可殺而不殺舉輕(殺草)也(胡氏)其象則刑罰不中之應(蘇氏)
(於其不殺而言草廣也於其殺而言菽害也高氏菽草之難殺者也言殺菽則草皆死矣言不殺草則知)
(其菽亦不死矣)
書隕石一(隕石于宋五)附鷁退飛一(六鷁退飛過宋都)
(胡氏)隕石自空凝結而墜也(邵子星在地則為石石在天則為星汪氏盖星墜於天半)
(空凝結至地而成石穀梁先隕而後石隕而後石也)退飛有氣逆驅而飛也(公羊)
先言隕而後言五記聞(聞其磌然視之則石察之則五穀梁于宋四境之内曰宋)
(後數散辭也耳治也)先言六而後言鷁飛記見也(視之則六察之則鷁徐而察之)
(則退飛穀梁先數聚辭也目治也)書記異也(胡氏和氣致祥乖氣致異人事感於下則天變)
(應於上苟知其故恐懼脩省變可消矣宋襄公以亡國之餘欲圖伯業五石隕六鷁飛不自省其德也後)
(五年有盂之執又明年有泓之敗天之示人顯矣聖人所書之義明矣)
書地震五(文九年九月癸酉地震月襄十六年五月甲子地震昭十九年五己邜地震二十)
(三年八月乙未地震)
(公羊)記異也(穀梁)震動也不震者也震故謹而日之(杜氏地道安静)
(以動為異孔氏陽氣伏於隂下見迫於隂故不能升以至地動任氏地道以静為體以順為正安以承天)
(者也逆其常理而不得其節焉則震而不安其承矣於此見諸侯變而不承天子大夫變而不承諸侯夷)
(狄變而不承中國之象也)
書山崩二(沙鹿崩梁山崩)
(公羊)記異也外異不書此書為天下記異也(何氏)不繫國者
天下異(張氏晉邑也不言晉山川不可以繋國古者名山大澤不以封諸侯守之)也(許慎曰山)
(者陽位君象也象君權壊何氏土地者民之主伯者之象也齊桓將卒伯道壊夷狄動胡氏書沙鹿崩於)
(前書晉侯獲於後雖不指其事應而事應具存此春秋之畏物反常為異使人恐懼脩省之意也梁山)
(不繋國者為天下記異自是而後六十年間弑君十有四亡國二十二其應亦㦧矣)
書火一(成周宣榭火)灾十(内灾五)(御廩灾灾西宫灾僖雉門及兩觀桓宫宫灾)
(亳社灾)
(外灾五)(齊大灾一陳一)(宋灾二鄭一宋衛陳)
(左氏)人火曰火天火曰灾(胡氏外灾告則書宣榭火何以書以宗廟之重書之也人火之)
(天所以見戒乎張氏亡國之社以為廟屏戒也其屋不得達上也詳圖釋)
書螟三(九月二秋一)螽十(秋三冬一)(八月三二九月一十二月)蝝生一
(宣十五年冬)雨螽一(秋雨螽于宋)
(胡氏)蟲食苗心曰螟(名物鈔似虸蚄而頭不赤韻府似蚕吐絲纏禾心)(程子)螽蝗
也(胡氏)食葉曰螣(音特蝗也)(胡氏)始生曰蝝既大曰螽(秋螽未息)
(冬又生子灾重及民張氏滋生而將為害是以記也)書螟螽記灾也(國以民為本民)
(以食為天聖人以為國之大事故書)
(杜氏)雨螽于宋自上而墜有似於雨來告故書(公羊)記異也
(趙氏自空而下下又多有似於雨歴代有雨毛雨血雨土皆是也)(愚按左氏謂墜墜下而死公羊)
(謂死而墜皆無可考未知然否)
書多麋一(莊十七年冬)
有蜚一(莊二十九年秋)有&KR0558;一(莊十八年秋)有鸜鵠來巢一(昭二十五)
(年夏)
(朱子)麋鹿之大者(胡氏)魯所有也多則為異又以其害稼也
(陸佃隂盛所感惡氣之應)
(杜氏)蜚負蠜(音煩名物鈔長短如蝗竒音其色青)也(杜氏)&KR0558;短狐(本草謂之射工正義如鼈)
(三足一名射景)也(公羊)記異(劉向蜚南越盛暑男女同川淫風所生正義南越婦人多淫故其多)
(&KR0558;惑亂所生)也(左氏)為灾也(胡氏)魯所無也故以有書
右記異兼灾
(胡氏)鸜鵒不踰濟(濟水東北會于汶)魯在汶南其所無也故書曰
有(公羊)記異也(胡氏巢者丢宂而巢隂居陽位臣逐君象也季氏宜臣順于家而主祭于國反)
(常為異之兆或曰此公子宋有國之祥也)右專記異
(朱子)書山崩地震螽螟之類知灾異之有所自也(薛氏異天之變)
(灾人之害也賢君恐懼脩省消灾變之道也)右總論灾異
書唁三(齊侯唁公于野井于齊侯使高張來唁公晉侯使荀躒唁公乾侯)
(胡氏)唁者弔也(孫氏安慰之辭)生事曰唁(死事曰弔)書曰唁公亦明其
無納公之實譏之也遣使來唁淺事也亦書于經
者罪不能修方伯連帥之職
書歸粟一(歸粟于蔡)
(公羊)孰歸之諸侯歸之離至不可得而序故言我也(胡氏蔡為)
(楚人所困則環視而不能救吳既破楚入郢解蔡圍矣然後相率而歸之粟非救灾恤隣從簡書之道也)
(故特書魯而不序諸侯見其事之末矣愚按胡氏從穀梁與公羊小異其說皆通夫歸蔡粟固小惠也然)
(以公朝王所例之則非貶之之辭矣)
書告糴一(臧孫辰告糴于齊)
(公羊)告糴請糴也不稱使以為臧孫辰之私行(趙子譏臧孫為政無)
(蓄故以自行為文)一年不熟告糴譏也(胡氏)言如齊告糴則其
情緩告糴于齊則其情急所以譏大臣任國事治名
而不治實之弊也(魯人說其名而以急病讓夷為功君子責其實而以不能務農重穀)
(節用愛民為罪)
以上並屬凶禮(凶禮有五恤喪荒弔饋)
拾遺
書肆一(肆大眚)
(啖子)肆放也眚過也(胡氏)肆眚而曰大眚譏失刑也(肆眚者蕩滌瑕)
(垢之稱也周官司刺掌赦宥之法一宥曰不識再宥曰過失三宥曰遺忘一赦曰幼弱再赦曰老耄三赦)
(曰惷愚未聞肆大眚也大眚皆肆則廢天討壞國典縱有罪虐無辜惡人幸以免矣)
書釋一(公會諸侯盟于薄釋宋公說見賓禮盟言所為下)
書舍一(晉人執季孫行父舍之于苕丘著張氏舍去聲或作捨非下書行父盟卻犫則其釋行父矣)
(程子)寘之于苕丘也(劉氏晉人用僑如之譛不見公執季孫行父執之者以歸也而未至故不)
(可言以歸而著舍之于苕丘焉此春秋别嫌明微慎用獄之意也)
書觀二(公觀魚于棠公如齊觀社)(穀梁)觀無事之辭(常事曰視非常曰觀胡氏諸)
(侯非民事王事則不出今隠公慢弃國政遠事逸遊特書觀魚譏之也胡氏未聞諸侯相會祀杜氏齊)
(因社祭蒐軍實故往觀之張氏昏議尚疑故以觀社再往請議而觀之不以其道李氏觀魚則以縱欲)
(見譏觀社則以會祀為貶皆舉動之妄也)
書俟一(師次于郎以俟陳人蔡人)(穀梁)俟待也(胡氏)非義矣曰以俟深
貶之也(杜氏期共伐郕陳蔡不至故駐師于郎以待之)
諱辭(啖子諱避之也避其名而孫其辭以示尊敬也今他人之遇屯否罪戾死喪恥辱則正言之至於所)
(尊所敬則孫順言之盖是常理春秋避諱之道正爾)
(胡氏)為尊者諱(天王出居于鄭子天王居于狄泉魯公葬子卒之類趙不書王奔不書君弑)
(孫其辭而不没其實)為親者諱(趙子謂魯與二國有屈辱之時則避其辭愚按如内不書失)
(地之類皆是也)(胡氏臣子之於君父揚其美不揚其惡為尊者諱為親者諱禮也聖人假魯史以寓)
(王法其於魯事有君臣之義云云雖不没其實示天下之公必隠避其辭存臣子之禮趙子内惡如弑)
(君等但諱避其文以示臣禮然而不地不葬以見其皆事實愚按公薨以不地見弑夫人薨以地見弑餘)
(類是雖諱而不没其實也)為賢者諱(如季友出不書奔趙盾納捷菑書人之類鄭伯卒于鄂)
(胡氏從公羊以為不書弑為中國諱也當入此例但吕氏謂非弑姑置之)内以諱為貶(如前)
(幽翟泉于齊盟不書公黑壤會不書盟之類其趙子君之過惡以諱為示譏見其避諱亦足以知不當)
(為也)外以諱為善(如齊孝伐我北鄙書人不趙盾納捷菑書人之類若季友書出奔則)
(亦善也以愚按所諱之辭大抵有三例有没公諱有孫辭以諱有不書以諱)
右總論諱詳具于後
没公以諱(見后)(胡氏)經於魯公盟會不信則諱公而不書
(會齊侯云云同盟于幽)不臣則諱公而不書(會王人云云盟于翟泉及蘇子盟于)
(女栗)棄中國從外域則諱公而不書(會陳人云云盟于齊右盟諱惡)
(又曰)屈已而與強國大夫盟則書及(及齊高傒盟于防及晉處父盟之類)
(愚按簒例胡傳以及荀庚孫良夫卻犨宋向戌同入此例亦通公羊不言公諱與大夫盟也穀梁高傒)
(伉也胡氏諱不書公抑大夫不使與公敵也愚按及高傒處父事意書法大同小異故錯舉𫝊以明之)
(右盟諱恥)(杜氏)不稱公戰公敗諱也(及齊師戰于乾時我師敗績愚按胡氏)
(謂不為復讎與戰故没公以見貶若然則何不於公伐齊納讎子之時諱之乎疑杜氏近之否則前書公)
(伐齊一役而再見則不書公者簡辭也又按或以戰宋戰奚皆入諱敗之例考之戰宋則書及鄭師盖非)
(公也而戰奚則左氏謂彊吏亦非公也故不取焉右戰諱恥)(胡氏)輕用師徒害及
兩國故不書公而書及(及邾人戰于井陘卑左氏邾以須句故出師公邾不設)
(備戰我師敗績獲公胄懸諸魚門胡氏魯既敗績邾亦幾亡云云亦異於誅暴禁亂之兵矣云云内以諱)
(為貶高氏盖公自有以取之故諱公以深罪之也愚按不書敗勝負均也穀梁以為諱敗恐或未然)
遜辭以諱(見后)(如天王出居于鄭不書奔天王狩于河陽不書召楚人來獻捷不書宋捷及公)
(會諸侯盟于薄釋宋公不書楚之類皆當入此例右戰諱惡)(胡氏)君弑則書薨(公薨)
(人子般卒之夫薨于夷類)滅國則書取(取鄟取邢之類)出奔則書孫(公孫)
(于齊夫人孫于邾)内殺大夫書刺(如刺公子偃之類)趙盾稱人聞
義能徙故為之諱(晉人納捷菑于邾弗克納有愚按通旨謂齊孝公伐我北鄙服展)
(喜之義書人諱氏意與此同胡氏又曰易地則書假李氏非之而取公羊為恭之說故不載焉詳辨疑)
不書以諱(詳后)(若王不書戰敗之類當入此例)(胡氏)適晉不書反國不
致為公諱恥(左氏晉人以公不朝來討公如晉晉人以陽處父盟公以恥之文公)葬
晉侯而不書諱之也(左氏公如晉晉人且公使送葬胡氏諸侯之喪動通國屬大夫)
(公之葬晉侯非禮也晉不書葬諱其辱也成公)(程子)内失邑不書君辱當
諱也(觀取濟西田汶陽田齊人來歸鄆酄龜隂田之類可見右諱恥)(胡氏)與於會
不與於盟而公有歉焉則書會不書盟(若黑壤是也晉侯之立公)
(既不朝又不使大夫聘而每歲適齊是宣公行有不慊於心而非晉人之咎矣凡不直者臣為君隠子為)
(父隠於以養臣子愛敬之心則宣公國愚按林氏謂瑣澤不書盟存中國也若然為中諱矣當入此)
(例惡右諱)(愚按林氏謂瑣澤之會不書宋西門盟存中國也陳氏謂黃池之會不書盟春秋終)
(諱之不與吳晉同主盟也此皆本左氏立論若然則當入不書以諱例然則皆為中國諱也但公穀胡張)
(皆無說先儒又或不信左氏姑載以備一說)
右雜書法拾遺
春秋書法鈎元卷四
