春秋釋例卷十
晉杜預撰
經傳長歷第四十六之一(案此篇見永樂大典其篇目亦存)
桓十七年冬十月朔日有食之傳曰冬十月朔日有食
之不書日官失之也天子有日官諸侯有日御日官居
卿以底日禮也日御不失日以授百官于朝
莊二十五年夏(云云)六月辛未朔日有食之鼓用牲于社
傳曰夏六月辛未朔日有食之鼓用牲于社非常也惟
正月之朔慝未作于是乎用幣于社伐鼓于朝
僖十五年夏五月日有食之傳曰夏五月日有食之不
書朔與日官失之也
文元年春(云云)二月癸亥日有食之傳曰于是閠三月非
禮也先王之正時也履端于始舉正于中歸餘于終履
端于始序則不愆舉正于中民則不惑歸餘于終事則
不悖
閠當在僖公末年
十五年夏(云云)六月辛丑朔日有食之鼓用牲于社傳曰
六月辛丑朔日有食之鼓用牲于社非禮也日有食之
天子不舉伐鼓于社諸侯用幣于社伐鼓于朝以昭事
神訓民事君示有等威古之道也
襄二十七年冬十有二月乙亥朔日有食之傳曰十一
月乙亥朔日有食之辰在申司歷過也再失閠矣
昭十七年夏六月甲戌朔日有食之傳曰夏六月甲戌
朔日有食之祝史請所用幣昭子曰日有食之天子不
舉伐鼓于社諸侯用幣于社伐鼓于朝禮也平子禦之
曰止也惟正月朔慝未作日有食之于是有伐鼓用幣
其餘則否太史曰在此月也日過分而未至三辰有災
于是乎百官降物君不舉辟移時樂奏鼓祝用幣史用
辭故夏書曰辰不集于房瞽奏鼓嗇夫馳庶人走此月
朔之謂也當夏四月是謂孟夏平子弗從昭子退曰夫
子將有異志不君君矣
哀十二年冬十有二月螽傳曰冬十二月螽季孫問諸
仲尼仲尼曰丘聞之火伏而後蟄者畢今火猶西流司
歷過也
歷見經傳七百七十九傳發有八
釋例曰書稱朞三百六旬有六日以閠月定四時成
歲允釐百工庶績咸熙是以天子必置日官諸侯必
置日御世修其業以攻其術(案攻字劉昭續漢書律歷志注引長歷作攷)
舉全數而言故曰六日其實五日四分日之一日一
日行一度而月日行十三度十九分度之七有竒日
官當會集此之遲速(案速字劉昭叔漢書律歷志註及晉書引長歷並作疾)以
攷成晦朔錯綜以投閏月閏月無中氣而北斗斜指
兩辰之間所以異于他月也積此以相通四時八節
無違乃得成歲其微密至矣得其精微以合天道則
事叙而不悖故傳曰閠以正時時以作事事以厚生
生民之道于是乎在矣然隂陽之運隨動而差差而
不已遂與歷錯故仲尼丘明每于朔閠發文蓋矯正
得失因以宣明歷數也桓十七年日有食之得朔而
史闕其日單書朔僖十五年日食亦得朔而史闕其
朔與日故傳因其得失並起時史之謬兼以明其餘
日食或歷失其正也莊二十五年經書六月辛未朔
日有食之鼓用牲于社周之六月夏之四月所謂正
陽之月也而歷數誤(案歷數劉昭續漢書律歷志注引長歷作時歷)寔是七
月之朔非六月故傳曰非常也惟正月之朔慝未作
日有食之于是乎有用幣于社伐鼓于朝明此食非
用幣伐鼓常月因變而起歷誤也文十五年經文皆
同而更復發傳曰非禮者明前傳欲以審正陽之月
後傳發例欲以明諸侯之禮而用牲為非禮也此乃
聖賢之微旨而先儒所未喻也昭十七年夏六月日
食而平子言非正陽之月以誣一朝近于指鹿為馬
故傳曰不君君且因以明此月為得天正也劉子駿
造三統歷以修春秋春秋日有食之有甲乙者三十
四而三統歷惟得一食歷術比諸家既最疏又六千
餘歲輒益一日凡歲當累日為次而無故益之此不
可行之甚者班固前代名儒而謂之最密非徒班固
也自古以來諸論春秋者多違謬(案多違謬劉昭律歷志注及晉書引)
(長歷並作多述謬誤)或造家術或用黃帝以來諸歷以推經傳
朔日皆不得諧合日食于朔此乃天騐經傳又書其
朔日食可謂得天而劉賈諸儒說皆以為月二日或
三日並公違聖人明文其蔽在于守一元不與天消
息也余感春秋之事嘗著歷論極言歷之通理其大
指曰天行不息日月星辰各運其舍皆動物也物動
則不一雖行度大量(案行度下晉書律歷志引長歷有有字)可得而限
累日為月累月為歲以新故相攷(案攷字劉昭續漢書律歷志注引長)
(歷作序)不得不有毫毛之差(案毫毛晉書律歷志引長歷作毫末)此自然
之理也故春秋日有頻月而食者有曠歲而不食者
理不得一而算守恒數故歷無有不差失也始失于
毫毛而尚未可覺積而成多以失弦望朔晦則不得
不改憲以順之(案順字劉昭續漢書律歷志注及晉書引長歷並作從字)書所謂
欽若昊天歷象日月星辰易所謂治歷明時言當順
天以求合非為合以驗天者也(案此句文元年正義引釋例作非苟合以)
(驗天者也)推此論之春秋二百餘年其治歷通變多矣(案通)
(變劉昭續漢書律歷志注及晉書引長歷並作論體)雖數術絶滅還尋經傳微
旨大量可知時之違謬則經傳有驗學者固當曲循
經傳月日日食以攷晦朔也以推時驗而見皆不然
各據其學以非春秋此無異度己之跡而欲削他人
之足也余為歷論之後至咸寧中有善算者李修夏
顯(案夏顯晉書律歷志引長歷作卜顯)依歷體為術(案歷體劉昭續漢書律歷志注及晉)
(書引長歷並作論體)名乾度歷表上朝廷其術合日行四分之
數而微增月行(案月行晉書律歷志引長歷作月術)用三百歲改憲之
意二元相推七十餘歲承以強弱強弱之差蓋少而
適足以遠通盈縮時尚書及史官以乾度歷與泰始
歷參校古今記注乾度歷殊勝(案晉書律歷志引長歷此句下有泰始歷)
(上勝官歷四十五事十一字)今其術具存時又并攷古今十歷以
驗春秋知三統歷之最疏也今具列其時得失之數
又據經傳微旨證據及失閠旨攷日辰朔晦以相發
明為經傳長歷如左諸經傳證據及失閠違時文字
謬誤皆甄發之雖未必其得天蓋是春秋當時之歷
也學者覽焉大凡經傳有七百七十九日三百九十
三日經三百八十六日傳其三十七日食三無甲乙
黃帝歷得四百六十六日一日食失三百一十三日三
十六日食三無甲乙
顓頊歷得五百九日八日食失二百七十日二十九日
食三無甲乙
夏歷得五百三十六日十四日食失二百四十三日二
十三日食三無甲乙
真夏歷得四百六十六日一日食失三百一十三日三
十六日食三無甲乙
殷歷得五百三日十三日食失二百七十六日二十四
日食三無甲乙
周歷得五百六日十三日食失二百七十三日二十四
日食三無甲乙
真周歷得四百八十五日一日食失二百九十四日三
十六日食三無甲乙
魯歷得五百二十九日十三日食失二百五十日二十
四日食三無甲乙
三統歷得四百八十四日一日食失二百九十五日三
十六日食三無甲乙
乾象歷得四百九十五日七日食失二百八十四日三
十日食三無甲乙
泰始歷得五百一十日十九日食失二百六十九日十
八日食三無甲乙
乾度歷得五百三十八日十九日食失二百四十一日
十八日食三無甲乙
今長歷得七百四十六日三十三日食失三十三日經
傳日月誤四日食三無甲乙
漢末宋仲子集七歷以攷春秋案其夏周二歷術數
皆與藝文志所記不同故更其名為真夏真周歷也
隠公元年
正月辛巳小二月庚戌大三月庚辰小
四月己酉大五月己夘小六月戊申大
七月戊寅小八月丁未大九月丁丑小
十月丙午大十一月丙子大十二月丙午小
五月辛丑
二十二日
十月庚申
十五日
隠公二年
正月乙亥大二月乙巳小三月甲戊大
四月甲辰小五月癸酉大六月癸夘小
七月壬申大八月壬寅小九月辛未大
十月辛丑小十一月庚午大十二月庚子小
閠十二月己巳大
八月庚辰
八月無庚辰七月九日有庚辰日月必有誤(案左傳正)
(義云杜檢勘經傳此年八月壬寅朔其月三日甲辰十五日丙辰二十七日戊辰其月無庚辰也七)
(月壬申朔則九日有庚辰杜觀上下若月不容誤則指言日誤若日不容誤則指言月誤此則上有)
(秋下有九月則日月俱得有誤)
十二月乙夘
十六日
隠公三年
正月己亥大二月己巳小三月戊戌大
四月戊辰小五月丁酉大六月丁夘小
七月丙申大八月丙寅小九月乙未大
十月乙丑小十一月甲午大十二月甲子小
二月己巳日食
一日
三月庚戌
十三日
壬戌
二十五日
四月辛夘
二十四日
八月庚辰
十五日
冬庚戌
十二月無庚戌十一月十七日也(案左傳正義云傳紀庚戊無月)
(而云十二月者以經盟于石門在十二月知此亦十二月也經書十二月下云癸未葬宋穆公計庚)
(戌在癸未之前三十三日不得共在一月故長歷推此年十二月甲子朔十一日有甲戌二十三日)
(有丙戌不得有庚戌而月有癸未則月不容誤知日誤也)
十二月癸未
二十日
隠公四年
正月癸巳大二月癸亥小三月壬辰大
四月壬戌小五月辛夘大六月辛酉大
七月辛夘大八月庚申大九月庚寅小
十月己未大十一月己丑小十二月戊午大
戊申衛州吁弑其君完
三月十七日也有日而無月也(案左傳正義云戊申在癸未之後二)
(十五日更盈一周則八十五日往年十二月癸未葬宋穆公則此年二月不得有戊申雖承二月之)
(下未必是二月之日故長歷推此年二月癸亥朔十日壬申二十二日甲申不得有戊申也三月壬)
(辰朔則十七日有戊申也此經上有二月下有夏戊申當在三月之内不是字誤故云有日而無月)
(僖二十八年冬下無月而經有壬申公朝于王所有日而無月全經凡如此者有十四事知此亦同)
(之也)
隠公五年
正月戊子大二月丁巳大三月丁亥小
四月丙辰大五月丙戌小六月乙夘大
七月乙酉小八月甲寅大九月甲申小
十月癸丑大十一月癸未小十二月壬子大
閏十二月壬午大
十二月辛巳
三十日
隠公六年
正月壬子小二月辛巳大三月辛亥小
四月庚辰大五月庚戌小六月己夘大
七月己酉小八月戊寅大九月戊申小
十月丁丑大十一月丁未大十二月丁丑小
五月庚申
十一日
辛酉
十二日
隠公七年
正月丙午大二月丙子小三月乙巳大
四月乙亥小五月甲辰大六月甲戌小
七月癸夘大八月癸酉小九月壬寅大
十月壬申小十一月辛丑大十二月辛未小
閠十二月庚子大
七月庚申
十八日
十二月壬申
二日
辛巳
十一日
隠公八年
正月庚午大二月庚子三月己巳大
四月己亥小五月戊辰大六月戊戌小
七月丁夘大八月丁酉小九月丙寅大
十月丙申小十一月乙丑大十二月乙未小
三月庚寅
二十二日
四月甲辰
六日
辛亥
十三日
甲寅
十六日
六月己亥
二日
辛亥
十四日
七月庚午
四日
八月丙戌
七月有庚午丙戌誤九月有辛夘二十六日八月
不得有丙戌丙戌誤也(案左傳正義云庚午之後十六日而有丙戊二十一)
(日而有辛夘七月有庚午九月有辛夘其間不容一月是八月不得有丙戌更遙一周則丙戌去庚)
(午七十七日八月亦不得有丙戌足明丙戌為日誤長歷推七月丁夘朔四日庚午至二十日是丙)
(戊九月丙寅朔二十六日辛夘其月二十一日是丙戌八月小丁酉朔十日丙午二十日丙辰二日)
(戊戌十四日庚戌二十六日壬戌未知丙戌二字孰為誤也)
九月辛夘
二十六日
隠公九年
正月甲子大二月甲午小三月癸亥大
四月癸巳大五月癸亥小六月壬辰大
七月壬戌小八月辛夘大九月辛酉小
十月庚寅大閠十月庚申小十一月己丑大
十二月己未小
三月癸酉
十一日
庚辰
十八日
十一月甲寅
二十六日
隠公十年
正月戊子大二月戊午小三月丁亥大
四月丁巳小五月丙戌大六月丙辰大
七月丙戌小八月乙夘大九月乙酉小
十月甲寅大十一月甲申小十二月癸丑大
正月癸丑
二十六日(案杜氏集解曰傳言正月會癸丑盟釋例推經傳日月癸丑是正月二十六日)
(知經二月誤)
六月戊申
六月無戊申五月二十三日也上有五月則誤在
日(案左傳正義云六月無戊申者下有辛巳取防亦在六月之内戊申在辛巳之前三十三日不)
(得共在一月上有五月今别言六月知日誤月不誤長歷推六月丙辰朔三日戊午五日庚申未知)
(二者孰誤)
壬戌
七日
庚午
十五日
辛未
十六日
庚辰
二十五日
辛巳
二十六日
七月庚寅
五日
八月壬戌
八日
癸亥
九日
九月戊寅
九月無戊寅八月二十四日也上有八月下有冬
則誤在日也(案左傳正義云經有十月壬午長歷推壬午十月二十九日戊寅在壬午)
(之前四日耳故九月不得有戊寅知誤有日也)
十月壬午
二十九日
隠公十一年
正月癸未小二月壬子大三月壬午小
四月辛亥大五月辛巳小六月庚戌大
七月庚辰小八月己酉大九月己夘小
十月戊申大十一月戊寅大十二月戊申小
五月甲辰
二十四日
七月庚辰
一日
壬午
三日
十月壬戌
十五日
十一月壬辰
十五日
桓公元年
正月丁丑大二月丁未小三月丙子大
四月丙午小五月乙亥大六月乙巳小
七月甲戌大八月甲辰小九月癸酉大
十月癸夘小十一月壬申大十二月壬寅小
閠十二月辛未大
四月丁未
二日
桓公二年
正月辛丑小二月庚午大三月庚子大
四月庚午小五月己亥大六月己巳小
七月戊戌大八月戊辰小九月丁酉大
十月丁夘小十一月丙申大十二月丙寅小
正月戊申
八日
戊申納于太廟
五月十日也有日而無月(案左傳正義云長歷此年四月庚午朔其月無)
(戊申五月己亥朔十日得戊申是有日而無月也)
桓公三年
正月乙未大二月乙丑小三月甲午大
四月甲子小五月癸巳大六月癸亥小
七月壬辰大八月壬戌大九月壬辰小
十月辛酉大十一月辛卯小十二月庚申大
七月壬辰朔日有食之既
一日
桓公四年
正月庚寅小二月己未大三月己丑小
四月戊午大五月戊子小六月丁巳大
七月丁亥小八月丙辰大九月丙戌小
十月乙夘大十一月乙酉小十二月甲寅大
桓公五年
正月甲申大閠正月甲寅小二月癸未大
三月癸丑小四月壬午大五月壬子小
六月辛巳大七月辛亥小八月庚辰大
九月庚戌大十月庚辰小十一月己酉小
十二月戊寅大
正月甲戌
四年十二月二十一日也書于正月從赴
己丑
六日
桓公六年
正月戊申小二月丁丑大三月丁未大
四月丁丑小五月丙午大六月丙子小
七月乙巳大八月乙亥小九月甲辰大
十月甲戌小十一月癸夘大十二月癸酉小
八月壬午
八日
九月丁夘
二十四日
桓公七年
正月壬寅大二月壬申小三月辛丑大
四月辛未小五月庚子大六月庚午小
七月己亥大八月己巳大九月己亥小
十月戊辰大十一月戊戌小十二月丁夘大
閠十二月丁酉小
邢云此不合有閠若來年五月不得有丁丑
二月己亥
二十八日
桓公八年
正月丙寅大二月丙申小三月乙丑大
四月乙未小五月甲子大六月甲午小
七月癸亥大八月癸巳小九月壬戌大
十月壬辰大十一月壬戌小十二月辛夘大
正月己夘
十四日
五月丁丑
十四日
桓公九年
正月辛酉小二月庚寅大三月庚申小
四月己丑大五月己未小六月戊子大
七月戊午小八月丁亥大九月丁巳小
十月丙戌大十一月丙辰小十二月乙酉大
桓公十年
正月乙夘大二月乙酉小三月甲寅大
四月甲申小五月癸丑大六月癸未小
七月壬子大八月壬午小九月辛亥大
十月辛巳小十一月庚戌大十二月庚辰小
正月庚申
六日
十二月丙午
二十七日
桓公十一年
正月己酉大閠正月己夘小二月戊申大
三月戊寅小四月丁未大五月丁丑大
六月丁未小七月丙子大八月丙午小
九月乙亥大十月乙巳大十一月甲戌大
十二月甲辰小
五月癸未
七日
九月丁亥
十三日
己亥
二十五日
桓公十二年
正月癸酉大二月癸夘小三月壬申大
四月壬寅小五月辛未大六月辛丑小
七月庚午大八月庚子大九月庚午小
十月己亥大十一月己巳小十二月戊戌大
六月壬寅
二日
七月丁亥
十八日
八月壬辰
七月二十三日書八月從赴也(案孔穎達正義云壬辰是七月二十)
(三日今上有七月書于八月之下如此類者註皆謂之日誤今云從赴者以其中不可通欲兩解故)
(也五年正月甲戌己丑陳侯鮑卒甲戌非正月之日而以正月起文傳言兩赴是赴以正月也彼以)
(十二月之日為正月赴魯知赴者或有以前月之日從後月而赴故因此以示别意)
十一月丙戌
十八日
十二月丁未
十日
桓公十三年
正月戊辰小閠正月丁酉大二月丁夘小
三月丙申大四月丙寅小五月乙未大
六月乙丑小七月甲午大八月甲子小
九月癸巳大十月癸亥小十一月壬辰大
十二月壬戌大
二月己巳
三日
桓公十四年
正月壬辰小二月辛酉大三月辛夘小
四月庚申大五月庚寅小六月己未大
七月己丑小八月戊午大九月戊子小
十月丁巳大十一月丁亥小十二月丙辰大
八月壬申
十五日
乙亥
十八日
十一月丁巳
二日
桓公十五年
正月丙戌小二月乙夘大三月乙酉大
四月乙夘小五月甲申大六月甲寅小
七月癸未大八月癸丑小九月壬午大
十月壬子小十一月辛巳大十二月辛亥小
三月乙未
十一日
四月己巳
十五日
六月乙亥
二十二日
桓公十六年
正月庚辰大二月庚戌小三月己夘大
四月己酉小五月戊寅大六月戊申大
閠六月戊寅小七月丁未大八月丁丑小
九月丙午大十月丙子小十一月乙巳大
十二月乙亥小
經言冬城向十月一月衛侯朔出奔齊傳曰冬城
向書時也學者疑于冬城向在十月下有十一月
而傳云書時今推校閏在六月則月却而節前水
星可在十一月而正也功役之時皆總指天象不
與諸歷數同也詩曰定之方中作于楚宫此未正
中也傳之釋經皆通言一時不月别也經書夏叔
弓如滕五月葬滕成公若無傳辭則必謂叔弓四
月如滕推此言之城向亦俱是十一月但本事異
各隨本而書之耳不然丘明無緣發書時之傳也
(案孔穎達正義云杜以城向與下同月故檢叔弓如滕經傳之異如滕與葬同月知此城向與出奔)
(同月但本事既異各隨本而書之下有月而此無爾其實同是十一月也但十一月水星昏猶未正)
(故復推校歷數此年月却節前水星可在十一月而正又方者未至之辭故以定之方中為比欲向)
(中而實未正中十一月可以興土功也書時非傳誤也劉炫規過以為案周語云辰角見而雨畢天)
(根見而水涸駟見而隕霜火見而清風戒寒故先王之教曰雨畢而除道水涸而成梁隕霜而冬裘)
(具清風至而修城郭故夏令日九月除道十月成梁營室之中土功其始先儒以為建戍之月霜始)
(降房星見霜降之後寒風至而心星見鄭玄云辰角見謂九月本天根見謂九月末天根謂氐星是)
(也自然火見是建亥之月又春秋城楚丘是正月而杜引詩云定之方中未正中也定星豈正月未)
(正中乎據此諸文則火見土功必在建亥之月建戊之月必無土功之理杜以為建戍之月得城向)
(者非也今案周語之文單子見陳不除道故譏為此言所舉時節並在早月月令孟冬天子始裘單)
(子云隕霜而冬裘具九月已裘是其早也且周語之文據尋常節氣九月而除道十月而興土功杜)
(以此年閏在六月則建戍之月二十一日已得建亥節氣土功之事何為不可諸侯城楚丘自在正)
(月衛人初作宫室必在其前杜云定星方欲正中于理何失劉廣引周語以規杜不知杜謂月却節)
(前何須致難也)
桓公十七年
正月甲辰大二月甲戌小三月癸夘大
四月癸酉小五月壬寅大六月壬申小
七月辛丑大八月辛未大九月辛丑小
十月庚午大十一月庚子小十二月己巳大
正月丙辰
十三日
二月丙午
二月無丙午日月必有誤三月四日也
五月丙午
五日
六月丁丑
六日
八月癸巳
二十三日
冬十月朔日有食之傳曰不書日官失之也天子有
日官諸侯有日御日官居卿以底日禮也日御不失
日以授百官于朝
十月辛夘
二十二日
桓公十八年
正月己亥小二月戊辰大三月戊戌小
四月丁夘大五月丁酉小六月丙寅大
七月丙申小八月乙丑大九月乙未小
十月甲子大十一月甲午大十二月甲子小
四月丙子
十日
丁酉公之喪至自齊
五月一日也有日無月
七月戊戌
三日
十二月己丑
二十六日
春秋釋例卷十
