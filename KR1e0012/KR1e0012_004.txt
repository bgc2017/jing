春秋釋例卷四
晉杜預撰
執大夫行人例第二十六(案此篇見永樂大典惟篇目佚今補)
桓十一年秋(云云)九月宋人執鄭祭仲傳曰宋雍氏宗有
寵于宋莊公故誘祭仲而執之曰不立突將死(云云)歸而
立之秋九月丁亥昭公奔衛己亥厲公立
莊十七年春齊人執鄭詹傳曰春齊人執鄭詹鄭不朝
也
僖四年夏(云云)齊人執陳轅濤塗傳曰陳轅濤塗謂鄭申
侯曰師出于陳鄭之間國必甚病若出于東方觀兵于
東夷循海而歸其可也申侯曰善濤塗以告齊侯許之
申侯見(云云)齊侯說與之虎牢執轅濤塗秋伐陳討不忠
也
文十四年冬單伯如齊齊人執單伯齊人執子叔姬傳
曰襄仲使告于王請以王寵求昭姬于齊冬單伯如齊
請叔姬齊人執之又執子叔姬
十五年夏(云云)單伯至自齊傳曰齊人許單伯請而赦之
使來致命書曰單伯至自齊貴之也
成十六年秋(云云)九月晉人執季孫行父舍之于苕丘傳
曰宣伯使告郤犨(云云)晉人執季文子于苕丘公還待于
鄆使子叔聲伯請季孫于晉(云云)乃許魯平赦季孫
襄十一年秋(云云)楚人執鄭行人良霄傳曰鄭人使良霄
太宰石&KR0930;如楚告將服于晉(云云)楚人執之書曰行人言
使人也
十八年夏晉人執衛行人石買十七年傳曰衛石買孫
蒯伐曹取重丘曹人愬于晉十八年傳曰夏晉人執衛
行人石買于長子執孫蒯于純留為曹故也
二十六年秋(云云)晉人執衛甯喜傳曰六月公會晉趙武
宋向戌鄭良霄曹人于澶淵以討衛疆戚田(云云)于是衛
侯會之晉人執甯喜北宫遺使女齊以先歸
昭八年夏四月(云云)楚人執陳行人干徵師殺之傳曰徵
師赴于楚且告有立君公子勝訴之于楚楚人執而殺
之(云云)書曰楚人執陳行人干徵師殺之罪不在行人也
冬十月壬午楚師滅陳執陳公子招放之于越
十一年冬十有一月丁酉楚師滅蔡執蔡世子有以歸
用之傳曰楚子滅蔡用隠太子于岡山申無宇曰不祥
五牲不相為用況用諸侯乎
十三年秋(云云)八月晉人執季孫意如以歸傳曰邾人莒
人愬于晉曰魯朝夕伐我幾亡矣我之不共以魯之故
晉侯不見公(云云)公不與盟晉人執季孫意如(云云)以平子
歸
十四年春(云云)意如至自晉傳曰春意如至自晉尊晉罪
已也尊晉罪已禮也
二十三年春王正月(云云)晉人執我行人叔孫婼傳曰邾
人城翼還將自離姑(云云)遂取邾師獲鉏弱地邾人愬于
晉晉人來討叔孫婼如晉晉人執之書曰晉人執我行
人叔孫婼言使人也
二十四年春王二月(云云)婼至自晉傳曰婼至自晉尊晉
也
定元年春王三月晉人執宋仲幾于京師傳曰晉魏舒
合諸侯之大夫于狄泉將以城成周(云云)宋仲幾不受功
(云云)乃執仲幾以歸三月歸諸京師
六年秋晉人執宋行人樂祁犂傳曰宋樂祈言于景公
曰諸侯惟我事晉今使不往晉其憾矣(云云)公謂樂祁曰
唯寡人說子之言子必往(云云)趙簡子逆而飲之酒于緜
上獻楊楯六十于簡子(云云)范獻子言于晉侯曰以君命
越疆而使未致使而私飲酒不敬二君不可不討也乃
執樂祁
七年秋(云云)齊人執衛行人北宫結以侵衛傳曰齊侯鄭
伯盟于鹹徵會于衛衛侯欲叛晉諸大夫不可使北宫
結如齊而私于齊侯曰執結以侵我齊侯從之
昭四年秋七月楚子蔡侯陳侯許男頓子胡子沈子淮
夷伐吳執齊慶封殺之傳曰楚子以諸侯伐吳(云云)使屈
申圍朱方八月甲申克之執齊慶封而盡滅其族(云云)使
言曰無或如齊慶封弑其君弱其孤以盟其大夫
右執大夫行人及叔姬并書至凡二十
釋例曰古之諸侯享頫聘問相繫于時所以抒人情
蠲煩惑合嘉好也及作征伐會盟軍之所興兵之所
加各有本志志于懲治不軌伐叛柔服而已使以行
人言之言之以接事(案此二句襄十一年正義引釋例作使以行言言以接事)信
令之要于是乎在舉不以怒則刑不濫刑不濫則兩
國之情得通兵有不交而解者皆行人之勲也是以
雖飛矢在上走驛在下及其末節不統大理更遷怒
肆忿快意于行人譬諸豺狼求食而已傳曰鄭人使
伯蠲行成晉人殺之非禮也兵交使在其間可也故
夫子特顯行人之例(案例字襄十一年正義引釋例作文)行人有六而
發𫝊有三者因良霄以顯其稱行人之事因干徵師
以示其非罪因魯叔孫婼以同外内大夫則餘三人
皆隨例而為義也諸以行人為名通及外内以卿出
使義取于非其罪也若濤塗甯喜之類(案類字襄十一年正義引)
(釋例作屬)罪在其身鄭叔詹魯行父之等以執政受罪本
非出使故不稱行人從實而書皆以罪之也(案杜預集解云)
(齊桓始伯鄭既伐宋又不朝齊詹為鄭執政大臣詣齊見執不稱行人罪之也孔穎達正義云劉炫以注)
(云詣齊見執釋例云詹本非出使謂其自相矛盾今攷齊不朝而責于鄭鄭令詹詣齊謝罪齊人執之故)
(釋例云原非出聘之使與集解文異事同劉炫不尋此義乃為規過非也)鄭祭仲之如宋
也非會非聘與于見誘而以行人應命不能死節挾
偽以篡其君故經不稱行人以罪之也伯仲叔季固
人字之常然古今亦有以為名者而公羊守株專謂
祭氏以仲為字既謂之字無辭可以善之因託以行
權人臣而善其行權逐君是亂人倫壞大教也說左
氏者知其不可更云鄭人嘉之以字告故書字此為
因有告命之例欲以苟免未是春秋之實也宰渠伯
紏蕭叔大心皆以伯叔為名然則仲亦名也傳又云
祭仲足或偏稱仲(案此句永樂大典無之從桓五年正義所引釋例增入)或偏
稱足蓋名仲字仲足也單伯天子之卿也為我如齊
故書其行齊人無禮逆執王使并及叔姬是以季文
子如晉求助晉無救䘏之實而單伯能敷宣王命以
免于執叔姬見釋遂還致命皆單伯之力故魯人嘉
之而告廟傳曰書曰單伯至自齊貴之也又曰齊人
來歸子叔姬王故也此皆歸功單伯明晉無令政也
意如至自晉𫝊言尊晉罪己也婼至自晉傳復重發
但言尊晉意如以罪見執宜在罪己婼本者使人不
應見執故尊晉而已内大夫行還皆不書至異于公
也今此二人執而見釋更以書至見義也晉在王城
執仲幾不即歸之天子而送歸于國後乃致之王所
故但書其執而不書其歸言失節也慶封得罪于齊
絶位奔吳吳與之朱方為吳大夫今見殺而經書齊
者楚人以齊罪殺之故告以齊明此慶封非異人也
賈氏以為書執行父舍于苕丘言失其所不書至者
刺晉聽讒執之示已無罪也按傳曰囚之苕丘以别
晉都無義例也公待于鄆與行父俱歸從于公故不
書行父入至也(案從于公二句成十六年正義引釋例作厭于公尊故不書行父至耳)
若欲示無罪則宜于執見義今既直書其執處更絶
不書至乃所以示不終于見執非示無罪也
書諡例第二十七(案此篇永樂大典全闕)
釋例曰諡者興于周之始王變質從文于是有諱焉
傳曰周人以諱事神名終將諱之故易之以諡末世
滋蔓降及匹夫爰暨婦人婦人無外行于禮當繫夫
之諡以明所屬詩稱莊姜宣姜即其義也(隠元年正義引釋例)
諡法云隠拂不成曰隠(吕祖謙春秋集解引釋例)
書叛例第二十八(案此篇永樂大典全闕)
釋例曰古之大夫或錫之田邑或分之都城故有千
室之邑百乘之家君之禄義則進否則奉身以退若
專禄以周旋雖無危國害主之實皆書曰叛叛者反
背之辭也庶賤之人不齒于列雖有善惡不章顯名
氏若乃披邑害國則以地重以書其名且終顯其惡
也適魯則書地曰來奔來奔則叛可知蓋記事外内
之辭也劉賈說三叛人以地來奔不書叛謂不能專
也此直外内之辭既以地來妻公之姑姊還其大邑
不得復言不能專也(襄二十六年正義引釋例)齊侯鄭伯詐朝于
紀欲以襲之紀人大懼而謀難于魯請王命以求成
于齊公告不能齊遂偪之遷其三邑國有旦夕之危
而不能自入為附庸故分季以酅使請事于齊大去
之後季為附庸先祀不廢社稷有奉季之力也故書
字不書名書入不書叛也叛分也傳曰始分為紀侯
大去張本也劉賈謂紀季以酅奔齊不言叛不能專
酅也𫝊稱紀侯不能下齊以與紀季季非叛也紀亡
之後叔姬歸于酅明為附庸猶得專酅故可歸也(莊三)
(年正義引釋例)
書次例第二十九(案此篇見永樂大典惟篇目佚今補)
釋例曰凡師一宿為舍再宿為信過信為次此周公
之典以詳錄師出入行止遲速因為之名也兵事尚
速老師費財不可以久故春秋以告命三日以上必
告其次舍之與信不書者輕碎不以告也兵未有所
加所次則書之以示遲速公次于滑師次于郎是也
既書兵所加則不書其所次以事為宜非虚次諸久
兵而不書次是也既書兵所加而又書次者(案句首既書兵)
(三字永樂大典脱從莊三年正義所引釋例增)義有取于次(案此句永樂大典作義有所次)
(從莊三年正義所引釋例改正)遂伐楚次于陘盟于牡丘遂次于匡
是也所紀或次在事前次以成事也或次在事後事
成而次也皆隨事實無義例也(案莊三年正義云杜言既書兵所加則不)
(書其次者或伐或戰曠日持久其間必有三日之次既書戰伐則不書次雖次在事前次在事後皆不書)
(也既書兵所加而又書次者義有取于次齊侯伐楚楚彊齊欲綏之以德故不速進而次于陘盟于牡丘)
(本為救徐各使大夫救徐次匡以為之援義取于次故書兵所加而又書其次次在事前謂僖元年齊師)
(宋師曹師次于聶北救邢也次在事後謂襄二十三年叔孫豹帥師救晉次于雍榆也聶北之下公羊傳)
(曰曷為先言次而後言救君也雍榆之下公羊傳曰曷為先言救而後言次先通君命也左傳先儒取彼)
(為說言齊桓君也進止自由故先次後救叔孫臣也先通君命故先救後次杜以傳無此言故改正其謬)
(言此二事或次以成事或事成而次皆隨事實先後而書之無義例也)楚子蔡侯次于
厥貉宋公鄭伯陳侯麇子不書于經者陳鄭自息而
從楚子宋公勢卑以苟免在列鄭伯為楚僕任受令
于司馬麇子恥之遂逃師而歸三君失位降爵故不
列諸侯宋鄭猶然則陳侯必同也叔孫豹救晉次于
雍榆傳曰禮者善其宗助盟主非以次為禮也齊桓
次于聶北救邢亦以存邢具其器用而還師人無私
見善不在次也而賈氏皆即以為善次次之與否自
是臨時用兵之宜非禮之所素制也若魯公次于乾
侯之比非為用師不應在例而復例之亦為濫也
遷降例第三十(案此篇見永樂大典惟篇目佚今補)
釋例曰邢遷于夷儀則以自遷為文宋人遷宿齊人
遷陽則以宋齊為文各從彼此所遷之實記注之常
辭亦非例也劉賈依二傳以為鄣紀之遺邑計紀侯
去國至此二十七年紀侯猶不堪齊而去則邑不得
獨存此蓋附庸小國若邿鄟者也(案自劉賈依二傳以下永樂大典無)
(之從莊三十年正義所引釋例增)須句子魯之私屬若顓臾之比魯
謂之社稷之臣故來奔及反不書于經賈氏云但因
成風來不見公亦未安
以歸例第三十一(案此篇永樂大典全闕)
釋例曰據宗廟社稷已亡而君見獲于敵君身雖在
與亡無異皆以滅為文則定六年鄭游速帥師滅許
以許男斯歸是也若社稷宗廟不亡君身見獲于敵
則云以歸以蔡侯獻舞歸是也(莊十年正義引釋例)
夫人内女歸寧例第三十二(案此篇見永樂大典其篇目亦存)
莊十二年春王三月紀叔姬歸于酅
二十七年冬把伯姬來傳曰把伯姬來歸寧也𫝊例曰
凡諸侯之女歸寧曰來出曰來歸夫人歸寧曰如某出
曰歸于某
僖十四年夏六月季姬及鄫子遇于防使鄫子來朝傳
曰鄫季姬來寧公怒止之以鄫子之不朝也夏遇于防
而使來朝
十五年秋九月(云云)季姬歸于鄫
二十八年秋把伯姬來
文九年春(云云)夫人姜氏如齊
三月夫人姜氏至自齊
十五年冬(云云)十有二月齊人來歸子叔姬傳曰齊人來
歸子叔姬王故也
十八年冬十月(云云)夫人姜氏歸于齊傳曰夫人姜氏歸
于齊大歸也
宣五年冬齊高固及子叔姬來傳曰冬來反馬也
十六年秋郯伯姬來歸傳曰秋郯伯姬來歸出也
成五年春王正月把叔姬來歸
右夫人内女歸寧出凡十一
桓十八年春王正月公會齊侯于濼公與夫人姜氏遂
如齊傳曰春公將有行遂與姜氏如齊申繻曰女有家
男有室無相瀆也謂之有禮易此必敗
莊二年冬十有二月夫人姜氏會齊侯于禚傳曰冬夫
人姜氏會齊侯于禚書姦也
七年春夫人姜氏會齊侯于防傳曰春文姜會齊侯于
防齊志也
僖十七年秋夫人姜氏會齊侯于卞傳曰秋聲姜以公
故會齊侯于卞
右夫人行十一錯綜其四以包通之
釋例曰歸寧者女子既嫁有時而歸問父母之寧否
父母殁則使卿歸問兄弟也出者謂犯七出而見絶
者也歸者有所往之稱來者有所反之言也故嫁謂
之歸而寧謂之來見絶而出則以來歸為辭來而不
返也如某者非終安之稱歸于某者亦不反之辭也
叔姬以娣而適紀紀侯大去其國而死叔姬歸于魯
紀季自定于齊姬得歸酅全守節義以終婦道故繫
之于紀而以初嫁為文賢之也不書其來既非常寧
又非大歸也鄫姬季以禮來寧公怒而絶之故亦不
書來寧遂留之至明年九月乃遣故更書歸明前年
已絶于鄫也齊人執子叔姬魯請于王而後齊人送
之故與直出者異文禮送女謙不敢自安留其所送
之馬三月廟見而後夫家遣使返其馬今高固因返
馬禮遂與子叔姬俱寧情近于瀆故經并書其來而
𫝊見返馬以示譏也婦人無外事見兄弟不踰閾故
其他行非禮所及亦例所不存而當時實有出入或
以事宜或以淫縱小君之行不得不書故直書其行
而其善惡各繫于本會于禚𫝊稱書姦夫人入齊地
也會于防𫝊稱齊侯志齊侯入魯地也(案齊侯二字永樂大典脱)
(從莊七年正義所引釋例增)于經無例𫝊以實言也凡内女見經
而不書歸者時史之闕漏而賈氏皆以為適世子故
也按把桓公以僖二十三年即位襄六年卒凡在位
七十一年文成之世經書叔姬二人一人卒一人出
皆把桓公夫人也而經皆不書歸知雖正夫人歸或
亦有所不載非唯適世子也
凡八百六十六字經傳三百九十四字釋例四
百七十二字(案經傳實三百八十九字釋例實四百八十字共八百六十九字)
大夫奔例第三十三(案此篇見永樂大典其篇目亦存)
文八年冬(云云)宋司城來奔傳曰宋襄夫人襄王之姊也
昭公不禮焉夫人因戴氏之族以殺襄公之孫(云云)司城
蕩意諸來奔效節于府人而出公以其官逆之皆復之
亦書以官皆貴之也
十四年秋(云云)九月(云云)宋子哀來奔傳曰宋高哀為蕭封
人以為卿不義宋公而出遂來奔書曰宋子哀來奔貴
之也
宣十年夏四月(云云)齊崔氏出奔衛傳曰崔杼有寵于惠
公高國畏其偪也公卒而逐之奔衛書曰崔氏非其罪
也且告以族不以名𫝊例曰凡諸侯之大夫違告于諸
侯曰某氏之守臣某失守宗廟敢告所有玉帛之使者
則告不然則否
十八年冬十月(云云)歸父還自晉至笙遂奔齊傳曰公孫
歸父以襄仲之立公也有寵欲去三桓以張公室與公
謀而聘于晉欲以晉人去之冬公薨季文子(云云)遂逐東
門氏子家還及笙壇帷復命于介既復命袒括髮即位
哭三踊而出遂奔齊書曰歸父還自晉善之也
成十二年春周公出奔晉十一年傳曰周公楚惡惠襄
之偪也且與伯與爭政不勝怒而出及陽樊王使劉子
復之盟于鄄而入三日復出奔晉十二年傳曰春王使
以周公之難來告書曰周公出奔晉𫝊例曰凡自周無
出周公自出故也
襄二十年秋(云云)陳侯之弟黃出奔楚傳曰陳慶虎慶寅
畏公子黃之偪愬諸楚曰與蔡司馬同謀楚人以為討
(云云)書曰陳侯之弟黃出奔楚言非其罪也
二十九年秋九月(云云)齊高止出奔北燕傳曰秋九月齊
公孫蠆公孫竈放其大夫高止于北燕乙未出書曰出
奔罪高止也高止好以事自為功且專故難及之
昭元年夏秦伯之弟鍼出奔晉傳曰秦后子有寵于桓
如二君于景其母曰不去懼選癸夘鍼適晉其車千乘
書曰秦伯之弟鍼出奔晉罪秦伯也
二十年夏曹公孫會自鄸出奔宋釋例曰奔者迫窘
而去逃死四隣不以禮出也放者受罪黜免宥之以
遠也臣之事君三諫不從有待放之禮(案放者以下二十四字永)
(樂大典脱佚從宣元年正義所引釋例補人)故傳曰義則進否則奉身以
退迫窘而出奔及以禮見放俱去其國故𫝊通以違
為文仲尼修春秋又以所稱為優劣也懷寵之人皆
身及禍難唯子哀不義宋公先機而發是以貴而書
字也若乃稱司城以貴效節于府人書歸父之還以
善復命于介因齊人告辭以著崔氏之無罪蓋隨事
以示褒貶也𫝊既云書曰崔氏以明非罪復云且告
以族不以名知典策之書舊當以名通也齊國雖謬
以族告適合仲尼新襃貶之實因而不革以示無罪
且明春秋之作或因仍舊史成文不必皆有改也夫
立功立事者國之厚益而身之表的也表高的明雖
女人猶欲彎弓(案女人襄二十九年正義引釋例作婦人)而況當塗之士
是以君子慎之道家貴善行者無轍跡功遂而身退
高止既犯其始又專以終之免死為幸斯乃賢聖之
篤戒故變放言奔文致其罪以示過曹公孫會雖小
國之卿當有玉帛之使于魯曹人以告而書也陳公
子黃偪而出奔既稱弟以明無罪故不復變本告之
名賈氏以為稱名以貶陳黃之偪是不復顧有非罪
之文一黃之身或罪或否也
逃潰例第三十四(案此篇見永樂大典惟篇目佚今補)
莊十七年秋鄭詹自齊逃來
僖五年秋八月(云云)鄭伯逃歸不盟傳曰王使周公召鄭
伯曰吾撫汝以從楚輔之以晉可以少安鄭伯喜于王
命而懼其不朝于齊也故逃歸不盟孔叔止之(云云)弗聽
逃其師而歸
襄七年冬(云云)十有二月(云云)陳侯逃歸傳曰二慶使告陳
侯于會曰楚人執公子黃矣君若不來羣臣不忍宗廟
社稷懼有二圖陳侯逃歸
僖四年春王正月公會齊侯宋公陳侯衛侯鄭伯許男
曹伯侵蔡蔡潰傳曰秋齊侯以諸侯之師侵蔡蔡潰遂
伐楚
成九年冬十有一月楚公子嬰齊帥師伐莒庚申莒潰
傳曰冬十一月楚子重自陳伐莒圍渠丘渠丘城惡衆
潰奔莒(云云)楚師圍莒莒城亦惡庚申莒潰楚遂入鄆莒
無備故也君子曰恃陋而不備罪之大者也豫備不虞
善之大者也
釋例曰傳曰衆保于城城保于德言上能以德附衆
以功庇下民信其德恃其固故能交相依懷以衛社
稷苟無固志盈城之衆一朝而散如積水之敗故曰
潰潰者衆敗流遁之辭也國君而逃師棄盟違其典
儀棄其車服羣臣不知其謀社稷不保其安此與匹
夫逃竄無異是以在衆為潰在君為逃(案僖五年正義引釋例此)
(句作在上曰逃)以别上下之名無取于别國邑也賈穎以為
舉國曰潰一邑曰叛案左氏無此義也𫝊文廧咎如
潰上失民也今經但言伐廧咎如無廧咎潰之文若
經本無此文則丘明為横益經文而加失民之𫝊也
(案𫝊文以下四十五字永樂大典闕佚從成三年正義所引釋例增)傳曰陳侯如楚慶
氏以陳叛此則舉國不必言潰也叛者舉城而屬他
非民潰之謂也例之潰逃指謂一國一軍一邑君民
相須為用變文以别之也鄭詹見囚于齊自齊逃來
此為逸囚無下可逃春秋指事而書所謂民逃非在
上之逃也而賈氏復申以入例亦不安也
殺世子大夫例第三十五(案此篇永樂大典全闕)
釋例曰古者討殺其大夫各以罪狀宣告諸侯所以
懲不義重刑戮也晉侯使以殺太子申生之故來告
衛殺孔達𫝊載其辭辭雖有臨時之狀其告則常也
(莊二十二年正義引釋例)晉魯久不交使而告殺申生則所告不
必嘗有玉帛之使但欲廣聲其罪耳(僖五年正義引釋例)魯哀
之可諫者甚衆未聞仲尼之苦言至于陳恒弑其君
孔子沐浴而朝告于哀公求討不義顯事施舍足以
致益者固人臣之所當造膝也若乃情色之惑君不
能得之于臣父不能得之于子臣子而欲顯直于其
君父適所以益謗而致罪也陳靈公宣淫悖德亂倫
志同禽獸非盡言所救洩冶進無匡濟遠策退不危
行言孫安昏亂之朝慕匹夫之直忘蘧氏可卷之德
死而無益故經同罪賤之文𫝊特稱仲尼以明之忠
為令德非其人猶不可況不令乎此其義也(宣九年正義引)
(釋例)陳之叛楚罪在子辛共王既不能明法示教以肅
大臣陳叛之日又不能嚴斷威刑以謝小國而擁其
罪人以興兵致討暴師經年加禮于陳陳恨彌篤乃
愠而歸罪子辛子辛之貪雖足以取死然共王用刑
為失其節故君子論之以為不刑也(襄五年正義引釋例)大臣
相殺死者無罪則兩稱名字以示殺者之罪王札子
殺召伯毛伯是也若死者有罪則不稱殺者名氏晉
殺其大夫陽處父是也若為賊者衆因亂而殺則亦
稱國人殺者主名不分故也主名不分死者雖名氏
可知亦隨而去之嫌于罪死者也士殺大夫則書曰
盜盜殺鄭公子騑公子發公孫轍是也(文七年正義引釋例)
作新門廐例第三十六(案此篇永樂大典全闕其篇目則見敬鉉續明三傳)
(例說略)
釋例曰門戸道橋城郭墻塹官民之開閉不可一日
闕者也故特隨壊時而修之皆當其時而訖不必用
土功之常時也故𫝊既曰書不時又曰啓塞從時重
發以明二義其他急事亦包之也(僖二十年正義引釋例)春秋
分而晝夜等謂之日中凡馬春分百草始繁則牧于
坰野秋分農功始藏水寒草枯則皆還廐此周典之
制也今春而作廐已失民務又違馬節故曰書不時
也言新意所起言作以興事通謂興起功役之事也
總而言之不復分别因舊與造新也經書延廐稱新
而不言作𫝊言新作延廐書不時也此稱經文而以
不時為譏義不在作也然尋𫝊足以知經闕作字也
而劉賈云言新有故木言作有新木延廐不書作所
用之木非公命也凡諸興造固當有新固當有因今
謂春秋微意直記别此門此觀有新木故木既已鄙
近且材木者立廐之具也公命立廐則衆用皆隨之
矣焉有所用之木非公命也此為匠人受命立廐而
盜供其用豈然乎哉(莊二十九年正義引釋例)
作主禘例第三十七(案此篇見永樂大典惟篇目佚今從敬鉉續明三傳例說)
(略補)
僖八年秋七月禘于太廟用致夫人傳曰秋禘而致哀
姜焉非禮也𫝊例曰凡夫人不薨于寢不殯于廟不赴
于同不祔于姑則弗致也
文二年秋(云云)八月丁卯大事于太廟躋僖公傳曰秋八
月丁卯大事于太廟躋僖公逆祀也
宣八年夏六月(云云)辛巳有事于太廟仲遂卒于垂壬午
猶繹萬入去籥傳曰有事于太廟襄仲卒而繹非禮也
釋例曰凡君薨卒哭而祔祔而作主特祀于主烝嘗
禘于廟此諸侯之禮故稱君君既葬反虞則免喪故
曰卒哭卒止也以新死者之神祔之于祖尸柩既已
遠矣神形又不可得而見矣孝子之思彌篤徬徨求
索不知所至故造木主立几筵特用喪禮祭祀于寢
不同之于宗廟宗廟則復用四時烝嘗之禮也三年
喪畢致新死者之主以進于廟廟之遠主當遷入祧
于是乃大祭于太廟以審定昭穆謂之禘此皆自諸
侯上達天子之制也莊公喪未闋閔公吉禘故傳曰
速也哀姜以罪受戮不薨于寢淫而與弑故疑其禮
八年乃致之也于例既不應加吉禘之禮也已過用
致夫人言以此夫人與致禮也文公二年僖公之喪
未終未應行吉禘之禮而于太廟行之其譏已明徒
以躋僖而退閔公故特大其事而異其文定八年亦
特書順祀皆所以起非常也有事于武宫及順祀𫝊
皆稱禘則知大事有事于太廟亦禘也禘于太廟禮
之常也各于其宫時之為也雖非三年大祭而書禘
用禘禮也昭二十五年傳曰將禘于襄公亦其義也
三年之禘自國之常常事不書故惟書此數事祭雖
得常亦紀仲遂叔弓之非常也今推歷僖以十一月
薨則文元年三月于禮應葬今四月乃葬通計閏為
七月故為緩又禮葬訖當卒哭作主而至三年乃作
主故二年經書作僖公主傳曰書不時也以此推之
𫝊發葬僖公之緩又云作主非禮因開明凡例當繼
于文元年葬僖公之經也既議葬緩又重之以作主
非禮明作主當在訖葬故連譏之也今𫝊見于僖公
之末年殆簡編之錯繆以失其次非丘明之正也舊
說以為諸侯喪三年之後乃烝嘗按𫝊襄公十五年
冬十一月晉侯周卒十六年春葬晉悼公改服修官
烝于曲沃會于溴梁其冬穆叔如晉且言齊故晉人
答以寡君之未禘祀其後晉人徵朝于鄭鄭公孫僑
曰溴梁之明年公孫夏從寡君以朝于君見于嘗酎
與執膰焉此皆春秋之明證也舊說或以為經所書
禘皆夏祭之名非三年之禘魯周公之故也周家祭
于夏則曰礿無緣兼取殷家祭名也且按其月又非
時祭之月益可知也凡三年喪畢然後禘(案僖三十三年正義)
(引釋例然後作而後)於是遂以三年為常節當仍計除喪即吉
之月卜日而後行事故無復常月也是以經書禘及
大事𫝊唯見禘莊公之速他無非時之譏也賈氏以
為僖公始不順祀生則致哀姜終則小寢以慢典常
故其子文公緣事生邪志作主陵遲于是文公復有
夫人歸嗣子罹咎(原注或作名字)𫝊故上繫此文于僖公篇
迂哉
得獲例第三十八(案此篇見永樂大典惟篇目佚今補)
定九年夏(云云)得寳玉大弓傳曰夏陽虎歸寳玉大弓書
曰得得器用也𫝊例曰凡獲器用曰得得用曰獲
僖元年冬十月壬午公子友帥師敗莒師于酈獲莒拏
傳曰冬莒人來求賂公子友敗諸酈獲莒子之弟拏非
卿也嘉獲之也
十五年冬(云云)十一月壬戌晉侯及秦伯戰於韓獲晉侯
傳曰晉侯之入也秦穆姬屬賈君焉且曰盡納羣公子
(云云)許賂中大夫既而皆背之賂秦伯以河外列城五(云云)
既而皆不與晉饑秦輸之粟秦饑晉閉之糴故秦伯伐
晉(云云)秦獲晉侯以歸
宣二年春王二月壬子宋華元帥師及鄭公子歸生帥
師戰于大棘宋師敗續獲宋華元傳曰宋師敗績囚華
元獲樂吕
襄八年夏(云云)鄭人侵蔡獲蔡公子爕傳曰庚寅鄭子國
子耳侵蔡獲蔡司馬公子燮
昭二十三年秋七月(云云)戊辰吳敗頓胡沈蔡陳許之師
於雞父胡子髠沈子逞滅獲陳夏齧傳曰吳子以罪人
三千先犯胡沈與陳獲胡沈之君及陳大夫(云云)書曰胡
子髠沈子逞滅獲陳夏齧君臣之辭也
哀十一年夏(云云)五月(云云)公會吳伐齊甲戌齊國書帥師
及吳戰于艾陵齊師敗績獲齊國書傳曰大敗齊師獲
國書
十四年春西狩獲麟傳曰春西狩於大野叔孫氏之車
子鉏商獲麟以為不祥以賜虞人仲尼觀之曰麟也然
後取之
釋例曰獲得也得亦獲也實同而文異故假其異文
以别事器用亦于人可為人用者得用焉曰獲謂用
諸物以有所獲也又繫于器用曰獲則凡以器而獲
皆在用例敵國交兵亦有兵器之獲欲殊别君臣故
於君曰滅於臣曰獲國君者社稷之主百姓之望當
與社稷宗廟共其存亡者也而見獲于敵國雖存若
亡死之與生皆與滅同至于偏軍元帥君之臣僕出
身致命榮辱得失自其常事故傳曰胡子髠沈子逞
滅獲陳夏齧君臣之辭也諸以戰傷死雖敗績而不
見禽故經皆不曰滅也晉侯背施無親愎諫違卜宜
在貶絶故不齒君列下從衆臣之名同曰獲也華元
在經書獲而在𫝊稱囚國書見獲于吳傳云歸其元
此稱獲通死生之文也西狩獲麟亦是田狩之獲獲
例無來儀之文而賈穎曰書稱鳳凰來儀今麟不言
來非外麟也春秋據其得不見其來故但曰獲若必
以内外為義則虞舜奚獨外鳳乎
執諸侯例第三十九(案此篇見永樂大典其篇目亦存)
僖五年冬晉人執虞公傳曰晉侯復假道于虞以伐虢
(云云)師還館于虞遂襲虞滅之執虞公及其大夫井伯(云云)
故書曰晉人執虞公罪虞且言易也
十九年春王三月宋人執滕子嬰齊
夏六月(云云)己酉邾人執鄫子用之傳曰夏宋公使邾文
公用鄫子于次睢之社欲以屬東夷司馬子魚曰(云云)今
一會而虐二國之君又用諸淫昏之鬼將以求覇不亦
難乎得死為幸
二十一年秋宋公楚子陳侯蔡侯鄭伯許男曹伯會于
盂執宋公以伐宋冬(云云)十有二月癸丑公會諸侯盟于
薄釋宋公傳曰春宋人為鹿上之盟以求諸侯于楚楚
人許之(云云)秋諸侯會宋公于盂子魚曰禍其在此乎君
欲已甚其何以堪之于是楚執宋公以伐宋冬會于薄
以釋之
二十八年春(云云)二月丙午晉侯執曹伯畀宋人傳曰晉
侯圍曹丙午入曹數之以其不用僖負羈而乘軒者三
百人也且曰獻狀(云云)執曹伯而分曹衛之田以畀宋人
冬(云云)晉人執衛侯歸之于京師傳曰衛侯與元咺訟(云云)
衛侯不勝(云云)執衛侯歸之于京師寘諸深室
成九年秋七月(云云)晉人執鄭伯傳曰秋鄭伯如晉晉人
討其貳于楚也執諸銅鞮
十五年春王二月(云云)晉人執曹伯歸于京師十三年傳
曰秋負芻殺其太子而自立也諸侯乃請討之晉人以
其役之勞請俟他年十五年傳曰春會于戚討曹成公
執而歸諸京師書曰晉侯執曹伯不及其民也𫝊例曰
凡君不道于其民諸侯討而執之則曰某人執某侯不
然則否
襄十六年春(云云)二月(云云)晉人執莒子邾子以歸傳曰春
(云云)會于溴梁命歸侵田以我故執邾宣公莒犁比公且
曰通齊楚之使
十九年春王正月(云云)晉人執邾子傳曰盟于督揚曰大
母侵小執邾悼公以其伐我故
昭四年夏(云云)楚人執徐子傳曰六月丙午楚子合諸侯
于申(云云)徐子吳出也以為貳焉故執諸申
哀四年春王二月(云云)宋人執小邾子
夏(云云)晉人執戎蠻子赤歸于楚傳曰單浮餘圍蠻氏蠻
氏潰蠻子赤奔晉隂地司馬起豐析與狄戎以臨上雒
(云云)士蔑請諸趙孟趙孟曰晉國未寧安能惡于楚必速
與之士蔑乃致九州之戎將裂田以與蠻子而城之且
將為之卜蠻子聽卜遂執之與其五大夫以畀楚師于
三戸
釋例曰諸侯不道于其民諸侯討而執之則曰某人
執某諸侯見執者以身在罪賤之地書名與否非例
所加故但言執某侯也天生蒸民而樹之君使司牧
之勿使失性若乃肆惡于民上人懷怨讟(案怨讟成十五年正)
(義引釋例作怨讎)諸侯致討則稱某人執某侯衆討之文也
不然則否謂諸侯雖身犯不義而惡不及民則不稱
人以執之晉人執曹伯是也虞公昧于貨賄貪以自
亡國非其國臣非其臣晉人取之若執一夫故稱人
以執而不言晉滅罪虞且言易也凡諸侯無加民之
惡而稱人以執皆時之赴告欲重其罪以加民為辭
國史承之以書之于策而簡牘之記具存夫子因示
虛實故左傳隨實而著其本末以明其得失也(案此二句)
(僖十九年正義引釋例作故𫝊隨而著其本狀以明得失也)滕子鄫子皆稱人見
執宋欲重二國之罪故以不道見赴或名或不名從
所告之文也(案昭十六年正義引釋例所告作所赴)𫝊具載子魚之辭
以虐二國之君見義明非罪也宋襄志于好古貪于
為善而不知其節先為鹿上之會見其易而不慮其
難遂有覇心召諸侯于是諸侯與之好會因執以伐
宋不稱人以執者罪不加民也不稱國者總見衆國
諸侯同志也𫝊稱楚執宋公以伐宋者言宋公所因
亡也晉許執戎蠻子以送于是深恥諱之故稱人以
告欲云蠻子無道于民執諸侯當歸于京師而或以
歸或歸于諸侯皆失其所從實而顯之義可知也
喪稱例第四十(案此篇永樂大典全闕其篇目則見本書第二篇會盟朝聘例)
釋例曰父雖未葬喪服在身踰年則于其國内即位
稱君伐鄭之役宋公衛侯是也春秋書魯事皆踰年
即位稱公不可曠年無君則知他國亦同然據文未
葬于其國内雖得伸其尊若以接鄰國則違禮失制
也(恒十三年正義引釋例)位彌高者事彌重重慮周於經遠故
義制異于凡人存其實篤其志足以叙親疎之情通
萬事之理而已故諸列國之君在喪或不得已而修
會盟之事唯公侯特稱子以别尊卑(僖九年正義引釋例)衛文
公欲平莒于魯未終而薨故衛子尋父之志魯人由
此亦修文公之好此孝子之至感而人情之所篤故
成公雖已免喪至于此盟會降從在喪自名猶武王
伐紂稱太子發故經隨而書子𫝊從而釋之曰修文
公之好也(僖二十五年正義引釋例)厲公見殺悼公自外紹立本
非君臣無喪制也(成十八年正義引釋例)
告朔例第四十一(案此篇永樂大典全闕)
釋例曰人君者設官分職以為民極遠細事以全委
任之責從諸下以盡知力之用總成敗以效能否執
八柄以明誅賞故自非機事皆委心焉誠信足以相
感事實盡而不擁故受位居職者思效忠善日夜自
進而無所顧忌也天下之細事無數一日二日萬端
人君之明有所不照人君之力有所不堪則不得不
借問近習有時而用之如此則六鄉六遂之長雖躬
履此事躬造此官當皆移聽于内官迴心于左右政
之粃亂恒必由此聖人知其不可故簡其節敬其事
因月朔朝廟遷坐正位會吏而聽大政攷其所行而
決其煩疑非徒議將然也乃所以攷已然又惡其密
聽之亂公也故顯衆以斷之是以上下交泰官人以
理萬民以察天下以治也文公謂閏非常月緣以闕
禮𫝊因所闕而明言典制雖朝于廟則如勿朝故經
稱猶朝于廟也經稱告月𫝊言告朔明告月必以朔
也每月之朔必朝于廟因聽政事事敬而禮成故告
以特羊然則朝廟正告朔視朔皆同日之事所從言
之異耳(文六年正義引釋例)
戕殺例第四十二(案此篇永樂大典全闕)
釋例曰列國之君而受害于臣子其所由來者積微
而起所以相測量非一朝一夕之漸故改殺為弑戕
者卒暴之名有國之君當重門設險而輕近暴客變
起倉卒亦因事而見戒也臣弑其君子弑其父世之
惡逆君子難言故春秋謂自内虐其君者通以弑為
文也春秋弑君多矣其戕惟此一事自弑其君足明
無道臣罪之例戕者外人所殺為無防被害皆是君
自招之縱使君或無道其惡不加外國不得從弑君
之例也若戰死則書滅此謂在國見殺耳(宣十八年正義引釋)
(例)蔡侯般弑父自立楚子欲顯刑誅以章伯業誘而
殺之蔡人深怨故稱名以告春秋從而書之(成十六年正義)
(引釋例)
春秋釋例卷四
