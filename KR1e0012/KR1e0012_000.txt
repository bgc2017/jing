春秋釋例春秋類
提要
(臣)等謹案春秋釋例十五卷晉杜預撰預事迹詳
晉書本傳是書以經之條貫必出於傳傳之義例
總歸於凡左傳稱凡者五十其别四十有九皆周公
之垂法史書之舊章仲尼因而修之以成一
經之通體諸稱書不書先書故書不言不稱
書曰之類皆所以起新舊發大義謂之變例
亦有舊史所不書適合仲尼之意者仲尼即
以為義非互相比較則褒貶不明故别集諸
例及地名譜第歷數相與為部先列經傳數
條以包通其餘而傳所述之凡繫焉更以己
意申之名曰釋例地名本之泰始郡國圖世
族譜本之劉向世本與集解一經一緯相為
表裏晉書稱預自平吳後從容無事乃著集
解又參考衆家譜第謂之釋例又作盟會圖
春秋長歷備成一家之學比老乃成今考土
地名篇稱孫氏僭號於吳故江表所記特略
則其屬稿實在平吳以前故所列多兩漢三
國之郡縣與晉時不盡合至盟會圖長歷則
皆書中之一篇非别為一書觀預所作集解
序可見史所言者未詳晉書又稱當時論者
謂預文義質直世人未之重惟秘書監摯虞
賞之考稽含南方草木状稱晉武帝賜杜預
密香紙萬番寫春秋釋例及經傳集解則當
時固重其書史所言者亦未盡確也其書自
隋書經籍志而後並著於錄均止十五卷惟
元吳萊作後序云四十卷豈元時所行之本
卷次獨分析乎自明以來是書久佚惟永樂
大典中尚存三十篇並有唐劉蕡原序其六
篇有釋例而無經傳餘亦多有闕文謹隨篇
掇拾取孔穎逹正義及諸書所引釋例之文
𥙷之校其訛謬釐為二十七篇仍分十五卷
以還其舊吳萊後序亦併附焉按預集解序
云釋例凡四十部崇文總目云凡五十三例
而孔穎逹正義則云釋例事同則為部小異
則附出孤經不及例者聚於終篇四十部次
第從隠即位為首先有其事則先次之世族
土地事既非例故退之於終篇之前土地名
起於宋衛遇於垂世族譜起於無駭卒無駭
卒在遇垂之後故地名在世族前今是書原
目不可考故因孔氏所述之大指推而廣之
取其事之見經先後為序長歷一篇則次之
土地名世族譜後以集解序述歷數在地名
譜第後也土地名篇釋例云據今天下郡國
縣邑之名山川涂道之實爰及四表皆圖而
備之然後以春秋諸國邑盟會地名附列之
名曰古今書春秋盟會圖别集疏一卷附之
釋例所畫圖本依官司空圖據泰始之初郡
國為正孫氏初平江表十四郡皆貢圖籍荆
揚徐三州皆改從今為正不復依用司空圖
則是書應有圖而今已佚又有附盟會圖疏
臚載郡縣皆是元魏隋唐建置地名非晉初
所有而陽城一條且記唐武后事當是預本
書已佚而唐人𥙷輯又土地名所釋亦有後
人增益之語今仍錄原文而各加辨証於下
方考預書雖有曲從左氏之失而用心周密
後人無以復加其例亦皆參考經文得其體
要非公穀二家穿鑿月日者比摯虞謂左邱
明為本春秋作傳而左傳遂自孤行釋例本
為傳設而所發明何但左傳故亦孤行(案故字文)
(義未明疑為當字之訛以晉書原本如是姑仍其舊文)良非虚美且永
樂大典所載猶宋時古本觀夫人内女歸寕
例一篇末云凡若干字經傳若干字釋例若
干字當是校讐精當概可想見如長歷載文
公四年十有二月壬寅夫人風氏薨杜云十
二月庚午朔無壬寅近刻注疏本並作十有
一月按十一月庚子朔三日得壬寅不可謂
無壬寅也又襄公六年經文本云十有二月
齊侯滅萊而近刻左傳本前則曰十有一月
齊侯滅萊萊恃謀也後則曰晏弱圍棠十一
月丙辰而滅之今考長歷十一月丁丑朔是
月無丙辰十二月丁未朔十日得丙辰杜預
係此日於十二月下不言日月有誤可見今
本傳文兩言十一月皆十二月之訛也如此
之類可以校訂舛訛者不可縷數春秋以左
傳為根本左傳以杜解為門徑集解又以是
書為羽翼緣是以求筆削之旨亦可云考古
之津梁窮經之淵藪矣乾隆四十九年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
聖人文乎魯史志乎周道筆削隠顯有權有義一正于
周制而已權焉故有諱國惡避世禍矯事以變文也義
焉故有例典禮貶僭亂尊王以行法也彰明五始上禀
班朔布象之本則公旦禮經列國羣史悉得書之矣詳
略一字下救衰俗強臣之漸則仲尼志藴異代鮮克究
其極焉有晉大儒杜預皓首春秋深明權義乃謂學者
未可與權必先講義義之通明槩有宗本舉一則推萬
可知計源則衆流畢會是以禮經言凡者謂其統之有
宗也志在可例者謂其會之有元也厥初寄辭史法假
蹟霸政其事著于桓文其道窮于魯衛且諸侯專而宗
周微三家盛而公室削道不克振事得以書由是立經
舉元後世非以例義求之則莫能一而貫也范甯有言
左氏失誣公羊失俗榖梁失短斯皆謂偏執空文而昧
乎變例者也夫然釋例之作宗本于舊章非元凱獨斷
而然也實包括三傳同歸于聖經之奥歟且曰八公書
即位而四公發傳雖以不書不稱為文其義則一也昭
定哀蒐皆不書公言權在三家也襄公在楚每月以不
朝告于廟特于正月釋之者人理所自新也諸侯雖有
九伐之法必禀命于天子可以執不可輒殺也考之數
條足以見天歷人謀相與用舍一權一義始終詳焉始
于平王東遷謂魯秉周禮尚可興之乎終于哀公西狩
謂叔孫專政魯其不可為矣嗚呼夾谷之後使仲由毁
三桓城收其甲兵不克孔子之衛至十一年自衛反魯
聖經修成後二年泰山其頽三桓勝魯聖人斯文于是
乎掃地矣漢興帝制立賢良文學之士率以春秋治天
下晉主中國元凱以春秋為安危故述兹凡例意欲安
中國而御四夷釋權義以正禮經後儒有以知可例者
文也可釋者志也善言春秋者不以文害志故志定而
後斷物物得其斷則例可得焉例可忘焉故序劉蕡序
