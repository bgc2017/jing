易義古象通卷一
明魏濬撰
䷀(乾下乾上)乾
乾元亨利貞
乾健也天體幽玄而不可窺於用處見健其用也聖
人則天法天之用以為用故不言天而名之曰乾
子夏傳曰元始也亨通也利和也貞正也孔氏疏云
言乾禀純陽之性能以陽氣生物而得元始亨通使
物性和諧各有其利貞正堅固而得其終是以君子
法乾而行四德
元亨利貞凡事物氣機自有此四截段數惟純陽至健
自然做來始終完全恰好彖與文言其旨自明若云
大通而宜於正即虚了元利二字少此二段即有闕
漏矣且如主張發念皆從健裏生出豈不是始亨通
中之騞然中於理解和適物情豈不是利以此思之
聖人之意更長四字是六十四卦權輿以後皆從此
分去或得其一二段或具體而微或與之相反隨其
象變形容取義離此四字不得標之於首自與諸卦
有别
程子說坤卦云利字不連牝馬為義如云利牝馬之
貞則坤只有三德矣說見豫章語錄玩此則乾四德
之義益明
元人首也按爾雅只訓作始如君曰元后民亦曰元
元之類皆言首也因大哉乾元故訓曰大因善之長
故訓曰善只是還他一始字更穏兩義自具
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合太和乃利貞首出庶物萬國咸寧
乾是天之健處健故始物而實無其始為萬始所資
既已有始則一條氣串下自有生長收藏段數為此
叚數原已包裹在一元之内故節節生去不容止息
耳資始統天總是一義分析不得故曰乃統天
乾之始物無形雲行雨施似有形矣化機至此閼遏
不住品物之形自然漸漸流出不見葉葉雕之物物
鑄之逝者如斯而未嘗止
終始即是貞元若云聖人明得終始便隔一層聖人
空明之體與天無二四德之運亦是此中做出終終
始始自於光中照映六位時成便如鏡中影子全無
罣礙故能時乘六龍控御天道六龍一天也乾元以
時成統天聖人以時乘御天統天者乾元之用御天
者聖人之用也
六位各自有一終始在合之不外乾元之終始如潛龍
若無潛内之元亨利貞四段便不成其為潛亢龍若
無亢内之元亨利貞四段便不成其為亢六位時成
分之則六合之則一得其一六龍畢一者何乾元是
巳
六乾之位謂之六位六乾之德謂之六龍有六箇
時分即有六種聖德謂之六龍可謂之一龍亦可
聖人有乘於一位者有徧歴諸位者若是真龍則顔
子之潛伊周之亢皆可謂之時乘皆可謂之御天
前此品物流形變而愈有至此漸漸歸實而化於無
性命太和自始亨以來各各禀受具足此時乃各正
保合耳
張子曰太和之謂道此是人物受生一團真氣於此
保合收得完滿堅固來年一元始物之脈又從此接
起終而復始循轉不已萬物之資資此者也聖人之
明明此者也
首即始也首出庶物是聖人獨乘一元以運變化於
上至此治功成就不復有為而萬國自寧乾之生物
全在春夏生長時畢力發舒顯布至秋冬只將前面
的收藏向裏寂然無復潔齊相見景象聖人之首出
者以此
象曰天行健君子以自強不息
說不得天行乾故曰天行健正見健者天之用與道
家剛風之說自異若有頃刻停止頃刻便與天不相
肖只為情緣欲根未能截斷時有竊發此是性體周
流與天同運方能不息乾以不息為健壯以勿履為
壯天授此心是陽精靈氣鍾結以天還天只在一點
圓團團赤爍爍方寸地上不用他求自強不息即君
子之健君子之天行若健行在天而君子以之天與
君子本非一物於自何與
初九潛龍勿用潛龍勿用陽在下也
此是聖人畫卦下手第一筆於此發潛義見惕躍飛
亢皆從潛中變化亦皆於潛中寄體若下脚之初便
有升騰氣燄一時漏泄都盡全無藏畜何以淵泉時
出作霖天下為是真龍故能潛為是有用故能勿用
陽非在下之物而能潛非至健者不能
九二見龍在田利見大人見龍在田德施普也
二地位在地之上象田三人位象君子五天位象天
在田之龍已有雨膏及物道在二不得不見見田已
盡二之分矣若見飛龍亦以究其見之用非見之外
復有求也
二之見龍惟舜孔足以當之舜見而飛孔子見而不
飛然相魯三月幾有飛之功用德施普矣若誅卯墮
都跡不嫌亢其時然也鄒國猶有遺意此後見之一
脈時𨼆時見天下間被其文明之餘而不無時舍之
歎在見之位止應以見之道處之乃欲強之而躍強
之而飛求之於見之外無潛之退而反為亢之窮便
不是時乘不是御天此真龍之所以難
九三君子終日乾乾夕惕若厲无咎終日乾乾反復
道也
居兩乾之間象乾乾在下卦之終象終日象夕
天一日一周至三而日終矣至四而明日復始故曰
終日曰夕旦晝之梏易知衾影之慚難釋君子之學
日夕尤虔文以不遑周以待旦孔以不寢故曰夜卜
諸夢寐又曰宵有養惟危心法如此亥子之間認最
真誰能不於此時放過
反復道是模寫乾惕之意然有二義一是反復以蘄
合道一是反復於道之中全無走作
九四或躍在淵无咎或躍在淵進无咎也
陽動象躍陰位象淵
躍者暫起復止之意或躍者併躍之情未定但有其
意而已躊躇瞻顧欲躍而止進乃无咎此躍而不失
潛之意者
九五飛龍在天利見大人飛龍在天大人造也
九居初得伏之位九居五得升之位六龍惟初與五
得其正位餘皆界於飛潛之間者即見龍亦未究龍
之用雖云君德猶為時舍之歎
五自是大人却又以二為大人而利見之能大能小
此龍之所以神
上九亢龍有悔亢龍有悔盈不可久也
亢戶唐切頸也喉骨也東方蒼龍七宿其六曰亢上
亢之位也蓋上而不能下伸而不能屈之意
舉龍全體上而至於亢則盈矣故有悔亢亦聖人所
乘之位此悔是必不可免者因其悔而處之有道如
伊尹之罔以寵利居成功周公之孫於碩膚善用其
悔者也三之惕四之疑皆得無咎上近於咎矣故震
無咎者存乎悔
用九見羣龍无首吉用九天德不可為首也
用九者占易所適陽爻之通辭用其九之變也首揭
於此
初龍之潛首不可見矣三惕四疑上亢而至於悔皆
埋頭不露顙角惟二見五飛然亦各有利見以待風
雲之會是六龍者皆無首之龍也乾是極好第一卦
六爻無吉辭至此總下一吉字而曰見羣龍无首或
曰萬物資始乾元何以不可為首乾元物不得則無
以為始自然居物之先而貫於物之後若乾自先物
到亨利貞時又復是誰蓋元始只寓於物之中為首
則跳於物之外矣所謂萬象叢中獨露身撥與不撥
皆非也
文言曰元者善之長也亨者嘉之會也利者義之和也
貞者事之幹也君子體仁足以長人嘉會足以合禮利
物足以和義貞固足以幹事君子行此四德者故曰乾
元亨利貞
乾君卦也陽為通為嘉六陽全曰嘉會堅而和貞而
固貞皆是陽德
此純就人言四德元善之長謂人之元善之長是非
以善長訓元也亨下同此
元字訓作始然如何是始却形容不得說到繼之者
善方可得而名矣此理從無始來至是落着人身從
此生去節節總是生機更無有不善者有不善是日
後添設非其初也故曰善之長謂之體滿身是仁融
注流貫更無痿痺不流之處故能通天下於一身覺
痛癢無不相關者
嘉是禮會即禮之體也三千三百何者不是嘉然其
體却根於性無形無影之中條理自然森列曾無欠
少嘉而還之以嘉適與其會之本體符發皆中節故
曰合禮依性而起是嘉會還返其初是合禮
義之和處即利義是德之制利刀一時割下其合節
中窽原未嘗有傷於物物亦無不安之者宰制適合
其宜義所以利之也記云割刀之用而鸞刀之貴貴
其義也聲和而後斷也
貞只還他一箇正字正則自固四端是四件四德是
四段不可強同添一知字反成蛇足性中有此貞正
之體故百為羣動依之而立自無偏陂搖撼為他衷
無邪曲把持得定一直行去自能有始有卒不緣意
氣用事
鄧氏曰木至冬華葉盡剝惟幹獨存智之藏用亦然
君子即乾行即天行之健君子之乾於行此四德處
見
初九曰潛龍勿用何謂也子曰龍德而隱者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
龍德而隱是有見與飛之德而不見見與飛之用以
龍德隱故邪世不能亂名譽不能動直是冥心内照
潛機密用一時如此終身如此今日之潛如此即使
値見値飛亦只如此樂則忘食忘憂憂則冺機絶念
實實有此勿用之意方為龍之潛非如螾蟻無用之
潛也
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
謂之龍德宜如何竒怪謂龍德正中宜如何竦人耳
目却只是庸言庸行上加謹加信閑去其邪而巳然
而世之善德之博不外乎此天下之奇未有能過之
者不伐與化正寫出庸常光景素王之事見而不飛
而與飛同用者也
蘇氏易傳曰凡可以閑而去者皆邪也邪者盡去則
其不可去者自存誠是也
九三曰君子終日乾乾夕惕若厲无咎何謂也子曰君
子進德修業忠信所以進德也脩辭立其誠所以居業
也知至至之可與幾也知終終之可與存義也是故君
子居上位而不驕在下位而不憂故乾乾因其時而惕
雖危无咎矣
固有之謂德當為之謂業修辭立誠亦不過庸言庸
行上着力言行慥慥處即是立誠立誠即是忠信
朱子曰忠信只是實無實如何會進如播種相似須
是實有種子在地方會發生又曰人多是將言語做
沒要緊容易說出來若實實要脩這工夫最是大
至如至善之至必至之而後為知至之燕而南其轍
可謂知至乎終如終條理之終必終而後知終半塗
而廢可謂知終乎
王塘南曰周子謂動而未形有無之間為幾蓋本心
常生常寂不可以有無言強而名之曰幾言其無聲
臭而非斷滅也愚謂幾是性之萌處向於情而未離
於性道心惟微是也如水之為波波動而水之静自
如正在忠信實地上至之則到此實地而萌動皆真
故曰可與幾又曰幾者吉之先見者也天生蒸民有
物有則義即則也終之是從幾動處直做到底一一
恰當與性體合毋失物則之初故曰存義存義則歸
根復命從前步步向進功夫至此而根深寧極無可
摇奪者矣故所以居業
處上卦之下在下體之上故有居上居下二義
九四曰或躍在淵无咎何謂也子曰上下无常非為邪
也進退无恒非離羣也君子進德脩業欲及時也故无
咎
為邪謂恐其涉於不正而有所失離羣謂務為過人
不循尋常之行此皆有心於躍者四是龍德聖人原
非以此為戒而或之也言語必信非以正行經德不
回非以干祿即此意閑邪存誠故非為邪庸言庸行
故非離羣進脩之功即此而在
二在田矣四何以反在淵只是進脩工夫到底不肯
放過向那極深去處隠隠躍動泥蟠天飛之介於此而
决
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
利宜也通也利見之見是通順意故曰同相求曰從
其類聖人在上萬物自然親附不係有心要結只恐
不是龍虎若是龍虎風雲未有不從者聖人之於民
亦類也以人從人萬物雖欲不覩不得
崔景曰動物親於天之動植物親於地之静愚按天
有陰陽地有剛柔動物受陽之氣多為鳥故排空而
飛受陰之氣多為獸故蹠實而走植物受剛之質多
為木故上聳而喬受柔之質多為草故下披而夭陽
與剛一氣故鳥木栖而羽之勁也如木之葉陰與柔
一氣故獸草伏而毛之茸也如草之末而其命皆係
之於首動物嘘吸於天之氣從口而入其死也首必
先傾植物滋漬於地之和由根而升其死也根必先
撥親上親下生性存也聖人作萬物覩以其生之命
寄之於聖人也
上九曰亢龍有悔何謂也子曰貴而无位高而无民賢
人在下位而无輔是以動而有悔也
在卦之外故无位陰為民下五爻皆陽故无民五陽
在下皆賢而上不能下之故无輔
處亢莫善於静動而有悔不動則无悔矣
錢氏像抄曰居高貴而无位差易辦纔見有恩澤自
巳出即有民矣纔欲網羅賢人君子出其門下而為
之用即有輔矣有是二者即有位矣後世龍德卒亡
於公孤保傅之位只是未易到這三无
此如勲戚世臣不與政事而兢兢儆畏自保之意更
切秉鈞柄政者能以此心持盈便是有悔而无悔便
是亢而不亢舜禹有天下而不與亦只如此
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也
此節全言人事後節全言氣化
上升而雨天下者龍也潛而在下龍自潛也
舍止也可以止而止德施巳普矣天下巳文明矣止
於此者時也
事即業也古人刻木為齒以記所為之事謂之業人
有所職事業則晝食夜眠無非此事
自試不是姑試姑試則嘗之而已進不進在我故試
之亦不是試之於進不進只淵默中躍躍隱動處審
量
龍之雲雨自上而施故能溥汜六合無不周徧河之
潤泉之滋以此及彼而已非上也
窮之災非人所為遭遇如此窮而通之災乃不生
用九無首歸之乾元則有首矣不是无首只不見其
首而已能有能無所以為龍
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
管氏曰陽氣潛藏是聖人藏用之學與民同患而退
藏於密此真潛也羣龍體潛而用顯潛龍體潛而用
潛故不用不為潛病
淵潛而天飛者龍也不潛則不能飛静專而動直者
陽也不静則不可動
天下文明與平章昭明事業等德施之普立行來和
見龍事也
乾乾學之脈也默默與天道同流故時無止學亦無
止
前乾終後乾繼至此超凡入聖易侯而王矣進德脩
業所以善其革也
君以位為位故曰天位聖人以德為位故曰天德時
巳亢矣却以平常時事處之是違時也極而付之以
極亢之妙用出焉乾惕者與時偕行之道悔者與時
偕極之道也故曰聖之時
則法也有定式而不可踰之謂如周官八則之則文
言兩以乾元冠用九之上是用九乃乾元所用之則
天也非人也天然之度如此恰好人人可以見之若
有意求見反不見矣
一陽見天之心至六陽全心發為用條理森然具矣
見心亦只於則上見如曰心是心則是則請言天之
心是如何形象
乾元者始而亨者也利貞者性情也乾始能以美利利
天下不言所利大矣哉大哉乾乎剛健中正純粹精也
六爻發揮旁通情也時乘六龍以御天也雲行雨施天
下平也
王輔嗣曰不為乾元何能通物之始不性其情何能
久行其正
有始則無不亨者矣始而亨乾之情也利貞故性其
情生理結裹完滿見性生意包含不斷見情歸情於
性復元之始亨與利貞即无即性
錢氏像抄云亨巳是美又言美利利天下不言所利
雖是種美必開得花結得果方成其美人不到性其
情只是不果之花
程子云不言所利蓋無所不利非可指名愚謂水消
木落之後化工全收於内無可指言正所謂斂却神
功寂若無也
乾道運於元漠之表渾然無跡那見得是剛健中正
那見得是純粹精亦只於四德流行處想像其具有
衆妙一言不能揄揚故累言之耳重贊其大猶云大
哉乾元乾之有元譬火之熱誰能分其孰為火孰為
熱也
統則一乾分則有六六爻乾之動也動謂之情故乾
道至微得爻而闡發揮必徹不局一義非發揮則乾
之情不顯非旁通則發揮之妙不盡
聖人之用在乘龍御天故直以雲行雨施名之至於
天下平則無事矣
君子以成德為行日可見之行也潛之為言也隱而未
見行而未成是以君子勿用也
蘇氏易傳曰君子度可成而行未嘗無得也故其行
也日有所見
干令升曰陽處三泉之下聖德在愚俗之中愚謂羣
龍之用皆有可見惟潛龍之用不可見或混跡於庸
凡或寄神於物外蹤跡不可測意指不可窺非無可
行也有可行而未成其行蓋不用之用與木石同壇
者不可並語也
君子學以聚之問以辨之寬以居之仁以行之易曰見
龍在田利見大人君德也
聚得多辨得明未必便能浹洽即要發舒出來為他
胸中窄狹容不住故須寬以居之勿忘勿助此段功
夫越難仁行是精神貫徹到底無有間斷無有停壅
純是天理用事此是學問究竟結實處
見則師天下飛則君天下學問原無兩塗故堯飛龍
也以精一傳歴孔見龍也以擇執傳心其德同故表
之曰君德
九三重剛而不中上不在天下不在田故乾乾因其時
而惕雖危無咎矣
三與四並處兩乾之間重剛不中並是難處之時因
時者用惕及時者用疑時也者聖人之所不能違也
三是相天下地位上人與五同功而異位事主難事
飛龍之主尤難難是匹權尤難是匹德
九四重剛而不中上不在天下不在田中不在人故或
之或之者疑之也故无咎
不在天不在田不在人却在淵中躍動是聖人深心
處欲躍不躍尚信自心不過亦惟信自心不過所以
為聖人也
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而况於人乎况於鬼神乎
不顯亦臨不聞亦式先天也及爾出王及爾游衍後
天也然後天亦只先天所貫念頭如何萌動非但人
不知鬼不知天亦不知第舉念即與天合原無彼此
之别耳
亢之為言也知進而不知退知存而不知亡知得而不
知喪其唯聖人乎知進退存亡而不失其正者其唯聖
人乎
或謂聖人不至於亢此義大非時巳亢矣如何不至
於亢必欲反上為五而後可是湯武可以不弔伐伊
周可以不營桐不東征也與時偕極亢時之義如此
亢而還之以亢故曰偕極亢須以亢法處之知進不
知退知存不知亡知得不知喪此是一樣聖人的見
事理不得不如此顧不得退喪亡只管向前做去如
逢比箕微者是也知進退存亡而不失其正又是一
樣聖人如伊尹先營桐後復子而遂告歸之懷周公
先居東後破斧而有罪人之得各隨其亢時之所應
為者為之皆所謂與亢俱亢而不嫌於悔者要之亢
之時宜於用權者多權而本之於正非聖人不能
䷁(坤下坤上)坤
坤元亨利牝馬之貞君子有攸往先迷後得主利西南
得朋東北喪朋安貞吉彖曰至哉坤元萬物資生乃順
承天坤厚載物德合无疆含弘光大品物咸亨牝馬地
𩔖行地无疆柔順利貞君子攸行先迷失道後順得常
西南得朋乃與𩔖行東北喪朋乃終有慶安貞之吉應
地無疆(牝馬之貞自為句不連上利字後得主句不連下利字)
坤四德與乾同承天者元合无疆者亨乾為主也利
與牝馬之貞是兩義說見說卦玩卦辭後得主即利
得朋喪朋即牝馬之貞是謂坤之四德不待别解其
旨自明
始者氣之始生者形之始萬物皆生於地非地能自
生也天施之氣一至則生隨之矣故曰順承天如洞
壑之中屋宇之下天氣不至即不生草木又如沍寒
之時同是此地而不能生物此時陽氣全伏純是陰
氣在外用事無天施以先之故也
干令升曰行天莫若龍行地莫若馬故乾以龍繇坤
以馬象一云乾為馬坤牝馬乾之配也
蘇氏易𫝊曰龍變化而自用馬馴服而用於人馬之
牝順之至也愚謂行遠者必其伏於人者也若不伏
於人而自用其力必有踶趹之患壓覆敗績是懼為
其弗順也順故曲直方員皆中掣頓蟻封而無不如
意是以不稱其力而稱其德
坤臣道也妻道也臣後君妻後夫先則迷而失其道
矣陰以陽為主後而順之乃得其常而利
程子曰西南陰方東北陽方陰必從陽離喪其𩔖愚
按巽離兑皆陰𩔖與坤並居西南故得朋乾坎艮震
皆陽𩔖居於東北故喪朋得朋所以代乾喪朋所以
從乾喪朋明其無敢偶於乾也曰如此又何取於得
朋坤若西南而不得朋則臣不臣婦不婦不成其為
坤道矣
得朋是女貞喪朋是婦順
坤為羣陰之首宜合羣陰以從陽羣陰而與陽亢坤
之責也陰自為羣而不及於陽以受陽之命令行之
所以順也東北而有朋則陰入陽羣之内與陽偶尊
非其分矣非其分則陽不能容陰亦不能安必喪朋
而後有慶
乾之功業皆從健中來坤之功業皆從順中來健而
至健順而至順天地之正性如此健中自有順何用
以順濟健順中自有健何用以健濟順
三言无疆形容坤之博厚諸卦惟益亦兩言无疆无
疆益之義也
象曰地𫝑坤君子以厚德載物
地西北高東南下禹貢導川皆自西北而之東南以
歸於海即入江入河皆入海而後竟故海謂之歸墟
地𫝑之厚於此可見
物來我不能受或播蕩而外出或綿弱而内䧟祗為
淺薄不能容載耳若處心以厚雖一念之微於人亦
有所載此一念亦坤含宏之全體所𤼵也厚自是土
之本性毋蝕之使薄本性不虧而厚者自存
乾言其運坤言其積不息崇效天也厚載卑法地也
故曰敦厚以崇禮
初六履霜堅冰至象曰履霜堅冰隂始凝也馴致其道
至堅冰也
九家易曰馴猶順也言順隂之性而成堅冰
履霜堅冰是一副鐵冷心腸堅持要到極處與始凝
之意無二必馴致而至堅冰乃成臣道子道婦道
錢氏像抄云陽不舒千年有凍色時未來沒世無榮
意尹伯竒履霜中野幾有坤初之順只自沈便不是
堅冰之至
以雲雨明健乾之仁也以冰霜著順坤之義也
六二直方大不習无不利象曰六二之動直以方也不
習无不利地道光也
直屬行方屬止俱從動時見人生也直須直始行得
去地之德方須方始立得定乃其行其止之得以自
如處即大也二之動以順動順故大
楊敬仲曰直者直心而行若意起則支而入於邪矣
直心而行雖遇萬變未嘗轉易是之謂方方明不轉
之義非直外又有方也直方而大非習之所能不學
而能不慮而知何待於習
六三含章可貞或從王事无成有終象曰含章可貞以
時𤼵也或從王事知光大也
三陽象章以隂居之象含章陽德處坤不得用其陽
矣故含
有章美之德可含以守曰可貞或從王事非有求而
為之也事至而不得不應事至而不得不應則含者
不得不洩矣其中之有者多以一成之心應天下以
一成之心應天下行之未必无迕而美者失其為美
矣惟无成而後有終王介甫有章美而不能含一以
成心從王終貽宋室之禍正與此反
六四括囊无咎无譽象曰括囊无咎慎不害也
坤為囊故四象囊重隂閉結象囊之括二多譽四多
咎免咎者必希譽无咎難無譽尤難
人只立於咎譽之兩塗不咎則譽未有能兩无者咎
則人尤之譽則人嫉之括囊至於非之不得譽之不
得韜潜縝密全無鍼芒洩漏於外使人得而見之者
慎之至也
孔氏正義曰囊所以貯物以譬心藏智也閉其智而
不用功不顯物故无譽不與物忤故无咎
六五黃裳元吉象曰黃裳元吉文在中也
坤為文五居中裳下體之飾陰象
黃裳裳之黃也合言黃裳去裳則不見黃矣去順則
不見中矣坤德主順而有中之文中從順内見不吐
不茹只是順之𤼵揮
上六龍戰于野其血玄黃象曰龍戰于野其道窮也
在卦之外曰野侯果云坤十月之卦隂窮於亥窮隂
薄陽故戰說卦云戰於乾是其時也
天氣窮於地則有陽愆陰伏之災交戰而相薄正氣
窮於邪則有攻擊排擠之事交戰而兩傷
履於始必戰於終至於血之玄黃然後見堅冰之至
使陽皆以遜避全身為是誰出而與陰鬭以存正氣
於宇宙者萇弘之化為碧與嵇紹之濺帝衣君子所
以肝腦塗地而不辭也
用六利永貞象曰用六永貞以大終也
陽為大坤職代終不永貞不能終陽之事乾鑿度云
坤大軵上𤼵乃應言附于乾待乾氣之至而上應也
變乾則與乾同德秉義之和履貞之幹所以永歸於
正不言元亨坤職成也
乾用九則无首坤用六則永貞曰不可為首曰大終
乾坤循環不斷之脈原未嘗可分終始
文言曰坤至柔而動也剛至静而德方後得主而有常
含萬物而化光坤道其順乎承天而時行
至柔至静正明坤元之至惟柔之至故動剛惟静之
至故德方剛於物之生機見乾氣至而應之不延以
候方於物之成質見品𩔖别而終古不變其形
坤能為從不能為主必得主而後之静專後之以翕
動直後之以闢雖分先後原無層次嘘則俱嘘吸則
俱吸只此一機之貫故曰有常至柔至静故能含動
剛德方故化光
喻氏易參云冬至一陽出羣陰以漸而入勾萌甲坼
皆隂入内以承之代乾以順其出機夏至一陽入羣
隂以漸而出結裹歸根皆陰出外以承之代乾以順
其入機此說最精隂陽之氣迭為内外而實無斷續
之隙隂不能去陽而自為用無陽亦無隂矣
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不早辯也易曰履霜堅冰至蓋言順也
弑父與君不順之所積也一念之差至於身為弑逆
犯天下之大惡而不諱思之能不凛凛孝弟而不至
犯上作亂便是辯之於早
順即馴致之義一念順積而百念皆順霜之為冰只
是始凝不散耳若見晛而消百鍊可化何以得堅冰
之至
直其正也方其義也君子敬以直内義以方外敬義立
而德不孤直方大不習无不利則不疑其所行也
直如繩方如矩敬主一故無回邪繩在我也義主裁
故有檢式矩在我也内直外方理無偏至故不孤而
大語云足忘行而後能行疑其所行未忘行也不疑
故不習而无不利
敬以直内渾是一團天理全無私心罣礙致有横邪
倚着之處自然瑩徹通朗隨物之來予之節制左右
逢原觸處皆合是謂方外乃合内合外之道
隂雖有美含之以從王事弗敢成也地道也妻道也臣
道也地道無成而代有終也
弗敢非但弗敢于分乃弗敢於道地道君道臣道此
道本是踰不得的
成是胸中原有一見成之物在祗覺其美故遇事便
要搶先急於𤼵洩不復顧得分義何若地道只是隨
天原無一物見在者俟其氣至因而代之有終妻道
臣道須會此意自得
郭青螺先生曰坤作成物此何云无成有終坤雖无
成而代有終是无成而成成畢竟歸之無成又曰董
子云地出雲為雨起氣為風風雨者地之為地不敢
有其勤勞一歸於天之命故曰地道女憲云婦如影
響焉不可爽天不可逃夫不可離稱夫曰所天故曰
妻道抱朴子云為人下者其猶土乎深抇之而得甘
泉焉樹之而五穀蕃焉草木殖禽獸育焉生則立焉
死則入焉功多不望賞勞瘁不敢怨故曰地道
天地變化草木蕃天地閉賢人隱易曰括囊无咎无譽
蓋言謹也
初言順四言謹亂世自有此二種人品各行其志
括囊見君子之幾先履霜見君子之節概括囊是深
根固蒂之情履霜是歲寒後彫之節舉動皆關世道
總之各成一是
君子黃中通理正位居體美在其中而暢于四支𤼵于
事業美之至也
通達也程子曰文中而達於理不顯其文渾然在中
而表裏洞徹内外如一雖中存無跡而條理必具故
曰通理
黃乃純色與雜組間色者異槩言之是黃其中經緯
錯綜之妙燦然自不可掩所謂闇然日章者也坤體
順宅坤之體以為體四支由此而暢事業由此而𤼵
則篤恭而天下平矣是謂美之極致
陰疑于陽必戰為其嫌于无陽也故稱龍焉猶未離其
𩔖也故稱血焉夫玄黃者天地之雜也天玄而地黃
荀慈明曰天陽始于東北故色元地隂始於西南故
色黃
曰疑曰嫌是覿破他无陽心事曰未離其𩔖是點出
他黨𩔖人品隂陽只在嫌疑間便要認真做出是輪
刀上陣𫝑不俱生的事非如皮膚上掠過便了戰不
得不戰傷不得不傷如荆佽飛入水斬蛟相似一片
血心成敗死生蚤巳付之度外矣
易義古象通卷一
