易義古象通卷四
明魏濬撰
䷖(坤下艮上)剥
剥不利有攸往彖曰剥剥也柔變剛也不利有攸往小
人長也順而止之觀象也君子尚消息盈虚天行也
鄭康成曰隂氣侵陽上至於五萬物零落故謂之剥
一陽在上五隂剥之還返於地為歸根復命之始陽
氣一回萌蘖自生化機循環自無斷絶之候
一陽尚存正人命脈賴此一綫未絶但盛衰之勢既
不相敵惟須韜光匿跡以待邪炎之衰自有起而推
援之者若往而與之角必為其所欲為犯羣小之鋒
而觸其忌彼將得而甘心焉陽氣於此而盡剥之勢
成矣
柔遇剛猶有兩踦之勢柔變剛必使君子盡化為小
人而後快小人之心事如此
觀象象即盈虚消息之象觀天象之行順而止之止
生於觀有幾先之見故能存此陽脈以為後起之端
剥不利往曰順止復利往曰順行君子一行一止皆
本諸天道不是自已私心所造
象曰山附于地剥上以厚下安宅
附地之山不是本然地下山體乃崩陁而下者故曰
剥山高地卑反附於地如民以附君為正君反附民
太阿倒持冠履失所便是亂道
民地象君之宅也民得其所則不震不騫君亦託之
以自固厚下則宅自安安危之故原不在民若以私
恩自結於民而使之附猶為伯者之事
地能載山亦能剥山民能載上亦能剥上故知山之
所以失其高則宅不可以不安知地之所以失其載
則下不可以不厚周家基業纏綿八百而始基静民
厚下之所致也故曰高以下為基
初六剥牀以足蔑貞凶象曰剥牀以足以滅下也
卦一陽上亘五隂俱坼下峙象牀
小人要去君子皆從其居止安處撼動則自然立脚
不定遜避而去牀所以為安也無人君側且不能安
其身况有摇之者乎
千尺之隄潰於蟻穴無罪而戮民則士可以徙滅下
君子便託足無所是以見幾而作
六二剥牀以辨蔑貞凶象曰剥牀以辨未有與也
鄭康成曰足上稱辨謂近膝之下屈則相近申則相
遠故謂之辨辨分也以牀言辨在笫足之間是牀梐
也
蘇傳曰君子之於小人不疾其有丘山之惡而幸其
有毫髮之善蔑貞者絶滅無餘而後凶可必也若猶
有餘則君子自其餘而懷之矣
六三剥之无咎象曰剥之无咎失上下也
三辨之上膚之下枕簟之間君子所託以安者衆隂
之中獨與上應上不能為君子屏蔽下不至為小人
操戈故止曰剥之居剥之時無剥之心故无咎
君子疑其黨隂小人嫌其獨異故上下俱失
六四剥牀以膚凶象曰剥牀以膚切近灾也
羣隂剥陽似隨其力量大小分定去做初以足輕輕
摇動使不安其位二以辨則有遷謫斥逐之事矣至
四則剥膚禍不可言求一完身自全之處亦不可得
至此則天厭人怒小人之禍亦不旋踵矣建寧開成
之季可為小人深戒
六五貫魚以宫人寵无不利象曰以宫人寵終无尤也
一隂自姤上至於五象貫魚詩衆維魚矣隂多之象
五為羣隂之長是小人之尤如何便肯降服君子剥
之勢自足辨以至於膚剥之力已竭威已殺無可復
容其剥於此有悔禍之心焉轉而奉順君子以徼寵
靈此悔心之萌君子用其控御之時也君子見羣隂
之來汕汕然如魚之貫不復鼔鬛翻瀾之意遂以御
宫人之法御之不懷其舊不借以權示之以寵愛得
其歡心而止羣隂亦遂圉圉屈首以聽其命而頓忘
剥之之心是隂與陽兩利之道故无不利
上九碩果不食君子得輿小人剝廬象曰君子得輿民
所載也小人剝廬終不可用也
艮為果又為宫象廬坤為輿廬輿宅牀同一象也隂
陽大分陽上隂下故隂為輿陽為廬
人無所棲託則不能以自立此君子小人之所同也
君子得其所載小人得其所庇而後各即於安故君
子而遇小人其來也則乘而載之小人則不然一遇
君子惟求剥去之而後已小人而去君子之庇茫茫
無可棲泊之所祇自剥其廬而已君子視小人如宅
如輿措之得所而君子之身安小人視君子不知其
為廬必以剥之為快卒之置身無所然而小人終不
悟也
一果在上剥落於下則萌生而為復其所以能生者
仁也故剥言膚而復言心膚潰而心存可剥者膚不
可得而剥者心也
䷗(震下坤上)復
復亨出入无疾朋來无咎反復其道七日來復利有攸
往彖曰復亨剛反動而以順行是以出入无疾朋來无
咎反復其道七日來復天行也利有攸往剛長也復其
見天地之心乎
荀慈明曰陽起初九為天地心萬物所始為天地先
舊云自坤而復為入自復而乾為出愚意止就本卦
言曰出入是由出而入也自姤以後是遯陽漸出外
至是入而來復出入无疾進退適得其度不為隂疾
所乘
易凢言朋皆連數爻或是隂或陽此言朋五隂之象
與坤朋來同義朋來隂順陽也自下連上為魚貫自
上連下為朋來剥柔變剛是欲變君子為小人復朋
來是欲化小人為君子
雷發聲則出收聲則入總是生意流通故无疾反而
復其道只在生路上行動不是死殺的計較七日來
復謂之天行行以天也故曰復反也又曰窮上反下
爻止於六七則六數已周再起凡言七日者凖此
李鼎祚曰剥卦陽氣盡於九月之終十月純坤用事
坤盡則陽復來隔坤一卦六爻故言七日來復一云
五月一隂生至此凢歴七月如豳詩一之日二之日
古人通呼月為日
有往故有復復只是情於復觀之天地之心可見
五隂剥陽已有無陽之勢陽止以民御之視為不識
不知即此以留碩果之種五隂尚盛能容一陽之來
陽便以朋待之謂其可化可誨即此便是天地之心
象曰雷在地中復先王以至日閉關商旅不行后不省
方
些子地上容得幾許若不求本領不返内照只是貨
殖伎倆販賣生涯耳主人不在裏面檢點却向外邊
四向廵察總之玩物喪志俱關頭錯處
以剥為宅見人心之危不可無轉危為安之所以復
為關見道心之微不可失即微即著之幾
初九不遠復无祗悔象曰不遠之復以脩身也
剥上碩果不食至此種子落地復起生意陽方剥於
上即復於下故曰不遠復祇適也无祇悔如人認得
自家宅舍還居於内不向他處東撞西撞如云窮子
認父猶是適於悔途
道不可離如何遠得不遠亦只是謹獨功夫無間耳
一陽之復即是獨境從道上起念獨時自不放過
六二休復吉象曰休復之吉以下仁也
初一陽既復二乃休養之時微茫善端容不得矯揉
造作不休息反傷其和下仁如下種之下其蒔之也
若子其置之也若棄是也剥曰果復曰仁一仁復生
萬果果不落則仁不出須是剥爛得淨而後可以復
生故剥稱滅下復言下仁
薛氏曰後世不知脩身故亦不知親賢之法
六三頻復厲无咎象曰頻復之厲義无咎也
隂居陽位而處動極失位故不常動極故能改人心
惟危頻復是危處求安不能遽脫之意居安乃深造
之功已至若頻復正在危境如日月之至違時尚多
二休復優游以俟自化三是助長有急遽忙迫之意
六四中行獨復象曰中行獨復以從道也
王輔嗣曰前後各二隂四處其中履得其位而應於
初獨有所復故曰中行獨復
反復其道道脈循環終無斷絶之日於此而復故初
曰脩身脩身以道初位是陽氣之回四與之應惟道
是從非從初從道也從初猶是朋從從道乃為真復
六五敦復无悔象曰敦復无悔中以自考也
坤厚象敦與敦臨敦艮同上動變坤也
五去初遠近不得下仁遠不得從道以其居上體之
中受中獨厚自與道味相投凝注不舍此性之之聖
從未發之中做出中節之和者自考與自成自道同
旨
无祗悔是入德之事止言无悔身體本來潔淨如鏡
之明原無障翳
上六迷復凶有灾眚用行師終有大敗以其國君凶至
于十年不克征象曰迷復之凶反君道也
坤國土之象卦主初象君李鼎祚曰坤先迷又為衆
象師坤數十乾無十坤無一凢言十坤終之象
覺即不迷如眼中障障去便能見物復以自知天君
失主故迷就迷求復雖復猶是迷境像抄云人不到
見天地之心總謂之迷不迷亦非容易
用行師本是去惡之心只為迷中舉事知之不透便
做的不好着數一差到底敗壊連自家主人翁也拚
得箇沒着落了
觀復卦辭與上爻辭聖人喜陽之回與惡隂之迷厥
情具見
䷘(震下乾上)无妄
无妄元亨利貞其匪正有眚不利有攸往象曰无妄剛
自外來而為主于内動而健剛中而應大亨以正天之
命也其匪正有眚不利有攸往无妄之往何之矣天命
不祐行矣哉
遯三之初故曰剛自外來而為主于内以初視三三
居外觀失牛之象可見
无妄何故尚有不正无妄只言一點純樸真心未及
執事與人者何若雖有亨道要須合之於正金真必
入匡範水真必就防隄寒真暑真亦有伏隂伏陽不
是天地正氣必正乃是无妄非謂我本無心便可莽
莽撞撞以遊於世也无妄而不貞莊周之學其弊似
此如佛氏四諦中一任字聖賢脚跟須尋實地上踏
着不踏實地一步不可行聖人於无妄卦中提出斯
義卦曰眚又曰不利傳曰何之矣又曰行矣哉為人
喫緊不厭重言之不欲人為無用之學問也
為此間有正不正之二路故止曰无妄玩一其字是
除去正之一路且不說而特言不正之弊如此
心是自家主人何為却從外來祇因前此為妄所據
私妄既退但見一真為主似乎至此方得歸舍的見
原日所藏無限珍寳全副家筵皆是已物驅役臧獲
應接賓客已物已有更何内外之别乃知一内一外
是義非真聖人提醒迷情之權教也
動健是執事之正剛應是與人之正亦只為宅有主
翁主張裁決故能使之一一恰當
无妄心之體貞性之德事心之法莫要定性存心養
性所以事天所以立命
象曰天下雷行物與无妄先王以茂對時育萬物
无妄是宇宙生理充滿六合天之生物物之有生乘
是氣必具是理然必夜半一聲雷震方能透入胚胎
根荄之内今真心沈沒軀殼已久不是一番猛省動
奮安得千門萬戸豁然開關使此一點靈機透露於
外但此雷聲却在淵默之地從起處起聽於無聲乃
其法也
天之生物以時先王之育物以茂對茂草盛貌只是
一腔生意蓊鬱蓬勃隨處普萌不任枯槁之意
初九无妄往吉象曰无妄往吉得志也
无妄不往非濟世之學利往與往何之正不嫌於言
往初九往吉是應世初心不失又得其正故以為得
志无妄之往為得志則知用盡無窮機械祇自墮苦
惱陣中耳
无妄而往是任天之行原无有妄何有无妄无妄之
往何之矣知有无妄也无妄往吉併無无妄是以得
吉
六二不耕穫不菑畬則利有攸往象曰不耕穫未富也
二象田震體象稼隂爻象未富
耕未有不思穫菑未有不思畬總是利心所使不耕
穫不菑畬只是行其應行之事原非圖利於始計利
於終者世却將耕穫菑畬四字拆開以故紛紛未了雖
云利往初心原非為往若云耕而自穫菑而自畬妄
根終未除盡
六三无妄之灾或繫之牛行人之得邑人之灾象曰行
人得牛邑人灾也
三來居初失牛之象初三易位艮而成震震為足
為大塗從人位來象繫牛而行人得之三變為隂有
所失矣故象邑人之灾
此爻有二失一則有繫之失繫者以為已有而欲其
無失也不知天下之事惟不私其已則無所不容持
之愈急而去之愈遠故君子藏天下於天下不以為
已有也一則有求之失失於此而必欲求之於此其
意未始不以為无妄也然卒至於大妄故君子不為
刻舟求劍知執跡之求終無益於得也
二以不耕而利四以固有而貞而三獨以繫而求失
之為有富之心而不知其固有也
九四可貞无咎象曰可貞无咎固有之也
人世榮枯得喪皆不是自家屋裏事即惠迪而吉亦
可來可去之物獨一片真心不為世靡不為情染歴
榮枯得喪而不能增損者是吾固有可以貞之而守
不能守此自喪家珍
九五无妄之疾勿藥有喜象曰无妄之藥不可試也
侯果曰位正居尊為无妄貴主百姓有過在予一人
為无妄之疾下皆不妄則不治自愈
治強國用緩治弱國用振國亂用重國平用輕皆因
其不足而藥之
五乾剛中正邪氣不干居尊位小病魔不能入下與
二應元氣本自流行通暢無礙此而有疾直無因之
疾可弗藥矣不可試者無病而投藥餌即為妄也舜
不誅有苗而苗服周不戮頑民而頑化此勿藥有喜
之驗
像抄云二不耕穫透過功利關三失牛透過災禍關
五勿藥透過生死關初往吉脫然三關之外故得志
有用藥不中疾者亦有疾不下藥者皆由不識脈理
之故五是六脈調故可勿藥脈理者何紀綱法度與
君臣之志同道合是也
上九无妄行有眚无攸利象曰无妄之行窮之灾也
无妄則吉利災眚喜咎舉不入其胷次矣聖人一一
舉之以為應何者正恐失貞不行為无妄累也故一
則曰无妄行有眚无攸利一則曰无妄之往何之矣
直言无妄更不下一轉語正誼而後可言不謀利明
道而後可言不計功也
三繫牛失牛故災上是騎驢覓驢故行有眚總是有
意為无妄之過目本自明眚是外障眚去則目疾自
除故五勿藥而上有眚有意於无妄即妄也
䷙(乾下艮上)大畜
大畜利貞不家食吉利涉大川彖曰大畜剛健篤實輝
光日新其德剛上而尚賢能止健大正也不家食吉養
賢也利涉大川乃應乎天也
下體乾中爻兌震上體艮乾兌食震震食艮自内及
外象不家食震木乘兌澤象涉川
大畜畜之大也畜養也止也吾身德性為大學問功
夫只為此用時時温養密密脩證總是養其大者如
脩鍊家養出一點真丹應世濟人用之自然不竭利
貞者學之時醇駁兼收外道異端皆所不廢的然趨
向却尋正路上走步步還照性體以故學雖博尚有
審問慎思明辨之功而後學歸於正方謂之大涵養
記云君子仕則不稼出而治人則食於人言及不家
食即所謂難得而易禄其近人有如此也涵養至此
正是經濟實學可以作世津梁涉川何有不利艮乃
成始成終之卦仕之始學之終也
内既剛健外又篤實闇然之光自不可掩正為盖藏
得密許多新鮮光景愈畜愈盛若淺薄浮露一泄便
盡焉得日日復有新境
能止能健止以居正健以行正
應天獨指五於理未確下體乾而巽應之只還他一
箇應天便了天者時也學問成就到此又出而享禄
得君正當為天下受此承載䜿立大事業以應之度
諸時當如此爾
象曰天在山中大畜君子以多識前言往行以畜其德
山外之天易知山中之天難見挖去尺土即有尺天
亦未見山如何占了天之虚空地分學問至於天而
後為大
德只是心前言往行出自古人之心不過先得我心
者多識正為養德至於德之成時却又用不多了正
是因博反約之學君子所以善養其天也若不為畜
德而徒事多識如食不消又復取食貪求不已填塞
虚靈祇成得一博洽多聞小小家數全於性天無補
賜之貨殖不如回之屢空以此
初九有厲利已象曰有厲利已不犯災也
初初受止有欲前之意四初用止懷力遏之心故厲
甚於說而已甚於艱貞
初遇四二遇五正遇着不相容之人作意以相阻抑
初試步而即見危端二知幾而先自說輹皆自止不
進免為人之所畜二无尤最為高着初不犯亦脫危
機所謂既明且哲以保其身者耶
九二輿說輹象曰輿說輹終无尤也
二三乾體乾為圜圜行方止故皆象輿
輿兩說皆見於畜皆在乾體見幾明決不及於難惟
乾健能之記云可親而不可劫可近而不可迫可殺
而不可辱儒之剛毅有如此者若到反目時節所持
雖正已落第二着矣輻與輹亦自有别輻車下直木
輪所以轉者所謂三十軸共一轂輻說則車不可行
矣輹者車下伏兔紖之所附說輹行止掣頓自由非
人之所能尼說輻之受畜者深說輹之受畜者淺
九三良馬逐利艱貞日閑輿衛利有攸往象曰利有攸
往尚合志也
下體乾中爻震以乾良馬逐乾作足之馬並驅而進
宜無難矣兩賢恊力恐有恃才輕忽之意戒三艱貞
艱貞云何日閑輿衛三者是已良馬既閑任以堅輿
加之衛從何往而非天衢閑輿衛只是自家轡□按
得熟自家力量承得起自家護持得密不至走作故
攸往而利不但合力實由合志
六四童牛之牿元吉象曰六四元吉有喜也
牛豕皆隂屬故四象牛五象豕童牛艮為童也艮為
止又有牿與豶意
六五豶豕之牙吉象曰六五之吉有慶也
牿童豶牙總是治之於早隨其淺深各下制伏之手
四純用德禮牿之未能觝觸之先五參用刑政裁其
能為蹢躅之性四視五為計獨豫五視四其法更備
四喜而五慶喜者喜其用畜之跡忘慶者慶其收畜
之效大也
上九何天之衢亨象曰何天之衢道大行也
下體乾乾為天上體艮艮為徑路路在天上象天之
衢何與荷同負也艮又為背負何之象
上陽剛有重力又居畜極負荷斯世之重以遊天衢
之上如行坦途綽然一無阻礙如童牛如豕牿豶皆
可不用閑輿衛至此亦無所事矣王道蕩蕩無偏無
黨大道為公之世也故曰道大行
畜兼養止二義止其不善即以養之於善曰牿曰豶
非必誅殺而去之也特以伏其妨物之性而歸之馴
耳至於上聖人若欣然喜曰今而後得偕之於大道
也王者以善養人童蒙有教成人有造五禮六樂以
節其性七教八政以防其淫非罪深過重不在衆棄
之列皆欲養而之善其民亦自革非心默還於善陵
僣争奪之念俱消如遊康莊大道彼此往來坦然無
礙後世導之不得其方制之不中其要繁刑迭起智
故愈滋小而羅織之網興大而干戈之難作嗔蛇怒
獸充斥道路宇宙之大投足無所還而思伊耆華胥
之化不亦遠哉
䷚(震下艮上)頤
頤貞吉觀頤自求口實彖曰頤貞吉養正則吉也觀頤
觀其所養也自求口實觀其自養也天地養萬物聖人
養賢以及萬民頤之時大矣哉
卦體内虚外實下止上動皆象頤中爻兩坤坤地也
萬物皆致養焉頤所以致養也
養之有益於人人之所共知也若養不以正則如不
時之賜予嬖倖之恩澤以之養人而人不見為恩是
以君子有傷惠之戒又如醇醲之召疾屢儛之喪儀
以之自養而已不受其福是以君子有伐德之戒
鄭康成曰觀頤觀其養賢與不肖也頤中有物曰口
實觀其求口實之物而貪廉之情可别李鼎祚曰口
實實事可言震聲也實物可食艮成也
象曰山下有雷頤君子以慎言語節飲食
艮東北方之卦乃雷既收聲陽氣未出而司生育之
候
人之漏洩元精而出與招納外毒而入必經於頤惟
言語飲食二者雷在山下陽氣藏而未動於此養之
而後夜半一聲物之生意乘焉太音希聲天地之元
聲肇於斯太羹無味天地之至味起於斯必節之於
無所節而慎之於無所慎而後見君子之養若止以
箝口塞兌為養適足伐其和而已不得謂之養矣
初九舍爾靈龜觀我朵頤凶象曰觀我朵頤亦不足貴
也
卦體離象龜居初下伏象龜之不食朵動也如花朵
之垂有動摇之象初居動體之下象朵頤
陽實故能養隂虚故受陽之養初上二陽四隂之所
待以養者也初自有餘祇為居下自有餘而自不知
見四之養反不勝動情而舍之以從焉龜是有知之
物非冥頑不靈者舍靈龜而觀朵頤為利欲所昏不
覺喪失其所守是自貴而自賤之非人賤之也故曰
亦不足貴
四教初舍則不應表之靈龜四教初觀亦不應自名
朵頤總是利欲迷人旁觀者似為四或召之耳不然
人心自有靈龜舍之而觀朵頤非情也
六二顛頤拂經于丘頤征凶象曰六二征凶行失類也
上體艮象丘
以上養下謂之常上反求養於下則顛矣人謂上實
生我而反浚我以生謂之不經然既不足以養人矣
則不免於求養於人無交而求而民莫之與也則往
而求上勢又遠而不及如二者上下兩無所遇歸於
失養而已
六三拂頤貞凶十年勿用无攸利象曰十年勿用道大
悖也
十年坤象數之極也
三不中正上與之應上欲養而三不就似為自守之
正然失有為之時甘於終身沈晦無補世道何利之
有我不言禄禄亦不及去之可也禄及而以拂為高
君子不貴故養未及而干之與養已及而迯之其為
拂同人莫不飲食也知味者鮮
六四顛頤吉虎視眈眈其欲逐逐无咎象曰顛頤之吉
上施光也
體艮艮為虎王輔嗣云四應初處正察其所養則養
陽觀其所養則養正
以四視初初有可食之德四之所欲食者好之不啻
口出矣眈眈之視其視也明逐逐之欲其欲也切傾
心結納而肺腑相屬以此自上而施養賢及民施之
光也虎之貪去龜之靈遠矣養以正雖貪如虎而不
以為咎養以不正雖靈如龜而適以為賤
六五拂經居貞吉不可涉大川象曰居貞之吉順以從
上也
五隂止體不能養人虚中比上故能任人
拂經矣何以曰貞陽施自上理之常也隂德而執此
為常則無以及民矣故以拂之為正人知順之為順
而不知拂之為順以所從者上之陽也
為相者祇為不肯認一顛字故下士之節疎為君者
祇為不肯認一拂字故虚己之風邈不知不顛不可
以得士不拂不可以任相故知拂之為順而顛之為
正者而後能養賢以及民
上九由頤厲吉利涉大川象曰由頤厲吉大有慶也
卦惟二陽司養初居下時位皆不如上故由頤獨歸
之上人皆就上求食百計調劑舉從兢業中出天下
之頤由上上之頤又由於心厲不為厲慶之源也五
不自養故不可涉大川上代五養故利涉大川有上
之涉則五可以不涉五涉適為馮河之勇上涉乃為
濟川之舟
頤下爻皆凶上三爻皆吉下動而上止也此可以識
頤之道
䷛(巽下兌上)大過
大過棟橈利有攸往亨彖曰大過大者過也棟橈本末
弱也剛過而中巽而說行利有攸往乃亨大過之時大
矣哉
卦是坎體坎為棟四陽居中象棟二隂居初終為本
末本末弱是左右撑持之人不得其力
棟橈吾將壓焉安能坐待其壓支撐維持之計必不
容己故大過之世利有事不利安居王輔嗣曰大過
大者乃能過也危而不持則將焉用故利往乃亨
大過之失在不均不足不能輔有餘惟損有餘補不
足則大者不過而得其平往者所以致其均也
過非剛大弗勝然剛而不中則以過益過矣巽察盈
虚之理兌恊人情之宜故非常之世有非常之功
象曰澤滅木大過君子以獨立不懼遯世无悶
澤滅木不是横流汎濫之水乃水行至澤停瀦不漂
木而止滅木木因澤漫澤消而木如故故獨立不懼
木漫於澤不因澤而枯故遯世无悶一云初在卦初
難未涯也宜不懼上居卦外不與其過宜遯
衆扶不懼易獨立不懼難暫晦无悶易終遯无悶難
獨立而負擔當之勇故砥柱可以迴狂瀾遯世而懷
不染之心故一絲可以繫九鼎
初六藉用白茅无咎象曰藉用白茅柔在下也
初位下象藉巽柔木又為白象白茅
凡物之貴者必有所藉而後安四陽之重惟藉初以
承之初而為茅之弱歟則不足勝初而為茅之柔且
潔歟則勝之矣故初象茅茅雖薄而為用重大過之
顛而不顛初之力也
九二枯楊生稊老夫得其女妻无不利象曰老夫女妻
過以相與也
凢木生近水者楊也澤過木則漫滅木在水中無不
毁者惟楊可生巽為楊中爻乾陽過而老象枯楊巽
兌皆女二巽體居初故象女妻上兌體居上故象老
婦
稊稚也後生為稊其字從弟管子云長其兄而去其
弟接木者舊樹必以新枝接之初隂柔稚正含生發
之性二陽過之始取以自濟故可以救其過而還於
中和
枯楊生稊於死中得活路老夫女妻從絶處遇生機
王輔嗣曰以陽處隂能過其本而救其弱處過以此
無衰不濟老過則枯少過則稚以老分少則稚者長
以稚分老則枯者榮此過以相與之義
九三棟橈凶象曰棟橈之凶不可以有輔也
四陽皆木二五近隂故稱楊三四居中故稱棟
太剛則折宜於柔克初同體上正應皆無補救之能
祇有將順其過而已曰不可以有輔還是自家所為
已甚若知自制即韋弦可佩何不可收爕友之功而
虞善柔之損
九四棟隆吉有它吝象曰棟隆之吉不橈乎下也
四與上同體與初為應所處正與三同三太剛而折
四却以剛居柔得爕和之用故棟隆吉同室之中一
橈一隆得失具見有它則吝有它斯橈乎下矣
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
隂居上隂之老而生道息與初隂之稚者異二比初
隂故萌生於下而得稊五比上隂故萌生於上而得
華又二巽體主生五兌體主殺
枯楊生華生意浮於上而將絶矣萎可立待以五之
力而不能使枯者復榮所處之過與過而不得補救之
人時使之也大過之時自有大過一段功業可圖而
君驕臣謟以聽時之自過良可醜也
四陽居隂位者利居陽位者不利過而有以制其過
棟之所以隆也過而益之以過棟之所以橈也
上六過涉滅頂凶无咎象曰過涉滅頂不可咎也
頂首也澤滿至上故滅頂正澤滅木之象
過涉至於滅頂將有所救也勢不可救力不能救而
以身犯其災其凶可惜而其過涉之心可原此所謂
拚命必死非從井之救也彭咸之沈屈原之從誰得
而咎之
君臣義重則身為輕滅頂之凶激於義不得復愛其
身自是經常之理大過主於行權爻却以經正之道
終權即經也此知反經之說為謬
處一室之中必棟與本末相稱而後成其為室亦必
老少夫婦相宜而後成其為居君臣上下之間一有
偏重則本末之勝棟與不勝棟總歸於傾少之得老
與老之得少老夫之得妻與不得妻總歸於敗
䷜(坎下坎上)坎
習坎有孚維心亨行有尚彖曰習坎重險也水流而不
盈行險而不失其信維心亨乃以剛中也行有尚往有
功也天險不可升也地險山川丘陵也王公設險以守
其國險之時用大矣哉
虞翻曰水性有常消息與日月應按潮汐灑然如期
而至曰汛汛信也象孚坎又象心水盈科放海行者
水之性也
習坎前水既去後水又來此是流水不是停滯死水
水流行於巉巖曲峽之中如其險阻之勢與之洄洑
轉折以遂其性之善下故善行險者莫如水使處險
者皆如水何妨於險故平不足以見水至於險而後
水之真性見平不足以見君子至於處險而後君子
之真心見
世路﨑嶇一身都是受險之處維心能不受險處險
之中而險不能入遊險之外而險賴以平故曰維心
亨
蘇傳曰所遇有難易而未嘗不志於行者水之心也
物之窒我者有盡而是心無已終必勝之故水之至
柔而能勝物者以心通也
象曰水洊至習坎君子以常德行習教事
逝者之行不舍晝夜新故相代而機未嘗停君子觀
盈虚之故以為心之不息似之故消自心之險莫如
德德行以常則念念天理而成章有必達之機消人
心之險莫如教教事以習則事事凖繩而世道無横
潰之勢
司馬温公云水之流也習而不已以成大川人之學
也習而不止以成大賢故君子以常德行習教事
初六習坎入于坎窞凶象曰習坎入坎失道凶也
坎中小穴曰窞
流而不盈水之道也入于坎窞則入而不出失流行
之性矣沈淪於小數遺笑於望洋自甘墮落坑塹寧
復有注江赴海之日
九二坎有險求小得象曰求小得未出中也
二是入險中求出險者剛中不為險困故求之而小
有得得而謂之小得正二之翼翼小心處能為大於
其細者險不在大人不躓於山而躓於垤小得即大
得之基如挖土得泉涓涓不已即成江河豈可忽於
其小
未出中正好於險中幹事視險如夷故求之而有得
六三來之坎坎險且枕入于坎窞勿用象曰來之坎坎
終无功也
曰終无功是三亦於險裏圖功者行有尚隨險之形
變通以求濟胷中何等從容自在故能有功來之坎
坎則倉皇急遽心中不得亨泰惟覺此身之隨觸皆
險而已拯之不能避之不得險而且枕何以有功
六四樽酒簋貳用缶納約自牖終无咎象曰樽酒簋貳
剛柔際也
凢言酒者皆坎缶震之象也坎為隠伏為通自牖是
隠伏中得通之意
貳副也禮有副樽約約束如箴規之類
樽酒簋貳禮之簡者用缶則簡而質矣居險中全是
昏黑境界如坐暗室得一線光明照入室内便覺爽
然故相求之情甚急自坎窞深處討出一箇透明孔
竅是六四苦心為五處直以誠心相照不事繁縟一
得之是片言之當皆足效其靖獻范少伯之於勾踐
李鄴侯之於德宗足以當此
九五坎不盈祗既平无咎象曰坎不盈中未大也
器溢則人概之故盈者人之所欲概也不盈則適得
其平水性原來是平適得其平之性而已大心可以
體物若處險只是小心為當二之求得於小五之中
而未大正是出險之路非不能大要自小起方得
於重險之中說到平字地位如下瞿塘灧澦左瞻右
顧眙&KR0787;不定直到石轉江平萬頃一碧人心世道之
險到得平處都是如此
許氏曰人行到憂患處如水流得滿然後行過去少
些子不滿過去不得舜事瞽瞍到底豫時是坑坎到
此纔滿
上六係用徽纆寘于叢棘三歲不得凶象曰上六失道
凶三歲也
水流到極處無可復往直是一泓汙混之水為人所
嫌棄者故叢棘之不安甚於坎窞徽纆之係甚於坎
窞之入
九家易曰坎為叢棘又為法律周禮王者外朝左右
九棘公卿聽獄其下害人者加明刑任之以事下罪
一年而舍中罪二年而舍上罪三年而舍三歲不得
則司圜所謂不能改而出圜土者殺
禹之行水水之道也水就道乃得其性故初上皆言
失道初於發源處差故入坎窞而不能出上於委末
處差故寘棘而無所歸
䷝(離下離上)離
離利貞亨畜牝牛吉彖曰離麗也日月麗乎天百榖草
木麗乎土重明以麗乎正乃化成天下柔離乎中正故
亨是以畜牝牛吉也
牛土屬火之子離隂火象牝牛又離得坤中畫是代
母用事之女
陽光在外附隂而後有明火之為物不能自見必有
所附而後見發之正則如燈之取明炊之取熟民之
利賴存焉不正則燎原炎岡為害甚烈故麗者火之
用而麗之者火之體也麗者在人是七情之用麗之
者則性之發而為情也麗之正而後發皆中節故制
火之炎莫如定性
能受陽以孳生者物之牝也陽附隂而隂受之麗言
陽附牝言隂受隂不受則不成麗矣牝牛順而能受
養此順性於中故能消其炎之烈性以歸於正
人身只水火二者亨者火之德貞者水之德得此一
點真水制其炎烈則火得其性而不至於妄行
日月是火與水之精總有明象百榖草木則火之精
華附土而出故乘於木衰於金而盛於炎陽長育之
候
上離麗天下離麗土重明上下並麗君臣合德天下
化成故無不奠麗之羣生
畜養也止也止之而後為養須是牝牛方無觝觸之
性止之為易胡氏曰坎水潤下下則䧟故尚行離火
炎上上則焚故用止予謂堯之欽明明而止也胤子
啟明明而開之則不止不止則聰明自用而名之曰
傲
象曰明兩作離大人以繼明照于四方
作字絶有意作君作師作民父母只是此作兩作是
緝熙日新方合離體若聰明自作則精馳於外不能
回光内照目營四海而五官之内反為障府明窮於
不可繼何以照四方
繼明只是一明又新只是一新求其接縫之處了不
可得
蘇傳曰火得其所附則一炬可以傳千萬明得其所
寄則一耳目可以傳天下天下之續吾明者衆矣
初九履錯然敬之无咎象曰履錯之敬以辟咎也
居初象履錯然履之聲也王輔嗣曰錯然警慎之貌
記云行容惕惕君子在車則聞鸞和之聲行則鳴佩
玉所以慎所履也故躩如其不前踧踖如其若懼履
之而若錯然有聲敬之至也凢百過咎皆從履生履
而能敬夫復何咎母若火始庸庸聖人戒之於初良
有深意
霍子孟出入殿門進止有常處郎僕射竊識不失尺
寸可謂履錯然矣其後履盈不戒禍起驂乘以致覆
宗是不知辟咎之義
六二黃離元吉象曰黃離元吉得中道也
二本坤爻居中象黃
中無定形因物而賦之形若隨物之來付以恰當之
理以此麗彼自無有餘不足是謂黃離與允執厥中
同旨
離之二與坎之五兩爻主卦故坎五之險則曰平離
二之離則曰黃舊火色赤新火色白黃火之中色
九三日昃之離不鼔缶而歌則大耋之嗟凶象曰日昃
之離何可久也
離下體將終象日之昃亦象耋三至五互兊兊口象
歌亦象嗟坎二用缶以其中實而有物離三鼓缶以
其中虚而有聲
學問死生同條何論老少故孔子不知老之將至衛
武耄期聞道不懈切磋非貴生貴其所以生也世情
大都兩種一種置生死度外放曠為達一種生死之
情甚濃汲汲顧影人不能回魯陽之戈猶將求秉燭
之照鼓缶之歌與大耋之嗟總是無奈生死何耳當
思形有衰髦性無衰髦候有中昃光無中昃方知靈
明真性與天地無盡
一息尚存猶期大悟朝聞夕死何用咨嗟不則一失
人身幾時回轉之日味何可久語意使人惕然有警
九四突如其來如焚如死如棄如象曰突如其來如无
所容也
四是繼三而用事者前離既盡後離旋至有突如其
來之象如火之蓬蓬勃勃而起入之者滅觸之者碎
至於死如棄如烈火所經無不灰燼太陽當空誰為
罔兩是再經一次劫火自無可容其梗頑不化者
六五出涕沱若戚嗟若吉象曰六五之吉離王公也
涕目湆也離為目象出涕象嗟與三同
聖人為民盡如慈母之為嬰兒慮也五居重離而麗
乎中有若墜之憂有如傷之視既涕而沱又戚而嗟
悲憂惻怛之懷悽然可掬仁人之為君長其情如此
經四一番熾燃熏灼至五變作清凉世界漻然而凄
以寂喧嚷熱閙之情俱息此以水之沈制火之炎故
不至焚林燒天之㦧
鄒氏曰二五皆以柔麗剛二之辭安五之辭危二得
位五失位也
上九王用出征有嘉折首獲匪其醜无咎象曰王用出
征以正邦也
離象日王也又為戈兵戈兵之銳在末居上象出征
亦象首故明夷之三象南狩亦云大首
居重離之上文治已極不可弛其武備故用出征折
首猶若崩厥角稽首出征而折首績之嘉也非我族
類其心有異能使其俯首歸命非明德之遠布者不
能及此
五涕嗟是一腔慈悲之心流出上折首是一段猛烈
之性做來以五之仁柔天下以上之武威天下剛柔
兩得其用而麗之義始備
易義古象通卷四
