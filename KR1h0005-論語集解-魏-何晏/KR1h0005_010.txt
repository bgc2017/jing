論語子張第十九何晏集解(凢卄四章九卄五章)
子張曰士見危致命(孔安國曰致命不愛其身)
(也)見得思義祭思敬喪思哀其可
巳矣子張曰執德不弘信道不篤
焉能爲有焉能爲亡(孔安國曰言無所輕重也)
子夏之門人問交於子張(孔安國曰問問)
(與人交接之道也)子張曰子夏云何對曰
子夏曰可者與之其不可者距之
子張曰異乎吾所聞也君子尊賢
而容衆嘉善而矜不能我大賢與
於人何所不容我不賢與人將距
我如之何其距人也(苞氏曰友交當如子夏汎)
(交當如子張也)子夏曰雖小道必有可觀
者焉(小道謂異端也)致遠恐泥(苞氏曰泥難不通也)
是以君子不爲也子夏曰日知其
所亡(孔安國曰日知其所未聞也)月無忘其所
能可謂好學也巳矣子夏曰博學
而䔍志(孔安國曰博學而厚識也)切問而近思
(切問者切問於巳所學而未窹之事也近思者近思巳所能及之事)
(也況問所未學遠思所未達則於所習者不精於所思者不解之)
仁在其中矣子夏曰百工居肆以
成其事君子學以致其道(苞氏曰言百工)
(處其肆則事成猶君子學以立其道也)子夏曰小人
之過也必文(孔安國曰文飾其過不言其情實也)子
夏曰君子有三變望之儼然即之
也温聽其言也厲(鄭玄曰厲嚴正也)子夏
曰君子信而後勞其民未信則以
爲厲巳也(王粛曰厲病也)信而後諫未信
則以爲謗巳矣子夏曰大德不踰
閑(孔安國曰閑猶法也)小德出入可也(孔安國曰)
(小德不能不踰法故曰出入可也)子游曰子夏之
門人小子當洒掃應對進退則可
矣抑未也本之則無如之何(苞氏曰言)
(子夏弟子於當對賓客修威儀禮節之事則可然此但是人之未事)
(耳不可無其本也故云本之則無如之何也)子夏聞之
曰噫(孔安國曰噫心不平之聲也)言游過矣君
子之道孰先傳焉孰後倦焉(苞氏曰言)
(先傳大業者必猒倦故我門人先教以小事後將教以大道也)譬
諸草木區以别矣(馬融曰言大道與小道殊異譬)
(如草木異類區别言學當以次也)君子之道焉可
誣也(馬融曰君子之道焉可使誣言我門人但能洒掃而巳也)
有始有卒者其唯聖人乎(孔安國曰終始)
(如一唯聖人耳也)子夏曰仕而優則學(馬融)
(曰行有餘力則以學文也)學而優則仕子游曰
喪致乎哀而止(孔安國曰毀不傷性也)子游
曰吾友張也爲難能也(苞氏曰言子張容儀)
(之難及也)然而未仁曾子曰堂堂乎張
也難與並爲仁矣(鄭玄曰言子張容儀威而於仁)
(道薄也)曾子曰吾聞諸夫子人未有
自致也者必也親喪乎(馬融曰言八雖未能)
(自致盡於他事至於親喪必自致盡也)曾子曰吾聞
諸夫子孟莊子之孝也其他可能
也其不改攵之臣與父之政是難
也(馬融曰孟莊子鲁大夫仲孫速也謂在諒闇之中父㠯及父改)
(雖不善者不忍改也)孟氏使陽膚爲士師(苞氏)
(曰陽膚曾子弟子也士師典獄官也)問於曾子曾子
曰上失其道民散久矣如得其情
則哀矝而勿喜(馬融曰民之離散為輕漂犯法乃上)
(之所為也非民之過也當哀矝之勿之自喜能得其情也)子貢
曰紂之不善也不如是之甚也是
以君子悪居下流天下之悪皆歸
焉(孔安國曰纣爲不善以喪天下後世憎甚之皆以天下之悪歸)
(之於紂也)子貢曰君子之過也如日月
之蝕也過也人皆見之更也人皆
仰之(孔安國曰更改也)衛公孫朝(馬融曰朝衞大)
(夫也)問扵子貢曰仲尼焉學子貢曰
文武之道未墜扵地在人賢者識
其大者不賢者識其小者莫不有
文武之道焉夫子焉不學(孔安國曰文武)
(之道未墜落扵地賢與不賢各有所識夫子無所不從學也)而
亦何常師之有(孔安國曰無所不從學故無常師也)
叔孫武叔語大夫扵朝(馬融曰鲁大夫叔孫)
(州仇也武謚也)曰子貢賢扵仲尼子服景
伯以告子貢子貢曰譬諸宮牆也
賜之牆也及肩闚見室家之好夫
子之牆也數仞不得其門而入者
不見宗廟之美百官之富得其門
者或寡矣(苞氏曰七尺曰仞也)夫子之云不
亦宜乎(苞氏曰夫子謂武叔也)叔孫武叔毀
仲尼子貢曰無以爲也仲尼不可
毀也他人之賢者丘陵也猶可踰
也仲尼如日月也無得而踰焉人
雖欲自絶也其何傷於日月乎多
見其不知量也(言人雖自欲絶棄於日月其何能傷)
(之乎適自見不知量)陳子禽謂子貢曰子爲
恭也仲尼豈賢於子乎子貢曰君
子一言以爲智一言以爲不智言
不可不慎也夫子之不可及猶天
之不可階而升也夫子得邦家者
(孔安國曰謂爲諸侯若卿大夫也)所謂立之斯立
導之斯行綏之斯來動之斯和其
生也榮其死也哀如之何其可及
也(孔安國曰綏安之言孔子爲政其立教則莫不立導之則莫不)
(典行也安之則遠者来至動之則莫不和穆也故能生則見榮顯死)
(則見哀痛矣也)
論語堯曰第二十何晏集解(九三章)
堯曰咨爾舜天之曆數在爾躬(曆數)
(謂列次也)允執其中四海困窮天禄永
終(苞氏曰允信也困極也永長也言爲政信執其中則能窮極四)
(海天禄所以長終也)舜亦以命禹(孔安國曰舜亦以堯)
(命巳之辭命禹也)曰予小子履敢用玄牡
敢昭告于皇皇后帝(孔安國曰履殷湯名也此)
(伐桀告天文也殷家尚白未變夏禮故用玄牡也皇大也右君也大)
(大君帝謂天帝也墨子引湯誓其辭若此也)有罪不敢
赦(苞氏曰順天奉法有罪者不敢擅赦也)帝臣不蔽
蕳在帝心(言桀居帝臣之位也有罪過不可隱蔽巳蕳在)
(天心也)朕躬有罪無以万方万方有
罪在朕躬(孔安國曰無以万方万方不與也万方有罪我)
(身之過也)周有大賚善人是富(周周家也賚賜)
(也言周家受天大賜富於善人也有亂臣十人是也)雖有周
親不如仁人(孔安國曰親而不賢不忠則誅管蔡是也)
(仁人箕子微子來則用也)百姓有過在予一人
謹㩲量審法度修廢官四方之政
行焉(苞氏曰㩲稱也量斗斛也)興滅國继绝世
舉逸民天下之民歸心焉所重民
食喪祭(孔安國曰重民國之本也重食民之命也重喪所以)
(盡哀也重祭所以致敬也)寬則得衆敏則有功
公則民說(孔安國曰言政教公平則民說矣凡此二帝三)
(王所以治也故傳以示後世也)子張問政於孔子
曰何如斯可以從政矣子曰尊五
美屏四悪斯可以從政矣(孔安國曰屏除)
(也)子張曰何謂五美子曰君子惠
而不費勞而不怨欲而不貪泰而
不驕威而不猛子張曰何謂惠而
不費子曰因民之所利而利之斯
不亦惠而不費乎(王粛曰利民在政無費於財也)
擇其可勞而勞之又誰怨欲仁而
得仁又焉貪君子無衆寡無小大
無敢慢(孔安國曰言君子不以寡小而慢也)斯不亦
泰而不驕乎君子正其衣冠尊其
瞻視儼然人望而畏之斯不亦威
而不猛乎子張曰何謂四悪子曰
不教而殺謂之虐不戒視成謂之
暴(馬融曰不宿戒而責目前成爲視成也)慢令致期
謂之賊(孔安國曰與民無信而虚刻期也)猶之與
人也出内之吝謂之有司(孔安國曰謂財)
(物也俱當與人而吝嗇於出内惜難之此有司之任耳非人君之道)
(也)孔子曰不知命無以爲君子也
(孔安國曰命謂窮達之分也)不知禮無以立也
不知言無以知人也(馬融曰聽言則别其是非)
(也)堺浦道祜居士重新命工鏤梓
正平(甲辰)五月吉日謹誌
論語卷第十(經一千二百二十三字注一千一百七十五字)
