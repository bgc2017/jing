周禮纂訓卷十七
安溪李鍾倫撰
司右掌羣右之政令
注羣右戎右齊右道右
凡軍旅會同合其車之卒伍而比其乘屬其右(比毗志反乘去)
(聲屬音燭)
注合比屬謂次第相安習也車亦有卒伍
疏車之卒伍如左𫝊云其君之戎分為二廣廣有
一卒卒偏之兩司馬法曰二十五乘為偏百二十
五乘為伍
凡國之勇力之士能用五兵者屬焉掌其政令
注勇力之士屬焉者選右當於中司馬法曰弓矢圍
殳矛守戈戟助長以衛短短以救長
疏此司馬法五兵據勇士所用下注車之五兵則
無弓矢而有夷矛也
虎賁氏掌先後王而趨以卒伍訓趨之中仍有卒伍不
亂也
軍旅會同亦如之舍則守王閑
注閑梐枑也
王在國則守王宫國有大故則守王門大喪亦如之及
葬從遣車而哭適四方使則從士大夫(從遣使並去聲)
注虎士從使者
若道路不通有徵事則奉書以使於四方
注不通逢兵寇若泥水奉書徵師役也春秋隠公七
年戎伐凡伯于楚丘以歸訓按注引春秋是以此文
承上從士大夫而言愚謂徵事亦不必是使者徵之
蓋王國亦自有徵召侯國法
旅賁氏掌執戈盾夾王車而趨左八人右八人車止則
持輪(盾常凖反又音允夾古洽反劉古協反後倣此)
注夾王車者其下士也下士十有六人中士為之帥
焉
凡祭祀會同賓客則服而趨
注服而趨夾王車趨也會同賓客王亦齊服服衮冕
則此士之齊服服玄端
喪紀則衰葛執戈盾(衰七雷反)
注葛葛絰武士尚輕
疏臣為王貴賤皆服斬衰至葬乃服葛惟武士始
死即服葛
軍旅則介而趨
節服氏掌祭祀朝覲衮冕六人維王之大常
注服衮冕者從王服也維維之以縷王旌十二旒兩
兩以縷綴連旁三人持之禮天子旌曳地
疏天子旌曳地禮緯文引之者若不遣持則旒曳
地也
諸侯則四人其服亦如之郊祀裘冕二人執戈送逆尸
從車
注裘冕者亦從尸服也裘大裘也從車從尸車送逆
往來春秋傳曰晉祀夏郊董伯為尸
疏按禮緯云天子旌九仞十二旒曳地諸侯七仞
九旒齊軫大夫五仞五旒齊較士三仞三旒齊首
彼或異代法故旒不依命數周時諸侯旌皆交龍
上公九旒侯伯七旒子男五旒諸侯惟二王後與
魯得祭天服衮冕其餘止祭宗廟服玄冕節服氏
亦與君同服故云服亦如之訓按注引董伯為尸
之事韋昭注云董伯蓋姒氏之裔引此者欲見為
尸必以其子孫然則郊祀之尸蓋配祭者與凡人
物之神有尸可象者也天地之神當無尸不可象
者也其諸所言天地之祭有尸者皆為配祭設耳
若五帝之尸則亦太皥祝融之苗胤與
方相氏掌蒙熊皮黃金四目玄衣朱裳執戈揚盾帥百
隸而時難以索室敺疫(難乃多反注同敺起俱反)
注時難四時作方相氏以難卻凶惡也
疏按月令難有三時季春命國難以季春曰歴大
梁有大陵積尸之氣與民為厲此惟天子諸侯有
國者得難故云九門磔禳九門謂路應雉臯庫國
近郊遠郊關也中秋云天子乃難時斗建酉亦有
積尸之氣此月難陽氣陽氣至此不止害將及人
此惟天子得難諸侯亦不得季冬命有司大難以
此日月歴虚危有墳墓厲鬼將隨強隂出害人故
難之命有司者命方相氏言大則民庶亦難矣
大喪先匶
疏喪所多有凶邪故使之道
及墓入壙以戈擊四隅敺方良(壙苦冕反人音曠方良上音罔下音兩)
注方良罔兩也國語曰木石之怪夔罔兩
太僕掌正王之服位出入王之大命
注服王舉動所當衣也位立處也出大命王之教也
入大命羣臣所奏行
掌諸侯之復逆
注服謂奏事逆謂受下奏
王眡朝則前正位而退入亦如之
注退謂退居路門左
疏入亦如之者王退入路寢聽事時亦前正位郤
退立也
建路鼔于大寢之門外而掌其政
注大寢路寢也政鼔節與早晏訓愚謂政即下待達
窮與遽令是也
以待達窮者與遽令聞鼔聲則速逆御僕與御庶子
注窮謂窮冤失職則來擊此鼔以達於王謂司寇之
屬朝士以肺石達窮民聽其辭以告于王遽𫝊也若
今時驛馬軍書當急聞者亦擊此鼔御僕御庶子直
事鼔所者大僕聞鼓聲則速逆此二官而受其事以聞
疏大僕在路寢中窮民先在肺石朝士達之乃得
擊鼔其御僕御庶子直在鼔所者則入告大僕大
僕逆此二官以所告之事白王也知御僕御庶子
直事鼔所者見御僕云以序守路鼔云御庶子者
御僕有下士十二人分之為御庶子也
祭祀賓客喪紀正王之服位詔法儀贊王牲事
注牲事殺割七載之屬
疏言牲事據祭祀之時王親射牲大僕及射人太
宰等皆贊之云七載者按易卦云不喪七鬯注云
祭祀之禮人君七牲薦鬯其餘不親少牢不親七
下人君也特牲親七士卑不嫌也訓按下文有燕
飲相其法則此賓客之法儀當謂會同朝覲及饗
食之類
王出入則自左馭而前驅
注前驅居左自馭不參乘辟王也亦有車右焉
凡軍旅田役贊王鼔
注王通鼔佐擊其餘面
疏云王通鼔者謂王親將軍衆待王擊乃擊之謂
若鼔人云以金鐸通鼔之類也云佐擊餘面者按
司馬云王執路鼓路鼔四面將居鼔下則前面不
得擊之惟有三面王擊一面大僕佐擊一面戎右
亦贊王鼔亦擊一面若然王與御者戎右已有三
人今更有大僕者按春秋有駟乘四人共車與此
同也
救日月亦如之
注日月食時春秋傳曰非日月之眚不鼔
疏云亦如之者亦贊王鼔佐擊餘面也按日食當
與鼔神祀同用雷鼔月食當用靈鼔
大喪始崩戒鼔𫝊達于四方窆亦如之(窆彼騐反)
注戒鼔擊鼔以警衆也
疏𫝊達四方謂以鼔聲相𫝊聞達四方
縣喪首服之法于宫門(縣音玄)
注首服之法謂免髽笄總廣狹長短之數
疏云免髽笄總者按小宗伯縣衰冠之式彼云冠
專據男子云衰則兼婦人此云首服眀無男子冠
與衰直是婦人首服也宫門即路門訓愚謂小宗
伯云路門之外是男子服法此但云宫門不云外
是婦人服法或言首服或兼言衰可相𤼵也(免音問髽)
(莊瓜反)
掌三公孤卿之弔勞
疏此等王合親往有故則使大僕
王燕飲則相其法
疏燕飲謂上公三燕侯伯再燕子男一燕之等及
王與羣臣燕皆是訓按燕飲之法即燕禮是
王射則贊弓矢
注贊謂授之受之
疏按小臣職賓射掌事如大僕之法則大僕所掌
者是大射其小臣所掌賓射亦當授受可知訓按
大僕兼掌燕朝則燕射亦掌之矣
王眡燕朝則正位掌擯相
注燕朝朝于路寢之庭王圖宗人嘉事則燕
朝
疏宗人嘉事謂冠婚嘉禮之等
王不眡朝則辭於三公及孤卿
注辭謂以不視朝之意告之春秋傳曰公有疾不視
朔
小臣掌王之小命詔相王之小法儀
注小命時事所勅問也小法儀趨行拱揖之容
掌三公及孤卿之復逆正王之燕服位
注謂燕居時也玉藻曰王卒食玄端而居
疏燕服位者謂在路寢中聽事訖適小寢燕居之
時
王之燕出入則前驅
注燕出入若今游於諸觀苑
大祭祀朝覲沃王盥
疏王將獻尸先盥手洗爵小臣為王沃水
小祭祀賓客饗食賓射掌事如大僕之法
注賓射與諸侯來朝者射
疏小賓客謂諸侯遣臣聘問天子饗食亦是為小
賓客者也賓射對大射亦為小
掌士大夫之弔勞凡大事佐大僕
祭僕掌受命于王以眡祭祀而警戒祭祀有司糾百官
之戒具
注謂王有故不親祭也祭祀有司有事于祭祀者
既祭帥羣有司而反命以王命勞之誅其不敬者大喪
復于小廟
注小廟高祖以下也始祖曰太廟
疏祭僕復小廟夏采復太廟其小寢大寢則隸僕
復二祧不言復亦應祭僕復但無寢耳
凡祭祀王之所不與則賜之禽都家亦如之
注鄭司農云王所不與謂非郊廟尊祭祀則王不與
也則賜之禽公卿自祭其先祖則賜之禽也玄謂王
所不與同姓有先王之廟
疏都家據三等采地則上文祭祀是畿外同姓諸
侯魯衛之屬是也
凡祭祀致福者展而受之
注臣有祭事必致祭肉於君所謂歸胙也展謂錄視
其牲體數體數者太牢則以牛左肩臂臑折九个少
牢則以羊左肩七个特豕則以豕左肩五个
疏太牢以下引少儀文周人尚右故右胖皆祭而
以左胖致人祭言太牢天子大夫已上少牢謂天
子之士羊豕不言臂臑亦同可知折九个者肩臂
臑一體折為三段以人多故也皆用前體者前體
貴也訓案祭僕一職俱不掌大祭祀蓋大祭祀則
王親祭自省牲視具之屬皆冢宰宗伯諸官所主
祭僕無事馬受命而警戒既祭而反命此皆國之
祭事也王所不與則賜之禽都家亦如之故曰以
脤膰親兄弟之國此蓋同姓之公卿大夫及采邑
之君也祭祀致福者蓋統同姓異姓畿内畿外之
君卿大夫也注所謂有先王之廟者其法有在辨
見都宗人或謂此一職總言祭祀未嘗别其孰為
諸臣之祭也曰然則祭祀受福者將亦謂是王自
祭乎或曰諸臣之祭而著之曰王所不與何其贅
與曰正所以著自此以下之為諸臣之祭也言凡
祭祀外内之臣皆兼之矣
御僕掌羣吏之逆及庶民之復與其弔勞
注羣吏府史以下
疏不見大夫士之復逆者小臣孤卿中兼之矣
大祭祀相盥而登
注相盥者謂奉槃授巾與登謂王登牲體於爼特牲
饋食禮主人降盥出舉入乃七載
疏小臣云沃此人云盥眀是奉槃授巾
大喪持翣(翣所甲反)
注翣棺飾也持之者夾蜃車
疏按喪大記注引漢禮翣以木為匡廣三尺高二
尺四寸方兩角高衣以白布畫雲氣者為畫翣畫
斧者為黼翣天子八翣諸侯六大夫四士二在路
夾蜃車入壙則樹之四旁故云棺飾
掌王之燕令
注燕居時之令
疏燕令𫝊之於外
以序守路鼓
注序更
疏此即大僕所云逆御僕與御庶子者也
隸僕掌五寢之埽除糞洒之事(埽素報反糞方問反洒所賣反劉霜)
(竒反)
注五寢五廟之寢也周天子七廟惟祧無寢詩曰寢
廟繹繹相連貌也前曰廟後曰寢汜埽曰埽埽席前
曰拚
疏案爾雅釋宫云有東西廂曰廟無曰寢廟必須
寢者祭在廟薦在寢五寢既隸僕埽除其廟案守
祧注皆宗伯埽除
祭祀修寢
注於廟祭寢或有事焉月令凡新物先薦寢廟訓案
修寢即埽除糞洒是也不得非時修之當在欲祭時
修之
王行洗乘石
注乘石王所登上車之石也詩曰有扁斯石履之卑
兮
掌蹕宫中之事
注宫中有事則蹕謂止行者清道
大喪復于小寢大寢
注小寢高祖以下廟之寢也始祖曰大寢
弁師掌王之五冕皆玄冕朱裏延紐
注冕服有六而言五冕者大裘之冕盍無旒不聯
數也延冕之覆在上是以名焉紐小鼻在武上笄所
貫也
疏云玄冕者古者三績麻三十升布染之上以玄
下以朱衣之延即是上玄者紐者綴於冕之兩旁
垂之武兩旁作孔以笄貫之使得牢固冕體周禮
無文叔孫通作漢禮器制度以版度八寸長尺六
寸上玄下朱以五采繅繩貫五采玉垂于延之前
後謂之邃延冕者俛也前低一寸餘謂之冕前後
平謂之爵弁
五采繅十有二就皆五采玉十有二玉笄朱紘(繅音早古藻字)
注繅雜文之名合五采絲為之繩垂于延之前後各十
二所謂邃延也就成也繩之每一帀而貫五采玉十
二斿則十二玉也每就間蓋一寸朱紘以朱組為紘
也紘一條屬兩端於武繅不言皆有不皆者此為衮
衣之冕十二斿則用玉二百八十八鷩衣之冕繅九
斿用玉二百一十六毳衣之冕七斿用玉百六十八
希衣之冕五斿用玉百二十玄衣之冕三斿用玉七
十二
疏云五采繅十有二者謂以五采絲為繩十二道
也就皆五采玉十有二者各據一道而言以此五
色玉貫於繅繩每玉間相去一寸就成也以一玉
為一成結之使不相并也云紘一條屬兩端於武
者謂以一條繩先屬一頭於左旁笄上以一頭繞
於頤下向上於右旁笄上繞之垂為飾云屬於武
者據笄貫武故以武言之其實在笄云繅不言皆
有不皆者謂五冕繅有十二有九有七有五有三
也玉言皆則五冕旒皆十二玉也訓按典瑞注以
一采為一就此以五采合為就
諸侯之繅斿九就瑉玉三采其餘如王之事繅斿皆就
玉瑱玉笄(侯依注音公瑉本又作珉亡貧反瑱吐練反)
注侯當為公字之誤也三采朱白蒼也其餘謂延紐
皆玄覆朱裏與王同也出此則異繅斿皆就皆三采
也每繅九成則九旒也公之冕用玉百六十二玉瑱
塞耳者故書瑉作璑
疏知三采朱白蒼者據聘禮公侯伯繅藉云出此
則異者天子朱紘諸侯當青組紘之等也云瑉為
璑者按許氏說文璑三采玉以經云三采故從璑
也上文王不言玉瑱者互見為義
王之皮弁會五采玉璂象邸玉笄(會古外反一音戶外反璂音其本亦作&KR0722;邸丁禮反)
注會縫中也璂讀如綦綦結也皮弁之縫中每貫結五采
玉十二以為飾謂之綦詩云會弁如星又曰其弁伊綦邸下
柢也以象骨為之
疏云每貫結五采玉十二以為飾者約同冕旒天子以十
二為節也云邸下柢者謂於弁内頂上以象骨為柢
王之弁絰弁而加環絰
注弁絰王弔所服也其弁如爵弁而素所謂素冠也
而加環絰環絰者大如緦之麻絰纏而不糾司服職曰
凡弔事弁絰服
疏云所謂素冠者詩素冠謂祥冠與此雖異同是素為
之云加環絰者謂先著素弁於下乃上加環絰也
諸侯及孤卿大夫之冕韋弁皮弁弁絰各以其等為之
而掌其禁令
注各以其等繅斿玉璂如其命數也冕則侯伯繅七
就用玉九十八子男繅五就用玉五十繅玉皆三采
孤繅四就用玉三十二三命之卿繅三就用玉十八
再命之大夫繅再就用玉八繅玉皆朱綠韋弁皮弁
則侯伯璂飾七子男璂飾五玉亦三采孤則璂飾四
三命之卿璂飾三再命之大夫璂飾二玉亦二采弁
絰之弁其辟積如冕繅之就然庶人弔者素委貎一
命之大夫冕而無旒士變冕為爵弁其韋弁皮弁之
會無結飾弁絰之弁不辟積禁令者不得僭踰也玉
藻曰君未有命不敢即乘服不言冠弁兼於韋弁皮
弁矣不言服弁服弁自天子以下無飾無等
疏上天子與公不言韋弁者與此互見為義知二
采是朱綠者亦據聘禮記知一命之大夫冕無旒
者見一命大夫衣無章又冕旒所以為飾一命若
有則止一旒一玉而已非華美也引王藻者彼謂
侯臣聘天子天子賜之冕服歸須告國君乃敢服
否則為僭踰也此經總包諸侯及臣不言天子之
臣者天子之臣冕弁之屬當亦各以命數為之可
知
司甲(闕)
司兵掌五兵五盾各辨其物與其等以待軍事
注五盾干櫓之屬其名未盡聞也等謂功沽上下五
兵者戈殳戟酋矛夷矛
疏注所云五兵是車之五兵下文注又有步卒五
兵云五盾未盡聞者按祭統有朱干秦詩蒙伐有
苑注云伐中干左傳建大車之輪以為櫓是有朱
干中干及櫓三者其餘未聞也按下喪祭皆有五
兵云待軍事者以軍事為主也
及授兵從司馬之法以頒之及其授兵輸亦如之及其
用兵亦如之
注從司馬之法令師旅卒兩人數所用多少也兵輸
謂師還有司還兵也用兵謂出給衛守
祭祀授舞者兵
注授以朱干玉戚之屬
疏云授朱干玉戚者以司干所授是羽籥之等非
干戚也
大喪廞五兵(廞虚金反)
注興作明器之役器五兵也士喪禮下篇有甲胄干
(笮)
軍事建車之五兵會同亦如之
注車之五兵戈殳戟酋矛夷矛是也步卒之五兵則
無夷矛而有弓矢
疏云建車之五兵者凡器在車皆有鐵器屈之在
車較及輿以兵插而建之故有出先刃入後刃之
事
司戈盾掌戈盾之物而頒之
疏頒之即下文祭祀會同之等皆是
祭祀授旅賁殳故士戈盾授舞者兵亦如之
注亦頒之故士王族故士也與旅賁當事則衛王也
殳如杖長尋有四尺
疏按旅賁氏掌執戈盾而趨此執殳者以其與故
士同衛王時以為儀衛故不執戈盾知殳如杖者
廬人所為不見有刃故也
軍旅會同授貳車戈盾建乘車之戈盾授旅賁及虎士
戈盾
注乘車王所乘車也軍旅則革路會同則金路
疏貳車及王所乘車皆有車右故授之以戈盾
及舍設藩盾行則斂之
注舍止也藩盾盾可以藩衛者
疏按掌舍不言藩盾者宿衛之事非止一重除彼
梐枑之外别有此藩盾也
司弓矢掌六弓四弩八矢之法辨其名物而掌其守藏
與其出入
注法曲直長短之數
疏云曲直者謂合九成規以下長短如弓人云弓
之上制六尺六寸中制六尺三寸下制六尺是也
中春獻弓弩中秋獻矢箙(中音仲下同箙音服)
注弓弩成於和矢箙成於堅箙盛矢器也以獸皮為
之
及其頒之王弓弧弓以授射甲革椹質者夾弓庾弓以
授射豻侯鳥獸者唐弓大弓以授學射者使者勞者(射甲)
(食亦反下以意求之椹張林反夾古洽反庾師儒相𫝊讀庚本或作庾豻音岸使者所史反)
注王弧夾庾唐大六者弓異體之名也往體寡來體
多曰王弧往體多來體寡曰夾庾往體來體若一曰
唐大甲革革甲也質正也樹椹以為射正射甲與椹
試弓習武也豻侯五十步及射鳥獸皆近射也近射
用弱弓則射大侯者用王弧射參侯者用唐大矣學
射者弓用中後習強弱則易也使者勞者弓亦用中
遠近可也勞者勤勞王事若晉文侯文公受王弓矢
之賜者
疏此據體而言若以色而言則彤弓盧弓之等是
也
其矢箙皆從其弓
注從弓數也每弓一箙百矢
疏知一弓百矢者按文侯之命云彤弓一彤矢百
是也
凡弩夾庾利攻守唐大利車戰野戰
注攻城壘者與其自守者相迫近弱弩𤼵疾也車戰
野戰進退非強則不及弩無王弧王弧恒服弦往體
少者使矢不疾
疏云恒服弦者若弓用則服弦不用則弛惟弩則
用與不用一張之後竟不弛若然恒服弦用弱者
以強弓久不弛則就弦而使矢不疾弱則隨體不
就弦也
凡矢枉矢絜矢利火射用諸守城車戰殺矢鍭矢用諸
近射田獵矰矢茀矢用諸弋射恒矢痺矢用諸散射(鍭音)
(候劉音侯矰音增茀劉扶弗反李一音孚忽反痺方二反散素旦反)
注此八矢者弓弩各有四焉枉矢殺矢矰矢恒矢弓
所用也絜矢鍭矢茀矢痺矢弩所用也枉矢者取名
變星飛行有光今之飛矛是也或謂之兵矢絜矢象
焉二者皆可結火以射敵守城車戰前於重又微輕
行疾也殺矢言中則死鍭矢象焉鍭之言候也二者
皆可以司候射敵之近者及禽獸前尤重中深而不
可遠也結&KR0819;於矢謂之矰茀矢象焉茀之言刜也二
者皆可以弋飛鳥刜羅之也前於重又微輕行不低也
恒矢安居之矢也痺矢象焉痺之言倫比二者皆可
以散射也謂禮射及習射也前後訂其行平也凡矢
之制枉矢之屬五分二在前三在後殺矢之屬參分
一在前二在後矰矢之屬七分三在前四在後恒矢
之屬軒輖中所謂志也
疏八矢兩兩相配必知分屬弓弩者以上文弓在
上弩在下故以在上配弓在下配弩也云絜矢象
焉者謂輕重象枉矢也枉矢絜矢云前於重又微
輕者對殺矢最重而言矰矢茀矢云前於重又微
輕者又對枉絜五分者是重也云結繳於矢謂之
矰繳者繩也云禮射者大射賓射燕射皆是其習
射亦於此三射中為之云軒輖中所謂志者既夕
記云志一乘軒輖中是也(刜孚物反輖音周)
天子之弓合九而成規諸侯合七而成規大夫合五而
成規士合三而成規句者謂之弊弓(弊婢世反)
注體往來之衰也往體寡來體多則合多往體多來
體寡則合少而圜弊惡也句者惡則直者善矣
疏此皆據角弓及張不被弦而合之按上注王弧
射大侯夾庾射豻侯言之則天子之弓王弧也往
體寡故合多諸侯之弓則唐大往體來體若一大
夫之弓則夾庾往體多士之弓則在六弓之外云
句者謂之弊弓者句之至極無過合三按天子諸
侯射三侯大夫士同射近侯今以士與大夫弓别
者以尊卑之次暫以合三者託之于士其實士無
合三之弓也其合三之外雖别言句者實還指合
三者而言耳訓按經明言士弓合三恐未必如數
之說或士亦有用弊弓之時意在私家自行賓射
時與
凡祭祀共射牲之弓矢
注射牲不親殺也殺牲非尊者所親惟射為可國語曰
禘郊之事天子必自射其牲
澤共射椹質之弓矢
注澤澤宫也所以習射選士之處也
疏此所共弓矢據王孤故上云王弓弧弓以射椹
質訓愚謂澤宫之射即大射也而下文復云大射
共弓矢則此所共者謂共王所用下所共者云如
數則公卿大夫皆共之
大射燕射共弓矢如數并夾(夾音甲)
注如數如當射者之數也每人一弓乘矢并夾矢籋
也
疏矢籋漢時言訓愚謂如數中有公大夫則唐大
夾庾皆共之矣上文恒矢痺矢用諸散射注云散
射謂禮射習射之屬則此所共矢謂恒矢也(籋奴)
(輒反又女十反)
大喪共眀弓矢
注弓矢眀器之用器也士喪禮下篇曰用器弓矢
疏眀器中有用器有役器役器中有甲胄干笮用
器中有弓矢
凡師役會同頒弓弩各以其物從授兵甲之儀
注物弓弩矢箙之屬訓愚謂以其物者所共不一師
役純乎兵射會同或有禮射六弓四弩蓋竝共之授
兵甲之儀所謂從司馬之法以頒之計人而授也言
弓弩則矢亦頒之師役會同之矢蓋枉矢殺矢之屬
會同容亦共恒矢痺矢
田弋充籠箙矢共矰矢(籠也東反)
注籠竹箙也矰矢不在箙者為其相繞亂將用乃共
之
疏云矰矢不在箙者以其共矰矢文在箙下
凡亡矢者弗用則更(更音庚)
注更償也用而棄之則不償
繕人掌王之用弓弩矢箙矰弋抉拾(抉古穴反)
注抉挾矢時所以持弦飾也著右手巨指士喪禮曰
抉用正王棘若擇棘則天子用象骨與拾謂鞲扞著
左臂裏以韋為之
疏繕人所掌謂司弓矢選擇大善者入繕人以共
王用也
掌詔王射
注告王當射之節
疏王射以大夫為賓賓與王為耦所告之事亦如
大射禮大射正告公之儀
贊王弓矢之事
注授之受之訓按大僕職有授之受之此復然者蓋
大僕授受於王此官掌弓矢又以弓矢授受於大僕
與
凡乘車充其籠箙載其弓弩
注充籠箙以盛矢
疏言凡乘車則除革路之外玉金象木之車皆有
籠箙弓弩
既射則斂之
疏乘車上有弓矢者既射還斂藏之訓愚謂既射
通承自王射以下而言
無會計(會古外反)
注亡敗多少不計
稾人掌受財于職金以齎其工(齎音咨後皆同)
注齎其工者給市財用之直
疏弓弩矢箙皆冬官百工造之故云齎其工
弓六物為三等弩四物亦如之
注三等者弓人職曰弓長六尺六寸謂之上制上士
服之弓長六尺三寸謂之中制中士服之弓長六尺
謂之下制下士服之弩及矢箙長短之制未聞
疏按矢人云五分其長而羽其一注云羽者六寸
羽六寸則矢當長三尺云未聞者以無正文且弓
長短既不同則矢亦當有差等故云未聞也
矢八物皆三等箙亦如之春獻素秋獻成
注矢箙春作秋成
疏矢三等者亦據長短為三等法言皆者八物中
兼有弓弩故言皆也按士喪禮有獻素獻成注云
形法定為素飾治畢為成
書其等以饗工
注饗謂酒肴勞之也上工作上等其饗厚下工作下
等其饗薄
疏注不言中饗者舉上下眀有中可知
乘其事試其弓弩以上下其食而誅賞
注乘計也計其事之成功也故書試為考考之而善
則上其實尤善又賞之否者反此訓愚謂饗工承上
文蓋春秋皆饗之書其等蓋上弓弩矢之三等也於
獻素獻成之時誌其等焉乘其事者計所作弓矢之
多少也乘其事試其弓弩或宜在獻成時
乃入功于司弓矢及繕人
注功成
凡齎財與其出入皆在稾人以待會而攷之亡者闕之
注皆在稾人者所齎工之財及弓弩矢箙出入其簿
書稾人藏之闕猶除也弓弩矢箙棄亡者除之計今
見在者
周禮纂訓卷十七
