周禮纂訓卷一
安溪李鍾倫撰
天官冢宰第一
惟王建國辨方正位體國經野設官分職以為民極乃
立天官冢宰使帥其屬而掌邦治以佐王均邦國
注辨别也是别四方召誥太保乃以庶殷攻位於雒
汭越五日甲寅位成正位謂此定宫廟體猶分也經
謂為之里數鄭司農云營國方九里國中九經九緯
左祖右社面朝後市野則九夫為井四井為邑之屬
是也
治官之屬大宰卿一人小宰中大夫二人宰夫下大夫
四人上士八人中士十有六人旅下士三十有二人府
六人史十有二人胥十有二人徒百有二十人
宫正上士二人中士四人下士八人府二人史四人胥
四人徒四十人
宫伯中士二人下士四人府一人史二人胥二人徒二
十人
膳夫上士二人中士四人下士八人府二人史四人胥
十有二人徒百有二十人
庖人中士四人下士八人府二人史四人賈八人胥四
人徒四十人(庖扶交切賈音古)
内饔中士四人下士八人府二人史四人胥十人徒百
人(饔於容反)
外饔中士四人下士八人府二人史四人胥十人徒百
人
亨人下士四人府一人史二人胥五人徒五十人(亨普庚反)
甸師下士二人府一人史二人胥三十人徒三百人(甸田)
(遍反)
獸人中士四人下士八人府二人史四人胥四人徒四
十人
䱷人中士二人下士四人府二人史四人胥三十人徒
三百人(䱷音魚)
鼈人下士四人府二人史二人徒十有六人(龞必列反)
腊人下士四人府二人史二人徒二十人(腊音昔)
醫師上士二人下士四人府二人史二人徒二十人
食醫中士二人
疾醫中士八人
瘍醫下士八人(瘍音羊)
獸醫下士四人
酒正中士四人下士八人府二人史八人胥八人徒八
十人
酒人奄十人女酒三十人奚三百人
漿人奄五人女漿十有五人奚百有五十人(漿子良反)
凌人下士二人府二人史二人胥八人徒八十人(凌力證反)
籩人奄一人女籩十人奚二十人
醢人奄一人女醢二十人奚四十人(醢呼在反)
醯人奄二人女醯二十人奚四十人(醯本又作䤈呼西反)
鹽人奄二人女鹽二十人奚四十人
幂人奄一人女幂十人奚二十人(幂莫歴反)
宫人中士四人下士八人府二人史四人胥八人徒八
十人
掌舍下士四人府二人史四人徒四十人
幕人下士一人府二人史二人徒四十人(幕武博反)
掌次下士四人府四人史二人徒八十人
大府下大夫二人上士四人下士八人府四人史八人
賈十有六人胥八人徒八十人
玉府上士二人中士四人府二人史二人工八人賈八
人胥四人徒四十有八人
内府中士二人府一人史二人徒十人
外府中士二人府一人史二人徒十人
司會中大夫二人下大夫四人上士八人中士十有六
人府四人史八人胥五人徒五十人(會古外反)
司書上士二人中士四人府二人史四人徒八人
職内上士二人中士四人府四人史四人徒二十人
職歲上士四人中士八人府四人史八人徒二十人
職幣上士二人中士四人府二人史四人賈四人胥二
人徒二十人
司裘中士二人下士四人府二人史四人徒四十人
掌皮下士四人府二人史四人徒四十人
内宰下大夫二人上士四人中士八人府四人史八人
胥八人徒八十人
内小臣奄上士四人史二人徒八人
閽人王宮每門四人囿游亦如之
寺人王之正内五人
内豎倍寺人之數
九嬪
世婦
女御
女祝四人奚八人
女史八人奚十有六人
典婦功中士二人下士四人府二人史四人工四人賈
四人徒二十人
典絲下士二人府二人史二人賈四人徒十有二人
典枲下士二人府二人史二人徒二十人(枲絲里反)
内司服奄一人女御二人奚八人
縫人奄二人女御八人女工八十人奚三十人
染人下士二人府二人史二人徒二十人
追師下士二人府一人史二人工二人徒四人(追丁回反一曰)
(雕)
屨人下士二人府一人史一人工八人徒四人(屨紀具反)
夏采下士四人史一人徒四人
大宰之職掌建邦之六典以佐王治邦國一曰治典以
經邦國以治官府以紀萬民二曰教典以安邦國以教
官府以擾萬民三曰禮典以和邦國以統百官以諧萬
民四曰政典以平邦國以正百官以均萬民五曰刑典
以詰邦國以刑百官以糾萬民六曰事典以富邦國以
任百官以生萬民(治典之治直吏反下同擾而小反鄭而昭反諧戸皆反詰起一反)
注典常也經也法也王謂之禮經常所秉以治天下
也邦國官府謂之禮法常所守以為法式也常者其
上下通名擾猶馴也統猶合也詰猶禁也任猶倳也
生猶養也
疏自此至職末分為二段從此至以富得民十條
明經國之大綱治政之條目自正月之吉至職末
明頒宣前法依事而施訓冢宰即唐虞時百揆職
也六卿各有分職冢宰則兼掌之掌之者總其綱
而攷其成凡施布之令廢置之權皆得與天子參
之也經邦國謂恩威出納之權賦貢均節之度猶
治絲之有經也治官府如官屬官職之類官事所
以得其條理也紀萬民如八統九職九兩之屬纖
悉詳密如綱之有紀也安邦國如畫封疆建社稷
富而教之所以奠安之也教官府如鄉大夫受教
法於司徒及令羣吏攷法于司徒以退是也擾萬
民謂飲射讀法賓興賢能所以馴習之也和邦國
者禮有吉凶軍賓所以和同之也統百官謂車旗
衣服之等諧萬民謂飲食婚冠之文平邦國如九
法九伐去其不平以平之也正百官如司士所掌
朝儀之位貴賤之等所以正之也均萬民如合方
氏所掌通其財利同其數器壹其度量所以均齊
之也詰邦國如建邦之三典刑百官如糾職之官
刑糾萬民如凡獄訟之事皆是唐虞建官首百揆
次司空后稷司農司徒敷教兵刑之任統於士師
秩宗典樂著為二職歴夏及商稍有更易食貨祭
祀職在冢宰而司馬司寇分主兵刑焉是故洪範
夏書殷人守之八政之次食貨祀為先次司空次
司徒次司寇賓屬宗伯師屬司馬蓋因民生日用
之緩急為先後非六官之序如此也周公更定六
典司徒之職養教相成宗伯一官專主祀事典樂
附焉行人司儀乃屬司寇朱子以為朝覲時諸侯
有肉袒請罪之禮故其官隸於司寇理或然也司
空所以居五官之末者家君子之論審矣盖三代
以後水土事平度地居民經畫頗易若夫百工備
用之職於禮樂兵刑諸官輕重異次故曰殷周之
損益可知也
以八灋治官府一曰官屬以舉邦治二曰官職以辨邦
治三曰官聯以會官治四曰官常以聽官治五曰官成
以經邦治六曰官灋以正邦治七曰官刑以糾邦治八
曰官計以弊邦治(灋古法字弊必世反)
注百官所居曰府鄭司農云官屬謂六官其屬各六
十小宰職曰以官府之六屬舉邦治官職謂六官之
職小宰職曰以官府之六職辨邦治聯謂聯事通職
相佐助也小宰職曰以官府之六聯合邦治官常謂
各自領其官之常職非聯事通職所共也官成謂官
府之成事品式也小宰職曰以官府之八成經邦治
官法謂職所主之法度小宰職曰以灋掌祭祀朝覲
會同賓客之戒具官刑謂司刑所掌墨劓宫刖殺罪
也官計謂三年則大計羣吏之治而誅賞之玄謂官
刑司寇之職五刑其四曰官刑上能糾職官計小宰
之六計所以斷羣吏之治
疏官刑先鄭謂司刑所掌此是正五刑施于天下
非為官中之刑故後鄭不從之也官計謂三年大
計此為三年一攷乃一計之此官計每歲計之故
後鄭亦不從之訓小宰職具八灋據注尚少官常
官刑家君子謂官刑即小宰職末令于百官府所
謂國有大刑官常即小宰職首官府之六敘盖尊
卑以敘乃官府之常灋也治官府以大體為先有
官屬所以優大官而集衆事也故首之治官府以
明察為要有官職所以使六屬條其類而百執事
得其理也故次之屬固所以舉邦治矣有一屬所
不能舉者則必會他屬而舉之故繼以官聯職固
所以辨邦治矣然六職之中有尊卑錯綜又必以
其序而聽之故繼以官常此四者正治官府之法
也官成治民事也官法治朝儀之事也民事為切
故先官成次官法此二者皆官府治事之法也官
刑官計皆所以督課其成功故終焉刑以糾其不
稱職者計以斷其或稱或否官刑逐時行之官計
則待歲終而斷之故計又後於刑也
以八則治都鄙一曰祭祀以馭其神二曰灋則以馭其
官三曰廢置以馭其吏四曰禄位以馭其士五曰賦貢
以馭其用六曰禮俗以馭其民七曰刑賞以馭其威八
曰田役以馭其衆(馭魚慮反)
注都之所居曰鄙則亦灋也都鄙公卿大夫之采邑
王子弟所食邑周召毛畢之屬皆畿内者祭祀其先
君社稷五祀灋則其官之制度廢猶退也退其不能
者舉賢而置之禄若今月奉也位爵次也禮俗昏姻
喪紀舊所行也鄭司農云士謂學士
疏云都鄙公卿大夫之采邑者載師職云家邑任
稍地則大夫之采也小都任縣地則六卿之采也
大都任畺地則三公之采也云王子弟所食邑者
親王子母弟與公同處而百里次疏者與六卿同
處而五十里次疏者與大夫同處二十五里王子
母弟雖食采地未必别有官有官則依公卿大夫
食邑不假别言也云灋則其官之制度者謂宫室
車旗衣服之等皆不得僭也據田役以馭其衆則
卿大夫得田獵而豐卷請田子産不許者常田之
外臨祭取鮮惟人君耳大夫唯得常田故子産云
唯君用鮮明大夫不合也訓馭者上操其權以制
其下也馭其神者釐正祀典無僭舉也凡治民者
皆曰吏禄位以馭其士謂未出仕者賢則進而禄
位之如鄉有賓興之禮是也祭祀灋則廢置禄位
皆施於在上者賦貢禮俗邢賞田役皆施於百姓
者先治神而後治人故祭祀為先法則次之此二
者辨等威之事吏已出仕者士未仕者故次廢置
次禄位此二者定功罪之事賦貢下之所以供上
禮俗上之所以化下先理財而後施教也刑賞所
以威民田役所以用民其平日畏威而遠罪故一
旦有事而可用也八則所條已備君民規模者都
鄙有立國之義也
以八柄詔王馭羣臣一曰爵以馭其貴二曰禄以馭其
富三曰予以馭其幸四曰置以馭其行五曰生以馭其
福六曰奪以馭其貧七曰廢以馭其罪八曰誅以馭其
過(柄兵命反)
疏餘條皆不言詔獨此與下八統言詔王者餘竝
羣臣職務此乃王所操持故特言詔也案内史亦
言此八柄之事變誅言殺欲見為惡不止則殺之
此經八事自五曰以上皆是善事則大善者在前
小善者在後自六曰以下皆是惡事則大惡者左
前小惡者在後訓郎氏云予者爵禄之外别有所
賜也出於特恩故曰幸生以馭福者有罪可殺以
八議而生之得生為福也而八柄所列實不過爵
禄生殺四者故首言爵次言禄予者非常之禄也
置者不次之爵也生者可殺而猶生之也奪者去
其禄也廢者去其爵也誅以施小過殺以致大罪
舉一而可此内史所以變誅言殺互文見義也
以八統詔王馭萬民一曰親親二曰敬故三曰進賢四
曰使能五曰保庸六曰尊貴七曰達吏八曰禮賓
注統所以合率以等物也禮賓賓客諸侯所以示民
親仁善鄰
疏鄭云統所以合率以等物也謂率下民與上合
皆有以等其事上行之下效之也故以萬民為主
也訓八統所謂上行之下效之者如上進賢斯下
興於賢上使能斯下進於能上保庸斯民勉於功
此其義也達吏禮賓家君子謂吏亦庸也賓亦貴
也天下之治親親賢賢貴貴而已三者之中親親
為重故先之進賢使能賢賢也尊貴貴貴也敬故
是親親之推也保庸達吏是賢賢之推也禮賓是
貴貴之推也達此三治者於天下之民此謂上行
之下效之也此謂詔王馭萬民也
以九職任萬民一曰三農生五穀二曰園圃毓草木三
曰虞衡作山澤之材四曰藪牧養蕃鳥獸五曰百工飭
化八材六曰商賈阜通貨賄七曰嬪婦化治絲枲八曰
臣妾聚斂疏材九曰閒民無常職轉移執事(圃布古反毓古育字)
(藪速苟反牧音目蕃扶元反飭音勅賈音古閒音閑)
注鄭司農云三農平地山澤也九穀黍稷秫稻麻大
小豆大小麥八材珠曰切象曰磋玉曰琢石曰磨木
曰刻金曰鏤革曰剥羽曰析閒民謂無事業者轉移
為人執事若今傭賃也玄謂三農原隰及平地九穀
無秫大麥而有粱苽樹果蓏曰圃園其樊也虞衡掌
山澤之官主山澤之民者澤無水曰藪牧牧田在遠
郊皆畜牧之地行曰商處曰賈阜盛也金玉曰貨布
帛曰賄嬪婦人之美稱也臣妾男女貧賤之稱疏材
百草根實可食者疏不熟曰饉
疏鄭司農云三農平地山澤以其積石曰山水鍾
曰澤不生九穀故後鄭不從之也爾雅高平曰原
下濕曰隰原及平地可種黍稷之等隰中可種稻
麥及苽園圃毓草木者即載師所云場圃任園地
謂在田畔樹菜蔬果蓏者鄭既云虞衡掌山澤之
官後云山澤之民者山澤之民無名號故借虞衡
之官以表其民云牧田在遠郊者見載師云牧田
任遠郊之地云皆畜牧之地者按載師職注牧田
畜牧者之家所受田也牧六畜之地無文鄭約與
家人所受田處即有牧畜之地也云行曰商處曰
賈者諸官之下有賈人無行法故曰處易曰商旅
不行是行曰商也云疏材百草根實者百草或取
根如菱芡之屬或取實若榛栗之屬訓農者民之
本業故為先園圃虞衡藪牧地利之所生也百工
商賈嬪婦人功之所成也次及臣妾微者也最後
閒民無常職者也或曰司徒頒十二職此僅舉其
九何也意主於頒賦法也出賦者唯有此九等民
也
以九賦斂財賄一曰邦中之賦二曰四郊之賦三曰邦
甸之賦四曰家削之賦五曰邦縣之賦六曰邦都之賦
七曰關市之賦八曰山澤之賦九曰幣餘之賦(削本亦作稍又)
(作□所教反徐所召反)
注財泉穀也鄭司農云邦中之賦二十而税一各有
差也玄謂賦口率出泉也邦中在城郭者四郊去郭
百里邦甸二百里家削三百里邦縣四百里邦都五
百里此平民也關市山澤謂占會百物幣餘謂占賣
國中之斥幣皆末作當增賦者
疏云關市山澤謂占會百物者謂關上以貨出入
有税物市若泉府廛布緫布之等亦有税物山澤
人民入山澤取財物亦有税物此人占會百物為
官出息幣餘謂占賣國中斥幣斥幣謂此物不入
太府指斥出而賣之故名斥幣云當增賦者謂口
率出泉增於上農民訓邦中之賦已下六者農民
之賦也關市山澤幣餘三者末作之賦也
以九式均節財用一曰祭祀之式二曰賓客之式三曰
喪荒之式四曰羞服之式五曰工事之式六曰幣帛之
式七曰芻秣之式八曰匪頒之式九曰好用之式
注式謂用財之節度工作器物者幣帛所以贈勞賓
客者芻秣養牛馬禾穀也鄭司農云匪分也頒謂班
賜也玄謂王所分賜羣臣也好用燕好所賜予
疏式謂依常多少用財法式也云工作器物者若
考工所作器物也訓九式即大府凡頒財以式法
授之關市之賦以待王之膳服以下是也以某賦
待某事皆量其財之多少足以供其事之巨細此
謂式也賓客之式者謂諸侯國來朝聘王待之之
式也幣帛之式者王遣使出聘侯國有所賚予謂
或有吉凶事之類也芻秣若司徒之牧人牛人充
人司馬之馬質校人是也匪頒禄廩也即百官之
禄祭祀賓客喪荒皆大事故為先羞服所以供王
身之需故次之工事幣帛芻秣所以供國家之需
故又次之匪頒好用所以賜羣臣之需故又次之
以九貢致邦國之用一曰祀貢二曰嬪貢三曰器貢四
曰幣貢五曰材貢六曰貨貢七曰服貢八曰斿貢九曰
物貢
注嬪故書作賓鄭司農云祀貢犧牲包茅之屬賓貢
皮帛之屬器貢宗廟之器幣貢繡帛材貢木材也貨
貢珠貝自然之物也服貢祭服斿貢羽毛物貢九州
之外各以其所貴為摰玄謂嬪貢絲枲器貢銀鐵石
磬丹漆也幣貢玉馬皮帛也材貢櫄榦栝柏篠簜也
貨貢金玉龜貝也服貢絺紵也斿讀如囿游之游燕
好珠璣琅玕也物貢雜物魚鹽橘柚
疏此貢諸侯邦國歲之常貢則小行人云令春入
貢是也大行人云侯服歲一見其貢祀物彼謂因
朝而貢與此别也云九州之外各以其所貴為摯
後鄭不從者九州之外世一見無常貢之法也云
幣貢玉馬皮帛者覲禮諸侯享禮云匹馬卓上九
馬隨之訓每歲常貢蓋於比年小聘之時使大夫
致之嬪貢未織之物必經婦功而後成者服貢織
成之物中衣服之用者器貢成器可用者幣貢疑
是充筐篚而未必中服用者貨貢可當財布之用
者斿貢輕微可當玩好之用者祀貢為先嬪貢器
貢幣貢材貢皆用物也故次之貨貢異物也故又
次之服貢王私用之物也故又次之斿貢物貢非
切用且微物也故又次之家君子曰貢出於邦國
賦出於九職之民而大府所掌九貢九賦之外又
有九功曰凡萬民之貢以充府庫者何也蓋九貢
畿外諸侯之貢九功畿内九職之民所貢也據禹
貢冀州無厥貢之文則畿内無貢故鄭氏以為九
功者九職之財也然先王之世取諸民者貢賦税
三者而已貢其地所有之物則為貢計其夫家出
兵車牛馬器械則曰賦田野山澤關市之税則曰
税此外不應復有名條如後世之苛政今鄭氏以
九功為九職之財則是謂九職之税矣其釋九賦
則謂口率出泉所謂口賦也夫有田則有税有身
則有役計口出財古疑未有焉況九職之税所得
至多而掌在大府者特以充府庫而已口賦所出
疑其無幾而九式皆取共於此則是國家之經費
盡倚給於口賦一事其所取於民者為不貲矣外
此尚有田野山澤關市之征兵車牛馬器械之具
民生其間不亦難乎由此觀之則謂賦為口率者
誣也蓋賦對税而言之則税為財物賦為兵車專
以賦言則賦税統之矣禹貢亦言田賦而不言税
是賦其總名也九賦斂財賄即九職之税也九功
之貢則九職之貢也蓋王畿之内采邑既多亦有
諸侯之義以九職之所出為貢情理之常無可疑
者事異夏殷禮從而變未可一槩況也
以九兩繫邦國之民一曰牧以地得民二曰長以貴得
民三曰師以賢得民四曰儒以道得民五曰宗以族得
民六曰主以利得民七曰吏以治得民八曰友以任得
民九曰藪以富得民(繫音計藪于云宜作叟)
注兩猶耦也所以協耦萬民繫聫綴也牧州長也九
州各有封域以居民也長諸侯也一邦之貴民所仰
也師諸侯師氏有德行以教民者儒諸侯保氏有六
藝以教民者宗繼别為大宗收族者鄭司農云主謂
公卿大夫世世食采不絶民税薄利之玄謂利讀如
上思利民之利謂以政教利之吏小吏在鄉邑者友
謂同井相合耦耡作者藪亦有虞掌其政令為之厲
禁使其地之民守其財物以時入于王府頒其餘於
萬民
疏九曰藪以富得民舉藪而言則山澤十等皆有
材物民居可知也訓牧言地長言貴互文也師儒
皆鄉學之師大司徒以本屬六安萬民四曰聯師
儒注曰師儒鄉里教以道藝者疏曰致仕賢者使
教于鄉里謂之師儒據此則師儒非師氏保氏然
彼師儒連言此離而二之或大夫致仕者為師或
士致仕者為儒亦一說也故大𫝊曰大夫為父師
士為少師師曰賢儒曰道亦互文也至渙者天下
之民先王所以協比聯屬而不使之離異者教養
而已牧長君也師儒師也宗法親也此教之屬也
主與吏道民以利者也友與藪使民各得以安其
利也此養之屬也牧主聯合有土其所繋者不止
一國之民故曰以地得民以貴得民者天子畿外
其貴得伸故内公卿大夫出封皆加一等以示貴
也都鄙之主不言貴侯國之長言貴以此矣以利
得民者都鄙之主民則里居地則井授是以死徙
不出鄉地著而重本樂其樂利其利也
正月之吉始和布治于邦國都鄙乃縣治象之法于象
魏使萬民觀治象挟日而斂之(縣音玄挟子協反)
注正月周之正月吉謂朔日大宰以正月朔日布王
治之事于天下至正歲又書而縣于象魏振木鐸以
徇之使萬民觀焉小宰亦帥其屬而往皆所以重治
法新王事也鄭司農云象魏闕也從甲至甲謂之挟
日凡十日
疏始和始調和六典八法以下之事和訖當月即
頒布邦國都鄙是畿外畿内徧天下言乃縣者乃
緩辭至建寅之月乃縣治象之法于雉門象魏挟
日斂藏之於明堂於後月月受而行之謂之告朔
也
乃施典于邦國而建其牧立其監設其參傅其伍陳其
殷置其輔(參七南反傅音附徐方慕反)
注乃者更申勑之侯伯有功德者加命作州長謂之
牧所謂八命作牧監謂公侯伯子男各監一國書曰
王啟監參謂卿三人伍謂大夫五人殷衆也謂衆士
也輔府史庶人在官者
疏鄭云以侯伯有功德者加命作州長謂之牧者
是先取侯有功德者為牧若無賢侯伯亦得云加
命作州長者以其侯伯七命州牧八命云參謂卿
三人者左𫝊杜泄云吾子為司徒夫子為司馬孟
氏為司空則諸侯三卿司徒司馬司空也伍謂大
夫五人者謂司徒下二大夫一大夫為司徒大夫
一大夫為太宰大夫司空下二大夫一大夫主司
空事一大夫為司空大夫司馬事省闕一大夫故
五人陳其殷者三卿下各陳士九人也
乃施則于都鄙而建其長立其兩設其伍陳其殷置其
輔
注長謂公卿大夫王子弟食采邑者兩謂兩卿不言
三卿者不足於諸侯
疏大宗伯云六命賜官注云王六命之卿使得自
置其臣治家邑大夫四命不合立官云長謂公卿
大夫者以大夫雖不立官亦得稱長是廣解長義
此中唯有都鄙無家邑之名故都鄙中含公卿大
夫春官都宗人家宗人都家並有公卿雖有大都
小都之别而同名都大夫不得都名故公卿入都
宗人中大夫入家宗人中夏官都司馬家司馬又
與此異六卿卑自使其臣為司馬王家不為之立
司馬故都司馬唯三公與王子弟其卿又入家司
馬中若然都鄙之内其號有三若得諸侯之號唯
三公王子弟若置官如諸侯即卿與公同若稱長
可及大夫
乃施灋于官府而建其正立其貳設其攷陳其殷置其
輔
注正謂冢宰司徒宗伯司馬司寇司空也貳謂小宰
小司徒小宗伯小司馬小司寇小司空也攷成也佐
成事者謂宰夫鄉師肆師軍司馬士師也司空亡未
聞其攷
疏按上官府在都鄙上此文在都鄙下者欲見都
鄙置臣與諸侯同又見諸侯下亦有都鄙之義鄉
師注云匠師事官之屬其於司空若鄉師之於司
徒若然則匠師亦司空之攷訓注疏釋始和謂始
調和典法則已下之事又謂建子之月始和而布
之建寅之月乃縣而觀之愚意布之與縣非有異
時且據凌人十二月斬冰是夏十二月冰堅而斬
之若周十二月乃建亥之月非可斬冰十二月既
是夏十二月則正月自是夏正月安得以正月繋
之於周十二月繋之於夏豈有正月建子十二月
建丑者乎始和者陽氣開動和煦之始布治即縣
治象施典法則是也治象之法凡太宰所掌者也
此治象之法非專施於萬民其縣而使萬民觀之
挟日而後斂之者欲令𫝊播相聞自近及縣牧長
殷輔之屬皆所以奉行典法則而布之者故施典
施則施法即是將牧長殷輔之屬更申飭之建立
陳設等義勿泥可也上文由官府都鄙而及邦國
此文由邦國都鄙而及官府或先近而後遠所以
尊内或先遠而後近重有國也
凡治以典待邦國之治以則待都鄙之治以灋待官府
之治以官成待萬民之治以禮待賓客之治
注成八成禮賓禮也
疏以其天官主治故以目之此皆言以者當别有
篇卷執持施行之訓凡治謂施典施則施法之類
六典八法八則八成賓禮各有條目見於周禮者
或僅舉其大綱如禄位以馭其士必有都鄙取士
之法賦貢以馭其用必有都鄙財賦之法田役以
馭其衆必備都鄙出師之法他事皆然在當時必
載之成書太宰藏之若頒施于邦國都鄙之等則
依此書所載攷而行之故曰以典待邦國之治云
云上文無賓客事惟八統有禮賓之條其文不詳
此言以禮待賓客之治者祭祀賓客喪紀皆大事
故行人之官雖隸於司寇而冢宰猶必關與之也
祀五帝則掌百官之誓戒與其具修
注祀五帝謂四郊及明堂誓戒要之以刑重失禮也
明堂位所謂各揚其職百官廢職服大刑是其辭之
略也具所當共脩掃除糞洒
疏五帝者東方青帝靈威仰南方赤帝赤熛怒中
央黃帝含樞紐西方白帝白招拒北方黑帝叶光
紀依月令四時迎氣各於其郊及季夏六月迎土
氣於南郊并夏正祭所感帝於南郊是四郊也云
及明堂者總饗五帝於明堂依月令秦用季秋末
知周以何月訓五帝名號不經辨見大宗伯首章
前期十日帥執事而卜日遂戒
注前期前所諏之日也十日容散齋七日致齋三日
執事宗伯太卜之屬既卜又戒百官以始齊
疏凡祭祀謂祭前之日為期今言前期十日明祭
前十一日云執事宗伯太卜之屬者謂宗伯涖卜
太卜視齊命龜中含有小宗伯卜師故言之屬
及執事眡滌濯(眡音視本又作視後皆司滌直歴反濯直角反)
注執事初為祭事前祭日之夕滌濯謂溉祭器及甑
甗之屬
疏案大宗伯小宗伯二官親眡滌濯太宰尊亦往
涖之
及納亨贊王牲事(亨普庚反)
注納亨納牲將告殺謂鄉祭之晨既殺以授亨人凡
大祭祀君親牽牲大夫贊之
疏此祭天無祼故先迎牲若宗廟之祭有祼而後
迎牲也
及祀之日贊玉幣爵之事
注玉幣所以禮神玉與幣各如其方之色爵所以獻
齊酒不用玉爵尚質也三者執以從王至而授之
祀大神示亦如之(示本又作祗音畿)
注大神示謂天地
疏謂冬至祭天於圜丘夏至祭地於方澤亦如之
者從掌百官誓戒以下皆如祀五帝禮
享先王亦如之贊玉几玉爵
注玉几所以依神天子左右玉几宗廟獻用玉爵
疏亦如之下别言贊玉几玉爵則天地不用玉几
玉爵注云天子左右玉几者欲見鬼神之几與生
同
大朝覲會同贊玉幣玉獻玉几玉爵
注助王受此四者大會同或於春朝或於秋覲舉春
秋則冬夏可知玉幣諸侯享幣其合亦如小行人所
合六幣云玉獻獻國珍異亦執玉以致之玉几王所
依也立而設几優尊者玉爵王禮諸侯之酢爵王朝
諸侯立依前南面其禮之於阼階上
疏時見曰會無常期諸侯有不順服者其順服者
皆来會以師助王討之殷見曰同謂十二歲王如
不巡狩諸侯衆来同見天子云大會同或於春朝
或於秋覲者大會雖無常期當春来即是春朝當
秋来即是秋覲冬夏亦然若大同則有常期春東
方六服盡来夏南方六服盡来秋冬亦然在國行
朝禮訖乃皆為壇於國外而命事焉云玉幣諸侯
享幣者諸侯會同皆依四時常朝春夏受贄於朝
受享幣者於廟秋冬一受之於廟受朝訖乃受享
獻國所有珍異云其合亦如小行人所合六幣云
者小行人所云謂四時常朝不見大朝覲會同法
鄭約當與常朝同也云玉獻獻國珍異亦執玉以
致之者謂三享之外獻國珍異亦如三享執玉以
致之云立而設几優尊者几為坐設今立而設几
故云優尊也云玉爵王禮諸侯之酢爵者案大行
人上公再祼而酢之等此祼時大宗伯攝祼非冢
宰所贊但諸侯酢王用玉爵則冢宰贊王受之云
禮之於阼階上者謂祼諸侯時也知在阼階上者
案燕禮主君在阼階當依賓主之禮也訓玉幣玉
獻者其幣其獻皆以玉先之也玉幣是行享之時
用之即小行人中圭以馬以下皆束帛加璧以致
之享有三初享是圭以馬等再享三享則有魚腊
籩豆龜金虎豹之皮丹漆絲纊竹箭其餘無常貨
各以其國之所有陳之皆以束帛加璧先也此即
大行人歲一見其貢祀物之屬因朝而有非每歲
常貢三享之外别有獻國珍異亦執玉以致之故
云玉獻也王禮諸侯之酢爵者謂王祼侯而侯助
王玉爵非祼爵乃酢爵祼爵是大宗伯攝祼冢宰
不得贊宗伯也
大喪贊贈玉含玉(含本又作含戶暗反後同)
注助王為之也贈玉既窆所以送先王含玉死者口
實天子以玉雜記曰含者執璧則諸侯含以璧
疏贈玉於葬用之含玉始死用之
作大事則戒于百官贊王命
注助王為教令春秋𫝊曰國之大事在祀與戎
疏上已陳祭祀大事訖則此惟戎事也
王眡治朝則贊聽治
注治朝在路門外羣臣治事之朝王眡之則助王平
斷
疏王有三朝外朝是斷疑獄之朝路寢庭朝圖宗
人嘉事二者事簡非正朝故知治朝是路門外司
士所掌者也
眡四方之聽朝亦如之
注謂王巡狩在外時
疏征伐外亦有聽朝法以非常法故不言也
凡邦之小治則冢宰聽之待四方之賓客之小治
注大事决于王小事冢宰𫝊平
歲終則令百官府各正其治受其會
注正正處也會大計也
疏謂正處其所治文書太宰乃受其計會也
聽其致事而詔王廢置
注平其事来至者之功狀而奏白王
疏有功者置之進其爵有罪者廢之退其爵
三歲則大計羣吏之治而誅賞之
注大無功不徒廢必罪之大有功不徒置必賞之訓
百官府非止治官之屬或曰教司徒職也八統親
親敬故之類與九兩師儒之文若疑於教焉何也曰
司徒之敷教也親奉教法而頒行之日討斯民而諄
諭之故以教命官也冢宰所掌皆所以治在上者之
事不曰輔導天子則曰綜核百官事皆攬其大綱而
未嘗有所專主故不可以一職名焉此其所以異也
典法則其規模也八柄八統其綱領也九職以下
其條理也(典治邦國法治官府則治都鄙)八柄威福之事八統教化
之事皆君道也九職制民之産賦式取民之制皆民
事也九貢所以使邦國尊天子九兩所以教邦國養
萬民冢宰之官以其規模言之則總理五官遙制
四海也以其總領言之則調燮王身肅清宫闈也以
其職事言之則司食貨制入出盡之矣
周禮纂訓卷一
