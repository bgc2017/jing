周禮纂訓卷二十
安溪李鍾倫撰
職金掌凡金玉錫石丹青之戒令
注青空青也
疏此與地官丱人異者彼官主其取此官主其藏
受其入征者辨其物之&KR0839;惡與其數量楬而璽之入其
金錫于為兵器之府入其玉石丹青于守藏之府(楬音竭璽)
(音徙)
注入征者謂主受采金玉錫石丹青者之租税也楬
而璽者楬書其數量以著其物也璽者印也為兵器
者攻金之工六也守藏者玉府内府也
入其要
注要凡數也入之於大府訓愚謂上言入其物此言
入其要皆謂為兵器及守藏之府也
掌受士之金罰貨罰入于司兵
注給治兵及工直也貨泉貝也罰罰贖也
疏受士之金罰貨罰者謂斷獄訟者有疑即使出
金為贖或無金即出貨以當金直也
旅于上帝則共其金版饗諸侯亦如之
注鉼金謂之版此版所施未聞(鉼必領反)
凡國有大故而用金石則掌其令
注主其取之令也用金石者作槍雷椎椁之屬
疏槍雷椎椁皆謂守城捍禦之具
司厲掌盗賊之任器貨賄辨其物皆有數量賈而楬之
入于司兵(賈音嫁)
注任器貨賄謂盗賊所用傷人兵器及所盗財物也
其奴男子入于罪隸女子入于舂稾(稾古老反)
注謂坐為盜賊而為奴者輸于罪隸舂人槀人之官
也由是觀之今之為奴婢古之罪人也故書曰予則
奴戮汝春秋傳曰斐豹隸也著于丹書請焚丹書我
殺督戎耻為奴欲禁其籍也
凡有爵者與七十者與未齓者皆不為奴(齓音襯初覲切又初謹切)
注有爵謂命士以上也齓毁齒也男八歲女七歲而
毁齒
犬人掌犬牲凡祭祀共犬牲用牷物伏瘞亦如之(牲音全本)
(亦作全瘞於例反徐烏計反)
注牷純也物色也伏謂伏犬以王車轢之瘞謂埋祭
也
疏伏謂伏犬以王車轢之者此謂王將祭而出國
軷道之祭即大馭所云是也
凡幾珥沈辜用駹可也(駹亾江反)
注幾讀為刉珥當為衈刉衈釁禮之事大宗伯職曰
以埋沈祭山林川澤以罷辜祭四方百物駹謂不純
色也(罷孚逼反)
凡相犬牽犬者屬焉掌其政治(相息亮反)
注犬有三種一為田犬二為吠犬三為食犬若田犬
吠犬觀其善惡若食犬觀其肥瘦皆當相之牽犬者
謂呈見之少儀云犬則執紲是也
司圜掌收教罷民凡害人者弗使冠飾而加明刑焉任
之以事而收教之能改者上罪三年而舍中罪二年而
舍下罪一年而舍其不能改而出圜土者殺雖出三年
不齒
注罷民謂惡人不從化為百姓所患苦而未入五刑
者也故曰害人弗使冠飾者著墨幪若古之象刑與
疏此罷民入圜土者不坐嘉石朝士坐嘉石者不
入圜土云著墨幪者案孝經緯云三皇無文五帝
畫象三王肉刑畫象者上罪墨象赭衣雜屨中罪
赭衣雜屨下罪雜屨而已訓按幪巾也著墨巾無
冠飾也
凡圜土之刑人也不虧體其罰人也不虧財
注言其刑人但加以明刑其罰人但任之以事而已
此圜土所收教者過失害人麗於法者
掌囚掌守盗賊凡囚者上罪梏拲而桎中罪桎梏下罪
梏王之同族拲有爵者桎以待弊罪(梏古毒反張揖云參著曰梏偏著曰)
(桎說文云梏手械也所以告天桎足械也所以質地拲劉云姜奉反又居辱反韋昭音拱李竒音恐桎之實反)
注凡囚者謂非盗賊自以他罪拘者也拲者兩手共
一木在手曰梏在足曰桎中罪不拲手足各一木耳
下罪又去桎王同族及命士以上雖有上罪或拲或
桎而已
疏此謂五刑罪人古者五刑不入圜土故使身居
三木掌囚守之
及刑殺告刑于王奉而適朝士加明梏以適市而刑殺
之
注告刑于王其死罪則曰某之罪在大辟其刑罪則
曰某之罪在小辟奉而適朝者重刑為王欲有所赦
且當以付士士鄉士也鄉士加明梏者謂書其姓名
及其罪於梏而著之也
疏云士鄉士者以經云適市刑殺市在國若遂士
以下則各就其處刑殺也掌囚掌守賊囚及欲刑
殺則還付士
凡有爵者與王之同族奉而適甸師氏以待刑殺
注適甸師氏亦由朝乃往也待刑殺者掌戮將自市
來也
掌戮掌斬殺賊諜而搏之(諜音牒搏註作膊同普博反)
注斬以鈇鉞若今要斬也殺以刀刃若今棄市也諜
謂姦寇反間者賊與諜罪大者斬之小者殺之搏當
為膊諸城上之膊謂去衣磔之
凡殺其親者焚之殺王之親者辜之
注親緦服以内也焚燒也辜謂磔之
凡殺人者踣諸市肆之三日刑盜于市(踣音菔蒲北切又音仆)
注踣僵尸也肆猶申也陳也凡言刑盗罪惡莫大焉
疏除上三者之外皆陳尸于市
凡罪之麗於法者亦如之唯王之同族與有爵者殺之
于甸師氏
注罪二千五百條上附下附刑五而已
疏云亦如之者合入死者亦踣之合入四刑者雖
不踣亦刑之在市
凡軍旅田役斬殺刑戮亦如之
注戮謂膊焚辜肆
疏案士師大師戮犯禁者鄉士遂士凡國有大事
皆戮其犯命不使掌戮者此等權宜之事臨時即
决不假掌戮也
墨者使守門劓者使守關宫者使守内刖者使守囿
注斷足驅衛禽獸無急行
髠者使守積(髠苦門反積子賜反)
注此出五刑之中而髠者必王之同族不宫者髠頭
而已
司隸掌五隸之法辨其物而掌其政令
注五隸謂罪隸四翟之隸也物衣服兵器之屬
帥其民而搏盗賊役國中之辱事為百官積任器凡囚
執人之事
注民五隸之民也百官所當任用之器物此官主為
積聚之
邦有祭祀賓客喪紀之事則役其煩辱之事掌帥四翟
之隸使之皆服其邦之服執其邦之兵守王宫與野舍
之厲禁
注野舍王行所止舍也厲遮列也
罪隸掌役百官府與凡有守者掌使令之小事
訓愚按有守者如士庶子守王宫與其守城郭溝池
𣗳渠之固者
凡封國若家牛助為牽徬(徬步浪反)
注封國若家謂建諸侯立大夫家也牛助國以官牛
助轉徙也罪隸牽徬之在前曰牽在旁曰徬
其守王宫與其厲禁者如蠻隸之事
訓按凡言如者皆於上文見義此獨於下文見義者
以司隸有帥四隸之文不言罪隸故此雖義取下文
實承上文也
蠻隸掌役校人養馬其在王宫者執其國之兵以守王
宫在野外則守厲禁
閩隸掌役畜養鳥而阜蕃教擾之掌子則取隸焉
注杜子春云子當為祀玄謂掌子者王立世子置臣
使掌其家事而以閩隸役之訓愚謂掌子凡掌士庶
子之有守者取閩隸以役之如罪隸所謂役百官府
與有守者是也
夷隸掌役牧人養牛馬與鳥言
注夷狄之人或曉鳥獸之言故春秋傳曰介葛盧聞
牛鳴曰是生三犧皆用之矣
疏經云與鳥言鄭意解鳥言者亦解獸言故兼言
之
其守王宫者與其守厲禁者如蠻隸之事
貉隸掌役服不氏而養獸而教擾之掌與獸言
注不言阜蕃者猛獸不可服又不生乳于圈檻也
其守王宫者與其守厲禁者如蠻隸之事
布憲掌憲邦之刑禁正月之吉執旌節以宣布于四方
而憲邦之刑禁以詰四方邦國及其都鄙達于四海
注憲表也謂縣之也刑禁者國之五禁所以左右刑
罰者爾雅曰九夷八蠻六戎五狄謂之四海訓案先
言邦國後都鄙者明邦國亦有都鄙也國中之刑禁
則士師徇以木鐸縣于門閭者是也此所憲者邦國
都鄙之禁也
凡邦之大事合衆庶則以刑禁號令
禁殺戮掌司斬殺戮者凡傷人見血而不以告者攘獄
者遏訟者以告而誅之
注司猶察也察此四者告于司寇罪之也斬殺戮謂
吏民相斬相殺相戮者攘猶卻也卻獄者言不受也
遏訟者遏止欲詮者也
疏不受獄者謂人有罪過官有文書追攝不肯受
也
禁暴氏掌禁庶民之亂暴力正者撟誣犯禁者作言語
而不信者以告而誅之(撟居表反)
注力正以力強得正也
凡國聚衆庶則戮其犯禁者以徇凡奚隸聚而出入者
則司牧之戮其犯禁者(奚隸女奴男奴也其聚出入有所使)
野廬氏掌達國道路至于四畿
注達謂巡行通之使不陷絶也去王城五百里曰畿
疏國之道路使其地之人治之野廬氏直巡行不
通之處
比國郊及野之道路宿息井𣗳
注比猶校也宿息廬之屬賓客所宿及晝止者也井
共飲食𣗳為蕃蔽
若有賓客則令守涂地之人聚柝之有相翔者誅之(柝音)
(託)
注守涂地之人道所出廬宿旁民也相翔猶昌翔觀
伺者也聚柝之聚擊柝以宿衛之也
凡道路之舟車轚互者叙而行之(轚音激古歴切又音計)
注舟車轚互謂於迫隘處也其過之者使以次叙之
凡有節者及有爵者至則為之辟
注辟辟行人亦使守涂地者
禁野之横行徑踰者
注皆為防姦也横行妄由田中徑踰射邪趨疾越隄
渠也
凡國之大事比脩除道路者
注比校治道者名
掌凡道禁
注禁若今絶蒙布巾持兵杖之屬
邦之大師則令埽道路且以幾禁行作不時者不物者
注不時謂不夙則暮者也不物謂衣服操持非比常
人也幾禁之者備姦人内賊及反間
蜡氏掌除骴(蜡清預反骴似賜反)
注月令曰掩骼埋胔骨之尚有肉者也及禽獸之骨
皆是
凡國之大祭祀令州里除不蠲禁刑者任人及凶服者
以及郊野大師大賓客亦如之(蠲古玄反舊音圭潔也)
注任人司圜所收教罷民也此所禁除者皆為不欲
見人所藏惡也
若有死於道路者則令埋而置楬焉書其日月焉縣其
衣服任器于有地之官以待其人掌凡國之骴禁(楬音竭縣)
(音玄)
雍氏掌溝瀆澮池之禁凡害於國稼者春令為阱擭溝
瀆之利於民者秋令塞阱杜擭(澮古外反阱在性反塹也擭胡化反)
注溝瀆澮田間通水者也池謂陂障之水道也害扵
國稼謂水潦及禽獸也阱穿地為塹擭柞鄂也堅地
阱淺則設柞鄂于其中所以禦禽獸秋而塞之收刈
之時為其陷害人也
禁山之為苑澤之沈者
注不得擅為苑囿於山也澤之沈者謂毒魚及水蟲
之屬
萍氏掌國之水禁
注水禁謂水中害人之處及入水捕魚鱉不時
幾酒
注苛察沽買過多及非時者
疏酒有時者謂若酒誥惟祀兹酒及昏禮為酒食
以召鄉黨僚友是也
謹酒
注使民節用酒也
禁川游者
注備波洋卒至沈溺也
司寤氏掌夜時
注謂夜晚早
以星分夜以詔夜士夜禁
注夜士主行夜徼候者
禦晨行者禁宵行者夜遊者
注備其遭寇害及謀非公事晨先明也宵定昏也
司烜氏掌以夫遂取明火於日以鑒取明水於月以共祭
祀之明齍明燭共明水(夫方符反司農音符齍音資)
注夫遂陽遂也鑒鏡屬取水者世謂之方諸取日之
火月之水欲得隂陽之潔氣也明齍謂以明水脩滌
粢盛黍稷明燭以照饌陳明水以為玄酒
凡邦之大事共墳燭庭燎(墳扶云反燎力召反)
注墳大也𣗳於門外曰大燭於門内曰庭燎所以照
衆為明
疏庭燎在大寢庭按郊特牲注庭燎之差公盖五
十侯伯子男三十大戴禮文其百者天子禮
中春以木鐸脩火禁于國中(中音仲)
注為季春將出火也火禁為用火之處及備風燥
軍旅脩火禁邦若屋誅則為明竁焉(竁昌銳反)
注屋如刑剭之剭剭誅謂不殺于市而以適甸師氏
者也明竁若今揭頭明書其罪法也司烜掌明竁則
罪人夜葬與
條狼氏掌執鞭以趨辟王出入則八人夾道公則六人
侯伯則四人子男則二人(趨七須反辟婢亦反又音避)
疏按序官條狼氏下士六人今云天子八人盖取
胥徒中兼充也
凡誓執鞭以趨於前且命之誓僕右曰殺誓馭曰車轘
誓大夫曰敢不關鞭五百誓師曰三百誓邦之大史曰
殺誓小史曰墨(轘戸串反一音環)
注前謂所誓衆之行前也有司讀誓辭則大言其刑
以警所誓也誓者謂出軍及將祭祀時也出軍之誓
誓僕右及馭則書之甘誓備矣郊特牲說祭祀之誓
曰卜之日王立于澤親聽誓命受教諫之義也車轘
謂車裂也不關謂不關于君也大夫自受命以出則
其餘事莫不復請師樂師也大史小史主禮事者
疏誓自有大官若月令田獵師徒北面誓之誓時
此條狼氏則為之大言使衆聞知僕大僕也與王
同車通右馭及王四乘也鄭云大夫受命以出則
其餘事莫不請者欲見受命出征梱外之事將軍
裁之不須復請其餘皆須請於君也按襄公十九
年晉士匄帥師侵齊至榖聞齊侯環卒乃還公羊
大其不伐喪謂大夫以君命出進退在大夫也榖
梁曰還者事未畢之辭也善其不伐喪則何為未
畢也君不尸小事臣不專大名士匄外專君命故
非之也然則宜柰何宜墠帷而歸命乎介
脩閭氏掌比國中宿互柝者與其國粥而比其追胥者
而賞罰之(比毗志反粥音育)
注國中城中也宿謂宿衛也互謂行馬所以障互禁
止人也柝謂行夜擊柝粥養也國所游養謂羡卒也
訓愚按國粥粥與鬻通賣鬻扵國中蓋市㕓之地亦
有宿互柝也國中之宿互柝則民為之市㕓之宿互
柝則賣粥者為之至於追胥於國中則共為之也
禁徑踰者與以兵革趨行者與馳騁於國中者
注皆為其惑衆訓愚按徑踰於國中謂門也古者合
二十五家而為之門二十五家即閭也故脩閭比互
柝而禁徑踰皆於門焉設之
邦有故則令守其閭互唯執節者不幾
注令者令其閭胥里宰之屬
疏注兼言閭胥里宰者脩閭所掌雖主六鄉其實
兼六遂也
冥氏掌設孤張(冥音覓)
注弧張罿罦之屬所以扃絹禽獸
為阱擭以攻猛獸以靈鼓敺之(敺丘于反)
注靈鼓六面鼓敺之使驚趨阱擭
若得其獸則獻其皮革齒須備
注須直謂頥下須備謂搔也(搔音瓜)
庶氏掌除毒蠱以攻說禬之嘉草攻之(庶章預反蠱音古禬劉音潰)
注毒蠱蟲物而病害人者賊律曰敢蠱人及教令者
棄市攻說祈名祈其神求去之也嘉草藥物其狀未
聞攻之謂燻之
疏攻說禬之據去其神也嘉草攻之據去其身也
凡敺蠱則令之比之
穴氏掌攻蟄獸各以其物火之
注蟄獸熊羆之屬冬藏者也將攻之必先燒其所食
之物於穴外以誘出之乃可得之
以時獻其珍異皮革
翨氏掌攻猛鳥各以其物為媒而掎之(掎音踦居綺切)
注猛鳥鷹隼之屬置其所食之物於絹中鳥來下則
掎其腳
以時獻其羽翮
柞氏掌攻草木及林麓(柞側百反麓音鹿)
注林人所養者山足曰麓
疏注云林人所養者若林衡所掌未必人所養此
乃人所攻治以擬種植者也
夏日至令刊陽木而火之冬日至令剝隂木而水之(刊苦)
(干反)
注刊剝互言耳皆謂斫去其皮生山南為陽木生山
北為隂木火之水之則使其肄不生
疏山虞取其堅刃冬斬陽夏斬隂此欲死之故夏
陽木冬隂木
若欲其化也則春秋變其水火
注化猶生也謂時以種榖也變其水火者乃所火則
水之所水則火之則其土和美
疏變之者謂夏至火之至秋則以水漬之冬日至
水之至後春以火燒之
凡攻木者掌其政令
薙氏掌殺草春始生而萌之夏日至而夷之秋繩而芟
之冬日至而耜之(繩音孕芟所銜反)
注萌之者以茲其斫其生者夷之以鉤鎌迫地芟之
也含實曰繩芟其繩則實不成熟耜之以耜側凍土
剗之
若欲其化也則以水火變之
注謂以火燒其所芟萌之草已而水之則其土亦和
美矣
掌凡殺草之政令
硩蔟氏掌覆夭鳥之巢(覆芳復反夭音妖)
注夭鳥惡鳴之鳥若鴞鵩
以方書十日之號十有二辰之號十有二月之號十有
二歲之號二十有八星之號縣其巢上則去之(縣音玄)
注方版也日謂從甲至癸辰謂從子至亥月謂從娵
至荼歲謂從攝提格至赤奮若星謂從角至軫
翦氏掌除蠹物以攻禜攻之以莽草熏之(蠹丁故反禜音詠莽亾蕩)
(反)
注蠹物穿食人器物者蠹魚亦是也攻禜祈名莽草
藥物殺蟲者以熏之則死
凡庶蠱之事
注庶除毒蠱者蠱蠹之類
赤犮氏掌除牆屋以蜃炭攻之以灰洒毒之(蜃市軫反洒色買反)
注除牆屋者除蟲豸藏逃其中者蜃大蛤也𢷬其炭
以坋之則走淳之以灑之則死(坋蒲悶反)
疏淳即沃也謂灑沃以汁
凡隙屋除其貍蟲(貍莫皆反劉莫拜反)
注貍蟲䗪肌蛷之屬(䗪草夜反蛷音求)
蟈氏掌去鼃黽焚牡蘜以灰洒之則死(鼃戸媧反黽莫辛反牡莫口反)
(蘜弓六反)
注牡蘜蘜不華者齊魯之間謂鼃為蟈黽耿黽也蟈
與耿黽尤怒鳴為聒人耳去之
以其煙被之則凡水蟲無聲
壺涿氏掌除水蟲以泡土之鼓敺之以焚石投之(炮步交反)
注水蟲狐蜮之屬炮土之鼓瓦鼓也焚石投之使驚
去
若欲殺其神則以牡橭午貫象齒而沈之則其神死淵
為陵(橭杜讀為枯音姑即山榆也)
注神謂水神龍㒺象橭榆木名
庭氏掌射國中之夭鳥若不見其鳥獸則以救日之弓
與救月之矢射之(射食亦反)
注不見鳥獸謂夜來嗚呼為怪者獸狐狼之屬救日
之弓救月之矢謂日月食所作弓矢日月之食隂陽
相勝之變也於日食則射太隂月食則射太陽與
若神也則以大隂之弓與枉矢射之
注神謂非鳥獸之聲若或叫于宋太廟者太隂之弓
救月之弓枉矢救日之矢與不言救月之弓與救日
之矢者互言之救日用枉矢則救月以恒矢可知也
疏太隂之弓與上救日之弓對故知是救月之弓
枉矢與救月之矢相對則是救日之矢可知欲見
弓矢之名故互見其文知救月用恒矢不用庳矢
者以其庳矢弩所用
銜枚氏掌司囂國之大祭祀令禁無囂(囂五羔反)
注令主祭祀者
軍旅田役令銜枚
注為其言語以相誤
禁&KR1127;呼歎嗚於國中者行歌哭扵國中之道者(&KR1127;音叫)
注為其惑衆
伊耆氏掌國之大祭祀共其杖咸
注咸讀為函老臣雖杖於朝事鬼神尚敬去之有司
以此函藏之既事乃授之
軍旅授有爵者杖
注别吏卒且以扶尊者將軍杖鉞
共王之齒杖
注王之所以賜老者之杖王制曰五十杖於家六十
杖於鄉七十杖於國八十杖於朝
疏既共王之齒杖明皆據王所賜者而言若不得
王賜者自拄之也訓按不得王賜杖者當是庶人
之老
大行人掌大賓之禮及大客之儀以親諸侯
注大賓要服以内諸侯大客謂其孤卿
疏言要服以内諸侯者對要服以外為小賓世壹
見者是也云大客謂孤卿者對小行人所云小客
則受其幣聽其辭者是也按大國得立孤一人侯
伯無孤殷聘使卿時聘使大夫士雖不得時聘為
介來亦入客中
春朝諸侯而圖天下之事秋覲以比邦國之功夏宗以
陳天下之謨冬遇以協諸侯之慮時會以𤼵四方之禁
殷同以施天下之政(朝直遙反比毘志反)
注此六事者以王見諸侯為文圖比陳協皆考績之
言王者春見諸侯則圖其事之可否秋見諸侯則比
其功之高下夏見諸侯則陳其謀之是非冬見諸侯
則合其慮之異同六服以其朝歲四時分來更迭如
此而遍時會即時見也無常期諸侯有不順服者王
將有征討之事則既朝王命為壇於國外合諸侯而
𤼵禁命事焉禁謂九伐之法殷同即殷見也王十二
歲一巡守若不巡守則殷同殷同者六服盡朝既朝
王亦命為壇於國外合諸侯而命其政政謂邦國之
九法殷同四方四時分来歲終則遍矣九伐九法皆
在司馬職
疏春夏秋冬雖相對為文及其受之處所則春夏
受摯於朝受享扵廟秋冬一受之於廟注云六服
以其朝歲者以下文依服數來朝則有不朝之歲
故云以其朝歲也云既朝王命為壇於國外者諸
侯有不當朝歲者則就國外壇朝而已是以司儀
與覲禮有壇朝之法若諸侯來者次當朝之歲者
則於國内依常朝之法既朝乃向外就壇行盟載
之禮也鄭知王不巡守即行殷同者下文云十有
二歲王巡守殷國殷國與巡守連文明同是十二
歲若王巡守何須殷同明不巡守乃殷同也十二
年唯衛服不當朝歲其餘侯甸男采要皆當朝歲
當朝歲者亦朝於國乃更於壇朝不當朝歲者亦
朝於壇如時會然
時聘以結諸侯之好殷覜以除邦國之慝(覜通弔反慝吐得反)
注此二事者以王見諸侯之臣使來者為文也時聘
者亦無常期天子有事諸侯使大夫來聘親以禮見
之禮而遣之所以結其恩好也天子無事則已殷覜
謂一服朝之歲也一服朝之歲五服諸侯皆使卿以
聘禮來覜天子天子以禮見之命以政禁之事所以
除其惡行
疏注云天子有事諸侯使大夫來聘者此謂時會
之年當方有諸侯不順服當方諸侯來會餘方諸
侯身不來使大夫來聘亦有兵至助王討逆若無
事則不來也云殷覜在一服朝之歲者按宗伯注
云一服朝在元年七年十一年以其朝者少聘者
多故亦得稱殷殷衆也
間問以諭諸侯之志歸脤以交諸侯之福賀慶以贊諸
侯之喜致禬以補諸侯之烖(間間厠之間脤上忍反音腎禬音會)
注此四者王使臣於諸侯之禮也間問者間歲一問
諸侯謂存省之屬諭諸侯之志者諭言語諭書名其
類也交或往或来也贊助也致禬凶禮之弔禮禬禮
也
疏注云間問謂存省之屬者按下文歲遍存三歲
遍頫五歲遍省七歲屬象胥九歲屬瞽史十有一
歲達瑞節並是間歲之事云交謂往來者欲見臣
有祭祀亦得歸胙於王按宗伯云脤膰本施同姓
尊二代之後亦得之按宗伯凶禮有五此唯言弔
者此行人唯主弔法餘禮蓋自有人主之隐元年
宰咺來歸惠公仲子之賵是宰夫主賻賵之事也
訓愚謂凶禮之弔禮固見扵行人矣至於喪荒禬
恤四禮亦當在間問之内同掌於行人故存省之
屬皆有事而存省之也致禬所以别言之者以其
有歸財之法與四禮異諸侯有喪荒敗亂之事王
亦必待間歲乃問之者以侯國多其事亦多不過
依間問之期而遍存遍省之而已
以九儀辨諸侯之命等諸臣之爵以同邦國之禮而待
其賓客上公之禮執桓圭九寸繅藉九寸冕服九章建
常九斿樊纓九就貳車九乘介九人禮九牢其朝位賓
主之間九十步立當車軹擯者五人廟中將幣三享王
禮再祼而酢饗禮九獻食禮九舉出入五積三問三勞
諸侯之禮執信圭七寸繅藉七寸冕服七章建常七斿
樊纓七就貳車七乘介七人禮七牢朝位賓主之間七
十步立當前疾擯者四人廟中將幣三享王禮壹祼而
酢饗禮七獻食禮七舉出入四積再問再勞諸伯執躬
圭其他皆如諸侯之禮諸子執榖璧五寸繅藉五寸冕
服五章建常五斿樊纓五就貳車五乘介五人禮五牢
朝位賓主之間五十步立當車衡擯者三人廟中將幣
三享王禮壹祼不酢饗禮五獻食禮五舉出入三積壹
問壹勞諸男執蒲璧其他皆如諸子之禮(繅音藻藉在夜反斿音留)
(樊畔于反乘繩證反介音界軹之氏反或居氏反擯必刃反祼古亂反酢才洛反食禮音嗣積子賜反勞老報)
(反信音申後信圭同)
注繅藉以五采韋衣板若奠玉則以藉之冕服著冕
所服之衣也九章者自山龍以下七章者自華蟲以
下五章者自宗彝以下也常旌旗也斿其屬幓垂者
也樊纓馬飾也以罽飾之每一處五采備為一就貳
副也介輔已行禮者也禮大禮饔餼也三牲備為一
牢朝位謂大門外賓下車及王車出迎所立處也王
始立大門内交擯三辭乃乘車而迎之齊僕為之節
上公立當軹侯伯立當疾子男立當衡王立當軫與
前疾謂駟馬車轅前胡下垂柱地者廟受命祖之廟
也三享皆束帛加璧庭實惟國所有朝士儀曰奉國
地所出重物而獻之明臣職也朝先享不言朝者朝
正禮不嫌有等也王禮王以鬱鬯禮賓也鬱人職曰
凡祭祀賓客之祼事和鬱鬯以實彝而陳之禮者使
宗伯攝酌圭瓚而祼王既拜送爵又攝酌璋瓚而祼
后又拜送爵是為再祼再祼賓乃酢王也禮侯伯一
祼者祼賓賓酢王而已后不祼也禮子男則祼賓而
已不酢王也不酢之禮聘禮禮賓是與九舉舉牲體
九飯也出入謂從來訖去也每積有牢禮米禾芻薪
凡數不同者皆降殺問問不恙也勞謂勞倦之也皆
有禮以幣致之
疏桓圭之等此主行朝禮於朝所執其服則皮弁
若行三享則執璧瑞樊馬腹帶纓馬鞅貳車九乘
者按覲禮記云偏駕不入王門鄭云左傍與己同
曰徧同姓金路異姓象路四衛革路蕃國本路據
王玉路不賜諸侯是王所乘為正諸侯左傍與己
同曰偏此等不入王門舍於館乘墨車龍旂以朝
彼雖覲禮此春夏受贄在朝無迎法亦應偏駕不
入至朝後行三享在廟天子親迎乃申上服得乘
金路之等若不申上服車何得有樊纓九就之屬
但貳車所飾無文未知諸侯貳車得與上車同否
貳車及介陳於大門外賓北面時介皆西北陳之
禮九牢是饔餼大禮朝享後乃陳於館以數有九
故進之在上朝位者王未迎之時在大門内與賓
相去之數也車軹謂轂末車轅北向在西邊亦去
大門九十步公在車東東西相望當轂末也擯者
五人大宗伯為上擯小行人為承擯嗇夫為末擯
其餘二人是士廟中將幣三享此是朝訖在廟行
享乃有迎賓之禮也王禮與下為目已下皆王之
禮也饗禮九獻者謂後日王速賓賓來就廟中行
亨烹太牢設几而不倚爵盈而不飲九獻者王酢
獻賓賓酌主人主人酬賓酬後更八獻是為九獻
食禮亦太牢無酒出入五積謂在路供賓来有積
去有積皆五積三問與三勞所行應同處三勞者
按小行人逆勞于畿覲禮云至于郊王使人皮弁
用璧勞聘禮則勞以幣但璧則兼幣也但覲禮注
郊是近郊近郊與畿大小行人勞遠郊無文按書
𫝊略說云天子太子年十八授孟侯孟侯者四方
諸侯来迎于郊或遠郊當使世子勞三問之處亦
當在近郊遠郊與畿也按王與諸侯行禮與諸侯
待諸侯同司儀云諸公相為賓將幣交擯三辭車
逆注云既三辭則主君乘車出大門而迎賓若聘
禮則無出迎法也必知天子與諸侯敵禮者按下
文大國之孤視小國之君唯不交擯則諸侯扵天
子交擯矣交擯是敵禮也注云饗設盛禮者有酒
有食兼食與燕也訓云前疾謂駟馬車轅前胡下
垂拄地者謂若輈人輈深四尺七寸軾前曲中是
也云朝先享不言朝者自冕服九章以下唯言享
不見朝禮云朝正禮不嫌有等者朝屬路門外無
九十七十五十步差等相迎之法既無等故不言
之云不酢之禮與聘禮之賓同者聘禮之賓用醴
壹祼不酢約同之但子男祼以鬱鬯不用醴則别
云九舉舉牲體九飯者見特牲饋食禮尸食舉尸
三飯佐食舉肝尸又三飯舉骼及獸魚王日一舉
亦是生人食有舉法故知舉是舉牲體也
凡大國之孤執皮帛以繼小國之君出入三積不問壹
勞朝位當車前不交擯廟中無相以酒禮之其他皆眡
小國之君
注此以君命来聘者也孤尊既聘享更自以其贄見
執束帛而已豹皮表之為飾繼小國之君言次之也
朝聘之禮每一國畢乃前不交擯者不使介𫝊辭交
于王之擯親自對擯者也廟中無相介皆入門西上
而立不前相禮者聘之介是與以酒禮之酒謂齊酒
也和之不用鬱鬯耳其他謂貳車及介牢禮賓主之
間擯者將幣祼酢饗食之數
疏按典命上公立孤一人侯伯已下則無故云大
國之孤也趙商問大國之孤既眡小國之君以五
為節下云諸侯之卿各下其君二等以下注云公
使卿亦七侯伯亦五子男三不審大國孤五而卿
七何答曰卿七介是奉君命孤五介是特見又繼
小國之君非私覿也然則諸侯之大夫以時接見
天子或可有私覿結其恩情但無文耳趙商又問
孤出入三積亦是眡小國之君何須特云三積與
例似錯答曰三積卿亦然非獨孤也故不在眡小
國之中然則一勞者亦是卿亦然然則孤聘天子
既以聘使受禮又自得禮如是孤法再重受禮矣
鄭知孤執皮帛是既聘享更自以其贄見者若行
正聘則執瑑圭璋八寸以行聘何得執皮帛也侯
伯已下臣來但執圭璋行聘無此更見法矣云豹
皮表之為飾者宗伯注云天子之孤飾贄以虎皮
公之孤飾贄以豹皮云不使介𫝊辭交于王之擯
而親自對擯者則聘禮賓來在末介下東面上擯
亦至末擯下親相與言是也
凡諸侯之卿其禮各下其君二等以下及其大夫士皆
如之
注此亦以君命來聘者也所下其君者介與朝位賓
主之間也其餘則自以其爵聘義曰上公七介侯伯
五介子男三介是謂使卿之聘之數也朝位則上公
七十步侯伯五十步子男三十步與
疏云及其大夫士皆如之者大夫又各自下卿二
等士無介與步數而言如之者指牢禮之等又降
殺大夫也
邦畿方千里其外方五百里謂之侯服歲壹見其貢祀
物又其外方五百里謂之甸服二歲壹見其貢嬪物又
其外方五百里謂之男服三歲壹見其貢器物又其外
方五百里謂之采服四歲壹見其貢服物又其外方五
百里謂之衛服五歲壹見其貢材物又其外方五百里
謂之要服六歲壹見其貢貨物(嬪婢人反)
注要服蠻服也此六服去王城三千五百里相距方
七千里公侯伯子男封焉其朝貢之歲四方各四分
趨四時而来或朝春或宗夏或覲秋或遇冬祀貢者
犧牲之屬嬪物絲枲也器物尊彝之屬服物玄纁絺
纊也材物八材也貨物龜貝也
疏此因朝而貢與太宰九貢及下小行人春入貢
者别彼二者是歲之常貢也太宰四曰幣貢此中
無幣貢者因朝而貢三享中已有幣故不别貢幣
也
九州之外謂之蕃國世壹見各以其所貴寶為摯
注九州之外夷服鎮服蕃服也曲禮曰其在東夷北
狄西戎南蠻雖大曰子然則九州之外其君皆子男
也無朝貢之歲父死子立及嗣王即位乃一來耳各
以其所貴寶為摯則蕃國之君無執玉瑞者是以謂
其君為小賓臣為小客所貴寶見𫝊者若犬戎獻白
狼白鹿是也其餘則周書王會備焉
王之所以撫邦國諸侯者歲偏存三歲徧覜五歲徧省
七歲屬象胥諭言語協辭命九歲屬瞽史諭書名聽聲
音十有一歲達瑞節同度量成牢禮同數器脩法則十
有二歲王巡守殷國(屬音束反)
注撫猶安也存覜省者王使臣於諸侯之禮所謂間
問也歲者巡守之明歲以為始也屬猶聚也自五歲
以後遂間歲徧省也七歲省而召其象胥九歲省而
召其瞽史皆聚扵天子之宫教習之也象胥譯官也
王制曰五方之民言語不通嗜欲不同達其志通其
欲東方曰寄南方曰象西方曰狄鞮北方曰譯此官
正為象者周始有越重譯而來獻是因通言語之官
為象胥云胥謂象之有才智者也辭命六辭之命也
瞽樂師也史太史小史也書名書之字也古曰名聘
禮曰百名以上至十一歲又徧省焉度丈尺也量豆
區釡也數器銓衡也法則八法八則也達同成脩皆
謂齎其法式行至則齊等之也成平也平其僭踰者
也王巡守諸侯會者各以其時之方書曰遂覲東后
其殷國則四方四時分來如平時
疏注云自五歲之後遂間歲徧省也者但經一歲
與三歲五歲云存覜省至七歲九歲十一歲不云
省者以五歲已言省義可知云書名古曰名者明
今世曰字也云數器銓衡也者謂銖兩之等云八
法八則者侯國有都鄙官府以此法則治之云殷
國四方四時分來如平時者謂如六服盡來時即
與平時别也
凡諸侯之王事辨其位正其等協其禮賓而見之
注王事以王之事來也
疏辨其位謂九十七十五十步之位等謂冕服旌
旗貳車之類皆有等級協其禮謂牢禮饗燕積膳
之禮
若有大喪則詔相諸侯之禮
疏諸侯為天子斬其有哭位周旋擗踊進退皆有
禮法須助而告教之
若有四方之大事則受其幣聽其辭
注四方之大事謂國有兵寇諸侯來告急者禮動不
虚皆有贄幣以崇敬也受之以其事入告王也聘禮
曰若有言則以束帛如享禮
疏引聘禮者彼雖是諸侯相告明告天子亦然
凡諸侯之邦交歲相問也殷相聘也世相朝也
注小聘曰問殷中也父死子立曰世凡君即位大國
朝焉小國聘焉
疏言諸侯邦交謂同方嶽者小聘曰問者聘禮文
故彼云小聘曰問不享是也大聘使卿小聘使大
夫王制曰比年一小聘三年一大聘按左𫝊文元
年公孫敖如齊𫝊曰凡君即位卿出並聘謂已卿
往聘他他卿来聘已云大國朝焉謂已是小國朝
扵大國小國聘焉謂已是大國聘於小國
周禮纂訓卷二十
