周禮纂訓卷七
安溪李鍾倫撰
遺人掌邦之委積以待施惠鄉里之委積以恤民之囏
阨門關之委積以養老孤郊里之委積以待賓客野鄙
之委積以待羇旅縣都之委積以待凶荒(遺唯季反劉音遂)
注委積者廪人倉人計九穀之數足國用以其餘共
之所謂餘法用也少曰委多曰積鄉里鄉所居也囏
阨猶困乏也門關以養老孤人所出入易以取餼廩
也
疏門國門關關門出入皆有税所税多少足國用
外留以養老孤郊里六鄉之民出居郊者以待賓
客者賓客至郊因即與廩餼野鄙據六遂遂中有
五百家鄙以待羇旅者甸在二百里中外内有羇
旅皆得取之不見稍者縣都中兼之特於此三處
見凶荒者凶荒畿外畿内皆有畿外凶荒則向畿
内取之畿内凶荒則向畿外取之故於近畿三百
里外言待凶荒也案倉人文若穀不足則止餘法
用謂鄉里已下皆無入委積之事雖無新物以入
委積其舊委積則給囏阨老孤之等故又云藏之
以待凶而頒之
凡賓客會同師役掌其道路之委積凡國野之道十里
有廬廬有飲食三十里有宿宿有路室路室有委五十
里有市市有候館候館有積
注候館樓可以觀望者也市有三廬一宿
疏三廬一宿者十里二十里廬三十里宿四十里
廬五十里市是市有三廬一宿也
凡委積之事巡而比之以時頒之
疏凡委積謂上二文也以時頒之則以待者是也
訓國野之道總上文國用之餘以為委積施惠於
此乎取賓客會同師役於此乎供也巡而比之恐
有虚冒盗竊也
均人掌均地政均地守均地職均人民牛馬車輦之力
政
注政讀為征地征謂地守地職之税地守虞衡之屬
地職農圃之屬力征人民則治城郭涂巷溝渠牛馬
車輦則轉委積之屬
疏均人總均畿内鄉遂及公邑土均掌平邦國都
鄙
凡均力政以歲上下豐年則公旬用三日焉中年則公
旬用二日焉無年則公旬用一日焉
注豐年人食四鬴之歲也人食三鬴為中歲人食二
鬴為下歲歲無贏儲也公事也旬均也
疏此即人民之力政不通牛馬車輦故王制云用
民之力歲不過三日
凶札則無力政無財賦
疏此即廩人不能人二鬴之歲訓財賦即九功之
税以其皆任民之事故從力政為類上文不言均
財賦者任地乃可言均貢其所有無定則故不言
均也
不收地守地職不均地政
注不收山澤及地税亦不平計地税非凶札之歲當
收歲乃均之耳
三年大比則大均
注有年無年大平計之若久不修則數或闕
師氏掌以媺詔王以三德教國子一曰至德以為道本
二曰敏德以為行本三曰孝德以知逆惡教三行一曰
孝行以親父母二曰友行以尊賢良三曰順行以事師
長(媺音美行下孟反)
注德行内外之稱在心為德施之為行孝在三德之
下三行之上德有廣於孝而行莫尊焉國子公卿大
夫之子弟師氏教之世子亦齒焉學君臣父子長幼
之道訓至德者極深通微智之事也敏德者果銳奮
發勇之事也孝德者愷悌慈祥仁之事也入道以智
為先故至德以為道本所行以養而立故敏德以為
行本人能孝悌則無犯上作亂之事故孝德以知逆
惡知猶辨也辨其逆惡者孝順者亦辨之矣友行本
所以親兄弟而亦可以尊賢良故繼孝行之後而在
順行之先也至德敏德曰本者以為異日道行之本
也此段須再詳與下小學之說頗牾至德者收
放心養德性全其純一之本
居虎門之左司王朝
注虎門路寢門也王日視朝於路寢門外畫虎焉司
猶察也察王視朝若有善道可行者則當前以詔王
掌國中失之事以教國子弟(中鄭下仲反)
注教之者使識舊事也中中禮者也失失禮者也
疏國子弟謂王太子以下及王庶子諸侯以下皆
以適子入國學庶子不入訓掌國中失不必拘謂
王朝之時而有中失凡國家之禮如何而中如何
而失皆以教子弟也
凡國之貴遊子弟學焉
注貴遊子弟王公之子弟遊無官司者訓此語結上
非謂國子弟之外又有一輩貴遊子弟也蓋以下文
所言又非教國子事故結之如此經中文法多有之
且又以明庶人之子不與也
凡祭祀賓客會同喪紀軍旅王舉則從
注舉猶行也
疏祭祀則郊廟及山川社稷賓客來朝聘或在朝
或在廟會同或在畿内或在畿外從王所在以媺
詔王
聽治亦如之
注謂王舉於野外以聽朝
疏王所在皆有朝以聽治亦如之者亦如居虎門
之左
使其屬帥四夷之隸各以其兵服守王之門外且蹕(蹕音)
(畢)
注兵服旃布弓劒不同也門外中門之外蹕止行人
不得迫王宫也
疏其屬謂師氏屬官上士已下兵服者東方南方
其服布其兵劒西方北方其服旃其兵弓
朝在野外則守内列
注内列蕃營之在内者也其屬亦帥四夷之隸守之
如守王宫
保氏掌諫王惡而養國子以道乃教之六藝一曰五禮
二曰六樂三曰五射四曰五馭五曰六書六曰九數乃
教之六儀一曰祭祀之容二曰賓客之容三曰朝廷之
容四曰喪紀之容五曰軍旅之容六曰車馬之容(馭音御)
注養國子以道者以師氏之德行審諭之而後教之
以藝儀也五禮吉凶賓軍嘉也六樂雲門大咸大㲈
大夏大濩大武五射白矢參連剡注襄尺井儀也五
馭鳴和鸞逐水曲過君表舞交衢逐禽左六書象形
會意轉注處事假借諧聲九數方田粟米差分少廣
商功均輸方程贏不足旁要今有重差夕桀勾股也
祭祀之容齊齊皇皇賓客之容穆穆皇皇朝廷之容
濟濟翔翔喪紀之容纍纍顛顛軍旅之容暨暨詻詻
車馬之容匪匪翼翼
疏五射已下無正文或以義言之白矢者矢貫侯
見其鏃白參連者三矢連續而去剡注者羽頭高
鏃低去剡剡然襄尺者臣與君射襄君一尺而退
井儀者四矢貫侯如井之儀云五馭鳴和鸞者和
在式鸞在衡升車馬動則鸞鳴和應也逐水曲者
車隨水勢屈曲而不墮水也過君表者即穀梁傳
云置旃以為轅門是也舞交衢者謂車在交道車
旋應於舞節逐禽左者謂馭驅逆之車驅禽獸使
左當人君以射之云九數又有重差夕桀勾股者
此是漢法今或以勾股代旁要則是一也訓案過
君表即轅門者田獵時仰轅為門以旃表之中容
一車兩旁只餘四寸御拙者則車轚而不得入故
取為馭之善者也
凡祭祀賓客會同喪紀軍旅王舉則從聽治亦如之使
其屬守王闈
注闈宫中之巷門
疏師氏居中門外保氏守王闈訓古之教者有鄉
學有國學有小學有大學鄉學之别有二而小學
不與焉國學之别有三而小學不與焉周兼四代
之制其命學不一名是故鄉立庠則有虞氏之庠
也州黨及遂立序則夏后氏之序也皆大學也此
鄉學之别二也古者合二十五家而為之門門側
之堂謂之塾上老坐於右塾庶老坐於左塾閭里
之子弟皆就學焉是鄉之小學即二十五家之塾
也國學之制成均居中瞽宗在西東膠在東成均
亦曰辟雍瞽宗即右學亦曰西學東膠即東序亦
曰太學成均頒學政右學祀學祖東膠養老更記
曰祀先賢於西學經曰祭於瞽宗皆右學也記曰
有司卒事適東序設三老五更之席又曰食三老
五更於太學又曰養國老於東膠皆東學也三學
皆建於國中此國學之别三也此外尚有虞庠在
國之西郊是為小學則天子之元子衆子公卿大
夫元士之適子八歲以上皆入學焉蓋國之子弟
不可與庶民同學於家塾記曰天子設四學并小
學而言成均掌教大學其師則大司樂也其弟子
則王公之子弟及凡民之俊秀也虞庠掌教小學
其師則師氏保氏也其弟子則惟貴遊子弟而庶
人之子不與也是以師保之官其教甚約師以德
行為先保以文藝為業故師氏之教三德也而曰
以為道本以為行本本之言也將為他日之基焉
耳保氏所教六藝惟舉其數蓋少之時但能使之
識其器物方名至於中和祗庸孝友之旨興道諷
誦言語之林聲音節奏之備未能及焉非小學而
何或曰天子小學在郊而師氏居虎門之左何也
彼固曰司王朝也其非朝則在學矣師也者以德
行觀焉者也進有匡君之容退則為子弟之望所
謂以身教者不待其訓戒之煩也保氏以藝為事
則欲使之安其業而親其師故不同也
附周官學校論曰古之教者有鄉學有國學有小
學有大學鄉學之别二而小學不與焉國學之别
三而小學不與焉周兼四代之制其命學不一名
是故州黨及遂立序則夏后氏之序鄉立庠則有
虞氏之庠序以飲燕習射庠以賓興賢能鄉射舉
於春秋賢能興於三年皆大學也此鄉學之别二
也古者合二十五家而為之門門側之堂謂之塾
大夫士仕焉而已者教焉閭里子弟皆往就學然
則鄉之小學即二十五家之塾也國學之制成均
居中瞽宗在西東膠在東馬氏曰成均五帝之學
周亦謂之辟雝瞽宗殷之右學周亦謂之西學東
膠夏之東序周亦謂之大學成均頒學政瞽宗祀
學祖東膠養老更記曰祀先賢於西學又曰命有
司行事祭先聖先師經曰祭於瞽宗皆殷之右學
也記曰有司卒事適東序設三老五更之席又曰
食三老五更於太學又曰養國老於東膠皆夏之
東序也然則三學並建於國中皆大學也此國學
之别三也此外尚有虞庠在國之西郊是為小學
記曰天子設四學并小學在焉成均掌教大學其
師則大司樂也其弟子則王公子弟十五以上及
凡民之俊秀賓於鄉者皆入學也虞庠掌教小學
其師則師氏保氏也其弟子則王公子弟八歲以
上皆入學而庶人之子不與也同之於大學所以
一其道德别之於小學所以異其尊卑或曰師保
之教甚精而約而反以為小學何也曰師氏之教
三德曰以為道本以為行本本之為言也將為他
日之基焉耳保氏所謂六儀者今見於少儀之篇
蓋亦小學之事且夫太學之内自天子之子以及
凡民之俊秀無不入學而師氏所教惟有貴遊子
弟蓋國之貴胄不可與庶人子同學於家塾而庶
人之子又以其童稚而未閑於動作禮義故不得
進而與公卿之子同學此所以與太學異也或曰
天子小學在郊而師氏居虎門之左何也曰王朝
則居虎門退朝則在西郊或曰然則師保之官何
以不附於大司樂曰小學在近郊之内六鄉之地
故從鄉官之後而屬於司徒各以類而已矣或曰
樂師教國子小舞則是掌教小學者樂師也何以
言師氏保氏曰審音蓋有專官非師保所能兼是
以其官隸於司樂耳或曰然則鄉之大學何師曰
當亦大夫士之致仕者為之何以知之大司樂中
大夫也樂師下大夫也師氏中大夫也保氏下大
夫也是皆官同然則大夫士之致仕者教於家塾
而不教於庠序哉或曰大學之中惟天子之元子
衆子得俱入學自公卿而下至於元士惟適子入
學而庶子不入夫民之俊者猶得與王子齒讓於
學宫之中而卿大夫之子反不得預何也且當在
小學時適子庶子將亦異其學耶先王之世工商
而外無不人人知學又豈有卿大夫之子而更不
學哉曰古者周天子之官有庶子官職公卿大夫
之庶子居則使之宿衛王宫是宫伯之所比也有
事則治之以軍法惟太子之所用也至其教之之
方則春考之於大學秋肄之於射宫皆庶子之職
而非大司樂之司此先王所以厚别適庶也夫適
子之成材者其後日將有卿大夫之事焉固先王
之所重矣若夫庶子者則亦養之於修德學道之
科習之以車甲卒伍之法寄之以宿衛徒役之令
其人蓋皆在王左右輔相太子周家之綴衣虎賁
僕右侍御罔匪正人由此其選也孰謂其輕之哉
師氏掌教貴遊子弟蓋統適庶而為言者也其言
貴遊所以别於氓庶焉耳三德三行論曰師氏
掌教三德一曰至德以為道本二曰敏德以為行
本三曰孝德以知逆惡何謂也曰收放心養德性
之務也其曰三行一曰孝行以親父母二曰友行
以尊賢良三曰順行以事師長何謂也曰此入孝
出弟之節也皆小學也或曰朱子之言曰至德者
誠意正心端本清源之事道則天人性命之理事
物當然之則修身齊家治國平天下之術也敏德
者強志力行畜德廣業之事行則理之所當為日
可見之迹也孝德者尊祖愛親不忘其所由生之
事知逆惡則以得於己者篤厚深固有以真知彼
之逆惡而自不忍為也此以大學言之也今以為
小學則小學之所謂至德敏德孝德者何也且其
曰道曰行又將何所指與曰至德者純一無偽得
之最初故曰至道則率性是也敏德者朝興夕寐
執事有恪行則踐履之實強勉力行之謂孝德者
温柔恭儉無驕恃力專言孝而遜弟仁愛皆兼之
逆惡者孝德之反也既曰德矣其教之奈何曰捍
其外誘以全其真純則至德不雜於外物矣儆其
昏怠不使荒嬉成性則敏德不墮於姑息矣養以
愷悌以察其所安而施化則孝德不流於強戾矣
何以言乎本也曰至德全而有以為察識擴充之
地故曰以為道本敏德全而有以為弘毅勇敢之
基故曰以為行本孝德全而預遠夫犯上作亂之
漸故曰以知逆惡何以言乎知逆惡也遏於已然
之謂禁察於未然之謂知小學者豫之道也其以
孝德知之奈何示之禮讓之法以觀其習便也教
之孝弟之義以觀其不犯命也孔子於互鄉闕黨
之童子是也然則於至德敏德言本而孝德不言
本何也曰道與行非小學所可猝全故養厥德以
俟之若夫孝弟之節小學日習之而逆惡之萌又
非可一日潜滋此不可以本言者然則曰養孝德
以為仁民愛物之本不亦可乎曰逆惡去而仁愛
全矣有子以孝弟為行仁之本固以犯亂之胥遠
言仁也曰此之言本異於朱子何與曰姑就一隙
之明而誌之耳朱子之言本也蓋言立乎此而生
乎彼之為本也似以内外言之者也此之言本也
言豫乎此以待夫彼之為本也以今日異日言之
者也竊意若果以内外言之則孝德亦當以内外
言之則何不曰孝德以為愛本而曰以知逆惡也
且夫知之為言也與其以學者之自知之竊謂不
若以教者之知之之切也况朱子亦嘗以三行為
小學之事矣似於義無傷也三德之序則曷取爾
曰充至德者可以聞道聖賢之事也勵敏德者可
以廣才成人之業也敦孝德者可以立本篤行之
儒也至德自能兼敏與孝而孝或不能以兼敏孔
子答子貢問士而及其次是也若夫以其分言之
則至德智也敏德勇也孝德仁也勇次於智而仁
後者偏言之仁也有淳厚之美質而加以智勇則於
道又何難哉三行之序孝行以親父母固也友行
以尊賢良順行以事師長何與曰友行雖所以尊
賢良而亦所以親兄弟但友本屬兄弟之義直曰
兄弟則疑不足以該賢良曰賢良則兄弟之義固
自著也故先友而後順以親逮疎也曰師氏教以
德行不及文學何也曰三德三行源本之事也師
氏教之六藝六儀枝葉之事也保氏教之各有取
耳蓋有源本以檢束身心有枝葉以涵泳情性此
養蒙之具而聖功在其中矣鄉三物之教蓋大學
也其法亦如之文貞公批後曰吾意謂至德者
立敬存誠涵養德性之事中庸所謂尊德性是也
故曰以為道本言窮理修身皆以是為本也敏德
者學問思辨之事書所謂遜志務時敏孔子所謂
好古敏求所謂道問學是也故曰以為行本蓋學
問思辨乃篤行之本也孝德者入孝出弟中庸所
謂誠身順親思修身不可以不事親是也以知逆
惡者言其能推以及人知犯亂之所由而有以得
夫化民成俗之要蓋至此則修身之事盡而齊治
均平之術得言知逆惡猶之乎言為治本也(癸酉夏六)
(記)
司諫掌糾萬民之德而勸之朋友正其行而強之道藝
巡問而觀察之以時書其德行道藝辨其能而可任於
國事者(強其丈反)
注朋友相切磋以善道也巡問行問民間也可任於
國事任吏職
疏德行道藝此萬民時所習即大司徒所云以鄉
三物教萬民者注云吏職者謂比長閭胥族師之
類
以考鄉里之治以詔廢置以行赦宥
注因巡問勸強萬民而考鄉里吏民罪過以告王所
當罪不訓書其德行道藝以待賓興而舉之於鄉大
夫可任國事兼出使長之入使治之上節是考萬民
之事鄉里之治是考治民者之事
司救掌萬民之衺惡過失而誅讓之以禮防禁而救之
(救如字劉音拘衺似嗟反)
注衺惡未麗於罪者過失亦由衺惡麗於罪者誅責
也古者重刑且責怒之未責罪也
凡民之有衺惡者三讓而罰三罰而士加明刑恥諸嘉
石役諸司空
注罰謂撻擊之也加明刑者去其冠飾而書其衺惡
之状著之背也嘉石朝士所掌在外朝門左使坐焉
以恥辱之
其有過失者三讓而罰三罰而歸於園土
注圜土獄城也過失近罪晝日任之以事而收之夜
藏於獄亦加明刑以恥之不使坐嘉石其罪已著未
忍刑之
凡歲時有天患民病則以節巡國中及郊野而以王命
施惠
調人掌司萬民之難而諧和之
注難相與為仇讎
凡過而殺傷人者以民成之
注過無本意也成平也以鄉里之民共和解之
鳥獸亦如之
注過失殺傷人之畜産者
凡和難父之讎辟諸海外兄弟之讎辟諸千里之外從
父兄弟之讎不同國君之讎眡父師長之讎眡兄弟主友
之讎眡從父兄弟(辟音避從才用反眡音視下同)
注和之使辟於此不得就而仇之九夷八蠻六戎五
狄謂之四海主大夫君也春秋傳曰事吳敢不如事
主
疏此經略言其不言者以服約之伯叔父母兄弟
子與兄弟同祖父母曾祖父母高祖父母其孫承
後者皆斬衰與父同其不承後者祖與伯叔同曾
高與從父兄弟同以其同繩屨也異義古周禮說
復讎可盡五世之内五世之外施之於己則無義
施之於彼則無罪所服者惟謂殺者之身尚在被
殺者子孫可盡五世得復之
弗辟則與之瑞節而以執之
注和之而不辟者是不從王命也王以剡圭使調人
執之治其罪
疏典瑞云剡圭以和難故鄭知瑞節是剡圭也訓
案和難乃穀圭琰圭以易行以除慝非和難
凡殺人有反殺者使邦國交讎之
注反復也復殺者此欲除害弱敵也邦國交讎之明
不和諸侯得者即誅之
疏復殺者謂既殺一人其有子弟復殺之恐後與
已為敵而害已也
凡殺人而義者不同國令勿讎讎之則死
注義宜也謂父母兄弟師長嘗辱焉而殺之者
凡有鬭怒者成之不可成者則書之先動者誅之
訓調人所掌律令有二殺人者死宜也過而殺人
則有可原之情非士師而殺人罪也殺所當殺則
無復仇之理此二者調人主為和諧之辟諸海外
辟諸千里之外過而殺人者也使之辟之即所謂
以民成之也凡殺人謂復仇者反殺謂仇之子弟
又復仇復之無己是相殺而已矣殺人而義謂殺
之有名然其罪未及於死如奸淫之類此皆殺所
當殺者也使邦國交讎之讎之則死亦所謂諧和之
其餘無故殺人怙終殺人者則士有明條非調人
之職矣
媒氏掌萬民之判
注判半也得耦為合主合其半成夫婦也
凡男女自成名以上皆書年月日名焉(上時掌反)
注鄭司農云成名謂子生三月父名之
令男三十而娶女二十而嫁
注二三者天地相承覆之數
疏王肅曰男三十而娶女二十而嫁謂男女之限
嫁娶不得過此也
凡娶判妻入子者皆書之
注書之者以别未成昏禮者入子容媵姪娣不聘之
者
中春之月令會男女
注中春隂陽交以成昏禮順天時也
疏有故者得不用仲春
於是時也奔者不禁若無故而不用令者罰之
注無故謂無喪禍之變也有喪禍者娶得用非中春
之月
疏有喪禍者喪服月數滿雖非中春可以嫁娶
司男女之無夫家者而會之
注無夫家謂男女之鰥寡者
凡嫁子娶妻入幣純帛無過五兩
注純實緇字也納幣用緇婦人隂也五兩十端也士
大夫乃以玄纁束帛天子加以穀圭諸侯加以大璋
雜記曰納幣一束束五兩兩五尋然則每端二丈
疏嫁子娶妻含尊卑但云緇帛文主庶人耳此昏
禮每端二丈若餘行禮則用制幣丈八尺
禁遷葬者與嫁殤者
注遷葬謂生時非夫婦死既葬遷之使相從也殤十
九以下未嫁而死者生不以禮相接死而合之是亦
亂人倫者也
疏遷葬謂成人非夫婦者
凡男女之隂訟聽之於勝國之社其附於刑者歸之於
士
注亡國之社奄其上而棧其下使無所通就之以聽
隂訟之情明不當宣露其罪不在赦宥者直歸士而
刑之不復以聽
疏云不在赦宥者歸于士明赦宥者媒氏聽之訓
媒氏掌萬民之判其别有三一是六禮備而成婚
者一是禮不備而為妾者一是鰥寡無依許其判
合者男女三十而娶二十而嫁此備禮而成婚者
娶判妻者鰥寡者也既為鰥寡則男不必三十女
不必二十矣娶入子者為妾者也妾媵之屬八歲
備數十五從嫡二十承事君子是妾人亦不必待
二十也中春命會男女欲無失時使之三十而娶
二十而嫁也於時有六禮不備奔而為妾者亦不
必如所謂娶入子者也其或男女之無夫家者亦
會之所謂娶判妻者也判妻有二或人所出之妻
或微賤無志夫死不能自存者舉判妻則鰥夫在
焉
司市掌市之治教政刑量度禁令
注量豆區斗斛之屬度丈尺也
疏云掌市之治者下文聽大治小治也教即以次
叙分地之等教之處置貨物是也政即下文以政
令禁物靡是也刑即下文以刑罰禁虣是也量度
即下文以量度成賈是也禁令即下文以賈民禁
偽是也
以次敘分地而經市
注次謂吏所治舍思次介次也叙肆行列也經界也
以陳肆辨物而平市
注陳猶列也辨物物異肆也肆異則市平
以政令禁物靡而均市
注物靡者易售而無用禁之則市均
以商賈阜貨而行布
注通物曰商居賣物曰賈布謂泉也
以量度成賈而徵儥(賈音嫁儥劉音育聶氏音笛字林他竺反玉篇餘祝切)
注徵召也儥買也物有定賈則買者來也
以質劑結信而止訟
注質劑謂兩書一札而别之也若今下手書言保物
要還矣
疏恐民失信有所違負故為券書以結之獄訟本
由無信既結信則無訟也
以賈民禁偽而除詐
注賈民胥師賈師之屬必以賈民為之者知物之情
偽與實詐
疏知賈民是胥師賈師之屬者案胥師職云察其
詐偽飾行儥慝而誅罰之
以刑罰禁虣而去盜
注刑罰憲徇扑
以泉府同貨而斂賖(賖音奢)
注同共也同者謂民貨不售則為斂而買之民無貨
則賖貰而予之訓以陳肆辨物而平市者美惡别異
則物不淆而市情平禁物靡而均市者爭尚靡物則
其餘者滯而市不均故禁之以次敘分地市之經也
以下是其緯也辨物則濫惡不作禁物靡則珍異不
貴濫惡不作而民厚珍異不貴而俗朴此阜財之本
也商賈輻輳則源如流水量度畫一則貿易來集此
通財之法也利之所在則有鬭爭奸詐強暴之事亦
盛世所不免者結之以信禁之以令威之以刑此防
財之弊也然貨有不售而買或不遇則市有時而窮
官為法以斂賖之而各得其所此理財之權也
大市日昃而市百族為主朝市朝時而市商賈為主夕
市夕時而市販夫販婦為主(□音側本又作昃販方萬反)
注日昃昳中也市襍聚之處言主者謂其多者也百
族必容來去商賈家於市城販夫販婦朝資夕賣因
其便而分為三時之市所以了物極衆鄭司農云百
族百姓也
疏案市朝一夫各方百步就百步分為三市恐不
可蓋一夫據司市及胥師賈師聽事之處若列肆
則多矣言主謂其多者蓋百族為主則兼有商賈
販夫販婦商賈為主則兼有百族販夫販婦販夫
販婦為主則兼有百族與商賈也云百族必容來
去者百族或在城内或在城外也朝資夕賣者朝
買之至夕乃賣也了物極衆者分為三市欲以了
其所賣衆物也此所謂以商賈阜貨而行布也
凡市入則胥執鞭度守門市之羣吏平肆展成奠賈上
旌于思次以令市市師涖焉而聽大治大訟胥師賈師
涖于介次而聽小治小訟(奠音定奠賈之賈音嫁)
注凡市入謂三時之市市者入也胥守門察偽詐也
執鞭度以威正人衆也度謂殳也因刻丈尺耳羣吏
胥師以下平肆平賣物者之行列使之正也展之言
整也成平也會平成市物者也奠讀為定上旌者以
為衆望也見旌則知當市也思次若今市亭也市師
司市也介次市亭之屬别小者也思當為司聲之誤
也
疏鞭度一物二用以繫鞘於上則為鞭以長丈二
因刻丈尺則為度訓平肆者肆長之事展成定賈
者賈師之事皆於市入之時各執其職此所謂以
次分地而經市也
凡萬民之期于市者辟布者量度者刑戮者各于其地
之敘
注期謂欲賣買期決于市也辟布市之羣吏考實諸
泉入及有遺忘量度若今處斗斛及丈尺也
疏各于其地之敘謂諸物行肆之所也云及有遺
忘者謂羣吏考實泉之處有遺忘者令本主識認
之處斗斛及丈尺者謂置斗斛於米粟之肆置丈
尺於絹布之肆訓列肆謂之敘者蓋粟米與粟米
為一列布帛與布帛為一列也期謂日昃及朝夕
之期期于市買賣者也辟布法所應輸布㕓人所
斂是也量度謂賣儥之人恐有多寡長短之不齊
而考斗斛丈尺於官以成價如質人所巡而考者
是也各于其地之敘如期于市者欲粟米則認某
列是粟米之肆餘以類推辟布如某肆泉入則揭
曰某肆所輸布量度如某肆賣儥欲考斗斛丈尺
則就本肆肆長考之刑戮如某肆之民犯法則就
本肆行之
凡得貨賄六畜者亦如之三日而舉之
注得遺物者亦使置其地貨於貨之肆馬於馬之肆
則主求之易也三日而無識認者舉之没入官訓此
謂凡得遺物者亦揭於官曰某肆所得自萬民之期
於市至此所謂以敘分地而經市也
凡治市之貨賄六畜珍異亡者使有利者使阜害者使
亡靡者使微
注利利於民謂物實厚者害害於民謂物行苦者使
有使阜起其賈以徵之也使亡使微抑其價以郤之
也鄭司農云亡者使有無此物則開利其道使之有
訓使有使阜者用物也使亡使微者異物也此所謂
以政令禁物靡而均市也市之中必先來商賈以實
之然後設次敘以整之然不貴異物賤用物乃先王
之本意故又有政令以風之三者皆市政之大者故
司市治之其餘則見於質人諸官
凡通貨賄以璽節出入之
注璽節印章如今斗檢封矣使人執之以通商以出
貨賄者王之司市也以内貨賄者邦國之司市也
疏案漢法斗檢封其形方上有封檢其内有書則
周時印章上書其物識事而已訓王畿之内五十
里有市蓋亦有市官之屬在焉出入貨賄皆有璽
節不必盡侯國之司市而後為入也
國凶荒札喪則市無征而作布
注有災害物貴市不税為民乏困也金銅無凶年因
物貴大鑄泉以饒民
凡市偽飾之禁在民者十有二在商者十有二在賈者
十有二在工者十有二
注鄭司農云所以俱十有二者工不得作賈不得粥
商不得資民不得畜玄謂王制曰用器不中度不粥
於市兵車不中度不粥於市布帛精麤不中數幅廣
狹不中量不粥於市姦色亂正色不粥於市五穀不
時果實未熟不粥于市木不中伐不粥于市禽獸魚鼈不
中殺不粥于市亦其類也於四十八則未聞數十二焉
疏數十二者用器一兵車二布三帛四姦色五五
穀六果實七木八禽九獸十魚十一鼈十二訓察
而禁之者胥師賈師之事
市刑小刑憲罰中刑徇罰大刑扑罰其附于刑者歸于
士
注徇舉以示其地之衆也扑撻也鄭司農云憲罰播
其肆也
疏附于刑謂五刑市刑輕無五刑訓憲而巡之者
司虣司稽之事
國君過市則刑人赦夫人過市罰一幕世子過市罰一
帟命夫過市罰一蓋命婦過市罰一帷(幕劉音莫帟音亦)
注謂諸侯及夫人世子過其國之市大夫内子過其
都之市也市者人所交利而行刑之處君子無故不
遊觀焉若遊觀則施惠以為說也國君則赦其刑人
夫人世子命夫命婦則使之出罰異尊卑也所罰謂
憲徇扑也必罰幕帟蓋帷市者衆也此四物者在衆
之用也此王國之市而說國君以下過市者諸侯之
於其國與王同以其足以互明之
凡會同師役市司帥賈師而從治其市政掌其賣儥之
事
注市司司市也儥買也會同師役必有市者大衆所
在來物以備之
質人掌成市之貨賄人民牛馬兵器珍異
注成平也會者平物價而來主成其平也人民奴婢
也珍異四時食物
疏會謂市人會聚買賣云珍異四時食物者見下
㕓人云凡珍異之有滯者斂而入于膳府訓此與
賈師有異賈師主平物價是現前買賣之事質人
主治質劑是買賣之後或有負約不信者質人主
為平治之
凡賣儥者質劑焉大市以質小市以劑
注質劑者為之券藏之也大市人民馬牛之屬用長
券小市兵器珍異之物用短券訓質劑焉者謂就質
人處立質劑
掌稽市之書契同其量度壹其淳制巡而攷之犯禁者
舉而罰之(杜子春云淳當為純)
注稽猶攷也治也書契取予市物之券也其券之象
書兩札刻其側淳謂幅廣制謂匹長皆當中度量
凡治質劑者國中一旬郊二旬野三旬都三月邦國朞
期内聽期外不聽
注謂齎券來訟也以期内來則治之後期則不治所
以絶民之好訟且息文書也郊遠郊也野甸稍也都
小都大都訓質人所主即所謂以質劑結信而止訟
以度量成價而徵儥也賣儥曰質劑取予曰書契治
質劑者謂民有争競使之取其券書為辭以相質也
雖國中猶遲至一旬者蓋令兩下具辭辨答彼此各
無悔誤而後聽之春秋傳王叔與伯輿合要王叔不
能舉其契正義曰謂使兩家各為要約言語兩相答
辨伯輿辭直王叔無以應之故不能舉其要契之辭
亦此類也
廛人掌斂市絘布總布質布罰布廛布而入于泉府(絘音)
(次本或作次總杜音儳鄭音摠儳音讒摠音&KR1469;)
注鄭司農云絘布列肆之税布杜子春云總當為儳
謂無肆立持者之税也玄謂總讀如租&KR1469;之&KR1469;&KR1469;布
謂守斗斛銓衡者之税也質布質人所罰犯質劑者
之泉也罰布犯市令者之泉廛布者貨賄諸物邸舍
之税
凡屠者斂其皮角筋骨入于玉府
注以當税給作器物也其無皮角及筋骨不中用亦
税之
疏云無皮角及筋骨不中用亦税之者如豕之類
是不中用亦使出税以當邦賦
凡珍異之有滯者斂而入于膳府
注珍異四時食物不售而在廛久則將瘦臞腐敗為
買之入膳夫之府所以紓民事而官不失實
胥師各掌其次之政令而平其貨賄憲刑禁焉
注憲表縣之
察其詐偽飾行儥慝者而誅罰之(行下孟反慝他得反)
注飾行儥慝謂使人行賣惡物於市巧飾之令欺誑
買者訓此所謂偽飾之禁
聽其小治小訟而斷之
賈師各掌其次之貨賄之治辨其物而均平之展其成
而奠其賈然後令市(賈音古其賈音嫁奠音定)
注辨别也
疏云辨其物而均平之與胥師同云展其成而奠
其價與胥師異以其知物價故也訓凡言辨者皆
謂辨其美惡成謂成其賣買物辨而後賣買可成
價可定而著為市之令也展謂巡視之
凡天患禁貴儥者使有恒賈
注謂若貯米穀棺木而睹久雨疫病者貴賣之
疏云米穀棺木者以其天患無過凶荒札喪
四時之珍異亦如之
注薦宗廟之物
凡國之賣儥各帥其屬而嗣掌其月
注儥買也鄭司農云謂官有所斥令賣賈師帥其屬
更相代直月為官賣之
疏帥其屬者賈師之下有羣賈亦二肆則一人
凡師役會同亦如之
司虣掌憲市之禁令禁其鬭嚻者與其虣亂者出入相
陵犯者以屬遊飲食于市者(嚻五羔反又許驕反)
注以屬遊飲食羣飲食者
若不可禁則搏而戮之(搏音博)
司稽掌巡市而察其犯禁者與其不物者而搏之
注不物衣服視占不與衆同及所操物不如品式
掌執市之盜賊以徇且刑之(徇辭俊反)
胥各掌其所治之政執鞭度而巡其前掌其坐作出入
之禁令襲其不正者
注作起也坐起禁令當市而不得空守之屬訓坐作
出入不正蓋亦司稽所謂不物者歟
凡有罪者撻戮而罰之
注罰之使出布
疏此即㕓人罰布
肆長各掌其肆之政令陳其貨賄名相近者相遠也實
相近者相爾也而平正之
注爾亦近也俱是物也使惡者遠善善自相近鄭司
農云謂若珠玉之屬俱名為珠玉而賈或百萬或數
萬别異令相遠使賈人不得雜亂以欺人訓相爾相
遠疑謂列肆蓋粗盬者與粗盬者為列精良者與精
良者為列不得以名相殽也
斂其總布掌其戒禁
注杜子春云總當為儳
疏此肆長各主一肆故罰其無肆立持之布上㕓
人掌依行肆者不得為無肆立持故後鄭破從租
&KR1469;之&KR1469;訓胥師賈師掌禁偽除詐之事司虣司稽
掌刑罰禁暴之事肆長掌陳肆辨物之事胥則胥
師之役也肆長亦賈師之屬也司稽則司虣之貳
也胥師掌禁偽除詐而亦兼刑罰之事賈師掌禁
偽除詐而實主辨物之事此皆職事相因賈師掌
帥其屬而嗣掌其月屬蓋即肆長是也疏言賈師
下有羣賈二肆則一人稽於經而無之肆長各掌
一肆而云斂其總布則總布每肆皆有之㕓人所
斂者質布罰布是犯市法者之泉㕓布是市地之
税總布蓋貨物之征謂之總者總總然聚意絘布
古或作次蓋吏所治舍人置貨物于中則有税及
得市遺物三日而舉者是為絘布耳胥師以下至
肆長依序官以大小為先後不以事為序也
泉府掌以市之征布斂市之不售貨之滯于民用者以
其賈買之物楬而書之以待不時而買者買者各從其
抵都鄙從其主國人郊人從其有司然後予之(楬音竭抵音帝)
(廣韻音邸都禮反)
注鄭司農云物楬而書之書其賈也抵故賈也主别
治大夫也然後予之為封符信然後予之玄謂抵實
柢字柢本也本謂所屬吏主有司是也
疏征布即㕓人絘布已下之布云主别治大夫者
公卿大夫常在王朝其都鄙則遣人治之若季氏
費宰公山弗擾之輩訓抵謂本其姓氏里居在都
鄙人則問其屬何主在郊在國之人則問是屬何
鄉官
凡賖者祭祀無過旬日喪紀無過三月
疏祭祀喪紀事大故賖與民不取利
凡民之貸者與其有司辨而授之以國服為之息
注有司其所屬吏也與之别其貸民之物定其賈以
予之以國服為之息以其於國服事之税為息也於
國事受園㕓之田而貸萬泉者朞出息五百
疏貸舉物生利與上文不同有司兼都鄙主凡言
服者服事為名民之服事惟有出税載師云二十
而一已下是也受園廛而貸萬泉者朞出息五百
計當二十取一也近郊遠郊已下可推
凡國事之財用取具焉歲終則會其出入而納其餘
注納入也入餘於職幣訓家君子曰凡國之財用取
具謂當需布者非國用盡取具於泉府也出謂共
國用入謂市之征布及取息買者不須主及有司親
來但言其所屬何氏貸者則須與其有司辨而授之
司門掌授管鍵以啓閉國門(鍵其展反廣韻音件其輦切司農音蹇)
注鄭司農云鍵讀為蹇管謂籥也鍵為牡
疏此王城十二門籥以啓門鍵以閉門訓凡鎖入
者謂之鍵容者謂之閉闢者謂之籥
幾出入不物者正其貨賄凡財物犯禁者舉之
注不物衣服視占不與衆同及所操物不如品式正
讀為征征税也訓犯禁即司市偽飾之禁
以其財養死政之老與其孤
注財所謂門關之委積也死政之老死國事者之父
母也孤其子
祭祀之牛牲繫焉監門養之
注監門門徒
疏若祭天地宗廟則使充人繫于牢芻之三月若
散祭祀則遣監門養之不必在牢三月也
凡歲時之門受其餘
注受祭門之餘
疏歲時之門謂四時祭門若月令秋祭門是祭廟
門此國門除時祭外仍有為水祈禱故春秋大水
有用牲于門之事
凡四方之賓客造焉則以告
注告告于王而止客以俟逆
疏諸侯來朝覲至關關人告王至郊郊人告王至
國門門人告王王得告皆遣人往迎
司關掌國貨之節以聯門市
注貨節謂商本所發司市之璽節也自外來者則按
其節而書其貨之多少通之國門國門通之司市自
内出者司市為之璽節通之國門國門通之關門參
相聯以檢猾商
疏案其節而書貨之多少者謂過所文書若下文
節傳至關至門皆别寫一通入關入門皆案勘而
過
司貨賄之出入者掌其治禁與其征㕓
注征㕓者貨賄之税與所止邸舍也關下亦有邸客
舍其出布如市之㕓
凡貨不出于關者舉其貨罰其人
注不出於關謂從私道出辟税者則没其財而撻其
人
凡所達貨賄者則以節傳出之(傳張戀反)
注商或取貨於民間無璽節者至關關為之璽節及
傳出之其有璽節亦為之傳傳如今移過所文書
國凶札則無關門之征猶幾(札側八反又音截)
注凶謂凶年饑荒札謂疾疫死亡越人謂死為札
疏上司門不言無征故於關并言也
凡四方之賓客敂關則為之告(敂音叩玉篇或作扣廣韻音苟古厚切)
注謂朝聘者也敂關猶謁關人也
有外内之送令則以節傳出内之
注有送令謂奉貢獻及文書以常事往來環人之職
所送迎通賓客至關則為之節與傳以通之
疏外之送令謂從侯國而入内之送令謂從王國
而出訓外内送令已自有節故環人送迎賓客亦
有路節但過關則司關又換節與之
周禮纂訓卷七
