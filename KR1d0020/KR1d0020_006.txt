周禮纂訓卷六
安溪李鍾倫撰
鄉師之職各掌其所治鄉之教而聽其治
疏鄉師四人其鄉有六二人共主三鄉訓鄉師之
職所掌皆稽器屬徒之令鄉大夫之職所掌皆德
行道藝之教蓋鄉大夫以卿為之其職貴其事重
故復有鄉師以貳其部分督率之政焉此其職事
所以相成也
以國比之灋以時稽其夫家衆寡辨其老幼貴賤廢疾
馬牛之物辨其可任者與其施舍者掌其戒令糾禁聽
其獄訟
注施舍謂應復免不給繇役
疏國比之法案小司徒職云稽九比之數以辨其
貴賤老幼廢疾訓戒令糾禁獄訟之事自大役以
下皆是
大役則帥民徒而至治其政令既役則受州里之役要
以考司空之辟以逆其役事(辟婢亦反)
注而至至作部曲也役要所遣民徒之數辟功作章
程逆猶鉤考也以役要攷司空之辟者以人之衆寡
稽所作事之多少也以逆其役事者以所作事之苦
良别踵董事者之修墮也
凡邦事令作秩叙
注事功力之事秩常也叙猶次也事有常次則不偪
匱
疏凡國家有功作之事皆出政令使多少有常事
有次叙訓多少有常則財不匱事有次叙則民不
偪
大祭祀羞牛牲共茅蒩(蒩子都反一音子餘反)
注蒩士虞禮所謂苴刌茅長五寸束之者是也此所
以承祭既祭蓋束而去之守祧職云既祭蔵其隋是
與
疏羞牛牲佐大司徒也案甸師掌共蕭茅此鄉師
得茅束而切之立之祭前以藉祭
大軍旅會同正治其徒役與其輂輦戮其犯命者(輂音梮居)
(玉切)
注輂駕馬輦人輓行所以載任器也止以為蕃營司
馬法曰夏后氏謂輦曰余車殷曰胡奴車周曰輜輦
輦一斧一斤一鑿一梩一鋤周輦加二版二築又曰
夏后氏二十人而輦殷十八人而輦周十五人而輦
疏正治其徒役者謂六軍之外别有民徒使役皆
出於鄉輂載輜重者知不駕牛者唯駕大車柏車
等梩或以為插或以為鍬一也築杵也
大喪用役則帥其民而至遂治之
疏大喪用役謂若輓六引之等
及葬執纛以與匠師御匶而治役(纛桃報反劉音毒王篇作翿廣韻音𨗳徒)
(到切又音毒匶音舊)
注匠師事官之屬其於司空若鄉師之於司徒也鄉
師主役匠師主衆匠共主葬引雜記曰匠人執翿以
御柩鄭司農云翿羽葆幢也爾雅曰纛翳也以指揮
輓柩之役正其行列進退
疏雜記是諸侯禮匠人執翿此天子禮鄉師執翿
及窆執斧以涖匠師
注匠師主豐碑之事執斧以涖之使戒其事
疏窆下棺也
凡四時之田前期出田灋于州里簡其鼓鐸旗物兵器
脩其卒伍
注田灋人徒及所當有
疏人徒即經卒伍所當有即經鼔鐸旗物兵器
及期以司徒之大旗致衆庶而陳之以旗物辨鄉邑而
治其政令刑禁廵其前後之屯而戮其犯命者斷其争
禽之訟(斷丁亂反)
注司徒致衆者熊虎之旗此又以之明為司徒致之
大夫致衆當以鳥隼之旟前後屯車徒異部也
疏辨鄉邑者田獵之時非直有六鄉之衆亦有公
邑之民分别之云大夫致衆當以鳥隼之旟者案
司常孤卿建旜大夫士建物司徒卿官尋常建旜
鄉師大夫官尋常建物在旜下明在軍則卿建熊
虎之旗大夫當建鳥隼之旟在旗下矣車徒異部
者謂大司馬云險野人為主易野車為主是也
凡四時之徵令有常者以木鐸徇於市朝
注徵令有常者謂田狩及正月命脩封疆二月命雷
且𤼵聲
以歲時廵國及野而賙萬民之囏阨以王命施惠(囏古艱字)
(本亦作艱)
疏以歲之困阨之時
歲終則攷六鄉之治以詔廢置
疏詔告王與冢宰
正歲稽其鄉器比共吉凶二服閭共祭器族共喪器黨
共射器州共賓器鄉共吉凶禮樂之器
注吉服祭服也凶服弔服也比長主集為之祭器簠
簋鼎爼之屬閭師主集為之喪器夷槃素爼楬豆輁
軸之屬族師主集為之此三者民所以相共也射器
者弓矢楅中之屬黨正主集為之為州長或時射於
此黨也賓器者尊爼笙瑟之屬州長主集為之為鄉
大夫或時賓賢能於此州也吉器若閭祭器者也凶
器若族喪器者也禮樂之器若州黨賓射之器者鄉
大夫備集此四者為州閭族黨有故而不共也此鄉
器者旁使相共則民無廢事上下相補則禮行而教成
疏云吉服祭服者比無祭事族祭酺黨祭禜州祭
社無過用朝服又知凶服是弔服者若衰裳主人
自共庶人之弔服無過素冠深衣而已素俎楬豆輁軸者
士喪禮小斂有素俎大斂有楬豆既夕禮用輁軸以載柩
此大夫士禮引之以況義實大夫士有禄位不在共限案
載師里布屋粟注云罰之以共吉凶二服及喪器不言祭
器者省文此三者皆非官事故不用官物自射器以下皆為
國行禮得用官物不出民物也
若國大比則攷教察辭稽器展事以詔誅賞
注攷教視賢能以知道藝與否察辭視吏言事知其
情實不展猶整具
鄉大夫之職各掌其鄉之政教禁令正月之吉受教灋
于司徒退而頒之于其鄉吏使各以教其所治以攷其
德行察其道藝
注其鄉吏州長以下
疏教法十二教以下德行六德六行道藝六藝
以歲時登其夫家之衆寡辨其可任者國中自七尺以
及六十野自六尺以及六十有五皆征之其舍者國中
貴者賢者能者服公事者老者疾者皆舍以歲時入其書
注國中城郭中也晚賦稅而早免之以其所居復多
役少野早賦稅而晚免之以其復少役多入其書者
言於大司徒鄭司農云服公事者謂若今吏有復除
也
疏七尺謂年二十知者案韓詩外𫝊二十行役六
尺謂年十五以六十五對六十晚校五年知六尺
與七尺早校五年云皆征之者謂築作挽引道渠
之役及出賦若田獵五十則免征伐六十則免是
以祭義云五十不為甸徒王制云六十不與服戎
二者並不辨國中及野外鄭知國中復多役少者
以經云貴者至疾者皆舍總據國中而言也訓征
兼田賦及力役國中與野早晚異者國中復多役
少野復少役多受田因從役轉也國中當以四郊
言
三年則大比攷其德行道藝而興賢者能者鄉老及鄉
大夫帥其吏與其衆寡以禮禮賓之
注賢者有德行者能者有道藝者變舉言興者謂合
衆而尊寵之以鄉飲酒之禮禮而賓之
厥明鄉老及鄉大夫羣吏獻賢能之書于王王再拜受
之登于天府内史貳之
注厥其也其賓之明日也天府掌祖廟之寳蔵者内
史副寫其書者當詔王爵禄之時
退而以鄉射之禮五物詢衆庶一曰和二曰容三曰主
皮四曰和容五曰興舞
疏言退者謂獻賢能之書于王退来鄉内云以鄉
射之禮者州長春秋二時習射于序名為鄉射今
鄉大夫還用此鄉射之禮詢衆庶也訓家君子曰
五物即射中之事和内志正也容外體直也主皮
中也和容其節比于樂也興舞其進退揖讓比于
禮也大司樂王大射則詔諸侯以弓矢舞注謂舞
者執弓挟矢進退揖讓之儀大司徒以鄉三物
教萬民而賓興之然則賓興之賢是升於司徒而
為選士者也賢書既登即繼以鄉射之禮以詢衆
庶是復擇其賢能而論於鄉所謂秀士者也詢衆
庶者於衆庶之中詢其賢能而舉之射以觀德故
取焉
此謂使民興賢出使長之使民興能入使治之
注言是乃所謂使民自舉賢者因出之而使之長民
教以德行道藝於外也使民自舉能者因入之而使
之治民之貢賦田役之事於内也言為政以順民為
本也
疏出使長之以賢者德大故遣出外或為都鄙主
或為諸侯皆可也入使治之以能者德小故還入
鄉中量德小大以為比長鄰長已上之官治民之
貢賦田役於内也
歲終則令六鄉之吏皆會政致事正歲令羣吏攷灋于
司徒以退各憲之於其所治之國大詢于衆庶則各帥
其鄉之衆寡而致於朝
訓攷灋于司徒就鄉大夫所受法而攷之也重言
之者申明之意經文多有之州長黨正皆然注大
詢者詢國危詢國遷詢立君
國有大故則令民各守其閭以待政令
注使民皆聚於閭胥所治處
以旌節輔令則達之
注民雖以徵令行其將之者無節則不得通
疏以旌節輔此徵令文書
州長各掌其州之教治政令之灋正月之吉各屬其州
之民而讀灋以攷其德行道藝而勸之以糾其過惡而
戒之若以歲時祭祀州社則屬其民而讀灋亦如之春
秋以禮會民而射于州序(屬音燭下同)
注序州黨之學也
疏此歲時謂春秋二時春祭社以祈豐熟秋祭社
以報功以禮會民亦謂先行鄉飲酒之禮乃射知
序州黨學者下黨正亦云飲酒于序若鄉則立庠
故鄉飲酒義云主人迎賓于庠門外彼賓興賢能
非州黨所行故知是鄉學也
凡州之大祭祀大喪皆涖其事
注大祭祀謂州社稷也大喪鄉老鄉大夫於是卒者
也
疏云州則非國家祭祀喪事
若國作民而師田行役之事則帥而致之掌其戒令與
其賞罰
注掌其戒令賞罰則是於軍因為師帥
疏行謂廵狩帥而致者州長致與小司徒小司徒
乃帥而致與大司徒也云因為師帥者若衆屬軍
吏則賞罰戒令别有軍吏掌之矣
歲終則會其州之政令正歲則讀教灋如初
訓如初指上文正月之吉言也此又正月與正歲
不容别之一証矣
三年大比則大攷州里以贊鄉大夫廢興
疏言大者時有興廢故也訓此謂考鄉之羣吏
黨正各掌其黨之政令教治及四時之孟月吉日則屬
民而讀邦灋以糾戒之
注以四孟之月朔日讀灋者彌親民者於教亦彌數
訓案讀法州三度正月之吉及春秋祭社也黨六
度四孟月朔及春秋祭禜也族十四度十二月朔
及春秋祭酺也
春秋祭禜亦如之(禜音榮永兵切又音詠)
注謂雩禜水旱之神蓋亦為壇位如祭社稷云
疏黨不得祭社故祭禜
國索鬼神而祭祀則以禮屬民而飲酒于序以正齒位
一命齒于鄉里再命齒于父族三命而不齒
注國索鬼神而祭祀謂十二月大蜡之時正齒位者
鄉飲酒義所謂六十者坐五十者立侍六十者三豆
七十者四豆八十者五豆九十者六豆是也黨正飲
酒禮亡以此事屬於鄉飲酒之義微失少矣凡射飲
酒此鄉民雖為鄉大夫必来觀禮鄉飲酒鄉射記大
夫樂作不入士既旅不入是也齒于鄉里者以年與
衆賓相次也齒於父族者父族有為賓者以年與之相
次異姓雖有老者居于其上不齒者席于尊東所謂
遵
疏正齒位非蜡祭禮但其禮在蜡月耳一命下士
再命中士三命上士鄭引鄉飲酒鄉射記者証二
事俱有一命以上觀禮之節又案鄭注鄉飲酒無
黨正正齒位之事以彼是三年貢士直行飲酒禮
賢者為賓其次為介其次又為衆賓禮異也又云
天子之國三命乃不齒諸侯之國爵為大夫則不
齒蓋公侯伯之大夫再命子男之大夫一命但大
夫爵尊無論命數皆不齒也齒于鄉里在堂下齒
于父族在堂上若賓賢能則天子之士再命已下
及諸侯之士皆在堂下與鄉人齒别為一禮也
凡其黨之祭祀喪紀昏冠飲酒教其禮事掌其禁戒(冠古)
(亂反)
注其黨之民
疏此並是民之所行與州之大祭大喪異
凡作民而師田行役則以其灋治其政事
注亦於軍因為旅帥
訓郎氏曰法謂十五比聯
歲終則會其黨政帥其吏而致事
疏致於州長
正歲屬民讀灋而書其德行道藝
疏每年正歲皆書記觀勉之三年即貢之也
以歲時涖校比
注鄭司農云校比族師職所謂以時屬民而校登其
族之夫家衆寡辨其老幼貴賤廢疾可任者及其六
畜車輦
疏案族師以四時校比黨正臨之
及大比亦如之
疏亦涖之
族師各掌其族之戒令政事
注政事邦政之事
月吉則屬民而讀邦灋書其孝弟睦婣有學者
注月吉每月朔日
疏有學即六藝
春秋祭酺亦如之(酺音步或音蒲)
注酺者為人物烖害之神故書酺或為步杜子春云
當為酺玄謂校人職又有冬祭馬步則未知此世所
云蝝螟之酺與人鬼之步與蓋亦為壇位如雩禜云
族長無飲酒之禮因祭酺而與其民以長幼相獻酬
焉
疏云族長無飲酒禮者案上州長春秋習射黨正
十月農功畢二事皆有飲酒禮皆得官物為之族
卑不得官物故須合錢飲酒耳
以邦比之灋帥四閭之吏以時屬民而校登其族之夫
家衆寡辨其貴賤老幼廢疾可任者及其六畜車輦
疏車駕牛馬輦人挽行訓六畜車輦亦辨其耗息
及完弊也
五家為比十家為聯五人為伍十人為聯四閭為族八
閭為聯使之相保相受刑罰慶賞相及相共以受邦職
以役國事以相葬埋(葬如字劉才郎反埋本或作貍莫皆反)
注相共猶相救相賙
疏張逸問俗百家安得有八閭鄭答并之為聯耳
相保不為愆負相受謂相寄託趙商問族師之義
鄰比相坐康誥之說門内尚寬鄭答族師是周公
新制之法康誥時周法未定新誅三監務在尚寬
故也訓此所謂邦比之法兩兩相聯
若作民而師田行役則合其卒伍簡其兵器以鼔鐸旗
物帥而至掌其治令戒禁刑罰
注亦於軍因為卒長
訓鼔鐸旗物自軍將以下各有所當用於族師見
之耳
歲終則會政致事
閭胥各掌其閭之徵令
訓閭卑故不言政教之事
以歲時各數其閭之衆寡辨其施舍凡春秋之祭祀役
政喪紀之數聚衆庶既比則讀灋書其敬敏任恤者(數色)
(主反政如字杜音征鄭書既為暨杜讀暨為既)
注祭祀謂州社黨禜族酺也役田役也政若州射黨
飲酒也喪紀大喪之事四者及比皆會聚衆民因以
讀法以勑戒之
疏族師以上官尊讀法皆有時節閭胥卑但是聚
衆庶比之時節讀法耳上師田行役並言則役是
役作此文不言田則役兼田役也訓郎氏曰喪紀
謂族相葬埋上四者皆聚衆庶以共其事歲時
則數其衆寡祭喪役政則亦聚衆庶二者皆須比
既比讀法承二事言
凡事掌其比觵撻罰之事(觵古音光又古横反說文从角黃聲撻吐達反)
注觵撻者失禮之罰也觵用酒其爵以兕角為之撻
扑也
疏言凡事非一則是鄉飲酒及鄉射飲酒失禮須
罰者詩曰兕觵其觩知爵用兕角也
比長各掌其比之治五家相受相和親有辠竒衺則相
及(辠本亦作罪衺似嗟反)
注衺猶惡也
徙于國中及郊則從而授之
注徙謂不便其居也或國中之民出徙郊或郊民入
徙國中皆從而付所處之吏明無罪惡
疏古者三歲大比之年民有不便本居則任其遷
徙此國中及郊所徙者並不離當鄉之内伍長自
往付授
若徙于他則為之旌節而行之
注徙於他謂出居異鄉也授之者有節乃達
疏上是伍長送授彼吏此非直授兼亦有節
若無授無節則唯圜土内之
注鄉中無授出鄉無節過所則呵問繫之圜土考辟
之也
疏辟法也考辟考量以法
封人掌設王之社壝為畿封而樹之
注畿上有封若今時界矣不言稷者稷社之細也
疏為畿封而樹之者謂王國外四面五百里各置
畿限畿上皆為溝塹其土在外為封又樹木而為
阻固
凡封國設其社稷之壝封其四疆
疏案禹貢徐州貢五色土孔注云王者封五色土
為社建諸侯則各割其方色土與之使立社燾以
黃土苴以白茅茅取潔黃取王者覆四方
造都邑之封域者亦如之令社稷之職
注將祭之時令諸有職事於社稷者郊特牲曰唯為
社事單出里唯為社田國人畢作唯為社丘乘供粢盛
訓唯為社事單出里若在六鄉則助祭於州若在
采地則助祭於都鄙此則據六鄉言單出里者家
出一人國人畢作者無得住家丘乘共粢盛者天
子諸侯有籍田則祭祀粢盛是藉田共大夫以下
無藉田則丘乘之民以所助耕之公田供也
凡祭祀飾其牛牲設其楅衡置其絼共其水稾(楅音福絼本又)
(作紖持忍反玉篇同紖稾古老反)
注飾謂刷治潔清之也楅設于角衡設于鼻水稾給
殺時洗薦牲也絼字當以豸為聲鄭司農云絼著
牛鼻繩
疏水以洗牲稾以薦牲
歌舞牲及毛炮之豚(炮薄交反)
注君牽牲入時隨歌舞之言其肥香以歆神也毛炮
豚者爓去其毛而炮之以備八珍
凡喪紀賓客軍旅大盟則飾其牛牲
注大盟會同之盟
鼔人掌教六鼓四金之音聲以節聲樂以和軍旅以正
田役
注音聲五聲合和者
疏案眡瞭職云掌播鼗下又云鼜愷獻亦如之雖
不云擊鼓參之上下文五鼓是眡瞭擊之晉鼓是
鏄師擊之故其職云掌金奏之鼓此下文云以晉
鼓金奏鼓鼓人所教當教眡瞭鏄師節聲樂者雷鼓
靈鼓路鼔晉鼔皆是也和軍旅者鼖鼔正田役者
鼛鼓田獵所以習戰當與軍事同鼔
教為鼔而辨其聲用
注教為鼔教擊鼔者大小之數又别其聲所用之事
訓鼔擊也
以雷鼔鼔神祀
注雷鼔八面鼔也神祀祀天神也
疏案大司樂以靈鼓祭方丘此下文靈鼓鼓社祭
則但是地示無問大小皆用靈鼓但是天神皆用
雷鼓矣鄭知雷鼓八面者案韗人有晉鼓鼖鼓皋
鼓三者非祭祀之鼓皆兩面則路鼓祭宗廟宜四
面靈鼓六面雷鼓八面差次知然也
以靈鼓鼔社祭
注靈鼔六面鼓也社祭祭地示也
疏此舉社以表地示也
以路鼔鼔鬼享
注路鼔四面鼓也鬼享享宗廟也
疏享先王大祀先公次祀祭殤小祀同用路鼓也
以鼖鼓鼓軍事(鼖扶云反)
注大鼓謂之鼖鼖鼓長八尺
疏案大司馬諸侯執鼖鼓
以鼛鼓鼔役事(鼛音羔)
注鼛鼓長丈二尺
疏起役止役皆用鼛鼓
以晉鼔鼔金奏
注晉鼔長六尺六寸金奏謂樂作擊編鐘
疏凡作樂先擊鐘次即擊鼓金即鐘也奏即擊也
鐘師云以鐘鼔奏九夏鄭云擊編鐘者鐘有不編
不編者鐘師擊之編鐘磬師擊之皆是金奏鄭惟
言編鐘實則不編者晉鼓皆和之
以金錞和鼓(錞音淳)
注錞錞于也圜如碓頭大上小下樂作鳴之與鼔相和
疏云樂作鳴之與鼓相和者案下三金見大司馬
在軍所用金錞不見軍用明作樂時和鼓也
以金鐲節鼓(鐲音瘃陟玉切又音蜀)
注鐲鉦也形如小鐘軍行鳴之以為鼔節司馬職曰
軍行鳴鐲
以金鐃止鼓(鐃音呶女交切)
注鐃如鈴無舌有秉執而鳴之以止擊鼔司馬職曰
鳴鐃且卻
疏進軍擊鼔退軍鳴鐃
以金鐸通鼔
注鐸大鈴也振之以通鼓司馬職曰司馬振鐸
疏此是金鈴金舌在軍所振金鈴木舌者為木鐸
施令時所振
凡祭祀百物之神鼓兵舞帗舞者(帗音佛劉音弗)
注兵謂干戚也帗列五采繒為之有秉皆舞者所執
疏上言神祀社祭鬼享此更廣見小神下舞師山
川用兵舞社稷用帗舞今小神近山川者舞兵舞
近社稷者舞帗舞也訓家君子曰百物之神蓋民
間所祭其蜡祭之類耶
凡軍旅夜鼓鼜(鼜音戚倉歷切)
注鼜夜戒守鼓也司馬灋曰昏鼓四通為大鼜夜半
三通為晨戒旦明五通為𤼵昫
軍動則鼔其衆
注動旦行
疏曹劌云一鼓作氣則此是據將臨陣時
田役亦如之
訓亦夜鼓鼔衆也
救日月則詔王鼓
注救日月食王必親擊鼓者聲大異
疏祭日月與天神同用雷鼓則救日月亦用雷鼓
太僕與戎右云贊王鼓者雷鼓八面彼得佐擊餘
面也
大喪則詔大僕鼓
注始崩及窆時也
疏大僕職始崩戒鼓窆亦如之
舞師掌教兵舞帥而舞山川之祭祀教帗舞帥而舞社
稷之祭祀教羽舞帥而舞四方之祭祀教皇舞帥而舞
早暵之事(暵音漢呼旦反)
注羽析白羽為之形如帗也四方之祭祀謂四望也
旱暵之事謂雩也皇析五采羽為之亦如帗
疏此謂教野人使知之案春官樂師有六舞此無
旄舞人舞二者蓋旄舞施于辟雍人舞施於宗廟
俱不得用卑者之子彼樂師教國子故有之此教
野人故無二舞也訓四方蓋即大宗伯所謂四方
百物大蜡之祭也
凡野舞則皆教之
注野舞謂野人欲學舞者
疏案序官舞徒四十人其數有限今云皆教之者
以待其闕
凡小祭祀則不興舞
注小祭祀王玄冕所祭
疏案司服羣小祀注云林澤墳衍四方百物之屬
如是則亦應有兵舞帗舞而云不興舞者雖同小
祀若外神林澤等亦有舞若宫中七祀則無舞也
訓若宗廟祭殤亦是小祭祀家君子曰鼓人隷
於司徒者司徒掌徒役凡師田行役鼓用為多舞
師不隷於宗伯者此四祀當是民間之祭與樂師
所掌不同社稷即上州社山川四方蓋亦各於其
地旱暵恐亦民自祈禱若天子大雩帝用盛樂豈
特皇舞而已也
牧人掌牧六牲而阜蕃其物以共祭祀之牲牷(蕃音煩牷音全)
注牷體完具
疏五官各有牛人羊人犬人豕人之等擇取純毛
者以供牧人牧人又供與充人芻之三月以祭祀
養之曰畜將用曰牲
凡陽祀用騂牲毛之隂祀用黝牲毛之望祀各以其方
之色牲毛之(黝於糾反司農音幽)
注騂牲赤色毛之取純毛也陽祀祭天於南郊及宗
廟隂祀祭地北郊及社稷望祀五嶽四鎮四瀆也鄭
司農云黝讀為幽幽黑也
疏案大宗伯蒼璧禮天黃琮禮地牲幣各放其器
之色謂圜丘方澤四時迎五方帝各依方色此騂
牲黝牲唯有祭天南郊及宗廟祭地北郊及社稷
也訓祭天南郊祭地北郊說見宗伯職首
凡時祀之牲必用牷物
注時祀四時所常祀謂山川至四方百物
疏鄭惟據地之時祀實則天神日月以下亦在時
祀中也訓不言色者蓋凡天神人鬼之屬皆用騂
凡地示之屬皆用黝也上見毛色之純此見牲體
之全互言之耳
凡外祭毁事用尨可也(尨亡江反)
注外祭謂表貉及王行所過山川用事者杜子春云
尨雜色不純毁謂副辜候禳毁除殃咎之屬
疏案校人職將事于四海山川則飾黃駒亦是外
祭蓋據尨中有黃色者用之不必純黃鄭注宗伯
副辜引九門磔禳小祝職有將事候禳皆毁除殃
咎非是常祭訓此節對上時祀則此是不以時而
有事者注引副辜之文宗伯以副辜祭四方百物
則是時祀也蓋此惟據九門磔禳亦用副辜為毁
除之祭其四方百物用副辜則在時祀中也既用
尨則亦或不盡牷物而用之矣
凡祭祀共其犧牲以授充人繫之
注犧牲毛羽完具者授充人者當殊養之
疏犧純色
凡牲不繫者共奉之
注謂非時而祭祀者
疏外祭毁事是非時祭祀訓天地宗廟之牲則繫
於牢芻之三月餘散祭祀則繫于門不必三月非
時祭祀則并不繫
牛人掌養國之公牛以待國之政令
注公猶官也
凡祭祀共其享牛求牛以授職人而芻之
注享牛謂所以祭者也求牛謂所以繹者也宗廟有
繹者孝子求神非一處職讀為樴樴謂之杙可以繫
牛樴人者謂牧人充人與芻牲之芻牛人擇於公牛
之中而以授養之
凡賓客之事共其牢禮積膳之牛(積子賜反)
注牢禮飱饔也積所以給賓客之用若司儀職曰主
國五積者也膳所以間禮賓客若掌客云殷膳太牢
饗食賓射共其膳羞之牛(食音嗣下文同)
注燕禮小臣請執幂者與羞膳者至獻賓而膳宰設
折爼王之膳羞亦猶此
疏饗食皆烹太牢天子諸侯射則先行燕禮皆有
殽爼故有牛也膳羞則庶羞不言正爼之牛者可
以相兼矣
軍事共其犒牛喪事共其奠牛(犒音□苦到切)
注謂殷奠遣奠也
疏喪自未葬已前無尸故謂之奠朝夕奠無尊卑
皆脯醢酒而已無牲體殷奠謂小斂大斂朔月月
半薦新祖奠及遣奠時則有牲體遣奠非直牛亦
有馬牲
凡會同軍旅行役共其兵車之牛與其牽徬以載公任
器(徬音傍薄浪反)
注牽徬在轅外挽牛也人御之居前曰牽居旁曰徬
疏會同軍旅兼言行役謂王廵狩六軍從也兵車
之牛者兵車駕四馬之外别有兩轅駕牛以載任
器者亦謂之兵車兵車之牛據在轅内牽徬在轅
外在前曰牽在旁曰徬
凡祭祀共其牛牲之互與其盆簝以待事(互劉音護徐音牙簝音尞)
(劉魯討反)
注鄭司農云盆所以盛血簝受肉籠也玄謂互若今
屠家縣肉格
疏互當是始殺解體未薦之時且縣于互解訖乃
薦之
充人掌繫祭祀之牲牷祀五帝則繫于牢芻之三月
注牢閑也養牛羊曰芻三月一時節氣成
疏云祀五帝者實昊天與地示四望社稷凡外神
皆繫之訓細案經文繫于牢芻之三月者唯大祀
為然次祀小祀恐當入下文散祭祀中
享先王亦如之凡散祭祀之牲繫于國門使養之(散素旦反)
注散祭祀謂司中司命山川之屬鄭司農云使養之
使守門者養之
疏案楚昭王問於觀射父曰芻豢牲則不必三月
其諸侯祭祀養牲幾何對曰遠不過三月近不過
浹日孔注云遠牛羊豕近犬雞之屬然則此散祭
祀不言三月亦可浹日而已
展牲則告牷
注展牲若今夕牲也特牲饋食之禮曰宗人視牲告
充舉獸尾告備近之
疏夕牲漢法又引特牲禮亦謂祭前之夕
碩牲則贊
注贊助也君牽牲入將致之助持之也春秋𫝊曰奉
牲以告曰博碩肥腯
疏上據夕牲此據正祭
載師掌任土之灋以物地事授地職而待其政令
注任土者任其力勢所能生育且以制貢賦也物物
色之以知其所宜之事而授農牧衡虞使職之
訓任土者任以生物任以作賦物地事授地職任
以生物也待其政令任以作賦也廛里場圃以下
所謂物地事授地職也國宅無征以下所謂待其
政令也
以廛里任國中之地以場圃任園地以宅田士田賈田
任近郊之地以官田牛田賞田牧田任遠郊之地以公
邑之田任甸地以家邑之田任稍地以小都之田任縣
地以大都之田任畺地(廛直連反場直良反賈音古畺音薑居良反)
注鄭司農云廛市中空地未有肆城中空地未有宅
者民宅曰宅宅田者以備益多也士田者士大夫之
子得而耕之田也賈田者吏為縣官賣財與之田官
田者公家之所耕田牛田者以養公家之牛賞田者
賞賜之田牧田者牧六畜之田司馬法曰王國百里
為郊二百里為州三百里為野四百里為縣五百里
為都杜子春云五十里為近郊百里為遠郊玄謂廛
民居之區域也里居也圃樹果蓏之屬季秋於中為
場樊圃謂之園宅田致仕者之家所受田士相見禮
曰宅者在邦則曰市井之臣在野則曰草茅之臣士
讀為仕仕者亦受田所謂圭田也孟子曰卿以下必
有圭田圭田五十畮賈田在市賈人其家所受田也
官田庶人在官者其家所受田也牛田牧田畜牧者
之家所受田也公邑謂六遂餘地天子使大夫治之
自此以外皆然二百里三百里其上大夫如州長四
百里五百里其下大夫如縣正是以或謂二百里為
州四百里為縣云遂人亦監焉家邑大夫之采地小
都卿之采地大都公之采地王子弟所食邑也畺五
百里王畿界也凡王畿方千里積百同九百萬夫之
地也有山陵林麓川澤溝瀆城郭宫室涂巷三分去
一餘六百萬夫又以田不易一易再易上中下相通
定受田者三百萬家也遠郊之内地居四同三十六
萬夫之地也三分去一其餘二十四萬夫六鄉之民
七萬五千家通不易一易再易一家受二夫則十五
萬夫之地其餘九萬夫廛里也場圃也宅田也士田
也賈田也官田也牛田也賞田也牧田也九者亦通
受一夫焉則半農人也定受田十二萬家也食貨志
云農民戶一人已受田其家衆男為餘夫亦以口受
田如此士工商家受田五口乃當農夫一人今餘夫
在遂地之中如此則士工商以事入在官而餘夫以
力出耕公邑甸稍縣都合居九十六同八百六十四
萬夫之地城郭宫室差少涂巷又狹於三分所去六
而存一焉以十八分之十三率之則其餘六百二十四
萬夫之地通上中下六家而受十三夫定受田二百
八十八萬家也其在甸七萬五千家為六遂餘則公
邑
疏司農以士田為士大夫之子耕田案禮記問士
之子長曰能耕是士子不免農若大夫以上之子
則免農禮運曰大夫有田以處其子孫故後鄭不
從賞田即夏官司勲賞田是也圃謂田首之界家
有二畝半以為井竈葱韭王制圭田無征此士田
在近郊十一而税者彼是殷法云遂人亦監焉者
案遂人云掌野鄭云郊外野大總言之則自百
里外至五百里皆曰野蓋鄉遂及公邑皆為溝洫
法是以遂人亦監焉云王子弟所食邑者王庶子
及母弟與公同食百里地在畺稍疏者與卿同食
五十里地在縣又疏者與大夫同食二十五里地
在稍引食貨志農民餘夫以口受田者案遂人云
夫一廛田百畮餘夫亦如之農家以七夫為計餘
子弟多三十有室受地與正夫同故何休云一夫
一婦受田百畝案孟子云餘夫二十五畝者彼是
年二十九以下未有妻者受口田二十五畝也云
士工商家受田五口乃當農夫一人者此則上云
半農人者是也士有禄沾及子弟工商賤故五口
乃當農夫一人云餘夫以力出耕公邑者還是五
口之内有丈夫者也案張逸問十八分之十三率
之何謂鄭云遂人上地有萊五十畝相通三夫受
六百五十畝地於三分所去六而存一訓問士人
受田如何朱子曰上士中士下士是有命之士已
有禄如管子士鄉十五是未命之士故亦受田近
郊遠郊皆士工商之家除農民不算在七家中蓋
農民自遠郊近郊甸稍縣都皆有莫適舉也牛田
牧田或即是養蕃六畜之處九職所謂藪牧者也
凡任地國宅無征園廛二十而一近郊十一遠郊二十
而三甸稍縣都皆無過十二唯其漆林之征二十而五
注征税也國宅凡官所有宫室吏所治者也國税輕
近而重遠近者多役也園廛亦輕之者廛無榖園少
利也古之宅必樹而畺埸有瓜
疏稍縣都有三等采地為井田助法此云十二者
除三等采地而言注云廛無穀園少利者廛則五
畝之宅在國中園則百畝田畔家各二畝半異義
案公羊十一税無遠近之差漢制收租有上中下
與周禮同義玄之聞也周禮授民田家所養者多
與之美田所養者少與之薄田漢無授田法富者
貴美且多貧者賤薄且少與周禮異周禮稅法據
王畿公羊税法據侯國侯國無遠近之差者以其
國小地狹役賦事睱也訓朱子曰近郊十一遠郊
二十而三甸稍縣都皆無過十二此即是田税蓋
近處如六鄉家家為兵其役多故税輕遠處如都
鄙井田法七家而賦一兵其役少故税重所謂十
二者是并雜税言也
凡宅不毛者有里布凡田不耕者出屋粟凡民無職事
者出夫家之征
注鄭司農云宅不毛者謂不樹桑麻也布泉也宅不
毛者有里布民無職事出夫家之征欲令宅樹桑麻
民就四業則無税賦以勸之也玄謂宅不毛者罰以
一里二十五家之泉空田者罰以三家之税粟以供
吉凶二服及喪器也民雖有閒無職事者猶出夫税
家税也夫税者百畝之税家税者出士徒車輦給繇
役
疏里布謂二十五家之口泉漢法人百二十夫三
為屋田不耕者罰以三夫之税粟民無職事此則
太宰閒民無常職轉移執事之人訓家君子曰里
布乃布帛之布蓋不毛則出布不耕則出粟無職
則出征征者力役之政蓋各以其類二十五家
之布二十五家嬪婦之所出也
以時徵其賦
疏閭師徵斂六鄉之賦貢遂師旅師斂六遂以外
之賦貢載師掌畿内地事亦徵其賦案閭師注賦
謂九賦九貢則此賦貢含有也至於里布屋粟及
閒民夫家之征亦可徵之
閭師掌國中及四郊之人民六畜之數以任其力以待
其政令以時徵其賦
注國中及四郊是所主數六鄉之中自廛里至遠郊
也賦謂九賦及九貢
疏閭師徵斂百里内之賦貢云賦謂九賦及九貢
者案太宰賦有九等此徵國中四郊唯有二賦言
九者大總而言九貢九職之貢即下文貢九穀之
等是也訓家君子曰閭師所掌貢即九功之貢也
蓋自中國及四郊六鄉之地閭師所貢其餘則食
采之君貢之與
凡任民任農以耕事貢九穀任圃以樹事貢草木任工
以飭材事貢器物任商以市事貢貨賄任牧以畜事貢
鳥獸任嬪以女事貢布帛任衡以山事貢其物任虞以
澤事貢其物
注貢草木謂葵韭果蓏之屬
疏冢宰九職此分山澤為二唯有八者臣妾無税
閒民則載師已見出夫家之征故不言
凡無職者出夫布
注獨言無職者掌其九賦
疏此無職即太宰閒民出夫布者出一夫口泉訓
無職者既給力役亦出夫布
凡庶民不畜者祭無牲不耕者祭無盛不樹者無椁不
𧖟者不帛不績者不衰
注掌罰其家事也
疏祭無牲死後祭之無牲也無椁死後無椁不衰
者死則不為著衰訓朱子云載師凡民無職事者
出夫家之征閭師凡無職者出夫布前重後輕者
載師所掌以待士大夫之有土者閭師所掌方是
待庶民宅不毛為其為亭臺也田不耕為其為池
沼也民無職事此是大夫家所養浮泛之人也
縣師掌邦國都鄙稍甸郊里之地域而辨其夫家人民
田萊之數及其六畜車輦之稽三年大比則以攷羣吏
而以詔廢置
注郊里郊所居也自邦國以及四郊之内是所主數
周天下也萊休不耕者
疏邦國據畿外諸侯都鄙據大都小都稍據家邑
甸據六遂郊里據遠郊至國中案遺人云鄉里又
云郊里彼鄉里據國中郊里據在郊
若將有軍旅會同田役之戒則受灋于司馬以作其衆
庶及馬牛車輦會其車人之卒伍使皆備旗鼔兵器以
帥而至
注受灋于司馬者知所當徵衆寡
疏車人之卒伍者人則百人為卒伍人為伍車亦
有卒伍案鄉師云以旗致萬民此云而至謂帥而
至鄉師也
凡造都邑量其地辨其物而制其域(量音良)
注物謂地所有也名山大澤不以封
疏都謂大都小都邑謂家邑域即疆域大小
以歲時徵野之賦貢
注野謂甸稍縣都
疏郊内賦貢閭師徵斂郊外賦貢縣師徵之遂師
旅師斂之訓載師掌畿内財賦之政縣師兼掌畿
内師役之令
周禮纂訓卷六
