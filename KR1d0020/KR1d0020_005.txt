周禮纂訓卷五
安溪李鍾倫撰
地官司徒第二
惟王建國辨方正位體國經野設官分職以為民極乃
立地官司徒使帥其屬而掌邦教以佐王安擾邦國
教官之屬大司徒卿一人小司徒中大夫二人鄉師下
大夫四人上士八人中士十有六人旅下士三十有二
人府六人史十有二人胥十有二人徒百有二十人
鄉老二鄉則公一人鄉大夫每鄉卿一人州長每州中
大夫一人黨正每黨下大夫一人族師每族上士一人
閭胥每閭中士一人比長五家下士一人(比毗志反)
封人中士四人下士八人府二人史四人胥六人徒六
十人
鼓人中士六人府二人史二人徒二十人
舞師下士二人胥四人舞徒四十人
牧人下士六人府一人史二人徒六十人
牛人中士二人下士四人府二人史四人胥二十人徒
二百人
充人下士二人史二人胥四人徒四十人
載師上士二人中士四人府二人史四人胥六人徒六
十人
閭師中士二人史二人徒二十人
縣師上士二人中士四人府二人史四人胥八人徒八
十人
遺人中士二人下士四人府二人史四人胥四人徒四
十人
均人中士二人下士四人府二人史四人胥四人徒四
十人
師氏中大夫一人上士二人府二人史二人胥十有二
人徒百有二十人
保氏下大夫一人中士二人府二人史二人胥六人徒
六十人
司諫中士二人史二人徒二十人
司救中士二人史二人徒二十人
調人下士二人史二人徒十人
媒氏下士二人史二人徒十人
司市下大夫二人上士四人中士八人下士十有六人
府四人史八人胥十有二人徒百有二十人
質人中士二人下士四人府二人史四人胥二人徒二
十人
廛人中士二人下士四人府二人史四人胥二人徒二
十人
胥師二十肆則一人皆二史賈師二十肆則一人皆二
史司虣十肆則一人司稽五肆則一人胥二肆則一人
肆長每肆則一人(賈音古)
泉府上士四人中士八人下士十有六人府四人史八
人賈八人徒八十人
司門下大夫二人上士四人中士八人下士十有六人
府二人史四人胥四人徒四十人每門下士二人府一
人史二人徒四人
司關上士二人中士四人府二人史四人胥八人徒八
十人每關下士二人府一人史二人徒四人
掌節上士二人中士四人府二人史四人胥二人徒二
十人
遂人中大夫二人遂師下大夫四人上士八人中士十
有六人旅下士三十有二人府四人史十有二人胥十
有二人徒百有二十人
遂大夫每遂中大夫一人縣正每縣下大夫一人鄙師
每鄙上士一人酇長每酇中士一人里宰每里下士一
人鄰長五家則一人(酇作管反)
旅師中士四人下士八人府二人史四人胥八人徒
八十人
稍人下士四人史二人徒十有二人
委人中士二人下士四人府二人史四人徒四十人
土均上士二人中士四人下士八人府二人史四人胥
四人徒四十人
草人下士四人史二人徒十有二人
稻人上士二人中士四人下士八人府二人史四人胥
十人徒百人
土訓中士二人下士四人史二人徒八人
誦訓中士二人下士四人史二人徒八人
山虞每大山中士四人下士八人府二人史四人胥八
人徒八十人中山下士六人史二人胥六人徒六十人
小山下士二人史一人徒二十人
林衡每大林麓下士十有二人史四人胥十有二人徒
百有二十人中林麓如中山之虞小林麓如小山之虞
川衡每大川下士十有二人史四人胥十有二人徒百
有二十人中川下士六人史二人胥六人徒六十人小
川下士二人史一人徒二十人
澤虞每大澤大藪中士四人下士八人府二人史四人
胥八人徒八十人中澤中藪如中川之衡小澤小藪如
小川之衡
迹人中士四人下士八人史二人徒四十人
卝人中士二人下士四人府二人史二人胥四人徒四
十人(卝音礦虢猛反劉侯猛反廣韻音澋呼䁝切)
角人下士二人府一人徒八人
羽人下士二人府一人徒八人
掌葛下士二人府一人史一人胥二人徒二十人
掌染草下士二人府一人史二人徒八人
掌炭下士二人史二人徒二十人
掌荼下士二人府一人史一人徒二十人(荼音徒徐音餘廣韻音徒)
(同都切)
掌蜃下士二人府一人史一人徒八人(蜃上忍反)
囿人中士四人下士八人府二人胥八人徒八十人
場人每場下士二人府一人史一人徒二十人
廩人下大夫二人上士四人中士八人下士十有六人
府八人史十有六人胥三十人徒三百人
舍人上士二人中士四人府二人史四人胥四人徒四
十人
倉人中士四人下士八人府二人史四人胥四人徒四
十人
司禄中士四人下士八人府二人史四人徒四十人
司稼下士八人史四人徒四十人
舂人奄二人女舂抌二人奚五人(奄於檢反劉於騐反抌音由又音揄或羊笑反)
饎人奄二人女饎八人奚四十人(饎音熾昌志切)
稾人奄八人女稾每奄二人奚五人
大司徒之職掌建邦之土地之圖與其人民之數以佐
王安擾邦國以天下土地之圖周知九州之地域廣輪
之數辨其山林川澤丘陵墳衍原隰之名物
注九州揚荆豫青兖雍幽冀并也積石曰山竹木曰
林注瀆曰川水鍾曰澤土高曰丘大阜曰陵水崖曰
墳下平曰衍高平曰原下濕曰隰名物者十等之名
與所生之物
疏馬融云東西為廣南北為輪訓此節承上土地
之圖下土會土宜土均皆辨土地名物之事也
而辨其邦國都鄙之數制其畿疆而溝封之設其社稷
之&KR1414;而樹之田主各以其野之所宜木遂以名其社與
其野
注社稷后土及田正之神壝壇與堳埒也田主田神
后土田正之所依也
疏辨邦國之數者謂分别畿外諸侯邦國多少之
數辨都鄙之數者謂分别畿内三等采地之數制
其畿疆者王畿千里中置王城面有五百里其邦
國都鄙亦皆有畿界也溝封之者謂於疆界之上
設溝溝為封樹以為阻固也設其社稷之壝者謂
於中門之外右邊設大社大稷王社王稷又於廟
門之屏設勝國之社稷其社稷外皆有壝埓於四
面也樹之田主者謂籍田之内依樹木而為田主
各以其野之所宜木云各者總據邦國都鄙并王
者而言也遂以名其社與其野者假令以松為社
則名松社之野餘皆放此又云社者五土之總神
以句龍為后土官有功於土死配社而食稷是原
隰之神原隰宜五穀稷者五穀之長立稷以表神
名棄為稷官有功於民死乃配稷而食名為田正
也注云田主田神者謂郊特牲云先嗇神農是也
田正則司嗇是也直以神農為主祭尊可以及卑
故使后土田正二神憑依之同壇共位耳訓土圭
以下皆所以辨邦國都鄙而制其畿疆者也
以土會之灋辨五地之物生一曰山林其動物宜毛物
其植物宜皂物其民毛而方二曰川澤其動物宜鱗物
其植物宜膏物其民黑而津三曰丘陵其動物宜羽物
其植物宜覈物其民專而長四曰墳衍其動物宜介物
其植物宜莢物其民晳而瘠五曰原隰其動物宜臝物
其植物宜叢物其民豐肉而庳(會古外反皂音早本或作早覈音核專徒丸反)
(莢音頰古協反晳音錫白色也臝力果反庳音婢)
注會計也以土計貢税之法因别此五者也毛物貂
狐貒貉之屬縟毛者也皂物柞栗之屬膏物當為櫜
字之誤蓮芡之實有櫜韜津潤也覈物李梅之屬專
圜也莢物薺莢王棘之屬臝物虎豹之屬淺毛者叢
物萑葦之屬庳猶短也
疏五地之内以民之資生取於動植之物故先言
動植後言民也訓家君子曰山林積草故其物毛
川澤積水故其物鱗丘陵多樹故其物羽墳衍多
石故其物介原隰積土故其物臝毛肖草之莖鱗
肖水之文羽肖木之葉介肖石之體臝肖土之形
各感其氣而成其類蓋毛物生於山林者金生於
土也鱗物生於川澤者木生於水也羽物生於丘
陵者火生於木也介物生於墳衍者水生於金也
臝物生於原隰者原隰備燥濕高下土寄旺於四
行也皂物覈物剛之屬也膏物莢物柔之屬也叢
物和氣之屬也亦各感其氣而生也毛而方者得
金土之氣黑而津者得水木之氣專而長者得木
火之氣晳而瘠者得金水之氣豐肉而庳者得土
之氣也蓋五地應乎五行而民物之生不離五行
之化形體既異性情亦殊先王因物以施教盖由
乎此矣下文十有一教是教之事土宜之法是
養之事先言教後言養者承上文五地之物生而
遂及施教之條所謂修其教不易其俗齊其政不
易其宜者也然則隨俗施教既得以類相從而下
文任土作貢亦得以類相從矣
因此五物者民之常而施十有二教焉一曰以祀禮教
敬則民不苟二曰以陽禮教讓則民不争三曰以隂禮
教親則民不怨四曰以樂禮教和則民不乖五曰以儀
辨等則民不越六曰以俗教安則民不愉七曰以刑教
中則民不虣八曰以誓教恤則民不怠九曰以度教節
則民知足十曰以世事教能則民不失職十有一曰以
賢制爵則民慎德十有二曰以庸制禄則民興功(愉音偷虣)
(薄報反)
注陽禮謂鄉射飲酒之禮隂禮謂男女之禮昏禮以
時則男不曠女不怨儀謂君南面臣北面父坐子伏
之屬俗謂土地所生習也偷謂朝不謀夕恤謂災危
相憂民有凶患憂之則民不解怠度謂宫室車服之
制世事謂士農工商之事少而習焉其心安焉因教
以能不易其業慎德謂矜其善德勸為善也庸功也
爵以顯賢禄以賞功
疏十曰以世事教能則民不失職者父祖所為之
業子孫述而行之不失本職訓以刑教中凡教皆
中道而民或不從刑者所以防其過不及而納之
於中道故曰刑以防之教中之說也十有二教所
以範天下之智愚賢否而齊五方之民敬讓和親
教之所以起此人治之大者故必以此為先焉知
敬讓而後等可辨知和親而後俗可安以刑教中
所以糾其不敬讓和親之失也以誓教恤所以固
其敬讓和親之情也以度教節則貧富不得相耀
而等威益以不越矣以世事教能則四民各世其
業而習俗益以不偷矣至于以爵勸德以禄勸功
則民皆興起于賢能此教之終也以度教節如食
之以時用之以禮誓教恤者約結其民使相救恤
也臨川吳氏曰唐虞司徒所敷者五教而周司
徒施十有二教蓋五教舉其綱十有二教則詳其
目自一至六是德禮之屬也自七至十二是刑政
之屬也爵禄亦刑政之事
以土宜之灋辨十有二土之名物以相民宅而知其利
害以阜人民以蕃鳥獸以毓草木以任土事辨十有二
壤之物而知其種以教稼穡樹蓺(相上聲毓音育)
注十二土分野十二邦任謂就地所生因民所能
疏知其利害者十二土之中利處居之害處遠之
以阜盛人民以蕃息鳥獸以毓生草木者皆由知
利害使之然也十二壤即十二土上經既欲居民
不必皆須樹蓺故曰土取萬物自生為名此經據
樹蓺而言故變云壤訓家君子曰五地者經也十
二土者緯也十二土各有五地焉故以土宜之灋
辨之任土事者即稼穡樹蓺之事也以其事重必
察其物而知其種故又特言之
以土均之灋辨五物九等制天下之地征以作民職以
令地貢以斂財賦以均齊天下之政
注五物五地所生之物也九等騂剛赤緹之屬
疏言天下則并畿外邦國所稅入天子而言也此
地征與下為目也訓郎氏曰九等上中下各三等
也民職即九職地貢即九貢財賦即九賦家君
子曰均平也土地有肥磽之異而貢賦有多寡之
殊所以均之也此節承上土宜之法為任土以
作貢也(騂雖榮反緹音紙)
以土圭之灋測土深正曰景以求地中日南則景短多
暑日北則景長多寒日東則景夕多風日西則景朝多
隂
注土圭所以致四時日月之景也測猶度也不知廣
深故曰測測土深謂南北東西之深也日南謂立表
處太南近日也日北謂立表處太北遠日也景夕謂
日趺景乃中立表之處太東近日也景朝謂日未中
而景中立表處太西遠日也晝漏半而置土圭表隂
陽審其南北景短於土圭謂之日南是地於日為近
南也景長於土圭謂之日北是地於日為近北也東
於土圭謂之日東是地於日為近東也西於土圭謂
之日西是地於日為近西也凡日景於地千里而差
一寸
疏鄭云不知廣深故曰測者廣深喻遠近云日南
謂立表處太南近日云云者日於地中而在南故
以南表為近日北表為遠日日出東方而西流故
以東表為近日西表為遠日云表隂陽者東方西
方是隂陽故别云審其南北也云日景於地千里
而差一寸者三光考靈耀云四遊升降於三萬里
中下云日至之景尺有五寸謂之地中則是半三
萬里而萬五千里與土圭等周公度日景之時置
五表五表者於潁川陽城置一表為中表中表南
千里又置一表北千里又置一表東千里又置一
表西千里又置一表日南景短多暑者據中表之
南而言晝漏半立八尺之表表北得尺四寸景不
满尺五寸日北者據中表之北而言亦晝漏半表
北得景尺六寸日東據中表之東晝漏半中表景
得正時東表日已趺是晝漏半已得夕景日西為
中表之西晝漏半中表景得正時西表日未中仍
得朝時之景此經皆未得所求耳
日至之景尺有五寸謂之地中天地之所合也四時之
所交也風雨之所會也隂陽之所和也然則百物阜安
乃建王國焉制其畿方千里而封樹之
注景尺有五寸者南戴日下萬五千里地與星辰四
遊升降於三萬里之中是以半之得地之中也畿方
千里取象於日一寸為正司農云土圭之長尺有五
寸以夏至之日立八尺之表其景適與土圭等謂之
地中今潁川陽城地為然
疏然則百物阜安者總結上句所合已下然猶如
是訓家君子曰此所謂地中及東西南北之偏就
九州以内言之耳如今南方多暑北方多寒近海
處多風近山處多隂故惟中州氣候為得其正而
其日景則夏至之日與土圭齊故取以為凖是日
景以土中而定非土中因日景而得也經云正日
景以求地中者求之為言猶標識之義耳景短多
暑謂景短時多暑也景長多寒言景長時多寒也
景夕多風言景夕時多風也景朝多隂言景朝時
多隂也景短謂夏景長謂冬景夕謂午後景朝謂
午前自古天地道理日月晷景之說多矣至于
今日西歷之家其說彌詳蓋以為地在天中止一
彈丸四方上下去天之數皆均其四表極處非能
與天相際也所謂天圓地方者言其動静之性耳
實則地亦圓體如卵裹黃上下周圍與天度相應
其地氣寒暑則以去日遠近為差赤道之下正與
日對其地最熱其景則四時常均無冬夏短永兩
極之下取日最遠其地最寒其景則短者極短長
者極長正當兩極之處常以半年為晝半年為夜
惟二極與赤道相去之間當日南北軌之外起二
十三度至四十度許其地不寒不熱温和可居其
景則與冬夏進退長短之極皆無過十之七此氣
之平而數之中也環地上下皆有國土人居各以
戴天為上履地為下南北東西隨處改觀午夜晨
昏每每相反蓋皆負氣而生麗陽而明周游環匝
初無定位其名有亞細亞歐羅巴利末亞亞墨利
如四大洲今之九州及四夷之地皆亞細亞國土
也其所記親歴各洲風土山川寥廓荒忽雖不可
盡信然其實測道里晷景見諸施行者頗為信而
有徵其理蓋不可誣今以其說考之則中國九州
正當黃道北軌距赤道二十四度之外起於廣州
夏至戴日之下迤邐而北至於夏至去日十六度
許則今直隸也自此復出塞而北風氣漸寒晝夜
短永漸踰其度自廣州越海而南則氣漸酷熱而
晝夜之刻漸無短永矣故惟九州之内風氣和時
刻平而洛又其中之中也是以天地四時之所交
合隂陽風雨之所會和昔之達者其知之矣而周
公豈欺我哉或曰此以言南北寒暑則可矣東西
風隂之理亦可得聞與曰由前之說則環處于地
者迭為東西未可以先儒日出日入午前午後之
說拘之也蓋九州之域西則多山而東際海近山
則多隂濱海則多風騐之閩蜀之地可見然則周
禮之風隂亦就九州言之明洛邑之為中耳其所
以風所以隂恐山水之為而非日出入朝暮之故
家茂夫叔父申言之曰夏至日道下直衡岳晷
無景北距嵩高弦徑九度餘陽城衡岳地平鳥道
相去約二千五百里去止二千五百里一則尺五
寸一無景是百六十餘里景已差一寸矣况晷景
之移視日斜豎以為遲速非可以平率定乎則鄭
注所云千里而差一寸恐未然也又云景夕者東
表日跌中表景乃中景朝者西表日未中而中表
景已中如此則極東之地日出方及三五尋丈日
景已中極西之地日昃將及三五尋丈日景方中
夫地在天中不過成形之大耳彈丸浮寄四際距
天之遠若一雖日之出也極東先見及其入也極
東先昏然南北有常東西無定各隨其處自為曉
午昏暮安知日東者不以吾為景朝乎日西者不
以吾為景夕乎且此尺有五寸東西直此一帶中
日景皆然又何以定其為東西之中乎愚謂日南
謂從此中表而南日北謂從此中表而北東西皆
然景短即夏至非短於尺有五寸也景長即冬至
非長於尺有五寸也東地濱海則多風而風起於
夕故以景夕言之西地多山則雲氣盛故多隂而
隂霾於朝則以景朝言之惟洛邑天地之所合也
四時之所交也則無多寒多暑之患風雨之所會
也則無多風隂陽之所和也則無多隂何以定之
以騐寒暑隂風於五土而惟此為不偏也然特就
中國九州而奠其四方之中耳若論大地之中當
在南戴赤道下之國則未知其何如也日至之景
尺有五寸謂之地中者非謂日景尺有五寸乃為
地中也是言地中之處其景尺有五寸也夏至
日道北距嵩高十二度而家茂夫叔父言九度餘
者十二度以天體之圜言之九度餘以徑直言之
四分之而得三分有竒也晷景之移視日斜豎以
為遲速者日斜照則晷景移速日直照則晷景移
遲晷景移速者地相去不甚遠而景長景短之差
至多也晷景移遲者地相去有至遠而景長景短
之差不多也皆以日之斜豎有異故也言此者明
晷景之移既有遲速則不可以千里而差一寸之
定例律之也此建王國之事
凡建邦國以土圭土其地而制其域諸公之地封疆方
五百里其食者半諸侯之地封疆方四百里其食者參
之一諸伯之地封疆方三百里其食者參之一諸子之
地封疆方二百里其食者四之一諸男之地封疆方百
里其食者四之一(疆居良切下同)
注土其地猶言度其地司農云土其地但為正四方
耳其食者半公所食租稅得其半耳其半皆附庸小
國屬天子參之一亦然玄謂食者半參之一四之一
者土均均邦國地貢輕重之等大國貢重正之也小
國貢輕字之也凡諸侯為牧正帥長及有德者乃有
附庸為其有禄者當取焉公無附庸侯附庸九同伯
附庸七同子附庸五同男附庸三同進則取焉退則
歸焉魯於周法不得有附庸故言錫之也地方七百
里者包附庸以大言之也附庸二十四言得兼此四
等矣
疏注言諸侯為牧正帥長及有德者乃有附庸案
王制云州有伯伯即牧也牧正帥長皆是有功諸
侯乃得為之有功即有附庸又諸侯有德雖不為
牧正帥長亦得有附庸云謂其有禄者當取焉謂
取閒田為附庸以為禄也云公無附庸者以其天
子畿方千里上公五百里地極故無附庸侯附庸
九同者以侯有功進受公地蓋公方五百里開方
之方百里者五五二十五侯四百里開方之四四
十六加九同則為二十五同與公等伯地三百里
三三而九加七同則為十六同與侯等子有功進
受伯地加五同與伯等男有功受子地男本一同
加三同與子等云進則取焉謂附庸者退則歸焉
謂為閒田者也云魯不得有附庸者魯雖侯爵以
其王子母弟畫服如上公受五百里之地成王以
周公制典法之勲賜魯以侯伯子男四等附庸故
云方七百里包附庸以大言之也凡言同者皆百
里地百里則為國周法不滿百里乃為附庸今皆
名附庸為同者積集附庸成同并數之矣訓朱子
曰先儒說封建古者公侯百里伯七十里子男五
十里至周公則斥大疆界始大封侯國公五百里
侯四百里伯三百里子二百里男百里此則將那
小底移動添封為大國豈有此理禹塗山之會執
玉帛者萬國當時所謂國者如今溪洞之類或
五六十家或百十家各立箇長後来到夏商衰時
皆相吞并漸漸大了至周時只有千八百國便是
萬國吞并為千八百國不及五分之一矣可見其
又大了周畢竟是因而封之豈有移去許多小國
卻封為大國然聖人立法亦自有低昂不如此截
然如封五百里這一段四面大山如大行卻有六
百里不成又挑出那百里外加封四百里這一段
卻有三百五十里不成又去别處討一段五十里
来添都不如此殺定蓋孟子時去周已七八百年
如今去隋時既無人記得又無載籍可考所以難
見得端的又周封齊魯之地是誅紂伐奄滅國者
五十所以封齊魯之地極廣如魯地方千里如齊
東至海西至河南至穆陵北至無棣是多少廣闊
朱子所謂欲封五百里適有一段地方六百里
者餘一百里當即是附庸閒田矣或有不滿五百
里四百里之數當亦有絶長補短之法要之所謂
自有低昂不截然殺定知此者可以言周禮矣
凡造都鄙制其地域而封溝之以其室數制之不易之
地家百畮一易之地家二百畮再易之地家三百畮(畮古)
(文畝字)
注都鄙王子弟公卿大夫采地其界曰都鄙所居也
王制曰天子之縣内方百里之國九七十里之國二
十有一五十里之國六十有三此蓋夏時采地之數
周未聞矣城郭之宅曰室以其室數制之謂制丘甸
之屬鄭司農云不易之地歲種之地美一易之地休
一歲乃復種再易之地休二歲乃復種
疏四丘為甸四甸為縣四縣為都家邑二十五里
小都五十里大都百里是造都鄙制其地域也以其
室數制之者室在都邑之内三等采地皆有城郭依
其城内室數於四野之中制地與之訓謝氏曰邦
國主分地故度地制域都鄙主治民故地域大小
除山川邑居等虛數以居民實數計之又知受田
之數知室家之數也
乃分地職奠地守制地貢而頒職事焉以為地灋而待
政令
注分地職分其九職所宜也定地守謂衡麓虞候之
屬制地貢謂九職所稅也頒職事者分命使各為其
所職之事地職農圃地守虞衡地貢如載師任地法
園㕓二十而一以下
訓自土圭以下至此皆承辨其邦國都鄙之數而
言先王國次畿外諸侯次都鄙采地
以荒政十有二聚萬民一曰散利二曰薄征三曰緩刑
四曰弛力五曰舍禁六曰去幾七曰眚禮八曰哀殺九
曰蕃樂十曰多昏十有一曰索鬼神十有二曰除盗賊
(弛式氏反舍音捨殺所界反除所例反蕃力袁反)
注散利貸種食也薄征輕租税也弛力息繇役也舍
禁若公無禁利去幾去其税𤯝禮殺吉禮殺哀省凶
禮蕃樂閉蔵樂器而不作多昏不備禮而娶昏者多
也索鬼神求廢祀而修之除盗賊饑饉則盗賊多急
其刑以除之
疏貸種食者謂豐時斂之凶時散之民無者從公
貸之或為種子或為食用至秋熟還公據公家為
散據民往取為貸荒政據大凶年為義五穀不升
謂之大飢一穀不升謂之嗛二穀不升謂之飢三
穀不升謂之饉四穀不升謂之康五穀不升謂之
大侵即大飢也案均人云凶札則無力征財賦此
既據大飢猶云薄征者此經雖主大飢兼記一穀
二穀不熟之歲故有輕税也舍禁山澤所遮禁者
舍去其禁使民取蔬食去飢案司關云國凶札則
無門關之征猶幾多昏使有女之家得減口數有
男之家易得其妻訓索鬼神固是求廢祀而修之
然亦有禱祠諸神以求禦災捍患之事焉散利薄
征以君養民也緩刑弛力使民得自養也五至六
與民通財也七至十與民省用也索鬼神以祈其
福除盗賊以去其害
以保息六養萬民一曰慈幼二曰養老三曰振窮四曰
恤貧五曰寬疾六曰安富
注保息謂安之使蕃息也慈幼如十四以下不從征
養老七十養於鄉五十異粻之屬振窮抍捄天民之
窮者也窮者有四曰矜曰寡曰孤曰獨恤貧貧無財
業稟貸之寬疾若今癃不可事不算卒可事者半之
也安富平其繇役不專取
疏上經既陳凶荒不安之事故此經陳安養萬民
之道注云養老七十養於鄉案王制云五十養於
鄉彼謂大夫士也王制又云凡三王養老皆引年
註云已而引戶校年當行復除也老人衆多非賢
者不可皆養故食貨志云七十已上所養也此云
七十養於鄉亦謂有賢行者也(抍音拯本亦作拯捄音救卒子忽反)
以本俗六安萬民一曰媺宫室二曰族墳墓三曰聯兄
弟四曰聯師儒五曰聯朋友六曰同衣服(媺音美聯兄弟一本作聚兄弟)
注本猶舊也媺善也謂約椓攻堅風雨攸除各有攸
宇族猶類也同宗者生相近死相迫聯猶合也兄弟
昏姻嫁娶也師儒鄉里教以道藝者同師曰朋同志
曰友同猶齊也民雖有富者衣服不得獨異
疏經云美宫室明不使華美故以攻堅解之云兄
弟是昏姻嫁娶者案爾雅釋親云父之黨為宗族
母與妻黨為兄弟又案喪服記兄弟皆有外邦及
與兄弟居彼皆據同宗小功以下知此兄弟是昏
姻非同宗者上云族墳墓是同宗明此兄弟施於
外姓昏姻爾雅又云婦之黨為昏兄弟夫婦相名
亦為兄弟故曾子問曰不得嗣為兄弟是以知兄
弟是昏姻也云師儒鄉里教以道藝者以其鄉立
庠州黨及遂皆立序致仕賢者使教鄉閭子弟鄉
閭子弟皆相聯合同就師儒保息者養其人也本
俗者安其俗也此二者養民之經荒政者救民之
權
正月之吉始和布教于邦國都鄙乃縣教象之灋于象
魏使萬民觀教象挟日而斂之乃施教灋于邦國都鄙
使之各以教其所治民(縣音玄挟于協反)
疏據邦國則使諸侯教所治民據都鄙則使公卿
大夫教所治民訓教法十二教以下皆是十二教
其綱也以下詳其目也
令五家為比使之相保五比為閭使之相受四閭為族
使之相葬五族為黨使之相救五黨為州使之相賙五
州為鄉使之相賓(比毗志反下同賙音周)
注使之者皆謂立其長而教令使之保猶任也受者
宅舍有故相受寄托也
疏五家相保不為過惡訓郎氏曰五家為比使之
相保羣相親近則易相督察也注謂相受為受
寄托者如托其妻子於其友之類蓋一鄉之中其
情意有親疏之殊焉其服容音聲有生熟之别焉
此所以因地而教不同至於鄉人之聚則其論公
矣故使之相與賓賢能而進之也
頒職事十有二于邦國都鄙使以登萬民一曰稼穡二
曰樹藝三曰作材四曰阜蕃五曰飭材六曰通財七曰
化材八曰斂材九曰生材十曰學藝十有一曰世事十
有二曰服事(飭音勑)
注司農云生材即閒民無常職轉移執事學藝謂學
道藝世事謂以世事教能則民不失職玄謂生材謂
養竹木者
疏大司徒主天下人民之數故頒下民之職事十
有二條于天下使以登成萬民不言鄉遂及公邑
者舉外以包内一曰稼穡以下八曰斂材以上即
太宰九職中八者也此又重掌者以大宰尊官總
知其事此司徒是主民之官親自頒行服事謂若
府史胥徒庶人在官者是公家服事者也注云生
材謂閒民無常職轉移執事此頒職事不可頒無
常職使民行之故後鄭易之以為養竹木解之
以鄉三物教萬民而賓興之一曰六德知仁聖義忠和
二曰六行孝友睦婣任恤三曰六藝禮樂射御書數(知音)
(智行下孟反婣音因)
注物猶事也興猶舉也民三事教成鄉大夫舉其賢
者能者以飲酒之禮賓客之既而獻其書於王矣睦
親於九族婣親於外親任信於友道恤振憂貧者
疏注云睦親於九族者堯典云九族既睦是睦親
於九族也九族者上自高祖下至玄孫旁及緦麻
之内此婣對睦施於外親不對睦亦施於内親五
射白矢参連剡注襄尺井儀五御鳴和鸞逐水曲
過軍表舞交衢逐禽左六書象形會意指事轉注
假借諧聲九數方田粟布差分少廣商功均輸方
程贏不足旁要
以鄉八刑糾萬民一曰不孝之刑二曰不睦之刑三曰
不婣之刑四曰不弟之刑五曰不任之刑六曰不恤之
刑七曰造言之刑八曰亂民之刑(弟音悌)
注不弟不敬師長造言訛言惑衆亂民亂名改作執
左道以亂政
疏上言友專施於兄弟此變言弟兼施於師長故
退在睦婣之下訓吳氏曰造言亂民害其六行之
教也六行與此二者相為消長以二者之刑而列
於八刑之後則六行之教修矣德與藝皆學士
大夫之事惟士為能故不可設刑而六行有刑也
以五禮防萬民之偽而教之中以六樂防萬民之情而
教之和
注禮所以節止民之侈偽使其行得中樂所以蕩正
民之情思使其心應和
疏案樂記云禮者著誠去偽故以禮防萬民之偽
而教之使得中正也不覆申射御書數而獨申禮
樂二事但化民以禮樂為急
凡萬民之不服教而有獄訟者與有地治者聽而斷之
其附于刑者歸于士(治直吏反斷丁亂反)
注争罪曰獄争財曰訟有地治者謂鄉州及治都鄙
者也士司寇士師之屬司農云與有地治者聽而斷
之與其地部界所屬吏共聽斷之
疏附于五刑則歸於士若有小罪則司徒决之訓
不服教不服於禮樂之教也
祀五帝奉牛牲羞其肆(肆託歴反司農音四)
注牛能任載地類也肆進所肆解骨體士喪禮曰肆
解去蹄
訓奉牛牲謂初牽入時羞其肆豚解也案國語禘
郊之事則有全烝若然則禘郊之事先全烝始後
豚解若宗廟之祭則無全烝先豚解次體解也
享先王亦如之
疏享先王不辨祭之大小彼大宗伯四時及禘祫
六者皆稱享亦如之者亦如上祀五帝奉牛牲羞
其肆不言祭地者祭地之禮與天同
大賓客令野修道委積大喪帥六鄉之衆庶屬其六引
而治其政令大軍旅大田役以旗致萬民而治其徒庶
之政令若國有大故則致萬民於王門令無節者不行
於天下大荒大札則令邦國移民通財舍禁弛力薄征
緩刑(札側八反)
注少曰委多曰積皆所以給賓客令遺人使為之也
衆庶所致役也司農云六引謂引喪車索也六鄉主
六引六遂主六紼旗畫熊虎者徵衆刻日樹旗期於
其下大故謂王崩及寇兵也大荒大凶年大札大疫
病移民辟災就賤其有守不可移者則輸之榖
疏大賓客據諸侯来朝大喪謂王喪致萬民於王
門者以待任用也移民通財此謂兩事移民謂分
口往就賤財是米穀也其有留守不得去者賤處
通穀米與之
歲終則令教官正治而致事
注歲終周季冬也教官其屬六十正治明處其文書
致事上其計簿
正歲令于教官曰各共爾職修乃事以聽王命其有不
正則國有常刑
疏不正謂文書不正直而有濫失訓或曰司徒以
教名官而兼言養何也曰此其所以為教也故於
篇端即以十二教言之而其後法制品節之詳莫
能外焉是故十二教首言禮樂之事則所謂以五
禮防民偽而教之中以六樂防民情而教之和者
也以儀辨等則封國立家之制也以俗教安則本
俗安民之事也以刑教中則八刑糾民之條也以
誓教恤則荒政保息及相保相受之屬也(荒政保息者君)
(恤民也相保相受者民相恤也)以度教節以世事教能則職事之
頒也(民有職事則因勤苦而愛惜物力矣故曰以度教節)以賢制爵以庸制
禄則賓興作人之盛也十二教舉其綱以下詳其
目舉其綱者以禮樂始詳其目者以禮樂終始乎
禮樂者以教化之本末言之則先本而後末終乎
禮樂者以功效之淺深言之則由淺而入深禮樂
據其兩端而政以行之刑以防之莫不經緯條理
於其中焉要之莫非教也曰既有十二教矣又有
三物何也曰一也得此教之大原而心知其意者
謂之德務此教之實行而身履其事者謂之行習
此教之文章而通其器數者謂之藝此其所以為
一也且夫十有二教王者所以覺悟黎蒸三物者
天子所以登進髦士其用則不同矣曰三物之有
行與藝也固所以成教化育人材若夫智仁聖義
忠和則安得而教之而安得而取之曰三代之世
所以陶淑斯人之事詳矣於是有氣質清明者出
於其間故設是科以待之耳固非如行與藝之得
以即事而考者也曰經言教養之事参差不齊若
前後重複者何也曰王道之始終具矣是故首於
用天因地之宜中於建國立家之事終於宜民善
俗之功用天因地則民有資生之利而善心復矣
建國立家則君知理民之責而政有經矣宜民善
俗則天下皆得其所人有士人君子之行而教化
洽矣何為其重複哉若乃其間之或養或教参伍
錯綜則因立言之次第設施之先後以求之莫不
有序存焉故曰司徒一篇教養並行而教即寓於
養者也
小司徒之職掌建邦之教灋以稽國中及四郊都鄙之
夫家九比之數以辨其貴賤老幼廢疾凡征役之施舍
與其祭祀飲食喪紀之禁令
注夫家猶言男女也九比者冢宰職出九賦者之人
數也施當為弛
疏併言都鄙者司徒是主土地之官故亦兼主采
地之法辨其貴賤老幼廢疾謂别其貴賤老幼廢
疾合科役者科役之施舍者貴與老幼廢疾不科
役故言弛也祭祀者謂鄉中州祭社黨祭禜族祭
酺飲食者謂若行鄉飲酒及族食喪紀者謂若四
閭為族使之相葬之等禁令者祭祀以下皆有禁
令不使失禮法訓家茂夫叔父云賤謂服公事者
稽其夫家者總言之也辨其貴賤老幼廢疾者
别言之也疏於祭祀飲食喪紀獨舉州祭社及鄉
飲酒之屬言之者尋常民間之祭祀飲食喪紀禮
法簡不須小司徒掌其禁令如疏所言三事其禮
法多故掌其禁令也
乃頒比灋于六鄉之大夫使各登其鄉之衆寡六畜車
輦辨其物以歲時入其數以施政教行徵令(畜許六反後六畜皆同)
疏比法謂若下經五人為伍五伍為兩是也衆寡
據人民六畜馬牛羊豕犬鷄車謂革車及大車輦
人挽行以歲之四時具錄其數入小司徒以施政
教者小司徒所施政教依其數而施行之以行徵
令者以徵索於民及所施政令亦據民物等數而
行之訓家茂夫叔父云施政教者祭祀三者是也
行徵令者征役與其施舍是也然頒六鄉則六遂
至邦國皆頒之矣故縣師職云掌邦國都鄙稍甸
郊里而辨其夫家人民田莱之數及其六畜車輦
之稽辨其物謂辨其可征役者與其施舍者也
及三年則大比大比則受邦國之比要
注大比謂使天下更簡閱民數及其財物也受邦國
之比要亦受鄉遂矣要謂其簿
疏上經頒比法每歲之四時簡閱衆寡及其物等
此經三年大比則并天下邦國而言訓比要亦謂
衆寡六畜車輦之計簿也鄉遂之計簿則歲時入
之邦國之計簿則三年大比時受之上文言小司
徒主稽人民之數自乃頒比法至此二條言六鄉
邦國之吏以時各登其數而入之此所謂比也下
文五人為伍以五相乘即所謂比法也小司徒之
所以稽其數者以欲施政役行禁令不得其數則
政役必不均禁令必不遍而壅蔽之患起然而其
數至繁故欲稽之者必以五五紀之而後居為族
黨出為軍師人戶無隠匿之弊財産有一定之籍
貧富貴賤不相為病於是案之以施政役則政役
得其平按之以行禁令則禁令得其治此小司徒
所以稽其數而辨之六鄉邦國之屬所以登其數
而入之也
乃會萬民之卒伍而用之五人為伍五伍為兩四兩為
卒五卒為旅五旅為師五師為軍以起軍旅以作田役
以比追胥以令貢職
注此皆先王所因農事而定軍令者也追逐寇也胥
伺捕盗賊也鄉之田制與遂同
訓問都鄙四丘為甸甸六十四井出車一乘甲士
三人步卒七十二人不審鄉遂車賦則何如曰鄉
遂亦有車但不可見其制六鄉一家出一人排門
是兵都鄙七家而出一兵在内者役重而賦輕在
外者役輕而賦重六軍只是六鄉之衆六遂不與
六遂亦有軍但不可見其數侯國三軍亦只是三
郊之衆三遂不與大國三郊次國二郊小國一郊
蔡季通說車一乘不止甲士三人步卒七十二人
此是輕車用馬馳者更有二十五人將重車在後
用牛載糗糧戈甲衣装見七書如魯頌公徒三萬
亦具其說矣又曰遂所以必為溝洫不為井者
以欲起兵數故也五比五鄰五伍之後變五為四
閭四里四兩者用四則成百之數復用五則自此
竒零不齊整矣丘氏曰司馬法曰兵車一乘甲
士三人步卒七十二人是則一乘七十五人也約
而言之兵車一乘則三兩之數四乘則三卒之數
百乘則三師之所合五百乘則三軍之所合積而
至於千乘則六軍聚焉是則六軍之數適足以容
千乘乃天子宿衛之兵其餘六遂都鄙之兵悉天
子之畿内則為萬乘矣諸侯大國則有千乘而三
鄉三軍則僅止於五百乘耳
乃均土地以稽其人民而周知其數上地家七人可任
也者家三人中地家六人可任也者二家五人下地家
五人可任也者家二人
注一家男女七人以上則授之以上地所養者衆也
男女五人以下則授之以下地所養者寡也正以七
人六人五人為率者有夫有婦然後為家自二人以
至於十為九等七五六者為其中可任謂丁強任力
役之事者出老者一人其餘男女強弱相半其大數
疏均土地者制上地下地使得均平稽其人民者
既給土地則據土地計考其人民可任不可任之
事訓上文五伍之法每家只出一人乃正卒也此
條悉數人民戶口而總計其可任者乃羡卒也羡
卒正卒皆可任者也其貴仕老幼廢疾而施舍者
即通寓於七人六人五人之中蓋必先立正卒而
後有以定五伍之制必周知人民然後有以辨可
任不可任之事此制一定則政役可均禁令可行
矣
凡起徒役毋過家一人以其餘為羡唯田與追胥竭作
(毋音無羡錢面反)
疏六鄉以上劑致民一人正卒其餘為羡六遂以
下劑致民一人正卒一人為羡卒其餘為餘夫
饒遠故也訓家一人即五人為伍節其餘為羡即
可任節
凡用衆庶則掌其政教與其戒禁聽其辭訟施其賞罰
誅其犯命者
疏凡用衆庶則上經所云是也犯命謂若大司馬
羣吏聽誓於陳前司徒北面以誓之小子斬牲以
左右徇陳訓此條凡用衆庶兼正卒羡卒言也
凡國之大事致民大故致餘子
注大事謂戎事大故謂寇災鄭司農云國有大事當
徵召會聚百姓則小司徒召聚之餘子謂羡也
訓此條分正卒羡卒言也
乃經土地而井牧其田野九夫為井四井為邑四邑為
丘四丘為甸四甸為縣四縣為都以任地事而令貢賦
凡税斂之事
注此謂造都鄙也采地制井田異於鄉遂重立國小
司徒為經之立其五溝五塗之界井牧者春秋𫝊所
謂井衍沃牧隰皋者也隰皋之地九夫為牧二牧而
當一井今造都鄙授民田有不易有一易有再易通
率二而當一是之謂井牧昔夏小康在虞思有田一
成有衆一旅一旅之衆而田一成則井牧之法先古
然矣九夫為井者方一里九夫所治之田也此制小
司徒經之匠人為之溝洫相包乃成耳邑丘之屬相
連比以出田税溝洫為除水害四井為邑方二里四
邑為丘方四里四丘為甸甸之言乘也讀如衷甸之
甸甸方八里旁加一里則方十里為一成積百井九
百夫其中六十四井五百七十六夫出田税三十六
井三百二十四夫治洫四甸為縣方二十里四縣為
都方四十里四都方八十里旁加十里乃得方百里
為一同也積萬井九萬夫其四千九十六井三萬六
千八百六十四夫出田税二千三百四井二萬七百
三十六夫治洫三千六百井三萬二千四百夫治澮
井田之法備於一同今止於都者采地食者皆四之
一其制三等百里之國凡四都一都之田税入於王
五十里之國凡四縣一縣之田税入于王二十五里
之國凡四甸一甸之田税入于王地事謂農牧衡虞
也貢謂九榖山澤之材也賦謂出車徒給繇役也司
馬法曰六尺為步步百為畮畮百為夫夫三為屋屋
三為井井十為通通為匹馬三十家士一人徒二人
通十為成成百井三百家革車一乘士十人徒二十
人十成為終終千井三千家革車十乘士百人徒二
百人十終為同同方百里萬井三萬家革車百乘士
千人徒二千人
疏井牧其田野者次田二牧當上地一井授民田
之時上地不易家百畝中地一易家二百畝下地
再易家三百畝通率三家受六夫之地一家受二
夫與牧地同故云井牧其田野鄭知此謂造都鄙
者鄉遂公邑之中皆為溝洫之法此經為井田之
法故知謂造都鄙也云采地制井田異于鄉遂雖
不言異于公邑公邑亦與遂同云九夫為井方一
里九夫所治之田者鄭據地有九夫而言非謂有九家也
治溝洫者皆不出税獨言治洫者據外而言其實治溝亦
不出税總在六十四井之内以洫言之矣云甸之言乘者
欲見甸中出長轂一乘云采地食者皆四之一者案上諸
男之地亦四之一故云采地食者皆四之一也云其制三
等者謂家邑小都大都云賦謂出車徒給繇役者以采
地無賦入天子之法故以賦為軍賦解之太宰九賦有
家稍邦縣邦都之賦者謂三等采地外有公邑賦入王
家但公邑無名故舉三等之號以表之耳司馬法
云井十為通通為匹馬者井有九夫十井為九十
夫之地宫室塗巷三分去一唯有六十夫地在不
易一易再易通率三夫受六夫之地三十夫受六
十夫之地唯三十家使出馬一匹也云士一人徒
二人者三十家出三人士謂甲士徒謂步卒此謂
天子畿内采地法鄭注論語道千乘之國亦引司
馬法革車一乘甲士三人步卒七十二人彼是畿
外邦國法也凡出軍之法先六鄉賦不止次出六
遂賦猶不止徵兵於公邑及三等采賦猶不止乃
徵兵於諸侯大國三軍次國二軍小國一軍此軍
等皆出於鄉遂賦猶不止則諸侯有遍境出之法
則千乘之賦是也訓問古以百步為畝今如何曰
今以二百四十步為畝百畝當今四十一畝豐
鎬去洛邑三百里長安所管六百里王畿千里亦
有横長處非若今世之為圖畫方也恐井田之制
亦是類此不可執畫方之圖以定之丘氏曰甸
方八里旁加一里則方十里為一成積百井其中
六十四井為田其三十六井則山川城郭方八十
里旁加十里則方百里為一同積萬井其中六千
四百井為田而三千六百井為山川城郭以四數
之言田之實數司馬法以十數之兼山川城池而
言也附錄畿内大夫采地二十五里三分去一
除八里有竒為山川城郭餘十六里為實田正合
此經一縣之里數卿采地五十里三分去一除十
七里為山川城郭餘三十里為實田正合此經小
都之里數公采地百里除山川城郭三十餘里餘
六十四里合大都實田之里數盖周公造都鄙惟
計實田不通言封域大小故大司徒造都鄙而曰
以其室數制之也
乃分地域而辨其守施其職而平其政(政依注音征)
注分地域謂建邦國造都鄙制鄉遂也
訓附錄此條屬上文皆是造都鄙之事即都鄙夫
家之比法也分地域即大司徒之制其地域而封
溝之也辨其守施其職平其政即大司徒之分地
職奠地守制地貢也大司徒以立家為義故先言
制地而後及授田小司徒以比法為重故先言田
野而後及分地也
凡小祭祀奉牛牲羞其肆(肆託歴反)
注小祭祀王玄冕所祭
疏案司服職云羣小祀則玄冕彼注云小祭祀林
澤百物其於天神亦有小祀則風師雨師之等小
祭祀既用牛則王之祭祀無不用牛者
小賓客令野修道委積
注小賓客諸侯之使臣
疏大司徒註令令遺人此雖無注亦與彼同
大軍旅帥其衆庶小軍旅廵役治其政令
注帥帥而致於大司徒廵役小力役之事則廵行之
大喪帥邦役治其政教
注喪役正棺引窆復土
疏注解經喪役不據初死以其初死所役無多故
據葬時而言正棺謂七月而葬朝廟之時正棺于
廟引謂葬時引柩窆謂下棺於坎天子六紼四碑
背碑挽引而下棺復土者掘坎之時掘土向外下
棺之後反覆此土以為丘陵
凡建邦國立其社稷正其畿疆之封
疏邦國謂畿外諸侯邦國立其社稷者諸侯亦有
三社三稷謂國社侯社勝國之社皆有稷配之言
立其社稷謂以文書法度與之不可國國身往也
正其畿疆者謂九畿畿上皆有疆界封樹以為阻
固
凡民訟以地比正之地訟以圖正之
注鄭司農云以田畔所與比正斷其訟地訟争疆界
者圖謂邦國本圖
疏民訟謂六鄉之民有争訟者是非難辨故以地
之比鄰知其是非者共正斷其訟言圖為邦國本
圖者凡量地以制邑初封量之時即有地圖在於
官府民有訟者即以此圖正之訓建國次在小祭
祀以下之後者小祭祀以下皆所以令鄉遂者也
故因言之
歲終則考其屬官之治成而誅賞令羣吏正要會而致
事(治直吏反下文同)
注治成治事之計
正歲則帥其屬而觀教灋之象徇以木鐸曰不用灋者
國有常刑令羣吏憲禁令脩灋糾職以待邦治
疏待邦治者待國家有治則供之
及大比六鄉四郊之吏平教治正政事攷夫屋及其衆
寡六畜兵器以待政令
疏言及大比者亦是三年大校比戶口訓附錄夫
屋即夫家也注疏以夫三為屋屋三為井三三相
保不得隠誤解之然六鄉無九夫之制難以相通
上文頒比法於六卿使各登其數而歲入之此則
三年大比受其比要而平之正之攷之也大比六
鄉則甸稍縣都邦國亦大比之矣故縣師職云三
年大比則以攷羣吏而以詔廢置
周禮纂訓卷五
