周禮纂訓卷四
安溪李鍾倫撰
内宰掌書版圖之灋以治王内之政令均其稍食分其
人民以居之
注版謂宫中閽寺之屬及其子弟錄籍也圖王及后
世子之宫中吏官府之形象也政令謂施閽寺者稍
食吏禄廩也人民吏子弟分之使衆者就寡均宿衛
疏此云吏即閽寺弟子宿衛后宫者宫正所均謂
宿衛王宫者訓凡無爵命者皆通稱為人民此一
節治宿衛后宫之人以下則所以治宫中嬪婦之
事
以隂禮教六宫以隂禮教九嬪以婦職之灋教九御使
各有屬以作二事正其服禁其竒衺展其功緒(衺似嗟反本亦)
(作邪)
注鄭司農云隂禮婦人之禮六宫後五前一玄謂六
宫謂后也婦人稱寢曰宫教者不敢斥言之謂之六
宫若今稱皇后為中宫矣不言教夫人世婦者舉中
省文婦織謂織紝組紃縫線之事九御女御也九九
而御于王因以號焉使之九九為屬同時御又同事
也正其服止踰侈竒衺若今媚道展猶錄也緒業也
杜子春云二事謂絲枲之事
疏先鄭意内宰教此六宫之人復教九嬪者以九
嬪掌婦學之法以教九御故更别之後鄭意下别
教三夫人以下至九御六宫文既在上明專教后
一人而已訓六宫九嬪教以隂禮九御教以婦職
者尊卑異體故所職有大小實則六宫九嬪非無
職作也九御非無禮訓也
大祭祀后祼獻則贊瑶爵亦如之(祼古亂反瑶音遙)
注謂祭宗廟王既祼而出迎牲后乃從後祼也獻謂
王薦腥薦熟后亦從後獻也瑤爵謂尸卒食王既酳
尸后亞獻之其爵以瑤為飾
疏天地山川社稷等外神后夫人不與故知此據
宗廟而言訓瑤爵有二后酳尸用璧角賓長酳尸
用璧散皆稱瑶爵祼獻之節見司尊彝
正后之服位而詔其禮樂之儀
注薦徹之禮當與樂相應位謂房中戶内及阼所立
處
疏九嬪職云贊后薦徹籩豆是后薦徹也天子禮
薦歌清廟及徹歌雍皆有樂節但内宰所詔惟禮
兼云樂者禮樂相應也云位謂房中戶内及阼所
立處者天子諸侯祭禮亡據特牲主婦亞獻尸北
面拜送爵尸酢主婦主婦適房中祭酒主人致爵
于主婦亦於房中拜受爵據有司徹主人位阼階
上獻尸侑訖主婦出獻尸於主人席北西面拜送
爵云主人席北即當阼階也訓后立位唯據特牲
不據少牢者少牢禮避后夫人士妻卑不嫌與后
夫人同也
贊九嬪之禮事
注助九嬪贊后之事九嬪者贊后薦玉齍薦徹籩豆
凡賓客之祼獻瑶爵皆贊
注謂王同姓及二王之後来朝覲為賓客者祼之禮
亞王而禮賓獻謂王饗燕亞王獻賓也瑶爵所以亞
王酬賓也
疏鄭知賓客是王同姓及二王之後者案大行人
上公再祼王先一祼后次再祼侯伯子男一祼無
后祼至祼時大宗伯代后内宰則贊后拜送爵祼
者謂行朝覲禮訖即行三享享訖乃賓于戶牖之
間所謂祼也后之祼者饗燕亦與焉饗以太牢在
廟立行禮燕禮其牲狗一獻四舉旅降脫屨升坐
無筭爵饗燕皆有獻賓酬賓后亦助王獻酬也
致后之賓客之禮
注謂諸侯来朝覲及女賓之賓客
疏鄭注掌客夫人之禮皆使下大夫致之内宰下
大夫也云女賓者畿内同姓諸侯夫人有會見王
后法
凡喪事佐后使治外内命婦正其服位
注使使其屬之上士内命婦謂九嬪世婦女御鄭司
農云外命婦卿大夫之妻王命其夫后命其婦玄謂
士妻亦為命婦
疏不言三夫人者三夫人從后不在治限云士妻
亦為命婦者夏殷之禮命不及士周禮上士三命
中士再命下士一命
凡建國佐后立市設其次置其叙正其肆陳其貨賄出
其度量淳制祭之以隂禮(淳音純)
注建國者必面朝後市王立朝而后立市隂陽相承
之義次司次也叙介次也度丈尺也量豆區之屬鄭
司農云佐后立市者始立市后立之也祭之以隂禮
者市中之社先后所立社也杜子春云淳幅廣也制
謂匹長玄謂純制天子廵狩禮所云制幣丈八尺純
四&KR2149;與隂禮婦人之祭禮
疏鄭引廵狩禮成子春義也趙商問制丈八尺純
四&KR2149;何鄭答咫八寸四咫太廣四當為三古三四
積畫是以三誤為四也訓自大祭祀后祼獻則贊
至此皆所以教隂禮而正其服禁其竒衺者也
中春詔后帥外内命婦始𧖟于北郊以為祭服(中音仲)
注郊必有公桑𧖟室焉
疏月令三月后妃東鄉躬桑此云二月者案鄭注
馬質引𧖟書曰𧖟為龍精月值大火則浴其種即
此仲春始𧖟是也至三月臨生𧖟時又浴種乃生
之故文異耳
歲終則會内人之稍食稽其功事
注内人主謂九御
疏案典婦功授嬪婦及内人女功之事齎既别云
嬪婦知内人是九御也
佐后而授獻功者比其小大與其麤良而賞罰之
注獻功者九御之屬典婦功曰及秋獻功
疏小大麤良者布帛縷小則良縷大則麤
會内宫之財用
疏内宫是總六宫之内訓此財用所該者廣如服
履營葺之類故别於稍食也
正歲均其稍食施其功事憲禁令于王之北宫而糾其
守
注均猶調度也施猶賦也北宫后六宫繋于王言之
明用王之禁令令之守宿衛者
訓所憲禁令如禁其竒衺之類
上春詔王后帥六宫之人而生穜稑之種而獻之於王
(穜音同又音重稑音六本又作穋同)
注六宫之人夫人以下分居后之六宫者古者使后
宫蔵種以其有𫝊類蕃孳之祥必生而獻之示能育
之使不傷敗且以佐王耕事共禘郊也鄭司農云先
種後孰謂之穜後種先孰謂之稑王當以耕種于籍
田玄謂詩云黍稷穜稑是也夫人以下分居后之六
宫者每宫九嬪一人世婦三人女御九人其餘九嬪
三人世婦九人女御二十七人從后惟所燕息焉從
后者五日而沐浴其次又上十五日而徧云夫人如
三公從容論婦禮
疏云佐王耕事共禘郊者舉尊而言實山川社稷
等皆用之也司農云先種後孰謂之穜後種先孰
謂之稑未見穀名後鄭引詩見黍稷皆有穜稑成
其義也訓自仲春以下皆所以教婦職之灋而展
其功緒者也
内小臣掌王后之命正其服位
注命謂使令所為或言王后或言后通耳
后出入則前驅若有祭祀賓客喪紀則擯詔后之禮事
相九嬪之禮事正内人之禮事徹后之爼
注擯為后𫝊辭有所求為詔相正者異尊卑也俎謂
后受尸之爵飲于房中之俎
疏云后受尸之爵者據特牲后受尸酢亦有薦俎
后有好事于四方則使往有好令於卿大夫則亦如之
注后於其族親所善者使往問遺之
疏后有族親在四方謂畿外諸侯於王有親若魯
衛晉鄭於諸侯言事卿大夫言令者后於卿大夫
時有言教至焉畿外則全無言教所及故以事言
之
掌王之隂事隂令
注隂事羣妃御見之事隂令王所求為於北宫
閽人掌守王宫之中門之禁
注中門於外内謂中謂雉門也春秋𫝊曰雉門災及
兩觀
疏引春秋𫝊者證魯三門雉門有兩觀為中門則
天子五門雉門亦為中門有兩觀矣
喪服凶器不入宫潜服賊器不入宫竒服怪民不入宫
注喪服衰絰凶器明器也潜服若衷甲者賊器盗賊
之任器兵物皆有刻識竒服衣非常春秋𫝊曰尨竒
無常怪民狂易
凡内人公器賓客無帥則幾其出入
注三者之出入當須使者符節乃行鄭司農云公器
將持公家器出入者
以時啟閉凡外内命夫命婦出入則為之闢
注内命夫卿大夫士之在宫中者
疏内命婦三夫人以下
掌埽門庭
疏閽人掌中門之門庭若餘門庭則各有守者埽
之
大祭祀喪紀之事設門燎蹕宫門廟門
注燎地燭也蹕止行者廟在中門之外
疏喪紀設門燎蹕宫門廟門者謂朝廟及出葬時
凡賓客亦如之
疏賓客在宫中廟中謂饗食在廟燕在寢
寺人掌王之内人及女宫之戒令相道其出入之事而
糾之
注女宫刑女之在宫中者
若有喪紀賓客祭祀之事則帥女宫而致於有司
注有司謂宫卿世婦
疏知有司是宫卿世婦者言有司明是男子官宫
卿所掌女宫非是下世婦之帥女宫者也
佐世婦治禮事
注二十七世婦
掌内人之禁令凡内人弔臨於外則帥而往立於其前
而詔相之
注從世婦所弔若哭其族親立其前者賤也賤而必
詔相之者出入王宫不可以闕於禮
疏案世婦職云掌弔臨于卿大夫之喪故知内人
從之也云若哭族親者據理而言
内豎掌内外之通令凡小事
注内后六宫外卿大夫也使童豎通王内外之命給
小事者以其無與為禮出入便疾内外以大事聞王
則俟朝而自復
疏云大事自復者經云凡小事明大事自復也
若有祭祀賓客喪紀之事則為内人蹕
注内人從世婦有事於廟者
疏祭祀三事為内人蹕皆謂在廟時祭祀在廟賓
客饗食亦在廟喪紀有朝廟及祖奠遣奠皆在廟
也知從世婦者世婦掌祭祀三事與此同
王后之喪遷於宫中則前蹕及葬執褻器以從遣車
注喪遷者將葬朝於廟褻器振飾頮浴之器
疏遣車謂將葬而朝七廟將行在大祖廟中為大
遣奠苞牲取下體天子太牢苞九个遣車九乘后
同使人持之往如墓内豎執褻器從之若生時亦
執褻器從也若然鄭注玉府褻器為清器虎子者
彼據生時也(頮呼内反)
九嬪掌婦學之灋以教九御婦德婦言婦容婦功各帥
其屬而以時御叙于王所
注婦德謂貞順婦言謂辭令婦容謂婉娩婦功謂絲
枲凡羣妃御見之法月與后妃其象也卑者宜先尊
者宜後女御八十一人當九夕世婦二十七人當三
夕九嬪九人當一夕三夫人當一夕后當一夕亦十
五日而徧云自望後反之
凡祭祀贊玉齍贊后薦徹豆籩(齍音咨劉音祖稽反)
注玉齍玉敦受黍稷器后進之而不徹
疏祭祀贊玉齍者凡祭祀之時男子進俎婦人設
豆籩簠簋案明堂位有虞氏用兩敦周用八簋特
牲少牢大夫士用敦今天子用敦者周兼四代之
器云后進之而不徹者以經玉齍直贊不云薦徹
也
若有賓客則從后
疏謂后助王饗燕時
大喪帥叙哭者亦如之
注亦從后后哭之衆次叙者乃哭
世婦掌祭祀賓客喪紀之事帥女宫而濯摡為齍盛(摡古愛反)
注摡拭也為猶差擇
疏此婦人所掌祭祀謂祭宗廟賓客謂饗食諸侯
喪紀謂朝廟設祖奠與大遣奠時祭祀黍稷舂人
舂之&KR1066;人炊之世婦非舂非炊故知為是差擇也
及祭之日涖陳女宫之具凡内羞之物
注内羞謂房中之羞
疏案春官世婦云掌女宫之宿戒及祭祀比其具
此官直臨之而已
掌弔臨于卿大夫之喪
注王使往弔
疏案司服公卿大夫皆王親弔此文使世婦往弔
者蓋致禮物
女御掌御叙于王之燕寢
注言掌御叙防上之專妬者于王之燕寢則王不就
后宫息也
疏云防上專妬者解所以不使九嬪世婦掌房之
意
以歲時獻功事
注絲枲成功之事
凡祭祀贊世婦
注助其帥涖女宫
大喪掌沐浴
注王及后之喪
后之喪持翣(翣所甲切)
注翣棺飾也持而從柩車
疏天子八翣后同將葬向壙之時使女御持之左
右各四人
從世婦而弔于卿大夫之喪
注從之數蓋如使者之介云
疏世婦象大夫介依命數則王之大夫四命世婦
之從亦四人
女祝掌王后之内祭祀凡内禱祠之事
注内祭祀六宫之中竈門戶禱疾病求瘳也祠報福
疏祭法王立七祀今直云竈門戶者以婦人無外
事故無行與中霤等禱祠是非常祭后無外事故
知惟有求瘳報福之事也
掌以時招梗禬禳之事以除疾殃(梗古猛反鄭音亢禬音儈古外切禳音穰)
(汝陽切)
注鄭大夫讀梗為亢謂招善而亢惡去之玄謂梗禦
未至也除災害曰禬禬猶刮去也卻變異曰禳禳攘也
女史掌王后之禮職掌内治之貳以詔后治内政
注内治之法本在内宰書而貳之
逆内宫
注鉤考六宫之計
疏六宫所有費用皆當鉤攷之
書内令
注后之令
疏謂書而宣布於六宫之中
凡后之事以禮從
注亦如太史之從于王
疏案太史職大會同朝覲將幣之日執書以詔王
鄭注云告王以禮事此女史亦執禮書以從后
典婦功掌婦式之灋以授嬪婦及内人女功之事齎(齍音)
(咨本又作粢)
注婦式婦人事之模範灋其用財舊數嬪婦九嬪世
婦言及以殊之者容國中婦人賢善工於事者事齎
謂以女工之事来取絲枲鄭司農云内人謂女御
疏知嬪婦有國中婦人者典絲云頒絲于外内工
注云外工外嬪婦也式猶九式之式皆用財之制也
凡授嬪婦功及秋獻功辨其苦良比其小大而賈之物
書而楬之(賈音嫁楬其列反)
注授當為受國中嬪婦所作成即送之不須獻功時
賈之者物不正齊當以泉計通功鄭司農苦讀為盬
疏云以泉計通功者婦人等受絲枲作有麤細布
絹惡者盡其材猶不充功善者少送以充功直也
以共王及后之用頒之于内府
訓内府所藏皆貨賄之良者言共王及后之用其
為良者可知其苦者則注以為典絲典枲藏之也
典絲掌絲入而辨其物以其賈楬之
注絲入謂九職之嬪婦所貢絲
疏后宫所𧖟之絲自於后宫用之以為祭服不入
典絲其歲之常貢若禹貢兗州貢漆絲等當入此
典絲也辨其物者謂絲有善惡不同
掌其藏與其出以待興功之時
注絲之貢少藏之出之可同官也時者若温煖宜縑
帛清涼宜文繡
疏文繡必於清涼者以文繡染絲為之若於夏暑
損色也
頒絲於外内工皆以物授之
注外工外嬪婦也内工女御
疏以物授之者若縑帛則授以素絲若文繡則授
以綵絲
凡上之賜予亦如之
注王以絲物賜人
疏亦如之者亦以物授之
及獻功則受良功而藏之辨其物而書其數以待有司
之政令上之賜予
注良當為苦字之誤苦功以給有司之公用其良功
典婦功受之以共王及后之用
疏鄭破良為苦者以良者入典婦功故典枲直有
苦者明典絲亦不得有良者
凡祭祀共黼畫組就之物
注以給衣服冕旒及依盥巾之屬白與黑謂之黼采
色一成曰就
疏云共黼畫者凡祭服皆畫衣繡裳組就者以組
為冕旒之就物謂絲之物色注欲見尊卑皆授絲
物故云給據臣言也經云共據王言也周之冕服
九章直言黼者據美者而言
喪紀共其絲纊組文之物(纊音曠)
注以給線縷著旴口綦握之屬青與赤謂之文
疏云給線縷者謂所裁縫皆用線縷釋經絲也著
旴口綦握之屬者釋經纊組案士喪禮握手玄纁
裏著組繫案喪大記屬纊以俟絶氣内則云屨著
綦綦屨繋文繡之屬亦用絲
凢飾邦器者受文織絲組焉
注謂茵席屏風之屬
疏上言祭祀喪紀所用故此是據生人器物茵著
褥也席者謂席之四緣若紛純畫純黼純是也屏
風即上文注云黼依也重言之者上據祭祀時此
據王所用
歲終則各以其物會之
注種别為計
疏自上經掌其藏與其出及黼畫以下各别為計
典枲掌布緦縷紵之麻草之物以待時頒功而授齎
注緦十五升布抽其半者白而細疏曰紵草葛䔛之屬
疏云麻草之物者謂布緦縷用麻之物紵用草之
物布中可以兼用葛䔛之草為之
及獻功受苦功以其賈楬而藏之以待時頒
注其良功亦入于典婦功以共王及后之用
疏云以待時頒者即下文頒衣服及賜予也
頒衣服授之賜予亦如之
注授之授受頒者帛言待有司之政令布言頒衣服
互文
歲終則各以其物會之
内司服掌王后之六服褘衣揄狄闕狄鞠衣展衣緣衣
素沙(褘音暉揄音遥鞠居六反展張彥反緣或作褖同兔亂反)
注狄當為翟雉名伊雒而南素質五色皆備成章曰
翬江淮而南青質五色皆備成章曰搖王后之服刻
繒為之形而采畫之綴於衣以為文章褘衣畫翬者
揄狄畫搖者闕狄刻而不畫此三者皆祭服從王祭
先王則服褘衣祭先公則服揄狄祭羣小祀則服闕
狄鞠衣黃桑服也色如鞠塵象桑葉始生月令三月
薦鞠衣于先帝告桑事展衣以禮見王及賓客之服
字當為襢襢之言亶亶誠也緣衣實作褖衣字或作
稅褖衣御于王之服亦以燕居男子之褖衣黑則是
亦黑也以下推次其色則闕狄赤揄狄青褘衣玄婦
人尚專一連衣裳不異其色素沙者今之白縳也六
服皆袍制以白縛為裏今世有沙縠者名出於此
疏褘亦是翟以其六服之首故目言衣王祭服有
六后祭服唯三翟者天地山川社稷等后夫人不
與也必知不與者案内外宗佐后皆云宗廟不云
外神云男子之褖衣黑者案士冠禮陳服于房爵
弁服皮弁服玄端服士喪禮陳襲事于房亦云爵
弁服皮弁服褖衣褖衣當玄端之處以冠時玄端
衣裳别及死襲時玄端連衣裳與婦人褖衣同故
男子玄端亦名褖衣云以下推次其色者以鞠衣
黃褖衣黑二者為本以五行之色推之褖衣水色
黑則展衣金色白鞠衣土色黃闕狄火色赤揄狄
木色青五色已盡尚有天色玄褘衣最上象之云
六服皆袍制者袍制衣複不單
辨外内命婦之服鞠衣展衣緣衣素沙
注内命婦之服鞠衣九嬪展衣世婦緣衣女御外命
婦其夫孤則服鞠衣其夫卿大夫則服展衣其夫士
則服緣衣三夫人及公之妻其闕狄以下乎侯伯之
夫人揄狄子男之夫人亦闕狄唯二王後褘衣
疏案司服孤卿大夫士皆據諸侯之臣諸侯之臣皆
分為三等則其妻亦以次受此服若然五等諸侯
之臣命雖不同有孤之國孤絺冕卿大夫同玄冕
無孤之國卿絺冕大夫玄冕其妻皆約夫而服此
三等服天子之臣服亦得與諸侯之臣服同案玉
藻云夫人揄狄注云夫人三夫人若三公夫人不
得過闕狄知者射人云三公執璧與子男同則三
公亦毳冕玉藻君命屈狄據子男夫人則三公之
妻亦當屈狄然天子三公有功加命服衮則其妻
亦得服褘衣矣
凡祭祀賓客共后之衣服及九嬪世婦凡命婦共其衣
服共喪衰亦如之(衰七雷反)
注凡者凡女御與外命婦也臣之命者再命以上受
服則下士之妻不共也外命婦唯王祭祀賓客以禮
佐后得服此上服自於其家則降焉
疏云九嬪世婦者謂助后祭祀賓客時喪衰者外
命婦為王服齊衰於后無服九嬪以下為王斬衰
為后齊衰云下士之妻不共者約大宗伯再命受
服天子下士唯一命也
后之喪共其衣服凡内具之物
注内具紛帨線纊鞶袠之屬
疏后喪衣服謂襲十二稱小斂十九稱大斂百二
十稱知内具之物是紛帨之屬者約内則婦事舅
姑有此數物
縫人掌王宫之縫線之事以役女御以縫王及后之衣服
注女御裁縫王及后之衣服則為役助之宫中餘裁
縫事則專為焉
疏役女御為女御所役
喪縫棺飾焉
注孝子既啓見棺猶見親之身既載飾而以行遂以
葬若存時居于帷幕而加文繡喪大記曰飾棺君龍
帷三池振容黼荒火三列黻三列素錦褚加偽荒纁
紐六齊五采五貝黼翣二黻翣二畫翣二皆戴圭魚
躍拂池君纁戴六纁披六此諸侯禮也禮器曰天子
八翣諸侯六翣大夫四翣漢禮器制度飾棺天子龍
火黼黻皆五列又有龍翣二其戴皆加璧
疏此喪以王為主王家后世子以下亦縫棺飾也
云帷幕加文繡者生時帷幕無文繡今更加文繡
者即所引喪大記是也訓注引喪大記文奥難曉
今以孔氏疏之義附之案載棺車曰柳車即下文
翣柳帷所以衣車池象屋承霤屋承霤以木為之
承於屋霤入此木中又從木中而霤於地池者象
焉但以織竹為之衣以青布天子四池諸侯闕後
一振容者以絞繒畫摇雉懸池下車行幡動以振
容儀荒者蒙也謂車上覆鼈甲也亦柳為之以繒
衣之緣邊畫為黼文故曰黼荒又於荒中央畫火
及黻各三行火形如半環黻兩已相背素錦白錦
也褚屋也以素錦為屋板施于荒下偽者帷字之
誤帷荒即龍帷黼荒也大夫以上始有褚以襯覆
棺乃加帷荒焉紐所以連結帷荒使上蓋與邊墻
不相離以纁帛為之兩旁各三凡六齊象車蓋在
鼈甲上中央高三尺徑二尺餘以五采繒衣之又
連貝為五行交絡齊上翣形似方扇以木為之兩
角高戴圭者置圭於翣之兩角為飾也魚者懸銅
魚於池下在振容間車行則躍而拂池戴值也使
棺堅值古者棺木無釘用皮束之横束有三每一
束兩邊各屈皮為紐三束則六紐纁戴者穿纁帛
戴於紐兩旁各六以繋柳骨纁披者以纁帛繋纁
戴與柳骨相結之處而出於帷外每戴一人牽之
車登高則引前車適下則引後敧左則引右敧右
則引左以防傾覆也天子之禮則有加數不可攷矣
衣翣柳之材
注必先纏衣其材乃以張飾也
疏柳即上帷荒是也翣柳二者各有材以采繒纏
之乃張飾於其上
掌凡内之縫事
染人掌染絲帛凡染春暴練夏纁玄秋染夏冬獻功(暴步)
(卜反劉步落反)
注暴練練其素而暴之纁玄者謂始可以染此色者
玄纁天地之色以為祭服石染當及盛暑熱潤始湛
研之三月而後可用考工記鍾氏染纁術也染玄則
𫝊闕矣染夏者染五色謂之夏者其色以夏狄為飾
夏狄是其總名其類有六曰翬曰搖曰&KR1319;(音夀)曰甾曰
希曰蹲其毛羽五色皆備成章染者擬以為深淺之
度是以放而取名焉
疏云纁玄謂始可以染此色者石染當及夏日乃
可為以朱湛丹秫易和釋也云玄纁天地之色者
赤與黃共為纁天玄地黃也凡六冕服皆玄衣纁
裳故云以為祭服
掌凡染事
追師掌王后之首服為副編次追衡笄為九嬪及外内
命婦之首服以待祭祀賓客
注鄭司農云追冠名士冠禮記曰牟追夏后氏之道
也衡維持冠者玄謂副之言覆所以覆首為之飾服
之以從王祭祀編編列髮為之服之以桑次次第髮
長短為之所謂髲髢服之以見王王后之燕居亦纚
笄總而已追猶治也王及后之衡笄皆以玉為之唯
祭服有衡垂于副之兩旁當耳其下以紞縣瑱笄卷
髮者外内命婦衣鞠衣襢衣者服編衣緣衣者服次
外内命婦非王祭祀賓客佐后之禮自於其家則亦
降焉少牢饋食禮曰主婦髲鬄衣侈袂特牲饋食禮
曰主婦纚笄宵衣是也昏禮女次純衣攝盛服耳凡
諸侯夫人於其國衣服與王后同
疏案詩副笄六珈鄭注云副既笄而加飾其制未
聞云服以從王祭祀者謂三翟皆首服副云服之
以桑者只據鞠衣不云展衣者文略其實編亦兼
展衣也云次以見王者見王有二一是以禮朝見
王則服展衣與編一是接御見王則服緣衣與次
也云后燕居纚笄總而已者纚六尺以韜髮笄以
安髮總者既繋其本又總其末經云副編次以待
祭祀賓客明燕居不著次矣云王后之衡笄皆以
玉為之者以弁師王之笄以玉也弁師云諸公用
玉為瑱則夫人與君同用玉瑱明衡笄亦用玉矣
三夫人與三公夫人既同服翟衣則衡笄亦用玉
矣九嬪命婦等當用象云惟祭服有衡者明衡笄
唯施於翟衣鞠衣以下無衡但亦有紞以縣瑱婦
得服翟衣者紞用五采瑱用玉餘則三采瑱用石
故著詩云充耳以素鄭云所以縣瑱下云以青以
黃據臣三色其瓊英瓊華注云美石云女次純衣
攝盛服者按昏禮士爵弁親迎攝盛士妻服褖服
首服次亦攝盛也純衣即褖衣也云諸侯夫人於
其國衣服與王后同者公夫人褘衣服次如后見
内司服侯伯夫人揄狄見太祖及羣廟闕狄以下
亦同子男夫人闕狄見太祖及羣廟與羣小祀鞠
衣已下亦同其燕居竝纚笄綃衣也云在其國衣
服與后同者對諸臣之妻有助后祭之事諸侯夫
人無助后祭故得與后同服也訓編次皆以髮為
之編者取他髮為假髻次者取他髮被已髻以為
飾衡笄據注疏說似有二事衡所以維持冠而懸
瑱笄所以安髮衡男子女人皆有其制則未詳笄
亦有二有安髮之笄有貫冕之笄貫冕之笄男子
有婦人無安髮之笄男子婦人俱有服翟者玉笄
鞠衣以下象笄也
喪紀共笄絰亦如之
訓喪之笄蓋用木
屨人掌王及后之服屨為赤舄黑舄赤繶黃繶青句素
屨葛屨(舄音昔思積切繶音憶於力切句音劬一音姜踰反)
注屨自明矣必連言服者著服各有屨也複底曰舄
襌下曰屨古人言屨以通於複今世言屨以通於襌
舄屨有絇有繶有純者飾也凡屨舄各象其裳之色
士冠禮曰玄端黑屨青絇繶純素積白屨緇絇繶純
爵弁纁屨黑絇繶純是也玉吉服有九舄有三等赤
舄為上冕服之舄詩云王錫韓侯玄衮赤舄則諸侯
與王同下有白舄黑舄王后吉服六唯祭服有舄玄
舄為上褘衣之舄也下有青舄赤舄鞠衣以下皆屨
句當為絇絇繶純者同色今云赤繶黃繶青絇雜互
言之明舄屨衆多反覆以見之凡舄之飾如繢之次
赤繶者王黑舄之飾黃繶者王后玄舄之飾青絇者
王白舄之飾言絇必有繶純言繶必有絇純三者相
將王及后之赤舄皆黑飾后之青舄白飾凡屨之飾
如繡次也黃屨白飾白屨黑飾黑屨青飾絇謂之拘
著舄屨之頭以為行戒繶縫中紃純緣也天子諸侯
吉事皆舄其餘唯服冕衣翟著舄耳士爵弁纁屨黑
絇繶純尊祭服之屨飾從繢也素屨者非純吉有凶
去飾者言葛屨明有用皮時
疏舄屨有絇繶純者繶是牙底相接之縫綴絛於
其中絇謂屨頭以絛為鼻純謂以絛為口緣經不
云純者文略引士冠禮者驗屨裳同色玄端黑屨者
凡玄端上士玄裳中士黃裳下士雜裳云黑屨者
據玄裳為正青絇繶純者飾從繡次也云素積白
屨者皮弁服素積以為裳故白屨緇絇繶純亦飾
從繡次也爵弁纁屨黑絇繶純者注云尊祭服飾
從繢次也王之六冕皆玄衣纁裳配以赤舄象纁
裳也白舄配韋弁皮弁黑舄配冠弁故云王之吉
服有九韋弁皮弁皆以素為裳冠弁則諸侯視朝
之服與玄端大同小異皆玄冠緇布衣而裳有異
耳朝服則素裳白屨玄端之裳則玉藻云韠君朱
大夫素士爵韋是韠從裳色則天子諸侯朱裳大
夫素裳其舄皆不得與裳同色既不得與祭服同
赤舄又不得與皮弁韋弁同白故從上士玄裳無
正而黑舄也大夫玄端素裳亦當從玄裳黑屨矣
云鞠衣以下皆屨據下文命夫命婦唯言屨不言
舄也素屨者大祥時所服去飾葛屨者自赤舄以
下夏則用葛為之若冬則用皮為之在素屨下者
欲見素屨亦用葛與布也黃繶為王后玄舄之飾
者以天玄與地黃相對為繢次其青絇亦得與緣
衣黑屨為飾但言白舄據尊者而言訓案繢次者
相對之色如東方青對西方白也繡次者相生之
色如土黃生金白也
辨外内命夫命婦之命屨功屨散屨
注命夫之命屨纁屨命婦之命屨黃屨以下功屨次
命屨於孤卿大夫則白屨黑屨九嬪内子亦然世婦
命婦以黑屨為功屨女御士妻命屨而已士及士妻
謂再命受服者散屨亦謂去飾
疏云命夫之命屨纁屨者大夫以上則有命舄此
云命屨唯有士服爵弁纁屨而已云命婦之命屨
黃屨以下者以其外命婦孤妻以下内命婦九嬪
以下不得服舄皆自鞠衣以下故云屨也云功屨
次命屨於孤卿大夫則白屨黑屨者案司服孤卿
大夫皆冕同以赤舄為命舄下仍有韋弁白屨冠
弁黑屨是孤卿大夫於屨中唯有功屨也云九嬪
内子亦然者九嬪與孤妻内子以黃屨為命屨則
功屨之中亦止有白屨黑屨也世婦以展衣白屨
為命屨則功屨中唯有黑屨女御士妻則唯有褖
衣黑屨而已鄭志答趙商問云大裘衮衣鷩衣毳
衣絺衣玄衣皆纁裳赤舄韋弁衣以韎皮弁衣以
布皆素裳白舄冠弁服黑衣裳而黑舄冠弁玄端
褘衣玄舄首服副從王見先王揄翟青舄首服副
從王見先公闕狄赤舄首服副從王見羣小祀鞠
衣黃屨首服編以告桑襢衣白屨首服編以禮見
王褖衣黑屨首服次以御於王后服六翟三等三
舄玄青赤鞠衣以下三屨黃白黑
凡四時之祭祀以宜服之
注祭祀而有素屨散屨者唯大祥時
疏云唯大祥時者此據外内命夫為王斬衰而言
初死著菅屨卒哭與齊衰初死同疏屨既練與大
功初死同繩屨大祥與小功初死同吉屨無絇繶
純故上經注云非純吉散與素一也知有素屨散
屨者以總結上文諸屨也
夏采掌大喪以冕服復于大祖以乘車建綏復于四郊
(乘繩證反綏而誰反)
注求之王平生常所有事之處乘車玉路於太廟以
冕服不出宫也四郊以綏出國門此行道也鄭司農
云士喪禮曰士死于適室復者一人以爵弁服升自
東榮中屋北面招以衣曰皋某復喪大記曰復男子
稱名婦人稱字檀弓曰君復于小寢大寢小祖大祖
庫門四郊玄謂綏當作緌明堂位曰夏后氏之緌以
旄牛尾為之綴於橦上所謂注旄于干首者王祀四
郊乘玉路建大常今以之服去其旒異之於生亦因
先王有徒緌者
疏冕服自衮冕以下六冕及爵弁皮弁之等復者
各依命數天子則十二人服朝服而復天子七廟
此直云大祖者案祭僕云大喪復于小廟注云小
廟高祖以下謂親廟四其五寢則隸僕復之故隸
僕職云大喪復於小寢大寢注云小寢高祖以下
之寢始祖曰大寢唯二祧無月祭則不復也檀弓
復于庫門四郊周禮不言庫門者文不具也云乘
車玉路者以祀于郊用玉路也云復者一人者命
士不命之士皆一人若大夫以上皆依命數也云
以爵弁者凡復皆用上服故用士助祭之服也云
男子稱名婦人稱字者據大夫士若天子則稱天
子諸侯則稱某甫臣不名君也云注旄於干首者
案鍾氏染羽以為旗緌則旌旗亦有鳥羽獨云旄
牛尾舉一而言實兼有也云去其旒者生時九旗
有緌有旒今死故去旒先王有徒緌者有虞氏之
緌未有在下旗旐之屬也訓言去旒則有縿存焉
以正幅直屬於竿曰縿又析帛横屬於縿曰旒大
常則十二旒也有虞氏但注旄竿首未有繒帛尚
質也故曰緌
周禮纂訓卷四
