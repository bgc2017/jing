周禮纂訓卷二十一
安溪李鍾倫撰
小行人掌邦國賓客之禮籍以待四方之使者
注禮籍名位尊卑之書使者諸侯之臣使來者也
疏大行人待諸侯身小行人待諸侯之使者其邦
之禮籍則諸侯及臣皆在焉
令諸侯春入貢秋獻功王親受之各以其國之籍禮之
注貢六服所貢也功考績之功也秋獻之若今計文
書斷於九月其舊法
疏此云貢即大宰九貢
凡諸侯入王則逆勞于畿
注鄭司農云入王朝於王也故春秋𫝊曰宋公不王
又曰諸侯有王王有巡守
及郊勞眡館將幣為承而擯
注眡館致館也承猶丞也王使勞賓於郊致館於賓
至將幣使宗伯為上擯皆為之丞而擯之
疏此經三事皆為丞而擯之云眡者使卿大夫往
眡觀其可否云王使勞賓於郊者謂王使大行人
勞扵郊也云使宗伯為上擯者惟謂將幣時大宗
伯為上擯於郊勞及眡館二者不使大宗伯為上
擯
凡四方之使者大客則擯小客則受其幣而聽其辭
注擯者擯而見之王使得親言也受其幣者受之以
入告其所為來之事
使適四方協九儀賓客之禮朝覲宗遇會同君之禮也
存覜省聘問臣之禮也
注適之也協合也
達天下之六節山國用虎節土國用人節澤國用龍節
皆以金為之道路用旌節門關用符節都鄙用管節皆
以竹為之
注此謂邦國之節也達之者使之四方亦皆齎法式
以齊等之也諸侯使臣行覜聘則以金節授之以為
行道之信也虎人龍者自其國象也道路謂鄉遂大
夫也都鄙者公之子弟及卿大夫之采地之吏也凡
邦國之民遠出至他邦他邦之民若來入由國門者
門人為之節由關者關人為之節其以徵令及家徙
鄉遂大夫及采地吏為之節皆使人執節將之以達
之亦有期以反節管節如今之竹使符也其有商者
通之以符節如門關門關者與市聯事節可同也亦
所以異於畿内也凡節有天子法式存於國
疏此經亦是適四方之事言達天下之六節者據
諸侯國而言掌節所云據畿内也按掌節云守邦
國者用玉節此不達玉節者文略耳亦達可知云
其有商者通之以符節如門關者掌節云貨賄用
璽節門關用符節各别司關既言掌國貨之節以
聯門市門市節既相聯此中無貨賄用璽節明同
用符節可知
成六瑞王用瑱圭公用桓圭侯用信圭伯用躬圭子用
榖璧男用蒲璧(瑱吐電反王執鎮圭瑱宜作鎮)
注成平也瑞信也皆朝見所執以為信
疏此亦通四方
合六幣圭以馬璋以皮璧以帛琮以錦琥以繡璜以黼
此六物者以和諸侯之好故(琮才宗反琥音虎璜音黃)
注合同也六幣所以享也五等諸侯享天子用璧享
后用琮其大各如其瑞皆有庭實以馬若皮皮虎豹
皮也用圭璋者二王之後也二王後尊故享用圭璋
而特之禮器曰圭璋特義亦通於此其於諸侯亦用
璧琮耳子男於諸侯則享用琥璜下其瑞也凡二王
後諸侯相享之王大小各降其瑞一等及使卿大夫
覜聘亦如之
疏此亦小行人至諸侯之國也此六者之中有圭
以馬璋以皮二者本非幣云六幣者二者雖非幣
帛以用之當幣處故總號為幣也云凡二王後諸
侯相享之玉大小各降其瑞一等者玉人云瑑琮
八寸諸侯以享夫人明是上公九寸降一等至八
寸上公既降一寸則侯伯子男各降一等可知二
王後相朝敵無用相尊之法明亦降一寸
若國札喪則令賻補之若國凶荒則令賙委之若國師
役則令槁禬之若國有福事則令慶賀之若國有禍烖
則令哀弔之凡此五物者治其事故(槁古報反注稾同犒)
注故書賻作傅槁為稾鄭司農云賻補之謂賻喪家
補助其不足也若今時一室二尸則官與之棺也稾
當為犒謂犒師也玄謂師役者國有兵寇以匱病者
也使鄰國合會財貨以與之春秋定五年夏歸粟扵
蔡是也宗伯職曰以禬禮哀圍敗禍烖水火
疏凶禮有五惟不見恤禮以義差之當於師役中
兼之
及其萬民之利害為一書其禮俗政事教治刑禁之逆
順為一書其悖逆暴亂作慝猶犯令者為一書其札喪
凶荒厄貧為一書其康樂和親安平為一書凡此五物
者每國辨異之以反命于王以周知天下之故
注慝惡也猶圖也
疏此總陳小行人使適四方所採風俗善惡之事
各各條錄别為一書以報上也
司儀掌九儀之賓客擯相之禮以詔儀容辭令揖讓之
節
注出接賓曰擯入贊禮曰相以詔者以禮告王
將合諸侯則令為壇三成宫旁一門
注合諸侯謂有事而會也為壇于國外以命事宫謂
壝土以為牆處所謂為壇壝宫也天子春帥諸侯拜
日於東郊則為壇於國東夏禮日於南郊則為壇扵
國南秋禮山川丘陵於西郊則為壇於國西冬禮月
四瀆於北郊則為壇於國北既拜禮而還加方明於
壇上而祀焉所以教尊尊也覲禮曰諸侯覲於天子
為宫方三百步四門壇十有二尋深四尺是也王巡
守殷國而同則其為宫亦如此與鄭司農云三成三
重也爾雅曰丘一成為敦丘再成為陶丘三成為昆
侖丘謂三重
疏令為壇三成者謂封人引爾雅者見三成者三
重重高一尺
詔王儀南鄉見諸侯土揖庶姓時揖異姓天揖同姓
注謂王既祀方明諸侯上介皆奉其君之旂置于宫
乃詔王升壇諸侯皆就其旂而立諸公中階之前北
面東上諸侯東階之東西面北上諸伯西階之西東
面北上諸子門東北面東上諸男門西北面東上王
揖之者定其位也庶姓無親者也土揖推手小下之
也異姓婚姻也時揖平推手也衛將軍文子曰獨居
思仁公言言義其聞詩也一日三復白圭之玷是南
宫縚之行也夫子信其仁以為異姓謂妻之也天揖
推手小舉之
疏詔告也謂諸侯各就位立王在壇亦立司儀乃
告王降壇南向見諸侯乃揖之土揖庶姓已下先
疏後親為次
及其擯之各以其禮公於上等侯伯於中等子男於下
等
注謂執玉而前見於王也擯之各以其禮者謂擯公
者五人侯伯四人子男三人也上等中等下等者謂
所奠玉處也壇三成深四尺則一等一尺也壇十有
二尋方九十六尺則堂上二丈四尺每等丈二尺與
諸侯各於其等奠玉降拜升成拜明臣禮也既乃升
堂授王玉
疏下云將幣據三享故知此文擯之據執玉見王
也
其將幣亦如之其禮亦如之
注將幣享也禮謂以鬱鬯祼之也皆於其等之上
王燕則諸侯毛
注謂以須髮坐也朝事尊尊上爵燕則親親上齒鄭
司農云謂老者在上也老者二毛故曰毛
凡諸公相為賓
注謂相朝也
主國五積三問皆三辭拜受皆旅擯再勞三辭三揖登
拜受拜送
注賓所停止則積間闊則問行道則勞其禮皆使卿
大夫致之從来至去數如此也三辭辭其以禮來於
外也積問不言登受之於庭也旅讀為鴻臚之臚臚
陳之也賓之介九人使者七人皆陳擯位不𫝊辭也
賓之上介出請使者則前對位皆當其末擯焉三揖
謂庭中時也拜送送使者
疏再勞一勞在境一勞在遠郊皆使卿其近郊勞
當主君親為之也其積問當使大夫故下句云致
飱如致積之禮聘禮宰夫朝服設飱宰夫即大夫
問亦小禮明亦使大夫也
主君郊勞交擯三辭車逆拜辱三揖三辭拜受車送三
還再拜
注主君郊勞備三勞而親之也玄謂交擯者各陳九
介使𫝊辭也車迎拜辱者賓以主君親来乘車出舍
門而迎之若欲遠就之然見之則下拜迎謝其自屈
辱來也至去又出車若欲遠送然主君三還辭之乃
再拜送之也車送迎之節各以其等則諸公九十步
立當車軹也三辭重者先辭辭其以禮來於外後辭
辭升堂
疏三揖者入門及當曲當碑為三揖三辭者辭讓
升堂拜受賓再拜乃受幣主君亦當拜送不言省
文也玄謂各陳九介者以其在道俱不為主故無
五擯之事故各陳九介也云立當車軹也者賓主
俱立當軹
致館亦如之
注館舍也使大夫授之君又以禮親致焉
疏云凡致者皆有幣以致之
致飱如致積之禮
注俱使大夫禮同也飱食也小禮曰飱大禮曰饔餼
及將幣交擯三辭車逆拜辱賓車進答拜三揖三讓每
門止一相及廟唯上相入賓三揖三讓登再拜授幣賓
拜送幣每事如初賓亦如之及出車送三請三進再拜
賓三還三辭告辟(辟音避)
注鄭司農云交擯擯者交也賓三還三辭告辟賓三
還辭謝言已辟去也玄謂既三辭主君則乘車出大
門而迎賓見之而下拜其辱賓車乃前下答拜也三
揖者相去九十步揖之使前也至而三讓讓入門也
相謂主君擯者及賓之介也謂之相者於外𫝊辭耳
入門當以禮詔侑也介紹而𫝊命者君子於其所尊
不敢質敬之至也每門止一相彌相親也君入門介
拂闑大夫中棖與闑之間士介拂棖此為介鴈行相
隨也止之者絶行在後耳賓三揖三讓讓升也登再
拜受幣授當為受主人拜至且受玉也每事如初謂
享及有言也賓當為儐謂以鬱鬯禮賓也上於下曰
禮敵者曰儐禮器曰諸侯相朝灌用鬱鬯無籩豆之
薦謂此朝禮畢儐賓也三請三進請賓就車也主君
每一請車一進欲遠送之也三還三辭主君一請者
賓亦一還一辭
疏將幣謂賓初至館後日行朝禮之時幣即圭璋
也云交擯三辭主君大門外賓去門九十步而陳
九介主君在大門外之東陳五擯上擯入受命出請事
𫝊辭與承擯承擯𫝊與末擯末擯𫝊與末介末介𫝊與
承介承介𫝊與上介上介𫝊與賓賓又𫝊與上介
上介𫝊與承介承介𫝊與末介末介𫝊與末擯末
擯𫝊與承擯承擯𫝊與上擯上擯入告君如是者
三謂之交擯三辭諸交擯者例皆如此也
致饔餼還圭饗食致贈郊送皆如將幣之儀
注此六禮者惟饗食速賓耳其餘主君親往親往者
賓為主人主人為賓君如有故不親饗食則使大夫
以酬幣侑幣致之鄭司農云還圭歸其玉也故公子
重耳受飱反璧玄謂聘以圭璋禮也享以璧琮財也
已聘而還圭璋輕財而重禮贈送以財既贈又送至
于郊
賓之拜禮拜饔餼拜饗食
注鄭司農云賓之拜禮者因言賓所當拜者之禮也
所當拜者拜饔餼拜饗食玄謂賓將去就朝拜謝此
三禮三禮禮之重者也賓既拜主君乃至館贈之去
又送之于郊
疏案聘禮饔餼燕羞俶獻之明日賓皆拜於朝將
去又三拜乘禽于朝彼臣故盡拜謝此君略小惠
將去惟拜其大禮也
賓繼主君皆如主國之禮
注鄭司農云賓繼主君復主人之禮費也故曰皆如
主國之禮玄謂繼主君者儐主君也儐之者主君郊
勞致館饔餼還圭贈郊送之時也如其禮者謂玉帛
皮馬也有饌陳之積者不如也若饗食主君及燕亦
速焉
諸侯諸伯諸子諸男之相為賓也各以其禮相待也如
諸公之儀
注賓主相待之儀與諸公同也饔餼饗食之禮則有
降殺
疏五等諸侯以命數分為三等其圭璋饔餼飱積
步數儐介皆降殺其進退揖讓之儀一與公同故
云如諸公之儀
諸公之臣相為國客
注謂相聘也
則三積皆三辭拜受
注受者受之於庭也侯伯之臣不致積
疏案聘禮卿聘使者經不云積明侯伯之臣不致
積可知但不以束帛行禮致之豈於道全無積乎
明有也
及大夫郊勞旅擯三辭拜辱三讓登聽命下拜登受賓
使者如初之儀及退拜送
注登聽命賓登堂也賓當為儐勞用束帛擯用束錦
侯伯之臣受勞於庭
疏案儀禮此亦近郊勞也云賓使者如初之儀者
謂使𫝊命訖禮畢出門賓以束帛賓使者如初行
勞時之儀
致館如初之儀
注如郊勞也不儐耳侯伯之臣致館于庭不言致飱
者君於聘大夫不致飱也聘禮曰飱不致賓不拜
及將幣旅擯三辭拜逆客辟三揖每門止一相及廟唯
君相入三讓客登拜客三辟授幣下出每事如初之儀
注客辟逡巡不答拜也惟君相入客臣也相不入矣
拜主君拜客至也客三辟三退負序也每事享及有
言
疏將幣亦謂圭璋也云旅擯三辭者亦謂於主君
大門外主君陳五擯客陳七介不𫝊辭云三辭者
辭其主君以大客禮當已三辭訖主君遣上擯納
賓賓入大門主君在大門内南面拜拜賓客辟不
受拜者使者奉君命來不敢當拜故逡巡辟君拜
也
及禮私面私獻皆再拜稽首君答拜
注禮以醴禮客私面私覿也既覿則或有私獻者鄭
司農云說私面以春秋𫝊曰楚公子棄疾見鄭伯以
其乘馬私面
疏此三者皆於聘日行之故并言之
出及中門之外問君客再拜對君拜客辟而對君問大
夫客對君勞客客再拜稽首君答拜客趨辟
注中門之外即大門之内也問君曰君不恙乎對曰
使臣之来寡君命臣于庭問大夫曰二三子不恙乎
對曰寡君命使臣于庭二三子皆在勞客曰道路悠
遠客甚勞勞介則曰二三子甚勞問君客再拜對者
為敬慎也
疏賓来主為以君命行聘享是以先行聘享訖乃
始行私相慰問之事
致饔餼如勞之禮饗食還圭如將幣之儀
注饗食亦謂君不親而使大夫以幣致之
疏云致饔餼如勞之禮者同使卿威儀進止皆如
上郊勞之禮致饗及還玉賓主皆是大夫其將幣
主君與使臣行禮如將幣者蓋不盡如之所如者
如旅擯主人皮弁賓皮弁襲將幣同自餘則别是
以聘禮君使卿皮弁還玉于館賓皮弁襲迎于外
門外不拜帥大夫以入大夫升自西階鉤楹賓自
碑内聽命升自西階自左南面受圭退負右房而
立是與將幣别之事也
君館客客辟介受命遂送客從拜辱于朝
注君館客者客將去就省之盡殷勤也遂送君拜以
送客
明日客拜禮賜遂行如入之積
注禮賜謂乘禽君之加惠也如入之積則三積從來
至去
凡侯伯子男之臣以其國之爵相為客而相禮其儀亦
如之
注爵卿也大夫也士也
疏諸侯之臣言爵相為客而相禮者不離三等卿
大夫士以命數則参差難等略於臣用爵而已以
此三等相禮也云其儀亦如之者亦以三等相差
七十步七介五十步五介三十步三介小聘使大
夫又降殺也
凡四方之賓客禮儀辭命餼牢賜獻以二等從其爵而
上下之
注上下猶豐殺也
疏云二等即與大行人云諸侯之卿各下其君二
等大夫士亦如之大夫下卿士下大夫降殺以兩
解之同也
凡賓客送迎同禮
注謂郊勞郊送之屬
凡諸侯之交各稱其邦而為之幣以其幣為之禮
注幣享幣也扵大國則豐扵小國則殺主國禮之如
其豐殺謂賄用束紡禮用玉帛乘皮及贈之屬
凡行人之儀不朝不夕不正其主面亦不背客
注謂擯相𫝊辭時也不正東鄉不正西鄉常視賓主
之前卻得兩鄉之而已
行夫掌邦國𫝊遽之小事&KR0839;惡而無禮者凡其使也必
以旌節雖道有難而不時必達(𫝊張員反遽其庶反難乃旦反)
注𫝊遽若今時乘𫝊騎驛而使者也&KR0839;福慶也惡喪
荒也此事之小者無禮行夫主使之道有難謂遭疾
病他故不以時至也必達王命不可廢也其大者有
禮大小行人使之有故則介𫝊命不嫌不達
疏行夫者以身自行於外言&KR0839;惡無禮者無擯介
而單行謂之無禮也云&KR0839;福慶也者謂諸侯國有
生男及嫁娶等云惡喪荒也者謂民有死喪及年
榖不熟若諸侯薨之等大事即使卿大夫若春秋
王使榮叔宰咺之等有禮不使行夫也
居於其國則掌行人之勞辱事焉使則介之
注使謂大小行人也故書曰夷使鄭司農云夷使使
於四夷則行夫主為之介玄謂夷𤼵聲
環人掌送逆邦國之通賓客以路節達諸四方
注通賓客以常事往來者也路節旌節也四方圻上
疏四方圻上者至畿即入諸侯國諸侯國自有通
之者也
舍則授館令聚柝有任器則令環之
注令令野廬氏也鄭司農云四方人有任器者則環
人主令殉環守之
疏任器謂賓客任用之器
凡門關無幾送逆及疆
注鄭司農云門關不得苛留環人也玄謂環人送逆
之則賓客出入不見幾
象胥掌蠻夷閩貉戎狄之國使掌𫝊王之言而諭說焉
以和親之(閩亡巾反貉亡百反使所吏反)
注謂蕃國之臣來覜聘者
若以時入賓則協其禮與其辭言𫝊之
注以時入賓謂其君以世一見來朝為賓者
凡其出入送逆之禮節幣帛辭令而賓相之
注從来至去皆為擯而相侑其禮儀
疏夷狄無玉帛來向中國而云幣帛者謂王有賜
與之禮也
凡國之大喪詔相國客之禮儀而正其位
注客謂諸侯使臣來弔者
凡軍旅會同受國客幣而賓禮之
注謂諸侯以王有軍旅之事使臣奉幣來問
凡作事王之大事諸侯次事卿次事大夫次事上士下
事庶子
注作使也鄭司農云王之大事諸侯使諸侯執大事
也次事卿使卿執其次事也次事使大夫次事使上
士下事使庶子
掌客掌四方賓客之牢禮餼獻飲食之等數與其政治
注政治邦新殺禮之屬
王合諸侯而饗禮則具十有二牢庶具百物備諸侯長
十有再獻
注饗諸侯而用王禮之數者以公侯伯子男盡在是
兼饗之莫敵用也諸侯長九命作伯者也獻公侯以
下如其命數
王巡守殷國則國君膳以牲犢令百官百牲皆具從者
三公眡上公之禮卿眡侯伯之禮大夫眡子男之禮士
眡諸侯之卿禮庶子壹眡其大夫之禮
注國君者王所過之國君也犢繭栗之犢也以膳天
子貴誠也牲孕天子不食也祭帝不用也凡賓客則
皆角尺令者掌客令主國也百牲皆具言無有不具
備
疏王巡守則殷同殷同則殷國也王巡守至四岳
之下當方諸侯或在所經過或至方岳之下若殷
國或在王城出畿外在諸侯之國所在之處皆設
禮待王故巡守殷國並言也膳亦謂殷膳時也云
令百官百牲皆具者此文與下為目百官即三公
以下是也
凡諸侯之禮上公五積皆眡飱牽三問皆脩羣介行人
宰史皆有牢飱五牢食四十簠十豆四十鉶四十有二
壺四十鼎簋十有二牲三十有六皆陳饔餼九牢其死
牢如飱之陳牽四牢米百有二十筥醯醢百有二十罋
車皆陳車米眡生牢牢十車車秉有五籔車禾眡死牢
牢十車車三秅芻薪倍禾皆陳乘禽日九十雙殷膳大
牢以及歸三饗三食三燕若弗酌則以幣致之凡介行
人宰史皆有飱饔餼以其爵等為之牢禮之陳數唯上
介有禽獻夫人致禮八壺八豆八籩膳大牢致饗大牢
食大牢卿皆見以羔膳大牢侯伯四積皆眡飱牽再問
皆脩飱四牢食三十有二簠八豆三十有二鉶二十有
八壺三十有二鼎簋十有二腥二十有七皆陳饔餼七
牢其死牢如飱之陳牽三牢米百筥醯醢百罋皆陳米
三十車禾四十車芻薪倍禾皆陳乘禽日七十雙殷膳
大牢三饗再食再燕凡介行人宰史皆有飱饔餼以其
爵等為之禮唯上介有禽獻夫人致禮八壺八豆八籩
膳大牢致饗大牢卿皆見以羔膳特牛子男三積皆眡
飱牽壹問以脩飱三牢食二十有四簠六豆二十有四
鉶十有八壺二十有四鼎簋十有二牲十有八皆陳饔
餼五牢其死牢如飱之陳牽二牢米八十筥醯醢八十
罋皆陳米二十車禾三十車芻薪倍禾皆陳乘禽日五
十雙壹饗壹食壹燕凡介行人宰史皆有飱饔餼以其
爵等為之禮唯上介有禽獻夫人致禮六壺六豆六籩
膳眡致饗親見卿皆膳特牛(鉶音刑筥姜吕反罋烏弄反籔素口反秅丁故反或)
(宅加反乘繩證反食音嗣)
注積皆眡飱牽謂所共如飱而牽牲以往不殺也不
殺則無鉶鼎簠簋之實其米實于筐豆實實于罋其
設筐陳于楹内罋陳于楹外牢陳于門西車米禾
芻薪陳于門外壺之有無未聞三問皆脩脩脯也上
公三問皆脩下句云羣介行人宰史皆有牢君用脩
而臣有牢非禮也盖著脱字失處且誤耳飱客始至
致小禮也公侯伯子男飱皆飪一牢其餘牢則腥食
者其庶羞美可食者也其設蓋陳于楹外東西不過
四列簠稻梁器也公十簠堂上六西夾東夾各二也
侯伯八簠堂上四西夾東夾各二子男六簠堂上二
西夾東夾各二豆菹醢器也公四十豆堂上十六西
夾東夾各十二侯伯三十二豆堂上十二西夾東夾
各十子男二十四豆堂上十二西夾東夾各六禮器
曰天子之豆二十有六諸公十有六諸侯十有二上
大夫八下大夫六以聘禮差之則堂上之數與此同
鉶羹器也公鉶四十二侯伯二十八子男十八非衰
差也二十八書或為二十四亦非也其扵衰公又當
三十於言又為無施禮之大數鉶少於豆推其衰公
鉶四十二宜為三十八盖近之矣則公鉶堂上十八
西夾東夾各十侯伯堂上十二西夾東夾各八子男
堂上十西夾東夾各四壺酒器也其設於堂夾如豆
之數鼎牲器也簋黍稷器也鼎十有二者飪一牢正
鼎九與陪鼎三皆設于西階前簋十二者堂上八西
夾東夾各二合言鼎簋者牲與黍稷俱食之主也牲
當為腥聲之誤也腥謂腥鼎也於侯伯云腥二十有
七其故腥字也諸侯禮盛腥鼎有鮮魚鮮腊每牢皆
九為列設扵阼階前公腥鼎三十六腥四牢也侯伯
腥鼎二十七腥三牢也子男腥鼎十八腥二牢也皆
陳陳列也飱門内之實備于是矣亦有車米禾芻薪
公飱五牢米二十車禾三十車侯伯四牢米禾皆二
十車子男三牢米十車禾二十車芻薪皆倍其禾饔
餼既相見致大禮也大者既兼飱積有生有腥有熟
餘又多也死牢如飱之陳亦飪一牢在西餘腥在東
也牽生牢也陳于門西如積也米横陳于中庭十為
列每筥半斛公侯伯子男黍粱稻皆二行公稷六行
侯伯稷四行子男二行醯醢夾碑從陳亦十為列醯
在碑東醢在碑西皆陳扵門内者於公門内之陳也
言車者衍字耳車米載米之車也聘禮曰十斗曰斛
十六斗曰籔十籔曰秉每車秉有五籔則二十四斛
也禾稾實并刈者也聘禮曰四秉曰筥十筥曰稯十
稯曰秅每車三秅則三十稯也稯猶束也米禾之秉
筥字同數異禾之秉手把耳筥讀為棟梠之梠謂一
穧也皆陳横陳門外者也米在門東禾在門西芻薪
雖取數扵禾薪從米芻從禾也乘禽乘行羣處之禽
謂雉鴈之屬於禮以雙為數殷中也中又致膳示念
賓也若弗酌謂君有故不親饗食燕也不饗則以酬
幣致之不食則以侑幣致之凡介行人宰史衆臣從
賓者也行人主禮宰主具史主書皆有飱饔餼尊其
君以及臣也以其爵等為之牢禮之數陳爵卿也則
飱二牢饔餼五牢大夫也則飱大牢饔餼三牢士也
則飱少牢饔餼大牢也此降小禮豐大禮也以命數
則參差難等略扵臣用爵而已夫人致禮助君養賓
也籩豆陳於戸東壺陳扵東序凡夫人之禮皆使下
大夫致之扵子男云膳視致饗言夫人致膳扵小國
君以致饗之禮則是不復饗也饗有壺酒卿皆見者
見於賓也既見之又膳之亦所以助君養賓也卿見
又膳此聘禮卿大夫勞賓餼賓之類與扵子男云親
見卿皆膳特牛見讀如卿皆見之見言卿於小國之
君有不故造館見者故造館見者乃致膳鄭司農說
牽云牲可牽行者也故春秋𫝊曰餼牽竭矣秅讀為
秅秭麻答之秅
疏此一經並是諸侯自相朝主國待賓之禮若然
天子掌客不見天子待諸侯之禮而見諸侯自相
待者以外包内天子待諸侯亦同諸侯自相待可
知
凡諸侯之卿大夫士為國客則如其介之禮以待之
注言其特來聘問待之禮如其為介時也然則聘禮
凡所以禮賓是亦禮介
凡禮賓客國新殺禮凶荒殺禮札喪殺禮禍烖殺禮在
野在外殺禮
注皆為國省用愛費也國新新建國也凶荒無年也
禍烖新有兵寇水火也
凡賓客死致禮以喪用
注死則主人為之具而殯矣喪用者饋奠之物
疏云喪用者饋奠之物者小斂特豚一鼎大斂時
特豚三鼎之類是也
賓客有喪惟芻稍之受
注不受饗食饗食加也喪謂父母死也客則又有君
焉芻給牛馬稍人稟也其正禮飱饔餼主人致之則
受
遭主國之喪不受饗食受牲禮
注牲亦當為腥聲之誤也有喪不忍煎亨正禮飱饔
餼常孰者腥致之也
掌訝掌邦國之等籍以待賓客
注等九儀之差數
若將有國賓客至則戒官脩委積與士迎賓于疆為前
驅而入
注官謂牛人羊人舍人委人之屬士訝士也既戒乃
出迎賓
及宿則令聚柝
注令令野廬氏
疏野廬氏其職云有賓客令其地之民聚柝之
及委則致積
注以王命致于賓
至于國賓入館次于舍門外待事于客
注次如今官府門外更衣處待事于客通其所求索
及將幣為前驅
注道之以如朝
至于朝詔其位入復及退亦如之
注鄭司農云詔其位告客以其位次也玄謂入復者
入告王以客至也退亦如之如其為前驅
凡賓客之治令訝訝治之
注賓客之治謂欲正其貢賦理國事也以告訝訝為
如朝而理之
凡從者出則使人道之
注從者凡介以下也人其屬胥徒也使道賓客之從
者營護之
及歸送亦如之
注如之者送至扵竟如前驅聚柝待事之屬
凡賓客諸侯有卿訝卿有大夫訝大夫有士訝士皆有
訝
注此謂朝覲聘問之日王所使迎賓客於館之訝
疏案聘禮記云卿大夫訝大夫士訝士皆有訝賓
即館訝將公命又見之以其摯聘問之日亦使之
訝者但天子有掌訝之官即館之訝餘事皆掌主
之惟朝覲聘問之日使卿大夫訝諸侯兼官故大
夫士為訝賓即館時即為之訝與此掌訝不同也
凡訝者賓客至而往詔相其事而掌其治令
掌交掌以節與幣巡邦國之諸侯及其萬民之所聚者
道王之德意志慮使咸知王之好惡辟行之(好呼報反惡烏路反)
(辟音避)
注節以為行信幣以見諸侯也咸皆也辟讀如辟忌
之辟使皆知王之所好者而行之知王所惡者辟而
不為
使和諸侯之好
注有欲相與脩好者則為和合之
疏下有結其交好為朝聘則此好謂使為婚姻之
好也
達萬民之說(說音悦)
注說所喜也達者達之於王若其國君
掌邦國之通事而結其交好
注通事謂朝覲聘問也
以諭九税之利九禮之親九牧之維九禁之難九戎之
威(難乃旦反)
注諭告曉也九税民九職也九禮九儀之禮九牧九
州之牧九禁九法之禁九戎九伐之戎
掌察(闕)
掌貨賄(闕)
朝大夫掌都家之國治
注都家王子弟公卿及大夫之采地也主其國治者
平理其來文書扵朝者
日朝以聽國事故以告其君長
注國事故天子之事當施扵都家者也告其君長使
知而行之也君謂其國君長其卿大夫也
國有政令則令其朝大夫
注使以告其都家之吏
凡都家之治於國者必因其朝大夫然後聽之唯大事
弗因
注謂以小事文書來者朝大夫先平理之乃以告有
司也大事者非朝大夫所能平理
凡都家之治有不及者則誅其朝大夫
注不及謂有稽殿之
在軍旅則誅其有司
注有司都司馬家司馬
都則(闕)
都士(闕)
家士(闕)
周禮纂訓卷二十一
