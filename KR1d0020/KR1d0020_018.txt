周禮纂訓卷十八
安溪李鍾倫撰
戎右掌戎車之兵革使(使色吏反)
注使謂王使以兵有所誅斬也春秋𫝊曰戰於殽晉
萊駒為右襄公縛秦囚使萊駒以戈斬之訓按戎僕
掌倅車之政則不獨革路而已五戎之政皆掌之戎
右亦當然蓋五戎各有僕右皆統於此革路之僕右
也
詔贊王鼓
注既告王當鼓之節又助擊之
疏大僕已贊王鼔此亦同是助擊其餘面也
𫝊王命于陳中(𫝊直宣反陳直慎反)
注為王言之大也
會同充革車
注會同王雖乘金路猶以革路從行也充之者謂居
左也曲禮曰乘君之乘車不敢曠左
盟則以玉敦辟盟遂役之(敦音對)
注鄭司農云辟法也玄謂將㰱血者先執其器為衆
陳其載辭役之者𫝊敦血授當㰱者
贊牛耳桃茢(茢音列)
注尸盟者割牛耳取血助為之及血在敦中以桃茢
拂之又助之也耳者盛以珠盤尸盟者執之桃鬼所
畏也茢苕帚所以掃不祥
齊右掌祭祀會同賓客前齊車王乘則持馬行則陪乘
(齊側皆反乘繩證反)
注齊車金路王自整齊之車也前之者已駕王未乘
之時陪乘參乘謂車右也齊右與齊僕同車而有祭
祀之事則兼玉路之右然則戎右兼田右與
疏云前之謂王未乘時者曲禮曰僕執策立於馬
前備驚奔謂未乘時
凡有牲事則前馬
注王見牲則拱而式居馬前卻行備驚奔也
道右掌前道車王出入則持馬陪乘如齊車之儀
注道車象路也王行道德之車
自車上諭命于從車
注自由
疏按馭夫掌馭貳車從車彼注貳車象路之副從
車戎路田路之副此從車即彼貳車與從車也
詔王之車儀
注顧式之屬
王式則下前馬王下則以盖從
疏盖有二種一者禦雨二者表尊此則表尊之蓋
也
大馭掌馭玉路以祀及犯軷王自左馭馭下祝登受轡
犯軷遂驅之(軷音跋蒲撥切)
注行山曰軷犯之者封土為山象以菩芻棘栢為神
主既祭之以車轢之而去喻無險難也春秋傳曰跋
涉山川詩云取羝以軷聘禮乃舍軷飲酒于其側禮
家說亦謂道祭
疏此據祭天之時出國門封土為山象祭軷按鄭
注月令祀行之禮為軷壇厚三寸廣五尺此道祭
亦宜然云以菩芻棘栢為神主者謂三者皆可用
為神主也引聘禮者大夫道祭無牲牢酒脯而已
(菩音員一音倍)
及祭酌僕僕左執轡右祭兩軹祭軓乃飲(軹音止軓音犯)
注軹謂兩轊也故書軓為範杜子春云文當如此或
云當為&KR1270;&KR1270;謂車軾前也
疏此云及祭即上文將犯軷時當祭左右轂末及
軾前乃犯軷去酌僕者僕即大馭云軹謂兩轊轊
即轂末也云軓當為範者按少儀祭左右軓范軓
與軹同謂轊頭也範與范聲同謂軾前也若然此
云軹少儀作軓此云軓少儀作范也
凡馭路行以肆夏趨以采薺(薺才私反)
注凡馭路謂五路也肆夏采薺樂章也行謂大寢至
路門趨謂路門至應門
疏樂師亦有此法彼下云車亦如之即行趨據步
迎賓客此既馭路亦云行趨者此雖馭路行趨遲
疾亦推步迎賓客為法也注云路謂五路者以經
云凡所含廣
凡馭路儀以鸞和為節
注舒疾之法也鸞在衡和在軾皆以金為鈴
疏鄭知鸞在衡和在軾者按韓詩𫝊云升車則馬
動馬動則鸞鳴鸞鳴則和應明鸞近馬首和更近
後也按秦詩云輶車鸞鑣鄭云鸞在鑣者鄭以田
車鸞在鑣乘車鸞在衡此據乘車而言
戎僕掌馭戎車
注戎車革路也師出王乘以自將
掌王倅車之政正其服(倅七内反)
注倅副也服謂衆乘戎車者之衣服
疏鄭注坊記云僕右恒朝服據非在軍時若在軍
則服韋弁服衆乘戎車謂副車十二乘及廣闕苹
輕之倅皆是其服謂韋弁服
犯軷如玉路之儀凡巡守及兵車之會亦如之
注如在軍
疏巡守及兵車會亦乘革路若乘車之會即乘金
路也
掌凡戎車之儀
注凡戎車衆之兵車也書序曰武王戎車三百兩
齊僕掌馭金路以賓朝覲宗遇饗食皆乘金路其法儀
各以其等為車送逆之節
注節謂王乘車迎賓客及送相去遠近之數上公九
十步侯伯七十步子男五十步司儀職曰車逆拜辱
又曰及出車送
疏春夏受贄於朝無迎法受享於廟則有之秋冬
一受之於廟俱無迎法故郊特牲云覲禮王不下
堂而見諸侯是受贄受享皆無迎法今言朝覲宗
遇饗食皆乘金路者謂因此朝覲宗遇而與諸侯
行饗食在廟即有乘金路迎賓客之法也上公九
十步已下大行人文彼據受享於廟非饗食禮引
之者欲見饗食迎賓與受享同司儀所云亦據受
饗食之禮也
道僕掌馭象路以朝夕燕出入其法儀如齊車
注朝夕朝朝莫莫
疏朝朝莫莫在正朝來往而言燕者以其在宫中
行事皆稱燕
掌貳車之政令
注貳亦副訓按顧命有先路次路注云先路象路也
次路象路之貳但革路之貳疏謂有十二乘玉金象
木之貳其數則未有攷耳
田僕掌馭田路以田以鄙
注田路木路也田田獵也鄙循行縣鄙
掌佐車之政
注佐亦副
疏天子戎車田車之貳有别名諸侯戎車田車之
貳同曰佐無倅名是以檀弓云佐車授綏少儀注
云朝祀之副曰貳戎獵之副曰佐也
設驅逆之車
注驅驅禽使前趨獲逆衙還之使不出圍
疏按王制大夫殺則止佐車彼佐車則此驅逆之
車也
令獲者植旌
注以告獲也
疏山虞植旗屬禽此又植旌此禽者共其事也
及獻比禽
注田弊獲者各獻其禽比種物相從次數之
疏凡田百姓所得禽大獸公之小禽私之公之者
獻於旌下每禽擇取三十其餘為主皮之射而取
之
凡田王提馬而走諸侯晉大夫馳
注提猶舉也晉猶抑也使人扣而舉之抑之皆止奔
也馳放不扣
馭夫掌馭貳車從車使車
注貳車象路之副也從車戎路田路之副也使車驅
逆之車
疏不掌玉路金路之副者二者事暇蓋車僕不共
掌也知使車是驅逆者以使役勞劇之事故知是
驅逆之車也
分公馬而駕治之
注乘調六種之馬
疏趨馬自主駕脱故知此駕治是調習之也
校人掌王馬之政
注政謂差擇養乘之數也
辨六馬之屬種馬一物戎馬一物齊馬一物道馬一物
田馬一物駑馬一物
注種謂上善似母者以次差之玉路駕種馬戎路駕
戎馬金路駕齊馬象路駕道馬田路駕田馬駑馬給
宫中之役
凡頒良馬而養乘之乘馬一師四圉三乘為皂皂一趣
馬三皂為繫繫一馭夫六繫為廏廏一僕夫六廏成校
校有左右駑馬三良馬之數麗馬一圉八麗一師八師
一趣馬八趣焉一馭夫(乘繩證反圉魚吕反皂才早反趣倉走反劉沈清須反下同廏)
(音救居又切)
注良馬五路之馬四匹為乘師趣馬馭夫僕夫帥之
名也趣馬下士馭夫中士則僕夫上士也自乘至廏
其數二百一十六匹易乾為馬此應乾之筴也至校
變為言成者明六馬各一廏而王馬小備也校有左
右則艮馬一種者四百三十二匹五種合二千一百
六十匹駑馬三之則為千二百九十六匹五良一駑
凡三千四百五十六匹然後王馬大備麗耦也駑馬
自圉至馭夫凡馬千二十四匹與三良馬之數不相
應八皆宜為六字之誤也師十二匹趣馬七十二匹
則馭夫四百三十二匹矣然後而三之既三之無僕
夫者不駕於五路卑之也
疏按序官無僕夫故鄭以趣馬馭夫尊卑次之知
僕夫上士也又按序官自師至馭夫中士二十人
下士四十人并之六十正充此良馬之馭夫又不
見駑之馭夫者或脱也訓按僕夫即五路之僕良
馬五廏重左右為十故序官三路僕皆二人道田
二路並十二人者二路常乘事多或使之更代與
天子十有二閑馬六種邦國六閑馬四種家四閑馬二
種
注降殺之差每廏為一閑諸侯有齊馬道馬田馬大
夫有田馬各一閑其駑馬則皆分為三焉
疏趙商問天子十二閑馬六種為三千四百五十
六匹邦國六閑馬四種為二千五百九十二匹家
四閑馬二種千七百二十八匹天子之卿食小都
大夫食縣司馬法論之甸方八里出戎馬四匹長
轂一乘今大夫采地四甸一甸給王餘三甸纔有
馬十二匹與校人職相校甚遠何答曰邦國六閑
馬四種其數適當千二百九十六匹家四閑二種
又當八百六十四匹今子以何術計之乎此馬皆
君之所制非謂民賦司馬法長轂一乘戎馬四匹
此謂民出軍賦無與於天子國馬之數也按趙商
云邦國二千五百九十二匹者謂三良一良四百
三十二匹三良千二百九十六匹駑三其一種亦
千二百九十六匹故合為二千五百九十二匹家
亦然鄭不從者天子十二閑分為左右一種馬有
兩廏故有四百三十二匹諸侯無左右良馬三種
三廏六百四十八匹駑馬一種三廏數亦如之并
之為千二百九十六匹大夫亦是此法故云子以
何術計之也
凡馬特居四之一
注欲其乘之性相似也
疏欲其乘之性相似者使三牝通牡為四共駕一
車也
春祭馬祖執駒
注馬祖天駟也孝經說曰房為龍馬執猶拘也二歲
曰駒三歲曰駣春通淫之時駒弱血氣未定為其乘
匹傷之
疏春時通滛求馬蕃息故祭馬祖
夏祭先牧頒馬攻特
注先牧始養馬者其人未聞夏通滛之後攻其特謂
騬之為其蹄齧不可乘用
疏夏祭先牧者夏草茂求肥充訓按頒馬者通淫
之後即分牝牡使異處而養之且騬其特焉
秋祭馬社臧僕(臧子郎反)
注馬社始乘馬者世本作曰相士作乘馬臧僕謂簡
練馭者令皆善也僕馭五路之僕
疏秋馬肥盛可乘故祭始乘馬者臧僕者秋時萬
物成教之使善
冬祭馬步獻馬講馭夫
注馬步神為災害馬者獻馬見成馬於王也馭夫馭
貳車從車使車者講猶簡習
疏步與酺字異音義同獻馬講馭夫亦謂物成可
用也訓愚謂冬而祭馬步者亦猶索饗必於歲終
之意也
凡大祭祀朝覲會同毛馬而頒之
注毛馬齊其色也頒授當乘之
疏此三者皆須馬從王故毛馬而頒之按毛詩云
宗廟齊毫尚純也戎事齊力尚強也田獵齊足尚
疾也然田獵軍事亦俱尚色詩曰四騵彭彭又曰
四鐵孔阜是也
飾幣馬執扑而從之(扑音撲普卜反)
注校人主飾之幣馬以馬遺人當幣處者也聘禮曰
馬則北面奠幣于其前士喪禮下篇曰薦馬纓三就
入門北面交轡圉人夾牽之馭者執策立于馬後
疏云以馬當幣處者王家遺人無庭實故覲禮勞
侯氏用璧無庭實則知此直以馬遺人無幣也引
聘禮者證彼則有幣有馬引士喪禮證飾馬之事
也訓按此承朝覲會同時有遺馬之法但遺之不
知或於饗於燕及其匹數皆未聞焉抑匹如命數
與
凡賓客受其幣馬
注賓客之幣馬来朝聘而享王者
疏朝而享王者大行人云廟中將幣三享是也使
客來聘享王者玉人職瑑圭璋璧琮以頫聘是也
大喪飾遣車之馬及葬埋之
注言埋之則是馬塗車之芻靈
田獵則帥驅逆之車
注帥猶將也
疏驅逆之車田僕設之校人主車馬帥領田僕而
已
凡將事于四海山川則飾黃駒
注四海猶四方也王巡狩過大山川則有殺駒以祈
沈禮與玉人職有宗祝以黃金勺前馬之禮
凡國之使者共其幣馬
注使者所用私覿
疏此謂王使下聘諸侯王行禮後乃更以此幣馬
私與主君相見上文飾幣馬非聘故無私覿於賓
客來朝聘不言私覿者諸侯之臣於天子不敢行
私覿故也諸侯臣與君同行亦不得私覿聘則有
之
凡軍事物馬而頒之
注物馬齊其力
等馭夫之祿
注馭夫於趣馬僕夫為中舉中見上下
宫中之稍食
注師圉府史以下也訓校人所掌王馬專待王用者
三種齊道也兼給國用者三戎田駑也其給國用者
蓋亦官府胥役為公用之及王出行則諸衛從王如
虎士及國子之屬蓋皆給馬故諸子職云授之車甲
是也鄉遂出軍車甲之制未有聞焉不在此科也
趣馬掌贊正良馬而齊其飲食簡其六節
注贊佐也佐正者謂校人臧僕講馭夫之時簡差也
節猶量也差擇王馬以為六等
掌駕說之頒(說音税)
注用馬之第次
疏用馬當均勞逸故駕說須依次第
辨四時之居治以聽馭夫(治直吏反)
注居謂牧庌所處治謂執駒攻特之屬
疏辨四時之居治者謂二月已前八月以後在廏
二月已後八月已前在牧云牧庌者放牧之處皆
有庌厰以蔭馬也(庌音雅五下切)
巫馬掌養疾馬而乘治之相醫而藥攻馬疾受財于校
人(相息亮反)
注乘謂驅步以𤼵其疾知所疾處乃治之相助也
疏巫知馬祟醫知馬疾二者相須受財謂祈祟之
具及藥直訓按序有醫四人即此是也
馬死則使其賈粥之入其布于校人(賈音嫁又音古)
牧師掌牧地皆有厲禁而頒之
注頒馬授圉者所牧處
孟春焚牧
注焚牧地以除陳生新草也
疏孟春建寅之月
中春通滛
注月令季春乃合累牛騰馬遊牝于牧秦時書也秦
地寒凉萬物後動
掌其政令凡田事贊焚萊
注焚萊者山澤之虞
廋人掌十有二閑之政教以阜馬佚特教駣攻駒及祭
馬祖祭閑之先牧及執駒散馬耳圉馬(廋所求反佚音逸散素但反)
注九者皆有政教焉阜盛壯也佚當為逸逸者用之
不使甚勞安其血氣也教駣始乘習之也攻駒騬其
蹄齧者閑之先牧先牧制閑者散馬耳謂聒馬耳以
竹括押其耳頭動搖則括中物後遂串習不復驚
疏云先牧制閑者以上云夏祭先牧直是先養馬
者非制閑之人也訓愚謂圉馬當連下文正校人
員選為句蓋廋人掌當祭馬祖之時則祭閑之先
牧焉當執駒之時則就取而散其耳焉自幼而習
之也若夫圉馬之事則為校人正其員選焉别其
能否以告校人也
正校人員選
注校人謂師圉也正員選者選擇可備員者平之
疏知校人是師圉者凡言正者以尊正卑趣馬以
上並上官非廋人所正也
馬八尺以上為龍七尺以上為騋六尺以上為馬
注大小異名月令曰駕蒼龍爾雅曰騋牝驪牡玄
疏爾雅之意以衛詩騋牝中兼有牡引之者證騋
是馬色
圉師掌教圉人養馬春除蓐釁廏始牧夏庌馬冬獻馬
射則充椹質茨牆則翦闔(蓐音辱茨在私反闔戸臘反庌五嫁反)
注蓐馬兹也馬既出而除之新釁焉神之也春秋傳
曰凡馬日中而出日中而入庌廡也所以庇馬凉也
充猶居也茨蓋也闔苫也椹質翦闔圉人所習也
圉人掌養馬芻牧之事以役圉師凡賓客喪紀牽馬而
入陳
注賓客之馬王所以賜之者詩云雖無予之路車乘
馬喪紀之馬啓後所薦馬
疏賓客之馬則王使人就館陳之喪紀之馬則謂
將葬朝廟時既夕禮薦馬纓三就是也天子亦當
在祖廟中陳設明器時遣人薦馬及纓入廟陳之
此馬謂擬駕乘車吉器最先者也
廞馬亦如之
注廞馬遣車之馬人捧之亦牽而入陳
職方氏掌天下之圖以掌天下之地辨其邦國都鄙四
夷八蠻七閩九貉五戎六狄之人民與其財用九榖六
畜之數要周知其利害(閩亾巾反又音文又亾千反漢書音義服虔音近蠻應劭音近)
(文鄭氏音旻貉孟白反)
注東方曰夷南方曰蠻西方曰戎北方曰貉狄閩蠻
之别也國語曰閩芊蠻矣四八七九五六周之所服
國數也財用泉榖貨賄也利金錫竹箭之屬害神姦
鑄鼎所象百物也
疏大司徒亦掌地圖者彼直掌九州不兼夷狄此
職兼主夷狄也訓案利害當兼地勢與百物言物
之利害則注具之地之利害則形勢險易是也人
民財用之等即下九州所列職方制貢故須知其
數要職方制貢所以異於司徒者司徒均齊天下
之政謂各處九州之民歲入于其國之數也職方
所言則九州之國所入于王之數也
乃辨九州之國使同貫利
注貫事也訓按事利者各以所事為利也如揚州之
土則以取金錫竹箭養鳥獸種稻為事而利出焉既
辨之又同之者辨各土之所有而後可以通其所無
也
東南曰揚州其山鎮曰會稽其澤藪曰具區其川三江
其浸五湖其利金錫竹箭其民二男五女其畜宜鳥獸
其榖宜稻(會古外反藪素口反區起俱反浸子鴆反本又作寖)
注鎮名山安地德者也會稽在山隂大澤曰藪具區
五湖在吴南浸可以為陂灌溉者錫鑞也箭篠也鳥
獸孔雀鸞鵁鶄犀象之屬
疏此以下陳九州總為三道陳之從南方起取尊
陽方周改禹貢以徐梁二州合於雍青分冀州地
以為幽并東南曰揚州次正南曰荆州周之西南
不置州統屬雍州即次河南曰豫州為一道次正
東曰青州次河東曰兖州次正西曰雍州為二道
次東北曰幽州次河内曰冀州次正北曰并州為
三道訓顧祖禹曰具區即震澤今太湖也三江一
曰松江二曰婁江三曰東江皆自太湖分流東入
海五湖太湖東岸五灣也
正南曰荆州其山鎮曰衡山其澤藪曰雲瞢其川江漢
其浸潁湛其利丹銀齒革其民一男二女其畜宜鳥獸
其榖宜稻(瞢亾貢反劉亾鳳反李一音亾雄反湛直減反劉又音沈李唐感反)
注衡山在湘南雲瞢在華容潁出陽城宜屬豫州在
此非也湛未聞齒象齒也革犀兕革也湛或作淮
疏此直言江不言三江者此州江未分為三也訓
顧祖禹曰潁水𤼵源河南登封縣東陽乾山至南
直鳳陽府潁州潁上縣入淮湛在今河南汝州境
内有湛水按二水本禹貢豫州之域
河南曰豫州其山鎮曰華山其澤藪曰圃田其川滎雒
其浸波溠其利林漆絲枲其民二男三女其畜宜六擾
其榖宜五種(滎戸扃反溠音詐左𫝊音同李莊加反枲思似反櫌而小反)
注華山在華隂圃田在中牟滎兖水也出東垣入于
河泆為滎滎在滎陽波讀為播禹貢曰滎播既都春
秋𫝊曰楚子除道梁溠則溠宜屬荆州在此非也林
竹木也六擾馬牛羊豕犬雞五種黍稷菽麥稻
疏必知五種是黍稷菽麥稻者此州東接青州青
州有稻麥西接雍州雍州有黍稷也訓愚按此洛
乃禹貢自熊耳山出流入河者與下渭洛不同也
正東曰青州其山鎮曰沂山其澤藪曰望諸其川淮泗
其浸沂沭其利蒲魚其民二男二女其畜宜雞狗其榖
宜稻麥(沂魚祈反泗音四沭音述李一音餘戍反)
注沂山沂水所出也在蓋望諸明都也在睢陽沭出
東莞二男二女數等似誤當與兖州同二男三女淮
或為睢沭或為洙
疏按禹貢海岱及淮惟徐州淮沂其乂不在青州
者周公并徐州為青故也云明都者按禹貢道菏
澤被孟豬春秋又有孟諸即此也知二男二女是
誤也者若本有此數等當言一男一女矣
河東曰兖州其山鎮曰岱山其澤藪曰大野其川河泲
其浸廬維其利蒲魚其民二男三女其畜宜六擾其榖宜
四種(泲子禮反廬音雷維於恭反)
注岱山在博大野在鉅野廬維當為雷雍字之誤也
禹貢曰雷夏既澤雍沮會同雷夏在城陽四種黍稷
稻麥訓按泲即濟也
正西曰雍州其山鎮曰嶽山其澤藪曰弦蒲其川涇汭
其浸渭洛其利玉石其民三男二女其畜宜牛馬其榖
宜黍稷(汭如銳反)
注嶽吴嶽也及弦蒲在汧涇出涇陽汭在豳地詩大
雅公劉曰汭泦之即洛出懷德弦或為汧蒲或為浦
疏此洛即詩瞻彼洛矣一也與熊耳出者别也(泦弓)
(六反詩作鞫與㘲同)
東北曰幽州其山鎮曰醫無閭其澤藪曰貕養其川河
泲其浸菑時其利魚鹽其民一男三女其畜宜四擾其
榖宜三種(貕音兮)
注醫無閭在遼東貕養在長廣菑出萊蕪時出般陽
四擾馬牛羊豕三種黍稷稻
疏地理志長廣屬徐州瑯琊有萊山周時幽州南
侵徐州之地也知三種黍稷稻者西接冀州冀宜
黍稷
河内曰冀州其山鎮曰霍山其澤藪曰楊紆其川漳其
浸汾潞其利松栢其民五男三女其畜宜牛羊其榖宜
黍稷(紆於于反汾扶文反潞音路)
注霍山在彘楊紆所在未聞漳出長子汾出汾陽潞
出歸德訓顧祖禹曰爾雅秦有楊紆未詳
正北曰并州其山鎮曰恒山其澤藪曰昭餘祁其川虖
池嘔夷其浸淶易其利布帛其民二男三女其畜宜五
擾其榖宜五種(虖喚胡反李胡哥反池徒多反李如字嘔焉侯反一音驅)
注恒山在上曲陽昭餘祁在鄔虖池出鹵城嘔夷祁
夷與出平舒淶出廣昌易出故安五擾馬牛羊犬豕
五種黍稷菽麥稻也此州界揚荆豫兖雍冀與禹貢
略同青州則徐州地也幽并則青冀之北也無徐梁
疏云揚荆豫兖雍冀與禹貢略同者雖仍舊猶有
相侵故云略同也若州之兖州於禹貢侵青徐地
青州侵豫州地雍豫兼梁州地冀州小於禹貢時
以其北有幽并也自古以來皆有九州惟舜暫置
十二州至夏還為九州
乃辨九服之邦國方千里曰王畿其外方五百里曰侯
服又其外方五百里曰甸服又其外方五百里曰男服
又其外方五百里曰采服又其外方五百里曰衛服又
其外方五百里曰蠻服又其外方五百里曰夷服又其
外方五百里曰鎮服又其外方五百里曰藩服
注服服事天子也詩曰侯服于周
疏侯之言候也為王斥候也甸之言田為王治田
男之言任為王任職采者事也為王事民以供上
衛者為王衛禦蠻之言縻以政教縻之自此以外
皆夷狄故夷之鎮者鎮守藩者藩籬其夷狄三服
大行人總亦謂之藩也
凡邦國千里封公以方五百里則四公方四百里則六
侯方三百里則七伯方二百里則二十五子方百里則
百男以周知天下
注以此率徧知四海九州邦國多少之數也方千里
者為方百里者百以方三百里之積以九約之得十
一有竒云七伯者字之誤也周九州之界方七千里
七七四十九方千里者四十九其一為畿内餘四十
八八州各有方千里者六周公變殷湯之制雖小國
地皆方百里是每事言則者設法也設法者以待有功
而大其封一州之中以其千里封公則可四封侯則
可六封伯則可十一封子則可二十五封男則可百
公侯伯子男亦不是過也州二百一十國以男備其
數焉其餘以為附庸四海之封黜陟之功亦如之雖
有大國爵稱子而已
疏王制云公侯方百里伯七十里子男五十里此
是夏制五等爵三等受地殷湯承之合伯子男為
一惟有公侯伯三等爵三等受地武王伐紂增以
子男爵地與夏同周公制禮始為此五等爵五等
受地云周公變殷湯之制雖小國地皆方百里者
以其不方百里不成國也既皆滿百里其餘待有
功乃有益地公有功益滿五百里侯伯已下皆然
男有功止得百里更有功乃更進之與子爵必知
不即封而設法以待有功者以其稱公者唯有二
王後及東西大伯今八州若皆封公八州豈有三
十二公乎明知是設法以待有功若無功縱本是
公爵唯守百里地故注王制云是以周制有爵尊
而國小爵卑而國大云公侯伯子男不是過者五
百里以下若過五百里則是特賜法若魯衛也云
州二百一十國以男備其數者州有千里之方六
用五个千里封之得四公六侯十一伯二十五子
百男僅得一百四十六於二百一十國仍少六十
四并餘千里之方一充數不足何得更為附庸若
然於前侯國六内用千里方仍有二百里方一得
四个男國於十一伯内又得一个男國得此添前
一百四十六為一百五十一仍少五十九更取餘
一千里方内取五十九國添之餘百里之方四十
一以為附庸有人受之為附庸無則為閒田使大
夫治之若四等公邑是也云四海之封亦如之者
此經唯言九州故鄭兼見四海夷鎮藩亦如之者
有功亦有加地得至四百里但不進爵耳曲禮云
其在夷狄戎蠻雖大曰子是也
凡邦國小大相維
注大國比小國小國事大國各有屬相維聯也
疏王制云五國以為屬屬有長之類是各有屬相
維聯之事也
王設其牧
注選諸侯之賢者為牧使牧理之
制其職各以其所能
注牧監參伍之屬用能所任秩次訓按侯國之卿大
夫士命數王亦制之
制其貢各以其所有王將巡守則戒于四方曰各脩平
乃守攷乃職事無敢不敬戒國有大刑
注守謂國竟之内職事所當共具訓按守如孟子所
謂入其疆土地闢之類
及王之所行先道帥其屬而巡戒令
注先道先由王所從道君前行其前日所戒之令
王殷國亦如之
注殷猶衆也十二歲王若不巡守則六服盡朝謂之
殷國其戒四方諸侯與巡守同
疏王有故不巡守方岳之下則春東方盡來夏南
方盡來秋西方盡來冬北方盡來王待之亦各於
其時在國外為壇行朝覲盟載之法若然亦戒令
四方諸侯者殷國所在無常或在國外或向畿外
侯國行故有戒令之事訓謹詳周設職方之官蓋
所以遙制邦國諸侯故其篇末以邦國終焉首言
九州山川者蓋名山大澤不以封此是王者所有
故别言之九服以次而出經也公侯伯子男大小
殊制是其緯也使之大小相維則諸侯之親諸侯
也為之設其牧制其職施其貢而巡守則天子之
親諸侯也此周官治外之法也
土方氏掌土圭之法以致日景
注致日景者夏至景尺有五寸冬至景丈三尺其間
則日有長短
以土地相宅而建邦國都鄙(相息亮反)
注土地猶度地知東西南北之深而相其可居者宅
居也訓以土圭相宅建國者蓋以辨南北向背之方
以辨土宜土化之法而授任地者
注土宜謂九榖稙穉所宜也土化地之輕重糞種所
宜用也任地者載師之屬
王巡守則𣗳王舍
注為之藩羅
疏掌舍設梐枑此官亦於外周匝𣗳藩羅
懷方氏掌來遠方之民致方貢致遠物而送逆之達之
以節
注遠方之民四夷之民也諭德延譽以來之遠物九
州之外無貢法而至者達民以旌節達貢物以璽節
治其委積館舍飲食
注續食其往來
合方氏掌達天下之道路
注津梁相凑不得陷絶
通其財利
注懋遷其有無
同其數器
注權衡不得有輕重
壹其度量
注尺丈釡鍾不得有大小
除其怨惡
注怨惡邦國相侵虐訓除蓋解釋之
同其好善
注所好所善謂風俗所高尚訓同蓋教道之使以善
為尚也
訓方氏掌道四方之政事與其上下之志
注道猶言也為王說之四方諸侯也上下君臣也
誦四方之𫝊道
注𫝊道世世所𫝊說往古之事也
正歲則布而訓四方
注布告以教天下使知世所善惡訓布而訓之者美
者以為法惡者以為戒使衆國皆相通知
而觀新物
注四時於新物出則觀之以觀民志所好惡志淫行
辟則當以政教化之
疏此觀新物即王制云命市納價
形方氏掌制邦國之地域而正其封疆無有華離之地
(華依注音&KR0992;苦哇反)
注華讀為&KR0992;哨之&KR0992;正之使不&KR0992;邪離絶
疏&KR0992;哨者投壺禮有枉矢哨壺是不正之義&KR0992;者
兩頭寬中狹邪者一頭寬一頭狹正其封疆不使
相侵
使小國事大國大國比小國
注比猶親也
山師掌山林之名辨其物與其利害而頒之于邦國使
致其珍異之物
注山林之名與物若岱畎絲枲嶧陽孤桐矣利其中
人用者害毒物及螫噬之蟲獸
川師掌川澤之名辨其物與其利害而頒之于邦國使
致其珍異之物
注川澤之名與物若泗濱浮磬淮夷蠙珠暨魚澤之
萑蒲
邍師掌四方之地名辨其丘陵墳衍邍隰之名(邍音原)
注地名若東原大陸之屬
物之可以封邑者
注物之謂相其土地可以居民立邑
疏四井為邑據田中千室之邑據城二者皆須物
之
匡人掌達法則匡邦國而觀其慝使無敢反側以聽王
命
注法則八法八則也邦國之官府都鄙亦用焉反側
背違法度也
撢人掌誦王志道國之政事以巡天下之邦國而語之
使萬民和悦而正王面(說音悦)
注面猶鄉也使民之心曉而正鄉王
都司馬掌都之士庶子及其衆庶車馬兵甲之戒令
注庶子卿大夫士之子車馬兵甲備軍𤼵卒
疏都王子弟及三公采地司馬主其軍賦若王家
有軍事徵兵于采地則都司馬以書致于士庶子
有此衆庶車馬兵甲之戒令士庶子受而依行之
以國法掌其政學
注政謂賦税也學脩德學道
疏正謂軍之賦税無田税泉税
以聽國司馬
注聽者受行其所徵為也國司馬大司馬之屬皆是
疏大司馬之屬謂軍司馬輿司馬行司馬
家司馬亦如之
注大夫家臣為司馬者春秋𫝊曰叔孫氏之司馬[騣-凶+(鬯-匕)]
戾
疏序官注卿大夫之采地王不特置司馬各自使
其家臣為司馬往聽政于王之司馬
周禮纂訓卷十八
