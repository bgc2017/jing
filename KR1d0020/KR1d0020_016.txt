周禮纂訓卷十六
安溪李鍾倫撰
量人掌建國之法以分國為九州營國城郭營后宫量
市朝道巷門渠造都邑亦如之
注建立也立國有舊法式若匠人職分國定天下之
國分也后君也言君容王與諸侯
疏造都邑謂三等采地亦有城郭宫室市朝之等
但與之制度大小未必身往也
營軍之壘舍量其市朝州涂軍社之所里(涂本又作塗)
注軍壁曰壘一州之衆二千五百人為師每師一處
市也朝也州也皆有道以相之軍社社主在軍者里
居也
疏州即師也一州則一師每一師各自一處各立
市朝皆有道以相凑
邦國之地與天下之涂數皆書而藏之
注書地謂方圜山川之廣狹書涂謂支凑之遠近
疏云支凑者支謂支分凑謂相臻凑
凡祭祀饗賓制其從獻脯燔之數量
注燔從於獻酒之肉炙也數多少也量長短也
疏饗賓獻有脯從若燕行獻賓薦脯醢是也祭禮
則獻以燔從按特牲少牢云主人獻尸以肝從主
婦獻尸以燔從是也云數多少量長短者按儀禮
脯十脡各長尺二寸是多少長短燔之數量未聞
掌喪祭奠竁之俎實(竁昌絹反)
注竁亦有俎實謂所包遣奠
疏諸喪祭多據虞祭此喪祭文連奠竁故鄭以喪
祭為大遣奠解之
凡宰祭與鬱人受斝歴而皆飲之
注言宰祭者冢宰佐王祭亦容攝祭斝讀如嘏尸之
嘏
疏云斝讀如嘏者解具鬱人職但此云歴者謂鬱
人量人歴皆飲之也訓按鬱人云受舉斝之卒爵
此言歴猶彼言卒爵也歴瀝也言宰祭者冢宰贊
玉爵鬱人鬯人所言受者皆謂受之於冢宰也所
以言宰祭也
小子掌祭祀羞羊肆羊殽肉豆(肆依注音鬄他歷反一音餘四反)
注鄭司農云羊肆體薦全烝也羊殽體解節折也肉
豆者切肉也玄謂肆讀為鬄羊鬄者豚解也
疏後鄭不從先鄭為體薦全烝者以此經祭用羊
是太牢為宗廟之祭非祭天案外𫝊云禘郊之事
則有全烝是以知宗廟之祭不得全烝也訓按肉
豆以上文豚解體解次之當是合烹薦熟之節然
則薦熟之時其肉亦在俎亦在鉶禮運曰實其簠
簋籩豆鉶羹是也但豚解體解二節則肉專在俎
而豆惟有醢薦熟之時方以熟肉並登之俎豆耳
而掌珥于社稷祈于五祀(珥音衈而志反下同)
注珥讀為衈祈或為刉刉衈者釁禮之事也用毛牲
曰刉羽牲曰衈刉衈社稷五祀謂始成其宫兆時也
士師職曰凡刉衈則奉犬牲此刉衈正字與(刉音機劃)
(也)
凡沈辜候禳飾其牲(禳如羊反)
注沈謂祭川爾雅曰祭川曰浮沈辜謂磔牲以祭也
月令曰九門磔禳以畢春氣候禳者候四時惡氣禳
去之也
疏九門按彼注王之五門外有國門近郊遠郊門
關門為九
釁邦器及軍器
注邦器謂禮樂之器及祭器之屬雜記曰凡宗廟之
器其名者成則釁之以豭豚
疏引雜記者證此等所釁亦用豭豚訓愚謂邦器
内亦有龜策
凡師田斬牲以左右徇陳
注示犯誓必殺之
祭祀贊羞受徹焉
疏云受徹者謂祭畢諸宰君婦廢徹之時此官受
之
羊人掌羊牲凡祭祀飾羔
注羔小羊也詩曰四之日其蚤獻羔祭韭
疏凡正祭皆用成牲今言祭祀飾羔則非正祭故
鄭引詩為證四之日謂夏四月公始用冰先獻羔
祭韭而啟冰室
祭祀割羊牲登其首
注升首報陽也升首於室
疏祭祀之時三牲之首俱升此羊人職故特言羊
凡祈珥共其羊牲
疏犬人共犬羊人共羊或羊或犬俱得為釁
賓客共其法羊
注法羊飱饔積膳之羊
䟽鄭知法羊是為此等者以其言法即是依法度
多少是以掌客有上公飱五牢饔餼九牢及殷膳太
牢及五積之等其饔食及燕速賓自饌陳者不言
之也訓愚謂諸如此等者皆錯置成文其實掌犬
者凡犬皆共之掌羊者凡羊皆共之
凡沈辜侯禳釁積共其羊牲
注積積柴禋祀楢燎實柴
疏禋祀楢燎實柴三者皆須積柴但祭天用犢日
月以下乃有用羊故我將詩云惟羊惟牛惟天其
祐之亦據日月以下及配食者也訓按釁當依小
子為釁邦器及軍器祈珥亦釁事而有儀節為重
耳羊人小子二職相將有事則羊人取牲于牧人
而共之小子則殺牲而薦之其釁事犬豕羊俱可
用之故數職備言焉
若牧人無牲則受布于司馬使其賈買牲而共之(賈音古)
司爟掌行火之政令四時變國火以救時疾
注行猶用也變猶易也鄭司農說以鄹子曰春取榆
柳之火夏取棗杏之火季夏取桑柘之火秋取柞楢
之火冬取槐檀之火
疏行火之政令即四時變火及出火入火之等
季春出火民咸從之季秋内火民亦如之
注火所以用陶冶民隨國而為之鄭人鑄刑書火星
未出而出火後有災鄭司農云以三月本時昏心星
見于辰上使民出火九月本黃昏心星㐲在戌上使
民内火
疏鄭知此出内火據陶冶火者以上四時火據食
火明此春秋據陶冶三月本時昏心星未必見于
辰上九月本黃昏亦未必伏于戍上云然者皆據
月半後而言
時則施火令
注焚萊之時
疏此言施火令則不掌火禁其火禁者則宫正云
春秋以木鐸修火禁司烜云仲春以木鐸修火禁
于國中是也訓愚謂此結上文時謂四時及季春
季秋也田而焚萊於司爟無施焉
凡祭祀則祭爟
注報其為明之功禮如祭爨
凡國失火野焚萊則有刑罰焉
疏國失火謂在國中按大司馬仲春田獵云火弊
則自二月後擅放火者有罰也
掌固掌修城郭溝池樹渠之固頒其士庶子及其衆庶
之守
注樹謂枳棘之屬有刺者也衆庶民遞守固者也
疏云頒其士庶子者即宫伯所云以掌固是固守
之官故兼掌宿衛之事訓愚謂下文有都邑及國
都二等謂采地及侯國則此城郭專言王城宿衛
乃宫正所掌不應在此此所謂士即下文國有司
所謂庶子則卿大夫之衆子也蓋適子惟一人庶
子人數既多故其用之亦廣平居則使之宿衛宫
正比之有事則治以軍法諸子帥之此外復有掌
固所部是其二法
設其飾器
注兵甲之屬今城郭門之器亦然
分其財用均其稍食
疏云財用者謂以財給守吏為守事之用者訓稍
食所以養士庶子故下文萬民惟言任之而已蓋
古無養兵之法故也
任其萬民用其材器
注任謂以其任使之也民之材器其所用塹築及為藩
落訓古者寓兵於農比戶同井之問馬牛車輦旗鼓
兵器皆備
凡守者受法焉以通守政有移甲與其役財用唯是得
通與國有司帥之以贊其不足者
注凡守者士庶子及他要害之守吏通守政者兵甲
役財難易多少轉移相給也其他非是不得妄離部
署國有司掌固也其移之者又與掌固帥致之訓法
即移財及下晝夜廵戒之事以通守政者以法得相
通也與國有司孰與之謂守者也有司何蓋鄉遂都
鄙之吏既治其土理其民則亦與有守焉故也
晝三廵之夜亦如之
注廵行也行守者為衆庶之解惰
疏此乃掌固設法與所守之處非是掌固自廵行
之訓此謂守者廵之守者蓋庶子也
夜三鼜以號戒(鼜音戚)
注三廵之間又三擊鼜訓晝夜廵守每夜三戒皆守
者督民為之其所在之民當更番相代乃無害于農
畝
若造都邑則治其固與其守法
注都邑亦為城郭
凡國都之竟有溝樹之固郊亦如之(竟音境注及下文同)
訓愚謂此統王國侯國而言竟謂兩國相際郊則近郊遠郊
民皆有職焉若有山川則因之
司險掌九州之圖以周知其山林川澤之阻而達其道
路
注達道路者山林之阻則開鑿之川澤之阻則橋梁
之
疏序官注國曰固野曰險是掌固掌在國城郭則
司險掌畿外阻固
設國之五溝五涂而樹之林以為阻固皆有守禁而達
其道路
注五溝遂溝洫澮川也五涂徑畛涂道路也樹之林
作藩落也
疏此五溝五涂而言樹之林以為阻固皆有守禁
則非遂人田間五溝五涂但溝涂隨所須大小而
為之皆凖田間五溝五涂也
國有故則藩塞阻路而止行者以其屬守之唯有節者
達之
注有故喪災及兵也
疏司險以其屬守其要者其餘使其地之民為守
也訓愚謂掌固所守在城郭及郊野竟界之上司
險則處處關梁要道皆主之二者皆守禦之事掌
疆主正封域廣袤之界此是疆理之事皆王國也
其在侯國則形方氏所謂正其封疆是也案古者
無曠土游民不應田間溝洫之外復有間地以設
五溝五涂且溝涂所以有五者明因田野而制若
非田間之溝涂何取於五乎不過以經言樹之林
恐田中不得有木耳然大司徒云樹之田主何嘗
不可有木也蓋止於道途要處樹一二以為阻而
已無所不可且齊國佐對晉曰盡東其畝惟子戎
車是利是古者車徒行人盡由田間之途何嘗别
有所謂五涂也至於涂之大小則考工記匠人云
野涂五軌而鄭注遂人云路容三軌及其注匠人
則又云都之野涂亦三軌夫遂人所掌在二百里
内不得與都之涂同可知也匠人下文别言諸侯
及都之涂則其上文所謂野涂是二百里内鄉遂
之地可知也且匠人自國中經緯之涂以及野涂
與諸侯都經涂無不備載而不見制野涂有二法
則遂人所謂五溝五涂與此無異又可知也然則
川上之路即所謂野涂五軌者而注以為三軌其
或誤與姑記而闕之
掌疆(闕)
候人各掌其方之道治與其禁令以設候人
注道治治道也國語曰候不在竟譏不居其方也禁
令備姦寇也以設候人者選士卒以為之詩云彼候
人兮何戈與祋
疏云選士卒以為之者即徒百二十人是也
若有方治則帥而致于朝及歸送之于竟
注方治其方來治國事者也春秋傳曰晉欒盈過周
王使候人出諸轘轅是其送之
環人掌致師
注致師者致其必戰之志古者將戰先使勇力之士
犯敵焉
察軍慝
注慝隂姦也視軍中有為慝者則執之
環四方之故
注卻其以事謀來侵伐者所謂折衝禦侮
疏云卻者訓環為卻也
廵邦國搏諜賊(搏音博諜音牒)
注諜賊反間為國賊
訟敵國
注敵國兵來則往與之訟曲直若齊國佐如師
揚軍旅
注為之威武以觀敵
降圍邑(降戶江反)
注圍邑欲降者受而降之訓愚謂環者周環之義環
四方之故謂周知敵國之情廵邦國兼王國侯國皆
設環人以廵行國中也
挈壺氏掌挈壺以令軍井挈轡以令舍挈畚以令糧(畚音)
(本)
注挈壺以令軍井謂為軍穿井井成挈壺縣其上令
軍中士衆望見知此下有井壺所以盛飲故以壺表
井挈轡以令舍亦縣轡于所當舍止之處使軍望見
知當舍止于此轡所以駕舍故以轡表舍挈畚以令
糧亦縣畚于所當禀假之處令軍望見知當禀假于
此下也畚所以盛糧之器故以畚表禀軍中人多車
騎雜會讙囂號令不能相聞故各以其物為表省煩
趨疾于事便也
凡軍事縣壺以序聚柝凡喪縣壺以代哭者皆以水火
守之分以日夜(柝音託)
注壺縣以為漏以序聚柝以次更聚擊柝備守也代
亦更也禮未大斂代哭以水守壺者為沃漏也以火
守壺者夜則火視刻數也分以日夜者異晝夜漏也
漏之箭晝夜共百刻冬夏之間有長短焉太史立成
法有四十八箭
疏云縣壺以為漏者謂縣壺於上以水沃之水漏
下入器中以没刻為准法禮未殯以前無問尊卑
皆哭不絶聲大斂之後乃更代而哭亦使哭不絶
聲大夫以官士親疏代哭云大史立成法有四十
八箭者此據漢法以器盛四十八箭箭各百刻以
壺盛水縣於箭上節次下水淹一刻則為一刻四
十八箭者蓋取倍二十四氣也
及冬則以火爨鼎水而沸之而沃之
注冬水凍漏不下故以火炊水沸以沃之
射人掌國之三公孤卿大夫之位三公北面孤東面卿
大夫西面其摯三公執璧孤執皮帛卿執羔大夫鴈
注位將射始入見君之位不言士者此與諸侯之賓
射士不與也燕禮曰公升即位于席西鄉小臣納卿
大夫卿大夫皆入門右北面東上士立於西方東面
北上大射亦云則凡朝燕及射臣見于君之禮同
疏云此與諸侯之賓射士不與者按下文士豻侯
二正是士得自行賓射不得與君賓射也司裘職
大射亦不言士以士無臣祭無所擇得與君大射
而不得自大射也引燕禮者見天子諸侯朝燕射
三者位同蓋儀禮諸侯有燕朝射朝不見正朝周
禮天子有射朝正朝不見燕朝諸侯射朝與燕朝
同則天子燕朝亦當與射朝位同則諸侯正朝亦
當與射朝位同也訓按賓射於朝燕射於路寢廷
大射射於射宫
諸侯在朝則皆北面詔相其法(相息亮反)
注謂諸侯來朝而未歸王與之射於朝者皆北面從
三公位法其禮儀
疏按司几筵凡大饗射王立扆前南鄉司服云饗
射則鷩冕彼二者據大射在學故有著冕在扆之
事此賓射在路門之外朝當皮弁不得有扆也
若有國事則掌其戒令詔相其事
注謂王有祭祀之事諸侯當助其薦獻者也戒令告
以齊與期訓按下文又云相孤卿大夫之法儀故鄭
知此詔相是諸侯也但國事中亦容有會同朝覲之
事
掌其治達
注謂諸侯因與王射及助祭而有所治受而達之於
王王有命又受而下之訓按平時則太僕掌之所謂
諸侯之復逆也此因朝而有治與彼異也
以射法治射儀王以六耦射三侯三獲三容樂以騶虞
九節五正諸侯以四耦射二侯二獲二容樂以貍首七
節三正孤卿大夫以三耦射一侯一獲一容樂以采蘋
五節二正士以三耦射豻侯一獲一容樂以采蘩五節
二正(射三侯之射食亦反正音征豻五旦反)
注射法王射之禮治射儀謂肄之也三侯者五正三
正二正之侯也二侯者三正二正之侯也一侯者二
正而已容者乏也待獲者所蔽也此皆與賓射於朝
之禮也考工記梓人職曰張五采之侯則遠國屬遠
國謂諸侯來朝者也五采侯即五正之侯也正之言
正也射者内志正則能中焉晝五正之侯中朱次白
次蒼次黃玄居外三正損玄黃二正去白蒼而晝以
朱綠其外之廣皆居侯中參分之一中二尺豻胡犬
也士與士射則以豻皮飾侯下大夫也大夫以上與
賓射餙侯以雲氣用采各如其正九節七節五節者
奏樂以為射節之差言節者容侯道之數也
疏此則賓射在朝之儀言射法王射之禮者此經
兼有諸侯臣各在家與賓客射法各自有官掌之
射人但作法與之耳按大射云大侯九十糝侯七
十豻侯五十此賓射三侯亦同云二侯者謂七十
五十弓者也云一侯者據大夫士同一侯五十弓
而已云士以豻皮飾侯大夫已上飾侯以雲氣者
士正用二采而言豻侯明於兩畔以豻皮飾之云
用采各如其正者其側之飾采多少各如正之數
也云奏樂以為射節之差者九節者五節先以聽
七節者三節先以聽五節者一節先以聽皆留四
節以乘矢拾𤼵云節者容侯道之數者謂若九節
者侯道九十弓七節者七十弓五節者五十弓也
若王大射則以貍步張三侯
注貍善搏者也行則止而擬度焉其𤼵必獲是以量
侯道法之也侯道者各以弓為度九節者九十弓七
節者七十弓五節者五十弓弓之下制長六尺三侯
者司裘所共虎侯熊侯豹侯也列國之君大射亦張
三侯大射禮曰大侯九十參七十干五十是也大侯
熊侯也參讀為糝雜也豹鵠而靡飾下天子大夫
疏此兼大射之事凡弓上制六尺六寸中制六尺
三寸下制六尺六尺與步相應訓按注云下天子
大夫者司裘天子大夫共麋侯此諸侯之三侯以
次差之其卿大夫當射參侯所以自下别於麋侯
耳
王射則令去侯立于後以矢行告卒令取矢
注去侯者射人令負侯者去侯所而立于後也鄉射
曰司馬命獲者執旌以負侯以矢行告射人主以矢
行高下左右告王也大射禮曰大射正立于公後以
矢行告于公下曰留上曰揚左右曰方
疏云令負侯者去侯所負侯之人是服不氏也引
鄉射者大夫家無服不氏家臣為之故不言官也
祭侯則為位
注祭侯謂獻服不服不以祭侯位服不受獻之位也
疏案大射禮使服不氏負侯將祭侯先設位於侯
西北北面服不氏於位受獻訖乃於侯所北面祭
侯也
與大史數射中
注射中數射者中侯之算也
疏數算大史數之射人但視之耳按大射諸侯禮
謂之司射即此射人
佐司馬治射正
注射正射之法儀也
疏司馬所主射儀謂若命去侯命取矢乘矢之等
皆當佐之
祭祀則贊射牲相孤卿大夫之法儀
注烝嘗之禮有射豕者國語曰禘郊之事天子必自
射其牲
疏案國語楚語云劉羊擊豕而已則諸侯以下不
射之矣
會同朝覲作大夫介凡有爵者
注作讀如作止爵之作諸侯來至王使公卿有事焉
則作大夫使之介也有爵者命士以上不使賤者
疏作使也大夫為上介凡有爵者為衆介也
大師令有爵者乘王之倅車(倅七内反劉倉愛反)
注倅車戎車之副
疏王出征伐王乘戎路副車十二乘皆從王行使
命士已上乘之
有大賓客則作卿大夫從(從才用反)
注作者選使從王見諸侯
疏但言大賓客則是朝覲宗遇皆從也
戒大史及大夫介
注戒戒其當行者覲禮曰諸公奉篋服加命書于其
上升自西階東面太史氏右
疏此謂王使諸公就館賜侯氏之法訓按上文會
同朝覲作大夫介是當行會同朝覲之禮時也此
之大賓客則是飱饔饗食之禮皆在其中矣
大喪與僕人遷尸作卿大夫掌事比其廬不敬者苛罰
之
注僕人大僕也僕人與射人俱掌王之朝位也王崩
小斂大斂遷尸于室堂檀弓曰扶君卜人師扶右射
人師扶左君薨以是舉
疏遷尸者始死北牖下遷尸南牖下小斂于戶内
訖遷尸于戶外又遷尸大斂于阼階訖又遷尸于
西階以入棺云作大夫掌事者王喪宜各有職掌
注引檀弓按彼注云卜當為僕訓按比其廬者比
次居廬者之謹慢因罰其不敬者
服不氏掌養猛獸而教擾之
注猛獸虎豹熊羆之屬擾馴也教習使之馴服王者
之教無不服
凡祭祀共猛獸
注謂中膳羞者獸人冬獻狼春秋傳曰熊蹯不熟
賓客之事則抗皮
注謂賓客來朝聘布皮帛者服不氏主舉藏之聘禮
曰有司二人舉皮以東
疏引聘禮者証有司二人即服不氏也
射則贊張侯以旌居乏而待獲
注大射禮曰命量人巾車張三侯乏待獲者所蔽待
獲待射者中舉旌以獲
疏引大射者証服不氏佐量人巾車之事云待射
中舉旌以獲者則大射禮唱獲者居乏中中則舉
旌以宫下旌以商是也訓愚謂獸人所共是田獸
服不氏所共是畜養之獸田獸之政迹人主之畜
養之獸囿人主之
射鳥氏掌射鳥(射食亦反下射鳥同)
注鳥謂中膳羞者鳬雁鴇鴞之屬
祭祀以弓矢敺烏鳶凡賓客會同軍旅亦如之射則取
矢矢在侯高則以并夾取之
注王射則射鳥氏主取其矢矢在侯高者矢著侯高
人手不能及則以并夾取之并夾鍼箭具夾讀為甲
司弓矢職曰大射燕射共弓矢并夾
疏射有三番第一番唯有六耦三耦誘射雖中不
獲第二第三番皆衆耦共射皆釋獲有取矢之法
引司弓矢有大射燕射無賓射者亦同可知
羅氏掌羅烏鳥
注烏謂卑居鵲之屬
疏云卑居鵲之屬者見小弁詩注云鸒卑居卑居
雅烏鵲即山鵲卑居之類
蜡則作羅襦(襦女俱反或音須)
注襦細密之羅於時豺既祭獸可以羅網圍取禽也
訓案秋田羅弊而此於蜡作羅襦下文又有仲春羅
春鳥之法者羅弊乃國大田獵四時各專其用凡禽
獸皆取之此則不時之共非田所用唯主禽鳥為異
耳
中春羅春鳥獻鳩以養國老行羽物
注春鳥蟄而始出者是時鷹化為鳩與春鳥變舊為
新宜以養老助生氣行謂賦賜
疏司裘中秋行羽物注云仲秋鳩化為鷹仲春鷹
化為鳩順其始殺與其將止而大班羽物
掌畜掌養鳥而阜蕃教擾之
注鳥之可養使盛大蕃息者謂鵝鶩之屬
祭祀共卵鳥
注其卵可薦之鳥
疏亦謂鵝鶩之屬
歲時貢鳥物
注鴞雁之屬以四時來
共膳獻之鳥
訓按三官掌共鳥物以為祭祀膳羞之用其文可互
相備但射鳥氏主射而所敺者惡鳥羅氏掌羅而所
獻者捕捉之鳥畜氏掌養而所共者狎馴之鳥至於
因時因事而共其可用者則同也
司士掌羣臣之版以治其政令歲登下其損益之數辨
其年歲與其貴賤周知邦國都家縣鄙之數卿大夫士
庶子之數
注損益謂用功過黜陟者縣鄙鄉遂之屬
疏治其政令即損益之數辨其年歲貴賤之等是
也訓案辨其年歲謂四十強仕五十而命為大夫
七十致仕是也邦國都家縣鄙有土之官卿大夫
士庶子王朝之官
以詔王治
注告王所當進退
以德詔爵以功詔禄以能詔事以久奠食(奠音定)
注德謂賢者食稍食也賢者既爵乃禄之能者事成
乃食之王制曰司馬辨論官材論進士之賢者以告
于王而定其論論定然後官之任官然後爵之位定
然後禄之
疏此二者互見其事賢者先試以事乃後詔爵能
者既試有功亦授之以爵也訓愚謂禄亦食也而
别之者蓋有貴賤之分爵與禄待卿大夫以上事
與食待士庶子以下
惟賜無常
注賜多少由王不如禄食有常品
正朝儀之位辨其貴賤之等王南鄉三公北面東上孤
東面北上卿大夫西面北上王族故士虎士在路門之
右南面東上大僕大右大僕從者在路門之左南面西
上(鄉許亮反)
注此王日視朝事於路門外之位王族故士故為士
晚退留宿衛者未嘗仕雖同族不得在王宫大右司
右也大僕從者小臣祭僕御僕隸僕
疏云此日視事於路門外之朝者對大僕職路寢
庭有燕朝朝士職庫門外有外朝也云王族故為
士者對新升試士未得正爵者為新士不得晚留
宿衛也知故士是宿衛者以其與虎士同位也
司士擯(擯必刃反)
注詔王出揖公卿大夫以下朝者
疏若王迎諸侯為擯則是大宗伯及小行人肆師
之等非司士之職
孤卿特揖大夫以其等旅揖士旁三揖王還揖門左揖
門右
注特揖一一揖之旅衆也大夫爵同者衆揖之公及
孤卿大夫始入門右皆北面東上王揖之乃就位羣
士及故士大僕之屬𤼵在其位羣士位東面王西南
鄉而揖之三揖者士有上中下王揖之皆逡遁既復
位鄭司農云卿大夫士皆君之所揖故春秋傳曰三
揖在下
疏此約燕禮大射諸侯禮孤卿大夫皆先入應門
右北面東上待王揖乃就位士入應門即就西方
東面位不待王揖但上經不見羣士位鄭知羣士
位東面者亦約燕禮大射而知且約故士虎士宿
衛者門西南面明士不宿衛者東面可知位既東
面明知旁三揖者西南鄉揖之云既復位者既得
揖皆復位也若然上文别三公位此不言三公者
亦同孤卿特揖可知亦舉輕以明重也按禮器大
夫特士旅之彼諸侯臣少大夫與卿同特揖也
案王揖門左門右之時則故士大僕之屬亦皆逡
遁而後復位也
大僕前
疏按大僕職云王視朝則前正位而退入亦如之
大僕位在門左南面云前者從本位前也
王入内朝皆退
注王入路門内朝朝者皆退反其官府治處也
掌國中之士治凡其戒令
疏國中謂朝廷及六鄉之臣皆是卿大夫總皆號為
士所有治功善惡皆掌之訓愚謂治者結上文詔
爵詔禄之事戒令則下文祭祀賓客之戒令是也
掌擯士者膳其摯
注擯士告見初為士者於王也膳者入於王之膳人
疏此云士亦是初得命為卿大夫士者也
凡祭祀掌士之戒令詔相其法事及賜爵呼昭穆而進
之(相息亮反)
疏賜爵謂祭末旅酬無算爵之時云昭穆明非異
姓訓按法事謂助祭禮儀
帥其屬而割牲羞俎豆
疏此不言祭祀饗食者皆當兼之若據祭祀則腥
其俎孰其殽體其犬豕牛羊皆是若據饗則左傳
云王饗有體薦燕有折俎是也
凡會同作士從賓客亦如之
注從謂可使從于王者
疏士亦謂卿大夫
作士適四方使為介(使色吏反)
注士使謂自以王命使也介大夫之介也春秋傳曰
天王使石尚來歸脤
疏云士自以王命使者此即行夫職云美惡而無
禮者即有使士特使法即使士與行夫等共行是
以引石尚為證按公羊傳云石尚天子之士云大
夫之介者聘禮大夫為次介其餘皆士介此天子
聘諸侯亦使士為介若使卿大夫則射人作之
大喪作士掌事
注事謂奠斂之屬
作六軍之士執披(披方寄反註同)
注披柩車行所以披持棺者有紐以結之謂之戴結
披必當棺束於束繫紐天子諸侯載柩三束大夫士
二束喪大記曰君纁披六大夫披四前纁後玄士二
披用纁人君禮文欲其數多圍數兩旁言六耳其實
旁三
疏六軍六鄉之民執披天子千人出自六軍非謂
執披有七萬五千人也云戴者所以連繫棺束與
柳材因而結前後披也披結於紐引大記者約天
子與諸侯同若然君纁披六大夫披四皆是圍數
兩旁士無文故據一旁言二直云人君者據尊而
言
凡士之有守者令哭無去守
注守官不可空也訓按守若挈壺氏代哭皆卿大夫
士更為之
國有故則致士而頒其守
注故非喪則兵災
凡邦國三歲則稽士任而進退其爵禄
疏邦國之臣進退應諸侯當國自為但司士作法
與之耳訓按射人職於祭祀會同賓客諸事皆曰
作卿大夫司士職則曰作士諸子又曰作羣子恐
各有别姑闕之
諸子掌國子之倅掌其戒令與其教治辨其等正其位
(倅七内反治直吏反注同)
注倅謂物有副倅國子謂諸侯卿大夫士之子四民
之業而士者亦世焉國子者是公卿大夫士之副貳
戒令致於太子之事教治修德學道也位朝位
疏云四民之業而士者亦世焉者如國語士之子
恒為士等謂才藝高下訓案載師有士田注以圭
田釋之朱子謂此乃未命之士以士為業者其家
亦受田即國語所謂士也但此等士疑其子當就
鄉之師儒受學此國子還依有爵命者之子為正
國子之倅者蓋其衆子公卿大夫士之適惟一人
入學此是大司樂教之其副倅尚多則諸子教之
國有大事則帥國子而致於大子惟所用之若有兵甲
之事則授之車甲合其卒伍置其有司以軍法治之司
馬弗正(正音征下國正同)
注軍法百人為卒五人為伍國子屬大子司馬雖有
軍事不賦之
凡國正弗及
疏上云弗正謂兵賦此國正謂鄉遂甸徒力征之
等
大祭祀正六牲之體
注正謂朼載之
疏按特牲少牢移鼎入陳即有一人鼎中七出牲
體一人在鼎西北面載之於俎
凡樂事正舞位授舞器
注位佾處訓授舞器者蓋司干之屬以授諸子諸子
以授國子
大喪正羣子之服位會同賓客作羣子從
注從于王
疏位謂在殯宫内外哭位服者謂公卿大夫之子
為王斬衰與父同故雜記大夫之子得行大夫禮
凡國之政事國子存遊倅使之修德學道春合諸學秋
合諸射以攻其藝而進退之
注遊倅倅之未仕者學大學也射射宫也王制曰春
秋教以禮樂冬夏教以詩書
疏遊是游暇未仕之稱進謂與以官爵退謂使更
受業訓愚謂國之政事指上喪祭會同之屬國子
有應出者其不盡出者是所存之遊倅遊者無事
之稱則使之修德學道也
周禮纂訓卷十六
