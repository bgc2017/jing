欽定四庫全書
日講易經解義卷二
䷁(坤下坤上)
坤取純隂至順之義故其𧰼爲地擬諸物𩔖則爲牝
馬四德皆與乾同而獨言牝馬之貞明其以順德承
乾也彖傳釋卦辭兼造化人事而言一以柔順爲正
六爻則二之德極其盛三之美含於中四之愼免於
咎五之黃中内充實而外光輝雖德量深淺不同而
皆有合於地道之貞順者也惟初與上以隂陽消長
言初言堅冰戒隂勢之將長也上言龍戰警隂𩔖之
過盛也此與諸爻若不相蒙然而聖人作易之旨實
在乎此蓋論造化之理則隂陽二氣對待流行不容
偏廢而論淑慝之分則陽主生隂主殺主生者爲善
主殺者即爲不善聖人欲以人事挽造化嘗以扶陽
抑隂之意寓於觀𧰼繫辭之中故諸卦每遇隂爻必
勉之以柔順戒之以守貞雖隂之取𧰼不專屬於小
人而於君子小人之際尤加謹焉以君子小人之進
退爲世道消長之所繫也坤爲純隂之卦諸爻皆言
坤德而獨於初上二爻凛然示小加大賤妨貴之防
其旨深矣
坤元亨利牝馬之貞君子有攸往先迷後得主利西南
得朋東北喪朋安貞吉
此卦六畫皆偶上下皆坤隂之純而順之至故名爲
坤而卦辭則欲人法地而安於順也牝馬順而健行
者主利謂主於順從西南隂方東北陽方朋謂隂𩔖
也文王繫坤彖辭曰伏羲畫卦爲坤純隂至順有地
之𧰼凡人履卑下之位能法地道以自處則无成有
終動罔不吉其爲大亨何疑所患者性禀隂柔持守
不固則有利有不利耳必如牝馬之行地其質至馴
其力至健始終久暫無所變易斯有得於坤道之貞
者矣所以體坤之君子凡有所往即思履順守貞之
道隂之分宜居後而不宜居先若爭先而倡天下之
事則必迷惑而致敗惟因𫝑所已然者而後從之則
功易成而有得矣隂之德宜主利而不宜主義若主
義而斷天下之事則必矯拂以取戾惟因𫝑之自然
者而順從之則事易遂而有終矣隂之地宜於西南
而不宜於東北往西南以親柔順之賢則同德相應
而有得朋之慶矣往東北以從剛斷之人則人不我
親而有喪朋之憂矣凡若此者皆坤道之至正而君
子之所當安守者也安於居後之貞自無僨事安於
主利之貞自無悖德安於得朋之貞自無失人𧰼之
有取於牝馬而无往不利者固如此也吉可知已夫
坤之義所該至廣而於臣道爲最切聖人立教非謂
人臣事君專主於順從以爲正也蓋坤道承乾所事
者陽剛中正之主故君令臣共上下合德是爲天下
之至順不然將順其美固順也彌縫其闕亦順也順
乎正非順乎邪順乎理非順乎欲易之教特爲寵利
居功驕蹇自用者示戒而豈苟且充位阿意取容之
徒所可得而借口也哉
彖曰至哉坤元萬物資生乃順承天坤厚載物德合无
疆含弘光大品物咸亨牝馬地𩔖行地无疆柔順利貞
君子攸行
此彖傳是以地道明坤義而此三節分言元亨利貞
之德而因及於人事也生受形之始德合无疆謂合
乾德孔子釋坤彖辭曰坤之義博矣而成形之大莫
過於地試即地道言之坤有四德與乾相同至矣哉
其坤之元乎盈天地之間爲萬物當乾元資始時止
有氣而無形惟坤元一至則萬物凝成胚胎皆資其
理與氣以受生矣然坤非自爲之也天以理爲物性
之始坤特順其理而承之以生無二理也天以氣爲
物形之始坤特順其氣而承之以生無二氣也乾之
所至坤亦至之此坤元之功所以無可加也若坤之
亨則何如天以雲行雨施亨萬物德之大至无疆也
而坤德之厚持載萬物有與乾德之无疆適相符合
者方其化機之藏也生物之意藴蓄於内者無所不
包何其含弘也及其化機之𤼵也生物之意燦著於
外者無所不周何其光大也德之厚如此由是萬物
滋榮暢茂咸得其生意而無不亨通博厚之載物與
高明之覆物同一功用非德合无疆而能如是乎若
坤之利貞取𧰼於牝馬則何如牝爲隂屬而馬又行
地之物是牝馬固地𩔖也且馬之行地任重致遠而
及於无疆既順且健實有坤之𧰼焉故以牝馬之順
𧰼乎坤爲柔順之德其承天施而生萬物者未嘗居
先未嘗專主也以牝馬之順而健者𧰼乎坤爲利貞
之德其合天行而代有終者無有間斷無有止息也
體而行之是在君子君子法其至順以飬和平之心
復法其行健以堅正固之守驗之物理合之造化而
所行无不利矣故曰利牝馬之貞按宋儒有陽大隂
小陽全隂半之說此就施生先後之理言也若以元
亨利貞之四德論則乾與坤均無缺陷假使乾施而
坤不應則物何從而生故乾健坤順而坤亦未嘗不
健但必天以四德行於物然後地因以代終天不資
始地無由資生君不行令臣無由奉職是則乾坤大
小偏全之别耳
先迷失道後順得常西南得朋乃與𩔖行東北喪朋乃
終有慶安貞之吉應地無疆
此二節是言君子法坤之事也常常道也有慶謂終
有得朋之慶孔子釋坤彖辭曰君子法坤行事亦法
坤德之正而已无成者坤之道若進居物先則迷而
失道矣柔順者坤之常若退居物後則順而得常矣
蓋先者非貞而後者爲貞君子之行必居於後者也
往西南則得朋謂隂居隂方此求彼應乃得其朋𩔖
而與之偕行矣往東北則喪朋謂隂居陽方處非其
地若反而之於西南乃終得朋而可以𫉬慶矣蓋西
南爲貞而東北非貞君子之行必於西南者也惟知
居後之爲貞而安之則行不越度而循分足以有功
知往西南之爲貞而安之則交不失人而同𩔖足以
相濟其𫉬吉也不有與地道之含弘光大同一无疆
者乎地以厚載配天之无疆君子以安貞應地之无
疆其理一而已矣按註疏謂東北喪朋以隂之爲物
必離其黨而後𫉬吉𧰼人臣離其黨而入君之朝程
傳亦從其說與本義不合而其理可以互相𤼵明蓋
人臣無私交泰之朋兦渙之渙羣皆取離散朋黨之
義在坤爲純隂至順自與狎昵柔邪者不同而以隂
從陽剛柔相濟固臣道之至正而亦易理所不廢也
𧰼曰地勢坤君子以厚德載物
此象傳是言君子法地德之厚也天以氣運故曰行
地以形載故曰勢孔子釋坤𧰼曰坤之𧰼爲地此卦
上下皆坤是地德至順且厚故其形勢高下相因愈
遠而愈無極也君子體坤之𧰼知地之德不厚斯載
萬物不勝其重人之德不厚斯載萬民不勝其勞所
以内而與含弘者同體則積極其厚舉凡地之所載
皆兼容竝生而無有不育焉外而與光大者同用則
施極其厚舉凡地之所載皆仁漸義濡而無有失所
焉其應地无疆之功如此夫坤臣道也而厚德載物
則君道不外乎是觀於師之𧰼曰容民畜衆臨之𧰼
曰容保无疆皆以爲君之道取法於地則坤象豈獨
專屬於臣蓋易之義無所不通惟善體易者神而明
之焉耳
初六履霜堅冰至𧰼曰履霜堅冰隂始凝也馴致其道
至堅冰也
此一爻是示人以防微之道也六隂數故謂隂爻爲
六霜與冰皆隂𩔖馴順習也道指隂道象傳履霜堅
冰當作初六履霜周公繫坤初爻曰坤之初六隂始
生於下其端甚微而一隂既萌則其勢日浸月長必
至於極盛如寒氣初結止見爲霜而識微之君子當
履霜之時即知異日堅冰之至已肇於此思患豫防
可勿凛凛乎孔子釋初𧰼曰初之取象於履霜者何
也天下事皆始於微而成於著隂生於下是猶隂氣
始凝而爲霜也惟不能及時消釋而因循漸積以致
隂道之極則不至於爲堅冰不止有世道之責者失
防於始而徒欲維挽於終不亦可危之甚哉按聖人
作易於隂陽消長之際必慎之於始坤之一隂即剝
與姤之一隂也剝初曰剝牀以足姤初曰羸豕蹢躅
皆言小人始進有必害君子之勢與履霜堅冰之意
同一以戒小人一以警君子但剝與姤言凶而此止
繫以𧰼者正欲君子觀𧰼而知所懼則能思患預防
而不至蒙小人之禍矣
六二直方大不習无不利𧰼曰六二之動直以方也不
習无不利地道光也
此一爻是言純德之合於坤也不習謂不待學習周
公繫坤二爻曰坤道至純諸爻中惟六二之德能得
之蓋六二柔順中正其德之存於内者粹然天理无
所枉曲而直𤼵於外者截然當理无所偏倚而方且
无一念不直无一事不方而大其所爲直方大者又
悉出於自然不待學習而无往不利其德之純爲何
如哉孔子釋二𧰼曰六二之德合動静而無間者也
而事物未接之時則其德亦无由而見惟是動於念
慮則貞固者見其直動於物感則有定者見其方既
直且方而大可知已然使直方大之德必待學習而
後利或不免有矯揉強制之勞二之不習无不利是
盛德之蓄於内者極其含弘英華之見於外者極其
光大以之配乎地道實全體大用無一不具者也何
光顯如之觀此爻之義蓋指成德而言惟其成德故
不假於思勉若論修德之功則雖聖人不廢下學如
文言所謂主敬守義固下學力行之事而聖人之存
飬於未𤼵之時裁制於臨事之際亦未有舍敬與義
而能直方大者但功有淺深性反之不同此則存乎
其人矣
六三含章可貞或從王事无成有終𧰼曰含章可貞以
時𤼵也或從王事知光大也
此一爻是以坤德有終明臣道也章美德也无成謂
无專成周公繫坤三爻曰六三隂居陽位陽德内含
是有明體逹用之才而能飬晦退藏深沈不露者此
坤道之至正可以固守者也然三居下卦之上德爲
時用豈能終於含藏如或出而從王之事則其恪守
臣順固不敢争先居首以取專成之咎而有守者自
能有爲凡其職分所當爲與才力所能爲者務終其
事而後已三之德真順而能健者乎孔子釋三𧰼曰
三之含章可貞非自私其美而不𤼵也君子藏器於
身待時而動必遇可用之時乃出其内美以𤼵施於
事業耳至於或從王事而能无成有終固由才具過
人亦其中有定見從来識見不明者器量必隘偶有
一長一善即不能自抑欲以表著於人卒之有喜事
之名而無任事之實其爲不智亦已甚矣六三知臣
分不可越而不敢專成又知臣職不可懈而不敢廢
事非智慮之光明廣大何以幾此此其德之所以爲
章美也按坤屬臣道而諸爻皆别舉一義惟三爻乃
專以臣道言蓋三爲陽位又處多凶之地聖人恐其
恃才自專而不能守順也故以先迷後得之義皆於
此爻𤼵之然使用易者欲通之於君道則神明默運
而喜怒不形即含章也恭已勵精而百職就理即有
終也觀无成之爲臣道又可知率作興事屡省乃成
爲君道矣
六四括囊无咎无譽𧰼曰括囊无咎慎不害也
此一爻是言柔德之宜慎也括囊謂結囊口而不出
也周公繫坤四爻曰坤之六四以隂居隂既無剛德
又所處失中宜以輕躁淺露爲戒故處世則主於退
藏謀事則主於謹密出言則主於簡默𧰼如囊之結
其口而不出者然夫吉凶悔吝皆生乎動過由動生
名亦由動集今謹守如是則無妄動之咎者亦自無
成事之譽蓋四處多懼之地惟此爲善道矣孔子釋
四𧰼曰四之括囊所謂能慎者也慎其身而不輕出
斯不辱身慎其事而不輕舉斯不僨事慎其言而不
輕𤼵斯不失言何害之有惟其不害是以无咎而无
譽非所計已蓋天下務名干譽之事皆有必取禍敗
之道而在人臣尤所當謹市已恩者樹私交矜已才
者拂衆志譽之所在即咎之所歸故於六四之无譽
更見其能慎然既謂之曰慎則其委曲濟時小心應
變之學即見於括囊之中若徒以容悦爲老成竊位
爲明哲又非易書教人之旨矣
六五黃裳元吉𧰼曰黃裳元吉文在中也
此一爻是言中順之德無往不利也黃中色𧰼五德
之中裳下飾𧰼五德之順周公繫坤五爻曰坤之六
五以隂居尊位是其徽柔懿恭之德積之極其盛而
應事接物之際又絶不以之自矜由是形之身者無
非㢲順之容施於政者無非和平之治如黃之中色
用以爲裳者然如是則守中履順亢厲不形以之處
已能盡已之道以之處人能得人之心其爲大善而
𫉬吉何疑乎孔子釋五𧰼曰五之黃裳元吉非矯飾
於外也蓋居尊位者出身加民事事皆本於心德惟
五實有中順之美德充積於中故雖不自炫其文而
英華𤼵外自有如此之盛也按五本君位而在坤則
說者多屬之於臣如伊尹之寵利不居周公之碩膚
几几皆以爲有得於黃裳之義者也然而自古帝王
崇效天卑法地禮接臣下俯恤民情位高而愈自抑
德盛而益守謙君德之美又孰有踰於黃裳者哉
上六龍戰于野其血玄黃象曰龍戰于野其道窮也
此一爻是極言隂盛之害也玄屬陽黃屬隂其道指
隂道周公繫坤上爻曰隂之不敢與陽抗者理也亦
分也然陽不能制隂而使隂至於極盛則隂豈獨與
陽抗而且與陽争勝是戰之象也夫以既衰之陽而
與極盛之隂相竸固自處於必敗然而揆之天道度
之人事必無隂終勝陽之理則隂之悖理越分以求
勝乎陽又豈能卒免於禍害乎如龍戰于野而其血
玄黃蓋兩敗俱傷之道也孔子釋上象曰龍何以遂
戰于野耶隂夲起於至微惟馴致其道以至於窮極
則勢難復遏而日與陽争勝惜乎其制之不早也若
當其始凝而能預防其漸又焉有異日之禍哉大抵
隂柔之性最爲難制其未盛也潛伏而不及防其既
盛也横決而不可禦配諸人事方小人始進未嘗不
降心抑氣以求包容於君子及其黨日熾遂不盡驅
善類而去之不止所以姤一隂始生合衆君子之力
以防一小人而嘗慮其計之疎夬一隂將盡又合衆
君子之力以去一小人而猶戒其勢之厲况由一隂
以積至於六隂雖欲不爲陽害得乎故坤爻初曰堅
冰至警龍戰之禍於始上曰戰于野著堅冰之害於
終也
用六利永貞象曰用六永貞以大終也
此二節是申明體坤之道在以剛濟柔也陽大隂小
大終謂以陽終也周公於坤卦六爻之後復繫之以
辭曰坤六爻皆隂則其數皆六六者隂數之極也體
坤之道者當思隂柔之性患在不能固守若能善用
其隂柔而以陽剛濟之則其處心制行常確守中順
之正道而私欲不爲所屈常變不爲所移貞固之德
安而能永何不利之有孔子釋用六之象曰易之理
陽爲大隂爲小永貞者陽剛之所能也今體坤而能
用六則隂變爲陽而坤德亦能永貞矣始雖柔弱而
終則強毅是始於小者終於大也坤之與乾合德者
以此按乾坤之用九用六即書剛克柔克之義一以
柔濟剛一以剛濟柔此逆以治之者也所謂沉潛剛
克高明柔克也去其剛之偏而剛德全矣貞其柔之
守而柔德全矣此順以治之者也所謂彊弗友剛克
燮友柔克也二者之用備而剛柔無失中之患已
文言曰坤至柔而動也剛至静而德方後得主而有常
含萬物而化光坤道其順乎承天而時行
此四節書是申明坤彖傳之義也方謂有定體主下
當有利字孔子釋坤彖辭曰坤之象取義無窮而順
而健足以盡之其所謂利牝馬之貞者正以極順之
德能持之以健有類於牝馬也蓋坤之不敢專主者
至柔也若其動而及物常承乾之氣而𤼵生於不窮
既成物之形復成物之性何其剛也坤之寂然無形
者至静也若其德之及物常承乾之施而予物以各
正物具一形而不相淩奪即物具一性而不相假借
何其方也柔與静其順也剛與方其健也柔順利貞
之義於此可見矣至卦辭言後得主利何也凡天下
屬於陽者以居先主義爲常屬於隂者以從陽主利
爲常惟坤爲純隂能居乾之後而守其分所當爲即
以順爲利而盡其力所能爲是乃全乎隂柔之常道
者君子之法坤安貞獲吉亦於此可見矣且也坤有
柔静之德故萬物之生意悉含於中而積之極其厚
坤有剛方之德故化機之鬯逹悉著於外而𤼵之極
其盛此其所以爲含弘光大也要而言之乾先而坤
代之終乾始而坤作之成坤之爲道其天下之至順
乎從来天之生物一時之自然而已天以氣賦於物
爲形坤即承其氣以行於物而形以時而成矣天以
理賦於物爲性坤即承其理以行於物而性以時而
成矣時未至不敢先時既至不敢後其德之合於无
疆者非至健不足以成能而總全其為順而已故曰
乃順承天也按坤之德主於柔静而此兼動剛以為
言蓋剛柔動静乾坤不容偏廢繫辭傳言之詳矣配
之人事則君道震動於上而臣下不可以退縮承也
君道剛斷於上而臣下不可以㢲懦承也既曰順承
則竝所謂動與剛者而亦承之矣夫如是庶可言合
德也歟
積善之家必有餘慶積不善之家必有餘殃臣弑其君
子弑其父非一朝一夕之故其所由来者漸矣由辯之
不早辯也易曰履霜堅冰至蓋言順也
此一節書是申坤初六象傳之義也辯察也順當作
慎孔子復釋坤初爻曰天下事由漸而盛由積而成
小而一家之盛衰大而人倫之變故未有外於此者
如其家積善之久和氣足以召祥則不獨福集於一
身而且及於子孫有無窮之慶矣如其家積不善之
久乖氣足以致戾則不獨禍中於一身而且及於子
孫有無窮之殃矣若其變之大者以臣而至弑君以
子而至弑父逆天反常莫此為甚然推原其故非始
於弑逆之一日也亂臣賊子之所由来蓋積漸使然
也使為之君父者早察其奸宄而逆折其亂謀則禍
必不若是之烈其至於若是者由辯之不早辯也甚
矣防患者當於其漸而遏萌者當於其微也易曰履
霜堅冰至正言持世之君子宜思辯微之道而深致
其凛凛焉耳夫小人之為害於國家極矣在上者豈
有明知為亂賊而故縱之之理乃竟使其積成凶惡
者何也小人中藏禍心外示柔順彌縫之智巧則易
為所欺諂諛之術工則易為所溺從来除惡之難不
能察者半能察而不能斷者亦半明於易之言慎則
審辯而謹防之自不至貽後患已
直其正也方其義也君子敬以直内義以方外敬義立
而德不孤直方大不習无不利則不疑其所行也
此一節書是申坤六二象傳之義也正言體義言用
不孤謂德有夾持而大也孔子復釋坤二爻曰凡人
德具扵心而所以成德者由於學六二之所謂直者
蓋其心本體至正無少偏倚故極其直也六二之所
謂方者蓋其心裁制合義無少邪曲故極其方也人
心皆有直方之德而獨君子能全之者内外存𤼵之
間有實學以成此德耳心不敬則内不直君子主敬
以存心使私意不雜而專出於理之一途斯内直矣
事無義則外不方君子守義以制事使𡵨念不生而
適合於理之至當斯外方矣專求義而不主敬則存
飬之功不密而或撓於其外專主敬而不守義則取
舍之分不明而或淆於其内惟敬義既立斯内外夾
持體用兼備不偏於一善而其德不孤矣所謂不期
大而大者此也其又曰不習无不利者何也凡人蓄
德未大則臨事每多所疑六二涵飬純熟矜持俱化
其一身所行之事皆坦然順適無所疑碍而又何假
於習乎此脩德之始必致力於敬義而成德之後斯
日進於從容也夫乾九二言誠坤六二言敬誠則無
不敬而敬乃所以存誠故主敬者下學之要也乾九
二言仁坤六二言義仁可以綂義而義乃所以成仁
故集義者下學之功也天道人道之辨具於此矣
隂雖有美含之以從王事弗敢成也地道也妻道也臣
道也地道无成而代有終也
此一節書是申坤六三象傳之義也隂謂隂位孔子
復釋坤三爻曰六三有章美之德而必以含章為正
道何也六三以隂從陽者也隂無專制之義雖内有
美德必藴含之而不可輕露即以此德而從王事亦
退處於後而不敢居專成之名是非其才力不足蓋
揆之於分而有所不敢也從来陽為天隂為地三地
道也陽為夫隂為妻三妻道也陽為君隂為臣三臣
道也地之為道至柔至静不敢專成惟順承天施而
代有終已耳則三居臣位而代君以終其事非得臣
道之正者哉大抵人臣有市美之念則驕吝日生誠
明於代終之義雖勲業媲於伊周不過自盡其職業
而已負咎之不暇何敢言功思懼之不暇何敢言譽
彼夫小器易盈而卒至於身名俱裂者其亦未嘗學
易矣夫
天地變化草木蕃天地閉賢人隐易曰括囊无咎无譽
蓋言謹也
此一節書是申坤六四象傳之義也變化謂天地交
閉蒙塞也孔子復釋坤四爻曰君子之出處關乎世
運之盛衰如天氣下降地氣上升則變化之道行矣
於時太和翔洽草木亦無不蕃殖而賢才有不連茹
而起乎如天氣上亢地氣下鬱則閉塞而不通矣於
時運數屯否賢人皆抱道而隐而又豈肯輕出以取
咎乎易曰括囊无咎无譽正言所遇當閉塞之時固
宜順時而隐謹密而不出也夫世運之盛衰雖屬氣
數而必賴人事以為轉移假使羣賢皆隐則撥亂圖
治之事將誰責耶蓋易為賢人未仕者謀所以藏器
待時道宜於隐若以人君而求賢屯之時利建侯矣
以大臣而進賢否之時疇離祉矣所處之地不同故
所繫之辭各異且在上誠有用賢之君相則世道寧
有不泰而賢人寧有終隐者哉
君子黃中通理正位居體美在其中而暢于四支𤼵于
事業美之至也
此三節書是申坤六五象傳之義也黃中德也通貫
通理條理也位指尊位體指下體孔子復釋坤五爻
曰六五之取象於黃者何也黃為中色而居五之君
子大中之德渾然内含統而觀之則時出不窮無所
不貫通也分而觀之則條理不紊無所不精晰也衆
理畢備而至善無疵不猶黃之爲中色乎其取象於
裳者何也君子正位於上而不以尊貴自矜謙抑以
禮士和易以近民其所履者雖崇高之地而其所執
者皆卑順之體不猶裳之為下飾乎蓋中為天下之
美德而順則其中之用也六五有此美德充積於内
於是見於四支而和順之容極其暢適美之不言而
喻者然也見於事業而和順之治極其𤼵越美之不
見而章者然也德至此則自心而形諸身自身而形
諸政至精至粹而無以加矣此五之象所以獲元吉
哉按坤之二五皆以德言二言脩德之功五言成德
之效而其理則可以互通也能敬以直内而後中之
體全能義以方外而後中之用備直内方外者内外
夾持交致其力而黃中通理則内外一貫幾於聖人
之事矣故曰美之至也
隂疑於陽必戰為其嫌於无陽也故稱龍焉猶未離其
類也故稱血焉夫玄黃者天地之雜也天玄而地黃
此一節書是申坤上六象傳之義也疑敵也其類謂
隂類血隂屬孔子復釋坤上爻曰坤至於上而龍戰
于野何隂遂敢與陽抗耶盖隂盛之極力敵乎陽則
必至有兩相争戰之事戰則陽氣衰而勢不能自全
矣何以稱龍聖人以為隂之心雖欲剥陽而陽必無
終絶之理正為其嫌於无陽也故稱龍焉且既名為
龍則隂不安其為隂矣何以稱血聖人以為隂之心
雖欲自離其類而隂必無常勝之理惟未離於其類
也故稱血焉其玄與黃竝稱者何也隂為陽所敗而
陽亦為隂所傷玄黃之色相混淆即天地之色相間
雜也事出於至變故舉其相雜者以為言然而尊卑
之定位貴賤之定分不可干也亦不可紊也天之色
為玄固不得下同於地地之色為黃終不得上擬於
天也豈其因一日勝負之勢而至亂隂陽之常理哉
觀坤上爻所繫之辭而尊陽卑隂之意深切著明矣
大抵陽剛為天下之正氣造化人事俱不容一日息
者也以造化論則自姤至坤為純隂十月之卦然一
陽雖生於子而實萌於亥是一歲之内未嘗一日無
陽也以人事論則自古小人之類易盛君子之類易
衰以小人與君子爭勝君子常不能無傷然而君子
既去而小人之禍亦不旋踵非獨人事抑亦天道存
焉是極否之運未嘗一日無陽也作易至此聖人之
為世道慮者遠哉
䷂(震下坎上)
屯取濟難之義凡處險難者必能奮𤼵有為然後可
以出而治險故下卦以震德之動為亨屯之本而初
畫一陽居下又為成卦之主所以一卦吉凶皆視初
爻以起義彖辭雖統論卦體而與初爻之旨實互相
𤼵明其言利貞即初之利居貞也其言勿用有攸往
即初之磐桓也其言利建侯即初以賢明剛正之德
繫天下之望而宜早建以為侯也惟初既為民望之
所歸則凡有志用世者必與初相輔乃克有濟故二
乘初則屯邅三不應初則有吝四與初正應則吉无
不利五位雖居尊而初得民於下則屯膏上與初地
位相遠下无應援則進无所之而不能自振蓋諸爻
之辭因初起義者如此至於初為卦主既曰大得民
矣乃六二不應其求而反以為難何也合諸爻而言
則初九以陽綂隂民皆歸往㩀六二而言則二以隂
柔為初陽所逼受制於人此一爻别取一義非全卦
之旨也程傳言之晰矣
屯元亨利貞勿用有攸往利建侯
此卦震下坎上以震動遇坎險故名為屯卦辭言濟
險者當守正慎動而又在立賢以自輔也侯謂諸侯
指初九文王繫屯彖辭曰屯難之世正人可大有為
之時才足以撥亂力足以扶危應時而動於理當得
元亨但屯時大難方殷舉事一不當則機會盡失而
人心易至觧體故必固守正道謀出萬全然後可以
有濟決不宜欲速見小利而輕有所往以取困也至
於匡濟時艱務在得賢共理如卦之初九為衆望所
屬宜亟建立為侯使人心有所統繫庶幾以能濟之
人行善濟之道而屯難可以悉觧矣按帝王圖治非
守正不能黜功利之習非慎動不能抑僥倖之謀非
建賢不能收輔助之益平險一理常變一揆而當屯
難之時則所繫為尤重故聖人兢兢垂訓如此
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
此彖傳是釋屯彖辭以明濟屯之道也始交謂乾坤
始交一索而得震難生謂遇坎險雷震象雨坎象草
謂雜亂無序昧謂晦昧不明也孔子釋屯彖辭曰卦
之名為屯者盖以卦體震下坎上是乾剛坤柔一索
得震而始交再索得坎而難生也以世道論則國家
肇造之始中外多難經理需人惟卦以震動之德入
於坎險之中是當大難方殷而能奮𤼵有為撥亂而
為治也故卦辭繫曰大亨但在險則勢未易動必有
弘濟時艱之才又有從容觀變之略然後動能出險
而所往有功故大亨而又繫之曰利貞夫出險濟屯
之事不可枚舉其亟亟於利建侯者何也卦象雷雨
交作盈滿於天地之間為天運初開雜亂晦冥之象
此時人心未定名分未明一人之力不能削平大難
必宜擇立賢哲建以為侯方可徐理天下之紛亂收
集天下之人心然而立君之後又未可遽謂安寧之
時也内切履危之戒外厪防患之謀惟不寧乃所以
求寕惟事事求寕乃愈不敢自以為寕此真濟屯之
正道矣按卦義隂陽不交則為否始交而未成澤則
為屯澤及於物則為觧萬物既通則為泰由否之泰
全視乎濟屯之功而其道則主於震動天時動於上
人事應於下皆震之德也惟其時至事起故曰貞有
濟屯之責者其可不奮𤼵以有為哉
象曰雲雷屯君子以經綸
此象傳是言君子濟屯之事也雲坎象鬱而未通故
言雲而不言水經綸治絲之事先經以引之後綸以
理之也孔子釋屯象曰此卦上坎為雲下震為雷雷
雖動矣雲蓄雨而未降屯之象也君子以治亂世如
治亂絲必先整其大綱而後可舉其衆目故經以引
之使綂紀既立復綸以理之使節目畢詳如制田里
以厚民生而復為之經理樹畜俾區處之畫其宜設
學校以正民性而復為之斟酌節文俾施行之有其
序如是則人心大定名分昭明而何險難之不可立
平哉夫屯與需皆有遇險之義其象皆為隂陽未和
而需之飲食宴樂獨有異於屯者益需之時人事巳
盡則不可以期速效屯之時天運未啓則不可以無
事功義固各有取也
初九磐桓利居貞利建侯象曰雖磐桓志行正也以貴
下賤大得民也
此一爻是言濟屯者在有守正之德以得民心也磐
石也桓柱也皆難進之象周公繫屯初爻曰初九以
陽剛居動體當屯難之始亟宜進而有為然陽剛有
能進之才而居下則無可進之勢動體有欲進之志
而應柔則無引進之人是其心雖深切時艱而未免
遲回審顧有磐桓難進之象夫天下躁進者非貞而
難進者為貞惟初九處得其正故能相時而不輕動
揆之濟屯之道原不利於欲速倖成而利於居貞以
自守也且初為成卦之主德足濟時天下之仰其德
者自利於建立為侯以削平禍亂又豈終於磐桓不
進已哉孔子釋初象曰初之磐桓雖勢不能遽進而
其志原在行正不肯妄為稍有不合於義寕從容藏
器以待之此居貞之所以利也至其以陽剛居隂下
盛德不驕而日以下恤民隐為念彼民在水火之中
有不引領望救而願建以為侯者乎蓋能得民心者
真定禍亂之根本耳大抵天下之治亂全視人心之
向背匹夫匹婦非可以權制術馭而為我用也仁足
以使之感義足以使之服然後奮𤼵舉事而人不得
而議之所以三代之得天下逆取順守之說屏而不
用行一不義殺一不辜之事恥而不為王道之異於
覇功此而已矣
六二屯如邅如乘馬班如匪宼婚媾女子貞不字十年
乃字象曰六二之難乘剛也十年乃字反常也
此一爻是言二能以正自守而不苟於從人也邅邅
回也班如分布不進之貌字許嫁也乘剛謂乘初剛
之上反復也周公繫屯二爻曰六二與九五為正應
義所當從但位偪初九為其所制是當屯難之時君
臣不能遽合而見阻於強梁之人也其象為屯如邅
如而所乘之馬班如而不能進焉夫初九之強與二
合者原非與二為宼實欲其合力濟屯如婚媾之相
親耳惟二隂柔中正執一不渝至於歴時既久數窮
理極則妄求既去而正應乃復合矣不猶女子守貞
不字至十年而乃字乎孔子釋二象曰六二之受難
於人止以下乘初剛欲其變常道而與之合耳天下
變常之事必不能久二之十年乃字正復反於常道
而君臣會合獲遂其本志也君子尚其知所守哉按
初九為一卦之主本為賢明剛正之人二與之合力
濟時未為失節而聖人於二之守貞不字深加奬許
者凡以出身事人義無私交倘或廹於侵偪之勢牽
於比暱之情明知其不可而姑應之鮮不至於辱身
敗節故以不字為正所以戒後世之懷二心者也
六三即&KR0951;无虞惟入于林中君子幾不如舍往吝象曰
即鹿无虞以從禽也君子舍之往吝窮也
此一爻是為躁進者示戒也即鹿逐鹿也虞虞人周
公繫屯三爻曰凡任天下事者必内度之巳外度之
人然後能進而亦能退六三隂柔居下是内無濟屯
之才也正應非人是外無濟屯之助也乃好動輕進
自取困窮如逐&KR0951;而無虞人導之惟有陷入于林莽
之中而已雖欲退其可得乎夫其所以輕進取困者
由不能見幾故耳天下事應行應止原有先見之幾
妄行之必致於困此幾之灼然易見者也惟君子知
之與其僥倖以圖利不如舍而勿往雖無所得而必
不至有失身之患若貪利往逐自不免陷於屯矣何
吝如之孔子釋三象曰无虞而即鹿是以身從禽而
不知舍也三之貪利躁進不可動而妄動亦猶是而
巳君子見其當舍即斷然舍之誠以往則必吝故不
得不去之決耳聖人戒人急於求進者如此蓋濟屯
者之入乎險中與田獵者之入於險阻其危一也方
其猝然遇軼材之獸駭不存之地雖使虞人導之猶
懼有銜橜之變况無虞乎所以聖人取象以忘身徇
禽為忘身徇利者之喻誠以天下利之所在即害之
所伏惟能見幾然後利害明利害明然後取舍決不
然未有不自取困辱者也
六四乘馬班如求婚媾往吉无不利象曰求而往明也
此一爻是言濟屯者宜求賢自輔也求謂四求初往
往濟屯也周公繫屯四爻曰六四居大臣之位本有
濟屯之責而隂柔无才志欲進而力不逮故有乘馬
班如之象然初九陽剛居下為四正應是乃與巳為
婚媾者也誠能虛已求之藉其有為之才以同往濟
屯則在初得展行正之志在四得成出險之功不亦
吉无不利乎孔子釋四象曰凡不明者非昧於知人
即蔽於自恃六四求初九之賢同往濟屯量已之不
足資人之有餘不自用而任之其識見可謂明矣盖
人臣最忌蔽賢而又最患植黨二者或疑於相妨不
知意主於為國則其所以勤延攬者皆公也意主於
為已則其所以廣汲引者皆私也若外避植黨之名
而内懷嫉賢之實其害與樹私交者正復相等以處
無事之日必誤國家况可與之濟屯乎哉
九五屯其膏小貞吉大貞凶象曰屯其膏施未光也
此一爻是言時危無輔而德澤難施也小大謂小事
大事周公繋屯五爻曰五以陽剛中正居至尊之位
宜若可以有為但時當屯難陷於險中而正應六二
又隂柔才弱不能出而濟險天下民心多繫属於初
九五雖有膏澤之施亦壅而不能下究為屯其膏之
象以處小事則守正猶可獲吉若欲圖濟屯之大業
雖得正不免於凶甚矣其時之難為也孔子釋五象
曰在上者以德及生民為大九五之屯膏則以陷入
險中陽為隂掩雖有膏澤不能徧及於人故所施為
未光也按聖人立教責重人事雖時勢無可為猶必
教之以出險濟難之道况屯之九五本有陽剛之才
未為失德而直以大貞凶為戒何哉誠以有君無臣
必不能成大業五專恃六二隂柔之應斯所往多阻
卦之初九既為人望所歸使與六四同屈已下賢傾
心委任而又内修德政以收拾人心未必膏澤不可
以下流而經綸不可以徐布故辭曰屯膏以明求賢
之宜急也
上六乘馬班如泣血漣如象曰泣血漣如何可長也
此一爻是言無才無輔不能出險也周公繫屯上爻
曰從来天道人事窮極則通亂極則治上六居屯之
極正有可亨之機乃隂柔无才又无輔助因循不進
坐失事幾徒為無益之憂懼而已有乘馬班如泣血
漣如之象孔子釋上象曰上六當屯極之時昧於出
險之義既不能致治則必入於敗兦泣血漣如豈長
久之道哉此聖人危其辭以為濟屯者戒也易之所
重德與應而已陽剛之德雖無應猶可有濟若質本
隂柔而復無陽剛之應鮮不敗矣即此卦而言二之
班如以待五也四之班如以求二也皆為隂與陽應
故有吉利而無凶悔就諸卦而言否之上九以才足
傾否則喜蹇之上六以来就九五則吉其他如復如
坎如困則无德无應與屯之上同一象矣故曰陽為
貴隂為賤易之通義也
䷃(坎下艮上)
蒙取飬蒙之義物生方穉養德更難于飬身聖人欲
立教者動合于中而施當其可故卦辭予之以亨而
又戒之以利貞六爻四隂為蒙二陽為治蒙之人而
上九過剛不中又以九二時中為一卦之主初承二
則有利四遠二則有吝五應二則得吉五身居尊位
而能自處于蒙以為天下率教者之倡此剛柔之所
由相接而聖功之所由克成也至若三近于二宜與
初相同而其正應在上舍上而從二有見利忘義之
象故君子絶之盖易卦之所重在應屯之二以不附
初為有守所應正也蒙之三以下從二為失身所應
不正也應失其正則身敗名辱雖有包蒙之教亦無
所施是非用上九之擊蒙不足以遏其邪而止其惡
矣大抵治蒙之法貴乎寬嚴適中而制之于早則易
為力防之于後則難為功制於早者𤼵蒙者也正法
以繩之而有餘防于後者擊蒙者也干戈以禦之而
不足所以聖人取象于初曰脱桎梏于上曰利禦宼
正以立教之初意原主于寬其至于擊蒙禦宼盖不
得已而用之者也養正之功誠不可不豫矣哉
蒙亨匪我求童蒙童蒙求我初筮告再三凟凟則不告
利貞
此卦坎下艮上山下有險内險外止俱有蒙滯未通
之意故名為蒙卦辭言亨蒙之道貴當其可而要之
以正也我指九二言童蒙指六五言文王繫蒙彖辭
曰蒙雖穉昧未通然真明内含天良未鑿原有可通
之機一開𤼵之即通矣故蒙者得亨而不終于蒙然
蒙之能亨雖蒙者有可亨之道亦由𤼵蒙者得善教
之宜教之之宜何如師道不可輕䙝有来學無往教
匪我主教者先求童蒙而強為啓廸乃童蒙虚心遜
志先束求我以決疑辨惑也且求我之心真實純一
如初筮之誠則宜迎其機而告之庶言不煩而教易
入若至再至三則煩瑣而凟矣凟則求教之心不切
即告之亦必无益故隐而不告如是則蒙者固能求
而明者又善告此蒙之所以得亨也然其所以告之
者又必擴其良知充其良能非聖人之言勿道非先
王之法勿陳而利于貞焉庶蒙者德日進於高明業
漸臻於光大而養蒙之道始无媿矣昔宋儒周敦頤
有言人生而蒙長无師友則愚故師道立則善人多
善人多則朝廷正而天下治矣然則擇師求道誠人
生第一義也
彖曰蒙山下有險險而止蒙蒙亨以亨行時中也匪我
求童蒙童蒙求我志應也初筮告以剛中也再三凟凟
則不告凟蒙也蒙以飬正聖功也
此彖傳是釋蒙彖辭而備言亨蒙之道也孔子釋蒙
彖辭曰卦之所以名蒙者卦體坎下艮上上有艮山
之阻下有坎水之險卦德内險外止内險已杌隉不
安外止又滯礙難進正如物生之初蒙昧未通故曰
蒙也至蒙之所以得亨者卦體九二以可亨之道行
以教人已昭昭而教人昭昭且啓廸合宜語默中節
而時中也何以見之如匪我求童蒙童蒙求我盖以
六五柔順虛中下應九二非二有求于五乃五尊賢
樂道之志下應于二也此非二有亨蒙之道五未必
求若使非時中則亦不待求而教之矣初筮告者以
九二有剛中之德故能施教有節必待其誠而始告
也若再三凟凟則不告者蓋蒙者再三固為凟我我
若告之蒙亦不能聽受彌增疑惑反凟蒙矣故不告
也此非二有亨蒙之道无以告蒙若使非時中則告
之亦无節矣又曰利貞者何也蒙而飬之以正乃作
聖之功也蓋人性本正當顓蒙之始其天真未漓則
當保全其正者惟此時其情識漸開不可不範之以
正者亦惟此時教者必及此時涵育薰陶擴充培養
日使之親正人聞正言全其性命之體滿其知能之
量則赤子之心不失而逹天立命之學在是矣非聖
功而何夫蒙者之求教與教者之𤼵蒙无不以聖人
為期而聖功惟在養正可見天理人欲全在辨之于
早若待外誘既深𤼵然後禁則扞格而難勝矣伊訓
云罔不在初召誥云王乃初服後世留心國本者必
惓惓以早諭教為言其亦有見于此乎
象曰山下出泉蒙君子以果行育德
此象傳是言君子自飬之道貴内外交致其功也果
行者勇決其行育德者涵飬其德孔子釋蒙象曰艮
象為山坎象為泉山下出泉其水最清其流未逹猶
人之童穉天良内具而鬱滯未通蒙之象也君子欲
開一世之蒙必先有以自開其蒙于是體坎之象以
果其行見善必遷有過必改如泉之始逹其機莫遏
體艮之象以育其德培其知能葆其忠信如山之静
正其源常裕如是則内外交脩本末一致所以開一
已之蒙在是所以開天下之蒙亦在是矣蓋德者行
之自出行者德之所形惟其所飬能厚故其所應不
竆不然源之不深其流雖疾而亦易竭則育德尤為
探本之功歟
初六𤼵蒙利用刑人用說桎梏以往吝象曰利用刑人
以正法也
此一爻是言𤼵蒙之道貴寬嚴相濟也刑人用刑之
人桎足械梏手械周公繫蒙初爻曰初六隂柔居下
蒙之甚者教者欲開𤼵其蒙當嚴之以威使之有所
畏懼而不敢不勉于善用刑人以懲之乃為利也然
嚴以束之又當寬以待之用說桎梏以俟其自悟自
新相觀而化焉若徒恃嚴威往而不舍在我既失張
弛之道蒙者即欲為善其道无由吝其能免乎孔子
釋初象曰治天下有教化不能无刑罸教以養童蒙
之君子刑以懼愚蒙之小人𤼵初之蒙利用刑人者
所以正治蒙之法使之有所畏懼而不敢犯也盖𤼵
蒙之道既用刑以懲其初即用說以觀其後則飬之
意未嘗不寓于法之中禮曰師嚴然後道尊道尊然
後民知敬學書曰敬敷五教在寬然則寬以濟嚴嚴
以濟寬𤼵之道莫善于此矣
九二包蒙吉納婦吉子克家象曰子克家剛柔接也
此一爻是言施教之道貴曲成不遺也包涵育之意
納受也婦羣隂之象周公繫蒙二爻曰九二有剛中
之德膺𤼵蒙之任不特樂育英才而已即隂柔蒙昧
之人亦包之而不遺則智愚皆可成就何吉如之且
不特奬掖善類而已即闇昧無知如婦者亦納之而
不棄則賢否悉受陶成又何吉如之凡此敷教之任
皆君事也大君以啓蒙之責委之於臣猶父母以治
家之事委之於子也二能克盡厥職合智愚賢否而
包納靡遺是臣之克相无負于君猶子之克家无忝
于父也二誠以亨行時中者哉孔子釋二象曰二之
子克家固因二有剛中之德足以𤼵蒙亦由六五柔
中虛已有以接之故二得行其時中之道以成𤼵蒙
之功也不然上下不交堂廉隔絶二雖有師世之才
將安施乎昔伊尹負鼎鼐之才傅說具鹽梅之望使
非成湯尊為元聖寵以阿衡高宗夢寐旁求爰立作
相彼亦烏能化被當時聲施後世哉甚矣任賢圖治
為萬世人君之要道也
六三勿用取女見金夫不有躬无攸利象曰勿用取女
行不順也
此一爻是言无德者必見棄以明行已之當慎也女
指六三勿用取指上九金夫指九二順當作慎周公
繫蒙三爻曰六三隂柔不中不正是下愚不移之人
君子之所不屑教者如无德之女不可取之以為妻
也蓋上九乃六三正應三舍上九而眤比九二如女
之見金夫而不有其躬者穢德彰聞人皆賤之何所
利乎孔子釋三象曰凡人立身當兢兢以禮自持女
之所以不可取者以其蕩檢踰閑素行不慎故也盖
與人為善固君子之用心而自暴自棄者則不得不
痛斥之冀彼或生媿悔之念故均是女也在九二則
宜納之以大其包荒之量有教无類也在上九則勿
用取以嚴至正之防不屑之教也教固多術矣哉
六四困蒙吝象曰困蒙之吝獨遠實也
此一爻是言人貴能得師也周公繫蒙四爻曰蒙昧
之人全頼親近剛明有道之士以開其蒙而啓其悟
六四隂柔不中上承六五下乘六三而其應又在初
六所親近者皆隂柔之人則蒙將終于蒙而永无開
悟之日矣羞吝其能免乎孔子釋四象曰天下无不
可變之質无不可啓之蒙四獨致困蒙之吝者何也
盖九二上九二陽俱有剛明之實德六四獨與之遠
是衆人皆有道義之交而彼獨无賢明之助其困蒙
而吝也宜矣昔仲虺誥成湯曰能自得師者王謂人
莫已若者亾好問則裕自用則小夫成湯聖君也仲
虺賢相也其君臣誥誡猶諄諄以得師好問相勸勉
人固可以孤陋自處而甘致困蒙之吝哉
六五童蒙吉象曰童蒙之吉順以巽也
此一爻是言受教之道貴于能虛純心親賢則德業
可成也周公繫蒙五爻曰六五柔中居尊下應九二
其心純而不雜一而不二有初筮之誠无再三之凟
如童蒙之淳朴未漓知識未開者然如是則主心日
明主德日懋其為吉也不獨在一人而在天下矣孔
子釋五象曰六五取象于童蒙而獲吉者以其有柔
順之德故能謙巽以從乎二也使非五順而巽二雖
賢其能強五以從已乎盖人主處至尊之位必親賢
取善方可輔成其德然非卑躬遜志以求之則賢與
善雖日在吾前而終不能得其益先儒嘗言此道與
溺于利欲之人言之猶易與溺于意見之人言之甚
難誠以人先有意見横于胸中此心便蔽而不明雖
有忠言讜論亦无由而入矣此童蒙之所以吉也
上九擊蒙不利為宼利禦宼象曰利用禦宼上下順也
此一爻是言治蒙者宜以剛而又貴當其可也宼害
也禦禁止也周公繫蒙上爻曰以九居上治蒙過剛
有擊蒙之象然剛克之道施之貴得其宜始有利而
无害如以過剛之道責蒙者以未能知之理未能行
之事則阻其向往之機反有害于蒙是為宼也亦何
利乎惟用此以捍其外誘以全其性真如禦宼者然
使其私意盡屏而醇良不失庶幾作聖之功即在于
是斯無不利矣孔子釋上象曰上之擊蒙利用禦宼
者盖以威嚴治蒙者之私心不悖剛克之道上固順
矣蒙因教者之嚴而改過自新不敢恣肆于為惡下
亦順也上下皆順又何不利之有哉此卦九二上九
俱有剛明之德上雖不及二之中而亦當𤼵蒙之任
九二包蒙納婦利用寬上九擊蒙禦宼利用嚴寬以
飬其善機嚴以止其邪念師教之道備矣
日講易經解義卷二
