書集傳纂疏卷五元陳櫟撰
朱子訂定蔡氏集傳
召誥(左傳曰武王克商遷九鼎於洛邑史記載武王言我南望三途北望嶽鄙顧詹有河)
(粤詹洛伊毋遠天室營周居於洛邑而後去則宅洛者武王之志周公成王成之召公實先經)
(理之洛邑既成成王始政召公因周公之歸作書致告達之於王其書拳拳於歴年之久近反)
(復乎夏商之廢興究其歸則以諴小民為祈天命之本以疾敬德為諴小民之本一篇之中屢)
(致意焉古之大臣其為國家長遠慮蓋如此以召公之書因以召誥名篇今文古文皆有)纂
疏(陳氏大猷曰成王實都鎬特往來朝諸侯祀清廟於洛故鎬京謂之宗周以為天下所宗)
(也洛邑謂之成周又云東都以周道成於此也洛邑天下之至中鎬京天下之至險於洛定鼎)
(以朝諸侯所以承天地沖和之氣宅土中以涖四海其示天下也公於鎬定都以壯基本所以)
(據天下形勢之地處上游以制六合其慮天下也遠漢唐並建兩京其亦識形勢之所在而有)
(得於成王周公之遺意歟○愚謂宅洛之事武王志之成王述之上告祖廟迭咨大臣一日而)
(建千萬年宅中圖大之基謹重如此周公自洛歸鎬召公因作書誥王其忠愛尤在此蓋以宅)
(中圖大固難保大定功尤難王之在豐召之相宅固見宅中圖大之難矣召公拳拳以敬德永)
(命戒王敬不敬之異效凡七言之至謂不敬德則必墜厥命其詞甚危見保大定功之尤難也)
(序略不言非矣○林氏曰豐在鄠縣東豐水鎬在長安西南昆明池所謂鎬池也鎬在豐東二)
(十五里)
惟二月既望越六日乙未王朝步自周則至于豐(日月相望)
(謂之望既望十六日也乙未二十一日也周鎬京也去豐二十五里文武廟在焉成王至豐以宅洛之事告廟)
(也)纂疏(王氏曰以朏望明魄紀月以甲子紀日書法也○林氏曰漢書云周公攝政七年二月乙亥朔)
(庚寅既望)惟太保先周公相宅越若來三月惟丙午朏越三
日戊申太保朝至于洛卜宅厥既得卜則經營(成王在豐使召)
(公先周公行相視洛邑越若來古語辭言召公於豐迤邐而來也朏孟康曰月出也三日明生之名戊申三月)
(五日也卜宅者用龜卜宅都之地既得吉卜則經營規度其城郭宗廟郊社朝市之位)越三日庚
戌太保乃以庶殷攻位于洛汭越五日甲寅位成(庶殷殷之)
(衆庶也用庶殷者意是時殷民已遷於洛故就役之也位成者左祖右社前朝後市之位成也)纂疏(葉氏)
(曰攻位者闢荆棘平高下以定所經營之位也庶殷所已遷殷民也讎民為役則友民不言可知○林氏曰盤)
(庚遷亳太王遷岐衞文遷楚丘皆卜今君臣既定議至洛乃卜洪範所以先乃心士民而後卜筮也太王聿來)
(胥宇而後爰契我龜衛文望楚與堂而後卜云其吉皆是)若翼日乙卯周公朝至于
洛則達觀于新邑營(周公至則徧觀新邑所經營之位)纂疏(蘇氏按後篇是日再)
(卜乙卯十二日也○吕氏曰召公已成位周公方來觀上相之體然也)越三日丁巳用牲
于郊牛二越翼日戊午乃社于新邑牛一羊一豕一(郊祭)
(天地也故用二牛社祭用太牢禮也皆告以營洛之事)纂疏(丁巳十四日戊午十五日○孔氏曰郊以)
(后稷配故牛二唐孔氏曰記及公羊皆曰養牲必二帝牛不吉以為稷牛○吕氏曰郊祭天社祭地○陳氏經)
(曰郊不曰新邑郊在國外社在國内也○王氏曰先祭郊告郊社然後用工○陳氏大猷曰此盖即洛邑新立之)
(社以告作洛於天地不告廟者在豐已告也時洛邑宗廟未成○愚案詩序言郊祀天地時傳非之謂合祭天)
(地於圜丘古未有此瀆亂龐雜之禮則謂郊祭天地用二牛異於詩傳矣二孔說是兼泰誓傳言郊祭天社祭)
(地與此自異)越七日甲子周公乃朝用書命庶殷侯甸男邦
伯(書役書也春秋傳曰士彌牟營成周計文數揣高低度厚薄仞溝洫物土方議遠邇量事期計徒庸慮材)
(用書糇糧以令役於諸侯亦此意王氏曰邦伯者侯甸男服之邦伯也庶邦冢君咸在而獨命邦伯者公以書)
(命邦伯而邦伯以公命命諸侯也)纂疏(甲子二十一日也自王乙未至豐到此凡三十日)厥既
命殷庶庶殷丕作(丕作者言皆趨事赴功也殷之頑民若未易役使者然召公率以攻位而)
(位成周公用以書命而丕作殷民之難化者猶且如此則其悅以使民可知也)纂疏(陳氏大猷曰言庶殷)
(則諸侯可知○愚謂觀此則殷民之遷在未作洛之前明矣讀此篇當參看洛誥洛誥曰予惟乙卯朝至於洛)
(師我卜河朔黎水云云此云乙卯周公朝至于洛其日同但洛誥言是日再卜耳乙卯至甲子十日乙卯日卜)
(及觀新營丙辰不言事蓋丁巳戊午將行郊社大禮前一日養精神而無為也己未至癸亥五日又不言事乃)
(將用書丕作竭精神以有為也此五日中必會集臣庶如計丈數至調餱糧等役書一定然後甲子朝頒布之)
(洛誥脫簡之在康誥者曰惟三月哉生魄周公初基至乃洪大誥治即是三月十六日己未戊午祭社後一日)
(也曰大誥治即用書命丕作也細考之脗合無閒焉誰謂殘編斷簡中不可考見聖人經理之微密哉)太
保乃以庶邦冢君出取幣乃復入錫周公曰拜手稽首
旅王若公誥告庶殷越自乃御事(吕氏曰洛邑事畢周公將歸宗周召公因)
(陳戒成王乃取諸侯贄見幣物以與周公且言其拜手稽首所以陳王及公之意蓋召公雖與周公言乃欲周)
(公聯諸侯之幣與召公之誥併達之王謂洛邑已定欲誥告殷民其根本乃自爾御事不敢指言成王謂之御)
(事猶今稱人為執事也)纂疏(王氏曰庶邦冢君諸侯會於洛者洛邑成而獻幣所以為禮且致慶也○)
(愚謂作洛之急務在化殷人而化殷之大本在於王身下文遂詳言之此召公納忠之大者幣特恭敬之寓耳)
(取幣獨言庶邦而不及庶殷者盖用書命丕作無間於庶殷而取幣旅王不及於庶殷歟篇末奉幣供王之幣)
(即此出取之幣前後相照應)嗚呼皇天上帝改厥元子兹大國殷之
命惟王受命無疆惟休亦無疆惟恤嗚呼曷其奈何弗
敬(此下皆告成王之辭託周公達之王也曷何也其語辭商受嗣天位為元子矣元子不可改而天改之大)
(國未易亡而天亡之皇天上帝其命之不可恃如此今王受命固有無窮之美然亦有無窮之憂於是歎息言)
(王曷其奈何弗敬乎盖深言不可以弗敬也又按此篇專主敬言敬則誠實無妄視聽言動一循乎理好惡用)
(捨不違乎天與天同德固能受天明命也人君保有天命其有要於此哉伊尹亦言皇天無親克敬惟親敬則)
(天與我一矣尚何疎之有)纂疏(朱子召誥集觧曰此數句者一篇之大指也下文至篇中反復推衍此數)
(句意耳○真氏曰詩云天位殷適使不挾四方亦改厥元子大國殷命之意○愚謂此元子字當與後元子哉)
(對觀元子天之元子即大君者吾父母宗子之意此元子謂殷紂後元子謂成王天命靡常人君所以保天命)
(惟敬耳殷王元子嘗受天命矣天竟改其命而王受之固有無窮之美然今日之受安知不為他日之改是亦)
(無窮之憂也何可以不敬乎始末兩言嗚呼所以深警上心也)天既遐終大邦殷之命
兹殷多先哲王在天越厥後王後民兹服厥命厥終智
藏瘝在夫知保抱擕持厥婦子以哀籲天徂厥亡出執
嗚呼天亦哀于四方民其眷命用懋王其疾敬德(後王後民)
(指受也此章語多難觧大意謂天既欲遠絶大邦殷之命矣而此殷先哲王其精爽在天宜若可恃者而商紂)
(受命卒致賢智者退藏病民者在位民困虐政保抱擕持其妻子哀號呼天往而逃亡出見拘執無地自容故)
(天亦哀民而眷命用歸於勉德者天命不常如此今王其可不疾敬德乎)纂疏(孔氏曰殷先哲王精神在)
(天不能救者以紂不行敬故○唐孔氏曰夫猶人也言人人皆然○愚謂當如左氏故夫致死焉之夫殷祖宗)
(之難憑藉如此言外之意謂成王今豈可盡恃太王王季文王也盖言天命不可恃祖宗不可恃惟敬德庶可)
(凝固天命而迓續祖德耳敬德而言疾最有力盖人心操則存捨則亡必緊着精神汲汲用工則莊敬日強而)
(能敬苟悠悠玩怠則安肆日偷而不能敬矣後又言肆惟王其疾敬德一篇綱領在敬字而敬字工夫又在疾)
(字)相古先民有夏天迪從子保面稽天若今時既墜厥
命今相有殷天迪格保面稽天若今時既墜厥命(從子保者)
(從其子而保之謂禹傳之子也面鄉也視古先民有夏天固啓迪之又從其子而保佑之禹亦面考天心敬順)
(無違宜若可為後世憑藉者今時已墜厥命矣今視有殷天固啓迪之又使其格正夏命而保佑之湯亦面考)
(天心敬順無違宜亦可為後世憑藉者今時已墜厥命矣以此知天命誠不可恃以為安也)纂疏(林氏)
(曰格與惟帝降格之格同降格而保佑之謂下臨之也○愚謂從其子而保之即天與子則與子之意開萬世)
(傳子之端自禹始故於夏言從子保於商只言格保蒙上文也兩面稽天若即對越在天之意此盖謂天與祖)
(宗皆不可恃也)今沖子嗣則無遺壽耇曰其稽我古人之德矧
曰其有能稽謀自天(稽考矧況也幼沖之主於老成之臣尤易疎遠故召公言今王以童)
(子嗣位不可遺棄老成言其能稽古人之德是固不可遺也况言其能稽謀自天是尤不可遺也稽古人之德)
(則於事有所証稽謀自天則於理無所遺無遺夀耇盖君天下者之要務故召公特首言之)纂疏(愚謂)
(老成知古又能知天所賴以稽古道天道幸有夀耇如太公周畢諸公在不可遺也稽考古德非夀耇者聞見)
(之遠無所質稽考天意以定謀慮非夀耇者德盛智明不能決也)嗚呼有王雖小元子
哉其丕能諴于小民今休王不敢後用顧畏于民碞(召公)
(歎息言王雖幼沖乃天之元子哉謂其年雖小其任則大也其者期之辭也諴和碞險也王其大能諴和小民)
(為今之休美乎小民雖至微而至可畏王當不敢緩於敬德用顧畏於民之碞險可也)纂疏(愚謂和小)
(民今休矣猶欲王汲汲於畏民碞者民之碞險可畏常伏於太和盛美之中恃其已和且美而不顧慮以畏之)
(則福兮禍伏險孰大焉故莊生曰人心險於山川不敢後句宜缺之)王來紹上帝自服于
土中旦曰其作大邑其自時配皇天毖祀于上下其自
時中乂王厥有成命治民今休(洛邑天地之中故謂之土中王來洛邑繼天出)
(治當自服行于土中是時洛邑告成成王始政故召公以自服土中為言又舉周公嘗言作此大邑自是可以)
(對越上天可以享答神祇自是可以宅中圖治成命者天之成命也成王而能紹上帝服土中則庶幾天有成)
(命治民今即休美矣○王氏曰成王欲宅洛邑者以天事言則日東景朝多陽日西景夕多隂日南景短多暑)
(日北景長多寒洛天地之中風雨之所會隂陽之所和也以人事言則四方朝聘貢賦道理均焉故謂之土中)
纂疏(陳氏大猷曰君前臣名故稱旦舉周公之言以告謂今作大邑其自是而配天使仰無愧於天自是)
(而毖祀使幽無愧於鬼神自是而宅中乂治使俯無愧於民王其有成命而治民今休可也周公所期如此之)
(重王不可不思所以稱之○愚謂作洛之事召公任之而未嘗明言之至此方言服于土中而舉周公之言以)
(見作洛所以配上帝奉祭祀成治功凝天命其重如此蓋下文將自進其敬德祈天之忠言所以先引周公期)
(望之語以開其端也)王先服殷御事比介于我有周御事節性惟
日其邁(言治人當先服乎臣也王先服殷之御事以親近副貳我周之御事使其漸染陶成相觀為善)
(以節其驕淫之性則日進於善而不已矣)王敬作所不可不敬德(言化臣必謹乎身也)
(所處所也猶所其無逸之所王能以敬為所則動靜語默出入起居無往而不居敬矣不可不敬德者甚言其)
(德之不可不敬也)纂疏(王敬作所不可不敬德只是一句○孔氏曰召公既述周公言又陳已意以終)
(其戒言當先治服商御事之臣使比近我周治事之臣敬為所不可不敬之德○林氏曰周遷殷民於洛蓋與)
(洛之民雜居其善惡之習不同非有以和一之不能相安以處故必有以服殷御事使親比介助周之御事然)
(後可蓋周御事習於教令無事服之以服殷御事為先也然服殷御事在節其性而已蓋人性無不善殷人特)
(化紂之惡是以不義之習遂與性成而忘反耳有以節之使日進於善則與周人何異哉然欲節民性在王所)
(化王當敬為其所不可不敬之德以率之非政刑所及也○陳氏大猷曰既以周臣率之使之相觀而善又以)
(身率之使之下觀而化也殷臣化殷民亦視效之而化矣○愚按王敬作所不可不敬德朱子本孔氏作一句)
(說蔡氏以所字為句作兩句說真氏乙記以蔡說為長然蔡說實自吕氏所其無逸之觧發之殷人汙於舊染)
(而其性流今欲節之使其性復亦惟化以敬德耳敬者一心之主宰性即心所具之理也敬則此心收斂於天)
(理之中而性可節不敬則此心放縱於人欲之偽而性日流日其邁即上達反天理而日進乎高明之意也然)
(王豈為化商而始勉於敬哉特自敬為我所不可不敬之德而已謂之不可不敬蓋敬者人心所當然而不可)
(不然者非有所勉而然如飢食渴飲之常無所為而為者也能如是則敬盡於此而人化於彼矣)我不
可不監于有夏亦不可不監于有殷我不敢知曰有夏
服天命惟有歴年我不敢知曰不其延惟不敬厥德乃
早墜厥命我不敢知曰有殷受天命惟有歴年我不敢
知曰不其延惟不敬厥德乃早墜厥命(夏商歴年長短所不敢知我所)
(知者惟不敬厥德即墜其命也與上章相古先民之意相為出入但上章主言天眷不足恃此則直言不敬德)
(則墜厥命爾)纂疏(林氏曰古人於天命不以為必有不以為必無召公於歴年不其延皆不敢知者疑)
(之也至謂敬德則歴年不敬德則墜命則無可疑者)今王嗣受厥命我亦惟兹二
國命嗣若功王乃初服(今王繼受天命我謂亦惟此夏商之命當嗣其有功者謂繼其)
(能敬德而歴年者也况王乃新邑初政服行教化之始乎)纂疏(愚謂王乃初服者善始可以占終法二國)
(之敬德而歴年尤當謹於初服也此句吕蔡以屬上章孔朱真陳以冠下章使與初生初服宅新邑為一套亦)
(通但此句實結上生下若生子一段言語實因此句而申明之)嗚呼若生子㒺不在厥
初生自貽哲命今天其命哲命吉凶命歴年知今我初
服(歎息言王之初服若生子無不在於初生習為善則善矣自貽其哲命為政之道亦猶是也今天其命王)
(以哲乎命以吉凶乎命以歴年乎皆不可知所可知者今我初服如何爾初服而敬德則亦自貽哲命而吉與)
(歷年矣)宅新邑肆惟王其疾敬德王其德之用祈天永命
(宅新邑所謂初服也王其疾敬德容可緩乎王其德之用而祈天以歴年也)纂疏(集觧王之初服不可)
(不謹其習猶子之初生不可不慎初所教蓋習於上則智習於下則愚矣故今天命正在初服之時敬德則哲)
(則吉則歴年不敬德則愚則凶則短折也○天無一物之不體已知我初服宅洛矣王其可不疾敬德哉所以)
(求天永命者惟在德而已矣王乃初服至命歷年為一節知今我初服至祈天永命為一節○吕氏曰哲命者)
(人心所有之明哲非自外來人自初生而保養乃可以全其善也○林氏曰天以正性命人初無智愚之别所)
(以有智愚於己取之而已下愚為自暴自棄則上智豈非自貽乎○葉氏曰哲命以哲為天所命也○眞氏曰)
(天命至公不可以求而得曰祈者盖一於用德乃不祈之祈也○愚按吕林皆以哲命為性命之命然哲命命)
(哲不應遽有性命眷命之分當以葉氏之說為正明哲之性與生俱生初生之時習於善則明可作哲習於惡)
(則靡哲而愚哲則為天所命愚則天不命之是自貽哲命如所謂自求多福此所謂罔不在厥初生時自貽哲)
(命者也王之初服亦猶是耳此一節發明王乃初服之意蓋今日作新邑而自服土中乃所謂初服是又中天)
(下定四海之一初也天之命吉命凶判於此王之能敬德祈永命與不能亦判於此召公所以欲王乘此一初)
(之機而疾敬德也疾敬德則能用德矣疾云者欲乘此機而速勉之有今㒺後之謂也疾敬德者勿失此機於)
(今日之初而能用德以祈天者可永命於千萬年之久今此一初豈可又以悠悠失之哉肆惟王其疾敬德蓋)
(申上文王其疾敬德之語而致重複懇切之意云)其惟王勿以小民淫用非彝
亦敢殄戮用乂民若有功(刑者德之反疾於敬德則當緩於用刑勿以小民過用非)
(法之故亦敢於殄戮用治之也惟順導民則可有功民猶水也水泛濫横流失其性矣然壅而遏之則害愈甚)
(惟順而導之則可以成功)其惟王位在德元小民乃惟刑用于天下
越王顯(元首也居天下之上必有首天下之德王位在德元則小民皆儀刑用德於下於王之德益以)
(顯矣)纂疏(陳氏大猷曰德元猶乾元坤元之始生萬物者也一說元好生之仁德也○愚按至此則淫用)
(非彝之民化為刑用德元之民正所謂順導之而有功者王奚以尚刑不尚德為哉嗣若功若有功難以強觧)
(宜缺之)上下勤恤其曰我受天命丕若有夏歴年式勿替
有殷歴年欲王以小民受天永命(其亦期之辭也君臣勤勞期曰我受天命)
(大如有夏歴年用勿替有殷歴年欲兼夏殷歴年之永也召公又繼以欲王以小民受天永命蓋以小民者勤)
(恤之實受天永命者歴年之實也蘇氏曰君臣一心以勤恤民庶幾王受命歴年如夏商且以民心為天命也)
纂疏(以小民如以某師之以○林氏曰王能敬德於上而小民儀刑於下則天永命之所謂用小民而受)
(永命也○吕氏曰召公拳拳言小民者國之根本全在小民其興其亡不在大族不在諸侯止在小民之身○)
(陳氏曰小民人所易忽澤及小民則無不及矣堯之不虐無告文王之施仁先四者是也○愚謂勤恤即無疆)
(惟恤之恤上下勤勞以軫無疆之恤惟期於兼二代之歴年非他有以也惟欲王以小民受永命耳三節三言)
(小民始戒王以非彝殄戮之繼欲以元德儀刑之末欲以之而受永命以之者何惟尚德不尚刑知其生雖至)
(微而關於天命者至大至久也○真氏曰前言王其德之用祈天永命此言欲王以小民受天永命永命之道)
(無他惟用德與愛小民而已德及小民方為用德之至也又曰一篇之中言敬者凡七八曰曷其奈何弗敬曰)
(王敬作所不可不敬德曰王其疾敬德兩言不敬厥德早墜厥命曰肆惟王其疾敬德言之諄望之切老臣事)
(少主惓惓之心也異時成王享百年之壽而周卜世卜年卒過其歴然後知召公之言真人主之藥石國家之)
(蓍龜也哉)拜手稽首曰予小臣敢以王之讐民百君子越友
民保受王威命明德王末有成命王亦顯我非敢勤惟
恭奉幣用供王能祈天永命(讐民殷之頑民與三監叛者百君子殷之御事庶士)
(也友民周之友順民也保者保而不失受者受而無拒威命明德者德威德明也末終也召公於篇終致敬言)
(予小臣敢以殷周臣民保受王威命明德王當終有天之成命以顯於後世我非敢以此為勤惟恭奉幣帛用)
(供王能祈天永命而已盖奉幣之禮臣職之所當恭而祈天之寶則在王之所自盡也又按恭奉幣意即上文)
(取幣以錫周公而旅王者蓋當時成王將舉新邑之祀故召公奉以助祭云)纂疏(薛氏曰先讐民後友)
(民作洛以鎮商民為先也與前言先服殷御事同意○陳氏大猷曰篇終復總始末之要以告王敢以讐民等)
(保受威命明德者因庶殷侯甸和會作洛而言敢以者自任之辭如命侯甸殷庶即王之威命來紹自服即王)
(之明德先行相宅以後皆保受也王末有成命與上王厥有成命相應王亦顯與上越王顯相應我非敢自居)
(其勤慮王以人心已從天命已定而自足也惟恭奉前所取以旅王之幣待王能祈天永命將以致慶而已期)
(望不已之意可謂婉而篤矣記曰頌而無謟諫而無驕召誥以之○愚謂讐民百君子友民即指庶殷侯甸和)
(會作洛之人也所謂能祈天永命不過上文敬德愛小民之事敬德愛小民即祈天永命之能也上文已盡之)
(故於篇終特以能字該之)
洛誥(洛邑既定周公遣使告卜史氏錄之以為洛誥又并記其君臣答問及成王命周公)
(留治洛之事今文古文皆有○按周公拜手稽首以下周公授使者告卜之辭也王拜手稽首)
(以下成王授使者復公之辭也王肇稱殷禮以下周公教成王宅洛之事也公明保予沖子以)
(下成王命公留後治洛之事也王命予來以下周公許成王留洛君臣各盡其責難之辭也伻)
(來以下成王錫命毖殷命寧之事也戊辰以下史又記其祭祀冊誥等事及周公居洛歲月久)
(近以附之以見周公作洛之始終而成王舉祀發政之後即歸於周而未嘗都洛也)纂疏
(因讀尚書曰其間錯誤觧不得處煞多昔伯恭觧書因問之曰尚書還有觧不通處答曰無有)
(因舉洛誥問之云據成王只使周公往營洛故伻來獻圖及卜成王未嘗一日居洛後面如何)
(却與周公有許多答對又云王在新邑此如何觧伯恭無以答後得渠書云誠有觧不得處○)
(洛誥之文有不可曉者其後乃言王在新邑而其前已屢有答問之詞矣○三盤五誥之類實)
(是難曉若要添減字硬說將去儘得然即是穿鑿恐終無益耳○葉氏曰此篇當與召誥參看)
(○王氏安石曰此誥有不可知者當缺之而釋其可知者○愚按此篇大可疑者惟有公告王)
(宅洛行祀出命之辭而不載王至洛之事與其日月觀十二月在洛祭告命周公留治洛之事)
(尚謹書之則自三月後至十二月前此數月中至洛之大事其書之也必矣觀此篇首章九句)
(脫簡在康誥之首則王親至洛行祀出命等事其脫簡又可想矣且孺子其朋及汝惟沖子惟)
(終等處聱牙難通上下不續又王曰公功棐廸篤之下無周公答辭而即繼以王曰豈非此等)
(處有脱簡錯簡耶細推詳之可見)
周公拜手稽首曰朕復子明辟(此下周公授使者告卜之辭也拜手稽首者史)
(記周公遣使之禮也復如逆復之復成王命周公往營成周周公得卜復命於王也謂成王為子者親之也謂)
(成王為明辟者尊之也周公相成王尊則君親則兄之子也明辟者明君之謂先儒謂成王幼周公代王為辟)
(至是反政成王故曰復子明辟夫有失然後有復武王崩成王立未嘗一日不居君位何復之有哉蔡仲之命)
(言周公位冢宰正百工則周公以冢宰總百工而已豈不彰彰明甚矣乎王莽居攝幾傾漢鼎皆儒者有以啟)
(之是不可以不辨○蘇氏曰此上有脱簡在康誥自惟三月哉生魄至洪大誥治四十八字)纂疏(孔氏)
(曰周公言我復還明君之政於子子成王○王氏安石曰復如復逆之復成王命公往營成周公得卜復命於)
(王曰子親之也曰明辟尊之也先儒以周公代王為辟至是反政以書攷之周公位冢宰正百工而已未嘗代)
(王為辟何復之有按闢孔註始於荆公蔡傳采之○程子曰猶言告嗣天子王矣○葉氏曰復如孟子有復於)
(王書說復于王之復明堂位云周公踐天子位漢儒之言云爾不足信也○愚按王莽廢漢孺子嬰為定安公)
(執其手流涕曰昔周公攝位終得復子明辟今予獨廹皇天威命不得如意蓋因孔氏釋經之誤莽遂借此以)
(文其姦云右此章上當移元洛誥脫簡冠於首而讀之)王如弗敢及天基命定命
予乃胤保大相東土其基作民明辟(凡有造基之而後成成之而後定基)
(命所以成始也定命所以成終也言成王幼沖退託如不敢及知天之基命定命予乃繼太保而往大相洛邑)
(其庶幾為王始作民明辟之地也洛邑在鎬京東故曰東土)纂疏(公不欲斥言王幼不能故言王若不)
(敢及天之初命定命○王氏炎曰承天命以作新邑是謂基命都邑既成久安長治是謂定命)予惟乙
卯朝至于洛師我卜河朔黎水我乃卜澗水東瀍水西
惟洛食我又卜瀍水東亦惟洛食伻來以圖及獻卜(乙卯)
(即召誥之乙卯也洛師猶言京師也河朔黎水河北黎水交流之内也澗水東瀍水西王城也朝會之池瀍水)
(東下都也處商民之地王城在澗瀍之間下都在瀍水之外其地皆近洛水故兩云惟洛食也食者史先定墨)
(而灼龜之兆正食其墨也伻使也圖洛之地圖也獻卜獻其卜之兆辭也)纂疏(張氏曰王者以民為重故)
(曰師○袁氏曰黎水言河朔則知澗瀍皆河南○陳氏經曰先言惟洛食即今河南後言惟洛食即今洛陽言)
(公於洛卜此二處也召誥曰太保朝至於洛卜宅則卜乃召公卜今周公曰我卜者二公同心同謀召公之卜)
(即周公之卜也○蘇氏曰黎水今黎陽也營洛以處殷民民重遷以河朔為近便卜不吉然後卜洛也○吕氏)
(曰意在河朔近地者商民之心意在洛邑地中者周公之心列二說以聽於天而已先卜黎者先人後己也黎)
(不吉卜洛而吉公之心即天之心也無間故無違也○史氏漸曰澗東瀍西即洛之中澗水東即洛之偏洛邑)
(居天下之中伊洛瀍澗周流其間天子南向則澗在洛之右瀍在洛之左公於澗瀍之中卜而告吉遂營王城)
(以建王宫定郊社宗廟是為郟鄏今河南是也又循之左越瀍水之東卜又告吉遂營下都名曰成周又曰東)
(郊以居殷民今洛陽是也二城相距蓋十有八里)王拜手稽首曰公不敢不敬
天之休來相宅其作周匹休公既定宅伻來來視予卜
休恒吉我二人共貞公其以予萬億年敬天之休拜手
稽首誨言(此王授使者復公之辭也王拜手稽首者成王尊異周公而重其禮也匹配也公不敢不)
(敬天之休命來相宅為周匹休之地言卜洛以配周命於無窮也視示也示我以卜之休美而常吉者也二人)
(成王周公也貞猶當也十萬曰億言周公宅洛規模宏遠以我萬億年敬天休命故又拜手稽首以謝周公告)
(卜之誨言)纂疏(吕氏曰營洛實配宗周匹者對宗周之辭我與公共貞固守此基業以予者使之之辭倚)
(之者甚重而望之者甚長也○王氏十朋曰詩作豐伊匹與匹休同意○夏氏曰貞如厥賦貞相當也王欲與)
(公共當此吉卜○王氏曰凡卜有貞其吉凶者太卜言國大遷大師則貞龜○愚按視與示同古字通用漢書)
(凡示字例作視十萬曰億秦誓又云百萬曰億不同何也詩禾三百億鄭注十萬曰億毛云萬萬曰億孔䟽今)
(九章筭術皆以萬萬為億鄭以古數言之韋昭註楚語曰十萬曰億古數也秦始以萬萬為億百萬為億未見)
(所本)周公曰王肈稱殷禮祀于新邑咸秩無文(此下周公告成王宅)
(洛之事也殷盛也與五年再殷祭之殷同秩序也無文祀典不載也言王始舉盛禮祀於洛邑皆序其所當祭)
(者雖祀典不載而義當祀者亦序而祭之也○吕氏曰定都之初肈舉盛禮大饗羣祀雖祀典不載者咸秩序)
(而祭之有告焉有報焉有祈焉始建新都昭格上下告成事也雨𤾉時若大役以成報神賜也自今以始永奠)
(中土祈鴻休也後世不知祭祀之義鬼神之德觀周公首以祀於新邑為言若闊於事情者抑不知人主臨鎮)
(新都之始齋祓一心對越天地達此精明之德放諸四海無所不準而助祭諸侯下逮胞翟之賤亦皆有孚顒)
(若收其放而合其離蓋格君心萃天下之道莫要於此宜周公以為首務也)纂疏(自此以下漸不可曉)
(蓋不知是何時所言傳䟽以為王與公俱在洛對問之言葉氏以為王得卜而至洛既祭復歸鎬因留公居守)
(而公有此言皆不可考○董氏曰易曰殷薦之上帝禮有殷祭殷奠皆取殷盛之義○愚謂王氏云此殷禮疑)
(即篇末十二月戊辰之祭史述其語於前而記其事於後也竊意十二月之祭不過以周公留治洛之事就冬)
(烝以告文武廟耳此曰殷禮曰秩無文必作新邑後就新邑舉非常大祭祀豈十二月特牛之祀足以當之三)
(月後至十一月必嘗親至洛行大祀禮受大朝賀發大號令今脫去矣自此下至無遠用戾乃洛邑既成公自)
(洛還鎬告王以宅洛所當行之事而請王以行及自陳欲退老之辭也繼此云云述往復之辭而有錯誤之簡)
(者也証之召誥公定宅後嘗還鎬京觀召公取諸侯之幣以錫公由公以達王則可見矣孺子其朋以下必有)
(訛誤脫簡漏却王祀新邑等必在此處無疑也况梓材庶邦享集丕享等語其為敬識百辟享之上下文脱簡)
(在彼尤為顯然乎)予齊百工伻從王于周予惟曰庶有事(周公言予)
(整齊百官使從成王于周謂將適洛時也予惟謂之曰庶幾其有所事乎公但微示其意以待成王自教詔之)
(也)纂疏(愚謂有事即祀事也國之大事在祀與戎古人於祭祀皆曰有事周公言我整齊共營洛之百)
(官使從王于宗周我惟謂曰王庶幾將行祀事於新邑乎微示此意於百官待王自教詔之)今王即
命曰記功宗以功作元祀惟命曰汝受命篤弼(功宗功之尊顯)
(者祭法曰聖王之制祭祀也法施於民則祀之以死勤事則祀之以勞定國則祀之能禦大災則祀之能捍大)
(患則祀之蓋功臣皆祭於大烝而勲勞之最尊顯者則為之冠故謂之元祀周公教成王即命曰記功之尊顯)
(者以功作元祀矣又惟命之曰汝功臣受此襃賞之命當益厚輔王室蓋作元祀既以慰答功臣而又勉其左)
(右王室益圖久大之業也)丕視功載乃汝其悉自教工(丕大視示也功載者記功)
(之載籍也大視功載而無不公則百工效之亦皆公也大視功載而或出於私則百工效之亦皆私也其公其)
(私悉自汝教之所謂乃汝其悉自教工也上章告以襃賞功臣故戒其大視功載者如此)纂疏(王氏曰記)
(功若紀於太常藏在盟府之類○吕氏曰洛邑既成周業既定論創業元勲不可後也功臣之冠天下觀瞻鎮)
(服羣下實係此舉論功莫先於宗言宗則凡功臣可得而推矣報功莫重於祀言祀則凡慶賞可得而推矣○)
(吳氏曰已死者祀之生者載以旌之○愚謂公因告王今當即出命曰新邑之祀將前所記錄創業功臣之宗)
(勲勞最顯者以其功列之大祀使與享矣又當專命羣臣曰汝之受命而能厚輔王室者亦將大視其功而紀)
(載於冊書以功作元祀所以報功臣於既往丕視功載所以勵功臣於方來載之今日又將祀之後日也公又)
(謂王言上即命惟命二說乃汝其悉自教詔於百工其機雖自公發之其教當自王出之也)孺子其
朋孺子其朋其往無若火始燄燄厥攸灼敘弗其絶(孺子)
(稚子也朋比也上文百工之視傚如此則論功行賞孺子其可少徇比黨之私乎孺子其少徇比黨之私則自)
(是而往有若火然始雖燄燄尚微而其灼爍將次第延爇不可得而撲滅矣言論功行賞徇私之害其初甚微)
(其終至於不可遏絶所以嚴其辭而禁之於未然也)纂疏(林氏曰如漢之朋黨始於甘陵南北部唐之朋)
(黨始於牛李其終縉紳稔禍海内塗炭是也○愚謂自此以下必有脫誤如二孺子句及灼敘等語皆不可曉)
(與上文本不相貫所當缺疑)厥若彝及撫事如予惟以在周工往新
邑伻嚮即有僚明作有功惇大成裕汝永有辭(其順常道及撫)
(國事常如我為政之時惟用見在周官勿參以私人往新邑使百工知上意嚮各就有僚明白奮揚而赴功惇)
(厚博大以裕俗則王之休聞亦永有辭於後世矣)纂䟽(吕氏曰漢文近於惇大成裕而無所謂明作有)
(功漢宣近於明作有功而無所謂惇大成裕○愚謂彰明振作以有功績而又惇厚廣大以成寬裕是立精明)
(之治功而存渾厚之治體也惟以在周工往新邑乃是欲王以從王於宗周之百工往之新邑也此八字却與)
(前予齊百工伻從王於周相照應)公曰已汝惟沖子惟終(周之王業文武始之成王)
(當終之也此上詳於記功教工内治之事此下則統御諸侯教養萬民之道也)纂疏(當惟其終猶伊尹言)
(慎厥終)汝其敬識百辟享亦識其有不享享多儀儀不及
物惟曰不享惟不役志于享凡民惟曰不享惟事其爽
侮(此御諸侯之道也百辟諸侯也享朝享也儀禮物幣也諸侯享上有誠有偽惟人君克敬者能識之識其)
(誠於享者亦識其不誠於享者不在幣而在於禮幣有餘而禮不足亦所謂不享也諸侯惟不用志於享則國)
(人化之亦皆謂上不必享矣舉國無享上之誠則政事安得不至於差爽僣侮隳王度而為叛亂哉人君可不)
(以敬存心辨之於早而察之於微乎)纂疏(幣有餘而禮不足者往往有輕上之心以為可以幣交曰吾幣)
(足矣何以禮為如是者猶不享也○蘇氏曰小人賄以悅人必簡於禮公戒王責諸侯以禮不以幣恐其役志)
(乎物而不役志乎禮則諸侯慢而王室輕矣春秋傳曰晉趙文子為政薄諸侯之幣而重其禮魯穆叔曰自今)
(以往兵其少弭矣列國之卿輕幣重禮猶足以服人心況天子乎唐衰君臣皆可以賄取方鎮皆貢羨餘行苞)
(苴而天子失政以至於亡周公之戒至矣○愚謂此因將往新邑受諸侯朝享而言亦因召公取諸侯之幣以)
(旅王而言也)乃惟孺子頒朕不暇聽朕教汝于棐民彝汝乃
是不蘉乃時惟不永哉篤敘乃正父㒺不若予不敢廢
乃命汝往敬哉兹予其明農哉彼裕我民無遠用戾(此教)
(養萬民之道也頒朕不暇未詳或曰成王當頒布我汲汲不暇者聽我教汝所以輔民常性之道汝於是而不)
(勉焉則民彝泯亂而非所以長久之道矣正父武王也猶今稱先正云者篤者篤厚而不忘敘者先後之不紊)
(言篤敘武王之道無不如我則人不敢廢汝之命矣吕氏曰武王没周公如武王故天下不廢周公之命周公)
(去成王如周公則天下不廢成王之命戾至也王往洛邑其敬之哉我其退休田野惟明農事蓋公有歸老之)
(志矣彼謂洛邑也王於洛邑和裕其民則民將無遠而至焉)纂疏(陳氏經曰汝當頒我前日未暇為之)
(事一一行之○或曰武王撥亂反正故稱正父○愚按此一節除汝往敬哉兹予其明農哉二句外餘當缺之)
(味此二句可見公時在鎬欲王往新邑而已將退老也此章之下當必有公從王至新邑舉祀發命之事而今)
(缺矣)王若曰公明保予沖子公稱丕顯德以予小子揚文
武烈奉答天命和恒四方民居師(此下成王答周公及留公也大抵與上章)
(參錯相應明顯明之也保保祐之也稱舉也和者使不乖也恒者使可久也居師者宅其衆也言周公明保成)
(王舉大明德使其上之不忝於文武仰不愧天俯不怍人也)纂疏(愚謂此王既至洛舉祀後與公言將)
(留公治洛先敘述公之功德以慰藉之也)惇宗將禮稱秩元祀咸秩無文(宗功)
(宗之宗也下文宗禮同將大也)纂疏(孔氏曰厚尊大禮舉秩大祀蘇氏曰言此事皆賴公之功而成也○)
(愚謂此蓋王述已行之事之辭即答公所謂王肇稱殷禮祀於新邑咸秩無文也)惟公德明光
于上下勤施于四方旁作穆穆迓衡不迷文武勤教予
沖子夙夜毖祀(旁無方所也因上下四方為言穆穆和敬也迓迎也言周公之德昭著於上下)
(勤施於四方旁作穆穆以迎治平不迷失文武所勤之教於天下公之德教加於時者如此予沖子夫何為哉)
(惟早夜以謹祭祀而已蓋成王知周公有退休之志故示其所以留之之意也)纂疏(陳氏大猷曰不曰已)
(太平方且和敬以迓之而已治猶未治也使以為既平則無亹亹方進之意盈而不可久矣○唐孔氏曰衞獻)
(公言政由寗氏祭則寡人意亦略似言祭則我小子迓太平明教化皆委重於公也○愚謂此王推美歸重於)
(公猶欲其益因德業之盛而加自強不息之誠我小子但主祀而已此已示留公之意矣)王曰公功
棐廸篤罔不若時(言周公之功所以輔我啓我者厚矣常常如是未可以言去也)王曰
公予小子其退即辟于周命公後(此下成王留周公治洛也成王言我退即)
(居於周命公留後治洛蓋洛邑之作周公本欲成王遷都以宅天下之中而成王之意則未欲捨鎬京而廢祖)
(宗之舊故於洛邑舉祀發政之後即欲歸居於周而留周公治洛謂之後者先成王之辭猶後世留守留後之)
(義先儒謂封伯禽以為魯後者非是考之費誓東郊不開乃在周公東征之時則伯禽就國蓋已久矣下文惟)
(告周公其後其字之義益可見其為周公不為伯禽也)纂疏(上文王曰兩段周公無答辭疑有闕文成)
(王言我當歸即政於宗周而命公留於洛猶唐節度留後之意○史丞相說書亦有好處如命公後舊說云命)
(伯禽為周公後史云成王既歸命周公在後看公定予往已一言便見得周公在後之意○真氏曰按史記魯)
(世家伯禽即位之後管蔡等反淮夷徐戎亦並興於是伯禽帥師伐之於肹遂平徐戎據此則蔡說當矣○愚)
(謂成王自言其退即辟於周味退之一辭則王時進在洛邑可知是時已行祀發政將還鎬京據身在洛邑言)
(故以還歸宗周為退退固王之謙詞亦述往返語勢之當然耳先儒於此皆忽之故不敢質言此章為王至洛)
(後之辭也)四方廸亂未定于宗禮亦未克敉公功(宗禮即功宗之禮也)
(亂治也四方開治公之功也未定功宗之禮故未能敉公功也敉功者安定其功之謂即下文命寧者也)纂
疏(迪順也四方雖已順治猶未定於尊公之禮未有以撫安公之功)迪將其後監我士師
工誕保文武受民亂為四輔(將大也周公居洛啓大其後使我士師工有所監視大保)
(文武所受於天之民而治為宗周之四輔也漢三輔蓋本諸此今按先言啓大其後而繼以亂為四輔則命周)
(公留後於洛明矣)纂疏(周公在後監我百官士也師也公也四輔猶四鄰○愚謂王制曰設四輔及三)
(公四輔左輔右弼前疑後丞也引王制之四輔觧此四輔亦與朱子四鄰之說合王以治為四輔之大臣望公)
(下文公以治為四方之新君望王君臣交相期望意相照應)王曰公定予往已公功
肅將祗歡公無困哉我惟無斁其康事公勿替刑四方
其世享(定爾雅曰止也成王欲周公止洛而自歸往宗周言周公之功人皆肅而將之欽而悅之宜鎮)
(撫洛邑以慰懌人心毋求去以困我也我惟無厭其安民之事公勿替所以監我士師工者四方得以世世享)
(公之德也吳氏曰前漢書兩引公無困哉皆以哉作我當以我為正)纂疏(此王與公決而歸之言也公定)
(居洛予往歸周已公無困哉言公無以事自困猶漢所謂閔勞公以官職之事也○張氏曰公之功如此猶肅)
(敬以自將謂不驕矜人皆敬之悅之○真氏曰公功如此而猶以肅自將以敬自樂可見公之盛德○王氏炎)
(曰無替其所以示儀刑於我者○愚按此章之上必有公答王之辭蓋不許王留後之請也所以王言公止我)
(往歸周矣公無困我是以不許留為困之其辭危勿替刑以下其望遠又上章言予沖子夙夜毖祀成王全倚)
(重於公而已僅主祭宜公未許留至此曰我惟無倦於康安之事是王能以安天下自任而不全倚於公宜公)
(下章幡然許留也)周公拜手稽首曰王命予來承保乃文祖受
命民越乃光烈考武王弘朕恭(此下周公許成王留等事也來者來洛邑也承)
(保乃文祖受命民及光烈考武王者答誕保文武受民之言也責難於君謂之恭弘朕恭者大其責難之義也)
纂疏(陳氏曰弘大我事君之恭)孺子來相宅其大惇典殷獻民亂為
四方新辟作周恭先曰其自時中乂萬邦咸休惟王有
成績(典典章也殷獻民殷之賢者也言當大厚其典章及殷之獻民蓋文獻者為治之大要也亂治也言)
(成王於新邑致治為四方新主也作周恭先者人君恭以接下以恭而倡後王也公又言其自是宅中圖治萬)
(邦咸底休美則王其有成績矣此周公以治洛之效望之成王也)纂疏(愚按孺子來相宅乃公述王之)
(此行也作周恭先為周家恭敬之王之先以恭而率先夫後之為王者也曰者公期望於王之辭其自時中乂)
(其即將然之辭也)予旦以多子越御事篤前人成烈答其師作
周孚先考朕昭子刑乃單文祖德(多子者衆卿大夫也唐孔氏曰子者有德)
(之稱大夫皆稱子師衆也周公言我以衆卿大夫及治事之臣篤厚文武成功以答天下之衆也孚信也作周)
(孚先者人臣信以事上以信而倡後人也考成也昭子猶所謂明辟也親之故曰子刑儀刑也單殫也言成我)
(明子儀刑而殫盡文王之德蓋周公與羣臣篤前人成烈者所以成成王之刑乃殫文祖德也此周公以治洛)
(之事自效也)纂疏(吕氏曰考察我告子之言乃盡本於文祖之德蓋文德之精微皆在此自加考察可)
(也○愚謂作周孚先為周家孚信之臣之先以信而率先夫後之為臣者也亂為四方新辟當與前亂為四輔)
(對觀作周孚先當與前作周恭先對觀蓋公與王交相期望各盡責任之辭考朕昭子刑即答前公勿替刑之)
(言此云昭示子之儀刑則勿替刑其為勿替示王以儀刑明矣○陳氏大猷曰此處上下疑有缺文)伻來
毖殷乃命寧予(絶句)以秬鬯二卣曰明禋拜手稽首休享
(此謹毖殷民而命寧周公也秬黑黍也一稃二米和氣所生鬯鬱金香草也卣中尊也明潔禋敬也以事神之)
(禮事公也蘇氏曰以黑黍為酒合以鬱鬯所以祼也宗廟之禮莫盛於祼王使人來戒敕庶殷且以秬鬯二卣)
(綏寧周公曰明禋曰休享者何也事周公如事神明也古者有大賓客以享禮禮之酒清人渴而不飲肉乾人)
(飢而不食也故享有體薦豈非敬之至者則其禮如祭也歟)纂疏(愚謂自此至萬年其永觀朕子懷德)
(乃王歸鎬後使人來勞周公公因祭文武而全載其祝辭也寧如歸寧父母之寧曰明禋拜手稽首休享者述)
(王命使之辭曰此明潔以禋祀之酒今拜稽而致休美以享公焉敬之至者其禮如祭傳曰享有體薦一証也)
(記曰君子敬則用祭器又一証也碎分不貫必通全章說之不敢越宿如不宿肉君言不宿於家蔡氏謂與三)
(宿之宿同宿乃進爵也惠篤敘至朕子懷德此祝辭全文不必分為二節祝辭之意云願惠順篤厚而有次敘)
(身其康彊無有遇自已之疾子孫逢吉萬年厭飽文武之德焉此公自致禱祝之辭也殷人亦引長夀考王使)
(殷人乃皆承順其教條次序將萬年永觀法朕子而懷其德焉朕子指成王曰王尊之曰朕子親之此公為王)
(禱祝之辭也雖曰祝辭然禱祝之中有規勉之意末二句歸重於王然非徒徼福於先王而已也)予不
敢宿則禋于文王武王(宿與顧命三宿之宿同禋祭名周公不敢受此禮而祭於文武)
(也)惠篤敘無有遘自疾萬年厭于乃德殷乃引考(此祭之祝)
(辭周公為成王禱也惠順也篤敘與篤敘乃正父同順篤敘文武之道身其康強無有遘遇自罹疾害者子孫)
(萬年厭飽乃德殷人亦永夀考也)纂疏(陳氏大猷曰惠順文武之道篤敘而行之)王伻殷乃
承敘萬年其永觀朕子懷德(承聽受也敘教條次第也王使殷人承敘萬年其永)
(觀法我孺子而懷其德也蓋周公雖許成王留洛然且謂王伻殷者若曰遷洛之民我固任之至於使其承敘)
(萬年則實係於王也亦責難之意與召誥末用供王能祈天命語脉相類)纂疏(張氏曰觀此書周公不敢)
(當成王秬鬯之禮則天子之禮樂公其敢當而安之乎所以春秋於魯之郊禘皆貶其僣成王之賜伯禽之受)
(失可見也)戊辰王在新邑烝祭歲文王騂牛一武王騂牛一
王命作册逸祝册惟告周公其後王賓殺禋咸格王入
太室祼(此下史官記祭祀册誥等事以附篇末也戊辰十二月之戊辰日也是日成王在洛舉烝祭之)
(禮曰歲云者歲舉之祭也周尚赤故用騂宗廟禮太牢此用特牛者命周公留後於洛故舉盛禮也逸史佚也)
(作册者册書也逸祝册者史逸為祝册以告神也惟告周公其後者祝册所載更不他及惟告周公留守其後)
(之意重其事也王賓猶虞賓杞宋之屬助祭諸侯也諸侯以王殺牲禋祭祖廟故咸至也太室清廟中央室也)
(祼灌也以圭瓉酌秬鬯灌地以降神也)王命周公後作册逸誥在十有二
月(逸告者史逸誥周公治洛留後也在十有二月者明戊辰為十二月日也)惟周公誕保文
武受命惟七年(吳氏曰周公自留洛之後凡七年而薨也成王之留公也言誕保文武受民公)
(之復成王也亦言承保乃文祖受命民越乃光烈考武王故史臣於其終計其年曰惟周公誕保文武受命惟)
(七年蓋終始公之辭云)纂疏(張氏曰公輔成王大保文武所受命至此為七年矣○愚謂此三節史臣)
(記王在洛以留公治洛之事祭告文武及命公也戊辰先儒謂七年十二月晦日唐孔氏推之謂是歲三月丙)
(午朏閠九月辛未朔小則十二月三十日戊辰晦周十二月建亥之月也其言良是上言逸祝册告文武之册)
(也下言作册逸誥告命周公之册也重其事故既廟祭而册祝先王又因廟祭而册命周公也前言戊辰而結)
(以在十有二月明戊辰為十二月之戊辰言十二月而繼以惟周公誕保文武受命惟七年明十二月為此七)
(年之十二月也此乃古史記載倒文法也此章次第當在成王至洛舉大祀行大政之後與公别而歸鎬之前)
(今以尾王歸鎬後遣使寧公之下次序倒矣其錯簡顛倒邪抑史追書之也不可考矣惟七年有二說蔡本葉)
(吳今從張氏者按記云七年致政於成王王肅於金縢末云武王年九十三冬十一月崩其明年稱元年周公)
(攝政遭流言東征三年而歸制禮作樂出入四年六年而成七年營洛邑歸政成王武王崩時成王年已十三)
(至是年二十王肅此說與記合七年始終班班可考葉吳留洛七年而後公薨之說未見所據何苦捨有據之)
(說而從此乎古無年號只得表之曰周公誕保文武受命之七年亦如左氏所謂會於沙隨之歲溴梁之明年)
(之類耳兼之康誥脫簡之惟三月哉生魄蔡傳既曰周公攝政七年之三月矣此云惟七年乃曰留洛之後七)
(年而薨豈應攝政至是恰第七年留後至薨又恰七年邪由此言之則知蔡傳二說自相牴牾康誥得之而洛)
(誥失之也)
多士(商民遷洛者亦有有位之士故周公洛邑初政以王命總呼多士而告之編書者因)
(以名篇亦誥體也今文古文皆有○吳氏曰方遷商民於洛之時成周未作其後王與周公患)
(四方之遠鑒三監之叛於是始作洛邑欲徙周而居之其曰昔朕來自奄大降爾四國民命我)
(乃明致天罰移爾遐逖比事臣我宗多遜者述遷民之初也曰今朕作大邑於兹洛予惟四方)
(㒺攸賓亦惟爾多士攸服奔走臣我多遜者言遷民而後作洛也故洛誥一篇終始皆無欲遷)
(商民之意惟周公既諾成王留治於洛之後乃曰伻來毖殷又曰王伻殷乃承敘當時商民已)
(遷於洛故其言如此愚謂武王已有都洛之志故周公黜殷之後以殷民反覆難制即遷於洛)
(至是建成周造廬舍定疆場乃告命與之更始焉爾此多士之所以作也由是而推則召誥攻)
(位之庶殷其已遷洛之民歟不然則受都今衞州也洛邑今西京也相去四百餘里召公安得)
(捨近之友民而役遠之讐民哉書序以為成周既成遷殷頑民者謬矣吾固以為非孔子所作)
(也)纂疏(張氏曰周之頑民乃商之忠臣也○王氏曰篇名多士序乃以為頑民周公未)
(始以殷民為頑成王命君陳始有無忿疾於頑之語夫殷民不附周謂之頑可也不忘殷謂之)
(頑可乎故頑之一字康誥酒誥多士多方等書未嘗出諸口也○愚按諸家過信小序所以昔)
(朕來自奄等全觧不通蔡說當矣)
惟三月周公初于新邑洛用告商王士(此多士之本序也三月成王祀)
(洛次年之三月也周公至洛久矣此言初者成王既不果遷留公治洛至是公始行治洛之事故謂之初也曰)
(商王士者貴之也)纂疏(孔氏曰周公致政明年三月也○王氏曰殷士遷于成周從舊長所治故先告)
(之殷士從殷民皆從矣○愚謂蔡氏從孔氏以此三月為祀洛次年之三月皆以書之篇次意之耳按召誥洛)
(誥及脫簡在康誥之日月周公正以七年三月至洛此之三月即彼之三月也得卜經營之時便告商士此專)
(為告商士而作故史自錄為一書而次之洛誥之後七年無兩七年三月亦無兩三月也○陳氏傅良曰此一)
(篇皆稱王若曰則是相宅年之三月作之此不待辨而知也)王若曰爾殷遺多士弗
弔旻天大降喪于殷我有周佑命將天明威致王罰勑
殷命終于帝(弗弔未詳意其為歎憫之辭當時方言爾也旻天秋天也主肅殺而言歎憫言旻天)
(大降災害而喪殷我周受眷佑之命奉將天之明威致王罰之公勅正殷命而革之以終上帝之事蓋推格命)
(之公以開諭之也)纂疏(王氏曰終如受終于文祖之終○愚謂弗弔與大誥同皆言殷弗為天所弔恤)
(耳)肆爾多士非我小國敢弋殷命惟天不畀允罔固亂
弼我我其敢求位(肆與康誥肆汝小子封同弋取也弋鳥之弋言有心於取之也呼多士誥)
(之謂以勢而言我小國亦豈敢弋取殷命蓋栽者培之傾者覆之固其治而不固其亂者天之道也惟天不與)
(殷信其不固殷之亂矣惟天不固殷之亂故輔我周之治而天位自有所不容辭者我豈敢有求位之心哉)
纂疏(蘇氏曰固如推亡固存之固○林氏曰告以天命之公使知殷失天命而亡則誰能與之周得天命)
(而興則誰能廢之)惟帝不畀惟我下民秉為惟天明畏(秉持也言天命)
(之所不與即民心之所秉為民心之所秉為即天威之所明畏者也反覆天民相因之理以見天之果不外乎)
(民民之果不外乎天也詩言秉彝此言秉為者彝以理言為以用言也)纂疏(孔氏曰惟天不與紂惟我)
(下民秉心為我皆是天明可畏之效○愚按蔡本吕說今述孔註謂天自於民民心所歸即天命所在以天不)
(畀殷民秉心為周觀之豈非天明畏之驗哉旣曰惟天不畀又曰惟帝不畀旣曰將天明威又曰惟天明畏反)
(覆以天命之去留曉殷士而潛消其覬覦猜疑之私耳)我聞曰上帝引逸有夏不
適逸則惟帝降格嚮于時夏弗克庸帝大淫泆有辭惟
時天㒺念聞厥惟廢元命降致罰(引導逸安也降格與吕刑降格同吕氏曰)
(上帝引逸者非有形聲之接也人心得其安則亹亹而不能己斯則上帝引之也是理坦然亦何間於桀第桀)
(喪其良心自不適於安耳帝實引之桀實避之帝猶未遽絶也乃降格災異以示意嚮於桀桀猶不知驚懼不)
(能敬用帝命乃大肆淫佚雖有矯誣之辭而天㒺念聞之仲虺所謂帝用不臧是也廢其大命降致其罰而夏)
(祚終矣)纂疏(陳氏大猷曰天心於君常欲導之於安逸如為善最樂作德日休即帝之引逸也桀乃不)
(適於逸自趨於危○吕氏曰天人之際惟極乃通治極而通格於皇天是也亂極亦通惟帝降格是也桀惡升)
(聞故帝降格譴告災異以示所嚮董子曰天心仁愛人君必出災異以警戒之即降格之謂也自絶於天天亦)
(絶之國之元命猶人之元氣有則生無則死者也)乃命爾先祖成湯革夏俊民
甸四方(甸治也伊尹稱湯旁求俊彦孟子稱湯立賢無方蓋明揚俊民分布遠邇甸治區畫成湯立政)
(之大經也周公反覆以夏商為言者盖夏之亡即殷之亡湯之興即文武之興也商民觀是亦可以自反矣)
自成湯至于帝乙罔不明德恤祀(明德者所以修其身恤祀者所以敬乎神)
(也)亦惟天丕建保乂有殷殷王亦罔敢失帝㒺不配天
其澤(亦惟天大建立保治有殷殷之先王亦皆操存此心無敢失帝之則無不配天以澤民也)纂疏
(蘇氏曰天澤無所不浹王者澤天下無此疆爾界配天其澤也○愚謂罔敢失帝體承上天不敢失其心也以)
(帝則言太深此之罔不明德與下文惟天不畀不明厥德相對恤祀與罔失帝配天澤皆自克明德而能然商)
(先王以明德而得天命也如此)在今後嗣王誕㒺顯于天矧曰其有聽
念于先王勤家誕淫厥泆罔顧于天顯民祇(後嗣王紂也紂大不)
(明於天道況曰能聽念商先王之勤勞於邦家者乎大肆淫泆無復顧念天之顯道民之敬畏者也)惟時
上帝不保降若兹大喪(大喪者國亡而身戮也)惟天不畀不明厥
德(商先王以明德而天丕建則商後王不明德而天不畀矣)凡四方小大邦喪罔非
有辭于罰(凡四方小大邦國喪亡其致罰皆有可言者況商罪貫盈而周奉辭以伐之者乎)纂
疏(吕氏曰天也祖也民也人君所共畏也紂不聽念先王罔顧天顯民祇三畏皆亡無所不至矣○愚謂紂)
(之衆惡皆自不明德而然其以不明德而失天命也如此)王若曰爾殷多士今惟我
周王丕靈承帝事(靈善也大善承天之所為也武成言祇承上帝以遏亂略是也)有命
曰割殷告勑于帝(帝有命曰割殷則不得不戡定剪除告其勑正之事于帝也武成言告于)
(皇天后土將有大正于商者是也)惟我事不貳適惟爾王家我適(上帝臨汝)
(毋貳爾心惟我事不貳適之謂上帝旣命侯于周服惟爾王家我適之謂言割殷之事非有私心一於從帝而)
(無貳適則爾殷王家自不容不我適矣周不貳於帝殷其能貳於周乎蓋示以確然不可動摇之意而潛消頑)
(民反側之情耳然聖賢事不貳適日用飲食莫不皆然蓋所以事天也豈特割殷之事而已哉)予其曰
惟爾洪無度我不爾動自乃邑(三監倡亂予其曰乃汝大為非法非我爾動變)
(自爾邑猶伊訓所謂造攻自鳴條也)予亦念天即于殷大戾肆不正(予亦念天)
(就殷邦屢降大戾紂旣死武庚又死故邪慝不正言當遷徙也)纂疏(董氏曰肆肆赦之肆言肆赦之而不)
(盡繩正之)王曰猷告爾多士予惟時其遷居西爾非我一人
奉德不康寧時惟天命無違朕不敢有後無我怨(時是也指)
(上文殷大戾而言謂惟是之故所以遷居西爾非我一人樂如是之遷徙震動也是惟天命如此汝毋違越我)
(不敢有後命謂有他罰爾無我怨)惟爾知惟殷先人有冊有典殷革
夏命(即其舊聞以開諭之也殷之先世有冊書典籍載殷改夏命之事正如是耳爾何獨疑於今乎)今
爾其曰夏迪簡在王庭有服在百僚予一人惟聽用德
肆予敢求爾于天邑商予惟率肆矜爾非予罪時惟天
命(周公旣舉商革夏事以諭頑民頑民復以商革夏事責周謂商革夏命之初凡夏之士皆啓迪簡拔在商)
(王之庭有服列於百僚之間今周於商士未聞有所簡拔也周公舉其言以大義折之言爾頑民雖有是言然)
(予一人所聽用者惟以德而已故予敢求爾于天邑商而遷之于洛者以冀率德改行焉予惟循商故事矜恤)
(于爾而已其不爾用者非我之罪也是惟天命如此蓋章德者天之命今頑民滅德而欲求用得乎)纂疏
(唐孔氏曰從殷適洛南行而西向故為西奉德猶秉德○林氏曰朕不敢有後時而稽留謂急於順天命也○)
(陳氏大猷曰迪簡王庭職之大者有服百僚職之小者聽察有德者而用之○陳氏經曰聽用德者爾有德我)
(何敢不用爾無德我何敢苟用商士所言皆私情王所言皆天理不擇賢否而用非天理矣○吕氏曰我故敢)
(以德而求爾於天邑商爾其修德以應我之求不可援前比而必我之爵也商猶謂之天邑者蓋言其地舊為)
(天子之都理當富於賢德敢求亦敬賢之意重其事而敬其辭裁之者固甚正待之者亦甚厚矣)王曰
多士昔朕來自奄予大降爾四國民命我乃明致天罰
移爾遐逖比事臣我宗多遜(降猶今法降等云者言昔我來自商奄之時汝四國)
(之民罪皆應死我大降爾命不忍誅戮乃止明致天罰移爾遠居於洛以親比臣我宗周有多遜之美其罰蓋)
(亦甚輕其恩固已甚厚今猶有所怨望乎詳此章則商民之遷固已久矣)纂疏(陳氏大猷曰奄東方國與)
(淮夷三監同助武庚以叛周公東征一舉而誅四國獨言來自奄者伐奄在後誅奄即來也四國殷管蔡霍也)
(以親我事我臣我宗法我周濟濟多遜之風○林氏曰自洛而視殷之故地則殷為遠故以遷之於洛為移爾)
(遐逖○真氏曰蔡說文勢順但遷洛恐不可言遐逖愚謂武王自鎬伐商言逖矣西土之人則自商遷洛豈不)
(可言以爾遐逖否則以遐逖指朝歌謂移爾自於遐逖亦可也)王曰告爾殷多士今予
惟不爾殺予惟時命有申今朕作大邑于兹洛予惟四
方罔攸賓亦惟爾多士攸服奔走臣我多遜(以自奄之命為初命)
(則此命為申命也言我惟不忍爾殺故申明此命且我所以營洛者以四方諸侯無所賓禮之地亦惟爾等服)
(事奔走臣我多遜而無所處故也詳此章則遷民在營洛之先矣吳氏曰來自奄稱昔者遠日之辭也作大邑)
(稱今者近日之辭也移爾遐逖比事臣我宗多遜者期之之辭也攸服奔走臣我多遜者果能之辭也以此又)
(知遷民在前而作洛在後也)爾乃尚有爾土爾乃尚寧幹止(幹事止居也爾)
(乃庶幾有爾田業庶幾安爾所事安爾所居也詳此章所言皆仍舊有土田居止之辭信商民之遷舊矣孔氏)
(不得其說而以得反所生釋之於文義似矣而事則非也)爾克敬天惟畀矜爾爾不
克敬爾不啻不有爾土予亦致天之罰于爾躬(敬則言動無不)
(循理天之所福吉祥所集也不敬則言動莫不違悖天之所禍刑戮所加也豈特竄徙不有爾土而已哉身亦)
(有所不能保矣)今爾惟時宅爾邑繼爾居爾厥有幹有年于兹
洛爾小子乃興從爾遷(邑四井為邑之邑繼者承續安居之謂有營為有夀考皆于兹)
(洛焉爾之子孫乃興自爾遷始也夫自亡國之末裔為起家之始祖頑民雖愚亦知所擇矣)纂疏(馬氏)
(曰幹言根本也)王曰又曰時予乃或言爾攸居(王曰之下當有闕文以多方篇)
(末王曰又曰推之可見時我或有所言皆以爾之所居止為念也申結上文爾居之意)纂疏(王氏炎曰)
(王曰下有脫簡又曰下有脫文)
無逸(逸者人君之大戒自古有國家者未有不以勤而興以逸而廢也益戒舜曰㒺遊于)
(逸罔淫于樂舜大聖也益猶以是戒之則時君世主其可忽哉成王初政周公懼其知逸而不)
(知無逸也故作是書以訓之言則古昔必稱商王者時之近也必稱先王者王之親也舉三宗)
(者繼世之君也詳文祖者耳目之所逮也上自天命精微下自畎畝艱難閭里怨詛無不具載)
(豈成王之所當知哉實天下萬世人主之龜鑑也是篇凡七更端周公皆以嗚呼發之深嗟永)
(歎其意深遠矣亦訓體也今文古文皆有)纂疏(張氏曰周召之於成王所陳在敬所戒在)
(逸蓋敬則不逸逸則不敬敬逸之分而享年之壽夭享國之延促判焉召公以敬陳於前周公)
(以無逸戒於後此周召所以為周召○陳氏大猷曰逸者萬惡之根無逸者萬善之本無逸一)
(書所以為百代元龜○吕氏曰逸者禍亂之源三年東征以定外亂治其末流耳無逸者治源)
(之書也蓋作於作洛之後成王即政之初)
周公曰嗚呼君子所其無逸(所猶處所也君子以無逸為所動靜食息無不在是)
(焉作輟則非所謂所矣)纂疏(東萊解所為居字先生曰若某則不敢如此說恐有脫字則不可知若說)
(不行而必強立一說雖若可觀只恐道理不如此○孔氏曰君子之道所在其在無逸豫○吕氏曰凡人乍勤)
(乍怠亦有無逸之時然能暫而不能居非所其無逸者也惟君子以無逸為所如魚之於水鳥之於林有不可)
(得而離者焉○陳氏大猷曰所若北辰居其所之所居而不移動也○李氏杞曰所安也如止其所安於無逸)
(也○愚按所其無逸與王敬作所不可不敬德朱子皆不以處所安居之意釋之懼其巧也然吕說儘可喜外)
(此則孔註之說林氏亦本之此外則無說矣吕說朱子非之蔡氏仍本之真氏乙記全不取吕蔡說大學衍義)
(則又全采吕說云)先知稼穡之艱難乃逸則知小人之依(先知稼穡)
(之艱難乃逸者以勤居逸也依者指稼穡而言小民所恃以為生者也農之依田猶魚之依水木之依土魚無)
(水則死木無土則枯民非稼穡則無以生也故舜自耕稼以至為帝禹稷躬稼以有天下文武之基起於后稷)
(四民之事莫勞於稼穡生民之功莫盛於稼穡周公發無逸之訓而首及乎此有以哉)纂疏(林氏曰惟)
(以稼穡艱難為念而不留意於逸乃所以能逸蓋好逸者未必逸無逸者乃能逸也○吕氏曰此非始於憂勤)
(終於逸樂之論也蓋言先備嘗稼穡之艱難乃處於安逸則深知小人之所依未知稼穡艱難而遽處安逸興)
(一宫室起一力役視若易然而民有不得其死者矣成王生於深宫遽處人上公深為之懼故以此言警之若)
(以始難終逸釋之是乾健之體有時而息矣後世漸不克終之患未必非此論啓之○陳氏經曰乃逸非先艱)
(難而後逸樂也艱難之中自有逸樂之理君子當以艱難為逸不當以逸為逸也○張氏栻曰周自后稷以農)
(事開國歴世相傳相與咨嗟歎息服習乎艱難而詠歌其勞苦此實王業之根本也周公告成王詩有七月皆)
(言農桑之候書有無逸欲其知稼穡小人之依憂深思遠端在於此治常生於敬畏而亂常起於驕逸使為國)
(者每念稼穡之艱難而心不存焉者寡矣此心常存則驕逸何自而生豈非治所由興歟○陳氏大猷曰所其)
(無逸知小人之依此一篇之綱領後章三宗文王及怨詈等皆反覆推明此意○愚按先知稼穡之艱難乃逸)
(以為先艱難而後可謀安逸固非矣以為艱難乃所以為安逸亦未也蓋君逸於上君本逸也惟以勤居逸則)
(君雖逸而能無逸吕氏此論超出諸家下文厥子不知稼穡之艱難乃逸乃諺旣誕文勢似若六字一句蔡氏)
(提出謂此為以逸為逸與上文之乃逸以勤居逸者為對提得精神如兩眼然雖六字仍作一句讀亦不妨如)
(此說云)相小人厥父母勤勞稼穡厥子乃不知稼穡之艱
難乃逸乃諺旣誕否則侮厥父母曰昔之人無聞知(不知)
(稼穡之艱難乃逸者以逸為逸也俚語曰諺言視小民其父母勤勞稼穡其子乃生於豢養不知稼穡之艱難)
(乃縱逸自恣乃習里巷鄙語旣又誕妄無所不至不然則又訕侮其父母曰古老之人無聞無知徒自勞苦而)
(不知所以自逸也昔劉裕奮農畆而取江左一再傳後子孫見其服用反笑曰田舍翁得此亦過矣此正所謂)
(昔之人無聞知也使成王非周公之訓安知其不以公劉后稷為田舍翁乎)纂疏(蘇氏曰農夫之子生)
(而飽煖且不知艱難況於王乎○南史宋高祖劉裕之孫孝武帝駿壊高祖所居隂室為玉燭殿牀頭有土障)
(壁上掛葛燈籠麻繩拂袁顗因盛稱高祖儉德駿曰田舍翁得此已為過矣)周公曰嗚呼我
聞曰昔在殷王中宗嚴恭寅畏天命自度治民祗懼不
敢荒寧肆宗中之享國七十有五年(中宗太戊也嚴則莊重恭則謙抑寅)
(則欽肅畏則戒懼天命即天理也中宗嚴恭寅畏以天理而自檢律其身至於治民之際亦祗敬恐懼而不敢)
(怠荒安寧中宗無逸之實如此故能有享國永年之效也按書序太戊有原命咸乂等篇意述其當時敬天治)
(民之事今無所攷矣)纂疏(孔氏曰以敬畏之故得夀考之福下文言逸樂之損壽○吕氏曰上旣論無逸)
(之理此復舉無逸之君以示之法此中宗無逸之實嚴恭寅畏合而言之敬也因桑穀而修省亦其畏天命之)
(一端天人一理旣畏天命必不敢輕下民祗懼不敢荒寧皆敬也惟敬故夀也主靜則悠遠博厚自強則堅實)
(精明操存則血氣循軌而不亂收斂則精神内固而不浮凡此皆敬之方夀之理也自此至文王其壽莫非此)
(理○陳氏經曰以天命之理自為法度凡身所躬行合於法度者無非天命之流行○李氏杞曰無逸必寡慾)
(寡慾而不壽者鮮矣逸樂必多慾多慾而能全生者亦鮮矣旣以無慾致夀為勸又以逸樂損壽為戒使前有)
(所慕則知無逸之可法後有所警則知逸樂之不可縱)其在高宗時舊勞于外爰
暨小人作其即位乃或高隂三年不言其惟不言言乃
雍不敢荒寧嘉靖殷邦至于小大無時或怨肆高宗之
享國五十有九年(高宗武丁也未即位之時其父小乙使久居民間與小民出入同事故於)
(小民稼穡艱難備嘗知之也雍和也發言和順當於理也嘉美靖安也嘉靖者禮樂教化蔚然於安居樂業之)
(中也漢文帝與民休息謂之靖則可謂之嘉則不可小大無時或怨者萬民咸和也乃雍者和之發於身嘉靖)
(者和之達於政無怨者和之著於民也餘見說命高宗無逸之實如此故亦有享國永年之效也)纂疏
(吕氏曰小大無怨民氣大和導迎和氣是亦夀考之理下章論文王咸和萬民亦是意也篇末二章論違怨詛)
(祝怨詈實申此意而盡發之)其在祖甲不義惟王舊為小人作其即
位爰知小人之依能保惠于庶民不敢侮鰥寡肆祖甲
之享國三十有三年(史記高宗崩子祖庚立祖庚崩弟祖甲立則祖甲高宗之子祖庚之)
(弟也鄭玄曰高宗欲廢祖庚立祖甲祖甲以為不義逃於民間故云不義惟王○按漢孔氏以祖甲為太甲蓋)
(以國語稱帝甲亂之七世而殞孔氏見此等記載意為帝甲必非周公所稱者又以不義惟王與太甲兹乃不)
(義文似遂以此稱祖甲者為太甲然詳此章舊為小人作其即位與上章爰曁小人作其即位文勢正類所謂)
(小人者皆指微賤而言非謂憸小之人也作其即位亦不見太甲復政思庸之意又按邵子經世書高宗五十)
(九年祖庚七年祖甲三十三年世次歴年皆與書合亦不以太甲為祖甲况殷世二十有九以甲名者五帝以)
(太以小以沃以陽以祖别之不應二人俱稱祖甲國語傳訛承謬旁記曲說不足盡信要以周公之言為正又)
(下文周公言自殷王中宗及高宗及祖甲及我周文王及云者因其先後次第而枚舉之辭也則祖甲之為祖)
(甲而非太甲明矣)纂疏(真氏曰祖甲或以為太甲或以為帝甲攷之經世書二君享國皆三十三年曰)
(不義曰小人其為太甲明矣蘇氏謂以享國多寡為次非世次者得之○林氏曰言三宗不言湯繼世之君與)
(成王同也○陳氏經曰中宗近生知高宗學知祖甲困知者也○愚謂太甲帝甲皆有證據而太甲較分明經)
(世書與三及字皆不足援以為辨太甲為商賢君帝甲淫亂失道商本紀言之國語又云云難必專主一說姑兩)
(存之)自是厥後立王生則逸生則逸不知稼穡之艱難
不聞小人之勞惟耽樂之從自時厥後亦罔或克壽或
十年或七八年或五六年或四三年(過樂謂之耽泛言自三宗之後即君)
(位者生則逸豫不知稼穡之艱難不聞小人之勞惟耽樂之從伐性喪生故自三宗之後亦無能壽考遠者不)
(過十年七八年近者五六年三四年爾耽樂愈甚則享年愈促也凡人莫不欲壽而惡夭此篇專以享年永不)
(永為言所以開其所欲而禁其所當戒也)纂疏(陳氏經曰逸樂人所好然所好有甚於逸樂者苟以艱難)
(而得壽奚為而逸樂艱難人所惡然所惡有甚於艱難者苟以逸樂而促夀奚為而不艱難公之言奪常情之)
(好惡而示以所甚好甚惡也○蘇氏曰人莫不好逸豫而所甚好者生也以其所甚好禁其所好庶幾其信然)
(猶有不信者以逸豫未必害生也漢武唐玄豈無欲者而壽如此夫多欲不享國者皆是也二君千一而已豈)
(可以藉口哉○吕氏曰憂勤必壽逸豫必夭此周公格言大訓非特以戒成王實萬世人主之龜鑑也蓋人之)
(一心苟能操存則精神思慮日由乎天理之中其壽固可必孔子所謂仁者壽詩所謂樂只君子萬壽無期亦)
(即其理推之耳後世之君憚憂勤而恣逸樂伐性傷生靡所不至乃慕神仙之術以求長年愚之甚耳)周
公曰嗚呼厥亦惟我周太王王季克自抑畏(商猶異世也故又即)
(我周先王告之言太王王季能自謙抑謹畏者蓋將論文王之無逸故先述其源流之深長也大抵抑畏者無)
(逸之本縱肆怠荒皆矜誇無忌憚者之為故下文言文王曰柔曰恭曰不敢皆原太王王季抑畏之心發之耳)
纂疏(陳氏大猷曰克自者真能自用其力而人不與也抑者所以下之也如制忿欲去奢侈皆是也畏敬)
(畏也人所以肆行無畏不能自抑故也抑其私欲則必畏天命畏祖宗畏小民矣)文王卑服即
康功田功(卑服猶禹所謂惡衣惡服也康功安民之功田功養民之功言文王于衣服之奉所性不)
(存而專意於安養斯民也卑服蓋舉一端而言宫室飲食自奉之薄皆可類推)徽柔懿恭懷保
小民惠鮮鰥寡自朝至于日中昃不遑暇食用咸和萬
民(徽懿皆美也昃日昳也柔謂之徽則非柔懦之柔恭謂之懿則非足恭之恭文王有柔恭之德而極其徽)
(懿之盛和易近民於小民則懷保之於鰥寡則惠鮮之惠鮮云者鰥寡之人垂首喪氣賚予賙給之使之有生)
(意也自朝至于日之中自中至于日之昃一食之頃有不遑暇欲咸和萬民使無一不得其所也文王心在乎)
(民自不知其勤勞如此豈秦始皇衡石程書隋文帝衞士傳餐代有司之任者之為哉立政言罔攸兼于庶言)
(庶獄庶慎則文王又若無所事事者不讀無逸則無以知文王之勤不讀立政則無以知文王之逸合二書觀)
(之則文王之所從事可知矣)文王不敢盤于遊田以庶邦惟正之供
文王受命惟中身厥享國五十年(遊田國有常制文王不敢盤遊無度上不)
(濫費故下無過取而能以庶邦惟正之供於常貢正數之外無横斂也言庶邦則民可知文王為西伯所統庶)
(邦皆有常供春秋貢於霸主者班班可見至唐猶有送使之制則諸侯之貢方伯舊矣受命言為諸侯也中身)
(者漢孔氏曰文王九十七而終即位時年四十七言中身舉全數也上文崇素儉恤孤獨勤政事戒游佚皆文)
(王無逸之實故其享國有歴年之永)纂疏(問徽柔懿恭是一字是二字曰二字柔者須徽恭者須懿柔而)
(不徽則姑息恭而不懿則非由中出○柔易於暗弱徽有發揚之意恭形於外懿則有藴藏之意○孔氏曰就)
(田功以知稼穡之艱難○陳氏大猷曰卑服非止惡衣服凡服用皆卑損○吕氏曰力不分於奉已故功全歸)
(於恤民惠澤之使鮮觧有生意盤遊田曰不敢翼翼之小心也此章言文王家法凡無逸之條目如崇儉素重)
(農畆恤窮困勤政事戒遊田損横斂太略皆備其稱文王之壽即前章之意以此為防後世猶有為文王憂勤)
(損壽之說以啓人主之好逸如鄭玄者○愚按孔氏以即田功為知稼穡艱難甚好知稼穡艱難乃無逸之根)
(本一篇之綱領也迪哲四君皆由於此彼生則逸之君只為不知稼穡艱難耳)周公曰嗚呼繼
自今嗣王則其無淫于觀于逸于遊于田以萬民惟正
之供(則法也其指文王而言淫過也言自今日以往嗣王其法文王無過於觀逸遊田以萬民惟正賦之)
(供上文言遊田而不言觀逸以大而包小也言庶邦而不言萬民以遠而見近也)無皇曰今日
耽樂乃非民攸訓非天攸若時人丕則有愆無若殷王
受之迷亂酗于酒德哉(無與毋通皇與遑通訓法若順則法也毋自寬假曰今日姑為)
(是耽樂也一日耽樂固若未害然下非民之所法上非天之所順時人大法其過逸之行猶商人化受而崇飲)
(之類故繼之曰毋若商王受之沈迷酗于酒德哉酗酒謂之德者德有凶有吉韓子所謂道與德為虚位是也)
纂疏(陳氏經曰兩惟正之供皆不以貢賦為吾逸樂之用也觀逸遊田人君未嘗無特不可過其則耳一)
(日暫樂若未害也而以為不可者蓋此心不可以斯須忘斯須而忘是放其心自此以往不可收拾矣○吕氏)
(曰雖戒成王實欲後嗣共守此訓故言繼自今嗣王觀覽以舒其目安逸以休其身遊豫以省風俗田獵以習)
(武備人君不能無不可過耳過則人欲肆而入於亂亡矣故欲其無淫過必絶之使無則廹蹙拘制矣觀逸遊)
(田横斂之源四者旣省用有常經始耽樂者每自恕曰今日耽樂耳是心一流將一日二日駸駸終身不返矣)
(苟不戒一日之耽樂必至於紂之徒無遑曰今日耽樂蓋原淫樂之始使之深絶其微無若殷王受蓋要淫樂)
(之終使知必至此極始終備矣○林氏曰隠公觀魚莊公觀社觀也唐敬宗日晏坐朝逸也周穆王所至有車)
(轍馬跡遊也太康畋洛表田也皆滛於此者○真氏曰前舉三宗後舉文王俾王知所法又舉紂俾王知所戒)
(紂之惡無不有酗酒其最也人無智愚皆知憂勤必享國逸樂必戕生惟沈湎于酒心志昏亂則雖死亡在前)
(亦不知畏故欲無逸則不可酗酒酗酒則不能無逸宜公專以此申戒也○孔氏曰以酒為凶曰酗)周公
曰嗚呼我聞曰古之人猶胥訓告胥保惠胥教誨民無
或胥譸張為幻(胥相訓誡惠順譸誑張誕也變名易實以眩觀者曰幻歎息言古人德業已盛)
(其臣猶且相與誡告之相與保惠之相與教誨之保惠者保養而將順之非特誡告而已也教誨則有規正成)
(就之意又非特保惠而已也惟其若是是以視聽思慮無所蔽塞好惡取予明而不悖故當時之民無或敢誑)
(誕為幻也)纂疏(吕氏曰訓告教誨皆見於言語保惠則調護於日用功用相表裏也○愚按訓誨忠言也)
(譸張邪說也忠言交進則邪說難行)此厥不聽人乃訓之乃變亂先王之
正刑至于小大民否則厥心違怨否則厥口詛祝(正刑正法)
(也言成王於上文古人胥訓告保惠教誨之事而不聽信則人乃法則之君臣上下師師非度必變亂先王之)
(正法無小無大莫不盡取而紛更之蓋先王之法甚便於民甚不便於縱侈之君如省刑罰以重民命民之所)
(便也而君之殘酷者則必變亂之如薄賦斂以厚民生民之所便也而君之貪侈者則必變亂之厥心違怨者)
(怨之蓄於中也厥口詛祝者怨之形於外也為人上而使民心口交惡其國不危者未之有也此蓋治亂存亡)
(之機故周公懇懇言之)纂疏(陳氏大猷曰承上章無怨咸和之意遂及於違怨詛祝違怨者無怨之反)
(也○唐孔氏曰請神加殃謂之詛以言告神謂之祝○真氏曰兩至於小大當作一義上言至於小大無時或)
(怨下云至於小大民否則厥心違怨蓋皆為民而言)周公曰嗚呼自殷王中宗及
高宗及祖甲及我周文王兹四人迪哲(迪蹈哲智也孟子以知而弗去)
(為智之實迪云者所謂弗去是也人主知小人之依而或忿戾之者是不能蹈其知者也惟中宗高宗祖甲文)
(王允蹈其知故周公以迪哲稱之)厥或告之曰小人怨汝詈汝則皇自
敬德厥愆曰朕之愆允若時不啻不敢含怒(詈罵言也其或有告之曰)
(小人怨汝詈汝汝則皇自敬德反諸其身不尤其人其所誣毁之愆安而受之曰是我之愆允若時者誠實若)
(是非止隠忍不敢藏怒也蓋三宗文王于小民之依心誠知之故不暇責小人之過言且因以察吾身之未至)
(怨詈之語乃所樂聞是豈特止於隠忍含怒不發而已哉)纂疏(唐孔氏曰皇大也○朱氏方大曰聞謗而)
(自反以敬德則凡怨詈之來皆箴規之益吾方資之以自反何止不敢含怒於心而已非發於中心之誠惟不)
(敢含怒而止是僅能恕人之言未盡反己之功也今三宗深知小民之依樂聞小民之怨言藉以反身修德不)
(但不含怒而已非允迪其哲能如是乎○陳氏大猷曰四君至明故如此凡聞謗而責人皆不明所致)此
厥不聽人乃或譸張為幻曰小人怨汝詈汝則信之則
若時不永念厥辟不寬綽厥心亂罰無罪殺無辜怨有
同是叢于厥身(綽大叢聚也言成王於上文三宗文王迪哲之事不肯聽信則小人乃或誑誕)
(變置虚實曰小民怨汝詈汝汝則聽信之則知是不能永念其為君之道不能寬大其心以誑誕無實之言羅)
(織疑似亂罰無罪殺戮無辜天下之人受禍不同而同於怨皆叢於人君之一身亦何便於此哉大抵無逸之)
(書以知小人之依為一篇綱領而此章則申言旣知小人之依則當蹈其知也三宗文王能蹈其知故其胷次)
(寬平人之怨詈不足以芥蔕其心如天地之於萬物一於長育而已其悍疾憤戾夫豈私怒於其間哉天地以)
(萬物為心人君以萬民為心故君人者要當以民之怨詈為己責不當以民之怨詈為己怒以為己責則民安)
(而君亦安以為己怒則民危而君亦危矣吁可不戒哉)纂疏(林氏曰以譸張之說妄殺如幽厲監謗秦)
(立誹謗法之類○范氏曰明君惟聽正直故讒慝之言不入於耳暗君好聽讒佞故欺誑之言日至於前君當)
(修德以弭怨不可刑殺以止怨刑殺止怨怨必愈甚大決所潰不可收拾矣○陳氏經曰以一人之身當天下)
(之怨皆自幻言有以惑之使人主憂勤則心莊氣肅而一身和下無怨詛而天下和壽所以長也人主逸樂則)
(心有所蠱壊而一身失其和邪說進小人怨殺戮肆行而天下失其和此壽所以短也推言人主之壽下及小)
(人怨詈之情可謂深切矣○夏氏曰始之怨詈猶有限也至此普天同怨怨叢於一身矣民氣如此欲享國長)
(久得乎意蓋在言外也○吕氏曰無逸始以逸豫為戒終以棄忠言惑邪說壊法度治誹謗結之惟無逸然後)
(能去是病而所以保無逸亦不過戒是數者而已○愚謂末章承上章以論處怨詈之道召民和而使自無時)
(或怨上也因怨言而自反次也以殺法止怨而怨叢無次矣周公以怨詈等事寬廣君心而伸舒民氣其為邦)
(本國脈計豈淺淺哉)周公曰嗚呼嗣王其監于兹(兹者指上文而言也無逸一篇)
(七章章首皆先致其咨嗟詠歎之意然後及其所言之事至此章則於嗟歎之外更無他語惟以嗣王其監于)
(兹結之所謂言有盡而意則無窮成王得無深警於此哉)
君奭(召公告老而去周公留之史氏錄其告語為篇亦誥體也以周公首呼君奭因以君)
(奭名篇篇中語多未詳今文古文皆有○案此篇之作史記謂召公疑周公當國踐祚唐孔氏)
(謂召公以周公嘗攝王政今復在臣位葛氏謂召公未免常人之情以爵位先後介意故周公)
(作是篇以諭之陋哉斯言要皆為序文所誤獨蘇氏謂召公之意欲周公告老而歸為近之然)
(詳本篇旨意迺召公自以盛滿難居欲避權位退老厥邑周公反覆告喻以留之爾熟復而詳)
(味之其義固可見也)纂疏(召公不悅這意思曉不得若論事了儘未在看來是見成王已)
(臨政便也小定了許多事周公自可了得所以求去○召公不悅只小序如此說裏面却無此)
(意這只是召公要歸周公留他說朝廷不可無老臣這箇只大綱綽得箇意脈子便住不要逐)
(箇字去討便無理會處這箇物事難理會又曰召公不悅蓋以為周公歸政之後不當復留而)
(已亦老而當去故周公言我二人不可不留之意又歴遒古聖賢倚賴老成以固其國家之事)
(周公不知其人如何其言聱牙難曉如周書中周公之言便難讀如君奭立政是也最好者無)
(逸中間用字亦有譸張為幻之語至若周官蔡辭仲等篇却是官樣文字必出當時有司潤色之)
(非純周公語也○吕氏曰召公以盛滿欲去周公反覆留之後世權位相軋排使去者有之挽)
(之留者鮮矣大臣之秉心公則深恐無助私則惟恐不專也又曰成功不可居洛邑成而周公)
(告歸召公亦同此心也已而成王留周公周公幡然改矣召公猶守欲退之心也周公遂力留)
(之及其旣喻非特留於一時終相成王且相康王身任託孤之責而不辭惟不苟於隨所以篤)
(於信也○陳氏經曰周召相王營洛功成二公皆欲去矣周公旣為王留召公去志未變二公)
(同心一體周公旣留召公安得獨退洛誥王留周公之書君奭周公留召公之書也○陳氏大)
(猷曰或謂周公去朝居洛召公獨執政柄所以欲去今以洛誥君陳攷之周公故居洛以化殷)
(民以無逸蔡仲等攷之周公未嘗不在朝以輔大業意其往來鎬洛之間也方是時洛邑雖成)
(而殷民尚未孚四方雖定而天命人心尚未固宜周公諄諄於留召公歟)
周公若曰君奭(君者尊之之稱奭召公名也古人尚質相與語多名之)弗弔天降
喪于殷殷旣墜厥命我有周旣受我不敢知曰厥基永
孚于休若天棐忱我亦不敢知曰其終出于不祥(不祥者休)
(之反也天旣下喪亡於殷殷旣失天命我有周旣受之矣我不敢知曰其基業長信於休美乎如天果輔我之)
(誠邪我亦不敢知曰其終果出於不祥乎○按此篇周公留召公而作此其言天命吉凶雖曰我不敢知然其)
(&KR0548;惻危懼之意天命吉凶之決實主於召公留不留如何也)纂疏(不弔只當作去聲讀○吕氏曰自後)
(世之私觀之殷之禍周之福也述殷之亡亦曰弗弔聖賢公天下之心也人之於天或恃而不自修或懼而不)
(自強謂永孚于休恃而不自修也謂天必福已也謂終此出不祥懼而不自強也謂天必禍已也皆非也○愚謂)
(數句與召誥不敢知曰有歴年不其延語脈略同)嗚呼君已曰時我我亦不敢
寧于上帝命弗永遠念天威越我民㒺尤違惟人在我
後嗣子孫大弗克恭上下遏佚前人光在家不知(尤怨違背)
(也周公歎息言召公已嘗曰是在我而已周公謂我亦不敢苟安天命而不永遠念天之威於我民無尤怨背)
(違之時也天命民心去就無常實惟在人而已今召公乃忘前日之言翻然求去使在我後嗣子孫大不能敬)
(天敬民驕慢肆侈遏絶佚墜文武光顯可得謂在家而不知乎)纂疏(諸誥多是長句如弗永遠念天威越)
(我民罔尤違只是一句越只是及罔尤違是總說上天與民之意漢藝文志註謂誥是曉諭民若不速曉則約)
(束不行便是誥辭如此只是欲民易曉)天命不易天難諶乃其墜命弗克
經歴嗣前人恭明德(天命不易猶詩曰命不易哉命不易保天難諶信乃其墜失天命者)
(以不能經歴繼嗣前人之恭明德也吳氏曰弗克恭故不能嗣前人之恭德遏佚前人之光故不能嗣前人之)
(明德)在今予小子旦非克有正迪惟前人光施于我沖子
(吳氏曰小子自謙之辭也非克有正亦自謙之辭也言在今我小子旦非能有所正也凡所開導惟以前人光)
(大之德使益焜燿而付於沖子而已以前言後嗣子孫遏佚前人光而言也)又曰天不可信
我道惟寧王德延天不庸釋于文王受命(又曰者以上文言天命不)
(易天難諶此又申言天不可信故曰又曰天固不可信然在我之道惟以延長武王之德使天不容捨文王所)
(受之命也)纂疏(愚謂周公舉召公前日之言以質之謂君昔已嘗言是其責在我矣周公自述己意謂我)
(亦不敢安於天命而不永遠念天威及我民之無怨尤違背也惟人上下疑有闕誤若果委之而去使我後嗣)
(子孫無所輔助將大不能敬天敬民而至於遏佚前人之光顯此時吾等可諉以退老在家而不知乎天命不)
(易保天難諶信恐其墜命者以嗣君涉歴未深弗能經歴而嗣前人恭明之德故也我非能有正我所啓迪惟)
(以前人光明之德施及於我沖子而已施去聲如詩所謂施于孫子此章大意謂今日天命人心未為固成王)
(經歴未為深所當輔之以嗣前人之光延長世德凝固天命吾等當留而不當去也此篇句語多有難曉只得)
(其大意可也)公曰君奭我聞在昔成湯旣受命時則有若伊
尹格于皇天在太甲時則有若保衡在太戊時則有若
伊陟臣扈格于上帝巫咸乂王家在祖乙時則有若巫
賢在武丁時則有若甘盤(時則有若者言當其時有如此人也保衡即伊尹也見說)
(命太戊太甲之孫伊陟伊尹之子臣扈與湯時臣扈二人而同名者也巫氏咸名祖乙太戊之孫巫賢巫咸之)
(子也武丁高宗也甘盤見說命○吕氏曰此章序商六臣之烈盖勉召公匹休於前人也伊尹佐湯以聖輔聖其)
(治化與天無間伊陟臣扈之佐太戊以賢輔賢其治化克厭天心自其徧覆言之謂之天自其主宰言之謂之)
(帝書或稱天或稱帝各隨所指非有重輕至此章對言之則聖賢之分而深淺見矣巫咸止言其乂王家者咸)
(之為治功在王室精微之藴猶有愧於二臣也亡書有咸乂四篇其乂王家之實歟巫賢甘盤而無指言者意)
(必又次於巫咸也○蘇氏曰殷有賢聖之君七此獨言五下文云殷禮陟配天豈配祀於天者止此五王而其)
(臣偕配食於廟乎在武丁時不言傅說豈傅說不配食於配天之王乎其詳不得而聞矣)纂疏(陳氏曰湯)
(初勝夏已有臣扈至太戊百三十年必二臣也詩有家父春秋又有同此名者○吕氏曰捨說言盤盤源也說)
(委也)率惟兹有陳保乂有殷故殷禮陟配天多歴年所(陟升)
(遐也言六臣循惟此道有陳列之功以保乂有殷故殷先王終以德配天而享國長久也)纂疏(葉氏曰祭)
(禮上陟而配天猶言郊祀后稷以配天宗祀文王於明堂以配乎上帝○唐孔氏曰多歴年之次所)天惟
純佑命則商實百姓王人㒺不秉德明恤小臣屏侯甸
矧咸奔走惟兹惟德稱用乂厥辟故一人有事于四方
若卜筮罔不是孚(佑助也實虚實之實國有人則實孟子言不信仁賢則國空虚是也稱舉)
(也亦秉持之意事征伐會同之類承上章六臣輔君格天致治遂言天佑命有商純一而不雜故商國有人而)
(實内之百官著姓與夫王臣之微者無不秉持其德明致其憂外之小臣與夫藩屏侯甸矧皆奔走服役惟此)
(之故惟德是舉用乂其君故君有事於四方如龜之卜如蓍之筮天下無不敬信之也)纂疏(孔氏曰天)
(大佑助其王命使商家百姓豐實自湯至武丁其王人無不持德○吕氏曰明恤猶易之顯比顯然以至公撫恤在)
(内則及卑賤之小臣在外則均藩屏之侯甸恩浹内外公平周溥斯乃所秉之君德也後之君嬖昵左右如幽)
(王之私趣馬偏愛一國如平王之貳於虢非不恤之可謂之明恤乎用乂者規諫箴誨以治之也○愚按以格)
(天格帝分聖賢昭受上帝天其申命亦有分乎率惟兹有陳六臣率皆循此有陳列也或曰陳久也陟如新陟)
(王之陟殷禮陟方之王祀之以配天也實百姓民生富實也王人如言君人也此章序商六臣之烈以留召公)
(六臣輔佐商業如此召公可不監之而求去乎)公曰君奭天壽平格保乂有殷
有殷嗣天滅威今汝永念則有固命厥亂明我新造邦(吕氏曰坦)
(然無私之謂平格者通徹三極而無間者也天無私壽惟至平通格于天者則壽之伊尹而下六臣能盡平格)
(之實故能保乂有殷多歴年所至於殷紂亦嗣天位乃也驟罹滅亡之威天曾不私夀之也固命者不墜之天命)
(今召公勉為周家久永之念則有天之固命其治效亦赫然明著于我新造之邦而身與國俱顯矣)纂疏
(孔氏曰言天壽平至之君故安治有殷殷嗣子紂不能平至天滅亡之加之以威今汝長念平至者安治反是)
(者滅亡以為法戒則有堅固之命其治理足以明我新成國矣)公曰君奭在昔上帝割
申勸寧王之德其集大命于厥躬(申重勸勉也在昔上帝降割于殷申勸武)
(王之德而集大命於其身使有天下也)纂疏(夏氏曰天勸文王又勸武王故曰申勸如言天復命武王)
(○真氏曰文王羑里之難乃天降割以申勸其德也文王生知本不待勸天乃降割以勉之故曰申勸○愚按)
(有殷嗣天滅威與割申勸皆不可通記緇衣作周田觀文王之德記固訛矣書果是乎寧王孔注以為文王蔡)
(氏以為武王此處必有缺訛)惟文王尚克修和我有夏亦惟有若虢
叔有若閎夭有若散宜生有若泰顛有若南宫括(虢叔文王)
(弟閎散泰南宫皆氏夭宜生顛栝皆名言文王庶幾能修治夑和我所有諸夏者亦惟有虢叔等五臣為之輔)
(也康誥言一二邦以修無逸言用咸和萬民即文王修和之實也)又曰無能往來兹迪
彝教文王蔑德降于國人(蔑無也夏氏曰周公前旣言文王之興本此五臣故又反)
(前意而言曰若此五臣者不能為文王往來奔走於此導迪其常教則文王亦無德降及於國人矣周公反覆)
(以明其意故以又曰更端發之)亦惟純佑秉德迪知天威乃惟時昭文
王迪見冒聞于上帝惟時受有殷命哉(言文王有此五臣者故亦如殷)
(為天純佑命百姓王人罔不秉德也上旣反言文王若無此五臣為迪彝教則亦無德下及國人故此又正言)
(亦惟天乃純佑文王蓋以如是秉德之臣蹈履至到實知天威以是昭明文王啓迪其德使著見於上覆冒於)
(下而升聞於上帝惟是之故遂能受有殷之天命也)纂疏(愚謂此言以文王之聖猶不可無五臣之助也)
武王惟兹四人尚迪有祿後曁武王誕將天威咸劉厥
敵惟兹四人昭武王惟冒丕單稱德(虢叔先死故曰四人劉殺也單盡也)
(武王惟此四人庶幾迪有天禄其後曁武王盡殺其敵惟此四人能昭武王遂覆冒天下天下大盡稱武王之)
(德謂其達聲教于四海也文王冒西土而已丕單稱德惟武王為然于文王言命于武王言祿者文王但受天)
(命至武王方富有天下也吕氏曰師尚父之事文武烈莫盛焉不與五臣之列盖一時議論或詳或略隨意而)
(言主於留召公而非欲為人物評也)纂疏(吕氏曰此四人尚蹈有祿位言故老猶存也○林氏曰死者稱)
(不祿四人猶及武王之世故曰尚迪有祿○愚謂此言以武王之聖猶不可無四臣之助也上言殷先王猶有)
(賴於六臣此二章言周文武猶有賴於五臣四臣召公可不鑒之而遽求去乎留之之意切矣)今在予
小子旦若游大川予往曁汝奭其濟小子同未在位誕
無我責收㒺勖不及耉造德不降我則鳴鳥不聞矧曰
其有能格(小子旦自謙之稱也浮水曰游周公言承文武之業懼不克濟若浮大川罔知津涯豈能)
(獨濟哉予往與汝召公其共濟可也小子成王也成王幼沖雖已即位與未即位同誕大也大無我責上疑有)
(闕文收罔勖不及未詳耉造德不降言召公去則耉老成人之德不下于民在郊之鳳將不復得聞其鳴矣況)
(敢言進此而有感格乎是時周方隆盛鳴鳳在郊卷阿鳴于高岡者乃詠其實故周公云爾也)纂疏(孔氏)
(曰我往與汝奭其共濟渡成王○愚謂大無專責於我召公苟收斂退藏不勉王所不及以老成之德自居不)
(降心以相從則治不克終我恐鳴鳳之祥不復聞矣況曰其有能如古人之格天格帝乎然此等句實聱牙難)
(通惟挽留召公之意猶可認耳)公曰嗚呼君肆其監于兹我受命無疆
惟休亦大惟艱告君乃猷裕我不以後人迷(肆大猷謀也兹指上文所)
(言周公歎息欲召公大監視上文所陳也我文武受命固有無疆之美矣然迹其積累締造蓋亦艱難之大者)
(不可不相與竭力保守之也告君謀所以寬裕之道勿狹隘求去我不欲後人迷惑而失道也○吕氏曰大臣)
(之位百責所萃震撼擊撞欲其鎮定辛甘燥濕欲其調齊槃錯棼結欲其解紓黯闇汚濁欲其茹納自非曠度)
(洪量與夫患失乾没者未嘗無翩然捨去之意況召公親遭大變破斧缺斨之時屈折調護心勞力瘁又非平)
(時大臣之比顧以成王未親政不敢乞身爾一旦政柄有歸浩然去志固人情之所必至然思文武王業之艱)
(難念成王守成之無助則召公義未可去也今乃汲沒然求去之不暇其廹切已甚矣盍謀所以寬裕之道圖功)
(攸終展布四體為久大規模使君德開明未可捨去而聽後人之迷惑也)纂疏(吕氏曰我終不獨善而使)
(後人迷惑周公自言所以不去者以勉召公也○愚謂不以後人迷如以其君霸以其君顯之以留而明保啓)
(迪成王是不以後人迷去而聽其迷惑是以後人迷也)公曰前人敷乃心乃悉命
汝作汝民極曰汝民勖偶王在亶乘兹大命惟文王德
丕承無疆之恤(偶配也蘇氏曰周公與召公同受武王顧命輔成王故周公言前人敷乃心腹)
(以命汝召公位三公以為民極且曰汝當明勉輔孺子如耕之有耦也在於相信如車之有馭也并力一心以)
(載天命念文考之舊德以丕承無疆之憂武王之言如此而可以去乎)纂疏(孔氏曰汝明勉配王○張)
(氏曰臣者君之偶如婦者夫之偶○陳氏曰乘載也猶負荷○愚按以命汝為武王顧命則兹大命竟指為武)
(王之命為妥然蘇氏以汝明至之恤純為武王之言不若吕氏只以汝明勖偶王一句為武之言較勝然偶王)
(亶乘等語實奥澁不可解略認大意可也)公曰君告汝朕允保奭其汝克敬
以予監于殷喪大否肆念我天威(大否大亂也告汝以我之誠呼其官而名)
(之言汝能敬以我所言監視殷之喪亡大亂可不大念我天威之可畏乎)予不允惟若兹誥
予惟曰襄我二人汝有合哉言曰在時二人天休滋至
惟時二人弗戡其汝克敬德明我俊民在讓後人于丕
時(戡勝也戡堪古通用周公言我不信于人而若此告語乎予惟曰王業之成在我與汝而已汝聞我言而)
(有合哉亦曰在是二人但天休滋至惟是我二人將不堪勝汝若以盈滿為懼則當能自敬德益加寅畏明揚)
(俊民布列庶位以盡大臣之職業以答滋至之天休毋徒惴惴而欲去為也他日在汝推遜後人于大盛之時)
(超然肥遯誰復汝禁今豈汝辭位之時乎)纂疏(陳氏經曰今時未至盛大未有賢俊可讓召公未可去也)
(大臣進退常以得人為慮有賢可以譲則身可以退蕭何且死必引曹參管仲不能薦賢所以不免于議也○)
(愚謂我天威如召誥言我受天命大臣與國同體天命天威皆以我負荷之不敢以不切已視之也讓字貫俊)
(民字謂明俊民而譲之)嗚呼篤棐時二人我式克至于今日休我
咸成文王功于不怠丕冒海隅出日罔不率俾(周公復歎息言)
(篤于輔君者是我二人我用能至于今日休盛然我欲與召公共成文王功業于不怠大覆冒斯民使海隅日)
(出之地無不臣服然後可也周都西土去東為遠故以日出言吳氏曰周公未嘗有其功以其留召公故言之)
(蓋敘其所已然而勉其所未至亦人所悅而從者也)纂疏(蘇氏曰以我二人厚輔之故周室乃有今日之)
(休然今日之休未可以為足也惟至于日月所照莫不率服乃已耳○陳氏大猷曰伐淮夷踐奄在此書後可)
(見當時未能㒺不率俾也右二章以文武留召公○愚謂告汝朕允與予不允惟若兹誥下文予不惠若兹多)
(誥語皆相應告汝皆我允信之心也我豈不信而惟若此誥語乎我豈不相惠順而若此多誥乎末謂今日之)
(休不可恃前人之功所當終必極天之所覆日之所照皆臣服然後文王之功方可以成言我與汝當同任其)
(責而咸成之惟不倦可以成終召公殆未可去也前以商六臣周五臣四臣留之末以文武與身留之諄切至)
(此召公得不留哉)公曰君予不惠若兹多誥予惟用閔于天越
民(周公言我不順於理而若兹諄複之多誥邪予惟用憂天命之不終及斯民之無賴也韓子言畏天命而)
(悲人窮亦此意前言若兹誥故此言若兹多誥周公之告召公其言語之際亦可悲矣)纂疏(夏氏曰大)
(臣去留係天命之從違民心之向背多言以留召公實憂天及民也)公曰嗚呼君惟乃知
民德亦㒺不能厥初惟其終祇若兹往敬用治(上章言天命民)
(心而民心又天命之本也故卒章專言民德以終之周公歎息謂召公踐歴諳練之久惟汝知民之德民德謂)
(民心之嚮順亦罔不能其初今日固㒺尤違矣當思其終則民之難保者尤可畏也其祇順此誥往敬用治不)
(可忽也此召公已留周公飭遣就職之辭厥後召公既相成王又相康王再世猶未釋其政有味於周公之言)
(也夫)纂疏(陳氏經曰借民情以喻民情每勤始而怠終此召公所知安可以此自處當惟其終可也語曰)
(行百里者半九十言晚節末路之難也○張氏曰召公輔成王有初矣而求去不能終也○董氏鼎曰此書周)
(公言殷先王與文武得諸臣之助文王時五人至武王時惟有四人今又止惟我與汝召公二人而已君更求)
(去豈我一人所能戡哉憂之深故留之切留之切故言之詳召公得不油然感幡然留哉○愚謂盤誥聱牙君)
(奭尤甚多不可觧惟留召公之意可想耳姑采衆說之略通者而缺其不可通者可也)
蔡仲之命(蔡國名仲字蔡叔之子也叔没周公以仲賢命諸成王復封之蔡此其誥)
(命之詞也今文無古文有○按此篇次序當在洛誥之前)
惟周公位冢宰正百工羣叔流言乃致辟管叔于商囚
蔡叔于郭鄰以車七乘降霍叔于庶人三年不齒蔡仲
克庸祗德周公以為卿士叔卒乃命諸王邦之蔡(周公位冢)
(宰正百工武王崩時也郭鄰孔氏曰中國之外地名蘇氏曰郭虢也周禮六遂五家為鄰管霍國名武王崩成)
(王幼周公居冢宰百官總已以聽者古今之通道也當是時三叔以主少國疑乘商人之不靖謂可惑以非義)
(遂相與流言倡亂以搖之是豈周公一身之利害乃欲傾覆社稷塗炭生靈天討所加非周公所得已也故致)
(辟管叔於商致辟云者誅戮之也囚蔡叔於郭鄰以車七乘囚云者制其出入而猶從以七乘之車也降霍叔)
(於庶人三年不齒三年之後方齒錄以復其國也三叔刑罰之輕重因其罪之大小而已仲叔之子克常敬德)
(周公以為卿士叔卒乃命之成王而封之蔡也周公留佐成王食邑於圻内圻内諸侯孟仲二卿故周公用仲)
(為卿非魯之卿也蔡左傳在淮汝之間仲不別封而命邦之蔡者所以不絶叔於蔡也封仲以他國則絶叔於)
(蔡矣吕氏曰象欲殺舜舜在側微其害止於一身故舜得遂其友愛之心周公之位則係於天下國家雖欲遂)
(友愛於三叔不可得也舜與周公易地皆然史臣先書惟周公位冢宰正百工而繼以羣叔流言所以結正三)
(叔之罪也後言蔡仲克庸祗德周公以為卿士叔卒即命之王以為諸侯以見周公蹙然於三叔之刑幸仲克)
(庸祗德則亟擢用分封之也吳氏曰此所謂冢宰正百工與詩所謂攝政皆在成王諒闇之時非以幼沖而攝)
(其位也不過位冢宰之位而已亦非如荀卿所謂攝天子位之事也三年之喪二十五月而畢方其畢時周公)
(固未嘗攝亦非有七年而後還政之事也百官總已以聽冢宰未知其所從始如殷之高宗已然不特周公行)
(之此皆論周公者所當先知也)纂疏(淳問周公誅管蔡自公義言之其心固正大直截自私恩言之其情)
(終有不自滿處所以孟子謂周公之過不亦宜乎先生曰是他豈得已於此哉莫到恁地較好看周公當初做)
(這一事也大段疎脫他也看那兄弟不過怕武庚叛故遣三叔去監他惟其至親可恃不知他反去與那武庚)
(同作一黨不知如何紂出得箇兒子也恁地狡猾想見他當時日夜去炒那管叔說道周公是你弟今却欲篡)
(為天子汝是兄今却只恁地管叔被他炒得心熱他性又急所以便發出這件事來問是時可調護莫殺否曰)
(他已叛只得殺如何調護得蔡霍性較慢罪輕所以只囚之降之當時被管叔做出這事來騷動許多百姓想)
(見也怕人鴟鴞鴟鴞旣取我子無毁我室當時也是被被他害得猛如常棣一詩是後來制禮作樂時作這是先)
(他害所以天下平定後更作此詩故其辭哀切不似諸詩和平曰周公也豈不知管叔狡猾但當時於義不得)
(不封他若看來不是狡猾只是獃子○三叔之叛當時不便平息得模樣做出西晉初年時事想見武庚日夜)
(去說誘三叔故管叔生起不肖之心如此○孔氏曰明王之法誅父用子言至公也叔之所封圻内之蔡仲之)
(所封淮汝之間圻内之蔡名已滅故取其名以名新國欲其戒之○唐孔氏曰管在滎陽京縣東北不立管叔)
(後者罪重故無子或有而不賢也杜預曰武王封叔度於汝南上蔡胡徙新蔡昭侯徙九江下蔡圻内蔡地不)
(知所在不齒不得與兄弟年齒相次也閔元年晉滅霍故知復其舊封○夏氏曰古一里之地出車一乘謂以)
(出車七乘地之賦奉之旣囚之又以是養之也○愚按以車七乘孔氏以屬上文蔡叔王氏以屬下文霍叔庸)
(用也○張氏震曰象得罪於舜可貸之以恩管叔得罪於周不得不斷之以義霍叔不絶其身蔡叔不絶其子)
(管叔獨不免誅絶恩與義並行不相悖也○林氏曰蔡叔有罪則囚之不以弟而私蔡仲賢則封之不以父而)
(棄○葉氏曰舜殛鯀而興禹周公囚管蔡而封仲一也○魏氏了翁曰左定四年云蔡仲改行帥德周公舉之)
(以為己卿士己字極好玩味蔡叔有罪而囚之子仲祗德則以為己卿士可見周公大聖人真與天地同其大)
(也○蘇氏曰蔡叔未卒仲無君國之理蒯瞶在而輒立衞所以亂所以封仲必在叔卒之後也)王若曰
小子胡惟爾率德改行克慎厥猷肆予命爾侯于東土
往即乃封敬哉(胡仲名言仲循祖文王之德改父蔡叔之行能謹其道故我命汝為侯於東土)
(往就汝所封之國其敬之哉吕氏曰敬哉者欲其無失此心也命書之辭雖稱成王實周公之意)爾尚
蓋前人之愆惟忠惟孝爾乃邁迹自身克勤無怠以垂
憲乃後率乃祖文王之彝訓無若爾考之違王命(蔡叔之罪)
(在於不忠不孝故仲能掩前人之愆者惟在於忠孝而已叔違王命仲無所因故曰邁迹自身克勤無怠所謂)
(自身也垂憲乃後所謂邁迹也率乃祖文王之彝訓無若爾考之違王命上文所謂率德改行也)纂疏
(吕氏曰子之新善著則父之舊愆庶可掩蔡叔之惡旣無以貽子孫仲乃始封之祖創業垂統之責萃焉盍進)
(其步武自我作古克勤無怠以垂法於後斯須之怠流弊或在數百年後不可不謹其原也○陳氏傅良曰舜)
(命禹未嘗戒以鯀周公命微子未嘗及武庚今命仲而尤其父者於越人䟽之於其兄戚之也父子兄弟間猶)
(有諱而不盡言是愈䟽矣周公於仲親親之道也有禹故鯀得以郊有安世延年故張湯杜周不列於酷吏蔡)
(仲在人其謂叔曰幸哉有子如此歟故曰蓋前人之愆○愚謂子能改父之惡而為善則孝矣為子孝斯為臣)
(忠故曰為忠臣於孝子之門是惟忠本於惟孝也克勤無怠以垂憲乃後即所謂邁迹自身)皇天無
親惟德是輔民心無常惟惠之懷為善不同同歸于治
為惡不同同歸于亂爾其戒哉(此章與伊尹申誥太甲之言相類而有深淺不)
(同者太甲蔡仲之有間也善固不一端而無不可行之善惡亦不一端而無可為之惡爾其可不戒之哉)纂
疏(愚謂此與伊尹之言語意正同未見淺深之分)慎厥初惟厥終終以不困不
惟厥終終以困窮(惟思也窮困之極也思其終者所以謹其初也)纂疏(吕氏曰語以謹)
(始而即授以慮終竭兩端之教也○張氏曰感激多銳於初而怠於終)懋乃攸績睦乃四
鄰以蕃王室以和兄弟康濟小民(勉汝所立之功親汝四鄰之國蕃屏王家)
(和恊同姓康濟小民五者諸侯職之所當盡也)率自中無作聰明亂舊章詳乃
視聽罔以側言改厥度則予一人汝嘉(率循也無毋同詳審也中者心)
(之理而無過不及之差者也舊章者先王之成法厥度者吾身之法度皆中之所出者作聰明則喜怒好惡皆)
(出於私而非中矣其能不亂先王之舊章乎戒其本於己者然也側言一偏之言也視聽不審惑於一偏之說)
(則非中矣其能不改吾身之法度乎戒其徇於人者然也仲能戒是則我一人汝嘉矣吕氏曰作聰明者非天)
(之聰明特沾沾小智耳作與不作而天人判焉)纂疏(陳氏經曰舊章法度皆中之所寓舊章已然之制法)
(度當然之制皆中也公慮仲懲創父愆用意過當反覆生事為竒故戒之○夏氏曰率皆也自從也凡事皆從)
(中道也○吕氏曰舊章往往不與新進喜事者合故作聰明者尤欲亂之聽覽不貴於速而貴於詳見事風生)
(迎刃立決宜若可喜然忽略疎快動皆愆尤讒說姦言每乘其匆據而入之惟詳其視聽安徐審訂表裏畢陳)
(側媚之言將不得售故詳者聽覽之大法也規矩準度未至於樂循理者則常若為之縶維側言乃解其縶維)
(而縱之放逸之場者故從之也輕仲以英妙之年任國事周公老成深慮故戒之如此○陳氏大猷曰舊章常)
(度則中道所存内不變於己之私智外不變於人之私言則中道合而侯職盡矣)王曰嗚呼小
子胡汝往哉無荒弃朕命(飭往就國戒其毋廢弃我命汝所言也)
多方(成王即政奄與淮夷又叛成王滅奄歸作此篇按費誓言徂兹淮夷徐戎並興即其)
(事也疑當時扇亂不特殷人如徐戎淮夷四方容或有之故及多方亦誥體也今文古文皆有)
(○蘇氏曰大誥康誥酒誥梓材召誥洛誥多士多方八篇雖所誥不一然大略以殷人心不服)
(周而作也予讀泰誓武成常怪周取殷之易及讀此八篇又怪周安殷之難也多方所告不止)
(殷人乃及四方之士是紛紛焉不心服者非獨殷人也予乃今知湯已下七王之德深矣方殷)
(之虐人如在膏火中歸周如流不暇念先王之德及天下初定人自膏火中出即念殷先七王)
(如父母雖以武王周公之聖相繼撫之而莫能禦也夫以西漢道德比之殷猶碔砆之與美玉)
(然王莽公孫述隗囂之流終不能使人忘漢光武成功若建瓴然使周無周公則亦殆矣此周)
(公之所以畏而不敢去也)纂疏(林氏曰奄即淮夷之一種總言曰淮夷如春秋赤狄之有)
(潞氏甲氏也周公攝政時奄嘗與三監叛多士曰昔朕來自奄嘗征之今成王即政奄又叛王)
(滅之而歸鎬諸侯來朝公又稱王命以告之而作此篇○吳氏曰自大誥至多方其處殷人何)
(其難也武王崩以喜亂之徒因思舊之情乘内難之隙三者參合其禍至此固周之不造實天)
(之大扶持保佑有周者也譬人稚齒百疾先見則必過加調護凡伐性傷生者一切不敢萌所)
(以培固真源克登上壽少年多疾之力也成周八百年之業可於此占之多士多方意相出入)
(多士旣遷殷民而獨告之也故視多方為略多方旣踐奄而徧告庶邦也故視多士為詳)
惟五月丁亥王來自奄至于宗周(成王即政之明年商奄又叛成王征滅之)
(杜預云奄不知所在宗周鎬京也吕氏曰王者定都天下之所宗也東遷之後定都於洛則洛亦謂之宗周衞)
(孔悝之鼎銘曰隨難於漢陽即宫於宗周是時鎬已封秦宗周蓋指洛也然則宗周初無定名隨王者所都而)
(名耳)纂疏(愚按洛誥戊辰王在新邑孔註十二月戊辰晦此七年之十二月也多士作於是年三月曰昔)
(朕來自奄是述東征時事乃自武王誅紂伐奄後又叛也多方作於王即政之明年五月成王政序曰成王遂)
(踐奄多方序曰王歸自奄書曰王來自奄乃東征伐奄後奄又叛也王墮其地遷其君絶其本根又因以告多)
(方也以去年十二月戊辰晦筭之則次年正月朔己巳五月朔非丁卯則戊辰丁亥非二十日即二十一日也)
(多士與多方之作先後蓋一年有三月云)周公曰王若曰猷告爾四國多方
惟爾殷侯尹民我惟大降爾命爾㒺不知(吕氏曰先曰周公曰而復)
(曰王若曰何也明周公傳王命而非周公之命也周公之命誥終於此篇故發例於此以見大誥諸篇凡稱王)
(曰者無非周公傳成王之命也成王滅奄之後告諭四國殷民而因以曉天下也所主殷民故又專提殷侯之)
(正民者告之言殷民罪應誅戮我大降宥爾命爾宜無不知也)纂疏(愚案四國四方之國也東征初殷與)
(三監為四國此時無之矣殷侯泛指舊為殷諸侯而尹民者蓋周興自封同姓以及功臣餘外皆殷諸侯也)
洪惟圖天之命弗永寅念于祀(圖謀也言商奄大惟私意圖謀天命自底滅亡)
(不深長敬念以保其祭祀吕氏曰天命可受而不可圖圖則人謀之私而非天命之公矣此蓋深示以天命不)
(可妄干乃多方一篇之綱領也下文引夏商所以失天命受天命者以明示之)惟帝降格于夏
有夏誕厥逸不肯慼言于民乃大淫昏不克終日勸于
帝之迪乃爾攸聞(言帝降災異以譴告桀桀不知戒懼乃大肆逸豫憂民之言尚不肯出諸)
(口況望其有憂民之實乎勸勉也迪啓迪也視聽動息日用之間洋洋乎皆上帝所以啓迪開導斯人者桀乃)
(大肆淫昏終日之間不能少勉於是天理或幾乎息矣況望有惠迪而不違乎此乃爾之所聞欲其因桀而知)
(紂也厥逸與多士引逸不同者猶亂之為亂為治耳逸豫以民言淫昏以帝言各以其義也此章上疑有缺文)
纂疏(孔氏曰惟天下至戒于夏以譴告之謂災異○王氏曰帝降格于夏與多士則惟帝降格嚮于時夏)
(同意)厥圖帝之命不克開于民之麗乃大降罰崇亂有夏
因甲于内亂不克靈承于旅罔丕惟進之恭洪舒于民
亦惟有夏之民叨懫日欽劓割夏邑(此章文多未詳麗猶日月麗乎天之)
(麗謂民之所依以生者也依於土依於衣食之類甲始也言桀矯誣上天圖度帝命不能開民衣食之原於民)
(依恃以生者一皆抑塞遏絶之猶乃大降威虐於民以增亂其國其所因則始於内嬖蠱其心敗其家不能善)
(承其衆不能大進于恭而大寬裕其民亦惟夏邑之民貪叨忿懫者則日欽崇而尊用之以戕害于其國也)
纂疏(孔氏曰麗音黎施也不能開於民之所施政教○蘇氏曰麗著也直略反奠民之居王政之本民不)
(土著難使不亂桀不開衣食之源以定民居也○葉氏曰麗附於罪法也古者治獄以附罪為麗故秋官稱各)
(麗其法以議獄訟開明也不能明於民之附法者而大降之罰○愚案開於民之麗衆說惟葉氏的當旣與乃)
(大降罰相貫又與下文慎厥麗乃勸厥民刑用勸等語皆相應○吕氏曰原其所因蓋始於内亂妹喜之嬖是)
(也蠱其心敗其家然後流毒於國與天下探其根而言之也)天惟時求民主乃大降
顯休命于成湯刑殄有夏(言天惟是為民求主耳桀旣不能為民之主天乃大降顯)
(休命于成湯使為民主而伐夏殄滅之也○吕氏曰曰求曰降豈真有求之降之者哉天下無統涣散漫流勢)
(不得不歸其所聚而湯之一德乃所謂顯休命之實一衆離而聚之者也民不得不聚於湯湯不得不受斯民)
(之聚是豈人為之私哉故曰天求之天降之也)惟天不畀純乃惟以爾多方之
義民不克永于多享惟夏之恭多士大不克明保享于
民乃胥惟虐于民至于百為大不克開(純大也義民賢者也言天不與)
(桀者大乃以爾多方賢者不克永於多享以至於亡也言桀於義民不能用其所敬之多士率皆不義之民上)
(文所謂叨懫日欽者同惡相濟大不能明保享于民乃相與播虐于民民無所措其手足凡百所為無一能達)
(上文所謂不克開于民之麗者政暴民窮所以速其亡也此雖指桀多士爾殷侯尹民嘗逮事紂者寧不惕然)
(内愧乎)纂疏(林氏曰此篇陳桀紂之亡商周之興皆出於天天之所奪非人力所能支天之所予非人)
(力所能移其所以予奪者在德與不德耳多方當知天命不可有他志也○吕氏曰義民知義之民也桀之時)
(三宅無義民義民在下雖多何補以爾多方之義民不能永受衆多之服享如負米而飢載泉而渴蓋哀之也)
(百為大不克開欲耕害其耕欲賈害其賈四向皆窮無一能達民窮如此也)乃惟成湯克以
爾多方簡代夏作民主(簡擇也擇湯而歸之)慎厥麗乃勸厥民刑
用勸(湯深謹其所依以勸勉其民故民皆儀刑而用勸勉也人君之於天下仁而已矣仁者君之所依也)
(君仁則莫不仁矣)以至于帝乙㒺不明德慎罰亦克用勸(明德則民)
(愛慕之謹罰則民畏服之自成湯至于帝乙雖歴世不同而皆知明其德謹其罰故亦能用以勸勉其民也明)
(德謹罰所以謹厥麗也明德仁之本也謹罰仁之政也)要囚殄戮多罪亦克用勸
開釋無辜亦克用勸(德明之而已罰有辟焉有宥焉故再言辟而當罪亦能用以勸勉宥)
(而赦過亦能用以勸勉言辟與宥皆足以使人勉於善也)今至于爾辟弗克以爾多
方享天之命(吕氏曰爾辟謂紂也商先哲王世傳家法積累維持如此今一旦至于汝君乃以爾)
(全盛之多方不克坐享天命而亡之是誠可閔也天命至公操則存舍則亡以商先王之多基圖之大紂曾不)
(得席其餘蔭其亡忽焉危微操舍之幾周公所以示天下深矣豈徒曰慰解之而已哉)纂疏(葉氏曰簡)
(如簡在帝心之簡○吕氏曰赦而民勸可也刑而民亦勸則有默行於刑赦之間矣每語結以勸者天下非可)
(驅以智力束以法制惟動化於民使常有欣欣不自已之意乃維持長久之道也○陳氏經曰商之家法在明)
(德慎罰明德化民用德其本心慎罰不濫及民用刑不得已也本原旣正則或刑或宥皆足以勸民於善刑一)
(也先王用之而使民勸後世用之而為民毒何也先王之刑皆仁之寓後世之刑不仁之具也夫子未嘗不釣)
(弋也而仁見於不綱不射宿之際文王非不蒐田也而仁見於一發不再舉之時○愚案前後章兩麗字皆當)
(作附麗刑法說慎厥麗謹其刑法之附麗也乃勸乃以勸民也所以其民受刑刑當其罪故亦用以勸也由明)
(德以慎罰所以亦能用勸戮之釋之刑所當刑宥所當宥無不能用勸也慎厥麗與上文開于民之麗二麗字)
(相照應一乃勸字生下文四勸字說上刑罰來皆相照應以附麗於法解麗字不可易矣)嗚呼王若
曰誥告爾多方非天庸釋有夏非天庸釋有殷(先言嗚呼而後言王若曰)
(者唐孔氏曰周公先自歎息而後稱王命以告之也庸用也有心之謂釋去之也上文言夏殷之亡因言非天有心)
(於去夏亦非天有心於去殷下文遂言乃惟桀紂自取亡滅也○吕氏曰周公先自歎息而始宣布成王之誥告以)
(見周公未嘗稱王也又此篇之始周公曰王若曰復語相承書無此體也至於此章先嗚呼而後王若曰書亦無此)
(體也周公居聖人之變史官豫憂來世傳疑襲誤盖有竊之為口實矣故於周公誥命終篇發新例二著周公實未)
(嘗稱王所以别嫌明微而謹萬世之防也)乃惟爾辟以爾多方大淫圖天之
命屑有辭(紂以多方之富大肆淫泆圖度天命瑣屑有辭與多士言桀大淫泆有辭義同殷之亡非)
(自取乎以下二章推之此章之上當有缺文)乃惟有夏圖厥政不集于享天
降時喪有邦間之(集萃也享享有之享桀圖其政不集於享而集於亡故天降是喪亂而俾)
(有殷代之夏之亡非自取乎)乃惟爾商後王逸厥逸圖厥政不蠲烝
天惟降時喪(蠲潔烝進也紂以逸居逸淫湎無度故其為政不蠲潔而穢惡不烝進而怠惰天以)
(是降喪亡於殷殷之亡非自取乎此上三節皆應上文非天庸釋之語)纂疏(夏氏曰誥告以誥辭告之)
(○吕氏曰琑屑之惡盡有辭說布在天下集如積集之集享如享國之享治世之政積其所以興集於享也亂)
(世之政積其所以亡不集於享也桀不集於享而集於亡○唐孔氏曰湯本夏諸侯故曰有邦○陳氏曰過逸)
(其安逸猶言安其危○林氏曰逸厥逸甚言其逸也猶言醇乎醇○孔氏曰不潔進於善○毅齋沈氏曰不蠲)
(烝不蠲潔以烝祭也如葛伯不祀紂昏棄肆祀是也○愚案屑有辭等盍缺之)惟聖㒺念作狂
惟狂克念作聖天惟五年須暇之子孫誕作民主㒺可
念聽(聖通明之稱言聖而㒺念則為狂矣愚而能念則為聖矣紂雖昏愚亦有可改過遷善之理故天又)
(未忍遽棄之猶五年之久須待暇寬於紂覬其克念大為民主而紂無可念可聽者五年必有指實而言孔氏)
(牽合歲月者非是或曰狂而克念果可為聖乎曰聖固未易為也狂而克念則作聖之功知所向方太甲其庶)
(幾矣聖而㒺念果至於狂乎曰聖固無所謂㒺念也禹戒舜曰無若丹朱傲惟慢遊是好一念之差雖未至於)
(狂而狂之理亦在是矣此人心惟危聖人拳拳告戒豈無意哉)纂疏(艾軒云文字只看易曉處如惟聖至)
(作聖不與上下文相似下文便不可曉只看這兩句○問惟上智與下愚不移書中謂惟聖㒺念至克念作聖)
(如此則又有移得者曰如狂作聖則有之旣是聖人決不到作狂此只是甚言不可不學○陳氏經曰孔子不)
(移之言聖狂之成也其習旣成則不移矣書之言聖狂之分也聖狂分於一念之頃堯舜而妄兢業豈不趨於)
(狂桀紂而能改過豈不趨於聖孔子雖曰不移實有可移之理但恐下愚自暴自棄不肯移耳肯移之是狂之)
(克念也公言此明紂之惡儻一旦改悔天必不終棄之○吕氏曰紂固無能改之事而有可改之理㒺念克念)
(之機所謂可改之理也聖通明之稱周官六德聖居其一非大而化之之聖也若大而化之寧有㒺念又豈狂)
(者一克念而遽可至哉然大而化之亦通明之極而至於化耳狂而克念亦大而化之之基也雖曰通明不念)
(則狂雖曰狂惑克念則通其機惟在念不念之間耳紂雖狂惑使其克念作聖孰禦惟其有可改之理天故以)
(商先王之故徘徊五年須待寬暇之依依於商王子孫而冀其改焉○孔氏曰武王服喪三年還師二年○陳)
(氏曰五年必有其事不可考矣○愚謂五年須暇不可強通宜缺之)天惟求爾多方大動
以威開厥顧天惟爾多方㒺堪顧之(紂旣㒺可念聽天於是求民主於爾)
(多方大警動以祲祥譴告之威以開發其能受眷顧之命者而爾多方之衆皆不足以堪眷顧之命也)惟
我周王靈承于旅克堪用德惟典神天天惟式教我用
休簡畀殷命尹爾多方(典主式用也克堪者能勝之謂也德輶如毛民鮮克舉之言德)
(舉者莫能勝也文武善承其衆克堪用德是誠可以為神天之主矣故天式教文武用以休美簡擇畀付殷命)
(以正爾多方也吕氏曰式教用休者如之何而教之也文武旣得乎天天德日新左右逢原其思也若或起之)
(其行也若或翼之乃天之所以教而用以昌大休明者也非諄諄然而教之也此章深論天下向者天命未定)
(眷求民主之時能者則得之孰有遏汝者乃無一能當天之眷今天旣命我周而定於一矣爾猶洶洶不靖欲)
(何為耶明指天命而讋服四海姦雄之心者莫切於是)纂疏(吕氏曰前論夏之亡本於不克靈承於旅)
(此論周之興亦曰靈承於旅文武於德能勝而用之其力過孟賁遠矣漢唐賢主豈無欲布德者惟力薄而奪)
(於欲故駁而不純是知德非真有大力量莫能勝而用之也○陳氏大猷曰可為神與天之主山川宗社之得)
(其安三光寒暑之得其序皆人君有以主之○愚謂克堪二字極有力非有仁以為己任之弘兼死而後已之)
(毅不能堪而用之也必有非力之力如真積力久之力而後可)今我曷敢多誥我惟大
降爾四國民命(言今我何敢如此多誥我惟大降宥爾四國民命舉其有宥過之恩而責其遷)
(善之實也)爾曷不忱裕之于爾多方爾曷不夾介乂我周王
享天之命今爾尚宅爾宅畋爾田爾曷不惠王熙天之
命(夾夾輔之夾介賓介之介爾何不誠信寬裕于爾之多方乎爾何不夾輔介助我周王享天之命乎爾之)
(叛亂據法定罪則瀦其宅收其田可也今爾猶得居爾宅耕爾田爾何不順我王室各守爾典以廣天命乎此)
(三節責其何不如此也)爾乃迪屢不靜爾心未愛爾乃不大宅天
命爾乃屑播天命爾乃自作不典圖忱于正(爾乃屢蹈不靜自取)
(亡滅爾心其未知所以自愛邪爾乃大不安天命邪爾乃輕棄天命邪爾乃自為不法欲圖見信于正者以為)
(當然邪此四節責其不可如此也)我惟時其教告之我惟時其戰要囚
之至于再至于三乃有不用我降爾命我乃其大罰殛
之非我有周秉德不康寧乃惟爾自速辜(我惟是教告而誨諭之我)
(惟是戒懼而要囚之今至于再至于三矣爾不用我降宥爾命而猶狃於叛亂反覆我乃其大罰殛殺之非我)
(有周持德不安靜乃惟爾自為凶逆以速其罪耳)纂疏(吕氏曰教以誠信寬裕惟詐故廹惟誠故裕○)
(陳氏大猷曰我周王如用乂厥辟之乂謂治其君之事自作亂常苟欲人信以為正蓋自以為正義也告教如)
(大誥多士之訓戰要囚如東征踐奄之師○王氏曰迪汝屢矣而猶不靜○孔氏曰教告之謂訊之以文誥戰)
(要囚謂誅其禍亂執其朋黨再謂三監淮夷叛三謂王即政又叛言迪屢不靜之事○唐孔氏曰至于再三蓋)
(指誅紂伐奄為一)王曰嗚呼猷告爾有方多士曁殷多士今爾
奔走臣我監五祀(監監洛邑之遷民者也猶諸侯之分民有君道焉所以謂之臣我監也言)
(商士遷洛奔走臣服我監于今五年矣不曰年而曰祀者因商俗而言也又案成周旣成而成王即政成王即)
(政而商奄繼叛事皆相因纔一二年耳今言五祀則商民之遷固在作洛之前矣尤為明驗)越惟有
胥伯小大多正爾罔不克臬(臬事也周官多以胥以伯以正為名胥伯小大衆多)
(之正蓋殷多士授職於洛共長治遷民者也其奔走臣我監亦久矣宜相體悉竭力其職無或反側偷惰而不)
(能事也)自作不和爾惟和哉爾室不睦爾惟和哉爾邑克
明爾惟克勤乃事(心不安靜則身不順矣身不安靜則家不和順矣言爾惟和哉者所以勸)
(勉之也和其身睦其家而後能恊於其邑驩然有恩以相愛粲然有文以相接爾邑克明始為不負其職而可)
(謂克勤乃事矣前旣戒以罔不克臬故以克勤乃事期之也)爾尚不忌于凶德亦則
以穆穆在乃位克閱于乃邑謀介(忌畏也穆穆和敬貌頑民誠可畏矣然如)
(上文所言爾多士庶幾不至畏忌頑民凶德亦則以穆穆和敬端處爾位以潜消其悍逆悖戾之氣又能簡閱)
(爾邑之賢者以謀其助則民之頑者且革而化矣尚何可畏之有哉成王誘掖商士之善以化服商民之惡其)
(轉移感動之機微矣哉)爾乃自時洛邑尚永力畋爾田天惟畀矜
爾我有周惟其大介賚爾迪簡在王庭尚爾事有服在
大僚(爾乃自時洛邑庶幾可以保有其業力畋爾田天亦將畀予矜憐於爾我有周亦將大介助賚錫於)
(爾啓迪簡拔置之王朝矣其庶幾勉爾之事有服在大僚不難至也多士篇商民常以夏迪簡在王庭有服在)
(百僚為言故此因以勸厲之也)纂疏(愚案康誥臬司臬事皆訓為法此亦當然此章專提起胥伯正)
(告之謂爾無不先自守法爾能和身及家以及爾邑則爾邑之教化能修明爾方為能勤乃事矣又告以和之)
(之道爾庶幾寬綽其心不忌嫉凶德者亦則以和敬居爾位蓋服凶人莫如和敬也又能簡閱爾邑求賢以謀)
(自介助和敬盡於已而介助資於人庶凶德化而人和洽矣爾果能此庶幾自此洛邑長保田祿豈惟此哉天)
(亦惟畀矜爾豈惟天哉我周亦大介助賚錫爾介如佑賢輔德賚如錫之土田且將自此洛邑之胥伯正而迪)
(簡在王朝矣又有尊尚爾職事者且將有事而升在大僚矣此即所謂大介賚也蓋遷殷民就拔其豪俊為胥)
(伯正以共長治之乃用其素所服習者此安集新民之要道故今特勸勵之使表率殷士殷民而躋於泰和也)
(○吕氏曰多士序商民之怨周曰夏迪云云則以大義裁之此乃迪簡云云為勸何也爵位上之所命非下之)
(可干怨望而許之姑息之政也示以好惡而勸之磨厲之具也此周公御商士之開闔大用也)王曰嗚
呼多士爾不克勸忱我命爾亦則惟不克享凡民惟曰
不享爾乃惟逸惟頗大遠王命則惟爾多方探天之威
我則致天之罰離逖爾土(誥告將終乃歎息言爾多士如不能相勸信我之誥命爾)
(亦則惟不能享上凡爾之民亦惟曰上不必享矣爾乃放逸頗僻大違我命則惟爾多士自取天威我亦致天)
(之罰播流蕩析俾爾離遠爾土矣爾雖欲宅爾宅畋爾田尚可得哉多方疑當作多士上章旣勸之以休此章)
(則董之以威商民不惟有所慕而不敢違越且有所畏而不敢違越矣)纂疏(王氏曰上告以承之庸之)
(此告以威之也)王曰我不惟多誥我惟祗告爾命(我豈若是多言哉我惟敬)
(告爾以上文勸勉之命而已)纂疏(陳氏經曰我敬告爾以天命也不知天命乃商民之病根故此篇言)
(天命尤詳稱天無慮二十稱帝三)又曰時惟爾初不克敬于和則無我
怨(與之更始故曰時惟爾初也爾民至此苟又不能敬於和猶復乖亂則自底誅戮毋我怨尤矣開其為善)
(禁其為惡周家忠厚之意於是篇尤為可見○吕氏曰又曰二字所以形容周公之惓惓斯民命已畢而猶有)
(餘情誥已終而猶有餘語顧盻之光猶曄然溢於簡冊也)纂疏(吕氏曰是又爾更端為善之一初也蓋殷)
(民與紂同惡武王克紂是惟新之一初也不能而從三監叛旣失此初矣遷洛又一初也復不能而屢迪不靜)
(又失此初矣今歸自踐奄反覆丁寧之前之過一皆洗滌今之善當相與圖新豈非又一初乎若又失此初不)
(能敬以納民於和則永無可望矣但曰則無我怨而自取誅戮之意隠然於不言之表周家忠厚何其至哉)
立政(吳氏曰此書戒成王以任用賢才之道而其旨意則又上戒成王專擇百官有司之)
(長如所謂常伯常任準人等云者蓋古者外之諸侯一卿已命於君内之卿大夫則亦自擇其)
(屬如周公以蔡仲為卿士伯冏謹簡乃僚之類其長旣賢則其所舉用無不賢者矣葛氏曰誥)
(體也今文古文皆有)纂疏(吕氏曰無逸立政二篇相為經緯以無逸之心明立致之體君)
(道備矣自立政後周公不復有書納忠於王此絶筆也為治體統固臻其極而反復申重之意)
(忠愛惇篤之誠深長遠大之慮學者當於言外體之○愚謂此篇以用三宅為立政用人之綱)
(領立政二字每段多提掇之故以名篇孟子曰人不足與適也政不足與間也惟大人為能格)
(君心之非無逸周公格心之書也立政公言用人為政之書也忠愛拳拳體用備矣)
周公若曰拜手稽首告嗣天子王矣用咸戒于王曰王
左右常伯常任準人綴衣虎賁周公曰嗚呼休兹知恤
鮮哉(此篇周公所作而記之者周史也故稱若曰言周公帥羣臣進戒於王贊之曰拜手稽首告嗣天子)
(王矣羣臣用皆進戒曰王左右之臣有牧民之長曰常伯有任事之公卿曰常任有守法之有司曰準人三事)
(之外掌服器者曰綴衣執射御者曰虎賁皆任用之所當謹者周公於是歎息言曰美矣此官然知憂恤者鮮矣)
(言五等官職之美而知憂其得人者少也吳氏曰綴衣虎賁近臣之長也葛氏曰綴衣周禮司服之類虎賁周)
(禮之虎賁是也)纂疏(唐孔氏曰公自言其拜手稽首而後進告示已重其事欲君聳其言如召誥拜手稽)
(首旅王若公亦是召公自言與此同也○陳氏大猷曰嗣天子今臨政王天下矣非前幼沖比故警之如此用)
(悉意以告王○林氏曰下文宅乃事即常任宅乃牧即常伯宅乃準即準人此以為伯下以為牧以伯為牧民)
(之長也在左右者以牧伯兼公卿也三宅固貴得人然進見有時虎賁綴衣之類則朝夕親密苟非其人則主)
(德内蔽大臣雖賢何所施其力哉○吕氏曰常伯等即三宅三代之書他無所見意者公卿輔相之别名歟官)
(有别名如相曰阿衡三卿曰圻父農父宏父此亦三代輔政大臣别名耳綴衣虎賁特於侍御僕從中錯舉二)
(者以見其餘職重者有安危之寄職親者有染習之移其繋天下之本一也必先知建官之美意然後能深憂)
(而審擇之三宅左右大臣綴衣虎賁左右小臣職有大小而經綸康濟熏陶涵養賴焉知其美而加之憂庶不)
(以非人處之○愚案常伯等孔氏蘇氏分三公六卿有司但宜以分配三宅而皆為大臣若謂三公則公論道)
(他事不當及之若謂六卿則準人豈非司寇又豈六卿外他有平法之準人乎要之三宅不過王左右大臣之)
(别名吕說得之常任即宅事所職必廣凡任事之大臣也常伯即宅牧主牧養之大臣也準人即宅準主平法)
(之大臣也何公卿有司之分哉又案虞有十二牧夏周有九牧皆在邦國意必有大臣在朝者以統之如虞四)
(岳統諸侯周六卿倡九牧立政之常伯宅牧必掌牧養而在朝以統牧伯者歟又案咸戒傳謂公率羣臣終篇)
(不見羣臣進戒意以後章咸告孺子王矣誣之咸只訓皆公皆以告戒王耳咸戒咸告無二義也陳氏經曰咸)
(戒者周公盡舉以告王無有不盡之意)古之人迪惟有夏乃有室大競籲
俊尊上帝迪知忱恂于九德之行乃敢告教厥后曰拜
手稽首后矣曰宅乃事宅乃牧宅乃準兹惟后矣謀面
用丕訓德則乃宅人兹乃三宅無義民(古之人有行此道者惟有夏之)
(君當王室大強之時而求賢以為事天之實也迪知者蹈知而非苟知也忱恂者誠信而非輕信也言夏之臣)
(蹈知誠信于九德之行乃敢告教其君曰拜手稽首后矣云者致敬以尊其為君之名也曰宅乃事宅乃牧宅)
(乃準兹惟后矣云者致告以敘其為君之實也兹者此也言如此而後可以為君也猶臯陶與禹言九德之事)
(謀面者謀人之面貌也言非迪知忱恂于九德之行而徒謀之面貌用以為大順于德乃宅而任之如此則三)
(宅之人豈復有賢者乎蘇氏曰事則向所謂常任也牧則向所謂常伯也準則向所謂準人也一篇之中所論)
(宅俊者參差不齊然大要不出是三者其餘則皆小臣百執事也吳氏曰古者凡以善言語人皆謂之教不必)
(自上教下而後謂之教也)桀德惟乃弗作往任是惟暴德罔後(夏桀惡德)
(弗作往昔先王任用三宅而所任者乃惟暴德之人故桀以喪亡無後)纂疏(三宅無義民此三宅即宅)
(事宅牧宅準之宅孔氏蘇氏以為居無義之民猶舜典之五宅三居吕氏以三宅無義民一句接下句桀德惟)
(乃弗作往任謂當桀之時居三宅者曾無義民二說孰長先生曰吕說是○林氏曰惟禹以籲俊為心故其臣)
(亦以薦揚為務○吕氏曰統名曰俊所以為俊者則有九德之别不能實知篤信于九德之行雖號召賢俊無)
(益也自臯陶以九德告禹夏后蓋世守以為知人之法夏之臣旣以宅三宅告其君於是謀以博詢之面以親)
(驗之用其大順於德者必如是乃謂能宅人蓋大任不可輕付大德不可小知必參人已然後盡也○陳氏大)
(猷曰宅者居而安之之謂或才德不稱或委任不篤皆非宅也○愚謂公旣歎知恤者鮮復歴舉古之知恤者)
(以告王夏后商湯文武皆知恤此者以次言之也無競惟人人中之俊乃天生之以遺國家者九德之行即臯)
(謨之行有九德自寬栗至強義之德之見於躬行者也俊非徒才俊必有德如所謂以克俊有德臯陶亦曰九)
(德咸事俊乂在官未嘗岐俊與德而二之宅乃事用大臣以宅君之事也下倣此此章吕說大槩得之弗作往)
(任盍缺疑方夏之盛任三宅者如此之專及其衰也遂至於曾無義民言皆不義之人無一君子也兹乃云者)
(此乃三宅之位非他位也猶無義民則他可知矣然非人才果異往日也桀之惡德弗作往日之任用而已往)
(惟俊德是任效見於有室大競桀惟昏德是任效見於絶世無後信乎存亡在所任也)亦越成湯
陟丕釐上帝之耿命乃用三有宅克即宅曰三有俊克
即俊嚴惟丕式克用三宅三俊其在商邑用恊于厥邑
其在四方用丕式見德(亦越者繼前之辭也耿光也湯自七十里升為天子典禮命討)
(昭著於天下所謂陟丕釐上帝之光命也三宅謂居常伯常任準人之位者三俊謂有常伯常任準人之才者)
(克即者言湯所用三宅實能就是位而不曠其職所稱三俊實能就是德而不浮其名也三俊說者謂他日次)
(補三宅者詳宅以位言俊以德言意其儲養待用或如說者所云也惟思式法也湯於三宅三俊嚴思而丕法)
(之故能盡其宅俊之用而宅者得以效其職俊者得以著其才賢智奮庸登於至治其在商邑用協於厥邑近)
(者察之詳其情未易齊畿甸之協則純之至也其在四方用丕式見德遠者及之難其德未易徧觀法之同則)
(大之至也至純至大治道無餘藴矣曰邑曰四方老各極其遠近而言耳)纂疏(吕氏曰漢高儲參陵平勃)
(於身後迄定再世之亂孔明儲琬褘允等於身後亦維持數十年況三代為天下長慮固宜儲三俊以繼三宅)
(也嚴事賢者惟大則效之然後能用宅俊所謂學於伊尹而後臣之亦一証也宅俊未用知之者惟湯旣用之)
(後夫人而信之或曰用湯之丕式乎賢而見湯之德○愚謂大理上帝之明命即天命有德之命下文用宅俊)
(是也宅俊用而遠近孚蓋舉用當而人心服好人所好不咈人之性故也嚴惟丕式君大法乎賢也用丕式見)
(德下之人因之大法乎賢者可見之德也湯用三宅且儲三俊以供無窮之用上廣夏后之所未及而下為文)
(武之所取法焉)嗚呼其在受德暋惟羞刑暴德之人同于厥邦
乃惟庶習逸德之人同于厥政帝欽罰之乃伻我有夏
式商受命奄甸萬姓(羞刑進任刑戮者也庶習備諸衆醜者也言紂德強暴又所與共國)
(者惟羞刑暴德之諸侯所與共政者惟庶習逸德之臣下上帝敬致其罰乃使我周有此諸夏用商所受之命)
(而奄甸萬姓焉甸者井牧其地什伍其民也)纂疏(愚謂羞刑欽罰疑有訛誤)亦越文王武
王克知三有宅心灼見三有俊心以敬事上帝立民長
伯(三宅三俊文武克知灼見皆曰心者即所謂迪知忱恂而非謀面也三宅已授之位故曰克知三俊未任)
(以事故曰灼見以是敬事上帝則天職修而上有所承以是立民長伯則體統立而下有所寄人君位天人之)
(兩間而俯仰無怍者以是也夏之尊帝商之丕釐周之敬事其義一也長如王制所謂五國以為屬屬有長伯)
(如王制所謂二百一十國以為州州有伯是也)纂疏(吕氏曰論湯文武皆以亦越發語與上文相參也桀)
(之時若不可為矣亦於湯而遽如是焉紂之時若不可為矣亦於文武而遽如是焉治亂同機而異發聖狂同)
(心而異念賢才同世而異用人君盍於此深省乎知宅俊皆曰心者君臣相與萬化之原苟貌親口惠相期於)
(肝膽之外則無其本矣○愚謂立民長伯常時宅俊或有出而封為長伯者歟諸侯入為王官王官出為諸侯)
(古常有之)立政任人準夫牧作三事(言文武立政三宅之官也任人常任也準夫準)
(人也牧常伯也以職言故曰事)虎賁綴衣趣馬小尹左右攜僕百司庶
府(此侍御之官也趣馬掌馬之官小尹小官之長攜僕攜持僕御之人百司若司裘司服庶府若内府大府)
(之屬是也)大都小伯藝人表臣百司太史尹伯庶常吉士(此都)
(邑之官也吕氏曰大都小伯者謂大都之伯小都之伯也大都言都不言伯小伯言伯不言都互見之也藝人)
(者卜祝巫匠執技以事上者表臣百司表外也表對裏之辭上文百司蓋内百司若内府内司服之屬所謂裏)
(臣也此百司蓋外百司若外府外司服之屬所謂表臣也太史者史官也尹伯者有司之長如庖人内饔膳夫)
(則是數尹之伯也鍾師尹鍾磬師尹磬太師司樂則是數尹之伯也凡所謂官吏莫不在内外百司之中至於)
(特見其名者則皆有意焉虎賁綴衣趣馬小尹左右攜僕以扈衞親近而見庶府以冗賤人所易忽而見藝人)
(恐其或興淫巧機詐以蕩上心而見太史以奉諱惡公天下後世之是非而見尹伯以大小相維體統所係而)
(見若大都小伯則分治郊畿不預百司之數者旣條陳歴數文武之衆職而總結之曰庶常吉士庶衆也言在)
(文武之廷無非常德吉士也)司徒司馬司空亞旅(此諸侯之官也司徒主邦教司馬主)
(邦政司空主邦土餘見牧誓言諸侯之官莫不得人也諸侯之官獨舉此者以其名位通於天子歟)夷微
盧烝三亳阪尹(此王官之監於諸侯四夷者也微盧見經亳見史三亳蒙為北亳穀熟為南亳)
(偃師為西亳烝或以為衆或以為夷名阪未詳古者險危之地封疆之守或不以封而使王官治之參錯於五)
(服之間是之謂尹地志載王官所治非一此特舉其重者耳自諸侯三卿以降惟列官名而無他語承上庶常)
(吉士之文以内見外也夫上自王朝内而都邑外而諸侯遠而夷狄莫不皆得人以為官使何其盛歟)纂疏
(亞旅謂三官之副與其屬耳亞謂小司徒之類旅即下士也○董氏曰周官注大都公之采邑小都卿之采地是也)
(古人立言之法有互文見意者如詩鉦人伐鼓之類○王氏曰此篇屢言三宅而先後之序不同者官使之際皆當)
(致謹初無一定之先後也○陳氏曰伯舉其長亞旅舉其屬互相備也以上詳言文武用人凡大小内外遠近皆各)
(得其人也君子用心常久則為吉士小人用心不常則為凶人彰厥有常吉哉亦此意夷微盧烝四國也三亳商故)
(地分而為三也如後世三楚三吳阪險之地皆立官以長之故曰尹言四國三亳與阪險之地皆有尹也文武以一)
(人之聰明豈能周知内外遠近小大之臣哉三宅大臣人主所親擇其下小大之臣又各委之三宅高宗曰惟曁乃)
(僚穆王亦曰愼簡乃僚皆然也○愚謂文武立政之本在用任人準夫牧三宅以作三宅之職事而已百司庶府以)
(上此内百司所謂裏臣也表臣百司以下此外百司所謂表臣也以下之表臣見上為裏臣也文武時得人之盛如)
(此推其本原由其知立政綱領在用三宅三宅得人故内外衆職皆得人也下文遂復以三宅參錯言之)文王
惟克厥宅心乃克立兹常事司牧人以克俊有德(文王惟能)
(其三宅之心能者能之也知之至信之篤之謂故能立此常任常伯用能俊有德也不言準人者因上章言文王用)
(人而申克知三有宅心之說故略之也)纂疏(文王惟克厥宅心人皆以宅心為處心非也即前面所說三有)
(宅心耳若處心則云克宅厥心○孔氏曰文王惟其能居心○吕氏曰此又極本原以示之心者萬事之綱也君心)
(旣安則經世事業皆此心之建立舉世人才皆此心之感應也文王之官繁矣曷嘗求之外哉惟能宅心而已○真)
(氏曰不曰克宅厥心而曰克厥宅心猶臯謨不曰慎修厥身而曰慎厥身修也○愚謂以宅心為三宅之心與上文)
(克知三有宅心合為一說免添出文王自宅心一股豈不甚好然蔡氏所謂能其三宅之心欠順克字下或脫)
(一知字或知字誤作厥字則可不如仍孔注為妥眞氏之証極當)文王罔攸兼于庶言
庶獄庶慎惟有司之牧夫是訓用違(庶言號令也庶獄獄訟也庶慎國之)
(禁戒儲備也有司有職主者牧夫牧人也文王不敢下侵庶職惟於有司牧夫訓勅用命及違命者而已漢孔)
(氏曰勞於求才逸於任賢)庶獄庶慎文王罔敢知于兹(上言罔攸兼則猶知之特)
(不兼其事耳至此罔敢知則若未嘗知有其事蓋信任之益專也上言庶言此不及者號令出於君有不容不)
(知者故也吕氏曰不曰罔知于兹而曰罔敢知於兹者徒言罔知則是莊老之無為也惟言罔敢知然後見文)
(王敬畏思不出位之意毫釐之辨學者宜精察之)纂疏(吕氏曰庶言謂凡奏請訴訟庶獄謂凡刑辟訊)
(鞫庶慎謂凡事繋利害當謹戒者罔敢知不及庶言者事未施行則謂之言旣施行獄與慎可包之矣○王氏)
(曰君道以擇人為職上必無為而用天下下必有為而為天下用此君臣之分也○愚謂文王用三宅得人則)
(委任責成不復侵其職惟加重於有司之為牧夫者訓勅其用命與否而已牧夫即宅牧之屬上文只及常事)
(司牧而不及準人此庶獄即準人之事也此篇論三宅有全言之者有舉其二者有舉其一者參錯及之不拘)
(也)亦越武王率惟敉功不敢替厥義德率惟謀從容德
以並受此丕丕基(率循也敉功安天下之功義德義德之人容德容德之人蓋義德者有撥)
(亂反正之才容德者有休休樂善之量皆成德之人也周公上文言武王率循文武之功而不敢替其所用義)
(德之人率循文王之謀而不敢違其容德之士意如虢叔閎夭散宜生泰顛南宫括之徒所以輔成王業者文)
(用之於前武任之於後故周公於君奭言五臣克昭文王受有殷命武王惟兹四人尚迪有祿正猶此敘文武)
(用人而言並受此丕丕基也)纂疏(孔氏曰亦於武王循惟文王撫安天下之功不敢廢其義德又循惟)
(文王寬容天下之德○吕氏曰文王一怒而安天下之民安民即敉功一怒義德也武王亦一怒安民所以率)
(惟不敢替也肆不殄厥愠亦不殞厥問文王之容德也容德聖人本心故率惟謀從義德非聖人所專任故迫)
(於不得已而不敢替焉○愚案蔡氏本夏氏說承上文用人而言乃不改父之臣之意真氏亦采之然深玩繹)
(文意曰不敢替厥曰率惟謀從孔吕之說為得本來語意之實耳)嗚呼孺子王矣繼自
今我其立政立事準人牧夫我其克灼知厥若丕乃俾
亂相我受民和我庶獄庶慎時則勿有間之(我者指王而言若順)
(也周公旣述文武基業之大歎息而言曰孺子今旣為王矣繼此以往王其於立政立事準人牧夫之任當能)
(明知其所順順者其心之安也孔子曰察其所安人焉廋哉察其所順者知人之要也夫旣明知其所順果正)
(而不他然後推心而大委任之使展布四體以為治相助左右所受之民和調均齊獄慎之事而又戒其勿以)
(小人閒之使得終始其治此任人之要也民而謂之受者言民者乃受之於天受之於祖宗非成王之所自有)
(也)纂疏(吕氏曰申前告嗣天子王矣之意屢言深警之非前日委重視成比也物莫不有所順水順而)
(下火順而上蓋有湮之而不下欝之而不上者矣終非其所順也人豈無矯飾以勉為善者苟能灼知其所順)
(則心之所安不得遁矣夏后宅人亦曰用丕訓德訓順也知厥若又勿使異意者間之知人不可不盡任人不)
(可不專竭兩端告之也○陳氏大猷曰我其言君臣一體也○張氏曰王自今立政亦曰立事準人牧夫灼知)
(三宅之心而已○愚案孔氏謂立政大臣立事小臣以事字為句非也惟張氏辨句讀甚合經旨証以上下文)
(上提三政而下列三宅甚協兼之繼自今立政立事準人牧夫與我周文王立政立事牧夫準人立政下列三)
(宅則並有立事字國則罔有立政用憸人繼自今立政其勿以憸人立政下不列三宅則並無立事字尤為顯)
(証)自一話一言我則末惟成德之彦以乂我受民(末終惟思)
(也自一話一言之間我則終思成德之美士以治我所受之民而不敢斯須忘也)纂疏(王氏曰一話說)
(一事之始終也一言一句而已○愚謂相受民牧之責也和庶獄準之責也和庶所當慎之事事之責也三宅)
(備矣話言樞機之發也委任三宅欲勿以小人間之苟或一話言間微不終於專主君子則小人乘間入之矣)
(此公戒王以委任三宅專一周密之法也)嗚呼予旦已受人之徽言咸告孺
子王矣繼自今文子文孫其勿誤于庶獄庶慎惟正是
乂之(前所言禹湯文武任人之事無非至美之言我聞之於人者已皆告孺子王矣文子文孫者成王武)
(王之文子文王之文孫也成王之時法度彰禮樂著守成尚文故曰文誤失也有所兼有所知不付之有司而)
(以己誤之也正猶康誥所謂正人與宫正酒正之正指當職者為言不以己誤庶獄庶慎惟當職之人是治之)
(下文言其勿誤庶獄惟有司之牧夫即此意)纂疏(孔氏曰惟以正是之道治庶獄庶慎○吕氏曰惟以)
(正道治之付之獄慎使以正法斷刑以正理揆事所謂正道也不知正道雖惴惴然欲勿誤能勿誤乎勿誤者)
(敬之之心惟正者治之之體也或曰正正人也)自古商人亦越我周文王立政
立事牧夫準人則克宅之克由繹之兹乃俾乂(自古及商人及)
(我周文王於立政所以用三宅之道則克宅之者能得賢者以居其職也克由繹之者能紬繹用之而盡其才)
(也旣能宅其才以安其職又能繹其才以盡其用兹其所以能俾乂也歟)纂疏(陳氏曰繹如繹絲謂窮其)
(端緒任之當矣又紬繹之詳其所行考其所就猶堯之詢事考言舜之明試考績也○吕氏曰由繹由其外而)
(繹其中也由其言而繹其心由其才而繹其德由其發舒於一時而繹其持久於歲晏不一而足也克宅之則)
(人與位相稱克由繹之則表與裏相符其審如是然後俾之為治旣俾之則一委之矣)國則罔有
立政用憸人不訓于德是罔顯在厥世繼自今立政其
勿以憸人其惟吉士用勱相我國家(自古為國無有立政用憸利小人者)
(小人而謂之憸者形容其沾沾便捷之狀也憸利小人不順於德是無能光顯以在厥世王當繼今以往立政)
(勿用憸利小人其惟用有常吉士使勉力以輔相我國家也吕氏曰君子陽類用則升其國於明昌小人隂類)
(用則降其國於晻昧隂陽升降亦各從其類也)纂疏(陳氏大猷曰憸人矯飾以為德然非其心之所順與)
(丕訓厥若正相反○吕氏曰憸人者吉士之反也)今文子文孫孺子王矣其勿
誤于庶獄惟有司之牧夫(始言和我庶獄庶慎時則勿有間之繼言其勿誤于庶獄庶慎)
(惟正是乂之至是獨曰其勿誤于庶獄惟有司之牧夫蓋刑者天下之重事挈其重而獨舉之使成王尤知刑獄之)
(可畏必專有司牧夫之任而不可以己誤之也)纂疏(吕氏曰始言庶言庶獄庶慎繼去其一止曰庶獄庶慎又)
(去其一獨曰庶獄蓋挈其尤重者獨舉之獄曷為其獨重也民命所係亦國命所係也導迎善氣祈天永命者獄也)
(並告無辜無世在下亦獄也宜公獨言而獨戒之○愚謂惟有司之牧夫蔡氏以合上句說刑獄固牧民者之責如)
(吕刑司政典獄非爾惟作天牧固也然立政以三宅為綱宅準宅牧各有攸司與他處泛論者不同)其克
詰爾戎兵以陟禹之迹方行天下至于海表罔有不服
以覲文王之耿光以揚武王之大烈(誥治也治爾戎服兵器也陟升也禹)
(迹禹服舊迹也方四方也海表四裔也言德威所及無不服也覲見也耿光德也大烈業也於文王稱德於武)
(王稱業各於其盛者稱之吕氏曰兵刑之大也故旣言庶獄而繼以治兵之戒焉或曰周公之訓稽其所弊得)
(無啓後世好大喜功之患乎曰周公詰兵之訓繼勿誤庶獄之後犴獄之間尚恐一刑之誤況六師萬衆之命)
(其敢不審而誤舉乎推勿誤庶獄之心而奉克詰戎兵之戒必非得已不已而輕用民命者也)纂疏(林氏)
(曰呼文子文孫而終以詰戎兵言雖守文而武不可弛也○吕氏曰非教王用兵恐其晏安而使之自強如易)
(謙卦言利用侵伐亦是於謙抑之中有自強之意也古人治兵乃所以弭兵後世銷兵乃所以召兵○一說方)
(方方如此一說方正嚴整以行於天下耿光光之著也)嗚呼繼自今後王立政其
惟克用常人(并周家後王而戒之也常人常德之人也臯陶曰彰厥有常吉哉常人與吉士同實)
(而異名者也)纂疏(吕氏曰常人之於國也蓋食之穀粟衣之布帛雖無異味異文而有生者常用而不)
(可一日易也然每多重遲木訥不能與小慧新進者争長頰舌間故世主惑於取捨而治亂分焉此公所以慨)
(歎而致深意於卒章歟○陳氏大猷曰理之常行而不可易者為常道行常道而不易者為常人常言其體之)
(不易吉言其用之休祥言常人於兵刑後以常人尤宜任此歟○愚謂庶常吉士文王用人家法也故上文言)
(其惟吉士此又言克用常人常人常德之人吉士吉德之士未有常人而不吉吉士而不常者也)周公
若曰太史司寇蘇公式敬爾由獄以長我王國兹式有
慎以列用中罰(此周公因言慎罰而以蘇公敬獄之事告之太史使其并書以為後世司獄之)
(式也蘇國名也左傳蘇忿生以温為司寇周公告太史以蘇忿生為司寇用能敬其所由之獄培植基本以長)
(我王國令於此取法而有謹焉則能以輕重條列用其中罰而無過差之患矣)纂疏(孔氏曰忿生為武王)
(司寇封蘇國能用法敬汝所用之獄言主獄當求蘇公之比太史掌六典有廢置官人之制故告之○陳氏大)
(猷曰公舉太史所記蘇公事以告王蘇公能以法式而敬其所用之獄重民命以延國命治獄者當以為法式)
(而有謹焉立政以用人為本而兵刑乃政之大者故以此終焉○愚謂立政之綱領在三宅三宅中所重尤在)
(準人之刑獄故旣告王以勿誤庶獄末復命太史書蘇公敬獄事以示法焉蘇公所以為司寇在乎敬後人之)
(法蘇公在乎慎能慎則能敬矣固為後之為司寇者慮尤為後之君用人以司獄者慮能如蘇公者用否則斥)
(蓋以此終立政用人之意歟兩式字用一義為妥○董氏曰公復政於王而作立政宅事牧準一篇綱領也休)
(兹知恤其血脈也自迪惟有夏至暴德㒺後言夏先后知恤乎此故乃室大競桀不知恤也故㒺後而湯陟焉)
(自亦越成湯至奄甸萬姓言商先王知恤乎此故用協用見德紂不知恤也故帝罰之而周式受命焉自亦越)
(文王武王以下言文武亦猶夏商先王之知恤也故並受丕基自孺子王矣以下拳拳以去憸人用常吉詰戎)
(兵慎刑獄為王告欲王以先王之知恤為法以夏商後王之不知恤為鑒忠愛之至今猶可挹也)
書集傳纂疏卷五
