書集傳纂疏卷六元陳櫟撰
朱子訂定蔡氏集傳
周官(成王訓廸百官史錄其言以周官名之亦訓體也今文無古文有○案此篇與今周)
(禮不同如三公三孤周禮皆不載或謂公孤兼官無正職故不載然三公論道經邦三孤貳公)
(弘化非職乎職任之大無踰此矣或又謂師氏即太師保氏即太保然以師保之尊而又屬司)
(徒之職亦無是理也又此言六年五服一朝而周禮六服諸侯有一歲一見者二歲一見者三)
(歲一見者亦與此不合是固可疑然周禮非聖人不能作也意周公方條治官之事而未及師)
(保之職所謂未及者鄭重而未及言之也書未成而公亡其間法制有未施用故與此異而冬)
(官亦缺要之周禮首末未偹周公未成之書也惜哉讀書者參互而考之則周公經制可得而)
(論矣)纂疏(問司徒司馬司空三公三少之官先生曰漢自古文尚書出方有周官篇伏生)
(口授二十五篇無周官故漢只置太尉司徒司空為三公而無周三公三少蓋未見古文尚書)
(但見伏生書牧誓立政篇中所說司徒司馬司空而置也古者諸侯之國只置得司徒司馬司)
(空三卿惟天子方得置三公三少六卿牧誓立政所說周家是時方為諸侯故不及三公三少)
(及周官篇所說則周是時已得天下矣三公三少本以師道佐天子只是加官周公以太師兼)
(冢宰召公以太保兼冡宰是以加官而兼宰相之職也後世官職益紊今遂以三公三少之官)
(為加官不復有師保之任論道經邦之責矣然古者猶是文臣之有功德重望者方得加師保)
(之官以其有教輔天子之名也後世遂以諸子或武臣為之既是天子之子與武臣豈可任師)
(保之責耶訛謬傳襲不復改正○陳氏經曰周官立政之效也二篇大率相為表裏周公作立)
(政告武王王能推行之考此篇如撫萬邦征弗庭即詰戎兵行天下之意也立太師傅保以下)
(即用三宅之意也戒有官以典常作師即克用常人之意也成王尊所聞行所知如此其高明)
(光大宜哉○吕氏曰金縢成王初年書也洛誥周公還政之書也無逸立政公戒王之書也周)
(官王親政開物成務之書也合數篇以觀成王可以見其本質焉可以見其昏明疑信之變焉)
(可以是其講貫啓發之深焉可以見其知類通達離師傅而不反焉過此有君陳乃周公沒後)
(有顧命乃王將沒時成王進德始終之序備矣周公格君始終之功著矣○愚謂周禮周公擬)
(議未全未行之書周官成王建置訓迪已施行之書也今只當據周官以解周官其與周禮不)
(合處略之可也又吕氏以作周官時周公尚在深玩周官文意公時不在矣此殆成王老於世)
(故後之書也如以不學戒卿士可見)
惟周王撫萬邦巡侯甸四征弗庭綏厥兆民六服羣辟
罔不承德歸于宗周董正治官(此書之本序也庭直也葛氏曰弗庭弗來庭者)
(六服侯甸男采衞并畿内為六服也禹貢五服通畿内周制五服在王畿外也周禮又有九服侯甸男采衞蠻)
(夷鎮蕃與此不同宗周鎬京也董督也治官凡治事之官也言成王撫臨萬國巡狩侯甸四方征討不庭之國)
(以安天下之民六服諸侯之君無不奉承周德成王歸于鎬京督正治事之官外攘之功舉而益嚴内治之修)
(也唐孔氏曰周制無萬國惟伐淮夷非四征也大言之爾)纂疏(吕氏曰天下大物也非緜力小才所能運)
(量非薄物細故所能維持向也成王不出閨闥之孱王耳今撫萬邦至莫不承德乾開坤闔秋殺春生四海皆)
(隨其運轉功成治定歸宗周正治官訓督裁正體統相承萬世皆入其維持不如是何以覲文之耿光揚武之)
(大烈乎○愚謂巡侯甸即六服而略言之也六服承德九服中以内五服并王畿言之也内五服九州内外四)
(服九州外以内五服并畿内為六正與侯甸男邦采衞之辭合略外四服爾)王曰若昔大猷
制治于未亂保邦于未危(若昔大道之世制治保邦于未亂未危之前即下文明王)
(立政是也)曰唐虞稽古建官惟百内有百揆四岳外有州牧
侯伯庶政惟和萬國咸寧夏商官倍亦克用乂明王立
政不惟其官惟其人(百揆無所不緫者四岳緫其方岳者州牧各緫其州者侯伯次州牧)
(而緫諸侯者也百揆四岳緫治于内州牧侯伯緫治于外内外相承體統不紊故庶政惟和而萬國咸安夏商)
(之時世變事繁觀其會通制其繁簡官數加倍亦能用治明王立政不惟其官之多惟其得人而已)纂疏
(張氏震曰唐虞官百夏商倍之周又幾倍之事繁故官多然大體未嘗變也舜命九官至商列為八政至周合)
(為六典大綱皆出於一所增特其屬耳)今予小子祗勤于德夙夜不逮仰
惟前代時若訓迪厥官(逮及時是若順也成王祗勤于德早夜若有所不及然蓋修德)
(者任官之本也)纂疏(陳氏經曰仰前代唐虞夏商建官之意而時若之○林氏曰董正者立太師以下是)
(也訓迪者凡我有官君子以下是也董正而後訓迪之也○愚謂王意謂今兆民綏六服承若已安已治然治)
(亂在庶官當先幾而備之將言唐虞夏商周之建官故以此三言開端焉唐虞稽古至亦克用乂此唐虞夏商)
(之建官所以制治保邦者也立政而官惟其人為政在人也訓官而先祗勤于德取人以身也此成王仰若唐)
(虞夏商而訓官以制治保邦者也)立太師太傅太保兹惟三公論道經
邦夑理陰陽官不必備惟其人(立始辭也三公非始於此立為周家定制則始)
(於此也賈誼曰保者保其身體傅者傅之德義師道之教訓此所謂三公也陰陽以氣言道者陰陽之理恒而)
(不變者也易曰一陰一陽之謂道是也論者講明之謂經者經綸之謂爕理者和調之也非經綸天下之大經)
(參天地之化育者豈足以任此責故官不必備惟其人也)少師少傅少保曰三孤貳
公弘化寅亮天地弼予一人(孤特也三少雖三公之貳而非其屬官故曰孤天地)
(以形言化者天地之用運而無迹者也易曰範圍天地之化是也弘者張而大之寅亮者敬而明之也公論道)
(孤弘化公爕理陰陽孤寅亮天地公論於前孤弼於後公孤之分如此)纂疏(孔氏曰弘大道化○葉氏)
(曰成王以周召為師保而太傳無聞周公殁召公仍為保而不聞設師傅蓋難之也○陳氏傅良曰周召以師)
(保為冢宰是卿兼三公也顧命自太保奭以下皆卿也時召公為保兼冢宰芮伯為司徒彤伯為宗伯畢公為)
(司馬皆是以三公兼之衞侯康叔為司寇毛公為司空審如是則三公多是六卿兼之但其人足以兼公則加)
(公之位無其人則止為卿而已三公三孤皆無其人則闕之而已而六卿自若也成周實以三公三孤待非常)
(之德故曰官不必備惟其人○吕氏曰明則邦國幽則陰陽幽明之所以然所謂道也經綸之用藏於無迹和)
(調之妙問不容聲何待於論論云者擬議以成其變化講明啓沃而精一之者也陰陽以氣言天地以形言爕)
(理運之者也寅亮承之者也公孤之分於此著矣然弼一人乃格君心之任獨於孤言之公反不與何也論道)
(經邦爕理陰陽未有不自君心者特王尊三公之至若不敢以身煩之蓋曰斯人也乃造化之友非予一人之)
(弼也○愚謂文王時太公已為太師武王時召公已為太保是三公非自成王始立也弘化以為天地之化固)
(有範圍天地之化可證但下句有亮天地上句似不必又以為天地之化孤之弘化對公之論道且言貳公正)
(是貳公以弘大其論道經邦之化耳弘大道化以寅亮天地體用之謂也孔註當矣)冢宰掌邦治
統百官均四海(冢大宰治也天官卿治官之長是為冢宰内統百官外均四海蓋天子之相也)
(百官異職管攝使歸于一是之謂統四海異宜調劑使得其平是之謂均)纂疏(吕氏曰三公三孤天子所)
(與調精祲之原而無所治者也統萬事而分治之則六卿之職六卿者萬事之綱也冢宰管攝百官非官官而)
(控制之自百而歸六自六而歸一所操至簡也所調劑者非人人而稱量之大與之為大小與之為小所居至)
(易也明乎簡易之道而相業盡矣○董氏曰周禮太宰掌建邦之六典曰治典教典禮典政典刑典事典六典)
(太宰兼掌此言掌邦治者教禮政刑事莫非治也○愚謂冢宰雖與五卿並列而亦為一卿實緫統乎五卿所)
(掌雖邦治必教禮兵刑土之並舉其職而後可以治歟)司徒掌邦教敷五典擾兆
民(擾馴也地官卿主國教化敷君臣父子夫婦長幼朋友五者之教以馴擾兆民之不順者而使之順也唐)
(虞司徒之官固已職掌如此)纂疏(陳氏大猷曰徒衆也主民衆故稱司徒○張氏曰擾猶擾龍之擾馴)
(習之也吕氏曰擾者馴習而熟之拊摩而入之畜養而寬之也○愚謂擾者順其自然而導之即在寬之意)
宗伯掌邦禮治神人和上下(春官卿主邦禮治天神地祇人鬼之事和上下尊卑)
(等列春官於四時之序為長故其官謂之宗伯成周合樂於禮官謂之和者蓋以樂而言也)纂疏(吕氏)
(曰治理也壇坎昭穆之等聘享射御之節貫本末而等文質所謂禮也神人所以治上下所以和也一失其禮)
(則僭亂諂佞而瀆乎神陵犯乖爭而悖乎人上下皆失其分安得而和○愚謂宗秩宗之宗伯長也秩宗典天)
(神地祇人鬼之三禮此之治神人蓋以神包祇即三禮也孔註云治天神地祇人鬼之事及國之吉凶軍賓嘉)
(五禮以和上下尊卑等列此註甚當是宗伯所掌乃三禮與五禮也禮所以辨上下定民志上下辨民志定則)
(和矣和有樂之意耳)司馬掌邦政統六師平邦國(夏官卿主戎馬之事掌國征伐)
(統御六軍平治邦國平謂強不得凌弱衆不得暴寡而人皆得其平也軍政莫急於焉故以司馬名官何莫非)
(政獨戎政謂之政者用以征伐而正彼之不正王政之大者也)纂疏(吕氏曰自夏命胤侯掌六師舉政典)
(以誓則邦政掌於司馬舊矣國之大事何莫非政獨戎政謂之政者天下無事寓兵於農然後賦役百為始有)
(所施固政之所從出天下有事舉兵討亂邦之存亡安危係焉其為政之大又不待論也此戎政所以獨謂之)
(政也統六師而謂之平邦國則王者用師之本旨特欲平邦國之不平者耳)司寇掌邦禁詰
姦慝刑暴亂(秋官卿主寇賊法禁羣行攻劫曰寇詰姦慝刑強暴作亂者掌刑不曰刑而曰禁者)
(禁於未然也吕氏曰姦慝隠而難知故謂之詰推鞠窮詰而求其情也暴亂顯而易見直刑之而已)纂疏
(陳氏大猷曰詰而後刑刑者必詰互文也陳氏經曰刑曰邦禁此初設刑美意禁民使不為惡而非以虐民也)
(虞禮樂分三官周合為一虞以士兼兵周分為二帝世詳於化而略於政王世詳於政而略於化世道升降之)
(異也)司空掌邦土居四民時地利(冬官卿主國空土以居士農工商四民順天時)
(以興地利按周禮冬官則記考工之事與此不同蓋本闕冬官漢儒以考工記當之也)纂疏(陳氏大猷)
(曰為治莫先於教化故司徒次冢宰教化莫先於禮樂故宗伯次之教之有不率則大者加甲兵小者加刑罰)
(不得已也故司馬司寇次之暴亂去而後民得安居故司空終焉)六卿分職各率其屬
以倡九牧阜成兆民(六卿分職各率其屬官以倡九州之牧自内達之於外政治明教化)
(洽兆民之衆莫不阜厚而化成也按周禮每卿六十屬六卿三百六十屬也吕氏曰冢宰相天子統百官則司)
(徒以下無非冢宰所統乃均列一職而併數之為六者綱在網中也乾坤之與六子並列於八方冢宰之與六)
(卿並列於六職也)纂疏(吕氏曰冢宰列於六卿綱固在網中而首非處身外也六卿倡九牧自内而達)
(之外九牧各率諸侯以應六卿自外而承乎内内倡外應周浹泰和此成周治天下之體統也○愚謂周以六)
(卿倡九牧猶唐虞以揆岳統牧伯故阜成之效不减和寧泰和在唐虞成周豈非以為治之綱紀立而體統定)
(歟)六年五服一朝又六年王乃時巡考制度于四岳諸
侯各朝于方岳大明黜陟(五服侯甸男采衞也六年一朝會京師十二年王一巡狩)
(時巡者猶舜之四仲巡狩也考制度者猶舜之協時月正日同律度量衡等事也諸侯各朝方岳者猶舜之肆)
(覲東后也大明黜陟者猶舜之黜陟幽明也疏數異時繁簡異制帝王之治因時損益者可見矣)纂疏
(吕氏曰六卿倡九牧既立為治之綱朝覲巡狩所以振其綱也六年一朝以達其壅時巡至明黜陟以修其廢)
(諸侯既親承德意於天子天子復親考制度於諸侯禮樂刑政四達而不悖矣是制嘗見於虞書復見於此驗)
(其疏數而世之升降可推矣○王氏曰每一歲一服入見五服有一年休息又六年五服兩朝然後王一巡狩)
(殷國也○林氏曰明黜陟即王制所謂不敬孝者削地黜爵有功德於民者加地進律是也此皆斟酌舜事而)
(行之舜五載一巡狩此十二年何也文中子曰舜一歲而巡四岳兵衞少而徵求寡也以是觀之則周兵衞日)
(衆徵求日多故不能五年而以十二年也)王曰嗚呼凡我有官君子欽乃攸
司愼乃出令令出惟行弗惟反以公滅私民其允懷(建官)
(之體統前章既訓迪之矣此則居守官職者咸在曰凡有官君子者合尊卑小大而同訓之也反者令出不可)
(行而壅逆之謂言敬汝所主之職謹汝所出之令令出欲其行不欲其壅逆而不行也以天下之公理滅一己)
(之私情則令行而民莫不敬信懷服矣)纂疏(陳氏經曰令未出而致謹可也既出則有行無反矣不謹)
(於未令之先必反於既令之後何以示信乎○蘇氏曰此教以謹令非欲其遂非也○呂氏曰令之大者出於)
(君百司自下教條於其屬亦令也○愚謂民之從違視公私之消長滅之者純乎公理而私欲淨盡之謂也欲)
(民之允懷非以公盡滅其私不可允懷誠服之謂也滅字允字須勘破)學古入官議事以
制政乃不迷其爾典常作之師無以利口亂厥官蓄疑
敗謀怠忽荒政不學牆面莅事惟煩(學古學前代之法也制裁度也迷錯)
(繆也典常當代之法也周家典常皆文武周公之所講畫至精至備凡莅官者謹師之而已不可喋喋利口更)
(改而紛亂之也積疑不決必敗其謀怠惰忽略必荒其政人而不學其猶正牆面而立必無所見而舉錯煩擾)
(也○蘇氏曰鄭子産鑄刑書晉叔向譏之曰昔先王議事以制不為刑辟其言蓋取諸此先王人法並任而任)
(人為多故律設大法而已其輕重之詳則付之人臨事而議以制其出入故刑簡而政清自唐以前治罪科條)
(止於今律令而已人之所犯日變無窮而律令有限以有限治無窮不聞有所闕豈非人法兼行吏猶得臨事)
(而議乎今律令之外科條數萬而不足於用有司請立新法者日益不已嗚呼任法之弊一至於此哉)纂
疏(孔氏曰臨事而議之以制其出入○王氏炎曰議事以古義裁之曰以制○吕氏曰議事斷之以制制即)
(所學之成法也○陳氏大猷曰事有施於古而不宜於今施於今而不合於古者皆非典常典常者理之通古)
(今常行而不可易者也爾當以之為法○吕氏曰有疑則辨可否立決蓄而不辨一前一却謀所以不成也怠)
(失之不及忽失之過其荒政均也學者應事以理雖萬變而不勞不學者應事以才不通於理觸事面牆始猶)
(以才力營之事漸多則不勝其繁矣○愚謂成王訓官以學勉之以不學戒之學古而後入官則當官議事必)
(能以古制裁酌之庶酌古通今而政不迷矣然世亦有好古而至於好異者如荆公是也故又欲其以典常之)
(理為之師不學則於理不明臨事惟見其煩擾而已學古則議事有所據而不迷不學則莅事無所見而煩擾)
(學不學之得失相去如此成王此言真萬世有官君子之龜鑑也)戒爾卿士功崇惟志
業廣惟勤惟克果斷乃罔後艱(此下申戒卿士也王氏曰功以智崇業以仁廣)
(斷以勇克此三者天下之達道也吕氏曰功者業之成也業者功之積也崇其功者存乎志廣其業者存乎勤)
(勤由志而生志待勤而遂雖有二者當幾而不能果斷則志與勤虚用而終蹈後艱矣)纂疏(陳氏大猷)
(曰事之所成為功職之所務為業如士業於學學思問辨皆學業至於道充德備則學之功成農業於田播耨)
(耘耔皆農業至收穫有秋則農之功成功之高卑由立志之高下欲功之高立志固貴乎高然必勤以廣業則)
(職業日勉日高其基立而其成高也否則事業以怠惰而狹小如築臺然安有基狹而臺高者雖有此志終不)
(遂矣○愚謂功崇至後艱四句乃申言蓄疑敗謀怠忽荒政之意而加警策耳功崇惟志業廣惟勤怠忽荒政)
(之反也惟克果斷乃罔後艱蓄疑敗謀之反也)位不期驕禄不期侈恭儉惟德
無載爾偽作德心逸日休作偽心勞日拙(貴不與驕期而驕自至禄)
(不與侈期而侈自至故居是位當知所以恭饗是禄當知所以儉然恭儉豈可以聲音笑貌為哉當有實得於)
(己不可從事於偽作德則中外惟一故心逸而日休休焉作偽則揜護不暇故心勞而日著其拙矣或曰期待)
(也位所以崇德非期於為驕禄所以報功非期於為侈亦通)纂疏(吕氏曰天下之至逸而無憂者莫如)
(德天下之至勞而無益者莫如偽○陳氏經曰制驕莫如恭制侈莫如儉實有德於恭儉則為德以聲音笑貌)
(為之則偽矣恭儉出於德者逸而休恭儉出於偽者勞而拙○愚謂期待之說合刊)居寵思危罔
不惟畏弗畏入畏(居寵盛則思危辱當無所不致其祇畏苟不知祇畏則入于可畏之中矣)
(後之患失者與思危相似然思危者以寵利為憂患失者以寵利為樂所存大不同也)纂疏(愚謂居寵)
(之寵即指禄位言禄利與危辱為鄰甚可畏也思其危則畏懼不暇何敢驕侈乎)推賢讓能庶
官乃和不和政厖舉能其官惟爾之能稱匪其人惟爾
不任(賢有德者也能有才者也王氏曰道二義利而已推賢讓能所以為義大臣出於義則莫不出於義)
(此庶官所以不爭而和蔽賢害能所以為利大臣出於利則莫不出於利此庶官所以爭而不和庶官不和則)
(政必雜亂而不理矣稱亦舉也所舉之人能修其官是亦爾之所能舉非其人是亦爾不勝任古者大臣以人)
(事君其責如此)纂疏(陳氏經曰人能推讓樂善故也不能推讓忌嫉故也九官相讓衆賢和朝范宣子讓)
(其下皆讓安有不和者我忌嫉人人必忌嫉我交相忌嫉何有於和○愚謂以上成王畫一以戒卿士言言精)
(當脫諸篇之佶屈聱牙而讀此猶芻豢之悅口云)王曰嗚呼三事暨大夫敬爾
有官亂爾有政以佑乃辟永康兆民萬邦惟無斁(三事即立)
(政三事也亂治也篇終歎息上自三事下至大夫而申戒勑之也其不及公孤者公孤德尊位隆非有待於戒)
(勑也)纂疏(蘇氏曰三事三公也○吕氏曰訓戒既終復提要緫告之敬爾官治爾政即前欽乃攸司也緫)
(言惟在輔君以永安民耳○愚謂上文戒卿士而不及公孤公孤德尊望重不待於戒勑也篇終責望之辭不)
(免上列三公三公德尊望重不無待於表率也諸家多以三事為三公惟蔡氏以為即立政三事而不指為三)
(公立政之作三事三宅也周官之三事三公也詩曰三事大夫漢魏以後史云位登三事皆指為三公何疑焉)
君陳(君陳臣名唐孔氏曰周公遷殷頑民於下都周公親自監之周公既殁成王命君陳)
(代周公此其策命之詞史錄其書以君陳名篇今文無古文有)纂疏(夏氏曰必封國乃稱)
(君李氏曰亦猶君奭君牙稱君貴之也○鄭康成中庸注君陳周公子○王氏希旦曰觀篇中)
(略無命子繼父職之辭意鄭說非○吕氏曰此篇戒勑之辭與畢命輕重不類君陳蓋新進者)
(也○李氏舜臣曰周公化商民至矣繼者不必創為新政以駭之一循公軌轍可也故王命君)
(陳三舉周公之訓以告之今但一遵周公無忿嫉無求備有忍從容則東郊之民常如周公之)
(臨其上和順可前卜也此命君陳大旨也故曰君陳克和厥中)
王若曰君陳惟爾令德孝恭惟孝友于兄弟克施有政
命汝尹兹東郊敬哉(言君陳有令德事親孝事上恭惟其孝友於家是以能施政於邦孔)
(子曰居家理故治可移於官陳氏曰天子之國五十里為近郊自王城言之則下都乃東郊之地故君陳畢命)
(皆指下都為東郊)纂疏(吕氏曰孝恭即令德之實○眞氏曰孝者必友不友則戚親之心非孝矣詩云)
(兄弟既翕和樂且湛子曰父母其順矣乎必兄弟和而後父母順友之關於孝如此○陳氏曰商民難化由民)
(彝泯亂王屬之孝友之君陳正其本也○愚謂治洛以化商民為重故君陳曰尹兹東郊畢命曰保釐東郊其)
(任一也孝恭之恭其德性本敬也敬哉之敬勉其加敬也)昔周公師保萬民民懷其
德往愼乃司兹率厥常懋昭周公之訓惟民其乂(周公之在)
(東郊有師之尊有保之親師教之保安之民懷其德君陳之往但當謹其所司率循其常勉明周公之舊訓則)
(民其治矣蓋周公既殁民方思慕周公之訓君陳能發明而光大之固宜其翕然聽順也)我聞曰至
治馨香感于神明黍稷非馨明德惟馨爾尚式時周公
之猷訓惟日孜孜無敢逸豫(吕氏曰成王既勉君陳昭周公之訓復舉周公精微)
(之訓以告之至治馨香以下四語所謂周公之訓也既言此而揭之以爾尚式時周公之猷訓則是四言為周)
(公之訓明矣物之精華固無二體然形質止而氣臭升止者有方升者無問則馨香者精華之上達者也至治)
(之極馨香發聞感格神明不疾而速凡昭薦黍稷之苾芬是豈黍稷之馨哉所以苾芬者實明德之馨也至治)
(舉其成明德循其本非有二馨香也周公之訓固為精微而舉以告君陳尤當其可自殷頑民言之欲具感格)
(非可刑驅而勢迫所謂洞達無問者蓋當深省也自周公法度言之典章雖具苟無前人之德則索然萎薾徒)
(為陳迹也故勉之以用是猷訓惟日孜孜無敢逸豫焉是訓也至精至微非日新不已深致敬篤之功孰能與)
(於斯)纂疏(陳氏大猷曰治本無馨香然善治之極曰至治馨香協氣休聞之所發越猶馨香之旁達而可)
(愛也惡政之極曰刑發聞惟腥醜聲穢德之彰聞猶腥穢之旁達而可惡也故善譽曰流芳惡聲曰遺臭神聦)
(明不可欺故曰神明○林氏曰德之昭明發為至治至治之馨香即明德之馨香合而為一者也但使黍稷之)
(苾芳可以為馨香則隨之粢盛豐備虞之享祀豐潔亦可以感神明矣王意謂德之馨香尚能感神豈不能感)
(化商民式時猷訓孜孜無逸所謂懋昭周公之訓即此是也○陳氏經曰至治之馨香非以黍稷以明德也有)
(其德有其物則假物以薦德之馨非專在物也有其物無其德則物徒物耳論馨香之效至於感神明極所以)
(馨香之本又根諸明德有是德則有是治有是治則有是馨香有是馨香則有是感應○董氏鼎曰益曰惟德)
(動天至諴感神周公曰明德惟馨感于神明天也神也德猶可以感動况苖民商民乎周公之言與益一意)
凡人未見聖若不克見既見聖亦不克由聖爾其戒哉
爾惟風下民惟草(未見聖如不能得見既見聖亦不能由聖人情皆然君陳親見周公故特)
(申戒以此君子之德風也小人之德草也草上之風必偃君陳克由周公之訓則商民亦由君陳之訓矣)纂
疏(陳氏大猷曰戒哉戒其勿如凡人也)圖厥政莫或不艱有廢有興出入
自爾師虞庶言同則繹(師衆虞度也言圖謀其政無小無大莫或不致其難有所當廢)
(有所當興必出入反覆與衆共虞度之衆論既同則又紬繹而深思之而後行也蓋出入自爾師虞者所以合)
(乎人之同庶言同則繹者所以斷於己之獨孟子曰國人皆曰賢然後察之國人皆曰可殺然後察之庶言同)
(則繹之謂也)纂疏(吕氏曰廢興非變周公之法也政由俗革斟酌權量以求其當也○陳氏大猷曰出)
(謀之國人也入謀之左右也)爾有嘉謀嘉猷則入告爾后于内爾乃
順之于外曰斯謀斯猷惟我后之德嗚呼臣人咸若時
惟良顯哉(言切於事謂之謀言合於道謂之猷道與事非二也各舉其甚者言之良以德言顯以名)
(言或曰成王舉君陳前日已陳之善而歎息以美之也○葛氏曰成王殆失斯言矣欲其臣善則稱君人臣之)
(細行也然君既有是心至於有過則將使誰執哉禹聞善言則拜湯改過不吝端不為此言矣嗚呼此其所以)
(為成王歟)纂疏(陳氏大猷曰臣人猶言人臣良善也顯善之昭著也○吕氏曰王舉君陳前日之善也平)
(昔謀猷入告及既施行澹然不有前日尚忘己之善而歸之君今日豈忘人之善而欲出於己○眞氏曰善則)
(稱君含美從王此義人臣自處者所當知君以是語臣則不可也漢高稱李斯善則稱君而王衞尉深非之王)
(之名不著然其言足為萬世法吕氏亦回護之辭耳○愚謂此承上文謂謀於衆審於己而得嘉謀猷云云非)
(特善則稱君臣之義當然聞善不違使得行之非有德之君不能然也方進言則善在臣能聽言則善在君此)
(乃人臣宣上德意以明示於衆也王非欲臣之譽已蓋欲其審謀猷以見之施行庶幾君蒙其歸美而臣遂其)
(良顯耳然王此言前此聖帝明王未之有也葛眞之疑殆未為過蓋恐啓導諛之漸云)王曰君陳
爾惟弘周公丕訓無依勢作威無倚法以削寬而有制
從容以和(此篇言周公訓者三曰懋昭曰式時至此則弘周公之丕訓欲其益張而大之也君陳何)
(至依勢以為威倚法以侵削者然勢我所有也法我所用也喜怒予奪毫髮不於人而於己是私意也非公理)
(也安能不作威以削乎君陳之世當寬和之時也然寬不可一於寬必寬而有其制和不可一於和必從容以)
(和之而後可以和厥中也)纂疏(吕氏曰周公之訓大矣猶欲弘之者繼前人之政苟止以持循因襲為心)
(其所成必降前人數等惟奮然開拓期以光大前業然後僅能不替蓋造始與繼成其力量不同也和中之時)
(其大體固當寬苟無制則流蕩放肆安能從容以和乎馴擾調娛於品制之中游息化養於範圍之内斯其所)
(以和也吕解别一本云寬而有制從容以和此最難當人欲為防制則易迫切無和氣此雖寬而有制雖有制)
(而能和○夏氏曰上文言周公之訓所當遵然未言今日待商民當如何故此及之無依勢至以和此言商民)
(不犯法者待之當如此下文則言犯法者待之又當如此也)殷民在辟予曰辟爾惟
勿辟予曰宥爾惟勿宥惟厥中(上章成王慮君陳之徇己此則慮君陳之徇君)
(也言殷民之在刑辟者不可徇君以為生殺惟當審其輕重之中也)纂疏(陳氏經曰君之喜怒無常情法)
(之輕重有常理不徇君而徇理之中可也君言苟是從君可也非從君乃從理也君言苟未是則從理可也從)
(理乃所以從君也)有弗若于汝政弗化于汝訓辟以止辟乃辟
(其有不順于汝之政不化于汝之訓刑之可也然刑期無刑刑而可以止刑者乃刑之此終上章之辟)狃
于姦宄敗常亂俗三細不宥(狃習也常典常也俗風俗也狃于姦宄與夫毁敗典)
(常壊亂風俗人犯此三者雖小罪亦不可宥以其所關者大也此終上章之宥)纂疏(孔氏曰罪雖小三犯)
(不赦唐孔氏曰言三再猶可赦也○愚謂蔡云犯此三者其以作内為姦在外為宄與亂常敗俗為三乎二孔)
(則謂有姦宄敗亂苟三犯則情罪雖小亦不宥即刑故無小怙終賊刑之意也)爾無忿疾于頑
無求備于一夫(無忿疾人之所未化無求備人之所不能)纂疏(陳氏曰頑不率教者無忿)
(疾之率教者當器之而不可責備之)必有忍其乃有濟有容德乃大(孔子曰小)
(不忍則亂大謀必有所忍而後能有所濟然此猶有堅制力蓄之意若洪裕寬綽恢恢乎有餘地者斯乃德之)
(大也忍言事容言德各以深淺言也)纂疏(林氏曰忍者勉強容者自然自有忍而充於有容則忍之迹泯)
(而廣大之德成矣勾踐於吳太王於狄忍也不忍則亡矣何以能濟湯於葛文於昆夷容也包之度内如天地)
(然孰能測度之非德之大而何○陳氏傅良曰習忍可以至容)簡厥修亦簡其或不修
進厥良以率其或不良(王氏曰修謂其職業良謂其行義職業有修與不修當簡而别)
(之則人勸功進行義之良者以率其不良則人勵行)纂疏(陳氏大猷曰修者方修於善良者已進於善○)
(夏氏曰修者簡别之不使與不修者混不修者亦簡别之不使與修者雜既簡别之如此然後於中遷其自修)
(而純為良善者進用之則不良者知所愧慕亦必修飭而至於良善是進其良所以率其不良也○愚謂修不)
(修皆可簡别故不修者亦以簡言惟良者可進用故不良者以率言此其立言所以不同也)惟民生
厚因物有遷違上所命從厥攸好爾克敬典在德時乃
罔不變允升于大猷惟予一人膺受多福其爾之休終
有辭於永世(言斯民之生其性本厚而所以澆薄者以誘於習俗而為物所遷耳然厚者既可遷)
(而薄則薄者豈不可反而厚乎反而歸厚特非聲音笑貌之所能為爾民之於上固不從其令而從其好大學)
(言其所令反其所好則民不從亦此意也敬典者敬其君臣父子兄弟夫婦朋友之常道也在德者得其典常)
(之道而著之於身也蓋知敬典而不知在德則典與我猶二也惟敬典而在德焉則所敬之典無非實有諸己)
(實之感人捷於桴鼓所以時乃㒺不變而信升于大猷也如是則君受其福臣成其美而有令名於永世矣)
纂疏(孔氏曰民不從所令而從所好在上不可不愼所好○夏氏曰厚者雖化為薄其本厚者未嘗不存)
(爾敬典在德以化之民無不變薄為厚而躋於大道者○吕氏曰東郊之任君陳始以令德孝恭得之成王終)
(以敬典在德勉之取之以實期之以實始終一實也○張氏曰康誥言商民父子兄弟之倫如此俗薄可知君)
(陳藥其病惟敬典而已人君不言福風俗淳厚偕之大道此君之福也○鄭氏景望曰時罔不變允升大猷成)
(王自謂膺受多福道洽政治澤潤生民康王亦謂永膺多福成康言福皆以商民趨化言此人君受福之實也)
(天保受福之詩亦曰羣黎百姓徧為爾德即成康之意○陳氏經曰民變其舊俗而後進於大道允升大猷則)
(化頑成仁反薄歸厚矣○愚謂敬典在德是能謹其所好時罔不變即從厥攸好也商民之頑原於昧天叙之)
(典惟敬典可以化之敬典在德以化民惟令德孝恭之君陳能之孝父母友兄弟君陳厚於天叙之典久矣敬)
(典在德王蓋即其素履以勉之也德者化商民之本敬又德化之本始曰命汝尹兹東郊敬哉終曰爾克敬典)
(在德始終一敬而德有諸己矣德有諸己而商民可化矣一篇綱領中之綱領捨敬吾何以觀之哉)
顧命(顧還視也成王將崩命羣臣立康王史序其事為篇謂之顧命者鄭玄云回首曰顧)
(臨死回顧而發命也今文古文皆有○吕氏曰成王經三監之變王室幾摇故此正其終始特)
(詳焉顧命成王所以正其終康王之誥康王所以正其始)纂疏(吕氏曰天子天下之共主)
(也成王力疾臨廟朝而命之二公受遺率諸侯而輔之所以公天位嚴大寶也世稱漢武拔霍)
(光於宿衞託以幼孤為知人抑不知大臣非可寄安危屬存亡者不在此選如周召内為師保)
(外統諸侯君存則輔政君殁則托孤所謂受遺蓋其一職耳武帝垂沒始拔一人付之平時大)
(臣果安用乎無具甚矣○陳氏經曰死生夜旦也人道之常始終之義也非學問之深不足以)
(語此成王自幼得周召二公養成其德緝熙其學至於臨死生始終之變卓然不亂觀此書當)
(與曾子易簣春秋書公薨于路寢參看又書載顧命獨成王有焉蓋自艱難變故中得之王當)
(幼冲遭四國之難事亦殆矣經一變長一智顧命之重成王亦折肱而知醫歟又曰後世之主)
(以死為諱繼承之際鮮有能正其終始者唐順宗嗣子已壯一旦病不能言不能召宰相托孤)
(使宦寺得擬議所立非因衞次公等草詔得入抗議立廣陵王事亦危矣可不鑒哉)
惟四月哉生魄王不懌(始生魄十六日王有疾故不悅懌)甲子王乃洮
頮水相被冕服憑玉几(王發大命臨羣臣必齊戒沐浴今疾病危殆故但洮盥頮面扶)
(相者被以衮冕憑玉几以發命)乃同召太保奭芮伯彤伯畢公衞侯毛
公師氏虎臣百尹御事(同召六卿下至御治事者太保芮伯彤伯畢公衞侯毛公六卿)
(也冢宰第一召公領之司徒第二芮伯為之宗伯第三彤伯為之司馬第四畢公領之司寇第五衞侯為之司)
(空第六毛公領之太保畢毛三公兼也芮彤畢衞毛皆國名入為天子公卿師氏大夫官虎臣虎賁氏百尹百)
(官之長及諸御治事者平時則召六卿使率其屬此則將發顧命自六卿至御事同以王命召也)纂疏
(顧命排得三公三孤六卿齊整召公與畢公毛公是三公芮伯彤伯衞侯是三孤太保是冢宰芮伯是司徒衞)
(侯是康叔為司寇所以康誥中多說刑三公只是以道義傅保王者無職事官屬却下行六卿事○皇極經世)
(書成王在位三十七年起丙戌盡壬戌○唐孔氏曰高官兼攝下司者漢世以來謂之領故召畢毛言領王肅)
(云彤姒姓之國餘五國姬姓畢毛文王庶子○夏氏曰哉生魄上無日辰故甲子不可考為何日○吕氏曰甲)
(子去崩纔一日耳猶盥洗以致潔冕服以致嚴顧託之言淵奥精明蓋臨衆之敬不以困&KR0629;廢素定之理雖垂)
(沒烱如也惟善治氣者能歴疾病而不惰善養心者能臨死亡而不昏豈一朝夕之積哉)王曰嗚呼
疾大漸惟幾病日臻既彌留恐不獲誓言嗣兹予審訓
命汝(此下成王之顧命也自嘆其疾大進惟危殆病日至既彌甚而留連恐遂死不得誓言以嗣續我志)
(此我所以詳審發訓命汝統言曰疾甚言曰病)纂疏(夏氏曰恐不得誓言嗣續之事)昔君文王
武王宣重光奠麗陳教則肄肄不違用克達殷集大命
(武猶文謂之重光猶舜如堯謂之重華也奠定麗依也言文武宣布重明之德定民所依陳列教條則民習服)
(習而不違天下化之用能達於殷邦而集大命於周也)纂疏(問麗孔音力馳反施也諸家作附麗謂土)
(著也奠麗謂養之陳教謂教之肄或訓勞或訓習前篇有以麗訓刑者肄當訓習○孔氏曰定天命施陳教則)
(勤勞文武定命陳教雖勞而不違道故能通殷為周成其大命○蘇氏曰奠定民所麗著定民居也○愚按奠)
(麗至不違諸說皆不通宜缺)在後之侗敬迓天威嗣守文武大訓無
敢昏逾(侗愚也成王自稱言其敬迎上天威命而不敢少忽嗣守文武大訓而無敢昏逾天威天命也)
(大訓述天命者也於天言天威於文武言大訓非有二也)今天降疾殆弗興弗悟爾
尚明時朕言用敬保元子釗弘濟于艱難(釗康王名成王言今天降)
(疾我身殆將必死弗興弗悟爾庶幾明是我言用敬保元子釗大濟于艱難曰元子者正其統也)柔遠
能邇安勸小大庶邦(懷來馴擾安寧勸導皆君道所當盡者合遠邇小大而言又以見君)
(德所施公平周溥而不可有所偏滯也)思夫人自亂于威儀爾無以釗冒
貢于非幾(亂治也威者有威可畏儀者有儀可象舉一身之則而言也蓋人受天地之中以生是以)
(有動作威儀之則成王思夫人之所以為人者自治於威儀耳自治云者正其身而不假於外求也貢進也成)
(王又言羣臣其無以元子而冐進於不善之幾也蓋幾者動之微而善惡之所由分也非幾則發於不善而䧟)
(於惡矣威儀舉其著於外者而勉之也非幾舉其發於中者而戒之也威儀之治皆本於一念一慮之微可不)
(謹乎孔子所謂知幾子思所謂謹獨周子所謂幾善惡者皆致意於是也成王垂絶之言而拳拳及此其有得)
(於周公者亦深矣○蘇氏曰死生之際聖賢之所甚重也成王將崩之一日被冕服以見百官出經遠保世之)
(言其不死於燕安婦人之手也明矣其致刑措宜哉)纂疏(陳氏經曰成王所得於周召者在敬既以敬而)
(迓天威復以敬授羣臣使輔嗣王曰弘濟艱難天下本非逸樂之具乃艱難之器也柔能安勸之要自一身始)
(下文遂及威儀非幾焉此成王平生學問所得處○陳氏大猷曰夫人猶言大凡人○吕氏曰人受天地之中)
(是以有動作威儀之則以定命也凡人有輕躁縱肆或踰其則乃人自亂其威儀天則本未嘗亂也○愚案吕)
(解自亂甚當而非幾欠緊切蔡解非幾儘密而自亂未允當盍云幾善惡幾者善惡所由分之微處也威儀之)
(亂乃其著也不待著而後戒也非之幾方微萌於不善而嚮於惡已當戒矣爾臣其毋以釗冐進于非之幾乎)
(威儀之治亂判於念慮之是非自亂威儀由冐進非幾始以如以其君霸之以釗之得失以之者格心之大臣)
(也即夫人之自亂于威儀者為戒其必自無以君冐進于非幾者先之曾子將終示孟敬子以君子所貴乎道)
(者三惟在於容貌顔色辭氣之間與成王臨崩告戒之言意不相遠其聞聖學之淵源於周公而垂流派於洙)
(泗者歟疾殆疾病危殆也)兹既受命還出綴衣于庭越翼日乙丑王
崩(綴衣幄帳也羣臣既退徹出幄帳於庭喪大記云疾病君徹懸東首於北牖下是也於其明日王崩)纂
疏(唐孔氏曰王先在幄帳中發命訖反寢處遂徹出之庭路寢之庭靜以俟終也○王氏炎曰成王幼立二)
(叔流言王不無疑性非卓然高明也臨殁乃能如此得非周召輔導養成其德故死生之際志氣清明如是乎)
(是知三代而下人主天資未必不及古人而德不逮者無古明王之學也)太保命仲桓南宮
毛俾爰齊侯吕伋以二干戈虎賁百人逆子釗於南門
之外延入翼室恤宅宗(桓毛二臣名伋太公望子為天子虎賁氏延引也翼室路寢旁)
(左右翼室也太保以冡宰攝政命桓毛二臣使齊侯吕伋以二干戈虎賁百人逆太子釗于路寢門外引入路)
(寢翼室為憂居宗主也○吕氏曰發命者冡宰傳命者兩朝臣承命者勲戚顯諸侯體統尊嚴樞機周密防危)
(慮患之意深矣入自端門萬姓咸覩與天下共之也延入翼室為憂居之宗示天下不可一日無統也唐穆敬)
(文武以降閹寺執國命易主於宫掖而外廷猶不聞然後知周家之制曲盡備豫雖一條一節亦不可廢也)
纂疏(夏氏曰桓毛必宿衞之臣○林氏曰太保命二臣於吕伋處取干戈持以統虎賁迎太子桓毛以冡)
(宰之命而後同於奉迎齊侯以冡宰之命而後授之兵衞姦邪何自萌哉○王氏曰稱子所以正名明父子繼)
(世之義稱名未成君也王宫南向南門王宫外門也○范氏曰成王崩太子必在側特出而迎之所以顯之於)
(衆也)丁卯命作冊度(命史為冊書法度傳顧命於康王)纂疏(陳氏大猷白將紀先王遺)
(命於冊書以授嗣王并作授冊法度下文升階即位受同祭響是也)越七日癸酉伯相命
士須材(伯相召公也召公以西伯為相須取也命士取材木以供喪用)纂疏(鄭氏曰大夫以上殯)
(斂皆以死之來日斂天子七日而殯於死為八日癸酉殯之明日也○薛氏曰士山虞匠人等致材木須待以)
(供凡喪事之用○吕氏曰自成王崩後訖康王受帝前命皆出於召公曰太保命仲桓命作冊度伯相命士所)
(以一號令而無二門也)狄設黼扆綴衣(狄下士祭統云狄者樂吏之賤者也喪大記狄人設)
(階蓋供喪役而典設張之事者也黼扆屏風畫為斧文者設黼扆幄帳如成王生存之日也)纂疏(唐孔)
(氏曰自設黼扆至陳輅車各有所司皆是相命不言者蒙上命士之文也此下皆為將傳顧命而陳儀物也經)
(於四座上言設黼扆綴衣則四座皆設也先施屏風於前又施帳幄於上)牖間南嚮敷重篾
席黼純華玉仍几(此平時見羣臣覲諸侯之坐也敷設重席所謂天子之席三重者也篾席)
(桃竹枝席也黼白黑雜繒純緣也華彩色也華玉以飾几仍因也因生時所設也周禮吉事變几凶事仍几是)
(也)西序東嚮敷重底席綴純文貝仍几(此旦夕聽事之坐也東西廂謂)
(之序底席蒲席也綴雜彩文貝有文之貝以飾几也)東序西嚮敷重豐席畫純雕
玉仍几(此養國老饗羣臣之坐也豐席筍席也畫彩色雕刻鏤也)西夾南嚮敷重筍
席玄紛純漆仍几(此親屬私燕之坐也西廂夾室之前筍席竹席也紛雜也以玄黑之色雜)
(為之緣漆漆几也牖間兩序西夾其席有四牖戶之間謂之扆天子負扆朝諸侯則牖間南嚮之席席之正也)
(其三席各隨事以時設也將傳先王顧命知神之在此乎在彼乎故兼設平生之坐也)纂疏(吕氏曰牖)
(序夾房階塾前指路寢言之牖間南嚮就路寢牎牖間南嚮設此座也間者窗東戶西戸牖之間即當宁之所)
(西序東嚮就路寢西廂設座東嚮也東序西嚮就路寢東廂設座西嚮也○夏氏曰廂之夾室謂之夾又謂之)
(房西夾乃西廂之夾室即下文所謂東房西房以其夾中央之大室故曰夾室西夾南嚮蓋在西廂之夾室中)
(南嚮設此座也○說文筍竹胎筍席取筍皮織為席也)越玉五重陳寶赤刀大訓
弘璧琬琰在西序大玉夷玉天球河圖在東序胤之舞
衣大貝鼖鼓在西房兊之戈和之弓垂之竹矢在東房
(於東西序坐北列玉五重及陳先王所寶器物赤刀赤削也大訓三皇五帝之書訓誥亦在焉文武之訓亦曰)
(大訓弘璧大璧也琬琰圭名夷常也球鳴球也河圖伏羲時龍馬負圖出於河一六位北二七位南三八位東)
(四九位西五十居中者易大傳所謂河出圖是也胤國名胤國所制舞衣大貝如車渠鼖鼓長八尺兊和皆古)
(之巧工垂舜時共工舞衣鼖鼓戈弓竹矢皆制作精巧中法度故歴代傳寶之○孔氏曰弘璧琬琰大玉夷玉)
(天球玉之五重也○吕氏曰西序所陳不惟赤刀弘璧而大訓參之東序所陳不惟大玉夷玉而河圖參之則)
(其所寶者斷可識矣○愚謂寶玉器物之陳非徒以為國容觀美意者成王平日之所觀閱手澤在馬陳之以)
(象其生存也楊氏中庸傳曰宗器於祭陳之示能守也於顧命陳之示能傳也)纂疏(陳氏大猷曰此陳世)
(傳之寶也越及也承上文而言玉五重陳寶緫言之下復分言玉一雙曰重古雙玉為㲄圓曰璧銳上曰圭琰)
(有鋒芒琬無鋒芒大玉華山之玉夷玉東夷之美玉)大輅在賓階面綴輅在阼階
面先輅在左塾之前次輅在右塾之前(大輅玉輅也綴輅金輅也先輅)
(木輅也次輅象輅革輅也王之五輅玉輅以祀不以封為最貴金輅以封同姓為次之象輅以封異姓為又次)
(之革輅以封四衞為又次之木輅以封蕃國為最賤其行也貴者宜自近賤者宜遠也王乘玉輅綴之者金輅)
(也故金輅謂之綴輅最遠者木輅也故木輅謂之先輅以木輅為先輅則革輅象輅為次輅矣賓階西階也阼)
(階東階也面南嚮也塾門側堂也五輅陳列亦象成王之生存也周禮典路云若有大祭祀則出路大喪大賓)
(客亦如之是大喪出輅為常禮也又案所陳寶玉器物皆以西為上者成王殯在西序故也)纂疏(鄭氏)
(曰阼猶酢也東階所以荅酢賓客○夏氏曰階面者據人在堂上面向南方北輅陳之其轅向南故謂之面蓋)
(在階之南面也先輅在左塾之前蓋在門内之西以塾在堂之前故自内向外言之雖在西自外向内言之實)
(在左也次輅在右塾之前蓋在門内之東自内向外言之雖在東自外向内言之實在右也○顧氏曰先輅在)
(寢門内之西北面對玉輅次輅在寢門内之東北面對金輅○吕氏曰此非獨盛彌文而彰備物天位峻極幄)
(座靚深寶鎮燁華車輅峙列入其庭肅然起敬懼不克承委重投艱之意不言而已傳矣)二人雀弁
執惠立于畢門之内四人綦弁執戈上刃夾兩階戺一
人冕執劉立于東堂一人冕執鉞立于西堂一人冕執
戣立于東垂一人冕執瞿立于西垂一人冕執銳立于
側階(弁士服雀弁赤色弁也綦弁以文鹿子皮為之惠三隅矛路寢門一名畢門上刃刃外嚮也堂廉曰)
(戺冕大夫服劉鉞屬戣瞿皆戟屬銳當作鈗說文曰鈗侍臣所執兵從金允聲周書曰一人冕執鈗讀若允東)
(西堂路寢東西廂之前堂也東西垂路寢東西序之階上也側階北陛之階上也○吕氏曰古者執戈戟以宿)
(衞王宫皆士大夫之職無事而奉燕私則從容養德而有膏澤之潤有事而司禦侮則堅明守義而無腹心之)
(虞下及秦漢陛楯執戟尚餘一二此制既廢人主接士大夫者僅有視朝數刻而周廬陛楯或環以椎埋嚚悍)
(之徒有志於復古者當深繹也)纂疏(孔氏曰側階北下立階上○唐孔氏曰垂旒為冕無旒為弁弁冕版)
(皆廣八寸長尺六寸前圓後方雀弁色赤而微黑如雀頭也垂堂上之遠地也堂廉廉者稜也立在堂下近於)
(堂稜執兵宿衞先東後西者以王在東宿衞敬新王故也○吕氏曰凡弁士也皆立堂下冕大夫也皆立堂上)
(○陳氏經曰自設黼座至此典物文章之備豈為華侈之具哉一以象先王平生所坐所寶所乘所衞以起嗣)
(王之追慕而盡誠紹述也一以昭先王委重投艱之意使嗣王肅敬以祇承也一以起羣臣諸侯之尊敬想慕)
(先王而繫心於嗣王也一以表人主之崇高富貴尊無二上而傳授之正如此以絶天下覬覦之萌也)王
麻冕黼裳由賓階隮卿士邦君麻冕蟻裳入即位(麻冕三十)
(升麻為冕也隮升也康王吉服自西階升堂以受先王之命故由賓階也蟻玄色公卿大夫及諸侯皆同服亦)
(廟中之禮不言升階者從王賓階也入即位者各就其位也○吕氏曰麻冕黼裳王祭服也卿士邦君祭服之)
(裳皆纁今蟻裳者蓋無事於奠祝不欲純用吉服有位於班列不可純用凶服酌吉凶之間示禮之變也)纂
疏(吕氏曰儀物既備然後延嗣王受顧命而踐位自此始稱王○夏氏曰麻冕用極細布即衮冕蘇氏曰麻)
(冕之裳四章此獨用黼示變也由賓階來受顧命猶以子道自居也卿士王朝公卿大夫傳曰鄭武公為平王)
(卿士但陪位無職事各入即所次之位纁赤色之淺者蟻色玄如蟻)太保太史太宗皆麻
冕彤裳太保承介圭上宗奉同瑁由阼階隮太史秉書
由賓階隮御王冊命(太宗宗伯也彤纁也太保受遺太史奉冊太宗相禮故皆祭服也介)
(大也大圭天子之守長尺有二寸同爵名祭以酌酒者瑁方四寸邪刻之以冒諸侯之珪璧以齊瑞信也太保)
(宗伯以先王之命奉符寶以傳嗣君有主道焉故升自阼階太史以冊命御王故持書由賓階以升蘇氏曰凡)
(王所臨所服用皆曰御)纂疏(蘇氏曰彤裳亦變也彤赤色○董氏曰介圭天子所守瑁以朝諸侯○陳)
(氏大猷曰太保冢宰緫大權故承鎮圭宗伯掌祭祀朝覲禮故奉同瑁書即冊命也秉言持之以升御言奉之)
(以進○夏氏曰圭瑁先王所執今將授嗣王若先王予之故自阼階升太史執書將進之嗣王故與王接武同)
(升○陳氏經曰上宗即宗伯或言大宗或言上宗者大宗伯一人小宗伯二人凡三人使其上二人也其一人)
(奉同其一人奉瑁)曰皇后憑玉几道揚末命命汝嗣訓臨君周
邦率循大卞燮和天下用荅揚文武之光訓(成王顧命之言書之)
(冊矣此太史所陳者也皇大后君也言大君成王力疾親憑玉几道揚臨終之命命汝嗣守文武大訓曰汝者)
(父前子名之義卞法也臨君周邦位之大也率循大卞法之大也燮和天下和之大也居大位由大法致大和)
(然後可以對揚文武之光訓也)纂疏(陳氏大猷曰道言揚稱也顧命中成王自言嗣守文武大訓故此言)
(命汝嗣訓燮亦和也荅揚文武光訓即所謂嗣訓)王再拜興荅曰眇眇予末小
子其能而亂四方以敬忌天威(眇小而如亂治也王拜受顧命起荅太史曰眇)
(眇然予微末小子其能如父祖治四方以敬忌天威乎謙辭退托於不能也顧命有敬迓天威嗣守文武大訓)
(之語故太史所告康王所荅皆於是致意焉)乃受同瑁王三宿三祭三咤上
宗曰饗(王受瑁為主受同以祭宿進爵也祭祭酒也咤奠爵也禮成於三故三宿三祭三咤葛氏曰受)
(上宗同瑁則受太保介圭可知宗伯曰饗者傳神命以饗告也)纂疏(林氏曰受瑁必授之人受同則以祭)
(○鄭氏曰釋詁云肅進也宿即肅也三肅為三進爵從立處而三進至神所也三祭三酹酒於神座也每一酹)
(酒則一奠爵王肅以咤為奠爵經典無此咤字曰饗所謂嘏也詩箋曰予福曰嘏特牲少牢之禮尸嘏主人此)
(則上宗嘏王也○蘇氏曰至齒而不飲曰咤曰嚌示飲而實不忍也○唐孔氏曰禮於祭末必飲神之酒受神)
(之福)太保受同降盥以異同秉璋以酢授宗人同拜王荅
拜(太保受王所咤之同而下堂盥洗更用他同秉璋以酢酢報祭也祭禮君執圭瓉祼尸太保執璋瓉亞祼)
(報祭亦亞祼之類故亦秉璋也以同授宗人而拜尸王荅拜者代尸拜也宗人小宗伯之屬相太保酢者也太)
(宗供王故宗人供太保)太保受同祭嚌宅授宗人同拜王荅拜(以酒)
(至齒曰嚌太保復受同以祭飲福至齒宅居也太保退居其所以同授宗人又拜王復荅拜太保飲福至齒者)
(方在喪疚歆神之賜而不甘其味也若王則喪之主非徒不甘味雖飲福亦廢也)太保降收諸
侯出廟門俟(太保下堂有司收撤器用廟門路寢之門也成王之殯在焉故曰廟言諸侯則卿士)
(以下可知俟者俟見新君也)纂疏(愚案咤有兩說孔氏以為奠爵蘇氏以為至齒不飲與嚌同義初以)
(咤從口意蘇說是及考字書方知□與吒同陟駕反祭奠酒爵也咤本□字傳寫訛耳孔註音釋下云說文作)
(□觀此則吒訓奠爵不可易也若與嚌同義則君咤臣嚌於義何分且與飲福亦廢之說不合矣報祭者亞祼)
(之類即今亞獻也王祭告成王言已已受顧命也太保秉璋以酢授同而拜告成王己已傳顧命也王荅拜蔡)
(氏則曰代尸拜王氏則曰因太保拜而對拜夏氏則曰王亦拜成王柩紛紛揣度要之王荅召公拜何疑焉君)
(在廟門外則全於君在廟門内則全於子况康王方在廟中柩前受顧命未出廟門臨朝堂而受羣臣朝也冢)
(宰以元老大臣受託孤重寄先王臨之在上先之拜告傳顧命繼之拜告禮成康王為喪主立柩前其荅拜禮)
(亦宜之冢宰傳顧命以相授見大臣如見先王也荅其拜敬大臣即所以敬先王也何必如諸說之紛紛回護)
(哉成王以乙丑崩越九日癸酉命士須材傳顧命不言日其在癸酉後必矣曷不如後世嗣君當日於柩前即)
(位而涉旬日乎曰君薨百工緫已以聽於冢宰尚矣有召公為冢宰以輔政紀綱政令周密備具如此故嗣君)
(可以旬日方即位也古今異宜何必同哉○眞氏曰此篇見周公養成君德之效又見召公處危疑周密皆可)
(為來世法)
康王之誥(今文古文皆有但今文合于顧命)
王出在應門之内太保率西方諸侯入應門左畢公率
東方諸侯入應門右皆布乘黃朱賓稱奉圭兼幣曰一
二臣衞敢執壤奠皆再拜稽首王義嗣德荅拜(漢孔氏曰王出)
(畢門立應門内鄭氏曰周禮五門一曰臯門二曰雉門三曰庫門四曰應門五曰路門路門一曰畢門外朝在)
(路門外則應門之内蓋内朝所在也周中分天下諸侯主以二伯自陜以東周公主之自陜以西召公主之召)
(公率西方諸侯蓋西伯舊職畢公率東方諸侯則繼周公為東伯矣諸侯入應門列于左右布陳也乘四馬也)
(諸侯皆陳四黃馬而朱其鬛以為庭實或曰黃朱若篚厥玄黃之類賓諸侯也稱舉也諸侯舉所奉圭兼幣曰)
(一二臣衞一二見非一也為王蕃衞故曰臣衞敢執壊地所出奠贄皆再拜首至地以致敬義宜也義嗣德云)
(者史氏之辭也康王宜嗣前人之德故荅拜也○吳氏曰穆公使人弔公子重耳重耳稽顙而不拜穆公曰仁)
(夫公子稽顙而不拜則未為後也蓋為後者拜不拜故未為後也弔者含者襚者升堂致命主孤拜稽顙成為)
(後者也康王之見諸侯若以為不當拜而不拜則疑未為後也且純乎吉也荅拜既正其為後且知其以喪見)
(也)纂疏(夏氏曰敢執上地所有奠之於王庭○愚謂奠如奠鴈之奠)太保暨芮伯咸
進相揖皆再拜稽首曰敢敬告天子皇天改大邦殷之
命惟周文武誕受羑若克恤西土(冢宰及司徒與羣臣皆進相揖定位又皆)
(再拜稽首陳戒於王曰敢敬告天子示不敢輕告且尊稱之所以重其聽也曰大邦殷者明有天下不足恃也)
(羑若未詳蘇氏曰羑羑里也文王出羑里之囚天命自是始順或曰羑若即下文之厥若也羑厥或字有訛謬)
(西土文武所興之地言文武所以大受命者以其能恤西土之衆也進告不言諸侯以内見外)纂疏(吕氏)
(曰二伯率諸侯列門左右朝會分班儀也太保及芮伯咸進相揖朝會合班儀也始而分班則諸侯兩列西伯)
(與東伯之位相對繼而合班則六卿前列冢宰與司徒之位相次○張氏曰恤西上以周業基於西土不忘本)
(也○愚謂羑若難強解合缺)惟新陟王畢協賞罰勘定厥功用敷遺
後人休今王敬之哉張皇六師無壊我高祖寡命(陟升遐也)
(成王初崩未喪未謚故曰新陟王畢盡協合也好惡在理不在我故能盡合其賞之所當賞罰之所當罰而克)
(定其功用施及後人之休美今王嗣位其敬勉之哉皇大也張皇六師大戒戎備無廢壊我文武艱難寡德之)
(基命也案召公此言若導王以尚威武者然守成之世多溺晏安而無立志苟不詰爾戎兵奮揚武烈則廢弛)
(怠惰而陵遲之漸見矣成康之時病正在是故周公於立政亦懇懇言之後世墜先王之業忘祖父之讎上下)
(苟安甚至於口不言兵亦異於召公之見矣可勝嘆哉)纂疏(問稱成王獨言畢協賞罰何也曰只為賞)
(不當功罰不當罪故事差錯若畢協賞罰非至公至明何以能此又問張皇六師曰古者兵藏於農故六軍皆)
(寓於農張皇六師只是整理民衆底意思○張氏曰繼新陟王惟在於敬敬則歴年不敬則墜命此召公平生)
(所學昔以告成王今又以告康王也新王即位元老當以道德進告乃先以賞罰六師言何也曰周自祖宗以)
(來仁深澤厚規模已定惟商民猶伺間隙欲逞其禍元老深謀遠慮不得已而及此是說施於康王之時則可)
(不可泛言於新王之前也○一說高祖猶說命言高后謂文王也○愚謂周以仁厚立國盈成之久流弊易弛)
(而弱弊政雖甚於東遷之後幾微已兆於一再傳之餘周召畢諸公已預見先憂於未然之前矣正如太公言)
(魯後世浸弱矣是也康王之子昭王即有舟膠楚澤之陵夷召公之言豈過也哉)王若曰庶邦
侯甸男衞惟予一人釗報誥(報誥而不及羣臣者以外見内康王在喪故稱名春)
(秋嗣王在喪亦書名也)昔君文武丕平富不務咎底至齊信用昭
明于天下則亦有熊羆之士不二心之臣保乂王家用
端命于上帝皇天用訓厥道付畀四方(丕平富者溥博均平薄斂富民)
(言文武德之廣也不務咎者不務咎惡輕省刑罰言文武罰之謹也底至者推行而底其至也齊信者兼盡而)
(極其誠也文武務德不務罰之心推行而底其至兼盡而極其誠内外充實故光輝發越用昭明於天下蓋誠)
(之至者不可揜也而又有熊羆武勇之士不二心忠實之臣戮力同心保乂王室文武用受正命於上天上天)
(用順文武之道而付之以天下之大也康王言此者求助羣臣諸侯之意)纂疏(愚謂王資助於内外而首)
(述文武得勇士忠臣之助者有感於張皇六師之言也)乃命建侯樹屏在我後之
人今予一二伯父尚胥暨顧綏爾先公之臣服于先王
雖爾身在外乃心罔不在王室用奉恤厥若無遺鞠子
羞(天子稱同姓諸侯曰伯父康王言文武所以命建侯邦植立蕃屏者意盖在我後之人也今我一二伯父)
(庶幾相與顧綏爾祖考所以臣服于我先王之道雖身守國在外乃心當常在王室用奉上之憂勤其順承之)
(毋遺我稚子之耻也)纂疏(林氏曰諸侯祖父嘗臣服于先王汝尚相與顧安之顧謂念而不忘則先公之)
(靈安矣○吕氏曰又戒以用奉承憂恤其所當順者而順行之順理則一時位則殊厥若者其所當順也人孰)
(不欲順理時位之不識則其順或非所當順者矣○林氏曰鞠子未離鞠養之稚子康王自謂)羣公既
皆聽命相揖趨出王釋冕反喪服(始相揖者揖而進也此相揖者揖而退也)
(蘇氏曰成王崩未葬君臣皆冕服禮歟曰非禮也謂之變禮可乎曰不可禮變於不得已嫂非溺終不援也三)
(年之喪既成服釋之而即吉無時而可者曰成王顧命不可以不傳既傳不可以喪服受也曰何為其不可也)
(孔子曰將冠子未及期日而有齊衰大功之喪則因喪服而冠冠吉禮也猶可以喪服行之受顧命見諸侯獨)
(不可以喪服乎太保使太史奉冊授王于次諸侯入哭於路寢而見王於次王喪服受教戒諫哭踊荅拜聖人)
(復起不易斯言矣春秋傳曰鄭子皮如晉葬晉平公將以幣行子産曰喪安用幣子皮固請以行既葬諸侯之)
(大夫欲因見新君叔向辭之曰大夫之事畢矣而又命孤孤斬焉在衰絰之中其以嘉服見則喪禮未畢其以)
(喪服見是重受弔也大夫將若之何皆無辭以退今康王既以嘉服見諸侯而又受乘黃玉帛之幣使周公在)
(必不為此然則孔子何取此書也曰至矣其父子君臣之間教戒深切著明足以為後世法孔子何為不取哉)
(然其失禮則不可不辨)纂疏(問康王釋喪服而被衮冕且受黃朱圭幣之獻諸家皆以為禮之變獨蘇)
(氏以為失禮未知當此際合如何區處先生曰天子諸侯之禮與士庶人不同故孟子有吾未之學之語蓋謂)
(此類耳如伊訓元祀十有二月朔亦是新喪伊尹已奉嗣王祗見厥祖固不可用凶服矣漢唐新主即位皆行)
(册禮君臣亦皆吉服追述先帝之命以告嗣君韓文外集順宗實錄中有此事可考蓋易世傳授國之大事當)
(嚴其禮而王侯以國為家雖先君之喪猶以為己私服也五代以來此禮不講則始終之際殊草草矣荅潘子)
(善如康王釋斬衰而服衮冕於禮為非孔子取之又不知何設使制禮作樂當此之職只得除之○王氏曰)
(相揖擯相者揖之○葉氏曰天子即位之禮後世無傳春秋猶有可攷君薨世子嗣位於喪次殯而未葬葬而)
(未踰年者不敢死其君故不敢踐其正位不敢朝廟而主祭封内三年稱子緣臣民之心不可一日無君則不)
(得已而嗣位緣始終之義一年不可以兩君則猶不敢當君位故必至明年而後朝廟正君位改元春秋始書)
(公即位焉然則成王始殯而康王即内朝以見諸侯禮歟諸侯踰年而朝廟即位以吉服乎以凶服乎不可知)
(也然古者吉凶不同事子曰羔裘玄冠不以弔吉服不可為凶事則凶服不可為吉事明矣魯莊未終桓喪王)
(命主王姬嫁說者曰衰麻不可以接弁冕諸侯大夫葬晉平公云云是重受弔也古人謹於吉凶之服如此其)
(嚴也康王之事必有不得已而然者蓋成王初即位尚有四國淮夷之變微周公天下未可知况不及成王周)
(公者乎故召公權一時之宜而遽正君臣之分若曰三年之喪天下之通喪也繼世以正大統亦天下之大義)
(也通喪上下之所同而大義天子之所獨故不以通喪廢大義而吉凶不可相亂則以冕服朝諸侯以為常禮)
(則不可以為非禮亦不可傳及後世率不能奪康王之為然後知二書之錄於經非孔子不能權之於道以盡)
(萬世之變也○陳氏傅良曰釋冕反喪服東坡疑之某嘗以問之鄉先生鄉先生曰惜坡疑之而不加察也召)
(畢皆盛德又老於更事豈不知禮蓋身見周公以叔父之親擁輔太子而流言之變起於兄弟非周公之忠誠)
(社稷岌岌乎殆哉矣故於康王之立特為非常之禮迎之南門衞之干戈奉之册書被之冕服而又率諸侯北)
(面朝之以與天下共立新君使曉然知定向而無疑其意遠矣蓋自秦漢而下授受成於宮闈之曖昧而擁立)
(出於一人之予奪禍天下國家不少然後知二公老練坐鎮安危之機送往事居中外無間未易以泥常論也)
(○愚謂蘇氏之論主於守經葉陳之論出於達權守經合理之正而不可破達權亦當察事之宜而不可膠召)
(公在當時必有廹於不得已懲創於往事而不敢輕者觀其布置舉措重大周密徵召會集翕合安徐若臨大)
(敵當大難然諸侯咸在或謂問疾者尚留而因受其朝非也觀其言曰庶邦侯甸男衞曰率西方諸侯入左東)
(方諸侯入右則徵召於既崩之餘翕集於一旬之内可見又觀張皇六師一語則當時事勢亦可想矣紀載始)
(末節節備具兩篇之中詞繁不殺前後五十六篇紀載無似此之詳者證之朱子之說荅潘時舉一叚未嘗必)
(主蘇氏意可見矣今兩存二說以俟來哲擇焉若必非召公東坡已盡之尚何容喙)
畢命(康王以成周之衆命畢公保釐此其册命也今文無古文有○唐孔氏曰漢歴律志)
(云康王畢命豐刑曰惟十有二年六月庚午朏王命作冊書豐刑此偽作者傳聞舊語得其年)
(月不得以下之辭妄言作豐刑耳亦不知豐刑之言何所道也)纂疏(吕氏曰周公始遷殷)
(民戒長治者不忌于凶德包以大度善惡並育以安反側也至君陳則殷民寖服周化故簡修)
(進良猶未大區别也至康王則世變風移矣苟猶兼蓄並容則餘孽不除終為良民之害故命)
(畢公分别居里不惟惡不能以染善亦將無以自容勢不得不入於善矣此周之治所以成也)
(蓋惟此時然後可以舉此政為治之序固如此)
惟十有二年六月庚午朏越三日壬申王朝步自宗周
至于豐以成周之衆命畢公保釐東郊(康王之十二年也畢公嘗相文)
(王故康王就豐文王廟命之成周下都也保安釐理也保釐即下文旌别淑慝之謂蓋一代之治體一篇之宗)
(要也)纂疏(陳氏大猷曰釐雖有辨别分理之意曰保則有恩意行乎其間非斬然割裂無復潤澤也以保)
(為釐蓋有欲並生哉之意)王若曰嗚呼父師惟文王武王敷大德于
天下用克受殷命(畢公代周公為太師也文王武王布大德于天下用能受殷之命言得之)
(之難也)惟周公左右先王綏定厥家毖殷頑民遷于洛邑
密邇王室式化厥訓既歴三紀世變風移四方無虞予
一人以寧(十二年曰紀父子曰世周公左右文武成王安定國家謹毖頑民遷于洛邑密近王室用)
(化其教既歴三紀世已變而風始移今四方無可虞度之事而予一人以寧言化之之難也)道有升
降政由俗革不臧厥臧民罔攸勸(有升有降猶言有隆有汚也周公當世道)
(方降之時至君陳畢公之世則將升於大猷矣為政者因俗變革故周公毖殷而謹厥始君陳有容而和厥中)
(皆由俗為政者當今之政旌别淑慝之時也苟不善其善則民無所勸慕矣)惟公懋德克勤
小物弼亮四世正色率下罔不祗師言嘉績多于先王
予小子垂拱仰成(懋盛大之義予懋乃德之懋小物猶言細行也言畢公既有盛德又能勤)
(於細行輔導四世風采凝峻表儀朝著若大若小罔不祗服師訓休嘉之績蓋多於先王之時矣今我小子復)
(何為哉垂衣拱手以仰其成而已康王將付畢公以保釐之寄故叙其德業之盛而歸美之也)纂疏(唐孔)
(氏曰小物猶小事能勤小事大事必勤矣晉語言文王之事云詢于八虞訪于辛尹重之以周召畢榮是畢公)
(文王時已為大臣也○吕氏曰畢公元老王不稱其成德而稱其懋德不稱其緫大體而稱其勤小物者蓋以)
(成德自居則止矣小物忽焉亦非造次必於是者惟勉於德者貫稚耄而不息故勤於物者一小大而無間○)
(林氏曰正色率下所謂正衣冠尊瞻視儼然人望而畏之也○史氏漸曰忠厚近迂闊老成若遲鈍先王終不)
(以此易彼者蓋世臣舊德功業已見於時聞望已孚於人商功利課殿最雖不若新進然雍容廟堂天下想聞)
(其風采足以廉頑立懦敦薄厲偷如泰山喬嶽初無運動之勞而功之及人厚矣畢公四世元老雖有不可及)
(之盛德常有不自足之誠心小物不以不必勤而不勤嘉績不以己多於前而或怠正色斂容而使人之非意)
(自消出辭吐氣而使天下之羣心胥服保釐之任捨公其誰○愚謂臧厥臧即下文旌淑彰善之事所謂勸則)
(使慝惡者克畏慕也不矜細行終累大德公於小物克勤所以愈見其懋德之誠也)王曰嗚呼父
師今予祗命公以周公之事往哉(今我敬命公以周公化訓頑民之事公其)
(往哉言非周公所為不敢屈公以行也)旌别淑慝表厥宅里彰善癉惡樹
之風聲弗率訓典殊厥井疆俾克畏慕申畫郊圻愼固
封守以康四海(淑善慝惡癉病也旌善别惡成周今日由俗革之政也表異善人之居里如後)
(世旌表門閭之類顯其為善者而病其為不善者以樹立為善者風聲使顯於當時而傳於後世所謂旌淑也)
(其不率訓典者則殊異其井里疆界使不得與善者雜處禮記曰不變移之郊不變移之遂即其法也使能畏)
(為惡之禍而慕為善之福所謂别慝也圻與畿同郊圻之制昔固規畫矣曰申云者申明之也封域之險昔固)
(有守矣曰謹云者戒嚴之也疆域障塞歲久則易湮世平則易玩時輯而屢省之乃所以尊嚴王畿王畿安則)
(四海安矣)纂疏(孔氏曰言非周公所為不敢枉公往治當識别民之善惡表異其居里明其為善病其為)
(惡立其善風揚其善聲使畏為惡之禍慕為善之福所以沮勸○唐孔氏曰旌旗所以表識貴賤故傳以旌為)
(識表宅里如今孝子順孫義夫節婦表其門閭也郊圻謂邑之境界○王氏曰彰善者則惡者耻其不若是病)
(也使人有所感動曰風使人有所聽聞曰聲○夏氏曰庶望風而化聞聲而應如風動於此而物偃於彼聲振)
(於此而響應於彼也○吕氏曰榮辱不止於一時而流芳遺臭傳千百世而未泯所謂樹之風聲也人存政舉)
(人亡政息惟風聲所傳則可以鼓動千百年之遠雖事往迹陳而興起如新弗率者殊其井疆豈眞欲絶之而)
(置之人類之外哉欲其畏慕而卒歸於善而已此旌别之本心也五陽一陰然後可以夬決揚庭不知時義而)
(錯施之為惡者衆或以召亂矣因區别里閭遂并郊圻封守而整齊之○愚謂東郊之政以保為釐旌别淑慝)
(者釐也義之盡也本心欲其畏慕而同歸于善者以保為釐也仁之至也又樹立為善者之風聲見其善善之)
(長俾為惡者畏慕見其惡惡之短有以人治人改而止之意愛之深待之厚如此卒化浮薄為忠厚宜哉風必)
(有聲聞夷惠之風聞即聞風之聲也王夏分為二字未當吕以使惡者遺臭兼言不若專以樹善者風聲使流)
(芳而人聞風興起言此數句旌别淑慝綱也表宅里樹風聲使人知善之可慕旌淑也弗率訓殊井疆使人知)
(惡之可畏别慝也不可為癉惡所礙彰善即癉惡)政貴有恒辭尚體要不惟好
異商俗靡靡利口惟賢餘風未殄公其念哉(對暫之謂恒對常之)
(謂異趣完具而已之謂體衆體所會之謂要政事純一辭令簡實深戒作聦明趨浮末好異之事凡論治體者)
(皆然而在商俗則尤為對病之藥也蘇氏曰張釋之諫漢文帝秦任刀筆之吏爭以亟疾苛察相高其弊徒文)
(具無惻隱之實以故不聞其過陵夷至於二世天下土崩今以嗇夫口辯而超遷之臣恐天下隨風而靡爭口)
(辯無其實凡釋之所論則康王以告畢公者也)纂疏(夏氏曰政與辭如此皆不好異者能之政而好異則)
(悅須臾而厭持久安能有恒言而好異則言浮於理言徒多而理不足安能體要○唐孔氏曰韓宣子言紂使)
(師襄作靡靡之樂靡靡相隨順之意○愚謂利口即辭體要之反惡利口遠佞人所關大矣)我聞曰
世禄之家鮮克由禮以蕩陵德實悖天道敝化奢麗萬
世同流(古人論世禄之家逸樂豢養其能由禮者鮮矣既不由禮則心無所制肆其驕蕩陵蔑有德悖)
(亂天道敝壊風化奢侈美麗萬世同一流也康王將言殷士怙侈滅義之惡故先取古人論世族者發之)纂
疏(家氏復禮曰觀此則洛邑所遷多殷世禄之家也)兹殷庶士席寵惟舊怙侈
滅義服美于人驕淫矜侉將由惡終雖收放心閑之惟
艱(吕氏曰殷士憑藉光寵助發其私欲者有自來矣私欲公義相為消長故怙侈必至滅義義滅則無復羞)
(惡之端徒以服飾之美侉之於人而身之不美則莫之耻也流而不反驕淫矜侉百邪並見將以惡終矣洛邑)
(之遷式化厥訓雖已收其放心而其所以防閑其邪者猶甚難也)纂疏(陳氏大猷曰席藉也○陳氏經)
(曰人心難收於已放之時尤難閑於既收之後苟其根尚在雖一時收斂將觸事而發此閑之所以為難也○)
(夏氏曰周公君陳相繼化商雖收其放心然閑之尚難畢公當有以閑之下文訓以德義古訓即閑之之道)
資富能訓惟以永年惟德惟義時乃大訓不由古訓于
何其訓(言殷士不可不訓之也資資材也資富而能訓則心不遷于外物而可全其性命之正也然訓)
(非外立教條也惟德惟義而已德者心之理義者理之宜也德義人所同有也惟德義以為訓是乃天下之大)
(訓然訓非可以己私言也當稽古以為之說盖善無證則民不從不由古以為訓于何以為訓乎)纂疏
(陳氏經曰禮義生於富足既富以養其身又訓以養其心全正性所以順正命此所以永年也所謂能訓豈外)
(人心天理而他有所謂訓哉德者人心之所得義者人心之所宜根於人心之所同然此之謂大訓古訓所載)
(亦惟德義而已即人心之所同然而證諸古所已然非德義之外有古訓也畢公之化本諸同然而民易從參)
(諸己然而民易信閑之之道孰過於此君陳尚有辟以止辟三細不宥之說此篇雖歴數商俗之不美然惟務)
(區别以生其愧教訓以導其善無片言及於刑蓋純以德化而刑措不用信矣○愚謂訓以德所以化其陵德)
(訓其義所以化其滅義旌别淑慝以商人化商人也所以興起其勸慕之微機崇德義稽古訓反身以化商人)
(也所以反求其訓化之大本化商之道盡矣)王曰嗚呼父師邦之安危惟兹
殷士不剛不柔厥德允修(是時四方無虞矣蕞爾殷民化訓三紀之餘亦何足慮而)
(康王拳拳以邦之安危惟繫於此其不苟於小成者如此文武周公之澤其深長也宜哉不剛所以保之不柔)
(所以釐之不剛不柔其德信乎其修矣)纂疏(王氏炎曰忿其不從而制以剛則必怨慮其難制而遇以)
(柔則必玩惟不偏而處以中則德允修而商人化矣○吕氏曰始皇以安危係匈奴而急之以剛德宗以安危)
(係藩鎮而緩之以柔皆以致亂)惟周公克愼厥始惟君陳克和厥中惟
公克成厥終三后協心用底于道道洽政治澤潤生民
四夷左衽罔不咸頼予小子永膺多福(殊厥井疆非治之成也使商民)
(皆善然後可謂之成此曰成者預期之也三后所治者洛邑而施及四夷王畿四方之本也吳氏曰道者致治)
(之道也始之中之終之雖時有先後皆能即其行事觀其用心而有以濟之若出於一時若成於一人謂之協)
(心如此)纂疏(張氏曰三后猶四時之序不同而同於成歲功也○陳氏經曰愼始毖殷頑民也和中從)
(容以和也今日惟防閑之使前日之功不壊耳事莫難於成終少有懈弛則二公之化皆為之不終矣政雖有)
(始中終之異心與道無始中終之殊曰洽曰潤漸漬積累豈一日之功所能哉商民甚微而所繫甚重遠而四)
(夷尊而人主近而畢公遠而公之子孫皆頼於此可見周公化商為重必如是而後可以盡成終之責)公
其惟時成周建無窮之基亦有無窮之聞子孫訓其成
式惟乂(建立訓順式法也成周指下都而言吕氏曰畢公四世元老豈區區立後世名者而勲德之隆)
(亦豈少此康王所以望之者蓋相期以無窮事業乃尊敬之至也)嗚呼罔曰弗克惟既
厥心罔曰民寡惟愼厥事欽若先王成烈以休于前政
(蘇氏曰曰弗克者畏其難而不敢為者也曰民寡者易其事以為不足為者也前政周公君陳也)纂疏
(陳氏大猷曰事之不立非視之太重而畏其難則視之太輕而忽其易能盡其心則雖難無不舉不謹其事則)
(雖易不能舉○王氏炎曰觀殷民不輕於從周見殷先王德澤之深觀三后化殷殷卒依依於周者八百年見)
(周家仁厚之至○董氏鼎曰無殷人之頑不見周家之仁如錮陰沍寒終消融於春風和氣中何其仁哉○吕)
(氏曰成康並稱成王見於詩書者多康王自誥諸侯外惟畢命耳讀此亦可見其賢矣)
君牙(君牙臣名穆王命君牙為大司徒此其誥命也今文無古文有)纂疏(問君牙冏)
(命等見穆王氣象甚好後來乃有車轍馬迹馳天下之事如何曰此篇乃内史之屬所作猶今)
(翰林作制誥然如君陳蔡仲微子之命等篇亦是當時此等文字自有格子首呼其名而告之)
(末又為嗚呼之辭以戒之篇篇皆然○吕氏曰穆王書三篇君牙冏命初年書也吕刑末年書)
(也中雖放逸不克保其始之祗畏然暮年哀敬初心復還舜命契為司徒止一語而君牙贊書)
(至一篇世降而文勝也然周家之典刑文獻在焉)
王若曰嗚呼君牙惟乃祖乃父世篤忠貞服勞王家厥
有成績紀于太常(王穆王也康王孫昭王子周禮司勲云凡有功者銘書於王之太常司常)
(云日月為常畫日月於旌旗也)惟予小子嗣守文武成康遺緒亦惟先
王之臣克左右亂四方心之憂危若蹈虎尾涉于春冰
(緒統緒也若蹈虎尾畏其噬若涉春冰畏其䧟言憂危之至以見求助之切也)纂疏(張氏曰穆王父昭王)
(南征不復故有蹈虎涉冰之喻然隱諱其事又迂緩其辭不足以感動人心無志可知矣其後車轍馬迹周於)
(天下周道衰焉○愚按先王之臣本或作先正孔注亦惟祖父之臣作先王東齋云先正說見說命作先正當)
(從孔注又案君牙稱君必有國成康時芮伯為司徒伯爵諸侯也君牙當是其後)今命爾予翼
作股肱心膂纉乃舊服無忝祖考(膂脊也舊服忠貞服勞之事忝辱也欲君)
(牙以其祖考事先王者而事我也)弘敷五典式和民則爾身克正罔敢
弗正民心罔中惟爾之中(弘敷者大而布之也式和者敬而和之也則有物有則之)
(則君臣之義父子之仁夫婦之别長幼之序朋友之信是也典以設教言故曰弘敷則以民彛言故曰式和此)
(司徒之教也然教之本則在君牙之身正也中也民則之體而人之所同然也正以身言欲其所處無邪行也)
(中以心言欲其所存無邪思也孔子曰子率以正孰敢不正周公曰率自中此告君牙以司徒之職也)纂
疏(張氏曰和民則在我而已惟正與中民則和矣○陳氏大猷曰以其常行而不可易謂之典以其截然而)
(不可越謂之則教之理雖不外乎人之性教之本則在君牙之身與心正者容有不中中則無有不正身之正)
(勉強修飾者能之心之中非存養純熟不能也故既欲君牙正身以率民身之正尤故其存心之中以導民心)
(之中則民則和五典惇矣敷典和則因民心之同得者教之爾正爾中即吾心之先得者率之也於身先言爾)
(於心先言民互文耳)夏暑雨小民惟曰怨咨冬祁寒小民亦惟曰
怨咨厥惟艱哉思其艱以圖其易民乃寧(祁大也暑雨祁寒小民怨)
(咨自傷其生之艱難也厥惟艱哉者嘆小民之誠為艱難也思念其難以圖其易民乃安也艱者飢寒之艱易)
(者衣食之易司徒敷五典擾兆民兼教養之職此又告君牙以養民之難也)嗚呼丕顯哉文
王謨丕承哉武王烈啓佑我後人咸以正罔缺爾惟敬
明乃訓用奉若于先王對揚文武之光命追配于前人
(丕大謨謀烈功也文顯於前武承於後曰謨曰烈各指其實而言之咸以正者無一事不出於正咸罔缺者無)
(一事不致其周密若順對荅配匹也前人君牙祖父)纂疏(唐孔氏曰文始謀造周故美其謀武功業成就)
(故美其功先王成康也○愚謂光命即顯謨武烈不過承文謨雖烈亦謨也所以於文武緫言光命也文武之)
(光命成康已對揚之今又能奉若成康所以對揚文武之意也如此則君牙可追配其祖父矣舜命契為司徒)
(不過曰敬敷五教在寬今穆王命君牙其詳雖至於一篇其要不出舜之一言前曰弘敷五典式和民則曰弘)
(曰和即在寬意也此曰敬明乃訓即敬敷意也帝舜此言豈惟穆王不能易萬世職教者不能易也)王若
曰君牙乃惟由先正舊典時式民之治亂在兹率乃祖
考之攸行昭乃辟之有乂(先正君牙祖父也君牙由祖父舊職而是法之民之治亂)
(在此而已法則治否則亂也循汝祖父之所行而顯其君之有乂復申戒其守家法以終之案此篇專以君牙)
(祖父為言曰纉舊服曰由舊典曰無忝曰追配曰由先正舊典曰率祖考攸行然則君牙之祖父嘗任司徒之)
(職而其賢可知矣惜載籍之無傳也陳氏曰康王時芮伯為司徒君牙豈其後耶)
冏命(穆王命伯冏為太僕正此其誥命也今文無古文有○吕氏曰陪僕暬御之臣後世)
(視為賤品而不之擇者曾不知人主朝夕與居氣體移養常必由之潜消默奪於冥冥之中而)
(明爭顯諫於昭昭之際抑末矣自周公作立政而嘆綴衣虎賁知恤者鮮則君德之所繫前此)
(知之者亦罕矣周公表而出之其選始重穆王之用太僕正特作命書至與大司徒略等其知)
(本哉)纂疏(陳氏大猷曰周禮止有太僕下大夫二人此言太僕正正其長也又有祭僕御)
(僕隸僕戎僕齊僕道僕田僕等正皆長之上薰陶涵養乎君德下簡擇表率乎羣僚所繫甚重)
(故冊命焉○蘇氏曰昭王南征不復至齊桓乃以冏楚是終穆王世君弑賊不討也王終無憤)
(耻之心乃欲車轍馬迹周於天下今觀君牙伯冏二書皆無哀痛慘怛之意但曰嗣先人宅丕)
(后而已非祭公謀父祈招之詩以止王心王其不沒乎○張氏曰伯冏為太僕正穆王馳騁天)
(下而不能正救者也然二篇殷勤懇惻得非當時仁人君子閔王之無志故修辭立誠以勸勵)
(其臣下如陸贄為德宗作奉天詔書而山東父老為之感泣歟)
王若曰伯冏惟予弗克于德嗣先人宅丕后怵惕惟厲
中夜以興思免厥愆(伯冏臣名穆王言我不能于德繼前人居大君之位恐懼危厲中夜)
(以興思所以免其咎過)昔在文武聦明齊聖小大之臣咸懷忠良
其侍御僕從罔匪正人以旦夕承弼厥辟出入起居罔
有不欽發號施令罔有不臧下民祗若萬邦咸休(侍給侍左)
(右者御車御之官僕從太僕羣僕凡從王者承承順之謂弼正救之謂雖文武之君聦明齊聖小大之臣咸懷)
(忠良固無待於侍御僕從之承弼者然其左右奔走皆得正人則承順正救亦豈小補哉)纂疏(陳氏大猷)
(曰聦明言其質之生知齊聖言其德之充極出入起居發號施令就太僕職掌而言蓋太僕掌正王之服位出)
(入王之大命掌諸侯之復逆復王之荅報逆下之敷奏也君之起居號令皆與有職焉○吕氏曰文武動容何)
(嘗不中號令何嘗不善今必先言近臣承弼而後及此蓋左右交修近臣之常職而内外交養亦聖人不已之)
(誠也世主起居漫不加省徒謹於議令時所謂咸其輔頰舌感人末矣民若邦休豈口舌能辦哉○林氏曰近)
(習非人則朝夕漸染入於邪僻而不自知大臣雖賢君心已蠧矣故雖小大忠良必羣僕皆正人而後可)惟
予一人無良實頼左右前後有位之士匡其不及繩愆
糾謬格其非心俾克紹先烈(無良言其質之不善也匡輔助也繩直糾正也非心)
(非僻之心也先烈文武也)纂疏(問格訓正恐如格式之格以此律人之不正者否曰如言合格只是將此)
(一物格其不正者使歸于正如格其非心是說得淺者大人格君心之非是說得深者○陳氏大猷曰文武猶)
(資左右况予乎匡救其惡而不格其非心則止於東而生於西惟格其非心乃拔本塞源)今予命汝
作大正正于羣僕侍御之臣懋乃后德交修不逮(大正太僕)
(正也周禮太僕下大夫也羣僕謂祭僕隷僕戎僕齊僕之類穆王欲伯冏正其羣僕侍御之臣以勉進君德而)
(交修其所不及或曰周禮下大夫不得為正漢孔氏以為大御中大夫蓋周禮大御最長下又有羣僕與此所)
(謂正于羣僕者合且與君同車最為親近也)愼簡乃僚無以巧言令色便辟
側媚其惟吉士(巧好令善也好其言善其色外飾而無質實者也便者順人之所欲辟者避人)
(之所惡側者姦邪媚者諛悅小人也吉士君子也言當謹擇汝之僚佐無任小人而惟用君子也又案此言謹)
(簡乃僚則成周之時凡為官長者皆得自舉其屬不特辟除府史胥徒而已)纂疏(吕氏曰命一伯冏作)
(大正使謹擇其僚固不待王親擇此為治之體統也陸贄在唐欲使諸司長官各舉其屬亦庶幾有見乎此)
僕臣正厥后克正僕臣諛厥后自聖后德惟臣不德惟
臣(自聖自以為聖也僕臣之賢否係君德之輕重如此吕氏曰自古小人之敗君德為昏為虐為侈為縱曷)
(其有極至於自聖猶若淺之為害穆王獨以是蔽之者蓋小人之蠱其君必使之虚美熏心傲然自聖則謂人)
(莫己若而欲予言莫之違然後法家拂士日遠而快意肆情之事亦莫或齟齬其間自聖之證既見而百疾從)
(之昏虐侈縱皆其枝葉而不足論也)爾無昵于憸人充耳目之官迪上以
非先王之典(汝無比近小人充我耳目之官導君上以非先王之典蓋穆王自量其執德未固恐)
(左右以異端進而蕩其心也)非人其吉惟貨其吉若時瘝厥官惟爾
大弗克祗厥辟惟予汝辜(戒其以貨賄任羣僕也言不于其人之善而惟以貨賄為)
(善則是曠厥官汝大不能敬其君而我亦汝罪矣)纂疏(吕氏曰近習更相表裏多以利合舍才而論貨)
(近習通弊也自盤庚緫貨寳之戒至此復見之吕刑亦言貨成湯文武之隆未數數然以貨防其臣也其商周)
(之衰乎)王曰嗚呼欽哉永弼乃后于彝憲(彝憲常法也吕氏曰穆王卒章)
(之命望於伯冏者深且長矣此心不繼造父為御周遊天下將必有車轍馬迹導其侈者果出於僕御之間抑)
(不知伯冏猶在職乎否也穆王豫知所戒憂思深長猶不免躬自蹈之人心操捨之無常可懼哉)纂疏
(王氏曰近習之臣不患其不能將順而莫之承惟患其不能正救而莫之弼故在先王則稱其承弼在己則責)
(之以永弼而不及於承焉)
吕刑(吕侯為天子司寇穆王命訓刑以詰四方史錄為篇今文古文皆有○案此篇專訓)
(贖刑蓋本舜典金作贖刑之語今詳此書實則不然蓋舜典所謂贖者官府學校之刑爾若五)
(刑則固未嘗贖也五刑之寬惟處以流鞭扑之寬方許其贖今穆王贖法雖大辟亦與其贖免)
(矣漢張敞以討羌兵食不繼建為入穀贖罪之法初亦未嘗及夫殺人及盗之罪而蕭望之等)
(猶以為如此則富者得生貧者獨死恐開利路以傷治化曾謂唐虞之世而有是贖法哉穆王)
(巡遊無度財匱民勞至其末年無以為計乃為此一切權宜之術以斂民財夫子錄之蓋亦示)
(戒然其一篇之書哀矜惻怛猶可以想見三代忠厚之遺意云爾又案書傳引此多稱甫刑史)
(記作甫侯言於王作修刑辟吕後為甫歟)纂疏(問鄭敷文所謂甫刑之意是否曰他門都)
(不去攷那贖刑古之金作贖刑只是刑之輕者如流宥五刑皆是流竄想穆王胡做晚年無錢)
(使後撰出那般法來聖人也是志法之變處但是其中論不可輕於用刑之類也有許多好說)
(話不可不知○唐孔氏曰書傳引此篇語多稱甫刑者吕侯子孫後改封甫如詩之生甫及申)
(不與我戌甫穆王時未有甫名後世以子孫國號名之追稱甫刑若叔虞封唐子孫封晉而史)
(記作晉世家○林氏曰吕與甫猶荆與楚殷與商○王氏炎曰此書穆王之言而名吕刑者吕)
(侯為王司寇王命之參定刑書乃推作刑之意以訓四方司政典獄故以吕刑名之)
惟吕命王享國百年耄荒度作刑以詰四方(惟吕命與惟說命語)
(意同先此以見訓刑為吕侯之言也耄老而昏亂之稱荒忽也孟子曰從獸無厭謂之荒穆王享國百年車轍)
(馬迹遍于天下故史氏以耄荒二字發之亦以見贖刑為穆王耄荒所訓耳蘇氏曰荒大也大度作刑猶禹曰)
(予荒度土功荒當屬下句亦通然耄亦貶之之辭也)纂疏(陳氏大猷曰惟吕命疑有闕文○孔氏曰吕侯)
(見命為司寇以王命作書享國百年耄亂荒忽度時世所宜訓刑以治四方○唐孔氏曰八十九十曰耄耄荒)
(年老也周本紀穆王即位春秋已五十立五十年崩無逸皆謂住位之年此從王生年數不與彼同○愚謂王)
(享國百年耄荒如朕在位三十三載耄期耳當百年耄荒之時能裁度作刑以詰四方乃見其篤老而尚精明)
(仁厚非眞耄亂荒迷也荒度雖有益稷可證然與土功不同蔡氏采之以偹一說得之矣詰如詰姦慝之詰)
王曰若古有訓蚩尤惟始作亂延及于平民罔不寇賊
鴟義姦宄奪攘矯虔(言鴻荒之世渾厚敦龐蚩尤始開暴亂之端驅扇熏炙延及平民無)
(不為寇為賊鴟義者以鴟張跋扈為義矯虔者矯詐虔劉也)苖民弗用靈制以刑惟
作五虐之刑曰法殺戮無辜爰始淫為劓刵椓黥越兹
麗刑并制罔差有辭(苖民承蚩尤之暴不用善而制以刑惟作五虐之刑名之曰法以殺)
(戮無罪於是始過為劓鼻刵耳椓竅黥面之法於麗法者必刑之并制無罪不復以曲直之辭為差别皆刑之)
(也)民興胥漸泯泯棼棼罔中于信以覆詛盟虐威庶戮
方告無辜于上上帝監民罔有馨香德刑發聞惟腥(泯泯)
(昏也棼棼亂也民相漸染為昏為亂無復誠信相與反覆詛盟而已虐政作威衆被戮者方各告無罪於天天)
(視苖民無有馨香德而刑戮發聞莫非腥穢吕氏曰形於聲嗟窮之反也動於氣臭惡之熟也馨香陽也腥穢)
(陰也故德為馨香而刑發腥穢也)皇帝哀矜庶戮之不辜報虐以威遏
絶苖民無世在下(皇帝舜也以書攷之治苖民命伯夷禹稷臯陶皆舜之事報苖之虐以我)
(之威絶滅也謂竄與分北之類遏絶之使無繼世在下國)纂疏(孔氏曰九黎之君號曰蚩尤為鴟梟之義)
(三苖之君習蚩尤之惡頑凶虐民蚩尤黃帝所滅三苖帝堯所誅言異世而同惡皇帝堯也○史記五帝本紀)
(神農世衰蚩尤強暴黃帝與蚩尤戰于涿鹿之野殺之○唐孔氏曰楚語云少昊氏之衰九黎亂德顓帝受之)
(使復舊常則九黎在少昊之末非蚩尤也楚語又云三苖復九黎之惡鄭氏曰苖民即九黎之後顓帝誅九黎)
(至其子孫為三國○蘇氏曰鴟義以鷙殺為義如後世所謂俠也○陳氏曰罔中于信無中心出於誠信者信)
(不由中也觀二始字見蚩尤為作亂之始而三苖為淫刑之始○張氏曰方並也如方舟之方○愚謂蚩尤苖)
(民前後隔遠不必以九黎混雜言之二孔鄭氏之說皆未敢信吕氏又謂古未有五刑自苖民制之然後聖人)
(始不得已而用之非也舜典云象以典刑流宥五刑下方誅及四凶苖居一焉五刑其來久矣豈有苖民始作)
(五刑舜乃效尤用之之理鄭殺鄧析而用其竹刑傳猶譏之孰謂舜以三苖虐威而竄其身乃效其虐威而用)
(其法乎曰作五虐之刑淫為劓刵㭬黥曰虐與淫可見非古五刑必暴虐淫過用之或如紂之炮烙剖心孫皓)
(之鑿人目剥人面之類耳天討有罪五刑五用帝王二千年相承莫之有改而謂始於苖民乎使果創始於苖)
(民穆王方諄諄以苖民為戒乃遵用其刑乎不然必矣)乃命重黎絶地天通罔有
降格羣后之逮在下明明棐常鰥寡無蓋(重少昊之後黎高陽之後)
(重即羲黎即和也吕氏曰治世公道昭明為善得福為惡得禍民曉然知其所由則不求之渺芒冥昧之間當)
(三苖昏虐民之得罪者莫知其端無所控訴相與聽於神祭非其鬼天地人神之典雜揉凟亂此妖誕之所以)
(興人心之所以不正也在舜當務之急莫先於正人心首命重黎修明祀典天子然後祭天地諸侯然後祭山)
(川高卑上下各有分限絶地天之通嚴幽明之分焄蒿妖誕之說舉皆屏息羣后及在下之羣臣皆精白一心)
(輔助常道民卒善而得福惡而得禍雖鰥寡之微亦無有蓋蔽而不得自伸者也○案國語曰少皥氏之衰九)
(黎亂德民神雜揉家為巫史民瀆齊盟禍灾薦臻顓頊受之乃命南正重司天以屬神北正黎司地以屬民使)
(無相侵瀆其後三苖復九黎之德堯復育重黎之後不忘舊者使復典之)纂疏(唐孔氏曰羲重之子孫和)
(黎之子孫司天屬神司地屬民者令神與天在上民與地在下定上下之分使民神不雜則祭享有度○蘇氏)
(曰自苖民瀆於詛盟人神相亂虢之亡神降于莘即此類也○張氏曰國將亡聽於神苖俗以詛盟為事聽命)
(於神也姦人每假神以作亂如漢末張角一日同起者三十六方張魯亦以五斗米首過以誘人皆是也絶在)
(地之民使人不得以妖術格在天之神絶在天之神使人不得假其名字以降于在地之民○楊氏時曰揚雄)
(云南正重司天北正黎司地羲近重和近黎羲和非重黎近之而已重黎司天地之官也義和掌日時之官也)
(春夏陽也故羲近重秋冬陰也故和近黎○吕氏曰治世神怪不興者只為善惡分明自然不求之神亂世善)
(惡不明所以專言神怪言鬼言命○愚謂此非專重黎之力亦由朝之羣后及在下之衆臣明顯明之理使人)
(不惑於茫昧之說輔經常之道使人不撓於妖怪之習雖窮民亦無蓋蔽而不得自伸者民心坦然無疑而不)
(復求之於神此重黎所以得舉其職也蓋人惟昧正理悖常道而後惑神怪亂祀典明明棐常乃絶地天通之)
(本也使人心未知顯明之理未順彝常之經則必惑於冥昧撓於怪異重黎雖禁絶之未易行也惟明明棐常)
(人心先正自然求之明而不求之幽于其常而不于其怪絶地天通庶其易乎又案北正黎或作火正黎北字)
(與火字相似又黎以北正兼火正黎即祝融也所以秘註揚子曰北正黎即火正黎也北正對南正為是謂重)
(即羲黎即和恐未可)皇帝清問下民鰥寡有辭于苖德威惟畏德
明惟明(清問虚心而問也有辭聲苖之過也苖以虐為威以察為明帝反其道以德威而天下無不畏)
(以德明而天下無不明也)乃命三后恤功于民伯夷降典折民惟刑
禹平水土主名山川稷降播種農殖嘉榖三后成功惟
殷于民(恤功致憂民之功也典禮也伯夷降天地人之三禮以折民之邪妄蘇氏曰失禮則入刑禮刑)
(一物也伯夷降典以正民心禹平水土以定民居稷降播種以厚民生三后成功而致民之殷盛富庶也吳氏)
(曰二典不載有兩刑官蓋傳聞之謬也愚意臯陶未為刑官之時豈伯夷實兼之歟下文又言伯夷播刑之迪)
(不應如此謬誤)士制百姓于刑之中以教祗德(命臯陶為士制百姓于刑辟之)
(中所以檢其心而教以祗德也○吳氏曰臯陶不與三后之列遂使後世以刑官為輕後漢楊賜拜廷尉自以)
(代非法家言曰三后成功惟殷于民臯陶不與蓋吝之也是後世非獨人臣以刑官為輕人君亦以為輕矣觀)
(舜之稱臯陶曰刑期于無刑民協于中時乃功又曰俾予從欲以治四方風動惟乃之休其所繫乃如此是可)
(輕哉吕氏曰吕刑一篇以刑為主故歴叙本末而歸之於臯陶之刑勢不得與伯夷禹稷雜稱言固有賓主也)
穆穆在上明明在下灼于四方罔不惟德之勤故乃明
于刑之中率乂于民棐彝(穆穆者和敬之容也明明者精白之容也灼于四方者穆)
(穆明明輝光發越而四達也君臣之德昭明如是故民皆觀感動蕩為善而不能自已也如是而猶有未化者)
(故士師明于刑之中使無過不及之差率乂于民輔其常性所謂刑罰之精華也)纂疏(夏氏曰九州各)
(有名山大川為之主名如揚州山曰會稽川曰三江荆州山曰荆山川曰江漢是也所以表疆域○吕氏曰苖)
(既遏絶而猶有辭于苖蓋苖在舜世叛服不常元惡遏絶餘孽猶存或竄或分北或徂征考之書可見當時承)
(蚩尤之弊妖誕怪神深溺人心重黎絶地天通固區别其大分矣蠱惑之久未易遽勝伯夷復降天地人之祀)
(典使知天地之性鬼神之德向之蠱惑消蕩不留所謂折民于刑也自不知本者觀之平水播榖若所急而降)
(典可緩抑不知人心不正胥為禽夷雖有土安得而居有粟安得而食伯夷降典先其本也後之知道者亦謂)
(去神祠然後人為善其旨微矣自伯夷之典迄臯陶之刑制度文為之具也自穆穆在上至棐彝精神心術之)
(運也苟無其本則前數者不過卜祝工役農圃胥史之事耳○愚謂鰥寡得言其害於清問之下其無蓋可知)
(表記引德威至惟明而曰非虞帝其孰能如是乎則皇帝為舜明矣帝德之威足以起民畏德之明足以使民)
(明威明俱效始命三臣致憂民之功伯夷降典所以折絶民入刑之路也刑之輕重各得其中當輕而重則善)
(者懼當重而輕則惡者玩難使砥德矣夫舜不輕於用刑也先命重黎絶地天䙝瀆之禮次首命伯夷降天地)
(人之禮以正民心又命禹稷除害興利以厚民生然後始命臯陶以刑且本之以威明之德繼期民以祗德勤)
(德刑之本必主於德而刑之用必合於中德與中為吕刑一篇之綱領繼此曰惟克天德曰以成三德曰有德)
(惟刑無非以德為本也曰觀于五刑之中曰中聽獄之兩辭曰罔非在中曰咸庶中正曰非德于民之中曰咸)
(中有慶無非以中為用也刑必合於中而後刑即所以為德以此意讀吕刑其庶幾乎)典獄非訖
于威惟訖于富敬忌罔有擇言在身惟克天德自作元
命配享在下(訖盡也威權勢也富賄賂也當時典獄之官非惟得盡法於權勢之家亦惟得盡法)
(於賄賂之人言不為威屈不為利誘也敬忌之至無有擇言在身大公至正純乎天德無毫髮不可舉以示人)
(者天德在我則大命自我作而配享在下矣在下者對天之辭蓋推典獄用刑之極功而至於與天為一者如)
(此)纂疏(孔氏曰言堯時主獄非絶於威惟絶於富世治貨賄不行○陳氏曰威者倚法以為虐富者依)
(勢以取貨二者皆私心也典獄者非惟絶止其威亦絶止其富天德無私威富之事絶於外敬忌之誠存於中)
(此無私之天德也死生夀夭之命乃天以制斯人者今典獄者德與天一則制生人之大命不在天而在我矣)
(天能制人之大命典獄者亦能制人之大命豈非在下而與天配合乎自作元命猶言自貽哲命○吕氏曰訖)
(者不行之謂典獄不得行其公者非為威脅則為利誘欲威不能屈富不能淫惟在敬忌無擇言在身而已用)
(刑至是則功在王室祭于太烝配享無窮矣○夏氏曰行之於身皆可言之於口不必擇而後言則汝之所為)
(無瑕可指矣是能與天合德則天與以善命豈私於我實我自有以致之故曰自作元命如此則典獄之官身)
(雖在下而配天其澤克享天心非配享在下乎○董氏鼎曰穆王以富貨戒臣下而五刑皆有贖貨孰甚焉○)
(案此一節孔氏以為言堯時典獄者帝世安有鬻獄○吕氏以為穆王戒當時典獄者是訖絶也盡也典獄非)
(惟盡絶有權勢之威者惟盡絶有賄賂之富者敬忌如文王之敬忌畏忌敬之一事也罔有擇言口無擇言也)
(言行相表裏無擇言在身併身無擇行矣言典獄之事天實臨之非惟天實臨之吾身即天也天德克於我則)
(天之元命自作於我配天澤享天心皆我也配享在下與堯之無世在下對典獄者欲配享在下不至如苖之)
(無世在下可怵於威富而不知敬忌乎念念知有天在上且知天實在吾心中可也)王曰嗟四方
司政典獄非爾惟作天牧今爾何監非時伯夷播刑之
迪其今爾何懲惟時苖民匪察于獄之麗罔擇吉人觀
于五刑之中惟時庶威奪貨斷制五刑以亂無辜上帝
不蠲降咎于苖苖民無辭于罰乃絶厥世(司政典獄漢孔氏曰諸侯)
(也為諸侯主刑獄而言非爾諸侯為天牧養斯民乎為天牧民則今爾何所監懲所當監者非伯夷乎所當懲)
(者非有苖乎伯夷布刑以啓迪斯民捨臯陶而言伯夷者探本之論也麗附也苖民不察於獄辭之所麗又不)
(擇吉人俾觀于五刑之中惟是貴者以威亂政富者以貨奪法斷制五刑亂虐無罪上帝不蠲貸而降罰于苖)
(苖民無所辭其罰而遂殄滅之也)纂疏(陳氏大猷曰惟吉人能慈祥哀矜察刑之中察獄既不得其情)
(任獄又不得其人人與法俱弊也自古酷吏如郅都甯成嚴延年王温舒周興來後臣之流未有不反中其身)
(及其子孫者帝不蠲而絶厥世古今一律也○愚謂此因上章言苖民及虞廷之刑而欲典獄者監虞而懲苖)
(也庶威奪貨分說以與上文訖威訖富相照應較優不蠲不潔其所為也)王曰嗚呼念之哉
伯父伯兄仲叔季弟幼子童孫皆聽朕言庶有格命今
爾罔不由慰日勤爾罔或戒不勤天齊于民俾我一日
非終惟終在人爾尚敬逆天命以奉我一人雖畏勿畏
雖休勿休惟敬五刑以成三德一人有慶兆民頼之其
寧惟永(此告同姓諸侯也格至也參錯訊鞠極天下之勞者莫若獄苟有毫髮怠心則民有不得其死)
(者矣罔不由慰日勤者爾所用以自慰者無不以日勤故職舉而刑當也爾罔或戒不勤者刑罰之用一成而)
(不可變者也苟頃刻之不勤則刑罰失中雖深戒之而已施者亦無及矣戒固善心也而用刑豈可以或戒也)
(哉且刑獄非所恃以為治也天以是整齊亂民使我為一日之用而已非終即康誥大罪非終之謂言過之當)
(宥者惟終即康誥小罪惟終之謂言故之當辟者非終惟終皆非我得輕重惟在夫人所犯耳爾當敬逆天命)
(以承我一人畏威古通用威辟之也休宥之也我雖以為辟爾惟勿辟我雖以為宥爾惟勿宥惟敬乎五刑之)
(用以成剛柔正直之德則君慶於上民頼於下而安寧之福其永久而不替矣)纂疏(蘇氏曰庶以格天命)
(○吕氏曰慰者非得其情而喜蓋以不弛其職自慰也罔或戒者必常惰而後戒雖曰追悔方其惰時刑必有)
(失其平者矣○陳氏曰爾當以日勤為安不至以不勤為戒戒不勤則心有作輟而不能日勤不勤之為害己)
(多矣天以刑齊民天不能自為之故以俾我然天之愛民其心無窮我亦不能以一日遂終其事相與以終之)
(者猶有望於人則吾敬刑之心始有所託是此心無窮已處即天意也爾當敬迎天命以奉我一人用刑之際)
(人雖畏服我猶以為未足畏人雖稱美我猶以為未足美則此心常無己方能承人君愛民無窮之心合上天)
(愛民無窮之心矣成三德者時乎用中典則正直之德成時乎用重典則剛德成時乎用輕典則柔德成○王)
(氏炎曰刑當輕而輕以成柔德而柔不至於縱弛當重而重以成剛德而剛不至於苛暴介輕重之間以成正)
(直而正直不至於偏倚○愚謂下文有敬逆天命則首當云庶幾有以感格天命刑出於天天俾之我故望爾)
(迎天命以奉我所以承天者勤也敬也能勤能敬則刑非刑也德也刑非刑也福也可不念之哉)王曰
吁來有邦有土告爾祥刑在今爾安百姓何擇非人何
敬非刑何度非及(有民有社者皆在所告夫刑凶器也而謂之祥祥者刑期無刑民協于中)
(其祥莫大焉及逮也漢世詔獄所逮有至數萬人者審度其所當逮者而後可逮之也曰何曰非問荅以發其)
(意以明三者之決不可不盡心也)纂疏(張氏曰此并同姓異姓諸侯而戒之○蘇氏曰罪非己造為人)
(所累曰及秦漢謂之逮獄吏以不遺支黨為忠以多逮廣繫為利漢大獄有逮萬人者國之安危祚之短長咸)
(寄於此○愚謂刑而曰祥以好生之德寓焉擇人敬刑而謹所及則民安矣民安則刑可言祥矣)兩造
具備師聽五辭五辭簡孚正于五刑五刑不簡正于五
罰五罰不服正于五過(兩造者兩爭者皆至也周官以兩造聽民訟具備者詞證皆在)
(也師衆也五辭麗於五刑之辭也簡核其實也孚無可疑也正質也五辭簡核而可信乃質于五刑也不簡者)
(辭與刑參差不應刑之疑者也罰贖也疑於刑則質于罰也不服者辭與罰又不應也罰之疑者也過誤也疑)
(於罰則質于過而宥免之也)纂疏(張氏曰兩造非偏辭師聽非偏見一人獨聽恐聦明有不及思慮有)
(不至必衆聽之○吕氏曰獄辭所及固欲審度而兩造詞證復欲具備蓋不當逮者不可擾一人當逮者不可)
(缺一人又曰古者因情而求法故有不可入之刑後世移情而合法故無不可加之罪)五過之疵
惟官惟反惟内惟貨惟來其罪惟均其審克之(疵病也官威勢)
(也反報德怨也内女謁也貨賄賂也來干請也惟此五者之病以出入人罪則以人之所犯坐之也審克者察)
(之詳而盡其能也下文屢言以見其丁寧忠厚之至疵於刑罰亦然但言於五過者舉輕以見重也)纂疏
(孔氏曰或嘗同官位或詐反囚辭或舊相往來○吕氏曰刑降而為罰罰降而為過然以私而故縱則又非天)
(討也故縱之病有五審者察之盡其心克者治之盡其力○陳氏曰此之審克恐故出人罪下之審克恐故入)
(人罪也)五刑之疑有赦五罰之疑有赦其審克之簡孚有
衆惟貌有稽無簡不聽具嚴天威(刑疑有赦正于五罰也罰疑有赦正于五)
(過也簡核情實可信者衆亦惟考察其容貌周禮所謂色聽是也然聽訟以簡核為本苟無情實在所不聽上)
(帝臨汝不敢有毫髮之不盡也)纂疏(夏氏曰辭或可偽而貌不可掩不正則眊有愧則泚於此稽之不得)
(遁矣苟無可簡核則疑獄明矣此在所不聽竟捨之可也○張氏曰具俱也謂上所言皆敬天威也)墨辟
疑赦其罰百鍰閱實其罪劓辟疑赦其罰惟倍閱實其
罪剕辟疑赦其罰倍差閱實其罪宫辟疑赦其罰六百
鍰閱實其罪大辟疑赦其罰千鍰閱實其罪墨罰之屬
千劓罰之屬千剕罰之屬五百宫罰之屬三百大辟之
罰其屬二百五刑之屬三千上下比罪無僭亂辭勿用
不行惟察惟法其審克之(墨刻顙而湼之也劓割鼻也剕刖足也宫淫刑也男子割)
(勢婦人幽閉大辟死刑也六兩曰鍰閱視也倍二百鍰也倍差倍而又差五百鍰也屬類也三千緫計之也周)
(禮司刑所掌五刑之屬二千五百刑雖增舊然輕罪比舊為多而重罪比舊為減也比附也罪無正律則以上)
(下刑而比附其罪也無僭亂辭勿用不行未詳或曰亂辭辭之不可聽者不行舊有是法而今不行者戒其無)
(差誤於僭亂之辭勿用今所不行之法惟詳明法意而審克之也○今案臯陶所謂罪疑惟輕者降一等而罪)
(之耳今五刑疑赦而直罰之以金是大辟宫剕劓墨皆不復降等用矣蘇氏謂五刑疑各入罰不降當因古制)
(非也舜之贖刑官府學校鞭扑之刑耳夫刑莫輕於鞭扑入於鞭扑之刑而又情法猶有可議者則是無法以)
(治之故使之贖特不欲遽釋之也而穆王之所謂贖雖大辟亦贖也舜豈有是制哉詳見篇題)纂疏(陳氏)
(曰載於法曰刑加於人曰辟犯墨辟而情罪可疑者則赦之使贖罰則罰之納贖也然必檢閱核實其罪使與)
(罰相當不可苟也下倣此○夏氏曰每條必閱實其罪恐閱實其一而忽其他故不嫌費辭也○孔氏曰别言)
(罰屬合言刑屬明刑罰同屬互見其義○吕氏曰輕罪多於前重罪損於舊觀其目哀矜之意固可見觀其凡)
(文勝之弊亦可推矣○夏氏曰罪實而加以法謂之刑罪疑而贖以金謂之罰上下比罪謂於法無此條則上)
(比重罪下比輕罪上下相比觀其所犯當與誰同然後定其輕重之法如今律無明文則許用例也然當上下)
(比罪之時吏或因緣為奸故又戒以不可用私意而僭差妄亂其辭僭謂辭在此乃差而之彼亂謂辭本平直)
(乃亂而為曲也惟内察以心外合以法内外兩盡惟詳審者能之○陳氏曰三千者已定之法載之刑書者也)
(天下之情無窮刑書所載有限不可以有限之法求盡無窮之情又在用法者斟酌損益之古者任人不任法)
(法所載者任法法不載者參以人上下比罪是也以其罪而比附之土刑則見其重以其罪而比附之下刑則)
(見其輕故於輕重之間裁酌之然必以辭為主辭若僭亂情與罪不相合是不可行者也當勿用其不可行之)
(法惟當察其情求之法二者合而後允當乎人情法意是乃可行者也在審克之而已○陳氏大猷曰三千者)
(法之正條載之刑書者刑如律比如例法有限情無窮三千之屬衆矣猶不能盡天下之情罪以此知人情無)
(窮而法不可獨任也既無正律復僭亂而無定辭將安所據依乎且又有此例昔嘗有之而今不可行者矣必)
(無差亂其辭而妄比附勿用今不可行之法而強比附如漢長安賈人與渾邪王市者罪當死凡五百餘人汲)
(黯曰愚民安所知市賈長安中而文吏以為闌出財物如邊關乎此類乃以不可行者比附也○唐孔氏曰古)
(者金銀銅錢緫號為金孔以此為黃鐵舜典金贖則以為黃金蓋古人贖罪悉皆用銅或稱黃鐵或稱黃金)
上刑適輕下服下刑適重上服輕重諸罰有權刑罰世
輕世重惟齊非齊有倫有要(事在上刑而情適輕則服下刑舜之宥過無大康誥)
(所謂大罪非終者是也事在下刑而情適重則服上刑舜之刑故無小康誥所謂小罪非眚者是也若諸罰之)
(輕重亦皆有權焉權者進退推移以求其輕重之宜也刑罰世輕世重者周官刑新國用輕典刑亂國用重典)
(刑平國用中典隨世而為輕重者也輕重諸罰有權者權一人之輕重也刑罰世輕世重者權一世之輕重也)
(惟齊非齊者法之權也有倫有要者法之經也言刑罰雖惟權變是適而齊之以不齊焉至其倫要所在蓋有)
(截然而不可紊者矣此兩句緫結上意)纂疏(張氏曰殺人者死上刑也然有誤殺此適輕也則服下刑)
(鬭毆不死下刑也然有謀殺而適不死此適重也則服上刑刑權輕重以為上下罰權輕重以為多少○陳氏)
(曰罪重莫如殺人然所殺奴婢非適輕乎罪輕莫如詬罵然所罵父兄非適重乎上刑非服最上刑比之下刑)
(為重耳膠故以為齊非齊也如上刑服上下刑服下前世刑輕今亦輕前世刑重今亦重此惟齊也殊不知情)
(有輕重時有治亂安得而齊之乃所以為不齊耳不若歸之倫理要會知倫要則知權變矣○陳氏大猷曰刑)
(罰有權權人情而為輕重也世輕世重權世變而為輕重也○王氏曰欲為一法以齊之則其齊也不齊以不)
(齊齊之則齊矣惟齊非齊以不齊齊之之謂也先後有序謂之倫衆體所會謂之要)罰懲非死人
極于病非佞折獄惟良折獄罔非在中察辭于差非從
惟從哀敬折獄明啓刑書胥占咸庶中正其刑其罰其
審克之獄成而孚輸而孚其刑上備有并兩刑(罰以懲過雖非)
(致人於死然民重出贖亦甚病矣佞口才也非才口辯給之人可以折獄惟温良長者視民如傷者能折獄而)
(無不在中也此言聽獄者當擇其人也察辭于差者辭非情實中必有差聽獄之要必於其差而察之非從惟)
(從者察辭不可偏主猶曰不然而然所以審輕重而取中也哀敬折獄者惻怛敬畏以求其情也明啓刑書胥)
(占者言詳明法律而與衆占度也咸庶中正者皆庶幾其無過忒也於是刑之罰之又當審克之也此言聽獄)
(者當盡其心也若是則獄成於下而民信之獄輸於上而君信之其刑上備有并兩刑者言上其斷獄之書當)
(備情節一人而犯兩事罪雖從重亦并兩刑而上之也此言讞獄者當備其辭也)纂疏(蘇氏曰佞折獄)
(服其口不服其心囹圄之中何求不獲囚辭惟吏是從者不可從也○林氏曰佞人禦人以口給如周亞夫詣)
(廷尉責問曰君侯欲反何也荅曰臣所買器乃葬器也何謂反乎吏曰君縱不反地上即反地下矣所謂佞折)
(獄也哀敬哀矜勿喜也哀則不忍敬則不忽○張氏曰惟良所以能折獄以其無不在中也○孔氏曰察囚辭)
(其難在於差錯非從其偽辭惟從其本情○王氏曰以辯窮之彼非心服而從惟屈而從耳○吕氏曰理直者)
(屢問無差理不直者十次說作十樣從其差而察之不從民口之偽辭乃所以從民心之眞情也○陳氏大猷)
(曰從猶服也因其差而察之則眞情畢見雖巧辨不服從者亦服從矣○愚謂非從惟從諸說皆意之合缺○)
(陳氏曰曰庶者見中正之為難典獄者不當自足以為已得中正也輸之於上備載罪法之輕重事情之本末)
(不可缺略兩刑謂一人有兩罪一罪有二法并具上之以聽命於上不敢專也○陳氏大猷曰此章首云告爾)
(祥刑至安百姓言制刑之本意也何擇至非及言用刑之綱領也兩造至天威言聽獄之節奏也墨辟至三千)
(言贖法及刑書之定目也上刑至有要言用刑之權變也罰懲至克之言折獄而用法也獄成至兩刑言結獄)
(而奏案也反覆丁寧備矣)王曰嗚呼敬之哉官伯族姓朕言多懼朕
敬于刑有德惟刑今天相民作配在下明清于單辭民
之亂罔不中聽獄之兩辭無或私家于獄之兩辭獄貨
非寶惟府辜功報以庶尤永畏惟罰非天不中惟人在
命天罰不極庶民罔有令政在于天下(此緫告之也官典獄之官也伯)
(諸侯也族同族姓異姓也朕之於刑言且多懼况用之乎朕敬于刑者畏之至也有德惟刑厚之至也今天以)
(刑相治斯民汝實任責作配在下可也明清以下敬刑之事也獄辭有單有兩單辭者無證之辭也聽之為尤)
(難明者無一毫之蔽清者無一點之汚曰明曰清誠敬篤至表裏洞徹無少私曲然後能察其情也亂治也獄)
(貨鬻獄而得貨也府聚也辜功猶云罪狀也報以庶尤者降之百殃也非天不中惟人在命者非天不以中道)
(待人惟人自取其殃禍之命爾此章文有未詳者姑缺之)纂疏(張氏曰官伯官之長也前云配享在下此)
(云作配在下見獄官之重與天配也○孔氏曰今天治民人君為配天在下○唐孔氏曰左傳襄十二年異姓)
(臨於外同族於禰廟故族為同族姓為異姓獄官致富成私家故欲無成私家於獄之兩辭○葉氏曰私家私)
(其家也○吕氏曰不可用私意而家于獄之兩辭家云者出沒變化於兩辭之中以為囊槖窟穴者也貨積而)
(罪亦積乃所以聚汝辜罪之功狀○陳氏大猷曰明清以聽單辭以中而聽兩辭鬻獄而降罰非天道不中以)
(獄之於人乃性命生死之所在故也苟用刑不中而天罰不至則典獄者無所懲戒自此庶民無有蒙善政而)
(在于天下者矣任刑大本在敬與中用心以敬為主用法以中為主前已論之此復提敬與中訓之後章復申)
(以中焉○愚謂有德惟刑謂有德於民者惟此刑耳民之所以治無不在於以中而聽獄之兩辭耳兩辭之獄)
(每可容私家于獄如君子不家於喪之家無或以私意而求成家於獄之兩辭天報之以庶尤受貨而富若可)
(喜計貨為罪永可畏也)王曰嗚呼嗣孫今往何監非德于民之中
尚明聽之哉哲人惟刑無疆之辭屬于五極咸中有慶
受王嘉師監于兹祥刑(此詔來世也嗣孫嗣世子孫也言今往何所監視非用刑成德)
(而能全民所受之中者乎下文哲人即所當監者五極五刑也明哲之人用刑而有無窮之譽蓋由五刑咸得)
(其中所以有慶也嘉善師衆也諸侯受天子良民善衆當監視于此祥刑申言以結之也)纂疏(蘇氏曰王)
(耄矣諸侯多其孫○孔氏曰當何監視非當立德于民為之中正乎○吕氏曰中者吕刑之綱領苖民罔中者)
(也臯陶明是中者也穆王之告司政典獄勉是中者也末章訓迪中外無他說焉今爾何所監非德於民之中)
(乎用刑者干譽欲以為德而不足以為德所以為德者必於民之中而後可也○或曰非有德於民所受之中)
(乎民失其受中之性我以德導之使復其性是有德於民所受之中也○陳氏大猷曰此句疑有缺文○夏氏)
(曰屬于五極附著於五刑之極處也極乃緫要綱領之地末二句緫結一篇之意民受中以生未嘗不善䧟於)
(罪惡非本然也故民曰嘉師刑雖主於刑人然刑姦宄所以扶善良雖曰不祥乃所以為祥也故刑曰祥刑民)
(犯刑無非惡也而云嘉師刑不祥器也而云祥刑能以惡為嘉以不祥為祥斯知用刑之道矣○愚謂極者標)
(準之名折獄能繫屬于五刑之標準所以皆合乎中理而有福慶也或訓極為中固非徑指五極為五刑亦非)
(嘉師良民也祥刑良法也此申明前告爾祥刑之意而欲其監觀于所告之祥刑也○毅齋沈氏曰嘗讀冏命)
(吕刑二書竊有感於人心之無常操存之不易蓋穆王一人之身而此心凡三變焉方其命伯冏也既以怵惕)
(惟勵自儆復以格其非心責臣罔有不欽之訓嗚呼欽哉之辭其憂思深且長矣此心不繼血氣方盛馭八駿)
(而略四方幾至亡國前日預知儆戒者不免躬自蹈之逮其期頤篤老之際度作刑以訓四方而敬忌敬五刑)
(敬之哉之說三四致意焉雖周道自此衰然冏命之書專主乎欽吕刑之書專主乎敬心法之傳千載猶可想)
(也吁人心操捨存亡之變如此哉○滕氏曰書之大意一中字而已允執厥中書所以始咸中有慶書所以終)
(○董氏鼎曰穆王命君牙伯冏皆言文武成康獨吕刑無一語及先王意其以贖刑非家法所有故遠取金作)
(贖刑以為據孔子未定書以前舜典猶曰夏書序謂訓夏贖刑疑本諸此然不見斥於孔子則猶拳拳於哀矜)
(畏懼雖非良法而尚存美意歟)
文侯之命(幽王為犬戎所殺晉文侯與鄭武公逆太子宜臼立之是為平王遷於東)
(都平王以文侯為方伯賜以秬鬯弓矢作策書命之史錄為篇今文古文皆有)纂疏(吕氏)
(曰此篇作於東遷之初可以上可以下由此而上為成康為文武由此而下為春秋為戰國乃)
(世道消長升降之交會也使平王能復文武成康之遺澤則可以繼二帝三王之盛天下不復)
(為春秋戰國矣惟平王止於苟且因循自然降為列國夫子編此書於二帝三王之後者深惜)
(平王不能推文武之遺澤而流為春秋戰國也法語舊典尚有一二未泯而陵遲頽墮之意已)
(見於辭命間學者當審察而明辨也○夏氏曰先儒謂書自此篇以下無復王者之誥命然此)
(乃平王初年書錫命文侯猶有天子之權苟能自是振刷周道亦未盡墜奈何至魯隱初在位)
(且五十年竟以不振故孔子託始隱公而春秋作焉書終文侯之命孔子猶有望於平王春秋)
(始於隱公孔子蓋絶望於平王也○愚謂此書略無立志全不以綱常讎耻為念其戍許戍申)
(之師歸惠公仲子之賵雖於詩與春秋而見其兆已於不能正始之書先見矣幽王之禍始於)
(嬖襃姒而夫婦之綱紊繼以逐宜臼而父子之綱淪成於招申侯犬戎叛弑而君臣之綱掃地)
(平王親罹其禍俱襲其失夏氏謂春秋始於隱公夫子始絶望於平王吾謂書終於文侯之命)
(夫子蓋已不滿於平王矣)
王若曰父義和丕顯文武克愼明德昭升于上敷聞在
下惟時上帝集厥命于文王亦惟先正克左右昭事厥
辟越小大謀猷罔不率從肆先祖懷在位(同姓故稱父文侯名仇義)
(和其字不名者尊之也丕顯者言其德之所成克謹者言其德之所修昭升敷聞言其德之所至也文武之德)
(如此故上帝集厥命於文王亦惟爾祖父能左右昭事其君於小大謀猷無敢背違故先王得安在位)纂
疏(張氏曰天子同姓謂伯叔父單曰父親之之甚將言已無耆俊之助先言先王得先正之助也)嗚呼
閔予小子嗣造天丕愆殄資澤於下民侵戎我國家純
即我御事罔或耆壽俊在厥服予則罔克曰惟祖惟父
其伊恤朕躬嗚呼有績予一人永綏在位(歎而自痛傷也閔憐也嗣)
(造天丕愆者嗣位之初為天所大譴父死國敗也殄絶純大也絶其資用惠澤於下民本既先撥故戎狄侵陵)
(為我國家之害甚大今我御事之臣無有老成俊傑在厥官者而我小子又材劣無能其何以濟難又言諸侯)
(在我祖父之列者其誰能恤我乎又歎息言有能致功予一人則可永安厥位矣蓋悲國之無人無有如上文)
(先正之昭事而先王得安在位也)纂疏(吕氏曰殄資澤于下民如所謂喪亂蔑資曾莫惠我師蓋推本)
(禍亂所由邦本既先撥矣百圍之木膏液内涸然後風得拔之未有斯民資澤未殄而戎狄能乘之者也無競)
(維人周室所以不競又以無人之故下民之殄資澤既為致亂之本厥服之無耆俊又乏拯亂之助平至之失)
(大抵求於人者重而自任者輕徒延頸以望助而不反身以自強燕昭小國君耳慨然有復讎志士爭趨之平)
(王豈可以無耆壽俊在厥服而但已哉○張氏曰永綏在位對先祖懷在位言平王惟自幸永安其位卑卑以)
(位為樂奄然無氣如此無有為之志可見矣哀哉)父義和汝克昭乃顯祖汝肇
刑文武用會紹乃辟追孝于前文人汝多修扞我于艱
若汝予嘉(顯祖文人皆謂唐叔即上文先正昭事厥辟者也後罔或耆壽俊在厥服則刑文武之道)
(絶矣今刑文武自文侯始故曰肈刑文武會者合之而使不離紹者繼之而使不絶前文人猶云前寧人汝多)
(所修完扞衞我于艱難若汝之功我所嘉美也)纂疏(薛氏曰刑與儀刑文王同文謂文武與詩告于文人)
(同)王曰父義和其歸視爾師寧爾邦用賚爾秬鬯一卣
彤弓一彤矢百盧弓一盧矢百馬四匹父往哉柔遠能
邇惠康小民無荒寧簡恤爾都用成爾顯德(師衆也黑黍曰秬釀)
(以鬯草卣中尊也諸侯受錫命當告其始祖故賜鬯也彤赤盧黑也諸侯有大功賜弓矢然後得專征伐馬供)
(武用四匹曰乘侯伯之賜無常以功大小為度也簡者簡閱其士恤者惠恤其民都者國之都鄙也○蘇氏曰)
(予讀文侯篇知東都之不復興也宗周傾覆禍敗極矣平王宜若衞文公越句踐然今其書乃旋旋焉與平康)
(之世無異春秋傳曰厲王之禍諸侯釋位以間王政宣王有志而後效官讀文侯之命知平王之無志也○愚)
(案史記幽王娶於申而生太子宜臼後幽王嬖襃姒廢申后去太子申侯怒與繒西夷犬戎攻王而殺之諸侯)
(即申侯而立故太子宜臼是為平王平王以申侯立已為有德而忘其弑父為當誅方將以復讎討賊之衆而)
(為戍申戍許之舉其忘親背義得罪於天已甚矣何怪其委靡頽墮而不自振也哉然則是命也孔子以其猶)
(能言文武之舊而存之歟抑亦以示戒於天下後世而存之歟)纂疏(張氏曰周之東遷於晉焉依文侯當)
(如周公留相王室與之圖復國讎而侯其子如伯禽可也乃使之歸視爾師寧爾邦其志可知矣○或曰平王)
(賚文侯以秬鬯其用成王寧周公故事歟至襄王賜晉文弓矢傳曰平禮也則又援此為故事矣○吕氏曰周)
(終於東於此書見之大讎未報王略未復正君臣卧薪嘗膽之秋也奔亡之餘僅得苟安乃泰然以為足曰歸)
(視師寧邦兵已罷矣曰用賚爾云云功已報矣曰往哉云云告以平世之政軍旅不復講矣曰簡恤爾都勉以)
(本邦之治王室無復事矣嗚呼周所以終於東乎○林氏曰書於吕刑下有文侯費誓秦誓三篇切意周太史)
(所藏纔至吕刑而止自時厥後歴幽厲之亂簡編不接其間宣王中興會諸侯復境土任賢使能南征北伐錫)
(命韓侯申伯用張仲仲山甫大誥命必多矣乃無一篇見於書意宣王書必亡于東遷之亂孔子於列國復得)
(命誓三篇遂取而附益於其後案左氏鄭書有之曰安定國家必大焉先大學楚書曰楚國無以為寶惟善以)
(為寶見春秋之世列國皆有書夫子於晉得文侯之命於魯得費誓於秦得秦誓故以附於帝王書之末歟)
費誓(費地名淮夷徐戎並起為寇魯侯征之於費誓衆故以費誓名篇今文古文皆有○)
(吕氏曰伯禽撫封於魯夷戎妄意其未更事且乘其新造之隙而伯禽應之者甚整暇有序先)
(治戎備次之以除道路又次之以嚴部位又次之以立期會先後之序皆不可紊又案費誓秦)
(誓皆侯國之事而繫於帝王書末者猶詩之錄商頌魯頌也)纂疏(孔氏曰費魯東郊地)
(名伯禽為方伯監七百里諸侯帥之以征諸侯之事而連帝王孔子序書以魯有治戎征討之)
(備秦有悔過自誓之戒足為世法故錄之猶詩錄魯頌○唐孔氏曰伯禽於成王即政元年始)
(就封禮諸侯不得專征伐惟州牧於當州内有不順者得專征之明堂位曰封周公於曲阜地)
(方七百里孔意以周大國不過百里云七百里監七百里諸侯耳下云魯人三郊三遂指言魯)
(人明於時軍中更有諸侯之人也○蘇氏曰費在東海郡後為季氏邑國外十里為郊費非魯)
(東郊當時治兵於費耳○張氏沂曰逸書成王政之序言成王東伐淮夷唐孔氏言王伐淮夷)
(魯伐徐戎然則魯侯乃佐王征討也○蔡氏元度曰征者上伐下言征徐戎魯侯蓋承王命以)
(征之也○張氏震曰是書詳於自治而略於治人有志於征守而無志於戰王者之兵也○吕)
(氏曰徐戎淮夷世為周患武王崩三監及淮夷叛載於大誥命召公平淮夷載於江漢徐方繹)
(騷載於常武自成王至宣王每有叛亂中外騷動非小寇也禹之家學見於甘誓周公之家學)
(見於費誓啓伯禽之誓師曲折纖悉若老於行陣者禹周公之家學蓋本末具舉而無遺也○)
(余氏芑舒曰曾子問篇子夏問曰三年之喪卒哭金革之事無辟也者非歟孔子曰吾聞諸老)
(聃昔魯公伯禽有為為之也鄭註伯禽封魯有徐戎之難喪卒哭而征之急王事也案此則周)
(公已殁矣洛誥傳中謂東郊不開在周公東征時與禮記不合)
公曰嗟人無譁聽命徂兹淮夷徐戎並興(漢孔氏曰徐戎淮夷並起)
(寇魯伯禽為方伯帥諸侯之師以征歎而勅之使無諠譁欲其靜聽誓命蘇氏曰淮夷叛已久矣及伯禽就國)
(又脅徐戎並起故曰徂兹淮夷徐戎並興徂兹者猶曰往者云)纂疏(孔氏曰徂兹今往征伐此)善糓
乃甲胄敿乃干無敢不弔備乃弓矢鍜乃戈矛礪乃鋒
刃無敢不善(糓縫完也縫完其甲胄勿使斷毁敿鄭氏云猶繫也王肅云敿楯當有紛繫持之弔)
(精至也鍜淬礪磨也甲胄所以衞身弓矢戈矛所以克敵先自衛而後攻人亦其序也)纂疏(唐孔氏曰)
(世本云少康子杼作甲兜鍪首鎧也經皆言甲胄秦以來始云鎧兜鍪古用皮秦以後用鐵鎧鍪皆從金蓋用)
(鐵也楯紛如綬而小繫紛於楯以為飾備具也每弓百矢五十矢為束)今惟淫舍牿牛馬
杜乃擭敜乃穽無敢傷牿牿之傷汝則有常刑(淫大也牿閑牧)
(也擭機檻也敜塞也師既出牛馬所舍之閑牧大布於野當窒塞其擭穽一或不謹而傷閑牧之牛馬則有常)
(刑此令軍在所之居民也舉此例之凡川梁藪澤險阻屏翳有害於師屯者皆在矣此除道路之事)纂疏
(唐孔氏曰牛馬在牿遂以牿名牛馬禮冥氏堂為穽擭擭以捕虎豹穿地為深穽又設機其上防其躍出也穽)
(以捕小獸穿地為深坑入必不能出上不設機也穽以穿地為名擭以獲獸為名擭亦設於穽中但穽不設機)
(為異耳杜敜皆閉塞之義)馬牛其風臣妾逋逃勿敢越逐祗復之我
商賚汝乃越逐不復汝則有常刑無敢寇攘踰垣牆竊
馬牛誘臣妾汝則有常刑(役人賤者男曰臣女曰妾馬牛風逸臣妾捕亡不得越軍)
(壘而逐之失主雖不得逐而人得風馬牛逃臣妾者又當敬還之我商度多寡以賞汝如或越逐而失伍不復)
(而攘取皆有常刑有故竊奪踰垣牆竊人牛馬誘人臣妾者亦有常刑此嚴部伍之事)纂疏(左傳風馬)
(牛不相及賈逵曰牝牡相誘謂之風○吕氏曰自古喪師每因剽掠失伍為敵所乘本部不敢離局他部不敢)
(匿姦無可乘矣)甲戌我惟征徐戎峙乃糗糧無敢不逮汝則有
大刑魯人三郊三遂峙乃楨榦甲戌我惟築無敢不供
汝則有無餘刑非殺魯人三郊三遂峙乃芻茭無敢不
多汝則有大刑(甲戌用兵之期也峙儲備也糗糧食也不逮若今之乏軍興淮夷徐戎並起今)
(所攻獨徐戎者蓋量敵之堅瑕緩急而攻之也國外曰郊郊外曰遂天子六軍則六鄉六遂大國三軍故魯三)
(郊三遂也楨榦板築之木題曰楨牆端之木也旁曰榦牆兩邊障土者也以是日征是日築者彼方禦我之攻)
(勢不得擾我之築也無餘刑非殺者刑之非一但不至于殺爾芻茭供軍牛馬之用軍以期會芻糧為急故皆)
(服大刑楨榦芻茭獨言魯人者地近而致便也)纂疏(唐孔氏曰萬二千五百人為軍一家出一人一鄉為)
(一軍天子六軍出自六鄉則諸侯大國三軍亦出自三鄉也○林氏曰國有四郊郊外為遂夷戎為寇東郊受)
(敵故使東民專意攻守而調發儲峙則使西南北三郊三遂之民蓋取給於不受敵之地也○蘇氏曰無餘刑)
(刑不遺餘力特不殺而已○李氏把曰常刑刑有定名者也大刑死刑也無餘刑刑之不至死減死一等也)
秦誓(左傳把子自鄭使告于秦曰鄭人使我掌其北門之管若潛師以來國可得也穆公)
(訪諸蹇叔蹇叔曰不可公辭焉使孟明西乞白乙伐鄭晉襄公帥師敗秦師于崤囚其三帥穆)
(公悔過誓告羣臣史錄為篇今文古文皆有)纂疏(春秋僖公三十二年晉人及姜戎敗)
(秦于崤胡氏安國曰書序專取穆公悔過主於勸善其詞恕春秋備書秦晉用兵之失兼於懲)
(惡其法嚴故人晉君而以狄視秦也○王氏炎曰書取其知悔春秋貶其悔而不改過而不改)
(春秋不得赦其罪悔過美意書亦不能廢其言○李氏把曰春秋敗崤之後復有彭衙濟河之)
(師初亦徒悔耳徒悔不改穆公所以僅為穆公也夫子於書取其一念之悔而於春秋責其遂)
(非之失一寬一嚴意各有主○愚謂此篇乃初喪師慙悔之辭未幾再用三用孟明與晉連兵)
(易世不止殊與誓中悔過初意相反安在其能悔過也)
公曰嗟我士聽無譁予誓告汝羣言之首(首之為言第一義也將舉)
(古人之言故先發此)古人有言曰民訖自若是多盤責人斯無難
惟受責俾如流是惟艱哉(訖盡盤安也凡人盡自若是多安於徇己其責人無難惟)
(受責於人俾如流水略無扞格是惟艱哉穆公悔前日安於自徇而不聽蹇叔之言深有味乎古人之語故舉)
(為誓言之首也)附錄(民訖自若是多盤想只是人情多要安逸之意)纂疏(孔氏曰言盡用順道則多)
(盤樂○吕氏曰順理而行無非盤樂惟不皆然此憂患所由生也○陳氏大猷曰如言為善最樂)我心
之憂日月逾邁若弗云來(已然之過不可追未遷之善猶可及憂歲月之逝若無復)
(有來日也)纂疏(夏氏曰若弗云來憂改過之無日也如日月逝矣歲不我與)惟古之謀人
則曰未就予忌惟今之謀人姑將以為親雖則云然尚
猷詢兹黃髮則罔所愆(忌疾姑且也古之謀人老成之士也今之謀人新進之士也非)
(不知其為老成以其不就已而忌疾之非不知其新進姑樂其順便而親信之前日之過雖已云然然尚謀詢)
(兹黃髮之人則庶罔有所愆蓋悔其既往之失而冀其將來之善也)纂疏(孔氏曰執古義之謀人謂蹇叔)
(等以未就我所欲反忌之今之謀人謂把子等)番番良士旅力既愆我尚有之
仡仡勇夫射御不違我尚不欲惟截截善諞言俾君子
易辭我皇多有之(番番老貌仡仡勇貌截截辯給貌諞巧也皇遑通旅力既愆之良士前日)
(所詆墓木既拱者我猶庶幾得而有之射御不違之勇夫前日所誇過門超乘者我庶幾不欲用之勇夫我尚)
(不欲則辯給善巧言能使君子變易其辭說者我遑暇多有之哉良士謂蹇叔勇夫謂三帥諞言謂把子先儒)
(皆謂穆公悔用孟明詳其誓意蓋深悔用把子之言也)纂疏(葉氏曰番番如世稱皤然○王氏十朋曰)
(番番與申伯番番同仡仡與崇墉仡仡同○陳氏大猷曰旅膂通脊骨也不違皆中度也王氏炎曰言變亂是)
(非君子仁而不佞往往辭為所奪○愚謂穆公悔過不力改過不勇已可窺其微意於辭氣之間曰尚猷曰尚)
(有之尚不欲當謀急謀當有急有當不欲急不欲何以尚為朱子訓過勿憚改謂有過當速改不可畏難而苟)
(安三味尚之一辭優游緩慢宜其悔用孟明而卒用之悔不用蹇叔而卒不用也如魯隱欲傳桓營莬裘而曰)
(吾將授之吾將老焉當授即授當老即老豈容有所謂將者乎二公之遂非速禍可於尚與將之辭覘之下文)
(昧昧我思之諸解有以尾上章者孔氏曰以我前日昧昧思之不明故也)昧昧我思之如有
一介臣斷斷猗無他技其心休休焉其如有容人之有
技若己有之人之彦聖其心好之不啻如自其口出是
能容之以保我子孫黎民亦職有利哉(時昧而思者深潛而靜思也介)
(獨也大學作个斷斷誠一之貌猗語辭大學作兮休休易直好善之意容有所受也彦美士也聖通明也技才)
(聖德也心之所好甚於口之所言也職主也)纂疏(陳氏大猷曰惟無技能容人之技其無技而休休有)
(容所謂不可小知而可大受也曰其如有容莫測其限量而難乎形容也心之好不啻如口之稱口之稱美有)
(限心之好慕無窮此其好有德之眞切又甚於視有才者之若已有矣是眞實能容非勉強也好善之利澤流)
(無窮亦職有利即孟子好善優於天下况魯國乎之意)人之有技冒疾以惡之人
之彦聖而違之俾不達是不能容以不能保我子孫黎
民亦曰殆哉(冒大學作媢忌也違背違之也達窮達之達殆危也蘇氏曰至哉穆公之論此二人)
(也前一人似房玄齡後一人似李林甫後之人主監此足矣)纂疏(愚案此章大學傳引之其形容能容)
(不能容者之情狀利害可謂至言宜孔子定書不能廢其言也)邦之杌隉曰由一人邦
之榮懷亦尚一人之慶(杌隉不安也懷安也言國之危殆繫於所任一人之非國之榮)
(安繫於所任一人之是申繳上二章意)纂疏(張氏曰杌如木之動摇隉如阜之圮壊○吕氏曰誓之終)
(謂邦之不安咎有所歸吾一人不得辭其責邦之安榮亦尚庶幾一人之慶言休戚利害切吾一身○愚謂邦)
(之安危係所用一人之是非是如上稱有利非如次所稱殆哉本孔注即老蘇管仲論一國以一人興以一人)
(亡之意結上文兩節有倒斷吕氏以一人為穆公自謂記與書言一人皆謂天子諸侯稱一人非名也魯哀以)
(此取譏穆公必不其然○張氏九成曰孔子深意若曰平王錫文侯而言不及復讎王道不可望也天下之讎)
(莫大於弑君父天下之惡莫大乎安於為弑逆者所立事至於此王道絶矣夫子之意謂使平王用兵得如伯)
(禽申侯犬戎庶可誅乎悔過得如秦穆懲創用賢周庶其中興乎今皆無之故痛憤而以伯禽穆公繼其後也)
(○龜山楊氏曰或謂聖人以悔過取秦誓非也書有二誓志帝王之誥命於是絶也聖人於人不徒嘉其悔又)
(欲其改且殺人至於被刑未有不悔者使不必死其肯悔乎戰不敗秦自以為功矣何以知之於焚舟之師知)
(之也斯師何義乎○李氏謹思曰或謂周書終於文侯之命而以秦誓附馬蓋世變往來之會王伯升降之機)
(書終文侯之命而王迹熄書附秦誓而霸圖興周遷洛邑而周日弱秦得鎬京而秦日強讀文侯之命見平王)
(之忘君父忘讎恥也如此讀秦誓見穆公欲改過遷善任賢去邪也如此周欲不弱秦欲不強得乎平王之詩)
(下儕列國而秦車鄰附見焉平王之書續以列國而秦誓附見焉進秦於詩書之末以警周也春秋之筆於秦)
(每人之又且狄之又以尊周也天下之勢駸駸而趨於秦夫子得不見其幾微於定書刪詩作春秋之際乎)
書集傳纂疏卷六
