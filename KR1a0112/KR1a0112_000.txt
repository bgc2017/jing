卦變考略易類
提要
(臣)等謹案卦變考略二卷明董守諭撰守諭
字次公鄞縣人是書成於崇禎癸未大旨以
卦變之說出於漢學程子始廢斥之朱子則
謂伊川不信卦變故於柔來文剛等處皆無
依據於是兼采其說又以意變之凡十九卦
今本義第九圖是也守諭則謂朱子上經釋
變卦者九唯訟卦與卦變圖同餘則如隨自
困噬嗑未濟來據圖則自否泰來下經釋變
卦者十唯晉卦與圖同餘則如復變師姤變
同人之類例以復初上為師之二復二下為
師之初姤初上為同人之二姤二下為同人
之初及與初九變為初爻之八初六變為初
爻之七皆不免前後異例於是上考郎顗京
房蜀才虞翻諸家之說定為此圖每卦皆具
列古法斷以已意宋元諸儒以及明來知德
之屬亦兼考焉其言率有所根據不同他家
之穿鑿其證以彖爻雖不免有所附會然如
謂屯本坎卦初六升二九二降初是為剛柔
始交比本師卦一陽居二則為師衆所宗故
為師變而居五則為天下之所附故為比謙
卦乾之上九來居坤三是天道下濟而光明
坤之六三上升乾位是地道卑而上行豫卦
復初變五體比象故利建侯復初升三體師
象故利行師於經文亦往往巧合惟其篇末
有曰或謂變乃易中之一義非畫卦作易之
本旨愚獨以為不然云云則主持未免太過
夫乾坤之生六子猶隂陽之分為五行也其
配而為六十四卦猶干攴之配為甲子也其
因卦而推奇偶之變猶以干支相配而推衝
合制化也駁卦變者謂不應先有某卦後有
某卦是猶談五行者謂水生於庚辛不化於
丙辛火生於甲乙不化於戊癸也主卦變者
以此為作易之本六十四卦皆自此來是猶
以化氣為本氣亦乖五行相生之旨矣故卦
變之說不可謂非易之一義亦不可謂易之
本義漢以來儒者相𫝊要必有取並存以備
參考焉可矣乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
卦變考略原序
讀易不知卦變猶日唔咿不知六書也以易變喻變之
不知變不若以六書自喻之可逹於變也以六書自喻
愚其類於瞽之不知日譬以盆不知盆擊銅以示喻者
不已遠乎或曰不然顧喻之以其近者耳一曰變在象
形形苟在健何必馬乎形苟在順何必牛乎正如書與
畫同出畫取形書取象形變而象象安窮象變而形形
安寄易也者變之寄乎變也者象形之寄乎夫八索生
鸞凖之所被六甲出靈龜之所負故虎豹蔚文飛鳥遺
音鉉成金玉耕厥菑畬鼫鼠虩虎巫閽釡石細若谷鮒
大若丘陵不可枚縷寓於象者全也二曰變在指事書
之所可象者曰象形非形不可象者指其事易之所可
象者曰像象非象所得像者實其事故夫同井握竒八
卦虚中之體也公侯岳牧一右八體之材也衡軸抗其
外内賓甸列其四維起一終十在譜冊之中矣師居需
後五兵衛則八政修比在畜先大邦藩則小腆熄指事
之鉅者坎奠冀州乾殿雍位子亥定而玄圭告成臨以
立君漸以立相典教章則六服承德水土容於畜荆岐
之界無沴陽陳常前於蒙貫魚之宫無匿隂指事之又
鉅者訟在卷舌豐在貫索蠱前六甲巽後六庚同以合
愛暌則異文益為黃鍾隨爲大吕必此也亶厥指者若
乃大往小來辰火經營於后稷利用賓王風土昌卜於
姜齊箕文用夷而後永終湯武用革而身大介下而書
契居食弓弧佃漁簮盍知冠妹歸知婚大耋嗟而冬喪
西隣禴而夏祭書之事古今殊文變之事大荒莫殫也
三曰變在會意文有子母二母合為一意變有正反子
母别為九宫其有同母之變如臨觀剥復坎離遯大壯
皆自乾坤來是也有異母之變需利用恒需之恒也乾
道乃革乾之革也蒙曰困蒙履曰夬履鼎曰鼎耳革咸
曰執其隨夬曰壯趾兑曰孚剥是也極其異而廣之行
師必坤會衆意也國邑必坤會地意也震長男也會為
師五之帥師艮少男也會為漸初之小子坎為水則四
爻之樽酒屯上之泣血兑為澤則萃上之涕洟困二之
酒食巽雞會恒四之無禽離雉會明夷之飛翼蒙三男
之克家豐三女之蔀屋離居南方則明夷之南狩兑為
西方則隨上之西山巧歷不能定其算數聖明不能定
其典要其主意則一也四曰變在轉注書有互體别聲
之轉注卦亦有互體别母之轉變剝比師復可互坤夬
有同姤可互乾互兑離者鼎訟互坎震者泰謙互巽艮
者升萃凡此之例充棟難稽此轉變異體矣故别母書
有互體别義之轉注卦亦有互體别子之轉變需五之
酒食互離坎水之上火也豐三之折肱互兑兑金之銷
艮也履之眇跛互有離巽離為目巽為股俱非正體視
履宜艱萃之假廟互有艮巽巽為木艮為闕木在闕上
宫室是建又此之例海嶽譬其高深毫毛類其孔竅轉
變轉異而離母矣故别子五曰變在諧聲天下有無窮
之義而有無窮之聲易有無窮之聲而因有無窮之變
擬而後言議而後動者變也不疾而速不行而至者聲
也變有正聲叶於聖彖需之聲須也離之聲麗也咸之
聲感也晉之聲進也坎之聲陷也剥之聲剥也蹇之聲
難也比之聲輔也按譜而歌音出金石聲有變聲散在
百家混之為屯鴻之為蒙貝之為賁瀐之為漸怪怪竒
竒可以自娛難以時施雖使靈書八會侯岡紛其天粟
玉劵十華岣嶁披其斗薤亦不能罄聲之變者也六曰
變在假借因借而僭者書之變因變極變者變之宗故
欲觀其變則精乎僭矣欲假其借曷亦通於變乎稽之
一竒貫五偶中借曰盍簮一竒據五偶上借曰剥牀一
竒貫二偶借曰黃矢一竒横一偶借曰何校此以名借
也類以無名之借則委宛輸竒石倉擬富予得而略言
之矣震之赤匕不可以挹酒漿巽之直繩不可以縫衣
裳莧為山羊而非水草柅為絡絲而非金輪箕子豈紂
之父師乎萬物方荄滋鬼方非殷之蠻夷也坤坎處北
隅乾為大赤朱紱象其有輝兑為南剛金車假其若齒
龜麗火以焚其身馬曳輿而下其首□夕為夙假夕惕
乎臼辰為䢅借日乾也夫孰知蕃庶之為藩遮禽也夫
孰知劓刖之為䑢齀器也夫孰知小罍謂之坎大琴謂
之離也豐之為大屋漸之為天漢也草棘曰沛而非幡
幔斗槩曰沫而非小星乎又孰知廬&KR2598;之為易乎茅犀
之為彖乎先儒所以顛沛淪酣於經籍之中如汎一葦
於溟渤靡所底止為假借之變所窮也嗚呼六書明則
六經如指掌六變明則大易如日星昔虞仲翔夢道士
布六爻虞欲吞盡道士曰三爻足矣吾願與天下之善
易者撓其六以飲之毋曰予誕愚之授於零陵平輿日
南者素也董守諭序
