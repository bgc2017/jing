尚書纂傳卷十二上元王天與撰
太甲上第五商書
太甲旣立不明伊尹放諸桐三年復歸于亳思庸作太
甲三篇
(漢孔氏曰不明居喪之禮吕氏曰斷以不明原太甲之過也然曰旣立不明意者旣立之後聲色臭味有)
(以蠱之○漢孔氏曰桐湯葬地也不知朝政故曰放龜山楊氏曰伊尹放太甲爲時中陳氏曰孟子云有伊)
(尹之志則可無伊尹之志則篡也蘇氏曰湯放桀伊尹放太甲古未有是皆聖賢不得已之變也故湯以)
(慙德爲法受惡曰此我之所甚病也亂臣賊子庶乎其少衰矣湯不放桀伊尹不放太甲不獨病一時而)
(已將使後世無道之君謂天下無若我何此其爲病與口實之慙均耳聖人以爲寧慙己以救天下後世)
(故不得已而爲之以爲不得已之變則可以爲道固當爾則不可○漢孔氏曰念常道蘇氏曰思用伊尹)
(之言也陳氏曰孟子所謂自怨自艾於桐處仁遷義三年以聽伊尹之訓己者也○唐孔氏曰史敘其事)
(作太甲三篇上篇是放桐之事中下二篇是歸亳之事此序歷言其事以總三篇也)
太甲
(漢孔氏曰戒太甲故以名篇唐孔氏曰盤庚仲丁祖乙等皆是發言之人名篇此太甲及沃丁君奭以被)
(告之人名篇史官不同故爲名有異且伊訓肆命徂后與此三篇及咸有一德皆是伊尹戒太甲不可同)
(名伊訓故隨事立稱以太甲名篇也林氏曰此篇訓體也○蔡氏曰今文無古文有)
惟嗣王不惠于阿衡
(唐孔氏曰史爲作書發端故言此爲目○漢孔氏曰阿倚衡平言不順伊尹之言王氏曰阿如大陵之有)
(阿保其君如阿平其國如衡蔡氏曰商官名也亦曰保衡吳氏曰君之於臣尊而不名則象其德而爲之)
(號如阿衡尚父仲父之類)
伊尹作書曰先王顧諟天之明命以承上下神祇社稷
宗廟罔不祇肅天監厥德用集大命撫綏萬方惟尹躬
克左右厥辟宅師肆嗣王丕承基緒惟尹躬先見于西
邑夏自周有終相亦惟終其後嗣王罔克有終相亦罔
終嗣王戒哉祇爾厥辟辟不辟忝厥祖
(夏氏曰此言湯及有夏以戒太甲○林氏曰作簡冊之書以陳戒若後世之章疏也○漢孔氏曰顧謂常)
(目在之諟是也言敬奉天命以承順天地朱子曰古註顧字此語最好非謂有一物常在面前可見也只)
(是長存此心知得有這道理光明不昧方其靜坐未接物也此理固湛然清明及其遇事而應接也此理)
(亦隨處發見只要人常提撕省察念念不忘存養久之則是理愈明雖欲忘之而不可得矣又曰自人言)
(之喚做明德自天言之喚做明命今人多鶻鶻突突一似無這明命若常見其在目前則凜凜然不敢放)
(肆許多道理都在眼前又曰顧諟天之明命只是照管得那本明㡳物事在真氏曰此語要切在顧諟二)
(字今人俗語云看顧云照顧即此意○漢孔氏曰肅嚴也言能嚴敬鬼神而遠之唐孔氏曰漢世儒者說)
(社稷有二左傳說社祭勾龍稷祭柱棄惟祭人神而已孝經說社爲土神稷爲穀神勾龍柱棄是配食者)
(也陳氏曰宗廟祖宗之廟吕氏曰人心雖渙散至祭祀之時無有不誠敬者故萃渙二卦必言王假有廟)
(伊尹欲收太甲縱欲之失故言此以收其放心○漢孔氏曰監視也天視湯德集王命於其身撫安天下)
(真氏曰湯惟敬天天亦睠湯曰顧曰監可見天人之交至近而非遠也爲人上者奈何不敬○漢孔氏曰)
(伊尹言能助其君居業天下之衆陳氏曰辟君也○漢孔氏曰言先祖勤德致有天下故子孫得大承基)
(業宜念祖修德陳氏曰基址也緒說見五子之歌○漢孔氏曰周忠信也言身先見夏君臣用忠信有終)
(夏都在亳西吕氏曰凡百所爲無不纖悉内而修身外而治朝廷大而治天下全備而無一毫虧缺不滿)
(人意之處如孟子周于德周于利之周王氏曰有終善終也相輔相之臣也○漢孔氏曰言桀君臣滅先)
(王之道德不能終其業以取亡王氏曰罔終不克善終也蔡氏曰太甲之意必謂伊尹足以任天下之重)
(我雖縱欲未必遽至危亡故伊尹以相亦罔終之言深折其私而破其所恃也○漢孔氏曰以不終爲戒)
(慎之至敬其君道則能終爲君不君則辱其祖真氏曰辟不辟之言殆甚於漢人所謂帝不諦也然漢君)
(怒而誅之太甲雖無所聽然不聞其怒也此所以卒於思庸歟)
王惟庸罔念聞
(蔡氏曰此史氏之言○漢孔氏曰言太甲守常不改無念聞伊尹之戒或問舊說庸字絶句竊謂只作一)
(句讀庸訓用如王庸作書以誥之庸如何朱子曰是)
伊尹乃言曰先王昧爽丕顯坐以待旦旁求俊彦啓迪
後人無越厥命以自覆慎乃儉德惟懷永圖若虞機張
往省括于度則釋欽厥止率乃祖攸行惟朕以懌萬世
有辭
(夏氏曰此又言湯之勤以戒太甲○陳氏曰作書而不變乃面命而言○漢孔氏曰爽顯皆明也言先王)
(昧明思大明其德坐以待旦而行之唐孔氏曰昧是晦冥爽是將明謂夜向晨也鄭氏曰待俟也旦早也)
(吕氏曰昧爽者昏旦之交是時已大自顯明洗濯其心澡雪其志想當其時存心養性湛然清淨無一毫)
(物累同乎太虚猶日之東升明照天下湯之勤勞受天命宜若可少逸矣猶且若是則下於湯者當何如)
(伊尹所以暗箴太甲之病也○漢孔氏曰旁非一方美士曰彦開道後人言訓戒陳氏曰啓開發之迪導)
(達之也林氏曰湯所以孜孜汲汲不遑寧處者惟欲求賢以爲子孫計而已○漢孔氏曰越墜失也無失)
(亡祖命而不勤德以自顛覆○漢孔氏曰言當以儉爲德思長世之謀吕氏曰旣言儉德又言慎者蓋德)
(者本然之理慎者用功之地伊尹以此箴太甲之病根也太甲欲縱正與儉德相反真氏曰儉則心小而)
(爲慮者遠侈則心大而爲謀者疎○漢孔氏曰機弩牙也言修德夙夜思之明旦行之如射先省矢括于)
(度釋則中朱子曰虞虞人也王氏曰上弦曰張蔡氏曰括矢末也度法度射者之所準望者也釋發也蘇)
(氏曰準望有毫釐之差則中有尋丈之遠言人君所爲得失微而禍福大亦如此也○漢孔氏曰止謂行)
(所安止君止於仁子止於孝蔡氏曰安汝止者聖君之事生而知之者也欽厥止者賢君之事學而知之)
(者也○漢孔氏曰言能循汝祖所行則我喜悅王亦見嘆美無窮陳氏曰懌悅辭稱譽也袁氏曰古人事)
(業不但只了目前直要萬世之下莫不稱贊永圖之驗也)
王未克變
(蔡氏曰此亦史氏之言○漢孔氏曰未能變不用訓唐孔氏曰據在後能變故當時爲未能也)
伊尹曰兹乃不義習與性成予弗狎于弗順營于桐宫
密邇先王其訓無俾世迷
(張氏曰此伊尹之自言○漢孔氏曰言習行不義將成其性鄭氏曰習慣熟也程子曰此言氣質之性非)
(言性之本也若言其本則性即是理理無不善)
(按太甲氣質本非高明而又縱欲漸以慣熟二者相成也尚書四言性湯誥西伯戡黎言性之本此)
(篇及召誥止是氣質之性)
(○漢孔氏曰狎近也經營桐墓立宫令太甲居之近先王則訓於義無成其過不使世人迷惑怪之朱子)
(曰狎習見也不順言太甲所爲不順義理也鄭氏曰密親也蘇氏曰使之獨居桐宫密邇先王之陵墓以)
(思哀而生善心此則先王之訓也葉氏曰無使太甲終其世迷而弗悟也)
王徂桐宫居憂克終允德
(蔡氏曰此亦史辭○漢孔氏曰往入桐宫居憂位言能思念其祖終其信德吕氏曰憂則心收樂則心放)
(故王居憂而克終允德蔡氏曰允德實有其德於身也次篇言嗣王克終厥德又言允德協于下故史臣)
(言克終允德以發次篇之義○吕氏曰此篇伊尹未嘗言太甲之非但以先王反覆言之蓋人臣戒君直)
(言其惡必不聽信故言先王之美如此使善惡自相形此伊尹納誨之不可及)
尚書纂傳卷十二上
尚書纂傳卷十二中元王天與撰
太甲中第六商書
惟三祀十有二月朔伊尹以冕服奉嗣王歸于亳
(夏氏曰此史敘太甲自桐歸時事○漢孔氏曰湯以元年十一月崩至此二十六月三年服闋蘇氏曰此)
(亦三年正月也說見伊訓○漢孔氏曰冕冠也踰月即吉服唐孔氏曰王制云殷人冔而祭大雅云常服)
(黼冔冔是殷之祭冠今爲冕者蓋冕爲通名殷禮不知天子幾冕周禮天子六冕大裘之冕祭天尚質弁)
(師惟掌五冕備物盡文惟衮冕耳此以冕服蓋衮冕之服也夏氏曰太甲旣悔過又適當三年之喪畢冢)
(宰攝政至是可歸故伊尹以冕服奉迎太甲歸亳也)
作書曰民非后罔克胥匡以生后非民罔以辟四方皇
天眷佑有商俾嗣王克終厥德實萬世無疆之休
(夏氏曰此伊尹美太甲之意○漢孔氏曰無能相匡故須君以生須民以君四方蘇氏曰胥匡相正也蔡)
(氏曰言民固不可無君君尤不可失民太甲悔過之初伊尹首言此其喜懼之意深矣○漢孔氏曰言王)
(能終其德乃天之顧佑商家是商家萬世無窮之美陳氏曰疆疆界也吕氏曰味此數語伊尹痛定之辭)
(也使太甲終不變尹將若何克終矣喜慰又如何實云者尹之心可想矣)
王拜手稽首曰予小子不明于德自底不類欲敗度縱
敗禮以速戾于厥躬天作孽猶可違自作孽不可逭旣
往背師保之訓弗克于厥初尚賴匡救之德圖惟厥終
(夏氏曰此太甲望伊尹之言○漢孔氏曰君而稽首於臣謝前過類善也闇於德故自致不善陳氏曰君)
(拜手稽首於臣惟太甲成王於伊周爲然蓋待師保之禮吕氏曰太甲自謂不明序亦以不明言之蓋太)
(甲之病正在不明也林氏曰不類猶不肖也詩云克明克類真氏曰德者得之於天也天性本善人自昧)
(之則反善爲惡與天不相似矣○漢孔氏曰速召也言已放縱情欲毁敗禮儀法度以召罪於其身唐孔)
(氏曰欲者本之於情縱者放之於外有欲而縱之縱欲爲一也準法謂之度體見謂之禮禮度一也真氏)
(曰二字乃太甲受病之源故至此首以自責○漢孔氏曰孽災逭逃也言天災可避自作災不可逃○漢)
(孔氏曰言己己往之前不能修德於其初今庶幾賴教訓之德謀終於善悔過之辭吳氏曰背違也救正)
(也吕氏曰當太甲不惠阿衡之時伊尹惟恐太甲之不聽及太甲旣明之後太甲惟恐伊尹之不言○蔡)
(氏曰太甲固困而知之者然昔迷今復昔晦今明如日月晦蝕一復其舊而光彩煥耀萬象俱新湯武不)
(可及矣豈居成王之下乎)
伊尹拜手稽首曰修厥身允德協于下惟明后先王子
惠困窮民服厥命罔有不悅並其有邦厥鄰乃曰徯我
后后來無罰王懋乃德視乃烈祖無時豫怠奉先思孝
接下思恭視遠惟明聽德惟聰朕承王之休無斁
(夏氏曰此伊尹告太甲以法湯修德之事○孫氏曰前言王拜手稽首君致敬以禮臣此言伊尹拜手稽)
(首臣致敬以復君○漢孔氏曰言修其身使信德合於羣下惟乃明君蘇氏曰允德信有德也下之協從)
(從其非僞者陳氏曰太甲前日不明于德今日悔過自謂已明故尹迎其端而充廣之謂修身允德協于)
(下然後爲明后耳○漢孔氏曰言湯子愛困窮之人使皆得其所故民心服其教令無有不欣喜朱子曰)
(子愛之如子也悅喜意也陳氏曰孟子云中心悅而誠服夫悅而不服則玩服而不悅則離服而悅斯爲)
(王者之政所謂畏而愛之也○漢孔氏曰湯俱與鄰並有國鄰國人乃曰待我君來言忻戴君來無罰言)
(仁惠蘇氏曰上失其道民散久矣附麗於罰者皆君使之湯來則我自無罪矣朱子曰言湯與彼皆有土)
(諸侯而鄰國之人乃曰云云此可見得民心處○漢孔氏曰言當勉修其德法視其祖而行之無爲是逸)
(豫怠惰林氏曰太甲旣克終允德廣而充之惟在勉之而已蔡氏曰湯之盤銘云苟日新日日新又日新)
(湯之懋德如此太甲亦當勉於其德視烈祖之所爲不可頃刻而豫怠也○漢孔氏曰以念祖德爲孝以)
(不驕慢爲恭陳氏曰先祖先也中庸謂孝者善繼人之志善述人之事者也接交接也下臣下也吕氏曰)
(思者日加省察之謂○漢孔氏曰言當以明視遠以聰聽德唐孔氏曰視戒見近迷遠故言視遠聽戒背)
(正從邪故言聽德各準其事相配爲文吕氏曰明與聰本然之有也惟視遠聽德然後爲本然之聰明人)
(能視而不能視遠有物以蔽之也物不能蔽則本然之明見矣人能聽而不能聽德有物以雜之也物不)
(能雜則本然之聰見矣○三山陳氏曰孝與恭臨事而不可忘故曰思聰與明存養於無事之時不爲利)
(欲所汨則所視無非遠所聽無非德故曰惟明惟聰○漢孔氏曰王所行如此則我承王之美無厭)
尚書纂傳卷十二中
尚書纂傳卷十二下元王天與撰
太甲下第七商書
伊尹申誥于王曰嗚呼惟天無親克敬惟親民罔常懷
懷于有仁鬼神無常享享于克誠天位艱哉德惟治否
德亂與治同道罔不興與亂同事罔不亡終始慎厥與
惟明明后
(吕氏曰此下至篇終伊尹畫一以告太甲○蔡氏曰申誥重告也○漢孔氏曰言天於人無有親疎惟親)
(能敬身者民所歸無常以仁政爲常鬼神不保一人能誠信者則享其祀蔡氏曰曰敬曰仁曰誠者各因)
(所主而言天謂之敬者天者理之所在動靜語默不可有一毫之慢民謂之仁者民非元后何戴鰥寡孤)
(獨皆人君所當恤鬼神謂之誠者不誠無物誠立於此而後神格於彼也真氏曰誠字始見於此)
(按誠字義程子曰無妄之謂誠不欺其次矣謝氏曰誠是實理朱子曰誠者真實無妄之謂又曰經)
(傳有以理之實言者有以心之實言者)
(○漢孔氏曰言居天子之位難以此三者陳氏曰王位與天同故曰天位猶言天王天子○漢孔氏曰爲)
(政以德則治不以德則亂蔡氏曰德者合敬仁誠之稱○漢孔氏曰言安危在所任治亂在所法蘇氏曰)
(堯舜讓而帝之噲讓而滅與治同事未必興也必同道而後興道同者事未必同也厲王弭謗秦皇禁偶)
(語景王鑄大錢王莽作泉貨紂積鉅橋之粟隋煬洛口諸倉其事同其亂無不同者與亂同事則亡矣真)
(氏曰道指全體而言如堯舜之仁湯武之義是也事指一事而言如太康遊畋夏桀暴虐之類是也必同)
(道乃興宋襄以不擒二毛自比文王不知一事之同而他事之不副其能興乎苟同事必亡三風十愆或)
(有其一無不亡者蓋興之難亡之易如此○漢孔氏曰明慎其所與治亂之機則爲明王明君李氏曰與)
(者與治與亂之謂也陳氏曰伊尹慮其不終故勉以終始慎厥與則爲明明后苟不克終則復爲不明矣)
(蔡氏曰上篇言惟明后此言惟明明后蓋明其所已明而進乎前矣)
先王惟時懋敬厥德克配上帝今王嗣有令緒尚監兹
哉若升高必自下若陟遐必自邇無輕民事惟難無安
厥位惟危慎終于始有言逆于汝心必求諸道有言遜
于汝志必求諸非道
(漢孔氏曰言湯勉修其德能配天而行之朱子曰成湯工夫全在敬字上真氏曰惟時云者謂敬德之外)
(無復他道也前言敬仁誠而此總之以敬者敬而後能仁敬而後能誠也陳氏曰配合也○漢孔氏曰令)
(善也繼祖善業當夙夜庶幾視祖此配天之德而法之真氏曰成湯之敬德至與天合太甲其可不與之)
(合邪能與湯合則亦與天合矣○漢孔氏曰言善政有漸如登高升遠必用下近爲始然後終致高遠蔡)
(氏曰中庸論君子之道亦謂辟如行遠必自邇辟如登高必自卑進德修業之喻未有如此之切者吕氏)
(曰是時太甲悔甚銳見甚力伊尹恐其勇於進而不循序故告以此欲其知下學而上達道在邇而不可)
(求諸遠蓋洒掃應對即精義入神之理家人父子即治國平天下之理皆於實地而用功也○漢孔氏曰)
(無輕爲力役之事必重難之乃可言當常自危懼以保其位陳氏曰輕易也民事治民之事吕氏曰輕者)
(非謂太甲遂輕慢民事慮其旣明處民事自以爲有餘而忘崇敬之意也安者非謂太甲遂安肆厥位慮)
(其旣明處大位自以爲無虞而失修省之功也故戒以惟難惟危所以藥其病於旣明○漢孔氏曰於始)
(慮終於終思始蔡氏曰人情孰不欲善終者特安於縱欲以爲今日姑若是而他日固改之也然始而不)
(善而能善其終者寡矣桐宫之事往已今其即政臨民亦事之一初也○漢孔氏曰人以言咈違汝心必)
(以道義求其意勿拒逆之言順汝心必以非道察之勿以自臧吕氏曰求字最要看大凡逆順之言須以)
(理觀方知是非且逆耳之言亦有不合理處要之合處多不合處少遜志之言亦有合理處要之合處少)
(不合處多求之云者蓋逆耳多是而未必俱是遜志多非而未必俱非但於逆順求合於理然後爲當伊)
(尹之言自有言外意)
嗚呼弗慮胡獲弗爲胡成一人元良萬邦以貞君罔以
辯言亂舊政臣罔以寵利居成功邦其永孚于休
(漢孔氏曰胡何也一人天子天子有大善則天下得其正葉氏曰慮者思之悉也蔡氏曰弗慮何得欲其)
(慎思之也弗爲何成欲其篤行之也唐孔氏曰謂天子爲一人者其義有二一則天子自稱一人是爲謙)
(辭言己是人中之一耳一則臣下謂天子爲一人是爲尊稱言天下惟一人而已○漢孔氏曰利口覆邦)
(家故特慎焉陳氏曰辯言巧言能亂善惡之實者也祖宗舊政慮之甚詳行之甚久不可輕以巧言亂之)
(蔡氏曰亂之爲害甚於廢也○漢孔氏曰成功不退其志無限故爲之極以安之鄭氏曰寵愛也唐孔氏)
(曰伊尹告君而言及臣事者雖復泛說大理亦見己有退心也○吳氏曰上篇稱嗣王不惠于阿衡必其)
(言有與伊尹背違者辯言亂政或太甲所失在此罔以寵利居成功已之自處者素定矣下語旣非泛論)
(則上語必有爲而發也真氏曰辯言亂舊政武帝以張湯而變高祖之約束是也寵利居成功霍光以援)
(立之功據權位而不去是也故武帝末年海内幾亂而光不免赤族之禍伊尹之言豈非萬世龜鑑哉)
(漢孔氏曰言君臣各以其道則國長信保於美)
(○總說太甲三篇意○吕氏曰上篇規諫太甲之病故舉先王之道以爲規模中篇悔過之初故言先王)
(子惠之德以涵養其心終篇已知道矣故申告之以爲君之次序上篇之辭甚嚴中篇和緩終篇復嚴蓋)
(量其可言而後言也○朱子曰伊尹告太甲諸篇極緊切其所以治心修身處雖爲人主言初無貴賤之)
(别又曰許多說話都從天理窟中抉出又曰伊尹說得極懇切許多說話重重疊疊說了又說今看來句)
(句是天理)
尚書纂傳卷十二下
