毛詩集觧卷十七宋李樗黃櫄撰
下泉思治也曹人疾共公侵刻下民不得其所憂而思
明王賢伯也
洌(音列)彼下泉浸彼苞稂(音郎)愾(苦蓋反)我寤嘆念彼周京洌
彼下泉浸彼苞蕭愾我寤嘆念彼京周洌彼下泉浸彼
苞蓍(音尸)愾我寤嘆念彼京師芃芃(薄工反)黍苗隂雨膏(古報)
(反)之四國有王邭(音荀)伯勞(力報反)之
李曰晉文公時曹人疾曹公為暴虐之政剥民之肌
膚刻人之骨髓而民不得其所憂而思明王賢伯也
古之盛時上有明王以行其仁政而下又有方伯輔
佐其君以統理諸侯諸侯方且畏懼不暇其敢以暴
虐之政而虐民哉洌彼下泉爾雅曰沃泉縣出下言
下出也李廵曰水泉從上溜下出此言下泉謂泉水
下流也浸彼苞稂苞本也稂莠也甫田云不稂不莠
陸氏草木䟽曰禾莠黍為穗而不成則嶷然謂之童
粱今人謂之宿田翁或謂之守田鄭氏以稂字不從
禾其字從涼風之涼鄭氏好改字以為涼蓋下文言
蕭言蓍皆草木之屬遂以為非田中之草鄭氏於澤
陂之詩有蒲與蕑亦改曰蓮蓋以上文言荷菡萏皆
是蓮類故以蕑改為蓮鄭氏好改字多如此蕭爾雅
曰蕭荻郭氏曰即蒿陸氏曰即白蒿葉白莖麤斜生
多者至數十莖有香氣故祭祀以脂爇之為香詩曰
取蕭祭脂禮曰焫蕭求諸陽是也陸農師曰今俗謂
之牛尾苞蓍者蓍草也言稂蕭蓍為下泉之所浸則
稂蕭蓍皆病矣喻民為共公所侵虐則民亦病矣惟
其民為上所病則愾然於寤寐之中覺而嘆息而念
彼周京周京者周室所居之京師也京師者京師所
治之周室也公羊曰京師者天子之居也京者何大
也師者何衆也天子之居必大衆言之惟其共公以
虐政殘民則民欲思京師以見古之明王也上三章
言明王矣下一章言思賢伯也芃芃盛貌黍苗所以
得盛者以其得隂雨以膏澤之喻四國有從王之事
所以得治者由有方伯以勞來之隂雨者謂天油然
作雲沛然下雨故謂之隂雨夫泉之與雨皆水也而
稂蕭蓍為下泉之所浸則病黍苗得雨以潤之則芃
芃而盛亦猶明王賢伯之政皆政事也而曹人為共
公之所虐而民苦其虐而無所告訴若得明王賢伯
則民被其澤如隂雨之膏黍苗此其所以異也郇侯
爵也畢原酆郇文之昭也郇伯者郇伯為方伯也郇
國今河中猗氏縣是也古者有東西二伯而每州有
一伯公羊曰自陜以東周公主之自陜以西召公主
之周公既卒畢公代之是為天下二伯也王制謂二
百一十國以為州州有伯是九州之中有九伯也毛
氏以為二伯鄭氏以為州伯觀經言郇伯其為二伯
不可知也其為州伯亦不可知也鄭氏以為文王之
子蓋成王時東西二伯周公召公畢公主之周之郇
伯不必以為文王之子安知非文王之子繼世而下
也其為文王之子不可知也繼世而下亦不可知也
論曰古者天子之於諸侯入其疆土地闢田野治養
老尊賢俊傑在位則有慶入其疆土地荒蕪遺老失
賢掊克在位則有讓天子之於諸侯如此惟恐其不
能徧察故分天下為二伯又每州而置一伯則雖諸
侯有侵虐之政其可得哉曹共公肆掊克而民不得
其所蓋上無天子下無方伯故也惟其無明王賢伯
則諸侯侵虐放恣無所不為當時雖無明天子而晉
文公為方伯亦可謂賢矣左僖公二十八年晉侯圍
曹亦可謂能正共公之罪矣又何必思賢伯哉蓋湯
之征葛也四海之内皆曰非富天下也為匹夫匹婦
復讐也湯征自葛始十一征而無敵於天下東面而
征西夷怨南面而征北狄怨曰奚為後我民之望之
若大旱之望雲霓也歸市者不止耕者不變誅其君
而弔其民如時雨降民大悦使晉文公以共公之侵
虐下民遂以伯主之威而合諸侯之師以正其罪則
曹人之望也豈不如黍苗之得隂雨乎今晉文公之
伐曹但以其私憾而伐之其意只報其私憾而無意
於救民雖曰賢方伯與無方伯何以異此所以思之
也
黃曰古之盛時上有明王以行其仁政下有方伯以
輔其君而推其愛民之意故諸侯不敢虐用其民而
民無不得其所今周道既衰王不王矣而齊晉之伯
意在於富強其國而不在於為民故國人苦曹共公
之侵刻而無所告訴安得不思古之明王賢伯乎念
彼周京以見其思西周之盛時也曰四國有王郇伯
勞之謂天下惟無王故至此苟四國有王而賢伯述
職則諸侯其敢有暴虐者哉按春秋僖公二十八年
晉侯圍曹亦可謂能正共公之罪而猶思古之賢伯
者蓋以晉之圍曹特以報怨而示威於曹爾非所以
為民也嗚呼後世遐方遠地守令恣為侵刻朝廷不
知監司不問民之欲訴其冤者如訴之於天不得已
而謁其所欲者如謁之於鬼神可不為之深歎哉
豳七月詁訓傳第十五國風
七月陳王業也周公遭變故陳后稷先公風化之所由
致王業之艱難也
七月流火九月授衣一之日觱(音必)𤼵二之日栗烈無衣
無褐何以卒歲三之日于耜四之日舉趾同我婦子饁
(炎輒反)彼南畝田畯(音俊)至喜七月流火九月授衣春日載
陽有鳴倉庚女執懿筐遵彼微行爰求柔桑春日遲遲
采蘩祁祁(巨之反)女心傷悲殆及公子同歸七月流火八
月萑(戶官反)葦(韋鬼反)蠶月條桑取彼斧斨(七羊反)以伐遠揚
猗(於宜反)彼女桑七月鳴鶪(圭覓反)八月載績載玄載黃我
朱孔陽為公子裳四月秀葽(於遥反)五月鳴蜩(徒彫反)八月
其穫(戶郭反)十月隕蘀(音託)一之日于貉(戶各反)取彼狐狸(力之)
(反)為公子裘二之日其同載纉武功言私其豵(子公反)獻
豜(古先反)于公五月斯螽動股六月莎(素和反)雞振羽七月
在野八月在宇九月在戶十月蟋蟀入我牀下穹(起弓反)
窒(珍悉反)熏(吁云反)鼠塞向墐(音覲)戶嗟我婦子曰為改歲入
此室處六月食鬱及薁(於六反)七月亨(普庚反)葵及菽(音叔)八
月剥棗十月穫稻為此春酒以介眉壽七月食瓜八月
斷壺九月叔苴(七餘反)采荼(音徒)薪樗(勑盡反)食(音似)我農夫九
月築場圃十月納禾稼黍稷重穋(音六)禾麻菽麥嗟我農
夫我稼既同上入執宫功晝爾于茅宵爾索綯亟(紀力反)
其乘屋其始播百榖二之日鑿冰沖沖(直弓反)三之日納
于凌(力證反)隂四之日其蚤(音早)獻羔祭韭(音九)九月肅霜十
月滌(徒歷反)場朋酒斯饗曰殺羔羊躋彼公堂稱彼兕觥
(虢彭反)萬壽無疆
李曰鄭氏謂今屬右扶風栒邑也杜預云豳在新平
漆縣東北九域志云邠州新平縣有豳有都邑公劉
后稷之曾孫也此所謂先公公劉也后稷封於邰以
服事虞夏及夏之衰棄稷弗務故其子孫用失其官
自竄於戎狄之間至於公劉自邰居豳修其稼穡之
事勤於民業周之王業自此以興則其積累艱難皆
公劉后稷之所致也風俗之所由來者蓋公劉敦稼
穡之事以化其民敦本去末以從其上之風化此之
謂風俗之所由也漢地理志其民有先王遺風好稼
穡務本業此所謂風化所由豳地公劉所居也此詩
言風化所由而乃復言后稷者蓋以后稷自唐虞之
時為稷官公劉能修后稷之業以教化故推本而言
之爾惟后稷公劉艱難積累非一日而成為後人者
豈可不念之哉武王之得天下集大統未幾而沒成
王以幼沖之年承前人之基緒周公當國以先王所
以致王業者自任是以當國而不辭也比遭二叔流
言之變以陳其志孔氏謂周公遭變故陳后稷先公
風化之所由緣此致王業艱難之事先公遭難乃能
勤行風化及今遭難亦欲勤修德教所以陳此先公
之事將以比序已之志緣此亦足以見周公之志此
豳詩雖是言公劉之事其實周公之詩自七月以下
皆周公之事而乃列於豳者孔氏曰此乃遠論豳公
為諸侯之政周公陳之欲以此序已志不美王業之
本不得入周召之正風又非刺美成王不得入成王
之正雅周公王朝卿士不得專名一國進退既無所
繫因其上陳豳公故為豳之變風蘇氏則以謂是詩
則言豳公而已不及於周公故謂之豳而以周公之
詩附之夫豳公之詩一國之風也周公之詩一人之
事也以為皆非天子之政是故得為風而不得為雅
也龜山曰豳風周公之詩也周公居攝政由已出謂
之雅則人臣之事而已謂之風則周公非有國也而
七月之序陳先公風化之所由故併繫之豳風凡此
諸說皆以七月以下之詩不謂之變雅又不謂之周
南故為此說七月之詩所言公劉之事故繫之豳風
篤公劉之詩亦是言公劉之事說者必謂周公當國
召康公所作非出於周公故列之雅歐陽以謂七月
本義幸在者吾既得之矣其事有難知者闕之可也
又曰經有其文猶有不可知者經無其事吾其可逆
意而謂然乎所以治經蓋能如此則不至於穿鑿破
碎大義矣必欲為之說則楊龜山為勝七月流火大
火房星也左傳云火星中而寒暑退見昭公三年服虔
云火大火心星也季冬十二月平旦正中在南方則
大寒退季夏六月黃昏火心中大暑退蓋大寒極於
季冬大暑極於季夏過此則寒暑退矣哀公十二年
左傳曰火伏而後蟄者畢今火猶西流司歷過也謂
火下為流故曰流六月時火星中大暑退至七月乃
流火而下惟火星流而下大暑退故九月授衣九月
降霜之候荀子曰霜降而婦功成於是授衣其所以
授衣則一之日風寒而觱𤼵二之日栗烈其寒如此
故九月授衣所以為冬寒之備也一之日今之十一
月也建子之月一陽生故謂之一之日二之日今之
十二月二陽生故謂之二之日觱𤼵風寒也栗烈氣
寒也褐者毛布賤者之服也三之日今之正月建寅
之月也于耜始往修其耒耜也四之日今之二月建
卯之月也舉趾民無不舉足而耕也饁饋也說文曰
餉田也田畯毛氏以為田大夫爾雅以為農夫孫炎
以為農夫田官郭璞謂今之嗇夫今正月之時始修
其耒耜將以為耕及四之日則舉趾而耕壯者則在
田婦子幼弱者餉於南畝之中田畯既至於勸農則
莫不喜樂而農事益勤矣蓋農勤於稼穡安得而不
喜惟田畯既至則莫不欣然而有喜也而益勤於農
事而鄭氏乃以喜讀為饎饎酒食然亦不必如此說
自古丁壯者以耕餉於田者惟婦子而已左氏𫝊曰
郤缺耕於野其妻饁之兹是妻餉其夫也孟子云有
童子以黍肉餉是子餉其父也惟九月既授衣則蠶
月條桑八月載績所以為授衣之具也惟四月之日
既舉趾則十月納禾稼所以為田事之成也蘇黃門
以為此章陳衣食之始餘章則終之此說是也春日
載陽載者則也倉庚即葛覃之詩黃鳥于飛是也陸
氏䟽曰黃鳥鸝留也或謂之黃栗留幽州人謂之黃
鸎一名倉庚一名黃鵹爾雅謂黃鳥一名商庚一名
黃栗留一名黃鸝一名楚雀齊人謂之摶黍當椹熟
時來在桑間方言曰自關而東謂之倉庚自關而西
謂之黃鵹月令仲春之月倉庚鳴故陸農師引韓子
曰以鳥鳴春以蟲鳴秋以鳥鳴春若倉庚之類其美
鳴春也隂陽推移時至氣動不得不然爾故先王以
是候節之至倉庚鳴之時女乃執懿筐也微行小徑
也柔桑穉桑也蠶始食之時宜以穉桑養之此蓋言
七月之中大火西流暑退而寒不可以無禦寒之具
故當以九月授衣蓋衣服至此而卒備也故以陽盛
之月倉庚之鳴桑茂而可養蠶則女子執深筐遵循
小徑而行以采穉桑既得穉桑以養蠶故九月而後
可以授衣也遲遲者日舒遲而暄暖也蘩爾雅曰皤
蒿也孫炎曰白蒿也毛氏謂曰蒿所以生蠶孔氏曰
今人猶用之陸氏曰農功有早晚蠶食有先後故言
求柔桑於前以養蠶之早者采蘩葉於後以養蠶之
晚者今洗蠶種尚用蒿則蘩者亦可以養蠶也祁祁
毛氏曰衆多也程氏引詩祁祁如雲為衆多之貌女
心傷悲毛鄭皆以為春女感陽氣悲傷而思男為有
欲嫁之意至於悲傷豈是美事程氏曰女勤蠶事勞
且悲也毛鄭亦有此意然女子之於蠶事勞力安得
有傷悲乎惟王氏謂女子傷悲則以將嫁思離親也
此說為合於人情殆及公子同歸毛氏謂豳公子躬
率其民同時出同時歸其意以謂豳公之子躬率其
民共適田野今則女子與豳公子同時來歸於家毛
氏既以女心傷悲為女子有欲嫁之志然下文又曰
與子同歸則其文不相接且民之耕於野也謂豳公
子躬率其民同時出同時歸可也至於采桑之女而
謂女之同時出同時歸可乎鄭氏謂女子者公之女
也與公子同時而嫁故孔氏舉公羊傳說築王姬之
館於羣公子之舍則以卑矣是說侯之女稱公子也
以公子為公女此說為當程氏皆同此說但不當以
悲傷為欲嫁也蘇氏曰古者昏禮於歲之交故女子
之處者怨慕悲傷以是時思歸於公子然此詩泛言
國人之女安得謂歸於公子乎蓋言方春舒長女子
采桑以養蠶者衆多之時則女子以是時與公子同
歸而嫁故曰傷悲婦人謂嫁曰歸此章則言春日載
陽又言春日遲遲者蓋將言其出嫁之時又言春日
也萑葦即蒹葭也初生曰蒹既成曰萑初生曰葭既
成曰葦萑葦可以為曲薄也月令季春言養蠶之事
云具曲植筥筐注云曲薄也即此詩所謂萑葦也筐
即詩所謂懿筐也條桑落其枝而采其葉曰條桑斧
斨者隋銎曰斧方銎曰斨斨即斧也惟銎孔不同爾
遠者枝遠也謂其長枝去人遠也揚條揚也謂其長
條揚遠也女桑爾雅曰荑桑郭璞曰今俗呼小而長
條者謂之女桑遠揚非可以手而取也故可以伐而
落之猗毛氏曰角而束之曰猗蘇氏曰取葉存條曰
猗則猗束而采也女桑則無條不枝落也但束而采
之也鶪者伯勞也左傳郯子曰昔少皥以鳥名命官
伯趙氏司空伯趙鶪也杜氏注云伯趙伯勞也以冬
至去以夏至來則是伯勞之鳴自夏至冬也績說文
曰緝也東門之楊曰不績其麻則績者是績麻也八
月絲事畢而麻事起故始績也載玄載黃我朱孔陽
載玄載黃者玄者玄黑而有赤在緇緅之閒考工記
鍾氏云三入為纁五入為緅七入為緇凡染絳者一
入謂之縓再入謂之赬三入謂之纁朱則四入也陽
者明也言其朱色鮮明也此章言七月流火將寒之
候九月授衣而藏之則今歲之禦寒者既備於此則
必思來歲之備也既預思來歲之備故當以陽氣之
盛月桑無所不取采其枝之遠揚者則以斧斨而伐
之其女桑則不可以斧斨而伐之但猗之而已則斧
斨亦可以預備也伐遠揚猗女桑既備之矣故至於
蠶月其用皆足蠶事可以畢爾故於七月鳴鶪之時
而緝麻焉既緝其麻而又以所治之絲而染繒或為
玄或為黃以朱色之盛而為公子之裳也言裳而不
及衣但便其韻爾程氏曰為公子裳獻豜于公皆此
義也民之知義如此則美俗成矣蓋先王之時風俗
粹美教化修明忠厚之風化及於下民故民無不知
義雖勤勞於稼穡之事而不自厚則曰雨我公田遂
及我私雖勞民於蠶織之事而不自有則曰我朱孔
陽為公子裳取彼狐狸為公子裘雖閑於馳逐之事
而不自得則曰言私其豵獻豜于公其民之愛君可
謂至矣彼先王何修而得此於民哉豈非至誠慘怛
之意上以是施之下以是報之乎四月秀葽毛氏曰
不榮而實曰秀葽葽草也鄭氏曰夏小正四月王萯
秀葽其是乎鄭氏之意則以王為大然以為未必然
故曰其是乎秀葽也陳翥則以為幽秀鄭氏之說為
誤許慎曰劉向說似味苦者葽也蜩爾雅曰蜩蜋蜩
螗蜩舍人云皆蟬方言曰楚謂蟬為蜩宋衛謂之螗
蜩陳鄭謂之蜋蜩秦晉謂之蟬是蜩蟬一物方俗異
名爾陸農師曰按詩言如蜩如螗則是蜩與螗又非
一物也八月其穫穫者禾可穫也嘉榖曰禾說文曰
二月始生八月而熟故曰禾隕墜也蘀落也說文曰
草木凡皮葉落地為蘀因舉此詩也貉爾雅曰字林
貉似貍其子名貆貉之皮可以為裘也秀葽也鳴蜩
也其穫也隕蘀也此四者皆是物成則將寒之候雖
將寒矣而蠶事麻事無所不備恐其不足以為禦寒
之具故於十一月往捕其貉而取皮以為裘又取其
狐狸之皮以為公子裘也貉則庶民自以為裘也狐
狸則為公子裘也孔氏曰貉是民自用為裘也禮無
貉裘之文明貉裘賤故也于貉猶所謂于耜也毛氏
曰于貉謂取狐狸皮也據詩但言于貉而毛氏以為
取狐狸皮其說不甚明白孔氏曰于貉言往不言取
狐狸言取不言往皆是往捕之而取其皮此言蓋所
以順經文而為毛氏訓釋其義也陸農師以謂祭表
裘貉若以農師之說解毛氏則毛氏所謂取狐狸之
言方為明白周官言祭表貉乃音禡釋者謂禡師祭
也非取貉也則知所謂于貉往取貉而為裘也取狐
狸者特取其狐狸之皮以為裘也王氏則以謂秀葽
鳴蜩為穫候以隕蘀于貉為取狐狸之候此說亦非
蓋上章既言蠶事又言麻事故此又言一之日于貉
取彼狐狸為公子裘皆是所以禦寒之具也不應於
其中而間以于貉為取狐狸之候也自秀葽以至於
隕蘀則物漸成十一月鳥獸氄毛故其皮可取以為
裘則無事矣十二月之間君與民於是俱出田獵不
忘武事以纉武功也然其田也則獵取其獸以充賓
客籩豆國君之庖得獸之小者則私而有之得獸之
大者則獻于公說文曰豕生三歲曰豜又曰豕一歲
曰豵爾雅曰絶有力者曰麕則豜大而豵小貉則賤
者之服則自以為裘狐狸之皮則取以為公子裘小
獸則私有之大獸則獻于公以見民愛其上也五月
斯螽動股斯螽即螽斯也或曰斯螽或曰螽斯孔氏
曰文雖顚倒其實斯螽也爾雅曰蚣蝑也陸璣曰幽
州謂之蝽箕即蝽&KR2114;蝗類也青色長角長股股鳴者
也或以似蝗而小斑黑其股似瑇瑁又五月中以兩
股相切作聲聞數十步動股者謂至五月股成而奮
迅之以股鳴也莎雞爾雅曰螒天雞樊光曰謂小蟲
黑身赤頭一名莎雞陸璣曰莎雞如蝗而斑色毛翅
數重其翅正赤色或謂之天雞六月中飛而振羽索
索作聲幽州人謂之蒲錯馬氏曰一名促織紡緯陳
翥曰即今紡緯也其鳴聲切切類紡緯也促織青而
長䰅脚其鳴如機急織之聲今紡緯亦青如促織而
小則與陸氏之說不同崔豹古今注亦曰莎雞一名
紡緯謂其聲如紡緯也促織一名促機謂其鳴如急
機也振羽者謂至五月羽成奮迅之以羽鳴也爾雅
曰螽醜奮郭氏謂奮迅作聲斯螽莎雞皆蝗之類也
故於五月而斯螽動股六月則莎雞振羽股羽始成
而奮迅作聲也考工記云有以股鳴者有以翼鳴者
謂之小蟲之屬以股鳴者斯螽是也以翼鳴者莎雞
是也蟋蟀即所謂促織也爾雅曰蟋蟀蛬陸氏曰似
蝗而小善跳正黑有光澤如漆有角翅一名蛬一名促
織語曰促織鳴懶婦驚陳翥說促織則與陸氏不同
宇者屋四陲也韓詩則曰宇屋霤也說文曰屋邊也
戶說文曰半門也蓋此言蟋蟀七月則在野八月則
在宇屋之下九月則在室戶之内十月則入我牀下
然此先言在野而後言蟋蟀則以在宇在戶皆繼於
莎雞之下似與上章之文其文勢為不順故程氏謂
莎雞斯螽蟋蟀說者雖為三物然攷詩意恐是一物
隨時異名則程氏之意則以為一物五月則為斯螽
六月則為莎雞十月則為蟋蟀其說固為明白然此
三蟲皆螽之類自昔說者皆以為三物未敢以為必
然也夫日往月來寒往暑來相推而迭運則其來有
漸故建已之月陽氣始盛而一隂生一隂生則積而
為大冬建子之月隂氣始盛而一陽生一陽生則積
而為大夏無非其來有漸也謂此三物自五月至於
十月以言隂之寖長言其有漸非卒然而至也彼其
寒暑卒然而來俄然而去則民之疾苦者多矣蟋蟀
始而在野既而在宇又既而在戶皆是自外而之内
自遠而之近既入於牀下則近於人而寒至矣惟其
有漸故此三蟲亦隨時而變也穹窮也窒塞也窮塞
其室而熏鼠令出也向者牖也毛氏以為北向牖庶
人蓽戶蓋以荆竹為之也墐者塗也言至於十月蟋
蟀入我牀下則大寒矣穹窒熏鼠塞其北向之牖墐
塗其戶使寒氣不得以襲人於是嗟嘆而告其婦子
曰我所以為此為將改歲之故當入此室而處也穹
窒熏鼠皆十月之事也而曰改歲者陽以十月始生
故以十月為始歲也月令孟冬之月命有司曰天氣
上騰地氣下降天地閉塞而成冬則以十月為塞向
墐戶之候也鬱毛氏曰棣屬也孔氏曰是棠棣之類
薁蘡薁也晉宫閣名曰華林園中有車下李三百
一十四株薁李一株車下李即鬱薁李即薁二者相類
而同時熟故言鬱薁也草木䟽云鬱一名雀李一名
車下李陸氏曰裳棣薁李也一名雀梅亦曰車下李
其花或赤或白六月中熟大如李子可食葵爾雅曰
蔠葵蘩露注曰承露也大莖小葉花紫黃色可茹
公儀為楚相所拔者即此是也剥者擊也棗須就樹
擊之稻說文曰稌也穫之以釀酒也春酒毛氏曰凍
醪也眉壽豪眉也人年老必有豪眉秀出者故謂之
眉壽六月則采鬱及薁而食七月則亨葵及菽八月
則剥棗十月則穫稻所以釀酒以介其眉壽也鄭氏
謂以助其養老之具此特言可以助養也非助老之
具也王氏謂養氣體焉助之也此說是也壺瓠也古
今注曰壺蘆瓠之無柄也陸農師曰似瓠而員曰壺
蘆壺性蔓生蔓斬之故曰斷壺苴記注曰麻之有實
者也叔苴謂拾此麻實以供食也荼苦菜也陸氏曰
苦菜生山田及澤中得霜則甜而美樗者不材之木
可以為薪言此自七月食瓜以下非所以助養但可
以食農夫七月食瓜以下食其農夫六月食鬱及薁
以下助其眉壽鄭氏但以十月為養老此非也九月
築場圃春夏則為圃秋冬則為場周官載師云以場
圃任園地注云圃樹果蓏之屬方未為場之時則樹
果蓏季秋則為場也其所以為場者謂十月納禾稼
入於倉也說文曰禾之秀實者為稼莖節為禾一曰
在野曰稼黍禾屬而黏者也稷粢也百榖之長郭氏
曰今江東呼粟曰粢今之所謂粟米是也後熟曰重
先熟曰穋麻說文曰麻即萌之緫名菽豈也嗟我農
夫我稼既同上入執宫功者上言場事既畢粟既納
於倉於是嗟我農夫言稼穡既積聚矣田中無事可
以上宫而治其事也毛氏謂入為上出為下蓋言由
野入都邑故謂之上入執宫功者執宫中之事也爾
雅曰堂謂之宫宫謂之室則知作宫室之事而已于
者往取也如所謂于貉是也晝則取茅夜則為綯絞
索之類李廵曰綯繩之絞也孔氏謂待明年蠶用非
也此蓋言索綯以亟其乘屋而已鄭氏以謂為急當
治野廬之屋按前漢書云在野曰廬在里曰宇既是
入都邑之宅上入執宫功則是野中無事遂入都邑
既入都矣則不在野廬之邑晝爾于茅宵爾索綯亟
其乘屋所謂執宫功也其所以執宫功之意則以非
久播百榖矣始播百榖不得緩於執宫功故當時不
可不勤也鄭氏以為祈來年百榖于公社也此所以
謂播百榖但是播百榖非祈百榖也王氏為築場圃
者以無曠土故築場於圃地此之謂地無遺利方其
為圃則種果蓏之屬及其納禾稼然後為場焉豈非
地無遺利乎又謂冬可以休矣而乘屋其乘屋也又
亟此之謂人無遺力稼穡既同則上入執宫功之事
而又晝則于茅夜則索綯以亟其乘屋非人無遺力
乎前漢志曰冬事既入婦人紡績女子所得日四十
五夫所謂得日四十五者蓋一月有三十日民皆夜
半勤於績紡則一月之中又添得十五日故曰所得
日四十五惟其男子宵則索綯女子夜則紡績豈非
人無遺力乎上章既言采桑采蘩萑葦斧斨又染玄
黃之色以為公子裳取狐狸之皮以為裘其所以禦
寒者備矣至此又言所以禦寒之備也二之日鑿冰
沖沖三之日則納冰於凌室之中四之日則蚤用以
開冰獻羔而祭韭周禮凌人正歲十有二月令斬冰
三其凌禮記曰季冬之月冰方盛水澤腹堅命取而
藏之左傳昭公四年古者日在北陸而藏冰西陸朝
覿而出之其藏冰也深山窮谷固隂沍寒於是取之
在北陸之中也北陸虚也北方之七宿虚星之中日
在北陸則知是在虚室之中也季冬之月日在虚之
時而鑿冰沖沖所以宣達陽氣也王氏謂和之至陽
氣達也此說是也季冬隂盛之時陽氣不得𤼵泄故
於深山窮谷之中而鑿其冰則陽氣得以𤼵泄而不
為害也沖沖冰之至和也其蚤孔氏以為早朝不如
王程之說程氏以為早用之于獻羔祭韭時夏頒冰
是其後用之也王氏則以為羔也韭也必以蚤者謹
時也二說皆通杜元凱注所謂獻羔祭韭始開冰室
亦可以為早朝也左傳曰獻羔而啟之也禮曰春薦
羔登韭乃春所薦之物惟其開冰故用之以祭於寢
廟也月令仲春之月天子乃獻羔開冰先薦寢廟是
也然左氏所謂西陸朝覿而出之西陸昴星也日在
昴乃孟夏之月方始出冰仲春之月開冰者蓋左氏
言西陸朝覿而出之乃周禮夏頒冰也仲春之月其
冰釋是以開之以達陽正陽用事故也季夏則頒之
陽氣畢出故也四之日開冰以祭寢廟則始用於公
矣及孟夏則凡大夫賓客祭祀於是乎兼用之既藏
冰以納於凌室又開冰以祭於寢廟此隂陽所以協
和而疫癘所以不作也故申豐以謂七月之卒章藏
冰之道也若夫春秋書無冰者三則當時隂陽不協
和可知也九月肅霜此章所言則知歲事將畢而以
宴樂也肅霜者收縮萬物也月令季秋之月霜始降
則百工休乃命有司曰寒氣緫至民力不堪其皆入
室霜降者歲晚之候滌者蕩也九月築場圃將以納
禾稼既而納之囷窖則蕩滌其場惟歲事既畢則朋
酒斯饗毛氏以朋酒為兩樽曰朋然與衆而聚樂飲
之則豈止兩樽乎不如徐氏以為衆酒也公堂者學
校也會集之所故謂之公堂兕觥罰爵也九月既肅
霜十月又滌場則歲事畢皆無事矣於是合衆酒而
命享遂殺羔羊以為殽羞升於公堂之上而舉此罰
爵以率衆使之無犯非禮至於燕飲之中又祝豳公
以萬壽無疆則民之愛君可見矣毛氏乃謂行鄉飲
酒鄭氏乃以為享羣臣上文皆言農桑之事既畢而
民無事閒暇然後燕飲之則安得為享羣臣若是果
行鄉飲則亦無用羔羊乃知此不過合衆人而燕飲
也孟子嘗曰五畆之宅樹之以桑五十者可以衣帛
矣雞豚狗彘之畜無失其時七十者可以食肉矣百
畆之田勿奪其時數口之家可以無飢矣謹庠序之
教申之以孝悌之義頒白者不負戴於道路矣七十
者衣帛食肉黎民不飢不寒然而不王者未之有也
觀此七月之詩言后稷先公致王業之艱難其事皆
本於農桑蓋王道之始端在於此觀此詩采桑采蘩
則其勤於蠶事可謂至矣蠶事既畢又於鳴鶪之候
麻事興焉乂而至於染玄黃之色以為公子裳取狐
狸之皮以為公子裘凡所以助蠶者無不致力也若
三之日于耜四之日舉趾則其勤於田事可謂至矣
田事既勤至於八月其穫十月納禾稼禾稼納則其
田事畢矣至於食鬱及薁亨葵及菽凡所以事田者
無不致力也農桑之務其勤如此九月肅霜十月納
禾稼則歲事畢而民閒暇矣而又晝爾于茅宵爾索
綯二之日鑿冰沖沖田獵而纉武功則終歲勤勤如
此曷嘗有休息之期邪惟其無休息之期宜其民皆
愁怨而無所不至今乃不以為怨方其勞也未始不
愛其上載玄載黃為公子裳取彼狐狸為公子裘而
又曰獻豜于公飲酒升堂則祝其君以萬壽無疆其
愛君如此果何修而得此哉蓋上之人所以使民者
得其道也孟子曰以佚道使民雖勞不怨蓋豳公所
以使之者本於佚道故也惟其上以佚道使民則民
亦盡力於農桑而無有或怨耳之所聞目之所視無
非生養之事雖有非僻之心何自而入之哉故其愛
君之誠所以如此其篤也雖然天下之人所以趨事
赴功無有或怠者亦由上之人授民時為急也使天
下之人趨事赴功非上之人以授民時為急則無由
至此觀七月之詩以倉庚為采桑之候以鳴鶪為麻
事之候斯螽動股莎雞振羽蟋蟀之鳴以為禦寒之
候四月秀葽十月隕蘀為取皮之候上之朝夕思念
無非以授民時為急上之人既勤授民時如此下之
人又勤本業如此此其所以治也
黃曰七月以下之詩皆周公之詩也前不得為周南
之正風後不得為成王之正雅而獨繫之豳先儒之
說紛紛不一或曰七月詩雖周公所作而所言者豳
之風俗故繫之豳而并以周公之詩附之也然則周
公作七月召公作公劉皆告成王之詩也皆言豳俗
之事也七月繫之豳而公劉繫之雅先儒之說至此
而又窮歐陽公謂文有難知者闕之可也李迃仲亦
以為然予輒欲妄意以為之說非敢求為異說也蓋
考之於詩詳之於序求之於周禮而參之於召康公
作公劉之意似有可信者試妄論之夫公劉之詩召
康公所作也若七月之詩則豳國本有是歌而周公
特陳之非周公所作也公劉特言召康公戒成王言
公劉之厚於民而亦言篤公劉者六則其為康公所
作也明矣七月詩特言豳國之風俗如此當耕而耕
當蠶而蠶當作而作當息而息初不言后稷先公如
之何而率民也其序亦直言陳王業也直言周公遭
變故陳后稷先公風化之所由初不為周公作是詩
也亦不為美后稷先公而戒成王也則是豳國本有
是歌而周公特陳之而已如箕子之陳洪範九疇天
之所以錫禹者也而箕子陳之七月之詩豳俗之所
歌者也而周公陳之故周禮春官籥章氏迎寒暑而
吹豳風則七月之為豳歌亦明矣且周公者周之大
臣也而七月九月者夏之正也周公以周之臣而言
夏之正則於理不順於辭不安予以為后稷居邰至
公劉而居豳正夏之時也當夏之時而言夏之正其
說益明矣先儒以一之日為用周正因謂周公以月
記夏以日記周不知夫所謂日者特以一陽之復故
以日言之豈謂周正乎如易之臨八月有凶復則言
七日來復初豈有異義者哉此予之臆說不敢以為
得詩人之意姑存之以俟深於詩者共評焉又曰周
自后稷教民稼穡殖藝五榖五榖熟而人民育后稷
於是而始封於邰至其曾孫公劉遷邑於邠篤前烈
而厚民事徹田為糧豳居允荒而豳之風俗成矣至
古公亶父復修后稷公劉之業歷十五世而文始基
之十六世而武始定之其積累非一日也成王以幼
沖之資當盈成之時知今日享之之易而不知前人
致之之難流言一出而朝廷變周公慮其不知先王
積累之勞與夫風俗之所本則將豢於燕安而不知
王業之所由致惑於聲色之娛而不知民事不可緩
所謂百年成之而不足一日壞之而有餘豈不甚可
畏哉故周公遭變陳七月之詩使之知稼穡桑麻之
事小民艱苦之情託之於吟詠之間而微示其感𤼵
之意周公愛君憂國之心可想見矣成王安得不惻
然而動心乎嘗觀此詩見后稷先公之所以治豳者
即堯所以治天下也堯治天下首命羲和考星宿之
軌度觀鳥獸之生息以為析因夷隩之候七月一詩
以流火為授衣之漸以寒暑為出入之期倉庚者採
桑之候鳴鶪者績麻之候也斯螽動股莎雞振羽蟋
蟀在牀下禦寒之候也四月秀葽五月鳴蜩十月隕
蘀收禾之候也其男耕其女桑其婦饁日月之變接
乎其目而農桑之念動乎其中惟恐無衣褐以卒歲
也無黍稷以為食也不惟為一已之計而復為公家
之計不惟為今歲之計而復為來歲之計春日遲而
采蘩者祁冬日促而乘屋者亟將舉趾而先于耜晝
于茅而宵索綯絲事畢而麻事起麻事息而染事興
至於穹窒熏鼠塞向墐戶藏冰取冰之事無不詳密
何斯民之勤於趨事如此哉然此猶未見其風俗之
美也方田畯之至則欣欣然而喜殆及公子同歸則
惻然而悲績以為己裳而染玄黃為公子裳貉以為
己裘而狐狸以為公子之裘小而豵者私於己大而
豜者獻于公亨葵剥棗穫稻為酒以為老者之奉而
斷壺叔苴采荼薪樗以為農夫之食君臣之情長幼
之義如此其明也禾既穫而納禾稼豈驅之而使納
乎稼既同而執宫功豈驅之而使執乎民不敢忘乎
君子不敢忘乎親幼不敢忘乎長歡然以相愛粲然
以相接皆其風俗之自然而不自知也至於農事之
既畢歲功之既成則男釋耒女下機欣然無飢寒之
憂相與享朋酒殺羔羊躋公堂稱兕觥而祝其君以
萬壽其拳拳愛君之心不能一日忘也噫讀七月一
詩而豳之風俗若親見焉竊嘗因此而嘆後世之風
俗日不如古此非獨民之罪也上之人為力役以奪
民時厚賦斂以爭民利又為暴刻以督責之文書急
於星火箠械酷於秋霜民於是去本而逐末舍農而
趨賈野無青草室如懸罄而天下之人始忘其歡欣
戴君之心而為憤怒怨上之讐王道不行而豳之風
俗不復見孟子力救於戰國之世曰五畆之宅樹之
以桑則五十者可以衣帛百畆之田勿奪其時八口
之家可以無飢謹庠序之教申之以孝悌之義則頒
白者不負戴於道路老者衣帛食肉黎民不飢不寒
然而不王者未之有也觀七月之陳王業孟子之言
王道其事如日其言如丹乃知孟子仁義之學眞有
所自來也時君急於功利而以為王道之難行故以
孟子之言為迂闊而不可用吁後世之風俗不可以
復古矣予嘗於七月之詩孟子之言蓋三詠而三嘆
毛詩集解卷十七
