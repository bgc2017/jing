毛詩集解卷二十八宋李樗黃櫄撰
鴛鴦刺幽王也思古明王交於萬物有道自奉養有節
焉
鴛鴦于飛畢之羅之君子萬年福禄宜之鴛鴦在梁戢
其左翼君子萬年宜其遐福乘馬在廐摧之秣之君子
萬年福禄艾之乘馬在廐秣之摧之君子萬年福禄綏
之
李曰交於萬物有道所謂畢之羅之是也自奉養有
節所謂秣之摧之是也鴛鴦匹鳥也孔氏曰自古太
平之時交於萬物有道欲取鴛鴦之鳥必待其長大
於其能飛乃畢掩而羅取之不於幼小而暴夭之也
王氏曰於其飛然後畢之羅之則不取其卵弋不射
宿故也孔氏則專以謂不取其幼小王氏則兼以謂
弋不射宿二說皆通然一章則曰畢之羅之二章則
曰鴛鴦在梁戢其左翼故歐氏曰鄭氏謂明王之時
人不驚駭而自若無恐懼然則人不驚駭與遭畢羅
二章義正相反而鄭皆謂明王之時理豈得通此亦
不然夫明王之世必俟其飛而後取之故其在梁者
則戢翼而安此章正與上章文意相承安得謂之相
反者哉必曰戢其左翼者陸農師曰凡鳥左顧則怒
作右眄則喜生飛而起則仰左翼飛而下則仰右翼
故今鷙鳥下擊皆先側左翅也乘馬在廐摧之秣之
言馬之在牧者不用其力則委之以摧馬之在廐者
則用之則加之以秣此亦見君子愛國用如此也摧
是將生芻以飬馬秣是將粟以養馬鄭氏曰齊而後
三舉設盛饌恒日則減焉此之謂有節也惟古之明
王交於萬物有道自奉飬有節故君子享萬年而受
其福禄也甚宜蘇氏曰艾老也言以福禄終其身也
王氏曰此詩三言福禄而於鴛鴦在梁戢其左翼獨
曰遐福者君子之於物取有時用有節所以宜其禄
而福之遐尤在乎使萬物得其性也此則鑿說矣歐
氏曰馬無事則委之以莝有事則予之以穀此前世
中才常主之所能為不足當詩人思古而詠歎此亦
不然也詩人但以秣馬之事觸類而長之則見其愛
國用皆然也不可泥摧秣以為說也善學者當通倫
類如弋不射宿此何足以見孔子之仁哉自弋不射
宿而觀之則其實可知矣故子與人歌而善必使反
之而後和之此只是歌者之善孔子何為而與之哉
歌者尚如此則足以見夫子與人為善也且如此詩
只言鴛鴦而序詩者便以為明王交萬物有道但以
鴛鴦而觸類則見其交萬物有道皆然也此學詩者
之法也
頍弁諸公刺幽王也暴戾無親不能宴樂同姓親睦九
族孤危將亡故作是詩也
有頍者弁實維伊何爾酒既旨爾殽既嘉豈伊異人兄
弟匪他蔦與女蘿施于松柏未見君子憂心奕弈既見
君子庶幾說懌有頍者弁實維何期爾酒既旨爾殽既
時豈伊異人兄弟具來蔦與女蘿施于松上未見君子
憂心怲怲既見君子庶幾有臧有頍者弁實維在首爾
酒既旨爾殽既阜豈伊異人兄弟甥舅如彼雨雪先集
維霰死喪無日無幾相見樂酒今夕君子維宴
李曰諸公謂同姓之親也幽王不能親其同姓則同
姓之人亦莫肯親於幽王此所以知其孤危將亡也
頍弁貎說文曰舉頭貎鄭氏曰幽王服是皮弁之冠
是維何為乎言其宜以宴而不為也蘇氏曰彼所謂
弁者實何物哉徒以人加之首而貴之耳今王豈謂
我自貴而忽兄弟哉蘇氏則以此為譬喻鄭氏則以
為王服皮弁之服不如從鄭氏之言為簡徑蓋言幽
王既服皮弁之服而又有酒之清有殽之美何為不
與兄弟而宴樂之哉其所宴非有疎遠之人也惟兄
弟而已非有他人也何為不與之宴哉王氏曰豈伊
異人兄弟匪他者非異人而兄弟也而兄弟又非有
他則宜與之宴樂矣有他謂若周之管蔡然王雖欲
與之宴樂不得也今匪有他而不能與之宴樂則其
咎在王矣此蓋強為之說也此但言兄弟非有他人
者也不過如此而已蔦與女蘿蔦寄生也女蘿菟絲
松蘿也此二物者皆在於松柏之上松柏存則托之
以固松柏隕亦隨以亡亦猶吾之兄弟托王以存亡
故我見王則可以悅懌不見王則心之憂弈弈然而
不安王何為而不顧我哉何期鄭氏曰猶伊何也時
善也具來言其皆來也而其意與上章同有頍者弁
實維在首阜多也兄弟甥舅也如彼雨雪先集維霰
雨雪說文曰稷雪也陸農師以為米雪言雪散亦如
米所謂稷雪義蓋如此鄭氏曰喻幽王不親九族亦
有漸自微至甚如先霰而後大雪鄭氏以為不然其
說曰考詩之意非謂不親九族有漸所謂其危亡有
漸也國家亡必先離其九族如雪將下必先下霰下
霰必知雪見九族離必知國亡必然之理也今當用
之惟知其將亡故曰死喪無日能復幾何得見乎苟
今夕有酒則當以相宴不恤其他也此皆是旦不保
暮之辭也如伐木之詩曰伐木許許釃酒有藇既有
肥羜以速諸父寧適不來微我弗顧則其燕諸父可
謂厚矣又曰於餐洒埽陳饋八簋既有肥牡以速諸
舅寧適不來微我有咎則其燕諸舅亦可謂厚矣夫
周之先世其所以燕甥舅也如此惟恐其獲戾於諸
舅也又如此則其親親之意可知矣今幽王不能繼
文武之業王之同姓諸侯所以望王者如此之切而
王乃以路人待之則其與文武之心何其相遠也宋
華亥與寺人柳比而逐合比代其右師左師曰女夫
也必亡女喪而宗室於人何有人亦於女何有周之
盛也封建親戚以藩屏周故同姓親之今幽王之所
親者既不之親則王之宗族孰有親於王哉蓋國家
之亡必先自於九族之離孟子曰多助之至天下順
之寡助之至親戚叛之紂之亡也其親莫如微子且
親抱祭噐而入周項羽之亡其親莫如項伯而泄其
謀以助漢此所謂親戚叛之也夫親戚所以叛之者
亦必有以致之耳不能親睦九族則其孤危將亡也
必矣
車舝大夫刺幽王也襃姒嫉妒無道並進䜛巧敗國德
澤不加於民周人思得賢女以配君子故作是詩也
間關車之舝兮思孌季女逝兮匪飢匪渴德音來括雖
無好友式燕且喜依彼平林有集維鷮辰彼碩女令德
來教式燕且譽好爾無射雖無旨酒式飲庶幾雖無嘉
殽式食庶幾雖無德與女式歌且舞陟彼高岡析其柞
薪析其柞薪其葉湑兮鮮我覯爾我心寫兮高山仰止
景行行止四牡騑騑六轡如琴覯爾新昏以慰我心
李曰襃姒嫉妒無道並進於十月之交可以見皇父
為卿士番維為司徒家伯為宰仲允膳夫棸子内史
楀維師氏豔妻煽方處蓋襃姒既已用事則小人得
以並進故無道之徒得以羣聚於朝肆為䜛巧敗其
國家而民受其禍故周人思得賢女以配王欲其改
過而作是詩漢王莽傳曰間關漸臺顔師古注曰門
關猶崎嶇展轉也然以此詩觀之則與王莽傳又不
同故此多從毛氏之說曰間關設舝也言設此車舝
之門關而思得孌然之季女乘之往來我之思也非
謂飢而思食渴而思飲也其所欲者乃思賢女以德
音來會於此也王氏曰舝之在車間以固之關以通
之然後足以與行賢女之配君子貞以固之順以通
之如舝之在車故因興焉此則強為之說也雖無好
友式燕且喜蘇氏曰雖無好友以事王姑以奉王燕
喜之樂猶愈於小人也此說是也歐氏曰彼所思之
女雖無衆妾與相好友祇得一人亦足以承王燕喜
也此亦是一說今當且從蘇氏之說依彼平林有集
惟鷮鷮雉也依茂木貎言平林之木依然而茂則雉
必先集於下時有賢女以為后則衆妾之有令德者
皆來化其善行以與王燕樂則我心愛之而思無厭
斁也雖無旨酒式飲庶幾歐氏曰此思賢女而不可
得之辭也蓋言雖無旨酒但得飲可也雖無嘉殽但
得食可也雖無賢女以德及汝但得與王宴樂之猶
勝於嬖后也陟彼高岡言我陟彼高山之脊析去其
柞薪其所以析薪者以其葉之盛也亦猶襃姒在王
之側所以蔽王之耳目也必當去之可也今王能去
之使可得見則我憂心得寫也鮮之為言善也言善
乎我得見之矣高山仰止此章則歎賢女之行也景
大也大行之可行亦猶高山之可仰也其為人所歎
慕如此故我欲具此四牡之馬騑騑然而調其六轡
之如琴然為王聘此女以為王之新昏我得見之則
可以慰我心也嘗觀此詩正與東門之池詩同意東
門之池可以漚麻彼美淑姬可與晤歌蓋言以賢女
而配君子亦猶以水而漚麻自然薰陶漸漬以使王
為善也蓋自古國家之亂必自内寵始内寵既已用
事則小人乘利而進故有襃姒則有皇父之徒有楊
妃則有李林甫之徒内寵用事而加以小人欲其國
之不亡不可得也賢妃在内而君子在朝欲國之不
興亦不可得也周南召南之詩皆文王之治有以刑
于寡妻如文王之德雖不待於内助可也然猶頼后
妃以成關雎之治況下於文王者乎
青蠅大夫刺幽王也
營營青蠅止于樊豈弟君子無信䜛言營營青蠅止于
棘䜛人罔極交亂四國營營青蠅止于榛䜛人罔極構
我二人
李曰歐陽公云青蠅之汚黑白不獨鄭氏之說前世
儒者亦多見於文字今之青蠅所污甚小以黑點白
猶或有之至於變白為黑青蠅則未嘗有之遂以鄭
氏汚白為黑汚黑使白為非而其說則曰如齊風雞
鳴之篇古人取其飛聲之衆可以亂聽猶今所謂聚
蚊成雷也然此二說皆通青蠅能變白為黑亦可譬
䜛人之言能變亂是非但去其汚黑使白之說亦無
害也段灰曰青蠅糞猶足敗物雖玉猶不免所謂青
蠅點玉也若以青蠅能亂人之聽亦可譬䜛人之能
亂君之耳目也其曰營營者毛氏則曰往來貎說文
則曰小聲二說皆通止于樊鄭氏曰欲外之令遠物
也蓋欲止于藩籬之外而使不得入也其曰榛曰棘
者皆所以為藩也王氏曰以譬其入之有漸此蓋強
為之說也惟青蠅欲其止于藩籬之外又告之以樂
易君子不可以䜛言為惑也人君苟信之則䜛言日
至交亂四方而無所不至也構我二人唐孔氏曰二
人者人君與見讒之人也幽王之時䜛人用事可謂
衆矣豈獨構我二人哉如小弁之詩則太子之傷於
䜛也巧言之詩則大夫之傷於䜛也巷伯之詩則寺
人之傷於䜛也當是時小人得志凡曰賢者無不被
䜛矣而獨曰構我二人者蓋主見䜛者而言也
賓之初筵衞武公刺時也幽王荒廢媟近小人飲酒無
度天下化之君臣上下沈湎淫液武公既入而作是詩
也
賓之初筵左右秩秩籩豆有楚殽核維旅酒既和旨飲
酒孔偕鍾鼔既設舉醻逸逸大侯既抗弓矢斯張射夫
既同獻爾發功發彼有的以祈爾爵籥舞笙鼓樂既和
奏烝衎烈祖以洽百禮百禮既至有壬有林錫爾純嘏
子孫其湛其湛曰樂各奏爾能賓載手仇室人入又酌
彼康爵以奏爾時賓之初筵温温其恭其未醉止威儀
反反曰既醉止威儀幡幡舍其坐遷屢舞僊僊其未醉
止威儀抑抑曰既醉止威儀怭怭是曰既醉不知其秩
賓既醉止載號載呶亂我籩豆屢舞僛僛是曰既醉不
知其郵側弁之俄屢舞傞傞既醉而出並受其福醉而
不出是謂伐德飲酒孔嘉維其令儀凡此飲酒或醉或
否既立之監或佐之史彼醉不臧不醉反恥式勿從謂
無俾太怠匪言勿言匪由勿語由醉之言俾出童羖三
爵不識矧敢多又
李曰此詩言幽王荒廢其政教親近小人日夜為荒
恣之行朝廷之上既如此故天下化之君臣上下並
為沈湎淫液蓋上有所好下必有甚焉者武公始相
見其如此故作是詩以刺之幽王之時則衞武公入
相平王之時鄭武公入相淇奥之詩曰有文章又能
聽其規諫以禮自防故能入相於周則知衞武公之
入相也必有興周家之治也緇衣之詩曰父子並為
周司徒善於其職國人宜之以明有國善善之功焉
則鄭武公之入相必有興周家之治也然幽王則有
驪山之禍平王東遷卒不能復文武之舊者非二公
罪也蓋上之人不能聽其言爾觀此衛武公之詩則
幽王不能聽言可知矣衞武公如此則鄭武公可知
矣此篇鄭氏蘇氏毛氏王氏皆以為先王將祭必大
射以擇士將射必先行燕禮歐陽則以為不然以謂
若如鄭氏之說則是一日之内朝為得禮之賢君暮
為淫液之昏主此豈近於人情哉遂以此詩上二章
略陳昔之人君與其臣下飲酒必賓主秩秩然肅恭
下二章遂刺王之上下飲酒既失威儀又號呶雜亂
籩豆亦無次序當從歐氏之說蓋此篇首既曰賓之
初筵三章又曰賓之初筵首章言賓之初筵者古之
飲酒其禮如此而飲酒之後亦如此也三章言賓之
初筵者言幽王之飲酒其禮如此而飲酒之後不如
此也言古之人君其飲酒也賓主分為左右秩秩然
而有序其籩豆之屬則楚然而陳列殽豆實也核加
籩桃梅之屬也籩以竹為之豆以木為之籩貯桃梅
豆貯殽饌旅陳也殽核維旅言以殽核之屬陳於籩
豆之中也其主人之酒則調和而旨矣而飲酒之人
又偕齊順禮無有諠譁之失禮矣而其飲酒之時則
設鍾鼓以為樂古之宴飲又有金奏者左傳所謂金
奏作於下是也鍾鼓既設矣而舉其相醻之爵逸逸
然往來有次序也然其君臣不獨飲酒而已又將或
射周旋揖遜因其勝負以相爵大侯王所射之侯也
射張皮謂之侯二尺作中四尺者曰鵠鵠中二尺曰
正正中四寸曰質或謂之的也抗舉也王氏曰大侯
抗則餘侯從之矣大侯既抗弓矢斯張而其衆射之
夫同登而射齊獻爾發矢中的之功彼射者之發的
也凡以求爾爵而已的質也爵射爵也籥舞笙鼓此
章言古人飲酒或因祭先祖而飲也詩曰左手執籥
者所執而舞也秉籥而舞與笙鼓相應樂既和而具
奏以蒸進而衎樂其先祖於是洽其百禮之人也百
禮謂助祭之人也助祭之人所至有壬者任事也鄭
氏謂任卿大夫也林國君也然以任為卿大夫以林
為國君其說難通不如以壬為大也林為盛也言其
禮之盛大如此神於是賜以大福使其子孫皆如今日
之樂也祭既畢矣則歸賓客之爼留同姓以與之宴
樂故祭樂皆入各奏其能其燕賓皆取其匹主人皆
入而與之共射則酌其爵以安之而奏其時物也手
取也仇匹也室人主人也三章則言幽王之飲酒不
如古矣方其初也非不温然而恭也蓋方其未醉也
則反反重而愼至旅醻之時及其既醉也則幡幡然
而失其所已無復昔之威儀矣至於舍其坐而遷徙
數數起舞僊僊然而失禮此言其醉中之狀也方其
未醉也則威儀抑抑然而愼密及其既醉也則怭怭
然而媟嫚蓋其既醉則不如其常也此皆言其昏亂
也賓既醉止載號載呶錯亂我籩豆之列則數數起
舞僛僛然而不正異乎前章之所謂籩豆有楚殽核
維旅蓋其既醉則不自知其過尤也其醉中之狀方
且傾側其弁數數起舞傞傞然而不止於是武公作
此詩以數之既醉而出以下者皆是武公誨之之辭
也言既醉而出則可以受福言得禮也醉而不出則
是誅伐其德也王若飲酒而盡善則可為令儀矣王
何不為哉凡此飲酒此言凡人之飲酒豈盡皆醉哉
有醉者有不醉者王則立其監以督之又立史以佐
之蓋欲罰其不飲而使之皆醉也昔日以醉為不善
今日則以不醉為恥言臣下化之也古者設兕觥以
罰其醉而失禮者今則立監佐史獨罰其不醉者則
其相去也遠矣今亦勿從而謂之無俾其怠慢於此
不可言則不當言無所從來則勿語苟不能如此而
由醉中出言則是使出童羖也童無角也羖未有無
角者今曰童羖者醉中之言以無為有也夫人三爵
之後已昏然無所識矣況又多乎哉言其不可過也
論曰蘇黃門曰飬生之人深自覆護擁閉無戰鬭急
亡之患而卒至於不壽者何邪是酒奪之也力田之
人倉廩富矣而俄至於飢寒者何邪是酒困之也服
食之人乳藥餌石無風雨暴露之苦而常至於不寧
者何邪是酒病之也修身之人帶鈞蹈矩不敢妄行
而常至於失德者何邪是酒亂之也夫修身之人一
為酒之所亂則迷然不恭忘其所以修身者故古人
謂酒不敢過恐其亂德也昔齊敬仲飲桓公酒公樂曰
以火繼之對曰臣卜其晝未卜其夜不敢君子曰酒
以成禮不繼以淫義也夫以齊桓春秋之時猶如此
古之人自可知也昔武王數紂之罪亦曰沈湎肆虐
臣下化之朋家作仇脅權相滅蓋言紂為長夜之飲
沈湎於酒而臣下化之也至於厲王沈湎於酒厥愆
爾止至於如蜩如螗如沸如羹小大近喪人尚乎由
行則天下化之也故蕩之詩每章則以咨爾殷商為
言厲王之惡與紂同也今幽王之所為又與厲王同
出於覆車之轍觀此三君皆以酒而臣下化之則後
之人君可不戒哉
魚藻之什詁訓傳第二十二小雅
魚藻刺幽王也言萬物失其性王居鎬京將不能以自
樂故君子思古之武王焉
魚在在藻有頒其首王在在鎬豈樂飲酒魚在在藻有
莘其尾王在在鎬飲酒樂豈魚在在藻依于其蒲王在
在鎬有那其居
李曰萬物得其性則人君亦得共享其樂萬物失其
性則人君欲以自樂有所不能也故詩言魚在在藻
有頒其首言萬物之得其性也而繼之以王在在鎬
豈樂飲酒言王得以共享其樂也今幽王則不然此
詩人所以思古而作詩也言魚何在乎在乎水中之
藻遂得肥大故其首則頒然而大其尾則莘然而長
又依于其蒲者則是萬物各得其性矣萬物得其性
天下無事則王何在乎在乎鎬京之地而豈樂飲酒
也豈樂樂易也飲酒樂豈但倒其文以便於韻爾有
那其居那然而安也王蓋指武王也
論曰賓之初筵之詩言幽王之飲酒也此詩言武王
之飲酒也夫其飲酒之一也而其美刺之不同也孟
子曰文王以民力為臺為沼而民歡樂之也謂其臺
曰靈臺謂其沼曰靈沼樂其有麋鹿魚鼈鳥獸也古
之人與民偕樂故能樂也湯誓曰時日曷喪予及女
偕亡民欲與之偕亡雖有臺池鳥獸豈能獨樂武王
之飲酒乃文王之為臺為沼也幽王之飲酒乃桀之
不能同樂也人君以一身託於士民之上天下安則
人君亦得而樂之天下危則人君特一匹夫耳雖欲
歡樂豈能獨哉觀幽王者有驪山之禍則當時不能
同樂也
采菽刺幽王也侮慢諸侯諸侯來朝不能錫命以禮數
徵會之而無信義君子見微而思古焉
采菽采菽筐之筥之君子來朝何錫予之雖無予之路
車乘馬又何予之玄衮及黼觱沸檻泉言采其芹君子
來朝言觀其旂其旂淠淠鸞聲嘒嘒載驂載駟君子所
届赤芾在股邪幅在下彼交匪紓天子所予樂只君子
天子命之樂只君子福禄申之維柞之枝其葉蓬蓬樂
只君子殿天子之邦樂只君子萬福攸同平平左右亦
是率從汎汎楊舟紼纚維之樂只君子天子葵之樂只
君子福禄膍之優哉游哉亦是戾矣
李曰史記襃姒不好笑幽王欲其笑多方故不笑幽
王為烽燧有寇至則舉燧火諸侯悉至至而無寇襃
姒乃大笑其後數舉烽燧諸侯一不至觀此一事則
幽王好侮慢諸侯數徵會之而無信義則安得如王
者錫命以禮哉鄭氏謂采菽以待諸侯此說雖無害
然不如蘇說為得詩人之旨蘇氏曰采菽以為藿物
至微而用至薄矣然猶設筐筥以待之況諸侯乎故
古者諸侯之來朝也則曰何錫予之亦當以路車乘
馬予之也然其心猶以為未也則又曰何以予之乎
則曰玄衮及黼予之也玄衮謂玄衣而卷龍也黼白
黑雜也雖無予之路車乘馬錫之以車馬也又何以
予之乎玄衮及黼錫之以衣服也古者天子錫諸侯
多以車馬衣服如舜之車服以庸是也陳少南曰上
公九章其服用衮古之諸侯豈皆上公而有是賜哉
蓋古者諸侯之朝有上公而被其賜故詩人取其賜
予之至厚者以刺幽王也此說是也觱沸泉出貎檻
泉正出之泉也觱沸檻泉言采其芹鄭氏謂采芹以
待君子不如蘇氏之說言觱沸之清泉吾將采其芹
來朝之君子吾將觀其旂其旂淠淠鄭氏謂觀其衣
服車乘之威儀所以為敬且省禍福也其曰觀其衣
服車乘之威儀則是其曰以省禍福則非也歐陽公
已辯之矣言我也既觀其旂則淠淠然而徐也又聽
其鸞聲之嘒嘒然而和也又觀其馬之盛如此則是
諸侯之至矣届至也蘇氏曰駕既服而三之曰驂四
之曰駟是也鄭氏曰諸侯來朝王使人迎之此則非
也蓋上文既言其旂淠淠鸞聲嘒嘒故以言驂駟以
見其諸侯之至此也赤芾在股赤芾即左氏所謂衮
冕黼珽是也邪幅即左氏所謂帶裳幅舄是也赤芾
蔽膝也幅幅偪也所以自偪束也惟諸侯既服此服
而來朝以交於天子無有舒緩固天子之所以予也
故天子既加之錫命而又申之以福禄也維柞之枝
言維柞之木日蓬蓬然而盛況諸侯能鎮天子之邦
安得不如是之盛乎故其來朝也王乃錫之以福禄
則諸侯不可以不荅報天子也故諸侯亦辯治其國
左右王室以順從天子之命此所以曰平平左右亦
是率從平平辯治也左右猶佐佑也汎汎楊舟言楊
舟之泛泛然浮於水必有紼纚以維之亦猶諸侯之
無常有道則來朝無道則離散王亦思有以揆之也
厚與之福禄使之優游室家則諸侯孰不至乎膍厚
也蘇氏曰今幽王安於逸樂而忽遺之則是亦戾王
而已無復懷者矣按此全篇皆是思古人不應以此
兩句為刺幽王也
角弓父兄刺幽王也不親九族而好䜛佞骨肉相怨故
作是詩也
騂騂角弓翩其反矣兄弟昏姻無胥遠矣爾之遠矣民
胥然矣爾之教矣民胥傚矣此令兄弟綽綽有裕不令
兄弟交相為瘉民之無良相怨一方受爵不讓至于己
斯亡老馬反為駒不顧其後如食宜饇如酌孔取毋教
猱升木如塗塗附君子有徽猷小人與屬雨雪瀌瀌見
睍曰消莫肯下遺式居婁驕雨雪浮浮見睍曰流如蠻
如髦我是用憂
李曰頍弁之詩既刺王暴戾無親不能宴樂同姓親
睦九族孤危將亡而此詩又刺幽王不親九族而好
䜛佞骨肉相怨則幽王親親之心亦可知也已中庸
曰凡為天下國家有九經曰修身也尊賢也親親也
又曰親親則諸父昆弟不怨幽王既不能親親安得
而不怨乎古者親親之道尊其位重其禄同其好惡
也尊其位者親之欲其貴也重其禄者愛之欲其富
也同其好惡者所欲與之聚所惡勿施也幽王於是
三者不能盡安得不取怨於人乎不親九族是所當
親而不親之也而好䜛佞是所不當好而好之也中
庸九經尊賢在於親親之上者人主惟能尊賢乃能
親親如堯之克明俊德以親九族是也幽王不能親
親以不能尊賢故也自古不親九族未有不因好䜛
佞之故晉獻公信驪姬而不畜羣公子楚懷王信上
官之譖而逐屈氏單獻公所以弃其親者以好用霸
故也周簡公所以弃其子弟者以其好用遠人故也
此數公者所好如此安得不禍乎左氏曰庸勲親親
暱近尊賢德之大者也即聾從昧與頑用嚚姦之大
者也弃德崇姦禍之大者也惟其不親九族是弃德
者也而好䜛佞是崇姦者也驪山之禍在此可卜其
曰骨肉者唐孔氏曰以其父祖上世同稟血氣而生
如骨肉之相附也○騂騂便利也翩其反矣言角弓
之體往來挽則内向弛則翩然而反亦猶九族我若
親之則彼皆内附我若疎之則彼皆離散亦如角弓
翩然而反且以武王成王之世同姓諸侯莫不内附
非其九族皆賢也武王成王有以親之也多助之至
天下順之武王成王是也天下猶順之而況於親戚
乎幽王之世九族皆離散非其宗族皆不賢也幽王
有以離之也寡助之至親戚叛之幽王是也親戚猶
叛之而況於天下乎蓋勢之合則仇讐可使為骨肉
勢之離則骨肉可使為仇讐自古然也爾之遠矣此
章又教王之所為如此則天下將傚之孔子曰君子
篤於親則民興於仁故堯親九族九族既睦然後協
和萬邦黎民於變時雍周之文武親親以睦然後民
德歸厚矣蓋上有所好下必有甚焉兄弟昏姻王苟
遠之則民亦皆然矣王苟以此教民則民亦將傚之
矣此令兄弟三章四章皆言民效王之所為亦猶伐
木之卒章是也綽綽寬也言兄弟相善則綽綽然有
餘裕若其不善則交相為病矣象之於舜可謂傲矣
而舜不藏怒焉不宿怨焉在舜則誠為瘉矣然非舜
之罪也惟其兄不兄弟不弟是以有吕産吕禄之輩
交相為惡無所不至也然民之所以至此者皆幽王
有以教之也故至於民之無良相怨一方也言其不
能反於其身而責於他人也是以舜之事瞽瞍信有
罪矣而舜未嘗以罪而責於父故卒至於瞽瞍底豫
然兄弟之道亦當如此今也無良兄之不友不自責
其不友乃責其弟之不弟弟之不弟不自責其不弟
乃責其兄之不友此其所以相怨也張文潛嘗冇詩
曰蝎能毒人不能斃人能捕蝎殘其類世人競惡蝎
為蝎人蝎相殘竟誰致不參彼已相怨方自古詩人
以為刺我疑人酷蝎所羞何暇區區論蝎罪觀此詩
則相怨一方豈不相怨乎惟其相怨故分爭受爵無
有不譲貪求不已以至於亡其身也老馬反為駒此
言幽王聽䜛佞之言也毛鄭皆以為王侮慢老人如
食老者則宜令之飽如飲老者則當度其所勝之多
少歐氏以為不然其說曰五章六章則刺王所以不
親九族者由好䜛佞而被離間也因近䜛佞之人其
變易是非善惡乃以老馬為駒不顧人之在後而辨
其非也謂其肆為䜛佞傍若無人也此說是也蓋老
馬之於駒其别白為甚易而乃混淆正如趙高之指
鹿為馬德儒之指野鳥為鸞自古姦佞類皆如此以
老馬為駒曾不顧人之在後有以辨之有以見其直情
徑行旁若無人如此正如貪飲食之人務為醉飽適
其意而已毋教猱升木此章則言王之所為益長姦
佞之惡也猱之升木不待教而能亦猶小人為惡不
待教而能幽王從而教之則長惡不悛䜛佞之人既
如塗泥王又加塗而附之所貴乎王者以其有善道
故小人皆屬附於王不敢離間其兄弟矣雨雪瀌瀌
此亦當從歐陽之說言雨雪見日而潛消亦猶九族
見弃而亡無日矣瀌瀌雨雪貎晛日氣也莫肯下遺
式居婁驕言王不以恩意下及九族而自為驕傲矣
如蠻如髦言王之所為無禮義如此此我之所憂也
蠻南蠻也髦夷髦也王之所為比之夷狄蓋痛責之
也夫夷狄無禮義所貴於中國者以其異於夷狄也
今幽王以中國之君而無禮義乃與夷狄同是又將
何以治中國乎
菀柳刺幽王也暴虐無親而刑罰不中諸侯皆不欲朝
言王者之不可朝事也
有菀者柳不尚息焉上帝甚蹈無自暱焉俾予靖之後
予極焉有菀者柳不尚愒焉上帝甚蹈無自療焉俾予
靖之後予邁焉有鳥高飛亦傅于天彼人之心于何其
臻曷予靖之居以凶矜
李曰孔氏以上二章次二句為暴虐下二章及卒章
下二句為刑罰不中分章析句之弊一至於此此詩
但言諸侯不肯朝王則暴虐無親刑罰不中其意自
可見不必於詩中求之也如葛覃之序言化天下以
婦道而詩中未嘗說及化天下婦道卷耳之詩言無
險詖私謁之心詩中亦未嘗及此學詩者觀其意之
如何知其意則其序曉然明白此學詩者之法也菀
然之柳行路之人見之豈不庶幾而止息乎今幽王
之為君而諸侯乃以為不可朝曾菀柳之不如也尚
者庶幾也不尚尚也上帝甚蹈無自暱焉者此章當
如歐陽公之說鄭氏以為蹈讀曰悼上帝者愬之也
然以上帝為一意言幽王之暴虐不可以朝事甚使
我心悼病歐氏以為蹈動也言今天驚動我使我無
自暱近之又使我安之以待其極夫以甚蹈為驚動
我則以一句為一意然歐氏之說又不如陳少南之
說以極為至言上帝警動之矣我無自親近之天且
俾我安之以待其改惡從善而後我始可以往也瘵
病也邁往也言王苟能遷善改過而後可往也無自
瘵焉言苟朝王適所以自病也鳥飛雖高亦必傅于
天而後止人心所至無畔岸曾鳥之不如也蓋人心
險於山川以見幽王之心無常不知其所止者也禮
記曰為人君止於仁為人臣止於敬蓋言人君之心
有所止然後來相朝惟幽王之心未必有所止故曰
于何其臻曷予靖之言何以使予安之者蓋居於此
適所以取凶危之地也曰凶矜者以其凶可矜憐也
夫諸侯之不朝固諸侯之罪幽王有以致之也宣王
之時諸侯之朝猶曰我友敬矣䜛言其興以朝王如
此猶有䜛言今幽王暴虐如此則諸侯之朝其速禍
也宜矣
毛詩集解卷二十八
