易原就正卷十二
邢臺包儀撰
說卦傳
昔者聖人之作易也幽贊于神明而生蓍
此夫子追論羲皇作易制為揲蓍求卦之始也神明
天地之主宰運用而不可測者昔者聖人之作易也
設使有易而無蓍易何為乎乃聖人盛德在躬和平
之氣充塞兩間有以默助夫化育之功而靈秀鍾於
草木幽贊於神明而生蓍矣百莖長丈要知神物非
神明不生神明非聖人不能贊故蓍之生也不容不
歸功于聖人之幽贊而聖人之易亦自此而有制用
之法矣
參天兩地而倚數
有蓍則有數數何倚而起乎朱註詳矣蓋數法雖裁
於聖人實天地之自然而然者也
觀變於隂陽而立卦發揮於剛柔而生爻和順於道德
而理於義窮理盡性以至於命
有數則有卦卦何自而立乎有卦則有爻爻何自而
生乎同是竒耦也以太少之純雜而言為隂陽以老
少之動靜而言為剛柔卦不有純雜之異乎故觀變
於隂陽而立卦爻不有動靜之分乎則發揮於剛柔
而生爻此卦爻所由成皆成乎參兩也然卦爻既成
而卦爻之中人之所共由者道也人之所同得者德
也道德之行而宜之者義也道德與義合之則為理
賦之則為性而性理之原則命也易則和順於道德
而理於義窮理盡性以至於命朱註詳矣作易之功
大矣哉
右第一章
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
觀於倚數之立卦生爻由道德與義而窮理盡性至
命也可以知昔者聖人作易之本意欲人即數以求
理理具於性而原於命人生以後拂性而逆命者多
矣將以順性命之理乎性命之理莫備於天地人不
觀之天乎天之為天也蓋有道焉所以立者隂與陽
也不觀之地乎地之為地也亦有道焉所以立者柔
與剛也不觀之人乎人之為人也亦有道焉所以立
者仁與義也此皆性命之理也而易何以順之順之
於卦爻之中也統觀夫卦三畫已具三才又兼三才
而兩其畫不兼不兩豈三才之道有體有用乎故易
六畫而成卦性命之理順於一卦之中矣析觀夫爻
初三五陽位也二四上隂位也分隂分陽矣乃時以
柔居之而位有當否即時以剛居之而位亦有當否
迭用剛柔矣不分不迭豈三才之道有經有緯乎故
易六位而成章性命之理順於六爻之中矣若人也
秉隂陽之氣以間生肖剛柔之質以有形具仁義之
德以成性仁陽義隂仁體剛而用柔義體柔而用剛
兼兩分迭無不備可不於易也而順其性命之理乎
右第二章
天地定位山澤通氣雷風相薄水火不相射八卦相錯
易順性命之理三才兼兩六位分迭之妙如此而其
實皆八卦之妙也羲皇畫卦設使有横圖而無圓圖
則乾坤别而不交六子亦有合而有離自横圖而圓
圖天南地北而天地間之山澤雷風水火未有不對
待而相資者也故八卦相錯而成六十四卦大横圖
亦如其小横圖大圓圖亦如其小圓圖也邵子所謂
先天詳見次序方位四圖說
數往者順知來者逆是故易逆數也
然圓圖雖對待自復姤而觀之皆從中起不有數往
知來之異左順右逆之分乎此卦氣之所以運行也
自乾兌離震巽坎艮坤而觀之卦畫之所以生皆知
來者也是故易逆數也豈特順性命之理而已哉又
為知來之書也
右第三章
雷以動之風以散之雨以潤之日以烜之艮以止之兌以
說之乾以君之坤以藏之
羲皇既有圓圖而復有方圖者何也圓者天之道方
者地之道也始震巽而終乾坤圓圖從中起方圖亦
從中起從中起者何也萬事萬化生於心也故震巽生
物坎離長物艮兌成物乾坤統六子而妙造化之生
成六子所以致用歸其功於父母乎詳見六十四卦
方圓圖說
右第四章
帝出乎震齊乎巽相見乎離致役乎坤說言乎兌戰乎
乾勞乎坎成言乎艮
邵子所謂後天也文王何以取先天圓圖而更置之
詳見文王八卦方位圖說此則五行之生序不紊成
于土而得所止所以象一歲之運也統御之謂君主
宰之謂帝天地之造化不有所以主宰者乎帝之乘
氣機而出者必自動始非出乎震耶出則齊雖入者
亦出矣非齊乎巽耶齊則見相見則相䴡雜者䴡也
非相見乎離耶相䴡則各盡其力之所能以其順也
非致役乎坤耶致役者必說說莫說于兌說不言乎
其兌耶說而不已必戰有生成而無肅殺非天道也
戰則戰乎乾戰而不已必勞有肅殺而無休息亦非
天道也勞則勞乎坎勞則成矣成則止矣顯仁所以
藏用富有所以日新是收成之功即開成之端也成
不言乎其艮耶一歲之運如此亘萬古而無殊後天
圓圖妙矣哉
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聽天下嚮明而治蓋取諸此也坤也者地也
萬物皆致養焉故曰致役乎坤兌正秋也萬物之所說
也故曰說言乎兌戰乎乾乾西北之卦也言隂陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
此即上節之意也因帝不可見舉萬物以証之耳文
義自明但震巽離乾坎艮皆以方言而兌言時坤言
地坎又言水離又言明者何也離明言德八卦之德
可推也兊秋言時八卦之時可推也坤地坎水言象
八卦之象可推也而且坤西南而不言者土之用不
止西南也又坤於帝言致役于萬物言致養者坤臣
道也亦母也帝君道也萬物子也君之于臣則役之
母之于子則養之隂陽相薄者自巽隂用事歴離坤
而至兌一隂乃外見矣乾陽豈容之哉相薄則不得
不戰寓生機于殺機之中所以為貞元之本也
右第五章
神也者妙萬物而為言者也動萬物者萬疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成萬
物也
主宰謂之帝帝之妙用謂之神既盡也觀夫羲文先
天後天之圖莫不以為先天體也後天用也分而言
之則似乎文王無體羲皇無用而不知乾坤之有六
子功不必自己出而六子之彼此相須合一不測又
不謂之帝而謂之神何言乎其神也雖不離乎物亦
不倚于物妙萬物而為言者也然則于何見其妙萬
物之動而萌也以雷萬物之撓而散也以風火燥而
物堅凝澤說而物充足水潤而物滋息亦艮之有終
有始而物乃歛實舍生也後天六子之功如此而實
本于先天之對待然後能彼此相濟變變化化既成
萬物也不皆神之所為乎後天六子之妙適以成先
天六子之妙也先天後天二而一者也
右第六章
乾健也坤順也震動也巽入也坎陷也離䴡也艮止也
兌說也
先天後天之妙如此皆八卦之德為之也朱註以為
此言八卦之性情何也性存于内而情發於外也
右第七章
乾為馬坤為牛震為龍巽為雞坎為豕離為雉艮為狗
兌為羊
卦德如此可以即卦德而言卦之象矣朱註以為遠
取諸物蓋自本象之性情推遠而類取之耳若人也
失健順之性拜馬牛之下風無止說之德真犬羊之
不若矣其他亦可以類推
右第八章
乾為首坤為腹震為足巽為股坎為耳離為目艮為手
兊為口
此則因物之象而取象于人也朱註以為近取諸身
可以知人之一身皆易矣
右第九章
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兊三索而得女故謂之少女
八卦取象於人身亦可取象於男女矣雖男女凡物
皆有而天地間人為貴故取二老為父母得乎乾之
道者成男得乎坤之道者成女長中少有倫有序則
震巽坎離艮兊為六子矣說見文王八卦次序圖
右第十章
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
八卦之取象于人物既然則經文之即其義而廣之
者正不可勝紀也試觀夫乾之象純陽至健為天矣
天體圓而無端則為圜六子皆其所統則為君萬物
皆其所始則為父乾德之純粹為玉乾德之剛堅為
金乾在後天位西北于時則冬也冬不寒耶寒極則
水凝而為冰乾在先天位南方于時則夏也陽色赤
盛極不大赤耶乾健也馬也健之最善為良馬健之
最久為老馬健之最堅為瘠馬健之最猛為駁馬陽
體圓實為木果終之以木果者生生而不已也
荀九家有為龍為直為衣為言
坤為地為母為布為釜為吝嗇為均為子母牛為大輿
為文為衆為柄其於地也為黑
進觀夫坤之象純隂至順為地矣萬物資生則為母
時動闢而敷施為布虚而能容為釡靜翕收藏為吝
嗇賦形有定為均坤順也牛也順極則為子母牛厚
而能載為大輿卦畫之偶燦然有章非文耶偶畫乏
多森然不一非衆耶物之載也必有所以持之者不
為柄耶其於地也為黑北方純隂之正色也
荀九家有為牝為迷為方為囊為裳為黃為帛為
漿
震為雷為龍為玄黃為旉為大塗為長子為決躁為蒼
筤竹為萑葦其於馬也為善鳴為馵足為作足為的顙
其於稼也為反生其究為健為蕃鮮
再觀夫震之象一陽動乎重隂之下起也起于地者
為雷起于淵者為龍乾坤始交而有震天玄而地黃
非玄黃耶陽氣始施則為旉萬物畢出為大塗一索
得男為長子隂躁在上陽進必決非決躁耶震東方
也其色青陽雖穉而質則堅蒼筤幼竹滋引而東生
非蒼筤竹耶下陽實而上隂虚下本實而上幹虚者
荻蘆也非萑葦耶乾為馬震得乾之初畫其於馬也
二隂上折馬開口而鳴也一陽下動馬蹄懸而馵也
陽動而健馬騰然而作也二隂在上一陽圓明色白
而質文猶馬顙之有的而可觀也乾之初陽生生之機
也帝出乎震稼穡之始也陽反動於隂之下猶萌芽
先根而後上長也其于稼也為反生陽長必終于乾
而後已其究也不為健耶至于健而陽氣盛極矣則
萬物之生有不滋蕃而鮮潔者乎
荀九家有為玉為鵠為鼓
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其究為躁卦
再觀夫巽之象巽入也物之善入莫如木氣之善入
莫如風不為木為風乎一索得女為長女巽德之制
也糾木使直者繩引繩制木者工不為繩直為工耶
少陽之卦而隂先之隂本黑而陽制之則為白矣風
無限地則為長木可參天則為高隂為主而性多疑
不為進退不果耶陽氣外達而上行隂折下垂而内
入非臭耶陽屬氣隂屬血其於人也血不上升則寡
髮陽氣上盛則廣顙白屬陽黑屬隂一隂二陽則又
為多白眼矣陽主義隂主利巽近離離數三日中為
市而三其數非近利市三倍耶其究也隂長必終于
坤不又為躁卦耶
荀九家有為楊為鸛
坎為水為溝瀆為隠伏為矯輮為弓輪其於人也為加
憂為心病為耳痛為血卦為赤其於馬也為美脊為亟
心為下首為薄蹄為曳其於輿也為多𤯝為通為月為
盜其於木也為堅多心
再觀夫坎之象水内明而外暗坎内陽而外隂水之
所行者溝瀆也流而不盈非為水為溝瀆耶陽匿隂
中韜晦不露水或隠而或伏不又為隠伏耶陽在隂
中抑而制之為矯輮而矯輮之所成不又為弓輪耶
坎陷也以其險也陽陷隂中内險不寧其于人也為
加憂且坎體之中實心為物累而病矣耳為物壅而
痛矣火氣也水血也於八卦之中宜乎其為血卦矣
得乾之中畫而為血卦不亦赤乎既得乾之中畫乾為
馬其於馬也則陽明在中為美脊剛猛在内為亟心
上畫柔則馬首不昂也下畫柔則馬蹄不厚也不又
為下首為薄蹄耶首下蹄薄則行不進而為曳矣坎
本坤體也坤為大輿坎不亦有輿象耶然而險且阻
矣其於輿也為多𤯝坎水之性流不為通乎坎水之
精凝不為月乎陽為隂所攫而匿之竊而善藏者盜
也不又為盜乎五行各有所生乃坎水生大而剛在
中其於木也為堅多心
荀九家有為宫為律為可為棟為叢棘為狐為蒺
藜為桎梏
離為火為日為電為中女為甲胄為戈兵其於人也為
大腹為乾卦為鼈為蟹為蠃為蚌為龜其於木也為科
上槁
再觀夫離之象火内暗而外明體隂而用陽離内隂
而外陽矣不為火耶火之精為日火之光為電再索
得女為中女離陽在外甲胄之外堅也離火炎上戈
兵之上銳也火從人有人象焉隂在内而中虚其於
人也為大腹水濕潤火乾燥則於八卦之中為乾卦
内柔性靜則為鼈外陽性躁則為蟹離䴡也隂䴡陽
也物之善䴡則為蠃離中虚也物之中虚則為蚌有
文明之象焉不為龜乎離既為火惟木生之木生火
而中虚則必上槁其於木也為科上槁科即盈科之
科也空也
荀九家有為牝牛
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
再觀夫艮之象隆起於坤地之上而剛突者不為山
耶一陽横平猶山上之蹊徑也為徑路一陽峻立
猶山上之拳石也為小石一陽高駕於上二隂對峙
於下上實下虚出入可通者非門闕耶一陽在上猶
木之果也二隂在下猶草之蓏也不為果蓏耶艮止
也閽者止入寺者止出不又為閽寺耶人之止物者
指也物之止物者狗也以剛之在前者而象之鼠剛
在齒鳥剛在喙則為鼠為黔喙之屬矣山不有木乎
木有堅而多節者剛在外其於木也為堅多節
荀九家有為鼻為虎為狐
兊為澤為少女為巫為口舌為毁折為附決其於地
也為剛鹵為妾為羊
再觀夫兑之象坎水而塞其下流則為澤三索得女
為少女兊說也說神者為巫說人者為口舌兊正秋
也金氣肅殺蕃鮮之屬毁折矣果蓏之屬附決矣兊
得坤之上畫有地象焉二陽在下而一隂在上猶土
之下堅剛而上濕鹵也其於地也為剛鹵於人則柔
媚而少賤為妾於物則内剛而外柔為羊
荀九家有為常為輔頰
右第十一章
序卦傳
有天地然後萬物生焉盈天地之間者唯萬物故受之
以屯屯者盈也屯者物之始生也物生必蒙故受之以蒙
蒙者蒙也物之穉也物穉不可不養也故受之以需需
者飲食之道也飲食必有訟故受之以訟訟必有衆起
故受之以師師者衆也衆必有所比故受之以比比者
比也比必有所畜故受之以小畜物畜然後有禮故受
之以履履而泰然後安故受之以泰
泰者通也物不可以終通故受之以否物不可以終否
故受之以同人與同人者物必歸焉故受之以大有有
大者不可以盈故受之以謙有大而能謙必豫故受之
以豫豫必有隨故受之以隨以喜隨人者必有事故受
之以蠱蠱者事也有事而後可大故受之以臨臨者大
也物大然後可觀故受之以觀可觀而後有所合故受
之以噬嗑嗑者合也物不可以苟合而已故受之以賁
賁者餙也致餙然後亨則盡矣故受之以剥剥者剥也
物不可以終盡剥窮上反下故受之以復復則不妄矣
故受之以无妄有无妄然後可畜故受之以大畜物畜然
後可養故受之以頤頤者養也不養則不可動故受之
以大過物不可以終過故受之以坎坎者陷也陷必有
所麗故受之以離離者麗也
不言乾坤而言天地以見天地為乾坤之形體乾坤
為天地之功用天地即乾坤也天開地闢而萬物生
萬物既生而萬事起或相因而為序或相反而為序
皆自然而然之至理信乎天地無心而成化文義自
明說見經中各彖註
右上篇
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有
君臣然後有上下有上下然後禮義有所錯夫婦之道
不可以不久也故受之以恒恒者久也物不可以久居
其所故受之以遯遯者退也物不可以終遯故受之以
大壯物不可以終壯故受之以晉晉者進也進必有所
傷故受之以明夷夷者傷也傷於外者必反其家故受
之以家人家道窮必乖故受之以睽睽者乖也乖必有
難故受之以蹇蹇者難也物不可以終難故受之以解
觧者緩也緩必有所失故受之以損損而不已必益故
受之以益益而不已必決故受之以夬夬者決也決必
有所遇故受之以姤姤者遇也物相遇而後聚故受之
以萃萃者聚也聚而上者謂之升故受之以升升而不已
必困故受之以困困乎上者必反下故受之以井井道
不可不革故受之以革革物者莫若鼎故受之以鼎主
器者莫若長子故受之以震震者動也物不可以終動
止之故受之以艮艮者止也物不可以終止故受之以
漸漸者進也進必有所歸故受之以歸妹得其所歸者
必大故受之以豐豐者大也窮大者必失其居故受之
以旅旅而无所容故受之以巽巽者入也入而後說之
故受之以兌兌者說也說而後散之故受之以渙渙者
離也物不可以終離故受之以節節而信之故受之以
中孚有其信者必行之故受之以小過有過物者必濟
故受之以既濟物不可窮也故受之以未濟終焉
下經首咸而男下女男女為夫婦之始夫婦為人道
之大端也上經自天道而及人道下經由人道而反
於天道故受之以未濟終焉亦自然而然者也聖人
所以有心而無為文義自明說見經中各彖註
右下篇
雜卦傳
乾坤剛柔比樂師憂
臨觀之義或與或求
屯見而不失其居蒙雜而著
震起也艮止也損益盛衰之始也
大畜時也无妄災也
萃聚而升不來也謙輕而豫怠也
噬嗑食也賁无色也
兊見而巽伏也
隨无故也蠱則飭也
剥爛也復反也
晉晝也明夷誅也
井通而困相遇也
咸速也恒久也
渙離也節止也解緩也蹇難也睽外也家人内也否泰
反其類也
大壯則止遯則退也
大有衆也同人親也革去故也鼎取新也小過過也中
孚信也豐多故親寡旅也
離上而坎下也
小畜寡也履不處也
需不進也訟不親也大過顛也姤遇也柔遇剛也漸女
歸待男行也頤養正也既濟定也歸妹女之終也未濟
男之窮也夬決也剛決柔也君子道長小人道憂也
序卦為易之常雜卦為易之變也自乾坤至困為上
傳柔掩剛也自咸恒至夬為下傳剛夬柔也即為孔
子之上下經也亦可以見天地間事物之理無非其
相因而對相反而對者也即有時或不對而相對者
未嘗不相須而雜於其間也故有天必有地而乾坤
定有隂必有陽而剛柔立乾剛坤柔所以為六十四
卦之祖剛柔者性情也性情之存發憂樂其大端也
以天下而輔一人樂莫樂於比以一人而毒天下憂
莫憂於師天下之憂樂其明鍳也而憂樂之來大抵
非求即與與在上求在下臨我者與我者也與亦適
以應其求我觀者我求者也求亦適以承其與臨觀
之義非或與或求乎然求與而臨觀者君師之道也
屯建侯不亦見乎而坎險勿往不失其居貞之義也
蒙再三不亦雜乎而艮光初筮豈非其昭著之誠耶
蓋人情物理未有無所起而無所止者也故有震之
起也則有艮之止也一起一止損益見焉人但知損
則無益益則無損抑豈知損為盛之始益為衰之始
乎有盛衰必有禍福禍福之所至有可以常理論者
必然者也有不可以常理論者偶然者也大可以畜
乎何以適得其時也時也者遇為之也此偶然之福
也妄不可以无乎何以適值夫災也災也者天為之
也此偶然之禍也雖然究不外乎其必然者也類聚
羣分而吉凶生萃不聚乎聚則不散矣聚而上者謂
之升升不往乎往則不來矣然或聚或散或往或來
禍福無不自已求之者不可以不謙也不謙則反而
豫矣謙則能虚自視不亦輕乎豫則志滿自處不亦
怠乎而豫怠也者皆食色之所致也噬嗑而頤有物
非食乎賁文明以止非无色乎乃噬嗑以隂齧陽賁
以柔文剛隂柔得志豈陽剛之幸乎奈何為天理之
所不能無安得不兊柔外見而巽隂内伏也於是震
雷亦嘗隨兊澤巽風亦嘗蠱艮山隨雖无故而蠱不
當飭耶甚矣隂柔不可以乘權陽剛不可以受制設
使其九月為剥爛之秋而七日即剛反之復也設使
其晝日為昭明之晉而明夷即柔暗之誅也井亦巽
之伏也陽剛為泉而木上水往來相養之不窮何其通
也困亦兊之見也水漏澤枯而柔掩剛君子不失其
所亨何妨相遇乎此乾剛所貴乎得中道也若咸之
兊見則山澤之通氣男女交感也速有速於男女之
交感者乎若恒之巽伏則雷風之相與夫婦唱隨也
久有久於夫婦之唱隨者乎物未有久而不離者也
渙則離也物未有離而不止者也節則止也止則緩矣緩
者急之對急莫急於處難解不緩而蹇不難乎睽究蹇蹇
亦究睽睽於外者必反其家外為内之對非睽外而
家人内乎或内或外莫大於乾坤之靜别而動交天
道有泰否人事有否泰大往則小來小往則大來非
反其類耶泰之後而大者壯矣不止何以保其壯遯
亦四陽之卦也壯不可保至於遯而欲止不能止遯
則退也能退則大者終為我所有大有不亦衆乎衆未有
不同人者也同人不亦親乎親而不已則故故未有
不去者也革去故也去故所以取新鼎取新也去故
不可過取新亦不可過雖小過亦過也中孚究小過
小過亦究中孚信無不及過亦豈信乎必中孚而後
信也能信而後可以尚大豐者大也既明且動不多
故乎多故者窮其大也窮大則失居失居則親寡豐
之所以綜而為旅也親寡者拂性而逆情者也本乎
天者親上本乎地者親下人物皆然不觀之水火乎
離上而坎下也水火非可畜可履之物亦有當畜當
履之時况非水火乎然以為小也而畜之畜之則寡
也以為不可不履也而履之履之則不處也如此者
安分而需之則可非分而訟之則不可需也者雖不
言退而不進也訟也者雖不言疎而不親也既不進
而又不親卦皆四陽與大過有以異乎大過則顛也
顛而後求遇亦意外之事也而意外遭逢往往惟小
人得之故姤以言乎其遇也柔遇剛也本非所期而
卒然值之者也若君子惟有漸而已矣漸女歸待男
行也女歸而男行皆不可以不養養亦不可以不正
頥則所以養正也正已正人而天下定水火既濟則
定也既濟之後女歸而男行者何如乎惟恐其為歸
妹未濟也何也歸妹女之終也未濟男之窮也至於
終窮而知皆柔得位而剛不當之敝也其為柔也容
弗決乎夬決也剛決柔也決盡而為純乾坤柔之以
大終也君子道長小人道憂也
易原就正卷十二
