春秋提綱卷八宋陳則通撰
盟會門
内大夫及外大夫盟會例
文二年公孫敖會晉士縠于垂隴八年公
子遂會晉趙盾盟于衡雍十有一年夏
叔仲彭生會晉郤缺于承筐
宣十有五年仲孫蔑會齊高固于無婁
成二年六月癸酉季孫行父臧孫許叔孫僑
如公孫嬰齊帥師會晉郤克衛孫良夫曹
公子首及齊侯戰于鞌齊師敗績齊侯使
國佐如師及國佐盟于袁婁五年夏叔
孫僑如會晉荀首于榖十有五年冬十
有一月叔孫僑如會晉士變齊高无咎宋
華元衛孫林父鄭公子鰌邾人會吴于鍾
離十有六年十有二月乙丑季孫行父
及晉郤犫盟于扈
襄二年秋七月仲孫蔑會晉荀罃宋
華元衞孫林父曹人邾人于戚
冬仲孫蔑會晉荀罃齊崔杼宋華
元衞孫林父曹人邾人滕人小邾人
于戚遂城虎牢三年戊寅叔孫豹
及諸侯之大夫及陳袁僑盟五年
仲孫蔑衞孫林父會吳于善道八
年季孫宿會晉侯鄭伯齊人宋人衞人邾
人于邢丘十有四年季孫宿叔老會晉
士匄齊人宋人衞人鄭公孫蠆曹人莒人
邾人滕人薛人杞人小邾人會吳于向
冬季孫宿會晉士匄宋華閱衞孫林父鄭
公孫蠆莒人邾人于戚十有六年公會
晉侯宋公衛侯鄭伯曹伯莒子邾子薛伯
杞伯小邾子于湨梁戊寅大夫盟十有
九年叔孫豹會晉士匄于柯二十年仲
孫速會莒人盟于向二十有七年叔孫
豹會晉趙武楚屈建蔡公孫歸生衞石惡
陳孔奐鄭良霄許人曹人于宋秋七月辛
巳豹及諸侯之大夫盟于宋二十有九
年仲孫羯會晉荀盈齊高止宋華定衛世
叔儀鄭公孫叚曹人莒人滕人薛人小邾
人城杞
昭元年叔孫豹會晉趙武楚公子圍齊國弱
宋向戌衛齊惡陳公子招蔡公孫歸生鄭
罕虎許人曹人于虢十有一年季孫意
如會晉韓起齊國弱宋華亥衞北宫佗鄭
罕虎曹人杞人于厥憗二十有五年叔
詣會晉趙鞅宋樂大心衞北宫喜鄭游吉
曹人邾人滕人薛人小邾人于黃父二
十有七年晉士鞅宋樂祁犂衛北宫喜曹
人邾人滕人會于扈三十有一年季孫
意如會荀躒于適歴三十有二年仲孫
何忌會晉韓不信齊高張宋仲幾衛世叔
申鄭國參曹人莒人薛人杞人小邾人城
成周
嗚呼文武不興而周道衰桓文不作而伯業微隐桓之
春秋諸侯紛紛莫之適從自莊十三年以迄于僖之末
主諸侯之權者在伯主自文元年以迄襄之末盗伯主
之權者在大夫自襄之末以迄于哀之獲麟奸伯主之
權者在吳楚文公以前有公及外大夫盟者有内大夫
及諸侯盟者此皆大夫專政之漸而内外大夫無交相
盟會者大夫交相盟會則天下之伯不在諸侯而在大
夫矣翟泉一會罅隙已開晉魯二君俱怠於政晉以處
父士縠趙盾當諸侯魯以公孫敖公子遂當諸侯春秋
世道為之一變列國大夫相視而起垂隴之盟晉魯二
卿宛然與諸侯講玉帛之好當時大夫之會猶有諸侯
未聞大夫專敵大夫者襄仲趙盾之於衡雍叔仲卻缺
之於承筐孟獻子高固之於無婁榖之會叔孫僑如之
敵荀首扈之會季孫文子之敵卻犫柯之會叔孫穆子
之敵士匄此則大夫之敵大夫者矣然不過兩國之大
夫也猶未見其大夫盜伯主之權者也蓋自趙盾以諸
侯伯以一大夫敵諸侯天下之勢已向於大夫卻克以大
夫伯以一大夫敵衆大夫天下之勢始成乎大夫文七年
之盟扈經不列諸侯之序不出趙盾之名志春秋世變之一
變也十四年新城之同同授趙盾以政始列諸侯之序始
出趙盾之名而盾始得以伯諸侯矣愚嘗論晉卿世伯
未嘗不倣召陵城濮之故事特桓文用此以制荆蠻晉
大夫用此以制中國耳諸侯會于新城之歲趙盾納捷
菑于邾至其城下弗納而還凛然有召陵整兵不犯之
意雖小大之不侔皆所以示天下諸侯義也專盟專會
專伐專救愚弄晉國之權于掌股之上桃園之事晉國
晏然而不搖諸侯畏之而不動伯權之屬盾久矣趙盾
侵陳於宣之六年明年晉侯親為黑壤之會越二年又
親為扈之會則趙盾之已卒也盾之卒晉人雖能收其
權而不屬之大夫不能不縱其權而屬之荆蠻楚盟于
辰陵晉會于攅函顛之倒之莫此為甚趙盾忠不足而
勛有餘行不及而才過之使趙盾尚在邲之役必不至
此盖前此有盾以伯今則無盾以伯也宣子能為中國
之輕重如此哉雖然趙盾以諸侯伯天下之勢雖向乎
大夫而猶未成乎大夫盾沒晉大夫不敢大會諸侯皆
得以大會其大夫則郤克其首也天下之勢始成乎大
夫矣晉自邲之敗舍楚而謀齊郤克承乃祖之烈其族
又大啣一笑之忿興四國之師以七大夫戰一齊侯若
以匹敵齊之君猶晉之君也敗在齊侯辱在晉君甚矣
鞌之役非晉之福也城濮之役一戰而勝則伯在晉侯
鞌之役一戰而勝則伯在大夫晉大夫強而列國之大
夫強迄春秋不可復制矣雖然是役也及國佐盟于袁
婁七卿俱盟而所以受盟者一國佐也猶未有一大夫
盟列國之大夫也未有一大夫會列國之大夫也後此
蟲牢馬陵蒲戚之盟盟在晉侯權在大夫大夫有其權
未見有其事也成十六年將為鄢陵之戰則十五年先
為鍾離之會士爕之賢不容不處於危疑之地七國大
夫自會而又會吴入春秋来大夫所未有之事會江人
黃人于貫者齊桓之伯也會秦人于溫者晉文之伯也
會吴于鍾離者晉大夫之伯也伯業愈降而愈下世道
愈降而愈趨也悼公雖賢其齒猶未不能不倚大夫以
為重虚朾首會我以孟孫来齊以崔杼會習以為常故
步未改二戚之會荀罃主之大合諸侯之老為虎牢之
城此與公會齊宋鄭曹于檉而下書城楚丘公會齊宋
陳衞于鹹而下書城緣陵者同一例苐春秋於虎牢之
城而書遂則罪大夫之專伯權也然自鍾離以後大夫
專列國之會而未見其專列國之盟也雞澤之役諸侯
既盟而復使大夫盟諸侯自此始以盟會授大夫矣邢
丘之會魯國之君不得與向之會魯之二卿皆得從戚
之會舍君而臣是助此皆大夫黨大夫之效也悼公雖
有五會三駕之績大抵以大夫之伯分之悼公沒吾復
奚望邪郤克怒齊而盟袁婁荀罃怒齊而會戚荀偃怒
齊而盟湨梁雖諸侯之在會不顧也列國盟會惟大夫
之喜怒是從尚謂晉有君乎雞澤之役書諸侯之大夫
盟罪在諸侯也罪諸侯與大夫以伯也湨梁之役書大
夫盟罪在大夫也罪大夫奪伯主之伯也諸侯以伯權
與大夫則大夫以伯權與荆楚宋之盟大勢所趨可得
已乎向戌善于文子又善于子木所以媒南北之好趙
武善於屈建所以尸西門之盟大夫既得與列國之大
夫盟遂敢與荆楚之大夫盟春秋之義臣無竟外之交
何得爾也虢之會再讀舊書申之會盡有諸侯欲外服
不奸伯主之權可得已乎鄫衍黃池識者有以覘其他
日淳于之城奴諸侯以事母家扈之會適歴之會黨賊
臣以逐君父大夫之罪春秋所誅厥憗之會謀滅國者
大夫也黃父之會謀納王者大夫也大夫之功春秋所
錄嗚呼此亦奚功春秋正以悲天下之無諸侯也成周
之城魏舒南面則三家分晉之事作矣大夫盟會之筆
絶矣子不觀春秋之筆乎楚於宋魯之盟不書爵秦於
伯主之盟沒君臣吴書會而不書盟越終春秋不書會
此聖人定内服外服之分也諸侯之盟則如葵丘踐土
之法諸侯及大夫盟則如翟泉新城之法大夫自盟或
序諸侯或緫諸侯以臨之此聖人正諸侯大夫之分也
嗚呼春秋之筆豈不深切著明矣哉
列國世子朝聘會盟侵伐例
桓九年曹伯使其世子射姑来朝
僖七年秋七月公會齊侯宋公陳世子款鄭
世子華盟于寗母
八年春王正月公會王人齊侯宋公衛侯
許男曹伯陳世子款盟于洮
宣十有八年春晉侯衛世子臧伐齊
成十有五年癸丑公會晉侯衛侯鄭伯曹伯
宋世子成齊國佐邾人同盟于戚
襄五年叔孫豹鄫世子巫如晉公會晉侯
宋公陳侯衛侯鄭伯曹伯莒子邾子滕子
薛伯齊世子光吴人鄫人于戚公會晉
侯宋公衛侯鄭伯曹伯齊世子光救陳
九年冬公會晉侯宋公衞侯曹伯莒子邾
子滕子薛伯杞伯小邾子齊世子光伐鄭
同盟于戲
十年春公會晉侯宋公衛侯曹伯莒子邾
子滕子薛伯杞伯小邾子齊世子光會吴
于柤公會晉侯宋公衛侯曹伯莒子邾
子齊世子光滕子薛伯杞伯小邾子伐鄭
十有一年公會晉侯宋公衞侯曹伯齊世
子光莒子邾子滕子薛伯杞伯小邾子伐
鄭秋七月己未同盟于亳城北公會晉
侯宋公衞侯曹伯齊世子光莒子邾子滕
子薛伯杞伯小邾子伐鄭會于蕭魚
嗚呼諸侯之適子誓於天子則曰世子周制也公之子
視侯伯而執圭侯伯之子視子男而執璧子男之子與
未誓者執皮帛以朝會焉其賓之則以上卿之禮亦周
制也諸侯老者疾者迫於朝聘會盟征伐之期有天子
之命不敢後是以其世子来春秋諸侯不聞天子之命
是從奔走強令不敢寧居跋涉蒙犯已不能往則使世
子代之曹伯終生疾而使世子射姑朝宋公固疾而使
世子成會衛侯速疾而使世子臧代夫世子以朝夕視
君膳奉社稷之粢盛者也大位姦之窺也危病邪之伺
也其忍舍君父而他之乎使蔡般許止類有欲速之志
則有由然也齊靈怙其強大耻為晉役當悼公五會三
駕之年諸侯麇至齊世子光實来于戲以前凡有盟會
猶尾於諸侯戍虎牢盟亳城北會蕭魚胡為躐窴於
諸小國之上陳款鄭華在齊桓之會者不聞至此不思
世子既同於諸侯齊君將置之何所晉悼方明盍亦為
人父子計光列諸侯齊人不以藉口乎嗚呼吾讀春秋
諸侯世子之序而甚有感於周官班爵之法
公及外大夫盟會例
隠元年及宋人盟于宿
八年公及莒人盟于浮来
桓十有四年鄭伯使其弟語来盟
莊九年公及齊大夫盟于蔇
二十有三年及齊高傒盟于防
閔二年齊高子来盟
僖十有九年會陳人蔡人楚人鄭人盟于齊
二十有五年公會衛子莒慶盟于洮
二十有六年公會莒子衞甯速盟于向
二十有九年公會王人晉人宋人齊人陳
人蔡人盟于翟泉
文二年及晉處父盟
七年公會諸侯晉大夫盟于扈
十年及蘇子盟于女栗
十有四年公會宋公陳侯衛侯鄭伯許男
曹伯晉趙盾同盟于新城
十有五年宋司馬華孫来盟
宣七年衛使使孫良夫来盟
成二年公會楚公子嬰齊于蜀丙申公及
楚人秦人宋人陳人衛人鄭人齊人曹人
邾人薛人鄫人盟于蜀
三年丙午及荀庚盟丁未及孫良夫盟
十有一年己丑及郤犫盟
襄七年壬戌及孫林父盟
十有五年及向戌盟于劉
二十有六年公會晉人鄭良霄宋人曹人
于澶淵
嗚呼春秋書諸侯之盟譏之也諸侯及大夫盟譏之又
譏也在諸侯則譏在魯則諱諱魯所以尊魯也又孰知
諱魯所以譏魯也春秋書公於伯主之盟例不書及而
書會以其伯主也伯主欲而我從之也公於大夫盟例
不書會而書及以其我君也我君欲而大夫從之也始
會幽而沒公則魯為之諱再會幽而書公則魯不為之
諱此天下有伯而諸侯之始合也自幽以後凡伯主之
大盟皆書會至臯鼬之盟始書及則天下之無伯而諸
侯之始散也公始得以行其所欲也或曰公會伯主盟
則從伯主之欲如長樗之盟尚有我君欲而伯主從之
者公及大夫盟則從我公之欲其間豈無大夫欲之公
不得已而從之者乎曰有之矣浮来之盟公欲平紀也
蔇之盟公欲納糾也蜀之盟公欲完魯也春秋書公則
欲之者公也宿之盟宋人主之也防之盟高徯主之也
晉處父之盟處父主之也荀庚郤犫良夫林父之盟則
四大夫主之也春秋沒公則欲之者大夫也主在大夫
而沒公所以深諱之也猶書及者若我公之所欲而不
與其從大夫之欲也沒公則見其欲盟之非吾公也若
夫有諸侯在焉或不書及而書會無傷也齊之盟必諸侯
在而書會而沒公者諱盟楚之始也翟泉之盟有王子在
而書會而沒公者諱盟列國大夫之始也盟洮向而書會
一大夫也而一莒衞之君也盟扈盟新城而書會一大夫
也而衆列國之君也有諸侯在盟而書會無傷也非諸侯
而但其大夫雖伯主之貴卿不與其欲之矣春秋辨貴賤
之等而明隆殺之分也不然春秋書公於大夫之盟例書
及豈皆公之所欲而非大夫之所欲者邪吾故曰内書公
則權在公也内沒公則權在大夫也外稱使則權在彼國
之君也鄭伯使弟語衞侯使良夫之類是也此兩國前定
之辭也外不稱使則權亦在彼國之大夫也齊高子宋華
孫之類是也此臨期定盟之辭也春秋皆不書及者彼之
納盟於我者也雖然美惡之事褒貶之法則有春秋在也
内大夫及諸侯盟會例
桓十有一年柔會宋公陳侯蔡叔盟于折
莊十有九年公子結媵陳人之婦于鄄遂及
齊侯宋公盟
僖三年公子友如齊莅盟
文元年公孫敖會晉侯于戚
二年公孫敖會宋公陳侯鄭伯晉士縠盟
于垂隴
七年公孫敖如莒莅盟
十有六年季孫行父會齊侯于陽榖公
子遂及齊侯盟于郪丘
宣十有四年公孫歸父會齊侯于榖
十有五年公孫歸父會楚子于宋
成元年臧孫許及晉侯盟于赤棘
十有八年仲孫蔑會晉侯宋公衞侯邾子
齊崔杼同盟于虚朾
襄八年季孫宿會晉侯鄭伯齊人宋人衞人
邾人于邢丘
昭七年叔孫婼如齊莅盟
九年春叔弓會楚子于陳
十有一年仲孫貜會邾子盟于祲祥
定三年仲孫何忌及邾子盟于拔
十有一年叔還如鄭莅盟
哀二年癸巳叔孫州仇仲孫何忌及邾子盟
于句繹
嗚呼天有十日人有十等諸侯不可以抗王室猶大夫
不可以抗諸侯公及大夫盟春秋率多諱之嗚呼豈春
秋特為魯諱哉魯人為之諱春秋亦從為之諱抑不特魯
人以此諱之也諸侯亦以此諱之也吾觀内大夫盟外
諸侯未嘗不感於春秋之世變焉桓莊僖文之大夫不
可以敵諸侯諸侯猶以為愧宣成襄之大夫皆可以敵
諸侯諸侯反以為喜昭定哀之大夫皆可以加小國之
君小國之君深以為畏其始也以為愧其後也以為喜
又其後也以為畏大夫之勢寖長寖大而莫之遏也在
禮卿不得會公侯會伯子男春秋之初古風未盡澌絶
人心猶有羞惡一犯非禮則顔忸怩而心不寧内大夫
未有盟諸侯而盟諸侯者自柔始公亦自知其無禮於
宋也親往五會以謝宋竟不一釋憾於宋甚則舍玉帛
而事干戈柔之盟所以致宋之戰也公子結媵陳人之
婦則禮失之卑盟齊宋之君則禮失之抗盟歃未乾西
鄙蒙伐大夫出疆有安社稷利民人者專之吾見專之
害而未見專之利也雖然折之盟有陳侯敵宋公而柔
不免得罪於宋鄄之盟有宋公敵齊侯而結未免得罪
於齊我大夫未有特會諸侯者也特會諸侯者自敖始
讀春秋至此宜大夫之可以敵晉侯也會戚之明年我
公如晉晉使處父盟公以報之處父盟公魯以為諱則
敖之會晉晉亦以為諱明矣内大夫之列於諸侯始於
公孫敖外大夫之列於諸侯始於士縠此特晉魯二君
飬患以為此諸侯未必以為是也陽榖之會季孫文子
將求盟于齊也而弗及盟此君也彼大夫也齊弗肯以
及我也此時實有疾齊若不聞受襄仲之賂然後受郪
丘之盟既盟而悔臨我以兵又以聲我襄仲抗盟之罪
不得魯君之盟榖不止也大夫抗盟諸侯皆有羞惡之
心而君臣冠履之分未至蕩然也宣公折節事齊公盟
公會而公往朝之末年鼓舞少倦然後使我歸父往城
濮以来公未嘗往會于楚公未嘗往盟于楚事勢張皇然
後使我歸父會重則以我公行輕則以大夫往大夫之
權未張也晉人失魯者十有六年斷道之盟喜於得魯
赤棘之役魯以歸父而疑晉魯也請盟晉也受之惟以
得魯為喜不暇以盟大夫為疑沙隨而君辱苕丘而臣
辱晉人于是再失魯矣郤犫告於晉曰魯之有季孟猶
晉之有欒范也政令于是乎成自此晉人不敢輕視魯
之大夫虚朾之盟我仲孫往會晉人喜魯卿之再来不
暇以魯君為請則僑如之言正以譖獻子也反以譽獻
子也借曰是盟魯有仲孫齊有崔杼匹也邢丘之役我
公在晉晉侯舍君而臣是會借曰齊宋衛之大夫可以
敵武子然魯君不在猶可藉口有魯君在而辱使其大
夫寡君懼矣吾然後知晉得魯君反以為常得魯卿反
以為喜也盟宋以後公不從諸侯盟者十有八年平丘
以後公不從諸侯盟者二十有三年祲祥之盟拔之盟
魯惟從事於一邾而已惟大夫書會書及而已襄十一
年作三軍而公室分為三昭五年舍中軍而公室分為
四貪惏無厭浸及鄰國漷東沂西之田蠶食而穫取之
猶未快也至其國要其君邾不得已低首下心而就之
盟雖列國之卿當小國之君固周制也始以三卿伐之
繼以二卿盟之無乃陵小乎怒於室而色於市市人亦
望而畏之者也或曰子論大夫之盟諸侯而春秋世變
猶未詳也曰文七年如莒莅盟昭七年如齊莅盟修鄰
好也於春秋之世變無與也季友莅盟事齊之始也敖
會于戚事晉之始也遂盟郪丘舍晉事齊之始也歸父
會榖舍齊兩事晉楚之始也叔弓會陳舍楚兩事晉吴
之始也叔還莅盟背晉事齊及事吴之始也嗚呼春秋
世變於此乎起亦於此乎止也
春秋提綱卷八
