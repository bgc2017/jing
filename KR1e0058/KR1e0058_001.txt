春秋提綱卷一宋陳則通撰
侵伐門
王臣會伐例
桓五年蔡人衛人陳人從王伐鄭
莊六年王人子突救衛十四年單伯會伐
宋
成十六年公會尹子晉侯齊國佐邾人伐鄭
十七年夏公會尹子單子晉侯齊侯宋公
衛侯曹伯邾人伐鄭冬公會單子晉侯
宋公衛侯曹伯齊人邾人伐鄭
定四年公會劉子晉侯宋公蔡侯衛侯陳
子鄭伯許男曹伯莒子邾子頓子胡子
滕子薛伯杞伯小邾子齊國夏于召陵
侵楚
嗚呼征伐自諸侯出其昉於春秋之何時乎小國相伐
無足論也隠之四年翬會諸侯伐鄭其昉於斯時乎曰
不然此諸侯私相伐也謂征伐自諸侯出不可也鄭人
以王命来告伐宋於是三國會於中丘其必昉於是公
之九年也曰又不然強如齊僖詐如鄭莊鰓鰓然懼無
以服諸侯猶借王命以臨一宋不可謂征伐自諸侯出
也按詩書所載之征伐未有不稱述王命者非王命而
擅伐人者叛也春秋之初特王朝司馬之失職耳典刑
稍正誰敢犯哉余故曰平桓莊僖惠之春秋王室尚可
為也莊公以前聖人望周之意惓惓焉伐鄭之舉京師
猶有書伐者救衛之舉京師猶有書救者莊公以後經
絶無之矣王命虢公伐曲沃(隠五年)立哀侯諸侯猶有奉
王命立國君者王命虢公討樊仲皮(莊三十年)諸侯猶有奉
王命伐叛人者莊公以後傳絶無之矣征伐自諸侯出
盖始於齊小白圖伯之年也然則昉於小白圖伯之何
年耶曰莊十四年單伯會伐宋之役也會伐非王室之
事也伐者主之會者從之也泰誓曰惟戊午王次於河
朔羣后以師畢會諸侯會武王之伐者也單伯會伐則
伐之者齊而從之者周矣經書會伐志征伐自諸侯出
之始歟雖然是役也周人之所甚疑也前乎此未聞乎
此也蔡人衛人陳人從王伐鄭諸侯猶有會伐者也今
乃堂堂天子之周而聽命於侯舅之齊不往則甚難於
齊其往則甚易於周徘徊不肯發而若有所待焉諸侯
伐宋於是年之春至其境伐其邑而單伯乃會於是年
之夏遷延頋望之意可見也然自會伐以後經無出伐
之文矣莊二十七年天子將有討於衛而未敢討也使
召伯求媚於齊侯且請伐衛焉征伐之權倒置如此周
遂無以為周矣或者不察乃謂齊侯經營伯業莫重
乎召陵不請命於周為可辠不知伐宋之始未得征伐
之權而請之也召陵之役既得征伐之權而遂用之也
向也伐衛周人且請伐於我今也伐楚我尚何請伐於
周哉推原其由單伯會伐宋天子之權一失也召伯請
伐衛天子之權再失也召陵之役移於齊城濮之役移
於晉勢之所趨雖欲挽而使之留不可得也嗚呼周柄
雖移諸侯猶以周目之也日久日忘則諸侯有以列國
視京師者矣單伯之来其會其否權在周也自後晉召
而莫敢不来矣處父救江王叔桓公與焉晉侯伐秦劉
子成子與焉春秋不書甚不欲單伯之事再見也鄢陵
以後晉人克敵而驕憑陵京師曾不若邾杞然單伯之
書猶不列於諸侯成十六年之尹子苐與諸侯同序則
晉人以列國而例京師久矣一卿既會伐於十六年之
秋二卿復會伐於十七年之夏跋履險阻曾未息肩
是冬單子又以會伐至爾范宣子聘魯賦摽有梅猶惡
其汲汲召師於魯也其可以汲汲召師於周哉設使匠
麗之遊不遇則王師之役固無時而已也盖當是時晉
厲暴虐不得不從吾諒周人之心未嘗不欲收征伐之
權而力不足鞌之戰鞏朔獻捷於周王曰蠻夷戎狄不
式王命王命伐之兄弟甥舅侵敗王略王命伐之似乎
責晉人不請命而專伐之意不思太阿之柄周移於齊
齊移之晉亦如郜鼎之移於宋復自宋而移之魯有年
數矣豈區區片辭所可請復哉抑愚閱春秋世變而思
其故春秋之初王室有可為之機而沮之者二春秋之
末王室有可為之機而棄之者一齊僖鄭莊馳騁東周
之間專盟會伐號為小伯意王室無能為者矣一旦天
子震怒自將伐鄭蔡衛陳皆其仇讎奔走從命於下執
事寤生不歸死於尉氏而敢抗衡於王室猶有鬼神祝
聃之矢誰為之當服春秋之上刑矣使王室有可為之
機而沮之者鄭寤生之辠也寤生禄父天奪之魄威權
當復歸王室矣上下十載伯圖未興王室可為之機間
不容髮王人子突救衛其善於投機者歟奈何禄父之
後襄公繼之甫田一詩述其不德而求諸侯之意敢於
伐衛敢於抗王五國皆有辠而齊其首者也滅紀圍郕
侵欲不忌使王室有可為之機而沮之者齊諸兒之辠
也自單伯會伐以後一百七十有四年諸侯迭進狎主
齊盟周無復可望者乾谿之役楚始大創平丘之會晉
失諸侯此皆周室可為之機特未有以發耳楚瓦不仁
拘唐蔡二君者三年唐蔡不能討楚而歸之晉晉無以
合諸侯而歸之周入東周以来所無之機會也左氏曰
劉文公合諸侯於召陵入春秋以来所未見之文也會
十有八國之師堂堂之陳正正之旗而卒止於侵楚吁
陋矣哉吳興矣周不可復望矣有大可為之機而自棄
之者周之辠也王師始於伐鄭卒於侵楚此王室所以
為始終者也吁豈特王室之所以為始終者哉單伯以
前諸侯有私伐矣單伯以後必伯主而後伐天下之有
伯也劉子以前必伯主而後伐矣劉子以後又諸侯之
私相伐天下之無伯也然則劉子以後之春秋尤甚於
單伯以前之春秋也又伯主之所以為始終也吁周不
復興此世道之所以為春秋齊晉不復興此世道之所
以為戰國
齊晉楚伐鄭例
莊十六年齊人宋人衛人伐鄭荆伐鄭
二十有八年荆伐鄭公會齊人宋人救
鄭
僖元年楚人伐鄭二年楚人侵鄭三年
楚人伐鄭六年公會齊侯宋公陳侯衛
侯曹伯伐鄭圍新城七年齊人伐鄭
二十有二年宋公衛侯許男滕子伐鄭
三十年晉人秦人圍鄭
文九年楚人伐鄭公子遂會晉人宋人衛
人許人救鄭
宣元年宋公陳侯衛侯曹伯會晉師于棐林
伐鄭晉人宋人伐鄭二年晉人宋人
衛人陳人侵鄭三年楚人侵鄭四年
楚子伐鄭五年楚人伐鄭九年楚子
伐鄭晉郤缺帥師救鄭十年晉人宋
人衛人曹人伐鄭楚子伐鄭十有一
年楚子陳侯鄭伯盟于辰陵十有二年
楚子圍鄭十有四年晉侯伐鄭
成三年公會晉侯宋公衛侯曹伯伐鄭六
年楚公子嬰齊帥師伐鄭晉欒書帥師
救鄭七年楚公子嬰齊帥師伐鄭公
會晉侯齊侯宋公衛侯曹伯莒子邾子杞
伯救鄭同盟于馬陵十有五年楚子伐
鄭十有六年晉侯及楚子鄭伯戰于鄢
陵楚子鄭師敗績公會尹子晉侯齊國
佐邾人伐鄭十有七年公會尹子單子
晉侯齊侯宋公衛侯曹伯邾人伐鄭公
會單子晉侯宋公衛侯曹伯齊人邾人伐
鄭
襄元年晉韓厥帥師伐鄭二年晉師宋師
衛甯殖侵鄭仲孫蔑會晉荀罃齊崔
杼宋華元衛孫林父曹人邾人滕人薛人
小邾人于戚遂城虎牢八年楚公子貞
帥師伐鄭九年公會晉侯宋公衛侯曹
伯莒子邾子滕子薛伯杞伯小邾子齊世
子光伐鄭同盟于戲楚子伐鄭十年
公會晉侯宋公衛侯曹伯莒子邾子齊世
子光滕子薛伯杞伯小邾子伐鄭戍鄭虎
牢楚公子貞救鄭十有一年公會晉
侯宋公衛侯曹伯齊世子光莒子邾子滕
子薛伯杞伯小邾子伐鄭同盟于亳城北
公會晉侯宋公衛侯曹伯齊世子光莒子邾
子滕子薛伯杞伯小邾子伐鄭會于蕭魚楚
人執鄭行人良霄十有八年楚公子午
帥師伐鄭二十有四年楚子蔡侯陳侯
許男伐鄭二十有六年楚子蔡侯陳侯
伐鄭
定八年晉士鞅帥師侵鄭
哀二年晉趙鞅帥師及鄭罕達帥師戰于鐵
鄭師敗績
嗚呼鄭其春秋要領之國歟予按春秋陳蔡鄭許皆邇
楚之國經書伯主謀鄭之事最詳謀陳蔡許之事最略
夷狄爭鄭之事最多爭陳蔡許之事最少楚之有陳蔡
許猶晉之有宋魯衛也鄭獨介然居二大國之間而為
六國之所顰笑晉不得鄭不敢過而問陳蔡許僖二十
八年之圍許文十五年之入蔡宣六年之侵陳是時鄭
役於晉故也楚不得鄭不敢過而問宋魯衛僖二十七年
之圍宋公會盟於宋宣十四年之圍宋歸父會於宋成
二年之侵衛遂侵我師於蜀是時鄭役於楚故也嗚呼
鄭其春秋要領之國歟盖其國有北制之險有京櫟之
固控扼其地而示天下諸侯以形勢則莫敢先動此五
伯所用武之國而南北必爭之地也齊桓成召陵之績
以有鄭晉文獻城濮之捷以有鄭楚莊竊辰陵之盟以
有鄭宋伐鄭而不濟則身辱於強楚秦襲鄭而不克則
伯止於西戎得之者強失之者弱得之者成失之者敗
獨惟一鄭焉耳鄭於春秋其關於一時伯業盛衰之變
豈淺淺哉予嘗諦觀齊晉楚爭鄭之事而斷以春秋之
法莊十六年荆伐鄭以後鄭無心於從楚而開其從楚
者吾不辠鄭而辠王文九年楚伐鄭以後鄭有心於從
晉而不專於從晉者吾不辠鄭而辠晉成十六年戰鄢
陵以後襄十一年會蕭魚以前鄭始决意於從楚屢煩
晉師而後得鄭者吾不辠晉而辠鄭蕭魚既會晉不復
有事於鄭而楚爭之患氣熖亦少息矣東遷之初鄭莊
虎視諸侯雖國邇於楚四十五年間荆人亦不敢輕犯
之也莘之役以蔡侯歸脣亡齒寒鄭為之次是時鄭人
席寤生之餘威遺烈且不甘心于齊以侵宋其肯屈意以
從楚春秋於莊十六年書齊宋伐鄭又書荆伐鄭其志
齊晉與楚爭鄭之始歟從楚不如從齊從蠻荆不如從
諸夏齊宋来伐鄭人從齊之計始决荆伐齊救桓公待
鄭之意甚勤繼又稱伐者三堅壁不動鄭人豈不欲從
楚畏犯不義天下諸侯共斥之也召陵得志雖鄭甚愚
當知齊伯之為可依且國無内難何憂何懼而欲從楚
哉首止之役王召鄭伯曰吾撫汝以從楚輔之以晉可
以少安前此楚屢伐而鄭不從今也楚不伐而鄭從之
非天子有命鄭不至此也新城之圍踰時不下齊再来
伐黽勉乞盟所幸召陵一役楚人不敢北向謀諸侯設
使乞盟之後楚復伐鄭鄭必釋然舍齊而從之矣桓公
即世鄭伯始朝於楚勇行不顧恃有前日之王命在使宋
不得以伯楚得稱爵以會諸侯則鄭為之也城濮一役鄭
始受盟豈忍舍疇昔久要之楚而從一旦新至之晉邪
勢不得已也晉文尚在已懷反側至勤圍鄭之師推原
其由鄭人不敢萌從楚之志而開其從楚者辠不在鄭
而在王也狼淵之役鄭及楚平此如飽鷹颺去之時會
公於棐宴公於棐猶作飛鳥依人之態子家賦載馳之
四章辭氣懇懇令人惻然此果無意於晉而為之哉新
城之會出幽遷喬春秋以是許鄭伯也是時霸主之權
逸在大夫有齊宋之賊而不討有二扈之會而無成失
鄭之辠職晉之由將諸侯而會棐林者趙盾也棐林以
後晉三加鄭而稱人一救鄭而書將晉君不在諸侯不
知楚莊日夜激厲北向之師不得鄭而不止自宣公之
三年至十有二年楚師之加鄭者六楚子之自行者四
加以徵舒失討楚人遂得以竊伯主之權始入陳而次
入鄭矣觀鄭人守陴以大臨復脩城以固守甚不得已
則肉袒以逆此時此情晉獨不諒之邪邲之戰皇武子
猶入晉師以告楚之情則鄭之從楚出於無可奈何我
克則来乃鄭之心不克遂往豈鄭之辠哉邲之後晉人
懲前日大夫之失策每伐鄭多晉君之自行一伐而鄭
懼再伐而鄭服鄭自是不敢貳晉者七年受楚賂而與
之平辠固當討鄭伯来朝而執之誘也行人無辠而殺
之暴也鄭别立君辠亦當問是時晉侯有疾立太子州
蒲以伐鄭毋乃燕伐燕邪推原其由鄭人未嘗無從晉
之志而不專於從晉者辠不在鄭而在晉也成十五年
暴隧之侵鄭固從楚明年鄢陵一勝王夷師熸此正鄭
人北向從晉之機奈何鄢陵以後三舉晉師三屈王臣
而鄭不来晉悼方興初年伐鄭次年侵鄭而鄭不至若
曰晉厲暴虐鄭不可從悼公方明舍晉焉適成公以楚
君集矢之故生死從夷子駟息肩之請曾莫之恤楚鄭
之交牢不可攻矣嗚呼召陵之役不足以堅鄭之事齊
城濮之役不足以堅鄭之事晉鄢陵之役反足以堅鄭
之事楚此三大役皆春秋非常之事不足以得鄭向非
有悼公之才有知武之謀拔一鄭於篳路藍縷之中而
置於衣裳玉帛之會鄭不胥為楚乎自虎牢大城扼鄭
咽喉以臨鄭鄭人之急朝不及夕五會皆從則晉人之
識地勢也自戱之同盟三分四軍以待来者楚之謀鄭
愈疲而晉之謀鄭愈逸三駕不敢爭則晉人之識兵勢
也蕭魚未會屢盟而屢叛屢叛而屢伐蕭魚既會而
不盟鄭人服役於晉者二十有三年則悼公之才正不
在桓文下矣推原其由鄭人決然有從楚之志師勞力
竭而後得鄭者辠不在晉而在鄭也故鄭人自荆伐以
後受大國之兵爭一百二十有八年會於蕭魚而晉討
之文絶盟於宋而楚爭之文絶外憂方弭内難疊生子
孔伯有子晳之禍因仍而起直至國僑誅駟氏之年内
外始寧而春秋已告莫矣抑人亦有言國必自伐而後
人伐之春秋之初先諸侯以抗王室者鄭也春秋之中
先諸侯以朝楚者鄭也春秋之末先諸侯以抗伯者鄭
也人知齊晉楚之伐鄭不知鄭實自伐而後人伐之也
雖然一鄭之微不足論也予讀春秋楚人伐鄭之事而
深歎先王封建母弟以藩屏周為策甚長也鄭王畿之
諸侯也楚既興師以伐鄭豈不能越鄭而窺周周之於
鄭咫尺耳楚莊敢問鼎而不敢取楚靈欲求鼎而不敢
行豈其心之不欲哉誠畏器南則兵至環天下之諸侯皆
敵也陵遲至於戰國宗族枝葉俱落而後為秦不然周
未可量也或者不察文武成康封建之力乃信王孫滿
為能言之士過矣嗚呼予於楚人伐鄭而知天下之有
晉予於楚人伐鄭而知天下之有周
晉楚爭陳例
僖二十有三年楚人伐陳二十有五年楚
人圍陳
宣元年楚子鄭人侵陳晉趙盾帥師救陳
六年晉趙盾衛孫免侵陳八年楚師伐
陳九年晉荀林父帥師伐陳十有一
年楚子入陳納公孫寧儀行父于陳
襄五年公會晉侯宋公陳侯衛侯鄭伯曹伯
莒子邾子滕子薛伯齊世子光吳人鄫人
于戚戍陳楚公子貞帥師伐陳公會
晉侯宋公衛侯鄭伯曹伯齊世子光救陳
七年楚公子貞圍陳公會晉侯宋公陳
侯衛侯曹伯莒子邾子于鄬陳侯逃歸
昭八年楚師滅陳
哀九年楚人伐陳十年楚公子結帥師伐
陳吳救陳十有三年楚公子申帥師
伐陳
嗚呼陳胡公之國神明之後也卒汙於荆蠻其無伯也
夫攷其國在禹貢豫州之東地勢四平無名山大川之
限楚若有事於陳朝發而夕至晉未之知空有鞭長不
及之歎甚則付之無可奈何而已其初中國之有陳則
霸主之勢強其次中國與荆楚爭陳則伯主之勢弱又
其次勾吴與荆楚爭陳則伯主之勢去此皆春秋非常
之事諸國盛衰之由也春秋之初陳蔡一黨偕諸侯以
伐鄭偕諸侯以伐衛列國血刃陳不受兵苐惟荆蠻之
與鄰漢陽諸國薦食殆盡陳亦何恃而不恐一聞齊桓
創伯東方陳人欣然從之北杏之會與蔡侯偕大扺畏
楚故也二幽以後何役不會何盟不同陳亦藉齊以鎮
撫其社稷而輯寧爾民是時楚已入蔡伐鄭而圍許四
國邇楚三受其禍陳獨孑然孤立其間煢煢四顧將有
無厭及我之患自僖六年楚人圍許以来陳每有諸侯
之事皆不至始使其世子来葵丘之會大盟諸侯陳又
不至凛凛畏楚矣遲疑不敢正視伯主者六年宣公即
世穆公黽勉從諸侯於會一旦齊桓告終於諸侯之冊陳
遂釋然舍齊而從楚齊之盟陳與鄭蔡實攝贊之也原
齊桓之伯陳人每懼患於楚未嘗蒙患於楚則中國有
伯所以有陳也二十有三年楚人伐陳二十有五年楚
人圍陳深山大澤龍亡虎逝則狸號鰍舞者時然勢然
也城濮之役陳與鄭蔡左楚人之袒執干戈與晉周旋
晉先楚鳴蔡鄭震恐脂車踐土之會以求免於晉而陳
獨後至何耶去晉最遠自拔於強隣者最難也文襄屢
會惟晉是從如驂之靳楚不敢爭者伯主之勢強也自
壺丘侵陳楚人遂敢於玩晉陳及楚平陳人遂敢於從
楚新城之會陳侯實来南北爭陳之勢已自此始宣公
元年楚鄭之侵晉盾之救南北爭陳之勢已成六年晉
衛之侵八年楚師之伐南北爭陳之勢未決至九年中
行桓子之伐將厭陳而思棄之矣無他爭陳之事楚常
得而晉常失晉常勞而楚常逸故也加以鄭人乍叛乍
服晉不得鄭不敢問陳故寧舍陳以謀鄭書侵書伐書
救奔命於一鄭自荀林父伐陳以後晉不復有事於陳
者二十有三年以其志於謀鄭也借曰謀鄭急於謀陳
徵舒之罪安可不問使楚人得以藉手辰陵一盟陳人
不復從會於晉晉人亦聽其服役於楚者二十有八年
則晉楚盛衰之勢判然矣虎牢大城而鄭始服鄭人既
服而陳亦来踐土之役曰陳侯如會雞澤之役曰袁僑
如會君大夫之来也緩去晉最遠自拔於強隣最難也
奈何陳不得已而来晉不得已而受得一鄭不啻已足
無暇謀陳書戍陳於會戚既至之後諸侯不書諸侯之
散無意於陳也書救陳於子囊来伐之後師方及陳公
即書至則諸侯之救無及於陳也襄五年公子貞帥師
而書伐七年公子貞帥師而書圍楚之謀陳者寖重晉
之謀陳者寖輕書伐而晉救書圍而晉不救示陳以意
而令之去耳鄬役逃歸晉不復討兹非幸其一去而不
復来邪晉人曰有陳非吾事也無之而後可吾料晉人
以得陳為喜不料晉人其以得陳為憂矣魯人曰陳不
服於楚必亡吾料諸侯以陳人從楚為非不料諸侯其
以從楚為是矣中國與夷狄爭陳而卒不能爭者伯主
之勢弱也厥後楚令於陳若鄙邑然弟黃之歸二慶之
戮楚得以行其令弟招之放孔奐之誅楚得以行其威
熊虎之滅弃疾之封楚得以行其權申之會率陳以伐
吳雞父之役率陳以戰吳陳國區區以從楚挑吳哀六年
吳人入伐勾吴與荆楚爭陳之禍又自此始矣夫楚人
不敢爭陳於桓文方伯之世而遂敢爭陳於靈成景厲
悼之時中國與荆楚爭固己失伯主之體獨奈何爭而
不得而又棄之伯主之體重失矣哀十年楚公子結伐
陳而救陳者乃出於棄在海濱之吳十有三年吳會黃
池而與吳爭陳者乃見於僻在荆山之楚一陳昔為中
國之所有次為中國荆楚之所爭今其爭者乃出於勾
吴之與荆楚不知當時伯主安在哉嘗攷陳國之顛末
慨世變之升降讀詩與春秋之終而有感焉陳從齊以
會北杏我莊公之十有三年也接王國之風絶丘中有
麻之詩作是時王室衰而齊伯興陳從楚以盟辰陵我
宣公之十有一年也接列國之風絶陳靈澤陂之詩作
是時中國弱而夷狄強楚公子申伐陳接春秋之筆絶
西狩獲麟乃伐陳之明年也時楚吴越交侵而中國微
嘗平心而評之奬齊桓之伯者陳也列國之會不獨陳
也来吳楚之爭者陳也小國之禍不獨陳也獨惟辰陵
一事進不得為北杏二幽之時退又將為虢申黃池之
漸此為南北強弱之界限也陳實為之事起於陳故列
國之風特於陳而絶嗚呼詩之絶猶有春秋在春秋絶
吾不知其所終
春秋提綱卷一
