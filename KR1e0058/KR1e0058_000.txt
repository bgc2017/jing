春秋提綱春秋類
提要
(臣)等謹按春秋提綱十卷舊本題鐵山先生陳則
通撰不著爵里亦不著時代其始末未詳朱彛
尊經義考列之劉莊孫後王申子前然則元人也是
書綜論春秋大旨分門凡四曰征伐曰朝聘
曰盟會曰雜例每門中又區分其事以類相
從題之曰例然大扺參校其事之始終而考
究其成敗得失之由雖名曰例實非如他家
之說春秋以書法為例者故其言閎肆縦横
純為史論之體蓋說經家之别成一格者也
其襍例門中論春秋為用夏正猶堅守胡安
國之說然安國解文公十四年有星孛于北
斗解昭公十七年有星孛於大辰全襲董仲
舒劉向之義則通災異例中獨深排漢儒事
應之謬則所見固勝於安國矣乾隆四十四
年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋提綱原序
春秋一經說者亡慮數十百家其皆繪天地而圖日月
似則似矣於化工之妙容光之照則亡也愚讀是經茫
無津涯及見此編櫽括諸傳苞舉無遺頗於聖人之意
若滄海之有畔可以濟其闊而極其際伏讀之餘因思
儒者之行聞善以相告也見善以相示也不敢自秘願
與同學是經者共之故用鋟梓以廣其傳至於編中之
所本者則有諸傳在熟讀諸傳以求經之旨而於此編
以發經之藴信所謂提綱者矣大比之歲夏四月丙戌
旴江後學胡光世書於石泉書院以附是編之後記歲
月云耳
