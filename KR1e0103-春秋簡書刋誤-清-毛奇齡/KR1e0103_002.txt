春秋簡書刊誤目錄
卷二
閔公一條僖公三十二條
文公二十二條宣公十五條
成公十五條襄公三十七條
昭公四十四條定公二十一條
哀公十一條
春秋簡書刊誤卷二
翰林院檢討毛竒齡撰
閔公(一條)
公及齊侯盟于落姑(元年)
落公榖作洛
僖公(三十二條)
邢遷于夷儀(元年)
夷公作陳後同
公會齊侯宋公鄭伯曹伯邾人于檉(元年)
檉公作朾
公敗邾師于偃(元年)
偃公作纓
公子友帥師敗莒師于酈獲莒拏(元年)
酈公作犂榖作麗
虞師晉師滅下陽(二年)
下公榖作夏
齊侯宋公江人黃人盟于貫(二年)
貫公作貫澤
按貫宋地梁國蒙縣有貫城即貫城也然並無澤
公子友如齊涖盟(三年)
公子下榖多季字涖公榖作莅後同
齊人執轅濤塗(四年)
轅公榖作袁後陳轘頗亦同
公孫兹帥師會齊人宋人衛人鄭人許人曹人侵陳(四年)
兹公作慈後同
會王世子于首止(五年)
止公榖作戴後同
公會齊侯宋公陳世子欵鄭世子華盟于寗母(七年)
寗榖作寧
寗母即高平泥母亭寧泥寗總是音轉之誤
曹伯斑卒(七年)
斑公作般
斑原通般經顔班魯班皆作般即斑亦然内則馬黑
脊而般臂漢郊祀歌般般之獸
公會王人齊侯宋公衛侯許男曹伯陳世子欵盟于洮
鄭伯乞盟(八年)
陳世子欵下公有鄭世子華
此因前年寗母之會有陳世子欵鄭世子華兩人故
此亦攙入之不知寗母之會以鄭世子為齊所惡故
鄭使世子請盟于齊則世子與會實鄭伯使之也今
盟洮以謀王室因鄭伯新服未得徵及故乞盟向使
世子得與會則鄭伯既使其子不必又身乞盟矣此
皆與本經前後不相顧者
春王正月宋公御說卒(九年)
正月公榖作三月御榖作禦
正三字形之誤或謂是年夏齊桓葵邱之會宋公子
襄公新立而經稱宋子以宋公未葬故有是稱則必
會期與葬期相近似須三月不知諸侯五月始葬雖
春正至夏未晚也周制天子諸侯未葬皆可以改服
行事晉平之改服會湨梁亦猶此也觀此則蘇軾之
據晉平必不改服因以責康王冕服非周公之禮真
無狀矣
甲子晉侯詭諸卒(九年)
甲子公作甲戌詭左舊本作佹
總不可考此非長歷所能推者
晉里克殺其君之子夷齊(九年)
殺公作弑
左𫝊以先君未葬故稱殺與後弑其君卓正有别
冬大雨雪(十年)
雪公作雹
春王三月庚午日有食之(十二年)
三月榖作正月
季姬及鄫子遇于防使鄫子来朝(十四年)
鄫公榖作繒後同
會陳人蔡人楚人鄭人盟于齊(十九年)
會上公有公字
宋公楚子陳侯蔡侯鄭伯許男曹伯會于盂(二十一年)
盂公作霍榖作雩又榖别本作宇
盂雩宇聲誤而霍又雩形之誤總宋地而已
齊侯伐宋圍緡(二十三年)
緡榖作閔後同
公會莒子衛寗速盟于向(二十六年)
速公作遫後衛侯速仲孫速鄭游速皆同
齊人侵我西鄙公追齊師至酅勿及(二十六年)
酅公榖作嶲勿左作不
楚人滅夔以䕫子歸(二十六年)
夔公作隗
隗本狄族赤狄之以國為氏者晉叔隗季隗是也若
䕫本蠻國與楚同姓皆祝融之後故此策書以不祀
祝融滅之而又改作隗謬矣
公會晉侯齊侯宋公蔡侯鄭伯陳子莒子邾子秦人于
温(二十八年)
榖無齊侯二字
天王狩于河陽(二十八年)
狩榖作守
巡狩可通守蒐狩而通守即是字誤
會王人晉人宋人齊人陳人蔡人秦人盟于翟泉(二十九年)
會上公有公字翟公作狄
衛遷于帝邱(三十一年)
于榖作於
鄭伯捷卒(三十二年)
捷公作接
晉人及姜戎敗秦于殽(三十三年)
左榖秦下有師字
公伐邾取訾婁(三十三年)
訾婁公作叢榖作訾樓
文公(二十二條)
楚世子商臣弑其君頵(元年)
頵公榖作髠
公孫敖會宋公陳侯鄭伯晉士縠盟于垂隴(二年)
隴公榖作歛(聲轉)
晉陽處父帥師伐楚以救江(三年)
公榖無以字
王使召伯来會葬(五年)
召伯榖作毛伯
晉侯驩卒(六年)
驩公作讙
晉狐射姑出奔狄(六年)
射榖作夜
取須句(七年)
句公作朐
須句即東郡須昌與齊郡臨朐不同
晉人及秦人戰于令狐晉先蔑奔秦(七年)
蔑公作昧奔上有以師二字
據策書晉襄公卒使先蔑迎公子雍于秦將立之已
而立靈公遂背先蔑而拒秦于令狐其曰戰者以秦
晉有隙且是時秦多以徒衛送雍因之趙盾輩以師
禦之若先蔑則並無師也左氏策書有誤有先蔑將
下軍語以使秦之人而忽作拒秦之帥已不可解公
竟以師字攙入經文益貿貿矣
公子遂會雒戎盟于暴(八年)
雒公作伊雒
公孫敖如京師不至而復丙戌奔莒(八年)
公無而字
楚子使椒来聘(九年)
椒榖作萩
爾雅椒本作茮此又以茮誤萩者但楚詞申椒楚大
夫椒舉類皆作椒無别出字
楚子蔡侯次于厥貉(十年)
厥公作屈
楚子伐麋(于一年)
麋公作圈
麋本蠻國之有名者策書稱麋子其國在下雋巴陵
諸地與卷讀圈之在河南郡者大别
叔仲彭生會晉郤缺于承筐(十一年)
公榖無仲字筐公榖作匡
秦伯使術来聘(十二年)
術公作遂
術原通遂學記術有序即遂有序月令審端經術即
審端徑遂但人名須有專字况此即西乞術尤秦穆
三帥之有名者臯陶作咎由以音同也今術之與遂
則終是變音字矣向使稱公子遂為公子術其能從
乎
季孫行父帥師城諸及鄆(十二年)
鄆公作運後同
世室屋壊(十三年)
世室左榖皆作大室
大室是周公廟室世室則伯禽廟也左氏但作大室
不指何公廟榖梁以為伯禽有大室又謬矣
公如晉衛侯會公于沓(十三年)
公會下無公字
公及晉侯盟公還自晉鄭伯會公于棐(十三年)
榖還上無公字棐公作斐後同
公子遂及齊侯盟于郪邱(十六年)
郪公作犀
宋人弑其君杵臼(十六年)
杵公作處後齊侯杵臼卒亦同
古人名杵臼多矣此豈可以音同出别字乎
葬我小君聲姜(十七年)
聲公作聖
宣公(十五條)
晉趙穿帥師侵崇(元年)
崇公作柳
崇秦之與國即文王伐崇地也公改柳而曰天子之
邑則與策書晉將求成于秦而先侵崇以要其成為
不合矣且晉固無道然伐天子邑亦安據乎况後經
有秦師伐晉報侵崇之役則經且不識而故為作異
多見其陋劣耳
晉趙盾弑其君夷臯(二年)
臯公作獋
楚子伐陸渾之戎(三年)
公榖俱無之字陸渾公作賁渾後同
齊高固来逆子叔姬(五年)
左無子字
夫人嬴氏薨(八年)
嬴公榖作熊
楚人滅舒蓼(八年)
蓼公作鄝
葬我小君敬嬴(八年)
敬嬴公榖作頃熊
嬴熊氏固不可考若敬則諡也敬嬴係文妾為宣之
生母使宣公不以為母魯國不以為夫人則已矣既
己為母為夫人而立諡則亦何惡于嬴而致有此作
者好異徒欲于人名地名别出一音近形近之字而
不知此一字是諡有不可者按諡法甄心動懼曰頃
婦人無此諡
陳殺其大夫洩冶(九年)
洩公榖作泄
公孫歸父帥師伐邾取繹(十年)
繹公作蘱
楚子陳侯鄭伯盟于辰陵(十一年)
辰陵榖作夷陵
辰陵陳地榖改夷陵而范寗註作齊地則與楚鄭陳
三國盟會何涉矣榖梁以為辰必楚地如辰陽之辰
故以南郡之夷陵别出之范註又誤耳
納公孫寧儀行父于陳(十一年)
寧公作寗
齊師伐莒(十三年)
公作伐衛
伐莒有前事伐衛則不知何事不可考
晉殺其大夫先縠(十三年)
縠榖作榖
仲孫蔑會齊高固于無婁(十五年)
無婁公作牟婁
寗母亦作寗無以齊人讀無為牟母總里音也
成周宣榭火(十六年)
榭公榖作謝火公榖作災
成公(十五條)
王師敗績于茅戎(元年)
茅公榖作貿(聲轉)
帥師會晉郤克衛孫良曹公子首及齊侯戰于鞌(二年)
首公榖作手公别本又作午
及國佐盟于袁婁(二年)
袁榖作爰
晉郤克衛孫良夫伐廧咎如(三年)
廧公作將榖作牆
叔孫僑如會晉荀首于縠(五年)
首公作秀
晉欒書帥師救鄭(六年)
救公作侵
此晉楚争鄭故前經書楚公子嬰齊帥師伐鄭而後
經即書晉欒書帥師救之如此而又改救作侵則不
特策書大篇俱可廢即聖經無前後文矣然則斷爛
之說二𫝊有之宋人不足怪也
天子使召伯来錫公命(八年)
錫别本作賜
此簡書原是錫字惟胡𫝊本聖經誤作賜字反將左
𫝊本俱改作賜而以錫為别出字謬矣按莊元年王
使榮叔来錫桓公命文元年天子使毛伯来錫公命
皆是錫字周制諸侯即位天子頒以命圭使朝時合
瑞謂之錫命此八年始錫故杜氏謂之為緩然其禮
則昭然者榖梁胡氏不知禮并不知春秋一曰不正
再曰不王總是妄說見文元年𫝊
冬十月(十年)
公無此三字
晉侯使郤犨来聘(十一年)
犨公作州後同
公會晉侯衛侯于瑣澤(十二年)
瑣澤公作沙澤
曹伯廬卒于師(十三年)
廬左作盧
晉侯執曹伯歸于京師(十五年)
公歸下有之字
晉人執季孫行父舍之于苕邱(十六年)
苕公作招
公孫嬰齊卒于貍脤(十七年)
脤公作軫榖作蜃
晉侯使士魴来乞師(十八年)
魴公作防後同
襄公(三十七條)
晉韓厥帥師伐鄭仲孫蔑會齊崔杼曹人邾人杞人次
于鄫(元年)
厥公作屈鄫公作合
夫人姒氏薨(四年)
姒公作弋後姒氏卒葬定姒皆同
會吳于善道(五年)
道公榖作稻
公會晉侯宋公衛侯鄭伯曹伯齊世子光救陳(五年)
曹伯下公榖有莒子邾子滕子薛伯
此楚伐陳而晉會諸侯以救之也方秋會戚時原有
莒邾滕薛四國然已經歸國而遣戍陳矣及冬楚再
伐陳而又有是會則其不必與前會相同可知也不
然前會有吳人鄫人而此亦無之何耶
鄭伯髠頑如會未見諸侯丙戌卒于鄵(七年)
頑公榖作原鄵公榖作操
鄭人侵蔡獲蔡公子燮(八年)
燮公作濕後同
宋災(九年)
災公作火後陳災亦同
據公𫝊文自言外災不書此何以書則明是災不是
火豈經本又别出耶
遂滅偪陽(十年)
偪榖作傅
偪陽地在彭城傅陽縣則傅亦地名之别出者
盜殺鄭公子騑(十年)
騑公榖作斐
同盟于亳城北(十一年)
亳公榖作京
京亳皆鄭地不過各出一地耳
楚人執鄭行人良霄(十一年)
良霄榖作良宵
莒人伐我東鄙圍台(十二年)
台榖作邰
夏取邿(十三年)
邿公作詩(同音)
鄭公孫蠆會吳人于向(十四年)
蠆公作囆後鄭伯蠆卒亦同
衛侯出奔齊(十四年)
衛侯下公有衎字
諸侯出奔例書名此簡書闕文公羊補之是也
齊侯伐我北鄙圍成(十六年)
成左作郕(同字)
邾子牼卒(十七年)
牼公榖作瞷
齊侯伐我北鄙圍桃(十七年)
桃公作洮
齊高厚帥師伐我北鄙圍防(十七年)
左氏無齊字
齊師伐我北鄙(十八年)
齊師榖作齊侯
諸侯盟于祝柯(十九年)
柯公作阿
齊侯環卒(十九年)
環公作瑗
鄭殺其大夫公子嘉(十九年)
嘉公作喜
陳侯之弟黃出奔楚(二十年)
黃公榖作光後同
公會晉侯齊侯宋公衛侯鄭伯曹伯莒子邾子薛伯杞
伯小邾子于沙隨(二十二年)
邾子下公榖有滕子
邾畀我来奔(二十二年)
畀我公作鼻我
叔孫豹帥師救晉次于雍榆(二十三年)
榆公榖作渝
公孫夏帥師伐陳(二十五年)
夏公作囆
吳子遏伐楚門于巢卒(二十五年)
遏公榖作謁
叔孫豹會晉趙武楚屈建蔡公孫歸生衛石惡陳孔奐
鄭良霄許人曹人于宋(二十七年)
奐公作瑗後同
衛侯之弟鱄出奔晉(二十七年)
鱄榖作專
猶吳專諸之為鱄諸也
仲孫羯會晉荀盈齊高止宋華定衛世叔儀鄭公孫段
曹人莒人滕人薛人小邾人城杞(二十九年)
儀公作齊莒人下公榖有邾人
楚子使薳罷来聘(三十年)
罷公作頗
宋災宋伯姬卒(三十年)
伯姬上公榖俱無宋字
天王殺其弟佞夫(三十年)
佞公作年(聲轉)
叔弓如宋葬宋共姬(三十年)
共姬上榖無宋字
昭公(四十四條)
叔孫豹會晉趙武楚公子圍齊國弱宋向戍衛齊惡陳
公子招蔡公孫歸生鄭罕虎許人曹人于虢(元年)
弱公作酌齊惡公作石惡罕公作軒虢公作漷榖
作郭
衛石惡即石碏之後以上卿屢與盟會前五年衛人
討寗氏之黨因出奔晉經于襄二十八年書夏衛石
惡出奔晉是也公羊但知改地名人名以見異而石
惡又屢見盟會遂改作石惡但不知于數年前之經
何以漠然不一觀也吾故曰公榖胡氏皆全然不知
春秋為何物者非妄語也
晉荀吳帥師敗狄于大鹵(元年)
大鹵公榖俱作太原
大鹵即太原故左氏策書亦曰敗狄于太原但簡書
是大鹵何必又爾
楚子麋卒(元年)
麋公榖作卷
滕子原卒(三年)
原公作泉
遂滅賴(四年)
賴公榖作厲
厲賴聲轉通字如漢書無賴作無厲可見
仲弓帥師敗莒師于蚡泉(五年)
蚡公作濆榖作賁
叔孫婼如齊涖盟(七年)
婼公作舍聖經時本皆因此致誤今改正
叔孫婼即叔孫昭子叔孫豹之子也春秋策書或稱
婼或稱昭子或稱叔孫氏並不名舍其得名舍者或
叔孫武叔之子叔孫舒舒舍轉音可以别出然其人
不見于春秋惟哀廿六年左𫝊附錄有之此時未能
與國事也公羊好作異誤取式叔之子作昭子而胡
氏聖經則又誤襲公羊本而自元迄今遂至簡策二
書絶不相對者凡七經亦慘極矣今逐一改正真一
快事後不再贅
齊欒施来奔(十年)
齊公作晉
此齊之欒氏也欒施即公子欒之孫字子旗者與高
鮑皆彊族稱欒高氏今為子良同族所逐因而来奔
公羊目不見策書祇知晉有欒氏齊未必有遂改齊
作晉此真罔誕可笑之甚者說見毛氏𫝊
季孫意如叔弓仲孫貜帥師伐莒(十年)
意如公作隠如後同
叔孫婼如晉葬晉平公(十年)
婼公作舍聖經時本亦作舍今改正
十有二月甲子宋公成卒(十年)
成公作戍後杞伯成卒於會許男成卒皆同
春王二月叔弓如宋葬宋平公(十一年)
二月公作正月
二月葬尚速况正月耶
仲孫貜會邾子盟于祲祥(十一年)
祲祥公作侵羊
季孫意如會韓起(至)于厥憗(十一年)
厥憗公作屈銀
楚師滅蔡執蔡世子有以歸(十一年)
有榖作友
楚殺其大夫成熊(十二年)
熊公作能榖作虎
公子憖出奔衛(十二年)
憖公作整
憖之為銀以聲今為整又以形亦何必然
楚公比(至)弑其君于乾谿(十三年)
谿榖作溪
楚公子棄疾殺公子比(十三年)
殺榖作弑
公子比弑君賊且名未列于諸侯烏得稱弑特棄疾
非討賊耳正義謂此殺字如蔡人殺陳佗齊人殺無
知衛人殺州吁公子瑕之類
公子夷末卒(十四年)
末公作昧
蔡朝吳出奔鄭(十五年)
朝公作昭無出字
楚子誘戎蠻子殺之(十六年)
蠻公作曼後同
晉荀吳帥師滅陸渾之戎(十七年)
公榖無之字
曹公孫會自鄸出奔宋(二十年)
鄸榖作夢
盜殺衛侯之兄縶(二十年)
縶公榖作輒
宋華亥向寧華定出奔陳(二十年)
寧公作寗
叔輒卒(二十一年)
輒公作痤
蔡侯朱出奔楚(二十一年)
朱榖作東
大蒐于昌間(二十二年)
間公作姦
叔孫婼如晉(二十三年)
婼公作舍聖經時本亦作舍今改正
晉人執我行人叔孫婼(二十三年)
婼公作舍聖經時本亦作舍今改正
吳敗頓胡沈蔡陳許之師于雞父胡子髠沈子逞滅獲
陳夏齧(二十三年)
父公作甫逞公作楹榖作盈
公如晉至河有疾乃復(二十三年)
公至河下有公字
婼至自晉(二十四年)
婼公作舍上有叔孫字聖經時本亦然今改正
策書述簡書曰二月婼至自晉則無叔孫字可知也
此與十四年春意如至自晉無季孫字書法正同但
不意二𫝊全不見策書且全不讀聖經如此
杞伯郁釐卒(二十四年)
郁公作鬱
叔孫婼如宋(二十五年)
婼公作舍聖經時本亦作舍今改正
叔詣會晉趙鞅宋樂大心(至)于黃父(二十五年)
詣公作倪後同大心公榖作世心後同
有鸜鵒来巢(二十五年)
鸜公作鸛
己亥公孫于齊次于陽州(二十五年)
己亥榖作乙亥陽公作楊
叔孫婼卒(二十五年)
婼公作舍聖經時本亦作舍今改正
鄭伯寧卒(二十八年)
寧公作寗後滕子寧卒亦同
季孫意如會晉荀躒于適歷(三十一年)
躒公榖作櫟後同
黑肱以濫来奔(三十一年)
肱公作弓
仲孫何忌會晉韓不信齊高張宋仲幾衛世叔申鄭國
參曹人莒人薛人杞人小邾人城成周(三十二年)
世叔榖作大叔莒人下公有邾婁人榖有邾人
定公(二十一條)
二月辛卯邾子穿卒(三年)
二月公榖作三月
仲孫何忌及邾子盟于拔(三年)
拔公作枝
蔡公孫姓帥師滅沈(四年)
姓公作歸姓後同
公及諸侯盟于臯鼬(四年)
臯鼬公作浩油
蔡侯以吳子及楚人戰于柏舉(四年)
柏舉公作伯莒榖作伯舉
吳入郢(四年)
郢公榖作楚
春王三月辛亥朔日有食之(五年)
三月公作正月
齊侯衛侯盟于沙(七年)
沙公作沙澤
晉士鞅帥師侵鄭(八年)
士鞅公作趙鞅
公會齊侯于夾谷(十年)
夾谷公榖作頰谷後同
齊人来歸鄆讙龜隂田(十年)
榖田上有之字
宋公子地出奔陳(十年)
地公作池後同
齊侯衛侯鄭游速會于安甫(十年)
安甫公作鞌
宋公之弟辰暨仲佗石彄出奔陳(十年)
暨字下公榖俱有宋字
公會齊侯盟于黃(十二年)
齊侯公作晉侯
魯定與齊景同謀叛晉故為此盟乃又改齊作晉茫
然不知矣
荀寅士吉射入于朝歌以叛(十三年)
荀寅下公有及字
衛趙陽出奔宋(十四年)
衛公榖俱作晉
趙陽衛大夫趙氏名陽者以其黨于公叔文子之子
公叔戍故衛侯并逐之杜氏謂趙陽即趙黶之孫而
正義據世本謂懿子兼即趙黶生昭子舉舉生趙陽
是顯有名據而公榖極陋祇知晉有趙氏他國未必
有遂奮筆改此此與前齊欒施来奔改晉欒施同一
笑話祇前榖不改而此即同改鶼鶼有異翼與
二月楚公子結陳公孫佗人帥師滅頓以頓子牂歸(十四)
(年)
二月公作三月公孫作公子牂作牄
於越敗吳于檇李(十四年)
檇公作醉
檇原有醉音
公會齊侯衛侯于牽(十四年)
牽公作堅又作掔
鄭罕達帥師伐宋(十五年)
罕公作軒
此鄭公子罕後為鄭穆七族之一焉得有别出字
齊侯衛侯次于渠蒢(十五年)
渠蒢公作蘧蒢
哀公(十一條)
鼷鼠食郊牛(元年)
榖郊牛下有角字
季孫斯叔孫州仇帥師城啟陽(三年)
啟公作開
此漢儒避景帝諱而未改復者
春王二月庚戌盜殺蔡侯申(四年)
二月公作三月殺公榖作弑
亳社災(四年)
亳公作蒲
此勝國之社以舊都商亳故名焉得有别出字
春城毗(五年)
毗公作比又作芘
城邾瑕(六年)
瑕公作葭
齊陳乞弑其君荼(六年)
荼公作舍
齊人取讙及闡(八年)
闡公作僤後同
公會衛侯宋皇瑗于鄖(十二年)
鄖公作運
晉魏曼多帥師侵衛(十三年)
曼下公無多字
盜殺陳夏區夫(十三年)
區公作彄
春秋簡書刊誤卷二
