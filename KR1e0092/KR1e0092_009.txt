左傳杜林合注卷九明王道焜
趙如源同編
僖公一(公名申莊公之子閔公之兄母成風諡法小心畏懼曰僖)
周(惠王十八年○魯僖公八年惠王崩子襄王立)
鄭(文公十四年○魯僖公三十二年文公卒子穆公蘭立)
齊(桓公二十七年○魯僖公十七年桓公卒寺人貂作亂立無虧僖十八年殺無虧孝公昭立僖二十七年)
(孝公卒弟昭公潘立)
宋(桓公二十三年○魯僖公九年桓公卒子襄公兹父立僖十九年盟于曹南宋襄公圖霸僖二十一年為)
(鹿上之盟以求諸侯於楚僖二十二年及楚戰敗于泓二十三年襄公卒子成公王臣立)
晉(獻公十八年○魯僖公九年獻公卒子奚齊立冬殺奚齊卓子立僖十年弑卓子惠公夷吾立僖二十三)
(年惠公卒懷公圍立僖二十四年殺懷公文公重耳立僖二十八年使先軫將中軍敗楚人于城濮合諸)
(侯于踐土晉文公主霸魯僖公三十二年文公卒子襄公驩立僖三十三年敗秦于殽晉襄公繼霸是年)
(敗狄于箕先軫卒先日居將中軍)
衞(文公元年○魯僖公二十五年文公卒子成公立僖二十八年成公奔楚衞元咺奉叔武以受盟于踐土)
(衞成復歸殺叔武晉人執衞侯衞元咺立公子瑕僖三十年殺瑕衞成公歸衞)
蔡(穆侯十六年○魯僖公十四年穆侯卒子莊公甲午立)
曹(昭公三年○魯僖公七年昭公卒子共公襄立僖二十八年晉文公執曹伯畀宋人是年曹伯歸曹)
滕(詳見隠公元年魯僖公十九年宋執滕宣公)
陳(宣公三十四年○魯僖公十二年宣公卒子穆公款立僖二十八年穆公卒子共公朔立)
杞(杜氏年表武公二十九年入春秋至僖公二十三年始載杞成公卒弟桓公姑容立而攷之史記自武公)
(靖公共公德公至桓公姑容立共九十六年而無成公一代世本譙周索隠徐廣所說又云惠公生成公)
(桓公名有互異又如春秋所書隠四年伐杞桓二年來朝三年命杞莊三十五年伯姬歸杞傳並不載何)
(公今但當以左傳所載桓公及杜氏年表為正)
薛(魯莊公三十一年載薛伯卒)
莒(詳見隠公元年魯僖公二十六年傳見莒兹平公)
邾(文公七年)
許(穆公三十九年○魯僖公四年穆公卒于師僖公業立)
小邾(魯莊公五年書郳黎來至魯僖公七年始書小邾子始爵命也自郳黎來為小邾子天下無未命諸)
(侯矣)
楚(成王十三年○魯僖公元年始書楚僖四年齊桓公服楚屈完僖二十二年楚敗宋于泓皆子文為令尹)
(時也僖二十三年子文使子玉為令尹僖二十八年晉敗楚于城濮)
秦(穆公元年○魯僖公十五年戰韓始見經僖二十四年納晉文公僖三十三年晉襄公敗秦于殽遂成晉)
(秦七十二年兵爭之始)
吳(詳見隐公元年)
越(詳見隠公元年)
經(壬戌)元年春王正月○齊師宋師曹伯次于聶北救邢
(杜齊帥諸侯之師救邢次于聶北者案兵觀釁以待事也次例在莊三年聶北邢地○聶女輒反)○夏
六月邢遷于夷儀(邢遷如歸故以自遷為辭夷儀邢地)○齊師宋師曹師
城邢(杜傳例曰救患分災禮也一事而再列三國於文不可言諸侯師故)○秋七月戊辰
夫人姜氏薨于夷齊人以歸(傳在閔二年不言齊人殺諱之書地者明在外薨)
○楚人伐鄭(杜荆始改號曰楚)○八月公會齊侯宋公鄭伯曹
伯邾人于檉(檉宋地陳國陳縣西北有檉城公及其會而不書盟還不以盟告林衣裳之會六)
(檉勑呈反)○九月公敗邾師于偃(偃邾地)○冬十月壬午公子
友帥師敗莒師于酈獲莒挐(酈魯地挐莒子之弟不書弟者非卿非卿則不應書)
(書嘉季友之功故特書其所獲大夫生死皆曰獲獲例在昭二十三年○酈力知反挐女居反又女加反)○
十有二月丁巳夫人氏之喪至自齊(杜僖公請而葬之故告於廟而書喪)
(至也齊侯既殺哀姜以其尸歸絶之於魯僖公請其喪而還不稱姜闕文)
傳元年春不稱即位公出故也(杜國亂身出復入故即位之禮有闕)公出
復入不書諱之也諱國惡禮也(杜掩惡揚善義存君親故通有諱例皆當時臣)
(子率意而隠故無深淺常準聖賢從之以通人理有時而聽之可也)○諸侯救邢(實大夫而曰諸)
(侯總衆國之辭)邢人潰出奔師(杜奔聶北之師也邢潰不書不告也○潰戸内反)師遂
逐狄人具邢器用而遷之師無私焉(林具邢器用如歸衛祭服牛羊豕鷄)
(狗門材魚軒乘馬重錦之類杜皆撰具還之無所私取)○夏邢遷于夷儀諸侯城
之救患也凡諸侯救患分災討罪禮也(杜侯伯州長也林攘夷狄以禦)
(外患分穀帛以别天災修文告以討有罪此侯伯之禮也○分甫問反又如字)○秋楚人伐鄭
鄭即齊故也盟于犖謀救鄭也(杜犖即檉也地有二名○犖音洛又力角反)
○九月公敗邾師于偃虛丘之戌將歸者也(虛丘邾地邾人既送)
(哀姜還齊人殺之因戊虚丘欲以侵魯公以義求齊齊送姜氏之喪邾人懼乃歸故公要而敗之○虚起居反)
○冬莒人來求賂(林莒以師來臨魯求還慶父之賂)公子友敗諸酈獲
莒子之弟挐非卿也(林古者命鄕帥師經書獲挐傳以非卿釋之明挐在行非帥師也)
嘉獲之也(杜莒既不能為魯討慶父受魯之賂而又重來其求無厭故嘉季友之獲而書之)公
賜季友汶湯之田及費(杜汶陽田汶水北地汶水出泰山萊蕪縣西入濟林嘉季友之)
(功故賜以汶陽之田及費傳著季氏之所以盛○汶音問費音秘)○夫人氏之喪至自
齊君子以齊人之殺哀姜也爲已甚矣女子從人者也
(言女子有三從之義在夫家有罪非父母家所宜討也)
經(癸亥)二年春王正月城楚丘(杜楚丘衛邑不言城衛衞未遷林以魯辭書之不以)
(封衞累齊桓公也以為天下之公義也觀木瓜以美齊定中以美衛則春秋書楚丘以善辭居然可見矣)○
夏五月辛巳葬我小君哀姜(杜無傳反哭成喪故稱小君例在定十五年)○
虞師晉師滅下陽(杜下陽虢邑在河東大陽縣晉於此始赴見經滅例在襄十三年)○
秋九月齊侯宋公江人黃人盟于貰(貰宋地梁國蒙縣西北有貰城貰與)
(貫字相似江國在汝南安陽縣林衣裳之會不在九合之數○貰古亂反)○冬十月不雨(傳在)
(三年)○楚人侵鄭
傳二年春諸侯城楚丘而封衞焉(杜君死國滅故傳言封)不書所
會(林不書所會之諸傒)後也(諸侯既罷而魯後至諱不及期故以獨城為文)○晉荀息請
以屈産之乘與垂棘之璧假道於虞以伐虢(杜荀息荀叔也屈地)
(生良馬垂棘出美玉故以為名四馬曰乘自晉適虢途出於虞故借道○屈求勿反又居勿反乘繩證反)公
曰是吾寳也對曰若得道於虞猶外府也(林府庫也言以璧馬與虞)
(終必滅虞而取之猶寄之在外之府庫必無所失)公曰宫之竒存焉(杜宫之竒虞忠臣○)
(竒其宜反)對曰宫之竒之爲人也懦而不能強諫(懦弱也○懦本又作)
(穤乃亂反又乃貨反字林作愞音乃亂反強其良反又其丈反)且少長於君(林宫之竒自少長養)
(於公宫○少詩照反長丁丈反)君䁥之雖諫將不聽(杜親而狎之必輕其言○䁥女乙反)
乃使荀息假道於虞曰冀爲不道入自顚軨伐鄍三門
(杜前是冀伐虞至鄍鄍虞邑河東大陽縣東北有顚軨坂○軨音零鄍亡丁反)冀之既病則亦
唯君故(杜言虞報伐冀使病將欲假道故稱虞彊以說其心冀國名平陽皮氏縣東北有冀亭)今
虢為不道保於逆旅(杜逆旅客舍也虢稍遺人分依客舍以聚衆抄晉邊邑)以侵
敝邑之南鄙敢請假道以請罪于虢(杜問虢伐已以何罪)虞公許
之且請先伐虢(杜喜於厚賂而欲求媧)宫之竒諫不聽遂起師夏
晉里克荀息帥師會虞師伐虢滅下陽(杜晉猶主兵不信虞)先書
虞賄故也(杜虞非倡兵之首而先書之惡貪賄也○賄呼罪反)○秋盟于貰服江
黃也(江黃楚與國也始來服齊故為合諸侯)○齊寺人貂始漏師于多魚
(杜寺人内奄官豎貂也多魚地名闕齊桓多嬖寵内則如夫人者六人外則幸豎貂易牙之等終以此亂國傳)
(言貂於此始檀貴寵漏洩桓公軍事為齊亂張本○寺如字又音侍貂音彫)○虢公敗戎于
桑田(杜桑田虢地在弘農陜縣東北)晉卜偃曰虢必亡矣亡下陽不愳
而又有功是天奪之鑒(林下陽為晉所滅而不恐懼而又有敗戎之功是天奪之鑒使)
(不得以自照)而益其疾也(杜驕則生疾)必易晉而不撫其民矣不
可以五稔(杜稔熟也爲下五年晉滅虢張本○易以䜴反稔入甚反)○冬楚人伐鄭
鬭章囚鄭𣆀伯(經書侵而言伐本以伐興權行侵掠為後年楚伐鄭鄭伯欲成張本○𣆀乃甘)
(反)
經(甲子)三年春王正月不雨夏四月不雨(杜一時不雨則書首月傳例曰)
(不曰旱不為災)○徐人取舒(杜無傳徐國在下邳僮縣東南舒國今廬江舒縣勝國而不用大師)
(亦曰取例在襄十三年林舒楚之同類詩所謂荆舒者也徐附齊故為齊取楚之與國)○六月雨
(示旱不竟夏)○秋齊侯宋公江人黃人會于陽穀(杜陽穀齊地在東平)
(須昌縣北林衣裳之會不在九合之數)○冬公子友如齊涖盟(杜涖臨也林吾君大)
(夫如齊自僖之初年始前此適他邦必有故也○涖音利又音類)○楚人伐鄭
傳三年春不雨夏六月雨自十月不雨至于五月不曰
旱不為災也(杜周六月夏四月於播種五稼無損)○秋會于陽穀謀伐楚
也(杜二年楚侵鄭故)○齊侯爲陽穀之會來尋盟冬公子友如
齊涖盟(公時不會陽穀故齊侯自陽穀遺人詣魯來尋盟魯使上卿詣齊受盟謙也○爲于僞反)
楚人伐鄭鄭伯欲成孔叔不可曰齊方勤我(杜孔叔鄭大夫勤恤)
(鄭難)弃德不祥(杜祥善也)○齊侯與蔡姬乘舟于囿蕩公(杜蔡姬齊)
(侯夫人蕩搖也囿苑也蓋魚池在苑中○囿音又)公懼變色禁之不可公怒歸
之未之絶也蔡人嫁之(爲明年齊侵蔡傳)
經(乙丑)四年春王正月公會齊侯宋公陳侯衛侯鄭伯許
男曹伯侵蔡蔡潰(杜民逃其上曰潰例在文三年)遂伐楚次于陘(杜遂兩事)
(之辭楚強齊欲綏之以德故不速進而次陘陘楚地潁川召陵縣南有陘亭林侵蔡遂伐楚以見齊霸侵陳遂)
(侵宋以見楚霸○陘音刑)○夏許男新臣卒(杜未同盟而赴以名林即許叔也穆公卒僖公)
(業立)○楚屈原來盟于師盟于召陵(杜屈完楚大夫也楚子遣完如師以觀齊)
(屈完覩齊之盛因而求盟故不稱使以完來盟為文齊桓退舍以禮楚故盟召陵召陵潁川縣也林不戰服楚)
(也)○齊人執陳轅濤塗(轅濤塗陳大夫○轅本又作袁濤音桃)○秋及江
人黃人伐陳(杜受齊命討陳之罪而以與謀為文者時齊不行使魯為主與謀例在宣七年)○
八月公至自伐楚(杜無傳告于廟)○葬許穆公○冬十有二月
公孫兹帥師會齊人宋人衛人鄭人許人曹人侵陳(公孫)
(兹叔牙子叔孫戴伯)
傳四年春齊侯以諸侯之師侵蔡蔡潰(林齊桓公霸諸侯攘夷狄尊天)
(子蔡自北杏一與中國之會而棄我諸侯甘心黨楚故齊帥諸侯伐楚而先事侯蔡潰蔡者先披楚之黨也)
遂伐楚楚子使與師言曰君處北海寡人處南海唯是
風馬牛不相及也(杜楚界猶未至南海因齊處北海遂稱所近牛馬風逸蓋未界之微事故)
(以取喻林牝牡相誘曰風言雖牛馬風逸牝牡相誘亦不相及喻齊楚遠不相干也)不虞君之涉
吾地也何故(林問師之伐楚以何名)管仲對曰昔召康公命我先
君大公(杜召康公周大保召公奭也林此下皆舉召公命大公之辭○大音泰)曰五侯九
伯女實征之以夾輔周室(杜五等諸侯九州之伯皆得征討其罪齊桓因此命以夸)
(楚林帥諸侯來時輔佐我周王○女音汝夾古洽反舊古恊反)賜我先君履東至于海
西至于河南至于穆陵北至于無棣(杜穆陵無棣皆齊竟也履所踐履之)
(界齊桓又因以自言其盛林索隠曰今淮南有故穆陵門是楚之境無棣在遼西孤竹服虔以為大公受封境)
(界所至不然也蓋言其征伐所至之城也愚按是時管仲相齊子文相楚正是的對楚既以涉地何故為問則)
(齊不應歷言受封境界以自狹當以征伐所至為正○棣大計反)爾貢包茅不入王祭
不共無以縮酒寡人是徵(林以下皆音楚討罪之辭杜包裹束也茅菁茅也束茅而)
(灌之以酒為縮酒尚書苞匭菁茅茅之為異未審○共本亦作供音恭下同縮所六反)昭王南征
而不復寡人是問(杜昭王成王之孫南廵守涉漢船壊而溺周人諱而不赴諸侯不知其故)
(故問之)對曰貢之不入寡君之罪也敢不共給昭王之不
復君其問諸水濱(杜昭王時漢非楚竟故不受罪○濱音賓)師進次于陘(杜楚)
(不服罪故復進師林楚語云先君蚡冒之所以服陘隰也陘必為楚之要也故齊以諸侯之師進而據之焉)
夏楚子使屈完如師(如陘之師觀強弱)師退次于召陵(杜完請盟故)
齊侯陳諸侯之師與屈完乘而觀之(杜乘其載○乘繩證反)齊侯
曰豈不穀是為先君之好是繼與不穀同好如何(杜言諸侯)
(之附從非為已乃尋先君之好謙而自廣因求與楚同好孤寡不穀諸侯謙稱○為于偽反好呼報反)對
曰君惠徼福於敝邑之社稷辱收寡君(林言齊嘉惠徼求楚國社稷之)
(福不以收拾寡君同好為齊之辱○徼古堯反要也)寡君之願也齊侯曰以此衆
戰誰能禦之以此攻城何城不克對曰君若以德綏諸
侯誰敢不服君若以力楚國方城以為城漢水以為池
(方城山在南陽葉縣南以言竟土之遠漢水出武都至江夏南入江言其險固以當城池○漢水以為池本或)
(作漢以為池水衍字)雖衆無所用之屈完及諸侯盟○陳轅濤塗
謂鄭申侯曰師出於陳鄭之間國必甚病(杜申侯鄭大夫當有共給)
(之費故)若出於東方觀兵於東夷循海而歸其可也(杜東夷郯)
(莒徐夷也觀兵示威林其可免二國共給之擾耳)申侯曰善濤塗以告齊侯許
之(許出東方)申侯見曰師老矣(林言兵出久疲敝)若出於東方而遇
敵懼不可用也若出於陳鄭之間共其資糧屝屨其可
也(杜屝草屨○見賢遍反糧音良屝符費反)齊侯說與之虎牢(杜還以鄭邑賜之○說音)
(悦)執轅濤塗○秋伐陳討不忠也(杜以濤塗爲誤軍道)○許穆公
卒于師葬之以侯禮也(杜男而以侯禮加等林得賞功之禮)○凡諸侯薨
于朝會加一等(諸侯命有三等公為上等侯伯中等子男為下等)死王事加二
等(杜謂以死勤事)於是有以衮歛(衮衣公服也謂加二等○衮古本反歛力驗反)○冬
叔孫戴伯帥師會諸侯之師侵陳陳成歸轅濤塗(林戴伯即)
(公孫兹也齊復侵陳以討不忠之罪杜陳服罪故歸其大夫戴諡也)○初晉獻公欲以驪
姬爲夫人(林事在莊公二十八年傳)卜之不吉筮之吉公曰從筮(林獻)
(公溺愛驪姬故欲違卜從筮)卜人曰筮短龜長不如從長(杜物生而後有象象)
(而後有滋滋而後有數龜象筮數故象長數短林象在先數在後故以先為長以後為短○如依字讀或音而)
(據反)且其繇曰專之渝攘公之羭(杜繇卜兆辭渝變也攘除也羭美也言變乃除)
(公之美林言專寵之變必將奪公之所美蓋指申生言奪公之嫡也○繇直救反渝羊朱反下羭同音攘如羊)
(反)一薰一蕕十年尚猶有臭(林薰香草譬申生之徒蕕臭草譬驪姬之黨言香臭)
(共處則香不勝臭猶美不勝惡十年尚猶有臭言善易消惡難除也○薰許云反蕕音由)必不可弗
聽立之生奚齊其娣生卓子及將立奚齊既與中大夫
成謀(林中大夫里克也獻公欲廢大子憚里克未敢廢里克曰中立其免乎是成謀也○卓吐濁反)姬
謂大子曰君夢齊姜必速祭之(杜齊姜大子母言求食)大子祭于
曲沃歸胙于公(杜胙祭之酒肉○胙才故反)公田姬寘諸宫六日公
至毒而獻之(杜毒酒經宿輒敗而經六日明公之惑○寘之豉反)公祭之地地墳
(林驪姬謂公酒食自外來不可不試故令公祭地毒酒至地地為墳起○墳扶粉反)與犬犬斃與
小臣小臣亦斃姬泣曰賊由太子大子奔新城(杜新城曲沃)
(斃婢世反)公殺其傅杜原款或謂大子子辭君必辯焉(林子若有)
(辭于公以六日之狀自理獻公必辨其詐○款苦管反辯兵免反)大子曰君非姬氏居
不安食不飽我辭姬必有罪君老矣吾又不樂(杜吾自理則姬)
(死姬死則君必不樂不樂為由吾也○樂音洛)曰子其行乎大子曰君實不察
其罪被此名也以出(林獻公實不察其罪之有無被此欲弑君父之罪名以出奔○被皮)
(寄反又皮綺反)人誰納我十二月戊申縊于新城姬遂譛二公
子曰皆知之重耳奔蒲夷吾奔屈(杜二子時在朝為明年晉殺申生傳○縊)
(一賜反譛側鴆反)
經(丙寅)五年春晉侯殺其世子申生(稱晉侯惡用䜛書春從告)○杞伯
姬來朝其子(杜無傳伯姬來寧寧成風也朝其子者時子年在十歲左右因有諸侯子得行朝義)
(而卒不成朝禮故繫于母而曰朝其子○杞伯姬來絶句朝其子猶言其子朝)○夏公孫兹如
牟(杜叔孫戴伯娶于牟卿非君命不越竟故奉公命聘于牟因自為逆)○公及齊侯宋公
陳侯衛侯鄭伯許男曹伯會王世子于首止(杜惠王大子鄭也不)
(名而殊會尊之也首止衛地陳畱襄邑縣東南有首鄉林衣裳之會七殊會世子不以世子夷于諸侯所以定)
(世子也)○秋八月諸侯盟于首止(杜閒無異事復稱諸侯者王世子不盟故也王)
(之世子尊與王同齊桓行霸翼戴天子尊崇王室故殊貴世子)鄭伯逃歸不盟(杜逃其師而歸)
(也逃例在文三年)○楚人滅弦弦子奔黃(杜弦國在弋陽[車犬]縣東南林夷狄始滅中)
(國)○九月戊申朔日有食之(無傳)○冬晉人執虞公(杜虞公貪)
(璧馬之寳距絶忠諫稱人以執同於無道於其民之例例在成十五年所以罪虞且言易也晉侯修虞之祀而)
(歸其職貢於王故不以滅同姓為譏)
傳五年春王正月辛亥朔日南至(林周正月今之十一月蓋十一月一日冬)
(至也自秋分日行南陸至冬至之日日南極)公既視朔遂登觀臺以望而書
禮也(杜視朔親告朔也觀臺臺上搆屋可以遠觀者也朔旦冬至歷數之所始治歷者因此則可以明其)
(術數審别隂陽叙事訓民魯君不能常修此禮故善公之得禮○觀古亂反臺以望絶句而書本或作而書雲)
(物非也)凡分至啓閉必書雲物(杜分春秋分也至冬夏至也啓立春立夏閉立秋立)
(冬雲物氣色災變也傳重申周典不言公者日官掌其職)爲備故也(素察妖祥逆為之備)○晉
侯使以殺大子申生之故來告(杜釋經必須告乃書)初晉侯使士
蔿為二公子築蒲與屈(林為重耳築蒲為夷吾築屈事並在莊十六年○爲于偽反)
不愼寘薪焉(林不謹愼寘薪於上雜而築之不堅實○寘之䜴反)夷吾訴之公使
讓之(杜譴讓之)士蒍稽首而對曰臣聞之無喪而慼憂必讐
焉(杜讐猶對也)無戎而城讐必保焉(杜保而守之)寇讐之保又何
愼焉(林言獻公今無戎而築二城終為寇讐之所保守又何必謹愼為之堅築哉)守官廢命
不敬固讐之保不忠失忠與敬何以事君(林言若不堅築則守官而)
(廢君之命恐負不敬之罪若固築則是為寇讐而固其保守恐負不忠之罪若失忠敬二者何以盡事君之道)
(此言士蒍所以築城而不敢堅固)詩云懷德惟寧宗子惟城(杜詩大雅懷德以安)
(則宗子之固若城)君其脩德而固宗子何城如之(杜言城不如固宗子)三
年將尋師焉焉用愼(杜尋用也林三年之後君將用師于蒲屈焉蓋當時驪姬欲殺二公)
(子之謀已露○焉於虔反)退而賦曰狐裘尨茸一國三公吾誰適從
(林以狐腰為裘貴者之裘也尨茸亂貌言貴者之多蒲屈大都耦國故獻公與二子鼎立為三公杜士蒍自作)
(之詩也言城不堅則為公子所訴為公所讓堅之則為固讐不忠無以事君故不知所從○尨莫江反又音蒙)
(茸如容反適丁歷反)及難(林及驪姬之難○難乃旦反)公使寺人披伐蒲重耳
曰君父之命不挍乃徇曰挍者吾讐也踰垣而走披斬
其袪遂出奔翟(林言披以君父之命來伐不敢與校強弱勝負敢與披校者我當反讐怨之也)
(杜袪披也○披普皮反挍音教徇似俊反垣音衰袪起魚反翟音狄)○夏公孫兹如牟娶
焉(杜因聘而娶故傳實其事○娶本或作取七喻反)○會于首止會王大子鄭
謀寧周也(杜惠王以惠后故將廢大子鄭而立王子帶故齊桓帥諸侯會王大子以定其位林謀定)
(世子以安周室也)○陳轅宣仲怨鄭申侯之反已於召陵(宣仲轅濤)
(塗)故勸之城其賜邑曰美城之大名也子孫不忘吾助
子請乃為之請於諸侯而城之美(林四年齊桓公以虎牢賜鄭申侯故濤塗)
(勸申侯城其所賜之邑城虎牢而美設樓櫓之備可以存莫大之名傳之子孫不忘其功○美城之絶句)遂
譛諸鄭伯曰美城其賜邑將以叛也申侯由是得罪(林言)
(申侯城其賜邑美設樓櫓將負固保險以叛鄭國鄭伯信濤塗之譛故猜忌申侯由此得罪為七年鄭伯殺申)
(侯傳)○秋諸侯盟王使周公召鄭伯曰吾撫汝以從楚輔
之以晉可以少安(杜周公宰孔也王恨齊桓定大子之位故召鄭伯使叛齊也晉楚不服於)
(齊故以鎮安鄭○秋諸侯盟本或此下更有于首止三字非女音汝)鄭伯喜於王命而懼
其不朝於齊也(林以得王命為喜又以不朝于齊為懼)故逃歸不盟孔叔
止之曰國君不可以輕輕則失親(杜孔叔鄭大夫親黨援也林言國君舉動)
(不可以輕易輕易則失其黨援○輕遣政反下同)失親患必至病而乞盟所喪
多矣君必悔之弗聽逃其師而歸(林若失黨援則禍患必至及至為齊所伐)
(病困而後乞盟于齊鄭之所喪失者為已多矣君行師從時鄭文公已會首止故逃其師而歸○喪息浪反)
○楚鬭穀於莵滅弦弦子奔黃於是江黃道栢方睦於
齊皆弦姻也(杜姻外親也道國在汝南安陽縣南栢國名汝南西平縣有栢亭)弦子恃
之而不事楚又不設備故亡○晉侯復假道於虞以伐
虢宫之竒諫曰虢虞之表也虢亡虞必從之晉不可啓
寇不可翫(林以虢為表以虞為裏言虢為虞之外護晉心無厭不可開啓晉兵為寇不可翫習○復)
(扶又反)一之謂甚其可再乎(杜為二年假晉道滅下陽)諺所謂輔車相
依唇亡齒寒者其虞虢之謂也(杜輔煩輔車牙車林言虞如牙車如齒在裏虢)
(如輔頰如唇在表二國相須以主去一不可○車尺奢反)公曰晉吾宗也豈害我哉
對曰大伯虞仲大王之昭也大伯不從是以不嗣(杜大伯虞)
(仲皆大王之子不從父命俱讓適吳仲雍支子别封西吳虞公其後也林大王於周為穆穆生昭故大王之子)
(爲昭○大音泰下同昭上饒反後昭穆放此)虢仲虢叔王季之穆也(杜王季者大伯)
(虞仲之母弟也虢仲虢叔王季之子文王之母弟也叔仲皆虢君字林王季於周為昭昭生穆故王季之子為)
(穆)爲文王卿士勲在王室藏於盟府(林王功曰勲言有王功在周室杜盟)
(府司盟之官)將虢是滅何愛於虞(林言虞虢皆與晉同宗今晉且將滅虢晉不愛虢而)
(獨有愛於虞乎)且虞能親於桓莊乎其愛之也桓莊之族何罪
而以為戮不唯偪乎(杜桓叔莊伯之族晉獻公之從祖昆弟獻公患其偪盡殺之事在莊)
(二十五年○偪彼力反)親以寵偪猶尚害之况以國乎(林至親而以恃寵偪)
(害晉國獻公猶尚盡殺害之况以虞有一國之寵利晉豈無並吞虞公之心)公曰吾享祀豐
潔神必據我(杜據猶安也○享興兩反)對曰臣聞之鬼神非人實親
惟德是依故周書曰皇天無親惟德是輔(杜周書逸書)又曰黍
稷非馨明德惟馨(杜馨香之遠聞林言感鬼神者非以黍稷粢盛之馨香蓋以君之明德惟)
(馨香之遠聞也)又曰民不易物惟德繄物(杜黍稷牲玉無德則不見饗有德則見饗)
(言物一而異用○繄烏兮反是也)如是則非德民不和神不享矣神所
馮依將在德矣若晉取虞而明德以薦馨香神其吐之
乎弗聽許晉使宫之竒以其族行(林夫民神之主也故以民和為先民和而)
(後神享其祭鬼神之所馮附而依頼者將在德之厚薄若晉滅虞而取其國而以明德薦其馨香禮事神祗則)
(虞之山川鬼神豈不享其祭而吐之乎言不必據虞之享祀宫之竒知虞必滅故挈其族去適他國以避禍也)
(○馮皮冰反使所吏反)曰虞不臘矣(林臘歲終祭衆神之名言虞不及臘祭之期○臘力盍反)
在此行也晉不更舉矣(杜不更舉兵林言將滅虢而遂舉滅虞)八月甲午
晉侯圍上陽(杜上陽虢國都在弘農陜縣東南)問於卜偃曰吾其濟乎
對曰克之公曰何時對曰童謠云丙之晨龍尾伏辰(杜龍)
(尾尾星也日月之會日辰日在尾故尾星伏不見林言丙日之朔旦也○謠音遙)均服振振取
虢之旂(戎事上下同服振振盛貌旂軍之旌旗林旂司馬公曰當與詩庭燎旂字皆叶句音芹勝虢故)
(取其旂○均如字字書作袧音同振音眞)鶉之賁賁天策焞焞火中成軍虢
公其奔(杜鶉鶉火星也賁賁鳥星之體也天策博說星時近日星微焞焞無光耀也言丙子平旦鶉火)
(中軍事有成功也此以上皆童謠言也童齓之子未有念慮之感而會成嬉戲之言似若有馮者其言或中或)
(否博覽之士能懼思之人兼而志之以為鑒戒以為將來之驗有益於世教○鶉述春反又常倫反賁音犇焞)
(他門反)其九月十月之交乎(杜以星驗推之如九月十月之交謂夏之九月十月也交)
(晦朔交會)丙子旦日在尾月在策(杜是夜日月合朔扵尾月行疾故至旦而過在策)
鶉火中必是時也(林鶉火星見扵南方言中言序以南方為正必以此時滅虢)冬十
二月丙子朔晉滅虢虢公醜奔京師(林醜虢公名皆如童謠之言杜不書)
(不告也周十二月夏之十月)師還館于虞遂襲虞滅之執虞公及其
大夫井伯以媵秦穆姬(杜秦穆姬晉獻公女送女曰媵以屈辱之)而修虞祀
且歸其職貢於王(林修虞之所命祀且歸虞之職貢于周室)故書曰晉人執
虞公罪虞且言易也(林以虞貪璧馬而亡其國假道而因取虞不煩于戈故言易也○易)
(以豉反)
經(丁卯)六年春王正月○夏公會齊侯宋公陳侯衛侯曹
伯伐鄭圍新城(杜新城鄭新密今滎陽密縣)○秋楚人圍許(杜楚子不親圍)
(以圍者告林夷狄始圍中國)諸侯遂救許(皆伐鄭之諸侯故不復更叙)○冬公至
自伐鄭(無傳)
傳六年春晉侯使賈華伐屈夷吾不能守盟而行(杜賈華晉)
(大夫非不欲挍力不能守言不如重耳之賢林與屈人盟必不背已而去)將奔狄郤芮曰後
出同走罪也(林郤芮夷吾之臣言夷吾後重耳出奔而同走狄嫌與重耳同謀相隨是負罪也○)
(郤去逆反芮如銳反)不如之梁梁近秦而幸焉乃之梁(杜以梁為秦所親幸)
(秦既入國且穆姬在焉故欲因以求入○近附近之近)○夏諸侯伐鄭以其逃首
止之盟故也(杜首止盟在五年)圍新密鄭所以不時城也(實新密而)
(經言新城者鄭以非時興土功齊桓聲其罪以告諸侯)○秋楚子圍許以救鄭諸
侯救許乃還(林圍許以救鄭者攻其所必救也)○冬蔡穆侯將許僖公
以見楚子於武城(杜楚子退舍武城猶有忿志而諸侯各罷兵故蔡將許君歸楚武城楚地)
(在南陽宛縣北○見賢遍反)許男面縳銜璧大夫衰絰士輿櫬(杜縳手於)
(後未見其面以璧為贊手縛故銜之林君將受死故使大夫衰絰從有喪者之服櫬棺也使士與棺而從之○)
(衰七雷反絰直結反櫬初覲反)楚子問諸逢伯(林逢伯楚大夫楚子問以受降之禮)對曰
昔武王克殷微子啓如是(杜微子啓紂庶兄宋之祖也)武王親釋其
縳受其璧而袚之(杜祓除凶之禮○祓芳弗反徐音廢說文云除惡之祭也)焚其櫬
禮而命之使復其所(林待之以禮而命之以辭使復安其處所)楚子從之
經(戊辰)七年春齊人伐鄭○夏小邾子來朝(杜無傳郳黎來始得王命)
(而來朝也邾之别封故曰小邾林自郳黎來為小邾子而天子無未命諸侯自晉處父為陽處父而天下無未)
(命大夫)○鄭殺其大夫申侯(杜申侯鄭卿專利而不厭故稱名以殺罪之也例在文六)
(年)○秋七月公會齊侯宋公陳世子款鄭世子華盟于
甯毋(杜高平方與縣東有泥毋亭音如甯林衣裳之會八○毋如字又音無)○曹伯班卒
(杜無傳五年同盟于首止林昭公卒子共公襄立)○公子友如齊(無傳罷盟而聘謝不敏也)
○冬葬曹昭公(無傳)
傳七年春齊人伐鄭孔叔言於鄭伯曰諺有之曰心則
不競何憚於病(杜競強也憚難也林言心既不能自強何畏難於卑弱之病○憚徒旦反)既
不能強又不能弱所以斃也國危矣請下齊以救國(林謂)
(卑下服齊以救鄭國之社稷○下戸嫁反)公曰吾知其所由來矣姑少待我
(林我知其禍之所從來矣且少待我處分杜欲以申侯說)對曰朝不及夕何以待君
(林言鄭國之危朝不保暮何可待君之處分○朝如字)○夏鄭殺申侯以說于齊
且用陳轅濤塗之譛也(杜濤塗譛在五年)初申侯申出也(杜姊妹之)
(子為出)有寵於楚文王文王將死(林仕於楚而得寵幸於文王文王死在莊十九)
(年)與之璧使行曰唯我知女女專利而不厭子取予求
不女疵瑕也(從我取從我求我不以女為罪釁○女音汝下皆同疵似斯反又疾移反)後之
人將求多於女(杜謂嗣君也求多以禮義大望責之)女必不免我死女必
速行無適小國將不女容焉(杜政狭法峻)既葬出奔鄭又有
寵于厲公子文聞其死也曰古人有言曰知臣莫若君
弗可改也已(林言知其臣之賢否莫如其君之明古人此言弗可改易必然如此)○秋盟
于甯母謀鄭故也(林以鄭未服故謀其事)管仲言於齊侯曰臣聞
之招攜以禮懷遠以德德禮不易無人不懷(林諸侯之攜離者惟)
(有禮可以招徠之遠方之叛服者惟有德可以懷服之德禮持心無所改易遠近之人無不懷附)齊侯
修禮於諸侯諸侯官受方物(杜諸侯官司各於齊受其方所當貢天子之物林蓋)
(東周衰微貢賦多闕故諸侯各受其貢物)鄭伯使大子華聽命於會言於齊
侯曰洩氏孔氏子人氏三族實違君命(杜三族鄭大夫○洩息列反)
若君去之以為成我以鄭為内臣君亦無所不利焉(林若)
(齊君去此三族以與鄭國為平我以鄭事齊如齊封内之臣鄭既内屬不侵不叛齊亦無所不得其利○去起)
(吕反)齊侯將許之管仲曰君以禮與信屬諸侯而以姦終
之毋乃不可乎(林齊君自創伯以來以有禮與有信聯屬諸侯之國而終之以子華奸邪之謀)
(言其不可之甚)子父不奸之謂禮守命共時之謂信(杜守君命共時事○)
(奸音干共音恭)違此二者姦莫大焉公曰諸侯有討於鄭未捷
今苟有釁從之不亦可乎(杜子華犯父命是其釁隙林從其言以服鄭不亦可以有)
(功乎)對曰君若綏之以德加之以訓辭(林言齊君若以德而撫綏鄭國加以)
(教訓之辭責其逃盟之罪)而帥諸侯以討鄭鄭將覆亡之不暇豈敢
不懼若總其罪人以臨之(杜總將領也子華奸父之命即罪人○覆方服反)鄭
有辭矣何懼(杜以大義為辭)且夫合諸侯以崇德也會而列姦
何以示後嗣(林合諸侯之會盟以尊崇有德也今會而用子華之奸謀是列子華之奸於會何以)
(示後嗣之子孫)夫諸侯之會其德刑禮義無國不記記姦之位
君盟替矣(杜重言諸侯會同之事綏之以德威之以刑親之以禮訓之以義諸侯之國皆記其事位)
(會位也記子華之奸人列在會位齊君之盟自此廢矣林替廢也○替他計反)作而不記非盛
德也(杜君舉必書雖復齊史隠諱亦損盛德)君其勿許鄭必受盟(林鄭必感德而)
(受盟于齊)夫子華既為大子而求介於大國以弱其國亦必
不免(杜介因也林求因齊大國之力去三族而以鄭為齊封内之臣是弱其國亦必不免於禍○介音界)
鄭有叔詹堵叔師叔三良為政未可間也齊侯辭焉子
華由是得罪於鄭冬鄭伯使請盟于齊(杜以齊侯不聽子華故林為十)
(六年殺子華傳○堵丁古反又音者間間厠之間)○閏月惠王崩襄王惡大叔
帶之難(杜襄王惠王大子鄭也大叔帶襄王弟惠王之子也有寵于惠后惠后欲立之未及而卒○惡)
(鳥路反大音秦叔又作州)懼不立不𤼵喪而告難于齊(為八年盟洮傳)
經(己巳)八年春王正月公會王人齊侯宋公衛侯許男曹
伯陳世子款盟于洮(杜王人與諸侯盟不譏者王室有難故洮曹地林兵車之會一)鄭
伯乞盟(杜新服未與會故不序列别言乞盟)○夏狄伐晉○秋七月禘于
太廟用致夫人(杜禘三年大祭之名大廟周公廟致者致新死之主於廟而列之昭穆夫人淫)
(而與殺不薨於寢於禮不應致故僖公疑其禮歷三禘今果行之嫌異常故書之此致哀姜之主于廟也向曾)
(曰夫人氏之喪而不言姜見絶於國之辭也今曰致夫人而不言氏見絶於宗廟之辭也○大音泰)○冬
十有二月丁未天王崩(林惠王崩子襄王立實以前年閏月崩以今年十二月丁未告)
傳八年春盟于洮謀王室也(林謀王室之難也)鄭伯乞盟請服
也襄王定位而後𤼵喪(王人會洮還而後王定位)○晉里克帥師梁
由靡御虢射為右以敗狄于采桑(杜傳言前年事也平陽北屈縣西南有采)
(桑津林未陳曰敗○射食亦反)梁由靡曰狄無恥從之必大克(杜不恥走故可)
(逐)里克曰懼之而已無速衆狄(林言敗其師使之知畏而已杜恐怨深而羣黨)
(來報)虢射曰期年狄必至示之弱矣(林言一期之後狄必來伐晉不追其師是)
(我先示之弱矣○期音基本或作朞)夏狄伐晉報采桑之役也復期月(明期)
(年之言驗)○秋禘而致哀姜焉非禮也凡夫人不薨于寢不
殯于廟不赴于同不祔于姑則弗致也(杜寢小寢同同盟將葬又不以)
(殯遇廟據經襄姜薨葬之文則為殯廟赴同祔姑今當以不薨于寢不得致也○祔音附)○冬王人
來告喪難故也是以緩(杜有大叔帶之難林傳明非慢也)○宋公疾大
子兹父固請曰目夷長且仁君其立之(杜兹父襄公也目夷兹父庶兄)
(子魚也○父者甫長丁丈反)公命子魚子魚辭曰能以國讓仁孰大
焉臣不及也且又不順(林言大子能以宋國讓仁愛之道孰大於此臣之德不及太子)
(立嫡子以長順也今立庶子不順禮)遂走而退(林言畢遂走而退示必不敢當)
左傳杜林合注卷九
