左傳杜林合注卷二明王道焜
趙如源同編
隱公二
經(甲子)六年春鄭人來渝平(林和而不盟曰平書渝平以志諸侯之合書及鄭平以志)
(諸侯之散諸侯合而天下始多故矣○渝羊朱反變也)○夏五月辛酉公會齊侯
盟于艾(杜泰山牟縣東南有艾山林艾齊地此齊魯交好之始○艾五蓋反)○秋七月(杜雖)
(無事而書首月其四時以成歲他皆倣此)○冬宋人取長葛(杜秋取冬乃告也上有伐鄭圍)
(長葛長葛鄭邑可知故不言鄭也前年冬圍不克而還今冬乘長葛無備而取之言易也)
傳六年春鄭人來渝平更成也(杜渝變也公之為公子戰於狐瓖為鄭所執逃歸)
(怨鄭鄭伐宋公欲救宋宋使者失辭公怒而止忿宋則欲厚鄭鄭因此而來故經書渝平傳曰更成)○翼
九宗五正頃父之子嘉父逆晉侯于隨(杜翼晉舊都也唐叔始封受懷)
(姓九宗職官五正遂世為晉強家五正五官之長九宗一姓為九族也頃父之子嘉父晉大夫○頃音傾)納
諸鄂晉人謂之鄂侯(杜鄂晉别邑諸地名疑者皆言有以示不審闕者不復記其闕他皆)
(倣此前年桓王立翼侯之子於翼故不得復入翼别居鄂林既有哀侯在翼遂以鄂侯别其號○鄂五各反)
○夏盟于艾始平於齊也(杜春秋前魯與齊不平今乃棄惡結好故言始平於齊)○
五月庚申鄭伯侵陳大獲(林大獲俘馘)往歲鄭伯請成于陳
(成猶平也)陳侯不許五父諫曰親仁善鄰國之寶也君其許
鄭(杜五父陳公子佗林親近仁人善事鄰國國家之重寳)陳侯曰宋衛實難(杜可畏雖)
(也○難乃旦反)鄭何能為(林宋衛大國實可畏難鄭小國何能為害)遂不許君子曰
善不可失惡不可長其陳桓公之謂乎長惡不悛從自
及也(林言為善之機不可失為惡之念不可長陳桓不許鄭成是失善機而長惡念長其惡而不改隨而)
(自及於禍也杜悛止也從隨也○悛七全反)雖欲救之其將能乎商書曰惡
之易也如火之燎于原不可鄉邇(杜商書盤庚言惡易長如火焚原野不可)
(鄉近○燎力召反又音力弔反鄉本又作嚮同許亮反)其猶可撲滅(杜言不可撲滅○撲普卜反)
周任有言曰(杜周任周大夫○任音壬)為國家者見惡如農夫之務
去草焉芟夷蕰崇之絶其本根勿使能殖則善者信矣
(林見惡非獨惡人凡惡念惡事皆是如農夫之治田圃必以去草為先務併草之本根而絶之勿使草能生殖)
(信伸同義惡者既屈則善者自伸矣杜芟刈也夷殺也蕰積也崇聚也○去起吕反芟所銜反說文作癹匹未)
(反云以足蹋夷草藴紆粉反信如字一音申)○秋宋人取長葛(林經書冬而傳書秋蓋秋)
(取冬乃告也)○冬京師來告饑公為之請糴於宋衛齊鄭禮
也(杜告饑不以王命故傳言京師而不書於經也雖非王命而公共以稱命已國不足旁請鄰國故曰禮也)
(傳見隱之賢林京大也師衆也天子之居必以衆大之辭言之五糓不熟曰饑周以饑告于魯也魯國不足故)
(請糴於鄰國以供王命得救荒事君之禮○為于偽反糴直歷反)○鄭伯如周始朝桓
王也(杜桓王即位周鄭交惡至是乃朝故曰始)王不禮焉(林桓王不加禮貌於鄭)周桓
公言於王曰我周之東遷晉鄭焉依(杜周桓公周公黑肩也周采地扶風)
(雍縣東北有周城幽王為犬戎所殺平王東徙晉文侯鄭武公左右王室故曰晉鄭焉依林言平王東遷洛陽)
(之時晉文侯鄭武公扞王於艱此我周之所依賴者也○焉如字或於虔反)善鄭以勸來者
猶懼不蔇况不禮焉鄭不來矣(林厚善撫鄭以勸奬諸侯來朝猶恐諸侯之不)
(至况不禮於鄭鄭伯不復來朝矣杜蔇至也為桓五年諸侯從王伐鄭傳○蔇其器反)
經(乙丑)七年春王三月叔姬歸于紀(杜無傳叔姬伯姬之娣也至是歸者待年於)
(父母國不與嫡俱行故書)○滕侯卒(杜傳例曰不書名未同盟也滕國在沛國公丘縣東南)○
夏城中丘(杜城例在莊二十九年中丘在琅邪臨沂縣東北林魯邑此書城之始也)○齊侯
使其弟年來聘(杜諸聘皆使卿執玉帛以相存問例在襄九年林此齊聘之始也)○秋
公伐邾(林此伐邾之始也)○冬天王使凡伯來聘(杜凡伯周卿士凡國伯爵)
(也汲郡共縣東南有凡城林周聘之始)戎伐凡伯于楚丘以歸(杜戎鳴鐘鼔以伐天)
(子之使見夷狄強虣不書凡伯敗者單使無衆非戰陳也但言以歸非執也楚丘衛地在濟隂城武縣西南林)
(此戎患之始也凡伯家父皆大雅之舊人)
傳七年春滕侯卒不書名未同盟也凡諸侯同盟於是
稱名故薨則赴以名(杜盟以名告神故薨亦以名告同盟)告終稱嗣也以
繼好息民(杜告兦者之終稱嗣位之主嗣位之主當奉而不忘故曰繼好好同則和親故曰息民○)
(好呼報反)謂之禮經(杜此言凡例乃周公所制禮經也十一年不告之例又曰不書於策明禮經皆)
(當書於策仲尼修春秋皆承策為經丘明之傳博采衆記故始開凡例特顯此二句他皆倣此林經常也謂之)
(常禮)○夏城中丘書不時也(林夏非城築之時妨農事也)○齊侯使夷
仲年來聘結艾之盟也(林艾盟在六年林即弟年)○秋宋及鄭平七
月庚申盟于宿公伐邾為宋討也(杜公距宋而更與鄭平欲以鄭為援今鄭復)
(與宋盟故懼而伐邾欲以求宋故曰為宋討○為于偽反)○初戎朝于周發幣于公
卿凡伯弗賓(杜朝而發幣於公卿如今計獻詣公府卿寺林如今奉使而私覿之禮)冬王
使凡伯來聘還戎伐之于楚丘以歸(杜傳言凡伯所以見伐)○陳
及鄭平(杜六年鄭侵陳大獲今乃平)十二月陳五父如鄭涖盟(杜涖臨也)壬
申及鄭伯盟歃如忘(杜志不在于歃血也○歃色洽反忘亡亮反服虔云如而也)洩伯
曰五父必不免不賴盟矣(林言五父必不免於禍不籍盟歃以為重林洩伯鄭洩駕)
(○洩息列反)鄭良佐如陳涖盟(杜良佐鄭大夫)辛巳及陳侯盟亦知
陳之將亂也(杜入其國觀其政治故總言之也皆為桓五年六年陳亂蔡人殺陳佗傳)○鄭
公子忽在王所故陳侯請妻之(林忽鄭莊公子三年為質於周以忽有王寵故)
(請以女妻之○妻七計反)鄭伯許之乃成昏(杜為鄭忽失齊昏援以至出齊傳)
經(丙寅)八年春宋公衛侯遇于垂(杜垂衛地濟隂句陽縣東北有垂亭林特相遇)
(不書書宋衛將以為參盟也)○三月鄭伯使宛來歸祊(杜宛鄭大夫不書氏未賜)
(族祊鄭祀泰山之邑在琅邪費縣東南○宛於阮反祊必彭反)庚寅我入祊(杜桓元年乃卒易祊)
(田知此入祊未肯受而有之)○夏六月己亥蔡侯考父卒(杜無傳襄六年傳曰)
(杞桓公卒始赴以名同盟故也諸侯同盟稱名者非唯見在位二君也嘗與其父同盟則亦以名赴其子亦所)
(以繼好也蔡未與隱盟蓋春秋前與惠公盟故赴以名林宣公卒桓侯封人立)○辛亥宿男卒
(杜無傳元年宋魯大夫盟于宿宿與盟也晉荀偃禱河稱齊晉君名然後自稱名知雖大夫出盟亦當先稱已)
(君之名以啓神明故薨皆從身盟之例當告以名也傳例曰赴以名則亦書之不然則否辟不敏也今宿赴不)
(以名故亦不書名諸例或發於始事或發於後者因宜有所異同亦或丘明所得記注本末不能皆備故林元)
(年同盟不赴以名故不名)○秋七月庚午宋公齊侯衛侯盟于瓦屋
(杜齊侯尊宋使主會故宋公序齊上瓦屋周地林此參盟之始也有參盟然後有主盟)○八月葬
蔡宣公(杜無傳三月而葬速)○九月辛夘公及莒人盟于浮來(杜莒)
(人微者不嫌敵公侯故直稱公例在僖二十九年浮來紀邑東莞縣北有邳鄉邳鄉西有公來山號曰邳來開)
(杜此好莒之始吾君特會外大夫始此)○螟(杜無傳為災)○冬十有二月無駭卒
(杜公不與小斂故不書日卒而後賜族故不書氏)
傳八年春齊侯將平宋衛(杜平宋衛於鄭)有會期宋公以幣請
於衛請先相見(林宋敬齊命故以幣帛將意請命于衛先與衛侯相見)衛侯許之
故遇于犬丘(杜犬丘垂也地有两名)○鄭伯請釋泰山之祀而祀
周公以泰山之祊易許田三月鄭伯使宛來歸祊不祀
泰山也(杜成王營王城有遷都之志故賜周公許田以為魯國朝宿之邑後世因而立周公别廟焉鄭)
(桓公周宣王之母弟封鄭有助祭泰山湯沐之邑在祊鄭以天子不能復巡守故欲以祊易許田各從本國所)
(近之宜恐魯以周公别廟為疑故云已廢泰山之祀而欲為魯祀周公遜辭以有求也許田近許之田林此鄭)
(莊公請于魯欲舍周祭泰山之從祀而為魯祀周公之别廟祊鄭人從祀泰山之湯沐邑許田魯人朝宿之邑)
(祊近魯許近鄭歸祊於魯不從祀於泰山也○泰如字東嶽)○夏虢公忌父始作卿
士于周(杜周人于此遂畀之政)○四月甲辰鄭公子忽如陳逆婦媯
辛亥以媯氏歸甲寅入于鄭陳鍼子送女先配而後祖
鍼子曰是不為夫婦誣其祖矣非禮也何以能育(杜鍼子陳)
(大夫禮逆婦必先告祖廟而後行故楚公子圍稱告莊共之廟鄭忽先逆婦而後告廟故曰先配而後祖林鍼)
(子見其事而譏之曰是不能終為夫婦誣罔其祖矣非娶婦之禮也娶妻本為繼宗守祀計今誣其祖則不為)
(祖宗所佑何以能生育乎○鍼其廉反誣兦符反)○齊人卒平宋衛于鄭(林春將平)
(宋衛而未結故曰辛平宋衛于鄭)秋會于温盟于瓦屋以釋東門之役
禮也(杜會温不書不以告也定國息民故曰禮也平宋衛二國忿鄭之謀鄭不與盟故不書林以解四年)
(圍鄭東門之憾)○八月丙戌鄭伯以齊人朝王禮也(杜言鄭伯不以虢公)
(得政而背王故禮之齊稱人略從國辭上有七月庚午下有九月辛夘則八月不得有丙戌林鄭莊因齊僖在)
(周地故以齊朝王得事上之禮)○公及莒人盟于浮來以成紀好也(杜二)
(年紀莒盟于密為魯故今公尋之故曰以成紀好○好呼報反)○冬齊侯使來告成三
國(杜齊侯冬來告稱秋和三國)公使衆仲對曰君釋三國之圖以鳩
其民君之惠也寡君聞命矣敢不承受君之明德(林言齊僖)
(解釋三國相圖之患使三國不相攻戰以安集其民人安諸侯之恩惠寡君謂我公聞齊之成命矣周易乘承)
(之義在上曰乘在下曰承此言承受蓋謙辭敢不順下風而承受齊君之明德也杜鳩集也)○無駭
卒羽父請諡與族公問族於衆仲(林無駭魯大夫羽父公子翬也諡死者易)
(名之稱號也族氏也羽父為無駭請諡及為其子請族氏於君也諡不必問故但問何以為無駭之族氏)衆
仲對曰天子建德(杜立有德以為諸侯)因生以賜姓(杜因其所由生以賜姓謂若)
(舜由媯汭故陳為媯姓)胙之土而命之氏(林報之以土地因其所封地為之族氏若胡公)
(封於陳命曰陳氏也○胙才故反)請侯以字(杜諸侯位卑不得賜姓故其臣因氏其王父字)為
諡因以為族(杜或使即先人之諡稱以為族)官有世功則有官族邑亦
如之(杜謂取其舊官舊邑之稱以為族皆稟之時君林謂世世居其官而有功者則以其官為族若晉之)
(士氏中行氏之類或以所封之邑若趙氏韓氏魏氏之類)公命以字為展氏(杜諸侯之子稱)
(公子公子之子稱公孫公子之子以王父字為氏無駭公子展之孫故為展氏)
經(丁夘)九年春天王使南季來聘(杜無傳南季天子大夫也南氏李字也)
三月癸酉大雨震電庚辰大雨雪(杜三月今正月○電徒練反雨于付反傳同)
○挾卒(杜無傳挾魯大夫未賜族○挾音協)○夏城郎○秋七月○冬公
會齊侯于防(杜防魯地在琅邪華縣東南)
傳九年春王三月癸酉大雨霖以震書始也(杜書癸酉始始雨日)
(林經書大雨震電傳言霖以震見自癸酉日始以後皆雨霖以震○霖音林爾雅云久雨謂之淫淫雨謂之霖)
庚辰大雨雪亦如之書時失也(杜夏之正月微陽始出未可震電既震電又不)
(當大雨雪故皆為時失林霖震電而又雨雪所以為異蓋自庚辰以後亦連綿雨雪不止也)凡雨自
三日以往為霖(杜此解經書霖也而經無霖字經誤)平地尺為大雪(林言凡春)
(秋書雨書霖書大雪之義)○夏城郎書不時也(林凡土功水昏正而栽木營室星也小雪)
(十月中氣昏見正中今書夏故曰不時)○宋公不王(杜不共王職)鄭伯為王左
卿士以王命討之伐宋(林時周人雖畀虢公政鄭莊公猶為左卿士也故得奉王命討)
(其不共王職)宋以入郛之役怨公不告命(杜入郛在五年公以七年伐邾欲以)
(說宋而宋猶不和也林以隱公五年辭宋使不救宋故怨魯不告魯以受伐之命)公怒絶宋使
(林隱公怒宋絶其往來之泛使也○使所吏反)○秋鄭人以王命來告伐宋(杜遣)
(使致王命也伐宋未得志故復更告之)○冬公會齊侯于防謀伐宋也(林春)
(秋之初齊鄭一黨也故鄭告伐宋而齊僖公會魯以謀之)○北戎侵鄭鄭伯禦之患
戎師曰彼徒我車(林言北戎以别戎之雜處中國者也徒步兵言戎皆步兵車車戰言鄭皆)
(車戰)懼其侵軼我也(林懼車戰難於進退為步兵之所侵突杜軼突也○軼直結反又音逸)
公子突曰使勇而無剛者嘗寇而速去之(杜公子突鄭厲公也嘗試)
(也勇則能往無剛不恥退林勇而輕進可以試敵之堅銳無剛易退可以致敵之追躡)君為三覆
以待之(杜覆伏兵也林使鄭君為伏兵三處以待戎之追躡○覆扶又反下同)戎輕而不
整貪而無親勝不相讓敗不相救先者見獲必務進進
而遇覆必速奔後者不救則無繼矣乃可以逞(林言戎兵輕易)
(而不整其行伍貪利而不相親附惟貪利故得勝不肯相讓而獨進不相親附故遇敗不肯相救而先奔在前)
(者見有所獲必務先進先進者遇伏兵必速奔走而歸後者見先者敗走必不相救則戎兵無後繼矣乃可以)
(快志於戎杜逞解也○輕遣政反逞敕領反)從之戎人之前遇覆者奔祝𣆀
逐之衷戎師前後擊之盡殪(林祝聃鄭大夫師勇而無剛者先犯戎而速奔至後)
(伏兵起戎還走祝聃反逐之伏兵衡擊戎師之中第一伏擊其前祝聃與第二伏擊其後并第三伏擊其中戎)
(前後中三處受敵故曰衷戎師前後擊之戎人之前者盡死杜殪死也○聃乃甘反又土甘反衷丁仲反又音)
(忠殪於計反)戎師大奔(杜後駐軍不復繼也林戎人之在後駐軍不救者皆大奔)十一月
甲寅鄭人大敗戎師(杜此皆春秋時事雖經無正文所謂必廣記而備言之將令學者原始)
(要終尋其枝葉究其所窮他皆放此)
經(戊辰)十年春王二月公會齊侯鄭伯于中丘(杜傳言正月會癸丑盟)
(釋例推經傳日月癸丑是正月二十六日知經二月誤)○夏翬帥師會齊人鄭人
伐宋(杜公子翬不待公命而貪會二國之君疾其專進故去氏齊鄭以公不至故亦更使微者從之伐宋)
(不言及明翬專行非鄭之謀也及例在宣七年)○六月壬戌公敗宋師于菅(杜齊)
(鄭後期故公獨敗宋師書敗宋未陳也敗例在莊十一年菅宋地○菅古頑反)辛未取郜辛巳
取防(杜鄭後至得郜防二邑歸功于魯故書取明不用師徒也濟隂成武縣東南有郜城高平昌邑縣西)
(南有西防城林郜防宋二邑鄭入之以歸于我也鄭取郜防歸于我不書鄭譏不在鄭晉取濟西汶陽邾田歸)
(于我不書晉譏不在晉也○郜古報反字林又工竺反)○秋宋人衛人入鄭宋人
蔡人衛人伐戴鄭伯伐取之(杜三國伐戴鄭伯因其不和伐而取之書伐用師徒)
(也書取克之易也戴國今陳留外黃縣東南有戴城○戴音再字林作戴)○冬十月壬午齊
人鄭人入郕
傳十年春王正月公會齊侯鄭伯于中丘癸丑盟于鄧
為師期(杜尋九年會于防謀伐宋也公既會而盟盟不書非後也蓋公還告會而不告盟鄧魯地林九)
(年會于防謀伐宋故今會盟為出師之期日)○夏五月羽父先會齊侯鄭伯
伐宋(杜言先會明非公本期釋翬之去族)○六月戊申公會齊侯鄭伯于
老桃(杜會不書不告於廟也老桃宋地六月無戊申戊申五月二十三日日誤)壬戌公敗宋
師于菅庚午鄭師入郜辛未歸于我庚辰鄭師入防辛
巳歸于我(杜壬戌六月七日庚午十五日庚辰二十五日鄭伯後期而公獨敗宋師故鄭頻獨進兵)
(以入郜防入而不有命魯取之推公上爵讓以自替不有其實故經但書魯取以成鄭志善之也)君子
謂鄭莊公於是乎可謂正矣以王命討不庭(林言鄭莊公以王命)
(討宋之不王其曰不庭者下之事上皆成禮於庭中猶言不趨走於王庭也)不貪其土以勞
王爵正之體也(杜勞者叙其勤以答之諸侯相朝逆之以饔餼謂之郊勞魯侯爵尊鄭伯爵平)
(故言以勞王爵林不貪郜防土地之利以答勤勞之魯行師之正有體有用不貪者正之體也○勞力報及)
○蔡人衛人郕人不會王命(林三國不會伐宋蓋九年鄭以王命來告伐宋想皆)
(告于諸侯故曰不會王命)○秋七月庚寅鄭師入郊猶在郊(杜鄭師還駐兵)
(於遠郊)宋人衛人入鄭(杜宋衛竒兵乘虚入鄭)蔡人從之伐戴(杜從宋衛)
(伐戴也)八月壬戌鄭伯圍戴癸亥克之取三師焉(杜三國之軍在)
(戴故鄭伯合圍之師者軍旅之通稱林得雋曰克取宋衛蔡三師取言易也)宋衛既入鄭而
以伐戴召蔡人蔡人怒故不和而敗(林言蔡人不與入鄭伐戴乃召之蔡)
(人怒宋衛不同其入鄭之功不與宋衛和以至於敗也杜言鄭取之易也)○九月戊寅鄭伯
入宋(杜報入鄭也九月無戊寅戊寅八月二十四日)○冬齊人鄭人入郕討違
王命也(林討郕拒違王命不會伐宋)
經(己巳)十有一年春滕侯薛侯來朝(杜諸候相朝例在文十五年林此諸侯朝)
(魯之始亦旅見之始○薛息列反)○夏公會鄭伯于時來(杜時來郲也熒陽縣東有)
(釐城鄭地也)○秋七月壬午公及齊侯鄭伯入許(杜與謀曰及還使許)
(叔居之故不言滅也許潁川許昌縣)○冬十有一月壬辰公薨(杜實弑書薨又不地者)
(史策所諱也)
傳十一年春滕侯薛侯來朝爭長(杜薛魯國薛縣林滕薛同為侯爵故爭為)
(長○長丁丈反)薛侯曰我先封(杜薛祖奚仲夏所封在周之前)滕侯曰我周之
卜正也(杜卜正卜官之長)薛庶姓也我不可以後之(杜庶姓非周之同姓林薛)
(任姓滕姬姓故指薛為庶姓同姓之親不可以後於庶姓)公使羽父請於薛侯曰君
與滕君辱在寡人周諺有之曰山有木工則度之賓有
禮主則擇之(林欲薛讓滕為長故獨使人請於薛侯周之俗語有之山林有木工師則度其材之)
(小大而用之賓客有禮主人則擇其序之尊卑而行之○諺音彦俗言也度大洛反)周之宗盟異
姓為後(杜盟載書皆先同姓例在定四年)寡人若朝于薛不敢與諸任
齒(林言周家宗室有盟誓之事皆先同姓而後異姓設若我公來朝薛國我姬姓諸侯不敢與任姓諸侯並)
(列杜齒列也○任音壬)君若辱貺寡人則願以滕君為請(林謙言薛若辱)
(加貺賜於魯君則願請以滕君為長)薛侯許之乃長滕侯○夏公會鄭伯
于郲謀伐許也鄭伯將伐許五月甲辰授兵于大宫(林郲)
(即經書時來之地魯鄭共謀伐許授兵賦車馬也大宫鄭祖廟也蓋授兵車於祖廟也凡出師必告于祖廟而)
(奉遷廟之主以行○大音泰)公孫閼與穎考叔爭車(杜公孫閼鄭大夫林爭車者爭)
(所賦之車○閼於葛反)穎考叔挾輈以走(杜輈車轅也林授車之時未有馬故以手挾轅)
(而走○挾音協輈張留反)子都拔棘以逐之(杜子都公孫閼棘戟也)及大逵弗
及子都怒(杜逵道方九軌也林益拔戟以逐穎考叔○逵求龜反爾雅云九達謂之逵杜云道方九)
(軌此依考工記)○秋七月公會齊侯鄭伯伐許庚辰傅于許(林傅)
(附也三師附于許之城下○傅音附)穎考叔取鄭伯之旗蝥弧以先登(林穎)
(考叔取鄭莊公之旗名蝥弧者率先鄭兵以登許國之城○蝥兦侯反弧音胡)子都自下射之
顚(杜顚隊而死○射食亦反)瑕叔盈又以蝥弧登(林瑕叔盈鄭大夫考叔既顚越而下)
(故瑕叔盈又以蝥弧登)周麾而呼曰君登矣(杜周徧也麾招也○麾許危反又許偽反)
(呼火故反)鄭師畢登(林鄭師見君之旗信君已登故師盡登城)壬午遂入許許莊
公奔衛(杜奔不書兵亂遁逃未知所在)齊侯以許讓公(林既入許以其土地讓與魯)
公曰君謂許不共(杜不共職貢○共音恭本亦作供音同)故從君討之許
既伏其罪矣雖君有命寡人弗敢與聞乃與鄭人鄭伯
使許大夫百里奉許叔以居許東偏(林許君出奔是伏不共之罪雖齊有)
(以許與魯之命魯不敢聞此命而輒受齊魯既不受許乃以與鄭鄭莊公見齊魯相遜亦不敢自有許國乃使)
(許大夫名百里者奉許莊公之弟許叔居許束偏以見不全得國也杜東偏東鄙也○與音預)曰天禍
許國鬼神實不逞于許君而假手于我寡人(林言上天降禍於許)
(國鬼神實怒許君而不得自逞其志而降之罰借手於我以討許罪杜借手於我寡德之人以討許)寡人
唯是一二父兄不能共億(杜父兄同姓羣臣共給億安也林不能共給而億安之○)
(億於力反)其敢以許自為功乎寡人有弟不能和協而使餬
其口於四方(杜弟共叔段也餬鬻也段出奔在元年林不能和睦而叶比之而使叔段寄食於四)
(方之國○餬音胡說文云寄食)其況能久有許乎吾子其奉許叔以撫
柔此民也吾將使獲也佐吾子(林吾子謂百里其奉許莊公之弟以撫綏柔順)
(此許東偏之氏也我將使鄭大夫公孫獲佐助百里以治許)若寡人得沒于地(杜以壽終)
天其以禮悔禍于許(杜言天加禮於許而悔禍之)無寧兹許公復奉
其社稷(杜無寧寧也兹此也林言寧止此許叔居許東偏許莊公復還國而奉其社稷之祭祀○復扶)
(又反又音服)唯我鄭國之有請謁焉如舊昏媾(杜謁告也婦之父曰昏重)
(昏曰媾林如舊日姻媾之親○媾古豆反)其能降以相從也(杜降降心也林降心以從鄭之)
(請告)無滋他族實偪處此以與我鄭國爭此土也吾子孫
其覆亡之不暇而况能禋祀許乎(林無生他姓族類之心處此許地以偪害)
(鄭以與我鄭爭此許國之土地若他族處此相偪害則我鄭國之子孫救覆兦之不暇而况能禋祀許之山川)
(乎杜潔齊以享謂之禋祀謂許山川之祀○覆芳服反暇行嫁反禋音因)寡人之使吾子處
此不唯許國之為亦聊以固吾圉也(林言我之使許叔處許東偏之地不)
(惟為許國之社稷亦頼汝以固我之邊陲也杜圉邊陲也○為于偽反圉魚吕反)乃使公孫獲
處許西偏曰凡而器用財賄無寘於許我死乃亟去之
吾先君新邑於此(林言汝之器用財物貨賄無寘於許西偏之地鄭自桓公受封至莊公纔)
(二世故曰新邑於鄭杜此今河南新鄭舊鄭在京兆賄呼罪反字林音悔寘之豉反置也亟紀力反急也)○
王室而既卑矣周之子孫日失其序(林鄭與周同姓諸姬之子孫日失其)
(次序)夫許大岳之胤也(杜大岳神農之後堯四岳也胤繼也○大音泰)天而既厭
周德矣吾其能與許爭乎君子謂鄭莊公於是乎有禮
(林王室卑子孫失序則天棄周德可知我鄭國豈能以天之所厭而與許爭為雄長哉此言鄭莊公得伐叛討)
(貳存已繼絶之禮○厭於艷反)禮經國家定社稷序民人利後嗣者也
許無刑而伐之服而舍之(杜刑法也)度德而處之量力而行
之相時而動無累後人(林言禮之用經理其國家安定其社稷教民長幼尊卑之序為)
(後嗣萬世無疆之利者也許國家無刑法而伐之許服其罪而舍其國度許德之厚薄而處之度鄭力之強弱)
(而行之聊以固吾圉是相時而動我死乃亟去之是無累後人也○度待洛反量音良下同相息亮反累考偽)
(反)可謂知禮矣○鄭伯使卒出豭行出犬雞以詛射穎
考叔者(杜百人為卒二十五人為行行亦卒之行列疾射穎考叔者故令卒及行間皆詛之○卒尊忽)
(反豭音加豬别名行戶剛反詛側慮反)君子謂鄭莊公失政刑矣政以治
民刑以正邪既無德政又無威刑是以及邪(杜大臣不睦又不能)
(用刑於邪人林謂失政正刑邪之道政者正也所以治民刑者測也所以正邪既無德以美其政又無威以用)
(其刑臣下不懷德畏威是以及邪僻之行○邪似嗟反下同)邪而詛之將何益矣(林邪)
(不能治而假詛祝將何益於國家之事矣)○王取鄔劉(杜二邑在河南緱氏縣西南有鄔聚西北)
(有劉亭○鄔烏戶反)蒍邘之田于鄭(杜為邘鄭二邑林周桓王取鄭四邑之田○蒍尤委反邘)
(音于)而與鄭人蘇忿生之田(杜蘇忿生周武王司寇蘇公也林蓋蘇公受此田以為采)
(邑蘇氏叛王桓王不能有其田故以易四邑于鄭○忿芳粉反)温(杜今温縣)原(杜在沁水縣西)絺(杜在)
(野王縣西南○絺勑之反)樊(杜一名陽樊野王縣西南有陽城○樊扶袁反)隰郕(杜在懷縣西南○隰)
(詳立反郕尚征反)櫕茅(杜在修武縣北○櫕才官反)向(杜軹縣西有地名向上○向舒亮反)盟
(杜今盟津○盟音孟)州(杜今州縣)陘(杜闕○陘音刑)隤(杜在修武縣北○隤徒回反)懷(杜今懷縣)
(凡十三邑皆蘇忿生之田櫕茅隤屬汲郡餘皆屬河内)君子是以知桓王之失鄭
也恕而行之德之則也禮之經也已弗能有而以與人
人之不至不亦宜乎(林已所不欲勿使於人今王以已所不能有之十二邑而易鄭人所)
(自有之四邑君子是以知桓王失鄭莊之心也推已及人之謂恕恕者德之法則也禮之經紀也十二邑非王)
(所有而與鄭人使自取之人謂鄭也宜鄭之不臣服乎周也杜為桓五年從王伐鄭張本)○鄭息有
違言(杜以言語相違恨)息侯伐鄭鄭伯與戰于竟息師大敗而
還(林與息戰于鄭之境蓋逆息師而戰杜息國汝南新息縣○竟音境息一本作鄎音息)君子是
以知息之將亡也(林師敗亡國之兆也為莊公十四年楚滅息)不度德(杜鄭莊賢)
(○度待洛反)不量力(杜息國弱)不親親(杜鄭息同姓之國)不徵辭不察有
罪(杜言語相恨當明徵其辭以審曲直不宜輕鬭)犯五不韙而以伐人其喪師
也不亦宜乎(杜韙是也林五者不是息皆犯之而興師以伐鄭其取敗也宜其然也○韙韋鬼反喪息)
(浪反)○冬十月鄭伯以虢師伐宋壬戌大敗宋師以報其
入鄭也(杜入鄭在十年)宋不告命故不書凡諸侯有命告則書
不然則否(杜命者國之大事政令也承其告辭史乃書之於策若所傳聞行言非將君命則記在簡)
(牘而已不得記於典策此蓋周禮之舊制)師出臧否亦如之(杜臧否謂善惡得失也滅而告)
(敗勝而告克此皆互言不須兩告乃書○否音鄙又方九反)雖及滅國滅不告敗勝
不告克不書于策○羽父請殺桓公將以求大宰(杜大宰官)
(名林欲為隱殺桓以求大宰之官○大音泰)公曰為其少故也吾將授之矣
(林為桓公尚少故攝魯國吾將以君位授桓公矣○為于偽反少詩照反)使營菟裘吾將老
焉(杜菟裘魯邑在泰山梁父縣南不欲復居魯朝故别營外邑○菟兔都反裘音求)羽父懼反
譖公于桓公而請弑之(林以隱公不從而懼禍及已反譖隱公於桓公謂隱將殺桓請)
(為桓弑隱以下殺反上曰弑○譖側鴆)公之為公子也與鄭人戰于狐壤止
焉(杜内諱獲故言止狐壤鄭地)鄭人囚諸尹氏(杜尹氏鄭大夫)賂尹氏而禱
于其主鍾巫(林隱公行賄賂於尹氏祈禱於尹氏所主祭鍾巫之神○賂音路禱丁老反或多報)
(反巫亡夫反)遂與尹氏歸而立其主(林遂與尹氏俱逃歸魯國而立鍾巫之廟於魯)
十一月公祭鍾巫齊于社圃(杜社圃園名○圃布古反)館于寪氏(杜館)
(舍也寪氏魯大夫○寪于委反)壬辰羽父使賊弑公于寪氏立桓公而
討寪氏有死者(杜欲以殺君之罪加寪氏而復不能正法誅之傳言進退無據)不書葬
不成喪也(齊桓弑隱簒立故喪禮不成)
左傳杜林合注卷二
