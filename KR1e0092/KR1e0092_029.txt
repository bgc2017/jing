左傳杜林合注卷二十九明王道焜
趙如源同編
襄公五
經(己酉)二十有一年(林是年十一月庚子孔子生何休註作己夘歲)春王正月公
如晉○邾庶其以漆閭丘來奔(杜二邑在高平南平陽縣東北有漆鄉西北有)
(顯閭亭以邑出為叛適魯而言來奔内外之辭林於是公猶在晉季孫宿納之也○漆徐音七閭力於反)○
夏公至自晉(無傳)○秋晉欒盈出奔楚(盈不能防閑其母以取奔亡稱名罪)
(之)○九月庚戌朔日有食之(無傳)○冬十月庚辰朔日有
食之(無傳)○曹伯來朝○公會晉侯齊侯宋公衛侯鄭伯
曹伯莒子邾子于商任(商任地闕○任音壬)
傳二十一年春公如晉拜師及取邾田也(杜謝十八年伐齊之師漷)
(水之田)○邾庶其以漆閭丘來奔(庶其邾大夫)季武子以公姑
姊妻之(杜計公不得有未嫁始姊蓋寡者二人公姑姊林以公之始及姊是二人也或曰列女傳稱梁)
(有節姑妹渭父之姊也此云姑姊是父之姊也一人耳以杜氏為誤案成一年楚侵及陽橋孟孫往賂以公衡)
(為質杜云衡成公子也楚師及宋公衡逃歸臧宣叔曾云衡父不忍數年之不宴以棄魯國則公衡之年下計)
(猶十七八成公是其父固當三十有餘矣成二年至此三十八歲姑又成公之姊則年近七十矣假令公衡非)
(成公之子猶是成公之弟成五年伯姬歸于宋伯者長稱九年始嫁則為成公之妹成公不得有姊矣若成公)
(别有庶長之姊以成公公衡之年推之亦不復堪嫁故知二人也唯公羊以成公即位年幼據左氏成四年傳)
(云公如晉晉侯見公不敬公歸欲求成于楚得季文子諫而止此非年幼也反覆推之杜氏不誤○妻七計反)
(下同)皆有賜於其從者(林皆有嘗賜於庶其之從亡者○從才用反下同)於是魯
多盜季孫謂臧武仲曰子盍詰盜(詰治也○詰起吉反)武仲曰不
可詰也紇又不能季孫曰我有四封而詰其盜何故不
可子為司宼將盜是務去若之何不能武仲曰子召外
盜而大禮焉何以止吾盜(杜吾謂國中○去起吕反下皆同)子為正卿
而來外盜使紇去之將何以能庶其竊邑於邾以來子
以姬氏妻之而與之邑(杜使食漆閭丘)其從者皆有賜焉若大
盜禮焉以君之姑姊與其大邑(林大盜謂庶其則禮貌而嫁以君之姑及姊與)
(之食邑)其次皂牧輿馬(杜其次庶其之從者林給其賤役從皂至牧凡八等之人○皂在早)
(反凡八等之人謂皂輿隸僚僕臺圉牧也)其小者衣裳劒帶(林其小如從者之微賤亦以衣)
(裳劒帶賜之)是賞盜也賞而去之其或難焉(林賞其大盜去其小盜或者其)
(難去焉)紇也聞之在上位者洒濯其心壹以待人軌度其
信可明徵也(林冼滌其利慾之私心專臺以待乎人其法皆一度於信前後所行皆可明騐○洒)
(西禮反濯直角反度待洛反)而後可以治人夫上之所為民之歸也
上所不為而民或為之是以加刑罰焉而莫敢不懲若
上之所為而民亦為之乃其所也(林若上之人賞盜而喜其所為則下之人)
(亦為盜以肆其所為亦其所宜然也)又可禁乎夏書曰念茲在茲(此逸書也茲此)
(也謂行此事當念使可施之於此)釋茲在茲(釋除也謂欲有所治除於人亦當顧已得無亦有之)
名言茲在茲(名此事言此事亦皆當令可施於此)允出茲在茲(允信也信出於此則)
(善亦在此)惟帝念功(言帝念功則功成也)將謂由已壹也(言非但意念而已當須信)
(已誠至)信由已壹而後功可念也(林誠信之道由已專壹而後念功則功可成)
庶其非卿也以地來雖賤必書重地也(重地故書其人其人書則惡名)
(彰以懲不義)○齊侯使慶佐為大夫(慶佐崔杼黨)復討公子牙之
黨執公子買于句瀆之丘公子鉏來奔叔孫還奔燕(三子)
(齊公族言莊公斥逐親戚以成崔慶之勢終有弑殺之禍○鉏仕居反還音旋)○夏楚子庚卒
楚子使薳子馮為令尹訪於申叔豫(杜叔豫叔時姑置薳子馮私問於叔)
(豫)叔豫曰國多寵而王弱(言弱政教而貴人強)微國不可為也遂
以疾辭方暑闕地下冰而牀焉(林掘地下冰其中而安牀於上○闕求月反)
重繭衣裘鮮食而寝(杜繭綿衣林重綿衣裘示其寒少食而寢示其弱○繭古典反衣於)
(既反鮮息淺反少也下鮮過同)楚子使醫視之復曰瘠則甚矣(杜瘠瘦也○瘠)
(在亦反)而血氣未動(杜言無疾)乃使子南為令尹(杜子南公子追舒也為二)
(十二年殺追舒傳)○欒桓子娶於范宣子生懷子(杜桓子欒黶懷子盈也)
范鞅以其亡也怨欒氏(十四年欒黶疆逐范鞅使奔秦)故與欒盈為公
族大夫(林十六年士鞅欒盈同為公族大夫)而不相能桓子卒欒祁與其
老州賓通(杜欒祁桓子妻范宣子女盈之母也范氏堯後祁姓林老欒氏之家臣也○能如字徐乃)
(代反)幾亡室矣(杜言亂甚○幾其依反)懷子患之祁懼其討也(林懼其治)
(州賓之罪)愬諸宣子曰盈將為亂以范氏為死桓主而專政
矣(林桓主即欒黶大夫稱主也謂欒盈以范氏欺欒黶為已死而專晉國之政)曰吾父逐鞅
也不怒而以寵報之(林欒黶嘗逐范鞅宣子不為欒黶責怒范鞅而反與鞅寵位)又
與吾同官而專之(杜同為公族大夫而鞅專其權勢)吾父死而益富(林自)
(欒黶死而范宣子益富強)死吾父而專於國有死而已吾蔑從之矣
(假言宣子專政盈欲以死作難)其謀如是懼害於主吾不敢不言范鞅
為之徵(林范鞅素怨懷子故證其有此謀)懷子好施士多歸之宣子畏
其多士也信之(杜范宣子畏欒懷子之多得士心遂信欒祁士鞅之譖○好呼報反施式䜴反)
懷子為下卿(杜下軍佐)宣子使城著而遂逐之(杜著晉邑在外易逐○著)
(直據反又張慮反)秋欒盈出奔楚宣子殺箕遺黃淵嘉父司空
靖邴豫董叔邴師申書羊古虎叔羆(十子皆晉大夫欒盈之黨也羊舌虎)
(叔向弟○邴音丙羆彼皮反)囚伯華叔向籍偃(籍偃上軍司馬)人謂叔向曰
子離於罪其為不知乎(杜離麗也林譏其受囚而不能去○知音智下同)叔向
曰與其死亡若何(杜言雖囚何若於死亡)詩曰優哉游哉聊以卒
歲知也(杜詩小雅言君子優游於衰世所以辟害卒其壽是亦知也○詩小雅案今小雅無此全句唯)
(采菽詩云優哉游哉亦是戾矣)樂王鮒見叔向曰吾為子請叔向弗應
出不拜(杜樂王駙晉大夫樂桓子○鮒音附)其人皆咎叔向叔向曰必祁
大夫(杜祁大夫祁奚也食邑於祁因以為氏祁縣今屬大原)室老聞之(杜室老即叔向之家)
(臣)曰樂王鮒言於君無不行(杜其言皆得行)求赦吾子吾子不
許(杜謂不應出不拜)祁大夫所不能也(杜不能動君)而曰必由之何
也叔向曰樂王鮒從君者也何能行祁大夫外舉不棄
讐内舉不失親其獨遺我乎(林言樂王鮒不能匡正其君以順從為悦者也何能)
(必行其言祁大夫之舉賢也其舉於外不棄解狐之讐其舉於内不失祁午之親其獨肯遺棄於我乎)詩
曰有覺德行四國順之(杜詩大雅言德行直則天下順之○行下孟反)夫子覺
者也(林夫子謂祁大夫杜覺較然正直)晉侯問叔向之罪於樂王鮒對
曰不棄其親其有焉(杜言叔向篤親親必與叔虎同謀林蓋樂王鮒恨叔向不應不拜故)
(以此對)於是祁奚老矣(杜老去公族大夫)聞之乘馹而見宣子(林馹)
(𫝊車也○馹人實反)曰詩曰惠我無疆子孫保之(林詩周頌也言文武有惠訓之)
(德加於百姓故子孫保頼之○疆居良反)書曰聖有謩勲明徵定保(杜逸書謩謀也)
(勲功也言聖哲有謀功者當明信定安之○謩莫胡反勲如字書作訓)夫謀而鮮過惠訓
不倦者叔向有焉(杜謀鮮過有謩勲也惠訓不倦惠我無疆也)社稷之固也
猶將十世宥之以勸能者(林十成數故言十世之後子孫有罪猶將加以寬宥以勸)
(勉才能之士○宥音又)今壹不免其身以棄社稷(林壹以弟故不免叔向之身以)
(棄絶社稷之所倚賴)不亦惑乎鯀殛而禹興(杜言不以父罪廢其子○鯀古本反殛紀)
(力反)伊尹放太甲而相之卒無怨色(杜太甲湯孫也荒淫失度伊尹放之桐宫)
(三年改悔而復之而無恨心言不以一怨妨大德○大音泰相息亮反)管蔡為戮周公右
王(言兄弟罪不相及○右音又)若之何其以虎也棄社稷(林如之何以叔虎之)
(故而棄社稷之所倚賴)子為善誰敢不勉多殺何為宣子說與之
乘以言諸公而免之(杜共載入見公○說音悦乘繩證反)不見叔向而歸
(杜言為國非私叔向也)叔向亦不告免焉而朝(杜不告謝之明不為已)初叔
向之母妬叔虎之母美而不使(不使見叔向父○妬丁故反)其子皆
諫其母其母曰深山大澤實生龍蛇(杜言非常之地多生非常之物)彼
美余懼其生龍蛇以禍女女敝族也(杜敝衰壤也龍蛇喻奇怪也○女汝)
(汝)國多大寵不仁人間之不亦難乎余何愛焉(林晉國六卿專)
(權多大寵愛而有奇怪殘暴不仁之人間厠其間不亦難以免於禍乎我又何愛於此委而不使見於父哉)
使往視寝生叔虎美而有勇力欒懷子嬖之故羊舌氏
之族及於難欒盈過於周周西鄙掠之(林欒盈奔楚道過周地周西鄙)
(之人劫掠其財物○難乃旦反掠音亮)辭於行人(杜王行人也)曰天子陪臣盈
(諸侯之臣稱於天子曰陪臣)得罪於王之守臣(范宣子為王所命故曰守臣○守手又反)
將逃罪罪重於郊甸(重得罪於郊甸謂為郊甸所侵掠也郭外曰郊郊外曰甸○重直用)
(反甸徒練反)無所伏竄敢布其死(布陳也)昔陪臣書能輸力于
王室王施惠焉(杜輸力謂輔相晉國以翼戴天子林天子施惠賜之命服)其子黶不
能保任其父之勞大君若不棄書之力亡臣猶有所逃
(大君謂天王○任音壬)若棄書之力而思黶之罪臣戮餘也(杜罪戮之)
(餘)將歸死於尉氏(杜尉氏討姦之官)不敢還矣敢布四體唯大
君命焉(杜布四體言無所隠)王曰尤而效之其又甚焉(尤晉逐盈而自掠之)
(是效尤)使司徒禁掠欒氏者歸所取焉(林司徒以刑教民掌追胥盜賊之事)
(故使禁掠欒氏者歸其所掠取之財物)使候出諸轘轅(杜候送迎賓客之官也轘轅關在緱)
(氏縣東南○轅音袁)○冬曺武公來朝始見也(即位三年始來見公)○會于
商任錮欒氏也(禁錮欒盈使諸侯不得受○錮音固)齊侯衛侯不敬叔向
曰二君者必不免會朝禮之經也禮政之輿也政身之
守也(林禮以會朝而定故會朝為禮之常經政須禮而行故禮為政之輿政存則身安故政為身之守衛)
怠禮失政失政不立是以亂也(為二十五年齊弑光二十六年衛弑剽傳)○
知起中行喜州綽邢蒯出奔齊(四子晉大夫○知音智行戶郎反蒯苦怪反)
皆欒氏之黨也樂王鮒謂范宣子曰盍反州綽邢蒯勇
士也宣子曰彼欒氏之勇也余何獲焉(杜言不為已用)王鮒曰
子為彼欒氏乃亦子之勇也(杜言子待之如欒氏亦為子用也)○齊莊
公朝指殖綽郭最曰是寡人之雄也(林雄猶勇也)州綽曰君
以為雄誰敢不雄然臣不敏平隂之役先二子鳴(十八年晉)
(伐齊及平陰州綽獲殖綽郭最故自比於鷄鬭勝而先嗚○先悉薦反)莊公為勇爵(設爵位以)
(命勇士)殖綽郭最欲與焉(自以為勇○與音預丁同)州綽曰東閭之役
臣左驂迫還於門中識其枚數(杜識門板數亦在十八年○枚本亦作板)其
可以與於此乎公曰子為晉君也(林言子之勇乃為晉君非為齊也○為干)
(偽反反)曰臣為隸新(林言臣但為僕人尚新未得效勇耳)然二子者譬於禽
獸臣食其肉而寝處其皮矣(譬言嘗射得之○言未足以為勇也)
經(庚戌)二十有二年春王正月公至自會(無傳)○夏四月○
秋七月辛酉叔老卒(無傳子叔齊子)○冬公會晉侯齊侯宋公
衛侯鄭伯曺伯莒子邾子薛伯杞伯小邾子于沙隨(林沙)
(隨宋地)○公至自會(無傳)○楚殺其大夫公子追舒(林子南也書名)
(者寵近小人貪而多馬為國所患)
傳二十二年春臧武仲如晉(公頻與晉侯外會今各將罷還魯之守卿遣武仲為)
(公謝不敏故不書)雨過御叔御叔在其邑將飲酒(林御叔魯御邑大夫武仲)
(過之遇雨○過古禾反御魚吕反又魚據反)曰焉用聖人(武仲多知時人謂之聖○焉於虔反)
我將飲酒而已雨行何以聖為(杜言我但欲飲酒而已無所用聖人且武仲出)
(行而遇雨不知晴雨何以為知且聖也)穆叔聞之曰不可使也而傲使人
(林言御叔不任使四方而傲慢武仲承命出使之人○傲五報反使人所吏反)國之蠧也令倍
其賦(古者家有國邑故以重賦為罰傳言穆叔能用教○蠧下故反)○夏晉人徵朝于
鄭(杜召鄭使朝)鄭人使少正公孫僑對(杜少正鄭卿官也公孫僑子産○少詩照)
(反僑其驕反)曰在晉先君悼公九年我寡君於是即位(杜魯襄八)
(年)即位八月(即位年之八月)而我先大夫子駟從寡君以朝于
執事執事不禮於寡君(杜言朝執事謙不敢斥晉侯)寡君懼因是行
也我二年六月朝于楚(杜因朝晉不見禮生朝楚心)晉是以有戲之
役(在九年○戲許宜反)楚人猶競而申禮於敝邑敝邑欲從執事
而懼為大尤(林競強也是年冬楚伐鄭謂申禮於鄭蓋飾詞尤過也言鄭人雖欲從晉而懼為大)
(過)曰晉其謂我不共有禮是以不敢攜貳於楚(林言音其將責)
(鄭不共順於有禮之國是以不敢攜離而冇貳心於楚○共音恭)我四年三月先大夫
子蟜又從寡君以觀釁於楚(杜實朝言觀釁飾亂也言欲往視楚知可去否)晉
於是乎有蕭魚之役(在十一年)謂我敝邑邇在晉國譬諸草
木吾臭味也(杜晉鄭同姓故)而何敢差池(杜差池不齊一○差初宜反又初佳反一)
(音七河反池徐本作沱直知反又徒河反)楚亦不競寡君盡其土實(杜土地所有)
重之以宗器(杜宗廟禮樂之器鐘罄之屬○重直用反)以受齊盟(杜齊同也)遂帥
羣臣隨于執事以會歲終(言朝正于晉)貳於楚者子侯石孟
歸而討之(杜石孟石㚟林蓋飾詞也其實鄭使石㚟告絶于楚楚人執之)湨梁之明年
(林湨梁在十六年明年則十七年矣)子蟜老矣公孫夏從寡君以朝于君
見于嘗酎(杜酒之新熟重者為酎嘗新飲酒為嘗酎林蓋鄭伯見於晉君嘗酎之時○見賢遍反又)
(如字酎直又反)與執燔焉(林燔祭肉也與執燔肉以助祭○與音預燔又作膰音煩)間二年
聞君將靖東夏(杜謂二十年澶淵盟○間間厠之間又如字)四月又朝以聽
事期(杜先澶淵二月往朝以聽會期)不朝之間(林其間不朝于晉之時)無歲不聘
無役不從以大國政令之無常國家罷病不虞薦至(杜薦)
(仍也○罷音皮荐音薦反)無日不惕豈敢忘職(惕懼也○惕他歷反)大國若安
定之其朝夕在廷何辱命焉(杜言自將往不須來召)若不恤其患
而以為口實(口實但有其言而已)其無乃不堪任命而剪為仇讐
(杜剪削也謂見剥削不堪命則成仇讐○任音壬)敝邑是懼其敢忘君命委諸
執事執事實重圖之(傳言子産有辭所以免大國之討)○秋欒盈自楚
適齊晏平仲言於齊侯曰商任之會受命於晉(杜受錮欒氏之)
(命)今納欒氏將安用之小所以事大信也失信不立君
其圖之弗聽退告陳文子曰君人執信臣人執共忠信
篤敬上下同之天之道也君自棄也弗能久矣(為二十五年齊)
(弑其君光傳)○九月鄭公孫黑肱有疾歸邑于公(杜黑肱子張)召
室老宗人立段(杜段子石黑肱子)而使黜官薄祭(杜使其子段減黜其官無)
(多受職省薄其祭無多用牲)祭以特羊殷以少牢(杜四時祭以一羊三年盛祭祀羊豕)
(殷盛也)足以共祀盡歸其餘邑(林食邑足以供祭祀之外盡歸其餘於公○盡津忍)
(反)曰吾聞之生於亂世貴而能貧民無求焉可以後亡
(林位雖貴而能不極其富國之貧民無所求欲於我可以免禍而死亡在他人後)敬共事君與
二三子生在敬戒不在富也(人之所以保其生者在於共敬而戒謹不在於極其)
(富有也)己巳伯張卒君子曰善哉詩曰慎爾侯度用戒不
虞鄭子張其有焉(杜詩大雅侯維也義取慎法度戒未然)○冬會于沙隨
復錮欒氏也(晉知欒盈在齊故復錮也)欒盈猶在齊晏子曰禍將作
矣齊將伐晉不可以不懼(為明年齊伐晉傳)○楚觀起有寵於
令尹子南(林子南即公子追舒)未益禄而有馬數十乘(林禄少而馬多蓋觀)
(起恃其寵愛招權納賄所致杜言子南偏寵觀起令富○數所主反乘繩證反)楚人患之王將
討焉子南之子棄疾為王御士(杜御王車者)王每見之必泣
棄疾曰君三泣臣矣敢問誰之罪也(林言康王凡三見臣而泣矣敢問所)
(以泣者其罪在誰)王曰令尹之不能爾所知也國將討焉爾其
居乎(杜問能止事我否)對曰父戮子居君焉用之洩命重刑臣
亦不為(杜漏泄君命罪之重○焉於虔反下焉皆同)王遂殺子南於朝轘觀
起於四竟(杜轘車裂以徇○轘音患竟音境下同)子南之臣謂棄疾請徙
子尸於朝(林子謂子南盖欲犯命取殯)曰君臣有禮唯二三子(林言君之)
(殺臣臣之事君皆有禮制唯二三家臣其少忍之杜不欲犯命移尸)三日棄疾請尸王許
之既葬其徒曰行乎(行去也)曰吾與殺吾父行將焉入(林棄)
(疾言我知王欲殺子南而不告是與殺吾父雖去他國將安所欲言無所容○與音預殺如字一音弑)曰
然則臣王乎曰棄父事讐吾弗忍也(於事是讐於實是君故雖謂讐而不)
(敢報)遂縊而死(傳譏康王與人子謀其父失君臣之義○縊一賜反)復使薳子馮為
令尹公子齮為司馬屈建為莫敖(屈建子木也○齮五綺反屈居勿反)有
寵於薳子者八人皆無禄而多馬他日朝與申叔豫言
弗應而退從之入於人中(杜申叔辟薳子不欲與語)又從之遂歸(杜申)
(叔遂歸其家)退朝見之(杜薳子就申叔家見之)曰子三困我於朝(林子謂申)
(叔不應入人中遂歸凡三困辱我於朝)吾懼不敢不見吾過子姑告我何
疾我也對曰吾不免是懼何敢告子(言吾與子并罪故不敢與子語○見)
(賢遍反)曰(可何)故對曰昔觀起有寵於子南子南得罪觀起
車裂何故不懼自御而歸不能當道(林薳子聞申叔之言惶懼自御其車)
(而歸意不在御故不能當道)至(林薳子馮歸至其家)謂八人者曰吾見申叔夫
子所謂生死而肉骨也(杜已死復生白骨更肉)知我者如夫子則
可(杜夫子為申叔也如夫子謂以義匡已)不然請止(杜止不相知)辭八人者而
後王安之(杜辭遣之)○十二月鄭游昄將如晉(游昄公孫蠆子○昄普扳)
(反)未出竟遭逆妻者奪之以館于邑(林路遇迎妻以歸其家者奪其妻舍)
(止其邑不復行)丁巳其夫攻子明殺之以其妻行(林子明即游昄杜十二月)
(無丁巳丁巳十一月十四日也)子展廢良而立大叔(按良游昄子大叔昄弟○大音泰)
曰國卿君之貳也民之主也不可以苟請舍子明之類
(杜子明之罪而良又不賢故○舍音捨)求亡妻者使復其所使游氏勿怨
(林求亡妻而殺子明者使復其所居使游昄之家勿怨亡妻者蓋鄭國不討專殺之人所以抑疆扶弱臨時之)
(宜)曰無昭惡也(杜交怨則久之不修益明也)
經(辛亥)二十有三年春王二月癸酉朔日有食之(無傳)○三
月己巳杞伯匄卒(杜五同盟林孝公卒弟文公姑容立○姑古害反)○夏邾畀
我來奔(無傳畀我是庶其之黨同有竊邑叛君之罪來奔故書○畀必利反)○葬杞孝公
(無傳)○陳殺其大夫慶虎及慶寅(書名皆罪其專國叛君言及史異辭無義例)
○陳侯之弟黃自楚歸于陳(諸侯納之曰歸黃至楚自理得直故為楚所納)○
晉欒盈復入于晉(以惡入曰復入)入于曲沃(兵敗奔曲沃據曲沃衆還與君争非)
(欲出附他國故不言叛)○秋齊侯伐衛遂伐晉(杜兩事故言遂林此以其書遂何齊)
(始伐盟主也自袁婁以來齊世從晉於是始叛則晉伯衰而諸侯二矣晉之衰諸夏之憂)○八月叔
孫豹帥帥救晉次于雍榆(豹救晉待命于雍榆故書次雍榆晉地汲郡朝歌縣東有)
(雍城林次而後救匿其救之之形也救而先次宣其救之之聲也自救晉而天下益多故矣盟于宋而南北之)
(勢成會于申而淮夷至戰于雞父而吳之敗者六國於越入吳春秋終焉蓋於是焉始故謹而書之也是故是)
(救盟主他救皆不書如昭二十一年晉以諸侯之師救宋三十年楚救徐之類皆不書以為不足書也○雍于)
(用反)○己夘仲孫速卒(孟莊子也)○冬十月乙亥臧孫紇出奔
邾(書名者阿順季氏為之廢長立少以取奔亡罪之)○晉人殺欒盈○齊侯襲
莒(按輕行掩其不備曰襲因伐晉還襲莒不言遂者間有事耳春秋書襲者此特筆也)
傳二十三年春杞孝公卒晉悼夫人喪之(杜悼夫人晉平公母杞孝)
(公姊妹林以兄弟之禮喪之○喪如字徐息浪反)平公不徹樂非禮也(不徹去也)禮
為鄰國闕(禮諸侯絶期故以鄰國責之○為于偽反下同)○陳侯如楚(往朝也)公
子黃愬二慶於楚楚人召之(杜二慶虎及寅也二十年二慶譖黃黃奔楚自理今)
(陳侯往楚了信黃為召二慶○愬悉路反)使慶樂往殺之(慶樂二慶之族二慶畏誅故不敢自)
(往○使慶樂往絶句)慶氏以陳叛(杜因陳侯在楚而叛之不書叛不以告)夏屈建從
陳侯圍陳陳人城(杜治城以距君屈建楚莫敖○從才用反又如字)板隊而殺
人役人相命各殺其長(杜築城之版墜地慶氏忿其不用心遂殺築人執役之人怨慶)
(氏殺人乃相告作亂各殺其隊伍之長○隊直類反長丁丈反)遂殺慶虎慶寅楚人納
公子黃君子謂慶氏不義不可肆也(林肆放也言不可放在人上)故
書曰惟命不于常(杜周書康誥言有義則存無義則亡)○晉將嫁女于吳
齊侯使析歸父媵之以藩載欒盈及其士(林以藩車之有障蔽者載)
(欒盈及其腹心瓜牙之士使若媵妾在其中○析星歷反媵以證反藩方元反)納諸曲沃(欒盈邑也)
欒盈夜見胥午而告之(杜胥午守曲沃大夫夜見不欲使人知)對曰不可
天之所廢誰能興之子必不免吾非愛死也知不集也
(杜集成也○知音智又如字)盈曰雖然因子而死吾無悔矣(杜言因胥午舉)
(事無成而死我亦無所悔恨)我實不天子無咎焉(林言我雖不為天所祐子無天咎故)
(可因)許諾伏之而觴曲沃人(杜胥午匿盈而飲其衆)樂作午言曰今
也得欒孺子何如(杜孺子欒盈名言今也得欒盈何以處之)對曰得主而為
之死猶不死也(杜主謂欒盈)皆歎有泣者爵行又言(林爵行飲酒胥)
(午又以欒盈為言)皆曰得主何貳之有(林言得欒盈何敢復有二心)盈出偏
拜之(謝衆之思巳)四月欒盈帥曲沃之甲因魏獻子以晝入
絳(杜獻子魏舒絳晉國都林以晝入絳輕兵掩晉之不備也)初欒盈佐魏莊子於下
軍(杜莊子魏絳獻子之父)獻子私焉故因之(杜私相親愛林魏獻子以事私請託於欒)
(盈)趙氏以原屏之難怨欒氏(杜成八年莊姬譖之欒郤為徵○屏薄輕反難乃旦)
(反)韓趙方睦(杜韓起讓趙武故和睦)中行氏以伐秦之役怨欒氏
(十四年晉伐秦欒黶違荀偃命曰余馬首欲東)而固與范氏和親(杜范宣子佐中行偃於中)
(軍)知悼子少而聽於中行氏(杜悼子知罃之子荀盈也少年十七知氏中行氏同)
(祖故相聽從○知音智少詩照反)程鄭嬖於公(杜鄭亦荀氏宗○嬖必計反)唯魏氏
及七輿大夫與之(杜七輿官名唯魏獻子及七輿大夫與欒盈為好)樂王鮒侍
坐於范宣子或告曰欒氏至矣宣子懼桓子曰奉君以
走固宫必無害也(杜桓子樂王鮒林固宫宫之有臺觀守備者○鮒音附走如字一音奏)
且欒氏多怨子為政欒氏自外子在位其利多矣既有
利權又執民柄(林宣子既有晉國財利之權又執賞罰生民之柄)將何懼焉欒
氏所得其唯魏氏乎而可強取也夫克亂在權子無懈
矣(林魏獻子雖與欒盈其心未固可以強劫而取之夫克勝禍亂之道在於有權宣子無懈怠於用權可矣)
(○強其大反懈佳買反)公有姻喪(杜夫人有杞喪)王鮒使宣子墨縗冒絰
(杜晉自殽戰還遂常墨縗○縗七雷反絰直結反冒絰以絰冒其首也一云縗冒絰三者皆墨之)二婦
人輦以如公(杜恐欒氏有内應距之故為婦人服而入)奉公以如固宫范鞅
逆魏舒(林鞅宣子子杜用王鮒計欲強取之)則成列既乘(林魏獻子之兵成行列既乘車)
(○乘繩證反)將逆欒氏矣趨進曰欒氏帥賊以入鞅之父與
二三子在君所矣(杜二三子諸大夫)使鞅逆吾子鞅請驂乘持
帶(驂乘必持帶備墮隊)遂超乘(杜跳上獻子車)右撫劍左援帶(杜劫之○援音袁)
命驅之出僕請(林范鞅命驅車出獻子之僕請其所至)鞅曰之公(杜之往也言往)
(公所)宣子逆諸階(杜逆獻子也)執其手賂之以曲沃(杜恐不與已同心)
初斐豹隸也著於丹書(杜蓋犯罪沒為官奴以丹書其罪○斐音非又芳匪反)欒
氏之力臣曰督戎國人懼之斐豹謂宣子曰苟焚丹書
我殺督戎宣子喜曰而殺之所不請於君焚丹書者有
如日(林而汝也杜言不負要明如日)乃出豹而閉之(林閉著門外)督戎從之
踰隠而待之(林隠短牆也杜督戎見斐豹出門從之拒戰斐豹乃過短牆而待其至)督戎
踰入豹自後擊而殺之范氏之徒在臺後(杜公臺之後)欒氏
乘公門(欲乘登也)宣子謂鞅曰矢及君屋死之(林言賊之矢已及君屋令)
(其致死力戰)鞅用劔以帥卒(杜用劒短兵接敵欲致死○卒子忽反)欒氏退攝
車從之(杜鞅攝宣子戎車)遇欒樂(樂盈之族)曰樂免之(林范鞅吁其名而謂之曰)
(樂免之言不免汝)死將訟女於天(杜言雖死猶不舍女罪○女音汝)樂射之不
中又注(杜注屬矢於弦也○射食亦反中丁仲反)則乘槐本而覆(杜樂樂車轢槐而覆)
(○槐音懷覆芳服反)或以戟鈎之斷肘而死欒魴傷欒盈奔曲沃
晉人圍之(魴欒氏族○斷音短肘音九反)○秋齊侯伐衛先驅榖榮御
王孫揮召揚為右(杜先驅前鋒軍○召士照反)申驅成秩御莒恒申
鮮虞之傳摰為右(杜申驅次前軍傳摰申鮮虞之子○鮮音仙摰音至)曺開御戎
晏父戎為右(杜公御右也○父音甫)貳廣上之登御邢公盧蒲癸
為右(杜貳廣公副車○廣古曠反邢音刑)啟牢成御襄罷師狼蘧疏為右
(左翼曰啟○牢魯刀反一作罕罷音皮徐音彼又皮買反蘧其居反)胠商子車御侯朝桓
跳為右(右翼曰胠○胠起居反徐音脅朝如字又直遥反跳徒彫反)大殿商子游御
夏之御宼崔如為右(杜大殷後軍○殷都練反御魚吕反)燭庸之越駟乘
(杜四人共乘殿車也傳其載此言莊公廢舊臣任武力○乘繩證反)自衛將遂伐晉晏平
仲曰君恃勇力以伐盟主若不濟國之福也不德而有
功憂必及君(林無文德而有武功憂患必將及君之身言必以驕縱致憂患)崔杼諫曰
不可臣聞之小國間大國之敗而毁焉(林言齊間晉有欒盈之禍而伐)
(之○間閒厠之間又如字)必受其咎君其圖之弗聽陳文子見崔武
子(林文子陳完之孫須無武子崔杼也)曰將如君何(杜言君將伐晉如之何)武子曰
吾言於君君弗聽也以為盟主而利其難羣臣若急君
於何有(林言有急不能顧君欲弑之以說晉難乃且反)子姑止之文子退告其
人曰崔子將死乎謂君甚而又過之(弑君之惡過於背盟主)不得
其死過君以義猶自抑也况以惡乎(林所行之義有過於君人臣之道猶)
(自抑損不敢求過況欲以惡過其君乎)齊侯遂伐晉取朝歌(杜朝歌今屬汲郡)為
二隊入孟門登大行(杜二隊分兵為二部孟門晉隘道大行山在河内郡北○隊徒對反)
(徐徒猥反大音泰行徐戶郎反又如字)張武軍於熒庭(杜張武軍謂築壘壁熒庭晉地○熒)
(戶扃反)戍郫邵(杜取晉邑而守之○郫婢之反)封少水(封晉尸於少水以為京觀○少詩照)
(反下同)以報平隂之役乃還(平隂役在十八年)趙勝帥東陽之師
以追之獲晏氂(杜趙勝趙㫋之子東陽晉之山東魏郡廣平以北晏氂齊大夫○勝音升又申)
(證反氂力之反徐音來)○八月叔孫豹帥師救晉次于雍榆禮也
(救盟主故曰禮)○季武子無適子公彌長而愛悼子欲立之(杜公)
(彌公鉏悼子紇也○適丁歴反長丁丈反下皆同)訪於申豐(申豐季氏屬大夫)曰彌與
紇吾皆愛之欲擇才焉而立之(林難言立少故言欲立有才者)申豐趨
退歸盡室將行他日又訪焉對曰其然將具敝車而行
(杜其然猶必爾林言已將具敝車而去不敢與聞○敝婢世反徐扶滅反)乃止(杜止不立紇)訪於
臧紇臧紇曰飲我酒吾為子立之季氏飲大夫酒臧紇
為客(杜為上賓○飲于鳩反下皆同吾為于偽反)既獻(已獻酒)臧孫命北面重
席新樽絜之(杜命設重席於堂上北面酒樽既新復澡潔之○重直恭反樽音尊)召悼子
降逆之大夫皆起(杜臧孫下迎悼子)及旅而召公鉏(杜獻酬禮畢而通行)
(為旅)使與之齒(杜使從庶子之禮列在悼子之下)季孫失色(恐公鉏不從)季氏
以公鉏為馬正(杜馬正家司馬)愠而不出(杜公鉏怨怒而不肯出○愠紆運反)閔
子馬見之(杜閔子馬閔馬父)曰子無然禍福無門惟人所召為
人子者患不孝不患無所(杜所位處)敬共父命何常之有(言廢)
(置在父無常位也)若能孝敬富倍季氏可也(林父寵之則可富)姦回不
軌禍倍下民可也(杜禍甚於貧賤)公鉏然之敬共朝夕恪居官
次(杜次舍也恪謹居守司馬官舍○恪苦各反)季孫喜使飲已酒而以具往
盡舍㫋(林使公鉏為武子設燕禮季武子以享燕之具往公鉏家盡棄其具以與公鉏旃之也○舍音)
(捨)故公鉏氏富又出為公左宰(杜出季氏家臣仕於公)孟孫惡臧
孫(杜不相善○惡烏賂反下同)季孫愛之(杜愛其成已志)孟氏之御騶豐點
好羯也(杜羯孟莊子之庶子孺子秩之弟孝伯也○騶側留反點都簞見又之廉反好呼報反羯居竭)
(反)曰從余言必為孟孫(杜為孟孫後)再三云(林豐點再三為羯言之)羯
從之孟莊子疾豐點謂公鉏苟立羯請讐臧氏(使孟氏與公鉏)
(共憎臧孫)公鉏謂季孫曰孺子秩固其所也(杜言孟孫死孺子秩為其長于)
(固所當立也)若羯立則季氏信有力於臧氏矣(杜臧氏因季孫之欲而為)
(定之猶為有力今若專立孟氏之少則季氏有力過於臧氏)弗應己夘孟孫卒公鉏
奉羯立于戶側(杜戸側喪主)季孫至入哭而出曰秩焉在公
鉏曰羯在此矣季孫曰孺子長公鉏曰何長之有唯其
才也(季孫廢鉏立紇云欲擇才故以此答之○焉於虔反)且夫子之命也(林夫子謂孟莊)
(子遂誣以為孟莊子之命)遂立羯秩奔邾臧孫入哭甚哀多涕(林哀甚則)
(涕多)出其御曰孟孫之惡子也而哀如是季孫若死其若
之何臧孫曰季孫之愛我疾疢也(杜常志相順從身之害○疢耻忍反)孟
孫之惡我藥石也(常志相違戾猶藥石之療疾)美疢不如惡石夫石
猶生我(杜愈已疾也)疢之美其毒茲多孟孫死吾亡無日矣
(林愚按此乃臧武仲廢鉏立紇作不順於先及見公鉏廢秩立羯則知禍將及已哭甚哀多涕蓋冇所感而傷)
(之也其御不解而問故據理以答之此其所以為多知也)孟氏閉門告於季孫曰臧
氏將為亂不使我葬(杜欲為公鉏讐臧氏)季孫不信臧孫聞之戒
(戒為備也)冬十月孟氏將辟藉除於臧氏(杜辟穿藏也於臧氏借人除葬道○)
(辟婢亦反徐甫亦反藉徐音借又如字)臧孫使正夫助之(杜正夫隧正)除於東
門甲從已而視之(杜畏孟氏故從甲士視作者○從才用反又如字)孟氏又告
季孫季孫怒命攻臧氏(杜見其有甲故)乙亥臧紇斬鹿門之關
以出奔邾(杜魯南城東門)初臧宣叔娶于鑄生賈及為而死(杜鑄)
(國濟北蛇丘縣所治林鑄女生二子賈及為而鑄女死○娶七住反鑄之樹反)繼室以其姪(杜女)
(子為兄弟之子為姪○姪大結反又丈一反)穆姜之姨子也(姪穆姜姨母之子與穆姜為姨)
(昆弟)生紇長於公宫姜氏愛之故立之(杜立為宣叔嗣)臧賈臧為
出在鑄(杜還舅氏也)臧武仲自邾使告臧賈且致大蔡焉(杜大)
(蔡大龜○大蔡龜名也一云龜出蔡地因以為名)曰紇不佞失守宗祧(林近祖廟為宗)
(遠祖廟為祧○祧他彫反)敢告不弔(杜不為天所弔恤)紇之罪不及不祀(杜言)
(應有後)子以大蔡納請其可(杜請為先人立後)賈曰是家之禍也
非子之過也賈聞命矣再拜受龜使為以納請(杜賈使為為已)
(請)遂自為也(杜為自為請)臧孫如防(防臧孫邑)使來告曰紇非能
害也知不足也(言使甲從已但慮事淺耳○知音智)非敢私請(為其先人請也)苟
守先祀無廢二勲(杜二勲文仲宣叔林王功曰勲)敢不辟邑(林敢不辟防邑而去)
(杜據邑請後故孔子以為要君)乃立臧為臧紇致防而奔齊(杜魯從其請乃立臧)
(為為臧氏後臧紇得立後乃致其邑而奔齊)其人曰(杜防邑之人)其盟我乎(謂陳其罪)
(惡盟請大夫以為戒)臧孫曰無辭(廢長立少季孫所忌故謂無辭以罪已)將盟臧氏
季孫召外史掌惡臣而問盟首焉(惡臣謂奔亡者盟首載書之章首)對
曰盟東門氏也(林在宣公十八年)曰毋或如東門遂不聽公命
殺適立庶(文公命立子惡公子遂殺之立宣公○毋音無聽口定反適丁歴反)盟叔孫氏
也(林在成公十六年)曰毋或如叔孫僑如欲廢國常蕩覆公室
(謂譖公與季孟於晉○覆芳服反)季孫曰臧孫之罪皆不及此孟椒曰
盍以其犯門斬關(林言何不以其犯鹿門之禁斬關以出之罪而盟之)季孫用之
乃盟臧氏曰無或如臧孫紇干國之紀犯門斬關(干亦犯也)
臧孫聞之曰國有人焉誰居其孟椒乎(杜孟椒孟獻子之孫子服惠伯)
(居猶與也○居音基)○晉人克欒盈于曲沃(林得雋曰克傳言克欒盈見盈之雋傑非)
(常也)盡殺欒氏之族黨欒魴出奔宋書曰晉人殺欒盈不
言大夫言自外也(杜自外犯君而入非復晉大夫)○齊侯還自晉不入
(不入國)遂襲莒門于且于(且于莒邑○且于余反)傷股而退(杜齊侯傷)明
日將復戰期于夀舒(壽舒莒地)杞殖華還載甲夜入且于之
隧宿於莒郊(杜二子齊大夫且于隧狹路○苑市力反華胡化反還音旋)明日先遇
莒子於蒲侯氏(蒲侯氏近莒之邑)莒子重賂之使無死曰請有
盟(欲以盟要二子無致死戰)華周對曰貪貨棄命亦君所惡也(杜華周即)
(華還林貪莒子之賄賂棄齊君之命令有臣如此亦莒子所惡也)昏而受命日未中而
遽棄之何以事君莒子親鼓之從而伐之獲杞梁(杞梁即杞)
(殖)莒人行成(杜勝大國益懼故行成)齊侯歸遇杞梁之妻于郊(杜梁)
(戰死妻行迎喪)使弔之辭曰殖之有罪何辱命焉(杜言若有罪不足弔)若
免於罪猶有先人之敝廬在下妾不得與郊弔(杜婦人無外事故下)
(猶賤也○廬力居反與音預)齊侯弔諸其室(傳善婦人有禮)○齊侯將為臧
紇田(杜與之田邑)臧孫聞之見齊侯與之言伐晉(齊侯自道伐晉之功)
(○臧孫聞之見齊侯絶句一讀以見字絶句齊侯向下讀)對曰多則多矣(林戰功曰多上多字)
(戰功也下多字多少也言伐晉之戰功則不為少矣)抑君似鼠夫鼠晝伏夜動不
穴於寝廟畏人故也今君聞晉之亂而後作焉寧將事
之非鼠如何乃弗與田(林夫鼠之為物畫則藏伏夜方出動寝廟人多鼠不即以為巢)
(宂惟其畏人所以如此今君聞晉有欒盈之亂而後起兵伐亂若晉國安寕將服事之非鼠之所為而何杜臧)
(孫知齊侯將敗不欲受其邑故以比鼠欲使怒而止)仲尼曰知之難也有臧武仲
之知(杜謂能辟齊禍○知音智)而不容於魯國抑有由也作不順而
施不恕也(林循理為順如心為恕武仲廢長立少是作事不順而施事不恕也)夏書曰念
茲在茲(杜逸書也念此事在此身言行事當常念如在巳身也)順事恕施也
左傳杜林合注卷二十九
