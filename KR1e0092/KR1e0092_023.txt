左傳杜林合注卷二十三明王道焜
趙如源同編
成公三
經(辛巳)十有一年春王三月公至自晉(正月公在晉不書諱見止)○晉
侯使郤犫來聘己丑及郤犫盟(杜郤犫郤克從父兄弟○犫尺由反)○夏
季孫行父如晉○秋叔孫僑如如齊(○僑其驕反)○冬十月
傳十一年春王三月公至自晉晉人以公為貳於楚故
止公公請受盟而後使歸(前年七月公如晉弔至是乃得歸)郤犫來聘
且涖盟(公請受盟故使大夫來臨之○涖音利又音類)○聲伯之母不聘(聲伯之母)
(叔肸之妻不聘無媒禮○聘本亦作娉四政反)穆姜曰吾不以妾為姒(杜昆弟之妻相)
(謂為姒穆姜宣公夫人宣公叔肸同母昆弟林穆姜言不以聲伯之母為姒○姒音似)生聲伯而
出之嫁於齊管于奚生二子而寡以歸聲伯(林以其所生之子一)
(男一女歸於聲伯)聲伯以其外弟為大夫(杜外弟管于奚之子為魯大夫)而嫁
其外妹於施孝叔(林孝叔魯惠公五世孫)郤犫來聘求婦於聲伯
聲伯奪施氏婦以與之(林郤犫為其子求婦於聲伯聲伯畏郤犫無以應命乃奪其外)
(妹已嫁于施孝叔者以與郤氏)婦人曰鳥獸猶不失儷(杜儷耦也林聲伯外妹謂其夫)
(言雖鳥獸之微亦能自庇其配耦者○儷力計反)子將若何曰吾不能死亡(林言)
(不與郤犫婦懼其怒致我死亡之禍)婦人遂行生二子於郤氏郤氏亡(林郤)
(氏亡在十七年傳言郤犫淫縱所以亡也自此以下皆傳終言施氏婦事非在今年事)晉人歸之
施氏施氏逆諸河沈其二子(杜沈之於河○沈徐直蔭反一音如字)婦人
怒曰己不能庇其伉儷而亡之(杜伉敵也○己音以又音紀庇必利反又音祕)
(伉苦浪反)又不能字人之孤而殺之(字愛也)將何以終遂誓施
氏(杜約誓不復為之婦也)○夏季文子如晉報聘且涖盟也(郤犫文子)
(交盟魯晉之君其意一也故但書來盟舉重略輕)○周公楚惡惠襄之逼也(杜惠)
(王襄王之族○惡烏路反)且與伯與争政(杜伯與周卿士○與音餘本亦作與)不勝怒
而出及陽樊(陽樊晉地)王使劉子復之盟于鄄而入三日復
出奔晉(杜王既復之而復出所以自絶於周為明年周公出奔𫝊鄄周邑○鄄音絹)○秋宣
伯聘于齊以修前好(杜鞌以前之好○好呼報反)○晉郤至與周争
鄇田(杜鄇温别邑今河内懷縣西南有鄇人亭○鄇音侯字林音候)王命劉康公單襄
公訟諸晉郤至曰温吾故也故不敢失(杜言温郤氏舊邑○單音善)
劉子單子曰昔周克商使諸侯撫封(杜各撫有其封内之地)蘇忿
生以温為司寇與檀伯達封于河(杜蘇忿生周武王司寇蘇公也與檀伯達)
(俱封於河内○檀徒丹反)蘇氏即狄又不能於狄而奔衛(事在僖十年)襄
王勞文公而賜之温(杜在僖二十五年○勞力報反)狐氏陽氏先處之
(杜狐溱陽處父先食温地)而後及子若治其故則王官之邑也子安
得之(林若欲治其故舊所有則温舊為王官之邑郤至安得指温以為故物)晉侯使郤至
勿敢争(傳言郤至貪所以亡)○宋華元善於令尹子重又善於欒
武子聞楚人既許晉糴茷成而使歸復命矣(杜在往年○華戶化反)
冬華元如楚遂如晉合晉楚之成(為明年盟宋西門外張本)○秦晉
為成(林秦晉交兵不和至是為成)將會于令狐晉侯先至焉秦伯
不肯涉河(林秦桓公見晉侯先至遂懷疑不肯涉河○令力丁反)次于王城使史
顆盟晉侯于河東(杜史顆秦大夫○顆苦果反)晉郤犫盟秦伯于河
西(杜就盟王城)范文子曰是盟也何益齊盟所以質信也(杜齊)
(一心質成也)會所信之始也始之不從其可質乎(林所地也言約會之)
(所乃二國質信之始始約會所而不能從其何以成信乎)秦伯歸而背晉成(為十三年伐秦)
(傳背音佩)
經(壬午)十有二年春周公出奔晉○夏公會晉侯衛侯于
瑣澤(杜瑣澤地闕林此晉楚為成也於是晉士燮會楚公子罷許偃盟于宋西門之外不書存中國也○)
(瑣素果反依字宜作璅)○秋晉人敗狄于交剛(交剛地闕)○冬十月
傳十二年春王使以周公之難來告書曰周公出奔晉
(林周公奔晉前年經書在今年從告也○難乃旦反)凡自周無出周公自出故也
(杜天子無外故奔者不言出周公為王所復而自絶於周故書出以非之)○宋華元克合晉
楚之成(杜終前年事)夏五月晉士燮會楚公子罷許偃(二子楚大)
(夫○罷音皮)癸亥盟于宋西門之外曰凡晉楚無相加戎好
惡同之(林自曰字以下十六句皆為盟載書之辭戎兵也○好惡並如字又上呼報反下烏路反)同
恤菑危備救凶患若有害楚則晉伐之在晉楚亦如之
交贄往來道路無壅(林若二國有災害危難則同心拯恤之有凶荒患害則備力以救援)
(之諸侯謀害楚國則晉興兵為楚伐之此晉與楚同惡諸侯謀害晉國楚亦如約為晉伐之此楚與晉同惡二)
(國交執贄幣以通往来道路之間無得壅塞此晉楚二國同好○菑音災贄之二反壅於勇反)謀其不
協而討不庭(杜討背叛不来在王庭者)有渝此盟明神殛之(杜殛誅也○渝)
(羊朱反殛本又作極紀力反)俾隊其師無克胙國(林胙報也使隊失其師衆無能享國)
(家之報○俾本又作卑必爾反隊直類反胙才故反)鄭伯如晉聽成(杜聽猶受也晉楚既成鄭)
(往受命)會于瑣澤成故也(杜晉既與楚成合諸侯以申成好)○狄人間宋
之盟以侵晉而不失備秋晉人敗狄于交剛(林乘狄之無備)
(也○間間厠之間)○晉郤至如楚聘(林晉楚既成好故晉使郤至如楚修聘)且涖盟
楚子享之子反相為地室而縣焉(林為樂室於地之下而懸鐘鼓○相息亮)
(反縣音玄)卻至將登(杜登堂)金奏作於下(杜擊鐘而奏樂)驚而走出子
反曰日云莫矣(○莫音暮)寡君須矣吾子其入也賓曰(林即郤至)
君不忘先君之好施及下臣貺之以大禮重之以備樂
(杜貺賜也林賜之以享燕之大禮重之以軒縣之備樂○施以豉反重直用反)如天之福兩君
相見何以代此下臣不敢(林若蒙上天之福使晉楚二國之君以和好相見何以代)
(此為兩君相見之禮)子反曰如天之福兩君相見無亦唯是一矢
以相加遺焉用樂(杜言兩君戰乃相見無用此樂○遺唯季反焉於虔反)寡君須
矣吾子其入也賓曰(傳諸交讓得賓主辭者多曰賓主以明之)若讓之以一
矢禍之大者其何福之為(林言若二國有相責讓之言而以一矢相加遺此禍患之)
(大者豈得以為上天之福)世之治也諸侯間於天子之事則相朝也
(杜王事間缺則修私好○治直吏反間音閑)於是乎有享宴之禮享以訓共
儉(杜享有體薦設几而不倚爵盈而不飲肴乾而不食所以訓共儉○享許丈反又許亮反本亦作享宴於)
(見反徐於顯反)宴以示慈惠(杜宴則折俎相與共食)共儉以行禮而慈惠
以布政政以禮成民是以息(林名安其分而得其安息)百官承事朝
而不夕(杜國家安静無事故朝治其事而不夕見○朝直遥反徐音朝旦之朝)此公侯之
所以扞城其民也(杜扞蔽也言享宴結好鄰國所以蔽扞其民○扞戸旦反)故詩曰
赳赳武夫公侯干城(詩周南之風赳赳武貌干扞也言公侯之與武夫止于扞難而已○)
(赳居黝反一音居醜反于戶旦反又如字)及其亂也諸侯貪冒侵欲不忌争
尋常以盡其民(林好財曰貪盡利曰冒侵奪嗜欲無所顧忌杜八尺曰尋倍尋曰常言争尺丈)
(之地以相攻伐○冒莫報反又亡牝反)略其武夫以為己腹心股肱爪牙
(杜略取也言世亂則公侯制禦武夫以從已志使侵害鄰國為搏噬之用無己)故詩曰赳赳武
夫公侯腹心(舉詩之正以駮亂義詩言治世則武夫能合德公侯外為扞城内制其腹心)天
下有道則公侯能為民干城而制其腹心(林上文乃舉治世之事以)
(證亂世之事故重言天下有道則公侯能為其民人扞蔽城郭以禦外患而自制其腹心之欲非以縱腹心之)
(欲○為于偽反又如字)亂則反之(杜略其武夫以為己腹心爪牙)今吾子之言亂
之道也不可以為法然吾子主也至敢不從遂入卒事
歸以語范文子文子曰無禮必食言吾死無日矣夫(杜言)
(晉楚不能久和必復相伐為十六年鄢陵戰張本○語魚據反夫音扶本亦無此字)冬楚公子罷
如晉聘且涖盟(報郤至)十二月晉侯及楚公子罷盟于赤
棘(杜晉地)
經(癸未)十有三年春晉侯使郤錡来乞師(將伐秦也侯伯當召兵而乞師)
(謙辭○錡魚綺反)○三月公如京師(伐秦道過京師因朝王)○夏五月公
自京師遂會晉侯齊侯宋公衛侯鄭伯曺伯邾人滕人
伐秦○曺伯盧卒于師(杜五同盟林宣公卒成公負芻立○盧力吳反)○秋七
月公至自伐秦(無傳)○冬葬曺宣公
傳十三年春晉侯使郤錡来乞師將事不敬(杜將事致君命)孟
獻子曰卻氏其亡乎禮身之幹也敬身之基也卻子無
基(林禮所以立故在身如樹木之有幹敬所以守故在身如垣牆之有基卻錡不敬是無基也)且先
君之嗣卿也受命以求師將社稷是衛而惰棄君命也
不亡何為(杜郤錡卻克子故曰嗣卿為十七年晉殺卻錡𫝊○惰徒臥反)○三月公如
京師宣伯欲賜(林宣伯即僑如欲王賜已)請先使王以行人之禮禮
焉(杜不加厚○使所吏反)孟獻子從王以為介而重賄之(介輔相威儀者)
(獻子相公以禮故王重賜之○從才用反介音界)公及諸侯朝王遂從劉康公
成肅公會晉侯伐秦(杜劉康公王季子劉成二公不書兵不加秦林朝王畢事遂從劉成)
(二公會晉侯伐秦𫝊明晉厲公不與朝)成子受脤于社不敬(杜脤宜社之内也盛以脤)
(器故曰脤宜出兵祭社之名○脤市軫反)劉子曰吾聞之民受天地之中以
生所謂命也是以有動作禮義威儀之則以定命也(林中)
(者至正大中之理凡民皆受天地大中之理以生所謂上天賦命即此大中之理則法也聖人因天理之自然)
(而為之節文是以有動作禮義威儀之法則所以安定上天所賦之命而使之勿失)能者養之
以福(杜養威儀以致福)不能者敗以取禍是故君子勤禮小人
盡力(林在上君子以勤禮臨下為天命在下小人以盡力事上為天命○盡津忍反下同)勤禮莫
如致敬盡力莫如敦篤敬在養神篤在守業(林致敬之道在養其)
(神明之舍敦篤之道在守其本然之業)國之大事在祀與戎祀有執膰(林膰)
(祭肉○膰音煩)戎有受脤神之大節也(杜交神之大節)今成子惰棄其
命矣(杜惰則失中和之氣)其不反乎(杜為成肅公卒于瑕張本)○夏四月戊午
晉侯使吕相絶秦(杜吕相魏錡子蓋口宣已命○相息亮反)曰昔逮我獻公
及穆公(杜晉獻公秦穆公○逮晉代又大討反)相好戮力同心申之以盟
誓重之以昏姻(林二公盟雖不載於經傳然好必有盟可以意曉杜穆公夫人獻公之女○好)
(呼報反下同戮音六嵇康力幽反字林音遼)天禍晉國文公如齊惠公如秦
(林晉文公以僖五年奔狄處狄十二年而行及齊齊桓公妻之晉惠公奔梁在僖六年秦納惠公在僖九年杜)
(辟驪姬也不言狄梁舉所恃大國)無禄獻公即世(林即世卒也在僖九年)穆公不
忘舊德俾我惠公用能奉祀于晉(杜僖十年秦納惠公)又不能成
大勲(林不能始終成就其立惠之大功)而為韓之師(杜僖十五年秦伐晉獲惠公)亦
悔于厥心用集我文公(林集成也用能成我文公而納之于晉在僖二十四年)是
穆之成也(杜成功於晉)文公躬擐甲胄䟦履山川(林擐貫也在身曰甲)
(在首曰胄杜草行為䟦○擐音患䟦蒲末反)踰越險阻征東之諸侯虞夏商
周之胤而朝諸秦則亦既報舊德矣(林難下曰險難上曰阻秦居西方故)
(以諸侯為東言東方諸侯皆四代之嗣諸侯朝秦事無所攷想當是時必有往朝于秦者因文致之耳)鄭
人怒君之疆埸我文公帥諸侯及秦圍鄭(杜晉自以鄭貳於楚故圍)
(之鄭非侵秦也晉以此誣秦事在僖三十年○疆居良反埸音亦)秦大夫不詢于我寡
君擅及鄭盟(杜詢謀也盟者秦伯謙言大夫○詢思巡反擅市戰反)諸侯疾之將
致命于秦(杜致死命而討秦時無諸侯蓋諸侯遥致此意)文公恐懼綏静諸侯
秦師克還無害則是我有大造于西也(杜造成也言晉有成功於秦)
無禄文公即世(林在僖三十二年)穆為不弔(杜不見弔傷)蔑死我君
寡我襄公(林輕蔑文公以已死以襄公新立為寡弱)迭我殽地奸絶我好伐
我保城殄滅我費滑(杜伐保城誣之費滑滑國都於費今緱氏縣林秦滅滑在僖三十三)
(年○迭直結反徐音逸殽戶交反好音于費扶味反滑于八反)散離我兄弟撓亂我同
盟(林滑晉同姓國故言離散我兄弟滑鄭皆從晉國故云撓亂我同盟○撓乃夘反徐許高反)傾覆
我國家(林謂秦伐滑圖鄭為欲傾危覆滅晉之國家○覆孚服反下同)我襄公未忘君
之舊勲(杜納文公之勲)而懼社稷之隕是以有殽之師(在僖三十三年)
(○隕于敏反下同)猶願赦罪于穆公(杜晉欲求解於秦)穆公弗聽而即
楚謀我天誘其衷成王隕命(杜秦使鬭克歸楚求成事見文十四年文元年楚弑)
(成王)穆公是以不克逞志于我(杜逞快也○逞勅景反)穆襄即世康
靈即位(文六年晉襄秦穆皆卒)康公我之自出(杜晉外甥)又欲闕剪我
公室傾覆我社稷帥我蝥賊以來蕩搖我邊疆(林此亦文致之)
(辭闕猶掘也剪截斷之也杜蝥賊食禾稼蟲名謂秦納公子雍○闕其月反徐如字蝥莫侯反爾雅蟲食苗為)
(蝥食節為賊)我是以有令狐之役(在文七年)康猶不悛入我河曲
(杜悛改也林黃河千里而一曲河曲晉地故曰入我河曲○悛七全反)伐我洓川俘我王
官(杜洓水出河東聞喜縣西南至蒲坂縣入河○洓徐息錄反又音速俘芳夫反)剪我羈馬我
是以有河曲之戰(在文十二年)東道之不通則是康公絶我
好也(杜言康公自絶故不復東通晉)及君之嗣也(杜君秦桓公事在宣五年)我君景
公引領西望曰庶撫我乎(林引領猶翹首也杜望秦撫恤晉)君亦不惠
稱盟(杜不肯稱晉望而共盟○稱尺證反)利吾有狄難(杜謂晉滅潞氏時○難方旦反)入
我河縣焚我箕郜芟夷我農功(杜箕郜晉二邑焚火攻之也夷傷也○箕音基)
(一音其郜古報反芟所銜反)虔劉我邊垂(虔劉皆殺也)我是以有輔氏之
聚(杜聚衆也在宣十五年○聚才喻反)君亦悔禍之延(延長也)而欲徼福于
先君獻穆(杜晉獻秦穆○徼古堯反)使伯車來命我景公(杜伯車秦桓公子)
曰吾與女同好棄惡復修舊德以追念前勲(林言我與女同結新)
(好共棄舊惡再修舊日之德以追念前人之功勲○女音汝下同好呼報反又如字復音服又扶又反)言
誓未就景公即世(林在十年)我寡君是以有令狐之會(令狐會在)
(十一年申厲公之命宜言寡人稱君誤也)君又不祥(杜祥善也)背棄盟誓(林十一年盟于)
(河西秦伯歸而背晉成)白狄及君同州(杜及與也林白狄與秦同居西方雍州)君之
仇讐而我之昏姻也(杜季隗廧咎如赤狄之女也自狄伐而獲之納諸文公)君來
賜命曰吾與女伐狄寡君不敢顧昏姻畏君之威而受
命于吏君有二心於狄曰晉將伐女狄應且憎是用告
我(杜言狄雖應答秦而心實憎秦無信○應應對之應)楚人惡君之二三其德也
亦來告我曰(林此曰字以下至以懲不壹皆楚告晉之辭○惡烏路反)秦背令狐之
盟而來求盟于我昭告昊天上帝(林以功用謂之天以主宰謂之帝○昊戶)
(老反)秦三公楚三王(杜三公穆康共三王成穆莊)曰余雖與晉出入余
唯利是視(林曰字下兩句乃秦楚誓辭出入猶往來也言秦雖與晉相来往我惟視其利而從之不)
(以誠心與晉)不穀惡其無誠德是用宣之以懲不壹(林此不穀乃楚)
(共告晉自稱○懲直升反)諸侯備聞此言斯是用痛心疾首暱就寡
人(杜疾亦痛也䁥親也林言諸侯哀心疾首惡秦之甚○䁥女乙反)寡人帥以聽命唯
好是求君若惠顧諸侯矜哀寡人而賜之盟則寡人之
願也其承寧諸侯以退(杜承君之意以寕静諸侯)豈敢徼亂(杜徼要也)君
若不施大惠寡人不佞其不能以諸侯退矣(林當以諸侯之兵與)
(秦大戰)敢盡布之執事俾執事實圖利之(杜俾使也林圖度其利害而行)
(之)秦桓公既與晉厲公為令狐之盟而又召狄與楚欲
道以伐晉諸侯是以睦於晉(杜晉辭多誣秦故傳據此三事以正秦罪○道音導)
晉欒書將中軍荀庚佐之(杜庚代荀首○將子匠反凡將某軍者放此)士燮
將上軍(代荀庚)郤錡佐之(代士燮)韓厥將下軍(代郤錡)荀罃佐
之(代趙同)趙旃將新軍(代韓厥○旃之然反)郤至佐之(代趙括)郤毅御
戎欒鍼為右(郤毅郤至弟欒鍼欒書子○鍼其廉反)孟獻子曰晉帥乘和
師必有大功(帥軍帥乘車上○帥所類反乘繩證反)五月丁亥晉師以諸
侯之師及秦師戰于麻隧秦師敗績獲秦成差及不更
女父(林戰敗績不書者蓋以晉禀周命以伐秦師直有功且不使秦得與晉及諸侯戰也成差女父皆秦)
(大夫杜不更秦爵戰敗績不書以為晉直秦曲則韓役書戰時公在師復不須告克獲有功亦無所諱蓋經文)
(闕漏傳文獨存○隧音遂差初佳反徐初宜反更音庚女音汝)曺宣公卒于師師遂濟
涇及侯麗而還(杜涇水出安定東南經扶風京兆高陸縣入渭也○麗力馳反)迓晉侯
于新楚(杜迓迎也既戰晉侯止新楚故師還過迎之麻隧侯麗新楚皆秦地○迓本又作迎五嫁反)
○成肅公卒于瑕(杜終劉子之言瑕晉也)○六月丁夘夜鄭公子
班自訾求入于大宫不能殺子印子羽(杜訾鄭地大宫鄭祖廟十年班)
(出奔許今欲還為亂子印子羽皆穆公子○訾子斯反大音泰下同)反軍于市(林公子班自訾歸屯)
(軍于鄭國之市)己巳子駟帥國人盟于大宫(子駟穆公子)遂從而盡
焚之(林子駟既盟國人遂從公子班之師于市而盡焚燒其市)殺子如子駹孫叔孫
知(杜子如公子班子駹班弟孫叔子如子孫知子駹子○駹武邦反)○曺人使公子負
芻守使公子欣時逆曺伯之喪(杜二子皆曺宣公庶子○芻初俱反守手又反)
秋負芻殺其大子而自立也(杜宣公大子)諸侯乃請討之晉
人以其役之勞請俟他年(林晉人以伐秦從役之勞苦請於晉君俟他年而討曺)
冬葬曺宣公既葬子臧將亡(杜子臧公子欣時)國人皆將從之
(杜不義負芻故)成公乃懼(杜成公負芻)告罪且請焉(林告罪於子臧且請留子臧以)
(繋國人之心)乃反而致其邑(林子臧乃反曺國而致其私邑於成公不食其禄為十五年執)
(曺伯傳)
經(甲申)十有四年春王正月莒子朱卒(杜無傳九年盟于蒲林即渠丘公卒)
(黎比公密州立)○夏衛孫林父自晉歸于衛(晉納之故曰歸)○秋叔孫
僑如如齊逆女(成公逆夫人最為得體而經無納幣者文闕絶也)○鄭公子喜
帥師伐許○九月僑如以夫人婦姜氏至自齊(林婦姜氏有姑)
(之常稱也若妾姑則不書氏是故有成風則出姜不氏有敬嬴則穆姜不氏所以别嫡姑也)○冬十
月庚寅衛侯臧卒(杜五同盟林定公卒子獻公衎立)○秦伯卒(杜無傳二年大)
(夫盟於蜀而不赴以名例在隠七年林桓公卒子景公立)
傳十四年春衛侯如晉晉侯強見孫林父焉(杜林父以七年奔晉)
(強見欲歸之○強其丈反見賢遍反下同)定公不可夏衛侯既歸晉侯使卻
犫送孫林父而見之衛侯欲辭定姜曰不可(杜定姜定公夫人林)
(言不可不受林父)是先君宗卿之嗣也(林林父孫良夫之子是衛同姓之卿之嗣子也)
大國又以為請不許將亡雖惡之不猶愈於亡乎君其
忍之(杜違大國必見伐故亡○為如字或于偽反惡烏路反)安民而宥宗卿不亦
可乎(林不激晉伐則為安民赦林父罪則為宥宗卿○宥音又)衛侯見而復之(杜復林父)
(位)衛侯饗苦成叔(杜成叔卻犫)甯惠子相(杜相佐禮惠子甯殖○相息亮反)
苦成叔傲甯子曰苦成家其亡乎古之為享食也以觀
威儀省禍福也故詩曰兕觵其觩旨酒思柔(林君有君之威儀臣)
(有臣之威儀故可以觀贍其威儀謙抑則受福驕滿則受禍故可以省察其禍福杜詩小雅言君子好禮飲酒)
(皆思柔德雖設兕觵觩然不用以兕角為觵所以罰不敬觩陳設之貌○敝五報反下同食音嗣兄徐辭姊反)
(觵古横反觩徐音蚪又巨彪反又巨秋反)彼交匪傲萬福來求(杜彼之交於事而不惰傲)
(乃萬福之所求)今夫子傲取禍之道也(林謙者自然受福則傲者自然取禍此必然之)
(理為十七年卻氏亡傳)○秋宣伯如齊逆女稱族尊君命也(林為君逆)
(故稱叔孫以尊君命)○八月鄭子罕伐許敗焉(林子罕即經書公子喜杜為許所敗)
(○敗必邁反)戊戌鄭伯復伐許庚子入其郛(杜郛郭也○復扶又及)許
人平以叔申之封(四年鄭公孫中疆許田許人敗之不得定其封疆今許以是所封田求和)
(於鄭)○九月僑如以夫人婦姜氏至自齊舍族尊夫人也
(杜舍族謂不稱叔孫○舍音捨)故君子曰春秋之稱微而顯(林稱權衡也言春秋)
(書法權衡其輕重辭微而義顯○稱尺證反)志而晦(志記也晦亦微也謂約言以記事事叙而文微)
(○晦呼内反)婉而成章(婉曲也謂曲屈其辭有所辟諱以示大順而成篇章○婉怨晩反)盡
而不汙(謂直言其事盡其事實無所汙曲○汙憂于反)懲惡而勸善(杜善名必書惡名不)
(滅所以為懲勸)非聖人誰能修之(杜修史策成此五者)○衛侯有疾使孔
成子甯惠子立敬姒之子衎以為大子(杜成子孔達之孫敬姒定公妾)
(衎獻公○衎徐苦旦反)冬十月衛定公卒夫人姜氏既哭而息見
天子之不哀也不内酌飲(杜夫人姜氏即定姜既哭定公而止息見大子衎無哀戚)
(之容痛憤不能食故不納酌飲○内如字徐音納)歎曰是夫也將不唯衛國之
敗其必始於未亡人(林夫賤者之稱杜定姜言獻公行無禮必從己始下言暴妾使余是)
(也)烏呼天禍衛國也夫吾不獲鱄也使主社稷(鱄衎之母弟○)
(夫音扶鱄徐市變反一音專)大夫聞之無不聳懼孫文子自是不敢
舍其重器於衛(林孫文子即林父重器寳器也孫文子懼禍故不敢舍其寳器於衛國○聳息)
(勇反舍音赦或音捨)盡寘諸戚(杜寘置也戚孫氏邑○寘之豉反)而甚善晉大夫
(杜備亂起欲以為援為襄十四年衛侯出奔傳)
經(乙酉)十有五年春王二月葬衛定公(無傳)○三月乙巳仲
嬰齊卒(杜無傳襄仲子公孫歸父弟宣十八年逐東門氏既而又使嬰齊紹其後日仲氏)○癸
丑公會晉侯衛侯鄭伯曺伯宋世子成齊國佐邾人同
盟于戚(○成音城)○晉侯執曺伯歸于京師(杜不稱人以執者曺伯罪不及)
(民歸之京師禮也林特書晉侯討有罪也)○公至自會(無傳)○夏六月宋公固
卒(杜四同盟林共公卒子平公成立)○楚子伐鄭○秋八月庚辰葬宋
共公(三月而葬速○共音恭)○宋華元出奔晉宋華元自晉歸于
宋(明華元欲挾晉以自重故以外納告)宋殺其大夫山(杜不書氏明背其族林此蕩澤稱國)
(以殺而山不書氏有司法守之辭也)宋魚石出奔楚(公子目夷之魯孫)○冬十有
一月叔孫僑如會晉士燮齊高無咎宋華元衛孫林父
鄭公子鰌邾人會吳于鍾離(杜吳夷未嘗與中國會今始来通晉帥諸侯大夫而)
(會之故殊會明本非同好鍾離楚邑淮南縣林此會吳之始亦晉以諸侯之大夫會吳之始自是大夫自為會)
(矣○燮息協反咎其九反鰌音秋)○許遷于葉(杜許畏鄭南依楚故以自遷為文葉今南葉縣)
(也林傳曰葉在楚國方城外之蔽也○葉舒涉反)
傳十五年春會于戚討曺成公也(杜討其殺大子而自立事在十三年)執
而歸諸京師書曰晉侯執曺伯不及其民也(林左氏謂曺成公惡)
(不及民故不稱人以執此春秋例也愚按稱晉侯執曺伯此為討罪特書不可以例為拘)凡君不道
於其民諸侯討而執之則曰某人執某侯(林此左氏稱人之例以為)
(衆所欲執也)不然則否(林謂身犯不義者傳例自不可廢但不可以為拘)諸侯將見
子臧於王而立之子臧辭曰前志有之曰聖達節(林志書也)
(節禮節也聖人應天順人不拘常禮如唐虞禪夏殷周繼湯武革命達其禮節無可無不可○見賢遍反)次
守節(杜謂賢者)下失節(杜愚者妄動)為君非吾節也雖不能聖敢
失守乎遂逃奔宋○夏六月宋共公卒(為下宋亂起)○楚將
北師(林楚居南方將争鄭衛故曰北師)子囊曰新與晉盟而背之無乃
不可乎子反曰敵利則進何盟之有(杜晉楚盟在十二年子囊莊王子公)
(子卣○囊乃郎反)申叔時老矣在申(老歸本邑)聞之曰子反必不免
信以守禮禮以庇身信禮之亡欲免得乎(林盟誓之信所以守會同)
(之禮會同之禮所以庇卿大夫之身棄信背禮是亡之也言不得免○庇必利反又音祕)楚子侵鄭
及暴隧(林鄭地)遂侵衛及首止(林衛地)鄭子罕侵楚取新石
(林新石楚邑)欒武子欲報楚韓獻子曰無庸(杜庸用也)使重其罪
民將叛之(杜背盟數戰罪也林楚國之民不直其君則將有叛)無民孰戰(為明年晉敗楚)
(於鄢陵傳)○秋八月葬宋共公於是華元為右師魚石為左
師蕩澤為司馬(杜蕩澤公孫夀之孫蕩意諸之子)華喜為司徒(華父督之玄孫)
公孫師為司城(莊公孫)向為人為大司寇鱗朱為少司寇
(鱗矔孫○少詩照反下同)向&KR1646;為大宰魚府為少宰蕩澤弱公室殺
公子肥(杜輕公室以為弱故殺其枝黨肥文公子○&KR1646;音帶本又作帶太音泰)華元曰我
為右師君臣之訓師所司也(林几宋國教訓君臣上下之道此右師職守之所司)
(主也)今公室卑而不能正(杜不能討蕩澤)吾罪大矣不能治官敢
賴寵乎(林不能治其官守敢倚賴其君之寵禄乎)乃出奔晉二華戴族也司
城莊族也(林華元右師華喜司徒宋戴公之子孫公孫師宋莊公之子孫)六官者皆桓
族也(杜魚石蕩澤向為人鱗朱向&KR1646;魚府皆出桓公)魚石將止華元魚府曰右
師反必討是無桓氏也(杜恐華元還討蕩澤并及六族)魚石曰右師苟
獲反雖許之討必不敢(杜言畏桓族強)且多大功國人與之不
反懼桓氏之無祀於宋也(華元大功克合晉楚之成劫子反以免宋圍林恐國人怨)
(桓氏逐華元遂滅其族是不得祭祀於宋國也)右師討猶有戌在(杜向戌桓公曾孫言)
(其賢華元必不討○戌音恤)桓氏雖亡必變(杜偏不盡)魚石自止華元于
河上請討(林華元請討蕩澤)許之乃反使華喜公孫師帥國人
攻蕩氏殺子山(杜喜師非桓族故使攻之林子山即蕩澤)書曰宋殺其大夫
山言背其族也(杜蕩氏宋公族還害公室故去族以示其罪)魚石向為人鱗
朱向&KR1646;魚府出舍於睢上(睢水名五大夫畏同族罪及將出奔○睢音雖徐許惟反)
(又音綏)華元使止之不可冬十月華元自止之不可乃反
(杜五子不止華元還)魚府曰今不從不得入矣(不得復入宋)右師視速
而言疾有異志焉若不我納今將馳矣登丘而望之則
馳騁而從之(林魚府乃登高丘而望華元之歸果馳騁而去五大夫亦騁而逐之欲與華元俱歸)
(○登丘而望之則馳絶句馳敕景反)則決睢澨閉門登陴矣(林澨水涯也華元已決壊)
(睢水之涯閉宋城門登陴守禦○澨市制反陴毗支反)左師二司宼二宰遂出奔
楚(林四大夫不書獨魚石告為十八年魚石復入彭城傳)華元使向戌為左師老
佐為司馬樂裔為司寇以靖國人(老佐戴公五世孫○裔以制反)○晉
三郤害伯宗(林晉三卻卻錡卻至卻犫也疾害伯宗之賢)譖而殺之及欒弗
忌(欒弗忌晉賢大夫)伯州黎奔楚(杜伯宗子○黎力兮反)韓獻子曰卻氏
其不免乎善人天地之紀也而驟絶之不亡何待(杜既殺伯)
(宗又及弗忌故曰驟也為十七年晉殺三卻傳○驟杜救反)初伯宗每朝其妻必戒
之曰盜憎主人民惡其上子好直言必及於難(林言主人非得)
(罪於盜賊而盜賊每憎嫉之上人非得罪於下民而下民每毁惡之直言非有約於禍難而祸難每隨及之𫝊)
(見雖婦人之言不可廢○惡烏路反好呼報反難乃旦反)○十一月會吳于鍾離始
通吳也(杜始與中國接)○許靈公畏偪于鄭請遷于楚辛丑楚
公子申遷許于葉
左傳杜林合注卷二十三
