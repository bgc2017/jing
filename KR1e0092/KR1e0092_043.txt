左傳杜林合注卷四十三明王道焜
趙如源同編
昭公十
經(戊子)二十有九年春公至自乾侯居于鄆(以乾侯至不得見晉侯故)
齊侯使高張來唁公(杜唁公至晉不見受高張高偃子)公如晉次于乾
侯(復不見受往乾侯)○夏四月庚子叔詣卒(無傳)○秋七月○冬
十月鄆潰(無傳民逃其上曰潰潰散叛公)
傳二十九年春公至自乾侯處于鄆齊侯使高張來唁
公稱主君(林大夫稱主君比魯公於大夫也)子家子曰齊卑君矣君祗
辱焉(林言往事齊適取辱○祇音支)公如乾侯(杜為齊所卑故復適晉冀見恤)○三月
己夘京師殺召伯盈(林二十六年逐子朝者○召王照反)尹氏固及原伯
魯之子(杜皆子朝黨也稱伯魯子終不說學)尹固之復也(二十六年尹固與子朝俱奔楚)
(而道還)有婦人遇之周郊尤之曰處則勸人為禍行則數
日而反是夫也其過三歲乎(林言尹固處周則勸子朝為禍亂出奔則數日而亟)
(反是夫賤尹固之稱其能過三歲而不亡乎)夏五月庚寅王子趙車入于鄻
以叛隂不佞敗之(杜趙車子朝之餘也見王殺伯盈等故叛鄻周邑林隂不佞周大夫○鄻)
(列免反)○平子每歲賈馬(杜賈買也○賈音古)具從者之衣屨而歸
之于乾侯公執歸馬者賣之(杜賣其馬○從才用反下同)乃不歸馬
衛侯來獻其乘馬曰啓服(杜啓服馬名○乘如字又繩證反)塹而死(杜墮)
(塹死也○塹士斬反)公將為之櫝(杜為作棺也○為如字又丁偽反)子家子曰從
者病矣請以食之(林請以作棺之費飲食從者○食音嗣)乃以幃裹之(禮曰)
(敝幃不棄為埋馬也)公賜公衍羔裘使獻龍輔於齊侯(龍輔玉名)遂入
羔裘(林公衍遂以羔裘繼入為獻)齊侯喜與之陽穀(杜陽穀齊邑)公衍公
為之生也其母偕出(林公衍公為皆昭公子其初生時二母同出之産舍)公衍先
生公為之母曰相與偕出請相與偕告(杜留公衍母使待己共白公)
三日公為生其母先以告公為為兄(林先告故公為為兄而公衍反為弟)
公私喜於陽穀而思於魯(林昭公私以得陽穀為喜且追思失魯之禍)曰務
人為此禍也(杜務人公為也始與公若謀逐季氏)且後生而為兄其誣也
久矣乃黜之而以公衍為太子○秋龍見于絳郊(絳晉國都)
(○見賢遍反下同)魏獻子問於蔡墨(杜蔡墨晉大史)曰吾聞之蟲莫知
於龍以其不生得也謂之知信乎對曰人實不知非龍
實知(杜言龍無知乃人不知之耳○莫知音智下謂之知實知同)古者畜龍故國有
豢龍氏有御龍氏(杜豢御養也)獻子曰是二氏者吾亦聞之
而不知其故是何謂也對曰昔有飂叔安(杜飂古國也叔安其君名)
(○飂力謬反)有裔子曰董父(裔遠也玄孫之後為裔)實甚好龍能求其
耆欲以飲食之龍多歸之乃擾畜龍(林擾順也乃順龍所欲而畜養之○)
(好呼報反耆時志反飲於鴆反食音嗣下同)以服事帝舜帝賜之姓曰董氏
曰豢龍(豢龍官名官有世功則以官氏)封諸鬷川鬷夷氏其後也(鬷水上夷)
(皆董姓○鬷子工反)故帝舜氏世有畜龍及有夏孔甲擾于有帝
(孔甲少康之後九世君也其德能順於天)帝賜之乘龍河漢各二(林四龍為一乘此言)
(天帝賜孔甲以四龍河漢之龍各二杜合為四○乘繩證反)各有雌雄孔甲不能食
(林孔甲得龍而不能飲食之)而未獲豢龍氏有陶唐氏既衰其後有
劉累(林陶唐堯所治地劉累堯之子孫)學擾龍于豢龍氏以事孔甲能
飲食之夏后嘉之賜氏曰御龍(杜夏后孔甲)以更豕韋之後
(更代也以劉累代彭姓之豕韋累尋遷魯縣豕韋復國至商而滅累之後世復承其國為豕韋氏在襄二十四)
(年○更音庚)龍一雌死潛醢以食夏后(杜潛藏也藏以為醢明龍不知)夏后
饗之既而使求之(杜求致龍也)懼而遷於魯縣(杜不能致龍故懼遷魯縣)
(自貶退也魯縣今魯陽也)范氏其後也(杜晉范氏也)獻子曰今何故無之
對曰失物物有其官官修其方(林好是物者必有其官守以主掌之居其官者)
(必修其方法以終始之)朝夕思之一日失職則死及之(杜失職有罪)失
官不食(杜不食祿)官宿其業(杜宿猶安也)其物乃至(杜設水官修則龍至)若
泯棄之物乃坻伏(林若泯滅棄絶其官守則其物乃坁止伏匿○坻音旨又丁禮反)鬱
湮不育(杜鬱滯也湮塞也育生也)故有五行之官是謂五官實列受
氏姓封為上公(杜爵上公)祀為貴神社稷五祀是尊是奉(杜五)
(官之君長能修其業者死皆配食於五行之神為王者所尊奉)木正曰句芒(正官長也取木生句)
(曲而有芒角也其祀重焉○句古侯反下同)火正曰祝融(杜祝融明貌其祀犂焉)金正
曰蓐收(杜秋物摧蓐而可收也其祀該焉○蓐音辱)水正曰玄冥(水隂而幽冥其祀修)
(及熙焉)土正曰后土(土為羣物主故稱后也其祀句龍焉在家則祀中霤在野則為社)龍
水物也水官棄矣故龍不生得(葉廢也)不然周易有之(言若)
(不爾周易無緣有龍)在乾䷀(乾下乾上乾)之姤䷫(巽下乾上姤乾初九變○姤古)
(豆反)曰潛龍勿用(乾初九爻辭)其同人䷌(離下乾上同人乾九二變)曰見
龍在田(乾九二爻辭)其大有䷍(乾下離上大有乾九五變)曰飛龍在天
(乾九五爻辭)其夬䷪(乾下兌上夬乾上九變○夬古快反)曰亢龍有悔(乾上九爻)
(辭)其坤䷁(坤下坤上坤乾六爻皆變)曰見羣龍無首吉(乾用九爻辭)坤
之剥䷖(坤下艮上剝坤上六變)曰龍戰于野(坤上六爻辭)若不朝夕
見誰能物之(物謂上六卦所稱龍各不同也今說易者皆以龍喻陽氣如史墨之言則為皆是真)
(龍)獻子曰社稷五祀誰氏之五官也(問五官之長皆是誰)對曰少
皥氏有四叔(少皥金天氏○少詩照反)曰重曰該曰修曰熙實能金
木及水(能治其官○重直龍反該古咳反)使重為句芒(木正)該為蓐收(金正)
修及熙為玄冥(二子相代為水正)世不失職遂濟窮桑此其三
祀也(窮桑少皥之號也四子能治其官使不失職濟成少皥之功死皆為民所祀窮桑地在魯北)顓
頊氏有子曰犂為祝融(犂為火正)共工氏有子曰句龍為后
土(共工在大皥後神農前以水名官者其子句龍能平水土故死而見祀○共音恭)此其二祀
也后土為社(方答社稷故明言為社)稷田正也(掌播殖也)有烈山氏之
子曰柱為稷(烈山氏神農世諸侯)自夏以上祀之(祀柱)周棄亦為稷
(棄周之始祖能播百穀湯既勝夏廢柱而以棄代之)自商以來祀之(傳言蔡墨之博物)○
冬晉趙鞅荀寅帥師城汝濱(趙鞅趙武孫也荀寅中行荀吴之子汝濱晉所取陸)
(渾地)遂賦晉國一鼔鐵以鑄刑鼎(令晉國各出功名共鼓石為鐵計令一鼓而足)
(因軍役而為之故言遂)著范宣子所為刑書焉仲尼曰晉其亡乎
失其度矣夫晉國將守唐叔之所受法度以經緯其民
卿大夫以序守之(序位次也)民是以能尊其貴貴是以能守
其業貴賤不愆所謂度也文公是以作執秩之官為被
廬之法(杜僖二十七年文公蒐被廬修唐叔之法○被皮義反)以為盟主今棄是
度也而為刑鼎民在鼎矣(林民知爭端皆在鼎矣)何以尊貴(棄禮徵書)
(故不尊貴)貴何業之守(民不奉上則上失業)貴賤無序何以為國且夫
宣子之刑夷之蒐也晉國之亂制也(杜范宣子所用刑乃夷蒐之法也夷)
(蒐在文六年一蒐而三易中軍帥賈季箕鄭之徒遂作亂故曰亂制)若之何以為法蔡史
墨曰范氏中行氏其亡乎(蔡史墨即蔡墨)中行寅為下卿而千
上令擅作刑器以為國法是法姦也又加范氏焉(范宣子刑)
(書中既廢矣今復興之是成其咎)易之亡也(林是交易范氏速之使亡也)其及趙氏
趙孟與焉(林趙孟即趙鞅亦與於鑄鼎之役○與音預)然不得已若德可以
免(杜鑄刑鼎本非趙鞅意不得已而從之若能修德可以免禍為定十三年荀寅士吉射入朝歌以叛)
經(己丑)三十年春王正月公在乾侯(釋不朝正子廟)○夏六月庚
辰晉侯去疾卒(杜未同盟而赴以名○頃公卒子定公午立)○秋八月葬晉
頃公(三月而葬速○頃音傾)○冬十有二月吴滅徐徐子章禹奔
楚(杜徐子稱行以名告也)
傳三十年春王正月公在乾侯不先書鄆與乾侯非公
且徵過也(杜徵明也二十七年二十八年公在鄆二十九年公在乾侯而經不釋朝正之禮者所以)
(非責公之妄且明過謬猶可掩故不顯書其所在使若在國然自是鄆人潰叛齊晉卑公子家忠謀終不能用)
(内外棄之非復過誤所當掩塞故每歲書公所在○徵直升反)○夏六月晉頃公卒秋
八月葬鄭游吉弔且送葬魏獻子使士景伯詰之曰悼
公之喪子西弔子蟜送葬(在襄十五年○詰起吉反蟜居表反)今吾子無
貳何故(林貳副也吾子謂子大叔弔喪其使無有副貳)對曰諸侯所以歸晉君
禮也禮也者小事大大字小之謂事大在共其時命(杜隨)
(時共所求○共音恭)字小在恤其所無以敝邑居大國之間共其
執貢與其備御不虞之患豈㤀共命(言不敢㤀共命以所備御者多不及)
(辨之○御魚吕反)先王之制諸侯之喪士弔大夫送葬唯嘉好
聘享三軍之事于是乎使卿晉之喪事敝邑之間先君
有所助執紼矣(林知晉之有喪事其遇鄭國閒暇之時鄭之先君亦有會葬于晉執紼者矣○)
(紼輓素也禮送葬必執紼○好呼報反間音閑下同紼音弗)若其不間雖士大夫有
所不獲數矣(林若遇鄭國多事之時雖欲使士弔大夫送葬亦有不得如先王之禮數者矣)大
國之惠亦慶其加(杜慶善也謂善其君自行)而不討其乏明底其情
(林底致也明致小國有無之情○底音旨)取備而已以為禮也靈王之喪(在襄)
(二十九年)我先君簡公在楚我先大夫印段實往敝邑之少
卿也(杜少年少也○少詩照反)王吏不討恤所無也今大夫曰女盍
從舊(杜盍何不也○女音汝)舊有豐有省不知所從從其豐則寡
君幼弱是以不共從其省則吉在此矣唯大夫圖之晉
人不能詰(傳言大叔之敏○省所景反下同)○吴子使徐人執掩餘使
鍾吾人執燭庸(杜二十七年奔故)二公子奔楚楚子大封而定
其徙(杜大封與土田定其所徙之居)使監馬尹大心逆吴公子使居養
(杜二子奔楚楚使逆之於竟也養即所封之邑○監古銜反)莠尹然左司馬沈尹戌
城之(杜城養)取於城父與胡田以與之(杜胡田故胡子之地)將以害
吴也(林將以為吴邊疆之害)子西諫曰吴光新得國而親其民視
民如子辛苦同之將用之也若好吴邊疆使柔服焉猶
懼其至(杜柔服謂不與吴搆怨○好呼報反疆居良反)吾又疆其讐以重怒之
無乃不可乎(林讐謂二公子乃王僚母弟闔廬之仇也○重直用反)吴周之胄裔
也(林大伯仲雍周大王之子故為周之族胄遠裔)而棄在海濱不與姬通今而
始大比于諸華光又甚文將自同於先王(先王謂大王王季亦自西)
(戎始比諸華)不知天將以為虐乎使剪喪吴國而封大異姓
乎其抑亦將卒以祚吴乎其終不遠矣(林不知天意將使之為暴虐乎)
(使闔廬用兵以自剪削喪滅吴國而以其土地封大異姓諸侯乎或者其終以福祚吴國乎其事行可知不久)
(遠矣○喪息浪反)我盍姑億吾鬼神(億安也)而寧吾族姓以待其
歸(杜善惡之歸)將焉用自播揚焉(播揚猶勞動也○焉於虔反播被我反又波賀反)
王弗聽吴子怒冬十二月吴子執鍾吾子遂伐徐防山
以水之(防壅山水以灌徐)己夘滅徐徐子章禹斷其髮(斷髮自刑示懼)
(○斷丁緩反)攜其夫人以逆吴子吴子唁而送之使其邇臣
從之遂奔楚(杜邇近也)楚沈尹戌帥師救徐弗及遂城夷使
徐子處之(杜夷城父也)○吴子問于伍員曰初而言伐楚(在二)
(十年○員音云)余知其可也而恐其使余往也又惡人之有余
之功也(林人謂王僚恐其使我帥師以伐楚又惡伐楚之功為王僚所有○惡烏路反)今余將
自有之矣伐楚何如對曰楚執政衆而乖莫適任患(林言)
(楚執政衆多而意向乖異不相統一莫肯為國家任患難○適丁歷反任音壬)若為三師以肄
焉(肄猶勞也○肄以利反下同)一師至彼必皆出彼出則歸彼歸則
出楚必道敝(杜罷敝於道)亟肄以罷之(林亟數也數勞肄之使之罷敝○亟欺冀)
(反罷音皮)多方以誤之(林聲東擊西使之迷誤)既罷而後以三軍繼之
必大克之闔廬從之楚于是乎始病(杜為定四年吴入楚傳)
經(庚寅)三十有一年春王正月公在乾侯○季孫意如會
晉荀躒于適歷(林適歷晉地書公在乾侯季孫意如會晉于適歷以見晉人釋君而助臣也晉)
(士鞅會諸侯之大夫于扈將以納公取貨於季孫而遂不果荀躒復為此會昭公所以死于外也襄昭之際大)
(夫無君之禍晉人為之也○躒力狄反適丁歷反)○夏四月丁巳薛伯穀卒(杜襄)
(二十五年盟重丘林獻公卒子襄公定立)○晉侯使荀躒唁公于乾侯(將使意如)
(迎公故荀躒來唁)○秋葬薛獻公(無傳)○冬黑肱以濫來奔(杜黑肱邾)
(大夫濫東海昌慮縣不書邾史闕文林傳言邾黑肱也其不係之邾濫嘗自别於邾也圍戚不曰圍衛戚取鄆)
(不曰取我鄆皆如二君之辭也○濫力甘反或力暫反)十有二月辛亥朔日有食之
傳三十一年春王正月公在乾侯言不能外内也(公内不容)
(於臣子外不容於齊晉所以久在乾侯)○晉侯將以師納公范獻子曰若
召季孫而不來則信不臣矣然後伐之若何晉人召季
孫獻子使私焉曰子必來我受其無咎(言我為子受無咎之任)季
孫意如會晉荀躒于適歷荀躒曰寡君使躒謂吾子何
故出君有君不事周有常刑子其圖之季孫練冠麻衣
跣行(杜示憂慼○跣素典反)伏而對曰事君臣之所不得也敢逃
刑命(杜言願事君君不肯還不敢辟罪)君若以臣為有罪請囚于費以
待君之察也亦唯君若以先臣之故不絶季氏而賜之
死(杜雖賜以死不絶其後○費音祕)若弗殺弗亡君之惠也死且不朽
若得從君而歸則固臣之願也敢有異心(杜君皆謂魯侯也蓋季孫)
(探言罪己輕重以答荀躒)夏四月季孫從知伯如乾侯(杜知伯荀躒○知音智)
子家子曰君與之歸一慙之不忍而終身慙乎(林一時慙恥不)
(能少忍與之歸國則身死于外將為終身之慙恥)公曰諾衆曰在一言矣君必
逐之(杜言晉既憂君君以一言使晉晉必逐之)荀躒以晉侯之命唁公且曰
寡君使躒以君命討於意如意如不敢逃死君其入也
公曰君惠顧先君之好施及亡人將使歸糞除宗祧以
事君則不能見夫人已所能見夫人者有如河(杜糞掃也已昭)
(公自稱林夫人謂季孫也言若見季孫已當受禍明如河以自誓○好呼報反夫音扶)荀躒掩耳
而走(杜怪公所言示不忍聽)曰寡君其罪之恐敢與知魯國之難
(杜言恐獲不納君之罪今納而不入何敢復知耶○與音預難乃旦反)臣請復於寡君退
而謂季孫君怒未怠子姑歸祭(林言魯君忿怒尚未倦怠季孫且歸攝行君事)
子家子曰君以一乘入于魯師季孫必與君歸(林勸公棄其從)
(者單車入于季孫之軍季孫見君單歸勢難拒絶必與君歸○乘繩證反)公欲從之衆從者
脅公不得歸(林衆從者恐公獨歸不得復入故脅制昭公杜傳言君弱不得復自任○衆從才用)
(反)○薛伯穀卒同盟故書(杜謂書名也入春秋來薛始書名故發傳經在荀躒唁公)
(上傳在下者欲魯事相次)○秋吴人侵楚伐夷侵潛六(皆楚邑)楚沈尹
戌帥師救潛吴師還楚師遷潛於南岡而還吴師圍弦
左司馬戌右司馬稽帥師救弦及豫章(杜左司馬沈尹戌○稽音啓又)
(古兮反)吴師還始用子胥之謀也(謀在前年)○冬邾黑肱以濫
來奔賤而書名重地故也(黑肱非命卿故曰賤)君子曰名之不可
不慎也如是(杜是黑肱也)夫有所有名而不如其已(杜有所謂有地)
(也言雖有名不如無名已止也)以地叛雖賤必書地以名其人終為不
義弗可滅已(杜凡竊邑叛君者雖非命卿必書以某地以著其人之名終身為不義之人𫝊之萬)
(世不可冺滅)是故君子動則思禮行則思義不為利回(林先正其)
(心不以利欲陷身于回邪○為于偽反下同)不為義疚(杜疚病也見義則為之)或求名
而不得或欲蓋而名章懲不義也(林或本欲求名而春秋不書其名或本欲)
(隱蓋而春秋稱著其名所以懲戒不義之人誅其心也)齊豹為衛司寇守嗣大夫
(守先人嗣言其尊)作而不義其書為盜(杜求名而不得也二十年豹殺衛侯兄欲求不)
(畏彊禦之名)邾庶其(在襄二十一年)莒牟夷(在五年)邾黑肱以土地出
求食而已(林庶其以漆閭丘牟夷以牟婁防兹黑肱以濫不過求食其地而已)不求其名
賤而必書(杜春秋叛者多唯取三人來適魯者三人皆小國大夫故曰賤)此二物者所
以懲肆而去貪也(杜物事也肆放也齊豹書盜懲肆也三叛人名去貪也)若艱難
其身(杜身為艱難)以險危大人(杜大人在位者)而有名章徹(杜謂得勇名)
攻難之士將奔走之(杜攻猶作也奔走猶赴趣也○難乃旦反)若竊邑叛君
以徼大利而無名(杜謂不書其人名○徼古堯反)貪冒之民將寘力焉
(盡力為之不顧於見書○冐亡北反又亡報反)是以春秋書齊豹曰盜三叛人
名以懲不義數惡無禮其善志也(無禮惡逆皆數而不志記事之善者也○)
(數所主反)故曰春秋之稱(林稱權衡也春秋權衡之法○稱尺證反)微而顯(文微而義)
(著)婉而辨(辭婉而旨别)上之人能使昭明(杜上之人謂在位者在位者能行其)
(法非賤人所能)善人勸焉淫人懼焉是以君子貴之(林善人得褒而知所)
(勸勉淫人畏貶而知所恐懼是以春秋之法為君子之所貴)○十二月辛亥朔日有
食之是夜也趙簡子夢童子臝而轉以歌(杜轉婉轉也○臝力果反)
旦占諸史墨曰吾夢如是今而日食何也(簡子夢適與日食會謂咎)
(在己故問之)對曰六年及此月也吴其入郢乎終亦弗克(史墨)
(知夢非日食之應故釋日食之咎而不釋其夢○郢以井反又羊政反)入郢必以庚辰(庚日)
(有變日在辰尾故曰以庚辰定四年十一月庚辰吴入郢)日月在辰尾(辰尾龍尾也周十二月今)
(之十月日月合朔於辰尾而食)庚午之日日始有謫火勝金故弗克(杜謫)
(變氣也庚午十月十九日去辛亥朔四十一日雖食在辛亥更以始變為占也午南方楚之位也午火庚金也日)
(以庚午有變故災在楚楚之仇敵唯吴故知入郢必吴火勝金者金為火妃食在辛亥亥水也水數六故六年)
(也林午火勝庚金楚氣猶壯故終亦不克○謫直革反)
經(辛夘)三十有二年春王正月公在乾侯取闞(無傳公别居乾侯遣)
(人誘闞而取之不用師徒○闞口暫反)○夏吴伐越(林吴始伐越)○秋七月○
冬仲孫何忌會晉韓不信齊高張宋仲幾衛世叔申鄭
國參曹人莒人薛人杞人小邾人城成周(杜世叔申世叔儀孫也國)
(參子産之子不書盟時公在外未及告公公已薨林諸侯有事于京師皆不書僖十三年十六年戍周不書襄)
(二十四年城周不書以是為常事也書城成周則請而後城之是非常也是役也晉魏舒南面韓不信專執于)
(京師宋仲幾不受功齊高張後大夫之無王甚矣其不曰京師而曰成周以見周與列國等耳○參七南反)
○十有二月己未公薨于乾侯(十五日)
傳三十二年春王正月公在乾侯言不能外内又不能
用其人也(杜其人謂子家羈也言公不能用其人故於今猶在乾侯)○夏吴伐越始
用師於越也(自此之前雖疆事小爭未嘗用大兵)史墨曰不及四十年越
其有吴乎(杜存亡之數不過三紀歲星三周二十六歲故曰不及四十年哀二十二年越滅吴至此)
(三十八歲)越得歲而吴伐之必受其凶(杜此年歲在星紀星紀吴越之分也歲星)
(所在其國有福吴先用兵故反受其殃)○秋八月王使富辛與石張如晉
(林富辛石張皆周大夫)請城成周(子朝之亂其餘黨多在王城敬王畏之徙都成周成周狹小故)
(請城之)天子曰天降禍于周俾我兄弟並有亂心以為伯
父憂(杜俾使也兄弟謂子朝也伯父謂晉侯)我一二親昵甥舅不皇啓處
於今十年(謂二十三年二師圍郊至于今○昵女乙反)勤戍五年(謂三十八年晉籍秦)
(致諸侯之戍至于今)余一人無日㤀之(杜念諸侯勞)閔閔焉如農夫之
望歲懼以待時(閔閔憂貌王憂亂常閔閔冀望安定如農夫之憂饑冀望來歲之將熟)伯
父若肆大惠復二文之業弛周室之憂(杜肆展放也二文謂文侯仇文)
(公重耳弛猶解也)徼文武之福以固盟主(林以固其主盟之權)宣昭令名
則余一人有大願矣昔成王合諸侯城成周以為東都
崇文德焉(杜作成周遷殷民以為京師之東都所以崇文王之德)今我欲徼福假
靈于成王修成周之城俾戍人無勤諸侯用寧蝥賊遠
屏晉之力也(杜蝥賊喻災害)其委諸伯父使伯父實重圖之俾
我一人無徵怨于百姓(杜徵召也)而伯父有榮施先王庸之
(庸功也先王之靈以為大功)范獻子謂魏獻子曰與其戍周不如城
之天子實云(杜云欲罷戍而城)雖有後事(杜築城之後成有他變異之事)晉勿
與知可也從王命以紓諸侯晉國無憂是之不務而又
焉從事魏獻子曰善使伯音對(杜伯音韓不信○與音預紓音舒焉於虔反)
曰天子有命敢不奉承以奔告于諸侯遲速衰序(杜衰差也)
(序次也○衰初危反)於是焉在(杜在周所命)冬十一月晉魏舒韓不信
如京師合諸侯之大夫于狄泉尋盟且令城成周(杜尋平丘)
(盟)魏子南面(居君位)衛彪徯曰魏子必有大咎干位以令
大事非其任也(杜彪徯衛大夫林干犯君位以令城周之大事非其德之所能當也○彪彼蚪)
(反徯音兮)詩曰敬天之怒不敢戲豫敬天之渝不敢馳驅(杜詩)
(大雅戒王者言當敬畏天之譴怒不可遊戲逸豫馳驅自恣渝變也)况敢干位以作大事
乎己丑士彌牟營成周(林士彌牟即士景伯)訃丈數(計所當城之丈數也)揣
高卑(林度高曰揣揣版幹高卑之宜○揣丅果反又初委反)度厚薄仞溝洫(杜度深曰)
(仞林度量本末厚薄之制仞溝洫深淺之凖○度待洛反洫况域反)物土方議遠邇(杜物相也)
(相取土之方而遠近之宜)量事期(知事幾時畢)計徒庸(知用幾人功)慮材用(知費)
(幾財用)書餱糧(知用幾糧食)以令役於諸侯(林號令於諸侯使供其役)屬役
賦丈(林屬所當役之數賦所當城丈尺○屬之欲反)書以授帥(帥諸侯之大夫○帥所類反)
而效諸劉子(杜效致也)韓簡子臨之以為成命(林韓簡子即韓不信杜臨)
(履其事以命諸侯經所以不書魏舒)○十二月公疾徧賜大夫(杜從公者)大夫
不受賜子家子雙琥(杜琥玉器○琥音虎)一環一璧輕服(細好之服)受
之大夫皆受其賜己未公薨子家子反賜於府人曰吾
不敢逆君命也大夫皆反其賜書曰公薨于乾侯言失
其所也(杜不薨路寢為失所)趙簡子問於史墨曰季氏出其君而
民服焉諸侯與之君死於外而莫之或罪也對曰物生
有兩有三有五有陪貳故天有三辰(杜謂有三○陪蒲回反)地有
五行(杜謂有五)體有左右(杜謂有兩)各有妃耦(杜謂陪貳○妃音配)王有公
諸侯有卿皆有貳也天生季氏以貳魯侯為日久矣民
之服焉不亦宜乎魯君世從其失季氏世修其勤民㤀
君矣雖死於外其誰矜之社稷無常奉(林奉之無常人言唯德也○從)
(子用反本亦作縱)君臣無常位自古以然(杜史墨跡古今以實言)故詩曰
高岸為谷深谷為陵(杜詩小雅言高下有變易)三后之姓於今為庶
主所知也(杜三后虞夏商林夏商周三后之子孫本高貴也今或降而為衆庶此言貴賤有時而變)
(易也)在易卦雷乘乾曰大壯䷡(乾下震上大壯震在乾上故曰雷乘乾)天
之道也(乾為天子震為諸侯而在乾上君臣易位猶臣大強壯若天上有雷)昔成季友桓
之季也(林即公子友魯桓公之季子也)文姜之愛子也始震而卜卜人
謁之(杜震妊娠也謁告也○震如字一音身)曰生有嘉聞(杜嘉名聞於世○聞音問)其
名曰友為公室輔及生如卜人之言有文在其手曰反
(○詳見閔二年傳)遂以名之既而有大功於魯(杜立僖公○名武政反)受
費以為上卿(林僖公賜以汶陽之田及費在僖元年○費音祕)至於文子武子
(杜文子行父武子宿)世增其業不廢舊績魯文公薨而東門遂殺
適立庶魯君於是乎失國(林文十八年公子遂殺惡及視而立宣公魯君於是始失)
(其國之權○適丁歷反)政在季氏於此君也四公矣(林宣成襄昭)民不
知君何以得國是以為君慎器與名不可以假人(杜器車服)
(名爵號林惟魯公不能謹此初假季氏權至失政為所逐)
左傳杜林合注卷四十三
