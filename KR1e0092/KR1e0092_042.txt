左傳杜林合注卷四十二明王道焜
趙如源同編
昭公九
經(乙酉)二十有六年春王正月葬宋元公(三月而葬速)○三月
公至自齊居于鄆○夏公圍成(杜成孟氏邑不書齊師帥賤衆少重在公)○
秋公會齊侯莒子邾子杞伯盟于鄟陵(杜鄟陵地闕林此參盟也參盟)
(自齊桓以來未之有也於是再見其再見何晉不復主盟矣十六年齊徐莒郯嘗盟於蒲隧十九年宋邾郳徐)
(嘗盟于蟲則諸侯有不待伯主而自盟會者矣於是書以晉之不復主盟也晉不復主盟而後齊專盟矣○鄟)
(音專)公至自會居于鄆(無傳)○九月庚申楚子居卒(杜未同盟而赴)
(以名林平王卒子昭王軫立)○冬十月天王入于成周(杜傳言王入在子朝奔後)
(經在前者子朝來告晚林言始得京師也昔者惠王出入皆不書襄王雖書出猶不書入也於是悼王自皇敬)
(王自狄泉則曷為皆書入幸之也王室亂矣入無足諱焉爾于成周猶未得王都也)尹氏召伯毛
伯以王子朝奔楚(杜召伯當言召氏經誤也尹召族奔非一人故言氏書奔在王入下者王)
(入乃告諸侯林尹氏獨欲立子朝耳以二卿序尹氏之下則從之者而已)
傳二十六年春王正月庚申齊侯取鄆(前年已取鄆至是乃發傳者為)
(公處鄆起)○葬宋元公如先君禮也(善宋人違命以合禮)○三月公至
自齊處于鄆言魯地也(入魯竟故書至猶在外故書地)夏齊侯將納公
命無受魯貨申豐從女賈(豐賈二人皆季氏家臣○女音汝)以幣錦二
兩(杜二丈為一端二端為一兩所謂匹也二兩二匹)縳一如瑱(杜瑱充耳縳卷也急卷使如充)
(耳易懷藏○縳直轉反瑱他殿反)適齊師謂子猶之人高齮(杜齮子猶家臣子猶)
(梁丘據○齮魚綺反)能貨子猶為高氏後粟五千庾(杜言若能為我行貨於子)
(猶當為請使得為高氏後又當致粟五千庾庾十六斗凡八千斛)高齮以錦示子猶子
猶欲之齮曰魯人買之百兩一布以道之不通先入幣
財(杜言魯人買此甚多布陳之以百兩為數林財猶材也言以此二兩為先幣蓋許賂子猶以百兩)子
猶受之言於齊侯曰羣臣不盡力于魯君者非不能事
君也(杜欲行其說故先示欲盡力納魯君)然據有異焉(杜異猶怪也)宋元公為
魯君如晉卒于曲棘(林在前年○為于偽反)叔孫昭子求納其君
無疾而死(林亦在前年)不知天之棄魯邪抑魯君有罪於鬼
神故及此也君若待于曲棘使羣臣從魯君以卜焉(杜卜)
(知可伐否)若可師有濟也君而繼之兹無敵矣若其無成君
無辱焉齊侯從之使公子鉏帥師從公(杜鉏齊大夫林使從魯公伐魯)
成大夫公孫朝謂平子曰有都以衛國也請我受師(林成)
(孟氏邑言國之有都邑將以為國之屏衛也請以成邑禦齊師)許之請納質(杜恐見疑○質音致)
弗許曰信女足矣告于齊師曰孟氏魯之敝室也(杜敝壊也)
(○女音汝)用成已甚弗能忍也(林用成之力彫敝已甚不能復堪忍受)請息肩
于齊(杜公孫朝詐齊師言欲降使來取成)齊師圍成成人伐齊師之飲馬
于淄者曰將以厭衆(杜以厭衆心不欲使知已降也淄水出泰山梁父縣西北入汶○飲)
(於鴆反厭於冉反又於葉反)魯成備而後告(林待魯人守備既成而後告齊師)曰不
勝衆(林言衆不欲降已不能勝○勝音升又始證反)師及齊師戰于炊鼻(杜季氏師)
(距公非公命則不書炊鼻魯地○炊昌垂反)齊子淵捷從洩聲子(林聲子魯大夫齊子)
(淵捷逐之○洩息列反)射之中楯瓦(瓦楯脊○射食亦反下同中丁仲反下同楯常允反又音)
(允)繇朐汰輈七入者三寸(杜入楯瓦也朐車軛輈車轅繇過也汰矢激七矢鏃也○)
(繇音由朐其俱反汰他達反匕必履反)聲子射其馬斬鞅殪改駕人以為
鬷戾也而助之(林在腹曰鞅聲子射淵捷之馬斬其係腹之鞅馬死淵捷改駕他馬魯人不識)
(淵捷誤以為鬷戾而助之杜人魯人也鬷戾叔孫氏司馬)子車曰齊人也(子車即淵捷)將
擊子車(林魯人之先助淵捷者知其誤將擊之)子車射之殪其御曰又之
(又欲使射餘人)子車曰衆可懼也而不可怒也(林言衆人之衆可以射恐之而)
(不可屢射激之使怒)子囊帶從野洩叱之(囊帶齊大夫野洩即聲子)洩曰軍無
私怒報乃私也將亢子(杜欲以公戰禦之不欲私報其叱)又叱之(杜子囊復)
(叱之)亦叱之(野洩亦叱也言齊無戰心但相叱)冉豎射陳武子中手(林冉豎季)
(氏臣陳武子即陳子疆)失弓而罵(杜武子罵)以告平子曰有君子白皙
鬒鬚眉甚口(林甚有口辨○鬒之恐反黑也)平子曰必子彊也毋乃亢
諸(杜子彊武子字林言無乃亢禦之以致其怒)對曰謂之君子何敢亢之(杜偽)
(言不敢違季氏)林雍羞為顔鳴右下(林皆魚人羞為右故下車戰)苑何忌取
其耳(何忌齊大夫不欲殺雍但截其耳以辱之)顔鳴去之(杜其右見獲懼而去之)苑子
之御曰視下顧(復欲使苑子擊其足)苑子刜林雍斷其足鑋而乘
於他車以歸(鑋一足行○刜芳弗反說文云擊也又父勿反斷丁管反鑋遣政反又音磬)顔
鳴三入齊師呼曰林雍乘(林呼林雍共載杜言魯人皆致力於季氏不以私怨而相)
(棄○乘繩證反)○四月單子如晉告急五月戊午劉人敗王城
之師于尸氏(杜劉人劉蚠之屬王城子朝之徒尸氏在鞏縣西南偃師城)戊辰王城
人劉人戰于施谷劉師敗績(施谷周地)○秋盟于鄟陵謀納
公也(杜齊侯謀)○七月己巳劉子以王出(杜師敗懼而出)庚午次于
渠(渠周地)王城人焚劉(杜燒劉子邑)丙子王宿于禇氏(杜洛陽縣南有)
(禇氏亭○禇張吕反)丁丑王次于萑谷庚辰王入于胥靡辛巳王
次于滑(杜萑谷胥靡滑皆周地胥靡滑本鄭邑○萑音丸)晉知躒趙鞅帥師納
王使女寬守闕塞(女寬晉大夫闕塞洛陽西南伊闕口也守之備子朝○知音智躒音歷女)
(音汝塞索代反)○九月楚平王卒令尹子常欲立子西(杜子西平王之)
(長庶)曰大子壬弱其母非適也(杜壬昭王也○適丁歷反)王子建實聘
之(林本王子建所聘而平王奪之也)子西長而好善立長則順建善則
治王順國治可不務乎子西怒曰是亂國而惡君王也
(林廢嫡立庶是亂楚國之政言王子建聘之是彰平王之惡○長丁文反好呼報反)國有外援不
可凟也(杜外援秦也凟慢也)王有適嗣不可亂也敗親速讐(杜不立壬)
(秦將來討是速讐也)亂嗣不祥我受其名(杜受惡名)賂我以天下吾滋
不從也(杜滋益也)楚國何為必殺令尹令尹懼乃立昭王○
冬十月丙申王起師于滑(杜起發也)辛丑在郊(郊子朝邑)遂次于
尸十一月辛酉晉師克鞏(杜知躒趙鞅之師)召伯盈逐王子朝
(伯盈本黨子朝晉師克鞏知子朝不成更逐之而逆敬王)玉子朝及召氏之族毛伯
得尹氏固南宫嚚奉周之典籍以奔楚(召尹二族皆奔故稱氏重見尹)
(固名者為後還見殺)隂忌奔莒以叛(隂忌子朝黨莒周邑)召伯逆王于尸及
劉子單子盟(召伯新還故盟)遂軍圉澤次于隄上(杜圉澤隄上皆周地○隄)
(音低或音啼)癸酉王入于成周(成周今洛陽)甲戌盟于襄宫(襄王之廟)
晉師使成公般戍周而還(杜般晉大夫○般音班)十二月癸未王
入于莊宫(莊宫在王城)王子朝使告于諸侯曰昔武王克殷
成王靖四方康王息民並建母弟以藩屏周亦曰吾無
專享文武之功(杜不敢專故建母弟)且為後人之迷敗傾覆而溺
入于難則振救之至于夷王王愆于厥身(杜夷王厲王父也愆惡疾)
(也○覆芳服反難乃旦反)諸侯莫不並走其望以祈王身(林諸侯莫不徧走禱)
(祀羣望之神以祈王疾之瘳)至于厲王王心戾虐萬民弗忍居王于
彘(杜不忍害王也厲王之末周人流王于彘○彘直例反)諸侯釋位以間王政(杜間)
(猶與也去其位與治王之政事林周召二公與治王之政事號曰共和○間間厠之間)宣王有志
而後效官(林宣王厲王子彘之亂宣王尚少召公虎取而長之有志言長而有立志也效授也二公)
(乃共立之而授其官政於王)至于幽王天不弔周王昏不若用愆厥
位(杜幽王宣王子若順也愆失也)攜王奸命諸侯替之而建王嗣用遷
郟鄏(杜攜王幽王少子伯服也王嗣宜臼也幽王后申姜生太子宜臼王幸褒姒生伯服欲立之而殺大)
(子大子奔申申伯與鄫及西戎伐周戰于戲幽王死諸侯廢伯服而立宜臼是為平王東遷郟鄏○攜戶圭反)
(奸音干下同)則是兄弟之能用力於王室也至于惠王天不
靖周生頽禍心施于叔帶惠襄辟難越去王都(杜惠王平王六)
(世孫頽惠王庶叔也莊十九年作亂惠王適鄭襄王惠王子叔帶襄王弟僖二十四年叔帶作難襄王處汜○)
(頽徒回反施以䜴反難乃旦反)則有晉鄭咸黜不端(杜黜去也晉文殺叔帶鄭厲殺子頽)
(為王室去不端直之人)以綏定王家則是兄弟之能率先王之命
也在定王六年秦人降妖(杜定王襄王孫定王六年魯宣八年林衣服歌謠草木之)
(怪謂之妖此蓋妖言降秦也)曰周其有頿王(林頿口上鬚也言周當有王生而有頿○頿子)
(斯反)亦克能修其職諸侯服享二世共職(杜二世謂靈景○共音恭)王
室其有間王位諸侯不圖而受其亂災(杜間王位謂子朝也今子朝以)
(為王猛受亂災謂楚也今子朝以為晉○間間厠之間下同)至于靈王生而有頿(靈王)
(定王孫)王甚神聖無惡於諸侯靈王景王克終其世(景王靈王)
(子)今王室亂單旗劉狄剝亂天下壹行不若(杜單旗穆公也劉狄)
(劉蚠也壹專也林專一行此不順之事)謂先王何常之有(言先王無常法)唯余心
所命(林唯我心所欲則命以為君)其誰敢討之帥羣不弔之人(弔至也○)
(弔如字舊丁歷反)以行亂于王室侵欲無厭規求無度貫凟鬼
神(杜貫習也凟易也○厭於鹽反貫古患反)慢棄刑法倍奸齊盟傲狠威儀
矯誣先王(林傲惰狼戾以為一身之威儀矯詐誣罔以干先王之命令○倍音佩)晉為不
道是攝是贊(杜攝持也贊佐也先王謂景王)思肆其㒺極(杜肆放也)兹不穀
震盪播越竄在荆蠻(杜兹此也此不穀于朝自謂)未有攸底(杜底至也攸所)
(也○底音旨)若我一二兄弟甥舅奬順天法無助狡猾以從
先王之命毋速天罰赦圖不穀(赦其憂而圖其難○毋音無)則所願
也敢盡布其腹心及先王之經而諸侯實深圖之(林而汝也)
昔先王之命曰王后無適則擇立長年鈞以德德鈞以
卜(杜言王后若無嫡子則擇庶子之長者而立之年同則論其德之厚薄德同則論其卜之吉凶林此所謂)
(先王之經○適丁歷反)王不立愛公卿無私古之制也穆后及太
子夀早夭即世(在十五年)單劉贊私立少(林單子劉子贊助景王私意而立少)
(子)以間先王(間錯先王之制)亦惟伯仲叔季圖之(伯仲叔季總謂諸侯)閔
馬父聞子朝之辭曰文辭以行禮也子朝干景之命遠
晉之大以專其志無禮甚矣文辭何為(林閔馬父魯大夫杜傳終王室)
(亂○遠于萬反)○齊有彗星(杜出齊之分野不書魯不見○彗似歲反又息遂反)齊侯使
禳之(祭以禳除之)晏子曰無益也祗取誣焉(杜誣欺也)天道不諂
(謟疑也)不貳其命(林禍福明白不可攜貳)若之何禳之且天之有彗
也以除穢也(林星象似箒故有除穢之象)君無穢德又何禳焉若德
之穢禳之何損(林雖使祭禳何損於禍)詩曰惟此文王小心翼翼
昭事上帝聿懷多福厥德不回以受方國(杜詩大雅翼翼共也聿惟)
(也回違也言文王德不違天人故四方之國歸往之)君無違德方國將至何患於
彗詩曰我無所監夏后及商用亂之故民卒流亡(杜逸詩也)
(言追監夏商之亡皆以亂故)若德回亂民將流亡祝史之為無能補
也公說乃止齊侯與晏子坐于路寢(林路寢齊君之正寢也○說音悦)
公歎曰美哉室其誰有此乎(杜景公自知德不能久有國故歎也)晏子曰
敢問何謂也公曰吾以為在德對曰如君之言其陳氏
乎(林必陳氏代齊而有之也)陳氏雖無大德而有施於民豆區釡鍾
之數(林四升為豆四豆為區四區為釡釡十為鍾此公量也若陳氏私量五升為豆四豆為區四區為釡)
(鍾乃大矣詳見二年傳註○施式䜴反下同區烏侯反)其取之公也薄(謂以公量收)其
施之民也厚(謂以私量貸○施如字又始䜴反)公厚歛焉陳氏厚施焉
民歸之矣詩曰雖無德與女式歌且舞(杜詩小雅義取雖無大德要有)
(喜說之心欲歌舞之式用也○歛力驗反女音汝)陳氏之施民歌舞之矣後世
若少惰陳氏而不亡則國其國也已(林後世子孫若少怠惰不自彊於德)
(政陳氏而不先亡則齊國必為陳氏之所有)公曰善哉是可若何對曰唯禮
可以己之在禮家施不及國民不遷農不移工賈不變
士不濫官不滔大夫不收公利(林大夫之家所施恩澤不得及於國人四民不)
(得遷改其業農主稼穡工治器用賈主貿遷各守常業為士者不濫失其職為官者不滔慢其事大夫不得作)
(福以取人心○賈音古滔吐刀反)公曰善哉我不能矣吾今而後知禮
之可以為國也對曰禮之可以為國也久矣與天地並
(有天地則禮義興)君令臣共父慈子孝兄愛弟敬夫和妻柔姑
慈婦聽禮也君令而不違臣共而不貳父慈而教子孝
而箴(杜箴諫也○共音恭)兄愛而友弟敬而順夫和而義妻柔而
正姑慈而從(杜從不自專)婦聽而婉(杜婉順也)禮之善物也公曰
善哉寡人今而後聞此禮之上也(林恨不早知此禮之可尊尚也)對曰
先王所稟於天地以為其民也是以先王上之(杜稟受也林為治也)
經(丙戌)二十有七年春公如齊(自鄆行)公至自齊居于鄆○
夏四月吴弑其君僚(杜僚亟戰民罷又伐楚喪故光乘間而動稱國以弑罪在僚林僚弑)
(公子光立是為闔廬)○楚殺其大夫郤宛(杜無極楚之讒人宛所聞知而信近之以取敗)
(亡故書名罪宛○郤去逆反宛於阮反又於元反)○秋晉士鞅宋樂祁犂衛北
宫喜曹人邾人滕人會于扈(林外大夫自為會)○冬十月曹伯
午卒(杜無傳未同盟而赴以名林悼公卒弟聲公野立)○邾快來奔(杜無傳快邾命卿也)
(故書)○公如齊(自鄆行)公至自齊居于鄆(無傳)
傳二十七年春公如齊公至自齊處于鄆(林前年齊取鄆以居也)
言在外也(杜在外邑故書地)○吴子欲因楚喪而伐之(前年楚平王卒)
使公子掩餘公子燭庸帥師圍潛(杜二子皆王僚母弟潛楚邑在廬江六縣)
(西南)使延州來季子聘于上國(杜季子本封延陵後復封州來故曰延州來林上國)
(即中國吴居水鄉故以中國為上國)遂聘于晉以觀諸侯(杜觀彊弱)楚莠尹然
工尹麋帥師救潛(杜二尹楚官然麋其名○麋九倫反)左司馬沈尹戌帥
都君子與王馬之屬以濟師(杜都君子在都邑之士有復除者王馬之屬王之養)
(馬官屬校人也濟益也○戌音恤)與吴師遇于窮令尹子常以舟師及
沙汭而還(沙水名○汭如銳反)左尹郤宛工尹夀帥師至于潛吴
師不能退(林遇窮之師當吴之前至潛之師要吴之後楚師彊盛故吴不得退去)吴公子
光曰此時也弗可失也(杜欲因其師徒在外國不堪役以弑王)告鱄設諸
(林鱄設諸二十年伍員所見勇士○鱄音專)曰上國有言曰不索何獲我王
嗣也吾欲求之(林光吴王諸樊子故曰王嗣蓋夀夢生四子諸樊也餘祭也夷昩也季札也而)
(季札賢諸樊餘祭不以國與子而與弟凡為季子也季子不受則國宜及諸樊之子僚夷昩之子也越光而代)
(札故光自言王嗣而欲求之)事若克季子雖至不吾廢也(杜至謂聘還)鱄
設諸曰王可弑也母老子弱是無若我何(猶言我無若是何欲以老)
(弱託光)光曰我爾身也(杜言我身猶爾身林言事汝母當如我母待汝子當如我子也)夏
四月光伏甲於堀室而享王(堀地為室○堀苦忽反)王使甲坐於
道及其門(杜坐道邊至光門)門階戶席皆王親也夾之以鈹羞
者獻體改服於門外(林直門者直階者主戶者主席者皆王僚親密之人又夾之以劒言)
(守衛嚴密羞進食也獻體解衣也進食者必解衣易服於門外防奸細也○鈹普皮反劔也)執羞者
坐行而入(杜坐行膝行也)執鈹者夾承之(林執劔者二人夾承執羞者)及體
以相授也(杜鈹及進羞者體以所食授王)光偽足疾入于堀室(杜恐難作王黨)
(殺已素辟之)鱄設諸寘劔於魚中以進(杜全魚炙故可寘劒以進)抽劔刺
王鈹交於胷(杜交鱄諸胷)遂弑王闔廬以其子為卿(杜闔廬光也以)
(鱄諸子為卿)季子至曰苟先君無廢祀民人無廢主社稷有
奉國家無傾乃吾君也吾誰敢怨哀死事生以待天命
(林哀王僚之死喪事闔廬之生存以待天命之自定)非我生亂立者從之先人之
道也(吴自諸樊以下兄弟相傳而不立適是亂由先人起也季子自知力不能討光故云爾)復命
哭墓(杜復使命於僚墓)復位而待(杜復本位待光命)吴公子掩餘奔徐
公子燭庸奔鍾吾(鍾吾小國)楚師聞吴亂而還(言聞吴亂明郤宛不取賂)
(而還)○郤宛直而和國人說之(林郤宛楚左尹以直事君以和接類○說音悦)鄢
將師為右領(杜右領官名○鄢於晚反又烏戶反)與費無極比而惡之(杜惡)
(郤宛○費扶味反比毗志反惡烏路反)令尹子常賄而信讒無極譖郤宛
焉謂子常曰子惡欲飲子酒(杜子惡郤宛林言郤宛欲為子常設宴○飲於鴆反)
又謂子惡令尹欲飲酒於子氏(林言令尹欲飲酒於子家)子惡曰我
賤人也不足以辱令尹令尹將必來辱為惠已甚吾無
以酬之若何(杜酬報獻)無極曰令尹好甲兵子出之吾擇焉
(林出其家所有之甲兵為選擇取其佳者以進子常○好呼報反)取五甲五兵曰寘諸
門令尹至必觀之而從以酬之(林此以上四句皆無極辭)及享日帷
諸門左(林張帷陳甲兵其中)無極謂令尹曰吾幾禍子子惡將為
子不利甲在門矣子必無往且此役也(此春救潛之役)吴可以
得志子惡取賂焉而還又誤羣帥使退其師曰乘亂不
祥(林此曰字舉郤宛當時之辭○帥所類反)吴乘我喪(林此以下皆無極之辭)我乘其
亂不亦可乎令尹使視郤氏則有甲焉不往召鄢將師
而告之(杜告子惡門有甲兵將害己)將師退遂令攻郤氏且爇之(杜爇)
(燒也○爇如悦反)子惡聞之遂自殺也國人弗爇(林國人知其冤不肯燒其)
(家)令曰不爇郤氏與之同罪或取一編菅焉或取一秉
秆焉(杜編菅苫也秉把也秆槀也○菅古顔反秆古但反木莖也)國人投之(杜國人投而棄)
(之)遂弗爇也令尹炮之(炮燔郤宛○炮步交反)盡滅郤氏之族黨
殺陽令終與其弟完及佗(杜令終陽匄子○佗從河反)與晉陳及其
子弟(杜晉陳楚大夫皆郤氏之黨)晉陳之族呼於國曰鄢氏費氏(林鄢)
(將師費無極)自以為王專禍楚國弱寡王室蒙王與令尹以
自利也(言蒙欺也)令尹盡信之矣國將如何令尹病之(為下殺無)
(極張本)○秋會于扈令戍周且謀納公也宋衛皆利納公
(林宋衛二國與昭公相好皆以納公為利)固請之范獻子取貨於季孫謂司
城子梁與北宫貞子(林范獻子即士鞅杜子梁宋樂祁也貞子衛北宫喜)曰季孫
未知其罪而君伐之請囚請亡於是乎不獲(林謂請囚于費請以)
(五乘亡魯昭公皆不許)君又弗克而自出也夫豈無備而能出君
乎季氏之復天救之也休公徒之怒而啟叔孫氏之心
不然豈其伐人而說甲執冰以游(林復猶安也言其既危復安天意實救助)
(之休息公徒之忿怒而開導叔孫氏之心志苟不如此豈有以師致伐於人而其衆乃自解甲執箭筩敖游之)
(理○說他活反)叔孫氏懼禍之濫而自同於季氏天之道也魯
君守齊三年而無成季氏甚得其民淮夷與之(杜淮夷魯東夷)
有十年之備有齊楚之援(杜公雖在齊言齊不致力)有天之贊(林謂天救)
(之)有民之助(林謂甚得其民)有堅守之心(林謂有十年之備)有列國之
權(林謂有齊楚之援)而弗敢宣也(林堅守臣節不敢宣用)事君如在國(書公)
(行告公至是也)故鞅以為難二子皆圖國者也而欲納魯君鞅
之願也請從二子以圍魯無成死之(林示不徒還以恐二子)二子
懼皆辭乃辭小國而以難復(杜以難納白晉君)○孟懿子陽貨
伐鄆(陽貨季氏家臣伐鄆欲奪公)鄆人將戰子家子曰天命不慆久
矣(杜慆疑也言棄君不疑)使君亡者必此衆也(言君據鄆衆以與魯戰必敗亡)天
既禍之而自福也不亦難乎猶有鬼神此必敗也嗚呼
為無望也夫其死於此乎公使子家子如晉公徒敗于
且知(杜且知近鄆地也○夫音扶且子餘反)○楚郤宛之難國言未已進
胙者莫不謗令尹(杜進胙國中祭祀也謗詛也○難乃旦反)沈尹戌言於子
常曰夫左尹與中廏尹莫知其罪而子殺之以興謗讟
至于今不已(杜左尹郤宛也中廏尹陽令終)戌也惑之仁者殺人以掩
謗猶弗為也今吾子殺人以興謗而弗圖不亦異乎(林仁)
(者之人假使殺人可以掩息謗議尚不肯為此殺人利己之事今子常殺人以起謗議而不早自圖謀不亦異)
(於仁者之所為乎)夫無極楚之讒人也民莫不知去朝吴(在十五年)
出蔡侯朱(在二十一年)喪大子建殺連尹奢(在二十年○喪息浪反)屏
王之耳目使不聰明不然平王之温惠共儉有過成莊
無不及焉所以不獲諸侯邇無極也(杜邇近也)今又殺三不
辜以興大謗(杜三不辜郤氏陽氏晉陳氏)幾及子矣子而不圖將焉
用之夫鄢將師矯子之命以滅三族國之良也而不愆
位(杜在位無愆過○幾音祈又音機焉於虔反)吴新有君(杜光新立也)疆埸日駭
楚國若有大事子其危哉(林衆情不附恐生他變此危道也)知者除讒
以自安也今子愛讒以自危也甚矣其惑也子常曰是
瓦之辠敢不良圖九月己未子常殺費無極與鄢將師
盡滅其族以說于國謗言乃止(○知音智)○冬公如齊齊侯
請饗之(杜設饗禮)子家子曰朝夕立於其朝又何饗焉其飲
酒也乃飲酒使宰獻而請安(比公於大夫也禮君不敵臣晏大夫使宰為主獻獻)
(爵也請安齊侯請自安不在坐也)子仲之子曰重為齊侯夫人曰請使
重見(杜子仲魯公子憖也十二年謀逐季氏不能而奔齊今行飲酒禮而欲使重見從宴媟也○重直勇)
(反又直恭反見賢遍反)子家子乃以君出(辟齊夫人)○十二月晉籍秦
致諸侯之戍于周魯人辭以難(杜經所以不書戍周籍秦籍談子)
經(丁亥)二十有八年春王三月葬曹悼公(無傳六月而葬緩)○公
如晉次于乾侯(杜乾侯在魏郡斤丘縣晉竟内邑)○夏四月丙戌鄭伯
寧卒(杜無傳未同盟而赴以名林定公卒獻公蠆立)○六月葬鄭定公(無傳三月而葬)
(速)○秋七月癸巳滕子寧卒(杜無傳未同盟而赴以名林悼公卒頃公結立)○
冬葬滕悼公(無傳)
傳二十八年春公如晉將如乾侯(齊侯卑公故適晉)子家子曰
有求於人而即其安人孰矜之其造於竟(杜欲使次於竟以待命○)
(造七報反)弗聽使請逆於晉晉人曰天禍魯國君淹恤在外
君亦不使一个辱在寡人(杜一个單使○个古賀反)而即安於甥舅
其亦使逆君(言自使齊逆君)使公復于竟而後逆之(杜逆著乾侯也言公)
(不能用子家所以見辱)○晉祁勝與鄔臧通室(杜二子祁盈家臣也通室易妻○鄔)
(於庶反)祁盈將執之(盈祁午之子)訪於司馬叔游(叔游司馬叔侯之子)叔
游曰鄭書有之惡直醜正實蕃有徒(杜鄭書古書名也言害正直者實多)
(徒衆林醜亦惡也言世衰道微反以正直為醜惡實蕃多其徒衆已上兩句此出鄭書○惡如字又烏路反)
無道立矣子懼不免(杜言世亂讒勝)詩曰民之多辟無自立辟
(杜詩大雅林辟法也言民多僻邪之行當同流合汙無自立辟法以違於衆○多辟匹亦反立辟婢亦反)姑
已若何(姑且也已止也)盈曰祁氏私有討國何有焉(杜言討家臣無與國)
(事)遂執之祁勝賂荀躒荀躒為之言於晉侯晉侯執祁
盈(杜以其專戮○為于偽反)祁盈之臣曰鈞將皆死(林鈞同也言三人同被執皆將)
(戮死)憗使吾君聞勝與臧之死也以為快(杜憗發語之音也吾君謂祁盈)
(○憗魚覲反)乃殺之夏六月晉殺祁盈及楊食我(楊叔向邑食我叔向)
(子伯石也○食音嗣)食我祁盈之黨也而助亂故殺之遂滅祁氏
羊舌氏初叔向欲娶於申公巫臣氏(杜夏姬女也)其母欲娶
其黨(林叔向之母欲為叔向娶於母氏)叔向曰吾母多而庶鮮吾懲舅
氏矣(杜言父多妾媵而庶子鮮少嫌母氏性不曠○鮮息淺反)其母曰子靈之妻殺
三夫(杜子靈巫臣妻夏姬也三夫陳御叔楚襄老及巫臣也時巫臣已死)一君(陳靈公)一子
(夏徵舒)而亡一國(陳也)兩卿矣(孔寧儀行父)可無懲乎吾聞之甚
美必有甚惡(林天地之理循環無窮故甚美者必有甚惡存乎其間)是鄭穆少妃
姚子之子子貉之妺也(林是謂夏姬杜子貉鄭靈公夷○少詩照反貉亡白反)子
貉早死無後而天鍾美於是(杜是夏姬也鍾聚也子貉死在宣四年)將必
以是大有敗也昔有仍氏生女黰黑(杜有仍古諸侯也美髮為黰○黰之)
(忍反稠髮也)而甚美光可以鑑(髮膚光色可以照人)名曰玄妻(以髮黑故)樂
正后夔取之(夔舜典樂之君長○取如字又七住反)生伯封實有豕心貪
惏無饜忿纇無期謂之封豕(杜纇戾也封大也林因其名伯封謂之封豕○惏力)
(耽反饜於鹽反纇立對反)有窮后羿滅之(林羿有窮君名簒夏后者)夔是以不祀
(林言夔因取有仍之美女生子以致滅亡絶其祭祀)且三代之亡共子之廢皆是
物也(杜夏以妺喜殷以妲己周以褒姒三代所由亡也共子晉申生以驪姬廢○共音恭)女何以
為哉夫有尤物足以移人苟非德義則必有禍(杜尤異也○女)
(音汝)叔向懼不敢取平公強使取之生伯石(林伯石即陽食我○取七)
(住反又如字強其丈反)伯石始生子容之母走謁諸姑(子容母叔向嫂伯華)
(妻也姑叔向母)曰長叔姒生男(社兄弟之妻相謂姒○長叔謂叔向也○長丁丈反)姑視
之及堂聞其聲而還曰是豺狼之聲也狼子野心(林豺狼之)
(子山野之心不可馴服)非是莫喪羊舌氏矣遂弗視(喪息浪反)○秋晉
韓宣子卒(林即韓起)魏獻子為政(杜獻子魏舒)分祁氏之田以為
七縣(七縣鄔祁平陵梗陽塗水馬首盂也)分羊舌氏之田以為三縣(銅鞮平陽)
(楊氏)司馬彌牟為鄔大夫(杜大原鄔縣)賈辛為祁大夫(杜大原祁縣)
司馬烏為平陵大夫魏戊為梗陽大夫(林戊魏舒庶子梗陽在大原晉)
(陽縣南○戊音茂)知徐吾為塗水大夫(林徐吾知盈孫塗水大原榆次縣○知音智)
韓固為馬首大夫(固韓起孫)孟丙為盂大夫(杜大原盂縣)樂霄為
銅鞮大夫(杜上黨銅鞮縣)趙朝為平陽大夫(杜朝趙勝曾孫平陽平陽縣)僚
安為楊氏大夫(杜平陽楊氏縣)謂賈辛司馬烏為有力於王室
(杜二十二年辛烏帥師納敬王)故舉之(杜舉以宰邑賞其勤王之功)謂知徐吾趙朝
韓固魏戊餘子之不失職能守業者也(卿之庶子為餘子)其四
人者皆受縣而後見於魏子以賢舉也(杜四人司馬彌牟孟丙樂霄僚)
(安也受縣而後見言采衆而舉不以私也○見賢遍反)魏子謂成鱄(杜鱄晉大夫○鱄音鄟又)
(甫轉反又音附)吾與戊也縣人其以我為黨乎對曰何也(林何可以)
(為黨也)戊之為人也遠不㤀君近不偪同居利思義在約
思純(林其在疏遠不敢㤀君其忠如此其在近密不偪同位其共如此其處財利則思合義無苟得之心)
(也其處窮約則思純正無僣濫之心也)有守心而無淫行雖與之縣不亦
可乎昔武王克商光有天下(林光大也以光大之德奄有天下○行下孟反)其
兄弟之國者十有五人姬姓之國者四十人(林之往也按武王兄)
(弟封國者管蔡郕霍魯衛毛聃郜雍曹滕畢原豐邭凡十六人此言十五人紀載不同不必強為之說四十人)
(亦約言之)皆舉親也夫舉無他惟善所在親疏一也詩曰唯
此文王帝度其心莫其德音其德克明克明克類克長
克君王此大國克順克比比于文王其德靡悔既受帝
祉施于孫子(杜詩大雅美文王能王大國受天福施及子孫林帝上帝也言上帝實揆度文王之)
(心凡事皆得其中莫安定貌言德教之聲莫然清淨其德能如日月之明臨照物使皆得所不失其類能有長)
(人之道能有君人之德故能興王於此周之大國能使天下順從又能比方善事而用之天下之人長短相成)
(能否相濟比方於文王之德其德皆合無有悔咎施猶廣也○唯此文王詩作唯此王季度待洛反莫亡白反)
(又如字長丁丈反王此于况反施以䜴反)心能制義曰度德正應和曰莫(按此)
(以下覆解詩之九德言文王之心能制合宜之義是以帝度其心其德端正民皆應和是以莫其德音)照
臨四方曰明勤施無私曰類(杜施而無私物得其所無失類也○施式䜴反)教
誨不倦曰長(教誨長人之道)賞慶刑威曰君(杜作威作福君之職也)慈和
徧服曰順(杜唯順故天下徧服)擇善而從之曰比(杜比方善事使相從也)經
緯天地曰文(杜經緯相錯故織成文)九德不愆作事無悔(社九德言人備德皆)
(無愆過則動無悔吝)故襲天祿子孫頼之(杜襲受也)主之舉也(杜大夫稱主)
近文德矣所及其遠哉(杜舉魏戊等勤施無私也其四人者擇善而從故曰近文德所)
(及遠也)賈辛將適其縣見於魏子魏子曰辛來昔叔向適鄭
鬷蔑惡(林鬷蔑即鄭然明言其貌醜惡○鬷于工反)欲觀叔向從使之收器
者(杜從隨也隨使人應歛俎豆者)而往立於堂下一言而善叔向將飲
酒聞之曰必鬷明也(杜素聞其賢故聞其言而知之)下執其手以上曰
昔賈大夫惡(賈國之大夫惡亦醜也○上時掌反)娶妻而美三年不言不
笑御以如臯(杜為妻御之臯澤)射雉獲之其妻始笑而言賈大
夫曰才之不可以已我不能射女遂不言不笑夫今子
少不颺(林子謂鬷蔑顔貌少不揚顯○射食亦反女音汝下同夫音扶)子若無言吾幾
失子矣言之不可以已也如是遂如故知今女有力於
王室吾是以舉女(杜因賈辛有功而後舉之言人不可無能○幾音祈)行乎敬之
哉毋墮乃力(杜墮損也○毋音無墮許規反)仲尼聞魏子之舉也以為
義曰近不失親(謂舉魏戊)遠不失舉(以賢舉)可謂義矣又聞其
命賈辛也以為忠(杜先賞王室之功故為忠)詩曰永言配命自求多
福忠也(杜詩大雅永長也言能長配天命致多福者唯忠)魏子之舉也義其命
也忠其長有後於晉國乎○冬梗陽人有獄魏戊不能
斷(林魏戊為梗陽大夫望輕故不敢斷决其曲直○斷丁亂反)以獄上(杜上魏子)其大宗
賂以女樂(杜訟者之大宗)魏子將受之魏戊謂閻没女寬(二人魏子)
(之屬大夫)曰主以不賄聞于諸侯若受梗陽人賄莫甚焉吾
子必諫皆許諾退朝待於庭(杜魏子朝君退而待於魏子之庭○聞如字又音問)
饋入召之(杜召二大夫食)比置(林自始食至食盡○比必利反)三歎既食使坐
(杜更命之令坐)魏子曰吾聞諸伯叔諺曰唯食忘憂吾子置食
之間三歎何也同辭而對曰或賜二小人酒不夕食(杜或)
(他人也言飢甚)饋之始至恐其不足是以歎(林恐不足以飽其所欲)中置
(林至食及半)自咎曰豈將軍食之而有不足是以再歎(魏子中軍)
(帥故謂之將軍○食音嗣)及饋之畢願以小人之腹為君子之心屬
厭而已(杜屬足也言小人之腹飽猶知厭足君子之心亦宜然○屬之玉反厭於鹽反又於艷反)獻
子辭梗陽人(林悟二大夫規辭不受其賂傳言魏氏所以興也)
左傳杜林合注卷四十二
