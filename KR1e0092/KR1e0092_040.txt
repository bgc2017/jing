左傳杜林合注卷四十明王道焜
趙如源同編
昭公七
經(戊寅)十有九年春宋公伐邾(為鄅)○夏五月戊辰許世子
止弑其君買(杜加弑者責止不舍藥物林悼公弑止奔晉斯立)○己卯地震(無傳)
○秋齊高發帥師伐莒○冬葬許悼公(無傳)
傳十九年春楚工尹赤遷隂于下隂(杜隂縣今屬南鄉郡)令尹子
瑕城郟(林子瑕即陽匄郟亦楚邑)叔孫昭子曰楚不在諸侯矣(林言楚無)
(復經略中原之志)其僅自完也(遷隂城郟皆欲以自完守)以持其世而已(林以)
(保持其世言無遠謀也)○楚子之在蔡也(蓋為大夫時往聘蔡)郥陽封人之
女奔之生大子建(郥陽蔡邑○郥古闃反)及即位使伍奢為之師
(伍奢伍舉之子伍員之父)費無極為少師無寵焉欲譛諸王曰建可
室矣(室妻也○少詩照反)王為之聘於秦無極與逆勸王取之正
月楚夫人嬴氏至自秦(王自取之故稱夫人至為下拜夫人起○為于偽反與音預嬴)
(音盈)○鄅夫人宋向戌之女也故向寧請師(杜寧向戌子也請於宋公)
(伐邾○向傷亮反戌音恤)二月宋公伐邾圍蟲三月取之(蟲邾邑不書圍取不)
(以告)乃盡歸鄅俘○夏許悼公瘧(林瘧痁疾○瘧魚略反)五月戊辰
飲大子止之藥卒(杜止獨進藥不由醫)太子奔晉書曰弑其君君
子曰盡心力以事君(林言事君之道但當盡其忠心與其實力)舍藥物可也
(藥物有毒當由醫非凡人所知譏止不舍藥物所以加弑君之名○舍音捨)○邾人郳人徐
人會宋公乙亥同盟于蟲(終宋公伐邾事○郳五兮反)○楚子為舟
師以伐濮(濮南夷也○濮音卜)費無極言於楚子曰晉之伯也邇
於諸夏而楚辟陋故弗能與争若大城城父而寘大子
焉(城父今襄城城父縣○伯音霸辟匹亦反父音甫)以通北方王收南方是得
天下也(林兼收南北是得天下矣)王說從之故大子建居于城父令
尹子瑕聘于秦拜夫人也(杜為明年譛大子張本改以為夫人遣謝秦○說音悦)
○秋齊高發帥師伐莒(莒不事齊故)莒子奔紀鄣(杜紀鄣莒邑也東海)
(贛榆縣東北有紀城○鄣音章)使孫書伐之(孫書陳無宇之子子古也)初莒有婦人
莒子殺其夫已為嫠婦(寡婦為嫠○嫠力之反)及老託於紀鄣紡
焉以度而去之(林紡麻縷為纑以所紡纑度紀鄣之城藏其纑以待外攻者欲為夫報讐去藏)
(也○紡芳往反度待洛反去起吕反)及師至則投諸外(杜投繩城外隨之而出)或獻
諸子占子占使師夜縋而登(杜緣繩登城)登者六十人縋絶
師鼓譟城上之人亦譟莒共公懼啓西門而出七月丙
子齊師入紀(傳言怨不在大○共音恭)○是歲也鄭駟偃卒子游娶
於晉大夫生絲弱(杜子游駟偃也弱幼少)其父兄立子瑕(杜子瑕子游叔)
(父駟乞)子産憎其為人也(杜憎子瑕)且以為不順(舍子立叔不順禮也)弗
許亦弗止(杜許之為違禮止之為違衆故中立)駟氏聳(聳懼也)他日絲以告
其舅冬晉人使以幣如鄭問駟乞之立故(杜問駟氏何故舍子而立)
(叔)駟氏懼駟乞欲逃子産弗遣請龜以卜亦弗予大夫
謀對子産不待而對客曰鄭國不天(杜不穫天福)寡君之二
三臣札瘥天昏(林夭死曰札小疫曰瘥短折曰夭未明曰昏此言相繼而死○札側八反瘥才)
(何反)今又喪我先大夫偃其子幼弱其一二父兄懼隊宗
主私族於謀而立長親(杜於私族之謀宜立親之長者○喪息浪反隊查類反長于丈)
(反)寡君與其二三老曰抑天實剥亂是吾何知焉(杜言天自)
(欲亂駟氏其國所知)諺曰無過亂門民有兵亂猶憚過之而况敢
知天之所亂(林凡民有兵戈之亂他人猶畏憚不敢輒過其門况天意之所欲剥亂敢過而知之)
(乎○過古禾反下同)今大夫將問其故抑寡君實不敢知其誰實
知之(林駟氏鄭臣也鄭君尚不敢與知其事鄭之諸臣又誰敢與知其事)平丘之會(在十三年)
君尋舊盟曰無或失職若寡君之二三臣其即世者晉
大夫而專制其位是晉之縣鄙也何國之為辭客幣而
報其使晉人舍之(杜遣人報晉使林晉人置之不問傳言子産有辭○使所吏反)○楚
人城州來沈尹戌曰楚人必敗(杜十二年吴縣州來今就城而取之戌莊王曾)
(孫葉公諸梁父也○戌音恤)昔吳滅州來(在十三年)子旗請伐之王曰吾
未撫吾民今亦如之(林今亦未撫吾民如前十三年)而城州來以挑吴
能無敗乎侍者曰王施舍不倦息民五年可謂撫之矣
戌曰吾聞撫民者節用於内而樹德於外民樂其性而
無寇讐今宫室無量民人日駭勞罷死轉忘寢與食(林平)
(王營創宫室無有量度非節用樹德也人民日以驚駭勞苦罷困死亡轉徙日忘其食夜忘其寢非樂其性而)
(無寇讐也○樂音洛罷音皮)非撫之也(傳言平王所以不能霸)○鄭大水(林凡平原)
(出水為大水)龍鬭于時門之外洧淵(杜時門鄭城門也洧水出滎陽密縣東南至潁)
(川長平入潁○洧于軌反)國人請為禜焉子産弗許曰我鬭龍不我
覿也(杜覿見也林言我若相鬭龍必不覿見於我○禜為命反覿大歷反)龍鬭我獨何覿
焉禳之則彼其室也(淵龍之室)吾無求於龍龍亦無求於我
乃止也(傳言子産之知)○令尹子瑕言蹶由於楚子(杜蹶由吴王弟五年)
(靈王執以歸○蹶九衛反)曰彼何罪諺所謂室於怒市於色者楚之
謂矣(杜言靈王怒吴子而執其弟猶人忿於室家而作色於市人)舍前之忿可也乃
歸蹶由(杜言楚子能用善言)
經(己卯)二十年春王正月○夏曺公孫會自鄸出奔宋(杜無)
(傳嘗有玉帛之使來告故書鄸曺邑○鄸莫公反又亡增反)○秋盜殺衛侯之兄縶
(杜齊豹作而不義故書曰盜所謂求名而不得○縶張立反)○冬十月宋華亥向寧
華定出奔陳(與君爭而出皆書名惡之○華戶化反)○十有一月辛卯蔡
侯廬卒(杜無傳未同盟而赴以名林平公卒太子宋立○廬方於反又力烏反)
傳二十年春王二月己丑日南至(杜是歲朔旦冬至之歲也當言正月己丑)
(朔日南至時史失閏閏更在二月後故經因史而書正月傳更具於二月記南至日以正歷也)梓慎望
氛(氛氣也時魯侯不行登臺之禮使梓慎望氛○氛芳云反)曰今兹宋有亂國幾亡
三年而後弭蔡有大喪(為宋華向出奔蔡侯卒傳)叔孫昭子曰然則
戴桓也(戴族華氏桓族向氏)汰侈無禮已甚亂所生也(傳言妖由人興○汰)
(音泰)○費無極言於楚子曰建與伍奢將以方城之外叛
(林時建居城父故言將以方城之外叛)自以為猶宋鄭也齊晉又交輔之
將以害楚其事集矣王信之問伍奢伍奢對曰君一過
多矣(杜一過納建妻)何信讒言王執伍奢(杜忿奢切言)使城父司馬
奮揚殺太子未至而使遣之(林奮揚楚大夫時為城父司馬亦在楚故使往就殺)
(太子奮揚受命未至城父知太子冤故遣令去)三月太子建奔宋王召奮揚奮
揚使城父人執已以至(林示不逃刑)王曰言出於余口入於
爾耳誰告建也對曰臣告之君王命臣曰(林此曰字下一句乃楚平)
(王命奮揚為司馬之辭)事建如事余臣不佞(佞才也)不能苟貳(林不能苟)
(且而懷貳心)奉初以還(奉初命以周旋)不忍後命故遣之既而悔之
亦無及己王曰而敢來何也對曰使而失命召而不來
是再奸也(杜奸犯也○使所吏反又如字)逃無所入(林雖欲逃避無所可入)王曰
歸從政如他日(杜善其言舍使還)無極曰奢之子材若在吴必
憂楚國盍以免其父召之彼仁(林彼謂伍奢之子仁愛其父)必來不
然將為患王使召之曰來吾免而父棠君尚謂其弟員
(杜棠君奢之長子尚也為棠邑大夫員尚弟子胥○員音云)曰爾適吴我將歸死吾
知不逮(杜自以知不及員○知音智下同)我能死爾能報聞免父之命
不可以莫之奔也親戚為戮不可以莫之報也奔死免
父孝也度功而行仁也(杜仁者貴成功林奔死以求免吾父尚不失為孝度功而求行)
(汝志員不失為仁○虔待洛反)擇任而往知也知死不辟勇也(林擇能任報仇)
(而獨出奔員不失為智知歸則必死而獨不避尚不失為勇○任音壬)父不可棄(俱去為棄父)
名不可廢(俱死為廢名)爾其勉之相從為愈(杜愈差也林比之相從俱奔俱)
(死皆為差勝也)伍尚歸奢聞員不來曰楚君大夫其旰食乎(將有)
(吳憂不得早食○旰古旦反)楚人皆殺之員如吴言伐楚之利於州
子(杜州子吴子僚)公子光曰是宗為戮而欲反其讐不可從也
(杜光吴公子闔廬也反復也)員曰彼將有他志(杜光欲弑僚不利員用事故破其議而員)
(亦知之)余姑為之求士而鄙以待之(林計未得用故進勇士以求入於光退居)
(邊鄙○為于偽反)乃見鱄設諸焉(杜鱄諸勇士○見賢遍反鱄音專)而耕於鄙
(為二十七年吳弑僚傳)○宋元公無信多私而惡華向華定華亥
與向寧謀曰亡愈於死先諸(恐元公殺己欲先作亂○惡烏路反)華亥偽
有疾以誘羣公子公子問之則執之夏六月丙申殺公
子寅公子御戎公子朱公子固公孫援公孫丁拘向勝
向行於其廩(杜八子皆公黨○御魚吕反又如字)公如華氏請焉弗許遂
劫之(劫公)癸卯取大子欒與母弟辰公子地以為質(杜欒景公)
(也辰及地皆元公弟林辰地皆大子欒兄弟○質音致下同)公亦取華亥之子無慼
向寧之子羅華定之子啓與華氏盟以為質(杜為此冬華向出奔)
(傳)○衛公孟縶狎齊豹(公孟靈公兄也齊豹齊惡之子為衛司寇狎輕也)奪之
司寇與鄄(杜鄄豹邑○鄄音絹)有役則反之(杜縶足不良故有役則以官邑還豹使行)
無則取之(杜若無征役則取其邑)公孟惡北宫喜褚師圃欲去之
(杜喜貞子○惡烏路反褚中吕反)公子朝通于襄夫人宣姜(宣姜靈公嫡母○朝)
(如字)懼而欲以作亂故齊豹北宫喜褚師圃公子朝作亂
初齊豹見宗魯於公孟(杜薦違也○見賢遍反)為驂乘焉(杜為公孟驂乘)
(○驂七南反乘繩證反下皆同)將作亂而謂之曰公孟之不善子所知
也勿與乘吾將殺之對曰吾由子事公孟子假吾名焉
故不吾遠也(杜言子借我以善名故公孟親近我○與音預又如字遠于萬反)雖其不
善吾亦知之抑以利故不能去是吾過也今聞難而逃
是僣子也(杜使子言不信也○難乃旦反)子行事乎吾將死之以周事
子(周猶終竟也)而歸死於公孟其可也丙辰衛侯在平夀(平夀)
(衛下邑)公孟有事於蓋獲之門外(杜有事祭也蓋獲衛郭門)齊子氏帷
於門外(言齊豹先具帷設於蓋獲門外若今看位)而伏甲焉使祝鼃寘戈於
車薪以相從(謂要其前也○鼃烏媧反)使一乘從公孟以出(杜亦如前車置)
(戈於薪尋其後○從如字又才用反)使華齊御公孟宗魯驂乘及閎中(杜閎)
(中門中○茟戸化反下同閑音宏)齊氏用戈擊公孟宗魯以背蔽之斷
肱以中公孟之肩皆殺之公聞亂乘驅自閱門入(林閱門衛)
(城名○斷丁管反中丁仲反)慶比御公公南楚驂乘使華寅乘貳車
(杜公副車○比如字又昆志反)及公宫鴻駵魋駟乘于公(鴻駵魋復就公乘一車四)
(人○駵音留魋徒回反)公載寶以出褚師子申遇公于馬路之衢
(林馬路衢名○衢共俱反)遂從(杜從公出○從才用反)過齊氏使華寅肉袒執
蓋以當其闕(杜肉袒示不敢與齊氏爭執蓋蔽公而去闕空也以蓋當侍從空闕之處○袒徒旱)
(反)齊氏射公中南楚之背(林南楚驂乘故中其背○射食亦反)公遂出寅
閉郭門(不敢合追者出)踰而從公(杜踰郭出○從才用反又如字下同)公如死鳥
(杜死鳥衛地)析朱鉏宵從竇出徒行從公(朱鉏成子黑背孫○鉏仕居反竇音)
(豆)齊侯使公孫青聘于衛(杜青頃公之孫)既出聞衛亂使請所
聘公曰猶在竟内則衛君也(林言衛侯猶在衛之竟内則猶為衛君未失國○竟)
(音境)乃將事焉(杜將事行聘事)遂從諸死鳥請將事辭曰亡人不
佞失守社稷越在草莽吾子無所辱君命賓曰(林即公孫青)
寡君命下臣於朝曰阿下執事(杜阿比也命已使比衛臣下)臣不敢
貳(杜貳違命也)主人曰君若惠顧先君之好照臨敝邑鎮撫
其社稷則有宗祧在(言受聘當在宗廟也○好呼報反)乃止(止不行聘事)衛
侯固請見之(杜欲與青相見)不獲命以其良馬見(杜以為相見之禮○見賢)
(遍反)為未致使故也(未致使故不敢以客禮見○為于偽反使所吏反)衛侯以為
乘馬(杜喜其敬已故貴其物○乘繩證反又如字)賓將掫(杜掫行夜林青將行夜以助守備○)
(掫側九反又祖侯反)主人辭曰亡人之憂不可以及吾子草莽之
中不足以辱從者敢辭賓曰寡君之下臣君之牧圉也
若不獲扞外役是不有寡君也(杜有相親有○從才用反扞戸旦反)臣懼
不免於戾請以除死(林請助夜行以除死罪)親執鐸終夕與於燎
(設火燎以守備○與音預下同燎九召反)齊氏之宰渠子召北宫子(杜北宫喜也林)
(渠子為齊氏宰召之同叛)北宫氏之宰不與聞謀殺渠子遂伐齊氏
滅之丁巳晦公入與北宫喜盟于彭水之上(杜喜本與齊氏同謀)
(故公先與喜盟)秋七月戊午朔遂盟國人八月辛亥公子朝褚
師圃子玉霄子高魴出奔晉(皆齊氏黨)閏月戊辰殺宣姜(與公)
(子朝通謀故)衛侯賜北宫喜諡曰貞子(滅齊氏故)賜析朱鉏諡曰
成子(霄從公故)而以齊氏之墓予之(皆未死而賜諡及墓田傳終而言之)衛侯
告寧于齊且言子石(杜子石公孫青言其有禮)齊侯將飲酒徧賜大
夫曰二三子之教也(杜喜青敬衛侯)苑何忌辭曰與於青之賞
必及於其罰(杜何忌齊大夫言青若有罪亦當并受其罰○苑於元反)在康誥曰父
子兄弟罪不相及(杜尚書康誥)况在羣臣臣敢貪君賜以干
先王(杜言受賜則犯康誥之義)琴張聞宗魯死(琴張孔子弟子字子開名牢)將往
弔之仲尼曰齊豹之盜而孟縶之賊女何弔焉(杜言齊豹所以)
(為盜孟縶所以見賊皆由宗魯○女音汝)君子不食姦(知公孟不善而受其禄是食姦也)不
受亂(許豹行事是受亂也)不為利疚於回(杜疚病回邪也以利故不能去是病身於邪○)
(為于偽反疚居又反)不以回待人(杜知難不告是以邪待人)不蓋不義(以周事豹是蓋)
(不義)不犯非禮(杜以二心事縶是非禮)○宋華向之亂公子城(平公子)
公孫忌樂舍(舍樂喜孫)司馬彊向宜向鄭(宜鄭皆向戌子)楚建(楚平王之)
(亡太子)郳甲(小邾穆公子○郳五兮反)出奔鄭(杜八子宋大夫皆公黨辟難出)其徒與
華氏戰于鬼閻(杜八子之徒衆也潁川長平縣西北有閻亭○閻似廉反又似冉反)敗子
城子城適晉(杜子城為華氏所敗别走至晉為明年子城以晉師至起本)華亥與其
妻必盥而食所質公子者而後食(林華亥與妻每日必盥手先食所質公子)
(而後敢食○盥古緩反食音嗣)公與夫人每日必適華氏食公子而後
歸華亥患之(林亥以元公數來為患)欲歸公子向寧曰唯不信故
質其子若又歸之死無日矣公請於華費遂將攻華氏
(費遂大司馬華氏族○質音致下同費扶味反)對曰臣不敢愛死無乃求去憂
而滋長乎(杜言公欲攻華氏將以去其憂患也恐殺太子而憂患益長○長丁丈反)臣是以
懼敢不聽命公曰子死亡有命余不忍其訽(杜訽恥也○訽許侯)
(反)冬十月公殺華向之質而攻之戊辰華向奔陳華登
奔吴(杜登費遂之子黨華向者)向寧欲殺大子華亥曰干君而出又
殺其子其誰納我且歸之有庸(可以為功善)使少司寇牼以
歸(杜以三公子歸公也牼華亥庶兄○少詩照反牼若耕反)曰子之齒長矣不能事
人(林謂牼之年齒己長不能出外服事他人)以三公子為質必免(杜質信也送公子歸)
(可以自明不叛之信○質如字)公子既入華牼將自門行(杜從公門去)公遽
見之執其手曰余知而無罪也入復而所(杜而女也所所居官)○
齊侯疥遂痁(杜痁瘧疾林疥當作痎字之誤也因痎變為瘧疾也○疥音戒痁失廉反)期而
不瘳諸侯之賓問疾者多在(杜多在齊○期音基瘳勅留反)梁丘據與
裔款(二子齊嬖大夫)言於公曰吾事鬼神豐於先君有加矣今
君疾病為諸侯憂是祝史之罪也諸侯不知其謂我不
敬(林是大祝大史不能薦美以祈鬼神之祐也諸侯之國不知其由將謂我不能致敬鬼神以獲福佑)君
盍誅於祝固史嚚以辭賓(杜欲殺嚚固以辭謝來問疾之賓○嚚魚巾反)公說
告晏子晏子曰日宋之盟(日往日也宋盟在襄二十七年○說音悦)屈建問
范會之德於趙武(林屈建即楚子木范會即晉士會范武子)趙武曰夫子之
家事治言於晉國竭情無私其祝史祭祀陳信不愧其
家事無猜其祝史不祈(杜家無猜疑之事故祝史無求於鬼神○猜七才反)建以
語康王(杜楚王○語魚據反)康王曰神人無怨宜夫子之光輔五
君以為諸侯主也(杜五君文襄靈成景)公曰據與款謂寡人能事
鬼神故欲誅於祝史子稱是語何故(林言二子以我能事鬼神而不獲福)
(祐故欲誅祝史以懲不恪晏子乃稱范武子之德此何說也)對曰若有德之君外内
不廢(杜無廢事)上下無怨動無違事其祝史薦信無愧心矣
(杜君有功德祝史陳說之無所愧)是以鬼神用饗國受其福祝史與焉
(杜與受國福○與音預下同)其所以蕃祉老夀者為信君使也其言
忠信於鬼神(林以其為誠信之君所使是以與受其福其所以告於鬼神者皆忠直誠信之言也)
(○為于偽反又如字下同)其適遇淫君外内頗邪上下怨疾動作辟
違從欲厭私(杜使私情厭足○頗普何反辟匹亦反從才用反下同或如字厭於豔反)高臺
深池(林極游觀之美)撞鐘舞女(林極聲色之樂)斬刈民力輸掠其聚(杜掠)
(奪取也林盡用民力如刈草菅奪取民財如逢寇掠○刈魚廢反掠音亮)以成其違不恤後
人暴虐淫從肆行非度無所還忌(還猶顧也)不思謗讟不憚
鬼神神怒民痛無悛於心其祝史薦信是言罪也(杜以實白)
(神是為言君之罪○悛七全反)其蓋失數美是矯誣也(杜蓋掩也數所主反)進退
無辭則虚以求媚(杜作虚辭以求媚於神)是以鬼神不享其國以
禍之祝史與焉所以天昏孤疾者為暴君使也其言僣
嫚於鬼神(林以其為暴虐之君所使是以與受其禍其所以告於鬼神者皆不信欺嫚之言也)公
曰然則若之何對曰不可為也(言非誅祝史所能治)山林之木衡
鹿守之澤之萑蒲舟鮫守之藪之薪蒸虞侯守之海之
鹽蜃祈望守之(杜衡鹿舟鮫虞候祈望皆官名也言公專守山澤之利不與民共○萑音丸蒸)
(之丞反麄曰薪細曰蒸蜃市軫反)縣鄙之人入從其政偪介之關暴征
其私(杜介隔也迫近國都之關言邊鄙既入服政役又為近關所征税枉暴奪其私物○政如字一音征)
承嗣大夫強易其賄(杜承嗣大夫世位者○強其丈反)布常無藝(杜藝法制)
(也言布政無法制)徵歛無度宫室日更淫樂不違(違去也)内寵之
妾肆奪於市(杜肆放也)外寵之臣僭令於鄙(詐為教令於邊鄙)私欲
養求不給則應(林嬖寵臣妾縱其私欲長養求覓所求不給則應之以罪)民人苦病
夫婦皆詛祝有益也詛亦有損(杜祝史禱祝若有所益夫婦詛祝亦有所損○)
(詛莊慮反祝之又反下同)聊攝以東(杜聊攝齊西界也平原聊城縣東北有攝城)姑尤以
西(杜姑尤齊東界也姑水尤水皆在城陽郡東南入海)其為人也多矣雖其善祝
豈能勝億兆人之詛(杜萬萬曰億萬億曰兆)君若欲誅於祝史修
德而後可公說使有司寬政毁關去禁(杜毁偪介之關去梁澤之禁○)
(說音悦)薄歛已責(杜除逋責○責又作債音同)○十二月齊侯田于沛
(杜言疾愈行獵沛澤名○沛音貝)招虞人以弓不進(虞人掌山澤之官)公使執
之辭曰昔我先君之田也旃以招大夫弓以招士皮冠
招虞人(林禮孤卿建旃故以旃招大夫詩翹翹車乘招我以弓故以弓招士諸侯服皮冠以田虞人掌)
(田獵故以皮冠招虞人)臣不見皮冠故不敢進乃舍之仲尼曰守
道不如守官(君招當往道之常也非物不進官之制也)君子韙之(韙是也)○齊
侯至自田晏子侍于遄臺子猶馳而造焉(林遄臺臺名杜子猶梁丘)
(據○遄市專反造七報反)公曰唯據與我和夫晏子對曰據亦同也
焉得為和公曰和與同異乎對曰異和如羹焉水火醯
醢鹽梅以烹魚肉燀之以薪(杜燀炊也○夫音扶焉於虔反燀章善反)宰夫
和之齊之以味濟其不及以洩其過(林宰夫治庖之官杜濟益也洩減也)
(○齊才細反又如字)君子食之以平其心(杜味和則心自平)君臣亦然(杜亦)
(如羹)君所謂可而有否焉(杜否不可也)臣獻其否以成其可(獻君)
(之否以成君可)君所謂否而有可焉臣獻其可以去其否是以
政平而不干民無爭心故詩曰亦有和羹既戒既平(杜詩)
(頌殷中宗言中宗能與賢者和齊可否其政如羹敬戒且平和羹備五味異於大羹)鬷嘏無言時
靡有爭(杜鬷總也嘏大也言總大政能使上下皆如和羹○鬷子工反嘏古雅反)先王之濟
五味(杜濟成也)和五聲也以平其心成其政也(林聲味皆和故其心平其)
(心既平其政始成)聲亦如味(林齊和五聲亦如齊和五味)一氣(林樂須氣以動故氣居第)
(一)二體(杜舞者有文武)三類(杜風雅頌)四物(杜雜用四方之物以成器)五聲(杜宫商角)
(徵羽)六律(黃鐘太簇姑洗蕤賓夷則無射也陽聲為律隂聲為吕此十二月氣)七音(杜宫商角徵羽)
(變宫變徵也周武王伐紂自午至子凡七日王因此以數合之以聲昭之故以七同其數以律和其聲謂之七)
(音)八風(林八方之風東北曰條風又名融風東方曰明庶風東南曰清明風南方曰景風又名凱風西)
(南曰涼風西方曰閶闔風西北曰不周風北方曰廣莫風)九歌(林九功之德皆可歌也六府三事謂之九)
(功水火金木土穀謂之六府正德利用厚生謂之三事)以相成也(言此九者合然後相成為和樂)
清濁小大短長疾徐哀樂剛柔遲速高下出入周疏以
相濟也(杜周密也○樂音洛下同)君子聽之以平其心心平德和故
詩曰德音不瑕(杜詩豳風也義取心平則德音無瑕闕)今據不然君所謂
可據亦曰可君所謂否據亦曰否若以水濟水誰能食
之若琴瑟之專壹誰能聽之同之不可也如是飲酒樂
公曰古而無死其樂若何晏子對曰古而無死則古之
樂也君何得焉昔爽鳩氏始居此地(爽鳩氏少皡氏之司寇也)季萴
因之(季萴虞夏諸侯代爽鳩氏者○萴仕側反)有逢伯陵因之(逢伯陵殷諸侯姜姓)蒲
姑氏因之(蒲姑氏殷周之間代逢公者)而後大公因之古若無死爽
鳩氏之樂非君所願也(杜齊侯甘於所樂志於不死晏子稱古以節其情願○大音泰)
○鄭子産有疾謂子大叔曰我死子必為政唯有德者
能以寬服民其次莫如猛夫火烈民望而畏之故鮮死
焉水懦弱民狎而翫之(杜狎輕也○鮮息淺反)則多死焉故寬難
(杜難以治)疾數月而卒大叔為政不忍猛而寬鄭國多盜取
人於萑苻之澤(萑苻澤名於澤中劫人○萑音丸苻音蒲又如字)大叔悔之曰
吾早從夫子不及此興徒兵以攻萑苻之盜盡殺之盜
少止仲尼曰善哉政寬則民慢慢則糾之以猛(杜糾猶攝也)
猛則民殘殘則施之以寬寬以濟猛猛以濟寬政事以
和詩曰民亦勞止汔可小康惠此中國以綏四方施之
以寬也(杜詩大雅汔其也康綏皆安也周厲王暴虐民勞於苛政故詩人刺之欲其施之以寬○汔詩)
(乙反)母從詭隨(杜詭人隨人無正心不可從○從子用反)以謹無良(杜謹勑慎也)式
遏寇虐慘不畏明糾之以猛也(杜式用也遏止也慘曾也言為宼虐曾不畏明)
(法者亦當用猛政糾治之○慘七感反)柔遠能邇以定我王平之以和也
(杜柔安也邇近也遠者懷附近者各以能進則王室定)又曰不競不絿不剛不柔
(杜詩殷頌言湯政得中和競強也絿急也○絿音求)布政優優百禄是遒(杜優優和也遒)
(聚也○遒在由反又子國反)和之至也及子産卒仲尼聞之出涕曰
古之遺愛也(杜子産見愛有古人之遺風)
經(庚辰)二十有一年春王三月葬蔡平公○夏晉侯使士
鞅來聘(晉頃公即位通嗣君)○宋華亥向寧華定自陳入于宋南
里以叛(自外至故曰入據其邑故曰叛南里宋城内里名)○秋七月壬午朔日
有食之○八月乙亥叔輒卒(叔弓之子伯張)○冬蔡侯朱出奔
楚(杜朱為太子則失位遂微弱為國人所逐故以自出為文林朱奔悼公東國立)○公如晉至
河乃復(晉人辭公故還)
𫝊二十一年春天王將鑄無射(周景王也無射鐘名律中無射○射音亦)泠
州鳩曰王其以心疾死乎(杜泠樂官州鳩其名也○泠力丁反)夫樂天子
之職也(杜制禮作樂天子職所當主)夫音樂之輿也(樂因音而行)而鐘音
之器也(音由器以發)天子省風以作樂(杜省風俗作樂以移之)器以鍾
之(鍾聚也以器聚音)輿以行之(杜樂須音而行)小者不窕(林小者不至於窕細而不)
(满○窕他彫反)大者不槬(林大者不至於槬横而不入○槬戸化反)則和於物物和
則嘉成(林小大適均則能和物物既平和則嘉樂告成)故和聲入於耳而藏於
心心億則樂(億安也○樂音洛)窕則不咸槬則不容心是以感
感實生疾今鍾槬矣王心弗堪其能久乎(林窕細則不充满於人心)
(横大則心不堪容不满不容然後感於人心心有所感則隨所感而生七情之疾今無射之鐘槬而横大矣王)
(心將不堪容其能久居其位乎杜為明年天王崩傳○咸如字或作感戶暗反)○三月葬蔡平
公蔡大子朱失位位在卑(杜不在適子位以長幼齒)大夫送葬者歸
見昭子昭子問蔡故以告(林大夫以大子失位對)昭子歎曰蔡其
亡乎若不亡是君也必不終詩曰不解于位民之攸暨
(杜詩大雅暨息也林言不懈怠於其職位民之所由安息也○解佳賣反暨許器反)今蔡侯始即
位而適卑身將從之(林蔡侯即大子朱始即君位而長幼齒序位適在卑則其身將從之)
(而卑杜為蔡侯朱出奔傳)○夏晉士鞅來聘叔孫為政(叔孫昭子以三命為國政)
季孫欲惡諸晉(杜憎叔孫在已上位欲使得罪於晉○惡烏路反)使有司以齊
鮑國歸費之禮為士鞅(鮑國歸費在十四年牢禮各如其命數魯人失禮故為鮑國七)
(牢○費音祕)士鞅怒曰鮑國之位下其國小而使鞅從其牢
禮是卑敝邑也將復諸寡君(林言將告于晉君而討魯罪)魯人恐加
四牢焉為十一牢(言魯不能以禮事大國且為哀末年吴徵百牢起)○宋華費
遂生華貙華多僚華登貙為少司馬多僚為御士(杜公御士)
(○貙勑俱反少詩照反)與貙相惡乃譛諸公曰貙將納亡人(杜亡人茟)
(亥等○惡如字又烏路反)亟言之公曰司馬以吾故亡其良子(杜司馬謂)
(費遂為大司馬良子謂華登林前年奔吳○亟欺冀反)死亡有命吾不可以再亡
之對曰君若愛司馬則如亡(杜君若愛大司馬則當亡走失國)死如可
逃何遠之有(杜言亡可以逃死勿慮其遠以恐動公)公懼使侍人召司馬
之侍人宜僚飲之酒而使告司馬(杜告司馬使逐貙○飲於鳩反下同)司
馬歎曰必多僚也(林言此必多僚讒譛之所為)吾有讒子而弗能殺
吾又不死抑君有命可若何乃與公謀逐華貙能使田
孟諸而遣之公飲之酒厚酬之(林元公既與費遂定謀乃飲華貙以酒厚以酒)
(幣侑歡)賜及從者司馬亦如之(杜亦如公賜○從才用反)張匄尤之(張匄)
(華貙臣尤怪賜之厚○匄古害反)曰必有故使子皮承宜僚以劒而訊
之(林訊問也子皮即華貙以劒脅宜僚下問其詳委)宜僚盡以告(杜告欲因田以遺之)張
匄欲殺多僚子皮曰司馬老矣登之謂甚(杜言登亡傷司馬心已甚)
吾又重之不如亡也五月丙申子皮將見司馬而行則
遇多僚御司馬而朝張匄不勝其怒遂與子皮曰任鄭
翩殺多僚(杜任翩亦貙家臣○重直用反見賢遍反勝音升任音壬)劫司馬以叛而
召亡人壬寅華向入樂大心豐愆華牼禦諸横(杜梁國睢陽縣)
(南有横亭○愆起虔反)華氏居盧門以南里叛(杜盧門宋東城南門)六月庚
午宋城舊鄘及桑林之門而守之(杜舊鄘故城也桑林城門名)○秋
七月壬午朔日有食之公問於梓慎曰是何物也禍福
何為(物事也)對曰二至二分(杜二至冬至夏至二分春分秋分)日有食之
不為災日月之行也分同道也至相過也(杜二分日夜等均曰同道)
(二至長短極故相過)其他月則為災陽不克也故常為水(隂侵陽是陽不)
(勝隂)於是叔輒哭日食(意在於憂災)昭子曰子叔將死非所哭
也(林非其所當哭而哭之精爽己逝矣)八月叔輒卒(林如昭子之言)○冬十月華
登以吴師救華氏(登前年奔吴)齊烏枝鳴戍宋(林烏枝鳴齊大夫助宋戍)
(守)厨人濮曰(杜濮宋厨邑大夫)軍志有之先人有奪人之心後
人有待其衰(林先事而掩人者奪其心志也後事而勝人者待其衰竭也○先悉薦反後戸豆反)
盍及其勞且未定也伐諸若入而固則華氏衆矣(林何不早)
(及吴師遠來之勞若且營壘未定先伐吴師若吴師得入南里為城以為固則華氏益以吴師不勝衆矣)悔
無及也從之丙寅齊師宋師敗吴師于鴻口(杜梁國睢陽縣東有)
(鴻口亭)獲其二帥公子苦翎偃州員(二帥吴大夫○帥色類反翎古含反員音)
(云又音圓)華登帥其餘(杜吴餘師)以敗宋師(林宋師恃勝故華登復敗之)公欲
出(杜出奔)厨人濮曰吾小人可藉死(杜可藉使死難)而不能送亡
君請待之(請君待復戰決勝負○而不能送亡君絶句)乃徇日揚徽者公徒
也(杜徵識也)衆從之(林衆從其言皆揚徵以自别)公自揚門見之(杜見國人皆揚)
(徽睢陽正東門名揚門)下而巡之曰國亡君死二三子之恥也豈
專孤之罪也(林言宋國若亡君死於難此大夫國人之所共恥也豈專孤一人之罪蓋元公以此)
(言激勵其衆)齊烏枝鳴曰用少莫如齊致死齊致死莫如去
備(杜備長兵也林言以少擊衆莫如齊致其死力齊致死力莫如去長兵用短兵)彼多兵矣請
皆用劔從之華氏北復即之(杜北敗走)厨人濮以裳裹首而
荷以走曰得華登矣(林厨人濮以下衣裹死人首而荷其首以走詐言得華登之首矣○)
(荷何可反又音何)遂敗華氏于新里(新里華氏所取邑)翟僂新居于新
里既戰說甲于公而歸(林翟僂新公臣杜居華氏地而助公戰○僂力主反說他活反)
華姓居于公里亦如之(杜姓華氏族故助華氏亦如僂新說甲歸傳言古之為軍不皆)
(小忿○姓他口反)十一月癸未公子城以晉師至(城以前年奔晉今還救宋)
曺翰胡(曺大夫○翰音寒又戸旦反)會晉荀吴(中行穆子)齊苑何忌(齊大夫)
衛公子朝(前年出奔晉今還衛)救宋丙戌與華氏戰于赭丘(赭丘宋地)
(○赭音者)鄭翩願為鸛其御願為鵝(杜鄭翩華氏黨鸛鵝皆陳名)子禄御
公子城莊堇為右(杜子禄向宜○堇音謹)干犨御吕封人華豹張
匄為右(杜吕封人華豹華氏黨○犨尺由反)相遇城還華豹曰城也城怒
而反之(杜怒其呼己反還戰)將注豹則關矣(杜注傅矢關引弓○關烏環反)曰平
公之靈尚輔相余(杜平公公子城之父○相息亮反)豹射出其間(出子城子)
(禄之間○射食亦反又食夜反下同)將注則又關矣曰不狎鄙(杜狎更也林城謂豹)
(曰若不與我更射則汝為鄙夫)抽矢(豹止不射)城射之殪(豹死○殪一計反)張匄抽
殳而下(殳長丈二在車邊○殳音殊)射之折股扶伏而擊之折軫(林城)
(射張匄折匄之股張匄力疾匍匐擊公子城折城車軫○折之設反下同扶伏並如字又上音蒲北反或作匍)
(匐同)又射之死(匄死)干犨請一矢(林干犨棄豹車御求一矢恨死)城曰余言
女於君(欲活之○女音汝)對曰不死伍乘軍之大刑也(林同乘具伍死)
(則皆死今干犨同軍三人其二已死故曰不死伍乘○乘繩證反下同)干刑而從子君焉
用之子速諸乃射之殪(犨又死○焉於虔反)大敗華氏圍諸南里
華亥搏膺而呼(林膺胷也○搏音博)見華貙曰吾為欒氏矣(林晉欒盈)
(還入作亂而死事在襄二十三年言我舉事不成而死與欒氏同矣)貙曰子無我廷不幸
而後亡(林廷恐也言汝無恐我事至不幸而後奔亡未至死滅○迋求枉反)使華登如楚
乞師華貙以車十五乘徒七十人犯師而出(犯公師出送華登)
食於睢上哭而送之乃復入(杜入南里○睢音雖)楚薳越帥師將
逆華氏大宰犯諫曰(林犯楚大宰○薳于委反)諸侯唯宋事其君(林言)
(諸侯之國皆有君臣之亂惟宋猶能事其君)今又爭國釋君而臣是助無乃
不可乎王曰而告我也後既許之矣(杜為明年華向出奔楚傳)○蔡
侯朱出奔楚費無極取貨於東國(杜東國隠大子之子平侯廬之弟朱叔父)
(也)而謂蔡人曰朱不用命於楚君王將立東國若不先
從王欲楚必圍蔡蔡人懼出朱而立東國朱愬于楚楚
子將討蔡無極曰平侯與楚有盟故封(盟于鄧依陳蔡人以國)其
子有二心故廢之(杜子謂朱也)靈王殺隠大子其子與君同
惡(杜楚靈王殺蔡世子有在十一年平侯與公子比彀靈王故言隱大子之子與君同惡)德君必
甚又使立之不亦可乎且廢置在君蔡無他矣(言權在楚則蔡)
(無他患)○公如晉及河鼓叛晉(杜晉克鼓在十五年至是鼓又叛晉屬鮮虞)晉
將伐鮮虞故辭公(杜將有軍事無暇於待諸侯故辭公歸)
左傳杜林合注卷四十
