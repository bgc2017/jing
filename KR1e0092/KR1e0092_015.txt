左傳杜林合注卷十五明王道焜
趙如源同編
文公一(公名興僖公子母聲姜諡法慈惠愛民曰文忠信接禮曰文)
周(襄王二十六年○魯文公八年襄王崩子頃王立文十四年頃王崩子匡王立)
鄭(穆公二年○詳見僖公元年)
齊(昭公七年○魯文公十四年昭公卒子舍立九月舍弑懿公商人立文十八年懿公弑惠公元立)
宋(成公十一年○魯文公七年成公卒昭公杵臼立文十六年昭公弑弟文公鮑立)
晉(襄公繼霸二年○魯文六年襄公卒子靈公夷臯立是年趙盾為政)
衛(成公九年○詳見僖公元年)
蔡(莊公二十年○魯文公十五年莊公卒子文侯申立)
曹(共公二十七年○魯文公九年共公卒子文公夀立)
滕(詳見隱公元年魯文公十二年滕昭公來朝)
陳(共公六年○魯文公十三年共公卒子靈公平國立)
杞(詳見僖公元年)
薛(詳見隱公元年及僖公元年)
莒(魯文公十八年莒大子僕弑莒公庶其子季佗立)
邾(文公四十一年○魯文公十三年邾文公卒子定公玃且立)
許(僖公二十九年○魯文公五年僖公卒昭公錫我立)
小邾(詳見僖公元年)
楚(成王四十六年○魯文公元年冬成王遇弑子穆王商臣立文十年次于厥貉文十三年穆王卒子莊王)
(立楚莊王爭霸)
秦(穆公三十四年○秦用孟明以為政魯文公三年秦伯伐晉濟河焚舟遂霸西戎史記穆公三十七年益)
(國十二開地千里天子使召公過賀穆公以金鼓文六年穆公卒子康公罃立文十八年康公卒子共公)
(稻立)
吳(詳見隱公元年)
越(詳見隱公元年)
經(乙未)元年春王正月公即位(杜無傳先君未葬而公即位不可曠年無君)○
二月癸亥日有食之(杜無傳癸亥月一日不書朔官失之)○天王使叔服
來會葬(杜叔氏服字諸侯喪天子使大夫會葬禮也)○夏四月丁巳葬我君僖
公(杜七月而葬緩)○天王使毛伯來錫公命(杜毛國伯爵諸侯為王卿士者諸侯)
(即位天子賜以命圭合瑞為信僖十一年王賜晉侯命亦其比也林自隱至文六君惟桓文書即位而後書錫)
(命以其自即位也○錫呈歴反)○晉侯伐衞(杜晉襄公先告諸侯而伐衞雖大夫親伐而稱晉侯)
(從告辭也)○叔孫得臣如京師(杜得臣叔牙之孫)○衞人伐晉(林衛孔達)
(為政不共盟主興兵鄰國受討喪邑故貶稱人)○秋公孫敖會晉侯于戚(杜戚衞邑)
(在頓丘衞縣西禮卿不會公侯而春秋魯大夫皆不貶者體例已舉故據用魯史成文而已内稱公卒稱薨皆)
(用魯史)○冬十月丁未楚世子商臣弑其君頵(杜商臣穆王也弑君)
(例在宣四年○頵憂倫反又丘倫反)○公孫敖如齊(杜傳例曰始聘焉禮也)
傳元年春王使内史叔服來會葬公孫敖聞其能相人
也(杜公孫敖魯大夫慶父之子林叔服能視人顔色知吉凶○相息亮反)見其二子焉叔
服曰榖也食子難也收子(林穀公孫敖長子文伯也難公孫敖次子惠叔也杜食子)
(奉祭祀供養者也收子葬子身也○見賢遍反食音嗣難乃多反又如字)穀也豐下必有後
於魯國(杜豐下盖面方為八年公孫敖奔莒傳)○於是閏三月非禮也(杜於)
(歷法閏當在僖公末年誤於今年三月置閏盖時達歷者所譏)先王之正時也履端於
始舉正於中歸餘於終(林日月運轉於天猶人之行步故推歷謂之步歷步歷之始以為術)
(之端首謂以十一月一日子初一刻冬至為歷首朞之日三百六十有六日日月之行又有遲速而必分為十)
(二月舉中氣以正月月朔之與月節每月各剰一日所有餘日歸餘於終積成一月則置之為閏故言歸餘於終)
履端於始序則不愆(杜四時無愆過○愆起虔反)舉正於中民則不惑
(杜斗建不失其次寒暑不失其常故無疑惑)歸餘於終事則不悖(杜四時得所則事無)
(悖亂○悖必内反)○夏四月丁巳葬僖公(杜傳皆不虚載經文而此經孤見知僖公末年傳)
(宜在此下)○王使毛伯衞來錫公命(杜衞毛伯字○一本作毛伯衞來錫公命一本作)
(天王使)叔孫得臣如周拜(杜謝賜命)○晉文公之季年(林季末也)諸
侯朝晉衞成公不朝使孔達侵鄭伐緜訾及匡(杜孔達衞大夫)
(匡在潁川新汲縣東北○訾子斯反)晉襄公既祥(杜諸侯雖諒闇亦因祥祭為位而哭)使告
于諸侯而伐衞及南陽(杜今河内地)先且居曰(林時為中軍帥)效尤
禍也(杜尤衞不朝故伐今不朝王是效衞致禍時王在温故勸之○且子餘反)請君朝王臣
從師晉侯朝王于温先且居胥臣伐衞五月辛酉朔晉
師圍戚六月戊戌取之獲孫昭子(昭子衛大夫食戚邑)衛人使告
于陳陳共公曰更伐之我辭之(杜見伐求和不競大甚故使報伐示已力足以)
(距晉林我為衛以辭謝晉求和○共音恭更古孟反又音庚)衛孔達帥師伐晉君子以
為合古者越國而謀(合古之道而失今事霸主之禮故國失其邑身見執辱)○秋
晉侯疆戚田故公孫敖會之(杜晉取衛田正其疆界○疆居良反)○初楚子
將以商臣為太子訪諸令尹子上子上曰君之齒未也
(杜齒年也言尚少)而又多愛黜乃亂也(林若已立為太子而又黜之乃取亂之道也)楚
國之舉恒在少者(杜舉立也)且是人也蠭目而豺聲忍人也
(杜能忍行不義○蠭本又作蜂芳逢反豺仕皆反)不可立也弗聽既又欲立王
子職而黜太子商臣(杜職商臣庶弟)商臣聞之而未察(林商臣得聞其)
(事而未辨其信否)告其師潘崇曰若之何而察之潘崇曰享江
芊而勿敬也(杜江芊成王妹嫁於江○芉亡氏反史記以為成王妾)從之江芊怒
曰呼役夫(杜呼發聲也役夫賤者稱○呼好賀反役夫如字)宜君王之欲殺女
而立職也(林言汝無禮如此宜成王之欲廢殺女而立王子職○女音汝)告潘崇曰信
矣潘崇曰能事諸乎(杜問能事職否)曰不能能行乎曰不能能
行大事乎曰能(杜大事謂弑君林此鬭勃所謂忍人也)冬十月以宫甲圍
成王(杜大子宫甲僖二十八年王以東宮卒從子玉盖取此宮甲)王請食熊蹯而死
(杜熊掌難熟冀久將有外救林蹯熊掌也○蹯音煩)弗聽丁未王縊諡之曰靈不
瞑曰成乃瞑(杜言其忍甚未斂而加惡諡○瞑亡丁反又亡千反)穆王立以其為
大子之室與潘崇使為大師且掌環列之尹(杜環列之尹宫衞之官)
(列兵而環王宮○大音泰環如字又音患)○穆伯如齊始聘焉禮也(杜穆伯公孫敖)
(林文公即位始聘齊)凡君即位卿出並聘(林卿出並聘列國)踐修舊好要
結外援(杜踐猶履行也○好呼報反下同要於遙反援于眷反)好事鄰國以衞社
稷忠信卑讓之道也忠德之正也信德之固也卑讓德
之基也(林盡心為民為忠君德之正大也盡已盡人為信君德之堅固也謙卑遜讓君德之基本也𫝊)
(因此發凡以明諸侯諒闇則國事皆用吉禮)○殽之役(杜在僖年三十三)晉人既歸秦
帥秦大夫及左右皆言於秦伯曰是敗也孟明之罪也
必殺之秦伯曰是孤之辠也周芮良夫之詩曰大風有
隧貪人敗類(杜詩大雅隧蹊徑也周大夫芮伯刺厲王言貪人之敗善類若大風之行毁壊衆物)
(所在成蹊徑○帥所類反芮如銳反詩大雅桑柔篇隧音遂道也敗必邁反)聽言則對誦言
如醉(杜言昏亂之君不好典誦之言聞之若醉得道聽塗說之言則喜而答對○誦似用反)匪用
其良覆俾我悖(杜覆反也俾使也不用良臣之言反使我為悖亂○覆芳服反俾本亦作卑必)
(爾反)是貪故也孤之謂矣孤實貪以禍夫子夫子何罪復
使為政(杜為明年秦晉戰彭衙傳○復扶又反)
經(丙申)二年春王二月甲子晉侯及秦師戰于彭衙秦師
敗績(杜孟明名氏不見非命卿也大崩曰敗績馮翊郃陽縣西北有彭衙城林彭衙秦地○衙音牙)○
丁丑作僖公主(杜主者殷人以柏周人以栗三年喪終則遷入於廟)○三月乙巳
及晉處父盟(杜處父為晉正卿不能匡君以禮而親與公盟故貶其族族去則非卿故以微人常)
(稱為耦以直厭不直不地者盟晉都○朝而遂盟之於是始)○夏六月公孫敖會宋
公陳侯鄭伯晉士縠盟于垂隴(杜垂隴鄭地滎陽縣東有隴城士縠出盟諸侯)
(受成於衞故貴而書其氏林大夫而與諸侯敵於是始是故書士縠而後凡役書大夫○縠戶木反本亦作縠)
(同隴力勇反)○自十有二月不雨至于秋七月(杜無傳周七月今五月也不)
(雨足為災不書旱五縠猶有收)○八月丁邜大事於大廟躋僖公(杜大事禘)
(也躋升也僖公閔公庶兄繼閔而立廟坐宜次閔下今升在閔上故書而譏之時未應吉禘而于大廟行之其譏)
(已明徒以逆祀故特大其事異其文○大廟音泰傳同躋子兮反)○冬晉人宋人陳人
鄭人伐秦(杜四人皆卿秦穆悔過終用孟明故貶四國大夫以尊泰伯)○公子遂如
齊納幣(杜傳曰禮也僖公喪終此年十一月則納幣在十二月也士昏六禮其一納采納徵始有玄纁)
(束帛諸侯則謂之納幣其禮與士禮不同盖公為大子時已行昏禮也)
傳二年春秦孟明視帥師伐晉以報殽之役二月晉侯
禦之先且居將中軍趙衰佐之(杜代郤溱○禦魚吕反將子匠反衰初危反)
王官無地御戎(杜代梁弘)狐鞫居為右(杜鞫居續簡伯○鞫九六反)甲子及
秦師戰于彭衙秦師敗績晉人謂秦拜賜之師(杜以孟明言三年)
(將拜君賜故嗤之)戰于殽也晉梁弘御戎萊駒為右(林原前時事並在僖)
(三十三年)戰之明日晉襄公縳秦囚使萊駒以戈斬之囚呼
萊駒失戈狼瞫取戈以斬囚禽之以從公乘遂以為右
(林戈刀也禽獲也因上文萊駒失戈故言禽之生死皆曰禽因代萊駒為右與公乘戰襄公喜其勇遂以為車)
(右○呼火故反瞫尺甚反字林式衽反乘繩證反)箕之役(杜箕役在僖三十三年)先軫黜
之而立續簡伯狼瞫怒其友曰盍死之瞫曰吾未獲死
所(杜未得可死處○盍戶獵反)其友曰吾與汝為難(林欲共殺先軫○女音汝難乃)
(旦反)瞫曰周志有之勇則害上不登于明堂(杜周志周書也明堂祖廟)
(也所以策功序德故不義之士不得升)死而不義非勇也共用之謂勇(杜共)
(用死國用○共音恭)吾以勇求右無勇而黜亦其所也(杜言今死而不義更)
(成無勇宜見退)謂上不我知黜而宜乃知我矣(杜言今見黜而合宜則吾不得)
(復言上不我知)子姑待之及彭衙既陳以其屬馳秦師死焉(杜屬)
(屬已兵○陳直覲反)晉師從之大敗秦師君子謂狼瞫於是乎君
子詩曰君子如怒亂庶遄沮(杜詩大雅遄疾也沮止也林言君子而有所怒禍亂)
(庶幾其疾止也○遄市專反沮在汝反)又曰王赫斯怒爰整其旅(杜詩大雅言文)
(王赫然奮怒則整師旅以討亂○赫火百反)怒不作亂而以從師可謂君子
矣○秦伯猶用孟明孟明增修國政重施於民(林秦穆公不以)
(孟明再敗猶用之以為政益修治秦國之政事厚施恩惠於民欲用之以報晉○施式䜴反)趙成子
言於諸大夫曰(杜成子趙衰)秦師又至將必辟之懼而增德
不可當也(林言孟明再敗能增修其德秦民必樂為之效死不可敵也○辟音避)詩曰毋
念爾祖聿修厥德(杜詩大雅言念其祖考則宜述修其德以顯之毋念念也○毋音無)孟
明念之矣念德不怠其可敵乎(杜為明年秦人伐晉傳)○丁丑作
僖公主書不時也(杜過葬十月故曰不時例在僖三十三年)○晉人以公不
朝來討(杜晉以我公即位不朝于晉來治其罪)公如晉夏四月己巳晉人
使陽處父盟公以恥之(杜使大夫盟公欲以恥辱魯也經書三月乙巳經傳必有誤)
書曰及晉處父盟以厭之也(杜厭猶損也晉以非禮盟公故文厭之以示譏○厭)
(於涉反)適晉不書諱之也(杜不書公如晉林以公不得禮於晉故為公諱)○公未
至(林公朝晉未歸至國)六月穆伯會諸侯及晉司空士縠盟于垂
隴晉討衛故也(杜討元年衛人伐晉士縠士蒍子林傳釋我公未歸穆伯出會)書士縠
堪其事也(杜晉司空非卿也以士縠能堪卿事故書○書士縠或作書曰晉士縠)陳侯為衛
請成于晉執孔逹以說(杜陳始與衛謀謂可以強得免今晉不聽故更執孔逹以苟免也)
(○為于偽反)○秋八月丁邜大事于大廟躋僖公逆祀也(杜僖)
(是閔兄不得為父子嘗為臣位應在下令居閔上故曰逆祀)於是夏父弗忌為宗伯
(杜宗伯掌宗廟昭穆之禮○夏戶雅反)尊僖公且明見曰吾見新鬼大故鬼
小(杜新鬼僖公既為兄死時年又長故鬼閔公死時年少弗忌明言其所見)先大後小順也
躋聖賢明也(杜又以僖公為聖賢)明順禮也君子以為失禮禮無
不順祀國之大事也而逆之可謂禮乎子雖齊聖不先
父食久矣(杜齊肅也臣繼君猶子繼父林言子雖有齊肅聖明之德其祭於宗廟不以子先父食○)
(先悉薦反下不先皆同)故禹不先鯀湯不先契(杜鯀禹父契湯十三世祖○鯀古本)
(反契息列反殷始封之君)文武不先不窋(杜不窋后稷子○窋知律反)宋祖帝乙
鄭祖厲王猶上祖也(杜帝乙微子父厲王鄭桓公父二國不以帝乙厲王不肖而猶尊尚)
(之)是以魯頌曰春秋匪解享祀不忒皇皇后帝皇祖后
稷(杜忒差也皇皇美也后帝天也詩頌僖公反郊祭上天配以后稷○解佳賣反忒他得)君子曰禮
謂其后稷親而先帝也(林后稷雖親而先稱帝知所尊也)詩曰問我諸
姑遂及伯姊(杜詩邶風也衞女思歸而不得故願致問於姑姊林言先致問勞於諸姑然後致問)
(勞及於長姊伯長也)君子曰禮謂其姊親而先姑也(林長姊雖親而先問姑知)
(所尊也杜僖親文公父夏父弗忌欲阿時君先其所親故傳以此二詩深責其意)仲尼曰臧文
仲其不仁者三不知者三下展禽(杜展禽柳下惠也文仲知柳下惠之賢而使)
(在下位非已欲立而立人之道○知音智下同)廢六關(杜塞關陽關之屬凡六關所以禁絶末游而廢之)
妾織蒲三不仁也(杜家人販席言其與民争利)作虛器(杜謂居蔡山節藻税也有其器而)
(無其位故曰虛)縱逆祀(杜聽夏父躋僖公)祀爰居三不知也(杜海鳥曰爰居止於)
(魯東門外文仲以為神命國人祀之○爰居爾雅一名雜縣樊光云似鳳凰爰居事見國語莊子云魯侯御而)
(觴之于廟)○冬晉先且居宋公子成陳轅選鄭公子歸生伐秦
取汪及彭衙而還以報彭衙之役卿不書為穆公故尊
秦也謂之崇德(林為穆公之賢人諸大夫以尊秦也謂之尊崇有德○成音城本或作戌音恤)
(選息兖反汪烏黃反為于偽反)○襄仲如齊納幣禮也凡君即位好舅
甥修昏姻娶元妃以奉粢盛孝也(杜謂諒闇既終嘉好之事通于外内外内)
(之禮始備此除凶之即位也於是遣卿申好舅甥之國修禮以昏姻也元妃敵夫人奉粢盛供祭祀○好呼報)
(反娶七住反妃芳菲反粢音咨盛音成)孝禮之始也
經(丁酉)三年春王正月叔孫得臣會晉人宋人陳人衞人鄭人
伐沈沈潰(杜傳例曰民逃其上曰潰沈國名也汝南平輿縣北有沈亭○沈尸甚反潰戶内反)○夏五
月王子虎卒(杜不書爵者天王赴也翟泉之盟雖輒假王命周王因以同盟之例為赴林王卿不卒惟王子虎劉卷書)
○秦人伐晉(杜晉人恥不出以微者告林濟河焚舟晉人不出秦於是始伯西戎)○秋楚人圍江
○雨螽于宋(杜自上而墮有似於雨宋人以其死為得天祐喜而來告故書○雨于付反傳同螽音終)○冬
公如晉十有二月己巳公及晉侯盟○晉陽處父帥師伐楚
以救江(林晉大夫書帥師於是始自士穀專盟書大夫處父專將書大夫於是常書大夫貶而後人之)
傳三年春莊叔會諸侯之師伐沈(林莊叔即得臣)以其服於楚
也沈潰凡民逃其上曰潰在上曰逃(杜潰衆散流移若積水之潰自壊之)
(象也國君輕走羣臣不知其謀與匹夫逃竄無異是以在衆曰潰在上曰逃各以類言之)○衞侯如
陳拜晉成也(杜二年陳侯為衞請成于晉)○夏四月乙亥王叔文公
卒(林文公即王子虎)來赴弔如同盟禮也(杜王子虎與僖公同盟於翟泉文公是同)
(盟之子故赴以名𫝊因王子虎異於諸侯王叔又未與文公盟故於此顯示體例也經書五月又不書日從赴)
(也)○秦伯伐晉濟河焚舟(杜示必死也)取王官及郊(杜王官郊晉地)
晉人不出遂自茅津濟封殽尸而還(杜茅津在河東大陽縣西封埋藏之)
遂霸西戎用孟明也君子是以知秦穆公之為君也舉
人之周也(杜周徧也不偏以一惡棄其善)與人之壹也(杜壹無二心)孟明之
臣也其不解也能懼思也(林不以敗軍而生解怠之心能知懼而思改其所行為○)
(解佳買反下同)子桑之忠也其知人也能舉善也(杜子桑公孫枝舉孟明者)
詩曰于以采蘩于沼于沚于以用之公侯之事秦穆有
焉(杜詩國風言沼沚之蘩至薄猶采以共公侯以喻秦穆不遺小善林方者曰沼小者曰沚○蘩音煩沼之)
(紹反沚音止)夙夜匪解以事一人孟明有焉(杜詩大雅美仲山甫也一人天)
(子也)詒厥孫謀以燕翼子子桑有焉(杜詒遺也燕安也翼能成也詩大雅美武王)
(遺其子孫善謀以安成子孫反言子桑有舉善之謀○詒以之)○秋雨螽于宋隊而死
也(杜螽飛至宋隊地而死若雨○隊直類反)○楚師圍江晉先僕伐楚以救江(林先)
(僕晉大夫杜晉救江在雨螽下故使圍江之經隨在雨螽下)○冬晉以江故告于周(杜欲假天子之威)
(以伐楚)王叔桓公晉陽處父伐楚以救江(杜桓公周卿士王叔文公之子桓公不書示)
(威名不親伐)門于方城遇息公子朱而還(杜子朱楚大夫伐江之帥也聞晉師起而江兵解)
(故晉亦還)○晉人懼其無禮於公也請改盟(杜改二年處父之盟)公如晉及
晉侯盟晉侯享公賦菁菁者莪(杜菁菁者莪詩小雅取其既見君子樂且有儀○菁子丁)
(反莪王多反)莊叔以公降拜(杜謝其以公比君子也)曰小國受命于大國敢不
慎儀(林襄公賦詩云樂且有儀故魯答曰敢不慎儀)君貺之以大禮何樂如之抑小
國之樂大國之惠也晉侯降辭(杜降階辭讓公)登成拜(杜俱還上成拜禮)
公賦嘉樂(杜嘉樂詩大雅義取其顯顯令德宜民宜人受禄于天○嘉戶嫁反樂如字)
經(戊戌)四年春公至自晉(杜無傳)○夏逆婦姜于齊(杜稱婦有姑之辭)○
秋侵齊(杜無傳)○秋楚人滅江(杜滅例在文十五年)○晉侯伐秦○衛
侯使甯俞來聘(○俞辛朱反)○冬十有一月壬寅夫人風氏
薨(杜僖公母風姓也赴同祔姑故稱夫人)
傳四年春晉人歸孔達于衞以為衞之良也故免之(杜二)
(年衞執孔達以說晉)○夏衞侯如晉拜(杜謝歸孔達)○曹伯如晉會正(杜會)
(受貢賦之政也傳言襄公能繼文之業而諸侯服從)○逆婦姜于齊卿不行非禮
也(杜禮諸侯有故則使卿逆)君子是以知出姜之不允於魯也(杜允信也始)
(來不見尊貴故終不為國人所敬信也文公薨而見出故曰出姜)曰貴聘而賤逆之(林公)
(子遂納幣是使貴卿聘逆婦卿不行是使賤者逆)君而畀之立而廢之(杜君小君也不)
(以夫人禮迎是卑廢之)棄信而壊其主在國必亂在家必亡(林棄納幣)
(之信而壊其内主以魯國言之則在國必亂其國以宫中言之則在家必亡其家為十八年姜氏歸齊張本○)
(壊音怪)不允宜哉詩曰畏天之威于時保之敬主之謂也
(杜詩頌言畏天威於是保福禄林此言君以天為主國家以君夫人為主成王畏天即是敬主今魯不敬其夫)
(人宜出姜之不能保其福禄也)○秋晉侯伐秦圍邧新城以報王官之
役(杜邧新城秦邑也王官役在前年○邧願晩反一音元)○楚人滅江秦伯為之降
服出次不舉過數(杜降服素服也出次辟正寢不舉去盛饌鄰國之禮有數今秦伯過之○)
(為于偽反下同)大夫諫公曰同盟滅雖不能救敢不矜乎吾自
懼也(杜秦江同盟不告故不書○矜居陵反)君子曰詩云惟彼二國其政不
獲惟此四國爰究爰度其秦穆之謂矣(杜詩大雅言不夏商之君政)
(得人心故四方諸侯皆懼而謀度其政事也言秦穆亦能感江之滅懼而思政爰於也究度皆謀也○究音救)
(度待洛反)○衛甯武子來聘公與之宴為賦湛露及彤弓(杜非)
(禮之常公特命樂人以示意故言為賦湛露彤弓詩小雅○湛直減反彤徒冬反)不辭又不答
賦使行人私焉(林行人掌賓客之官魯人怪之故使行人私問其故)對曰臣以為
肄業及之也(杜肄習也魯人失所賦寗武子佯不知此其愚不可及林臣以為樂工肄習樂歌自)
(及此詩非為宴臣而設也○肆字又作肆以二反)昔諸侯朝正於王(杜朝而受政教也)王
宴樂之於是乎賦湛露則天子當陽諸侯用命也(杜湛露曰)
(湛湛露斯匪陽不晞晞乾也言露見日而乾猶諸侯稟天子命而行林陽日也○樂音洛晞音希)諸侯
敵王所愾而獻其功(杜敵猶當也愾恨怒也林言諸侯盡力以當王所恨怒之人獻其成)
(功於天子○愾苦愛反)王於是乎賜之彤弓一彤矢百玈弓矢千
(林彤弓赤色之弓玈黑色也○玈音盧)以覺報宴(杜覺明也謂諸侯有四夷之功王賜之弓矢又為)
(歌彤弓以明報功宴樂○覺音角)今陪臣來繼舊好(杜方論天子之樂故自稱陪臣林此)
(尊天子之辭非稱陪臣於魯也○好呼報反)君辱貺之其敢干大禮以自取
戾(杜貺賜也干犯也戾罪也林此明已所以不辭亦不答賦之意○貺音況戾力計反)○冬成風
薨(杜為明年王使來含賵傳)
經(己亥)五年春王正月王使榮叔歸含且賵(杜珠玉曰含含口實車馬曰)
(賵○含本亦作唅戶暗反說文作琀云送終口中玉賵芳鳳反)○三月辛亥葬我小君
成風(杜無傳反哭成喪故曰葬我小君)王使召伯來會葬(杜召伯天子卿也召采地伯爵)
(也來不及葬不譏者不失五月之内林王不稱天於追賜桓公見之至是再見貶也桓以少簒長成風以庶亂嫡王)
(道熄矣而莊襄不能正又從而褒賞之是以天命施之天討也是故皆不稱天○召二照反)○夏公孫
敖如晉(杜無傳)○秦人入鄀(杜入例在十五年○鄀音若)○秋楚人滅六(杜六)
(國今盧江六縣)○冬十月甲申許男業卒(杜無傳與僖公六同盟林僖公卒昭公錫我立)
傳五年春王使榮叔來含且賵召昭公來會葬禮也(林成)
(風莊公之妾天子以夫人禮賵之明母以子貴故曰禮)○初鄀叛楚即秦又貳于
楚(林鄀楚屬國故叛楚就秦既即秦又有貳心而從楚)夏秦人入鄀○六人叛楚
即東夷秋楚成大心仲歸帥師滅六(杜六楚屬國林仲歸子家)○
冬楚子燮滅蓼(杜蓼國今安豐蓼縣○燮息列反蓼音了字或作鄝音同)臧文仲聞
六與蓼滅曰臯陶庭堅不祀忽諸德之不建民之無援
哀哉(杜蓼與六皆臯陶後也傷二國之君不能建德結援大國忽然而亡林庭堅臯陶字○陶音遙)○
晉陽處父聘于衛(林四年衛朝于晉故聘以報之)反過甯甯嬴從之(杜甯)
(晉邑汲郡修武縣也盈嬴逆旅大夫○嬴音)及温而還其妻問之嬴曰以剛(林言)
(處父為人純乎任剛)商書曰沈漸剛克高明柔克(杜沈漸猶滯溺也高明猶亢爽)
(也言各當以剛柔勝已本性乃能成全也此在洪範今謂之商書林沈漸尚書作沈潛○漸似廉反)夫子
壹之其不沒乎(林處父純一於任剛其不得善終乎)天為剛德猶不干時
(杜寒暑相順林天秉純陽故為剛德猶不干犯四時之序)况在人乎且華而不實怨
之所聚也(林言過其行猶草木有華而不結實仇怨必聚會於其身)犯而聚怨不可
以定身(杜剛則犯人林不能以先定其身必過實也)余懼不獲其利而離其
難是以去之(林我懼從處父不獲成其身之利離遭也言處父遇禍則我以其黨必遭入於難杜)
(為六年晉殺處火傳○難乃旦反)○晉趙成子欒貞子霍伯臼季皆卒
(杜成子趙衰新上軍帥中軍佐也貞子欒枝下軍帥也霍伯先且居中軍帥也臼季胥臣下軍佐也為六年蒐)
(於夷傳)
經(庚子)六年春葬許僖公(杜無傳)○夏季孫行父如陳(杜行父季孫友子)
○秋季孫行父如晉○八月乙亥晉侯驩卒(杜再同盟林襄公卒)
(明年子靈公夷臯立○驩喚官反)○冬十月公子遂如晉葬晉襄公(杜卿)
(共葬事文襄之制也三月而葬速)○晉殺其大夫陽處父(杜處父侵官宜為國討故不)
(言賈季殺)○晉狐射姑出奔狄(杜射姑狐偃子賈季也奔例在宣十年○射音亦一音夜)
○閏月不告月猶朝于廟(杜諸侯每月必告朔聽政因朝宗廟文公以閏非常月故闕)
(不告朔怠慢政事雖朝于廟則如勿朝故曰猶猶者可止之辭○不告月月或作朔誤也)
傳六年春晉蒐于夷舍二軍(杜僖三十一年晉蒐清原作五軍今舍二軍復三軍)
(之制夷晉地前年四卿卒故蒐以謀軍帥○舍音捨)使狐射姑將中軍(杜代先且居○將子)
(匠反)趙盾佐之(杜代趙衰也趙盾衰子○盾徒本反)陽處父至自温(杜往年聘衞過温)
(今始至)改蒐于董易中軍(杜易以趙盾為帥射姑佐之河東汾陰縣有董亭)陽子
成季之屬也(杜處父嘗為趙衰屬大夫)故黨於趙氏且謂趙盾能曰
使能國之利也是以上之宣子於是乎始為國政(杜自中軍)
(佐推而上之使為元帥宣子趙盾諡也中軍乃晉政卿)制事典(林制國事之典常)正法罪
(林正法罪之輕重)辟刑獄(林理刑獄之淹滯○辟婢亦反後同者更不音)董逋逃(材督竄逃)
(有罪之人○逋補吾反)由質要(林用質要劵契之法)治舊洿(林治舊日洿穢不理之事○洿)
(烏木反又作汙同)本秩禮(杜貴賤不失其本)續常職(杜修廢官)出滯淹(杜拔賢能也)
既成(杜宣子既有成法)以授大傅陽子與大師賈佗使行諸晉
國以為常法(林處父時為大傅之官杜賈佗以公族從文公而不在五人之數○大音泰下同佗)
(徒何反)○臧文仲以陳衞之睦也欲求好於陳夏季文子
聘于陳(林季文子即行父)且娶焉(杜臣非君命不越竟故因聘而自為娶○好呼報反娶七住)
(反)○秦伯任好卒(杜任好秦穆公名林子康公罃立○任音壬)以子車氏之三
子奄息仲行鍼虎為殉(杜子車秦大夫氏也以人從葬為殉林秦穆公卒葬雍從死者)
(百七十七人子車氏三子與焉○車音居仲本亦作中音仲行戶郎反鍼其廉反殉似俊反殺人從死曰殉字林)
(弋絹反)皆秦之良也國人哀之為之賦黃鳥(杜黃鳥詩秦風義取黃鳥止于)
(棘桑往來得其所傷三良不然○為于偽反)君子曰秦穆之不為盟主也宜
哉死而棄民(林善人者民之望也今殺之以殉葬是棄民之望)先王違世猶詒
之法(林古之先王違棄世故猶作法以遺子孫○詒以之反)而况奪之善人乎詩
曰人之云亡邦國殄瘁(杜詩大雅言善人亡則國瘁病○瘁似醉反)無善人之
謂(林國無善人所以致殄絶瘁病之禍)若之何奪之古之王者知命之不
長(林知有生必有死夀命之不可永長○王如字一音于況反)是以並建聖哲(杜建知立聖)
(以司牧民)樹之風聲(杜因土地風俗為立聲教之法)分之采物(林以旌旗衣服分别其采)
(章物色○分扶問反)著之話言(杜話善也為作善言遺戒○話戶快反)為之律度(杜鍾量律度)
(所以治歷明時)陳之藝極(杜藝準也極中也貢獻多少之法傳曰貢之無藝又曰貢獻無極)引
之表儀(杜引道也表儀猶威儀)予之法制(林與天下以吉凶軍賓嘉之法制)告之訓
典(杜訓典先王之書)教之防利(杜防惡興利)委之常秩(杜委任也常秩官司之常)
(職)道之以禮則(林開道天下以禮節法則)使毋失其土宜衆隸賴之
而後即命聖王同之(林使民任之無失其土地之所宜衆民之隸于官于士于農工賈者)
(皆依頼其法而後就用上命古先聖王皆同此道)今縱無法以遺後嗣而又收
其良以死難以在上矣君子是以知秦之不復東征也
(杜不能復征討東方諸侯為霸主○遺唯季反復扶又反)○秋季文子將聘于晉使求
遭喪之禮以行(杜季文子季孫行父也聞晉侯疾故)其人曰將焉用之(杜其人從)
(者○焉於虔反)文子曰備豫不虞古之善教也求而無之實難(杜難)
(幸得)過求何害(杜所謂文子三思)○八月乙亥晉襄公卒靈公少(林襄)
(公之子○少詩照反)晉人以難故欲立長君(杜立少君恐有難○難乃旦反長丁丈反下皆同)趙
孟曰立公子雍(杜趙孟趙盾也公子雍文公子襄公庶弟杜祁之子)好善而長先君愛
之且近於秦秦舊好也置善則固事長則順立愛則孝結
舊則安(林子雍好善而置立之則其位固居長而君事之則其理順為先君所愛而立之則能盡孝秦晉有)
(舅甥舊好而結之則可久安○好呼報反下皆同)為難故故欲立長君有此四德
者難必抒矣(杜抒除也○抒直吕反又時吕反)賈季曰(林即狐射姑)不如立
公子樂(杜樂文公子林懷嬴所生○樂音岳一音活)辰嬴嬖於二君(杜辰嬴懷嬴也)
(二君懷公文公也○嬖必計反)立其子民必安之趙孟曰辰嬴賤班在九
人(林言其卑賤班位在九人之下)其子何震之有(杜震威也)且為二嬖淫也為
先君子不能求大而出在小國辟也(林不能求仕於大國而仕於陳之小)
(國是辟陋也○辟匹亦反又作僻下同)母淫子辟無威陳小而遠無援將何
安焉杜祁以君故讓偪姞而上之(杜杜祁杜伯之後祁姓也偪姞姞姓之女生襄)
(公為世子故杜祁讓使在已上○祁巨之反偪彼力反姞其吉反又其乙反)以狄故讓季隗
而已次之故班在四(杜以季隗是文公託狄時妻故復讓之然則杜祁本班在二○隗五)
(罪反)先君是以愛其子而仕諸秦為亞卿焉(杜亞次也言其賢故位尊)
(○亞於嫁反)秦大而近足以為援母義子愛足以威民(林杜祁能)
(讓偪姞季隗故為有義子雍有寵于文公故為有愛足以威服晉國之民)立之不亦可乎使
先蔑士會如秦逆公子雍(杜先蔑士伯也士會隨季也)賈季亦使召公
子樂于陳趙孟使殺諸郫(杜郫晉地○郫婢支反)○賈季怨陽子
之易其班也(杜本中軍帥易以為佐)而知其無援於晉也(杜少族多怨)
九月賈季使續鞫居殺陽處父(杜鞫居狐氏之族)書曰晉殺其大
夫侵官也(杜君已命帥處父易之故曰侵官)○冬十月襄仲如晉葬襄公
○十一月丙寅晉殺續簡伯(林討其殺處父也杜簡伯續鞫居十一月無丙寅十)
(二月八日也日月必有誤)賈季奔狄(杜射姑懼討而奔)宣子使臾駢送其帑
(杜帑妻子也宣子以賈季中軍之佐同官故○臾羊朱反駢蒲賢反又蒲丁反帑音奴)夷之蒐(林在)
(今年春)賈季戮臾駢(林戮誅也非必殺死凡刑罰皆是時賈季為中軍以事誅罰臾駢)臾
駢之人欲盡殺賈氏以報焉臾駢曰不可吾聞前志有
之曰敵惠敵怨不在後嗣忠之道也(林敵猶對也言有恩惠有怨讐與我)
(敵對者若在後世子孫則為非對非對是遷怒也○盡津忍反)夫子禮於賈季我以其
寵報私怨(林趙盾盡禮於賈季而送其妻子宣子使我送帑是寵任我也我反因其寵任以報私怨)
毋乃不可乎介人之寵非勇也(杜介因也○介音界)損怨益仇非
知也(杜殺季家欲以除怨宣子將復怨已是益仇○知音智)以私害公非忠也釋
此三者何以事夫子盡具其帑與其器用財賄親帥扞
之送致諸竟(杜扞衞也○扞戶且反竟音境)○閏月不告朔非禮也(杜經)
(稱告月傳稱告朔明告月必以朔林非敬授人時之禮)閏以正時(杜四時漸差則致閏以正之)時
以作事(杜順時命事)事以厚生(林事不失時則年榖豐而民生厚)生民之道
于是乎在矣(林言其所關者重)不告閏朔棄時政也(林是棄民之時與國)
(之政也)何以為民(○為如字治也或音于偽反非也)
左傳杜林合注卷十五
