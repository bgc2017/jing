左傳杜林合注卷十八明王道焜
趙如源同編
宣公一(公名倭一名接又作委文公子母敬嬴諡法善問周達曰宣)
周(匡王五年○魯宣公二年匡王崩弟定王立)
鄭(穆公三十年○魯宣公三年穆公卒靈公夷立宣四年靈公弑弟襄公堅立)
齊(惠公元年○魯宣公十年惠公卒子頃公無野立)
宋(文公三年)
晉(靈公繼霸十三年○趙盾為政魯宣公二年靈公弑成公黑臀立宣八年郤缺為政宣九年成公卒子景)
(公孺立宣十一年荀林父為政宣十六年士會為政宣十七年郤克為政)
衛(成公二十七年○魯宣公九年成公卒子穆公遫立)
蔡(文公四年○魯宣公十七年文公卒子景侯固立)
曹(文公十年○魯宣公十四年文公卒子宣公廬立)
陳(靈公六年○魯宣公十年靈公弑子成公午立)
杞(桓公二十九年)
薛(詳見僖公元年)
莒(季陀元年)
邾(定公六年)
許(昭公十四年○魯宣公十七年昭公卒靈公立)
小邾(詳見僖公元年)
楚(莊王六年○魯宣公十一年盟辰陵討陳春秋始子楚莊王以霸宣十一年楚孫叔敖為令尹宣十二年)
(敗晉於邲宣十八年莊王卒共王立)
秦(共公元年○魯宣公四年共公卒桓公立)
吳(詳見隠公元年及成公元年)
越(詳見隠公元年)
經(癸丑)元年春王正月公即位(無傳)○公子遂如齊逆女(杜不)
(譏喪娶者不待貶責而自明也卿為君逆例在文四年)三月遂以夫人婦姜至自
齊(稱婦有姑之辭不書氏史闕文)○夏季孫行父如齊○晉放其大夫
胥甲父於衛(放者受罪黜免宥之以遠)○公會齊侯於平州(杜平州齊地在)
(泰山牟縣西)○公子遂如齊○六月齊人取濟西田(魯以賂齊齊人)
(不用司徒故曰取)○秋邾子來朝(無傳)○楚子鄭人侵陳遂侵宋
晉趙盾率師救陳(杜傳言救陳宋經無宋字蓋闕林侵蔡遂伐楚以見齊霸侵陳遂侵宋以)
(見楚霸○盾徒本反)宋公陳侯衛侯曹伯會晉師於棐林伐鄭(杜晉)
(師救陳宋四國君往會之共伐鄭也不言會趙盾取於兵會非好會也棐林鄭地榮陽宛陵縣東南有林鄉林)
(此趙盾也大夫而用諸侯之師於是始其曰會晉師則不與大夫用諸侯之辭也○棐芳尾反)○冬晉
趙穿帥師侵崇(林自伐書陽處父入書郤缺侵書趙穿而後凡役書大夫○崇本亦作崈)○
晉人宋人伐鄭
傳元年春王正月公子遂如齊逆女尊君命也(諸侯之卿出入)
(稱名氏所以尊君命也傳於此發者與還文不同故釋之)三月遂以夫人婦姜至自
齊尊夫人也(杜遂不言公子替其尊稱所以成小君之尊也公子當時之寵號非族也故傳不言)
(舍族釋例論之備矣)○夏季文子如齊納賂以請會(宣公篡立未列於會故以)
(賂請之)○晉人討不用命者放胥甲父於衛(杜胥甲下軍佐文十二年)
(戰河曲不肯薄秦於險林胥甲趙穿當軍門呼今胥甲獨當罪想趙穿以晉君之壻又趙之側室故趙盾庇之)
而立胥克(克甲之子)先辛奔齊(辛甲之屬大夫)○會於平州以定公
位(杜簒立者諸侯既與之會則不得復討臣之殺之與弑君同故公與齊會而位定)○東門襄
仲如齊拜成(謝得會也)○六月齊人取濟西之田為立公故
以賂齊也(杜濟西故曹地僖三十一年晉文以分魯林會平州以定公位故言立公季文子納賂請)
(會故也○為於偽反)○宋人之弑昭公也(在文十六年)晉荀林父以諸
侯之師伐宋(林在文十七年)宋及晉平宋文公受盟於晉又會
諸侯於扈將為魯討齊(林齊屢伐魯故將為魯討齊)皆取賂而還(文十)
(五年十七年二扈之盟皆受賂)鄭穆公曰晉不足與也(林鄭於是始背晉)遂受
盟於楚陳共公之卒楚人不禮焉(杜卒在文十二年林楚之弔葬不以禮○)
(共音恭)陳靈公受盟於晉(林十四年盟新城十五十七年兩盟扈)秋楚子侵
陳遂侵宋晉趙盾率師救陳宋會於棐林以伐鄭也楚
蒍賈救鄭遇於北林(杜與晉師相遇榮陽中牟縣西南有林亭在鄭北)囚晉解
揚晉人乃還(解揚晉大夫○解音蟹)○晉欲求成於秦趙穿曰我
侵崇秦急崇必救之(林言我以師侵秦之與國曰崇者秦以崇為急秦必來救崇○秦急)
(崇絶句本或作崇急秦必救之是後人改耳)吾以求成焉(林我因秦來救而求成於秦)冬
趙穿侵崇秦弗與成(林秦知其計故弗與成)○晉人伐鄭以報北
林之役(林報囚解揚)於是晉侯侈趙宣子為政驟諫而不入
故不競於楚(林驟數也數諫靈公而不受故不競強於楚盖為明年鄭伐宋張本○侈昌氏反又)
(尸氏反驟仕救反)
經(甲寅)二年春王三月壬子宋華元帥師及鄭公子歸生
帥師戰於大棘宋師敗績獲宋華元(杜得大夫生死皆曰獲例在昭二十)
(三年大棘在陳留襄邑縣南林大夫書戰於是始於是凡戰書大夫)○秦師伐晉○夏晉
人宋人衛人陳人侵鄭(杜鄭為楚伐宋獲其大夫晉趙盾興諸侯之師將為宋報恥畏)
(楚而還失霸者之義故貶稱之)○秋九月乙丑晉趙盾弑其君夷臯(杜靈)
(公不君而稱臣以弑者以示良史之法深責執政之臣例在四年林靈公弑成公黑臀立○臯古刀反)○
冬十月乙亥天王崩(無傳林匡王崩弟定王立)
傳二年春鄭公子歸生受命於楚伐宋(杜受楚命也○受命於楚本或)
(作命於楚)宋華元樂吕御之二月壬子戰於大棘宋師敗績
囚華元獲樂呂(杜樂呂司寇獲不書非元帥也獲生死通名經言獲華元故傳特護之曰囚以)
(明其生獲故得見贖而還)及甲車四百六十乘(林甲車每兵車一乘甲士三人步卒七十)
(二人○乘繩證反下同)俘二百五十人馘百人狂狡輅鄭人鄭人
入於井(林俘獲也馘取左耳也狂狡宋大夫輅迎也迎而伐之鄭人入於井而避之○俘芳夫反馘古)
(獲反馘百人或作馘百者人衍字狡古夘反輅五嫁反)倒戟而出之獲狂狡(林狂狡自)
(倒其戟以聽鄭人之出因倒戟反為鄭人所獲○倒丁老反)君子曰失禮違命宜其
為禽也(林失行軍之禮違殺敵之命宜為反為人禽獲也○宜其為禽一本作宜其禽也)戎昭
果毅以聽之之謂禮(林戎軍制也昭明也軍制昭明於上果敢也毅必行也聽為常存於)
(耳著於心想聞其政令○毅魚既反)殺敵為果致果為毅易之戮也(林敢於殺)
(敵果也必行其果敢以致於敵毅也反易其道如狂狡倒戟之類受戮之道也)將戰華元殺羊
食士其御羊斟不與(杜食享也華元殺羊為羹以享戰士羊羹闕少故分不及其御羊斟)
(御戎御也○食音嗣斟之金反與音預)及戰曰疇昔之羊子為政(杜疇昔猶前日)
(也林為政猶言為主言有無之權在子)今日之事我為政(林言進退之權在我)與入
鄭師故敗君子謂羊斟非人也以其私憾敗國殄民(杜憾)
(恨也殄盡也○憾本亦作感戶暗反敗必邁反又如字殄大典反)於是刑孰大焉詩所
謂人之無良者(詩小雅義取不良之人相怨以亡)其羊斟之謂乎殘民
以逞(林殘害宋國之民以快其志○逞勑領反)宋人以兵車百乘(林蓋甲士三百人步)
(卒七千二百人)文馬百駟(杜畫馬為文四百匹)以贖華元於鄭半入華元
逃歸(林宋人以華元為賢故贖之兵車文馬之賂半入鄭國時鄭人以宋納賂之故寬其防守故華元得)
(乘亂逃歸)立於門外告而入(告宋城門而後入言不苟)見叔牂曰子之馬
然也(杜叔牂羊斟也卑賤得先歸華元見而慰之○牂子郎反)對曰非馬也其人也
(杜叔牂知前言以顯故不敢讓罪)既合而來奔(杜叔牂言畢遂奔魯合猶答也)宋城華
元為植巡功(杜植將主也林華元為築城之將主巡行察見功役之事○植直吏反)城者
謳曰睅其目皤其腹棄甲而復(杜睅出目皤大腹棄甲謂亡師○謳烏侯反睅)
(戶板反說文字林云大目也蘇林云寢視不安貌皤步何反)于思于思棄甲復來(于思)
(多鬢之貎○思如字又西才反賈逵云白頭貎來力知反又如字以恊上韻)使其驂乘謂之
曰牛則有皮犀兕尚多棄甲則那(林言牛有皮可用為甲犀兕之皮尚多皆)
(可用以為軍裝之飾棄甲則何害杜那猶何也○驂七南反犀音西兕徐履反那乃多反)役人曰從
其有皮丹漆若何(林縱使有皮可以為甲何如丹而漆之使益堅固勿棄之若何)華元
曰去之夫(林言此役夫)其口衆我寡(杜傳言華元不吝其咎寬而容衆)○秦
師伐晉以報崇也(杜伐崇在元年)遂圍焦(焦晉河外邑)夏晉趙盾救
焦遂自隂地及諸侯之師侵鄭(隂地晉河南山北自上洛以東至陸渾)以
報大棘之役(林在今年二月)楚鬭椒救鄭曰能欲諸侯而惡其
難乎(林言能欲諸侯從楚而惡救鄭禦晉之難○惡烏路反難乃旦反)遂次於鄭以待
晉師趙盾云彼宗競於楚待將斃矣(杜競強也鬭椒若敖之族自文子以)
(來世為令尹○斃婢世反)姑益其疾乃去之(杜欲示弱以驕之傳言趙盾所以稱人且為四)
(年楚滅若敖氏張本)○晉靈公不君(杜失君道也以明於例應稱國以弑)厚斂以彫
牆(林厚重也重賦歛於民以彫畫牆壁○歛力艷反)從臺上彈人而觀其辟丸也
(林丸彈子也觀人之善趕彈丸與否以資笑噱○彈徒丹反)宰夫胹熊蹯不熟殺之
寘諸畚使婦人載以過朝(杜畚以草束為之筥屬林不欲令人知之故使婦人載以)
(過晉朝○胹音而煮也蹯扶元反寘之䜴反畚音本)趙盾士季見其手問其故而
患之(林士季即士會二臣見宰夫之手露於畚外問婦人以宰夫被殺之故而患靈公之無道○手一本)
(作首)將諫士季曰諫而不入則莫之繼也會請先不入則
子繼之(林言若同諫靈公而不受則莫之或繼其後會請先進諫若靈公不受諫則使趙盾為繼其後)
三進及溜而後視之(三進三伏公不省而又前也公知欲諫故佯不視林溜屋霤即中堂)
(也○溜力救反)曰吾知所過矣將改之稽首而對曰人誰無過
過而能改善莫大焉詩曰靡不有初鮮克有終(杜詩大雅也)
(言人君之道莫不有其初少能有終者也言謹終如始之難○鮮息淺反少也下同)夫如是則能
補過者鮮矣君能有終則社稷之固也豈唯羣臣賴之
(林夫如是詩所言可見人有過失而能補其過失者少矣今靈公始雖有過能改過遷善是有終也則安固社)
(稷之道豈惟晉之羣臣之所依賴言天下之所望也)又曰衮職有闕唯仲山甫補
之能補過也(杜詩大雅也衮君之上服闕過也言衮服者有過則仲山甫能補之林仲山甫宣王之相○衮古本反)
君能補過衮不廢矣(杜常服衮也)猶不改宣子驟諫公患之
使鉏麑賊之(杜鉏麑晉力士○鉏仕俱反麑音迷一音五兮反)晨往寢門闢矣
盛服將朝尚早坐而假寐(杜不解衣冠而睡○闢婢亦反盛音成本或作成睡垂偽)
(反)麑退歎而言曰不忘恭敬民之主也賊民之主不忠
棄君之命不信有一于此不如死也觸槐而死(杜槐趙盾庭樹)
(○槐音懷又音回)秋九月晉侯飲趙盾酒伏甲將攻之其右提
彌明知之(杜右車右○飲於鴆反提上支反彌面皮反)趨登曰臣侍君宴過
三爵非禮也遂扶以下公嗾夫&KR0729;焉明搏而殺之(林&KR0729;猛犬)
(也靈公嗾使猛犬齧盾想是以嗾犬為興甲之號○扶扶孚反服虔注作跣先典及云徒跣也今杜注本往往)
(而有跣者嗾素口反說文云使犬也服本作㖩夫音扶&KR0729;五羔反尚書傳云大犬也爾雅云狗四尺為&KR0729;搏音)
(博)盾曰棄人用犬雖猛何為(杜責公不養士而更以犬為己用)鬭且出
提彌明死之(林因與公之甲士且鬭且出)初宣子田於首山舍於翳
桑(杜田獵也翳桑桑之多蔭翳者首山在河東蒲坂縣東南○翳於計反)見靈輒餓問其
病(靈輒晉人)曰不食三日矣食之舍其半問之曰宦三年矣
(杜宦學也○食音嗣下同舍音捨)未知母之存否今近焉(杜去家近)請以遺
之使盡之而為之簞食與肉(杜簞笥也○遺唯季反簞音丹)寘諸橐以
與之既而與為公介(杜靈輒為公甲士○槖他洛反與音預介音界)倒戟以禦
公徒而免之問何故對曰翳桑之餓人也(林言昔餓翳桑母子俱感)
(宣子賜故以此報)問其名居(林問其姓名與其所居)不告而退(杜不望報也)遂
自亡也(杜輒亦去)乙丑趙穿攻靈公於桃園(杜穿趙盾之從父昆弟子乙丑)
(九月二十七日○攻如字本或作弑)宣子未出山而復(杜晉竟之山也盾出奔聞公弑而還)
太史書曰趙盾弑其君以示於朝宣子曰不然對曰子
為正卿亡不越竟反不討賊非子而誰(林言宣子為晉之正卿其出亡)
(也不越竟而適他國其反國也不討弑君之賊非子弑君而誰弑之言宣子當其罪也○大音泰)宣子
曰嗚呼我之懷矣自詒伊慼其我之謂矣(杜逸詩也言人多所懷戀)
(則自遺憂杜言我因懷戀晉國以及此憂)孔子曰董狐古之良史也書法不
隠(杜不隠盾之罪)趙宣子古之良大夫也為法受惡(杜善其為法受屈○)
(為于偽反)惜也越竟乃免(杜越竟則君臣之義絶可以不討賊林杜氏以為越竟則君臣之義)
(絶可以不討賊遂致議論紛紛或疑以為非孔子之言愚按此越竟乃免當為遂奔他國則弑在出奔之後可)
(免弑君之名非為越竟而反可不討賊得免弑君之名也上文亡不越竟反不討賊亦是兩事不可與此相牽)
宣子使趙穿逆公子黑臀於周而立之(黑臀晉文公子○臀徒門反)
壬申朝於武公(杜壬申十月五日既有日而無月冬又在壬申下明傳文無較例)○初
麗姬之亂(林在僖四年○麗力知反)詛無畜羣公子(杜詛盟誓○詛側慮反)自
是晉無公族(無公子故廢公族之官)及成公即位乃宦卿之適子
而為之田以為公族(杜宦仕也為置田邑以為公族大夫○適丁歴反)又宦其
餘子亦為餘子(杜餘子適子之母弟也亦治餘子之政)其庶子為公行(庶子)
(妾子也掌率公戎行○行戶郎反下同)晉於是有公族餘子公行(杜皆官名)趙
盾請以括為公族(杜括趙盾異母弟趙姬之中子屏季也○括古活反)曰君姬氏
之愛子也(杜趙姬文公女成公姊也)微君姬氏則臣狄人也公許之
(杜盾狄外孫也姬氏逆之以為適事見僖二十四年)冬趙盾為旄車之族(旄車公行之官)
(盾本卿適其子當為公族辟屏季故更掌旄車○旄音毛一本作軞)使屏季以其故族為
公族大夫(盾以其故官屬與屏季使為衰之適)
經(乙夘)三年春王正月郊牛之口傷改卜牛牛死乃不郊
(牛不稱牲未卜日)猶三望○葬匡王(無傳四月而葬速)○楚子伐陸渾
之戎○夏楚人侵鄭○秋赤狄侵齊(杜無傳林赤狄始見經先儒謂唐叔)
(子孫别在狄者)○宋師圍曹○冬十月丙戌鄭伯蘭卒(杜再與文同盟)
(○穆公卒靈公夷立)○葬鄭穆公(無傳)
傳三年春不郊而望皆非禮也(杜言牛雖傷死當更改卜取其吉者郊不可廢)
(也前年冬天王崩未葬而郊者不以王事廢天事禮記曾子問天子崩未殯五祀不行既殯而祭自啓至於反)
(哭五祀之祭不行已葬而祭)望郊之屬也不郊亦無望可也(杜已有例在僖)
(三十一年復發傳者嫌牛死與卜不從異)○晉侯伐鄭及郔鄭及晉平士會
入盟(杜郔鄭地為夏楚侵鄭傳○郔音延)○楚子伐陸渾之戎(林在伊川)遂至
於雒觀兵於周疆(杜雒水出上洛冡領山至河南鞏縣入河林周都雒陽故楚至伊雒而觀)
(兵於周室之疆界○疆居良反)定王使王孫滿勞楚子(王孫滿周大夫○勞力報反)
楚子問鼎之大小輕重焉(杜示欲偪周取天下林鼎禹之九鼎也三代相傳以為寳)
對曰在德不在鼎昔夏之方有德也(杜禹之世)遠方圖物(杜圖)
(畫山川竒異之物而獻之)貢金九牧(杜使九州之牧貢金)鑄鼎象物(象所圖物著之於鼎)
百物而為之備使民知神姦(杜圖鬼神百物之形使民逆備之)故民入
川澤山林(林高流為川卑淤為澤高峻為山深密為林)不逢不若(杜若順也林不遇妖)
(怪不順之物)螭魅罔兩(杜螭山神獸形魅怪物罔兩水神○螭勑知反魅亡備反木又作鬽罔亡)
(丈反兩本作蜽音同說文云罔兩山川之精物也)莫能逢之(杜逢遇也林人皆知其情狀而善避)
(之故怪莫能遇)用能協於上下以承天休(杜民無災害則上下和而受天祐)桀
有昏德鼎遷於商載祀六百(杜載祀皆年○載祀爾雅云商曰祀唐虞曰載周曰)
(年夏曰歲)商紂暴虐鼎遷於周德之休明雖小重也其姦回
昏亂雖大輕也(林當三代君德休美光明之時則九鼎雖小有德則重不可遷移及奸慝回邪)
(昏迷暴亂之時則九鼎雖大無德則輕可遷移○紂直九反)天祚明德有所底止(杜底)
(致也林言有所致止之時祚才故反底音旨)成王定鼎於郟鄏(杜郟鄏今河南也武王遷)
(之成王定之○郟卜古洽反鄏音辱)世三十卜年七百天所命也(林此蓋天)
(祚明德有所底止之定命)周德雖衰天命未改鼎之輕重未可問也
○夏楚人侵鄭鄭即晉故也○宋文公即位三年殺母
弟須及昭公子武氏之謀也(杜武公謀奉母弟須及昭公子以作亂事在文十八)
(年)使戴桓之族攻武氏於司馬子伯之館盡逐武穆之
族(林事竝在文十八年)武穆之族以曹師伐宋秋宋師圍曹報武
氏之亂也○冬鄭穆公卒初鄭文公有賤妾曰燕姞(杜姞)
(南燕姓林鄭文公穆公父燕姞穆公母○姞其乙反又其吉反)夢天使與已蘭(杜蘭香草)曰
余為伯鯈余而祖也(杜伯鯈南燕祖○鯈直留反)以是為而子(杜以蘭為)
(女子名)以蘭有國香人服媚之如是(杜媚愛也欲令人愛之如蘭)既而
文公見之與之蘭而御之(林以蘭與燕姞使薦寢御)辭曰妾不才幸
而有子將不信敢徵蘭乎(杜懼將不見信故欲計所賜蘭為懷子月數)公曰
諾生穆公名之曰蘭文公報鄭子之妃曰陳媯(杜鄭子文公叔)
(父子儀也漢律淫季父之妻曰報○媯九危反)生子華子臧子臧得罪而出(杜出)
(奔宋)誘子華而殺之南里(杜在僖十六年南里鄭地)使盜殺子臧於陳
宋之間(在僖二十四年)又娶於江生公子士朝於楚楚人酖之
及葉而死(杜葉楚地今南陽葉縣○酖直蔭反葉式涉反)又娶於蘇(林蘇寰内諸侯)生
子瑕子俞彌俞彌早卒洩駕惡瑕文公亦惡之故不立
也(杜洩駕鄭大夫○俞音愉惡烏路反下同)公逐羣公子公子蘭犇晉從晉
文公伐鄭(在僖三十年○從如字又才用反)石癸曰吾聞姬姞耦其子
孫必蕃(林石癸鄭大夫杜姞姓宜為姬配耦○癸居揆反蕃音煩下同)姞吉人也后稷
之元妃也(姞姓之女為后稷妃周是以興故曰吉人)今公子蘭姞甥也天或
啓之必將為君其後必蕃先納之可以亢寵(林亢極也可以極恃)
(其寵愛○亢苦浪反)與孔將鉏侯宣多納之盟於大宫而立之(杜大)
(宫鄭祖廟○鉏仕俱反大音泰)以與晉平(林此以上並僖三十年事)穆公有疾曰蘭
死吾其死乎吾所以生也(林我所以生由此夢之祥)刈蘭而卒(傳言穆氏)
(所以大興於鄭天所啓也○刈魚廢反)
經(丙辰)四年春王正月公及齊侯平莒及郯莒人不肯公
伐莒取向(杜莒剡二國相怨故公與齊侯共平之向莒邑東海承縣東南有向城遠疑也○郯音談)
(向舒亮反)○秦伯稻卒(杜無傳未同盟林共公卒桓公立○稻徒老反)○夏六月乙
酉鄭公子歸生弑其君夷(杜傳例曰稱臣臣之罪也子公實弑而書子家罪其權不)
(足也○靈公弑弟襄公堅立)○赤狄侵齊(無傳)○秋公如齊公至自齊
(杜無傳告於廟例在文二年)○冬楚子伐鄭
傳四年春公及齊侯平莒及郯莒人不肯公伐莒取向
非禮也平國以禮不以亂(林平國之道當以禮遜不以兵亂)伐而不治
亂也(杜責公不先以禮治之而用伐○治直吏反)以亂平亂何治之有無治
何以行禮(林莒郯本兵亂魯復兵亂平之其亂無由可治既不能治何以行其平國之禮)○楚
人獻黿於鄭靈公(杜穆公太子夷也林黿似龞而大○黿音元)公子宋與子
家相見(杜宋子公也子家歸生○見賢遍反)子公之食指動(杜第二指也)以示
子家曰他日我如此必嘗異味及入宰夫將解黿相視
而笑(林二子意公將享大夫故相視而笑以為食指動之騐○解如字一音蟹)公問之(杜問所笑)
子家以告及食大夫黿召子公而弗與也(杜欲使指動無效○食音)
(嗣)子公怒染之於鼎嘗之而出公怒欲殺子公(林靈公怒其不)
(遜恐其䟦扈故欲殺之)子公與子家謀先(杜先公為難○先悉薦反)子家曰畜
老猶憚殺之(林言六畜之老者猶以其老而難於殺蓋有不忍之心○畜許又反上許六反憚徒)
(旦反難也)而况君乎反譖子家子家懼而從之(譖子家於公)夏弑
靈公書曰鄭公子歸生弑其君夷權不足也(子家權不足以禦亂)
(懼譖而從弑君故書以首惡)君子曰人而不武無能達也(初稱畜老仁也不討)
(子公是不武也故不能自通於仁道而陷弑君之罪)凡弑君稱君君無道也稱臣
臣之罪也(杜稱君謂唯書君名而稱國以弑言衆所共絶也稱臣者謂書弑者之名以示來世終為)
(不義改殺稱弑辟其惡名取有漸也書弑之義釋例論之備矣)鄭人立子良(杜穆公庶子)辭
曰以賢則去疾不足(杜去疾子良名○去起吕反下同)以順則公子堅
長乃立襄公(杜襄公堅也○長丁丈反)襄公將去穆氏(杜逐羣兄弟)而舍
子良(杜以其讓已○舍音赦下同)子良不可曰穆氏宜存則固願也
若將亡之則亦皆亡去疾何為(杜何為獨留)乃舍之皆為大
夫○初楚司馬子良生子越椒子文曰必殺之(子文子良之兄)
是子也熊虎之狀而豺狼之聲弗殺必滅若敖氏矣(林子)
(文子良皆楚若敖之子孫)諺曰狼子野心是乃狼也其可畜乎(林言豺狼)
(之子心在山野不可馴服此越椒乃豺狼也其可畜而養之乎)子良不可子文以為大
慼及將死聚其族曰椒也知政乃速行矣無及於難(林言)
(知政無待其執政之時也○難乃旦反)且泣曰鬼猶求食若敖氏之鬼不
其餒而(杜而語助言必餒○餒奴罪反)及令尹子文卒鬭般為令尹(杜般)
(子文之子子揚○般音班)子越為司馬(林子越即子越椒)蒍賈為工正譖子
揚而殺之子越為令尹已為司馬(林工正掌百工之長○賈為椒譖子揚而)
(已得椒處○蒍于委反)子越又惡之(林椒既為令尹又惡蒍賈偪已○惡烏路反)乃以
若敖氏之族圄伯嬴於轑陽而殺之(杜圄囚也伯嬴蒍賈也轑陽楚邑林)
(蓋子越以其私族囚蒍賈於轑陽而殺之非國討也○圄魚吕反嬴音盈轑音遼)遂處蒸野將
攻王王以三王之子為質焉弗受(杜烝野楚邑三王文成穆○質音致)師
於漳澨(杜漳澨漳水邊○漳音章澨市制反)秋七月戊戌楚子與若敖氏
戰於臯滸(臯滸楚地○滸呼五反)伯棼射王汰輈及鼓跗著於丁
寧(杜伯棼越椒也輈車轅汰過也箭過車轅上丁寧鉦也林跗所以架鼔箭及於鼔跗也○棼扶云反射食)
(亦反下同汰他末反輈涉留反跗芳跗反著直略反)又射汰輈以貫笠轂(兵車無蓋尊者)
(則邊人執笠依轂而立以禦寒暑名曰笠轂此言箭遇車轅及王之蓋○貫古亂反笠音立轂古禾反)師
懼退王使巡師曰吾先君文王克息獲三矢焉伯棼竊
其二盡於是矣(林所以釋楚師之懼心)鼔而進之遂滅若敖氏初
若敖娶於䢵(林若敖楚之八世祖杜䢵國名○䢵本又作鄖音云)生鬭伯比若敖
卒從其母畜於鄖(杜畜養也○畜許六反)淫於䢵子之女生子文
焉䢵夫人使棄諸夢中(杜夢澤名江夏安陸縣城東南有雲夢城○夢音蒙又亡貢反)
虎乳之䢵子田見之懼而歸夫人以告(杜告女私通所生)遂使
收之楚人謂乳穀謂虎於莵故命之曰鬭穀於莵以其
女妻伯比(杜伯比所淫者○縠奴口反於音烏莵音徒妻七計反)實為令尹子文
(杜鬭氏始自子文為令尹)其孫箴尹克黃(杜箴尹官名克黃子揚之子○箴之金反)使於
齊還及宋聞亂其人曰不可以入矣箴尹曰棄君之命
獨誰受之(林言君命使齊不歸復命是棄君命也雖奔他國誰獨受此棄命之人○使所吏反)君
天也天可逃乎遂歸復命而自拘於司敗(林司敗即司寇○拘音俱)
王思子文之治楚國也曰子文無後何以勸善使復其
所(林使克黃復其所任箴尹之官)改命曰生(杜易其名也林言其更生)○冬楚子伐
鄭鄭未服也(前年楚侵鄭不獲成故曰未服)
經(丁巳)五年春公如齊○夏公至自齊○秋九月齊高固
來逆叔姬(高固齊大夫不書女歸降於諸侯)○叔孫得臣卒(杜無傳不書日公不)
(與小歛)○冬齊高固及子叔姬來(杜叔姬寧固反馬)○楚人伐鄭
傳五年春公如齊高固使齊侯王公請叔姬焉(杜留公強成昏)
○夏公至自齊書過也(公既見止連昏於隣國之臣厭尊毁列累其先君而於廟行飲)
(至之禮故書以示過)○秋九月齊高固來逆女自為也故書曰逆
叔姬卿自逆也(杜適諸侯稱女適大夫稱字所以别尊卑也此春秋新例故稱書曰而不言凡)
(也不於莊二十七年發例者嫌見過而成昏因明之○為于偽反)○冬來反馬也(禮送女留)
(其送焉謙不敢自安三月廟見遣使反馬高固遂與叔姬俱寧故經傳具見以示譏)○楚子伐鄭
陳及楚平晉荀林父救鄭伐陳(林陳見楚伐鄭故請平于楚楚伐鄭故救鄭陳)
(從楚故伐陳杜為明年晉衛侵陳傳)
經(戊午)六年春晉趙盾衛孫免侵陳○夏四月○秋八月
螽(無傳)○冬十月
傳六年春晉衛侵陳陳即楚故也○夏定王使子服求
后於齊(子服周大夫)○秋赤狄伐晉圍懷及邢丘(林懷邢丘皆晉邑○)
(邢丘今河内平臯縣)晉侯欲伐之中行桓子曰(林即荀林父)使疾其民
(杜驕則數戰為民所疾)以盈其貫將可殪也(杜殪盡也貫猶習也林民疾其君習俗既)
(滿則衆莫為用一舉擊之將可盡殪○貫古患反殪於計反)周書曰殪戎殷(杜周書康誥也)
(義取周武王以兵伐殷盡滅之)此類之謂也(杜為十五年晉滅狄傳)○冬召桓公
逆王后於齊(召桓公王卿士事不關魯故不書為成二年王甥舅張本○召上照反)○楚
人伐鄭取成而還(九年十一年傳所稱厲之役蓋在此)○鄭公子曼滿與
王子伯廖語欲為卿(杜二年鄭大夫林曼滿欲圖鄭之卿位○曼音萬廖力彫反)伯
廖告人曰無德而貪其在周易豐䷲(離下震上豐)之離☲
☲(豐上六變而為純離也周易論變故雖不筮必以變言其義豐上六曰豐其屋蔀其家關其戶闃其無人)
(三歲不覿凶義取無德而大其屋不過三歲必滅亡)弗過之矣(杜不過三年)間一歲鄭
人殺之(○間間厠之間)
經(己未)七年春衛侯使孫良夫來盟○夏公會齊侯伐萊
(杜傳例曰不與謀也萊國今東萊黃縣○萊音來)○秋公至自伐萊(無傳)○大旱
(無傳書旱而不書雩雩無功或不雩)○冬公會晉侯宋公衛侯鄭伯曹伯
于黑壤(○壤如丈反)
傳七年春衛孫桓子來盟(杜桓子即良夫)始通且謀會晉也(杜公)
(即位衛始修好)○夏公會齊侯伐萊不與謀也凡師出與謀曰
及不與謀曰會(杜與謀者謂同志之國相與講議利害計成而行之故以相連及為文若不獲)
(已應命而出則以外合為文皆據魯而言師者國之大事存亡之所由故詳其舉動以例别之○與音預下同)
○赤狄侵晉取向隂之禾(杜此無秋字蓋闕文晉用桓子謀故縱狄林向隂晉地此)
(時禾苗未熟蓋狄以師蹂踐取之○向舒亮反)○鄭及晉平公子宋之謀也(林宋)
(子公也弑靈公故謀從晉以求媚)故相鄭伯以會冬盟於黑壤王叔桓
公臨之以謀不睦(杜王叔桓公周卿士銜天子之命以監臨諸侯不同歃者尊卑之别也○)
(相息亮反)○晉侯之立也(杜在二年)公不朝焉又不使大夫聘晉
人止公於會盟於黃父公不與盟以賂免(黃父即黑壤)故黑
壤之盟不書(林據經書會不書盟)諱之也(慢盟主以取執止之辱故諱之)
經(庚申)八年春公至自會(杜無傳義與五年書過同)○夏六月公子遂
如齊至黃乃復(無傳蓋有疾而還大夫受命而出雖死以尸將事遂以疾還非禮也)○辛
巳有事於大廟仲遂卒於垂(杜有事祭也仲遂卒與季同日略書有事為繹張本)
(不言公子因上行還間無異事省文從可知也稱字時君所嘉無義例也垂齊地非魯竟故書地○大音泰傳)
(同)壬午猶繹萬入去籥(繹又祭陳昨日之禮所以賓尸萬舞名籥管也猶者可止之辭)
(魯人知卿佐之喪不宜作樂而不知廢繹故内舞去籥惡其聲聞○去起吕反籥羊略反)○戊子夫
人嬴氏薨(無傳宣公母也)○晉師白狄伐秦(林白狄始見經)○楚人滅
舒蓼○秋七月甲子日有食之既(無傳月三十日食)○冬十月
己丑葬我小君敬嬴(杜敬諡嬴姓也反哭成葬故稱葬小君)雨不克葬庚
寅日中而克葬(克成也)○城平陽(今泰山有平陽縣)○楚師伐陳
傳八年春白狄及晉平夏會晉伐秦(杜經在仲遂卒下從赴)晉人
獲秦諜殺諸絳市六日而蘇(林諜往來間探者絳市晉所都之市也凡死六日而)
(復蘇醒蓋記異也○諜徒協反間也今謂之細作絳古巷反)○有事於太廟襄仲卒
而繹非禮也○楚為衆舒叛故伐舒蓼滅之(杜舒蓼二國名○為)
(于偽反)楚子疆之(杜正其界也○疆几良反)及滑汭(杜滑水名林水之隈曲曰汭蓋楚拓)
(疆至滑汭之界○滑於八反汭如銳反一音如悅反)盟吳越而還(杜吳國今吳郡越國今會稽山)
(隂縣也傳言楚彊吳越服從)○晉胥克有蠱疾(杜惑以喪志按胥克晉下軍佐也○蠱音)
(古)郤缺為政(代趙盾)秋廢胥克使趙朔佐下軍(朔盾之子代胥克為)
(成十七年胥童怨郤氏張本)○冬葬敬嬴旱無麻始用葛茀(杜記禮變之所)
(由茀所以引柩殯則有之以備大葬則以下柩○茀方勿反引棺索也)雨不克葬禮也禮
卜葬先遠日(林卜葬日先卜遠日)辟不懷也(杜懷思也)○城平陽書時
也○陳及晉平(林陳自五年從楚至是始及晉平)楚師伐陳取成而還
(杜言晉楚争強)
左傳杜林合注卷十八
