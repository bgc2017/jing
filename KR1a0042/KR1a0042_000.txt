提要易類
易圖說
(臣)等謹案易圖說三卷宋吳仁傑撰仁傑字
斗南崑山人宋史藝文志仁傑有古周易十
二卷易圖說三卷集古易一卷今古周易世
罕傳本僅永樂大典尚有全文此書其圖說
也其說謂六十四正卦伏羲所作也故首列
八純卦各變八卦圖又謂卦外六爻及六十
四覆卦文王所作也故有一卦變六十四卦
圖有六爻皆變則占對卦皆不變則占覆卦
圖又謂序卦為伏羲雜卦為文王今之爻辭
當為繫辭傳繫辭𫝊當為說卦傳於諸家古
易之中其說特為新異迥與先儒不合然證
以史記引同歸殊途二語為大傳不名繫辭
傳隋志謂說卦三篇今止一篇為後人亂其
篇題所言亦時有依據錄而存之備古易一
家之說可也乾隆四十年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
