融堂書解卷十三
宋錢時撰
酒誥
王若曰明大命于妹邦乃穆考文王肇國在西土厥誥
毖庶邦庶士越少正御事朝夕曰祀兹酒惟天降命肇
我民惟元祀天降威我民用大亂喪德亦罔非酒惟行
越小大邦用喪亦罔非酒惟辜文王誥教小子有正有
事無彝酒越庶國飲惟祀德將無醉惟曰我民廸小子
惟土物愛厥心臧聰聽祖考之彝訓越小大德小子惟
一妹土嗣爾股肱純其藝黍稷奔走事厥考厥長肇牽
車牛遠服賈用孝養厥父母厥父母慶自洗腆致用酒
庶士有正越庶伯君子其爾典聽朕教爾大克羞耉惟
君爾乃飲食醉飽丕惟曰爾克永觀省作稽中德爾尚
克羞饋祀爾乃自介用逸兹乃允惟王正事之臣兹亦
惟天若元德永不忘在王家
此書以德為主首云用大亂喪德云德將無醉曰越
小大德曰作稽中德曰天若元德曰經德曰助成王
德曰惟德馨香祀德字是一書之元氣苟進德矣百
邪路斷何獨不醉于酒哉小子民之子孫也文王誥
教其民之子孫有官以糾正之有農業以勸相勤動
之周公于是敷暢文王之旨以誥康叔自惟曰而下
本教小子無彝酒之旨而言也說者因妹土嗣爾股
肱純之語遂謂我民廸小子至小子惟一皆文王之
言殊不知上面文王誥民與庶國兩箇話頭已整整
結斷若又再說廸小子不特失之重複且只言民而
不言庶國則太偏矣其藝黍稷之語正是接連我民
廸小子一段話直至自洗腆致用酒旨意方足細玩
繹之其理甚明周公謂文王教小子有正事無彝酒
我今日亦惟曰我民迪小子惟土物愛厥心臧耳此
惟曰與下文丕惟曰照應皆周公特語迪即教也惟
土物愛即有事也民事非君上所能教惟使我民自
教其子孫服田力穡一惟土物自愛則其心乃善也
妹土前日亂于三監皆吾兄弟吾手足也今繼之以
爾康叔乃手足之純德者可不敬承乎提此一語所
以警康叔之聽其民之種藝服賈以養父母乃致用
酒文王誥教庶國惟因祭祀乃得飲酒飲酒受胙也
飲福受胙非庶民之事惟孝養得用酒耳上文教小
子則責在民之祖父若表率諸臣則責即全在康叔
以身先之故曰其爾典聽朕教典主也諸臣通得飲
者惟飲福受胙一事然國君養老卻不在此限故先
表出此條然後方明祀飲之教下文再提丕惟曰所
以别之也周公謂康叔若大能行養老之禮則惟國
君得行非諸臣所可為者爾乃飲之食之至于醉飽
禮執醬執爵割牲奉爼是也夫醉飽正是今日所忌
曷為以此開之盖老者邦之耆德至醉至飽乃尊事
之禮當然此外祀飲則德將無醉矣介者介于石之
介介然自守不為外物遷動之名也先儒介訓大謂
爾乃自大用逸深不安此書專以用逸為戒如曰不
敢自暇自逸如曰自息乃逸如曰罔愛于殷惟逸因
祀飲而用之以為逸豫之端豈德將無醉之義乎康
叔自介于用逸則爾身克正㒺敢不正如此乃信可
為王正事之臣爾之元德天亦順之使爾長享國胙
永不忘王家始于作稽終于天若正聖學精的工夫
以上發明德將無醉之旨定為康叔君臣得飲酒者
之成式也此即始終兩箇話頭皆本諸文王為衛國
之法所謂明大命于妹邦者如此
王曰封我西土棐徂邦君御事小子尚克用文王教不
腆于酒故我至于今克受殷之命
上節既專以文王作準的使康叔明大命于妹邦矣
于此乃再把文王提醒上文之意謂我肇國在西土
特一方伯耳輔往日之邦君御事尚能用文王之教
不敢腆于酒今我周家有天下而可不用我家教以
從文王之教乎(按此一節解原本錯置上節解之首今依經文更正)
王曰封我聞惟曰在昔殷先哲王迪畏天顯小民經德
秉哲自成湯咸至于帝乙成王畏相惟御事厥棐有恭
不敢自暇自逸矧曰其敢崇飲越在外服侯甸男衛邦
伯越在内服百僚庶尹惟亞惟服宗工越百姓里居罔
敢湎于酒不惟不敢亦不暇惟助成王德顯越尹人祗
辟我聞亦惟曰在今後嗣王酣身厥命㒺顯于民祗保
越怨不易誕惟厥縱淫泆于非彝用燕喪威儀民㒺不
盡傷心惟荒腆于酒不惟自息乃逸厥心疾狠不克畏
死辜在商邑越殷國滅無罹弗惟德馨香祀登聞于天
誕惟民怨庶羣自酒腥聞在上故天降喪于殷㒺愛于
殷惟逸天非虐惟民自速辜
上文既言西土教行不腆于酒故我有周克受殷命
矣于是遂歷陳殷之興亡皆嗜酒與不嗜酒之故我
聞惟曰者言我之所聞惟只如此更無他說所以專
康叔之聽也經德秉哲不是兩事此正是迪畏實用
力處上專言御事而此言百僚盖指御事而下百官
也此書從頭皆兼臣民而言上文自御事至百姓此
云庶羣皆兼言臣民也前面只說紂結怨于民如何
到此卻專說民自速辜若沈湎止紂一身風俗猶未
敗壊只緣淫酗肆虐臣下化之是妹土之俗悉化而
為紂矣乃始降喪周公于此只把民自速辜來說正
切今日酒誥化商之意則臣在其中
王曰封予不惟若兹多誥古人有言曰人無于水監當
于民監今惟殷墜厥命我其可不大監撫于時予惟曰
汝劼毖殷獻臣侯甸男衛矧太史友内史友越獻臣百
宗工矧惟爾事服休服采矧惟若疇圻父薄違農父若
保宏父定辟矧汝剛制于酒厥或誥曰羣飲汝勿佚盡
執拘以歸于周予其殺又惟殷之迪諸臣惟工乃湎于
酒勿庸殺之姑惟教之有斯明享乃不用我教辭惟我
一人弗恤弗蠲乃事時同于殺王曰封汝典聽朕毖勿
辯乃司民湎于酒
先儒謂諸侯有太史而無内史惟天子則有内史春
秋三十年𫝊稱鄭使太史命伯石為卿又齊太史書
崔杼事晉太史書趙盾事齊有南史魯有外史楚有
左史諸國並無内史則知此太史内史皆殷之故臣
故康叔視之為友也繼言及獻臣百宗工以此見得
同是說殷賢臣無疑若下文爾事若疇則指康叔之
臣而言矣百宗工百僚之尊官此云獻臣之為百宗
工則前云獻臣之為諸侯又明矣堅固戒謹賢臣之
為侯甸男衛之君者康叔任居方伯統率諸侯故首
及之此書首言文王在西土誥毖庶邦庶士正是舉
此為康叔作例子文王云誥毖而此云劼毖者盖當
時沈湎之俗敗壊已甚康叔戒謹此事若非用力堅
固豈易轉移然必曰獻臣何也賢者轉移為之表倡
則其餘可次第而化矣殷之諸臣因紂導迪沈湎者
乃舊習使然未必皆諸臣之罪此勿殺姑惟教之教
之如何有斯明享是已斯指酒而言謂世有此物盖
為明潔享祀之用非為湎而設也爾輩豈可縱飲乎
此正文王祀兹酒之訓上文命康叔劼毖又曰殺明
示典憲森乎其甚嚴矣至篇末卻全責康叔典聽朕
毖令勿罪民前言我民迪小子而庶士庶伯乃命康
叔典聽朕教此則併與民湎于酒可也風化所自其
責有歸上行下效其應如響既曰我之所司矣豈可
但委其罪于民乎此二語結盡一書大旨備見聖人
忠厚之意
梓材
王曰封以厥庶民暨厥臣逹大家以厥臣逹王惟邦君
汝若恒越曰我有師師司徒司馬司空尹旅曰予㒺厲
殺人亦厥君先敬勞肆徂厥敬勞肆往姦宄殺人歷人
宥肆亦見厥君事戕敗人宥王啓監厥亂為民曰無胥
戕無胥虐至于敬寡至于屬婦合由以容王其效邦君
越御事厥命曷以引養引恬自古王若兹監罔攸辟惟
曰若稽田既勤敷菑惟其陳脩為厥疆畎若作室家既
勤垣墉惟其塗塈茨若作梓材既勤樸斵惟其塗丹雘
今王惟曰先王既勤用明德懷為夾庶邦享作兄弟方
來亦既用明德后式典集庶邦丕享皇天既付中國民
越厥疆土于先王肆王惟德用和懌先後迷民用懌先
王受命已若兹監惟曰欲至于萬年惟王子子孫孫永
保民(案梓材解永樂大典原闕)
召詔
成王在豐欲宅洛邑使召公先相宅作召誥
此書作于甲子庶殷丕作以後周公復辟定論之初
也而序獨云使召公先相宅作召詔者盖相宅作誥
實一事之始末舉其端則可以概見矣如洛誥一書
止遣使來告卜亦此例也
惟二月既望越六日乙未王朝步自周則至于豐惟太
保先周公相宅越若來三月惟丙午朏越三日戊申太
保朝至于洛卜宅厥既得卜則經營越三日庚戌太保
乃以庶殷攻位于洛汭越五日甲寅位成若翼日乙夘
周公朝至于洛則逹觀于新邑營越三日丁巳用牲于
郊牛二越翼日戊午乃社于新邑牛一羊一豕一越七
日甲子周公乃朝用書命庶殷侯甸男邦伯厥既命殷
庶庶殷丕作
自旅王若公以後方是誥辭此一節乃史氏紀營洛
次第以明召誥之所由作也洛邑乃周公建議而序
云成王何哉盖宅洛非周公一己之謀實周家一代
宗祀之計亦猶黜殷命伐管蔡而例書成王皆所以
明周公之心也丙午越三日戊申戊申越三日庚戌
庚戌越五日甲寅乙夘越三日丁巳戊午越七日甲
子皆連本日算與武成書法不同必先書既望者朔
望乃一月之綱領先書既望而後月亦先書朏史氏
紀日之法也用牲于郊以告天牛二者以后稷配故
禮有郊牛有稷牛祭社于新邑以告地牛一羊一豕
一者備物禮之也郊亦新邑舉社則郊可知康誥言
五服此所命止侯甸男之邦伯者豈采衛地遠故役
不及之歟是役也專用殷民從事極有深意四國作
亂殷民沈迷梗化使之奔走服役庶幾視儀聽唱調
服于聖人之化乖戾自應潛消此最見措置之妙
太保乃以庶邦冢君出取幣乃復入錫周公曰拜手稽
首旅王若公誥告庶殷越自乃御事嗚呼皇天上帝改
厥元子兹大國殷之命惟王受命無疆惟休亦無疆惟
恤嗚呼曷其奈何弗敬天既遐終大邦殷之命兹殷多
先哲王在天越厥後王後民兹服厥命厥終智藏瘝在
夫知保抱攜持厥婦子以哀籲天徂厥亡出執嗚呼天
亦哀于四方民其眷命用懋王其疾敬德
誥告庶殷越自乃御事句法與盤庚斆于民由乃在
位同詳觀此書專以敬德為主始終無非警戒成王
而云誥告庶殷越自乃御事何耶召公當庶殷丕作
之後歷陳夏商興亡之故與今王祈天永命之實正
將開釋羣疑慰答衆望雖主為成王而發亦因以普
告庶殷使之莫不曉然明白洞逹也知得此意方識
一書大旨成王在豐不聞至洛而此書旅王則又似
在洛矣先儒往往疑焉及觀成王有謂公不敢不敬
天之休來相宅周公亦曰孺子來相宅正是營洛之
始若不皆在洛中何以謂之來也即曰來矣而又有
往新邑汝往敬哉之語復將安往乎幣者諸侯之贄
旅者庭實旅伯之旅錫猶師錫帝曰之錫周公既命
殷庶而庶殷丕作此時庶邦冢君皆已入見在王所
矣召公乃率之以出取所贄幣乃復入與周公曰敢
拜手稽首旅王及公仍以所誥告于庶殷越自乃御
事始此數語乃召公將陳告辭先自叙其大旨如此
也禮諸侯朝王于廟既畢出復束帛加璧入享謂之
幣既致于王畢復奉束帛以請覿大夫之私相見也
亦謂之幣周公攝政與常禮不同故特先告之而又
與王同時並旅然必旅王而後及公者是則君臣之
大分也越自乃殷之御事乃者指殷而言由殷御事
以逹殷民也看得殷民難化御事實倡之乃自御事
甚得其要故後又有王先服殷御事之言惟休惟恤
此二語正是為後面興亡之變張本總提一書之綱
領也天既遐終而下又申言天所以改殷命與今王
所不可不敬之旨遐終即永終也前止言奈何弗敬
而此言敬德方是指成王實用力處召公于此著一
疾字警策極有力昔告武王首言慎德今告成王專
言敬德敬既慎也于慎德則曰夙夜罔或不勤于敬
德則曰疾此召公平時進學日用自得之妙凡書二
篇無非此旨可想見其人之誠篤矣
相古先民有夏天迪從子保面稽天若今時既墜厥命
今相有殷天迪格保面稽天若今時既墜厥命今沖子
嗣則無遺夀耉曰其稽我古人之德矧曰其有能稽謀
自天嗚呼有王雖小元子哉其丕能諴于小民今休王
不敢後用顧畏于民碞王來紹上帝自服于土中旦曰
其作大邑其自時配皇天毖祀于上下其自時中乂王
厥有成命治民今休王先服殷御事比介于我有周御
事節性惟日其邁王敬作所不可不敬德
上節既明休恤之兩端專提殷之所以亡以勉成王
疾敬德矣此節又兼提夏商興亡之變以明今曰宅
洛致休之道而復歸宿于成王之敬德也首獨及禹
者盖唐虞禪不可以世代興廢言至禹而後𫝊諸其
子此世代相𫝊之始也故曰迪從子保面稽天若面
面稽考天無不順湯不𫝊子而𫝊孫故不言從子而
但言天迪格保格至也開迪而保佑之者甚至也今
成王更無他說則惟在乎無遺棄老成人之言而已
盖曰老成之人其稽考于我者實古人之德言能以
古人之德責望于我也況曰有能稽考其謀本之于
天者乎元子上帝之元子也與改厥元子同其作大
邑下三箇其字當是將營洛時有此議是周公定論
如此正所謂夀耉之言也可遺棄乎人主者卿大夫
之儀表比介于我周御事固甚善而本源之地則又
在成王當敬為之所可也其所如何惟不可不敬德
而已
我不可不監于有夏亦不可不監于有殷我不敢知曰
有夏服天命惟有歷年我不敢知曰不其延惟不敬厥
德乃早墜厥命我不敢知曰有殷受天命惟有歷年我
不敢知曰不其延惟不敬厥德乃早墜厥命今王嗣受
厥命我亦惟兹二國命嗣若功王乃初服嗚呼若生子
㒺不在厥初生自貽哲命今天其命哲命吉凶命歷年
知今我初服宅新邑肆惟王其疾敬德王其德之用祈
天永命其惟王勿以小民淫用非彝亦敢殄戮用乂民
若有功其惟王位在德元小民乃惟刑用于天下越王
顯上下勤恤其曰我受天命丕若有夏歷年式勿替有
殷歷年欲王以小民受天永命
上節止提夏商興亡之變卻未及其所以然之故至
此方極言二代之歷年墜命全在敬德與否以勉成
王之疾敬德尤更深切矣我不可不監于夏殷乃承
上文不可不敬德之語謂當觀二代為今日敬德之
實證也下文四言我不敢知說者殊無的論要之須
看得與四箇惟字相應其旨方明耳服猶被也亦受
之謂也召公謂二代被受天命非我所敢知也惟有
歷年之永此則可知也不使二代之祚更延非我所
敢知也惟不敬其德乃至于皂墜其命此則可知也
觀不德之早墜厥命則歷年之為敬德也昭昭矣厥
者其也指夏商也言今成王嗣受其命非徒嗣其命
也我亦惟此二國之命而嗣功耳功者何敬德歷年
是已伊尹告太甲于元年而曰嗣厥德罔不在初召
公告成王于復辟亦曰嗣若功王乃初服謹始之義
也細玩初服之語則知周公復辟是時當已有定議
洛誥首陳朕復子明辟直是往反數四而後成王方
有予小子其退即辟于周之言觀此則知洛誥作于
十二日乙卯告卜之時而召誥在二十一日甲子以
後甚明嗚呼而下發明初服之意也今天于成王其
殆命之以哲矣命之以吉凶矣命之以歷年矣何者
天固知我今日初服大政宅都新邑而上三者皆于
此初而命之如子之初生也天命永短全在小民身
上敬德功夫豈容緩乎此言與王其德之用祈天永
命正相應德之所以能祈天永命正以小民之故也
一篇大旨至是發揮方盡古惟言民而召公專言小
民尤更有味也
拜手稽首曰予小臣敢以王之讎民百君子越友民保
受王威命明德王末有成命王亦顯我非敢勤惟恭奉
幣用供王能祈天永命
前云錫周公曰拜手稽首者乃致敬之言也此云拜
手稽首曰者方是致敬作禮也德威為畏德明為明
有是德自然有是威脩之于身則為明德用之于民
則為威命一也前所謂王厥有成命至是不特有之
而已且將終有此成命而王亦與有光顯也或曰聖
人之化一視同仁召公曷為分别讎友曰攻位賦役
則專用殷庶則自乃御事又王先服殷御事所以致
意殷之臣民者正為調其叛亂反側之情也召公于
此特拈出一讎字警成王者深矣王若敬德則讎者
可使友不然則若民若百君子讎我之心終然未泯
而乘間伺隙于下者豈止于不友而已哉召公此日
乃因奉幣而致誥于是復明奉幣之故歸宿一篇之
始末謂我非敢勤勤然惟止供奉幣而已盖用以供
之于王欲王能祈天永命也非謂供幣即能祈天永
命此幣乃召公合庶邦冢君之禮敬以逹其誥戒之
誠不徒在乎幣而在乎王之疾敬德也敬德之旨節
節已備且此語承威命明德之下故止以祈天永命
為言
融堂書解卷十三
