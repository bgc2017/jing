程氏春秋或問目錄春秋類
卷一
隱公
卷二
桓公
卷三
莊公
閔公
卷四
僖公
卷五
文公
卷六
宣公
卷七
成公
卷八
襄公
卷九
昭公
卷十
定公
哀公
(臣)等謹案春秋或問十卷元程端學撰端學
既輯春秋本義復歴舉諸說之得失以明去
取之意因成此書與本義相輔而行者也其
掊擊諸說多否少可于張洽之傳攻之尤力
然如論春秋不當以一字為褒貶論春秋多
筆削以後之闕文論春秋不書祥瑞論春秋
灾異不當強舉其事應皆具有卓識其他持
論亦多正大惟謂左氏事實多出偽撰又堅
主夏時之說力詆左氏王周正傳雖至於春
書無冰亦以為建寅之月而穿鑿周禮豳詩
以解之不知左氏周人說經或有未確記事
未必盡悞若自紀其本朝之正朔則更必不
悞也端學所言其無乃矯枉過正乎蓋杜預
諸人篤守專門其弊不免屈經以從傳而端
學諸人務伸已說其弊亦不免廢傳以說經
讀宋元以來之春秋者取其所長而知其所
短可矣乾隆三十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
