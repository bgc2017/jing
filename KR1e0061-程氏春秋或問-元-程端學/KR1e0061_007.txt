春秋或問卷七元程端學撰
成公
元年
或問曰作丘甲杜氏東莱君舉諸儒謂此甸所賦今使
丘出之四倍於常然乎曰不然也劉氏嘗辨之曰丘
者十六井爾甸者六十四井使丘供甸賦是加四倍
之歛魯亦必不為也且經當云丘賦不當云丘甲其
言既簡且明矣而莘老亦嘗辨之曰甲者惟工人能
為之爾就令成公暴刻亦不能使丘皆為之則是盡
魯人皆作甲也如杜預之說以為甸出甲士三人使
丘出之夫一甸之地兼有四丘而使丘出甸賦丘豈
能供之哉亦不能頓取於人如此暴也成公始作丘
甲則是丘出一甲而甸出甲士四人往者三人而今
增其一丘出一人焉故曰作丘甲也其言又詳且明
矣
二年
或問曰齊侯使國佐如師己酉及國佐盟于袁婁張氏
朴鄉謂與屈完之来初若不異然齊桓申大義而屈
完情屈故曰来盟于師盟於召陵郤克挟主勢行私
忿戰勝而求多於齊反為國佐以理折之而其氣餒
故書曰齊侯使國佐如師言齊非有誠服之心也曰
及國佐盟于袁婁言汲汲在晉齊不得已而盟也王
道曲直之繩墨觀於召陵袁婁之書曉然然乎曰不
然也此因康侯之說而衍之者也此執凡例以求春
秋者也春秋因事命辭而義自見豈屑屑援彼方此
以為義哉齊桓伐楚但欲楚受盟而已故楚遣屈完
来盟于師齊桓欲其入吾地然後盟故與之盟于召
陵斯春秋書曰屈完来盟于師盟于召陵郤克伐齊
有進無退齊侯窮蹙使國佐求免郤克之論議未定
故至於袁婁而始盟故春秋書曰齊侯使國佐如師
己酉及國佐盟于袁婁齊桓之於郤克固為彼善於
此然齊楚之不心服則等也據傳論之國佐有直理
之言而屈完亦有方城漢水之對觀楚既盟而滅弦
滅黃圍許不已亦可見矣且及之為義與而已矣安
有汲汲之義此時晉方得志豈汲汲求盟哉夫不觀
齊桓伐楚與郤克伐齊之事之始終曲直而瑣瑣求
之一字之間此凡例襃貶之說汨人耳目雖明智之
士不能免焉惜哉
曰公會楚公子嬰齊于蜀公及楚秦宋陳魏鄭齊曹邾
薛鄫人盟于蜀朴鄉謂不没公為魯之不得已十一
國稱人為晉猶主夏盟所以略之然乎曰不然也不
没公紀實是也十一國稱人亦因魯史之文也原朴
鄉意蓋為魯得已而盟則為辱而没公以諱之矣今
不得己斯不没公而不諱也晉不主夏盟則可盟楚
而出大夫之名矣晉猶主夏盟斯責諸大夫之盟楚
而人之矣豈春秋據事直書之旨哉夫諸侯敗齊之
後楚鄭不過侵衛而已不及乎魯也使魯能告晉而
力救衛中國猶可保也成公懼楚首會嬰齊于蜀又
與十一國之大夫盟于蜀蓋可已而不已者也豈不
得已之謂哉借使不得已而盟楚則不人大夫矣今
也晉猶主盟而人大夫則是譏其得已也譏其得已
而又不没公則進退皆不可也亦難矣故曰襃貶凡
例不若據事直書之得也
三年
或問曰新宫災三日哭常山高氏諸儒有謂宣公之主
未遷者何也曰諸儒謂未遷者非有所據也特以桓
僖之宫稱諡宣公之宫不稱諡而意其未遷耳夫宣
公之死二十有八月成公之喪踰大祥與禫矣神主
不遷於宫廟將祔之何地哉曰然則丹桓宫楹刻桓
宫桷與桓宫僖宫災何以稱諡也曰丹楹在莊公二十
三年刻桷在莊公二十四年去桓公也遠故不得謂
之新宫而謂之桓宫桓宫僖宫災在哀公三年去桓
僖又遠故不得謂之新宫而謂之桓宫今宣公入宫
甫三月而災故當時謂之新宫乃人情物理之所宜
稱夫何可執而反疑神主之未入宫哉曰檀弓有曰
有焚其先人之室則三日哭況藏先人之神主者乎
然則公榖諸儒稱有禮者不為無據而子不然之豈
有據邪曰三日哭於禮雖莫攷而禮記之書閒有漢
儒附會之說反據三傳以為禮者固未可盡信也今
以春秋不書常事求之則決知三日哭之為非禮也
曰鄭伐許不書人不書帥師先儒皆謂略之者狄之也
然乎曰不然也魯史有詳略孔子能損不能益也且
鄭一年而兩伐許比事見義罪豈不顯必俟狄之而
後顯乎且凡書帥師者譏大夫專兵也此既無其大
夫名則自不書帥師春秋外大夫將兵者七十餘不
書帥師者三而已不特史有詳略又安知非脫誤乎
其夏去疾伐許亦書帥師可以不狄之乎說者曰始
伐許不狄之也今再伐許故狄之耳然則四年冬鄭
三伐許其罪尤夥何以反不狄之而稱鄭伯乎荆楚
猾夏大為無道春秋何不狄之而書曰楚子圍宋楚
子圍鄭楚子城蕭楚師侵衛伐陳楚公子嬰齊帥師
伐鄭乎此皆一字襃貶之弊也善乎朴鄉之言曰春
秋文十年秦伐晉成三年鄭伐許昭十二年晉伐鮮
虞先儒皆曰狄之也於秦伐晉則曰晉自令狐之戰
不出師者三年秦不顧義命見利而動又起此役夷
狄之道也於鄭伐許則曰鄭襄背華即夷狄與楚比
周鄭一歲而再伐許故狄之於晉伐鮮虞則曰楚靈
不道殄滅陳蔡晉為盟主既不能救且偽會齊師假
道鮮虞夷狄之道也是皆深於春秋者也夫事有大
小辭有詳略其書人書氏書爵者詳辭也其直書國
者略辭也秦晉之爭自令狐而後其事微矣故略之
晉伐鮮虞亦然春秋固不可盡以闕文視之而亦豈
可字字而求其義乎善乎吕本中之言曰先儒往往
以不稱人者皆狄之恐未必然記事有遠近有詳略
有大小不可以一槩論秦之伐晉事小而地遠故略
之特罪其諸侯自相侵伐殺生自恣爾如加人而中
國之則遂合於禮乎又曰事有大小則記有詳略史
家常法春秋特以是垂訓後世爾所謂吾無隱乎爾
也晉伐鮮虞罪在伐人之國以天子在上而諸侯放
恣擅行征討也晉伐鮮虞略辭也其罪則自見矣以
晉伐鮮虞為狄之則荀吳帥師何以不狄之也以此
知詳略之異非襃貶所係
六年
或問曰立武宫葉氏謂私禱成功而立宫然乎曰服虔
亦云而孔氏譏其無驗不可從矣曰夾漈以為講武
之宫者何也曰黃氏辨之曰昭十五年有事於武宫
注云武公廟成公立武宫謂非廟不可也
曰楚公子嬰齊帥師伐鄭先儒謂書卿帥師伐鄭無貶
辭何以知其深惡楚以下書欒武子帥師救鄭而知
之然乎曰夷狄猾夏今又伐鄭之喪豈不可惡直俟
欒武子救鄭然後知惡楚乎且當時幸有欒武子之
事也借使無之楚終不見惡乎尋先儒意謂夷狄而
稱公子所以襃之也豈有大夫帥師而可襃之乎大
夫帥師則楚國之權亦在大夫矣春秋至此始書楚
之大夫帥師則夷狄盛而同於中國此則春秋所書
之意也
七年
或問曰同盟于馬陵先儒皆謂同病楚然乎曰不然也
諸侯固病楚然遂以同病楚釋同盟則非也同盟之
說見於十六年者詳矣
八年
或問曰晉殺其大夫趙同趙括先儒謂同括無罪為莊
姬所譖而欒郤害之故不去其官而稱國以殺者然
乎曰不然也春秋有罪無罪皆曰殺其大夫蓋譏諸
侯之專殺耳何關有罪無罪乎
曰天子使召伯来錫公命先儒以天子為義又從左氏
作賜何也曰朴鄉於此辨之甚詳其言曰春秋書天
王者二十三稱王者三而稱天子者一莊元年冬王
使榮叔来錫桓公命文五年王使榮叔歸含且賵王
使召伯来會葬及此年天子使召伯来錫公命是也說
者曰桓公弑君而王不能討及其死又使来錫命文
公以僖公妾母成風用夫人禮而王不責反令榮叔
歸含且賵又使召伯来會葬故皆去天以示貶焉又
曰天王者制治天下而主乎法也天子者養天下而
主乎恩也在詩賞善罰惡之事多稱王恩賜燕好之
事多稱天子桓公篡弑之賊而来錫命則不能行王
法故王去天成公之立八年矣未嘗有勤王之績而
来錫命則失於私恩故稱天子愚請有以折之春秋
書来錫命二王使榮叔来錫桓公命天王使毛伯来
錫公命也来賜命者一賜成公命是也夫錫桓公命
固不能行法錫文公命獨為得禮乎賜成公命固為
失恩錫文公命獨不為失恩乎使榮叔歸成風之含
賵使召伯會成風之葬固為非禮宰咺来歸惠公仲
子之賵獨非妾母乎王不去天何也說者曰名冢宰
所以貶也然則榮叔獨不可貶乎豈歸仲子之賵罪
在冢宰而不在天王乎歸成風之含賵罪在天王而
不在榮叔乎凡此皆牴牾而難通者也然則如何杜
元凱孫明復皆以王者之通稱過矣或者傳寫之誤
歟啖助吕本中之言云爾吾從之由是觀之賜與錫
字相近安知非傳寫之誤哉
曰衛人来媵黃氏謂宋二王後得用天子禮三國来媵
天子之制前是必有不得其正故書以見正然乎曰
不然也宋雖得用天子之禮不過以天子之禮祭其
祖耳然其爵則公也分則臣也地不過百里安得盡
用天子之禮哉且三國得媵則常事耳春秋不書常
事其曰前是必有不得其正億度之辭豈足以垂教
哉
九年
或問曰伯姬歸于宋先儒謂譏宋公不親迎也然乎曰
於(以下闕文)
經本文未見譏宋公之不親迎也於經前後則
見三國来媵與季孫之致女而已故曰為是起文也
十年
或問曰衛侯之弟黑背帥師侵鄭先儒謂不書爵命氏
族者未命也未命則匹夫爾黑背侵鄭匹夫而代諸
侯之權也然乎曰朴鄉曰非也夫既命之帥師矣焉
有非大夫而可以任國事哉其書弟者蓋見其私爾
仁人之於弟也固親愛之然其待之過厚則亦非所
以為中觀齊年之子無知僖公愛之衣服禮秩如適
卒之弑諸兒者無知也衛侯之弟者子叔黑背生公
孫剽孫林父寗殖出衛侯衎而立剽亦以其父有寵
愛之私故得立爾然則齊年鄭語衛黑背皆以弟書
者豈非其寵愛之私聞於鄰國而史策書之孔子因
以記之乎若夫陳侯之弟黃出奔楚衛侯之弟鱄出
奔晉天王殺其弟佞夫秦伯之弟鍼出奔晉陳侯之
弟招殺世子偃師盗殺衛侯之兄縶宋公之弟辰出
奔陳宋公之弟辰自陳入于蕭以叛宋公之弟自蕭
来奔凡此者書之所以見其薄友愛之義爾一則已
薄一則已厚聖人並書於策而兄弟之義著矣
十二年
或問曰晉人敗狄于交剛高氏有謂此即白狄然乎曰
不然也春秋白狄書白狄赤狄書赤狄狄書狄皆紀
實吾乃捨狄之名而從白狄之稱不已過乎
十四年
或問曰莒子朱卒徐氏葉氏謂葬稱諡而莒行夷禮君
終無諡故比之吳楚不得書葬然乎曰不然也春秋
之時聘問弔赴皆以人情厚薄與國勢強弱而不以
禮是時莒被楚兵潰亂離散雖赴於魯安知魯之必
會其葬哉魯不往則史不書史不書則聖人不能加
也且吳楚秦皆夷也未嘗無諡安知莒之無諡乎
十五年
或問曰晉侯執曹伯歸于京師朴鄉諸儒皆謂春秋執
諸侯皆書人為略辭惟此執曹伯書晉侯以為伯討
又引左氏負芻殺太子自立為曹伯之罪或又以僖
之二十八年晉人執衛侯書歸之于京師此書歸于
京師以為義子皆不取何也曰書人書侯書之不書
之仲尼皆因魯史之文也晉人執衛侯固非伯討然
是時曹衛黨楚晉欲攘楚故執衛侯而歸之京師雖
不免於譎然猶有名焉今負芻殺太子事於經無考
左氏見經獨書晉侯而附會其說豈可遽以書晉人
為亂辭書晉侯為伯討書之為正不書之為非正哉
晉侯殺其世子申生鄭伯克叚于鄢亦書爵可謂伯
討乎此皆信左氏之過而不察春秋之大旨者也
曰宋殺其大夫山而不氏左氏以為背其族何氏以為
譖華元則固不足信矣孫氏以為大夫之未命石氏
又疑其脫誰其適從哉曰大夫三命者氏再命者名
史氏常行也劉氏論之矣見於隱元年公子益師卒
然則孫氏為近之
曰會吳于鍾離先儒謂吳以號舉夷之也泰伯至德實
始有吳以族言之則周之伯父也其後世以號舉者
以其僭稱王不能居中國之號耳其說何也曰夷之
之說衆矣皆先儒口傳之熟而不察耳劉氏曰吳則
其君矣未可以爵通又不可稱人故須云會吳以成
其文也此說近之矣且夷狄之稱君臣同辭蓋略之
也哀十二年書公會晉侯及吳子于黃池當是時吳
主夏盟尤當夷之何為稱子乎其曰以僭稱王而夷
之者尤非也吳雖泰伯仲雍之後以其族則伯父以
其地則夷狄也且泰伯仲雍非封於吳也逃之荆蠻
耳武王克商始封其曾孫周章於吳而為子固不當
進蠻夷而特稱侯伯也惟循夷狄之法雖大稱子而
已非以其僭稱王而遂舉號也且楚亦僭王矣春秋
每書曰楚子何獨於吳而夷之
十六年
或問曰鄢陵之戰楚子鄭師敗績趙氏辨榖梁有謂君
敗而師不敗者何也曰恐無是理也君者師之腹心
也師者君之牙爪也安有腹心敗傷而爪牙不傷者
乎必其陳列崩破而後及其君爾今以左氏考之有
曰敗者壹大楚師薄險又曰天敗楚也又曰先大夫
覆師徒者君不在不榖之罪也又曰臣之卒實奔又
曰側亡君師然其尚能明日復戰則無甚大敗耳豈
可謂不敗乎向使君敗而師不敗則公子側何以見
殺乎然則榖梁舉重之說未為無義也
十七年
或問曰公會尹子單子晉侯齊侯宋公衛侯曹伯邾人
伐鄭先儒謂曹伯負芻殺君自立晉侯執之歸于京
師次年曹伯歸自京師已而諸侯伐鄭曹伯遂列于
會是王從負芻以成曹亂故是年不書王言王之不
王也朴鄉曰不然也脫文爾然乎曰朴鄉正先儒之
謬得之矣其曰脫文亦非也蓋春秋凡事有月者書
王無月者不書王蓋王為王月耳請毋以他公之事
明之成二年不書王無月也四年不書王無月也八
年不書王無月也十年不書王無月也十有二年不
書王無月也十有三年不書王無月也此六年者皆
以無月之故而不書王何獨十有七年而脫之乎故
曰先儒之謬甚矣朴鄉亦偶未之考耳不書王又見
桓三年
曰九月用郊劉氏以用為用人以祭者亦有所據乎曰
彼見邾人執鄫子用之故以凡稱用者皆用人也殊
不知邾用鄫子上言執又言鄫子故知其用為用人
今但言用郊則與用致夫人大夫宗婦覿用幣與用
牲用田賦用幣于社何以異哉五者不可謂用人也
五者不可謂用人用郊獨可謂用人哉
曰晉侯使荀罃乞師吕氏有謂以乞師為名則先王之
禮意猶有存者然乎曰不然也為國禮讓固也然上
之使下大之使小名分之間不可毫釐僭差也今伯
主以天子之令命諸侯伐有罪乃以乞師為名非所
卑屈而為此卑屈之辭豈先王之禮意哉禹伐有苖
會羣后誓于師曰咸聽朕命奉辭伐罪胤侯承王命
徂征告于衆曰今予以爾有衆奉將天伐尚弼予欽
承天子威命武王誓于牧野曰今予發惟恭行天之
罰爾所弗勗其于爾躬有戮曷嘗言乞哉乞之一字
在伯主且不可况天子之命而曰有先王之禮意無
乃過許乎信斯言也春秋曷書哉
十八年
或問曰晉弑其君州蒲張氏曰弑君者欒書中行偃也
厲公昵用小人殺戮無辜書偃晉之世臣以社稷為
心尚可行易位之權而遽弑之二臣嘗以君事之矣
故稱國以弑分其惡於衆然乎曰此非有道者之言
也天下豈有弑其君而可分惡於其衆者哉湯放桀
武王伐紂有桀紂之亂湯武之德者可也書偃無湯
武之德厲公無桀紂之亂則是弑逆之賊而已孟子
曰有伊尹之志則可無伊尹之志則篡也使其惡可
分則春秋不書矣今春秋明書弑其君州蒲尚可分
惡於衆哉又二臣乃世臣非貴戚之卿安可易位哉
而易位與弑又不可同年而語也使二臣意主於弑
而其惡可分是帥天下而為亂也故曰非有道之言
曰然則何以不書二臣之名也曰吾於本義言之矣
曰晉侯使士匄来聘許氏有謂公朝晉甫歸而聘使繼
至晉悼之下諸侯肅矣此列國之所以睦叛國之所
以服然乎曰春秋正義不謀利明道不計功求睦諸
侯而害禮教春秋弗與也悼公之入當先討弑君之
賊哀痛以居喪喪畢入見天子然後聘於鄰國斯為
禮矣今既不然而但求所以睦諸侯則是五伯急功
利之謀惡足尚哉
春秋或問卷七
