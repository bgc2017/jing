周易觀彖卷五
大學士李光地撰
上經五
䷗(震下坤上)
復亨出入无疾朋來无咎反復其道七日來復利有攸
往
一陽在下是陽氣盡而又生既往而還之象故謂之
復雷在地中陽為隂壓欲動而未奮發亦復之義也
陽復生則有亨通之勢矣故占得之者已之出入
既得無疾朋類之來亦得无咎反復其道猶言反覆
計其程路也計其往返之道七日當得來復而自此
則有所往而无不利申復亨二字之意也
彖曰復亨剛反動而以順行是以出入无疾朋來无咎
以剛反兼釋復亨與師貞比吉同例又根此義及動
順之德以釋出入无疾朋來无咎與臨卦同例動而
以順行謂震動有為而以和順行之
反復其道七日來復天行也利有攸往剛長也
復其見天地之心乎
性者體也情者用也心者統性情而兼體用者也言
其體則曰天地之大德曰生言其用則曰天地感而
萬物化生此卦一陽初反動静之間謂之性則已發
謂之情則未著故特以心言之蓋全體於是而呈露
大用於此乎端倪言心以括性情之妙也
象曰雷在地中復先王以至日閉關商旅不行石不省
方
以冬至配復卦者於此象見之先儒兼謂冬夏至
者不是
初九不遠復无祗悔元吉
失而後有復非失則無復一陽為卦之主處卦之初
失之不遠而復者也覺之早反之易則不至䧟於過
失而悔矣悔且無之況吝凶乎故其占曰元吉
象曰不遠之復以修身也
修身之道改過遷善之速而已
六二休復吉
復之時主於陽復故諸爻皆以遠近於初為義二有
中正之德最近於初在人為好德而親仁涵養薰陶
日反於善休休然而有餘裕故其辭曰休復而占則
吉也
象曰休復之吉以下仁也
二在初上而曰下者下交於初是下仁也
六三頻復厲无咎
三與初稍遠而相背又不中不正其失頻矣然居内
卦與初同體故猶有頻復之象頻失則危復故无咎
象曰頻復之厲義无咎也
卦義應復故能復則无咎
六四中行獨復
衆隂惟四與初應是能中道而行獨復於善者不言
吉凶本義盡之
象曰中行獨復以從道也
下仁者中心悦而下之從道者知其當從而從之
六五敦復无悔
當復之時而有中德又坤體敦厚故有敦復之象而
其占无悔
象曰敦復无悔中以自考也
五與初無比應故曰中以自考孟子曰子歸而求之
有餘師學莫要於自考以中道自考驗則雖不中
不遠矣
上六迷復凶有災眚用行師終有大敗以其國君凶至
于十年不克征
居復之終去初已遠隂柔不能自振迷於復者也迷
於復則凶而且有以召夫災眚凶自己作災眚自外
至𤯝謂過誤災謂不幸災眚對言亦分内外與凶對
則皆自外也以此行師必至大敗而凶及其國君至
於十年猶不可以有行在人則為私欲横流而失其
心者也天命不祐行矣哉
象曰迷復之凶反君道也
爻言以其君凶者連累之辭傳則歸咎於君也
䷘(震下乾上)
无妄元亨利貞其匪正有眚不利有攸往
无妄天德也人物同得之以為性故性之德皆无妄
此卦乾上震下乾為天德震得乾之初畫得天之初
有无妄之象又其象為天下雷行天氣動而雷始發
之萬物之所資以始者也亦无妄之義也或曰必以
得天之初言之何也曰人物同得天命以為性而其
最初者尤同得之如四德之仁五倫之孝之類雖氣
昏者莫不發見而其發見亦在最初如幼穉始事初
心皆是无妄之德可以大通然必利於正乃為无
妄匪正則有妄矣有妄則有眚矣災自外來眚由已
作无妄災也自外來者也匪正之眚由已作者也如
是則不利有所往矣况元亨乎
彖曰无妄剛自外來而為主于内動而健剛中而應大
亨以正天之命也
此釋名辭亦與臨同例蓋以剛來為主釋卦名義又
根此義及卦德爻應檡元亨利貞之義也以剛為主
於内則心實矣動而健則動作而能自強剛中而應
則無私應物此皆大亨至正之道天之命也天命蓋
天德之流行而發見者或疑他卦皆直言剛來柔來
此言自外來何也曰外者外卦也欲假乾之卦象以
為天德故言自外來見為主於内者之為天德爾内
者内卦也内卦震以初之一陽為主故曰為主於内
其匪正有眚不利有攸往无妄之往何之矣天命不祐
行矣哉
匪正則妄矣而猶自以為无妄而往不合乎天而天
不祐之矣其可行乎
象曰天下雷行物與无妄先王以茂對時育萬物
物物而與之无妄者天之因時以生物也使物各得
其性者聖人之對時以育物也對猶配也聖人順天
時以養育民物道與天配以其所育者繁盛故又曰
茂也卦爻之義在盡其性大象之義則兼乎盡人之
性盡物之性也
初九无妄往吉
初以一陽為主於内无妄之主也居動之初有為之
時也當有為之時以无妄而往吉可知矣卦惟此爻
占吉卦主故也
象曰无妄之往得志也
六二不耕穫不菑畬則利有攸往
二居下體亦有為之時也然為之而有計較謀望之
心則妄矣耕必有穫菑必有畬然方其耕也不計其
穫也方其菑也不計其畬也若曰吾耕而必穫吾菑
而必畬心既雜矣功又分焉此先事後得德所以崇
有事勿正義所以充也二有虚中之德故因以為占
戒
象曰不耕穫未冨也
萊田一歲曰菑三歲曰畬春耕秋穫猶且不計況菑
畬乎
六三无妄之災或繫之牛行人之得邑人之災
凡時窮則有災三居内卦之極故有无妄之災行人
得牛而牽連及於邑人在邑人可謂无妄之災矣然
災自外作故無凶害之辭
象曰行人得牛邑人災也
九四可貞无咎
内卦動體有進為之象外卦健體有固守之象四居
健體之初能正而固可以无咎矣
象曰可貞无咎固有之也
以其固有者而固守之本分之外無所容心焉无妄
之道也
九五无妄之疾勿藥有喜
勿者戒辭也既无妄矣則不可以禍福利害動其心
若少有災患之來而即求所以解免則因以生妄且
從而益災者有矣如人之内氣充和者無致疾之道
而忽得疾則惟勿藥可以有喜苟欲速其愈而藥之
則是反傷其氣而重其疾也五有中正之實德故亦
因而設戒
象曰无妄之藥不可試也
非特無所用藥而必不可藥也
上九无妄行有眚无攸利
處時之窮不可以動動則妄矣故行則有𤯝而無所
利惟無動為大也
象曰无妄之行窮之災也
妄動之過在已故爻曰有眚然有眚則召災矣以其
當時之窮非必有取災之道而動輙生災故災即為
𤯝也夫子釋卦義總之曰无妄災也者凡凶害悔
吝皆人為之妄有以取之无妄之卦不當有凶害悔
吝但有災爾明此義者知无妄而不免災則受命之
正也又知因災而省其妄則修身之密也
䷙(乾下艮上)
大畜利貞不家食吉利涉大川
以艮蓄乾乾天德也莫大於天德而惟艮之篤實有
以蓄之所蓄之大也三陽自下上升以極於上為六
五所尊尚有賢人登進崇禮於君之象亦所蓄之大
也又剛健之性最難制者二隂并力蓄乾且艮德為
止能止其健亦所蓄之大也蓋畜者聚也止也在己
者飬其天德之剛制其血氣之壯在人者養陽德之
君子制強頑之小人乃聚與止之義也其象天在山
中天氣在山為所包蓄亦有大畜之象焉大畜非
正固不能故曰利貞養德既厚乃可以禄於朝而受
賢禮故又曰不家食吉制其剛壯則持重而不苟進
不至䧟於險矣故又曰利涉大川
彖曰大畜剛健篤實輝光日新其德剛上而尚賢能止
健大正也
釋畜義而兼釋貞義剛健篤實所藴者大矣剛上尚
賢所養者大矣止健所止者大矣然皆順乎正理故
大而正也内有剛健之德然必以篤實而輝光所謂
闇然而日章也此卦與无妄正相對剛上尚賢謂自
下乾體而上以極於上猶无妄言剛來為主謂自外
乾體而來以主於内也凡言卦德者皆先内後外此
言止健者蓋畜為止義小畜亦止健者而巽體有未
能止之勢此則艮體能止健矣止雖艮德而實卦義
與他處言卦德者不同也
不家食吉養賢也
又分尚賢之義以釋不家食吉變尚言養以食言也
利涉大川應乎天也
又分止健之義以釋利涉大川能止其健天之德也
象曰天在山中大畜君子以多識前言往行以畜其德
剛健篤實輝光以新其德誠則明矣多識前言往行
以蓄其德明則誠矣
初九有厲利已
下卦以自止為義如小畜之下卦也所止既大則時
不可進矣進必有危故利於己也
象曰有厲利己不犯災也
九二輿說輹
小畜之三過剛冒進故輻說而不得行此爻有中德
而知時故自說其輹而不進項氏曰輻車轑也輹軸
轉也輻以利輪之轉輹以利軸之轉然輻無說理必
輪破轂裂然後說耳若輹則有說時車不行則說之
矣
象曰輿說輹中无尤也
小畜初二以理自止也故皆吉大畜初二勢不得不
止矣免於災尤而已
九三良馬逐利艱貞日閑輿衛利有攸往
所畜者小故至三而猶說輻所畜者大至三則將通
之時矣其象如良馬之追逐可以進也然當畜時故
猶必艱貞防閑而後利有所往
象曰利有攸往上合志也
小畜三上亦同德而義異者此卦有剛上之象三近
上體而與上應所以為合志
六四童牛之牿元吉
上卦以止人為義如小畜之上卦也此爻取能止初
之進止之於初童牛之牿之象也未發而禁吉斯大
矣
象曰六四之吉有喜也
六五豶豕之牙吉
取能止二之進也止之於著豶豕之牙之象消惡於
本亦吉道也
象曰六五之吉有慶也
四先而五後故元吉優於吉四卑而五尊故慶大於
喜小畜之四五無吉辭而大畜備焉時義然也
上九何天之衢亨
天衢謂天路何者荷也猶詩所謂何天之休何天之
寵也畜極則通矣又卦有尚賢之義而上適當之小
人止而君子進非荷天路之蕩平不及此故其占曰
亨
象曰何天之衢道大行也
小畜之彖曰密雲不雨其上爻曰既雨既處不雨者
至是而雨也大畜之彖曰不家食吉利涉大川其上
爻曰何天之衢家食者至是而不家食涉川者至是
而無險阻也二爻皆以終畜之義而道之大行與有
所疑而征凶者異矣
䷚(震下艮上)
頥貞吉觀頥自求口實
頥卦體有口象其象甚明故彖傳不釋而直釋辭義
且噬嗑卦有頥中有物之文可以推而曉也其象山
下有雷草木根荄得陽氣而滋養亦頥之象頥之
道得正則吉若所養者非所當養而務求必得之術
以自饜其欲則失頥道之正矣故必觀其所養者然
後求其養之之方以自養是養正之義也
彖曰頥貞吉養正則吉也觀頥觀其所養也自求口實
觀其自養也
觀頥者觀其所養如養人則公養己則私養心則大
養體則小是不可以不辨也自求口實者觀其自養
蓋謀食亦生人之理而口腹非尺寸之膚但當業於
本分而求所當得如小人則食其力君子則食其勞
於己取之而已矣自求者如詩所謂自求多福對小
人而言之也
天地養萬物聖人養賢以及萬民頥之時大矣哉
極言養道皆養而得其正者也以卦言之雷在山下
陽氣發生天地養萬物也五居尊位有養人之責而
順從上九之賢聖人養賢以及萬民也凡彖傳中雖
推類廣說而每根本卦義者多類此故常可以為爻
辭斷例不可不知
象曰山下有雷頥君子以慎言語節飲食
雷收其聲如慎言語山閟其氣如節飲食
初九舍爾靈龜觀我朵頥凶
以德則陽飬隂不以隂飬陽以位則上養下不以下
養上此卦上三爻義皆善謂養人正也下三爻義皆
不善謂求養非正也初有剛德能養人者以居下位
為動之主得應於上有求必得又口之食物上止下
動而初適當其處是自舍其靈龜乃觀人而朵頥失
養之正凶之道也
象曰觀我朵頥亦不足貴也
六二顛頥拂經于丘頥征凶
凡上而求養於下者皆曰顛二顛而凶者居下卦求
人以自養者也四顛而吉者居上卦求人以飬人者
也非常理正理則曰拂二五有中德居中位而資上
九無位之養反於常道者也故曰拂經顛頥者下求
初之養也拂經于丘頥者上求上之養也二者皆失
類故曰征凶也
象曰六二征凶行失類也
無比應之義則非其類也
六三拂頥貞凶十年勿用无攸利
上九為頥之主而三應之卦之得養無如此爻者然
居動之極不中不正上交必謟從欲維危卦之拂乎
養道亦無如此爻者以此為常其凶甚矣十年勿用
無時而可也无攸利無一而可也頥道所謂貞者
觀其所養與自求口實而已三居下體則所養者己
而已應上而有求焉則非自求者也與頥之正道正
相反故曰拂頥貞初亦如是故凶之詞同然不曰拂
頥貞又不曰十年勿用者以其本有剛德也舍剛德
而徇人是以凶爾非夫不中不正逐利不顧者比也
故至三而後養道大悖
象曰十年勿用道大悖也
非大悖於道則或待時而可用
六四顛頥吉虎視耽耽其欲逐逐无咎
四五皆居養人之位而其才皆隂故四取應初而資
其養五取尚上而資其養也居養人之位而求於下
則非求自養也故雖顛頥而吉然求賢而資以養人
者又不可不專且勤故必如虎視之耽耽而求食之
逐逐嗜善之不倦如彼嗜利者之無厭則可以稱其
職而无咎矣
象曰顛頥之吉上施光也
六五拂經居貞吉不可涉大川
居尊位而資養物於人雖拂經常然乃所以為正也
故當此位者安守其正則吉不可妄動涉險以違時
義也
象曰居貞之吉順以從上也
上九由頥厲吉利涉大川
初既在上無養人之義則卦惟上九一陽頥之所由
也非尊位而頥由己危道也然時當飬物故雖危
而吉而以之濟艱履險亦無不利或疑由豫無危
辭何也曰豫四當其任而承五者也頥上不當其任
而為五所尚者也其位則不同矣然豫四之勿疑猶
頥上之厲吉皆言當是責者宜坦然於危疑之間而
自任以天下之重也
象曰由頥厲吉大有慶也
䷛(巽下兊上)
大過棟橈利有攸往亨
陽大隂小陽内隂外四陽居中大者過也在人則為
大事之過人於大事而有過者以其時之所處者難
事之所關者大以道自守則或矯於俗以義自任則或
違於衆雖理之當然然亦謂之過矣至於好剛而亢
用壯而窮往往以傷物而僨事則又凡人之大過也
其象澤在木上澤之盈虚以地為節泛濫之甚至於
滅木亦大過之義也大事之過每過於剛故有棟
橈之象然持危定傾存乎其人當此之時必善其所
行乃可通逹故其占為宜有所往然後得亨也
彖曰大過大者過也
謂四陽居中在人則為處大事而有過者
棟橈本末弱也
謂二隂在外四陽象棟則二隂者楹柱之象也棟強
楹弱必有橈患在人則用剛之過而物情不堪事勢
不順亦有橈敗之道焉
剛過而中巽而說行利有攸往乃亨
卦體剛過而二五得中卦德内巽入而外以和說行之
過而不過足以處大事而不橈以是而有所往則亨
之道也
大過之時大矣哉
象曰澤滅木大過君子以獨立不懼遯世无悶
獨立遯世可謂剛矣然不懼則有以飬其氣无悶則
有以裕其心此君子大過之行也獨立不懼如木之
根也深遯世无悶如澤之說也至
初六藉用白茅无咎
居初未過也質柔非剛也然剛以柔為基任大事者
以小心為本柔才巽主有慎密之象焉敬慎沉密之
至乃大有為之基本也藉用白茅者如將置重物於
上而先設柔物於下以承藉之則不虞於傾橈矣當
大過之初而如此所以无咎
象曰藉用白茅柔在下也
柔茅象在下藉象
九二枯楊生稊老夫得其女妻无不利
楊水畔之木二女近隂故變棟象楊也當過之時故
有枯老之象然二以剛居柔而得中又比初六未過
之隂故其象為楊雖枯而生根猶可以萌蘖也夫雖
老而得女妻猶可以孕育也蓋困於外而亨於中剝
於今而復於後處過如此不與時偕極矣何不利之
有哉
象曰老夫女妻過以相與也
行過則宜若無相與者過以相與所以為善
九三棟橈凶
中四陽皆卦所謂之棟者而三四尤居中故獨取其
象九三以剛居剛而不中過乎剛矣又居下體橈之
象也任大而橈其凶可知
象曰棟橈之凶不可以有輔也
剛之過則人不得而輔之如棟之莫之承故橈也
九四棟隆吉有它吝
以剛居柔過而不過又居上體故有隆象然應初六
又有下橈之象故復以有它為戒當大任者不二其
心致一其事豈可以有它乎
象曰棟隆之吉不橈乎下也
九五枯楊生華老婦得其士夫无咎无譽
當過之時以剛居剛而處尊位又比上六己過之隂
故其象為楊已枯而生華適以竭其氣也士夫而為
老婦所得適以蠱其心也蓋志窮而有小喜則益之
災德亢而無彊輔則重之疾縱其无咎而亦无令譽
之足稱矣以五居中故猶有无咎之占
象曰枯楊生華何可久也老婦士夫亦可醜也
枯木而華是速其枯老婦惑男必有醜行
上六過涉滅頂凶无咎
當過之極處兑澤之盈故有過涉滅頂之象大事
過當非柔才所能濟其凶必矣然爻義為无咎也
蓋柔為說主時窮無位時窮則無可為之理無位則
非當事之大於是以柔處之和順不争而養晦以俟
无咎之道也
象曰過涉之凶不可咎也
先儒說无咎有兩例故於此爻及萃上節三皆以無
所歸咎為釋今玩爻義參以象傳之意悉從補過之
訓以一占例云
䷜(坎下坎上)
習坎有孚維心亨行有尚
坎䧟也陽䧟於隂也陽䧟於隂則險莫甚焉故其德
為䧟為險其象為水水者陽氣在中為隂所閉者也
在人則心之剛德拘於形質之中亦為有所䧟而險
之義也此卦二體皆坎是謂重險重險則所更歴者
皆險有習之象焉習湏依古註訓便習便習者習之
不己以至於便熟也蓋八卦皆人心之德獨險非善
道不可以心德言故加習字以名之能更習於險即
人心之德也更習於險之道在乎内有實德無實
德則無習之之本又騐於心之亨通非亨通則亦無
以見習之之效其中至實而其道不窮則無入而不
自得故行則有尚
彖曰習坎重險也
言險體相重有更歷備嘗之象焉解習之意非以重
訓習也
水流而不盈
坎為䧟而其象水也物之䧟於險而能行險者莫如
水故先言水德以起下文行險之義蓋五行之性惟
水流行又凡物皆能為驟盈之勢如以斗斛盛粟米
或平地積沙土皆可以頓然隆起及稍就堅實則必
遽耗矣惟水之流無驟溢之勢而又不可復為消減
是其德之流通而至實也惟流通故其行險也不為
所困惟至實故其行險也不踰越以出於險而積累
以充於中彖辭孚亨之義由此而取爾
行險而不失其信維心亨乃以剛中也
人之行險而不失其信者如水之不盈而有常維心
亨者如水之流通而不困卦體二五剛而得中兼有
其義蓋剛則實而有信中則虚而能通矣
行有尚往有功也
天險不可升也地險山川丘陵也王公設險以守其國
險之時用大矣哉
險非善也而有險之用故不言時義而曰時用也
象曰水洊至習坎君子以常德行習教事
教事謂道藝也德行則常久道藝則習熟進德修業
不舍晝夜如水之繼至而增長也
初六習坎入于坎窞凶
習坎者將以出坎也初六隂柔居下非能習坎者而
以其才習坎則惟有入於坎窞而已蓋小人之行往
往以避就之私徼幸之術相勝自謂能習乎險者習
之愈熟其䧟愈深故中庸曰人皆曰予智驅而内諸
罟獲䧟阱之中而莫之知辟也習坎入坎之謂也六
爻惟此言習坎蓋因卦之初而發戒
象曰習坎入坎失道凶也
習坎有道失其道故凶
九二坎有險求小得
卦惟兩陽有剛中之德能習坎者也九二内卦之中
涉險方始故曰坎有險習險之道無他惟曰有孚而
已孚者實也凡實德實行之積自小而大如水之盛
滿始於㳙㳙無驟大之勢也故欲更習乎險者必先
求其小得蓋所得雖小而有可大之基虚實之辨辨
以此爾
象曰求小得未出中也
務大則出中矣
六三來之坎坎險且枕入于坎窞勿用
三居重險之間來往皆險其險深矣惟剛德處之則
不為險所困而有出險之道豈隂柔之所能乎其入
于坎窞必矣然初曰凶而三曰勿用者初以習而致
䧟道之失也三來往皆險遇之窮也遇之既窮則惟
有守静勿用而已
象曰來之坎坎終无功也
失道則凶无功故惟勿用
六四樽酒簋貳用缶納約自牖終无咎
近君多懼至險者也惟極其誠素乃處之之道一樽
貳簋而用瓦器至儉約之物也納此至約之物奠之
牖下蓋交於神明之禮以喻人臣謙譲不盈積其孚
誠以自薦於君則克保其終雖危无咎也
象曰樽酒簋貳剛柔際也
謂以柔正而承剛中
九五坎不盈祗既平无咎
居至尊之位尤天下之最險者也人心忌於易盈況
居尊者乎水德至實無虚滿而盈者但能至於平而
已君子之心無盈滿之時而其德自有充實之騐居
尊位者若此則滿而不溢高而不危何咎之有乎九
五為卦之主故彖傳以其辭釋卦與需大象用九五
之辭同
象曰坎不盈中未大也
未大釋不盈之義言由有中德故不盈滿而自大也
二曰小得而五猶曰未大蓋終始不盈者也人之無
實得而心易大者可以玩其占乎
上六繫用徽纆寘于叢棘三歲不得凶
古者罪人納之叢棘三年使之思善改過是亦所以
習之於險也三年而不改則其凶必矣隂柔居卦終
險極故其象占如此
象曰上六失道凶三歲也
言惟其失道故有此三歲之凶三歲而不得則終於
凶矣三歲而得則凶止於三歲也
䷝(離下離上)
離利貞亨畜牝牛吉
離麗也陽麗於隂也陽麗於隂則必發其光明故其
德為明其象為火火者陽氣麗於隂質而明者也在
人則形既生矣神發知矣神麗形而明也此卦二體
皆離是謂重明明必有繼不繼則其明息矣重明之
義也明之道宜於以正不正則明不可用矣故曰
利貞亨畜牝牛吉者言養順德則吉也正而以順德
行之則内不役照外不傷物書所謂高明柔克是也
彖曰離麗也日月麗乎天百穀草木麗乎土重明以麗
乎正乃化成天下
此釋離之義而并及於貞也明必有所麗以為質觀
火之為物可見矣故日月至明也而必麗乎天百穀
草木至文也而必麗乎土人君有重明之德可以無
所不照矣而以之麗乎正道乃可以化成天下也無
本之明其照窮矣
柔麗乎中正故亨是以畜牝牛吉也
柔麗中正指二五剛麗於柔者卦之德也柔麗中正
者爻之善也麗乎中正所以為貞而亨柔麗中正所
以為畜牝牛而吉也或疑牝牛坤象而離取之坤反
為牝馬何也曰惟坤之非馬故曰牝馬取其順而能
健也惟離之非牛故曰牝牛取其明而能順也坎外
隂其德險險必以健習之而中畫之陽則健也離外
陽其德明明必以順養之而中畫之隂則順也故坎
曰剛中離曰柔麗中正而其爻辭二五皆吉也
象曰明兩作離大人以繼明照于四方
繼明者其明不息詩所謂緝熙於光明者是也人君
自明其德則可以照於四方彖傳化成天下即其義
也
初九履錯然敬之无咎
當事之始物之交至而亂吾明者多矣其象如履舃
之交錯蓋古者賓將入室則脱其履故曰戸外履滿
履錯然者喻應接煩雜也又初居下為足趾故噬嗑
與此皆取屨履之象人之明易蔽於物惟敬以待之
則清明在躬而物不能蔽可以免咎矣離之卦萬物
相見以剛德居初能敬者也故因以發占戒兩體
取晝夜相繼二日中之象也五夜中之象也三日昃
之象也四暗暮之象也初上之交昏晨之際之象也
敬者人心之朝氣也人能常敬則常不昏矣
象曰履錯之敬以辟咎也
凡傳言以辟咎者皆以接物而言
六二黃離元吉
以中德為明故曰黃離所謂黃中通理明之最盛者
也故其占元吉
象曰黃離元吉得中道也
以中德為明則用明而得中道所以元吉也
九三日昃之離不鼓缶而歌則大耋之嗟凶
日過中則昃喻人之德衰而向昏也君子常明不昏
故其性不移於情時有消息而志無盛衰凡人不然
非鼓歌以娱樂則嘆老而悲傷哀樂無常是其向昏
之騐也衰徵及之故其占凶
象曰日昃之離何可久也
心昏則不能恒久故哀樂之變速
九四突如其來如焚如死如棄如
前明己過昏之甚者也突如其來者為至昏所廹不
能安詳堅定之狀天理熄則人欲熾如日入則火用
事昏者赴之而自燼者多矣故或趨一時之利而蹈
於害或徇一朝之忿而忘其身皆昏之極躁妄之至
也焚死棄不言凶而凶甚矣
象曰突如其來如无所容也
非有人廹之來也昏者若自無所容爾凡言无所容
者皆此意
六五出涕沱若戚嗟若吉
前明己極後明將生之際在人則夜氣所息良心復
萌之端也又有中順之德故其悔悟深切至於出涕
興嗟如此則雖昏必明雖弱必振吉之道也
象曰六五之吉離王公也
悔者吉之端況居王公之位而能如是其致吉必矣
上九王用出征有嘉折首獲匪其醜无咎
處離之終重明復生之時也而上以剛德明極居之
故有出征而獲大首之象蓋在世則覆昏暴而除其
元惡在人心則去利欲而拔其根株皆去昏而得重
明善補過矣故曰无咎
象曰王用出征以正邦也
明非以示威武為其昏亂而正之爾
周易觀彖卷五
