周易觀彖卷四
大學士李光地撰
上經四
䷐(震下兑上)
隨元亨利貞无咎
卦之上下兩體及兩體之六爻皆以剛而下柔以剛
下柔則是能降尊屈貴忘其賢智以下於人我能隨
物物必隨我有隨之義其德内動外說中誠足以動
物而外以和說行之亦隨之義其象澤中有雷以至
剛之性伏於至柔之下皆所以爲隨也○隨之道可
以元亨然必利於貞乃得无咎盖不以正則我之隨
物者必有違道之私物來隨我者未免朋從之感安
能使天下隨之而極大通之善乎或問隨與比同人
之義何異曰比者人來比我也而我往比人之義次
之同人者人我相同也而我往同人之義次之隨則
主於我往隨人而人來隨我之義則次之此其所以
異也比言吉不言亨同人曰亨隨曰元亨者深著以
已下人之美
彖曰隨剛來而下柔動而說隨
大亨貞无咎而天下隨時
時是也隨固大亨然必貞乃无咎而天下皆隨於是
也
隨時之義大矣哉
當作隨之時義傳經者因上文有隨時而誤爾
象曰澤中有雷隨君子以嚮晦入宴息
陽氣歛而藏於澤中陽隨隂也君子嚮晦神隨形息
初九官有渝貞吉出門交有功
初剛下於二柔五剛下於上柔此兩爻成卦之主也
又震剛下於兑柔初為震主於義尤重故於此發明
隂陽唱隨之理蓋官者主也陽為主而隂隨之正也
今以剛下柔以陽隨隂則主之道變矣是官有渝也
然時義當然隨然後合於義惟所守者正道所從者
正人則無詭隨之失有親而可久無比匪之傷有功
而可大吉而且獲廣交之益矣
象曰官有渝從正吉也出門交有功不失也
所從者正則不失己不失人矣故出門交而有功也
六二係小子失丈夫
初五既下二上則二上必從而係之時義如此自然
之象也二五正應而係於初自初言之則有善下之
美自二言之則失所從之正矣二有中正之德而義
與時遷故其取象如此
象曰係小子弗兼與也
義不可兼故係初則失五
六三係丈夫失小子隨有求得利居貞
六三一隂去初既遠則不為陽所下而上從於九四
是係丈夫而失小子也以下從上以隂從陽則雖係
之而實隨之四有德位故三有求而必得然與卦以
剛下柔之義相反懼有苟合不正之嫌惟以正道自
居則無不利矣
象曰係丈夫志舍下也
卦之隂皆下係三獨舍下而從上也
九四隨有獲貞凶有孚在道以明何咎
九四一剛無下柔之象惟為三之所係而三實隨之
上得下隨是有獲矣陽為隂隨正也而與卦義相反
是以凶也然使所交孚者一出於道義之正則以我
隨物物來隨我皆道之所當然惟以明而行之可以
无咎蓋明則察理也辨而知人也審矣○卦惟三四
不正又其相隨也剛上柔下反乎卦義故其占戒如
此然不純為凶咎之爻者以隂隨陽於唱隨之道獨
得其常也故卦惟兩爻言隨餘則陽爻言交言孚隂
爻言係而已盖剛雖下柔而陽無隨隂之義隂為陽
所下又不可以隨陽為言聖人於辭義之間其嚴如
此
象曰隨有獲其義凶也有孚在道明功也
義謂卦義有孚能在於道者明理知人之功也
九五孚于嘉吉
卦以下柔為義五下上六者也又以正中之德而居
尊位義得兼統羣爻非餘爻一唱一隨者比故摠言
其所孚者皆善而占則吉蓋兼上六之比六二之應
在其中也
象曰孚于嘉吉位正中也
上六拘係之乃從維之王用亨于西山
上六卦外不與人相隨者也以卦義九五下柔故上
為所拘係而不能去係之不足又從而縶維之蓋上
有下賢之君則雖逸遯高舉之士無不為所羅致又
言此義也乃文王之所以亨于西山者也文王求賢
下及兔罝屠釣此神明之所以享而王業之所以興
也
象曰拘係之上窮也
窮上則有往而不返之象故必用拘係之
䷑(巽下艮上)
蠱元亨利涉大川先甲三日後甲三日
卦之上下兩體及兩體之爻畫皆剛上而柔下有上
下不交之象焉不交則積而至於敝壊矣又其德巽
而止巽者入也凡事能入而察之則必能斷而行之
入焉而止壊之道也其象山下有風山者草木發生
之處其下有風亦零落敝壊之意物壊極則必有事
無終壊之理故曰蠱者事也○物壊而事起焉乃元
亨之道盖振敝興壊則易亂而治矣涉大川事之大
者也當蠱之時非歷危險不足以濟也甲者日之始
易壊而治更始之象也先甲三日棄舊以圖新後甲
三日丁寧而不倦
彖曰蠱剛上而柔下巽而止蠱
蠱元亨而天下治也利涉大川往有事也先甲三日後
甲三日終則有始天行也
蠱壊也壊則前之終蠱有事也有事則後之始終則
有始釋甲字之意也為前之終故當先甲而圖其所
以始為後之始則當後甲而慮其所以終蠱雖有事
之卦然未有不因天時而起事者
象曰山下有風蠱君子以振民育德
風雖隂氣然乃隂凝於内陽氣入而散之者也隂氣
盛故物之形必壊陽氣散之故物之氣能滋山下有
風所以為蠱壊之象而又有振動培育之象也振民
如風育德如山作新民俗而飬育民德亦先甲後甲
之意
初六幹父之蠱有子考无咎厲終吉
諸爻皆言父母者明所以與革不同之理蓋雖更始
而其緒有承非全然改革之比故易中更改之卦莫
大乎革其次蠱其次巽玩彖爻象皆可見也處蠱之
初蠱未甚也蠱未甚而有子能幹之則親過未彰而
考亦不至於有咎矣幹蠱非易卑而居初尤其難者
然為之豫而處之善故雖危而終吉○凡事親之道
有隐無犯而幾諫不違故當以剛柔並濟爲善初以
柔居剛能幹蠱若一於剛則激一於柔則廢諸爻之
義以此推之
象曰幹父之蠱意承考也
言不襲父之事而善繼父之志此考之所以无咎也
九二幹母之蠱不可貞
以陽上應於隂有幹母之蠱之象喻母於道視父尤
難故不可一於貞固巽順以入之然後可以孚格九
二居柔得中故因爻德以設戒也
象曰幹母之蠱得中道也
九三幹父之蠱小有悔无大咎
過剛則有傷恩之事能无悔乎然時當幹蠱故无大
咎也
象曰幹父之蠱終无咎也
六四裕父之蠱往見吝
裕者寬緩之意三以剛居剛是幹之而過於果决四
以柔居柔是裕之而失於優游然裕之則蠱日深矣
故三小有悔而四以裕而往必見吝也
象曰裕父之蠱往未得也
六五幹父之蠱用譽
治蠱至此而成矣而五以柔中之德居之幹蠱而以
譽聞者也或曰幹蠱而用譽如顯親之過何曰吾不
失德則親之德不失矣吾之譽即親之譽也
象曰幹父用譽承以德也
不承以事而承以德所以爲孝
上九不事王侯高尚其事
上無所承無復父母之象又在事之外無事者也故
其象爲不事王侯然當蠱之時莫不有事不事王侯
則其行彌高而義彌尚矣
象曰不事王侯志可則也
人知以事為事而不知以志為事蠱在事者以事幹
之也蠱在人心非事之所能幹也以志為事者豈不
謂之高尚其事乎○父母尊者也故下卦則取諸所
應上卦則取諸所承凡以隂遇隂以陽遇陽及以隂
遇陽皆曰父無嫌於稱父也獨以陽遇隂則曰母不
可以稱父也上雖無復父母之象然不可言不事父
母故曰不事王侯也易於上下之位隂陽之分義理
倫常之間其稱名之必謹有如此者
䷒(兑下坤上)
臨元亨利貞至于八月有凶
凡物中則滿而向衰及過中則己衰矣故惟二陽之
卦居内爲主而勢盛大爲主則物從之盛大則物下
之臨之義也其象澤上有地地澤之情相親而高下
有等又臨下者常存畏懼詩所謂如臨深淵是也故
爲臨或曰臨主於上臨下二陽居下何以為臨曰觀
之義主乎君者也臨之義不專主乎君者也二陽浸
長理足以服從於物凡有臨人之責者皆可以當之
也○陽剛盛大則有大通之理而宜於正若其不正
則不合於天道雖君子而有恃勢之心亦德之衰也
故又言至於八月有凶以見盛大之勢不可恃如此
八月七日之說以卦氣推者多鑿蓋隂窮於六而進
則少陽生於七陽窮於九而退則少隂生於八七八
者隂陽始生之數也陽則曰日隂則曰月
彖曰臨剛浸而長說而順剛中而應大亨以正天之道
也
卦所以為臨剛浸而長也如此則應再著臨字如蒙
卦之例不然亦應著也字如履卦之例而與下文不
復離别者蓋根釋名之義兼以釋辭如後復无妄諸
卦彖傳皆此例也剛長所以亨也說順剛中所謂正
也當浸長之時體和說而行順道剛而得中以應於
物如此然後爲大亨而能以正合乎天道也
至于八月有凶消不久也
象曰澤上於地臨君子以教思无窮容保民无疆
臨人如此則不以盛大之勢而以久大之德勢有時
而消德無時而盡也
初九咸臨貞吉
咸有周遍之義又有感通之義蓋無心之感無不周
遍故二義一也初剛而正是能以德感物而爲臨者
得臨之正矣故臨人者如是則吉
象曰咸臨貞吉志行正也
凡初爻多言志行正者在事之初觀其所志
九二咸臨吉无不利
二正當浸長之位且剛中而應則正不必言矣故亦
曰咸臨而其占吉无不利
象曰咸臨吉无不利未順命也
臨之盛大天之命也君子但知大亨以正之爲天道
不知浸長之為天命也順乎道則有无窮无疆之業
順乎命而消不久矣是故君子未順命也
六三甘臨无攸利既憂之无咎
臨雖盛大然消亦不久可憂而不可甘也三不中正
為說之主居下之上以勢臨物而以為甘失臨之道
者也何利之有然甘苦之介一念之間故苟能知憂
懼則必不以臨為甘而咎可免矣此卦以說順為善
爻德非純凶故又發此義
象曰甘臨位不當也既憂之咎不長也
六四至臨无咎
凡臨物者以切近而能周至故臨有逼義四以柔正
與下體相切近臨之周至者也以非卦主又非尊位
故僅曰无咎
象曰至臨无咎位當也
三四皆臨人之位而其德有當不當
六五知臨大君之宜吉
六五虚中有知之象居上之道莫大乎知知則明理
知人而所行無不當矣所謂聰明睿知足以有臨故
其占如此則吉
象曰大君之宜行中之謂也
以其中而有知之美則是所行皆中故謂之大君之
宜也
上六敦臨吉无咎
坤體至厚居臨之終敦厚於臨者也臨之道有終為
難非厚德以行久道不能吉且无咎凡言吉无咎者
皆吉而後得无咎也
象曰敦臨之吉志在内也
因上居事外而發明之言敦厚於臨乃心存天下非
在事外者也○或疑觀以二陽為主則觀於人者此
二爻而已餘皆觀人者也臨亦以二陽為主而六爻
皆有臨人之義何也曰觀之陽在上上爲下觀其義
正矣又觀人觀於人皆必有道焉故因卦位而兩備
其辭也臨陽在下卦雖取臨物為義而撰德於爻者
不可以上位為所臨之人又道專在臨人臨於人者
訓戒所不及也故但以卦義統之而不以主爻為分
别
䷓(坤下巽上)
觀盥而不薦有孚顒若
二陽在上四隂在下陽為隂觀以重畫之卦論之有
艮門闕之象古人門闕謂之觀取其為人所觀所謂
兩觀者也此取下觀上為義也其象風行地上有風
化萬物廵歷而振動之之象又取上觀下爲義也然
上而觀下則下愈得所觀矣是以名觀○下之觀上
理也然必有為觀之德然後可以稱觀之義凡祭祀
盥手而未薦之初孚誠内存顒然可仰聖人之心齋
戒於密未動而敬至於誠中形外此爲觀之德也故
舉祭時一端言之
彖曰大觀在上順而巽中正以觀天下觀盥而不薦有
孚顒若下觀而化也
此釋名辭如泰卦之例而倒其文大觀在上以二陽
居上言之釋卦名也卦德順而巽則是内積中和而
養德也至外能巽入而感人也深九五以中正居尊
則是有中正之德以觀示天下釋卦辭也先舉卦義
於前然後連引名辭於後此又一例然又申之曰下
觀而化也者蓋大觀在上則下觀之矣有順巽中正
之德則觀之而化矣又合名辭而總釋其意也
觀天之神道而四時不忒聖人以神道設教而天下服
矣
四時者天之教天之所以為觀者也聖人設教仁育
義正與天之四時配聖人之所以為觀者也然其設
教之本則皆神道之所為神道者孟子所謂所存者
神即卦辭盥而不薦聖人所以神明其德者是也此
卦以三才之象言之兩陽居上如天垂象以門闕之
象言之古人懸象布法之處如聖人設教
象曰風行地上觀先王以省方觀民設教
此記所謂王者廵守命太師陳詩以觀民風者也設
教於朝廷則為民觀而設者也設教於邦國則因觀
民而設者也
初六童觀小人无咎君子吝
爻以正應為重常也然有因時義而變者則主於相
近而不主於相應如隨義相隨觀義相觀皆以近而
取義遠則不相及矣初居下去五上極遠童觀之象
也小人所見宜其淺近君子則可羞矣
象曰初六童觀小人道也
六二闚觀利女貞
二亦去五上遠雖與五相應闚觀之象也所見不出
閨門之外女之貞也而非丈夫之道
象曰闚觀女貞亦可醜也
六三觀我生進退
觀我生猶言觀我之平生謂德行也處觀之時近於
上體雖有可進之道然必内度其身以爲進退也德
行既完然後觀人而不失已焉觀於人而民不失望
焉
象曰觀我生進退未失道也
不觀我生以為進退則必有失道之事
六四觀國之光利用賓于王
四比九五近天子之光者也處位已高故又有作賓
王家之象
象曰觀國之光尚賓也
尚上也言由上能賓臣故賢者來賓也
九五觀我生君子无咎
五上二爻所謂大觀在上而五則中正以觀天下者
也居此位者但當觀我之生平何如爾君子處此則
無忝於爲觀之德所以无咎
象曰觀我生觀民也
觀民言為民所觀也居觀民之位故必内省其觀民
之德
上九觀其生君子无咎
因觀之終而言觀道其辭與九五同五以爻義言之
以五為主者也故曰我上以卦義言之泛言為觀之
道故曰其觀道之終德已著於天下矣然聖賢之心
不敢一日而忘修省故必觀其生平謹終如始惟君
子處之爲无咎也
象曰觀其生志未平也
志未平言心未敢自安也五則明其責之甚重居尊
位也上則著其心之不息處卦終也
䷔(震下離上)
噬嗑亨利用獄
兩陽四隂外實中虚頥卦也此卦如頥中銜物必噬
而後合故為噬嗑賁亦有此象而不取此義者頥動
物也此卦麗於動而賁麗於止也其象電上雷下天
地之氣閉塞不交必有雷電摧擊之威然後二氣訢合
亦噬而後合之義○物有間者噬而合則通矣故其
占亨用獄者所以去天下之間也噬嗑之事莫大於
此
彖曰頤中有物曰噬嗑
噬嗑而亨剛柔分動而明雷電合而章柔得中而上行
雖不當位利用獄也
噬之而合則通矣故曰噬嗑而亨此義既宜於用獄
又卦之爻畫剛柔相半卦德動而能明卦象雷威電
照相合而章六五柔而得中以居尊位有剛柔不偏
威明並用慈惠能斷之象雖以六居五為不當位而
於用獄之道為宜故以卦義及卦之善總釋利用獄
者如此
象曰雷電噬嗑先王以明罰勅法
明其刑罰則民畏而不䧟申其法令則民曉而知警
體雷電初動之象也
初九屨校滅趾无咎
九四於卦噬齧之物也在爻則反為用刑之主初上
象頥噬物者也在爻則反為受刑之人盖卦論統體
爻則有上下貴賤之位故其取象不同如此止惡於
初則不入於罪无咎之道也
象曰屨校滅趾不行也
趾所以行釋象滅趾者取使其不行之義
六二噬膚滅鼻无咎
中四爻皆取噬為義初在下易制而質剛強六二近
而治之故雖如噬膚之易而用力深切至於滅没其
鼻當噬嗑之時居中得正故占无咎
象曰噬膚滅鼻乘剛也
六三噬腊肉遇毒小吝无咎
三與上應強梗怙終治則難服故有噬腊肉而遇毒
之象當噬嗑之時以柔居剛動而麗明故雖所治至
難不免於小吝而无咎
象曰遇毒位不當也
以六居三而當上九難治之應
九四噬乾胏得金矢利艱貞吉
四五皆居高位故取乾胏乾肉為象謂奏當之成如
煆煉之肉熟而可食者也胏難而肉易訟入矢獄入
金四臣位劇易大小兼之故曰乾胏曰金矢受下之
成以獻於君任莫重焉故必艱難居心守法之正然
後得吉也中四爻惟四剛德故獨曰吉而餘皆曰无
咎
象曰利艱貞吉未光也
教化不明而民䧟焉刑非光大之道故必哀矜勿喜
艱以處之
六五噬乾肉得黃金貞厲无咎
五尊位受成執要故曰乾肉曰黃金然用獄危道也
必處之無不正則雖危而无咎五有柔中之德以行
其正故因以戒占者
象曰貞厲无咎得當也
五不當位而曰得當盖指用獄非爻位也
上九何校滅耳凶
象曰何校滅耳聰不明也
耳所以聽釋象滅耳者懲其不納誨而無悛心或
曰卦爻多取初終為義如蒙如師是也此卦初上取
於受刑何也曰蒙與師在上之責多訟與獄警民之
意切故噬嗑初上示民畏法猶之訟卦之意此易所
以周於民用也然於初曰不行則必有以禁民可知
矣於上曰不明則必有以明民可知矣用刑弼教之
始終盖未嘗不具焉
䷕(離下艮上)
賁亨小利有攸往
凡剛為質柔為文質為本文為末此卦内離外艮離
柔也宜在外而居内是柔來文剛又卦畫六二之柔
來文初三之剛也艮剛也宜在内而居外是剛上文
柔又卦畫上九之剛上文四五之柔也剛柔相變乃
天地自然之文其德文明以止為有文章威儀以各
止乎其事之分又人道之至文也其象山下有火火
在山下則草木得其光耀亦文之意也故為賁無
文不行故賁之義可以亨通然文不可過也宜有以
節之故小利有所往而已
彖曰賁亨柔來而文剛故亨分剛上而文柔故小利有
攸往天文也
此釋名辭如屯卦之例皆以卦義為名辭所共取然
乃先釋辭而後釋名者蓋文剛文柔賁字之義已顯
是文剛文柔即釋名義而因以釋辭義也其復曰天
文也者則足釋名義之意或疑剛上文柔言分何也
曰末附於本理也豈可謂本附於末乎使末反於本
而其中之本自在也豈非其一本之分乎如枝葉則
附於根種及枝葉成實而復歸於種無非一種之分
而已其中之根種固在也
文明以止人文也
此又專釋卦名然文明則亨通止則小利有攸往矣
辭義在其中也
觀乎天文以察時變觀乎人文以化成天下
時變者如春夏之敷華柔來文剛也秋冬之成實剛
上文柔也化成者如禮樂之明備文明之功也性命
之各得以止之效也
象曰山下有火賁君子以明庶政无敢折獄
庶政則宜密其節文是賁可用也折獄則宜專乎誠
意是賁不可用也明庶政以喻民而重於折獄法離
明艮止之義也
初九賁其趾舍車而徒
六爻三陽有質素之德者也隂所求也三隂文也依
陽德以立者也初九有剛正之德當賁之初質素不
渝居於下位不援上應故取象如此
象曰舍車而徒義弗乘也
六二賁其須
人之一身皆為質幹其華而文者須耳然文依質而
立須亦附人而美詩所謂其人美且思也二爲文明
之主而來附於初三之剛且卦有頥體故取賁須為
象
象曰賁其須與上興也
須在頥下故曰與上興喻其附於陽也
九三賁如濡如永貞吉
一陽䧟於二隂之間雖有剛質不免於濡溺矣文之
時不可濡溺也終守剛質永其正固則吉矣
象曰永貞之吉終莫之陵也
守其剛正不可陵犯
六四賁如皤如白馬翰如匪寇婚媾
隂求陽德以自賁者也四與初正應當賁之時時義
相求而四有正德故能致其質素之心以從質素之
應初賁趾於下質素者也四與之相賁則皤然其白
而所乘之馬亦白矣寇相害者也婚媾相求者也初
匪寇而實婚媾故求之如此其切也不言吉者義當
然爾
象曰六四當位疑也匪寇婚媾終无尤也
以六居四柔質而在上位當賁之時而欲返質從道
能無疑乎惟知初之匪寇而爲婚媾故終無過尤也
因爻曰匪寇故以疑字發其意
六五賁于丘園束帛戔戔吝終吉
以柔居尊當賁之時文之盛者也然卦有剛上文柔
之義六五位近上九能尊尚之故有賁于丘園之象
上九艮主而在卦外山野之地故曰丘園當賁居尊
而能以丘園自賁誠餘於文故曰束帛戔戔五之吝
猶四之疑也賁之時惑於心則有所係吝阻於衆則
有所羞吝也然能决意從道是以終吉
象曰六五之吉有喜也
居尊位而能去文就質不曰有慶但曰有喜者從善
之初未及乎化成天下之盛也
上九白賁无咎
剛上文柔卦之主也以剛文柔則是文窮返質白賁
之象也賁之道在无色以白為賁則敦本尚實華靡
之習不足以累之何咎之有
象曰白賁无咎上得也
君子之志在乎反古之道居卦上文窮之時還於質
素得志可知矣
䷖(坤下艮上)
剝不利有攸往
五隂盛長一陽垂盡其卦為剝又山高起於地而反
附著於地亦頽剝之象○程傳云衆小人剝喪於君
子故君子不利有所往惟當巽言晦迹隨時消息以
免小人之害也
彖曰剝剝也柔變剛也
不利有攸往小人長也順而止之觀象也君子尚消息
盈虚天行也
易之為象者消息盈虚而已故觀象而順止乃所以
尚消息盈虚
象曰山附于地剝上以厚下安宅
所謂小人君子者不止邪正之朋而已上下君民皆
是也民心散則剝其上矣故姤卦亦有遠民之象
初六剝牀以足蔑貞凶
剝自下升惡自小積蔑正理者積小成大豈有不凶
者乎
象曰剝牀以足以蔑下也
六二剝牀以辨蔑貞凶
象曰剝牀以辨未有與也
二之爻德優於三故傳發其義謂其無剛德之應與
故蔑正而凶若三之有與於上則不至於蔑正而无
咎矣
六三剝之无咎
獨與上應當剝之時為无咎
象曰剝之无咎失上下也
六四剝牀以膚凶
剝牀而及於人之肌膚在國則禍已深在身則惡已
積
象曰剝牀以膚切近災也
六五貫魚以宮人寵无不利
剝至五隂極矣然五有柔中之德上承上九非剝陽
者故取貫魚以宫人寵爲象蓋統率其類以承於陽
不特無所剝損而且有利助矣此卦以一陽為主三
應而五比之皆善也
象曰以宫人寵終无尤也
上九碩果不食君子得輿小人剝廬
上之一陽所剝者也然陽在天地間不可剝故民心
之公至亂而益見道義之重至窮而益尊隂而剥陽者
徒自失其所覆庇而已理既如此又爻有陽得隂載
隂剝其廬之象故因以為占戒
象曰君子得輿民所載也小人剝廬終不可用也
此傳與豐三象傳用字疑皆害字之誤叶韻可知或
因文似而致譌也小人雖欲剝廬而君子終不可害
此所以爲碩果不食
周易觀彖卷四
