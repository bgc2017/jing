十一經問對卷三
尚書
問書之名何所始對曰書者古之史也當時事實有
當記載者史官書之簡策有君臣相告誡之言者有
君命臣者有臣告君者有君告民者孔子定書百篇
名之曰虞夏商周之書
問虞夏商周之書孔安國序何以稱為上古對曰安
國仕漢武帝朝去古尤近稱書為上古者恐為說三
墳五典八索九丘遂緫以上古書
問三墳之書孔子去之者何對曰孔子所去者必非
今之三墳今本恐是宋張商英偽撰亦非左史倚相
所讀者既曰上古之書何緣中間有商政典況所謂
山墳氣墳形墳荒唐不經之語道家皆有之初無可
取者
問三墳言大道五典言常道斷自唐虞者何對曰三
皇朴略結繩之政未遠其事不可法於後世少昊顓
頊高辛以來見於事者尚且簡陋迨今堯舜相授法
度禮樂教化刑政可以示百王之軌範在萬世如見
也況夫官天下以傳賢開揖遜之端故孔子定書斷
自唐虞為始
問書首唐虞是已二典三謨何以皆曰虞書對曰五
篇書皆虞朝史官所述故皆繋之虞書
問尭典所載皆是尭事述於虞朝者何對曰以小序
知之堯典之小序曰將遜于位譲于虞舜作堯典見
得是虞朝史官述堯朝之事
問典謨二字取義云何對曰典字本從冊二帝朝書
事之簡冊也謂之謨者禹臯陶所陳之謨也两言皆
舉實而稱非有襃美也
問益稷不言謨者何對曰益稷一篇皆大禹所謀言
及益稷非伯益與后稷之謀故不得稱謨也
問篇名是史官名之抑孔子定書而名之對曰當時
史官記述之時就以名篇如詩篇相似國史收詩之
時就其名詩曰某也
問禹謨曰虞書而禹貢曰夏書者何對曰貢法是夏
禹新制終篇全述貢法隨山濬川雖在堯朝而任土
作貢則皆禹制故曰夏書
問或謂三聖相授一道故典謨皆曰虞書若以虞史而
前述堯事則可虞史而後述禹事恐非對曰三聖
授受此籠罩之說堯禹之事此虞史之所親見況三
謨之中未嘗不載堯事非所謂下述禹事也
問左氏傳文公七年稱夏書曰戒之用休董之用威㐮
公二十六年引禹謨與其殺不辜亦稱夏書者何
對曰魯文襄之世此孔子未定書之名也自經聖筆
斷自唐虞以下迄於周故三謨皆以虞史所述故定
為虞書
問夏書首禹貢是已九州始冀州者何對曰堯都冀
州京師之地先冀以統八州也
問冀州固為八州之統而治水亦始於冀者何對曰
冀州屬河北地勢最下水性下流治水當自下始自
冀而兖自兖而青徐使河水歸海
問經文舊點冀州既載為句今蔡氏傳以冀州為句者
何對曰攷下八州皆無係屬之辭當點冀州為句
下文既載壺口載者始也如俶載之載既始功於壺
口而後治梁及岐
問八州皆言四至疆界何獨冀州不言對曰堯都冀
州天子京畿不言山川四至者示王者無外也東漸
于海西被于流沙朔南暨聲教此是一大四至疆界
也
問治水初始於冀州其勢必先河水而後江水者何
對曰自徐而揚荆豫梁以江淮之水自梁而雍以治
河之上流故梁荆之水從掦入海雍豫之水從青入
海次序可攷非所謂先河而後江也
問禹制貢法任土作貢又有錫命而後貢者何對曰
揚州橘柚果覈之奉不以勤民豫州磬錯九江大龜
物不常有故同橘柚錫命而後貢不比後世地土有
處必貢地土無處亦貢縱朝廷不錫命而州郡亦科
需害民中間又抽解十之六七到朝廷者能幾
問冀州不言貢者何對曰京畿千里天子所管地面
尚何貢之有哉況係中中之田已納上上之賦輕重
蓋有斟酌矣
問兖州之水及貢賦曰十有三載乃同者何對曰水
患惟河最甚兖州在河中流水曲流緩地平土䟽故
作治之功十有三載而後貢賦乃與諸州同恐不是
治水之功費十有三年也
問禹别九州舜肇十有二州者何對曰蔡傳曰古者
中國之地但為九州禹治水作貢亦因其舊大河以
北為冀州帝都在焉及帝即位以冀為青地太廣始
分冀東恒山之地為并州又分東北醫無閭之地為
幽州又分青之東北遼東等處為營州故舜之世所
謂肇十有二州也
問後來夏商周又只九州者何對曰舜既分為十二
州遂建有十二牧至禹又只九州作貢商時九圍九
有周亦止辨九州之域不知何時復合為九
問啓賢能繼承禹之道治迹必多而書止甘誓如何
對曰當時史官未必止此孔子定書擇其君道王事
之大者示後世以軌範也有扈氏不禀正朔必非一
日之故告教不從而六師及之自禹誓于師之後以
誓名篇啓其始也可以觀世矣
問五子之歌書體也吕氏曰當以詩體觀者何對曰
詩言志歌永言勸之以九歌與夫乃賡載歌書中有
詩尚矣五子之歌當同訓誥體緣五章皆是告戒之
辭
問五子奉母以訓太康無救其亡滅伊尹身訓太甲卒
能遷善改過者何對曰太康盤遊無度又受制于
強臣蹈其覆轍者隋煬帝也太甲中材之主伊尹是
有力量的宰相故太甲終得為賢君
問當来太甲終于敗度縱禮後伊尹何以處之對曰
伊尹相幼君身任重任到彼時必有箇處置衆人固
不識也有伊尹之志則可
問太甲三篇不審是伊尹自分為三篇否乎對曰非
也太甲三篇與說命三篇相類皆是史官序述事之
本末後之觀書者尚有攷也首篇述太甲不明故伊
尹作書告戒中篇述太甲既改過伊尹又作書以告
使之克終下篇則專述伊尹之申誥此三篇皆史官
所述非伊尹一時之言亦非伊尹分為三篇也
問然則此三篇皆伊尹訓也何必以太甲名篇對曰
師保之訓太甲之悔史官以其首尾本末非一篇可
叙述且又自有伊訓一篇故名之以太甲亦見得太
甲之得為太甲者始終可攷也
問太甲三篇書體謂何對曰亦訓體也故多載太甲
悔過言如曰既往背師保之訓又曰尚頼匡救之德
圖惟厥終非訓而何
問伊尹稱嗣王不知太甲所嗣者誰對曰伊川程子
曰湯崩太丁未立外丙二年仲壬方四歲故太甲得
立非謂湯崩六年之後太甲方立
問據程說則外丙仲壬皆湯之幼子不可立故立太甲
如何對曰孟子曰太丁未立外丙二年仲壬四年
則仲壬之後方立太甲明矣故蔡傳曰太甲之為嗣
王嗣仲壬而為王也太甲是太丁之子仲壬是其叔
父也此說正
問蔡傳之說雖正而成湯既沒太甲元年如書序何
對曰小序若果孔子作必不如此不合下文便說伊
尹祠于先王奉嗣王祗見厥祖祖謂湯也太甲嗣仲
壬為王為之後者為之子也喪三年不祭故伊尹奉
太甲徧見於商之先王而祗見厥祖成湯也是以經
文云伊尹乃明言烈祖之成德
問太甲三篇是訓體盤庚三篇其體謂何對曰書篇
命名多取經文起頭要切字為題只如本篇小序有
盤庚五遷四字史序又有盤庚遷于殷五字因立篇
名上篇云播告之修中篇云誕告有衆下篇云歴告
爾百姓此誥體也
問以臣名篇可也以君名篇者何對曰詩稱文王書
稱盤庚太甲經書名篇初不以諱
問伊訓稱元祀十有二月者何對曰惟元祀十有二
月乙丑伊尹祠于先王蓋太甲即位之明年正月也
所謂十二月者商之正月即夏之十二月也商以建
丑為正猶以夏正數月亦猶周正建子而豳風七月
流火九月授衣皆夏正也秦正建亥而始皇三十一
年十二月更名臘曰嘉平亦以夏正數月也
問商書如太甲伊訓說命辭旨明粹何盤庚艱澀者何
對曰此三篇乃播告之言當時臣民自是通曉但
未經史臣修飾故後世視為難讀如周書諸誥皆是
諭臣民本来言語不比伊傅訓誥是作為之文章
問盤庚三篇先儒稱其有六善六善者何對曰此五
峰胡氏說也以常舊服正法度一也圖任舊人二也
無或敢伏小人之攸箴三也以人情事理開道人心
四也奠厥攸居首以無怠為戒五也欽叙有德有謀
之人而不肩好貨六也一舉而六善孔子所以取之
為訓
問高宗夢得說有諸對曰高宗恭默思道至誠感通
上帝賚之以良弼尚書所載經定書之年矣安得謂
無
問夢而得賢固有此理但夢自我見而以形求者何
對曰一說謂傅說之賢高宗知之久矣一旦舉而相
之恐人心不服商俗尚鬼故假夢寐以神之如文王
渭水之卜此舉用新進之意也
問漢文帝夢黃頭郎唐太宗夢魏徵視此如何對曰
鄧通有此富貴分故文帝夢之次日見擢船人衣服
似夢中所見者遂蒙嬖倖唐太宗只緣思悼魏徵情
切故形諸夢寐中後来停㛰仆碑心不在賢亦不復
夢矣如何比商高宗高宗之夢正夢也
問高宗一夢感天而彤日之變譴告隨至者何對曰
天心仁愛人君故於君猶父子也恭默思道夢兆應
之享祀纔豐於昵旋致雉雊之異故說命之後繼之
以彤日者不從其修德銷變也
問彤日之後即繼以微子戡黎不知中宗少康祖甲諸
君無篇書者何對曰中宗祖甲之事略見於無逸
少康以一旅祀夏未必無一訓誥今商書之亡亦多
夫子定書百篇散失其半而半存者閒非全文又安
知無三君之書
問洪範乃箕子所陳不曰商書而曰周書者何對曰
範雖箕子所陳而時則武王之時也序不云乎武王
勝殷殺受立武庚以箕子歸作洪範惟十有三祀王
訪于箕子首問其彜倫攸叙之因箕子乃言
問商以年為祀洪範序稱十有三祀所以謂當作商書
對曰序云以箕子歸歸宗周也盖在伐商之年當
是恐未改商正尚稱年為祀箕子在商未聞言及洪
範迨武王訪問乃言如何稱得商書
問商受在位幾年而周伐商對曰受在位三十二年
邵子經世書是年戊寅武王伐商
問泰誓序云惟十有一年與洪範十有三祀爭差如何
對曰十有一年者十三年之誤也以十一年為是
者則年無所係之月以一日戊午屬上文者則月無
所係之年顯見序文誤以三為一漢孔氏司馬氏皆
有十一年觀兵之說誤矣
問何以謂之洪範對曰天地之大法人道之大經也
問何以謂之九疇對曰疇類也大經大法其類有九
問八疇皆可用獨五行不言用者何對曰天地五行
之數非人之日用者此天道之五行也如大禹謨水
火金木土榖言厚生利用此人事之五行也
問湯伐夏止湯誓一篇武王伐商泰誓三篇又牧誓一
篇何費辭邪對曰湯放桀惟有慙德曰恐来世以
台為口實後来武王果然以此作話柄況商之初人
心尚古被桀暴虐有及女皆亡之怨何幸換主及周
之興民情都未忘商一旦更革未便服從是雖教諭
諄複至成王時殷民猶作不靖
問大誥至多方八篇周公成王之告殷民不亦勞乎
對曰商紂虐政如火斯烈一時民心惟恐其不亡及
天下大定却思念殷之先德澤在人心者終不可泯
曰民曰士皆能責備於周若非周公撫定大域以忠
厚存心至再至三諄諄告諭雖曰天命愚未保其終
也況書辭佶曲聱牙不敢文飾惟恐不體悉所以難
讀
問湯放桀武王伐紂皆不顧義理者何對曰俗諺云
終是題目不好昔一婦人詩云吾愛嵇中散到底薄
商周此伯夷叩馬之心也仲虺作訓勉湯到了不說
到本色上去周書誥諭八篇仁之至義之盡只將天
命說服商民略以刑威之事震其不服歴三紀然後
風移可謂勞矣
問殷民殷士義不服周而微子箕子不守義者何對
曰微子見得商必亡不可支持矣乃抱祭器歸周存
宗祀也箕子本在囚所武王釋之以歸非其本志也
問書有微子一篇又有微子之命者何對曰微子一
篇是商將亡而微子告箕子比干之書也微子之命
是周武王封微子之告命也
問箕子受封於朝鮮無告命者何對曰必有之非史
官失記則書遭秦火箕子在東夷德化禮義一變其
俗微子在宋雖曰王化之地而政治似不及焉命微
子命蔡仲意必命箕子也
問蔡叔既違王命而又封其子蔡者何對曰周公之
意不絶蔡也若封仲於他國則絶蔡矣
問康誥其武王之書乎抑成王之書乎對曰武王封
康叔之言史官述以為書也
問何以知為武王之書對曰以書中朕弟寡兄之言
知之
問安知不是周公奉王命而稱王若曰朕弟寡兄是周
公之言乎對曰既稱王若曰則皆王之言矣周公
又何必更干預以為已功乎
問或謂康叔年幼故所封獨後對曰康叔是武王同
母弟武王分封之時年已九十安有九十之兄同母
弟尚幼不可封乎且康叔文王之子叔虞成王之弟
周公東征叔虞已封於唐豈有康叔得封反在虞叔
之後恐無是理也
問康誥小序云爾者何對曰小序係洛誥脱簡四十
八字為康誥之文是以云爾
問脱簡之文云何對曰此篇小序下云惟三月哉生
魄周公初基作新大邑于東國洛四方民大和會侯
甸男邦采衛百工播民和見士于周周公咸勤乃洪
大誥治此四十八字係洛誥之文脱簡在康誥小序
下
問此為洛誥脱簡誰攷究出来對曰眉山蘇氏說朱
子訂正蔡書取之
問以康誥為武王封康叔又係誰攷究出来對曰五
峰胡氏說朱子取之
問康叔受封引史記周紀為證足矣及引汲冢周書克
殷篇以為據汲冢書又何足據邪對曰史記周紀
雖言衛康叔封布兹未見的為武王時故再引汲冢
周書克殷篇文曰王即位于社南羣臣畢從毛叔鄭
奉明水衛叔封傳禮召公奭贊采師尚父牽牲先儒
引此方見得是武王封康叔也
問汲冢書是何等之書對曰案隋經籍志晉太康中
汲郡人發魏㐮王塚得古竹簡書帝命荀勖和嶠撰
次為八十七卷多雜怪妄其紀年用夏正載三代事
不及他國特紀魏晉事終哀王蓋魏之史記也
問更聞其詳對曰又案哀王乃㐮王之子惠王之孫
其載惠哀事詳又書哀王不稱其諡而謂之今王陸
氏翼孟以為必淳于髠輩為之自堯舜禹以至伊尹
周公無一不遭譏議宜其不識孟子
問酒誥一篇吳氏以為王若曰明大命于妹邦乃誥受
故都之書自王曰封以下乃告康叔之書然乎否乎
對曰非也王若曰明大命于妹邦首先曰乃穆考
文王肈國在西土蓋酒誥專為妹邦而作而妹邦又
在康叔封圻之内宣明告命其責全在康叔此意實
相首尾實係一書吳氏分析甚明還非經旨
問梓材名篇者何對曰亦武王告康叔之書緣篇中
有梓材二字而立名非有他義但簡編殘斷文字不
全難為訓觧亦誥體也
問召誥是成王誥召公書乎對曰召公經理洛邑相
宅以来實先用功洛邑既成召公作此書以誥周公
欲逹於王中間愛君憂國敬德保民祈天永命計慮
實深長也以召公所作之書而名召誥
問洛誥一篇所誥為誰對曰周公告卜之書遣使以
成洛卜吉一事告王而王受使者復公之辭舉祀之
後成王即歸于周而命周公以治洛歲月尚可攷也
問多士多方名篇之義如何對曰多士告殷士也多
方告殷民也皆誥體也蓋殷民遷洛者有位之士混
在民中周公治洛初政以王命緫呼為多士而告之
與之更始也多方一篇為成王即政奄與淮夷復叛
成王伐奄歸作此篇以誥多方自大誥至多方八篇
大槩為殷民不服而作
問君奭名篇者何對曰召公欲去而周公留之君奭
者周公尊召公之辭史氏錄其告語因以名篇
問立政一篇五峰胡氏以為作於無逸之後者何對
曰立政者周公戒成王以任賢擇長之道君奭洛誥
諸篇皆有沖孺幼小之稱而無逸一篇獨無是時成
王長矣故無逸之戒是以知其最後此書乃周公之
絶筆也
問周官一書據小序作於黜殷滅淮夷王歸在豐之後
者何對曰是時黜殷久矣何為又及初年之事小
序不可信
問此篇與周禮官制不同者何對曰周官有三公三
孤之職周禮無三公三孤之官或謂師氏即太師保
氏即太保然師保又屬司徒之職是未可知也
問此言六年五服一朝與周禮六服諸侯一歲二歲三
歲一見者亦不同者何對曰周官一書乃董正治
官之訓誥也莫大於師保之任又莫大於朝見之制
略舉其綱未及定為久遠之法將有待於周禮成書
而周公没冬官一書亦闕可見故官制朝儀亦各不
同
問君陳畢命皆以東郊為重而勉之以周公成法者何
對曰周公遷殷頑民於下都親自監之治洛六年
訓誥信矣成王之命君陳康王之命畢公一則曰懋
昭周公之訓一則曰命公以周公之事然則殷之頑
民居於洛者歴三公而猶費撫御也
問顧命與康王之誥本同一篇今分為二者何對曰
康王之誥元合於顧命疑作序者分為二既兩立篇
名則定書百篇之時已為兩篇矣吕氏曰顧命成王
所以正其終康王之誥康王所以正其始
問昭王南征而不復穆王乃其子君牙囧命略不言者
何對曰五峰胡氏曰楚人以膠舟進王至中流膠
液王與祭公皆溺水若是則楚有不可赦之罪穆王
之心當何如哉今觀命君牙伯囧之文典雅弘奥克
已求善盖賢君也豈有忍棄君父而不動天下之兵
以討之疑好事者為之耳故屈完如齊師對管仲曰
君其問諸水濱恐無是事也
問平王利立已之小恩忘弑父大讐孔子定書而取文
侯之命者何對曰五峰胡氏曰幽王無道而見殺
於犬戎平王乃其子所宜養民訓兵率諸侯以披其
巢穴復君鎬京則可謂人子矣今觀文侯之命語平
而不切志舒而不惨忘父之讐輕棄舊都以西事委
之於秦而東遷於洛邑三綱亡矣孔子定書而取此
者蓋有取於晉文捍王於艱而有望於平王中興也
問吕刑非先王之法孔子取之者何對曰蔡傳曰舜
典所謂贖刑者官府學校之刑爾若五刑則固未嘗
贖也穆王巡遊無度財匱民勞至其末年無以為計
乃為此一切權宜之術以斂民財夫子錄之蓋以示
戒然一篇之書哀矜惻怛尤可以想見三代忠厚之
遺意也
問誓者天子出師之號令在魯為僣而夫子錄費誓者
何對曰魯之僣禮自成王賜魯以天子禮樂祀周
公始周王迹熄便有賢子孫豈容費也哉然伯禽初
就封而驟當徐夷之變一旦誓師左右攻伐之節戈
矛牛馬之事若老於行陣者是僣禮中又有禮焉孔
子係之於周書之末者雖與魯也實傷周也
問春秋列國之君豈無能悔過者而孔子錄秦誓者何
對曰自崤之敗凡四伐晉悔安在哉觀秦誓之言
蓋悔用杞子之告而輕於襲鄭若果知悔則用蹇叔
矣孟明之師不出矣文侯之命蓋周書之絶筆也不
得已而與魯又不得已而與秦聖人之志有可悲者
不然列國豈無費秦之告戒者哉
問秦誓秦之誓也費誓魯之誓也不曰魯而曰費者何
對曰費地名閔子騫為費宰公山弗狃以費畔是
也淮夷徐戎並興魯侯征之至費而誓衆故曰費誓
問費誓秦誓皆曰周書者何對曰書稱費秦者如魯
頌商頌附於周詩之末魯周公之胤也聖人蓋有望
焉平王以豐鎬之地予秦而秦卒能取周之故都魯
不能為東周意周之後必為秦楊龜山曰帝王誥命
至此絶矣不然何以係於百篇之終
問書序序所以作者之意東莱吕氏以為皆孔子文而
朱文公悉以為非者何對曰蔡傳以為周秦間人
文字有合經處中間略有得春秋意者如武成洪範
費誓秦誓數篇東萊見一二處中有似春秋遂以為
皆孔子之書不知各篇元自有史官叙作書之意儘
自明白
問小序之文孔安國以附於各篇之首蔡傳欲以存古
聚為一篇於終者何對曰不若附於各篇之首會
讀書人自有見趣如朱氏詩傳將序并作一處讀書
者深為不便近見吉本某人將書序寘之各篇初不
害其為蔡氏書傳也
問大序是誰作對曰漢孔安國作朱子以為魏晉間
文字西漢文粗而近古六朝文字細密愚見文公虚
費辨論只據古来傳記依安國何妨況序未說巫蠱
事斷以為孔氏可也
問五十八篇小序併篇末七書數目大略幾篇對曰
共六十有四小序止係一
十一經問對卷三
