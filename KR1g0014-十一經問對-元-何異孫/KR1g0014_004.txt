十一經問對卷四
毛詩
問夫子刪詩之後讀詩者獨宗毛氏一家者何對曰
申公作魯詩后蒼作齊詩韓嬰作韓詩以義較之獨
毛氏𤼵明率與經合故讀詩者盡宗毛氏
問魯齊韓三家之詩不傳者何對曰魯申公因楚元
王好詩始為詩傳元王以為博士於詩最精後以詩
學授瑕丘江公數傳至薛廣德而其傳泯矣齊詩始
於轅固後景鸞翼奉后蒼皆通齊詩而蒼得名傳至
匡衡蕭望之梁丘賀而止
韓嬰燕人推詩人之意作内外傳全不訓觧章句今
韓詩外傳尚行於世而讀者絶少三家是以不傳
問毛氏單傳其學必有源流若何對曰初孔子以詩
授子夏子夏為之序六傳而至毛亨亨作訓傳以示
毛萇萇後為獻王博士自後鄭玄取毛氏訓詁未盡
者續為注觧號鄭氏箋至謝曼卿又為毛作訓而傳
之衛宏敬仲宏因作序蓋毛氏之學源於子夏是以
與五經並傳至今
問子夏既序矣衛宏復序焉何處為子夏何處是衛宏
對曰鄭氏詩譜云大序是子夏作小序是子夏毛
公合作儒林傳云亦言衛宏
問既曰大序又曰小序者何對曰大序者關雎之序
也小序者各篇之小序也蘇氏曰大序其文反復類
非一人之辭旨凡此皆毛氏之學衛宏之所集錄愚
見不特大序如此若小序亦非一手故譜云子夏意
未盡毛更足成之衛宏復增於其後多失詩人之本
旨矣
問何謂四始對曰司馬遷曰關雎風之始鹿鳴小雅
之始文王大雅之始清廟頌之始
問何謂六義對曰程子曰風者風動之也賦者鋪陳
其事比者直比方之興者因物而起雅者正言之頌
者稱美之是謂六義讀詩者随篇求之有兼得者有
得一二者
問二南之義如何對曰横渠張氏曰所謂周南召南
者以河東則屬紂自豳以北皆為獯鬻所取所及者
向南之國江漢汝墳是也
問周召之名如何對曰鄭譜曰文王作邑於豐乃命
岐邦周召之地為周公旦召公奭之采地武王定天
下巡狩述職陳誦諸國之詩以觀民風俗得二公德
教屬之太師分而國之謂之周南召南
問國風之說如何對曰朱子曰國者諸侯所封之域
風者民俗歌謠之詩謂之風者以其被上之風化而
有言其言又足以感人是以諸侯采之貢於天子天
子受之而列於樂官於以考其俗尚之美惡而知其
政治之得失焉
問國風何始於關雎對曰治天下自齊家始文王風
化始於閨門關雎雖美后妃之德實所以見文王之
德也聖人取為周南之首篇以明夫凡為后妃者其
德皆當如是也
問文王未嘗稱王太姒安得稱后關雎稱后妃之德者
何對曰朱子曰太姒未嘗稱后此追稱之云爾武
王定天下方追王太王王季文王上此則為先公然
則后妃追稱也
問關雎小序止於何句對曰止於用之邦國焉下此
則相傳為大序矣
問用之鄉人焉用之邦國焉豈非后妃之德天下化乎
對曰儀禮鄉飲酒者卿大夫三年賓興賢能之禮
乃合樂周南關雎是用之鄉人也燕禮諸侯飲燕於
臣子遂歌周南關雎是用之邦國也用者歌此詩鄉
人邦國者化自邇以及遠也
問有王者之風有諸侯之風者何對曰陳氏曰岐東
之地宗周在焉故曰王者之風岐西之地為召公主
諸侯之國故曰諸侯之風
問繫之周公繫之召公者何陜以東召公陜以西周
公對曰李氏曰周召皆文王之風化不可繫之於
文王故周公所居之地所得之詩謂之周南而繫之
周公召公所居之地所得之詩謂之召南而繋之召
公
問王者之風謂之化諸侯之風謂之教者何對曰周
南之詩多為文王而作故知其所以化召南之詩多
為諸侯而作故知其所以教
問周召之地實在何所周南之化深漢有游女不可
求思云云召南之化淺誰謂雀無角何以穿我屋
云云對曰䟽曰周者岐周即文王作邑於岐豐之
所召者曹氏曰召即雍縣之召亭鄭譜緫名之以雍
州岐山之陽地名也
問春秋時有所謂周公召者即此周召之地乎對曰
春秋之周召者則於東都受采地本此周召之名而
地非西周之周召矣
問王者諸侯之風已知之矣所謂正風變風者何對
曰上以風化下曰正風下以風刺上曰變風風者如
風之動物使之變化而不自知上之人用此以風化
其下鼓舞動盪而遷於善下之人用此以諷其上優
游巽入而慎其非故武王以是經夫婦成孝敬厚人
倫美教化移風俗至於王道衰禮義廢政教失國異
政家殊俗而變風始作
問正風有幾篇變風有幾篇對曰二南為正風自邶
鄘衛至豳皆為變風
問邶鄘衛以下為風之變而豳安得變對曰成王疑
周公周公作鴟鴞之詩以貽王風遂變矣處變之道
非周公孰能正之故風終於豳而繼之小雅
問變風起於何時對曰自懿王受僣夷王失禮於是
邶風變而柏舟作齊風變而雞鳴作亂國之本滛荒
為大所以謂齊衛為變風之始
問十五國風次序聖人亦有意乎抑本周太師之舊而
略正之乎對曰周召弼鄘衛王鄭齊豳秦魏唐陳
檜曹此孔子未刪詩之前季札所聽周樂之次序也
周召弼鄘衛王鄭齊魏唐秦陳檜曹豳此孔子刪詩
之次序也比周太師舊文可以見聖人之意
問始周次召如何對曰周太師之舊文也夫子因之
蓋天下之治亂常始於閨門故首之以周南又聖賢
之化有淺深故次之以召南
問次之以邶鄘衛者何對曰家道莫先於人倫人倫
莫先於父子衛禍基於衽席覃及宗社故衛居變風
之首
問衛一國之風化也曰邶鄘者何對曰武王伐紂以
其京師封武庚為殷後乃三分其地置三監使管叔
蔡叔霍叔尹而教之自紂城而北謂之邶南謂之鄘
東謂之衛
問武庚既叛管蔡亦誅不知後来復置三監否對曰
鄭譜曰伐三監之後更於此三國建諸侯此必封康
叔之時也康叔封於衛却不知邶鄘封何人
問後此而邶鄘絶無所著見莫不是衛并之乎對曰
衛并弼鄘世次年代皆無可攷鄭譜云武王以殷餘
民封康叔於衛使為之長後世子孫稍并彼二國程
子曰諸侯擅相侵伐衛首及弼鄘故為變風之首者
此也
問衛之變風作於何時對曰康封七世而至頃侯當
夷王時衛國政衰變風始作
問彼時邶鄘必已并於衛矣而尚有邶鄘之詩者何
對曰皆衛詩也采詩官得之於邶地者係之弼得之
於鄘地者係之鄘得之於衛地者係之衛
問衛之詩不係衛而復存邶鄘之名者何對曰衛詩
而存邶鄘者罪衛之并也特分其風而係之已亡之
國者蓋欲存二國也存二國者首并之罪大矣
問齊木瓜之詩亦以係衛者何對曰此必孔子之意
春秋之義不與諸侯專封也列諸衛以見齊侯之仁
苟列諸齊則齊係之行政矣城緣陵不與齊封衛於
楚丘曾謂春秋與之乎
問王風次衛者何對曰次衛亦周太師之舊而孔子
因之夫人倫之道有父子而後有君臣宗國東遷則
君臣之義如之何而不廢平王棄其舊都而徙東都
王城於是王之號令止及於郊與諸侯比矣然王號
未替故不曰周國風而曰王國風補傳曰衛有狄難
未幾復振周有戎禍遂至陵夷王而次衛以此歟
問王室東遷戎禍也今以為君臣之義廢者何對曰
天子不正名諸侯不覲王朝覲會同不修包匭菁茅
不入王擁虚器而號令不及於天下與列國等爾非
君臣之義廢乎
問東周戎禍諸侯有尊周攘夷者王風可不降乎對
曰此變世為之也東遷後七十八年而齊始霸使當
王室之難而任斯責可以攘狄存衛者為攘夷尊周
矣黍離之詩何由而作乎
問降王為國謂夫子為之乎對曰春秋之作王人雖
微賤必序於諸侯之上所以尊周室而使天下知有
王也而乃於詩而降之乎王風次衛自周太師采詩
之時已然而非聖人意也然終謂之王國風春秋王
正月意歟
問次鄭次齊者何對曰成孝敬篤厚人倫詩之本旨
也父子之倫亂而衛之變風作君臣之義廢而王風
下降於諸侯然則鄭風之變其自兄弟之倫斁乎齊
風之變其自夫婦之倫紊乎以鄭次王以齊次鄭太
師樂章之次而夫子因之以變風𤼵乎情止乎禮義
故也
問齊雞鳴之刺固為變鄭緇衣之美亦謂之變乎對
曰詩自下而作以風乎上皆謂之變風於雅亦然周
於是時能以風化下則任賢使能之詩必作於上豈
至使周人美鄭武公而不美周哉武公卒而莊公殺
弟㐮公滛妹兄弟夫婦之倫廢鄭次王齊次鄭謂此
問周樂次序則齊之後次以豳秦魏唐陳檜曹而刪詩
次序則齊之後次以魏唐秦陳檜曹豳聖人之意如
何對曰人倫廢則衰亂之俗成中國微則夷狄之
禍起大壊極弊不可維持於是亂久思治變極思正
故齊之後次之以魏而終之以豳者終歸於正也
問刪詩次序願聞其詳對曰齊始霸也晉代興也齊
之次當以晉而以魏者晉滅魏也魏而後唐猶邶鄘
先衛也魏唐無滛亂之詩而云變風者不過刺其褊
與儉爾
問褊以地狭儉非惡德而刺之者何對曰褊儉之過
則至於吝嗇計校分豪謀利之心始急矣褊而趨利
儉不適中風刺之詩作矣
問魏之變風起於何時對曰魏風莫可攷其世次國
本舜禹之都唐堯之國被聖人之化已久其俗本厚
今亦變者不務修德教民安於褊嗇周桓王時秦人
圍魏其地日見侵削變風始作鄭以為在平桓之世
問唐之變風起於何時對曰唐本堯舊都之地成王
封叔虞於唐南有晉水至子爕改國為晉其後當周
召共和之時曾孫僖侯儉不中禮國人刺之而變風
始作
問唐之後次以秦者何對曰魏唐堯舜禹之故都至
是而風亦變則帝王風教中國禮義將至於蕩然而
夷狄乘之矣故次以秦言中國必將變為秦矣
問秦之先伯益者佐禹治水賜姓曰嬴氏分夷狄者何
對曰其先固非夷狄其後有費昌者為湯御周孝
王時其末孫非子善飬馬封為附庸邑於秦至曾孫
秦仲宣王命為大夫始有車馬侍御之好國人美之
而變風作觀車鄰並坐鼓瑟之詩則知其為夷俗也
況六國終擯黜之而為夷也哉
問秦襄公受岐豐之地此時二南風化有存者乎對
曰岐豐之地文王以之而興二南之化秦用之而變
夷狄之風蓋雍州土厚水深其民重厚質直不為浮
靡以善導之則可以興王以猛驅之則易以圖霸強
毅果敢之習成而王者之風埽地矣
問周以岐豐之地賜秦不知何時方克取之乎對曰
襄公十一年僅一伐戎至岐而卒至文公始逐戎而
有其地西周豐鎬故都既沒於秦而周之子孫微矣
問秦之後次以陳寧不為是乎對曰人倫既廢風俗
敗壊奢儉褊嗇之俗形兼并富強之風起制世御俗
之權不出於上必至於大壊極弊故陳國風有十而
七為滛以陳次秦夷之也
問陳舜潙汭之後何止此邪對曰虞閼父周陶正頼
其器用與其神明之胄故封其子媯滿於陳武王妻
以元女大姬姬無子好巫覡鬼神歌舞之樂五世至
幽公當厲王時變風始作至於靈公極矣刪詩之次
以其國下於秦貶之也傷之也
問次陳者檜檜非大國亦有變風乎對曰檜者其先
祝融氏受封於武王國於河洛濟穎之間子爵其世
次莫攷矣夷厲之間檜君不務政事而好鮮潔衣服
逍遥過時大夫以其無所作為而去之於是檜之變
風始作
問次檜者曹曹非大國亦有變風乎對曰武王封弟
叔振鐸於曹其國在雷澤之地其風重厚務稼穡介
於魯衛之間又寡於患難末代富而無教乃變奢侈
十一世當昭公政衰好奢而任小人曹之變風始作
問自陳以下世變極矣而亂極思治之詩獨見於曹檜
者何對曰東莱詩記曰政出天子則強不陵弱各
得其所政出諸侯則徵𤼵之煩供億之困侵伐之暴
惟小國偏受其苦所以匪風下泉睠睠宗周為獨切
也
問匪風思周道下泉思治又思明王賢伯者何對曰
檜國褊小而政亂國人日憂禍難之及而思王道之
盛時也下泉乃曹共公之世晉文霸業方盛思駢脅
之侮故暴虐於曹執其君分其地曹國無禮而重耳
亦虐矣寧不愧救邢封衛乎
問匪風下泉二詩作於何時對曰匪風作於東遷之
前下泉作於齊桓之後
問何以知匪風作於東遷之前對曰平王初鄭武始
滅檜前乎幽王之時仲為檜君雖恃險無德而匪風
初不刺仲也若以為在宣王之世則周道復興不得
有匪風之思也故鄭譜曰夷厲之間者其東遷之前
乎
問又何以知下泉作於齊桓之後對曰齊桓稱霸在
莊公十五年而曹共公侵刻下民當在晉惠懷之世
而晉文霸之始也以是知作於齊桓之後
問檜在夷厲之間曹當㐮王之世去周公不知幾世矣
所謂不有周公孰能變之反正而終之以豳者何
對曰此聖人之意也謂世之不能反正以無周公故
爾檜曹之後得如豳風者則亂極而治變反而正矣
春秋作於定哀之世猶望平王能反正焉終豳意深
矣哉
問豳何始乎對曰昔后稷封於邰以服事虞夏其子
不窋用失其官自竄于戎狄之間公劉乃不窋之孫
能修后稷之業民歸之而國成焉曰豳時則太康之
世也至商之世太王又避狄之難去豳而居於岐山
之陽武庚之叛周公居東思公劉居豳稼穡艱難以
陳業是為豳國變風焉
問周公之詩不列之正風者何對曰豳非周之列國
周公遭變而作是詩不可言正
問周公居變所謂變而克正者何對曰四國流言君
臣相誚事變如此非周公孰能正之變而克正危持
顛扶係之豳遠矣哉
問公劉之詩入於雅七月之詩不入雅者何對曰雅
言王者之事也七月之詩以周公之故屈居於風
問豳秦皆戎地太師樂歌故以類次夫子刪詩降秦於
唐而繫豳以終豈意不欲同於秦乎對曰樂歌次
序季札所觀必採詩之時為之夫子降秦終豳謂世
道不終窮也一經聖人之手旨趣深矣
問去邠歌豳二字異同者何對曰在詩則此豳字他
書則此邠字監韻豳亦作邠
問七月之詩皆以夏正為斷者何對曰公劉居豳立
國正當夏太康之世所用者夏正也
問何以明之對曰八章皆是夏時只首章七月流火
一句曾謂周正建子五月節氣而有大火西流乎左
傳張趯亦曰黃昏火星中大暑退此夏時也
問豳風皆周公之詩乎對曰七月鴟鴞東山三詩是
周公作破斧伐柯九罭狼跋四詩是周大夫美周公
而作
問變風之後即次以小雅者何對曰終之以豳者見
周公居變之道繼之以小雅者見周公反正之功風
之所以為終雅之所以為始也
問小雅大雅者何對曰文公朱子曰小雅所係者小
大雅所係者大呦呦鹿鳴其義小文王在上於昭于
天其義大序曰政有小大故有小雅焉有大雅焉此
二雅之所以分也
問又有所謂變雅者何對曰文武成康之澤未墜雅
安得變始於厲而莫盛於幽故厲王無道大夫刺之
幽王無道大夫下國皆刺之矣
問雅有正變恐亦如風之正變然正變之中亦有小大
者何對曰變風是下刺上變雅亦是下刺上正雅
有小大故變雅亦有小大
問小雅中厲王無刺詩而刺於大雅者何對曰厲王
無道事關大體故刺詩列於大雅其過失小處政亦
不足刺矣
問厲幽無道其詩尚列在雅者何對曰厲幽雖悖理
傷道而王政猶被邦國但不正耳不列之雅將何所
係哉故鄭譜以為變雅者為此
問變雅無夷懿詩者何對曰夷王失禮懿王受僭其
事起於諸侯故齊風變而雞鳴作邶風變而柏舟作
變雅始於厲王是以夷懿無詩於變雅
問宣王賢君也而有變雅者何對曰有功可美有過
可規美之所以著其善始規之所以冀其有終規之
箴之而不能改是以為刺矣此雲漢江漢常武之美
沔水之規白駒之刺所由作也
問康王無詩者何對曰以其治同成王也成周盛治
播之雅頌康王在位二十六年宜無俟於更張周云
成康信矣
問小雅季札何以言周之衰王通何以言周之盛對
曰季札觀樂適聞所刺之詩所以為衰而王通原鹿
鳴以下之大旨所以為盛
問頌始於清廟者何對曰頌者告宗廟之樂歌也如
清廟祀文王執競祀武王那之祀成湯而始於文王
者風雅頌皆文王之德也
問亦有祀上帝山川鬼神者何對曰祀之時皆有樂
歌所謂以成功告於神明者也
問有盛德大業者皆可歌乎對曰頌者美盛德而告
成功也雖有文王之業武王之功而無成王周公則
不作也是太平之事也
問周頌皆周公作乎對曰先王之盛德太平之樂歌
非周公孰能為之
問魯頌非告神明樂歌而係周者何對曰魯頌止是
僖公善於治魯大夫請於天子而始克作頌以美僖
公四篇皆是願之之辭魯周公之胤也而有賢如僖
固幸之也存魯所以傷周也
問或曰魯之頌僣者何對曰只緣詩介商周之閒故
疑其僣郊禘之僣始於僖公春秋論語皆譏之今所
頌者不過修泮務農宫室馬政而已初無可頌者係
之周貶魯也
問王襃頌漢元結頌唐寧非魯啓之歟對曰頌者施
於鬼神後世乃用之人君周頌商頌皆祭祀之樂章
而魯乃歌美王者故漢宣治道雜霸唐肅僅能恢復
两京王襃元結皆諂者歟
問商頌恐只是存先世之祀典刪詩次序想無預焉
對曰孔子觀詩於周太史方得見諸國之詩據那篇
之小序云有正考父者得商頌十二篇於周之太師
夫子固刪其七矣而存其五者存先代也
問或謂宋㐮公欲為盟主其正考父美之故作商頌是
歟非歟對曰此韓詩外傳與司馬遷之誤爾合從
國語閔馬父之言以為當宋戴公之世時當宣王合
詩序之文為正
問又疑商時未有荆楚韓詩宋㐮之說寧不其然對
曰荆及衡陽惟荆州自帝嚳以来九州有荆楚尚矣
殷武謂維汝荆楚者謂氐羌來享况汝荆楚之南曷
有不至哉韓詩之妄不可信也
問歌詩之禮有工歌又有升歌者何對曰古者天子
諸侯行祭祀及燕享之禮皆有詩歌樂章以動天地
感鬼神明禮敬講信睦也工歌則笙吹於堂下升歌
則工歌堂上貴人聲也
問賦詩者何對曰賦者陳誦古詩以頌人之德故左
傳云歌詩必類
問逸詩大略幾篇對曰司馬遷云三千餘首如周禮
之采齊諸侯之貍首趙㐮之河水祭公之祈招宋公
之新宫儒林之驪駒國子之轡柔田敬仲之車乘鄭
子駟之清河亦數首耳
問亡詩有其義而亡其辭者何對曰朱子詩傳曰由
庚白華由儀等詩皆是笙詩有其譜而亡其辭
周禮
問禮以周名者何對曰禮樂至周大備而禮書又周
公所作故曰周禮
問周公以前皆未有禮書乎對曰舜典曰有能典朕
三禮又曰修五禮曰典曰修意必有簡冊載記夏禮
殷禮損益相因至周遂立為建官六典孔子曰周監
於二代郁郁乎文哉此之謂也
問先儒有疑非周公全書者何對曰大綱是周公作
書未全備而公沒故尚闕冬官一篇今攷尚書周官
其三公三孤又與周禮不合此知六典官制未及施
行中間必有末世添入者繁冗瑣屑處多漢儒增益
如盟詛之屬府史胥徒之類叢雜可疑
問人以周禮為太平之書後世有舉行而不太平者何
對曰周公布置規模尚未施行公孤之官師保之
職莫可攷矣所謂太平之治仁心仁政積累而成安
有舉其纖悉條目五官紙上之文直謂太平禮樂在
此劉歆王安石之見也唐貞觀府兵租庸調略得井
田大意何嘗不太平程子曰有關雎麟趾之意而後
可行周官之法度旨哉言乎
問天官冢宰無一事關乎天曰天官者何對曰三公
寅亮天地爕理隂陽所謂輔弼共成天功者也加天
官於冢宰之上尊大臣也
問冢宰之義如何對曰冢長也適子謂之長適宰天
子宰相也宰相者百官之長故曰冢宰
問冢宰職位尊嚴宜於細務不親而無不緫統者何
對曰設官之意誠慮夫侍御僕從之臣備奔走使令
之職人主燕私之際與之同焉苟無以統之則或轉
移其心志變易其耳目伺候以知其旨奢靡以中其
欲人主一墮其術則亦何所不至此天官所以兼統
宫闈自宫正膳夫酒正内宰無不緫統者内朝外廷
一體也
問又如外府内府玉府職内職幣等會計小職亦兼制
者何對曰有司賤職惟人主之命是從何敢與天
子論當否爭是非(闕)予奪天子知其共而不知節是
以侈心生費用大者廣矣是以悉領之冢宰得以節
制其間使上無私費下無擅供王后世子不敢過取
此冢宰所以兼制國用也
問冢宰既兼制國用然王后世子膳飲喪服不會者何
對曰夫以一人而享四海九州之奉其用度易以
侈私欲易以縱苟非會計之任各有主掌則皆為天
子之私財矣而謂王后世子不會可乎恐是用度多
寡凡式存焉供財賦之有司式法持於太宰所以不
會
問三百六十屬緫命於六卿聽命於太宰者何對曰
太宰建邦典於上小宰率職屬於下太宰秉權小宰
執法宰夫又警飭羣吏之治當時但見太宰居其逸
小宰宰夫常任其勞是以相道尊嚴朝廷清明小大
稱職百官於是乎戒懼而不敢易紀律
問周官書有公孤之職天官冢宰皆不載者何對曰
蔡書傳曰周公方條治事之官而未及師保之職所
謂未及者鄭重而未及言之也書未成而公亡其間
法制有未施用故與周官書異
問或謂師氏即太師保氏即太保如何對曰以師保
之尊而反屬地官司徒之職恐無是理
問或謂公孤兼官無正職故周禮不載然乎對曰三
公論道經邦三孤貳公弘化職任之大無踰此者豈
下於此者得兼乎官不必備惟其人惟三公之官不
必備一公可兼也兼官之制周禮書未成故不載
問地官掌鄉老之卿則公一人六卿則三人矣非三公
乎對曰此天官之職載於地官者王畿六卿六卿
而三公三公與王論道經邦中參六官之事外領六
卿之教其要為民是以屬之鄉焉竊意三公官也冢
宰職也冢宰而兼三公此政恐是官不必備惟其人
意
問然此則是三公三爵而聯六卿之吏乎對曰民事
之重宰相有當躬親者召公為伯而聽男女之訟陳
平以決獄責廷尉錢榖責内史丙吉之不親小事非
天官兼統意矣
問天官之吏獨多者何對曰藏物重故也
問甸師地官之屬列於天官者何對曰甸師以其祭
祀共蕭茅共野之薦帥其徒以給薪蒸是以列於天
官
問地官司徒所職何事對曰司徒之職掌諸侯封域
之制都鄙鄉遂之法園廛關市之賦國郊力役之事
鄉舉里選之書如後世掌版圖戸計者
問大司徒諸公之地方五百里侯地方四百里伯地方
三百里子地方二百里男地方百里與王制孟子不
合者何對曰周雖五等封爵其分土不過三等王
制一篇多增損於漢儒之手而北宫錡班爵禄之問
孟子荅以其詳不可得聞所以異
問凡建邦國以土圭土其地而制其域者何對曰度
其地限其疆域也度則正其四方限則定其四至
問公之地其食者半侯伯三之一男四之一者何對
曰半者公所食租税得其半耳侯伯三分之一子男
四分之一也食者食邑又謂之采邑
問地有不易一易再易者何對曰不易之地歲可種
其地美故家百畆一易之地休一歲乃復種其地薄
故家二百畆再易之地休二歲乃復種此說都鄙之
田王子弟公卿采地也
問荒政十二聚萬民恐甚荒時方講究而行如何對
曰荒者凶年也救饑荒之政凡十有二朝廷立此定
制荒則行之不待講究若待講究而後行饑者死矣
問十二政之中惟散利一條便民其餘似乎不急之務
者何對曰經文固曰聚萬民即不止散利活民一
事也如薄征緩刑弛力舍禁去幾眚禮殺哀蕃樂多
昏索鬼神除盜賊皆是防民之散或因凶荒而為寇
盜鬻男女犯刑禁耳
問正月之吉乃縣教象之法於象魏象魏何所也對
曰象魏者兩觀之右也周禮䟽謂雉門有两觀右觀
之地乃萬民觀法於此左觀之地乃司寇戮人於此
問周制如此則百姓皆得入臯門庫門直法雉門内觀
法宫門全不禁止乎司寇戮人亦在雉門之内乎
對曰舊来周禮外朝之位圖多不合制度近年環溪
吴先生本制其圖以雉門最在外對立雉堞中立門
故曰雉門兩觀在雉門一左一右萬民觀法於此為
便當後漢時以魏闕為當塗高是已不在外朝第一
重門何以曰當塗高既當塗則知必不在臯門庫門
之内而司寇行刑之地去路門差遠環溪本制當是
問鄉三物賓興知仁聖義中和六者何以曰德對曰
有德之謂賢賢者必有德知無不知聖無不通仁者
心之德愛之理義者心之制事之宜不偏不倚之謂
中不剛不柔之謂和民有此六德鄉大夫以賓燕之
禮興之
問孝友睦婣任恤六者何以曰行對曰躬行踐履之
間有可見者謂之行善於父母曰孝善於兄弟曰友
善於内親曰睦善於外親曰婣信於朋友曰任周於
鄕黨曰恤民有此六行亦賓興矣比六德為次
問禮樂射御書數所謂藝也兼有此六者否乎對曰
此六者亦已難盡且禮有五樂有六射有五御亦有
五書有六數有九若六藝兼全則聖人矣三年大比
興其賢者能者有通一藝者有兼一二者全材難
問德行之說信矣而六藝之學曰道藝者何對曰保
氏養國子以道乃教之六藝故曰道藝孔門游藝之
訓亦以志道為先由道入藝非形下之器矣
問五禮之目止是吉凶軍賓嘉五禮乎對曰五禮之
目在春官大宗伯其别三十有六吉禮十有二凶禮
五賓禮八軍禮五嘉禮六
問吉禮十有二者何對曰禋祀禋烟也玉帛燔燎升
烟以祀昊天上帝實柴實牛柴上積柴實牲體以
祀日月星辰槱燎積薪槱燔燎升烟以祀司命司
中風師雨伯血祭隂祀自血起貴氣臭也以祀社
稷五祀沉貍(音埋)山林用貍川澤用沉疈辜疈
牲胷也疈而磔之謂磔攘及蜡祭以祭四方五祀
肆獻(肆音滌)肆者進所觧牲體獻者獻醴謂薦血腥
以裸享先王饋食祀春禴夏嘗秋烝冬
四時之祭皆以享先王此為吉禮十有二
問凶禮五者何對曰喪荒弔禬恤所以哀邦國之憂
喪禮以哀死亡荒禮以哀凶札弔禮以哀禍烖禬禮
以哀圍敗恤禮以哀寇亂此為凶禮五
問賓禮八者何對曰朝宗覲遇會同問視春見曰朝
夏見曰宗秋見曰覲冬見曰遇時見曰會殷見曰同
時聘曰問殷頫曰視此為賓禮八
問軍禮五者何對曰師均田役封大師用衆也大均
恤衆也大田簡衆也大役任衆也大封合衆也此為
軍禮五
問嘉禮六者何對曰飲食昏冠賓射饗燕脤膰賀慶
以飲食親宗族兄弟也以昏冠親成男女也以賓射
親故舊朋友也以饗燕親四方賓客也以脤膰親兄
弟國也以賀慶親異姓國也此為嘉禮六
問六樂之名如何對曰六樂之目在春官曰大司樂
一曰雲門大卷二曰大咸三曰大㲈四曰大夏五曰
大濩六曰大武此之謂六樂
問雲門大卷者何(卷權惓蹇三音)對曰黃帝之樂也周
人冬至舞之以祀天神
問大咸者何對曰一曰咸池至周曰大章堯樂也周
人夏至舞之以祀地祗
問犬㲈者何(㲈同韶)對曰舜樂也周人舞之以祀四望
司中司命風師雨師
問大夏者何對曰禹樂也周人舞之以祀山川
問大濩者何對曰一曰韶濩湯樂也周人舞之以享
姜嫄
問大武者何對曰武王之樂也武王一戎衣定天下
樂以武名不忘其本也成周以來舞之以祀武王
問五射之名如何對曰五射五御之目他無顯證其
名僅見於地官保氏注云一曰白矢二曰参連三曰
剡注四曰㐮(音讓)尺五曰井儀
問五御之名如何對曰地官保氏注云一曰鳴和鸞
二曰逐水曲三曰過君表四曰舞交衢五曰逐禽左
問鳴和鸞者何對曰在衡為鸞在軾為和秦風詩注
田車鸞在鑣乘車鸞在衡皆金為鈴行車疾徐欲中
節者
問逐水曲者何對曰周禮(闕)
問過君表者何對曰周禮(闕)
又五十步為一表司馬建(闕)
羣吏各帥其(闕)
年蒐于别(闕)
問舞交衢者何對曰鄭風(闕)
無明文
問逐禽左者何對曰周禮䟽引毛氏詩傳云故自左
膘而射之逹于右腢為上殺
問六書之名如何對曰據周禮䟽引許氏說文曰一
曰象形二曰處事三曰會意四曰轉注五曰諧聲六
曰假借
問象形者何對曰書與畫同畫取形書取象凡天文
山川井邑草木人物鳥獸鬼物器用服飾有形者可
象亦有象形兼會意諧聲者
問處事者何對曰處一作指象形指事一也象别出
為指事形不可象則指事亦有指事而兼象形會意
諧聲者
問會意者何對曰會意有二體俱主義文合成字亦
有三體會意者
問轉注者何對曰諧聲轉注一也諧聲别出為轉注
有建類主義轉注建類主聲轉注互體别聲轉注互
體别義轉注
問諧聲者何對曰諧聲與五書同出五書有窮諧聲
無窮五書尚義諧聲尚聲觸聲成字不可勝舉亦有
諧聲兼會意者
問假借者何對曰六書惟假借難明假借者本非已
有因他所授有同音借義不借義有叶音借義叶音
不借義有因義而借音有因音而轉借有語辭之借
有方言之借又如詩之風雅頌五聲之宫商角徵羽
十日十二時辰之字皆假借也
問九數之名如何對曰九數之目司徒䟽引鄭注云
一曰方田二曰粟米三曰差分四曰少廣五曰商功
六曰均輸七曰方程八曰贏不足九曰旁要其極九
九
問方田者何對曰方田以御(闕)
状求步畝里頃之積以廣(闕)
之數求之圓田畹田環田(闕)
其首也
問粟米者何對曰粟米以御(闕)
御之率求米之精粗又以(闕)
之長短以石鈞斤兩求絲(闕)
粟米舉其重也
問差分者何對曰差分以(闕)賤廪税本章以爵次
高下求得廪之數以持錢多寡求出税之數以筭賦
多寡求發(闕)之數謂之差分差猶等也
問少廣者何對曰少廣以御積羃方圓本章以合分
之(闕)併田廣除以畝法而求田縱以方法除羃積而
求方又以圓法除方法而求圓謂之少廣舉其凡也
廣一步縱二百四十步為一畆今欲裁取其縱少以
益廣故曰少廣案積羃方圓之筭不但施於田畆舉
田畝為例耳
問商功者何對曰商功以御功程積實本章以堅壊
之率求穿地積以廣遠高深之數四時之程求城塹
溝渠之積與用徒受功之數其負載者又以上下往
来步里之數籠車之任求負載之功謂之商功商度
也
問均輸者何對曰均輸以御遠近勞費本章以戸數
多少道里遠近求車數粟數以人數多少行道遠近
求卒數又以戸數多少粟價高下求僦直以筭數多
少粟價高下求傭錢謂之均輸言輸送遠近勞費均
也
問盈肭者何對曰盈肭以御隠雜互見肭本作朏盈
肭者數人共買物出錢多則有餘少則不足以有餘
不足數求之則人數物價可知數之隠互而難見者
假設有餘不足之數而以此術求之謂之盈肭朏不
足也
問方程者何對曰方程以御錯綜正負本章以諸禾
秉實之數置行列諸行遞互相減使每行止存一列
以求各秉實之數數不等者交易損益之行有列以
正負術入之負欠也謂之方程者程禾數也方所置
行列正方也此(闕)所求之數至為雜揉古人所筭數
周密備具矣
問句股者何對曰句股以御深高廣遠横為句直為
股斜為弦三者可互相求也以句中所容方直之積
求之則山之高井之深城邑之廣道里之遠可以測
知此筭數之極致也
問載師所主何事對曰載師者農牧衡虞官長也主
察地宜均民力制貢賦酌高下肥磽輕重等也
問宅不毛者有里布何義對曰布布泉也宅不毛者
不種桑麻也罰之使出一里二十五家之布案里布
之制廣二寸長二尺以為幣憑官司印書其上以為
民間貿易之幣所罰二十五家之數止為不種桑麻
者勸也
問孟子却說廛無夫里之布者何對曰戰國之世一
切取之市宅之民已賦其廛矣又令出此夫里之布
非周禮載師法度也
十一經問對卷四
