春秋億卷一
明徐學謨撰
隠公
元年春王正月元年者紀魯之元也何以紀魯之元也
春秋魯史也紀元當先魯焉書春王正月王謂周之共
主也而榖梁以為始受命之文王非也魯史而冠以春
王正月公羊之所謂大一統也正月者周以建子之月
為春也胡氏曰以夏時冠周月其說不可觧也如以建
子之月非春則後書大無麥禾書大雨震電之類何以
皆周之時周之月也又曰行夏之時孔子見諸行事之
實益不可觧也為下而先倍烏在其為春秋也不書隠
公即位者何也左氏以為攝也曰桓貴而隠卑也桓幼
隠立而奉之故曰攝也隠固卑也而桓亦非貴也夫人
仲子之子也諸侯不再娶惠公之元妃孟子也娶仲子
以為夫人也仲子不竝妃桓何以稱貴也公羊榖梁曰
成公志也以惠公志欲立桓而成之也隠將反國於桓
也此皆意之也隠長而賢其立宜也隠立而改元矣稱
公矣天子之使臨之矣與諸侯會盟戰伐矣何諱其即
位也不書即位非直隠也而莊而閔而僖也而桓之弑
隠而立賊也何以不諱即位也而隠莊閔僖之不書即
位也疑皆史之闕也非孔子削之也三月公及邾儀父
盟於蔑此書盟之始也儀父邾子字也三傳曰書字褒
之也何以褒之也謂其與公盟也名與字皆史之文也
非孔子别之也盟誓非古也狙詐之漸也義係於盟何
以褒也夏五月鄭伯克段於鄢公羊曰克之何殺之也
殺之則曷為謂之克大鄭伯之惡也曷為大鄭伯之惡
母立之而已殺之也段以弟而畔兄將不利於其國鄭
伯所宜討也何以大鄭伯之惡也討不告于王是鄭伯
之罪也故書克若以力勝之不以義勝之也不書公弟
不弟之也秋七月天王使宰咺來歸惠公仲子之賵左
氏公羊曰仲子桓公之母也榖梁曰惠公之母而孝公
之妾也其說何以互異也三傳皆意之也仲子不稱妃
不稱夫人諸侯之妾也母論惠公桓公之母皆非天子
之所宜賵也而以為不及事譏之譏其已葬而賵無所
施于春秋之義何當也九月及宋人盟於宿春秋書人
義二一衆詞也一略詞也此略詞也榖梁曰及者何内
卑者也宋人外卑者也卑者之盟不日不日者史闕之
也疑非以卑者之盟也胡氏曰凡言盟者惡之是也而
不係於日不日也冬十有二月祭伯來不言天王使祭
伯自來也榖梁曰不正其外交也春秋王國之使多不
書使或史略之也而以為不正其外交疑意之也公子
益師卒榖梁曰大夫日卒正也不日卒惡也益師事無
可據何以知惡也公子彄卒書日公子季友卒書日以
為善之也而公子牙季孫意如宜惡之矣而又何以日
書乎益師不書日史略之也而孔子不以日不日為褒
貶也二年春公會戎于潛左氏曰脩惠公之好也書
會不當會也戎不可長也書之以著魯之輕會也夏五
月莒人入向榖梁曰入者内弗受也我無罪而入之也
春秋凡書入國無王也無駭帥師入極無駭與極同姓
也書入貶也秋八月庚辰公及戎盟于唐與戎盟貶也
九月紀履緰來迎女冬十月伯姬歸於紀公羊曰譏不
親迎也諸侯越國而親迎禮也而大夫代之逆非禮也
紀子伯莒子盟于密左氏曰紀子帛也而杜氏曰莒魯
有怨而紀侯以昏故觧之也十有二月乙卯夫人子氏
薨杜氏曰子氏仲子也桓之母也以左氏豫凶事之語
疑之也榖梁曰隠之妻也卒不書葬夫人之義從君者
也疑是也鄭人伐衛鄭共叔之亂也公孫滑出奔衛衛
人為之伐鄭取廪延至是鄭人伐衛討滑之亂也無王
命而伐之而又以脩怨焉悖也凡書伐貶也所謂春秋
無義戰也三年春王二月己巳日有食之公羊曰紀
異是也不言日史闕之也而公羊曰或日或不日不日
非食正朔也或失之前或失之後也榖梁曰言日不言
朔食晦日也疑皆鑿也即晦而日食之尤異也孔子何
以不書晦也三月庚戌天王崩凡天王盟葬皆書大一
統也夏四月辛卯尹氏卒公羊曰貶也譏世卿也何以
知其譏世卿而胡氏從而為之詞也左氏以為君氏也
隱公之母也或婦人或男子傳疑也凡此類者無係于
褒貶也秋武氏子來求賻公羊曰喪事無求求賻非禮也
天王崩而魯不歸賻故書求也君弱臣強示交貶也八
月庚辰宋公和卒以訃書也日不日名不名無係於春
秋之義也冬十有二月齊侯鄭伯盟于石門外盟書以
來告也癸未葬宋穆公内會書也凡葬以會則書不會
則不書也而胡氏求書不葬之說謂有怠于禮而不葬
者有弱其君而不葬者有討其賊而不葬者有諱其辱
而不葬者有治其罪而不葬者有避其號而不葬者疑
皆意之鑿也非春秋指也四年春王二月莒人伐杞
取牟婁榖梁曰言伐言取所惡也諸侯相伐取地於是
始故謹而志之也外取邑不書有告則書也戊申衛州
吁弑其君完書弑君之始也其不書公子者州吁弑君
之賊衛不以公子告也義係弑君也胡氏以莊公不待
以公子之道故不稱公子而以國氏著後世為人君父
者之戒也州吁有寵而好兵而公弗禁石碏諫而公弗
從此左氏之傳也孔子烏知後有傳之者豫置覆而使
人射之也此儒者信傳之過也夏公及宋公遇于清春
秋書遇之始也公羊曰遇者何不期也榖梁曰内為志
焉耳元年宿之盟而今復尋之也謂私相遇可也而胡
氏以為惡其無人君相見之禮曷徵之也宋公陳侯蔡
人衛人伐鄭書諸侯會伐之始也書公書侯其君自往
也書人衆詞也或非其君自往也左傳曰衛州吁脩納
公子之怨于鄭也諸侯不當私相會伐也而州吁弑君
之賊不能討而佐以伐國尤非也秋翬帥師會宋公陳
侯蔡人衛人伐鄭公羊曰翬者何公子翬也何以不稱
公子貶曷為貶與弑公也夫弑公事在鍾巫之祭謂以
與弑公而豫貶之非也伐鄭之役宋人來乞師公弗許
之矣翬強之而行黨州吁以脩怨是無君也書翬帥師
著非君命也貶不係于不書公子也亦有書公子帥師
而貶者慶父於餘丘之役是也九月衛人殺州吁于濮榖
梁曰稱人以殺殺有罪也公羊曰討賊之辭也均善之
也衛之賊衛人既殺之矣而胡氏又以為罪四國諸侯
之不討賊苛詞也冬十有二月衛人立晉公羊曰晉者
何公子晉也立者不宜立也其稱人何衆立之之辭也
夫晉得衆矣得衆宜立矣而乃責其不宜立何也衆人
立之而不請於王也此春秋之指也五年春公觀魚
于棠觀魚而略地於棠咈僖伯之諫焉書之謹逸遊也
夏四月葬衛桓公以會書也公被弑也而謚桓焉胡氏
何以知其為臣子之私謚之也曰衛本侯爵而稱公也
夫稱公者國人來告之詞也疑無所嫌也秋衛師入郕
衛亂初定而以師入人之國不貶而自貶也九月考仲
子之宮初獻六羽禮諸侯不再娶惠公之元妃孟子也
而仲子夫人也夫人不得祔于廟而隠别宮以享之啟
亂也又初獻六羽焉耦于妃矣尤非禮也邾人鄭人伐
宋宋人取邾田而邾人告于鄭以伐之也邾小而序于
鄭之上伐謀也不貶而自貶也螟榖梁曰蟲災也甚則
月不甚則時公羊曰紀災也冬十有二月辛巳公子彄
卒彄臧僖伯也稱公子以同姓之大夫也其不稱大夫
者榖梁曰先君之大夫也隠不成為君故不爵命大夫
也此附會詞也宋人伐鄭圍長葛左氏曰報入郛之役
也夫伐國而凡言圍者甚宋也六年春鄭人來輸平
榖梁曰輸者墮也平之為言以道成也來輸平者不果
成也非也胡氏曰輸者納也納成于魯也公之未立與
鄭人戰於狐壤止焉元年及宋盟于宿四年遇于清其
秋會師伐鄭脩舊怨也五年而鄭人伐宋入其郛宋來
告命而使者失辭公怒而止至是鄭伯來納成焉善之
也至曰以利相結而貶之于經義曷徵之也夏五月辛
酉公會齊侯盟於艾此齊魯交好之始故書之也秋七
月公羊曰此無事何以書春秋編年四時具然後為年
也似也冬宋人取長葛先是圍長葛矣圍逾年而取之
書取不當取也土地受之天王非諸侯可得而私取之
也宋殤之罪益又甚矣七年春王三月叔姬歸于紀
叔姬伯姬之媵也非夫人也則何以書以待年而遲歸
婚于國為大事故書之也蘇氏曰以其賢而書之非經
義也滕侯卒以赴書也而胡氏以滕訃雖及而魯不䘏
也於經義曷徵之也夏城中丘此書城之始也公羊曰
中丘者何内之色也城中丘何以書以重書是也凡書
城之例也而左氏曰書不時也榖梁曰凡城之志皆譏
也二傳疑皆鑿也齊侯使其弟年來聘此齊聘之始也
禮小聘曰問使大夫大聘使卿年不稱卿稱大夫而稱
弟明不當使也齊僖公之嬖弟廢禮也秋公伐邾左氏
曰公伐邾為宋討也諸侯不得自相伐而隠為宋伐邾
尤非也眛之盟何在也冬天王使凡伯來聘此周聘之
始也戎伐凡伯于楚丘以歸楚丘衛地也天子之使經
之衛人不為之具徒詰奸而令戎得而伐之又執之以
歸而衛終弗救也無王矣書楚丘甚衛罪也八年春
宋公衛侯遇于垂垂衛地他國相遇而書者以來告也
三月鄭伯使宛來歸祊庚寅我入祊鄭以祊易魯許田
也祊近魯宣王賜鄭湯沐地以助太山之祀也許近鄭
成王賜魯朝宿地以奬周公之勲也賜地而書歸書入
交示貶也夏六月己亥蔡侯考父卒考父蔡侯名也辛
亥宿男卒不名也名不名從其國之赴也胡氏曰諸侯
薨訃不以名而仲尼革之必以名書變周制也以為作
春秋之驗也孔子而變周制則春秋可以無作也秋七
月庚午宋公齊侯衛侯盟于瓦屋齊尊而先宋宋主盟
也以來告書也八月葬蔡宣公以會書也九月辛卯公
及莒人盟于浮來胡氏曰莒人微也而魯與之盟譏謙
而失禮也非也譏在盟而不在微也螟紀災也冬十有
二月無駭卒不書氏不書爵者略之也九年春天王
使南季來聘榖梁曰聘諸侯非正也周禮天子時聘以
結諸侯之好曷謂非正也天子有聘而隠未嘗朝周書
之徵陵夷之漸也三月癸酉大雨震電庚辰大雨雪周
之三月今建寅之月也雨雪宜也而震電不宜也既震
電而又雨雪徵舛也挾卒不書大夫者略之也夏城郎
書重也非不時也秋七月無事而存時也冬公會齊侯
于防胡氏以為非王事而私相會皆譏也十年春王
二月公會齊侯鄭伯于中丘謀伐宋也夏翬帥師會齊
人鄭人伐宋翬帥師者翬自帥師也不候公命而先期
往也伐鄭伐宋兩書翬帥師徵無將也六月壬戌公敗
宋師于菅辛未取郜辛巳取防書取不宜取也諸侯各
有分土也秋宋人衛人入鄭書入乘鄭之虛也宋人蔡
人衛人伐戴鄭伯伐取之上書宋人衛人入鄭矣又書
宋人蔡人衛人伐戴而鄭伯伐取之疑三國入鄭而又
圍戴戴小國也鄭伯素強禦三國而兼取戴焉左傳所
謂取三師是也交示貶也冬十月壬午齊人鄭人入郕
左傳云鄭公以王命討宋而郕人不會故伐而入之也
程氏曰討違王命不書入書入非王命可知也十有
一年春滕侯薛侯來朝諸侯相朝正也滕薛小而魯大
書來朝滕薛自來朝而魯不報也貶自見也夏五月公
會鄭伯于時來謀許也秋七月壬午公及齊侯鄭伯入
許書入許許無刑而伐之侮弱也冬十有一月公薨不
書地不正終也左氏云羽父譛于桓公而使賊弑之也
何以不書弑也隠之也為宗國諱也非宗國不諱也以
正亂賊也
桓公
元年春王正月公即位公羊曰繼弑君不言即位此其
言即位何如其意也言如其弑君欲即位意以著其惡
也此以莊公繼弑不書即位而曲為之說也桓誠惡矣
國人已奉之為君未有不書其即位者也其有不書即
位者史之闕也非仲尼削之也三月公會鄭伯於垂鄭
伯以璧假許田先是鄭歸祊矣至是加璧以易許田焉
稱假遜辭也公羊曰有天子存則諸侯不得專地許田
魯朝宿邑也胡可假也書之譏也夏四月丁未公及鄭
伯盟于越書及者内為志也秋大水紀災也冬十月無
事闕也二年春王正月戊申宋督弑其君與夷及其
大夫孔父宋來告也督先殺孔父而後弑殤公書及其
大夫孔父者與國之難不敢先君賢之也滕子來朝滕
故侯爵也今書子何也漢儒以為時王黜之也胡氏以
為桓弑君之惡也而滕先鄰國朝之仲尼斥而子之也
仲尼烏得而子之也曰春秋天子之事也仲尼假魯史
用五刑奉天討誅亂賊垂天子之法於後世也夫仲尼
雖聖臣也微也烏得僣天子之權以奪人之爵也隠公
被弑而書薨諱之也桓公弑君而書即位不敢斥君也
天子之事不用於魯而獨用於滕而奪之爵是以臆見
窺聖人也孟子所謂天子之事者何也如春秋紀年必
冠以春王正月係王於天以見天下之共主猶在也天
下之共主猶在而列國之功罪即事而自著也此竊取
之義也其不書滕侯而書滕子者焉知非時王斥之也
仍史之舊也終春秋之世而滕稱子豈皆以朝弑君而
斥之也三月公會齊侯陳侯鄭伯于稷以成宋亂漢儒
曰宣四年公及齊侯平莒及郯傳曰平者成也然則成
亦平也春秋故為尊親諱也而胡氏以為桓受賂以主
華氏桓之惡不能諱而直書成宋亂似觧成之誤也仲
尼書法疑不若是之淺也夏四月取郜大鼎于宋戊申
納于太廟不書宋賂而書取之而納之廟桓之所以成
宋亂者如此也不貶而貶自見也秋七月杞侯來朝杞
與滕皆來朝桓而滕書子杞仍書侯何也胡氏以為齊
欲伐杞把求魯為之主非桓立而朝之也美惡不嫌同
辭也此以左氏為據也仲尼之經炳如日星何俟于左
氏之翼而為曖昧不明之詞也亦曰桓弑而立書二國
來朝明不當來朝也蔡侯鄭伯會于鄧左氏曰始懼楚
也九月入把左氏曰討不敬也把來朝魯而魯入于杞
不貶而自貶也公及戎盟于唐冬公至自唐桓與戎盟
非也七月盟而冬始至自唐譏久也公榖皆言危之也
似意之也凡君之出入必書春秋例也三年春正月
不書王胡氏以為桓無王而不書王也不書王而桓益
無王矣非春秋指也非仲尼待宗國之禮也元年書王
矣二年書王矣何獨三年以後不書王乎十二公不書
王正月多矣疑皆史之闕也公會齊侯于嬴夏齊侯衛
侯胥命于蒲公榖左皆以為胥之為言相也古者不盟
結言而退近正也春秋之義謹私會也即結言而退無
取之兵六月公會杞侯于盛左氏曰求成也倏而入之
倏而求成之皆非禮也秋七月壬辰朔日有食之既書災
也曰既書災甚也公子翬如齊逆女榖梁曰逆女親者
也使大夫非正也夫使非正而翬不去公子何也註曰
桓公不以翬為罪人也桓公不以為罪人而書公子是
春秋為遂過之書也非也書公子不書公子仍史之舊
也非仲尼筆削之也九月齊侯送姜氏于讙公會齊侯于
讙夫人姜氏至自齊榖梁曰送女逾竟非禮也公會齊
侯于讙胡氏以為譏不親迎也夫合二姓之好以繼萬
世之後親迎禮也齊與魯近其禮可行也若其遠也可
廢國事而行親迎乎逆諸境亦禮也似不必泥古之過
也冬齊侯使其弟年來聘左氏曰致夫人也詞無褒貶
也有年紀祥也胡氏曰桓不當有年而書有年為變異
也年之豐凶民命焉繫君雖無道民何罪焉而不當有
年乎傳之鑿也四年春正月公狩於郎公羊曰譏遠
也周之春夏之冬也冬曰狩禮也而狩于遠地逸也夏
天王使宰渠伯糾來聘書仍史之文也胡氏以為糾位
六卿之長而聘桓焉仲尼降從中士之例書名貶也糾
王使之也非自聘也即有貶焉糾無罪也仲尼亦何所
恃而能貶王之卿為中士也亦曰魯未朝周而天王使
宰來聘焉不貶而自貶也五年春正月甲戌己丑陳
侯鮑卒左氏曰陳亂兩赴之也故甲戌己丑兩存之也
夏齊侯鄭伯如紀左氏曰齊鄭將襲紀紀人知之也以
來告書也書如伐謀也天王使仍叔之子來聘周遞年
來聘魯而魯未朝周故書之也胡氏曰仍叔之子云者
譏世官非公選也仲尼之意似未暇及仍叔之子也葬
陳桓公以會書也城祝丘書大役也秋蔡人衛人陳人
從王伐鄭王奪鄭伯政鄭伯不朝王以諸侯伐鄭天子
討而不伐書伐弱王也鄭有罪不能命諸侯討罪而以
諸侯之師自伐之所以啟敗也書伐而譏自著也胡氏
以王不能討桓之罪而伐鄭仲尼何敢削天于王也不
書天者疑亦史之闕也大雩胡氏曰大雩者雩于上帝
諸侯不得祭天地也於三傳無所據也凡宗國之典皆
稱大臣子之詞也螽書災也冬州公如曹榖梁曰外相
如不書此其書何也過我也六年春寔來寔州公名
也來非來朝也如曹而過我書來也詞無褒貶也夏四
月公會紀侯于郕郕魯地紀侯來會也秋八月壬午大
閱不書地者閱于國也書八月者非時而簡車馬也榖
梁曰蓋以觀婦人不知何所據也蔡人殺陳佗佗陳君
也不書陳君以其簒弑雖即位逾年不成之乎為君也
書人衆詞也書殺幸之也榖梁曰陳侯與蔡人爭禽蔡
人不知其是陳君也而殺之疑附會也九月丁卯子同
生冢嫡始生書大事也後君舉子不書舉一以見例也
榖梁曰疑故志之鑿也冬紀侯來朝自曹來朝也齊謀
之而求託國于魯也七年春二月己亥焚咸丘公榖
皆云焚用火攻也咸丘邾婁之邑也胡氏以為焚林而
田也于傳若無所據闕之可也夏榖伯綏來朝鄧侯吾
離來朝公榖曰失國而朝故名之也名仍史之文也非
仲尼名之也胡氏曰桓公弑君而榖鄧來朝見諸侯不
脩其職而去秋冬二時尤鑿也即秋冬而有事可書仲
尼亦將去二時乎不書史闕之也八年春正月己卯
烝烝祭名也榖梁曰烝冬事也春興之志不時也天王
使家父來聘家采地父字也天子之大夫也家父來聘
胡氏以為不加貶者前貶宰渠伯糾矣此大夫不必貶
也見春秋任宰相之專鑿也桓公即位八年而周三聘
焉桓未朝周示君弱臣強也夏五月丁丑烝半歲而兩
烝焉著數也秋伐邾魯自伐之也冬十月雨雪書不時
也冬而雨雪何以不時也周之十月夏之八月非雨雪
時也胡氏以為周改年不改月此可證其非也祭公來
遂逆王后于紀王使魯主昏故祭公來受命而迎也天
子無外故因稱王后卿不書舉重略輕也凡言遂因上
事生下事之詞也而胡氏以祭公論道之官不宜使之
輕而祭公緣此得專命不報遂行如紀而王以輕使為
失祭公以遂行為罪是於無過中求有過也天子不親
迎而使公逆何不可也祭公既來魯而遂逆王后于紀
焉此非翬帥師之類也何專之有九年紀季姜歸于
京師從其女歸之稱也夏四月秋七月事闕也冬曹伯
使其世子射姑來朝曹伯有疾不能朝而世子攝也
十年春王正月庚申曹伯終生卒以赴書也夏五月葬
曹桓公以會書也秋公會衛侯于桃丘弗遇衛失信也
郎之師所由啟也冬十有二月丙午齊侯衛侯鄭伯來
戰於郎春秋以魯為内外伐而書來戰公榖以為諱其
敗也十有一年春正月齊人衛人鄭人盟于惡曹書人衆
辭也略之也以郎之戰而書也夏五月癸未鄭伯寤生
卒以赴書秋七月葬鄭莊公以會書也九月宋人執鄭
祭仲以祭仲之立忽也忽長而立之是也宋人執祭仲
欲以立突也突歸于鄭祭仲之刦于宋而又立突也鄭
忽出奔衛突奪其國也書突而歸于鄭也見宋人強援
之也書忽而加鄭焉本鄭出奔于衛見其當立不當出
奔也柔會宋公陳侯蔡叔盟于折柔魯大夫也書大夫
會盟諸侯之始也公會宋公于夫鍾冬十有二月公會
宋公于闞屢會而屢書之志私也十有二年春正月
事闕也夏六月壬寅公會杞侯莒子盟于曲池曲池魯
地把莒來會也秋七月丁亥公會宋公燕人盟于榖丘
榖丘宋地會于宋也八月壬辰陳侯躍卒以赴書也公
會宋公于虚冬十有一月公會宋公于龜書屢會也丙
戌公會鄭伯于武父始公欲平宋鄭故屢會而宋辭平
焉乃與鄭會謀伐宋也十有二月及鄭師伐宋丁未戰
于宋先是屢會而宋無信焉故書伐以章宋罪也公榖
云言戰于宋諱敗也十有三年春二月公會紀侯鄭
伯己巳及齊侯宋公衛侯燕人戰齊師宋師衛師燕師
敗績此齊人合宋衛燕之師伐紀魯與鄭助紀而四國
之師敗也三月葬衛宣公魯方與衛戰而猶來告葬春
秋之國乍合乍離皆此類也夏大水志災也秋七月冬
十月事闕也十有四年春正月公會鄭伯于曹脩武
父之好也無冰志災也周之正月夏之十一月也而胡
氏亦曰仲冬之月何與春王正月之論自異也夏五無
月胡氏以為傳疑也史闕文之證也夏五之下必知脱
月字疑而不益聖人之慎也鄭伯使其弟語來盟左氏
曰來尋盟且修曹之會也秋八月壬申御廪災志災也
乙亥嘗胡氏曰志不時與不敬也冬十有二月丁巳齊
侯禄父卒以赴書也宋人以齊人蔡人衛人陳人伐
鄭左氏曰報宋之戰也胡氏曰以者能左右之以行
已意也十有五年春二月天王使家父來求車公
羊曰王者無求求車非禮也故書以譏之也三月乙
未天王崩以赴書大一統也夏四月己巳葬齊僖公
以會書也不供天王之喪而會齊僖之葬悖之甚也
五月鄭伯突出奔蔡簒立而見逐於臣故以自奔為文
罪之也鄭世子忽後歸于鄭榖梁曰復正也許叔入于
許宜復國而不得其道故書字書入也公會齊侯于
艾魯嘗與齊絶矣至是復通好焉左氏以為謀定許
經無其事未可知也邾人牟人葛人來朝為天王崩
而相朝故貶也或曰旅朝諸侯事天子之禮魯不當
旅朝其義上僣所以責之重也秋九月鄭伯突入于
櫟左氏曰因櫟人殺檀伯而遂居櫟求復國也既入
于櫟則其國已後矣書入書名所以示義不容也冬十
有一月公會宋公衛侯陳侯于袲伐鄭將納厲公也右
簒非正也十有六年春正月公會宋公蔡侯衛侯于
曹夏四月公會宋公衛侯陳侯蔡侯伐鄭納厲公也秋
七月公至自伐鄭左氏曰用飲至之禮也伐鄭非正也
書飲至譏也冬城向志大役也十有一月衛侯朔出奔齊
惠公朔也十有七年春正月丙辰公會齊侯紀侯盟
于黃左氏曰平齊紀且謀衛故也二月丙午公及邾儀父
盟于趡左氏曰尋隠元年蔑之盟也夏五月丙午及齊
師戰于奚左氏曰齊人侵魯疆也齊魯交兵之始也六
月丁丑蔡侯封人卒以赴書也秋八月蔡季自陳歸于
蔡歸順詞也蔡人召季於陳而立之也癸巳葬蔡桓侯
以會書也諸侯葬皆稱公今稱侯從其告也及宋人衛
人伐邾侮弱也冬十月朔日有食之紀變也十有八
年春王正月前此不書王正月此又書王何也疑皆史
之舊也胡氏曰桓公之殁年仲尼以王法誅之也腐詞
也桓公弑君不待王不王而其惡自見也仲尼何所恃
而誅之也公會齊侯於濼公與夫人姜氏遂如齊夏四
月丙子公薨于齊丁酉公之喪至自齊禮父母不在女
不歸寧桓公不能以禮閑其妻與之如齊齊侯通焉已
為公子彭生所乘而薨焉患自掇也春秋不書所以為
内諱也秋七月事闕也冬十有二月葬我君桓公榖梁
曰君弑賊不討不書葬此其言葬何也不責踰國而討
于是也齊強非已所討也
春秋億卷一
