春秋億卷四
明徐學謨撰
文公
元年春王正月公即位榖梁曰繼正即位正也於是僖
未葬而即位何也即位必歲首不可以葬緩故而曠年
無君也二月癸亥日有食之杜氏曰不書朔官失之也
天王使叔服來會葬榖梁曰葬曰會其志重天子之禮
也夏四月丁巳葬我君僖公杜氏曰七月葬緩也天王
使毛伯來錫公命榖梁曰禮有受命無錫命錫命非正
也晉侯伐衛來告書也叔孫得臣如京師左氏曰拜錫
命也衛人伐晉以不朝晉也秋公孫敖會晉侯于戚左
氏曰晉侯疆衛戚田故公孫敖會之也冬十月丁未楚
世子商臣弑其君髠來告書也書世子書君示不子不
臣也公孫敖如齊即位而卿出聘繼好禮也二年春
王二月甲子晉侯及秦師戰於彭衙秦師敗績秦伐晉
而先晉侯者與應兵也丁丑作僖公主僖公葬十有五
月矣始作主慢也三月乙巳及晉處父盟不書公諱也
諱與大夫盟恥也先是晉責魯不朝而公如晉故出不
書反不致也夏六月公孫敖會宋公陳侯鄭伯晉士縠
盟于垂隴公羊註云盟誅商臣也自十有二月不雨至
于秋七月紀旱也八月丁卯大事于大廟躋僖公大事
大祫也躋僖公升主于閔之上也閔即庶兄也而僖嘗
臣之何以躋也公羊所謂逆祀也逆祀非禮也冬晉人
宋人陳人鄭人伐秦報彭衙之役也書人衆詞也而胡
氏以為貶意之也公子遂如齊納幣喪未畢而納幣非
禮也三年春王正月叔孫得臣會晉人宋人陳人衛
人鄭人伐沈沈潰左氏曰以其服楚故伐之也夏五月
王子虎卒王子虎即叔服也公羊曰外大夫不卒此何
以卒新使乎我也鑿也尹氏常卒之矣何云外大夫不
卒也有赴即書春秋例也秦人伐晉左氏曰秦伯伐晉
濟河焚舟封殽尸而還不書勝敗晉師不出也書人衆
詞也胡氏曰貶意之也義係于伐不係書爵書人也秋
楚人圍江以江近楚也雨螽于宋外災不書此何以書
疑來告也冬公如晉十有二月己巳公及晉侯盟以晉
改處父之盟復與晉侯盟善晉之悔過也晉陽處父帥
師伐楚以救江榖梁曰此伐楚其言救江何也江遠楚
近伐楚所以救江也善之也而胡氏責晉以不能討商
臣之罪而特書救江似也四年春公至自晉反至書
也夏逆婦姜于齊未嫁當稱逆女今書婦姜公榖互異
公云娶于大夫略之也然則天子不娶于諸侯乎榖云
禮成乎齊也此尤不可曉也齊嫁曰女魯娶曰婦即書
逆婦二詞原不嫌互異也所以貶者文之禫制未終也
狄侵齊以告書也秋楚人滅江甚楚也晉侯伐秦報王
官之役也晉師黷矣何以書侯也胡氏曰不譏晉侯深
善秦伯也此曲詞也義係書伐不係于書人書侯也衛
侯使甯俞來聘善脩睦也冬十有一月壬寅夫人風氏
薨僖公母也五年春王正月王使榮叔歸含且賵風
氏雖莊公之妾而僖公之母也母以子貴王以夫人禮
含賵之左氏以為禮也胡氏曰王不宜厚禮妾母而仲
尼不稱天以謹之也是貶天子矣不稱天史略之也或
天或不天皆史佚也三月辛亥葬我小君成風王使召
伯來會葬成風之祔廟不祔廟傳無考也胡氏故以王
使召伯來會葬為祔廟之證苛詞也夏公孫敖如晉尋
盟也秦人入鄀左氏曰以貳楚也秋楚人滅六左氏曰
以六叛楚即東夷楚滅之也書滅甚楚也冬十月許男
業卒以赴書也六年春葬許僖公以會書也夏季孫
行父如陳秋季孫行父如晉尋盟也八月乙亥晉侯讙
卒以赴書也冬十月公子遂如晉葬晉襄公書遂公不
會葬也晉殺其大夫陽處父晉狐射姑出奔狄公羊曰
射姑殺之也然何以書晉殺之也曰君漏言也君漏言
柰何君使射姑將而處父止之也故稱國以殺而下書
射姑奔也此疑附會之詞也豈有不殺而罪上者也其
殺與奔皆晉事不可考也凡書殺大夫春秋祗以專罪
不問其何事殺之也閏月不告朔猶朝于廟閏亦宜告
朔而止朝廟志失禮也七年春公伐邾三月甲戌取
須句書取不宜取也遂城郚因伐邾之師而城之也夏
四月宋公壬臣卒以赴書也宋人殺其大夫書宋人者
衆詞也國亂無主而擅殺之也大夫不名義係于殺大
夫而名不名不問也戊子晉人及秦人戰于令狐先蔑
奔秦襄公卒而先蔑迎公子雍于秦秦師送之晉已立
靈公矣故有令狐之戰而先蔑奔秦書之貶置君之貳
也秋八月公會諸侯晉大夫盟于扈以晉立新君也大
夫而與諸侯盟志趙盾之專擅也冬徐伐莒公孫敖如
莒蒞盟莒求援也八年春王正月夏四月事闕也秋
八月戊申天王崩天王者周襄王也冬十月壬午公子
遂會晉趙盾盟于衡雍尋扈之盟也乙酉公子遂會雒戎
盟于暴戎無會盟書會書盟貶也公孫敖如京師不至
而復丙戌奔莒如京師不至而復棄命也奔莒志淫也
交貶之也螽志異也宋人殺其大夫司馬宋司城來奔
殺司馬罪專也司城來奔著失守也交貶之也九年
春毛伯來求金公羊曰何以書譏何譏爾王者無求求
金非禮也毛伯大夫不稱王使當喪未君也夫人姜氏
如齊公羊註云奔父母之喪也榖梁註云歸寧也二月
叔孫得臣如京師辛丑葬襄王天子微而諸侯不復往
會葬故書得臣如京師也晉人殺其大夫先都杜氏曰
先都下軍佐也以作亂討也三月夫人姜氏至自齊夫
人例不致書至示數也晉人殺其大夫士縠及箕鄭父
胡氏曰稱人以殺國亂無政衆人擅殺之似也楚人伐
鄭公子遂會晉人宋人衛人許人救鄭楚伐鄭而諸侯
救之禮也書人衆詞也胡氏以為救而不及楚師貶鑿
也夏狄侵齊志猾夏也秋八月曹伯襄卒以赴書也九
月癸酉地震書異也冬楚子使荻來聘楚始有大夫也
書來聘進之也秦人來歸僖公成風之檖成風莊公妾
也於僖公為母母以子貴故書僖公成風係之子也葬
曹共公以會書也十年春王三月辛夘臧孫辰卒卒
大夫例也夏秦伐晉志秦之黷也楚殺其大夫宜申書
殺志專殺也自正月不雨至于秋七月紀旱也及蘇子
盟于女栗頃王新立與魯盟也冬狄侵宋楚子蔡侯次
于厥貉志楚漸圖霸也十有一年春楚子伐麇志楚
彊也夏叔彭生會晉郤缺于承匡左氏曰謀諸侯之從
於楚者也秋曹伯來朝以即位朝也公子遂如宋以有
狄難也狄侵齊以及我書之也冬十月甲午叔孫得臣
敗狄于鹹志捷也十有二年春王正月郕伯來奔郕
太子朱儒也魯以諸侯之禮逆之故稱伯也杞伯來朝
以即位朝也二月庚子子叔姬卒文公女許嫁于杞以絶
昏至是卒于魯書之也夏楚人圍巢志楚彊也秋滕子
來朝左氏曰始朝公也秦伯使術來聘與脩睦也冬十
有二月戊午晉人秦人戰于河曲書人衆詞也於是秦
晉之交兵數矣書之志黷也季孫行父帥師城諸及鄆
榖梁曰稱帥師言有難而城之也十有三年春王正
月事闕也夏五月壬午陳侯朔卒邾子蘧蒢卒以赴書
也自正月不雨至于秋七月紀旱也世室屋壞世室魯
公之廟廟壊不脩譏怠事也冬公如晉衛侯會公于沓
尋晉盟也狄侵衛志侵暴也十有二月己丑公及晉侯
盟還自晉鄭伯會公于棐尋盟而還也十有四年春
王正月公至自晉以反至書也邾婁人伐我南鄙叔彭
生帥師伐邾書應兵也夏五月乙亥齊侯潘卒以赴書
也六月公會宋公陳侯衛侯鄭伯許男曹伯晉趙盾癸
酉同盟于新城謀同外楚也秋七月有星孛入于北斗
紀異也公至自會以反至書也晉人納捷菑于邾弗克
納捷菑邾文公之次子晉出也故晉人欲立而納之而
邾人辭以有元妃之子故弗克納也九月甲申公孫敖
卒于齊奔大夫不言卒而言卒魯受其喪也齊公子商
人弑其君舍榖梁曰舍未逾年其曰君何也成舍之為
君所以重商人之弑也宋子哀來奔子哀高哀也以辭
主禄來奔義之也冬單伯如齊齊人執單伯單伯周卿
士為魯如齊請叔姬叔姬舍之母也舍弑矣故商人執
王使并執叔姬無道之甚書示戒也十有五年春季
孫行父如晉尋盟也三月宋司馬華孫來盟宋亂大夫
專盟也夏曹伯來朝以即位朝也齊人歸公孫敖之喪
公孫敖以奔死于齊而歸其喪史直醜其事也胡氏引
許氏之說以為文伯惠叔二子之哀誠仲尼存之鑿也
六月辛丑朔日有食之鼔用牲於社志異也單伯至自
齊齊始執之今由魯歸故至之也晉郤缺帥師伐蔡戊
申入蔡甚晉也秋齊人侵我西鄙鄙遠故兵不出也季
孫行父如晉尋盟也冬十有一月諸侯盟于扈公不與
故不以國稱略之也十有二月齊人來歸子叔姬書來
歸子叔姬無罪也齊侯侵我西鄙遂伐曹入其郛齊始
敗夏盟也十有六年春季孫行父會齊侯于陽榖齊
侯弗及盟左氏曰及齊平也公疾以大夫行齊弗内也
夏五月公四不視朔公羊以為疾也而經不言疾志怠
政也胡氏之說似也六月戊辰公子遂及齊侯盟于郪
丘左氏曰魯賂齊始盟之也秋八月辛未夫人姜氏薨
文公母也毁泉臺左氏曰辟蛇妖也以夫人薨故毁之
也楚人秦人巴人滅庸左氏曰楚滅之而秦人巴人從
之也冬十有一月宋人弑其君杵臼書人略詞也昭公
無道而甸弑之也君無道非臣子所得弑故志之也
十有七年春晉人衛人陳人鄭人伐宋討宋賊也書人
衆詞也非貶之也夏四月癸亥葬我小君聲姜文公母
也左氏曰有齊難葬緩也齊侯伐我西鄙前侵而今伐
之甚齊也六月癸未公及齊侯盟于榖及齊平也諸侯
會于扈平宋也公不與故略之也秋公至自榖反至書
也冬公子遂知齊左氏曰拜榖之盟也十有八年春
王二月丁丑公薨于臺下非正寢也秦伯罃卒以赴書
也夏五月戊戌齊人弑其君商人商人弑君賊也齊人以君
事之矣又殺之故志弑也六月癸酉葬我君文公葬以
期也秋公子遂叔孫得臣如齊左氏曰齊惠公立故且
拜葬也冬十月子卒子赤也襄仲弑之而立宣公也諸
侯在喪故稱子不書弑諱也夫人姜氏歸于齊赤之母
也子被弑而歸哀之也季孫行父如齊告難也莒弑其
君庶其不稱誰弑之以告略也
宣公
元年春王正月公即位公羊曰繼弑君不言即位此其
言即位何其意也鑿也赤弑而國人奉之為君矣春秋
安得而削其即位也公子遂如齊逆女以喪娶也三月
遂以夫人婦姜至自齊公羊曰不稱姜氏貶夫人也夫
人在齊以從父為命安得以喪娶貶及夫人也夏季孫
行父如齊告即位也晉放其大夫胥甲父于衛書放薄
于專殺也公會齊侯于平州左氏曰齊定公位也公子
遂如齊拜成也六月齊人取濟西田以拜成賂之也秋
邾子來朝以即位朝也楚子鄭人侵陳遂侵宋人衆詞
也胡氏以為貶非也侵陳宋楚主之也何以不人而子
之也宋公陳侯衛侯曹伯會晉師于棐林伐鄭救陳也
冬晉趙穿帥師侵崇崇秦與國也晉求成于秦故侵其與
國而要其成也晉人宋人伐鄭報北林之役也二年
春王二月壬子宋華元帥師及鄭公子歸生帥師戰于
大棘宋師敗績獲宋華元大棘之戰書宋師敗績矣而
又書獲宋華元恥敗也秦師伐晉左氏曰以報崇也崇
書侵此書伐示秦為應兵也夏晉人宋人衛人陳人侵鄭左
氏曰為宋報大棘之役也秋九月乙丑晉趙盾弑其君
夷臯趙穿弑之也而董狐罪盾為正卿亡不越境歸不
討賊以是書盾弑也春秋亦從其赴而書之非赴以趙
穿而書以趙盾也而胡氏以夫子推見至隠意之也冬
十月乙亥天王崩匡王也三年春王正月郊牛之口
傷改卜牛牛死乃不郊猶三望左氏曰不郊而望皆非
禮也望郊之屬也不郊亦無望可也葬匡王四月而葬
以微略禮也楚子伐陸渾之戎以夷相攻不書陸渾近
雒疑偪周也夏楚人侵鄭鄭背楚與晉平楚人侵之也
秋赤狄侵齊志侵暴也宋師圍曹左氏曰報武氏之亂
也冬十月丙戌鄭伯蘭卒以赴書也葬鄭繆公以會書
也四年春王正月公及齊侯平莒及郯莒人不肯公
伐莒取向莒郯二國相怨故公與齊侯平之以莒人不
肯公伐莒而取向甚魯也榖梁所謂乘義而為利也秦
伯稻卒以赴書也夏六月乙酉鄭公于歸生弑其君夷
左氏以公子宋倡逆歸生懼譛而從之宜不當以歸生
為首惡而春秋書歸生弑其君夷亦從宋之告詞也而
胡氏罪歸生不能先事討賊是信傳之過也赤狄侵齊
志侵暴也秋公如齊公至自齊不日反速也冬楚子伐
鄭前年楚侵鄭不獲故又伐之也五年春公如齊夏
公至自齊志數如也左氏以公如齊齊人止公為高固
請叔姬焉疑以下文逆叔姬為傳於經無可見也秋九
月齊高固來逆叔姬親迎也胡氏以諸侯嫁女于大夫
使大夫主之今書來公自主之罪宣公也此意之也叔
孫得臣卒内大夫卒不日史略之也而胡氏以為見恩
數之略疑意之也冬齊高固及子叔姬來左氏曰反馬也
大夫非有公事越境而來非禮也楚人伐鄭楚於是連
伐鄭矣志黷也六年春晉趙盾衛孫免侵陳左氏曰
以陳即楚故也夏四月事闕也秋八月螽志異也冬十
月事闕也七年春衛侯使孫良夫來盟左氏曰始通且
謀會晉也夏公會齊侯伐萊左氏曰公不與謀故書會
不書及也秋公至自伐萊大旱上書至而下書大旱見兵氣
之致也冬公會晉侯宋公衛侯鄭伯曹伯于黑壤左氏
曰晉以公不朝止公故書會不書盟諱之也八年春
公至自會以反至書也夏六月公子遂如齊至黃乃復有疾
而還也大夫受命而出雖死猶以尸將事書至黃乃復
壅君命也辛巳有事于太廟仲遂卒于垂有事太廟之
日而聞仲遂之卒故書之也壬午猶繹萬入去籥繹者
祭之旦日之享賓也左氏曰仲遂卒而繹非禮也太廟
之繹疑不當以臣禮廢也戊子夫人嬴氏薨宣公妾母
也書夫人母以子貴也晉師白狄伐秦晉主夏盟乃會
狄伐秦書之貶也楚人滅舒蓼甚楚強也秋七月甲子
日有食之既紀異也冬十月己丑葬我小君敬嬴雨不
克葬庚寅日中而克葬國之大事史得備書之也胡氏
以敬嬴嘗與殺赤之謀故臨葬著咎徵焉桓宣之葬何
以無雨也城平陽紀大役也楚師伐陳甚楚也九年
春王正月公如齊公至自齊以喪行非禮也夏仲孫蔑
如京師左氏曰周來徵聘而應之也齊侯伐萊至是再
伐萊矣志黷也秋取根牟不言公取史略之也八月滕
子卒以赴書也九月晉侯宋公衛侯鄭伯曹伯會于扈
晉荀林父帥師伐陳辛酉晉侯黑臀卒于扈左氏曰扈之盟
陳侯不會晉荀林父以諸侯之師伐之也冬十月癸酉
衛侯鄭卒不書葬公不會也宋人圍滕伐喪貶也人衆
詞也義不係人也楚子伐鄭晉郤缺帥師救鄭伐國書
爵書人不係褒貶也楚兵加鄭數矣或稱爵或稱人未
始一也至是又書子非與之也陳殺其大夫洩冶稱國
以殺不以其罪也十年春公如齊公至自齊比年朝
正事齊如事君也齊人歸我濟西田左氏曰齊侯以我
服故歸我田也夏四月丙辰日有食之紀異也己巳齊
侯元卒以赴書也齊崔氏出奔衛穀梁曰舉族而出之
也公如齊五月公至自齊左氏曰奔喪也是以天子之禮
事齊也癸巳陳夏徵舒弑其君平國書名氏以正亂賊
所謂據事直書而義自見也六月宋師伐滕左氏曰恃
晉而不事宋也公孫歸父如齊葬齊惠公使貴卿會葬
也晉人宋人衛人曹人伐鄭左氏曰鄭及楚平諸侯之
師伐鄭稱人貶也秋天王使王季子來聘胡氏曰宣公
享國至是十年不朝王而比年朝齊不奔王喪而奔齊
喪不會王葬而使貴卿會齊葬縱未舉法勿聘焉可也
使王季子來王靈益不震矣公孫歸父帥師伐邾取繹
凌弱小也大水紀災也季孫行父如齊冬公孫歸父如
齊行父初聘也歸父復往以伐邾故也齊侯使國佐來
聘報也饑公羊曰以重書也楚子伐鄭責叛也十有一
年春王正月事闕也夏楚子陳侯鄭伯盟于辰陵陳鄭
服也公孫歸父會齊人伐莒侮弱也秋晉侯會狄于櫕
函榖梁曰不言及外之也冬十月楚人殺陳夏徵舒楚以
陳亂討而殺之義也丁亥楚子入陳楚將縣陳始義而
終利納公孫寧儀行父于陳二子從君于昏以致國亂
君弑楚子不誅而復納之益悖矣故書之志戒也十
有二年春葬陳靈公以會書也胡氏以楚人討賊而陳
之臣子可以釋憾故得書葬鑿也楚子圍鄭胡氏曰楚
子入自皇門至於逵道已即其國都矣而止書圍者以
嘗討陳亂故略其入而書圍也此信傳而不信經之過
也書圍者實圍之也得於陳而失於鄭功過自不相掩
也夏六月乙夘晉荀林父帥師及楚子戰於邲晉師敗
績邲之師晉救鄭也以義舉也胡氏信左氏而專責先
縠以妄動弃晉師恐春秋無是意也書敗績傷之也秋
七月事闕也冬十有二月戊寅楚子滅蕭書滅甚楚也
晉人宋人衛人曹人同盟于青丘謀楚也宋師伐陳衛人救
陳書救與辭也十有三年春齊師伐莒左氏曰莒恃
晉而不事齊故也夏楚子伐宋左氏曰以其救蕭也胡
氏以楚有詞于伐得書爵疑意之也凡伐國皆貶也秋
螽紀異也冬晉殺其大夫先縠左氏曰討邲之敗也
十有四年春衛殺其大夫孔達搆衛于晉宜殺也以專殺
之罪累上也夏五月壬申曹伯夀卒以赴書也晉侯伐鄭
左氏曰為邲故也秋九月楚子圍宋以殺楚使也葬曹文
公以會書也冬公孫歸父會齊侯于榖臣與君會亢也
十有五年春公孫歸父會楚子于宋懼楚而薦賄也不書
賄諱也夏五月宋人及楚人平善楚之不黷也稱人略詞
也六月癸卯晉師滅赤狄潞氏以潞子嬰兒歸以姊故滅
之也秦人伐晉伐之屢志黷也王札子殺召伯毛伯書殺
榖梁以為矯王命也周之陵夷甚矣秋螽紀災也仲孫蔑
會齊高固于無婁大夫與大夫會志替也初税畝加税也
冬蝝生志重災也饑重災而食盡也十有六年春王正
月晉人滅赤狄甲氏及留吁杜氏曰并盡其餘黨也書人
貶也夏成周宣榭火左氏曰人火之也秋郯伯姬來歸出
也冬大有年紀異也十有七年春王正月庚子許男錫
我卒丁未蔡侯申卒皆以赴書也夏葬許昭公葬蔡
文公皆以會書也六月癸夘日有食之紀異也已未公
會晉侯衛侯曹伯邾子同盟于斷道謀伐齊也秋公至
自會定謀而歸也冬十有一月壬午公弟叔肸卒賢之
也十有八年春晉侯衛世子臧伐齊徵會而齊不至
也公伐把把不復來朝也夏四月事闕也秋七月邾人
戕鄫子于鄫榖梁曰戕猶殘也捝殺也甲戌楚子旅卒
以赴書也公孫歸父如晉欲去三桓張公室故與公謀
而聘晉也冬十月壬戌公薨于路寢以正終也歸父還
自晉至笙遂奔齊傷歸父也
春秋億卷四
