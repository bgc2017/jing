九經辨字瀆蒙五經總義類
提要
(臣)等謹案九經辨字瀆蒙十二卷
國朝沈炳震撰炳震歸安人是書校正九經文
字第一卷為經典重文如翩翩坎坎之類第
二卷為經無重文如裭字豮字之類第三卷
為經典傳譌如文言傳重剛而不中重字本
義疑衍象傳履霜堅冰魏志作初六履霜之
類第四卷第五卷為經典傳異以註疏本列
於上以石經不同者列於下其諸書援引異
文亦併附著第六卷為經典通借如君子以
順德順王肅本作慎磐桓利居貞磐釋文文
一本作盤之類第七卷第八卷第九卷為先
儒異讀如易大人造也造劉歆引作聚君子
體仁仁董遇本作信之類第十卷為同音異
義如彖本訓豕走而易之彖則訓為斷毒本
訓害而王弼註師卦毒天下訓為役之類然
其音不改第十一卷為易音易義如元亨之
亨在王用亨于岐山則讀饗乾坤之乾在噬
嗑乾胏則讀干之類併其音而改之矣併附
以異字同義如易之鼫鼠即詩之碩鼠易之
臲卼即書之杌&KR1150;之類第十二卷則註解傳
述人也其排比鈎稽頗為細密可以因文字
之異同究訓詁之得失於經學頗為有禆惟
末卷註解傳迹人全錄陸德明釋文所載無
所考證苟盈篇帙殊無可取駢拇支指姑置
而不論可矣乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
