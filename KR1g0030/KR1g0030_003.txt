九經辨字瀆蒙卷三
歸安沈炳震撰
經典傳譌
周易
重(乾)九四重剛而不中(本義)九四非重剛重字疑衍
初六(坤)象曰履霜堅冰陰始凝也(本義)按魏志作初六
履霜今當從之
利後得主而有常(本義)程傳曰主下當有利字
順(蒙)行不順也(本義)順當作慎盖順慎古字通用且行
不慎於經意尤親切今當從之
否(師)師出以律否臧凶(本義)鼂氏曰否字先儒多作不
是也以律則吉不臧則凶
比吉也(比)彖曰比吉也(本義)此三字疑衍文
之匪人(否)否之匪人(本義)或疑之匪人三字衍文由比
六三而誤也傳不特觧其義亦可見
同人曰(同人)同人曰同人于野亨(本義)衍文
時(隨)大亨貞无咎而天下隨時(本義)王肅本時作之今
當從之
時之隨時之義大矣哉(本義)王肅本時在之字下今當
從之
亨(賁)彖曰賁亨(本義)亨字疑衍(萃)萃享王假有廟(釋文)
馬鄭陸虞等本並無此字(本義)衍文
剛柔交錯天文也文明以止人文也(註)剛柔交錯而
成文焉天之文也(本義)先儒說天文上當有剛柔交錯
四字理或然也
无妄(无妄)无妄元亨利貞(本義)史記作无望謂无所期望
而有得焉者其義亦通
曰(大畜)曰閑輿衞(本義)曰當為日月之日
刑渥(鼎)其刑渥(釋文)鄭作剭音屋(本義)晁氏曰形渥諸本
作刑剭重刑也今從之
不喪匕鬯(震)震驚百里驚遠而懼邇也出可以守宗
廟社稷以為祭主也(本義)程子以為邇也下脱不喪匕
鬯四字今從之或云出即鬯字之誤
之(漸)彖曰漸之進也(本義)之字疑衍或是漸字
賢德善俗君子以居賢德善俗(本義)疑賢字衍或善下
有脱字(釋文)王肅本作善風俗
陸鴻漸于陸其羽可用為儀(本義)胡氏程氏皆云陸當
作逵謂雲路也今以韻讀之良是
亨小(既濟)既濟亨小利貞(本義)亨小當為小亨
小彖曰既濟亨小者亨也(本義)濟下疑脱小字
繻繻有衣袽(註)繻宜曰濡
極(未濟)濡其尾亦不知極也(本義)極字未詳考上下韻亦
不叶或恐是敬字今且闕之
不未濟征凶利涉大川(本義)或疑利字上當有不字
子曰(繫辭上)子曰書不盡言言不盡意然則聖人之意
其不可見乎子曰聖人立象以盡意說卦以盡情偽
繫辭焉以盡其言變而通之以盡利鼓之舞之以盡
神(本義)兩子曰字疑衍其一
天(繫辭下)觀鳥獸之文與地之宜(本義)王昭素曰與地之
間諸本多有天字
致遠以利天下刳木為舟剡木為楫舟楫之利以濟
不通致遠以利天下盖取諸渙(木義)致遠以利天下疑
衍(釋文)一本無此句
凶幾者動之微吉之先見者也(䟽)諸本或有凶字者
其定本則無也(本義)漢書吉之之間有凶字
微顯而而微顯闡幽(本義)恐當作微顯而
而開而當名辨物(本義)開而之而疑有誤
侯之能說諸心能研諸侯之慮(本義)侯之二字衍
乾(說卦)為乾卦(釋文)鄭云乾當為幹董作幹
而泰(序卦)履而泰然後安(本義)晁氏曰鄭本無而泰二字
尚書
曰明都(堯典)宅南交平秩南訛(疏)經冬言幽都夏當云
明都鄭云夏不言曰明都三字摩滅也伏生所誦與
壁中舊本並無此字非摩滅也王肅以夏無明都避
敬致然即幽足見明闕文相避如肅之言義可通矣
(蔡傳)陳氏曰南交下當有曰明都三字
為平秩南訛(蔡傳)史記索隠作南為謂所當為之事也
滔天象恭滔天(蔡傳)滔天二字未詳與下相似疑有舛
誤
䕫曰於予擊石拊石百獸率舞(舜典蔡傳)蘇氏曰此益稷
之文簡編脱誤復見於此
畏(臯陶)天明畏自我民明威(釋文)畏如字徐音威馬本作
威
曰思曰贊贊襄哉(蔡文)思曰之曰當作日
由(盤庚上)若顛木之有由蘖(蔡傳)由古文作甹木生條也
(說文)以州切木生條也商書曰若顛本之有甹枿徐
鍇曰說文無由字今尚書只作由枿盖古文省弓而
後人因之通用為因由等字從弓上象枝條華圅之
形臣鉉等案孔安國注尚書直訓由作用也用枿之語
不通(案㽕下從弓弓乎感切今本蔡傳作甹甹普丁切亟詞也下從丂丂苦浩切讀若攷)
新逆(金縢)惟朕小子其新逆(釋文)馬本作親迎(蔡傳)案鄭氏
作親迎當以親為正
哉(洛誥)公無困哉(蔡傳)吴氏曰前漢書兩引公無困哉皆
以哉作我當以我為正
銳說文以芮切玉篇徒(顧會切矛也又戈税切)命一人冕執銳(蔡傳)銳當作鈗
(說文)曰鈗侍臣所執兵從金允聲周書曰一人冕執鈗
讀若允(案鈗字玉篇廣韻皆不載)
羑(康王之誥)誕受羑若(蔡傳)羑若未詳或曰羑若即下文之
厥若也羑厥或字有訛謬
毛詩
綠(綠衣)綠兮衣兮(箋)綠當為褖故書作褖轉作綠字之
誤也
軌(匏有苦葉)濟盈不濡軌(毛傳)由輈以上為軌(疏)釋文云軌
車轍也軓車軾前也然則軾前謂之軓也但軌聲九
軓聲凡於文易為誤寫者亂之也小戎傳隂揜軓也
(箋)揜軓在軾前垂輈上文亦作軓非軌也軌自是車
轍耳
說懌(静女)彤管有煒說懌女美(箋)說懌當作說釋彤管
煒煒然女史以之說釋妃妾之德美也
殄(新臺)籧篨不殄(箋)殄當為腆腆善也
展(君子偕老)瑳兮瑳兮其之展也(毛傳)禮有展衣者以丹縠為
衣(箋)展衣字誤禮記作䄠(釋文)展涉戰反
祝(干旄)素絲祝之(箋)祝當作屬著也(釋文)之蜀反
說(碩人)說于農郊(箋)說當作襚禮春秋之襚讀皆宜同
衣服曰襚今俗語然此言莊姜始來更正衣服於衞
近郊
大(大叔于田)大叔于田乘乘馬(釋文)叔于田本或作大叔于
田者誤
堂(丰)俟我乎堂兮(箋)堂當為棖棖門梱上木近邊者
豈弟(載驅)魯道有蕩齊子豈弟(毛傳)言文姜于是樂易然
(箋)豈弟猶言發夕也豈讀當為闓弟古文尚書以弟
為圛圛明也(疏箋)以上云發夕此當為發夕之類故云此
豈弟猶發夕與其餘豈弟不同也讀豈為闓說文云
闓開也洪範稽疑五曰圛註云色澤光明古文作悌
賈氏定為圛故以弟為圛上言發夕謂初夜此言闓
明謂侵明而行釋言云愷悌發也(註)皆云闓明發行
郭璞又引此詩云齊子愷悌是闓亦為行之義也
繡(揚之水)素衣朱繡素衣朱襮(毛傳)襮領也諸侯繡黼
丹衣中衣(箋)繡當為綃綃黼丹朱中衣以綃黼為領
丹朱為純也(疏)傳所言郊特牲文彼注繡讀為綃以
黼之與繡共作中衣之領考工記白與黑謂之黼五
色備謂之繡繡黼不得同處明知非繡字也故破為
綃綃是繒名
伊(蒹葭)所謂伊人(箋)伊當作繄猶是也(東山)伊可懷也
(箋)伊當作繄猶是也(白駒)所謂伊人(箋)伊當作繄猶
是也(正月)伊誰云憎(箋)伊當為繄猶是也
蕳(澤陂)彼澤之陂有蒲與蕳(箋)蕳當為蓮芙蕖實也
騏(鳲鳩)其弁伊騏(箋)騏當作&KR0722;以玉為之
示(鹿鳴)人之好我示我周行(箋)示當作寘寘置也周行
周之列位也(疏)示寘聲相近故誤為示
腓(采薇)君子所依小人所腓(箋)腓當作芘言此車為將
帥之所依乘小人之所芘倚
祁(吉日)其祁孔有(箋)祁當作麎麋牝也(釋文)音辰郭音脤
何止尸反沈市尸反
明(黃鳥)此邦之人不可與明(箋)明當為盟盟信也
猶(斯干)式相好矣無相猶矣(箋)猶當作瘉瘉病也言無相
詬病也(釋文)瘉羊主反(朱傳)或曰猶與尤同(鼓鐘)其德不
猶(箋)猶當作瘉
芋君子攸芋(箋)芋當幠幠覆也為君子所覆盖(疏)
芋幠聲相近故誤耳(釋文)火吴反
氐(節南山)維周之氐(箋)氐當作桎鎋之桎言太師之官
為周之桎鎋(疏)桎車鎋以鎋能制車喻大臣能制國
故為周之桎鎋
勿勿罔君子(箋)勿當作未
蹈(菀柳)上帝甚蹈(朱傳)蹈當作神
厲(都人士)垂帶而厲(箋)而如也而厲如鞶厲也鞶必垂厲
以為飾厲字當作裂(疏)鞶是囊之名有緣飾之垂名
之為裂
斯(瓠葉)有兔斯首(箋)斯白也今俗語斯白之字作鮮齊
魯之間聲近斯(疏)以鮮是潔白之義鮮變為斯者齊
魯之間聲相近故變作斯耳(釋文)斯鄭作鮮音仙
斁(思齊)古之人無斁(釋文)斁鄭作擇(疏箋)不言字誤則此經
本有作擇者也故不破之
憎(皇矣)憎其式廓(朱傳)或曰憎當作增
下(下武)下武維周(朱傳)下義未詳或曰字當作文
昄(卷阿)爾土宇昄章(朱傳)或曰昄當作版版章猶版圖也
逷(抑)用逷蠻方(箋)逷當作剔治也
圉(桑柔)孔棘我圉(箋)圉當作禦
克(雲漢)后稷不克(箋)克當作刻刻識也言后稷不識知
我之所困
摧先祖于摧(箋)催當作嗺嗺嗟也
友散無友紀(朱傳)或曰友疑作有
周靡人不周(箋)周當作賙王以諸臣困于食人人賙
給之
實(韓奕)實墉實壑實畆實籍(箋)實當作寔趙魏之東實
寔同聲寔是也
旬(江漢)來旬來宣(箋)來勤也旬當作營言勤勞於經營
四方(釋文)來音賚
繹(常武)徐方繹騷(箋)繹當作驛(釋文)謂傳驛也
敦鋪敦淮濆(箋)敦當作屯(釋文)鋪陳也屯徒門反
潰(召旻)草不潰茂(箋)潰當作彙彙茂貌
頻不云自頻(箋)頻當作濱
假溢(維天之命)假以溢我(朱傳)何之為假聲之轉也恤之
為溢字之訛也
立(思文)立我烝民(箋)立當作粒
田(有瞽)應田縣鼓(箋)田當作朄朄小鼓在大鼓旁應鞞
之屬也聲轉字誤變而作田(釋文)朄音允
狄(泮水)狄彼東南(箋)狄當作剔剔治也
皇皇烝烝皇皇(箋)皇皇當作暀暀猶往往也(釋文)于况反
尃戎車孔博(箋)博當作傅緻者言安利也(釋文)音附
常(閟宫)居常與許(箋)常或作嘗
鬷(烈祖)鬷假無言(朱傳)鬷中庸作奏盖古聲奏族相近聲
轉平而為一耳
肇(玄鳥)肇域彼四海(箋)肇當作兆(疏)謂界域營兆也
員景員維河(箋)員古文作云
隕(長發)幅隕既長(箋)隕當作圓圓謂周也(朱傳)讀作員
龍何天之龍(箋)龍當作寵寵榮名之謂
周禮
盲(天官内饔)豕盲眡而交睫腥(註)杜子春云肓眡當為望
視
腥豕盲眡而交睫腥(註)腥當為星聲之誤也
豆(腊人)凡祭祀共豆脯膴胖(註)豆當為羞聲之誤
(冬官考工記梓人)一獻而三酬則一豆矣(註)豆當為斗飲
一豆酒(註)豆當為斗
祝(瘍醫)掌腫瘍潰瘍金瘍折瘍之祝藥劀殺之劑(註)祝
當為注讀如注病之注聲之誤也注附著藥也(釋文)祝
之樹反
氣以五氣養之(註)五氣當為五穀字之誤也
齊(醢人)以五齊七醢七菹三臡實之(註)齊當為齏(春官)
(司尊彜)欎齊獻酌醴齊縮酌盎齊涚酌(註)齊皆為泲字
之誤也
淳(内宰)出其度量淳制(註)故書淳為敦杜子春讀敦為
純純謂幅廣也(釋文)淳純皆諸允反(地官質人)壹其淳制
(註)杜子春云淳當謂幅廣也制謂匹長也(釋文)音准
授(典婦功)凡授嬪婦功(註)授當為受聲之誤也(秋官司儀)
再拜授幣(註)授當為受
良(典絲)受良功而藏之(註)良當為苦字之誤
褘(内司服)王后之六服褘衣揄狄闕狄鞠衣展衣緣衣
素沙(註)禕衣畫翬者伊雒而南素質五色皆備成章
曰翬(疏)禕與翬聲相近故誤也(釋文)禕音暉
狄揄狄闕狄(註)狄當為翟翟雉名(疏)狄與翟聲相近
故誤也
揄揄狄(註)江淮而南青質五色皆備成章曰摇(疏)揄
與摇聲相近故誤也
展展衣(註)展字當為䄠䄠之言亶誠也(疏)禮記作䄠
展與䄠聲相近故誤也
緣緣衣(註)禮記言褖衣者甚衆此緣衣者實作褖衣
也緣字之誤也(釋文)褖吐亂反
句(屨人)赤繶黃繶青句(註)句當為絇聲之誤也絇謂之
拘著舄屨之頭以為行戒(釋文)句音劬
綏(夏采)以乘車建綏復於四郊(註)明堂位曰夏后氏之
綏當作綏字之誤士冠禮及玉藻冠緌之字故書亦
多作綏者今禮家定作蕤
膏(地官大司徒)其植物宜膏物(註)膏當為櫜字之誤也蓮
芡之實有櫜韜
施(小司徒)凡征役之施舍(註)施當為弛(釋文)式氏反(疏)周
禮上下但言為弛舍者皆經為施字鄭皆破從弛
職(牛人)以授識人而芻之(註)職讀為樴樴謂之栻可以
繫牛(釋文)樴音特或餘式反又之式反(疏)職樴聲相近
誤為職故讀從樴(春官肆師)頒于職人(註)職讀為樴
漆說文親吉切水(載出右扶風岐山)師唯其漆林之征二十而五(註)
故書為桼林杜子春云當為桼林(釋文)桼本作漆
純(媒氏)純帛無過五两(註)純實緇字也古緇以才為聲(疏)
緇以絲為形才為聲故誤為純字但古之緇有二種
其緇布之緇絲旁甾後不誤故禮有緇布衣存古字
若以絲帛之緇則絲旁才此字諸處不同絲理明者
即破為色此純帛及祭義蠶事以為純服故論語云
麻冕禮也今也純儉如此之類皆絲理自明即為色
解之昏禮云女次純衣鄭云純衣絲衣以昏禮直云
純衣絲理不明故為絲衣解之
奠(司市)平肆展成奠賈(註)杜子春云奠當為定
思上旌于思次(註)思當為司字聲之誤也
總(肆長)斂其總布(註)杜子春云總當為儳謂無肆立特
者之稅
抵(泉府)買者各從其抵(註)抵實柢字柢本也
而(旅師)而用之以質劑致民(註)而讀為若聲之誤也
余(委人)凡其余聚(註)余當為餘聲之誤也
珥(山虞)致禽而珥焉(註)珥者取禽左耳以效功也(疏)珥
當為衈(玉篇)衈而志切耳血也(春官肆師)及其祈珥(註)珥
當為衈
匪(廩人)以待國之匪頒(註)匪讀為分(春官肆師)共設匪甕
之禮(註)匪其篚字之誤與
接大祭祀則共其接盛(註)接讀為一扱再祭之扱(釋文)
扱初洽反
信(春官大宗伯)侯執信圭(註)信當為身聲之誤也
果則攝而載果(註)果讀為祼(小宗伯)以待果將(註)果
讀為祼(肆師)及果築鬻贊果將(釋文)果古亂反
齍(小宗伯)辨六齍之名物(註)齍讀為粢
祈珥(肆師)及其祈珥(註)故書祈為幾後鄭云祈當為進
禨之禨珥當為衈(夏官小子註)祈或為刉刉衈者釁禮
之事用毛牲曰刉羽牲曰衈春官肆師職祈或作畿
秋官士師職曰凡刉衈則奉大牲此刉衈正字與
(秋官士師)凡刉珥則奉大牲(註)珥讀為衈(司刺)若有訟者
則珥而辟藏(註)珥讀曰衈
斝(鬱人)與量人受舉斝之卒爵(註)斝受福之嘏聲之誤
也
齎(鬯人)禜門用瓢齎(註)齎讀為齊取甘瓠割去柢以齊
為尊
脩廟用脩(註)脩讀曰卣卣中尊(司尊彜)凡酒脩酌(註)
脩讀如滌濯之滌
祼凡祼事用概(註)祼當為埋字之誤也
昨(司尊彛)諸臣之所昨也(註)昨讀為酢字之誤也(司几)
(筵)祀先王昨席亦如之(註)昨讀為酢
柏(司几筵)其柏席用萑黼純(註)柏椁字磨滅之餘椁席
藏中神坐之席也
駔(典瑞)駔圭璋璧琮琥璜之渠眉(註)駔讀為組與組馬
同聲之誤也以組穿聯六玉(釋文)音祖(冬官考工記玉人)駔
琮五寸(註)駔讀為組以組繫之因名馬
希(司服)祭社稷五祀則希冕(註)希讀為絺或作黹字之
誤也
九(大司樂)九㲈之舞(註)當為大㲈字之誤也
運(太卜)其經運十(註)運或為緷當為煇
巫(簭人)九簭之名一曰巫更二曰巫咸三曰巫式四曰
巫目五曰巫易六曰巫比七曰巫祠八曰巫參九曰
巫環(註)此九巫皆當為筮字之誤也
噩(占夢)二曰噩夢(註)杜子春云噩當為驚愕之愕
祠(太祝)一曰祠(註)祠當為辭令也
誥三曰誥(註)杜子春曰誥當為告書亦或為告
衍三日衍祭(註)衍當為延聲之誤也(男巫)掌望祀望
衍授號(註)衍讀為延聲之誤也
炮三曰炮祭(註)炮當為包聲之誤也包猶兼也
付付練祥掌國事(註)付當為祔
右以享右祭祀(註)右讀為侑侑勸尸食令鐘鼓右
(註)亦當為侑
彌(小祝)彌烖兵(註)彌讀曰敉敉安也
弭(男巫)春招弭(註)弭讀為敉字之誤也敉安也
條(巾車)條纓五就(註)條讀為絛(秋官總序)條狼氏(註)杜子
春云條當為滌器之滌
樊條纓五就(註)不言樊字蓋脱爾
前木路前樊鵠纓(註)前讀為翦翦淺黑也
棼素車棼蔽(註)棼讀為薠薠麻以為蔽
服小服皆疏(註)服讀為箙小箙刀劍短兵之衣
壇(夏官大司馬)暴内陵外則壇之(註)壇讀如同墠之墠書
亦或為墠謂置之空墠以出其君更立賢者(釋文)壇依
註作墠音善
書各書其事與其號焉(註)書當為畫事也號也皆畫
以雲氣
祊致禽以祀祊(註)祊當為方聲之誤也秋田主祭四
方報成萬物詩曰以社以方
侯(弁師)諸侯之繅斿九就(註)侯當為公字之誤也
佚(廋人)佚特教駣攻駒(註)杜子春云佚當為逸後鄭云
用之使不甚勞安其血氣也
波(職方氏)其浸波溠(註)波讀為播禹貢曰滎波既豬
廬維其浸廬維(註)廬維當為雷雍字之誤也
七方三百里則七伯(註)以方三百里之積以九約之
得十有一竒云七伯者字之誤也(疏)以十一似七字
故云誤也
每都(秋官總序)都則中士一人都士中士二人(註)都則都
士下當言每都如朝大夫及都司馬云
暴(大司寇)上愿糾暴(註)暴當為恭字之誤也
辨(士師)若邦凶荒則以荒辯之法治之(註)辯當為貶聲
之誤也遭饑荒則刑罰政事有所貶損作權時法也
幾珥(犬人)凡幾珥沈辜(註)先鄭云幾讀為庪後鄭謂幾
讀為刉珥當為衈
搏(掌戮)掌殺賊諜而搏之(註)搏當為膊字之誤也謂去
衣磔之
咸(伊耆氏)共其杖咸(註)咸讀為函(疏)去杖之時以杖函
盛之
槁(小行人)若國師役則令槁禬之(註)故書槁為稾先鄭
云槀當為犒謂犒師也
賓(司儀)賓亦如之(註)賓當為擯下賓使者如初之儀同
羣介行人宰史(掌客)三問皆脩羣介行人宰史皆有牢
(註)君用脩而臣有牢非禮也盖著脱字失處且誤耳
(疏)案下文凡介行人宰史皆在下此特在上錯差著
於此
鉶四十二鉶四十二(註)公鉶四十二侯伯二十八子
男十八非衰差也推其衰公鉶四十二宜為三十八
蓋近之矣
牲鼎簋十有二牲三十有六皆陳牲十有八皆陳
(註)牲當為腥聲之誤也下不受饗食受牲禮同
車醯醢百有二十罋車皆陳(註)言車者衍字耳
鮑(冬官考工記)函鮑韗韋裘(註)鮑讀為鮑魚之鮑書或為
鞄蒼頡篇有鞄&KR2073;(釋文)鞄匹學反&KR2073;如兖反柔革工也
蚤(輪人)欲其蚤之正也(註)蚤當為爪凡考工記諸蚤字
皆同
摯大而短則摯(註)摯讀為槷謂輻危槷也(釋文)魚列反
一五分其轂之長去一以為賢去三以為軹(註)賢大
穿軹小穿也大穿徑八寸十五分寸之八小穿徑四
寸十五分寸之四大穿甚大似誤矣大穿實五分轂
長去二也去二則得六寸五分寸之二(疏)鄭以大穿
與藪中及小穿三者須相類故以五分去二為允也
利準(輈人)輈注則利準利準則久和則安(註)故書準作水後
鄭謂利水重讀似非也(疏)依後鄭讀當云輈注則利
也準則久也和則安也利準不重讀
楗終日馳騁左不楗(註)書楗或作劵後鄭謂劵今依
字也輈和則在左者不罷倦
冶氏為殺矢刃長寸圍寸鋌十之重三垸(冶氏註)殺矢
與戈戟異齊而同其工似補脱誤在此也(疏)按下矢
人自造八矢殺矢彼已有此亦有是誤在此也
韗(韗人)韗人為臯陶(註)先鄭云韗書或為&KR1382;後鄭謂&KR1382;
者以臯陶名官也&KR1382;則陶字從革
三上三正(註)三讀當為參(釋文)七南反
章(畫繪之事)山以章(註)章讀為獐獐山物也在衣
子守榖璧男守蒲璧(玉人註)不言之者闕耳
龍(玉人)上公用龍(註)當為尨尨謂雜色
茀(矢人)茀矢參分(註)茀當為殺
殺殺矢七分(註)殺當為茀
刃長寸刃長寸圍寸鋌十之重三垸(註)刃長寸脱二
字
燿(梓人)大胷燿後(註)燿讀為哨頎小也
似且其匪色必似鳴矣(註)先鄭以似為發
觚梓人為飲器勺一升爵一升觚三升(註)觚當為觶
(疏)觶字今禮角旁單古書或作角旁氏角旁氏則與觚
字相近學者多聞觚寡聞觗寫此書亂之而作觚耳
里(匠人)里為式然後可以傅衆力(註)里讀為巳聲之誤
也
昔(弓人)老牛之角紾而昔(註)昔讀為履錯然之錯謂牛
角觕理錯也
昵凡昵之類不能方(註)故書昵或作樴樴讀為脂膏
䐈敗之䐈(釋文)䐈音職
引恒角而達引如終紲非弓之利(註)引當為譬字之
誤
羽弓而羽閷末應將發(註)羽讀為扈扈緩也閷接中
也接中動則緩(疏)羽于弓義無取故破從扈也
有三量其力有三均(註)有三讀為又參
儀禮
缺(士冠禮)緇布冠缺項青組纓屬于缺(註)缺讀如有頍
者弁之頍
醴請醴賓賓禮辭(註)此醴當作禮若不醴則醮用
酒(註)醴亦當為禮(士昏禮)請醴賓(註)此醴亦當為禮
贊醴婦(註)同
嚌加俎嚌之(註)嚌當為祭字之誤也
宵(士昏禮)姆纚笄宵衣在其右(註)宵讀為詩素衣朱繡
之繡下婦宵衣同
御媵御沃盥交(註)御當為訝訝迎也
竝竝南上(註)竝當為併
如(鄉飲酒禮)公如大夫入(註)如讀若今之若
豫(鄉射禮)豫則鉤楹内堂則由楹外(註)言豫者謂州學
也讀如成周宣榭災之榭周禮作序凡屋無室曰榭宜
從榭州立榭者下鄉也
觚(燕禮)媵觚于公(註)此當言媵觶言觚字之誤也古者
觶字或作角旁氏由此誤爾(大射儀)賓降洗象觚(註)
此觚當為觶
參(大射儀)大侯九十參七十干五十(註)參讀為糝糝雜
也雜侯者豹鵠而麋飾篇内同
干參七十干五十(註)千讀為豻豻侯者豻鵠豻飾也
篇内同
固(聘禮)禮請受賓固辭(註)固衍字賓固辭公荅再拜
(註)同
于賄在聘于賄(註)于讀曰為
騰(公食大夫)衆人騰差者(註)騰當作媵媵送也
四(覲禮)四享皆束帛加璧(註)四當為三古書作三四或
皆積畫此篇又多四字字相似由此誤也
中(喪服)庶孫之中殤(註)此當為下殤言中者字之誤耳
牢(士喪禮)牢中旁寸(註)牢讀為樓謂削約握之中央以
安手也
純爵弁服純衣(註)純衣纁裳(釋文)純莊其反
蚤蚤揃如他日(註)蚤讀為爪
久羃用疏布久之(註)久讀為炙謂以蓋塞鬲口也(既夕)
皆木桁久之(註)久當為炙
綏(士虞禮)不綏祭(註)綏當為墮(少牢饋食禮)上佐食以綏祭其
綏祭如主人之禮(註)綏亦當為挼古文為肵其綏祭其
嘏亦如儐(註)綏皆當作挼讀為藏其惰之惰古文為㨎(下同)
香合敢用絜牲剛鬛香合嘉薦普淖(註)香合黍也大
夫於黍稷之號合言普淖此言香合蓋記者誤爾(疏)
曲禮所云黍稷别號是人君法故知記誤也
搔沐浴搔翦(註)搔當作爪
尹祭用尹祭(註)尹祭脯也大夫士祭無云脯者今不
言牲號而曰尹祭亦記者誤矣
宿(特牲饋食禮)乃宿尸(註)宿讀為肅凡宿或作速記作肅
周禮亦作宿(少牢禮同)
被錫(少牢饋食禮)主婦被錫主婦贊者一人亦被錫(註)
被錫讀為髲鬄周禮所謂次也
來來女孝孫使女受禄于天(註)來讀曰釐釐賜也
禮記
拾(曲禮上)拾級聚足(註)拾當為涉聲之誤也
繕急繕其怒(註)急猶堅繕讀曰勁
踐日而行事則必踐之(註)踐讀曰善聲之誤也(玉藻)
凡有血氣之類弗身踐也(註)踐當為翦聲之誤也翦
殺也
御(曲禮下)大夫士必自御之(註)御當為迓迓迎也
綏大夫則綏之(註)綏讀曰妥妥之謂下於心國君
綏視註(王同)制天子殺則下大綏諸侯殺則下小綏(註)
綏當為緌(曾子問)不綏祭不配(註)綏周禮作墮(明堂位)
綏當為緌讀如蕤賓之蕤字之誤也下(喪大同)記皆
戴綏(註同)
蚤不蚤鬋(註)蚤讀為爪
慎(檀弓上)其慎也盖殯也(註)慎當為引禮家讀然聲之
誤也
縿縿幕魯也(註)縿縑也縿讀如綃
蓋子蓋言子之志於公乎(註)蓋皆當為盍(下同)
臺自敗於臺鮐始也(註)臺當為壺字之誤也春秋傳
作狐鮐
填池主人既祖填池(註)填池當為奠徹聲之誤也
卜扶君卜人師扶右射人師扶左(註)卜當為僕聲之
誤也
味瓦不成味(註)味當作沬沫靧也
木公叔木有同母異父之昆弟死(註)木當為朱春秋
作戍(釋文)戍式樹反
衡鹿裘衡長袪(註)衡當為横字之誤也棺束縮二
衡三(註)衡亦當為横(雜記上)甕甒筲衡(註)衡當為桁
聲之誤也
絰爵弁絰䊷衣(註)天子至不見尸柩不弔服麻不加
於采此言絰衍字也
穀(檀弓下)齊穀王姬之喪(註)穀當為告聲之誤也
顯子顯以致命於穆公(註)公子縶也盧氏云古者名
字相配顯當作縶(祭法)顯考無廟(註)適士云顯考無廟非
也當為皇考字之誤也
沾我喪也斯沾(註)沾讀曰覘覘視也
猶咏斯猶猶斯舞(註)猶當為摇聲之誤也秦人猶摇
聲相近(雜記下)猶是附於王父也(註)猶當為由(下同)
重與其鄰重汪踦(註)重當為童(下同)
桓諸侯伐秦曹桓公卒於會(註)曹伯廬卒于師廬諡
宣言桓聲之誤也
奪齊莊公襲莒于奪(註)春秋傳曰入且于之隊隊奪
聲相近或為兑
京從先大夫於九京也(註)晉卿大夫之地在九原京
蓋字之誤當為原
衣衣衰而繆絰(註)衣當為齊字之誤也(中庸)壹戎衣
而有天下(註)戎兵也衣讀如殷聲之誤也齊人言殷
聲如衣虞夏商周氏者多矣今姓有衣者殷之胄與
壹戎殷者一用兵伐殷也
繆衣衰而繆絰(註)繆當為不樛垂之樛(大傳)序以昭
繆(註)謬讀為穆聲之誤也
小國二卿(王制)小國二卿皆命於其君(註)小國亦三卿
一卿命於天子二卿命於其君此文似脱誤耳
棘西方曰棘東方曰寄(註)棘當為僰僰之言偪使之
偪寄於夷狄
又王三又然後制刑(註)又當作宥寬也
術(月令)審端徑術(註)術周禮作遂小溝也(學記)術有序
(註)術當為遂聲之誤也(祭義)結諸心形諸色而術省
之(註)術當為述聲之誤也
鮮天子乃鮮羔開冰(註)鮮當為獻聲之誤也
給以别貴賤等給之度(陳註)王氏曰給當為級
殯(曾子問)反葬奠而后辭於殯遂脩葬事(註)殯讀為賓
聲之誤也
祔殤不祔祭(註)祔當為備聲之誤也
興(文王世子)始立學者既興器用幣(註)興當為釁字之誤
也
于况于其身以善其君乎(註)于讀為迂迂廣也大也
承至于賵賻承含(註)承讀為贈聲之誤也
纖其刑罪則纖剸(註)纖讀為殱殱刺也
告亦告於甸人(註)告讀為鞠讀書用法曰鞠
幼反養老幼於東序終之以仁也(陳注)馮氏曰石梁先
生於此經塗去幼字今按疏有其義而鄭註無養幼
之文疑是訛本攛入一字
兊兊命曰念終始典於學(註)兊當為說(學記諸兊字同)
(緇衣諸兊字同)
蕢(禮運)蕢桴而土鼓(註)蕢讀為凷聲之誤也(明堂位)土
鼓蕢桴(註同)
粢粢醍在堂(註)粢讀為齊聲之誤也
則故百姓則君以自治也(註)則當為明
明故君者所明也非明人者也故君明人則有過
(註)明猶尊也(陳註)舊讀則君為明君今定此章三明字
皆讀為則字則上下文義坦然相應矣不必迂其說
也
變大夫死宗廟謂之變(註)變當為辨聲之誤也辨猶
正也
養其居人也曰養(註)養當為義字之誤也
七(禮器)次路繁纓七就(郊特牲)次路五就(註)禮器言次
路七就與此乖字之誤也(疏)此經五就為是七就為
誤
琢大圭不琢(註)琢當為瑑字之誤也(郊特牲)大圭不
琢(註同)
漏馬黑脊而般臂漏(註)漏當為螻
母淳母(註)母讀曰模
將炮取豚若將刲之刳之(註)將當為牂牂牡羊也
謹塗之以謹塗(註)謹當為墐聲之誤也
糔糔溲之以為酏(註)糔讀如滫髓之滫
酏糗餌粉酏(註)此酏當為餰以與稻米為酏(註)酏
當從餰
角櫛縱笄總角拂髦(註)角衍字也
接接以太牢(註)接讀為捷捷勝也
醴宰醴負子賜之束帛(註)醴當為禮聲之誤也(昏義)
醴婦(註同)贊醴
旬由命士以上及大夫之子旬而見(註)旬當為均聲
之誤也
端(玉藻)玄端而朝日於東門之外(註)端當為冕字之誤
也下諸侯玄端同
犆君羔幦虎犆(註)犆讀如直謂緣也(下同)
紕縞冠素紕(註)紕讀如埤益之埤
帛大帛不緌(註)帛當為白聲之誤也
緌玄冠紫緌自魯桓公始也(註)緌當為繢
振振絺綌不入公門(註)振讀為袗襌也
省唯君有黼裘以誓省(註)省當為獮獮秋田也(明堂)
(位)春社秋省(註同)
諸侯而素帶終辟(註)而素帶終辟謂諸侯也此自而
素帶亂脱在是耳宜同朱裏終辟(陳註)而下缺諸侯字
幽一命縕□幽衡(註)幽讀為黝黑之黝
褘王后禕衣(註)褘讀如翬再命禕衣(註)褘當為鞠
字之誤也
揄夫人揄狄(註)揄讀如摇
屈君命屈狄(註)屈周禮作闕
齊趨以采齊(註)齊當為楚薺之薺(釋文)疾私反(樂記)地
氣上齊(註)齊讀為躋躋升也(釋文)子兮反又作隮(仲尼)
(燕居)和鸞中采齊(釋文)齊本又作薺在細在私二反(孔子)
(閒居)帝命不違至於湯齊(註)詩讀湯齊為湯躋躋升也
純大夫佩水蒼玉而純組綬(註)純當為緇古文緇字
或本絲旁才(祭統)君純冕立於阼
辨立容辨(註)辨讀為貶
顛揚盛氣顛實揚休(註)顛讀為填揚讀為陽
頒(明堂位)頒度量而天下大服(註)頒讀為班
康崇坫康圭(註)康讀為亢龍之亢又為高坫亢所受
圭奠
旂綏有虞氏之旂夏后氏之綏(註)有虞氏當言綏
夏后氏當言旂此蓋錯誤也
夷夏后氏以雞夷(註)夷讀為彛
報(喪服小記)報葬者報虞三月而後卒哭(註)報讀為赴(下報)
同(少)儀毋拔來毋報往註(樂同)記故禮有報(註)報讀曰
褒進也(下報字同)
之所自出(大傳)宗其繼别子之所自出者(陳註)朱子曰之
所自出衍文也
美(少儀)言語之美穆穆皇皇(註)美皆當作儀字之誤也
(下美字同)
圂君子不食圂腴(註)周禮圂作豢
從(學記)待其從容然後盡其聲(註)從讀如富父舂戈之
舂舂容謂重撞擊也
賁(樂記)奮末廣賁之音作(註)賁讀為憤憤怒氣充實也
奥燔柴於奥(註)奥當為爨字之誤也或作竈
武詔侑武方(註)武當為無聲之誤也
惡必先有事於惡池(註)惡當為呼聲之誤也(釋文)池大
河反
肆其出也肆夏而送之(註)肆夏當為陔夏(玉藻)肆束
及帶(註)肆讀為肄肄餘也餘束約組之餘組也
禘(郊特牲)饗禘有樂故春禘而秋嘗(註)禘當為禴字
之誤也
旦所以交於旦明之義也(註)旦當為神篆字之誤也
繡繡黼丹朱中衣(註)繡讀為綃
季春季春出火為焚也(註)仲春以火田田止弊火然
後獻禽至季春火出而民乃用火今云季春出火乃
牧誓社記者誤也
鹽而鹽諸利(註)鹽讀為豔
羶合羶薌(註)羶當為馨聲之誤也(祭義)燔燎羶薌(註)
羶當為馨聲之誤也
獻汁獻涚於醆酒(註)獻讀當為莎聲之誤也秬鬯煑
鬱和以盎齊摩莎泲之出其香汁因謂之汁莎
澤猶明清與醆酒於舊澤之酒也(註)澤讀為醳
辟有由辟焉(註)辟讀為弭謂弭災兵遠罪戾也(玉藻)
而素帶終辟(註)辟讀為禆謂以繒采飾其側
牟(内則)敦牟巵匜(註)牟讀曰堥
嘯男子入内不嘯不指(註)嘯讀為叱
卵濡魚卵醬實蓼(註)卵讀為鯤鯤魚子或作&KR2777;也
軒麋鹿田豕麕皆有軒(註)軒讀為憲憲謂藿葉切
也軒或為胖
腥氶望視而交睫腥(註)腥當為星聲之誤也
訢天地訢合(註)訢讀為熹熹猶蒸也
俾克順克俾俾於文王(註)俾當為比聲之誤也
趨數衛音趨數煩志(註)趨數讀為促速聲之誤也
(祭義)趨之以數(註同)
磬石聲磬磬以立辨(註)磬當為罄字之誤也
憲武坐致右憲左(註)憲讀為軒聲之誤也
駟夾振之而駟伐(註)駟當為四聲之誤也
反武王克殷反商未及下車(註)反當為及字之誤也
建名之曰建櫜(註)建讀為鍵字之誤也
子諒易直子諒之心油然生矣(陳註)朱子曰易直子諒
一句從來說得無理會却見韓詩外傳子諒作慈良
則無可疑矣
商之遺聲也商之遺聲商人識之(註)商之遺聲也衍
字
輤(雜記上)其輤車有裧(註)輤讀如蒨旆之蒨染赤色者
也
輲載以輲(註)輲讀為輇或作槫周禮又有蜃車蜃銓
聲相近其制同乎
適訃於適者(註)適讀為匹敵之敵
實寡大夫某不禄使某實(註)實當為至周秦之人聲
之誤也(下同)
襢下大夫以襢衣(註)襢周禮作展
附大夫附於士士不附於大夫之昆弟(註)附讀皆為
祔(篇内同)
繰緦冠繰纓(註)繰當為澡聲之誤也
出降反位(註)降反位者出反門外位無出字脱
夫宰夫朝服(下註)夫衍字
后(雜記下)是以襲而后設冒也(註)后衍字
胥(喪大記)君之喪大胥是斂衆胥佐之(註)胥當為祝字
之誤也(下諸胥同)
綠君大夫鬊爪實於綠中(註)綠當為角聲之誤也
輴大夫葬用輴(註)大夫廢輴此言輴非也輴皆當輇
聲之誤也
國車士葬用國車(註)輇字或作團是以文誤為國
咸士以咸(註)咸讀為緘
相近(祭法)相近於坎壇祭寒暑也(註)相近當為禳祈聲
之誤也(陳註)當為祖迎字之誤也
宗幽宗祭星也雩宗祭水旱也(註)宗皆當為禜字之
誤也
秋(祭義)霜露既降君子履之必有悽愴之心(註)霜露既
降禮說在秋此無秋字蓋脱耳
漆漆濟濟漆漆然(註)漆漆讀如朋友切切
而無敬齊之色而忘本也(註)而衍字
殷人祭其陽(註)陽讀為暘
廵隂陽長短終始相巡(註)巡讀如沿漢之沿
隂隂為野土(註)隂讀為依廕之廕
見見以蕭光(註)見當為覸字之誤也
見間見間以俠甒(註)見間當為覸字之誤也
頃君子頃步而弗敢忘孝也(註)頃當為跬聲之誤也
宿(祭統)宫宰宿夫人(註)宿讀為肅
進陳於堂下百官進徹之(註)進當為餕聲之誤也
舍再拜稽首受書以歸而舍奠於其廟(註)舍當為釋
聲之誤也
煇煇者甲吏之賤者也(註)煇周禮作韗
志(哀公問)子志之心也(註)志讀為識識知也
其(孔子閒居)夙夜其命宥密(註)詩讀其為基聲之誤也
讙(坊記)其唯不言言乃讙(註)讙當為歡聲之誤也
素(中庸)素隠行怪(註)素讀為攻其所傃之傃傃鄉也(朱傳)
按漢書當作索蓋字之誤也
示治國其如示諸掌乎(註)示讀如寘寘置也(朱註)與視
同
在下位不獲乎上民不可得而治矣(註)此句其屬在下
著脱誤重在此
子曰子曰好學近乎知(朱註)子曰二字衍文
既既廪稱事(註)既讀為餼
載上天之載(註)載讀曰栽謂生物也
仁(表記)以德報怨則寬身之仁也(註)仁當言民聲之誤
也
有道有至義有考(註)此讀當言道有至有義有考字
脱一有耳
壹節以壹惠(註)壹讀為一
唯唯天子受命於天(註)唯當為雖字之誤也
吉(緇衣)尹吉曰惟尹躬及湯咸有壹德(註)吉當為告告
古文誥字之誤也(下同)
儀臣儀行不重辭(註)儀當為義聲之誤也
不播刑之不廸(註)不衍字
天惟尹躬天見於西邑夏(註)天當為先字之誤
資夏日暑雨小民惟日怨資冬祈寒小民亦惟日怨
(註)資當為至齊魯之語聲之誤也祈之言是也齊西
偏之語也夏日暑雨小民怨天至冬是寒小民又怨
天(釋文)資尙書作咨連上句(昏義)為后服資衰(註)資當
為齊聲之誤也
正惟君子能好其正小人毒其正(註)正當為匹字之
誤也
寡君子寡言而行以成其信(註)寡當為顧聲之誤
也
周田觀文在昔上帝周田觀文王之德(註)古文周田
觀文王之德為割申勸寧王之德今博士讀為厥亂
寧王之德三者皆異古文似近之
袒(奔喪)於又哭免袒成踊於三哭猶免袒成踊(註)袒衍
字
雞斯(問喪)親始死雞斯徒跣扱上袵(註)雞斯當為笄纚
聲之誤也
親(大學)在親民(朱註)程子曰親當作新
謙此之謂自謙(註)謙讀為慊
厭見君子而後厭然(註)厭讀為黶(釋文)烏斬反
此謂知本此謂知本(朱註)程子曰衍文也
自身有所忿懥(朱註)程子曰身當作心
命見賢而不能舉舉而不能先命也(註)命讀為慢聲
之誤也(朱註)程子曰當作怠未詳孰是
愁(鄉飲酒義)秋之為言愁也(註)愁讀為揫揫斂也
賁(射義)賁軍之將(註)賁讀為僨僨覆敗也
卒(燕義)職諸侯卿大夫士之庶子之卒(註)卒讀皆為倅
(下游卒同)
孚尹(聘義)孚尹旁達信也(註)孚讀為浮尹讀如竹箭之
筠浮筠謂玉采色也
諒(喪服四制)高宗諒闇(註)諒古作梁楣謂之梁闇讀如鶉
䳺之䳺闇謂廬也所謂柱眉也
春秋左傳
庚辰(隠二年經)秋八月庚辰(註)八月無庚辰庚辰七月九
日也日月必有誤
己巳(三年經)三年春王二月己巳日有食之(註)不書朔
史失之(襄二十五經)秋八月己巳諸侯同盟於重丘(註)
己巳七月十二日經誤(定七年傳)己巳王入於王城(註)
己巳十二月五日有日無月
庚戌(三年傳)庚戌鄭伯之車僨於濟(註)十二月無庚戌
曰誤(四年經)戊申衞州吁弑其君完(註)戊申三月十
七日有曰而無月(疏)長歷推此年三月壬辰朔則十
七日戊申此經上有二月下有夏得在三月之内故
云有日而無月
丙戌(八年傳)八月丙戌鄭伯以齊人朝王禮也(註)上有
七月庚午下有九月辛夘則八月不得有丙戌(成二)
(年經)夏四月丙戌衛孫良夫帥師及齊師戰于新築衛
師敗績(註)四月無丙戌五月一日
霖(九年經)三月癸酉大雨震電庚辰大雨雪(傳)凡雨自
三日以往為霖(註)此解經書霖也而經無霖字經
誤
二月(十年經)十年春王二月公會齊侯鄭伯於中丘(註)傳
言正月會癸丑盟癸丑是正月二十六日經二月誤
戊申(十年傳)六月戊申公會齊侯鄭伯於老桃(註)六月
無戊申戊申五月二十三日日誤(桓二年經)夏四月取
郜大鼎於宋戊申納於大廟(註)戊申五月十日(疏)言
有月無日
戊寅九月戊寅鄭伯入宋(註)九月無戊寅戊寅八月
二十四日(宣十二經)冬十有二月戊寅楚子滅蕭(註)十
二月無戊寅戊寅十一月九日
鄭伯(桓元年傳)冬鄭伯拜盟(註)鄭伯若自來則經不書若
遣使則當言鄭人不得稱鄭伯疑謬誤
秋東首月(四年經註)春秋有空時而無事者今不書秋冬
首月史闕文他皆放此
宋(十一年經)春正月齊人衞人鄭人盟於惡曹(傳)齊衞鄭
宋盟於惡曹(註)宋不書經闕(宣元年經)楚子鄭人侵陳
遂侵宋晉趙盾帥師救陳(註)傳言救陳宋經無宋字
蓋闕
夏五(十四年經)夏五鄭伯使其弟語來盟(註)不書闕文
二月丙午(十七年經)二月丙午公會邾儀父盟於趡(註)二
月無丙午丙午三月四月日也日月必有誤
侯癸巳葬蔡桓侯(註)稱侯蓋謬誤
丁酉(十八年經)丁酉公之喪至自齊(註)丁酉五月一日有
日而無月
俘(莊六年經)冬齊人來歸衛俘(註)公羊榖梁經傳皆言衛
寳此傳亦言寳唯此經言俘疑經誤
十二月(八年傳)冬十二月齊侯游于姑棼(註)經書十一月癸
未長歷推之月六日也傳云十二月傳誤(㐮二十七經)冬十
二月乙夘朔日有食之(註)長歷推之十一月朔非十二月
傳曰辰在申再失閏若是十二月則為三失閏故知經誤
也(傳)十一月乙&KR1344;朔案石經作己&KR1344;二傳同(昭元今監本作乙&KR1344;朔誤)年傳十二
月晉既烝趙孟適南陽將會孟子餘甲辰朔烝于温(註)甲
辰十二月朔晉烝當在甲辰之前傳言十二月誤
夏五月(二十二經)夏五月(疏)釋例曰年之四時雖或無事
必空書首月莊公獨稱夏五月明非無文闕謬也
郭公(二十四經)郭公(註)蓋經闕誤也
夏六月(二十五傳)夏六月辛未朔日有食之(註)長歷推之
辛未實七月朔置閏失所故致月錯
新延厩(二十九經)春新延厩(傳)新作延厩(註)經無作字蓋
闕
姜(僖元年經)夫人氏之喪至自齊(註)不稱姜闕文
丁亥(十八年經)秋八月丁亥葬齊桓公(註)八月無丁亥日
誤
乙巳(二十七經)乙巳公子遂帥師入杞(註)八月無乙巳乙
巳九月六日(三十三經)乙巳公薨於小寢(註)乙巳十一
月十二日經書十二月誤
癸丑癸亥(二十八經)五月癸丑公會晉侯齊侯宋公蔡
侯鄭伯衞子莒子盟於踐土(傳)癸亥王子虎盟諸侯
于王庭(註)經書癸丑月十八日也傳書癸亥月二十八
曰經傳必有誤
壬申壬申公朝於王所(註)壬申十月十日有日無月
史闕文(成十七經)壬申公孫嬰齊卒於貍脤(註)十一月
無壬申日誤
三月乙巳(文二年經)三月乙巳及晉處父盟(傳)夏四月巳
已(註)經傳必有誤
十一月丙寅(六年傳)十一月丙寅晉殺續簡伯(註)十一
月無丙寅丙寅十二月八日也日月必有誤
己丑(十三年經)十有二月己丑公及晉侯盟(註)十二月無
己丑己丑十一月十一日(哀十六經)夏四月己丑孔丘卒(註)
四月十八日乙丑無己丑己丑五月十二日日月必
有誤
乙夘(十四年傳)秋七月乙夘夜齊商人弑舍而讓元(註)七月
無乙卯日誤
西(十七年經)齊侯伐我西鄙(註)西當為北蓋經誤
壬戌(十七年)四年二月壬戌為齊侵蔡(註)魯莊二十五
年二月無壬戌壬戌三月二十
氏(宣元年經)三月遂以夫人婦姜至自齊(註)不書氏史闕
文
秋(七年傳)赤狄侵晉取向隂三禾(註)此無秋字蓋闕文
(昭二十二經)秋劉子單子以王猛入於王城(傳)冬十月
丁巳納王於王城(註)經書秋誤
辛酉(九年經)辛酉晉侯黑臀卒於扈(註)九月無辛酉
日誤
札(十五年經)王札子殺召伯毛伯(註)王札子王子札也經
文倒札字
夏有(成二年傳)夏有(註)闕文失新築戰事
知武子曰吾知免矣(釋文)一本無知字
廧咎如潰(三年傳)廧咎如潰上失民也(註)此傳釋經之
文而經無廧咎如潰蓋經闕此四字
十一月己酉定王崩(五年傳)十一月己酉定王崩(註)經
在蟲牢盟上傳在下月倒錯衆家傳悉無此八字或
衍文
丙午(十年經)丙午晉侯獳卒(註)據傳丙午六月七日有
日無月
君(十三年傳)我寡君是以有令狐之會(註)申厲公之命宜
言寡人稱君誤也
己亥(襄元年傳)元年己亥圍宋彭城(註)下有二月則此己
亥為正月正月無己亥日誤(九年經)十二月已亥同
盟於戲(註)十二月無己亥日誤
六月(二年經)六月庚辰鄭伯睔卒(註)庚辰七月九日書
六月經誤(三年經)六月己未同盟於雞澤(傳)戊寅(註)
長歷推戊寅七月十三日經誤(昭二十二傳)秋七月戊
寅以王如平畤(註)戊寅七月三日經書六月誤
己酉(四年經)春王三月己酉陳侯午卒(註)三月無己酉日誤
閏月(九年傳)晉人不得志於鄭以諸侯伐之十二月癸
亥門其三門閏月戊寅濟於隂坂侵鄭(註)以長歷參
校此年不得有閠月戊寅是十二月二十日疑閠月當
為門五日五字與門合為閏則後學自然轉日為月
晉人更攻鄭門各五日癸亥去戊寅十六日以癸亥始
攻攻輙五日凡十五日鄭故不服而去明日戊寅濟于
隂坂(釋文)閏月依註讀為門五日
二(十一年傳)七姓十二國之祖(註)實十三國言十二誤也
丁巳(十五年經)秋八月丁巳日有食之(註)八月無丁巳丁
巳七月一日也日月必有誤(二十二傳)丁巳其夫攻子
明殺之(註)十二月無丁巳丁巳十一月十四日也
諸侯(二十七傳)皆取其邑而歸諸侯諸侯是以睦於晉(疏)
古本亦有不重言諸侯者今定本重有諸侯若重言
諸侯則天下諸侯皆睦於晉也劉炫云晉宋古本皆
不重言諸侯則唯謂齊魯宋三國睦耳不重是也
乙未(二十八經)乙未楚子昭卒(註)十二月無乙未日誤
乙亥(二十八傳)十二月乙亥朔(註)十二月戊戌朔乙亥誤
險(二十九傳)大而婉險而易行(註)險當為儉字之誤也
十一月(昭元年經)冬十有一月己酉楚子麇卒(傳註)己酉十二
月六日經傳皆言十一月月誤也(八年傳)冬十一月壬午滅
陳(註)壬午十月十八日傳言十一月誤
甲申(四年傳)八月甲申克之(註)八月無甲申日誤
大(八年傳)秋蒐於紅(註)不言大者經闕文也
冬(十年經)十有二月甲子宋公成卒(註)無冬史闕文
五月(十二年經)五月葬鄭簡公(傳)六月(註)經書五月誤
四月(十三年經)夏四月楚公子比自晉歸於楚弑其君虔
於乾谿(傳)五月(註)經書四月誤
十月(二十二經)冬十月王子猛卒(傳)十一月己酉王子猛
卒(註)經書十月誤
癸酉十有二月癸酉朔日有食之(註)此月有庚戌以
長歷推前後當為癸卯朔書癸酉誤
九月(二十四經)丁酉杞伯郁釐卒(註)丁酉九月五日有日
無月
伯(二十六經)尹氏召伯毛伯以王子朝奔楚(註)召伯當言
召氏經誤
邾(三十一年)冬黑肱以濫來奔(註)不書邾史闕文
何(定六年經)季孫斯仲孫忌帥師圍鄆(註)何忌不言何
闕文
冬十月(七年經按石經七年有冬十月註疏本缺此三字)
辛巳(十五年經)辛巳葬定姒(註)辛巳十月三日有日無月
春秋公羊
登(隠五年傳)公曷為遠而觀魚登來之也(註)登讀言得來
之者齊人語也
同(莊四年傳)其餘從同同(疏)考諸古本傳及此註同字之
下皆無重語有者衍文
遂(文十二經)秦伯使遂來聘(釋文)二傳作述(疏)左傳穀梁皆
作述字經亦有作述字者疑遂字誤
冬十月(成十年經闕冬十月文)
壬申(十七年經)壬申公孫嬰齊卒於貍軫(註)据下丁巳朔
知壬申在十月
彭(十八年經)晉侯使士彭來乞師(釋文)二傳作士魴(襄十二經)
晉侯使士彭來聘(疏)考諸正本皆作士魴作士彭者
誤
原(襄七年經)鄭伯髠原如會(釋文)左氏作髠頑(疏)正本作頑
字亦有一本作原字非也
雪(昭四年經)春王正月大雨雪(疏)案正本皆作雹左氏經
亦作雹字故賈氏云穀梁作大雨雪今此若有作雪
誤也
春秋穀梁
毛(文五年經)王使毛伯來會葬(疏)左氏公羊並云召伯此
本作毛伯疑誤也
邡(昭二十五傳)邡公也(註)邡當為訪訪謀也謀納公也
九經辨字瀆蒙卷三
