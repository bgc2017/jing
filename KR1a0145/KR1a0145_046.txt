周易函書别集卷九禮部侍郎胡煦撰
篝燈約旨
大學
曾子之學盡在忠恕觀大學一書而可知矣格致誠正
忠之事也然于誠意一章便言好惡由此而進焉心正
于好惡身修于好惡家齊于好惡國治于好惡即天下
之平亦莫非絜此好惡則忠而恕之事也
眀德之德與孟子固有之有同義指其實有于中者言
也德也者天良之固而不少虧也明也者靈妙之體而
無勿燭也孟子良知良能正是此旨故朱子以得于天
者釋之
不專曰德而曰明德乾卦乃見天則復卦克見天心此
兩見字便是此明字非其本明曷由能見譬若昏夜入
于奥室雖衆美備具孰從而别之帝王以道相傳帝典
康誥咸言明德子思亦言誠明無異辭無異旨也後之
學者若能領會及此方可親承一貫之旨此惟中庸自
誠明之明與此明字相同姚江自號陽明至其立教又
奉良知二字以為之主彼非無見者也然亦止可為知
者道耳大賢以下凡克著書垂訓要皆各有確實見地
存焉如必推勘至盡求其語病而指摘之雖孟子猶不
免矣况下此者乎故擇理不厭其過精而論人則無取
乎太刻
孟子之良知良能指赤子之心而言陽明之良知指妙
悟而言不可混看然而妙悟之心終非有加于赤子之
心唯妙悟者知之
先儒有夢覺關人鬼關夫夢覺之境即迷悟之一大機也
後之儒者不察其故纔說聖道有悟境便指為頓教便
指為放下屠刀夫夢而方覺亦暫時之事也然稱為夢
覺則是之稱為頓悟則非之何為是彼而非此也夫學
人之致力有漸迨于既能解會皆是倏然之境原不待
時者也是惟至者知之不至者不知也夫明明有倏然
之境但文其辭曰夢覺則羣以為然謂之為悟則羣以
為不然是悦其文而不悦其理也此與易性惡之說而
指為氣質亦大略相似蓋性之有善而無惡孟子辨之
詳矣不察吾性之何以必善但覺得其中原有些子戾
氣存焉因文其辭曰氣質之性此等語病悮人不淺曷
不將中庸孟子合而參之
中庸
中庸首章從天說入性從性說出中和從中和說到位
育皆大本之所發達道之事也遡其源頭可見愚夫之
渺見胥天德胥天才矣能率者不違性之初故理曰天
理不能率者悉屬情之偽故欲曰人欲本然者賦于天
勉然者染于人也只此一章便提出千古學聖的綱領
學者不可不細心體察
為高必因丘陵為下必因川澤用間諜者因敵人而用
之則情通而勢順行福廣者藉土人而導之則路熟而
行安聖人方將範圍曲成幹當大事安得不先戒懼慎
獨涵養天德哉
四子書洩露太盡者無若中庸首章天人交關處打合
不攏既未知理氣之禀賦厥有由來則位育大作用何
能做出看他從天說入性便已探本窮原到得率性不
離發而中節便見性情流通徹上徹下融成一片而忠
恕二字不足言矣所以能中和致而位育成也後人看
位育二字太懸絶似非常人所能只為看天字太遠耳
因吾性所稟之天德出吾性自具之天才以經理天秩
天叙仍然是天工天用而已
性字心旁加生有二義一謂心所由生一謂心中之生
氣資始于天繼之者善成之者性故曰心所由生一元
之善普利美于不言而各正性命保合太和故曰心中
之生氣
性情二字分䟽不明到底不解一貫之妙譬之于水其
流也其不盈也其行險也皆從源頭奮發出來何嘗非
水之動用本宜以情言之而今曰水性如是未有不以
為然者如必離性于情另作一解豈知率性之率與大
本逹道相為流通皆一以貫之之妙乎但解情也者性
之動也道也者性之周也便是位天地育萬物皆不能
出此性之外便見分曉孔子之保合太和便是性中涵
情孟子之四端便是情中涵性
自天以下水之泉源未有不清者以泉配性則清其善
也其有不清則後面攙和行潦耳攙和者自外而至率
情者自内而出所由曰率性之謂道率也者順其本然
之謂也朱子曰性所以立乎水之靜情所以行乎水之
動欲則水之流而至于濫也以濫為欲恐未必然濫特
水之泛溢者耳水之下流固無不汪洋浩瀚者是水所
應有者也欲雖在動處見得然而非其性矣今曰率性
之謂道謂率則為道不率則非道也率也者從源而出
者也欲也者外面之攙和不率于源者也即水之泥沙
汙濁攪擾清源者也人性本善原非氣質可言子思孟
子一脉相傳胥如此矣聖人最精最密之訓無若以克
復告顔淵必如先儒之說便宜以克去者為氣質之性
矣氣質既已屬性則吾心之内具者矣又何待以視聽
之說告之然而克己之目則首曰非禮勿視非禮勿聽
豈不是從外面把截住懼泥沙之攙和乎
先儒以性為體以情為用以知覺運動者為心所以有
性猶太極心猶隂陽之說然太極隂陽只動靜體用之
分耳如上以心字向運動處說豈不與情字犯重張子
曰心統性情此心字只如子思之中字指其所在之位
而言如人指凡物之中便謂為心者然也非另有個心
字在性情之外别煩講究盖人所具中和之德無過一
體一用一静一動而已善動者陽之類也明而可見者
陽之類也若隂則靜而先迷者耳隂陽既各有定性人
禀隂陽之氣得隂而成形得陽而成性陽固善動而光
明者也知覺明之類也知覺之發動之類也然必有至
靜而立體者存之于先是心性情隨人所别而一體一
用一動一靜已無餘義也何得另有心字煩作三樣解
說
先儒論性必要說個理字則子思之中字為不當矣必
要說入氣質則孟子之性善為不當矣恐于克復實際
于率性實際于孺子入井實際未能見透也此便是聖
賢與儒者兩下分途處然則性字宜作何解但當云人
所禀受在中各正之太和云耳陽明曰有未發之中即
有發而皆中節之和今人未能有發而皆中節之和湏
知是他未發之中亦未能全得此等語非深知性善非
深知率性之謂道未易言也然工夫到此實無可全之
法止有戒懼于靜存之時省察于將動未動之際耳故
顔子之四勿便是兼靜存動察而密其功也
性之一字只天命之謂四字已盡中庸後面說於穆不
已天之所以為天穆字說在靜邊不已說在動邊便是
體用流通天如是性亦如是而已今必說個理字是有
知有覺之後方始見得者也豈性之體耶豈子思用中
字之妙耶孔子之繫易也曰窮理盡性以至于命既將
理性分說則理字非性可知乃理字之上用一窮字豈
不全在知識上面用功至于性但說個盡字故知理字
必與性字有别
率者順也不作行字解順則自内循循而出行則外面
之動象也道字解曰猶路是將率字認作行字了彼其
方出于性原在念頭將動未動之時豈遂有行之可言
行也者道之徧著于事務者也看率字既差則認道字
亦不切矣子思說此一句以性字推道字之源頭以道
字究性字之歸宿下文所云大本達道是也觀其屬意
原在兩頭而中用一率字以發其前後流通隱顯不二
之妙故曰率者順也譬若從京都而至某省非從他省
而至某省也又如云從京都而至某省非但從京都而
至某府某州也是確不可移者正在兩端之性道二字
所以謂之為順今曰猶路但取中間可行之一段而前
無發足之地後無歸宿之所矣試觀後面君子之道費
而隱此豈路字所能解乎又觀語大莫載語小莫破此
豈路字所能解乎又觀造端夫婦察乎天地此豈路字
所能解乎四子之書諒無二道亦可云朝聞路夕死可
乎所由謂先儒言學者多言道者少職是故耳然則道
字宜作何解觀上面遡原于天推本于性下面說到中
和位育則道也者廣大精微性情流通顯微無間天人
合一之名目也唯孟子認得源頭確看得率字當所以
能說出性善二字所以能引出孺子入井一條至于孩
提知愛莫非性天流行何有矯揉何有造作豈得不謂
為順乎
廣大精微之謂道觀費隠諸章可知
性情流通之謂道觀大本達道之說可知
顯微無間之謂道觀不睹不聞莫見莫顯之說可知
天人合一之謂道觀天命之謂性率性之謂道及中和
致而位育成能可知言道者不推本孔子子思孟子之
言彼所謂道亦道其所道而已然道畢竟屬大用一邊
何也蓋天命之性原在未發一邊到得發而為和始稱
達道故也
或曰子思明言修道矣道而可修豈專謂順乎曰道而
可修便是用邊之事如禮樂刑政之屬安得不修故下
遂補出教字予所謂道是率性之道是從本源上說起
烏可不順曰道有二乎曰道非有二而本末則不能無
辨修道之道逹道之道也率性之道據大本之發動而
言也亦如天命之謂性與率性之性便有分别天命之
性是各正性命太和之保合也說在賦畀一邊下性字
則喜怒哀樂渾然在中者也即元為善長之說說在稟
受一邊上性字在天則流行之太極在人則敦化之太
極下性字則在人之太極逮于已發則流行之大用故
以為和而又以為達道也
氣質之說必不可以言性今試思氣為何物質為何物
謂性知是乎此亦不辨自明者也
乾健也繼乾者坤坤順也率性之謂道以人承天坤德
焉耳所以謂為繼之者善也
何云率字為順義性天之本具于人心是一元之所亨
太和之保合於穆之流衍一誠之分著者也若其不順
則岐而為妄離而為偽背而為惡矣三者非性也是泥
沙之參和清泉感于外緣而旁出者也所以必率于性
乃始為道所以孔子教顔子亦曰非禮勿視非禮勿聽
而子思亦曰戒慎恐懼莫見莫顯而慎獨也
性非理可言也是定命之靈源含生之主宰也道非路
可言也是體用同原之密旨天人合一之奥府也
延平李氏曰方其未發性也及其發而中節情也孟子
曰性善又曰情可以為善其說盖出于子思
必待既覩而始勿視不已視乎其勿也不已晚乎故孔
子曰非禮勿視而子思曰戒慎乎其所不睹必待既聞
而始勿聽不已聽乎其勿也不已晚乎故孔子曰非禮
勿聽而子思曰恐懼乎其所不聞此克復之實功存養
之至密者也
道在事物公共上見理在逐事逐物條理分明細微曲
節上見故喜怒哀樂雖出于一人之心而喜怒哀樂之
所及則不可以時地限矣如僅在一人身上理會便將
道字看狹了何能做出位育底事功亦並不知天下歸
仁之秘旨矣當知吾得大公之理以有其性則天之所
生凡有性者亦莫不各得此大公之理是吾性原涵此
公共之天而公共之天遂無往而非吾性所由位之而
位育之而育故以為達道也達也者由大本而達即由
性而達之者也發者達之初機達者發之究竟也
子貢曰性與天道不可得聞除却中庸别無可聞之法
蓋此章原具天人合一之妙本與易道相為發明今略
言之天性之原也命天之動也性天之定也天元也命
亨也性則其利而貞焉者也其在人也性人之天也情
性之動也道性之充也性元也情亨也道則其利而貞
焉者也
朱氏公遷曰易曰一隂一陽之謂道繼之者善也成之
者性也子思之論蓋本于此但易先言道而後言性此
道字是統體一太極子思先言性而後言道此道字是
各具一太極也(煦)按此二道字原各不同一為天之大
用一為人之大用天之大用是各正性命之時是賦畀
一邊事此時人性方成故在天則可以道言而在人則
止以繼善成性言也若在人之道則率性之後已發之
和也此二道字原不相混蓋統體之太極乃乾之元也
統天御天者是也至于既亨而隂陽呈露乃始有雲行
雨施保合太和之事故曰一隂一陽之謂道謂統體之
大用已行也乃自天賦而論則為保合之太和自人之
禀受而論乃始為性此性字即各具之太極故以繼善
成性說在隂陽之後繼善之善即元為善長之善也蓋
乾之文言皆言率性之事至于發而中節仍不離和故
子思謂和也者天下之逹道也此又各具之太極既行
之大用也不知子思天命一句本乾彖來率性一句本
文言來凡將道字說在所以然處皆非聖賢之本旨也
天命之謂性是體統之太極遡繼善所由來率性之謂
道是流行之太極推位育所由起
西山真氏曰生之謂性以氣言者也天命之謂性則以
理言者也以氣言之則人物所禀之不同以理言之則
天之所命一而已矣然則虎狼之搏噬馬牛之踶觸非
道耶曰子思之所謂率性云者循其天命之性也若有
搏噬踶觸則氣禀之所為而非天命之本然矣豈獨物
為然凡人之為善者皆循天命之性也其為不善則發
乎氣禀之性矣(煦)按循字最妙乃率字正解即(煦)所云
順性而出之者也至兼氣而言性仍與性相近也之註
同一見解大約宋儒皆如此說不知天之賦于人物者
皆是各正之太和故人心之靈悉是太和若形體之成
則氣之為也人之心未有不靈者則未有不具此太和
者也此太和之賦畀人與物莫不如是特在人則靈為
氣主在物則氣多而靈少耳故其知識皆偏不能如人
心之妙孟子謂性為善子思發皆中節皆乾彖之旨也
當知氣自氣質自質與虚靈之體何涉至告子生之謂
性是誠以氣言者矣此告子之誤也故孟子以犬羊律
之論其形而已矣豈儒者上法孔孟固可與告子同一
見哉
不覩不聞者元也莫見莫顯者亨也戒懼慎獨則謹于
亨慎于利以求合乎道而為貞者也
未發元也發亨也發而皆中則利所中之節則貞也
大本元也逹道貞也本之能逹則亨逹無不逹則利逹
而不離乎本則貞而為道者也即大本而為逹道所以
謂之率于性率之云者不矯揉不縱逸不違背故以為
順也是推性合情反情歸性内外一如性情流通之妙
也故以為道也
中之一字也大竒只緣其中不能實証其無而又不能
一一指稱其有姑即其所在之位而証之因謂為中耳
若既有條理可言已在有知有覺之後則充塞洋溢之
極功是道也非性也故惟中之一字亘古亘今攧撲不
破比周子之無極圖相去則天淵矣故後之學者還當
以六經四子書為的不當以先儒之說自畫
喜春象樂夏象怒秋象哀冬象
喜少陽樂太陽怒少隂哀太隂
喜近仁樂近禮怒近義哀近智
中無為而靜正者也戒慎恐懼是從門戶道路上把持
欲使之率性而為道耳顔子四勿正于此地做工夫故
不覩不聞即勿視勿聽之義
既知率性為道由大本以逹則見道皆見性之地矣既
知性為天命又以位育還諸天地則率性皆逹天之能
矣如但謂元亨為大通則已埋没了元字實際如謂利
貞為利在正固則又埋没了利字精神不惟贊辭與戒
辭渺如天壤且將四德說成兩件皆與率性之旨不合
位育之道著力在一致字致之者是中到極處無一物
不中和到極處無一物不和者也全是聖人地位攙不
得纖毫工夫在内雖離不了禮樂刑政却非德位兼具
者不能盖範圍曲成必非甫能戒懼慎獨人所能辦也
中和二字上僅用一個致字不曰致中又致和便是合
一不分底妙處蓋以一人之中逹而為和則工夫在致
字上以一人之中和逹而為萬物之中和則工夫亦在
致字上始知中和二字分疏到底者皆未知止用一致
字之妙也
位育之具總在禮樂刑政若曰吾之氣順天地之氣亦
順恐無是理夫春秋之有孔子豈可謂氣不順乎而亂
賊如故何未聞天地之氣順也至云天地之心亦正便
是見得天地亦嘗有不正之心矣學者仔細思量果其
然乎天地而有不正之心不獨乖戾之可虞也竊恐化
育亦無自而有然自開闢至今生生者日出而不窮曾
有何時見得天地有不正之心此等語病當細心察識
天地何嘗有不正之心有不正者氣之干也天地何嘗
有不順之氣有不順者人之擾也故中和致而位育可
能也孟子曰我亦欲正人心便是位育大作用
聖人位天地育萬物别無範圍之法止有調停氣機之
法聖人亦别無調停氣機之法止有匡正人心之法故
位育之能必歸諸致中和者是無有一人一物不中不
和故謂為中和之極功而命之為致也孟子歷觀古人
升降之運而欲以獨力肩之但曰我亦欲正人心便是
深達子思之旨故自謂為私淑
人之作為能干天地之和而何害乎天地之中能使天
地之氣不順而不能使天地之心不正然而育萬物必
在位天地之後者是一串話頭所由謂和為己發之中
大本由逹道出也
既云人之作為能干天地之和亂天地之氣而并使人
致疑于天地之心又云匡正人心即所以調停氣機調
停氣機即所以範圍天地豈不將育字說在位字前面
去了今試看人情所發一不得正并將性字都帶累壊
了蓋性之與情止是一事己發未發混合而為一耳又
看中和二字既本率性句來原是說性情流通内外一
如之妙則此二字原不可分蓋能位即所以能育能育
即所以能位也因有作有為之事業原止做得有作有
為一邊其無聲無臭之中常默默自有以相應故位字
即在育字之中所以子思于中和之上僅用一個致字
若說致中又湏致和便是重重分别已不解二字流通
之妙且將致字作工夫字面看過便不知此語說在逹
道之後全是渾全極至底身分若將致字看作工夫便
是打初入手之事下面位育如何做得出來恐子思立
言之旨不是如此
位育二者說在致中和之後已全是逹道一邊事故中
和宜合看而位育二語亦并宜合看也
中和性也位之育之則道矣或曰子思明曰率性之謂
道又曰發而皆中節謂之和則是中為性而和為情矣
今曰中和性也何也曰子思本未說情但曰率性之為
道耳苟知此矣便是位育亦皆性中之事何也率于性
故也
致中和便是逹道一邊事位育則逹道之效也
既曰致中則非特吾心未發之中而後可以為致既曰
致和則非特吾身發皆中節之和而後可以為致如但
以吾之心正為中吾之氣順為和則止一人之中和己
耳既不知絶大作用皆一致字所包含不惟中和是懸
虚的恐位育之能終為虚語今試觀博厚高明悠久洋
洋優優畢竟是何等氣象豈能離禮樂刑政而指為一
身之事耶又觀三重以後建天地俟百世川流敦化經
綸大經立本知化此豈一身之事耶又觀衣錦章為中
庸總結靜存動察而後繼以奏假無言即曰時靡有爭
繼以不顯惟德即曰百辟其刑此豈一身之事耶不知
絶大作用全在致字但謂一人之心一身之氣足以幹
當此事恐與執空談道者無别
孟子好辯章言天地有一番氣運即言聖人有一番裁
成輔相及至自叙則曰我亦欲正人心便可知後世之
治亂皆人心之邪正使然故舍正心而言位育皆無據
者耳
參贊位育皆充塞一邊事皆聖人之大用故謂四子書
為聖人言道之書道也者逹之天下者也至其所以然
皆天性一邊事至精至神至變非周易莫之明矣
致中和的致字是從無思無為推到有作有為之極若
作由戒懼而約之由慎獨而精之便是從有作有為之
時返到無思無為裏面去豈非倒說了况戒懼慎獨原
是說存養省察工夫致中和是說逹道蓋性是無思無
為之地是有作有為之本逹道是有作有為之事本無
思無為而來即孔子所謂寂然不動感而遂通之妙也
戒懼兩節是在將動未動時扶而正之使不至岐趨耳
到得致之而位矣致之而育矣便是極大作用安可返
說向裏邊去
子思分䟽大本逹道不是要將大本逹道分而為二止
是要將大本逹道合而為一故說大本不是說凝住不
可逹之本便是要說未逹之本所以竟將未發二字說
在中邊將天下字說在中邊將喜怒哀樂亦遂說在未
發邊說個未發便有能發者在也說逹道不是說空空
之逹便要說大本之逹所以竟將和字說在發邊于發
處反不言喜怒哀樂直領未發之中字來發由中發則
有所持以往是和亦中之所本具者也故中和兩字俱
屬大本一邊和亦中之所涵而已果使中和克到極至
處則道斯逹矣且聖人之道一以貫之到得融通地位
内之與外原無可分中庸為子思傳道之書這便是子
思親承的旨便是一貫之道所以前面從天性說入道
中間只用一個率字率者順也道必有所自來和必有
所自出不知此義何由知聖人之一貫故致中和三字
斷不可分蓋和之一字即中之所藴即天性之至精故
以為率也
愚夫愚婦孰則無情終不可以言和非其率于大本者
也和字來歴不知落處則不知孟子性善之說則不逹
聖人之道
孔子釋乾卦其元亨利貞四字固皆止說賦予一邊尚
未屬在人上然其解說利貞既以為各正性命便以為
保合太和夫各正性命非人物受生之始乎然已有太
和之保合存焉則和之即中而具也審矣文言謂元為
善長及其言亨便以為嘉非善而曷以嘉乎及其言利
便以為義之和非由長善之一元保合之太和而奚由
和乎只因天命賦予之初全是善幾全是太和所由曰
繼善成性子思深逹此旨故其說性但從天字說起下
面止用一率字便遂說出道來總由元善保合之太和
順流而出不旁雜不岐趨者也孟子深逹此旨故遂說
出性善
孟子之性善原于子思之中庸子思天命一章原于孔
子之易蓋在天之元亨利貞全是賦畀之事繼善成性
皆後起事也在人之元亨利貞全是率性之事發皆中
節皆後起事也自資始統天至保合太和始露出性命
二字言賦畀也子思所云天命之謂性是也自善之長
至正固足以幹事中間標出四端言秉受也是未發之
事觀足以二字可知矣子思所云率性之謂道孟子所
云四端是也元為太極在藴而未宣之地其曰萬物資
始只說萬物之所仰頼在此中耳元字本位到底不曾
說著在人但說善之長只如云大美之聚諸善發源此
為始初處耳因其本無可言而實為大美之聚故孔子
善之善之者美之也嘉亦善也和則其善而可嘉者也
逮于利貞各正性命遂以為保合太和非此之是善是
嘉而孰善之孰嘉之乎後面說乾始能以美利利天下
善故美也剛健中正純粹精也正所以美之也孔子但
善之嘉之美之以大哉贊之而已并未有理之可言也
可知後人攙入理字其不可以言性也明矣至于氣質
之說原本于幾善惡三字竟與性惡無異恐未深悉孔
子之旨
子思發皆中節之和孟子之性善皆本孔子太和二字
來一元之藴既為太和故以為善之長子思率性之謂
道率此太和者也試觀後面發而中節便謂之和此和
由外襲乎若使襲之于外則不得謂為發矣發也者本
其内之所藴而言也如爆竹中含火氣然後發而爆烈
泉源中含水氣然後發而為江湖也因其所發之和而
推本于所藴之和則孔子保合太和之說明矣孟子之
言四端曰非由外鑠我也豈其未逹于孔子子思之旨
乎
尼山授受一脉相傳不差累黍由太和之說而有率性
之道由發皆中節而有性善何嘗走作絲毫故言性學
者六經四子書盡之此外則未之取也
中庸全部皆言道用其體只未發之中四字究非可以
言傳費隠章說費又說隠隠矣而何可言乎後惟至誠
盡性章一提性字說到未發之中而所以能盡其性者
卒莫之能言也故中庸言道之書也
孟子私淑諸人其好辯章與性善養氣諸章全從中庸
得力故參贊位育大事功惟孟子做得出
君子中庸小人反中庸反即相背之說言與君子不同
爾小人之中庸也不必添一反字天命之性秉彛之德
是人人同具的雖小人原不以中庸禁之蓋人性本善
原不因小人而有惡故人至牿亡之後平旦之氣要亦
有時呈露君子而時中小人而無忌憚此君子小人雖
因上文而重列其人却只在時中無忌憚五字中看出
若說既為君子既為小人則是君子小人在天地間竟
成自然之品行了湏知此二句是倒装文法隨時處中
政是中庸政是成其為君子處無所忌憚政是反中庸
政是成其為小人處此處亦不必添又字若必添一又
字請問隨時處中無所忌憚之外更有何事可成君子
小人
費隠者道也費而隠則貫中之一也中庸言道皆在用
邊故先從費字說起其隠則費之不可知者而已曾子
之唯不能向門人直措一詞為其隠而已矣
語大莫載語小莫破若將大小看作兩件便不是了但
將大小合而為一方是聖人之道後面小德川流大德
敦化亦湏合攏作一處方是正旨
以禘嘗配郊社以事先配事天此便是本天本祖之意
探生人生物之大原而合以致其奉若之誠此治國之
所以不難而孝之所以逹也然非匹夫匹婦所能解說
故或人問禘孔子但曰不知
鬼神二字不必分疏鬼者歸義也神即鬼之靈處詩人
之稱先祖也謂之曰神言其靈而已矣神罔時怨神罔
時恫是也蓋天地間萬事萬物皆離不得隂陽神陽而
鬼隂者也陽德善動而善遷非隂以凝之則不聚故鬼
神者鬼之神也
鬼神合而言之只是天地之至靈而已鬼隂而神陽鬼
而靈矣政以幽杳虚暗之中皆不可測也
中庸言誠字最親切處無若夫微之顯誠之不可揜及
誠者自成不誠無物數語當與天命章參看
誠明原不相離曾子之明德政此明字無明則誠為無
用之物無誠則明為搜索之具耳孔子嘗合言知仁便
是如此如以虚靈二字相配則誠即虚也明即靈也
惟誠始能盡性惟盡性始能參贊此便是位育之旨總
離不了知明處當若節節次次不能分晰明了如何做
得出故智者不惑是學聖者第一緊關事
知仁勇三者雖是性之德然費隠數章却是實拍拍地
言性不然則天命源頭何以打得通後邊位育事功何
能做得出
成己之仁成物之知俱以為一性之所涵故一成已便
能兼之張子之西銘及孔子問禘章與中庸郊社之禮
節皆是此旨知此則可知性量之廣大不可限量而孔
子天下歸仁及子思位育之極功非虚語也
見乎蓍龜動乎四體天地自然之明即誠而具所以謂
幾者動之微也
水之將至其氣必寒火之將至其氣必熱冬之將至必
先有秋夏之將至必先有春此皆幾之動于微而顯然
可據者也聖人立卦揲蓍之法皆不踰四象以萬物之
理攝于隂陽少隂少陽即太隂太陽之幾也
一歲之氣止有寒暑二者而已是隂陽之别也然暑不
遽暑必先有春寒不遽寒必先有秋此皆氣之先見者
也所由有太少之别而邵子遂于每件打成四截矣
末章說不顯推極于無聲無臭以發明天載此處豈容
得一理字故知性字之解只天命之謂便是若另添注
脚便非
中庸以天命章為主其下皆此章注脚也知仁勇則性
中之德所用以戒懼慎獨者也是第二節第三節注脚
費隠數章則大本逹道性情流通之故是第四節注脚
自誠明以下以人道形天道便是表章聖人中和極至
的身分便是致中和注脚自祖述以下說入天德便是
位育注脚然必本諸三重及敦化之大德川流之小德
者政修道之教不離夫禮樂刑政者也
中者虚而肆應之謂庸者凡民可能之謂
中庸一書除首末兩章外所言皆修道之教莫非言性
中之道也首從天性說起是探原之說便是子思絶大
本領知化原所自起末章歸本于天便是内外同原顯
微一致之妙與易繫之首章大略相同非子思親傳聖
道那易辨此集註詳言修道之教而略于天性陸子詳
言天性而略于修道之教(煦)以為必兼本末身體而詳
味之庶于子思之意旨相符予于周易探索五十餘年
覺得乾坤兩卦皆言天性悉屬未發之中其坎離震兊
四卦是性天之方動正一元之將享已是將發之候然
猶未離乎本故予函書所釋皆發性天之旨與他卦迥
别自餘乾坤六子錯雜之卦則皆言修道之教也學者
讀書湏將六經打通知是一個道理方稱合拍
朱子曰子思作中庸首三句乃天地萬物之大本大根
萬化皆從此出(煦)按此是將道字看作所以然之意豈
知這是一串話頭至于道則全在用邊是本末俱備非
專言本也所以後文便說出逹道便全說在既發之後
位育兩言非逹道之用乎
雲峰胡氏曰易曰一隂一陽之謂道繼之者善也成之
者性也子思之論蓋本于此但易先言道而後言性此
道字是統體一太極子思先言性而後言道此道字是
各具一太極也(煦)按易之所謂道者是生天之大用故
說在隂陽一邊此天命之大作用也率性之道則人身
之大用渺然絶不相同若但認作一個道悮人不淺邵
子曰心者道之形體方是天命之性的性字方是此道
字邵子之外恐未易言也何得云各具之太極與朱子
作所以然看相同多因天人之界未能劃清如要劃清
當知天命之性此性字便是賦畀之事便是天之作用
便是天之道何也此正天之大用所以普遍者也率性
之謂道此道字便是繼善以後之事便是性中之作用
與天命之性的性字相似何也此正人心之大用由性
而出與天命之性由命而出者同也
又曰靜致其中動致其和極其功至于位天地育萬物
(煦)按末節只說逹道耳子思但用一致字與一貫之旨
相同原不是以中和分貼
番陽李氏曰中庸一書性道教三言為一篇之綱領而
道之一字為三言之綱領(煦)按亦是看道字在本上不
知末節止是言道道也者節只是言修道之方由率性
而始耳以性字原無明証不可實說故止多說大用一
邊至第四節亦止標出一個中字而中庸全部所言則
無非道也
周易函書别集卷九
