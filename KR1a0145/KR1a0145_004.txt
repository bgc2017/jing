周易函書約存卷一
禮部侍郎胡煦撰
原圖(河洛)
河圖篇(李本固彙編)
邵子曰圓者星也歴紀之數其肇于此乎方者土也畫
州井地之法其放于此乎蓋圓者河圖之數方者洛書
之文故羲文因之而造易禹箕叙之而作範也鮑寧天
原發微曰天地開闢之初太極渾淪象數未顯此河圖
洛書所以開聖人也語曰河不出圖易曰河出圖洛出
書書曰天球河圖則知圖書乃天地自然之文古今以
為瑞物非人力之所為也後世有肆為怪誕者如顧野
王以洛書農用敬用十八字為神龜之所負班固以初
一至六極六十五字為洛書之本文唐孔氏曰天語簡
要不應叮嚀曲折如是也惟孔安國之言極穏故朱子
取之楊升庵按資治通鑑魏青龍間張掖柳谷口水湧
寳石負圖蒼質而白理状象靈龜立于川西有石馬鳳
凰麒麟白虎犧牛璜玦八卦列宿之象其字可讀而不
可曉又宋政和末于洛水出石大如拳有字兩行蓋天
地之氣化何所不有後世怪誕者遂神其說䜟緯之書
詳聖人受河圖之始以為河出天苞洛出地符河圖龍
發洛書龜威河圖有九篇洛書有六篇聖人但言圖書
出于河洛何嘗言龜威之兆又何嘗言九篇六篇乎是
故有以十為洛書九為河圖如劉長民張文饒者又有
以先天圖為河圖五行生克數為洛書戴九履一圖為
太乙下行九宫圖如蔣得之者有謂得圖書于青城山
隱者有謂别傳圖書于異人而九十皆河圖者有謂圖
書皆出于羲世者(當亦惑于洛書出禹之說)遂使聖人明白易簡之
理多支離變怪之說矣乃訛以傳訛如鄭司農馬融之
流無不篤信之至劉牧又自為易置以九為圖十為書
託言出于希夷元人趙撝謙又為自然河圖謂蔡元定
得于蜀山隱者雖朱子亦莫之見其為詭秘大率皆一
類耳按路史野王符瑞圖云黃帝軒轅氏東廵省河過
洛沈握視將加沈璧集歷並臻皆臨諸壇河龍負圖出
赤文象文以授命龍魚河圖云天授帝號黃龍負圖鱗
甲光耀從河出黃帝命侍臣寫以示天下又言黃帝云
予夢兩龍授圖乃齋往河洛求之有大魚泝流而至泛
白圖帝跪受之而挺輔佐曰黃帝持齋七日七夜天老
皆從以游河洛之墟至翠媯之泉大鱸泝流而至問五
聖莫見獨與天老迎之蘭葉朱文五色畢見沈白圖以
授帝又云黃帝遊于河洛之間至澤鴻之泉鱸魚負圖
以授帝蘭葉命曰錄圖前河圖亦云黃帝遊洛水有鯉
長三丈身青無鱗赤文成字故世紀云黃帝大霧三日
帝遊洛水上見大魚三牲醮之天甚雨魚流而得圖書
酈道元水經云堯帝修壇河洛擇良議沈率舜等升首
山道河渚有五老遊焉相謂河圖將來告帝以期知我
者重童也言訖五老乃翻為流星以入昴事見論語比
考云仲尼曰吾聞帝堯率舜等游首山觀河渚有五老
游河渚一曰河圖將來告帝期二曰河圖將來告帝謀
三曰河圖將來告帝書四曰河圖將來告帝圖五曰河
圖將來告帝符有頃赤龍銜玉苞舒圖刻版題命可可
卷金泥玉檢封盛書威曰知我者重童也五老乃為流
星上入昴黃姚視之龍没圖在堯等共發曰帝當樞百
則禪于虞堯喟然曰咨爾舜天之歷數在爾躬允執其
中四海困窮天禄永終乃以禪舜今道之營道北五里
有五老人祠書中候握河紀云堯即政十七年仲月甲
日至于稷沈璧于河青雲起回風摇落龍馬銜甲赤文
綠色自河而出臨壇而止吐甲回違甲似龜廣九尺有
文言虞夏商周秦漢之事帝乃寫其文蔵之東序而世
紀言堯與羣臣沈璧于河乃為握河紀今中候是也王
元長云握河沈璧孫氏圖瑞云帝堯即位坐河渚神龍
赤色負圖而至備載山澤河海之形國土之分域帝舜
祇欽相有光至于稷興榮光迭至黃龍負圖卷舒至水
畔置舜前舜與三公大司空等三十人集發圖周公踐
阼理政與天合志萬序咸得休氣充塞藩侯陪位至于
日昃榮光汨河青雲浮至青龍仰玄甲臨壇址濟止圖
滯周公視王公視其文言周世之事五百之戒與秦漢
之事故摘洛戒云青龍銜甲元龍背書者此也又中候
云周成王舉堯舜之禮沈璧于河白雲起而青雲浮乃
有蒼龍負圖臨河据考之亦黃帝之事耳按洪濛之世
象數未開天牖聖衷假物垂象固多有之然豈歴代皆
沈河洛雲興皆呈青白所云河圖乃甲籙山澤之象與
易無涉也吴幼清曰周之時河圖與天球寳玉同蔵于
王室其貴重可知秦漢以來官府既不收貯學者亦不
復見觀漢志劉歆所云本孔安國蓋亦祖述相傳之辭
耳未曾親見圖書之象者也後漢鄭玄註禮記則不識
河圖為何物及魏何晏集註論語晉人作尚書孔傳顧
命洪範兩註雖皆用孔劉之說而頗失其意蓋孔劉雖
不見圖說書而謂伏羲則河圖畫八卦禹法洛書陳洪
範則圖自圖書自書卦自卦範自範猶不誤認為一也
若晉魏則直謂周易八卦即是河圖洪範九疇即是洛
書蓋以河出圖為龍負一片之圖洛出書為龜負一卷
之書矣唐孔穎達易書禮疏宋邢昺論語疏亦然大抵
周後漢初儒流專門之學率是口耳授受故凡有文辭
可記誦者有傳遇無文辭不可記誦者無傳五經皆存
而獨樂之一經亡三百五篇詩皆存而獨笙詩之六篇
亡蓋以無文辭非可記誦故也若先天古易止有卦畫
河圖洛書祇有圖象則儒家亦不傳是以漢魏晉唐宋
初之儒不見圖書羲易圖書不傳于儒流而方伎家藉
此竊窺造化乃秘寳之宋興異人挺生希夷先生陳搏
圖南從方伎家得此當時有穆修种放遊其門故穆得
其古易种得其圖書穆傳李之才再傳而至邵雍种傳
李溉許堅范諤昌四傳而至劉牧邵子得圖書蓋亦穆
所傳也其洞澈藴奥蔑以加矣劉亦發揮圖書有易象
鈎隱圖然邵以十為河圖九為洛書而劉則以九為河
圖十為洛書蓋其初所傳但得二圖不曾分别何者為
圖何者為書是致混淆而不免差互非劉之罪也當時
有阮逸者作關子明易阮與穆种同時人蓋因二家而
得見圖書之象故云然歐陽修亦阮同時而未及見蓋
當時所傳未廣也是以歐陽與臨川王氏文人巨擘而
皆不見圖書歐陽直以二卦為河圖不信有洛書並疑
繋辭非孔子所作王氏雖不以為無而其說圖書皆以
意懸空立言至乾道淳熙間朱子始推尊邵子之學然
當時信從者寡亦未盛行于世也觀鮑吴諸說及啟蒙
歴引孔安國劉歆邵子戴禮之言則河圖十而洛書九
河圖洛書出必同時盖此二圖相湏而互顯其理無洛
書之分無以顯河圖之合無河圖之合亦無以顯洛書
之分故二圖不可缺一若使伏羲止見河圖恐徇齊天
縱亦必無以測河圖之藴而創為卦圖然而孔子固曰
河出圖洛出書聖人則之是則河圖洛書當伏羲時巳
並行而不悖矣特河圖體而洛書用當河圖先而洛書
後耳
王氏無異曰陽自後而生往前為順一三入而為主六
八環于外而從之隂自前而生來後為逆二四入而為
主七九環于外而從之一三自後而生往前為順者陽
中之陽七九自前而生往後為逆者陽中之隂二四自
前而生來後為逆者隂中之隂六八自後而生往前為
順者隂中之陽一竒一偶從先至後各順其序如兄弟
然一生一成從内至外各有其别如夫婦然(煦)按此亦
從合處看出道理亦知隂陽各有逆順第以在左者皆
為順在右者皆為逆遂不得不以陽為順來隂為逆來
則未知隂陽之生其來皆為逆其往皆為順也故用以
解易合于此則不合于彼矣必先立身于中逆遡從前
之來處知為逆來順推此後之所往自知為順往凡係
說彖傳之往來莫不如是皆是為圖言也其曰陽中之
陽亦當曰隂中之陽其曰隂中之隂亦當曰陽中之隂
必如此然後知天根月窟之義與根隂根陽之說直以
東南為陽西北為隂而不知通變之義其言未當
大傳言河圖曰一二曰三四曰五六曰七八曰九十則
是以兩相從也大戴禮言洛書曰二九四曰七五三曰
六一八則是以三相從也是故原河圖之初則有一便
有二有三便有四至五而居中有六便有七有八便有
九至十而又居中順而布之以成五位者也原洛書之
初則有一二三便有四五六有四五六便有七八九層
而列之以成四方者也若以陽動隂静而論則數起於
上(煦曰陽德自上而下行者也)故河圖之一二本在上也三四本在
右也六七本在下也八九本在左也洛書之一二三四
五六七八九本自上而下也於是陽數動而交易隂數
静而不遷則成河圖洛書之位矣如以陽静隂動而論
則數起于下(煦曰隂道自下而上行者也)故河圖之一二本在下也
三四本在左也六七本在上也八九本在右也洛書之
一二三四五六七八九本自下而上也於是陽數静而
不遷隂數動而交易則又成河圖洛書之位矣蓋其以
兩相從者如有天則有地也有君則有臣也有夫則有
婦也以三相從者如有天地則有人也有君臣則有民
也有父母則有子也陽動而隂静者如乾君而坤藏也
君命而臣從也夫行而婦順也自上而下以用而言者
也陽静隂動者如乾主而坤役也君逸而臣勞也父安
居而子勤職也自内而外以體而言者也同本相從以
成合一之功動静相資以播生成之化造化人事之妙
窮于此矣先後天圖象之精藴莫不於此乎出也
先儒謂虚其中之五與十太極象也四周竒數二十偶
數二十兩儀象也中五四布即四象本位也北為太陽
生位東為少陽行位(煦按此即陽生于北隂由左上行之義)南為太隂生
位西為少隂行位(煦按此即隂生於南陽由右下行之義)正對者也化用
則東南用少西北用太細分之則一二三四四象用位
也六七八九四象用數也以用位言老陽一少隂二少
陽三老隂四以用數言老隂六少陽七少隂八老陽九
(煦按此解二層吕中石之說以伏羲八卦論)在圖則一六共宗而太陽又居
北一連西九矣二七為朋而少隂又居南二連東八矣
三八同道而少陽又居東三連南七矣四九為友而太
隂又居西四連北六矣所謂二老二少互藏其宅也(煦按)
(此觧韓苑洛之說以河圖論也)用位與本位亦互藏也冬春合歲限夏
秋合歲中與東南合氣闢西北合氣翕亦互藏也卦分
如上諸列各有所取
煦按宗朋道友乃漢儒揚子之說此河圖之數用以分隂陽太少猶之可也諸說參以八卦則誤矣八卦
者則圖畫出者也又按河洛二圖一六三八不易而二七四九獨易者一二三四五生數也物之生也日動而出陽多隂少則陽包乎隂故隂亦從陽以運物之成也具體而静隂多陽少則隂包乎陽故陽亦偕隂而住二四之必易者生數之隂從陽而易也七九之必易者成數之陽從隂而易也又南為火位二七之數居之火能鎔物鎔則必合故鎔二七而為九西為金位九數居之
金能斷物斷則必分故斷九而為二七此後天不同于先天之故也
河洛析說(朱升定)
朱升曰一數至十環列為圖平衡取而八宫交午相對
則書也交五取而五位内位相合則圖也圓方贏縮相
與為用原出於此煦按龍圖序中五五六六之圖亦是
既有河圖之後用以解釋河圖而已與此下諸圖所列
者同義乃神其說者遂以為未合之河圖誤矣龍圖序
無裨于易今不錄
凡圖中言數不合易理者皆不錄
煦曰凡數無論多寡但定其中而環之其左右對待莫不相同李文利以三十九與九十對列而左右對取莫非一百二十九數即此義也今試以此圖斜取之如五六為十一則四七亦十一三八亦十一二九亦十一而十與一亦為十一又試以四五為九則三六亦九二七亦九一八亦九十九除十亦九也如以三四為七則二五亦七一六亦七十七除十亦七八九除十亦七也今試二三并列則左右除十皆五今
試以一二并列則左右除十皆三今試以三八中立則左右除十皆六今試以一六中立則左右皆十二今試以二七中立則左右皆四今試以四九中立則左右皆八
幼清曰乾正五坤正十則雷風以氣附天山澤以形附
地水火以質居天地間又父上母下男女順序列於左
右法象尤著
煦按前圖初生之陽在内震之一陽在北内所以為天根初生之隂在内巽之一隂在南内所以為月窟不從數之散布處著眼而在氣之聯貫處著眼是真通易理者變天地而言日月河圖則天地定位之象是先天也日月則坎離正位之象是後天也
洛書右轉相克者其義也隨其右轉而相生者其數也
何也中數五而四方各十總之凡四十有五知五九之
變莫不由中五以為之主也是以數起於一而中五合
一為六故次六一六為七故次七五與七合為十二故
次二七二為九故次九五與九合為十四故次四九四
十三故次三五與三合為八故次八八與三合為十一
故次一八與一合亦歸於九也孰謂其數之次序無義
於其間哉(煦曰凡四隅之數皆以中五配之而生則中五之大用可知)况其數始於
一終於九一居正北九居正南一三五成九而五則九
之中也合一二三四生九七八六是九七八六皆生於
九所以一九生九二九生八三九生七四九生六六九
生四七九生三八九生二九九生一自一生九自九生
一其變不可勝窮潛老曰合八一六七為二十二除二
十得西南二合六七二九為二十四除二十得東南四
合二九四三為十八除十得東南八合四三八一為十
六除十得西北六又有妙義存焉(煦曰此四隅之偶數又一生法也)一
二三與七八九三合也而四五六穿亥巳以中三乘兩
頭象限周期天巧哉
煦曰一法以七數乘其竒七者少陽之成數也如一
七如七故七位於西七七四十九故九位於南七九六十三故三位於東三七二十一故一位於北皆右轉如以三數乘其竒三者少隂之生數也如一三如三則三位於東三三如九故九位於南三九二十七故七位於西三七二十一故一位於北皆左轉隂陽之理互相為用因其數為陽而又用少陽之成數轉之故右轉而循隂之道以濟其陽其數為陽而又欲其左轉而從陽故用三之一數而從少隂之生數以
濟其陽如以三數乘其偶三者少隂之生數也如二居於西南矣二三如六故六居於西北三六一十八故八居於東北三八二十四故四居於東南皆左轉如以七數乘其偶七者少陽之成數也如一二如二居於西南二七一十四故四居東南四七二十八故八居東北七八五十六故六居西北六七四十二故二居西南皆右轉其數為隂而又用少隂之生數轉之故左轉而循陽之道以濟其隂其數為隂而又欲
其右轉而從隂故用七之一數而從少陽之成數以濟其隂是二轉者從少陽之成數者皆順從少隂之生數者皆逆也其必用三七轉之者以一無可乘九又老陽之極數五又居中而不用故用其三與七也又有以二轉者隂數則逆轉也(以八轉者陽數則順轉也)
煦曰右為河圖之合數左為洛書之合數合之為百數折半五十此大衍之數所由兼圖書之數也河洛之數原不可離故大衍之數合用之
此圖傳為洞庭老人授起自北坎一至西南坤二東震三東南㢲四中五西北乾六西兑七東北艮八南離九符洛書之義其始終經營匪夷所思亦異矣皇極老人圖即洛書符也縱横皆十九行應一至九之數序䃤菴取之以圖聲此以一二三四之數為次第惟九五一三數每格占二行以上所列諸圖皆所以解釋圖書者也故附于圖書
之後
生成之數
玩河圖者須向合處留神其以在内為生數者謂其中
包羅含蓄不可限量後此無窮作用隨所成就者皆由
此生故以成數附于其外外則事體既成可見之象也
然必附于生數而兩不相離明事物所成其始必各涵
有生機保合太和正由此義出也夫成似非先天所有
而河圖有之明能成之理即具生理中人心已發之和
即中而具是其象也乃生數各隨成數而附之者謂無
一事之成不即此生機而具即天向一中生造化萬物
各具一太極之象總以見能成之妙即能生之理所由
該能生之機即能成之用所由著故以為先天若在既
成後則成之象著而生之機隠矣故洛書之象成數既
徧布于四正四隅而生數亦遂散處焉由其生成合聚
故命為先天由其生成散處故命為後天
理數
理不緣數而存數必依理而住若言數而不本諸理則
河圖洛書如是之數要他何用若謂言理而必徵于數
則伏羲先天四圖則倣圖書何嘗有數可言蓋理則合
微顯而無間數則有及有不及故文周擬爻之法至於
始終兩爻遂命為初上而不以數紀是數所不及而理
之最靈最妙處也
中具太極
生成之總數俱歸于中而五中一點則太極之象竒偶
兩殊則兩儀之象生成合于四方則四象之象分四方
而仍各具有生成則八卦重卦之象生成既合而四方
與中各為竒數無偶數者以隂從陽周易之所以貴陽
也貴陽云者以數始於一竒自一至十凡皆一竒所衍
此即物物各具太極之象逮至于十而復還為一所以
有大明終始之說謂陽無尾者誤也
看數之法
龍馬一圖即數而象存即象而理存數則一三五七九
二四六八十止耳象則有竒偶有連斷有内外有分合
有微盛有始終有上下有逆順有左右有形氣莫不各
有實理存焉此太極兩儀八卦之所由定也詳註于後
竒偶
竒者數之自行者也偶者數之並行者也隂陽之别即
分于此
連斷
連者一三七九之相因二四六八十之相因也斷者一
九為四六所間二八為三七所間其升降上下内外止
有三等如一北七南而三則居中二南六北而四則居
中又如一始九終而七之盛者居中二始八終而六之
盛者居中是也故卦畫止于三重卦止于六而不得增
也
内外
内者一三初生之陽二四初生之陰皆内也外者七九
巳盛之陽六八已盛之隂皆外也内外别而初上分重
卦立矣凡初生之隂陽未有不由中出自内生者天地
之造化與人心之寂感莫不如是全部周易所發明者
亦止是内外渾融之機耳
分合
分者一不與六同數不與二同位是也又竒與竒連偶
與偶連絶無混雜皆分象也合者一與六同位二與七
同位是也知分之義而内外上下不必從同卦爻所由
有應與知合之義而父母六子不嫌並域而居所由有
先天未斷之圖也然生數始于一至五而復歸于中成
數始于六至十而復歸于中所謂天向一中生造化河
圖之謂先天以始之終之皆相涵而渾合者也不以初
生之竒偶由中而起而以垂盡之竒偶建中而居是循
環不息之理貞下起元之義也初生之陽涵于盛隂之
内初生之隂藏于盛陽之内是隂陽之互根亦莫非循
環之奥也
微盛
微者一三二四之方始盛者七九八六之就終也故初
上相覆遂分雜卦之性情
始終
陽始一而終九故謂陽無尾隂始二而終十故謂隂無
首乾始坤終即是此義然始而終終而始其在圖中生
成之數既終而復歸于中定乎始生之位是徹始徹終
相連無間之義也又始一終九則五為天之中數始二
終十則六為地之中數因五六為天地之中數故五音
六律五子六甲以及五日為一候六候為一月莫非五
六之充也夫五之居中固為中數六之居北何亦謂為
中數也蓋天地之體北内而南外北辰正位而不動中
故也一生于六中復之一陽生于坤中其在易曰七日
來復復見天地之心心即中也
上下
上則竒之外盛而二偶生于其中下則偶之外盛而一
竒生于其中先天圖天地定位而隂陽之初生均由中
出即其象也
順逆
陽以上而下為順以下而上為逆隂以下而上為順以
上而下為逆其位使之然也故曰天地定位不可誤解
說卦傳
左右
何謂左右陽從陽位升隂從隂位降造化之理並行而
不悖者也太極初生而隂陽兩象悉已全具即其象也
左陽位也故陽生于此右隂位也故隂降于此其在先
天圖初畫之陽皆左升若隂而居左則就消而終矣初
畫之隂皆右降若陽而居右則就消而終矣
形氣
一二三四五氣之生也六七八九十形之成也生者在
内而握機成者在外而具體方圖之震㢲内而艮兌外
雷風氣也山澤形也雷風為隂陽之始故以氣用山澤
為隂陽之終故以形成然形氣受能於天地故天地又
包形氣之外此義全具先天之方圖夫萬物莫不生于
氣而成于形迨形之既成莫不氣中而形外即一水二
火三木四金五土一水初生于内者也五土形成于外
者也水火亦以氣生土金亦以形成木居五者之中故
形氣兼之曲直者形漸長漸大則氣也
左陽右隂
左陽也而仍有就消之隂行于其中右隂也而仍有就
消之陽行于其中極盛而就消則不能以自主故左之
隂則為陽所麗右之陽則為隂所䧟隂陽互根之義即
顯于此觀坎離二象可知
左旋
左為陽位則陽之自左而旋固也乃隂之旋也亦隨陽
而左而無有逆焉者此坤德之所以為順也有用九无
首之吉而坤德遂代終而无成皆由此圖出也
三百八十四
以河圖之全數各自乘之惟一無可乘故除之以象太
極若一一如一是也自二而二之以至十而十之共得
三百八十四聖人重卦止于八八所以止有三百八十
四爻是生成之全數具足者也
一連二斷參天兩地
一無匹者也故尊為太極太極之藴不逐漸而出則無
化育繼一者二故以二配之而隂陽于此肇矣聖人取
一無間斷之義而畫一竒之陽取二有兩開之形而畫
一偶之隂此即乾坤兩畫所由始也隂陽立而無窮之
造化生矣過此以往一與二合而為三此即隂陽既交
而五行之全數皆由此出故三之為用至廣以在隂陽
方交之始時有三候位有三等卦有三爻爻有三極皆
謂隂陽之交也一二合而為三二三合而為五參天兩
地之義具焉三者竒其竒四者偶其偶皆包于二三之
中皆參兩也作圍徑說者非也故五行之全數在河圖
止于竒偶達其原則隂陽而已矣
河圖竒而洛書偶
河圖相合皆成竒數洛書相對皆成偶數故圖為先天
是流行之氣書為後天是對待之形謂河圖對待洛書
流行者非
陽包隂
九大六小六不及九者半明陽包乎隂天包乎地也如
三分之九三竒六兩竒皆貴陽之義也
大太極小太極
有體統之太極有流行之太極一為太極數之元也一
加一而成二二加一而成三三加一而成四四加一而
成五莫非此一之流行此體統一太極之象也五者五
其一四者四其一三者三其一二者二其一則流行之
太極萬物各具一太極之象也聖人則之所以有太極
之說
九陽
陽數極於九故先天卦中對待莫非九數如乾一坤八
離三坎六之類是也易之陽爻稱九乾卦之用九皆由
此出
九六皆成數
用九用六舉成數而不及生數以生數屬氣無形可見
成數屬形始可辨别此如蓍之用數皆屬有形即于其
中察所藴之神理是也然九為一三五之合六為二四
之合明九六雖為成數莫非生數之所生矣
二五
五生數皆本於中五故四生數遂得與中之十五相近
而要皆中十之四分中五之兩分者也故四與一合為
一五三與二合為一五而四一與二三又復合為一十
而歸于中四一一五二三一五故曰中五之兩分四一
與二三合而成十故曰中十之四分然自其來而論則
在中之五十悉出而為四方生成之數自其返于中而
論則在中之五十皆四方生成之數返而凝聚者也要
止是三五之合所以謂為參伍以變三五者九六之合
九六者三五之分故周易之爻遂專以九六言
河圖加一倍法
由中之五而十數包于其外以五加十此加一倍者也
由一二三四之生數而外加六七八九之成數以十而
加二十此又加一倍者也由在中之十五而外加生數
之十成數之二十以十五而加三十此又加一倍者也
五十者静鎮于中而不動河圖之太極也生也者幾之
將動者也成也者數之已極者也由中而生而成每一
加而外出此聖人畫卦用加一倍法悉由河圖出也由
中而生而成凡有三等聖人畫卦特立三爻悉由河圖
出也非直此也今觀數之所衍由一而二而三莫非加
一倍而得焉者也然每加一數而遂各異其數各異其
性所以聖人畫卦每加一爻而遂各異其象各異其理
也不知河圖本具畫卦之理徒以拆補言之自悞而悞
人非知河圖者也
王宏撰曰歐陽氏不信河圖洛書蘇東坡云著于易見
于論語不可誣也曾南豐云以非所習見則果于以為
不然是以天地萬物之變為可盡于耳目之所及亦可
謂過矣則其不信非也(煦)按河圖洛書均為則以畫卦
之資此萬萬不可移易者也若并以圖書為怪妄則謬
矣汴水趙氏亦以圖書為後人所作而特取其數有妙
理其說與歐陽氏又别謹按永叔不信者非也即信而
不知其為畫卦之資亦非也必謂庖犧氏之王天下也
一段天地鳥獸人物皆舉之矣而獨不舉及河圖遂謂
圖書為怪妄然則河出圖洛出書聖人則之之說與論
語河不出圖之說非孔子之言乎當知則之為義是尊
敬而規倣之不敢走作絲毫之意至于仰觀俯察與鳥
獸人物又是畫卦之時懼其與天地人物之理但有纖
毫違忤便不足以發天地之秘便不足以傳聖人之心
便不足以冒天下之道是皆推本河圖而又博以考之
以為卦畫之印證者也如使不博以證之則即此一段
中仰而觀象於天用以畫卦其亦可矣不則俯而觀法
于地用以畫卦其亦可矣顧必上下俯仰鳥獸人物瑣
瑣而不憚煩也豈極精極微如河圖乃反棄焉如遺而
固不欲取則于兹耶如但執仰觀一段萬一合于天文
而不合于地宜合于地宜而不合于人物又何能則以
畫卦乎且天地鳥獸人物皆可則矣又何獨遺河洛乎
凡皆未明畫卦之理即圖而具耳明明聖人之言見于
兩處則圖之說特舉而標之俯仰一段詳舉而證之乃
信其詳舉者為是略其特標者為非然則孔子之言仁
亦嘗不一其說矣執克復之一說不將以敬恕之說為
非乎又况河圖之數見于繫傳言之已詳孤執一見以
為無是則是孔子傳中之語尚未能一一打透恐非真
能解易者也總緣圖書未得真解不能與周易打通遂
使人人向數上留心便稱得解又其甚者拆而補之求
合乎先天之卦是則昩先後之序失先天之旨真怪妄
不經無一語切當易理矣豈知河圖本屬先天其妙全
在合處伏羲所畫之圖全由河圖中揣摹鑽研而出(煦)
前所釋亦庶于河圖所藴則圖之妙發洩殆盡南豐以
不信為非其言誠是東坡之見亦佳至以則圖為則旋
毛而畫出河圖之圓星則仍是歐陽之見耳洛書非以
作範詳見後解至於河圖洛書先天四圖文王一圖邵
子最先發之朱子因而收入本義則朱子之有功于周
易大矣
章本清曰河圖陽生于正北長于正東盛于正南極于
正西隂生于正南長于正西極于正北終于正東縱觀
則陽生隂中隂生陽中横觀則一九太陽居西北二八
少陽居東南以西則九分為二七以南則二七合為九
此河圖之相生而未始不相剋也
(煦)按生長之說最合河圖正義相生相剋亦誤襲先儒
九分二七二七合九之說此蓋七九易位之理言于洛
書中可也金以利為性利則必分易九而為二七所以
象其分也火以融物為性融則必合易二七而為九所
以象其合也
九六圖說
(煦)按九六者乾坤之二用隂陽之合德也其原皆出於
圖書圖書之參其五也書之縱横十五皆九六之合也
在圖書則九六全用者也故其數皆十五在卦爻用九
則不用六用六則不用九皆參于其十五而定之者也
天下萬事萬物不離隂陽六十二卦皆乾坤二體交索
而成則九六之大用著矣
乾用九而九乃為離所居則六可以識大明終始天德
不為首之義焉坤用六而六乃為乾所居則九可以識
大終之義焉
王氏似鶴曰上圖第一層乃八卦順布之序也卦之本數在下五層凡上畫竒者數皆一三五七九偶者數皆二四六八十除十不用只用零數各得其卦之本數而止無犯重者如第二層乾下取九字坤下取六字第三層坎下取二字第四層震下取八字艮下取一字第五層兑下取四字㢲下取七字第六層離下取三字合而觀之則乾九坤六并列于上而震八巽七兑四離三坎二艮一鴈行于下且乾坤平對艮
兑斜對坎離斜對震巽斜對未或紊焉當知卦數不外乎位序矣下圖即從上圖衍出因坤之四十八而起乾之四十九以至坤之九十六而終焉此圖之四維皆乾九坤六而六子之序與上圖無異則卦數豈可移易哉且演必六位者六位成章也乾起四十九者大衍之策也終于坤之九十六者陽九隂六之會也此圖包涵甚深不止為卦數取證也
以圖數推卦數先儒所見互異此與邵子亦不同
邵子用圖之連數此用合數也
周易函書約存卷一
