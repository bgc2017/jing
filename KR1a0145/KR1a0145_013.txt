周易函書約存卷十禮部侍郎胡煦撰
原古
煦按圖宜重二十一卦乃今所重止二十卦必有應重而不重不應出而出者夫乾既重矣而坤不之重何耶既除坎離震兑之四正而兑卦猶存必誤也或
故出兊以足八十一數亦未可知然巳與立圖之本意不合
揚雄字子雲焦弱侯曰雄孝平時卒胡正甫簡紹芳張
平子韓退之司馬君實曾子固皆重之
一元生三方用三乘一三方生九州用三乘三九州生
二十七部用三乘九二十七部生八十一家用三乘二
十七八十一家生二百四十三表用三乘八十一二百
四十三表生七百二十九贊用三乘二百四十三七百
二十九贊生二萬六千二百四十四策用三十六乘七
百二十九凡一元為一歲七十二策為一日起十一月
始于中之中孚次及周復而左旋一周終于養頤復頤
卦名也周養首名也一如大圓圖坤復頤左旋而一周
也
煦按雄固問竒字者也漢之博學以雄為最然觀首之擬卦如上干擬升羡差擬小過增擬益達交擬泰從擬随進擬晉釋擬解樂擬豫爭擬訟事務擬蠱更
擬革如此之類止可謂易卦中一字註耳至以八十一數與六十四卦相配所多者二十一因不得不重然止是子雲之歷法耳不當作卦爻看也若其逐首準易而擬辭則其失為不少矣潛虚以春夏秋冬生長收藏之義類衍為五十有五亦與此相似
玄三方九州二十七部八十一家曰首猶卦也圜之應
天中首冬至日在牽牛初乃漢歷也王薦以卦氣著論
曰求其故千歲日至可坐定也一動一靜之間復見天
地之心數往知來數起于此是易理也即歲法也雄立
踦贏原非牽凑世無知者乃多議之邵子曰雄知歷理
伯温曰子雲知易之本外有太玄準易卦氣圓圖其中
首始于子北之冬至入牛一度起分列宿之度而周其
天至養而終于斗之二十二度焉其度數多寡與今法
不同而冬至之日又在牛初亦與今時異蓋歲差亦已
久矣故不錄
李氏曰玄固京法也(京在玄前)止菴曰雄以六日七分為法
則是房以之為七日來復則非潛老曰類是謀稽覽圖
言之緯非聖傳然隂陽家言原有所自三統法以八十
一為日法京房藏一豈無謂耶子雲蓋知易合參兩而
兩顯參幽卦蓍皆立恒法其密率則在盈虚損益追差
之事故玄特以三法衍之明圖之用書也每首九贊直
四日半九十贊為四十五日八其洛書為通期(三百六十)益
一首為四日半益踦之半日為五日(踦準半日也)又益盈為
半日之半(盈準三時也)則四方度一也方圍四則齊圓圍三
則踦贏矣世非任數失理者即談虚冐之理而遺數者
誰研極而通變乎子瞻喜淺爽以玄艱深而遷怒耳朱
子以為拙可也若病其三彼不服也以除四之六十卦
而重二十一卦配之中具虚一之旨即具四用三之旨
方虚谷謂何故子中至辰中為天辰中至申中為地申
中至子中為人(煦曰此三語不與囫合又曰乾鑿度之部首亦中子辰也)夫豈知三
四為十二何異四三為十二乎知其故而仍藏參於兩
寓其盈虚者邵子也石齋更欲密率推之可謂攻苦研
極後人因前人之攻苦研極而引觸會通何為不善
煦按周易參兩之書也所由謂一隂一陽之謂道陽參而隂兩如缺其一安有化育即如周易三爻為卦是參也乃重而為六則兩矣六固兩也而其中含有三極則又參矣三極參也而其中又各有隂陽剛柔則又兩矣又凡考隂數者必於陽考陽數者必於隂如升陽之三候必驗於昏降隂之三候必驗於晨如隂之始終必交至於陽陽之始終必交至於隂是也
又九之用必用於六六之用必用於九蓋非陽則隂不可見非隂則陽不可見也此皆參兩二者兩不相離之妙所由謂一隂一陽之謂道夫陽之為用健行不息若不得隂則無駐足托跡之地止是善動而不已者耳今子雲之數全從奇起有參而無兩是善動而不止者也動而不止則無定形安得有定卦之可指故謂子雲之書以其踦贏推衍歲序可也謂為知易則未也夫古今之尊玄重玄因得至今存而不廢
者大抵皆為艱深奥晦之辭所愚未嘗即其書而深考之耳今觀每首管四日半八十首共管三百六十所餘之一首又復管四日半是五日四分度之一而今止得四日四分度之二矣又其所立之圖既與六十卦相配自不得不重二十一卦乃今所重止二十卦何也既以六十卦相配則自應除去四卦乃除後天之四正而仍存兌之一卦何也既已多此一卦則其所重不得不為二十卦既取八十一數立之踦贏
以與歲差相配則不必更與易卦相配可也乃每首所係之辭又擬周公之象而為之則已成易外之易矣讀書窮理其尚知所辨正乎况陽生子半隂生午半此萬古不易者也乃子雲以為卦氣起中孚夫周易之理不離隂陽故曰一隂一陽之謂道今中孚二隂在内四陽在外有何道理而以為卦氣所起若無道理便可以為卦氣所起則任起一卦而為首奚不可者甚矣昧來復之義而不之察背聖人之經而未
之考皆聖經之蠧也
晁說之謂羨不當凖臨夷不當凖大壯(煦)按&KR1395;凖臨羨
凖小過者也
黃宗羲曰揚子雲太玄以兩贊當一日七百二十九贊
以當一歲三百六十四日半於歲法三百六十有五日
四分日之一尚不及四分日之三也立踦贏二贊以補
之例以兩贊一日則過四分日之一矣故蘇明允謂四
分而加一是四歲而加一日千載之後恐大冬之為大
夏也欲以一百八分為日率四分之每分得二十七三
之為八十一每首加一盡八十一首而四分日之三者
無過不及之患矣然余以為玄之所以準日者贊也加
一分于首贊之不及如故是失所以立贊之意既以踦
贏名贊仍與他贊為伍則亦不援兩贊一日之例即以
四分之三當之無不可矣第踦以虚而言贏以盈而言
猶之所謂氣盈朔虚也合氣盈朔虚十日有奇則踦贏
當得二十餘贊今以二贊僅寄其名餘皆渾于七百二
十九贊之中此則不可謂之合于日也明允言聖人以
六日七分言易而卦爻未嘗及之雄以三百六十五日
四之一言玄而首贊擬之失其所以為書之意余以為
易未嘗有六日七分之說加之起于後世子雲凖此以
作玄苟不相似則又何以為書是故子雲之短不在局
歲法以失玄而在牽玄以入歲法也推步以一定之法
禦其至變然後可以傳之久遠苟不得其至變即不可
謂之定法也玄之中首起牛一度今未二千年冬至在
箕四度星之屬水者巳屬木矣其從違亦異此玄失之
較然者也明允加一分以合四分之一不知四分之一
者亦有消長則不如踦贏之以不齊齊之也
煦按子雲太玄之作其卦氣起中孚六日七分之說取京房其分爻配卦之法取諸周易其踦贏之法取之于氣盈朔虛蓋合三家之長而自為一書用以推步者也至于逐首擬易爻辭則贅而贅矣據黃宗羲所說子雲于推步猶疎而况于易乎予非有惡于子
雲惡其不知而作導之于前後來擬易而妄作者不一而足耳
太玄蓍法
玄蓍三十六策虛三掛一在小指中分餘以三數之并
餘于艻數其餘七為一八為二九為三六算也(按此六除而數)
(之也范叔明曰十取除一名以為艻蓋虛者三掛者三實用三十策也解玄者宋衷陸績范望王涯宋惟幹徐)
(庸張詧陳漸張揆郭元亨吳秘司馬溫公合為集註許澣作玄紀晁說之作一元星紀圖)
煦按三十六數每十取去一而虛之則所用止三十
三策矣虛之云者若大衍之反一於櫝也又按變聖人之蓍法亦自玄始蓋蓍法之傳惟啟蒙獨得正傳故節節次次悉與易合莫不有至精之妙他人取大衍之數而稍變易其掛扐猶不克占而有騐况盡易其數與法乎甚矣子雲之好竒也而後此之洞極元包潛虛洪範變亂周易遂由此始矣說卦曰聖人之作易也幽贊于神明而生蓍易之有蓍法經伏羲創之三聖人守之而卒不敢易太玄元包潛虛洪範未
聞有幽贊之說率憑臆見妄自立法其亦不自諒矣
令曰假太玄假太玄孚貞爰質所疑于神于靈休則逢
陽星時數辭從咎則逢隂星時數辭違(以上命筮之辭)
凡筮有道不精不筮不疑不筮不軌不筮革不以其占
不若不筮神靈之神靈之曜會越卓(去此四者而筮則神聽之矣此言為)
(筮之道雙湖胡氏連上文非也)
三十有六而筴視焉(蓍之數三十有六)
天以三分終于六成故十有八策(以下明蓍三十六之故三分者參天之數)
(六成者一二三之積數十有八者三六之乘數)
天不施地不成因而倍之(天施地成故地數亦十有八合之為三十六)
地則虚三以扮天十八也(陽饒隂乏地則虚三故揲用三十三)
别一以挂于左手之小指(三十三策之中取一以挂挂而後分也)
中分其餘以三搜之并餘于艻(蘇氏作扐分為二刻三搜左刻置其餘或一或)
(二或三次三搜右刻置其餘如前數其餘數不二即五挂策在外)
左二則右必三左三則右必二左一則右必一
以上初揲在易為再扐在玄為一艻之半次除前餘數復合其見存之策或三十或二十七不挂分搜如前法其餘數不三即六
左一則右必二左二則右必一左三則右亦三以上為再揲再揲之餘并之于艻是為一艻艻即所挂之一也王制祭用數之仂鄭註十一挂先别于正數故名艻蓋再揲未竟餘數未并再揲竟則餘數并
入挂内此所謂餘乃不用之數與上下分數之餘異
一扐之後而數其餘七為一八為二九為三(再揲止一挂故曰一)
(艻七其三為一畫一八其三為二畫&KR0306;九其三為三畫以成一方之位如是每再揲而成位自家而方)
四位通計八揲然後首名定也(老泉蘇氏曰一挂一扐之多不過乎六既六而其餘二十七者可以為)
(九而不可以為七八况夫不至於六哉於是改為再扐而三數其餘八扐而四位成羲按易再扐後挂之義揲左手竟而扐之揲右手竟而又扐謂之再扐蘇氏以初揲為一扐故加一扐于玄不知玄之以挂為艻也若準易之例四位凡十六扐焉煦按七八九皆除兩三而算其數故七為一八為二九為三)
六算以策道窮也(一艻止于再揲可以為七八九而不可以為六)范註曰謂餘得七則下
(一算得八則下二算得九則下三算一二三凡六揲三十三止得六算故言窮也窮則揲以成四位不出七八九也)
玄圖曰泰積之要始於十有八策終於二十有四(天地人各)
(十八并之五十四)并始於策數半之為泰中(并五十四於十八為七十二)
泰中之數三十有六策以律七百二十九贊凡二萬六
千二百二十四策為太積(猶易二篇之策也每贊三十有六乘之得太積策數)
七十二策為一日凡三百六十四日有半踦滿焉以合
歲之日而律歷行(一歲三百六十五日四分日之一七十二策二贊晝夜之數也太積策數)
(於歲日不及四分日之三應增五十四策此踦贏所由作也)
王涯揲蓍法
三十六策虚三挂一中分左右以三數左置餘以三數右置餘合左右正策數之為三者九而後一一數之及八以為二及九以為三不及八不及九從三三之數而以三七為一老泉蘇氏曰是苟以牽合乎一扐之言而不知夫八者須挂一扐三而後成而扐
終不可以三也羲按左右一揲之餘其挂扐之數不三即六三者得三十策三七之餘為九六者得二十七策三七之餘為六更無得二十九策可以為八也然王氏雖謬不以餘策而論猶為未失其傳也煦按三十六數虚三挂一則所揲者三十二數耳方州部家凡四層每二揲而得一所餘之數非七則八非八則九也凡七八九皆除去兩個三故七為一八為二九為三也如首得一次得二三得三四得一初
得一則在天元次得二則在天元之二州三得三則在二州之三部四復得一則在二州三部之一家所列交陽七火上下者泰是也
胡雙湖揲蓍法
三揲有餘一餘二餘三而無餘七餘八餘九之理解者甚多皆不通意者子雲之法以餘一凖七餘二凖八餘三凖九只餘一二三則七八九自定矣故曰餘七為一八為二九為三只倒用一字故難解若作餘
一為七二為八三為九人無不曉矣羲按胡氏舍正策而論餘數失之遠矣南宋以後揲蓍者皆尚簡便而置正策不獨太玄也然易之餘數與正策相合故論之不為失太玄餘數直置之不用者無可推之理使如胡氏所言一刻有餘一餘二餘三連挂則不得有餘一而有餘四二刻連挂則有餘三餘六而不得有餘一餘二然則三固凖九六亦凖九玄之四位皆三而已豈可通哉煦按此未知揲法者也既分二
以揲之當必有兩數存焉安得有餘一之事
季彭山揲蓍法
太玄揲法註家多不能通其說老泉以為傳之失者得其意矣蓋玄之虚三地之所以配天也而挂一於左手之策則天之所以運行乎地也其曰挂一非謂所用三十三策之中挂其一也所用三十三策之中而挂其一則歸餘者與七八九之數不合矣故挂一者十策之中而挂其一也是三十三策之中分之為
三而各挂一策所用實止三十策也范叔明曰十取出一名以為艻謂之艻者蓋以識三十蓍之數也如此則當其中分左右也正揲左策以其所餘者或一或二或三以合於所虚之三所挂之三則得一者為七得二者為八得三者為九而右策亦不必揲矣故不再扐也意其傳之者失此法耳所幸范註略發此意尚得以尋其緒焉羲按季氏牽合餘數故轉展愈誤也揚子之虚三老泉尚議之又從而挂其三乎
據所引者范註而范云艻猶成也合之為十取一以識之為艻中分其餘於左手之二以三搜之其所餘者并之於左手兩指間以識揲蓍之數也凡一挂再艻以成一方之位然則范之所謂艻者餘數也為從餘數可以識正策之數李氏用之証挂不亦疏乎玄數曰别一以挂於左手之小指中分其餘以三搜之并餘於艻季氏曰挂三止搜左策不亦盡背之乎此上皆未知揲法
洞極
洞極唐趙蕤註李邯鄲曰洞極經關朗家藏親受說於
李崆峒者晁氏曰魏太和中王虬言於魏孝文召之著
成筮論
(一四七天)生☰煥(育乘共一)實(育乘二)興(育乘三)燠(資乘其一)
茂(育乘二)達(育乘三)序(育一資二)和(育二資一)
(二五八地)育(後分)萌(生乘其一)華(生乘二)安(生乘三)悖(資乘其一)
止(資乘二)靜(資乘三)息(生一資二)紊(生一資二)
(三六九人)資抑(生乘其一)用(生乘二)作(生乘三)冥(育乘其一)
塞(育乘二)平(育乘三)通(生一育二)幾(生二育一)
煦按茂當為資乘二達當為資乘三紊下當為生二資一傳寫之誤也
關子明易所傳有兩種一為易傳一為洞極真經陳師
道言關子明易傳阮逸所著而不及洞經豈當時合為
一書耶即不然洞極遠出易傳之下其為偽書者更不
及逸矣洞極以洛書之文九前一後三左七右四前左
二前右八後左六後右故立生三以象天育☷以象地
資☷以象人一為生之弌四為生之弍七為生之弎二
為育之弌五為育之弍八為育之弎三為資之弌六為
資之弍九為資之弎三象變而各九以成二十七象以
凖彖弌弍弎以凖三爻翼以凖彖傳則以凖大象傳以
凖小象首生次萌☳息☳華☵茂☲止☷安☶燠☳實
☲繼之以資次用☷達☱興☱紊☵悖☷靜☷平☷序
☴繼之以育次和☶塞☶作☶渙☴幾☵抑☳冥☷通
☳(煦曰息與止同必有一誤)十一論以發明大意則凖易之繫辭焉
其言生也曰形而上者謂之天日月星辰皆天也其言
育也曰形而下者謂之地山水草木皆地也其言資也
曰命於中者謂之人凡有血氣皆人也割裂昌黎原人
以為巳有與易傳不出一手亦明矣獨怪宋儒既知其
偽而又引以證圖十書九何也
關子明易傳曰兆于一生于二成于三此天地人所以
立也衍于五成于六偶于十此五行六爻十日(支統於干)所
以錯綜也天一數之兆也雖平其兆未可用也地二數
之生也有生則滋乃可推也天三數之極也極乎中則
反乎始兼兩之義三極之道也獨陽不生獨隂不成故
生必待成五行皆然其體雖五而成必六六者天地生
成之謂也五者参天兩地之謂也地二天三合而為五
其一不用者六來則一去也既成則無生也有生於無
終必有始
五者生數之終六者成數之始
既有則無去矣
煦按去來之說與既成則無生既有則無去之說是即周易乾稱无首蠱卦無初有終之義也火珠林有飛有伏亦是此旨中庸之言費隠皆此義也煦於用九節言用九則不用六於用六節言用六則不用九又於四通之爻發明見伏之義皆周易之至理也子明具如是之見乃不以之註易而顧支離於洞極之數也惜哉
故大衍五十用四十九者入有去無之謂也
智按天地未分之無即在天地已分之有中隂陽相轉實不可離即二是一者也煦曰是即隠顯同揆中外一致之妙也揲蓍之數以四為用也而四象之成乃在不數之餘數是用者不用而不用者為用皆此之義也西洋三角形算法所裁之角不算而算未裁之角即得所裁之角又因乘之法不用因乘但以所餘之數改用除法而即得所乘之數此皆不用而用
用而不用之妙隠顯同原之奥旨也
天生於陽成於隂隂成則陽去地生於隂成於陽陽成
則隂去六爻初上無位者隂陽相去者也天數以三兼
二地數以二兼三奇耦雖分錯綜各等五位皆十衍之
極也問一將不用乎曰物有兩大必曰盈虚日往夜來
晝極則夜進盈於此則虚於彼盈於小必虚於大此用
所以不窮也蓍以五行運於中焉大偶而言則五十也
小奇而言則五也凡天地之數五十有五奇偶小大具
言之耳若舉大而去小盈奇而虚偶則小奇之五大偶
之一皆盈而不用也
共去其一故每歲減六日也
問策曰參天兩地舉生成而六之也三六而又二之
二者倍也即六六也
故三十六策為乾二六而又二之故二十四策為坤三
其二十四與二其三十六皆得七十二焉三其七十二
乾策也二其七十二坤策也
陽三隂二相參成五煦曰隂陽未有不交而能發用者也隂數之用也成於陽陽數之用也成於隂凡三皆奇凡二皆偶隂陽之義也
每一五而變七十二候二五而變三十六旬三五而變
二十四氣凡三百六十五周而復始日月軌度積於餘
分(謂分度之一也)六十出六以六五行所以成閏三百六十六
者歲功之用也
出六者氣盈奇六者朔虚
虚一之義也夫生於一成於六一六相虚三五為用自
然之道也聖人立策數必舉其三兩於六行於五合於
一推萬而變無出於此爻所以著象策所以推數象以
數五參天兩地先三十而六之得一百八十又二而六
之得一十有二合百九十二陽每爻三十六策六爻二
百十六先三十其六凡百八十爻得六千四百八十又
二其六凡十二爻得四百三十二共六千九百一十二
隂每爻二十四策六爻百四十四先三之(一本作三十三)凡一
百八十爻猶四千三百二十又二之凡十二爻得二百
八十八共四千六百八合萬一千五百二十蓋舉盈數
而溢之也萬溢千千溢百百溢十十溢一溢過算也謂
過虚也凡過盈為溢不及為虚問何為盈虚曰當期之
數過者謂之氣盈不及者謂之朔虚故七十二為經五
之為期五行六氣推而連也七百二十為起法七千二
百為統法七十二萬為通法氣朔之下收分必全盡為
率七千二百萬(此萬字一本無)為大率謂之元紀歲月日時皆
甲子日月五行在子位之宿當盈縮先後之中焉
煦曰諸家易派唯此論最達易理
智按子明曰象以數五參天兩地先三十而六之得一
百八十又二而六之得一十有二合百九十二蓋三十
者五其六也十二者二其六也共四十二用七其六於
四十八策中餘六焉百九十二者三十二其六也全爻
六十四其六也九則四十二其九則仍餘六也益知六
為參兩之會元洞虚疇不若此之適矣觀此七六與八
六之盈虚三十益一六為老陽二六益二六為老隂半
六為三倍半為九
煦按六與九皆從卦立三爻而起
何適而不臧乎邵子取諸年月日時以為元會運世何
謂不同符耶隠老曰蓍法六居五後七前為升降進退
之交也
煦按此上二段即成蓍論
河圖之文七前六後八左九右聖人以畫八卦全七之
三以為離奇以為㢲
兼三才而兩之故以三為易之用言三猶言一也奇餘也
全八之三以為震奇以為艮全六之三以為坎奇以為
乾全九之三以為兌奇以為坤正者全其位偶者盡其畫
此猶未見先天圖也
稽洛書為三象一生之一也四生之二也七生之三也
二育之一也五育之二也八育之三也三資之一也六
資之二也九資之三也天地人三極各九變為二十七
有本有變有序此其變也
極數篇曰天一地二人三天四地五人六天七地八人
九三極之數四十五天有十二地有十五人有十八
即洛書數也天一地二人三天四地五人六天七地
八人九故合一四七為天十二合二五八為地十五合三六九為人十八
審其數而畫之三十有九則一
除天地人六數外有三十九歸之於天蓋為三者十三也
四十有二則二
除人三數外有四十二歸之於地蓋為三者十四也
四十有五則三
洛書全數歸之於人蓋為三者十五
生之策百一十七
凡三畫三其三十九也
育之策百二十六
三其四十二也
資之策百三十五
三其四十五也按百之為一日之息
遺其餘則三百有六十當期之日
遺其七六五也共十八而三除為六正應氣朔猶三百八十四爻以卄四爻納虚折半以應氣朔邵子四分用三通期用二百七十而隂陽相侵或六或十八亦此故也此書不必關子明而理自得易中一端之精處惜不知先天八卦以二四八六立體則亦何以明洛之維正耶子明易傳曰一不可用二生可推三極中而兼兩六來則一去以三十與十二明蓍開百原之端故知洞極非子明手季氏以其八卦九宫遂
實宋咸之言以為壬遁夫壬遁何嘗不在易中特衍者以占騐取資而不知其故耳
顯冥之道盡矣此蓍法也胡廷芳云三策之數本甚不
合遺其餘七六五然後合三百六十之數未敢以為然
楊止菴云意其揲當用四十九策而虚三如揚雄之法
而挂一不用以九揲左手之策視其所得之策而定畫
焉右則不揲自三十有九至三百有六十當期之日其
說多牽強不可通某按後人不得其解而洞極之蓍法
亡矣間嘗推之而復得用四十五策分為三刻不挂每
刻以三揲之不滿三為餘若三刻各餘二者為三十九
則弌畫一若三刻各餘一者若一刻餘一一刻餘二一
刻無餘者為四十二則弍畫□若三刻各無餘者為四
十五則弎畫□是為初畫復合全策如前法者二是為
二畫三畫而極成矣三極之數四十五者即策數也天
有十二(一四七)地有十五(二五八)人有十八(三六九)者合天地
人得四十五以明策數之故三十有九則一者三刻各
餘二四十五除六為三十有九於畫得生也四十有二
則弍者或三刻各餘一或三刻餘一餘二無餘四十五
除三為四十有二於畫得育也四十有五則弎者三刻
各無餘四十五不除於畫得資也生之策百一十七者
三合策而成極三其三十九為百一十七育之策百二
十六者三其四十二資之策百三十五者三其四十五
遺其餘則三百六十者去七六五以當期之數猶二篇
之策萬有一千五百二十無礙於當萬物之數也蓋諸
家蓍法大略分二此獨分三大略揲四則餘四揲三則
餘三此獨揲三而不餘三推尋者槩以常法故輾轉而
不能得也
煦按此上蓍法最明
元包
元包崇文目唐衛元嵩撰蓋後周人武功蘇源明傳趙
郡李江註包以坤為首因八純之宫以生變極於六十
四自繫其辭言外卦體不列爻位以為易首乾尚文包
首坤尚質夏連山商歸藏周易唐包其實一也張行成
曰蘇李未達數也理生數而論理遺數譬作樂而棄音
律也張氏曰衛元嵩作元包義取於歸藏元包祖京
氏以為書八純卦為八宫一世二世為地易三世四世
為人易五世六世為天易遊魂歸魂為鬼易但更其次
序先隂而後陽則歸藏之旨也首坤宫八卦為太隂次
乾宫八卦為太陽兌宫八卦為少隂艮宫八卦為少陽
離宫八卦為仲隂坎宫八卦為仲陽㢲宫八卦為孟隂
震宫八卦為孟陽蓍用三十六策太隂之數也兩手分
之先取左手之策以三數之滿四三(共十二策)則置之左右
餘一餘二餘三皆為歸奇數餘四餘五餘六其三為爻
數(是亦除三也)一與二與三為歸奇數餘七餘八餘九其兩
三為爻數(除兩三也)一與二與三為歸奇數餘十餘十一其
三三為爻數(除三三也)一與二為歸奇數次取左右之策以
三數之滿四三則置之右左餘一則右餘十一左餘二
則右餘十其三三為爻數其二其一為歸奇數左餘三
則右餘九左餘四則右餘八左餘五則右餘七其兩三
為爻數其三其二其一為歸奇數左餘六則右餘六左
餘七則右餘五左餘八則右餘四其一三為爻數其三
其二其一為歸奇數左餘九則右餘三左餘十則右餘
二左餘十一則右餘一皆為歸奇數於是合兩手之餘
策爻數不九即六歸奇數不六即三爻數得九者陽畫
也歸奇數則三矣爻數得六者隂畫也歸奇數則六矣
兩手各存十二策者體數也爻數歸奇數相消長亦十
二策者用數也凡六合十二揲而卦體定矣其書因卦
兩體詁以僻字義識庸淺何所用蓍而好事者為之張
皇也宋楊楫謂衛元嵩益州成都人明隂陽歷算獻策
周武帝賜爵持節蜀郡公武帝不敢臣之有傳在北史
今按北史周易皆無元嵩之傳惟唐書藝文志列元包
十卷不知楫何所據也
坤(八八)復(八四)臨(八二)泰(八大四一壯一)夬(二一)需(六一)比(六八)各七
兌(二二)困(二六)萃(二八)咸(二七)蹇(六七)謙(八小四歸四七過七妹二)十六
乾(一一)姤(一五)遯(一七)否(一八)觀(五八)剥(七八)晉(三大三八有一)各六
艮(七七)賁(七大七三畜一)損(七二)暌(三二)履(一中五二孚二)漸(五七)十八
離(三三)旅(三七)鼎(三未三五濟六)蒙(七六)渙(五六)訟(一同一六人三)各六
㢲(五小五家五五畜一人三)益(五无一噬三四妄四嗑四)頤(七四)蠱(七五)十八
坎(六六)節(六二)屯(六既六四濟三)革(二三)豐(四明八三夷三)師(八六)各七共五百
震(四四)豫(四八)解(四六)恒(四五)升(八五)井(六大二五過五)隨(二四)十六七十六
本以坤乾少仲孟為序此雙列也八卦上為不變之世
七變而歸魂十四變而復本卦百二十八者八之十六
也甲子百二十者八之十五也十五為運行之數十六
為生物之數六爻皆變者氣之用也上爻不變者形之
用也是為歸藏包卦六十四包蓍三十六共百坤數也
煦按中所列如八八八四之類先天八卦之數也下所列數如六十八七十六之類各卦之合數也
三十六蓍
六用成一卦合乾策六十四卦計萬三千八百二十四蓍得先天生物數十之一智按此先天數以具策
乘十二即三統法五星會終數
存本數
一揲成一爻每揲先存二十四蓍一卦計百四十四蓍通六十四卦計九千二百十六蓍每卦於乾策中存坤策數蓋三分用一也先天存四卦九千二百十六而開物數九萬二千一百六十者六十四卦皆為用也包存數亦九千二百十六而用策二千二百八十者止用乾坤二卦也智按四千六百八之半為二
千三百有四以六十卦乘之為十二乘具策之數是除四卦也開物九萬二千一百六十者即十三萬八千二百四十除四萬六千八十也
歸奇數
三畫卦老陽九三女十二三男十五老隂十八六畫卦以此交而重之六十四卦總一千七百二十八為六者二百八十八用策十之為二千二百八十通四千六百有八折而十之得四萬六千八十則易軌所
用四會萬物之數也泰積之要始於十八策終五十四包歸奇起十八而用數終五十四
卦策數
三畫老隂十八三男二十一三女二十四老陽二十七六卦以此重之六十四卦總二千八百八十則坤策偶之而又十折之者也智按隂陽爻各百九十二以九乘為一千七百二十八以六乘為千一百五十二亦合二千八百八十倍之則五千七百六十為通
期具爻甲子之會數也四萬六千八十者四其具策也煦按通志云連山用三十六策歸藏四十五策周易四十九策今之揲蓍與周易並傳四十九策者也連山歸藏其書不傳故其蓍法亦已無考聖人立法各有精義存焉務期上合天道下騐人事妙契無違然後其法始可以久大衍數用五十業經四聖釐定是合河洛總數而折半取用者也至其立法尤必擬議
乎太極隂陽四象閏餘之妙故能使一爻既成而隂陽太少之理即流行於三變之中而其體以定此所以能與天地之氣機合德用以知來藏往裕如也後儒不求理而求數只一初爻用一初字便是離有形有體之數追尋入無聲無臭之理窟中矣乃自漢迄今竞無一人能言其所以然者大約皆究數者多而究理者少也夫理原不待數而存而數則必依理而住則其輕重廣狹亦斷可識矣文周所係之詞亦復
何卦何爻為諄諄言數者哉孔子所翼之傳亦復何彖何象為諄諄言數者哉元包之與太玄皆因前此有三十六蓍之臆說便欲索隠搜奇自成一代著作之手無論三十六策原具通靈之妙而其法無傳已難臆度政恐與道相違用以知來當亦必無可騐蓋彼所意為之老隂老陽未必即與老隂老陽合德意為之少隂少陽未必即與少隂少陽合德也將欲以此上掩周易而聖聖傳心最靈最妙處必不可掩則
徒以惑庸衆而博名高巳耳夫周易本傳道之書乃必附占卜于中並行而不悖者誠懼後人之顚倒悖亂欲其取騐于人事而因以存周易之真諦故火珠林之術亦遂得附易流傳不廢今徒向數中留心不問所用之騐否將多于三十六少于三十六苟與圖書之數偶然相合因而自立一說奚不可之有哉故吾於火珠林猶有取也
潛虛
潛虛司馬君實作張敦實釋虛曰温公三十年集註
太玄又為潛虛其心學也朱子曰温公未竟而卒今以
范仲彪家藏本補成之
凡性之序先列十純十純既浹其次降一其次降二其次降三其次降四最後五配而性備矣始於純終於配天地之道也(謂之性圖者人性在此性圖中况之以齊無其位也)
始十純不改其次降一降二降三降四最後五行生成
各自為配五行各五為二十五存十純為四十五兩之
九十合純為百生成相乘各六百天地自乘各七百五
十生成積數三千二十五
泯造隆散餘元裒柔剛雍昩(十一)在北(水)容言慮聆覿繇
懠得罹耽歬(十一)在東(本)蠢認宜忱喆戛特偶䁥續考(十一)
在南(火)徒醜隷林禋凖資賓&KR1967;斆乂(十一)在西(金)昭一土
處報德之維王丑郤庸妥三土處常陽之維王辰范一
土處背陽之維王未續育聲興痛五土處號通之維王
戌齊處其中焉(按虚有五十五名齊有名而無位冬至起元轉而周天以餘終之除齊元餘無)
(變所用自裒至散五十二名每名七變猶七爻也共三百六十四變以元餘當一變四分度之一蓍則虚五潛)
(老曰温公以艮坤丑未土之本位也故各分其一辰為角起以三子㢲合西南與東南即四也戍以步歲人用)
(起寅終戍交于天門故以五泰乾合東北與西北即六也七變法律正以明蓍之用七也五十二兩之為百四)
(七七兩之為九十八盈四縮二寓之矣温公常云圓徑七而圍三加一故以餘象之五五二十五又五之為百)
(二十五每變百分是適一度與四分度之一也京房之百抑一度四分度之二也通期之外以四為大餘以一)
(與四分之一為小餘不亦當乎先儒多有執自有反無為虚懸者猶未知六十四卦即大潛大虚也苟明寂歷)
(同時萬法源委則雜而不越旁行不流作述又何分乎如實未明萬法源委而但倡言知本無知依然執一是不)
(知而作也)
黃宗羲曰萬物皆祖於虚生於氣氣以成體體以變性
性以辨名名以立行行以俟命此數言者潛虚之大綱
也以五行生成圖為氣圖而變一為丨二為&KR1398;三為川
四為&KR1613;五為㐅六為丅七為丌八為&KR1823;九為&KR1822;十為十
結之以原熒本丱基委焱末刃冡將謂虚能生氣墮老
氏有生於無之說體分十等王公岳牧率侯卿大夫士
庶此十等者位也而非體也二五之精妙合而凝乾道
成男坤道成女乃所謂體性專生克先列十純其次降
一水與火配其次降二水與木配其次降三水與金配
其次降四水與土配其下皆降次以配以生成自配終
焉湯誥曰惟皇上帝降衷於下民若有恒性以生克言
性則雜矣不可謂之恒也温公從來不知性曰性者人
之所受於天以生者也善與惡兼有之雖聖人不能無
惡雖愚人不能無善其所受多少之間則殊耳其論性
如此猶之雜生克而為言也其名五十有五萬物始於
元著於裒存於齊消於散訖於餘五者形之運也柔剛
雍昩昭性之分也容言慮聆覿動之官也繇懠得厲耽
情之訹(恤)也歬郤庸妥蠢事之變也認宜忱詰戛德之
塗也特偶䁥續考家之綱也范徒醜隷林國之紀也禋
凖資賓&KR1967;政之務也斆理積育聲功之具也興痛泯造
隆業之著也有性而後有情有情而後有視聽言動有
德而後有事以動先於情以事先於德失其次矣元餘
齊三名無變五十二名之變三百六十四謂之行以其
有辭之可見也吉臧平否凶五者謂之命以其為時之
所遇也觀辭之善者命必吉次善者命必臧辭之惡者
命必凶次惡者命必否辭之善惡半者命必平所謂盡
人以合天也而隂用其幽則是善者必凶惡者必吉次
善次凶次惡次吉天道與人事相反其於勸懲之道又
何居焉既云初上者事之終始不占則得名之後揲當
五以求變其揲以七使得初上將焉用之是故玄以凖
易虚以凖玄亦猶文章遞相模倣無關大道論者至謂
由虚以曉玄由玄以究易斯無躐等之患使有人言曰
由三都以曉兩京由劇秦以究封禪當無信者不知何
以異於是朱子云潛虚後截是張行成續不押韻見得
今後截未嘗不押韻似亦不可辨也
煦按諸家易派除邵子全明先天四圖温公全明圖書之數此外則皆易外之易而洪範之謬誤尤甚以其附範而不附易也豈知河圖者周易之大原所從出天人合一之旨聖聖傳心之道所由肇乎諸家所著或兢兢焉向卦爻中分别或沾沾焉向蓍數上留心而圖書分合之秘不能逐節打通則膚竊之語貌其形似轉就支離今潛虚立法全用河圖之數始於純者本數與本數相配是雖配而非配者也如水與
水火與火安云配乎由此而降一降二降三降四是雜配者也如水與火與木是也至五轉之後而生成之本數適會又當河圖四正之位數故以為終於配其法全用河圖以降等之法循之而左轉五周而河圖之象以定其中全是流行之氣全倣周易重卦之法曾無一語粘著卦爻而卦爻摩盪之妙即此而在曾無一語摹倣蓍數而蓍數顯藏之神即此而在向疑龜卜更靈於蓍觀其燋墨不越五行夫此五行亦
奚足盡天下之變哉然由五行而雜互以配之亦如重卦之摩盪乃適有五十五象之可稽夫六十四卦而萬事之理悉備豈五十五象尚不足以周天下萬事萬物之變乎且支干之設要不越此隂陽五行而火珠林所傳亦皆率論五行然而時日支干每有奇騐則此五行固隂陽之寓卦爻之所自起而河圖四象所顯然昭示者也擬易而但擬其卦爻之象蓍策之數則又不如全論五行者為尚不悖乎圖書之奥
也漢儒分圖書而二之謂禹則書而作範乃九峯先生遂有洪範皇極之作然按之於書其相合者九數而已至五行五事各得九數之一比於圖書中四象勻布者絶不相類是五行之不一其性者竟欲其性之一五事之不同其旨者竟欲其旨之同矣温公深有會於圖書因見天下之事物無能踰此五性故性名形體政事功德悉與洪範之五行五事相凖如易貌言視聽思而為容言慮聆覿易肅乂哲謀聖而為
認宜忱詰戛則謂潛虚為温公之解圖書可也不必諄諄言易其所推求皆周易從出之原視範之暗竊龜書而自為易外之易不逕庭哉龜卜之法漢已失傳得潛虚而五行之理明即謂龜卜猶存亦無不可予於龜卜考証於古今因有卜法詳考四冊已見别集中誠懼聖人之道久而盡失其傳也夫温公與邵子同時又嘗師事之討論切磋二三十年固宜妙契圖書有若是耳獨惜未見全書後世遞相傳寫於所
立名圖之數訛誤甚多未能一一改定耳圖書擬卦之法當以五行配之則木金土皆有重象便可束六十四卦而歸於五十有五以合乎河圖之數矣今以意擬而配之如乾乾為重金坎坎為重水是也然四柔而九剛則四兌而九乾三剛而八柔則三震而八㢲五剛而十柔則五艮而十坤也坎之一六離之二七二行皆專兩數若以數之陽者配隂卦數之隂者配陽卦其亦可矣
吉凶臧否平因所得之變觀乎命圖陽則吉凶不易隂則圖之言吉者反凶言凶者反吉
欲知始中終者以所筮之時占之先體為始後體為中
所得之變者為終變已主其大矣又有吉凶臧否平者
於變之中復細别也
先體左也後體右也筮虚凡三揲以為始中終之時
不信不筮不疑不筮不正不筮不順不筮不蠲不筮不
誠不筮必蠲必誠神靈是聽
張敦實曰七十五策以占五十五名衍而積之凡三千八百五十策以成變化之用
潛虚蓍法
五行相乘得二十五又以三才乘之得七十五以為策
蓍之數七十有五
虚五用七十分為二取左一挂於右揲左以十觀其餘
扐之
中分七十策取左一策挂於右十數左策觀其餘而
而畫丨&KR1398;川&KR1613;乂丅丌&KR1823;&KR1822;十之數於左方煦曰是右不揲也
復合為一再分之挂揲右如左法
揲左畢置右不揲復合七十策分為二取右一策挂於左揲右觀其餘畫數於右方置左不揲曷為不左右皆揲乃需復合哉虚之左右各備五行之性若一挂而畢嫌乎所以授性者不全也故必需七十而成左七十而成右雖曰左右實分先後也
左主右客先主後客者陽先客後主者隂
左主位右客位行圖之中左右原有定位先後所得與其左右相符是為先主後客者陽先後所得左者乃圖之右右者乃圖之左是為先客後主者隂虚合二數為名非如易之上下互換則為他卦其左右之分止辨隂陽名固不易也煦按主客之解未當譬如四五五四三六六三固左右皆具兩象也亦孰陽而孰隂哉
觀其所合以名命之
左右合而虚名定
既得其名又合蓍分之陽則置右而揲左隂則置左而
揲右生純置右成純置左
左右同者為純在生數者元&KR1398;蠢&KR1613;客徒齊為陽在成數者造考歬乂績為隂故揲與之凖
揲以七所揲之餘為所得之變
虚之變七故不復以十揲之
觀吉凶臧否平而決之陽用其顯隂用其幽幽者吉凶
臧否與顯戾也
周易函書約存卷十
