周易函書約註卷四禮部侍郎胡煦撰
周易上經
䷊(乾下坤上)
先天乾坤正位而始終之後天坎離正位而始終之後天即先天之交乾坤之二用也上經發乾坤之用河圖先天之妙也下經發坎離之用洛書後天之旨也天處地位地處天位交象泰通也泰在混沌時否
則天地定位在兩儀之候故泰先而否後
泰小往大來吉亨
小陰大陽往來以内外言卦爻將成來必在内而始克有初内爻既成往必出外而各成卦體隂外故小往陽内故大來先言小往者隂陽之理流行不息小者不往則其位不虛而其來无地剛健發越之性既來于内則萬物之資始有基故吉而亨亨者健行之性不終秘也其不具四德者泰在天氣既施後故不
言元止言亨仍未到資生時故不言利貞
彖曰泰小往大來吉亨則是天地交而萬物通也上下
交而其志同也内陽而外陰内健而外順内君子而外
小人君子道長小人道消也(楊自内陽外隂下改入文言餘卦天地日月四時聖)
(人萬民萬物之類楊俱改入文言)
天地以氣交上下以心交隂陽以氣言健順以德言此造化之小往大來君子小人以類言此人事之小往大來内外釋往來隂陽健順君子小人釋大小而
吉亨已在其中
象曰天地交泰后以財成天地之道輔相天地之宜以
左右民
財同裁五隂故稱后道言其用之廣大宜言其用之當然因天道流行而裁為春夏秋冬因地道廣遠而裁為東西南北皆裁成之使不過也春生秋斂合天之運高黍下稲相地之宜皆輔相之贊其不及也左右經緯錯置之義左法天旋右法地勢扶植以遂生
輔翼以復性俾如天地之通泰也乾坤之後屯作君蒙作師需飲食之訟刑政以治之師武以戡亂比文以附衆至富教全而文德懿禮教行則泰運成矣
初九拔茅茹以其彙(鄭本茅音苖彙古文作&KR2390;董遇本作夤又傅氏註云彙古偉字實當)
(作&KR2132;)征吉
此震爻中互震變巽隂木故象茅在下故象茹茹根也下動故象拔三陽同類流行不息故象拔茅茹此與六五歸妹皆兼互卦言象也彙同蝟以其類多故
借為類字一曰草木&KR2132;孛貌言拔動一茅根茹相連同類而起征震爻也與四之行同自下升上四順應而不違進皆得志故以其類征吉
象曰拔茅連茹志在外也
志由震動而見外由四應而見
九二包荒(石經包荒包承包羞俱作苞鄭本作㠩水廣也虞曰大川也鄭元讀為康云虚也)用
馮河(馮憑通)不遐遺朋亡得尚于中行
來氏以包為包初以亡為亡初烏知兩物各異始可
言包若隂與隂陽與陽同體不分何能相包蒙與姤皆陽包隂也又必外可包内内不可包外内與内何能相包當知卦爻各有主象其下物理人事無非釋主象而已詳具函書荒者坤地曠邈之形又草木附地蕪穢之象若八荒大荒是也乾陽居中坤隂外包九二又屬中爻是生氣含藴于坤中之象故曰包荒如云為荒穢者所包耳此二字主象已完下面人事物理無非包荒之義二坎爻變又互坎故象河乾健
利涉大川故象憑不遐遺即不我遐棄遐謂相隔遠也不遐遺謂五應也變坎盡處方為六五以健升之性赴必應之爻故為用馮河不遐遺健行之性不能停蓄故有朋亡得尚之象尚同上中行指五朋本相資得助之稱此則謂三陽相連也朋亡者絶類而行也二變離成乾壊故朋亡上者乾之升性也通象全言應五故包荒二字先即據坤言主象
象曰包荒得尚于中行以光大也
略中三句獨以得尚句承之可知主象之外止是一義上面提包荒下獨以得尚自承之可知下段全是包荒之義大乾德光變離也玩光大二字可知朋亡便具中德无私之義
九三无平不陂无往不復(楊易古易用无平不陂程傳從之今易用无往不復本義)
(從之穼衷兼用二句)艱貞无咎勿恤(句)其孚(句)于食有福
陂傾邪也平陂以地形險易言往復以天氣往來言爻本乾坤相際故先列乾坤兩象以寓必合之旨然
在乾三只以无往不復為主象因與坤接故先言平陂引起之下三句皆相接之象无平不陂險者由易者相形而見則地不可以一形拘矣无往不復乾德循環不息則天不可以不遷論矣乾德上升天與地接故云然耳艱與屯難同義剛柔始交也貞正也隂陽合德何邪之有恤憂孚信也更革之際乾惕君子當有一番震懼故曰艱貞无咎然隂陽得類自必契合故曰勿用憂恤其必孚也坎離天地中交也此正
天地中交故皆言孚互兊變兊食象食有形坤象飲食自外入腹所以養内兊口承坤故象之禮曰飲以養陽食以養隂食為隂象明矣无坎象故不言飲勿恤二句即无咎也其孚言坤之不違于食有福言乾得坤而有助也向作泰終否來說竟以坤卦為不美矣无坤何由成泰交乎如使泰中可言否否不可廢乎泰三便可言否否三何不言泰乎甚矣其誤也
象曰无往不復(古易釋文用无平不陂)天地際也
不舉无平句重主象也不舉艱貞三句義在无往句中也諸爻小象皆是如此非略也上與坤接故曰天地際與坎四剛柔際同三四為内外之交俱從相接起義此通例也
六四翩翩(古作偏偏釋文作篇篇)不富以其隣不戒以孚
此與三皆天地之際故各說相際之理互震變震有動象翩翩如需之三人謂三乾也此二字為主象坤有形可積故言富繋辭以富有言坤是也不富者下
隣三陽為翩翩上往者所變不成坤體隣比接之稱隂為陽變隂之所挾不能自保揆厥由來實由隣起故曰不富以其隣小象失實即不富也四已變震并上二爻皆不成坤故曰皆失實富字隣字詳謙卦皆字謂三隂合德于乾之旨但變一爻皆不成坤觀此則陽虛隂實可知向拘陽實隂虛之說據此小象亦可云失陽乎不戒以孚見不頒戒令而已孚信明隂陽契合之妙也
象曰翩翩不富皆失實也(郭京舉正作反實全書從之)不戒以孚中
心願也
陽妙于神隂妙于形故係以富有稱坤今云富實殷實是也
六五帝乙歸妹以祉元吉
中互震兊歸妹象五帝位震亦稱帝坤本納乙坤而下順故稱帝乙上柔順而下從剛陽所由稱以祉元吉震長兊少故稱妹五應二婦人謂嫁曰歸故言歸
妹祉福也以祉以此得福也此全據中互以立象也
象曰以祉元吉中以行願也
中中德也隂陽交泰乃其所願故二尚五歸一往一來之義二中行五中以行願正上下交而其志同也四與陽心相契故曰中心願下嫁則見諸行事故曰行願
上六城復于隍(子夏作惶姚信作湟)勿用師自邑告命貞吝
坤土變艮土離象中虚外圍故象城隍城下溝无水
稱隍有水稱池坤既變艮則為徑路門闕果蓏城上有徑路于門闕又生草木則城傾圯復隍象也窮極將反故象復復者因其本下而言也无平不陂是由平而陂謂乾終而接坤城復于隍是陂而復平謂坤終而接乾與无往不復之三應故亦言復此四字主象也下三句則處將復之道也坤為衆互震變離為戈兵師象謂興兵動衆以服之也變艮止故言勿用師險陂象勿用平象仍是復隍之義震為笑言互兊
口告象兊覆巽命象命出于天乾在下故言命坤為邑自邑告命由近及遠也貞本坤德厲與乾悔同義窮極將反也吝字不止羞義隂道收斂到得窮時亦愈儉嗇不中禮耳此象止是泰道將終去陽最遠其志將有不同惧其強合故曰勿用師然同體中有不戒而孚之四有中以行願之五雖不克驟相孚契猶可藉以傳言故曰自邑告命然不能強合而徒以言傳雖所持甚正嗇亦甚矣故曰貞吝
象曰城復于隍其命亂也(楊易乿古治字)
坤本安靜靜中之動故以為亂與龍戰相似
䷋(坤下乾上)
否之匪人不利君子貞大往小來(俞琰讀不利句君子貞句)
否履同人艮四卦之辭皆連卦名匪人同比指小人說謂非同類也故下曰不利君子貞對匪人言耳匪人得志内據持正之君子曷利乎互巽行權故不利貞總由陽外而隂内故下曰大往小來儉德辟難正
為此
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
隂性靜而居内有盤據象陽性動而趨外有散越象故曰不交泰言志同此云无邦見人志不同必至離散亂邦也坤邑邦象坤先迷无象陽性上逹外往而不顧其下故无邦據乾之違坤而立辭易為君子謀
也
象曰天地不交否君子以儉德辟難不可榮以禄(虞作不可)
(營)
聖人立辭彖象卦爻皆是一義自來各說道理皆非儉德儉約其德斂其道德之光也坤吝嗇儉象辟難辟匪人之禍也三陽在外乾為遠互巽而見遯辟難象禄謂坤隂有形凡食貨財賦皆象之不交從上下分處說道理不可榮以祿人不得以祿榮之坤隂趨
上而日進有欲榮以祿之象乾陽趨外而日遠有不可榮以祿象此又兼兩體說道理
初六拔茅茹以其彙貞亨
泰初震爻變巽否初巽爻變震故皆象茅茹貞者上有九五剛健之君三隂牽連志在乎君從陽應陽所由正而得亨泰言征乾陽之動用否言貞坤隂之靜體也
象曰拔茅貞吉志在君也
泰否茅茹皆從初字立象有初則必有繼茹而有彙并及其餘也志在君者初在下之義也坤體卑賤初又居下下之所承故以為君泰言外否言君泰五不若否五剛健中正故泰則統論上卦而目為外否則專論九五而稱為君
六二包承小人吉大人否亨
包承主象也泰為交卦則兼上下而言義否不交之卦則包承自是兩義包非親内之辭乃外而不内之
辭乾外坤内乾動坤靜故象包乾上坤下乾尊坤卑故象承坤之乃順承天是也小人吉大人否亨皆包承義也小人得志于内君子略不之較故小人吉君子在外日遠故否而亨也
象曰大人否亨不亂羣也
不亂羣是君子不亂于小人之羣可知否亨全說外乾全是不交不言小人易為君子謀也不釋包承便知下二句即具包承之義泰卦爻爻言交否卦爻爻
言不交爻本于卦也凡卦辭爻辭皆有主象如小人二句即說包承是也
六三包羞
處羣隂之後與陽最近陽外故為陽所包陽外之而猶親之故可羞此二字爻義已完不更添一辭所由知包承亦主象也其小人二句特包承中義耳三隂皆内三獨親陽若小人之飾貌以暱君子君子包之略不介意者也又若窮兇極惡敢于犯正陽獨外之
犯而不校者然二者皆可羞凡人果相契合勸善規過必當明正其辭若或外之則是之與非皆含糊混過故以包為外之之詞
象曰包羞位不當也
與二同包二曰承而此曰羞與陽近也故以為位不當
九四有命无咎疇離祉(疇鄭作罵楊離與罹通)
互巽變巽命象命由天出居乾下而見巽命若命令
下沛者然故言有命向作濟否之志得行又以不極其剛為无咎據此觧說上有剛健中正之五下有奉令承順之四又有下沛之恩令泰交之盛不過如此顧猶稱為不交之否何耶當知否是不交之義凡陽皆具外颺之性此爻近與隂接全說親比无交之義耳儉德不榮以祿正為三陽而言開口先說有命命由天定者也便知此爻獨以義命自安故離下而上離内而外離坤而乾絶非衆隂混濁隨波逐流者比
故下曰疇離疇衆也指下三隂離違而去之以命自安何咎之有疇離從有命中出祉從无咎出如以離作罹字改則有命二字便有儉德不榮祿之意有何咎尤疇離祉者聽衆人之安享其福而已不與也皆違隂之義也小象說志行即疇離之義行震爻也志由行見又以爻居否中與泰中心願也之爻同也願與行交不交分矣又因卦有遯象中互艮止爻變又為重山是真有天命儉德辟難而无咎者也坤隂靜
鎮乾陽動升故在内則趨而上交在外則發而散越
象曰有命无咎志行也
行即辟也在卦中故言志唯有行所以能離不知天命烏能行而辟乎凡兩卦相接皆說相接之義爻相比皆說相比羡之義此爻既與坤接而却居上卦即乾四進无咎之義故言行五之休便從行來非志大行之說唯有在先之行所以有在中之休休行之既倦者也凡爻難觧者宜証諸小象小象難觧者宜証
諸爻辭卦辭并及大象又必前後互參不相違悖始得真觧讀易者不可不知
九五休否大人吉其亡其亡繫于苞桑(馬荀作包桑)
休謂置諸度外也安于所辟恒若不知有否故為休否處亂世者患在知有亂世嘗欲撥亂反正故不免小人之忌休本行來四居乾初為震爻故言行五居乾中前不為行後不為傾故言休此斂華就實沉幾觀變絶不介意者因不知有否此大人之所由得安
其位而獲吉即不犯小人之忌也因二應包承于下故此置否于度外者即以為大人之吉其亡其亡者心辭也能休者必有其故因常有其亡其亡之懼在其心中故能因否而休得安其位而有繫于苞桑之固也人依木息為休互巽木五居上休象二居巽下巽柔木柔象變離互坎為叢棘苞象一說言休又言繫為二應也唯隂最易千陽必有繋累之懼乃有危亡之戒而獲所安是懼由繫生安由懼得盖五之休
即二之承也
象曰大人之吉位正當也
下不為行上猶未傾其位中正既安且固故為大人之吉正當謂得中也然休否其亡之義皆在其中故不另釋
上九傾否先否後喜
傾覆也否如不終烏云否亨故孔子曰否終則傾窮極必返之爻與復隍同義向謂否終成泰非旨也此
革故之說非鼎新之說也先否本卦之體也後喜否傾之故也變兊故喜
象曰否終則傾何可長也
此為上乾之終故說出天運循環自然之理
䷌(離下乾上)
乾坤初闢有水無火交泰之後有火無水至坎離而上經終
同人于野(古作埜)亨利涉大川利君子貞
同人與人同也天在上火炎上乾為人與天同故曰同人二得位得中上應九五其義也又一隂而五陽皆欲同之亦同人也閉戶隔絶曷由能同若涉之畛域同亦有限乾象廣大一隂同之故曰于野野則曠遠无私无畛域故亨互巽伏坎以健而行故利涉大川内明外健主隂中正而有應故利君子貞
彖曰同人柔得位得中而應乎乾曰同人同人曰(虞本不作)
(羡文郭京刪此三字)同人于野亨利涉大川乾行也文明以健中
正而應君子正也唯君子為能通天下之志
二柔為主爻柔處二故得位得中應乾謂五二五皆人位相應故曰同人乾體廣大在外故言野以内同外故同人于野巽舟遇風而健行伏坎為川為通乾為大大而能通故利涉大川乾行謂用之健也主離應乾則是離體而乾用故言乾之全體非論一爻也向作主乾又作濟險說非旨知野為乾則同人于野必非乾知大為乾則利涉大川必非乾文明離也以
用也健雖乾德說在文明之下因主離而言用耳凡卦皆内體外用者也中正謂二應謂五在二故言君子與九五異也不先言健不先言應而先言文明中正主隂之辭也文明以健則无暗昧柔靡之私中正而應則无邪僻孤行之患正貞也不言利者健則能利之故應則獲利之效也通者乾之亨也伏坎為通為志離在乾下故曰天下居乾下而中通故曰通天下之志此總釋亨利貞三段以發明能通之理下君
子兼正字在内又明亨利之故皆得位得中所致而歸功于貞也
象曰天與火同人君子以類族辨物
離本乾體坤隂再索而成離故後天之離位先天乾位言不異也乾之歸遊入離離之歸遊入乾者此也火由天出天火同為一卦又當人位故曰同人辨類非同也然類其族之異所以致其人之同辨其物之異所以合其人之同西銘言分殊正要知理一耳張
子曰不有兩則无一此旨也
初九同人于門无咎
變艮為門于門謂出門外也門外非野然門内私而門外公是略同而未大同者上无應故止曰于門
象曰出門同人又誰咎也
出門明不内也止曰出門為在初也誰咎者人之同也
六二同人于宗吝
卦爻之動隂陽互變然隂靜陽動隂无陽有隂暗陽明故隂又以得陽為主主即宗義也離二之隂索乾而成其體乾體其位乾位凡本支流衍始克稱宗今坤索乾二變為隂爻逮于隂變又復乾體陽為隂主故曰宗此兼五陽而言然乾陽開舒坤隂儉嗇一隂同五陽二又變陽是得主而復乎其位故曰同人于宗乃應止九五亦巳狹矣而儉嗇之性又因開舒之五陽相形而莫由自掩故曰同人于宗吝
象曰同人于宗吝道也(侯果吝字斷句)
因同陽而嗇形以著若有所操以自致者然非所同之過也
九三伏戎于莽升其高陵三歲不興
伏坎為隱伏互巽入伏師離為戈兵戎象巽隂木莽象巽又為高二隂本為坤土三變互艮陵象三在二上故為升高陵震二亦同此義三離數興發也伏戎于恐九五之見攻升高陵將敵五攘二也對五言
三在下故曰伏對二言三在上故曰升總因五陽皆欲同二三亦欲同者也三剛而不中二本有正應據理則二非正應理不直據勢則五居尊位勢不敵所以三年之久終不發也
象曰伏戎于莽敵剛也三歲不興安行也
三與乾接故為敵剛恐人悞為攻二也行即興也安行者揆于理勢不急不暴俟時而動也此爻變震有巽艮兩象故也
九四乘其墉(鄭元作庸)弗克攻吉
四與下離接在上故言乘離中虛外圍墉象與觧上泰上同義三四皆争奪故不言同人三惡五親二有犯上之心四惡二比三有凌下之志四不中正非應而欲同二三為二墉故有乘墉攻二象然以剛居柔去二又遠故有自反弗克攻之象因欲攻而致困因弗克而弗攻所以有反則之吉
象曰乘其墉義弗克也其吉則困而反則也
義即理也則即理之法則困窮也爻變巽為進退不果故有攻不攻兩象乾四之進退亦是如此弗克何以云義盖二内四外三為二墉四乘三欲同二故曰乘墉非本然之契合故斷以義而弗克也弗克即不攻也弗克而猶乘所以致困弗克而歸于義故為困而反則乘謂在下卦上反謂在上卦下
九五同人先號咷而後笑大師克相遇
火无定體離之歌嗟出涕沱若中孚之泣歌與此皆
離也先號咷者六爻未變離伏坎為加憂五之同二隔于伏戎之三乘墉之四也後笑者爻變互兊悅也旅卦由兊悅變小過災青之凶故反此用大師者三伏莽四乘墉非大師豈能克本卦伏師爻變離伏坎用大師象故先號咷克相遇故後笑
象曰同人之先以中直也大師相遇言相克也
中直即中正見隔于三四而致號咷也然以中正相與則相同後笑之理皆具矣克謂克三四克而遇故
後笑
上九同人于郊无悔
國外郊郊外野皆曠遠意于野言卦之全體无所不同故亨于郊止言外卦之上謂无可與同故止无悔此亢悔之爻也
象曰同人于郊志未得也
无人可同則无以通天下之志故象于郊志未得與通天下之志相反主爻言宗陽為隂主最親之辭郊
遠而不内是外而疎之之辭䷍(乾下離上)大有所有之大也火在天上萬物畢照所照皆其所有衆陽尊趨五柔諸陽皆五所有是五隂小而所有大也
大有元亨
天地間所有原不可量莫不資元之亨以有其始故謂大有為元而亨元亨獨見此卦正謂離五由乾五
一亨而出乾亨其五正乾元用九之候故為元之亨而不及利貞
彖曰大有柔得尊位大中而上下應之曰大有其德剛
健而文明應乎天而時行是以元亨
柔尊而上下從之陽大隂小所有皆陽故大有内體外用釋卦皆先體後用故此卦先剛健而同人先文明上下應衆陽應五也應天時行五下應也内健外明動與天應故元亨
象曰火在天上大有君子以遏惡揚善順天休命
火在天上善惡畢照遏揚者明健之用也休美也天命之性有善无惡遏揚皆順天休命也順天休命即應天時行命何云休乾彖言天命之性而歸諸太和文言明率性之道而始于長善和而善故休也乾始之美利此休坤五之美在其中亦此休烏有惡之可言故遏與揚皆所以順之
初九无交害匪咎艱則无咎
此即同人之上同曰于郊同而不同者也有曰无交害有而不有者也同居乾上故言悔有居乾下故言咎害者害我之大有也離為戈兵在前害象故暌卦離在前曰見惡人夬二變離亦曰莫夜有戎今乾金遇離火故有害去離遠故无交害言非應也三與離交則小人害矣匪咎者人來害我非我之咎若因匪咎處以易心受害必矣故唯艱為可以保大有而无咎
象曰大有初九无交害也
无交故无害
九二大車以載(陸氏釋文曰車王肅剛除切子夏蜀本車作輿楊易按後漢時車始有居音)
有攸往无咎
乾為大為圜乾德健行圓轉不息故象輿坤載物故亦象輿第乾輿多說行乾健行也此之攸往是也坤輿多說靜止剥之得輿是也應隂故象載物乾上應隂故象大車以載
象曰大車以載積中不敗也
陽多言積健行不息為時久也坤之言積亦曰非朝夕之故畜有皆五陽乾皆在下故兩卦皆言積載積中者陽中應隂中也五之交孚言應也乾金離火宜其敗壊乾而中則積之于中故不敗
九三公用亨于天子(本義曰古亨享通)小人弗克
亨通也不可作享字說三與離接以金遇火本有通義然大有主隂三為四隔故止曰用亨猶是願通之
說此卦諸陽皆為隂有三獨阻四若小人持兵害之不克遽通者然故求通也盖有之四即同之三三伏戎阻也故皆言弗克有以上侵下故曰乘墉同以下責四故止曰小人三變睽輿掣牛曳即小人之阻也因阻求通故言用弗克者因九四之小人阻而害之不克遽通故求通是一義三在有中終為五有故四之小人終不能阻言必通也是一義小象言害不及弗克正以明用亨之故
象曰公用亨于天子小人害也
因小人害所由弗克亨而用亨也亨則小人弗克矣周公之无害初遠于四也孔子之小人害三近于四也
九四匪其彭(子夏作旁虞作尩四失位折足故尩)无咎
彭鼓聲又盛也言聲勢之盛也火動則有聲故象歌泣震動亦有聲笑言啞啞是也四變互震為鼓彭象大有變大畜盛象艮止匪其彭象言不極其盛也四
在同人曰伏曰不興曰安行皆不極之象一隂而有五陽四獨比隂奉隂而下據三陽則五隂之有皆四之有故盛變艮止不極其盛故无咎
象曰匪其彭无咎明辨晳也(鄭本作明辨遰也)
晳明貌離明象明辨者辨其所居之地乃别嫌多懼之地辨其所遇之時乃盛極將衰之時此爻似郭子儀
六五厥孚交如威如吉
孚謂中實交言應二也五以誠感二以誠應隂陽相得自然孚契故曰厥孚交如若作五陽交一隂則孚字是言五之中德明所由成交之故耳故小象謂為信以發志威五居尊也離多言如亦從隂柔見出若陽剛居五自然尊嚴何待言如因五體文明其德中順居剛而不用剛五陽又尊而順之故以為威如而獲吉也
象曰厥孚交如信以發志也威如之吉易而无備也
誠能動物一人之信足以發上下信從之志易而无備者凡人機心深刻過于防閑則易生嫌隙又或純用其剛不本中誠則亦屬面從決不能感發衆志成交如之孚唯平易而不防備則以我之誠信感彼之誠信以我之和易徹彼之周防故得上下信崇尊于位而大其有也此為大有主爻不可以應二作任賢說亦不是戒詞若作戒詞便當曰威如則吉不當曰威如之吉觀威下用如字豈應全說作威乎
上九自天祐之吉无不利
六五有其大有上為五所承順者則五之有皆其有五之孚皆其孚五之順皆其順自然而致非由人力故以為自天祐之夫羣陽孚信于五五又承順于上上非賢曷克致是所以謂為尚賢以上乘五故云履履行也變震故也信雖指五自上而言履信只如云行信耳思之為言明本非順上者也因所履而有故以為思子瞻曰信順上賢皆五之德上特履之耳是
以不見致福之由
象曰大有上吉自天祐也
言皆天助非人力也居天位故言天又因下乾亦在順隂之中故云然大畜上九有乾在下亦曰何天之衢
䷎(艮下坤上)
謙者有而不居也山高而屈居地下謙象止于内而收斂不伐順于外而卑以下人謙義
謙(歸藏作兼楊易云子夏作嗛晁氏曰按篆文无嗛字)亨君子有終(說苑引君子有終吉韓詩)
(云能以此終吉者君子之道徐鍇云謙猶嗛也引易之嗛嗛即謙謙也可證大學謙慊聲義本通)
君子謂三詳乾卦艮得乾終艮終萬物故有終乾下交坤天道下濟故亨交于三爻故有終又山高地下以高下下謙象亨者嘉會之禮自貶以尊人唯艮之堅固坤之柔順乃克有終故君子之人有終也終是送得到底之義
彖曰謙亨天道下濟而光明地道卑而上行天道虧盈
而益謙(虧馬作毁)地道變盈而流謙鬼神害盈而福謙(福京房作)
(富)人道惡盈而好謙謙尊而光卑而不可踰君子之終
也
濟施也下卦地位乾三一陽居之故云下濟三在下卦之外陽德故光明本篤實輝光之爻為其生成萬物化育昭著不可掩也大象坎互坎震伏離日月震動故光明下濟天亨于地也上行地亨于天也卑而上行謂以卑順之道上行此釋謙之亨日中則昃月
滿則虧損有餘補不足天道也流謂坎象謙三互坎潤下水流濕故流謙高岸為谷深谷為陵是謂變盈流謙地道也地形有險易故曰變東注就下故云流盈之自即于減若或害之謙之日增其美若或福之鬼神之道也滿招損謙受益人道也虧益言氣變流言形害福言功用好惡言情總言三才幽明无不貴謙以見謙之亨尊光本下濟來卑不可踰本上行來全說人事不專指有功德說踰過也尊光二句合言
謙德尊是尊人卑是卑已不宜分尊卑為兩人有終奉以終身卒獲謙益也此兼功效言本義以尊卑分上下以有終作效
象曰地中有山謙君子以裒多益寡稱物平施(鄭荀董蜀本裒)
(作捊取也字書引易掊多益寡張揖云掊滅也○稱去聲)
裒取也艮手故云裒震伏巽似益故云益乾不息而日新故多坤靜止而无加故寡乾坤皆物也乾為施坎為平裒益者稱物之宜而平其施損高增卑以趨
于平皆謙意也
初六謙謙君子用涉大川吉
凡爻前見坎象或變而前見坎象多象涉川互坎見震木順以行之故也互坎見離亦或象兵戈第相得則象涉險不相得則象兵戈六柔謙德初卑位謙德處卑位謙而又謙君子之行故涉險亦可用涉者尚未用也據時位言才耳
象曰謙謙君子卑以自牧也
牧養也初位下故曰卑以自牧說自牧便是未用時
六二鳴謙貞吉
此與小過同有飛鳥遺音象中孚伏小過二曰鶴鳴上曰翰音登天豫同小過故皆曰鳴鳴者陽唱而隂和也鶴鳴小象曰中心願此曰中心得言二與三中心相得故相唱和而鳴也震本善鳴六二之鳴承陽也上六之鳴應陽也郝觧曰二以谷虛鳴上以雷出地而鳴
象曰鳴謙貞吉中心得也
鳴字只作和字說以隂承陽居中而比心亨之爻中心相得之象相得謂隂陽相須相比也
九三勞謙君子有終吉
隂靜陽動勞謂勤敏動象也坎陽在中亦為勞卦大象坎陽居中故稱勞艮終萬物三處艮終又為主爻故同卦辭先天始震終艮月象出震終艮東北喪朋成終之時雜卦艮止成終義也一陽而給五隂之求
故勞有終謂勞謙到底也
象曰勞謙君子萬民服也
陽君隂民五隂萬民象坤順服象知其勞又知其謙故服
六四无不利撝謙(撝鄭讀為宣荀爽曰撝舉也欲舉三使居五說文裂也從手為聲焦弱侯)
(曰通作麾詩曰麾之以肱書右秉白旄以麾亦通作撝皆謙也)
撝謙本六四之謙來氏謂開列退避而去說成九三或且謂上承六五均非爻義盖爻屬坤體原有順德
又適居坤下順而能卑與初同德地德親下所乘又勞謙之君子是其為則原自不遠因勞謙内而此爻外内藴藉而外發舒故恪遵其美常覺發揮更自不同小象故曰不違則也不違順義也則謂勞謙也因屬外卦故以發揮說在用邊因說用邊故下三爻言吉而此獨言利吉則未用者可逆料利非既用不知也主爻在三二四一比一乘故其辭特異比三而居下中故言中心相得之和乘三而居外下故言无不
利之發揮也
象曰无不利撝謙不違則也
卦主一陽羣隂奉之故謂勞謙之一陽為則不違坤順也
六五不富以其隣利用侵伐(郭京作征伐王&KR1561;作寢)无不利
隂有形可積累故財利富實皆象之詳見小畜與泰亦詳函書乾日新坤富有不富者坤五上下皆隂本宜言富只緣五隂皆悉從陽而其德又順乃乘三之
四業奉勞謙之三益揮擴之益宣大之五雖不與三應而與四同體亦得因四之揮擴者從而揮擴之因四之宣大者從而宣大之四三隣五四亦隣因類而及舍己從人則所以不富者由人之故故曰不富以其隣如云緣隣之故而遂失本富之實也隣字詳小畜與震二至上體師故言侵伐侵伐者六五居尊以衆正之義也互坎變坎變又互離空圍如城邑叠見兵戈弓矢故言侵伐爻與涉川相同初言間爻此言
變爻也五柔居尊而順因四以納交于三故有上句之象順以用衆故又有侵伐之象不自用而順以用之故无不利
象曰利用侵伐征不服也(服音迫詩騷皆與側叶此象與得則叶豫彖觀彖與不忒)
(叶)
隂皆順陽何有不服只就居尊衆順言其可以如此以見无不服耳與三之服字相應唯不服者征之亦愈見五之順三而不富以隣之義皆在矣
上六鳴謙利用行師征邑國(鄭荀馬陸无邑字)
邑國坤土也凡易中或互或變但見坤土多言邑國此爻變上下兩陽如城郭也體師象互震行謙終應三與勞謙相和故曰鳴謙四近三業已揮擴其謙五尚因隣而及三上處謙終雖應而遠間于坤邑之四五兩爻志不遽得欲伸其志非用衆行師歷邑國而征之不可也總因欲和于三故不憚費此曲折若謂與三相爭是爭也非謙也
象曰鳴謙志未得也可用行師征邑國也
來氏謂上與二皆鳴謙二中心得上志未得者二貞吉上止利用行師也據此則比親應疎矣何以同為鳴謙觀上曰志未得下即曰可用行師則行師云者如云用衆以求得其志耳因用衆故說征切不可作相爭說
䷏(坤下震上)
陽潜地中動而出地奮發其聲通暢和樂内順外動
其由也
豫(鄭元作逸)利建侯行師(楊易豫從象從牙南方獸名左旁之牙垂地愛緩步而多疑)
鄭元曰坤順震動順性而動莫不得其所故謂之逸震為諸侯長子主器建侯象坤為衆為邦國互坎險一陽統衆隂行師象初至五象比故利建侯三至上象師故利行師屯有震无坤止言建侯謙有坤无震止言行師豫有震坤故兼言之
彖曰豫剛應而志行順以動豫豫順以動故天地如之
而况建侯行師乎天地以順動故日月不過而四時不
忒(京作貸)聖人以順動則刑罰清而民服豫之時義大矣
哉
四為主爻五隂應之剛志大行震故言行互坎故言志四心腹之爻當心順動故言豫豫順以動則保合之太和發為中節之和天地生生之理不過如是故曰天地如之天之動而不息自左而旋順也地順承天故同天人而順動則无阻无拂而建侯行師无不
利矣建侯以興利行師以除害利興害除民所由逸樂也天地坤伏乾也日月互坎伏離也互艮伏兊坎離震兊故言四時又兊為刑坎為法律乾為清坤為民為順天地以順動一元之太和流行不息也聖人以順動長善之至德發為參贊也不過者充其分而无所溢不忒者循其途而无所岐日月週天皆不過寒暑肅温皆不忒也不言禮樂獨言刑罰刑罰弼教之具懼其傷和故以清字發順動之妙是刑措非不
濫不黷也順動說在豫中便全是成周太和故下云萬民服若刑驅勢禁非順非豫矣然未說動先說順便該有豫道所由能刑清而民服故下補說時義便是說豫先之豫時義者豫時所具之義謂順動也時由動見義由順出時義大欲人知義藴之深時用大欲人知所用之殊也
象曰雷出地奮(鄭作需)豫先王以作樂崇德殷薦之上帝
(京殷作隠薦或作&KR3475;作廌)以配祖考(配漢書作享)
雷出地奮和之至也先王作樂既象其聲又象其義殷盛薦進也互坎為律陽為德五隂崇一陽崇德象震帝象互艮門闕坎為隠伏宗廟祖宗之象德即文德武功陽復地下自震始天為物始萬物本天故有郊祖為人始人本祖故有廟冬至祀天于圜丘而配以祖季秋祀上帝于明堂而配以考
初六鳴豫凶
爻應大得何以致凶正從相形見出所由曰鳴豫凶
也鳴豫者和其豫也盖四尊初卑四貴初賤才柔而處陽應陽是因四相形不克自主強欲效顰者也无奈位卑分賤勢不相抗力不相敵所以志窮而凶應震變震決躁善鳴象此與謙上同鳴鳴謙而未得者上也鳴豫而志窮凶者下也
象曰初六鳴豫志窮凶也
應坎故言志艮坎在前有蹇象故凶中孚鶴鳴子和曰中心願謙二鳴謙曰中心得此心相孚者謙上鳴
謙曰志未得此鳴豫曰志窮凶此志不相孚者相孚曰心不相孚曰志
六二介于石(古介作砎磨砎也馬融作扴)不終日貞吉
物分兩間者曰介二變剛分坤為兩也互艮石象介于石言撡守堅確不可移易二變互離日不終日不溺于豫見幾而作不待日終也此即謙五隔四求合于三不富而以其隣者在豫則初應三承五乘而此獨隔三无應與无承乘處互艮之下而得中是獨守
中持正者故有介石象三居下卦之終此猶在互離之初故言不終日總是衆溺于豫巳獨不為轉移耳道理全在中字故小象有中正之說因動互離明故孔子有見幾之說係傳上交不謟言三承而此不承下交不凟言初應而此不應則此爻之居中守正可知凡守之定必由于知之明能中則知明守定而正且吉矣
象曰不終日貞吉以中正也
中正止觧貞字而全象皆在其中
六三盱豫(子夏作紆京房作汙姚信作旴引詩旴日始旦震為旭也)悔遲有悔
盱張目上視也互伏離目象三與卦主相比幸其權勢足憑視四之豫樂而自縱所欲也盱與介反親疎之别遲與不終日反遠近之别盱即震矍意坤終而接豫主變巽多白眼故為驚顧上視之象然震起也又居外无下係之意互坎狐疑變巽不果故有悔象互艮變艮動而止亦悔象遲有悔者豫易溺人坤性
遲鈍故欲速改也爻在小過曰弗過防之從或戕之此曰遲有悔皆欲其不極而知止也此與六二并彖辭及小過之三皆取早豫之義不專取豫樂也因震性動而出外此處内卦之終坤柔而居四後盱豫悔者觀人之先而力不赴故悔遲有悔者坤性遲鈍觀已之後而悔也象曰位不當則三四相接遲速先後可知矣
象曰盱豫有悔位不當也
卦辭建侯行師非有豫樂義也彖之順動雖云豫樂然豫備亦在其中若事必臨時手忙脚亂曷能順動動言行順言豫也爻處坤終震動先出于外故觀人觀我皆有悔位不當者初終相接内外先後相形震動艮止相反也需上不當由五之中正形出此由二之中正及四之外動形出也
九四由豫(馬融作猶豫疑也)大有得勿疑朋盍簪(古簪作貸一作京蜀作)
(撍宗也馬作臧荀作宗虞作戬陸希聲作捷李鼎祚曰舊讀作攅連聚于一也)
四為豫主羣隂附之卦名為豫實由四始故曰由豫兼六爻言也陽稱大五隂附陽悉為陽得故為大者有得此觧由豫之故爻通小畜以小畜大既見卦名以大得小止名為豫全說大得之效故于當爻特抉其由而補成卦之義勿疑者互坎狐疑中爻艮止疑而止故勿疑朋盇簪者盇同合簪有管攝之義乾多稱朋又隂以得陽為朋今衆隂所朋之陽合衆隂而得之如簪束髮不致散漫此又大有得之象朋陽大
之象盇簪有得之象爻乃坤四所變故與坤四旁通坤下隂虛有似于囊四動變陽居囊上口總下三隂有似于結括囊口故曰括囊坤亦象老婦豫四一陽横于坤上有似束髮之簪故曰盇簪乃坤言結此言簪者坤以柔變剛結則柔而剛者此以剛爻自動簪固剛物也
象曰由豫大有得志大行也
坎言志即勿疑震言行大行即朋盇簪也因大有得
故志大行一串說下爻本全吉說作戒辭者誤
六五貞疾(句)恒(句)不死
中故言貞四心腹之爻憧憧往來者也今震動于下不獲所安如人有心腹之疾者故言貞疾震伏巽故言恒常也初事暫非恒末將窮非恒恒即貞也由中見出也既云貞疾又云恒則不死自在其中不然烏可言恒總是居中之爻无奈動爻摇撼耳見五當豫時以柔居尊沉溺于豫震剛摇于其下衆隂悉為四
有是心腹之疾求靜不能驅除不能者也幸處得其中猶克虛存其位故有恒不死之象
象曰六五貞疾乘剛也恒不死中未亡也
乘剛則為剛所逼得中則猶有虚位
上六冥豫成有渝无咎
隂性幽暗又應先迷之坤又處豫極為昏冥于豫之象成者上極而卦終也然震體善動變剛成離動則變易照以離明前之冥冥必將昭昭故又為其事雖
成然樂極哀生不免悔心之萌而改革之象能如是則能補過故无咎
象曰冥豫在上何可長也
豫極當改言未可長溺于豫而不返便該成有渝三字在中
周易函書約註卷四
