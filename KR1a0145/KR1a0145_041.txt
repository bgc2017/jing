周易函書别集卷四禮部侍郎胡煦撰
易解辨異
聖人以經學傳心六經皆孔子所定此外皆支離旁雜
鮮能探本窮源理歸一致矣故舍六經而求道則已無
道舍孔子而釋經則已無經况周易者固聖人之大本
所存孔子假年學之韋編猶尚三絶此豈粗浮剽竊略
觀大意所能懸揣而臆解者乎乃註釋孔子之書而不
折衷孔子之論至採洛書作範之說於向歆而不察繫
傳則圖之語取卦變之說於虞荀而不察彖傳往來之
幾襲分爻占騐之說於漢魏而不察窮理盡性之秘旨
宗乾化而坤剛化而柔之論於蔡墨而不察乾元用九
之深機以聖人傳心傳學天人合一之精微僅目為究
卜究占進退趨避之作用網百家不經之緒論而示之
博違先聖一貫之妙義而莫之非將謂言外不傳之秘
由此而明竊恐言中無盡之藏隠而不宣者亦已多矣
安能盡合纂修本意哉夫聖人以六經垂教固非謂經
中尚有遺義經外尚待旁搜也則經中之義理衷諸經
而可矣學者傳授聖經豈謂後人之聰明上同乎聖别
出之義理遠逾於經乎則聖人之明論衷諸聖而可矣
然則今日解經之失不在經外不能推求剰義而在經
内不能殫究精深不在終身一書不能搜剔詳明而在
拘守一家不能旁搜博採今執本義比之諸儒易傳特
一人之書耳我
聖祖仁皇帝修明經學所定周易折中本義而外搜羅纂集
不下數十百家悉由
睿慮斟酌裁定增損而去取之用能上發先聖不傳之秘下
垂後世無疆之教安在一人之見一家之言遂足洩經
文未宣之藴表列聖不傳之心乎(煦)幸得見周易折中
之書又獲恭聆
聖訓其於易理斯能略識大意誠不願徒守一家言自隘自
畫至負我
聖祖仁皇帝教育人才佑啟百代之深衷也館課之暇爰取
舊解之不合於經者標而出之作易解辨異一書以究
周易之義倘天下之不欲從同兢兢自守者因之溯流
窮源以不背於經則孔子傳經翼易之深心昭然可見
而朱子釋經繼聖之雅意當必有陶然其大快者矣用
依經傳之序詳辨於後
河洛先天圖象
孔子曰河出圖洛出書聖人則之既說在易經中便是
說則而畫卦孔子又曰庖犧氏之王天下也於是始作
八卦則是畫卦之聖人斷為伏羲明矣則是伏羲之畫
卦兼則圖書明矣可知洛書皆畫卦之資也自向歆父
子及孔安國有大禹則書作範之說後儒因有取於洪
範皇極遂以洛書為作範之具不取正於經文而取正
於先儒無稽之論與孔子異矣
畫卦聖人既指伏羲伏羲又嘗兼則圖書則圖書二者
必同出於伏羲時而伏羲必兼見此洛書又無疑矣乃
後儒守向歆之說以為大禹時神龜出洛今考尚書洪
範篇實無此語此其異於孔子者也或曰孔子十翼並
未有龜書出於伏羲之說乃顧確以為然何也曰孔子
亦未有龍馬出於伏羲之說然既以為庖犧畫卦又以
河圖洛書說入周易豈伏羲時神龜猶未之出乎豈伏
羲猶未見洛書之圖乎豈孔子猶未考洛書之自而漫
入諸周易乎豈文王本洛書而爲後天圖武王獨未聞
家教乎孔子曰天地定位山澤通氣雷風相薄水火不
相射此釋先天圖也細玩相字通字俱在流行圓轉處
說獨天地定位一語似言對待耳然而上天下地其閒
化育流行實無一息不克相通即在先天圖中雖若分
天上地下之象然陽之始終必交于坤隂之始終必交
于乾是位雖定而氣則通原在流行處立之象矣又其
一陽二陽三陽一隂二隂三隂何非圓轉不息流行活
潑之機耶觀下文數往者順知来者逆忽用此往来字
面豈其不相流通而有此往来之順逆耶今以為先天
對待不移夫先天則未發之中活潑潑地有何對待之
可拘乎此其異于孔子者也
孔子於先天圖止有天地定位數語未嘗取其圖而改
易之也河圖洛書是天地自然之易一為先天一為後
天確不可亂者也文王後天之卦倣象洛書是方位之
一定所配則發皆中節之和伏羲先天之卦倣象河圖
是内合而外分所配則未發之中洛書在有象之後故
有定向故可紀以卦位河圖在無聲無臭之内有何卦
之可執况此時河圖雖出伏羲尚未畫卦有何卦之可
配又况河圖所寓止有畫卦道理亦必非卦所能配又
况伏羲畫出先天止有圖象以内合外分之機象生成
比附之妙此時尚未開而為卦亦復有何卦之可配乃
後儒解說河圖顧以文王所開之卦拆而補之強與先
天之數相配先天而可拆也猶得為先天乎卦而可配
先天也不成兩後天乎失先天之旨昩後天之序與孔
子異矣
帝出乎震一節言後天圖也其必始震終艮而貫帝字
于上所以明乾陽之布濩即大明終始之義也周易貴
陽于此可見然不能移離于震前移兊于乾後是則時
位之一定而不可易者即寓此圖中今反以為流行不
息與孔子異矣
孔子于先天圖則但言其相通相薄初未嘗分卦而言
之明未發之無可分也于後天圖則各就其卦中所置
之位與位中所得之卦一一分别言之明已發之無可
合也而今顧反其說謂先天一定而不移後天流行而
不息與孔子異矣
隂陽太少之說是伏羲熟玩圖書因取其中所藴道理
則以畫卦知二圖之數不踰竒偶而天下萬事之理不
越隂陽因畫兩儀以象之又玩内生外成之理爰復各
加两儀遂成四象自此至于六爻無非两儀之加而千
變萬化由此殊矣因四象各具兩儀于是乎有太少之
别是則隂陽太少乃畫卦時初加再加所定之名目也
乃後儒不以四象為畫卦所定執隂陽老少之說以解
河圖生成之數豈知河圖所具止有此理可為取則之
資而實未有此名可配生成之數也今乃欲取而配之
與孔子異矣
凡有一圖必有一圖之妙故不宜移動絲毫孔子曰太
極生兩儀兩儀生四象四象生八卦為先天小圓圖言
也既有生者必有成者是即則圖本旨是即與河圖相
配之故今執拆補之說而不究内生外成之妙與孔子
異矣
先天配未發之中後天配已發之和孔子曰易無思也
無為也先天之静體也乾之元也感而遂通天下之故
後天之動用也乾之亨也先天在無思無為之地有何
可拆必如拆補之說是未發之中而亦可拆為喜怒哀
樂也與孔子異矣
大衍之數五十其用四十有九此處孔子不言太極非
無故也蓋太極無形非可言說今既有蓍則有形矣既
云五十則有數矣有形有數故不云太極直從兩儀說
起而曰分而為二以象兩也且伏羲之圖由兩儀而起
未有太極也文王之卦由乾坤而起亦是兩儀邊事未
有太極也周公之爻由初之九六而起亦是兩儀邊事
未有太極也皆為太極無可言說故從可言者起也今
必添說除一以象太極太極何形而亦可象乎與孔子
異矣
孔子曰形而上者謂之道又曰一隂一陽之謂道則隂
陽為形上之道可知今曰卦之隂陽皆形而下者其理
則道也是直以隂陽為形器之具而未知隂陽在太極
初亨之會有理而無質故孔子謂為太極生兩儀至兩
之生四乃始云象象謂有象之可指耳即乾彖之釋亨
指出流形之義非形器也即至後来生出八卦亦不過
剛柔太少之再重耳亦非形器也聖人作為連斷之形
畫出重交單拆之象亦不過倣象隂陽變動之理究非
有形器也夫由兩儀之生而至于八卦六十四卦尚非
形器安得執兩儀而遂謂形器乎形器可見者也隂陽
之在天地間可形見乎今謂隂陽為形器與孔子異矣
詳見篝燈約旨
孔子韋編三絶假年學易若止因占卜之事便費如許
苦心則占卦固如是之難乎且孔子終身學之止成得
一卜筮人猶得為孔子之學乎今曰周易止是占卜之
書異矣
周易傳道之書也孔子曰易冒天下之道又曰道義之
門又曰其道甚大又曰和順于道德又曰三極之道又
曰易有聖人之道又曰彌綸天地之道又曰形而上者
謂之道又曰為道也屢遷又曰立天道立地道立人道
是周易為傳道之書何等精深何等奥妙皆由伏羲
圓圖之虚中與文王之乾元周公以初命爻及乾元无首
之旨而出今謂周易止是占卜之書竟使學者視之與
術數無别亦異于孔子矣夫占卜亦周易所有特周易
之支流而非傳心之正旨也
周易言性之書也河圖未發之中洛書已發之和也圓
圖之内合則其中也外分則其和也文王之元亨利貞
由未發之前而推及于已發之後者也周公之爻已在
既亨以後而始成之一爻命名為初九之既用又以為
无首是皆欲人由已發之後而追尋乎未發之初耳故
于繫說諸傳既以為盡性逹天又以為察来也其乾之
彖傳由資始之元說到保合太和却止是天命之謂性
也其文言傳由長善之元說到貞固幹事却止是率性
之謂道也凡皆已發未發之真詮也後面于始亨之利
貞說出性情兩字于得朋之坤說出美在其中何非性
善之的旨子思孟子蓋有所本矣今曰周易止是占卜
之書異矣
周易窮理格物之書也今觀其中所引天地日月風雨
雷電山川水火草木禽魚馬牛羊豕之類無所不備至
其分見于各卦各爻其象亦各各不同即有偶同者亦
不必皆同一義彖象文言格其物窮其理莫非有益于
身心性命之事今但以為占卜之書異矣
周易博文約禮之書也經之與傳約二萬餘字乃上而
仰觀天文下而俯察地理近取諸身而人事之悉備遠
取諸物而巨細之不遺其文亦已博矣而要其旨歸莫
不有大本存焉晰至精至變之象而歸諸爻合至變至
精之爻而歸諸卦合至紛不齊之卦而歸諸四象兩儀
合四象兩儀而歸諸虚中之太極則逹道在是大本在
是矣孔子曰顯諸仁是彰往而極博者也又曰藏諸用
是察来而反約者也然博易而約難故曰其上易知其
初難知也今但以為占卜之書異矣
周易天人合一之書也孔子曰易與天地凖故能彌綸
天地之道又曰範圍天地而不過曲成萬物而不遺又
曰裁成天地之道輔相天地之宜是參贊位育之妙在
易中矣又曰與天地合其德又曰成位乎其中是天人
合一之旨在易中矣即在卦爻取象非據天道則援人
事謂天人合一而已今但以為占卜之書徒向趨避進
退周旋交接上留神曾未察天人合一至精至微之道
即在其中與孔子異矣
聖人寄占卜于周易非徒欲天下後世有前知之道也
亦謂占卜之妙析于幾本于太極通于神明非逹性天
而明于幾者不能此便是教人最深最妙之旨今但以
為占卜之書異矣
大傳曰形而上者謂之道又曰一隂一陽之謂道則是
孔子明謂隂陽為形上之道矣蓋太極為大道之本體
其中含藴非圖可畫非言可說而流行之中隐隐有此
二端往来進退盤旋幹濟于中其所生之物有形無形
莫不具是實不可以形迹拘也聖人目之為道蓋以其
方出于太極有理而無質故察其流行活潑之妙用而
命為隂陽云耳所由既謂為形而上者而又謂為道也
既謂為形上則非形器之重濁者可比既謂為道則又
散見于萬物本義曰卦之隂陽皆形而下者其理則道
也是以理為形上之道而以隂陽為形下之器矣與孔
子異矣無論太極之體至靈至虚其出不窮原非理之
可言即此隂陽方從太極而出唯其至靈至虚運化太
極之大用然後能流行變化充塞兩間生成萬物而不
有其能變化萬彙而仍无其質今謂隂陽為形下之器
夫器則有形可觀而隂陽何形之可觀器則有體可據
而隂陽何體之可據陸子辨之至連用四十字如寒暑
上下晝夜晦明之類皆無形之隂陽尚未能察識其不
詳察人言中之意亦已甚矣至陸子謂朱子昩于道器
之分朱子答曰若以隂陽為形而上者則形而下者復
是何物據此看来則並未知物之所以為物矣中庸鬼
神章固孔子之言也其曰體物而不可遺物即形下之
器也其體之者則隂陽也朱子嘗註為集註亦以所體
之鬼神為隂陽不聞以所體之物為隂陽也其下又云
來書所謂始終晦明竒耦之屬皆隂陽所以謂之器夫
始終何形乎晦明何形乎而謂為器乎此皆異於孔子
隂陽為道之說也
周易之首乾坤以六十二卦皆由乾坤生出故謂乾坤
為大父母周公所由於乾坤兩卦特設用九用六兩節此
之義也今曰已成卦象之乾坤遂無能生諸卦之理然
則周易之乾坤皆不能生卦何易有六十四卦乎且乾
道變化各正性命與見羣龍之說特標于乾坤何謂乎
異矣
孔子天地定位一節本言小圓圖下面數往者順知來
者逆是言圖中圓轉活潑之機往字不重只要人追尋
來處推求到太極裏面知聖道之大原所由起耳此與
立爻之法用一初字相似聖學極精極微莫妙于此故
下面遂不復言順往而但承之曰易逆數也便見得難
察在來處矣若其既有所往明明有形有器顯露出來
有何難知故以為順後儒不知反而遡諸始者之為逆
但以未來者為方來夫方來則有形有器順去而前趨
者也何得謂為逆乎孔子言圖而後儒言時孔子逆推
而後儒順求孔子遡厥最初在未有形質之先而後儒
徵諸流衍在已有形器之後與孔子異矣來往之義未
詳此卦變卦綜所由紛紛無己也
孔子之說圓圖有察來之說又有闡幽之說是來之一字便
說向最初之地了然最初之地雖屬已過必不可作已往說
為是言圖非言時也今以來為方來是說向將然之後是言
時而非言圖矣如以時而論往謂如今日追遡往日之
事明白而易見則是以順字止作易字解了以時而論
来謂如今日逆計未来之事幽隱而難知則是以逆字
止作難字解了非順逆之旨也是徒知逆而迎者之為
逆而不知退而反者之為逆也夫人之行路也未有不
以前進為順退歸為逆者也未有不以前進為往發足
之地爲来處者也因前進之地而順趨以為往因由来
之處而逆反以徵来此孔子傳道之妙旨也而後儒異
矣
来之爲義隂陽二者皆有之蓋陽位本上今由在下之
天根而来自位乎上者視之則逆矣隂位本下今由在
上之月窟而来自位乎下者視之則逆矣後儒但言陽
来而不言隂来異矣
兼来往而言者是說圖中圓轉之機專言逆數者是反
而追尋到太極初生之始今但認作占卜說入極數知
来作前知看了竟使後人止目為占卜書全不知有聖
人之道與孔子異矣
剛来柔来之来察来之来知来之来皆是一義皆指明
從出源頭說向太極裏面後儒或以為由彼卦而来或
以為未来之来或但作往来之来將来字分作幾等與
孔子異矣
先天兼則圖書故内合而外分合者河圖之秘分者洛
書之奥也故先天大小圓圖不惟倣像河圖而洛書之
妙已全具于此所以不待更立後天圖也伏羲圓圖本
具無窮妙理故能開天而明道即至文王開而為卦無
非表章圓圖而已孔子因文王之卦原本先天先天原
本圖書故于繫傳有彰往察来微顯闡幽之說皆所以
闡圖中之妙也又于彖傳每有往來内外上下終始之
說亦皆所以闡圖中之妙也今不知諸卦俱托始于先
天圓圖顧乃作為卦變且立之圖與孔子異矣
孔子未嘗有卦變為此說者始于漢儒然虞仲翔古卦
變圖于諸變既畢之後補立一條云諸變俱自乾坤而
來自是以下或謂自泰來或謂自否來者有之至宋李
挺之傳希夷之學所立卦變圖每變俱標乾坤二字于
首已非聖人本旨猶幸未離乾坤兩象則是用九用六
之機六位時成之妙六子各得乾坤之一體其義猶未
盡没也虞荀而後漸就支離矣迨卦變之流傳既盛創
而為圖且謂變得極自然逮于釋經又復與圖相左亦
異于孔子矣既未知卦體之成悉出先天原本太極隂陽初
非形體可拘何有一卦之可名又不知易中所有諸卦不離
乾父坤母二體交索而成又未知卦體將成原是活潑潑地
所以有往來内外之說又未知諸卦既成莫不各為一體必
不可以相易今謂此卦實托始于彼卦其異于孔子宜矣
聖人所立卦爻如但直言一事則止能曲暢此一事之
顛末而此外皆無可旁通唯示之以象則其義藴包羅
無盡孔子見文周卦爻之辭莫非是象故于彖標曰大
象于爻標曰小象皆述而不作之事也後儒註易確然
指定一樁人事絶不顧文周孔子所言止是此卦此爻
自具之藴然後會神取精設象以盡意藉有非此人非
此事而占得此卦此爻其說必不能以相通亦異于孔
子立象之旨矣象也者旁引而曲肖之謂也孔子解文
周卦爻而標之為象可知文周卦爻原無實義
孔子大象上句言天下句言人所以釋卦者也一卦之
義何所不通故上句象之以天道下句象之以人事象
此卦也若非天道則以物理代之其必以天人物理象
之者舉其最遠最近最幽最顯者而該之所以明卦德
之包含無盡亦以見天人之合也後儒釋象每以下句
原本上句偏說入人事一邊謂為法天之學至于上句
嘗不照管且不知天人二者悉皆是象與孔子異矣
繫傳言索止於一爻蓋欲明所索之一爻為卦主而已
彖辭中或謂剛來下柔或謂柔來文剛或謂剛自外來
而為主於内或謂柔進而上行皆指為主之一爻示人
以觀象之法也今不詳乾坤一索再索用九用六之義
妄執往來為卦變以訛傳訛遺悮後人與孔子異矣
周易六十四卦既出自先天一圖則三百八十四爻安
有一爻非先天者乎又况揲蓍求卦無非探討太極中
間將兆未兆之氣機所以止有老隂老陽少隂少陽之
目夫隂陽老少有形體乎亦可畫乎而謂卦爻之成有
形體之可拘乎即其所設重交单拆亦是聖人虚擬其
妙不得已而設之象象也者非其實之謂也所以但謂
為四象文周所立卦爻之辭而孔子目之為象者亦如
羲皇之有圖象揲蓍之有四象為其機緘原在不覩
不聞中非言可說故四聖所設莫非是象今曰某卦自某
卦來則已在卦體既成之後認卦為真有形體者矣與
孔子異矣
周易既出自先天正屬乾元將亨之際故凡變動之爻
悉具流通不拘旁行四逹之妙周公命爻稱為九六即
指老隂老陽之變動而言然皆謂現在之爻將有所往
者也故先儒命為之卦之者往也指發跡之初非竟到
地頭之說孔子文言曰乾元用九提出元字說在亨前
便是說發跡之初今曰乾化而坤便是說在既亨以後
全解作利貞之事又曰看之卦之彖辭竟說得與乾卦
絶不相干而用九以下之辭俱歸無用竟忘此節在乾
卦之中止是發揮乾德竟忘用九以下之辭皆是說方
用九之事與孔子異矣
凡卦之來悉由太極故周公於兩儀始定之爻不名一
不名下而命名為初欲人於初之所由以成爻者著意
精察即孔子察來之意此聖學絶大關係羲文相授極
精極微之旨也故孔子曰其初難知豈非見得來之難
察而幽之難闡乎不審來字本義但云自某卦變來夫
此卦之來既由彼卦而彼卦又何自來乎如使天地有
自然生成之卦體則其體既定彼此烏可相通如使天
地無自然生成之卦體則彼卦之成亦必先有變來之
卦體而後可也即令彼卦亦有變來之卦體而一爻之
變既盡亦必不能通於二爻二爻之變既盡亦必不能
通於三爻其最初所變之一卦必有窮時且專向有形
之卦體推求則太極兩儀幾於無用而用九用六六位
時成及一索再索乾坤為大父母之說俱可廢矣亦異
於孔子矣
伏羲則圖畫卦文王開圖作易周公拆卦命爻是述而
不作相因而一貫者也伏羲述天者也文王述伏羲者
也周公述文王者也孔子述三聖以述天者也故以彖
象釋文王以小象釋周公以彖中之往來内外釋伏羲
之圖明文周之卦爻非文周之自畫皆出自先天者也
故繫說兩傳或釋圖書或釋先天或釋後天凡皆上述
往古相因為一貫而已後儒釋先天圖似不知有圖書
則聖人則之之說非矣釋文王之卦似不知有先天諸
圖則開而當名之說非矣釋周公之爻似不知有文王
之卦則因而重之爻在其中之說非矣與孔子異矣
周易函書别集卷四
