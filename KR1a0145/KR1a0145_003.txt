周易函書約存卷首下禮部侍郎胡煦撰
原爻約
四通
天有四時地有四方人有四德卦有四象一爻之動變
而通之以發其伏則兩體交而四通備故見伏動變四
者所以盡爻之才也見者當境之憂虞伏者後世之通
塞也是隠顯同原中外流通體用之一如者也由其所
可見推其不可見遡源於始究極於終則和昭而中立
達道行而大本具矣動必有對陰陽之交循環不息者
也交而動必有所之之往也動之始也有所之則見者
伏而伏者見所以為變更兼覆與中爻而一爻之性情
詎不昭然别白哉
邵子觀物外篇曰舉年見月舉月見日舉日見時陽統
陰也是天四變含地四變日之變含月與星辰之變是
以一卦含四卦也原爻之設正為以陽統陰一卦含四
卦而已乾爻所變而坤爻應焉非地含於天乎陰陽之
義往復流通原无停滯見陽而伏陰中交而變動出焉
象者四而通者四无有踰此者也故見伏動變可以相
易從乾而論則乾之通四從坤而論則坤之通亦四也
苐坤道无成因乾而得主司外治者十六陽卦而已是
邵子含四之變也乾初動變通於復姤乾二動變通於
師同可以得其概矣或取互卦以為天之所含而非其
含地者也其亦未聞十六陽卦之說也
又曰日一位月一位星一位辰一位日有四位月有四
位星有四位辰有四位四四一十六位此一變而日月
之數窮矣天有四變地有四變變有長也有消也十有
六變而天地之數窮矣陽卦十六而三百八十四爻備
焉天地之數烏有不窮者乎天有四變地有四變變宜
三十二而兹止於十六者陰統於陽陽倡而陰和陽見
而陰伏地之所變為天所含故也
動而有為者陽也故見静而无為者陰也故伏動而之
於伏則伏隨而動動而有所往則見者旋伏見動而伏
静見外而伏内故見陽而伏陰也見者十六則伏者十
六故十六生三十二夫婦之象也見伏三十二則動變
亦三十二故三十二生六十四夫婦交而生男女之象
也一卦之見伏動變二十四爻出焉所以有三百八十
四爻之備也
六十二卦皆由乾元用九所生故首乾而三男之正位
於外者從之陽明而陰迷乾大明也故以為見不首震
首坎坎固乾坤之交中而含章可貞美在其中者也震
以始之艮以終之坤與三女無與焉陰静而從伏也自
餘陰陽雜而不純則又為三男之所統矣聖人序卦坎
先震震先艮即其次也坎在離前震艮在㢲兌前陰統
於陽不斷可識乎
此舉乾以為例也乾之與坤一見一伏有陰陽動静之
别故象夫婦乾初伏坤動而之復變而之姤摩盪之妙
變化无端故象六子以四象論則乾太陽而坤太陰復
少陽而姤少陰也類而推之莫不皆然十六陽卦各具
六爻爻各有圖今撮其概於此詳見原爻
純陰純陽之卦各十六半陰半陽之卦亦各十六純陰
純陽一見一伏則半陰半陽皆其所包
見知見在伏知將來覆以窮其相反之情變動中爻以
盡其曲折之妙兼是六者而一爻之性情著矣
一爻之見有四通焉可見者謂之見與卦反者則其伏
也動而之於伏曰動通變而存其位曰變通一爻而四
卦之通故能該隱顯極常變貫始終而周知天下之務
見伏動變循環迭易如坤初為見則乾初為伏而姤復
包其中矣如復初為見則姤初為伏而乾坤又包其中
矣至其性情之同則伏與動變總與所見之爻互相發
明
陰陽動静流行不息无往而不還隱而不見之理故伏
卦者見卦之所托以動變者也其來於此其往於此也
見為天而伏為地其雜撰者則陰陽合而生人物之象
也
陽之見也大明終始之義周易之所貴也
動在内卦則陰下而陽上動在外卦則陰上而陽下是
陰陽所生之陰陽所以有少陰少陽之目變在内外卦
者反是見伏為交則動變為之盪摩矣
一爻而四爻之通如乾二獨動則坤二伏矣師二為動
同人之二則為變矣今合四卦之二爻觀之乾曰利見
大人矣坤固曰直方大不習无不利也寥寥數字大同
也利同也直又乾德之動也不與乾通烏能合德哉習
字獨稱於坎師固下坎也乃師之九二曰王三錫命錫
命之王非利見之大人乎至萬邦而有懷則人之同矣
是師既與乾通又與坤通而且與同人通也同人非一
人師固為統衆之卦矣然有利有吝者於宗非大人所
宜抑亦陰陽之别此反其義而相通者也是此四爻无
有不通者也故占得四卦之二其辭均无岐首但當分
别見伏動變以斟酌輕重耳
乾三獨動則乾三見而坤三伏謙三動而履三變也今
觀四卦之三乾曰君子終日乾乾夕惕若坤曰或從王
事无成有終是要終之道二卦同也不敢不終其事而
又不敢自有其成不乾且惕能乎慎而能終者莫如謙
而有終之君子何其與乾坤似也慎而持謙者莫如禮
而虎尾之履非其乾惕之至乎觀有成而不居然後知
朝乾夕惕以進德修業者固自有深意存也觀勞謙有
終之君子則知從王事而无成者不獨在坤而善世不
伐者亦不獨乾二然也履禮而慎以持之四爻之心固
一致哉若不惕而致厲則虎尾之履矣求其有成而克
終也難矣
小畜之六四本與豫通大得之旨與小畜何殊小畜名
卦大得名爻故抉其由也豫之盍簪不殊括囊伏坤故
耳及以括囊而无咎譽與躍淵而進退无恒者相比則
畜與得之已可自伸而括與盍之猶然自屈也蓋皆同
也
乾之九五既為飛龍在天利見之大人而有猶不大比
猶不顯恐无是理建極居中有黃象焉順承者衆有裳
象焉聖人作而萬物覩四方无侮四方无拂蓋皆同也
乾坤之初通於復姤凡皆謹始而慮終宜静不宜動之
象也
乾坤之上通於夬剝不可久則宜知所止不可用則宜
知所斂不可長則宜知所畏凡皆為窮而言之也
又如蹇之六四往蹇來連而咸四之憧憧固亦往來无
已也
又如需初通於晉井噬嗑一以為不行矣一以為時舍
矣一以為未受命矣何其與不犯難行之意同也
又如訟之九四見伏動變而夷之說不殊也是遵何道
耶
又如坎離為在中之爻則言孚言心言志其常也乃无
妄之初而動變與伏奚為乎胥可以明志也類而推之
亦可以得四通之槩矣
生字交字索字之義
欲明見伏動變之旨須明交字生字之義交字生字不
明則索字不得其解而内外往來上下終始胥不得其
說矣
伏之一字原自具有見與動變之義不見不知前者之
為伏也然不動不變亦不知後焉之能伏因伏之不終
於伏故見之一字亦遂具有來往二義窮所見之由來
則由伏而見而伏者居先不然則有何可見究所見之
動變則由見而伏而伏又居後不然則有何可伏陰陽
流轉迭為勝負觀於四時亦可見矣
交如夫婦生如六子蓋天地之氣往來其間止有升降
聚散闔闢已耳聖人以圖象卦爻擬議之无一而非象
也夫天氣不能不下降地氣不能不上躋則所謂交也
地既涵天之氣胞胎密固以漸發育出來則所謂生也
今試於彖傳中舉一來字便具此交字生字兩義即如
无妄剛自外來而為主於内蓋以内象本為坤體坤之
為象原未有陽而忽來此一陽是為自外而來自外來
者以坤陰為主而乾陽來交此交字之義也一交而陽
掩其陰則坤初遂為之伏矣既交以後坤中忽現此一
陽有似於坤中生出者然也故又以所生者為來如復
見天地之心是也來而謂為見心是由中而出外伏象
之方露者也非如由中而生出者乎由中生出而未離
乎中故以為見心焉耳交則所見者因掩而伏如男之
有求於女生則所伏者旋出而見如女之妊娠而初娩
也惟伏之一字為能究見之所由來與見之所由往則
是交字生字盡在此一字中矣若動則由見而伏變則
由伏而見者也故每爻悉具此四通之妙也
其在繫傳索之一字便兼交生之兩義蓋索猶索債之
索索者求也先有以與人而求以得之於已也夫有求
於彼而即以獲助於彼則與取之兩義具矣天地間无
過陰陽流轉但到極處不勞而自復特未可膠柱而鼔
瑟也
來交者自外而内也所生者自内而外也先有交而後
有生兼此兩義始明來字之說何謂交如言剛來則下
三爻之體卦必具坤象而來索之乾則其自外者也此
皆在成卦之初言卦體之所由成安得執已成之卦目
為卦變謂某卦自某卦來乎循環太極圖比之六十四
卦圖純坤止得六爻左為乾始必交坤而始右為乾終
必交坤而終是皆坤内乾外而乾之來交於坤也其坤
之交乾而為柔來亦然何謂生如言剛來則下三爻之
體卦亦必先具有坤象坤中本未有陽因與乾交含氣
於中漸漸生化出來則初中末所見之陽皆由先伏於
中施生而敷化本无而忽有者也以其由坤而生故遂
指坤為來處其坤陰之生於乾體亦然如以交言則陽
不可无陰陰不可无陽之義如以生言則陽根於陰陰
根於陽之義陰陽兩不相離則以外而内交者為來无
妄所由有剛自外來為主於内之說陰陽互為其根則
以内而能生者為來復卦所由有克見天心之說
交而謂之為索是先與後取之義猶置虛器於此先且
旋旋實之後始取而資用之无實而資諸虛器安得取
擕之甚便乎古人所由有將欲取之必姑與之之說凡
皆深察陰陽往復自然之靈妙藏諸不竭之府不匱之
源者實難言說有若此耳先儒謂與之之意乃在乎取
之為權謀之術是全在人事上留心而未知此為陰陽
互根往復不窮之的解也則亦未知聖人用一索字便
兼此兩字之妙矣化育之所以不窮以先有生生者存
也生生之所以不窮以先有能交者存也周易六十四
卦自剛柔始交而下无有一卦不由交得无有一卦之
往來上下不從交處發揮先有交而後有生交則其與
生則其取也與有限而取亦有限與无窮而取亦无窮
矣但自往者施者而論則為與而取自來者受者而論
則為交而生也
繫傳曰日往則月來寒往則暑來往者屈也來者伸也
尺蠖之屈以求伸也龍蛇之蟄以存身也不有往者安
有來者不有屈者安有伸者是皆與取之義也是皆循
環太極圖中相因互根不窮不竭之妙也射者之欲致
遠也必先張而向内投壺之矢入之過急而反躍於其
外也釡庾既盈更實之以非分之物而反溢而出也今
之冐風寒者治以火礶火性上炎本宜外達顧或内翕
而自歛也其取之資乎與也與之資乎取也一與一取
但操一術而兩用偕來靈妙无比陰陽之相因本如是
耳槖籥之喻與一氣屈伸之說其皆取精而繪神者乎
八字命爻之說
聖人命爻之義止有十二樣筆法陰陽各六九六分稱
是也然其因卦論爻因爻論卦而三百八十四爻之義
遂巳各各迥别顧此十二樣筆法要其寓義止有八字
初上九六二三四五是也九六之義出於河圖生數先
儒亦既言之如上八字或上或下或舉其端或舉其委
從來未有註釋今略言之
何以初命為初上命為上也曰聖人立卦止於三爻不
以兩畫成卦不以四畫成卦其妙正在於此何也以天
下之物各有其位位之所乘各有其時時與位合而參
差不齊之數出焉聖人設卦立象凡以考時之所値位
之所乘而已然時有三候位有三等故立卦止於三爻
何云時有三候曰此槩辭也今但取一時銖銖寸寸而
較之雖百千萬不足盡此一時之數矣譬自盤古開天
以及堯舜其中歴年原不可考今以三候約之曰此古
之初此古之中此古之末即无不可以意會者又如一
歲十二月今以三候約之為歲之初歲之中歲之末即
无不可以意會者下至日時亦然是流行之機或遠或
近或舒或促皆无有踰此三候者也何云位有三等曰
此亦槩辭也今但取一物銖銖寸寸而較之雖百千萬
不足以盡此一物之位矣譬若立五尺之竿於此今以
三等約之上者上中者中下者下盡之矣又立千尺百
尺之竿於此以三等約之上者上中者中下者下盡之
矣是形器之屬或高或卑或廣或狹均无有踰此三等
者也所以然者上古民淳事簡以三候約時以三等約
位得其大槩即无不可共喻矣後世知識日開嗜慾日
甚一歲之候分而為月又分而為日又分而為時又分
而為刻又細分之而至於毫釐絲忽之不可盡其於位
之長短小大亦復如是又細分之而至於毫釐絲忽之
不可盡皆其細已甚者也至約以三等三候曾有出聖
人之範圍者乎凡有位者必有時於是乎有上之時中
之時下之時凡有時者必有位於是乎有初之位中之
位末之位聖人欲以卦象盡天下之物則不得不體物
象所自具之時位而命之爻是則三爻之設不可增也
不可減也固三候三等之寓也然就三爻而立之名取
時也則必遺位取位也則必遺時聖人知陰陽无耦則
生化之源絶而凡物之生又先氣而後形於是乎立為
重卦以時而命内卦之初明乎氣之肇端於此始也以
位而命外卦之上明乎形之成質於此定也周公釋爻
每兼時位職是故也時陽而位陰時虚而位實時由乾
出位由坤始也其但用槩辭者以周易之象必總挈大
意然後能冐天下之道周天下之務非其細已甚者所
可兼也
時何由昉流行而不息者乾道之動用也故不可定之
以位止可考之以時位何由昉鎮静而有常者坤德之
静體也故不可定之以時止可正之以位卦爻剛柔悉
出乾坤无一卦一爻无剛柔則无一卦一爻无動静无
一卦一爻无動静則无一卦一爻不具此時位者矣然
時出於乾而陰爻亦得言之位出於坤而陽爻亦得言
之者此又乾坤相須之大用缺一不可者也
言初而不言中末言上而不言下中何也曰周易為上
古之書文字初起不能不簡而該使人便於傳習而深
致其思耳非如後世文字既盛道理大明遂添出者也
之乎累牘連篇而不可止矣即如屯卦繼乾坤而居序
卦之首便曰剛柔始交剛柔者乾坤也交也者剛柔之
互也始也者該六十二卦之辭此後惟泰否歸妹三卦
或言交或言不交其餘五十九卦无有一卦言交者該
於始之一字故也聖人知六爻各一其時位而又不能
合此時位該以一字乃以初字著其時之理於下而以
上字著其位之理於上各從其所重而定之云耳乾以
始之故舉其端而言初坤以終之故竟其委而言上又
使知卦既有初則其為中為末舉可類推卦既有上則
其為中為下舉可意想也又使知上與初對則上字原
可以該末初與上對則初字原可以該下凡皆簡而能
該引端而不待竟委者也周易卦爻不貴文字義理而
貴象以象之所該原不可量固如是也
内卦為來外卦為往初則來之始上則往之極也用一
初字是欲人遡源於太極用一上字是欲人知極則必
返也
有往則必有返有來則必有初如人從何處來必有最
初發足之地非僅向發足時考之也是要窮到地頭知
其來於何處耳緣爻象從來之處非可易察故孔子曰
其初難知若其既有所往亦无往而不返之理今以一
上字說到極處而必返之理自在其中由其上之已无
可加則往到極處已彰顯而易明故孔子曰其上易知
也
今以上之一字比諸初則初當曰下以二三四五之義
比諸初則初當曰一乃不曰下不曰一而特命為初此
聖人寓義之最精者也周易卦爻原本先天圖而先天
四圖原本圖書凡要推到天地未闢以前探无極之幽
深標太極之精藴用以開天而明道耳逮於乾元一亨
萬物之始悉資於此但當未有形質之先止有氣耳此
氣初萌莫不托始於乾元毓靈於太極此時既无形象
可以指證其位非考之以時曷由辨乎顧時有三候而
初則氣機之將萌方從太極天心流衍而出故特用一
初字以發明卦爻從出源頭是來字之義即寓於初字
之中彖於内卦稱來即從初字出也文周命爻用此初
字正以傳伏羲畫圖之心以上契圖書之秘奥而已非
如來氏卦綜謂從上卦一覆便來者也又非如卦變之
說執有形之定象彼此互易而得焉者也夫卦綜卦變
皆說向巳成卦體之後豈有兩人之體可以剜肉相易
者乎然先天四圖傳於邵子周易正義倡明於邵子而
究為不切之浮義所混无有能辨証者謂之何哉
凡物既有其初則此後豈有窮盡故不言中末是初之
一時重於中末也凡位既定於上則下焉皆其所統故
不言下中是上之一位重於下中也
周易所有卦爻皆本伏羲大圓圖開而成焉者也其六
十四卦之初在圓圖中則兩儀也兩儀生於太極而太
極无象可求故文王以兩儀初成之爻命名為初為其
有形可覩自此一爻而始故二三四五皆紀之以數乃
初之一爻非數所能始以有太極在其前也㢲以伏卦
而取震象一陽未生之始亦曰无初是正有无分界之
始亦即此初字之義也緣其分位本屬兩儀又不得上
侵太極之一論其成質實居有形之最先又不得連太
極而序之以下侵中爻之二故以初字命爻使人探本
窮原由其能來之故而追索於所以有初者耳此係有
无分界關頭非此初字不能標出也不知初字之妙不
推本於先天圓圖安知全部周易悉是先天而卦之與
爻安得不認為有形有體之物哉
以初爻之義比諸上則上當曰末以二三四五之義比
諸上則上當曰六今不曰末不曰六而特命為上言乎
其爻極於此止於此也蓋立卦定於三爻其義出於三
等三候六爻則重焉而巳伏羲畫至六爻已成六十四
象足以備天下萬事萬物之理六爻之外无以復加聖
人即寄无以復加之義於最後所成之爻而命名為上
言此外已无可上也若使此外更有上於此者則此爻
不得謂為上矣故自初觀上而成爻最後則中末之義
即在上字中自上觀初而其位最卑則中下之義即在
初字内此皆比例而互見者也二三四五紀之以數而
上獨非數以數之所衍原无終窮之時即上之一位亦
非數之所能極也
何由知爻之止於六也伏羲畫至六畫劈内外各三而
分視之見在内之三爻止有八象而在外之三爻猶然
不越此八象知八象既具而事物之理已全備而无缺
故於圖内折出三畫之小圓圖職是故也亦如兩儀之
上再加兩儀遂成四象然屢加而至六畫爻爻合而觀
之俱不越此四種之象故聖人之揲蓍以成爻也亦止
以四象命之而已化育之妙有陽不可无陰三竒也六
耦也則參兩具矣内氣也外形也則體用全矣故卦止
六爻而不復增所以但名為重卦也
然以九二六二之類比之而初之九六何獨在下蓋因
乾元之亨先氣而後形而氣之將至則无形可執今觀
揲蓍求卦之時分二掛一揲四歸奇明知此爻之形體
必將有成則是此爻已有其初矣然氣至而形未成則
陰陽之體猶未可定故不能定之以位但可考之以時
而稱之為初必待三變既足察其數之多少有陰陽老
少之可辨乃始有九六之可稱矣譬若妊娠將娩當胞
胎轉動時業知所生之子已有其初矣至於分别男女
必待既生審其形體然後可辨是時之可徵者在先而
形之可觀者在後故九六在初字下也
二三四五别之以數不與初上同類何也曰聖人立卦
之法取象於天地之化育巳耳上爻覆之於上天也初
爻承之於下地也其中所有則資始資生之化所稱為
萬物者也萬物成形之後其類最繁非紀以數曷由能
辨聖人立卦設象正欲求盡萬物之類安得不紀之以
數乎曰初上何獨不紀之以數也曰初在理氣相接之
始非數之所能始也至於上爻極盡而返貞下又復起
元亦豈有終窮之數乎故特用上之一字止欲明其已
到極處耳
初上二爻九六在下二三四五九六在上何也曰卦至
初爻既成陰陽兩象確有定體然後審定陰陽所至之
分數如陰陽到得二分便以為九六之二陰陽到得三
分便以為九六之三矣譬若男女既生以後業有男女
之可辨矣然後能分辨其長短小大少長肥瘠也故二
三四五在九六下也
卦至上爻九六又復在下何也曰上為窮極將返之時
其上更无可加是上之一位即此卦之大終大止其位
得而主之陰陽至此皆不能以自主泰卦之復隍否卦
之傾否剥卦之剥廬皆謂其極則必返也故九六字在
下也
既以初為來處則來之義止可言於初既以上為往時
則往之義止可言於上乃内三爻均言來外三爻均言
往何也曰聖人以三畫成卦則此三爻雖陰陽上下不
同莫不同具此一卦之性情又不可執定實有此等三
畫之象確然植立於此而不可易也只是聖人假此蓍
數以探討太極陰陽將兆欲兆之氣機不能无太少動
静之别而因畫出重單交拆以倣像摹擬陰陽相交之
分數其内外上下多寡純雜有如是耳氣機无截然可
分之候故三畫止宜作一卦看氣機亦非形體之可似
故亦不必以連斷之形體拘也重卦雖分内外不過體
用兩端而已今既同為内卦則皆可因初而言來同為
外卦則皆可因上而言往矣
初爻考之以時然欲人追尋來處則又在位上考究上
爻定之以位然欲人知為窮極將反則又在時上留心
即此時位兩字有位中之時有時中之位其玲瓏透徹
微妙无比聖人寓意精深渾融包括豈易測識乎
自漢迄今解經者諒不啻數千百家矣其書或傳或不
傳大要皆於極奇極僻極難措手處各欲逞其聰明各
欲建諸議論以競勝而争名耳又或援不經之証據而
示之博如大禹則書作範之說是也又或立新奇之字
樣而示之通如朋友宗道分裂河圖是也至於聖人之
經極卑邇而寓意高遠極平淡而寓意精深乃反略而
不顧如見伏動變之說交字生字索字之說時位之說
初上九六二三四五八字之說人人習為故常囫圇看
去而不一留神豈知至精至妙之理即在卑邇平淡之
中而好竒立異反就支離迄无一當乎又如易中所有
先聖圖象必其道理皆與周易卦爻有兩相關照互相
發明之處然後并傳直至於今不相離異而好竒立異
之流且有目圖書為偽作者矣且有參考不真以書為
圖以圖為書而先後不分者矣且有盗竊緒餘規倣近
似如太元洞極洪範元包僥倖著作之名不惟于易无
所發明竟似天地有易外之易聖人有道外之道矣豈
知釋聖人之經便當以聖人為主毋徒為古人愚也必
湏字字打心上過務求道理純一不雜方是周易一定
旨歸无徒獵取以示博也如釋河圖似不知有洛書釋
洛書似不知有河圖釋圖書似不知有先天諸圖釋先
天諸圖似不知有文王之卦周公之爻安用此繁屑瑣
細絶无貫通絶無關係之圖置諸周易之首哉知函書
所明自圖書迄于卦爻止是一個道理一以貫之則古
人所著其亦有以别其真偽矣
後來易外之易悉由子雲太元作俑而始今置太元與
周易比之周易則聖聖相傳之道盡在其中而太元何
有乎周易之占吉凶得失確有明驗而太元何驗乎周
易經四聖之傳授无有一聖可能增損一卦一爻則其
精深亦概可想矣太元為一人之書求其中之所寓无
道可稱求其施之于占无一可驗僅以一人之渺知渺
見與四聖相傳之易彼此抗衡有是理乎然其相傳而
不廢者徒以竒字足以愚天下已耳然亦有至鄙至陋
至淺而不之察者如以上于二字擬卦之升以戾擬睽
以差擬小過以增擬益以銳擬漸以交擬泰此皆止訓
字義變其卦名而已亦復何竒况更有浮淺不甚切當
者哉讀書但當精求道理无徒為古人愚可也
今人發明先聖人之書便自以為已之著作此甚非也
羲文周孔之書自有羲文周孔道脉存焉自有羲文周
孔心事存焉今即略見得幾分心事略識得幾分道理
仍是羲文周孔書中所自有所應有者猶然是羲文周
孔之書也于我何與哉
周易函書約存卷首下
