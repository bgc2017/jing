周易函書約存卷四禮部侍郎胡煦撰
原圖(太極)
循環圖擬月窟
凡隂陽之生于内者即内象三爻之來于下也極盛而
出外即外象三爻之往于上也窮則必返周而復始如
日月廻旋而未有止也月受日光具此六象其生明成
魄亦皆自下而始陽進一爻則隂退一爻隂進一爻則
陽退一爻其實陽有進退隂無進退故隂爻以陽之進
為退陽之退為進陽之極盛為消陽之終盡為息懸象
著明莫大乎日月此圖之黑質即月輪之隂魄此圖之
白質即皎日之陽魂隂魄一定不易陽魂隨時變遷一
定不易者月之體隨時變遷者日之用故于㢲象初見
微隂方露時指為月窟言乎所得之陽魂本非月體所
有特據其往來進退足騐隂陽消息耳至月之本體則
此時微露之隂魄是也故曰乾遇㢲時觀月窟
蠱㢲小畜中孚皆言月具㢲兌兩象也歸妹伏㢲覆㢲
故亦言月若坤之得朋喪朋則以黑魄之全體比象純
坤之順體以坤隂之翕受乾陽與月魄之含受日光其
淺深微盛大略相同乃隂陽之氣不可窺明昧之象有
可見故不直言坤而但言月正所謂仰以觀于天文者
也歸妹雖曰伏㢲覆㢲然後天之㢲在東南而先天之
兌亦在東南皆與盛陽之乾相近所以亦有月幾望之
象
東北喪朋
喪朋者陽光巳盡黑質孤存時也顧此黑質先在下弦
上面猶有一陽其象為艮艮在先天雖居西北艮在後
天實居東北不云西北喪朋而云東北喪朋者蓋先天
止以象其氣之流行而後天則以著其位之一定故凡
言時者皆考于先天凡言位者皆考于後天也猶云二
隂之艮象上面一陽既盡乃始轉為三隂之坤謂隂本
以陽為朋類其陽既喪遂成全晦之體是即以東北字
代艮字而以喪朋說陽之終耳蓋由循環不息而論則
必由二隂然後及于純隂故圜之以先天圖以明其候
以盈虚消息而求則必至東北艮方而陽光始盡故列
之以後天圖以定其位所由謂為東北喪朋凡欲人因
時以考其位因位以徵其象耳亦可知文王後天圖皆
所以發明先天一圖之藴也或曰艮象見丙而兹以東
北為艮何也蓋㢲之見辛是一隂之初生于西及二隂
而見丙則巳轉而南矣由丙之二隂而東行全晦之晨
與日相及日東月西而上面一陽垂盡必在艮方故以
東北之艮為喪朋此位之確不可易者也可知見丙者
是㢲之初轉為艮喪朋于東北者是艮之巳轉為坤也
西南得朋
全晦既象純坤若使坤體不純下面忽露微陽是為震
象必在三日之昏此時月之離日幾三十度日入而月
見其體必在西南西南庚方也庚方初見震象故遂以
西南字代震字所以謂為西南得朋得朋謂一陽之生
也三隂為坤坤生一陽為震震為陽始艮為陽終兼此
兩象始顯純坤之體故大明終始特言之于乾明陽之
前後際俱交于隂而喪朋得朋特言之于坤明隂之前
後際俱交于陽也予所謂乾卦字字說入交坤坤卦字
字說入交乾者此也又况後天方位西南即是坤方豈
後天漫無考証而遽位坤于西南乎豈彖詞漫無考証
而遽以西南為得朋乎可知得喪之說雖以著陽之隱
見出入必與隂相附麗亦以見坤德之含章有以括陽
之始終順承而著其妙也夫月之明生于坤坤之彖全
言月正謂月與坤同體坤與月同德純坤之位而顯揚
震象與純坤之時而流露震象者其義一也觀此可識
純隂非得乾施則幽晦暗昧終無以自發其用所以謂
為先迷若坤之亦言用六皆其得于乾陽者耳所云利
貞仍是乾德之二則坤之不能自主可知故又有得主
之說復卦云七日來復亦即得朋之義七日云者正謂
坤卦六爻在其前也所以有朋來無咎之詞此上二叚
為坤乙之一候
震象出庚
三日出庚義見前得朋條下乃先庚後庚不言于坤不
言于震而獨說入㢲卦何也曰為貴陽故言震周易貴
陽雜卦所由曰㢲伏也先庚三内震也後庚三外震也
三之先指純隂之坤三之後指二陽之兌所以明此一
陽之由來與此一陽之進盛也其必言于㢲者正以易
道言始必要其終言終必究其始所以有變動不居往
復相循之義故其象或取諸伏或取諸覆或取諸互由
伏取者對待者也由覆取者往復者也由互取者上下
卦之合也如臨本係剛長而入月有凶即究言隂長是
對待往復之義也易有卦本吉乃曰征凶爻本凶乃曰
貞吉皆據本位而究極將然非謂見在者一定不可易
賤隂故也又以見此隂之生其前必自陽來其後亦必
化陽而往故遂言其伏而對待者如此又况先庚三日
巳說向純隂之坤是㢲下初萌之微隂所由極后庚三
日斯漸入二陽之兌是㢲上就消之二陽所自來故言
㢲即言震也夫坤本無陽而言得朋是坤巳轉而說入
震震巳得陽而復曰先庚是震又轉而說向坤正謂隂
陽兩不相離微陽必從隂極生也震象未見猶然黑質
故以為初之無震象既成漸就二陽故以為終之有是
初終二字專言震之前後而有無二字則專從所得之
陽光起見又以震之與坤正屬隂陽相接之限故以有
無分别之蓋隂無而陽有者也又以見無初為隂之極
盛而有終為隂之漸消總為㢲下微隂起見若但論本
象初隂故以為初之無二三陽故以為終之有夫以無
初有終而包震象于中亦如得朋喪朋而包坤象先甲
後甲而包乾象云耳乃卦止六爻必兼伏卦而推所由
來與所由往以見絶不相類者亦有相通之理明此卦
之實屬先天不可執一論也卦止六爻又必兼上下卦
而推所由來與所由往以証此卦之在中其氣未嘗不
與上下卦相為流通又以見周易所明皆圖中圓轉不
息之妙必不可以定體拘也蠱之終則有始謂隂終隂
始是就盛陽之體而觀其所由以來往者也坤之得朋
喪朋是就純陽之體而觀其所由以來往者也一陽二
陽雖各有卦象考諸流行之氣均非有截然可指之候
故兼上下卦以明其流通若隂陽相接之限則直言有
無直言始終直言得喪矣隂迷暗不可見故考之以時
而言始終陽光明有可見故别之以象而言有無言得
喪此上為震庚之一候
隂陽有無原有二義論理則陽以神用故虚而無隂以
形用故實而有論象則隂暗故無陽明故有此論月體
可見之象故謂陽為有
兌象見丁
月至八日昏見丁方下面巳生二陽上面猶存一隂其
象為兌此時隂陽各半宛若仰弓名曰上弦後庚三日
正謂此也夫兌本二陽一隂乃以象隂陽各半之體比
于上弦疑不相似只為三畫卦中原無隂陽各半之卦
故取象于二陽之兌為以初中末分之則二陽之兌正
在一陽三陽之中故以為隂陽各半之象然必加至六
畫始有半隂半陽若以十二卦與六十卦論則泰否即
半隂半陽之候也譬之寒暑為隂陽春秋為寒暑之半
而暑氣每侵于秋寒氣每侵于春者巳成者藉餘威而
過其分方來者勢未舒而不及其分也萬事莫不有然
初難知上易知上有藉初無藉耳此上為兌丁之一候
乾象滿甲
月至十五昏出甲方三陽全備其象純乾月窟本指八
卦圖說三畫之卦今由前三後三推之則是以六畫卦
言也可知先天大圓小圓原無異旨試以六畫卦論則
五日為一候十時為一爻當以十三日之午便為乾初
至十五夜半而内乾之三爻始備又從十六之子起得
乾之九四至十八日之午而外乾之三爻始備内乾者
前三外乾者後三也先甲後甲各有三日是也甲為純
乾所見之方故直以甲字代乾字又先甲者甲之先後
甲者甲之後是又指在乾卦之外謂内乾未成之先尚
有微隂至于先甲三日而隂終外乾全備之時尚無初
隂至于後甲三日而隂始故甲之一字雖說純乾而先
後二字說入隂之終始所以彖傳不曰始則有終者始
則有終止可曰先乾之三後乾之三而已必曰終則有
始便是說乾先有終之者乾後有始之者故以為隂終
隂始也然必言之于蠱正以㢲為隂生艮為隂盛此二
象皆自消乾而來聖人為乾謀故決其終之始之者也
又以既終而復始而純乾之象始可見也曷由確知隂
終隂始為乾象而言以下有天行之說是聖人仰以觀
于天文見夫隂陽相循其始而終終而始實有如此故
在小圓圖中亦如此在月窟亦如此也今但以治亂之
說摹寫近似謂先甲為辛後甲為丁有何道理不得已
以自辛丁寧釋之與天行之義有何干涉然以五日為
一候者止以象其望前之一陽二陽三陽望後之一隂
二隂三隂耳若以十二卦分配則兩日半當為一候分
爻之法以其中所得三十時亦如每月三十日分為六
候則五時為一爻而後可也若以六十卦分配一月三
百六十時亦如卦爻分配歲令則純乾所得爻數止于
六時今以隂陽之迹考之十四之夜尚有微隂十六之
晨復露微隂自十五之昏乾象始滿甲方至十六平明
㢲象巳見辛方其中恰有六時可配六爻則是先甲三
日即指十五之昏前後甲三日即指十六之晨後此一
夜所得正是六時以象觀之既與盈虧之理相合以數
考之亦與先三後三之旨相符苐易之為書無越隂陽
兩義日月則其象也進退往來盛衰終始言日月即言
隂陽也在人之會通而已三日之義止是六爻原不拘
定為六日為六時也故甲庚雖指月言而三日則說入
歲令此正合歲令月窟而一之使知各有六爻云耳蠱
本治亂相際多事之秋而乾正十五之夜隂陽交易晨
昏變換之始故以為象此上為乾甲之一候
㢲象見辛
此上陽生之三候巳盡其象俱見于昏此下隂生之三
候方來其象俱見于晨自十六平明純陽之體巳成下
面一隂生于辛方其象為㢲上文先甲後甲雖指純乾
前後而言正為此微隂初生必附乾而顯故也至于㢲
之先三則應以隂之未生為象㢲之後三則應以隂之
既盛為象適當其時則應以隂之方生為象乃置本象
不言顧以先庚後庚言陽生之候以伏震故取震雜卦
謂為㢲伏是也因㢲之性情本具掩伏之義故遂取伏
象言之伏之云者初隂所生之爻與初陽所生之爻彼
此互藏其宅也周易貴陽賤隂故每緣隂之剝陽而遂
言陽之復也又况先庚之說即下面初隂之進而盛也
是予之以可逞之勢後庚之說即上面二陽之夬而報
也是諭之以必返之理其詳具見震庚此上為㢲辛之
一候
艮象見丙
月至廿三晨見丙方二隂在下一陽在上其象為艮此
時隂陽各半宛若覆弓名曰下弦如以十二卦及六十
卦論則否正半隂半陽之候此上為艮丙之一候
坤象出乙
自下弦之後二隂益進一陽就終至三十日月出乙方
純隂無陽其象坤是陽光之盡必由艮而及坤而月之
本體亦必趨及艮方而止艮東北也所以謂為東北喪
朋消息相循盈虚迭運循環太極圖正具隂陽終始之
妙也夫乾之極盛而隂終始之坤之極盛而陽終始之
雖曰陽必交至于隂隂必交至于陽然隂不終不知後
之為乾隂不始亦不知前之為乾也陽不喪不知後之
為坤陽不得亦不知前之為坤也隂陽兩不相離故乾
坤本位内外各止六爻而不相越也或曰純乾之象故
為六時若使純坤之象見于晦日而亦止六時則初一
之昏即當見月矣不知月之合朔當前後三時之際月
與日當各離三度前三度之前即陽光之終後三度之
後即陽光之始此中所得正坤之六爻先三喪朋後三
得朋考之蠱㢲可類推矣過此六時當有陽光可復第
微陽初萌未成一爻不能與太陽相敵又以去日太近
日入則随之而入故人不得而見也必積至三日之昏
月與日約相去三十度陽光見于黑魄得六分之一巳
成一爻之數然後其象可見故以為三日出庚
庚甲先後
隂之極盛其象純坤疑于無陽然而陽之終始皆在于
此其在復曰七日來復謂純坤一卦止得六爻其内三
爻之前尚有微陽之存其外三爻之後巳有微陽之生
是陽之終始交關于坤也所以乾彖大明終始即是含
得純坤在内純坤止于六爻至復則巳在六爻之外所
由云七日來復來復即天根之震象而今謂為庚庚者
震象所見之方也蠱之先甲後甲甲亦乾陽盛滿之方
也聖人懼人不知隂之終始交至于乾故即月之三陽
全備者言之又懼人不知月之盛滿必在于甲故于甲
方指之甲為十干之首乾為諸卦之首故以為象三日
三日則内外六爻也内三爻之既成是謂先三而先乎
此者則隂之終也外三爻之既成是謂後三而後乎此
者則隂之始也所由謂為終則有始天行也夫蠱非純
乾何以言純乾之甲以㢲為隂生艮為隂盛此兩象俱
自消乾而出周易貴陽賤隂故借純乾而發終始之義
欲其豫防而已又緣蠱卦下有㢲象中爻有兌兌為隂
終㢲為隂始圖中兌㢲夾純乾于南故遂言純乾之甲
且易之有㢲兌者多言月即是之故也又緣此卦本有
泰象乃下面一隂消乾而出故借乾而言隂始又以卦
兼艮㢲中爻震兌是隂陽始終全備無缺者唯此一卦
故既明指純陽之先後而又微示隂象之始終若㢲卦
中爻有兌无㢲故言伏象之震庚所以說周易全部皆
是流行不息的蓋周易止是發明隂陽之書隂陽出于
太極貫乎五行通乎八卦周乎六十四卦未有能離者
也不究隂陽安識圖與卦爻之旨
得喪有無終始
據先甲後甲之義而推則坤之東北喪朋即先乙三日
西南得朋即後乙三日也以純坤無象可見故不言乙
而止以得喪言前後之分際據得朋喪朋之義而推則
先甲即隂之喪後甲即隂之得以隂虚無得喪可言故
止以始終明先後之義若陽爻實而可稽則先庚後庚
便言有无其實得喪有無終始皆一義也據先庚後庚
之義而推蠱之先甲後甲莫非先辛後辛何也蠱㢲為
隂氣初萌之始以其近于乾也陽實有可窺則止據乾
之正象為言而以後甲三日微示其由乾及㢲之義庚
為陽氣初萌之始以其近于坤也隂無而不可見故竟
置純坤之象于不論而以先庚三日微示其由坤旋出
之義其所專注總緣隂生隂盛非可象覩非可名言而
已近乾者言乾近坤者不言坤陽實而隂虚陽有而隂
無實而有者易見虚而無者難知周易貴陽賤隂非故
賤之非故貴之其虚實有無之義本如是耳子雲謂卦
起中孚此無據之論也以理而論猶不若卦起于復復
也者有無虚實分界之始所由謂為小父母也知用得
喪有無終始六字之故全部周易瞭然矣
蠱之先甲後甲見于彖辭㢲至九五始言先庚後庚以
九五一變即為蠱也卦詞同則道理宜其同矣周易之
書原無一字汎設亦無一爻不可旁通今解㢲之九五
似不知有蠱解蠱之六五似不知有㢲豈二卦之義原
不相通聖人姑漫係之辭乎夫孔子彖傳皆所以解文
王卦辭者也故文王所有之辭孔子止以一二語解之
如乃與類行便是解西南得朋乃終有慶便是解東北
喪朋孔子蠱彖曰先甲三日後甲三日終則有始天行
也此便是解卦辭中先甲二句凡皆聖人仰觀天文知
隂陽迭更而不已者為天行之常故遂以天行釋之又
知萬物之化生莫非陽氣之流衍則陽之足貴可知而
蠱卦之體由一隂進于二隂是隂氣進盛之象顧隂必
有由始所以有後甲之說乃隂亦必有由終所以有先
甲之說今以終字說在始字之前正為其中之陽德危
耳所以惕之使自警也言先甲則未終以前所由以至
于甲之先者殆不易也言後甲則既始以後所漸以進
于甲之後者蓋難量也是此二語全在隂微隂盛處著
想因甲之先後適當隂陽交換之始謹始慎微聖人之
深情寓焉故于此卦特寓其旨况治極而亂亂極而治
其初必有由然安得不于始而加之意乎至于隂陽相
循皆往復之恒理有陽又必不可以無隂安得不以天
行釋之以明常然之義今于蠱卦解為辛丁于㢲卦解
為丁癸比于終始之說天行之義與經文左矣
附論日月
日月與地形大小約略相等由日月薄蝕而知之也不
相等何能相掩以日與月對則日陽而月隂故日則長
明而月有晦朔此一隂一陽之義也以日月與地對則
日陽而月與地皆隂此陽一隂二竒偶之說也易中卦
畫陽連隂斷正是此義老子曰一生二二生三三生萬
物陽之一也以其無偶也日之代乾而宣化者象之隂
何以謂之二卦中隂爻奚為乎斷也則以有月與地之
兩物而成偶也竒斯一偶斯二矣夫日之為陽人所共
知居天之中最大者無過此三物懸象著明莫大乎日
月域中四大地亦與焉日之大也既為一陽則此外之
二大其偶而為一隂無疑也此一陽二隂之三物同處
天中而形質大小相等相配故曰三也日月與地變四
時而成歲功所以謂為三生萬物觀于坤卦以月生明
成魄之象為坤象而月魄生明之始又見坤方則地與
月為一偶之隂體可知
日月與地大小之義
日蝕之義月與日同宫同道而日為月掩故必在合朔
之時若使月之形或小于日則當日食時必有數分不
盡失明者矣月食之義日月對照而日光為地形所隔
故必在相望之時然月之食也有至十七八分者則是
地之稍大于月而未至于倍也以此推之是地與月所
受之明同出于日矣然地之形亦非果大于日與月也
一指之小可以障山指近而山遠耳人處地上見地大
而見日月小者地近而日月遠也日去人最遠故月又
見其大于日
見星
或謂月食固為地形所隔乃月巳無光而附月之星其
明如故何也曰與地遠也因此可知日體之大而月體
之近矣蓋月食時日體本大地數倍地小于日而又去
日最遠月則去地尤遠矣譬若一指可以障山者近也
大火之聚離二三尺置方寸之物則墻壁無影小物不
足以障大明也日光所照無遠不及月去地猶近星去
地最遠地形雖大愈遠則愈小愈遠則極微故不足以
障星之明而止可以障月之明也
三物隂陽之旨
月與地同受日光而有其明但月動而地靜而清濁之
體微有不同凡輕清浮上重濁沈下而清濁兼者中處
焉日最清故在上月次清故處中地最濁故沈下日健
行故一日一週月次日故不及十三度有竒地濁故静
而止也卦有三才位有三等時有三候此三道者缺一
不可又天地間之生物莫不由三乃始有變化故曰參
伍以變或曰既以月與地為一偶之隂又以月為清濁
兼者何也曰此亦如卦之三爻有上有下則必有中耳
考諸去地之遠近而可見矣然而三爻之義何嘗非一
隂一陽一竒一偶之合也二爻之在中何嘗不與上下
兩爻近也既居上下之中則兼上之性固為四象兼下
之性亦四象也
三生萬物
日月與地合為三大皆隂陽之化氣也天包乎外而攝
之是一元之合也日月與地動静升降其間皆運行于
天氣者也是太極之渾淪包括而隂陽流轉不息悉涵
育于太極之象也三物錯雜循轉其中而遠近離合之
異致則隂陽之交不交也其諸星之可名不可名者皆
所以備萬物之數也居天之中無有大于此三物者即
其升降上下而有春秋冬夏斯萬物之生息資之所由
謂為三生萬物夫一二三固一氣之流衍也竒一陽也
偶二隂也萬物之數不生于太極隂陽而生于三三者
隂陽交紐之數是一陽二隂之合也天地絪緼萬物化
醇此之義也故必日月與地參相得然後始有化育
天為一元
以地配天以月配日此通論也今置天不論顧以月與
地配日而為三蓋以乾陽之化健行不息而又無體可
執無形可窺日月與地包乎其中凡日之所受莫非代
乾而施凡月與地之所受莫非因乾而受是乾為一元
之合而三物皆居中而宣化者耳後天之乾置于西北
無為之地非無為也人之可見者有形之隂陽運轉而
已而所由以運轉之者固莫得而見也亦如傀儡之機
巧人見其動作有為而線索提挈則皆其不見者也因
三物之轉運不息始覺天之穆乎無為故置諸後天之
西北以象之乾彖大明三句言日而不言乾言日莫非
言乾也夫乾之大明以日代乾既可不言乾坤之得朋
以月代坤宜亦可不言坤今謂地與月為一偶之隂又
配日而為三物何也以三物處于天中均屬有形或代
陽而宣化或得陽而生化皆須運轉于乾元始有化育
所由曰一生二二生三也其在坤卦利貞中特添出牝
馬二字便是論形便與乾之利貞不同以易理論則一
為太極二為隂陽三則隂陽之合也以目中可見之隂
陽論一即代天之日體二即得陽以宣化之月與地也
又一為竒數原無其匹故尊天而遠之日既代天而舒
光布化亦其所獨有者是亦無匹者也若月與地同受
陽氣始有化育故兩物相同所以為偶偶則同德之義
也所由合月與地而始與日配三大故也又况日南至
而天下皆寒萬物收藏日北至而天下皆暑萬物長養
是地上所得之陽莫非日光所布之陽與月之受光于
日者同實故以為一偶而遂以為坤卦之象也若使天
之中無日則月亦無自以舒其明而地上之生物或幾
乎息矣故地之有資于日者又必與月等也
地不與天對
日為純陽與天同德故郊之祭也主日而配月是以日
代天也或疑乾既無配不為孤陽乎曰非也天為一元
之合是太極也太極豈有配乎朱子之論鬼神也謂以
一氣言則至而伸者為神反而歸者為鬼夫乾陽之升
而發降而斂其出入進退于地與月亦若是而已矣故
繫詞曰立天之道曰隂與陽是天氣之升降聚散而隂
陽悉具也周易貴陽貴其有為焉耳乾居六十四卦之
首所由謂為大明終始美利天下者也若地道則無成
而代有終矣今以周易考之凡六十二卦之陽九莫非
乾元之用九故天道之動而施即乾元之亨而利也地
道之翕而受即坤元之利而貞此所由順承而美在其
中也當知資生代終仍是乾元之各正性命而已自亨
至貞莫非乾元之運而無成之地道但有得喪孔子所
由曰乾元用九天下治也坤之有終而仍曰無成代焉
而已坎之代乾即坤德之含宏光大而美在其中者也
震為潛龍之爻而仍言勿用未嘗含之于中耳因三物
所施所受之陽皆由乾出故以天為一元之合而取象
于太極也
日體為氣
日月與地皆有形體而日特有異日者乾陽之氣結聚
而成者也譬若火傳於薪其火氣之結聚未嘗無體特
自近而視之見其虚而善動知為氣耳嘗于暮夜見遠
山之夜燒仍是凝然不動者耳吾烏知夫日之為日自
遠觀之見其體之凝然自近視之不且晃晃漾漾游然
其善動乎
月體為形
陽無形也附隂而其形始見故離之為卦遂以附麗為
義乾言始終無形者考之以時也坤言得喪有形者徵
之于體也隂本無神得陽之附麗而始克含靈乾之六
位時成各正性命坤之含宏光大美在其中此正美利
天下順承代終者也故地之生長收蔵莫非乾陽凝聚
布散之所為然陽氣升降出入于地非可形見故坤著
西南東北之旨舉月之生明成魄者象之夫日之光能
舒于地與月者麗于實也陽施之道也地與月能受日
光而有其明者蓋言得也隂受之道也陽光之舒著地
而地為之白著月而月為之明觀于晴霽之天匪獨地
白遠山皆白則地之受光可知觀于晦朔之間月之向
日者則明背日者則暗則月之受光可見然而陽光之
舒麗實則明而麗于虚空則無由自顯是月與地皆實
而日光則虚故坤遂以得乾為得類也觀于日食雖當
正午而日食之既則全晦如夜蓋空濛之中非無陽光
無有實而承受者耳逮及復圓滿地皆白則地之實體
使然矣吾烏知夫月輪之體不亦水土致然而與地同
耶吾烏知夫月輪之生化不亦有人物之可指耶吾烏
知夫月輪之視地不猶夫地上之視月輪流行而不息
有弦望晦朔盈虚消長耶夫地之受光與月同月之實
體與地同則相資而秉陽之施贊陽之化其皆同也此
坤彖取象正足徵其體之皆實所以同為一耦之隂而
與日配也
婆娑之義
淮南子曰月中婆娑者山河影也此最有體貼之語今
人謂地上山河影照入月中非也月為隂體原是有形
之物則月中當自有山河易曰立地之道曰柔與剛有
剛有柔則亦應有高下有高下則應有山水有山水則
日光所照應有明暗其有此婆娑影者當亦月中山河
向背水土隱見之象也
月中化育
月與地同地有人物月亦應有人物何也以其同受陽
光故也凡天下含隂有體之物苟得陽光咸能化為生
物夫腐草何靈入夏而化螢感陽氣故也榖米之小皆
能為蟲然不生于冬而生于夏陽之為也即以地論當
混沌初闢時何嘗有人物可言然天氣不能不降地氣
不能不升一升一降往來其間男女搆精水火相際然
後得其濁者化為植物得其靈者化為動物得其秀而
最靈者化而為人而形斯兆矣逮于以形育形漸衍漸
衆所以有人物之繁月與地同則體之所具應亦有至
隂存焉其克與天日之陽相結而水火既濟想其靈妙
當亦如是周易所有之卦何非水火相交之象故遂以
坎離既未終之水火者隂陽是也今觀蠛蠓蜉蝣蚊䖟
之類皆于盛暑乘濕氣而生濕則水氣暑則火氣此水
火既濟之妙即男女搆精之旨也夫地得陽而變寒暑
月得陽而變晦朔地得陽光化育如此謂月之所得為
無用者乎如謂地之生育非日之陽德吾恐無日則萬
古冥冥渾如長夜如窮冬動植之類奚所藉以有其生
乎
陽有微盛
日食而既晝且見星渾如中夜其星之明則陽光之返
而上照者也可知諸星亦具有實體其時月雖掩日而
空虚之中其光自在特星月之光借資于太陽皆不能
與太陽相敵故晝日則星無可見月之出庚必待三日
而一日二日了無可見亦是微陽不能與盛陽相敵
月中之候
月輪之中以十五日為晝十五日為夜其初得日光則
地上之下弦猶日之卯也歴晦朔而日全在上擬于正
午上弦則日入之候猶日之酉也及望而日全在下擬
于夜子合之則為一晝夜夫月既以地面之月為一日
則地面所得之日即當為月輪中之三十時矣蓋易地
而觀月固地面之月而地亦當為月輪中之月與日錯
行者也地面之日食自月輪視之即當為月輪中之月
食地面之月食自月輪視之即當為月輪中之日食第
其日食在于正午亦猶地面之日食必在朔月食在于
正子亦猶地面之月食必在望也蓋月輪以朔為午望
為子也地面無正午之月食無正子之日食者背也而
月輪有之所謂順也
月輪晝夜長短
月輪中上下弦遇南北極則晝夜相停春秋分之候也
晦遇南極則晝短晦遇北極則晝長望遇南極則夜短
望遇北極則夜長晦朔弦望則自地而言晝夜短長則
月輪中之候也
月輪寒暑之候
日之行天一日一週而不及天一度故一晝一夜而為
一日月之行天遍週列宿過三十六度有竒而始及于
日故必三十日而始為一月地面之春秋冬夏一歲三
百六十日而始週月輪之春秋冬夏即變換于一日而
其候亦不能齊故月輪有日而無歲此其所與地異者
也冬至而月行南極則寒與地同而不甚然未匝日巳
易而北矣夏至而月行北極則暑與地同而不甚然未
匝日巳易而南矣冬至而月行北極夏至而月行南極
其氣皆與暑同較地為近故也然未匝日而易其候矣
蓋月在一月之中一南極一北極故也
地與月互觀
由地視月則唯日與月錯行於天地之間由月視地則
當以日與地為錯行于天地之間者也或曰地未嘗動
也何由知為錯行曰以月之動體形地之靜體而覺地
之有行焉耳譬若舟行岸移岸非能移也有移之者也
地亦有升降
三百六十日而一週者日之行最遲者也三十日而一
週者月之行次遲者也一日而一週者地之行最速者
也以進度取之則遲者速以退度取之則速者遲也夫
地未嘗行也緣天之日週于地知地之日週于天遂以
為行耳其行也亦必三百六十日而南北極始能一週
故寒暑分焉或曰地行而人不知者何也曰譬若附驥
之蝇日及千里而不自知其遠也又如蟣蝨在身人雖
疾行而蟣蝨猶以為靜也曰獨無上下倒側傾覆之患
乎曰海水如是其盛也猶繞地毬而周之而不外洩也
况人物乎但解首之所戴即是天足之所履即是地則
固無上無下莫非順適者矣
地形
地形正圓周圍九萬里因人之行地而知之也如人南
行至二百五十里而南星高出一度北星低入一度如
北行二百五十里則北星高出一度南星低入一度夫
地之四週皆天也天星三百六十五度而一週矣以是
知地形之圓止于九萬里也曰地形既圓則四週之人
物獨無倒側者乎曰萬物俱由天地之氣而生則尊天
而親地者理勢所必然故首所戴則為上足所履則為
下側岸斜坡若側立之必至傾覆者未能順天地之理
勢也解此則戴天履地周地四圍當無不有然矣是剛
氣之所攝而非可以意度者也朱子亦曰四週之人物
俱以首所戴者為上
空虚之用
天地間最靈最妙大作用俱由虚空而起中庸所謂中
朱子所謂虚靈皆是也是即隂陽肇於太極而四象八
卦六十四卦無不涵藴于中之象也蓋有器于此若使
其中實有所貯即其實者而一一取之取盡則無可取
矣若使出之于虚任人取之而曷有窮乎六合之中太
虚之體止此三物之升降上下而化化生生無有窮極
唯其運之於虚耳術家有洴河當其虚時其用不著迨
于既實而其用著矣此虚實相生之理亦可以識空虚
之妙用為大難量矣洴河亦作埿河即旬空也
空濛之中寧無日光特虚漠不受故無迹可尋承之以
物隨其大小遠近而明斯著焉此至陽之妙用坤卦所
由謂為朋也可知日光惟虚故能與虚同體而日光唯
虚又必與實相依故乾元用九見羣龍無首吉者虚之
用也所由謂六爻之位皆坤有以乾陽健行之性遊歴
其中然後有六位可名亦如日光附地而晝夜分耳邵
子曰天依乎地地依乎天虚實相依之謂也實者得虚
者而不迷虚者得實者而有象人心之妙亦然
虚靈
天地之最靈無如日月耳目得之萬物之聲色無以自
匿非是則終古如長夜矣然而月光所舒皆日光所布
是月之靈因日有也月不自有其靈坤卦所由曰先迷
也日不能自禁其靈乾卦所由曰大明終始也迨于月
受日光又復因時自舒其明坎卦所由曰時用大也夫
人之心體本極虚靈而智愚異量聖凡殊軌何也是孤
存其靈實未知自用其靈也未知其靈之即虚而具而
靈之與虚適相倚也有靈而不知秉靈之施者為何物
發靈之用者為何候啟靈之妙者為何象又安知維心
亨以剛中往有功者為能繼乾而時用乎譬如火性最
靈可以銷金可以焚木可以熱水可以轉物然施諸空
虚之中亦止自焚自滅其功不著故空寂之學迄無所
成未知其靈而靈之故也負至靈之性卒與草木冥頑
同歸亦甚負天地篤生之意此義自具乾坤陽必附隂
是資始之用所由行隂必附陽是資生之象所由著四
聖之心昭于易卦而人自不察何歟
合朔
日月之食定于合朔合朔誤則日月食皆訛蓋其行雖
遲疾不同而二十九日有竒月行過天三十六度有竒
乃始一交其交也同度同道是為合朔即此定為月朔
過此則月與日漸離矣春秋以來有食于晦者有食于
晦前者有食于朔後者皆推步之誤也
歲差
邵子元會運世十二萬六千九百年而為一元此特凖
一歲所得日月時刻之數而臆為之說耳若依歲差當
二萬五千餘年而天星一週便為一限堯時冬至日在
虚漢太初冬至日在牽牛初今之冬至日在箕二度夫
堯至今四千餘年太初至今一千八百餘年而歲差若
是約而計之是六十餘年而經星之東行巳一度矣誰
謂經星之不行乎夫起元必于冬至固謂冬至為日行
極南之地也今之箕宿適當南極故為冬至所自起若
過此一萬二千餘年則南極最卑之箕宿當必轉而居
參井至高之北陸而北陸至高之參井當必轉而居箕
宿最卑之南極何由知其然也以虚與牛斗東進而漸
高故也又過此二萬五千餘年經星東徙巳及一週則
箕宿當仍歸于南極自來言歲差而不及經星之行皆
誤也史書中歴朝分度各各不同此特據史而約其大
槩耳或謂日之所行至于極南而星之高者自高卑者
自卑是萬古不易者也安得謂卑者易高而高者易卑
乎曰若是則不可謂之南極而亦不必紀之以宿矣然
日月五星之行固未有不經二十八宿者也經其中者
勿論其相離最遠者三五度止矣若使宿度之高卑不
易則傳之既久必有相差至數十度者矣猶得謂冬至
之日在某宿度乎凡冬至之日必在極南如不極南則
不可為冬至列宿之行各有當冬至之歲則列宿之行
當必各有至卑之時
歲差考
唐虞之際冬至日躔虚宿何以知其然在堯典曰日短
星昴以正仲冬且冬至日短日入申未昴星見酉初時
而在南方午上太陽却在酉方虚屬天盤子以天盤子
如臨地盤酉子加酉則酉必加午卯屬天盤酉而冬至
見地盤午故冬至太陽躔虚夏至躔星春分在昴秋分
在房古者唯以夜半中星考其日度是以容成造歷車
區占星是也漢太初仲冬之月日在丑躔牽牛初堯至
漢差一宫晉虞喜謂五十年差一度何承天謂百年差
一度隋劉焯以七十五年差一度唐一行八十三年差
一度大衍推日在牛十三度宋乃以焯七十五年為凖
至元十四年丁丑冬至日躔箕十度至元三年丁丑日
躔箕八度(此上或落洪武二十幾年等字)則堯時日在子漢時日在丑
金宋之間日在寅自堯至洪武三千七百餘年巳差三
宫則堯之後九千餘年日反躔午又一萬八千餘年日
反躔子是帝堯之前亦必如此故淳風以古法章蔀紀
元分度不齊始為總法一行以朔有四大三小定九服
交食之異徐昂以日食有氣刻時之差姚舜輔知食甚
汎餘差數革象謂上古歲差少後世歲差多以唐宋到
今驗之果符其說也古人以三百六十時有餘均作二
氣六候為一月然每月朔止得三百五十六箇時零三
刻有竒而一氣則十五日有餘故月大曰氣盈月小曰
虧名為朔虚此謂日月五星亦有虧盈非但指日月晦
食為虧盈也
周易函書約存卷四
