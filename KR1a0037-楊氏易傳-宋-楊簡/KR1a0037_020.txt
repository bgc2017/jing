楊氏易傳卷二十
宋楊簡撰
今人言易者必本於乾坤陋矣但見周易之書不見
連山歸蔵之書故必首乾次坤不知連山首艮重艮
故曰連山歸蔵首坤故曰乾坤之義連山夏后氏之
易歸蔵商人之易至矣哉合三易而觀之而後八卦
之妙大易之用混然一貫之道昭昭於天下矣三方
皆易也三才之變非一實一或雜焉或純焉純焉其
名乾坤雜焉其名震坎艮巽離兊皆是物也一物而
八名也初無大小優劣之間也形則有大小道無大
小德則有優劣道無優劣或首艮或首坤明乎八卦
之皆易也易道則變而為八其變雖八其道實一曰
連山宓戲歸蔵黃帝易卦諸彖言大矣哉者十二卦
而已豫遯姤旅言時義隨言隨時之義豈他卦皆無
時義哉豈他卦之時義皆不大哉坎暌蹇言時用豈
他卦皆無時用哉豈他卦之時用皆不大哉頥大過
解革言時豈他卦皆非時哉豈他卦之時皆不大哉
六十四卦皆時也皆有義也皆有用也皆大也大矣
哉蓋歎其道之大有言不能盡之意事無大小無非
易道之妙聖人偶於此十二卦偶發其數非此十二
卦與他卦特異也使每卦而言則不勝其言愚者執
其言智者通其意豈特六十四卦皆可稱大矣哉雖
三百八十四爻亦皆可稱大矣哉聖人於豫隨遯姤
旅則猶有義之可言於坎暌蹇則猶有用之可言至
於頥大過解革則既不曰義又不曰用止曰時而已
夫何以曰大矣哉於戲此正明以天地無一物一事
一時之非易學者溺於思慮必求其義聖人於頥大
過解輩盡捐義用止言其時而歎之曰大矣哉使學
者無所求索不容鈎深即時而悟大哉之妙則事理
一貫精粗一體孔子何思何慮文王不識不知信矣
需有孚光亨貞吉言需得其道必得所需需待也彼
此相孚則應矣所需待多動乎意非光也光如日月
之光無思無為而無所不照此之謂道如此人咸信
之故曰孚如此則得所需矣亨矣得所需亨通或放
逸失正故又曰貞乃吉孚與光與正本非三事以三
言發明道心一動乎意則不孚不光不正謂之人心
故舜曰人心惟危明其即入於邪入於凶禍坤六二
直方大不習無不利直心而往即易之道意起則爻
而入於邪矣直心而行雖遇萬變而不轉易是之謂
方圓則轉方則不轉方者特明不轉之義非于直之
外又有方也夫道一而已矣言之不同初無二致是
道甚大故曰大是道非學習之所能故曰不習孟子
曰人之所不學而能者其良能也所不慮而知者其
良知也習者勉彊本有者奚俟乎習此雖人道即地
之道故曰地道光也光如日月之光無思無為而無
所不照不光明者也必入於意必支而他必不直方
必昏必不利六三含章可貞隂雖有美含之以從王
事弗敢成也地道也妻道也臣道也地道無成而代
有終也惑者往往於是疑其為小故聖人特發之曰
智光大也道一而已初無小大六四括囊無咎無譽
亦此道也方時閉塞義當括囊而謹易道之見於坤
見於謹者也二言坤道之正五言坤道之盛他卦之
五多明君象至于坤明臣道也故五止言臣位之極
盛黃者中之義言乎其得中道也故曰通理言理以
明中非中自中理自理也裳者下服言乎正人臣之
位居人臣之體也故曰正位居體明乎得道者必守
常分而不犯此非設飾者所能由中而發於文為故
曰元吉文在中也言乎文非外飾乃自中誠而著也
伊周之事人咸信之不疑其為非信其識也王莽設
飾故卒罹大禍初之履霜謹微之道上六之龍戰道
之窮也皆易之道而有昏明邪正之辨也坤之用六
即乾之用九九六不同而用同乾造始坤代終始終
不同而其大則同故曰以大終也至哉之坤即大哉
之乾也名分不同而道同也為妻為臣而失道則不
永則不貞得其道者必永必貞二三四五皆能用六
惟上六不能用六反為六所用為形體所使為勢位
所動故曰初亦不能用六故為霜為永為不善之積
能辨之於早則能用之矣小畜柔得位而上下應之
曰小畜健而巽剛中而志行乃亨小畜以臣畜君之
道也畜有養義有止義以下畜上非勢之順者而有
道焉非柔則不敬不順非得位則不可以有所行豈
有居下位而可以行畜之事者乎柔雖得位使人心
不悦雖悦而不至於上下皆悦而應之亦不能以畜
君天下事未有人心不悦而能行者而況於畜君乎
故必上下之心咸應之乃可其德健則力足以行其
事而無困懾不繼之患巽則順入乎君心剛則物莫
能變中則不偏不倚剛中兩言足以發明道心之本
人臣能健能巽而中無其本亦不能致亨健矣巽矣
剛矣中矣或所畜之君雖略相應而諫不盡行言不
盡聽則臣亦不可謂得行其志亦不能亨於戲物情
事理如上所序節節如此曲折如此乃易之道也惟
柔得位以明六四之象衆陽咸應有上下應之象下
乾健象上巽巽象剛中二五之象四五剛柔相得有
志行之象非象自象道自道也此正易道之見於小
畜六畫者然也象著其義彖發其義柔也得位也上
下應也健也巽也剛也中也志行也非每事而致其
力也合是數者以發明易小畜之道得易道全者自
能當小畜之時盡小畜之義自與此彖辭無不合也
有一不合必於道有虧焉齊景公悦晏子之對作君
臣相悦之樂其詩曰畜君何尤畜君者好君也此亦
小畜之小亨也何者晏子猶未有剛中之大本故也
易者天下之大道聖人之大道雖甚賢者未能盡也
雖高明之士已得大本而物情事理委曲萬變往往
疎略不能皆盡孔子自謂加我數年五十以學易可
以無大過明知夫易者大聖人之事應變無窮之道
晚年成德乃可學也少讀易大傳深愛無思也無為
也寂然不動感而遂通天下之故竊自念學道必造
此妙及他日讀論語孔子哭顔淵至於慟從者曰子
慟矣曰有慟乎則孔子自不知其為慟殆非所謂無
思無為寂然不動者至於不自知則又幾於不清明
懷疑于中往往一二十年及承教于象山陸先生聞
舉扇訟之是非忽覺某心乃如此清明虛靈妙用之
應無不可者及後居姚氏喪哀慟切痛不可云喻既
久略省察曩正哀慟時乃亦寂然不動自然不自知
方悟孔子哭顔淵至於慟矣而不自知正合無思無
為之妙益信吾心有此神用妙用其哀苦至於如此
其極乃其變化故易大傳又曰變化云為不獨其有
此心舉天下萬古之人皆有此心益信人皆與堯舜
禹湯文武周公孔子同此心顧人不自知不自信爾
子曰書不盡言言不盡意然則聖人之意其不可見
乎子曰聖人立象以盡意設卦以盡情偽繋辭焉以
盡其言變而通以盡利鼓之舞之以盡神至哉聖言
豈訓詁之所能解既曰書不盡言矣又曰繋辭以盡
言既曰言不盡意矣又曰立象以盡意於乎至哉似
矛盾而非矛盾也似異而實同也聖人之言意豈盡
不盡之所可言言盡亦可言不盡亦可云不盡者聖
人之實言云盡者亦聖人之實言此唯智者足以知
其解者始信天下何思何慮始信孔子無隠於二三
子始信六十四卦卦卦齊一始信三百八十四爻爻
爻不昧六十四卦皆可以言元亨利貞聖人既於乾
言之又於坤言之又於屯言之聖人於此謂學者可
以意通之矣故自蒙而下或言其一或言其二或言
其三至隨又全言之臨又言之無妄革又言之亦偶
於此數卦而復言非此卦之特異也亦恐學者執乾
坤屯之卦異餘卦故復於此言之以破其疑於坤曰
牝馬之貞者于以明地道也妻道也臣道也柔順勤
行之道也剛上在陽無為而佚君之道也柔隂在下
有為而勞臣之道也君臣之分不同而道則同也在
君則剛則佚在臣則柔則勞一也天下之動貞夫一
者也無二貞也子思曰天地之道其為物不二使牝
馬之貞果劣於乾則屯不言牝馬又其失實者猶多
而況於下焉者乎易大傳曰古者包犧氏之王天下
仰則觀象於天俯則觀法於地觀鳥獸之文與地之
宜近取諸身遠取諸物於是始作八卦某嘗謂大傳
非聖人作於是乎益驗此一章乃不知道者推測聖
人意其如此甚矣夫道之不明也久矣未有一人知
大傳之非者惟子曰下乃聖人之言餘則非何以明
此章之非舜曰道心明此心之即道動乎意則失天
性而為人心孔子曰心之精神是謂聖禹曰安汝止
正明人心本寂然不動動靜云為乃此心之神用如
明鑑照物大小遠近參錯畢見而非為也非動也天
象地法鳥獸之文地之宜與凡在身及在物皆在乎
此心光明之中非如此一章辭氣之勞也此可與知
道者語未知道者必不信
楊氏易傳卷二十
