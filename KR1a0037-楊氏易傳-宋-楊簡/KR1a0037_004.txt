楊氏易傳卷四
宋楊簡撰
䷄(乾下坎上)需有孚光亨貞吉利涉大川彖曰需須也險
在前也剛健而不䧟其義不困窮矣需有孚光亨貞吉
位乎天位以正中也利涉大川往有功也
坎險在前健剛而能需待不䧟乎塗中其義不困窮
矣剛健者多不能需而遽往則䧟乎險剛健而能需
者得乎道故也曰有孚光亨貞吉者其象著乎九五
之一爻五為天位又正中也孔子曰天之所助者順
也人之所助者信也人非不助順大抵人情以誠信
為切需待乎彼正與人情交故首言有孚我有需待
乎彼而彼孚信乎我則得所需矣則亨矣其亨也光
如日月之光無思無為自無所不照人情於需待於
得所需能不動心今如光焉寂然不動如是而亨是
為光亨聖人善於眀道如此需而孚光亨而不失其
正故吉亦有人情相孚其亨通如光之無所思為而
或不出乎正者亦未為全吉需而有孚光亨必得位
乃孚乃亨乾天也下卦乾而有天象人咸謂位者人
之位不知其為天位也知其皆天道而非人則無思
無為而光亨矣曰正曰中曰孚曰光亨皆所以共眀
斯道非有異義也一也利涉大川言有孚光亨正吉
則雖大險可濟矣往必有功也此承上文非利涉大
川别有義也需者易之需也險者易之險也剛健而
不䧟易之剛健不䧟也有孚光亨貞吉而利涉又易
之有孚光亨貞吉利涉也曰屯曰蒙曰需苟曰此人
事物情而已非易道之至也則不足以讀易
象曰雲上于天需君子以飲食宴樂
雲者坎水之升雲上于天而未雨有需待之象焉君
子所以飲食宴樂者宴非自飲食也與衆人共之也
人情之所需者飲食為急朝夕之所需未及此故大
象發之夫飲食之微何聖人作易而取此嗚呼大哉
易道何所不在何所不通何精何粗何大何小學者
其無謂飲食至微非易之道逹之者羣羞盛味獻酬
厭飫如天地之變化如四時之錯行不可度思矧可
射思
初九需于郊利用恒无咎象曰需于郊不犯難行也利
用恒无咎未失常也
初九遠于險矣郊者遠之為言也需于郊不犯險難
而行矣能恒久于此則無咎恒久于此或疑久固恐
失常道故聖人未失常也人情喜動而惡靜能暫不
能久此皆放逸之常態易道不在遠在乎人心不放
逸而已矣
九二需于沙小有言終吉象曰需于沙衍在中也雖小
有言以吉終也
九二稍近於險矣故曰于沙言九二居中有得其道
之象故亦未嘗進而需焉偶其所處稍近險非好進
而近險也故雖小有言而終吉衍在中者言九二胷
中寬衍平夷初不以進動其心亦不以小言動其心
夫如是終吉終吉以九二得其道故也
九三需于泥致寇至象曰需于泥災在外也自我致寇
敬慎不敗也
坎險在前故需諸爻以遠險為善初于郊無咎二于
沙小有言三于泥則迫險矣故曰致寇至雖然三猶
未入險中災猶在外自我致寇則寇至我不致之則
寇亦不至故曰敬慎不敗也甚矣夫人心之神也雖
處迫險之地致寇則寇至不致寇則寇不至詩曰自
東自西自南自北無思不服服其心也心為善則祥
至為不善則殃至慢藏則盗至冶容則滛至諺云禍
不入慎者之門正謂此
六四需于血出自穴象曰需于血順以聽也
人皆欲進三陽自下而進而六四以一隂當其前其
傷必矣血隂物傷象六四入險而傷然不言吉凶何
也能需而退聽出自穴故也易之為道無所不通雖
如四之入險而傷其處之亦有道六與四皆柔故有
順聽之象
九五需于酒食貞吉象曰酒食貞吉以中正也
酒食自養之象也爻辭多取象大象君子以飲食宴
樂則直言其事非取象九五君象人君之治天下不
在求之他求之外惟求諸己而已矣自養求諸己也
貞正也自養正德以需之庶政咸熙矣中正道之異
名也即正德也象曰以正中一也學者或巧致其辨
而通乎道内眀心通之士無取焉
上六入于穴有不速之客三人來敬之終吉象曰不速
之客來敬之終吉雖不當位未大失也
大扺天下之事理極則變需之極則得所需之變故
不曰需而曰入于穴六隂穴有小之象三陽需于下
勢終必進故有不速之客三人來之象陽君子之象
上六入于穴已得所去而三陽又至非上六之所欲
也猶不召而客自至速猶召也禮或作宿謂於一宿
之前致請也或作肅謂起敬以延之使入也此作速
謂導之使速入也音同義亦略同聖人於此知小人
之勢已安不可去因以教小人使其敬君子則小人
亦終吉如恃其勢之已安不敬君子則小人悖道大
甚必有凶矣小人位當居下今居上德不當位若能
敬君子亦未為大失也然筮者事情無窮亦不可執
一論六十四卦三百八十四爻皆不可執一論又曰
穴者所安也泛言事情不必專指君子小人我已得
所安而有不速之客至不速自至雖不當賓客之位
未大失也敬之終吉若責其小過或致忿爭之禍爝
火不息或至燎原或實有客或比象生義皆不可執
一論
䷅(坎下乾上)訟有孚窒惕中吉終凶利見大人不利涉大
川彖曰訟上剛下險險而健訟訟有孚窒惕中吉剛來
而得中也終凶訟不可成也利見大人尚中正也不利
涉大川入于淵也
訟之為卦上乾剛下坎險在上者其勢自可以行故
用剛而下則無勢之可行不得以用夫剛故用險訟
之本乾亦為健險而不健未必成訟既險又健訟於
是成夫人惟自信其直而人不信之也而有窒焉故
或可訟如以詐而已矣則安可訟也訟非善者惟惕
惟懼勿過而中則吉彖曰剛實而來險中剛實孚信
也二隂揜其外窒也居下卦之中得中也訟而能中
必惕必懼終凶者訟不可終成也訟非君子之事有
變通不得已而訟勿終焉可也得巳而不已終凶之
道也利見大人尚中正也中正訟者之所求也不遇
大人則中正者禍險詐者勝亂之道也履正道而後
可濟險難也不以正道而欲以訟濟之愈險愈䧟之
道也入於淵言其入險愈深不可出也
象曰天與水違行訟君子以作事謀始
天行乎上水流乎下其行相違訟之象也君子深念
夫訟之不韙也作事謀謹其始焉興訟之端其始甚
微始之不謀輕愠遽怒施報滋甚故成於訟於其始
謀之微也已之則不難矣
初六不永所事小有言終吉象曰不永所事訟不可長
也雖小有言其辨眀也
訟之初不深也有不永所事之象訟之初未深小有
言而已既不永其事故終吉能不永所事終足致吉
雖小有言其是非之辨已眀人皆知之不必與競也
人之所以訟者為其已直而見屈於彼也今曰是非
之辨自眀則可以不訟矣聖人善解人心之蔽如此
九二不克訟歸而逋其邑人三百戶无眚象曰不克訟
歸逋竄也自下訟上患至掇也
爻發九二之善義象發九二之不善義唯聖人之所
發眀二五皆剛其所以不克訟者自下訟上大不順
也勢不能也故歸而逋竄致患如掇取言其至易也
歸逋之邑唯三百之邑小矣故可免眚如其邑大則
彼將不釋古皆國邑非如後世郡縣二為隂退有歸
之象
六三食舊德貞厲終吉或從王事无成象曰食舊德從
上吉也
三應於上以柔從剛非訟者也故不訟訟之時君臣
之際尤宜慎謹食舊德舊禄也度德受禄故曰舊德
言食則知為禄退食舊禄不敢進也此在他時則非
正在訟時則正故曰貞何為乎不去已在中勢未可
去亦在其義尚可留也然居訟之時終為厲六三處
之有道故終吉亦非無所為也或從王事不敢專成
若夫臨九三未順君命則亦可以專成易之道唯其
時而已矣無定論也訟之六三以從為吉易之為道
豈執方之士所能學哉
九四不克訟復即命渝安貞吉象曰復即命渝安貞不
失也
九四與初六應雖在訟時無終訟之象九剛四柔有
始訟終退之象人惟不安於命故欲以人力爭訟今
不訟而即於命變而安於貞吉之道也渝變也始訟
始不即命不安正雖為失道今不克訟復即命變而
安貞則今不失也道不遠人人以私意行之故失去
其私意則道在我矣何遠之有何難之有
九五訟元吉象曰訟元吉以中正也
訟誠不美然天下之事變不可得而必如舜之誅四
凶禹之征有苗湯武之征伐周公之誅管蔡孔子之
誅少正卯皆訟之元吉聖人行之無非道者元即乾
元坤元之道也其為吉大矣象曰以中正也中正道
之異名或曰五為聽訟之大人既妄增聽字又卦彖
已發其義矣乃贅乎
上九或錫之鞶带終朝三褫之象曰以訟受服亦不足
敬也
六三以柔應之有錫鞶帶之象訟不可終上九過中
失道終訟而勝獲鞶带之錫焉人心不服也故終朝
三褫聖人慮訟勝者以受助其私意故言三褫著人
心之不服又曰以訟受服亦不足敬皆所以遏人欲
眀正道也
䷆(坎下坤上)師貞丈人吉无咎彖曰師衆也貞正也能以
衆正可以王矣剛中而應行險而順以此毒天下而民
從之吉又何咎矣
師衆也貞正也用衆之道正而已矣正者易之道天
地之道日月四時之道鬼神之道人之道其名不同
其實則一於師卦曰貞貞則人心服失此則人心離
以困也能用衆而皆正可以王矣天下皆歸之何者
天下無二道故也正道丈人之道也丈人尊者之稱
天下之所尊敬之人也詩云自西自東自南自北無
思不服服其正也合乎天下之所同然者故也不得
天下之所同然者何以用其衆何以致吉與無咎吉
則成功無咎則人不怨咎雖成功而有怨咎者周衰
秦漢而下往往而是彖詳言丈人之道曰剛中而應
發九二之象也行險而順發上下二卦之象也剛則
物莫能動中則無偏無黨剛中二言皆所以眀此道
非有二物也此道合乎人心故人咸應之用師征伐
非平夷之事故曰行險非奸險之險也行險而順行
乎險中而得其道故也行險而順之道即剛中而應
之道也發眀之言不同而道無不同以此毒天下而
民咸從之矣吉矣無咎矣丈人強力而兼行乎此丈
人行人心之所同然而無不應也是以謂大易之道
象曰地中有水師君子以容民畜衆
水行地中有以容之則聚鑿一井則水聚一井鑿十
井則水聚十井一井不鑿焉則一井之水亦不聚此
無他無以容之無由而聚也是以君子容民畜衆師
衆也不特行師其臨民亦然民亦衆也豈有居上不
寬量不容衆而人心悅而服之者乎此又易之道也
卦彖未發此義於大象發之
初六師出以律否臧凶象曰師出以律失律凶也
行師之道用律為急臧善也苟不善於用則凶此古
今行師之定論斷不可易以是知聖人聰眀睿智無
所不通至於兵法亦深識其要自古善用兵者唯得
此不敗不得此雖善用兵亦有時乎敗如李廣如薛
萬徹非不善用兵以其失律故終於敗書云不愆于
四伐五伐六伐七伐乃止齊焉所以用律也兵家常
談唯整者勝此斷斷不易之論此易之道也莊子曰
順為臧逆為否蓋謂逆則不臧矣否臧不臧也用律
而不善與無律同
九二在師中吉无咎王三錫命象曰在師中吉承天寵
也王三錫命懷萬邦也
一陽五隂則五隂歸一陽一陽為主師比是也一隂
五陽則五陽歸一隂一隂為主同人大有是也大抵
隂與陽其情相得革之二女同居而不相得者皆隂
故也今五隂盡應九二之一陽則九二為主九二臣
也而人心咸歸之殊非人臣之所宜唯在師之中為
將帥則吉羣隂咸應者士咸應也何不可之有王三
錫命所以推誠盡禮於將臣也君心不篤將亦難於
受命奸譛一行首領不保何以成功象曰在師中吉
承天寵者言行師不出於私出於公有大惡亂倫虐
民衆心共怒是謂天命殛之是謂承天寵此眀衆咸
應之道也象辭亦有補爻辭之所未言者此之謂也
王三錫命懷萬邦也者此亦補爻辭之所未言王者
之所以三錫命於將臣者志不在殺也所以懷受萬
邦也彼惡大焉或亂倫焉或虐民焉屢諭莫從故命
將征之征者正其不正鋤剗亂弱所以安衆也故曰
懷萬邦也慮或者不眀三錫之義疑其志於殺也故
特眀之
六三師或輿尸凶象曰師或輿尸大无功也
輿衆也尸主也行師之法權歸一將使衆主之凶之
道也象曰大無功也甚言其不可衆所不一必無成
功九二既作帥六三居二之上有權不歸一之象
六四師左次无咎象曰左次无咎未失常也
六隂四乂所處偏有左次之象無知者以前進為快
為榮以左次為耻為辱知者不然唯其宜而已矣殺
人非君子之心則左次固其所安也未為失常道也
齊桓伐楚而次於陘春秋之所與也
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
田所以養人也而有禽焉害稼則義當去其害稼之
禽執言執其害稼之罪以為言聲罪而征之使天下
之不正者咸懼若無辭可執徒以私意欲征之則不
惟敵國怨咎舉天下皆怨咎之矣義理所在人心之
所同也長子帥師非獨指長子凡任而為帥者即長
子之謂也行師事權必出於一而後可濟若使弟子
衆主之雖所任弟子賢亦不可故曰貞凶言雖正亦
凶此義六三已發之而又言於此行師大利害自古
通患故特重復言之象又曰長子帥師以中行也中
者道之異名言權統於帥乃由中正之道而行也弟
子輿尸是人不當也非易之道也
上六大君有命開國承家小人勿用象曰大君有命以
正功也小人勿用必亂邦也
師之終功成大君有命所以賞功也正功言賞必當
功不可差失也開國封之為諸侯承家以為卿大夫
也開國承家之始其初不可用小人也於此始言勿
用者因此賞功原其始也用小人為將帥幸而成功
則難於不賞使之開國承家則害及民必亂邦也豈
聖人君國子民之大道去一害民者又用一害民者
以亂易亂必不可後世雜霸之說興逆取順守之說
興有曰用得其道則天下徂詐咸作使此非君子之
言也用一詐者天下之詐心咸興用一小人天下小
人心咸肆行一不義殺一不辜而得天下君子斷不
為也用師而用詐取勝於目前貽禍於後日其應如
嚮自有正兵之法可用諸葛亮以正兵李靖以正兵
二子之善用兵諸將無及後世之為將者胡不用此
而獨以詐歟二子之用正不用詐君子之所與也易
之道也
楊氏易傳卷四
