楊氏易傳易類
提要
(臣)等謹案楊氏易傳二十卷宋楊簡撰簡字
敬仲慈谿人乾道五年進士官至寶謨閣學
士太中大夫是書為明劉日升陳道亨所校
刻案朱彛尊經義考載慈湖易解十卷又已
易一卷書名卷數皆與此本不合所載自序
一篇與此本卷首題語相同而無其前數行
亦為小異明人凡刻古書必以私意竄亂之
萬歷以後尤甚此或日升等所妄改歟其書
前十九卷皆解經文第二十卷則皆泛論易
學之語亦間有與序文相複者今既不睹簡
之原本亦莫詳其何故也簡之學出陸九淵
故其解易惟以人心為主而象數事物皆在
所略甚至謂繋辭中近取諸身一節為不知
道者所偽作非孔子之言故明楊時喬作傳
易考竟斥為異端而元董真卿論林栗易解
亦引朱子語錄稱楊敬仲文字可毁云云豈
非簡之騖談高遠有以致之乎考自漢以來
以老莊說易者始魏王弼以心性說易者始
王宗傳及簡宗傳淳熙中進士簡乾道中進
士皆孝宗時人也顧宗傳人微言輕其書僅
存不為學者所誦習簡則為象山弟子之冠
如朱門之有黃幹又歷官中外政績卓有可
觀在南宋為名臣尤足以籠罩一世故至於
明季其說大行紫溪蘇濬解易遂以冥冥篇
為名而易全入禪矣夫易之為書廣大悉備
聖人之為教精麤本末兼該心性之理未嘗
不藴易中特簡等專明此義遂流於恍惚虚
無耳昔朱子作儀禮經傳通解不刪鄭康成
所引䜟緯之說謂存之正所以廢之蓋其名
既重不存其說人無由知其失也今錄簡及
宗傳之易亦猶是義云乾隆四十四年六月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
楊氏易傳原序
昨秋余入南銓選部陳君以所刻蘇長公易傳相示余
讀而卒業已謂竒矣頃之封司劉君功司陳君復刻楊
敬仲易傳成屬余叙余讀之又一竒也獨斯傳也明所
學也余不學其何敢序然學不可以終棄則傳言學者
不敢不致意也叙何可已夫易道大矣自周孔而後微
言絶而程朱傳行謂可以盡易而易有所不可盡也今
觀蘇氏傳雖未必盡合易旨然借易以發其自有之竒
其識雋其文雄往往道人所未經道其卒傳宜也楊氏
因易之理以發攄其所學精深融貫要在一而能通示
人專事内而不外非直探本原者能之乎要之蘇即事
以眀理楊溯源以該流譬之蘇如樝梨橘柚雜陳而皆
適於口楊則即一樝梨橘柚而凡為樝梨橘柚之類者
皆可推而味之也是二氏俱深於易求其有補於學楊
視蘇為要焉抑楊氏始因象山先生舉扇柄而得其本
心遂悟所學乃發為易傳于乾有曰君子自強不息者
即天行之健也非天行之健在彼而君子效之於此也
又曰子思不曰誠者自誠而曰自成是於誠實之外復
起自成之意失其誠矣斯語也亦猶是心也唯是健不
必效而誠不必成或疑允若茲是人皆天也不必復益
以人力也不幾於溺人以虚乎然善語道者必反其本
善察言者必抉其要慈湖先生嘗云少讀易大傳唯愛
無思也無為也寂然不動感而遂通天下之故故其傳
益則以善之不能為過之難改皆始於意意本於我知
我本無體復何遷而何改傳震又曰人唯知恐懼脩省
學者事耳謂易道精微不在是持是見者不惟不知易
亦不知恐懼脩省夫曰不能為曰難改曰恐懼脩省則
何嘗不責人之致力特其所以致者在何思何慮而不失
其寂然者耳盖用力於其本而不泛用者也譬之操舟
者然順流帆風楫櫂隨之瞬息千里是不操之操操更
力耳庸可以無操之迹遂謂其不操舟也審然者不惟
益易且益學者哉吁此與蘇傳均易之羽翼也顧湮沒
久矣待三君而始傳信大寳之顯晦有時哉然一時並
顯而三君與諸同官之志於易及易道之益眀可覘矣
獨愧余莫為倡其獨無入山舍玉之懼乎茲叙也并以
自勖云蔡國珍序
