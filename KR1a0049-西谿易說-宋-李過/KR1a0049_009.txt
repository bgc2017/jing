西谿易說卷九
宋李過撰
下經
䷨(兊下艮上)損
損有孚元吉无咎可貞利有攸往曷之用二簋可用享
彖曰損損下益上其道上行損而有孚元吉无咎可貞利
有攸往曷之用二簋可用享二簋應有時損剛益柔有
時損益盈虛與時偕行
損下益上其卦為損卦自泰變損三一陽上益上九
故下為兊而上為艮是損下益上之義也天下之人
皆有愛君之心故相與出力以奉上聖人為之斟酌
立爲一定之法夏商周之貢助徹不過什一皆損下
益上之義也其義盡見于損卦曰損有孚元吉无咎
可貞利有攸往損之始出于斯民奉上之誠心故曰
有孚必得六五之位然後可以受天下之益故曰元
吉无咎其法不過天下之中正故曰可貞出力奉上
後已得其治故曰利有攸往曷之用二簋可用享然不
可多損也謂將何用與苟有愛君之誠心不必其物
之備也野人得芹且以獻主而筐筥錡釜之器亦可
羞于王公如其益主雖二簋可用享也故彖曰二簋
應有時損剛益柔有時損益盈虚與時偕行盖多取
不若少取歲之豐歉無常不可于豐年取盈如二簋
亦有時而用也
象曰山下有澤損君子以懲忿窒欲
損澤之土以益山則澤益下而山益高損下益上之
象也君子觀此當天下奉上之時財賦充溢宜懲忿
而窒欲盖忿心不懲則必窮兵欲心不窒則必極侈
窮兵極侈則聚斂猶不足供其用矣
初九己事遄往无咎酌損之象曰己事遄往尚合志也
遄速也言下之益上農事纔已便當速往則无咎所
謂我稼既同上入執宫功之類此在下者之職也酌
損之因其奉上不可多取也宜斟酌而損之此在上
者之職也盖遄往者下人奉上之誠而酌損者上人
愛民之仁也聖人本無取民之心于損之初便言酌
損象曰尚合志也下遄往而上酌損君民之心無二
本也
九二利貞征凶弗損益之象曰九二利貞中以為志也
初酌損得其宜矣二又損則過故曰利貞征凶謂宜
以中正之法取民過征則凶也什一之法天下之中
制多取之則為桀少取之則為貉不可得而損益也
故曰弗損益之象曰中以為志也謂以中正之法為
志也以二爻得中故寓聖人立法之意
六三三人行則損一人一人行則得其友象曰一人行三
則疑也
損卦之成由此一爻上往故言損剛益柔之義謂下
卦三爻同行則損一陽以益上一陽既往一隂順下
而成應故曰三人行則損一人一人行則得其友言
剛柔損益盈虚之理也象曰一人行三則疑也言三
陽並行兩不成竒一不成耦必一陽上往然後剛柔
相應而竒耦立故三則疑己繫辭于中又取致一之
義曰天地絪緼萬物化醇男女搆精萬物化生易曰
三人行則損一人一人行則得其友言致一也
六四損其疾使遄有喜无咎象曰損其疾亦可喜也
四初應受初之益疾害也當損去蠧財害民之政使
遄往奉上者皆有樂輸其上之意如我朱孔陽為公
子裳言私其豵獻豜于公之類則无咎故曰損其疾
使遄有喜象曰亦可喜也
六五或益之十朋之龜弗克違元吉象曰六五元吉自
上祐也
六五之君受天下之益古者以龜為貝十龜曰朋十
朋言其數之多也民之奉君禮所當然不可得而辭
也故曰弗克違元吉象曰自上祐也六五居上位天
下皆祐之也
上九弗損益之无咎貞吉利有攸往得臣无家象曰弗
損益之大得志也
居損之極不可復損也宜思所以益民故曰弗損益
之則无咎而貞吉先王受地之制補助賑救之政皆
所以益民也宜以此往益之則普天之下皆國爾忘
家之臣也故曰利有攸往得臣无家象曰大得志也
聖人取民未幾而與民之意已繼之矣盖與民者聖
人之本心也故曰大得志
䷩(震下㢲上)益
益利有攸往利涉大川彖曰益損上益下民說无疆自
上下下其道大光利有攸往中正有慶利涉大川木道
乃行益動而㢲日進无疆天施地生其益无方凡益之
道與時偕行
損上益下其卦為益受損以益民君之相與也如此
古人之于民夫受百畝而凡室廬服食器用之需皆上
之人與之至于賑賙之法補助之政又有以濟其不
及盖下之人既出力以奉上上之人必有實惠以及
民此損上益下之所以為益也卦自否来損四一陽
下益初九損上益下之義也曰利有攸往利涉大川
古者君民相親相接如者耕省斂之類皆星言夙駕
以說于農郊也故曰利有攸往得衆則可以濟難故
曰利涉大川彖損上益下民說无疆在上既有以與
民恩意浹洽宜其說之无疆也上之人自上下下其
道乃益大光眀古者君民雖若等夷而君尊未嘗失
也顧以下下而光眀以益民之道往君民相得宜其
有慶㢲體居下以㢲順下何難不濟故木道乃行聖人益
民无自窮已卦動而㢲故日進无疆惟恐其不益也
天施地生其益无方凢益之道與時偕行天地益萬
物更無限極聖人益民必欲與天地同大所謂配天
其澤也故其益无方然天地之益萬物無時而不益
未嘗有止息也聖人之益民亦與天運為不息則益
道至矣故與時偕行盖損上益下聖人之本心也故
彖辭贊美之
象曰風雷益君子以見善則遷有過則改
天地之益萬物莫大于風雷長養以風發生以雷然
風所以長養萬物亦所以肅殺萬物雷所以發生萬
物亦所擊摶萬物發生長養天地興利之事也擊摶
肅殺天地除害之事也益民之事莫過于興利除害
見善則遷興利之事也有過則改除害之事也
初九利用為大作元吉无咎象曰元吉无咎下不厚事
也
初居最下受益于上正當此爻君之益民豈必其盡
出己物以與之但民生利用之具大為之興作則凡
日用飲食无非聖人之賜是千萬世無窮之益也如
作網罟取諸離作耒耨取諸益作宫室取諸大壮作
舟楫取諸涣之類所謂因民之利而利之也如此則
得元吉而无咎象曰下不厚事也謂爻中既得元吉
矣復言无咎何也盖聖人興盡天下之利未嘗以為
已功也獨以塞吾責而責而已故天下之人受聖人
之益安于自然亦不知聖人之為厚我也故曰下不
厚事也老人曰我耕田而食鑿井而飲帝力于我何
有哉皆下不厚事之謂也惟不知其益所以為益之
大
六二或益之十朋之龜弗克違永貞吉王用享于帝吉
象曰或益之自外来也
二臣位人臣受益于君者也十朋之龜言錫禮之蕃
也弗克違君命不敢辭也永貞吉受以正則吉也王
用享于帝吉人臣受益之極則左右奉璋以助祭如
相維辟公天子穆穆是也王九五也用二以助享于
帝也象曰自外來也謂五自外卦而來益已也
六三益之用凶事无咎有孚中行告公用圭象曰益用
凶事固有之也
三居下卦之上在下而長民奉君命以益民者也凶
荒札瘥益之用凶事也謂當凶荒之年宜發倉廪以
行賑救也如此則无咎有孚中行心苟自信則酌中
而行之不必待君命也事已然後用圭而告公上盖
民之食必待中覆則無及矣正如汲黯河内事象曰
固有之也謂天災流行固有之事也
六四中行告公從利用為依遷國象曰告公從以益志
也
六四近君非六三比益民之事須先告公上既從然
後行之不然則為擅命違國視民之利而遷之如盤
庚遷都之類皆所以利民也損上益下正屬此爻故
以遷國言之象曰以益志也君從臣行是以九五益
民之意而益之也
九五有孚惠心勿問元吉有孚惠我德象曰有孚惠心勿
問之矣惠我德大得志也
五君位處可為之勢有益民之實則順吾心而行之
不待問于下也如此則元吉民受實賜然後惠我德
而不忘于心矣故曰有孚惠我德象曰有孚惠心勿
問之矣惠我德大得志也民惠我德是大得天下之
心也
上九莫益之或擊之立心勿恒凶象曰莫益之偏辭也
或擊之自外來也
下四爻皆受益而上九居外无職事之閒民也古者
民有常數士農工商不易其業豈容有一不耕不織
之閒夫哉故莫益之而擊之故田不耕者出屋粟宅
不毛者有里布閒民无常職者轉移執事之類所以
然者以其立心之勿恒也古者民有常産而有常心
既无常心宜其凶也故曰立心勿恒凶象曰莫益之
偏辭也不士不農不工不商求益之偏辭也或擊之
自外来也所以擊之者以其不在四民之中自外而
來也
䷪(乾下兑上)夬
夬揚于王庭孚號有厲告自邑不利即戎利有攸往象
曰夬决也剛决柔也健而說决而和揚于王庭柔乘五
剛也孚號有厲其危乃光也告自邑不利即戎所尚乃
窮也利有攸往剛長乃終也
夬决也五陽决一陽也然一隂在五陽之上小人之
據尊位雖五陽並進而一隂在君側小人之善固結
其君而不去者也將誅君側之小人辭雖直而勢不
順自古寡謀淺慮輕舉妄動身戮而國隨以亂者皆
不眀夬决之理也故决衆小人易决一小人難衆皆
去而一獨留且據尊位而得君必其巧詐之深而未
易動也故處夬之道其為危懼戒謹之辭者不一聖
人之示後世者深矣曰夬揚于王庭小人據尊位彌
縫之計密而君不以為疑也必揚其過于王庭使人
主明知其為小人也君既信矣然後號令于衆謂將
有危事也使舉朝皆知其為小人也又告令于邑中
使舉國皆知其為小人也不利即戎小人竊威福之
權利在興兵君子于此欲舉兵以誅之則惡在君側
其勢不順而小人必勝矣故不利即戎而利有攸往
陽氣方長隂道必終往則有功也彖夬决也剛决柔
也衆剛决一柔也健而說决而和决小人之道也揚
于王庭柔乘五剛也柔乘五剛之上小人據尊位者
也必揚其罪于王庭使人主知其惡也孚號有厲其
危乃光以危事警衆而豫防之則小人不能為害其
危乃光也小人利在興兵若舉兵以應之是小人之
計中而君子敗矣所尚乃窮也然剛長至五不容一
隂之獨留往則必决故曰剛長乃終也
象曰澤上于天夬君子以施禄及下居德則忌
夫水升之則為雲降之則為雨澤氣升于天將决而
為雨夬决之象也君子既去小人當振拔困窮而施
之以禄若自居其功而澤不及下則自流于小人冒
嫉之行矣
初九壯于前趾往不勝為咎象曰不勝而往咎也
陽進而决隂初居最下至微者也趾欲動也已居最
微而欲輕動以誅君側之小人往必不勝而為咎矣
李訓鄭注未及舉事身已膏斧鉞正坐此爾象曰不
勝而往咎也
九二惕號莫夜有戎勿恤象曰有戎勿恤得中道也
二與五同德既信于君矣但謹懼而施號令于邑使
小人无所容則其勢自衰小人罪彰利在為亂故莫
夜有興兵之意九二不可啓兵端但勿恤之則其計
不行象曰得中道也以九二得中故能盡决之道也
九三壯于頄有凶君子夬夬獨行遇雨若濡有愠无咎
象曰君子夬夬終无咎也
三與上正應六在上頄也已應之壯于頄也衆陽决
隂而已與之同凶道也君子處此當以義斷夬而又
夬重絶之也獨往遇六六必與和既為所汚而能愠
怒以絶之猶可无咎象曰君子夬夬終无咎也
九四臀无膚其行次且牽羊悔亡聞言不信象曰其行
次且位不當也聞言不信聰不眀也
四與六同在君側位望已重无意除亂欲止則衆陽
並進于下勢不得安故曰臀无膚欲往則六同事心
不能斷故曰其行次且若能牽引羣陽以進則悔可
亡然四不中正又居兊與六同體非能决者雖聞此
言亦必不信象曰位不當也以所居之位不中聰不
明也以耳聰目眀為冨貴利欲所蔽故終不能自决
也自古大臣無意于决小人者皆其位望隆重而自
懷顧惜之意
九五莧陸夬夬中行无咎象曰中行无咎中未光也
五君位當夬之時尚以一隂在上獨據尊位與衆陽
之敵皆九五保祐之也莧陸至微物也蘋蘩蕰藻之
菜尚可羞于王公莧陸匹夫之所不饜而今以薦玉
食以喻小人不應至君側也為九五者决而又决决
則可以居中履正而无咎矣故曰莧陸夬夬中行无
咎象曰中未光也小人猶在上非九五之明德也
上六无號終有凶象曰无號之凶終不可長也
就爻位言之則以隂居尊位就名卦言之則陽而隂
消矣决而至此不假號令亦知其有凶矣象曰終不
可長也隂居夬終豈有復長之理
卦雖五陽决一隂而五陽皆未善初不能决二未成
决三與為應四與同體五有保佑之意以見小人為
計之密君子受其欺而不知覺聖人于爻辭反覆設
諭獨詳于他爻三四爻猶致意君子處此可以自謹
䷫(㢲下乾上)姤
姤女壯勿用取女彖曰姤遇也柔遇剛也勿用取女不
可與長也天地相遇品物咸章也剛遇中正天下大行
也姤之時義大矣哉
姤遇也一隂决盡反而在下與五陽遇故曰姤繫辭
曰作易者其有憂患乎聖人重卦至此密知後世有
非常之變重卦至姤其憂患又有甚于此者卦初六
一柔以漸而長既進而二又進而三未有咎也進而
至四則有无魚之凶進而至五則又自天之禍及進
而至上則始有上窮之吝而于卦辭則曰女壯勿用
取女一隂尚微聖人已預言女壯而戒以勿取重卦
至此其三代未有之變乎其知漢唐之女禍乎武王
數商之罪曰牝雞司晨惟家之索然不過惟婦言是
聽而已未至如後世之冠履易位也漢之吕氏猶曰
與帝並興雖制政房闥而于大臣猶有所畏憚至唐
武氏之變則矯假威福臨制天下使天下之人重跡
寢息厥角稽首以聽命而不敢作為天地為之易位
者數十載此三代以来所未前閒也聖人逆知之而
于姤卦見其義曰女壯勿用取女一隂在下方来之
勢下體為㢲㢲為長女此女必壯勿取之可也盖隂
取初爻其位不正取之必有凶也彖姤遇也柔遇剛
也柔下而與剛遇勿用取女不可與長也女子之道
易以說人一為所牽則事去矣不宜與之長也然天
地隂陽之遇不可絶也而况于人道乎咸之取女歸
妹之歸媵此天地之大義也所謂剛遇中正者此也
義又在一卦外故夫子彖辭中推廣言之曰姤之時
義大矣哉
象曰天下有風姤后以施命誥四方
天之遇萬物以風而風行必出于天聖人體天風之
象以出命而制命之權則必出于人主夫惟人主能
自有其權而大臣奉行之則天下常治權不自立而
或在奸臣或在外戚或在宦官或在女子而亂階成
矣故曰后以施命誥四方誥命出于后則無姤之變
初六繫于金柅貞吉有攸往見凶羸豕孚蹢躅象曰繫
于金柅柔道牽也
初六一隂生而五陽在上止之柅所以止車也五爻
皆剛金柅也然柔道常善扳援雖欲止之而已係于
金柅矣幸其微能貞守之則吉與之往則見凶盖一
隂位不正包藏之意已不可禦豕隂類也豕雖羸其
蹢躅不可忽也自此以往進至九五則始之變成矣
故有蹢躅之戒象曰柔道牽也以柔道扳援故陽俱
為所牽係也
九二包有魚无咎不利賓象曰包有魚義不及賓也
進而至二入而包之也魚隂類也故曰包有魚此位
尚微未有害也故曰无咎賓與主敵體者也以微賤
自守則可與主之敵體非所宜也故曰不利賓象曰
義不及賓也以義分之貴賤等級不可踰越使之及
賓則敵體矣然女子之道非能安義分者也
九三臀无膚其行次且厲无大咎象曰其行次且行未
牽也
又進而三居下體之上矣然意在蹢躅非能安于三
位也欲居則不安故臀无膚欲進則未可往故其行
次且厲危也事已危矣猶未進上體故无咎象曰行
未牽也所以次且而未進者以九五尚未為所牽也
九四包无魚起凶象曰无魚之凶遠民也
進而至四已居上體去五已逼不安隂類故曰包无
魚其進至此包藏禍心非一日之積也起則變成矣
故曰起凶象曰遠民也初爻民位至微者也扳援至
此取初遠矣故曰遠民
九五以杞包瓜含章有隕自天象曰九五含章中正也
有隕自天志不舍命也
進而至五五君位也豈柔道之所當乎瓜藤蔓之物
也謂初六也杞高木也謂九五也柔道扳援而至此
皆自九五包之也其始相遇未始不中正故曰含章
盖隂道能含其美也然不應至此必有自天之禍漢
唐之事冠履倒置天地易位宗社幾危而戶庭躡血
其變故盖有不忍言矣故曰有隕自天象曰中正也
姤之始遇固出中正義分猶存也至變故之成則心
不安命矣盖夙夜在公抱衾與禂女子之知命者也推
原所以至者只緣不安命之故
上九始其角吝无咎象曰姤其角上窮吝也
及進而至上居姤之極物極則反故吝然无咎者姤
道既吝則正道无咎盖吕氏不誅則劉室不安武氏
不滅則唐祚不復故曰吝无咎象曰上窮吝也
䷬(坤下兊上)萃
萃亨王假有廟利見大人亨利貞用大牲吉利有攸往
彖曰萃聚也順以說剛中而應故聚也王假有廟致孝
亨也利見大人亨聚以正也用大牲吉利有攸往順天
命也觀其所聚而天地萬物之情可見矣
患難方興其卦為屯難興必散其卦為涣散則求聚
其卦為萃萃而得主其卦為比萃者人情欲合各成
聚落之時也卦四隂二陽以陽為主三應于上二爻
皆隂非萃之善初應于四聚而得吉非萃之主二應
于五五正君位成萃之功大略如此曰萃亨散而復聚
則亨也宗廟者人心所係武王伐商載主而行高帝
初興立漢社稷皆以係人心也故曰王假有廟必得
九五之位然後為萃之主故曰利見大人萃不以正
其終必離故曰利貞天子祭天地皆用太牢君位既
正方用大牲故曰大牲吉既用大牲萃道成矣故曰
利有攸往彖曰萃聚也順以說剛中而應故聚也以
二體言之下順而上說五剛得中下與二應得所聚
也廟社人心所係所以假廟者示天下必有親也故曰致
孝享大人萃之主見大人得萃之正故曰聚以正至用
大牲則天命定矣如湯用元牡之類故曰順天命泛
觀天地間物蜂有屯蟻有聚鴻雁之能羣蚊蚋之雜襲
莫不羣分而自適皆其天理之不可改則萃之情見
矣
象曰澤上於地萃君子以除戎噐戒不虞
澤所以聚水水溢地上未得所歸人情涣而求聚之
象也人情未一患故不測故除戎器以戒不虞
初六有孚不終乃亂乃萃若號一握為笑勿恤往无咎
象曰乃亂乃萃其志亂也
初與四應以隂求陽宜相孚也四位不當終不成萃
故曰有孚不終心不能定去就不决故曰乃亂乃萃
萃而以理不約而合若嬰兒之號泣然雖崇物以事
之其號泣自若也為父母者一握其手則為笑矣此
見天理之萃故曰若號一握為笑四既无位進而萃
五得萃之正勿恤而往可以无咎故曰勿恤往无咎
象曰其志亂也
六二引吉无咎孚乃利用禴象曰引吉无咎中未變也
五為萃主六二為正應下連三隂相引而萃萃之吉也
故曰引吉无咎禴祭之薄也心苟相孚不必備禮故
曰孚乃利用禴象曰中未變也往而即孚其志一也
六三萃如嗟如无攸利往无咎小吝象曰往无咎上㢲
也
三應上六六既齎咨故萃而嗟如往而萃五則无咎
始嗟終萃故小吝象曰往无咎上㢲也互體為㢲五
居㢲上三居㢲下同體而萃故曰止㢲
九四大吉无咎象曰大吉无咎位不當也
四以易居上體三隂下從故曰大吉不為萃主故止
无咎以非君位終不成萃故象曰位不當也
九五萃有位无咎匪孚元永貞悔亡象曰萃有位志未
光也
五得君位為萃之主故曰有位无咎涣而方萃人情
未孚必元永貞然後悔亡盖萃而得君其卦為比元
亨比之道也萃而成比則悔亡矣故曰匪孚元永貞
悔亡象曰志未光也謂有位而情未孚故未光也惟
其如此故只成聚落
上六齎咨涕洟无咎象曰齎咨涕洟未安上也
五既正位六居五上失莘之時涕泣求五乃得无咎
故曰齎咨涕洟无咎象曰未安上也謂所處不安故
涕泣也
西谿易說卷九
