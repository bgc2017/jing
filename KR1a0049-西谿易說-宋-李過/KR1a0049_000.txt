西谿易說易類
提要
(臣)等謹案西谿易說十二卷宋李過撰過字
季辨興化人董真卿周易會通稱此書有過
自序在慶元戊午謂幾二十年而成此本佚
去其序而書中亦多闕文蓋傳抄訛脱又非
真卿所見之舊矣其書首為序說一卷分上
下經依文講解而不及繫辭以下馮椅易學
稱其多所發明而議其以毛漸三墳為信又
多割裂經文如乾卦初爻初九潛龍勿用以
下即接以象曰潛龍勿用陽在下也又接以
文言曰潛龍勿用下也潛龍勿用陽氣潛藏
初九潛龍勿用何謂也至是以君子勿用也
汨亂顛倒殆不可訓亦大為胡一桂所譏其
論爻辭為文王作謂先儒以西山等字指文
王者為鑿而說明夷一卦以上三爻為箕子
事下三爻為文王事則仍不免自亂其例蓋
過晚而喪明冥心默索不能與師友相訂正
意所獨造或不免毅然自為收視返聽用心
刻摯亦往往發先儒所未發其亂經之罪與
詁經之功固約略可以相當也乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
西谿易說原序
六經中惟大易一書可見聖人之心蓋自秦人焚滅先
王典籍後漢興逐漸收拾雖能略備如詩書二禮春
秋皆不免有散失牴牾惟易以卜筮獨存故大易一
書不經秦火為聖人全書學者欲見文王孔子之心
當於此書求之
易即理也理在物先故有是理然後有是物無是理則
無是物未有天地萬物先有天地萬物之理所謂道
在太極之先者是也於未見氣之前元有此易之理
故繫辭曰易有太極是太極困易而有也太極既判
然後有天地有萬物即得依此理故未有天地是理
隠於無形既有天地是理行乎天地隂陽君臣民物
事理之間未嘗一日廢也是理也天不能秘然後河
圖出聖人不敢私然後八卦畫天不能不以此理示
人故寓其數於河圖雖然河圖不苟出也有聖人出
然後河圖出聖人之心與天合得此理於未兆之先
不敢以為己私也於是因河圖而畫卦自夫八卦既
畫始有言語文字之可傳故未畫之先易存乎理既
畫之後則易存乎書前輩所謂畫前元有易是也
聖人既畫八卦因強名之曰易易者以變易為言也繫
辭曰易之為書也不可遠其為道也屢遷變動不居
周流六虛上下無常剛柔相易不可為典要惟變所
適又曰剛柔相推變在其中矣繫辭焉而命之動在
其中矣又曰化而裁之之謂變推而行之之謂道又
曰非天下之至變其孰能與於此蓋是理也與天地
相為變通而未嘗有所止窮也古文日月為易亦取
往來不窮之意
先儒言重卦不一王弼以為伏羲重鄭元以為神農重
孫盛以為夏禹重司馬遷以為文王重陸德明以為
伏羲畫八卦困而重之為六十四文王作卦辭周公
作爻辭據諸儒紛紛之說特未定者以未曾見三皇
易與夏商易也蓋自伏羲而下歷代各自有易已有
六十四卦先儒未之知也
繫辭中所載聖人制器取象十三卦自伏羲神農黃帝
堯舜氏已有取諸益取諸睽取諸隨取諸渙之類先
儒以謂伏羲只畫八卦卦未重而聖人能取其象者
蓋己然之理存乎天地之間聖人得此理於未兆之
先故也然亦未免為率爾之談也蓋亦未嘗見三皇
易與夏商易故也
先儒謂伏羲作網罟取離不外八純卦神農而下方取
重卦以證伏羲所畫止八卦不知伏羲作書契代結
繩之政已取諸夬矣安知其所畫止八卦哉
據山海經伏羲得河圖夏后因之曰連山黃帝得河圖
商人因之曰歸藏列山氏得河圖周人因之曰周易是
河圖不特出於伏羲氏之世也夫子曰河不出圖吾
已矣夫是有聖人出則河圖必出也故伏羲黃帝列
山氏皆得河圖而作易然神農氏制器尚象見於繫
辭甚明今所載乃遺神農氏而著列山氏未知所據
周禮太卜掌三易一曰連山二曰歸藏三曰周易杜子
春云連山伏羲易歸藏黃帝易鄭元易贊及易論云
夏曰連山商曰歸藏周曰周易釋云連山者象山之
出雲連連不絶歸藏者萬物莫不歸藏於地中周易
者言易道周普無所不偹如此則杜子春之言與山
海經合而鄭元所釋連山易歸蔵易周易之義又皆
無據恐未足憑也
按世譜羣書神農一曰連山氏亦曰列山氏黃帝一曰
歸藏氏既連山歸藏並是代號而神農氏號連山與
列山則山海經所載不應序在黃帝之後既是曰連
山又不應易名不取連山而反取乾坤要之諸儒之
說所以紛紛不定者只緣不見三皇易與夏商易耳
據本朝元豐中毛漸奉使京西至唐州得三墳書於民
家墳皆古文有曰山墳氣墳形墳蓋山墳為天皇伏
羲氏連山易氣墳為人皇神農氏歸藏易形墳為地
皇黃帝氏乾坤易其經卦皆八每卦之下皆有七卦
遂為八八六十四山墳爻卦大象曰崇山君伏山臣
列山民兼山物潛山隂連山陽藏山兵疊山象八卦
其崇山君下則有君臣相君民官君物龍之類七卦
氣墳爻卦大象曰天氣歸地氣藏木氣生風氣動火
氣長水氣育山氣止金氣殺八卦其氣歸下則有歸
藏定位歸生冤歸動乘舟之類七卦形墳爻卦大象
曰乾形天坤形地陽形日隂形月王形山水形川雨
形雲風形氣八卦其乾形天下有地天降氣日天中
道月天夜明之類七卦如此則三墳者三皇易也已
有連山歸藏乾坤之名卦亦已有六十四曰君臣民
物隂陽兵象歸蔵生動長育止殺天地日月山川雲
氣者即乾坤震巽坎離艮兊之别名也其君臣相歸
蔵定位地天降氣等卦即六十四卦之别名也
今以毛漸所得三墳易質之諸儒所載皆互相得失山
海經載伏羲黃帝氏得河圖而列山氏似失之贅杜
子春謂連山伏羲黃帝歸蔵而不著夏商文幾鹵莾
世譜以列山連山為神農代號與山海經所次又失
先後之序鄭氏所釋三易之義固可以牽合然以三
墳卦名考之如崇山君伏山臣豈有象山出雲連連
不絶之意如天氣為歸地氣為藏豈有專取歸藏於
地之意至於周易而稱周因代以顯周而已文王演
易雖在商末自武王革命之後周之子孫所世守以
為卜筮之書與三易並藏故稱周以别餘代亦猶周
書周禮之立名耳其所謂周普之義果安在哉今約
諸儒之說當至三墳毛漸所得之書而後定蓋伏羲
神農黃帝各有易其卦已重為六十四夏商周易名
特循三皇之舊耳
夏后氏連山易不可得而見商人歸藏易今行于世者
其經卦有八重卦已有六千四經卦八謂坎為犖犖
者勞也以萬物勞乎坎也謂震為釐釐者理也以帝
出乎震萬物所始條理者也餘六卦同又其餘六十
四卦名與周卦名同者三之二曰屯蒙訟師比畜履
次序大略亦同卦名不同者如謂需為傉小畜為小
毒畜大畜為大毒畜臨為林禍之類如此則文王重
易止因商易之舊今以周易質之歸蔵不特卦名用
商卦辭亦用商如屯之屯膏師之帥師漸之取女歸
妹之承筐明夷之垂其翼皆因商易舊文則六十四
卦不在文王時重自伏羲以來至于夏商其卦已重
矣方知繋辭所載取象十三卦皆當時所有之易也
故曰先儒未曾見三皇夏商易所以紛紛之說特未
定
據文王卦名用商卦辭亦用商則文王所以重之易重
個甚麽蓋商易但有卦辭而無六爻如屯卦但曰屯
不言某上某下為屯蒙卦但曰蒙不言某上某下為
蒙此惟文王之心與湯之心脗合然後能逆推得坎
上震下為屯艮上坎下為蒙之數既二卦相重便有
六畫因六畫之剛柔以推一卦之變于是繫辭焉以
斷其吉凶而謂之爻蓋文王所重重易六爻也易爻
既重於是合天地隂陽君臣民物事理之會前乎千
百世之已往後乎千百世之未來其無窮之變盡總
括於三百八十四爻而無遺矣故易自伏羲而始歴
夏商至文王而大備云
文王之易雖備然其理尚隠也越五百載而夫子生其
潛心於文王非一日也於是盡得文王之心於韋編
三絶之後始作彖象文王繫辭等以明文王之易曰
彖者所以明文王之卦辭也曰大象者所以明二象
之得為此卦也曰小象者所以明爻辭也曰文言者
所以明彖辭爻辭未盡意也曰繫辭者所以反覆易
道無窮之秘也聖人有功於文王之易者非一使當
時無夫子彖象文言等後世學者欲求文王之易信
難矣文中子曰成我者夫子也通于夫子受罔極之
恩見得聖人有功於後學與天地相為無窮也故曰
易至文王而偹至夫子而顯
然既有文王孔子之易矣自孔子而下二千年來傳易
者凡幾家竟未有得文王孔子之心者故易至夫子
而顯至先儒而晦夫子之心惟其盡合文王之心也
故能贊易如曰文王既没文不在兹乎見得文王未
嘗没每謂揚子雲作太玄以擬易亦必有所見如法
言曰春木之芚兮㨙我手之鶉兮去之五百載其人
若存兮以此觀之子雲必有所得
三易首卦先儒議論不同薛氏註歸藏以為商易首坤
自立道以來序合如此引繫辭曰立天之道曰隂與
陽皆先隂而後陽立地之道曰柔與剛皆先柔而後
剛則商易首坤為得先隂後陽先柔後剛之義然只
言商易首坤可也至連山首艮則其說窮矣易鈔云
有天地然後有萬物夏易首艮是物先乎天地也夏
易所以不傳天尊地卑乾坤之定位也商易首坤是
地尊乎天也商易所以不傳惟周易首乾後坤次六
十四卦為得天尊地卑有天地然後有萬物之義此
夏商易所以不傳而周易獨傳也其說固善然亦未
免為率爾之談以文王之道傳於禹湯若謂夏商之
易不及周是禹湯之聖不及文王安在其為相傳哉
如以夏商之易為失義理而不傳又大不可夫子故曰
我欲觀夏道是故之杞不足證也吾得夏時焉我欲觀
商道是故之宋不足證也吾得坤乾焉坤乾商易也苟
失義理而不傳則夫子曷為於此而觀道哉不知夏
商周易首卦不同蓋寓三統之義夏商周所建之正
不同夏后氏建寅以正月為歲首為人統天地二十四
位艮連於寅萬物終乎艮又始乎艮也夏正建寅艮
連於寅只得首艮商人建丑以十二月為歲首取丑未之
衝為地統坤為地商用地統只得首坤周人建子以十
一月為歲首為天統乾為天周用天統只得首乾只緣
所建之正不同故于易之首卦各見其義
先儒謂文王重易周公作爻辭余謂周公無預於易文
王在羡里中重易周公或未生就使既生必在穉齒
豈能預文王之易則為子雲家之童烏也聖人不知
此聖人者出各自擔當一件事如伏羲畫卦夏禹叙
疇文王重易夫子六經周公禮樂各自擔當一件事
不曾攙匙亂筯
又文王在縲囚中重易周公豈得預爻辭果爾則周公
同在囚也必不如此
先儒以周公為易爻辭引左傳韓宣子適魯見易象春
秋曰吾乃今知周公之德與周之所以王為周公與
爻辭之據不知宣子之歎蓋歎魯也他國不存易象
春秋而魯獨存者魯周公後也故周之典禮在焉如
必以宣子之言為證則當時所見易象與春秋並謂
周公預易象可也然則亦預魯春秋乎即此可見
然先儒言周公作爻辭者以爻辭中有王用亨于西山
王用亨于岐山語為文王亨王業事故不敢謂文王
自言遂以為周公作余謂文王事商之心天地鬼神
實臨之豈容有亨王業于岐西之意若以為周公作
尤不可夫子去文王五百歲尚能明文王之心曰三
分天下有其二以服事殷周之德可謂至德也已矣
周公為子而不明其父之心以為文王有亨王業之
意尚得為達孝也哉王用亨于西山自是隨卦之王
王用亨于岐山自是升卦之王何關文王若必以王
為文王則王用三驅王假有家亦文王耶岐山西山
固周山也以普天之下莫非王土言之則皆商之疆
理也豈容必盡指為周也哉
以文王重易正使有亨王業之意豈宜自言其事且如
夫子作春秋夾谷之會夫子實攝相事斥萊人誅侏
儒使齊人惶懼侵地復歸皆夫子之功而春秋所載
只曰夏公會齊侯於夾谷公至自夾谷齊侯來歸鄆
讙龜隂田若使無他傳記所載則後世安知其事出
于夫子聖人不欲自表如此曾謂文王乃自言亨王
業之意於易哉(春秋定十年春王正月及齊平夏公會云云)
先儒說易遇西字盡指為文王事如西山西隣西郊皆
曰文王事也其至西南得朋亦曰文王事此皆言易
之弊初何關於文王如謂東隣不如西隣為紂不如
文王果有此義豈聖人所謂明哲保身之道哉韓文
公羑里操曰臣罪當誅兮天王聖明此真得見文王
之心也文王豈怨紂哉然夫子繫辭又曰作易者其
有憂患乎具當殷之末世文王與紂之時何耶夫子
此言蓋為明夷卦發也文王事只見於明夷文王重
易至於晉明夷之事有感焉晉卦明主在上而康侯
修朝覲之禮於王有不可得者此文王之所遇也故
於明夷卦言已之事且不敢明言之婉其辭而託諸
箕子夫子贊易得其心知其不止箕子事也文王事
亦在焉故于彖中别言之曰内文明而外柔順以蒙
大難文王以之内難而能正其志箕子以之則文王
實用此卦也故就六爻分之上三爻為箕子事下三
爻為文王事於二爻象曰六二之吉順以巽也分明
顯出文王名字以示人也蓋順則文王事也文王出
羑里之難全是順天理以聖人心迹明白如此先儒
說易未有能知之者反以岐山西山為文王事豈不
負文王孔子云
先儒言易有改竄易本文者如漸卦二爻鴻漸于陸上
爻亦鴻漸于陸先儒謂自初爻鴻漸于干以次而進
至上爻當漸于天不應又漸于陸遂改陸為逵曰逵
雲衢也不知大易一書不經秦火本無牴牾安可改
竄鴻漸之所以有取于易者正以上爻鴻漸于陸者
見鴻之德先儒未能知也
又如擊辭能研諸侯之慮皆以為羡侯之二字不知易
文又安得有羡此自王弼作明爻有能悦諸心能研
諸慮語故諸儒循習之而不察夫子立言之意據繫
辭本文論乾坤易簡之道繼以能悦諸心能研諸侯
之慮定天下之吉凶成天下之亹亹者蓋聖人之易
即此心之微推而至于大而有國又大而有天下皆
不能外是理也故以諸侯代有國字以成文云耳安
得為羡耶
又先儒說易有釋解不行處則曰占辭也如漸之夫征
不復睽之載鬼一車之類皆隸之占辭殊不知三百
八十四爻皆占辭也豈特解釋不行處便為占辭聖
人之易惟其盡天地隂陽君臣民物事理之會密行
乎幽明之間可以酬酢可以佑神故君子將有為也
將有行也問焉而以言其受命也如嚮故雖占辭亦
皆天理
近世言易者又盡以三百八十四爻併卦辭盡歸之占
辭曰如此而有此占然易固卜筮之書亦不止卜筮
之書夫子固曰易有君子之道四以言者尚其辭以
動者尚其變以制器者尚其象以卜筮者尚其占然
則卜筮者易道之一端也曰尚其辭尚其變尚其象
豈止為卜筮設哉
近世學易者則曰夫子五十而後學易則亦未可以遽
言也不知五十以前皆潛心文王之日月也曰云爾
者蓋五十以後始盡得文王之心於是始作彖象文
言繫辭等曰無大過者謂無大過差於文王之心也
聖人不敢自謂盡得文王之心故曰無大過遜辭也
三墳
山墳(天皇伏羲氏連山易)
爻卦大象
崇山君(云云)伏山臣(云云)列山民(云云)
兼山物(云云)潛山隂(云云)連山陽(云云)
藏山兵(云云)疊山象(云云)
傳
崇山君崇其高君之象也(云云)
伏山臣潛伏其山臣之象也(云云)
列山民山有行列民之象也(云云)
兼山物高下相兼物之象也(云云)
潛山隂潛其山隂之象也(云云)
連山陽山之相連如陽氣也(云云)
藏山兵藏岡地内兵之象也(云云)
疊山象疊疊其山如天衆也(云云)
氣墳(人皇神農氏歸藏易)
爻辭大象
天氣歸(云云)地氣藏(云六)木氣生(云云)
風氣歸(六云)火氣長(云云)水氣育(云云)
山氣止(云云)金氣殺(云云)
傳
天氣歸聖人以禮下賢智(云云)
地氣藏聖人以藏智於國(云云)
木氣生聖人以行仁政(云云)
風氣動聖人以宣號令(云云)
火氣長聖人以明長民(云云)
水氣育聖人以教民育財(云云)
山氣止聖人以安萬國(云云)
金氣殺聖人以順天殺物(云云)
形墳(地皇軒轅氏乾坤易)
爻卦大象
乾形天(云云)坤形地(六云)陽形日(云云)
隂形月(云云)土形山(云云)水形川(云云)
雨形雲(云云)風形氣(云云)
傳
乾形天聖人以仰觀天象(云云)
坤形地聖人以辨方隅(云云)
陽形日聖人以繼明照下(云云)
隂形月聖人以命相代政(云云)
土形山聖人以正名岳鎮(云云)
水形川聖人以議法無弊(六云)
雨形雲聖人以雲瑞紀官(云云)
風形氣聖人以决治亂(云云)
據三墳卦每下有七卦皆以上卦下一字相連取名如
山墳爻卦大象之崇山君下有君臣相君民官君物
龍之類七卦餘凖此氣墳爻卦大象之天氣歸下有
歸藏定位歸生冤歸動乘舟之類七卦餘凖此惟形
墳一篇六十四卦皆將上卦下一字於第二字取名
如乾形天下卦云地天降氣日天中道月天夜明之
類七卦皆以此取名與前二墳不同撮其大略記之
以見一書之義
商歸藏易
歸藏初經
初乾其争言(云云)初坤榮榮之革(云云)
初艮徼徼鳴狐(云云)初兊其言語敦(云云)
初犖為慶身不動(云云)初離離監監(云云)
初釐燂若雷之聲(云云)初巽有鳥將至而垂翼(云云)
歸蔵齊母經
曰舊言之擇新言之念
乾屯蒙溽訟師比
小(赤畜)履泰否同人大有佷
釐大過頥困井革鼎
旅豐小過林禍觀萃稱
僕復毋亡大(毒畜)瞿散(家人)節
奐蹇荔員誠欽恒
規夜巽兊離犖兼
分歸妹漸晉明夷岑&KR2593;未濟
周易經卦
上經
乾坤屯蒙需訟帥
比小畜履泰否同人大有
謙豫隨蠱臨觀噬嗑
賁剥復无妄大畜頥大過
坎離
下經
咸恒遯大壯晉明夷家人
睽蹇解損益夬姤
萃升困井革鼎震
艮漸歸妹豐旅巽兊
渙節巾孚小過既濟未濟
西谿易說原序
