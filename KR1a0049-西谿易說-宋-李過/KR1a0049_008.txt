西谿易說卷八
宋李過撰
下經
䷣(離下坤上)眀夷
眀夷利艱貞彖曰明入地中眀夷内文眀而外柔順以
蒙大難文王以之利艱貞晦其眀也内難而能正其志
箕子以之
眀出地上眀世也眀入地中暗世也晉變而眀夷文
王之心其在是乎夫子曰作易者其有憂患乎其當
殷之末世文王與紂之時乎吾獨于晉眀夷見之晉
之君臣以禮相遇交際之盛夏商盛時亦莫不然有
如文王之事商而不免于囚箕子之事商而不免于
狂此非箕子文王之所當得也盖至此而後可以言
命重易而至眀夷離居坤下眀不當天而入于地中
其己之所遇歟揚雄曰龍以不制為龍聖人以不平為
聖人以文王之純德陟降上帝而羑里之難固不足
為文王累以事君小心天實臨之而不免于疑與囚
文王豈能釋然于其心哉故其重易也于眀夷略見
一二且婉其辭而托諸箕子越五百歲而夫子繫易
始探其心于韋編三絶之後于是乎作彖而眀言其
事曰内文明而外柔順以蒙大難文王以之利艱貞
晦其眀也内難而能正其志箕子以之又作象以繫
于爻辭之下而於内卦之六二曰六二之吉順以則
也盖文王至是而昭昭矣夫子曰文王既沒文不在
兹乎信乎其神交而精契也就六爻觀之外卦則箕
子用之内卦則文王用之卦辭利艱貞文王為箕子
發也盖内難而能正其志箕子之事也爻既言之矣
使彖不言文王之事孰知夫内眀外順以蒙大難之為
文王事耶然夫子既眀言之二千年来談易者未有
得其心者噫聖賢契合固如是之難也哉
象曰眀入地中眀夷君子以蒞衆用晦而明
日入于地眀夷之象也晦其眀以蒞衆處眀夷之世
之道也君子處亂世惟其有平治天下之志故遵養
于其間而不為苟去外雖用晦而中盖甚眀也
初九眀夷于飛垂其翼君子于行三日不食有攸往主
人有言象曰君子于行義不食也
内卦文王事初爻言其被囚而去也當眀夷之時飛
而垂翼縲其手也君子于行受縶而去也三日不食
受患之至也聖人處患難何憂哉親之過大而不怨
是愈疏也主人有言君有疑言象曰義不食也以君
臣之義言之故當不食也
六二明夷于左股用拯馬壯吉象曰六二之吉順以則
也
二言其在羑里也傷及其股謂其足梏而不得行也
用拯馬壯吉聖人已有知患難之理方其在難也人
以為難而聖人已拯壯馬以出知時之不能害己也
象曰順以則也此看得夫子盡見文王之心聖人舉
措純乎天理文王之出患難自循夫理之外不容一
毫私意詩曰帝謂文王不大聲以色不長夏以革不
識不知順帝之則文王純乎順帝則也其出羑里用
此道也司馬遷作史記乃謂閎散輩以計出文王如
此立言其得罪于聖人也不可贖
九三明夷于南狩得其大首不可疾貞象曰南狩之志
乃大得也
三言其出羑里受命為西伯也文王之化行于南國
故出而南狩伐崇庸伐密人得其大首也然文王征
伐止此而已所謂三分天下有其二以服事殷者其
事殷之心直不可得而瑕疵也故文王處眀夷則
以不可疾貞箕子處眀夷則以利艱貞二者各當其
事可也故曰不可疾貞象曰乃大得也江漢以南皆
被文王之化可謂大得志也然文王在囚而重爻猶
未出難也安知其南狩之事哉曰聖人重易千萬世
無窮之變可以逆定况于其身而當世之事變耶
六四入于左腹獲眀夷之心于出門庭象曰入于左腹
獲心意也
外卦箕子用之此言其徉狂時也入于左腹狂左道
也入于紂腹于是得紂之心意乃出紂之門庭而紂
不加罪故曰于出門庭象曰獲心意也言得紂之心
意也當是時微子不免于行道比干不免于焚炙而
箕子獨以奴免非入于左腹安可得也
六五箕子之明夷利貞象曰箕子之貞明不可息也
五言箕子之能正其志也卦辭利艱貞全屬箕子艱
者難也貞者正也言箕子處内難而其志則正也故
于此曰箕子之眀夷利貞謂如箕子之處眀夷志正
則宜也象曰眀不可息也言箕子之眀處未嘗息也
武王興縲囚釋而洪範作彛倫九疇絶而復續非晦
于昔而眀于今也天理本未嘗息也
上六不眀晦初登于天後入于地象曰初登于天照四
國也後入于地失則也
此言紂也不眀晦言明入地中不明而晦也始亦正
位故初登于天後失君道故後入于地象曰初登于
天照四國也後入于地失則也理之至當而不可過
為則君自有君之則紂失君道故曰失則
看明夷卦每謂文王之心千載而上惟夫子知之千
載而下惟韓子知之箕子之志千載而上惟夫子知
之千載而下惟柳子知之韓文公羑里操曰目閃閃
兮其凝其盲耳蕭蕭兮聽不聲聞朝不見日出兮夜
不見月與星有知無知兮為死為生臣罪當誅兮天
王聖明可謂得文王之心柳子厚作箕子廟碑有云
當是時周時未至商祀未殄微子已去比干已死向
使紂惡未稔而先斃武庚念亂以圖存國無其人誰
與共理此則人事之或然者也先生隠忍而就此其亦
有志于斯乎可謂見得箕子之心
䷤(離下㢲上)家人
家人利女貞彖曰家人女正位乎内男正位乎外男女正
天地之大義也家人有嚴君焉父母之謂也父父子子
兄兄弟弟夫夫婦婦而家道正正家而天下定矣
家人正家之道也有男女而後有夫婦有夫婦而後
有父子有父子而後有兄弟夫婦父子兄弟人之大
倫也古人自修身齊家推之于治國平天下莫不以
此卦九居五男在外也六居二女在内也齊家之道
莫先于正女女正則内治内治則外治矣故曰利女
貞據彖辭六爻皆說盡大抵男女各有其位而不相
亂也古人治家莫先于辨男女之位如内言不出于
閫外言不入于閫之類卦分内外男女之位也内卦之
位女正之外卦之位男正之故下三爻正内之事也
上三爻正外之事也女人之道其始也為人女其中
也為人婦又其終也為人母男子之道其始也為人
子其中也為人夫又其終也為人父初爻閑有家為
人女之道也二爻在中饋為人婦之道也三爻家人
嗃嗃為人母之道也即彖辭所謂正位乎内也四爻富家
吉為人子之道也五爻假有家為人夫之道也上爻
上爻威如吉為人父之道也即彖辭所謂正位乎外
也三曰嗃嗃上曰威如威如嗃嗃嚴貎也父母之道
也故曰家人有嚴君焉父母之謂也是母道亦貴乎
嚴也男女之位正則家道正家道正則天下定矣
象曰風自火出家人君子以言有物而行有恒
風自火出槖籥之火也大凡鼔鑄須是鼓得許多風
從火裏出故風自火出槖籥自有一个戶庭閫奥家
之象也就中必有模範風也火也金也器也皆有模
範君子體之言有物行有恒正家以身言行身之模
範也物恒其則也一身之模範一家之模範一家之
模範天下之模範也
初九閑有家悔亡象曰閑有家志未變也
初言為人女之道女子生則願為之有家當閑之于
未從人之時則可以无後悔也故曰閑有家悔亡象
曰志未變也女子從人則志變矣
六二无攸遂在中饋貞吉象曰六二之吉順以㢲也
二言為人婦之道婦道不敢成事故曰無攸遂職在
飲食之事故曰在中饋不與外言故曰貞吉所謂無
非無儀惟酒食是議者是也象曰順以㢲也順以從
夫也所謂以順為正者也
九三家人嗃嗃悔厲吉婦子嘻嘻終吝象曰家人嗃嗃
未失也婦子嘻嘻失家節也
三言為人母之道也嗃嗃嚴肅貌母道尚嚴太嚴則
不和故有悔而厲然與其狎而慢寧若嚴而肅故吉
若家政廢弛婦子嘻嘻然無所恐懼則失母道矣故
終吝象曰嗃嗃未失也謂雖母過嚴道未失也若嘻
嘻則失節矣
六四富家大吉象曰冨家大吉順在位也
四言為人子之道子而克家則其家冨矣故曰富家
大吉象曰順在位也居㢲體㢲順也言在子之位而
能順事父母也
九五王假有家勿恤吉象曰王假有家交相愛也
五言為人夫之道居五應二二盡婦道五假而有之
五君位故曰王假有家得内助則无憂矣故曰勿恤
吉象曰交相愛也
上九有孚威如終吉象曰威如之吉反身之謂也
上言為人父之道父子相遇必以誠故曰有孚義方
之訓必以嚴故曰威如此家道之終也一卦六爻皆
善父子夫婦男女皆得其正也一家皆正則有終而
吉矣象曰反身之謂也推原所以致吉由修身而致
也盖修身則家齊家齊則國治國治則天下平矣
卦中六爻不惟男女之位定剛柔之位亦不可易上
父道也父道貴嚴以九居之五夫道也夫道貴義以
九居之四子道也子道貴順以六居之三母道也母
道貴嚴以九居之二婦道也婦道貴順以六居之初
女子之道安得用剛盖女子之未從人也當以禮自
防不然則為不有躬之女故亦以九居之六爻剛柔
皆當所以為家道之善
䷥(兊下離上)睽
睽小事吉彖曰睽火動而上澤動而下二女同居其志
不同行說而麗乎明柔進而上行得中而應乎剛是以
小事吉天地睽而其事同也男女睽而其志通也萬物
睽而其事類也睽之時用火矣哉
睽離也離與合對天下之物不遽合也必以離而合
聖人重卦兊下離上名卦以聧澤性潤下火性炎上
固相違也取義為睽然水火未嘗不相為用也是以
睽而合也卦辭口睽小事吉當睽之時未可遽合也
其合必以漸故小事吉彖曰火動而上澤動而下水
火之性睽也二女同居其志不同行離與兊二女也
女子始雖同居終不同行各從所適也此聖人取睽
之義也然天下未有不以睽而合者曰小事吉盖就
卦中以二象言之雖睽以六爻言之下三爻居說體
上三爻居明體離以麗也以說而麗乎明終必合也
六五以柔居上體得中而下應九二之剛為剛柔正
應故可以有事也以睽之功用言之大而天地則日
月星辰之相為紀風雨霜露之相為教隂陽寒暑之
相為亭毒山岳川凟之相為融結莫不以睽而相合
者至于人則男女之相求賓主之相交君臣之相遇
朋友之相親莫不以睽而合者微而至于物則金木
水火土之相為用鹹酸甘苦之相為味玄黃赤白之
相為文金石絲竹之相為節又莫不以睽而成功者
故曰天地睽而其志同男女睽而其志通萬物睽而
其事類則睽之一卦思過半矣六爻中綱領甚好人
倫有五父子兄弟其本同也不以聧而合夫婦君臣
朋友則以睽而合者也故初以四言朋友之聧二與
五言君臣之睽三與上言夫婦之睽盖三者不睽則
不能合也
象曰上火下澤睽君子以同而異
火炎上澤潤下物之睽也而水火未嘗不相為用是
以睽而同也同而異異而同異同之理惟君子能知之
初九悔亡喪馬勿逐自復見惡人无咎象曰見惡人以
辟咎也
初與四言朋友之睽以剛應剛朋友以義合也同德
相求其交以誠故曰悔亡然有喪我而去者不必逐
之聽其自復可也盖朋友之道不可預為决擇惡人
之來不可絶也見之則无咎孔子于孺悲陽貨亦為
盡禮也子夏所謂我之不賢與人將拒我如之何其
拒人也比之可者與之不可者拒之則狹矣
九二遇主于巷无咎象曰遇主于巷未失道也
二五君臣之位故言君臣之睽君臣之以睽而合者
非有所謂堂陛之素半面之雅也故曰遇主于巷伊
尹之莘野太公之渭濱諸葛孔眀之草廬皆自巷遇
主也故當事勢睽離之時君臣相求必欲拘堂陛之
常分則賢者无自而進矣遇主于巷處睽之時則然
未矢道也
六三見輿曳其牛掣其人天且劓无初有終象曰見輿
曳位不當也无初有終遇剛也
三與上應言夫婦之睽矣夫婦之道其未合之時皆
判然也未知上為己之應也輿曳牛掣見其車敗也
其人髠首而劓鼻見其人刑也然車非真敗人非真
敗人非真刑也以禮自防无因而至者皆強暴也故
見其敗且刑然賴乎始之睽故有終之合也故曰无
初有終不如是則不有其躬矣
九四睽孤遇元夫交孚厲无咎象曰交孚无咎志行也
四與初應所以睽者上不下接也四居上體故睽孤
在四以九居初元善之夫也四能往遇則交孚而相
得矣又須嚴厲自將則无咎盖交際之心不可不孚
而終始之義不可不敬所謂晏平仲善與人交久而
敬之是也象曰志行也朋友以義合則其志同矣
六五悔亡厥宗噬膚往何咎象曰厥宗噬膚往有慶也
五與二應睽而相遇情好欵密宜悔之亡也二五正
應本同宗也委巷相遇誓言之信不必㰱牲之備也
噬膚可矣古人有齧臂以相盟者噬膚之謂也然後
不輕就也義在則往故曰往何咎象曰往有慶也君
臣以義合其慶可知也
上九睽孤見豕負塗載鬼一車先張之弧後說之弧匪
寇婚媾往遇雨則吉象曰遇雨之吉羣疑亡也
上九六三之夫也當睽之時其見三也見豕負塗見
其行也載鬼一車見其怪也先張之弧欲與之敵也
後說之弧又欲與之親也上離也三坎也以離遇坎
則敵也然上九也六三也以六應九則又親也是匪
寇也乃婚媾也見豕見鬼張弧說弧皆妖穢乖邪之
事隂陽氛沴所致隂陽和則無是矣故往遇雨則吉
雨隂陽和也象曰羣疑亡也夫婦之情合則向者敗
刑汙怪之疑盡解矣
䷦(艮下坎上)蹇
蹇利西南不利東北利見大人貞吉彖曰蹇難也險在
前也見險而能止知矣哉蹇利西南往得中也不利東
北其道窮也利見大人往有功也當位貞吉以正邦也
蹇之時用大已哉
蹇滯也何以滯遇難而滯也天下之為君子之學者
莫不欲得時行道中天下而立定四海之民然後隂
陽消長與時偕行君子之道不能常通也則遇險而
正姑退以自守以大吾所養天苟有平治天下之意
雷雨作而朋至斯孚矣此聖之所以處蹇也卦坎上
艮下坎難也艮止也見難而止也曰利西南不利東
北坎艮東北之卦也合而成蹇故不利東北舍東北
而西南則蹇退矣利見大人九五也得與五遇則蹇
道亨矣人主造命者也天下之貧冨貴賤窮達亨否
皆由其軒輊蹇所以利見大人也然未可遽往也故
曰貞吉彖蹇難也險在前也見險而能止知矣哉知
時之不可為而止惟如者能之小人行險以求利自
以為知人見其未嘗不愚也難不在西南故往則得
中難在東北失道而行宜其窮也大人蹇之主謂九
五有大蹇之志往遇之則有功也卦中六久各當其
其可君子體之是惟無用用則正君國定矣故曰以
正邦也惟不終蹇也則蹇之時用大矣哉
象曰山上有水蹇君子以反身修德
山上有水止水也夫水之流斯為川塞斯為淵塞而
不流蹇之象也然水居山上其畜益大君子觀之反
身修德以大其所養則如萬仞之淵决而濟物之功
成矣
初六往蹇来譽象曰往蹇來譽宜待也
以柔在下去五最遠往而遇險必蹇不若退而自修
以成君子之名故曰往蹇来譽象曰宜待也以待時
之可也
六二王臣蹇蹇匪躬之故象曰王臣蹇蹇終无尤也
五爻皆往蹇而来二獨不言而曰王臣蹇蹇盖他爻
非有官守者也二與五為正應居王臣之位進退不
能自必也前遇互體為二坎蹇而又蹇也處重蹇之
下遇難而死難可也所以然者既已委質為臣去就
不由己也故曰匪躬之故象曰終无尤也謂能匪躬
則臣節无尤矣
九三往蹇來反象曰往蹇來反内喜之也
三臨于險而居艮得所止者也往遇蹇則退而自反
故曰往蹇来反象曰内喜之也言反之得所樂也
六四往蹇來連象曰往蹇來連當位實也
五非四應往則必蹇三善于止不若退而連故曰往
蹇來連象曰當位實也三有實德己與之連而得當
也
九五大蹇朋來象曰大蹇朋來以中節也
以九五之君正位在乾卦則賢者雲龍風虎之會也
而處蹇之世使在下者皆懷有不自滿之意而去其
為九五之累多矣五有剛徤中正之德大亨天下之
蹇使之各以朋類而来則賢者無濡滯之歎故曰大
蹇朋来象曰以中節也賢者無濡滯之歎則得喜怒
哀樂之正故曰中節
上六往蹇来碩吉利見大人象曰往蹇来碩志在内也
利見大人以從貴也
碩大也六往過蹇退而得五五已有大蹇之志矣故
曰往蹇来碩吉利見大人象曰志在内也上位在外
來與五遇故曰志在内也陽貴隂賤利見九五故曰
以從貴也
䷧(坎下震上)解
解利西南无所往其來復吉有攸往夙吉彖曰解險以
動動而免乎險解解利西南往得衆也其來復吉乃得中
也有攸往夙吉往有功也天地解而雷雨作雷雨作而
百果草木皆甲拆解之時大矣哉
蹇變而解坎險居下震動居上動而出乎險難解之
象也曰利西南无所往其來復吉有攸往夙吉此卦
乃蹇卦之反處蹇之時則利西南无所往而來復則
得吉如往蹇來反之類今蹇散為解則向之利西南
无所可往而來反則得吉者今可以有所往而豫知
其得吉也故曰有攸往夙吉先儒不知卦自蹇來反
遂牽于無所往吉又有攸往吉故其說不定彖曰解
險以動動而免乎險解震在坎上動處險之外是動
而免乎險也難在東北則利在西南宜其得衆也其
來復吉乃得中也未可往則以來往為中也今難既
險則往而有功矣是以有所往為功也盖天地之理
不終難也難極則必解天地未解之時則雲雷為屯
天地既解則雷雨作萬物皆有發生之意矣當君子
未解難之時天下之人在虐政膏火中人未知有生
生之所君子既解難則人命始有所迓續矣故解之
時大矣哉
象曰雷雨作解君子以赦過宥罪
雲雷未成雨為屯雷雨既作為解隂陽之氣鬱結而
解散則成雨難解之象也當難解而赦過宥罪與之
日新則小人无所疑也
初六无咎象曰剛柔之際義无咎也
六爻二陽而四陰當君子解小人之象時小人尚據
尊位盖解卦為患難方解之始小人猶未去君子正
當用力九二九四當解之責六三六五上六為在位
小人初六一隂居二陽之下是自知退聽者也小人
自知退而咎之可也盖君子不為己甚象曰剛柔之
際義无咎也初六一柔本在上體反而居下與二陽
相遇宜其无咎也
九二田獲三狐得黃矢貞吉象曰九二貞吉得中道也
二為解難之君子田獲三狐得黃矢盖三則為羣謂
上二隂也必盡小人之羣而得之而利器未嘗失獲
狐得矢不遺一鏃也以此解難得正而吉也象曰得
中道也以二得中故為解難之善
六三負且乘致寇至貞吝象曰負且乘亦可醜也自我
致戎又誰咎也
當解難之時六隂也猶據下卦之上小人而乘車也
據非其所其禍必至故曰負且乘致寇至象曰負且
乘亦可醜也非其所據衆所恥也自我致戎又誰咎
也禍自己致又將誰咎繫辭子曰作易者其知盗乎
易曰負且乘致寇至負也者小人之事乘也者君子
之器也小人而乘君子之器盗思奪之矣上慢下暴
盗思伐之矣慢藏誨盗冶容誨淫易曰負且乘致寇
至盗之招也
九四解而拇朋至斯孚象曰解而拇未當位也
拇最下以九居四為解難之君子而下應初六猶有
保祐小人之意必解去之則君子之朋至而相孚矣
象曰未當位也四不得中故有此戒
六五君子維有解吉有孚于小人象曰君子有解小人
退也
六五為解之主已居君位當解之時小人猶得君而
未去然君子之解不可已也六五何以處之孚于小
人使之自為去就以避賢者路可也象曰君子有解
小人退也言君子必解難則小人自當退也
上六公用射隼于高墉之上獲之无不利象曰公用射
隼以解悖也
既解至五而隂猶據六是在高墉之象也公謂九四
也必射而獲之然後盡解道之善而解道成矣盖此
一隂獨據高位竊威福之權而在己者解而不獲必
反為害所謂斷蛇不殊者也象曰以解悖也獲此一
隂則亂去矣繫辭子曰隼者禽也弓矢者器也射之
者人也君子藏器于身待時而動何不利之有動而
不括是以出而有獲語成器而動者也必成器而後
動謹之至也
西谿易說卷八
