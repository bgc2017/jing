春秋說卷十一宋洪咨夔撰
僖公下
八年春王正月公會王人齊侯宋公衛侯許男曹伯陳
世子欵盟于洮鄭伯乞盟
逃者匹夫之行乞者塗丐之節春秋疾鄭之反覆故
其辭皆特筆夫伯業一出於假惟其假也故隨假而
隨歸是會假王人以為重逃盟之鄭乞盟不暇苟能
躬脩王覲奉王靈以號令列國誰敢不從澗瀍在望
一葦可杭王人能來桓公不能往其何以固狙詐攜
貳之心哉王人雖微諸侯北面受盟於其下冠履常
分百世不與易也
夏狄伐晉
齊人伐戎以來戎寖衰而狄獨強入邢入衛交亂中
國桓公方經營南方之楚未暇及狄隨其病而療之
亦不敢肆惟晉不與諸侯會盟狄窺其孤敢為是伐
信中國不可無伯也
秋七月禘于大廟用致夫人
左氏致哀姜榖梁致成風公羊致聲姜其說雖不同
而哀姜與弑不可祔姑成風妾母不可配夫聲姜不
見納幣逆女之本末皆致所不宜致也王者禘其祖
之所自出魯僣用之已非禮又以致非所宜致之夫
人失禮甚矣前禘以吉行今禘以致用周公其衰一
至於此
冬十有二月丁未天王崩
自齊之伯天王不見於經者數十年僅以崩書天下
知有伯主不知有王也天下有王而柄下移伯主之
罪也惠王之崩魯不會葬天王何耶
九年春王正月丁丑宋公御說卒
通喪之廢久矣春秋以人子忘三年之愛隨事著貶
衛侯晉卒惠公從齊與魯戰雖書葬不書子宋公御
說卒襄公從齊與宰周公會雖書子不書葬夫有疆
場之事腰絰衽革猶可自諉從人會伐初非有甚不
得巳者而父死不葬假變禮以便其私三綱淪矣襄
公葬其夫人醯醢百甕明器而實之何厚於伉儷而
薄於親也
夏公會宰周公齊侯宋子衛侯鄭伯許男曹伯于葵丘
周公以三公為冢宰相成王宰周公其職也坐而論
道謂之三公作而行之謂之士大夫面槐之位豈以
供行李之役哉前是咺糾失冢宰之尊親行人之事
猶未兼公也今兼乎公矣論道經邦師保左右自足
以尊天子而懷諸侯開明堂而覲萬國顧僕僕焉趨
伯主之會與王人微者相後先已則屈矣如王朝之
體何是時惠王崩襄王立而有太叔帶之難桓公誠
有志於定王室率六國執壤奠以修康王尸位之禮
宰周公帥諸侯入應門如太保畢公故事子帶將震
栗退聽之不暇而伯主養尊不朝公宰降尊下會奸
宄有所窺而動何以戢戎心而遏亂萌且王使宰孔
賜齊侯胙既知威顔咫尺獨不能一近穆穆之光乎
伯業莫盛於葵丘之會而東略西否已不逃於逆料
君子是以為桓公惜
秋七月乙酉伯姬卒
九月戊辰諸侯盟于葵丘
諸侯不序即會葵丘之諸侯也諸侯自盟宰周公先
歸不與也洮盟王人而首止不敢盟世子葵丘不敢
盟宰周公知所尊矣會以夏盟以秋易時之久人無
怠心信伯業之隆也然始焉不歃而五禁明終焉震
矜而九國叛伯業自此畫矣夫惟王道而後體天行
健自強而不息
甲子晉侯詭諸卒冬晉里克殺其君之子奚齊
君有不仁臣不可以讎其君父有不慈子不可以讎
其父驪姬嬖欲立其子而譖殺太子申生獻公誠失
君父之道矣臣子不得而讎也里克為申生傅既不
能護存之有去而已又不能去乃於喪次殺受命繼
位之奚齊是讎其君也申生垂死猶以君老子少為
身後憂而克殺之豈不重申生之憂哉書殺其君之
子克讎君之心著矣
十年春王正月公如齊
公以齊得立十年始朝齊桓公之待列國簡節疎目
如此宜其為五伯之盛也
狄滅溫溫子奔衛
桓王與鄭人蘇忿生之田溫其一也蘇子國溫近在
畿内狄為無道而滅之中國其無人乎狄入邢衛齊
伯業方張能救而城之大義所激狄為之退聽者七
八年至於盟甯母以招携狄遂伐晉會葵丘而起叛
狄又滅溫以中國盛衰為外寇叛服之候自古然也
晉里克弑其君卓及其大夫荀息
忿心如山莫遏其高怨心如河莫測其深里克一萌
讎君之心剚刃驪姬之二子若刈草菅然何其惨也
奚齊以未葬稱子卓以逾年稱君前殺後弑覆出為
惡而惡愈甚與慶父再弑子般閔公同而及其大夫
荀息息許竭股肱之力繼之以死疑若白圭之玷矣
然申生既沒夷吾重耳與奚齊卓皆戎出長少不齊
其為庶等奚齊則命嗣卓其母弟嬖庶奪嫡咎在獻
公不在息息之始傅奚齊終輔卓顧託之命有所承
矣故以死徇君而不失職
夏齊侯許男伐北戎
晉殺其大夫里克
天下無中立之事國語紀驪姬隂託里克之妻克守
不定遂有中立之說克傅太子所難者克克若不變
太子可安既不能存於義當去又不能去而連弑二
君原其患得患失之心欲以中立求生免禍而禍卒
不能免荀彧之流也稱國以殺殺當其罪其稱大夫
蓋殺於惠公又將圖我之疑而不正其弑君之戮
秋七月
冬大雨雪
冬而雪宜也以大故書
十有一年春晉殺其大夫㔻鄭父
㔻鄭里克黨也克見殺㔻鄭在秦謀出晉君以濟私
怨罪宜討矣然夷吾之立民不見德前日專殺一大
夫今日專殺一大夫而祁舉七輿大夫皆不免刑何
濫乎君之視臣如草芥何以能國
夏公及夫人姜氏會齊侯于陽榖
赫赫姜嫄其德不回聲姜之德回矣婦人送迎不踰
閾陽榖之會夫婦偕焉桓公會齊侯於濼與夫人遂
如齊拉脅之禍覆轍不遠公豈甘心蹈之哉溺其所
甚愛忌其所可戒也况疇昔會陽榖齊侯委端朝諸
侯今幾何時乃與魯夫人參會於此伯德其日衰乎
秋八月大雩
冬楚人伐黃
十有二年春王三月庚午日有食之
日食於朔則書朔庚午晦也十年之間食者三先是
食於楚人滅弦之歲後是食於楚人伐徐之歲今兹
食於楚人滅黃之歲天王無剛明之德以照臨四海
而伯擅其權伯主無純一之志以力奬王室而□夏
寖有離心陽失其道隂得以干之狄滅溫而莫救戎
伐京師而莫討其為中國患非一楚也故讁見於天
若是其數
夏楚人滅黃
江黃道栢方睦於齊弦子恃之而不事楚楚滅之弦
之滅黃之憂也黃恃諸侯之睦於齊不共楚職楚又
滅之非楚能滅之齊滅之也貫之盟陽榖之會江黃
慕齊舍楚而來與侈然一時之盛楚人之力非不能
即討其叛乃遲之十餘年而後發盻盻然竊窺伯德
之勤怠以為進退未嘗一日忘也初滅弦以嘗齊齊
不救知其怠矣未幾狄滅溫亦不救知其荒矣於是
遂啓伐黃之謀自冬而夏黃人效死以守國者非不
力忍死以待齊者非不切而遠不能救卒如管仲之
料齊誤黃黃誤弦也書滅弦滅黃皆罪伯
秋七月
冬十有二月丁丑陳侯杵臼卒
十有三年春狄侵衛
政刑明則敵國不敢侮忠信孝悌修則可撻堅甲利
兵内治誠張外難不足弭也文公乘衛為狄滅之後
靡廢不舉宜若可以禦外難矣而狄之虔劉曾不為
之少殺蓋雖能存其亡未能彊其弱也而狄不忌伯
亦無所懲艾焉爾伯主以攘夷尊夏為業伐戎伐楚
尚禦其侮狄伐邢入衛伐晉滅溫獨未嘗一辭問其
罪彼固傲岸軒張謂莫已若故復有是舉齊果何所
怯於狄不一懲之也是時楚人滅黃淮夷病把狄侵
衛侵鄭諸戎伐京師入王城外侮交侵肆無忌憚伯
業之衰一至於此吁誠者物之終始始之攘夷尊夏
不出於誠終將若之何哉
夏四月葬陳宣公
公會齊侯宋公陳侯衛侯鄭伯許男曹伯于鹹
好大之心騁則逐遠而遺近徇義之志移則舍重而
趨輕隨之係小子失丈夫累於私也宰孔謂東略之
不知西則否矣蓋京師在齊之西其經營西事畫於
葵丘之會而以區區驕盈之心夸示四方將略於東
矣是會為淮夷病把故東略以為會淮之張本非急於
謀王室也時子帶作難諸戎輔之秦晉伐戎以救周
而齊不救方且遣管仲平戎仲孫湫致諸侯以戍周
夫不能戢戎而平戎不能靖周而戍周誠於為王室
謀者果如是乎故春秋於此數事皆不書
秋九月大雩
冬公子友如齊
十有四年春諸侯城緣陵
舉事以氣為主志氣之氣愈久而不折血氣之氣雖
強而易衰淮夷病把會八國於鹹以謀之公子友如
齊春諸侯城緣陵以如齊觀之則齊侯先返其國銳
者憊矣齊侯先返其國諸侯自為把城身處其逸人
供其勞授役庀工莫相統一無怪乎器用不具城池
未固而去為惠不終也城邢城楚丘城緣陵皆有救
災䘏難存亡繼絶之義而緣陵之城總舉諸侯譏桓
為可知
夏六月季姬及鄫子遇于防使鄫子來朝
鄭忽配而後廟季姬先與鄫子遇而後歸女德微矣
昏禮廢矣世謂公愛姬使自擇耦而為是遇未面遽
親誠有不近人情者蓋姬許嫁已久公怒鄫子之不
朝而未歸故遇於防使朝而請其歸耳入春秋以來
鄫未嘗通於魯乃為姬所使而來朝易曰夫子制義
從婦凶也鄫子從婦若此宜其有用社之凶
秋八月辛卯沙鹿崩(按自此至僖公三十三年永樂大典並闕今祇錄經文)
狄侵鄭
冬蔡侯肸卒
十有五年春王正月公如齊
楚人伐徐三月公會齊侯宋公陳侯衛侯鄭伯許男曹
伯&KR0576;于牡丘遂次于匡公孫敖帥師及諸侯之大夫救
徐
夏五月日有食之
秋七月齊師曹師伐厲
八月螽
九月公至自會
季姬歸于鄫
己卯晦震夷伯之廟
冬宋人伐曹
楚人敗徐于婁林
十有一月壬戌晉侯及秦伯戰于韓獲晉侯
十有六年春王正月戊申朔隕石于宋五是月六鷁退
飛過宋都
三月壬申公子季友卒
夏四月丙申鄫季姬卒
秋七月甲子公孫玆卒
冬十有二月公會齊侯宋公陳侯衛侯鄭伯許男邢侯
曹伯于淮
十有七年春齊人徐人伐英氏
夏滅項
秋夫人姜氏會齊侯于卞
九月公至自會
冬十有二月乙亥齊侯小白卒
十有八年春王正月宋公曹伯衛人邾人伐齊夏師救
齊五月戊寅宋師及齊師戰于甗齊師敗績狄救齊
秋八月丁亥葬齊桓公
冬邢人狄人伐衛
十有九年春王三月宋人執滕子嬰齊夏六月宋公曹
人邾人盟于曹南鄫子會盟于邾己酉邾人執鄫子用
之秋宋人圍曹
衛人伐邢
冬會陳人蔡人楚人鄭人盟于齊
梁亡
二十年春新作南門
夏郜子來朝
五月乙巳西宫災
鄭人入滑
秋齊人狄人&KR0576;于邢
冬楚人伐隨
二十有一年春狄侵衛
宋人齊人楚人盟于鹿上
夏大旱
秋宋公楚子陳侯蔡侯鄭伯許男曹伯會于盂執宋公
以伐宋
冬公伐邾
楚人使宜申來獻捷
十有二月癸丑公會諸侯盟于薄釋宋公
二十有二年春公伐邾取須句
夏宋公衛侯許男滕子伐鄭
秋八月丁未及邾人戰于升陘
冬十有一月己巳朔宋公及楚人戰于泓宋師敗績
二十有三年春齊侯伐宋圍緡
夏五月庚寅宋公玆父卒
秋楚人伐陳
冬十有一月把子卒
二十有四年春王正月
夏狄伐鄭
秋七月
冬天王出居于鄭
晉侯夷吾卒
二十有五年春王正月丙午衛侯燬滅邢
夏四月癸酉衛侯燬卒
宋蕩伯姬來逆婦
宋殺其大夫
秋楚人圍陳納頓子于頓
葬衛文公
冬十有二月癸亥公會衛子莒慶盟于洮
二十有六年春王正月己未公會莒子衛甯速盟于向
齊人侵我西鄙公追齊師至酅弗及夏齊人伐我北鄙
衛人伐齊
公子遂如楚乞師
秋楚人滅夔以夔子歸
冬楚人伐宋圍緡
公以楚師伐齊取榖公至自伐齊
二十有七年春把子來朝
夏六月庚寅齊侯昭卒秋八月乙未葬齊孝公
乙巳公子遂帥師入把
冬楚人陳侯蔡侯鄭伯許男圍宋十有二月甲戌公會
諸侯盟于宋
二十有八年春晉侯侵曹晉侯伐衛
公子買戍衛不卒戍刺之
楚人救衛
三月丙午晉侯入曹執曹伯畀宋人
夏四月己巳晉侯齊師宋師秦師及楚人戰于城濮楚
師敗績楚殺其大夫得臣
衛侯出奔楚
五月癸丑公會晉侯齊侯宋公蔡侯鄭伯衛子莒子盟于
踐土陳侯如會公朝于王所
六月衛侯鄭自楚復歸于衛衛元咺出奔晉
陳侯欵卒
秋把伯姬來
公子遂如齊
冬公會晉侯齊侯宋公蔡侯鄭伯陳子莒子邾子秦人
于溫天王狩于河陽壬申公朝于王所
晉人執衛侯歸之于京師衛元咺自晉復歸于衛
諸侯遂圍許曹伯襄復歸于曹遂會諸侯圍許
二十有九年春介葛盧來
公至自圍許
夏六月會王人晉人宋人齊人陳人蔡人秦人盟于翟
泉
秋大雨雹
冬介葛盧來
三十年春王正月
夏狄侵齊
秋衛殺其大夫元咺及公子瑕衛侯鄭歸于衛
晉人秦人圍鄭
介人侵蕭
冬天王使宰周公來聘公子遂如京師遂如晉
三十有一年春取濟西田
公子遂如晉
夏四月四卜郊不從乃免牲猶三望
秋七月
冬把伯姬來求婦
狄圍衛十有二月衛遷于帝丘
三十有二年春王正月
夏四月己丑鄭伯捷卒
衛人侵狄秋衛人及狄盟
冬十有二月己卯晉侯重耳卒
三十有三年春王二月秦人入滑
齊侯使國歸父來聘
夏四月辛巳晉人及姜戎敗秦師于殽
癸巳葬晉文公
狄侵齊
公伐邾取訾婁秋公子遂帥師伐邾
晉人敗狄于箕
冬十月公如齊十有二月公至自齊
乙巳公薨于小寢
隕霜不殺草李梅實
晉人陳人鄭人伐許
