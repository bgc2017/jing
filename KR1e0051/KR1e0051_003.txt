春秋說卷三宋洪咨䕫撰
桓公上
元年春王正月公即位
位天位也有天德者可以居之君初嗣位稱子踰年
改元行即位之禮而後稱公重居正之始也鼎之象
曰君子以正位凝命位得其正則行之於身布之於
國無一不得其正而天命為可凝隠公以攝自詭非
正也公以簒立不正抑甚焉方隠之攝公固望其踐
將遜之言日復一日歲復一歲久假之怨深矣羽父
逆探其心反譖之遂成鍾巫之變紾臂得食公之罪
尚焉逃天王不討與國不問嫁其罪於寪氏而揚揚
行即位之禮如嗣立之常天理滅矣故春秋不没其
實以著其無忌憚之心
三月公會鄭伯于垂鄭伯以璧假許田夏四月丁未公
及鄭伯盟于越
矙人之危而撼之所圖無不濟乘人之疑而劫之所
請無不從盖人方處危疑之地其心虚其氣歉弦聲
可以落雁鞭影可以行馬狐鳴可以嘯衆鶴唳可以
走敵中其機也鄭伯前以祊歸我志在許田而田未
入者魯如京師朝宿之所隠公難於輕與猶擬議而
未决公犯天下之大惡人得而討此心盖搖搖其危
矣莊公坐窺其機謂許田可撼而劫於是要公為垂
之會以璧而請之名假以飾其謙實劫以濟其欲公
亦幸於大僇之不問屏息退聽以田歸之隠公累年
反覆躊躇而遲於與者一旦墮其掌握中矣凡弑立
之君列於會盟則不復討故公亦乘其獲田之喜約
為于越之盟兩得所欲豈暇顧義理之安哉
秋大水
水生于天一成于地六浮天行地周流不息如人之
氣血運於一身之中不適其平則四肢百骸皆為受
病之處此所以居五行之先也况天人精祲相為感
通公之逆節悖理以陰干陽人飲其忿天泄其怒故
水不潤下之變於初年見之
冬十月
二年春王正月戊申宋督弑其君與夷及其大夫孔父
孔父義形于色隠然有虎豹在山之勢故華督必先
翦孔父而後敢行無君之志賢者之係國安危係世
有無若此可不重乎魯大惡春秋每為之諱使大惡
果可以諱而隠亂賊將肆行而莫之畏綱常不立矣
故假他國以行王法而魯之罪自著宋督之弑執簡
謹書昭然如日月公于此不待壊室瀦宫而獄已蔽
矣孔父書大夫以勸臣子之不失職
滕子來朝
隠末年滕偕薛來朝書侯公立來朝書子自此終春
秋之世以子書時王所黜也或疑周之號令不行于
諸侯久矣何能黜滕之爵然能錫命則能黜爵矣王
政不綱能黜小國之爵不能黜大國之爵而賞行于
其大罰行于其小尤見衰世之政若謂以朝簒君春
秋降而為子則會盟之齊鄭皆可降何獨施于滕且
惡惡及子孫乎若謂自貶以損貢如子産稱鄭伯男
也之類則前年方以長薛為榮今遽自貶二等以辱
其先非人情也榖梁註為長凡諸侯之朝于公直書
來朝其貶自見
三月公會齊侯陳侯鄭伯于稷以成宋亂
大宰督與司馬孔父爭柄於是外交公子馮以傾之
既殺孔父遂弑殤公而立馮此宋亂之所由來也而
宋亂猶未成者有能討賊誅督亂根絶矣公以賊黨
賊合齊陳從鄭為稷之會取賂而立華氏督既相莊
公又相閔公歷二十九年宋萬弑閔公然後殺之於
東宫之西是一督之相宋為之不寧者累世非公與
三國成之而誰耶春秋正黨賊之誅曰成宋亂成宋
累世之亂也宋亂既成而諸國多不討之賊其亂皆
以是而成矣(按杜預左傳註訓成為平今解為成就之成盖本何休公羊註)
夏四月取郜大鼎于宋戊申納于大廟
明堂位崇鼎貫鼎皆天子之器周公之廟詎少一鼎
哉宋有郜之大鼎公以簒主簒取而納之大廟夸示
得意於國人主藏之名賴奸之用為大凶德有常無
赦宗廟享之乎王道衰義利不明於人心是非臧否
與賄轉移簒逆大惡亦可賂免世之不相率為雞鳴
之跖者幾何人
秋七月把侯來朝
武王克殷求禹後得東樓公封之把去魯為近公初
嗣立把侯來朝不可謂不敬而兵隨入其國如細民
軋於無道之豪強委命事之猶不免良可哀也已
蔡侯鄭伯會于鄧
按史記楚世家熊通二十三年衞弑其君桓公二十
九年魯弑其君隠公三十一年宋華督弑其君殤公
三十五年楚伐隨使請於王室尊其號三十七年自
立為武王楚以蓽路藍縷啓國於荆蠻之地雖桀黠
不常而狐嗥鼠拱不出灌莽敗垣間何敢自齒於衣
冠玉帛之國至熊通始有所窺而動盖中國所以貴
于天下者以三綱五常在焉耳而隠桓之世衞魯宋
並弑其君綱常淪斁王法不行楚於是乎僭王元氣
憊而客邪入理勢然也蔡鄧與鄭鄰於楚知其將有
所窺而動懼而為此會謀所以待楚者楚之聲采氣
燄已足鑠之矣宜其終折而入楚也史遷記自王本
末疑得諸經師之傳
九月入把
公及戎盟于唐冬公至自唐
此即隠公親戎之故地也公自知大惡不容於天地
戎人亦得而討之故汲汲為唐之盟唐即隠公盟戎
之故地使知我之親戎猶隠之親戎冀戎之親我猶
昔之親隠折節下交而不以為辱也然戎情安可保
哉故至公以危之
三年春正月
元年正月書王以王法正弑立之罪也二年猶望有
以王法討賊者亦書王三年隠喪且除王討竟不加
焉故不書而公之無王王之不王諸侯之不知輔王
其罪具見
公會齊侯于嬴
公昏於齊不待媒介而為嬴之會以定其議得國非
正中正歉然欲挾齊以為安也觀鄭忽以辭昏而失
國則知公之急于求昏意有在矣
夏齊侯衞侯胥命于蒲
春官有九儀之命命出于天而王司之不可私也諸
侯可自私乎是時王室雖微猶有錫命齊衞侈然自
大不待王命而彼此私相推尊車旗器服超軼命數
以夸國人天所以章有德王所以懷萬邦皆為濟私
之具矣劉氏謂私相伯即九命之伯也
六月公會把侯于郕
秋七月壬辰朔日有食之既
日食朔而既陽微之極也夫君陽也臣陰也魯宋比
年弑其君陰之干陽若此咎徵以類而應宜陽宗盡
食以示譴也然陽無終剥之理而剥有復之機日無
竟食之理而既有生之漸天道好還魯宋討賊之義
安知不有時而伸乎
公子翬如齊逆女
親迎之禮廢久矣以大惡之君娶不可防閑之女而
賊翬逆之何凶德之參會也翬再帥師於隠之世未
賜族故不稱公子公使逆女始以公子稱同惡相濟
而賜之族賜族則世為大夫矣此與宋立華氏之意
同
九月齊侯送姜氏于讙公會齊侯于讙夫人姜氏至自
齊冬齊侯使其弟年來聘
在齊稱女自齊至魯郊稱姜氏入國稱夫人公女歸
于天子諸卿皆行公猶不自送齊侯越境送女尋又
使寵弟致之皆非禮也女在父母家女師教以婦德
婦言婦容婦功其教素行其德素修也姜氏在齊師
傅之教不嚴閨門之行不肅自齊適魯道阻且長安
保其無單伯子叔姬之辱故齊侯親送于讙而授之
公公會于讙而受之齊侯謹其防也以此為防曾不
免魯道有蕩之刺故易之象曰勿用取女
有年
自古有年甫田思之以不得見帝王盛時美化洋溢
和氣薰蒸而後能格五榖皆熟之應也今何時而有
年盖頻歲無年此獨有年有年之寡所以形無年之
多也夫秋方日有食之既而冬繼之有年豈天或未
定耶
四年春正月公狩于郎
郎非其地狩非其時公之始立猶虞宋衞齊鄭之我
討迨今四年鄭以璧田交我宋以郜鼎賂我齊以姜
女妻我而衞則齊之所厚也上無明天子下無賢方
伯尚誰我問于是揚揚合國人狩于遠郊之郎以示
得意而鎮胥動之心鉗竊議之口何暇時與地之計
哉
夏天王使宰渠伯糾來聘
宰官渠氏伯爵糾名公滔天之惡王討不加聘又先
至章章乎旌逆而勸惡宰通乎四海上穆天縡下維
人極宜舉八柄以詔誅廢而愆不知繩繆不知糾躬
為行人下聘不道折足覆餗不勝其任矣宰咺歸賵
失禮宰糾來聘失刑禮壊刑隳率天下而淪胥繄誰
之咎書糾詳於咺罪重於咺也嗚呼公於是乎高枕
而卧矣是歲不備秋冬二時以見天道之虧(按經無秋冬杜)
(預以為史闕文何休則謂桓公無王天子不能誅而反下聘故去二時以為貶原文本何說)
五年春正月甲戌巳丑陳侯鮑卒
甲戌之下逸其事已丑陳侯鮑卒不必合二日而卒
陳侯也
夏齊侯鄭伯如紀
如紀之行非盟非會非遇非朝果為何事哉二君用
心忮忍而狡險見便逢利則扼喉拊背而奪之何小
之恤義之問是行紀在其目中矣紀不虞二君之涉
吾地自是始恐
天王使仍叔之子來聘
闕黨童子將命子曰非求益者也欲速成者也子路
使子羔為費宰子曰賊夫人之子凡為人子者六年
教之數與方名九年教之數日十年出就外傅十有
三年學樂誦詩舞勺成童舞象學射御二十而冠始
學禮是謂成人然亦未使從政也况聘于四方關國
體之輕重專對有辭賓謁有儀一不中度獻笑取侮
故雖弓冶之有𫝊亦必詩禮之素習詎容以乳臭子
將事乎桓王之立武氏子來求賻今又使仍叔子來
聘寵其父而榮其子不暇顧王命之辱也仍叔聽其
子之辱王命烏得無罪
葬陳桓公
城祝丘
秋蔡人衞人陳人從王伐鄭
王室無伐久矣書伐大之也而閔周之意存焉大司
馬以九伐之法正邦國鄭莊克段誓母入許入郕伐
戴謀紀而成宋亂其麗於九伐非一而負固不服犯
令陵政為特甚以畿内之諸侯為王朝之卿士陽為
事周而中實無周交質方新而取麥取禾之師繼至
交惡已甚而歸祊易許之謀隨動父雖不慈子不可
以不孝王固失鄭鄭可以無王哉王問不朝之罪於
鄭宜可以振綱紀伸威令而命將莫知所屬至於親
屈萬乘之尊得無䙝其威乎齊宋與魯無從者而蔡
衞陳從蔡衞陳之君不從而以微者從諸侯拱視繻
葛之戰如鄉鄰之鬭卒使鄭人得以犯六龍之顔吁
可勝罪耶觀諸侯之意非不知周鄭尊卑之分枉直
之情而莫有從王者慮王室之張皆當次第致不朝
之討而魯宋之討又不止不朝而已此所以聽周鄭
自為勝負也聖人甚欲扶王室以正諸侯而王不善
用其伐故不書天
大雩螽
春官司巫大旱則帥巫而舞雩雩旱禱也又重之以
螽螽蝗類挾旱氣而張昔也有年今也雩螽天其定
乎雩以大書僭天子之禮
冬州公如曹
自相如也告則書
六年春正月寔來
寔人名猶祭伯來之類
夏四月公會紀侯于成
伯姬叔姬皆歸紀婚姻之密宜在宇下隠公時未嘗
朝會至此齊鄭垂涎于紀故即公謀之三時之内既
會又朝以公交鄭親齊庶幾帡幪之可藉也公身犯
大戮何能芘人所以為紀謀者獨有歸女于周恃王
為安耳而王亦安足恃哉此屯之上六所以至於泣
血漣如也然則為紀當奈何曰強為善而巳矣
秋八月壬午大閱
周禮中冬教大閱遂以狩田習戰法而後從獸也前
年狩而不閱今年閱而不狩其於僭禮之中不備禮
可知夫天下之變常出於意料關防之所不及豹毅
養生是巳故為國者惟求諸道得道者必多助失道
者必寡助公上無以得助於天下無以得助於人此
心有負常虞見討欲倚城池甲兵以鎮浮弭變城池
修矣甲兵練矣而非常之變乃在房闈袵席間豈意
料關防之所及乎論城必曰懷德惟寧論兵必曰好
仁無敵百世不與易也大閱於國故不地
蔡人殺陳佗
左氏文公子佗殺太子免而代之公穀佗淫於蔡而
蔡殺之是蔡殺簒陳之賊也佗勇為不義志得意滿
翩然輕出宣淫于異境蔡人遂得而殺之簒弑之賊
夫人可討使非微行適蔡亦豈談笑所能正其辜哉
以此見天網之不漏
九月丁卯子同生
聲子隠母仲子桓母叔姜閔母成風僖母敬嬴宣母
齊歸昭母兩定姒襄哀母皆庶也定則昭公之弟成
則母穆姜通于僑如文則母聲姜無逆至之日惟文
姜逆於公之三年同生於六年以太子之禮舉之重
嫡長也且人疑其為齊侯之子春秋謹書日月以别
嫌明微
冬紀侯來朝
七年春二月己亥焚咸丘
益烈山澤而焚之與焚咸丘皆焚也彼以除民之害
此以縱已之欲夫鳥獸昆蟲與人同生天地間愛生
惡死其情則均故君子親親而仁民仁民而愛物物
之被其愛即吾親親仁民之推耳網四而去三豝五
而𤼵壹豈不能合圍掩羣快一時之欲不忍之心存
焉公忍於同氣若此尚何有於民物火燎于原飛走
蠕動無一得免其憯為特甚而况春方𤼵生之時乎
夏榖伯綏來朝鄧侯吾離來朝
公負天下之大惡而諸侯朝之朝非所當朝也春秋
凡書來朝公皆貶而于特筆累書尤見深疾之意諸
侯不生名失國則名榖鄧同時遠修朝魯之禮雖非
旅見實相先後其降體折節與失國託人國者無異
故因自賤而名之栽者培傾者覆造物何心哉四年
無秋冬迨今三歲天道又小變故復不備二時以見
聖人感時悽愴之義
八年春正月己卯烝
天王使家父來聘
前書天王使宰渠伯糾來聘名宰以見聘所非宜聘
後書王使榮叔來錫桓公命王不稱天以見錫非所
當錫今家父之來無貶者使魯主紀婚而至非為公
也凡王姬下嫁王后逆歸皆主魯其來非一日矣
夏五月丁丑烝
黷於祭祀時謂弗欽故高宗肜日有典祀無豐於昵
之戒以祭之明日又祭也魯一歲再舉非時之烝身
冒大惡而黷祭以徼福神豈歆之哉
秋伐邾
公即位以來滕子首朝把侯繼朝紀侯又朝榖伯鄧
侯又自遠而朝魯邾錯壤雞犬相聞獨不我朝可謂
知逆順之理矣已則有罪而問人之罪巳則無禮而
責人之有禮是伐也惟可加藐乎之邾而已
冬十月雨雪
公政上干陰陽之和積年無雪而是冬雨雪故表而
出之
祭公來遂逆王后于紀
天子命魯主紀婚在家父來聘之時祭公之來或曰
告逆期實非也其來猶祭伯來也祭外交于魯非一
世因逆后過魯首行外交之私禮而後適紀慢王命
而輕王后豈三公體國之義哉
九年春紀季姜歸于京師
自周逆則稱王后自紀歸則稱季姜隨所繫也王者
之治天下必有内德之助猶乾之有坤日之有月陰
陽配合之義莫重焉太姒興周褒姒滅周正家而天
下定不可不謹擇也桓王以隠三年嗣位至此十有
八年始逆后以歸豈不輕其選遲之而又久乎
夏四月
秋七月
冬曹伯使其世子射姑來朝
諸侯相見曰朝命世子來朝曹伯之過攝君父來朝
射姑之失然亦有故焉公之立非正天王再使下聘
齊宋鄭陳列在會盟滕把穀鄧躬執朝禮而曹與邾
小國獨不至邾既伐矣曹不能不為之動以為朝耶
義有所不可不朝耶情有所不安于是身以病諉命
世子攝而朝執德不剛遂至兩失為人父為人子之
道孟子曰如知其非義斯速已矣
