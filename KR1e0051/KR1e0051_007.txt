春秋說卷七宋洪咨夔撰
莊公三
十有七年春齊人執鄭詹
不朝則黜爵削地天子所以待諸侯也伯主與列國
比肩事主耳苟無以深服其心則無事相朝之禮豈
得而強其或不朝亦惟布德義修辭令以來之豈宜
遽討哉况鄭雖不朝執政大臣猶詣齊受約束執之
非所以勸其來也齊不朝周而責鄭之朝齊鄭有辭
矣故執稱人
夏齊人殱于遂
賁育之不戒童子之不抗齊之於遂不啻泰山之壓
卵而遂敢於盡齊戍曾不反顧者讎之深奮之决雖
寡猶衆也義不足以激民志而恃力以相軋仁不足
以維人心而挾智以相御力窮智竭卒不能成久大
之功伯所以止於假也會鄄而鄭遂叛盟幽而魯已
疑滅遂而遂之餘民猶得以鬱鬱不平之氣逞桓公
而知人不可以強服盍亦反其道而行之
秋鄭詹自齊逃來
鄭伯逃歸鄭詹逃來逃者匹夫之行也詹為鄭大臣
而見執有罪無罪當明白所以然之故而苟扵求生
倉皇逃來逃者為逸囚受者為逋藪春秋疾之
冬多麋
魯舊有麋而今多麋淫獸也時有淫行
十有八年春王三月日有食之
夏公追戎于濟西
費誓征徐戎所作征築同日何其嚴也而隱桓下與
會盟甚至伐天王之使以歸無敢問者陸梁非一日
矣公因其來侵追之於濟水之西凛然疆索之意知
會戎之為可恥則知追戎之為可大矣
秋有&KR0558;
短狐以含沙射人為災前所未有也賊臣之惡隱而
未動而象已兆矣
冬十月
十有九年春王正月
夏四月
秋公子結媵陳人之婦于鄄遂及齊侯宋公&KR0576;
陳微者之婦非陳侯婦也而公子結媵之晉執井伯
以媵秦穆姬媵卑辱之甚結之媵以媵為援也同&KR0576;
於幽公疑於從伯且受鄭詹之逃齊桓知公有異意
期於宋魯尋&KR0576;於鄄以堅其從公不欲往又重扵違
齊故使大夫以媵便道而趨&KR0576;示非為&KR0576;而往輕伯
甚矣疑於從伯魯未為失而玩侮&KR0576;主外為虚文之
交中實詭道之尚明白洞達者不為春秋所以探其
用心而書之(按此條經文諸家皆以為公子結矯命專盟故書遂以貶之惟范甯穀梁注云)
(魯實使公子結要二國之盟欲自託扵大國未審得盟與否故以媵婦為名原文蓋本此而以為齊要宋)
(魯為盟說復小異謹附識於此)
夫人姜氏如莒
父母國義有不得歸况莒乎襄公弑桓公立文姜嘗
一如齊齊人以𤼵夕之迹未陳雅不欲其來故不復
再往而如莒公之不能防閑至此益甚原公之意豈
不知和氣婉容奉令承志為孝而失為孝之道者不
學故也凱風之美孝子其詩曰母氏聖善我無令人
勸之不從諫之不從至於痛自刻責如此卒能感動
不安其室之母以成其志至誠未有不動者也公不
以納母於善為孝而以從母於惡為孝有媿睍睆好
音多矣未幾再如莒可勝嘆哉
冬齊人宋人陳人伐我西鄙
誠未有不動詐未有不窮齊師加我屢矣未嘗書伐
假媵而&KR0576;以為諼則齊執辭以伐矣
二十年春王二月夫人姜氏如莒
夏齊大災
天火曰災大水曰災旱甚曰災大疫癘亦曰災此不
必其為何災其為非常之變明矣魯往弔災如宋故
書伯圖起而王迹熄設心舉慮𤼵號施令之間動與
天違故天出災之大者以警戒之烏可不恐懼修省
以答天譴而委之適然之數乎管氏苟有格心之學
必有見乎此
秋七月
冬齊人伐戎
北戎伐齊嘗乞師於鄭齊有戎患舊矣桓公之伯正
欲尊中國敵王愾楚有自王之罪未遽問而首伐戎
治小以警大攻瑕以撼堅用兵先後之序也孔明用
蜀所急者魏而五月渡瀘深入不毛先致力於南夷
蓋得此意
二十有一年春王正月
夏五月辛酉鄭伯突卒
秋七月戊戌夫人姜氏薨
冬十有二月葬鄭厲公
鄭莊公多内嬖適庶子十二人其爭國者忽突亹儀
也忽弑亹殺而儀立突竟以簒得國死諡以厲孝子
慈孫不能改公議之在人如是哉
二十有二年春王正月肆大眚
過誤麗扵刑者肆赦之宥過無大之意也孽自已作
惡由身積出於禮則入於刑五刑之用無非天討豈
得而私宥之立人之道曰仁與義仁非義以裁之其
弊必流於姑息過雖大亦宥故雖小必刑聖人仁之
至義之盡也有罪不刑曰吾將以為仁適所以害吾
仁此舉豈特害仁而已哉公欲結婚於父仇之齊乃
先肆大眚謂前是過惡之大者一置不復問惟一置
不問則齊可婚矣此公自為謀也
癸丑葬我小君文姜
邦君之妻君稱之曰夫人邦人稱之曰君夫人稱諸
異邦曰寡小君薨以夫人書尊於邦人之辭也葬以
小君書通於諸侯之辭也隱母聲子桓母仲子皆媵
妾不成禮故不書葬文姜適母赴告祔姑反哭皆成
禮故書古者婦人無諡以姓配諡魯之私也
陳人殺其公子御寇
左氏陳人殺其太子御寇史記宣公有嬖姬生子欵
欲立之乃殺其太子御寇而春秋以公子書御寇蓋
嘗為太子也(按劉敝云嫡子既誓稱世子未誓稱公子原文不知此義故立說未明)其
書人殺之者非宣公也
夏五月
秋七月丙申及齊高傒&KR0576;于防
有求於人雖屈已不憚方齊急於摟魯則公子結可
参伯盟及魯急於婚齊則大夫高傒可與公盟春秋
書及不書公其志公失足於齊之自歟
冬公如齊納幣
公志在婚齊特以文姜意不在桓遲遲至今耳文姜
薨公得以行其志納幣不使大夫躬奉玄纁於臨淄
之庭越歲乃至無恥已甚尚何讎婚喪婚之恤哉
二十有三年春公至自齊
祭叔來聘
王室無政天子之内臣多外交祭伯來不書朝祭叔
來書聘豈其託王聘為辭歟抑自聘也
夏公如齊觀社公至自齊
心之官寄於目制目所以養其心非禮勿視為克已
第一事而無淫於觀於逸於遊於田觀尤無逸所重
也魯非無社乃越境觀於齊有所慕而動託詞以往
耳此心一放如隄壞波决蕩乎不可復返敗禮踰義
何所不至哉一歲再至春秋深危之
荆人來聘
此春秋之所進正春秋之所憂也荆蠻僻陋兵革相
尋乃氣習之常而今以聘自通於魯窺吾中國禮樂
之盛意蓋叵測聖人與造化同量歸斯受之故進之
以人進未已也憂未已也
公及齊侯遇于穀蕭叔朝公
勝母之閭曾參不入以地嫌也先是夫人姜氏嘗再
會齊侯於防於穀今以納婚之故方與高傒盟於防
又與桓公遇於榖魯道有蕩履綦猶存講兩君之好
獨無他所乎雖然公急於親齊不恥也蕭叔宋附庸
就朝公於所遇之地其以恥公乎
秋丹桓宫楹
禮者天下之防也血氣未定之時無義理以維之此
心一蕩則縱欲壞防而不顧諸侯之楹宜黝堊而丹
之桷宜礱斵而刻之夫人將廟謁藻飾之侈至此驕
妻妾也讎不宜婚喪不宜婚而吾侈大禰廟示急於
奉祭祀欺國人也御孫以為大惡有以哉
冬十有一月曹伯射姑卒
十有二月甲寅公會齊侯盟于扈
婚禮人道之大上以承宗廟下以繼後世故謹之重
之媒妁通二姓之言不自為要約也公之婚齊乃自
為要約既盟而納幣又盟而逆女相孚不在於言前
相疑常在於事表故一再要諸鬼神以為信夫亂長
於屢盟仇成於怨耦君子是以知哀姜之禍魯也
二十有四年春王三月刻桓宮桷
葬曹莊公
夏公如齊逆女秋公至自齊八月丁丑夫人姜氏入戊
寅大夫宗婦覿用幣
韓侯迎止于蹶之里此禮之廢久矣公能修舉已廢
之禮豈不謂賢而身逆讎女不可以事宗廟敗禮之
大者也齊女類無賢行僖公知文姜淫邪越境送於
讙俾桓公會而受之身為之防也哀姜之行猶文姜
其於桓公則姑姊妹之列鼓鐘於宮聲聞於外其誰
不知之故難於尋於讙之送而公逆之於齊相為要
約先至後入無非堕姜氏籠絡之中前車既覆後車
不戒廟祏有靈必深痛之矣况男正位乎外女正位
乎内男女正天地之大義夫人始入受大夫及宗婦
之覿皆用幣女不安於榛栗棗脩之贄而用男子之
禮隂陽顛錯内外淆舛家道窮必睽尚何能保終吉
乎
大水
衰末之世類多水災
冬戎侵曹曹羈出奔陳赤歸于曹
戎之侵曹為納赤也齊方以攘夷尊夏為伯業雖嘗
伐戎未有以懾其心奪之氣故敢於侵曹以專出羈
入赤之權夫以振鐸之國而廢置予奪聽命於戎得
無病伯乎
郭公
二十有五年春陳侯使女叔來聘
講信修睦親仁善鄰春秋所深喜陳從齊宋嘗伐我
非其本心魯既昏齊陳首聘魯以結鄰國之好未幾
公子友如陳報聘忿以義消怨以禮釋兵自此其弭
矣故曰匪寇婚媾終無尤也宜女叔以字見
夏五月癸丑衛侯朔卒
六月辛未朔日有食之鼔用牲于社
伯姬歸于杞
姬公庶女也聘逆送致之禮皆略故獨著其歸
秋大水鼔用牲于社于門
前此非無日食大水而頻年日以眚告水以洚告惟
此時為然伐鼓用牲記禮之失也豈惟禮之失哉應
天以實不以文日為陽精有物食之水為隂類高下
皆被其災陽微隂盛之徵明矣公方制於哀姜不思
修身齊家之道以行禦災召和之實區區欲以伐鼓
助陽而抑隂天可以文欺哉詩曰十月之交朔日辛
卯日有食之亦孔之醜又曰煜煜震電不寧不令百
川沸騰山冢崒崩日食水災沓見於幽王之時褒姒
滅周之兆也魯禍兆於哀姜天變不虚如此
冬公子友如陳
友莊公之母弟宜如齊年鄭語以弟書而書公子蓋
友已賜氏得政矣季氏專魯權輿於此故因報聘謹
其始而書之
