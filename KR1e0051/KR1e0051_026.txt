春秋說卷二十六宋洪咨夔撰
昭公四
二十有四年春王二月丙戌仲孫貜卒
婼至自晉
公羊叔孫舍至自晉穀梁婼至自晉左氏婼至自晉
氏不氏異辭固難乎臆斷而告至于廟則責備賢者
之意先是行父見執不至而意如見執乃至盖以君
禮自處也昭子囚執逾年不為義疚其賢為何如見
釋而歸習聞意如之故而不究其禮於是陷於告至
之僣而不自知春秋深惜之
夏五月乙未朔日有食之
秋八月大雩
丁酉把伯郁釐卒
冬吳滅巢
楚平王以簒立任費無極而朝政紊廢大子建而家
道隳精神不彊氣勢消鑠地大數圻而城郢懼吳也
吳所以謀楚者必先并小以翦除其枝葉攻瑕以撼
搖其本根然後一舉而拔之故州來伐矣頓胡沈蔡
陳許之師敗矣而又滅巢八小國皆楚役既躪籍於
吳則其黨衰其與寡郢雖未入已在吳掌握中矣沈
尹戌以是為亡郢之始有以哉
葬杞平公
二十有五年春叔孫婼如宋
夏叔詣會晉趙鞅宋樂大心衞北宮喜鄭游吉曹人邾
人滕人薛人小邾人于黃父
景王崩王室亂劉子單子以王猛居于皇非小變也
晉親則同姓尊則方伯偃然不知率諸侯勤王越明
年然後不得已為圍郊之舉敬王為東王尹氏立王
子朝為西王尤非小變也晉不汲汲奔問官守徐遣
士景伯涖問曲直之故于周又越再明年然後不得
已為黃父之會夫嫠不恤緯而憂宗周之隕為將及
焉今王室實蠢蠢焉使非子大叔有以發范獻子之
機猶未徵會也十國既會趙簡子所宜拊膺流涕以
天子蒙塵于外激揚諸大夫之義氣鼔行直前亟置
九鼎於泰山之安方且令列國輸王粟具戌人期以
明年納王苟知王為當納何待來年宋樂大心敢以
不輸粟傲盟主盖已窺其不誠於為周矣大邦維屏
大宗維翰故桓文之伯皆以同奬王室為辭晉世主
夏盟獨不念厥紹乎春秋於是會知其不誠於為周
無褒辭知其伯業之替不足責亦無貶辭
有鸜鵒來巢
鸜鵒不踰濟而魯有之公出失所之兆見矣易曰各
正性命保合太和聖人盡己之性盡人之性以至於
盡物之性皆乾道之用也䲭鴞之漂搖鴻雁之哀鳴
鴇羽之集苞栩託物取興猶以失性為慮而况天運
之變地氣之移宜無而有宜穴而巢乎因一物之失
性而知萬物之失其性因萬物之失性而知天地之
失其性故易之作聖人與天地萬物同患
秋七月上辛大雩季辛又雩
祭不欲䟽亦不欲數文公自正月不雨至于秋七月
未嘗雩今以旱故靡愛斯牲一月再雩不可謂無憂
民之志而其失在數說命戒黷于祭祀高宗肜日亦
戒典祀毋豐于昵昵且黷則齊明昏而精神散神不
享矣是時魯君臣之情方睽陽亢而不下濟隂伏而
不上承乖氣薰灼禍亂將起數雩何益於旱哉在昔
聖君賢臣相與同寅協恭以成天下之治七政循晷
而寒暑平五行秩叙而風雨順皆一德之和召之也
成湯桑林之禱終以讒夫昌歟為責宣王雲漢之憂
末以大夫君子為勸意在是歟
九月己亥公孫于齊次于陽州齊侯唁公于野井
隂凝冰堅非一日之積而繫用金柅莫嚴乎其初初
之不柅迨冰堅而後圖之其能濟乎季氏自友至意
如專國四世予奪廢置盡出其手國人惟知有季氏
不知有公公難乎克矣公難乎克其付之無可奈何
而遂已乎曰病而輕於用藥以速其斃固不可藥石
悉屏不用而聽其自斃亦不可也然則為公之計奈
何曰任賢勿貳去邪勿疑賢知所任則邪不難去隂
陽消長之理也魯人不知有公而心乎公室猶有叔
孫婼子家羈在是盖剥極之碩果天遺之以為復返
之機也有昭子之賢而公不知有子家之忠而公不
聽乃與讒人徼幸以圖大事輕躁起禍尚誰咎哉孫
猶夫人孫于齊諱之也次于陽州進而受唁于野井
公之求於齊者切齊之恤乎我者緩也齊之有陳氏
猶魯之有季氏同惡相濟其肯納公乎
冬十月戊辰叔孫婼卒
昭子討亂從之䜿牛器識之高也訪官名於郯子學
問之敏也以器識之高濟之學問之敏命義大戒瞭
然于中其肯垂首帖耳從逐君之賊乎郎囿之築既
譏其勦民而速成日食之異又察其不君而異志三
命踰父兄且欲與之訟書辭無頗是固平子之所畏
且深忌者也公平時無知人之明有賢不能任至欲
伐季氏又適遇其如闞不與之謀失國宜哉夫不畏
強禦義形於色之臣存則君存昭子不甘稽顙請命
之欺竟遂祝宗祈死之志公之復國於是乎絶望矣
悲夫
十有一月己亥宋公佐卒于曲棘
身罹虎厄者聞虎而膽栗嘗受疾痛者視痛而心
碎宋有華向之亂宋公幾不免創鉅痛深矣至聞公
為季氏所逐惕然動于中奔走如晉謀納之豈非以
己望人之心知人望己之心歟况精神動於夢寐楄
柎藉幹己形治命而急於救難不廢于行遂道卒于
曲棘可謂知命矣推己之謂恕盡己之謂忠元公其
庶幾乎
十有二月齊侯取鄆
資齊之力取之公不得而有也公失國人之心非一
日鬷戾陷圍救平子則公徒釋甲以踞昭子謀安衆
而納公則公徒欲殺之盖公之左右前後皆季氏黨
戾氣薰漸逆謀蟠結不復可以義率故公不能自取
鄆而齊為之取也齊取鄆以居公其無意於納公可
卜矣
二十有六年春王正月葬宋元公
三月公至自齊居于鄆
春秋大居正易之則亂天王方失其居而居狄泉公
又失其居而居鄆人道不立未有甚於此時也夫神
器非有道不可得大寳非有德不可守人心聚則為
君散則匹夫耳故人君以五事治身而惟其敬也以
二南治家而惟其正也以九經治國而惟其定也上
無失德下無離心愛之如父母畏之如神明尊之如
天地仰之如日月平時則如衆星之共北辰有難則
如手足之護頭目安有去社稷遠宗廟淹恤於外而
莫之恤乎公以失德失其位出不託於齊入不返於
國鄆介乎内外之間進退觸藩不得已而居之居非
其居也易曰窮大者必失其居故受之以旅
夏公圍成秋公會齊侯莒子邾子把伯盟于鄟陵公至
自會居于鄆
公失位去國蔑一民寸地之有鄆與成皆我邑乃勞
於取而敝於圍上失其道民散久矣至此尚何言哉
然取鄆猶有齊為之主成則獨圍之公其孤矣人徒
見申豐致貨于梁丘據以天棄魯尼齊侯納公之心
曾不思景公初無心于納公也唁于野井卑公矣取
鄆使居外公矣不誠無物人得以窺見肺肝此季氏
之貨所以得行於嬖臣嬖臣之言所以得行于景公
也景公無心於納公而猶率三小國為鄟陵之盟以
謀之欺公又甚矣公在外而至存公也且以見公奉
祏主以出猶不廢告至之禮也
九月庚申楚子居卒
冬十月天王入于成周
王者無外其出其入皆有外之辭敬王居于狄泉在
王城之東是為東王王子朝居于王城是為西王朝
將奔楚天王自狄泉僅入于成周其餘黨猶盤據于
王城也成周洛陽下都未麗辰極之正而王即安焉
入非所宜入也晉師克鞏而天王入不為無牧圉之
勞而王以自入為文不誠于勤王故不勇于納王此
天王所以入成周而非京師也
尹氏召伯毛伯以王子朝奔楚
三綱淪九法斁而君臣之道微諸侯之國無不為權
臣所制王室亦制于權臣故子朝之亂簒非其所能
也尹氏主之奔非其所欲也尹氏挾之子朝之命委
於權臣之手其曰以能左右之也王猛之入以之者
劉單子朝之奔以之者尹氏適庶順逆之理雖殊而
君弱臣強之禍則一可不監哉召伯毛伯黨權臣故
同罪
二十有七年春公如齊公至自齊居于鄆
夏四月吳弑其君僚
闔廬動無君之心蓄鱄設諸以伺僚間非一日矣弑
君宜歸獄於光而以國書罪通國無臣子也季札於
波流風靡中獨守退遜之節可謂賢矣然所貴於賢
者為其能綱維世變扶植人極而有益於天下國家
非以徒能潔身而大倫之不顧也僚之見弑闔廬謂
季子雖至不吾廢季子亦自謂哀死事生以待天命
立者從之故坐視君弑國危曾無沐浴請討之意使
以季子之賢請諸天子告諸方伯合諸侯以行天討
彼特机上肉耳賢有餘而勇不足闔廬遂為不討之
賊春秋舉國以弑札之罪固在其中矣
楚殺其大夫郤宛
令尹子常賄而信讒費無極譛郤宛而殺之子常亦
隨殺無極以弭謗郤費俱見殺而宛獨書且不失其
為大夫宛無罪也無極在平王之時去朝吳出蔡侯
朱喪太子建殺連尹奢忮毒傾險鬼蜮萬狀舉國皆
知其為讒人而王之耳目聰明為所屏蔽莫敢言也
至昭王立一用其讒而身戮族屠纔反復手間盖永
某氏之鼠不知室已更主而竊囓闘暴猶前日也嗚
呼讒人亦何利之有哉
秋晉士鞅宋樂祁犂衛北宮喜曹人邾人滕人會于扈
主一之謂敬心兩用則非敬矣是會令諸侯戍周且
謀魯兩用其心既不專於為周又不急於為魯具文
以為欺也范獻子取貨於季孫而以難復豈特貨賄
之能移人晉之有六卿即魯之有三家安肯贊其君
為與國正君臣上下之分自為不利哉宜其係小子
失丈夫
冬十月曹伯午卒
邾快來奔
公如齊公至自齊居于鄆
公一歲再如齊情迫詞切矣齊方臣妾畜之藐然如
秦越之肥瘠不以動其心公茹辱告至而居鄆猶不
悟其我欺也屯六三曰即鹿無虞惟入于林中君子
幾不如舍往吝使公早用子家之計翻然舍齊而改
圖尚庶幾自拔於難見幾不作往輙遇吝不至泣血
漣如不已可勝歎哉
二十有八年春王三月葬曹悼公
公如晉次于乾侯
齊於魯為甥舅之國晉於魯為同姓之邦魯之事齊
晉又皆有過無不及患難相救傾危相扶宜如左右
手而君為臣逐曾不見恤如齊復如晉祗重取辱焉
晉無志於嗣伯天王有難猶待告急而後動安能不
待告急而急魯前之會扈謀納公盖其偽今之留公
竟上不逆則其情也春秋為尊者諱公如晉及河而
復與次于乾侯皆直書其事無隠辭著季氏逐君之
本末由晉黨之長其惡以至此極豈止瑣尾流離褎
如充耳而已哉觀書法可見聖人責晉之深哀公之
切
夏四月丙戌鄭伯寧卒六月葬鄭定公
秋七月癸巳滕子寧卒冬葬滕悼公
人而不仁如禮何夫子為季氏發也公孫于齊之後
魯會宋曹鄭滕晉薛之葬凡六皆意如以禮交於列
國無異公在也彼豈愛禮而然哉示人以整暇使恬
然視公之出若有若亡而不我討也嗚呼其機深矣
哉
二十有九年春公至自乾侯居于鄆齊侯使高張來唁
公公如晉次于乾侯
公以不見恤于齊而求晉晉以公安于齊不之納徘
徊躑躅越歲始返猿窮狼㚄情狀畢見齊侯前親唁
于野井今卑公益甚使高張來唁非唁其不復于魯
也唁其不受於晉也其名為唁實揶揄之也公不堪
其揶揄踉蹡復投于晉晉之不我受猶故也公于是
進退不能終為乾侯之鬼矣晉齊㤀拯危恤難之義
則同而晉之黨臣拒君其罪重于齊
夏四月庚子叔詣卒
叔孫婼求納公無疾而死叔詣欲納公亦無病而死
齊人以為天棄魯季孫亦自謂天命非我罪豈天果
右惡人乎二子不堪意如之無道欲討不能惟有一
死以謝國人齎恨以歿人也非天也天則有時而定
矣
秋七月
冬十月鄆潰
旅始于瑣瑣中于焚次終于焚巢公盖備嘗之季氏
四世專魯民知有季氏不知有公說甲執冰舉國皆
同惡也齊人取鄆以居公公再次乾侯鄆之民遂渙
然逃散使無以為歸三綱五常淪斁殆盡人可誅而
家可瀦也然公獨得一鄆以居不能加惠以係其心
卒使舍順趨逆魚爛以潰其與梁亡何異哉
三十年春王正月公在乾侯
諸侯失國託于諸侯禮也進無所受退無所歸則託
非所託矣公初不見受于晉而次乾侯不過暫焉信
宿鄆潰無所歸而在乾侯則羇泊之迹遂定不宜在
而在也不宜在而書在以存公國不可一日而無君
况一歲之始乎
夏六月庚辰晉侯去疾卒秋八月葬晉頃公
冬十有二月吳滅徐徐子章羽奔楚
力窮不能守則滅貪生不能死則奔奔滅並舉吳之
吞小徐之不死社稷各抵其罪也吳志在圖楚必先
芟夷其枝葉滅州來滅胡沈滅巢又執鍾吾子遂伐
徐徐滅而楚之與國略盡入郢之勢成矣其諸伍員
為之謀耶
三十有一年春王正月公在乾侯季孫意如會晉荀躒
于適歴
君能制命為義臣能承命為信君制于臣有美意而
不獲伸則信義兩失之公連年在晉境晉定公屢欲
納公范鞅以取貨之故終始黨意如而主張之定公
之美意壅矣方召意如之來坐之庭下詰以出君之
罪而誅之直咳唾間乃使荀躒逆會于適歴越四月
然後唁公于乾侯是意如為重公為輕也君怒未怠
子姑歸祭躒之為季氏地者其鞅意歟鞅所謂懷利
以事君者
夏四月丁巳薛伯穀卒
晉侯使荀躒唁公于乾侯
秋葬薛獻公
冬黑肱以濫來奔
魯方出其君黑肱叛邾君以地來奔氣類感召也不
以黑肱繫之邾其不臣于邾非一日也名叛人則出
君之罪宜何如微而顯矣
十有二月辛亥朔日有食之
三十有二年春王正月公在乾侯取闞
闞孰取之公取之也闞本我邑而勞于取一民寸土
公不能有也公何為取闞闞有羣公之墓在公意若
曰吾不能守宗廟猶將保墳墓也羣公全付有家不
能保而思保墳墓以為孝盖始絶望于入也悲夫
夏吳伐越
越再見也越從楚伐吳非越志也故人越吳初伐越
首兵也故國吳國吳不容不國越以僭王皆外之也
天道貴中國而賤僭逆故於僭逆之横常隂有以制
之吳之起釁于越其越沼吳之張本乎
秋七月
冬仲孫何忌會晉韓不信齊高張宋仲幾衛世叔申鄭
國參曹人莒人薛人把人小邾人城成周
成王營洛邑又作成周遷殷民以為京師之東都而
復歸于宗周至平王有犬戎之難始遷洛邑成周猶
未居也敬王有子朝之難始入居于此晉合諸侯之
力戍之五年王欲徼福于成王請修成周之城俾蝥
賊遠屏是非以城成周望晉也以芟夷朝黨于王城
望晉也王城之賊苟殄萬乘之君自尊安用城為晉
政下移伯業日替以天王苟安為幸而不以王室偏
安為憂遂合諸侯之大夫尋盟而城之乃歸其戍於
是勤王之事畢矣未幾儋翩率子朝之徒作亂天王
出居姑蕕城何益哉昔王室自宗周遷洛巳不勝黍
離之悲降而成周其卑愈甚自是洛陽河南遂為東
西周至赧王分治而周亡晉實為之也書入成周于
前所以著天王即安之非正書城成周於後所以著
諸侯勤王之不終
十有二月己未公薨于乾侯
君子以正而斃為貴客死乾侯豈其正乎季氏無君
之罪固不容赦有民不能用其力有賢不能用其謀
而宗廟社稷喪其匕鬯不能復屯膏之凶公蓋有以取
之也使國人尚有臣子之心盟主不失方伯之職列
國未忘患難相恤之義亦何至是哉書薨于乾侯數
者之罪俱見
