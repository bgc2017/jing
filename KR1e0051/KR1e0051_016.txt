春秋說卷十六宋洪咨夔撰
宣公二
八年春公至自會
夏六月公子遂如齊至黃乃復辛巳有事于大廟仲遂
卒于垂壬午猶繹萬入去籥
五年一禘三年一祫大事于大廟禘祫也有事于大
廟不以大書歲祭之常也遂負天下之大惡而以善
卒王法廢矣方遂使齊病未及死不請而自還輕齊
而專魯也大廟方祭而遂赴聞赴自齊境之垂至非
以是日卒也前書公子遂繼書仲遂病革賜氏異數
以慰其生為盖棺榮也季友仲遂卒皆以名氏見魯
政在大夫此其根本也卿卒不繹而猶繹舞猶用萬
惟去有聲之籥知其非義而依違於其間禮樂之變
也顔子問為邦夫子告以夏時殷輅周冕韶舞此其
禮樂之正也春秋則因其變而記之變與正相為表
裏皆所以示經世之大法也
戊子夫人嬴氏薨
母以子貴尊妾母為夫人盖有近例國人不以為異
也辛巳仲遂以卒聞戊子嬴氏以薨告相去不能旬
豈凶德參會人不能討而天大討之耶
晉師白狄伐秦
狄為中國患幾與楚等赤狄白狄皆其别種也赤狄
侵齊氣𦦨方張晉又援白狄以伐甥舅之秦戚疎易
位矣謀國者何其左耶盾以元惡執晉政諸侯莫肯
為用惟白狄未嘗通於中國援而進之客邪入腹矣
異時秦亦以白狄伐晉反鋒入室誰之咎乎
楚人滅舒蓼
楚滅弦滅黃滅夔滅江滅六遂滅舒蓼循江而下以
及於淮蠶食蠧壊浸淫日廣所以與吳越接壤而首
盟吳越斷髮文身之俗未能自通中國而先與楚盟
攀援氣類以漸而進豈惟舒蓼之悲哉
秋七月甲子日有食之既
食既不見於他時而見於桓宣之世簒弑之臣不討
而天實臨之
冬十月己丑葬我小君敬嬴雨不克葬庚寅日中而克
葬
妾母一用小君之禮反哭成喪定諡升祔自成風始
也成風事季友而立其子敬嬴亦事襄仲而立其子
季友襄仲當國以成風敬嬴為有大功於社稷而尊
為夫人成風敬嬴之功顯則季友襄仲之功顯妾母
尊則友與仲安得不尊乎然成風與哀姜並祔猶存
其適室出姜歸齊不復返而敬嬴專祔遂滅其正配
綠衣黃裳失位至此豈不重可悲乎紼以旱故不麻
而葛葬以雨故不丑而寅天監其昭昭乎
城平陽
魯當螽旱相仍之餘葬小君之綍不能麻而葛之君
民俱匱可知矣方且無故而城邑恤民之心安在哉
楚師伐陳
九年春王正月公如齊公至自齊夏仲孫蔑如京師
禮厚於所畏而薄於所忽小人惟勢之強弱是計大
分所繫不問也公春如齊修五年再朝之禮蔑以夏
如京師畏齊而敬起忽周而慢生勢之徇而分之略
也周於是時因其不朝不聘號召諸侯以討簒弑之
賊孰不敬應何待徵聘而後來厚賄而後勸哉
齊侯伐萊秋取根牟(按公羊以根牟為邾邑杜預以根牟為東夷國而以書取為魯取則)
(同與上齊侯伐萊本不相屬洪咨夔于本條下亦無明文考後成六年取鄟說云宣九年取根牟語承上文盖)
(齊取萊邑也知原文獨以根牟為萊邑書取為齊取取根牟經文當與伐萊合為一條謹識於此)
八月滕子卒
九月晉侯宋公衛侯鄭伯曹伯會于扈晉荀林父帥師
伐陳辛酉晉侯黑臀卒于扈
齊弑君而諸侯盟于扈以謀齊不克而還宋弑君而
諸侯會于扈以平宋無功而還今晉不省在已之愆
又會于扈以討不睦而林父帥師伐不會之陳陳其
心服乎前在扈皆不序而此序盟主卒于會事大體
重也
冬十月癸酉衛侯鄭卒
宋人圍滕
滕子方卒宋舉大兵圍之伐喪之惡不問而知然襄
公伐齊之喪書爵而此人宋者襄受齊桓之屬猶有
名今特乘艱危陵小弱爾况宋有大罪莫之討而反
圍無罪之滕乎明年宋師又伐滕滕何能服
楚子伐鄭晉卻缺帥師救鄭
鄭往來晉楚之間凡幾而書救者三善其救也然初
荆伐鄭而人救之繼楚伐鄭而人救之今楚子伐鄭
而卿帥師救之伐者自州國而爵救者自人而卿楚
勢日彊抑非前日之楚矣為中國謀者可不懼哉
陳殺其大夫洩冶
事有悖理傷道而忌人之議其後非立威無以鉗之
陳君臣宣淫於朝洩冶以民無效焉且聞不令為諫
言未至於危也而遽見殺殺一人以鉗千萬人之口
也天下國家之禍莫大於不聞過而諱過聞過而諱
誰敢復嬰逆鱗則過愈不聞而惡日積大壅必大决
不可遏矣况朝之有正臣隠然猶虎豹之在山故孔
父仇牧之閑不去亂臣賊子之謀不行靈公殺冶是
自撤其閑也不旋踵而見弑宜哉入春秋百餘年未
有以諫死者冶獨以諫死疾風勁草世幾何人傳者
猶以無自立辟謂冶不能遜言避禍使人人有遜言
避禍之心君之得失國之存亡皆置諸度外君臣之
倫廢矣詩曰既明且哲以保其身夙夜匪懈以事一
人豈緘默保身而已乎
十年春公如齊公至自齊齊人歸我濟西田
齊人取濟西田劫我也歸我其辭順矣魯以子壻事
齊齊以臣僕畜魯公每朝必告至盖以親齊為榮而
不自知其辱苟可以悦其心而還吾有無所不至矣
夫畏齊深則取我賂事齊堅則歸我田操舍予奪一
出其手而魯命制焉齊其狙公也哉
夏四月丙辰日有食之
己巳齊侯元卒齊崔氏出奔衛
父臣父政苟未至於厲民蠧國毋庸忘芰歜之嗜而
遽改之也崔杼有寵於惠公高國平日之所不快惠
公朝卒而崔氏暮逐是幸君父之變逞其憾以去其
偪耳人徒見杼有弑君大惡遂以逐之為早辨然以
逐崔之日弑光之時計之相去五十餘年何以知其
舉族之皆可坐乎逐子家之族遣歸父之家皆討弑
君之惡崔惡未動以一人之偪而逐一族連坐之法
用矣故書氏
公如齊五月公至自齊
癸巳陳夏徵舒弑其君平國
天道禍淫淫未有能逭於禍者不在其身則在其嗣
晉獻齊桓淫多内嬖其身雖免公子争國禍亂蔓延
而不已襄公與文姜疾驅於通道大都懿公納閻職
之妻而使職驂乘莊公數如崔氏以崔杼之冠賜人
皆身見弑陳靈公與孔寧儀行父宣淫于徵舒之母
殺諫者以鉗國人之口自以為人莫我議矣而禍𤼵
於嬉笑之間身滅國亡天道豈遠乎哉至此而後知
洩冶愛君之忠
六月宋師伐滕
公孫歸父如齊葬齊惠公
春公如齊夏公如齊既奔喪則不復身會葬也自此
公不復如齊濟西之田既歸尚何求哉夫是之謂勢
利之交
晉人宋人衛人曹人伐鄭
楚伐鄭屢矣晉既救之又戍之不可謂不加意以繫
其心而方與晉平隨與楚平方與楚成隨與晉成鄭
固惟強是從而晉不能強也其不能強不強於為義
也夫據會要以觀方來則六合輻輳未足多主盟諸
夏要在得鼔舞闔闢之機耳陳鄭皆往來于楚時陳
方弑其君凛凛懼討移四國之師以伐陳陳服而鄭
亦服楚自退聽盖我師之出執言正行險順非忿争
而力競也晉有可強之機不知用雖能取成何關勝
負而機為楚得入陳圍鄭勃勃乎不可禦春秋望晉
之意孤矣宜貶而稱人
秋天王使王季子來聘
平王東遷以後號令不行於諸侯而王靈之加於魯
每于嗣立正不正之間猶深致其意凡以適立則遣
使於即位之年來聘莊文是也立不以正則遲之以
待其定而後來桓僖宣是也周之權不足以正天下
之賞罰其意猶不忘乎天下之公是非此所以於陵
夷削弱之中區區命脈猶足以自夀也王季子之後
不復有聘周之微權亦泯矣
公孫歸父帥師伐邾取繹
大水
季孫行父如齊冬公孫歸父如齊
齊君嗣立歸父如齊會葬行父如齊初聘未幾歸父
又如齊可謂密矣然觀頃公即位首逐父之寵臣無
一毫手澤存焉之意薄德如此何有於魯公之奔喪
必有所不能堪者故使聘雖絡繹而身不復往若密
而實疎也歸父取繹即如齊謝貪而畏人也哉
齊侯使國佐來聘
饑
歲凶年穀不登君膳不祭肺馬不食穀馳道不除祭
事不縣以民瘼為已憂也天官有荒式地官有荒政
鄉師有艱厄之賙遺人有凶荒之備以活民為已責
也夫然故歲雖儉而民不饑春秋時先王仁民之政
不復講而水旱螽螟猶有不為災者恤災救艱之意
未忘也惟公於大水之後以饑告蝝生之後又以饑
告盖其視斯民疾苦若秦越然漠不以轉壑内溝動
其念饑之一辭不仁之心盡見焉
楚子伐鄭
十有一年春王正月
夏楚子陳侯鄭伯盟于辰陵
宋楚盟鹿上之後其會盂盟薄盟宋皆楚主之而㮣
之以諸侯楚為無道猶未敢傲然自尊於列國之上
也其後晉楚争陳鄭者非一至此陳鄭皆服於楚盟
于辰陵於是楚主夏盟矣夫人心可以義動難以力
服前此晉楚力争二國撫左則右動鎮前則後起不
能一其所趨今楚以徵舒大惡天下莫討合兩國而
圖之義氣所激其誰不應不待戰邲而晉九萬里風
已在其下矣晉有復伯之機不能用而為楚得可勝
憾哉
公孫歸父會齊人伐莒
秋晉侯會狄于欑函
一謀事之當否而優劣分一舉事之是非而強弱判
齊魯伐不宜伐之莒晉侯會不宜會之狄方自以為
功而天下大惡乃為楚討天下大義乃為楚執猶分
弓並轡競獵狐兔而熊豹犀兕已輸敏手中國為無
人矣
冬十月楚人殺陳夏徵舒
衛人殺州吁齊人殺無知楚人殺徵舒皆稱人人人
得而討也人人得而討之則亂臣賊子懼
丁亥楚子入陳納公孫寧儀行父于陳
入者内弗受之辭納者亦内弗受之辭楚子伐陳謂
陳無動將討於少西氏遂入陳殺夏徵舒轘諸栗門
因縣陳使非蹊田一言陳其滅矣故書入公孫寧儀
行父與靈公宣淫于夏姬殺洩冶以鉗國人之口而
置君鳴鏑之下其罪不勝誅顧芘而歸之討惡而遺
毒故書納夫不見可欲使心不亂楚莊於是乎見可
欲矣方令陳人無動之時惟在于義因入陳而見其
國之富遂起縣陳之心方將討少西之時惟在於陳
因殺徵舒而見其母之美遂起納姬之意公孫寧儀
行父之不討所以為生夏姬地也抑所以為納夏姬
地也縣陳而復封慕姬而不納情止於義固可深喜
觀申叔時貪其富之諫申公巫臣貪其色之言則已
動于可欲矣凡中人之情易流多隨所見而動非禮
勿視為克已之首有以哉
十有二年春葬陳靈公
亂臣賊子不討者多矣衛殺州吁齊殺無知楚殺徵
舒而見弑之君皆以葬書聖人之心盖為之一快矣
至此而知楚莊有功于中國不見絶于春秋也鄭君
夷晉君夷臯與陳君平國皆以無道而弑其諡皆曰
靈又以見易名之有定法
楚子圍鄭
夏六月乙卯晉荀林父帥師及楚子戰于邲晉師敗績
謀國之道必先自治而後治人則人莫我禦文公之
伯諸侯定襄王以示義伐原以示信大蒐以示禮作
執秩以正其官於是收城濮之捷諸夏之氣為之一
伸莊王之入中國德立刑行政成事時典從禮順而
國人之訓軍實之儆日加飭焉晉之羣臣相與起敬
起畏楚之氣已盖乎諸夏矣邲之勝非幸勝也况楚
克鄭已許平晉救方至自可全師而還荀林父不能
專進退之决以乖敵和以亂易整自取敗北為城濮
羞此晉所以主兵也吁長子帥師弟子輿尸凶晉之
不競宜哉
秋七月
冬十有二月戊寅楚子滅蕭
虎狼蝮蚖有時而不噬囓不可以不噬囓而保其仁
也莊王之伯滅陳克鄭而不取若有仁心矣不旋踵
而滅蕭盖噬囓者其質之本然不噬囓者其時之適
然楚莊天性鷙悍忍刻豈以一日矯揉盡變其平生
之素哉
晉人宋人衛人曹人同盟于清丘
同非心同其同乃所以為異四國同盟口血未乾而
宋衛自相尋戈尚得為同乎楚之憑陵中國如火烈
烈延燎未已諸國皆懼而為是盟同舟之勢也而其
方同遽異者勢之同非心之同也故卿皆人之
宋師伐陳衛人救陳
陳有大罪然非有瑕之宋所得討宜乎衛以救書
