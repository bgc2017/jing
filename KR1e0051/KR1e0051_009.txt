春秋說卷九宋洪咨夔撰
閔公
元年春王正月
公以亂立不成乎即位之禮故不書即位子般孟任
出也閔公姜出也僖公風出也子般長僖公次之閔
公又次之在禮立嗣以適不以長莊公無適嗣哀姜
之娣叔姜有子子以母貴則閔公當立使莊公合謀
在庭審所宜嗣請命于周而立公國未有釁又主于
齊本一正而國定矣而牽于私愛乃以盟臂孟任之
子託季友季友逢君之私以奉般許之般立不足以
厭國人之望慶父遂動于惡况哀姜初歸以孟任之
嬖與莊公要約而後入今娣之子不得立而黨氏甥
立哀姜之心能平乎故慶父弑般哀姜與聞之般卒
齊人以大義立公公立纔八歲已能&KR0576;齊侯納季子
盖早慧矣慶父負不可赦之惡而忌其慧遂使卜齮
賊之于武闈蓋與跋扈之禍正同是則再弑之禍萌
於莊公之私嬖成于季子之私奉而立公之不早定
也
齊人救郉
饑與之食病與之藥中流失船而與之壺烈火延灼
而與之沃是之謂救桓公之伯救凡四荆伐鄭則救
鄭楚圍許則救許楚伐徐則救徐而救邢者再人方
懷倒懸之急而我惻然動心投袂而起不容頃刻安
仁之𤼵也充是心則彌滿六合周徧萬有矣入春秋
以来戎患早而淺狄患遲而深桓公方伐山戎而還
狄伐邢如入無人之境是輕伯也管仲請救邢以從
簡書固足見釋難拯危之仁而禦外綏内正伯業之
所由盛故書救以善之
夏六月辛酉葬我君莊公秋八月公及齊侯盟于落姑
君薨稱子某既葬稱子踰年稱公不可曠年無君也
莊公即世以亂葬緩公踰年改元不成乎即位之禮
葬莊公而後書公公雖幼知所痛矣落姑之盟出公
意故書及眇然羈丱之中創鉅痛深急於求助而盟
元舅以復賢望雍容進趨不失兩君相見之禮濟濟
乎有成人之風矣得賢師傅輔掖之迪其方開之性
𤼵其欲進之機火然泉逹日引月長晉悼可為也奈
何哀姜無保佑之慈季友無擁護之忠轉柁帆摧出
門軸折君子深惜之
季子来歸
淫風之行未有不召亂者莊公之世縱侈宣淫上下
無間文姜與齊襄疾驅于通道大都已則築臺臨黨
氏而摟孟任哀姜通於共仲而僕人鄧扈樂又淫於
宫中一家之中如蜩螗沸羹欲不亂得乎成風事成
季而屬僖公則子般及公之立皆非其志特借之以
為驅除般卒成季出奔公立而復之猶望扶顚掖危
之力而巨惡在列曾不知問聽其再動於惡武闈之
禍方作而身奉成風之子適邾共仲奔莒乃入立之
成季雖不與知其謀縱虎兕於通衢意果安在國人
特以方亂而季子歸皆有慰喜之意聖人因而書之
大惡實不容掩也况一書季子来歸而季氏得政權
去公室之漸皆自此始矣
冬齊仲孫来
桓公方與公為落姑之&KR0576;大夫隨以省難来非不念
魯也而聲慶父之罪以致討猶寂無聞豈以季子既
歸必有以處此歟季子縱罪人以濟其私武闈禍𤼵
曾不旋踵齊魯之望孤矣夫以魯之君臣縱淫召亂
而謂猶秉周禮者何故動於人情者一時之變根於
人心者百世之常周公伯禽所以封殖人心者豈以
一賊臣而遂冺哉異時韓宣子見易象與魯春秋曰
周禮盡在魯相去幾何年所見猶仲孫也兵環城外
弦歌不輟屋壁可壊絲竹自如至此而後知入人深矣
然仲孫書来不書其所以来名曰省魯實以覘魯聖
人盖危之故與介葛盧白狄来同辭
二年春王正月齊人遷陽
桓公之伯始滅譚繼滅遂已而降鄣遷陽皆以勢迫
而力脅之也人情重遷而強之遷國無以立民無以
生仁者為之乎封衛救邢不足以掩其過故仲尼之
門無道桓文之事者
夏五月乙酉吉禘于莊公
吉凶之禮不可參舉而錯行莊公之喪未祥而禘用
吉禮可乎夫魯之郊禘非禮也周公其衰矣成王以
周公能為人臣不能為之功賜之天子之禮樂非周
公意也季夏六月魯以禘禮祀周公于太廟牲用白
牡尊用犧象山罍鬱尊用黃目灌用王瓉大圭升歌
清廟下管象朱干玉戚冕而舞大武皮弁素積裼而
舞大夏其禮盛矣伯禽受非禮之賜初惟以祀周公
後世仍周公之祀遂僣用之羣公之廟禘者禘其所
自出而羣廟合食焉此天子之禮也諸侯僣天子則
大夫僣諸侯八佾雍徹無所不至矣春秋于僣禮不
可勝譏隨事而見故假吉禘以譏禘之僣
秋八月辛丑公薨
子般之弑卒而不薨未踰年不稱公也公之弑薨而
不地不忍著其地猶隠公也賊不討不書葬慶父自
縊猶不討也其不言弑為魯諱也雖為魯諱而夫人
之孫慶父之奔實有不可掩者存明堂位曰君臣未
嘗相弑安知春秋之微而顯哉
九月夫人姜氏孫于邾
文姜與聞桓弑哀姜與聞閔弑身負巨惡國無所容
故皆託辭以孫孫一也文姜稱夫人而不氏哀姜以
氏見者何文姜淫于齊孫于齊不待著氏而惡己見
哀姜淫于魯孫于邾非著氏無以昭其惡也哀姜不
孫于齊而孫于邾者何文姜孫而襄公受之哀姜孫
而桓公不之受也夫三綱五常之理未嘗一息冺焉
而窮人欲者自滅之夫婦之義以文姜而滅母子之
道以哀姜而滅乖氣薰蒸逆節暴白豈無故而然哉
鍾巫氏一念之烈也
公子慶父出奔莒
慶父弑般而如齊弑閔而奔莒奔窘于如矣而不失
其為公子志逸賊也天下之惡無黨惡者則惡不自
動天下之姦無保姦者則姦不自容故討惡必討黨
惡誅姦必誅保姦皇極無所不受而淫朋比德之必
去正以是也慶父初弑使季友仗大義聲其罪其出
如齊齊不納焉彼必知懼不敢復動于惡季友縱之
齊人納之彼知魯不能討齊有足恃故敢蹈前非而
復出今季友緩追逸賊猶前日齊則懲往事不復納
矣齊不之納故夫人不孫齊而孫邾慶父不奔齊而
奔莒邾莒小國非隠姦匿惡之地而于夷之薨及密
之縊特一息留耳惡無黨姦無保俯仰覆載窄於窶
數夫然後亂臣賊子懼
冬齊高子来&KR0576;
厭亂思治人之常情困窮無聊尤易為德黨氏初變
國人震動得一季友来而國勢定讙曰季子喜可知
也武闈再變國人益震動得一高傒来而國勢定讙
曰高子喜又可知也然季子之来不能存閔公于歲
月之近高子之来乃能定僖公於三十三年之久季
子私高子公也桓公本中材之主管夷吾相之所用
各當其材而伯業濟大夫出疆利社稷安國家則專
之仲孫高子皆以專境外之畫不稱使其得人何如
哉
十有二月狄入衛
小雅盡廢周道凌夷伊川被髮而祭卒沒于陸渾之
戎氣召而類應也衛自宣公以来三綱五常之理滅
其能不召狄乎邶詩終于二子乘舟鄘詩終于載馳
衛詩終于木瓜實一本末也州吁之亂罪人隨得狄
猶未敢動至蘧蒢戚施之刺興而伋壽争相為死父
子夫婦兄弟之倫一切掃地重以五國逆王命而納
朔朔伐周而納子頽君臣之倫盡廢窮人欲而滅天
理此所以有狄禍也然康叔之化浹人者深人心之
天理未嘗泯自朔䜛殺太子伋而代立至其子懿公
國人常欲敗之辭甲諉鶴乃其中心之𤼵見耳夫天
倫壊而狄敢入人心正而衛復興聖賢教化之深真
國脉所係哉
鄭棄其師
不教民而戰是謂棄之况以大衆付之好利不顧其
君者乎夫君子難進而易退故用人莫重乎始進高
克始進不以禮柔行巽入深中于君心而得兵權禾
之螟木之蝎雖知其毒庸可去乎是以俾之將兵河
上幸其死敵不返失衆自奔而不計吾師之勝負得
喪是棄其師也棄其師是棄其國也詩序以為危國
亡師之本得其旨矣
