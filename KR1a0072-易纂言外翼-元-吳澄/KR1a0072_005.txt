易纂言外翼卷五元吳澄撰
占例第八
元元亨利貞乾彖屯彖隨彖无妄彖革
彖元亨坤彖大有彖蠱彖升彖鼎彖
元吉坤五訟五履上泰五復初大畜四
離二損彖五益初五井上渙四元永貞
比彖萃五元首也文人上為元在人一身之上
為衆體之長凡大德大位長於人者曰元至若國之公
侯官之正長家之宗嫡皆是也元亨元者亨也元吉元
者吉也元永貞元者長永主其事也衛靈公之立占曰
元亨蓋孟縶廢疾不可為後則靈公當立者為元又其
名曰元其占元者當亨也南蒯之叛占曰元吉蓋君為
元首聖為元德得之則吉位非元首德非元德則吉轉
為凶矣(案臨彖亦具四德原本不及知𫝊寫脫落者多矣他類此)
亨蒙彖小畜彖履彖否二同人彖謙彖
噬嗑彖賁彖復彖大畜上大過彖坎彖
離彖咸彖恒彖遯彖萃彖困彖震彖
豐彖兊彖渙彖節彖四小過彖未濟彖
元亨小亨旅彖巽彖既濟彖吉亨泰
彖否初光亨需彖亨者嘉之會字與獻享之
享同享謂備物以獻也字與烹煮之烹同烹煮既熟則
以獻神故由烹煮而借為獻享之享天神曰祀地示曰
祭宗廟曰享蓋祀天祭地皆不如宗廟之備物故宗廟
得享之名朝聘之後有享蓋朝聘之禮皆圭璋特逹以
簡為敬既朝既聘而後享則束帛加璧庭實旅百凡其
國所有無一不致諸物備具故曰享禮賓有燕有食有
享燕則飲多於食食則食多於飲惟享禮酒食俱富既
醉既飽其禮豐厚故曰享易經所謂亨者文明極盛之
時禮記所謂百順之備董子所謂諸物必至是也衆美
之聚如備物之享然故又因獻享而借為元亨之亨初
蓋音同皆作許姜切讀坤彖傳品物咸亨與無疆協詩
商頌莫敢不來享與來王協則元亨之亨獻享之享同
音也明矣
利利貞蒙彖大畜彖恒彖大壯彖明夷五損
二鼎五漸彖渙彖中孚彖既濟彖亨利貞
咸彖萃彖兊彖小過彖利貞亨離彖
小利貞遯彖利牝馬之貞坤彖利君子貞
同人彖利幽人之貞歸妹二利武人之貞巽
初利女貞觀二家人彖利于不息之貞升
上利永貞坤用六艮初利居貞屯初隨
三利艱貞噬嗑四大畜三明夷彖无不利
坤二屯四大有上謙四五臨二剥五
大過二遯上晉五解上鼎上巽五利見
大人乾二五訟彖蹇彖上萃彖巽彖利
有攸往賁彖復彖无妄二大畜三大過彖
恒彖損彖上益彖夬彖萃彖巽彖利
涉大川需彖同人彖蠱彖大畜彖頥上
益彖渙彖中孚彖未濟三利西南坤彖
蹇彖解彖利建侯屯彖初利建侯行師豫
彖利禦寇蒙上漸三利執言師五利用
行師謙上利用侵伐謙五利用刑人蒙初
利用獄噬嗑彖利用恒需初利用賓于王
觀四利用為大作益初利用為依遷國益
四利用禴萃二升二利用享祀困二利
用祭祀困五利己大畜初利出否鼎初
无攸利蒙三臨三无妄上頥三恒初大
壯上萃三歸妹彖上未濟彖不利君子貞
否彖不利有攸往剥彖无妄彖不利涉大川
訟彖不利東北蹇彖不利為寇蒙上不
利即戎夬彖不利賓姤二利者宜于其事如
刀之刈禾順易而不難也元亨利貞者元者能致亨而
又利于貞也亨利貞者既能致亨而又利于貞也亨在
利之前利貞亨者利於貞而後致亨也亨在利之後
貞貞吉亨否初貞吉需彖五比二四履
二否初謙二豫二隨初臨初頥彖咸
四遯五大壯二四晉初二家人二蹇彖
解二損上姤初升五旅彖巽五未濟二
四五貞凶師五隨四頥三恒初巽上
節上中孚上貞吝泰上恒三晉上解三
貞厲訟三小畜上履五噬嗑五大壯三
晉四革三貞疾豫五利貞(見前)可貞坤三
无妄四損彖不可貞蠱二節彖安貞
坤彖訟四居貞頥五革上(餘見前利居貞)永貞
賁三益二小過四(餘見前元永貞利永貞)艱貞泰三(餘見)
(前利艱貞)蔑貞剥初二疾貞明夷三小貞大貞
屯五君子貞(見前)女子貞屯二女貞(見前)婦
貞小畜上童僕貞旅二三幽人之貞(見前)武
人之貞(見前)牝馬之貞(見前)不息之貞升上貞大
人師彖困彖貞婦人夫子恒五(案君子貞及女貞各條下)
(原本無見前二字體例似欠畫一謹校補)貞者正主其事也書云予二人
共貞繋辭傳云貞觀貞明貞勝貞夫一其字從卜正主
其事而問於卜筮曰貞故周官云凡國大貞卜立君卜
大封又云國大遷大師則貞龜又云貞來歲之美惡文
言傳曰貞者事之幹也蓋古字通用貞與楨幹之楨通
楨幹木之正身枝葉因之而生又借用以為築墻之木
皆取正立之意幹事者正主其事之謂彖傳象傳專釋
於正正之為言是也當也而有主之之意焉猶官正酒
正之正官之名謂正者蓋主其事非正不能若以是為
非以非為是則敗事矣故但言正而主事之意在其中
利貞者利於正主其事也師𫝊言能以衆正謂能以衆
而正主其事者湯武則然故曰可以王矣大壯𫝊言大
者正也謂陽剛大人正主其事也正主其事者以陽剛
大人而天地萬物之情可見矣凡彖爻之辭言元亨
者謂元者亨也言利貞者謂利於貞也元者言其人也
貞者言其事也亨者利者言其占也文言傳釋乾彖四
字之訓而總言曰四德蓋推廣而言非文王彖辭本意
也後又因之以配四時春夏秋冬以配五常仁義禮智
辭理極精而謂乾之元亨利貞為四與屯臨隨无妄革
之元亨利貞為二者不同則非也如邵伯温釋皇極經
世書之名而曰至大之謂皇至中之謂極至常之謂經
至變之謂世亦分釋其字義云爾豈真謂皇極經世為
四字也哉以乾彖之辭與屯隨等卦之辭為一例者是
矣但曰大亨者言其亨之大而不曰大者亨曰利於正
者言其理之正而不曰以正主其事亦微有未盡者焉
吉乾用九屯五蒙二五訟四比彖五小
畜初二泰彖同人四大有五上謙初三隨
五臨二五上噬嗑四復二大畜五頥四
大過四離彖五咸彖遯三大壯上明夷二
家人五睽上蹇上解彖益二萃二升
四革四鼎二震初艮上漸彖二五上歸
妹五豐二四五巽二五兊初二渙初節五
中孚彖初未濟五有它吉比初大人吉
師彖否五困彖君子吉遯四小人吉否
二婦人吉恒五小事吉睽彖元吉(見前)大
吉家人四萃四升初鼎上小過彖初吉
既濟彖中吉訟彖師二終吉需二上
訟初三履四蠱初賁五家人上鼎三貞
吉(見前)居貞吉(見前)永貞吉(見前)安貞吉(見前)艱貞吉
(見前)小貞吉屯五居吉咸二往吉屯四
无妄初晉五征吉泰初升彖困上革二
歸妹初厲吉頥上晉上家人三(案元吉及貞吉諸條)
(原本俱無見前二字體例似欠畫一謹校補)吉謂休祥也
悔有悔乾上豫三困上小有悔蠱三
无悔同人上復五咸五大壯五渙三未
濟五无祗悔復初悔亡咸四恒二大壯
四晉三五家人初睽初五夬四萃五革
彖四艮五巽四五兊二渙二節上未濟
四豫三悔遲家人三悔厲困上動悔鼎三虧
悔悔謂可追恨也吉凶悔吝四字吉凶吝只一義悔
有二義以占而言者與吉凶吝為類有悔无悔悔亡是
也單言悔者與貞字為對非言占也貞者於理是而正
主其事也悔者於理非而欲改其事也豫三之悔遲困
上之動悔皆謂欲改悔者下言有悔乃是占也家人三
之悔厲鼎三之虧悔亦與悔遲動悔之悔同
凶師初三比上履三豫初噬嗑上剥
初二四復上頥初大過三上坎初上離三
咸二恒上益上困三井彖鼎四漸三
豐上旅上兊三節二小過初三上後夫
凶比彖夫子凶恒五見凶姤初起凶
姤四有凶臨彖夬三終有凶夬上終凶
訟彖貞凶征凶頥二大壯初損二困
二革三上震上歸妹彖未濟三君子征凶
小畜上凶謂禍災也
吝蒙四同人二賁五姤上困四巽三
未濟初君子吝觀初有它吝大過四見吝
蠱四小吝噬嗑三萃三終吝家人三
貞吝(見前)往吝屯三蒙初咸三吝謂可慊可少
也吉如時之春陽稺而未老中而不過物初而美事初
而善故吉邵子所謂歲之春初日之早晨花之半開飲
之微醉時也悔如時之夏陽極而隂生治平之久蕃
盛之甚闕敗由是而起故有悔邵子所謂花之離披飲
之酩酊時也凶如時之秋隂長而陽消天地肅殺萬
物凋瘁故凶吝如時之冬隂極而陽生凶之餘烈也
比之凶則殺故名吝矣或問子言悔有二義何也曰
悔之為占辭與吉凶吝三字為類者既言之矣悔之不
為占辭而與貞之一字為對者今詳言之貞如木之有
楨幹一定不易者也悔如事之有改悔更易不定者也
故奕者既下子而復欲改移謂之悔重卦之内卦為貞
外卦為悔蓋是以内之一卦為主以其一定故曰貞外
之八卦為客而更迭重於内卦之上以其屢更故曰悔
若以元亨利貞吉悔凶吝八者之占擬之元配春亨配
夏利配秋貞配冬吉配春悔配夏凶配秋吝配冬春者
動之中秋者靜之中唯南方之夏乃動之極故悔為至
動北方之冬乃靜之極故貞為至靜也
无咎乾三四坤四需初師彖二四五比彖
初小畜四履初泰三否四同人初大有
初二四豫上隨彖蠱初臨三四上噬嗑初
二三五賁上剥三復三无妄四頥四
大過初五上習坎四五離初上恒彖晉初上
睽初二四解初損彖初四上益初三夬三
五姤二上萃初二三四五上升二四困彖二
井四革二鼎初震上艮彖初四漸初四
豐初三巽二渙五上節初三中孚四五
小過二四既濟初未濟上无大咎蠱三姤
三君子无咎觀五上小人无咎觀初何咎
小畜初隨四睽五匪咎大有初為咎
夬初繫辭傳曰无咎者善補過也又曰震无咎者存
乎悔謂本當有咎以能改悔修補其過故得无咎故无
咎之辭所以善其能補過也各處意義雖或小不同然
大槩如是而已獨王弼以節卦六三之无咎為无所歸
咎與諸爻无咎之義不同程子又因王氏若大過上姤
上萃上困二豐三皆從節六三之例今不敢從也
有孚有孚之占二十四單言孚十三罔孚一匪孚一
詳載辭例此以實感彼以實應曰孚凡言有孚者謂有
人來孚於已彼以信應此也單言孚者謂自己往孚於
人此以信感彼也易之為占曰吉曰凶而已悔吝凶
之微者也无咎吉之淺者也五者占之大凡也故繫辭
傳以此五占並言五者之外唯有孚一占最多蓋吉凶
悔吝无咎之占專於己有孚之占徵於人宜配五占而
為六其餘福祉喜慶等占吉无咎之屬也厲害眚災等
占凶悔吝之屬也
福泰三有福晉二受兹介福井三並受其福
既濟五實受其福
祉泰五以祉否四離祉
喜否上後喜无妄五損四兊四有喜
慶豐五有慶福祉喜慶占之同於吉者无妄損兊
以疾愈為有喜蓋疾則可憂愈則可喜此喜之一事爾
譽坤四大過五无譽蠱五用譽蹇初來譽豐
五慶譽旅五譽命
命訟四即命師二錫命師上否四有命泰上
告命革四改命
賞未濟四有賞譽者受其名賞者受其實命者使之
貴賞者使之富其占亦與福祉喜慶相近
厲乾三蠱初復三頥上遯初三晉上
家人三睽四姤三震二五艮三漸初旅
三小過四既濟上有厲大畜初夬彖貞
厲訟三小畜上履五噬嗑五大壯三晉
四革三厲者危也居高者危六畫中三居下之上
為危地故厲之占二十六而三居其十上雖危然已在
一卦之外而時亦終矣不如三之危為甚也
害大有初无交害害者利之反也易中但以不利
无攸利為利之反惟大有之初以害為占
眚无眚訟二震三有眚无妄彖上災
无妄三旅初災眚復上小過上眚謂過眚
眚雖内有而非己故為其過適然者也无妄心雖无私
事不合正理則為過上九身雖无妄行不合時宜則為
過故曰有眚訟九二逋而安小弱之邑震六三行而避
震動之威皆無過者也故曰无眚災謂禍災災雖外
至而由己自召其禍宜然者也无妄六三不幸而遇禍
則曰无妄之災旅初六𤨏𤨏而取禍則曰災也易曰
災眚書言眚災二者不同眚災者已偶過失而遂罹災
其災也非己所致之災也與宜然之災異矣帝典云眚
災肆赦周誥云眚災適爾是也災眚者已招禍災而遂
成眚其眚也由己所致之眚也與適然之眚異矣復上
六有災眚小過上六是謂災眚是也復上六迷途至終
而圖復小過九三鳥飛衝上而離网其凶皆自取禍災
而有此過眚也故曰災眚厲害災眚占之鄰於凶者
疾无妄五損四豐二兊四无疾復彖
有疾遯三鼎二貞疾豫五疾貞明夷三
人正氣屬陽邪氣屬陰邪氣中人則為疾故凡彖爻
之辭所謂疾者多是指隂柔而言豫五隂柔乘剛自為
疾復諸隂皆將變為陽故曰无疾无妄九五以應六二
之隂為疾遯九三以比六二之隂為疾明夷九三以六
二之隂為疾兊九四以六三之隂為疾豐六二隂柔自
得疾與豫六五同唯无妄之九五陽也為有餘之疾鼎
之九二陽也為中滿之疾疾者人身不康寕也其占亦
與厲害眚災不殊
愠夬三有愠有愠者有喜之反也
惕乾三惕若訟彖窒惕小畜四去惕出夬二
惕號惕者敬勝怠也聖人作易教人懼以終始而危
者使平乾之爻辭首及惕字莊敬日彊唯陽剛能之彼
隂柔則安肆日偷矣惡能惕乾九三夬九二之惕皆乾
剛也訟之惕主爻九二也小畜之惕主爻六四變為剛
而又上從九五之陽也
戒比五邑人不誡泰四不戒以孚小過四必戒
既濟四終日戒戒者知所儆也比五戒字從言告
戒之戒泰四戒字如郊祭戒百官鄉飲戒賓介之戒而
亦兼有儆戒之義焉不戒者不待戒之也小過之四既
濟之四則專取儆戒之義
恤泰三晉五家人五夬二萃初勿恤
凡五憂臨三既憂之豐彖勿憂疑豫四勿
疑豐二得疑疾勿恤勿憂勿疑者占之教辭也事
故不可以不憂然徒憂恤而不思所以處之則不可疑
而不决則為之不果或至廢事
問益五勿問問謂問筮勿問者言無煩問筮而其
占固元吉也革九五之未占亦然言雖未占筮而其占
已有孚也
言需二訟初明夷初困彖震上漸初有言凡六師
五執言夬四聞言革三革言震初笑言艮五
言有序有言聞言人之言自外而至者如流言違言
之類執言革言笑言言有序己之言自内而出者
易纂言外翼卷五
