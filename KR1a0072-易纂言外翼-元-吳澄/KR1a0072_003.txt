易纂言外翼卷三元吳澄撰
象例第七中
人蒙初利用刑人履彖三咥人睽三其人天且
劓損三三人一人艮彖不見其人豐上闃其無
人卦位三四為人二五亦為人
大人乾二五訟彖蹇彖上萃彖巽彖利見大人凡七
升彖用見大人否二大人否亨五大人吉師彖
困彖貞大人吉革五大人虎變大人者皆陽居二
五陽為大二五為人位乾五訟彖蹇彖上萃彖巽彖否
二五革五皆謂九五在上之大人也乾二升彖困彖謂
九二在下之大人也師彖貞大人吉今本作丈人崔憬
李鼎祚皆云子夏傳作大人與困彖同
幽人履二幽人貞吉歸妹二利幽人之貞幽人
者隠晦不求顯見之人凡在天上而不可見曰冥冥豫
冥升是也在地下而不可見曰幽困初幽谷是也履歸
妹九二皆有剛中之德二之位當六畫卦之地又當三
畫卦之人故曰幽人
君子乾三君子終日乾乾坤彖君子有攸往屯
三君子幾不如舍小畜上君子征凶否彖不利君
子貞謙彖三君子有終初君子用涉大川觀初君
子吝五上君子无咎剥上君子得輿遯四君子吉
大壯三君子用罔觧五君子惟有觧吉夬三君
子夬夬革上君子豹變未濟五君子之光凡君
子者皆謂陽畫然有指本爻之陽畫而言者乾三小畜
上謙三觀五上剥上遯四大壯三夬三是也有指本卦
之陽畫而言者否彖是指上卦三陽謙彖是指主爻九
三解五未濟五是指應爻九二有本卦雖有陽畫而本
爻所言非有所指只是泛言者屯卦雖有二陽畫而六
三所謂君子非指初九九五也觀卦雖有二陽畫而初
六所謂君子非指九五上九也革卦雖有四陽畫而上
六所謂君子只是對小人立文亦以其變為陽與謙初
同也坤卦純隂無陽畫彖辭所謂君子只是泛言亦因
卦之所不足者而言也
天子大有三公用亨于天子王坤二訟三或從
王事師二王三錫命比五王用三驅離上王用
出征隨上王用亨于岐山升四王用亨于西山
益二王用亨于帝萃彖渙彖王假有廟家人五王
假有家豐彖王假之觀四利用賓于王夬彖揚
于王庭井三王明渙五王居大君師上大君
有命履三武人為于大君臨五大君之宜天子
王大君皆謂君天下者其位則卦之第五畫也訟比履
隨觀家人夬益萃井渙皆九五以剛中正居尊位堯舜
禹湯文王武王是也坤師大有臨離升豐皆五六以柔
中居尊位夏啟商中宗周成王是也
君復上以其國君小過二不及其君公大有
三公用亨于天子解上公用射隼益三四中行告
公鼎四覆公餗小過五公弋侯屯彖初利建
侯豫彖利建侯行師晉彖康侯用錫馬蕃庶君
公侯皆謂有國者凡卦之六畫三居下卦之上四居上
卦之下故三四為諸侯國君之位大有之公三也鼎之
公四也解上小過五所謂公亦四也小過二所謂君亦
三也坤為國土震以一陽宅坤土之内故震象國君屯
豫言建侯皆有坤有震益兩言公復一言國君亦有坤
有震晉有坤無震者晉言有土之諸侯坤有安静之象
故曰康侯也
王侯蠱上不事王侯王五也侯三也
臣蹇二王臣蹇蹇損上得臣无家小過二遇其
臣柔者臣道也二居下卦之中臣位也蹇六二小過
六二皆柔中在下損上所謂臣指六三而言亦以柔居
下者也
宗同人二同人于宗睽五厥宗噬膚宗字從門
從示廟中之室神示所居離之中畫虛處象廟之室凡
嫡長子主宗廟之祭者謂之宗子宗子統衆兄弟同人
之二睽之五皆為卦之主猶宗子之統衆兄弟也故謂
之宗
家人家人三家人嗃嗃家人謂家之長彖傳曰家
人有嚴君焉父母之謂也詩云之子于歸宜其家人家
人指舅姑而言或以為泛指一家之人非也離為家九
三離之上畫陽剛在一家之上而治外者家之長也
父母蠱初三五幹父之蠱四裕父之蠱蠱二幹母
之蠱居一卦極尊之位者上與五也上陽畫為父五
隂畫為母
考履上考祥其旋蠱初有子考无咎蠱初所謂
考即上畫之陽也生稱父死稱考履上畫之陽當乾之
終故曰考祥
祖妣小過二過其祖遇其妣小過之三以陽畫處
二之上父也四亦陽畫又處三之上二視之猶祖也五
隂畫居尊位猶祖妣也二之位與五應越四而與五遇
故曰過其祖遇其妣
王母晉二受兹介福于其王母六五隂居至尊之
位以家而言王母也爾雅曰父之妣為王母九四以陽
在二之上父也六三以隂為四之配母也六五隂也又
在父母之上故曰王母二之位與五應猶祭而感格于
五五降介福于二而二受之也
夫士蒙三見金夫隨二失丈夫三係丈夫恒五
夫子凶睽四遇元夫比彖後夫凶大過二老夫
得其女妻五老婦得其士夫歸妹上士刲羊蒙三
之金夫九二也隨二之丈夫九五也隨三之丈夫九四
也恒六五隂柔非夫之道故凶元夫後夫皆因婦人之
再嫁而有是名元夫者初所嫁之夫也後夫者後所嫁
之夫也睽之元夫謂初九也比之諸隂所從惟一夫而
已無二夫也故占者若是後夫則凶老夫士夫以年之
老少言二變為柔為年少之妻故視五為老夫五變為
柔為年老之婦故視二為士夫士謂男子之未娶者歸
妹上所謂士指初九也
婦妻蒙二納婦吉小畜上婦貞厲漸三婦孕不
育凶五婦三歲不孕既濟二婦喪其茀恒五婦人
吉大過五老婦大過二女妻困三不見其妻
蒙二之婦六五也小畜之婦六四也漸三之婦六四也
漸五之婦六二也既濟六二為九五之婦恒五夫也然
柔中乃婦之德故婦人則吉老婦女妻見前困三居陽
位以上六為妻在外而不在宫又不相應故曰不見
夫妻小畜三夫妻反目九三夫也六四妻也
婦子家人三婦子嘻嘻婦六二也子初九也
子蒙二子克家蠱初有子考无咎鼎初得妾以
其子師五長子帥師弟子輿尸隨二係小子三失
小子漸初小子厲蠱之初六女也九三互震之初畫
為子鼎初六妾也九四乃其子師二三四互震長子也
初二三坎體為中男弟子也弟子者長子之弟隨二隨
三之小子皆謂初九漸初艮少男之下畫故曰小子
女屯二女子貞不字蒙三勿用取女咸彖取女
吉家人彖利女貞姤彖女壮勿用取女漸彖女
歸吉歸妹上女承筐咸上六少女也家人六二中
女也漸六四長女也柔而正占之吉而利也宜哉屯六二
女之無初者歸妹上六女之無終者非女德之有疵乃
時命之不齊也蒙六三以利之所疚而愆義姤初六以
隂之方長而消陽處皆非正女之不可取者也
妹泰五帝乙歸妹以祉歸妹初歸妹以娣三歸妹
以須反歸以娣四歸妹愆期五帝乙歸妹泰卦互得
歸妹卦帝乙商王紂之父盖嘗有嫁妹之事緯書因此
嫌帝乙非商之令王遂以帝乙為湯始制為嫁妹之禮
又載其戒命之辭曰毋以天子之富而驕諸侯隂之從
陽女之順夫天下之義也往事爾夫必以禮義其辭意
雖善疑後人傅會為之也經言帝乙歸妹則是以兄嫁
妹非以父嫁女明矣而說易者以震兊為夫婦而不以
為兄妹失之矣卦義以外卦震長男為兄内卦兊少女
為妹兄為主而歸其妹於夫家也爻義以震下畫之陽
為兄中畫之隂為妹六三兊上畫為娣為湏娣者女君
之女弟也湏與&KR0912;同女之賤者又在娣之下也歸妹自
泰變六三即泰之六四在六五之下女弟承女君也變
為歸妹則四來居三是女君未行而先行歸于夫家不
隨女君則非娣矣故降而稱湏若及于四待女君同行
則為妹歸而以其娣也
宫人剥五以宫人寵剥卦五隂畫六五居尊位象
后下四隂象宫人宫人者三夫人九嬪二十七世婦八
十一御妻之屬也以者后以之也
妾鼎初得妾以其子初隂在下而賤者妾也四陽
在上而貴者其子也
臣妾遯三畜臣妾吉初六居陽位臣也六二居隂
位妾也
童僕旅二得童僕貞三喪其童僕車上之御曰僕
以其立當車轐也故凡親近服役之人皆假借僕之名
童者年幼之稱童僕僕之年幼者也初六下賤居陽位
艮少男之下畫也故為童僕
隨隨三隨有求得四隨有獲咸三執其隨艮二不
拯其隨隨猶從也隨從之人也隨六三九四之隨也
咸艮六二九三之隨也前此解者只以隨字作虚字解
誤矣咸象傳所謂隨人猶曰從人也
婚媾屯二賁四睽上匪寇婚媾屯四求婚媾震
上婚媾有言二姓締男女之好謂之婚媾取婦者以
初昏成禮故曰婚媾者交冓之義後人各加女字于左
畔屯六二六四賁六四睽上九皆以正應之畫為婚媾
震上六雖无應然與六三同位故亦曰婚媾
同人同人彖同人于野初同人于門二同人于宗五
同人先號咷而後笑上同人于郊同人者同心之人
也非曰同於人也六二為九五所同之人九五為六二
所同之人也二五皆居人位故曰同人
朋坤彖得朋喪朋泰二朋亡豫四朋盍簮復
彖朋來咸四朋從蹇五朋來解四朋至友
損三一人行則得其友鳳飛而羣鳥從之曰朋凡曰
朋者從我者也兩手相助曰友凡曰友者助我者也易
之言朋者七卦言友者一卦坤彖之朋謂衆隂也此隂
以隂為朋也泰二之朋謂初陽也復彖之朋謂臨泰大
壮夬之陽也咸四之朋謂九五也解四之朋謂九二也
此陽以陽為朋也惟豫九四之朋盍簮謂五隂為朋盖
九四以陽而居隂隂性多疑故戒以勿疑則雖居隂而
隂之同類從之也損六三之得其友謂上九此隂以陽
為友也
交隨初出門交有功睽四交孚大有初无交
朋者隂陽同類相從亦或隂從陽也友者勝已為助陽
助隂也交者彼已皆陽同德相交也隨初九與九四為
交睽九四與初九為交大有初九亦以九四為交九四
挾其貴盛而相與故无交
尚小畜上尚得載泰二得尚于中行坎彖行有
尚豐初節五往有尚尚謂在已之上而相配合者
故人臣取天子之女謂之尚小畜六四在九三之上泰
六五在九二之上坎九五在六四之上豐六二在初九
之上節九五在六四之上所謂尚也坎節以陽為尚猶
下女配上男也小畜泰豐以隂為尚猶下男配上女也
彙泰初否初以其彙疇否四疇離祉彙疇皆
類也如蝟之毛刺同時奮興者曰彙如田之疆畎相並
作伴者曰疇泰初之彙乾三陽也否初之彙坤三隂也
否九四之疇乾三陽也
仇鼎二我仇有疾仇匹也詩曰君子好仇鼎九二
六五正應也故曰仇
敵中孚四得敵與已同等者曰敵中孚六四與六
三皆隂也故曰敵
隣小畜五富以其隣泰四謙五不富以其隣震
上于其隣既濟五東隣西隣隣謂相比近者也小
畜九五以六四為隣泰六四以六五為隣謙六五以六
四為鄰震九四以六三為鄰既濟東隣六二也西隣九
五也三為東二與三隣故曰東隣四為西五與四隣故
曰西隣
主坤彖後得主明夷初主人有言睽二遇主于
巷豐初遇其配主四遇其夷主凡卦之六畫有一
畫為主爻坤之主爻在上六故占者後乃得主盖主在
卦之終也明夷之主爻六二也故初九往則主人有言
睽之主爻六五也九二正應故遇主于巷巷謂離之中
畫也豐之主爻六二也與初九隂陽相配故曰配主九
四變則成明夷明夷亦以六二為主爻豐之主即明夷
之主也故曰夷主
賓客觀四利用賓于王姤二不利賓需上有不
速之客三人來乾為賓賓之位在西北乾西北之卦
也觀四變成乾賓者朝聘于王而為之賓也姤二所謂
賓者指九四乾下畫而言也需上所謂不速之客三人
者乾三陽也
旅旅彖旅貞吉旅初旅𤨏𤨏二旅即次三旅焚其次
四旅于處上旅人先笑後號咷旅者出外而不在家
也旅之卦艮下離上所止之地附麗于外食宿起火在
外而附麗于山上故為旅
行人无妄三行人之得行人謂初九震之主爻也
无妄下體震震為大塗初自三之人位而來初足履大
塗故曰行人
邑人訟二比五无妄三說已見前
官隨初官有渝官者主其事者也隨初九為一卦
之主故曰官
虞屯三即鹿无虞中孚初虞吉虞者掌山澤之
官屯三四五互艮為山三艮之下畫為山之鹿三無應
比四而不相得是無人引導于其前也故曰无虞中孚
初二三為兊三四五互艮初九在兊澤之内艮山之下
山澤之虞也
史巫巽二用史巫紛若史作策以告神巫歌舞以
事神皆通誠意於鬼神者二三四互兊兊為巫書契取
諸夬史亦取兊象
武人履三武人為于大君巽初利武人之貞武
人彊勇之人履六三巽初六皆以柔居剛而外比于剛
盖質柔志剛内柔外剛恃血氣之勇者故曰武人巽初
取二之剛為已之剛故得稱人
師師初師出二在師三師或輿尸四師左次五長子
帥師泰上勿用師同人五大師克相遇謙上利
用行師豫彖利建侯行師復上用行師坤為衆
震為將帥師泰謙豫復五卦皆有坤有震同人之乾盖
變坤之衆而為富實剛彊故特言大師大謂陽也
戎同人三伏戎于莽夬彖不利即戎二莫夜有戎
離為甲胄戈兵同人九三離之上畫夬九二變剛為
柔成離夬未變離則無甲胄戈兵故彖辭曰不利即戎
寇屯二賁四睽上匪寇需三解三致寇至蒙上
不利為寇利禦寇漸三利禦寇坎為盜謂以剛破
柔而據有其中也屯蒙需賁睽解漸七卦言寇者皆有
坎也
小人匪人惡人師上既濟三小人勿用否二
小人吉大有三小人弗克觀初小人无咎剥上
小人剥廬遯四小人否大壮三小人用壮解五
有孚于小人革上小人革面比三比之匪人睽
初見惡人小人之稱與大人君子為對或以位言或
以德言庶人無位在民為農工商賈在官為府史胥徒
則謂之小人天子諸侯卿大夫士有位則謂之大人君
子此以位言也然古者有德然後有位無位必是無德
於是無德者雖有位亦稱為小人此以德言也易之言
小人盖皆以位陽為君隂為民稱小人者必隂畫也師
上六否六二觀初六解六五革上六是也若大有九三
剥上九遯九四大壮九三既濟九三五爻則陽畫也爻
辭所謂小人非指本爻謂設使小人得之則其占如此
也比六三柔而不正為匪人睽九四剛而不正為惡人
我蒙彖匪我求童蒙童蒙求我小畜彖小過五自
我西郊觀三五觀我生頥初觀我柔頥益五惠我
德井三為我心惻鼎二我仇有疾不我能即旅
四我心不快中孚二我有好爵凡卦以主爻為我
蒙以九二為主彖辭稱我者九二也小畜以六四為主
彖辭稱我者六四也觀上體巽六四為主六三九五所
稱之我六四也頥上體艮上九為主初九所稱之我上
九也益以初九為主九五惠我德指初九惠我也井以
九五為主九三我心惻指九五為我也鼎旅皆以六五
為主九二我仇九四我心皆指六五為我也中孚上體
巽六四為主九二所稱之我謂六四也小過上體震九
四為主六五所稱之我謂九四也
爾而頥初舍爾靈龜咸四朋從爾思中孚二
吾與爾靡之解四解而拇而亦爾也
它比初有它吉大過四有它吝中孚初有它不
燕它者在彼之稱在此者為我在彼者為它大過中
孚所謂它皆指應爻而言也
首乾上比上无首離上折首既濟上未濟上濡
其首頂大過上過涉滅頂面革上小人革面
頄夬三壮于頄頰輔咸上咸其輔頰舌艮
五艮其輔卦象乾為首爻位上為首頂面頄頰輔皆
首之物故首頂面頰輔並見於上爻之辭輔在口内與
牙車相依頰者兩臉輔之外也夬九三所謂頄指上六
而言也艮六五所謂輔指上九而言也
舌咸上咸卦兊上兊口有舌
頥頥彖初二三四上上下二畫連中四畫虚頥口
之象
須賁二賁其須賁三四五上有頥之象六二在頥
下須之象也
目小畜三夫妻反目離為目小畜三四五互離
耳噬嗑上何校滅耳坎為耳噬嗑三四五互坎
鼻噬嗑二噬膚滅鼻荀爽九家逸象艮為鼻面之
有鼻猶地之有山也噬嗑二三四互艮
肱豐三折其右肱震為足而巽為股艮為手而兊
為肱豐三四五互兊爻位則肱當五
心坎彖有孚維心亨明夷四獲明夷之心益五
有孚惠心上立心勿恒井三為我心惻艮二其心
不快三薰心旅四我心不快五為心之位六卦言
心者八皆指五而言先儒以四為心之位者非也坎之
維心維五也明夷之獲心獲五也益之惠心惠五也艮
之薰心薰五也井三之惻五惻之也艮二旅四之不快
五不快也井旅之五主爻也則稱我心艮之五非主爻
也則但稱其心益之九五在上九之内上九之心也立
如三十而立之立謂固守之也立心勿恒者言上九之
執守其心勿常久如此而不變也冀其能改之辭也
脢咸五咸其脢脢背肉前與心相對
腹明夷四入于左腹卦象坤為腹爻位四為腹
身躬艮彖不獲其身四艮其身蒙三不有躬
蹇二匪躬之故震上震不于其躬渙三渙其躬
膈以下股以上皆身也腎所在處迺生身之所由起故
以此為身前有腹後有背呂肉為夤皆當第四畫之位
艮六四象傳釋身為躬者此政鞠躬之處艮卦所謂身
蒙蹇震渙所謂躬皆指四而言也蒙六四得正而遠於
陽女之能保有其躬者也六三不正而比二不能如六
四之保有其躬故曰不有躬蹇二往應五而三四隔之
所以蹇也蹇者三之為也蹇而又蹇者四之為也六二
不以此尤人乃曰蹇蹇非四之故躬謂四也象傳曰終
无尤也言六二終不以此而尤人也九四震之主爻六
三者九四之鄰也而位與上相應震未至于四方至于
三之時上六已知畏故象傳曰畏鄰戒也
夤艮三列其夤夤背吕肉也與腎相直當四畫之
位
限艮三艮其限限上下之際謂身下接股股上連
身處為限
臀夬四姤三臀无膚困初臀困于株木臀尻也
亦當卦之第四肉之柔者為膚夬姤四皆乘剛故象臀
无膚夬四臀也以三為膚姤三膚也以四為臀困初六
與九四為正應九四臀也正當巽木中畫為木之株故
曰臀困于株木
股咸三咸其股明夷二夷于左股股身之下膝
之上也故當三畫之位
腓咸二咸其腓艮二艮其腓腓足肚也膝之下
足之上故當二畫之位
趾拇噬嗑初屨校滅趾賁初賁其趾大壮初
壮于趾夬初壮于前趾艮初艮其趾咸初咸其
拇解四解而拇趾當初畫之位足之大趾為拇趾
合一足而言拇分一趾而言
膚剥四剥牀以膚夬四姤三无膚二為牀四當
人之身卧于牀則下者為膚三在四之下膚也夬姤所
謂膚亦指三而言臀之膚也噬嗑睽噬膚見後食物類
尸師三師或輿尸五弟子輿尸人死曰尸四人位
而隂畫死人之象故四為尸師下卦坎也坎為輿在四
之下故曰輿尸
鬼睽上載鬼一車鬼自坎取象離日之䰟為神坎月
之魄為鬼睽三四五互坎凡天地之氣屈而歸曰鬼人
死之靈曰鬼物魅亦鬼之屬
自人大人至此象之取於人者
易纂言外翼卷三
