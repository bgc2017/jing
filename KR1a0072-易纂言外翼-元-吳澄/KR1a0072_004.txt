易纂言外翼卷四元吳澄撰
象例第七下
龍乾初潛龍二見龍五飛龍上亢龍用九見羣龍
坤上龍戰乾體皆為龍坤上變為陽亦乾之體也震
為龍得乾之下畫也
馬坤彖牝馬屯二四上乘馬班如賁四白馬翰
如大畜三良馬逐晉彖康侯用錫馬蕃庶明夷
二渙初用拯馬壯睽初喪馬中孚四馬匹亡乾
震坎三陽卦皆有馬象坤為牝馬者乾六畫俱變而偶
也乾為馬者性健而行不息也大畜九三良馬取乾象
屯賁明夷渙兼取震坎象明夷渙皆以坎下畫之馬拯
中畫之人前有震二隂為二馬與之同力故壯中孚取
震象晉睽取坎象晉彖曰蕃庶者坤象也艮亦陽卦而
不象馬者陽止于上而不行也
牛无妄三或繫之牛大畜四童牛之牿離彖畜
牝牛吉遯二執之用黃牛之革睽三其牛掣革
初鞏用黃牛之革旅上喪牛于易既濟五東鄰殺牛
坤為牛離為牝牛无妄大畜遯革四卦取坤象无妄
大畜生牛也遯革死牛也无妄之四大畜之上遯之三
若是偶畫則成坤革之初已變為柔若革之三是偶畫
則亦成坤今无妄之牛人繫之於其前大畜之牛牿加
於其首遯革之牛其皮去毛為革故於坤體三畫皆變
其外一畫也革初九變為柔與遯同離睽旅既濟四卦
取離象睽二三四互離旅離上既濟離下
羊萈犬壯三上羝羊觸藩五喪羊于易夬四牽
羊歸妹上士刲羊夬五萈陸夬夬兊為羊大壯
夬歸妹皆有兊項氏曰萈音九山羊也
豕大畜五豶豕之牙睽上見豕負塗姤初羸豕
孚蹢躅坎為豕大畜上卦變坎中畫之剛為柔變坎
外畫之柔為剛坎中有陽而去其陽豶其中也坎外无
剛而益以剛牙其外也故曰豶豕之牙睽之三四五坎
也初二三兊也坎居兊上豕在澤也上九臨之見其負
泥塗也故曰見豕負塗姤之三若是偶畫則下卦為坎
今三乃竒畫是坎豕變其外羸其形者也豕肥腯則肉
豐而柔豕羸瘠則骨見而剛豕之外形雖變而其中與
肉未變則雖孚而蹢躅者自若故曰羸豕孚蹢躅
牲萃彖用大牲吉馬牛羊豕犬鷄為六牲祭禮所
常用者牛羊豕三牲也三牲並用曰太牢是為用大牲
也萃卦下坤為牛上兊為羊三四五上肖坎為豕
虎豹履彖三四履虎尾頤四虎視眈眈革五
大人虎變革上君子豹變荀九家逸象以艮為虎
先儒或以乾為虎皆非也虎者離象離於飛類為雉於
走類為虎皆外有文明而中則隂質也履二三四互離
頤六畫全體肖離革離在内卦九五離之應爻虎之文
見乎外也上六亦離之應爻九五陽也上六隂也陽大
隂小豹亦有文而小於虎故上六為豹
狐解二田獲三狐未濟彖小狐汔濟坎為狐解
未濟皆取坎象
鼠晉四晉如鼫鼠艮為鼠
禽師五田有禽比五失前禽恒四田无禽井
初舊井无禽禽者飛類走類之通稱取坎象師卦坎
在下五應二二為田故曰田有禽比卦坎在上坤三畫
三驅之象坎在前縱其前去失前禽之象恒初二三四
五雖有坎象然四與二非相應之位則田无禽矣井初
居至下汚廢不治為舊井坎在上上而不下為禽不下
飲于井之象
鳥旅上鳥焚其巢小過彖飛鳥遺之音初飛鳥以
凶上飛鳥離之凶鳥亦取坎象旅二三四五成坎小過
六畫成復坎故彖傳曰有飛鳥之象焉
隼解上公用射隼于高墉之上上畫為天初二三
坎也三四五又互坎兩坎相比鳥飛之迅疾者而上戾
于天隼之象也
鴻漸初鴻漸于干二鴻漸于磐三鴻漸于陸四鴻漸
于木五鴻漸于陵上鴻漸于逵荀九家逸象巽為鸛
今按鸛當作鴻
鶴中孚二鳴鶴在隂逸象震為鵠今按鵠當作鶴
雉鼎三雉膏旅五射雉離為雉中隂質而外文
明也鼎九三變為柔成離
翰音中孚上翰音登于天禮記曰雞曰翰音言有
羽翰而能鳴也巽為雞一隂隨二陽雞之行首先動足
次動而身隨之隂在後隨前二陽而動雞之象也
龜頤初舍爾靈龜損五益二十朋之龜離為龜
中柔者肉外剛者甲也頤之六畫損之二三四五上及
益之初二三四五皆肖離
貝震二億喪貝貝亦介蟲取離為象震之初二三
四離也
魚鮒剥五貫魚姤二包有魚四包无魚井二
井谷射鮒巽為魚剝五變成巽巽下畫之隂與下卦
隂畫相聯貫魚之象鮒小魚也井初巽下畫之隂為鮒
井二之水下注而射之
豚魚中孚彖豚魚吉豚魚江豚魚也中二隂魚之
質外四陽形貌剛躁似豚澤將有風則出舟人謂此魚
為風信故中孚取以為象唐人詩云江豚吹浪夜還風
尾遯初遯尾既濟初未濟彖濡其尾初畫在後
象獸之尾
首明夷三明夷于南狩得其大首謂獸之大首者
詩曰䍧羊墳首陽為大三與上為應上為首
牙大畜五豶豕之牙剛在外者牙也謂大畜之上
九
角大壯三羸其角晉上晉其角姤上姤其角
大壯九三姤上九皆變為柔成兊羊之角也晉上九與
坤上畫為應牛之角也
革遯二革初黃牛之革革初九變為柔與遯下體
皆坤而變其外一畫象牛而變其外之皮也
翼羽明夷初垂其翼漸上其羽可用為儀小
過象飛鳥初上象其飛之翼故明夷初畫象翼漸上畫
象羽
自龍馬牛至此象之取于動物者
木困初臀困于株木漸四鴻漸于木或得其桷
巽為木按字畫一在木下為本木之根也一在木上為
末木之枝也一在木中為朱木之榦也後人假借為顔
色之朱遂加木於旁以别木朱之朱困三四五互巽四
當巽之中畫木之身也故為株木漸卦上巽屋椽之方
者為桷木柯之横卧而平者有似方椽故曰桷
桑否五繫于苞桑楊大過二枯楊生稊杞
姤五以把包瓜桑楊杞皆巽木否互巽而其下又有
二隂象桑根之多也
棘坎上寘于叢棘坎中剛象棘身上下二偶象刺
二坎相重為叢
蒺藜困三據于蒺藜坎中剛象其實上下二偶象
其刺
果剥上碩果艮為果蓏上一陽為果中下二隂為
蓏
瓜姤五以杞包瓜艮中下二隂為蓏姤之初六即
艮之下畫瓜也九二即艮之中畫變為陽象杞葉包初
六之瓜在其内
茅泰初否初拔茅茹大過初藉用白茅茅巽象
下根白象巽下一隂上蒼象巽中上二陽泰初九變為
柔成巽否三四五互巽初二與三皆茅之根
莽同人三伏戎于莽莽者草之多震為旉為蕃鮮
草之類皆象震同人九三變為柔成震
葛藟困上困于葛藟困之三四五巽木也上六以
柔而纏繫于木上葛藟也
自木桑楊至此象之取於植物者
簮豫四朋盍簮字書作□簮即笄也笄以收髮故
初喪被髮則去笄纚先儒謂豫九四一竒畫横貫於五
偶畫之中如笄之收髮一竒象笄五偶象髮六冕二弁
皆用笄又非收髮之笄也
帛賁五束帛戔戔坤為帛坤之上畫連束之於外
也
繻既濟四繻有衣袽繻繒帛也春秋時紀國有臣
名裂繻字子帛漢制裂帛邊為符信曰繻終軍棄繻是
也出入關門皆以傳傳欲速因裂繻頭合以為信
衣既濟四衣袽乾如衣在裳之上猶乾位坤上也
包裳之外猶乾包坤在内也既濟六四若是剛畫則三
四五成乾體虞翻云袽敗衣也以繒帛為衣終有敝壞
之時故曰繻有衣袽乾之中畫變為柔成離乾體虧損
象衣之敗
袂歸妹五其君之袂不如其娣之袂良袂衣袖也
乾為衣一衣而二袂乾三竒變其外一竒為偶者袂之
象下卦六三娣之袂也六五變竒則上六為女君之袂
然因六五變而後成不如下卦六三之袂固有而自成
也
裳坤五黃裳坤為裳兩開不屬也
帶訟上或錫之鞶帶鞶帶革帶也訟三四五互巽
為股上畫連而繫於股之上鞶帶也
紱困二朱紱方來五困于赤紱困之二三四互離
三四五互巽離牛也巽股也以牛革蔽巽股而垂過股
紱之象也
履離初履錯然履形如舟納足於其中故履之字
從舟而上乾下兌之卦為履卦中一畫虚有舟之象離
中虚亦有舟之象焉他如坤履歸妹言履者履行之履
皆虚字唯離初九爻辭為履舄之履是實字
自簮帛繻至此象之取於服物者
酒坎四尊酒未濟上有孚于飲酒食訟三食
舊德泰三其孚于食剥上碩果不食大畜彖不
家食明夷初三日不食井初井泥不食三井渫不
食五井洌寒泉食鼎三雉膏不食需五需于酒食
困二困于酒食漸二飲食衎衎坎為酒兊為食
坎未濟言酒者有坎泰大畜言食者有兊需困漸言酒
食者需困兼有坎兊漸有互坎六二變則成兊剥明夷
無兊口井之初三鼎之三皆兊口在上故不食井五正
當兊口之上故食
德訟三食舊德恒三不恒其德五恒其德益五
有孚惠我德得食於人曰德言恩惠所及也詩曰既
飽以德凡曰德者皆有巽風之施命及下又兊口之反
也兊口向上食於人者也反兊口於下食人者也
羞否三包羞恒三或承之羞俎所薦為正饌豆
所羞為加饌羞者牛臛羊臛牛炙羊炙牛胾羊胾之類
雖美味而非牲體之正饌三非中位否三坤牛之上體
恒三兊羊之下體故為羞
脀否二包承承脀古字通用而讀者誤其音釋者
誤其義脀牲之正體否六二變為剛得坎中畫豕之正
體也
血&KR0034;坤上龍戰于野其血玄黃屯上泣血漣如
需四需于血小畜四血去惕出歸妹上士刲羊
無血渙上渙其血去逖出泰二包&KR0034;坎為血卦
屯上六坎上畫需六四坎下畫皆血象小畜渙四五皆
得坎半體坎體不全故雖有血皆去之而出小畜六四
猶在坎半體之内則雖出而猶惕渙上九已在坎半體
之外則出而相遠者也坤歸妹上六所言龍之血陽之
血也不取坎象&KR0034;亦血也泰九二變為柔得坎下畫故
為&KR0034;左傳引歸妹之辭云士刲羊亦無&KR0034;也
膏屯五屯其膏鼎三雉膏不食考工記天下之
大獸五脂者膏者脂謂牛羊膏謂犬豕屯九五坎之中
畫豕之膏也鼎九三變為柔得離之中畫雉之膏也
膚噬嗑二噬膚滅鼻睽五厥宗噬膚膚豕體之
在外而柔者禮有膚鼎噬嗑六二互坎下畫之下睽六
五互坎上畫皆豕體之在外者故為膚
肉胏噬嗑三噬腊肉五噬乾肉四噬乾胏噬嗑
三四五互坎故皆取豕肉之象上卦離為日腊肉肉之
日乾而久者也六三在離日之下故為腊肉離為乾卦
四五皆離體故為乾三五皆柔故為肉胏肉之連骨者
也四剛故為胏
自酒食德至此象之取於食物者
鼎初畫偶象鼎足二三四象鼎腹實牲體五偶象耳
上竒象鉉
匕鬯震彖不喪匕鬯震為匕坎為鬯
簋坎四尊酒簋貳用缶損彖曷之用二簋坎二
三損二三四象簋坎四五損五上象其蓋
尊坎四尊酒坎二三四象尊初象其足
缶比初盈缶終來坎四用缶離三鼓缶缶亦
坎之象所受多於尊爾雅小罍謂之坎比坎五上離三
四五象缶
瓶&KR0034;井彖羸其瓶二&KR0034;敝漏井之二三瓶&KR0034;實
水之象初畫偶在下故為瓶羸&KR0034;漏之象
筐歸妹上女承筐无實震下竒中上偶有筐之象
牀剥初剥牀以足二剥牀以辨四剥牀以膚巽二
上巽在牀下下偶承竒牀之象
机渙二渙奔其机初偶二竒机之象
車大有二大車以載賁初舍車而徒睽上載鬼
一車困四困于金車坤為大輿大有之下卦乾也
以坤之大輿而實其中以載也坎為輪為輿賁睽困皆
以坎為車
輿小畜三大畜二輿說輹剥上君子得輿大畜
三日閑輿衛大壮四壮于大輿之輹睽三見輿曳
剥上九一陽在坤大輿之上故曰君子得輿大畜九
三變為柔大壮九四變為柔皆成坤之大輿睽三四五
互坎為輿而九二曳之於後
輹小畜三大畜二大壮四(案此條不載經文與輿字相連故從省文)
(謹校)輹者伏兔輹在輿下加于軸上以承輿者也坤為
輿則其下畫為輿之輹大畜九三當坤之下畫小畜九
三變為柔九二當坤之下畫而二爻皆不變則坤無下
畫矣是輿而說去其輹也
輪既濟初未濟二曳其輪坎為輪其於輿也為曳
既濟二三四互坎而初九曳之未濟與睽三四五互坎
而九二曳之故曰曳其輪
柅姤初繫于金柅九三當坎之前一畫連而不偶
柅其輪也
茀既濟二婦喪其茀茀者車後之蔽也既濟之二
三四互坎為輿六二當坎之後一畫如車蔽然然九二
變為柔則失坎之後一畫如車之喪其茀也
弧睽上先張之弧後說之弧坎為弧象睽三四五
互坎
矢噬嗑四得金矢解二得黃矢旅五一矢亡
離為矢象噬嗑旅上卦離解二三四互離
斧旅四得其資斧巽上喪其資斧巽木貫離兵
為斧
律師初師出以律否臧律截竹為管或鑄銅為管
以候氣定聲也逸象曰坎為律上下空而陽氣行乎其
中也
圭益三中行告公用圭逸象震為玉今按當作圭
玉鼎上鼎玉鉉乾為玉乾剛健中正純粹精也鼎
上九畫陽位隂剛柔適中故為玉
金蒙三金夫噬嗑四金矢五黃金姤初金柅
困四金車鼎五金鉉乾為金凡諸卦之爻辭言金
者皆剛畫也蒙之金夫九二也噬嗑之金矢九四也黃
金六五變為剛也姤之金柅九三也困之金車九四也
鼎之金鉉上九也
資旅二懷其資四得其資斧巽上喪其資斧巽
為近利市三倍其下畫之柔者為資
載小畜上尚得載大有二大車以載載者車舟
所載之物才再切詩所謂輸爾載書所謂臭厥載是也
今讀易讀書者誤讀為再易辭唯睽上載鬼一車是音
再坎為輿坎之上畫虚小畜之上其畫實以物載坎輿
之上而實之也坤為大輿三畫皆虚大有下卦乾體三
畫皆實是有載物實大輿之中也
囊坤四括囊坤為囊柔而虚可容物也六四變為
竒畫在下坤之上括結囊口也
包蒙二包蒙泰二包&KR0034;否二包脀三包羞姤
二包有魚四包无魚五以把包瓜禹貢言厥包謂貢
物不可露致者包裹之禮記言以包苴簞笥問人包謂
包裹魚肉以遺人也&KR0034;脀羞魚瓜皆食物之可包裹者
凡爻辭言包者皆謂在外之陽畫泰九二變為柔&KR0034;也
而九三之陽包之於外否六二之柔脀也而九五之陽
包之於外否六三之柔羞也而九四之陽包之於外姤
之魚與瓜皆指初九之柔而言初與四為正應九四不
能包其魚而為近比之九二所包初與五非比應九五
不自包其瓜而以應位之九二包之蒙則以九二之陽
包初六隂柔之蒙者也
冂井上井收勿冂冂亦作&KR2243;以巾覆物也井上六
偶畫開而不蔽勿冂之象
蔀豐二四豐其蔀上蔀其家蔀以草為障蔽之具
也豐九四一畫障蔽於六五之下蔀之象也
旆豐三豐其旆今本作沛陸氏曰本或作旆幡幔
也九四象蔀九三又以竒畫重障蔽其下有如幡幔也
桎梏校蒙初用說桎梏以往噬嗑初屨校滅趾
上何校滅耳桎足械梏首械蒙之二三四互震震足
也震足在桎之外初為桎初桎在足之下偶畫分而不
合足以說桎之象蒙之下卦坎坎耳也四為梏坎耳在
梏之下四梏在耳之外偶畫分而不合首已說梏之象
校即桎梏也横木為械在足曰桎在首曰梏皆謂之校
噬嗑初上二竒畫如木之連亘不開校之象也初為足
之趾足校在脛不當趾也今校其足而校木之厚前過
其趾趾為校所遮掩而不見故曰滅趾首校在項不當
耳也今校其首而校木之厚上及其耳耳為校所遮掩
而不見故曰滅耳
徽纆繫維坎上繫用徽纆隨二繫小子三繫丈
夫上拘繫之无妄三或繫之牛遯三繫遯姤初
繫于金柅隨上乃從維之坎彖維心晉上維用
伐邑解五君子維有解徽纆繩索之約物束物者
以縶罪人即論語所謂縲絏也徽纆繫維皆以坎取象
坎上下二柔畫如徽纆之柔而繫纆維絡乎中之一剛
畫也
自鼎匕鬯至此象之取于用物者
章坤三姤五含章豐五來章發生萬物粲然有
章者陽之為也然非隂成之則不可坤以隂含藏陽氣
於内有衣錦尚絅闇然日章之美坤六三變為陽四含
之於外姤九五變為隂含三陽於内故曰含章豐六五
下來求九四之章故曰來章
玄坤上其血玄黃黑蒼之色為玄玄天之色也上
天之位也
黃坤五黃裳上玄黃噬嗑五黃金離二黃離
遯二革初黃牛解二黃矢鼎五黃耳黃中央
之色凡言黃者皆二五也黃地之色也故坤上六亦曰
黃
朱困二朱紱赤黃之色為朱
赤困五赤紱赤南方之色坎為赤隂陽互藏其宅
也朱赤皆自坎取象
白賁四白馬上白賁大過初白茅白西方之色
巽為白兊亦為白巽兊同體也賁二三四互坎三四五
互震馬也六四變為剛成巽白也故曰白馬泰上六下
二文剛九二上上文柔而成賁文極反質賁復為泰則
二三四成兊得西方之白上與兊之中畫應故曰白賁
凡八卦之色乾坎赤坤離黑震艮蒼巽兊白
東坤彖蹇彖東北既濟五東鄰西坤彖蹇彖
解彖西南小畜彖小過五西郊隨上西山既濟
五西鄰南坤彖蹇彖解彖見上明夷三南狩
升彖南征北坤彖蹇彖見上以八卦之方而論
離南也坎北也震東也兌西也乾西北也坤西南也艮
東北也巽東南也以六畫之位而論初東三南四西上
北二五中也初東者陽之穉也三南者陽之極也四西
者隂之穉也上北者隂之極也麻衣易以五為南二為
北三為東非也凡彖辭爻辭所謂東西南北惟隨上六
西山是專取兌象小畜小過之西郊指主爻之四而兼
取兌方其餘皆是取卦畫之位坤西南得朋謂三四相
比近為得朋乃得與其類同行也東北喪朋謂初上相
隔遠為喪朋乃終有慶者至上則終也蹇利西南往得
中也謂因震初往五得上卦之中故震四來三而三四
得以相往來於西南也不利東北其道窮也謂上乃上
卦之窮處初乃下卦之窮處也解利西南往得衆也謂
三往四則上卦成坤坤為衆得衆也其來復吉乃得中
也謂三若來復於二則得下卦之中也明夷以臨二往
三為南狩升以臨初往三為南征也南亦指三而言既
濟東鄰謂二二比於初東之鄰也下卦離為牛故曰殺
牛西鄰為五五比於四西之鄰也
左師四左次明夷二左股四左腹震為左師二
三四互震明夷三四五互震
右豐三右肱兌為右豐三四五互兌
上解上高墉之上小過彖不宜上艮為上解自
艮而變上與二易三與四易小過下卦艮
下巽二上牀下小過彖宜下巽為下小過二三
四互巽下為巽之下畫六二也上謂艮之上畫九三也
内比二比之自内外比四外比之凡畫卦自
下而上在下者為内在上者為外
前夬初壯于前趾前者位之在前也先者時之在
先也
先坤彖先迷否上先否同人五先號咷睽上
先張之弧旅上先笑後坤彖後得主否上後
喜同人五後笑明夷上後入于地睽上後說之
弧震初後笑言啞啞旅上後號咷上中下内外
以位言先後初中終以時言凡彖爻之辭曰中者因位
之中為時之中也
初明夷上初登于天睽三无初既濟彖初吉
中訟彖師二中吉泰二復四益三四夬五中行終
坤三謙彖三睽三困四有終需二上訟初三履四蠱
初賁五家人上鼎三終吉坎四終无咎比初盈缶
終來訟彖終凶夬上終有凶復上終有大敗
家人三終吝既濟彖終亂萃初不終以三畫卦
言初四為初二五為中三上為終以六畫卦言初二為
初三四為中五上為終
甲蠱彖先甲三日後甲三日庚巽五先庚三日
後庚三日治蠱自内卦之初始主爻初六東甲也故
數日用甲重巽申命自外卦之下始主爻六四西庚也
故數日用庚生明之月震也昏見庚故震納庚上弦之
月兌也昏見丁故兌納丁望之月乾也昏見甲故乾納
甲生魄之月巽也旦没辛故巽納辛下弦之月艮也旦
没丙故艮納丙晦之月坤也旦在乙故坤納乙坎為月
戊者月之體望日午時月在壬與日相正對故坎納戊
又納壬離為日己者日之體朔日子時月在癸與日合
為一故離納己又納癸蠱下巽納辛先甲三日也二三
四互兌納丁後甲三日也巽二三四互兌納丁先庚三
日也三四五互離納癸後庚三日也
已革彖革二革下卦離中畫六二為主爻離納已
故曰已日
大大有大畜大過大壯屯五大貞泰彖
大來否彖大往同人五大師豫四大有得家
人四萃四升初小過彖大吉凡曰大者皆謂陽也蠱
三姤三之无大咎復上之大敗明夷三之大首亦是言
陽惟大有二之大車大壯四之大輿自坤取象
小小畜小過屯五小貞需二訟初小有言
泰彖小往否彖小來蠱三小有悔噬嗑三小吝
賁彖小利有攸往遯彖小利貞萃三小吝旅
彖巽彖小亨既濟彖亨小凡曰小者皆謂隂也
一睽上一車損三一人萃初一握旅五一矢
凡一者艮與坎也損卦艮上萃二三四互艮睽旅皆
三四五互坎(按旅二三四五成四畫之坎原本誤)
二損彖二簋凡二者離與兌也損卦兌下
三需上損三三人訟二三百戸上三褫之師二
三錫命比五三驅晉彖三接解二三狐革三
三就巽四三品同人三坎上困初豐上三歲既
濟三未濟四三年蠱彖明夷初巽五三日凡三者
坎與震也坎既濟未濟皆坎也需比坎上訟師解困坎
下晉三四五互坎巽初二三四肖坎同人革九三變為
柔成震蠱明夷三四五互震
七復彖七日來復震二既濟二七日得凡七者
震與乾也震復皆震也既濟六二變柔為剛成乾
八臨彖至于八月有凶凡八者兌與坤也臨兌下
坤上
九震二躋于九陵凡九者艮也震二三四互艮
十屯二復上頥三十年損五益二十朋凡十者
坤也復卦坤上屯益二三四互坤頤二三四及三四五
皆互坤邵子曰有意象有言象有象象有數象一數
屬艮坎二數屬離兌三數屬坎震四數屬巽離五數屬
乾六數屬巽七數屬震乾八數屬兌坤九數屬艮十數
屬坤每卦之數各兩艮九一坎一三震三七乾七五巽
六四離四二兌二八坤八十而彖爻之辭無四數五數
六數
横圖陽順布基於一穉於三中於五劇於七究於九隂
逆布基於四穉於二中於十劇於八究於六五十數之
中九六數之究故專屬一卦其餘數皆分屬兩卦
從圖陽順行自左一而上踰七趨右而究於九始二少
次二仲二長復終於二少隂逆行自右四而上踰八趨
左而究於六始二長次二仲二少復終於二長
方圖如横圖陽右隂左中五左中十右者互藏其宅也
圓圖如從圖陽左隂右乾天氣也震雷巽風皆天之氣
故上附於天離坎在天為日月象也象者氣之已著故
上附雷風之氣坤地形也兌澤艮山皆地之形故下附
於地坎離在地為水火質也質者形之未凝故下附澤
山之形天與雷風之氣在上地與澤山之形在下坎離
之象之質介乎氣形之間故在中地形之重濁者山自
左而升以漸融釋為水之質為月之象為雷之氣至上
則輕清之極為天天氣之輕清者風自右而降以漸顯
見為日之氣為火之質為澤之形至下則重濁之極為
地此圓圖之順行者也陽氣自左降則起中五而究於
九隂形自右升則起中十而究於六此圓圖之逆行者
也
一數析為四分十數凡四十分每卦占五分乾得五之
全七之少震得七之太三之半坎得三之半一之太
艮得一之少九之全坤得十之全八之少兌得八之太
二之半離得二之半四之太巽得四之少六之全
百訟二三百戸震彖百里百者十其十亦取坤
數訟九二變為柔成坤震以乾之下一陽易坤之下畫
主坤之邑國諸侯之象其地方百里也
自章玄黃至此象之取於采色方位時日名數者(按自)
(卦數之圖至此詳考文義卦數之圖正發明邵子十數之義百及訟二震彖云云正與十為類自章)
(玄黃云云則總結章及坤三姤五以下之文也原本不標象例之目又誤分于二卷中疑不相蒙恭)
(核正)
易纂言外翼卷四
