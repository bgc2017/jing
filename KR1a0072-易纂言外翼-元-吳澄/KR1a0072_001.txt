易纂言外翼卷二元吳澄撰
卦統第一
經卦十六
乾坤父母之純統緯卦八
屯蒙需訟
師比小畜履
泰否父母之合統緯卦十六
同人大有謙豫
隨蠱臨觀
噬嗑賁剥復
无妄大畜頤大過
坎離中男中女之純終上篇
咸恒少男少女長男長女之合統緯卦八
遯大壯晉明夷
家人睽蹇解
損益少男少女長男長女之合統緯卦八
夬姤萃升
困井革鼎
震艮長男少男之純統緯卦四
漸歸妹豐旅
巽兌長女少女之純統緯卦四
渙節中孚小過
既濟未濟中男中女之合終下篇
六十四卦分屬上下二篇蓋有意義朱子但云以其簡
袠重大而分豈其然哉以今考之有經卦焉有緯卦焉
八卦正體對體自重者為經卦八卦各體錯雜相重者
為緯卦上下二篇經卦十六緯卦四十八上篇以乾坤
二卦為經而二十四卦為緯下篇以震艮巽兌四卦為
經而二十四卦為緯坎離者乾坤二卦之用震艮巽兌
四卦之管轄也故以為二篇之終上篇始以乾坤之純
統八卦次以乾坤之合統十六卦而終之以坎離之純
下篇始以震艮巽兌之合統十六卦次以震艮巽兌之
純統八卦而終之以坎離之合頤大過中孚小過四卦
獨不反易肖坎離者也故置二篇緯卦之後而附坎離
純體合體之前上篇經卦始純次合而終於純下篇經
卦始合次純而終於合純體統卦八而合體所統倍之
上篇純體二專統八卦下篇純體四分統八卦上篇合
體二專統十六卦下篇合體四分統十六卦
此以文王六十四卦之次序明經卦之統緯卦
經卦上篇始二老之純次二老之合而終於二中之純
下篇始少長之合次少長之純而終於二中之合緯卦
少長相合為不易之卦者四頤大過中孚小過是也長
貞居上篇少貞居下篇長少相合為反易之卦者四隨
蠱漸歸妹是也長貞居上篇少貞居下篇二陽四隂二
隂四陽反易者四卦臨觀遯大壯是也二陽居上篇二
隂居下篇一陽五隂一隂五陽反易者四卦剥復夬姤
是也一陽居上篇一隂居下篇中男合乾父中女合坤
母反易者各二卦需訟晉明夷是也男合父居上女合
母居下長少二男合乾父少長二女合坤母反易者各
二卦无妄大畜萃升是也男合父居上女合母居下長
少二男合中男少長二女合中女反易者各二卦屯蒙
革鼎是也男居上女居下長少二男合中女少長二女
合中男反易者各二卦噬嗑賁困井是也二男居上二
女居下
上篇自對者中男合坤母中女合乾父反易者各二師
比大有同人是也長少二女合乾父少長二男合坤母
反易者各二小畜履謙豫是也按上篇自對者惟此八
卦皆三男三女從父母之卦也然男從母女從父各異
其類故為上篇自對之卦其他三男三女從父母而男
從父女從母各同其類者八卦則分屬上下二篇
下篇自對者長少二女合中女少長二男合中男反易
者各二家人睽蹇解是也長少二男合中女長少二女
合中男反易者各二豐旅渙節是也按下篇自對者惟
此八卦皆三男三女自相從之卦也然中貞長悔少貞
中悔各逆其次故為下篇自對之卦其他三男三女自
相從而長貞中悔中貞少悔各順其次者八卦則分屬
上下二篇也
此明上下篇義上下篇義諸說類多牽強附會今據
其可推者如此更過求之則鑿矣
卦對第二(案此篇屯蒙需訟條下注云此四卦與下篇四卦為對臨觀鼎革遯大壮諸條)
(下俱有注餘並無之原本疑有脱文今未敢輙補姑仍其舊)
乾坤(案原本脱此二卦謹校補)
屯蒙需訟(此四卦與下篇四卦為對)
師比同人大有履小畜謙豫
泰否
隨蠱
臨觀噬嗑賁剥復无妄大畜(此八卦與下篇八卦為對)
頥大過
坎離
咸恒
損益
鼎革晉明夷(此四卦與上篇四卦為對)
家人睽解蹇豐旅渙節
漸歸妹
遯大壮井困夬姤升萃(此八卦與上篇八卦為對)
中孚小過
既濟未濟
卦畫奇偶正對二篇共二十對上篇七下篇七上下篇
六
正對不反易者四上篇三下篇一共八卦
正對兼反易者四上篇二下篇二共八卦
反易取正對者十二上篇二下篇四上下篇六共四十
八卦
上篇正對不反易三乾坤一坎離二頤大過三也凡
六卦
正對兼反易二泰否一隨蠱二也凡四卦
反易取正對二師比同人大有一小畜履謙豫二也凡
八卦
下篇正對不反易一中孚小過也凡二卦
正對兼反易二既濟未濟一漸歸妹二也凡四卦
反易取正對四咸恒損益一震艮巽兌二家人睽解蹇
三豐旅渙節四也凡十六卦
上下篇反易取正對六屯蒙鼎革一需訟晉明夷二
臨觀遯大壯三噬嗑賁井困四剥復夬姤五无妄大畜
升萃六也凡二十四卦
此各卦竒偶二畫之對
乾坤坎離(此四卦為上篇之綱)
屯蒙小畜履隨蠱臨觀噬嗑賁无妄大
畜頤大過(屯蒙至大過十四卦與下篇之卦互易)
需師泰同人謙豫
訟比否大有剥復
震艮巽兊(此四卦為下篇之綱)
解蹇姤夬漸歸妹萃升豐旅大壯遯
小過中孚(解蹇至中孚十四卦與上篇之卦互易)
咸恒晉家人睽困井既濟
損益明夷鼎革節渙未濟
卦體上下互易二篇共十八對上下篇八上篇五下篇
五純卦八為上下二篇之綱者不與
上下篇不反易卦二體自易二頤小過一大過中孚二
也凡四卦相反易卦二體相易六屯蒙解蹇一小畜履
姤夬二隨蠱歸妹漸三臨觀萃升四噬嗑賁豐旅五无
妄大畜大壯遯六也凡二十四卦
上篇反易卦二體自易四需訟一師比二泰否三同人
大有四也凡八卦反易卦二體相易一謙豫剥復凡
四卦
下篇反易卦二體自易二晉明夷一既濟未濟二也凡
四卦反易卦二體相易三咸恒損益一家人睽鼎革
二困井節渙三也凡十二卦
此各卦上下二體之對
或曰夫子之十傳終於序卦雜卦子之十二翼始於卦
統卦對何也曰卦統者序卦傳之餘意也卦對者雜卦
傳之遺譜也
卦變第三(原缺謹據小序校補)
卦主第四
乾(上)
坤(上)
震(四)蹇(五)蒙(二)
巽(四)睽(五)革(二)
艮(上)解(二)屯(五)
兌(上)家人(二)鼎(五)
坎(五)小過(四)頤(上)
離(五)中孚(四)大過(上)
復(初)師(二)謙(三)剥(五)豫(四)比(五)
姤(初)同人(二)履(三)夬(五)小畜(四)大有(五)
臨(二)升(初)明夷(二)觀(四)晉(五)萃(上)
遯(二)无妄(初)訟(二)大壯(四)需(五)大畜(上)
泰(三)恒(初)井(五)蠱(初)豐(二)既濟(二)賁(二)歸妹(三)節(五)損
(三)
否(三)益(初)噬嗑(五)隨(初)渙(二)未濟(二)困(二)漸(三)旅(五)咸
(三)
小成之卦八震巽下為主坎離中為主艮兌上為主此
因乾坤交易而定也震一陽巽一隂下為主兊二陽艮
二隂中為主乾三陽坤三隂上為主此因隂陽消長而
定也艮兊或主上或主中者以乾坤之交而言則主上
畫故遯二隂主二剥五隂主五艮之中畫為主也臨二
陽主二夬五陽主五兊之中畫為主也
大成之卦六十有四復姤一陽一隂主初臨遯二陽二
隂主二泰否三陽三隂主三大壯觀四陽四隂主四夬
剥五陽五隂主五乾坤六陽六隂主上
乾坤為主之卦四乾坤主上否泰主三乾坤父母也
其尊無上故自主其重卦合卦而不復為他卦主者猶
黃鐘大吕二律之獨尊但自為宫而不復為他卦役也
坎離為主之卦二十有八坎離屯鼎需晉比大有蹇睽
井噬嗑節旅十有四卦主五蒙革訟明夷師同人解家
人困賁渙豐未濟既濟十有四卦主二坎離得乾坤
中畫自主其重卦合卦而又各主十二卦所主倍於震
巽艮兊四卦者貴中也故卦之有坎離者必以坎離為
主惟無坎離者然後震巽艮兊為主也
震巽為主之卦十有六震巽大壯觀小過中孚豫小畜
八卦主四復姤无妄升益恒隨蠱八卦主初艮兊為
主之卦十有六艮兊頤大過大畜萃六卦主上謙履咸
損漸歸妹六卦主三遯臨二卦主二剥夬二卦主五
震巽艮兊四卦自主其重卦合卦而又各主六卦半於
坎離之所主也
乾泰
坤否
坎屯需比蹇井節蒙訟師解
困渙未濟
離鼎晉大有睽噬嗑旅革明夷
同人家人賁豐既濟
以上乾坤坎離四正不易之卦為主者凡三十有二
卦
震復大壯小過豫无妄恒隨
巽姤觀中孚小畜井益蠱
艮遯剥頤謙大畜咸漸
兊臨夬大過履萃損歸妹
以上震巽艮兊二變反易之卦為主者凡三十有二
卦
主五之卦十有六坎離各七艮兊各一
主二之卦十有六坎離各七艮兊各一
主四之卦八震巽各四
主初之卦八震巽各四
主上之卦八艮兊各三乾坤各一
主三之卦八艮兊各三乾坤各一
卦有二主者二十卦不兼主而專主或主内或主外何
也曰坎離水火之重既濟未濟水火之合震巽風雷之
重恒益風雷之合艮兊山澤之重咸損山澤之合重者
悔為主合者貞為主也頤大過中孚小過隨蠱漸歸妹
雷風山澤之互相合者四卦無反對四卦有反對者貞
為主也
變卦第五
互卦第六(案變卦互卦二篇原缺謹據小序補其目於此)
易纂言外翼卷一
