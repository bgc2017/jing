易纂言外翼易類
提要
(臣)等謹案易纂言外翼八卷元吳澄撰澄所
著易纂言義例散見各卦中不相統貫卷首
所陳卦畫亦粗具梗概未及詳言因復作此
書以暢明之纂言有通志堂刻本久行于世
此書則𫝊本漸罕近遂散佚無存朱彝尊經
義考注云見明崑山葉氏書目載有四冊而
亦未睹其書今惟永樂大典尚分載各韻之
下考澄所作小序原書蓋共十二篇一曰卦
統以八經卦之純體合體者為經六十四卦
之襍體者為緯乃上下經篇之所由分二曰
卦對以奇偶反易成二卦或上下篇相對三
曰卦變言奇偶復生奇偶其用無窮四曰卦
主因无妄𫝊而推之以明一經之義五曰變
卦言剛柔交相變而一卦可為六十四卦六
曰互卦言中四爻復具二卦以為一卦七曰
象例凡經之取象皆類聚之以觀其通八曰
占例言元亨利貞吉凶无咎其義皆本于天
道九曰辭例乃象例占例所未備而可以互
見者十曰變例言揲蓍四營十八變之法十
一曰易原明河圖洛書先後天圖十二曰易
流備舉揚雄以下擬易之書今缺卦變變卦
互卦三篇易流缺半篇易原疑亦不完餘尚
首尾整齊無所遺失自唐定正義易遂以王
弼為宗象數之學久置不講澄為纂言一決
于象史謂其能盡破傳註之穿鑿故言易者
多宗之是編類聚區分以求其理之會通如
卦統卦對二篇言經之所以釐為上下乃程
朱所未及象例諸篇闡明古義尤非元明諸
儒空談妙悟者可比雖稍有殘缺而宏綱巨
目尚可推尋謹依原目編次析為八卷俾與
纂言相輔而行焉乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
易纂言外翼十二篇原序
羲皇卦畫先後一定自然而然文王分八卦為上下篇
改移其次八經卦之純體合體者為之經四十八卦之
雜體者為之緯述卦統第一
六畫卦之不反易者八其反易者二十八為五十六卦
奇陽偶隂無獨必有對或上下二篇相對或上下各篇
自對二體之互易者亦然述卦對第二
羲皇生卦奇偶之上生奇偶而已卦體既成而推其用
則無窮焉乾坤變而為六子十辟六子十辟變而為四
十六卦述卦變第三
每卦以一畫為主无妄之傳所謂剛自外來而為主於
内也述卦主第四
易以剛柔相推而生變化剛畫變則化柔柔畫變則化
剛而一卦可為六十四卦述變卦第五
重卦有上下二體又以卦中四畫交互取之二三四成
下體三四五成上體述互卦第六
羲皇所畫之卦畫謂之象文王所名之卦名謂之象彖
辭爻辭汎取所肖之物亦謂之象述象例第七
聖人畫卦以明天道生蓍以前民用彖爻之辭為占設
也述占例第八
辭有象辭有占辭象之中亦有占占之中亦有象既互
見矣猶有遺者復掇拾之通謂之辭述辭例第九
揲蓍十八變而成一卦以動者尚其變謂蓍之變也述
變例第十
羲皇心契天地自然之易將畫八卦而有龍馬負圖出
於河此易之原也洛書後出神禹因之叙九疇其河圖
之配與述易原第十一
邵子著書立言無一不本於羲皇之卦圖揚氏自三才
之三起數而譔太玄司馬氏自五行之十起數而譔潛
虚蔡氏自九疇之九起數而譔洪範皇極内篇皆易之
𣲖也然邵子從容乎羲畫之内三家則奔迸乎羲畫之
外矣邵其經流之𣲖揚馬蔡其支流之𣲖與述易流第
十二
凡十二篇是為易纂言外翼云
