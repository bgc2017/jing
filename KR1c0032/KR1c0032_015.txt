詩纘緒卷十五元劉玉汝撰
大雅三
民亦勞止汔可小康惠此中國以綏四方無縱詭隨以
謹無良式遏寇虐憯不畏明柔遠能邇以定我王民
亦勞止汔可小休惠此中國以為民逑無縱詭隨以謹
惽怓式遏寇虐無俾民憂無棄爾勞以為王休民亦
勞止汔可小息惠此京師以綏四國無縱詭隨以謹罔
極式遏寇虐無俾作慝敬慎威儀以近有德民亦勞
止汔可小愒惠此中國俾民憂泄無縱詭隨以謹醜厲
式遏寇虐無俾正敗戎雖小子而式弘大民亦勞止
汔可小安惠此中國國無有殘無縱詭隨以謹繾綣式
遏寇虐無俾正反王欲玉女是用大諫
此必同列有惑於詭隨者盖詭隨之人乃無良無畏
惽怓繾綣而欲為寇虐者為之人多以其柔順善從
而喜之不知其行詭隨之道實有寇虐之心也故寇
虐易識詭隨難知能知其為詭隨而勿縱之則其寇
虐無所施而自止矣故此篇雖以寇虐對詭隨而意
實在詭隨也首章言民勞矣庶幾其可小康乎小康
則惠此中國而可以綏四方然所以致此無他惟勿
縱詭隨之人使無良肅而寇虐止然後柔遠能邇而
王室定矣以謹無良使不得進也
小休則民猶可聚不惠則民散矣詩人稱此人有前
勞則必嘗用力於國家者豈其無定見無堅志一得
志而變其所守者歟
敬慎則詭隨無所施近有德則詭隨遠矣此教以勿
縱詭隨老成忠厚之心也
寇虐不知明命而不畏雖民皆受害已自作慝而正
道猶存其害尚小若詭隨之積使正道敗壊敗壊之
積至於全反則有大可憂者矣故女雖小子而所為
關係甚大則我述王意以相諫亦不得不大矣盖詭
與正相反小與大相對詭隨不已必致正反小休難
望必致大敗此老成所以憂也謂之大諫者非特為
同列也為王也為國天下也故前言以定我王又言
以為王休終又推原王之本心而託以告盖王雖無
道而其相愛之本心豈欲女縱詭隨以敗國家哉
文武君臣以德化政治平天下大雅諸詩以其大體
言之其後衰微君臣之所為不一皆不與治同道故
民勞諸詩亦以其大體言之周之興也君聖臣賢而
其得人也盛君仁臣忠而其為謀也敬及其衰也君
昏而臣詭隨矣君臣自聖而謀不遠矣方其治也天
命人歸而天下和平及其亂也民勞民怨而帝疾威
矣此其相反者其大體皆如此至其所以救則惟惠
民敬天而鑒殷終不出於大雅之正道此又小雅之
所未備者也故即此而論二雅之正變大小豈不尤
可歎乎
上帝板板下民卒癉出話不然為猶不遠靡聖管管不
實于亶猶之未遠是用大諫天之方難無然憲憲天
之方蹶無然泄泄辭之輯矣民之洽矣辭之懌矣民之
莫矣我雖異事及爾同僚我即爾謀聽我囂囂我言
維服勿以為笑先民有言詢于芻蕘天之方虐無然
謔謔老夫灌灌小子蹻蹻匪我言耄爾用憂謔多將熇
熇不可救藥天之方懠無為夸毗威儀卒迷善人載
尸民之方殿屎則莫我敢葵喪亂蔑資曾莫惠我師
天之牖民如壎如箎如璋如圭如取如攜攜無曰益牖
民孔易民之多辟無自立辟价人維藩大師維垣大
邦維屏大宗維翰懷德維寧宗子維城無俾城壊無獨
斯畏敬天之怒無敢戲豫敬天之渝無敢馳驅昊天
曰明及爾出王昊天曰旦及爾游衍
出話不合理則為謀無遠慮皆由不法往聖而心無
依據不出誠實而心皆欺罔此謀所以未遠也為猶
未遠總合上文而與卒癉相對易不為未者將諫而
欲其從言能從而猶可遠也大諫說見篇末
憲憲者欣欣然踴躍而喜事泄泄者沓沓然怠緩而
廢事不過於動則不及而息此出話為猶所以不然
不遠也參合聖道而不乖謂之輯紬繹義理而可悦
謂之懌辭能如是而依於聖本於誠則民無不定無
不合矣無然者戒其不可為輯懌者教以所當為
前章言其不善謀此下三章言其不聽人之善謀言
我以同寮情義之厚而從爾謀爾既不聽而又笑之
然猶不責之而戒之又舉先民之言謙已而冀其從
焉忠厚之意也
四章言不特見笑而且見謔不一則棄善人侮老成
而憂愈甚矣故直言以戒之然小子本指此人而若
泛言自稱老夫而又曰耄忠厚之詞也多字對首章
未字未猶可也多則去道遠而禍愈近矣故下文言
禍將及身後章則言禍及於民
五章傳謂戒小人愚謂前後皆戒同列不應此忽戒
小人只當以戒同列夸謂大言而為夸誕毗謂卑論
而為附會惟靡聖不實故如此憲憲泄泄囂囂謔謔
威儀之迷可知笑謔老耄善人載尸可知莫我敢葵
無善人故也故民遭喪亂以終卒癉之意
六章以下泛言導民修德敬天之事盖導民在于修
德修德在于敬天也六章言導民之易若自立辟以
導之則民易于辟矣以起下章
价大也愚謂价兼介助意盖言大德之輔臣也价人
大師以上下言大邦大宗以内外言懷德即夫子所
謂君子懷德言常思念其德也宗子賅价師邦宗舉
親以見疏也維城賅藩垣屏翰舉大以包小也此即
中庸九經之目帝堯俊德九族百姓萬邦之序也無
自無俾無獨無敢皆戒辭
難蹶虐懠以天意言牖民明旦以天道言語天意而
每章必以無戒之其意已諄切矣至末章而總言之
謂天難天懠之時憲憲謔謔而無能禁止固將見絶
於天矣若當天怒天變之時而有所不敢則亦可謂
之畏矣然而未也盖天怒而不敢則不怒而敢矣豈
得為能敬哉故欲敬天者當知大之聰明無所不及
必其出入起居動静隠顯無時無處而不用其力斯
可謂之能敬矣盖天之怒渝者其變也明旦者其常
也果能於出王游衍之常一無所忽則雖怒渝之變
必無不敬矣豈特無敢戲豫馳驅而已哉詩人論敬
天之功至於此可謂極至矣非深知聖人之學者能
是乎
蕩蕩上帝下民之辟疾威上帝其命多辟天生烝民其
命匪諶靡不有初鮮克有終文王曰咨咨女殷商曾
是彊禦曾是掊克曾是在位曾是在服天降滔德女興
是力文王曰咨咨女殷商而秉義類彊禦多懟流言
以對寇攘式内侯作侯祝靡届靡究文王曰咨咨女
殷商女炰烋于中國斂怨以為德不明爾德時無背無
側爾德不明以無陪無卿文王曰咨咨女殷商天不
湎爾以酒不義從式既愆爾止靡明靡晦式號式呼俾
晝作夜文王曰&KR2235;咨女殷商如蜩如螗如沸如羹小
大近喪人尚乎由行内奰于中國覃及鬼方文王曰
咨咨女殷商匪上帝不時殷不用舊雖無老成人尚有
典刑曾是莫聽大命以傾文王曰咨咨女殷商人亦
有言顛沛之揭枝葉未有害本實先撥殷鑒不遠在夏
后之世
天仁而曰疾威天命之理至善而曰多辟有物必有
則而曰匪諶故知其為怨天之辭然曰有初鮮終者
性習也習乃人為之而非天也以此自解固足以解
其怨天之意而不能不致怨於人矣含蓄其意而不
發故此章不言其君而止言民泛言其理而不言其
事所以為詩之首章盖優柔不廹尤得刺之體
次章而下本刺厲王而借紂為喻與首章全若不相
涉者然味其間莫非有初鮮終之意以見厲王之無
道乃其自為而非天故曰女興是力曰天不湎爾以
酒匪上帝不時皆此意又一詩之血脈也其借紂為
喻者以厲王暴虐不可以正諫也厲王惡與紂同然
紂惡非一此詩所言正指厲之惡名紂而實厲者也
首章次章言厲王用人之虐次章以彊禦掊克相對
言有暴虐者有聚歛者天降此人以滔德而王乃興
起用之使力為此以害民也
三章乃言彊禦而寇攘者有甚於掊克盖以暴虐之
人行聚歛之政其害尤甚故下言民怨謗之無極
四五二章言王在已之惡言王以勇猛之氣為歛怨
之事反以此為德者由其不明已德而左右前後之
無人也此厲王為惡之原故反覆而極言之歟言厲
王既不明其德而又湎于酒此為惡所以愈大也既
愆而靡明靡晦號呼而罔晝夜皆氣健之為也
蜩螗皆蟬也如蟬鳴如沸羹皆亂意也小者大者幾
於喪亡矣而且由此而行不知變也奰怒覃延也鬼
方遠夷之國也言自近及遠無不然也
七章言雖左右前後無老成人然文武之道布在方
策今不聽用則將墜於地矣舊兼人與典刑言前言
民怨近喪此言大命以傾則國必亡矣可不慎乎
厲王之心以天下未亂已可以自肆故益為暴虐而
不知已乃本也本撥則枝葉隨之而顛沛矣夏殷之
亡政如此故詩人先發其立心之病而後告以藥病
之方使知立本之道無他惟在監殷而已矣此雖至
理之言而深中厲王之病尤切厲王之身雖極譏刺
而并寓教戒愛君忠國之心也
抑抑威儀維德之隅人亦有言靡哲不愚庶人之愚亦
職維疾哲人之愚亦維斯戾無競維人四方其訓之
有覺德行四國順之訏謨定命遠猶辰告敬慎威儀維
民之則其在于今興迷亂于政顛覆厥德荒湛于酒
女雖湛樂從弗念厥紹罔敷求先王克共明刑肆皇
天弗尚如彼泉流無淪胥以亡夙興夜寐洒埽廷内維
民之章修爾車馬弓矢戎兵用戒戎作用逷蠻方質
爾人民謹爾侯度用戒不虞慎爾出話敬爾威儀無不
柔嘉白圭之玷尚可磨也斯言之玷不可為也無易
由言無曰苟矣莫捫朕舌言不可逝矣無言不讎無德
不報惠于朋友庶民小子子孫繩繩萬民靡不承視
爾友君子輯柔爾顔不遐有愆相在爾室尚不愧于屋
漏無曰不顯莫予云覯神之格思不可度思矧可射思
辟爾為德俾臧俾嘉淑慎爾止不愆于儀不僭不賊
鮮不為則投我以桃報之以李彼童而角實虹小子
荏染柔木言緡之絲溫溫恭人維德之基其維哲人告
之話言順德之行其維愚人覆謂我僭民各有心於
乎小子未知臧否匪手㩦之言示之事匪面命之言提
其耳借曰未知亦既抱子民之靡盈誰夙知而莫成
昊天孔昭我生靡樂視爾夢夢我心慘慘誨爾諄諄聽
我藐藐匪用為教覆用為虐借曰未知亦聿既耄於
乎小子告爾舊止聽用我謀庶無大悔天方艱難曰喪
厥國取譬不遠昊天不忒回遹其德俾民大棘
靡哲不愚者盖生稟過人而所為迷謬用聰明為不
善者也庶人之愚乃稟賦之偏謂此為愚不足為怪
若哲人之愚者質非不美而習為不善乃自反戾其
常性者曾庶人之不若矣程子曰所謂下愚者自暴
自棄者也又曰所謂下愚者往往才力有過人者商
辛是也究其歸則誠愚也此詩所謂哲人反戾之愚
正此意也武公以如圭如璧之資為載號載呶之行
以其資質而言豈非哲人與以其言行而觀則其愚
也亦甚矣至是而深有悟故雖㮣舉今人之言而實
為切已之病其悔悟深切如此然不明言只為泛論
所以為詩之首章也大抵詩之首章泛論起辭而中
含本意亦首章之體也
次章承首章維德之意言反戾其常者欲復其性則
用功當如是也故章首四句亦只泛說道德下文方
言行道德之工夫故傳以故必二字言之人道原於
天而德得於已故行道而有得於心之謂德非有二
致也以烈文之詩參之疑首四句有成說故引之以
起論歟謀猶道德之施於人者威儀道德之發於已
者訏定以盡治人之政敬慎以盡治己之功覆接上
文故先政後德又武公有國者也故其言如此訓順
道德自然之效民則修為所致之騐及其成功而一
者也
三章方是入題其在于今武公反已而自述其過也
謂已所以迷亂顛覆者皆原于酒而湛酒也雖惟湛
樂之從而弗念厥紹然不求先王而能執明法乎盖
明法傳之先君本之先王即已所當紹者也弗念則
弗求弗求則所執非明法而可弗念乎弗求故政迷
亂弗念故德顛覆顛覆本於湛酒武公可謂知過之
原矣故言已之德政與訏謨敬慎之相反者而曰興
興尚也謂今猶如此乎所以見其為悔也先政後德
者順上文也又有國者也
肆故也今也繼事之辭也言今湛酒顛覆非天所尚
如彼泉流急宜治之毋使淪陷而相與以亡言知悔
則當速改也是以為政之道當由内而外由近而遠
由小而大由處常而應變慮無不周備無不飭可也
皆為人戒己之辭此章專言政與訏謨相應
承上章言政既無不備又當定民守法以戒不虞不
可以政既備而怠慢也欲戒不虞尤當修德盖謹言
慎儀皆修德之事而出言尤所當謹故取喻于白圭
而深致其戒焉此於章内承上起下終前為政之說
發下修德之端詩有此體也
六章專言慎言而并及其效
七章專言修德之功夫言敬其儀而修之於外者既
常戒懼自省惟恐有過矣尤必於不睹不聞之地而
致其戒謹恐懼則修德工夫極致矣尚庶幾也無禁
止也皆為他人命已之辭觀傳三當字可見下章乃
言其效
上文修德之工夫極矣此言為德而使之盡善盡美
愼止而不愆于儀不差于理不害于義則民之法之
真如投桃報李之必然矣此極言修德之效下文微
發聽言之端以起下章此詩自其在于今至此文意
接續血脈貫通故有異章而辭相連同章而意中斷
相連以終前詞中斷以起後說其問意脈各相貫通
大篇長章之體自然有如此者故大雅諸詩不可以
常例論若泥章句而觀則但見其繁雜而不見其統
緒豈足以盡詩人之旨哉
九章托興更端言溫恭者進德之基址也既有其基
而不善於聽言則亦無以進其德矣武公未醉而溫
恭亦既有其基矣况悔過之始又用功之一初也然
年既耆艾其教我者誰與故為他人之辭以聽言從
違不同智愚相遠者告已使自審其所處盖雖泛言
而實自道武公欲卿以下交戒之意於此尤見
聽言之患有二焉有能聽而未知善否者有昏亂而
不聽人之言者十章與下章分言之言能聽而未知
臧否者亦有二焉有氣質愚下而不知者有志氣盈
滿自以為知而實不知者故歎息而告之謂爾未知
臧否也人之教爾既詳切而爾又長大如此亦宜有
知矣儻能虚己以受雖多而不自滿則未知者可以
早知早知則豈有反晚成者乎若武公者既成矣而
患於盈
十一章言昏亂不聽人誨者既藐於人之誨而又以教
為虐則其夢夢尤甚矣故上引天下述已於乎告爾
所以戒之為尤切盖人固有能聽人之誨者然耄則
易昏武公今雖無此患然自發其耄者言既耄則當
知而愈戒也曰盈曰耄皆所以自警也我生者命已
者自謂也
上章分言聽者末章極言不聽言之禍言聽我之謀
則猶可以無悔况天運方艱吾言易從而天道不差
若不聽吾言而回遹其德則民大病而必亡矣不特
終前聽言且深自提省當從卿以下交戒也
菀彼桑柔其下侯旬捋采其劉瘼此下民不殄心憂倉
兄填兮倬彼昊天寧不我矜四牡騤騤旟旐有翩亂
生不夷靡國不泯民靡有黎具禍以燼於乎有哀國步
斯頻國步蔑資天不我將靡所止疑云徂何往君子
實維秉心無競誰生厲階至今為梗憂心慇慇念我
土宇我生不辰逢天僤怒自西徂東靡所定處多我覯
&KR2188;孔棘我圉為謀為毖亂况斯削告爾憂恤誨爾序
爵誰能執熱逝不以濯其何能淑載胥及溺如彼遡
風亦孔之僾民有肅心荓云不逮好是稼穡力民代食
稼穡維寶代食維好天降喪亂滅我立王降此蟊賊
稼穡卒痒哀恫中國具贅卒荒靡有旅力以念穹蒼
維此惠君民人所瞻秉心宣猶考慎其相維彼不順自
獨俾臧自有肺腸俾民卒狂瞻彼中林甡甡其鹿朋
友已譖不胥以榖人亦有言進退維谷維此聖人瞻
言百里維彼愚人覆狂以喜匪言不能胡斯畏忌維
此良人弗求弗迪維彼忍心是顧是復民之貪亂寧為
荼毒大風有隧有空大谷維此良人作為式榖維彼
不順征以中垢大風有隧貪人敗類聽言則對誦言
如醉匪用其良覆俾我悖嗟爾朋友予豈不知而作
如彼飛蟲時亦弋獲既之隂女反予來赫民之罔極
職凉善背為民不利如云不克民之回遹職競用力
民之未戾職盗為寇凉曰不可覆背善詈雖曰匪予既
作爾歌
周室甚盛而忽衰我不殄之憂非一日矣而倬然明
大之昊天何不我矜而使我憂之不絶耶不殄謂自
今以後填兮謂自始至今
四牡則征行不止旟旐則飛揚不定言征役不息也
亂及諸侯諸侯皆將滅亡而無復有國禍及生民生
民皆將灰燼而無復有黎亂以政治言禍兼寇戎饑
饉言孔棘我圉知有寇戎稼穡卒痒知有饑饉國步
斯頻言國運自此頻促矣四牡旟旐傳以為民見而
苦之自此至第四章皆征役之怨辭愚謂以第四章
推之意作詩者自述其征役之苦下文其身歴月見
者故深歎而極哀之
資者可嗟歎也所居所往禍亂如一而皆無以自存
然君子維持天下秉心豈有所争不知誰為禍階而
至今為病誰必有所指猶此何人哉之意憂怨之深
也
念我土宇言其不在鄉居而念之也自西徂東而靡
定言其征行而不得息也孔棘我圉言其在邊而見
病尤多且甚急也此必在邊而適有寇戎之禍故其
言如此觀下文亂况斯削可見以此章推之則第二
章三章所言皆作詩者自述可知矣
作詩者言王豈不為謀為毖然我親見天下之亂邊
圉之削矣今告王以憂恤誨王以序爵宜必見用如
濯熱而王不能用則將相與陷溺耳後二章言憂恤
後六章言序爵
此與下章言憂恤之事世亂則賢人隠今賢者以世
亂皆願為農而不願仕是王無賢也
此言中國之人既危且極無旅力以念天禍是王無
民也無賢無民豈非所當憂恤者乎故此二章皆申
告以憂恤之事傳疑此詩作於共和之後盖以滅我
為已滅也愚謂立王指厲王共和不可言立王共和
之後為宣王無如此之亂盖滅謂將滅也傳於喪亂
蔑資言國將危亡則此滅為將滅亦未嘗不可盖詩
人憂之之辭也前國泯民燼亦然
自八章至我悖凡六章皆申言序爵之事此與下二
章言王不能擇相朋友又背義用事者又昧於理既
使民眩惑而狂亂尤使已進退兩難而不敢諫王焉
用事之愚人即已之朋友也畏謂畏王之暴忌謂忌
朋友用事者之譖
十一章言用人顚倒使民貪亂荼毒不止扵狂而已
大風所行之隧必有所出之谷君子小人之道必有
善不善之迹良人之為用善而已不順者之所為有
隠暗而蔵扵中者有汙穢而見扵外者亦各有其實
焉
凡前章二句興後章只舉一句則前二句興意皆在
其中詩多此體此言貪人有傷害善人之實迹意王
必聽我言故問焉則以實對然不能聽故誦言如醉
問焉則對匪言不能也誦言如醉有所畏忌也悖謂
憂之而失其常通前六章皆申言誨爾序爵之憂本
扵用貪故言序爵為詳
嗟爾朋友以下專言朋友即上章王所用之榮公歟
十五十六兩章承上言朋友不我聽而所為益甚民
之罔極回遹未戾者即前所謂貪人也善背謂其行
善詈謂其言職涼善背含盗意為民不利職競用力
含寇意末章乃明言之
使氏回遹而未戾則職盜而為寇矣面涼善背而又
曰匪予非盜而何為寇易識職盜難窮今既得其實
情故作歌而極言之上章先言譖賢後言害民此章
先言害民後言害賢反覆其辭以深惡之
