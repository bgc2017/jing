詩纘緒卷十四元劉王汝撰
大雅二
皇矣上帝臨下有赫監觀四方求民之莫維此二國其
政不獲維彼四國爰究爰度上帝耆之憎其式廓乃眷
西顧此維與宅作之屏之其菑其翳修之平之其灌
其栵啓之辟之其檉其椐攘之剔之其檿其柘帝遷明
德串夷載路天立厥配受命既固帝省其山柞棫斯
拔松柏斯兌帝作邦作對自大伯王季維此王季因心
則友則友其兄則篤其慶載錫之光受禄無喪奄有四
方維此王季帝度其心貊其德音其德克明克明克
類克長克君王此大邦克順克比比于文王其德靡悔
既受帝祉施于孫子帝謂文王無然畔援無然歆羡
誕先登于岸密人不恭敢距大邦侵阮徂共王赫斯怒
爰整其旅以按徂旅以篤于周祜以對于天下依其在
京侵自阮疆陟我高岡無矢我陵我陵我阿無飲我泉
我泉我池度其鮮原居岐之陽在渭之將萬邦之方下
民之王帝謂文王予懷明德不大聲以色不長夏以
革不識不知順帝之則帝謂文王詢爾仇方同爾兄弟
以爾鉤援與爾臨衝以伐崇墉臨衝閑閑崇墉言言
執訊連連攸馘安安是類是禡是致是附四方以無侮
臨衝茀茀崇墉仡仡是伐是肆是絶是忽四方以無拂
皇矣至式廓即大明明明赫赫之意而此則詳盡曲
折尤見天人之心焉蓋大明言天監德此言天觀民
民之定即德之騐言德則所本者切言民則所關者
廣蓋各一意也二國四國承求民而言天於夏商非
無意焉而二國無定民之政故不得不舍之言天不
輕廢也於四海則廣求而詳擇之苟得其人而耆致
之則增大其規模而後眷之言天不輕予也天之心
惟欲求民之定而大王有焉於是乃眷而顧之篇首
泛論起辭就入太王然一篇大意皆不出此此章祇
言大王居岐下章乃言遷岐
大王之德莫大於遷岐故凡詠大王惟以遷岐為言
大王之遷岐也天以其有明德而遷之也凡不得已
而遷者莫難於固而大王内外之治如此是遷之者
所以固之也上文八句只言芟除草木而始遷漸盛
漸廣之意具見此善詠也而大王既受而能固者自
有其實矣必及立配者國之本在家又遷岐姜女實
來又詩人欲為後大伯王季張本大明思齊皆然𫝊
言成王業者通後章言也
前章言帝遷者固之也此則天欲興之矣故曰帝作
邦作對因心則友謂王季之友其兄根于至性𤼵於
至誠自然而無勉強大伯之讓王季之受讓皆隠微
而無迹於此特以為王季之德非周公孰能知之王
季之德莫盛於此故首言之下文修德篤慶後章六
德書言其勤王家皆由此而推之也大伯未讓之時
王季之本心惟知友愛而已王季受讓之後惟知周
家之慶當厚之而已所謂篤慶非他有篤之之道惟
因孝友之德而益修之即所以篤其慶矣所謂錫之
光者亦非别有以為之光也能篤其慶即所以彰其
兄之讓矣篤慶錫光皆不在因心之外也
四章專詠王季之德謂王季心能制義而事得其宜
德能致譽而人無間言故治國而有此六者之德皆
因心之所推修德之所致也王此大邦追稱之也維
此王季一語兩章重見前由大王轉入王季此反由
王季轉入文王皆於章半承上起下與文王藎臣大
明武王同一機軸也
此下二章承上章文德靡悔之意止以文王二事言
之詠德之法也章首以二帝謂對舉起辭真若上帝
親與文王言真若文王周旋唯諾面受帝語者以見
天與文王為一文王與帝無間與前帝遷帝省帝度
之意迥異蓋前述賢君事功此詠聖人德業也密人
不恭為可怒文王因其可怒而怒之文王之怒得性
情之正故首言文王無人欲獨能於天理先知先覺
也王師所至皆以我言見仁者無敵罔有敵於我師
而我即天也
伐密言在京密小遣師取之而已伐崇言同爾兄弟
崇大蓋親往也其親往也雖以兵行而實以德服故
始欲致其來附不至則退修德而復伐之肆之待其
自降然後絶滅其國皆天理之當然順而行之不見
有為之迹者也文王以德行師最難形容詩人首言
其外則不大聲色中則不識不知末述聖人致之附
之乃其本心伐之絶之非有私意緩徐迅速各盡當
然皆得冺然無迹之意至言四方無侮無拂尤得天
下自然心服之意其形容德不形功無迹之妙有不
容言者非聖知聖孰能作此哉按周公追王三王
而此篇專敘三王之德豈作此詩以述其所以追王
之本意歟故于三王皆本之于天于帝而于王季則
曰王此大邦其追述可見于王季言之者舉中以見
前後也又此詩終篇皆本首章帝臨求定增其式廓
之意于天于帝于賢于聖循實致詠各盡形容又皆
于中章轉入又暗說大王顯稱王季文王又奄四方
施孫子既結復起又各章中或二句連或三句連或
一句韻或三句韻或連用韻參差不齊皆變文法自
然之體也惟大雅為然首章言天亡殷興周中言
施于孫子孫子成王與焉疑亦周公戒成王之詩歟
經始靈臺經之營之庶民攻之不日成之經始勿亟庶
民子來王在靈囿麀鹿攸伏麀鹿濯濯白鳥翯翯王
在靈沼於牣魚躍虡業維樅賁鼓維鏞於論鼓鐘於
樂辟廱於論鼓鐘於樂辟廱鼉鼓逢逢矇瞍奏公
文王始作靈臺辟廱而有臺池鳥獸鐘鼓之樂周人
樂文王之有此樂也故詩人述民樂之意以見文王
得民之樂之者如此然詩中所言者皆文王之樂未
見民之樂所以知者以庶民子來一語知之也東萊
之說本於孟子孟子之言亦本於此語政詩之本旨
也又詩首章既𤼵此意則後章皆含此意詩有比體
與棫樸同首章重在庶民子來一語一篇意皆本此
王在囿中而物各適其性安其所有天地物各付物
之意則文王之樂何如以築臺而民猶樂之如此則
於此而樂文王之有其樂可知先言鼓鐘後言辟廱
者言文王奏樂行禮於辟廱也於樂非謂文王樂此
亦非謂民樂蓋言樂作而倫理之聲𤼵於鐘鼓和樂
之氣充乎辟廱也前言物自適于囿沼此言人同樂
於禮樂皆文王之樂也以文王之樂在彼民猶樂之
况其樂之在此民其有不樂者乎蓋知池臺之樂者
常人也知禮樂之樂者文王之民也故觀後三章之
言祗見文王之樂推首章之意則民之樂固在文王
所樂之中矣此詩人所以為善述也故觀此詩者有
三意一見文王之樂二見民樂文王之樂三見詩人
之善述民樂兼此三意而涵泳之則得之矣奏曰方
奏蓋言樂方奏而人已和樂不待樂之終所以甚言
樂能感人心之和樂如此也凡詠樂先說陳器而後
說奏樂如有瞽之先設後舉那之先置後奏皆然蓋
序事之法自然如此不可以見聞分也謂虡業為見
則於論非聞乎謂逢逢為聞則奏公豈必非見必分
見聞則泥矣
下武維周世有哲王三后在天王配于京王配于京
世德作求永言配命成王之孚成王之孚下土之式
永言孝思孝思維則媚兹一人應侯順德永言孝思
昭哉嗣服昭兹來許繩其祖武於萬斯年受天之祜
受天之祜四方來賀於萬斯年不遐有佐
詩美武王纘三王之緒故首稱文武次說三王下復
歸武王見詩為武王作也
王配于亰繼其位也世德作求繼其德也求德為配亰
之本原配命為求德之極至而成孚則求德配命之明
效也求德貴於興起不興起則不能有為配命貴於永
言不永言則不能終合暫合暫得皆為不永者言之
武王纘三后之緒約言之則維孝而已前二章其言
略盡故此二章惟以孝思一語重言對舉而深美之
中庸稱武王繼志述事惟以逹孝言之政此詩意傳
說亦祖于此下土之式謂為法維民之則謂可為法
上句實下句虛二意不同
媚應承維則之意而言順德謂孝程子曰孝弟順德
也維民之則覆說成王之孚昭哉嗣服覆說世德作
求反覆詠歎之也昭哉昭兹皆歎聲
後二章言孝道之極致前言孚謂當時此二章謂來
世傳言武王之道道謂孝道言武王之孝可傳於來
世來世而能繼祖武以行此孝道于萬年則此萬年
可以受福也於字承上斯字起下於字傳無音只當
如字也
來世受天之祜而四方皆來朝賀于萬年則此萬年
豈不有助於國家乎四方來賀即孝經所謂明王以
孝治天下得萬國之懽心者言孝道不特可傳子孫
于無窮亦可感人心于無窮也此孝道之極效為子
孫者不可以不知其亦寓戒後人與次章而下每
承上章末語而疊用之惟媚兹不然然中間對舉上
章永言孝思一語血脈上斷而中連又媚兹接意永
言疊文變文成體自然之妙也
皇矣述大王王季文王靈臺詠文王下武詠武王後
篇又兼詠文武血脈通貫蓋謂此若間以康王以後
之詩則不相通貫矣然傳曰文意曰文體曰血脈亦
何嘗不以文論哉
文王有聲遹駿有聲遹求厥寧遹觀厥成文王烝哉
文王受命有此武功既伐于崇作邑于豐文王烝哉
築城伊淢作豐伊匹匪棘其欲遹追來孝王后烝哉
王公伊濯維豐之垣四方攸同王后維翰王后烝哉
豐水東注維禹之績四方攸同皇王維辟皇王烝哉
鎬京辟廱自西自東自南自北無思不服皇王烝哉
考卜維王宅是鎬京維龜正之武王成之武王烝哉
豐水有芑武王豈不仕詒厥孫謀以燕翼子武王烝哉
有聲二字形容文王未可泛觀有聲即令聞聞只聞
於人聲則有振𤼵感動遠揚深入之意堯之光舜之
華文王之聲皆聖德之事虞芮之質成江漢之純被
皆聲自然之致也孟子仁言不如仁聲之入人深也
正是此意詩人猶以此意之不足猶恐已意之不白
故復申言重詠以為甚大乎其有聲也然則此所謂
聲豈可以尋常之聲例觀哉曰寧曰成即有聲之實
也愚謂求觀當屬詩人成功見後章
次章述得豐之由言文王受天命而有此伐崇之功
也
三章述作豐之志乃文王欲追先王之志而致其奉
先之孝也匪棘即靈臺勿亟之意文王之本意也出
有武功入有孝道致孝仁也致武義也文王之全德
也伐崇之功甚大而作豐之制不大文王之小心也
四章述文王都豐之事蓋至此而寧成之功濯濯乎
著明矣
五章詠豐水而推禹績者本往聖之功而大豐水之
地文王言維翰武王言維辟見文王未王武王始王
也極言豐水之盛所以著遷鎬之由也四方同而地
不能容所以遷也
鎬京為四方之極辟廱為風化之原武王遷都立學
而天下化鎬京莫大之美也
考卜本其初而言定遷之事詒謀要其終而言傳後
之計蓋遷非特為四方攸同之故實欲為萬世無疆
之休也詠鎬而猶及豐故興之說為長又言芑以小
興大意尤深遠翼子者敬事之子也以是稱武王蓋
周公之詞也亦足為周公作之證文王追王故先言
王后武王實王故言皇王追王故先言文王後言王
后實王故先言皇王後言武王言各有當而先後相
變相間亦作文之體也哉者歎辭八言申重以深歎
之也其單句無韻蓋合八章重韻為韻與麟之趾同
皇矣言孫子下武言來世文王有聲言翼子疑亦周
公戒成王之詩歟
厥初生民時維姜嫄生民如何克禋克祀以弗無子履
帝武敏歆攸介攸止載震載夙載生載育時維后稷
誕彌厥月先生如達不坼不副無菑無害以赫厥靈上
帝不寧不康禋祀居然生子誕寘之隘巷牛羊腓字
之誕寘之平林會伐平林誕寘之寒冰鳥覆翼之烏乃
去矣后稷&KR0561;矣實覃實訏厥聲載路誕實匍匐克岐
克嶷以就口食蓺之荏菽荏菽旆旆禾役穟穟麻麥幪
幪瓜瓞唪唪誕后稷之穡有相之道茀厥豐草種之
黃茂實方實苞實種實褎實𤼵實秀實堅實好實穎實
栗即有邰家室誕降嘉種維秬維秠維穈維芑恒之
秬秠是穫是畝恒之穈芑是任是負以歸肇祀誕我
祀如何或舂或揄或簸或蹂釋之叟叟烝之浮浮載謀
載惟取蕭祭脂取羝以軷載燔載烈以興嗣歲卬盛
于豆于豆于登其香始升上帝居歆胡臭亶時后稷肇
祀庶無罪悔以迄于今(按此篇永樂大典缺卷)
敦彼行葦牛羊勿踐履方苞方體維葉泥泥戚戚兄弟
莫遠具爾或肆之筵或授之几肆筵設席授几有緝
御或獻或酢洗爵奠斝醓醢以薦或燔或炙嘉殽脾臄
或歌或咢敦弓既堅四鍭既鈞舍矢既均序賓以賢
敦弓既句既挾四鍭四鍭如樹序賓以不侮曾孫維
主酒醴維醹酌以大斗以祈黃耉黃耉台背以引以翼
夀考惟祺以介景福
此詩首章言兄弟末言黃耉故知為兄弟耆老既言
曾孫又後篇言公尸故知為祭畢而燕勿莫禁止辭
最詩人用意處蓋兼人與已平日與今日而言兄弟
本至戚既戒其遠又欲其邇邇則或筵或几而得以
敘親戚之情於既燕而又述其戒焉所以為慇懃篤
厚也燕飲之詩多先敘其情盖情既相洽而禮得以
行故其言之序如此伐木蓼蕭裳裳者華皆然
次章承上章筵几而言設席緝御見其情意之益勤
獻酢見其禮樂之咸備六或字與上章二或字同舉
一以見其餘又語不齊對文法也
三章既均止言射中如樹則既中而又貫革燕射非
主皮而此言之者見其射藝之精也中而貫革易以
病人故尤以不侮為德焉按祭畢而燕無射儀禮將
射則先行燕禮非祭畢之燕也此祭畢而燕乃言及
射其禮未考又耆老不以筋力為禮而貫革非耆老
所能傳所以疑者其以此歟豈詩人於此追述其祭
前射中之事歟又豈儀禮之燕為諸侯禮天子禮逸
今不可得而知歟
以引以翼祈耆老之皆夀也或引導於前或輔翼於
左右無非夀者蓋耆老非一人欲夀者之相與以夀
則無一人不夀矣而其所以致夀之道皆在其中此
祈禱之至也既祈其夀又願其福蓋有夀而無福無
益也
既醉以酒既飽以德君子萬年介爾景福既醉以酒
爾殽既將君子萬年介爾昭明昭明有融高朗令終
令終有俶公尸嘉告其告維何籩豆静嘉朋友攸攝
攝以威儀威儀孔時君子有孝子孝子不匱永錫爾
類其類維何室家之壼君子萬年永錫祚胤其胤
維何天被爾禄君子萬年景命有僕其僕維何釐爾
女士釐爾女士從以孫子
行葦備言燕禮之盛而此專以酒言燕以飲為主故
止言酒而筵几禮樂皆在其中德言恩意即情意之
相感者非徒事飲食所能致者故特以此言之
燕有殽烝政燕禮所用者故與酒並言昭明兼内外
德業言身心家國天下皆在其中即明昭有周之意
言其德業昭著光明盛大也
融猶今言融化融液皆盛極之所致故以為明之盛
高朗則復歸君之身心言其身處崇高而心極昭徹
高謂崇高富貴首出庶物以位言朗謂聰明睿智足
以有臨以德言令終即洪範考終命五福之一古人
以此為福故臣以此祝其君後人則以此為諱矣父
兄答君而述公尸語即楚茨末章述嘏辭而以為慶
辭也
祭祀莫重於禮儀言籩豆則禮備可知言朋友威儀
則君敬可知
言君子有孝子則君之禮儀誠敬可知
室家之壼言家齊也深邃嚴肅非齊乎祚胤承上章
君子有孝子而言既錫福禄又錫以子孫人君之福
莫大於此故下二章惟此意而已
接上章胤字言然下復言福者蓋必君先有福而後
有賢子孫故此將言胤而復言福以終上章祚字之
意
釐爾女士謂天與爾女子之有士行者為孝子之配
又生賢子孫則君之福無窮矣故言此以終上章胤
字之意
鳧鷖在涇公尸來燕來寧爾酒既清爾殽既馨公尸燕
飲福禄來成鳧鷖在沙公尸來燕來宜爾酒既多爾
殽既嘉公尸燕飲福禄來為鳧鷖在渚公尸來燕來
處爾酒既湑爾殽伊脯公尸燕飲福禄來下鳧鷖在
潨公尸來燕來宗既燕于宗福禄攸降公尸燕飲福禄
來崇鳧鷖在亹公尸來止熏熏旨酒欣欣燔炙芬芬
公尸燕飲無有後艱(按此篇永樂大典缺卷)
假樂君子顯顯令德宜民宜人受禄于天保右命之自
天申之干禄百福子孫千億穆穆皇皇宜君宜王不
愆不忘率由舊章威儀抑抑德音秩秩無怨無惡率
由羣匹受福無疆四方之綱之綱之紀燕及朋友百
辟卿士媚于天子不解于位民之攸塈
假樂君子言美哉樂哉之君子也嘉言其德之美樂
言其心之樂也即下文所謂令德也令德顯而又顯
故能宜民人宜民人故能受禄于天而天眷顧之不
厭保佑命申皆出自天而言自天於中間文法也
上章言令德受禄故此言干禄豈弟之意又公尸言
干禄含祭祀意言君以祭得福有若干然亦子貢答
陳亢意也干禄而得百福故子孫既多而且賢千億
多也自穆穆至羣匹賢也既有穆穆皇皇之德又必
率由乎舊章正孟子徒善不足以為政之意然太過
則愆違不及則遺忘無過不及適合乎中斯得率由
舊章之道矣
既有穆穆皇皇之德故此惟以抑抑秩秩德之見乎
外者言之舉外以見内也既有威儀聲譽又必率由
羣賢即舜兢業無曠庶官之意然私怨因人而生私
惡由已而出無私怨惡一出於公斯得率由羣匹之
道矣不愆不忘特為遵祖而言無怨無惡特為任賢
而發八句辭意正相對章斷而意連故傳以為皆稱
願其子孫之辭受福無疆總遵祖任賢而言四方之
綱則福及乎民矣
末章語疊之綱意承羣匹言君能綱紀斯民而民頼
以安故臣以其君能勤身安民為已愛上之道所謂
以安社稷為悦者也臣欲其君如此則民安而君臣
皆得常安矣三章之文意血脈接續通貫只是一段
意思皆稱願其子孫之辭於是祝君得福之意至矣
傳以不解屬君欲君不解屬臣吕氏以上四句為君
臣交泰以不解為君臣處泰二說不同然傳以後二
章稱願君之子孫則責難於君與子孫之為君者其
意為切其說為備故傳先已說後吕說亦隠然於中
可得而兼也既醉以臣答君故致其頌禱假樂之
公尸尊也故於頌禱之中寓規戒之意不愆不忘無
怨無惡不解于位皆規戒之辭且不特寓戒時王并
寓戒其子孫用意尤篤厚而深遠與既醉不同而各
得其體矣東萊燕字當從傳釋為安義亦可也
篤公劉匪居匪康迺埸迺疆迺積迺倉迺裹餱糧于槖
于囊思輯用光弓矢斯張干戈戚揚爰方啟行篤公
劉于胥斯原既庶既繁既順迺宣而無永歎陟則在巘
復降在原何以舟之維玉及瑶鞞琫容刀篤公劉逝
彼百泉瞻彼溥原迺陟南岡乃覯于京京師之野于時
處處于時廬旅于時言言于時語語篤公劉于京斯
依蹌蹌濟濟俾筵俾几既登乃依乃造其曹執豕于牢
酌之用匏食之飲之君之宗之篤公劉既溥既長既
景迺岡相其隂陽觀其流泉其軍三單度其隰原徹田
為糧度其夕陽豳居允荒篤公劉于豳斯館涉渭為
亂取厲取鍛止基迺理爰衆爰有夾其皇澗遡其過澗
止旅乃密芮鞫之即(按此篇永樂大典缺卷)
泂酌彼行潦挹彼注兹可以餴饎豈弟君子民之父母
泂酌彼行潦挹彼注兹可以濯罍豈弟君子民之攸
歸泂酌彼行潦挹彼注兹可以濯溉豈弟君子民之
攸塈
詩有以三句興一句者此以三句興二句以小喻大以
彼明此以賤形貴則人易知而必信也子夏之言全
釋此詩豈弟父母之意故居先大學止釋父母而無
豈弟意故居後子夏言父母屬民大學言父母屬君
然君能使民有父母之尊親則亦民之父母矣為民
父母足該民有父母意即元后作民父母之意也此
言有豈弟之德者必民之父母欲君盡子民之道也
詩人以此一言為簡要故始則托興三句以起其辭
後仍前興而以攸歸攸塈明其效蓋欲王深信此言
而益勉之也後章反覆一再皆以明此一言所謂一
言居要一篇警策者又大雅之體也民之父母與南
山有臺同特此託興𤼵揚舉效贊詠意尤𤼵越而顯
煥使人有所感悟蓋此言豈弟彼言樂只彼美其已
然之德是贊美之辭此詩有戒勉意非頌禱也故不
言樂只
有卷者阿飄風自南豈弟君子來游來歌以矢其音
伴奐爾游矣優游爾休矣豈弟君子俾爾彌爾性似先
公酋矣爾土宇昄章亦孔之厚矣豈弟君子俾爾彌
爾性百神爾主矣爾受命長矣茀禄爾康矣豈弟君
子俾爾彌爾性純嘏爾常矣有馮有翼有孝有德以
引以翼豈弟君子四方為則顒顒卬卬如圭如璋令
聞令望豈弟君子四方為綱鳳凰于飛翽翽其羽亦
集爰止藹藹王多吉士維君子使媚于天子鳳凰于
飛翽翽其羽亦傅于天藹藹王多吉人維君子命媚于
庶人鳳凰鳴矣于彼高岡梧桐生矣于彼朝陽菶菶
萋萋雝雝喈喈君子之車既庶且多君子之馬既閑
且馳矢詩不多維以遂歌
此詩首述地形次述天氣然後述人事見詩本意其
言來游歌以陳歌音不惟成王之情性氣象可想而
作歌之意度亦可見矣首章乃此詩所由作故總敘
發端而應在末章見詩之有起結如此矣
次章承接首章游字而語有次第游休指成王此身
而言身閒暇而下大土宇上受天命皆成王所已有
者故只以伴奐優游昄章孔厚長康等字形容其盛
彌終也又滿也故有夀意身雖閒暇而似先公之始
終為難蓋先公自后稷以來庶無罪悔文武聖人俱
有夀考似之實難既有土宇而幽能主神則明而人
物可知茀禄安康而有常則不止安康而已皆成王
所難致者故又以俾爾而極言其盛所以發此者欲
成王之心開闊廣大知人君福禄之盛如此歆歆然
先有感動慕向之意然後下文之言易入而心樂從
此召公所以善於開𨗳君心歟
馮翼與孝德互文指賢者引翼言用賢者此言得賢
以輔德則四方以為法則
體貌尊嚴則有令望德行純潔則有令聞此言得賢
之助而已德可成則四方以之為綱非止取則而已
綱有維持固結之意
賢人瑞世之鳳凰也當是之時鳳烏適至成王所親
見藹藹多士又成王所素有以所親見之鳳凰喻所
素有之吉士託興至為親切且其言鳳凰之集止於
下而賢人上媚天子鳳凰上傅於天而賢人下媚庶
人止下前後抑揚交互以見賢人無不可用其託興
尤有微意蓋士患不多多患不吉吉患不用用患不
盡今士多矣吉矣惟所用而無不可用矣然則王其
可不命之使之以盡其用乎維命維使則立賢無方
矣四章託興婉切辭意藴藉飛動真足使人歆慕而
感發
前章託興鳳凰而用賢之意已盡故上章惟以鳳凰
為比而臣遇君之意自見合末章為興而君禮賢之
意自明詩固有此體又况是時王在卷阿召公從之
鳳凰梧桐皆在眉睫高岡朝陽近在指顧曰車曰馬
亦在左右則託興於菶萋雝喈之梧鳳而措意於庶
多閑馳之車馬固可以心領神會超然而得之矣故
言不盡意意不盡言詘然而止即述矢詩賡歌之意
以結之矢詩不多自謙之辭又以見所陳如前非有
他說欲成王之思之也遂歌與首章來歌相應見此
詩為賡歌而作其有起有結尤為明白謂詩無法豈
其然乎
