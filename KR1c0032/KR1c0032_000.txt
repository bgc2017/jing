詩纉緒詩類
提要
(臣)等謹案詩纉緒十八卷元劉玉汝撰玉汝
始末未詳惟以周霆震石初集考之知其為
廬陵人字成之嘗舉鄉貢進士所作石初集
序末題洪武癸丑則明初尚存也此書諸家
書目皆未著錄獨永樂大典頗載其文其大
旨專以𤼵明朱子集傳故名曰纉緒體例與
輔廣童子問相近凡集傳中一二字之斟酌
必求其命意所在或存此說而遺彼說或宗
主此論而兼用彼論無不尋繹其所以然至
論比興之例謂有取義之興有無取義之興
有一句興通章有數句興一句有興兼比賦
兼比之類明用韻之法如曰隔句為韻連章
為韻叠句為韻重韻為韻之類論風雅之殊
如曰有腔調不同之類於朱子比興叶韻之
說皆反覆體究縷析條分雖未必盡合詩人
之旨而於集傳一家之學則可謂有所闡明
矣明以來諸家詩解罕引其說則亡佚已久
今就永樂大典所載依經排纂正其脫訛定
為一十八卷乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
