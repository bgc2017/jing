唐韻正卷十二崑山顧炎武撰
去聲
三十八箇
箇(古賀切)
古音固説文箇从竹固聲(當改入暮韻)
三十九過
(古與三十八箇通為一韻)
四十禡
(此韻當分為二)
禡(莫駕切)
古音暮(詩皇矣八章是類是禡是致是附四方以無侮)晉鼔吹曲仲春振旅篇師執提工執鼔坐作
(從節有序盛矣允文允武蒐田表禡)
罵
古音同上鹽鐵論見下(説苑雜言篇是以孔子家兒不知罵曽子家兒不知怒)
價(古訝切)
古音故(淮南子説林訓逐鹿者不顧兔决千金之貨者不争銖兩之價)
亦作賈(越絶書記范伯夫和氏之璧求者不争賈騏驥之材不難阻險之路)漢書佞幸傳長安謠伊
徙鴈鹿徙菟去牢與陳實無賈(韓勅孔廟禮器碑文漆不水解工不争賈深除玄汙水通)注禮器升
(堂天雨降澍)
嫁
(古音同上平聲則音姑)漢書鼂錯傳見平聲奢字下
稼
古音同上(詩七月七章九月築場圃十月納禾稼)甫田四章曽孫之稼如茨如梁曽孫之庾如坻如
京稼與庾為韻荀子見入聲獲字下(吕氏春秋任地篇耨柄尺此其度也其耨六寸所以間稼也)
(易林豐之未濟喁喁嘉艸思降甘雨景風升上沾洽時澍生我禾稼)小過之大畜隂淫所居盈溢過度
傷害禾稼(陳第曰稼説文从禾家聲家音姑轉去聲則讀故矣)按詩稼字佀讀上聲唐韓愈送李愿
(歸盤谷序盤之中維子之宫盤之土維子之稼亦作上聲而李少卿音義序改盤之土為盤之下誠瞽儒)
(之見矣)
亞(衣稼切)
古音烏路反(易繫辭傳言天下之至賾而不可惡也荀爽本作亞云亞次也)宋葉少藴避暑錄話有
(獲玉印者其文曰周惡夫印劉原父曰此周亞夫也古亞惡二字通用史記盧綰之孫他人封亞谷矦而)
漢書作惡谷是也(北夢瑣言梓潼縣張惡子神今圖志作亞子)説文䛩从言亞聲
平聲則音烏漢書東方朔傳見平聲牙字下(宋董逌廣川書跋秦詛楚文亞駝王存乂以亞為烏今)
(考鍾鼎銘惡或為亞古人之書假借從聲亞駝即滹沱也)
罅(呼訝切)
古音呼故反(周禮太卜註其象佀玉瓦原之璺罅劉音火家反又音呼)易解彖傳百果草木皆甲拆
(鄭玄註拆呼也陸德明音義呼音火訝切葢即罅字古人讀罅為呼)漢書高帝紀釁鼓註應劭曰殺牲
以血塗鼔釁呼為釁呼即罅字(説文罅从缶虖聲)
㙤
古音同上(説文㙤从土虖聲)
迓(吾駕切)
古音牛倨反(漢張衡思玄賦戒庶寮以夙㑹兮僉恭職而竝迓豐隆軤其震霆兮列缺曅其照夜雲師)
(&KR1949;以交集兮涷雨沛其灑塗轙琱輿而樹葩兮擾應龍以服輅百神森其備從兮屯騎羅而星布)詩鵲
(巢百兩御之御本亦作訝又作迓王肅音魚據反甫田以御田祖御音迓)書牧誓弗迓克奔馬融本
迓作禦史記周本紀引此亦作不禦克犇(洛誥旁作穆穆迓衡馬鄭王皆音魚據反漢獻帝禪魏王詔)
(引此作御衡不迷宋書禮志晉食舉樂東西廂歌亦作御衡不迷)禮記曲禮上君命召雖賤人大夫士
(必自御之註御當為迓春秋傳曰跛者御跛者眇者御眇者皆迓也世人亂之)公羊成二年傳使跛者
迓跛者使眇者迓眇者穀梁傳作御(荀子監門御旅御讀為迓)漢班固幽通賦昔衛叔之御昆兮以
(御為迓)
訝
古音同上詩鵲巢見上(儀禮士昏禮媵御沃盥交註御當為訝)聘禮賓進訝受几于筵前註今文
訝為梧(公食大夫禮從者訝受皮今文曰梧受莊子無譽無訾吕氏春秋作無訝無訾)
詫(丑亞切)
古音丁故反(見下)
咤(陟駕切)
古音丁故反(書顧命王三宿三祭三咤音陟嫁反字亦作宅又音妬徐又音託又諸夜反説文作詫丁)
(故反奠爵也馬作詫與説文音義同)
奼
㓃
古音竝同上(今此二字兩收於十一暮四十禡部中)
詐(側駕切)
古音莊助反(晉語輿人誦惠公詐之見詐果䘮其賂)荀子修身篇體倨固而心執詐術順墨而精雜
汗哀公篇見入聲啄字下(吕氏春秋情欲篇意氣易動蹻然不固矜勢好智胷中欺詐)逸周書周
(祝解故虎之猛也而陷於擭人之智也而陷於詐擭音䕶)淮南子原道訓偶䁟智故曲巧僞詐主術
訓是以上多故則下多詐上多事則下多態(齊俗訓見入聲觸字下)鹽鐵論商則長詐工則致罵内
(懐闚𨵦而心不怍是以薄夫欺而敦夫薄怍音祚薄音簿)説苑臣術篇忠正彊諫而無有姦詐去私立
公而言有法度(漢揚雄衞尉箴曹子摽劍遂成其詐軻挾匕首而衞人不寤)漢書敘傳靡法靡度民
(肆其詐)
乍(鋤駕切)
古音助(淮南子説林訓虎豹之文來射蝯狖之㨗來乍繆稱詮言二篇皆作措)釋名助乍也乍往相
(助非長乆也)
蜡
去聲則七慮反(周禮蜡氏註蜡讀如狙司之狙今此字兩收於九御四十禡部中)
謝(辭夜切)
古音祥豫反(史記龜䇿傳今延頸而前以當謝也縮頸而卻欲亟去也)易林大畜之中孚武王不豫
周公禱謝載璧秉圭安寧如故(晉左思魏都賦有靦懵容神蘂形茹弛氣離坐㥏墨而謝)
榭
古音同上(管子四稱篇昔者無道之君大其宫室髙其臺榭良臣不使讒賊是舍有家不治借人為圖)
政令不善墨墨若夜辟若野獸無所朝處(荀子成相篇卑其志意大其園囿髙其臺榭武王怒師牧野)
紂卒易鄉啟乃下武王善之封之於宋立其祖(漢班固西都賦於是天子乃登屬玉之館歴長楊之榭)
覽山川之體勢觀三軍之殺獲獲音䕶(儀禮鄉射禮豫則鉤楹内堂則由楹外註豫讀如成周宣榭之)
(榭周禮作序凡屋無室曰榭宜從榭孟子序者射也禮記王制正義序則豫也豫音榭古者序榭同字)
髂(枯駕切)
古音枯故反(漢揚雄解嘲折脅拉髂免於徽索翕肩蹈背扶服入橐索槖皆去聲)
暇(胡駕切)
古音戸(詩伐木三章有酒湑我無酒酤我坎坎鼔我蹲蹲舞我迨我暇矣飲此湑矣)小明二章昔我
(往矣日月方除曷云其還嵗聿云莫念我獨兮我事孔庶心之憂矣憚我不暇念彼共人睠睠懐顧豈不)
懐歸畏此譴怒(何草不黃三章匪兕匪虎率彼曠野哀我征夫朝夕不暇)莊子達生篇見入聲卻字
下漢賈誼鵩賦見上聲夏字下(張衡東京賦所推必亡所存必固掃項軍於垓下紲子嬰於枳塗因)
秦宫室據其府庫作雒之制我則未暇(七辯西施之徒姿容修嫮弱顔囘植妍夸閒暇形佀削成腰如)
(束素)
芐
古音同上説文芐从艸下聲(今此字兩收於十姥四十禡部中)
藉(慈夜切)
古音胙(見入聲二十二昔韻)
夜(羊謝切)
古音羊茹反(詩行露首章厭浥行露豈不夙夜謂行多露)東方未明三章折柳樊圃狂夫瞿瞿不能
辰夜不夙則莫(葛生四章夏之日冬之夜百嵗之後歸于其居)五章冬之夜夏之日百嵗之後歸于
其室(雨無正二章三事大夫莫肯夙夜邦君諸矦莫肯朝夕庶曰式臧覆出為惡)蕩五章式號式呼
俾晝作夜(振鷺在彼無惡在此無斁庶幾夙夜以永終譽)左傳見畫字下楚辭離騷吾令鳯皇飛
(騰兮繼之以日夜飄風屯其相離兮帥雲霓而來御)招魂見上聲假字下管子見上列子周穆王
(篇其隂陽之審度故一寒一暑昏明之分察故一晝一夜)鬻子湯政篇日有冥有旦有晝有夜然後以
為數韓非子揚權篇使鷄司夜令狸執鼠(淮南子俶真訓偃其聰明而抱其太素以利害為塵垢以)
死生為晝夜(兵略訓因其饑渴凍暍勞倦怠亂恐懼窘歩乘之以選卒擊之以宵夜)説山訓見下
易林井之渙渙之蠱竝見晝字下(革之豫迷行晨夜道多湛露沾濡襦袴重不可歩)節之噬㗐東行
(西歩失次後舍乾矦野井昭公失居與彼作期不覺至夜)太玄經玄攡見入聲索字下漢張衡思玄
賦見上(晉陸雲嵗暮賦夫何乾行之變通兮昏明迭而載路羡飛轡之逺御兮騰六龍於天步時赴節)
(而漸流兮氣移數而改度揮促節于短日兮振修䇿於長夜運悠悠其既周兮歲冉冉而告暮)子夜秋
(歌白露朝夕生秋風淒長夜憶郎須寒服乘月擣白素)抱朴子任命篇釋戸庭之獨潔覽二鼠而逺寤
(越窮谷以登髙襲丹藻以改素競驚飈於清晨不盤旋以詣夜收名器於崇髙饗鐘鼎之慶祚)説文夜
(从夕亦省聲按夜之从亦猶射之音亦也)
蝑(司夜切)
古音胥(今此字兩收於九魚四十禡部中)
柘(之夜切)
古音之恕反(詩皇矣二章啟之闢之其檉其椐攘之剔之其檿其柘帝遷明德串夷載路天立厥配受)
(命既固)
樜
本註上同説文樜从木庶聲(今此字兩收於九御四十禡部中)
蔗
古音諸(趙宦光曰甘蔗一名甘諸南北音異也)
嗻
古音之恕反(説文嗻从口庶聲)
炙
古音同上詩楚茨見入聲度字下(行葦見入聲臄字下)漢枚乘梁王菟園賦於是從容安歩鬬雞
走兔俛仰釣射煎熬炮炙極樂到暮(淮南子説山訓見彈而求鴞炙見卵而求時夜見黂而求成布雖)
(其理哉亦不病暮)
舍(始夜切)
(見上聲)
赦
古音式遇反(管子版法篇正法直度罪殺不赦殺僇必信民畏而懼)七臣七主篇振主喜怒無度嚴
(誅無赦臣下振怒不知所錯則人反其故不啎則法數日衰而國失固)荀子見入聲獲字下吕氏春
(秋音律篇無射之月疾斷有罪當法勿赦無留獄訟以亟以故)淮南子時則訓姦人已得執之必固天
節已幾刑殺無赦雖有盛尊之親斷以法度(敗物而弗取罪殺而不赦誠信以必堅慤以固糞除苛慝)
不可以曲(太玄經玄錯從也牽守也固礥拔難劇無赦)
射(神夜切)
古音樹(詩大叔于田二章叔善射忌又良御忌車舝二章式燕且譽好爾無射)禮記中庸詩曰在
彼無惡在此無射庶幾夙夜以永終譽(射義曽孫矦氏四正具舉大夫君子凡以庶士小大莫處御于)
君所以燕以射則燕則譽(大戴禮作今日泰射四正具舉下同)孟子庠者養也校者教也序者射也
(金履祥曰鄉射禮行於鄉序葢以射名其學為序序射諧聲故曰序者射也)石鼓文見上聲寫字下
淮南子繆稱訓虎豹之文來射猿狖之㨗來措(詮言訓同)説山訓見入聲度字下漢枚乘梁王菟
園賦見上(王褒四子講德論夫特達而相知者千載之一遇也招賢而處友者衆士之常路也是以空)
(柯無刃公輸不能以斵但懸曼矰蒲且不能以射又見寇字下)揚雄羽獵賦見侯字下按射字古
(有樹豫石亦四音音樹者詩大叔于田禮記射義是也音石者易雷風相薄水火不相射是也本一音而)
(分去入其義亦同故左傳昭十三年司鐸射音食亦反人食夜反是也音豫者春秋文六年狐射姑穀梁)
(傳作狐夜姑漢書註僕射音夜夜古音豫是也與前一義而異音音亦者詩車舝抑是也為厭斁之意中)
(庸引振鷺在此無斁作射又律名無射夜亦二音亦本一音而分去入也)唐人有讀樹字為射者王勃
(寒梧棲鳯賦復憶廵於竹樹與下化夜暇為韻)
霸(必駕切)
古音博故反(易林升之咸日月不居重耳趨舍游燕入秦晉國是霸)列女傳楚莊樊姬頌樊姬謙讓
(靡有嫉妒薦進美人與己同處非刺虞丘蔽賢之路楚莊用焉功業遂霸)漢揚雄青州牧箴馬殆其銜
御失其度周室荒亂小白以霸(揚州牧箴夫差一誤太伯無祚周室不匡句踐入霸)越絶書德序外
(傳記桓公廹於外子能以覺悟句踐報於㑹稽能因以霸)亦作伯揚雄解嘲子胥死而吳亡種蠡存而
(越伯五羖入而秦喜樂毅出而燕懼范雎以折摺而危穰侯蔡澤以噤吟而笑唐舉)王延壽夢賦見入
(聲百字下)
摦(胡化切)
古音䕶(説文摦从手瓠聲)
㕦
(古人但作吳字説文吳姓也亦郡也一曰吳大言也从口徐鍇曰大言故口以出聲詩曰不吳不揚)
(今寫詩者改吳作㕦又音乎化切其謬甚矣)
鱯
古音同上(今此字三收於十一暮四十禡二十一麥部中)
崋
古音同上(通作華白虎通西方為華山者華之為言穫也言萬物成熟可得穫也)
檴
古音同上(説文本作樗从木雩聲)
跨(苦化切)
古音袴(詩駉傳驪馬白跨曰驈跨苦化反又苦故反)釋名袴跨也兩股各跨别也今此字四收於
(九麻三十五馬十一暮四十禡部中)
胯
古音同上(史記淮隂侯傳出我袴下徐廣曰袴一作胯胯股也音同漢書作跨)今此字兩收於十一
(暮四十禡部中)
嗄(所嫁切)
古音烏路反(老子見入聲搏字下)
絮(尸亞切)
古音息據反(今此字四收於九御四十禡部中以上字當與九御十遇十一暮通為一韻)
駕古訝切(當作古溠)
(詩車攻見平聲猗字下)
溠(側架切)
(左傳除道梁溠髙貴鄉公音側嫁反按當作側駕反)
化(呼霸切)
古音毁禾反易繋辭見平聲宜字下(楚辭離騷初既與余成言兮後悔遁而有他余既不難夫離别)
兮傷靈修之數化又見平聲蘺字下(天問見平聲施字下)九章思美人見平聲為字下九辯專
思君兮不可化君不知兮可柰何(老子見平聲為字下)管子形勢篇鴻鵠鏘鏘唯民歌之濟濟多士
殷民化之樞言篇見平聲蛇字下(兵法篇見平聲為字下)侈靡篇賢者少不肖者多使其賢不肖
惡得不化又見平聲移字下(心術篇任法篇内業篇竝見平聲移字下)莊子天地篇見平聲為字
下(天道篇其生也天行其死也物化静而與隂同德動而與陽同波)刻意篇同文子同秋水篇
見平聲移字下山木篇見平聲蛇字下(知北游篇見上聲靡字下)則陽篇見平聲為字宜字下
荀子天論篇因物而多之孰與騁能而化之(又見平聲畸字施字下)吕氏春秋見平聲移字下大
戴禮見平聲施字下逸周書見平聲虧字下(素問生氣通天論見平聲為字下)六節藏象論天地
之運隂陽之化其於萬物孰少孰多(五運行大論寒暑燥濕風火在人合之柰何其於萬物何以生化)
五常政大論見平聲隨字下(靈樞經見平聲隨字下)六韜見平聲移字下三畧見平聲移字下
漢嚴忌哀時命見平聲為字下(司馬相如上林賦見義字下)東方朔誡子詩見平聲蛇字下淮
南子原道訓見平聲虧字下(俶真訓見平聲蛇字下)精神訓見平聲為字下本經訓隨自然之性
而緣不淂已之化洞然無為而天下自和(氾論訓見平聲移字宜字下)兵略訓見平聲為字移字下
修務訓見平聲為字移字下(泰族訓見平聲為字下)隂陽無為故能和道以優游故能化文子
守弱篇見平聲為字下(守樸篇見上聲靡字下道德篇見平聲為字下)上德篇見平聲施字下
自然篇隂陽和四時化(上仁篇故積隂不生積陽不化隂陽交接乃能成和)鬼谷子見平聲為字下
(鶡冠子道端篇夫長者之事其君也調而和之士於純厚引而化之)史記太史公自序見平聲移字
下説苑談叢篇見平聲移字下(辨物篇虚無則精以和動作則靈以化)王褒九懐見平聲蛇字下
易林臨之既濟見平聲宜字下(太玄經迎次二蛟潛于淵陵卵化之人或隂言百姓和之)唫見平
聲施字下堅測見平聲為字下(玄瑩見平聲宜字下)家語入官篇民有小罪必求其善以赦其過
民有大罪必原其故以仁輔化(越絶書見平聲移字下)馮衍顯志賦見平聲蛇字下白虎通見平
聲施字下班固西都賦見入聲螫字下(邊讓章華臺賦爾廼妍媚遞進巧弄相加俯仰異容怱兮神)
化陳琳大荒賦見平聲奇字下(三國志管輅傳家室倒懸門戸衆多藏精育毒得秋乃化)魏嵇康
思親詩愁奈何兮悲思多情鬱結兮不可化(阮籍亢父賦方池邊屬兮容水滂沱穢菜惟産兮不食實)
(多地下沈隂兮受氣匪和太陽不周兮殖物靡嘉故其人民頑嚚檮杌下愚難化)晉傅玄四廂樂歌教
以化之樂以和之(抱朴子博喻篇卑髙不可以一概齊餐廩不可以勸沮化是以惠施患從車之苦少)
莊周憂得魚之方多(釋名臥化也精神變化不與覺時同也)路史貨字古皆作化故蔡氏化清經曰
(貨者化也變化交易之物也按書懋遷有無化居化亦謂貨)按説文化字从言从口則為訛吪从囗則
為囮从貝則為貨古讀多从平聲(史記天官書其人逢俉化言誠然索隠曰化當為訛)仲尼弟子傳
與時轉貨貲索隠曰家語貨作化(梁沈約冠子祝文蠲兹令日元服肇加成德既舉童心自化行之則)
(至無謂道賒敦以秋實食以春華無恥下問乃致髙車子孫千億廣樹厥家雖混入華車二字而未嘗不)
(讀化為平聲也以上字當與三十八箇三十九過通為一韻)内化
(字入平聲歌韻)
四十一漾
四十二宕
(古與四十一漾通為一韻)
四十三映
(此韻當分為二)
映(於敬切)
古音於漾反(晉郭璞江賦雹布餘糧星離沙鏡青綸競糾縟組爭映紫菜熒曄以叢被緣苔鬖髿乎研)
上石帆䝉籠以葢嶼萍實時出而漂泳(宋鮑照園葵賦通畔修直膏畞夷敞白莖紫蔕豚耳鴨掌溝東)
(陌西行三畦兩既區既鉏乃露乃映勾萌欲伸藂芽將放)説文映从日央聲今此字兩收於三十七
(蕩四十三映部中)
詇
古音同上説文詇从言央聲(今此字兩收於四十一漾四十三映部中)
鏡(居慶切)
古音居漾反莊子應帝王篇見平聲迎字下(天下篇其静若鏡其應若響)列子同晉郭璞江賦
見上(道藏歌風雲隠宛微講論五岳匠硨磲精琉璃琥珀金剛鏡)
竟
古音同上(漢北海相景君銘璽追嘉錫據北海相部城十九鄰邦歸向分明好惡先以敬讓殘偽易心)
輕黠踰竟鴞梟不鳴分子還養(黄庭經精神還歸老復壯俠以幽闕流下竟)春秋穀梁傳昭元年疆
之為言猶竟也詩七月萬壽無疆傳疆竟也(儀禮士冠禮黄耉無疆註疆竟也)左傳成二年今吾
子求合諸侯以逞無疆之欲註疆竟也(説文滰从水竟聲其兩切今在三十六養韻)荀子可炊而傹
(也註傹當為僵)
競(渠敬切)
古音其亮反詩桑柔見上聲梗字下(漢王延壽夢賦晉文盬腦國以競兮老子役鬼為神將兮轉禍)
為福永無恙兮(黄庭經三神還精朽方壯魂魄内守不争競神生腹中銜玉璫靈注幽闕那得䘮)抱
(朴子仁明篇曩六國相吞豺虎力競髙權詐而下道德尚殺伐而廢退讓)韻補競其亮切開元五經文
(字讀僵去聲詩秉心無倞無倞維人今作競)
倞
古音同上(玉篇倞渠向渠命二切)
慶(丘敬切)
古音羌(書伊訓聖謨洋洋嘉言孔彰維上帝不常作善降之百祥作不善降之百殃爾維德罔小萬邦)
惟慶詩楚茨二章見平聲祊字下(六章爾殽既將莫怨具慶)甫田見平聲明字京字下裳裳者
(華二章裳裳者華芸其黄矣我覯之子維其有章矣維其有章矣是以有慶矣)皇矣見平聲兄字下
閟宫見平聲衡字下(易坤彖傳益彖傳升彖傳竝見平聲行字下)履象傳見平聲明字下大畜象
傳見平聲行字下(頥象傳顛頥之吉上施光也居貞之吉順以從上也元吉在上大有慶也)晉象傳
暌象傳竝見平聲行字下(困象傳豐象傳竝見平聲明字下)兌象傳來兑之凶位不當也九四之喜
有慶也孚于剝位正當也上六引兌未光也(坤文言積善之家必有餘慶積不善之家必有餘殃)儀
禮士冠禮三加祝辭黄耇無疆受天之慶(三醮辭承天之慶受福無疆)禮記射義數與於祭而君有
慶數不與於祭而君有讓(荀子正論篇故作者不祥學者受其殃非者有慶)漢書天文志見平聲行
字下易林否之豫保佑歆亯身受大慶(蠱之乾見迎字下)之否老復賴慶五羖為相大畜之大
(過三羊上山東至平康黄龍服箱南至魯陽完其珮囊執綏車中行人有慶)頤之咸喜笑不常失其福
慶(夬之損畏昏不行候旦待明燎獵受福老賴其慶)巽之夬初雖驚惶後乃無傷受其福慶相孝為
王急就篇所不侵龍未央尹嬰齊翟囘慶(太玄經上次六升于堂顛衣到裳廷人不慶)童測䝉柴
求兕得不慶也大開帷幕覽衆明也(増次六君子慶小人傷)盛次六天錫之光大開之疆于謙有慶
(居測見豕在堂其體不慶也舳艫安和順其疆也外其井竈三嵗不亨也老父擐車其體乃莊也反几)
雙牝家用不臧也株生蘖其類乃長也(漢揚雄元后誄興滅繼絶博立侯王親睦庶族昭穆序明帝致)
友屬靡有遺荒咸被祚慶(魏陳思王大魏篇積善有餘慶寵禄固天常衆喜填門至臣子䝉福祥)黃
庭經呼噏廬間以自償保守皃堅身受慶(韻補慶墟羊切蕭該漢書音義曰慶音羌今漢書亦有作羌)
(者詩與易凡慶皆當讀如羌古慶亦與卿同故卿亦音羌)禮記祭統作率慶士以慶為卿此古慶與卿
同之證也(顔師古曰揚雄反離騷慶夭顇而䘮榮讀與羌同班固幽通賦慶未得其云已文選作羌揚)
雄甘泉賦厥髙慶而不可虖疆度慶讀曰羌(文選班固西都賦度宏規而大起李善註度或為慶慶與)
羌古字通(按慶字自漢韋玄成戒子孫詩羣公百僚我嘉我慶始與盛為韻班固白雉詩永延長兮膺)
(天慶與精成為韻漢書敘傳景十三王承文之慶與輕醟聲盈為韻)宋黄震日抄曰韓退之銘劉昌裔
(之墓云維德不爽後人之慶爽音霜慶音羌今江西人呼慶字作羌音禮部韻平聲十陽中有慶爽二字)
病(皮命切)
古音平漾反(禮記檀弓子貢聞之曰泰山其頽則吾將安仰梁木其壊哲人其萎則吾將安放夫子殆)
將病也(儒行今衆人之命儒也妄常以儒相詬病)老子知不知上不知知病夫惟病病是以不病聖
人不病以其病病是以不病(莊子達生篇下而不上則使人善忘不上不下中身當心則為病)吕氏
(春秋用衆篇醜不能惡不知病矣不醜不能不惡不知尚矣)素問生氣通天論冬傷於寒春必温病四
時之氣更傷五藏(刺要論淺深不得反為大賊内動五藏後生大病)至真要大論病反其本得標之
病治反其本得標之方(六韜兵徵篇城之氣出而覆我軍之上軍必病)淮南子繆稱訓大㦸去水亭
歴愈張用之不節乃反為病張音脹(人間訓此衆人之所以為養也而良醫之所以為病也)文子同
(文子符言篇衆人皆知利利而不知病病唯聖人知病之為利利之為病故再實之木其根必傷多藏)
之家其後必殃(史記留侯世家且忠言逆耳利於行毒藥苦口利於病)淮南王傳毒藥苦於口利於
病忠言逆於耳利於行(家語六本篇良藥苦於口而利於病忠言逆於耳而利於行湯武以諤諤而昌)
桀紂以唯唯而亡説苑同(易林坤之无妄延頸逺望昧為目病)升之否時彫嵗寂君子疾病宋女
無辜鄭受其殃(太玄經更次七更不更以作病成測或躍以縮成德壯也將成之矜成道病也)養
次七見上聲猛字下(急就篇瘧瘚瘀痛瘼温病通章皆用漾韻)
孟(莫更切)
古音莫浪反(莊子齊物論孟浪之言徐讀武黨反或武葬反)史記秦紀擊芒戼華陽索隠引譙周云
孟戼也淮南子孟戼註引戰國䇿曰芒戼也(韓非子説林上顯學二篇作孟戼難三作芒戼戰國策)
(魏致温囿於周章作孟戼中期對秦昭王章秦約趙而伐魏章芒戼謂秦王章秦敗魏于華章竝作芒戼)
(書禹貢被孟豬正義曰此作孟豬左傳爾雅作孟諸周禮作望諸聲轉字異正是一地也按周禮青州)
(其澤藪曰望諸註望諸明都也明彌郎反諸都古字通用史記被明都索隠曰明都音孟諸)史記司馬
(相如傳游孟諸正義曰周禮職方氏青州藪曰望諸鄭玄云望諸孟瀦也)
柄(陂病切)
古音必漾反(周禮内史掌王之八枋之法枋本又作柄太宰以八柄詔王馭羣臣)儀禮士昏禮主人
(受醴靣枋筵前西北靣綌冪加勺皆南枋註今文枋作柄聘禮加柶于觶靣枋同少牢饋食禮加二勺于)
二尊覆之南柄註今文柄為方(既夕禮柶覆加之靣枋音彼向反)禮記禮運以四時為柄柄本又作
枋(戰國䇿公仲柄得秦師史記甘茂傳作方)
怲
(見上聲)
詠(為命切)
古音羊向反(説文詠从言永聲)
泳
古音同上詩漢廣見上聲永字下(晉郭璞江賦見上)
行(胡孟切)
(見平聲)
倀(諸孟切)
古音丑良反説文倀从人長聲(今此字兩收於十陽四十三映部中)
榜(北孟切)
古音彼朗反説文榜从木旁聲(今此字三收於十二庚三十七蕩四十三映部中)
(玉篇有搒字博忙切略也又北孟切掩也今十二庚部中有此字註曰笞打説文又北孟切掩也而四十)
(三映部中無此字以上字當與四十一漾四十二宕通為一韻)内慶
(字入平聲陽韻)
敬居慶切(當作居磬)
(詩閔予小子念兹皇祖陟降庭止維予小子夙夜敬止)易訟象傳訟元吉以中正也以訟受服亦不足
敬也(大戴禮武王踐阼篇凡事不强則枉弗敬則不正强與枉為韻敬與正為韻)
檠(渠敬切)
(家語子路初見篇夫人君而無諫臣則失正士而無教友則失聽御狂馬不釋策操弓不反檠木受䋲則)
(直人受諫則聖)
禜為命切(當作為敬)
(説文禜从示營省聲)
偵(猪孟切)
(説文偵从人貞聲以上字當與四十四諍四十五勁四十六徑通為一)
(韻)
命(睂病切)
古音彌吝反(詩蝃蝀三章乃如之人也懐昏姻也大無信也不知命也)唐揚之水三章揚之水白石
粼粼我聞有命不敢以告人(采菽三章樂只君子天子命之樂只君子福禄申之)假樂首章宜民宜
人受禄于天保佑命之自天申之(卷阿八章鳯皇于飛翽翽其羽亦傅于天藹藹王多吉人維君子命)
媚于庶人(韓奕首章奕奕梁山維禹甸之有倬其道韓侯受命王親命之)江漢五章告于文人錫山
土田于周受命自召祖命虎拜稽首天子萬年(荀子臣道篇國有大命不可以告人妨其躳身)漢北
(海相景君銘流德元城興利惠民强禦改節微弱䝉恩威立澤宣化行如神帝嘉厥功授以符命守郡益)
州路遐戀親(崔駰安封侯詩戎馬鳴兮金鼔震壯士激兮忘身命)魏武帝善哉行晏子平仲積德兼
仁與世沈德未必思命(按詩命字凡九見皆與人申為韻是古無眉病反音或曰命與正協始自孔子)
(繫易萃之彖傳臨晉姤之象傳臨萃傳止一命字一正字晉傳止一命字二正字姤傳繫于金柅柔道牽)
(也包有魚義不及賓也其行次且行未牽也无魚之凶逺民也九五含章中正也有隕自天志不舍命也)
(姤其角上窮吝也牽讀去因反而賔民吝與命同為一韻是夫子讀正為震非以命叶正也及楚辭大招)
(曼澤怡面血氣盛只永宜厥身保壽命只室家盈廷爵禄盛只魂乎歸徠居室定只莊子天運篇吾又奏)
(之以無怠之聲調之以自然之命故若混逐叢生林樂而無形布揮而不曳幽昏而無聲動於無方居於)
(窈冥或謂之死或謂之生或謂之實或謂之榮行流散徙不主常聲荀子非十二子篇古之所謂處士者)
(德盛者也能静者也修正者也知命者也吕氏春秋圜道篇故令者人主之所以為命也賢不肖安危之)
(所定也文子守虚篇恬愉虚静以終其命素問離合真邪論因加相勝釋邪攻正絶人長命漢書禮樂志)
(郊祀歌青陽篇霆聲發榮壧處頃聽枯稾復産廼成厥命東方朔傳令者命也壺者所以盛也齟者齒不)
(正也老者人所敬也柏者鬼之庭也塗者漸洳徑也伊優亞者辭未定也狋吽牙者兩犬争也自此始與)
(正盛定徑為韻而傳之至今反以詩之彌吝反者為叶韻矣)當改入震韻
四十四諍
四十五勁
(古與四十四諍通為一韻)
四十六徑
(古與四十四諍四十五勁通為一韻)
四十七證
(韻中應字於證反平聲十六蒸韻則於陵反本無可疑而夫子傳易三用入後人東韻䝉彖傳䝉亨以亨)
(行時中也匪我求童䝉童䝉求我志應也初筮吉以剛中也再三瀆瀆則不告瀆䝉也䝉以養正聖功也)
(比彖傳比輔也下順從也原筮元永貞无咎以剛中也不寧方來上下應也後夫凶其道窮也未濟彖傳)
(小狐汔濟未出中也濡其尾无攸利不續終也雖不當位剛柔應也或古有此音不敢强為之解)或曰
(書益稷敷納以言明庶以功車服以庸誰敢不讓敢不敬應帝不時敷同日奏罔功則佀已入後人東韻)
(矣)
四十八嶝
古與四十七證通為一韻(按唐韻證與嶝通不得與徑通也自古已然平水劉氏於平聲蒸上聲拯俱)
(别為一韻至去聲則以證嶝字少併入徑韻最為舛戾而後人因之夫音各有部部各有本豈可以字多)
(而分字少而併者哉)
唐韻正卷十二
