唐韻正卷一崑山顧炎武撰
(凡韻中之字今音與古音同者即不復註其不同者乃韻譜相傳之誤則註云古音某並引經傳之文以)
(正之其一韻皆同而中有數字之誤則止就數字註之一束是也一韻皆誤則每字註之四江是也同者)
(半不同者半則同者詿其畧不同者註其詳且明其本二韻而誤併為一五支是也一韻皆同無誤則不)
(註二冬三鍾是也餘倣此)
上平聲
一東
弓(居戎切)
古音肱(詩大叔于田三章抑釋掤忌抑鬯弓忌小戎三章虎韔鏤膺交韔二弓竹閉緄縢)采緑三
章之子于狩言韔其弓之子于釣言綸之繩(閟宫五章公車千乘朱英緑縢二矛重弓公徒三萬貝胄)
(朱綅烝徒增增戎狄是膺荆舒是懲則莫我敢承左傳莊二十二年詩曰翹翹車乘招我以弓豈不欲)
往畏我友朋(楚詞九歌國殤帶長劍兮挾秦弓首雖離兮心不懲誡既勇兮又以武終剛强兮不可凌)
(身既死兮神以靈魂魄毅兮為鬼雄靈字不入韻韓非子揚權篇毋㢮而弓一棲两雄)漢枚乘七發
(將為太子馴騏驥之馬駕飛軨之輿乘牡駿之乘右夏服之勁箭左烏號之雕弓)宋吳棫韻補曰弓姑
(弘切春秋昭三十一年邾黑肱以濫來奔公羊傳作黑弓儀禮鄉射禮侯道五十弓弓二寸以為侯中註)
今文改弓為肱(按弓字古無讀居戎反者當改入蒸韻)元載侗六書故曰弓古音姑弘切而躳字从
(呂詩躳與宫宗協見於雲漢弓與繩膺協見於小戎采緑較然不紊弓非躳之聲也按論語天之歴數在)
(爾躳亦與中窮終為韻)
雄(羽弓切)
古音羽陵反(詩無羊三章爾牧來思以薪以蒸以雌以雄爾羊來思矜矜兢兢不騫不崩麾之以肱畢)
來既升(正月五章謂山葢卑為岡為陵民之訛言寕莫之懲召彼故老訊之占夢具曰予聖誰知烏之)
雌雄(左傳襄十年孫文子卜繇兆如山陵有夫出征而喪其雄正義云古人讀雄與陵為韻詩正月無)
羊皆以雄韻陵是也楚詞國殤見上(韓非子見上素問著至教論此皆陰陽表裏上下雌雄相輸應)
也(黄石公三畧故其衆可望而不可當可下而不可勝以身先人故其兵為天下雄)淮南子覽冥訓
夫死生同域不可脅陵勇武一人為三軍雄(兵畧訓奇正之相應若水火金木之代為雌雄也善用兵)
者持五殺以應故能全其勝(漢書元后傳陰為陽雄土火相乘故有沙鹿崩後六百四十五年宜有聖)
女興(漢冀州從事張表碑文懿烈純徳繼踵相承于來我君亦邦之雄)魏陳琳神武賦單鼓未伐虜
已潰崩克儁馘首梟其魁雄(按雄字自文子符言篇老子曰一言不可窮也二言天下宗也三言諸侯)
(雄也四言天下雙也列女傳魯寡陶嬰歌悲夫黄鵠之早寡兮七年不雙宛頸獨宿兮不與衆同夜半悲)
(鳴兮想其故雄後人因之誤入東韻)
熊
古音同上(春秋宣八年葬我小君敬嬴公羊榖梁傳並作頃熊頃音近敬熊音近嬴正義不得其解乃)
云一人有两號非矣(左傳昭七年正義曰張叔皮論云賓爵下革田鼠上騰牛哀虎變鯨化為熊久血)
(為燐積灰生蠅傅玄潛通賦云聲伯忌瓊瑰而弗占兮晝言諸而暮終嬴政沈璧以祈福兮鬼告凶而命)
(窮黄母化而為黿兮鯀殛變而成熊二者所韻不同或疑張叔為能字著作郎王劭曰古人讀雄與熊皆)
(于陵反張叔用舊音傅玄用新音張叔亦作熊也案詩無羊正月及襄十年衛卜禦宼繇皆以雄韻陵劭)
言是也(以上二字當改入蒸韻)
瞢(莫中切)
古音莫騰反(左傳襄十四年不與於㑹亦無瞢焉瞢音莫贈反徐又武登反一音武忠反)今此字两
収於一東十七登部中(按唐岑參寄青城龍溪奐道人詩五嶽之丈人西望青瞢瞢與棱僧凝澄稱燈)
(乘應為韻獨孤及招北客文白日無光其氣瞢瞢與凝蒸為韻是唐人固讀為莫騰反矣)當削去併入
(登韻)
古音同上(亦作鄸春秋昭二十年曹公孫㑹自鄸出奔宋鄸音莫公反一音亡增反)
(玉篇有矒字亦云莫公黙鄧二切今廣韻不収)
夢
古音同上(詩鷄嗚三章蟲飛薨薨甘與子同夢之㑹且歸矣無庶予子憎)斯干六章乃寢乃興乃占我
夢(正月四章瞻彼中林侯薪侯蒸民今方殆視天夢夢既克有定靡人弗勝有皇上帝伊誰云憎)五
章見上(漢揚雄甘泉賦般棄其剞劂兮王爾投其鉤繩雖方征僑與偓佺兮猶彷彿其若夢)詩視
爾夢夢沈音莫登反(亦作㝱淮南子繆稱訓其坐無慮其寢無㝱物來而名事至而應)文子同陳
(第曰夢莫騰反後轉音䝉晉潘岳哀永逝文既遇目兮無兆曾窹寢兮弗夢既瞻顧兮家道長寄心兮爾)
窮始音䝉(按石崇答曹嘉詩周公不足夢亦與中融等字為韻)張弨曰説文㝱寐字偕夢聲音義不
同因筆繁借省詳九經字様佩觿集(以上二字當改入登韻)
馮(房戎切)
古音慿(詩綿六章捄之陾陾度之薨薨築之登登削屢馮馮百堵皆興鼛鼓弗勝)晉郭璞山海經飛
(鼠贊或以尾翔或以髯凌飛鼠鼓翰翛然皆騰用無常所惟神是馮)春秋莊二年宋公馮卒馮音皮冰
反(山海經冰夷註冰夷馮夷也竹書作馮夷字或作冰也)説文馮从馬仌聲元吾衍閒居録曰舜
(生諸馮及晉人有馮婦之類皆音皮冰反古不音房戎反也)今此字两収於一東十六蒸部中按漢
(書禮樂志安世房中歌桂華馮馮翼翼本註無音當與慿字音同太玄經廓次六維豐維崇百辟馮馮伊)
(徳攸興馮與下興為韻不與上崇為韻至後周祀黄帝雲門舞歌齊壇芝曄曄清野桂馮馮與同宫中風)
(葱為韻則讀房戎反矣又吳華覈上孫晧文曰咨覈小臣草芥凡庸遭眷值聖受恩特隆越從朽壤蟬蜕)
(朝中熙光紫闥青瑣是慿晉郭璞作元帝哀䇿文曰大業未恢皇齡未中天憯其景崑頽其崇煢煢小子)
(藐藐孤沖靡天何戴靡地何慿恍惚極慕若存若終則並慿字亦讀為房戎反葢此字之音自吳已誤後)
周庾信鴛鴦賦以韓憑為韓馮亦讀為房戎反(當削去併入蒸韻)
汎
古音孚梵反説文汎从水凡聲(今此字两収於一東六十梵部中)當削去併入梵韻
芃
古音凡説文芃从草凡聲(當改入凡韻)
梵
古音扶泛反(今此字两収於一東六十梵部中漢都鄉正衛彈碑梵梵黍稷借作芃芃故入此韻)
(當削去併入梵韻)
風(方戎切)
古音方愔反(詩緑衣四章絺兮綌兮凄其以風我思古人寔獲我心)邶谷風首章習習谷風以陰以
雨黽勉同心不宜有怒風與心為韻(晨風首章鴥彼晨風鬰彼北林未見君子憂心欽欽)何人斯四
(章彼何人斯其為飄風胡不自北胡不自南胡逝我梁祗攪我心)桑柔六章如彼遡風亦孔之僾民有
肅心荓云不逮風與心為韻(烝民八章吉甫作誦穆如清風仲山甫永懐以慰其心)楚辭九章涉江
(乘鄂渚而反顧兮欵秋冬之緖風步余馬兮蘭皋邸余車兮芳林)哀郢登大墳以逺望兮聊以舒吾憂
心哀州土之平樂兮悲江介之遺風(管子版法篇兼愛無遺是謂君心必先順教萬民鄉風旦暮利之)
衆乃勝任(孫子軍爭篇故其疾如風其徐如林莊子秋水篇夔憐蚿蚿憐蛇蛇憐風風憐目目憐心)
(韓非子揚權篇枝大本小將不勝春風不勝春風枝將害心公子既衆宗室憂唫)淮南子説林訓有
山無林有谷無風有石無金(文子下徳篇内能理身外得人心發施號令天下從風)漢書禮樂志郊
祀歌朝隴首篇流星隕感惟風籋歸雲撫懐心(司馬相如上林賦紛溶箾篸猗狔從風)長門賦廓獨
(潛而專精兮天飄飄而疾風登蘭䑓而遙望兮神怳怳而外淫)枚乘七發梧桐并閭極望成林衆芳芬
(鬰亂於五風從容猗靡消息陽隂列坐縱酒蕩樂娯心景春佐酒杜連理音)㳺涉乎雲林周馳乎蘭澤
(弭節乎江潯掩青蘋溯清風陶陽氣蕩春心逐狡獸集輕禽)東方朔七諫便娟之修竹兮寄生乎江潭
(上葳蕤而防露兮下泠泠而來風孰知其不合兮若竹柏之異心)鹽鐡論文繁於春華無效於抱風飾
虚言以亂實道古以害今(易林暌之巽露宿多風君子傷心)京房易傳衆逆同志至徳乃潛厥咎風
(韓詩外傳子貢曰嚮子之言穆如清風不悖我語和暢我心於此有琴而無軫願借子調其音)列女
傳阿谷處女篇同(頌曰孔子出逰阿谷之南異其處子欲觀其風子貢三反女辭辯湥子曰逹情知禮)
不淫(揚雄蜀都賦其布則細都弱折綿繭成衽阿麗纎靡避晏與隂蜘蛛作絲不可見風筩中黄潤一)
端數金(馮衍顕志賦沮先聖之成論兮邈名賢之高風忽道徳之珍麗兮務富貴之樂耽)張衡思玄
(賦収疇昔之逸豫兮卷淫放之遐心修初服之娑娑兮長余佩之參參文章奐以燦爛兮美紛紜以從風)
御六藝之珍駕兮㳺道徳之平林(七辯美哉吾子之誨穆如清風啟乃嘉猷寔慰我心)李尤牖銘天
設忩牖開光照隂施於明堂以象八風(蔡邕答對元式詩君子博文貽我徳音辭之集矣穆如清風)
(魏卞蘭贊述太子賦天下延頸欲頌徳音聞之於古見之於今深不可測髙不可㝷創法萬載乘此休風)
(晉戴凱之竹譜葢竹所生大抵江南上宻防露下䟽來風連畞椄町踈散岡潭)今山西人讀風猶作
(方愔反按説文風从虫凡聲似當讀方凡反左傳襄二十九年渢渢乎韋昭音凡徐邈音敷劍反颿亦音)
(凡説文颿从馬風聲今南人謂㠶為蓬猶之謂方凡之風為方戎也)釋名風兖豫司横口合唇言之風
(汜也其氣博汜而動物也青徐言風踧口閉唇推氣言之風放也氣放散也)按風字自漢王裦洞簫賦
(吟氣遺響聨綿漂撇生㣲風兮連延駱驛變無竆兮班固東都賦覲明堂臨辟雍揚緝熈宣皇風馬融長)
(笛賦簫管備舉金石並隆無相奪倫以宣八風始變古音以後邉讓章華䑓賦禰衡顔子碑蔡琰胡笳十)
(八拍魏文帝黎陽作陳思王雜詩劉楨贈從弟無不讀為方戎反矣)
楓
古音同上(楚辭招魂朱明承夜兮時不可淹皋蘭被徑兮斯路漸湛湛江水兮上有楓目極千里兮傷春)
心魂兮歸來哀江南(漢張衡西京賦木則樅栝椶楠梓棫楩楓嘉卉灌叢鬰若鄧林)以上二字當改
入侵凡韻(渢檒等字從風得聲俱當改入侵凡韻餘倣此不悉書)
二冬
(古與一東通為一韻)
三鍾
(古與一東二冬通為一韻)
四江
古與一東二冬三鍾通為一韻(宋呉棫韻補四江古通陽或轉入東非)
江(古雙切)
古音工(楚辭九章哀郢將運舟而下浮兮上洞庭而下江去終古之所居兮今逍遙而來東)悲囘風
(馮崑崙以澂霧兮隠岷山以清江憚涌湍之礚礚兮聴波聲之洶洶)荀子成相篇禹有功抑下鴻辟除
民害逐共工北決九河通十二渚疏三江(欲衷對言不從恐為子胥身離凶進諫不聴剄而獨鹿棄之)
江(漢東方朔七諌痛忠言之逆耳兮恨申子之沈江願悉心之所聞兮遭值君之不聰)淮南子説林
(訓晉陽處父伐楚以救江故解捽者不在於捌格在於批伔伔音宂廣韻作搑三鍾二腫部中並有此字)
(修務訓禹耳參漏是謂大通興利除害疏河決江禮含文嘉同)白虎通同史記龜䇿傳故云神
(至能見夢於元王而不能自出於漁者之籠身能十言盡當不能通使於河還報於江)易林晉之既濟
見下蹇之臨霖雨不止流為河江南國憂凶(揚雄蜀都賦百金之家千金之公乾池泄澳觀魚于江)
(越絶書記呉王占夢胥為人先知忠信中斷之入江聖正言直諌身死無功)黄香九宫賦碎太山而
(刺嵩髙吸洪河而嘬九江登嶣嶤之釐䑓闚天門而閃帝宫亯嘉命而延夀樂斯宫之無竆)楊修五湖
(賦頭首無錫足蹄松江負烏程於背上懐大吳以當胷)魏王粲贈蔡子篤詩翼翼飛鸞載飛載東我友
(云徂言戾舊邦舫舟翩翩以泝大江蔚矣荒塗時行靡通慨我懐慕君子所同)陳思王九愁賦俗參差
(而不齊豈毁譽之可同競昬瞀以營私害予身之奉公共朋黨而姤賢俾予濟乎長江)磐石篇見下
(禹治水贊嗟夫夏禹實勞水功西鑿龍門疏河導江梁岐既闢九州以同天錫玄圭奄有萬邦)吳鼔吹
(曲關背徳篇巍巍夫聖主睿徳與玄通與玄通親任呂䝉泛舟洪汜池溯涉長江)晉鼙舞歌大晉篇吳
人放命慿海阻江飛書告諭響應來同(晉書五行志呉孫皓天紀中童謠曰阿童復阿童銜刀㳺渡江)
不畏岸上虎但畏水中龍(元帝紀太安之際童謠云五馬浮渡江一馬化為龍)宋書五行志並同
(左思蜀都賦結陽成之廷閣飛觀榭乎雲中開髙軒以臨山列綺忩而瞰江)吳都賦鳥則鵾雞鸀鳿鸘
鵠鷺鴻鶢鶋避風候鴈造江(嶰澗閴岡岵童罾罘滿效獲衆廻靶乎行睨觀漁乎三江汎舟航於彭蠡)
渾萬艘而既同(陸機漢高帝功臣頌潁陰鋭敏屢為軍鋒奮戈東城禽項定功乘風藉響髙步長江収)
吳引淮光啓於東(陸雲贈鄭曼季詩瞻彼高岡有猗其桐允也君子實寳南江)潘岳滄海賦無逺不
(集靡幽不通羣溪俱息萬流來同含三河而納四瀆朝五湖而夕九江)傅玄闕賦陸斷羣兕水截輕鴻
(灑奔駟於中衢斬雙蛟於大江將以威天下而禦羣凶)棗賦北陰塞門南臨三江或布燕趙或廣河東
(石崇思歸歎登城隅兮臨長江極望無涯兮思填胷)摯虞太康頌天難既降時惟鞠凶龍戰虎爭分
(裂遐邦備僭岷蜀度逆海東權乃乘間割據三江郭璞江賦揚縞毦擢紫茸䕃潭隩被長江繁蔚芳蘺)
隠藹水松涯灌芊菄潜薈蔥蘢(山海經鍾山之子鼓欽䲹贊欽䲹及鼓是殺祖江帝乃戮之崑崙之東)
二子皆化矯翼亦同(帝江贊質則混沌神則旁通自然靈照聴不以聰強為之名曰惟帝江)應碩祝
(社文嘉肴綺錯白茅薦恭有肉如坻有酒如江社君既眷祗肅威容)陶潛停雲詩停雲靄靄時雨濛濛
(八表同昬平陸成江有酒有酒閒飲東牕願言懐人舟車靡從)贈長沙公族祖詩伊余云遘在長忘同
(笑言未久逝焉西車遙遙三湘滔滔九江山川阻逺行李時通)支曇諦廬山賦映以竹柏蔚以檉松縈
(以三湖帶以九江嗟四物之蕭森爽獨秀於玄冬後漢書王劉張李傳贊天地閉革野戰羣龍昌芳僭)
(詐梁齊連鋒寵負強地憲縈深江實惟非律代委神邦)宋謝靈運山居賦近西則楊賓接峰唐皇連縱
(室壁帶谿曾孤臨江竹縁浦以被緑石照澗而映紅)田南樹園激流植楥詩卜室倚北阜啟扉面南江
(激澗代汲井插槿當列墉羣木既羅户衆山亦當牕靡迤趨下田迢遞瞰高峰)謝惠連豫章行軒㠶遡
(遙路薄送瞰遐江舟車理殊緬宻友將逺從九里樂同潤二華念分峰集歡豈今發離歎自古鍾)鮑照
(㳺思詩雲徑兮海衝上潮兮送風秋水兮驚浦凉烟兮冒江暮氣起兮逺岸黒陽精滅兮天際紅波沄沄)
兮無厎山森森兮萬重(還都口號陰沈烟塞合蕭瑟凉海空馳霜急歸節幽雲慘天容旌鼔貫玄塗羽)
鷁被長江君王遲京國㳺子思鄉邦(與荀中書别詩親交篤離愛眷戀置酒終敷文勉征念發藻慰愁)
(容思君吟涉洧撫已謠渡江慙無黄鶴翅安得久相從)何承天社頌霸徳方將世號共工厥有才子寔
(田勾龍稱物平賦百姓熈雍唐堯救災決河流江棄亦播殖作乂萬邦克配二祀以報勲庸)梁江淹哀
(千里賦山則異嶺竒峰横嶼帶江雜樹億尺紅霞萬重)江上之山賦潺湲澒溶兮楚水而吳江刻劃嶄
(崒兮雲山而碧峰挂青蘿兮萬仭豎丹石兮百重後魏韓顯宗贈李彪詩賈生謫長沙董儒詣臨江愧)
(無若人跡忽㝷两賢踪追昔渠閣㳺䇿駑厠羣龍如何情願奪飄然獨逺從痛哭去舊國銜涙屆新邦哀)
(哉無援民嗷然失侣鴻彼蒼不我聞千里告志同陽固演賾賦始樓桑而發輝兮終龍變於巴庸繞閶)
門而結慶兮鬰蟬蛻於三江(唐張説鄧國夫人墓誌銘逺矣皇祖肇自伯宗靈基在晉華胄陵江尹兹)
西楚宅是南邦高葢結轍圓冠比蹤(主簿崔訥妻墓誌銘崔實齊胄劉亦漢宗崇其顯媾望偶族雙閫)
(闈是穆饋奠斯恭貞歌浮漢孝室洞江珪璋其節桃李其容宜亯偕老胡寧鞠㓙朝槿飛陌春蘿墜松夫)
傷子慕去此何從百嵗之後魂兮合封(李華寄趙七侍御詩緯卿陥非罪折我昆吾鋒茂挺獨先覺拔)
(身渡京江斯人謝明代百代墜鵷鴻世故墜横流與君哀路竆通篇皆用東冬鍾韻)平原公遺徳頌專
(征獯戎或蹇或通易簡昭融帝命平原八州提封湥湖大江)嚴子陵贊網羅徧野乃致雲鴻降尊申舊
(延卧禁中舒體展肢加扵帝躳星官告占天下聞風富春長往潄濯清江)李翺别灊山神文翺自去嵗
(來臨此邦遭罹炎旱淮左畢同隣郡逃亡十家六空惟此舒人安業於農我政無能遘此嵗㓙災同報異)
(乃神之聰事幸無敗譽斯有融遂忝帝命復官南宫皆神所祐我亦何功將赴京邑路沿大江遣使告辭)
神鑒余衷(栁宗元湘源二妃廟碑銘邑令羣吏告於君公亷用積餘以就爾功桴木負埴載流于江既)
(夷以成崇宇峻墉絜嚴清間左右率從神樂來歸徒御雍雍)水經注引廣雅曰江貢也風俗通曰出珍
(物可貢獻釋名曰江公也小水流入其中所公共也)説文江从水工聲陳第曰江音工周禮六書三
(曰諧聲江河是也説文以工得聲後世之音去諧聲逺矣)按江古音工紅古亦音工宋洪适隸釋云漢
(桂陽太守周府君頌碑曲江字凡十九見皆作曲紅綏民校尉熊君碑及額曲江字亦作曲紅而史記漢)
(書孝文紀大功小功作大紅小紅孝景孝哀紀女工作女紅酈食其董仲舒傳工女作紅女是江紅同一)
音也(又按江字自宋書符瑞志沈演之嘉禾頌白鹿踰海素鳥越江始與攘彰廂陽為韻)李因篤曰
(張説岳州餞廣州蕭都督得冬字詩云孤城抱大江節使往朝宗果是臺中舊依然水上逢京華遙比日)
(疲老颯如冬竊羡能言鳥銜恩向九重則律詩中亦借用之矣首句雖出韻然亦以江有工音故可用更)
(考二銘及李華集可見唐開元大歴時江字尚讀為工也)説文鴻从鳥江聲楊慎曰今滇人語謂江
(為工)
扛
古音同上(説文扛从手工聲)
釭
古音同上釋名釭空也其中空也(漢書外戚傳壁帶往往為黄金釭師古曰釭音工)説文釭从金
工聲今此字三収於一東二冬四江部中(楊慎曰博古圖有王氏銅虹燭錠皆燈燭具也古字少借)
(虹作釭)
玒
古音同上説文玒从王工聲(今此字两収於一東四江部中)
古音鍾今此字两収於三鍾四江部中(説文作䚗舉角也从角公聲)
杠
古音工(漢史㳺急就篇妻婦聘嫁齎媵僮奴婢私隸枕牀杠蒲蒻藺席帳帷幢通章皆用東韻)釋名
杠公也衆义所公共也(説文杠从木工聲)
厖(莫江切)
古音莫工反(詩長發五章受小共大共為下國駿厖何天之龍敷奏其勇不震不動不戁不竦百禄是)
總荀子引此作駿䝉大戴禮引此作恂䝉(小戎䝉伐有苑箋䝉厖也)文選張衡思玄賦踰厖鴻於
宕㝠兮五臣本作濛鴻(張弨曰今俗讀若龐形亦譌溷)
尨
古音同上(左傳閔二年衣之尨服僖五年狐裘尨茸釋文尨莫江反莫工音䝉詩狐裘䝉戎即尨茸異)
文(考工記玉人上公用龍鄭司農云龍當為尨尨謂雜色)
駹
古音同上(漢司馬相如難蜀父老因朝冉從駹定笮存邛)易説卦傳震為雷為龍虞翻干寳並作
虞云蒼色干云雜色李鼎祚作駹亦云蒼色(周禮巾車革路龍勒條纓五就註龍駹也)駹車雚蔽然
幎髤飾註故書駹作龍(犬人凡幾珥沈辜用駹可也註故書駹作龍)爾雅釋畜面顙皆白惟駹駹音
(龍)
涳(女江切)
古音空説文涳从水空聲(今此字三収於一東四江部中)
窻(楚江切)
古音蔥亦作牕(晉陸雲詩凱風有集飄颻南窻思樂萬物觀異知同)左思魏都賦其閭閻則長夀吉
(陽永平思忠亦有戚里寘宫之東閈出長者巷包諸公都䕶之堂殿居綺窻輿騎朝猥蹀㩻其中)夏侯
(湛釭燈賦爾乃隠以金翳疏以華籠融素膏於囘槃發朱耀於綺窻)庾闡樂賢堂頌游蚪一&KR0676;棲鸞一
(叢川澄華沼樹拂椅桐林有晨風翮有西雍髙觀廻雲疏飈倚窻)王康琚詩登山招隠士褰裳躡遺蹤
華條當圜室翠葉代綺窻陶潜詩見上(晉時七日夜女郎歌紫霞烟翠葢斜月照綺窻銜悲握離袂)
易爾違年容宋謝靈運田南詩見上(佛影銘敬圖遺蹤疏鑿峻峰周流步櫩窈窕房櫳激波映墀引)
月入窻雲往拂山風來過松(鮑照翫月城西門廨中詩蛾眉蔽珠櫳玉鈎隔鎻窻三五二八時千里與)
君同夜移衡漢落徘徊帷户中(代陳思王京洛篇鳳樓十二重四户八綺窻繡桷金蓮花桂柱玉盤龍)
中興歌白日照前窻玲瓏綺羅中(梁江淹鏡論語篇惟山中兮寂寞沉憂思兮無從石紅青兮百疊)
山濃淡兮萬重日下兮闕(月出兮銅峰竹色兮拂户水氣兮繞窻)包明月前溪歌當曙與未曙百鳥
啼前窻獨眠抱被歎憶我懐中儂單情何時雙(考工記匠人四旁两夾窻窻亦音悤)左傳文十八年
闢四門明四聰聰本亦作窻七工反(定九年載蔥靈寢于其中而逃賈逵曰蔥靈衣車也有蔥有靈然)
(則此車前後有蔽两旁開蔥可以觀望蔥中豎木謂之靈今人猶呼二木為靈子是以蔥為窻以靈為櫺)
也風俗通人君者闢門開牕牕即聰字(釋名窻聰也於内窺外為聰明也)三國志諸葛誕傳註是
(時當世俊士散騎常侍夏侯玄尚書諸葛誕鄧颺之徒共相題表以玄疇四人為四聰誕備八人為八逹)
(曹爽傳註附李勝事則曰明帝禁浮華而人白勝堂有四窻八逹各有主名是以四窻為四聰也按孝經)
(援神契禮含文嘉並云明堂者八窻四闥故時人借此為名)説文窻从穴悤聲玉篇囱窗同楚江十
公二切(按楚江初江同一音左傳定九年蔥靈釋文蔥初江反初江即初工今人不識江之音工反欲)
改蔥為初岡反誤也(又按説文農以䢅囱聲囱音蔥故與農相近徐鍇不逹乃曰當从凶乃得聲其失)
甚矣楊慎曰今俗呼烟突牕猶曰聰(張弨曰古文窻皆作囱象形與悤同音)
堫
古音子紅反(今此字两収於一東四江部中)
摐
鏦
古音七恭反(史記吳王濞傳使人鏦殺吳王索隠曰鏦音七江反鄒氏又音舂亦音從容之從)南越
傳欲鏦嘉以矛索隠曰案字林鏦音七凶反(東越傳即鏦殺王索隠曰劉氏鏦音窻按窻古音聰與七)
凶反同為一音後人不知而誤註之(説文鏦从金從聲)今此二字两収於三鍾四江部中
邦(博江切)
古音博工反(書堯典協和萬邦黎民於變時雍舜典惟精惟一允執厥中無稽之言勿聴弗詢之謀)
勿庸衆非元后何戴后非衆罔與守邦(詩節南山十章家父作誦以究王訩式訛爾心以畜萬邦)瞻
(彼洛矣三章君子至止福禄既同君子萬年保其家邦)采菽四章維柞之枝其葉蓬蓬樂只君子殿天
(子之邦樂只君子萬福攸同平平左右亦是率從思齊二章惠于宗公神罔時怨神罔時恫刑于寡妻)
至于兄弟以迓于家邦(皇矣五章宻人不共敢距大邦侵阮徂共)崧高二章登是南邦世執其功
三章王命申伯式是南邦因是謝人以作爾庸(召旻二章天降罪罟蟊賊内訌昬㭬靡共潰潰囘遹實)
靖夷我邦(烈文無封靡于爾邦維王其崇之念兹戎功繼序其皇之)閟宫六章奄有龜䝉遂荒大東
至於海邦淮夷來同莫不率從魯侯之功(易否彖傳則是天地不交而萬物不通也上下不交而天下)
无邦也(蹇彖傳蹇利西南往得中也不利東北其道窮也利見大人往有功也當位貞吉以正邦也)
(漸彖傳進得位往有功也進以正可以正邦也其位剛得中也止而巽動不窮也)中孚彖傳中孚柔在
内而剛得中説而巽孚乃化邦也(師象傳在師中吉承天寵也王三錫命懐萬邦也)大君有命以正
功也小人勿用必亂邦也(離象傳突如其來如无所容也六五之吉離王公也王用出征以正邦也)
(記孔子閒居無聲之樂氣志既從無體之禮上下和同無服之喪以畜萬邦)老子修之邦其徳乃豐
(晏子人君無禮無以臨其邦大夫無禮官吏不恭父子無禮其家必凶兄弟無禮不能久同)易林䝉
之賁招禍致凶來弊我邦(師之謙穿胷狗邦僵離旁舂)觀之漸御騂從龍至霍華東與禹相逢送至
子邦(大畜之噬嗑㓕夷掘壘使道不通商旅无功復反其邦)遯之中孚步騎與駟經歴京邦暮宿北
燕與樂相逢(晉之既濟出入門所與道開通𣏌梁之信不失日中少季渡江來歸其邦)益之大有張
王季莊莫適為公政道塞壅周君失邦(漢韋孟諷諫詩至于有周歴世㑹同王赧聽讒實絶我邦)在
鄒詩濟濟鄒魯禮義唯恭誦習絃歌異於他邦(劉向九歎聲哀哀而懐高丘兮心愁愁而思舊邦願承)
閒而自恃兮徑滛曀而道壅(越絶書紀䇿考臣主同心遂霸越邦種善圖始蠡能慮終)白虎通景風
至則爵有徳封有功涼風至則報地徳化四邦(張衡司空陳公誄纂禹之跡導揚微庸致訓京畿協和)
萬邦萬邦既協殊服來同眇論前績莫與比蹤(蔡邕太尉橋公廟碑左右天子祗厥勲庸庶績既熙黎)
(民時雍上下謐寧八方和同丕顯伊徳作憲萬邦議郎胡公夫人哀讃昔予考之即世兮安宅兆于舊)
邦依存意以奉亡兮遷靈柩而來同(答對元式詩伊余有行爰戾兹邦先進博學同類率從濟濟羣彦)
如雲如龍(衛顗西嶽崋山亭碑辭赫赫在上以畜萬邦維嶽降神實生羣公卿士百辟纘業攸䝉帝命)
不違嵗事報功(圉令趙君碑辭天寔高唯聖同戲我君羡其蹤體弘仁蹈中庸所臨歴有休功追景行)
亦難雙刋金石示萬邦(酸棗令劉熊碑辭政猶北辰衆星所從三紀有成來臻我邦)用行則逹以誘
我邦賴兹劉父用説其䝉澤零年豐黔首歌頌(魏王粲贈蔡子篤詩見上)㽔賓鐘銘有魏匡國誕成
(天功底綏六合纂定庶邦烝民靡戾休徴惟同皇命孔昭造兹衡鐘)陳思王武帝誄振旅京室帝嘉厥
(庸乃位丞相總攝三公光受上爵君臨魏邦九錫昭備大路火龍)卞太后誄樊姬霸楚書載其庸武王
(有亂孔歎其功我后齊聖克暢丹聰不出房闥心照萬邦)王仲宣誄自君二祖為光為龍僉曰休哉宜
(翼漢邦或統太尉或掌司空百揆惟叙五典克從上責躬詩超商越周與唐比蹤篤生武皇奕世載聰)
武則肅烈文則時雍受禪于漢君臨萬邦(磐石篇見下)禹治水贊見上母丘儉承露盤銘少昊惟
好我后斯同以祈眉夀以保萬邦(嵇康牧馬童子贊竒矣難測襄城小童倦遊六合來憇兹邦)阮籍
(亢父賦禮義不設淳化匪同先哲遺言有昭有聾如何君子栖遲斯邦)呉鼓吹曲關背徳篇歴撫江安
(城大據郢邦虜羽授首百蠻咸來同盛哉無比隆晉荀朂食舉東西廂樂歌既宴既喜翕是萬邦禮儀)
(卒度物有其容晣晣庭燎喤喤鼓鐘笙磬詠徳萬舞象功)正徳舞歌干戚發揮節以笙鏞羽籥雲㑹翊
(宣令蹤敷美盡善允協時邕煥炳其章光乎萬邦張華正旦大㑹行禮歌烈烈景皇克明克聰靜封畧)
(定勳功成民立政儀刑萬邦式固崇軌光紹前蹤食舉東西廂樂歌九賔在庭臚讚既通升瑞奠贄乃)
(侯乃公穆穆天尊隆禮動容履端承元吉介福御萬邦)大豫舞歌羣生屬命奄有庶邦慎徽五典玄教
遐通萬方同軌率土咸雍爰制大豫宣徳舞功(齊王攸太子箴輔弼不忠禍及乃躳匪徒乃躳乃喪乃)
邦(太公吕望表於鑠我祖時惟太公當殷之末一徳玄通上帝有命以錫周邦公及文王二夢惟同上)
(帝既命若時登庸遂作心膂寅亮天工肆伐大商克咸厥功建國胙土俾侯於東奮乎百世聲烈彌洪)
(傅玄鄉飲酒賦時皇帝親枉萬乘之尊號以幸乎辟雍鹵簿齊列官正其容乃延卿士乃命王公定小㑹)
之常儀兮饗殊俗而見逺邦(陸機丞相箴故人不可以不審任不可以不忠捨賢昵讒則喪爾邦)贈
(弟士龍詩埀翼東畿耀頴名邦綿綿洪統非爾孰崇)陸雲漢高帝盛徳頌明明天子有穆其容至止鏘
(鏘相維辟公頒此愷悌以畜萬邦思樂皇慶協于時雍)呉故丞相陸公誄天子曰咨我圖乃功錫爾青
(土建侯于東開國名墟光宅海邦介圭作寶軒輅以庸)故散騎常侍陸府君誄爰蒞揚邑作尹名邦宻
(邇帝畿大東小東宣敷五教敝化以崇徵無墜命興無廢功)穆穆天子昭明有融乃命王人禮憲是崇
賜以歸賻榮以贈終冠葢南徂映族輝邦(潘岳武帝誄上齊七政下綏萬邦四門穆穆五典克從維清)
緝熙於變時雍(關中詩既徵爾辭既蔽爾訟當乃明實否則證空好爵既縻顯戮亦從不見竇林伏尸)
漢邦(左思魏都賦筭祀有紀天禄有終傳業禪祚高謝萬邦皇情綽矣帝徳沖矣讓其天下臣至公矣)
(成公綏天地賦辨方正土經略建邦王圻九服列國一同連城比邑深池髙墉康衢交路四達五通)
摯虞太康頌見上(張載酃酒賦未丕顯于皇都乃潛淪於吳邦往逢天地之否運今遭六合之開通播)
殊美於聖代宣至味而大同(木華海賦於是舟人漁子徂南極東或屑沒於黿鼉之穴或挂罥於岑㟼)
(之峯或掣掣洩洩於祼人之國或汎汎悠悠於黑齒之邦)戴凱之竹譜竹之堪杖莫尚於笻磥砢不凡
(狀若人功豈必蜀壤亦産餘邦一曰扶老名實縣同)涼武昭王述志賦悠悠涼道鞠焉荒凶杪杪余躳
(迢迢西邦非相期之所㑹諒冥契而來同跨弱木以建基躡崑墟以為墉總奔駟之駭轡接摧轅於峻峰)
後漢書王劉張李傳贊見上(伏侯宋蔡傳贊湛霸奮庸維寧两邦淮人孺慕徐㓂要降)宋王韶之
(殿前登歌既習威儀亦閑禮容一人有則作孚萬邦)顔延之陶徵士誄孝惟義養道必懐邦天之秉彛
不隘不恭爵同下士禄等上農(顔峻七廟迎神歌辭敬恭明祀孝道感通合樂維和展禮有容六舞肅)
(列九變成終神之來思享兹潔衷靈之往矣綏我家邦)何承天社頌見上鮑照還都口號見上從
(拜陵詩傷哉良永矣馳光不再中衰賤謝逺願疲老還舊邦深徳竟何報徒令田陌空)數詩三朝國慶
畢休沐還舊邦四牡曜長路輕葢若飛鴻(荀㫤青青河畔艸詩寤寐衾幬同忽覺在他邦)梁昭明太
(子七契葢聞智士不希狷介仁者莫有迷邦傅説終受殷爵呂望遂啓齊封余敬吐誠而畢慮子能留志)
而見從乎(江淹齊太祖高皇帝誄萎㽔媯華文祖受終大宋有訓高撝萬邦)麗色賦經秦歴趙既無
(其雙尋楚訪蔡不覿其容亦可駐髮還質驂星馭龍蠲憂忘死保其家邦)後魏高允徵士頌高滄朗達
(黙識淵通領新悟異發自心胷質侔和璧文炳雕龍燿姿天邑衣錦舊邦)韓顯宗贈李彪詩見上陽
(固演賾賦孔栖栖而不息兮終見黜於庶邦墨馳騁而不已兮亦舉世而不容)北齊大禘圜丘及北郊
(歌辭上下眷旁午從爵以質獻以恭咸斯暢樂惟雍孝敬闡臨萬邦)釋名邦封也有功於是故封之也
説文邦从邑丰聲(柴紹炳曰邦字易林頤之漸姬奭姜望為武守邦藩屏燕齊周室以彊子孫億昌)
(始入陽韻按易林用邦字如䝉之比離之大畜咸之節家人之渙升之漸渙之豫皆入陽韻不獨此卦而)
(他字東陽合用者甚多又不獨邦字不可以為據也)又按呉越春秋越軍人作河梁歌渡河梁兮渡河
(梁舉兵所伐攻秦王孟冬十月多雪霜隆寒道路誠難當陳兵未濟秦師降諸侯怖懼皆恐惶聲傳海内)
(威逺邦稱霸穆桓齊楚莊天下安寧夀考長悲去歸兮河無梁降邦二字並入陽韻此書為趙曄作曄後)
漢人也且春秋之末秦未稱王即此可知其妄(唐韻二冬三鍾同用四江獨用而玄宗紀泰山銘則曰)
(赫赫髙祖明明太宗爰革隋政奄有萬邦罄天張宇盡地開封武稱有截文表時邕張説奉和聖製過晉)
(陽宮詩則曰太原俗尚武髙皇初奮庸星軒三晉躔土樂二堯封北風遂舉鵬西河亦上龍至徳起王業)
(繼明賴人雍六合啓昌期再興廣聖蹤傳呼大駕來文物如雲從連營大百里縱觀人千重翠華渡汾水)
(白日臨崒峰枌楡恩賞洽桑梓舊情恭往運感不追時清惜難逢詩發尊祖心頌刋盛徳容願君及春事)
(廽輿綏萬邦並以邦字入鍾韻又如入聲二沃三燭同用四覺獨用而玄宗紀泰山銘則曰方士虛誕儒)
(書齷齪佚后求僊誣神檢玉秦災風雨漢汙編録徳未合天或承之辱道枉觀政名非從欲銘心絶巖播)
(告羣嶽以齪字嶽字入燭韻始知唐人同用獨用之例不過行之於場屋而著作之文自不拘也不然告)
(成之銘應制之詩當日文章孰大於此而玄宗能文之主燕公巨筆之士豈有悖本朝之令而用逺古之)
韻者哉(今蒲城縣有鄎國長公主神道碑銘張説作玄宗御書有曰皇皇睿宗一變萬邦挺生淑媛慈)
(和孝恭清矑如神娥眉無雙邸第立宫湯沐建封亦以邦雙二字入鍾韻)鄧國夫人墓誌銘見上李
(華東里子産贊荆王晉侯虐我小邦南則荆侵北則晉攻)元載杜鴻漸神道碑銘堂堂衛公含和用中
(為保自易當難不逢首陽誠拙柱下非工餔糟末位致命危邦自西徂東足趼頭蓬簡稽衣食賦政理戎)
(經營指揮雲合風從定計翊帝革暴鋤凶退殊獨潔進不争功)白居易賀雨詩皇帝嗣寳歴元和三年
(冬自冬及春暮不雨旱爞爞上心念下民懼歳成災凶遂下罪已詔殷勤告萬邦詩凡三十二韻自邦字)
外皆東冬鍾部中字(凶宅詩因小以明大借家可諭邦周秦宅崤函其宅非不同一興八百年一死望)
(夷宫寄語家與國人凶非宅凶詩凡二十二韻自邦字外皆東冬鍾部中字)栁宗元故大理評事栁君
(墓誌銘柩於海壖壙于鄧邦厥弟孔哀惟行之恭李翺别灊山神文見上)
栙(下江切)
古音户工反(説文栙从木夅聲讀若鴻)
缸
古音同上(説文缸瓨也从缶玉聲)
降
古音同上(詩草蟲首章喓喓草蟲趯趯阜螽未見君子憂心忡忡亦既見止亦既覯止我心則降)出
(車五章喓喓草蟲趯趯阜螽未見君子憂心忡忡既見君子我心則降赫赫南仲薄伐西戎)旱麓二章
瑟彼玉瓚黄流在中豈弟君子福禄攸降(鳬鷖四章鳬鷖在潨公尸來燕來宗既燕于宗福禄攸降公)
尸燕飲福禄來崇(禮記月令命有司曰天氣上騰地氣下降天地不通閉塞而成冬)楚辭離騷帝高
(陽之苗裔兮朕皇考曰伯庸攝提貞于孟陬兮維庚寅吾以降)九歌雲中君靈皇皇兮既降猋逺舉兮
(雲中覽冀州兮有餘横四海兮焉竆思夫君兮太息極勞心兮&KR0885;&KR0885;)天問皆歸射而無害厥躳何后
益作革而禹播降(宋玉風賦故其清涼雄風則飄舉升降乗凌髙城入於湥宫)淮南子原道訓雷聲
雨降並應無窮文子同(易林比之需黍稷醇醴敬奉山宗神嗜飲食甘雨嘉降)履之謙雨潦集降
河渠不通齊魯閉塞破費市空(蠱之夬秋季孟冬寒露霜降)噬嗑之需日月相望光輝盛昌三聖成
功仁徳大降降與功為韻(劉向九歎赴江湘之湍流兮順波湊而下降徐徘徊於山阿兮飄風來之洶)
洶(太玄經陽推五福以類升陰幽六極以類降升降相關大貞乃通經則有南有北緯則有西有東廵)
乗六甲與斗相逢厯以記歳而百穀時雍(洮次四喬木維摐飛鳥過之或降)測喬木之鳥欲止則降
(也見鷕及獺深居逃凶也多田不婁費力忘功也揚雄宗正箴昔在夏時太康不恭有仍二女五子家)
降(河東賦雲䬠䬠而來迎兮澤滲灕而下降鬱蕭條其幽靄兮滃汎沛以豐隆叱風伯於南北兮呵雨)
師於西東參天地而獨立兮廓盪盪其亡雙(傅毅七激於是賔友所歡近覽從容詹公沈餌蒲且飛紅)
綸不虛出矢不徒降投鈎必獲控弦加雙(竇將軍北征頌奉聖皇之明䇿奮無前之嚴鋒採伊吾之城)
壁蹈天山而遙降(馬融長笛賦或乃聊慮固䕶專美擅工漂凌絲簧覆冒鼔鐘或乃植持縼纆佁儗寛)
(容簫管偹舉金石並隆無相奪倫以宣八風律吕既和哀聲五降風字誤用)晉摯虞太康頌見上後
漢書伏侯宋蔡傳贊見上(左傳哀二十六年六卿三族降聴政註降和同也和同即切降字乃疾言徐)
言之别耳(水經注鄭玄注尚書北過降水云降下江反聲轉為共今河内北共山淇水共水出焉東至)
(魏郡黎陽入河近所謂降水也降讀當如郕降于齊師之降葢周時國於地者惡言降故改之為共耳)
(漢書王莽傳更名匈奴單于曰降奴服於是取匈降音近)陳第曰降古音洪後人有用入陽韻者漢東
(方朔七諫忠臣貞而欲諫兮讒諛毁而在旁秋草榮其將實兮微霜下而夜降音之變有自來矣)按降
(字入陽韻不始於東方朔楚辭九歌東君青雲衣兮白霓裳舉長矢兮射天狼操余弧兮反淪降援北斗)
(兮酌桂漿撰余轡兮高馳翔杳冥冥兮以東行已先之矣然古人長篇中固有一二句不韻者即以為韻)
(可謂之叶而不可謂之正音即以楚辭為據亦不得舍離騷雲中君天問風賦之四而從東君之一也)
(説文隆从生降聲)
去聲則胡貢古閧二反(晉郭璞山海經巫咸贊羣有十巫巫咸所統經技是搜術業是綜採藥靈山隨)
時升降(北齊享廟樂辭彛斝應時龍蒲代用藉茅無咎福禄攸降)廣韻去聲古巷切巷古音閧古巷
(反當音貢按降字與虹霓之虹同音詩實虹小子鄭康成讀户江反户工音洪漢書孔光傳左遷虹長亦)
(作&KR2558;地理志&KR2558;莽曰貢師古曰&KR2558;亦音貢即今鳯陽府虹縣今人不識降之音洪反讀虹為居浪反矣廣)
(韻於一送部虹字下註云縣名今音絳唐元稹送客逰嶺南詩山頭虹似巾註虹音近絳)晉習鑿齒燈
(詩煌煌閒夜燈修修樹間亮燈隨風煒燁風與燈升降始以降字用入漾韻)按古人降下之降與降服
(之降並讀為平聲故自漢以上之文無讀為去聲者左傳襄二十七年鄭子展賦草蟲而趙文子以為在)
(上不忘降爾雅降婁降音户江反而孫炎云降下也奎為溝瀆故稱降也是平聲之降即降下之降也)
洚
古音同上孟子滕文公篇洚水者洪水也(今此字四收於一東二冬四江四絳部中)
韸(匹江切)
(廣韻此字有二在一東部者从夆薄紅切在四江部者从夅匹江薄江二切並訓為鼓聲而無所據詩靈)
(臺四章於論鼓鐘於樂辟廱鼉鼓逢逢矇瞍奏公止作逢字)
瀧(吕江切)
古音籠説文瀧从水龍聲(今此字三收於一東四江部中)
雙(所江切)
古音所工反(詩南山二章葛屨五两冠緌雙止魯道有蕩齊子庸止既曰庸止曷又從止)史記龜䇿
傳禍與福同刑與德雙聖人察之以知吉凶(春秋繁露隱居深宫若心之截於胷至貴無與遍若心之)
神無與雙也(列女傳魯寡陶嬰歌悲夫黄鵠之早寡兮七年不雙宛頸獨宿兮不與衆同)說苑談叢
(篇两高不可重两大不可容两勢不可同两貴不可雙夫重容同雙必爭其功)急就篇襐飾刻畫無等
雙漢揚雄河東賦見上(班固西都賦爾乃期門佽飛列刅鑽鍭要趹追蹤鳥驚觸絲獸駭値鋒機不)
虚掎弦不再控矢不單殺中必疊雙(傅毅七激見上)張衡西京賦登豫章簡矰紅蒲且發弋高鴻挂
白鵠聨飛龍磻不特絓往必加雙(定情賦夫何妖女之淑麗光華艷而秀容斷當時而呈美冠朋匹而)
無雙(王逸九思配稷契兮恢唐功嗟英俊兮未為雙)孔臧諌格虎賦猛虎顚遽奔走西東怖駭内懹
(迷冐怔忪耳目喪精値網面衝局然自縛或隻或雙)朱公叔鬱金賦衆華爛以俱發欝金邈其無雙比
光榮於秋菊齊英茂乎春松(楊修神女賦詳觀玄妙與世無雙華面玉粲曄若芙蓉膚凝理而瓊絜體)
纎弱而柔鴻回肩襟而動合何俯仰之妍工(黄伯仁龍馬頌奪腰褭之體勢逸飛兔之高蹤兼驥騄之)
美質豈驊驑之足雙圉令趙君碑銘見上(後漢書丁鴻傳殿中無雙丁孝公)荀爽傅荀氏八龍慈明
無雙儒林傳五經無雙許叔重(文苑傳天下無雙江夏黄童)方術傳任文公智無雙南蠻傳秦
犯夷輸黄龍一雙夷犯秦輸清酒一鍾(華陽國志同)袁山松後漢書公沙六龍天下無雙魏卞蘭
(賛述太子賦明明太子既叡且聰博聞强記聖思無雙倚之左右如虎如龍八俊在側旁無諛凶)稽康
(㳺仙詩遙望山上松隆谷鬱青蔥自遇一何高獨立迥無雙願想㳺其下蹊路絶不通王喬棄我去乘雲)
駕六龍飄颻戲玄圃黄老路相逢(郭遐叔贈嵇康詩三仁不齊迹貴在等賢蹤衆鳥羣相追鷙鳥獨無)
雙(曹毗對儒俗我紛以交爭利害渾而彌重何異朽轡以御逸駟承勁風以握秋蓬役恬性以充勞府)
對羣物以耦怨雙者乎(呉録王世容政無雙省徭役盗賊空)㑹稽典録徐聖通政無雙平刑罰姦宄
空晋書石苞傳石仲容姣無雙(卞壼傳卞氏八龍玄仁無雙)張載扇賦見去聲絳字下宋書符
(瑞志孔子䜟两金相刻發神鋒空穴無主竒入中女子獨立又為雙)鮑照野鵝賦於是流嵗遂逺慘節
(方崇雲纒海岱風拂崤潼飛雪馳霰飄沙舞蓬視清池之初涸望緑林之始空立菰蒲之寒渚託隻影而)
為雙(贈馬子喬詩湘濱有靈鳥其字曰鳴鴻一挹矰繳痛長别逺無雙)阿子歌阿子復阿子念汝好
顔容風流世希有窈窕無人雙(謝惠連七月七日夜詠牛女詩弄杼不成藻聳轡騖前蹤㫺離秋已两)
(今聚夕無雙傾河易廻斡欵情難乆悰沃若靈駕旋寂寥雲幄空)梁江淹麗色賦見上包明月前溪
歌見上(魏書李安世傳李波小妹字雍容褰裙逐馬如卷蓬左射右射必㬪雙婦女尚如此男子那可)
逢隋書于仲文傳明斷無雙有于公(唐張説鄎國長公主神道碑銘見上)贈郎将葛君墓誌銘都
尉武逹夫人禮封令德高行譽偶名雙(崔訥妻劉氏墓誌銘見上)李白魏郡别蘇明府詩洛陽蘇季
(子劒㦸森詞鋒六印雖未佩軒車若飛龍黄金數百鎰白璧有幾雙)司馬貞史記索隱李廣贊邉郡屢
(守大軍再從失道見斥數竒不封惜哉名捋天下無雙)柴紹炳曰雙字自樂府呉紫玉歌羽族之長名
(為鳯皇一日失雄三年感傷雖有衆鳥不為匹雙始入陽韻然求之古人亦甚罕惟陳徐陵鴛鴦賦孤鸞)
照鏡不成雙與鴦為韻(漢書貨殖傳醯醬千瓨師古曰瓨音胡雙反)
&KR0719;
古音所拱反(亦作愯説文愯从心雙省聲春秋傳曰駟氏愯今作聳)今此字兩收於四江二腫部中
龐(薄江切)
古音薄工反或音龍(詩車攻首章我車既攻我馬既同四牡龐龐駕言徂東龐音鹿同反)淮南子汜
論訓古者人醕工龐商檏女重(風俗通廬里諸龐鑿井得銅買奴得翁)漢書地理志都龐應劭曰龐
音龍司馬相如傳湛恩龐洪師古曰龐音龍(穆天子傳西王母蓬髪戴勝註蓬音龐)説文龐从广
龍聲玉篇龐歩公歩江力容三切(按龐字自呉越春秋塗山歌綏綏白狐九尾龐龐我家嘉夷來賓)
為王始入陽韻(張弨曰俗譌从厂溷厖)
逢
古音薄工反(廣韻此字有二在三鍾部者从夆符容切迎也在四江部者从夅薄江切姓也按孟子逢)
(䝉學射於羿逢薄江反薄工當音蓬而字止从夆莊子作蓬䝉音符菾反字从夆从艸孟子作相逢之逢)
(而讀為蓬蒿之蓬荘子作蓬蒿之蓬而讀為相逢之逢其字皆不从夅也顔之推匡謬正俗曰逄姓之逄)
與逢遇之逢要為别字其論未允(宋洪适隸釋漢逄童子碑曰司馬相如云烏獲逢䝉之技王襃云逢)
(門子彎烏號藝文志亦作逢門即逢䝉也古今人表有逢於何數人陽朔中有太㒒逢信左傳有逢伯陵)
(逢丑父東漢有逢萌編古命氏逢絲為趙王傅荘子羿逢䝉不能睥睨淮南子重以逢䝉門子之巧皆作)
(逢迎之逢龜䇿傳羿名善射不如雄渠蠭門注引七略有蠭門射法則劉褚又借蠭為逢也至孟子則云)
(逄䝉學射於羿揚子羿逄䝉分其弓後之言姓者始皆作逄石刻有漢故博士趙傅逄府君神道逄童子)
(碑其篆文皆从夅魏元平碑有逢牧孔宙碑隂有逢祈此有逢信亦不書作逄予謂漢儒尚借蠭為逢則)
恐諸逢當讀為鼉鼓逢逢之逢爾(按此則洪氏所見孟子本亦从夅)按逢字自史記龜䇿傳桀有諛
(臣名曰趙梁教為無道勸以貪狼繫湯夏臺殺關龍逢始入陽韻)張弨曰說文逄字元無正文止作逢
(玉篇亦無逄字)
腔(苦江切)
古音空(説文腔从肉从空聲)
羫
古音苦貢反(玉篇羫口弄口江二切)
崆
古音空(今此字两收於一東四江部中)
控
古音苦貢反説文控从手空聲(今此字两收於四江一送部中)
椌
古音空説文椌从木空聲(今此字两收於一東四江部中)
悾
古音同上(今此字三收於一東四江一送部中又字玉篇苦紅口江二切廣韻一東部失收)
幢(宅江切)
古音宅工反(韓非子大體篇萬民不夭命於宼戎雄駿不創壽於旗幢)急就篇見上漢張衡東京
(賦設業設虡宫懸金鏞鼖鼓路鼗樹羽幢幢於是備物物有其容伯夷起而相儀后夔坐而為工)魏陳
(思王磐石篇方舟㝷高價珍寶麗以通一舉必千里乘颸舉帆幢經危履險阻未知命所鍾常恐沈黄壚)
(下與黿鼈同南極蒼梧野㳺眄窮九江中夜指參辰欲師當定從仰天長太息思想懐故邦乘桴何所志)
吁嗟我孔公(釋名幢容也施之車蓋童童然以隱蔽形容也又曰幢童也其貌童童也)說文幢从巾
童聲(周禮巾車註或曰幢容幢本亦作潼詩註作童音同)唐元稹松樹詩華山高幢幢上有高高松
(通篇用東冬韻)
撞
古音同上(戰國䇿蘇秦説秦惠王寛則两軍相攻迫則杖㦸相撞然後可建大功)説文撞从手童聲
釋名舂撞也(隋書律歴志引山謙之丹陽記曰宋武平中原使将軍陳傾致三鐘今之太極殿前二)
(鐘端門外一鐘是也其西鐘銘曰清廟撞鐘古人性質故作僮㒒字)張弨曰宋米芾苐一山詩莫論衡
(霍撞星斗可見其尚用古音也)
橦
古音同上(漢張衡西京賦烏獲扛鼎都盧㝷橦衝狹燕濯胷突銛鋒跳丸劔之揮霍走索上而相逢)
(馬融廣成頌乘輿乃以吉月之陽朔登於疏鏤之金路六驌騻之玄龍建雄虹之旌夏揭鳴鳶之脩橦)
説文橦从木童聲(今此字三收於一東三鍾四江部中)
憃(丑江切)
古音丑工反(周禮司刺三赦曰憃愚憃劉音癡用反)禮記哀公問寡人憃愚冥煩憃如容反徐音昌容反
(表記其民之敝憃而愚憃傷容反徐音昌容反説文憃从心舂聲)今此字三收於三鍾四江三用
(部中)
樁(都江切)
古音舂(説文樁从木舂聲)
㟅(五江切)
古音五東反(今此字两收於一東四江部中)
淙(士江切)
古音琮(宋謝靈運於南山徃北山經湖中瞻眺詩朝旦發陽崖景落憇隂峰舍舟眺廻渚停䇿倚茂松)
(側逕既窈窕環洲亦玲瓏俛視喬木杪仰聆大壑淙)説文淙从水宗聲今此字三收於二冬四江四
(絳部中)
㼻
鬃
古音竝同上(今此二字两收於二冬四江部中按江韻與東冬鍾同用南北朝猶然唐以下始雜入)
(陽韻宋呉棫因之有通陽之説元周德清中原音韻乃以江陽合韻洪武正韻遂併江入陽)毛先舒曰
(江本从工是東之屬即降幢龐淙諸字其偏旁無不從東冬韻中字者)柴紹炳曰考古易詩書及楚辭
(漢魏詩歌凡江韻中字無闌入陽韻者其用陽韻成篇者如漢相如琴歌宋子侯董嬌嬈張衡同聲歌魏)
(文帝燕歌行陳思王五㳺鬭雞諸篇晋傅玄秋胡行棗據雜詩竝屬長調未嘗雜入江韻即有一二如紫)
(玉河梁之類要不得以間出為通例也又按漢人用韻已雜東冬陽唐徃徃竝見如淮南子)
(兵略訓兵失道而弱得道而强将失道而拙得道而工國得道而存失道而亡則工字亦入陽韻老子不)
(自見故明不自是故彰不自伐故有功不自矜故長跂者不立跨者不行自見者不明自是者不彰自伐)
(者無功自矜者不長韓非子主道篇是故去智而有明去賢而有功去勇而有强羣臣守職百官有常陸)
(賈新語以圜制規以矩立方聖人王世賢者建功湯舉伊尹周任吕望行合天地德配隂陽承天誅惡剋)
(暴除殃楚辭惜誓比干忠諫而剖心兮箕子被髪而徉狂水背流而源竭兮木去根而不長非重軀以慮)
(難兮惜傷身之無功漢東方朔七諫信直退而毁敗兮虚偽進而得當追悔過之無及兮豈盡忠而有功)
(史記龜䇿傳㬥得者必㬥亡彊取者必後無功入於周地得太公望興兵聚卒與之相攻則功攻二字亦)
(入陽韻然不可以為據)
唐韻正卷一
