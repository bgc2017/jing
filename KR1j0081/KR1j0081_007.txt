唐韻正卷七崑山顧炎武撰
下平聲
二十一侵
(韻中禽字舊音巨今反與琴同本無可疑而夫子傳易三用此字竝入東韻屯象傳即鹿无虞以從禽也)
(君子舍之性吝窮也比象傳顯比之吉位正中也舍逆取順失前禽也邑人不誡上使中也比之无首无)
(所終也恒象傳浚恒之凶始求深也九二悔亡能久中也不恒其徳无所容也久非其位安得禽也婦人)
(貞吉從一而終也夫子制義從婦凶也振恒在上大无功也則并深字而入之東韻矣艮象傳艮其限危)
(薰心也艮其身止諸躬也艮其輔以中正也敦艮之吉以厚終也則又并心字而入之東韻矣或古有此)
音不敢强為之觧(或疑侵韻在古可入東者詩七月八章二之日鑿冰沖沖三之日納于凌陰則讀陰)
(為雍矣雲漢二章后稷不克上帝不臨耗斁下土寧丁我躬則讀臨為隆矣蕩首章天生烝民其命匪諶)
(靡不有初鮮克有終則讀諶為戎矣楚辭天問比干何逆而抑沈之雷開何順而賜封之則讀沈為蟲矣)
(九辯願賜不肖之軀而别離兮放游志乎霓中乗精氣之摶摶兮騖諸神之湛湛驂白霓之習習兮歴羣)
(靈之豐豐則讀湛為蟲矣素問調經論血幷於陰氣并於陽故為驚狂血并於陽氣并於陰乃為炅中太)
(玄經進次四日飛懸陰萬物融融則亦讀陰為雍矣東觀漢記載順帝作梁商誄孰云忠侯不聞其音背)
(去國家都兹玄陰幽居冥冥靡所宜窮則音陰竝讀為雍矣太玄經減測善減不減常自沖也心減形身)
(困諸中也減其儀欲自禁也減於又無以莅衆也則讀禁為龔矣玄瑩夫一一所以摹始而測深也三三)
(所以盡終而極崇也二二所以參事而要終也則亦讀深為舂矣劉向九歎吸精粹而吐氛濁兮横邪世)
(而不取容行叩誠而不阿兮遂見排而逢䜛則讀䜛為叢矣魏文帝黎陽詩朝發鄴城夕宿韓林霖雨誡)
(塗輿人困窮後漢避殤帝諱改隆慮曰林慮荀子書亦作臨慮則讀林為隆矣又如司馬相如長門賦以)
(宫中崇窮與心音臨風淫陰襜吟南同用而又雜一誾字又若易豫九四朋盇簮荀爽本作宗書洛誥毋)
(若火始燄燄漢書梅福傳引作庸庸詩我躬不閲表記引作我今不閲與爾臨衝韓詩作隆衝春秋公孫)
(敖㑹宋公陳侯鄭伯晉士縠盟于垂隴公羊穀梁作垂斂左傳懿公奪闇職之妻史記齊世家作庸職而)
(周禮禮記左傳窆塴封三字通用禮記明堂位魯有崇鼎吕氏春秋以為岑鼎風俗通空侯者孝武時樂)
(人侯調所作本名坎侯此葢出於土俗之殊要不得以為正音耳)
二十二覃
(古與二十一侵通為一韻)
二十三談
(古與二十一侵二十二覃通為一韻)
二十四鹽
(古與二十一侵二十二覃二十三談通為一韻)
二十五添
(古與二十一侵二十二覃二十三談二十四鹽通為一韻)
二十六咸
(古與二十一侵二十二覃二十三談二十四鹽二十五添通為一韻)
二十七銜
(古與二十一侵二十二覃二十三談二十四鹽二十五添二十六咸通為一韻)
二十八嚴
(古與二十一侵二十二覃二十三談一十四鹽一十五添二十六咸二十七銜通為一韻)
二十九凡
(古與二十一侵二十二覃二十三談二十四鹽二十五添二十六咸二十七銜二十八嚴通為一韻)
(此韻字少又閉口之音不可旁通他韻故詩中多四聲同用氓三章葚耽節南山首章惔談斬監則平上)
(同用鼔鐘四章欽琴音南僣抑九章僣心殷武四章監嚴濫則平去同用小戎二章驂合軜邑常棣七章)
(合琴翕湛則平入同用以字言之如針之从十砭之从乏則因入得平帖之从占則因平得入噆之从朁)
(則因上得入墊之从執豓之从盇則因入得去故禮記郊特牲腥肆爓腍註爓或為䐲説文引春秋次于)
(聶北作嵒北方言斟汁也北燕朝鮮冽水之間曰斟闗西曰汁而釋名曰飲奄也念黏也含合也衾广也)
(後漢輿服志薛綜曰闟之言圅也此皆足以證四聲之相通而學者可以三隅反矣)
唐韻正卷七
