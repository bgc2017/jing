儀禮集傳集註卷二十四
宋朱子撰
王朝禮一之上
覲禮
記邦畿方千里其外方五百里謂之侯服歲壹見其貢祀物又其外方五百里謂之甸服二歲壹見其貢嬪物又其外方五百里謂之男服三歲壹見其貢器
物又其外方五百里謂之采服四歲壹見其貢服物又其外方五百里謂之衛服五歲壹見其貢財物又其外方五百里謂之要服六歲壹見其貢貨物(見賢遍反)
下同嬪婢人反要於嬌反(要服蠻服也此六服去王城三千五百里相距七千里公侯伯子男封焉其)
(朝貢之歲四方各四分趨四時而來或朝春或宗夏或覲秋或遇冬祀貢者犧牲之屬故書嬪作頻鄭司農云嬪物婦人所為物玄謂絲枲也器物尊彛之屬服物玄纁絺纊也材物八材也貨物龜貝也)大行(人)九州之外謂之蕃國世壹見各以其所貴寶為贄(九州之外夷服鎮服蕃服也曲禮曰其東夷北狄西戎南蠻雖大曰子春秋傳曰杞伯以夷禮故曰)
(子然則九州之外其君皆子男也無朝貢之歲父死子立及嗣王即位乃一來耳各以其所貴寶為贄則蕃國之君無執玉瑞者是謂其君為小賓臣為小客所貴寶見傳者若犬戎獻白狼白鹿是也其餘則周書王會備焉)大行人諸侯之於天子也比年一小聘三年一大聘五年一朝比毗志反(比年每歲也小聘使大夫大聘使卿朝則君自行然此大聘與朝晉文霸時所制也虞夏之制諸侯歲朝周之制侯甸男采衛要服六者各以其服數來朝)王(制)天子無事與諸侯相見曰朝(事謂征伐)天子當依而立諸侯北面而見天子曰覲天子當宁而立諸公東面諸侯西面曰朝依於起反宁珍吕反(諸侯春見曰朝受摯於朝受享於廟生)
(氣文也秋見曰覲一受之於廟殺氣質也朝者位於内朝而序進覲者位於廟門外而序入王南面立於依宁而受焉夏宗依春冬遇依秋春秋時齊侯唁魯昭公以遇禮相見取易略也覲禮今存朝宗遇禮今)
亡(唁音彦)曲禮大宗伯以賓禮親邦國春見曰朝夏見
曰宗秋見曰覲冬見曰遇時見曰會殷見曰同時聘曰問殷覜曰視覜他弔反(此六禮以諸侯見王為文六服之内四方以時分來或朝春或宗夏或覲秋或遇冬名殊禮異更遞而徧朝猶朝也欲來之早宗尊也欲其尊王覲之言勤也欲其勤王之事遇偶也欲其若不期而俱至時見者言無常期諸侯有不順服者王將有征討之事則既朝覲王為壇於國外合諸侯而命事焉春秋傳曰有事而會不恊而盟是也殷猶衆也十二歲王如不巡守則六服)
(盡朝朝禮既畢王亦為壇合諸侯以命政焉所命之政如王巡守殷見四方四時分來歲終則徧時聘者亦無常期天子有事乃聘之焉竟外之臣既非朝歲不敢瀆為小禮殷覜謂一服朝之歲以朝者少諸侯乃使卿以大禮衆聘焉一服朝在元年七年十一年)大行人掌大賓之禮及大客之儀以親諸侯(大賓要服以内諸侯大客謂孤卿)春朝諸侯而圖天下之事秋覲以比邦國之功夏宗以陳天下之謨冬遇以恊諸侯之慮時會以發四方之禁殷同以施天下之政(六事者以王見諸侯為文圖比陳恊皆考績之言王者春見諸侯則圖其事之可否秋見諸侯則比其功之高下夏見諸侯則陳其謀之是非冬見諸侯則合其慮之異同六服以其朝)
(歲四時分來更迭如此而徧時會即時見也無常期諸侯有不順服者王將有征討之事則既朝王命為壇於國外合諸侯而發禁命事焉禁謂九伐之法殷同即殷見又王十二歲一巡守若不巡守則殷同殷同者六服盡朝既朝王亦命為壇於國外合諸侯而命其政政謂邦國之九法殷同四方四時分來歲終則徧矣九伐九法皆在司馬職司馬法曰春以禮朝諸侯圖同事夏以禮宗諸侯陳同謀秋以禮覲諸侯比同功冬以禮遇諸侯圖同慮時以禮會諸侯施同政殷以禮宗諸侯發同禁)小行人令諸侯春入貢秋獻功王親受之各以其國之籍禮之(貢六服所貢也功考績之功也秋獻之若今計文書斷於九月其舊法)
覲禮至於郊(郊謂近郊去王城五十里)
右至郊記凡四方之賓客敂關則司關為之告(敂苦)
狗反為于偽反後同(賓客謂朝聘者叩關猶謁關人也鄭司農說以國語曰周之秩官有之曰敵國賓)
(至關尹以告行理以節逆之)小行人逆勞於畿(勞老報反)訝士與行人送逆之入於國則為之前驅而辟野亦如之(訝五)
嫁反辟匹亦反(送逆謂始來及去也出入謂朝覲於王時也春秋傳曰晉侯受策以出出入三覲入國)
(入野自以時事)掌訝掌邦國之等籍以待賓客(等九儀之差數)戒官脩委積與士逆賓於疆為前驅而入(委烏偽反積子賜反後同)
(官謂牛人羊人舍人委人之屬士訝士也既戒乃出迎賓)及宿則令聚柝(柝音託)
(令令野廬氏)及委則致積(以王命致於賓)環人送逆以路節達諸四方(路節旌節也四方圻上)舍則授館令聚柝有任器則令環之(今令野廬氏鄭司農云四方之人有任器者則環人主令殉環守之)殉徐音循又辭俊反凡門關無幾送逆及疆(鄭司農云門關不得苛留環人也玄謂環人送逆之則賓客出入不見幾)野廬氏達國道路至於四畿(達謂巡行通之使不陷絶也去王城五百里曰畿)令守涂地之人聚柝之有相翔者誅之(守涂地之人道所出廬宿旁民也相翔猶昌翔觀伺者也鄭司農云聚柝之聚擊柝以宿衛之也有姦人相翔於賓客之側則誅之不得令寇盜賓客)大賓客大司徒令野脩道
委積小賓客小司徒令野修道委積(令令遺人使為之也小賓宮諸侯之使臣也少曰委多曰積皆所以給賓客)遂人令修野道而委積(委積於廬宿市)遂師巡其道修庀其委積庀匹爾反(巡其道修行治道路也故書庀為比鄭司徒云讀為庀庀具也)遺人掌其道路之委積凡國野之道十里有廬廬有飲食三十里有宿宿有路室路室有委五十里有市市有候館候館有積(遺唯季反)廬(若今野候徙有庌也宿可止宿若今亭有室矣候館樓可觀望者也一市之間有三廬一宿)委人以稍聚待賓客稍所教反(聚凡畜聚之物瓜瓠葵芋禦冬之具也)牛人
共其牢禮積膳之牛共音恭下同(牢禮飱饔也積所以給賓客之用若司儀職曰主國五積者也膳所以間禮賓客若掌客云殷膳太牢)羊人共其灋羊(灋羊飱饔積膳之羊)司門凡四方之賓客造焉則以告(造猶至也告告於王而止客以俟逆)
王使人皮弁用璧勞侯氏亦皮弁迎於帷門之外再拜
(小行人職曰凡諸侯入王則逆勞於畿則郊勞者大行人也皮弁者夫子之朝朝服也璧無束帛者天子之玉)
(尊也不言諸侯言侯氏者明國殊舍異禮不凡之也郊舍狹寡為帷宫以受勞掌舍職曰為帷宫設旌門)使
者不答拜遂執玉三揖至于階使者不讓先升侯氏升
聽命降再拜稽首遂升受玉(不答拜者為人使不當其禮也不讓先升奉王命尊)
(也升者升壇使者東面致命侯氏東階上西面聽之)使者左還而立侯氏還璧使
者受侯氏降再拜稽首使者乃出(左還還南面示將去也立者見侯氏將有)
(事於已俟之也還玉重禮)侯氏乃止使者使者乃入侯氏與之讓升
侯氏先升授几侯氏拜送几使者設几答拜(侯氏先升賓禮統焉)
(几者安賓所以崇優厚也上介出止使者則已布席也)侯氏用束帛乘馬儐使者
使者再拜受侯氏再拜送幣(儐使者所以致尊敬也拜者各於其階)使者
降以左驂出侯氏送於門外再拜侯氏遂從之(騑馬曰驂左驂)
(設在西者其餘二馬侯氏之士遂以出授使者之從者於外從之者遂隨使者以至朝)
右郊勞記大行人以九儀辨諸侯之命等諸臣之爵以同邦國之禮而待其賓客上公之禮出入五積三問三勞侯伯之禮出入四積再問再勞子男之禮出入三積壹問壹勞(九儀謂命者五公侯伯子男也爵者四孤卿大夫士也出入謂從來訖去也每積有牢禮米禾芻薪凡數不同者皆降殺問問不恙也勞謂苦倦之也皆有禮以幣致之)
小行人眡館將幣為承而擯(眡館致館也承猶丞也王使勞賓於郊致)
(館於賓至將幣使宗伯為上擯皆為之丞而擯之)
天子賜舍(以其新至道路勞苦未受其禮且使即安也賜舍猶致館也所使者司空與小行人為承)
(擯今文賜作錫)曰伯父女順命於王所賜伯父舍女音汝(此使者致館辭)
侯氏再拜稽首(受館)儐之束帛乘馬(王使人以命致館無禮猶儐之者尊王使)
(也侯氏受館於外既則儐使者於内)
右賜舍記五官之長曰伯是職方(長丁丈反下同)謂為三公者(周禮九命作伯職主也是伯分主東西者春秋傳曰自陜以東周公主之自陜以西召公主之一相處於内是或為氏)其擯於天子也曰天子之吏(擯者辭也春秋傳曰王使委之三吏謂三公也)天子同姓謂之伯父異姓謂之伯舅自稱於
諸侯曰天子之老於外曰公於其國曰君(稱之以父與舅親之之辭也外自其私土之外天子畿内)九州之長入天子之國曰牧(每一州之中天子選諸侯之賢者以為之牧也周禮曰乃施典於邦國而建其牧)天子同姓謂之叔父異姓謂之叔舅於外曰侯於其國曰君(牧尊於大國之君而謂之叔父辟伯也亦以此為尊禮或損之而益謂此類也外自其國之外九州之中曰侯者本爵也二王之後不為牧)曲禮下掌訝賓客至於國賓入館次於舍門外待事於客(次如今官府門外更衣處待事於客通其所求索)凡賓客諸侯有卿訝卿有大夫訝大夫有士訝士皆有訝(此謂朝覲)
(聘問之日王所使迎賓客於館之訝)凡訝者賓客至而往詔相其事而掌其治令訝士賓客居館則帥其屬而為之蹕誅戮暴客者客出入則道之有治則贊之蹕音畢(出入謂朝覲於王時也春秋傳曰晉侯受策以出出入三覲)
天子使大夫戒曰某日伯父帥乃初事(大夫者卿為訝者也掌訝職曰)
(凡訝者賓客至而往詔相其事戒猶告也其為告使順循其事也初猶故也)侯氏再拜稽首
(受覲日也)
右戒日
諸侯前朝皆受舍於朝同姓西面北上異姓東面北上
(言諸侯者明來朝者衆矣顧其入覲不得並耳受舍於朝受次於文王廟門之外聘禮記曰宗人授次次以帷)
(少退於君之次則是次也言舍者尊舍也天子使掌次為之諸侯上介先朝受焉此覲也言朝者覲遇之禮雖)
(簡其來之心猶若朝也分别同姓異姓受之將有先後也春秋傳曰寡人若朝於薛不敢與諸任齒則周禮先)
(同姓)
右受舍
侯氏裨冕釋幣於禰禰乃禮反禆婢支反下同(將覲質明時也禆冕者衣禆衣而冠冕)
(也禆之為言埤也天子六服大裘為上其餘為禆以事尊卑服之而諸侯亦服焉上公衮無升龍侯伯鷩子男)
(毳孤絺卿大夫玄此差司服所掌也禰謂行主遷主矣而云禰親之也釋幣者告將覲也其釋幣如聘大夫將)
(受命釋幣於禰之禮既則祝藏其幣歸乃埋之於祧西階之東)
右釋幣於禰記諸侯裨冕以朝公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自玄冕而下如孤之服(此明朝聘天子及助祭之服諸侯自相朝聘皆皮弁服鄭司農云衮卷龍衣也鷩裨衣也毳罽衣也玄謂書曰予欲觀古人之象日月星辰山龍華蟲作繪宗彝藻火粉来黼黻希繡此)
(古天子冕服十二章華蟲五色之蟲繢人職曰鳥獸蛇雜四時五色以章之謂是也希讀為絺或作黹字之誤也王者相變至周而以日月星辰畫於旌旗所謂三辰旂旗昭其明也而冕服九章登龍於山登火於宗彝尊其神明也九章初一曰龍次二曰山次三曰華蟲次四曰火次五曰宗彝皆畫以為繢次六曰藻次七曰粉米次八曰黼次九曰黻皆希以為繡則衮之衣五章裳四章凡九章也鷩畫以雉謂華蟲也其衣三章裳四章凡七也毳畫虎蜼謂宗彝也其衣三章裳二章凡五也希刺粉米無畫也其衣一章裳二章凡三也玄者衣無文裳刺黻而已是以謂玄焉凡冕服皆玄衣纁裳)
(司服)
乘墨車載龍旂弧韣乃朝以瑞玉有繅(韣音獨繅音早)墨車大夫制
(也乘之者入天子之國車服不可盡同也交龍為旂諸侯之所建弧所以張縿之弓也弓衣曰韣瑞玉謂公桓)
(圭侯信圭伯躬圭子穀璧男蒲璧繅所以藉玉以韋衣木廣袤各如其玉之大小以朱白蒼為六色今文玉為)
(圭繅或為璪)天子設斧依於戶牖之間左右几(依於豈反依如今綈素)
(屏風也有繡斧文所以示威也斧謂之黼几玉几也左右者優至尊也其席莞席紛純加繅席畫純加次席黼)
(純)天子衮冕負斧依(衮衣者禆之上也繢之繡之為九章其龍天子有升龍有降龍衣此)
(衣而冠冕南鄉而立以俟諸侯見)嗇夫承命告於天子(嗇夫盖司空之屬也為末擯承)
(命於侯氏下介傳而上上擯以告天子天子見公擯者五人見侯伯擯者四人見子男擯者三人皆宗伯為上)
(擯春秋傳曰嗇夫馳)天子曰非他伯父實來予一人嘉之伯父其
入予一人將受之(言非他者親之辭嘉之者美之辭也上擯又傳此而下至嗇夫侯氏之下)
(介受之傳而上上介以告其君君乃許入今文實作寔嘉作賀)侯氏入門右坐奠圭再
拜稽首(入門右執臣道不敢由賓客位也卑者見尊奠摯而不授)擯者謁(謁猶告也上擯告以)
(天子前辭欲親受之如賓客也其辭所易者曰伯父其升)侯氏坐取圭升致命王受
之玉侯氏降階東北面再拜稽首擯者延之曰升升成
拜乃退(擯者請之侯氏坐取圭則遂左降拜稽首送玉也從後詔禮曰延延進也)
右行覲禮記偏駕不入王門(在旁與己同曰偏同姓金輅異姓象輅四衛革輅蕃國木輅駕之與王同謂之偏駕不入王門乘墨車以朝是也偏駕之車舍之於館與)司
常交龍為旂諸侯建旂(諸侯畫交龍一象其升朝一象其下復也)典瑞公執桓圭侯執信圭伯執躬圭繅皆三采三就子執榖璧男執蒲璧繅皆二采再就以朝覲宗遇會同於王信音身(三采朱白蒼二采朱綠也鄭司農云以圭璧見於王覲禮曰侯氏入門右坐奠圭再拜稽首侯氏見於天子春曰朝夏曰宗秋曰覲冬曰遇時見曰會殷見曰同)聘禮記所以朝天子圭與繅皆九寸剡上寸半厚半寸博三寸繅三采六等朱白蒼問諸侯朱綠繅八寸皆玄纁繫長尺絢組剡以冉反絢呼縣反(采成文曰絢繋無事則以繫玉因以為飾皆用五采組上以玄下)
(以絳為地今文絢作約)司几筵凡大朝覲王位設黼依依前南鄉設莞筵紛純加繅席畫純加次席黼純左右玉几依於起反鄉許亮反純章允反(斧謂之黼其繡白黑采以絳帛為質依其制如屏風然於依前為王設席左右有几優至尊也鄭司農云紛讀為豳又讀為和粉之粉謂白繡也純讀為均服之均純緣也繅讀為藻率之藻次席虎皮為席書顧命曰成王將崩命大保芮伯畢公等被冕服馮玉几玄謂紛如綬有文而狹者繅席削蒲蒻展之編以五采若今合歡矣畫謂雲氣也次席桃枝席有次列成文)記几俟於東箱(王即席乃設之也東箱東夾之前相翔待事之處)肆師大賓客涖筵几築鬻鬻音煑(築香草煑以為鬯此王所以禮賓客)覲禮天子
不下堂而見諸侯(正君臣也)下堂而見諸侯天子之失禮也由夷王以下(夷王周康王之玄孫之子也時微弱不敢自尊於諸侯)郊特牲君天下曰天子朝諸侯分職授政任功曰予一人(皆擯者辭也天下謂外及四海也漢於蠻夷稱天子於王侯稱皇帝覲禮曰伯父寔來余一人嘉之余予古今字)諸侯見天子曰臣某侯某見音現(嗇夫承命告天子辭也其為州牧則曰天子之老臣某侯某奉圭請覲)曲禮大宗伯朝覲會同則為上相相息亮反下同(相詔王禮也出接賓曰擯入詔禮曰相相者五人卿為上擯)王命諸侯則儐(儐進之也王將出命假祖廟立依前南鄉儐者進當命者延之命使登内史由王右以策命之降再)
(拜稽首登受策以出此其略也)司儀掌九儀之賓客擯相之禮以詔儀容辭令揖讓之節(以詔者以禮詔王)
四享皆束帛加璧庭實唯國所有(四當為三古書作三四或皆積畫此篇又)
(多四字字相似由此誤也大行人職曰諸侯廟中將幣皆三享其禮差又無取於四也初享或用馬或用虎豹)
(之皮其次享三牲魚腊籩豆之實龜也金也丹漆絲纊竹箭也其餘無常貨此地物非一國所能有唯所有分)
(為三享皆以璧帛致之)奉束帛匹馬卓上九馬隨之中庭西上奠
幣再拜稽首(卓讀如卓王孫之卓卓猶的也以素的一馬以為上書其國名後當識其何産也馬)
(必十匹者不敢斥王之乘用成數敬也)擯者曰予一人將受之(亦言王欲親受之)
侯氏升致命王撫玉侯氏降自西階東面授宰幣西階
前再拜稽首以馬出授人九馬隨之(王不受玉撫之而已輕財也以馬出)
(隨侯氏出授玉人於外也王不使人受馬者主於享王之尊益君侯氏之卑益臣)事畢(三享訖)
右行享禮小行人合六幣圭以馬璋以皮璧以帛琮以錦琥以繡璜以黼此六物者以和諸侯之好故
琮才宗反琥音虎璜音黃(合同也六幣所以享也五等諸侯享天子用璧享后用琮其大各如其瑞皆)
(有庭實以馬若皮皮虎豹皮也用圭璋者二王之後也二王後尊故享用圭璋而特之禮器曰圭璋特義亦通於此其於諸侯亦用璧琮耳子男於諸侯則享用琥璜下其瑞也凡二王後諸侯相享之玉大小各)
(降其瑞一等及使卿大夫覜聘亦如之)掌訝將幣為前驅至於朝詔其位入復及退亦如之(道之以如朝鄭司農云詔其位告客以其位處也入復客入則掌訝出復其故位也客退復入迎為之前驅至於館也玄謂入復者入告王以客至也退亦如之如其為前驅)小宗伯受其將幣之齎(謂所齎來貢獻之財物)服不氏則抗皮抗苦浪反又公郎反(鄭司農云謂賓客來朝聘布皮帛者服不氏主舉藏之玄謂抗者若聘禮曰有司二人舉皮以東)校人受其幣馬校戶教反(賓客之幣馬來朝聘而享王者)大宗伯則攝而載果(載為也果讀為祼代王祼賓客以鬯君無酌臣之禮言為者攝酌獻耳拜送則王也鄭司農云王不親為主)肆師涖筵几築
䰞䰞音煑(築香草煑以為鬯)贊果將(酌鬱鬯授大宗伯載祼)小宗伯辨六彝之名物以待果將(六彝雞彝鳥彝斝彝黃彝虎彝蜼彝果讀為祼)
乃右肉袒於廟門之東乃入門右北面立告聽事(右肉袒者)
(刑宜施於右也凡以禮事者左袒入更從右者臣益純也告聽事者告王以國所用為罪之事也易曰折其右)
(肱無咎)擯者謁諸天子天子辭於侯氏曰伯父無事歸寧
乃邦(謁告寧安也乃猶女也)侯氏再拜稽首出自屏南適門西
右請事
遂入門左北面立王勞之再拜稽首擯者延之曰升升
成拜降出勞力報反(王辭之不即左者當出隱於屏而襲之也天子外屏勞之勞其道勞也)右王勞
天子賜侯氏以車服迎於外門外再拜(賜車者同姓以金路異姓以象)
(路服則衮也鷩也毳也古文曰迎于門外也)路先設西上路下四亞之重賜
無數在車南(路謂車也凡君所乘車曰路路下四謂乘馬也亞之次車而東也詩云君子來朝何)
(錫予之雖無予之路車乘馬又何與之玄衮及黼重猶善也所加賜善物多少由恩也春秋傳曰重錦三十兩)
諸公奉箧服加命書於其上升自西階東面大史是右
大音泰(言諸公者王同時分命之而使賜侯氏也右讀如周公右王之右是右者始隨入於升東面乃居其)
(右古文是為氏也)侯氏升西面立大史述命(讀王命書也)侯氏降兩
階之間北面再拜稽首(受命)升成拜(大史辭之降也春秋傳曰且有後命以伯)
(舅耋老母下拜此辭之類)大史加書於服上侯氏受(受篋服)使者出侯
氏送再拜儐使者諸公賜服者束帛四馬儐大史亦如
之(既云拜送乃言儐使者以勞有成禮略而遂言)同姓大國則曰伯父其異姓
則曰伯舅同姓小邦則曰叔父其異姓小邦則曰叔舅
(據此禮云伯父同姓大邦而言)
右賜車服記三公一命卷若有加則賜也不過九
命次國之君不過七命小國之君不過五命(卷依注音衮古)
本反(卷俗讀也其通則曰衮三公八命矣復加一命則服龍衮與王者之後同多於此則賜非命服也)
(虞夏之制天子服有日月星辰周禮曰諸公之服自衮冕而下如王之服)王制典命上公九命為伯其國家宫室車旗衣服禮儀皆以九為節侯伯七命其國家宫室車旗衣服禮儀皆以七為節子男五命其國家宫室車旗衣服禮儀皆以五為節(上公謂王之三公有德者加命為二伯二王之後亦為上公國家國之所居謂城方也公之城盖方九里宫方九百步侯伯之城盖方七里宫方七百步子男之城盖方五里宫方五百步大行人職則有諸)
(侯圭藉冕服建常樊纓貳車介牢禮朝位之數焉)小宗伯掌衣服車旗宫室之賞賜(王以賞賜有功者)
饗禮乃歸(禮謂食燕也王或不親以其禮幣致之略言饗禮互文也掌客職曰上公三饗三食三燕)
(侯伯再饗再食再燕子男一饗一食一燕)
右饗記大行人上公廟中將幣三享王禮再祼而酢饗禮九獻食禮九舉侯伯廟中將幣三享王禮一祼而酢饗禮七獻食禮七舉子男廟中將幣三享一祼不酢饗禮五獻食禮三舉(廟受命祖之廟也饗設盛禮以飲賓也皆有禮)
(以幣致之故書祼作果鄭司農云三享三獻也祼讀為灌再祼再飲公也而酢報飲王也舉舉樂也玄謂三享皆束帛加璧庭實唯國所有朝士儀曰奉國地所出重物而獻之明臣職也朝先享不言朝者朝正禮不嫌有等也王禮王以鬱鬯禮賓也鬱人職曰凡祭祀賓客之祼事和鬱鬯以實彝而陳之禮者使宗伯攝酌圭瓚而祼王既拜送爵又攝酌璋瓚而祼后又拜送爵是謂再祼再祼賓乃酢王也禮侯伯一祼而酢者祼賓賓酢王而已后不祼也禮子男一祼不酢者祼賓而已不酢王也不酢之禮聘禮禮賓是與九舉舉牲體九飯也)典瑞凡賓客之事共其玉器(賓客謂朝聘者玉器謂四圭祼圭之屬)大宗伯以饗燕之禮親四方之賓客小宗伯辨六尊之名物以待賓客(待者有事則給之六尊獻尊象尊壺)
(尊著尊大尊山尊)酒正共禮酒共后之致飲於賓客之禮醫酏糟皆使其士奉之(共音恭下同醫於己反酏以之反)禮酒王所致酒也王(致酒后致飲夫婦之義糟醫酏不泲者泲曰清不泲曰糟后致飲無醴醫酏不清者與王同體屈也亦因以少為貴士謂酒人漿人奄士)酒人共禮酒飲酒而奉之(酒正使之也禮酒饗燕之酒飲酒食之酒此謂給賓客之稍王不親饗燕不親食而使人各以其爵以酬幣侑幣致之則從而以酒往)漿人共稍禮共夫人致飲於賓客之禮清醴醫酏糟而奉之(亦酒正使之三物有清有糟夫人不體王得備之禮飲醴用柶者糟也不用者清也)籩人共其薦籩羞籩(謂饗燕時)川衡共川奠
(川奠籩豆之實魚鱐蜃蛤之屬)澤虞共澤物之奠(亦籩豆之實芹苑菱芡之屬)
舍人共簠簋實之陳之(方曰簠圓曰簋盛黍稷稻梁器)&KR1066;人共其簠簋之實(謂致飱饔)舂人共其食米(饗有食米則饗禮兼燕與食)
醢人共醢五十罋(醢呼在反致饔餼時)醯人共醯五十
罋(醯呼西反)鹽人共其形鹽散鹽散息但反(形鹽鹽之似虎形者)外饔掌割亨共其脯修刑膴陳其鼎爼實之牲體魚腊亨普耕反膴火吳反(脩鍜脯也刑鉶羹也膴䐑肉大臠)牛人共其膳羞之牛(羞進也所進賓之膳燕禮小臣請執幂者與羞膳者至獻賓而膳宰設折爼)獸人共
其死獸生獸(共其完者)䱷人共其魚之鱻薧(䱷音魚鱻悉然反薧)
苦老反(新殺為鱻乾者為薧)腊人共其脯腊凡乾肉之事(大物解肆乾之謂之乾肉薄析曰脯捶之而施薑桂曰鍜修腊小物全乾)亨人共大羹鉶羹
亨普耕反(大羹肉湆鄭司農云大羹不致五味也鉶羹加鹽菜矣)肆師授祭(授賓祭肺)大司樂宿縣遂以聲展之縣音玄(叩聽其聲具陳次之以知完否)出入則令奏王夏肆夏(皆樂章名)帥國子而舞(當用舞者帥以往)樂師序其樂事令奏鐘鼔令相(令力呈反相息亮反後同)序樂事次序用樂(之事令相令視瞭扶工司農云告當相瞽師者言當罷也瞽師盲者皆有相道之者故師冕見及階曰階)
(也及席曰席也皆坐曰某在斯某在斯曰相師之道與)典庸器(伐國所獲之器若崇鼎貫鼎及以其兵物所鑄銘也)帥其屬而設筍簴陳庸器(筍息允反簴音巨)設筍(簴視瞭當以縣樂器焉陳功器以華國也杜子春云筍讀為博選之選横者為筍從者為鐻)小師登歌擊拊下管擊應鼔(拊者擊石應鼙也小鼔也)徹歌(於有司徹而歌雍)鐘師奏燕樂(以鐘鼔奏之)笙師共其鐘笙之樂(鍾笙與鐘聲相應之笙)司干授舞器(舞器羽籥之屬)既舞則受之(既已也受取藏之)韎師帥其屬而舞韎樂(韎音妹又莫拜反舞之以東夷之舞)旄人舞其燕樂籥師鼓羽籥之舞(文舞有持羽吹籥者鼔之者常)
(為之節)内宗薦加豆籩(加爵之豆籩故書為籩豆鄭司農云謂婦人所薦)及以樂徹則佐傳豆籩(傳直專反佐傳佐外宗)外宗佐王后薦玉豆眡豆籩及以樂徹亦如之(眡視其實)王后以樂羞齍則贊(贊猶佐也)天子適諸侯諸侯膳用犢諸侯適天子天子賜之禮太牢貴誠之義也(犢者誠慤未有牝牡之情是以小為貴也)
(郊特牲)
諸侯覲於天子為宫方三百步四門壇十有二尋深四
尺加方明於其上(四時朝覲受之於廟此謂時會殷同也宫謂壝土為埒以象墻壁也為宫)
(者於國外春會同則於東方夏會同則於南方秋會同則於西方冬會同則於北方八尺曰尋十有二尋則方)
(九十六尺也深謂高也從上曰深司儀職曰為壇三成成猶重也三重者自下差之為三等而上有堂焉堂上)
(方二丈四尺上等中等下等每面十二尺方明者上下四方神明之象也上下四方之神者所謂神明也會同)
(而盟明神監之則謂之天之司盟有象者猶宗廟之有主乎王巡守至於方嶽之下諸侯會之亦為此宫以見)
(之司儀職曰將會諸侯則命為壇三成宫旁一門詔王儀南鄉見諸侯也)壝以垂反埒音劣方明者
木也方四尺設六色東方青南方赤西方白北方黑上
玄下黃設六玉上圭下璧南方璋西方琥北方璜東方
圭(六色象其神六玉以禮之上宜以蒼璧下宜以黃琮而不以者則上下之神非天地之至貴者也設玉者)
(刻其木而著之)上介皆奉其君之旂置於宫尚左公侯伯子男
皆就其旂而立(置於宫者建之豫為其君見王之位也諸公中階之前北面東上諸侯東階之)
(東西面北上諸伯西階之西東面北上諸子門東北面東上諸男門西北面東上尚左者建旂公東上侯先伯)
(伯先子子先男而位皆上東方也諸侯入壝門或左或右各就其旂而立王降階南鄉見之三揖土揖庶姓時)
(揖異姓天揖同姓見揖位乃定古文尚作上)四傳擯(王既揖五者升壇設擯升諸侯以會同之禮其)
(奠瑞玉及享幣公拜於上等侯伯於中等子男於下等擯者每延之升堂致命王受玉撫玉降拜於下等及請)
(事勞皆如覲禮是以記之覲云四傳擯者每一位畢擯者以告乃更陳列而升其次公也侯也伯也各一位子)
(男俠門而俱東上亦一位也至庭乃設擯則諸侯初入門王宫之伯帥之耳古文傳作傅)天子乘龍
載大旆象日月升龍降龍出拜日於東門之外反祀方
明(此謂會同以春者也馬八尺以上為龍大旆大常也王建大常縿首畫日月其下及旒交畫升龍降龍朝)
(事儀曰天子冕而執鎮圭尺有二寸繅藉尺有二寸搢大圭乘大路建大常十有二旒樊纓十有二就貳車十)
(有二乘帥諸侯而朝日於東郊所以教尊尊也退而朝諸侯由此二者言之已祀方明乃以會同之禮見諸侯)
(也凡會同者不恊而盟司盟職曰凡邦國有疑會同則掌其盟約之載書及其禮儀北面詔明神既盟則藏之)
(言北面詔明神則明神有象也象者其方明乎及盟時又加於壇上乃以載辭告焉詛祝掌其祝號)禮日
於南門外禮月與四瀆於北門外禮山川丘陵於西門
外(此謂會同以夏冬秋者也變拜言禮者容祀也禮月於北郊者月大隂之精以為地神也盟神必云日月)
(山川焉者尚著明也詩曰謂予不信有如皦日春秋傳曰縱子忘之山川神祗其忘諸乎此皆用明神為信也)
祭天燔柴祭山丘陵升祭川沈祭地瘞(升沈必就祭者也就祭則是謂)
(王巡守及諸侯之盟祭也其盟愒其著明者燔柴升沈瘞祭禮終矣備矣郊特牲曰郊之祭也迎長日之至也)
(大報天而主日也宗伯職曰以實柴祀日月星辰則燔柴祭天謂祭日也柴為祭日則祭地瘞者祭月也日月)
(而云天地靈之也王制曰王巡守至於岱宗柴是王巡守之盟其神主日也春秋傳曰晉文公為踐土之盟而)
(傳云山川之神是諸侯之盟其神主山川也月乃大隂之精上為天使臣道莫貴焉是王官之伯會諸侯而盟)
(其神主月與古文瘞作殪)愒苦盖反右祀方明記司儀將合諸侯則令為壇三成宫旁
一門(合諸侯謂有事而會也為壇於國外以命事宫謂壝土以為墻處所謂為壇壝宫也天子春帥諸侯拜日於東郊則為壇於國東夏禮日於南郊則為壇於國南秋禮山川丘陵於西郊則為壇於國西冬禮月四瀆於北郊則為壇於國北既拜禮而還加方明於壇上而祀焉所以教尊尊也王巡守殷國而同則其為宫亦如此與鄭司農云三成三重也爾雅曰丘一成為敦丘再成為陶丘三成為崑崙丘謂三重)詔王儀南鄉見諸侯土揖庶姓時揖異姓天揖同姓鄉音向(謂王既祀方明諸侯上介皆奉其君之旂置於宫乃詔王升壇諸侯皆就其旂而立諸公中階之前北面東上諸侯東階之東西面北上諸伯西階之西東面北上諸子門東北面東上諸男門西北西東上王揖之者定其位也庶姓無親者也土揖推手小下之也異姓婚姻也時揖平推手也天揖推)
(手小舉之)及其擯之各以其禮公於上等侯伯於中等子男於下等(謂執玉而前見於王也擯之各以其禮者謂擯公者五人侯伯四人子男三人上等中等下等謂所奠玉處也壇三成深四尺則一等一尺也壇有十二尋方九十六尺則堂上二丈四尺每等丈二尺與諸侯各於其等奠玉降拜升成拜明臣禮也既乃升堂授王玉)其將幣亦如之其禮亦如之(將幣享也禮謂以鬱鬯祼之也皆於其等之上)大宗伯以玉作六器以禮天地四方(禮謂始告神時薦於神主書曰植璧秉圭是也)以蒼璧禮天以黃琮禮地以青圭禮東方以赤璋禮南方以白琥禮西方以玄璜禮北方(此禮天以冬至謂天皇大帝在北極)
(者也禮地以夏至謂神在崑崙者也禮東方以立春謂蒼精之帝而大昊勾芒食焉禮南方以立夏謂赤精之帝而炎帝祝融食焉禮西方以立秋謂白精之帝而少昊蓐收食焉禮北方以立冬謂黑精之帝而顓頊玄冥食焉禮神者必象其類璧圜象天琮八方象地圭銳象春物初生半圭曰璋象夏物半死琥猛象秋嚴半璧曰璜象冬閉藏地上無物唯天半見也)司常交龍為旂諸侯建旂會同賓客各建其旂置旌門典瑞王晉大圭執鎮圭繅藉五采五就以朝日(繅有五采文所以薦玉木為中榦用韋衣而畫之就成也王朝日者示有所尊訓民事君也天子常春分朝日秋分夕月覲禮曰拜日於東門之外故書鎮作瑱鄭司農云晉讀為搢紳之搢謂插於紳帶之間若帶劒也瑱讀為鎮玉人職曰大圭長三尺杼上)
(終葵首天子服之鎮圭尺有二寸天子守之繅讀為藻率之藻五就五帀也一帀為一就)司盟掌盟載之法(載盟辭也盟者書其辭於策殺牲取血坎其牲加書於上而埋之謂之載書)凡邦國有疑會同則掌其盟約之載及其禮儀北面詔明神既盟則貳之約如字又於妙反下同(有疑不恊也明神神之明察者謂日月山川也覲禮加方明於壇上所以依之也詔之者讀其載書以告之也貳之者寫副以授六官)大司寇凡邦之大盟約涖其盟書而登之於天府(涖臨也天府祖廟之藏)大史内史司會及六官皆受其貳藏之會古外反(六官六卿之官也貳副也)
朝事義第四十四
王朝禮一之下
古者聖王明義以别貴賤(别彼列反)以序尊卑以體上下然
後民知尊君敬上而忠順之行備矣(行下孟反)是故古者天
子之官有典命官掌諸侯之儀大行人掌諸侯之儀以
等其爵故貴賤有别尊卑有序上下有差也典命諸侯
之五儀諸臣之五等以定其爵故貴賤有别尊卑有序
上下有差也故朝聘之禮各執其圭瑞服其服乘其輅
建其旌旂施其樊纓(樊步干反)從其貳車委積之以其牢禮
之數所以明别義也然後天子冕而執鎮圭尺有二寸
藻藉尺有二寸(藉在夜反)搢大圭(搢音晉)乘大輅建大常(大常之大)
(音太)十有二旒樊纓十有再就貳車十有貳乘(乘繩證反)率諸
侯而朝日東郊所以教尊尊也退而朝諸侯為壇三成宫旁
一門天子南鄉(鄉許亮反)見諸侯土揖庶姓時揖異姓天揖同姓
所以别親疏外内也公侯伯子男各以其旂就其位諸公之
國中階之前北面東上諸侯之國東階之東西面北上諸伯
之國西階之西東面北上諸子之國門東北面東上諸男之
國門西北面東上及其將幣也公於上等所以别貴賤
序尊卑也奠圭降拜升成拜明臣禮也奉國地所出重
物而獻之明臣職也肉袒入門而右以聽事也明臣禮
職臣事所以教臣也率而祀天於南郊配以先袓所以
教民報德不忘本也率而享祀於大廟所以教孝也與
之大射以考其習禮樂而觀其德行(行下孟反)與之圖事以
觀其能儐而禮之(儐必忍反)三饗三食三宴(食音嗣)以與之習
立禮樂是故一朝而近者三年(朝直遥反下同)遠者六年有德
焉禮樂謂之益習德行謂之益修天子之命謂之益行
然後使諸侯世相朝交歲相問殷相聘以習禮考義正
刑一德以崇天子故曰朝聘之禮者所以正君臣之義
也諸侯附於德服於義則天下太平古者天子為諸侯
不行禮義(為干偽反)不修法度不附於德不服於義故使射
人以射禮選其德行職方氏大行人以其治國選其能
功諸侯之得失治亂定然後明九命之賞以勸之明九
伐之法以震威之尚猶有不附於德不服於義者則使
掌交說故諸侯莫不附於德服於義者此天子之所以
養諸侯兵不用而諸侯自為政之法也
儀禮集傳集註卷二十四
