儀禮經傳通解卷七
宋朱子撰
鄉禮三之上
鄉飲酒禮
鄉飲酒之禮主人就先生而謀賓介介音界(主人謂諸侯之鄉大)
(夫也先生鄉中致仕者賓介處士賢者周禮大司徒之職以鄉三物教萬民而賓興之一曰六德知仁聖義中)
(和二曰六行孝友睦婣任恤三曰六藝禮樂射御書數鄉大夫以正月之吉受法於司徒退而頒之於其鄉吏)
(使各以教其所治以考其德行察其道藝及三年大比而興賢者能者鄉老及鄉大夫帥其吏與其衆寡以禮)
(禮賓之厥明獻賢能之書於王是禮乃三年正月而一行也諸侯之鄉大夫貢士於其君蓋如此云古者年七)
(十而致仕老於鄉里大夫名曰父師士名曰少師而教學焉恒知鄉人之賢者是以大夫就而謀之賢者為賓)
(其次為介又其次為衆賓而與之飲酒是亦將獻之以禮禮賓之也今郡國十月行此飲酒禮以黨正每歲邦)
(索鬼神而祭祀則以禮屬民而飲酒于序以正齒位之說然此篇無正齒位之事焉凡鄉黨飲酒必於民聚之)
(時欲其見化知尚賢尊長也孟子曰天下有達尊三爵也德也齒也)知音智行下孟反頒音班比毗志反少詩照反索色白反屬音燭長丁丈反(疏曰處士者有德行道藝而未仕者也賢者即德行者也能者即道藝)
(者也鄉老謂三公二鄉公一人也云諸侯之鄉大夫貢士於其君蓋亦如此者無正文故云蓋也又曰若據鄉)
(貢一人其介與衆賓不貢之矣但立介與衆賓輔賓行鄉飲酒之禮待後年還以貢之耳案射義云古者天子)
(之制諸侯歲獻貢士注引舊說大國三人次國二人小國一人大國三鄉次國二鄉小國一鄉所貢之士與鄉)
(同則鄉送一人至君所其國有遂數亦同其鄉并有公邑采地皆有賢能貢之而貢士與鄉數同不言遂與公)
(邑采地所貢者蓋當鄉送一人至君所君又總校德之大小取以貢之縱取鄉外仍准鄉數為定鄉大夫雖行)
(飲酒禮賓之于君其簡訖仍更行飲酒禮賓之於王又曰禮記云歲十二月合聚萬物而索饗之周謂之十二)
(月即夏之十月農功畢而蜡祭是月黨正聚民於序學中以三時務農將闕於禮此時農隙故行正齒位之禮)
(六十者坐五十者立侍六十者三豆七十者四豆八十者五豆九十者六豆年長者在上是正齒位之法也漢)
(時十月飲酒禮取黨正之文此篇則無黨正正齒位法也民聚之時謂大比大蜡之時尚賢據此篇鄉飲酒尊)
(長據黨正鄉飲酒也但黨正飲酒以鄉大夫臨觀行禮或鄉大夫居此黨内則亦名鄉飲酒也引孟子者以證)
(鄉大夫飲酒是尚德也黨正飲酒尚齒也爵於此無所當連引之耳或曰賓若有遵者一章即尚爵之義也)
右謀賓介
主人戒賓賓拜辱主人答拜乃請賓賓禮辭許主人再
拜賓答拜(戒警也告也拜辱出拜其自屈辱至已門也請告以其所為來之事不固辭者素所有志)
警音景為于偽反(疏曰知賓出門者見冠禮主人宿賓賓出門左鄉射戒賓亦出門故也士相見固辭此)
(禮辭即許者賓已知欲貢已又以學習德業情意相許也案冠禮主人先拜賓答拜此賓先拜主人答拜者彼)
(冠禮主人戒同寮尊又使之加冠於子尊重之故主人先拜此則鄉大夫尊矣賓是鄉人卑矣又將貢已宜尊)
(敬主人故賓先拜辱也是以下注云去又拜辱者以送謝之也)今按學成行修進仕於朝上以致君下以澤
(民此士之素所有志也)主人退賓拜辱(退猶去也去又拜辱者以送謝之)介亦如
之如戒賓也(疏曰不言衆賓衆賓德劣但謀介時亦當謀之故上注兼言其次為衆賓至於戒速之日必)
(當遣人戒速使知但略而不言故下云賓及衆賓皆從之故鄉飲酒義云主人親速賓及介而衆賓自從之也)
右戒賓介記鄉朝服而謀賓介皆使能不宿戒(鄉鄉人謂鄉大夫也朝服冠玄端緇帶素韠白屨今郡國行鄉飲酒之禮玄冠而衣皮弁服與禮異再戒為宿戒禮將有事先戒而復宿戒)韠音畢衣於既反
乃席賓主人介(席敷席也夙興往戒歸而敷席賓席牖前南面主人席阼階上西面介席西階)
上東面(敷音孚牖音酉)衆賓之席皆不屬焉(席衆賓於賓席之西不屬者不相續也皆)獨坐明其德各特(疏曰鄉射云席賓南面東上衆賓之席繼而西此衆賓之席亦當然但鄉射言繼者甫欲)
(習衆庶未有所殊别此乃特貢於君故衆賓之席皆不屬焉雖不屬猶統賓為位同南面也)尊兩壺
于房戶閒斯禁有玄酒在西設篚于禁南東肆加二勺
于兩壺斯如字又音賜勺上灼反(斯禁禁切地無足者玄酒在西上也肆陳也)疏曰凡設尊之法
(醴尊見其質皆在房内冠禮禮子昏禮禮婦是也酒尊皆於顯處見其文此及醮子與鄉射特牲少牢有司徹)
(是也言東肆以頭首為記從西向東為肆則大頭在西也斯澌也澌盡之名故知切地無足昏禮冠禮皆云禁)
(者士禮以禁戒為名是以玉藻云大夫側尊用棜士側尊用禁注云棜斯禁也大夫士禮之異也禮器云大夫)
(士棜禁注云棜斯禁也謂之棜者特牲禮云實獸於棜注云棜之制如今大木輿矣則棜是輿非承尊之物以)
(禁與斯禁無足似輿故名為棜若然士之棜禁大夫之斯禁名雖異其形同是以禮器同名棜禁也若天子諸)
(侯承尊之物謂之豊上有舟也)設洗于阼階東南南北以堂深東西當
東榮水在洗東篚在洗西南肆(深申鴆反後皆放此更不音)榮屋翼疏曰
(云南北以堂深者堂深謂從堂廉北至房室之壁堂下洗北去堂遠近取於堂上深淺假令堂深二丈洗)
(亦去堂二丈以此為度云榮屋翼者榮在屋棟兩頭與屋為翼若鳥之有翼故斯干詩云如鳥斯革如翬斯飛)
(與屋為榮故云榮也)
右設席記蒲筵緇布純純之閏反或章允反(筵席也純緣也)緣以絹反
(疏曰公食記云蒲筵常緇布純此不言常文不具也倍尋曰常文六尺也)尊綌冪賓至
徹之(綌葛也冪覆尊中)
羹定定丁佞反肉謂之羹定猶孰也(疏曰肉孰即定止然故以定言之不敢煩勞賓使之至而久俟)
(故以羹定為速賓時節之限也)主人速賓賓拜辱主人荅拜還賓拜辱
速召也還猶退(疏曰聘禮云賓至近郊使下大夫至賓館遂以賓入公食禮使大夫戒賓賓皆不拜送遂從)
(之鄭注云不拜送者為從之不終事皆不拜送此獨拜送者亦是鄉大夫尊賓卑又擬貢故特拜辱而送之異)
(於餘者)介亦如之(如速賓也)賓及衆賓皆從之(從猶隨也言及衆賓介亦在其)
(中)
右速賓記其牲狗也(狗取擇人)亨于堂東北(亨普庚反)祖陽氣(之所始也陽氣主養易曰天地養萬物聖人養賢以及萬民)疏曰此據鄉飲酒義而言以正月三陽生(之月萬物出地盛於東南故云祖陽氣之所始也引易頥彖辭者義取養賢能而賓舉之事也)
主人一相迎于門外再拜賓賓荅拜拜介介荅拜(相息亮反)
相主人之吏擯贊傳命者傳丈專反(疏曰主人於羣吏中立一相使傳賓主之命主人乃自出迎賓於)
(大門外鄉飲酒義云主人拜迎賓於庠門之外是也言一相者欲見使一相傳命乃迎也)揖衆賓(差益)
卑也拜介揖衆賓皆西南面(疏曰上文主人迎賓而拜介是介差卑於賓今於衆賓不拜直揖之而已故云)
(差益卑也賓介衆賓立位在門外以北為上主人與賓正東西相當則介與衆賓差在南故主人正西面拜賓)
(則側身向西南拜介揖衆賓矣)主人揖先入(揖揖賓也先入門而西面)疏曰庠學唯有一門即
(向階門内既有三揖故主人導賓揖而先入門至内霤西向待賓也)賓厭介入門左介厭
衆賓入衆賓皆入門左北上厭一涉反(皆入門西東面賓之屬相厭變於主人)
(也推手曰揖引手曰厭今文皆作揖又曰衆賓皆入左無門)疏曰賓既北上主人西面相向揖訖乃相背各
(向堂塗介與衆賓亦隨賓至西階下賓與介衆賓等自用引手而入故不揖是變於主人也厭字或作擡字者)
(古字義亦通也周禮司儀云王揖庶姓時揖異姓天揖同姓鄭以推手小下之為土揖平推手為時揖推手小)
(舉之為天揖也云引手者以手向身引之也)主人與賓三揖至于階三讓主
人升賓升主人阼階上當楣北面再拜賓西階上當楣
北面荅拜楣亡悲反(三揖者將進揖當陳揖當碑揖楣前梁也復拜拜賓至此堂尊之)復扶又反(疏曰云三讓主人升者主人先升賓後升故鄉射云主人升一等賓升是也爾雅陳堂塗也楣前梁封後)
(梁為室戶上拜賓至此堂者鄉飲酒義亦云是知拜至也凡拜至者皆是尊之也)
右迎賓記立者東面北上若有北面者則東上(賢者)
衆寡無常也或統於堂或統於門(疏曰此謂堂下立者鄉人賢者或多或少若少則東面北上統於堂)
(也若多東面立不盡即門西北面東上統於門也)
主人坐取爵于篚降洗將獻賓也(疏曰篚在堂上尊南故取之乃降也)賓降從主人也(今按下文云賓復位當西序東面注云言復位者明始降時位在此)疏曰上始降時直云賓降
(不言處所於此見之是舉下以明上之義又按燕禮亦云賓降階西東面故北當取下文附見以足之云)主
人坐奠爵于階前辭(重以已事煩賓也事同曰讓事異曰辭)疏曰獻賓是主人事故重
(以煩賓也事同謂若上文主人與賓俱升階而云三讓是也事異若此文主人有事賓無事則曰辭此對文為)
(義若散文則通是以周禮司儀云主君郊勞交擯三辭車逆拜辱三揖三辭拜受是也)賓對(對荅也賓)
(主之辭未聞)主人坐取爵興適洗南面坐奠爵于篚下盥洗
已盥乃洗爵致潔敬也今文無奠(疏曰案鄉飲酒義云主人盥洗揚觶所以致潔也拜至拜洗拜受拜送所)
(以致敬也此止是致潔并言敬者鄭注兼拜至拜受而言耳)賓進東北面辭洗(必進東行)
示情(疏曰鄉射賓進東北面辭洗彼注云必進者方辭洗宜違其位也言東北面則位南於洗矣是其賓初)
(降立至于序南東鄉至於主人洗爵乃東行故此得北面辭洗也云示情者賓進前就主人示謙下主人之情)
(也)主人坐奠爵于篚興對賓復位當西序東面(言復位者明始)
降時位在此(疏曰上經奠爵于階前者主人未洗見賓降即奠爵故在階前奠爵此即至洗將洗爵見賓辭)
(故奠爵于篚興對故不同也)主人坐取爵沃洗者西北面(沃洗者主人之羣吏)
(疏曰下記主人之贊者注云贊佐也謂主人之屬佐助主人之禮事徹鼏沃盥設薦俎是也)卒洗主
人壹揖壹讓升俱升古文壹作一(疏曰鄉射云主人卒洗一揖一讓以賓升是俱升也上文)
(主人先升賓乃升者以初至之時賓客之道進宜難故主人升導之至此以辭讓訖故略威儀而俱升也)賓
拜洗主人坐奠爵遂拜降盥復盥為手坋汙(為于偽反坋步困反)疏曰言奠
(爵遂拜者因事曰遂凡賓主行事相報皆言答此不言答省文也)賓降主人辭賓對復
位當西序卒盥揖讓升賓西階上疑立(疑魚乙反後疑立皆放此)疑讀為疑然從於趙盾之疑疑正立自定之貌(盾徒本反)疏曰不言一揖一讓從上可知疑然以下公羊傳
(文然彼作仡然與此異也鄉射注云疑止也有矜莊之色)主人坐取爵實之賓之席
前西北面獻賓獻進也進酒於賓(疏曰賓在西階北面將就席受故西北面向其席也)賓
西階上拜主人少退(少退少辟)辟音避賓進受爵以復位主人
阼階上拜送爵賓少退復位復西階上位(疏曰以賓西階上疑立今見主人西北面)
(獻於已席前故賓進將於席前受之也案鄉射云賓進受爵于席前復位此文不具也)薦脯醢(薦進)
也進之者主人有司(疏曰案昏禮禮賓贊者薦脯醢周禮膳宰薦脯醢故知此亦非主人是有司也)賓
升席自西方升由下也升必中席(疏曰案曲禮云席南鄉北鄉以西方為上今升席自西方云)
(升由下者以賓統於主人以東方為上故以西方為升由下也)乃設折俎(折之設反牲體枝解節)
折在俎(疏曰凡解牲體之法有全蒸其豚解為二十一體體解即此折俎是也是以下有賓俎脊脅肩介俎)
(脊脅肫胳是體解也)主人阼階東疑立賓坐左執爵祭脯醢(坐坐於席)
祭脯醢者以右手(疏曰上文賓升席下文降席故知坐在席經云左執爵明祭用右手是以鄉射亦云右祭)
(脯醢)奠爵于薦西興右手取肺郤左手執本坐弗繚右絶
末以祭尚左手嚌之興加于俎繚音了嚌才計反(興起也肺離之本端厚大)
(者繚猶紾也大夫以上威儀多紾絶之尚左手者明垂紾之乃絶其末嚌嘗也)紾音軫上時掌反疏曰奠
(爵于薦右者為取肺奠之將舉故奠於右記云取俎進俎不坐是以取時奠爵興至加于俎又興也云肺離之)
(此是舉肺刲者本謂根本肺之大端北鄉飲酒大夫禮故云繚祭鄉射士禮云絶祭但云繚必兼絶言絶不得)
(兼繚也言大夫以上則天子諸侯亦繚絶兼有但禮篇亡無以知也周禮大祝辨九祭七曰絶祭八曰繚祭注)
(云繚祭以手從肺本循之至于末乃絶以祭絶祭不循其本直絶以祭二祭本同禮多者繚之禮略者絶則祭)
(之亦據此與鄉射而言也嚌至齒則嘗之也)坐挩手遂祭酒挩始兑反(挩拭也古文挩作)說(疏曰内則士佩之中有帨則賓客自有帨巾以拭手也)興席末坐啐酒(啐七内反)啐亦嘗也(疏曰席末席之尾也鄉飲酒義云於席末言是席之正非專為飲食也此所以貴禮而賤財也祭薦)
(祭酒嚌肺於席中唯啐酒於席末是賤財之義也云啐亦嘗者以前肺云嚌是至齒為嘗此酒云啐謂入口為)
(嘗)降席坐奠爵拜告旨執爵興主人阼階上荅拜(降席席西)
(也旨美也)賓西階上北面坐卒爵興坐奠爵遂拜執爵興主
人阼階上荅拜(卒盡也於此盡酒者明此席非專為飲食起)為于偽反疏曰非專為飲食
(鄉飲酒義文言遂拜者亦因奠爵不起因拜也但此席為賓賢能起故不在席盡爵於此西階上卒之然啐酒)
(於席末亦兼為飲食故以不專言之也)
右獻賓記獻用爵其他用觶觶之鼔反(爵尊不䙝用之)疏曰獻賓(介獻衆賓等皆用一升之爵至酬及旅酬之等皆用三升之觶以獻為初相敬故用爵以酬之等皆用為)
(相歡故用觶也)凡舉爵三作而不徒爵(謂獻賓獻大夫獻工皆有薦)疏曰徒空(也謂不空以爵獻之而已皆有薦脯醢)薦脯五挺橫祭于其上出自左房挺大頂反本亦作脡同(挺猶膱也鄉射禮曰祭半膱膱長尺有二寸左在東陽也陽主養房饌陳處也冠禮之饌脯醢南上曲禮曰以脯脩置者左朐右末)膱音職胊其于反疏曰横祭者於脯為横(於人為縮其挺有五通祭者六故鄉射記云薦脯用籩五膱祭半膱横于上膱長尺二寸則祭半膱者長六寸此脯不言長短者記文不具也引冠禮者欲見此房中之饌亦南上也引曲禮者欲見此脯設之皆橫於人前也)俎由東壁自西階升(亨狗既孰載之俎饌於東方)疏曰亨狗於東(方孰乃載之於俎饌陳於東壁恐由東階升故辨之云自西階升也)賓俎脊脅肩肺主
人俎脊脅臂肺介俎脊脅胳肺肺皆離皆右體進腠
胳音格一音各腠千豆反(凡牲前脛骨三肩臂臑也後脛骨二膊胳也尊者俎尊骨卑者俎卑骨祭統)
(曰凡為俎者以骨為主骨有貴賤凡前貴後賤離猶楏也腠理也進理謂前其本也今文胳作骼)脛戶
定反臑乃報反膊劉音純㨒苦圭反骼古白反(疏曰此序體賓用肩主人用臂介用胳其間有臑肫在)
(而介不用者蓋為大夫俎故此闕焉鄉射亦但記賓主之俎而不言介俎注云賓俎用肩主人用臂尊賓也若有尊者則俎其餘體是臑肫為大夫明矣大夫雖尊不奪賓主正禮故用體卑於主人與賓而尊於介也或有介俎肫胳不言者欲見用體無常若有一大夫即介用肫若有二大夫則介用胳故肫胳兩見亦是也云後脛骨二膊胳也者此皆如特牲少牢不取觳也云祭統者據祭祀歸俎之法北據飲酒生人)
(之禮引之者取一邊骨有貴賤之義以其賓用肩主人用臂介用胳前貴於後也)今按介俎脊脅胳肺(印本胳上有肫字然釋文無音疏又云有臑肫而介不用明本無此字也成都石經亦誤今據音疏刪去)以爵拜者不徒作(作起也言拜既爵者不徒起起必酢主人)疏曰拜受爵者有不酢(主人法故上經衆賓之長一人受爵而不酢主人故鄭知此是拜既爵也)坐卒爵者拜既爵立卒爵者不拜既爵(降殺各從其宜不使相錯唯工不從此禮)殺所界反(疏曰以工無目故不使立卒爵而坐卒爵雖坐卒爵而不拜既爵也)
賓降洗將酢主人(疏曰爾雅云酢報也前得主人之獻今將酌以報之故降洗而致潔敬也)主
人降亦從賓也降降立阼階東西面(疏曰下云主人復阼階東西面故知初降在此也)賓坐奠
爵興辭西階前也(疏曰鄉射云賓西階前東面坐奠爵興辭降此亦然也)主人對賓坐
取爵適洗南北面主人阼階東南面辭洗賓坐奠爵于
篚興對主人復阼階東西面賓東北面盥坐取爵卒洗
揖讓如初升主人拜洗賓答拜興降盥如主人禮賓實
爵主人之席前東南面酢主人主人阼階上拜賓少退
主人進受爵復位賓西階上拜送爵薦脯醢主人升席
自北方設折俎祭如賓禮(祭者祭薦俎及酒亦嚌啐疏曰鄉射賓盥訖將洗主人)
(乃辭洗禮之常也此將賓舉之故未盥而辭洗以重之也)今按此等恐或文有先後未必有此輕重之别也
(疏又曰云揖讓如初升者謂前主人卒洗一揖一讓升也云降盥如主人禮者謂如主人降盥禮則此賓降)
(主人亦降賓辭降主人對一與主人降辭已下同也云祭如賓禮者如上賓祭時坐左執爵右祭脯醢奠爵于)
(薦西興右手取肺郤左手執本坐弗繚右絶末以祭尚左手嚌之興加于俎坐挩手遂祭酒興席末坐啐酒故)
(云祭如賓禮云祭者祭薦俎及酒者薦謂脯醢俎即離肺也云亦嚌啐者亦嚌肺啐酒也)不告旨(酒已)
(物也)自席前適阼階上北面坐卒爵興坐奠爵遂拜執爵
興賓西階上答拜(自席前者啐酒席末因從北方降由便也)疏曰曲禮席東鄉西鄉以南
(方為上南鄉北鄉以西方為上凡升席必由下降由上今主人當降自南方以啐酒於席末遂因從席北頭降)
(又從北向南北面拜是由便也)主人坐奠爵于序端阼階上北面再拜
崇酒賓西階上答拜(東西牆謂之序崇充也言酒惡相充實)疏曰奠爵于序端者擬後
(酬賓訖取此爵以獻介也賓告旨甘主人之味故啐則拜之主人謝賓以酒惡相充實故飲訖乃拜)
右賓酢主人記主人介凡升席自北方降自南方
席南上升由下降由上由便(疏曰主人與介席南方為上故升由下降由上者便也)介爵酢
爵僎爵皆居右(三爵皆飲爵也介賓之輔也酢所以酢主人也遵謂鄉人為卿大夫來觀)
禮者酢或為作僎或為馴古文禮僎作遵(疏曰三人既不被優故爵並居右示為飲之按鄉飲酒介爵)
(及主人受酢之爵并僎爵皆不明奠置之所故記者於此明之)少儀
主人坐取觶于篚降洗賓降主人辭降賓不辭洗立當
西序東面觶之䜴反不辭洗者以其將自飲(疏曰酬酒先飲乃酬賓故云將自飲亦盥洗者禮)
(法宜潔故也主人辭應奠爵不言者文略也)卒洗揖讓升賓西階上疑立主
人實觶酬賓阼階上北面坐奠觶遂拜執觶興賓西階
上答拜酬勸酒也酬之言周忠信為周(疏曰賓疑立者待主人自飲故也主人將酬賓若不自先飲)
(是不忠信恐賓不飲示忠信之道故先自飲乃飲賓為酬也忠信為周國語文)坐祭遂飲卒觶
興坐奠觶遂拜執觶興賓西階上答拜主人降洗賓降
辭如獻禮升不拜洗不拜洗殺於獻殺所界反(疏曰辭如獻禮者主人辭賓降賓辭)
(主人為已洗爵此與獻賓時同)賓西階上立主人實觶賓之席前北面
賓西階上拜主人少退卒拜進坐奠觶于薦西(賓已拜主人奠)
(其觶)賓辭坐取觶復位主人阼階上拜送賓北面坐奠觶
于薦東復位(酬酒不舉君子不盡人之歡不竭人之忠以全交也)疏曰賓辭者鄉射二人舉觶
(于賓與大夫進坐奠于薦右賓與大夫辭坐受觶以興注云辭辭其坐奠觶鄉射注亦云辭主人復親酌已是)
(也)
右主人酬賓記凡奠者於左(不飲者不欲其妨疏曰謂主人酬賓之觶主人奠于薦右客不盡主人之歡奠之於左是不欲其妨後奠爵也)將舉於右(便也)疏(曰謂若下經一人舉觶為旅酬始二人舉觶為無算爵始皆奠于右是其將舉者於右以右舉之便也)
客爵居左其飲居右(客爵謂主人所酬賓之爵也以優賓耳賓不舉奠于薦東)是居左也(疏曰其飲居右者下經一人舉觶于賓賓奠觶于薦西至旅酬賓取薦西之觶以酬主人是)
(也少儀)
主人揖降賓降立于階西當序東面(主人將與介為禮賓謙不敢居堂上)
主人以介揖讓升拜如賓禮主人坐取爵于東序端降
洗介降主人辭降介辭洗如賓禮升不拜洗(介禮殺也)疏曰按
(上主人迎賓之時介與衆賓從入又主人與賓三揖至於階之時介與衆賓亦隨至西階下東面今此文云揖)
(讓升如賓禮則唯於升堂時相讓無庭中三揖之事矣升堂而云拜者謂拜至亦如賓矣云介禮殺也者謂不)
(拜洗是以鄉飲酒義云三讓以賓升拜至獻酬辭讓之節繁及介省矣是也)介西階上立(不言)
(疑者省文)主人實爵介之席前西南面獻介介西階上北面
拜主人少退介進北面受爵復位主人介右北面拜送
爵介少退(主人拜于介右降尊以就卑也今文無北面)疏曰云西南面獻介者以介席東面故邪
(向之也主人位在阼階今於獻介主人來在西階介右是介卑故降主人之尊就西階介之東北面拜也至旅)
(酬皆同階者禮殺故也)主人立于西階東薦脯醢介升席自北方
設折俎祭如賓禮不嚌肺不啐酒不告旨自南方降席
北面坐卒爵興坐奠爵遂拜執爵興主人介右答拜(不嚌)
啐下賓(疏曰云主人立于西階東者始獻介之時近西在介右今于設薦之時主人無事稍近東)右主人獻介
介降洗主人復阼階降辭如初如賓酢之時(疏曰云如初者如賓酢主人之)
(時介辭主人從已降主人辭介為已洗也)卒洗主人盥盥者當為介酌(疏曰此主人自飲而盥)
(者尊介也是以鄉射注云盥者雖將酌自飲尊大夫不敢䙝是其類也)介揖讓升授主人
爵于兩楹之間(就尊南授之介不自酌下賓酒者賓主共之)疏曰揖讓升者謂一揖一讓升
(也云授主人爵以爵授主人也知兩楹間是尊南者以上云尊于房戶間房戶間當兩楹之北也云下賓者以)
(賓親酌以酢主人此不自酌也鄉飲酒義云尊于房戶之間賓主共之)介西階上立主人
實爵酢于西階上介右坐奠爵遂拜執爵興介答拜主
人坐祭遂飲卒爵興坐奠爵遂拜執爵興介答拜主人
坐奠爵于西楹南介右再拜崇酒介答拜(奠爵西楹南以當獻衆賓)
(疏曰主人既受爵介無事故于西階上立知此奠爵為衆賓者按下文云主人揖升坐取爵于西楹下是也)
主人復阼階揖降介降立于賓南(疏曰向來主人與介行禮于西階上事訖)
(故復阼階揖讓降介降立于賓南者以將獻衆賓故介無事就賓南也)
右介酢主人
主人西南面三拜衆賓衆賓皆答壹拜(三拜一拜示徧不備禮也不升)
拜賤也徧音遍下同(疏曰主人在阼階下衆賓在賓介之南故西南向拜之衆賓各得主人一拜主人亦)
(徧得一拜是不備禮鄉射少牢有司徹皆有此文大夫尊故也士則答再拜故特牲云主人三拜衆賓衆賓答)
再拜鄭云衆賓再拜者士賤旅之得備禮是也(今按此疏云衆賓各得主人一拜主人亦徧得一拜鄉射疏)
(又云衆賓無問多少止為三拜是示徧也然則主人之拜衆賓不能一一拜之但為三拜以示徧而衆賓之長)
(者三人各答一拜也然經及注疏但言衆賓一拜而無三人之文未詳其說鄉射放此)主人揖升
坐取爵于西楹下降洗升實爵于西階上獻衆賓衆賓
之長升拜受者三人長丁丈反(長其老者言三人則衆賓多矣)疏曰云主人揖升者
(從三人為首一一揖之而升也云降洗升實爵者以下不更言洗則以下因此不復洗矣云西階上獻衆賓者)
(下别言衆賓之長三人則衆賓之中兼言堂下衆賓故鄭云衆賓多矣自三人已下於下便以次歴言之矣云)
(拜受者三人則堂下衆賓不拜受矣)主人拜送於衆賓右(疏曰約上文介右而知也)坐祭
立飲不拜既爵授主人爵降復位(既卒也卒爵不拜立飲立授賤者禮簡)
(疏曰賓賢能以賢者為賓其次為介不問長幼其三賓德劣于賓介則數年之長幼故此衆賓之長坐祭與賓)
(介同不拜既爵立飲立授則異賤故禮簡也)衆賓獻則不拜受爵坐祭立飲
次三人以下也不拜禮彌簡(疏曰此堂下衆賓又簡於三人也)每一人獻則薦諸其
席謂三人也(疏曰以其言席又下别言衆賓則此是三人也)衆賓辯有脯醢(辯音遍)亦每獻薦於其位位在下今文辯皆作遍(疏曰以其言堂下立侍不合有席故不言席而云位在下也不言)
(其數者鄉人有學識者皆來觀禮皆入飲酒之内是以鄉射云旅酬堂上辯卒受者興以旅在下者明衆賓在)
(堂下也)主人以爵降奠于篚(不復用也)
右主人獻衆賓記衆賓之長一人辭洗如賓禮(於三人之中復差有尊者餘二人雖為之洗不敢辭其下不洗)樂正與立者皆薦以齒與音預(謂其飲之次也尊樂正同於賓黨不言飲而言薦以明飲也既飲皆薦于其位樂正位西階東北面)主人之贊者西面北上不與與音預(贊佐也謂主人之屬佐助主人禮事徹鼏沃盥設薦俎者西面北上統于堂也與及也不及謂不獻酒)無算爵然後與(燕乃及之)
揖讓升賓厭介升介厭衆賓升衆賓序升即席(序次也即就也)
今文厭皆為揖(疏曰衆賓序升者謂三賓堂上有席者以年長為首以次即席也云今文厭皆為揖不從者)
(以賓相引以手不得為揖故也)一人洗升舉觶于賓(一人主人之吏發酒端曰舉)疏曰
(此一人舉觶為旅酬也云發酒端曰舉者從上至下徧飲訖又從上而起也)實觶西階上坐
奠觶遂拜執觶興賓席末答拜坐祭遂飲卒觶興坐奠
觶遂拜執觶興賓答拜降洗升實觶立于西階上賓拜
賓拜拜將受觶(疏曰云賓席末答拜者謂於席西南面非謂席上近西為末以其無席上拜法也已下賓拜)
(皆然)進坐奠觶于薦西賓辭坐受以興(舉觶不授下主人也言坐受者明行)
事相接若親受謙也(疏曰上獻賓皆親授而奠之今不親授是下主人鄉射注云不授賤不敢也若於人手)
(所授而已受之則名為受不於人取之不得言受今於地取之而言受者以主人奠之賓取之而無隔絶雖於)
(地若手受之也)舉觶者西階上拜送賓坐奠觶于其所(所薦西也)疏
(曰賓奠于其所者待作樂後立司正賓乃取此觶以酬主人以其將舉故且奠之於右也)舉觶者降
事已(疏曰案鄉射舉觶者降後有大夫此不言者大夫觀禮之人或來或否故不言也)右一人舉觶記樂作大夫不入後樂賢者(疏曰大夫入當一人舉觶之後未樂作之前以助主人樂賢若樂作之後則後於樂賢者故不入也)今按賓若有遵者其禮詳(見篇末及鄉射禮一人舉觶之後)
設席于堂廉東上(為工布席也側邊曰廉燕禮曰席工於西階上少東樂正先升北面此言)
樂正先升立于西階東則工席在階東(疏曰引燕禮者欲證此席為工又以此經云堂廉東上不言階東故)
(取燕禮及此下文以見樂正於西階東而立在工西則知工席更在階東北面可知也)工四人二
瑟瑟先相者二人皆左何瑟後首挎越内弦右手相(相息)
亮反何戶可反挎口孤反(四人大夫制也二瑟二人鼔瑟則二人歌也瑟先者將入序在前也相扶工也衆)
(賓之少者為之每工一人鄉射禮曰弟子相工如初入天子相工使視瞭者凡工瞽矇也故有扶之者師冕見)
(及階子曰階也及席子曰席也固相師之道後首者變于君也挎持也相瑟者則為之持瑟其相歌者徒相也)
越瑟下孔也内弦側擔之者(少申召反瞭音了瞽音古矇音蒙見賢遍反為于偽反擔丁甘反)疏曰此鄉
(大夫飲酒而云四人大射諸侯禮而云六人若然士當二人天子當八人為差次也工四人二人瑟相二人則)
(工二人歌雖不言相亦二人可知以空手無事故不言也天子相工使眡瞭為之者見周禮眡瞭職云凡樂事)
(相瞽是也鄭司農云無目眹謂之瞽有目眹而無見謂之矇有目無眸子謂之瞍燕禮云小臣左何瑟面鼔注)
(云燕尚樂可鼔者在前也此不面鼓是變於君也挎者瑟底有孔越以指深入謂之挎也徒空也無可荷空以)
(右手相側擔之者以左手於外側擔之使弦向内也)樂正先升立于西階東(正長也)
(疏曰案周禮有大司樂樂師天子之官此樂正者諸侯及大夫士之官當天子大司樂)工入升自
西階北面坐相者東面坐遂授瑟乃降(降立于西方近其事)近附近之近(疏曰鄉射云樂正適西方命弟子贊工遷樂故知西方是近其事也)工歌鹿鳴四牡
皇皇者華(三者皆小雅篇也鹿鳴君與臣下及四方之賓燕講道修政之樂歌也此采其已有旨酒)
(以召嘉賓嘉賓既來示我以善道又樂嘉賓有孔昭之明德可則傚也四牡君勞使臣之來樂歌也此采其勤)
(苦王事念將父母懷歸傷悲忠孝之至以勞賓也皇皇者華君遣使臣之樂歌也此采其更是勞苦自以為不)
及欲諮謀于賢知而以自光明也(傚戶孝反勞力報反使所吏反更音庚知音智)疏曰凡歌詩之法皆歌
(其類此時貢賢能擬為卿大夫或為君所燕食以鹿鳴詩也或為君出聘以皇皇者華詩也或使反為君勞來)
以四牡詩也故賓賢能而預歌此三篇使習之也(今按鹿鳴即謂今日燕飲之事所以導達主人之誠意而)
(美嘉賓之德也四牡言其去家而仕於朝辭親而從王事於此乎始也皇皇者華言其將為君使而賦政於外)
(也學記曰宵雅肄三官其始也正謂此也蓋此三詩先王所制以為燕飲之樂用之鄉人用之邦國各取其象)
(而歌之也)卒歌主人獻工工左瑟一人拜不興受爵主人阼
階上拜送爵一人工之長也凡工賤不為之洗(疏曰工之長者謂就四人之内為首者也案此)
(鄉飲酒及燕禮同是主懽心尚樂之事故有升歌笙間合樂及其獻工獻笙後間合不獻以前已得獻故不復)
(重獻鄉射主於射略於樂無笙間唯有合樂笙工並為至終總獻之大射亦主於射略於樂但不間歇不合樂)
(故有升歌鹿鳴三終主人獻工乃後下管新宫不復得獻此君禮異於鄉射也大射不略升歌而略笙間合者)
(二南是鄉大夫之正小雅是諸侯之正鄉射不略合樂而大射不略升歌者不可略其正也)薦脯醢
使人相祭(使人相者相其祭酒祭薦)工飲不拜既爵授主人爵(坐授之)
衆工則不拜受爵祭飲辯有脯醢不祭(祭飲獻酒重無不祭也今文辯)
為徧(疏曰衆工諸事皆不備尚祭飲則知得獻酒無有不祭故云獻酒重無不祭也其正酬亦祭至旅酬以)
(下則不祭故下記云凡旅不洗不洗者不祭鄭注云敬禮殺也不甚潔也)大師則為之洗賓
介降主人辭降工不辭洗大音泰為于偽反(大夫若君賜之樂謂之太師則為之)
(洗尊之也賓介降從主人也工大師也上既言獻工矣乃言大師者大師或瑟或歌也其獻之瑟則先歌則後)
(疏曰天子諸侯有常官則有大師也大夫則無常官若君賜之樂并樂人與之則亦謂之大師賓介降鄉射)
(注云大夫不降尊也此禮雖有大夫亦不降可知也)笙入堂下磬南北面立樂南
陔白華華黍陔古才反(笙吹笙者也以笙吹此詩以為樂也南陔白華華黍小雅篇也今亡其)
(義未聞昔周之興也周公制禮作樂采時世之詩以為樂歌所以通情相風切也其有此篇明矣後世衰微幽)
(厲尤甚禮樂之書稍稍廢棄孔子曰吾自衞反魯然後樂正雅頌各得其所謂當時在者而復重雜亂者也惡)
(能存其亡者乎且正考父校商之名頌十二篇于周大師歸以祀其先王至孔子二百年之間五篇而已此其)
信也(相如字風方鳳反重直用反父音甫)主人獻之于西階上一人拜盡
階不升堂受爵主人拜送爵階前坐祭立飲不拜既爵
升授主人爵(一人笙之長者也笙三人和一人凡四人鄉射禮曰笙一人拜于下)和胡臥反
(疏曰案鄉射記云三笙一和而成聲注三人吹笙一人吹和凡四人爾雅曰笙小者謂之和是也獻工之時拜)
(送在西階東以工在階東故也此拜送笙之時在西階上以其笙在階下故不同也)衆笙則不拜
受爵坐祭立飲辯有脯醢不祭(亦受爵于西階上薦之皆於其位磬南今文辯)
為徧(疏曰磬南者依前笙入立于磬南之處也)乃間歌魚麗笙由庚歌南有
嘉魚笙崇丘歌南山有臺笙由儀(間間厠之間麗力知反本或作離)間代
(也謂一歌則一吹六者皆小雅篇也魚麗言太平年豐物多也此采其物多酒旨所以優賓也南有嘉魚言太)
(平君子有酒樂與賢者共之也此采其能以禮下賢者賢者纍蔓而歸之與之燕樂也南山有臺言太平之治)
(以賢者為本此采其愛友賢者為邦家之基民之父母既欲其身之夀考又欲其名德之長也由庚崇丘由儀)
今亡其義未聞(纍力追反蔓音萬樂音洛治直吏反長如字)劉敞云此三篇皆笙詩也小序云有其義而
(亡其辭亡謂本無非亡逸之亡也鄉飲酒禮鼔瑟而歌鹿鳴四牡皇皇者華然後笙入堂下磬南北面立樂南)
(陔白華華黍燕禮亦鼔瑟歌鹿鳴四牡皇皇者華然後笙入立于縣中奏南陔白華華黍南陔以下今無以考)
(其名篇之義然曰笙曰樂曰奏而不言歌則有聲而無詞明矣下由庚崇丘由儀倣此)今按小序於此六笙
(詩皆著其義蓋序者以意言之今鄭此注云其義未聞則亦不敢信其說矣)疏曰此一經堂下吹笙堂上升
(歌間代而作故謂之乃間也又云謂一歌則一吹者謂堂上歌魚麗終堂下笙中吹由庚續之以下皆然)乃
合樂周南關雎葛覃卷耳召南鵲巢采蘩采蘋(雎七徐反覃大)
南反卷九轉反召音邵注同蘋毗人反(合樂謂歌樂與衆聲俱作周南召南國風篇也王后國君夫人房中)
(之樂歌也關雎言后妃之德葛覃言后妃之職卷耳言后妃之志鵲巢言國君夫人之德采蘩言國君夫人不)
(失職采蘋言卿大夫之妻能循其法度昔太玉王季居于岐山之陽躬行召南之教以興王業及文王而行周)
(南之教以受命大雅云刑于寡妻至于兄弟以御于家邦謂此也其始一國耳文王作邑于豐以故地為卿士)
(之采地乃分為二國周周公所食召召公所食於時文王三分天下有其二德化被于南土是以其詩有仁賢)
(之風者屬之召南馬有聖人之風者屬之周南焉夫婦之道生民之本王政之端此六篇者其教之原也故國)
(君與其臣下及四方之賓燕用之合樂也鄉樂者風也小雅為諸侯之樂大雅頌為天子之樂鄉飲酒升歌小)
(雅禮盛者可以進取也燕合鄉樂禮輕者可以逮下也春秋傳曰肆夏繁遏渠天子所以享元侯也文王大明)
(緜兩君相見之樂也然則諸侯相與燕升歌太雅合小雅天子與次國小國之君燕亦如之與大國之君燕升)
歌頌合大雅其笙間之篇未聞(妃芳非反岐其宜反采地之采七代反被皮義反夏戶雅反遏於葛反)疏
(曰歌樂衆聲俱作者謂堂上有歌瑟堂下有笙磬合奏此詩也燕禮記云有房中之樂注云弦歌周南召南之)
(詩而不用鍾磬之節謂之房中者后夫人之所諷誦以事其名子是也亦有用鐘鼓奏之者諸侯卿大夫燕饗)
(亦得用之故用鐘鼓婦人用之乃不用鐘鼓則謂之房中之樂也后妃夫人同是文王之化召南是文王未受)
(命已前之事諸侯之禮故稱夫人周南是文王受命稱王之後天子之禮故稱后也云國君與其臣下賓客燕)
(之合樂者據燕禮而言也云鄉樂者亦據燕禮記云遂合鄉樂者也云小雅則升歌鹿鳴之等是也云大雅頌)
(肆夏繁遏渠之等是也此須飲酒為饗禮升歌鹿鳴進取諸侯之樂饗禮盛也燕合鄉樂以燕禮輕故可以逮)
(下也鄭君據儀禮上下而言其實饗燕同樂知者穆叔如晉晉侯享之歌鹿鳴之三是與燕禮同樂也若然小)
(雅云饗或進取燕可以逮下者饗亦逮下也穆叔對曰三夏天子所以享元侯也文王兩君相見之樂也鹿鳴)
(所以嘉寡君也敢不拜嘉引之者證肆夏繁遏渠是頌謂天子之樂歌案鐘師杜子春注引吕叔玉云肆夏時)
(邁也繁遏執競也渠思文也鄭君不從以為詩篇名頌之族類也此歌之大者載在樂章樂崩亦從而亡之是)
以頌不能具也(今按二南之分注疏說皆未安唯程子曰以周公主内治故以畿内之詩言文王太姒之化)
(者屬之周南以召公掌諸侯故以畿外之詩言列國諸侯大夫之室家被文王太姒之化而成德者屬之召南)
(此為得之謂之南者言其化自岐雍之間被于江漢之域自北而南也詩曰以雅以南即謂此也)工告
于樂正曰正歌備樂正告于賓乃降(樂正降者以正歌備無事也降立西)
階東北面(疏曰以其上堂時在西階之東北面知降堂下亦然在笙磬之西亦得監堂下之樂知位在此也)右樂賓記磬階間縮霤北面鼔之(縮所六反霤力又反)縮從也(霤以東西為從鼔猶擊也大夫而特縣方賓鄉人之賢者從士禮也射則磬在東古文縮為蹙)從子容
反縣音玄蹙子六反(疏曰鄭知此是諸侯之卿大夫者案春官小胥掌樂縣之法而云凡縣鐘磬半為)
(堵全為肆注云鐘磬者編縣二八十六枚而在一虡謂之堵鐘一堵磬一堵謂之肆半之者謂諸侯之卿大夫士也諸侯之卿大夫半天子之卿大夫西縣鐘東縣磬士半天子之士縣磬而已今此下唯縣磬而無鐘蓋賓鄉人之賢者又從士禮也若天子鄉大夫賓賢雖從士禮亦鐘磬俱有矣)今按此所引春官(注文則全為肆者天子之卿大夫判縣二肆鐘磬各二堵也士特縣一肆鐘磬各一堵也半之者諸侯之卿大夫半天子之卿大夫判縣一肆西鐘東磬各一堵也士則縣磬一堵而已射則磬在東者據鄉射而言避射位故在東與此階間異也)獻工與笙取爵于上篚既獻奠于下篚(明其異器敬也如是則獻大夫亦然上篚三爵)疏曰上篚三爵者獻賓獻介獻堂上堂下衆(賓訖降奠于篚是其上篚一爵也獻工與笙既獻奠于下篚是上篚二爵也又鄉射禮云主人以爵降洗)
(獻大夫此篇亦有大夫故知上篚有三爵也)其笙則獻諸西階上(謂主人拜送爵也於工拜于阼階上者以其坐于西階東也古文無上)疏曰上經主人獻笙于西階上此記人又言之(為拜送爵而言也)
主人降席自南方不由北方由便(疏曰主人之席南上升由下降由上是其常而言由便)
(者解禮所以升由下降由上者是由便也)側降賓介不從(疏曰側特也賓介不從故言側以方燕禮殺)
(故也)作相為司正司正禮辭許諾主人拜司正答拜(相息亮反)
(作使也禮樂之正既成將留賓為有解惰立司正以監之拜拜其許)為于偽反解古賣反惰徒臥反監古銜反(疏曰上經云一相迎于門外今將燕使為司正監察賓主之事也主人與賓行獻酢之禮畢是禮成也)
(升歌笙間合樂三終是樂成也故鄭總言禮樂之正既成也)主人升復席
右立司正
司正洗觶升自西階阼階上北面受命于主人主人曰
請安于賓司正告于賓賓禮辭許(為賓欲去留之告賓於西階)疏曰鄉射
(云司正升自西階由楹内適阼階上此不言由楹内者省文也鄉射又云司正西階上請安于賓)司正
告于主人主人阼階上再拜賓西階上答拜司正立于
楹間以相拜皆揖復席(再拜拜賓許也司正既以賓許告主人遂立楹間以相拜賓主)
人既拜揖就席(疏曰凡相拜者當在賓主拜前今在賓拜下者以經云司正告于主人因即拜賓賓即答拜)
(文理切不得先言相拜故退之在下也鄉射云司正告于主人遂立楹間以相拜主人阼階上再拜賓西階上)
(答再拜是其相拜左前也)司正實觶降自西階階間北面坐奠觶退
共少立共九勇反注同(階間北面東西節也其南北當中庭共拱手也少立自正慎其位也已帥而)正孰敢不正燕禮曰右還北面(疏云階間謂兩階之間東西等也鄉射云司正中庭北面坐奠觶自正慎其)
(位欲令賓主亦皆正慎其位也燕禮曰司正降自西階右還北面取不背其君此亦當右還北面取不背大夫)
(也)坐取觶不祭遂飲卒觶興坐奠觶遂拜執觶興洗北
面坐奠觶于其所退立于觶南(洗觶奠之示潔敬立於其南以察衆)疏曰鄉
(射大射皆直云取觶洗南面反奠於其所不云盥此經本有盥者誤今刪去)
右司正舉觶記司正既舉觶而薦諸其位(司正主人之屬)
也無獻因其舉觶而薦之(疏曰記又云主人之贄者西面北上不與無算爵然後與是無獻也)
賓北面坐取俎西之觶阼階上北面酬主人主人降席
立于賓東(初起旅酬也凡旅酬者少長以齒終於沃盥者皆弟長而無遺矣)長丁丈反弟大計反(疏曰云取俎西之觶者謂前一人舉觶奠于薦右今為旅酬而舉之前主人酬賓奠于薦東者不舉故言俎)
(西以别之云主人降席不云自南方北方者下記云主人介凡升席自北方降席自南方指此文也記云主人)
(之贊者西面北上不與與及也不及謂不及獻酒也言不及獻酒則旅酬亦不與矣旅酬所以酬正獻也記又)
(云無算爵然後與此旅酬得終於沃洗者鄭解酬之大法故連引無算爵旅酬而言終沃洗也其實此時未及)
(沃洗也)賓坐奠觶遂拜執觶興主人答拜不祭立飲不拜
卒觶不洗實觶東南面授主人(賓立飲卒觶因更酌以鄉主人將授)鄉許亮
(反)主人阼階上拜賓少退主人受觶賓拜送于主人之
西旅酬同階禮殺(疏曰正酬時不同階今同階故云禮殺也)賓揖復席(酬主人訖)主人
西階上酬介介降席自南方立于主人之西如賓酬主
人之禮主人揖復席(其酌實觶西南面授介自此以下旅酬酌者亦如之)疏曰知西南
(面授介者案賓酬主人時於阼階上東南面向之則知此主人酬介于西階上西南面可知云自此以下旅酬)
(酌者亦如之者謂亦如主人酬介其酬酌介實觶西南面授之以其旅酬皆西階上故也)今按賓主介相酬
(初皆北面但實觶之後授觶之時賓介則東南面授主人主人則西南面授介已受之後即授者又還北面之)
(位賓介則拜送于主人之西主人則拜送于介之東皆北面也故下文受介酬者得由其東亦既受乃還北面)
(拜送也)司正升相旅曰某子受酬受酬者降席(相息亮反下注升相)
同(旅序也於是介酬衆賓衆賓又以次序相酬某者衆賓姓也同姓則以伯仲别之又同則以其字别之)别彼列反(疏曰上文作相為司正為有懈惰立司正以監之今以賓主及介旅酬不監之至衆賓乃監者以)
(其主人與賓介習禮已久又各一位不嫌失禮至於衆賓或不久習禮又同在一位恐其失禮故須監之也)
司正退立于序端東南(辟受酬者又便其贊上贊下也始升相西階西北面)辟音避(疏曰司正初時在堂上西階西北面命受酬者訖退立于西序端東面者一則案此下文衆受酬者受自左)
(即是司正立處故須辟之二則東而時贊上贊下便也云始升相西階西北面者雖無正文以衆賓之席在賓)
(西南面介酬在西階上司正升相旅當在西階西北面命賓故知位如此也)受酬者自介右
由介東也尊介使不失故位(疏曰北面以東為右故鄭玄云由介東也凡授受之法者授由其右受由其左)
(即下文衆授酬者是也此受介酬者應自介左而自介右者介位在西故云尊介使不失故位也)衆受
酬者受自左(後將受酬者皆由西變於介也今文無衆酬者)疏曰言衆受酬者謂上衆賓之内
(為首者一人自介右受之自第二以下并堂下衆賓皆自左受之言變於介者即是授受之常法也)拜興
飲皆如賓酬主人之禮(嫌賓以下異也)辯卒受者以觶降坐奠
于篚(辯辯衆賓之在下者鄉射禮曰辯遂酬在下者皆升受酬于西階上)疏曰引鄉射者經直言辯文
(不具故引以證也)司正降復位觶南之位(疏曰以相旅畢堂上無事故降復觶南之位)右旅酬記凡旅不洗敬禮殺也(疏曰案一人二人舉觶皆為旅始不可不自潔故洗自此以後旅酬皆不洗也)不洗者不祭(不甚潔也)既旅士不入
後正禮也既旅則將燕矣(疏曰旅謂旅酬所酬獻皆拜受故云正禮既旅之後無算爵行燕飲之法非)
(正禮故士不入後正禮故也)
使二人舉觶于賓介洗升實觶于西階上皆坐奠觶遂
拜執觶興賓介席末答拜皆坐祭遂飲卒觶興坐奠觶
遂拜執觶興賓介席末答拜(二人亦主人之吏若有大夫則舉觶于賓與大夫燕)
禮曰媵爵者立于洗南西面北上序進盥洗(媵以證反)疏曰云賓介席末答拜者賓於席西南面答拜介
(于席南東面答云若有大夫則舉觶于賓與大夫者以其大夫尊于介故也)逆降洗升實觶
皆立于西階上賓介皆拜於席末拜(疏曰賓在席西南面介在席南東面以其俱)
(是答拜故同前席末拜也)皆進薦西奠之賓辭坐取觶以興介則薦
南奠之介坐受以興退皆拜送降賓介奠于其所(賓言取介)
言受尊卑異文今文曰賓受(疏曰一人之賓所奠觶于席西一人之介所奠觶于薦南又云尊者得卑者物)
(言取是以家語云定公假馬於季氏孔子曰君於臣有取無假故賓尊言取介卑言受也)
右二人舉觶
司正升自西階受命于主人主人曰請坐于賓賓辭以
俎(至此盛禮俱成酒清肴乾賓主百拜強有力者猶倦焉張而不弛弛而不張非文武之道請坐者將以賓)
燕也俎者肴之貴者辭之者不敢以禮殺當貴者(弛式氏反)疏曰鄉射司正升自西階阼階上受命于主
(人適西階上北面請坐于賓亦是使司正傳語于賓也又云自此以上皆立行禮人皆勞倦故請坐于賓也云)
(俎者肴之貴者謂骨體貴而肉賤也自旅以前立行禮是盛自此後無算爵坐以禮謂之殺故今將坐辭以俎)
(不敢以禮殺當貴者按燕禮司正奠觶于中庭請徹俎而坐此禮司正監旅訖二人舉觶後將行無算爵始請)
(坐于賓燕禮司正之前云二人致爵三舉旅得爵多故司正奠時即坐燕此禮由來未行旅酬故使二人舉觶)
(徹爼後乃坐也)主人請徹俎賓許(亦司正傳請告之)傳大專反司正降階前
命弟子俟徹俎(西階前也弟子賓之少者俎者主人之吏設之使弟子俟徹者明徹俎賓之義)
少申召反(疏曰賓敬主人而使弟子徹俎故云賓之義也)司正升立于席端(待事)疏
(曰司正已命即升立于席端弟子仍未徹俎故云待事也)賓降席北面主人降席阼
階上北面介降席西階上北面遵者降席席東南面(皆立)
(相須徹俎也遵者謂此鄉之人仕至大夫者也今來助主人樂賓主人所榮而遵法者也因以為名或有無來)
不來用時事耳今文遵為僎或為全(疏曰皆立者將取俎以授人遵不北面者以其尊故席東南面向主人須)
(待也待受俎之人至一時徹而授之也下文云賓若有遵言若者不定之辭故知或有或無來與不來事在常)
(時故云用時事耳)賓取俎還授司正司正以降賓從之主人取
俎還授弟子弟子以降自西階主人降自阼階介取俎
還授弟子弟子以降介從之若有諸公大夫則使人受
俎如賓禮衆賓皆降(取俎者皆鄉其席既授弟子皆降復初入之位)疏曰下云揖讓如
(初升故知此降時亦復初入之位位在東階西階相讓也)
右徹俎記徹俎賓介遵者之俎受者以降遂出授從者從才用反闕送之(疏曰以上文無出之文故記之)主人之俎以東(藏於)
東方(疏曰以上文不言以東故記人辨之)
說屨揖讓如初升坐說吐活反(說屨者為安燕當坐也必說于下者屨賤不空居堂說)
屨主人先左賓先右今文說為稅(疏曰云初升坐者謂賓主初入揖讓而升堂也凡堂上行禮之法立行禮)
(不說屨坐則說屨屨空則不宜陳于側故降說屨然後升坐也曲禮云上於東階則先右足上於西階則先左)
(足鄭注云近于相鄉敬也玉藻著屨之法坐左納右坐右納左今說之亦北面鄉階主人先坐左賓先坐右亦)
(取近于相鄉敬之義也)乃羞(羞進也所進者狗胾醢也鄉設骨體所以致敬也今進羞所以盡愛也敬)
之愛之所以厚賢也(胾壯吏反鄉許亮反作曏同疏曰知所進者狗胾醢者案下記云其牲狗禮記又云)
(薦羞不踰牲則所羞者狗胾也但醢是舊作之牲諸經又不見以狗作醢則胾必狗也醢則當兼有餘牲也骨)
(體貴人不食故云致敬胾醢賤人所食故云盡愛也)無算爵(算數也賓主燕飲爵行無數醉而止也鄉)
(射禮曰使二人舉觶于賓與大夫又曰執觶者洗升實觶反奠于賓與大夫皆是)疏曰引鄉射禮者此無算
(爵從首至末更從上至下唯醉乃止)無算樂(燕樂亦無數或間或合盡歡而止也春秋襄二十九年吳)
公子扎來聘請觀于周樂此國君之無算(札壯八切)疏曰上升歌笙問合樂皆三終言有數此即無也或
(間如上間歌用小雅也或合用二南也或用其一不並用也引春秋者彼是國君禮此是大夫禮見其異也但)
(無算之樂還依尊卑用之案春秋為季札所歌大惟與頌者但季札請觀周樂魯為之盡陳又魯周公之後歌)
(樂得與元侯同故無算之樂雅頌並作也)
右燕
賓出奏陔(陔陔夏也陔之言戒也終日燕飲酒罷以陔為節明無失禮也周禮鐘師以鍾鼔奏九夏)
(是奏陔夏則有鐘鼔矣鐘鼔者天子諸侯備用之大夫士鼔而已蓋建於阼階之西南鼔鄉射禮曰賓興樂正)
命奏陔賓降及階陔作賓出衆賓皆出(罷皮賣反劉音皮)疏曰鍾師云凡樂事以鐘鼔奏九夏王夏肆夏
(昭夏納夏章夏齊夏族夏裓夏驁夏杜子春云王出入奏王夏尸出入奏肆夏牲出入奏昭夏四方賓來奏納)
(夏臣有功奏章夏夫人祭奏齊夏族人侍奏族夏客醉而出奏陔夏公出入奏驁夏言以鐘鼔者庭中先擊鐘)
(却擊鼔而奏此九夏鐘師天子禮有鐘鼔大射諸侯禮亦具有鐘鼔鄉射云不鼔不釋明無鐘可知此且論鐘)
(鼔若用九夏則尊卑不同天子則九夏俱作諸侯則不用王夏得奏其肆夏以下大夫以下據此文用陔夏其)
(餘無文大射建鼓在阼階西南鼔此無正文故云蓋彼注云鼔不在東縣南為君也此鄉大夫無東縣直有一)
(鼔而已故縣在阼階之西南鄉主人也)主人送于門外再拜(門東西面拜也賓介不答)
拜禮有終也(疏曰主人迎賓之時門東西面拜今送賓還依此位立也于迎賓介時賓介答拜今送賓主人)
(再拜若賓介答拜是行禮無終畢故賓介不答是禮有終也不言衆賓者迎送俱不拜故不言也)
右賓出記樂正命奏陔賓出至于階陔作(疏曰賓降自西階恐賓醉失禮故至階奏之)
賓若有遵者諸公大夫則既一人舉觶乃入(不干主人正禮也遵)
(者諸公大夫也謂之賓者同從外來耳大國有孤四命謂之公)疏曰正禮謂賓主獻酢是也是以一人舉觶
(為旅酬始乃入若然即是作樂前入而於此篇末乃言之者以其無常或來或不來故於後言之也孤只一人)
(而言諸者案鄭注燕禮云容牧下三監案王制云天子使其大夫監於方伯之國國三人是殷法周公因而不)
(改故云容也云大國有孤四命者周禮典命文謂之公者若天子有三公也)席于賓東公三
重大夫再重重直龍反(席此二者於賓東尊之不與鄉人齒也天子之國三命者不齒於諸侯)
(之國爵為大夫則不齒矣不言遵者遵者亦卿大夫疏曰賓在戶牖之間酒尊又在戶東席此二者又在酒)
(尊之東但繼賓而言耳鄉人謂衆賓之席在賓西故云不與鄉人齒案上注云此篇無正齒位之事謂無黨正)
(飲酒之法此言齒者謂士已上來觀禮乃有齒法云天子之國三命者不齒者周禮黨正職文鄭引之為證者)
(欲見此篇之禮與天子鄉飲酒三命不齒同也云諸侯之國爵為大夫則不齒矣者以此篇及鄉射皆云若有)
(大夫不辨命數故知爵為大夫即不齒也黨正又云一命齒于鄉里再命齒于父族三命不齒不齒者特為位)
(不在父兄行列中一命齒于鄉里者公侯伯之士一命與堂下鄉人齒以其士立堂下故也子男之士不命與)
(一命之士同齒于階下子男之大夫一命坐于上與六十已上齒于堂再命齒于父族者謂子男之卿與公侯)
(伯之大夫以父族為賓則與之齒異姓為賓則不與之齒席于尊束三命不齒者謂公侯伯之卿雖父族為賓)
(亦不與之齒席于尊東也云不言遵者亦卿大夫者案上文賓若有遵者即諸公大夫也)公如大夫
入主人降賓介降衆賓皆降復初位主人迎揖讓升公
升如賓禮辭一席使一人去之(如音若出注去起吕反下同)如讀若今之若主人迎之于門内也辭一席謙自同于大夫(疏曰以不言主人出故知迎于門内也)今按如讀若今之若
(但謂如字讀之似今人所用之若字耳無他義也疏說迂今不取)大夫則如介禮有諸
公則辭加席委于席端主人不徹無諸公則大夫辭加
席主人對不去加席加席上席也大夫席再重(疏曰云大夫則如介禮者以其公如賓)
(故大夫則如介禮主人迎賓賓厭介此公與大夫同入公亦厭大夫故云大夫如介禮云有諸公則辭加席委)
(于席端主人不徹者大夫再重是其正大夫以公在故謙委加席于席端主人不徹也)
右遵入記若有諸公則大夫於主人之北西面(其西)
面者北上統於公(疏曰若無諸公則大夫南面西上統於賓也)
明日賓鄉服以拜賜(拜賜謝恩惠鄉服昨日與鄉大夫飲酒之朝服也不言朝服未服以)
朝也今文曰賓服鄉服朝直遥反下皆同(疏曰鄭知鄉服是朝服者記云朝服而謀賓介是也此賓言鄉)
(服其鄉射賓言朝服不同者按鄉射以公士為賓謂在朝著朝服是其常此賓是鄉人子弟未仕雖著朝服仍)
以鄉服言之故也(今按注云今文曰賓服鄉服明古經文無服今有之衍文也今刪去)主人如賓
服以拜辱(拜賓復自屈辱也鄉射禮曰賓朝服以拜賜于門外主人不見如賓服遂從之拜辱于門)
外乃退復扶又反(疏曰此文不具故引鄕射以為證明彼此賓主皆不相見造門外拜謝而已)右拜禮
主人釋服釋朝服更服玄端也古文釋作舍(疏曰昨日正行賓舉飲酒之禮相尊敬故朝服此乃)
(燕私輕故玄端也)乃息司正(息勞也勞賜昨日贊執事者獨云司正司正庭長也)勞力報反長丁丈反(疏曰司正是庭長故獨言之也)無介(勞禮略也司正為賓)不殺(殺所八反市買若因所)有可也不殺則無俎(疏曰市買無正文鄭以意言之又殺則俎以盛骨體既言不殺故知無俎也)薦脯
醢羞同也(疏曰與正行飲酒同)羞唯所有在有何物(疏曰上文正行飲酒之時用狗胾今不)
(殺故言在有何物雜物皆是也)徵唯所欲徵召也(疏曰昨日正行飲酒不得喚親友故今禮食之)
(餘可别召知友也)以告于先生君子可也(告請也先生不以筋力為禮於是可以來)
君子國中有盛德者可者召不召唯所欲(筋居懃反)疏曰先生老人教學者君子則曲禮博聞強識敦善
(行而不殆者也云可者召不召唯所欲者上文云徵唯所欲上下相成解也)賓介不與(與音預)
禮瀆則䙝古文與為預(疏曰賓介昨日正行禮今又召之則是數數則瀆瀆則不敬)鄉樂唯欲
(鄉樂周南召南六篇之中唯所欲作不從次也不歌鹿鳴魚麗者辟國君也)疏曰二南為鄉大夫之樂小雅
(為諸侯之樂上正行飲酒歌小雅今燕不歌鹿鳴魚麗是避國君也)
右息司正
鄉禮三之下
鄉飲酒義
孔子曰吾觀於鄉而知王道之易易也(易易皆以䜴反)鄉鄉飲酒也
(易易謂教化之本尊賢尚齒而已)主人親速賓及介而衆賓自從之至
于門外主人拜賓及介而衆賓自入貴賤之義别矣(别彼)
列反(速謂即家召之别猶明也)三揖至于階三讓以賓升拜至獻酬
辭讓之節繁及介省矣至于衆賓升受坐祭立飲不酢
而降隆殺之義辨矣省所領切酢音昨殺色界反(繁猶盛也小減曰省辨猶别也尊者)
禮隆卑者禮殺尊卑别也(吕大臨曰禮主乎别節文雖繁而不可亂也因親疎長幼貴賤之差等以為屈伸)
(隆殺之節文明辨密察然後盡乎制禮之意矣尊無二王非獨為君臣言之國之所尊君也雖父不得抗之家)
(之所尊父也雖母不得抗之羣居五人長者必異席則羣居所有尊也喪制燕飲皆有賓有衆賓則賓亦有尊)
(也故飲酒之禮賓介與衆賓送迎之節有等所以别貴賤也賓介與衆賓異矣及三揖三讓拜至獻酬辭讓之)
(節則賓與介又有等矣故介之升也不三揖三讓不拜洗主人不之阼階拜送不嚌肺不啐酒不告旨不自酌)
(酢授主人不舉酬省於賓可知矣及衆賓則升受坐祭立飲不酢其拜受者衆賓之長三人餘則不拜省於介)
(又可知矣於一等之中寖有省焉乃所以辨隆殺也)工入升歌三終主人獻之笙
入三終主人獻之間歌三終合樂三終工告樂備遂出
一人揚觶乃立司正焉知其能和樂而不流也(笙音生間間厠)
之間合如字徐音閤和樂之樂音洛(工謂樂正也樂正既告備而降言遂出者自此至去不復升也流猶失)
(禮也立司正以正禮則禮不失可知一人或為二人復扶又反)疏曰工入升歌三終者謂升堂歌鹿鳴四
(牡皇皇者華每一篇而一終也笙入三終者謂吹笙之人入於堂下奏南陔白華華黍每一篇一終也兩言主)
(人獻之者謂獻工及笙人也間歌三終者間代也謂堂上與堂下更代而作也堂上人先歌魚麗則堂下笙由)
(庚此為一終又堂上歌南有嘉魚則堂下笙崇丘此為二終也又堂上歌南山有臺則堂下笙由儀此為三終)
(也合樂三終者謂堂上下歌瑟及笙並作也若工歌關雎則笙吹鵲巢合之若工歌葛覃則笙吹采蘩合之若)
工歌卷耳則笙吹采蘋合之(今按合樂孔疏非是當從上篇賈疏之說謂堂上歌瑟堂下笙磬合奏此六詩)
(也言三終者二南各三終也)賓酬主人主人酬介介酬衆賓少長以
齒終於沃洗者焉知其能弟長而無遺矣(少詩召反沃於木反弟音)
悌遺猶脱也忘也脱徒活反又音奪(疏曰齒以次相旅至於執掌盥洗之人以水沃盥洗爵者皆預酬)
(酒之限此經雖據旅酬之時其終於沃洗是無算爵之節也禮見上篇弟少也言少之與長皆被恩澤而無遺)
棄也(今按弟悌也敬順之意言能使少者皆承順以事長者而無所遺棄也)降說屨升坐脩
爵無數飲酒之節朝不廢朝莫不廢夕賓出主人拜送
節文終遂焉知其能安燕而不亂也(說吐活反廢朝之朝直遥反注朝夕)
既朝同莫音暮(朝夕朝暮聽事也不廢之者既朝乃飲先夕則罷其正也終遂猶充備也)先悉薦反疏
(曰降說屨升坐者此謂無算爵之初也以前皆立而行禮未徹俎故未說屨至此徹俎之後乃說屨升堂坐也)
(脩爵無數者謂無算爵也熊氏云脩謂行也朝不廢朝莫不廢夕此謂鄉飲酒之禮若黨正飲酒一國若狂無)
(不醉也終謂竟也遂謂申也言制至飲畢主人備禮拜而送賓節制文章終竟申遂不有闕少也)貴賤
明隆殺辨和樂而不流弟長而無遺安燕而不亂此五
行者足以正身安國矣彼國安而天下安故曰吾觀於
鄉而知王道之易易也行下孟反(吕大臨曰禮之所尊尊其義也其文則擯相習之)
(其義則君子知之修其文達其義然後可以化民成俗也貴賤明隆殺辨和樂而不流弟長而無遺安燕而不)
(亂此五者皆見于飲酒之禮而足以化民成俗矣故曰吾觀於鄉而知王道之易易者所以甚言其易也有貴)
(賤隆殺之義則有别矣有别有禮也和樂而不流燕安而不亂則有節矣有節義也弟長而無遺則均均則仁)
(矣仁義且有禮行乎一鄉達乎一國所謂正身安國矣舉斯術也達之於天下則天下安矣故由一鄉而知王)
(道可行於天下此禮是也)鄉飲酒之義主人拜迎賓于庠門之外
入三揖而后至階三讓而后升所以致尊讓也(庠音詳)庠鄉學也州黨曰序(疏曰此謂鄉大夫故迎賓于庠門外若州長黨正則於序門外也州長職云春秋射于州序)
(黨正云屬民飲酒于序是州黨曰序有室謂之庠無室謂之序鄉學為庠州黨為序學記云黨有庠者謂鄉人)
(在州黨但於鄉之庠學不别立也)盥洗揚觶所以致絜也(盥音管觶之跂反絜音結)
揚舉也今禮皆作騰(疏曰盥洗謂獻賓時以水盥手而洗爵也揚觶謂酬賓時亦盥手而洗觶也)拜
至拜洗拜受拜送拜既所以致敬也(拜至謂始升時拜拜賓至)疏曰拜
(至者謂賓與主人升堂之後主人於阼階之上北面再拜也拜洗者謂獻酢者洗爵而升受者皆拜也拜受者)
(拜受爵也拜送者拜送爵也拜既者飲酒既盡而拜也)尊讓絜敬也者君子之所
以相接也君子尊讓則不爭絜敬則不慢不慢不爭則
遠於鬭辯矣不鬭辯則無暴亂之禍矣斯君子之所以
免於人禍也故聖人制之以道遠于萬反(道謂此禮)吕大臨曰學記云黨
(有庠遂有序對序而言則黨為鄉之屬蓋指鄉庠而云黨有庠也盥手洗爵始獻賓之節也既獻之後舉觶酬)
(賓亦盥洗而揚之不敢慢也君子之相接尊讓絜敬如此其至雖有爭慢之心無從生矣尊讓絜敬之禮行則)
(尊讓絜敬之俗成禮行而至于成俗則天下之人皆將遠于鬭辨而免于人禍則先王制禮也有道非苟為繁)
(文飾貌升降之末節也)鄉人士君子尊於房戶之間賓主共之
也尊有玄酒貴其質也共如字(鄉人鄉大夫也士州長黨正也君子謂卿大夫士也)
(卿大夫士飲國中賢者亦用此禮也共尊者人臣卑不敢專大惠)卿去京反飲於鴆反疏曰卿大夫等唯
(有東房故設酒尊于東房之西室戶之東在賓主之間示賓主之共有此酒也酒雖主人之設賓亦以酢主人)
(也北面設尊玄酒在左謂在酒尊之西地道尊右貴其質素故也)羞出自東房主人共
之也共音恭(羞燕私可以自專也)疏曰共之謂供于賓也洗當東榮主人之所
以自絜而以事賓也榮如字(絜猶清也)清如字劉才性反賓主象天地
也介僎象隂陽也三賓象三光也讓之三也象月之三
日而成魄也四面之坐象四時也(介音戒僎音遵魄普百反坐才臥反)隂
(陽助天地養成萬物之氣也三賓象天三光者係於天也古文禮僎皆作遵)疏曰天地則隂陽著成為天地
(故賓在西北天地嚴凝之氣著主在東南天地温厚之氣著介坐在西南象隂之微氣僎在東北象陽之微氣)
(三賓謂衆賓之長三人也四面之坐者主人東南象夏始賓西北象冬始僎東北象春始介西南象秋始其四)
時不離天地隂陽之内而坐也(今按自此以下至禮以體長幼曰德及後章立賓以象天以下至篇終皆牽)
(合傅會迂滯之說不足深究其曰月三日而成魄尤為紕陋說見篇末)天地嚴凝之氣始
於西南而盛於西北此天地之尊嚴氣也此天地之義
氣也天地温厚之氣始於東北而盛於東南此天地之
盛德氣也此天地之仁氣也(凝魚矜反凝猶成也)主人者尊賓
故坐賓于西北而坐介于西南以輔賓賓者接人以義
者也故坐於西北(賓者接人以義言賓來以成主人之德)主人者接人以
仁以德厚者也故坐於東南而坐僎於東北以輔主人
也(以僎輔主人以其仕在官也)仁義接賓主有事俎豆有數曰聖聖
立而將之以敬曰禮禮以體長幼曰德(聖通也所以通賓主之意也將)
(猶奉也)德也者得於身也故曰古之學術道者將以得身
也是故聖人務焉(術猶藝也得身者謂成已令名免於刑罰也言學術道則此說賓賢能之)
禮(吕大臨曰誠者天之道也不勉而中不思而得從容中道聖人也誠之者人之道也擇善而固執之也誠)
(者義理之所出人心之所同然者也是皆天之道聖人先得之動容周旋莫不中乎理義制之以為禮所以為)
(天下法也雖節文之多皆出乎誠其理義皆可得而道也然而禮之節文雖見乎外莫非德之發也故學者必)
(以自得為先學文為後蓋有有其文而實不稱未有有其德而文不足者也鄉人士君子蓋鄉大夫士所飲酒)
(之主人者也尊于房戶之間戶室戶也房在東室戶居中房與室戶之間乃賓主位之間故曰賓主共之也酒)
(主人之物而曰賓主共之者主人獻賓賓酢主人皆酌此尊且明君子之財當與人共不自有也玄酒水也飲)
(之始也飲始於水極味於酒凡酒之設皆尚玄酒質之為貴不忘本也羞出自東房主人致味以養賓故曰主)
(人共之而不與賓共也洗當東榮主人自絜以事賓賓雖亦就此洗不曰賓主共之者明所以敬人者各自盡)
(也立賓以象天尊之也立主以象地所以養也介以輔賓僎以輔主人象隂陽之輔天地也三賓者衆賓之長)
(者也其所以輔賓也猶三光之輔于天也三光蓋星之大者有三也其名不可得而考也先儒謂三大辰心為)
(大辰伐為大辰北辰亦為大辰亦莫知其所稽也晦三日而後明生于魄故曰成魄讓之三者取象成魄於三)
(日也四面之坐象四時者謂賓主介僎之坐象春夏秋冬也東北至于東南生氣也生氣温厚而主仁故自孟)
(春至于孟夏生氣之所行萬物所以發生天之盛德氣也主坐于東南僎坐于東北仁之序也西南至於西北)
(殺氣也嚴凝而主義故自孟秋至于孟冬殺氣之所行萬物所以收歛天之尊嚴氣也賓坐于西北介坐于西)
(南義之序也飲酒之禮所以致主人之養而尊賓主以仁義接也仁義接賓主有事俎豆有數天下之理義存)
(焉天下理義無所不通聖之謂也無所不通無所不敬禮之所由制也禮之行也不在乎他在乎長幼之分而)
(已性之德也禮得于身之謂德由學然後得於身則與先得人心之所同然者同之故誠之而至于誠乃天道)
(是亦聖人也)祭薦祭酒敬禮也嚌肺嘗禮也啐酒成禮也
於席末言是席之正非專為飲食也為行禮也此所以
貴禮而賤財也卒觶致實於西階上言是席之上非專
為飲食也此先禮而後財之義也先禮而後財則民作
敬讓而不爭矣(薦本亦作&KR1002;同嚌才細反肺芳廢反啐七内反為于偽反)非專為飲食言主
(於相敬以禮也致實謂盡酒也酒為觴實祭薦祭酒嚌肺于席中唯啐酒於席末也)疏曰祭薦者主人獻賓
(賓即席祭所薦時脯醢也敬禮者言賓敬重主人之禮也賓取俎上之肺嚌齒之所以嘗主人之禮也飲主人)
(酒而入口成主人禮也於席末謂席西頭也若此席專為飲食應于席中啐酒今乃席末啐酒此席之設本不)
(為飲食是主人敬重于賓故設席耳祭薦祭酒嚌肺敬主人之物故在席中啐酒入於已故在席末也於席上)
(祭薦祭酒是貴禮席末啐酒是賤財也致實謂致盡其所實之酒也言此席之上非專為飲酒故不于席所而)
(卒觶也啐纔始入口猶在席末卒觶則盡爵故遠在西階上也)吕大臨曰孔子曰吾食於少施氏而飽少施
(氏食我以禮吾祭作而辭曰疏食不足祭也吾飱作而辭曰疏食也不敢以傷吾子然則君子之於飲食飽于)
(敬而不飽于味也飲酒之禮盡主人之敬以養賓盡賓之敬以答主人者也主人獻賓賓受爵薦脯醢賓升席)
(設折俎賓祭脯醢奠爵取肺嚌之坐祭酒興席末啐酒主人之禮賓不敢不答故祭薦祭酒敬主人行此禮也)
(賓敬主人在禮不在食故嚌以嘗之啐以成之也啐於席之末不於席之正主於行禮不可以飲食瀆也此貴)
(敬而賤食也賓卒爵於西階之上不於席之上者明是席之上可以成飲食之禮不可卒飲食之事是先敬而)
(後食也敬禮也食財也人之所以爭者無禮而志于財也如知乎貴禮而賤財先禮而後財之義則敬讓行矣)
(一飲食之間可以化民成俗則升降之文不為末節也)鄉飲酒之禮六十者坐
五十者立侍以聽政役所以明尊長也六十者三豆七
十者四豆八十者五豆九十者六豆所以明養老也民
知尊長養老而后乃能入孝弟民入孝弟出尊長養老
而后成教成教而后國可安也君子之所謂孝者非家
至而日見之也合諸鄉射教之鄉飲酒之禮而孝弟之
行立矣弟音悌下同行下孟反(此說鄉飲酒謂黨正國索鬼神而祭祀則以禮屬民而飲酒于序以)
(正齒位之禮也其鄉射則州長春秋以禮會民而射于州序之禮也謂之鄉者州黨鄉之屬也或則鄉之所居)
(州黨鄉大夫親為主人焉如今郡國下令長於鄉射飲酒從大守相臨之禮也)索色百反屬音燭大音泰守手又反相息亮反(疏曰案鄉飲酒禮賓賢能則用處士為賓其次為介其次為衆賓皆以年少者為之此正)
(齒位之禮其賓介等皆用年老者為之其餘為衆賓賓内年六十以上於堂上於賓席之西南面坐若不盡則)
(于介席之北東面北上其五十者則立于西階下東面北上示有陪侍之義非即在六十者旁同南面立也以)
(聽政役者所以立于階下示其聽受六十以上政事役使也言欲明尊敬六十之長老故立而聽政役也六十)
(者三豆至九十者六豆者以其每十年加一豆非正禮故不得為籩豆偶也其五十者二豆而已則鄉飲酒禮)
(衆賓立于堂下者皆二豆其賓介之豆無正文當依衆賓之年而加之也豆是供養之物故云明養老立侍是)
(陪侍之儀故云明尊長也入孝弟謂入門而能行孝弟出尊長養老者謂出門而能尊長養老也鄉射謂春秋)
(二時州長會射鄉飲酒之禮謂十月黨正飲酒郡治之下及王侯國治之下滿萬戶以上之令不滿萬戶之長)
(於已縣或射或飲酒則從郡之大守及主國之相來自行禮相監臨之儀不用令長禮也州長黨正飲射而鄉)
大夫監臨事亦類此故引以相證也(吕大臨曰古之貴老也其政則導其妻子使養其老家植之桑畜之雞)
(豚狗彘則老者衣帛食肉矣其教則食三老五更于太學天子袒而割牲執醬而饋執爵而酳冕而總干四代)
(之養皆於庠序更用饗燕食之禮皆所以使民不遺老窮知貴老之義故飲酒之禮老者加豆有至於六也尊)
(長近乎事兄弟也養老近乎養親孝也入則順乎父兄出則順乎長上則民德歸厚矣強不犯弱衆不暴寡人)
(倫既正教行俗美薰沐涵濡遷善而不自知故曰非家至而日見之也春秋合諸州長之射冬行之黨正正齒)
(位鄉黨習見禮容之盛漸乎禮義之俗孝弟之行不肅而成行禮之效也)鄉飲酒之義立
賓以象天立主以象地設介僎以象日月立三賓以象
三光古之制禮也經之以天地紀之以日月參之以三
光政教之本也(日出於東僎所在也月生於西介所在也三光三大辰也天之政教出於大辰)
焉(疏曰賓者主所尊敬故以賓象天主供物以養賓故以主象地前經隂陽據其氣此云日月言其體昭十)
(七年有星孛于大辰公羊曰大辰者何大火也伐為大辰北辰亦為大辰何休云大火與伐天所以示民時早)
(晚天下取以為正故謂之大辰辰時也是天之政教出於大辰)亨狗於東方祖陽氣之
發於東方也亨普庚反(祖猶法也狗所以養賓陽氣生養萬物)洗之在阼其水
在洗東祖天地之左海也阼才路反(海水之委也)委於偽反尊有玄
酒教民不忘本也(大古無酒用水而已)大音泰賓必南鄉東方者春
春之為言蠢也産萬物者聖也南方者夏夏之為言假
也養之長之假之仁也西方者秋秋之為言愁也愁之
以時察守義者也北方者冬冬之為言中也中者藏也
是以天子之立也左聖鄉仁右義偝藏也(鄉許亮反蠢尺允反夏戶)
(嫁反假戶雅反愁依注讀為揫子留反藏如字偝音佩)春猶蠢也蠢動生之貌也聖之言生也假大也愁讀
(為揫揫斂也察猶察察嚴殺之貌也南鄉鄉仁貴長大萬物也察或為殺)殺如字介必東鄉介
賓主也(獻酬之禮主人將西賓將南介覸其間也)覸音間厠之間主人必居東方
東方者春春之為言蠢也産萬物者也主人者造之産
萬物者也(言禮之所在由主人出也)月者三日則成魄三月則成時
是以禮有三讓建國必立三卿三賓者政教之本禮之
大參也卿去京反參七南反(言禮者隂也大數取法於月也)疏曰魄謂明生傍有微光也此謂月
(明盡之後而生魄非必月三日也所以前月大則月二日生魄前月小則三日乃生魄樂既為陽故禮為隂月)
是隂精故禮之數取法於月也(今按魄者月之有體而無光處也故嘗言哉生明旁死魄皆謂月二三日月)
(初生時也凡言既生魄即謂月十六日月始闕時也今此篇兩言月三日而成魄則是漢儒專門陋學未嘗讀)
(尚書者之言耳疏知其繆而曲徇之故既有月明盡而生魄之說又言月二日三日而生魄何相戾之甚耶此)
(其大義本不足言而疏於例亦當削去今特著之以明述此義者之繆不足深究云)
儀禮經傳通解卷七
