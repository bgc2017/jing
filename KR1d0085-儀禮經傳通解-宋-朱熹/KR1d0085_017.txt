儀禮經傳通解卷十八
宋朱子撰
學禮十三
保傅
夏為天子十有餘世而殷受之(大戴禮無此十二字)夏為天子十七世殷
為天子二十餘世而周受之(鄭曰凡二十一世)周為天子三十
餘世而秦受之(鄭曰凡三十七世)秦為天子二世而亡(始皇胡亥)人
性不甚相遠也大戴不作非(鄭曰孔子曰性相近)何三代之君有道之
長而秦無道之暴(大戴三代作殷周無之君二字)鄭曰暴卒疾也其故可知
也古之王者太子廼生固舉以禮(大戴廼作乃後同以作之)鄭曰古即殷
(周時也)使士負之(鄭曰卜其吉也)有司齊肅端冕見之南郊見于
天也齊側皆反見賢遍反(大戴齊肅作參夙興鄭曰參職謂三月朝也)按參乃齊字之誤其下當脱
(一字而注文職字亦誤)過闕則下闕古闕字(鄭曰敬君典法之處)過廟則趨(鄭曰)
(逕闕故下望廟則趨)孝子之道也故自為赤子而教固已行矣(大戴)
而作時已作以(顔曰赤子言其新生未有眉髮其色赤)周成王幼在襁褓之中召
公為太保周公為太傅太公為太師(襁居兩反褓布老反)本篇作昔者
(成王今從大戴武王崩成王十有三也而云襁褓之中言其小)保保其身體(鄭曰保謂安守之顔)
(曰保安也)傅傅之德義大戴之作其(鄭曰傅猶敷也顔曰傅輔也)師導之教訓大戴訓作順(鄭曰師傅之教大同也師上於訓道傅即受而述之書叙曰周公為師召公為保相成王為左)
(右也)此三公之職也(鄭曰今尚書說三公司馬司徒司空也尚書及周禮說古文與此同故先)
(儒論者多依此為說也)於是為置三少皆上大夫也(少失照反鄭曰卿也謂)
(之孤也)曰少保少傅少師是與太子宴者也(鄭曰記者因成王幼稚周)
(公居攝又以王少漸賢聖之訓長終封禪之美故據其成事同於太子而始末叙之取明殷周之隆師友為先)
也(顔曰宴謂安居)故廼孩提有識三公三少固明孝仁禮義以
導習之(大戴無廼有識三字之下有也字)顔曰孩小兒也提謂提撕之逐去邪人不
使見惡行(去聲)於是皆選天下之端士孝悌博聞有道德
者以衛翼之使與太子居處出入(大戴皆作比下下無之字博聞作閑博衛)
(作輔使下有之字)故太子廼生而見正事聞正言行正道(大戴無生)
(而二字有目字)左右前後皆正人也(大戴左右下皆有視字人下無也字)夫習與
正人居之不能毋正猶生長於齊不能不齊言也(長展兩反)
(大戴居下無之字毋作不正下有也字)習與不正人居之不能毋不正猶
生長於楚不能不楚言也故擇其所耆必先受業廼得
嘗之擇其所樂必先有習廼得為之(樂魚教反大戴耆作嗜)鄭曰恐其
(懈惰故以所味好而誘之)孔子曰少成若天性(少失照反下同)大戴無天字習貫
如自然(貫與慣同後放此大戴如自然作之為常下又有此殷周之所以長有常道也十一字)鄭曰
(言人性本或有所不能少教成之若天性自然也周書曰習之為常自氣血始)顔曰貫亦習也及太
子少長知妃色(顔曰妃色妃匹之色)則入于學(大戴作小學又引學禮一段與上下)
(文意不相屬漢書亦然今别見五學篇)承師問道退習而考於太傅太傅
罰其不則而達其不及則德智長而理道得矣(大戴考作端漢)
(書達作匡)及太子既冠成人免於保傅之嚴則有記過之史
(冠去聲史大戴記作司)顔曰有過則記徹膳之宰徹直列反(大戴禮有有字徹下有虧字)按
(下文云失度則史書之工誦之三公進而讀之宰夫減其膳)進善之旌(大戴旌作旍)鄭曰堯置
(之令進善者立於旍下也)誹謗之木(鄭曰堯設之使書政之愆失也)敢諫之鼓(鄭曰舜置)
(之使諫者擊之以自聞也)瞽史誦詩(顔曰瞽無目者也)工誦箴諫(大戴箴作正)鄭曰
(工樂人也瞽官長誦謂隨其過誦詩以諷)大夫進謀(大戴無此四字)士傳民語習與
智長故切而不媿大戴媿作攘(鄭曰量知受業故雖勞能授也漢書作媿顔曰每被切磋)故無大過可耻媿之事(今按此文漢書為是而顔說亦非其意但謂習聞規誨與智俱長故諫之雖切亦能)
(受之而不愧恨也)化與心成故中道若性中去聲下同(鄭曰觀心施化故變善如)性也(今按此言教化與心俱成故所為皆合於道如性自然也)大戴下有是殷周所以長有道也九字
三代之禮天子春朝朝日秋暮夕月(朝上陟遥反下馳遥反)漢書無天子二字今從大戴(鄭曰祭日東壇祭月西壇以别内外以端其位顔曰朝日以朝夕月以暮皆迎其初出也今按三代之禮四字疑當作及其立為)所以明有敬也大戴敬作别(鄭曰教天下之臣也)
春秋入學坐國老執醬而親饋之(鄭曰仲春舍菜合儛仲秋班學合聲天子)
(視學而遂養老)所以明有孝也(鄭曰教天下之孝也)行以鸞和(大戴以作中)顔曰
(鸞和車上鈴)步中采齊大戴齊作茨(顔曰樂詩名也字或作薺又作茨並音才私反)趣中
肆夏(顔曰亦樂詩名趣讀曰趨大戴作趨鄭曰車亦應樂節步又中佩聲互言之也爾雅曰堂上謂之行)
(門外謂之趨周禮及玉繅曰行以肆夏趨以采茨此云步中采茨趨中肆夏又云行以采茨趨以肆夏則於大)
(寢之内奏采茨朝廷之中奏肆夏與周禮文誤也)所以明有度也(鄭曰教天下儀也)其
於禽獸見其生不食其死聞其聲不食其肉故遠庖厨
(遠去聲大戴於上無其字下食字作嘗)鄭曰玉繅曰凡血氣之類弗身踐所以長恩且明
有仁也(鄭曰皆先正於已)夫三代之所以長久者以其輔翼太
子有此具也(大戴三代作殷周之前者下無以字太作天下同)及秦而不然(大戴)
(無而字)其俗固非貴辭讓也所上者告訐也(訐居謁反大戴上作尚)
(訐作得鄭云字之誤也顔曰訐謂面相斥罪也)固非貴禮義也所上者刑罰也
使趙高傅胡亥而教之獄大戴使作故(鄭曰趙高宦者秦中車府令胡亥始皇少)
(子二世也)所習者非斬劓人則夷人之三族也(劓牛例反大戴無之字)
故胡亥今日即位而明日射人(大戴無胡亥字位下無而字)忠諫者
謂之誹謗深計者謂之妖言大戴言作誣(鄭曰昔伊尹諫夏桀桀笑曰子為訞)
(言矣莊辛諫襄王襄王曰先王為定國訞典是也)其視殺人若艾草菅然(顔曰艾讀)
(曰刈菅茅也菅音姦)豈惟胡亥之性惡哉(大戴無惟字)彼其所以道之
者非其理故也(大戴以下有習字道作導無之者字理作治)鄙諺曰不習為
吏視已成事大戴諺作語視己成事作如視己事(鄭曰觀前成事也古諺云前事之不忘後事)
(之師也鄙猶今言俗語然也)又曰前車覆後車誡夫三代之所以長
久者其己事可知也(大戴三代作殷周無之字)顔曰己事己之事然而不
能從者是不法聖知也知去聲(大戴而作如古字通用無者字顔曰法者則而效之)
秦世所以亟絶者其轍跡可見也(亟居力反轍直列反)顔曰亟急也車跡
(曰轍)然而不避是後車又將覆也(大戴作然而不辭者是前車覆而後車必覆也)
夫存亡之變治亂之機其要在是矣(大戴變作敗)天下之命
懸於太子太子之善在於早諭教與選左右(顔曰諭曉告也與猶)
(及也)夫心未濫而先諭教則化易成也(大戴無夫字濫作疑諭教作教諭)
(鄭曰心未疑謂未有所知時也)開於道術知義理之指則教之力也(大戴)
(力作功)若其服習積貫則左右而已(大戴其作夫無而字)胡粤之人
生而同聲耆欲不異及其長而成俗累數譯而不能相
通行有雖死而不能相為者則教習然也(大戴粤作越俗下有)
(也字累作參有雖作雖有死下無而字者下無則字鄭曰生而同聲及其長也重譯而曉之不能使言語相)
(通嗜欲不異至於成俗其所行雖有死之可畏猶不相放為者皆習使之然也蘇林曰言其人之行不能易事)
相為處(今接行有雖死而不能為為者鄭說誤蘇說是也承上文言習俗之殊終身不變雖至於死而不能)
(相放傚猶老子言民至老死不相往來也)故曰選左右早諭教最急夫教得
而左右正(大戴再有左右正三字)則太子正矣太子正而天下定
矣(鄭曰孟子曰君正莫不正也君正而國定也)書曰一人有慶兆民頼之此
之謂也古者王子年八歲而出就外舍學小藝焉履
小節焉束髮而就太學學大藝焉履大節焉(一本無王子字)小
(學謂虎闈師保之學也大學王宫之東者束髮謂成童白虎通曰八歲入小學十五入大學是也此太子之禮)
(尚書大傳曰公卿之太子大夫元士嫡子年十三始入小學見小節而踐小義年二十入大學見大節而踐大)
(義此王子入學之期也又曰十五年入小學十八入大學者謂諸子姓既成者至十五入小學其早成者十八)
(入大學内則曰十年出就外傅居宿於外學書計者謂公卿以下教子於家也)今按虎闈見周禮師氏居虎
(門之左教國子弟保氏掌養國子守王闈一作庠門者非是又按姓孫也或恐當作性既或恐當作脆)居
則習禮文行則鳴佩玉升車則聞和鸞之聲是以非僻
之心無自入也(大戴)天子設四學當入學而太子齒(大音)泰下大傅同(四學謂周四郊之虞庠也文王世子曰行一物而三善皆得者唯世子而已其齒於學之謂也祭義)傳曰天子之設四學何也曰凡三王教世子必
以禮樂樂所以脩内也禮所以條外也禮樂交錯於中
發形於外是故其成也懌恭敬而温文(中中心也懌悦懌)立太
傅少傅以養之欲其知父子君臣之道也(養猶教也言養者漬浸成)
(長之)太傅審父子君臣之道以示之(謂為之行其禮)少傅奉世子
以觀大傅之德行而審喻之(行下孟反為說其義)大傅在前少
傅在後(謂其在學時)入則有保出則有師(謂燕居出入時)是以教諭
而德成也(以有四人維持之)師也者教之以事而喻諸德者也
保也者慎其身以輔翼之而歸諸道者也(慎其身者謹安護之)記
曰虞夏商周有師保有疑丞(記所云謂天子也取以成說)設四輔及
三公不必備唯其人語使能也(語言也得能則用之無則已不必備其官也小)
(人處其位不如且闕)君子曰德德成而教尊教尊而官正官正而
國治君之謂也當入學而太子齒何也曰凡君之於世
子親則父也尊則君也有父之親有君之尊然後兼天
下而有之是故養世子不可不慎也(處君父之位覽海内之士而近不能)
(教其子則其餘不足觀矣)故世子齒於學則國人觀之曰此將君我
而與我齒讓何也曰有父在則禮然然而衆知父子之
道矣其二曰此將君我而與我齒讓何也曰有君在則
禮然然而衆知君臣之義矣其三曰此將君我而與我
齒讓何也曰長長也則禮然然而衆知長幼之節矣故
父在斯為子君在斯為臣居子與臣之節所以尊君而
親親也故學之為父子焉學之為君臣焉學之為長幼
焉(長丁丈反學音效)學教父子君臣長幼之道得而後國治行一
物而三善皆得者唯世子而已其齒於學之謂也(物猶事也)
語曰樂正司業父師司成(師有父道成生人者)一有元良萬國以
貞一謂天子也大善太子也(今按此書太甲篇文有本作人正謂天子而元良初不謂太子也古人引經)
(多如此今但隨文觀之可也)世子之謂也(此一章係以文王世子與家語通修)周文
王使太公望傅太子發嗜鮑魚而太公弗與曰禮鮑魚
不登於爼豈有非禮而可以養太子哉成王幼不能
涖阼涖音吏下同(涖視也不能視阼階行人君之事)周公相踐阼而治(相息量反)下同(踐履也代成王履阼階攝王位治天下也)抗世子法於伯禽欲令成王
之知父子君臣長幼之道也長丁丈反下同(抗猶舉也謂舉以世子之法使與)
(成王居而學之)成王有過則撻伯禽所以示成王世子之道也
(以成王之過擊伯禽則足以感喻焉)子夏問於孔子曰記云周公相成王
教之以世子之禮有諸孔子曰昔者成王嗣立幼未能
涖阼周公攝政而治抗世子法於伯禽欲王之知父子
君臣之道所以善成王也夫知為人子者然後可以為
人父知為人臣者然後可以為人君知事人者然後可
以使人是故抗世子法於伯禽使之與成王居(亦學此禮於成)
(王側)欲令成王之知父子君臣長幼之義也聞之曰為人
臣者殺其身而有益於君則為之况于其身以善其君
乎周公優為之(聞之者聞之於古也于讀為迂迂猶廣也大也)文王世子家語楚
莊王使士亹傅太子箴亹無匪反(莊王楚君名旅也士亹楚大夫箴恭王名也)問
於申叔時(叔時楚賢大夫申公)叔時曰教之春秋而為之聳善而
抑惡焉以戒勸其心為于偽反下同(以天時紀人事謂之春秋聳奬也抑貶也)教
之世而為之昭明德而廢幽昏焉(世謂先王之世繫也昭顯也幽闇也昏亂)
(也為之陳有明德者世顯而闇亂者世廢也)以休懼其動(休嘉也動行也使之嘉顯而懼廢也)
教之詩而為之導廣顯德以耀明其志(導開也顯德謂若成湯文武周)
(邵僖公之屬諸詩所美者也)教之禮使知上下之則教之樂以疏其
穢而鎮其浮(則法也疏滌也樂者所以移風易俗蕩滌人之邪穢也鎮重也浮輕也)教之
令使訪物官(令謂先王之官法時令也訪議也物事也使議知百官之事業)教之語使
明其德而知先王之務用明德於民也(語治國之善語)教之故
志使知廢興者而戒懼焉(故志謂所記前世成敗之書)垂之訓典使
知族類行比義焉比毗志反(訓典五帝之書族類謂若惇叙九族比義義之與比也)若
是而不從動而不悛(悛且緣反)悛改也則文詠物以行之(文文辭也)
(詠風也謂以文辭風託事物以動行也)求賢良以翼之(翼輔也)悛而不攝以
身勤之(攝固也勤勤身以勖勉之)多訓典刑以納之(刑法也)務慎惇篤
以固之攝而不徹(徹勅列反)徹通也則明施舍以導之忠(舍上聲)
(施己所欲原心舍過謂之忠恕)明久長以導之信(有信然後可以長久)明度量以
導之義度徒洛反量如字(義宜也言度量所宜也)明等級以導之禮(等級貴賤)
(之差)明恭儉以導之孝(恭儉所以事親)明敬戒以導之事(敬戒於事則無)
(敗功)明慈愛以導之仁明昭利以導之文(昭明也明利言利人及物)明
除害以導之武(除害去暴亂也)明精意以導之罰(明盡精意斷之以情)明
正德以導之賞(正德謂不私於所愛)明齊肅以耀之臨(齊壹也肅敬也耀明)
(也臨臨事也)若是而不濟不可為也(濟成也為為師傅也)國語
學禮十四
踐阼
武王踐阼三日(既王之後)召士大夫而問焉曰惡有藏之約
行之行萬世可以為子孫恒者乎(惡音烏恒胡登反下同)惡猶於何也言
(於何有約言而行之乃行萬世而猶得其福)諸大夫對曰未得聞也然後召
師尚父而問焉曰黃帝顓頊之道存乎意亦忽不可得
見與(顓音專頊許六反言忽然謂不得可見)師尚父曰在丹書王欲聞之
則齊矣三日王端冕師尚父亦端冕奉書而入負屏而
立齊側皆反(端正也樹謂之屏)王下堂南面而立師尚父曰先王之
道不北面王行西折而南東面而立師尚父西面道書
之言曰敬勝怠者吉怠勝敬者滅義勝欲者從欲勝義
者凶凡事不強則枉(凡事不能自強去執於此則枉也)今按去執二字恐誤蓋強者以
(力自矯之謂若徇其所偏不自矯揉則終於枉而已)弗敬則不正枉者滅廢敬者
萬世藏之約行之行可以為子孫恒者此言之謂也(問先)
(帝之道庶聞要約之旨故對此而已)要去聲王聞書之言惕若恐懼而為戒
書惕他歴反(託於物以自警戒也)於席之四端為銘焉於几為銘焉
於鑑為銘焉於盥槃為銘焉(盥音管槃薄官反亦從皿)於楹為銘焉
於杖為銘焉於帶為銘焉於履屨為銘焉於觴豆為銘
焉於戶為銘焉於牖為銘焉於劒為銘焉於弓為銘焉
於矛為銘焉席前左端之銘曰安樂必敬(安不忘危)前右端
之銘曰無行可悔(當恭敬朝夕故以懷安為悔也)後左端之銘曰一反
一側亦不可以忘(言雖反側之間不可以忘道也)後右端之銘曰所監
不遠視邇所代(周監不遠近在有殷之世)几之銘曰皇皇惟敬口生
㖃㖃許候反一從言(㖃耻也言為君子榮辱之主可不慎乎㖃㖃詈也)口戕口(言口能害口也)
(几者人君出令所依故以言語為戒也)鑑之銘曰見爾前慮爾後盥槃之
銘曰與其溺於人也寕溺於淵溺於淵猶可游也溺於
人不可救也(日知所亡學者之功溺於民庶大人之禍故或以自新取戒或以游溺為鑑也)今
(按注云自新取戒蓋指湯之盤銘而言也)楹之銘曰毋曰胡殘其禍將然毋
曰胡害其禍將大毋曰胡傷其禍將長(夫為室者慎其楹君天下者難)
其相也(今按此亦泛言未必指楹為相也)杖之銘曰惡乎危於忿㚄(惡音烏下)同㚄音至(惡乎何也忿者危之道怒甲及乙又危之甚杖危故以危戒也)惡乎失道於嗜
慾(杖依道而行之)惡乎相忘於富貴(言身杖相資也因失道相忘乃嗜慾安樂之戒也)
帶之銘曰火滅修容慎戒必恭恭則壽(雖夜解息其容不可以苟帶於)
(寢先釋故因言之也)履屨之銘曰慎之勞勞則富(行慎躬勞勞終福論慎履亦財)
(不費也履在下尤勞辱因為此戒勞與富音義兩施互取焉)觴豆之銘曰食自杖食
自杖戒之憍憍則逃憍居妖反逸也(無求醉飽自杖而已)戶之銘曰夫
名難得而易失無懃弗志而曰我知之乎無懃弗及而
曰我杖(一本作枝)之乎(志識也杖立不能懲其駑怠而自謂杖成功無可就故終失其名也)擾
阻以泥之(今按無懃弗志至此皆所未詳要必有害於戶者)若風將至必先搖
搖(搖搖無所託言有風則先困今按此謂戶不固閉而動搖也)雖有聖人不能為謀
也(諭人行亦然)牖之銘曰随天之時(任也)以地之財(質也)敬祀皇
天敬以先時先祭時而敬齊(今按牖下齊祭之處也)劒之銘曰帶之以為
服動必行德行德則興倍德則崩(以順誅也)弓之銘曰屈伸
之義廢興之行無忘自(一本作息)過(言得時也)矛之銘曰造矛造
矛少間弗忍終身之差(重言造矛見造矛之不易也言少間之不忍則為終身羞以君)
(子於殺之中禮恕存焉)予一人所聞以戒後世子孫(貽厥孫謀以燕翼子武王)
之詩也(按此本大戴禮然多闕衍舛誤姑存其舊)魯哀公問於子夏曰必學
而後可以安國保民乎子夏曰不學而能安國保民
者未之有也哀公曰然則五帝有師乎子夏曰有臣聞
神農學乎悉老黃帝學乎大真(一作墳)顓頊學乎綠(一作綠圖)
(一作伯夷父)帝學學乎赤松子(嚳枯沃反一作伯招)堯學乎尹夀(一作)
(務成子跗一作州支父)舜學乎務成跗跗風無反(一作尹夀一作許由)禹學乎
西王國(一作大成執)湯學乎威子伯(一作貸子相一作小臣)文王學乎
鉸時(鉸古咬反又古效反)一作錫疇子斯武王學乎敦叔(一作太公一作文王武王)
(學太公望周公旦)周公學乎太公(一作虢叔)仲尼學乎老聃此十一
聖人未遭此師則功業不著於天下名號不傳乎千世
夫不學不明古道而能安國家者未之有也(聃他甘反)新序魯哀公問於孔子曰寡人生於深宫之中長於婦人
之手未嘗知哀也未嘗知憂也未嘗知勞也未嘗知懼
也未嘗知危也孔子曰君之所問聖君之問也丘小人
也何足以知之(美大其問故謙不敢對也)曰非吾子無所聞之也孔
子曰君入廟門而右登自胙階仰視榱棟俛見几筵其
器存其人亡君以思哀則哀將焉不至矣(榱音衰俛音俯焉於虔反)
下同(謂祭祀時也胙與祚同榱亦椽也哀將焉不至言必至也)君昧爽而櫛冠(櫛仄瑟反昧闇也爽明也謂初曉尚閽之時)平明而聽朝一物不應亂之端也君
以此思憂則憂將焉不至矣君平明而聽朝日昃而退
諸侯之子孫必有在君之末庭者君以此思勞則勞將
焉不至矣(諸侯之子孫謂奔亡至魯而仕者自平明至日昃在末庭而修臣禮君若思其勞則勞可)
(知也以喻哀公亦諸侯之子孫不戒慎修德亦將有此奔亡之勞也)君出魯之四門以望
魯之四郊亡國之虛列必有數焉(虚讀為墟)君以此思懼則懼
將焉不至矣且丘聞之君者舟也庶人者水也水則載
舟水則覆舟君以此思危則危將焉不至矣(荀子哀公篇家)
(語新序大同小異)賈子曰天子不論先聖王之德不知國君
畜民之道不見禮義之正不察應事之理不博古之典
傳不閑於威儀之數詩書禮樂無經學業不法凡是其
屬太師之任也天子無恩於父母不惠於庶民無禮於
大臣不中於刑獄無經於百官不哀於喪不敬於祭不
信於諸侯不誡於戎事不誠於賞罰不厚於德不強於
行賜與侈於近臣鄰愛於疏遠卑賤(鄰愛字上下必有闕文)不能
懲忿窒慾(言不勝其情易曰君子以懲忿窒慾)不從太師之言凡是其屬
太傅之任也天子處位不端受業不敬言語不序聲音
不中律中去聲(聲有準乃中律)進退節度無禮(節度或為即席)升降揖讓
無容周旋俯仰視瞻無儀安顧咳唾趨行不得(咳苦代反)趨
(或為走)色不比順隱琴瑟(隱據也言按禮樂之器)凡此其屬太保之
任也天子宴譬廢其學(少師與天子宴者也譬本作瞻又無廢字今以學記刊補)左
右之習反其師左右所習不順於師也(今按此即學記所謂燕朋逆其師者也)答遠
方諸侯不知文雅之辭應對羣臣左右不知已諾之正
簡聞小誦不傳不習凡此其屬少師之任也天子居處
出入不以禮冠帶衣服不以制御器在側不以度縱上
下雜采不以章(惑於朱紫不以典章)忿怒說喜不以義賦與集讓
不以節(集疑當作譙)凡此其屬少傅之任也天子宴私安如
易易以豉反(自放縱也)今按如而古通用樂而湛(樂音洛湛都含反)過於樂也飲酒
而醉食肉而餕(餕祖峻反過其性也)飽而強(強猶強也)飢而惏(惏盧含反)
(與婪同惏貪殘也)暑而暍(暍於歇反暍傷暑也)寒而嗽寢而莫宥坐而
莫侍行而莫先莫後天子自為開門戸取玩好自執器
皿亟顧環面(好呼報反皿眉永反)環旋也御器之不舉不藏凡此其
屬少保之任也號呼歌謠聲音不中律宴樂雅誦迭樂
序(輊用雅誦也凡禮不同樂各有秩苟從所好亂其次聲樂之失任在太史者樂應天也國語曰吾非瞽史)
(焉知天道也)不知日月之時節不知先王之諱與大國之忌
(周禮小史職曰若有事則詔王之忌諱也)不知風雨雷電之眚凡此其屬太
史之任也在衡為鸞在軾為和馬動而鸞鳴鸞鳴而和
應聲曰和和則敬此御之節也上車以和鸞為節下車
以珮玉為度上有蔥衡下有䨇璜衝牙璜音黃(衡平也半璧曰璜璜)
(在旁衝牙在中)玭珠以納其間玭蒲蠲反又蒲賓反(納於衡璜衝牙之間玭亦作蠙)琚
瑀以雜之琚音居瑀音禹(總曰玭珠而赤者曰琚白者曰瑀或曰瑀美玉琚石次玉)行以
采茨(才資反)趨以肆夏步環中規(中去聲下同)折還中矩(還音旋)
進則揖之(揖一作厭)退則揚之然后玉鏘鳴也(鏘干羊反亦作瑲)古
之為路車也蓋圓以象天二十八撩以象列星(撩音老又力報)
反(撩蓋弓也)軫方以象地(軫止忍反車後木)三十輻(輻音幅)以象月故
仰則觀天文俯則察地理前視則睹鸞和之聲側聽則
觀四時之運(謂視輪也車為月)此巾車教之道也(巾車宗伯之屬下大夫二)
(人大戴)傳曰國將興必貴師而重傅貴師而重傅則法
度存國將衰必賤師而輕傅賤師而輕傅則人有快(人肆)
(其意)人有快則法度壊(荀子大略)又曰觸情從欲謂之禽獸
苟可而行謂之野人安故重遷謂之衆庶辯然否通古
今之道謂之士進賢達能謂之大夫敬上愛下謂之諸
侯天覆地載謂之天子楚莊王謀事而當羣臣莫能
逮朝而有憂色申公巫臣進曰君朝而有憂色何也莊
王曰吾聞之諸侯自擇師者王自擇友者覇足已而羣
臣莫之若者亡今以不穀之不肖而議於朝且羣臣莫
能逮吾國其幾於亡矣是以有憂也(新序)燕昭王收破
燕後即位往見郭隗先生(隗五罪反)曰敢問以國報讎者奈
何郭隗先生對曰帝者與師處王者與友處覇者與臣
處亡國與役處詘指而事之北面而受學則百已者至
先趨而後息先問而後嘿則什已者至人趨已趨則若
已者至(已趨下疑有闕文)馮几據杖眄視指使則厮役之人至
(眄莫見反厮息移反)若恣睢奮擊呴藉叱咄則徒隷之人至(睢許季反)
(呴吁句反藉在夜反叱尺栗反咄當末反)恣睢驕傲也此古服道致士之法也王
誠博選國中之賢者而朝其門下天下聞王朝其賢臣
天下之士必趨於燕矣(戰國策)
儀禮經傳通解卷十八
