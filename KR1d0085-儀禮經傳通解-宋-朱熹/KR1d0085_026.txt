儀禮集傳集註卷二十七
宋朱子撰
王朝禮四之上
樂制
周禮大宗伯以天産作隂德以中禮防之以地産作陽
德以和樂防之(天産者動物謂六牲之屬地産者植物謂九榖之屬隂德隂氣在人者隂氣虚)
(純之則劣故食動物作之使動過則傷性制中禮以節之陽德陽氣在人者陽氣盈純之則躁故食植物作之)
(使靜過則傷性制和樂以節之如是然後隂陽平性情和而能育其類)以禮樂合天地之
化百物之産以事鬼神以諧萬民以致百物(禮濟虚樂損盈並行)
(則四者乃得其和能生非類曰化生其種曰産)大司樂以六律六同五聲八
音六舞大合樂以致鬼神示以和邦國以諧萬民以安
賓客以說遠人以作動物示音祗說音悦(六律合陽聲者也六同合隂聲者也此)
(十二者以銅為管轉而相生黃鐘為首其長九寸各因而三分之上生者益一分下生者去一焉國語曰律所)
(以立均出度也古之神瞽考中聲而量之以制度律均鐘言以中聲定律以律立鐘之均大合樂者謂徧作六)
(代之樂以冬日至作之致天神人鬼以夏日至作之致地祗物鬽動物羽臝之屬虞書曰夔曰戛擊鳴球搏拊)
(琴瑟以詠祖考來格虞賓在位羣后德讓下管鼗鼔合止柷敔笙鏞以間鳥獸蹌蹌簫韶九成鳳凰來儀夔曰)
(於予擊石拊石百獸率舞庶尹允諧此其於宗廟九奏效應)乃分樂而序之以祭以
享以祀(分謂各用一代之樂)乃奏黃鐘歌大吕舞雲門以祀天神
(以黃鐘之鐘大吕之聲為均者黃鐘陽聲之首大吕為之合奏之以祀天神尊之也天神謂五帝及日月星辰)
(也王者又各以夏正月祀其所受命之帝於南郊尊之也孝經說曰祭天南郊就陽位是也)乃奏大
蔟歌應鐘舞咸池以祭地示大音泰蔟七豆反(大蔟陽聲第二應鐘為之合咸)
(池大咸也地示所祭於北郊謂神州之神及社稷)乃奏姑洗歌南吕舞大㲈以
祀四望洗先典反㲈音韶(姑洗陽聲第三南吕為之合四望五嶽四鎮四瀆此言祀者司中司命風)
(師雨師或亦用此樂與)乃奏蕤賓歌函鐘舞大夏以祭山川(蕤人誰反)
函胡南反(蕤賓陽聲第四函鐘為之合函鐘一名林鐘)乃奏夷則歌小吕舞大濩
以享先妣濩戶故反(夷則陽聲第五小吕為之合小吕一名中吕先妣姜嫄也姜嫄履大人跡感)
(神靈而生后稷是周之先母也周立廟自后稷為始祖姜嫄無所妃是以特立廟而祭之謂之閟宫閟神之)
(妃音配本亦作配)乃奏無射歌夾鐘舞大武以享先祖(射音亦)無射
(陽聲之下也夾鐘為之合夾鐘一名圜鐘先祖謂先王先公)凡六樂者文之以五聲
播之以八音(六者言其均皆待五聲八音乃成也播之言被也故書播為藩杜子春云藩當為播)
(讀如后稷播百榖之播)凡六樂者一變而致羽物及川澤之示再
變而致臝物及山林之示三變而致鱗物及丘陵之示
四變而致毛物及墳衍之示五變而致介物及土示六
變而致象物及天神臝力果反(變猶更也樂成則更奏也此謂大蜡索鬼神而致百物)
(六奏樂而禮畢東方之祭則用大蔟姑洗南方之祭則用蕤賓西方之祭則用夷則無射北方之祭則用黃鐘)
(為均焉每奏有所感致和以來之凡動物敏疾者地祗高下之甚者易致羽物既飛又走川澤有孔竅者蛤蟹)
(走則遲墳衍孔竅則小矣是其所以舒疾之分土祗原隰及平地之神也象物有象在天所謂四靈者天地之)
(神四靈之知非德至和則不至禮運曰何謂四靈麟鳳龜龍謂之四靈龍以為畜故魚鮪不淰鳳以為畜故鳥)
(不矞麟以為畜故獸不狘龜以為畜故人情不失)凡樂圜鐘為宫黃鐘為角大
蔟為徵姑洗為羽靁鼓靁鼗孤竹之管雲和之琴瑟雲
門之舞冬日至於地上之圜丘奏之若樂六變則天神
皆降可得而禮矣凡樂函鐘為宫大蔟為角姑洗為徵
南吕為羽靈鼓靈鼗孫竹之管空桑之琴瑟咸池之舞
夏日至於澤中之方丘奏之若樂八變則地示皆出可
得而禮矣凡樂黃鐘為宫大吕為角大蔟為徵應鐘為
羽路鼓路鼗隂竹之管龍門之琴瑟九德之歌九㲈之
舞於宗廟之中奏之若樂九變則人鬼可得而禮矣(徵張)
里反靁音雷鼗徒刀反(此三者皆禘大祭也天神則主北辰地祗則主崑崙人鬼則主后稷先奏是樂以致)
(其神禮之以玉而祼焉乃後合樂而祭之大傳曰王者必禘其祖之所自出祭法曰周人禘嚳而郊稷謂此祭)
(天圜丘以嚳配之圜鐘夾鐘也夾鐘生於房心之氣房心為大辰天帝之明堂函鐘林鐘也林鐘生於未之氣)
(未坤之位或曰天社在東井輿鬼之外天社地神也黃鐘生於虚危之氣虚危為宗廟以此三者為宫用聲類)
(求之天宫夾鐘隂聲其相生從陽數其陽無射無射上生中吕中吕與地宫同位不用也中吕上生黃鐘黃鐘)
(下生林鐘林鐘地宫又不用林鐘上生大蔟大蔟下生南吕南吕與無射同位又不用南吕上生姑洗地宫林)
(鐘林鐘上生大蔟大蔟下生南吕南吕上生姑洗人宫黃鐘黃鐘下生林鐘林鐘地宫又辟之林鐘上生大蔟)
(大蔟下生南吕南吕與天宫之陽同位又辟之南吕上生姑洗姑洗南吕之合又辟之姑洗下生應鐘應鐘上)
(生蕤賓蕤賓地宫林鐘之陽也又辟之蕤賓上生大吕凡五聲宫之所生濁者為角清者為徵羽此樂無商者)
(祭尚柔商堅剛也鄭司農云雷鼔雷鼗皆謂六面有革可擊者也雲和地名也靈鼔靈鼗四面路鼔路鼗兩面)
(九德之歌春秋傳所謂水火金木土榖謂之六府正德利用厚生謂之三事六府三事謂之九功九功之德皆)
(可歌也謂之九歌也玄謂雷鼔雷鼗八面靈鼔靈鼗六面路鼔路鼗四面孤竹竹特生者孫竹竹枝根之末生)
(者隂竹生於山北者雲和空桑龍門皆山名九㲈讀當為大韶字之誤)凡舞有帗舞有
羽舞有皇舞有旄舞有干舞有人舞帗音弗(故書皇作䍿鄭司農云帗)
(舞者全羽羽舞者析羽皇舞者以羽冒覆頭上衣飾翡翠之羽旄舞者氂牛之尾干舞者兵舞人舞者手舞社)
(稷以帗宗廟以羽四方以皇辟雝以旄兵事以干星辰以人舞䍿讀為皇書亦或為皇玄謂帗析五采繒今靈)
(星舞子持之是也皇雜五采羽如鳳凰色特以舞人舞無所執以手袖為威儀四方以羽宗廟以人山川以干)
(旱暵以皇)教樂儀行以肆夏趍以采薺車亦如之環拜以鐘
鼔為節薺徐私反(教樂儀教王以樂出入於大寢朝廷之儀故書趍作跢鄭司農云跢當為趍書亦)
(或為趨肆夏采薺皆樂名或曰皆逸詩謂人君行步以肆夏為節趍疾於步則以采薺為節若今時行禮於大)
(學罷出以鼔陔為節環謂旋也拜直拜也玄謂行者謂於大寢之中趍謂於朝廷爾雅曰堂上謂之行門外謂)
(之趍然則王出既服至堂而肆夏作出路門而采薺作其反入至應門路門亦如之此謂步迎賓客王如有車)
(出之事登車於大寢西階之前反降於阼階之前尚書傳曰天子將出撞黃鐘之鐘右五鐘皆應入則撞蕤賓)
(之鐘左五鐘皆應大師於是奏樂)凡射王以騶虞為節諸侯以貍首為
節大夫以采蘋為節士以采蘩為節騶側留反(騶虞采蘋采蘩皆樂章)
(名在國風召南唯貍首在樂記射義曰騶虞者樂官備也貍首者樂會時也采蘋者樂循法也采蘩者樂不失)
(職也是故天子以備官為節諸侯以時會為節卿大夫以循法為節士以不失職為節鄭司農說以大射禮曰)
(樂正命大師曰奏貍首間若一大師不興許諾樂正反位奏貍首以射貍首曾孫)樂師王宫縣
諸侯軒縣卿大夫判縣士特縣縣音玄(樂縣謂鐘磬之屬縣於筍簴者鄭司)
(農云宫縣四面縣軒縣去其一面判縣又去其一面特縣又去其一面四面象宫室四面有牆故謂之宫縣軒)
(縣三面其形曲故春秋傳曰請曲縣繁纓以朝諸侯之禮也故曰唯器與名不可以假人玄謂軒縣去南面辟)
(王也判縣左右之合又空北面特縣縣於東方或於階間而已)凡縣鐘磬半為堵全為
肆(鐘磬者編縣之二八十六枚而在一簴謂之堵鐘一堵磬一堵謂之肆半之者謂諸侯之卿大夫士也諸)
(侯之卿大夫半天子之卿大夫西縣鐘東縣磬士亦半天子之士縣磬而已鄭司農云以春秋傳曰歌鐘二肆)
(小胥)太師掌六律六同以合隂陽之聲陽聲黃鐘大
蔟姑洗蕤賓夷則無射隂聲大吕應鐘南吕函鐘小吕
夾鐘皆文之以五聲宫商角徵羽皆播之以八音金石
土革絲木匏竹凡樂事以鐘鼔奏九夏王夏肆夏昭
夏納夏章夏齊夏族夏祴夏驁夏(齊側皆反祴古哀反驁五羔反)以鐘鼔
(者先擊鐘次擊鼔以奏九夏夏大也樂之大歌有九故書納作内杜子春云内當為納祴讀為陔鼔之陔王出)
(入奏王夏尸出入奏肆夏牲出入奏昭夏四方賓來奏納夏臣有功奏章夏夫人祭奏齊夏族人侍奏族夏客)
(醉而出奏陔夏公出入奏驁夏肆夏詩也春秋傳曰穆叔如晉晉侯享之金奏肆夏之三不拜工歌文王之三)
(又不拜歌鹿鳴之三三拜曰三夏天子所以享元侯也使臣不敢與聞肆夏與文王鹿鳴俱稱三謂其三章也)
(以此知肆夏詩也國語曰金奏肆夏繁遏渠天子所以享元侯肆夏繁遏渠所謂三夏矣吕叔玉曰肆夏繁遏)
(渠皆周頌也肆夏時邁也繁遏執競也渠思文也肆遂也夏大也言遂於大位謂王位也故時邁曰肆于時夏)
(允王保之繁多也遏止也言福祿止於周之多也故執競曰降福穰穰降福簡簡福祿來反渠大也言以后稷)
(配天王道之大也故思文曰思文后稷克配彼天故國語謂之曰皆昭令德以合好也玄謂以文王鹿鳴言之)
(則九夏皆詩篇名頌之族類也此歌之大者載在樂章樂崩亦從而亾是以頌不能具)鍾師典同
掌六律六同之和以辨天地四方隂陽之聲以為樂器
(陽聲屬天隂聲屬地天地之聲布於四方為作也故書同作銅鄭司農云陽律以竹為管隂律以銅為管竹陽)
(也銅隂也各順其性凡十二律故大師職曰執同律以聽軍聲玄謂律述氣者也同助陽宣氣與之同皆以銅)
(為之)凡聲高聲䃂正聲緩下聲肆陂聲散險聲斂達聲贏
微聲韽回聲衍侈聲筰弇聲鬱薄聲甄厚聲石(䃂古本反陂彼)
義反韽音闇筰側百反甄音震(故書䃂或作硍杜子春讀䃂為鏗鎗之鏗高謂鐘形容高也韽讀為闇不明)
(之闇筰讀為行扈唶唶之唶石如磬石之聲鄭大夫讀䃂為衮冕之衮陂讀為人短罷之罷韽讀為鶉韽之韽)
(鄭司農云鐘形下當蹕正者不高不下鐘形上下正傭玄謂高鐘形大上上大也高則聲上藏衮然旋如裏正)
(謂上下正直則聲緩無所動下謂鐘形大下下大也下則聲出去放肆陂讀為險陂之陂陂謂偏侈陂則聲離)
(散也險謂偏弇也險則聲斂不越也達謂其形微大也達則聲有餘若大放也微謂其形微小也韽讀為飛鉆)
(湼韽之韽韽聲小不成也回謂其形微圜也回則其聲淫衍無鴻殺也侈謂中央約也侈則聲迫筰出去疾也)
(弇謂中央寬也弇則聲鬱勃不出也甄讀為甄濯之甄甄猶掉也鐘微薄則聲掉鐘大厚則如石叩之無聲)
凡為樂器以十有二律為之數度以十有二聲為之齊
量齊才計反量音亮(數度廣長也齊量侈弇之所容)凡和樂亦如之(和謂調其故器也)爾雅釋樂曰宫謂之重商謂之敏角謂之經徵謂之
迭羽謂之柳(皆五音之别名其義未詳)大瑟謂之灑灑所買反(長八尺一寸廣一)
(尺八寸二十七弦)大琴謂之離(或曰琴犬者二十七弦未詳長短廣雅曰琴長三尺六寸六分)
(五弦)大鼔謂之鼖(鼖音墳鼖長八尺)小者謂之應(詩曰應朄縣鼔在大鼔側)大
磬謂之毊毊虚驕反(毊形似犁錧以玉石為之)大笙謂之巢(列管匏中施簧管端)
(大者十九簧)小者謂之和(十三簧者鄉射記曰三笙一和而成聲)大箎謂之沂
箎音池沂音銀(箎以竹為之長尺四寸圍三寸一孔上出一寸三分名翹横吹之小者尺二寸廣雅云八孔)
大塤謂之嘂塤許緣反嘂音叫(塤燒土為之大如鵝子銳上平底形如稱錘六孔小者如雞子)
大鐘謂之鏞(書曰笙鏞以間亦名鑮音博)其中謂之剽小者謂之棧
大簫謂之言剽音瓢棧側簡反(編二十三管長尺四寸)小者謂之筊(筊戶交反)
(十六管長尺二寸簫一名籟)大管謂之簥簥九遥反(管長尺圍寸併漆之有底賈氏以為如)
(箎六孔)其中謂之篞小者謂之篎大籥謂之産(篞乃結反篎音妙)
(籥如笛三孔而短小廣雅云七孔)其中謂之仲小者謂之箹徒鼔瑟謂
之步(箹音渥獨作之)徒吹謂之和徒歌謂之謠(吹昌睡反詩云我歌且)
(謠)徒擊鼔謂之咢咢五各反(詩云或歌或咢)徒鼔鐘謂之修徒鼔
磬謂之寋(寋紀展反未見義所出)所以鼔柷謂之止(柷昌孰反柷如漆桶方)
(二尺四寸深一尺八寸中有椎柄連底挏之令左右擊止者其椎名)所以鼔敔謂之籈(敔魚)
吕反籈之仁反(敔如伏虎背上有二十七鉏鋙刻以木長尺櫟之籈者其名)大鼗謂之麻小
者謂之料料力彫反麻者音(而長也料者聲清而不亂)和樂謂之節鳬
氏為鐘兩欒謂之銑欒力端反銑先典反(故書欒作樂杜子春云當為欒書亦或為欒)
(銑鐘口兩角)銑間謂之于于上謂之鼔鼔上謂之鉦鉦上謂
之舞鉦音征(此四名者鐘體也鄭司農云于鐘脣之上袪也鼔所擊處)舞上謂之甬甬
上謂之衡甬音勇(此二名者鐘柄)鐘縣謂之旋旋蟲謂之幹(縣音玄旋)如字(旋屬鐘柄所以縣之也鄭司農云旋蟲者旋以蟲為飾也玄謂今時旋有蹲熊盤龍辟邪)鐘
帶謂之篆篆間謂之枚枚謂之景(帶所以介其名也介在于鼔鉦舞甬衡之)
(間凡四鄭司農云枚鐘乳也玄謂今時鐘乳俠鼔與舞每處有九面三十六)于上之攠謂之
隧攠音摩(攠所擊之處攠弊也隧在鼔中窐而生光有似夫隧)窐烏華反十分其銑去
二以為鉦以其鉦為之銑間去二分以為之鼔間以其
鼓間為之舞脩去二分以為舞廣(去起吕反廣古曠反)此言鉦之徑居銑
(徑之八而銑間與鉦之徑相應鼔間又居銑徑之六與舞脩相應舞脩舞徑也舞上下促以橫為脩從為廣舞)
(廣四分今亦去徑之二分以為之間則舞間之方恒居銑之四也舞間方四則鼔間六亦其方也鼔六鉦六舞)
(四此鐘口十者其長十六也鐘之大數以律為度廣長與圜徑假設之耳其鑄之則各隨鐘之制為長短大小)
(也凡言間者亦為從篆以介之鉦間亦當六今時鐘或無鉦間)以其鉦之長為之甬長
(并衡數也)以其甬長為之圍參分其圍去一以為衡圍(衡居甬上)
(又小)參分其甬長二在上一在下以設其旋(今衡居一分則參分旋亦)
(二在上一在下以旋當甬之中央是其正)薄厚之所震動清濁之所由出侈
弇之所由興有說(說猶意也故書侈作移鄭司農云當為侈)鐘已厚則石(大厚)
(則聲不發)已薄則播(大薄則聲散)侈則柞柞側百反(柞讀為咋咋然之咋聲大外也)
弇則鬱(聲不舒揚)長甬則震(鐘掉則聲不正)是故大鐘十分其鼔間
以其一為之厚小鐘十分其鉦間以其一為之厚(言若此則)
(不石不播也鼔鉦之間同方六而今宜異又十分之一猶大厚皆非也若言鼔外鉦外則近之鼔外二鉦外一)
鐘大而短則其聲疾而短聞聞音問下同(淺則躁躁易竭也)鐘小而
長則其聲舒而遠聞(深則安安難息)為遂六分其厚以其一為
之深而圜之(厚鐘厚深謂窐之也其窐圜故書圜或作圍杜子春云當為圜)韗人為
臯陶韗音運(鄭司農云韗書或為&KR1382;臯陶鼔木也玄謂&KR1382;者以臯陶名官也&KR1382;則陶字從革)長六
尺有六寸左右端廣六寸中尺厚三寸廣古曠反(版中廣頭狹為穹)
(隆也鄭司農云謂鼔木一判者其兩端廣六寸而其中更廣尺也如此乃得有腹)穹者三之一
(鄭司農云穹讀為志無空邪之空謂鼔木腹穹隆者居鼔三之一也玄謂穹讀如穹蒼之穹穹隆者居鼔面三)
(分之一則其鼔四尺者版穹一尺三寸三分寸之一也倍之為二尺六寸三分寸之二加鼔四尺穹之徑六尺)
(六寸三分寸之二也此鼔合二十版)上三正(鄭司農云謂兩頭一平中央一平也玄謂三當為參正直)
(也參直者穹上一直兩端又直各居二尺二寸不弧曲也此鼔兩面以六鼔差之賈侍中云晉鼔大而短近晉)
(鼔也以晉鼔鼔金奏)鼔長八尺鼔四尺中圍加三之一謂之鼖鼔
鼖扶云反(中圍加三之一者加於面之圍以三分之一也面四尺其圍十二尺加以三分一四尺則中圍十)
(六尺徑五尺三寸三分寸之一也今亦合二十版則版穹六寸三分寸之二耳大鼔謂之鼖以鼖鼔鼔軍事鄭)
(司農云鼔四尺謂革所蒙者廣四尺)為臯鼔長尋有四尺鼔四尺倨句磬
折倨音據句音鉤折之設反(以臯鼔鼔役事磬折中曲之不參正也中圍與鼖鼔同以磬折為異)凡
冒鼔必以啓蟄之日(啓蟄孟春之中也蟄蟲始聞雷聲而動鼔所取象也冒蒙鼔以革)
良鼔瑕如積環(革調急也)鼔大而短則其聲疾而短聞鼔小
而長則其聲舒而遠聞磬氏為磬倨句一矩有半(必先)
(度一矩為句一矩為股而求其弦既而以一矩有半觸其弦則磬之倨句也磬之制有大小此假矩以定倨句)
(非用其度耳)其博為一(博謂股博也博廣也)股為二鼔為三參分其股
博去一以為鼔博參分其鼔博以其一為之厚(鄭司農云股磬)
(之上大者鼔其下小者所當擊者也玄謂股外面鼔内面也假令磬股廣四寸半者股長九寸也鼔廣三寸長)
(尺三寸半厚一寸)已上則摩其旁(鄭司農云磬聲太上則摩鑢其旁玄謂太上聲清也薄而)
(廣則濁)已下則摩其耑耑音端(大下聲濁也短而厚則清)魯隠公問羽
數於衆仲衆音終(問執羽人數)對曰天子用八(八八六十四人)諸侯用
六(六六三十六人)大夫四(四四十六人)士二(二二四人士有功賜用樂)夫舞所以
節八音而行八風(八音金石絲竹匏土革木也八風八方之風八音之器播八方之風手之)
(舞之足之蹈之節其制而叙其情)故自八以下(唯天子得盡物數故以八為列諸侯則不敢用)
八(左氏隠五年)荀子曰聲樂之象鼔大麗鐘統實磬廉制
竽笙簫和管籥發猛塤箎翁博瑟易良(易以豉反)琴婦好歌
清盡舞天道兼(兼音建)鼔其樂之君耶故鼔似天鐘似地
磬似水竽簫管籥似星辰日月鞉柷拊椌楬似萬物(鞉音)
(桃柷昌六反拊音撫椌苦江反楬苦瞎反)曷以和舞之意曰目不自見耳不
自聞也然而洽俯仰詘信進退遲速莫不廉制(詘音屈信音申)
盡筋骨之力以要鐘鼔拊會之節而靡有悖逆者衆積
謘謘乎(要平聲悖布内反謘直黎反)白虎通曰八音者何謂也土
曰塤竹曰管皮曰鼔匏曰笙絲曰絃石曰磬金曰鐘木
曰柷敔此謂八音也法易八卦也壎坎音也管艮音也
鼓震音也絃離音也鐘兊音也柷敔乾音也壎在十一
月壎之為言勲也陽氣於黃泉之下勲蒸而萌匏之言
施也在十二月萬物始施而勞笙者太蔟之氣象萬物
之生故曰笙有七正之節焉有六合之和焉天下樂之
(樂音洛下同)故謂之笙鼔震音煩氣也萬物憤懣震動而生
(懣音悶)雷以動之温以煖之風以散之雨以濡之奮至德
之聲感和平之氣也同聲相應同氣相求神明報應天
地祐之其本乃在萬物之始耶故謂鼔也鞀者震之氣
也上應昴星以通王道故謂之鞀也簫者中之氣萬物
生於無聲見於無形僇也簫也故謂之簫簫者以祿為
本言承天繼物為民本人力加地道化然後萬物戮也
故謂之簫也瑟者嗇也閑也所以懲忿宫商角則宜君
父有節臣子有義然後四時和四時和然後萬物生故
謂之瑟也琴者禁也所以禁止淫邪正人心也磬者夷
則之氣也象萬物之盛也其氣磬故曰磬有貴賤焉有
親疎焉有長幼焉(長丁丈反)朝廷之禮貴不讓賤所以有尊
卑也鄉黨之禮長不讓幼所以明有年也宗廟之禮親
不讓疎所以明有親也此三者行然後王道得王道得
然後萬物成天下樂用磬也鐘之為言動也隂氣用事
萬物動成鐘為氣用金聲也鎛者時之氣聲也(鎛音博)節
度之所生也君臣有節度則萬物昌無節度則萬物亡
亡與昌正相迫故謂之鎛柷敔者終始之聲萬物之所
生也隂陽順而復故曰柷承順天地序迎萬物天下樂
之故樂用柷柷始也敔終也一說笙柷鼔簫瑟塤鐘磬
也如其次笙在北方柷在東北方鼔在東方琴在南方
塤在西南方鐘在西方磬在北方也聲五音八何聲為
本出於五行音為末象八風故樂記曰聲成文謂之音
比音而樂之謂之樂也景王將鑄無射而為之大林
(賈侍中云無射鐘名律中無射也大林無射之覆也作無射而為大林以覆之其律中林鐘也或說云鑄無射)
(而加以林鐘之數益之昭謂下言細抑大陵又曰聽聲越遠如此則賈言無射有覆近之矣)單穆公
曰不可夫鐘不過以動聲單音善(動聲謂合樂以金奏而八音從之)若無
射有林耳不及也(若無射復有大林以覆之無射陽聲之細者林鐘隂聲之大者細抑大陵)
(故耳不能聽及也)夫鐘聲以為耳也耳所不及非鐘聲也(非法鐘之)
(聲也)猶目所不見不可以為目也(若目之精明所不能見亦不可以施目也耳目)
(所不能及而強之則有眩惑之失以生疾也)夫目之察度也不過步武尺寸
之間(六尺為步賈君以半步為武)其察色也不過墨丈尋常之間(五尺)
(為墨倍墨為丈八尺為尋倍尋為常)耳之察龢也在清濁之間(清濁律吕之變也黃)
(鐘為宫則濁大吕為角則清)其察清濁也不過一人之所勝(勝音升)勝舉
(也)是故先王之制鐘也大不出鈞重不過石(鈞所以鈞音之發也)
(以木長七尺有絃繋之以為鈞法百二十斤為石)律度量衡於是乎生(律五聲隂陽之)
(法也度丈尺也量斗斛也衡有斤兩之數生於黃鐘黃鐘之管容秬黍千二百粒粒百為銖是為一龠龠二為)
(合合重一兩故曰律度量衡於是乎生也)小大器用於是乎出(出於鐘也易曰制器者尚)
(其象小謂錙銖分寸大謂斤兩丈尺)故聖人慎之今王作鐘也聽之弗及
(耳不及知其清濁也)比之不度(不度不中鈞石之數)鐘聲不可以知龢(耳不能聽)
(故不可以知和)制度不可以出節(節謂法度量衡之節)無益於樂而鮮民
財將焉用之夫樂不過以聽耳而美不過以觀目若聽
樂而震觀美而眩患莫甚焉(焉用之焉於虔反)夫耳目心之樞
機也(樞機發動也心有所欲耳目為之發動)故必聽和而視正聽和則聰
視正則明(習於和正則不眩惑也)聰則言聽明則德昭聽言昭德
則能思慮純固以言德於民民歆而德之則歸心焉(歆許)
金反(歆猶喜服也言德以言發德教也)是以作無不濟求無不獲然後能
樂若視聽不和而有震眩則味入不精不精則氣佚氣
佚則不和(不和無射大林也若聽樂而震視色而眩則味入不精美味入不精美則氣放佚不行於)
(身體)於是乎有狂悖之言有眩惑之明有轉易之名有過
慝之度悖布内反慝它得反(慝惡也此四者氣佚之所生狂悖眩惑說子朝寵賓孟也轉易過惡嬖)
(子配適將殺大臣也)出令不信(有轉易也)刑政放紛動不順時民無據
依不知所力各有離心(不知所為盡力也)上失其民作則不濟
求則不獲其何以能樂王弗聽問之伶州鳩對曰臣聞
之琴瑟尚宫(凡樂輕者從大重者從細故琴瑟尚宫也)鐘尚羽(鐘聲大故尚羽也)石
尚角(石磬也輕於鐘故尚角角清濁之中也)匏竹利制(匏笙也竹簫管也利制以聲音調利)
(為制無所尚也)大不踰宫細不過羽夫宫音之主也第以及羽
(宫聲大故為主第次也)故樂器重者從細(重謂金石也從細尚細聲謂鐘尚羽石尚角也)
輕者從大(輕瓦絲也從大謂瓦絲尚宫也)是以金尚羽石尚角瓦絲尚
宫匏竹尚議(議議從其調和)革木一聲(革鼗鼔也木柷敔也一聲無清濁之變)夫
政象樂樂從和和從平(和八音克諧也平細大不踰也故可以平民樂和則諧政和則)
(平也)聲以和樂律以平聲(謂五聲也以式八音而調樂也賈侍中云律黃鐘為宫林鐘為)
(徵太簇為商南吕為羽姑洗為角所以平五聲也)金石以動之(鐘磬所以發動五聲)絲竹
以行之(管絃所以行之)詩以道之(道已志也誦之曰詩書曰詩言志)歌以詠之
(詠詠詩也書曰歌永言聲依永)匏以宣之(宣發揚也)瓦以贊之(贊助也)革木以
節之物得其常曰樂極(物事也極中也)極之所集曰聲(聲會也言中和)
(之所會集曰正聲)聲應相保曰和(保安也)細大不踰曰平(細大之聲不相)
(踰越曰平今無射有大林是不平也)如是而鑄之金(鑄金以為鐘也)磨之石(磨石以為)
(磬也)繋之絲木(繋絲木以為琴瑟也)越之匏竹(越匏竹以為笙管也越謂為之孔也樂記)
(曰朱絃而疏越)節之鼔(節其長短小大)而行之以遂八風(遂順也傳曰所以節八音)
(而行八風也正西曰兊為金為閶闔風西北曰乾為石為不周風正北曰坎為革為廣莫風東北曰艮為匏為)
(融風正東曰震為竹為明庶風東南曰㢲為木為清明風正南曰離為絲為景風西南曰坤為瓦為涼風)於
是乎氣無滯隂亦無散陽(滯積也積隂而發則夏有霜雹散陽陽不藏冬無冰李梅)
(實之類也)隂陽序次風雨時至嘉生繁祉人民和利物備而
樂成上下不罷(罷音皮罷勞也)故曰樂正今細抑大陵不容
於耳非和也(細無射也大大林也言大聲陵之細聲抑而不聞不容於耳耳不能容别也)聽
聲越遠非平也(越迃也言無射之聲為大林所陵聽之微細迃遠非平也)夫有和平
之聲於是乎道之以中德詠之以中音(中德中庸之德舞也中音中和)
(之音也)德音不愆以合神人(合神人謂祭祀享宴也)神是以寧民是
以聽若夫匱財用罷民力以逞淫心(逞快也)聽之不龢比
之不度無益於教而離民怒神非臣之所聞也王不聽
(國語)周景王將鑄無射(無射鐘名律中無射)伶州鳩曰王其
以心疾死乎(伶樂官州鳩其名也)夫樂天子之職也(職所主也)夫音樂
之輿也(樂因音而行)而鐘音之器也(音由器以發)天子省風以作
樂(省風俗作樂以移之)器以鍾之(鍾聚也以器聚音)輿以行之(樂須音而作)小
者不窕(窕他彫反窕細不滿)大者不摦(摦戶化反摦横大不入)則和於物
物和則嘉成(嘉樂成也)故和聲入於耳而藏於心心億則樂
(樂音洛億安也)窕則不感(感戶暗反一本作感如字)不充滿人心摦則不容(心不)
(堪容)心是以感感實生疾今鐘摦矣王心弗堪其能久乎
(左氏昭二十一年)太史公曰夫上古明王舉樂者非以娛心
自樂(樂音洛)快意恣欲將為治也正教者皆始於音音正
而行正故音樂者所以動盪血脈通流精神而和正心
也故宫動脾而和正聖商動肺而和正義角動肝而和
正仁徵動心而和正禮羽動腎而和正智故樂所以内
輔正心而外異貴賤也上以事宗廟下以變化黎庶也
琴長八尺一寸(琴上疑有闕字八尺一寸者是京房律凖)正度也弦大者為
宫而居中央為君商張右傍其餘大小相次不失其次
序則君臣之位正矣故聞宫音使人温舒而廣大聞商
音使人方正而好義聞角音使人惻隠而愛人聞徵音
使人樂善而好施聞羽音使人整齊而好禮(好呼報反)一出韓
(詩外傳謂湯作濩云云)夫禮由外入樂自内出故君子不可須臾
離禮須臾離禮則暴慢之行窮外不可須臾離樂須臾
離樂則姦邪之行窮内(離去聲行下孟反下同)故樂音者君子之
所以養義也夫古者天子諸侯聽鐘磬未嘗離於庭卿
大夫聽琴瑟之音未嘗離於前所以養行義而防淫泆
也(泆音逸)夫淫泆生於無禮故聖人使人耳聞雅頌之音
目視威儀之禮足行恭敬之容口言仁義之道故君子
終日言而邪辟無由入也(辟讀為僻)
王朝禮四之下
樂記
凡音之起由人心生也人心之動物使之然也感於物
而動故形於聲(宫商角徵羽雜出曰音單出曰聲形猶見也)聲相應故生變
(樂之器彈其宫則衆宫應然不足樂是以變之使雜也易曰同聲相應同氣相求春秋傳曰若以水濟水誰能)
(食之若琴瑟之專一誰能聽之)變成方謂之音(方猶文章也)比音而樂之及
干戚羽旄謂之樂比毗志反(干盾也戚斧也武舞所執也羽翟羽也旄旄牛尾也文舞所)
(執周禮舞師樂師掌教舞有兵舞有干舞有羽舞有旄舞詩曰左手執籥右手秉翟)樂者音之所
由生也其本在人心之感於物也是故其哀心感者其
聲噍以殺其樂心感者其聲嘽以緩其喜心感者其聲
發以散其怒心感者其聲粗以厲其敬心感者其聲直
以廉其愛心感者其聲和以柔六者非性也感於物而
后動(噍子堯反殺色界反樂心之樂音洛嘽昌善反言人聲在所見非有常也噍踧也嘽寬綽貌發猶)
(揚也粗麄也)是故先王慎所以感之者故禮以道其志樂以
和其聲政以一其行刑以防其姦禮樂刑政其極一也
(行下孟反)極至也所以同民心而出治道也(此其所謂至也)凡音者
生人心者也情動於中故形於聲聲成文謂之音是故
治世之音安以樂其政和亂世之音怨以怒其政乖亡
國之音哀以思其民困聲音之道與政通矣(樂音洛思去聲)言
(八音和否隨政也玉藻曰御瞽幾聲之上下)宫為君商為臣角為民徵為事
羽為物五者不亂則無怗懘之音矣(怗昌廉反懘昌制反)五者君臣民
(事物也凡聲濁者尊清者卑怗懘敝敗不和貌)宫亂則荒其君驕商亂則陂其
官壊角亂則憂其民怨徵亂則哀其事勤羽亂則危其
財匱五者皆亂迭相陵謂之慢如此則國之滅亡無日
矣陂彼義反(君臣民事物其道亂則其音應而亂荒猶散也陂傾也書曰王耄荒易曰無平不陂)鄭
衛之音亂世之音也比於慢矣(比猶同也)桑間濮上之音亡
國之音也其政散其民流誣上行私而不可止也(濮音卜)
(濮水之上地有桑間者亡國之音於此之水出也昔殷紂使師延作靡靡之樂已而自沈於濮水後師涓過焉)
(夜聞而寫之為晉平公鼔之是之謂也桑間在濮陽南誣罔也)凡音者生於人心者
也樂者通倫理者也(倫猶類也理分也)是故知聲而不知音者
禽獸是也知音而不知樂者衆庶是也唯君子為能知
樂(禽獸知此為聲爾不知其宫商之變也八音並作克諧曰樂)是故審聲以知音審
音以知樂審樂以知政而治道備矣是故不知聲者不
可與言音不知音者不可與言樂知樂則幾於禮矣禮
樂皆得謂之有德德者得也(幾近也聽樂而知政之得失則能正君臣民事物之)
(禮)是故樂之隆非極音也食饗之禮非致味也(食音嗣)隆猶
(盛也極窮也)清廟之瑟朱弦而疏越壹倡而三歎有遺音者
矣大饗之禮尚玄酒而俎腥魚大羹不和有遺味者矣
倡昌諒反和去聲(清廟謂作樂歌清廟也朱弦練朱弦練則聲濁越瑟底孔也畫疏之使聲遲也倡發歌句)
(也三歎三人從歎之耳大饗袷祭先王以腥魚為俎實不臑孰之大羹肉湆不調以鹽菜遺猶餘也)今按吕
(氏春秋遺皆作進乎近是)是故先王之制禮樂也非以極口腹耳目
之欲也將以教民平好惡而反人道之正也(好惡並去聲)教之
(使知好惡也)天地之道寒暑不時則疾風雨不節則饑教
者民之寒暑也教不時則傷世事者民之風雨也事不
節則無功(教謂樂也)然則先王之為樂也以法治也善則行
象德矣(以法治以樂為治之法行象德民之行順君之德也)夫民有血氣心知
之性而無哀樂喜怒之常應感起物而動然後心術形
焉(言在所以感之也術所由也形猶見也)是故志微噍殺之音作而民思
憂嘽諧慢易繁文簡節之音作而民康樂粗厲猛起奮
末廣賁之音作而民剛毅廉直勁正莊誠之音作而民
肅敬寬裕肉好順成和動之音作而民慈愛流辟邪散
狄成滌濫之音作而民淫亂(知音智思息吏反嘽昌善反易以豉反樂音洛賁扶)
粉反肉而救反辟匹亦反(志微意細也吳公子札聽鄭風而曰其細已甚民弗堪也簡節少易也奮末動使)
(四支也賁讀為憤憤怒氣充實也春秋傳曰血氣狡憤肉肥也狄滌往來疾貌也濫僣差也此皆民心無常之)
(俲也肉或為潤)是故先王本之情性稽之度數制之禮義合生
氣之和道五常之行使之陽而不散隂而不密剛氣不
怒柔氣不懾四暢交於中而發作於外皆安其位而不
相奪也行下孟反懾之涉反(生氣隂陽氣也五常五行也密之言閉也懾猶恐懼也)然後立
之學等廣其節奏省其文采以繩德厚(等差也各用其才之差學之廣)
(謂增習之省猶審也文采謂節奏合也繩猶度也周禮大司樂以樂語教國子興道諷誦言語以樂舞教國子)
(舞雲門大卷大咸大韶大夏大濩大武)律小大之稱比始終之序以象事
行稱尺證反此毗志反(律六律也周禮典同以六律六同辨天地四方隂陽之聲以為樂器小大謂高聲)
(正聲之類也終始謂始於宫終於羽宗廟黃鐘為宫大吕為角大蔟為徵應鐘為羽以象事行宫為君商為臣)
使親疎貴賤長幼男女之理皆形見於樂故曰樂觀其
深矣長丁丈反見音現(謂同聽之莫不和敬莫不和順莫不和親)土敝則草木不
長水煩則魚鼈不大氣衰則生物不遂世亂則禮慝而
樂淫是故其聲哀而不莊樂而不安慢易以犯節流湎
以忘本廣則容姦狹則思欲感條暢之氣而滅和平之
德是以君子賤之也長丁丈反湎緜鮮反(遂猶成也慝穢也廣謂聲緩也狹謂聲急也)
(感動也動人條暢之善氣使失其所)凡姦聲感人而逆氣應之逆氣成象
而淫樂興焉正聲感人而順氣應之順氣成象而和樂
興焉倡和有應回邪曲直各歸其分而萬物之理各以
類相動也(和去聲分扶問反成象者謂人樂習焉)是故君子反情以和其
志比類以成其行姦聲亂色不留聰明淫樂慝禮不接
心術惰慢邪辟之氣不設於身體使耳目鼻口心知百
體皆由順正以行其義(行去聲辟匹亦反知音智)反猶本也術猶道也然後
發以聲音而文以琴瑟動以干戚飾以羽旄從以簫管
奮至德之光動四氣之和以著萬物之理(奮猶動也動至德之光謂)
(降天神出地祗假祖考著猶成也)是故清明象天廣大象地終始象四
時周還象風雨五色成文而不亂八風從律而不姦百
度得數而有常小大相成終始相生倡和清濁迭相為
經還音旋(清明謂人聲也廣大謂鐘鼔也周還謂舞者五色五行也八風從律應節至也百度百刻也言)
(日月畫夜不失正也清謂蕤賓至應鐘濁謂黃鐘至中吕)故樂行而倫清耳目聰明
血氣和平移風易俗天下皆寧(言樂用則正人理和隂陽也倫謂人道也)故
曰樂者樂也君子樂得其道小人樂得其欲以道制欲
則樂而不亂以欲忘道則惑而不樂(樂也之樂音洛下同)道謂仁義也
(欲謂邪淫也)是故君子反情以和其志廣樂以成其教樂行
而民鄉方可以觀德矣(鄉去聲方猶道也)德者性之端也樂
者德之華也金石絲竹樂之器也詩言其志也歌咏其
聲也舞動其容也三者本於心然後樂器從之是故情
深而文明氣盛而化神和順積中而英華發外唯樂不
可以為偽(三者本志也聲也容也言無此本於内則不能為樂也)樂者心之動也
聲者樂之象也文采節奏聲之飾也君子動其本樂其
象然後治其飾是故先鼔以警戒三步以見方再始以
著往復亂以飾歸奮疾而不拔極幽而不隠獨樂其志
不厭其道備舉其道不私其欲是故情見而義立樂終
而德尊君子以好善小人以聽過故曰生民之道樂為
大焉樂其獨樂之樂並去聲見音現好去聲(文采樂之威儀也先鼔將奏樂先擊鼔以警戒衆也三步)
(謂將舞必先三舉足以見其舞之漸也再始以著往武王除喪至盟津之上紂未可伐還歸三年乃遂伐之武)
(舞再更始以明伐時再往也復亂以飾歸謂鳴鐃而退明以整歸也奮疾謂舞者也極幽謂歌者也)夫樂
者樂也人情之所不能免也樂必發於聲音形於動靜
人之道也聲音動靜性術之變盡於此矣(樂也樂必之樂並音洛)
(免猶自止也人道人之所為也性術言此出於性也盡於此不可過)故人不耐無樂樂不
耐無形形而不為道不耐無亂樂音洛(形聲音動靜也耐古書能字也後世)
(變之此獨存焉古以能為三台字)先王恥其亂故制雅頌之聲以道之
使其聲足樂而不流使其文足論而不息使其曲直繁
瘠廉肉節奏足以感動人之善心而已矣不使放心邪
氣得接焉是先王立樂之方也(足樂之樂音洛肉而救反)流猶淫放也文篇
(辭也息猶銷也曲直歌之曲折也繁瘠廉肉聲之鴻殺也節奏闋作進止所應也方道也)是故樂在
宗廟之中君臣上下同聽之則莫不和敬在族長鄉里
之中長幼同聽之則莫不和順在閨門之内父子兄弟
同聽之則莫不和親故樂者審一以定和比物以飾節
節奏合以成文所以合和父子君臣附親萬民也是先
王立樂之方也長丁丈反比毗志反(審一審其人聲也比物謂雜金革土匏之屬也以成文)
(五聲八音克諧相應和)故聽其雅頌之聲志意得廣焉執其干戚
習其俯仰詘伸容貌得莊焉行其綴兆要其節奏行列
得正焉進退得齊焉故樂者天地之命中和之紀人情
之所不能免也(詘丘勿反綴知衛反要平聲行戶剛反)綴表也所以表行列也詩云荷戈與
(綴兆域也舞者進退所至也要猶會也命教也紀總要之名也)夫樂者先王之所以飾
喜也軍旅鈇鉞者先王之所以飾怒也故先王之喜怒
皆得其儕焉(鈇音夫鉞音越儕仕皆反)儕猶輩類喜則天下和之怒則
暴亂者畏之先王之道禮樂可謂盛矣(天子之於天下喜怒節之以禮)
(樂則兆民和從而畏敬之禮樂王者所常興則盛也)以上並樂記雅頌之聲皆發於
辭本於情故君臣以睦父子以親故韶夏之樂也聲浸
乎金石潤乎草木今取怨思之聲施之於弦管聞其音
者不淫則悲淫則亂男女之辨悲則感怨思之氣(思息嗣反)
豈所謂樂哉故事不本於道德者不可以為儀言不合
乎先王者不可以為道音不調乎雅頌者不可以為樂
也是故賢人之政降人以體聖人之政降人以心體降
可以圖始心降可以保終降體以禮降心以樂所謂樂
者非金石絲竹也謂人樂其家謂人樂其族謂人樂其
業謂人樂其都邑謂人樂其政令謂人樂其道德如此
君人者乃作樂以節之使不失其和故有德之君以樂
樂人無德之君以樂樂身樂人者久而長樂身者不久
而亡(樂其樂人樂身之樂並音洛)三略先王之樂所以節百事也故
有五節(五聲之節)遲速本末以相及中聲以降五降之後不
容彈矣(此謂先王之樂得中聲聲成五降而息也降罷退)於是有煩手淫聲慆
堙心耳乃忘平和君子弗聽也慆土刀反堙音因(五降而不息則雜聲並奏)
(所謂鄭衛之聲)物亦如之(言百事皆如樂不可失節)至於煩乃舍也已無以
生疾舍音捨(煩不舍則生疾)君子之近琴瑟以儀節也非以慆心
也(為心之節儀使動不過度)左氏昭元年六律者何黃鐘蕤賓無射大
蔟夷則姑洗是也故天子左五鐘右五鐘(六律為陽六吕為隂凡律)
(吕十二各一鐘天子宫懸黃鐘蕤賓在南北其餘則在東西)天子將出則撞黃鐘右
五鐘皆應撞丈江反(黃鐘在陽陽氣動西五鐘在隂隂氣靜君將出故以動告靜靜者皆和也)
馬鳴中律步者皆有容駕者皆有文御者皆有數步者
中規折還中矩立則磬折拱則抱鼔(中去聲折之設反還音旋)言聲合
(於樂體比於禮也)然後大師奏登車告出也大音泰(周禮王出入奏三夏)入
則撞蕤賓左五鐘皆應(蕤賓在隂東五鐘在陽君入故以靜告動動者則亦皆和之也)
以治容貌容貌得則氣得氣得則肌膚安肌膚安則色
齊矣(入故欲其靜也)蕤賓聲狗吠彘鳴及倮介之蟲皆莫不延
頸以聽蕤賓(彘直吏反倮力果反皆守物及隂之類也)在内者皆玉色在
外者皆金聲(玉色反其正性也金聲其事殺)然後少師奏登堂就席告
入也少去聲(少師佐成大師之事者也)此言至樂相知物動相生同聲
相應之義也古者帝王升歌清廟(樂章名)大琴練弦達越
大琴朱弦達越以韋為鼔謂之搏拊何以也(拊方武反)練弦朱
(弦互文也越下孔也凡練弦達越搏拊者象其德寬和)君子有大人聲不以鐘鼔
竽瑟之聲亂人聲清廟升歌者歌先人之功烈德澤也
故欲其清也(烈業也)其歌之呼也(呼出聲也)曰於穆清廟於者
歎之也穆者敬之也清者欲其在位者徧聞之也故周
公升歌文王之功烈德澤苟在廟中嘗見文王者愀然
如復見文王故書曰搏拊琴瑟以詠祖考來假此之謂
也(於音烏愀七小反假音格)賓牟賈侍坐於孔子孔子與之
言及樂曰夫武之備戒之已久何也對曰病不得其衆
也(武謂周舞也備戒擊鼔警衆病猶憂也以不得衆心為憂憂其難也)咏歎之淫液之何
也對曰恐不逮事也液音亦(咏歎淫液歌遲之也逮及也事伐事也)發揚蹈
厲之已蚤何也對曰及時事也蚤音早(時至武事當施也)武坐致
右憲左何也對曰非武坐也(言武之事無坐也致謂膝至地也憲讀為軒聲之誤)
聲淫及商何也對曰非武音也(言武歌在正其軍不貪商也時人或說其義為)
(貪商也)子曰若非武音則何音也對曰有司失其傳也若
非有司失其傳則武王之志荒矣傳直專反(有司典樂者也傳猶說也荒)
(老耄也言典樂者失其說也而時人妄說也書曰王耄荒)子曰唯丘之聞諸萇弘亦
若吾子之言是也(萇直長反萇弘周大夫)賓牟賈起免席而請曰
夫武之備戒之已久則既聞命矣敢問遲之遲而又久
何也(遲之遲謂久立於綴)子曰居吾語女夫樂者象成者也摠干
而山立武王之事也發揚蹈厲大公之志也武亂皆坐
周召之治也語去聲女音汝大音泰召時詔反(居猶安坐也成謂已成之事也摠干持盾也山)
(立猶正立也象武王持盾正立待諸侯也發揚蹈厲所以象威武時也武舞象戰鬭也亂謂失行列也失行列)
(則皆坐象周公召公以文止武也)且夫武始而北出再成而滅商三成
而南四成而南國是疆五成而分周公左召公右六成
復綴以崇綴知衛反下同(成猶奏也每奏武曲一終為一成始奏象觀兵盟津時也再奏象克商)
(時也三奏象克殷有餘力而反也四奏象南方荆蠻之國侵畔者服也五奏象周公召公分職而治也六奏象)
(兵還振旅也復綴反位止也崇充也凡六奏以充武樂也)天子夾振之而駟伐盛威
於中國也(夾振之者王與大將夾舞者振鐸以為節也駟當為四聲之誤也武舞戰象也每奏四伐)
(一擊一刺為一伐牧誓曰今日之事不過四伐五伐)分夾而進事蚤濟也(分猶部曲也事)
(猶為也濟成也舞者各有部曲之列又夾振之者象用兵務於早成也)久立於綴以待諸
侯之至也(象武王伐紂待諸侯也)且女獨未聞牧野之語乎(女音汝)
(欲語以作武樂之意)武王克殷反商未及下車而封黃帝之後於
薊封帝堯之後於祝封帝舜之後於陳下車而封夏后
氏之後於杞投殷之後於宋封王子比干之墓釋箕子
之囚使之行商容而復其位庶民弛政庶士倍祿濟河
而西馬散之華山之陽而弗復乘牛散之桃林之野而
弗復服車甲衅而藏之府庫而弗復用倒載干戈包之
以虎皮將帥之士使為諸侯名之曰建櫜然後天下知
武王之不復用兵也(薊音計行去聲弛始氏反華去聲弗復之復扶又反下不復同衅許)
靳反與釁同倒丁老反將去聲帥率内反櫜音羔(反當為及字之誤也及商謂至紂都也牧誓曰至于商郊)
(牧野封謂故無土地者也投舉徙之辭也時武王封紂子武庚於殷墟所徙者微子也後周公更封而大之積)
(土為封封比干墓崇賢也行猶視也使箕子視商禮樂之官賢者所處皆令反其居也弛政去其紂時苛政也)
(倍祿復其紂時薄者也散猶放也桃林在華山旁甲鎧也衅釁字也包干戈以虎皮明能以武服兵也建讀為)
(鍵字之誤也兵甲之衣曰櫜鍵櫜言閉藏兵甲也詩曰載櫜弓矢春秋傳曰垂櫜而入周禮曰櫜之欲其約也)
(薊或為續祝或為鑄)散軍而郊射左射貍首右射騶虞而貫革之
射息也裨冕搢笏而虎賁之士說劔也祀乎明堂而民
知孝朝覲然後諸侯知所以臣耕藉然後諸侯知所以
敬五者天下之大教也(裨被支反搢音進賁音奔說吐活反朝音潮)郊射為射宫於
(郊也左東學也右西學也貍首騶虞所以歌為節也貫革射穿甲革也裨冕衣裨衣而冠冕也裨衣衮之屬也)
(搢猶插也賁憤怒也文王之廟為明堂制耕藉藉田也)食三老五更於大學天子
袒而割牲執醬而饋執爵而酳冕而摠干所以教諸侯
之弟也(食音嗣更古衡反大音泰酳音胤弟大計反三老五更互言之耳皆老人更知三德五事者)
(也冕而摠干親在舞位也周名大學曰東膠)若此則周道四達禮樂交通則
夫武之遲久不亦宜乎(言武遲久為重禮樂)樂記魏文侯問於
子夏曰吾端冕而聽古樂則唯恐臥聽鄭衛之音則不
知倦敢問古樂之如彼何也新樂之如此何也(魏文侯晉大夫)
(畢萬之後僣諸侯者也端玄衣也古樂先王之正樂也)子夏對曰今夫古樂進旅
退旅和正以廣弦匏笙簧會守拊鼔始奏以文復亂以
武治亂以相訊疾以雅君子於是語於是道古脩身及
家平均天下此古樂之發也(拊音撫相息亮反訊音信)旅猶俱也俱進俱退言
(其齊一也和正以廣無姦聲也會猶合也皆也言衆皆待擊鼔乃作周禮大師職曰大祭祀帥瞽登歌令奏擊)
(拊下管播樂器令奏鼔朄文謂鼔也武謂金也相即拊也亦以節樂拊者以韋為表裝之以穅穅一名相因以)
(名焉今齊人或謂穅為相雅亦樂器名也狀如漆筩中有椎)今夫新樂進俯退俯姦
聲以濫溺而不止及優侏儒獶雜子女不知父子樂終
不可以語不可以道古此新樂之發也(侏音朱獶乃刀反)俯猶曲也
(言不齊一也濫濫竊也溺而不止聲淫亂無以治之獶獼猴也言舞者如獼猴戲也亂男女之尊卑獶或為優)
今君之所問者樂也所好者音也夫樂者與音相近而
不同好去聲(言文侯好音而不知樂也鏗鏘之類皆為音應律乃為樂)文侯曰敢問何
如(欲知音樂異意)子夏對曰夫古者天地順而四時當民有德
而五榖昌疾疢不作而無妖祥此之謂大當然後聖人
作為父子君臣以為紀綱紀綱既正天下大定天下大
定然後正六律和五聲弦歌詩頌此之謂德音德音之
謂樂(當去聲疢勑覲反當謂樂不失其所)詩云莫其德音其德克明克
明克類克長克君王此大邦克順克俾俾于文王其德
靡悔既受帝祉施于孫子此之謂也(莫亾伯反長丁丈反王去聲施以豉)
反(此有德之音所謂樂也德正應和曰莫照臨四方曰明勤施無私曰類教誨不倦曰長慶賞刑威曰君慈)
(和徧服曰順俾當為比聲之誤也擇善從之曰比施延也言文王之德皆能如此故受天福延於後世也)今
君之所好者其溺音乎好去聲(言無文王之德則所好非樂也)文侯曰敢
問溺音何從出也(玩習之久不知所由出也)子夏對曰鄭音好濫淫
志宋音燕女溺志衛音趨數煩志齊音敖辟喬志此四
者皆淫於色而害於德是以祭祀弗用也(敖音傲辟讀為僻喬音驕)
(言四國皆出此溺音濫濫竊姦聲也燕安也春秋傳曰懷與安實敗名趨數讀為促速聲之誤也煩勞也祭)
(祀者不用淫樂)詩云肅雍和鳴先祖是聽夫肅肅敬也雍雍和
也夫敬以和何事不行(言古樂敬且和故無事而不用溺音無所施)為人君
者謹其所好惡而已矣君好之則臣為之上行之則民
從之詩云誘民孔易此之謂也(好惡並去聲易以豉反)誘進也孔甚也言民
(從君所好惡進之於善無難)然後聖人作為鞉鼔椌楬壎箎此六者
德音之音也(鞉音桃椌苦江反楬苦瞎反壎許袁反箎音池)六者為本以其聲質也椌楬謂柷
(敔也壎篪或為簨虡)然後鐘磬竽瑟以和之干戚旄狄以舞之此
所以祭先王之廟也所以獻酬酳酢也所以官序貴賤
各得其宜也所以示後世有尊卑長幼之序也(酬市由反酢音)
昨長丁丈反(官序貴賤謂尊卑樂器列數有差次)鐘聲鏗鏗以立號號以立橫
橫以立武君子聽鐘聲則思武臣(鏗苦耕反横古曠反)號號令所以警衆
(也橫充也謂氣作充滿也)石聲磬磬以立辨辨以致死君子聽磬聲
則思死封疆之臣(石聲磬磬當為罄字之誤也辨謂分明於節義)絲聲哀哀以
立廉廉以立志君子聽琴瑟之聲則思志義之臣(廉廉隅也)
竹聲濫濫以立會會以聚衆君子聽竽笙簫管之聲則
思畜聚之臣濫力敢反(濫之意猶擥聚也會猶聚也聚或為最)鼔鼙之聲讙讙
以立動動以進衆君子聽鼔鼙之聲則思將帥之臣(鼙步)
西反將去聲帥所類反(聞讙囂則人意動作讙或為歡動或為勲)君子之聽音非聽其
鏗鎗而已也彼亦有所合之也鎗七羊反(以聲合成已之志)樂記
孔子學琴於師襄子襄子曰吾雖以擊磬為官然能於
琴今子於琴已習可以益矣孔子曰丘未得其數也有
間曰己習其數可以益矣孔子曰丘未得其志也有間
曰己習其志可以益矣孔子曰丘未得其為人也有間
孔子有所謬然思焉(謬然深思貌)有所睪然高望而遠眺焉
(睪音繹眺他弔反)眺見曰丘迨得其為人矣(迨近也)黮而黑頎然長
曠如望羊黮徒感反頎音祈(曠用志廣遠望羊遠視也)掩有四方(掩同也文王之時三)
(分天下有其二後周有四方文王之功也)非文王其孰能為此師襄子避席
葉拱而對曰(葉拱兩手薄其心也)君子聖人也其傳曰文王操(家語)
孔子至齊郭門之外遇一嬰兒挈一壺相與俱行其
視精其心正其行端孔子謂御曰趣驅之趣驅之韶樂
方作於是至而聞韶學之三月不知肉味曰不圖為樂
之至於此也故樂非獨以自樂也又以樂人非獨以自
正也又以正人至矣哉(趣音促自樂樂人之樂音洛)吳公子札
來聘請觀於周樂(魯以周公故有天子禮樂)使工為之歌周南召南
為去聲後同召音邵(此皆各依其本國歌所常用聲曲)曰美哉(美其聲)始基之矣(周南)
(召南王化之基)猶未也(猶有商紂未盡善也)然勤而不怨矣(未能安樂然其音不怨怒)
為之歌邶鄘衛邶音佩鄘音容(武王伐紂分其地為三監三監叛周公滅之更封康叔并三)
(監之地故三國盡被康叔之化)曰美哉淵乎憂而不困者也(淵深也亾國之音哀)
(以思其民困衛康叔武公之德化深遠雖遭宣公淫亂懿公滅亡民猶秉義不至於困)吾聞衛康
叔武公之德如是是其衛風乎(康叔周公弟武公康叔九世孫皆衛之令德君)
(也聽聲以為别故有疑言)為之歌王(王黍離也幽王遇西戎之禍平王東遷王政不行於天下風俗)
(下與諸侯同故不為雅)曰美哉思而不懼其周之東乎(宗周隕滅故憂思猶)
(有先王之遺風故不懼)為之歌鄭(詩第七)曰美哉其細已甚民弗堪
也是其先亡乎(美其有治政之音譏其煩碎知不能久)為之歌齊(詩第八)曰
美哉泱泱乎大風也哉泱於郎反(泱泱弘大之聲)表東海者其大
公乎大音泰(太公封齊為東海之表式)國未可量也(言其或將復興)為之歌豳
豳彼貧反(詩第十五豳周之舊國在新平漆縣東北)曰美哉蕩乎樂而不淫其
周公之東乎樂音洛(蕩乎蕩蕩然也樂而不淫言有節周公遭管蔡之變東征三年為成王陳)
(后稷先公不敢荒淫以成王業故言其周公之東乎)為之歌秦(詩第十一後仲尼刪定故不同)曰
此之謂夏聲夫能夏則大大之至也其周之舊乎(夫音扶)
(秦本在西戎汧隴之西秦仲始有車馬禮樂去戎狄之音而有諸夏之聲故謂之夏聲及襄公佐周平王東遷)
(而受其故地故曰周之舊)為之歌魏(詩第九魏姬姓國閔元年晉獻公滅之)曰美哉渢
渢乎大而婉險而易行以德輔此則明主也(渢扶弓反易以豉反)
(渢渢中庸之聲婉約也險當為儉字之誤也大而約則儉節易行惜其國小無明君也)為之歌
唐(詩第十唐晉詩)曰思深哉其有陶唐氏之遺民乎不然何憂
之遠也(晉本唐國故有堯之遺風憂深思遠情發於聲)非令德之後誰能若是
為之歌陳(詩第十二)曰國無主其能久乎(淫聲放蕩無所畏忌故曰國無主)
自鄶以下無譏焉鄶古外反(鄶第十三曹第十四言季子聞此二國歌不復譏論之以其)
(微也)為之歌小雅(小雅小正亦樂歌之常)曰美哉思而不貳(思文武之德無)
(貳叛之心)怨而不言(有哀音)其周德之衰乎(衰小也)猶有先王之
遺民焉(謂有殷王餘俗故未大衰)為之歌大雅(大雅陳文王之德以正天下)曰廣
哉熙熙乎(熙熙和樂聲)曲而有直體(論其聲)其文王之德乎(雅頌)
(所以歌盛德形容故但歌其美者不皆歌變雅)為之歌頌(頌者以其成功告於神明)曰至矣
哉(言道備)直而不倨(倨音據)倨傲曲而不屈(屈撓)邇而不偪(謙退)遠
而不攜(攜貳)遷而不淫(淫過蕩)復而不厭(常日新)哀而不愁(知命)
樂而不荒(樂音洛節之以禮)用而不匱(德弘大)廣而不宣(不自顯)施
而不費施去聲(因民所利而利之)取而不貪(義然後取)處而不底(底丁禮反守之以道)行而不流(制之以義)五聲和(宫商角徵羽)八風平(八方之氣)節
有度守有序(八音克諧節有度也無相奪倫守有序也)盛德之所同也(頌有殷魯)
(故曰盛德之所同)見舞象箾南籥者箾音朔(象箾舞所執南籥以籥舞也皆文王之樂)
曰美哉猶有憾(美哉美其容也文王恨不及已致太平)見舞大武者(武王樂)
曰美哉周之盛也其若此乎見舞韶濩者(濩音護殷湯樂)曰
聖人之弘也而猶有慙德聖人之難也(慙於始伐)見舞大夏
者(禹之樂)曰美哉勤而不德非禹其誰能脩之(盡力溝洫勤也)見
舞韶箾者(箾音簫)舜樂曰德至矣哉大矣如天之無不幬也
(幬徒報反)幬覆也如地之無不載也雖甚盛德其蔑以加於此
矣觀止矣若有他樂吾不敢請已(魯用四代之樂故及韶箾而季子知其終)
(也季札賢明才博在吳雖已涉見此樂歌之文然未聞中國雅聲故請作周樂欲聽其聲然後依聲以參時政)
(知其興衰也聞秦詩謂之夏聲聞頌曰五聲和八風平皆論聲以參政也舞畢知其樂終是素知其篇數)左
(氏襄二十九年)子贛見師乙而問焉曰賜聞聲歌各有宜也
如賜者宜何歌也贛與貢同(子貢孔子弟子師樂官也乙名聲歌各有宜氣順性也)師
乙曰乙賤工也何足以問所宜請誦其所聞而吾子自
執焉(樂人稱工執猶處也)夫歌者直已而陳德也動已而天地應
焉四時和焉星辰理焉萬物育焉寬而靜柔而正者宜
歌頌廣大而靜疏達而信者宜歌大雅恭儉而好禮者
宜歌小雅正直而靜廉而謙者宜歌風肆直而慈愛者
宜歌商好去聲(商宋詩也愛或為哀直已而陳德各因其德歌所宜育生也)温良而能
斷者宜歌齊故商者五帝之遺聲也商人識之故謂之
商齊者三代之遺聲也齊人識之故謂之齊明乎商之
音者臨事而屢斷明乎齊之音者見利而讓(斷都亂反)屢數也
(數斷事以其肆直也見利而讓以其温良能斷也斷猶決也)臨事而屢斷勇也見利
而讓義也有勇有義非歌孰能保此(保猶安也知也)故歌者上
如抗下如隊曲如折止如槀木倨中矩句中鉤纍纍乎
端如貫珠(隊直媿反折之設反槀古老反中去聲句紀具反纍力追反)言歌聲之著動人心之審
(如有此事)故歌之為言也長言之也說之故言之言之不足
故長言之長言之不足故嗟嘆之嗟嘆之不足故不知
手之舞之足之蹈之也說音悅(長言之引其聲也嗟嘆和續之也不知手之舞之足)
(之蹈之歡之至也)樂記子路鼔琴孔子聞之謂冉有曰甚矣由
之不才也夫先王之制音也奏中聲以為節流入於南
不歸於北夫南者生育之鄉北者殺伐之域故君子之
音温柔居中以養生育之氣憂愁之感不加于心也暴
厲之動不在于體也夫然者乃所謂治安之風也小人
之音則不然亢麗微末以象殺伐之氣中和之感不載
於心温和之動不存于體夫然者乃所以為亂之風昔
者舜彈五絃之琴造南風之詩其詩曰南風之薰兮可
以解吾民之愠兮南風之時兮可以阜吾民之財兮(得其)
(時阜盛也)唯脩此化故其興也勃焉德如泉流至于今王公
大人述而弗忘殷紂好為北鄙之聲其廢也忽然至于
今王公大人舉以為誡夫舜起布衣積德含和而終以
帝紂為天子荒淫暴亂而終以亡非各所修之致乎由
今也匹夫之徒曾無意于先王之制而習亡國之聲豈
能保其六七尺之體哉冉有以告子路子路懼而自悔
靜思不食以至骨立夫子曰過而能改其進矣乎(家語)
吕氏春秋古樂曰樂所由來者尚也(尚曩)必不可廢有節
有侈有正有淫矣(節適也侈大也正雅也淫亂也)賢者以昌不肖以亡
昔古朱襄氏之治天下也(朱襄氏古天子炎帝之别號)多風而陽氣
畜積萬物散解果實不成故士達作為五絃瑟以來隂
氣以定羣生(士達朱襄氏之臣)昔葛天氏之樂三人摻牛尾投
足以歌八闋摻所斬反闋苦穴反(葛天氏古帝名投足猶蹀足闋終)一曰載民二
曰玄鳥三曰遂草木四曰奮五穀五曰敬天常六曰達
帝功七曰依地德八曰總萬物之極(樂之八篇名也)昔陶唐氏
之始隂多滯伏而湛積湛音沈(陶唐氏堯之號)水道壅塞不行其
原(故有洪水之災)民氣鬱閼而滯著著直略反(閼讀曰遏止之遏)筋骨瑟縮
不達故作為舞以宣導之(宣通)昔黃帝令伶倫作為律(伶倫)
(黃帝臣)伶倫自大夏之西(大夏西方之山)乃之阮隃之隂(隃式注式朱二)
反(阮隃山名山北曰隂)取竹於嶰谿之谷以生空竅厚鈞者斷兩
節間(竹生谿谷者取其厚鈞斷兩節間以為律管)其長三寸九分而吹之以
為黃鐘之宫(斷竹長三寸九分吹之音中黃鐘之宫)吹日舍少次制十二
筒(六律六吕各有管故曰十二筒合成舍矣)以之阮隃之下聽鳳凰之鳴以
别十二律其雄鳴為六雌鳴亦六以此黃鐘之宫適合
(合和諧)黃鐘之宫皆可以生之故曰黃鐘之宫律吕之本
(法鳳之雄雌故律有隂陽上下相生故曰黃鐘之宫皆可以生之)黃帝又命伶倫與榮
猨鑄十二鐘以和五音以仲春之月乙卯之日日在奎
始奏之命之曰咸池猨音袁(奏十二鐘樂名之為咸池)帝顓頊生自若
水實處空桑(顓音專頊許六反)處居空桑乃登為帝惟天之合正風
乃行(惟天之合德與天合風化也)其音若熙熙淒淒鏘鏘帝顓頊好
其音乃令飛龍作效八風之音好去聲(八風八卦之風)命之曰承
雲以祭上帝(上帝昊天上帝)乃令鱓先為樂倡(鱓音善倡昌亮反)倡始也
鱓乃偃浸以其尾鼔其腹(鼔擊)其音英(英和盛貌)帝嚳命咸黑
作為聲歌九招六列六英倕作為鼙鼔鐘磬吹苓管壎
篪因令鳳鳥天翟舞之帝嚳大喜乃以康帝德(嚳枯沃反招時)
(遥反倕音垂)康安帝堯立乃命質為樂質乃效山林谿谷之音
以歌(質當為夔)乃以麋&KR1752;置缶而鼔之(&KR1752;力角反)鼔擊乃拊石擊
石以象上帝玉磬之音以致舞獸瞽㮴乃拌五絃之瑟
(拌分)作以為十五絃之瑟命之曰大章以祭上帝舜立
仰延乃拌瞽㮴之所為瑟益之八絃以為二十三絃之
瑟帝舜乃令質脩九招六列六英以明帝德(招列英皆樂名也帝)
(謂舜)禹立勤勞天下日夜不懈通大川決壅塞鑿龍門降
通漻水以導河漻蓮條反(決壅塞故鑿龍門也降大漻流)疏三江五湖注
之東海以利黔首於是命臯陶作為夏籥九成以昭其
功(黔其廉反陶音遥)九成九變昭明殷湯即位夏為無道暴虐萬民侵
削諸侯不用軌度天下患之湯於是率六州以討桀之
罪功名大成黔首安寧湯乃命伊尹作為大濩歌晨露
修九招六列以見其善(大濩晨露九招六列皆槃名善美)周文王處岐
諸侯去殷三淫而翼文王(文王古公亶父之孫王季歴之子也古公避獯鬻之難邑)
(于岐山之陽有周地及受命因為天下號也滛過翼佐三淫謂剖比干之心斷材士之股刳孕婦之胎故諸侯)
(去之而佐文王也)散宜生曰殷可伐也文王弗許(散宜生文王四臣之一也)
(論語曰文王為西伯三分天下有其二以服事殷故不許)周公旦乃作詩曰文王在
上於昭于天周雖舊邦其命維新以繩文王之德武王
即位以六師伐殷六師未至以銳兵克之於牧野(於音烏)
(未至殷都而勝紂於牧野)歸乃薦俘馘于京太室乃命周公為作大
武(馘古獲反為去聲)大武周樂成王立殷民反(叛反)王命周公踐伐之
(踐往)商人服象為虐于東夷(象獸名也)周公遂以師逐之至于
江南乃為三象以嘉其德故樂之所由來者尚矣非獨
為一世之所造(三象周公所作樂名嘉美也尚久也自黃帝以來功成作樂故曰非獨為一世)
(之所造也)
儀禮集傳集註卷二十七
