儀禮集傳集註卷三十六
宋朱子撰
王朝禮十三
王制之壬(師田)
周禮大宗伯以軍禮同邦國(同謂威其不恊僣差者軍禮之别有五)大師
之禮用衆也(用其義勇)大均之禮恤衆也(均其地政地守地職之賦所以憂民)
大田之禮簡衆也(古者因田習兵閱其車徒之數)大役之禮任衆也(築宫)
(邑所以事民力強弱)大封之禮合衆也(正封疆溝塗之固所以合聚其民)大司
馬凡制軍萬有二千五百人為軍小司徒會萬民之卒
伍而用之五人為伍五伍為兩四而為卒五卒為旅五
旅為師五師為軍以起軍旅以作田役以比追胥(比毗志反)
(用謂使民事之伍兩卒旅師軍皆衆之名兩二十五人卒百人旅五百人師二千五百人軍萬二千五百人)
(此皆先王所因農事定軍令者也欲其恩足相䘏義足相救服容相别音聲相識作為也役功力之事追逐寇)
(也)野九夫為井四井為邑四邑為丘四丘為甸四甸為縣
四縣為都以任地事而令貢賦凡稅斂之事(賦謂出車徒給繇役也司)
(馬法曰六尺為步步百為畮畮百為夫夫三為屋屋三為井井十為通通為匹馬三十家士一人徒二人通十)
(為成成百井三百家革車一乘士十人徒二十人十成為終終千井三千家革車十乘士百人徒二百人十終)
(為同同方百里萬井三萬家革車百乘七千人徒二千人)族師五家為比十家為
聫五人為伍十人為聫四閭為族八閭為聫使之相保
相受刑罰慶賞相及相共(比毗志反聯音連相共猶相救相賙)若作民
而師田行役則合其卒伍簡其兵器以鼔鐸旗物帥而
至掌其治令戒禁刑罰鐸徒各反(亦於軍因為卒長)大司馬凡制
軍萬有二千五百人為軍王六軍大國三軍次國二軍
小國一軍軍將皆命卿二千有五百人為師師帥皆中
大夫五百人為旅旅帥皆下大夫百人為卒卒長皆上
士二十五人為兩兩司馬皆中士五人為伍伍皆有長
將子亮反帥所類反長丁丈反(軍師旅卒兩伍皆衆名也伍一比兩一閭卒一族旅一黨師一州軍一鄉家)
(所出一人將帥長司馬者其師吏也言軍將皆命卿則凡軍帥不特置選於六官六鄉之吏自卿以下德任者)
(使兼官焉)以九伐之灋正邦國(諸侯有違王命則出兵以征伐之所以正之也諸侯之於)
(國如樹木之有根本是以言伐云)馮弱犯寡則眚之(馮皮冰反眚所景反)馮猶乘陵也
(言不字小而侵侮之眚猶人眚瘦也王霸記曰四面削其地)賊賢害民則伐之(春秋傳曰)
(粗者曰侵精者曰伐又曰有鐘鼔曰伐則伐者兵入其竟鳴鐘鼔以往所以聲其罪)暴内陵外則
壇之壇音善(内謂其國外謂諸侯壇讀如同墠之墠王霸記曰置之空墠之地鄭司農云壇讀從憚之)
(以威之憚書亦或為墠玄謂置之空墠以出其君更立其次賢者)野荒民散則削之(荒蕪)
(也田不治民不附削其地明其不能有)負固不服則侵之(負猶恃也固險可依以固者也)
(不服不事大也侵之者兵加其竟而已用兵淺者詩曰密人不恭敢距大邦)賊殺其親則正
之(正之者執而治其罪王霸記曰正殺之也春秋僖公二十八年冬晉人執衛侯歸之於京師坐殺其弟叔)
(武)放弑其君則殘之(放逐也殘殺也王霸記曰殘滅其為惡)犯令陵政則
杜之(令猶命也王霸記曰犯令者違命也陵政者輕政法不循也杜之者杜塞使不得與鄰國交通)外
内亂鳥獸行則滅之行下孟反(王霸記曰悖人倫外内無以異於禽獸不可親百姓則)
(誅滅去之也曲禮曰夫唯禽獸無禮故父子聚麀)中春教振旅司馬以旗致
民平列陳如戰之陳中音仲下同陳直覲反(以旗者立旗期民於其下也兵者守國之)
(備孔子曰以不教民戰是謂棄之兵者凶事不可空設因蒐狩而習之凡師出曰治兵入曰振旅皆習戰也四)
(時各教民以其一焉春習振旅兵入收衆專於農平猶正也)辨鼔鐸鐲鐃之用王執
路鼔諸侯執賁鼔軍將執晉鼓師帥執提旅帥執鼙卒
長執鐃兩司馬執鐸公司馬執鐲(鐸待各反鐲直角反鐃女交反賁扶云反)
帥所類反提徒兮反鼙蒲兮反(鼔人職曰以路鼓鼔鬼享以賁鼔鼓軍事以晉鼔鼔金奏以金鐃止鼓以金鐸)
(通鼔以金鐲節鼔鄭司農云辨鼔鐸鐲鐃之用謂鉦鐸之屬鐲讀如濁其源之濁鐃讀如讙嘵之嘵提讀如攝)
(提之提謂馬上鼔有曲木提持立馬髦上者故謂之提杜子春云公司馬謂五人為伍伍之司馬也玄謂王不)
(執賁鼔尚之於諸侯也伍長謂之公司馬者雖卑同其號)以教坐作進退疾徐疏數
之節(數音朔習戰法)遂以蒐田有司表貉誓民鼔遂圍禁火
弊獻禽以祭社蒐所留反貉莫駕反(春田為蒐有司大司徒也掌大田役治徒庶之政令表)
(貉立表而貉祭也誓民誓以犯田法之罰也誓曰無干車無自後射立旌遂圍禁旌弊爭禽而不審者罰以假)
(馬禁者虞衡守禽之厲禁也既誓令鼔而圍之遂蒐田火弊火止也春田主用火因焚萊除陳草皆殺而火止)
(獻猶致也屬也田止虞人植旌衆皆獻其所獲禽焉詩云言私其豵獻豣於公春田主祭社者土方施生也鄭)
(司農云貉讀為禡禡謂師祭也書亦或為禡)中夏教茇舍如振旅之陳羣吏
撰車徒讀書契辨號名之用帥以門名縣鄙各以其名
家以號名鄉以州名野以邑名百官各象其事以辨軍
之夜事其他皆如振旅茇蒲末反撰息轉反(茇讀如萊沛之沛茇舍草止之也軍有)
(草止之法撰讀曰算算車徒謂數擇之也讀書契以簿書校錄軍實之凡要號名者徽識所以相别也鄉遂之)
(屬謂之名家之屬謂之號百官之屬謂之事在國以表朝位在軍又象其制而為之被之以備死事帥謂軍將)
(及師帥旅帥至伍長也以門名者所被徽識如其在門所樹者也凡此言以也象也皆謂其制同耳軍將皆命)
(卿古者軍將盖為營治於國門魯有東門襄仲宋有桐門右師皆上卿為軍將者也縣鄙謂縣正鄙師至隣長)
(也家謂食采地者之臣也鄕以州名亦謂州長至比長也野謂公邑大夫百官以其職從王者此六者皆書其)
(官與名氏焉門則襄仲右師明矣鄉則南鄉甀東鄉為人是也其他象此云某某之名某某之號某某之事而)
(已未盡聞也鄉遂大夫文錯不見以其素信於民不為軍將或為諸帥是以闕焉夜事戒夜守之事草止者慎)
(於夜於是主别其部職)遂以苗田如蒐之灋車幣獻禽以享礿(礿餘)
略反(夏田為苗擇取不孕任者若治苗去不秀實者云車弊驅獸之車止也夏田主用車示所取物希皆)
(殺而車止王制曰天子殺則下大綏諸侯殺則下小綏大夫殺則止佐車佐車止則百姓田獵礿宗廟之夏祭)
(也冬夏田主於祭宗廟者隂陽始起象神之在内)中秋教治兵如振旅之陳辨
旗物之用王載大常諸侯載旂軍吏載旗師都載旜鄉
遂載物郊野載旐百官載旟各書其事與其號焉其他
皆如振旅旜之然反旐音兆旟音餘(軍吏諸軍帥也師都遂大夫也鄉遂鄉大夫也或載旜或載)
(物衆屬軍吏無所將也郊謂鄉遂之州長縣正以下也野謂公邑大夫載旐者以其將羡卒也百官鄉大夫也)
(載旟者以其屬衛王也凡旌旗有軍衆者畫異物無者帛而已書當為畫事也號也皆畫以雲氣)遂以
獮田如蒐田之灋羅弊致禽以祀祊枋音方(秋田為獮獮殺也羅弊罔)
(止也秋田主用罔中殺者多也皆殺而罔止祊當為方聲之誤也秋田主祭四方報成萬物詩曰以社以方)
中冬教大閱(春辨鼔鐸夏辨號名秋辨旗物至冬大閱簡軍實凡頒旗物以出軍之旗則如秋以)
(尊卑之常則如冬司常佐司馬時也大閱備軍禮而旌旗不如出軍之時空辟實)前期羣吏戒
衆庶修戰法(羣吏鄉師以下)虞人萊所田之野為表百步則一
為三表又五十步為一表田之日司馬建旗於後表之
中羣吏以旗物鼓鐸鐲鐃各帥其民而致質明弊旗誅
後至者乃陳車徒如戰之陳皆坐(鄭司農云虞人萊所田之野芟除其草萊)
(令車得驅馳詩曰田卒汚萊玄謂萊芟除可陳之處後表之中五十步表之中央表所以識正行列也四表積)
(二百五十步左右之廣當容三軍步數未聞致致之司馬質正也弊仆也皆坐當聽誓)羣吏聽誓
於陳前斬牲以左右徇陳曰不用命者斬之(羣吏諸軍帥也陳前)
(南面鄉表也月令季秋天子教於田獵以習五戎司徒搢扑北面以誓之此大閱禮實正歲之中冬而說季秋)
(之政於周為中冬為月令者失之矣斬牲者小子也凡誓之大略甘誓湯誓之屬是也)中軍以鼙
令鼔鼔人皆三鼔司馬振鐸羣吏作旗車徒皆作鼔行
鳴鐲車徒皆行及表乃止三鼔摝鐸羣吏弊旗車徒皆
坐摝音鹿(中軍中軍之將也天子六軍三三而居一偏羣吏既聽誓各復其部曲中軍之將令鼔鼔以作)
(其士衆之氣也鼔人者中軍之將師帥旅帥也司馬兩司馬也振鐸以作衆作起也既起鼔人擊鼔以行之伍)
(長鳴鐲以節之伍長一曰公司馬及表自後表前至第二表也三鼔者鼔人也鄭司農云摝讀如弄玄謂如涿)
(鹿之鹿掩上振之為摝摝者止行息氣也司馬法曰鼔聲不過閶鼙聲不過閶鐸聲不過琅)又三鼔
振鐸作旗車徒皆作鼔進鳴鐲車驟徒趨及表乃止坐
作如初驟士救反(趨者赴敵尚疾之漸也春秋傳曰先人有奪人之心及表自第二前至第三)乃
鼔車馳徒走及表乃止(及表自第三前至前表)鼔戒三闋車三發
徒三刺闋苦穴反(鼓戒戒攻敵鼔壹闋車壹轉徒壹刺三而止象服敵)乃鼔退鳴鐃
且郤及表乃止坐作如初郤起略反(鐃所以止鼔軍退卒長鳴鐃以和衆鼔人為)
(止之也退自前表至後表鼔鐸則同習戰之禮出入一也異者廢鐲而鳴鐃)遂以狩田以旌
為左右和之門羣吏各帥其車徒以叙和出左右陳車
徒有司平之旗居卒閒以分地前後有屯百步有司巡
其前後險野人為主易野車為主(狩手又反分扶問反易以䜴反)冬田為
(狩言守取之無所擇也軍門曰和今謂之壘門立兩旌以為之叙和出用次第出和門也左右或出而左或出)
(而右有司平之鄉師居門正其出入之列也旗軍吏所載分地調其部曲疏數前後有屯百步車徒異羣相去)
(之數也車徒畢出和門鄉師又巡其行陳鄭司農云險野人為主人居前易野車為主車居前)既陳乃
設驅逆之車有司表貉於陳前驅起其反(驅驅出禽獸使趨田者也逆逆要)
(不得令走設此車者田僕也)中軍以鼙令鼔鼓人皆三鼔羣司馬振
鐸車徒皆作遂鼔行徒銜枚而進大獸公之小禽私之
獲者取左耳(羣司馬謂兩司馬也枚如箸銜之有繣結項中軍法止語為相疑惑也進行也鄭司)
(農云大獸公之輸之於公小禽私之以自畀也詩云言私其豵獻肩於公一歲為豵二歲為豝三歲為特四歲)
(為肩五歲為慎此明其獻大者於公自取其小者玄謂慎讀為麎爾雅曰豕生三曰豵豕牝曰豝麋牝曰麎獲)
(得也得禽獸者取左耳當以計功)及所弊鼔皆駴車徒皆譟(駴胡楷反譟素報反)
(鄭司農云及所弊至所弊之處玄謂至所弊之處田所當於止也天子諸侯蒐狩有常至其常處吏士鼔譟)
(象攻敵尅勝而喜也疾雷擊鼔曰駴譟讙也書曰前師乃鼔䵾譟亦謂喜也)䵾音符徒乃弊致
禽饁獸於郊入獻禽以享烝饁余輙反(徒乃弊徒止也冬田主用衆物多衆得)
(取也致禽饁獸於郊聚所獲禽因以祭四方神於郊月令季秋天子既田命主祠祭禽四方是也入又以禽祭)
(宗廟)及師大合軍以行禁令以救無辜伐有罪(師所謂王巡狩若會)
(同司馬起師合軍以從所以威天下行其政也不言大者未有敵不尚武)若大師則掌其戒
令涖大卜帥執事涖釁主及軍器釁許慎反(大師王出征伐也涖臨也臨)
(大卜卜出兵吉凶也司馬法曰上卜下謀是謂參之主謂遷廟之主及社主在軍者也器鼔鐸之屬凡師既受)
(甲迎主於廟及社主祝奉以從殺牲以血塗主及軍器皆神之)及致建大常比軍衆誅
後至者比毗志反(比或作庀鄭司農云致謂聚衆也庀具也玄謂致鄉師致民於司馬比校次之也)
及戰巡陳視事而賞罰視音視(事謂戰功也)若師有功則左執
律右秉鉞以先愷樂獻於社鉞音越(功勝也律所以聽軍聲鉞所以為將威也)
(先猶道也兵樂曰愷獻於社獻功於社也司馬法曰得意則愷樂愷歌示喜也鄭司農云故城濮之戰春秋傳)
(曰振旅愷以入於晉)若師不功則厭而奉主軍厭於涉反(鄭司農云厭謂厭冠喪)
(服也軍敗則以喪禮故秦伯之敗於殽也春秋傳曰秦伯素服郊次鄉師而哭玄謂厭伏冠也奉猶送也送主)
(歸於廟與社)司常國之大閱贊司馬頒旗物王建大常諸
侯建旂孤卿建旜大夫士建物師都建旗州里建旟縣
鄙建旐道車載旞斿車載旌(仲冬教大閱司馬主其禮自王以下治民者旗畫成)
(物之象王畫日月象天明也諸侯畫交龍一象其升朝一象其下復也孤卿不畫言奉王之政教而已大夫士)
(雜帛言以先王正道佐職師都六鄉六遂大夫也謂之師都都民所聚也畫熊虎者鄉遂出軍賦象其守猛莫)
(敢犯也州里縣鄙鄉遂之官互約言之鳥隼象其捷勇也龜蛇象其扞難辟害也道車象路也王以朝夕燕出)
(入斿車木路也王以田以鄙全羽析羽五色象其文德也大閱王乘戎路建大常焉玉路金路不出)巾
車木路前樊鵠纓建大麾以田(前音翦樊步干反鵠戶毒反麾吁為反)木路
(不鞔以革漆之而已前讀為緇翦之翦淺黑也木路無龍勒以淺黑飾韋為樊鵠色飾韋為纓不言就數飾與)
(革路同大麾不在九旗中以正色言之則黑夏后氏所建田四時田獵)田僕掌馭田路
以田以鄙馭音御(田路木路也田田獵也鄙循行都鄙)掌佐車之政(佐亦副)設
驅逆之車驅起御反(驅驅禽使前趨獲逆衙還之使不出圍)衙五旅反令獲者植
旌(以告獲也植樹也)及獻比禽比毗志反(田弊獲者各獻其禽比種物相從次數之)凡
田王提馬而走諸侯晉大夫馳(提猶舉也晉猶抑也使人扣而舉之抑之皆止)
(奔也馳放不扣)司几筵甸役則設熊席右漆几甸音田(謂王甸有司祭)
(表貉所設席)迹人掌邦田之地政為之厲禁而守之(田之地若)
(今苑也)凡田獵者受令焉(令謂時與處也)禁麛卵者與其毒矢射
者麛音迷卵力管反(為其夭物且害心多也麛麋鹿子)肆師凡師甸用牲于
社宗則為位甸音田(社軍社也宗遷主也)甸祝掌四時之甸師甸致
禽於虞中乃屬禽及郊饁獸舍奠於祖禰乃斂禽禂牲禂
馬皆掌其祝號(屬音燭饁于輙反舍音釋禂音誅祝之秀反)師田謂起大衆以田也致禽於
(虞中使獲者各以其禽來致於所表之處屬禽别其種類饁饋也以所獲獸饋於郊薦於四方羣兆入又以奠)
(於祖禰薦且告反也斂禽謂取三十入腊人也)典瑞牙璋以起軍旅以治兵
守(鄭司農云牙璋瑑以為牙牙齒兵象故以牙璋發兵若今時以銅虎符發兵玄謂牙璋亦王使之瑞節兵)
(守用兵所守若齊人戍遂諸侯戍周)小宗伯若大師則帥有司而立軍
社奉主車(有司大祝也王出軍必先有事於社及遷廟而以其主行社主曰軍社遷主曰祖春秋傳)
(曰軍行祓社釁鼔祝奉以從曾子問曰天子巡狩以遷廟主行載於齊車言必有尊也書曰用命賞於祖不用)
(命戮於社社之主盖用石為之奉謂將行)若軍將有事則與祭有司將事於
四望(軍將有事將與敵合戰也鄭司農云則與祭謂軍祭表禡軍社之屬小宗伯與其祭事玄謂與祭有)
(司謂大祝之屬盖司馬之官實典焉)大祝大師宜於社造於祖設軍社
類上帝國將有事於四望及軍歸獻於社則前祝(大並音泰)
造七報反(鄭司農說設軍社以春秋傳曰所謂君以師行祓社釁鼔祝奉以從者也則前祝大祝自前祝也)
(玄謂前祝者王出也歸也將有事於此神太祝居前先以祝辭告之)大師大師執同律
以聽軍聲而詔吉凶上大音泰下大如字(大師大起軍師兵書曰王者行師出軍之日)
(授將弓矢士卒振旅將張弓大呼大師吹律合音商則戰勝軍士強角則軍擾多變失士心宫則軍和士卒同)
(心徵則將急數怒軍士勞羽則兵弱少威明鄭司農云以師曠曰吾驟歌北風又歌南風南風不競多死聲楚)
(必無功)大史大師抱天時與大師同車(大史與大師之大音泰)鄭司
(農云大出師則大史主抱式以知天時處吉凶史官主知天道故國語曰吾非瞽史焉知天道)鼓人
掌教六鼔四金之音聲以節聲樂以和軍旅以正田役
以鼖鼓鼔軍事以鼛鼔鼔役事凡軍旅夜鼔鼜(鼖扶云反鼛音)
羔鼜千歴反(鼜夜戒守鼔也司馬法曰昏鼔四通為大鼜夜半三通為晨戒旦明五通為發昫)軍動
則鼔其衆(動且行)田役亦如之挈壺氏凡軍事縣壺以
序聚柝縣音玄柝音托(鄭司農云縣壺以為漏以序聚柝以次更聚擊柝備守也玄謂擊柝兩木相)
(敲行夜時也)銜枚氏軍旅令銜枚(為其言語以相誤)環人掌致
師(致師者致其必戰之志古者將戰先使勇力之士犯敵焉春秋傳曰楚許伯御樂伯攝叔為右以致晉師)
(許伯曰吾聞致師者御靡旌摩壘而還樂伯曰吾聞致師者左射以菆代御執轡御下兩馬掉鞅而還攝叔曰)
(吾聞致師者右入壘折馘執俘而還皆行其所聞而復)察軍慝慝吐得反(慝隂姦也視軍中有為)
(慝者則執之)環四方之故(郤其以事謀來侵伐者所謂折衝禦侮)巡邦國搏諜
賊(搏音博諜音牒諜賊反間為國賊)訟敵國(敵國兵來則往之與訟曲直若齊國佐如師)揚
軍旅(為之威武以觀敵詩云維師尚父時維鷹揚)降圍邑降戶江反(圍邑欲降者受而降之)
(春秋傳曰齊人降鄣)大司寇大軍旅涖戮於社(社謂社主在軍者也鄭司農說)
(以書曰用命賞於祖不用命戮於社)大司樂王師大獻則令奏愷樂(愷可)
(亥反)天子將出征類乎上帝宜乎社造乎禰禡於所征
之地(造七報反禰乃禮反禡馬怕反)禡師祭也為兵禱其禮亦亡受命於祖(告祖也)受
成於學(定兵謀也)出征執有罪反釋奠於學以訊馘告(馘古獲反)
(釋菜奠幣禮先師也訊馘所生獲斷耳者詩曰執訊獲醜又曰在頖獻馘馘或為國)王制兵車
不式(尚威武不崇敬)武車綏旌綏耳佳反(盡飾也綏謂垂舒之也武車兵車)德車結
旌(不盡飾也結謂收斂之也德車乘車)史載筆士載言(謂從於會同各持其職以待事也筆)
(謂書具之屬言謂會同盟要之辭)前有水則載青旌前有塵埃則載鳴
鳶前有車騎則載飛鴻前有士師則載虎皮前有摯獸
則載貔貅(載音戴埃烏來反鳶余專反貔婢支反貅許求反)載謂舉於旌首以警衆也禮君行師
(從卿行旅從前驅舉此則士衆知所有所舉各以其類象青青雀水鳥鳶鳴則將風鴻取飛有行列也士師謂)
(兵衆虎取其有威勇也貔貅亦摯獸也書曰如虎如貔士或為仕)行前朱鳥而後玄武
左青龍而右白虎招摇在上急繕其怒(以此四獸為軍陳象天也急猶)
(堅也繕讀曰勁又畫招摇星於旌旗上以起居堅勁軍之威怒象天帝也招摇星在北斗杓端主指者)進
退有度(度謂伐與步數)左右有局各司其局(局部分也)曲禮戰陳圖
(後漢志云立秋之日斬牲貙劉肄孫吳六十四陳今按諸葛亮魚復平沙石磧八陳如左)
風后握機文曰天陳地陳風陳雲陳虎翼陳蛇蟠陳飛
龍陳鳥翔陳八陳四為正四為竒(陳去聲蟠蒲官反公孫洪曰世有八卦)
(陳法其中既不用竒正似非風后所傳未可參用)餘竒為握機或緫稱之先出
游軍定兩端天有衡地有軸前後有衝風附於天雲附
於地衡有重列各四隊(重直龍反)前後之衝各二隊風居四
維故有圓軸單列各二隊前後之衝各三隊雲居四角
故有方天居兩端地居中間總為八陳陳訖游軍從後
躡敵(躡昵輒反)或驚其左或驚其右聽音望麾以出四竒(麾吁)
(為反)天地之前衝為虎翼風為蛇蟠圍繞之義也虎居於
中張翼以進蛇居兩端向敵而蟠以應之天地之後衝
為飛龍雲為鳥翔突擊之義也龍居於中張翼以進鳥
掖兩端向敵而翔以應之虚實二壘皆逐天文氣侯向
背山川利害隨時而行以正合以竒勝金鼔旌旗數
角音二初警衆末收衆革音五一持兵二結陳三行四
趨走五急鬭金音五一緩鬭二止鬭三退四背五急背
麾法五一玄二黃三白四青五赤旗法八一天玄二地
黃三風青(一作赤)四雲白五天前(上玄下赤)六天後(上玄下白)七地
前(上黃下赤)八地後(上黃下青)二革二金為天三革三金為地二
革三金為風三革二金為雲四革三金為龍三革四金
為虎四革五金為鳥五革四金為蛇此八陳各用金鼔
之制其金革之間加一角音者在天為兼風在地為兼
雲在龍為兼鳥在虎為兼蛇加二角音者全師進東加
三角音者全師進南加四角音者全師進西加五角音
者全師進北鞉音不止者行伍不整(鞉徒刀反行戶郎反)金革既
息而角音不止者師並旋三十二隊天衡八隊天前衝
八隊天後衝十六隊風二十四隊地軸十二隊地前衝
十二隊地後衝十六隊雲以天地前衝為虎翼天地後
衝為飛龍風為蛇蟠雲為鳥翔天地以下八重以列或
曰握機望敵即引其後以掎角前列不動(掎舉綺反公孫洪曰諸)
(葛氏陳法依此而前列先進以次之)或合而為一因離而為八各隨師之
多少觸類而長(長丁丈反)天或圓布不動前為右後為左天
地四望之屬是也天居兩端其次風其次雲左右相向
是也(公孫洪曰此為靜)地方布風雲各在前後衝之前天居兩
端其次地居中間兩地為比是也(公孫洪曰此為動為從天陳變為地陳或)
(即張形布勢破敵攻圍不定其形故為動也)縱布天一天二次之縱布地四
次於天後縱布四風挾天地之左右天地前衝居其右
後衝居其左雲居兩端虚實二壘則此是也(縱子容反)公孫洪
(曰人多傳韓信註釋天或圓布以下與此微有差異而范蠡樂毅之說相雜今亦錯綜於其中其部隊或三或)
(五或三十或五十陳圖如此變通由人一本自或五十以下云變通之理寄之明哲不復備載近古以來其文)
(不滿尺多憑口訣以相傳授予今於難解之處增字以發明之)按此法六十四陳天衡十六陳居兩端地軸
(十二陳居中間天前衝四陳居右後衝四陳居左地前衝六陳居前後衝六陳居後風八陳附天雲八陳附地)
(合為八陳天衡并前後衝二十四陳合風八陳為三十二陽地軸并前後衝二十四陳合雲八陳為三十二隂)
(游軍二十四陳在六十四陳之後凡行軍結陳合戰設疑補闕全在游兵天地之前衝為虎翼風為蛇蟠兵家)
(先隂以右為前又風從虎虎與蛇皆隂類同位西北也天地之後衝為飛龍雲為鳥翔兵家後陽以左為後又)
(雲從龍龍與鳥皆陽類同位東南也以天地風雲為四正以龍虎鳥蛇為四竒所謂八陳也每以二陳相從一)
(陳之中又有兩陳一戰一守故又有二十二隊天衡二十四隊地軸等數也中外有輕重之權隂陽有剛柔之)
(節彼此有虚實之地主客有先後之數輕重之權剛柔之節者家計也以實擊虚以先奪後者合變也我易而)
(敵常險我簡而敵常繁兵法所謂致人而不致於人此其機要也)先王之治順天之
道設地之宜官民之德而正名治物立國辨職以爵分
禄諸侯說懷海外來服獄弭而兵寢(弭緜婢反)聖德之治
也其次賢王制禮樂法度乃作五刑興甲兵以討不義
巡狩省方(狩手又反省悉井反)會諸侯考不同其有失命亂常背
德(背蒲昧反)逆天之時而危有功之君徧告於諸侯(徧音遍)彰
明有罪乃告於皇天上帝日月星辰禱於后土四海神
祗山川塚社(告都皓反祗翹移反塚知龍反)乃造於先王(造七報反)然後冡
宰徵師於諸侯曰某國為不道征之以某年月日師至
於某國會天子正刑冡宰與百官布令於軍曰入罪人
之地無暴神祗無行田獵無毁土功無燔牆屋(燔音煩)無
代林木無取六畜禾黍器械(畜許六反械戶戒反)見其老幼奉歸
勿傷雖遇壯者不校勿敵敵若傷之醫藥歸之既誅有
罪王及諸侯修正其國舉賢立明正復厥職(司馬法)天
下有道禮樂征伐自天子出必以歲之孟秋賞軍帥武
人於朝(帥所類反朝直遥反)簡練傑俊任用有功命將選士以誅
不義(將子亮反)於是孟冬以級授軍司徒搢扑北面而誓之
搢音薦(以等級授其鞭扑)誓於社以習其事先期五日大史誓於
祖廟(大音泰)擇吉日齋戒告於郊社稷宗廟既筮則獻兆
於天子天子使有司以牲特告社告以所征之事而受
命焉舍奠於帝學以受成舍音釋(成謂師律已成定)然後乃類上
帝柴於郊以出以齊車遷廟之主及社主行大司馬職
奉之齊側皆反下同(言以大司馬奉所遷廟社之主)無遷廟主則以幣帛皮
圭告於祖禰(禰乃禮反)謂之主命亦載齊車凡行主皮圭幣
帛皆每舍奠焉而後就館(言廟社行主及皮圭幣帛之主命每所至之地則先舍奠)
(而後就館示有尊也舍當作下舍奠同)主車止於中門之外外門之内廟
主居於道左社主居於道右其所經名山大川皆祭告
焉及至敵所將戰太史卜戰日卜右御先期三日有
司明以敵人罪狀告之史史定誓命戰日將帥陳列車
甲卒伍於軍門之前有司讀誥誓使周定三令五申既
畢遂禱戰祈克於上帝然後即敵將士戰全已克敵史
擇吉日復禡於所征之地(禡馬怕反禡師祭名也)柴於上帝祭社
奠祖以告克者不頓兵傷士也戰不克則不告也凡
類禡皆用甲丙戊庚壬之剛日有司簡功行賞不稽於
時其用命者則加爵受賜於祖奠之前其奔北犯令者
則加刑罰戮於社主之前(書稱用命則賞於祖弗用命則戮於社)然後鳴
金振旅有司徧告捷於時所有事之山川既至舍於
國外三日齊以特牛親格於祖禰然後入設奠以反主
(舍音赦齊側皆反禰乃禮反)設奠反其主於廟於社若主命則卒奠斂玉埋之
於廟兩階間(言埋玉則幣帛焚之)反社主如初迎之禮舍奠於帝
學以訊馘告大享於羣吏用備樂饗有功於祖廟舍爵
策勲焉謂之飲至此天子親征之禮也(舍奠之舍音釋馘古獲反舍爵)
之舍音捨(並孔叢子問軍禮)曾子問曰古者師行必以遷廟主行
乎孔子曰天子巡狩以遷廟主行載於齊車言必有尊
也今也取七廟之主以行則失之矣(齊側皆反齊車金路)當七
廟五廟無虚主虚主者唯天子崩諸侯薨與去其國與
祫祭於祖為無主耳(祫音洽)曾子問曰古者師行無遷
主則何主孔子曰主命問曰何謂也孔子曰天子諸侯
將出必以幣帛皮圭告於祖禰遂奉以出載於齊車以
行每舍奠焉而后就舍(以脯醢禮神乃敢即安也所告而不以出即埋之)反必
告設奠(並禮記曾子問)乘兵車出先刃入後刃(不以刃鄉國也)軍尚
左(左陽也陽主生將軍有廟勝之策左將軍為上貴不敗績)卒尚右(右隂也隂主殺卒之行伍以右)
(為上示有死志也)少儀有虞氏戒於國中欲民體其命也夏后
氏誓於軍中欲民先成其慮也殷誓於軍門之外欲民
先意以待事也周將交刃而誓之以致民志也夏后氏
正其德也未用兵之刃故其兵不雜殷義也始用兵之
刃矣周力也盡用兵之刃矣夏賞於朝貴善也殷戮於
市威不善也周賞於朝戮於市勸君子懼小人也三王
彰其德一也(朝直遥反)司馬法夏后氏曰鉤車先正也殷曰
寅車先疾也周曰元戎先良也旂夏后氏玄首人之執
也殷白天之義也周黃地之道也章夏后氏以日月尚
明也殷以虎尚威也周以龍尚文也(司馬法)天子命將
出征親絜齊盛服設奠於祖以詔之(將子亮反絜音㓗齊側皆反)詔告
(之)大將先入軍吏畢從皆北面再拜稽首而受(稽音啓)受所
(命)天子當階南面命授之節鉞大將受鉞音越(謂受所賜節鉞)天
子乃東向西面而揖之(謂轉南面自東遂西面而揖)示弗御也(謂既揖已)
(則不御坐)然後告太社冡宰執蜃宜於社之右(蜃時軫反左傳云戎有)
(受脤脤祭社之肉盛以蜃器)南面授大將大將北面稽首再拜而受
之承所頒賜於軍吏(頒音班)其出不類其克不禡(禡馬怕反)戰
之所在有大山川則祈焉禱克於五帝捷則報之振旅
復命簡異功勤親告廟告社而後適朝朝直遥反(孔叢子問軍禮)祈勝之禮命勇謀之將以禦敵先使之迎於適所從
來之方為壇祈克於五帝衣服隨其方色執事人數從
其方之數(從其方之數則北方七人南方九人東方十一人西方十三人)牲則用其方
之牲祝史告於社稷宗廟邦域之内名山大川君親素
服誓衆於太廟曰(大音泰)某人不道侵犯大國二三子尚
皆同心比力(比毗志反)死而守將帥稽首再拜受命(將子亮反帥所)
(類反下同稽音啓)既誓將帥勒士卒陳於廟之右(陳去聲)君立太
廟之庭祝史立於社百官各警其事御於君以待命乃
大鼔於廟門詔將帥命卒習射三發擊刺三行告廟用
兵於敵也五兵備效乃鼔而出以即敵此諸侯應敵之
禮也應於證反(孔叢子儒服篇)帥師者受命於廟受脤於社(脤時)忍反(脤宜社之肉盛以蜃器)將帥受命者將率入軍吏畢入皆北
面再拜稽首受命天子南面而授之鉞東行西面而揖
之示弗御也(將子亮反帥率並所類反稽音啟)將居軍中之禮介
胄在身執銳在列雖君父不拜若不幸軍敗則馹騎赴
告不載櫜韔(將子亮反胄直又反馹音日櫜音羔韔丑亮反)大雅曰載櫜弓矢櫜韜也韔弓衣
天子素服哭於庫門之外三日大夫素服哭於社亦如
之亡將失城則皆哭七日(軍敗三日哭將亡城失則七日哭盖輕重之差)天子
使使迎於軍命將帥無請罪然後將帥結草自縛袒右
肩而入盖喪禮也(帥所類反並孔叢子)齊桓公既立參國伍
鄙之法(見制國篇)問於管子曰吾欲從事於諸侯其可乎(欲行)
(伯道討不義也)管子對曰未可國未安桓公曰安國若何管子
對曰脩舊法(伯王之法)擇其善者而業用之(業猶創也)遂滋民與
無財(遂育也滋長也貧無財者振業之也)而敬百姓則國安矣桓公曰諾
遂修舊法擇其善者而業用之遂滋民與無財而敬
百姓國既安矣桓公曰國安矣其可乎管子對曰未可
君若正卒伍修甲兵(周禮五人為伍百人為卒今管子亦以五人為伍而以二百人為卒)
則大國亦將正卒伍修甲兵則難以速得志矣君有攻
伐之器小國諸侯有守禦之備則難以速得志矣君若
欲速得志於天下諸侯則事可以隠令可以寄政(事戎事也)
(隠匿也寄託也匿軍令託於國政若有征伐鄰國不知也)桓公曰為之若何管子曰
作内政而寄軍令焉(内政國政也因治政以寄軍令也)桓公曰善管子
於是制國五家為軌軌為之長長丁丈反下同(軌中一人為之長也)十
軌為里里有司(為立有司)四里為連連為之長十連為鄉鄉
有良人焉(賈侍中云良人鄉士也昭謂良人鄉大夫也)以為軍令(為軍掌令)五家
為軌故五人為伍軌長帥之(居則為軌出則為伍所謂寄政也)十軌為
里故五十人為小戎里有司帥之(小戎兵車也此有司之所乘故曰小戎詩)
(云小戎俴收古者戎車一乘步卒七十二人今齊五十人)四里為連故二百人為卒
連長帥之十連為鄉故二千人為旅鄉良人帥之五鄉
一帥故萬人為一軍五鄉之帥帥之(一帥之帥並所類反)五鄉每一軍
(為五鄉也鄉帥卿也萬人為軍齊制也周則萬二千五百人為軍帥長也)三軍故有中軍之
鼔有國子之鼓有高子之鼔春以獀振旅(獀色牛反春田曰獀振)
(整也旅衆也周禮仲春教振旅遂以獀田也)秋以獮治兵獮息典反(秋田曰獮周禮仲秋教)
(治兵遂以獮田也)是故卒伍整於里軍旅整於郊内教既成令
勿使遷徙(遷徙猶改更也)伍之人祭祀同福死喪同恤(恤憂也)禍
災共之人與人相疇家與家相疇(疇匹也)世同居少同游
故夜戰聲相聞足以不乖晝戰目相視足以相識其歡
欣足以相死少詩照反(致死以相救也)居同樂行同和死同哀是
以守則同固戰則同彊君有此士也三萬人以方行於
天下(樂音洛方猶横也)以誅無道以屏周室(屏猶蕃也)天下大國之
君莫之能禦也(禦當也)齊語荀卿子曰仁人之兵聚則成
卒散則成列(卒卒伍列行列言動皆有備也)延則若莫邪之長刃嬰之
者斷兊則若莫邪之利鋒當之者潰邪于嗟反(兊猶聚也與隊同謂聚)
(之使短潰壊敗也新序作銳則若莫邪之利鋒也)圜居而方正則若盤石然觸
之者角摧摧徂回反(圜居方正謂不動時也則如大石之不可移動也)王者之軍
制將死鼔將子亮反(死謂不棄之而奔亡也左傳曰師之耳目在吾旗鼔也)御死轡百
吏死職士大夫死行列聞鼔聲而進聞金聲而退順命
為上有功次之轡音秘行戶江反(軍之所重在順命故有功次之)令不進而進
猶令不退而退也其罪惟均(令教令也言使之不進而進猶令不退而退其罪同)
(也)不殺老弱不臘禾稼(臘與躐同踐也)服者不禽格者不舍奔
命者不獲(服謂不戰而退者不追禽之格謂相拒捍者奔命謂奔走來歸其命者不獲之為囚俘也)
凡誅非誅其百姓也誅其亂百姓者也百姓有扞其賊
則是亦賊也(謂為賊之扞蔽也)以故順刃者生蘇刃者死奔命
者貢(順刃謂不戰偕之而走者蘇讀為傃傃向也謂相向格鬭者貢謂來歸命者獻於上將也)王
者有誅而無戰城守不攻兵革不擊(德義未加所以敵人不服故不攻擊)
(也且恐傷我之士卒也)上下相喜則慶之(敵人上下相愛悅則慶賀之况侵伐乎)不
屠城(屠謂毁其城殺其民若屠者然也)不潛軍不留衆(不久留暴露於外也)師不
越時(古者行役不踰時也)故亂者樂其政不安其上欲其至也(樂音)
洛(東征西怨之比)並荀子宋人弑昭公趙宣子請師於靈公以
伐宋發令於大廟召軍吏而戒樂正大音泰(正長也軍吏主師旅樂正)
(主鐘鼔)令三軍之鐘鼔必備趙同曰國有大役不鎮撫民
而備鐘鼔何也宣子曰大罪伐之小罪憚之(憚懼也)襲侵
之事陵也(輕曰襲無鐘鼔曰侵陵以大陵小也)是故伐備鐘鼓聲其罪也(以聲)
(張其罪)戰以錞于丁寧儆其民也錞音純(錞于形如碓頭與鼔角相和丁寧者)
(謂鉦也儆戒也唐尚書云錞于鐲也非也鐲與錞于各異物)襲侵密聲為暫事也(暫音)
暫(暫其無備也)今宋人弑其君罪莫大焉明聲之猶恐其不
聞也吾備鐘鼔為君故也為于偽反(為欲尊明君道)乃使旁告於
諸侯治兵振旅鳴鐘鼔以至於宋(晉語)吳侵陳斬祀殺
厲(祀神位有屋樹者厲疫病吳侵陳以魯哀元年秋)師還出竟陳大宰嚭使於
師夫差謂行人儀曰是夫也多言盍嘗問焉師必有名
人之稱斯師也者則謂之何(還音旋竟音境大音泰嚭普鄙反使色吏反盍胡臘)
反(大宰行人官名也夫差吳子光之子盍何不也嘗猶試也夫差修舊怨庶幾其師有善名)大宰嚭
曰古之侵伐者不斬祀不殺厲不獲二毛(獲謂係虜之二毛鬢髮班)
(白)今斯師也殺厲與其不謂之殺厲之師與(與音餘下同)欲微
(切之故其言似若不審然正言殺厲重人)曰反爾地歸爾子則謂之何(子謂所獲)
(民臣)曰君王討敝邑之罪又矜而赦之師與其無名乎(又微)
(勸之終其意)檀弓戎昭果毅以聽之之謂禮(聽謂常在於耳著於心想聞其)
(政令)殺敵為果致果為毅易之戮也(左傳宣公二年)工尹商陽
與陳棄疾追吳師及之(工尹楚官名棄疾楚公子棄疾也以魯昭八年帥師滅陳)
(縣之楚入善之因號焉至十二年楚子狩於州來使蕩侯潘子司馬督囂尹午陵尹喜圍徐以懼吳於時有吳)
(師陳或作陵楚人聲)陳棄疾謂工尹商陽曰王事也子手弓而可
手弓子射諸射食亦反下同(商陽仁不忍傷人以王事勸之)射之斃一人韔
弓(斃音敝下同韔丑亮反不忍復射斃仆也韔韜也)又及謂之又斃二人每斃
一人揜其目止其御曰朝不坐燕不與殺三人亦足以
反命矣朝直遥反與音預(朝燕於寢大夫坐於上士立於下然則商陽與御者皆士也兵車參乘射)
(者在左戈盾在右御在中央)孔子曰殺人之中又有禮焉(善之)子路怫
然進曰人臣之節當君大事唯力所及死而後已夫子
何善此子曰然如汝言也吾取其有不忍殺人之心而
已(禮記檀弓家語子貢問)子路問於孔子曰臧武仲率師與邾
人戰於狐鮐遇敗焉師人多喪而無罰古之道然與孔
子曰凡謀人之軍師敗則死之謀人之國邑危則亡之
鮐音臺喪息浪反與音餘(利己亡衆非患也言亡之者雖辟賢非義退)古之正也其君在
焉者有詔則無討(詔君之教也有君教則臣無討)古之為軍也軍有左
右闕從補之(左右左右部也闕缺也)成而不知是以寡敗(不知敵不知有)
(闕)若以下貳上闕而不變敗弗補也(變更也)變非聲章弗
能移也(聲金鼔也章旌旗也移動也)聲章過數則有釁有釁則敵入
釁許慎反(釁隙也軍法進退旂鼔有數過則有隙敵見隙而犯己也)敵入而凶救敗不暇
誰能退敵敵之如志國之憂也可以陵小難以征大(以下享貳)
(上可以侵陵小國難以征大國)魯語古者賢王明民之德盡民之善故
無廢德無簡民賞無所生罰無所試有虞不賞不罰而民
可用至德也夏賞而不罰至教也殷罰而不賞至威也周
以賞罰德衰也賞不踰時欲民速得為善之利也罰不遷
列欲民速覩為不善之害也大捷不賞上下皆不伐善上
苟不伐善則不驕矣下苟不伐善必亡等矣上下不伐善
若此讓之至也大敗不誅上下皆以不善在己上苟以不
善在己必悔其過下苟以不善在己必遠其罪(遠于重反)上下
分惡若此讓之至也古者戍軍三年不興覩民之勞也上
下相報若此和之至也得意則愷歌示喜也(愷可亥反)偃伯靈
臺答民之勞示休也古者以仁為本以義治之之謂正正
不獲意則權權出於戰不出於中人是故殺人安人殺之
可也攻其國愛其民攻之可也以戰止戰雖戰可也故仁
見親義見說(說音悅)智見恃勇見方信見信内得愛焉所以
守也外得威焉所以戰也戰道不違時不歴民病所以愛
吾民也不加喪不困凶所以愛夫其民也冬夏不興師所
以兼愛民也故國雖大好戰必亡天下雖安忘戰必危天
下既平天子大愷春蒐秋獮諸侯春振旅秋治兵所以不
忘戰也(愷可亥反蒐所留反獮息典反)古者逐奔不過百步縱綏不過三
舍是以明其禮也不窮不能而哀憐傷病是以明其仁也
成列而鼓是以明其信也爭義不爭利是以明其義也又
能舍服是以明其勇也(舍音捨)知終知始是以明其智也六
德以時合教以為民紀之道也自古之政也(司馬法)天子
之義必純取法天地而觀於先聖士庶之義必奉於父母
而正於君長(長丁丈反)故雖有明君士不先教不可用也古之
教民必立貴賤之倫經使不相陵德義不相踰材技不相
掩勇力不相犯故力同而意和也古者國容不入軍軍容
不入國故德義不相踰上貴不伐之士不伐之士上之器
也苟不伐則無求無求則不爭國中之聽必得其情軍旅
之聽必得其宜故材技不相掩從命為士上賞犯命為士
上戮故勇力不相犯既致教其民然後謹選而使之事極
修則百官給矣教極省則民興良矣習貫成則民體俗矣
教化之至也古者逐奔不遠縱綏不及不遠則難誘不及
則難陷以禮為固以仁為勝既勝之後其教可復是以
君子貴之也(司馬法)古者國容不入軍軍容不入國軍
容入國則民德廢國容入軍則民德弱故在國言文而
語温在朝恭以遜(朝直遥反)修已以待人不召不至不問不
言難進易退(易以豉反)在軍抗而立在行遂而果介者不拜
兵車不式城上不趨危事不齒故禮與法表裏也文與
武左右也(司馬法)天子諸侯無事則歲三田(三田者夏不田盖夏)
(時也周禮春曰蒐夏曰苗秋曰獮冬曰狩)一為乾豆二為賓客三為充君之
庖(君尊宗廟敬賓客故先人而後已取其下也又分别殺之三等故自左膘而射之達過於右肩腢為上殺)
(以其貫心死疾肉最絜美故以為乾豆也射右耳本箋云射當為達亦自左射之達右耳本而死者為次殺以)
(其遠心死稍遲肉已微惡故以為賓客也不言自左者蒙上文可知射左股髀而達過於右脅䯚為下殺以其)
(中脅死最遲肉又益惡充君之庖也凡射獸皆逐後從左廂而射之達於右䯚獨言射左髀則上殺達於右腢)
(當自左脅也次殺右耳本當自左肩腢也不言自左舉下殺之射左髀可推而知也)無事而不田
曰不敬田不以禮曰暴天物(不敬者簡祭祀略賓客)天子不合圍
諸侯不掩羣(為盡物也)天子殺則下大綏諸侯殺則下小綏
綏耳隹反(綏當為緌綏有虞氏之旌旗也下謂弊之)大夫殺則止佐車佐車止
則百姓田獵(佐車驅逆之車)國君春田不圍澤大夫不掩羣士
不取麛卵(生乳之時重傷其類)獺祭魚然後虞人入澤梁豺祭獸
然後田獵鳩化為鷹然後設罻羅草木零落然後入山
林昆蟲未蟄不以火田罻音尉(取物必順時候也梁絶水取魚者罻小網也昆明也)
(明蟲者得陽而生得隂而藏)不麛不卵不殺胎不殀夭(麛音迷卵力管反殀於表)
反夭烏老反(重傷未成物殀斷殺少長曰夭)不覆巢(覆敗也)王制田者大艾草
以為防艾音㐅(言田獵者必大芟殺野草以為防限作田獵之埸擬殺圍之處)或舍其中舍音赦(或復止舍其中謂未田之前誓士戒衆故發示戰法當在其間止舍也其防之廣狹無文)褐纏
旃以為門旃諸延反(既為防限當設周衛而立門焉乃以織毛褐布纏通帛旃之竿以為門之兩)
(傍其門盖南開並為二門用四旃四褐也)裘纏質以為𣙗𣙗魚列反(又以裘纏椹質以為門)
(中之闑闑車軌之裏兩邊約車輪者)間容握驅而入擊則不得入(其門之廣狹兩)
(軸頭去旃竿之間各容一握握人四指為四寸是門廣於軸八寸也入此門當馳走而入不得徐也以教戰試)
(其能否故令驅焉若驅之其軸頭擊著門傍旃竿則不得入也所以罰不工也)左者之左右者
之右然後焚而射焉(以天子六軍分為左右雖同舍防内令三軍各在一方取左右相應)
(其屬左者之左門屬右者之右門不得越離部伍以此故有二門也教戰既畢士卒出和乃分地為屯既陳車)
(驅卒奔驅禽内之於防然後焚燒此防草在其中而射之)天子發然後諸侯發諸侯
發然後大夫士發天子發抗大綏諸侯發抗小綏獻禽
於其下抗苦浪反綏耳隹反(發謂發矢射之也其天子發則先抗舉其大綏諸侯發則舉其小綏必)
(舉此綏為表天子諸侯殺時因獻其禽於其下也抗綏謂既射舉之因置虞旗於其中受而致禽焉受禽獵止)
(則弊之故王制曰天子殺則下大綏諸侯殺則下小綏註云下謂弊之是殺禽已訖田止而弊綏也各舉始終)
(之一故與此不同也)故戰不出頃田不出防不逐奔走古之道也
(戰不出所期之頃田不出所芟之防不逐奔走謂出於頃防者不逐之古之道也)詩車攻東有甫草註疏文傳曰已有三牲必田狩者孝子之意以為己之所養
不如天地自然之牲逸豫肥美禽獸多則傷五榖因習
兵事又不空設故因以捕禽獸所以共承宗廟示不忘
武備又因以為田除害鮮者何也秋取嘗也(鮮音仙取禽嘗祭)
秋取嘗何以也習鬭也習鬭也者男子之事也然而戰
鬭不可不習故於獀狩閑之也閑之者貫之也貫之也
者習之也已祭取餘獲陳於澤(獀所留反狩手又反)澤射宫也然後
卿大夫相與射命中者雖不中取也命不中者雖中不
取(中丁仲反)何以也所以貴揖讓之取而賤勇力之取也曏
之取於國中勇力之取也今之取於澤揖讓之取也
魯隱公將如棠觀魚者臧僖伯諫曰凡物不足以講大
事(臧僖伯公子彄也僖謚也大事祀與戎)其材不足以備器用則君不舉
焉(材謂皮革齒牙骨角毛羽也器用軍國之器)君將納民於軌物者也故講
事以度軌量謂之軌取材以章物采謂之物不軌不物
謂之亂政亂政亟行所以敗也(度徒各反亟欺冀反言器用衆物不入法度)
(則為不軌不物亂敗之所起)故春蒐夏苗秋獮冬狩(獮息典反狩手又反)蒐索擇
(取不孕者苗為苗除害也獮殺也以殺為名順秋氣也狩圍守也冬物畢成獲則取之無所擇也)皆於
農隙以講事也(各隨時事之間)三年而治兵入而振旅(雖四時講武猶)
(復三年而大習出曰治兵始治其事入曰振旅治兵禮畢整衆而還振整也旅衆也)歸而飲至以
數軍實數色主反(飲於廟以數車徒器械及所獲也)昭文章(車服旌旗)明貴賤辨
等列(等列行伍)順少長少詩照反長丁丈反(出則少者在前還則在後所謂順也)習威
儀也鳥獸之肉不登於爼(爼祭宗廟器)皮革齒牙骨角毛羽
不登於器(謂以飾法度之器)則公不射古之制也若夫山林川
澤之實器用之資皂隷之事官司之守非君所及也(射食)
亦反夫音扶皂才早及(士臣皂皂臣輿輿臣隷言取此雜猥之物以資器備是小臣有司之職非諸侯之所)
(親也隱五年)昔周辛甲之為大史也命百官官箴王闕(大音)泰箴音針下同(辛甲周武王大史闕過也使百官各為箴辭戒王過)於虞人之箴(虞人掌田)
(獵)曰芒芒禹迹畫為九州畫胡麥反(芒芒遠貌畫分也)經啓九道(啓開)
(九州之道)民有寢廟獸有茂草各有攸處德用不擾(人神各有所歸)
(故德不亂)在帝夷羿冒於原獸(羿玉計反)冒貪也亡其國恤而思其
麀牡(麀音憂言但念獵)武不可重(重猶數也)用不恢於夏家(恢枯回反)羿
(以好武雖有夏家而不能恢大之)獸臣司原敢告僕夫(獸臣虞人告僕夫不敢斥尊)
(左襄四年)宣王料民於大原大音秦(料數也太原地名也)仲山父諫曰
民不可料也夫古者不料民而知其少多司民恊孤終(父音)
甫夫音扶(司民掌登萬民之數自生齒以上皆書於版恊合也無父曰孤終死也合其民籍以登於王也)
司商協名姓(司商掌賜族受姓之官商金聲清謂人始生吹律合之定其姓名)司徒恊
旅(司徒掌合師旅之衆也)司寇恊姦(司寇刑官掌合姦民以知死刑之數)場協入(場人)
(掌埸圃委積珍物斂而藏之也)廪協出廪力錦反(廪人掌九榖出用之數也)是則少多
死生出入往來者皆可知也於是乎又審之以事(事謂因藉)
(田與蒐狩以簡知其數也)王治農於藉(藉藉於千畆田也)獀於農隙(獀所留反)春
(田曰獀獀擇也禽獸懷姙未著搜而取之也農隙仲春既耕之後隙間也)耨穫亦於藉(耨奴遘反)
穫戶郭反(言王亦至於藉考課之)獮於既烝獮息典反(秋田曰獮獮殺也順時始殺也烝升也)
(月令孟秋乃升榖天子嘗新既升謂仲秋也)狩於畢時狩手又反(冬田曰狩圍守而取之畢時)
(時務畢也)是皆習民數者也又何料焉(習簡習也)不謂其少而大
料之是示少而惡事也惡烏路反下同(言王不謂其衆少而大料數之是示以寡少)
(又厭惡政事不能修之意也)臨政示少諸侯避之(示天下寡弱諸侯將避遠王室不親)
(附也)治民惡事無以賦令(言厭惡政事無以賦令也)周語傳曰春曰
蒐(蒐所留反下同)夏曰苗秋曰獮(獮息典反下同)冬曰狩(狩手又反下同)苗者
謂何曰苗者毛也取之不圍澤不揜羣取大禽不麛(麛音)
(迷下同)不卵(卵力管反)不殺孕重者(孕以證反下同)春蒐者不殺小麛
及孕重者冬狩皆取之百姓皆出不失其時不抵禽不
詭遇(詭古委反)逐不出防此苗獮蒐狩之義也故苗獮蒐狩
之禮簡其戎事也故苗者毛取之蒐者搜索之狩者守
留之夏不田何也曰天地隂陽盛長之時(長丁丈反)猛獸不
攫(攫厥縛反)鷙鳥不搏(鷙音至搏音博)蝮蠆不螫(蝮方六反蠆丑邁反螫音釋)鳥
獸蟲蛇且知應天(應於證反)而况人乎哉是以古者必有豢
牢(豢音患)其謂之畋何(畋音田)聖人舉事必反本五榖者以
奉宗廟養萬民也去禽獸害稼穡者(去起居反)故以田言
之聖人作名號而事義可知也禮聖主之於禽獸也
見其生不食於死聞其聲不嘗其肉隱弗忍也故遠庖
厨仁之至也(遠于萬反)不合圍不掩羣不射宿(射食亦反)不涸澤
(涸曷各反)豺不祭獸不田獵(豺音柴)獺不祭魚不設網罟(獺他達反)
(罟音古)鷹隼不鷙(隼息允反鷙音至)眭而不逮不出潁羅草木不
零落斧斤不入山林昆蟲不蟄不以火田(蟄直立反)不麛(麛音)
(迷)不卵(卵力管反)不刳胎(刳空乎反)不夭(夭烏老反)魚肉不入廟門鳥
獸不成毫毛不登庖厨取之有時用之有節則物莫不
多湯見祝網者置四面其祝曰從天墜者從地出者
從四方來者皆離吾網湯曰嘻盡之矣非桀其孰為此
湯乃解其三面置其一面更教之祝曰昔蛛蝥作網(蛛音)
(朱蝥莫侯反)今之人循序欲左者左欲右者右欲高者高欲
下者下吾取其犯命者其憚害物也如是漢南之國聞
之曰湯之德及鳥獸矣四十國歸之詩曰王在靈囿麀
鹿攸伏(麀音憂下同)麀鹿濯濯白鳥皜皜(皜詩作翯戶各反)王在靈
沼於仞魚躍(於音烏)言德至也聖主所以在魚鼈禽獸猶
得其心况於人民乎故仁人行其禮則天下安而萬理
得矣逮至德渥澤洽(渥乙角反)調和大暢則天清澈(澈直列反)地
富煴(煴於丈反)物時熟民心不挾詐賊氣脈淳化攫齧摶擊
之獸鮮毒蠚猛虭之蟲密毒山不蕃草木少薄矣鑠乎
大仁之化也(攫厥縳反齧魚結反摶音博蠚丑略反下同虭丁宵反蕃音煩鑠式灼反)並賈誼
(新書)凡土功龍見而畢務戒事也見賢遍反下同(謂今九月周十一月龍)
(星角亢晨見東方三務始畢戒民以土功事)火見而致用(大火心星次角亢見者致築作之物)
水昏正而栽栽才代反(謂今十月定星昏而中於是樹板幹而興作)日至而畢(日南)
至(微陽始動故土功息左莊公二十九年)士彌牟營成周計丈數(牟莫侯反計所當城之丈數)揣高卑(揣初委反度高曰揣)度厚薄仞溝洫(度待洛反仞而)
(慎反洫况域反)度深曰仞物土方議遠邇(物相也相取土之方面遠近之宜)量事
期(知事幾時畢)計徒庸(知用幾人功)慮材用(知費幾材用)書餱糧(餱音侯)
(知用幾糧食)以令役於諸侯屬役賦丈屬之欲反(付所當城尺丈)書以
授帥帥所類反(帥諸侯之大夫)而效諸劉子(效戶孝反)效致也韓簡子臨
之以為成命(臨履其事以命諸侯經所以不書魏舒)左昭三十二年楚令尹蒍
艾獵城沂(蒍于委反沂角依反艾獵孫叔敖也沂楚邑)使封人慮事(封人其時主築)
(城者慮事謀慮計功)以授司徒(司徒掌役)量功命日(命作日數)分財用(財用築作)
(具)平板榦(榦楨也)稱畚築畚音本(量輕重畚盛土器)程土物(為作程限)議
遠邇(均勞逸)略基趾趾音止(趾城足略行也)具餱糧(餱音侯餱乾食也)度有
司(度待洛反)謀監主事三旬而成(十日為旬)不愆於素(愆起虔反不過素所慮)
(之期也傳言叔敖之能使民)左宣公十一年宋災樂喜為司城以為政(樂喜)
(子罕也為正卿知將有火災素戒為備火之政)使伯氏司里(伯氏宋大夫司里里宰)火所
未至徹小屋塗大屋徹直列反(大屋難徹就塗之)陳畚挶具綆缶(畚音)
(本挶九錄反綆古杏反缶方九反)畚簣籠挶上轝綆汲索缶汲器備水器(盆罍之屬)量輕重
(計人力所任)蓄水潦積土塗巡丈城繕守備(蓄勅六反潦音老守手又反)
(巡行也丈度也繕治也行度守備之處恐因災有亂)表火道(火起則從其所趨標表之)使華臣
具正徒華戶化反(華臣華元子為司徒正徒役徒也司徒之所主也)令隧正納郊保
奔火所隧音遂(隧正官名也五縣為隧納聚郊野保守之民使隨火所起往救之)使華閱
討右官官庀其司閱音悅庀芳婢反下同(亦華元子代元為右帥討治也庀具也使具其)
(官屬)向戍討左亦如之(向式亮反向戍左師)使樂遄庀刑器亦如
之遄市專反(樂遄司寇刑器刑書)使皇鄖命校正出馬工正出車備
甲兵庀武守鄖音云校戶教反守手又反下同(皇鄖皇父充石之後校正主馬工正主車使各)
(備其官)使西鉏吾庀府守鉏牀魚反吾音魚(鉏吾大宰也府六官之典)令司宫
巷伯儆宫儆音景(司宫奄臣巷伯寺人皆掌宫内之事)二師令四鄉正敬享
(二師左右師也鄉正鄉大夫享祀也)祝宗用馬於四墉祀盤庚於西門
之外墉音容(祝大祝宗宗人墉城也用馬祭於四城以禳火盤庚殷王宋之遠祖城積隂之氣故祀之)
(凡天災有幣無牲用馬祀盤庚皆非禮)左襄九年魯司鐸火(鐸徒各反司鐸官名)火
踰公宫桓僖災(桓公僖公廟)救火者皆曰顧府(言常人愛財)南宫
敬叔至命周人出御書俟於宫(敬叔孔子弟子南宫閱周人司周書典籍之官)
(御書進於君者也使待命於宫)曰庀女而不在死(庀匹婢反女音汝)庀具也子服
景伯至命宰人出禮書(景伯子服何也宰人冡宰之屬)以待命命不共
有常刑(共音恭待求之命)校人乘馬巾車脂轄(校戶教反乘繩證反下同轄戶)
瞎反(校人掌馬巾車掌車乘馬使四四相從為駕之易)百官官備府庫慎守官人
肅給(國有火災恐有變難故慎為備)濟濡帷幕鬱攸從之(鬱攸火氣也濡物於水出)
(用為濟)蒙葺公屋葺七入反(以濡物冒覆公屋)自大廟始外内以悛(大音)
泰悛七全反(悛次也先尊後卑以次救之)助所不給有不用命則有常刑
無赦公父文伯至命校人駕乘車(父音甫下同)乘車公車季桓子
至御公立於象魏之外(象魏門闕)命救火者傷人則止財可
為也命藏象魏(周禮正月縣教令之法於象魏使萬民觀之故謂其書為象魏)曰舊章
不可忘也富父槐至曰無備而官辦者猶拾瀋也(瀋尸審反)
(槐富父終生之後瀋汁也言不備而責辦不可得)於是乎去表之槀(去起吕反槀古老反表表火道風所向者去其槀積)道還公宫(開除道周匝公宫使火無相連)左哀三年
鄭火作子産辭晉公子公孫於東門(晉人新來未入故辭不使前也)使
司寇出新客(新來聘者)禁舊客勿出於宫(為其知國情不欲令去)使子
寬子上巡羣屏攝至於大宫大音泰(二子鄭大夫屏攝祭祀之位大宫鄭)
(祖廟巡行宗廟不得使火及之)使公孫登徙大龜(登開卜大夫)使祝史徙主
祏於周廟告於先君祏音石(祏廟主石函周廟厲王廟也有火災故合羣主於祖廟易)
(救護)使府人庫人各儆其事(儆音景下同)儆備火也商成公儆司宫
(商成公鄭大夫司宫巷伯寺人之官)出舊宫人寘諸火所不及(寘之豉反)舊宫人
(先公宫女)司馬司寇列居火道(備非常也)行火所焮(焮許靳反)焮炙也城
下之人伍列登城(為部伍登城備姦也)明日使野司寇各保其徵
(野司寇縣士也火之明日四方乃聞災故戒保所徵役之人)郊人助祝史除於國北
(為祭處於國北者就大隂禳火)禳火於玄冥回禄(玄冥水神回禄火神)祈於四墉
墉音容(墉城也城積土隂氣所聚故祈祭之以禳火之餘災)書焚室而寬其征與之
材(征賦稅也)三日哭國不市(示憂戚不會市)使行人告於諸侯(左昭十八)
(年)
儀禮集傳集註卷三十六
