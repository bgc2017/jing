儀禮經傳通解卷四
宋朱子撰
家禮四
内治
古者天子后立六宫三夫人九嬪二十七世婦八十一
御妻似聽天下之内治以明章婦順故天下内和而家
理天子立六官三公九卿二十七大夫八十一元士以
聽天下之外治以明章天下之男教故外和而國治故
曰天子聽男教后聽女順天子理陽道后治隂德天子
聽外治后聽内職教順成俗外内和順國家理治此之
謂盛德(嬪毗人反治直吏反下及注除后治隂德皆同)天子六寢而六宫在後六官在前所以承副
(施外内之政也三夫人以下百二十人周制也三公以下百二十人似夏時也合而言之取其相應有象天數)
也内治婦學之法也隂德謂主隂事隂令也(應如字音應對之應)疏曰案宫人云掌王之六寢之修注云
(路寢一小寢五是天子六寢也六宫在王之六寢之後亦大寢一小寢五其九嬪以下亦分居之其三夫人雖)
(不分居六宫亦分主六宫之事或二宫則一人也或猶如三公分主六卿之類也六卿之官在王大寢之前其)
(三孤亦分主六官之職總謂之九卿故考工記云外有九室九卿朝焉是也九嬪掌婦學之法内宰掌王之隂)
(事隂令注云隂事謂羣妃御見之事隂令為王所求為於北宮也若縫人女御掌王宫縫線及絲枲織紝之等)
(皆是王之所求所為者云北宫者以王六寢在南后六宫在北故也)是故男教不修陽事
不得適見於天日為之食婦順不修隂事不得適見於
天月為之食是故日食則天子素服而修六官之職蕩
天下之陽事月食則后素服而修六宫之職蕩天下之
隂事故天子之與后猶日之與月隂之與陽相須而后
成者也(適音責下注同見賢遍反下注同為于偽反下文皆同蕩徒浪反)適之言責也食者見道有
虧傷也蕩蕩滌去穢惡也(滌直歴反又杜亦反去起吕反穢紆廢反)今按歴法周天三百六十五度四分
(度之一左旋於地一晝一夜則其行一周而又過一度日月皆右行於天一晝一夜則日行一度月行十三度)
(十九分度之七故日一歲而一周天月二十九日有竒而一周天又逐及於日而與之會一歲凡十二會會則)
(月光都盡而為晦已會則月光復蘇而為朔朔後晦前各十五日日月相對則月光正滿而為望晦朔而日月)
(之合東西同度南北同道則月揜日而日為之食望而日月之對同度同道則月亢日而月為之食是皆有常)
(度矣然王者修德行政用賢去姦能使陽盛足以勝隂隂衰不能侵陽則日月之行雖或當食而月常避日故)
(其遲速高下必有參差而不正相合不正相對者所以當食而不食也若國無政不用善使臣子背君父妾婦)
(乘其夫小人陵君子夷狄侵中國則隂盛陽微當食必食雖曰行有常度而實為非常之變矣)天子修
男教父道也后修女順母道也故曰天子之與后猶父
之與母也故為天王服斬衰服父之義也為后服資衰
服母之義也(衰七雷反資依注作齊音咨本又作齋者同)父母者施教令於婦子者也故其服
(同資當為齊聲之誤也)昏義内宰掌書版圖之灋以治王内之政
令均其稍食分其人民以居之稍所教反(版謂宫中閽寺之屬及其子弟錄)
(籍也圖王反后世子之宫中吏官府之形象也政令謂施閽寺者稍食吏禄廪也人民吏子弟分之使衆者就寡均宿衛)以隂禮教六宫(鄭司農云隂禮婦人之禮六宫後五前一玄謂六宫謂后也婦人稱寢曰宫隐蔽之言后象王立六宫而居之亦正寢一燕寢五教者不敢斥言之謂之六宫若今稱皇后為中宫)
(矣昏禮母戒女曰夙夜毋違宫事)以隂禮教九嬪(教以婦人之禮不言教夫人世婦者舉中省文)以婦職之法教九御使各有屬以作二事正其服禁其竒衺展其功緒竒紀宜反衺似嗟反(婦職謂織紝組紃縫線之事九御女御也九九而御於王因以號焉使之九九為屬同時御又同事也正其服止踰侈竒衺若今媚道展猶錄也緒業也)
九嬪掌婦學之灋以教九御婦德婦言婦容婦功各帥
其屬而以時御叙于王所(婦德謂貞順婦言謂辭令婦容謂婉娩婦功謂絲枲自九)
(嬪以下九九而御於王所九嬪者既習於四事又備於從人之道是以教女御也教各帥其屬者使亦九九相)
(與從於王所息之燕寢御猶進也勸也進勸王息亦相次叙凡羣妃御見之法月與后妃其象也卑者宜先尊)
(者宜後女御八十一人當九夕世婦二十七人當三夕九嬪九人當一夕三夫人當一夕后當一夕亦十五日)
而徧云自望後反之婉於阮反娩音晚(按鄭注引孝經援神契疏以為孔子所作者妄矣歐陽子嘗請於)
(朝欲於疏義中悉行刪去而不果從今遵用之)已上周禮右内職
易曰正其本萬物理失之毫釐差之千里故君子慎始
也春秋之元詩之關雎禮之冠婚易之乾巛皆慎始敬
終云爾素誠繁成(今按四字未詳恐有闕誤賈誼新書無誠繁二字)謹為子孫
娶婦(賈誼新書作婚娶嫁女)必擇孝悌世世有行義者如是則其
子孫慈孝不敢婬暴黨無不善三族輔之故曰鳳皇生
而有仁義之意虎狼生而有貪戾之心兩者不等各以
其母嗚呼戒之哉無養乳虎將傷天下故曰素成胎教
之道書之玉板藏之金匱置之宗廟以為後世戒(大戴禮記)
右謹始傳周襄王將以翟女為后富辰諫曰不可夫婚姻禍福之階也(階梯也)利内則福由之利外則取禍今王外利矣(樹利於翟)其無乃階禍乎昔摯疇之國也由大任(摯疇二國任姓奚仲仲虺之後大任之家也大任王季之妃文王之母詩云摯仲氏任又)
(曰思齊大任文王之母)杞繒由大姒(杞繒二國姒姓夏禹之後大姒之家也大姒文王之妃武王之母也)齊許申吕由大姜(四國皆姜姓四岳之後大姜之家也大姜大王之妃王季之母)陳由大姬(陳媯姓舜後大姬周武王之女成王之姊傳曰以元女大姬配虞胡公而封諸陳)是皆能内利親親者也(内利内行七德親親以申固其家)昔鄢之亡也由仲任(鄢妘姓之國仲任民之女為鄢夫人唐尚書云鄢為鄭武公所滅非取任氏而亡也昭謂幽王為西戎所殺而詩言褒姒滅之明禍有所由也)密須由伯姞(伯姞密須之女也傳曰密須之鼔闕鞏之甲此則文王所滅而獲鼔甲也大雅云密人不恭敢拒大邦不由嫁女而亡世本云密須姞姓)鄶由叔妘(鄶妘姓之國叔妘同姓之女為鄫夫人昭謂公羊傳曰先鄭伯)
(有善乎鄫公者通於夫人以取其國此之謂也)聃由鄭姬(聃姬姓文王之子聃季之國鄭女為聃夫人同姓相娶猶魯公娶於吳亦其瀆姓所以亡也)息由陳媯(息姬姓之國陳媯陳女為息侯夫人蔡哀侯亦娶於陳息媯將歸過蔡蔡哀侯止而見之弗賓媯以告息侯導楚伐蔡蔡侯怨因稱息媯之美於楚子楚子遂滅息以息媯歸)鄧由楚曼(鄧曼姓楚曼鄧女為楚武王夫人生文王過鄧而利其國遂滅鄧而兼之)羅由季姬(羅熊姓之國季姬姬氏之女為羅夫人)廬由荆媯(廬媯姓之國荆媯廬女為荆夫人荆楚也)是皆外利離親者也(外利行淫辟求利於外不能親親以亡其國)夫翟隗姓也無列於王室(列位次也)豺狼之德不可厭也禮新不間舊(間去聲間代也)王以翟女
間姜任非禮且棄舊也(姜氏任氏之女世為王妃嬪今以翟女代之為棄舊也)其無乃禍階乎王弗聽(國語周語)孔子侍坐於哀公哀公曰敢問人道誰為大孔子愀然作色而對曰君之及此言也百姓之德也固臣敢無辭而對人道政為大(愀然變動貌也作猶變也德猶福也辭讓也)公曰敢問何謂為政孔子對曰政者正也君為正則百姓從政矣君之所為百姓之所從也君所不為百姓何從(言君當務於正)公曰敢問為政如之何孔子對曰夫婦别父子親君臣嚴三者
正則庶物從之矣别彼列反(庶物猶衆事也)公曰寡人雖無似也願聞所以行三言之道可得聞乎(無似猶言不肖)孔子對曰古之為政愛人為大所以治愛人禮為大所以治禮敬為大敬之至矣大昏為大大昏至矣大昏既至冕而親迎親之也親之也者親之也是故君子興敬為親舍敬是遺親也弗愛不親弗敬不正愛與敬其政之本與(迎逆敬反下同為于偽反舍音捨與音餘下同)大昏國君娶禮也至矣言至大也
興敬為親言相敬則親(疏曰人為國本是以為政之道愛人為大人有禮則生而所以治理愛人非禮)
(不可故禮為大禮以敬為主故治禮者敬為大也敬有大小若敬至極大昏為大上親猶自也下親親愛也冕服自迎者欲親此婦也故云親之也興起敬心為欲相親也若捨去敬心是遺棄相親之道也)孔子遂言曰内以治宗廟之禮足以配天地之神明出以治直言之禮足以立上下之敬物恥則足以振之國恥足以興之故為政先乎禮禮其政之本與(宗廟之禮祭宗廟也夫婦配天地有日月之象焉禮器曰君在阼夫人在房大明生於東月生於西此隂陽之分夫婦之位也直猶正也正言謂出政教也記曰天子聽外治后聽内職是也物猶事也事恥臣恥也振猶救也國恥君恥也君臣之行有可恥者禮足以救之足以興復之)分扶問反行下孟反公曰寡
人願有言然冕而親迎不已重乎(已猶大也怪親迎乃服祭服)大音(泰)孔子愀然作色而對曰合二姓之好以繼先聖之後以為天地宗廟社稷之主君何謂已重乎(好呼報反)今(按天地盖通天子言之)公曰寡人固(王肅云絶句)不固安得聞此言乎寡人欲問不得其辭請少進(今按固鄙固也言由其鄙固故有不已重乎之間然向使不固則不發此問而不得聞此言矣請少進欲其詳言以曉己)孔子曰天地不合萬物不生大昏萬世之嗣也君何謂已重焉孔子遂言曰昔三代明王必敬妻子也盖有道焉妻也
者親之主也敢不敬與子也者親之後也敢不敬與與音輿(疏曰妻所以供粢盛奉祭祀與親為主者也)是故君子無不敬也敬身為大身也者親之枝也敢不敬與不敬其身是傷其親傷其親是傷其本傷其本枝從而亡三者百姓之象也(王肅云言百姓所法而行)身以及身子以及子妃以及妃君修此三者則大化愾乎天下矣(妃芳非反愾許乞反又許氣反鄭無大化二字王肅云愾滿)昔大王之道也如此國家順矣(大音泰注同鄭曰大王居豳為狄所伐乃曰土地所以養人也君子不以其所養害所養乃去之岐是言百姓之身猶)
(吾身也百姓之妻子猶吾妻子也不忍以土地之故而害之去之岐而王迹興焉王肅云大王出亦姜女入亦姜女國無鰥民愛其身以及人之身愛其子以及人之子愛其妃以及人之妃故曰大王之道)今(按二說皆通今兩存之)豳彼貧反公曰敢問何謂敬身孔子對曰君子過言則民作辭過動則民作則君子言不過辭動不過則百姓不命而敬恭若是則可謂能敬其身能敬其身則能成其親矣(則法也民者化君者也君之言雖過民猶稱其辭君之行雖過民猶以為去故不可不謹)公曰敢問何謂成親孔子對曰君子者人之成名也百姓歸之名謂之君子之子則是成
其親為君子也是為成其親之名也己(疏曰言己若能敬身則百姓歸己善名謂己為君子所生之子是己之修身使其親有君子之名也)孔子遂言曰古之為政愛人為大不能愛人則不能有其身不能有其身則不能安土不能安土則不能樂天不能樂天則不能成其身樂音洛王肅曰天道也(今按不能有其身謂不能持守其身而陷於非僻安土謂安其所處之位而無外求樂天謂樂循天理王說近之)公曰敢問何謂成身孔子對曰夫其行已不過乎物謂之成身不過乎物合天道也(此依家語戴記唯有不過乎物四字以下句推之家語為是)鄭曰物猶
(事也)公曰君子何貴乎天道也孔子對曰貴其不已也如日月東西相從而不已也是天道也不閉而能久是天道也無為而物成是天道也已成而明之是天道也此亦依家語而能二字戴記作其非是(王肅云不閉常通而能久言無極)今按戴本鄭說(皆誤今不取)公曰寡人惷愚冥煩子志之心也(惷始容反冥莫亭反)
志依注音識徐音試(煩字王肅讀屬下句今從鄭)志讀為識識知也冥煩者言不能明理此事子之(心所知也欲其要言使易行)易以䜴反孔子蹴然辟席而對曰仁人不過乎物孝子不過乎物是故仁人之事親也如事天
事天如事親此謂孝子成身(蹴子六反又在育反蹴然敬貌物猶事也事親事天孝敬同也孝經曰事父孝故事天明舉無過事以孝事親是所以成身)公曰寡人既聞此言也無如後罪何(既聞此言也者欲勤行之也無奈後日過於事之罪何為謙辭)孔子對曰君之及此言是臣之福也(善哀公及此言此言善言)
也哀公問(今按此一章與家語小異今從其長者)
古者后夫人將侍君前息燭後舉燭至于房中釋朝服
襲燕服然後入御於君(朝服展衣君在堂)雞鳴太師奏雞鳴于
陛下(奏白也陛階也)然後夫人鳴佩玉于房中告去也然後應
門擊柝告辟也(應門朝門辟啓也)然後少師奏質明于陛下(質正)
(也)然後夫人入廷立君出朝(尚書大傳)
右后夫人侍君傳曰自古聖王必正妃匹妃匹正則興不正則亂昔夏之興也以塗山其亡也以末喜殷之興也以有㜪其亡也以妲己周之興也以大姒其亡也以褒姒此其著者也詩云關關雎鳩在河之洲窈窕淑女君子好逑言后妃說樂君子之德無不和諧又不淫其色慎固幽深若雎鳩之有别焉然後
可以風化天下也夫雎鳩之鳥猶未嘗見其乘居而匹處也鳥獸尚然而况於人君乎故夫婦有别則父子親父子親則君臣敬君臣敬則朝廷正朝廷正則王化成君臣父子夫婦三者天下之大綱紀也三者治則治三者亂則亂此關雎以為詩首重人道之始於此也周宣姜后賢而有德事非禮不言行非禮不動宣王嘗早卧而晏起后夫人不出於房姜后既出乃脫簮珥待罪於永巷使其傅母通言於王曰妾不
才妾之淫心見矣至使君王失禮而晏朝以見君王之樂色而忘德也夫苟樂色必好奢好奢必窮樂窮樂者亂之所興也原亂之興從婢子起婢子生亂當服其辜敢請婢子之罪唯君王之命王曰寡人不德實自生過從寡人起非夫人之罪也遂復姜后而勤於政事早朝晏退繼文武之迹興周室之業卒成中興之名為周世宗(列女傳)匡衡曰妃匹之際生民之始萬福之原婚姻之禮正然後品物遂而天命全(遂成)
(也)孔子論詩以關雎為始言太上者民之父母(太上居尊上之位者)后夫人之行不侔乎天地則無以奉神靈之統而理萬物之宜(侔等也)故詩曰窈窕淑女君子好仇(窕幽閒也仇匹也)言能致其貞淑不貳其操情欲之感無介乎容儀(介繋也言不以情欲繫心而著於容儀也)宴私之意不形乎動静(形見也)夫然後可以配至尊而為宗廟主此綱紀之首王教之端也自上世以來三代興廢未有不由此者也(匡衡傳)宋伯姬者魯宣公之女成公之妹也既嫁於
恭公十年恭公卒伯姬寡三十五年至景公時伯姬之宫夜失火左右曰夫人少避火伯姬曰婦人之義保傅不俱夜不下堂待保傅來也保母至矣傅母未至也左右又曰夫人少避火伯姬曰婦人之義傅母不至夜不可下堂越義求生不如守義而死遂逮於火而死楚昭貞姜者齊侯之女楚昭王之夫人也王出遊留夫人漸臺之上而去王聞江水大至使使者迎夫人曰王與宫人約令召宫人必以符今使者
不持符妾不敢行使者曰水方大至還而取符則恐後矣夫人曰妾聞之貞女之義不犯約勇者不畏死守一節而已妾知從使者必生留必死也然棄約越義而求生不若留而死耳於是使者反取符未還則水大至臺崩夫人流而死齊孝孟姬者華氏之長女齊孝公之夫人也公遊取琅邪華孟姬從車奔姬墮車碎孝公使駟馬立車載姬以歸姬使侍御者舒帷以自障蔽而使傅母應使者曰妾聞妃后踰閾必
乘安車輜軿下堂必從傅母保阿進退則鳴玉環珮内飾則結紐綢繆野處則帷裳壅蔽所以正心壹意自斂制也今立車無軿非所敢受命也野處無衛非所敢久居也二者失禮多矣夫無禮而生不若早死使者馳以告公更安車及則已自經矣(以上列女傳)
青史氏之記曰古者胎教之道王后腹之七月而就宴
室(宴室夾室次宴寢也亦曰側室自王后已下有子曰震女史皆以金環上御王后比七月就宴室夫人婦)
(嬪即以三月就其側室皆閉房而處也王后以七月為節者后聽天下之内政自諸侯以下同之也)賈誼新
(書七月作十月宴室作蔞室)太師持銅而御戶左太宰持升而御戸右
太卜持著龜而御堂下諸官皆以其職御於門内比三
月者王后所求聲音非禮樂則太師撫樂而稱不習所
求滋味者非正味則太宰荷升不敢煎調而曰不敢以
待王太子(新書升作斗荷作倚待作侍)大戴記右胎教
太子生而泣太師吹銅曰聲中某律太宰曰滋味上某
太卜曰命云某然後為王太子(賈誼新書)國君世子生告
于君接以大牢宰掌具接讀為捷(注疏並見前篇)三日卜士負之
吉者宿齋朝服寢門外詩負之射人以桑弧蓬矢六射
天地四方射天地之射食亦反(詩之言承也桑弧蓬矢本大古也天地四方男子所有事也)承如字徐音拯救之拯大音泰(疏曰詩持也承也謂以手承下抱負之蓬者禦亂之草桑者衆木之本天地四)
(方男子所有事者謂上事天下事地旁禦四方之難也)保受乃負之(代士也保保母)宰醴
負子賜之束帛(醴當為禮聲之誤也禮以一獻之禮酬之以幣也)疏曰還用士禮也卜
士之妻大夫之妾使食子(食子不使君妾適妾有敵義不相䙝以勞辱事也士妻大)
(夫之妾謂時自有子適本亦作嫡丁匿反)凡接子擇日(注見前篇)冡子則大
牢(天子世子也冡大也冡子猶言長子通於下也)國君世子亦太牢(皆謂長子)其非
冡子則皆降一等(謂冡子之弟及衆妾之子生也天子諸侯少牢大夫特豕士特豚庶人猶)
特豚也(疏曰庶人猶特豚者盖以禮窮而與士同也)異為孺子室於宫中(特埽一處)
(以處之)擇於諸母與可者必求其寬𥙿慈惠温良恭敬慎
而寡言者使為子師其次為慈母其次為保母皆居子
室(此人君養子之禮也諸母衆妾也可者傅御之屬也子師教示以善道者慈母知其嗜欲者保母安其居)
處者士妻食乳之而已食音嗣(疏曰此文雖據諸侯其實兼大夫士也)今按列女傳可作阿即所謂阿
(保也後漢書有阿母詳此經文鄭作注時字猶未誤也)他人無事不往(注已具前篇)三
月之末擇日剪髮為鬌男角女羈否則男左女右(音注已具)
(前篇)世子則君沐浴朝服夫人亦如之皆立于阼階西鄉
世婦抱子升自西階君名之乃降(子升自西階則人君見世子於路寢也見)
(妾子就側室凡子生皆就側室諸侯夫人朝於君次而禒衣也)禒通亂反疏曰既著朝服又東西階相對
(故知路寢也卿大夫妻將生子居側室此經云世婦抱子升自西階不出自房而自外入是夫人將生子亦就)
(側室也盖内寢是君之常居之處夫人不可於此生子故也内司服注云展衣后以禮見王及賓客之服禒衣)
(御于王之服諸侯夫人亦如之此既在路寢合服展衣云禒衣者此謂見子若訖則當御故服進御之服異於)
(尋常以禮見君也次者首飾次第髮為之少牢禮髮鬄是也)今按人君見世子之時其名子入食之禮應亦
(略與大夫士同但記文不具也)適子庶子見於外寢撫其首咳而名之
禮帥初無辭適丁歴反注及下同(此適子謂世子弟也庶子妾子也外寢君燕寢也無辭辭謂)欽有帥記有成也(疏曰大子之弟見於外寢庶子側室但撫首咳名無辭之事與世子之弟同故與適子連)
(文同云見於外寢其實庶子見於側室也燕寢當在内而云外寢者對側室而為外耳禮帥初謂禮儀與前文)
見世子同也(今按下文方說庶子此庶子字宜為衍字或是適子之次者名為適子庶子也)公庶子
生就側室三月之末其母沐浴朝服見於君擯者以其
子見君所有賜君名之衆子則使有司名之(擯者傅姆之屬也人)
(君尊雖妾不抱子有賜於君有恩惠也有司臣有事者也魯桓公名子問於申繻也)食子者三
年而出見於公宫則劬食音嗣(劬勞也士妻大夫之妾食國君之子三年出歸其家)
(君有以勞閱之)
右生子傳周太姜者王季之母有吕氏之女也太王娶以為妃生太伯仲雍王季至於成童靡有過失太王謀事必於太姜遷徙必與太姜君子謂太姜廣於德教太任者文王之母摯任氏之中女也王季娶以為妃太任之性孰一誠莊惟德之行及其有娠目不視惡色耳不聽淫聲口不出敖言生文王而明聖
太任教之以一而識百卒為周宗君子謂太任能胎教太姒者武王之母禹後有莘姒氏之女也在郃之陽在渭之涘仁而明道文王嘉之親迎于渭造舟為梁及入太姒思媚太姜太任旦夕勤勞以進婦道太姒號曰文母文王治外文母治内太姒生十男長曰伯邑考次曰武王發次周公旦次管叔鮮次蔡叔度次曹叔振鐸次霍叔武次成叔處次康叔封次聃季載太姒之所以教誨扶持十子者自少及長未嘗見
邪僻之事常以正道檢柙之及其長文王繼而教之卒成武王周公之德武王后曰邑姜太公之女也妊成王於身立而不跛坐而不差笑而不諠獨處而不倨雖恕而不詈胎教之謂也
古之聖帝將立世子則帝自朝服昇自阼階上西鄉妃
抱世子自房出東鄉太史奉書而上堂當兩階之間北
面立曰世子名曰某者三帝執禮稱辭命世子曰授太
祖太宗與社稷於子者三其命也妃曰不敢者再於三
命曰謹受命拜而退太史以告太祝太祝以告太祖太
宗與社稷太史出以告太宰太宰以告州伯州伯命藏
之州府凡諸貴以下至於百姓男女無敢與世子同者
(賈誼新書)
右立世子傳曰勢明則民定而出於一道故人皆争為宰相而不奸為世子非宰相尊而世子卑也不可以智求不可以力争也今以為知子莫如父故疾死置後者恣父之所以此使親戚不相親兄弟不相
愛亂天下之紀使天下之俗失開尊敬而不讓其道莫經於此疾死置後復以嫡長子如此則親戚相愛而兄弟不争此天下之至義也以此防民百姓猶有争為君者(賈誼新書)周王子朝曰先王之命王后無適則檡立長年鈞以德德鈞則卜王不立愛公卿無私古之制也(昭二十六年春秋左氏傳)穆公問於子思曰立太子有常乎答曰有之在周公之典(言周典有之)公曰昔文王舍適而立其次(文王舍其嫡長伯邑考而立次子武王發)微子舍孫而立
其弟(微子舍其孫腯而立其弟衍微仲)是何法也子思曰殷人質而尊其尊故立弟周人文而親其親故立子亦各其禮也文質不同其禮則異文王舍適立次權也(以武王賢故用權而立之)公曰苟得行權豈唯聖人唯賢與愛立也子思曰聖人不以權教(權者見機而作非可為常教)故立制垂法順之為貴若必欲犯何有於異(脱不順其法違而犯之亦何有異於用權)公曰舍賢立聖舍愚立賢何如(言或舍其賢子而立其聖子舍其愚子而立其賢子如何)子思曰唯聖立聖其文王乎不及文王者則各賢
其所愛不殊於適何以限之(言有不及文王者能推其所愛之賢者而立之亦無殊於立嫡矣)必不能審賢愚之分請父兄羣臣卜於祖廟亦權之可也(脱不能審其賢愚則於廟卜其吉而立之亦權之義也)孔叢子晉里克曰太子奉冡祀社稷之粢盛(粢音咨盛音成)冡大也以朝夕視君膳者也朝如字又張遥反膳市戰反(膳厨膳)疏曰膳之言善也禮記曰(文王之為世子食上必在視寒煖之節食下問所膳命膳宰然後退)故曰冡子君行則守有守則從從曰撫軍守曰監國古之制也(守手又反從才)
用反(閔公二年春秋左氏傳)
世子之記曰朝夕至于大寢之門外問於内豎曰今日
安否何如朝直遥反舊如字下朝夕同豎上主反(朝夕朝朝暮夕也世子之禮曰此存其記)朝
(朝下直遥反)内豎曰今日安世子乃有喜色其有不安節則
内豎以告世子世子色憂不滿容内豎言復初然後亦
復初朝夕之食上世子必在視寒煖之節食下問所膳
羞必知所進以命膳宰然後退上時掌反(羞必知所進必知親所食)若
内豎言疾則世子親齊玄而養(齊側皆反養羊尚反親猶自也養疾者齊玄)
(玄冠玄端也)膳宰之饌必敬視之(疾者之食齊和所欲或異)齊才細反和胡卧反
疾之藥必親嘗之(試毒味也)嘗饌善則世子亦能食(善謂多於前)
嘗饌寡世子亦不能飽以至于復初然後亦復初
右世子之記傳曰文王之為世子朝於王季日三(朝直遥反三如字又息暫反)三皆曰朝以其禮同雞初鳴而衣服至於寢門外問内豎之御者曰今日安否何如(衣徐於既反又如字)内豎小(臣之屬掌外内之通命者御如今小史直日矣)内豎曰安文王乃喜(孝子恒兢兢)及日中又至亦如之又復也(今按此文王之為非禮之制)復扶又反及莫又至亦如之(莫音暮莫夕也)其有不安節則内豎以告文
王文王色憂行不能正履(節謂居處故事履蹈地也言不但不滿容而已)蹈(徒報反)王季復膳(飲食安也)然後亦復初憂解(解胡買反)食上必在視寒煖之節(上時掌反煖乃管反)在察也食下問所膳(問所食者)命膳宰曰末有原應曰諾然後退未亡曷反(未猶勿也原再也勿有所再)
進為其失飪臭味惡也退反其寢(為于偽反飪而審反)疏曰食上謂獻饌食下謂食畢徹饌而下文(王問進食之人其父所膳何食膳宰答畢文王又命戒膳宰云言在後進食之時皆湏新好無得使前進之物而有再進失飪謂孰爛過節其寢私寢也)武王帥而行之不敢有加焉(庶幾程式之帥循也)文王有疾武王不說冠帶而養(說他活反養羊尚反)
(言常在側)文王一飯亦一飯文王再飯亦再飯(飯扶晚反)欲(知氣力箴藥所勝亦言非但能食不能飽而已)箴本亦作鍼之林反勝音升文王世子
齊桓公會諸侯于葵丘初命曰誅不孝毋易樹子毋以
妾為妻(僖公九年葵丘之會陳牲而不殺讀書加于牲上明天子之禁樹立也已立世子不得擅易初)
(命三事所以修身正家之要也)孟子右齊家傳宋文帝太子劭次子始興王濬並多過失數為上所詰責因相與共為巫蠱呪詛上事聞上驗問得實尚未忍誅但遣使切責之劭濬不悛上乃
欲廢劭而誅濬議久不决侍中王僧綽言於上曰當斷不斷反受其亂願以義割恩略小不忍毋使難生意表取笑千載上不能用劭濬遂共謀逆弑帝於合殿仗主卜天與死之荆州刺史武陵王駿起兵赴難誅劭及濬遂即帝位是為孝武帝(資治通鑑宋文帝元嘉三十年)晉獻公獲驪戎之女驪姬嬖將以為夫人卜之不吉弗聽立之生奚齊其娣生卓子驪姬欲立奚齊乃使大子申生居曲沃既與中大夫成謀乃謂大子曰君
夢齊姜必速祭之(大音泰驪力知反卓敕角反)齊姜大子母言求食大子祭于曲沃歸胙于公(胙才故反胙祭之酒肉)公田姬寘諸宫六日公至毒而獻之寘之䜴反(毒酒經宿輙敗而經六日明公之惑也)公祭之地地墳與犬犬斃與小臣小臣亦斃(墳扶粉反斃婢世反)疏曰晉語云(公田驪姬受胙乃寘鴆於酒寘堇於肉公至召申生獻公祭地地墳申生恐而出驪姬與犬肉犬斃飲小臣酒亦斃此傳既略當知國語也堇烏頭也)姬泣曰賊由大子大子奔新城公子重耳謂之曰子盍言子之志於公乎(重直龍反盍戶)
臘反下同(盍何不也重耳申生異母弟欲使言見譛之意)世子曰不可君安驪
姬是我傷公之心也言其意則驪姬必誅也(疏曰左傳云大子曰君非姬氏居不安食不飽君老矣吾又不樂謂我若自理驪姬必誅姬死之後公無復歡樂也)曰然則盍行乎(行猶去也)世子曰不可君謂我欲弑君也天下豈有無父之國哉吾何行如之弑音試(言人有父則皆惡欲弑父者)惡烏路反使人辭於狐突曰申生有罪不念伯氏之言也以至于死申生不敢愛其死突徒忽反(辭猶告也狐突申生之傅舅犯之父也前此者獻公使申生伐東山臯落氏狐突謂申生欲使之行今言此者謝之伯氏狐突别氏)疏曰狐是摠氏伯仲(者是兄弟之字)雖然吾君老矣子少國家多難(少詩召反難乃旦反)子
(謂奚齊)伯氏不出而圖吾君(圖猶謀也不出為君謀國家之政然則自臯落氏反後狐突懼乃稱疾)為于偽反伯氏苟出而圖吾君申生受賜而死(賜猶惠也)再拜稽首乃卒既告狐突乃雉經(經如字徐古定反)疏曰雉牛鼻繩也周(禮作絼言申生以牛繩自縊也或謂雉性耿介被人所獲必自屈折其頭而死)是以為恭世子也言行如此可以為恭於孝則未之有(疏曰孝子不陷親於不義而申生不能自理遂陷父有殺子之惡雖心存孝而於理終非故不曰孝但諡為恭諡法曰敬順事上曰恭)此章兼取左氏傳檀弓(之語)漢高祖欲以趙王如意易太子太子太傅叔孫通諫曰昔者晉獻公以驪姬故廢太子立奚齊晉國
亂者數十年為天下笑秦以不早定扶蘇胡亥詐立自使滅祀此陛下所親見今太子仁孝天下皆聞之吕后與陛下攻苦食啖(啖當作淡謂無味之食也言其攻擊勤苦之事而食無味之食也)其可背哉陛下必欲廢適而立少臣願先伏誅以頸血汙地高帝曰公罷矣吾特戱耳通曰太子天下本本壹摇天下震動奈何以天下戱高帝曰吾聽公及上置酒見留侯所招客從太子入見遂無易太子志矣(叔孫通傳)魯公子荆之母嬖(嬖必計反荆哀公庶子)將以
為夫人使宗人釁夏獻其禮(釁許靳反夏戶雅反)宗人禮官也對曰無之公怒曰女為宗司立夫人國之大禮也何故無之對曰周公及武公娶於薛(女音汝武公敖也)孝惠娶於商(孝公稱惠公弗皇商宋也)稱尺證反又如字自桓以下娶於齊(桓公始娶文姜)此禮也則有若以妾為夫人則固無其禮也(哀公二十四年春秋左氏傳)儀禮經傳通解卷四
