儀禮集傳集註卷三十七
宋朱子撰
王朝禮十四
王制之癸(刑辟)
舜曰皋陶蠻夷猾夏寇賊姦宄(陶音遥猾戶八反宄音軌)猾亂也夏華夏羣
(行攻劫曰寇殺人曰賊在外曰姦在内曰宄言無教所致)汝作士五刑有服(士理官也五刑)
(墨劓剕宫大辟服從也言得輕重之中正)五服三就(既從五刑謂服罪也)五流有宅五
宅三居(謂不忍加刑則流放之若四凶者五刑之流各有所居五居之差有三等之居大罪四裔次九)
(州之外次千里之外)惟明克允象以典刑(象法也法用常刑用不越法)流宥
五刑宥音又(宥寬也以流放之法寬五刑)鞭作官刑(以鞭為治官府之刑)扑作教
刑扑普卜反(扑夏楚也不勤道業則撻之)金作贖刑贖古欲反(金黃金誤而入刑出金以贖)
(罪)青災肆赦怙終賊刑青所景反怙音戶(青過災害肆緩賊殺也過而有害當緩赦)
(之怙姦自終當刑殺之)欽哉欽哉惟刑之恤哉(舜陳典刑之義勑天下使敬之憂欲)
(得中)周禮大司徒以鄉八刑紏萬民一曰不孝之刑二
曰不睦之刑三曰不婣之刑四曰不弟之刑五曰不任
之刑六曰不恤之刑七曰造言之刑八曰亂民之刑(婣音)
因(紏猶割察也不弟不敬師長造言訛言惑衆亂民亂名改作執左道以亂政也鄭司農云任謂朋友相任)
(恤謂相憂)大司寇掌建邦之三典以佐王刑邦國詰四方詰起吉反(典法也詰謹也書曰王耄荒度作祥刑以詰四方)一曰刑新國用輕典(新國)
(者新辟地立君之國用輕法者為其民未習於教)二曰刑平國用中典(平國承平守成)
(之國也用中典者常行之法)三曰刑亂國用重典(亂國簒弑叛逆之國用重典者以其)
(化惡伐滅之)以五刑糾萬民(刑亦法也紏猶察異之)一曰野刑上功紏
力(功農功力勤力)二曰軍刑上命紏守守手又反(命將命也守不失部伍)三曰
鄉刑上德紏孝(德六德也善父母為孝)四曰官刑上能紏職(能能其事)
(也職職事修理)五曰國刑上愿紏暴(愿慤慎也暴當為恭字之誤也)以圜土聚
教罷民罷音皮(圜土獄城也聚罷民其中困苦以教之為善也民不愍作勞有似於罷)凡害
人者寘之圜土而施職事焉以明刑恥之(害人謂為邪惡已有過失)
(麗於法者以其無故犯法寘之圜土繫教之庶其困悔而能改也寘置也施職事以所能役使之明刑書其罪)
(惡於大方版著其背)其能改者反於中國不齒三年(反於中國謂舍之還於故)
(鄉里也司圜職曰上罪三年而舍中罪二年而舍下罪一年而舍不齒者不得以年次列於平民)其不
能改而出圜土者殺(出謂逸去)以兩造禁民訟入束矢於朝
然後聽之造七報反朝直遥反(訟謂以財貨相告者造至也使訟者兩至既兩至使入束矢乃治)
(之也不至不入束矢則是自服不直者也必入矢者取其直也詩曰其直如矢古者一弓百矢束矢其百个與)
以兩劑禁民獄入鈞金三日乃致於朝然後聽之(劑子隨反)
朝直遥反(獄謂相告以罪名者劑今劵書也使獄者各賫劵書既兩劵書使入鈞金又三日乃治之重刑也)
(不劵書不入金則是亦自服不直者也必入金者取其堅也三十斤曰鈞)以嘉石平罷民(罷音)
皮(嘉石文石也樹之外朝門左平成也成之使善)凡萬民之有罪過而未麗於
灋而害於州里者桎梏而坐諸嘉石役諸司空重罪旬
有三日坐朞役其次九日坐九月役其次七日坐七月
役其次五日坐五月役其下罪三日坐三月役使州里
任之則宥而舍之(桎音質梏古毒反朞音基宥音又舍音捨)有罪過謂邪惡之人所罪過
(者也麗附也未附於法未著於法也木在足曰桎在手曰梏役諸司空坐日訖使給百工之役也役月訖使其)
(州里之人任之乃赦之宥寬也)以肺石達窮民(肺石赤石也窮民天民之窮而無告者)凡
遠近惸獨老幼之欲有復於上而其長弗達者立於肺
石三日士聽其辭以告於上而罪其長(惸其營反長丁丈反)無兄弟
(曰惸無子孫曰獨復猶報也上謂王與六卿也報之者若上書詣公府言事矣長謂諸侯若鄉遂大夫)
小司寇以五聲聽獄訟求民情一曰辭聽(觀其出言不直則煩)二
曰色聽(觀其顔色不直則赧然)三曰氣聽(觀其氣息不直則喘)四曰耳聽(觀其)
(聽聆不直則惑)五曰目聽(觀其眸子視不直則眊然)以八辟麗邦灋附刑罰
(辟法也杜子春讀麗為羅玄謂麗附也易曰日月麗乎天故書附作付附猶著也)一曰議親之
辟(鄭司農云若今時宗室有罪先請是也)二曰議故之辟(故謂舊知也)三曰議
賢之辟(鄭司農云若今時廉吏有罪先請是也玄謂賢有德行者)四曰議能之辟(能謂)
(有道藝者春秋傳曰夫謀而鮮過惠訓不倦者叔向有焉社稷之固也猶將十世宥之以勸能者今壹不免其)
(身以棄社稷不亦惑乎)五曰議功之辟(謂有大勲勞立功者)六曰議貴之辟
(鄭司農云若今時吏墨綬有罪先請是也)七曰議勤之辟(謂憔悴以事國)八曰議賓
之辟(謂所不臣者三恪二代之後與)士師掌五禁以左右刑罰一曰
宫禁二曰官禁三曰國禁四曰野禁五曰軍禁皆以木
鐸徇之於朝書而縣於門閭(左音佐右音佑鐸大各反朝直遥反縣音玄)左右
(助也助刑罰者助其禁民為非也宫王宫也官官府也國城中也古之禁書亡矣今宫門有符籍官府有無故)
(擅入城門有離載下帷野有田律軍有嚻讙夜行之禁其觕可言者)以五戒先後刑罰母
使罪麗於民一曰誓用之於軍旅二曰誥用之於會同
三曰禁用諸田役四曰紏用諸國中五曰憲用諸都鄙
(先後猶左右也誓誥於書則甘誓湯誓大誥康誥之屬禁則軍禮曰無干車無自後射此其類也紏憲未有聞)
(焉)掌士之八成一曰邦汋汋上灼反(鄭司農云汋讀如酌酒尊中之酌國汋者斟)
(汋盜取國家密事若今時刺探尚書事)二曰邦賊(為逆亂者)三曰邦諜(諜音牒)為異
(國反間)四曰犯邦令(干冒王教令者)五曰撟邦令撟音矯(稱詐以有為者)六
曰為邦盜(竊取國之寶藏者)七曰為邦朋(朋黨相阿使政不平者故書朋作傰鄭司)
(農云傰讀為朋友之朋)八曰為邦誣(誣罔君臣使事失實)鄉士掌國中各
掌其鄉之民數而紏戒之(鄉士八人言各者四人而分主三鄉)聽其獄訟
察其辭(察審也)辨其獄訟異其死刑之罪而要之旬而職
聽於朝要一遥反朝直遥反下同(辨異謂殊其文書也要之為其罪法之要辭如今劾矣十日乃以)
(職事治之於外朝容其自反覆)司寇聽之斷其獄弊其訟於朝羣士司
刑皆在各麗其法以議獄訟(麗附也各附致其法以成議也)獄訟成士
師受中恊日刑殺肆之三日(受中謂受獄訟之成也鄭司農云士師受中若今二)
(千石受其獄也中者刑罰之中也故論語曰刑罰不中則民無所措手足恊日刑殺恊合也和也和合支幹善)
(日若今時望後利日也肆之三日故春秋傳曰三日棄疾請尸論語曰肆諸市朝玄謂士師既受獄訟之成鄉)
(士則擇可刑殺之日至其時而往涖之尸之三日乃反也)若欲免之則王會其期(免猶)
(赦也期謂鄉士職聽於朝司寇聽之日王欲赦之則用此時親往議之)遂士掌四郊異
其死刑之罪而要之二旬就郊而刑殺各於其遂肆之
三日(就郊而刑殺者遂士也遂士擇刑殺日至其時往涖之如鄉士為之矣言各於其遂者四郊六遂遂)
(處不同)若欲免之則王令三公會其期(令猶命也王欲赦之則用遂士職聽)
(之時命三公往議之)縣士掌野異其死刑之罪而要之三旬刑
殺各就其縣肆之三日(亦謂縣士)若欲免之則王命六卿會
其期(期亦謂縣士職聽之時)餘並如鄉士司刑掌五刑之灋以麗萬
民之罪墨罪五百劓罪五百宫罪五百刖罪五百殺罪
五百劓魚器反刖音月(墨黥也先刻其面以墨窒之劓截其鼻也今東西夷或以墨劓為俗古刑人亡)
(逃者之世類與宫者大夫則割其勢女子閉於宫中若今宦男女也刖斷足也周改臏作刖殺死刑也書傳曰)
(決關梁踰城郭而略盜者其刑臏男女不以義交者其刑宮觸易君命革輿服制度姦宄盗攘傷人者其刑劓)
(非事而事之出入不以道義而誦不詳之辭者其刑墨降畔寇賊劫略奪讓撟虔者其刑死此二千五百罪之)
(目略也其刑書則亡夏刑大辟二百臏辟三百宫辟五百劓墨各千周則變焉所謂刑罰世輕世重者也鄭司)
(農云漢孝文帝十三年除肉刑)司刺掌三刺三宥三赦之灋以贊司
寇聽獄訟(刺殺也訊而有罪則殺之宥寬也赦舍也)壹刺曰訊羣臣再刺曰
訊羣吏三刺曰訊萬民(訊言)壹宥曰不識再宥曰過失三
宥曰遺忘忘音妄(鄭司農云不識謂愚民無所識則宥之過失若今律過失殺人不坐死玄謂識)
(審也不審若今仇讎當報甲見乙誠以為甲而殺之者過失若舉刃欲砍伐而軼中人者遺忘若間帷薄㤀有)
(在焉而以兵矢投射之)壹赦曰幼弱再赦曰老旄三赦曰惷愚(旄亡)
報反惷勑江反(惷愚生而癡騃童昏者鄭司農云幼弱老旄若今時律令年未滿八歲八十以上非手殺人)
(他皆不坐)吕刑曰墨辟疑赦其罰百鍰閱實其罪(辟婢亦反鍰戶)關反閱音悅下並同(刻其顙而湼之曰墨刑疑則赦從罰六兩曰鍰鍰黃鐵也閱實其罪使與罰各相當)
劓辟疑赦其罰惟倍閱實其罪劓魚器反(截鼻曰劓刑倍百為二百鍰)剕
辟疑赦其罰倍差閱實其罪剕扶謂反(刖足曰剕倍差謂倍之又半為五百鍰)
宫辟疑赦其罰六百鍰閱實其罪(宫滛刑也男子割勢婦人幽閉次死之刑)
(序五刑先輕轉至重者事之宜)大辟疑赦其罰千鍰閱實其罪(死刑也五刑疑)
(各入罰不降相因古之制也)墨罰之屬千劓罰之屬千剕罰之屬五
百宫罰之屬三百大辟之罰其屬二百五刑之屬三千
(别言罰屬合言刑屬明刑罰同屬互見其義以相備)臧文仲言於僖公曰刑五
而已無有隠者隠乃諱也(隠謂鴆也)大刑用甲兵(賈侍中云謂諸夏不)
(式王命以六師移之昭謂甲兵謂臣有大逆則被甲聚兵而誅之若今隊軍也)其次用斧鉞(鉞音)
越(斧鉞軍戮也書曰後至者斬)中刑用刀鋸銘音據(割劓用刀斷截用鋸亦有大辟故周)
(語曰兵在其頸)其次用鑚笮(鑚子端反笮疾各反鑚臏刑也笮黥刑也)薄刑用鞭
扑以威民也扑普卜反(鞭官刑也扑教刑也)故大者陳之原野(謂甲兵斧)
(鉞也)小者致之市朝朝直遥反(刀鋸以下也其死刑大夫以上尸諸朝士以下尸諸市)五
刑三次是無隠也(五刑甲兵斧鉞刀鋸鑚笮鞭扑也次處也三處朝野市也)婦人無
刑(無黥刖之刑)雖有刑不在市朝朝直遥反(謂犯死刑者猶不暴尸)魯語
冉有問於孔子曰古者三皇五帝不用五刑信乎孔子
曰聖人之設防貴其不犯也制五刑而不用所以為至
治也凡民之所以為姦邪竊盜靡法妄行者生於不足
不足生於無度無度則小者偷惰大者侈靡各不知節
是以上有制度則民知所止民知所止則不犯故雖有
姦邪賊盜靡法妄行之獄而無䧟刑之民不孝者生於
不仁不仁者生於喪祭之禮不明喪祭之禮所以教仁
愛也能致仁愛則服喪思慕祭祀不懈人子饋養之道
懈戶買反養以尚反(言孝子奉祭祀不敢懈與生時饋養之道同之也)喪祭之禮明則民
孝矣故雖有不孝之獄而無䧟刑之民殺上者生於不
義義所以别貴賤明尊卑也(别彼列反下同)貴賤有别尊卑有
序則民莫不尊上而敬長(長丁丈反下同)朝聘之禮者所以明
義也(朝直遥反)義必明則民不犯故雖有殺上之獄而無䧟
刑之民鬭變者生於相陵相陵者生於長幼無序而遺
敬讓(遺忘也)鄉飲酒之禮者所以明長幼之序而崇敬讓
也長幼必序民懷敬讓故雖有變鬭之獄而無䧟刑之
民淫亂者生於男女無别男女無别則夫婦失義婚禮
聘享者所以别男女明夫婦之義也男女既别夫婦既
明故雖有淫亂之獄而無䧟刑之民此五者刑罰之所
從生各有源焉不豫塞其源而輒繩之以刑是謂為民
設穽而䧟之也(穽疾正反)刑罰之源生於嗜慾不節夫禮度
者所以禦民之嗜慾而明好惡順天道(夫音扶好惡並去聲)禮度
既陳五教畢修而民猶或未化尚必明其法典以申固
之(尚猶也申令固其教也)其犯姦邪靡法妄行之獄者則飭制量
之度(量音亮)有犯不孝之獄者則飭喪祭之禮有犯殺上
之獄者則飭朝覲之禮(朝直遥反)有犯鬭變之獄者則飭鄉
飲酒之禮有犯淫亂之獄者則飭婚聘之禮三皇五帝
之所以化民者如此雖有五刑之用不亦可乎孔子曰
大罪有五而殺人為下逆天地者罪及五世誣文武者
罪及四世逆人倫者罪及三世誣鬼神者罪及二世手
殺人者罪止其身故曰大罪有五而殺人為下矣冉
有問於孔子曰先王制法使刑不上於大夫禮不下於
庶人然則大夫犯罪不可以加刑庶人之行事不可以
治於禮乎孔子曰不然凡治君子以禮御其心所以厲
之以廉恥之節也故古之大夫其有坐不廉汙穢而退
放之者不謂之不廉汙穢而退放則曰簠簋不飭(飭整齊也)
有坐淫亂男女無别者(别彼列反下同)不謂之淫亂男女無别
則曰帷幕不修也有坐罔上不忠者不謂之罔上不忠
則曰臣節未著有坐罷軟不勝任者不謂之罷軟不勝
任則曰下官不職罷音皮勝音升(言其下官不稱於其職不斤其身也)有坐干
國之紀者不謂之干國之紀則曰行事不請(言不請而擅行)此
五者大夫既自定有罪名矣而猶不忍斥然正以呼之
也既而為之諱(為于偽反)所以媿耻之是故大夫之罪其在
五刑之域者聞而譴發譴詰戰反(譴譴讓也發始發露)則白冠氂纓
盤水加劒造乎闕而自請罪君不使有司執縳牽掣而
加之也其有大罪者聞命則北面再拜跪而自裁君不
使人捽引而刑殺之也(捽昨沒反)曰子大夫自取之耳吾遇
子有禮矣以刑不上大夫而大夫亦不失其罪者教使
然也凡所謂禮不下庶人者以庶人遽其事而不能充
禮故不責之以備禮也冉有跪然免席曰言則美矣求
未之聞退而記之(家語五刑)仲弓問於孔子曰雍聞至刑
無所用政至政無所用刑至刑無所用政桀紂之世是
也至政無所用刑成康之世是也信乎孔子曰聖人之
治化也必刑政相參焉太上以德教民而以禮齊之其
次以政言導民以刑禁之刑不刑也化之弗變導之弗
從傷義以敗俗於是乎用刑矣顓五刑必即天倫(即就也就)
(天倫謂合天意)行刑罰則輕無赦(行刑罰之官雖輕猶不得作威作福)刑侀也侀
成也壹成而不可更故君子盡心焉仲弓曰古之聽訟
尤罰麗於事不以其心可得聞乎(侀音刑更古行反尤過也麗附也怪過)
(人罰之必以事相當而不與其心也)孔子曰凡聽五刑之訟必原父子之
情立君臣之義以權之意論輕重之序慎測淺深之量
以别之悉其聰明致其忠愛以盡之大司寇正刑明辟
以察獄訟必三訊焉量音亮别彼列反辟婢亦反(一曰訊羣臣二曰訊羣吏三曰訊萬)
(民也)有指無簡則不聽也(簡誠也有意無其誠者不論以為罪也)附從輕赦
從重(附人之罪以輕為比赦人之罪以重為比)疑獄則泛與衆共之疑則赦
之皆以大小之比成之是故爵人必於朝與衆共之刑
人必於市與衆棄之古者公家不畜刑人大夫弗養也
士遇之塗弗與之言屏諸四方唯其所之弗及與政弗
欲生之也仲弓曰聽獄獄之成成何官孔子曰成獄成
於吏史以獄之成告於正(比毗志反朝直遥反吏獄官吏正獄官長)正既
聽之乃告大司寇聽之乃奉於王王命三公卿士參聽
棘木之下參七南反(外朝法左九棘孤卿大夫位焉右九棘公侯伯子男位焉面三槐三公位焉)
然後乃以獄之成疑於王王三宥之以聽命(君王尚寬宥罪雖已)
(定猶三宥之不可得輕然後刑之者也)而制刑焉所以重之也仲弓曰其
禁何禁孔子曰巧言破律(巧賣法令者也)遁名改作(變言與物名也)執
左道以亂政者殺(左道亂也)作淫聲(淫逸也惑亂人之聲)造異服(非所常見)
設竒伎竒器以蕩上心者殺(怪異之伎可以眩矅人心之器蕩動)行偽而
堅行下孟反(行詐偽而中之堅也)言詐而辨學非而慱順非而澤(順其)
(非而滑澤)以惑衆者殺假於鬼神時日卜筮以疑衆者殺此
四誅者不以聽(不聽棘木之下)仲弓曰其禁盡於此而已孔子
曰此其急者其餘禁者十有四焉命服命車不粥於市
(粥音育下同)粥賣珪璋璧琮不粥於市宗廟之器不粥於市兵
車旍旗不粥於市犧牲秬鬯不粥於市戎器兵車不粥
於市用器不中度不粥於市布帛精麤不中數廣狹不
中量不粥於市姦色亂正色不粥於市文錦珠玉之器
雕飾靡麗不粥於市衣服飲食不粥於市(璋音章琮才宗反旍子盈)
(反犧許宜反秬音巨鬯勑亮反中丁仲反下同量音亮)賣成衣服非侈必偽故禁之禁賣熟食所以厲恥也
菓實不時不粥於市五木不中伐不粥於市鳥獸魚鼈
不中殺不粥於市凡執此禁以齊衆者不赦過也(家語)
孔子為魯司寇有父子訟者孔子拘之(家語作同狴執之)三月
不别其父請止孔子舍之季孫聞之不悅曰是老也欺
予别彼列反舍音捨(老大夫之尊稱家語是老作司寇)曩告余曰(曩乃黨反)國家必
先以孝余今戮一不孝以教民孝不亦可乎又舍之冉
子以告孔子慨然歎曰(慨苦代反)嗚呼上失其道而殺其下
非理也不教其民而聽其訟殺不辜也三軍大敗不可
斬也獄犴不治不可刑也(犴音岸)何者上教之不行罪不
在民故也夫慢令謹誅賊也(夫音扶)徵歛無時暴也不教
而責成功虐也政無此三者然後刑可即也書云義刑
義殺勿庸以即汝心惟曰未有順事言必教而後刑也
既陳道德以先服之(荀子作既陳之以道上先服之)而猶不可尚賢以
勸之又不可即廢之又不可而後以威憚之(荀子作若不可廢不)
(能以憚之)若是三年而百姓正矣邪民不從然後俟之以刑
則民知罪矣詩云天子是毗俾民不迷是以威厲而不
試刑錯而不用(錯七數反)今世則不然亂其教煩其刑使民
迷惑而䧟焉又從而制之故刑彌煩而盜不勝也(勝音升)
夫三尺之限(夫音扶)空車不能登者何哉峻故也百仞之
山重載陟焉何哉陵遲故也今世俗之陵遲久矣雖有
刑法民能勿踰乎詩曰周道如砥(砥音紙)其直如矢君子
所履小人所視眷焉顧之(眷音卷)澘焉出涕(澘所姦反涕音體)豈
不哀哉(家語荀子)温之會晉人執衛成公歸之於周(温晉之河)
(陽成公衛文公之子成公鄭也晉文公討不服衛成公恃楚而不從聞楚師敗於城濮衛侯懼出奔使元咺奉)
(弟叔武以受盟於踐土或愬元咺曰立叔武矣衛侯殺其子角咺不廢命奉叔武以守國晉人復衛侯先期入)
(叔武將沭聞君至喜捉髮走出前驅射而殺之元咺出奔晉會於温討不服衛侯與元咺訟不勝故晉侯執之)
(歸之於京師在魯僖公二十八年)晉侯請殺之王言不可夫政自上下者
也(夫音扶下同當從王出也)上作政而下行之不逆故上下無怨
(言君臣不相怨)今叔父作政而不行無乃不可乎(不行謂不順也言晉侯不)
(行德政而聽元咺之愬欲殺衛侯也)夫君臣無獄(獄訟也無是非曲直之義也)今元咺
雖直而不可聽也君臣皆獄父子將獄是無上下也而
叔父聽之一逆矣又為臣殺其君其安庸刑(咺况遠反為于偽反)
(庸何用也刑法也)布刑而不庸再逆矣一合諸侯而有再逆政
余懼其無後(無後無以復合諸侯也)不然余何私於衛侯晉人乃
歸衛侯(在魯僖三十年也晉侯使醫衍酖衛侯不死魯僖為請於王及晉侯皆納五十㲄於是歸之也)
(周語)仲弓問古之刑教與今之刑教孔子曰古之刑
省今之刑繁其為教古有禮然後有刑是以刑省今無
禮以教而齊之以刑刑是以繁書曰伯夷降典折民惟
刑折之設反下同(書吕刑之文言堯命伯夷下禮典以教民而斷折以法)謂下禮以教之
然後維以刑折之也夫無禮則民無耻而正之以刑故
民苟免(夫音扶)孔子適衛衛將軍文子問曰(文子衛卿名彌牟)
吾聞魯公父氏父音甫(公父氏魯大夫季氏)不能聽獄信乎孔子荅
曰不知其不能也夫公父氏之聽獄有罪者懼無罪者
耻(夫音扶)文子曰有罪者懼是聽之察刑之當也(當丁浪反)無
罪者耻何乎孔子曰齊之以禮則民耻矣刑以止刑則
民懼矣文子曰今齊之以刑刑猶弗勝(勝音升)何禮之齊
孔子曰以禮齊民譬之於御則轡也(轡音秘下同)以刑齊民
譬之於御則鞭也執轡於此而動於彼御之良也無轡
而用策則馬失道矣(捨轡而用策則馬失道去禮而任刑則民忘生)文子曰以
御言之左手執轡右手運策不亦速乎若徒轡無策馬
何懼哉孔子曰吾聞古之善御者執轡如組兩驂如舞
非策之助也組音祖驂七南反(鄭風太叔于田篇言驂服和諧中節如組者如織組之為)是
以先王盛於禮而薄於刑故民從命今也廢禮而尚刑
故民彌暴文子曰吳越之俗無禮而亦治何也孔子曰
夫吳越之俗男女無别同川而洛民輕相犯故其刑重
而不勝由無禮也(夫音扶别彼列反勝音升並下同)中國之教為外内
以别男女異器服以殊等類故其民篤而法其刑輕而
勝由有禮也孔子曰民之所以生者衣食也上不教
民民匱其生飢寒切於身而不為非者寡矣故古之於
盜惡之而不殺也(惡烏路反)今不先其教而一殺之是以罰行
而善不反刑張而罪不省夫赤子知慕其父母由審故
也(夫音扶)况為政興其賢者而廢其不賢以化民乎知審
此二者則上盜先息(上盜猶大盜)書曰兹殷罰有倫(周書康誥之文)
(言此殷家刑罰有倫理者亦當兼用之)子張問曰何謂也孔子曰不失其
理之謂也今諸侯不同德每君異法折獄無倫以意為
限是故知法之難也子張曰古之知法者與今之知法
者異乎孔子曰古之知法者能遠(遠謂能止其源以禮教先之也)今之
知法者不失有罪不失有罪其於恕寡矣(既不先禮復不以情惟法)
(為得)能遠則於獄其防深矣寡恕近乎濫(濫盧瞰反)防深治乎
本書曰維敬五刑以成三德言敬刑所以為德矣(周書吕刑)
(之文言教以惟敬五刑所以成剛柔正直之三德)書曰非從惟從(周書吕刑云察辭於)
(差非從惟從言察囚辭當差錯不可從其偽辭必審從所本之意)孔子曰君子之於人
也有不語也無不聽也(有不語則已語則無不聽在審其真偽焉)况聽訟乎
必盡其辭矣夫聽訟者或從其情或從其辭(夫音扶)辭不
可從必斷以情(斷丁亂反)書曰人有小罪非眚乃惟終自作
不典式爾有厥罪小乃不可不殺乃有大罪非終乃惟
眚災適爾既道極厥辜時乃不可殺眚所景反(周書康誥之文眚過也)
(災害也典常也式用也適從也既盡也言人有小罪過誤乃惟終自作不常用犯汝厥罪雖小乃不可不殺也)
(乃有大罪非終乃惟過誤雖有其害從汝盡聽訟之道以極其罪是亦不可殺必以罰有倫焉)曾子
問聽獄之術孔子曰其大法有三焉治必以寬寬之之
術歸於察(大寬則民慢慢則姦偽生焉故明之以察)察之之術歸於義(夫察甚則)
(或過乎暴故以義為質)是故聽而不寬是亂也(夫聽太亟則失於詳故事之是否亂)
(焉)寬而不察是慢也察而不中義是私也(中丁仲反私謂刑失其)
(正若私曲然)私則民怨故善聽者雖不越辭辭不越情情不
越義(夫善聽者得辭則審之以情得情則斷之以義)書曰上下比罰無僭亂辭
比毗志反(周書吕刑之文言上下比方其罪無聽僭亂之辭以自疑)書曰哀敬折獄
(周書吕刑之文言當哀人之所犯而敬斷其獄)仲弓問曰何謂也孔子曰古之
聽訟者察貧窮哀孤獨及鰥寡老弱不肖而無告者雖
得其情必哀矜之死者不可生斷者不可屬(鰥古頑反屬之欲反)
(屬續也)若先而刑之謂之悖弱而刑之謂之克不赦過謂
之逆悖必内反(皋陶曰宥過無大刑故無小是則過雖大可宥焉此云不赦過為逆是逆於道矣)率
過以小罪謂之枳枳音紙一作疻(枳猶傷也夫過則宜宥若率以為小罪亦傷乎義焉况)
(為之大罪耶)故宥過赦小罪老弱不受刑先王之道也書曰
大辟疑赦辟婢亦反(周書吕刑之文言大辟死刑疑則亦赦)又曰與其殺不辜
寧失不經(大禹謨之文言寧失不常之罪不枉不辜之人)書曰若保赤子(周書康誥)
(之文言愛民若安嬰孩赤子然不使失其欲)子張問曰聽訟可以若此乎孔
子曰可哉古之聽訟者惡其意不惡其人(惡烏路反下同)非喜怒
(其人但疾其意之有險害)求所以生之不得其所以生乃刑之君必
與衆共焉愛民而重棄之也(是所謂刑人於市與衆棄之也)今之聽訟
者不惡其意而惡其人求所以殺是反古之道也(盖以喜怒)
(愛惡而為之刑非反古而何)孟氏之臣叛(武伯之家臣)武伯問孔子曰
如之何答曰臣人而叛天下所不容也其狀自反子姑
待之(姑且也)三旬果自歸孟氏武伯將執之訪於夫子夫
子曰無也子之於臣禮意不至是以去子(夫禮不交則意不通意不)
(通則疑所以生疑生則去矣)今其自反罪以反除又何報焉(此所謂過而能)
(改善莫大焉故李廣殺降兵世稱其非也)子脩禮以待之則臣去子將安往
武伯乃止(並孔叢子)楚聲子曰善為國者賞不僣而刑不
濫賞僭則懼及滛人刑濫則懼及善人若不幸而過寧
僭無濫與其失善寧其利滛無善人則國從之詩曰人
之云亡邦國殄瘁無善人之謂也(濫力暫反殄徒典反瘁在醉反)詩大雅
(殄盡也瘁病也)故夏書曰與其殺不辜寧失不經懼失善也(不經)
(不用常法)商頌有之曰不僭不濫不敢怠遑命於下國封建
厥福(詩商頌言殷湯賞不僭差刑不溢濫不敢怠解自寬暇故能為下國所命為天子)此湯所
以獲天福也古之治民者勸賞而畏刑(樂行賞而憚用刑)恤民
不倦賞以春夏刑以秋冬(順天時)是以將賞為之加膳加
膳則飫賜為于偽反下同飫於據反(飫饜也酒食賜下無不饜足所謂加膳也)此以知
其勸賞也將刑為之不舉不舉則徹樂(不舉盛饌)此以知其
畏刑也夙興夜寐朝夕臨政此以知其恤民也三者禮
之大節也(左襄二十六年)鄭人鑄刑書(鑄刑書於鼎以為國之常法)叔向
使詒子産書曰(詒以之反)詒遺也始吾有虞於子(虞度也言準度子産以已)
(法)今則已矣(已止也)昔先王議事以制不為刑辟惟民之
有爭心也猶不可禁禦是故閑之以義(爭音諍下並同辟婢亦反下同)
(閑防也)紏之以政(紏舉也)行之以禮守之以信奉之以仁(奉養)
(也)制為禄位以勸其從(勸從教)嚴斷刑罰以威其滛(斷丁亂反)
(下同滛放也)懼其未也故誨之以忠聳之以行(聳息勇反行下孟反)聳
(懼也)教之以務(時所急)使之以和臨之以敬涖之以彊(施之於事)
(為涖)斷之以剛(義斷恩)猶求聖哲之上明察之官(上公王也官卿大夫)
(也)忠信之長慈惠之師民於是乎可任使也而不生禍
亂民知有辟則不忌於上長丁丈反(權移於法故民不畏上)並有爭心
以徵於書而徼幸以成之徼古堯反(因危丈以生爭緣徼幸以成其巧偽)弗
可為矣(為治也)夏有亂政而作禹刑商有亂政而作湯刑
周有亂政而作九刑三辟之興皆叔世也今吾子相鄭
國作封洫立謗政制參辟鑄刑書將以靖民不亦難乎
詩曰儀式刑文王之德日靖四方又曰儀刑文王萬邦
作孚如是何辟之有民知爭端矣將棄禮而徵於書(相息)
(亮反洫况域反參七南反)以刑書為徵錐刀之末將盡爭之(錐音隹爭如字)錐刀末
(喻小事)亂獄滋豐賄賂並行終子之世鄭其敗乎肸聞之
國將亡必多制(賄呼罪反肸黑乙反)數改法其此之謂乎復書曰若
吾子之言僑不才不能及子孫吾以救世也既不承命
敢忘大惠(僑音喬左昭六年)子産有疾謂子太叔曰我死子
必為政唯有德者能以寬服民其次莫如猛夫火烈民
望而畏之故鮮死焉水懦弱民狎而翫之(大音泰夫音扶鮮息淺反)
(懦乃亂反翫音玩)狎輕也則多死焉故寬難疾數月而卒太叔為
政不忍猛而寬鄭國多盜取人於萑符之澤大叔悔之
曰吾早從夫子不及此興徒兵以攻萑符之盜盡殺之
盜少止仲尼曰善哉政寬則民慢慢則糾之以猛(萑音丸符)
(音蒲糾居黝反下同)糾猶攝也猛則民殘殘則施之以寬寬以濟猛
猛以濟寬政是以和詩曰民亦勞止汔可小康惠此中
國以綏四方施之以寬也毋從詭隨以謹無良式遏寇
虐慘不畏明糾之以猛也柔遠能邇以定我王平之以
和也又曰不競不絿不剛不柔布政優優百禄是遒和
之至也及子産卒仲尼聞之出涕曰古之遺愛也(汔許乙反)
(從子用反詭九委反遏於葛反慘七感反絿音求遒在由反)左昭二十年
儀禮集傳集註卷三十七
