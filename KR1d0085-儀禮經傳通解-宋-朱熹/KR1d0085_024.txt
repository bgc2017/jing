儀禮集傳集註卷二十五
宋朱子撰
王朝禮二之上
歷數
黃帝迎日推策(晉灼曰策數也迎數之也瓚曰日月朔望未來而推之故曰迎日)順天
地之紀幽明之占死生之說(徐廣曰一云幽明之數合死生之說)存亡之
難時播百榖草木淳化鳥獸蟲蛾旁羅日月星辰水波
土石金玉勞勤心力耳目節用水火材物有土德之瑞
故號黃帝難去聲蛾牛綺反(大戴禮作黃帝黼黻衣大帶乘龍扆雲以順天地之紀幽明之故死)
(生之說存亡之難時播百榖草木故教化淳鳥獸昆蟲歷離日月星辰極畋土石金玉勞心力耳目節用水火)
材物(今按迎日推策淳化勞勤當从史記幽明之故歷離當从戴禮水波極畋則二書皆失之而戴禮為近)
(但不知的是何字耳)帝顓頊養材以任地載時以象天(顓音專頊許六反)
帝嚳歷日月而迎送之(嚳口毒反)堯乃命羲和欽若昊
天歷象日月星辰敬授人時(重黎之後羲氏和氏世掌天地四時之官故堯命之)
(使敬順昊天昊天言元氣廣大星四方中星辰日月所會歷象其分節敬記天時以授人也此舉其目下别序)
(之)分命羲仲宅嵎夷曰暘谷嵎音隅(宅居也東表之地稱嵎夷暘明也日出於)
(谷而天下明故稱暘谷暘谷嵎夷一也羲仲居治東方之官)寅賓出日平秩東作(寅敬)
(賓導秩序也歲起於東而始就耕謂之東作東方之官敬導出日平均次序東作之事以務農也)日中
星鳥以殷仲春(日中謂春分之日鳥南方朱鳥七宿殷正也春分之昏鳥星畢見以正仲春之)
(氣節轉以推季孟則可知)厥民析鳥獸孳尾孳音字(冬寒無事並入室處春事既起丁壯)
(就功厥其也言其民老壯分析乳化曰孳交接曰尾)申命羲叔宅南交(申重也南交言夏與)
(春交舉一隅以見之此居治南方之官)平秩南訛敬致訛五禾反(訛化也掌夏之官平序)
(南方化肓之事敬行其教以致其功四時同之亦舉一隅)日永星火以正仲夏(永長也謂)
(夏至之日火蒼龍之中星舉中則七星見可知以正仲夏之氣節季孟亦可知)厥民因鳥獸希
革(因謂老弱因就在田之丁壯以助農也夏時鳥獸毛羽希少改易革改)分命和仲宅西
曰昧谷(昧冥也日入於谷而天下冥故曰昧谷昧谷曰西則嵎夷東可知此居治西方之官掌秋天之)
(政)寅餞納日平秩西成(餞送也日出言導日入言送因事之宜秋西方萬物成平序其)
(政助成物也)宵中星虚以殷仲秋(宵夜也春言日秋言夜互相備虚玄武之中星亦言)
(七星皆以秋分日見以正三秋)厥民夷鳥獸毛毨毨先典反(夷平也老壯在田與夏平也)
(毨理也毛更生整理)申命和叔宅朔方曰幽都平在朔易(北稱朔亦稱方)
(言一方則三方見矣北稱幽則南稱明從可知也都謂所聚也易謂歲改易於北方平均在察其政以順天常)
(上揔言羲和敬順昊天此分别仲叔各有所掌)日短星昴以正仲冬(日短冬至之日昴白)
(虎之中星亦以七星並見以正冬之三節)厥民隩鳥獸氄毛(隩於六反氄如勇反)隩室也
(民改歲入此室處以辟風寒鳥獸皆生耎毳細毛以自温)林氏曰宅嵎夷宅南交宅西宅朔方者所以奠方
(隅也盖作歷之法必先候日月之出沒星辰之躔度欲候日月之出沒星辰之躔度者必先準定四面方隅之)
(地為表識四方既定然後可以候日月之出沒測星辰之運行而歷象之法自此起矣嵎夷青州之嵎夷也在)
(正東南交即交趾也五帝本紀黃帝之地北至於幽陵南至於交趾則交趾之對幽都其來尚矣西者隴西之)
(西縣也在正西幽都舜時之幽州也在正北盖嵎夷之方日出之地也隴西之方日入之地也據其地而言之)
(則謂之嵎夷謂之西據其日月出沒而言之則謂之暘谷昧谷將欲賓出日而餞納日故先定暘谷昧谷之地)
(也賓導也徐音儐餞送也導者引前之名送者從後之稱因其出也導以引之因其入也從而送之帝嚳歷日)
月而迎送之即此法也(今按宅字古與度字通用見周禮註等書者非一宅嵎夷之屬皆謂度日影於此如)
(唐開元十二年遣使天下候影南距林邑北距横野中得浚儀岳臺應南北之弦居地之中即其事也林氏說)
(正如此但不解宅字之義似正謂居此而度景故存此說以足成其義云)林氏曰平祑東作南訛西成平在
(朔易者隂陽四時之氣運於天地之間造化密移莫不有序平祑者平均次序也在察也所以候其節氣之早)
(晚如後世分定二十四氣之類是也孔氏論東作謂歲起於東而始就耕平均次序東作之事以務農也此但)
(謂萬物發生於東爾非取於農作之義也曾氏謂春為陽中萬物以生秋為隂中萬物以成作如薇亦作止老)
(子萬物並作之作可補先儒之失敬致者致日也周官冬夏致日春秋致月左氏曰官居卿以致日則敬致者)
(致日之謂也盖歷法欲候日月之出沒此以昏旦見於南方之中星以定晷度之所至謂之敬致與寅賓寅餞)
(同月令云日在營室昏參中旦尾中謂日在營室有昏有旦者所謂賓出日餞納日也謂昏參中旦尾中者即)
(此所謂敬致也賓日於東餞日於西然後日中日永宵中日短可得而知也敬致南方之中星矣然後星鳥星)
(火星昴星虚可得而見也此二者可得而知然後分至之氣可得而定矣)今按敬致林引周禮為說亦是但周禮所謂致(乃考日中之景故此亦使南方之官掌之非謂考中星也其考中星自見下句不應先於此而)言之也(林氏曰鳥火虚昴皆是分至之昏見於南方直正午之中星而孔氏以謂七星畢見不以為中星故)
(唐孔氏云仲春之月日在奎婁入於酉地則初昏之時井鬼在午柳星張在己翼軫在辰仲夏之中日在東井)
(而入於酉地即初昏之時角亢在午氐房心在已箕尾在辰仲秋之中日在角而入於酉地即初昏之時斗牛)
(在午女虚危在己室壁在辰仲冬之月日在斗入於酉地則初昏之時奎婁在午胃昴在已畢觜參在辰信如)
(孔氏此說則是鳥火虚昴當分至昏皆見於已非正午也其何為四方中星哉王子雍覺其非遂謂宅嵎夷孟)
(月也日中日永宵中日短仲月也星鳥星火星虚星昴季月也此說並與天象偶合然分孟仲季非書之意盖二孔)
(二肅皆不知歷家有歲差之法以月令日在某宿而求之所以不合摻歷家自北齊張子信始首知歲法以古)
(歷推之凡八十餘年差一度月令曰在某宿比之堯時則已差矣以日會月在某宿求之中星宜其不合矣故)
(唐一行云日在虚星則星火星昴皆以仲月昏中沈存中亦云堯典日短星昴今乃日短星東壁以是知歲差)
(之法乃歷家之所通知時先儒未之思耳蓋仲春之月日在昴入於酉地則初昏之時鶉火之星見於南方正)
(午之位當是時也晝五十刻夜五十刻是為春分之氣故曰日中星鳥以殷仲春仲夏之月日在星入於酉地)
(初昏之時大火之星見於南方正午之位當是時也晝長夜短晝六十刻夜四十刻是為夏至之氣故曰日永)
(星大以正仲夏仲秋之月日在心入於酉地則初昏之時虚之星見於南方正午之位當是時也晝夜分晝五)
(十刻夜五十刻是為秋分之氣故曰宵中星虚以殷仲秋仲冬之月日在虚入於酉地初昏之時昴星見於南)
(方正午之位當是時也晝短夜長晝四十刻夜六十刻是為冬至之氣故曰日短星昴以正仲冬分至之氣既)
(定則十二月之氣無不定矣春曰日中秋曰宵中盖互文以見日夜之分也春曰星鳥夏曰星火秋曰星虚冬)
(曰星昴盖四方躔度之星以名言之自角亢氐房心尾箕至於井鬼柳星張翼軫凡二十有八以日月所會言)
(之自娵訾降婁大梁實沈鶉首鶉火鶉尾夀星大火析木星紀至於玄枵凡一十有二以物象言之則青龍玄)
(武白虎朱鳥凡四作典者欲備見故互言之春秋言殷冬夏言正者亦猶春秋謂之分冬夏謂之至也分至定)
(則十二月之中氣無不定矣然猶以為未也而又以析因夷隩言之於農事之早晚故繼之曰厥民析因夷隩)
(析者言春事既起丁壯就功因者因就在田之丁壯以助農也夷者平也秋稼將盛農事將畢民獲卒歲之實)
(心力平夷安舒也隩者暖也冬寒民集隩暖也既定民事之早晚矣以為未也猶考物類之變化鳥獸孳尾希)
(革毛毨氄毛者盖萬物之微初感天地至和之氣而動作應時不期然而然耳故作歷者觀此則候天時之早)
(晚如禮記月令云魚上冰獺祭魚倉庚鳴鴻雁來之類是堯典之遺法也)今按析因夷隩乃是驗之於人以
(審氣候之寒温與下句驗之於物以審時物之變遷語意相似若謂此句為定農事之早晚則下句為欲定何)
(事邪大抵命此四官皆考天時以作歷之事歷正則可以授民時治百官而農桑田役之務飲食居處之宜無)
(不得其序矣不必於此遽指一事而言也)帝曰咨汝羲暨和朞三百有六旬
有六日以閏月定四時成歲(咨嗟暨與也匝四時曰朞一歲十二月月三十日正)
(三百六十日除小月六為六日是為一歲有餘十二日未盈三歲足得一月則置閏焉以定四時之氣節成一)
(歲之歷象)允釐百工庶績咸熙(允信釐治工官績功咸皆熙廣也言定四時成歲歷以告)
時授事則能信治百官衆功皆廣歎其善(正義曰周天三百六十五度四分度之一此言三百六十六日者)
(王肅云四分日之一又入六日之内舉全數以言之故云三百六十六日也歷法以一日分為九百四十分日)
(之行也日一度其為十二月以三百六十日是一歲所餘凡五日九百四十分日之二百三十五月之行也日)
(十三度十九分度之七常以二十九日半又九百四十分日之二十九而與日合是一歲三百五十四日三百)
(四十八分外所餘凡五日九百四十分日之五百九十二以五百九十二并二百三十五是一歲日月所餘共)
(十日九百四十分日之八百二十七今孔注言十二日者皆以大率據整而計之耳十九年年十日為百九十)
(日又十九个八百二十七為一萬五千七百一十三以日法九百四十分除之得十六日以并一百九十日為)
(二百六日不盡六百七十三分為日餘合為閏月得七閏每月二十九日為二百三日又七个月餘各四百九)
(十九分合為三千四百九十三以日法九百四十分除之得三日共為二百六日不盡亦六百七十三是為一)
(章之數二十七章為一會三會為一統三統為一元章會統元運於無窮若無閏三年差一月則以正月為二)
(月每月皆差九年差三月即以春為夏若十七年差六月即四時相反時何由定歲何由成百工何以允釐而)
(庶績何以咸熙乎故須置閏以定時成歲然後可以治百工熙庶績也王肅云斗之所建是為中氣日月所在)
(斗指兩辰之間無中氣所以為閏也)舜在璿璣玉衡以齊七政(璿音旋)在察
(也璿美玉璣衡王者正天文之器可運轉者七政日月五星各異政)正義曰璣衡者璣為轉運衡為横簫運
(璣使動於下以衡望之是王者正天文之器漢世以來謂之渾天儀者是也馬融云渾天儀可旋轉故曰璣衡)
(其横簫所以視星宿也以璿為璣以玉為衡盖貴天象也蔡邕云玉衡長八尺孔徑一寸下端望之以視星辰)
(盖懸璣以象天而衡望之轉璣窺衡以知星宿是其說也七政其政有七於璣衡察之必在天者知七政謂日)
(月與五星也木曰歲星大曰熒惑星土曰鎮星金曰太白星水曰辰星易繫辭云天垂象見吉凶聖人象之此)
(日月五星有吉凶之象因其變動為占七者各自異政故為七政得失由政故稱政也上天之體不可得知測)
(天之事見於經者唯有此璿璣玉衡一事而已蔡邕天文志云言天體者有三家一曰周髀二曰宣夜三曰渾)
(天宣夜絶無師說周髀術數具在考驗天象多所遺失故史官不用惟渾天者近得其情今史所用候臺銅儀)
(則其法也虞喜云宣明也夜幽也幽明之數其術兼之故曰宣夜但絶無師說不知其狀如何周髀之術以為)
(天似覆盆盖以斗極為中中高而四邊下日月旁行繞之日近而見之為晝日遠而不見為夜渾天者以為地)
(在其中天周其外日月初登於天後入於地晝則日在地上夜則日入地下王蕃渾天說曰天之形狀似鳥卵)
(天包地外如卵之裹黃圓如彈丸故曰渾天言其形體渾渾然也其術以為天半覆地上半在地下其天居地)
(上見有一百八十二度半強地下亦然北極出地上三十六度南極入地下亦三十六度而嵩高正當天之中)
(極南五十五度當嵩高之上又其南十二度為夏至之日道又其南二十四度為春秋分之日道又其南二十)
(四度為冬至之日道南下去地三十一度而已是夏至日北去極六十七度春秋分去極九十一度冬至去極)
(一百一十五度此其大率也其南北極持其兩端其灭與日月星宿斜而逥轉此必古有其法遭秦而滅漢武)
(帝時落下閎鮮于妄人始為渾天之法宣帝時司農中丞耿壽昌始鑄銅為之象史官施用焉後漢張衡作靈)
(憲以說其狀蔡邕鄭玄陸績吳時王蕃晉世姜岌張衡葛洪皆論渾天之義並以渾說為長江南宋元嘉中皮)
(延宗又作是渾天論太史丞錢樂鑄銅作渾天儀傳於齊梁周平江陵遷其器於長安今在太史書矣衡長八)
(尺璣徑八尺圓周二丈五尺強轉而望之有其法也唐貞觀中李淳風為之開元中浮屠一行梁令瓚又為之)
(唐亂而亡我宋太平興國中蜀人張思訓始創為之至元祐中蘇頌更造其法尤密置渾儀於上以仰觀置渾)
(象於下以俯視樞機輪軸隠於中以水激輪則渾象皆動不假人力)洪範四五紀一曰
歲(所以紀四時)二曰月(所以紀一月)三曰日(紀一日)四曰星辰(二十八宿)
(迭見以叙氣節十二辰以紀日月所會)五曰歷數(歷數節氣之度以為歷敬授民時)正義曰五
(紀者五事為天時之經紀也一曰歲從冬至以及明年冬至為一歲所以紀四時也二曰月朔望至晦大月三十日)
(小月二十九日所以紀一月也三曰日從夜半以至明日夜半周十二辰為一日所以紀一日也四曰星辰星謂二)
(十八宿昏明迭見辰謂日月别行會於宿度從子至於亥為十二辰星以紀節氣早晚辰以紀日月所會處也)
(五曰歷數算日月行道所歷計氣朔早晚之數所以為一歲之歷凡此五者皆所以紀天時故謂之五紀也五)
(紀不言時者以歲月氣節正而四時亦自正時隨月變非歷所推故不言時也五紀為此次者歲統月月統日)
(星辰見於天其曰歷數摠歷四者故歲為始歷為終也又曰天以積氣無形二十八宿分之為限每宿各有度)
(數合成三百六十五度有餘日月右行循此宿度日行一度月行十三度有餘二十九日過半而月一周與日)
(會每於一會謂之一月是一歲為十二月仍有餘十一日為日行天未周故置閏以充足若均分天度以為十)
(二次則每次三十度有餘一次之内有節氣中氣次之所管其度多每月之所統其日入月朔參差不及節氣)
(不得在月朔中氣不得在月半故聖人歷數此節氣之度使知氣所在既得氣在之日以為一歲之歷所以敬)
(授民時王肅云日月星辰所行布而數之所以紀度數是也)周官太史正歲年以
序事頒之於官府及都鄙(中數曰歲朔數曰年中朔大小不齊正之以閏若今時作)
(歷日矣定四時以次序授民時之事春秋傳曰閏以正時時以作事事以厚生生民之本於是乎在)正義曰
(云中數曰歲朔數曰年者一年之内有二十四氣正月立春節啟蟄中二月雨水節春分中三月清明節榖雨)
(中四月立夏節小滿中五月芒種節夏至中六月小暑節大暑中七月立秋節處暑中八月白露節秋分中九)
(月寒露節霜降中十月立冬節小雪中十一月大雪節冬至中十二月小寒節大寒中皆節氣在前中氣在後)
(節氣一名朔氣朔氣在晦則後月閏中氣在朔則前月閏節氣有入前月法中氣無入前月法中氣帀則為朔)
(朔氣帀則為年假令十二月中氣在晦則閏十二月十六日得後正月立春節此即朔數曰年至後年正月一)
(日得啟蟄中此中氣帀此即是中數曰歲云中朔大小不齊正之以閏者周天三百六十五度四分度之一日)
(一日行一度月一日行十三度十九分度之七二十四氣通閏分之一氣得十五日二十四氣分得三百六十)
(度仍有五度四分度之一一度更分為三十二五度為百六十而四分度之一者又分為八分通前為百六十)
(八分二十四氣分之氣得七分若然二十四氣氣有十五日七分五氣得三十五分取三十二分為一日餘三)
(分推入後氣是二十四氣合得五日零八分通一歲計之為三百六十五日三十二分之八也云中朔大小不)
(齊正之以閏者月有大小一年三百五十四日而已自餘仍有十一日是以三十三月以後中氣在晦不置閏)
(則中氣入後月須置閏以補之故云正之以閏是以云若今時作歷日矣)頒告朔於邦國(天子)
(頒朔於諸侯諸侯藏之祖廟至朔朝於廟告而受行之鄭司農云頒讀為班班布也以十二月朔布告天下諸)
侯(正義曰告而受行之者縣之於中門帀日斂之此經及論語稱告朔玉藻謂之聽朔春秋謂之視朔視者)
(人君入廟視之告者使有司讀祝以言之聽者聽治一月政令所從言之異耳鄭司農云以十二月朔布告天)
(下諸侯者言朔者以十二月歷及政令若月令之書但以受行號之為朔)閏月詔王居門終
月(門謂路寢門也鄭司農云月令十二月分在青陽明堂總章玄堂左右之位唯閏月無所居居於門故於)
文王在門謂之閏(正義曰明堂路寢有九室大室在中央四角各有二堂隔之為个堂大室正東之堂謂之)
(青陽正南之堂謂之明堂正西之堂謂之總章正北之堂謂之玄堂云左右之位者青陽明堂總章玄堂各有)
(左右之位月令謂之左右个)馮相氏掌十有二歲十有二月十有二
辰十日二十有八星之位辯其叙事以會天位(馮音憑相息亮)
反(歲謂太歲歲星與日同次之月斗所建之辰樂說說歲星與日常應太歲月建以見歲日月星辰宿之位)
(謂方面所在辨其叙事謂若仲春辨秩東作仲夏辨秩南訛仲秋辨秩西成仲冬辨在朔易會天位者合此歲)
(日月星辰宿五者以為時事之候若今歷日太歲在某月某日某甲朔日直某也)正義曰歲謂太歲左行於
(地行於十二辰一歲移一辰者也云十有二月者謂斗柄月建一辰十二月而周云十有二辰者謂子五寅夘)
(之等十有二辰也十日者謂甲乙丙丁之等也云二十八星者東方角亢氐房心尾箕北方斗牛之等為二十)
(八星也若指星體而言謂之星日月會於其星即名宿亦名辰亦名次亦名房云之位者摠五者皆有位處也)
(云辨其叙事者謂五者皆與人為候之以為事業次叙而事得分辨以會天位五者在天會合而為候也歲謂)
(太歲歲星與日同次之月斗所建之辰者此太歲在地與天上歲星相應而行歲星為陽右行於天一歲移一)
(辰云歲星與日同次之月斗所建之辰者以歲星為陽人之所見太歲為隂人所不覩既歲星於太歲雖左行)
(右行不同要行度不異故舉歲星以表太歲言歲星與日同次之月一年之中唯於一辰之上為法若元年甲)
(子朔旦冬至日月五星俱起於牽牛之初是歲星與日同次之月十一月斗建子子有太歲至後年星移向子)
(上十二月會於玄枵十二月斗建丑丑有太歲自此以後皆然引樂說者證太歲在月建之義也)冬夏
致日春秋致月以辯四時之序(冬至日在牽牛景丈三尺夏至日在東井景尺)
(五寸此長短之極極則氣至冬無愆陽夏無伏隂春分日在婁秋分日在角而月弦於牽牛東井亦以其景知)
氣至不春秋冬夏氣皆至則是四時之叙正矣(正義曰此經欲知人君政之得失之所致觀日月之景以辨)
(四時之序若政教得所則四時之景依度若依度則四時之叙得正矣必冬夏致日春秋致月者以日者實也)
(故於長短極時致之也月者闕也故於長短不極時致之也冬至日置八引樹八尺之表日中視其影如度者)
(歲美人和晷不如度者歲惡人偽政令之不平法言八引者樹杙於地四維四中引繩以正之故因名之曰引)
(立表者先正方面於視日審矣晷進則水晷退則旱進尺二寸則月食退尺二寸則日食晷進謂長於度日之)
(行黃道外則晷長晷長者隂勝故水晷短謂短於度日之行入進黃道内故晷短晷短者陽勝是以旱進尺二)
(寸則月食者月以十二為數以勢言之宜為月食退尺二寸則日食者日之數備於十晷進為盈晷退為縮冬)
(至晷長丈三尺注云所立八尺之表隂長丈三尺長之極彼雖不言夏至尺五寸景以冬至影丈三尺反之知)
(夏唯尺五寸景也是以鄭注考靈矅云日之行冬至之後漸差向北夏至之後漸差向南日差大分六小分四)
(大分六者分一寸為十分小分四者分一分為十分一寸於里則差六百四十里大司徒職云日至之景尺有)
(五寸謂之地中從夏至之後差之至冬至得丈三尺景又案天文志春秋分日在婁而晷中立八尺之表而晷)
(景長七尺三寸六分冬無愆陽夏無伏隂者以德政所致而四時之景合度故隂陽和也云春分日在婁秋分)
(日在角而月弦於牽牛東井亦以其景知氣至不者案通卦驗云夫八卦氣驗常不在望以八月八日不盡八)
(日候諸卦氣注云入月八日不盡八日隂氣得正而平以此而言致月景亦用此日矣若然春分日在婁其月)
(上弦在東井圓於角下弦於牽牛秋分日在角上弦於牽牛圓於婁下弦於東井故鄭言月弦於牽牛東井不)
(言圓望義可知也此以三月諸星復本位言若不在三月則未到本位大判皆以合昏星體在酉而言以其二月春分)
(婁星昏在酉秋分角星昏亦在酉以是推之皆可知案天文志云月有九行云黑道二出黃道北赤道二出黃)
(道南白道二出黃道西青道二正出黃道東立春春分月東從青道云云然則用之決房中赤青出陽道白黑)
(出隂道月失節度而行出陽道則旱風出隂道則雨此云九行則通數黃道也進入黃道南謂之赤道夏時月)
(在黃道南謂之赤道進入黃道北謂之黑道東西自相對春時月行黃道東謂之青道進入黃道西謂之白道)
(秋時月在黃道西謂之白道進入黃道東謂之青道此皆不得其正故曰出陽道則旱風出隂道則雨若在黃)
(道是其正亦如日然故星備云明王在上則日月五星皆乘黃道又黃帝占云天道有三黃道者日月五星所)
(乘問曰案鄭駮異義云三光考靈矅書云日道出於列宿之外萬有餘里謂五星則差在其内何得與日同乘)
(黃道又日何得在婁角牽牛東井乎答曰黃道數寬廣雖差在内猶不離黃道或可以上下為内外又案)
(天文志云春秋分日在婁角去極中而晷中立八尺之表而晷景長七尺三寸六分也若然通卦驗云春夏晷)
(長七尺二寸四分者謂晷表有差移故不同也)保章氏掌天星以志星辰日月
之變動以觀天下之遷辨其吉凶(志古文識識記也星謂五星辰日月所會)
(五星有贏縮圜角日有薄食暈珥月有虧盈脁側匿之變七者右行列舍天下禍福變移所在皆見焉)正義
(曰上馮相氏掌日月星辰不變依常度者此官掌日月星辰變動與常不同以見吉凶之事古之文字少志意)
(之志與記識之志同後代自有記識之字不復以志為識星謂五星東方歲南方熒惑西方太白北方辰中央)
(鎮星云辰日月所會者左傳士文伯對晉侯之辭也其說已見前章四曰星辰之下云五星有贏縮者案天文)
(志云歲星所在其國不可以伐可以伐人超舍而前為贏退舍為縮贏其國有兵縮其國有憂故人有言曰天)
(下太平則五星循度亡有逆行日不食朔月不食望云圜角者星備云五星更王相休廢其色不同王則光芒)
(相則内實休則光芒無角不動摇廢則少光色順四時其國皆當也又云立春歲星王七十二日其色有白光)
(角芒土王三月十八日其色黃而大休則圓廢則内虚立夏熒惑王七十二日色赤角芒土王六月十八日其)
(色黃而大立秋太白王七十二日光芒無角土王九月十八日其色黃而大立冬辰星王七十二日其色白芒)
(角土王十二月十八日其色黃而大星當王相不芒角其邦大弱強國削地大弱失國亡土也云日有薄蝕暈)
(珥者此則視祲之職掌十煇之法以觀妖祥辨吉凶一曰祲二曰象三曰鑴四曰監五曰闇六曰瞢七曰彌八)
(曰叙九曰隮十曰想祲者隂陽氣相侵也象者如赤鳥也鑴謂日旁氣四面反鄉如煇狀也監雲氣臨日也闇)
(日月食也瞢日月瞢瞢無光也彌者白虹彌天也叙者雲有次序如山在日上也隮者升氣也想者輝光也云)
(月有虧盈者此則禮運所云三五而盈三五而闕也云脁側匿之變者尚書五行傳云晦而月見西方謂之脁)
(朔而月見東方謂之側匿側匿則侯王其肅脁則侯王其舒云七者右行列舍者七謂日月五星皆右行於天)
(留伏順逆以見吉凶故云天下禍福變移所在皆見焉辰與二十八宿隨天左行非所以見吉凶已見馮相氏)
以星土辨九州之地所封封域皆有分星以觀妖祥(分扶)
問反(星土二所主土也封猶界也鄭司農說星土以春秋傳曰參為晉星商主大火國語曰歲之所在則我)
(有周之分野之屬是也玄謂大界則曰九州州中諸國中之封域於星亦有分焉其書亡矣堪輿雖有郡國所)
(入度非古數也今其存可言者十二次之分也星紀吳越也玄枵齊也娵訾衛也降婁魯也大梁趙也實沈晉)
(也鶉首秦也鶉火周也鶉尾楚也壽星鄭也大大宋也析木燕也此分野之妖祥主用客星彗孛之氣為象)
(正義曰辨九州之地者據北斗而言所封封域者據二十八宿而說鄭云大界則曰九州春秋緯文耀鉤云布)
(度定記分州繫象華岐以西龍門積石至三危之野雍州屬魁星則大行以東至碣石王屋砥柱冀州屬樞星三)
(河雷澤東至海岱以北兖州青州屬機星蒙山以東至南江會稽震澤徐揚之州屬權星大别以東至雷澤九)
(江荆州屬衡星荆山西南至岷山北嶇鳥鼠梁州屬開星外方熊耳以至泗水陪尾豫州屬摇星此九州屬北)
(斗星有七州有九但兖青徐揚并屬二州故七星主九州也周之九州差之義亦可知云後代有作堪輿者雖)
(有郡國所入度非古數雖非古數時有可言者故云今其存可言者十二次之分也者但吳越在南齊魯在東)
(今歲星或北或西不依國地所主者此古之受封之日歲星所在之辰國屬焉故也吳越二國同次亦謂同年)
(度受封故云同次也云此分野之妖祥主用客星彗孛之氣為象者案公羊傳昭十七年冬有星孛於大辰孛)
(者何彗星也何休云孛彗者邪亂之氣埽故置新之象左氏申繻曰彗所以除舊布新如是彗孛一也時為宋)
(衛陳鄭災天文志彗長丈二言用客星者彗非位奔霄而入他辰者也)以十有二歲之相
觀天下之妖祥相息亮反(歲謂太歲歲星與日同次之月斗所建之辰也歲星為陽右行於)
(天太歲為隂左行於地十二歲而小周其妖祥之占甘氏歲星經其遺象也鄭司農云太歲所在歲星所居春)
秋傳日越得歲而吳伐之必受其凶之屬是也(正義曰越得歲而吳伐之必受其凶者案昭三十二年夏吳)
(伐越史墨曰不及四十年越其有吳乎越得歲而吳伐之必受其凶龍東方宿天德之貴神其所在之國兵必)
(昌向之以兵則凶吳越同次吳先舉兵故凶也或歲星在越分中故云得歲)以五雲之物辨
吉凶水旱降豐荒之祲象祲子鴆反(物色也視日旁雲氣之色降下也知水旱所)
(下之國鄭司農云以二至二分觀雲色青為蟲白為喪赤為兵荒黑為水黃為豐故春秋傳曰凡分至啓閉必)
書雲物為備故也故曰凡此五物以詔救政(正義曰知視日旁雲氣之色者以其視祲十者皆視日旁雲氣)
(之色也)以十有二風察天地之和命乖别之妖祥(十有二辰皆有)
(風吹其律以知和不其道亡矣春秋襄十八年楚師伐鄭師曠曰吾驟歌北風又歌南風南風不競多死聲楚)
必無功是時楚師多凍其命乖别審矣(正義曰十二風是十二辰氣為風風即氣也云吹其律以知和不其)
(道亡者師曠吹律而知此氣亦當吹律也今無吹律之法故云其道亡案彼服注北風無射夾鐘以北南風姑)
(洗以南云命乖别審矣者以南風弱即知楚無功是其命楚師乖離别審矣案考異郵曰陽立於五極于九五)
(九四十五且變以隂合陽故八卦主八風距同各四十五日艮為條風震為明庶風巽為清明風離為景風坤)
(為凉風兊為閭闔風乾為不周風坎為廣莫風案通卦驗云冬至廣莫風十二月大寒小寒皆不云風至立春)
(條風至雨水猛風至二月驚蟄不見風至春分明庶風至清明雷鳴雨下清明風至玄鳥來穀雨不見風立夏)
(清明風至小滿不見風五月芒種不見風大暑不見風立秋凉風至處暑不見風白露不見風秋分凉風至寒)
(露霜降皆不見風立冬不周風至小雪大雪皆不見風如是無十二風何云十二月皆有風乎案通卦驗云三)
(月六月九月十二月皆不見風惟有八以當八卦八節云十二月者則乾之風漸九月坤之風漸八月良之風)
(漸十二月巽之風漸三月故清明節次云清明風立夏復云清明風是清明風主三月復主四月則其餘四維)
(之風主兩月可知雨水猛風與條風俱在正月則猛風非八卦之風亦可知也)凡此五物者以
詔救政訪序事(訪謀屯見其象則當豫為之備以詔王救其政且謀今歲天時占相所宜次序)
(其事)春秋文公元年左氏曰於是閏三月非禮也(於歷法閏)
(當在僖公末年誤於今年三月置閏盖時逹歴者所譏)先王之正時也履端於始
舉正於中歸餘於終(步歷之始以為術之端首朞之日三百六十有六日日月之行又有)
(遲速而必分為十二月舉中氣以正月有餘日則歸之於終積而為閏故言歸餘於終)履端於始
序則不愆(四時無愆過)舉正於中民則不惑(斗建不失其次寒暑不失其常)
(故無疑惑)歸餘於終事則不悖悖必内反(四時得所事無悖亂)正義曰古今歷法推
(閏月之術皆以閏餘減章歲以歲中乘之章閏而一所得為積月命起天正算外閏所在也其有進退以中氣)
(定之無中氣則閏月也古歷十九年為一章章有七閏入章三年閏九月六年閏六月九年閏三月十一年閏)
(十一月十四年閏八月十七年閏四月十九年閏十二月此據元首初章若於後漸積餘分大率三十二月則)
(置閏不必恒同初章閏月僖五年正月辛亥朔日南至治歷者皆以彼為章首之歲漢書律歷志云文公元年)
(距僖五年辛亥二十九歲是歲閏餘十三閏當在十一月後今三月已即置閏是嫌閏月太近前也杜以為僖)
(公三十年閏九月文二年閏正月故言於歷法閏當在僖公末年誤於今年置閏嫌置閏太近後也杜為長歷)
(置閏疏數無復定準凡為歷者閏前之月中氣在晦閏後之月中氣在朔僖五年正月朔旦冬至則四年當閏)
(十二月也杜長歷僖元年閏十一月五年閏十二月與常歷不同者杜以襄二十七年再失閏司歷過昭二十)
(年二月己五日南至哀十二年十二月螽云火猶西流司歷過則春秋之世歷法錯失所置閏月或先或後不)
(與常同杜唯勘經傳上下日月以為長歴若日月同者則數年不置閏月若日月不同須置閏乃同者則未滿)
(三十二月頻置閏所以異於常歷故釋例云春秋日有頻月而食者有曠年不食者理不得一一如算以守常)
(數故歷無有不失也始失之毫釐尚未可覺積而成多以失弦望晦朔則不得不改憲以順之日月轉運於天)
(猶人之行步故推歷謂之步歷步歷之始以為術之端首謂歷之上元必以日月全數為始於前更無餘分以)
(此為術之端首故言履端於始也朞之日三百六十五日九百四十分之二百二十三謂從冬至至冬至必滿)
(此數乃周天也日月之行有遲有速日行遲而月行速凡二十九日半九百四十分日之二十九分則月行及)
(日其十二月一周唯三百五十四日九百四十分日之三百四十八以十二月一周之數除一朞日之數計一)
(年餘十日八百二十七分未得氣周故積以置閏也劉炫云一歲為十二月猶有十一日有餘未得周也分一)
(周之日為十二月則每月常三十日餘計月及日為一月則每月唯二十九日餘前朔後朔相去二十九日餘)
(前氣後氣三十日餘每月參差氣漸不正但觀中氣所在以為此月之正取中氣以正月故言舉正於中也月)
(朔之與月節每月剰一日有餘所有餘日歸之於終積成一月則置之為閏故言歸餘於終)六年
閏月不告朔非禮也(經稱告月傳稱告朔明告月必以朔)閏以正時(四時漸差)
(則置閏以正之)時以作事(順時命事)事以厚生(事不失時則年豐)生民之道
於是乎在矣不告閏朔棄時政也何以為民哀公十
二年冬十有二月螽季孫問諸仲尼仲尼曰丘聞之火
伏而後蟄者畢(火心星也火伏在今十月)今火猶西流司歴過也(猶西)
流言未盡沒知是九月歴官失一閏釋例論之備(正義曰月令季夏之月昏火星中詩云七月流火毛傳云)
(流下也謂昏而見於西南漸下流也周禮司爟云季秋内火是九月之昏火始入十月之昏則伏矣猶西流者)
(言其未盡沒是夏九月也經書十二月則是夏十月歴官失一閏故以九月為十月釋例長歴言諸儒皆以為)
(時實周之九月而書十二月謂之再失閏若如其言乃成三失非但再也今以長歴推春秋此十二月乃夏之)
(九月實周十一月也此年當有閏而今不置閏此為失一閏耳十二月不應螽故季孫怪之仲尼以斗建在戌)
(火星尚未盡没據今猶見故言猶西流明夏之九月尚可有螽也季孫雖聞仲尼此言猶不即改明年十二月)
(復螽於是始悟十四年春乃置閏欲以補正時歴也傳於十五年書閏月盖置閏正之欲明十四年之閏於法)
(當在十二年也)
儀禮集傳集註卷二十五
