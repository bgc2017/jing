御製序
音韻述微者述
音韻闡微之意也我
皇祖欽定佩文詩韻頒示中外復依國書合聲切韻之
法叶華音字母作
音韻闡微一書按字母之說始於隋書經籍志載後
漢佛法行於中國得西域書能以十四字貫一切
音其文省而義廣謂之婆羅門書至唐僧守温増
為三十六字母相沿至今未識其源由今考之盖
守温略知唐古特字而所譯漢文則不免强為牽
合即如見溪羣疑乃梵音之嘎喀噶(迎阿)端透定泥
乃梵音之答塔達納也
闡微則於每字皆用國書合聲法切之如東字舊韻
徳紅切今用都翁切緩讀成二字急讀成一音較
之舊韻之轉字叶音實簡明精確足為華梵字母
之㑹通而啟自古音韻未發之秘凖也夫國書以
阿字為首梵經亦謂阿字能括天下之音其生生
之序出於自然今以人之始生證之雖各國各地
殊語至其孩啼音皆出於阿則阿字之為諸方聲
韻之源綜其異而得其同從可知矣字母既源出
西域則國書之阿字實㑹通華梵字母之樞紐以
立義所以得天地之元聲不獨梵音藉國書而明
即華音之字母亦因國書而愈明也朕少時見等
韻書亦茫然弗悉其原委及後習䝉古語回語又
習唐古特語畨語然後知漢音字母即梵音之字
母而以國書樞紐其間率可以通華梵之情暢形
聲之奥前此同文韻統西域同文志既仰承
皇祖闡微之義譔輯成編兹復命詞臣恭依
佩文詩韻並稡廣韻集韻之字刪冗存英為音韻述
微共收一萬五千二百七十九字成書三十卷甞
考古來韻書沈約四聲其書不傳今惟宋陳彭年
廣韻則就隋陸法言切韻孫愐唐韻本重加脩訂
收字凡二萬六千一百九十四字又宋丁度集韻
至五萬三千五百二十五字其實行用者不出尋
常經見之文則雖多亦奚以為也至諸家分韻皆
二百六部然其中有通用有獨用通用者名雖分
而實合是以元隂時夫撰韻府羣玉於獨用者仍
之通用者併之即今
佩文韻府所因也及明樂韶鳳等奉勅撰洪武正韻
則減為七十六部所收一萬二千一百四十六字
分韻一改古人之舊誠未若今韻之繁簡適用損
益得中也又從來韻書主音字書主義二者不能
兼賅而審音與分韻又歧而為兩夫輕重清濁音
也平上去入韻也韻顯而易明音微而難察詩賦
家所用惟韻而不必審音至詩餘詞曲則兼辯音
而於平上去韻轉得通用此唐宋及今音韻之大
略也是書翻切悉遵
闡微凡古今音韻之奥華梵㑹歸之故以國書為樞
紐無不一以貫之而於古人韻書義訓未詳者則
加推廣發明焉其訓釋古無今有者量加増訂期
於字義明而字音悉協四聲凖而等韻貫通皆即
皇祖宣暢中聲嘉恵藝林之意纉述而引伸之盖四十
七年以來所為繩繩翼翼無一念不敬承
先志無一事不聰聴
彛訓者亦於是書見端也夫
欽定音韻述微進表
經筵講官戸部尚書教習庶吉士臣梁國治等
誠歡誠忭稽首頓首
上言臣等奉
勅編輯音韻述微成書謹奉
表上
進者伏以
乾儀垂象羲圖總文字之先
泰治揚庥舜陛協聲音之譜
播中和而宣豫辨方書紀同文
考律度以垂謨數典義存繩
武運㑹貞符之合揚詡調元典章制作之林賡和鳴
盛始終條理振金玉於羣音凖酌古今叶笙簧於六藝
縑緗潤色
集成彚韻海之全
圭臬希光
嘉恵逮詞林之衆琅函重麗祕笈增輝竊惟字制結繩
文明肇啟音通吹管聲律初分本翕闢之氣機判
隂陽之吐屬五均則律度相生六體則諧聲是取
未剖伶倫之竹感觸喁于如登蒼頡之臺研尋訓
詁然而軒庭創制未造音圖䕫序賡詩不聞韻譜
而乃星雲糺縵庸歌節自成章衢巷謳謡矢口言
皆協律以至葩經雅頌遂開韻語之宗屈賦歌騷
爰啟詞草之調溯肇始於椎輪漸森嚴夫尺度三
五六經之音讀鄭康成實擅經神三十六字之權
輿釋守溫初分字母翻切始東京之學孫炎之注
釋堪尋華嚴乃西域之音神珙之紐圖細審李登
吕静實始成書季節臺卿都為逸簡若乃六代詞
流四聲派别周顒善識漸析縷以分條沈約新裁
創浮聲與切響法言五卷成自隋時孫愐一書才
名唐韻古書惟廣韻猶存院本實崇文所定景徳
祥符之刪潤序牒堪稽寳元景祐之重修規模屢
易集韻既繁而易複韻略亦簡而不詳自改併於
劉淵又增加於毛晃部居分合恒聚訟之紛如箋
注煩挐誤操觚之率爾盖平多仄少聲宜始發而
終收而義略音詳說每畸輕而偏重膠瑟柱以難
調望車杓其孰指遐稽往牒諸書莫掩瑕瑜欣遇
昌期今日同臻美善欽惟
皇帝陛下
學闡元苞
治通心矩
五聲聽政節宣協元氣之音
九徳諧民普鬯應同風之律勤披
乙覽仰宵旰於
萬幾業富酉陽聚圖書於四庫
考文而開金鏡
心契精微纉
緒而闡珠嚢
功兼作述惟
聖祖仁皇帝軒籙長垂堯文丕煥式頒韻府四方户誦成
風復
定闡微三合
國書麗日盖八音出震十二字得天地之中故九譯
承流千百國凖鞮鞻之教我
皇上紹聲律於
重華綜源流於一貫課士新增功令格試三唐
拈題用示宗風
詩成四集謂闡微既審於尋聲而音韻尤先夫取義
特命廷臣重釐官韻俾研摩於訓解期判别乎異同舊
譜新排奉
綸言為指示嘉名
賁錫荷
藻鑑之心裁辨考信而加詳証傳疑而闢誤綱領仍其
部首循環因等韻之文區分皎若列眉損益括羣
言之奥孰旁通而獨用越畔胥嚴或古有而今無
因時遞變重規曡矩之森羅密字雙行而細注始
廣韻而終集韻必折中夫列代之書宗佩文而据
闡微乃大備於
本朝之典計篇終之成數甲乙臚分辨韻内之等差
後先區别刋繁去複考字典以刪除按部就班定
詩家之繩凖若夫旁搜博採佩實含華鉅細無遺
洪纎畢貫大端既舉日星河嶽之敷陳多識能名
草木蟲魚之疏注山經海志胥登爾雅之篇急就
凡将盡入說文之例内轉外轉鄭樵之略可刪疾
呼徐呼劉勰之評細凖宫商角徵羽經緯分明脣
舌齒牙喉低昂各判若乃山川異俗南朔殊音公
羊作傳半屬齊言江左裁詩率多呉語欲强合以
從同轉分馳而相背今則酌以中聲袪其滯響被
文思於一統從無風氣之殊暨
聲教於五方得諸語言之外寧煩東郭纔分呿合之兩
聲豈待黄門始識為竒之一部音和類隔可起例
以發凡曡韻雙聲自窮源而竟委莫慮讀訛雌霓
都成撃節之鏘鳴雖云義碎零星盡是羅胸之掌
故遵循應奉為金科審定悉禀夫
玉尺臣等才疎識字學愧知音
朶殿拈毫幸親承夫
榘訓書林掃葉得備染夫芸香仰
大文雲日之輝弱管敢期窺測勵小學丹鉛之業寸莛
奚副舂容承
簡命之下頒領編摩而敢懈祗慚修汲搜羅未擷夫菁
華自愧拘墟捃摭難期於淹雅問竒析義每懐握
槧之勤解字工鈔思殫佩觿之志厯嵗時而紬校
載筆多淹計旬浹而臚
呈成書幸告是皆仰承
睿斷寅奉
聖裁百六韻玉粹金和自範圍而莫過三十卷珠聨繩
貫庶囊括以兼該業紹
前文允矣書名之
善述功資下學朂兹記誦以通微伏願
奎照權衡
天言弁冕
藝林頒示賡吟珍鴻寳之函
冊府儲藏著録備文淵之籍庶幾三蒼典雅共仰
觀文成化之原四始和平益颺
累洽重熙之盛臣等無任瞻
天仰
聖激切屏營之至謹奉
表恭
進以
聞
乾隆四十七年二月二十五日經筵講官戸部尚書教習庶吉士臣梁國治
經筵講官禮部尚書兼管樂部太常寺事臣徳保
内閣學士兼禮部侍郎提督順天學政臣金士松
欽定音韻述㣲小學類三(韻書之屬)
提要
臣等謹案音韻述㣲三十卷乾隆三十年奉
勅撰其合聲切字一本
御定音韻闡微其稍變者闡㣲以三十六母為字紐
之次序故東韻首公字之類與部首標目或
相應或不相應在所不拘今則部首一字屬
何母即以其母為首其下諸母所領字以次
相從使歸于畫一其部分仍從
御定佩文詩韻其稍變者從音韻闡㣲分文殷為兩
部而以殷部附真部不附文部其字數自佩
文詩韻所收一萬二百五十二字外凡所續
收每紐之下以據音韻闡㣲増者在前據廣
韻増者次之據集韻増者又次之或有㸃畫
小異音訓㣲殊舊韻兩收而實不可複押者
則刪不録至于舊韻所無而今所恒用者如
阿字舊惟作陵阿之義收入歌韻今為
國書十二字頭之首則收入麻韻鎗字舊訓為
酒器收入庚韻今則酒器無此名而軍器有
此字則増入陽韻又如查本浮木而今訓察
核㕘本稽考而今訓糾彈礟本飛石而今訓
火器掃本汜除而今訓楗茭既已萬口同音
即屬勢不可廢此如麻韻之字古音皆與魚
虞相從自字母入中國始有麻韻一呼遂不
能不増此一韻姫本周姓自戰國以後始以
為妾御之名亦遂不能不増此一解葢從宜
從俗義各有當又不可以古法拘也其互注
之例凡一字兩部皆收義同者注曰又某韻
義異者注曰與某韻義異體例與禮部韻畧
同其與他韻一同一異者注曰又某韻與某
韻義異或字有數訓而僅一解可通者則注
曰惟某義與某韻同餘異則較韻畧為加宻
其詮釋之例凡説文玉篇廣韻集韻所有者
書非稀睹無庸贅著篇名其他則一字一句
必著所出以明有據亦諸韻書之所無葢音
韻闡㣲所重在字音故訓詁不欲求詳此書
所重在字義故考證務期核實兩書相輔而
並行小學之藴奥真毫髪無遺憾矣乾隆四
十七年十一月恭校上
總纂官臣紀昀臣陸錫熊臣孫士毅
總校官臣陸費墀
欽定音韻述微凡例
一三代以上有韻語無韻書漢末孫炎始剏翻切
後李登吕静造韻書南齊周顒别四聲梁沈約
因作四聲譜又製紐字圖闡翻切之㫖隋陸法
言參酌古今南北之音撰切韻唐僧守温以牙
舌脣齒喉定三十六字母括天下之音翻切之
道益密然尚有音和類隔互用借聲設例繁難
得音匪易我
聖祖仁皇帝欽定音韻闡微依
國書合聲之法上一字取能生本音下一字取能收
本韻二字合讀便得本音簡易精妙為從來翻
切所莫及兹書翻切悉遵音韻闡微而於字義
異同則加詳核我
皇上欽定嘉名曰音韻述微盖闡微所重在音音奥妙
難尋故以推闡為功述微所重在義義切實可
據故以叙述為要審音以徵義庶幾相得益彰
云
一字紐以三十六母為序牙音四舌頭音四舌上
音四重脣音四輕脣音四齒頭音五正齒音五
喉音四半舌音半齒音各一各有定位不可移
易惟是一東二冬之名俱取韻首一字標目相
沿已久且律韻為詩賦課士程式與専論等韻
者不同今仍從部首字起循環列之如東字為
端母即從舌頭音起支字為照母即從正齒音
起庶不背古來分部之舊而仍與字母相合若
一部而有開口合口二呼則仍依字母之序分
段列之
一音韻闡微原有合聲今用協用借用四例皆以
唐宋相沿之翻切列於前而以新定之翻切列
於後兹書所用皆取合聲翻切無合聲者則取
今用翻切每一紐止用一翻切其廣韻集韻相
傳之翻切一併從刪
一自陸法言作切韻長孫納言為之箋注唐初因
之至天寳末孫愐刊正為唐韻宋景徳中復增
修為廣韻今廣韻猶存其書分二百六部又有
獨用同用之分併其同用者共一百十六部此
唐與宋初遵用之韻號為官韻者也景祐中命
修集韻復刪其繁為禮部韻略施之科舉又因
賈昌朝之請窄韻十三處許附近通用據集韻
併其同用者共一百八部此宋景祐以後遵用
之韻也淳祐中劉淵併去聲證韻一部為一百
七部元隂時夫又併上聲拯字一部為一百六
部唐宋相承既有同用之注即不併之併矣我
聖祖仁皇帝欽定佩文詩韻頒行海内習用已久今悉依
佩文韻目次仍於各韻中先後自為區别如冬
鍾同用則冬部字在前鍾部字次之復於每韻
末總計字數之後注明自某字至某字舊為某
韻以存二百六部之舊
一廣韻集韻分部雖合而所注獨用同用之處互
有參差如平聲之二十一殷上聲之十九隠去
聲之二十廢二十四焮入聲之九迄廣韻俱注
獨用集韻避殷字之諱改為二十一欣而以文
與欣通吻與隠通隊代與廢通問與焮通物與
迄通又廣韻平聲嚴凡同用集韻以鹽沾與嚴
通咸銜與凡通廣韻上聲儼范同用集韻易儼
為广以琰忝與广通豏檻與范通廣韻去聲釅
梵同用集韻易釅為驗以豔㮇與驗通陷鑑與
梵通廣韻入聲業乏同用集韻以葉怗與業通
洽狎與乏通此當時因窄韻字少許令附近通
用者也諸韻按之聲類原有可合之理自不必
改依唐韻惟於每韻標目下注明廣韻與集韻
分部之異同
一廣韻文殷皆獨用而殷部韻窄字少唐詩中罕
有獨用成篇者往往於真韻中間用之而絶不
與文通伏讀音韻闡微殷韻下注云唐詩真殷
之通隨舉而有文之通殷乃不槩見如依唐人
舊法則殷宜與真同用而文宜自為一韻洵為
不易之論今将殷部字移置真韻後而文韻仍
收入以存佩文韻之舊
一廣韻鹽添為一韻咸銜為一韻嚴凡為一韻集
韻則以嚴部併入鹽韻凡部併入咸韻然考唐
人律詩中鹽添咸銜嚴凡六韻每多雜見是唐
時於此數韻已互有出入佩文韻於嚴部之字
鹽咸兩韻互收與唐韻無迕今並仍之入聲業
部之字葉洽兩韻互收即依平聲之例
一廣韻上聲迥獨用拯與等分二部而同用去聲
徑獨用證與嶝分二部而同用集韻亦然宋劉
淵始併證嶝入徑韻元隂時夫始併拯等入迥
韻非集韻之舊但仄韻原非平韻専為律詩取
用者可比元明以來用之已久今遵佩文韻目
次不别為分析亦於標目下注明廣韻集韻原
作獨用同用之處以見唐宋相承之舊
一古本韻書切韻唐韻俱已不傳廣韻收二萬六
千一百九十四字集韻增至五萬三千五百二
十五字其文浩繁故别有禮部韻略以備考試
止九千五百九十字後有續降補遺諸字毛晃
劉淵各有增加元黄公紹韻㑹舉要所收合一
萬二千六百餘字尚不及廣韻之半隂時夫韻
府羣玉刪減僅存八千八百餘字學者病其簡
略
本朝佩文詩韻共一萬二百五十二字音韻闡微增
至一萬七千三百三十九字尤為該博兹書所
收計一萬五千二百七十九字凡同紐之字彚
於一處以佩文韻原有者列於前自佩文韻外
有字義古雅可備引用者據諸書酌量增載首
闡微次廣韻次集韻止於本紐第一字下注明
翻切其有舊韻兼收之字音義相同不得重押
者如東韻懵與懜冬韻衝與衝之類則據字書
酌歸刪併務期無複無漏繁簡得中
一古人用韻甚寛自有韻書以後義例綦嚴不相
假借如逢字在東韻為鼓聲在冬韻則為遭遇
台字在支韻為我稱在灰韻則為星名若兹之
類不可枚舉乃至敦苴等字多至十餘音離艾
等字多至十餘義今於數韻並收之字其訓同
者則注又某韻其訓異者則注與某韻異與他
韻一同一否者則注又某韻與某韻義異字有
數訓而止有一解可通用者則注惟某義與某
韻同餘異庶臨時檢用不至舛誤
一凡字有兩音兩義判然不同而同在一韻者若
支韻之竒其皆有勒移吉醫二切兹有則思層
時二切衰有疏錐初逶二切義各懸殊可以並
押此類仍兩收之若義雖小異而一篇之中難
以兩用者則不復重見止於本音之下注云又
某某切而附載其義於下
一書中所收之字每有一義必援據原文詳列書
名若見於說文玉篇廣韻集韻者則但用其訓
不載書名至於古今字異及假借通用之字經
史諸子中甚多其判然兩字者則注通作某字
形偶異而不别見者則注或作某有一字而數
易者則注亦作某並詳徵出處以廣參稽
一天文嵗時内二十八宿與著名之星以及嵗陽
嵗名月陽月名之屬地理内岳鎮瀆藪與有名
之山川以及國名州名之見於經傳物類内草
木昆蟲之見於爾雅埤雅諸書並為臚載若字
無他義而以人名地名獨著可供採用者仍載
之至字有本非正音而先儒曾作此音讀見於
經典釋文等書確有根据者皆引用經史正文
注明某人讀
一凡増收之字祗據闡微廣韻集韻三書惟阿字
舊但有陵阿之義收入歌韻今恭按為
國書十二字頭之首開口呼之即得本音實為天地
之中聲故特增入麻韻以發古今之秘
一字義有今有古無者如麻韻查字舊訓水中浮
木而後世通以為稽察之稱覃韻參字舊訓謀
度及覲謁而後世通以為糾劾之稱凡此之類
並加増注務期參酌古今使名與義相凖文與
音相合以成韻學完書
