春秋本義卷十二元程端學撰
僖公
十有六年春王正月戊申朔隕石于宋五是月六鷁退
飛過宋都(隕公羊作霣是公羊作提誤也鷁五歴切穀梁作鶂)
先石後五者猶書言牛一羊一豕一之意也杜氏曰
是月隕石之月重言是月嫌同日鷁水鳥程子曰退
飛倒逆飛必有氣驅之存耕趙氏曰石静物也而隕
自天鷁進物也而退飛異矣見於宋應在宋也○康
侯胡氏曰聖人因災異以明天人感應之理而著之
於經垂戒後世如石隕于宋而書曰隕石此天應之
也和氣致祥乖氣致異苟知其故恐懼修省變可消
矣宋襄公亡國之餘欲圖伯業不自省其德也後有
盂之執泓之戰天之示人顯矣聖人所書之義明矣
可不察哉
三月壬申公子季友卒
此記三桓之始友之後季孫行父季孫宿季孫意如
季孫斯皆執魯政至意如而逐昭公是以謹志其卒
義又見閔元年季子来歸大意又見隱元年盆師卒
○劉氏曰春秋譏世卿莫甚於魯魯之大夫皆世卿
然莫強於季氏仲氏季氏出昭公而仲氏弑子赤此
皆世卿能成其禍者也是以春秋書之康侯胡氏曰
大夫卒而書名則曷為書字聞諸師曰春秋時魯卿
有生而賜氏者季友仲遂是也生而賜氏者何命之
世為卿也季子在僖公有翼戴之勤襄仲弑逆在宣
公有援立之力此二君者不勝私情欲以異賞報之
也故皆生而賜氏俾世其官經於其卒各以氏書者
誌變法亂紀之端貽權臣竊命之禍其垂戒遠矣
夏四月丙申鄫季姬卒(鄫穀梁作繒)
高氏曰季姬嫁於鄫纔及八月而卒然其所以為鄫
之禍甚酷故春秋詳志之以為後世之戒
秋七月甲子公孫兹卒(兹公羊作慈)
高氏曰此公子牙之子也世秉魯政至春秋之終而
猶未絶存耕趙氏曰以著三桓之子孫也大意又見
隠元年益師卒
冬十有二月公會齊侯宋公陳侯衛侯鄭伯許男邢侯
曹伯于淮
高氏曰邢侯始與會而在鄭許之下者此齊次之也
淮杜氏曰臨淮郡左右張氏曰後漢為下邳國後為
泗州義見隠九年會于防○朴鄉吕氏曰大要為淮
夷而為此會其伯業既衰之時也
十有七年春齊人徐人伐英氏
張氏曰英氏臯陶後之封楚之與國左氏曰齊人為
徐伐英氏以報婁林之役也邦衡胡氏曰楚人病徐
齊桓不能服楚而伐其與國是遷戮也皆未詳信否
義又見莊三十年齊伐山戎
夏滅項
杜氏曰項國即汝隂項縣張氏曰子爵漢屬汝南即
陳州項城縣左氏曰淮之會公有諸侯之事未歸而
取項程子曰滅人之國辠惡大矣在君則當諱故魯
滅國書取滅項君在會季孫所為也故不諱愚謂先
書滅項後書公至自會則大夫擅國政握兵權可知
此亦昭公客死乾侯之權輿也故曰禮樂征伐自大
夫出五世希不失矣春秋書此一見王綱大壊而大
夫滅國二見魯君失政而三桓擅權三見齊桓未死
而伯業已墜矣義又見莊十年齊滅譚○君舉陳氏
曰滅項失兵權之漸也襄公在晉書邾庶其来奔昭
公在晉書莒牟来奔春秋之季大夫不禀命者非但
魯也鄭伯會於夷儀鄭公孫舍之帥師入陳蔡侯會
於召陵蔡公孫姓帥師滅沈春秋必志之也
秋夫人姜氏會齊侯于卞(卞皮彦切公羊左氏作弁)
杜氏曰卞魯國卞縣張氏曰在襲慶府泗水縣義見
十一年此則公在會而夫人自出會瀆亂極矣○存
耕趙氏曰夫人前與公會齊侯于陽榖矣今又獨會
齊侯於卞失禮成俗習以為常姦與不姦未可知也
聖人因其會而書之謹禮也懲惡也
九月公至自會
孫氏曰踰三時義見桓二年公至自唐此又見滅項
會卞而公在會非特踰時而已
冬十有二月乙亥齊侯小白卒
義見隠三年宋公卒○東莱吕氏曰桓公雖能用管
仲攘荆蠻伯諸侯有一匡天下之功然仲木無正心
誠意格君之學徙急於一時之功利卒致五子之亂
其所以有始無終者家法不正也
十有八年春王正月宋公曹伯衛人邾人伐齊(公羊宋公下有)
(會字)
左氏曰齊侯之夫人三王姬徐姬蔡姬皆無子齊侯
好内多内寵内嬖如夫人者六人長衛姬生武孟少
衛姬生惠公鄭姬生孝公葛嬴生昭公密姬生懿公
宋華子生公子雍公與管仲屬孝公於宋襄公以為
太子雍巫有寵於衛共姬因寺人貂以薦羞於公亦
有寵公許之立武孟管仲卒五公子皆求立齊桓公
卒易牙入與寺人貂因内寵以殺羣吏而立公子無
虧孝公奔宋十八年春宋公以諸侯伐齊榖梁曰非
伐喪也愚謂宋襄當齊桓盛時無役不從其事齊如
此其謹也桓既卒而帥諸侯以伐喪者非特納孝公
也急求伯也不度德不量力而求諸侯此其身見執
國幾亡也齊桓帥諸侯尊天子攘僣竊生民息肩四
十年宜其既沒而人益思之然死僅踰月而諸侯伐
之者身不修而家不齊人不心服也吾觀齊宋舉可
為永鑒矣義又見隠二年鄭伐衛○張氏曰長幼有
定分桓公管仲不能自制其尊卑正否之辨而輊屬
幼少以為亂階公之君臣既失其制命之義矣今桓
公未葬長子既立宋襄不能從宜因勢順其少長以
撫定之使得以終桓公之喪乃成桓之私意帥四國
之諸侯奉少奪長大亂齊國春秋深辠之也
夏師救齊
稱師將卑師衆也諸侯非王命不得擅興師然諸侯
伐齊而魯救之猶為彼善於此但僖公之祖桓公見
殺於齊為子孫者忍救之乎若桓公在時以伯事召
則僅可耳
五月戊寅宋師及齊師戰于甗齊師敗績(甗魚免切)
劉氏曰戰而言及者主之者也猶曰宋師為志乎此
戰也杜氏曰甗齊地莘老孫氏曰幸其喪乘其亂伐
之以為利宋有辠矣愚謂可見宋之急於圖伯也義
又見隠二年鄭伐衛
狄救齊
高氏曰此非善狄之能救也所以甚惡中國之不知
義也諸侯伐人之喪不義之甚而狄乃假義名以救
之愚謂狄人而與中國之事則王綱之墜可知矣○
邦衡胡氏曰自狄伐邢齊桓救邢僅次聶北而已其
後侵軼中國無歲不有狄師齊桓未嘗一加兵焉至
其卒而宋伐之中國莫與而狄乃救之其齊與狄交
孚而相親乎
秋八月丁亥葬齊桓公
康侯胡氏曰桓公九合諸侯不以兵車威令加乎四
海幾於改物雖名方伯實行天子之事不能慎終如
始付託非人&KR2478;方在殯四鄰謀動其國家而莫之恤
至於九月而後葬以此見功利之在人淺矣義又見
隠三年葬宋穆公○存耕趙氏曰五伯桓公為盛葬
不及期何哉管仲既死而寺貂易牙乘時用事使桓
公不能保其子以此見閹寺之為人國家害甚矣
冬邢人狄人伐衛
陸氏曰凡外域用兵唯舉國號如諸侯列序侵伐盟
會則稱人以便文而君臣同辭愚謂邢既稱人則狄
亦稱人以成文耳無他義也夫狄嘗伐邢邢至遷國
則狄者邢之仇也今邢忘其仇而又偕之以伐同姓
邢之辠大矣亦為其後衛伐邢滅邢起文也義又見
隠三年鄭人伐衛及七年戎伐凡伯
十有九年春王三月宋人執滕子嬰齊
左氏曰宋人執滕宣公高氏曰此宋求伯也莊十六
年幽之會齊桓始伯滕子與焉既而背之至齊侯卒
凡三十七年衣裳兵車之會未嘗列於其間宋襄既
有求伯之心而首執滕子以令諸侯也然宋襄圖伯
當以德懷徠之今乃肆已之彊擅執國君以陵轢諸
夏亦己甚矣孫氏曰五等之國皆諸侯也其或有辠
方伯請於天子天子命之執則執之不得專執也○
存耕趙氏曰齊桓之伯執不及君已為薄矣宋襄效
之而執虐人之君以是求伯難以免矣愚謂出乎爾
者反乎爾故楚人效尤而執宋公矣
夏六月宋公曹人邾人盟于曹南(公公羊作人誤也)
范氏曰曹南曹之南鄙莘老孫氏曰曹南之盟蓋宋
襄求伯而為之也曹邾皆稱人者宋襄威德未著曹
邾但使其臣會之義又見隠元年盟於蔑
鄫子會盟于邾己酉邾人執鄫子用之(鄫榖梁作繒)
鄫子會盟于邾者鄫子往邾國為盟也趙氏曰上言
會盟下言用之緣盟用之同於牲也愚謂以諸侯執
諸侯而為牲用見王綱大壊諸侯暴虐而無人心甚
於禽獸之吞齧矣○胡氏曰諸侯相執猶不可況用
之為牲乎天子視而不能誅周道陵遲甚矣愚謂齊
桓既沒而諸侯悖亂如此孔子所以有一匡天下之
言也然王者化及人心遺風餘澤久而未斬伯者使
人革面骨未寒而亂作其禍有甚焉者王伯之效淺
深遠近於斯可見
秋宋人圍曹
左氏曰宋人圍曹討不服也子魚言於宋公曰文王
聞崇德亂而伐之軍三旬而不降退修教而復伐之
因壘而降詩曰刑于寡妻至于兄弟以御于家邦今
君德無乃猶有所闕而以伐人若之何盍姑内省德
乎無闕而後動康侯胡氏曰盟于曹南口血未乾今
復圍曹愛人不親反其仁治人不治反其知襄公不
能内自省德急於令諸侯執嬰齊非伯討不足以示
威盟曹南非同志不足以示信卒於兵敗身傷不知
反求諸己欲速見小利之過也經書襄公不越數端
而知其操心之若此者仲尼筆削如化工賦像并其
情不得遯焉非特畫筆之肖其形耳愚謂諸侯之國
天子所封以諸侯圍諸侯辠可知矣○君舉陳氏曰
諸夏之書圍國自此始
衛人伐邢
報去年之役也張氏曰衛不自省其從宋伐喪之辠
而以報復為事辠也義又見隠二年鄭伐衛
冬會陳人蔡人楚人鄭人盟于齊(張氏曰公羊會上有公字以諸侯皆稱人)
(考之當從左氏榖梁)
范氏曰會無主名内卑者四國稱人外卑者康侯胡
氏曰楚之得與中國會盟自此始桓公既沒中國無
伯鄭伯始朝於楚其後遂為此盟又二年復盟於鹿
上至會於盂遂執宋公以伐宋而楚於是列於陳蔡
之上矣聖人書此所以著楚人之強傷列國之衰莫
能抗也愚謂齊桓為盟主者四十年既沒而魯陳蔡
鄭引楚入以盟於齊其辠著矣義又見隠二年盟戎
於唐○邦衡胡氏曰夫遠人可正以法度不然則必
啓其貪婪之心楚自晉文之後争主夏盟至楚靈即
位遂大求諸侯為會於申執徐子殺慶封誘滅陳蔡
而戕殺其君臣其後吴越繼興效楚一轍中國遂横
潰幅裂無可奈何而春秋終焉本其由来皆諸侯有
以啓之
梁亡
張氏曰梁嬴姓國伯爵虞伯翳之後梁地屬同州韓
城縣左氏曰梁亡不書其主自取之也初梁伯好土
功亟城而弗處民罷而弗堪則曰某寇將至乃溝公
宫曰秦將襲我民懼而潰秦遂取梁公羊曰此未有
伐者其言梁亡何自亡也其自亡奈何魚爛而亡也
○榖梁曰湎於酒淫於色心昏耳目塞上無正長之
治大臣背叛民為寇盜梁亡自亡也梁亡鄭棄其師
我無加損焉正名而已矣莘老孫氏曰左氏以梁好
土功榖梁以梁為淫湎而亡然孔子書梁亡爾不曰
所以亡蓋所取亡之道衆一惡不足以盡之為人之
君而不志於仁危亡之來皆自取之其自取亡之跡
不必論也陸氏聞於師曰秦人肆其強暴取人之國
沒而不書其義安在曰乘人之危惡易見也滅人之
國辠易知也自取滅亡其意微矣春秋之作聖人所
以眀微也
二十年春新作南門
榖梁曰作為也有加其度也言新有故也非作也杜
氏曰魯城南門也本名稷門僖公更高大之今猶不
與諸門同改名高門左氏曰書不時也公羊曰門有
古常也孫氏曰案新延廐不言作此言作改舊可知
譏其奢泰妨農功改舊制也○康侯胡氏曰譏用民
力於所不當為也魯人為長府閔子騫曰仍舊貫何
必改作孔子曰夫人不言言必有中春秋凡用民力
得其時制者猶書以見勞民為重事而况輕用於所
不當為者乎然僖公嘗修泮宫復閟宫矣奚斯董其
役史克頌其事而經不書者宫廟以事其祖考學校
以教國之子弟二者為國之先務雖用民力不可廢
也其垂教之意深矣
夏郜子來朝(郜占報切穀梁作邾)
杜氏曰郜姬姓國後漢志濟隂成武有郜城義見隠
十一年滕薛來朝
五月乙巳西宫災
薛氏曰西宫魯之貳室也公羊曰小寢也有西宫則
有東宫矣何以書記異也存耕趙氏曰必有獲譴於
天也
鄭人入滑
左氏曰滑人叛鄭而服於衛夏鄭公子士洩堵寇帥
師入滑未詳信否高氏曰鄭伯與滑伯同等諸侯而
入滑強陵弱也義見隠二年入向○張氏曰記天王
出居鄭之始釁也
秋齊人狄人盟于邢
狄稱人見十八年左氏曰齊狄盟於邢為邢謀衛難
也於是衛方病邢莘老孫氏曰前年冬邢狄伐衛以
救齊於是三國會盟於邢之國都愚謂狄嘗伐邢邢
至遷國齊桓亦嘗帥曹宋以救邢矣齊孝不能繼志
述事而偕狄以盟於邢邢侯忘宗廟社稷之怨而受
盟於國都均不孝也且中外雜盟又為不義不孝不
義原於齊德邢狄見救之小惠邢亦但知合黨伐衛
以報私怨而忘其為不義矣其後齊之不振邢之見
滅於衛皆不知大義之所致也春秋比事見義垂戒
遠矣義又見隠二年盟戎於唐
冬楚人伐隨
陸氏曰隨姬姓侯爵義見莊十年荆敗蔡師
二十有一年春狄侵衛
張氏曰因邢之盟也存耕趙氏曰邢狄同救齊者也
衛伐邢則狄侵衛雖曰患難相救而非狄之所得為
也春秋所以嚴中外之辨也狄雖侵衛不足以存邢
適以速邢之亡爾義又見隠七年戎伐凡伯○張氏
曰齊孝公不能嗣父之業楚狄皆因之以為中國患
此齊邢之盟所以兩書而邢衛並受其禍也
宋人齊人楚人盟于鹿上
莘老孫氏曰三國皆微者爾宋實主之故序其上也
杜氏曰鹿上宋地汝隂有原鹿縣左氏曰宋人為鹿
上之盟以求諸侯於楚楚人許之公子目夷曰小國
争盟禍也宋其亡乎幸而後敗張氏曰欲伯諸侯而
求之於暴横亂常之楚此春秋所以著襄公之自取
敗辱也義又見隠二年盟戎於唐○存耕趙氏曰尊
中國攘外裔伯者事也宋欲繼齊者也亦嘗思召陵
之盟楚使屈完來盟于師之故乎今乃求諸侯於楚
略不羞與楚伍適以啟争長之暴莘老孫氏曰宋國
小德薄而求諸侯至見執見敗幾亡其國自兹始焉
夏大旱
大者非常之辭左氏曰公欲焚巫尫臧文仲曰非旱
備也修城郭貶食省用務穡勸分此其務也巫尫何
為天欲殺之則如勿生若能為旱焚之滋甚公從之
未詳信否公羊曰記災也莘老孫氏曰隂陽不和非
常為災之辭也愚謂大意與不雨同而史氏所書詳
略輕重或異耳義又見莊三十一年不雨○獻可杜
氏曰春秋書大旱者二此年及宣七年是也皇極不
立五事不正而咎應之詳記災變所以示戒也
秋宋公楚子陳侯蔡侯鄭伯許男曹伯會于盂執宋公
以伐宋(盂音于公羊作霍榖梁作雩)
葉氏曰楚子何以先諸侯宋襄欲圖伯而會楚子諸
侯推先楚子也杜氏曰盂宋地左氏曰諸侯會宋公
于盂子魚曰禍其在此乎君欲己甚其何以堪之於
是楚執宋公以伐宋陳岳氏曰聯諸侯之會書之眀
與楚國共執之宋既服諸侯復盟於薄以釋之則共
執之義顯矣愚謂五伯盟會皆辠也然齊桓猶有攘
楚之功宋襄不度德量力以圖伯反躋楚人於諸侯
之上其辱身害國固宜然五國諸侯畏楚從令共執
伐同類辠可知矣彼楚子者南蠻之雄先王之所膺
擊驅逐不與同中國者也尚何責哉春秋書此見中
國之衰楚人之横由諸侯之自取也
冬公伐邾
義見隠二年鄭伐衛
楚人使宜申來獻捷
王氏曰宜申閼氏子西也獻捷見莊三十一年杜氏
曰獻宋捷也不言宋者秋伐宋冬來獻捷事不異年
從可知也愚謂諸侯同伐宋而楚獨来獻捷者主謀
者楚也劉氏曰中國於四夷則有捷諸侯於天子則
有獻捷康侯胡氏曰諸侯從楚伐宋而魯獨不與故
楚來獻捷以脅魯為魯者拒其使而不受可也請於
天子而討之可也宋先代之後作賓王家方修盟會
而伏兵車又以軍獲遺獻諸侯横逆甚矣○邦衡胡
氏曰齊捷戎以内而捷外猶可言也楚捷宋以外而
捷内不可言也
十有二月癸丑公會諸侯盟于薄釋宋公
高氏曰書會諸侯者以諸侯皆在是故前目後凡且
見公之續至也任氏曰薄史記作亳漢山陽薄縣湯
所都也張氏曰案地譜拱州考城漢薄縣即湯都古
字通用左氏曰會於薄以釋之子魚曰禍猶未也不
足以懲君愚謂魯不能告天王眀大義以正諸侯與
楚人執宋公之辠顧以一獻捷之威出為會盟求釋
宋公魯既失義矣五國諸侯從楚之謀俟魯宋屈辱
而後釋之則五國自損其中國之體矣宋公以諸侯
而見釋於諸侯難以在人上矣况楚人主此謀哉宜
楚之益無忌憚而中國之益衰也故張氏曰書公會
諸侯於薄釋宋公蓋以為中國之大恥而辠魯與諸
侯之無能為也○康侯胡氏曰此正天下之大變春
秋所謹也或以為嘉我公之救患誤矣
二十有二年春公伐邾取須句(權俱切公羊作朐後同)
莘老孫氏曰須句邾邑張氏曰東平府須城縣義見
隠四年莒伐把亦為是年及邾戰於升陘起文也
夏宋公衛侯許男滕子伐鄭
左氏曰鄭伯如楚宋公伐鄭子魚曰所謂禍在此矣
張氏曰襄公嘗困於楚矣疾疢雖甚而德慧術知未
有以增益其所不能穀梁氏所謂不能反其知以治
人過而不改而又甚之者也義又見隠二年鄭伐衛
秋八月丁未及邾人戰于升陘(音刑)
不言公大夫也杜氏曰升陘魯地高氏曰邾來伐我
而魯遽及邾人戰也公伐邾取須句以起此戰愚謂
魯取邾邑而致寇僖公不反躬自責復其舊邑而驅
民以戰始終皆有辠矣不書邾伐我書法與桓十七
年戰於奚同義又見隠二年鄭伐衛
冬十有一月己巳朔宋公及楚人戰于泓宋師敗績
不書楚伐宋而書及楚人戰書法亦與桓十七年戰
於奚同蓋宋公主乎此戰也戰稱公者君行師從師
不待言也敗稱師者見師衆大敗紀實事也杜氏曰
泓水名左氏曰楚人伐宋以救鄭宋公將戰大司馬
固諫曰天之棄商久矣君將興之弗可赦也已弗聽
宋公及楚人戰於泓宋人既成列楚人未既濟司馬
曰彼衆我寡及其未既濟也請擊之公曰不可既濟
而未成列又以告公曰未可既陳而後擊之宋師敗
績公傷股門官殱焉國人皆咎公公曰君子不重傷
不禽二毛古之為軍也不以阻隘也寡人雖亡國之
餘不鼓不成列子魚曰君未知戰勍敵之人隘而不
列天贊我也阻而鼓之不亦可乎猶有懼焉且今之
勍者皆吾敵也雖及胡耉獲則取之何有於二毛眀
恥教戰求殺敵也傷未及死如何勿重若愛重傷則
如勿傷愛其二毛則如服焉三軍以利用也金鼓以
聲氣也利而用之阻隘可也聲盛致志鼓儳可也孫
氏曰宋襄無齊桓之資而欲紹齊桓之烈帥諸侯而
致強楚故盂之會見執受伐今復與楚争鄭以起此
戰師喪身傷七月而死為中國羞義又見莊十年荆
敗蔡師○榖梁曰泓之戰以為復雩之恥也雩之恥
宋襄有以自取之也治人而不治則反其知過而不
改又之是謂之過襄公之謂也劉氏曰宋襄不厄人
於險不鼔不成列此至仁大義雖文王之戰不能過
之春秋惡之以其好戰而不務本飾小名而妨大德
此無異盜跖之分均為仁出後為義也
二十有三年春齊侯伐宋圍緡(緡亡巾切榖梁作閔)
杜氏曰緡宋邑高平昌邑縣東南有東緡城漢志山
陽郡東緡縣春秋時作緡張氏曰即濟州金鄉縣康
侯胡氏曰齊伯國之餘業也宋襄既敗於泓荆楚之
勢益張齊侯既無尊中國攘外裔恤患災畏簡書之
意又乘其約而伐之此尤義之不得為者也義又
見隠五年宋伐鄭○榖梁曰不正其以惡報惡也
夏五月庚寅宋公兹父卒
左氏曰宋襄公卒傷於泓故也大意見隠七年滕侯
卒此又以見宋襄之率意妄作窮困而死也
秋楚人伐陳
義見莊十年荆敗蔡師
冬十有一月杞子卒
杞稱子見桓二年滕子來朝高氏曰不名者史逸之
左氏曰杞成公卒大意見隠七年滕侯卒○高氏曰
入春秋以來始書杞卒
二十有四年春王正月
夏狄伐鄭
義見隠七年戎伐凡伯
秋七月
冬天王出居于鄭
葉氏曰天子以畿内為國諸侯以封内為國諸侯不
以其道去其封曰出奔天子不以其道去其畿内曰
出居出之為言恥也若曰雖有其國而不能守焉爾
天子無外雖去其國謂之居焉愚謂春秋非專以二
字見義義在一句之間若論字義不得不如葉氏云
爾左氏曰王將以狄女為后富辰諫曰不可狄固貪
惏王又啟之女德無極婦怨無終狄必為患王弗聽
初甘昭公有寵於惠后惠后將立之未及而卒昭公
奔齊王復之又通於隗氏王替隗氏頹叔桃子遂奉
大叔以狄師攻王王御士將禦之王曰先后其謂我
何寧使諸侯圖之王遂出及坎欿國人納之頹叔桃
子奉大叔以狄師伐周大敗周師獲周公忌父原伯
毛伯富辰王出適鄭處于汜大叔以隗氏居温王使
來告難曰不榖不德得辠於母之寵子帶鄙在鄭地
汜敢告叔父臧文仲對曰天子蒙塵於外敢不奔問
官守王使簡師父告於晉使左鄢父告於秦康侯胡
氏曰王者以天下為家京師為室四方歸往猶天之
無不覆也東周降於列國既不能家天下矣又毁其
室而不保則是寄生之君耳愚謂以天王而出居於
鄭必有失其道而見逐於其臣者而以自出為文何
哉孔子曰能治其國家誰敢侮之此春秋所以正本
也鑒戒昭矣○榖梁曰天王無出出失天下也高氏
曰且辠諸侯之不赴難也葉氏曰子帶之亂方其奔
齊或放焉或封焉親愛之而勿殺可矣古之人有行
之者舜也而王不能反召之使得終其惡及其以狄
伐周則辠在可討古之人有行之者固公也而王不
能反避之使得奪其位若惠王者可謂喪匕鬯矣有
天下而不及此則亦何以王天下哉張氏曰天王出
居於鄭王師敗績於茅戎皆言其自取之以見天難
忱斯不易維王不可不戒也
晉侯夷吾卒
大意見隠七年滕侯卒及左方○左氏曰晉惠公卒
懷公命無從亡人期期而不至無赦狐突之子毛及
偃從重耳在秦弗召乃殺狐突卜偃稱疾不出晉公
子重耳之及於難也晉人伐諸蒲城重耳奔狄處狄
十二年而行過衛及齊及曹及鄭及楚子玉請殺之
楚子曰晉公子廣而儉文而有禮其從者肅而寬忠
而能力晉侯無親内外惡之吾聞姬姓唐叔之後其
後衰者也其將由晉公子乎乃送諸秦二十四年正
月秦伯納之濟河圍令狐入桑泉取臼衰二月甲午
晉師軍於廬柳秦伯使公子縶如晉師師退軍於郇
辛丑狐偃及秦晉之大夫盟於郇壬寅公子入於晉
師丙午入於曲沃丁未朝於武宫戊申使殺懷公於
高梁高氏曰魯尚未與晉通而此書惠公卒者以見
文公之入也惠公立十四年而卒懷公立秦人納文
公而殺懷公焉然則文公篡立而不書其入者以晉
獻既殺世子申生則文公自以次當立故也皆未詳
信否
二十有五年春王正月丙午衛侯燬滅邢
朱子曰諸侯滅國未嘗書名今經文只隔夏四月癸
酉一句便書衛侯燬卒恐是因而傳寫之誤左氏曰
衛人將伐邢禮至曰不得其守國不可得也我請昆
弟仕焉乃往得仕衛人伐邢二禮從國子廵城掖以
赴外殺之禮至為銘曰余掖殺國子莫余敢止未詳
信否高氏曰始則邢連狄以伐衛固可辠矣今衛遂
舉兵以滅之抑又甚焉義又見莊十年齊滅譚此滅
同姓甚矣
夏四月癸酉衛侯燬卒
義見隠三年宋公卒
宋蕩伯姬來逆婦
存耕趙氏曰伯姬公姊妹也杜氏曰伯姬魯女為宋
大夫蕩氏妻自為其子來逆榖梁曰其曰婦何也緣
姑言之之辭也莘老孫氏曰親迎之禮自諸侯達於
士庶人未有姑而逆婦者宋蕩伯姬來逆婦非禮可
知高氏曰夫不親迎而姑來迎魯不能以禮正之是
棄其親戚也
宋殺其大夫
義見莊二十六年曹殺大夫
秋楚人圍陳
義見莊十年荆敗蔡師
納頓子于頓
不言楚人者蒙上圍陳之文也胡氏曰楚人圍陳而
回後乃納頓子于頓故不言遂也張氏曰頓姬姓國
杜氏注汝隂南頓縣屬陳州愚謂廢置者天子大權
而夷狄行之中夏之衰極矣○康侯胡氏曰中國不
能修方伯連帥之職而使楚人納之是外裔仗義正
諸夏也其責中國深矣此亦正本自治之意也君舉
陳氏曰齊桓公卒楚始與諸夏盟于齊盟于鹿上執
宋公納頓子侈然欲廢置諸侯春秋之所懼也
葬衛文公
義見隠三年葬宋穆公
冬十有二月癸亥公會衛子莒慶盟于洮
陸氏曰衛子在喪之稱也莒慶莒國大夫杜氏曰洮
魯地愚謂諸侯擅盟已無王矣况衛子居喪而出盟
莒慶以大夫而盟諸侯尤非禮也義又見隠元年盟
于蔑
二十有六年春王正月己未公會莒子衛甯速盟于向
(速公羊作遫)
左氏曰公會莒兹㔻公寗莊子盟于向存耕趙氏曰
一事而屢盟不恊也義見隠元年盟于蔑
齊人侵我西鄙公追齊師至酅弗及(酅戶主切公羊榖梁作巂)
西鄙魯國之西邊也啖氏曰追者寇已去而躡之也
陳岳氏曰酅齊地杜氏曰濟北榖城縣西有地名酅
下張氏曰後漢屬東郡後屬東平府東阿胡氏曰侵
言人追言師者蓋不可言公追齊人也左氏曰討是
二盟也趙氏曰寇至不知追而不及内之無警備也
愚謂齊孝不能繼父之業而遣兵侵掠魯境固可辠
矣魯僖無禦侮之術而致寇又輕身越逐亦可辠也
夏齊人伐我北鄙
義見隠二年鄭伐衛
衛人伐齊
左氏曰洮之盟故也義見隠二年鄭伐衛
公子遂如楚乞師
遂莊公子仲遂也即東門襄仲乞見八年孫氏曰齊
再伐我故公子遂如楚乞師夫國之大小師之衆寡
皆有王制不可乞也書者惡魯不能修戎備而外乞
師於楚人高氏曰是不有天子而道外寇以伐中國
也○康侯胡氏曰衛人報德以怨伐齊之喪助少陵
長又遷怒於邢而滅其國不義甚矣公既與其君盟
於洮又與其臣盟於向是黨衛也故齊人既侵其西
又伐其北齊師固亦非義矣而僖公不能省德自反
深思遠慮計安社稷乃乞楚師與齊為敵是昧於中
外之辨也其書公子遂如楚乞師而惡自見矣葉氏
曰召陵之盟桓公與我伐楚而楚服今我乃欲以楚
伐齊而恃之以勝公之謀國可知矣愚謂自此至文
公薨凡書公子遂之專政專兵亦為殺子赤起也
秋楚人滅夔以夔子歸(夔求歸切公羊作隈非是)
杜氏曰夔楚同姓國建平秭歸縣張氏曰宋之歸州
秭歸及興平縣皆有夔子城程子曰不名者外域小
國魯史有所不能知不可得而紀故也左氏曰夔子
不祀祝融與鬻熊楚人讓之對曰我先王熊摯有疾
鬼神勿赦而自竄於夔吾是以失楚又何祀焉秋楚
成得臣鬭宜申帥師滅夔以夔子歸未詳信否劉氏
曰貪而不義楚辠大矣聖王在上雖遠國各有限域
不相侵奪今楚人滅同姓亦中夏之衰而然也義又
見僖三年徐取舒
冬楚人伐宋圍緡(榖梁作閔)
緡見二十三年左氏曰宋以其善於晉侯也叛楚即
晉冬楚令尹子玉司馬子西帥師伐宋圍緡義見莊
十年荆敗蔡師
公以楚師伐齊取榖
以見桓十四年左氏曰公以楚師伐齊取榖置桓公
子雍於穀易牙奉之以為魯援楚申公叔侯戍之未
詳信否孫氏曰齊天子甥舅之國也公以楚師伐甥
舅之國固己不可而又取邑公之惡可知○高氏曰
齊人加兵於魯魯欲報之當請命於天子會諸侯以
同討其辠夫楚豺狼也安可遠引其師來入華夏以
伐親鄰之國乎
公至自伐齊
義見桓二年公至自唐
二十有七年春杞子來朝
杞稱子見桓二年義見隠二年滕薛來朝
夏六月庚寅齊侯昭卒
義見隠三年宋公卒
秋八月乙未葬齊孝公
杜氏曰三月而葬速義又見隠三年葬宋穆公
乙巳公子遂帥師入杞
高氏曰弱國既來朝而用師以報之杞魯乃舅甥之
國而伯姬在焉魯人不義甚矣義又見隠二年莒入
向○貫道王氏曰案公子遂自為一軍始此東門氏
之惡胚胎於此用見魯之軍政自僖公以來已紊矣
冬楚人陳侯蔡侯鄭伯許男圍宋
楚人大夫也葉氏曰楚何以先諸侯主兵也高氏曰
宋不與楚宗諸侯且有先君之怨又自以為伯國故
終不與楚楚人前年伐之今又圍焉夫楚以南蠻恣
豺狼之強來犯中國而陳蔡鄭許皆中國之諸侯反
會楚人同伐之伸楚人之強屈中國之義辠昭然可
見矣義又見莊十年荆敗蔡師○愚謂楚之強暴甚
矣然諸侯之屈服於楚亦其有以自取之也齊桓雖
沒其兵尚強諸侯苟能宗之其勢猶足以敵楚而宋
曹衛邾首伐齊魯陳蔡鄭又引楚人以盟於齊魯又
乞楚師以伐齊從約既觧楚遂得以憑陵中國今宋
之被圍陳蔡鄭許之服役於楚皆始謀之不臧也故
春秋慎始比事見義焉
十有二月甲戌公會諸侯盟于宋
葉氏曰此前圍宋之諸侯也不序前目後凡也宋公
猶在圍則何以地宋盟於宋國之外是亦宋矣高氏
曰公畏楚之強而來為此盟亦報乞師之役愚謂夷
狄摟諸侯以圍諸侯僖公不念脣亡則齒寒方且來
盟於宋其謀國可知矣其辠亦著矣義又見隠二年
盟戎於唐○葉氏曰楚之得交中國自陳蔡楚鄭盟
於齊始後公雖不會於盂而為薄之盟以釋宋公後
五年伐齊之役乃乞師於楚而楚援之遂以取榖則
何以得於楚乎晉文公之興首伐衛以正楚而公為
之戍衛又責公子買之不卒戍而刺之則公之附楚
審矣圍宋之役初雖不與會而為盟豈有意於救宋
哉殆亦若戍衛以成楚志爾楚子居申而後使子玉
去宋是會圍非觧圍也
春秋本義卷十二
