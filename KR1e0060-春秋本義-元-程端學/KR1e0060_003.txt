春秋本義卷三元程端學撰
隠公
七年春王三月叔姬歸于紀
康侯胡氏曰叔姬伯姬之妹非夫人也存耕趙氏曰
書叔姬為歸于酅起也胡氏曰春秋不書媵為其賤
者也此何以書莊三十年葬叔姬故起而書之○存
耕趙氏曰伯姬歸紀踰五年而叔姬歸焉卒之紀侯
去其國而伯姬葬于齊紀季以酅入于齊而叔姬歸
于酅二姬皆不得其所終春秋之法有其終必有以
見其始也又曰春秋錄紀事何詳也二年書逆女書
伯姬歸今書叔姬歸桓五年書如紀六年書會成書
來朝庶魯之能救也八年書逆王后于紀九年書季
姜歸京師庶天王之足依也魯不能救王不足依此
紀所以終困扵齊也故終伯姬葬叔姬歸酅書其卒
葬以見魯不存紀而二姬失所也愚案二說皆一義
也大義又在王政不綱強吞弱衆暴寡滅國絶世而
無所忌憚也各詳見於後
滕侯卒
孔氏曰滕姬姓文王子錯叔繡之後武王封之於滕
自叔繡至宣公十七世乃見春秋杜氏曰在沛國公
邱縣東南張氏曰徐州滕縣也程子曰卒不名史闕
也愚謂凡此不書葬而亦書卒者蓋因其卒而書之
可以考其凡以事見於春秋者實為某侯也觀其書
名可見矣而此則又為桓二年滕子來朝起文也○
康侯胡氏曰滕侯書卒何以不葬怠於禮弱其君而
不葬者滕侯宿男之類是已古者邦交有常制不以
國之強弱而有謹慢也不以情之疎密而有厚薄也
春秋之時則異於是晉北國也楚南邦也地非同盟
而親往俟其葬滕鄰境也宿同盟也赴告雖及而魯
不之恤豈非以其壤地褊小乎無其事而闕其文此
魯史之舊也聖人無加損焉存其卒闕其葬義自見
矣愚謂如胡氏說則其後晉侯書卒而不書葬者豈
當時魯專事齊而不事晉歟然春秋以實書其事見
義者多以不書其事見義者少故未敢必然其說也
夏城中丘
程子曰凡書城者完舊也中邱杜氏曰在琅邪臨沂
縣東北張氏曰即沂川臨沂縣公羊曰内邑也何以
書以重書也程子曰為民立君所以養之也養民之
道在愛其力民力足則生養遂生養遂則教化行而
風俗美故為政以民力為重也春秋凡用民力必書
其所興作不時害義固為罪也雖時且義必書見勞
民為重事也後之人君知此義則知慎重於民力矣
城中邱使民不以時非人君之心也後倣此○孫氏
曰城邑宫室高下大小皆有王制不可妄作是故城
一邑新一廏作一門築一囿時與不時皆詳而錄之
然得其時者其惡小非其時者其惡大此聖人愛民
力重興作懲僭忒之深旨也葉氏曰城郭雖立以為
國非恃以守國故先王歲因農隙修之於無事之時
而城多出於畏齊畏晉畏邾畏莒不然則大夫強而
自城其邑或過其度未有無故而為也既不能愛恤
其民以時舉其政事至而旋為之備以奪其時此經
之所以書也程子曰有用民力之大而不書者為教
之意深矣僖公修泮宫復閟宫非不用民力也然而
不書二者復古興廢之大事為國之先務如是而用
民乃所當用也人君知此義則知為政之先後輕重
矣愚謂春秋不書常事觀程子之說益驗
齊侯使其弟年來聘
趙氏曰禮以通好曰聘孔氏曰聘禮使者執圭以致
命束帛加璧以致享左氏曰齊使夷仲年來聘結艾
之盟也趙氏曰將國命大夫之事此譏弟也張氏曰
聘者諸侯遣大夫通好與國見於儀禮之篇詳矣然
古者諸侯閒於天子之事則有邦交殷聘之禮自隱
公即位以來未嘗朝聘扵天子以魯推之則諸侯蓋
可知矣而齊僖因艾之盟遽遣使於魯以結好忘君
臣之大義植同列之私黨故觀年之聘則凡春秋書
聘可以例推矣書其弟又著齊侯寵愛之私也親親
之道尊其位重其祿非賢則不及以政齊僖公愛其
弟聘魯致女交政鄰國一一使之愛之之過遂致亂
嫡庶之辨以啟年之子無知篡弑之禍聖人以其過
於溺愛之私而失親親之義以著後日之禍始於僖
公之不早辯也後凡書聘倣此而此又兼使其弟之
一義耳○愚案諸侯雖世繼然其國非所得私也大
夫士皆天子之官各司其職不可侵也兄之愛弟秉
彛之心人倫之至也使齊侯之弟賢則將請命天子
而為大夫矣如其不賢當如舜之處象祿之而不任
以政愛弟之道也今僖公過寵其弟使聘鄰國若庶
人使其子弟幹父兄之蠱者任使失道而僭亂作書
此亦為他日見弑起也同甫陳氏曰此及鄭伯使其
弟語來盟諸侯以國事為家事而聖人以國事為王
事木訥趙氏曰弟之書於經者十有二不奔則叛不
叛則弑惟齊侯之弟年不叛不奔而年之子無知亦
弑襄公而亂齊寵而私之果有益乎
秋公伐邾
公羊曰君將不言帥師書其重者也高氏曰君行師
從不待言也後倣此獻可杜氏曰詩曰君子屢盟亂
是用長言盟適足以長亂耳公扵元年為蔑之盟至
此而伐之其義自見義又見二年鄭伐衛此則諸侯
伐人之國也
冬天王使凡伯來聘
天王桓王也凡伯公羊曰天子之大夫也杜氏曰周
卿士凡國伯爵也汲郡共縣東南有凡城張氏曰濬
州黎陽縣之境聘見前程子曰周禮大行人時聘以
結諸侯之好王法之行時加聘問以懷撫諸侯乃常
禮也春秋諸侯不修臣職朝覲之禮廢絶王法所當
治也不能正典刑而反聘之又不見荅失道甚矣○
孫氏曰桓王不能興衰振治統制四海以復文武之
業反同列國之君使凡伯来聘桓王之為天子可知
也木訥趙氏曰春秋書天王下聘者凡八責諸侯不
朝而坐受天子之聘也隱在位十一年而天王聘魯
者二亦何有一介之使如京師以荅天王之勤哉愚
謂所謂君不君臣不臣者也
戎伐凡伯于楚丘以歸
張氏曰戎見隱二年或曰此戎州已氏之戎本昆吾
氏之别種周衰入居中國者也楚邱今拱州之楚邱
縣漢為梁國已氏縣此非衛之楚邱杜注衛地非也
愚謂以僖二年城楚邱推之當是魯邑耳以歸以凡
伯歸于戎也程子曰伐見其以衆左氏曰初戎朝于
周發幣於公卿凡伯弗賓冬王使凡伯來聘還戎伐
之楚邱以歸未詳信否邦衡胡氏曰桓王不能以信
交於下區區聘魯威令不行戎伐其使先王盛時諸
侯翊戴天子以隆中國之勢四裔請命不暇雖樵蘇
不敢犯況敢伐天子之使乎今至於襲浮王人無所
忌憚是中國不能攘正外域張氏曰天子之使入境
而不衛地主之辠大矣孫氏曰錄以歸者惡凡伯不
死位也黃氏曰凡皆直書而意自明白○木訥趙氏
曰古者王臣涖事事畢衛以出境單襄公適陳以聘
楚侯不在疆宰不致膳單子知陳之將亡今凡伯來
聘而魯不加衛戎得伐之以歸所謂司寇詰姦之法
安在乎愚謂聖王之馭外域羈縻分别使各安其所
而已朝聘所不及也今使之居于内地固天子方伯
不能壤斥之過魯隠又從而會之盟之引為同類致
使驕矜犯分以伐天子之使書之一見王政之不行
二見諸侯之衰弱三見外域之縱恣四見地主之不
敬王使五見周無死節之臣六見魯之盟戎適所以
致寇片言而六義見嗚呼兹其為春秋乎
八年春宋公衛侯遇于垂
衛侯宣公也杜氏曰垂衛地濟隂句陽縣東北有垂
亭劉氏曰魯近邑也前說近是義見四年遇于清
三月鄭伯使宛來歸祊庚寅我入祊(宛於阮切祊必彭切公羊穀梁作邴)
宛鄭大夫祊杜氏曰鄭桓公周宣王之母弟封鄭有
助祭太山湯沐邑在琅邪費縣東南張氏曰沂州之
屬縣也入者使吏治其地政而主有之也愚謂凡言
我者魯也内辭也孫氏曰祊天子所封非魯土地鄭
不可歸魯不可入也鄭人歸之魯人受之其辠一也
○高氏曰鄭以天子不復廵狩而祊為無用且欲急
得魯援故使宛來歸焉自入祊之後繼好尋盟史不
絶書入郜入防悉歸於我終隠之世無釁可觀来歸
之意斷可識矣愚謂祊者先王所封先祖所受而與
人為締交之具可以見王政衰諸侯恣鄭姦魯貪而
宛從君之欲聖人書之為後世戒深矣
夏六月己亥蔡侯考父卒
義見三年宋公卒
辛亥宿男卒
吕氏曰不名史失之大意見七年滕侯卒
秋七月庚午宋公齊侯衛侯盟于瓦屋
杜氏曰瓦屋周地存耕趙氏曰入王畿而為盟諸侯
無忌憚之甚義又見元年盟于蔑○張氏曰此宋衛
欲成於齊而齊侯與之盟也春秋之初皆離盟至此
三君共要質於神以示明信然宋殤王者之後齊僖
東方之大國衛亦北州之大國夫民無信不立而三
君合以要言宜可因此以率諸侯為講信修睦之事
成鳩民息肩之圖而明年齊魯會防之後齊侯遂從
魯以黨鄭又明年與二國伐宋取邑視今日盟誓之
言不復顧忌比諸小人平時指天日為誓而他日臨
小利害不一引手救反擠之又下石者正相似也嗚
呼春秋於瓦屋之盟所以謹世變之甚悼人理之失
者可勝言哉君舉陳氏曰春秋之初宋魯衛陳蔡一
黨也齊鄭一黨也鄭輸平於魯齊亦為艾之盟以平
魯為瓦屋之盟以平宋衛是成三國也東諸侯之交
盛矣
八月葬蔡宣公
宣諡也杜氏曰三月而葬速程子曰諸侯五月而葬
不及期簡也義又見三年葬宋穆公
九月辛夘公及莒人盟于浮來(浮公羊穀梁作包)
此稱人與元年盟于宿同杜氏曰浮來紀邑東莞縣
北有邳鄉邳鄉西有公來山號曰邳來張氏曰莒地
沂州沂水縣有浮來山張說近是義見元年盟于蔑
螟
義見五年○案三年復螟見人道悖亂而災害複出
民之窮困可知矣
冬十有二月無駭卒
譏世卿也大意見元年益師卒
九年春天王使南季來聘
穀梁曰南氏姓也季字也劉氏曰曷為字下大夫也
天子之下大夫四命義見七年凡伯来聘○存耕趙
氏曰魯隱得國不請命朝聘不至於京師時事不歸
於宰旅周室之辠人也王使求賻而不恤王之喪凡
伯來聘而不救戎之伐宜加貶削之罰矣南季來聘
何可已而不巳歟用見王室衰微威柄已去惟持福
惠以結人張氏曰隠公十年之間宰咺凡伯南季三
至魯庭以魯為周公之胄而欲親之也公不明尊王
之義以正其國而朝聘之禮不復行扵王室於是諸
侯視效而王靈竭臣子則象而篡弑萌春秋詳王使
之來以待讀者之自考愚謂兩譏之然本義譏天王
之意多而宰咺凡伯南季之為臣亦可知矣
三月癸酉大雨震電庚辰大雨雪(電徒練切雨雪之雨于付切)
高氏曰大者非常之辭說文曰震霹靂震物者雷之
甚者也電隂陽激曜雷之光也雨雪之雨孔氏曰自
上下者榖梁曰八日之間再有大變隂陽錯行黃氏
曰三月而有大雪又見於大雷之後書之記異也程
子曰隂陽運動有常而無忒凡失其度皆人為感之
也○康侯胡氏曰雷已出電已見則雪不當復降而
大雨雪此隂氣縱也春秋災異必書雖不言其事而
事應具存惟明扵天人相感之際響應之理則見聖
人所書之意矣
挾卒(挾檄頰切公羊穀梁作俠)
穀梁曰挾者所俠也愚謂譏世卿也大意見元年益
師卒
夏城郎
杜氏曰郎魯邑高平方與東南有郁郎亭張氏曰郎
魯近邑義見七年城中邱○許氏曰七年書城中邱
而後伐邾九年書城郎而後伐宋皆公不務崇德修
政以戒蕭牆而念外人之有干非時勤衆恃城守國
亦巳末矣
秋七月
冬公會齊侯于防(公羊作邴)
此會與二年會戎之會同與六年公會齊侯之會異
義後倣此杜氏曰防魯地在琅邪華縣東南張氏曰
密州諸城縣有防城存耕趙氏曰魯有東西防此乃
魯之北鄙近扵齊者也程子曰謀伐宋也常山劉氏
曰古者諸侯奉天子之命以守疆土治人民其朝聘
有時出入有度無非禮者自王綱不振諸侯無法以
自守大者糾合其黨以逞其欲小者附從不暇以救
其危故列國之會紛然扵天下聖人一以王法正之
凡書會者皆譏也若夫彼善扵此惡有輕重則各存
乎其事其意則直辠其非王事相會聚耳後倣此○
存耕趙氏曰是會也為鄭會齊將合謀以病宋也魯
既與宋絶則與鄭為親齊鄭一黨也前輸平則為艾
之盟今受祊而為防之會盟艾魯鄭猶未厚也自會
防而後魯惟鄭之命矣伐宋敗宋皆鄭所使一祊之
利足以動魯若此愚謂齊僖前年方與宋有瓦屋之
盟今復會魯以謀伐宋齊僖之無信猶魯隠也
十年春王二月公會齊侯鄭伯于中丘
中邱見七年義見會于防○孫氏曰公末年出入無
度不顧憂患扵内數會諸侯扵外
夏翬帥師會齊人鄭人伐宋
程子曰三國先遣將致伐義見二年鄭伐衛○劉氏
曰伐宋敗宋取郜取防滕侯薛侯來朝入許隠公之
所以弑也德薄而多大功慮淺而數得意也備其四
境禍反在内可不哀歟孔子曰人無遠慮必有近憂
不在顓臾而在蕭牆也
六月壬戌公敗宋師于菅(古頑切)
杜氏曰菅宋地葉氏曰前未有言戰者此何以敗宋
師内辭也愚謂亦有他國敗他國之師者盖多責敗
之者之辠也後倣此上言翬帥師而此言公敗宋師
者時公後至扵師以重書也不言齊鄭獨魯敗之也
諸侯擅興師伐人之國而敗其師雖僥幸扵一時王
法所當誅也
辛未取郜辛巳取防(郜古報切)
張氏曰郜防宋二邑杜氏曰濟隂成武縣東南有郜
城高平昌邑縣西南有西防城義見三年莒取牟婁
此則十日取二邑其罪尤大故書其實以見義焉
秋宋人衛人入鄭
左氏曰鄭師入郊猶在郊宋人衛人入鄭程子曰鄭
勞民以務外而不知守其國故二國入之高氏曰宋
殤公方喪邑敗師而連兵不已殤公之民扵是乎不
堪命愚謂鄭結齊魯以伐宋宋結衛以入鄭報復不
已由乎王政不綱諸侯放肆此春秋之時所以為大
亂聖人所以傷世變也義又見二年莒入向○存耕
趙氏曰齊魯鄭伐宋從中邱之謀宋衛入鄭則從垂
之謀
宋人蔡人衛人伐戴鄭伯伐取之(戴公羊穀梁作載)
存耕趙氏曰戴鄭之附庸杜氏曰陳留外黃縣張氏
曰在開封府考城縣孔氏曰地志云梁國甾縣古戴
國應劭曰章帝改為考城公羊曰因宋人蔡人衛人
之力也孫氏曰三國之師既退鄭伯見利忘義乘戴
之弊而取之其惡甚矣○劉氏曰其言鄭伯伐取何
甚之之辭也利人之暴乘人之危是以無親扵天下
冬十月壬午齊人鄭人入郕(公羊作盛)
義見二年莒入向
十有一年春滕侯薛侯來朝
孔氏曰薛任姓侯爵黃帝之苗裔奚仲封為薛侯遷
扵邳仲虺居薛為湯左相武王復以其胄為薛侯小
國無紀世不可知杜氏曰薛魯國薛縣張氏曰國都
在徐州滕縣啖氏曰人君相見曰朝受之扵廟以重
禮也他國來魯朝聘皆書曰朝以朝禮相見也愚謂
累數之同日來朝也張氏曰周禮凡諸侯之邦交殷
相聘也世相朝也此乃閒扵天子之事而講之程子
曰諸侯雖有相朝之禮而當時諸侯扵天子未嘗朝
覲獨相率以朝魯得為禮乎○劉氏曰其兼言之何
旅見也非天子不旅見諸侯諸侯相旅見非禮也趙
氏曰諸侯必有㛰姻之好疆埸之理故王者不絶其
交焉春秋之代則多自扵黨仇矣皆國之大事故君
子志之其邪正則存乎其文孫氏曰諸侯朝諸侯斯
皆周室不競干戈日尋以大陵小小國不得已而為
之耳是故齊晉宋衛未嘗朝魯者齊晉盛也宋衛敵
也滕薛邾杞奔走而不暇者土地狹陋兵衆寡弱不
能與魯伉也春秋之法非王事不得踰境凡書朝皆
惡之也
夏五月公會鄭伯于時來(左氏無五月二字時來公羊作祁黎)
杜氏曰時來郲也滎陽縣東有釐城鄭地張氏曰屬
鄭州左氏曰公會鄭伯于郲謀伐許也義見九年會
于防
秋七月壬午公及齊侯鄭伯入許
孔氏曰許姜姓男爵與齊同祖伯夷之後武王封其
苗裔文叔于許十一世莊公始見春秋杜氏曰許潁
川許昌縣張氏曰潁昌府長社縣左氏曰公會齊侯
鄭伯伐許庚辰傅扵許瑕叔盈取鄭伯之旗蝥弧以
先登周麾而呼曰君登矣鄭師畢登壬午遂入許齊
侯以許讓公公曰君謂許不共故從君討之許既伏
其辠矣雖君有命寡人弗敢與聞乃與鄭人鄭伯使
許大夫百里奉許叔以居許東偏乃使公孫獲處許
西偏戴氏曰鄭處許叔扵東偏後十五年復國故書
入不書滅俱未詳是否義見二年莒入向○吕氏曰
隠公有蕭牆之變而不知方且及齊侯鄭伯入人之
國其不明如是死固宜也康侯胡氏曰隠公即位十
一年天子遣使者再而未嘗朝扵京師平王崩不奔
喪會葬以致求賻擅興甲兵伐邾忽天子封守入祊
取郜取防今又入人之國此五不韙者人臣之大惡
也然則不善之殃豈特成於桓而隠之積亦不可掩
矣故春秋所載是非善惡之跡施設扵前而成敗吉
凶之效見扵後不可不察也
冬十有一月壬辰公薨
杜氏曰實弑書薨又不地者史策所諱也公羊曰不
忍言也左氏曰羽父請殺桓公將以求太宰公曰為
其少故也吾將授之矣使營菟裘吾將老焉羽父反
譖公于桓公而請弑之公之為公子也與鄭人戰于
狐壤止焉鄭人囚諸尹氏賂尹氏而禱扵其主鍾巫
遂與尹氏歸而立其主十一月公祭鍾巫齊于社囿
館于寪氏壬辰羽父使賊弑公于寪氏立桓公而討
寪氏有死者義見四年衛州吁事○程子曰人君終
扵路寢見卿大夫而終乃正終也薨扵燕寢不正其
終也薨不書地弑也莘老孫氏曰春秋之法外言弑
内不言弑所以别内外遠凶變養忠孝也左氏曰不
書葬不成喪也愚謂大夫專兵擅政未有不弑其君
而奪其國者其有存焉者幸而免耳春秋兩書翬帥
師扵前著隠公被弑扵後所以戒後世權不可下移
也若魯隠讓桓之事則未詳信否
春秋本義卷三
