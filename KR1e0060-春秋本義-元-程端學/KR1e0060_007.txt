春秋本義卷七元程端學撰
莊公
十年春王正月公敗齊師于長勺(上酌切)
不書伐而書敗某師書法與隱十年公敗宋師于菅
同後不復解杜氏曰長勺魯地左氏曰齊師伐我公
將戰曹劌請見其鄉人曰肉食者謀之又何閒焉劌
曰肉食者鄙未能遠謀乃入見問何以戰公曰衣食
所安弗敢專也必以分人對曰小惠未徧民弗從也
公曰犧牲玉帛弗敢加也必以信對曰小信未孚神
弗福也公曰小大之獄雖不能察必以情對曰忠之
屬也可以一戰戰則請從公與之乘戰于長勺公將
鼓之劌曰未可齊人三鼔劌曰可矣齊師敗績公將
馳之劌曰未可下視其轍登軾而望之曰可矣遂逐
齊師既克公問其故對曰夫戰勇氣也一鼓作氣再
而衰三而竭彼竭我盈故克之夫大國難測也懼有
伏焉吾視其轍亂望其旗靡故逐之未詳信否存耕
趙氏曰小白報乾時之役也魯師敗矣子糾殺矣亦
可以已乎愚謂魯亦有以召之其幸而勝不足論也
義又見隱二年鄭伐衞
二月公侵宋
侵者侵其疆界也康侯胡氏曰詩曰侵自阮疆書曰
侵于之疆是也高氏曰公既敗齊師又乘勝加兵於
宋非義之甚也愚謂諸侯無王命而聲辠致討辠也
況無王命以侵人之國殘民黷武不容誅矣義與隱
二年鄭伐衞同○榖梁曰深其怨於齊又退侵宋以
衆其敵惡之貫道王氏曰所以啓次郎之師也春秋
書侵五十八
三月宋人遷宿
遷國者奪其地利形勢而徙其國都於他所或又以
為附庸也不言遷於某地者葉氏曰以遷人為辠義
不在地也宿見隱元年孫氏曰宿微國天子封之宋
人遷之其惡可知也義又見元年齊遷紀郱鄑郚此
則遷國甚矣○康侯胡氏曰遷宿者宿非欲遷為宋
人之所遷也懷土常物之大情遷國重事也雖違害
就利去危即安猶或恐沈於衆不肯率從而况廹於
横逆非其所欲棄久宅之田里刈新徙之蓬藋道途
之勤營築之勞起怨咨傷和氣豈不惻然有隱乎肆
行莫之顧也其不仁亦甚矣凡書遷惡自見矣
夏六月齊師宋師次于郎公敗宋師于乘丘
杜氏曰乘丘魯地張氏曰興仁府乘氏縣愚案齊宋
之師次于郎而獨敗宋師于乘丘豈宋師先進于乘
丘邪左氏曰齊師宋師次于郎公子偃曰宋師不整
可敗也宋敗齊必還請擊之大敗宋師于乘丘齊師
乃還常山劉氏曰二國揚兵駐師而不名所伐欲闚
利乘便快攻取之意魯又不能推忠信奉文告以止
齊宋之師而覆敗其軍次者不以義勝者不以道交
譏之也義又見隱二年鄭伐衞○獻可杜氏曰公不
能復讎而反納子糾以啓齊之寇又侵宋以衆其敵
致二國同次于郎公雖敗宋不足為美
秋九月荆敗蔡師于莘以蔡侯獻舞歸
杜氏曰荆楚本號後改為楚莘蔡地張氏曰成王初
封熊繹於丹陽江陵之枝江縣也自荆子熊通侵伐
漢東諸侯其國始大僭號稱王今其子熊貲始敗蔡
浸内侵矣左氏曰蔡哀侯娶于陳息侯亦娶焉息媯
將歸過蔡蔡侯曰吾姨也止而見之弗賓息侯聞之
怒使謂楚文王曰伐我吾求救於蔡而伐之楚子從
之未詳信否張氏曰於此見王政不行楚盡漢陽諸
姬之始陳氏曰春秋書之見王室之不匡也後倣此
高氏曰諸侯死社稷正也逃之辠也虜賤甚矣義又
見隱七年戎伐凡伯○愚案隱公會戎盟戎致凡伯
見伐戎禍稍息而狄伐邢衛荆楚伐蔡皆由王法大
壊諸侯自相侵伐列國勢分中外莫辨故荆楚内侵
而近者首被其禍不可復制春秋之末漸主夏盟楚
衰而吳繼之吳衰而越繼之蠻夷之盛至於越而春
秋終矣王綱盡矣故君子常防患於未然而春秋比
書其本末為履霜之戒也
冬十月齊師滅譚譚子奔莒(譚徒南切公羊作十一月)
杜氏曰譚國在濟南平陵縣西南張氏曰在濟南府
歴城縣滅者夷其社稷覆宗絶祀也公羊曰何以不
言出國已滅矣無所出也愚謂不名闕文也存耕趙
氏曰譚雖小國先王所封王封之惟王滅之亦必當
其辠也小白亦諸侯也可滅之乎胡氏曰言奔莒不
死社稷也○陳氏曰書滅始於此春秋之際滅國三
十六五伯為之也微桓公則滅國之禍不接跡於天
下薛氏曰五伯桓公為盛威陵諸侯以圖伯功首滅
天子之建侯以肆威耳儒者之不道也宜哉
十有一年春王正月
夏五月戊寅公敗宋師于鄑(子斯切)
杜氏曰鄑魯地愚謂齊遷紀鄑邑當為紀地豈偶同
名邪左氏曰宋為乘丘之役故侵我公禦之敗諸鄑
存耕趙氏曰宋報復之師也屢役不勝可以已矣莊
公以兵始禍屢勝鄰國能無悔乎義又見隱二年鄭
伐衞○胡氏曰二年之中三敗齊宋之師以深其怨
秋宋大水
康侯胡氏曰凡外災告則書東萊吕氏曰其顯然為
衆所知者亦不待告也義見桓元年○康侯胡氏曰
凡志災見春秋有謹天戒恤民隱之心東萊吕氏曰
春秋之世災異多矣聖人不能盡書取其一二甚者
以為後世戒
冬王姬歸于齊
劉氏曰我主之也孫氏曰羣公受命主王姬者多矣
唯元年與此年書者惡公忘父之讎再與齊接婚也
○邦衡胡氏曰婚姻之道不正其始則終必亂齊再
娶王姬婚姻不正莫甚焉非惟惡公忘讎而主婚亦
以志小白篡立王不能正反薦女以結之也存耕趙
氏曰二姬皆莊王女一為姑一為婦非倫也未詳是
否
十有二年春王三月紀叔姬歸于酅
叔姬即隱七年歸于紀者也孫氏曰伯姬之媵也酅
紀季以入齊之邑也啖氏曰稱紀言紀之婦也宋氏
曰國滅夫死託身讎國書歸不當歸也○獻可杜氏
曰紀侯去國則叔姬歸父母之國可也愚謂國君死
社稷其兄弟臣妾可知也紀國既亡叔姬死之可也
而歸依於叛兄之叔失節甚矣孫氏曰歸于酅者歸
于季也歸者嫁辭以伯姬之媵而歸于季非其所歸
亂也未詳是否
夏四月
秋八月甲午宋萬弑其君捷及其大夫仇牧(捷公羊作接)
張氏曰萬南宫長萬多力之士捷閔公名也左氏曰
乘丘之役公以金僕姑射南宫長萬公右歂孫生搏
之宋人請之宋公靳之曰始吾敬子今子魯囚也吾
弗敬子矣病之秋宋萬弑閔公于蒙澤遇仇牧於門
批而殺之遇太宰督於東宫之西又殺之立子游公
羊曰萬嘗與莊公戰獲乎莊公莊公歸散舍諸宫中
數日然後歸之反為大夫於宋與閔公博婦人皆在
側萬曰甚矣魯侯之淑魯侯之美也天下諸侯宜為
君者唯魯侯爾閔公矜此婦人妬其言顧曰此虜也
爾虜焉故魯侯之美惡乎至萬怒搏閔公絶其脰仇
牧聞君弑趨而至遇之於門手劒而叱之萬臂摋仇
牧碎其首齒著乎門闔孫氏曰及其大夫仇牧甚之
也劉氏曰仇牧之智則未仇牧之忠則盡矣疾其疾
而忘其力憂其憂而忘其生仇牧可謂不畏強禦矣
愚謂弑君之賊惡極辠大矣然宋湣逆王命納衞朔
逼遷宿國次師取敗狎近宋萬皆足以殺其身者也
義又見桓二年宋督事○莘老孫氏曰春秋死難之
臣三人而已孔子書之無異文孔子曰以道事君不
可則止又曰既明且哲以保其身事君而至於殺身
君子不為也事君之日久則君必信我而言必用也
道不行言不信猶在其位苟禄也苟禄而事君固位
而見殺孔子又何取乎三人者之謂善乃孔子為不
能死者設耳非孔子之所謂善也
冬十月宋萬出奔陳
孫氏曰弑君之賊當急討之萬八月弑湣公十月出
奔宋之臣子緩不討賊若此常山劉氏曰弑君叛國
凡民罔不憝況均諸侯哉書所奔之國則受之之辠
亦自見也
十有三年春齊侯宋人陳人蔡人邾人會于北杏(齊侯榖梁)
(作齊人)
杜氏曰北杏齊地莘老孫氏曰齊侯稱爵而諸侯皆
稱人者齊桓將伯諸侯未甚尊之但遣其臣往爾然
齊方求諸侯亦不卑之而與之會也黃氏曰衣裳之
會十有一北杏實為之首自周東遷諸侯紛紛若鬭
獸今而後知尊周室矣故孔子曰九合諸侯一匡天
下民到于今受其賜胡氏曰桓公徒有尊周之名無
尊周之實觀其貪土地之廣恃甲兵之衆強制諸侯
約之以會要之以盟臨之以兵其有不循者小則侵
之伐之甚則執之滅之其實假尊周之名以自封殖
耳孫氏曰案周禮九命作伯得專征諸侯若五伯者
皆非命伯故孟子曰三王之辠人也愚案伯者之功
過如此義又見隱九年會于防○孫氏曰二十七年
王使召伯賜齊侯命僖二十八年内史叔興父策命
晉侯為侯伯此亂世之事非盛王意也康侯胡氏曰
春秋之世以諸侯而主天下會盟之政自北杏始愚
謂齊桓晉文盟會侵伐若有異於其他諸侯合黨報
復貪利黷武之為然其相去蓋一閒耳孔子曰天下
有道禮樂征伐自天子出天下無道禮樂征伐自諸
侯出桓文既非命伯又不請命於天子其所令於諸
侯者不過假大義以濟私欲三王之道其名似存其
實己去春秋一切書之為後世鑒所謂其事則齊桓
晉文其義則丘竊取之者也蓋自孟子而下知其意
者惟董子焉故曰正其義不謀其利明其道不計其
功或者乃謂聖人與之而無譏往往為說較伯業之
大小而不及聖人之所指則誤矣故愚於桓文之會
盟侵伐一切書之曰義見某年某事明其與其他諸
侯之不甚相遠也若其事之近義者則各著其說於
本文之下蓋孟子所謂彼善於此邵子所謂功過不
相揜者在讀者詳焉
夏六月齊人滅遂
榖梁曰遂微國也存耕趙氏曰舜之後也杜氏曰遂
國在濟北蛇丘縣東北高氏曰北杏之會諸侯尚有
未服者桓公於是滅遂以示威義見十年齊滅譚而
此又為十七年齊人殱于遂起文也○王氏曰桓公
圖伯未為諸侯所附當崇禮義以懷來之而乃伐魯
滅譚今又滅遂皆強力以報私憾張氏曰於此見其
已亡惻隱之心故凡其合於仁者孟子皆以為假
秋七月
冬公會齊侯盟于柯(古何切)
杜氏曰此柯濟北東阿齊之阿邑張氏曰東平府東
阿縣左氏曰始及齊平也張氏曰莊公自齊桓入國
屢與之戰雖一再勝而齊方修軍政以圖伯魯有見
伐之虞至此始及齊平齊桓亦知魯未可取故不復
以用於譚遂者待魯亦足以見桓公屈意和魯皆伯
術也愚案伯者之盟諸侯始此但此則離盟耳義又
見隱元年盟于蔑
十有四年春齊人陳人曹人伐宋夏單伯會伐宋
康侯胡氏曰稱人者將卑師少也劉氏曰伐宋之時
魯本不與謀後聞乃遣大夫往耳左氏曰宋人背北
杏之會春諸侯伐宋取成於宋而還程子曰齊自管
仲為政莊十一年而後未嘗興大衆也其賦於諸侯
亦寡矣終管仲之身息養天下厚矣至於秦晉使之
不競而已不強致也是以功卑而易成邦衡胡氏曰
齊桓非天王命而專伐亦春秋之所惡也孟子曰天
子討而不伐五伯摟諸侯以伐諸侯三王之辠人也
義又見隱元年鄭伐衞○康侯胡氏曰齊蓋以節制
用兵故能南摧強楚西抑秦晉或以為貶齊稱人誤
矣
秋七月荆入蔡
義見莊十年荆敗蔡師○高氏曰十年荆敗蔡師執
其君今又入其國夷狄輕中國如此
冬單伯會齊侯宋公衞侯鄭伯于鄄(音絹一音真)
孫氏曰經以單伯為文者凡盟會公或大夫皆以魯
主其會為文春秋魯史故也存耕趙氏曰齊序宋上
推齊伯也杜氏曰鄄衞地東郡鄄城也張氏曰濮州
鄄城縣左氏曰宋服故也義見隱九年會于防○胡
氏曰夫禮别嫌明微制治于未亂自天子出者也列
國之君自相會聚是禮自諸侯出矣以國君而降班
以會大夫以大夫而出位以伉諸侯是禮自大夫出
矣君若贅旒陪臣執命豈一朝一夕之故哉故易於
坤之初六曰馴致其道至堅冰也易言其理春秋見
諸行事若合符節可謂深切著明矣
十有五年春齊侯宋公陳侯衞侯鄭伯會于鄄
陳入春秋居衞下今先衞者杜氏曰陳侯介於齊楚
之閒為三恪之客齊桓因而進之未詳是否左氏曰
春復會焉齊始伯也義見隱九年會于防○孫氏曰
桓公帥諸侯尊周室其實帥諸侯以尊己假尊王之
名以令諸侯約之以會要之以盟臨之以威制之以
力也莘老孫氏曰齊桓欲成伯業故為鄄之會以帥
諸侯然春秋書之與無事而會盟者等爾蓋春秋之
意以謂齊桓公功則可取而道猶未也春秋王道之
極致故桓文之功其辭無襃
夏夫人姜氏如齊
莘老孫氏曰姜氏但歸寧耳然經書之與齊襄之事
等者蓋婦人以夫家為歸一適其夫則終身不返父
母没雖兄弟不往所以預為之嫌而防逆亂之將萌
也齊柦雖無齊襄之事蓋非禮之跡同也姜氏之惡
不可勝誅矣然為齊桓者不能無辠張氏曰文姜播
惡於齊襄之時桓公欲圖伯業則絶之於齊義也以
欲求魯之故而不監覆車之轍豈非未聞行一不義
雖得天下不為之法乎此孔門所以不道伯者也○
許氏曰鄄之會魯尚未從齊侯以為未能比近無以
示遠務在求好於魯是以於此受文姜而不逆以昭
親親而齊魯之交卒合然禮防一弛則夫人復啓越
境之恣而遂有如莒之事
秋宋人齊人邾人伐郳(五兮切公羊作兒)
范氏曰宋主兵故序齊上也愚謂諸侯親伐則伯主
序宋上今大夫主兵則宋仍序齊上耳左氏曰諸侯
為宋伐郳未詳信否郳見五年義見隱二年鄭伐衞
鄭人侵宋
左氏曰諸侯伐郳鄭人閒之而侵宋張氏曰閒諸侯
伐郳而侵宋不誠於服齊而背二鄄之會鄭之反覆
於齊楚之閒蓋始於此義又見十年公侵宋
冬十月
十有六年春王正月
夏宋人齊人衞人伐鄭
宋序齊上與伐郳同左氏曰諸侯伐鄭宋故也愚謂
鄭有辠矣齊桓此伐有名矣惜乎齊桓非受命之伯
以王道正之猶有辠也所謂彼善於此者皆此類也
義又見隱二年鄭伐衞
秋荆伐鄭
義見十年荆敗蔡師○莘老孫氏曰前年荆嘗入蔡
於是又伐鄭焉所以見荆蠻之強中國之衰也戴氏
曰楚將憑陵中國蔡當其衝首罹其害自鄭從幽之
盟楚不敢窺鄭者十有餘年齊桓之力也
冬十有二月公會齊侯宋公陳侯衞侯鄭伯許男曹伯
滑伯滕子同盟于幽(左氏榖梁無公字陳岳氏曰闕文也左氏無曹伯二字)
杜氏曰滑國都費河南緱氏縣或曰今滑州也幽宋
地高氏曰許男先於滑伯滕子者是時伯主以意升
降或諸國自以強弱相上下聖人因書之以見先王
之制不復列於當時也劉氏曰同盟者殷同之盟也
古者諸侯之於天子春見曰朝夏見曰宗秋見曰覲
冬見曰遇時見曰會殷見曰同同盟之禮見於覲禮
為壇祀方明方伯臨之古者六歲而會十二歲而盟
桓非受命之伯假同盟之禮率諸侯以尊天子蓋自
是始伯也張氏曰古者方嶽有同盟以示其考禮修
德以尊天子之意桓公至此以諸侯既授以事而伯
業定因舉是禮約束諸侯尊周以掩其無王命之事
與伐楚而舉召康公之命相似自此欲制諸侯而脅
從之者皆稱同盟其無王命假古誼以制與國一也
而善惡則各繫於其事焉榖梁稱桓公未嘗有歃血
之盟而孟子於葵丘之會亦曰諸侯束牲載書而不
歃血夫子所謂桓公九合諸侯不以兵車此蓋其衣
裳大會之始也揚雄以習亂為春秋不得已而與齊
晉蓋得春秋之旨矣君舉陳氏曰王者不作舉天下
而聽命於一邦古未之有也存耕趙氏曰桓公無王
命而稱伯儼然於列國之上諸侯不知有王也後倣
此義又見隱元年盟于蔑○葉氏曰有盟有同盟者
周官曰時見曰會殷見曰同又曰時會以發四方之
禁殷同以施天下之政二者非諸侯見王之節王合
諸侯而見之者也朝覲宗遇以禮見王而已若有征
伐以討不庭則命方伯連帥而諸侯從焉此之謂時
會故曰發四方之禁王十二歲一廵狩諸侯會於方
嶽之下而受命王不廵狩則合諸侯受命於王國此
之謂殷同故曰施天下之政小白圖伯諸侯之從者
日衆故假殷同之禮而行焉故此年同盟于幽至二
十七年而再同盟歴十有二年用天子殷見之禮也
邾子克卒
莘老孫氏曰克者儀父之嗣君至是始稱子者嘗從
齊桓會盟侵伐故進之為子也陸氏曰克儀父名齊
桓請王命以為諸侯故曰子皆無所考竊謂邾本子
爵隱元年稱邾儀父者大夫也大意見隱七年滕侯
卒
十有七年春齊人執鄭詹(公羊作瞻)
不言何辠執之者義不在辜而在於執也後倣此胡
氏曰前年同盟于幽今春執之安用盟邦衡胡氏曰
況無王命而專執乎愚謂又為鄭詹逃來起文也○
康侯胡氏曰惡齊之辭也以責人之心責己則盡道
以愛已之心愛人則盡仁張氏曰諸侯不服則修德
以來之而執其大夫則小國之從齊者皆出於力不
贍而非有心悦誠服之意可見矣
夏齊人殱于遂(殱子廉切公羊作瀐)
殱者滅之盡也左氏曰齊人滅遂而戍之夏遂因氏
頜氏工婁氏須遂氏饗齊戍醉而殺之齊人殱焉啖
氏曰不言遂人殱之言齊人自取其滅也○張氏曰
案十三年滅遂置戍今乃見殱於亡國之遺民蓋絶
滅社稷以及其君慮其民之思舊主而以兵力強制
之不知彼心不服吾力稍怠必有出於意料之外者
蓋王者之道貴於興滅繼絶而齊人滅遂不止於殺
一不辜而已以至於自殱其衆也康侯胡氏曰春秋
書此見齊人滅遂恃強陵弱非伐辠弔民之師夫以
亡國餘民能殱強齊之戍則申胥一身可以存楚楚
雖三戸可以亡秦固有是理足為強而不義之戒而
弱者亦可以省身而自立矣莘老孫氏曰春秋之義
凡自取之者以自取為義齊人為遂所殺非遂人之
辠齊自取之爾梁亡非人亡之梁自亡爾鄭棄其師
非他國敗之鄭自棄爾殱于遂辠齊之深而憫遂之
滅也
秋鄭詹自齊逃來
陸氏曰凡言逃者皆謂義當留而竊去者也康侯胡
氏曰逃匹夫之事也詹效匹夫之行遁逃苟免不知
命也同盟于幽而魯首叛盟受其逋逃虧信義矣○
邦衡胡氏曰齊桓無王而專執雖曰非義詹為大臣
不能守死以紓國患而遁逃苟免非惟身之羞國之
羞也劉氏曰譏逃也以為義死制云乎以為不義死
道云乎君子不曰幸而免詹自以為有辠邪雖死之
可矣自以為無辠邪尚何逃之有詹恐其無辠見殺
因逃而苟免不足為大夫
冬多麇
張氏曰麋鹿之大者魯所常有多則為異山隂陸氏
曰隂盛所感惡氣之應也公羊曰記異也○莘老孫
氏曰春秋以有為災則書有有&KR0558;是也以無為異則
書無無冰是也至於麋者常有之物不可為異惟其
多則書之康侯胡氏曰書此亦禹放龍蛇周公遠犀
象之意也
十有八年春王三月日有食之
存耕趙氏曰不書日與朔舊史失之也義見隱三年
○莘老孫氏曰春秋日食有書日書朔者有書日而
不書朔者有日與朔皆不書者書日書朔日食正朔
舊史之詳備孔子因之以傳信也日而不朔者食不
在朔或在晦或在二日也日朔皆不書者舊史所無
孔子闕之以傳疑也春秋之閒日食不書朔與日者
惟二而已亦足以知舊史所闕者少也愚謂或經成
而後闕之亦不可知也
夏公追戎于濟西
杜氏曰戎來侵魯公逐之於濟水之西莘老孫氏曰
禦戎之道來則拒之去則勿追啖氏曰去社稷遠追
戎也
秋有&KR0558;(影逼切或作蜮)
康侯胡氏曰&KR0558;魯所無也故以有書陸璣曰&KR0558;短狐
也一名射影如鼈三足在江淮水中人在岸上影見
水中投人影則射故曰射影或謂含沙射人皮肌其
瘡如疥公羊曰記異也左氏曰為災也山隂陸氏曰
&KR0558;隂物也麋亦隂物也陽淑消而隂慝長此惡氣之
應○張氏曰是時文姜為亂其遺毒餘患至於哀姜
卒成篡弑之禍物類之感天之示人顯矣
冬十月
十有九年春王正月
夏四月
秋公子結媵陳人之婦于鄄遂及齊侯宋公盟
杜氏曰公子結魯大夫劉氏曰媵者送女也陳人者
陳大夫公羊曰大夫無遂事莘老孫氏曰陳人娶姬
姓之女魯使其臣公子結媵之結行至鄄遂盟齊侯
宋公是時齊桓方伯而宋又強國公子結不終媵事
而欲交歡伯主終之齊宋皆怒陳亦棄好是年之冬
三國皆來伐我西鄙由公子結之遂事召之義又見
隱元年盟于蔑○啖氏曰凡媵常事不書為公子結
遂事起本也東萊吕氏曰凡書大夫遂者四公子遂
如京師遂如晉仲孫蔑會晉荀罃遂城虎牢季孫宿
救台遂入鄆與此公子結媵婦遂及齊宋盟也
夫人姜氏如莒
杜氏曰非父母之國而往書姦莘老孫氏曰婦人無
專行之禮故雖父母之國惟父母在得歸寧父母没
雖兄弟不往況他國乎惡自見矣○張氏曰文姜比
年如莒春秋詳書蓋與詩之變風相應當時一反關
睢麟趾之化而中國之俗於是大亂
冬齊人宋人陳人伐我西鄙
杜氏曰鄙邊邑常山劉氏曰諸侯來侵伐不至國都
皆書某鄙高氏曰公之事齊後於諸侯又受鄭詹而
公子結又以私事取怒焉故齊連陳宋來討之愚謂
齊人摟諸侯以伐諸侯固有辠也然魯之君臣亦有
以召之義又見隱二年鄭伐衞○存耕趙氏曰春秋
書魯之被兵遠不及國則言鄙此類是也近國則書
其地郎乘丘是也至言伐我則寇深矣
二十年春王二月夫人姜氏如莒
義見十九年○康侯胡氏曰十五年姜氏如齊至是
再如莒而春秋書者禮義天下之防也其禁亂之所
由生猶防止水之所自來也衞女嫁於諸侯父母終
思歸寧而不得故泉水賦許穆公夫人閔衞之亡思
歸唁其兄而阻於義故載馳作聖人錄於國風以訓
後世使知男女之别自遠於禽獸也今夫人如齊以
寧其父母而父母已終以寧其兄弟又義不得宗國
猶爾而況如莒乎婦人從人者也夫死從子而莊公
失子之道不能防閑其母禁亂之所由生故初會于
禚次享于祝丘又次如齊師又次會于防于榖又次
如齊如莒又再如莒此以舊防為無所用而廢之者
也是以至此極觀春秋所書之法則知防閑之道也
夏齊大災
災見桓十四年此書大則災之甚也人事不理則責
見於天春秋書之使後世懼天威也懼天威則謹人
事矣惡可曰適然而已乎○莘老孫氏曰春秋之時
皇極之道汨没不敘而天下災異不可勝紀故春秋
但取其著者書之惟宋齊陳鄭三數大國而已蓋舉
近可以明遠記大可以知小也
秋七月
冬齊人伐戎(榖梁作我)
張氏曰戎在徐州之域最近齊魯故先治之許氏曰
戎自春秋之初即見荆乃後起故攘中國之患宜莫
先戎真氏曰案大災之餘不知恐懼修省而遽勤兵
以伐戎愚謂戎為中國患天子方伯不能治而齊桓
伐之中國以寧此其功也然桓非受命之伯不告於
王而專伐之此其辠也
二十有一年春王正月
夏五月辛酉鄭伯突卒
夾漈鄭氏曰厲公也立四年奔而昭公忽入立立二
年遇弑而子亹立立一年齊人殺之而子儀立立十
四年傅瑕殺之而納厲公厲公復入七年卒而文公
捷立未詳信否張氏曰突鄭莊公之孽子莊公既卒
即奪忽之位而篡之中閒雖為祭仲所逐旋入于櫟
卒取鄭國故論者以為始終能君夫篡弑竊國之人
而春秋終始君之且復記其卒於位豈真與之哉所
以著小人肆志亂臣賊子得以終於其位王法不行
而世之所由亂也義又見隱三年宋公卒
秋七月戊戌夫人姜氏薨
張氏曰文姜之行惡矣而卒以國君之母寵榮終身
一用小君之禮此魯之禍所以未艾必至於莊公之
終兩君弑哀姜慶父誅而後魯亂始息也○黃氏曰
文姜之惡極矣春秋終始以夫人之禮書之然則孰
謂春秋奪人之爵或至貶及天王哉亦實書其事而
善惡自見耳
冬十有二月葬鄭厲公
杜氏曰八月而葬緩慢也義見隱三年葬宋穆公
春秋本義卷七
