春秋本義卷二十二元程端學撰
襄公
十有七年春王二月庚午邾子牼卒(牼苦耕切公羊榖梁作瞷)
邾子宣公也大意見隱七年滕侯卒此又爲其冬邾
人伐我南鄙起文也○孫氏曰前年晉人執邾子以
歸此書邾子卒者晉人尋赦之也
宋人伐陳
義見隱二年鄭伐衞
夏衞石買帥師伐曹
左氏曰衞孫蒯田于曹隧飲馬於重丘毁其缾重丘
人閉門而訽之曰親逐而君爾父爲厲是之不憂而
何以田爲夏衞石買孫蒯伐曹曹人愬於晉未詳信
否義見隱二年鄭伐衞又爲十八年晉執石買起文
也
秋齊侯伐我北鄙圍桃齊高厚帥師伐我北鄙圍防(桃公羊作)
(洮左氏無齊字)
杜氏曰桃弁縣東南有桃墟左氏曰齊人以其未得
志於我故秋齊侯伐我北鄙圍桃高厚圍臧紇于防
師自陽關逆臧孫至於旅松聊叔紇臧疇臧賈帥甲
三百宵犯齊師送之而復齊師去之高氏曰齊爲二
師以交攻魯其恃衆暴寡如此況齊魯仍世昏姻之
國也數年之閒見伐不已見魯政之衰矣義又見隱
二年鄭伐衞亦爲諸侯同圍齊起文也
九月大雩
義見桓五年
宋華臣出奔陳
義見僖二十八年元咺奔晉
冬邾人伐我南鄙
左氏曰爲齊故也愚謂邾宣公卒未踰年悼公居喪
興兵以伐魯其辠著矣義又見隱二年鄭伐衞○高
氏曰邾之先君以伐魯而爲晉所執旣歸而卒嗣子
在喪而復興兵伐我者叛晉與齊也齊人使之修先
君之怨此祝柯之會所以復見執也
十有八年春白狄來
義見僖二十九年介葛盧來○高氏曰辠中國不當
與之交接也且宣八年晉師白狄伐秦是晉強而附
晉伐秦也成九年秦人白狄伐晉是秦強而附秦伐
晉也劉氏曰蕃服於中國無事焉其於天子世一見
則諸侯雖善其交際不得而通也是以春秋不與者
所以懲淫慝一内外也周公致太平越裳氏九譯而
獻白雉公曰君子德不及焉不享其贄此乃天子而
讓也況列國之君守藩之臣乎
夏晉人執衞行人石買
左氏曰晉人執衞行人石買於長子爲曹故也黃氏
曰爲石買無故伐曹而執之也然不當因其爲行人
而執之張氏曰案石買之執有三失焉舍大而治小
一也行人非所執二也不歸於京師三也義又見莊
二十七年齊執鄭詹○劉氏曰假晉欲明天子之禁
修方伯之義黜叛夫而誅亂臣者則莫如正孫蒯之
惡而諸侯服矣今置所先而收所後急所輕而緩所
重伯者之討固有若是乎夫賞不當其功罰不當其
辠不祥莫大焉大惡不舉小過必察猶不當其辠也
秋齊侯伐我北鄙(侯公羊作師左氏或作師)
許氏曰齊人四年之閒六伐我鄙而四圍邑又從邾
莒以助其虐雖魯有以取之然諸侯相陵未有若是
者也是以動天下之兵幾亡其國義又見隱二年鄭
伐衞亦爲諸侯同圍齊起文也
冬十月公會晉侯宋公衞侯鄭伯曹伯莒子邾子滕子
薛伯把伯小邾子同圍齊
同圍者共圍也諸不言同而此言同者因舊史之文
而不革也劉氏曰同圍之者猶曰環之也左氏曰齊
侯伐我北鄙晉侯伐齊將濟河獻子以朱絲係玉二
瑴而禱曰齊環怙恃其險負其衆庶棄好背盟陵虐
神主曾臣彪將率諸侯以討焉其官臣偃實先後之
苟捷有功無作神羞官臣偃無敢復濟惟爾有神裁
之沈玉而齊冬十月會於魯濟尋湨梁之言同伐齊
齊侯禦諸平隂塹防門而守之廣里夙沙衞曰不能
戰莫如守險弗聽諸侯之士門焉齊人多死范宣子
告析文子曰吾知子敢匿情乎魯人莒人皆請以車
千乘自其鄉入旣許之矣若入君必失國子盍圖之
子家以告公公恐晏嬰聞之曰君固無勇而又聞是
弗能久矣齊侯登巫山以望晉師晉人使司馬斥山
澤之險雖所不至必旆而䟽陳之使乘車者左實右
僞以旆先與曳柴而從之齊侯見之畏其衆也乃脫
歸丙寅晦齊師夜遁十一月丁夘朔入平隂遂從齊
師夙沙衞連大車以塞隧而殿殖綽郭最曰子殿國
師齊之辱也子姑先乎乃代之殿衞殺馬於隘以塞
道晉州綽及之射殖綽中肩兩矢夾脰曰止將爲三
軍獲不止將取其衷顧曰爲私誓州綽曰有如日乃
弛弓而自後縛之其右具丙亦舍兵而縛郭最皆衿
甲面縛坐於中軍之鼓下晉人欲逐歸者魯衞請攻
險己夘荀偃士匄以中軍克京兹乙酉魏絳欒盈以
下軍克邿趙武韓起以上軍圍盧弗克十二月戊戌
及秦周伐雍門之萩范鞅門於雍門其御追喜以戈
殺犬於門中孟莊子斬其槆以爲公琴己亥焚雍門
及西郭南郭劉難士弱率諸侯之師焚申池之竹木
壬寅焚東郭北郭范鞅門於揚門州綽門於東閭左
驂迫還於東門中以枚數闔齊侯駕將走郵棠大子
與郭榮扣馬曰師速而疾略也將退矣君何懼焉且
社稷之主不可以輕輕則失衆君必待之將犯之大
子抽劒斷鞅乃止甲辰東侵及濰南及沂葉氏曰靈
公以十五年伐我北鄙至是連伐我者五歲再圍成
又圍桃圍防我之虐於諸侯未有甚於齊也故嘗以
叔孫豹請於晉於是荀偃從之而諸侯之師無不盡其
力則是雖以魯出而所以圍齊不以魯也故圍齊之城
周其四門非共惡之能若是乎周公封蔡曰睦乃四
隣夫不能睦其鄰亦不能睦其國也國何以守義又
見僖十九年宋圍曹
曹伯負芻卒于師
此亦紀實事以起葬曹成公之文耳義見隱三年宋
公卒
楚公子午帥師伐鄭
左氏曰鄭子孔欲去諸大夫將叛晉而起楚師以去
之使告子庚子庚弗許楚子聞之使楊豚尹宜告子
庚曰國人謂不榖主社稷而不出師死不從禮不榖
即位於今五年師徒不出人其以不榖爲自逸而忘
先君之業矣大夫圖之其若之何子庚歎曰君王其
謂午懷安乎吾以利社稷也見使者稽首而對曰諸
侯方睦於晉臣請嘗之若可君而繼之不可收師而
退可以無害君亦無辱子庚帥師治兵於汾於是子
蟜伯有子張從鄭伯伐齊子孔子展子西守二子知
子孔之謀完守入保子孔不敢會楚師楚師伐鄭次
於魚陵右師城上棘遂涉潁次於旃然蔿子馮公子
格率銳師侵費滑胥靡獻於雍梁右回梅山侵鄭東
北至於蟲牢而反子庚門於純門信於城下而還涉
於魚齒之下甚雨及之楚師多凍役徒幾盡晉人聞
有楚師師曠曰不害吾驟歌北風又歌南風南風不
競多死聲楚必無功董叔曰天道多在西北南師不
時必無功叔向曰在其君之德也義見莊十年荆敗
蔡師○高氏曰楚於是復爭鄭
十有九年春王正月諸侯盟于祝柯(公羊作阿)
杜氏曰前年圍齊之諸侯也祝柯縣屬濟南郡即督
揚張氏曰後漢志平原郡祝柯地譜齊州禹城縣齊
邑左氏曰諸侯還自沂上盟于督揚曰大毋侵小高
氏曰盟者何平公修伯也雖盟焉楚闚於南齊易於
後吳人且張一邾之微面從而背睽之盟奚益哉義
又見隱元年盟于蔑
晉人執邾子
左氏曰執邾悼公以其伐我故張氏曰前年執邾子
以其伐魯故也邾人宜有所懲戒而伐魯無忌劉氏
曰邾人伐魯晉人疾之執其君以劫其地不言以歸
釋之也未得其地故劫之已得其地故釋之執君取
地不以王命何以服人心而正其辠乎高氏曰旣來
同會又與同盟而乃執之非伯討也下書取邾田自
漷水則知脅人之君而奪其地此平公之伯政也
公至自伐齊
貫道王氏曰此圍齊也何以致伐蓋以伐齊出而終
之以圍也劉氏曰圍而以伐致者以伐告也義見桓
二年公至自唐○案此與僖二十九年圍許致圍不
同者蓋彼以會出而遂圍許故以圍許告此以伐齊
出而歸以伐齊告圍乃伐之一事耳皆魯史之舊無
他義也
取邾田自漷水(漷好虢切)
杜氏曰取邾田以漷水爲界也漷水出東北合鄉縣
西南經魯國至高平湖陸縣入泗左氏曰遂次於泗
上疆我田取邾田自漷水歸之於我張氏曰言取邾
田則非魯之舊可知異於濟西汶陽之取而恃伯威
以強取明矣高氏曰邾之病魯信有辠矣魯以諸侯
之力旣執其先君又執其嗣君亦可已矣又取其田
蓋已甚矣晉劫邾使與魯豈伯者之舉哉但書取邾
田足矣又云自漷水者隨漷水以爲界言其取之多
也又辠其亂先王之疆理也○愚案邾屢伐魯信不
道矣爲魯者上告天王下告方伯正名其辠以伐之
可也因伐齊之舉倚晉以執其君取其田則是挾詐
以爲利也何以服人心哉春秋先書邾魯之盟繼之
以執邾子又終之以取邾田則晉魯過惡著矣後世
鑒戒昭矣
季孫宿如晉
左氏曰季武子如晉拜師黃氏曰拜其爲魯伐齊且
取邾田以與魯也義見僖七年齊來聘
葬曹成公
義見隱三年葬宋穆公
夏衛孫林父帥師伐齊
義見隱二年鄭伐衞○案伐齊左氏以爲晉命也張
氏曰討強暴之辠而使逐君之大夫尸其事則晉何
以服齊皆未詳信否
秋七月辛夘齊侯環卒(環公羊作瑗)
義見隱三年宋公卒此又爲齊殺高厚及二十年齊
侯澶淵之盟起文也
晉士匄帥師侵齊至榖聞齊侯卒乃還
邦衡胡氏曰襄昭之際大夫專權凡帥師而專伐者
多非君命春秋無義戰彼善於此則有之士匄引師
而還亦庶乎彼善於此之義矣愚謂諸侯非王命而
侵伐人之國皆惡也況大夫帥師哉士匄聞齊侯卒
而還其惡大其善小春秋紀其實以戒後世非獨善
之而已
八月丙辰仲孫蔑卒
譏世卿也蓋慶父爲三桓之始以奔莒不書卒其子
公孫敖亦奔莒至蔑而始書卒蔑之後仲孫速仲孫
羯仲孫貜仲孫何忌皆執魯政是以謹志其卒以見
父卒而子繼也大意又見隱元年益師卒又爲二十
年仲孫速居喪盟莒伐邾起文也
齊殺其大夫高厚
左氏曰齊侯娶於魯曰顔懿姬無子其姪鬷聲姬生
光以爲大子諸子仲子戎子戎子嬖仲子生牙屬諸
戎子戎子請以爲大子許之仲子曰不可廢常不祥
閒諸侯難光之立也列於諸侯矣今無故而廢之是
專黜諸侯而以難犯不祥也君必悔之公曰在我而
已遂東大子光使高厚傅牙以爲大子夙沙衞爲少
傅齊侯疾崔杼微逆光疾病而立之齊靈公卒莊公
即位執公子牙於句瀆之丘以夙沙衞易已衞奔高
唐以叛齊崔杼殺高厚於灑藍而兼其室愚案此必
齊光旣立之後崔杼與光共殺之故以國殺而又曰
殺其大夫也義見莊二十六年曹殺大夫○木訥趙
氏曰齊之權臣崔與高也高旣誅齊之權在崔而已
故不旋踵而有崔杼之逆高之殺崔之幸齊之不幸
也
鄭殺其大夫公子嘉(公羊作喜)
左氏曰鄭子孔之爲政也專國人患之乃討西宫之
難與純門之師子孔當辠以其甲及子革子良氏之
甲守甲辰子展子西率國人伐之殺子孔而分其室
未詳信否義見莊二十六年曹殺大夫
冬葬齊靈公
義見隱三年葬宋穆公
城西郛
左氏曰懼齊也義見隱七年城中丘○邦衡胡氏曰
西郛國之内城夫懼齊而城其内城則魯之弱滋甚
矣書此以戒爲國家者修其政刑雖大國必畏之何
區區勞民而城哉
叔孫豹會晉士匄于柯
杜氏曰魏郡内黃縣東北有柯城愚案此柯非莊十
三年之柯義見文十一年會于承筐○許氏曰宣十
五年書仲孫蔑會齊高固于無婁成五年書叔孫僑
如會晉荀首于榖此書叔孫豹會晉士匄于柯以見
政在大夫列國之事如此故屢書之
城武城
杜氏曰泰山南武城縣左氏曰穆叔歸曰齊猶未也
不可以不懼乃城武城義見隱七年城中丘○高氏
曰襄公四書城邑非本務也使民饑而散雖城之孰
與守之
二十年春王正月辛亥仲孫速會莒人盟于向(速公羊作遫)
速仲孫蔑之子莊子也杜氏曰向莒邑左氏曰春及
莒平孟莊子會莒人盟于向督揚之盟故也高氏曰
向本屬莒宣四年取之莒是以數伐魯前年諸侯盟
于祝柯故二國復自盟以結好自是二十年莒魯不
交兵速代父爲卿未練而從政無復三年之喪此辠
惡可見者也義又見隱元年盟于蔑
夏六月庚申公會晉侯齊侯宋公衞侯鄭伯曹伯莒子
邾子滕子薛伯把伯小邾子盟于澶淵(澶市然切)
杜氏曰澶淵在頓丘縣南今名繁汚衞地張氏曰唐
置澶州後屬開德府臨河縣左氏曰盟于澶淵齊成
故也高氏曰齊以晉不伐喪而感服居喪而出盟蓋
亦越禮畔道矣義又見隱元年盟于蔑
秋公至自會
高氏曰踰時而返義又見桓二年公至自唐
仲孫速帥師伐邾(速公羊作遫)
許氏曰祝柯之會執邾子又取其田報亦足矣而復
伐之譏已甚也且澶淵在彼何以盟爲義又見隱二
年鄭伐衞
蔡殺其大夫公子變蔡公子履出奔楚(夑榖梁作濕)
左氏曰蔡公子燮欲以蔡之晉蔡人殺之公子履其
母弟也故出奔楚初蔡文侯欲事晉曰先君與於踐
土之盟晉不可棄且兄弟也畏楚不能行而卒楚人
使蔡無常公子燮求從先君以利蔡不能而死未詳
信否義見莊二十六年曹殺大夫僖二十八年元咺
奔晉此出奔楚尤辱爾
陳侯之弟黃出奔楚(黃公羊榖梁作光後同)
邦衡胡氏曰陳侯之弟而出奔甚其叛兄而失守也
楚南蠻而即之惡又甚矣夫兄兄弟弟而家道正弟
而出奔固可辠矣兄亦未爲得也譏千乘之國不能
容其親也○愚案異姓大夫不得於君有可去之義
同姓無可去之道況兄弟乎爲人弟而出奔天倫絶
矣
叔老如齊
齊與魯平於是通聘義見隱七年齊來聘
冬十月丙辰朔日有食之
義見隱三年
季孫宿如宋
義見隱七年齊來聘
二十有一年春王正月公如晉
義見僖十年公如齊
邾庶其以漆閭丘來奔
葉氏曰以漆閭來奔者據其邑叛而歸我也杜氏曰
二邑在高平南平陽縣東北有漆鄉西北有顯閭亭
任氏曰兖州鄒縣即南平陽也後漢山陽南平鄉有
漆亭山陽南平陽有閭丘亭左氏曰邾庶其以漆閭
丘來奔季武子以公姑姊妻之皆有賜於其從者於
是魯多盜季孫謂臧武仲曰子盍詰盜武仲曰不可
詰也紇又不能季孫曰我有四封而詰其盜何故不
可子爲司寇將盜是務去若之何不能武仲曰子召
外盜而大禮焉何以止吾盜子爲正卿而來外盜使
紇去之將何以能庶其竊邑於邾以來子以姬氏妻
之而與之邑其從者皆有賜焉若大盜禮焉以君之
姑姊與其大邑其次皂牧輿馬其小者衣裳劔帶是
賞盜也賞而去之其或難焉紇也聞之在上位者洒
濯其心壹以待人軌度其信可明徵也而後可以治
人夫上之所爲民之歸也上所不爲而民或爲之是
以加刑罰焉而莫敢不懲若上之所爲而民亦爲之
乃其所也又何禁乎高氏曰庶其叛其君又盜其土
地來奔於魯其辠大矣時公在晉而季氏遂納其邑
受其叛臣是之謂以利主逋逃惡自見也○木訥趙
氏曰今一受庶其之叛其後莒牟夷邾黑肱接踵而
至曲阜之地匯爲賊淵黃氏曰此所謂春秋三叛臣
者也然魯受之皆非君命襄公如晉而庶其以漆閭
丘來昭公如晉而牟夷以牟婁防兹來昭公在乾侯
而黑肱以濫來然則實爲賊淵者惟季氏與
夏公至自晉
義見桓二年公至自唐
秋晉欒盈出奔楚
欒盈晉大夫懷子也左氏曰欒桓子娶於范宣子生
懷子范鞅以其亡也怨欒氏故與變盈爲公族大夫
而不相能桓子卒欒祈與老州賓通幾亡室矣懷子
患之祈懼其討也愬諸宣子曰盈將爲亂以范氏爲
死桓主而專政矣曰吾父逐鞅也不怒而以寵報之
又與吾同官而專之吾父死而益富死吾父而專於
國有死而已吾蔑從之矣其謀如是懼害吾主吾不
敢不言范鞅爲之徵懷子好施士多歸之宣子畏其
多士也信之懷子爲下卿宣子使城著而遂逐之欒
盈出奔楚高氏曰盈旣取奔亡復有作亂之志故特
奔於楚焉以楚強大今日可恃以逃難他日可挾以
復歸也義見僖二十八年元咺奔晉又爲二十三年
欒盈入於晉起文也○邦衡胡氏曰凡書出奔楚者
惡其失守出奔而又即安於蠻荆也當是時衞侯鄭
蔡公子履陳侯之弟黃陳鍼宜咎蔡侯朱宋華亥向
寧華定王子朝徐子章羽皆奔楚者也此非特傷中
國之衰日入於強楚蓋深戒後世有國家者不可即
安以貽悔也
九月庚戌朔日有食之冬十月庚辰朔日有食之
許氏曰比年食今又比月食蓋此八年之閒而日七
食禍變重矣郭綱曰此不入食限而食焉政教之失
然也義又見隱三年○高氏曰連食兩月變之大者
歷家推步之術皆一百七十三日始一交會去度遠
則日食漸少無頻食之理而此年九月十月二十四
年七月八月頻食下至漢晉以來亦或有之不可委
之天數之常故聖人必以爲譴異而書之以警人君
之或怠後世任數而不修德德不修而禍未至益以
爲天無心而數有定也惟天之仁又出災異以申勸
之且曰前旣無騐此奚爲哉亦數而已矣目習於見
耳習於聞而不復思上帝之怒不足獨當而下延禍
於衆庶於是斯民皆怨其上而民心離矣孟子曰王
無辠歲斯天下之民至焉爲人君者可不戒哉
曹伯來朝
曹伯負芻之子左氏曰曹武公來朝始見也義見隱
十一年滕薛來朝
公會晉侯齊侯宋公衞侯鄭伯曹伯莒子邾子于商任(音壬)
杜氏曰商任地闕邦衡胡氏曰會于商任沙隨齊平
故也自諸侯圍齊至澶淵之會而齊始平故商任
沙隨齊侯與焉義見隱九年會于防
二十有二年春王正月公至自會
高氏曰著不朝正於廟義又見桓二年公至自唐
夏四月
秋七月辛酉叔老卒
譏世卿也大意又見隱元年益師卒
冬公會晉侯齊侯宋公衞侯鄭伯曹伯莒子邾子薛伯
把伯小邾子於沙隨(公羊穀梁薛伯上有滕子二字)
沙隨見成十六年義見隱九年會于防
公至自會
義見桓二年公至自唐
楚殺其大夫公子追舒
追舒令尹子南也義見莊二十六年曹殺大夫
二十有三年春王二月癸酉朔日有食之
義見隱三年
三月己巳把伯匄卒(匄古害切)
義見隱三年宋公卒
夏邾畀我來奔(畀必利切公羊作鼻)
孫氏曰此言邾畀我來奔者惡内也惡卿受邾叛人
邑今又納叛人也義又見僖二十八年元咺奔晉
葬把孝公
把伯三月卒而葬於夏非二月而葬則三月四月耳
可以見其速矣義又見隱三年葬宋穆公
陳殺其大夫慶虎及慶寅
義見莊二十六年曹殺大夫○案晉殺趙同趙括蔡
殺公孫姓公孫霍皆不言及而此言及吕氏以爲慶
虎慶寅之辠不等故言及愚謂此亦舊史之文耳不
必執彼以例此也
陳侯之弟黃自楚歸于陳
言自楚有奉也夫爲人弟而奔異國又倚異國而歸
陳其辠著矣
晉欒盈復入于晉入于曲沃
康侯胡氏曰曲沃者欒盈所食之地張氏曰在河東
聞喜縣左氏曰晉將嫁女於吳齊侯使析歸父媵之
以藩載欒盈及其士納諸曲沃欒盈夜見胥午而告
之對曰不可天之所廢誰能興之子必不免吾非愛
死也知不集也盈曰雖然因子而死吾無悔矣我實
不天子無咎焉許諾伏之而觴曲沃人樂作午言曰
今也得欒孺子何如對曰得主而爲之死猶不死也
皆歎有泣者爵行又言皆曰得主何貳之有盈出徧
拜之四月欒盈帥曲沃之甲因魏獻子以晝入絳初
欒盈佐魏莊子於下軍獻子私焉故因之趙氏以原
屏之難怨欒氏韓趙方睦中行氏以伐秦之役怨欒
氏而固與范氏和親知悼子少而聽於中行氏程鄭
嬖於公唯魏氏及七輿大夫與之樂王鲋侍坐於范
宣子或告曰欒氏至矣宣子懼桓子曰奉君以走固
宫必無害也且欒氏多怨子爲政欒氏自外子在位
其利多矣旣有利權又執民柄將何懼焉欒氏所得
其惟魏氏乎而可強取也夫克亂在權子無懈矣公
有姻喪王鲋使宣子墨衰冒絰二婦人輦以如公奉
公以如固宫范鞅逆魏舒則成列旣乘將逆欒氏矣
趨進曰欒氏帥賊以入鞅之父與二三子在君所矣
使鞅逆吾子鞅請驂乘持帶遂超乘右撫劒左援帶
命驅之出僕請鞅曰之公宣子逆諸階執其手賂之
以曲沃初斐豹隷也著於丹書欒氏之力臣曰督戎
國人懼之斐豹謂宣子曰苟焚丹書我殺督戎宣子
喜曰而殺之所不請於君焚丹書者有如曰乃出豹
而閉之督戎從之踰隱而待之督戎踰入豹自後擊
而殺之范氏之徒在臺後變氏乘公門宣子謂鞅曰
矢及君屋死之鞅用劒以帥卒欒氏退攝車從之遇
欒樂曰樂免之死將訟女於天樂射之不中又注則
乘槐本而覆或以戟鉤之斷肘而死變魴傷欒盈奔
曲沃晉人圍之孫氏曰此欒盈以曲沃之甲入晉敗
而奔曲沃也經言欒盈復入于晉入于曲沃者欒盈
復入于晉犯君當誅曲沃大夫不可納也入于曲沃
明曲沃大夫納之劉氏曰曷爲不言叛非叛者也劫
衆以敵君直亂而已矣○高氏曰昔昭公分國以封
沃沃盛強昭公微弱國將叛而歸沃故詩人作揚之
水椒聊杕杜之詩以見意然則沃者晉之繁衍強盛
必叛之邑也愚案宋魚石入於彭城將引楚作亂也
晉欒盈入于晉自作亂也皆亂賊也春秋書之不特
爲人臣之戒亦所以著君人者不能正身治國防微
杜漸而封邑踰制假臣以權卒之亂國矣
秋齊侯伐衞遂伐晉
左氏曰秋齊侯伐衞自衞將遂伐晉晏平仲曰君恃
勇力以伐盟主若不濟國之福也不德而有功憂必
及君崔杼諫曰不可臣聞之小國閒大國之敗而毁
焉必受其咎君其圖之弗聽陳文子見崔武子曰將
如君何武子曰吾言於君君弗聽也以爲盟主而利
其難羣臣若急君於何有子姑止之文子退告其人
曰崔子將死乎謂君甚而又過之不得其死過君以
義猶自抑也況以惡乎齊侯遂伐晉取朝歌爲二隊
入孟門登大行張武軍於熒庭戍郫邵封少水以報
平隂之役乃還趙勝帥東陽之師以追之獲晏氂高
氏曰齊侯因晉有欒氏之難而助之以報十八年之
役也十八年諸侯同圍齊者魯之故也齊之所以數
伐魯者衞之故也故先伐衞晉不之問於是遂伐晉
晉爲盟主而衞其同盟也旣伐同盟又伐盟主禍亂
成於此矣義又見隱二年鄭伐衞
八月叔孫豹帥師救晉次于雍榆(公羊榖梁作俞)
杜氏曰雍榆晉地汲郡朝歌縣東有雍城莘老孫氏
曰不救則懼晉之討往救則畏齊之強常山劉氏曰
晉有欒盈之難重以齊侯之伐魯命豹救之義也豹
怠棄君命不恤同姓之憂次于雍榆卒不能救豹辠
明矣愚謂亦見三家之專而魯君威命之不行也
己卯仲孫速卒(速公羊榖梁作遫)
此譏世卿與次年叔孫羯侵齊起文也大意又見隱
元年益師卒
冬十月乙亥臧孫紇出奔邾
紇臧孫許之子臧武仲也左氏曰季武子無適子公
彌長而愛悼子欲立之訪於申豐申豐趨退訪於臧
紇臧紇曰飲我酒吾爲子立之季氏飲大夫酒臧紇
爲客旣獻臧孫命北面重席新樽絜之召悼子降逆
之大夫皆起及旅而召公鉏使與之齒季孫失色季
氏以公鉏爲馬正孟孫惡臧孫季孫愛之孟氏之御
騶豐點好羯也曰從余言必爲孟孫孟莊子疾豐點
謂公鉏苟立羯請讎臧氏公鉏謂季孫曰孺子秩固
其所也若羯立則季氏信有力於臧氏矣弗應己卯
孟孫卒公鉏奉羯立於戸側季孫至入哭而出曰秩
焉在公鉏曰羯在此矣季孫曰孺子長公鉏曰何長
之有唯其才也且夫子之命也遂立羯秩奔邾臧孫
入哭甚哀多涕出其御曰孟孫之惡子也而哀如是
季孫若死其若之何臧孫曰季孫之愛我疾疢也孟
孫之惡我藥石也美疢不如惡石夫石猶生我疢之
美其毒滋多孟孫死吾亡無日矣孟氏閉門告於季
孫曰臧氏將爲亂不使我葬季孫不信臧孫聞之戒
冬十月孟氏將辟藉除於臧氏臧孫使正夫助之除
於東門甲從已而視之孟氏又告季孫季孫怒命攻
臧氏乙亥臧紇斬鹿門之關以出奔邾蘧伯玉曰不
以道事其君其出乎義又見僖二十八年元咺奔晉
杜氏曰阿順季孫爲廢長立少以取奔亡
晉人殺欒盈
左氏曰晉人克欒盈于曲沃盡殺變氏之族黨欒魴
出奔宋愚謂凡言殺其大夫者譏其專殺也欒盈作
亂人所當討故以討賊之辭書之與鄭良霄同亦衞
州吁齊無知之類也可爲亂臣之戒矣
齊侯襲莒
輕行掩其不備曰襲左氏曰齊侯還自晉不入遂襲
莒門於且于傷股而退明日將復戰期於壽舒杞殖
華還載甲夜入且于之隊宿於莒郊明日先遇莒子
於蒲侯氏莒子重賂之使無死曰請有盟華周對曰
貪貨棄命亦君所惡也昏而受命日未中而棄之何
以事君莒子親鼓之從而伐之獲把梁莒人行成莘
老孫氏曰莒小國齊諸侯之強而世爲盟主以強攻
弱又掩其不備書曰齊侯襲莒蓋侵伐之中辠之尤
大者也黎氏曰春秋用兵雖多無書襲者此獨曰
襲譏諸侯行盜賊之事臧武仲於其伐晉亦云聞晉
亂而後作抑君似鼠鼠晝伏夜動
二十有四年春叔孫豹如晉
左氏曰穆叔如晉杜氏曰賀克欒氏義見僖七年齊
來聘
仲孫羯帥師侵齊
羯仲孫速之次子孝伯也左氏曰孟孝伯侵齊晉故
也高氏曰齊之伐晉也魯使叔孫豹救之無功故仲孫
羯於是乎侵齊羯代速爲卿未練而從政無復三年
之喪辠自見矣義又見莊十年公侵宋○戴氏曰豹
之如晉賀克欒氏羯之侵齊爲晉復怨夫當事而救
不致力旣事而聘何益於晉當齊伐晉不能擊齊旣
退而侵何損於齊君子是以知其爲文具也
夏楚子伐吳
左氏曰焚子爲舟師以伐吳不爲軍政無功而還義
見僖三年徐取舒○木訥趙氏曰楚怨吳之與晉雖
吳與晉不交者已十年至是凡三伐吳矣高氏曰於
此見楚弱而吳強也自襄公言之十一年失鄭十四
年伐吳自是舍鄭而不取置欒盈而不事又十年而
一再伐吳以是而知楚弱而勢分於吳方急吳而緩
中國也
秋七月甲子朔日有食之旣
義見二十一年及隱三年
齊崔杼帥師伐莒
左氏曰齊侯聞將有晉師使陳無宇從薳啓彊如楚
辭且乞師崔杼帥師送之遂伐莒侵介根未詳信否
木訥趙氏曰齊以盜竊之計襲莒無得故崔杼復伐
莒成君之惡而已得行其姦義見隱二年鄭伐衞
邦衡胡氏曰自古姦臣篡弑之禍未有不本於其君
假之以權之重而任之久也趙盾崔杼在春秋時姦
惡最甚然非一日之積也皆假威弄權盟會侵伐無
所不至其君信之深任之篤一旦變生肘腋而猶弗
悟故聖人詳錄其漸凡一侵一伐必謹而志之以明
兵柄倒持積而爲篡弑之禍故趙盾之將弑則先書
其侵崇侵鄭之漸崔杼之將弑則先書其伐莒伐魯
之漸易曰其所由來者漸矣可不鑒哉
大水
義見桓元年
八月癸巳朔日有食之
兩月連食異之大者也義見二十一年及隱三年
公會晉侯宋公衞侯鄭伯曹伯莒子邾子滕子薛伯把
伯小邾子于夷儀(夷公羊作陳)
夷儀見僖元年杜氏曰夷儀本邢地衞滅邢而爲衞
邑左氏曰會于夷儀將以伐齊水不克葉氏曰晉之
再會皆爲謀衞未詳孰是高氏曰把伯居喪出會覩
文見義義又見隱九年會于防○高氏曰自盟柯陵
之後齊有輕晉之心齊侯環卒而光新立乃受盟於
澶淵及商任沙隨之會晉失其令齊於是不賓明年
乃伐衞遂伐晉又加兵於莒晉侯爲是爲夷儀之會
帥十二國諸侯之師將以討齊然會而不伐是有畏
也國勢不競衆志不一也未詳是否
冬楚子蔡侯陳侯許男伐鄭
三國附楚人以伐中國辠也義又見莊十年荆敗蔡
師
公至自會
義見桓二年公至自唐
陳鍼宜咎出奔楚(鍼其廉切)
義見僖二十八年元咺奔晉
叔孫豹如京師
左氏曰齊人城郟穆叔如周聘且賀城王嘉其有禮
也賜之大路未詳信否愚謂襄公即位未嘗朝京師
而使大夫往聘大不敬也
大饑
榖梁曰五榖不升爲大饑謂之大侵大侵之禮君食
不兼味臺榭不塗弛侯廷道不除百官布而不制鬼
神禱而不祀此大侵之禮也康侯胡氏曰古者救災
之政若國凶荒或發廩以賑之或移粟以通用或徙
民以就食或爲粥溢以救餓莩或興工作以聚失業
之人緩刑舍禁弛力薄征索鬼神除盜賊弛射侯而
不燕置廷道而不修殺禮物而不備雖有旱乾水溢
民無菜色所以備之者如此其至是年秋有隂沴之
災而冬大饑蓋所以賑業之者有不備矣故書之以
爲戒義又見宣十年饑
春秋本義卷二十二
