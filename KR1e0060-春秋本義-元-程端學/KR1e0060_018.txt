春秋本義卷十八元程端學撰
成公(名黑肱宣公子母穆姜)
元年春王正月公即位
義見文公即位
二月辛酉葬我君宣公
義見葬桓公
無冰
義見桓十四年○宋氏曰宣公末年三桓強盛成公
年幼三桓得政故冬暖無冰也昔吳歸晉壽陽已東
常雨已西常暘司馬宣王問摯虞對曰壽陽已東屬
吳吳新破人民悲愁故常雨壽陽已西屬晉晉新得
吳君臣喜樂故常暘春秋志災異際天人非所謂廣
記備言也
三月作丘甲
作者始作也丘甲者每丘出甲士一人甲士者二十
四步卒之長也增甲士則增步卒矣左氏曰為齊難
故作丘甲杜氏曰周禮九夫為井四井為邑四邑為
丘四丘為甸出長轂一乘甲士三人步卒七十二人
康侯胡氏曰此司馬法一乘之賦也唐太宗問李靖
楚廣與周兵制靖曰周制一乘步卒七十二人甲士
三人以二十五人為一甲凡三甲共出七十五人然
則一丘所出十有八人積四丘而具一乘耳今作丘
甲者即丘出一甲是一甸之中共百人為兵矣其數
增三之一益兵備敵重困農民非為國之道貫道王
氏曰變亂王制竭用民力其後鄭有丘賦襄公作三
軍哀公用田賦其來有漸休者少而役者多矣○葉
氏曰先王賦於民有二有國賦有軍賦國賦常賦也
太宰所謂九賦斂財賄者是也軍賦非常賦也有軍
旅之事則征之縣師所謂受法於司馬以作其衆庶
及牛馬車輦使皆備旗鼓兵器而稍人作其同徒輂
輦者是也然其為法不可得而詳矣學者所言自丘
出牛馬至甸為一乘然後甲士步卒具焉者司馬穰
苴之法也然而司馬法甸而後出車一乘甲士三人
而周官或謂甸為乘自天子建國至於大夫皆以乘
為差則甸固乘之所出司馬法蓋本於周特其損益
不可知爾周制有言六畜車輦者則牛馬在焉有言
六畜兵器者則甲士在焉劉氏曰魯不務廣德而務
廣力不務益義而務益兵以王者之制論之則作丘
甲之辠大矣王者之制諸侯不得擅稅賦其民稅為
足食也賦為足兵也足食足兵民信之矣然而不得
擅者先王之稅既足以食矣先王之賦既足以用矣
今不循先王而以意為凖必亂之道也愚謂先王之
制莫重於井田井田所出稅與賦而已宣公初稅畆
而倍稅成公作丘甲而益兵倍稅則民困於財益兵
則民困於力財力並困民乃死亡國以民為本宜魯
之先亡也春秋書此為後世鑒而好事者猶以厚斂
強兵為務悲夫
夏臧孫許及晉侯盟于赤棘
許臧文仲之子宣叔也杜氏曰赤棘晉地左氏曰聞
齊將出楚師盟于赤棘未詳信否義見隱元年盟于
蔑○康侯胡氏曰季孫當國恨齊人之納歸父又懼
晉侯之或見討也故往結此盟成公即位未有施舍
已責逮鰥寡救困乏之事既作丘甲又遠與晉尋盟
豈固本保邦之道乎書及晉侯盟非特備齊懼晉蓋
三桓懷忿懟君父之心將有事於齊辠可見矣邦衡
胡氏曰大夫及諸侯盟見大夫之強也自公子遂及
齊侯盟後益甚故仲孫何忌及邾子又甚非惟惡大
夫之強亦惡諸侯之失其御也
秋王師敗績于茅戎(茅公羊穀梁作貿)
杜氏曰茅戎戎别種也左氏曰晉侯使瑕嘉平戎于
王單襄公如晉拜成劉康公徼戎將遂伐之叔服曰
背盟而欺大國此必敗背盟不祥欺大國不義神人
弗助將何以勝不聽遂伐茅戎敗績程子曰王師於
諸侯不言戰諸侯不敢抗王也此理也其抗王道之
失也聖人於此一編經世變存王道之意無不具常
山劉氏曰王者不能以義征四方廼輕舉以致敗豈
不曰自取之乎聖人立法以垂後世示之以意而已
一書王師敗績于茅戎而尊王之義與王自取敗之
道咸得而見矣○高氏曰此志王室衰弱之甚也王
師敗績于茅戎而諸侯恬然莫之顧皆不臣也
冬十月
二年春齊侯伐我北鄙
左氏曰元年冬臧宣叔令修賦繕完具守備曰齊楚
結好我新與晉盟晉楚爭盟齊師必至雖晉人伐齊
楚必救之是齊楚同我也知難而有備乃可以逞二
年春齊侯伐我北鄙康侯胡氏曰初魯事齊謹甚雖
易世而聘會不絶也及與晉侯盟于斷道而後怨隙
成再盟于赤棘而後伐吾北鄙齊侯之興是役非義
矣魯人為鞌之戰豈義乎同曰憤兵務相報復則辠
自見矣貫道王氏曰春秋紀兵爭之所自成也義又
見隱二年鄭伐衛
夏四月丙戌衞孫良夫帥師及齊師戰于新築衞師敗
績
杜氏曰新築衞地左氏曰衞侯使孫良夫石稷甯相
向禽將侵齊與齊師遇石子欲還孫子曰不可以師
伐人遇其師而還將謂君何若知不能則如無出今
既遇矣不如戰也石城子曰師敗矣子不少須衆懼
盡子喪師徒何以復命皆不對又曰子國卿也隕子
辱矣子以衆退我此乃止且告車來甚衆齊師乃止
次於鞫居新築人仲叔于奚救孫桓子桓子是以免
未詳信否愚謂書孫良夫帥師大夫專兵也書及齊
師戰良夫主此戰也良夫專兵輕進以取敗辱國害
民辠莫大焉衞侯使之戰以致敗亦辠也齊侯侵虐
鄰國雖得勝於一時遂來鞌之敗績亦辠也義又見
隐二年鄭伐衞○康侯胡氏曰齊師侵虐而衞主此
戰何也衞侯初與晉同盟於斷道矣又使世子臧與
晉同伐齊矣又使孫良夫石稷將侵齊矣及與齊師
遇石稷欲還良夫不可遂戰於新築故齊師雖侵虐
而此戰則衞主之也春秋善解紛貴遠怨而惡以兵
刃相接也君舉陳氏曰衞大夫帥師自此始大夫強
也良夫為世卿至林父出其君入于戚以叛
六月癸酉季孫行父臧孫許叔孫僑如公孫嬰齊帥師
會晉郤克衞孫良夫曹公子首及齊侯戰于鞌齊師敗
績(鞌音安首公羊穀梁作手)
僑如得臣之子宣伯也嬰齊叔肸之子子叔聲伯也
杜氏曰鞌齊地穀梁曰鞌去齊五百里孔氏曰鞌與
袁婁不知其處遠近無以驗左氏曰孫桓子還於新
築不入遂如晉乞師臧宣叔亦如晉乞師皆主郤獻
子晉侯許之七百乘郤子曰此城濮之賦也有先君
之明與先大夫之肅故捷克於先大夫無能為役請
八百乘許之郤克將中軍士燮佐上軍欒書將下軍
韓厥為司馬以救魯衞臧宣叔逆晉師且道之季文
子帥師會之師從齊師于莘六月壬申師至於靡笄
之下齊侯使請戰曰子以君師辱於敝邑不腆敝賦
詰朝請見對曰晉與魯衞兄弟也來告曰大國朝夕
釋憾於敝邑之地寡君不忍使羣臣請於大國無令
輿師淹於君地能進不能退君無所辱命齊侯曰大
夫之許寡人之願也若其不許亦將相見也齊高固
入晉師桀石以投人禽之而乘其車擊桑本焉以徇
齊壘曰欲勇者賈余餘勇癸酉師陳于鞌邴夏御齊
侯逢丑父為右晉解張御郤克鄭丘緩為右齊侯曰
余姑翦滅此而朝食不介馬而馳之郤克傷於矢流
血及屨未絶鼓音曰余病矣張侯曰自始合而矢貫
余手及肘余折以御左輪朱殷豈敢言病吾子忍之
緩曰自始合苟有險余必下推車子豈識之然子病
矣張侯曰師之耳目在吾旗鼓進退從之此車一人
殿之可以集事若之何其以病敗君之大事也擐甲
執兵固即死也病未及死吾子勉之左并轡右援枹
而鼓馬逸不能止師從之齊師敗績逐之三周華不
注韓厥夢子餘謂已曰且辟左右故中御而從齊侯
邴夏曰射其御者君子也公曰謂之君子而射之非
禮也射其左越於車下射其右斃於車中綦母張喪
車從韓厥曰請寓乘從左右皆肘之使立於後韓厥
俛定其右逢丑父與公易位將及華泉驂絓於木而
止丑父寢於轏中蛇出於其下以肱擊之傷而匿之
故不能推車而及韓厥執縶馬前再拜稽首奉觴加
璧以進曰寡君使羣臣為魯衛請曰無令輿師陷入
君地下臣不幸屬當戎行無所逃隱且懼奔辟而忝
兩君臣辱戎士敢告不敏攝官承乏丑父使公下如
華泉取飲鄭周父御佐車宛茷為右載齊侯以免韓
厥獻丑父郤獻子將戮之呼曰自今無有代其君任
患者有一於此將為戮乎郤子曰人不難以死免其
君我戮之不祥赦之以勸事君者乃免之齊侯免求
丑父三入三出每出齊師以帥退入於狄卒狄卒皆
抽戈楯冒之以入於衛師衛師免之遂自徐關入齊
侯見保者曰勉之齊師敗矣康侯胡氏曰大國三軍
次國二軍此時魯之舊制猶存尺地一民皆屬公室
成公初立主幼國危為季孫一怒埽境内興師四卿
並出然後政自季氏出矣四卿皆書非詳内也堅冰
之戒亦明矣貫道王氏曰齊伐魯敗衛合其爭也禍
之所自起也其辠大矣然四國大夫逼齊侯以戰而
敗其師大夫強矣魯創增軍制五卿分帥四卿出而
一居守仲孫蔑也於是三家之勢成魯不可救矣四
國敗齊而為盟七卿者卒皆亂國義又見隱二年鄭
伐衞○朴鄉吕氏曰使舉上介也而文公之末年書
公子遂叔孫得臣如齊將稱元帥也而成公之二年
書季孫行父臧孫許叔孫僑如公孫嬰齊帥師會戰
何也曰用以見大夫之爭強也於是衞將書孫良夫
曹書公子首晉於是有六軍韓厥趙括鞏朔韓穿荀
騅趙旃皆為卿征伐皆在大夫矣董子曰齊頃公桓
公之孫浸伯之餘尊故難使會同而易使驕奢即位
九年未嘗一與會同之事有怒魯衞之志而不從諸
侯於清丘斷道春往伐魯顧反伐衞當是時方乘勝
而志廣大國往聘慢而弗敬晉魯俱怒内悉其衆外
黨與好衞曹四國相輔大困之鞌大辱身幾亡國為
天下笑張氏曰案兵法爭恨小故不忍忿怒者謂之
忿兵今晉為盟主興師討齊非有救亂誅暴之名而
起於一怒之憤書晉魯主戰見晉魯曹衞之大夫為
志乎此戰雖得一朝之勝不足道也
秋七月齊侯使國佐如師己酉及國佐盟于袁婁(袁穀梁作)
(爰)
榖梁曰袁婁去齊五十里未詳信否左氏曰晉師從
齊師擊馬陘齊侯使賓媚人賂以紀甗玉磬與地不
可則聽客之所為賓媚人致賂晉人不可曰必以蕭
同叔子為質而使齊之封内盡東其畝對曰蕭同叔
子非他寡君之母也若以匹敵則亦晉君之母也吾
子布大命於諸侯而曰必質其母以為信其若王命
何且是以不孝令也詩曰孝子不匱永錫爾類若以
不孝令於諸侯其無乃非德類也乎先王疆理天下
物土之宜而布其利故詩曰我疆我理南東其畝今
吾子疆理諸侯而曰盡東其畝而已唯吾子戎車是
利無顧土宜其無乃非先王之命也乎反先王則不
義何以為盟主其晉實有闕四王之王也樹德而濟
同欲焉五伯之伯也勤而撫之以役王命今吾子求
合諸侯以逞無疆之欲詩曰布政優優百禄是遒子
實不優而棄百禄諸侯何害焉不然寡君之命使臣
則有辭矣曰子以君師辱於敝邑不腆敝賦以犒從
者畏君之震師徒撓敗吾子惠徼齊國之福不泯其
社禝使繼舊好唯是先君之敝器土地不敢愛子又
不許請收合餘燼背城借一敝邑之幸亦云從也況
其不幸敢不唯命是聽魯衞諫曰齊疾我矣其死亡
者皆親暱也子若不許讎我必甚唯子則又何求子
得國寳我亦得地而紓於難其榮多矣齊晉亦惟天
所授豈必晉晉人許之對曰羣臣率賦輿以為魯衛
請若苟有以藉口而復於寡君君之惠也敢不唯命
是聽禽鄭自師逆公秋七月晉師及齊國佐盟于袁
婁使齊人歸我汶陽之田公會晉師於上鄍賜三帥
先路三命之服司馬司空輿帥候正亞旅皆受一命
之服孫氏曰齊頃數病諸侯以起此戰信不道矣然
魯出四卿會晉衞曹敗齊侯于鞌盟國佐于袁婁此
又甚焉愚謂齊侯使國佐如師賂以求免也齊侯自
恃其強以伐人及其窮蹙則使重臣求免四國大夫
專兵雪忿偶得一勝則逞無窮之欲二者皆足為永
鑒矣○案自宣十七年晉衞曹邾同盟于斷道而四
國之黨成十八年歸父奔齊成元年臧孫許盟晉侯
于赤棘魯復背齊而從晉黨與既衆加以私忿于是
大起甲兵以伐齊蓋王道不明惟黨與力是崇是逞
民不聊生故春秋詳書其始末如此其亦深切著明
矣
八月壬午宋公鮑卒
義見隱三年宋公卒又為宋公盟蜀與三年稱宋公
起文也
庚寅衞侯速卒
義見隱三年宋公卒又為楚鄭伐喪與衞人盟蜀及
三年稱衞侯起文也
取汶陽田
汶陽漢志魯國汶鄉縣顔師古曰即汶陽田兖州泗
水縣東南有汶陽故城孫氏曰汶陽田魯地也齊人
侵之今齊從晉故復取之不言取之齊者明本非齊
地左氏曰晉師及齊國佐盟于袁婁使齊人歸我汶
陽之田公羊曰汶陽田者何鞌之賂也康侯胡氏曰
取者得非其有之稱不曰復而曰取何也恃大國兵
力一戰勝齊得其故壤而不請於天王以正疆理則
取之不以其道與得非其有奚異乎若在封域之中
則先王所錫先祖所受經界世守不可亂矣不然則
侵小得之春秋固有興滅繼絶之義必有處也魯在
戰國時地方五百里孟子語愼子曰如有王者作在
所損乎在所益乎經於汶陽書取義可知矣義又見
僖三十一年取濟西田○張氏曰取汶陽田見疆埸
之令不出於王矣
冬楚師鄭師侵衞
左氏曰宣公使求好於楚莊王卒宣公薨不克作好
公即位求盟於晉會晉伐齊衞人不行使於楚而亦
受盟於晉從於伐齊故楚令尹子重為陽橋之役以
救齊將起師子重曰君弱羣臣不如先大夫師衆而
後可且先君莊王屬之曰無德以及遠方莫如惠恤
其民而善用之乃大戶已責逮鰥救乏赦辠悉師王
卒盡行冬楚師侵衞康侯胡氏曰二國稱師著其衆
也貫道王氏曰楚師以救齊出侵衞以衞之謀伐齊
也楚居喪而伐人之喪鄭棄諸姬用南蠻以伐同姓
楚不足責也鄭辠甚矣義又見莊十年荆敗蔡師
十有一月公會楚公子嬰齊于蜀
杜氏曰蜀魯地泰山博縣西北有蜀亭康侯胡氏曰
魯以姬姓降班失列與荆楚之大夫會危辱至此愚
謂魯諸侯之望也首會嬰齊宜有丙申之盟也故黃
氏曰是會也魯倡之楚主之義又見隱二年公會戎
于潛○存耕趙氏曰晉厚魯而魯首負晉又何責於
列國之卿使魯不先會楚未遽至是也
丙申公及楚人秦人宋人陳人衞人鄭人齊人曹人邾
人薛人鄫人盟于蜀(鄫穀梁作繒)
會書公子嬰齊盟書楚人者亦前見之意又諸國皆
稱人故書楚人因魯史之文無他義也高氏曰秦人
序於諸國之上見楚之主盟也列齊於鄭下不以尊
卑序之者齊以敗績勤楚故自貶抑於會如此也程
子曰楚為強盛陵轢中國諸侯苟能保固疆圉要結
鄰好豈有不能自存之理乃懼而服從與之盟約見
其衰弱也愚謂宋衞之君未葬而宋人衞人即吉會
盟亦非禮也○葉氏曰共王立嬰齊欲以威脅中國
而爭長故與鄭興侵衞之師公懼欲附楚於是先諸
侯而與之會共王立而弱未知諸侯之復能從楚也
而我與晉方為伐齊之役故嬰齊始以卿出悉師以
侵衞方是時使中國有主嬰齊必為之所矣而魯之
君十國之大夫方且拱手而不敢違則楚人幾何不
横行於天下乎此春秋之所以謹也蘇氏曰楚自城
濮之敗不敢競於晉莊王雖入陳圍鄭及宋而未嘗
合諸侯及蜀之盟諸侯從之者十一國晉不敢爭也
其後四十三年晉趙武楚屈建合諸侯於宋然後晉
楚之從得交相見又八年楚靈王求諸侯於晉晉人
許之然後諸侯始得從楚皆蜀之盟啓之也義又見
隱元年盟于蔑及二年公及戎盟于唐
三年春王正月公會晉侯宋公衞侯曹伯伐鄭
杜氏曰宋衞未葬而稱爵以接鄰國非禮也愚謂鄭
從楚人以伐周之同姓晉得其伐矣然楚鄭伐衛而
晉不救十一國盟楚而晉若不聞楚師既去而後伐
鄭晉之過也魯宋衛曹從晉伐鄭是矣然其始也不
堅事晉以敵楚盟楚未幾而復從晉伐鄭且楚為渠
魁而鄭其脅從者也乃捨楚而事鄭魯宋衛曹之過
也使楚復興問辠之師則四國無辭以對矣蓋是時
弱者畏強諸侯但與其來者而不知夷夏之大義保
國之大法故春秋比事見義為有國家者之深戒又
以見王政不作而小國不能以自安也豈但訐人之
過也哉○木訥趙氏曰諸侯冬從楚而春從晉冬盟
鄭而春伐鄭何諸侯之不自安不自信也伯主之不
作也鄭之從楚久矣使晉有志於抗楚而服鄭曷若
移鞌之役於今日乎移七大夫之勢以廹楚楚必怖
移八百乘之兵以伐鄭鄭必服今兵力既盡於齊諸
侯既屬於楚而區區摟諸侯以從楚之餘以伐鄭宜
其不得鄭也
辛亥葬衛穆公
六月而葬緩也蓋衛侯從晉伐鄭故也義見隱三年
葬宋穆公此則又見先君未葬而衞人會盟于蜀衛
侯背殯出師不臨先君之喪也
二月公至自伐鄭
義見桓二年公至自唐
甲子新宫災三日哭
公羊曰新宫者宣公之宫也杜氏曰三年喪畢神主
新入廟故謂之新宫崔氏曰稱新宫者當時之辭也
高氏曰宣公篡立之辠生不加誅死方立廟遽有火
災春秋志此示有天道獻可杜氏曰三日哭非禮之
正若以為禮則常事不書宫廟災臣子哀痛可矣三
日之義豈正乎
乙亥葬宋文公
七月而葬僭天子之禮也義見隐三年葬宋穆公此
又見先君未葬而宋人會盟于蜀宋公背殯出師不
臨先君之喪也
夏公如晉
康侯胡氏曰宣公薨至是三年之喪畢矣宜入朝京
師見天子受王命然後歸而即政可也嗣守社稷之
重不朝於周而朝於晉其行事亦悖矣義又見僖十
年公如齊
鄭公子去疾帥師伐許
左氏曰許恃楚而不事鄭鄭子良伐許未詳信否高
氏曰疲命於晉楚而以伐人君子是以惡鄭也義又
見隠二年鄭伐衛○木訥趙氏曰楚越許而後至鄭
許弱不能抗楚折而歸之今鄭無謀亦折而從之又
連年伐許是自徹藩籬以開楚宼也
公至自晉
義見桓二年公至自唐
秋叔孫僑如帥師圍棘
杜氏曰棘汶陽田之邑在濟北蛇丘縣張氏曰即兖
州龔丘縣也左氏曰取汶陽之田棘不服故圍之康
侯胡氏曰復故地而民不聽至命上將用大師環其
邑何也魯於是初稅畝作丘甲稅役日益重棘雖復
歸故國所以不願為之民也歟成公不知薄稅斂輕
力役修德以來之而肆其兵力雖得之必失之矣俱
未詳信否○葉氏曰内邑未有言圍者至成三年始
見僑如圍棘取汶陽之田不服猶之可也至昭之十
三年叔弓帥師圍費吾大夫之邑而不能服則醜矣
吾大夫之邑以一軍圍之猶之可也至定之十年叔
孫州仇仲孫何忌圍郈以二軍圍之則醜矣吾大夫
之邑以二軍圍之猶之可也至昭之二十六年定之
十二年公圍成則國之為國者無幾醜不足言也
大雩
義見桓五年
晉郤克衛孫良夫伐廧咎如(廧在良切咎古刀切廧公羊作將穀梁作墻)
杜氏曰廧咎如赤狄别種左氏曰晉郤克衞孫良夫
伐廧咎如討赤狄之餘焉廧咎如潰未詳信否愚謂
晉不修德以綏諸侯攘強楚而斃斃焉惟狄之務摟
與國以伐之其為國可知矣
冬十有一月晉侯使荀庚來聘衞侯使孫良夫來聘丙
午及荀庚盟丁未及孫良夫盟
左氏曰晉侯使荀庚來聘衞侯使孫良夫來聘公問
諸臧宣叔曰中行伯之於晉也其位在三孫子之於
衞也位為上卿將誰先對曰次國之上卿當大國之
中中當其下下當其上大夫小國之上卿當大國之
下卿中當其上大夫下當其下大夫上下如是古之
制也衞在晉不得為次國晉為盟主其將先之丙午
盟晉丁未盟衛邦衡胡氏曰先書晉衞來聘次書及
二子盟二子奉命來聘而專為盟故於來聘言使孫
氏曰二子來聘不能以信相結反要魯以盟非伉而
何故言聘言盟愚謂諸侯未嘗朝聘天子而使大夫
結同列之私黨已干先王之典况其君本使來聘而
專盟二子之辠大矣魯不能以禮卻之魯之辠也政
在大夫可知矣義又見隱七年齊來聘元年盟于蔑
○朴鄉吕氏曰魯要盟也未詳是否君舉陳氏曰聘
而遂盟之於是始
鄭伐許
康侯胡氏曰一歲之中而再動干戈於鄰國不既甚
乎義又見隠二年鄭伐衞
四年春宋公使華元來聘
左氏曰通嗣君也愚謂宋共喪服未除而遣使交聘
尤非禮也義又見隠七年齊來聘
三月壬申鄭伯堅卒(堅公羊作姬)
義見隠三年宋公卒此又見其冬鄭伯不服喪而伐
許也
杞伯來朝
杞前稱子今稱伯未詳左氏曰歸叔姬故也未詳信
否義見隱十一年滕薛來朝
夏四月甲寅臧孫許卒
譏世卿也大意見隱元年益師卒
公如晉
一歲一朝伯國諸侯事天子之禮亦未之有也義又
見僖十年公如齊○高氏曰公連歲如晉者以嘗即
楚故也
葬鄭襄公
貫道王氏曰未五月而葬速也鄭費將以伐許也義
又見隱三年葬宋穆公
秋公至自晉
高氏曰踰時而返義又見桓二年公至自唐
冬城鄆(公羊作運)
孔氏曰鄆有東鄆西鄆此西鄆也昭公所出居者東
郡廪丘縣東有鄆城後漢志屬廪丘又見文十二年
張氏曰即濟南府鄆城縣義見隱七年城中丘
鄭伯伐許
程子曰稱鄭伯見其不復為喪以吉禮從戎愚案鄭
至此三伐許辠自見矣況居喪乎義又見隱二年鄭
伐衞○董子曰父卒未踰年即以喪舉師也春秋以
薄恩且失其子心其先君襄公伐喪叛盟得辠諸侯
繼其業者宜矜善以覆之今又重之父伐人喪子以
喪伐人父不義於人子失恩於親也
五年春王正月杞叔姬來歸
叔姬宣公女成公姊妹也杜氏曰出也義見宣十六
年郯伯姬來歸此又為八年叔姬卒而九年杞伯來
逆喪起文也○康侯胡氏曰春秋於内女其歸其出
詳錄之者男女居室人之大倫也男子生而願為之
有室女子生而願為之有家父母之心人皆有之而
不能為之擇家與室則夫婦之道苦滛僻之辠多矣
王法所重人倫之本錄之詳為後世戒也存耕趙氏
曰郯伯姬杞叔姬易世皆出人倫之變也
仲孫蔑如宋
左氏曰報華元也義見隱七年齊來聘
夏叔孫僑如會晉荀首于榖(首公羊作秀)
榖見莊七年義見文十一年會于承筐
梁山崩
杜氏曰梁山在馮翊夏陽縣北張氏曰同州韓城縣
有禹貢梁山爾雅云梁山晉望康侯胡氏曰詩奕奕
梁山韓侯受命韓國之鎮也後為晉所滅而大夫韓
氏以為邑焉義見僖十四年沙鹿崩
秋大水
義見桓元年
冬十有一月己酉天王崩
左氏曰定王崩愚謂書此為十二月盟于蟲牢六年
取鄟衞侵宋邾來朝魯侵宋楚伐鄭嬰齊行父聘晉
及七年魯三望諸侯同盟等事起文而蟲牢之盟又
其甚者也義又見隐三年
十有二月己丑公會晉侯齊侯宋公衛侯鄭伯曹伯邾
子杞伯同盟于蟲牢
獻可杜氏曰晉齊序於宋上杞伯序於諸侯之下者
以強弱為大小也杜氏曰蟲牢鄭地陳留封丘縣北
有桐牢左氏曰許靈公愬鄭伯于楚六月鄭悼公如
楚訟不勝楚人執皇戌及子國故鄭伯歸使公子偃
請成於晉八月鄭伯及晉趙同盟于垂棘冬同盟於
蟲牢鄭服也未詳信否康侯胡氏曰天王崩赴告已
及以所聞先後而奔喪禮也而九國諸侯會盟不廢
見其皆不臣春秋惡盟誓於惡之中又有惡焉者此
類是也義又見莊十六年同盟于幽
六年春王正月公至自會
非天子之事踰年而返則不得視正朔矣義又見桓
二年公至自唐○高氏曰書公至自會者非奔天王
之喪也
二月辛巳立武宫
公羊曰武宫者何武公之宫也高氏曰武公乃伯禽
九世孫獻公之子於公為十一世祖毁之已久而輒
立者蓋武公敖在宣王時南征北伐佐王師有功而
謚曰武焉至成公時季孫行父自多其功一旦出私
意再為立宫同於世室與伯禽為二祧蓋僭天子之
禮若文武之二祧也故明堂位曰魯公之廟文世室
武公之廟武世室聖人於此書立武宫以著季氏僭
亂妄作之由孫氏曰宗廟有常故不言立此言立武
宫非禮可知也○常山劉氏曰王制曰諸侯五廟二
昭二穆與太祖之廟五祭法曰諸侯立五廟一壇一
墠曰考廟曰王考廟曰皇考廟皆月祭之顯考廟祖
考廟享嘗乃止去祖為壇去壇為墠壇墠有禱焉祭
之無禱乃止去墠為鬼然則諸侯宗廟古有彝典過
則毁之不可復立也武宫其毁之久矣而輒立之非
禮明矣張氏曰觀春秋書法與癸法之論廟制則武
宫之立與煬宫同於失禮違制斷為可知明堂位之
言其為俗儒之論明矣甚矣其亂聖制而誤後學也
取鄟(音專又市臠切)
滅而書取見宣九年康侯胡氏曰鄟微國也義見莊
十年齊滅譚
衛孫良夫帥師侵宋
大夫專兵以侵同盟之國辠自見矣義又見莊十年
公侵宋
夏六月邾子來朝
義見隱十一年滕薛來朝○高氏曰魯取鄟而邾子
遂來朝其強弱可知矣且天王新即位不朝而朝魯
此可見惟陵我是畏也
公孫嬰齊如晉
左氏曰子叔聲伯如晉命伐宋未詳信否義見隱七
年齊來聘
壬申鄭伯費卒(費音祕)
左氏曰鄭悼公卒大意見隠七年滕侯卒此又為楚
伐喪起文也
秋仲孫蔑叔孫僑如帥師侵宋
左氏曰孟獻子叔孫宣伯侵宋晉命也未詳信否義
見莊十年公侵宋○朴鄉吕氏曰二卿並書與前四
卿並書之意同當時大夫專擅各自帥師而公家微
矣是故侵宋之事小而專權之患大
楚公子嬰齊帥師伐鄭
左氏曰楚子重伐鄭鄭從晉故也康侯胡氏曰鄭能
去逆效順是改過遷善也嬰齊為是帥師又因其喪
而伐之不義甚矣義又見莊十年荆敗蔡師○愚案
楚書大夫帥師始此見蠻荆之盛同於中國也然楚
國之權亦在大夫而楚漸衰矣
冬季孫行父如晉
義見隱七年齊來聘○許氏曰仲孫蔑叔孫僑如季
孫行父有如必書相望於春秋者大夫強也
晉欒書帥師救鄭(救公羊作侵非也)
左氏曰晉欒書救鄭與楚師遇於繞角楚師還義見
莊二十八年救鄭
七年春王正月鼷鼠食郊牛角改卜牛鼷鼠又食其角
乃免牛(鼷音兮)
李廵曰鼱鼩鼠一名鼷鼠說文云小鼠爾雅云有螫
毒者或謂之甘口鼠愚聞有其誠則有其神故神不
歆非類惟德馨香祀時成公幼弱三桓擅政兵煩稅
重神怒人怨況僭郊乎鼷鼠食郊牛角天示譴也不
知變懼而又食其角天譴深矣聖人書此為後世鑒
與卜郊不從及郊牛傷大意略同
吳伐郯(音談)
陸氏曰吳姬姓子爵周太王之子太伯仲雍之後武
王克商封其曾孫周章於吳為子至壽夢而僭稱王
壽夢元年成公之六年也張氏曰其地為吳郡今平
江也左氏曰吳伐郯郯成季文子曰中國不振旅蠻
夷入伐而莫之或恤無弔者也夫有上不弔其誰不
受亂吾亡無日矣黃氏曰吳郯相去本隔江淮二水
而伐之者吳始大也初吳本受盟於楚自楚之申公
巫臣自晉適吳通吳於晉教之射御戰陳以叛楚蠻
夷之屬於楚者吳盡取之至是而又陵中國楚之患
漸息而吳之擾方始許氏曰伐郯之役兵連上國於
是始見於春秋志入州來著十五年之所以會于鍾
離也義又見莊十年荆敗蔡師○戴氏曰荆之始見
也入蔡吳之始見也伐郯中國莫之問故駸駸焉交
亂中國
夏五月曹伯來朝
左氏曰曹宣公來朝義見隱十一年滕薛來朝
不郊猶三望
高氏曰免牛則不郊矣復書不郊者以吳曹事隔其
文故為三望起也義見僖三十一年
秋楚公子嬰齊帥師伐鄭
左氏曰楚子重伐鄭師於氾康侯胡氏曰楚軍旅數
起頻年伐鄭所謂辠自見也義又見莊十年荆敗蔡
師
公會晉侯齊侯宋公衞侯曹伯莒子邾子杞伯救鄭(公羊)
(穀梁無齊侯二字)
左氏曰諸侯救鄭鄭共仲侯羽軍楚師囚鄖公鍾儀
獻諸晉晉人以鍾儀歸囚諸軍府未詳信否義見莊
二十八年救鄭
八月戊辰同盟于馬陵
杜氏曰馬陵衛地陽平元城縣東南有地名馬陵左
氏曰尋蟲牢之盟且莒服故也未詳信否義見莊十
六年
公至自會
義見桓二年公至自唐
吳入州來(公羊穀梁作萊)
孫氏曰州來微國杜氏曰楚邑淮南下蔡縣是也張
氏曰屬壽州愚案楚始封不至淮南壽州本侵小得
之非楚邑也特是時屬楚耳孫說是也左氏曰楚圍
宋之役師還子重請取於申吕以為賞田王許之申
公巫臣曰不可此申吕所以邑也是以為賦以御北
方若取之是無申吕也晉鄭必至於漢王乃止子重
是以怨巫臣子反欲取夏姬巫臣止之遂取以行子
反亦怨之及共王即位子重子反殺巫臣之族子閻
子蕩及清尹弗忌及襄老之子黑要而分其室子重
取子閻之室使沈尹與王子罷分子蕩之室子反取
黑要與清尹之室巫臣自晉遺二子書曰爾以讒慝
貪惏事君而多殺不辜余必使爾罷於奔命以死巫
臣請使於吳晉侯許之吳子壽夢說之乃通吳於晉
以兩之一卒適吳舍偏兩之一焉與其射御教吳乘
車教之戰陳教之叛楚寘其子狐庸焉使為行人於
吳吳始伐楚伐巢伐徐子重奔命馬陵之會吳入州
來子重自鄭奔命子重子反於是乎一歲七奔命蠻
夷屬於楚者吳盡取之於是始大通吳於上國邦衡
胡氏曰吳入春秋不踰一年而再伐國見強吳之莫
制矣義又見吳伐郯○東萊吕氏曰通吳誠足以病
楚而紓晉之憂然楚病而晉亦病矣借助於強暴未
有不貽其患者
冬大雩
義見桓五年
衞孫林父出奔晉
杜氏曰林父良夫之子也義見僖二十八年元咺奔
晉又為十四年歸衛起文也
八年春晉侯使韓穿來言汶陽之田歸之于齊
杜氏曰齊服事晉故晉來語魯使還二年所取田左
氏曰晉侯使韓穿來言汶陽之田歸之於齊季文子
餞之私焉曰大國制義以為盟主是以諸侯懷德畏
討無有貳心謂汶陽之田敝邑之舊也而用師於齊
使歸諸敝邑今有二命曰歸諸齊信以行義義以成
命小國所望而懷也信不可知義無所立四方諸侯
其誰不解體詩曰女也不爽士貳其行士也罔極二
三其德七年之中一與一奪二三孰甚焉士之二三
猶喪妃耦而况霸主霸主將德是以而二三之其何
以長有諸侯乎詩曰猶之未遠是用大諫行父懼晉
之不遠猶而失諸侯也是以敢私言之孫氏曰魯之
土地天子所封非晉侯可得而制也晉侯使歸之於
齊是魯國之命制在晉也故曰晉侯使韓穿來言汶
陽之田歸之於齊康侯胡氏曰汶陽之田本魯田也
魯人恃大國之威以兵力脅齊得其故地而不正疆
理於天王則取之不以其道也郤克戰勝令於齊曰
反魯衛之侵地齊既從之今復有命俾歸諸齊則歸
之不以其道也而齊人貪得晉有二命穿也列卿無
所諫止皆辠矣
晉欒書帥師侵蔡
許氏曰侵蔡報伐鄭大國争衡而小國受兵春秋矜
焉義又見莊十年公侵宋
公孫嬰齊如莒
邦衡胡氏曰自宣四年公欲平郯莒之怨而莒不肯
至是嬰齊如莒則魯與莒通好矣故是年之冬魯會
晉伐郯也書者以見魯與郯則伐莒今與莒則伐郯
惟利是嗜專恣之甚也義又見隱七年齊來聘
宋公使華元來聘
左氏曰宋華元來聘聘共姬也杜氏曰婚聘不使卿
今華元將命故書之義又見隱七年齊來聘
夏宋公使公孫夀來納幣
杜氏曰壽蕩意諸之父東萊吕氏曰公子公孫乃同
族兄弟而為君納幣豈所謂遠嫌邪康侯胡氏曰公
孫壽卿也納幣使卿非禮也禮不可略亦不可過惟
其稱而已略則輕大倫過則溺私愛宋公之請魯侯
之嫁皆致其厚者也而不知越禮踰制豈所以重大
婚之禮哉經悉書之為後法也義又見文二年公子
遂納幣
晉殺其大夫趙同趙括
左氏曰晉趙嬰通於趙莊姬五年春原屏放諸齊嬰
曰我在故欒氏不作我亡吾二昆其憂哉且人各有
能不能舍我何害弗聽八年趙莊姬為趙嬰之亡故
譖之於晉侯曰原屏將為亂欒郤為徵六月晉討趙
同趙括武從姬氏畜於公宫以其田與祁奚韓厥言
於晉侯曰成季之勲宣孟之忠而無後為善者其懼
矣三代之令王皆數百年保天之禄夫豈無辟王頼
前哲以免也周書曰不敢侮鰥寡所以明德也乃立
武而反其田焉義見莊二十六年曹殺大夫
秋七月天子使召伯來錫公命(錫左氏作賜疑誤)
啖氏曰稱天子誤也公羊曰元年春王正月正也其
餘皆通矣啖說近是蓋天子天王雖同然春秋二百
四十二年之中惟此稱子爾故知誤也召伯見文五
年此其後也錫賜也左氏曰召伯桓公康侯胡氏曰
成公即位喪服已畢而不入見既更五服一朝之歲
矣而不如京師又未嘗敵王所愾而有功也何為來
賜命乎辠邦君不王天子僭賞也義又見莊元年榮
叔錫桓公命
冬十月癸卯杞叔姬卒
啖氏曰叔姬雖出猶書卒為喪歸杞故也愚謂又為
明年二月伯姬歸宋起文也
晉侯使士燮來聘
左氏曰晉士燮來聘言伐郯也以其事吳故公賂之
請緩師文子不可曰君命無貳失信不立禮無加貨
事無二成君後諸侯是寡君不得事君也燮將復之
季孫懼使宣伯帥師會伐郯義見隱七年齊來聘
叔孫僑如會晉士燮齊人邾人伐郯
薛氏曰吳伐郯而不能救服吳則伐之諸侯無所措
手足矣康侯胡氏曰晉之為盟主可見矣魯既知其
不可而不敢違其不能立亦可知矣義又見隱二年
鄭伐衛
衛人來媵
孫氏曰媵伯姬也唯王后三國媵此年衛人來媵九
年晉人來媵十年齊人來媵康侯胡氏曰媵者何諸
侯有三歸嫡夫人行則姪娣從二國來媵亦以姪娣
從凡一娶九女所以廣繼嗣三國來媵非禮也夫以
禮制欲則治以欲敗禮則亂而諸侯一娶十有二女
備書三國以明踰制為後戒也
九年春王正月杞伯來逆叔姬之喪以歸
榖梁曰夫無逆出妻之喪而為之也陸氏曰禮有婦
既練而反未練而出然則出婦有反歸之禮但女嫁
未三月而死猶葬於女氏之黨今叔姬生未反於杞
而死反葬故曰非禮也○李氏曰禮婦人未廟見則
歸葬於女之黨以未成婦於其祖者不可以祔其姑
也叔姬既絶矣生不奉其祭祀死豈可成婦於祖宗
乎是則魯不應使之也杞不應逆之也把魯之不正
均也
公會晉侯齊侯宋公衛侯鄭伯曹伯莒子杞伯同盟于
蒲
蒲見桓三年左氏曰為歸汶陽之田故諸侯貳於晉
晉人懼會于蒲以尋馬陵之盟季文子謂范文子曰
德則不競尋盟何為范文子曰勤以撫之寬以待之
堅強以御之明神以要之柔服而伐貳德之次也義
見莊十六年○貫道王氏曰甚哉晉之無策也盟而
可保諸侯蟲牢足矣何必馬陵馬陵足矣何必于蒲
德不足以懷威不足以震惟恃區區歃血之信以為
固人心其可厚誣邪盟之相要不足信久矣五年之
中凡三為同不即人心甚矣張氏曰自此鄭魯皆有
叛晉之心執鄭盟魯紛紛甚矣治人不治反其智同
盟豈所以一諸侯哉
公至自會
義見桓二年公至自唐
二月伯姬歸于宋
書此為行父致女三國來媵起文又見伯姬有杞叔
姬之服而嫁也
夏季孫行父如宋致女
劉氏曰致之者成之也何氏曰古者婦人三月而廟
見祭於禰成婦之義也父母使人操禮致之孫氏曰
使卿非禮也
晉人來媵
義見衛人來媵
秋七月丙子齊侯無野卒
義見隱三年宋公卒
晉人執鄭伯晉欒書帥師伐鄭
左氏曰楚人以重賂求鄭鄭伯會楚公子成於鄧秋
鄭伯如晉晉人討其貳於楚也執諸銅鞮欒書伐鄭
貫道王氏曰既執其君又伐其國甚矣義又見隱二
年鄭伐衞此則執諸侯以伐諸侯矣○許氏曰使晉
能制楚不致危鄭討鄭可也今楚潰莒入鄆晉不能
救而禁鄭之貳於楚春秋之義自反以盡其道而後
責人矣高氏曰自邲之戰鄭之從楚者十年其後晉
侯數伐鄭更蟲牢馬陵之會然後鄭伯受盟及蒲之
會所以尋前日之盟也而晉人乃執辱鄭伯又使欒
書伐之明年又使衞侵又會諸侯伐鄭方是時楚適
備吳未暇爭鄭故鄭之在晉者亦五年及楚一求成
於鄭而鄭伯甘心於楚者蓋追怒晉之不德弗恤小
國之難而輕辱其君故與楚伐許侵宋同撓中國凡
二十年間諸侯之師侵伐會盟曾無虚歲是禍也實
晉有以啟之蓋以不信蒲之盟故爾
冬十有一月葬齊頃公(頃音傾)
義見隱三年葬宋穆公
楚公子嬰齊帥師伐莒庚申莒潰楚人入鄆(公羊作運)
劉氏曰鄆莒之附庸也任氏曰東鄆也杜氏曰城陽
姑幕縣南有員亭即鄆也張氏曰鄆州須城縣黃氏
曰莒今密州在吳魯之東楚越吳魯而伐之國小而
潰楚又乘勝入鄆左氏曰晉侯使申公巫臣如吳假
道於莒與渠丘公立於池上曰城已惡莒子曰僻陋
在夷其孰以我為虞對曰夫狡焉思啓封疆以利社
稷者何國蔑有唯然故多大國矣唯或思或縱也勇
夫重閉况國乎九年十一月楚伐莒圍渠丘渠丘城
惡衆潰奔莒戊申楚入於渠丘莒人囚楚公子平楚
人曰勿殺吾歸而俘莒人殺之楚師圍莒莒城亦惡
庚申莒潰楚遂入鄆莒無備故也未詳信否愚案公
子嬰齊專兵伐莒莒既潰又入鄆其辠大矣然莒能
治其國家使民效死勿去則莒雖小猶未至於潰也
楚一加兵而即潰則莒之為國亦可知矣若鄆之小
其能支乎義又見莊十年荆敗蔡師
秦人白狄伐晉
左氏曰諸侯貳故也康侯胡氏曰經所謹者中外之
辨也晉嘗與白狄伐秦秦亦與白狄伐晉族類不復
分矣武王伐商庸蜀微盧彭濮皆與焉豈亦不謹乎
除天下之殘賊而出民於水火之中雖殊方絶域以
義驅之可也中國友邦自相侵伐已為不義又與非
我疏戚者共焉不亦甚乎晉殺其世臣而諸侯皆貳
秦狄交伐比事以觀可謂深切著明矣義又見隱七
年伐凡伯
鄭人圍許
左氏曰鄭人圍許示晉不急君也是則公孫申謀之
曰我出師以圍許為將改立君者而紓晉使晉必歸
君未詳信否張氏曰君在外而興師以復怨大臣之
辠也義又見隱二年鄭伐衛
城中城
中城葉氏曰内城也杜氏曰魯邑也在東海廪丘縣
西南前說近是康侯胡氏曰經世安民視道之得失
不倚城郭溝池以為固也城非春秋所貴而書城中
城其為儆守益微矣王公設險以守其國非歟曰百
雉之城七里之郭設險之大端也謹於禮以為國辨
尊卑分貴賤明等威異物采凡所以杜絶陵僭限隔
上下者乃體險之大用也獨城郭溝池之足恃乎義
又見隱七年城中丘
春秋本義卷十八
