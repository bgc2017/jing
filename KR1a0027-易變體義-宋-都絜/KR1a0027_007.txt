易變體義卷七宋都絜撰
下經(咸至明夷)
䷞(艮下兑上)咸
初六咸其拇
此咸之革也而爻辭云爾者初六于體為艮隂静而
止在下體之下微而无能為者也然艮不終止能止
而能行艮不終静能静而能動于是舍内而趨外舍
下而趨上自隂應陽翻然而改可謂革而當者矣若
出自幽谷而遷于喬木非不善變者也應感如此故
為咸之革而有咸其拇志在外之辭焉拇在下體之
下微而无能為隨上而動乃能有至初六因九四之
所感而應之故取拇之象拇蓋孟子所謂巨擘也雖
于其類為巨而在一身微矣以其應上之感而能革
故以從新故為咸之革而與革之本體異焉
六二咸其腓凶居吉
此咸之大過也而爻辭云爾者初六應在于四而九
四以陽居隂意在正應巽而感乎下者也初往而從
之善矣若夫六二應在于五而九五以剛居剛志在
上六不能巽而感乎下與四之應初豈可同日語哉
六二往而隨之既越九三之剛矣又越九四之剛焉
以柔越二剛而上應乎剛是猶澤滅木大過之義而
將有妄作之凶矣然柔順中正能改其過而盡艮止
之義故不往而居然後變凶而為吉焉惟在下體之
中若腓之在身而應上之感往而終止故有咸其腓
雖凶居吉順不害之辭焉以其上不感而應又越二
剛以往故為咸之大過而與大過之本體異矣
九三咸其股執其隨往吝
此咸之萃也而爻辭云爾者經曰物相遇而後聚又
曰觀其所聚而天地萬物之情可見矣故萃之為言
聚也聚則衆矣不能出乎其衆者豈能拔乎其萃哉
蓋士則事人而已大夫以道事君不可則止豈宜若
士庶人一于從上而已哉故咸之上體皆言自上而
感下下體三爻皆言自下而應上初居下而象于拇
言隨上以動而志在外二居中而象于腓言隨上以
動而凶居吉蓋若士之事君也三居上體之上而象
于股則若卿大夫然苟執其隨上之志而以應上為
事則與士庶人何異哉其不能出乎衆而拔乎其萃
也明矣故變體為萃而有咸其股執其隨往吝之辭
夫子于是釋之曰咸其股亦不處志在隨人所執下
者蓋言自同初六六二之不處而執其在下以隨人
之志不知大夫之異于士而碌碌以從上也唯執其
隨以應上知從令而不從道故為咸之萃而與萃之
本體異焉
九四貞吉悔亡憧憧往來朋從爾思
此咸之蹇也而爻辭云爾者九四以剛居柔下位不
正而有悔必正而後吉吉而後悔亡此言其本體之
義也下文則言變體之義蓋易六爻之義以剛在前
為阻若節之初九是也以剛在下為難若屯之六二
是也咸之九四上下皆剛所以進退不可而憧憧往
來若所謂蹇難也險在前也見險而能止者也二剛
近已欲感之而不可乃思初六之正應而得之故曰
朋從爾思若所謂蹇利西南而不利東北者也且諸
卦爻以正應為貴而咸貴无心无所偏係乃以拘于
正應者未為光大此又莊子所謂拘而志與道大蹇
者也故咸之蹇而爻辭云爾然自咸之道言之而有
蹇之義如此故特為咸之蹇而與蹇之本體異焉
九五咸其脢无悔
此咸之小過也而爻辭云爾者孔子曰加我數年五
十以學易可以无大過矣而經云山上有雷小過君
子以行過乎恭蓋聖賢无大過而小過不能免又其
所謂過過于厚也依于仁也故語曰人之過也各於
其黨觀過斯知仁矣咸之九五舍其正應而志在上
六乃自下而承之亦過乎恭矣疑其過而有悔也然
咸貴无心无所偏係故以不係正應為貴則其舍正
應之過亦小矣何悔之有哉莊子所謂古之真人過
而不悔者如此故變體為小過而曰咸其脢无悔脢
自前後言則在背自上下言則心之上而口之下是
皆无心之義也无心而有過則其過小矣然因不係
正應而承近己之柔故為咸之小過而與小過之本
體異焉
上六咸其輔頰舌
此咸之遯也而爻辭云爾者蓋當咸感之世天下和
會之時獨居一卦之外若遯世者之事也莊子曰刻
意尚行離世異俗高論怨誹為亢而已矣此山谷之士非
世之人枯槁赴淵者之所好也蓋遯世之士言浮于
事或談玄妙而難曉或原上古而難行憤己有才而
不用非世喪道而不興尚口以誇衆而欲天下之尊
己故有咸其輔頰舌滕口說之辭焉且輔也頰也舌
也其象皆上體之上也言輔言頰言舌皆尚口而多
言之意與艮其輔言有序者異矣與嘉遯肥遯者蓋
亦有間矣故為咸之遯而與遯之本體異焉
䷟(巽下震上)恒
初六浚恒貞凶无攸利
此恒之大壯也而爻辭云爾者蓋天下有恒道焉有
恒理焉始于弱而終于壯始乎淺而終乎深者蓋所
謂恒焉故一陽為復二陽為臨至于四陽並長而復
為大壯其彖言大者壯也者蓋言陽至是而壯也豈
于一陽初復而遂能壯哉况于初六之柔巽而在下
者乎于一柔之在初而有四剛並壯之意則是以壯
為恒以深為恒而无始終之序矣故有浚恒貞凶始
求深之辭焉蓋浚言深而初言始也此蓋以壯為恒
而于始求深故為恒之大壯而與大壯之本體異矣
九二悔亡
此恒之小過也而爻辭云爾者蓋才稱其位者理之
常也才過其位則非理之常而有悔矣然于體為巽
而剛得乎中又于卦為恒而于中能久則其才之過
其位也蓋亦小矣與夫大過之九二枯楊生華而老
夫女妻過以相與者有間焉故曰九二悔亡能久中
也蓋言剛過則悔久中則悔亡而所謂久者道之恒
也然此雖小過而能久中以為恒故為恒之小過而
與小過之本體異焉
九三不恒其德或承之羞貞吝
此恒之解也而爻辭云爾者當天下貴常道之時而
乃不恒其德或用剛而剛過乎中或用巽而巽過乎
中是皆不恒其德而小人之道也非君子之道也君
子者下之所願承上之所樂與其得位也將為天下
利焉小人反是而為天下之難則下之所欲去而上
之所棄庶幾解天下之難而上下之所不容也九三
當恒久之時而于體為巽其材則剛乃居下體過中
之地將以致天下之難而上下所不容故于變體為
解而曰不恒其德无所容也且解之六三變體為恒
之九三其爻辭亦曰負且乘致宼至而其上九乃曰
公用射隼以解悖也蓋剛過中則乘君子之器巽過
中則為小人之事上慢下暴以悖為難而上九以至
公之道射而去之以解其悖蓋與此小象所為无所
容者類矣然此當貴恒之時為不恒之行將為天下
之難而為解悖者之資故為恒之解而與解之本體
異矣
九四田无禽
此恒之升也而爻辭云爾者九為君德四為臣位事
雖君臣之所共興而民則君之所宜獨有九四以君
人之德久居人臣之位雖同寅以興事而不得有其
民猶之田而无禽也以德言之則九四德有餘于位
其勢當升而未升未可以得民也以義言之則天位
不可階而升義當守君臣之常分民終不得而有矣
故為恒之升而曰田无禽而夫子釋之以久非其位
安得禽也文王有君民之大德而不廢事君之小心
蓋與此爻之義適相協矣然恒久之道主言君臣之
大義故言其勢當升而義不可升則為恒之升而與
其本體異焉
六五恒其德貞婦人吉夫子凶
此恒之大過也而爻辭云爾者夫恒其德貞婦人吉
言恒之本體也夫子凶言大過之變體也蓋婦人常
其德從一而終者恒也夫子而從婦則婦過之矣若
澤之滅木而有大過之義故于此言變體而與恒其
德者異矣是卦言隂陽之常分故以婦之從夫子為
正而六五以隂居陽非上下之常分故以婦過其夫
子為戒于是變恒以為大過而大過之五亦曰老婦
得其士夫也
上六振恒凶
此恒之鼎也而爻辭云爾者恒之道以體常為主鼎
之材以盡變為主本乎體常時乎盡變而終歸于静
者道之常也故不以振動為恒斯可久矣此蓋所謂
知足不辱知止不殆可以長久者也若夫自負其材
以誇于世知進而不知退知動而不知静以是為恒
其可久乎此蓋所謂小有才而未聞君子之大道者
也故舍常久之道恃取新之材居卦之終而不知止
乃以振為常而終于无功故為恒之鼎而有振恒凶
之辭夫子于是釋之曰振恒在上大无功也然鼎主
言材而具體常盡變之義故五言金鉉上言玉鉉金
聲而始條理玉振則終條理始終如一則盡變而歸
于常矣此則于體常之義不足而于趨變之義有餘
故為恒之鼎而與鼎之本體異焉
䷠(艮下乾上)遯
初六遯尾厲勿用有攸往
此遯之同人也而爻辭云爾者夫遯于二隂浸長之
際已不若用九于一隂未生之前而初六又居六爻
之後其遯疑于不早况有近已而同德者或往而與
之同則不能去之早而後時以縮不能无厲矣此詩
所謂我之懷矣自貽伊慼者也故變體為同人而戒
之曰遯尾厲勿用有攸往而夫子釋之曰不往何灾
也蓋初六居一卦之初遯之始也在六位之後遯之
尾也處下體之下則趨下已甚而厲也與近已俱隂
疑往而與之同也然艮體之止亦能止而不往焉故
其義如此然卦以遯為主而戒其同乎人故為遯之
同人而與同人之本體異焉且同人之遯以同為主
故曰出門同人然有變而為遯之義故同人于門而
遯之同人以遯為主故曰遯尾厲然有變為同人之
義故戒之以勿用有攸往焉
六二執之用黃牛之革莫之勝說
此遯之姤也而爻辭云爾者蓋六二當遯之二陽則
既已遯矣然于九五為應則有柔遇剛之義恐或變
其志而不能無悶故于變體為始而戒之曰執之用
黃牛之革莫之勝說黃言中牛言順中則無過順則
無違以此道固其志則遯世無悶而說矣夫子釋之
以固志謂不變其遯世之志也乾言聖人之遯世无
悶而樂也易蓋言自然之成德也此言賢人之遯故
其所以能說也必用中順以固志焉彼言樂此言說
亦深淺之有辨然此已遯而戒其所遇故為遯之姤
而與姤之本體異焉且初與此爻所以異者初為方
遯二為已遯而初與二近而同德故為同人二與五
則以柔遇剛有不期而遇之意故為姤以剛柔不同
故也
九三係遯有疾厲畜臣妾吉
此遯之否也而爻辭云爾者二隂為遯三隂為否遯
至于九三則不止乎遯而又否也然且以剛居剛固
有其位則猶有所係而禄隠者也故曰係遯蓋係言
禄而遯隠也于是而富且貴焉則疾厲所不能免若
夫僅為禄仕而已則全身遠害而疾厲未必有也故
曰有疾厲蓋相為禄仕則畜臣妾而有之可矣故曰
畜臣妾吉有疾厲者居過中而多凶之地也臣妾吉
者不比乎二隂也此亦否之象所謂君子以儉德避
難不可榮以禄也夫有禄而不榮則禄隠而已故可
小事而不可大事其孟子所謂公養之仕者歟此爻
蓋遯而入否故為遯之否與否之本體異焉夫二隂
為遯三陽為否君子退欲易而避難欲早以處遯之
道而居否之時則處約至也故否之遯則其爻曰包
羞以處否之道而居遯之時則其處約已過慎矣故
遯之否則其爻曰畜臣妾吉
九四好遯君子吉小人否
此遯之漸也而爻辭云爾者君子喜于得志樂于行
義蓋所好者道也然行止在天廢興有命樂天而知
命則雖好而能遯若夫小人則不然貪夫位慕夫禄
而所好者利也邦無道之時乃其富且貴之資而得
意之秋故當遯之時好而不能遁非惟不能遯也且
進而不止焉是爻處近君之位而當遯之時故曰好
遯君子吉然以陽居隂而位非正當其位已高矣知
進而不知退而與君子異焉故言君子吉而繼之以
小人否所以為遯之漸者經曰遯則退也又曰漸之
進也蓋正體言君子退而變體言小人進也夫漸之
卦爻言君子之進而此云小人者蓋以遯之時而進
必不以君子之道得之其為小人明矣然則漸之本
體言君子之進而遯之漸則言小人而與其本體異
焉
九五嘉遯貞吉
此遯之旅也而爻辭云爾者九五剛健中正有充實
之美居一卦之盛而為美之至以是而隠故曰嘉遯
此本體變為親寡之旅則終無上下之交僅能獨善
其身而上不足以正君下不足以正國惟能正其志
以自得而已故曰貞吉而夫子釋之曰以正志也莊
子言舜幸能正生以正衆生孔子不幸而無所遇則
能正而不能正衆生故栖栖為旅人自正其志而已
語曰君子之仕行其義也道之不行已知之矣其正
志而已之謂乎然是爻始于遯世而終為親寡之旅
故為遯之旅而與其本體異焉
上九肥遯无不利
此遯之咸也而爻辭云爾者上九體乾之剛健而居
一卦之成又進乎九五之上則陽道常饒已至矣不
止言其美之至也謂之充實而有光輝可矣以此道
而遯世故曰肥遯此正體也至于變而為咸則有感
應之義所謂无可无不可者此聖人之德既能自信
而天下莫不信之我无自疑之義人无見疑之迹將
无入而不自得也若孔子浮海而不傷于勇居夷而不
嫌于陋從公山氏之召而不為汙是咸之所以感而
應之者也故言變體則曰无不利而夫子曰无所疑
也夫咸之九五與其上九皆聖之遯而孔子足以當
之故嘉遯者言其德之美旅則歸于德之常故止于
自正其志若削迹伐檀阨于陳蔡其為旅可知肥遯
者言其道之大咸則歸于道之變故无疑无不利若至于
是邦必聞其政乃以温良恭儉得之則其為咸可知矣
莊子曰古之所謂隠士者非伏其身而勿見也非閉
其言而不出也非藏其智而不發也時命大繆也故
若孔子者亦為遯世之至而其德之美道之大則異
乎人之遯矣彼晨門荷蓧之徒則无所取焉上九所
言雖有肥遯之道以處己而不廢咸感之義以應物
故為遯之咸而與咸之本體異焉昔張有道為隠士
阮孝緒筮易以騐其心卦幾成咸將為應感之法非
嘉遯之兆而後爻乃成上九是謂肥遯无不利則象
實應德而心跡并矣孝緒乃為上爻不發便當高謝
許生然則遯之上九或遇少陽不變而終為遯則其
遯也絶物而與天為徒是謂肥遯而已一遇老陽變
而為咸則雖遯也亦應物而與人為徒故言肥遯而
又以无不利終之若孝緒者可預肥遯之義而已孔
子則盡肥遯无不利之義也然則咸之遯則雖遯而
不忘乎咸故所謂輔頰舌者遯而猶有所感也遯之
咸則雖咸而不害其遯故所謂无不利者咸而未嘗
不隠也然咸之道極于九五故上九足以盡遯乃為
聖人之至傳曰賢者過之所謂輔頰舌者過也又曰
事无不通之為聖所謂无不利者通也然則遯不廢
咸唯聖人斯可賢人以下則未能无疑矣故曰肥遯
无不利无所疑也
䷡(乾下震上)大壯
初九壯于趾征凶有孚
九二貞吉
九三小人用壯君子用罔貞厲羝羊觸藩羸其角
九四貞吉悔亡藩決不羸壯于大輿之輹
六五喪羊于易无悔
上六羝羊觸藩不能退不能遂无攸利艱則吉
䷢(坤下離上)晉
初六晉如摧如貞吉罔孚裕无咎
此晉之噬嗑也而爻辭云爾者以當體言之則當晉
之時禮隂居下以正而吉道未彰著故可信之道人
不見信然未受命故裕于進退而无咎也以變體言
之則當晉之時而晉如體隂居下而摧如正必有信
而人不見信必有為之間者故曰罔孚有間未除則
未受命而進退可裕故曰裕无咎變體為噬嗑其義
則頥中有物為之間也夫噬嗑除間之卦今乃有間
而未除者以在一卦之初也小象言未受命則終除
間而受命矣九四應于上此其義也然晉本无間以
體隂居下又在一卦之初則間或不免乎有之故為
晉之噬嗑而與噬嗑之本體異焉噬嗑之晉言小人
而為君子所治將進而為君子之歸也晉之噬嗑言
君子為小人所間然終不罹小人之害焉
六二晉如愁如貞吉受兹介福于其王母
此晉之未濟也而爻辭云爾者進而後有濟之道未
進則未濟也然未濟非不濟必終于濟焉六二柔中
則道可進而自下應上之象故曰晉如无應則時未
進而憂道不行之象故曰愁如柔順中正則不冒進
以枉道之象故曰貞吉此皆欲晉之未濟也至于无
乘剛之難无過中之凶无位不當之悔則人雖莫之
知而神必助之終受福于幽遠之中矣故曰受兹介
福于其王母此言未濟而終于濟也母治内言其幽
王母為祖妣言其遠介言祐而助之也然晉本當有
濟而六二无應故為晉之未濟而與未濟之本體異
矣
六三衆允悔亡
九四晉如鼫鼠貞厲
六五悔亡失得勿恤往吉无不利
上九晉其角維用伐邑厲吉无咎貞吝
䷣(離下坤上)明夷
初九明夷于飛垂其翼君子于行三日不食有攸往主
人有言
此明夷之謙也而爻辭云爾者謙之彖天道下濟而
光明地道卑而上行蓋謙之為道卑下是務而明夷
之世亦宜下而不宜上况初九又居一卦之下也哉
上逆而下順故曰明夷于飛垂其翼捨正應之四而
比近已之二去坤之晦而近離之明舍昏趨明而舍
下趨上則其夷雖未深而去之早矣故曰君子于行
三日不食有攸往主人有言蓋二老避紂而歸文王
之象也此爻以世當明夷而能舍以趨下故為明夷
之謙而與謙之本體異焉蓋謙言下明夷言晦謙之
初六其實謙也體謙之道則不宜自矜其智而宜用
晦故變體為明夷特取晦之義而已明夷之初九其
實明夷也當明夷之世則不可進以趨上而宜趨下
故變體為謙特取下之義而已謙之正體言其道明
夷之正體言其時
六二明夷夷于左股用拯馬壯吉
此明夷之泰也而爻辭云爾者君子當明夷之世而
遇明德之君則柔順從上之志雖未能无害而強力
能行之才猶未嘗廢也故曰明夷夷于左股夫明德之君
體天行之健自強不息而我能附麗以從之則向以
明夷而不能无傷今乃遇賢君而得全其壯焉故曰
用拯馬壯吉唯去昏主而附賢君以強力之材而乘
剛壯之勢則脱明夷之難而受交泰之福者也故變
體為泰而其爻辭如此股言隨上以動也左股不如
右強言強力之材猶在也拯之為言升也拯馬則附
驥之謂也且乾為君而其健則象乎馬乃升以居其
上焉又有上下交泰之義然此爻非本泰也去明夷
之難而受交泰之福故為明夷之泰而與泰之本體
異焉蓋六二柔順中正欲上從六五而六五以隂居
尊莫為之應故曰夷于左股然柔中之材尚自若也
故九三健行之才在上以近己而能自下附麗之故
曰用拯馬壯吉泰之明夷治世之賢臣也用晦而明
則得人矣將為太平治之至焉明夷之泰亂世之賢
臣也否極而泰則得君矣于是亂極而治乃形焉
九三明夷于南狩得其大首不可疾貞
此明夷之復也而爻辭云爾者以一歲言之則隂已
極矣陽于是乎復萌以一月言之則晦已至矣月于
是乎復朔以一日言之則夜已窮矣日于是乎復旦
故自天下國家言之則昏亂已甚而明德之君于是
乎復興焉此明夷之九三既已過中所以變體為復
文王有明德天下復治之象故曰明夷于南狩得其
大首不可疾貞夫南言明也狩言興事之尤大也于
是雖可以得其大首而大勲未集所以為復而自此
為臨為泰以至于為乾則若首出庶物萬國咸寧而
天下為周矣然復之本體主天道言之故言陽既往
而復明夷之復則主人道言之故言明晦而復此其
所以異歟
六四入于左腹獲明夷之心于出門庭
此明夷之豐也而爻辭云爾者明夷言昏亂而失則
象商之末世豐言光明而尚大象周之盛德六四體
本明夷變而為豐故舍同體之上六而從異體之九
三若去不仁之君而就至仁之國初九應之而九三
比之則不仁者所不能用而仁君所能納也故曰入
于左腹然不能去彼則未足以歸此而其所以去彼
歸此者敦乎仁而已故曰獲明夷之心于出門庭此
微子去商而歸周之象也夫微子所以去者將以存
商祀也存商祀而使不絶所以敦仁而周能納而封
之亦所以為仁是又入于左腹之意記云左聖嚮仁
左乃仁之方腹能容物而虚左焉為容物之至虛而
能容是亦所以為仁也明夷變而為豐則自昏亂失
則之國而歸光明尚大之君矣豊之彖曰豊亨王假
之尚大也宜日中宜照天下也其以此歟然豐之彖
曰明以動故豐則豐固本明矣明夷之豐則自闇而
之明此變體之所以異也
六五箕子之明夷利貞
此明夷之既濟也而爻辭云爾者既濟之義自一世
言之則左氏所謂及其未既濟者言盡濟也自一身
言之則先儒所謂事皆濟者言事无不濟也蓋當昏
亂之世一于守常則正而未必利名雖美而身或不
自全非既濟也一于適變則利而未必正身雖全而
名未能无疑非既濟也名美矣而身不能自全若比
干是己身全矣而名未能无疑若微子是已若夫諫
而至于囚則名已濟矣囚而終于釋則身亦濟焉故
有比干之正兼微子之利而曰箕子之明夷利貞至
于為周王陳洪範而封于朝鮮則身名俱榮又既濟
之盛也然自父師而黜自放黜而囚終于身名俱濟
釋而封焉故為明夷之既濟而與既濟之本體異矣
上六不明晦初登于天後入于地
此明夷之賁也而爻辭云爾者明夷之本體所謂不
明晦也而賁之彖曰文明以止則教化明矣其象曰
君子以明庶政則庶政明矣政教明而身率之則自
飾以正飾人亦以正焉此賁之義也明夷之君自不
明而至于晦矣其為之大臣者猶庶幾改之則明其
德以自飾明其政教以飾人望其无忝先人而復照
臨天下若曰初登于天而以其先王之德諷之使盡
賁飾之道焉然後終不能然乃如明之入于地中而
不能遵先王之典則是終不能盡賁之道矣故曰後
入于地夫賁之義主于明明夷之義主于晦故以賁
為本而變焉則貴于用晦而其晦亦終于明以明夷
為本而變焉則貴于用明然亦終于晦自晦而終于
明故曰白賁无咎蓋白雖无色而衆采歸焉故也欲
明而終晦故曰初登于天後入于地蓋天以瑩天功
明萬物為陽地以幽无形深不測為隂故也
