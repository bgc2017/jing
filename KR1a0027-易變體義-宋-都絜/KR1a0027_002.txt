易變體義卷二宋都絜撰
上經二(需至小畜)
䷄(乾下坎上)需
初九需于郊利用恒无咎
此需之井也而爻辭云爾者盖邑有遷改而井未嘗
改故无喪无得井為德之地而往亦井来亦井也夫
當需之時自宜居易以俟命而不仁不可以久處約
處約而不能久則必改操而失常矣得井之道則能
常守以持久而不改其操焉故言需于郊利用恒无
咎而夫子釋之以未失常也所謂利用恒言其持久
也所謂未失常者言久而不改其操也健以居初疑
能行而不能止有始而無其終故必以常久戒之雖
然井之體不改而其用則屢遷需雖未進亦有待而
行故需終於利涉大川而大傳曰井居其所而遷焉
然井之義不一而是爻特取不改之義故為需之井
而與其本體異矣
九二需于沙小有言終吉
此需之既濟也而爻辭云爾者盖需于沙則視初九
為近險故有言視九三猶遠險也故其有言小矣是
皆言需之義而已終與三陽俱進則既濟而吉矣夫
三陽俱進為既濟而獨于九二言之者何哉盖以剛
居下則不足以有濟矣剛過而後勝其任者未濟之
時也剛中而後勝其任者既濟之時也唯二剛中有
既濟之才而獨于上无應乃與同體之陽並進焉三
陽自下並進乎上而六四出以避之上六敬以待之
則既濟之義于是乎在故六四曰需于血出自穴而
上六言有不速之客三人来敬之終吉也既濟之世
剛柔莫不正小大莫不亨而需之九二乃以陽居隂
陽雖能進而隂乃能需焉唯終與三陽並進故為需
之既濟而與其本體異矣
九三需于泥致寇至
此需之節也而爻辭云爾者盖節之為言止也需之
下體健而好進况九三剛過乎中廹近于險則為之
害者自外至矣然九三雖剛過中未離下體故雖需
于泥而未䧟于險雖致寇至而未罹其害故變體為
節而止不犯難雖寇至而不為害焉此夫子所以釋
之以敬慎不敗也夫需于泥而未犯難止諸已也致
寇至而未罹害止諸彼也是皆節之義也然節以制
度止其縱者之敗禮而已是爻乃以近險致寇而能
需以慎之故為需之節而與其本體異焉
六四需于血出自穴
此需之夬也而爻辭云爾者盖陽宜居上隂宜居下
隂居陽之上而陽且衆焉則必為陽所去矣盖需以
止而有待為義夬以決而去之為義夫以一隂居五
陽之上五陽決而去之其去也速矣是之謂夬乃若
以一隂居三陽之上三陽決而去之其丢也緩是需
之夬而已五陽之去一隂也易而速故孚號之可也
三陽之去一隂也難而緩故需以有待見傷而後去
焉盖血言隂之傷也穴言隂之宅也需于血而後順
以聽乃出自穴以避之也
九五需于酒食貞吉
此需之泰也而爻辭云爾者盖中也養不中才也養
不才以善養人然後能服天下然則道備者宜養人
而道不足者宜養於人九五剛健中正道全而位尊
彼上下皆隂德位不足此宜養人而彼實賴之故有
需于酒食之象焉夫酒能養陽故陽不足而資之食
能養隂故隂不足而資之盖以善養人而人資以養
之象也酒食以養之則心志安泰而氣體從之矣以
善養之則君子道長小人道消而中人以上莫不好
德人人皆有士君子之行矣此變體之所以為泰故
爻辭云爾而夫子釋之曰酒食貞吉以中正也然泰
之本體三陽既泰矣无所待也是爻則言九五有養
人之道而天下所待以養得其養而後泰故為需之
泰而與本體異矣
上六入于穴有不速之客三人來敬之終吉
此需之小畜也而爻辭云爾者盖隂為小陽為大小
畜者以隂畜陽以小畜大以寡畜衆之卦五陽一隂
以六四為主而其彖曰柔得位而上下應之曰小畜
也需之上六以一隂居羣陽之上而與下體三陽需
時乃進至需之終然後自彼而偕来上六雖居其上
非分之所宜然坎變為㢲則能屈己而下應之故以
一隂畜三陽變體為小畜而其辭曰入于穴有不速
之客三人来敬之終吉也盖客言自彼至也不速言
有待而後進也謂三陽為客而上六敬以待之則主
人之義也且以一隂為五陽之主而五陽者无所待
而進也故為小畜而已若夫以一隂為三陽之主三
陽者待時而後進故為需之小畜焉此變體之所以
異歟
䷅(坎下乾上)訟
初六不永所事小有言終吉
此訟之履也而爻辭云爾者盖自道德之失三變而
後有禮我以禮為治而莫之應則攘臂而仍之矣故
出禮必入刑而訟之所以不可已也履之為言禮之見
於所行者也從其所當從是之謂禮從其所不當從
豈禮也哉訟之初六正應在四禮所當從也九二近
而為之難非所當從者乃不得已而小有言以辨之
然後捨近已之二而從正應之四是從之直而當于
禮者也然則是爻之所以有訟者无他盖欲由禮而
直在我為非禮而曲在彼所欲辨明者如是而已此
所以終吉也向使初六不有以辨之則二必以非禮
見陵而四必以非禮見責矣我雖未嘗欲違於禮而
嫌疑之間其可嘿嘿而已乎然履不必有訟而訟因
乎非禮以非禮有訟而終歸乎禮故為訟之履而與
其本體異焉
九二不克訟歸而逋其邑人三百戶无眚
此訟之否也而爻辭云爾者經曰否泰反其類故泰
者通也否必反此盖有閉塞而不通之義焉九二當
訟之時據非其應宜見訟于人也反自下而訟上既
犯義矣而理有所不可且犯分矣而勢有所不行如
是而訟其能通而无窒乎故變體為否而曰不克訟
夫往既不能得其志矣歸亦莫敢安其居于是去之
遠而逋焉藏之深而竄焉既逋且竄若鳥鼠然則其
為不通甚矣雖畏人如此僅能无眚而已是皆否之
義也且否之匪人天寔為之矣此爻以訟而致否是
自求禍也故為訟之否而與其本體異焉所謂患至
掇也者盖自求禍之辭
六三食舊德貞厲終吉或從王事无成
此訟之姤也而爻辭云爾者夫訟者時也衆人所同
也姤者恩也功臣之所獨也當是之時中爻唯三有
應乎上而上亦應之則无應者有訟而有應者无訟
也有應乎上則有舊德於上者也上亦應之則食舊
德之禄者也雖以柔從上无剛中正之德然有從上
之功而无訟上之跡是臣之遇君以其舊德享其高
爵重禄若任敖之在漢是也故於訟之時變體為姤
而有食舊德之辭然有過中之跡故曰貞厲无訟上
之罪故曰終吉雖能以是從王事然代終而无成故
曰或從王事无成此盖六三以柔過中自下應上之
象也然姤之本體言柔遇剛是爻則于訟之時獨有
從上之德是為君臣之相遇故為訟之姤而與其本
體異矣
九四不克訟復即命渝安貞吉
此訟之渙也而爻辭云爾者上剛下險然後成訟盖
下險以為難而上剛以敵之所以訟也若夫渙則難
散矣故說而後散之乃受之以渙渙則何訟之有且訟
與渙皆險在下而訟則乾上而健健則不䧟於險所
以為訟渙則㢲上而為風風以散之者也所以為渙
變乾之健為風之散所以變訟為渙而曰不克訟復
即命渝安貞吉也且九四以才剛故訟以居隂故不
克所謂復即命渝亦以陽居隂也四之與二既已交
相訟矣終乃聽九五之命而上不加之罪遇九二之
逋而下不與之争初九小有言以辯之則其訟亦不
永而終來應則不止乎難之散而有安貞之吉焉然
難之生也不同其散亦不一若九四之不克訟復即
命渝是訟之渙而已與其本體異焉
九五訟元吉
此訟之未濟也而爻辭云爾者夫聖王在位天下丕
應徯志无思不服則既濟矣何訟之有哉有一不從
而問其罪猶為未濟此自聖王之有訟言之若葛伯
不祀而成湯問之是已平治之時四方民大和會時
靡有争則既濟矣何訟之有哉不得其平而小有言
猶為未濟此自聖王之聽訟言之若虞芮質厥成而
文王正之是已九五剛得尊位大中至正天下宜无
不從而九二不應且有犯上之罪焉此九五之所訟
而變體為未濟然九五之訟以仁治不仁而已故終
於元吉則非終于不濟也若夫彖之所謂利見大人
雖言聽訟之事蓋主九五之才言之其義亦若訟之
未濟矣然聽人之訟而在我无訟者聖王之常故彖
言材而如彼我直彼曲雖聖王不能无訟者非道之
常也故爻言變而如此夫葛伯之罪湯問之不服而
後征之問之者訟也未征之也訟之不服則征伐之
所不免是皆未濟之義故既濟之始未濟之時皆言
伐鬼方之事盖與此爻相為先後然此爻主訟言之
故為訟之未濟焉
上九或錫之鞶帶終朝三褫之
此訟之困也而爻辭云爾者夫剛遇窒而訟剛見揜
而困險與揜皆隂也經曰困窮而通困則窮矣而窮
者通之反也然則凡有訟者將以免乎困而求通也
以訟而求通乃所以致窮况居訟之終非訟所貴者
乎盖訟非德所貴也而服所以彰有德上九以訟受
服將以求通也然服不以德乃所以致窮故變體為
困而曰或錫之鞶帶終朝三褫之夫澤而无水所以
為困故身之受服所以彰有德也既而褫之則辱矣
澤之有水所以潤萬物也既而涸焉則困矣且不以
訟而求鞶帶未必不受其賜也唯以訟而得之則雖
與而必奪是其以訟而求亨也祗以為困而已此非
不幸而困也其所以為訟之困歟
䷆(坎下坤上)師
初六師出以律否臧凶
此師之臨也而爻辭云爾者書曰律乃有民律之為
言法也在師有之謂之紀律師有紀律則莫之敢犯
故自此言之則有臨下之道自彼言之則有臨敵之
勢而其所以正其紀律者尤在於謹其始焉故師之
初六變體為臨而有出師以律之辭且師之象曰地
中有水而臨之象曰澤上有地盖無非水者而澤則
水之所鍾水鍾于澤一而不散則師有紀律者似之
矣君子法師之象則容民畜衆而法臨之象則曰教
思无窮容保民无疆容保之政必先之以教者盖有
以教之則紀律在其中矣然則師出以律其有臨之
道乎然以上臨下莫非臨也是爻則主將之臨其人
與臨其敵言之故為師之臨而與其本體異焉
九二在師中吉无咎王三錫命
此師之坤也而爻辭云爾者先王之政文武並用而
為大臣者亦文武兼資故平居無事則在朝為卿以
統比閭族黨之民而奉辭伐罪則在師為將以馭伍
兩卒旅之衆衆即民也將即卿也衆已用則復曰民
而將已事則復曰卿是爻言在師中吉出而在師也
吉而无咎則可以凱旋矣故繼之以王三錫命則命
之使復為卿焉將之在師君命有所不受其在朝也
則為臣而已臣道莫備乎坤故體變為坤焉然在坤
之師則曰直方大不習无不利盖相出將也周公之
東征用此道歟至師之坤則曰在師中吉无咎王三
錫命盖將入而相也周公之西歸用此道歟唐之征
淮西也裴度受命以丞相視師其亦合於坤六二之
義至淮蔡既平也乃封國進階以舊官相則又合乎
師九二之義矣以唐視周固不可同日語然其有合
于二爻之義則一也
六三師或輿尸凶
此師之升也而爻辭云爾者詩曰文王陟降在帝左
右謂察帝所左而左察帝所右而右陟降之際不敢
妄也况用師之權官聽于一唯上將軍莫之等倫苟
升偏將軍而與之為伍則伍兩卒旅無所適從號令
不從而其聽惑其敗績也多矣上將軍者長子似之
偏將軍者弟子似之先生為長致一之象後生為弟
不一之象然則長先幼從禮也長宜居弟之上矣庸
可升其弟而與之同列也師之九二以陽居中其數
為一言長子之宜帥師者也六三隂而不中其數為
二矣乃居九二之上焉是不宜升而升者爾故變體
為升而有師或輿尸之辭焉或言不一而惑也輿尸
言敗績也然升之本體總言王侯卿士大夫之升也
而是爻則言師之不一故為師之升而與升之本體
異焉
六四師左次无咎
此師之解也而爻辭云爾者經曰解者緩也緩必有
所失夫以緩而失者謂不可緩而緩者也若宜緩而
能緩則得理之常而未為失也師之六四以隂居隂
而承乘所應亦隂隂之義宜静而不宜動師之道尚
右而不尚左故變體為解有師左次无咎之辭而夫
子釋之以未失常也道經曰吉事尚左凶事尚右是
以偏將軍處左上將軍處右左氏傳曰凡師一宿為
舍再宿為信過信為次則所謂左次者止而未動也
有解緩之義焉緩疑有咎然緩而當理則可免矣此
其所以无咎若夫宜動而止宜速而緩則軍法所謂
逗遛易所謂緩必有所失者也其能免咎乎哉然經
所謂解緩者事莫不然而是爻所謂左次无咎者戎
事而已故為師之解焉
六五田有禽利執言无咎長子帥師弟子輿尸貞凶
此師之坎也而爻辭云爾者六五柔得尊位大中興
大事而有功之資也戎為國之大事故曰田有禽然
王言作命當無為而用臣下唯遣將率奉辭伐罪可
也故曰利執言无咎至於下應九二之陽能使其長
子帥師者也而六三居九二之上疑使弟子參之而
師不一矣師聽於一則有全勝之道不一而惑則有
敗績之道其所以變體為坎者坎之為言䧟也有䧟
者有䧟之者長子帥師則以中行而使之當矣必有
䧟陳之功焉此言䧟之也弟子輿尸則不以中行而
使之不當矣必有䧟没之禍焉此言䧟者也變體為
坎其謂是歟且坎以二隂一陽而成卦者也二隂則
盛矣此為䧟之者也一陽則弱矣此為䧟者也其才
如此非有用師之義也而此爻言用帥有當否而行
師有勝負故言䧟與䧟之之義為師之坎而與其本
體異矣且師兼坤與坎而後成卦故其彖曰行險而
順若夫六二用師而功成功成而已事則行險之事
已矣有順之義而已故全體為坤焉六五用長子以
帥之矣或使弟子以干之則失其所謂順矣徒知行
險而已故全體為坎焉
上六大君有命開國承家小人勿用
此師之蒙也而爻辭云爾者蒙之為言暗而不明也
暗而不明則于君臣之分義利之際去就趣舍昧而
不知所以為小人之歸而不足以預君子之道故孟
子曰智之于賢者性也盖唯智可以與于賢者則愚
之為不肖必矣然則小人之力強而可任雖可用于
出車遣戍之時其為德也昏而不明則不可付以開
國承家之任小人而任之使開國承家則其昏足以
亂邦而其暴至于為寇故師之上六居師之終論功
行賞而曰大君有命至於變體為蒙則曰開國承家
小人勿用盖言小人有功无害于賞而其蒙不明不
可用之以開國承家也昔漢祖既定天下賞及蕭何
而下彭越黥布之徒亦使之開國乃終為亂其類是
乎然蒙之為義言人之性其倥侗顓蒙生民皆然是
爻則專言師旅之士有蒙昧而昏迷者雖有功可賞
而終為小人而不可用故為師之蒙而與其本體異
矣
䷇(坤下坎上)比
初六有孚比之无咎有孚盈缶終來有它吉
此比之屯也而爻辭云爾者屯之初九為康屯之主
所以封建諸候者也比之初六能為人所比人主因
而封之者也比初六有孚比之則始比乎人而依之
爾充孚之實則反為人所比焉者上下之分未定在
下而終来有它猶可也至天下有主而以貴下賤大
得斯民則當率其所有之衆以比之如是則下足以
庇民而上足以尊主而為之主者還以其所有之民
而封之矣故變體為屯而有建侯之辭所謂吉者盖
得為諸侯之義也夫屯之六爻莫善于康屯之主而
是爻則率其来比之民而比之故為比之屯而與屯
之本體異焉且屯之比者君道也康其屯以有来比
之民而封諸候者也比之屯者臣道也率所比之民
歸康屯之主而為諸侯者也此二卦之義
六二比之自内貞吉
此比之坎也而爻辭云爾者坎之為言險也隂為險
以䧟陽故小人為險以䧟君子六二柔順中正君子
之象初六有孚比之亦君子之象而六三柔不中正
則小人之象也六三柔不中正居六二之外若小人
欲揜君子而䧟之者也六二以中正之資内而比于
初六則小人之險在前不可不避者也故變體為坎
而曰内比之貞吉苟舍君子而比小人則與之俱化
而自失其中正之道故夫子之釋之曰比之自内不
自失也然坎體為險其用為䧟莫非險且䧟也是爻
則言舍小人而比君子故為比之坎焉
六三比之匪人
此比之蹇也而爻辭云爾者經曰蹇難也夫比非其
人本為利也初或利焉而徼幸于安樂然害在其中
矣而必以患難終焉志于利而反罹其害志在安樂
而患難終之則其傷實多凡以所比非其人故也故
變體為蹇而曰比之匪人不亦傷乎此皆言小人之
道本固自傷而與之比者亦俱傷而不可免也凡此
以象六三應在上六而上六非可比者然六三體坤
其位居下而與上皆隂非正應也苟知不可比而舍
之亦何傷乎故蹇之彖曰蹇難也險在前也見險而
能止知矣哉且蹇之為難也以山上有水為象而避
就從違在乎行止之際所謂利西南不利東北是也
是爻則以比非其人為犯難以取禍故為比之蹇而
與其本體異焉
六四外比之貞吉
此比之萃也而爻辭云爾者經曰萃者聚也物相遇
然後聚所謂勞来還定安集者聚之之謂也所謂四
方民大和會者已聚之謂也然民之去就惟賢者是
從故傳有之曰天下之父歸之其子焉往史有之曰衆
賢和于朝萬物和于野惟君子舍不肖唯賢者是比
且與羣賢咸萃同比乎上則弊政既去而萬民無離
散之患善政既行而四方有會和之美矣故變體為
聚而曰外比于賢以從上也且自二以上可以言比
四以上可以言萃盖外比于賢以從上然後為萃則
不止乎比而已焉故是爻為比之萃而與萃之本體
異焉
九五顯比王用三驅失前禽邑人不誡吉
此比之坤也而爻辭云爾者夫坤之為道順而已矣
九五剛得尊位大中至正已無險難之義乃變體為
坤則在我者順矣而人莫不順焉盖以一剛為衆柔
之主而六二應之六四承之有克順克比之義故變
體為坤而有顯比之辭雖然衆爻承其下可為克順
克比矣而一爻乘其上有後其君之象乃舍逆取順
而有王用三驅失前禽之辭焉其邑人之順從者則
不待告戒而惟爾之中矣故有邑人不誡之辭而夫
子釋之以上使中也雖然舍逆取順豈所謂成天下
之大順哉然舍逆而勿強之使從是乃所以為順且
天下皆順矣或有不順者乃衆所不容而自貽其禍
盖其下愚不移聖人亦無如之何則雖一夫之莫從
亦無害于順矣且坤者地也乃順承天者也是爻則
以比為主而下有順從之義故為比之坤而與其本
體異也
上六比之无首凶
此比之觀也而爻辭云爾者觀之上九曰觀其生君
子无咎盖在我未備則觀其動出于我者焉在我者
備矣觀其動出于彼者如何爾此君子所以无咎也
自比之君子言之盖順者取之吾道足以致之矣猶
有未順者則時使然爾出于我者無慊矣吾如彼何
哉觀其出于時者舍之而弗強焉其所以致无首之
凶者自取之爾故變體為觀而曰比之无首凶夫觀
之諸爻或觀我生或觀其生而此則因其不上比而
觀其生以舍之故為比之觀而與觀之本體異焉
䷈(乾下㢲上)小畜
初九復自道何其咎吉
此小畜之㢲也而爻辭云爾者㢲之為言柔而善入
也君心初離于道而未見于事乃欲由道以復之俾
無繩愆糾繆之迹自非柔而善入則有犯分之嫌而
無正其君之益矣豈能无咎哉唯其柔以入之則不
形于迹而正之以心不著於事而正之以道於是得
其正君之志而無犯分之尤矣故變體為㢲而有復
自道何其咎吉之辭焉然㢲之善入無往而不然是
爻則主言臣之畜君欲復自道者尤在於㢲故為小
畜之㢲而與其本體異焉
九二牽復吉
此小畜之家人也而爻辭云爾者家人之卦曰六二
之吉順以㢲也盖家人之道固宜以恩勝義而六二
為婦道尤當中正而順以㢲焉臣之正其君已不能
復自道於其始矣至于愆而後繩之非濟以順而㢲
之道則必過乎中而至于以下拂其上其君必因其
然而擠之矣其能無失身之禍哉唯濟以㢲順則正
其君而不過中乃得其正君之志而無失身之禍焉
故變體為家人有牽復吉之辭而夫子釋之以牽復
在中亦不自失也然家人之道閨門之恩也小畜之
道朝廷之義也朝廷以義為主而欲濟之以恩故為
小畜之家人而與其本體異焉夫初九正君於其始
故變體為㢲而已此不能正其始故變體為家人而
又欲順以㢲焉過此以往至于九三則健而不㢲剛
而不中矣又不足以語此
九三輿說輻夫妻反目
此小畜之中孚也而爻辭云爾者易或以剛為信或
以中為信或以正為信小畜之九三剛而正者也以
剛不中而畜君非健而㢲也故不足以有行而曰輿
說輻如是則君臣不和矣故曰夫妻反目其所以不
致于凶咎悔吝者以其剛且正而已惟剛且正是其
所以盡誠者也故變體為中孚而无凶咎悔吞之辭
焉夫小信未孚中孚則信之至也然止而不行乖而
不和者以不濟之以巽而已盖外物不可必所謂君
莫不欲臣之忠而忠未必信也然中孚之道上以格
天中以化邦下足以及豚魚是卦以君臣為主而九
三有剛正之象故為小畜之中孚而與其本體異焉
六四有孚血去惕出无咎
此小畜之乾也而爻辭云爾者乾君道也君道貴乎
正而臣之事君亦必正而後行君臣之道皆貴乎正
也尚矣故剛柔本異意而上下宜同志唯剛柔本異
意故以柔乘剛者必傷上下宜同志故以正從正者
必合六四避柔乘剛之禍而上從同志則足以得君
故變體為乾而曰有孚血去惕出夫子釋之以上合
志也盖易之六爻得正者多言孚六四以隂居隂柔
而正也九五以陽居陽剛而正也是以皆言有孚焉
是卦所謂上合志者以其有孚爾與上合志則所以
正其君者得矣此變體所以為乾也歟夫乾君道也
所以王天下者也是爻則言與上合志以正其君故
為小畜之乾而與乾之本體異矣夫小畜兼健而㢲
而後成卦㢲言柔以入之而健言剛以行之初在下
卦之初欲由道以正其君宜屈己而用柔者也故言
㢲而已四居近君之位欲合志以正其君能資人以
用剛者也故唯言健焉盖或以㢲為主或以健為主
也
九五有孚攣如富以其鄰
此小畜之大畜也而爻辭云爾者夫以君畜臣是為
大畜以臣畜君是為小畜此有常之分也不易之名
也若夫從變體言之則小畜之道不能自成必得羣
賢而與之並進然後可行矣此古之大臣所以旁招
俊乂而列于庶位也然則為臣而至于相近臣之大
者旁招俊乂而與之並進則其為畜也亦大矣故變
體為大畜而以其剛健中正故曰有孚與四合志故
曰攣如五與四相比而四與初相應故曰冨以其隣
而夫子釋之曰不獨富也且乾元為大而坤特為至
乾為大生而坤特為廣然六二能盡地道亦可以言
大而至用六永貞然後以大終焉是則坤之兩爻坤
道之大爾而與乾之稱大者異小畜之九五臣道之
大而與大畜之稱大者異是猶馬之與龍名實本異
而八尺以上則馬亦稱龍雖疑出其類而實未離其
類也大臣之道其如是歟
上九既雨既處尚德載婦貞厲月幾望君子征凶
此小畜之需也而爻辭云爾者雜卦曰需不進也然
所謂不進者其道有二有今雖不進而待時以進者
有不進以止而終于不進者需之本體待時以進若
需于郊以至于沙于泥者是已若小畜之需則居一
卦之成大臣至此不可復進所謂不進以止而終于
不進者也然後有既雨既處之辭焉且需之為言亦
有待也小畜至此則君盡其道矣臣位至此實嫌疑
之地向使君未盡其道猶當先其辭而獻其可焉今
也君已盡其道則可後其事以代其終而已况居嫌
疑之地也哉然則小畜之上九所以變體為需者亦
兼取有待之義歟
