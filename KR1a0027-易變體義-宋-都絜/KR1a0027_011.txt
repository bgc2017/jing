易變體義卷十一宋都絜撰
下經五(漸至兑)
䷴(艮下巽上)漸
初六鴻漸于干小子厲有言无咎
此漸之家人也而爻辭云爾者賢人之隱處也家居
而已得時而進然後起于家焉此進之始也猶之鴻
為水族水其家也漸而至于干則方自水而起亦漸
之始也而猶賢者之起于家也故漸之初六變體為
家人而曰鴻漸于干夫君子之出處盖有義矣小人莫
之知也見忌而欲危之于是見誣而興謗焉然禮義
不愆不辯而自明故曰小子厲有言无咎然此非隱
而家居者也進而起家者也故為漸之家人而與家
人之本體異焉漸主君臣言之家人主父子言之然
家人之漸者齊家當有其漸也漸之家人者漸進或
起乎家也
六二鴻漸于磐飲食衎衎吉
此漸之巽也而爻辭云爾者巽之為道柔而善八順
以行權故其進也漸而不暴不違乎中正之道乃能
安寧无難易以樂焉六二柔順中正而上應乎九五
之象也故有鴻漸于磐飲食衎衎吉之辭盖磐言石
之安而平者此言位也飲食言禄也衎衎言樂也所
以能衎衎者以其有中正之德而不素飽此孟子所
謂其君用之則安富尊榮子弟從之則孝弟忠信不
素餐兮孰大于是也夫鴻漸于干以至于陸于陵皆
漸而不暴也此猶有巽之義者盖自干至磐相去未
遠非若陸之高以平陵之高以大也故特取巽之體
焉然巽之本體言伏言入言行權而已是爻則于漸
之進言有巽之道故為漸之巽而與㢲之本體異矣
且漸兼艮㢲然後成卦六二方進而用㢲猶未可止
也故全巽體而艮不預焉九五進極而當止无所用
㢲矣故全艮體而㢲不預焉
九三鴻漸于陸夫征不復婦孕不育凶利禦寇
此漸之觀也而爻辭云爾者觀之為言此示于上而
彼觀乎下也觀臺之勢高矣物皆往焉大觀之位高
矣民咸觀焉故漸而至下卦之上居過中之位則于
變體為觀而曰鴻漸于陸陸者地之高平者也高平
曰陸其若所謂觀臺者歟亦若所謂大觀在上者歟
然大觀者君道也而漸則臣道也漸進以居下卦之
上非若九五居一卦之尊也故為漸之觀而與觀之
本體異焉雖然剛已過中矣又征而不己則知往而
不知反故曰夫征不復如是則非易從而有功者也
故曰婦孕不育是道也剛過中而不止唯用以禦寇
則利故曰利用禦寇然則觀臺出于人為而陸未離
乎地觀漸之三亦臣道爾而觀為二陽四隂之卦其
義盖相類矣故直若九三而止過是則若夫征不復
而婦孕不育雖利用禦寇亦不可以為常也
六四鴻漸于木或得其桷无咎
此漸之遯也而爻辭云爾者遯有去小人而不為所
汙就君子而與之同處之意盖六四自下以進至于
高位然九三剛不中正若權臣然今六四乃以君子
至正之德而進居其上則非其所矣故曰鴻漸于木
木非鴻之所宜居也桷則在木之上中宫室之才而
九五剛健中正有大臣之德則似之六四捨九三剛
不中正之資而就九五剛健中正之才則所謂或得
其桷者也此去小人而就君子之象也故變體為遯
而其辭如此然遯之本體退以遠小人而已是爻進
以得位乃避小人而就君子故為漸之遯而與其本
體異焉且遯言退漸言進遯之漸則言雖退而无異
于進也此所謂不為窮約趨俗漸之遯則言雖進而
必有所避也此所謂不為軒冕肆志
九五鴻漸于陵婦三歲不孕終莫之勝吉
此漸之艮也而爻辭云爾者艮之為言止也而時行
則行所謂鴻漸于陵者高平曰陸大陸曰阜大阜曰
陵人臣之得位至于高而且大則勢可止矣亦義不
可不止所謂婦三歲不孕者在我之居位已極既止
于此矣助我而為人所間者猶止于彼也欲為我助
而久天助我之實以其止于彼而己盖五以剛健中
正居乎上而六二以柔順中正應之九三乃以剛過
不中非其應而為之間則德義不勝矣又以一爻而
為二爻之間則力亦不勝焉故終莫之勝而二爻各
得所願二得所願以上應乎五五得所願以下應乎
二則又若艮之時止而時行也故曰終莫之勝吉得
所願也老子曰知止不殆莊子曰唯止能止衆止艮
之義主于止而是爻則主言進已極而知止故為漸
之艮而與艮之本體異焉且艮之漸者先止而後漸
故艮其輔而後言有序盖言之不可易也漸之艮者
先進而後止故自漸于干以至于陵而極矣盖進之
不可過也
上九鴻漸于陸其羽可用為儀吉
此漸之蹇也而爻辭云爾者經曰蹇難也險在前也
見險而能止知矣哉夫漸至于陸則高而平至于陵
則高而大人臣而高且大則已偪矣不退而復就高
平之地則上之所疑下之所嫉非知止不殆者也難
孰甚焉故九三言于陸九五言于陵上九乃復于陸
而變體為蹇知此則進退可度矣故曰其羽可用為
儀吉吉言保其所得而無罹失位之難也古之賢臣
皆然而見于經史伊尹之告歸吕望之就國是也後
之體道而知退者張良似之王陵之退則非其本心
也何羽儀之有至霍光之不退則終罹其難矣可不
戒哉夫蹇之本體有險難之實矣是爻則言高且大
而不退則有難焉爾且蹇之漸言有難之時能體漸
之義漸之蹇則言進而不退則罹蹇之難也
䷵(兑下震上)歸妹
初九歸妹以娣跛能履征吉
此歸妹之解也而爻辭云爾者屯者解之始解者屯
之終盖同姓之女適于異姓之諸侯其性本同也所
適皆侯國也乃不為嫡而為娣娣不得行嫡之事若
命之屯者然能安分之常行娣之事以承其嫡嫡亦
遇之以禮而各得其志焉則不足以為屯而有解之
義故變體為解而曰歸妹以娣以恒也跛能履吉相
承也盖初九在六位之下不得承九四之正應而上
承近已之九二則初猶娣也二猶娣而四猶夫也跛者
言不得行嫡之事跛而能履言能行娣之事而已盖
其位卑而无應故跛其材剛而承二故履焉夫解言
天下之屯至是而解是爻則于所歸之娣有解之義
故為歸妹之解而與其本體異焉
九二眇能視利幽人之貞
此歸妹之震也而爻辭云爾者陽為眀隂為妹震一
陽而二隂則眀有所不足少陽用事未至于離之文
明則眀亦有所未至故有眇能視之辭所謂眇能視
者嫡之為道以眀内為職而娣不預焉僅可眀其娣
之事則眀有所不足矣盖與初爻所謂跛能履同義
初在下故言履履動乎下以跡言也二在中故言視
視由中出以事言也是卦上體皆言嫡而下體皆言
娣初言娣而此不言則蒙上所言從可知矣此初爻
所以言初九歸妹以娣跛能履征吉而繼之以九二
眇能視利幽人之貞也夫九二以陽居隂故有眇而
不全之象柔不失中故雖眇而能視眇而能視則眀
不足矣而幽人之道欲晦其明以為常故曰利幽人
之貞夫震有動義陽自下起以歸妹之震非震本體
故所言如此
六三歸妹以須反歸以娣
此歸妹之大壯也而爻辭云爾者經曰雷在天上大
壯君子以非禮弗履六三在下體是亦娣也而在下
體之上有過中之資居不正之地而无正應之主乃
以娣之職而欲為嫡之事非所求而求焉非所待而
待焉故曰歸妹以湏是其為志雖壯而于禮為僭矣
然以柔承四而未離下體以柔承四則以娣而承嫡
矣未離下體則復娣之常而不敢僣焉故曰反歸以
娣此盖得乎大壯君子非禮弗履之義故變體為大
壯而辭意如此然大壯之本體在天道則主言四陽
之並興在人道則主言君子足以勝小人是爻則言
六三以過中之資有上僣之志終能復其常安其分
故為歸妹之大壯而與其本體異焉
九四歸妹愆期遲歸有時
此歸妹之臨也而爻辭云爾者經曰臨觀之義或與
或求盖婚姻之禮始也彼請而後許之故有問名之
禮焉終也彼迎之而後送之故復有納婦之禮焉是
皆求而後與然後有夫婦有相臨之義也所謂歸妹
愆期者固已求而許之矣特愆其親迎之期爾必遲
其所歸之時然後從而與之故曰遲歸有時而夫子
釋之曰愆期之志有待而行也是皆待其求而後與
之義此變體之所為臨歟盖四隂也妹之象也九陽
也歸妹者之象也與初為應而无剛柔相濟之義則
愆期之象也所以猶有待者盖有長男少女之義焉
然臨之本體主言君民上下相臨而是爻則主言男
女之相臨有或與或求之義故為歸妹之臨而與臨
之本體異焉
六五帝乙歸妹其君之袂不如其娣之袂良用幾望吉
此歸妹之兑也而爻辭云爾者兑之為言說也猶澤
之說萬物也同姓之國而為娣以事其嫡不有以說
之其能无怨乎嫡以厚德待其娣乃薄于已而厚于
娣焉此娣之所以說也故曰帝乙歸妹其君之袂不
如其娣之袂良盖娣之袂視嫡為甚善則薄于已厚
于彼而彼悦矣娣以心悦承其嫡嫡以德厚待其娣
則盛而不亢有宜家之慶而上下无不悦焉故曰月
幾望吉夫娣已悦矣而又上下莫不悦焉此變體之
所以為悦也盖六五居一卦之尊天子之象也亦象
天子之女下嫁于諸侯則有小君之位矣五下應于
二帝乙歸妹也五在上而居之以隂四在下而處之
以陽其象則君之袂不如娣之良也一卦之尊而以
柔處之則盛而不亢矣此又月幾望之象也然兑之
本體以悦萬物為主又以悦民為事是爻乃言嫡娣
之相悦而家人之上下莫不悦故為歸妹之兑而與
兑之本體異矣夫婦妹之卦兼震兑而後成九二娣
也主言動以事其嫡而悦未足稱也故全體為震焉
六五嫡也主言厚以悦其娣而動不足道也故全體
為悦焉
上六女承筐无實士刲羊无血无攸利
此歸妹之睽也而爻辭云爾者經曰暌火動而上澤
動而下二女同居其志不同行又曰睽者乖也盖睽
以異而不同乖而不和為義夫婦宜同且和也否則
暌焉苟无夫道之智而婦无以資之則睽矣故曰女
承筐无實苟失婦道之順而夫不能御之亦睽矣故
曰士刲羊无血夫婦胥失則无以宜其家矣故无攸
利盖未娶謂之士未嫁謂之女不言夫而言士不言
婦而言女則以眀其失夫婦之道也筐宜有物也承
之而无實則言夫之不智而无以為婦之所資也羊
物之狠者而血言隂之傷則狠而不可勝矣此言婦
之不順而夫不能御之也无攸利則言夫婦不和而
无以宜其家也盖上六之扵六三夫婦之象也六三
陽位則夫也乃以隂虚居下則婦无以資之之象也
上六隂位則婦也乃以隂狠居上則夫不能御之之
象也兩爻本正應而无剛柔相濟之義則不能宜其
家之象也是皆睽之義也然睽之本體言天地萬物
之睽而是爻所以言夫婦之睽而已故為歸妹之睽
而與其本體異焉且睽之歸妹則始于疑次以怨既
而疑釋怨和終于親焉故始曰睽孤終曰婚媾歸妹
之睽則本于夫之帥婦之從乃婦无以資其夫夫不
不能御其婦終于乖焉故卦為歸妹而士女皆无攸利
䷶(離下震上)豐
初九遇其配主雖旬无咎往有尚
此豐之小過也而爻辭云爾者夫王業尚大必君臣
相與而後可以有為盖君以禮而來章臣以道而遇
主者豐之時也然初九之所應者九四則所遇者同
德合志剛動之主也同德合志則才與之均而未有
咎且必往而得尚焉然以剛自任則吾之才雖眀可
與均而不可過也故以小過為戒小過者人臣過越
而有為也而其六二則曰不及其君臣不可過盖臣
宜不及其君而過之則不可臣不及其君可矣與之
均亦无咎自均以上則過之矣故變體為小過而曰
遇其配主雖旬无咎往有尚而夫子釋之曰雖旬无
咎過旬災也旬之為言其義為均才與之均則非不
及其君也宜若有咎然君臣同德合志則雖與之均
而无咎矣其以剛自任則不可過之爾小過猶不可
而况大過之乎所謂過句則小過之而已夫小過言
小者過越而有為也豐則王者尚大之時王者尚大
而君臣相遇則小之過大尤非所宜矣故為豐之小
過而與其本體異焉
六二豐其蔀日中見斗往得疑疾有孚𤼵若吉
此豐之大壯也而爻辭云爾者豐本眀盛之時而言
豐其蔀者居位之隂也然以中正之德遇眀盛之世
則才足以正時矣故曰日中見斗六五來章之主而
二言往得疑疾者非應之正也然以中正之德應來
章以得君則勢之盛也孰禦焉此變體之所以為大
壯歟豐其蔀者豐大也蔀者蔽覆光眀之物也日中
者言眀盛之世也斗者幽而能正時也疑疾言未能
自信也有孚𤼵若言誠足以達乎上也然大壯本體
主言四陽之並興而是爻則言才足以正時而誠足
以得君故為豐之大壯而與大壯之本體異焉
九三豐其沛日中見沬折其右肱无咎
此豐之震也而爻辭云爾者震之三畫一陽而二隂
陽不足而隂有餘陽在下而隂在上以陽不足故言
沛而不言澤沛者澤之困乎水者也以隂有餘故日
中而見沬沬者晦而不眀也易之六爻上為右而下
為左故眀夷入于左腹言六四之比九三焉震二隂
在上弱而不強以上下言之于體為右故曰折其右
肱豐之成卦本為光眀盛大而六三乃如此者爻言
乎其變也又變體為震而未至乎離之文眀故爻辭
如此盖若動而未眀非所謂雷電皆至也屯之彖所
謂剛柔始交而難生者亦與此同義且震之所以動
者初九也至六三之爻則有隂盛之義焉爾自九三
之爻言之陽者能澤物之象也過中則大之象也承
乘皆莫我比則无上下之交而澤物之用不足之象
也故曰豐其沛主上六之隂晦則所主不眀而隂晦
之象也雖當眀盛之時而不免乎晦故曰日中見沬
所主不眀則雖有強力之才終不見用之象也故曰
折其右肱然有其才而人莫我知則非其罪也故曰
无咎夫震本動也在豐則欲動而眀是爻全為震體
則動而未眀之象故為豐之震而與震之本體異焉
震之六三變而為豐爻辭乃戒其過中盖取日中則
昃與時消息之義焉以一陽二隂而震之卦已具故
也豐之九三變而為震爻辭乃言其不及盖取動而
未眀旉𣪚而未蕃鮮之義焉以方具震體而豐之卦
未備故也各觀其爻辭之義則可見矣
九四豐其蔀日中見斗遇其夷主吉
此豐之明夷也而爻辭云爾者眀盛之時尚大之世
也而以陽居隂則幽暗之地也當眀盛之時有昭眀
之德而其所居則蔽而不通所遇則幽而不眀所以
變體為眀夷也然有正時之才處近君之地而遇至
德之主有來章之德則又若所謂獲眀夷之心于出
門庭也故曰豐其蔀日中見斗遇其夷主吉盖九四
所居雖幽而其材則剛以動有能正時之象也六五
柔中而得尊位以柔下賢而九四比之則遇至德之
君之象也經曰易簡之善配至德盖所謂夷主者如
此夫眀夷本體盖遇昏暗之世而君子于是晦其眀
乃取眀入地中為象豐乃日中而照天下光眀盛大
之時而若九四者乃以位不當而有幽晦之象故為
豐之眀夷而與其本體異焉且眀夷之豐者舍幽暗
之主而歸眀盛之國所謂入于左腹也然而非无眀
夷也故言于出門庭以原其始焉豐之眀夷者遇眀
盛之時而居幽暗之地所謂日中見斗也然而无害
于豐也故言遇其夷主以要其終焉
六五來章有慶譽吉
此豐之革也而爻辭云爾者夫離形頓革乃謂之變盖
革言變之始變言革之終故革至九五然後言虎變
上六然後言豹變人君居眀盛之時成尚大之業于
是以剛健中正之德正君臣上下之分乃其所也然
盈矣而不可不持成矣而不可以不守持盈守成則
必以謙沖下下然後足以來章美之才以保其慶而
永其譽焉此所謂變而通之者也故六五變體為革
而有來章慶譽之辭盖六五當豐之盛而以仁柔居
之乃下應乎二而比乎四則下賢以來之之象也六
二以同德應之九四以剛德成之則章美之才來游
來歌矣至于六居五位之尊而无悔咎之辭則有慶
譽而吉可知矣然革之本體以去故為義而是爻則
當豐大之時能變通而不窮故為豐之革而與革之
本體異焉且革之豐者因通其變而成眀盛之世若
曰變而通之以盡利也豐之革者欲持其盈而盡變
通之宜若曰窮則變變則通通則久也然則所謂變
通者其王業之所成始而成終者歟
上六豐其屋蔀其家闚其戶闃其无人三歲不覿凶
此豐之離也而爻辭云爾者離外眀而内晦故曰豐
其屋蔀其家離外實而内虚故曰闚其戶闃其无人
三歲不覿凶豐其屋者高大而見乎外也此象位之
上言不能謙以下賢也蔀其家者幽昏而處乎隂也
此象爻之隂言不能明以知賢也无下賢之禮知賢之智
則賢者相與全身遠害自藏于畎畆而不仕无與共
保其國矣故曰三歲不覿凶盖六五以柔居中故來
章而有慶譽上六反乎是故其象其辭如此夫離火
也故外眀而内晦離麗也故外實而内虚今乃處光
眀盛大之極不能知賢而下之以相與持盈而守成
則有晦且虚之義故為豐之離而與離之本體異焉
夫豐之為卦兼震與離六三有動義而眀未至也故
全體為震上六无動義有離之義而已故全體為離
䷷(艮下離上)旅
初六旅瑣瑣斯其所取災
此旅之離也而爻辭云爾者離之為言麗也初六變
體為離言麗乎下而不移若所謂居下流者也凡以
其志卑而不趨乎高其志小而不趨乎大故九四雖
為剛柔之正應而不能上比則九四亦處乎上而莫
肯下從此小人之親寡而自取之者也故曰旅瑣瑣
斯其所取災瑣言小瑣瑣者小之至也災言九四莫
之應也斯其所取災者以初自絶于九四故九四莫
之應以自取其失所之災為旅之離而與離之本體異
焉且離之旅者于離麗之世而无承无應為君子之
旅旅之離者于旅寓之際而趨卑執下為小人之麗
然君子之道宜不終于寡助故有履錯然之辭者六
二自上而來交際以禮也小人之道必終于失所故
有志窮之辭言九四旅于處終莫之應也
六二旅即次懷其資得童僕貞
此旅之鼎也而爻辭云爾者鼎有取新之義以象人
材之美也君子之才足以利物苟旅而失所則止而
未進雖有利物之才亦藏器于身而已藏器之道謙
而无所與順而有所屬則終无尤矣故言旅即次者
止而未進也懷其資者才足以利物而藏器于身也
得童僕貞者童言未有與僕言有所屬也盖六二隂
而无應旅居而未安之象故曰旅即次中正則有德
而利物之象居隂則藏器而未用之象故曰懷其資
介乎初六九三之間不以剛健與下而柔順以承上
故曰得童僕貞夫鼎以用才為義故象亨餁之用而
幽至于享上帝眀足以養聖賢是爻則即次以懷資
而其才未可用也故為旅之鼎而與其本體異焉且
鼎之旅言君子之可用旅之鼎言君子之失所各以
本體為主也
九三旅焚其次喪其童僕貞厲
此旅之晉也而爻辭云爾者晉之為言進也進而當
其義則所謂柔進而上行苟非其事則所謂進必有
所傷乃若不以柔進而剛過中則又若所謂晉其角
者矣夫旅柔得中而後亨九三无柔中之道而剛過
以自處則傷之者至矣故曰旅焚其次此盖與進必
有所傷同義焉旅順乎剛而後亨九三乃不以卑順
承上而反以剛過與下則身必危矣故曰喪其童僕
貞厲此盖與晉其角同義焉夫當可進之時盡能進
之義則自昭眀德順而麗乎大眀可也此晉之六二
所以衆允悔亡也旅非可進之時九三又无可進之
義于是而妄作則非晉之進也是旅之進而已故與
其本體異焉且晉之旅者言當晉之時而有能進之
道則雖旅可亨也故曰衆允悔亡旅之晉者言當羇
旅之時而違可進之義則其進必傷矣故曰旅焚其
次
九四旅于處得其資斧我心不快
此旅之艮也而爻辭云爾者艮之才本乎止而時行
則行所謂旅于處未得位也者以未得位故止其所
處而未出也所謂得其資斧心未快也者有其德矣
有其才矣欲行其志而未可也盖九四所居隂也故
旅處而未出其才陽也故剛動而欲進然以陽居隂
故未得行其所志而心未快也是皆艮之義也資言
其有剛實之德而仁足以利物斧言其有剛斷之才
而義足以制事然艮之所謂時止時行者天人之所
同而是爻則當旅之時而有時止而止欲行未進之
義故為旅之艮而與艮之本體異焉夫旅之為卦兼
艮與離而後成初六有麗著而不移之義而已无時
止時行之義也故全體為離九四有時止而欲行之
義而已无柔麗剛之義也故全體為艮
六五射雉一矢亡終以譽命
此旅之遯也而爻辭云爾者有聖人之道是以致文
眀之治而時不見用則其德隠矣故曰射雉一矢亡
上以天下之譽而命之以政則非自知之也亦歸于
隠而已故曰終以譽命盖旅之六五居六爻之尊旅
之盛也于體為離可以致文眀之沼也然上无與下
无應則時不見用而其德隠也故曰射雉一矢亡若
乃居一卦之盛處衆爻之尊則譽不可掩而上以命
逮之也故曰終以譽命雉文明之物也射雉言致文
眀之盛治也一矢亡言道不見用而文眀不可致也
終以譽命則莊子所謂君非自知我而彖之所謂小
亨也此聖人遯世之道跡雖旅也而道非旅故在旅
之六爻而獨不言旅焉若孔子者其盡之乎盖歷聘
當時之諸侯一君无所任用特以温良恭儉願聞其
政故為旅之遯莊子所謂雖不在山林之中而其德
隠者也故為旅之遯而與遯之本體異焉夫祿隠而
无上下之交故失所而為旅此以遯為主而言止乎
内也游聘而非行可之仕故隠德而為遯此以旅為
主而言麗乎外也
上九鳥焚其巢旅人先笑後號咷喪牛于易凶
此旅之小過也而爻辭云爾者小者之過上逆而下
順故其卦辭曰飛鳥遺之音其彖辭曰有飛鳥之象
初六則曰飛鳥以凶上六則曰飛鳥離之凶而旅之
小過亦有鳥焚其巢之辭盖剛亢上窮者靡不自貽
其禍大者且然而况小者乎居者且然而况旅者乎
旅之為道當柔中而順乎剛而上九之爻乃剛亢而
上窮是其旅也復為小者之過故不止乎下順上逆
而又有焚如之禍焉盖旅之居猶飛鳥之巢也如鳥
之焚其巢則不止乎失所而已方其剛亢而過中則
如鳥之巢乎高而自以為樂及其被焚如之禍則如
鳥之焚其巢而悲且懼矣故曰旅人先笑後號咷方
其居上而无難乃失柔中而順乎剛之道是亦猶飛
鳥之上逆也至于以剛亢上窮而自取其禍則亦猶
巢之焚也故曰喪牛于易凶盖言上九乘六五之柔
而平易无難乃剛過乎中而居一卦之極則失其所
謂順且當九三之剛而内失其應也故變體為小過
而爻辭如此然小過卦爻所主本非旅人之事凡以
言小者之過而已若夫旅人如此則其過已甚而禍
亦甚矣故為旅之小過焉
䷸(巽下巽上)巽
初六進退利武人之貞
此巽之小畜也而爻辭云爾者凡大者果而善斷小
者疑而不果大畜之畜賢固无疑矣大有之有賢亦
无疑焉凡以果而善斷故也小過雖小者之事而能
過越以有為亦可以无疑矣若夫小畜則以小畜大
以臣畜君進則疑於過分退則疑于不及不及則若
彖所謂密雲不雨自我西郊過分則若九三所謂輿
說輻夫妻反目孟子曰畜君何尤畜君者好君也何
尤者疑之之辭以疑其有尤故以好君之義斷之也
夫㢲之本體已有進退不果之象矣况變體為小畜
乎故言于初六以隂居下有優柔不斷之義若夫利
武人之貞則于進退之辭又變而无窮矣猶出納之
吝在君子為惡而有司為善也未濟卦辭亦曰小狐
汔濟盖狐己志不果而小又才不足所以且進且退
幾濟而未也盖與巽之小畜同義焉夫小畜之本體
所主之義唯臣畜君㢲之小畜則非臣畜君也唯取
疑而不果之義故為巽之小畜而與本體異焉
九二㢲在牀下用史巫紛若吉无咎
此㢲之漸也而爻辭云爾者㢲伏而善入體至卑矣
而漸之為言以漸進也事人之禮所以致恭者理宜
以漸觀乎君臣之禮則知以漸進而事人矣豈无其
序而遽為足恭之行哉苟不能然則若㢲在牀下者
有之矣事神之禮所以致恭者亦宜以漸觀乎祭祀
之禮則知以漸進而事神矣豈无其序而遽啟徼福
之心哉苟能知此則用史巫紛若可也盖九二為㢲
下體而以陽居隂故有事人以㢲而不以漸進之象
雖以陽居隂而剛未失中故有事神以㢲而漸進之
象然漸以漸進為主而是爻則以㢲為主㢲欲以漸
而否則非禮故九二兼此二義為㢲之漸而與漸之
本體異焉㢲之漸者㢲欲漸也漸之巽者漸而㢲也
九三頻㢲吝
此㢲之渙也而爻辭云爾者渙者離散之謂也盖過
中而不㢲則難必至矣不得已而後巽然後難乃𣪚
焉盖以九居三其剛過中當巽之時而不㢲者也傲
為凶德則傷之者至矣然居巽之體猶在下卦是不
得已而能㢲者也過而能改則人必恕之故變體為
渙而曰頻㢲吝頻與頻復同義不得已之貌也過而
惮改故吝然終能改也是以不至乎凶焉然渙卦所
主言天下之難散而此則言不巽而有難巽而後難
散故為巽之渙而與渙之本體異焉
六四悔亡田獲三品
此㢲之姤也而爻辭云爾者姤之為言柔遇剛也盖
六四以一柔乘二剛不能无悔唯柔㢲以正上遇九
五剛健中正之君而得所附焉則乘剛之悔亡矣且
以己之德資五之才以己之位資五之勢于是近而
相得反得所乘之助以興大事而功崇焉非柔剛遇
則不能爾故變體為姤而曰六四悔亡田獲三品而
夫子釋之曰有功也夫姤之本體以天道言則隂出
而遇陽故為柔遇剛而有自然之數焉是爻則以㢲
不失正而後上遇剛健中正之君故為㢲之姤而與
姤之本體異矣
九五貞吉悔亡无不利无初有終先庚三日後庚三日
吉
此㢲之蠱也而爻辭云爾者九五居乎尊位而當用
㢲之時苟從衆而用㢲則于君道不能无悔惟剛㢲
乎中正則以貞致吉而用㢲之悔亡矣貞吉悔亡則
何不利之有然有悔故不善其始而无其初貞吉悔
亡則能善其後而有其終无初而有終故所以治天
下之蠱者不一于巽而斷之于義義兼于仁而事待
以斷者也先之以圖其始後之以保其終則飭其蠱
于前而俾勿壊于後矣故變體為蠱而曰先庚三日
後庚三日吉夫蠱之先甲後甲指六五之柔中言之
㢲之先庚後庚于九五之剛正言之者飭蠱之道本
于仁柔而仁柔所不能斷者必濟以義之剛焉于蠱
之本體言仁者立本也于㢲之變體言義者趣時也
二卦之義固相為先後矣且蠱之㢲以幹父之蠱為
本而其所主者子道若文王之繼王季也故以柔中
而有譽㢲之蠱以巽乎中正為本而其所主者君道
若西伯之戡黎也故以剛正而致吉盖二爻各言其
一焉爾然蠱者事也其六爻莫不言蠱至上九然後
言高尚其事㢲于九五獨變為蠱則言剛㢲乎中正
為治蠱之道而已故為㢲之蠱而與其本體異焉
上九㢲在牀下喪其資斧貞凶
此㢲之井也而爻辭云爾者上九剛過上窮居一卦
之終㢲之極者也處㢲之極而不適乎中則无禮以
節之矣盖所謂恭而无禮則勞非所謂恭而安者也
故曰㢲在牀下身安然後國可保國可保然後能養人
居人民之上而身且不能安則雖有資斧仁義之德
亦不足以養人矣夫井之為道自養而不窮然後施
于養物者亦至于无窮矣苟不能自安則豈能養人
也哉故曰喪其資斧盖資言德之仁斧言德之義德
惟善政政在養民故言喪其資斧言失養人之道然
苟能改是則猶能安身而修其政豈固終不能養人
而不窮哉故曰貞凶言以此為正則凶不以此為正
則未必凶也此又與井收勿幕同義盖井而幕之則
廢其養人之用矣勿幕然後養而不窮也然卦之所
主在井故六爻皆言井之義㢲獨于上九變而為井
則言㢲極而不安故雖有養人之才亦不足以有行
也惟不以是為正則庶乎可矣故為巽之井而與其
本體異焉
䷹(兑下兑上)兑
初九和兑吉
此兑之困也而爻辭云爾者兑為澤坎為水坎居兑
之下則澤已无水而為困矣况初九又居坎之下乎
君子居下而困則似之矣居下而困則人見惡之時
也其可不與之和以致其說哉和其光者雖至人之
所貴然與人和以為說則未免處乎嫌疑之間唯其
和而不同姑以免禍而非為邪則其行无可疑而志
可得焉初九本體為兑變體為困而與九二同德相
比非近而不相得者也其義如此故曰和兑吉言能和
光取說以是道處困而已且和者禮之用尤處困之
所宜故下繋舉九卦言處困之道必先言履和而至
而又曰履以和行也
九二孚兑吉悔亡
此兑之隨也而爻辭云爾者隨之為言下隨上也六
三以柔不中乘二剛之上九二以剛居其下當兑說
之時可不從權以說之乎權以說之所謂動而說隨
以下隨上者也然非詭隨也非志在隨人也磨而不
磷涅而不淄外雖有可疑之迹而内實自信其志焉
故于兑之時變體為隨而有孚兑之辭而夫子釋之
以信志也夫隨之為義言君隨天之時而天下乃隨
君之時又六爻所言皆有隨義而是爻獨言君子隨
小人而說之故為兑之隨而與其本體異焉夫經有
曰兌說也又曰動而悅隨然則說未至於隨隨則說
可知矣故隨復為兌則其說已甚且以柔居之故唯
小人是說而不足以事君子故其爻曰係小子失文
夫而兑之九五所謂孚于剥者亦似之矣兑變為隨
則說而後隨也且以陽剛居之故雖小人是隨而不
害其為君子故其爻曰孚兑吉悔亡而隨之九四所
謂隨有獲貞凶有孚在道以眀何咎者亦似之矣
六三來兑凶
此兑之夬也而爻辭云爾者夬之為卦一隂乘五陽
之上而其義為決者五剛決一柔而去之也兑之六
三柔過乎中為小人之象内乘二剛以為說若小人
乘君子之上也于是二剛自下而進則決之之禍至
矣故變體為夬而曰來兑凶夫孔子嘗曰舉枉錯諸
直則民不服謂舉而錯之于其上也小人而居君子
之上則害治以傷民君子其容之哉盖易以往為之
外以來為之内一隂宜避二陽以去乃敢之内以乘
剛故人所不服而為二剛所決焉此與需于血同其
所以異者需之四在一體之下而兑之三居一體之
上也故至于凶焉甚于需矣雖然夬以一隂乘五陽
乃為五陽決而去之是爻一隂乘二陽而亦有是義
者彼以六爻之全體言之而此止以下卦之變體言
之故為兑之夬而已盖與夬之全體異焉且夬之兑
者君子以決小人為夬而所以說之者道之權也豈
終與之悦哉兑之夬者小人以乘君子自悦而所以
決之者義之正也故直以來兑為凶焉
九四商兑未寧介疾有喜
此兑之節也而爻辭云爾者節之為言止也九四介
乎六三九五之間正有所未足斷有所未至于上下
邪正之際擇利而為之未安于其所處則疑于所說
而未能止也然六三不正而在已之下有乘剛之難
而不我能即乃能一志以從上而止焉故方其為兑
則曰商兑未寧變而為節則曰介疾有喜也夫節止
也艮亦止也此不取艮而取節者艮之止自然也節
則制之而後止也始也商兑而未止至于介疾而後
止焉此其所以為節歟夫節之六四亦曰安節之亨
承上道也盖兑之九四剛而不正故商兑而後能承
上節之六四柔順而正故志在承上而安節焉然此
利而行之與彼安而行之者不同故為兑之節而已
九五孚于剥有厲
此兑之歸妹也而爻辭云爾者歸妹之卦說以動者
也妹言少女也以柔而順乎剛者也人君以謙虛接
下則君子至而小人退矣以剛健自居則君子退而
小人進焉小人者䜛諂面諛以說其上害君子而剥
之人君乃不特說之而又信之不特信之而又孚焉
則其說之至矣所以然者小人有妾婦之道以順為
正而從其君故也以順為正而從其君則歸妹之義
似之矣盖小人變君子謂之剥其說而孚之者君也
以順為正者妾婦之道其納而主之者夫也故為兑之
婦妹而曰孚于剥焉然歸妹之本體六爻皆言嫡娣
夫婦之道而歸妹之實也是卦則于九五之孚于剥
取歸妹之義而已故為兑之歸妹而與其本體異焉
且歸妹與兑皆以柔為貴歸妹之兑六五之柔也以
謙而厚下者也故承己者說焉兑之歸妹九五之剛
也以健而喜佞者也故善柔者歸焉
上六引兌
此兑之履也而爻辭云爾者經曰君子非禮弗履又
曰物畜然後有禮故受之以履然則履之為言禮也
夫不待招而往非禮也召之而不至亦非禮也引而
後說乃所謂禮然非不召之臣也故兑雖合于禮而
于道則未光焉盖九五以剛居尊非以柔下下者也
人君不能尊德樂道之象也不應乎二而近乎上上
與之近而相得引而遂說不違乎禮也故變體為履
而有引兑之辭然九五非尊德樂道之君而上六非
不召之臣故夫子以未光釋之夫履之本體以涉世
為主而涉世之道必以禮而後亨故以柔履剛以說
應乾而後能全其身是爻則以引而後悦不違于禮
故為兑之履而與其本體異焉
