後序
説文解字篆韻譜後序
初韻譜既成廣求餘本孜孜讎校頗有刋正今復承詔校
定説文更與諸儒精加研覈又得李舟所著切韻殊有補
益其間有説文不載而見於序例注義者必知脱漏並從
編録疑者則以李氏切韻為正殆無遺矣前序猶謂學者
殊寡而今之學者益多家畜數本不足以供其求借潁川
陳君文顥任當守土罷列侍祠習武好文憐才樂善見人
為學如己之誨子弟焉因取此書刋於尺牘使模印流行
比之繕寫省功百倍矣噫仁人之用心也因躬自篆籀
庶抵來命序之於後以記其由雍熙四年正月叙
