説文解字篆韻譜小學類二(字書之屬)
提要
臣等謹案説文解字篆韻譜五卷南唐徐鍇
撰其書取許慎説文解字以四聲部分編次
成書凡小篆皆有音訓其無音者皆慎書所
附之重文注史字者籕書注古字者古文也
所注頗為簡略葢六書之義已具於説文繫
傳中此特取便檢閲故不更複贅耳前後有
其兄鉉序二篇後序稱韻補既成廣求餘本
孜孜讐校頗有刋正今承詔校定説文更與
諸儒精加研覈又得李舟所著切韻殊有補
益其間有説文不載而見於序例注義者必
知脱漏並從編録疑者則以李氏切韻為正
是此書鉉又更定不僅出鍇一手其以序例
字義中字添入亦鉉所為也前序稱命鍇取
叔重所記以&KR0704;韻次之聲韻區分開卷可睹
云云考後序稱又得李舟&KR0704;韻則所謂以切
韻次之者當指陸法言之&KR0704;韻即唐韻廣韻
之所因也然鍇所編部分與廣韻稍異又上
平聲内痕部併入魂部下平聲内一先二仙
後别出三宣一部又魂部之下注痕部附字
宣部則不注别分似乎&KR0704;韻原有此部殆不
可曉或此書部分鉉亦以李舟&KR0704;韻改定之
故分合不同歟是書傳本甚少此為明巡撫
李顯所刻寒部簡瀾漣灡闌五字當在乾蘭
讕四字之後豪部髙皐䔌羔膏五字當在
獆諕號五字之後皆訛前一行麻部媧
譁譇觰㗬五字當在誇侉夸家加茄葭
九字之前訛後二行葢刻是書者失於核覈
其後序一篇亦佚去不載今從鉉騎省集中
録出補入以成完帙焉乾隆四十六年九月
恭校上
總纂官臣紀昀臣陸錫熊臣孫士毅
總校官臣陸費墀
説文解字篆韻譜序
昔伏羲畫八卦而文字之耑見矣倉頡模鳥迹而文字
之形立矣史籀作大篆以潤飾之李斯變小篆以簡易
之其美至矣及程邈作隷而人競趨省古法一變字義
寖譌先儒許患其若此故集倉雅之學研六書之㫖博
訪通識考於賈逵作説文解字十五篇凡萬六千字字
書精博莫過於是篆籀之體極於斯焉其後賈魴以三
倉之書皆為隷字隷字始廣而篆籀轉微後漢及今千
有餘嵗凡善書者皆草隷焉又隷書之法有删繁補缺
之論則其偽譌斷可知矣故今字書之數累倍於前夫
聖人創制皆有依據不知而作君子謹之及史闕文格
言斯在若乃草木魚鳥形聲相從觸類長之良無窮極
苟不折之以古義何足可觀故叔重之後玉篇切韻所
載習俗雖久要不可施之於篆文往者李陽冰天縱其
能中興斯學贊明許氏奐焉英發然古法背俗易為堙
微方今許李之書僅存於世學者殊寡舊章䍐存秉筆
操觚要資檢閲而偏旁奥宻不可意知尋求一字往往
終卷力省功倍思得其宜舍弟楚金特善小學因命取
叔重所記以切韻次之聲韻區分開卷可覩楚金又集
通釋四十篇考先賢之微言畼許氏之玄㫖正陽冰之
新義折流俗之異耑文字之學善矣盡矣今此書止欲
便於檢討無恤其它故聊存詁訓以為别識其餘敷演
有通釋焉五音凡五卷詒諸同志者也徐鉉述
