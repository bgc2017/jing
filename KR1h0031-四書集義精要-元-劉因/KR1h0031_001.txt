欽定四庫全書
四書集義精要卷一元劉因撰
大學一
章句序
問一有聰明睿智能盡其性者則天必命之以為億兆
之君師曰既有許多氣魄才德必不但已必統御億兆
之衆人亦自然歸之如三代以前聖人皆然及孔子始
不得位蓋氣數之差至此極故不能反然亦閑他不得
亦做出許多事以教天下後世是亦天命也(僩)○問外
有以極其規模之大而内有以盡其節目之詳曰此蓋
要先識其外面規模如此之大而内用工夫以實之所
謂規模之大凡人為學便當以明明德新民止於至善
及明明德於天下為事不應只要獨善其身便已須是
志於天下所謂志伊尹之所志學顔子之所學也(同上)○
以明德新民為節目則止於至善是規模之大(道夫)○問
異端之教何以其高過於大學而無實曰吾儒必讀書
逐一就事物上窮理彼乃一切掃去而空空寂寂然乃
謂事已了若將些子事付之便都沒奈何如古人禮樂
射御書數數尤為最末事若而今行經界則算法亦甚
有用若時文整篇整卷又要何用即徒然壞了許多士
子精神(賀孫)
經前章章句
明德乃直指全體之妙(銖)○問明德是心否曰便是心
中道理此道理光明鑒照毫髮不差(㝢)○天之賦於人
物者謂之命人與物受之者謂之性主於一身者謂之
心有得於天而光明正大者謂之明德(敬仲)○心屬火乃
光明發動之物所以具得許多道理(義剛)○虚靈不昧便
是心此理具足於中無少欠闕便是性禪家則但以虚
靈不昧者為性而無具衆理以下之事(䕫孫)○問虚靈不
昧是說心乎說德乎曰心德皆在其中子細看(㝢)○明
明德如人自云天之所以與我者未嘗昏但知其不昏
便不昏矣(僩)○在明明德一句當常常提撕人只一心
為本存得此心於事物方知有脈絡貫通處(方子)○悚然
一念自覺其非便是明之之端(䕫孫)○明德未嘗息時時
發見於日用之間如見非義而羞惡見孺子入井而惻
隠見尊賢而恭敬見善事而嘆慕皆明德之𤼵見也但
當因其所𤼵而推廣之(僩)○問學者當因其所𤼵而遂
明之是如何曰人固有理會得處如孝於親友於兄弟
如水之必寒火之必熱不可謂其不知但須因其已知
之理而益窮之以求至乎其極(廣)○學者貴復其初至
於已到地位則不著箇復字(可學)○讀書須要為已先須
立志聖人教人只在大學第一句明明德上以此立志
(蓋卿)○道之以德德是明德道之以此德是新民也(驤)○
至善猶今人言極巧(方子)○善字輕至字重(節)○明德統
言在已之德本無瑕垢至善指言理之極致随事而在
(答何叔京)○以人言則曰明德以理言則曰至善(同上)○問必
至於是而不遷曰未至其地則求其至既至其地則不
當遷動而之他也(德明)○不及於止則是未當
止而止當止而不止則是過其所止能止而不止則是失其所止
(僩)○止如火之必熱如水之必深如食之必飽如飲之
必醉若知所止便見事事決定是如此決定著做到如
此地位欠闕些子便是住不得(賀孫)○問注謂知之則志
有定向或問謂能知所止則方寸之間事事物物皆有
定理語似不同曰亦同(木之)○問知止而後有定須是物
格知至以後方能如此若未能物格知至但當随所知
分量而守之乎曰物格知至也無頓(上聲)斷都知到盡處
方能知止有定只此一事上知得盡則此一事便知得
當止處便知止有定不應知未到盡頭但&KR2234;然在此而
不知做工夫也(僩)○定以理言故曰有静以心言故曰
能(義剛)○静是就心上言安是就身上言(同上)○静安頗相
似安蓋深於静也(去偽)○知止只是識得一箇去處既已
識得即心中便定更不他求(如求之彼又求之此即是未定)定而后能
静静而后能安此亦相去不遠但有淺深耳(德明)○定對
動而言初知所止是動者方定方不走作如水之初定
静則定之久物不能撓安則静之廣無適而不安安然
后能慮慮者思之精審也人之處事於叢雜急遽之際
而不錯亂者非安能之乎(僩)○問覺意思虚静時應物
少不中節不虚静時應物便錯亂曰然然公亦但能守
得塊然黑底虚静不曾守得那白底虚静所謂虚静須
將那黑底打成箇白底中東西南北玲瓏透徹虚明顯
敞如此方是虚静若但守得黑底虚静何用(同上)○知是
閒時知得慮是到手後須要處置得是(答李敬子)○定静安
是未有事時胷次洒然慮是正與事接處對同勘合也
(答李孝繼)○問知止已是思慮了何故静安下復下箇慮字
既静安了復何所慮曰知止只是先知得事理如此便
有定能静能安及到事至物來乃能慮能字自有意思
謂知之審而后能慮慮之審而后能得(賜)○定静安慮
得五字是功效次第不是功夫節目定静安三字須分
節次其實知止後皆容易進能慮能得最是難進處多
是至安處住了能慮去能得地位雖甚近然只是難進
挽弓到臨滿時分外難開(答王子合)○工夫全在知止能字
蓋滔滔而去自然如此者(履孫)○學者工夫却在明明德
新民止於至善上知止能得此處却未甚緊要聖人但
說一知止能得樣子在此(㝢)
經後章章句
治國明明德於國齊家明明德於家(原缺名)○問意聽命
於心者也今曰欲正其心先誠其意則是意乃在心之
先矣曰心卒難摸索心譬如水水之體本澄以風濤不
停故水亦摇動必風濤既息然後水之體能静(僩)○誠
其意但作虚字看如正字之類上蔡云誠是實理苟謂
實理人即於理上說不於心上說矣未是(端蒙)○心言其
統體意就其中𤼵處言正心如戒懼不睹不聞誠意如
慎獨(閎祖)○若論淺深誠意工夫較深正心工夫較淺若
論大小誠意較緊細而正心修身地位又較大又較施
展(賀孫)○知意皆出於心知則主於别識意則主於營為
知近性近體意近情近用(端蒙)○格物是夢覺關(格得是覺格不
得是夢)誠意是善惡關又曰人鬼關(誠得是人誠不得是鬼又曰過得此關方
是人不是鬼)過此二關以上工夫較省逐旋開去至於治國
平天下地步愈闊却須要照顧得到(人傑)○知至意誠是
凡聖關隘未過此關雖有少善猶是黑中之白已過此
關雖有小過亦是白中之黑(道夫)○意未誠時譬人之犯
私罪也意既誠而心猶動譬人之犯公罪也(蓋卿)○程子
謂一心之中如有兩人焉將為善有惡以間之為不善
又有愧恥之心此正交戰之驗程子此語正言意不誠
心不實處大凡意不誠分明是吾之賊我要上他牽下
我要前他牽後此最學者所宜察(同上)○人須是真知意
方能誠因指燭曰點燭在室中光明洞達無處不照雖
欲將不好物來亦沒安頓處(僩)○致知非欲知人之所
不知者也只是人面前者如義利兩事昨日雖見得義
當為而却又說未為也無害見得利不可為却又說為
也無害此是知未至也今日見得義當為而決為之利
不可為而決不為之心下自肯自信得及此是知至也
(植)○格物是零碎說致知是全體說(時舉)○知與物至切
近物才格則知己至故云在更無次第也(閎祖)○人多以
理為懸空之物大學不言窮理而云格物亦欲人就事
物上求之方見實也(德明)○致是推致方為也至是已至
(致從人從至是人從旁推至○同上)○物格而后知至以下著而字則
是先為此而后能為彼也(端蒙)○問八條目一節畢進一
節耶随其所在而致力耶曰有國者不應曰我家未齊
待我齊家畢而後來治國有家者不應曰我身未修待
我修身畢而後來齊家無此理也但細推次序須當如
此若随所遇之當為者則一齊為之始得(僩)○致知格
物是窮此理正心誠意修身是體此理齊家治國平天
下是推此理(銖)○學者之讀此而不得其要者如數遺
契之齒而求有獲亦沒世窮年而無所得矣(答朱子繹)○壹
是一切也漢書一切顔師古注猶如以刀切物取其整
齊(泳)○自則近道矣以上為前章自古之欲明明德於
天下以下為後章前章略提綱領後章細分條目鉅細
相涵首尾相應極為詳備蓋夫子所誦古經之言而曾
子記之(經筵講義)
傳一章
古注云顧謂常目在之也此語最好只是照管得那本
明底物事在即孟子所謂求放心也(方子)○因說天之明
命曰這箇物事即是氣便有許多道理在裏人物之生
都是先有這箇物事便是天當初分付底既有這物事
方始具是形以生便有皮包裹在裏若有這箇無這皮
殼斯亦無包裹如草木之生亦是有箇生意了便會生
出芽蘖出來便有皮包裹著而今儒者只是理會這箇
要得順性命之理佛老也只是理會這箇物事老氏便
欲長把住這氣不肯與他散便會長生久視佛氏也只
是見這物事便放得下所以生死禍福都不動只是他
去作弄了又云各正性命保合太和聖人於乾卦𤼵此
兩句最好人之所以為人物之所以為物都是正箇性
命保合得箇和氣性命便是當初合下分付底保合便
是有箇皮殼包裹在裏如人以刀破其腹此箇物事便
散却便死(䕫孫)
傳二章
苟誠也要緊在此一字(賀孫)○鼓之舞之之謂作如擊鼓
然自然使人跳舞踴躍然民之所以感動者由其本有
此理但上之人既自有以明其明德時時提撕警𤼵則
下之人觀瞻感化各自有以興起其同然之善心而自
不能已耳(僩)○無所不用其極觀上文三引詩書而此
以無所二字總而結之則於自新新民皆欲用其極可
知矣自新固新民之本然天下無一物非吾度内者亦
無一事非吾之所當為者譬如百尋之木根本枝葉生
意無不在焉但知所先後則近道耳豈曰專用其本而
直棄其末哉(答江德功)
傳三章
緝熙是工夫敬止是功效(㝢)○君止於仁以體仁足以
長人居上不寬等語觀之可見蓋為人上者無此意思
即上下乖睽壅隔而無以相有矣(答滕德章)○明道曰與其
非外而是内不若内外之兩忘也說得最好便是不獲
其身行其庭不見其人不見有物不見有我只見其所
當止也如為人君止於仁不知下面道如何只是我當
止於仁為人臣止於敬不知上面道如何只是我當止
於敬只認我所當止也以至父子兄弟夫婦朋友大事
小事莫不皆然(道夫)○世上固是無限事然大要也只是
幾項大頭項如為君止於仁等須看見定是著如此不
可不如此自家何故却不如此意思如何便是天理意
思如何便是私欲天理𤼵見處是如何如何却被私欲
障蔽了(賀孫)○究其精微之藴是就三者裏面窮究其藴
推類以通其餘是外面推廣如夫婦兄弟之類(淳)○至
善一章工夫都在切磋琢磨上(自修)○切而不磋琢而不
磨瑟僩而不赫喧民不能忘而不至沒世雖善非至也
又曰瑟僩赫喧若有主於中而不能𤼵於外不是至善
務飾於外而無主於中亦不是至善(銖)○瑟僩赫喧不
是做工夫處是成就了氣象如此穆穆文王亦是氣象
也(㝢)○僩舊訓寬大每看經字所載或從心或從手之
不同然皆云有武毅之貌所以注中直以武毅言之恂
鄭氏讀為峻始謂只是恂恂如也之恂何必如此及讀
莊子木處則惴慄恂懼然後知鄭氏之音為當(道夫)
補傳
格物以理言致知以心言(恪)○問何謂理曰理是有條
理有文路子文路子當從此去自家即從此去不從此
去自家即不從此去須尋文路子在何處循之而行(節)
○理如一把線相似有條理又指一竹籃曰一條竹篾
如此去一條又如此去直是一般理横是一般理有心
便存得許多理(同上)○張子謂物有未體則心有外體是
置心在物中究見其理亦格物致知之意也(木之)○心與
理一不見理在面前為一物理便在心之中心包蓄不
住随事而𤼵因笑曰說到此自好笑恰似那寺中藏相
似除了經函裏面點燈四方八面皆如此光明燦爛但
今人亦少能看得如此(廣)○理不是在面前别為一物
即在吾心人須是體察得此物誠實在我方可譬如修
養家所謂鉛汞龍虎皆是我身内之物非在外也(同上)○
有是理方有是物事如草木有子方生出草木如人有
此心去作事方成此事若無此心如何成此事(䕫孫)○問
物之無情者亦有理否曰如舟只可行之水車只可行
之於陸天不曾生箇筆人把兔毫來做筆才有筆便有
理(恪)○人莫不有知如孩提之童知愛其親及其長也
知敬其兄以至饑則知求食渴則知求飲是莫不有知
也但所知者止於大略而不能推致其知以至於極耳
(時舉)○問表裏曰表者人物之所共由裏者吾心之所獨
得表者如父慈子孝雖九夷八蠻也出這道理不得裏
者乃是至隠至微至親至切切要處因舉語大天下莫
能載語小天下莫能破又說裏字云莫見乎隠莫顯乎
微此箇道理不惟一日間離不得雖一時間亦離不得
以至終食之頃亦離不得(䕫孫)○問表裏之說曰所謂博
我以文約我以禮便是博我以文是要四面八方都見
得周匝無遺是之謂表至於約我以禮又要逼向身已
上來無一毫之不盡是之謂裏(木之)○表便是那外面裏
便是就自家身上至親至切至隠至密貼骨貼肉處今
人處事多是自說道且恁地也不妨這便只是不曾知
到貼底處若是知到貼底處自是決然不肯恁地了(義剛)
○須是表裏精粗無不到有一種人只就皮殼上做工
夫却於理之所以然者全無是處又有一種人思慮向
裏去多然又嫌眼前道理粗於事物上都不理會此乃
談玄說妙之病其流必入於異端(銖)○粗是那大綱精
是那裏面曲折處(明作)○問全體大用處曰赤子匍匐將
入井皆有怵惕惻隠之心舉此一節體用亦可見體與
用不相離如此身是體起來運行便是用(坐則此身全坐便是體行
則此身全行便是用○道夫)○將那道理來事物上與人看就那事
物上推出那裏面有這道理微顯闡幽(僩)○窮理之初
如攻堅物必尋其罅隙可入之處乃從而擊之則用力
為不難矣孟子論四端便各自有箇柄靶仁義禮智皆
有頭緒可尋即其所𤼵之端而求其可見之體莫非可
窮之理也(謨)○道理極是細膩心粗者入那細底不得
(僩)○以聖賢之意觀聖賢之書以天下之理觀天下之
事人多以私見自去窮理只是你自家所見去聖賢之
心尚遠在(祖道)○問補傳何不效其文體曰亦曾效之竟
不能成劉原父却能效古人為文其集中有數篇論全
似禮記(必大)○程子所謂格至也格物而至於物則物理
盡者意句俱到不可移易某之謬說實本其意然亦非
苟同之也蓋自十五六時知讀是書而不曉格物之義
往來於心餘三十年近歲就實用工處求之而參以他
經傳記内外本末反覆證驗乃知此說之的當恐未易
以一朝卒然立說破也(答江德功)
四書集義精要卷一
