欽定四庫全書
四書集義精要卷三元劉因撰
大學三
或問
後生初學且看小學之書那箇是做人底樣子(廣)○小
學涵養此性大學則所以實其理也(可學)○古人自能食
能言便有教一歲有一歲工夫到二十來歲聖人資質
已自有三分矣大學只出治光彩而今都蹉過不能更
迴去做得只據而今地頭便劄定脚跟做去栽種後來
根株補填前日欠闕如二十歲覺悟便從二十歲做去
便年至八九十歲覺悟亦當據見定做去(㝢)○失時而
後學須百倍其功方趲補得前許多欠闕處人一已百
人十已千若不如是只見沒長進如何要填補前面(賀孫)
○小學不傳伊川却是帶補一敬字(可學)○古人於小學
中已自把捉成了故於大學之道無所不可今人既無
小學之功却當以敬為本(驤)○問程子云主一之謂敬
無適之謂一曰只是莫走作且如讀書時只讀書著衣
時只著衣理會一事時只理會一事了此一件又作一
件此主一無適之義(道夫)○問主一曰勿貳以二勿參以
三是不要二三不東以西不南以北是不要走作(淳)○
敬是終始一事(節)○敬只是收斂自家精神專一在此
又曰主一又是敬字注解要之事無大無小常令自家
精神思慮盡在此遇事時如此無事時也如此(賀孫)○問
人心常要活活則周流無窮而不滯於一隅或疑主一
則滯滯則不能周流無窮矣曰然所謂主一者何嘗滯
於一事不主一則方理會此事而心留於彼此乃滯於
一隅(道夫)○問謝氏說曾點章云曾點胸中無一事而說
克己則乃云心與事一無一忘一助之失曰心與事一
蓋謂作此一事則主在此事惟其心與事一故能胸中
無一事也(必大)○才主一便覺意思好卓然清明不然便
緩散清索了沒意思横渠曰心清時少亂時多其清時
視明聽聰四體不待羈束而自然恭謹其亂時反是說
得更精切(廣)○人常須收斂身心使精神常在此似擔
百十斤擔相似須硬著筋骨擔(賀孫)○問尹氏不容一物
之說曰心主此一事不為他事攙亂便是不容一物也
(僩)○尹氏曰其心收斂不容一物又曰今人入神祠時
直是更著不得些子事只有箇恭敬此最親切人若能
專一此心便收斂緊密都無些子空罅若此事思量未
了又走去那邊心便成兩路(賀孫)○整齊嚴肅便是主
一(義剛)○心念不整肅意思便寬緩如讀書即湊泊他那
聖賢意思不著(僩)○問常惺惺之說佛氏亦有此語曰
其喚醒此心則同而其為道則異吾儒喚醒此心欲其
照管許多道理佛氏則空喚醒在此無所作為此其異
也(同上)○主一無適之謂敬此等語須力行之方得真實
意味(答曾擇之)○四句不須分析只作一句看無不通貫(木之)
○敬有死底敬有活底敬只守著塊然擎跽曲拳合眼
默坐之敬遇事而不濟之以義辨其是非則不活若熟
後敬便有義義便有敬敬義夾持循環無端則内外透
徹(從周)○人不可有厭煩好静之心在世上無無事底時
節要無事時除是死也随事來便須應他有事無事自
家之敬元未嘗間斷也若事至面前而自家却自主静
頑然不應便是心死矣(義剛)○執持令此心常在方是能
持敬今之言持敬者只是說敬非是持敬若此心常在
軀殼中為主便須常如烈火在身有不可犯之色事物
之來便成兩畔去又何至如是纏繞(大雅)○聖賢說行篤
敬執事敬則敬字本不為默然無事時設(答周舜弼)○問或
問理在先氣在後曰理與氣本無先後之可言但推上
去時却如理在先氣在後相似又問理在氣中𤼵見處
如何曰如隂陽五行錯綜不失條緒便是理若氣不結
聚時理亦無所附著(祖道)○天地之間有理有氣理也者
形而上之道也生物之本也氣也者形而下之器也生
物之具也是以人物之生必稟此理然後有性必稟此
氣然後有形其性其形雖不外乎一身然其道器之間
分際甚明不可亂也若劉康公所謂天地之中所謂命
者理也非氣也所謂人受以生所謂動作威儀之則者
性也非形也禮運之言其曰天地之德者理也其曰隂
陽之交鬼神之會者氣也詩曰天生烝民有物有則周
子曰無極之真二五之精妙合而凝所謂真者理也所
謂精者氣也所謂則者性也所謂物者形也上下千有
餘年之間言者非一人記者非一筆而其說之同如合
符契非能牽聯配合而強使之齊也此義理之原學者
不可不察(答黃道夫)○問理氣先後曰有是理便有是氣但
理是本今且從理上說氣如太極動而生陽動極而静
静而生隂不成動已前便無静程子言動静無端隂陽
無始蓋此亦且從其動處說起若論其動以前又有静
静以前又有動如云一隂一陽之謂道繼之者善也此
繼字即動之端若只一闔一闢而無繼即是合殺了又
問繼是動静之間否曰是静之中動之始也且如四時
到冬月萬物皆歸根若不生來年便都息矣蓋自貞而
復生元無窮如此(義剛)○問先有理後有氣之說曰不消
如此說今安得知其初為先有理後有氣耶但以意度
之則疑此氣或依傍此理行及此氣之聚則理亦在焉
蓋氣則能凝結造作理却無情意無計度無造作只此
氣凝聚處理便在其中且如天地間人物草木禽獸其
生也莫不有種定不能無種而白地生出一物此皆氣
也(僩)○問理氣似不可分先後曰要之也先有理但不
可說是今日有是理明日却有是氣亦須有先後且如
萬一山河都陷了畢竟理却只在此(冰)○問有理而後
有氣未有人時此理何在曰亦只在此如一海水或得
一甕或得一椀都只是這海水但彼為主我為客他較
長久我得之不久耳(義剛)○仁禮屬陽義智屬隂袁仲機
乃引揚子雲於仁也柔於義也剛謂仁當屬隂義當屬
陽殊不知舒暢𤼵達即有剛之意思(今觀天地之化草木𤼵生自是條暢
㓊達無所窒礙此便是陽剛之氣如云采薇采薇歲亦陽止薇亦剛止蓋薇之生也挺直而上此處皆可見)
收斂藏縮即有隂之意思以氣之呼吸言之則呼為陽
吸為隂吸收斂而呼舒暢也鄉飲酒義云温厚之氣盛
於東南此天地之仁氣也嚴凝之氣盛於西北此天地
之義氣也(僩)○仁體剛而用柔義體柔而用剛蓋仁有
流動𤼵越之意而其用則慈柔義有商量從宜之義而
其用則決裂也(廣)○隂陽之為五行有分而言之者如
木火陽而金水隂也有合而言之者如木之甲火之丙
土之戊金之庚水之壬皆陽而乙丁己辛癸皆隂也以
此推之健順五常之理可見(答黃商伯)○稟木氣多者少剛
強稟金氣多者少慈祥推之皆然(可學)○木之神為仁火
之神為禮神字猶云意思也且如一枝柴如何見得是
仁但其意思却是仁(僩)○問健順五常曰健稟其陽之
理順稟其隂之理五常稟其五行之理人物皆稟焉如
犬之善囓者即其健不囓者即其順又如草木直者硬
者是稟其健軟者弱者是稟其順(同上)○問氣之正且通
者為人氣之偏且塞者為物如何曰物之生必因氣之
聚而後有形如火爐鎔鐵其好者在一處其渣滓又在
一處而理則同理者如一寶珠在聖賢如置清水中其
光自然𤼵見在愚不肖如置濁水中須澄去其濁則其
光方見在萬物則如置泥中不復可見然物類中亦有
知君臣母子知祭知時者亦是其中有一線明處然而
不能如人者只為他不能克治耳(祖道)○惟人得其正故
是理通而無所塞物得其偏故是理塞而無所知且如
人頭圓象天足方象地平正端直以其受天地之正氣
所以識道理有知識物受天地之偏所以禽獸横生草
木頭生向下尾反在上物之間有知者不過只通一路
人則無不知無不能所以與物異者此爾然人為氣所
拘亦有只通得一路者或厚於此而薄於彼或通於彼
而塞於此有人能盡通天下利害而不識義理或工於
百工技藝而不解讀書如唐明皇友愛諸弟終身不變
然而為君則殺其臣為父則殺其子為夫則殺其妻便
是有所通有所蔽亦是氣稟亦是利害昏之(僩)○問動
物有知植物無知何也曰動物有血氣故能知植物雖
不可言知然一般生意亦可默見若戕賊之便枯悴不
復悦懌澆灌之便敷榮嘗觀一花樹朝日照耀之時欣
欣向榮有這生意皮包不住自迸出來若枯枝老葉便
覺憔悴蓋氣行已過也邵康節云植物向下頭向下本
乎地者親下故濁動物向上頭向上本乎天者親上故
清獼猴之類能如人立故特靈鳥獸頭多横生故有知
無知相半又曰如枯槁之物謂之無生意則可謂之無
生理則不可如附子不可為大黃大黃不可為附子燒
是木則有是氣至成灰亦各有味(德明)○問人稟天地五
行之氣然父母所生是與氣相值而然乎曰是此氣須
從人身上過然又有異處如磁窰中器物聞說千百件
中或有一件紅色極好者此是異稟惟人亦然瞽鯀之
生舜禹亦猶是也(人傑)○問堯舜生丹均瞽瞍生舜恐不
全在人亦是天地之氣曰人氣便是天地之氣然就人
身上透過如魚在水水入口出腮但天地公共之氣人
不得擅而有之又曰二氣五行交際運行之際有清濁
人逢其氣所以如此非人之氣所能與也(德明)○物久自
有弊壞秦漢而下二氣五行自是較昏濁不如太古之
清明淳粹且如中星自堯至今已差五十度矣(䕫孫)○二
氣五行騰倒到今其雜也久矣但其運行交錯則其美
惡却各自有會處此上智下愚之所以分也(答李孝繼)○清
濁偏正等說乃本正蒙中語而吕氏中庸說又推明之
(答李晦叔)○問介然之頃一有覺焉則其本體之明已洞然
矣曰如擊石之火只是些子才引著便可以燎原介然
之覺一日之間其𤼵也無時無數但要人識認得操持
充養將去(僩)○問昨以知止與能慮比易中深與幾今
或問中却兼下極深研幾字覺未穏曰當時下字亦未
子細要之只著得研幾字(木之)○問或問於明明德於天
下處只言誠意正心修身而不及致知又益以親親長
長而不及齊家以上願聞其指曰若欲正心誠意須是
格物致知然若說道各格其物各致其知則似不成言
語且致知所以明之也而親親長長即齊家之大者(答李
敬子)○問心之神明曰神是恁地精彩明是恁地光明(賀孫)
○問妙衆理而宰萬物曰道理固本有用知方𤼵得出
來若無知道理何從而見所以謂之妙衆理猶言能運
用衆理也運用字有病故下妙字宰宰制也無所知覺
則不足以宰制萬物(道夫)○問所以然之故與所當然之
則曰所以然之故只是上面一層如君之所以仁蓋君
是箇主腦人民土地皆屬他管自是用仁愛試不仁愛
便行不得非是說為君了不得已用仁自是理合如此
試以一家論之為長者便用愛一家之人惜一家之物
若天使之然每常思量著極好笑自那原頭上便如此
了又如父之所以慈子之所以孝蓋父子本同一氣只
是一人之身分成兩箇其恩愛相屬自有不期然而然
者其他大倫皆然皆天理使之如此豈容強為哉且以
仁言之只天地生這物時便是箇仁他只知生而已從
他原頭下來自然有箇春夏秋冬金木水火土(初有隂陽有隂
陽便有此四者)故賦於人物便有仁義禮智之性仁屬春屬木
且看春間天地𤼵生藹然和氣如草木萌芽初間僅一
針許少間漸漸生長以至枝葉花實變化萬狀便可見
他生生之意非仁愛何以如此緣他本原處有箇仁愛
温和之理如此所以𤼵之於用自然慈祥惻怛孟子說
惻隠之端又與慈仁不同惻隠是傷痛之切蓋仁本只
有慈愛緣見孺子入井所以傷痛之切義屬金是天地
間一箇自然清峻剛烈之氣所以人稟得者便自然有
羞惡斷制之心禮智皆然蓋自本原而已然非旋安排
如此也昔龜山問一學者曰當見孺子入井時其心怵
惕惻隠何故如此學者曰自然如此龜山曰安得只說
自然了便休須是知其所自來則仁不遠矣此語極好
(僩)○君而仁當然之則也君如何却須要仁所以然之
故也(謨)
四書集義精要卷三
