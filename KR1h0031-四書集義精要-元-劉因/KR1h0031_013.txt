欽定四庫全書
四書集義精要卷十三元劉因撰
論語九
述而上
首章(述而不作)
既信古又好古今人多是信而不好或好而不信(道夫)○
竊比之竊偷也(節)○敬夫最不可得聽人說話便肯改
如此章他元說彼老彭者何人哉而反使吾夫子想像
慕效某與說孔子賢於堯舜非老彭之所及人皆知之
自不須說但其謙退不居而反自比焉且其辭氣極於
遜譲而又出於誠實如此此其所以為盛德之至也為
之說者正當於此發其深微之意使學者反復潜玩識
得聖人氣象而因以消其虛驕傲誕之習乃為有力今
為此論是乃聖人鞠躬遜避於前而吾黨為之攘袂扼
腕於後也他聞說即改(大雅)
二章(默而識之)
或問默識二義曰不言而得其理者不待問辨而無疑
也不言而存諸心者拳拳服膺而弗失也○默不言也
不言而此物常在也今人但說著時在不說時不在非
禮勿視要和根拔取不是只禁你不看聽言動皆然(祖道)
○是三者雖非聖人之極至在學者亦難如平時講貫
方能記得或因人提撕方能存得若默而識之乃不言
而存諸心非心與理契安能如此學而不厭在學者久
則易厭視人與已若無干涉誨之安得不倦此三者亦
須是心無間斷方能如此(植)○聖人是自謙言我不曾
有此數者聖人常有慊然不足之意衆人雖見他是仁
之至熟義之至精他只管自見得有欠闕處(賀孫)○此必
因人稱聖人有此聖人以謙辭承之記者却失上面一
節只做聖人自話記了默而識之便是得之於心學不
厭便是更加講貫誨不倦便是施於人也(時舉)
三章(德之不修)
須先理會孝弟忠信等事有箇地位然後就這裏講學
(恪)○德之不修如有害人之心便是仁之不修有穿窬
之心便是義之不修德是理之既得於吾心者便已是
我有底物事了更須日日磨礲勿令間斷始得徙義與
改不善一似合掌說相似然須與他分别蓋義是事之
宜處我做這一件事覺得未甚合宜便要徙令合宜此
却未見得有不善處至不善便是有過惡須要速改始
得此所以有輕重之别(時舉)○遷善改過是兩項不是說
改其過而遷於善(燾)○此四句修德是本為要修德故
去講學下面徙義改過即修德之目也(㽦)○此雖是聖
人以此教人然學不厭之意多見於此使有一毫自以
為聖任其自爾則雖聖而失其聖矣(賀孫)
四章(子之燕居)
學者亦須稍嚴肅則可不然則無下手處又曰但得身
心收斂則自和樂(恪)
五章(甚矣吾衰也)
或問孔子不夢周公之說程子以為初實未嘗夢也如
何曰孔子自言不夢之久則其前固嘗夢之矣程子之
意蓋嫌於因思而夢者故為此說其義則精矣然恐非
夫子所言之本意也胡氏說夢亦有可取者焉胡氏曰
心官萬物之至靈非但藏往固能知來凡天地古今之
所有無一外乎此者無明晦古今遠邇通塞之間此人
之所以有夢夢之所以多變也然聖人誠存則其夢治
若夫思慮紛擾神情不定則所夢雜亂或正或邪亦與
旦晝之所為等爾善學者既謹其言動而又必驗諸夢
寐之間也○問夢周公恐涉於心動否曰心本是箇動
物夜之夢猶晝之思也夢但得其正何害心存這事便
夢這事常人便胡夢了老氏清淨家愛說一般無夢底
話(㝢)○夫子夢周公正是聖人至誠不息處然時止時
行無所凝滯亦未嘗不灑落也故及其衰則不復夢亦
可見矣若是合做底事則豈容有所忽忘耶以忘物為
高乃老莊之偏說上蔡所論曾點事似好然其說之流
恐不免有此弊也(荅方伯謨)○甚矣吾衰也作一句久矣吾
不復夢見周公作一句惟其久不夢見所以見得是衰
(義剛)○不夢周公自是箇證兆如此當聖人志慮未衰天
意雖定八分猶有兩分運轉故也做得周公事遂夢見
之非以思慮也要之聖人精神血氣與時運相為流通
到鳳不至圖不出明王不興其證兆自是恁地故文定
謂春秋絶筆於獲麟為志壹則動氣意思說得也甚好
但以某觀之生出一箇物事為人所斃多少是不好是
亦一證兆也(道夫)○不是孔子衰是時世衰又曰與天地
相應若天要用孔子必不教他衰如太公武王皆八九
十歲夫子七十餘想見纍垂(節)○夢周公忘肉味祭神
如神在見得聖人眞一處理會一事便全體在這一事
(道夫)
六章(志於道)
志者求知是理而期於必至之謂(荅潘端叔)○道理也是一
箇有條理底物事不是鶻淪一物如老莊所謂恍惚者
志於道只是存心於所當為之理而求至於所當為之
地非是欲將此心繫在一物之上也(端蒙)○問尋常看據
於德如何說以横渠得寸守寸得尺守尺對曰須先得
了方可守如此說時依舊認德字未著今且說只是這
道理然須常常提撕令在已决定是得這物事如方獨
處默坐未曾事君親接朋友然在我者已渾全是一箇
孝弟忠信底人以此做出事事親則必孝事君則必忠
與朋友交則必信不待旋安排也蓋存於中之謂德見
於事之謂行易曰君子以成德為行正謂以此德而見
諸事耳德成於我者我旣有得於已内必定孝弟忠信斷
不肯為不孝不弟不忠不信底事與道家所為養成箇
嬰兒在内相似凡人欲邊事這箇人斷定不肯教自家
做故曰默而成之不言而信存乎德行謂雖未曾說出
來時存於中者已斷是如此了(必大)○德是行來行去行
得熟已成箇物事了惟這箇物事已得於我故孝也是
這箇物事流出來做孝忠也是這箇物事流出來做忠
故可據守之也這物未成就時在孝只是孝忠只是忠
惟做來做去凑足成就一箇物事則千頭萬件都只是
這箇物事流出來道家所謂安養成胎蓋德是百行之
胎也(義剛)○德是道之實仁是德之心(道夫)○道是日用常
行合做底德是眞箇有得於己仁謂有箇安頓處(季札)○
志於道如講學力行皆是據於德則是這箇物事已成
箇胚璞子了(義剛)○志於道方要去做據於德則道方有
歸著雖有歸著猶是在事上依於仁則德方有本領(恪)
○志於道猶是兩件物事據於德得於己者也故可據
依於仁則是平日存主處無一念不在這裏又是據於
德底骨子(時舉)○道者人之所共由如臣之忠子之孝只
是統舉理而言德者已之所獨得如能忠能孝則是就
做處言也依仁則又所行處每事不違於仁(端蒙)○德是
逐件上理會底仁是全體大用常依靠處又曰據德是
因事發見如因事父有孝事君有忠依仁是本體不可
須臾離底據德如著衣喫飯依仁如鼻之呼吸氣(僴)○
自志於道至依於仁是從麄入精自依於仁至游於藝
是自本兼末能依於仁則其游藝也蓋無一物之非仁
矣因舉横渠語曰天體物而不遺猶仁體事而無不在
也禮儀三百威儀三千無一物之非仁也昊天曰明及
爾出王昊天曰旦及爾游衍無一物之不體也此是横
渠赤心片片說與人如荀楊何嘗有這樣說話(廣)○藝
雖小學至依於仁既熟後所謂小學者至此方用得佗
(䕫孫)○藝是小學工夫若說先後則藝為先而三者為後
若說本末則三者為本而藝為末固不可徇末而忘本
習藝之功固在先游者從容潜玩之意又當在後文中
子說聖人志道據德依仁而後藝可游也此說得好(木之)
八章(不憤不啟)
或問反之為還以相證何也曰如易所謂原始反終者
也○學者至憤悱是其心已略略通曉故聖人於此啟
發之舉一隅其餘三隅須是學者自去理會舉一隅而
不能以三隅反是不能自用力者夫子所以不再舉也
(謨)○問必待誠至而後告之曰憤悱便是誠意到不憤
悱便是誠不到(節)
九章(子食於有喪者之側)
聖人之心如春夏秋冬不遽寒燠如古者喪服自始死
至終喪中間節次漸漸變輕不似今人直到服滿一頓
除脱了便著華采衣服(賀孫)○要識得聖人自然重厚不
輕浮底意思(時舉)
十章(用之則行)
或問吕楊何以分别孔顔之不同也曰蓋此章猶以物
我對待而言若孔子之仕止久速則其可否之幾渾然
在我而無與於物矣此章之意猶止以一己之從違而
言若孔子之天下文明則風動神化有不知所以然者
矣○天下於用舍甚輕没些子緊要做用則行舍則藏
如晴乾則著鞋雨下則赤脚尹氏云命不足道蓋不消
言命也(植)○命是有箇必底意及不得已則委之於命
(義剛)○如常人用之則行乃所願舍之則藏非所欲舍之
則藏是自家命恁地不得已不柰何聖人無不得已意
思無不奈何意思何消得更言命(節)○到無可奈何處
始言命如云道之將行也與命也道之將廢也與命也
此為子服景伯說如曰有命是為彌子瑖說(䕫孫)○不得
已而安之若命固賢於世之貪冒無恥者然實未能無
求之之心也如陶淵明說不要富貴能忘貧賤雖實不
能忘然使為世人之所為則定不肯此其所以賢於人
如顔子之安於陋巷佗那曾計校命如何(僴)○未說到
用舍行藏處且先看箇毋意毋必底意思此是甚底心
渾然是箇天理○臨事而懼好謀而成比用之則行舍
之則藏固是大相遠但這裏面道理也自完具無欠無
剰某嘗說聖人言語如荷上水珠一顆一顆圓(義剛)○好
謀而成既謀之須是果决去做教成若徒謀而不成何
益於事所謂作舍道旁三年不成者也臨事而懼是臨
那事時又須審一審蓋閒時已思量得都是了這懼字
正如安而後能慮之慮(僴)
十一章(富而可求也)
或問今說可不可皆決於命而不以義夫聖人言義不
言命則奈何其言此也曰言義而不言命聖賢之事也
其或為人言則隨其高下而設教有不同者豈可以一
律拘之哉故此章之意亦為中人而發耳如曰死生有
命富貴在天求之有道得之有命者夫豈皆不言命乎
魏國韓忠獻公有言貴賤貧富自有定分枉道以求徒
喪所守蓋得此章之意中人以下其於義理有未能安
者以是曉之庶其易知而肯信耳蘇氏之說蓋亦如此
蘇氏曰教人以勿求則人猶有可得之心特迫於聖人
而止迫於聖人而止則亦有時而作矣故告之以不可
求者以為高其閈閎固其扄鐍不如開門發篋而示之
以無有也○此章須要仔細看富而可求也一句上面
自是有虛意言而可求便是富本不可求也此章最見
得聖人言語渾成氣象須要識得(時舉)○上句是假說之
辭下句方是正意下說從吾所好便是上句執鞭之事
非所好矣更味而字雖字亦字可見文勢重在下句也
(荅方伯謨)
十三章(子在齊聞韶)
或問十三章之文程子改三月為音字如何曰彼以一
日聞樂而三月忘味聖人不當固滯如此故爾然以史
記攷之則習之三月而忘肉味也既有音字又自有三
月字則非文之誤矣蘇子說亦得之蘇氏曰孔子之於
樂習其音知其數得其志知其人其於文王也見其穆
然而深思見其高望而遠志見其黯然而黑頎然而長
其於舜也可知是以三月而不知肉味○三月當作一
點蓋是學韶樂三月耳非三月之久不知肉味也(去偽)○
今正好看其忘肉味處這裏但見得聖人之樂如是之
美聖人之心如是之誠又曰聖人聞韶須是去學學之
亦須數月方熟三月大約只是言其久不成真箇九十
日想韶樂之美是能感動故國語稱使童子視端而行
直(道夫)○若說存心之切又說壞了聖人他也何嘗切切
然存心要去理會這事只是心自與那道理契合只覺
得那箇好自然如此耳(僴)
十四章(夫子為衞君乎)
或問夫子以夷齊為賢則其不為衞君之意明矣而子
貢復有怨乎之問至聞得仁之語然後知夫子之不為
何耶曰夷齊之賢天下孰不知之子貢蓋不待夫子之
言而知之矣然意二子雖賢而其所為或出於激發過
中之行而不能無感慨不平之心則衞君之争猶未為
甚得罪於天理也故問怨乎以審其趣而夫子告之如
此則子貢之心曉然知夫二子之為是非其激發之私
而無纖芥之憾矣持是心以燭乎衞君父子之間其得
罪於天理而見絶於聖人尚何疑哉此其所以必再問
而後知所决也○凡讓出於不得已便有怨夷齊之讓
是合當恁地乃天理之當然又何怨(㝢)○求仁而得仁
此只是不傷其本心而已若伯夷叔齊而於心終不安
人之心本仁纔傷著本心則便是不仁矣(謨)○求仁而
得仁謂是合恁地若不恁地是去仁而失仁矣(夔孫)○諫
伐而餓固非此章本意然却是伯夷不怨底事故程子
同引來說(必大)
十五章(飯疏食飲水)
或問十五章之說曰聖人之心無時不樂如元氣流行
天地之間無一處之不到無一時之或息也豈以貧富
貴賤之異而有所輕重於其間哉夫子言此蓋即當時
所處以明其樂之未嘗不在乎此而無所慕於彼耳且
曰亦在其中則與顔子之不改者又有間矣必曰不義
而富貴視如浮雲則是以義得之者視之亦無以異於
疏食飲水而其樂亦無以加爾記此者列此以繼衞君
之事其亦不無意乎○樂亦在其中此樂與貧富自不
相干是别有樂處如氣壯底人遇熱亦不怕遇寒亦不
怕若氣虚則必為所動矣(閎祖)○不知那樂是樂箇甚麽
物事要人識得這須是去做工夫涵養得久自然見得
因言通書數句論樂處也好明道論樂處曰百官萬務
金革百萬之衆曲肱飲水樂亦在其中觀他有扈游山
詩是甚麽次第(義剛)○正要理會聖人之心如何得恁地
聖人之心更無些子渣滓故我之心淘來淘去也要如
聖人之心(恪)○人之生各具此理但是人不見此理這
裏都黑窣窣地如猫兒狗子饑便食困便睡到富貴便
極聲色之奉一貧賤便憂愁無聊聖人則表裏精粗無
不昭徹其形骸雖是人只是一團天理所謂從心所欲
不踰矩左來右去盡是這天理如何不快活(義剛)○不義
而富且貴所謂富貴非指天位天職而言但言勢位奉
養之盛耳此等物若以義而得則聖人隨其所遇若固
有之無鄙厭之心焉但以不義而得則不以易吾疏食
水飲之樂耳(荅方伯謨)
十六章(加我數年)
所謂大過如當潜而不潜當見而不見是也如元亨利
貞蓋大亨之中又須知利在正非正則過矣(植)易之為
書大抵於盛滿時致戒康節所以見得透多以盛滿為
戒(賀孫)
十七章(子所雅言)
孔子常說教人執禮(賀孫)○子所雅言未及易今人便先
為一種玄妙之說(德明)○古之學者只是習詩書禮樂如
易則掌於太卜春秋掌於史官學者兼通之不是正業
(僴)
十八章(葉公問孔子於子路)
發憤便忘食樂便忘憂細看來見得聖人超出乎萬物
之表(㝢)○聖人全體至極没那半間不界底事發憤便
忘食樂便忘憂直是恁地極至大槩聖人做事如所謂
一棒一條痕一摑一掌血直是恁地(燾)○忘食忘憂是
逐事上說一憤一樂循環代至非謂終身只此一憤一
樂也(荅陳安卿)○觀天地之運晝夜寒暑無須臾停聖人為
學亦若是從生至死只是如此無止法也(僴)此三句以
為夫子自譽則又似自貶以為自貶則又似自譽(㝢)○
對葉公之問見其事皆造極脱然無所繫累但見義理
之無窮不見歲月之有改莫我知之歎見其樂天安土
無入而不自得天人事理洞然無毫髮之間苟有一毫
之私則無以窺此境之妙故曰知我者其天乎(道夫)○忘
食忘憂便與不知肉味之意相似(㽦)
十九章(我非生而知之者)
聖人看得地步廣闊自視猶有十分未全滿足處所以
其言如此非全無實而但為此辭也(必大)
四書集義精要卷十三
