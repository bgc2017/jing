欽定四庫全書
四書集義精要卷五元劉因撰
論語一
學而上
首章(學而時習之)
或問學之為效何也曰所謂學者有所效於彼而求其
成於我之謂也以己之未知而效夫知者以求其知以
己之未能而效夫能者以求其能皆學之事也曰習之
為鳥數飛何也曰說文文也習之字從羽從白月令所
謂鷹乃學習是也曰學而時習何以說也曰言人既學
而知且能矣而於其所知之理所能之事又以時反覆
而温繹之如鳥之習飛然則其所學者熟而中心悅懌
也蓋人而不學則無以知其所當知之理無以能其所
當能之事固若冥行而已矣然學矣而不習則表裏扞
格而無以致其學之之道習矣而不時則工夫間斷而
無以成其習之之功是其胷中雖欲勉焉以自進亦且
枯燥生澁而無可嗜之味危殆杌隉而無可即之安矣
故既學矣又必以時習之則其心與理相涵而所知者
益精身與事相安而所能者益固從容於朝夕俯仰之
中凡其所學而知且能者必皆有以自得於心而不能
以語諸人者是其胷中油然悅懌之味雖芻豢之甘於
口亦不足以喻其美矣此學之始也曰以善及人而信
從者衆若何而樂耶曰理義人心之所同然非有我之
得私也向也吾獨得之雖足以為悦矣然以之告人而
人莫之信以之率人而人莫之從則是獨擅乎此理而
舉世倀倀不得與於其心之所同也是猶十人同食一
人既飽而九人不下咽則吾之所悦雖深亦何為而能
達於外耶今吾之學所以得於己者既足以及人人之
信而從者又如此其衆也則將皆有以得其心之所同
然者而吾之所得不獨為一己之私矣夫我之善有以
及乎彼彼之心有以得乎我吾之所知者彼亦從而知
之也吾之所能者彼亦從而能之也則其歡忻交通宣
揚發暢雖宫商相宣律吕諧和亦不足以方其樂矣是
學之中也曰人不知而不愠何以為君子也曰常人之
情人不知而不能不愠者有待於外也若聖門之學則
以為己而已本非為是以求人之知也人知之人不知
之亦何加損於我哉然人雖或聞此矣而信之有不篤
養之有不厚守之有不固則居之不安而臨事未必果
能眞不動也今也人不見知而處之泰然且略無纖芥
含怒不平之意非成德之君子其孰能之自是日進而
不已焉則不怨不尤下學上達雖至於聖人可也此學
之終也或曰學有大小此所謂學者其大學耶曰不然
也學而習習而說凡學皆然且洒掃應對之事正門人
小子所宜先者聖人豈略之哉曰程子之於習有兩義
焉何也曰重複思繹者以知者言也所學在我者以能
者言也學之為道不越乎兩端矣曰時習之所以說諸
說孰近曰夫習而熟熟而說脉絡貫通最為親切程子
所謂浹洽者是已曰朋來之樂奈何曰惟以程子之言
求之然後見夫可樂之實耳且其以善及人而信從者
衆之云才九字爾而無一字之虚設也非見之明而驗
之實其孰能與於此曰悦樂皆出於心而程子有内外
之辨何也曰程子非以樂為在外也以為積滿乎中而
發越乎外爾悦則方得乎内而未能達乎外也曰不愠
之說孰為得曰程子得之至論其所以然者則尹氏為
尤切使人之始學即知是說以立其心則庶乎其無慕
於外矣○凡未至而求至者皆謂之學雖圃稼射御之
微亦曰學配其事而名之也而此獨專之則所謂學者
果何學也蓋始乎為士而至乎聖人(答張敬夫)○又曰首句
五字雖有虚實輕重之不同然字字皆有意味無一字
無下落而者承上起下之辭之者指其所知之理所能
之事而言也(同上)○熟故悦到悅時自不肯休今人所以
作輟者但未熟耳以善及人而信從者衆此說地步闊
蓋此道理天下所公共我獨曉之而人不曉得也自悶
今有朋自遠方來則從者衆故可樂不知而不愠也是
難愠非大叚怒但心中略有不平意便是愠此非得之
深養之厚何以至此(義剛)○大抵私小底人或有所見則
不肯告人持以自多成甚模樣君子存心廣大故以及
人為可樂(祖道)○程子但言浹洽於中則悅雖不正解悦
字而悅字之意已明(答張敬夫)浹洽二字宜細看譬之浸物
於水水若未入只是外面稍濕裏面依前乾燥必浸久
則透内皆濕程子之言有深意(過)○如江海之浸如膏
澤之潤渙然冰釋怡然理順然後為得此即時習而悅
之注釋也(答吕子約)○坐如尸立如齊謝氏說得亦疎率須
是說坐時常如尸立時常如齊便是(義剛)○人不知而不
愠尹氏之說最為的當蓋如此而言乃見為己用心之
約處若以容人為說竊恐為己之心不切而又涉乎自
廣狹人之病其去道益遠矣(答陳明仲)○人不知而不愠學
固非欲人知亦非有意欲人不知是以人知之不加喜
人不知不加愠此聖門所發義理之正也老氏知我者
希則我貴矣此異端自私之見與聖門氣象迥然不同
(記謝氏論語疑義)
二章(其為人也孝弟)
或問仁何以為愛之理也曰人稟五行之秀以生故其
為心也未發則具仁義禮智信之性以為之體已發則
有惻隱羞惡恭敬是非誠實之情以為之用蓋木神曰
仁則愛之理也而其發為惻隱火神曰禮則敬之理也
而其發為恭讓金神曰義則宜之理也而其發為羞惡
水神曰智則别之理也而其發為是非土神曰信則實
有之理也而其發為忠信是皆天理之固然人心之所
以為妙也仁之所以為愛之理於此其可推矣或曰仁
為愛之理矣又以為心之德何哉曰仁之道大不可以
一言而盡也程子論乾四德之元猶五常之仁偏言則
一事專言則包四者推此而言則可見矣蓋仁者五常
之首也而包四者惻隱之體也而貫四端故仁之為義
偏言之則曰愛之理此章孝弟為仁之本是也專言之
則曰心之德下章所謂巧言令色鮮矣仁是也其實愛
之理所以為心之德是以聖門之學必以求仁為要而
語其所以行之者則必以孝弟為先論其所以賊之者則
必以巧言令色為甚記語者所以列二章於首章之次
而其序又如此欲學者知仁為急而識其所當務與其
所可戒也曰程子以孝弟為行仁之本而又曰論性則
以仁為孝弟之本何也曰仁之為性愛之理也其見於
用則事親從兄仁民愛物皆其為之之事也此論性而
以仁為孝弟之本者然也但親者我之所自出兄者同
出而先我故事親而孝從兄而弟乃愛之先見而尤切
人苟能之則必有不好犯上作亂之效若君子以此為
務而力行之至於行成而德立則自親親而仁民自仁
民而愛物其愛有等差其施有漸次而為仁之道生生
而不窮矣又豈特不好犯上作亂而已哉此孝弟所以
為行仁之本也曰然則所謂性中但有仁義禮智而無
孝弟者又何耶曰此亦以為自性而言則始有四者之
名而未有孝弟之目耳非謂孝弟之理不本於性而生
於外也曰然則君子之務孝弟特以為為仁之地也耶
曰不然仁者天之所以與我而不可不為之理也孝弟
者天之所以命我而不能不然之事也但人為物誘而
忘其所受乎天者故於其不能不然者或忽焉而不之
務則於其所不可不為者亦無所本而不能以自行矣
故有子以孝弟為為仁之本蓋以為是皆吾心之所固
有吾事之所必然但其理有本末之殊而為之有先後
之序必此本先立而後其末乃有自而生耳非謂本欲
為彼而姑先借此以為之地也大率聖賢之言若此類
者甚衆皆以是說求之則不失其立言之旨矣曰然則
義禮智信為之亦有本耶曰有請問之曰亦孝弟而已
矣但以愛親而言則為仁之本也其順乎親則為義之
本也其敬乎親則為禮之本也其知此者則為智之本
也其誠此者則為信之本也蓋人之所以為五常百行
之本無不在此孟子之論仁義智禮樂之實者正為是
爾此其所以為至德要道也與又曰謝氏平日論仁常
以活者為仁死者為不仁但能識此活物乃為知仁而
後可以加操存踐履之功不能識此則雖能躬行力踐
極於純熟而終未足以為仁也夫謂活者為仁死者為
不仁可矣必以識此然後可以為仁則其為說之誤也
○謝氏以覺言仁唤之則應抉之則痛是心之流注在
血氣上者覺其理之是非乃心之流注在理上者覺得
痛痒者不便是仁須覺得道理方是仁(植)○愛之理理
是根愛是苗仁之愛猶糖之甜醋之酸(方子)○程子曰
心如榖種其生之性乃仁也生之性即愛之理也(僴)○
耳之德聰目之德明心之德仁以此意去體認(泳)○愛
之理亦是心之德者粗譬之如福州知州兼福建安撫
使自安撫使言則統一路州軍自知州言則與漳州知
州無異(賜)○仁如水之源孝弟是水流行之第一池仁
民是第二池愛物是第三池也(銖)○仁如木親親是根
仁民是幹愛物是枝葉故曰行仁以孝弟為本(淳)○人
若不孝弟便是這道理中間斷了下面生不去承接不
來所以說孝弟者其為仁之本(僴)君子務本本立而道
生二句是汎言凡事如此與上文不相干下文孝弟也
者方應上文故集註有凡事字(明作)程子說順德甚好如
義主羞惡則有違逆處惟孝則皆是順(義剛)○試自看温
和柔軟時如何所以孝弟乃為仁之本(泳)○孔門只說
為仁謝氏乃說知仁其說一轉而為張子韶再轉而為
陸子靜(蓋卿)
三章(巧言令色)
或問夫子所謂鮮矣仁程子乃以非仁釋之何也曰夫
子之言所謂辭不廹切而意已獨至者也程子則懼夫
讀者之不察而於巧言令色之中求少許之仁焉是以
推本聖人之意直斷其不仁以解害辭之惑也說經如
此其可謂有功矣而後之說者猶紛紛然置曲說於其
間其亦不察也夫或曰辭欲巧令儀令色何以異於此
章所謂巧言令色乎曰為己為人之不同而已蓋意誠
在於為己則容貌辭氣之間無非持養用力之地一有
意於為人而求其說已則心失其正而鮮仁矣○或問
巧言為言不誠者曰據某所見巧言即所謂花言巧語
如今世舉子弄筆端作文字者便是看做這般模樣時
其心還在腔子裏否(文蔚)小人訐以為直色厲内荏則
雖與巧言令色者不同然考其矯情飾偽之心實巧言
令色之尤者故聖人惡之○絶無二字是程子非仁之
意也(淳)○犯上者鮮矣之鮮對未之有也與鮮矣仁之
鮮不同(僴)○程子曰知巧言令色之非仁則知仁矣與
前章程子曰兩條通看若理會得則論語一書凡言仁
處皆可通矣(明作)
四章(吾日三省吾身)
或問程子所謂盡己之謂忠以實之謂信何也曰盡己
之心而無隱所謂忠也以其出於内者而言也以事之
實而無違所謂信也以其騐於外者而言也然未有忠
而不信未有信而不出於忠也故又曰發已自盡謂忠
循物無違謂信表裏之謂也亦此之謂而加密焉耳○
盡己之謂忠今有人不可以盡告則又當如何曰聖人
到此又却有義(道夫)○以實之謂信以用也(泳)○發己自
盡循物無違明道語也盡己以實伊川語也明道之語
周於事物之理故如此圓轉伊川之語嚴故截然方正
簡潔明通(道夫)○忠信只是一事自我而觀謂之忠自彼
而觀謂之信(答黃子厚)○曾子守約不是守夫約言所守者
約耳(僴)曾子亦不是截然不省别底只是見得此三
事上實有纖毫未到處其他處固不可不省特此三事
較急耳(道夫)○曾子三省處集註說亦有病如省察是當
下便省察纔有不是處便改不是事過後方始去省省
了又却休也(銖)○問忠信為傳習之本曰此篇如說則
以學文就有道而正焉之類都是先說一箇根本而後
說講學(燾)
四書集義精要卷五
