欽定四庫全書
四書集義精要卷二十二元劉因撰
論語十八
子路
首章(子路問政)
或問先之勞之曰明於左右師保之為先切於佚使勸
相之為勞蘇氏之說如此○如欲使民親其親我必先
之以孝欲民之事其長我必先之以弟勞之如星言夙
駕說於桑田之類蓋勞苦亦人之難事故以無倦勉之
(㝢)
二章(仲弓為季氏宰)
或問程子之說何以言人各親其親然後不獨親其親
也曰此以明夫人各舉其所知然後可以得其所不知
也○人各舉其所知則天下之賢無不舉矣不患無以
知天下之賢才也興邦喪邦蓋極言之必自知而後舉
之則遺才多矣未必不由此而喪邦也(答方賓王)○可見聖
賢用心之大小仲弓只緣見識未極開闊故如此人之
心量本自大緣私故小蔽固之極則可以喪邦故程子
曰推其義也(廣)
三章(衛君待子而為政)
或問胡氏正名之說曰據事言之當如此爾使孔子仕
衛亦必以此告之出公若不聽則去之矣(廣)○胡氏之
言乃聖人大用之全體但其間曲折之微聖人須更有
随宜裁處(答李守約)○必也正名乎如此一二大事惜聖人
做不成若做得成則三綱五常既壞而復興千條萬目
自此而更新聖人年七八十而拳拳之心終做不成(賀孫)
八章(衛公子荆)
居室似處家之意人不治家者則牆崩壁倒一無所問
而專治家者則又汲汲於致富惟公子荆所為正合道
理聖人所以善之(時舉)
九章(子適衛)
或問九章之說曰曾氏亦佳曾氏曰孟子曰雞鳴狗吠
相聞而達乎四境而齊有其民矣行仁政而王莫之能
禦也適衛庶矣之言殆謂是與然人之聞是言也必以
為常談而置之置之則無用之言爾冉有獨能再問以
究其說然後有所𤼵明(缺名)
十一章(善人為邦)
或問十一章之說曰集註并下章程子所言程伯子舉
進士時對策語也○如卓茂魯恭陳太丘皆有此效(淳)
十二章(必世而後仁)
或問十二章之說曰所謂仁者以其天理流行融液洞
徹而無一物之不體也舉一世而言固無一人之不然
即一人而言又無一事之不然也求之詩書惟成康之
世為足以當之○問必世而後仁曰自已之仁而言之
這箇道理浸灌透徹自天下言之舉天下之人皆是這
箇道理浸灌透徹(植)
十四章(冉有退朝)
或問十四章之說曰集註之說似於文義得矣然疑其
頗若傷巧者姑存而攷之可也
十五章(定公問一言)
或問十五章之說曰抑嘗詳味言不可若是其幾也及
如其善而莫之違以下曲折見聖人之言平正穏密無
毫髮偏重處此又言外之意
十九章(樊遲問仁)
問雖之夷狄不可棄也曰須是無間斷方得若有間斷
此心便死了又問上三句動静出處待人接物無所不
該即私意自無容處曰若無私心當體便是道理(南升)○
問居處章曰這箇道理須要到處皆在使生意無少間
斷方好譬之木然一枝一葉無非生意纔有一毫間斷
便枝葉有不茂處(時舉)○孟子言存心養性便說得虚孔
子教人居處恭執事敬與人忠等語則就實行處做工
夫如此則存心養性自在(端蒙)○此章須反求諸已而思
之曰居處恭乎執事敬乎與人忠乎又須思居處恭時
如何不恭時如何執事敬時如何不敬時如何與人忠
時如何不忠時如何方知須用恭敬與忠也今人處於
中國飽食暖衣猶且與之相忘而不知其不可棄而况
之夷狄而能不自棄者乎(履孫)○問胡氏先後之說曰雖
無明證看來是如此若未嘗告以此說則所謂先難者
將何從下手乎至於愛人則又以其𤼵於外者言之矣
(廣)
二十章(子貢問如何斯可謂之士)
稱孝稱弟是能守一人之私行不能廣其固有之良心
(賀孫)○行已有恥為使不辱雖未甚高然攷其實則甚難
程子所謂篤實自得之事正謂此也子貢見其難故問
其次至宗族稱孝鄉黨稱弟見亦非易故再問其次可
見孔門學者為已之實(答范伯崇)
二十一章(不得中行而與之)
中行之人有狂者之志而所為精密有狷者之節不至
過激故極難得(時舉)○狂者知之過狷者行之過二者皆
謂過中(僩)
二十三章(君子和而不同)
或問和同之說曰二者外雖相似而内實相反乃君子
小人情狀之隠微自古至今如出一軌非聖人不能究
極而𤼵明之也且以近世諸公論之韓富范公上前議
論不同或至失色而卒未嘗失和氣王吕章曾蔡氏父
子兄弟同惡相濟而其隙也無所不至焉亦足以驗聖
言之不可易矣○和同周比五峯所謂天理人欲同行
異情者也(㽦)
二十八章(子路問何如斯可謂之士)
問切切偲偲之為懇到詳勉何也曰古人多以聯字形
容其事意當時之人皆能知之而今則想像其聲音以
度其意義或如此而已爾殆難解也(㝢)
二十九章(善人教民)
或問教民之說曰吳氏言之詳矣吳氏曰白虎通云教
民者皆里中之老有道德者為之師教里中之子弟以
道藝孝弟行義朝則坐於里門弟子皆出就農復罷亦
如之若既成歲皆入教學立春而就事故無不教之民
非謂教之戰也然其三時務農一時講武則金鼓旗物
之用坐作進退之節亦在所教矣○孝弟忠信務農講
武古人政事本末兼具如後世保伍之法春秋教習以
民為兵及後放歸則不復務農而惟好生亂其害亦不
淺矣古人出兵於民必先教之以孝弟忠信而後驅之
於此所以無後來之害也
憲問
首章(憲問恥)
今集註廣憲之志使知所以自勉而進之於有為之說
吾聞諸師者如此而胡氏亦云○人有不為也而後可
以有為原憲蓋要有不為而不知有為一節者也(賀孫)○
問原憲狷介安貧豈不知邦有道穀之可恥乎曰未可
知也人到用處方見子貢問士必先答之以行已有恥
使於四方不辱君命而後及於宗族稱孝鄉黨稱弟自
今觀之宗族鄉黨皆稱孝弟豈不是第一等人然聖人
未以為士之至行者僅能行其身無過而無益於人之
國不足深貴也邦有道不能有為只小廉曲謹濟得甚
事向秦檜當國時有人壁立萬仞和宫觀亦不請豈非
世間第一等人及秦既死用之為臺諫不過能論貪汙
而已於國家大計亦無所建立此亦不免蹈聖人之所
謂恥也(洽)
二章(克伐怨欲)
此制之使不行與勿禁止之辭似不甚異而彼乃為仁
而此不得為仁者蓋如自家飢見芻豢在前心中要喫
却忍得不喫雖強忍得住然欲喫之心未嘗忘克已者
則併其欲喫之心克去之矣(廣)○如克伐怨欲不行亦
不要去尋求勝他如此則胸中随從者多反害事只此
便是克伐怨欲只是虚心看物物來便見是非事事物
物皆有箇透徹無障礙方是(從周)○如克伐怨欲却不是
要去克伐怨欲上面知得到只是自就道理這邊看得
透則許多不待除而去若實見得大底道理要去求勝
做甚麽要去矜夸他人做甚麽求仁而得仁又何怨怨
箇甚麽耳目口鼻四肢之欲惟分自安欲箇甚麽見得
大處分明許多小小病痛都如冰消無有痕跡矣又曰
看得本來道理只自家身已上是勝箇甚麽是伐箇甚
麽是怨欲箇甚麽所以夫子告顔子克已復禮能如此
則許多病痛一齊退聽(賀孫)
三章(士而懷居)
或問張子懷居之說有為而重遷無為而輕遷何也曰
重遷者有所繫著而不去乎此也輕遷者無所繫著而
有慕乎彼也有繫乎此者固懷居也有慕乎彼者亦懷
居也然夫子之言則亦謂夫重遷者爾張子蓋推言之
也(缺名)
四章(邦有道危言危行)
易曰知幾其神乎如邦有道危言危行邦無道危行言
孫今有人其不畏謹者又言過於直其畏謹者又不敢
出一言此即是不能知其幾若知幾則自中節而無此
病矣君子上交不諂下交不瀆蓋上交貴恭恭便近諂
下交貴和和便近瀆只争些子便至於流也(僩)
六章(南宫适問於孔子)
問何以知禹稷比孔子曰舊說如此觀夫子不答恐有
此意蓋不欲承當故不答爾(必大)
九章(為命禆諶草創之)
春秋辭命猶說義理戰國談說則利害而已(時舉)
十三章(子路問成人)
文之以禮樂一句最重四人所長且把做箇樣子惟文
之以禮樂却能取四子之所長而去四子之所短(時舉)○
問集註云才全德備粹然無復偏駁之弊雖聖人亦不
過如此而又云若論其至則非聖人盡人道不足以與
此何也曰聖人天理渾全則不待如此逐項說矣(同上)
十四章(子問公叔文子)
不厭字意與孟子所謂文王之囿方七十里民猶以為
小相似(僩)○公叔文子時人稱之已過當及夫子問之
而賈所言又愈甚(可學)
十八章(子貢曰管仲非仁者與)
程子之說甚精然其曰當死而不死則後雖有功亦不
復取則未安耳若曰不與其事桓則可若曰不取其功
則不可今集註櫽括其說如此蓋功自功過自過若過
可以揜功則功亦得以揜其過矣康節論學春秋者當
先定五霸之功罪而以五霸為功之首罪之魁此語最
為切當然非獨論古事為然也見諸行事則操賞罰之
權持黜陟之柄者亦當以是為心乃能盡用一世之材
以濟天下之務而不失其正耳(答汪易直)○如孺子入井有
一人救出之且稱其仁未說到那納交要譽惡其聲而
然
十九章(公叔文子之臣)
或問所謂文曰聖人之於文子見其無今昔貴賤之嫌
其倫理明順粲然而可觀也
二十二章(陳成子弑簡公)
或問程子以左氏所記為非夫子之言然則夫子將不
復較其力之強弱而獨以大義驅之耶曰程子之意以
為夫子之告魯君但當明君臣之大義以見弑逆之大
惡天下所不容人人得誅况在鄰國而何可以不討之
意而其為計則必請其君上告天子下告方伯而舉天
下之兵以誅之也以天下之兵討天下之賊彼雖衆強
亦將奚以為哉固不當區區獨較齊魯之強弱而以天
下之義為一國之私也左氏所記蓋當世傳聞之謬以
衆人之腹為聖人之心者而程子門人記其師說又不
能盡其意之曲折所以啟讀者之疑耳曰程子以為必
告之天子而胡氏乃有先𤼵後聞之說其相反若是何
耶曰考之春秋先王之時疑必自有此凡弑君者人人
得而討之如漢所謂天下共擊之者晉李毅告王濬以
為弑君之賊為惡尤大當不拘常制者則以當世本無
此法而言爾然事非一槩告與不告又在乎時義之如
何使其地近於天子而可以告也其事之未至於迫遽
而得以告也其力之不足以敵而不得不告也則告而
俟命以行甚則或不俟命而遂行皆可也使其地之相
去也遠其事機之來也不可以少緩而吾之力又足以
制之而乃區區焉徇請命之小節忘逆賊之大罪使彼
得以植其根固其黨或遂奔逸而不可以復得則任其
事者亦無以免乎春秋之責矣○哀公若委孔子須有
計畫以處之必不空言而但已也是時孔子年七十一
矣而猶欲有為也不知吾已矣等語是何時所𤼵者(燾)
○問三子有無君之心而夫子所以警之曰聖人初告
時真欲討成子未有此意後人自流泝源知聖人之言
可以警三子無君之心非是聖人託討成子以警三子
耳聖人心術不如此枉曲(雉)
二十四章(君子上達)
究乎汙下竟究至於此也此段反天理徇人欲横渠語
也日進乎高明日究乎汙下吕與叔語也湊說語意方
備小人徇人欲只管被他墜下去只見沈了如人墜水
然(僩)
二十五章(古之學者為已)
或問程子之說曰其曰成物固非為人之謂曰喪已其
為人也亦非謂其有濟人利物之心也○為已如人做
家計要錢使其人外面百方作計一錢也要將歸何故
如此蓋只是為自家若如此為學如何無所得(賀孫)
二十六章(蘧伯玉使人於孔子)
問六十化化字之義曰消融而無固滯蓋舊事都忘之
矣(蓋卿)
二十九章(君子恥其言而過其行)
或問君子恥其言而過其行之說曰以文義觀之若作
恥其言之過其行乃與舊說合如今之文則恐其當為
兩事也○問過其行猶易所謂行過乎恭喪過乎哀之
過非言過其行也以而字貫其中可見矣曰甚合鄙意
(答潘端叔)
三十一章(子貢方人)
夫我則不暇學者須思不暇箇甚麽須於自已體察方
可見(友仁)
三十章(不逆詐)
逆億是未至未見而逆度之先覺蓋其情態已露而覺
之也(燾)○凡抑字皆是挑轉言語(可學)○齊仲云抑亦二
字當玩味有深意固是如此莫須也會先覺方是賢乎
乎者疑問之辭以上意未盡故疑問之也(答許順之)
三十四章(微生畝)
或問警微生之說曰夫微生固自以其隠遯忘世為高
而以夫子之委曲憂時為佞是以夫子即其意而反之
使知其所謂高者是乃所謂固而已
三十六章(以德報怨)
問集註謂旨意曲折反覆微妙無窮何也曰如吕申公
與賈昌朝有怨朝廷治賈吕乞寬之云恐渠以為臣與
有私怨故也賈以是得減罪可謂以德報怨矣然賞罰
出於朝廷之公豈可以已意行乎其間也以直報怨則
不然如此人舊與吾有怨今果賢邪吾則引之薦之果
不肖邪吾則棄之絶之是蓋未嘗有怨矣老氏之言死
定了孔子之言意思活移來移去却都得設若不肖者
後能改而賢則吾又引薦之矣(淳)○以直報怨以
德報德便是天地氣象
三十七章(莫我知也夫)
或問不怨不尤下學上達何以人莫之知而天獨知之
也曰其不怨不尤也則不責之人而責之已其下學人
事也則又不求之遠而求之近此固無與於人而不駭
於俗矣人亦何自而知之耶及其上達而與天為一焉
則又有非人之所及知者而獨於天理為相關爾此所
以人莫之知兩頭蹉過而天獨知之也曰下學而上達
言始也下學而卒之上達云爾今程子以為下學人事
便是上達天理何耶曰學者學夫人之事形而下者也
而其事之理則固天之理也形而上者也學是事而通
其理即夫形而下者而得其形而上者焉非達天理而
何哉○不怨不尤下學上達如水無石木無風貼貼然
在此人亦無從得而知之(䕫孫)○集註惜乎未達蓋以子
貢聞斯言之後無繼語不能如曾子之唯也(同上)○論語
中此等與告子路知德者鮮告曾子一以貫之皆一類
是大節目要當自得(文蔚)○只知下學則局促只知上達
則亦孤單枯燥如一貫但求其一而不求其所以貫者
如得一錢索而無錢可穿也(義剛)○如釋氏頓悟則是上
達而無下學也(答廖子晦)○意在言表如下學只是下學如
何便解上達自是言語形容不得(㝢○此年六十時語)○意在言
表謂因其言而知其意便是下學上達(淳○此是年七十時語)
三十八章(公伯竂愬子路)
或問命曰命者天理流行付與萬物之謂也然其形而
上者謂之理形而下者謂之氣自其理之體而言之則
元亨利貞之德具於一時而萬古不易自其氣之運而
言之則消息盈虚之變如循環之無端而不可窮也萬
物受命於天以生而得其理之體故仁義禮智之德根
於心而為性其既生也則随其氣之運故廢興厚薄之
變惟所遇而莫逃此章之所謂命蓋指氣之所運為言
三十九章(賢者避世)
或問賢者避世之說程伯子以事之大小言或以人之
高下言二說之不同奈何曰以古聖賢之跡與随時之
義攷之則程子得之但辟世之士或志量宏大而不屑
一國之事或智識明達而灼見天下之幾飄然事物之
外以沒其身而不悔次則僅能辟地若辟人之士猶頗
有意於當世者或有時而不能為耳故程子所謂遠照
故能辟一世事其說亦為有理
四十二章(子擊磬於衛)
荷蕢之徒高於子産晏平仲輩而不及蘧伯玉蓋伯玉
知為學者也(僩)○擊磬之時其心憂乎樂乎此是一大
題目須細思之(拱夀)
四十三章(子張曰書云)
諒隂蓋古今言殊所以未詳
四十五章(子路問君子)
或問四十五章之說或以安人安百姓為擴而大之或
以為推而及物而集註但謂以其充積之盛自然及物
者告之無他道也何哉曰所謂修已以敬者語雖至約
而所以齊家治國平天下之本舉積諸此子路不喻而
少其言於是告以安人安百姓之說蓋言修已以敬而
極其至則心平氣和静虚動直而所施為無不自然各
當其理是以其治之所及者羣黎百姓莫不各得其安
也是皆本於修已以敬之一言然所謂敬者非若四端
之善始然始達而可擴由敬而安人安百姓非若由格
物致知以至於正身及物有待夫節節推之也非若老
老幼幼由已及物而待夫舉斯心以加諸彼也亦謂其
功效之自然及物者為然耳曰然則夫子之言豈其略
無大小遠近之差乎曰修已以敬貫徹上下包舉遠近
而統言之也安人安百姓則因子路之問而以其功效
之及物者言也然曰安人則修已之餘而敬之至也安
百姓則修已之極而安人之盡也是雖若有大小遠近
之差然皆不離於修已以敬之一言而非有待於擴之
而後大推之而後遠也○體信達順此禮記中語信實
理也順和氣也體信即致中之意達順即致和之意言
能敬則能體信達順聰明睿智皆由是出以此事天饗
帝曰是曰此皆指敬也(銖)○體信達順只是主忠行恕
(道夫)
四十六章(原壤夷俟)
或問四十六章之說曰胡氏以為原壤之喪母而歌也
孔子為弗聞者矣今乃責其夷俟何舍其重而責其輕
也蓋數其母死而歌則壤當絶叩其箕踞之脛則壤猶
為故人耳盛德中禮見乎周旋此亦可見其說亦善
四書集義精要卷二十二
