欽定四庫全書
四書集義精要卷十五元劉因撰
論語十一
泰伯上
首章(泰伯其可謂至德也已矣)
或問曰何以言三讓之為固讓之也曰古人辭讓以三
為節一辭為禮辭再辭為固辭三辭為終辭故古註至
是但言三讓而不解其目也今必求其事以實之則亦
無所據矣曰何以言其讓於隠微之中也曰泰伯之讓
無揖遜授受之跡人但見其逃去不返而已不知其讓
也知其讓者見其讓國而已而不知所以使文武有天
下者實由於此則是以天下讓也曰其為至德何也曰
讓之為德既美矣至於三則其讓成矣以天下讓則其
所讓大矣而又能隠晦其迹使民無得而稱焉則其讓
也非有為名之累矣此其德所以為至極而不可以有
加也曰太王有廢長立少之意非禮也泰伯又探其邪
志而成之至於父死不赴傷毁髮膚皆非賢者之事就
使必於讓國而為之則亦過而不合於中庸之德也其
為至德何耶曰太王之欲立賢子聖孫為其道足以濟
天下而非有愛憎之間利欲之私也是以泰伯去之而
不為狷王季受之而不為貪父死不赴傷毁髮膚而不
為不孝蓋處君臣父子之變而不失乎中庸此所以為
至德也與魯隠公吳季子之事蓋不同矣曰逃去可矣
何必斷髮文身哉曰先儒論之多矣蘇氏以為讓國盛
德之事矣然存其實而取其名者亂之所由起故泰伯
為此所以使名實俱亡而亂不作也此以利害言之故
不足以得聖賢之心而其弟黃門又曰子貢言泰伯端
委以治吳則固未嘗斷髮文身也且漢東海王以天下
授顯宗唐宋王成器以天下授玄宗皆兄弟終身無間
言何必斷髮文身哉此引子貢之言則其事故有不可
考者然以漢唐二事例之則亦未足以盡聖賢之心也
蓋使王季之心但如顯宗玄宗則可若有叔齊之義則
亦不能以一朝居矣使泰伯而不有以深自絶焉則亦
何以必致國於王季而安其位哉然顯宗玄宗之心其
厚薄又自不同也○至德論語有二一為文王而𤼵則
是對武王誓師而言一為泰伯而𤼵則是對太王翦商
而言若論其志則文王固高於武王而泰伯所處又高
於文王若論其事則泰伯王季文王武王皆處聖人之
不得已而泰伯為獨全其心表裏無憾也不然則何以
有武未盡善之歎且以夷齊為得仁耶(答楊志仁)○若論有
德者興無德者亡則天命已去人心已離便當有革命
之事畢竟人之大倫聖人切要守得這箇看聖人反復
歎詠泰伯及文王事而於武曰未盡善皆是微意(䕫孫)○
泰伯夷齊之事天地之常經而太王武王之事古今之
通義但其間不無高下爾若如蘇氏譏武王非聖人則
非矣於此二者中須見得道並行而不悖處乃善(銖)○
至德是就民無得而稱焉處見今人都不去看這一句
夫子只說至德一句便了何必更下此六字當仔細看
這一句煞有意思(義剛)○今人才有些子讓便惟恐人之
不知(同上)○問事之難處有甚焉何也曰夷齊處君臣之
間道不合則去泰伯處父子之際又不可露形跡只得
不分明去此不是言如夷齊讓國事蓋謂與夷齊諫伐
之心同耳(銖)○問太王剪商只是魯頌推本之辭今遂
據以為說可否曰若是推本不應下實始翦商(賀孫)○太
王翦商是周人如此說若無此事他豈肯誣其祖(義剛)○
問當時商室雖衰天命時勢猶未也太王乃萌是心睥
睨於其下豈得不謂之邪心泰伯固讓為成父之邪志
且自潔其身而以所不欲者推之後人何以為至德曰
翦商乃詩語不從亦是左氏所記當時必有所據看書
中說太王肇基王迹中庸言武王纘太王王季文王之
緒則可見矣此聖賢處事之變不可拘以常法而泰伯
之讓則是守常而不欲承當此事者也(答陳安卿)○左傳謂
泰伯不從是以不嗣即是不從太王翦商事耳(㝢)○問
太王方為狄人所侵不得已而遷岐當時國勢尚弱如
何便有意於取天下曰觀其初遷底規模便自不同規
模便才立便強大如文王伐崇伐密氣象亦可見然文
王猶服事商所以為至德○公劉時得一豳做得盛到
太王被狄人苦楚時又衰了太王又旋來那岐山下做
起家計但岐山下却是箇商經理不到處亦是空地當
時邠也只是一片荒凉之所故他去那裏輯理起來(義剛)
二章(恭而無禮)
禮只是理只是看合當恁地不恁地若不要恭後却要
去恭則必勞若合當謹后謹則不葸若合當勇后勇則
不亂若不當直後却須要直便是絞(義剛)○絞如繩兩頭絞
得緊都不寬舒則有證父攘羊之事矣(木之)○横渠說蓋
以有禮篤親不遺故舊在先則不勞葸亂絞與興仁不
偷之效在後耳要之合分為二章(同上)
三章(曾子有疾)
或問楊氏以易簀為死生無變於已者諸說之所不及
不其至乎曰昔晁詹事嘗問此義於程子程子曰禮也
晁氏曰今人蔽於老佛之說則不謂之禮而謂之達矣
程子然之不知楊氏於此其果以禮為重乎以達為重
乎是未可知也○戰戰兢兢如臨深淵如履薄冰此乃
敬之法此心不存則常昏矣今有人昏睡者遇有痛痒
則蹶然而醒蓋心所不能已則自不至於忘也(洽)○這
箇身已直是頃刻不可不戒慎恐懼如所謂孝非止是
尋常奉事而已當念慮之微有毫髮差錯便是悖禮傷
道便是不孝只看一日之間内而思慮外而應接事物
是多多少少這箇心略不點檢便差失了看世間是多
少事至危者無如人之心所以曾子常常恁地戰戰兢
兢如臨深淵如履薄冰(賀孫)○張敬夫解形體且不可傷
則其天性可得而傷乎曰此亦過高之說非曾子之本
指也且當𤼵明本文之意使學者深思保其形體之不
易而盡心焉是則曾子所為丁寧之意且天性亦豈有
可傷之理乎(與張敬夫)
四章(曾子有疾孟敬子問之)
或問此章之說曰胡氏所考曾子之事則善胡氏曰曾
子之疾見於此者二而見於檀弓者一愚嘗考其事之
先後竊意此章最先前章次之而易簀之事最在其後
乃垂絶時語也當是時也氣息奄奄僅在而聲為律身
為度心即理理即心其視死生猶晝夜然夫豈異教坐
亡幻語不誠不敬者之所可彷彿學者誠能盡心於此
則可以不惑於彼也○正顔色若要相似說合當著得
箇遠虚偽矣動出都說自然惟正字却似方整頓底意
思蓋緣是正顔色亦有假做恁地内實不然者若容貌
之動辭氣之出却容偽不得(賀孫)○暴是粗厲慢是放肆
蓋人之容貌少得和平不暴則慢暴是剛者之過慢是
寬柔者之過鄙是凡淺倍是背理今人之議論有見得
雖無甚差錯只是淺近者此是鄙又有說得甚高而實
背於理者此是倍不可不辨也(時舉)○人之容貌只有一
箇暴慢雖淺深不同暴慢則一如人狠戾固是暴稍不
温恭亦是暴如人倨肆固是慢稍或怠緩亦是慢信實
也正顔色便須近實鄙便是說一樣卑底說話倍是逆
理辭氣只有此二者(文蔚)○這三字雖不是做工夫底字
然便是做工夫處正如著衣喫飯其著其喫雖不是做
工夫然便是做工夫處此意所争只是絲髮之間要人
自體認得舊來解以為效驗語似有病故改從今說蓋
若專以為平日莊敬持養方能如此則不成未莊敬持
養底人便不要遠暴慢近信遠鄙倍便是舊說效驗字
太深有病(僩)○問若未至此如何用工曰只是就容貌
辭色之間用工更無别法但上面臨時可做下面臨時
做不得須是熟然後能如此(淳)○遠便是無復有這氣
象(㝢)○三者道之得於身者也所謂本也(文集)○以道言
之固不可謂此為道彼為非道然而所貴在此則所賤
在彼矣其本在此則其末在彼矣(人傑)○籩豆之事亦非
全不理會也但所重不在此耳田子方君明樂官不明
樂音之說固美但君不曉樂則如何知其人之可仕不
可仕耶不曉籩豆如何能任有司(義剛)○籩豆之事雖亦
莫非道之所在然須先擇其切已者為之如有關雎麟
趾之意便可行周官法度以籩豆之事告孟敬子必其
所為有以煩碎為務者(謨)○今人講明制度名器皆是
當然非不是學但是於自己身上大處却不曾理會何
貴於學(謙之)○集註中修身之要為政之本二句最宜玩
味(答李時可)
五章(以能問於不能)
或問能矣而問於不能多矣而問於寡不幾於巧偽近
名乎曰愚嘗聞之於師矣曰顔子深知義理之無窮惟
恐一善之不盡故雖能而肯問於不能雖多而肯問於
寡以求盡乎義理之無窮者而已非挾其能而故問也
但自他人觀之則見其如此耳謝說意蓋如此而洪氏
曰吾固能矣然豈不猶有所不能彼固不能矣然或不
能此而能於彼也吾固多矣然豈不猶有所闕彼固寡
矣然或失於此而得於彼也是以下問而不以為難亦
此意也曰孟子三自反不如顔氏之不校信乎曰孟子
所言學者反身修德之事若顔子則心理渾然不待自
反物我一致不見可校者也二者優劣固不待言而喻
矣然自學者觀之則随其所至之深淺而用力各有所
當不可以此廢彼而反陷於躐等之失也曰有謂犯而
不校非特自反且有包之之意焉有彼之之意焉有愧
之之意焉莫非理也其說然乎曰夫犯而不校固不待
於自反今曰非特自反則既失之矣且其所謂包之者
驕也彼之者狹也愧之者薄也是豈顔子之心哉曰吳
氏曰子貢多聞故於顔子見其聞一知十曾子力行故
又見其如此信乎其優入聖域也如何曰即其言足以
見三子之氣象亦善言也○想是顔子自覺得有未能
處但不比常人十事曉得九事那一事便不肯問人觀
顔子說毋伐善毋施勞則他也是把此一件做工夫(義剛)
○見得顔子以能問於不能以多問於寡不是故意姑
且如此始有進步處耳(答汪長孺)○不與人校強弱勝負道
我勝爾負我強爾弱(燾)○不是著意去容他亦不是因
他犯而遂去自反蓋其所存者廣大故人有小小觸犯
處自不覺得(時舉)○他力量大犯者如蚊蝨一般如汪汪
萬頃之波澄之不清撓之不濁(南升)○問若常持不校之
心如何曰此只看一箇公私大小故伊川云有當校者
順理而已(方子)○問幾於無我曰聖人則全是無我若顔
子却但是不以我去壓人却尚有箇人與我相對在聖
人便和人我都無了(義剛)○顔子正在著力不著力之間
就從事上看便分明(答陳安卿)
六章(可以託六尺之孤)
命只是命令之命(恪)○可以二字猶以其才言不可奪
處乃見其節重處正在此也(答潘端叔)○才節兼全方謂之
君子若無其才而徒有其節雖死何益如受人託孤之
責自家雖無欺之之心却被别人欺了也是自家不了
事不能受人之託矣如受人百里之寄自家雖無竊之
之心却被别人竊了也是自家不了事不能受人之寄
矣自家徒能臨大節而不可奪却不能了得他事雖能
死也只是箇枉死漢濟得甚事如晉之荀息是也所謂
君子者豈是斂手並脚底村人耶故伊川說君子者才
德出衆之名孔子曰君子不器既曰君子須是事事理
會得方可若但有節而無才也喚做好人只是不濟得
事耳(僩)○有猷有為有守託孤寄命是有猷有為臨大
節而不可奪却是有守霍光能有猷有為矣只是無所
守如許后之事則大節已奪了(恪)○此事惟諸葛亮能
之(䕫孫)○聖人言語自渾全温厚如此章及後章語見得
曾子直是峻厲(淳)
七章(士不可以不弘毅)
弘是開闊周遍(䕫孫)○弘非止是容物乃容得衆理耳今
之學者執德不弘才得些子道理便自足他說更入不
得如此則滯於一隅如何得弘如何勝得重任耶(謙之)○
道理自是箇大底物事無所不備無所不包不大著心
如何承載得起若才小著這心便容兩箇不得心裏便
只著得一箇這兩箇便相阻礙在這裏道理也只著得
一說事事都只著得一邊任重是擔子重非如任天下
之任(僩)○毅是立脚處堅忍強厲擔負得去底意思(叔卿)
○毅是忍耐持守著力去做(義剛)○須是認得箇仁又將
身體驗之方真箇知得這擔子重今自家全不曾擔著
如何知得他重所以學不貴徒說須要實去體而行之
方知(僩)○弘而不毅雖能勝得重任却恐去前面倒了
(時舉)○程子所云無規矩是說目今難立是說後來(必大)
四書集義精要卷十五
