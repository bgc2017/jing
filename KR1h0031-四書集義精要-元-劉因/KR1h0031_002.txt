欽定四庫全書
四書集義精要卷二元劉因撰
大學二
傳六章
毋自欺乃解誠意之義但知未至禁之雖力而或未能
止唯知至然後禁之不難而無不能止也(答吳伯豐)○致知
者誠意之本也慎獨者誠意之助也(銖)○知之不至則
不能慎獨亦不肯慎獨唯知至者見得實是實非灼然
如此則必戰懼以終之此所謂能慎獨也(同上)○先知得
到更須於細微處用功若不知得到如此鶻突雖十目
十手衆所共知處亦自七顛八倒更如何慎得獨(賀孫)○
誠意章皆在兩箇自字上(人傑)○自欺自慊兩事正相抵
背才不自欺其好善惡惡即是求自快自足如寒而思
衣以自温飢而思食以自飽而無牽強苟且姑以為人
之意才不如此即其好惡皆是為人而然非有自求快
足之意也故其文曰所謂誠其意者毋自欺也又繼之
曰如惡惡臭如好好色即是正言不自欺之實而其下
句乃云此之謂自慊即是言如惡惡臭如好好色便是
自慊非謂必如此而後能自慊也(答孫敬甫)○自慊則一自
欺則二(僩)○自慊之慊大意與孟子行有不慊相類然
細思之亦微不同孟子訓足意多大學訓快意多横渠
云有外之心不足以合天心初看亦只一般然横渠亦
是訓足意多(賀孫)○欺人亦是自欺特其甚者耳(僩)○今
人當獨處時此心非是不誠只是不奈他何非是此心
要馳騖但把捉他不住此已是兩般意思至如見君子
而后厭然詐善時已是第二番罪過了(相道)○如好好色
如惡惡臭皆是真情既是真情則𤼵見於外者亦自可
見如種麻則生麻種穀則生穀此謂誠於中形於外(節)
○幾正是那欲𤼵未𤼵之時當於此致謹使教自慊莫
教自欺(義剛)○十目十手即上文人之視已如見其肺肝
然之意不可道人不見人曉然共見如此甚可畏也(淳)
○十目十手不是怕人見蓋人雖不我知而我已自知
自是甚可惶恐了其與十目所視十手所指何以異哉
(時舉)○十目十手言小人閒居為不善其不善形於外者
不可揜如此德潤身心廣體胖言君子慎獨之至其善
之形於外者昭驗如此(銖)○心本是闊大之物但因愧
怍了便卑狹便被他隔礙了(僩)○心廣大則體安舒(經筵
講義)○問自欺今改本注云心之所𤼵陽善隂惡則其好
善惡惡皆為自欺而意不誠矣舊注云人莫不知善之
當為然知而不切則其心之所𤼵必有隂在於惡而陽
為善以自欺者故欲誠其意者無他亦曰禁止乎此而
已矣今注恐不如舊注之明白而易曉也曰誠其意者
毋自欺也此語極細功夫極密蓋言為善之意稍有不
實照管少有不到處便為自欺未便說到心之所𤼵必
有隂在於惡而陽為善以自欺處若如此說則大故無
狀有意於為惡非經文之本意也所謂心之所𤼵陽善
隂惡乃是見理不實不知不覺陷於自欺正如金已是
真金了只是鍛鍊得微不熟微有渣滓去不盡顔色或
白或青或黃便不是十分精金矣非是隂有心於為惡
而詐為善以自欺也所謂毋自欺者正當幾微毫釐處
用工只幾微之間少有不實便為自欺豈待至於如此
耶此處語意初未說到麄處蓋謂其自欺未說到與人
說時方謂之自欺所以前後學者多說差者蓋為黏連
却下文小人閒居為不善一段看之所以差也(僩)○問
近又改自欺注云自欺者心之所𤼵若在於善而實則
未能無不善也若字之義如何曰若字蓋言外雖似都
善其實中心有些不愛此便是自欺(同上)○問近又改自
欺注云外為善而中實未免於不善之雜或者謂當作
中實容其不善之雜蓋謂知其不善之雜為非是而又
容之乃為自欺曰初是不奈他何不能不自欺至容字
又是第二節罪緣不奈他何所以容在此蓋以謂有纖
毫不善之雜即是自欺矣自欺只是欠了分數如金之
淡者不可不謂之金只是欠了分數如為善有八分欲
為有二分不為此即是自欺是自欠了分數也次日乃
言吾之說即說得自欺之根自欺却是容字之意蓋知
其不善之雜而又蓋庇以為之此方是自欺如人有一
石米却只有九斗欠了一斗此欠者便是自欺之根自
家却自蓋庇了嚇人說是一石此方是自欺也次日又
言再思此章之說人之毋自欺即要如好好色如惡惡
臭也不然即自欺矣毋自欺者如為善若少有自欺者
即當斬根去之而真如惡惡臭則可小人閒居為不善
一段則反說也閒居為不善即惡惡不如惡惡臭也見
君子而后厭然揜其不善而著其善即好善不如好好
色也若只如此看去則此章文義皆貼實而平易坦然
而無曲折舊說太闊而高然有一樣人如舊說者欲節
去之又可惜但終非本文之意耳(同上)○此章舊說是使
學者無所用其力也中庸所謂明辨此章今始辨得分
明(䕫孫)○或問自欺有三樣一則全無實而專事假託掩
覆於外者此其尤者也一則雖知好善惡惡之為是而
隠微之際又苟且以自欺者一則知有未至随意應事
而不自覺陷於自欺者曰是有此三樣意思然却不是
三路只是一路有淺深之不同(燾)
傳七章
忿懥是怒之甚者(履孫)○看有所二字所謂有所則是被
他為主於内反為他所動也(道夫)○四者心之所不能無
也但不可使之有所私耳才有所私便不能化梗在胸
中今人多是才忿&KR1264;雖有可喜之事亦所不喜才喜雖
有當怒之事亦不復怒便是蹉過事理了便是視而不
見聽而不聞食而不知其味了譬如鏡有人形在裏而
第二人來定照不見又如衡先有一物在上則又如何
稱得(同上)○心不可有一物外面酬酢萬變都只是随其
分限應去都不關自家心事才係於物心便為其所動
其所以係於物者有三或是事未來自家先有箇期待
底心或事已應過去了又却長留在胸中不能忘或正
應事之時應有偏重便只見那邊重都是為物所繫縛
既為物所繫縛便是有這箇物事到别事來到面前應
之便差了這如何會得其正聖人之心瑩然虚明無纖
毫形迹一看事物之來若小若大四方八面莫不随事
順應此心元不曾有箇事(賀孫)○心在此一事不可又夾
帶那一事若方喜此一項事更有一事來須放了前一
項只平心就後一項理會不可又夾帶前喜之之心在
此前在潭州有一公事合恁地直截斷緣中間情有牽
制被他撓數日忽然思量透便斷了集同官看覺當時
此心甚正要知此正是正心處(同上)○問正心章人之心
要當不容一物曰這說便是難才說不容一物却又似
一向全無相似只是這許多喜怒憂懼只要從無處𤼵
出不可先有在心下非特此幾項如此凡事先安排要
恁地便不得如人立心要恁地嚴毅把捉少間只管見
這意思到不消恁地處也恁地便拘逼了有人立心要
恁地慈祥寬厚少間只管見這意思到不消恁地處也
恁地便流入於姑息苟且去又如人說是我做官大要
抑強扶弱及遇著當強底事也去抑他如有心於好名
遇著近名底事便愈好之有心於為利遇著近利底事
便貪欲(同上)○問忿&KR1264;好樂乃在我之事可以勉強而不
為如憂患恐懼乃是自外來者安得由己曰雖是自外
來者須要自家有箇道理處置得不恐懼憂患但只管
累其本心亦不濟得事孔子畏匡文王囚羑里死生在
前聖人元不動心處之怡然只看此便是要見得道理
分明自然無此患(明作)○謂聖人以喜怒動其志固為不
可若謂都無動則是聖人之心如木石而喜怒之見於
外者特為偽耳豈有是理哉此等處須是存養體驗自
做得些工夫當自見之難以淺識懸斷也(答曾無疑)○問心
不在焉視而不見聽而不聞只是說知覺之心却不及
義理之心曰才知覺義理便在此(方子)○問既誠意矣而
有憂患之類何也曰誠意是無惡有憂患忿&KR1264;之類却
不是惡但是有之則是有所動又曰好樂之類是合有
底只是不可留滯而不化無留滯則此心便虚(節)
傳八章
或問畏敬曰家人有嚴君焉吾之所當畏敬者也然當
不義則争之若過於畏敬而從其令則陷於偏矣(人傑)○
哀矜謂如有一般大姦大惡方欲治之被他哀鳴懇告
却便恕之(道夫)○問敖惰曰敖了都不管便是惰(義剛)○敖
惰輕賤惡重(履孫)○五者各有當然之則只不可偏如人
飢而食只合當食食才過些子便是偏渴而飲飲才過
些子便是偏如愛其人之善若愛之過則不知其惡即
是因其所重而陷於所偏惡惡亦然(泳)○心須卓然立
在九者之外(謂忿&KR1264;至敖惰)而勿陷於九者之中方得其正聖
人之心周流應變而不窮只為在内而外物入不得及
其出而應事接物又不陷於彼(䕫孫)○忿&KR1264;之類在心上
理會如親愛之類又在事上理會心上理會者是見於
念慮之偏事上理會者是見於事為之失(去偽)○正心是
萌芽上理會若修身及絜矩等事却是各就地頭理會
(恪)
傳九章
問其家不可教切疑可字當為能字曰彼之不可教即
我之不能教也可之與能彼此之詞也若作家不能教
則不詞矣(答李敬子)○保赤子是慈如保赤子是使衆(㝢)○
孝弟二者雖人之所同有然守而不失者亦鮮唯有保
赤子一事罕有失之者故聖賢於此特𤼵明夫人之所
易曉者以示訓正與孟子言見孺子入井之意同(處謙一作
壯祖)○傳之九章大率皆躬行之事而未及乎為政八章
亦然(同上)
傳十章
老老長長恤孤是治國之事皆人君躬行以化其下者
至於有夫三者之效則國治矣故欲平天下者必須先
有此箇本領效驗然後有以為地而致其絜矩之功所
謂平天下在治其國者也(答陳膚仲)○興孝興弟不倍上行
下效之意上章已言之矣此章再舉之者乃欲引起下
文君子必須絜矩然後可以平天下之意不然則天下
終不免於不平也故此一章首尾皆以絜矩之意推之
而未嘗復言躬行化下之說然則治國平天下雖無二
道然設施之際不可謂無異也(答王子合)○學者不合誤認
老老長長為絜矩(僩)○若但興起其善心而不有以使
之得遂其心則雖能興起終亦徒然如政煩賦重不得
以養其父母又安得以遂其善心須是推己之心以及
於彼使之仰足以事父母俯足以育妻子(賀孫)○能使人
興起者聖人之心也能遂其人之興起者聖人之政事
也(廣)○我欲孝弟而慈必欲他人皆如我之孝弟而慈
不使一夫之不獲者無一夫之不得此理也只我能然
而人不能然則不平矣(人傑)○絜矩者度物而取其方也
以下文求之可見今曰度物以矩則當作矩絜乃得其
義(答江德功)○荀子莊子注云絜圍束也是將一物圍束以
為之則也某十二三時聞范丈如圭所言如此渠甚自
喜以為先儒所未嘗到也(道夫)○六句所惡皆是就人身
上說六句毋以方是推己以及物之事(僩)○要緊在毋
以字上(賀孫)○平天下謂均平也所惡於上毋以使下所
惡於下毋以事上此與中庸所謂所求乎臣以事君未
能同意但中庸是言其所好者此言其所惡者也(德明)○
已欲立而立人己欲達而達人是兩摺說只以己對人
而言若絜矩上之人所以待已已又所以待人是三摺
說(賀孫)○問各得其分不相侵越廣狹長短平均如一曰
所惡於左便是左邊人侵了自家左邊界分而我惡之
故我亦不以此待右邊之人而不侵他右邊之左如此
方得左邊界分分明又以所惡於右者度之方得右邊
界分分明上下前後亦莫不然則四至所向皆得均平
而界分方整無偏廣偏狹之病矣(答陳安卿)○如自家有一
丈地左家有一丈地右家有一丈地左家侵著我五尺
是不矩我必去訟他我若侵著右家五尺亦是不矩合
當還右家上下左右前後不相侵越如伐冰之家不畜
牛羊之類(節)○上下四旁都只是這一樣心將那頭折
轉來比這頭在我之上者使我如此而我惡之則知在
我下者亦似我如此故我更不將所責上底人之心來
待下則自家在中央上面也占許多地步下面也占許
多地步便均平方正若將所責上底人之心來待下便
上面長下面短不方了下之事我如此而我惡之則知
在我上者亦似我如此若將所責下底人之心去事上
便又下面長上面短了左右前後皆如此待前底心便
折轉來待後待左底心便折轉來待右如此便方每事
皆如此則無所不平矣古人小處亦可見得如並坐不
横肱恐妨礙左邊人又恐妨礙右邊人左右都不相妨
此便是以右之心交於左以左之心交於右如戸開亦
開戶闔亦闔有後入者闔而勿遂開亦開闔亦闔此是
不以後而變乎先之意闔而勿遂此又是不以先而拒
乎後之意便是以前之心先於後後之心從於前左右
前後處得都好(㝢)○舉而不能先先是早底意思不能
速用之意(泳)○問至此而天理存亡之幾決矣何也曰
初言得衆失衆再言善不善已切矣終之以忠信驕泰
分明是就心上說出得失之由以決之忠信乃天理之
所以存驕泰乃天理之所以亡(㝢)○問明道𤼵已自盡
為忠循物無違為信曰推𤼵此心更無餘藴(如十分話對人只說
七分便為不盡)循此事物不違其實(如大曰小小曰大此之謂違於物)忠信只
是一事自𤼵已自盡言之則名為忠自循物無違言之
則名為信伊川見此語尚晦故更云盡已之謂忠以實
之謂信(同上)○雖有善者如今人說會底(閎祖)
四書集義精要卷二
