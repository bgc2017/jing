欽定四庫全書經部八
四書集義精要四書類
提要
(臣)等謹案四書集義精要二十八卷元劉因
撰因字夢吉容城人學者稱靜脩先生世祖
至元十九年徵拜承德郎右贊善大夫未幾
辭歸再以集賢學士徵不起事蹟具元史本
傅自朱子為四書集注凡諸人問答與集注
有異同者不及訂歸於一而卒後人因取語
類文集所說輯為四書集義凡數萬言讀者
頗病其繁冗因乃擇其指要删其複雜勒成
是書張萱内閣書目載集義精要凡三十五
卷一齋書目則作三十卷卷目互有不同此
本僅存二十八卷至孟子滕文公上篇而止
其中尚有缺佚亦非完帙然朱彝尊作經義
考於是書下注云未見則自來流傳頗罕古
人遺笈之僅存者不以殘缺病也其書芟削
浮詞標舉要領使朱子之說不惑于多岐蘇
天爵以簡嚴精當稱之良非虚美蓋因潛心
義理所得頗深故去取分明如别白黑較徒
博尊朱之名不問已定未定之說片言隻字
無不奉若球圖者固不同矣乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
