欽定四庫全書
四書集義精要卷十九元劉因撰
論語十五
鄉黨
第一節(孔子於鄉黨)
看鄉黨須以心體之如何是恂恂如何是似不能言者
(廣)○鄉黨容色以有事觀聖人申申夭夭以無事觀聖
人學者須知聖人無時無處而不然(燾)○鄉黨一篇許
多道理皆是聖人身上迸出來(同上)
二節(朝與下大夫言)
或問誾誾侃侃之訓不同說文為得何也曰太史公稱
魯道之衰洙泗之間齗齗如也亦作誾誾說者以為争
讓之意而晉人亦有侃侃正色之語蓋以音義求之亦
宜如此此說文之訓所以為得也誾誾之為中正義有
不盡衎衎而樂自作此衎字不作侃也後漢書云誾誾
衎衎得禮之容寢嘿抑心非朝廷福其意亦以争辨剛
直為是而有此言但侃侃誤作衎耳○剛直以其位不
尊故吾之言可得而直遂(時舉)○和說則不失其事上之
恭諍則又不失自家義理之正(廣)○侃侃誾誾古人用
如此字不但說字義當想像其意思為如何(賀孫)
三節(君召使擯)
或問賓不顧之說曰儀禮聘禮篇亦有賓不顧之文鄭
氏以為於此君可以反路寢是也襜如之說洪氏所謂
非心平體正敏給安詳不能爾者亦得之○古者賓退
主人送之門外設兩拜賓更不顧而去國君於列國之
卿大夫亦如此(燾)○古擯介儀甚煩如九命擯五人介
九人列兩行行末相對主人有言傳許多擯訖交過末
介至上介方聞之賓(賀孫)
四節(入公門)
或問中門之說曰疏門中有闑兩旁有棖中門謂棖闑
之中然則門之左右扉各有中所謂闔門左扉立於其
中是也屛氣不息謝氏謂心肅則氣自屛於此可以體
敬之理得之攝齊之說胡氏推之亦善(缺名)○或問升堂
攝齊則手無所執與曰古者君臣所執五玉三帛二生
一死皆以為贄而已笏則古人用以指畫記事而已不
執之以為儀也宇文周復古乃不修贄而執笏於是攝
齊鞠躬之禮廢升堂而蹴齊者多矣曰趨進翼如何以
知進之必為衍文也曰降而盡階則為趨而退矣不得
復有進字也○中門謂右扉之中棖如今衮頭闑一木
拄門當兩門中今多用石墩闑右自内出而言(賀孫)○問
位謂門屛之間人君宁立之處曰古者朝會君臣皆立
屏者乃今門間蕭牆也今殿門亦設之(雉)○復位踧踖
此是到末梢又整頓則箇蓋始乎敬終乎敬(燾)
五節(執圭鞠躬如也)
或問所謂命圭者何也曰古者諸侯受封天子授之以
圭為瑞其節具見於註疏矣曰上如揖下如授何也曰
儀禮有受如争承下如送之應與此同禮有執國君之
器則平衡之說而左氏記子貢譏定公邾子執玉高卑
容有俯仰故以此但為奉之平衡不高不卑之意於義
為安也曰私覿見於聘禮孔子行之而記禮者以為非
禮何也曰胡氏以為若聘禮所記孔子所行者正也當
時大夫僭於邦君於是乎有庭實旅百如享禮然則非
禮矣故記曰庭實旅百何為乎諸侯之庭此說是也○
足蹜蹜手中有圭不得攝齊防顛仆(明作)○聘初見但以
圭故極恭既聘而享則用圭璧以通信庭實以將意故
漸紓(廣)○私覿則聘使私禮物與所聘之國君及其大
臣(植)
六節(君子不以紺緅飾)
或問色有正間奈何曰青赤黃白黑五方之正色也以
木克土則青黃合而成綠以金克木則白青合而成碧
以火克金則赤白合而成紅以水克火則黑赤合而成
紫以土克水則黃黑合而成騮此五方之間色也曰吳
氏之疑如何曰是亦有可疑者姑存其說可也吳氏曰
此篇雖雜出弟子所記至纂集而成必出一人之手故
自篇首稱孔子以後不復每事稱之皆承上所言以見
之也獨於此章之首又以君子𤼵之不知何謂蓋既得
之君子則不得獨為夫子之事豈自此之後皆三代典
禮而夫子行之不得獨稱夫子耶又不知食不厭精以
下亦三代之禮耶彼宗廟朝廷聘享之禮三代行之有
異於夫子者故獨稱夫子耶此愚竊深疑之○紺深青
揚赤色揚浮也今之閃鴉青也(義剛)○練服是小祥後喪
服如何以絳色飾曰此箇制度差異不可曉(廣)○紅紫
不以為褻服今反為朝服(賀孫)○問古者婦人女子亦以
紅紫為服乎曰亦不可知但據先儒如此說耳(廣)○帷
裳如今之裙襞積其摺處耳(答歐陽希遜)○問註謂君子為
孔子下文蘇氏謂非特孔子事曰此二義兼存以待學
者之自擇未有一定之說(答趙恭父)
七節(齊必有明衣布)
葷五辛(㽦)
八節(惟酒無量)
或問惟酒無量不及亂之說曰肉多則不食而酒無量
但不使過醉耳胡氏說得之胡氏曰亂者内昏其心志
外喪其威儀甚則班伯所謂淫亂之原皆在於酒是也
聖人欲無定量亦無亂態蓋從心所欲而不踰矩是以
如此學者未能然則如晉元帝可也帝初鎮江東以酒
廢事王導以為言帝命酌引觴覆之於此遂絶問寢食
不言語之說曰曾氏尤約曾氏曰食在口非語時寢静
嘿非言時曰言語有别乎曰食對人寢獨居故即其事
言之也曰瓜之為必何也曰既曰疏食菜羹矣而又以
瓜繼之則不辭矣曰必祭則明無不祭之食也曰必齊
如則明無不敬之祭也○不得其醬其字緊要如魚膾
芥醬之類(閑祖)○聖人之心無毫釐之差如事當如此做
便直要如此做如此物當用此醬不得寧不食蓋皆欲
得其當然之則故也(燾)○如孔子失飪不食不時不食
割不正不食無非天理如口腹之人不時也食不正也
食失飪也食便都是人欲都是逆天理(賀孫)
十節(鄉人飲酒)
問疾癘乃隂陽不和之氣遊焉若至誠作威嚴以驅之
有可勝之理想亦非後世俚俗之所為者曰後漢志中
有此想亦近古之遺法(答陳安卿)○問存室神蓋五祀依己
而存曰然一室之主則一家之鬼神屬焉為天子者這
一箇神明是多少大若縱欲無度天上許多星辰地下
許多山川如何不變怪(賀孫)
十一節(問人於他邦)
遣使者問人於他邦則主人拜而送之從背脊後拜(植)
十三節(君賜食)
或問聖人席不正不坐矣豈必君賜食而後正之耶曰
席固正矣將坐而又正焉所以為禮也曲禮主人既迎
賓則請入為席矣賈既升堂主人則又跪正席夫豈先
為不正之席至此然後正之哉蓋敬慎之至耳問君命
召不俟駕之說曰孟子之時去聖未遠其言必有據矣
謝氏之說雖曰人之大倫不以人廢然實有輕君之心
焉學者於此但當觀聖人事君之禮不當更作此意想
也楊氏之說尤不可曉夫孟子固曰在國曰市井之臣
在野曰草莽之臣矣則固無所適而不為臣但不傳贄
而仕於其朝則不得同於在位之臣耳今曰不得於齊
則無適不可故有不為臣之義則非孟子之意而於義
亦益薄矣且天下雖定於一而君子之進退辭受固未
嘗不有義也豈曰率土莫非其臣無召而必往哉况以
外無所逼迫不獲已而後委其身焉非所以明君臣之
義也
十五節(朋友死)
情分既厚自宜如此蓋情文相稱若汎汎施之反為曲
意徇物古人於此甚分明如交友稱其信也執友稱其
仁也又如於師吾哭諸寢朋友哭於寢門之外所知哭
於野恩義自有品節(賀孫)
十六節(寢不尸)
或問胡氏以負版為喪服之在背者此蓋記者釋上文
式凶服為必重服有版者乃式之也然乎曰恐亦或有
此理姑存其說以俟知者擇焉○孫思邈言睡欲踧覺
則舒引夫子寢不尸為證(答張敬夫)
四書集義精要卷十九
