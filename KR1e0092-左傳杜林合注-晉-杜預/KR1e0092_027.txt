左傳杜林合注卷二十七明王道焜
趙如源同編
襄公三
經(已亥)十有一年春王正月作三軍(林增立中軍萬二千五百人為軍此志三)
(家分公室之始)○夏四月四卜郊不從乃不郊(無傳)○鄭公孫舍
之帥師侵宋○公會晉侯宋公衛侯曹伯齊世子光莒
子邾子滕子薛伯杞伯小邾子伐鄭(杜世子光至復在莒子之先故晉悼)
(亦進之林此悼公三駕之二)○秋七月己未同盟於亳城北(亳城鄭地伐鄭)
(而書同盟鄭與盟可知○亳蒲洛反)○公至自伐鄭(無傳)○楚子鄭伯伐宋
○公會晉侯宋公衛侯曹伯齊世子光莒子邾子滕子
薛伯杞伯小邾子伐鄭(杜晉遂尊光林此悼公三駕之三)會于蕭魚(杜鄭)
(服而諸侯會蕭魚鄭地林伐鄭而會蕭魚序績也自是鄭不叛晉者二十四年)○公至自會(杜無)
(傳以會至者觀兵而不果侵伐)○楚人執鄭行人良霄(杜良霄公孫輒子伯有也○霄)
(音消)○冬秦人伐晉
傳十一年春季武子將作三軍(魯本無中軍唯上下二軍皆屬於公有事三卿)
(更帥以征伐季氏欲專其民人故假立中軍因以改作)告叔孫穆子曰請為三軍
各征其軍(征賦稅也三家各征其軍之家屬)穆子曰政將及子子必不
能(杜政者霸國之政令禮大國三軍魯次國而為大國之制貢賦必重故憂不能堪)武子固請
之穆子曰然則盟諸(杜穆子知季氏將復變易故盟之)乃盟諸僖閎(在僖)
(宫之門○閔音宏)詛諸五父之衢(杜五父衢道名在魯國東南詛以禍福之言相要○詛側)
(慮反父音甫衢其俱反)正月作三軍三分公室而各有其一(杜三分國)
(民衆)三子各毁其乘(杜壊其軍乘分以足成三軍○乘繩證反)季氏使其乘之
人以其役邑入者無征(杜使軍乘之人率其邑役入季氏者無公征)不入者
倍征(不入季氏者則使公家倍征之設利病欲駈使入已故昭五年傳曰季氏盡征之民辟倍征故盡屬)
(季氏)孟氏使半為臣若子若弟(杜取其子弟之半也四分其乘之人以三歸公而取)
(其一)叔孫氏使盡為臣(盡取子弟以其父兄歸公)不然不舍(制軍分民不如是則)
(三家不舍其故而改作也此蓋三家盟詛之本言○舍音捨)○鄭人患晉楚之故諸
大夫曰不從晉國幾亡(林自八年侵蔡獲燮以來晉楚交伐鄭國至今未巳杜幾近也)
(○幾音機徐音幾)楚弱於晉晉不吾疾也(林疾急也言晉不急於争鄭)晉疾
楚將辟之何為而使晉師致死於我楚弗敢敵而後可
固與也(林若晉急來爭鄭楚將避逃不敢與爭當作何計而使晉師致死力以爭鄭楚畏晉強不敢與)
(之為敵而後鄭可固與晉)子展曰與宋為惡諸侯必至吾從之盟楚
師至吾又從之則晉怒甚矣晉能驟來楚將不能吾乃固
與晉大夫說之使疆場之司惡於宋(杜使守疆場之吏侵犯宋○說音悅)
(疆居良反場音亦)宋向戌侵鄭大獲子展曰師而伐宋可矣若
我伐宋諸侯之伐我必疾吾乃聽命焉且告於楚楚師
至吾又與之盟而重賂晉師乃免矣(杜言如此乃免於晉楚之難)夏
鄭子展侵宋(杜欲以致諸侯)○四月諸侯伐鄭已亥齊太子光
宋向戌先至於鄭門於東門(傳釋齊太子光所以序莒上也向戌不書宋公在會)
(故)其莫(杜其日之暮○莫音暮)晉荀罃至於西郊東侵舊許(許之舊國)
(鄭新邑)衛孫林父侵其北鄙六月諸侯會於北林師於向
(杜向地在潁川長社縣東北○向舒亮反)右還次於瑣(杜北行而西為右還滎陽宛陵縣西有瑣)
(侯亭○瑣素果反)圍鄭觀兵於西門(觀示也)西濟於濟隧(濟隧水名○濟)
(子禮反隧音遂)鄭人懼乃行成秋七月同盟於亳范宣子曰不
慎必失諸侯(杜慎敬威儀謹辭令)諸侯道敝而無成能無貳乎(林諸)
(侯數伐鄭罷敝於道路而無成功)乃盟載書曰凡我同盟毋蕰年(林蕰積年)
(穀而不分災○毋音無下皆同蕰紆粉反)毋壅利(杜專山川之利○壅於勇反)毋保姦(杜藏)
(罪人)毋留慝(杜速去惡○慝他得反下同)救災患恤禍亂同好惡奬王
室(杜奬助也○好惡並如字又上呼報反下烏路反奬將丈反)或間兹命司慎司盟
名山名川(二司天神○閒間厠之間)羣神羣祀(杜羣祀在祀典者)先王先公
(杜先王諸侯之太祖宋祖帝乙鄭祖厲王之比也先公始封君)七姓十二國之祖(七姓晉魯)
(衛鄭曹滕姬姓邾小邾曹姓宋子姓齊姜姓莒已姓杞姒姓薛任姓實十三國言十二誤也)明神殛
之(杜殛誅也○殛紀力反)俾失其民隊命亡氏踣其國家(杜踣斃也○隊)
(直類反踣蒲北反徐敷豆反)○楚子囊乞旅於秦(乞師旅于秦)秦右大夫
詹帥師從楚子將以伐鄭鄭伯逆之丙子伐宋(鄭逆服故更伐宋也)
(秦師不書不與伐宋而還○詹之廉反)○九月諸侯悉師以復伐鄭(此夏諸侯)
(皆復來故曰悉師)鄭人使良霄大宰石㚟如楚告將服于晉曰
孤以社稷之故不能懷君君若能以玉帛綏晉不然則
武震以攝威之孤之願也楚人執之書曰行人言使人
也(書行人言非使人之罪古者兵交使在其間所以通命示整或執殺之皆以為譏也既成而後告故書在)
(蕭魚下石㚟為介故不書○㚟勑略反攝如字又之涉反使所吏反)○諸侯之師觀兵于
鄭東門鄭人使王子伯駢行成甲戌晉趙武入盟鄭伯
冬十月丁亥鄭子展出盟晉侯(杜二盟不書不告)十二月戊寅
會于蕭魚(杜經書秋史失之)庚辰赦鄭囚皆禮而歸之納斥候
(杜不相備也○斥徐音尺又昌夜反)禁侵掠(林諸侯各止侵掠務相信厚)晉侯使叔肸
告于諸侯(杜叔肸叔向也告諸侯亦使赦鄭囚○掠音亮肸許乙反)公使臧孫紇對
曰凡我同盟小國有罪大國致討苟有以藉手鮮不赦
宥寡君聞命矣(杜言晉封小國有藉手之功則赦其罪人德義如是不敢不承命○藉在夜反)
(鮮息淺反宥音又)○鄭人賂晉侯以師悝師觸師蠲(悝觸蠲皆樂師名○)
(悝苦回反蠲古玄反又音圭)廣車軘車淳十五乘甲兵備(杜廣車軘車皆兵車)
(名淳耦也林廣軘車相耦允十五乘○廣古曠反軘徒温反淳述倫反徐之倫反乘繩證反下同)凡兵
車百乘(他兵車及廣軘共百乘)歌鐘二肆(肆列也縣鐘十六為一肆二肆三十二枚○肆)
(音四)及其鎛磬(鎛磬皆樂器○鎛音博)女樂二八(十六人)晉侯以樂之
半賜魏絳曰子教寡人和諸戎狄以正諸華(在四年)八年
之中九合諸侯如樂之和無所不諧(杜諧亦和也○九合諸侯謂五年會)
(戚又會城棣救陳七年會戚八年會刑丘九年盟于戲十年會柤又伐鄭戌虎牢十一年同盟亳城此又會蕭)
(魚)請與子樂之(杜共此樂○樂音洛一音岳)辭曰夫和戎狄國之福
也八年之中九合諸侯諸侯無慝(林諸侯無邪慝之行)君之靈也
二三子之勞也臣何力之有焉抑臣願君安其樂而思
其終也詩曰樂只君子殿天子之邦(杜詩小雅也謂諸侯有樂美之德可)
(以鎮撫天子之邦殿鎮也○殿都遍反下同)樂只君子福祿攸同(攸所也)便蕃
左右亦是帥從(便蕃數也言遠人相帥來服從便蕃然在左右○蕃音煩)夫樂以安
德義以處之禮以行之信以守之仁以厲之而後可以
殿邦國同福祿來遠人所謂樂也(林樂以導和故可以安和心中之德義者)
(宜也故可以處置天下之事禮者理也故可順理以行其教令信者實也故可慤實以守其所行仁者忠厚之)
(至也故可以仁厚飭厲其風俗五德皆備而後可以鎮安邦國同受上天之福祿懷來遠方之人所謂樂也以)
(德為主非但金石)書曰居安思危(逸書)思則有備有備無患(林先事而)
(思則事事有其備先事而備則憂患自無)敢以此規(杜規正公)公曰子之教敢不
承命抑微子寡人無以待戎(杜待遇接納)不能濟河(林晉有戎患則)
(日虞四竟之狎聳不能濟河而南服鄭)夫賞國之典也藏在盟府(司盟之府有賞)
(功之制)不可廢也(林君不可廢而不用臣不可廢而不受)子其受之魏絳於
是乎始有金石之樂禮也(禮大夫有功則賜樂)○秦庶長鮑庶長
武帥師伐晉以救鄭(杜庶長秦爵也不書救鄭已屬晉無所救○長丁丈反)鮑先
入晉地士魴御之少秦師而弗設備(林士魴以庶長鮑之師少弱而弗設)
(戰守之備○御魚吕反)壬午武濟自輔氏(杜從輔氏渡河)與鮑交伐晉師
己丑秦晉戰于櫟晉師敗績易秦故也(杜不書敗績晉恥易秦而敗故)
(不告也櫟晉地○櫟力的反徐失灼反易以豉反)
經(庚子)十有二年春王三月莒人伐我東鄙圍台(杜琅邪費縣南)
(有台亭○台勑才反又音臺又翼之反)季孫宿帥師救台遂入鄆(鄆莒邑○鄆音)
(運)○夏晉侯使士魴來聘○秋九月吳子乘卒(杜五年會於戚)
(公不與盟而赴以名林夀夢卒子諸樊立吳始書卒)○冬楚公子貞帥師侵宋○
公如晉
傳十二年春莒人伐我東鄙圍台(林台魯東鄙邑)季武子救台
遂入鄆(杜乘勝入鄆報見伐)取其鐘以為公盤(林盤食器也以鐘之金鑄為襄公之)
(盤器)○夏晉士魴來聘且拜師(杜謝前年伐鄭師)○秋吳子壽夢
卒(杜夀夢吳子之號)臨於周廟禮也(林臨哭也杜周廟文王廟也周公出文王故魯立其)
(廟吳始通故曰禮○臨力蔭反下同)凡諸侯之喪異姓臨於外(杜於城外向其國)
同姓於宗廟(杜所出王之廟)同宗於祖廟(杜始封君之廟)同族於禰廟
(杜父廟也同族謂高祖以下○禰乃禮反)是故魯為諸姬臨於周廟(杜諸姬同姓國)
(○為干偽反下皆同)為邢凡蔣茅胙祭臨於周公之廟(杜即祖廟也六國皆)
(周公之支子别封為國共祖周公○邢音刑蔣將丈反案富辰所稱邢在蔣下今傳在凡上未知何者為是胙)
(才故反祭惻界反徐知字)○冬楚子囊秦庶長無地伐宋師于楊梁
以報晉之取鄭也(林無地庶長名杜取鄭在前年梁國雎陽縣東有地名楊梁○長丁丈反)
(下同)○靈王求后于齊齊侯問對於晏桓子桓子對曰先
王之禮辭有之(林言先王講禮之辭命有之)天子求后於諸侯諸侯
對曰夫婦所生若而人(杜不敢譽亦不敢毁故曰若如人)妾婦之子若
而人(杜言非適也)無女而有姊妹及姑姊妹則曰先守某公
之遺女若而人齊侯許昏王使陰里結之(陰里周大夫結成也為十)
(五年劉夏逆王后傳○守手又反)○公如晉朝且拜士魴之辱禮也(杜士)
(魴聘在此年夏嫌君臣不敵故曰禮)○秦嬴歸于楚(林秦景公妹為楚共王夫人歸嫁也○嬴)
(音盈)楚司馬子庚聘于秦為夫人寧禮也(杜子庚莊王子午也諸侯夫人父母)
(既沒歸寧使卿故曰禮)
經(辛丑)十有三年春公至自晉○夏取邿(杜邿小國也任城亢父縣有邿)
(亭傳例曰書取言易也○邿音詩)○秋九月庚辰楚子審卒(杜共王也成二年大)
(夫盟于蜀林共王卒子康王昭立)○冬城防(林防臧氏邑)
傳十三年春公至自晉孟獻子書勞于廟禮也(杜書勲勞於策)
(也桓二年傳曰公至自唐告於廟也凡公行告於宗廟反行飲至舍爵策勲馬禮也桓十六年傳又曰公至自)
(伐鄭以飲至之禮也然則還告廟及飲至及書勞三事偏行一禮則亦書至悉闕乃不書至傳因獻子之事以)
(發明凡例釋例詳之)○夏邿亂分為三(杜國分為三部志力各異)師救邿遂取之
(魯師也經不稱師不满二千五百人傳通言之)凡書取言易也(不用師徒及用師徒而不勞雖)
(國亦曰取)用大師焉曰滅(敵人距戰斬獲俘馘用力難重雖邑亦曰滅)弗地曰入
(謂勝其國邑不有其地)○荀罃士魴卒(林荀罃中軍將士魴下軍佐)晉侯蒐于
緜上以治兵(為將命軍帥也必蒐而命之所以與衆共)使士匄將中軍辭曰
伯游長(杜伯游荀偃○長丁丈反)昔臣習於知伯是以佐之非能賢
也(七年韓厥老知罃代將中軍士匄佐之匄今將讓故謂爾時之舉不以已賢事見九年)請從伯
游荀偃將中軍(杜代荀罃)士匄佐之(位如故)使韓起將上軍辭
以趙武又使欒黶(杜以武位卑故不聽更命黶)辭曰臣不如韓起韓
起願上趙武君其聽之使趙武將上軍(武自新軍超四等代荀偃)韓
起佐之(位如故)欒黶將下軍魏絳佐之(杜黶亦如故絳自新軍佐超一等代)
(士魴)新軍無帥(杜將佐皆遷)晉侯難其人使其什吏率其卒乘官屬
以從於下軍禮也(得慎舉之禮○難乃且反或如字什音十卒子忽反乘繩證反)晉國
之民是以大和諸侯遂睦君子曰讓禮之主也范宣子
讓其下皆讓欒黶為汰弗敢違也晉國以平數世賴之
刑善也夫(林范宣子始以中軍讓其下諸卿皆從而讓雖以欒黶最為汰侈亦讓韓起弗敢違戾晉)
(國之政所以和平數世子弟猶足倚賴刑法也言士每以遜讓為羣臣法至善也○汰音泰數所主反夫音扶)
一人刑善百姓休和可不務乎(林一人以善而示法於衆百姓化於善皆休美)
(而和平可不以行善為先務乎)書曰一人有慶兆民賴之其寧惟永其
是之謂乎(杜周書吕刑也一人天子也寧安也永長也義取上有好善之慶則下賴其福)周之
興也其詩曰儀刑文王萬邦作孚(杜詩大雅言文王善用法故能為萬國所)
(信孚信也)言刑善也及其衰也其詩曰大夫不均我從事獨
賢(杜詩小雅刺幽王役使不均故從事者怨恨稱已之勞以為獨賢無讓心)言不讓也世之
治也君子尚能而讓其下(杜能者在下位則貴尚而讓之)小人農力以
事其上是以上下有禮而讒慝黜遠由不爭也謂之懿
德及其亂也君子稱其功以加小人(杜加陵也君子在位者○遠于萬反)
(又如字)小人伐其技以馮君子(杜馮亦陵也自稱其能為伐○技其綺反馮皮冰反)
是以上下無禮亂虐並生由爭善也(爭自善也)謂之昏德國
家之敝恒必由之(杜傳言晉之所以興)○楚子疾告大夫曰不穀
不德少主社稷生十年而喪先君未及習師保之教訓
而應受多福(林師保皆教太子官言少小未及習熟教訓多福謂為君○少詩照反喪息浪反)
是以不德而亡師于鄢(杜鄢在成十六年○鄢音偃)以辱社稷為大
夫憂其弘多矣(林弘大也既辱且憂弘大衆多)若以大夫之靈獲保首
領以殁於地唯是春秋窀穸之事(杜窀厚也穸夜也厚夜猶長夜春秋謂祭)
(祀長夜謂葬埋○殁音沒窀張倫反又徒門反穸音夕)所以從先君於禰廟者(杜從)
(先君代為襧廟)請為靈若厲(欲受惡諡以歸先君也亂而不損曰靈戮殺不辜曰厲)大夫
擇焉莫對及五命乃許秋楚共王卒子囊謀諡大夫曰
君有命矣子囊曰君命以共若之何毁之(林言君臨終之命其辭甚)
(恭若之何以惡諡而毁滅之○共音恭下同)赫赫楚國而君臨之撫有蠻夷
奄征南海以屬諸夏而知其過可不謂共乎請諡之共
大夫從之(杜傳言子囊之善)○吳侵楚養由基奔命子庚以師
繼之(杜子庚楚司馬)養叔曰吳乘我喪謂我不能師也(杜養叔養由基)
(也)必易我而不戒(戒備也○易以䜴反)子為三覆以待我(杜覆伏兵林令)
(子庚設伏兵三處以待我師○覆扶又反)我請誘之子庚從之戰于庸浦(杜庸)
(浦楚地○浦判五反)大敗吳師獲公子黨君子以吳為不弔(杜不用天)
(道相弔恤)詩曰不弔昊天亂靡有定(杜言不為昊天所恤則致罪也為明年會向傳)
○冬城防書事時也(土功雖有常節通以事聞為時)於是將早城臧武
仲請俟畢農事禮也(林得城築之禮)○鄭良霄太宰石㚟猶在
楚(杜十一年楚人執之至今)石㚟言於子囊曰先王卜征五年(杜先征五)
(年而卜吉凶也征謂巡守征行)而歲習其祥祥習則行(杜五年五卜皆同吉乃巡狩)
不習則增修德而改卜(不習謂卜不吉○不習則增絶句一本無增字則連下總為句)
今楚實不競行人何罪(杜不能修德與晉競)止鄭一卿以除其偪
(杜一卿謂良霄)使睦而疾楚以固於晉焉用之(位不偪則大臣睦怨疾楚則事)
(晉固○焉於虔反)使歸而廢其使(杜行而見執於楚鄭又遂堅事晉是鄭廢本見使之意○)
(其使所之反)怨其君以疾其大夫而相牽引也(林使相牽引令鄭國不和)
(而事晉不固)不猶愈乎楚人歸之
經(壬寅)十有四年春王正月季孫宿叔老會晉士匄齊人
宋人衛人鄭公孫蠆曹人莒人邾人滕人薛人杞人小
邾人會吳于向(林叔老聲伯子也魯使二卿會晉敬事霸國晉人自是輕魯幣而益敬其使故)
(叔老雖介亦列於會也齊崔杼宋華閔衛北宫括在會惰慢不攝故貶稱人蓋欲以督率諸侯奬成霸功也吳)
(來在向諸侯會之故曰會吳向鄭地)○二月乙未朔日有食之(無傳)○夏四
月叔孫豹會晉荀偃齊人宋人衛北宫括鄭公孫蠆曹
人莒人邾人滕人薛人杞人小邾人伐秦(杜齊宋大夫不書義與向)
(同林晉秦兵爭始於韓而終於十三國之伐)○己未衛侯出奔齊(杜諸侯之策書孫寗)
(逐衛侯春秋以其自取奔亡之禍故諸侯失國者皆不書逐君之賊也不書名從告林獻公出奔衛人立公孫)
(剽)○莒人侵我東鄙(無傳報入鄆)○秋楚公子貞帥師伐吳
○冬季孫宿會晉士匄宋華閱衛孫林父鄭公孫蠆莒
人邾人于戚(林戚孫林父邑於是衛孫林父立公孫剽而晉會於戚以定之襄昭之際大夫無君)
(之禍晉為之也悼公之德衰矣)
傳十四年春吳告敗于晉(杜前年為楚所敗)會于向為吳謀楚
故也(謀為吳伐楚○為于偽反)范宣子數吳之不德也以退吳人(杜吳)
(伐楚喪故以為不德數而遣之卒不為伐楚)執莒公子務婁(在位不書非卿○務徐莫侯反)
(又如字婁力侯反或力俱反)以其通楚使也(莒貳於楚故比年伐魯○使所吏反)將執
戎子駒支(駒支戎子名)范宣子親數諸朝(行之所在亦設朝位)曰來姜
戎氏昔秦人迫逐乃祖吾離于瓜州(四嶽之後皆姜姓又别為允姓瓜州)
(地在今燉煌○迫音百瓜古華反)乃祖吾離被苫蓋(林蓋苫之别名杜言汝祖無氊裘可)
(衣所被服者苫蓋也○被曾皮反苫式占反蓋戸臘反爾雅曰自蓋謂之苫)蒙荆棘以來歸
我先君(林汝祖無土地可居所蒙冒者荆棘也)我先君惠公有不腆之田
(腆厚也○腆他典反)與女剖分而食之(中分為剖○女音汝下同剖曾口反)今諸侯
之事我寡君不如昔者蓋言語漏洩則職女之由(杜職主也)
(林由汝諸戎實主漏洩○泄息列反徐以世反)詰朝之事爾無與焉(杜詰朝明旦不使復)
(得與會事○詰起吉反朝如字與音預亦同)與將執女對曰昔秦人負恃其
衆貪于土地逐我諸戎惠公蠲其大德(杜蠲明也林明其存亡繼絶之)
(大德)謂我諸戎是四嶽之裔胄也(四嶽堯時方伯姜姓也裔遠也冑後也○裔以)
(制反胄直又反)母是翦棄(杜翦削也○母音無)賜我南鄙之田狐狸所居
豺狼所嘷我諸戎除翦其荆棘驅其狐狸豺狼以為先
君不侵不叛之臣至于今不貳(林言其地荒穢皆狐狸所居處其地辟野皆豺)
(狼所嘷嘯我諸戎除剗翦削其荆棘而耕種之驅逐其狐狸豺狼而居處之以臣事晉之先君不内侵亦不外)
(叛至于今日不敢攜貳○貍力之反豺仕皆反嘷戶羔反)昔文公與秦伐鄭秦人竊
與鄭盟而舍戌焉(杜在僖二十年)於是乎有殽之師(在僖三十三年○殽)
(戶交反)晉禦其上戎亢其下(亢猶當也○亢苦浪反)秦師不復我諸
戎實然(林殽之戰秦人匹馬隻輪無返者我諸戎效力攻秦實使之然)譬如捕鹿晉人
角之諸戎掎之(林角者當其頭也掎者踣其足也○捕音步徐又音賦掎居綺反)與晉
踣之(杜踣僵也○踣蒲北反又敷豆反)戎何以不免自是以來晉之百
役與我諸戎相繼于時(言給晉役不曠時)以從執政猶殽志也
(杜意常如殽無中二也)豈敢離逷今官之師旅無乃實有所闕以
攜諸侯而罪我諸戎我諸戎飲食衣服不與華同贄幣
不通言語不達何惡之能為(林諸戎飲食腥羶之味衣服氊毳之服不與中國同其嗜好執贄奠)
(幣不通中國之禮交言接語不達中國之俗何能漏洩言語為惡於晉○逷他歷反)不與於會亦
無瞢焉(瞢悶也○與音預瞢莫贈反徐武登反又武忠反)賦青蠅而退(杜青蠅詩小雅)
(取其愷悌君子無信讒言○蠅以仍反)宣子辭焉(杜辭謝)使即事於會成愷
悌也(成愷悌不信讒也不書者戎為晉屬不得特達)於是子叔齊子為季武子
介以會自是晉人輕魯幣而益敬其使(杜齊子叔老字也言晉敬魯使)
(經所以並書二卿○使所吏反)○吳子諸樊既除喪(諸樊吳子乘之長子也乘卒至此春)
(已七月既葬而除喪)將立季札(杜札諸樊少弟○札側八反)季札辭曰曹宣公
之卒也諸侯與曹人不義曹君(杜曹君公子負芻也殺大子而自立事在成十)
(三年)將立子臧(其事在成十五年)子臧去之遂弗為也以成曹君
(林子臧遂奔宋不肯為君成十六年晉歸曹伯)君子曰能守節君義嗣也(杜諸樊適)
(子故曰義嗣)誰敢奸君有國非吾節也札雖不才願附於子
臧以無失節固立之棄其室而耕乃舍之(傳言季札之讓且明吳兄)
(弟相𫝊○奸音干)○夏諸侯之大夫從晉侯伐秦以報櫟之役
也(櫟役在十一年)晉侯待于竟使六卿帥諸侯之師以進(杜言經所)
(以不稱晉侯○竟音境)及涇不濟(杜諸侯之師不肯渡也涇水出安定朝那縣至京兆高陸縣入)
(渭)叔向見叔孫穆子穆子賦匏有苦葉(杜詩邶風也義取於深則厲淺)
(則揭言已志在於必濟○匏白交反)叔向退而具舟魯人莒人先濟鄭子
蟜見衛北宫懿子曰與人而不固取惡莫甚焉若社稷
何(林子蟜即公孫蠆懿子即北公括言與人同伐而持心不固不肯濟水取惡於人莫甚於此)懿子
說二子見諸侯之師而勸之濟濟涇而次(杜傳言北宫括所以書於)
(伐秦○說音悦)秦人毒涇上流師人多死(杜飲毒水故)鄭司馬子蟜帥
鄭師以進師皆從之至于棫林(杜棫林秦地○棫位逼反徐十自反又於鞠反)
不獲成焉(杜秦不服)荀偃令曰雞鳴而駕塞井夷竈(示不反)唯
余馬首是瞻(言進退從已)欒黶曰晉國之命未是有也余馬
首欲東乃歸(黶惡偃自專故棄之歸)下軍從之(林黶將下軍故下軍從之歸)左
史謂魏莊子曰不待中行伯乎(杜中行伯荀偃也莊子魏絳也左史晉大夫)
莊子曰夫子命從帥(杜夫子謂荀偃林言荀偃命馬首是瞻是使人各從其帥○帥所類)
(反下同)欒伯吾帥也吾將從之從帥所以待夫子也(杜以從命)
(為待也欒黶下軍帥莊子為佐故曰吾帥)伯游曰吾令實過悔之何及多遺
秦禽(杜軍帥不和恐多為秦所禽獲○遺唯季反)乃命大還晉人謂之遷延
之役(遷延却退)欒鍼曰此役也報櫟之敗也役又無功晉之
恥也吾有二位於戎路(杜欒鍼欒黶弟也二位謂黶將下軍鍼為戎右)敢不恥
乎與士鞅馳秦師死焉士鞅反(杜鞅士匃子)欒黶謂士匄曰
余弟不欲往而子召之余弟死而子來是而子殺余之
弟也弗逐余亦將殺之士鞅奔秦(杜欒黶汰侈誣逐士鞅也而女也)於
是齊崔杼宋華閱仲江會伐秦不書惰也(杜臨事惰慢不修也仲江)
(宋公孫師之子)向之會亦如之(林向之會書齊人宋人亦如此義)衛北宫括不
書於向(亦惰)書於伐秦攝也(能自攝整從鄭子蟜俱濟涇)秦伯問於士
鞅曰晉大夫其誰先亡對曰其欒氏乎秦伯曰以其汰
乎對曰然欒黶汰虐已甚猶可以免其在盈乎(盈黶之子)秦
伯曰何故對曰武子之德在民如周人之思召公焉愛
其甘棠況其子乎(杜武子欒書黶之父也召公奭聽訟於甘棠之下周人思之不害其樹而)
(作勿伐之詩在召南林言晉人之思欒書如周人之思召公周人猶愛召公之樹何況晉人而不愛欒書之子)
(○召上照反)欒黶死盈之善未能及人武子所施沒矣而黶
之怨實章將於是乎在秦伯以為知言為之請於晉而
復之(杜為傳二十一年晉滅欒氏張本○施如字又始豉反為之于偽反)○衛獻公戒孫
文子寗惠子食(杜勅戒二子欲共宴食)皆服而朝(杜服朝服待命於朝)日旰
不召(旰晏也○旰古且反)而射鴻於囿二子從之(杜從公於囿○射食亦反)不
釋皮冠而與之言(杜皮冠田獵之冠也既不釋冠又不與食)二子怒孫文子
如戚(杜戚孫文子邑)孫蒯入使(杜孫蒯孫文子之子○使所吏反又如字)公飲之酒
使大師歌巧言之卒章(杜巧言詩小雅其卒章曰彼何人斯居何之麋無拳無勇職為)
(亂階戚衛河上邑公欲以喻文子居河上而為亂大師掌樂大夫○飲於鴆反)大師辭師曹請
為之(杜辭以為不可師曹樂人)初公有嬖妾使師曹誨之琴(杜誨教也○嬖)
(必計反)師曹鞭之公怒鞭師曹三百故師曹欲歌之以怒
孫子以報公公使歌之遂誦之(林師曹既歌恐孫蒯不解故遂誦言之)蒯
懼告文子文子曰君忌我矣弗先必死(杜欲先公作亂)并帑於
戚(林帑妻子也乃并妻子皆居於戚○并必政反帑音奴)而入見蘧伯玉曰君之
暴虐子所知也大懼社稷之傾覆將若之何(杜伯玉蘧瑗○蘧其)
(居反覆芳服反)對曰君制其國臣敢奸之(杜奸猶犯也)雖奸之庸知
愈乎(杜言逐君更立未知當差否)遂行從近關出(杜懼難作欲速出竟)公使子
蟜子伯子皮與孫子盟于丘宫孫子皆殺之(杜三子衛羣公子疑)
(孫子故盟之丘公近戚地○蟜居表反)四月己未子展奔齊(子展衛獻公弟)公如
鄄(杜鄄衛地○鄄音絹)使子行於孫子孫子又殺之(杜使往請和也子行羣公)
(子)公出奔齊孫氏追之敗公徒于阿澤(杜濟北東阿縣西南有大澤)
鄄人執之(杜公徒因敗散還故為公執之)初尹公佗學射於庾公差庾
公差學射於公孫卞二子追公(杜二子佗與差為孫氏逐公○佗徒何反差初)
(佳反徐初宜反)公孫丁御公(杜為公御也)子魚曰射為背師不射為
戮射為禮乎(杜子魚庾公差禮射不求中○射食亦反下同皆音侃)射兩軥而還
(杜軥車軛卷者○軥其俱反徐古豆反)尹公佗曰子為師我則遠矣乃反
之(杜佗不從丁學故言遠始與公差俱退悔而獨遠射丁○為於偽反)公孫丁授公轡而
射之貫臂(杜貫佗臂○貫古亂反一音官)子鮮從公(子鮮公母弟○鮮音仙)及竟
公使祝宗告亡且告無罪(杜告宗廟也)定姜曰無神何告若
有不可誣也(杜誣欺也定姜公適母林言若無鬼神尚何所告若有鬼神不可欺誣也)有罪
若何告無舍大臣而與小臣謀一罪也先君有冡卿以
為師保而蔑之二罪也(杜謂不釋皮冠之比○舍音捨)余以巾櫛事先
君而暴妾使余三罪也(林巾悅手者櫛理髮者言我事定公為夫人而暴虐使我如遇)
(婢妾○櫛側乙反)告亡而已無告無罪(杜時姜在國故不使得告無罪)公使厚
成叔弔于衛曰寡君使瘠聞君不撫社稷而越在他竟
(杜越遠也瘠厚成叔名○瘠在亦反)若之何不弔以同盟之故使瘠敢私
於執事(杜執事衛諸大夫)曰有君不弔有臣不敏君不赦宥臣
亦不帥職增淫發洩其若之何(林為人君而不弔恤為臣之難為人臣而不敏)
(達為君之難君既不赦宥其臣之過失臣亦不帥循其臣之職分君臣如此增其淫慝發洩而為逐君之事其)
(將如之何哉○洩息列反)衛人使大叔儀對(杜大叔儀衛大夫○大音泰)曰羣臣
不佞得罪於寡君寡君不以即刑而悼棄之(林不以羣臣就於刑)
(戮乃自傷悼違棄之而去)以為君憂君不忘先君之好辱弔羣臣又
重恤之(林重恤謂愍其不達也○好呼報反重直用反下同)敢拜君命之辱重拜
大貺(杜謝重恤之賜)厚孫歸(林厚孫即厚成叔)復命語臧武仲曰衛君
其必歸乎有大叔儀以守(杜守於國○語魚據反守手又反)有母弟&KR2120;
以出或撫其内或營其外(林母弟&KR2120;即子鮮大叔儀鎮撫於其内母弟&KR2120;經營於其)
(外○鱄徐市戀反又音專)能無歸乎齊人以郲寄衛侯(郲齊所滅郲國○郲音來)
及其復也以郲糧歸(林言其貪)右宰穀從而逃歸衛人將殺
之(杜穀衛大夫也以其從君故欲殺之○從才用反又如字)辭曰余不說初矣(言初從君)
(非說之不獲已耳○說音悅下同)余狐裘而羔袖(林以狐為裘至美也以羔為袖則有少惡)
(喻已一身盡美雖從君以出其惡不多○神在又反)乃赦之衛人立公孫剽(杜剽穆公)
(孫林是為殤公○剽匹妙反又甫遙反字林父召反)孫林父甯殖相之以聽命於
諸侯(杜聽盟會之命相息亮反)衛侯在郲臧紇如齊唁衛侯(林弔失國曰唁)
(○唁魚變反)衛侯與之言虐(林衛侯與臧武仲言皆暴虐之事)退而告其人
曰衛侯其不得入矣其言糞土也亡而不變何以復國(林其)
(言皆踐踏羣臣如土芥者也既亡而不改變其志何以為反國之本杜武仲不書未為卿)子展子鮮
聞之見臧紇與之言道(杜順道理)臧孫說(林臧孫即臧武仲)謂其人
曰衛君必入夫二子者或輓之或推之欲無入得乎(林前)
(牽為輓後送為推杜為二十六年衛侯歸傳○輓音晚推如字又他回反)○師歸自伐秦晉
侯舍新軍禮也(林晉悼公廢新軍不用得侯國置軍之禮○舍音捨下同)成國不過
半天子之軍(林成國大國也軍制不過居天子之半)周為六軍諸侯之大
者三軍可也於是知朔生盈而死(杜朔知罃之長子盈朔弟也盈生而朔死)
(○知音智)盈生六年而武子卒彘裘亦幼皆未可立也新軍
無帥故舍之(杜裘士魴子也十三年荀罃士魴卒其子皆幼未任為卿故新軍無帥遂舍之○彘)
(直例反帥所類反)○師曠侍於晉侯(師曠晉樂太師名)晉侯曰衛人出
其君不亦甚乎對曰或者其君實甚良君將賞善而刑
淫養民如子蓋之如天容之如地民奉其君愛之如父
母仰之如日月敬之如神明畏之如雷霆其可出乎夫
君神之主而民之望也(林奉祭祀故為神之主施德惠故繫民之望○出如字徐音黜)
(霆徒丁反又音挺本又作電)若困民之主(林困苦其民以主其國)匱神乏祀百
姓絶望社稷無主將安用之弗去何為天生民而立之
君使司牧之勿使失性(林使司主萬民而牧養之勿使其民失其性情之正○去起吕)
(反)有君而為之貳(杜貳卿佐)使師保之勿使過度(林使為師為保以輔)
(導其君之德業勿使其君越於法度之外)是故天子有公諸侯有卿卿置側
室(杜側室支子之官)大夫有貳宗(杜貳宗宗子之副貳者)士有朋友庶人
工商皂隸牧圉皆有親暱(林執技藝曰工通貨賄曰商造成事曰皂屬於吏曰隸養)
(牛曰牧養馬曰圉○暱女乙反)以相輔佐也善則賞之(杜賞謂宣揚)過則匡
之(杜匡正也)患則救之(杜救其難也)失則革之(杜革更也)自王以下各
有父子兄弟以補察其政(杜補其愆過察其得失)史為書(杜謂大史之官)
瞽為詩(瞽盲者為詩以風刺)工誦箴諫(工樂人也誦箴諫之辭○箴之林反)大夫規
誨(規正諫誨其君)士傳言(杜士卑不得徑達聞君過失傳告大失○傳直專反)庶人謗(庶人)
(不與政聞君過則誹謗)商旅于市(旅陳也陳其貨物以示時所貴尚)百工獻藝(獻其)
(技藝以喻政事)故夏書曰遒人以木鐸徇于路(林舉夏書胤征篇杜逸書遒人)
(行人之官也木鐸木舌金鈴徇於路求歌謠之言○遒在由反徐在幽反)官師相規(官師大夫自相)
(規正)工執藝事以諫(杜所謂獻藝)正月孟春於是乎有之諫失
常也(杜有道人徇路之事杜恐人君失其常度故諫之也)天之愛民甚矣豈其使
一人肆於民上(肆放也)以從其淫而棄天地之性必不然
矣(杜傳善師曠能因問盡言○從子用反或作縱)○秋楚子為庸浦之役故(在前)
(年○為于偽反)子囊師于棠以伐吳吳不出而還子囊殿(杜殿軍後)
(○殿多練反)以吳為不能而弗儆吳人自臯舟之隘要而擊
之(臯舟吳險阨之道○隘於懈反要一遙反)楚人不能相救吳人敗之獲楚
公子宣穀(傳言不備不可以師)○王使劉定公賜齊侯命(杜將昏於齊故)
(也定公劉夏位賤以能而使之傳稱諡舉其終)曰昔伯舅太公右我先王股肱
周室師保萬民世胙大師以表東海(杜胙報也表顯也謂顯封東海以報)
(太師之功○右音又胙才故反)王室之不壞繄伯舅是賴(杜繄發聲○壊如字服本)
(作懷繄烏兮反)今余命女環(環齊靈公名○女音汝環戶關反)兹率舅氏之典
纂乃祖考無忝乃舊敬之哉無廢朕命(杜纂繼也因昏而加褒顯傳言)
(王室不能命有功)○晉侯問衛故於中行獻子(杜問衛逐君當討否獻子荀偃)
對曰不如因而定之衛有君矣(杜謂剽已立)伐之未可以得
志而勤諸侯史佚有言曰因重而撫之(重不可移就撫安之○佚音逸)
仲虺有言曰亡者侮之亂者取之推亡固存國之道也
(杜仲虺湯左相林亡者人侮之亂者人取之因其亡而推之因其存而固之此國家之常道也○虺許鬼反)
君其定衛以待時乎(杜待其昏亂之時乃伐之)冬會於戚謀定衛也
(定立剽)○范宣子假羽毛於齊而弗歸齊人始貳(析羽為旌王者)
(游車之所建齊私有之因謂之羽毛宣子聞而借觀之)○楚子囊還自伐吳卒將
死遺言謂子庚必城郢(林子庚司馬公子午也當代子囊為令尹故子囊遺言令必城)
(郢蓋楚徙都郢未有城郭公子燮公子儀因築城為亂事未得訖子囊欲訖而未暇故遺言見意)君子
謂子囊忠君薨不㤀增其名(杜謂前年諡君為共)將死不㤀衛社
稷可不謂忠乎忠民之望也詩曰行歸于周萬民所望忠
也(杜詩小雅忠信為周言德行歸於忠信即為萬民所瞻望○行下孟反)
左傳杜林合注卷二十七
