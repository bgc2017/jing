左傳杜林合注卷三十明王道焜
趙如源同編
襄公六
經(壬子)二十有四年春叔孫豹如晉(賀克欒氏)○仲孫羯帥師
侵齊○夏楚子伐吳○秋七月甲子朔日有食之既(無傳)
○齊崔杼帥師伐莒○大水(無傳)○八月癸巳朔日有食
之(無傳)○公會晉侯宋公衛侯鄭伯曺伯莒子邾子滕子
薛伯杞伯小邾子于夷儀○冬楚子蔡侯陳侯許男伐
鄭○公至自會(無傳)○陳鍼宜咎出奔楚(陳敬仲八世孫慶氏之黨書名)
(惡之也○鉞其廉反)○叔孫豹如京師○大饑(林無傳大饑者一○饑居疑反又音)
(機)
傳二十四年春穆叔如晉范宣子逆之問焉曰古人有
言曰死而不朽何謂也穆叔未對宣子曰昔匄之祖自
虞以上為陶唐氏(杜陶唐堯所治地大原晉陽縣也終虞之世以為號故曰自虞以上○上)
(時掌反)在夏為御龍氏(杜謂劉累也事見昭二十九年)在商為豕韋氏(杜豕)
(韋國名東郡白馬縣東南有韋城)在周為唐杜氏(杜唐杜二國名殷未豕韋國于唐周成主)
(滅唐遷之于杜為杜伯杜伯之子隰叔奔晉四世及士會食邑于范復為范氏林今京兆杜縣)晉主夏
盟為范氏其是之謂乎(晉為諸夏盟主范氏復為之佐言巳世為興家)穆叔曰
以豹所聞此之謂世禄非不朽也魯有先大夫曰臧文
仲既沒其言立(杜立謂不廢絶)其是之謂乎豹聞之大上有立
德其次有立功其次有立言(林大上謂黃帝堯舜立德以垂世範其次如禹稷立)
(功以垂世則其次如史佚周任臧文仲立言以垂世教○大音泰)雖久不廢此之謂不
朽若夫保姓受氏以守宗祊(祊廟門○祊布彭反)世不絶祀無國
無之禄之大者不可謂不朽(傳善穆叔之知言)○范宣子為政
諸侯之幣重鄭人病之二月鄭伯如晉子産寓書於子
西以告宣子(杜寓寄也林子西相鄭伯如晉故子産寄書於子西以勸告宣子)曰子為
晉國四鄰諸侯不聞令德而聞重幣僑也惑之僑聞君
子長國家者非無賄之患而無令名之難夫諸侯之賄
聚于公室則諸侯貳(杜貳離也林君生驕侈必致諸侯之離貳○長丁丈反難如字又方)
(旦反)若吾子賴之則晉國貳(杜賴恃用之林執政驕侈必致晉國之離貳)諸侯
貳則晉國壊晉國貳則子之家壊何沒沒也(林沒沒沈滅也書何)
(必沈滅于貨賄如此○沒如字一音妹)將焉用賄夫令名德之輿也(杜德須令)
(名以遠聞○焉於虔反)德國家之基也(林美德植國家以久立故為國之基)有基無
壊無亦是務乎(林有德以為基故國家不壞勸宣子必以德為先務)有德則樂樂
則能久(林有德在身則樂與人同樂與人同則能久居其位○樂並音洛)詩云樂只君
子邦家之基有令德也夫(杜小雅言君子樂美其道為邦家之基所以濟令德○夫)
(音扶下同)上帝臨女無貳爾心有令名也夫(杜詩大雅言武王為天所臨不)
(敢懷貳心所以濟今名○女音汝)恕思以明德則令名載而行之是以
遠至邇安(林忠恕存心而自明其德則令名如輿載美德而行是以遠人慕德而來至邇人懷德而)
(安靖)母寧使人謂子子實生我(杜無寧寧也林言宣子實生養於我○母音無)而
謂子浚我以生乎(杜浚取也言取我財以自生○浚思後反)象有齒以焚其
身賄也(杜焚斃也○焚扶云反服云焚讀曰僨僨僵也)宣子說乃輕幣是行也
鄭伯朝晉為重幣故且請伐陳也鄭伯稽首宣子辭(杜宣)
(子為晉侯辭不敢受稽首○說音悅為子偽反)子西相曰以陳國之介恃大國
而陵虐于敝邑(杜介因也大國楚也○相息亮反)寡君是以請罪焉(杜請)
(得罪于陳也)敢不稽首(為明年鄭入陳傳)○孟孝伯侵齊(杜孟孝伯即仲孫羯)
晉故也(前年齊伐晉魯為晉報侵)○夏楚子為舟師以伐吳(杜舟師水軍)
不為軍政(不設賞罰之差)無功而還(為下吳召舒鳩起本)○齊侯既伐晉
而懼將欲見楚子楚子使薳啟疆如齊聘且請期(杜請會期)
(○疆其良反又居良反)齊社蒐軍實使客觀之(杜祭社因閱數軍器以示薳啟疆○)
(蒐所求反)陳文子曰(林即陳須無)齊將有寇吾聞之兵不戢必取
其族(杜戢藏也族類也取其族還自害也)○秋齊侯聞將有晉師(杜夷儀之師)
使陳無宇從薳啟疆如楚辭且乞師(林陳無宇齊大夫杜辭有晉師未得)
(相見)崔杼帥師送之遂伐莒侵介根(杜介根莒邑今城陽黔陬縣東北計基城)
(是也齊既與莒平因兵出侵之言無信也)○會於夷儀將以伐齊故不克(杜晉)
(合諸侯以報前年見伐)○冬楚子伐鄭以救齊門於東門次於棘
澤(杜以齊無宇乞師故也)諸侯還救鄭(林夷儀諸侯)晉侯使張骼輔躒
致楚師求御於鄭(林二子晉大夫致師挑戰杜欲得鄭人自御知其地利故也○骼庚百反)
(又古洛反躒立狄及徐音洛)鄭人卜宛射犬吉(杜射犬鄭公孫○宛於元反射食亦反徐)
(神石反)子太叔戒之曰大國之人不可與也(杜言不可與等也欲使卑)
(下之太叔游吉○大音泰)對曰無有衆寡其上一也(杜言在已上者有常分無大小)
(國之異)大叔曰不然部婁無松栢(杜部婁小阜松栢大木喻小國異於大國○部)
(蒲口反徐扶苟反婁本或作塿路口反徐力侯反)二子在幄坐射犬于外(杜二子張)
(骼輔躒幄帳也○幄於角反)既食而後食之(林言二子不為之禮○後嗣音食)使御
廣車而行(杜廣車兵車○廣古曠反)已皆乘乘車(乘車安車○乘䋲證反下同)將
及楚師而後從之乘(林將近及楚師而後二子同射犬乘兵車)皆踞轉而鼔
琴(林轉衣裝也二子皆箕踞衣裝而鼔琴示閒暇○踞居慮反轉張戀反下同)近不告而馳
之(杜射犬恨故近敵不告而馳)皆取胄於櫜而胄入壘皆下搏人以
投收禽挾囚(林胄兜鍪也二子取胄於櫜中而加於首入楚營壘三子皆下車手搏楚人以投其)
(車收其禽獲挾其囚虜○櫜古毛反搏音博徐甫各反挾音協)弗待而出(杜射犬又不待二子)皆
超乘抽弓而射(林二子皆超乘而登車各抽弓而射楚人)既免復踞轉而鼔
琴曰公孫同乘兄弟也(杜言同乘義如兄弟)胡再不謀(杜謂不告而馳不待)
(而出)對曰曩者志入而已今則怯也(林言曩者不告而馳志於入壘今則怯敵)
(故不待而出○曩奴黨反曏也怯去業反)皆笑曰公孫之亟也(杜亟急也言其性急不能)
(受屈○亟居力反)○楚子自棘澤還使薳啟疆帥師送陳無宇
(傳言相楚固相齊也)○吳人為楚舟師之役故(在此年夏○為于偽反)召舒
鳩人舒鳩人叛楚(杜舒鳩楚屬國召欲與共伐楚)楚子師于荒浦(荒浦舒鳩)
(地○浦叛五反)使沈尹夀與師祁犂讓之(林二子楚大夫楚子先使二子責讓舒鳩)
(人○犂力兮反又利之反)舒鳩子敬逆二子而告無之(林告二子以無叛楚之事)
且請受盟二子復命王欲伐之薳子曰不可(杜令尹薳子馮)彼
告不叛且請受盟而又伐之伐無罪也姑歸息民以待
其卒(杜卒終也林且歸楚以安息吾民以待其終之叛否)卒而不貳吾又何求若
猶叛我無辭有庸乃還(林若舒鳩終不攜貳我又何求於舒鳩若猶叛楚與吳則以兵)
(討之彼自無辭而我有功庸矣杜為明年楚滅舒鳩傳)○陳人復討慶氏之黨鍼
宜咎出奔楚(杜言宜咎所以稱名)○齊人城郟(郟王城也於是穀雒鬭毁王宮齊叛)
(晉欲求媚於天子故為王城之○郟古洽反)穆叔如周聘且賀城王嘉其有
禮也賜之大路(大路天子所賜車之總名為昭四年叔孫以所賜路葬張本)○晉侯
嬖程鄭使佐下軍(杜代欒盈也)鄭行人公孫揮如晉聘(杜揮子羽)
(也)程鄭問焉曰敢問降階何由(杜問自降下之道)子羽不能對
歸以語然明(杜然明鬷蔑○語魚據反)然明曰是將死矣不然將亡
貴而知懼懼而思降乃得其階(林言程鄭殆將死矣若其不死將出亡凡人貴)
(而知畏懼懼其高危則思降下乃得其道○階猶道也)下人而已又何問焉(林不過降)
(下於人而已此最易知又何必問○下戶嫁反)且夫既登而求降階者知人也
(林且夫人既登貴位而知降下之道者明智之人乃能思降○夫音扶知音智)不在程鄭其有
亡釁乎不然其有惑疾(林若不在程鄭之身其家將有出亡之釁若其不亡其必程鄭)
(身有惑易喪志之疾)將死而憂也(林鄭本小人其必將死而憂始問降階之道為明年程鄭卒張)
(本)
經(癸丑)二十有五年春齊崔杼帥師伐我北鄙○夏五月
乙亥齊崔杼殺其君光(杜齊侯雖背盟主未有無道於民故書臣罪崔杼也林莊公弑)
(弟景公杵自立)○公會晉侯宋公衛侯鄭伯曺伯莒子邾子滕
子薛伯杞伯小邾子于夷儀○六月壬子鄭公孫舍
之帥師八陳(杜子産之言陳以不義見入故舍之無譏釋例詳之)○秋八月己巳
諸侯同盟于重丘(杜夷儀之諸侯也重丘齊地己巳七月十一日經誤○重直龍反)○
公至自會(無傳)○衛侯入于夷儀(夷儀本邢地衛滅邢而為衛邑晉愍衛衎失國)
(使衛分之一邑書入者自外而入之辭非國逆之例)○楚屈建帥師滅舒鳩(傳在衛侯)
(入夷儀上經在下從告)○冬鄭公孫夏帥師伐陳(陳猶未服)○十有二
月吳子遏伐楚門于巢卒(杜遏諸樊也為巢守臣所弑不書弑者楚人不獲其尸吳)
(以卒告未同盟而赴以名林諸樊卒餘祭立○遏於葛反徐音謁)
傳二十五年春齊崔杼帥師伐我北鄙以報孝伯之師
也(前年魯使孟孝伯為晉伐齊)公患之使告于晉孟公綽曰崔子將
有大志(杜志在弑君孟公綽魯大夫○綽昌若反)不在病我必速歸何患焉
其來也不寇(杜不為寇害)使民不嚴(杜欲得民心)異於他日(林言崔杼)
(之用師與他日異)齊師徒歸(徒空也)○齊棠公之妻東郭偃之姊
也(林棠公齊棠邑大夫姊女兄也)東郭偃臣崔武子棠公死偃御武子
以弔焉見棠姜而美之(杜美其色也)使偃取之(杜為已取也○取如字又)
(七住反)偃曰男女辨姓(林辨别也古者娶妻不娶同姓故男女辨姓)今君出自
丁(齊丁公崔杼之祖)臣出自桓不可(杜齊桓公小白東郭偃之祖同姜姓故不可婚)武
子筮之遇困䷮(杜坎下兑上困)之大過䷛(杜巽下兑上大過困六三變為)
(大過)史皆曰吉(杜阿崔子)示陳文子文子曰夫從風(杜坎為中男故曰夫)
(變而為巽故曰從風)風隕妻不可娶也(杜風能隕落物者變而隕落故曰妻不可娶○隕於)
(敏反)且其繇曰困于石據于蒺蔾入于其宮不見其妻凶
(杜困六三爻辭林六三處三陽之間進而遇九四九五之剛困于石之象退而乘九二之剛據于蒺蔾之象六)
(三上六非陰陽徒敵則又不見其妻之象○繇直又反蒺音疾蔾力利反)困于石往不濟也
(杜坎為險為水水之險者石不可以動)據于蒺蔾所恃傷也(杜坎為險兑為澤澤之生)
(物而險者蒺蔾將恃之則傷)入于其宮不見其妻凶無所歸也(易曰非所)
(困而困名必辱非所據而據身必危既辱且危死其將至妻其可得見耶今卜昏而遇此卦六三失位無應則)
(喪其妻失其所歸也)崔子曰嫠也何害先夫當之矣(杜寡婦曰嫠言棠公已當)
(此凶○嫠本又作釐力之反)遂取之莊公通焉驟如崔氏(林驟數也○驟愁又)
(反又在遘反)以崔子之冠賜人侍者曰不可公曰不為崔子
其無冠乎(杜言雖不為崔子猶自應有冠林謾詞)崔子因是(杜因是怒公)又以
其間伐晉也(杜間晉之難而伐之○間間厠之間難乃旦反)曰晉必將報欲弑
公以說於晉而不獲閒公鞭侍人賈舉而又近之乃為
崔子間公(林侍人賈舉怨公鞭已乃為崔杼伺公間隙○說音悦又如字為于偽反下同)夏五
月莒為且于之役故莒子朝于齊(杜且于役在二十三年○且子餘反)甲
戌饗諸北郭崔子稱疾不視事(欲使公來)乙亥公問崔子(杜問)
(疾)遂從姜氏姜入於室與崔子自側戶出公拊楹而歌
(杜歌以命姜○拊芳甫反拍也)侍人賈舉止衆從者而入閉門(林為崔子閉公)
(此所謂間公也杜重言侍人者别下賈舉○從才用反)甲興(林崔子伏甲以待莊公至是甲興)公
登臺而請弗許(林請免)請盟弗許請自刃於廟弗許(杜求還廟)
(自殺也)皆曰君之臣杼疾病不能聽命(不能親聽公命)近於公宫
(言崔子宫近公宫或淫者詐稱公)陪臣干掫有淫者不知二命(杜干掫行夜言)
(行夜得淫人受崔子命討之不知他命○干徐讀曰犴胡旦反服音如字掫側柳反徐子俱反又作侯反說文云掫)
(夜戒有所擊也從手取聲字林同音子侯反服本作諏子須反謀也今傳本或作諏猶依掫音)公踰牆
又射之中股反隊遂殺之賈舉州綽邴師公孫敖封具
鐸父襄伊僂堙皆死(林此非侍人賈舉也八子皆齊勇力之臣為公所嬖者與公共死於)
(崔子之宮○射亦亦反中丁仲反隊直類反鐸待洛反僂力侯反堙音因)祝佗父祭於高唐
(林祝佗父齊莊公之嬖杜高唐有齊别廟也○佗徒河反)至復命不說弁而死於崔
氏(杜爵弁祭服○說他活皮弁皮彦反)申蒯侍漁者(侍漁監取魚之官○蒯苦怪反)退謂
其宰曰爾以帑免(杜帑宰之妻子○帑音奴)我將死其宰曰免是反
子之義也與之皆死(林言我若以妻子免是反申蒯死君之義也與申蒯皆死於崔氏)
崔氏殺鬷蔑于平陰(鬷蔑平陰大夫公外嬖傳言莊公所養非國士故其死難皆嬖寵之)
(人○鬷子公反)晏子立於崔氏乏門外(林晏子即晏平仲杜聞難而來)其人曰
死乎曰獨吾君也乎哉吾死也(林言已與衆臣無異豈獨我君也乎哉我何為)
(而獨死也)曰行乎曰吾罪也乎哉吾亡也(林言我獨罪於君逃也乎哉我何為而)
(亡也)曰歸乎曰君死安歸(杜言安可以歸)君民者豈以陵民社稷
是主臣君者豈為其口實社稷是養(杜言君不徒居民上臣不徒求禄皆)
(為社稷林口實禄養也○為于偽反下同)故君為社稷死則死之為社稷亡
則亡之(杜謂以公義死亡)若為已死而為已亡非其私䁥誰敢
任之(杜私䁥所親愛也非所親愛無為當其禍○䁥女乙反任音壬)且人有君而弑之
吾焉得死之而焉得亡之(林人謂崔杼杜言已非正卿見待無異於衆臣故不得死)
(其難也○焉於虔反下同)將庸何歸(杜將用死亡之義何所歸趣)門啟而入枕尸
股而哭(林以公尸枕已股○枕之鳩反)興(林既哭而起)三踊而出人謂崔子
必殺之崔子曰民之望也舍之得民(杜舍置也林言晏子之賢民之所仰)
(望也置而不殺可得民心○踊羊寵反)盧蒲嫳奔晉王何奔莒(二子莊公黨為二十)
(八年殺慶舍張本)叔孫宣伯之奔齊也(宣伯魯叔孫僑如成十六年奔齊)叔孫
還納其女於靈公嬖生景公(杜還齊景公子納宣伯女於靈公○還音旋)丁
丑崔杼立而相之慶封為左相盟國人於大宮(杜大宮大公廟)
(○相息亮反下同大音泰)曰所不與崔慶者晏子仰天歎曰嬰所不
唯忠於君利社稷者是與有如上帝乃歃(杜盟書云所不與崔慶者)
(有如上帝讀書未終晏子抄答易其辭因自歃林嬰晏平仲名言崔慶若不忠於君不利社稷不敢與也○歃)
(所洽反父所甲及)辛巳公與大夫及莒子盟(莒子朝齊遇崔杼作亂未去故復與)
(景公盟)大史書曰崔杼弑其君崔子殺之其弟嗣書而死
者二人(杜嗣續也并前有三人死)其弟又書乃舍之南史氏聞大史
盡死執簡以往聞既書矣乃還(林南史氏齊史之在外者古之書者必以汗青之簡)
(故執簡往欲以書其罪傳言齊有直史崔杼之罪所以聞)閭丘嬰以帷縳其妻而載
之與申鮮虞乘而出(杜二子莊公近臣○帷位悲反縳直轉反乘繩證反)鮮虞推
而下之(杜下嬰妻也○推如字又他同反)曰君昏不能匡危不能救死
不能死而知匿其暱(杜暱藏也暱親也○匿女力反䁥女乙反)其誰納之行
及弇中將舍(弇中侠道○弇於檢反又於廉反)嬰曰崔慶其追我鮮虞
曰一與一誰能懼我(林言道狹一人與一人戰耳衆無所用)遂舍枕轡而
寢(杜恐失馬也○枕之鳩反)食馬而食(林先食馬而後食○食馬音嗣)駕而行出弇
中謂嬰曰速驅之崔慶之衆不可當也遂來奔(杜道廣衆得用)
(故不可當)崔氏側莊公于北郭(林側痤埋之不殯於廟)丁亥葬諸士孫
之里(杜士孫人姓因名里死十三日便葬不待五月)四翣(喪車之餙諸侯不翣○翣所甲反)不
蹕(杜蹕止行人○蹕音必)下車七乘不以兵甲(杜下車逆葬之車齊舊依上公禮九)
(乘又有甲兵今皆降損○乘繩證反)○晉侯濟自泮(林泮水名地闕○泮普半反)會于
夷儀伐齊以報朝歌之役(朝歌役在二十三年不書伐齊齊人逆服兵不加)齊
人以莊公說(杜以弑莊公說晉也○說如字又音悦)使隰鉏請成慶封如
師(杜慶封獨使於晉不通諸侯故不書鉏隰朋之曾孫○鉏仕居反)男女以班(林班辨也齊之)
(男女各以其辨)賂晉侯以宗器樂器(宗噐祭祀之器樂器宗磬之屬)自六正(杜三軍之)
(六卿)五吏三十帥(杜五吏文職三十帥武職皆軍卿之屬官○帥所類反)三軍之大
夫百官之正長師旅(杜百官正長羣有司也師旅小將帥○長丁丈反)及處守
者皆有賂(杜皆以男女為賂處守守國者○守手又反)晉侯許之(杜晉侯受賂還不譏)
(者齊有喪師自宜退)使叔向告於諸侯(杜告齊服)公使子服惠伯對曰
君舍有罪以靖小國(林子服惠伯即孟椒言晉軍縱舍齊之罪戾以安靖從役之小國)
君之惠也寡君聞命矣○晉侯使魏舒宛沒逆衛侯(杜衛)
(獻公以十四年奔齊林晉平公愍其失國故使二子迎之于晉○宛於元反)將使衛與之夷
儀(林晉將使衛殤公剽割夷儀以與衛獻公)崔子止其帑以求五鹿(杜崔杼欲得衛)
(之五鹿故留衛侯妻子於齊以質之)○初陳侯會楚子伐鄭(在前年)當陳隧
者井堙木刊(杜隧徑也堙塞也刊除也林當陳之隧徑者有井則堙塞之有木則刊除之○隧音)
(遂徐徒猥反下同刊苦于反)鄭人怨之六月鄭子展子産帥車七百
乘伐陳宵突陳城(林突穿也乘夜穿突陳城)遂入之陳侯扶其大子
偃師奔墓(杜欲逃冡間)遇司馬桓子曰載余(杜陳之司馬)曰將巡
城(不欲載公以巡城辭)遇賈獲(杜賈獲陳大夫)載其母妻下之而授公車
公曰舍而母(林謂賈獲置汝之母於車)辭曰不祥(杜雖急猶不欲男女無别)與其
妻扶其母以奔墓亦免子展命師無入公宮與子産親
御諸門(杜欲服之而已故禁侵掠林御止也○御魚呂反)陳侯使司馬桓子賂
以宗器陳侯免擁社(杜免喪服擁社抱社主示服○免音問徐音萬喪冠也擁於勇反)
使其衆男女别而纍以待於朝(杜纍自囚係以待衛○纍類悲反又呂軌反)
子展執縶而見(林縶馬繮也子展執之而見陳哀公修臣僕之禮○縶陟立反見賢遍反)再
拜稽首承飲而進獻(杜承飲奉觴示不失臣敬)子美入數俘而出(杜子)
(美子産也但數其所獲人數不將以歸○數所主反俘芳夫反)祝祓社司徒致民司馬
致節司空致地乃還(杜祓除也節兵苻陳亂故正其衆官修其所職以安定之乃還也○)
(祓芳弗反徐音廢)○秋七月己巳同盟于重丘齊成故也(伐齊而稱)
(同盟以明齊亦同盟)○趙文子為政(杜趙武代范匄)令薄諸侯之幣而重
其禮(以重禮待諸侯)穆叔見之謂穆叔曰自今以往兵其少弭
矣(弭止也○弭亡氏及)齊崔慶新得政將求善於諸侯武也知楚
令尹(林言與楚令尹子木相知)若敬行其禮道之以文辭以靖諸侯兵可以弭(為二十七年晉)
(楚盟于宋𫝊○道音導)○楚薳子馮卒屈建為令尹(杜屈建子木)屈蕩為莫敖(代屈建宣十二年邲)
(之役楚有屈蕩為左廣之右世本屈蕩屈建之祖父今此屈蕩與之同姓名)舒鳩人卒叛(前年辭不叛)楚令尹子木
伐之及離城(杜離城舒鳩城)吳人救之子木遽以右師先(杜先至舒鳩○遽其據反)子疆息桓
子捷子駢子盂帥左師以退(五人不及子木與吳相遇而退○捷在接反駢蒲賢反又蒲丁反盂音于)吳人
居其間七日(杜居楚兩軍之間)子疆曰久將墊隘隘乃禽也不如速戰(杜墊隘慮水雨)
(林言相持則慮水雨若遇水雨必為吳獲○墊丁念反方言云下也隘於解反)請以其私卒誘
之簡師陳以待我(簡閱精兵駐後為陳○卒子忽反下同陳直覲反)我克則進
奔則亦視之(杜視其形勢而救視之)乃可以免不然必為吳禽從
之五人以其私卒先擊吳師吳師奔登山以望見楚師
不繼復逐之傅諸其軍(杜吳還逐五子至其本軍○傅音附)簡師會之(林楚)
(人先所簡閱精兵為陣者會合而擊之)吳師大敗遂圍舒鳩舒鳩潰八月
楚滅舒鳩(杜五子既敗吳師遂前及子木共圍滅舒鳩)○衛獻公入于夷儀
(為下自夷儀與甯喜言張本)○鄭子産獻捷于晉(杜獻入陳之功而不獻其俘)戎
服將事(杜戎服軍旅之衣異於朝服)晉人問陳之罪對曰昔虞閼父
為周陶正以服事我先王(杜閼父舜之後當周之興閼父為武王陶正○閼於葛反)
我先王賴其利器用也與其神明之後也(杜舜聖故謂之神明)庸
以元女大姬配胡公(庸用也元女武王之長女胡公閼父之子滿也○大音泰)而封
諸陳以備三恪(周得天下封夏殷二王後又封舜後謂之恪并二王後為三國其禮轉降示敬)
(而已故曰三恪○恪苦洛反)則我周之自出至于今自賴(杜言陳周之甥至今)
(賴周德)桓公之亂蔡人欲立其出(杜陳桓公鮑卒於是陳亂事在魯桓五年蔡出)
(桓公之子厲公也)我先君莊公奉五父而立之(杜五父佗桓公弟殺大子免而)
(代之鄭莊公因就定其位)蔡人殺之(杜欲立其出故)我又與蔡人奉戴厲公
(奉戴猶奉事)至于莊宣皆我之自立(杜陳莊公宣公皆厲公子)夏氏之亂
成公播蕩又我之自入君所知也(杜播蕩流移失所宣十一年陳夏徵舒弑)
(靈公靈公之子成公奔晉自晉因鄭而入也)今陳忘周之大德蔑我大惠棄我
姻親介恃楚衆以馮陵我敝邑不可億逞(杜億度也逞盡也林逞快)
(也不可億度其快志○馮皮冰反)我是以有往年之告(杜謂鄭伯稽首告晉請伐陳)
未獲成命(杜未得代陳命)則有我東門之役(前年陳從楚伐鄭東門)當陳
隧者井堙木刊敝邑大懼不競而恥大姬(杜上辱大姬之靈)天
誘其衷啟敝邑心(杜啟開也開道其心故得勝○衷音忠)陳知其罪授手
于我(林謂陳侯喪服擁社使男女自囚待命是授手于我)用敢獻功晉人曰何敢
侵小對曰先王之命唯罪所在各致其辟(林辟誅也言唯視罪之所)
(在各隨罪而致其誅言陳有罪當誅○辟婢亦反)且昔天子之地一圻(杜方千里○圻)
(音祈)列國一同(杜方百里)自是以衰(杜衰言降林謂次國七十里小國五十里○衰初危)
(反)今大國多數圻矣若無侵小何以至焉晉人曰何故
戎服對曰我先君武莊為平桓卿士(杜鄭武公莊公為周平王桓王卿士)
(○數色主反下同)城濮之役文公布命曰各復舊職(即晉文公○濮音卜)
命我文公戎服輔王以授楚捷不敢廢王命故也(林言今日)
(所以戎服者不敢廢棄王室之命故也○城濮在僖二十八年)士莊伯不能詰(杜士莊伯士弱)
(也)復於趙文子文子曰其辭順犯順不祥(杜言不為神所祐)乃
受之冬十月子展相鄭伯如晉拜陳之功(杜謝晉受其功○相息亮)
(反)子西復伐陳陳及鄭平(杜前雖入陳服之而已故更伐以繼成)仲尼曰
(杜孔子追論其事)志有之(杜志古書)言以足志文以足言(杜足猶成也林人之)
(有言所以成其志之趨向也言之有文所以成其言之華采也○足將住反又如字)不言誰知其
志言之無文行而不遠(杜雖得行猶不能及遠)晉為伯鄭入陳非
文辭不為功慎辭哉(杜樞機之發榮辱之主)○楚蒍掩為司馬(蒍子)
(馮之子)子木使庀賦(杜庀治○庀匹婢反)數甲兵(杜閱數之)甲午蒍掩書
土田(書土地之所宜)度山林(度量山林之材以共國用○度待洛反)鳩藪澤(鳩聚也聚)
(成藪澤使民不得焚燎壞之欲以備田獵之處○藪素口反)辨京陵(辨别也絶高曰京大阜曰陵别)
(之以為塜墓之地)表淳鹵(淳鹵埆薄之地表異輕其賦税○淳音純鹵音異說文云鹵西方鹹也)
數疆潦(疆界有流潦者計數減其租八○疆居良反)規偃豬(偃豬下濕之地規度其受水多)
(少○偃於建反又如字豬陟魚反尚書傳云停水曰豬)町原防(廣平曰原防隄也隄防間地不得方)
(正如井田别為小頃町○町徒頂反)牧隰臯(隰卑水崖下濕為芻牧之地)井衍沃(衍沃平美)
(之地則如周禮制以為井田六尺為步步百為畆畆百為夫九夫為井○衍以善反賈云下平曰衍有流曰沃)
量入修賦(量九土之所入而治理其賦税○量音良又音壳)賦車(林周制六十四井為甸出)
(長轂一乘戎馬四匹牛十二頭甲士三人步卒七十二人楚制雖無可攷亦可類推)籍馬(籍疏其毛色歲)
(齒以備軍用)賦車兵(林車兵甲士)徒卒(步卒○卒子忽反)甲楯之數(杜使器杖)
(有常數○楯食凖反又音尹)既成以授子木禮也(得治國之禮傳言楚之所以興)○
十二月吳子諸樊伐楚以報舟師之役(舟師在二十四年也)門于
巢(杜攻巢門)巢牛臣曰吳王勇而輕若啟之將親門(林牛臣巢人言)
(諸樊有勇而輕狂若開巢門將親來攻門杜啟開門也○輕遣正反)我獲射之必殪(殪死也○)
(射食亦反下同殪於計反)是君也死疆其少安(林若諸樊死吳之疆盛其可少息○疆居)
(良反)從之吳子門焉牛臣隠於短牆以射之卒○楚子以
滅舒鳩賞子木辭曰先大夫蒍子之功也以與蒍掩(杜往)
(年楚子將伐舒鳩蒍子馮請退師以須其叛楚子從之卒獲舒鳩故子木辭賞以與其子)○晉程鄭
卒子産始知然明(杜前年然明謂程鄭將死今如其言故知之)問為政焉對
曰視民如子見不仁者誅之如鷹鸇之逐鳥雀也(林鷹鸇之)
(於鳥雀見則必遂為政之於不仁見則必誅○鷹於陵反鸇之然反又居延反)子産喜以語子
大叔且曰他日吾見蔑之面而已(杜蔑然明名○語魚據反)今吾見
其心矣子大叔問政於子産子産曰政如農功日夜思
之思其始而成其終(林政之治民如農之治田日以繼夜欲興利而除害有利必興有害)
(必除既思其始必成其終)朝夕而行之行無越思(林朝夕之問人所易忽故必朝夕勤)
(以行之思而後行所行不敢過於所思)如農之有畔(杜言有次)其過鮮矣○衛
獻公自夷儀使與甯喜言(杜求復國也)甯喜許之大叔文子
聞之(杜大叔儀也)曰烏乎詩所謂我躬不說皇恤我後者甯
子可謂不恤其後矣(杜皇恤也詩小雅言令我不能自容說何暇念其後乎謂甯子必身)
(受禍不得恤其後也○說音悦詩作悦容也)將可乎哉殆必不可(林甯子所為如此將)
(可以濟事乎哉言其甚不可也)君子之行思其終也(思使終可成)思其復也
(思其可復行)書曰慎始而敬終終以不困(杜逸書林謹其創始敬其成終故其)
(終無困廢之患今書蔡仲之命云慎厥初惟厥終終以不困)詩曰夙夜匪懈以事一
人(杜舉大雅蒸民詩杜一人以喻君○解佳買反)今甯子視君不如奕棋(杜奕圍棋)
(也○奕音亦棋音其)其何以免乎奕者舉棋不定不勝其耦(林耦對敵)
(也)而况置君而弗定乎必不免矣九世之卿族一舉而
滅之可哀也哉(杜甯氏出自衛武公及喜九世也林明年衛獻歸國二十七年果殺甯喜)
左傳杜林合注卷三十
