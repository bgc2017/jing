左傳杜林合注卷三十九明王道焜
趙如源同編
昭公六
經(癸酉)十有四年春意如至自晉(杜書至者喜得免林大夫不至必見執也而後)
(至亦危之也)○三月曺伯滕卒(杜無傳四同盟林武公卒子平公頃立)○夏四
月(無傳)○秋葬曺武公(無傳)○八月莒子去疾卒(杜未同盟林著丘公)
(卒郊公立是年奔齊著丘之弟庚輿立是為共公○去起吕反)○冬莒殺其公子意恢
(杜以禍亂告不必繫於為卿故雖公子亦書意恢與亂君為黨故書名惡之○恢苦回反)
傳十四年春意如至自晉尊晉罪已也(以舍族為尊晉罪已)尊晉
罪己禮也(杜禮修已而不責人)○南蒯之將叛也(林叛季氏在十二年)盟費
人(林要費人為盟以叛)司徒老祁慮癸(二人南蒯家臣)偽廢疾使請於南
蒯曰臣願受盟而疾興若以君靈不死請待間而盟(杜間)
(差也)許之二子因民之欲叛也請朝衆而盟(欲因合衆以作亂)遂
劫南蒯曰羣臣不忘其君(君謂季氏○劫居業反)畏子以及今三
年聽命矣子若弗圖費人不忍其君將不能畏子矣(杜將)
(不畏子之威言將叛之○畏子以及今絶句)子何所不逞欲請送子(送使出奔)請
期五日(杜南蒯請期冀有變)遂奔齊侍飲酒於景公公曰叛夫(言戲)
(之)對曰臣欲張公室也(林張強也言臣非叛君乃欲強公室弱私家)子韓晳
曰(齊大夫○晳星歷反)家臣而欲張公室罪莫大焉(言越職)司徒老
祈慮癸來歸費(林二子既逐南蒯乃奉費邑歸之于魯)齊侯使鮑文子致
之(南蒯雖叛費人不從未專屬齊二子逐蒯而復其舊故經不書歸費齊使文子致邑欲以假好非事實也)
○夏楚子使然丹簡上國之兵於宗丘且撫其民(杜上國在)
(國都之西西方居上流故謂之上國宗丘楚地)分貧振窮(○分與也振救也○分如字徐甫問反)
長孤幼養老疾收介特(杜介特單身民也收養不使流散○長丁丈反)救災患
宥孤寡(杜寬其賦税○宥音又)赦罪戾詰姦慝(杜詰責問也○詰起吉反)舉淹
滯(杜淹滯有才能而未叙者)禮新叙舊(林羈旅方新者禮待之勲故有舊者叙用之)禄勲
合親(杜勲功也親九族)任良物官(物事也)使屈罷簡東國之兵於
召陵(兵在國都之東者○罷音皮召上照反)亦如之(林如然丹)好於邊疆(結好四鄰)
(○好呼報反疆居良反)息民五年而後用師禮也(林以安民為禮)○秋八
月莒著丘公卒郊公不慼(郊公著丘公子○著直居反)國人弗順欲
立著丘公之弟庚輿(杜庚輿莒共公○輿音餘)蒲餘侯惡公子意恢
而善於庚輿(蒲餘侯莒大夫兹夫也意恢莒羣公子○惡烏路反下同)郊公惡公子
鐸而善於意恢(鐸亦羣公子○鐸待洛反)公子鐸因蒲餘侯而與之
謀曰爾殺意恢我出君而納庚輿許之(為下冬殺意恢傳)○楚
令尹子旗有德於王不知度(林子旗即蔓成然有佐立之德於平王不知國家之)
(法度)與養氏比而求無厭(杜養氏子旗之黨養由基之後○比毗志反厭於鹽反)王
患之九月甲午楚子殺鬭成然而滅養氏之族使鬭辛
居鄖以無忘舊勲(杜辛子旗之子鄖公辛○鄖音云)○冬十二月蒲餘
侯兹夫殺莒公子意恢(林兹夫蒲餘侯名用公子鐸之謀也)郊公奔齊公
子鐸逆庚輿於齊齊隰黨公子鉏送之有賂田(莒賂齊以田○)
(鉏仕居反)○晉邢侯與雍子争鄐田(邢侯楚申公巫臣之子也雍子亦故楚人○鄐)
(許六反又超六反)久而無成(杜久訟而獄不决)士景伯如楚(士景伯晉理官)叔
魚攝理(請攝代景伯)韓宣子命斷舊獄罪在雍子雍子納其
女於叔魚叔魚蔽罪邢侯(林叔魚受賂乃曲斷其罪於邢侯○斷丁亂反蔽世世反)
邢侯怒殺叔魚與雍子于朝宣子問其罪於叔向叔向
曰三人同罪施生戮死可也(杜施行罪也)雍子自知其罪而
賂以買直鮒也鬻獄邢侯專殺其罪一也己惡而掠美
為昏(林掠取也昏亂也已有惡而取人之美謂之昏亂○鬻芉六反掠音亮)貪以敗官為
墨(林墨不潔之稱貪欲而敗其官守謂之汙墨)殺人不忌為賊(杜專輒殺人無所忌畏謂)
(之賊害)夏書曰昏墨賊殺(杜逸書三者皆死刑)臯陶之刑也請從之
乃施邢侯而尸雍子與叔魚於市仲尼曰叔向古之遺
直也(杜言叔向之直有古人遺風○陶音遙施如字)治國制刑不隠於親(杜謂國之)
(大問已所答當也至於他事則宜有隠)三數叔魚之惡不為末減(未薄也減輕也)
(皆以正言之○數色主反又色其反下同為于偽反)曰義也夫可謂直矣(於義未安直則)
(有之○夫音扶又芳于反)平丘之會數其賄也(杜謂言凟貨無厭)以寬衛國
晉不為暴歸魯季孫稱其詐也(謂言鮒也能)以寬魯國晉不
為虐邢侯之獄言其貪也(林謂言鮒也鬻獄)以正刑書晉不為
頗三言而除三惡加三利(杜三惡暴虐頗也三惡除則三利加)殺親益榮
(杜榮名益已)猶義也夫(三罪唯答宣子問不可以不正其餘則以直傷義故重疑之)
經(甲戌)十有五年春王正月吳子夷未卒(杜無傳未同盟林夷卒卒王僚)
(立)○二月癸酉有事于武宫籥入叔弓卒去樂卒事(略書)
(有事為叔弓卒起也武宫魯武公廟成六年復立之○去起吕反)○夏蔡朝吳出奔鄭
(朝吳不遠讒人所以見逐而書名)○六月丁巳朔日有食之(無傳)○秋晉
荀吳帥師伐鮮虞(林嘗狄晉矣荀吳何以無貶于初伐貶實錄而已示)○冬公如
晉
傳十五年春將禘于武公戒百官(杜齊戒○禘大計反)梓慎曰禘
之日其有咎乎吾見赤黑之祲非祭祥也喪氛也(杜祲妖氣)
(也蓋見於宗廟故以為非祭祥也氛惡氣也○祲子鴆反氛芳云反)其在涖事乎(杜涖臨也○涖)
(音利)二月癸酉禘叔弓涖事籥入而卒(林案公羊傳曰弓者何干舞也籥者)
(何羽舞也此云籥入蓋羽舞入而叔弓卒)去樂卒事禮也(杜大臣卒故為之去樂林得禮之變)
(○去起吕反)○楚費無極害朝吳之在蔡也(朝吳蔡大夫有功於楚平王故)
(無極恐其有寵疾害之○費扶味反)欲去之乃謂之曰王唯信子故處子
於蔡子亦長矣而在下位辱必求之吾助子請(杜請求上位○)
(長丁丈反)又謂其上之人(杜蔡人在上位者)曰王唯信吳故處諸蔡
二三子莫之如也而在其上不亦難乎弗圖必及於難
夏蔡人逐朝吳朝吳出奔鄭王怒曰余唯信吳故寘諸
蔡且微吳吾不及此女何故去之(女謂費無極何事使蔡人逐之○難乃旦)
(反寘之豉反汝音汝)無極對曰臣豈不欲吳(杜非不欲善吳)然而前知其
為人之異也(杜言其多權謀)吳在蔡蔡必速飛去吳所以剪其
翼也(杜以鳥喻也言吳在蔡必能使蔡速叛而背楚)○六月乙丑王太子夀卒
(周景王子)○秋八月戊寅王穆后崩(太子夀之母也傳為晉荀躒如周葬穆后起)
○晉荀吳帥師伐鮮虞圍鼓(杜鼓白狄之别鉅鹿下曲陽縣有鼓聚)鼓人
或請以城叛穆子弗許左右曰師徒不勤而可以獲城
何故不為穆子曰吾聞諸叔向曰好惡不愆民之所適
事無不濟(林愆過也在上者好善惡惡無有過差則在下者曉然知上之好惡有所適歸是故舉事)
(無有不成叔向之言止此○好呼報反惡烏路反)或以吾城叛吾所甚惡也人
以城來吾獨何好焉賞所甚惡若所好何(杜無以復如所好)若
其弗賞是失信也何以庇民力能則進否則退量力而
行吾不可以欲城而邇姦所喪滋多使鼓人殺叛人而
繕守備圍鼓三月鼓人或請降使其民見曰猶有食色
姑修而城軍吏曰獲城而弗取勤民而頓兵何以事君
穆子曰吾以事君也獲一邑而教民怠將焉用邑邑以
賈怠不如完舊(林賈猶買也得一邑而買人之怠惰不如使人保守其舊之為愈也完猶保守)
(也○庇必利反喪息浪反守手又反降戶江反見賢遍反焉於虔反賈音古下同)賈怠無卒(林卒)
(終也不能善終)棄舊不祥鼓人能事其君我亦能事我君(林鼓人堅)
(守其邑能事鮮虞之君我教民不怠亦能事晉國之君)卒義不爽(爽差也)好惡不愆
城可獲而民知義所(杜知義所在也荀吳必其能獲故因以示義)有死命而
無二心(林盡忠以死君命無敢懷二心者)不亦可乎鼔人告食竭力盡
而後取之克鼓而反不戮一人以鼓子䳒鞮歸(䳒鞮鼓君名○)
(䳒悦全反鞮丁兮反)○冬公如晉平丘之會故也(平丘會公不與盟季孫見執今)
(既得免故往謝之)○十二月晉荀躒如周葬穆后籍談為介既
葬除喪以文伯晏樽以魯壺(杜文伯荀躒也魯壺魯所獻壺樽○躒力狄反)王
曰伯氏(林晉周之同姓故曰伯氏)諸侯皆有以鎮撫王室晉獨無有
何也(杜感魯壺而言也鎮撫王室謂貢獻之物林蓋是時晉為盟主不修職貢)文伯揖籍談
(文伯無辭揖籍談使對)對曰諸侯之封也皆受明器於王室(杜謂明德)
(之分器)以鎮撫其社稷故能薦彛器於王(杜薦獻也彝常也謂可常寳之)
(器若魯壺之屬○彝以之反)晉居深山戎狄之與鄰而遠於王室王
靈不及拜戎不暇(杜言王寵靈不見及故數為戎所加陵林拜謝戎師且不得暇○遠于萬)
(反又如字)其何以獻器王曰叔氏而忘諸乎(林叔籍談字而汝也)叔父
唐叔成王之母弟也其反無分乎密須之鼓與其大路
文所以大蒐也(杜密須姑姓國也在安定隂密縣文王伐之得其鼓路以蒐○蒐所求反)闕
鞏之甲武所以克商也(杜闕鞏國所出鎧○鞏九勇反)唐叔受之以處
參虛匡有戎狄(參虛實沈之次晉之分野○參所金反)其後襄之二路(周襄)
(王所賜晉文公大路戎路)鏚鉞秬鬯(鏚斧也鉞金鉞柜黑黍鬯香酒○鏚音戚鉞音越柜音巨鬯音)
(暢)彤弓虎賁文公受之以有南陽之田(杜事在僖二十八年○彤徒冬)
(反賁音奔)撫征東夏非分而何夫有勲而不廢(杜加重賞○夏戶雅反)
有績而載(杜書功於策)奉之以土田(杜有南陽)撫之以彛器(杜弓鉞之)
(屬)旌之以車服(杜襄之二路)明之以文章(杜旌旗)子孫不忘所
謂福也福祚之不登叔父焉在(杜言福祚不在叔父當在誰邪○福祚之不登)
(叔父絶句焉於於虔反下同)昔而高祖孫伯黶司晉之典籍以為大
政故曰籍氏(孫伯黶晉正卿籍談九世祖○黶以斬反)及辛有之二子董之晉
於是乎有董史(杜辛有周人也其二子適晉為太史籍黶與之共董督晉典因為董氏董狐其)
(後)女司典之後也何故忘之籍談不能對賓出王曰籍
父其無後乎數典而忘其祖(杜忘祖業○女音汝數色主反)籍談歸以
告叔向叔向曰王其不終乎吾聞之所樂必卒焉(林心之所)
(樂必終於此)今王樂憂若卒以憂不可謂終(扶景王居喪當憂而樂若終之)
(以憂亂不可謂之終其天下)王一歲而有三年之喪二也(天子絶期唯服三年)
(故后雖期通謂之三年喪○期居其反)於是乎以喪賓宴(林以弔喪之賓共晏樂)又
求彝器樂憂甚矣且非禮也(林天子無求故曰非禮)彛器之來嘉
功之由非由喪也(林諸侯有善功乃作彜器籍手以獻非由弔喪來獻彜器)三年之
喪雖貴遂服禮也(天子諸侯除喪當在卒哭今王既葬而除故譏其不遂)王雖弗
遂宴樂以早亦非禮也(杜言今雖不能遂服猶當靜嘿而便宴樂又失禮也)禮王
之大經也一動而失二禮無大經矣(杜夫二禮謂既不遂服又設宴樂)
言以考典(杜考成也)典以志經忘經而多言舉典(林忘其經常而徒恃)
(言語舉引典故)將焉用之(為二十三年王室亂傳)
經(乙亥)十有六年春齊侯伐徐(杜齊景有志於代興也)○楚子誘戎
蠻子殺之(林戎蠻子嘉也不名名之則疑于蔡侯般)○夏公至自晉○秋八
月己亥晉侯夷卒(杜未同盟林昭公卒子頃公去疾立)○九月大雩○季
孫意如如晉○冬十月葬晉昭公(三月而葬速)
傳十六年春王正月公在晉晉人止公不書諱之也(杜猶)
(以取郠故也公為晉人所執止故諱不書)○齊侯伐徐楚子聞蠻氏之亂也
與蠻子之無質也(林又聞戎蠻子素失信於人質信也○質之實反或音致)使然丹
誘戎蠻子嘉殺之遂取蠻氏既而復立其子焉禮也(杜詐)
(之非也立其子禮也河南新城縣東南有蠻城)二月丙申齊師至于蒲隧(杜蒲隧徐)
(地下邳取慮縣東有蒲如陂○隧音遂)徐人行成徐子及郯人莒人會齊
侯盟于蒲隧賂以申父之鼎(林郯莒畏齊討己故從徐子從齊受盟杜甲父古國)
(名高平昌邑縣東南有甲父亭徐人得甲父鼎以賂齊○郯音談父音甫)叔孫昭子曰諸侯
之無伯害哉(為小國害)齊君之無道也興師而伐遠方會之
有成而還莫之亢也(杜無亢禦○亢苦浪反)無伯也夫詩曰宗周
既滅靡所止戾正大夫離居莫知我肄(杜詩小雅戾定也肄勞也言周)
(舊為天下宗今乃衰滅亂無息定執政大夫離居異心無有念民勞者也○夫音扶肄以制反徐以自反)其
是之謂乎(傳言晉之衰)○三月晉韓起聘于鄭鄭伯享之子
産戒曰苟有位於朝無有不共恪(林子産戒飭百官言苟有位列于朝廷無)
(敢有不共敬而恪謹者)孔張後至立於客間(杜孔張子孔之孫林禮大夫立於東夾南)
(面張立於客間者蓋賓未升階侍立於西方孔張誤立于客間也)執政禦之(杜執政掌位列者禦)
(止也○禦魚吕反下同)適客後又禦之適縣間(杜張又移立於客之西執政又禦止)
(之張又益西方立于樂肆之縣間○縣音玄)客從而笑之事畢富子諫(杜富子鄭)
(大夫諫子産也)曰夫大國之人不可不慎也幾為之笑而不陵
我(杜言數見笑則心陵侮我○幾居豈反服音機)我皆有禮夫猶鄙我(杜鄙賤也○夫)
(音扶)國而無禮何以求榮孔張失位君子之耻也子産怒
(林怒富子責已不當)曰發命之不衷(杜發號施令不得其當○衷丁仲反又音患)出令
之不信(林朝行夕敗不守其信)刑之頗類(緣事類以成偏頗○頗普多反類如字又力對)
(反)獄之放紛(林放縱也紛亂也○紛芳云反)會朝之不敬(杜謂國無禮敬之心)使
命之不聽(杜下不從上命)取陵於大國罷民而無功罪及而弗
知僑之恥也孔張君之昆孫子孔之後也(昆兄也子孔鄭襄公兄孔張之)
(祖父○罷音皮)執政之嗣也(子孔嘗執鄭國之政)為嗣大夫承命以使屬
於諸侯國人所尊諸侯所知立於朝而祀於家(杜卿得自立廟)
(於家○使所史反下同)有禄於國(曾受禄邑)有賦於軍(軍出即賦百乘)喪祭有
職(杜有所主)受脤歸脤(受脤謂君祭以肉賜大夫祭脤謂大夫祭歸肉於公皆社之戎祭也○脤)
(市軫反)其祭在廟已有著位在位數世世守其業而忘其
所僑焉得恥之(林其助祭於君之宗廟已有表著之位祖父數世居於卿位世守其祖父之職)
(業而志其所當立之位我安得受其恥辱○數色主反焉於虔反下同)辟邪之人而皆及
執政是先王無刑罰也(言謂過謬者自應用刑罰○辟匹亦反邪似嗟反)子寧
以他規我(杜規正也)宣子有環其一在鄭商(杜玉環也林蓋玉人所攻璞玉)
(成雙環宣子有其一鄭商亦有其一故宣子欲得而雙之)宣子謁諸鄭伯(謁請也)子産
弗與曰非官府之守器也寡君不知子大叔子羽謂子
産曰韓子亦無幾求(杜言所求少○幾居豈反)晉國亦未可以貳晉
國韓子不可偷也(杜偷薄也)若屬有讒人交鬭其間鬼神而
助之以興其凶怒悔之何及吾子何愛於一環其以取
憎於大國也盍求而與之子産曰吾非偷晉而有二心
將終事之是以弗與忠信故也(林將終久以事晉是故不以玉環與之所以盡)
(忠於宣子而守與晉之信也○屬音燭)僑聞君子非無賄之難立而無令
名之患僑聞為國非不能事大字小之難無禮以定其
位之患夫大國之人令於小國而皆獲其求將何以給
之一共一否為罪滋大(林若今日有求而與之後曰有求而不與則得罪於大國益大)
(○難乃且反共音恭下同)大國之求無禮以斥之何饜之有吾且為
鄙邑則失位矣(林若惟命是聽則鄭且為晉邊鄙之邑不復成國○饜於鹽反)若韓子
奉命以使而求玉焉貪淫甚矣獨非罪乎出一玉以起
二罪吾又失位韓子成貪將焉用之且吾以玉賈罪不
亦銳乎(杜銳細小也言以細事徼大罪○賈音古下同銳悅歲反)韓子買諸賈人既
成賈矣商人曰必告君大夫韓子請諸子産曰日起請
夫環執政弗義弗敢復也(杜復重求也○成賈音嫁請夫音扶)今買諸商
人商人曰必以聞敢以為請子産對曰昔我先君桓公
與商人皆出自周(鄭本在周畿内桓公東遷并與商人俱)庸次比耦(林庸用也)
(用次更相從耦耕○比毗志反)以艾殺此地(林以除治此地之荒穢○艾魚廢反)斬之蓬
蒿藜藿(林去其惡草○藿徒弔反)而共處之世有盟誓以相信也曰
爾無我叛我無強賈(並無強市其物○強其丈反下同又其良反)母或匄奪
爾有利市寳賄我勿與知恃此質誓(林質信也杜毋音無下同與音預)
故能相保以至于今今吾子以好來辱而謂敝邑強奪
商人是教敝邑背盟誓也母乃不可乎吾子得玉而失
諸侯必不為也若大國令而共無藝鄭鄙邑也亦弗為
也(杜藝法也林若大國有所號令而供給無有藝法是鄭為晉邊鄙之邑亦不肯為此事○好乎報反下同)
(背音佩)僑若獻玉不知所成敢私布之(杜布陳也)韓子辭玉曰
起不敏敢求玉以徼二罪(林以要失諸侯鄙鄭國之二罪○徼古堯反)敢辭
之(傳言子産知禮宣子能改過)○夏四月鄭六卿餞宣子於郊(杜餞送行)
(飲酒)宣子曰二三君子請皆賦起亦以知鄭志(杜詩言志也)子
齹賦野有蔓草(子齹子皮之子嬰齊也野有蔓草詩鄭風取其邂逅相遇適我願兮○齹才何)
(反)宣子曰孺子善哉吾有望矣(杜君子相願已所望也○孺如住反)子産
賦鄭之羔裘(杜言鄭别於唐羔裘也取其彼己之子舍命不渝邦之彦兮以美韓子)宣子
曰起不堪也(不堪國之司直)子大叔賦褰裳(褰裳詩曰子惠思我褰裳涉溱子不)
(我思豈無他人言宣子思已將有褰裳之志如不我思亦豈無他人○褰起虔反)宣子曰起在
此敢勤子至於他人乎(杜言已今崇好在此不復令子適他人)子大叔拜
(謝宣子之有鄭)宣子曰善哉子之言是(乃是褰裳)不有是事其能終
乎(韓起不欲令鄭求他人子大叔拜以答之所以晉鄭終善)子游賦風雨(杜子游駟帶之子駟)
(偃也風雨詩取其既見君子云胡不夷)子旗賦有女同車(杜子旗公孫叚之子豐施也有)
(女同車取其洵美且都愛樂宣子之志)子柳賦蘀兮(杜子柳印段之子印癸也蘀兮詩取其倡)
(予和女言宣子倡已將和從之○蘀他洛反)宣子喜曰鄭其庶乎(杜庶幾於興盛)二
三君子以君命貺起賦不出鄭志(六詩皆鄭風故曰不出鄭志)皆昵
燕好也(昵親也賦不出其國以示親好○昵女乙反)二三君子數世之主也
可以無懼矣宣子皆獻馬焉而賦我將(杜我將詩頌取其日靖四方我)
(其夙夜畏天之威言志在靖亂畏懼天威○數色主反)子産拜使五卿皆拜曰吾
子靖亂敢不拜德宣子私覲於子産以玉與馬曰子命
起舍夫玉是賜我玉而免吾死也敢不藉手以拜(以玉馬藉)
(手拜謝子産○舍音捨大音扶)○公至自晉(晉人聽公得歸)子服昭伯語季平
子(杜昭伯惠伯之子子服回也隨公從晉還○語魚遽反)曰晉之公室其將遂卑
矣君幼弱六卿彊而奢傲將因是以習習實為常(將因君幼)
(弱而習為恃強奢傲之事習慣自然必以輕君為常)能無卑乎平子曰爾幼惡
識國(杜昭伯尚少平子不信其言○惡烏路反)○秋八月晉昭公卒(為下平子如晉)
(葬起)○九月大雩旱也鄭大旱使屠擊祝款豎柎有事於
桑山(三子鄭大夫有事祭也○柎音附又方干反)斬其木不雨子産曰有事
於山蓻山林也(杜蓻養護令繁殖○蓻音藝)而斬其木其罪大矣奪
之官邑○冬十月季平子如晉葬昭公平子曰子服回
之言猶信(自往見之乃信回言)子服氏有子哉(有賢子也)
經(丙子)十有七年春小邾子來朝○夏六月甲戌朔日有
食之○秋郯子來朝○八月晉荀吳帥師滅陸渾之戎
(林自是凡滅不復稱人矣滅不書大夫者吳也吳無大夫也○渾戶門反)○冬有星孛于大
辰(大辰房心尾也妖變非常故書○孛音佩)○楚人及吳戰于長岸(杜吳楚兩敗莫)
(肯告負故但書戰而不書敗也長岸楚地林吳楚始書戰自是楚後書人君臣不見經者十八年吳入郢矣)
傳十七年春小邾穆公來朝公與之燕季平子賦采叔
(杜采叔詩小雅取其君子來朝何錫與之以穆公比君子)穆公賦菁菁者莪(杜菁菁者莪亦)
(詩小雅取其既見君子樂且有儀以答平子)昭子曰不有以國(林以用也言穆公若無用)
(國之才)其能久乎(杜嘉其能答賦言其賢故能久有國)○夏六月甲戌朔日
有食之祝史請所用幣(杜禮正陽之月日食當用幣於社故請之)昭子曰日
有食之天子不舉(不舉盛饌)伐鼔於社(林社者羣隂之聚故伐鼔以責之)諸
侯用幣於社(杜社位上公故用幣以請救)伐鼓于朝(杜退自責)禮也平子
禦之(杜禦禁也)曰止也(林言止不須用幣)唯正月朔慝未作日有食
之於是乎有伐鼓用幣禮也其餘則否太史曰在此
月也(正月謂建巳正陽之月也於周為六月於夏為四月慝隂氣也四月純陽用事隂氣未動而侵陽災)
(重故有伐鼔用幣之禮也平子以為六月非正月故大史答言在此月也○正音政)日過分而未
至(杜過春分而未夏至)三辰有災(三辰日月星也日月相侵又犯是宿故三辰皆為災)於是
百官降物(杜降物素服)君不舉辟移時(辟正寝過日食時)樂奏鼓祝
用幣史用辭(林樂人伐鼔大祝用幣於社大史用辭以自責)故夏書曰辰不集
于房(林舉夏書胤征篇杜逸書也集安也房舍也日月不安其舍則食)瞽奏鼓(杜鼓樂師○瞽)
(音古)嗇夫馳庶人走(林嗇夫主幣之官杜車馬曰馳步曰走為救日食備也○嗇音色)此
月朔之謂也(林謂此建巳正陽之月朔也)當夏四月謂之孟夏(言此六月)
(當夏家之四月)平子弗從昭子退曰夫子將有異志不君君矣
(若安於無事故曰有異志)○秋郯子來朝公與之宴昭子問焉曰少
皡氏鳥名官何故也(少皡金天氏黃帝之子已姓之祖也問何故以鳥名官○少詩照反)
郯子曰吾祖也我知之昔者黃帝氏以雲紀故為雲師
而雲名(杜黃帝軒轅氏姬姓之祖也黃帝受命有雲瑞故以雲紀事百官師長皆以雲為名號縉雲氏)
(蓋其一官也)炎帝氏以火紀故為火師而火名(杜炎帝神農氏姜姓之祖)
(也亦有火瑞以火紀事名百官)共工氏以水紀故為水師而水名(杜共工以)
(諸侯霸有九州者在神農前大皡後亦受水瑞以水名官○共音恭)大皡氏以龍紀故為
龍師而龍名(杜大皡伏羲氏風姓之祖也有龍瑞故以龍命官)我高祖少皡摰
之立也鳳鳥適至故紀於鳥為鳥師而鳥名鳳鳥氏歷
正也(杜鳳鳥知天時故以名歷正之官○摰音至)玄鳥氏司分者也(杜玄鳥燕也以)
(春分来秋分去)伯趙氏司至者也(杜伯趙伯勞也以夏至鳴冬至止)青鳥氏司
啟者也(杜青鳥鶬鶊也以立春鳴立夏止)丹鳥氏司閉者也(杜丹鳥鷩雉也以立)
(秋来立冬去入大木為蜃上四鳥皆歷正之屬官)祝鳩氏司徒也(杜祝鴆鷦鳩也鷦鳩孝故)
(為司徒主教民)鴡鳩氏司馬也(杜鴡鳩王鴡也鷙而有别故為司馬主法制○鴡七徐反)鳲
鳩氏司空也(杜鳲鳩鴶鵴也鳲鳩平均故為司空平水土)爽鳩氏司宼也(杜爽)
(鳩鷹也鷙故為司寇主盜賊)鶻鳩氏司事也(杜鶻鳩鶻鵰也春来冬去故為司事)五鳩
鳩民者也(鳩聚也治民上聚故以鳩為名)五雉為五工也(杜五雉雉有五種西方曰)
(鷷雉東方曰鶅雉南方曰翟雉北方曰鵗雉伊洛之南曰翬雉林賈逵曰西方曰鷷雉攻木之工也東方曰鶅)
(雉塼埴之工也南方曰翟雉攻金之工也北方曰鵗雉攻皮之工也伊洛而南曰翬雉設五色之工也)利
器用正度量夷民者也(林利便民之器用正丈尺之度斗斛之量夷平也便度量器用)
(平也○量音亮)九扈為九農正(杜扈有九種也春扈鳻鷅夏扈竊玄秋扈竊藍冬扈竊黃棘扈)
(竊丹行扈踖踖宵扈嘖嘖桑扈竊脂老扈鷃鷃以九扈為九農之號各隨其宜以教民事林賈逵云春扈鳻鶞)
(相五土之宜趣民耕種者也夏扈竊玄趣民耘苖者也秋扈竊藍趣民收歛者也冬扈竊黃趣民蓋藏者也棘)
(扈竊丹為果驅鳥者也行扈唶唶晝為民驅鳥者也宵扈嘖嘖夜為農驅獸者也桑扈竊脂為蠶驅雀者也老)
(扈鷃鷃趣民收麥令不得晏起者也○扈音戸)扈民無淫者也(扈止也止民使不淫放)自
顓頊以来不能紀遠乃紀於近為民師而命以民事則
不能故也(杜顓頊氏代少皡者德不能致遠瑞而以民事命官○顓音專頊許玉反)仲尼聞
之見於郯子而學之(於是仲尼年二十八)既而告人曰吾聞之天
子失官學在四夷猶信(杜失官官不修其職也傳言聖人無常師)○晉侯使
屠蒯如周請有事於雒與三塗(杜屠蒯晉侯之膳宰也以忠諫見進雒雒水也)
(三塗山名在陸渾南林請祭於此山川之神○蒯苦怪反雒音洛)萇弘謂劉子曰客容
猛非祭也其伐戎乎陸渾氏甚睦於楚必是故也君其
備之(林萇弘周大夫劉子周卿士客謂屠蒯)乃警戎備(警戒以備戍也欲因晉以合勢)九
月丁夘晉荀吳帥師涉自棘津(河津名)使祭史先用牲于
雒陸渾人弗知師從之庚午遂滅陸渾數之以其貳於
楚也陸渾子奔楚其衆奔甘鹿(甘鹿周地)周大獲(杜先警戎備故獲)
宣子夢文公攜荀吳而授之陸渾故使穆子帥師獻俘
于文宫(欲以應夢)○冬有星孛于大辰西及漢(夏之八月辰星見在天漢)
(西今孛星出辰西光芒東及天漢)申須曰彗所以除舊布新也(杜申湏魯大夫)
(林彗象如旗如箒故有除舊布新之象○彗似銳反又息遂反)天事恒象(杜天道恒以象類告示人)
今除於火火出必布焉諸侯其有火災乎(杜今火向伏故知當湏火)
(出乃布散為災)梓慎曰往年吾見之是其徵也(徵始有形象而微也)火出
而見(杜前年火出時○見賢遍反下同)今兹火出而章必火入而伏(杜今)
(年火出之月而孛益章明其終也孛星必隨大火而滅沒)其居火也久矣(杜歷二年)其與
不然乎(言必然也○與如字又音預)火出於夏為三月(杜謂昏見)於商為
四月於周為五月夏數得天(得天正)若火作其四國當之
在宋衛陳鄭乎宋大辰之虛也(大辰大火宋分野○虛起居反下同)陳大
皡之虛也(大皡居陳本火所自出)鄭祝融之虛也(祝融高辛氏之火正居鄭)皆
火房也(房舍也)星孛及漢漢水祥也(杜天漢水也)衛顓頊之虛
也故為帝丘(杜衛今濮陽縣昔帝顓頊居之其城内有顓頊家)其星為大水(衛星)
(營室營室水也)水火之牡也(林牡雄也水為雄火為雌○牡茂后反)其以丙子若
壬午作乎水火所以合也(杜丙午火壬子水水火合而相薄水少而火多故水不勝)
(火)若火入而伏必以壬午(尚未知今孛星當復隨火星俱伏不故言若)不過
其見之月(杜火災不過来年大火出見之月謂周五月也)鄭禆竈言於子産曰
宋衛陳鄭將同日火若我用瓘斝玉瓚鄭必不火(杜瓘珪也)
(斝玉爵也瓚勺也欲以禳火○禆婢支反瓘古亂反斝古雅反瓚才旦反)子産弗與(以為火災流行)
(非禳所息故也為明年宋衛陳鄭災傳)○吳伐楚陽匄為令尹卜戰不吉
(杜陽匄穆王曾孫令尹子瑕○匄古害反)司馬子魚曰我得上流何故不吉
(杜子魚公子魴也順江而下易用勝敵)且楚故司馬令龜我請改卜令曰
魴也以其屬死之楚師繼之尚大克之吉(得吉兆)戰于長
岸子魚先死楚師繼之大敗吳師獲其乘舟餘皇(杜餘皇舟)
(名○乘如字又繩證反下同)使隨人與後至者守之環而塹之及泉
(杜環周也林使隨人與楚師之後至者守餘皇之舟周環餘皇而塹其地深至於泉)盈其隧炭陳
以待命(林隧出入道也炭火置火满於隧道之兩間師結為陣以待楚命言其守之嚴密)吳公
子光(杜光諸樊子闔盧)請於其衆曰喪先王之乘舟豈唯光之
罪衆亦有焉請藉取之以救死(杜藉衆之力以取舟○喪息浪反)衆許
之使長鬛者三人(長鬛多髭鬚與吳人異形状詐為楚人○鬛力輒反)潛伏於舟
側曰我呼餘皇則對師夜從之(杜師吳師也)三呼皆迭對
(杜迭更也)楚人從而殺之楚師亂(林夜戰不知虛實但見吳人已伏舟側故紛亂)吳
人大敗之取餘皇以歸(傳言吳光有謀)
經(丁丑)十有八年春王三月曺伯湏卒(杜未同盟而赴以名林平公卒子悼)
(公午立)○夏五月壬午宋衛陳鄭災(來告故書天火曰災)○六月邾
人入鄅(杜鄅國今琅邪聞陽縣林鄅小國姒姓禹之後○鄅音禹又音矩)○秋葬曺平
公○冬許遷于白羽(林自葉遷也畏鄭而樂遷故以自遷為文)
傳十八年春王二月乙夘周毛得殺毛伯過(毛伯過周大夫得過)
(之族○過古禾及)而代之(杜代居其位)萇弘曰毛得必亡是昆吾稔
之日也(杜昆吾夏伯也稔熟也侈惡積熟以乙夘日與桀同誅○萇直良反稔而審反)侈故之
以(林以其侈汰之故)而毛得以濟侈於王都不亡何待(為二十六年毛)
(伯奔楚傳)○三月曺平公卒(為下會葬見原伯起本)○夏五月火始昏
見(杜火心星○見賢遍反)丙子風梓慎曰是謂融風火之始也(東北)
(曰融風融風木也木火母故曰火之始)七日其火作乎(杜從丙子至壬午七日壬午水火合)
(之相故知當火作)戊寅風甚壬午火甚宋衛陳鄭皆火梓慎登
大庭氏之庫以望之(大庭氏古國名在魯城内魯於其處作庫高顯故登以里氣參近古)
(以審前年之言)曰宋衛陳鄭也數日皆來告火(杜言經所以書○數所主反)
裨竈曰不用吾言鄭又將火(前年裨竈欲用瓖斝禳火子産不聽今復請用之)
鄭人請用之(信竈言)子産不可子大叔曰寳以保民也若
有火國幾亡可以救亡子何愛焉子産曰天道遠人道
邇非所及也何以知之竈焉知天道是亦多言矣豈亦
或信(杜多言者或時有中○幾音祈又音機下同焉知於虔反)遂不與亦不復火(傳言)
(天道難明雖裨竈猶不足以盡知之)鄭之未災也里析告子産曰將有大
祥(杜里析鄭大夫祥變異之氣)民震動國幾亡吾身泯焉弗良及也
(杜言將先災死○泯而忍反)國遷其可乎子産曰雖可吾不足以定
遷矣(杜子産知天災不可逃非遷所免故託以知不足)及火里析死矣未葬子
産使輿三十人遷其柩(杜以其當與已言故)火作子産辭晉公子
公孫于東門(晉人新来未入故辭不使前也)使司宼出新客(杜新来聘者林未知)
(虚實出之使去)禁舊客勿出於宫(為其知國情不欲令去)使子寬子上巡
羣屏攝至于大宫(二子鄭大夫屏攝祭祀之位大宫鄭祖廟巡行宗廟不得使火及之)使
公孫登徙大龜(登闈卜大夫)使祝史徙主袥於周廟告卜先
君(杜祏廟主石函周廟厲王廟也有火災故合羣主於祖廟易救護○袥音石)使府人庫人
各儆其事(林府庫貨財所聚故使其人各儆備火)商成公儆司宫(杜商成公鄭大)
(夫司宫巷伯寺人之官)出舊宫人寘諸火所不及(杜舊宫人先公宫女)司馬
司寇列居火道(杜司馬主兵司寇主刑列居火道備非常也)行火所焮(杜焮炙也)
(○焮許勤反)城下之人伍列登城(為部伍登城備姦也)明日使野司寇
各保其徵(野司寇降亡也火之明日四方乃聞災故戒保所徵役之人)郊人助祝史
除於國北(林郊外之人助大祝大史除治祭處於國北方就大隂禳火)禳火于玄冥
回禄(玄冥水神回禄火神)祈于四鄘(鄘城也城積土隂氣所聚故祈祭之以禳火之餘災○鄘)
(音容)書焚室而寬其征與之材(林籍記被焚之家寬其征歛賦税與之材木以助營)
(建)三日哭(林君大夫三日舉哀)國不市(杜亦憂戚不會市)使行人告於諸
侯宋衛皆如是陳不救火許不弔災君子是以知陳許
之先亡也(林陳不舉行火政不恤民也許不弔恤火災不畏天也杜不義所以亡)○六月
鄅人藉稻(鄅妘姓國也其君自出藉稻蓋履行之)邾人襲鄅鄅人將閉門
邾人羊羅攝其首焉(斬得閉門者首)遂入之盡俘以歸鄅子曰
余無歸矣從帑於邾(林帑妻子也言我妻子盡獲今無所歸矣乃從其妻子於邾○帑音)
(奴)邾莊公反鄅夫人而舍其女(林舍止也杜為明年宋伐邾起)○秋葬
曺平公往者見周原伯魯焉(林魯人往曺會葬者見周大夫原伯魯焉)與之
語不說學(林原伯不善學問之道○說音悦)歸以語閔子馬閔子馬曰
周其亂乎夫必多有是說而後及其大人(杜國亂俗壞言者適多漸)
(以及大人大人在位者○語魚據反)大人患失而惑又曰可以無學無學
不害(杜患有學而失道者以惑其意)不害而不學則苟而可(杜以為無害遂不學)
(則皆懷苟且)於是乎下陵上替能無亂乎夫學殖也不學將
落原氏其亡乎(杜殖生長也言學之進德如農之殖苗日新日益林不好學問如苖之不殖則)
(田萊荒蕪衰落而已)○七月鄭子産為火故大為社(為治也○為火于偽反下)
(將為同)祓禳於四方振除火災禮也(杜振棄也林得敬天恤民之禮○祓芳弗)
(反)乃簡兵大蒐將為蒐除(治兵於廟城内地迫故除廣之)子大叔之廟
在道南其寢在道北其庭小(庭蒐場)過期三日(處小不得一時畢)
使除徒陳於道南廟北(林使除道之衆嚮家廟而立)曰子産過女而
命速除乃毁於而鄉(杜而女也毁女所向○女音汝鄉許亮反)子産朝(朝君)過
而怒之(杜怒不毁)除者南毁子産及衝使從者止之曰毁於
北方(杜言子産仁不忍毁人廟○從才用反)火之作也子産授兵登陴子
大叔曰晉無乃討乎(辭晉公子公孫而授兵似若叛晉)子産曰吾聞之
小國忘守則危况有災乎國之不可小有備故也(林國雖小)
(而不可犯者以有能修守備故也)既晉之邊吏讓鄭曰鄭國有災晉君
大夫不敢寧居卜筮走望不愛牲玉(林龜卜蓍筮並走羣望不愛犧牲與)
(其玉帛)鄭之有災寡君之憂也今執事&KR0972;然授兵登陴(&KR0972;然)
(勁忿貌○&KR0972;遐板及)將以誰罪邊人恐懼不敢不告子産對曰若
吾子之言敝邑之災君之憂也敝邑失政天降之災又
懼讒慝之間謀之以啓貪人薦為敝邑不利(林懼讒譛邪慝之徒)
(間厠火災而圖謀之開啓貪人之心重為鄭國之害杜薦重也)以重君之憂幸而不亡
猶可說也(林猶可解說授兵之罪○重直用及)不幸而亡君雖憂之亦無
及也鄭有他竟望走在晉(杜言鄭雖與他國為竟但瞻望晉歸赴之○竟音境)既
事晉矣其敢有二心(傳言子産有備)○楚左尹王子勝言於楚
子曰許於鄭仇敵也而居楚地以不禮於鄭(十五年平王復遷邑)
(許自夷還居葉恃楚而不事鄭)晉鄭方睦鄭若伐許而晉助之楚喪地
矣君盍遷許許不專於楚(杜自以舊國不專心事楚○喪息浪反)鄭方有
令政(林鄭有賢臣政事方美)許曰余舊國也(杜許先鄭封)鄭曰余俘邑
也(隠十一年鄭滅許而復存之故曰我俘邑)葉在楚國方城外之蔽也(杜為方城)
(外之蔽障)士不可易(杜易輕也○易以豉反)國不可小(杜謂鄭)許不可俘
讐不可啓君其圖之楚子說冬楚子使王子勝遷許於
析實白羽(於傳時白羽改為析○說音悦)
左傳杜林合注卷三十九
