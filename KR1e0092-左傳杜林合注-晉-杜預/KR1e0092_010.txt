左傳杜林合注卷十明王道焜
趙如源同編
僖公二
經(庚午)九年春王三月丁丑宋公御說卒(杜四同盟林桓公卒子襄公兹)
(父立○御魚吕反說音悦)○夏公會宰周公齊侯宋子衛侯鄭伯許
男曹伯于葵丘(杜周公宰孔也宰官周采地天子三公不字宋子襄公也傳例曰在喪公侯曰)
(子陳留外黃縣東有葵丘林衣裳之會九)○秋七月乙酉伯姬卒(杜無傳公羊穀梁曰)
(未適人故不稱國已許嫁則以成人之禮書不復殤也婦人許嫁而笄猶丈夫之冠)○九月戊辰
諸侯盟于葵丘(杜夏會葵丘次伯姬卒文不相比故重言諸侯宰孔先歸不與盟林桓之會有)
(天子之事三於洮序王人於諸侯之上而同盟焉於葵丘而序周公於諸侯之上而不敢同盟焉盟於首止不)
(但不同盟也而帥諸侯以會世子桓知節矣春秋是以子桓也)○甲子晉侯佹諸卒(杜未)
(同盟而赴以名甲子九月十一日戊辰十五日也書在盟後從赴林獻公卒子奚齊立○佹九委反)○冬
晉里克殺其君之子奚齊(杜獻公未葬奚齊未成君故稱君之子奚齊受命繼位無)
(罪故里克稱名林是年晉里克殺其君卓子晉惠公夷吾立○殺如字傳同公羊音弑)
傳九年春宋桓公卒未葬而襄公會諸侯故曰子凡在
喪王曰小童公侯曰子(杜在喪未葬也小童者童蒙幼末之稱子者繼父之辭公侯位)
(尊上連王者下絶伯子男周康王在喪稱予一人釗禮稱亦不言小童或所稱之辭各有所施此謂王自稱之)
(辭非諸下所得書故經無其事傳通取舊典之文以事相接)○夏會于葵丘尋盟且
修好禮也(○好呼報反下于好同)王使宰孔賜齊侯胙(杜胙祭肉尊之比二)
(王後○胙才素反)曰天子有事于文武(杜有祭事也)使孔賜伯舅胙
(杜天子謂異姓諸侯曰伯舅)齊侯將下拜孔曰且有後命天子使孔
曰以伯舅耋老加勞賜一級無下拜(林賜胙之後且有别命七十曰耋級)
(等也言加賜一等無下階拜賜音耋田節反一音他結反勞力報反級急)對曰天威不違
顔咫尺(杜言天鑒察不遠威嚴常在顔面之前八寸曰咫○咫之氏反)小白余敢貪天
子之命無下拜(杜小白齊侯名余身也)恐隕越于下(書隕越顛隊也據天王居)
(上故言恐顛隊於下)以遺天子羞敢不下拜下拜登受(林貪命顚越是貽天)
(子之羞耻敢不下階而拜杜拜堂下受胙於堂上○遺於季反)○秋齊侯盟諸侯于葵
丘曰凡我同盟之人既盟之後言歸于好(杜義取修好故傳顯其盟)
(辭)宰孔先歸(既會先諸侯去)遇晉侯曰可無會也(林時晉侯來會葵丘故言)
(可不必往會)齊侯不務德而勤遠略故北伐山戎(在莊三十一年)南
伐楚(在四年)西為此會也東略之不知西則否矣其在亂
乎君務靖亂無勤於行(林更能經略東方則不可知西會既畢必無心經理四方縱晉)
(國有亂必不遑恤也在察也其察禍亂之盟乎此以齊桓盛極而衰為禍亂之萌微戒晉獻殺嫡立庶言晉將)
(有亂齊不能救君先務安靖晉國之禍難無勞遠行以來求會)晉侯乃還(不復會齊)○九月
晉獻公卒里克㔻鄭欲納文公故以三公子之徒作亂
(杜㔻鄭晉大夫三公子申生重耳夷吾林以三公子之黨在晉國者作亂○㔻晉悲反)初獻公使
荀息傅奚齊公疾召之曰以是藐諸孤(杜言其幼賤與諸子縣藐○藐)
(妙小反又亡角反)辱在大夫其若之何(欲屈辱荀息使保護之)稽首而對
曰臣竭其股肱之力加之以忠貞其濟君之靈也不濟
則以死繼之公曰何謂忠貞對曰公家之利知無不為
忠也(林凡可以利益國家者苟知其事莫不盡心力而為之是謂盡忠於君)送往事居耦
俱無猜貞也(林送往而死者謂獻公事居而生者謂奚齊杜耦兩也送死事生兩無疑恨所謂正)
(也○猜七才反)及里克將殺奚齊先告荀息曰三怨將作(杜三公子)
(之徒)秦晉輔之(林秦與晉之國人皆輔佐而與之)子將何如荀息曰將死
之里克曰無益也荀叔曰吾與先君言矣不可以貳能
欲復言而愛身乎(杜荀叔荀息也林吾嘗以死輔奚齊之言許獻公矣不可以有二心信近)
(于義言可復也能欲其言之可復而愛其身之死乎)雖無益也將焉辟之且人之
欲善誰不如我我欲無貳而能謂人已乎(林謂里克欲盡忠於申生)
(重耳等誰不如我欲盡忠於奚齊我欲無二心於奚齊不能止里克使不忠於申生等○焉於虔反)冬十
月里克殺奚齊于次(次喪寢)書曰殺其君之子未葬也荀
息將死之人曰不如立卓子而輔之荀息立公子卓以
葬(林卓子驪姬之娣所生子也人以卓子亦獻公嬖娣之子故勸使立而輔之荀息從其計立公子卓以葬)
(獻公)十一月里克殺公子卓于朝荀息死之君子曰詩所
謂白圭之玷尚可磨也斯言之玷不可為也(杜詩大雅言此言之)
(缺難治甚於白圭○玷丁簟反又丁念反)荀息有焉(有此詩人重言之義)○齊侯以諸
侯之師伐晉及高梁而還討晉亂也(杜高梁晉地在平陽縣西南)令
不及魯故不書(林伐晉之令不及魯國杜前已𤼵不書例今復重𤼵嫌霸者異於凡諸侯○令)
(力政反本又作命)○晉郤芮使夷吾重賂秦以求入(杜郤芮郤克祖父從)
(夷吾者林夷吾即惠公也)曰人實有國我何愛焉(杜言國非已之有何愛而不以賂秦)
入而能民土於何有從之(杜能得民不患無土)齊隰朋帥師會秦
師納晉惠公(杜隰朋齊大夫○隰音習)秦伯謂郤芮曰公子誰恃對
曰臣聞亡人無黨有黨必有讐(杜言夷吾無黨無黨則無讐易出易入以微勸)
(秦○夷吾出奔在外故言亡人)夷吾弱不好弄(杜弄戲也林自幼弱時不好戲弄○好呼報反)
能鬭不過(杜有節制)長亦不改不識其他(林及既長成不改其行其他則不知)
(也言其可以君晉○長丁又反)公謂公孫枝曰夷吾其定乎(杜公孫枝秦大夫子)
(桑也林言夷吾入晉能定其國乎)對曰臣聞之唯則定國(林唯有法則可以安定其)
(國家)詩曰不識不知順帝之則文王之謂也(杜詩大雅帝天也則法也)
(言文王闇行自然合天之法)又曰不僭不賊鮮不為則(杜僣過差也賊傷害也皆)
(忌克也能不然則可為人法則○僭子念反鮮息淺反)無好無惡不忌不克之謂
也(林不識知則無好惡不僭賊則不忌克○好呼報反又如字惡烏路反)今其言多忌克
難哉(林今夷吾之言多猜疑好勝是僭賊而忌克也能定其國難哉)公曰忌則多怨又
焉能克是吾利也(杜其言雖多忌適足以自害不能勝人也秦伯慮其還害已故曰是吾利)
○宋襄公即位以公子目夷為仁使為左師以聽政於
是宋治故魚氏世為左師(杜子魚之後以王父字為氏故曰魚氏其後子孫世為左)
(師之官反治直吏)
經(辛未)十年春王正月公如齊(杜無傳林魯始屈於大國朝齊之始)○狄滅
溫溫子奔衛(林溫王畿地蓋中國之狄滅而居其地)○晉里克弑其君卓
及其大夫荀息(杜弑卓在前年而以今春書者從赴也獻公既葬卓已免喪故稱君也荀息稱)
(名者雖欲復言本無遠謀從君於昏)○夏齊侯許男伐北戎(無傳北戎山戎)○
晉殺其大夫里克(杜奚齊者先君所命卓子又以在國嗣位且未為無道而里克親為三怨)
(之主累弑二君故稱名以罪之)○秋七月○冬大雨雪(無傳平地尺為大雪○雨于付)
(反)
傳十年春狄滅溫蘇子無信也蘇子叛王即狄又不能
於狄狄人伐之王不救故滅蘇子犇衛(林蘇子周司宼蘇公之後也國)
(於溫故曰溫子叛王事在莊十九年林反覆無常故曰無信也即狄之後又與狄人不相能)○夏四
月周公忌父王子黨會齊隰朋立晉侯(周公忌父周卿士王子黨周大)
(夫)晉侯殺里克以說(杜自解說不簒)將殺里克公使謂之曰微
子則不及此(林微猶無也言非因子之力則無由得反晉國為君)雖然子弑二君
與一大夫為子君者不亦難乎(林謂殺奚齊卓子荀息則繼是而為子之君者)
(不亦難與子同朝乎)對曰不有廢也君何以興欲加之罪其無辭
乎(林不有奚齊卓子之廢則惠公將何以得興起而為君今君若欲加我之罪又何患無辭以殺我乎)臣
聞命矣伏劍而死于是㔻鄭聘于秦且謝緩賂(林謝秦以緩報)
(入晉之賂)故不及(杜㔻鄭里克黨以在秦故不及里克俱死)○晉侯改葬共大子
(杜共大子申生也○共音恭本亦作恭大音泰)秋狐突適下國(杜下國曲沃新城)遇大
子大子使登僕(忽如夢而相見狐突本為申生御故復使登車為僕)而告之曰夷
吾無禮余得請於帝矣(杜請罰夷吾林夷吾為申生改葬加諡而曰無禮或謂指其烝)
(於賈君之事見十五年)將以晉畀秦秦將祀余對曰臣聞之神不
歆非類民不祀非族君祀母乃殄乎(杜歆享也殄絶也林凡祭祀必以其)
(族非其族類則神不歆享其祭祀神非其族類則民亦不恪奉其祭祀言秦晉非其族類則神不歆民不祀大)
(子之祀必絶○畀必利反歆許金反)且民何罪失刑乏祀君其圖之(林因怒夷)
(吾而濫及其民是失刑以晉畀秦而自絶其祀是乏祀)君曰諾吾將復請七日新
城西偏將有巫者而見我焉(杜新城曲沃也將因巫而見○徧匹綿反)許之
遂不見(杜狐突許其言申生之象亦没○見賢遍反又如字)及期而往告之曰帝
許我罰有罪矣敝於韓(杜敝敗也韓晉地獨敝惠公故言罰有罪明不復以晉畀秦夷)
(吾忌克多怨終於失國雖改葬加諡申生猶忿傳言鬼神所馮有時而信林為十五年秦獲晉侯張本)○
㔻鄭之如秦也(林在今年夏)言於秦伯曰吕甥郤稱冀芮實
為不從若重問以召之(杜三子晉大夫不從不與秦賂問聘問之幣○稱尺證反又如)
(字)臣出晉君君納重耳蔑不濟矣(杜蔑無也)○冬秦伯使泠
至報問且召三子(林秦穆公用㔻鄭之計使大夫冷至報㔻鄭之聘且召吕郤等○泠力丁)
(反)卻芮曰幣重而言甘誘我也遂殺㔻鄭祁舉(杜祁舉晉大夫)
及七輿大夫(林侯伯七命副車七乘故有七輿大夫之官)左行共華右行賈
華叔堅騅歂纍虎特宫山祁皆里㔻之黨也(杜七子七輿大夫○)
(行戶剛反下同共音恭騅音佳歂市專反纍力追反祁巨之反又上戶反)㔻豹奔秦(杜㔻豹㔻鄭之)
(子)言於秦伯曰晉侯背大主而忌小怨民弗與也伐之
必出(林言晉惠公背秦穆之大主而不與秦賂忌里㔻之小怨而多殺不辜以若所為故不為晉人所與)
(秦若伐晉無民誰戰故必出奔○背音佩)公曰失衆焉能殺違禍誰能出君
(林謂惠公若失衆心安能殺里㔻之黨㔻豹既避禍在外誰能逐出其君杜為明年晉殺㔻鄭傳○焉於虔反)
經(壬申)十有一年春晉殺其大夫㔻鄭父(以私怨謀亂國書名罪之書春)
(從告)○夏公及夫人姜氏會齊侯于陽穀(杜無傳婦人送迎不出門見兄)
(弟不踰閾輿公俱會齊侯非禮林齊侯之志荒矣)○秋八月大雩(無傳過時故書)○冬
楚人伐黃
傳十一年春晉侯使以㔻鄭之亂來告(杜釋經書在今年)○天
王使召武公內史過賜晉侯命(天王周襄王召武公周卿士内史過周大夫諸)
(侯即位天子賜之命圭為瑞○遇古禾反)受玉惰過歸告王曰晉侯其無後
乎王賜之命而惰於受瑞先自棄也已其何繼之有禮
國之幹也敬禮之輿也不敬則禮不行禮不行則上下
昏何以長世(林受瑞而有惰敖之容先自棄其顯命也已豈有可繼之道國恃禮而立猶木恃幹)
(而立敬載禮而行猶車載人而行不敬是無與也故上慢下暴禮不能自行無禮是無幹也故上下昏亂國不)
(能自立何以長永世祚乎為惠公不終張本○惰徒卧反長直良反又丁丈反)○夏揚拒泉臯
伊雒之戎同伐京師入王城焚東門(杜揚拒泉臯皆戎邑及諸雜戎居伊)
(水雒水之間者今伊闕北有泉亭○拒俱字反臯古刀反)王子帶召之也(王子帶甘昭公也召)
(戎欲因以簒位)秦晉伐戎以救周秋晉侯平戎于王(林晉惠公為周與戎)
(講和言平戎于王尊卑之辭也○為二十四年天王出居鄭傳)○黃人不歸楚貢冬楚
人伐黃(杜黃人恃齊故)
經(癸酉)十有二年春王三月庚午日有食之(無傳不書朔官失之)○
夏楚人滅黃(林書伐書滅病桓公也以從會盟徒以亡其國耳)○秋七月○冬
十有二月丁丑陳侯杵臼卒(杜無傳遣世子與僖公同盟寗母及洮林宣公卒子)
(穆公款立○杵昌吕反臼其九反)
傳十二年春諸侯城衛楚丘之郛懼狄難也(杜楚丘衛國都郛郭)
(也為明年春狄侵衛傳林知狄將侵衛故先完其城郭以備之○郛芳扶反難乃旦反)○黃人恃
諸侯之睦于齊也(林黃從桓公之會盟見諸侯親睦于齊故恃之以為固)不共楚
職曰自郢及我九百里焉能害我夏楚滅黃(林以見人之不可有)
(所恃也杜郢楚都○共音恭馬於虔反)○王以戎難故討王子帶(杜子帶前年召)
(戎周)秋王子帶奔齊○冬齊侯使管夷吾平戎于王使
隰朋平戎于晉(杜平和也前年晉救周伐戎故戎與周晉不和)王以上卿之禮
饗管仲(林管仲下卿王為加禮設享宴故以上卿之禮饗之)管仲辭曰臣賤有司
也有天子之二守國高在(林大國三卿其二卿命於天子則曰天子之守臣杜國子)
(高子天子所命為齊守臣皆上卿也莊二十二年高傒始見經僖二十八年國歸父乃見傳歸父之父曰懿仲)
(高傒之子曰莊子不知今當誰世○守手又反)若節春秋來承王命何以禮焉
(杜節時也林若春秋時事國高二子來聘于周奉承王室之命令臣既受上卿之禮則王室何以禮國高)陪
臣敢辭(林諸侯之臣稱於天子曰陪臣○陪步回反)王曰舅氏(伯舅之使故曰舅氏)余
嘉乃勲應乃懿德謂督不忘往踐乃職無逆朕命(杜功勲美)
(德可謂正而不可忘者不言位而言職者管仲位卑而執齊政故欲以職尊之林言我嘉美汝尊奬王室之功)
(勲報應汝懿美之德行謂汝功德督厚不可弭忘其往受享居汝之職無違逆我之命令○督音篤)管仲
受下卿之禮而還(管仲不敢以職自高卒受本位之禮)君子曰管氏之世
祀也宐哉讓不忘其上(林國高之位在上而能讓遜不忘其職)詩曰愷悌
君子神所勞矣(杜詩大雅愷樂也悌易也言樂易君子為神所勞來故世祀也管仲之後於齊)
(没不復見傳亦舉其無騐○愷本亦作凱開在反悌音弟本亦作弟勞力報反)
經(甲戍)十有三年春狄侵衛(傳在前年春)○夏四月葬陳宣公
(無傳)○公會齊侯宋公陳侯衛侯鄭伯許男曹伯于鹹(杜鹹)
(衞地東郡濮陽縣東南有鹹城林兵車之會二)○秋九月大雩(無傳書過)○冬公子
友如齊(無傳)
傳十三年春齊侯使仲孫湫聘于周且言王子帶(林仲孫湫)
(齊大夫杜前年王子帶奔齊言欲復之)事畢不與王言(杜不言子帶事)歸復命曰
未可王怒未怠其十年乎不十年王弗召也(林十者數之盈也子)
(帶罪重必十年乃可復易曰女子貞不字十年乃字蓋十者盈數也)○夏會于鹹淮夷病
杞故且謀王室也(林淮夷東夷也王室亦有戎難故謀杞并謀王室之難)○秋為
戎難故諸侯戍周齊仲孫湫致之(杜戍守也致諸侯戍卒于周○為于偽反)
(難乃旦反)○冬晉荐饑(杜麥禾皆不熟○荐在薦反重也饑音飢)使乞糴于秦秦
伯謂子桑(林即公孫枝○糴直歷反)與諸乎對曰重施而報君將何
求(杜言不損秦○施式鼓反下同)重施而不報其民必攜攜而討焉無
衆必敗(杜不義故民離)謂百里與諸乎(杜百里秦大夫林即百里奚)對曰天
災流行國家代有救災恤鄰道也行道有福(林言饑饉乃天降之)
(災如水流行無有定止有國家者更代而有此災救饑荒之政以恤鄰國此天地之常理也順理而行則天降)
(之福)㔻鄭之子豹在秦請伐晉(杜欲為父報怨)秦伯曰其君是惡
其民何罪秦於是乎輸粟于晉自雍及絳相繼(杜雍秦國都絳)
(晉國都○雍於用反絳古巷反)命之曰汎舟之役(杜從渭水運入河汾○汎芳劍反)
經(乙亥)十有四年春諸侯城緣陵(杜緣陵杞邑辟淮夷遷都於緣陵林不序諸侯)
(散辭也是故但曰諸侯者不係之伯者之辭也但曰大夫者不係之君之辭也)○夏六月季姬
及鄫子遇于防使鄫子來朝(杜季姬魯女鄫夫人也鄫子本無朝志為季姬所召)
(而來故言使鄫子來朝鄫國今琅邪鄫縣○鄫似陵反本或作繒)○秋八月辛卯沙鹿
崩(杜沙鹿山名平陽元城縣東有沙鹿土山在晉地災害繫於所災所害故不繫國)○狄侵鄭
(無傳)○冬蔡侯肹卒(杜無傳未同盟而赴以名林穆侯卒子莊公甲午立○肹許乙反)○
傳十四年春諸侯城緣陵而遷杞焉不書其人有闕也
(杜闕謂器用不具城池未固而去為惠不終也澶淵之會既而無歸大夫不書而國别稱人今此總曰諸侯君)
(臣之辭不言城杞杞未遷也)○鄫季姬來寧公怒止之以鄫子之不
朝也(杜來寕不書而後年書歸鄫更嫁之文也明公絶鄫昏既來朝而還)夏遇于防而使
來朝○秋八月辛卯沙鹿崩晉卜偃曰期年將有大咎
幾亡國(杜國主山川山崩川竭亡國之徵○期音基咎其尤反幾音祈又音機)○冬秦饑
使乞糴于晉晉人弗與慶鄭曰背施無親(慶鄭晉大夫林背秦之施)
(是為無親○背音佩後皆周施式豉反)幸災不仁貪愛不祥怒鄰不義(林幸)
(秦之災是為不仁貪愛已物不以分災是為不祥背施幸災貪愛以怒鄰國是為不義)四德皆失
何以守國虢射曰皮之不存毛將安傅(杜虢射惠公舅也皮以喻所許)
(秦城毛以喻糴言既背秦施為怨已深雖與之糴猶無皮而施毛林毛依皮而生皮既不在則毛將安所附也)
(蓋惠公入國之初許貽秦五城歸而背之○傅音附)慶鄭曰棄信背鄰患孰恤之
無信患作失援必斃是則然矣(林棄許秦城之信背秦輿晉糴之施如此所為)
(脱有患難孰復恤之無小大之信則禍患必作失内外之援則必至滅亡此皆事理之必然矣)虢射曰
無損於怨而厚於宼不如勿與(杜言與秦粟不足解怨適足使秦強)慶鄭
曰背施幸災民所棄也近猶讐之况怨敵乎(林言以若所為雖近)
(事猶為讐敵况素有深怨之敵乎)弗聽退曰君其悔是哉
經(丙子)十有五年春王正月公如齊(杜無傳諸侯五年再相朝禮也例在文十)
(五年)○楚人伐徐(林楚至伐徐伯事可知也)○三月公會齊侯宋公陳
侯衛侯鄭伯許男曹伯盟于牡丘(杜牡丘地名闕林兵車之會三○牡茂后)
(反)遂次于匡(杜匡衞地在陳留長垣縣西南)公孫敖帥師及諸侯之大
夫救徐(杜公孫敖慶父之子諸侯既盟次匡皆遣大夫將兵救徐故不復具列國别也)○夏五
月曰有食之○秋七月齊師曹師伐厲(杜厲楚與國義陽隨縣北有厲鄉)
○八月螽(無傳為災○螽音終本亦作&KR0977;)○九月公至自會(杜無傳林桓公之會)
(不至至此始書桓德衰矣)○季姬歸于鄫(無傳來寧不書此書者以明中絶)○己卯
晦震夷伯之廟(杜夷伯魯大夫展氏之祖父夷諡伯字震者雷電擊之大夫既卒書字○晦音)
(誨)○冬宋人伐曹○楚人敗徐于婁林(杜婁林徐地下祁僮縣東南有)
(婁亭○婁力侯反)○十有一月壬戌晉侯及秦伯戰于韓獲晉
侯(例得大夫曰獲晉侯背施無親愎諫違上故貶絶下從衆臣之例而不言以歸不書敗績晉師不大崩林)
(韓晉地秦始見經此晉秦兵端之始是故晉秦兵交始於韓而終於十三國之伐)
傳十五年春楚人伐徐徐即諸夏故也(林徐自三年取舒以披楚黨威)
(公服楚徐與有功焉○夏戶雅反)三月盟于牡丘尋葵丘之盟且救徐
也(葵丘盟在九年)孟穆伯帥師及諸侯之師救徐諸侯次于匡
以待之(林穆伯即公孫敖次于匡以待大夫之救齊之怠荒可知矣)○夏五月日有
食之不書朔與日官失之也(林日官失日志慢也)○秋伐厲以救
徐也(林大夫救徐楚師不退故二師伐厲以救徐)○晉侯之入也秦穆姬屬
賈君焉(杜晉侯入在九年穆姬申生姊秦穆夫人賈君晉獻公次妃賈女也林託於惠公使善視之○)
(屬音燭)且曰盡納羣公子(杜羣公子晉武獻之族宣二年傳曰驪姬之亂詛無畜羣公子)
晉侯烝于賈君又不納羣公子是以穆姬怨之晉侯許
賂中大夫(中大夫國内執政里㔻等○烝之承反)既而皆背之(林既入國而殺里㔻)
(等事在十年)賂秦伯以河外列城五東盡虢略南及華山内
及解梁城既而不與(林既入國而不與秦城見十年使㔻鄭謝緩賂杜河外河南也東盡)
(虢略從河南而東盡虢界也解梁城今河東解縣也華山在弘農華陰縣西南○解音蟹)晉饑秦輸
之粟(在十三年)秦饑晉閉之糴(在十四年)故秦伯伐晉卜徒父筮
之吉(徒父秦之掌龜卜者卜人而用筮不能通三易之占故據其所見雜占而言之)涉河侯車
敗詰之(林言是卦主秦伯之軍涉河而晉侯車敗也秦伯不解其旨故詰問之○詰起吉反)對曰
乃大吉也三敗必獲晉君其卦遇蠱☶☴(巽下艮上蠱○蠱音古)
曰千乘三去三去之餘獲其雄狐夫狐蠱必其君也(林曰)
(以下連三句皆卜筮之繇辭千乘諸侯也言千乘三度敗去晉師三敗之後獲其狐之雄者杜於周易利涉大)
(川往有事也亦秦勝晉之卦也今此所言藎卜筮書雜辭以狐蠱為君其義欲以喻晉惠公其象未聞○乘䋲)
(證反去起居反又起據反一音起吕反下同)蠱之貞風也其悔山也(杜内卦為貞外)
(卦為悔巽為風秦象艮為山晉象)歲云秋矣我落其實而取其材所以
克也(杜周九月夏之七月孟秋也艮為山山有木今歲已秋風吹落山木之實則材為人所取)實落
材亡不敗何待三敗及韓(林晉侯車三壞秦師進至韓地)晉侯謂慶鄭
曰宼深矣若之何對曰君實深之可若何公曰不孫卜右
慶鄭吉弗使(林言晉君棄信幸災所以召秦而深其寇不可如何也杜惡其不孫不以為車右此)
(夷吾之多忌○孫音遜)步揚御戎家僕徒為右(杜步揚卻犨之父)乘小駟
鄭入也(杜鄭所獻焉名小駟○駟音四)慶鄭曰古者大事必乘其産生
其水土而知其人心安其教訓而服習其道唯所納之
無不如志今乘異産以從戎事及懼而變將與人易(林國)
(之大事在祀與戎其所乘馬必用其土地之所産水土既同則與人心素相諸委安其國人之教訓生長其地)
(故於其道路素相服習唯所用之馳驅進退無不如人之志今乘異國所産之馬以從兵戎戰闕之事及臨戎)
(畏懼而變其常度將與人易心而變化人意)亂氣狡憤陰血周作張脈僨興
外彊中乾(杜狡戾也僨動也氣狡憤於外則血脈必周身而作隨氣張動外雖有彊形而内實乾竭)
(○狡古卯反憤扶粉反張中亮反脈音麥僨方問反)進退不可周旋不能君必悔
之弗聽九月(林應歲云秋矣之占)晉侯逆秦師使韓簡視師(杜韓簡晉)
(大夫韓萬之孫林往秦師觀強弱)復曰師少於我鬭士倍我(林言秦師少於晉士)
(有鬭志加倍於我)公曰何故對曰出因其資(杜謂奔梁求秦)入用其寵
(杜為秦所納)饑食其粟三施而無報是以來也今又擊之我
怠秦奮倍猶未也(林秦有三施而晉無一報是以秦人來討今不責已求和而又迎擊秦師)
(我師不直其君故解怠秦師怒晉無禮故奮𤼵以此觀之秦之鬭志倍猶未止○施式氏反)公曰一
夫不可狃况國乎(杜狃&KR1016;也言辟秦則使&KR1016;來林言匹夫尚不可狃狎况晉與秦為敵國其)
(可以師狃我乎○狃女九反)遂使請戰曰寡人不佞能合其衆而不
能離也君若不還無所逃命(林無所逃辟秦師戰鬭之命)秦伯使公
孫枝對曰君之未入寡人懼之入而未定列猶吾憂也
(杜列位也)苟列定矣敢不承命(林苟位定而能合其衆矣敢不承順晉君請戰之命)韓
簡退曰吾幸而得囚(杜得囚為幸言必敗)壬戌戰于韓原(杜九月十三日)
晉戎馬還濘而止(杜濘泥也還便旋也小駟不調故墮泥中○濘乃定反)公號慶
鄭慶鄭曰愎諫違卜固敗是求又何逃焉遂去之(林惠公急)
(而呼慶鄭救已愎戾也謂違慶鄭之諫而乘小駟卜右慶鄭吉而弗使是自求敗又何所逃避其禍遂去而弗)
(顧○號戶刀反又戶報反)梁由靡御韓簡虢射為右輅秦伯將止之
(杜輅迎也止獲也林將獲秦伯○輅五嫁反)鄭以救公誤之(林慶鄭不知其將獲秦伯呼使)
(救惠公遂誤其師)遂失秦伯秦獲晉侯以歸(杜經書十一月壬戌十四日經從赴)
晉大夫反首拔舍從之(反首亂頭髮反下垂也拔草舍止壊形毁服林以示憂慼而從)
(秦師○拔蒲未反)秦伯使辭焉曰二三子何其慼也寡人之從
君而西也亦晉之妖夢是踐豈敢以至(杜狐突不寐而與神言故謂之)
(妖夢申生言帝許罰有罪今將晉君而西以厭息此語踐厭也林豈敢至於已甚)晉大夫三拜
稽首曰君履后土而戴皇天皇天后土實聞君之言羣
臣敢在下風穆姬聞晉侯將至(林言穆公足履首戴於天地之間天神地祗實)
(間君豈敢以至之言穆公云豈敢以至是已有歸晉君之意故羣臣敢在秦之下風順下風而請也穆姬即秦)
(穆夫人聞秦執惠公將至史記秦將以惠公祀上帝)以大子罃弘與女簡璧登臺
而履薪焉(杜罃康公名弘其母弟也簡璧罃弘姊妹古之宫閉者皆居之臺以抗絶之穆姬欲自罪)
(故登臺而薦之以薪左右上下者皆履柴乃得通林愚按穆姬為惠公告罪登臺履薪宜也而帥子女以同登)
(臺蓋暗用刦制之術○罃於耕反履如字徐本作履九具反)使以免服衰絰逆且告
(杜免裒絰遭喪之服令行人服此服迎秦伯且告將以耻辱自殺○免音問又作絻音同衰七雷反經大結反)
曰上天降災使我兩君匪以玉帛相見而以興戎若晉
君朝以入則婢子夕以死夕以入則朝以死唯君裁之
乃舍諸靈臺(在京兆鄠縣周之故臺亦所以抗絶令不得通外内○曰上天降災此下四十七字)
(撿古本皆無晁杜注亦不得有有是後人加也)大夫請以入(林秦大夫請執晉侯以入國)公
曰獲晉侯以厚歸也既而喪歸焉用之(林言我之執獲晉侯以歸以示)
(厚獲俘囚夫人或自殺是以喪歸將安所用之○焉於虔反)大夫其何有焉(杜何有猶何得)
且晉人慼憂以重我(杜謂反首拔舍)天地以要我不圖晉憂重
其怒也我食吾言背天地也(林我若不圖謀晉國之憂是重晉人之怒我自消食)
(我豈敢以至之言是我自背天地杜食消也○要於遥反重直用反下同)重怒難任背天不
祥必歸晉君(杜任當也○任音壬)公子縶曰不如殺之無聚慝焉
(杜公子縶秦大夫恐夷吾歸復相聚為惡○縶張執反又丁立反慝他得反)子桑曰歸之而
質其大子必得大成(林歸惠公而質其大子以為信如此則晉惠感德自愛其大子必得)
(大成和好於晉○質音致)晉未可滅而殺其君祗以成惡(杜祗適也○祗音支)
且史佚有言曰無始禍(杜史佚周武王時大史名佚○佚音逸)無怙亂(杜恃)
(人亂為已利○怙音戶)無重怒重怒難任陵人不祥(林恃勢陵人與背天等天)
(人一致也)乃許晉平晉侯使卻乞告瑕吕飴甥且召之(杜卻乞晉)
(大夫也瑕吕飴甥即吕甥也蓋姓瑕吕名飴甥字子金晉侯聞秦將許之平故告吕甥召使迎已○飴音怡)
子金教之言曰朝國人而以君命賞(杜恐國人不從故先賞之於朝)且
告之曰孤雖歸辱社稷矣其卜貳圉也(杜貳代也圉惠公大子懷公)
衆皆哭(杜哀君不還國)晉於是乎作爰田(杜分公田之税應入公者爰之於所賞之)
(衆林爰易也○爰于元反)吕甥曰君亡之不恤而羣臣是憂惠之至
也將若君何(林言惠公處喪亡在外而不自憂恤而賞賜羣臣憂其匱乏恩惠至厚也國人將何)
(以圖吾君)衆曰何為而可對曰征繕以輔孺子(杜征賦也繕治也孺子大)
(子圉○孺如喻反)諸侯聞之喪君有君羣臣輯睦甲兵益多好
我者勸惡我者懼庶有益乎(林諸侯聞我征繕之事雖喪惠公復有子圉人心和)
(親國勢強盛使諸侯與我為好者有所勸勉與我相惡者有所畏懼庶有利益於我國家○喪息良反輯音集)
(又士八反好呼報反惡烏路反)衆說晉於是乎作州兵(五黨為州州二千五百家也因)
(此又使州長各繕甲兵○說音悦)初晉獻公筮嫁伯姬於秦遇歸妹☳
☱(兑下震上歸妹)之暌☲☱(兑下離上暌歸妹上六爻變而為暌○暌若圭反徐音圭)史蘇
占之曰不吉(杜史蘇晉卜筮之史)其繇曰士刲羊亦無衁也女承
筐亦無貺也(林震為長男故稱士兑為羊刲羊者士之職刲割刺也衁血也上六與六三正應而)
(兩陰相值無復相應故始刲羊無血不足以供祭祀也離為中女故稱女離為大腹故稱筐承筐者女之職承)
(奉筐篚也離中虚故為虚筐上九居卦之極上無所承亦虚筐之象無貺賜也歸妹上六爻辭止言女承筐無)
(實士刲羊無血此蓋占繇之辭○繇直救反刲苦圭反衁音荒筐曲方反貺音况本亦作况)西鄰責
言不可償也(林兑西方也兑為口舌以兑從震是口舌雷動杜將嫁女於西而遇不吉之卦故知)
(有責讓之言不可報償○責側介反又如字償市亮反又音常)歸妹之睽猶无相也(杜歸)
(妹女嫁之卦睽乖離之象故曰無相相助也○相息亮反)震之離亦離之震(林震為雷離為)
(電故二卦變而氣相通)為雷為火為嬴敗姬(杜嬴秦姓姬晉姓震為雷離為火火動熾)
(而害其母女嫁反害其家之象故曰為嬴敗姬○嬴音盈)車說其輹火焚其旗不利
行師敗于宗丘(杜輹車下縳也丘猶邑也震為車離為火上六爻在震則無應故車脱輹在離)
(則失位故火焚旗言皆失車火之用也車敗旗焚故不利行師火還害母故敗不出國近在宗邑○說吐活反)
(輹音福又音服案車旁著畐音福老子所云三十輻共一轂是也車旁著复音服是車下伏莬)歸妹睽
孤宼張之弧(杜此睽上九爻辭也處睽之極故曰睽孤失位孤絶故遇宼難而有弓矢之警皆不)
(吉之象)姪其從姑(杜震為木離為火火從木生離為震妹於火為姑謂我姪者我謂之姑謂子圉)
(質秦○姪待結反字林文一反)六年其逋逃歸其國而棄其家(杜逋亡也家謂)
(子圉婦懷嬴○逋補吾反)明年其死於高梁之虛(杜惠公死之明年文公入殺懷公于)
(高梁高梁晉地在平陽楊氏縣西南凡筮者用周易則其象可推非此而往則臨時占者或取於象或取於氣)
(或取於時日王相以成其占若盡附會以爻象則構虛而不經故略言其歸趣他皆放此○虛去魚反)及
惠公在秦曰先君若從史蘇之占吾不及此夫韓簡侍
曰龜象也筮數也物生而後有象象而後有滋滋而後
有數先君之敗德及可數乎史蘇是占勿從何益(林龜以象)
(示凡方功又弓之兆皆象也筮以數告凡奇耦老少之數皆數也天地細緼萬物化醇故生而後有形象可言)
(男女構精萬物化生故象而後滋生益衆一生二二生三三生萬物故滋而後有數先君所行當致喪敗之德)
(及今言之可一二數之乎占所以知吉凶不能變吉凶故先君敗德當主喪敗非由筮數所生從史蘇不能損)
(禍勿從不能益禍○夫音扶先君之敗德及絶句可數乎一讀及可數乎數色主反)詩曰下民之
孽匪降自天僔沓背憎職競由人(杜詩小雅言民之有邪惡非天所降僔沓)
(面語背相憎疾皆人競所主作因以諷諫惠公有以召此禍也○孽魚列反僔尊本反沓徒合反)○震
夷伯之廟罪之也於是展氏有隠慝焉(杜隠惡非法所得尊貴罪所不)
(加是以聖人因天地之變自然之妖以感動之知達之主則識先聖之情以自厲中下之主亦信妖祥以不妄)
(神道助教唯此為深)○冬宋人伐曹討舊怨也(莊十四年曹與諸侯伐宋)○楚
敗徐于婁林徐恃救也(杜恃齊救林以諸侯罷兵故卒為楚所敗)○十月晉
陰飴甥會秦伯盟于王城(杜陰飴甥即吕甥也食采於隂故曰隂飴甥王城秦地馮)
(翊臨晉縣東有王城今名武鄉林盟以求成也)秦伯曰晉國和乎對曰不和小
人恥失其君而悼喪其親(杜痛其親為秦所殺)不憚征繕以立圉
也(林不以賦車馬治兵甲為難以立大子圉為君○憚徒旦反)曰必報讐寧事戎狄
(林寕可事戎狄以為君言欲致死於秦)君子愛其君而知其罪不憚征繕
以待秦命(林以待秦歸惠公之命)曰必報德有死無二以此不和
(林以君子小人所見各有不同故不和)秦伯曰國謂君何對曰小人慼謂
之不免君子恕以為必歸(林小人憂慼哀懷謂惠公必不免禍君子持心公恕謂惠)
(公必得反國)小人曰我毒秦秦豈歸君(林毒謂三施不報)君子曰我
知罪矣秦必歸君貳而執之服而舍之德莫厚焉刑莫
威焉服者懷德貳者畏刑此一役也(杜言還惠公使諸侯威服復可當一)
(事之功○舍如字又音捨)秦可以霸納而不定廢而不立以德為怨
秦不其然(林言秦既納惠公復執之而不安定其位既執惠公遂廢之而不立之為晉君以納晉侯)
(之德而為廢晉侯之怨秦穆公之志必不肯如此)秦伯曰是吾心也改館晉侯
饋七牢焉(林秦伯喜其言而答曰此言是知我之心也始更晉侯之館舍加以禮貎杜牛羊豕各一)
(為一牢○饋其位反)蛾析謂慶鄭曰盍行乎(蛾析晉大夫也○蛾魚綺反或作蟻一音)
(五何反析本或作晳星歷反盍戶臘反)對曰陷君於敗(杜謂呼不往誤晉師失秦伯)敗
而不死又使失刑非人臣也(林晉師敗而不能死戰君歸而出奔又使不得正誤)
(師之刑非為人臣之道也)臣而不臣行將焉入(林言不為他人所容○焉於虔反)十
一月晉侯歸丁丑殺慶鄭而後入(林以見其忌刻終不化也杜丁丑月二十)
(九日)是歲晉又饑秦伯又餼之粟(杜餼猶饋也以粟餼晉言非糴也○餼許計反)
曰吾怨其君而矜其民且吾聞唐叔之封也箕子曰其
後必大晉其庸可冀乎(杜唐叔晉始封之君武王之子箕子殷王帝乙之子紂之庶兄)
(林言晉國未可取也)姑樹德焉以待能者於是秦始征晉河東置
官司焉(杜征賦也林秦置官司以征河東之賦此即惠公許賂秦以河外列城五之地至是始歸之秦)
(也)
左傳杜林合注卷十
