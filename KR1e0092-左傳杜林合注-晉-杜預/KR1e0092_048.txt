左傳杜林合注卷四十八明王道焜
趙如源同編
哀公二
經(癸丑)七年春宋皇瑗帥師侵鄭(○瑗子眷反)○晉魏曼多帥
師侵衛○夏公會吴于鄫(杜鄫今琅邪鄫縣○鄫才陵反)○秋公伐邾
八月己酉入邾以邾子益來(他國言歸於魯言來内外之辭)○宋人圍
曹○冬鄭駟弘帥師救曹(林自魯救晉凡晉楚之救皆不書六十年矣其再見以中)
(國無伯而諸侯自相救也諸侯自相救猶可也吴救陳諸夏亦幾於亡矣)
傳七年春宋師侵鄭鄭叛晉故也(定八年鄭始叛)○晉師侵衛
衛不服也(五年晉伐衛至今未服)○夏公會吴于鄫(吴欲霸中國)吴來
徵百牢子服景伯對曰先王未之有也吴人曰宋百牢
我(是時吴過宋得百牢)魯不可以後宋且魯牢晉大夫過十(杜晉大夫)
(范鞅也在昭二十一年)吴王百牢不亦可乎景伯曰晉范鞅貪而
棄禮以大國懼敝邑故敝邑十一牢之君若以禮命於
諸侯則有數矣(杜有常數)若亦棄禮則有淫者矣(杜淫過也)周之
王也制禮上物不過十二(上物天子之牢)以為天之大數也(天有)
(十二次故制禮象之)今棄周禮而曰必百牢亦惟執事吴人弗聽
景伯曰吴將亡矣棄天而背本(杜棄天十二之數背周制禮之本)不與
必棄疾於我(杜放棄曰疾來伐擊我)乃與之大宰嚭召季康子(嚭吴)
(大夫)康子使子貢辭大宰嚭曰國君道長(杜蓋言君長大於道路○長丁)
(丈反)而大夫不出門此何禮也對曰豈以為禮畏大國也
(杜畏大國不敢虚國盡行)大國不以禮命於諸侯苟不以禮豈可量
也(林苟命諸侯不以禮法則其包藏禍心豈可量度)寡君既共命焉其老豈敢
棄其國(林大夫稱老魯君既出會其吴之命令季康子豈敢輕出虚棄國家○共音恭)大伯端
委以治周禮仲雍嗣之斷髮文身羸以為飾豈禮也哉
有由然也(杜大伯周大王之長子仲雍大伯弟也大伯仲雍讓其弟季歷俱適荆蠻遂有民衆大伯)
(卒無子仲雍嗣立不能行禮致化故效吴俗言其權時制宜以辟災害非以為禮也端委禮衣也林端委端服)
(委冠也○大音泰斷丁管反臝力果反)反自都以吴為無能為也(棄禮知其不能)
(霸也)季康子欲伐邾乃饗大夫以謀之子服景伯曰小所
以事大信也大所以保小仁也背大國不信(杜大國吴也)伐
小國不仁民保於城城保於德失二德者危將焉保(杜二)
(德信與仁也○焉於虔反)孟孫曰二三子以為何如(怪諸大夫不言故指問之)惡
賢而逆之(杜孟孫賢景伯欲使大夫不逆其言惡猶安也林言安有賢如景伯而可不順其言者○)
(惡音烏)對曰禹合諸侯於塗山執玉帛者萬國(林諸大夫對也諸侯)
(執玉附庸執帛塗山在夀春東北)今其存者無數十焉唯大不字小小
不事大也(杜言諸侯相伐古來以然○數所主反)知必危何故不言(杜知伐邾)
(必危自當言今不言者不危故也大夫以答孟孫所怪且阿附季孫)魯德如邾而以衆加
之可乎(杜孟孫忿答太夫今魯德無以勝邾但欲恃衆可乎言不可)不樂而出(杜季孟意)
(異佞直不同故罷饗○樂音岳又音洛)秋伐邾及范門(杜邾郭門也)猶聞鐘聲
(杜邾不禦寇)大夫諫不聽茅成子請告於吴(杜成子邾大夫茅夷鴻)不
許曰魯擊柝聞於邾(林柝兩木相擊以行夜也魯邾擊柝相聞言其近○聞音問又如字)
吴二千里不三月不至何及於我且國内豈不足(杜言足以)
(距魯)成子以茅叛(林成子知邾必亡故先以其邑叛杜高平西南有芽鄉亭)師遂入邾
處其公宫衆師晝掠(杜晝掠取財物也○掠音亮)邾衆保于繹(杜繹邾山)
(也在鄒縣北)師宵掠以邾子益來(杜益邾隱公也晝夜掠傳言康子無法)獻于
亳社(杜以其亡國與殷同)囚諸負瑕負瑕故有繹(杜負瑕魯邑高平南平陽縣西)
(北有瑕丘城前者魯得邾之繹民使在負瑕故使相就以辱之)邾茅夷鴻以束帛乘韋
自請救於吴(杜無君命故言自○乘繩證反下同)曰魯弱晉而遠吴(林欺晉為弱鄙)
(吴為遠)馮恃其衆(杜馮依也馮皮冰反)而背君之盟辟君之執事(杜辟)
(陋○辟匹亦及)以陵我小國邾非敢自愛也懼君威之不立(林邾)
(之滅亡不敢自惜所恐懼者吴之威令不能植立)君威之不立小國之憂也若
夏盟於鄫衍(杜鄫衍即鄫也鄫盟不書吴行夷禮禮儀不典非所以結信義故不錄)秋而
背之成求而不違(杜言魯成其所求無違逆也)四方諸侯其何以事
君且魯賦八百乘君之貳也(杜貳敵也魯以八百乘之賦貢于吴言其國大)邾
賦六百乘君之私也(杜為私屬)以私奉貳(林以私屬而奉敵國使之強大)唯
君圖之吴子從之(為明年吴伐我傳)○宋人圍曹鄭桓子思曰
(林子思子産子國參也桓諡也)宋人有曹鄭之患也不可以不救冬鄭
師救曹侵宋初曹人或夢衆君子立于社宫(杜社宫社也)而
謀亡曹曹叔振鐸請待公孫彊許之(林請衆君子待公孫彊為政而後亡)
(曹杜振鐸曹始祖○彊其良反)旦而求之曹無之(林無所謂公孫彊者)戒其子(林夢)
(者告戒其子)曰我死爾聞公孫彊為政必去之及曹伯陽即
位好田弋曹鄙人公孫彊好弋(林弋繳射也言鄙人小吏也○好呼報反)獲
白雁獻之且言田弋之說說之因訪政事大說之有寵
使為司城以聽政夢者之子乃行彊言霸說於曹伯曹
伯從之乃背晉而奸宋宋人伐之晉人不救築五邑於
其郊曰黍丘揖丘大城鍾邘(林宋取曹五邑而城築之於其近郊杜為明年入曹)
(傳也梁國下邑縣西南有黍丘亭○說之音悦下大說同霸說如字又始銳反揖音集又於一反邘音汙)
經(甲寅)八年春王正月宋公入曹以曹伯陽歸(杜曹人背晉而奸宋)
(是以致討宋公既還而不忍褚師之詬怒而反兵一舉滅曹滅非本志故以入告林檜亡東周之始曹亡春秋)
(之終夫子之刪詩也繫曹檜於國風之後檜之卒篇曰思周道也傷天下之無王也曹之卒篇曰思治也傷天)
(下之無伯也)○吴伐我○夏齊人取讙及闡(杜不書伐兵未加而魯與之邑)
(闡在東平剛縣北○讙音歡闡尺善反)○歸邾子益于邾○秋七月○冬
十有二月癸亥杞伯過卒(杜無傳未同盟而赴以名林僖公卒子閔公維立○過古)
(禾反)○齊人歸讙及闡(不言來命歸之無官使也)
傳八年春宋公伐曹將還褚師子肥殿(杜子肥宋大夫○殿丁練反)
曹人詬之不行(杜詬詈辱也不行殿兵止也○詬呼豆反)師待之(林曹師見殿兵不行)
(遂待之)公聞之怒命反之遂滅曹執曹伯及司城彊以歸
殺之(終曹人之夢)○吴為邾故將伐魯問於叔孫輒(杜問可伐否輒)
(故魯人○為于偽反)叔孫輒對曰魯有名而無情(杜有大國名無情實)伐之
必得志焉退而告公山不狃(不狃亦故魯人○狃女九反)公山不狃
曰非禮也君子違不適讐國(杜違奔亡也)未臣而有伐之奔
命焉死之可也(杜未臣所適之國若有伐本國者則可還奔命死其難)所託也則
隱(曾所因託則為之隱惡)且夫人之行也不以所惡廢鄉(不以其私怨惡)
(廢棄其鄕黨之好○夫音扶行下孟反又如字惡烏路反又如字)今子以小惡而欲覆
宗國不亦難乎(輒魯公族故謂之宗國○覆芳服反)若使子率子必辭王
將使我子張病之(杜子張輒也林以其言為己病)王問於子洩(杜子洩不狃)
對曰魯雖無與立(緩時若無能自立)必有與斃(急則人人知懼皆將同死)諸侯
將救之未可以得志焉晉與齊楚輔之是四讐也(杜與魯而)
(四)夫魯齊晉之脣脣亡齒寒君所知也不救何為(杜魯居齊)
(晉之東自吴觀之是為脣)三月吴伐我子洩率故道險從武城(故由險道)
(欲使魯成備○子洩率絶句故道險絶句)初武城人或有因於吴竟田焉(杜僑)
(田吴界)拘鄫人之漚菅者曰何故使吾水滋(杜鄫人亦僑田吴滋濁也)
(林鄫人漚漬菅草於水而魯人拘執之言何故滋濁我水○漚烏豆反菅古顔反滋音兹亦作兹字林云黑也)
及吴師至拘者道之以伐武城克之(杜鄫人教吴必可克○道音導)王
犯嘗為之宰澹臺子羽之父好焉國人懼(杜王犯吴大夫故嘗奔魯為武)
(城宰澹臺子羽武城人孔子弟子也其父與王犯相善國人懼其為内應○澹待甘反好呼報反)懿子
謂景伯若之何(林問吴來伐何以禦之)對曰吴師來斯與之戰何
患焉且召之而至又何求焉(言犯盟伐邾所以召吴)吴師克東陽
而進舍於五梧明日舍于蠶室(林三邑魯地)公賓庚公甲叔
子與戰于夷獲叔子與析朱鉏(杜公賓庚公甲叔子井析朱鉏為三人皆同車)
(傳互言之)獻於王王曰此同車必使能國未可望也(杜同車能俱死)
(是國能使人故不可望得)明日舍于庚宗(林每日遷舍見師行速而疾)遂次于泗
上微虎欲宵攻王舍(微虎魯大夫)私屬徒七百人三踊於幕
庭(杜於帳前設格令士試躍之○屬音燭)卒三百人有若與焉(杜卒終也終得三百)
(人任行有若孔子弟子與在三百人中○與音預)及稷門之内(杜三百人行至稷門)或謂
季孫曰不足以害吴而多殺國士不如己也乃止之吴
子聞之一夕三遷(畏微虎也三息暫反)吴人行成(求與魯成)將盟景伯
曰楚人圍宋易子而食析骸而爨(在宜十五年)猶無城下之
盟我未及虧(林雖被吴師而於國勢未有虧損)而有城下之盟是棄國
也吴輕而遠(林吴師輕窕國又阻遠○輕遺政反)不能久將歸矣請少待
之弗從景伯負載造於萊門(杜以言不見從故負載書將欲出盟○造七報反)
乃請釋子服何於吴吴人許之以王子姑曹當之而後
止(林子服何即子服景伯杜釋舍也魯人不以盟為事欲因留景伯為質於吴既得吴之許復求吴王之子)
(以交質吴人不欲留王子故遂兩止)吴人盟而還(杜不書盟恥吴夷)○齊悼公之
來也(在五年)季康子以其妹妻之即位而逆之季魴侯通
焉(魴侯康子叔父○妻七計反魴音房)女言其情弗敢與也(林女即康子之妹)齊
侯怒夏五月齊鮑牧帥師伐我取讙及闡○或譛胡姬
於齊侯(林胡姬景公妾六年以安孺子如頼者)曰安孺子之黨也六月齊侯
殺胡姬(傳言齊侯無道所以不終)○齊侯使如吴請師將以伐我乃
歸邾子(杜齊未得李姬故請師也吴前為邾討魯懼二國同心故歸邾子)邾子又無道
吴子使大宰子餘討之(杜子餘大宰嚭)囚諸樓臺栫之以棘(栫擁)
(也○栫在薦反)使諸大夫奉大子革以為政(杜革邾大子桓公也為十年邾子來)
(奔傳)○秋及齊平九月臧賓如如齊涖盟(杜賓如臧會子)齊閭丘
明來涖盟(杜閭丘明嬰之子也盟不書諱略之)且逆季姬以歸嬖(杜季姬魴侯所)
(通者)○鮑牧又謂羣公子曰使女有馬千乘乎(杜有馬千乘使為君)
(也鮑牧本不欲立陽生又諷動羣公子○女音汝乘繩證反)公子愬之(林羣公子以鮑牧之言愬)
(於悼公)公謂鮑子或譛子子姑居於潞(杜潞齊邑)以察之(林以察罪)
(之有無)若有之則分室以行若無之則反子之所出門使
以三分之一行半道使以二乘及潞麇之以入遂殺之
(杜麇亦束縛○麇丘隕反)○冬十二月齊人歸讙及闡季姬嬖故也
(林季姬嬖故詣而歸之也)
經(乙夘)九年春王二月葬杞僖公(無傳三月而葬速)○宋皇瑗帥
師取鄭師于雍丘(杜書取覆而敗之雍丘縣屬陳留○雍於勇反)○夏楚人伐
陳○秋宋公伐鄭○冬十月
傳九年春齊侯使公孟綽辭師于吴(齊與魯平故辭吴師)吴子曰
昔歲寡人聞命今又革之不知所從將進受命於君(林言)
(往歲我聞齊乞師伐魯之命今又欲革而易之不知二命何者當從將進師伐齊以受齊君之命為十年吴伐)
(齊傳)○鄭武子䞉之嬖計瑕求邑無以與之(杜䞉罕達也瑕武子之屬)
(○䞉以證反)請外取許之(杜瑕請取於他國)故圍宋雍丘宋皇瑗圍
鄭師(杜許瑕師)每日遷舍(杜作壘塹成輒徙舍合其圍)壘合鄭師哭(林許瑕之)
(師知不免故哭)子姚救之大敗(杜子姚武子䞉也)二月甲戌宋取鄭師
于雍丘使有能者無死(惜其能也)以郲張與鄭羅歸(杜鄭之有能者)
○夏楚人伐陳陳即吴故也○宋公伐鄭(杜報雍丘)○秋吴
城䢴溝通江淮(於邗江築城穿溝東北通射陽湖西北至宋口入淮通糧道也今廣陵邗江是)
(○䢴音寒)○晉趙鞅卜救鄭遇水適火(杜水火之兆)占諸史趙史
墨史龜(杜皆晉史)史龜曰是謂沈陽(杜火陽得水故沈)可以興兵(杜兵)
(隂類也故可以興兵)利以伐姜不利子商(姜齊姓子商謂宋林姜火師之後火弱故伐姜)
(則利子商姓屬水故伐商不利)伐齊則可敵宋不吉史墨曰盈水名也
子水位也(杜趙鞅姓盈宋姓子水盈坎乃行子姓又得北方水位)名位敵不可干
也(杜二水俱盛故言不可干)炎帝為火師(杜神農有火瑞以火名官)姜姓其後也
水勝火伐姜則可史趙曰是謂如川之滿不可游也(杜既)
(盈而得水位故為如川之滿不可馮游言其波流盛)鄭方有罪不可救也(杜鄭以嬖寵伐)
(人故以為有罪)救鄭則不吉不知其他(救鄭則當伐宋故不吉也)陽貨以周
易筮之遇泰䷊(乾下坤上泰)之需䷄(乾下坎上需泰六五變)曰宋
方吉不可與也(杜不可與戰泰六五曰帝乙歸妹以祉元吉帝乙紂父立為天子故稱帝乙隂)
(而得中有似王者嫁妹得如其願受福祿而大吉)微子啓帝乙之元子也宋鄭
甥舅也(杜宋鄭為昏姻甥舅之國宋為微子之後今卜得帝乙卦故以為宋吉)祉祿也若
帝乙之元子歸妹而有吉祿我安得吉焉乃止(杜吉在彼則我)
(伐之為不吉)○冬吴子使來儆師伐齊(前年齊與吴謀伐魯齊既與魯成而止故)
(吴恨之反與魯謀伐齊)
經(丙辰)十年春王二月邾子益來奔(林大子革為政)○公會吴伐
齊(書會從不與謀)○三月戊戌齊侯陽生卒(杜以疾赴故不書弑林悼公卒子簡)
(公壬立)○夏宋人伐鄭(無傳)○晉趙鞅帥師侵齊○五月公
至自伐齊(無傳)○葬齊悼公(無傳)○衛公孟彄自齊歸于衛
(無傳書歸齊納之○彄苦侯反)○薛伯夷卒(杜無傳赴以名故書)○秋葬薜惠公
(無傳)○冬楚公子結帥師伐陳○吴救陳(杜季子不書陳人來告不以名)
(林此延州來季子也不書義不在季子也吴救陳諸夏幾於亡也)
傳十年春邾隱公來奔(林吴囚之使奉大子革以為政故來奔)齊甥也故
遂奔齊(杜終子貢之言)○公會吴子邾子郯子伐齊南鄙師于
鄎(杜鄎齊地邾郯不書兵井屬吴不列於諸侯○郯音談鄎音息)齊人弑悼公赴于師
(以說吴)吴子三日哭于軍門之外徐承帥舟師將自海入
齊齊人敗之吴師乃還(杜承吴大夫)○夏趙鞅帥師伐齊(杜經)
(書侵以侵告)大夫請卜之趙孟曰吾卜於此起兵(謂往歲卜伐宋不吉)
(利以伐姜故今興兵)事不再令(再令凟也)卜不襲吉(林襲重也卜不重吉凟則不告也)
行也於是乎取犂及轅(林犂一名隰濟南有隰隂縣祝阿縣西有轅城)毁高唐
之郭侵及頼而還○秋吴子使來復儆師(伐齊未得志故為明年吴)
(伐齊傳)○冬楚子期伐陳(陳即吴故)吴延州來季子救陳(林延陵州)
(来皆季札邑故曰延州來季子)謂子期曰二君不務德(杜二君吴楚)而力爭
諸侯民何罪焉我請退以為子名(林以成子期伐陳之名)務德而
安民乃還(季子吴王壽夢少子也夀夢以襄十二年卒至今七十七歲夀夢卒季子已能讓國年當)
(十五六至今蓋九十餘)
經(丁巳)十有一年春齊國書帥師伐我○夏陳轅頗出奔
鄭(書名貪也○頗破可反又普多反)○五月公會吴伐齊○甲戌齊國
書帥師及吴戰于艾陵齊師敗績獲齊國書(杜公與伐而不與戰)
(艾陵齊地林齊魯交兵止此)○秋七月辛酉滕子虞母卒(杜無傳赴以名故書)
(之)○冬十有一月葬滕隱公(無傳)○衛世叔齊出奔宋(書名淫也)
傳十一年春齊為鄎故(杜鄎在前年○為于偽反)國書高無㔻帥師
伐我及清(杜清齊地濟北盧縣東有清亭○㔻普悲反)季孫謂其宰冉求(冉求)
(魯人孔子弟子)曰齊師在清必魯故也若之何求曰一子守(林一)
(子謂季孫守國○守手又反)二子從公禦諸竟季孫曰不能(杜自度力不能)
(使二子禦諸竟○從如字又才用反)求曰居封疆之間(杜封疆竟内近郊之地)季孫
告二子(杜二子叔孫孟孫也)二子不可求曰若不可則君無出一
子帥師背城而戰(林若二子不可則魯君無用親出季孫自帥魯師背城而與齊戰於城下)
不屬者非魯人也(杜屬臣屬也言不戰為不臣)魯之羣室衆於齊之
兵車(杜羣室都邑居家)一室敵車優矣(林一都之衆敵齊之兵車有餘用)子何
患焉二子之不欲戰也宜政在季氏(言二子恨季氏專政故不盡力○二)
(子之不欲戰也宜絶句)當子之身齊人伐魯而不能戰子之恥也
大不列於諸侯矣季孫使從於朝(杜使冉求隨己之公朝)俟於黨
氏之溝(黨氏溝朝中地名○黨音掌)武叔呼而問戰焉(林武叔即叔孫州仇杜問)
(冉求)對曰君子有遠慮小人何知懿子強問之對曰小人
慮材而言量力而共者也(林小人冉求自稱杜言子所問非己材力所及故不能言)
(○強其丈反共音恭)武叔曰是謂我不成丈夫也(杜知冉求非己不欲戰故不對)
退而蒐乘(杜蒐閱○乘繩證反)孟孺子洩帥右師(杜孺子孟懿子之子武伯彘)
顔羽御邴洩為右(杜二子孟氏臣)冉求帥左師管周父御樊遲
為右(杜樊遲魯人孔子弟子樊須○父音甫)季孫曰須也弱有子曰就用
命焉(杜須年少能用命有子冉求也)季氏之甲七千冉有以武城人三
百為已徒卒(杜步卒精兵)老幼守宫次于雩門之外(杜南城門也)
(雩音于)五日右師從之(林右師孟孺子洩所帥之師也五日乃從言不欲戰)公叔務
人(杜務人公為昭公子)見保者而泣(杜保守城者)曰事充(杜繇役煩)政重(賦稅)
(多)上不能謀士不能死何以治民吾既言之矣敢不勉
乎(杜既言人不能死已不敢不死)師及齊師戰于郊齊師自稷曲(杜稷曲郊)
(地名)師不踰溝樊遲曰非不能也不信子也(林言魯師非不能踰溝也)
(不信子之號令也)請三刻而踰之(與衆三刻約信)如之衆從之(杜如樊遲言乃)
(踰溝)師入齊軍(冉求之師)右師奔齊人從之(逐右師)陳瓘陳莊涉
泗(林二陳齊大夫涉泗水以從魯師○瓘古喚反)孟之側後入以為殿(杜之側孟氏族)
(也字反○殿丁練反)抽矢策其馬曰馬不進也(不欲伐善)林不狃之伍
曰走乎(杜不狃魯士五人為伍敗而欲走)不狃曰誰不如(杜我不如誰而欲走)曰
然則止乎不狃曰惡賢(言止戰惡足為賢皆無戰志○惡音烏)徐步而死
(徐行而死言魯非無壯士但季孫不能使)師獲甲首八十(杜冉求所得)齊人不能
師(杜不能整其師)宵諜曰齊人遁(杜諜間也)冉有請從之三(林請逐齊師之)
(奔)季孫弗許孟孺子語人曰我不如顔羽而賢於邴洩
(杜二子與孟孺子同車○語魚據反)子羽銳敏(杜子羽顔羽銳精也敏疾也言欲戰)我不欲
戰而能默(心雖不欲口不言奔)洩曰驅之(言驅馬欲奔)公為與其嬖僮
汪錡乘皆死皆殯(杜皆俱也○錡魚綺反乘繩證反)孔子曰能執干戈
以衛社稷可無殯也(時人疑童子當殯)冉有用矛於齊師故能
入其軍孔子曰義也(杜言能以義勇不書戰不皆陳也不書敗勝負不殊)○夏陳
轅頗出奔鄭初轅頗為司徒賦封田以嫁公女(封内之田悉賦)
(稅之)有餘以為已大器(杜大器鐘鼎之屬)國人逐之故出道渴其
族轅咺進稻醴梁糗腶脯焉(林以稻米為醴酒糗乾飯以梁米為乾飯加薑桂曰)
(脯○咺况阮反糗起九反腶丁亂反)喜曰何其給也對曰器成而具(林所鑄大)
(器方成即具此醴糗之屬)曰何不吾諫對曰懼先行(恐言不從先見逐)○為
郊戰故公會吴子伐齊(欲以報也○為于偽反)五月克博壬申至
于嬴(杜博嬴齊邑也二縣皆屬泰山)中軍從王(杜吴中軍)胥門巢將上軍王
子姑曹將下軍展如將右軍(杜三將吴大夫)齊國書將中軍高
無㔻將上軍宗樓將下軍陳僖子謂其弟書爾死我必
得志(杜書子占也欲獲死事之功)宗子陽與閭丘明相厲也(杜相勸厲致死)
(子陽宗樓也)桑掩胥御國子(杜國子國書)公孫夏曰二子必死(杜亦)
(勸勉也)將戰公孫夏命其徒歌虞殯(虞殯送葬歌曲示必死)陳子行
命其徒具含玉(杜子行陳逆也具含玉亦示必死○行如字又戶郎反)公孫揮命
其徒曰人尋約吴髮短(杜約繩也八尺為尋吴髮短欲以繩貫其首)東郭書
曰三戰必死於此三矣(杜三戰夷儀五氏與今)使問弦多以琴(杜弦)
(多齊人也六年奔魯問遺也)曰吾不復見子也(言將死戰)陳書曰此行也
吾聞鼔而已不聞金也(鼔以進軍金以退軍不聞金言將死也傳言吴師彊齊人皆自)
(知將敗)甲戌戰于艾陵展如敗高子(杜齊上軍敗)國子敗胥門
巢(杜吴上軍亦敗)王卒助之大敗齊師獲國書公孫夏閭丘明
陳書東郭書革車八百乘甲首三千以獻于公(杜公以兵從故)
(以勞公○乘繩證反)將戰吴子呼叔孫(叔孫武叔州仇)曰而事何也(杜問何職)
對曰從司馬(從吴司馬所命)王賜之甲劔鈹曰奉爾君事敬無
廢命叔孫未能對衛賜進(杜賜子貢孔子弟子○鈹普悲反)曰州仇奉
甲從君而拜(杜拜受之)公使大史固歸國子之元(杜歸於齊也元首也)
(吴以獻魯)寘之新篋褽之以玄纁(林褽薦也褽薦其首以玄纁之服○褽音尉)加
組帶焉寘書于其上曰天若不識不衷何以使下國(林衷)
(善也下國魯自稱即天而言故稱下國杜言天識不善故殺國子)○吴將伐齊越子率
其衆以朝焉王及列士皆有饋賂吴人皆喜唯子胥懼
曰是豢吴也夫(杜豢養也若人養犧牲非愛之將殺之○夫音扶)諫曰越在我
心腹之疾也壤地同而有欲於我(杜欲得吴)夫其柔服求濟
其欲也不如早從事焉(杜從事擊之)得志於齊猶獲石田也
無所用之(杜石田不可耕)越不為沼吴其冺矣使醫除疾而曰
必遺類焉者未之有也盤庚之誥曰其有顛越不共則
劓殄無遺育無俾易種于兹邑(杜盤庚商書也顛越不共從横不承命者也劓)
(割也殄絶也育長也俾使也易種轉生種類○共音恭劓魚器反殄大典反種章勇反)是商所以
興也今君易之(杜言除惡去根此商所由以興今君欲反易其道留惡易種)將以求
大不亦難乎弗聽使於齊屬其子於鮑氏為王孫氏(杜私)
(使人至齊屬其子改姓為王孫欲以辟吴禍○使所吏反屬音燭下同)反役王聞之使賜
之屬鏤以死(杜艾陵役也屬鏤劔名○鏤力俱反又力侯反)將死曰樹吾墓檟
檟可材也吴其亡乎三年其始弱矣盈必毁天之道也(杜越)
(人朝之伐齊勝之盈之極也為十三年越伐吴起本)○秋季孫命修守備曰小勝
大禍也齊至無日矣(善有備○守手又反)○冬衛大叔疾出奔宋
(杜疾即齊也)初疾娶于宋子朝(子朝宋人仕衛為大夫)其娣嬖(杜娣所娶女之)
(娣)子朝出(出奔)孔文子使疾出其妻而妻之(林自以其女妻大叔疾)
(妻之七計反)疾使侍人誘其初妻之娣寘於犂(犂衛邑)而為之
一宫(林别為一宫以居之)如二妻文子怒欲攻之仲尼止之遂奪
其妻或淫于外州(林孔文子遂奪其女不嫁大叔疾大叔疾或時往淫于外州外州衛邑)
外州人奪之軒以獻(杜軒車也以獻於君)恥是二者故出(林大叔疾以奪)
(妻奪軒二事為恥故出奔)衛人立遺使室孔姞(杜遺疾之弟孔姞孔文子之女疾之妻○)
(姞其乙反)疾臣向魋(為宋向魋臣○魋徒回反)納美珠焉與之城鉏(杜城鉏宋)
(邑)宋公求珠魋不與由是得罪及桓氏出(林桓氏即向魋出在十四)
(年)城鉏人攻大叔疾衛莊公復之(杜聽使還)使處巢死焉殯
于鄖葬于少禘(杜終言疾之失所也巢鄖少禘皆衛地○鄖音云少詩照反)初晉悼
公子憖亡在衛使其女僕而田(杜僕御田獵)大叔懿子止而
飲之酒(杜懿子大叔儀之孫○飲於鴆反)遂聘之生悼子(杜悼子大叔疾)悼子
即位故夏戌為大夫(杜夏戍悼子之甥)悼子亡衛人翦夏戍(杜翦)
(削其爵邑)孔文子之將攻大叔也訪於仲尼仲尼曰胡簋之
事則嘗學之矣(胡簋禮器名夏曰胡周曰簋○簋音軌)甲兵之事未之聞
也退命駕而行曰鳥則擇木木豈能擇鳥(林以鳥自喻以木喻孔文)
(子)文子遽止之曰圉豈敢度其私訪衛國之難也(林圉文子)
(名度謀也○度待洛反難乃旦反)將止(仲尼止)魯人以幣召之乃歸(於是自衛)
(反魯樂正雅頌各得其所)○季孫欲以田賦(丘賦之法因其田財通出馬一匹牛三頭今欲)
(别其田及家財各為一賦故言田賦)使冉有訪諸仲尼仲尼曰丘不識也
(林言不識其可行與否)三發(杜三發問)卒曰(卒終也)子為國老待子而行
若之何子之不言也仲尼不對(杜不公答)而私於冉有曰君
子之行也(杜行政事)度於禮施取其厚事舉其中歛從其薄
如是則以丘亦足矣(杜丘十六井出戎馬一匹牛三頭是賦之常法)若不度於
禮而貪冒無厭則雖以田賦將又不足且子季孫若欲
行而法則周公之典在若欲苟而行又何訪焉弗聽(為明)
(年用田賦𫝊)
經(戊午)十有二年春用田賦(杜直書之者以示改法重賦林以丘賦一乘為未足又以)
(田賦之也田賦之也者家一人也家一人管子内政之法也諸侯之益兵自齊始晉次之州兵是也春秋之季)
(魯亦行之也是故作丘甲用田賦不書初)○夏五月甲辰孟子卒(杜魯人諱娶同姓謂)
(之孟子春秋不改所以順時)○公會吴于橐臯(槖臯在淮南逡遒縣東南○槖章夜反一)
(音託)○秋公會衛侯宋皇瑗于鄖(林卒辭吴盟杜鄖發陽也廣陵海陵縣東南有)
(發繇亭)○宋向巢帥師伐鄭○冬十有二月螽(杜周十二月今十月)
(是歲應置閏而失不置雖書十二月實今之九月司歷誤一月九月之初尚温故得有螽)
傳十二年春王正月用田賦(終前年事)○夏五月昭夫人孟
子卒昭公娶于吴故不書姓(諱娶同姓故謂之孟子若宋女)死不赴故
不稱夫人(不稱夫人故不言薨)不反哭故不言葬小君(反哭者夫人禮也以)
(同姓故不成其夫人喪)孔子與弔適季氏季氏不絻放絰而拜(杜孔)
(子始老故與弔也絻喪冠也孔子以小君禮往弔季孫不服喪故去絰從主簡制○與音預絻音紊)○公
會吴于橐臯吴子使大宰嚭請尋盟(杜尋鄫盟)公不欲使子
貢對曰盟所以周信也(林言為盟者所以周固其誠信也)故心以制之
(杜制其義)玉帛以奉之(杜奉贄明神)言以結之(杜結其信)明神以要之
(杜要以禍福○要一遙反)寡君以為苟有盟焉弗可改也已若猶可
改日盟何益今吾子曰必尋盟若可尋也亦可寒也(杜尋)
(重也寒歇也)乃不尋盟○吴徵會于衛初衛人殺吴行人且
姚而懼謀于行人子羽(子羽衛大夫○且子餘反)子羽曰吴方無道
無乃辱吾君不如止也子木曰吴方無道(杜子木衛大夫)國無
道必棄疾於人吴雖無道猶足以患衛(杜為衛患也)往也長
木之斃無不摽也(林譬如長木斃踣於地不擇物而後摽擊之○摽敷蕭反又普交反)國
狗之瘈無不噬也(林譬如國狗狂瘈噬人不擇人而後噬齧之○瘈吉世反)而况大
國乎秋衛侯會吴於鄖公及衛侯宋皇瑗盟(杜盟不書畏吴竊盟)
而卒辭吴盟吴人藩衛侯之舍(林吴人執衛侯作藩籬圍其館舍以困辱之)
子服景伯謂子貢曰夫諸侯之會事既畢矣侯伯致禮
地主歸餼(杜侯伯致禮以禮賓也地主所會主人也餼生物)以相辭也(杜名以禮相傳)
(讓)今吴不行禮於衛而藩其君舍以難之(杜難苦困也○難乃旦反)
子盍見大宰乃請束錦以行(林十端為束○以賂吴)語及衛故(若本)
(不為衛請者)大宰嚭曰寡君願事衛君衛君之來也緩寡君
懼故將止之(杜止執)子貢曰衛君之來必謀於其衆其衆
或欲或否是以緩來其欲來者子之黨也其不欲來者
子之讐也若執衛君是墮黨而崇讐也(墮毁也○墮許規反下同)夫
墮子者得其志矣(林衛之墮毁吴人不欲來會者其言驗故得志)且合諸侯而
執衛君誰敢不懼墮黨崇讐而懼諸侯或者難以霸乎
大宰嚭說乃舍衛侯衛侯歸效夷言(林學為吴人方言○說音悦下同舍)
(音捨又音赦)子之尚幼(杜子之公孫彌牟)曰君必不免其死於夷乎
執焉而又說其言從之固矣(林從夷之心固不可改矣衛公輒後卒死於越)○
冬十二月螽(林時已閑蟄猶有螽災)季孫問諸仲尼仲尼曰丘聞
之火伏而後蟄者畢(杜火心星也火伏在今十月)今火猶西流司歷
過也(杜猶西流言未盡没知是九月歷官失一閏釋例論之備)○宋鄭之間有隙地
焉(杜隙地間田)曰彌作頃丘玉暢嵒戈錫(凡六邑○彌亡支反又亡爾反頃苦)
(穎反又音順喦五咸反錫音羊又星歷反)子産與宋人為成曰勿有是(林約二國)
(俱棄之)及宋平元之族自蕭奔鄭(在定十五年)鄭人為之城嵒
戈錫(杜城以處平元之族○為于偽反)九月宋向巢伐鄭(林以鄭背盟城三邑故討)
(之)取錫殺元公之孫遂圍嵒十二月鄭罕達救嵒丙申
圍宋師(杜此事經在十二月螽上今倒在下更具列其月以為别者丘明本不以為義例故不皆齊同)
經(己未)十有三年春鄭罕達帥師取宋師于嵒(書取覆而敗之)○
夏許男成卒(林無傳元公卒)○公會晉侯及吴子于黃池(杜陳留封)
(丘縣南有黃亭近濟水夫差欲霸中國尊天子自去其僣號而稱子以告令諸侯故史承而書之林書會晉侯)
(及吴子兩伯之辭也)○楚公子申帥師伐陳(無傳)○於越入吴○秋
公至自會(無傳)○晉魏曼多帥師侵衛(無傳)○葬許元公(無傳)
○九月螽(無傳書災)○冬十有一月有星孛于東方(無傳平旦衆星)
(皆没而孛乃見故不言所在之次)○盜殺陳夏區夫(無傳稱盜非大夫○區烏侯反)○
十有二月螽(無傳前年季孫雖聞仲尼之言而不正歷失閏至此年故復十二月螽實十一月)
傳十三年春宋向魋救其師(救前年圍喦師)鄭子賸使徇曰(林鄭)
(子賸即罕達)得桓魋者有賞魋也逃歸遂取宋師于嵒獲成
讙郜廷(鄭子宋大夫○讙火官反郜古報反又古毒反)以六邑為虚(空虚之名不有)○
夏公會單平公晉定公吴夫差于黃池(杜平公周卿士也不書尊之不)
(與會○單音善)○六月丙子越子伐吴為二隧(隧道也)疇無餘謳
陽自南方(二子越大夫)先及郊吴太子友王子地王孫彌庸
夀於姚自泓上觀之(杜觀越師泓水名○泓烏宏反)彌庸見姑蔑之旗
(杜姑蔑越地今東陽大宋縣)曰吾父之旗也(杜彌庸父為越所獲故姑蔑人得其旌旗)不
可以見讐而弗殺也大子曰戰而不克將亡國請待之
彌庸不可屬徒五千(屬會也○屬音燭)王子地助之乙酉戰彌
庸獲疇無餘地獲謳陽越子至王子地守(林守國○守下又反)丙
戌復戰大敗吴師獲大子友王孫彌庸夀於姚(杜地守故不獲)
丁亥入吴吴人告敗于王王惡其聞也(杜惡諸侯聞之○惡烏路反)
自剄七人於幕下(杜以絶口)○秋七月辛丑盟吴晉爭先(杜爭)
(歃血先後)吴人曰於周室我為長(杜吴為大伯後故為長○長丁丈反下同)晉人
曰於姬姓我為伯(杜為侯伯)趙鞅呼司馬寅(杜寅晉大夫)曰日旰
矣(杜旰晩也○旰古旦反)大事未成二臣之罪也(杜大事盟也二臣鞅與寅)建
鼔整列二臣死之長幼必可知也(林勝者為長負者為幼必可知也)對
曰請姑視之反曰肉食者無墨(杜墨氣生下林言肉食爵祿之人無氣色下者)
今吴王有墨國勝乎(杜國為敵所勝)太子死乎且夷德輕不忍
久請少待之(杜少待無與爭)乃先晉人(杜盟不書諸侯恥之故不錄)吴人將
以公見晉侯子服景伯對使者曰王合諸侯則伯帥侯
牧以見於王(杜伯王官伯侯牧方伯○見賢遍反使所吏反)伯合諸侯則侯帥
子男以見於伯(杜伯諸侯長)自王以下朝聘玉帛不同故敝
邑之職貢於吴有豐於晉無不及焉以為伯也今諸侯
會而君將以寡君見晉君則晉成為伯矣敝邑將改職
貢魯賦於吴八百乘若為子男(林若吴以魯見晉侯是魯為子男之國○乘繩)
(證反下同)則將半邾以屬於吴(杜半邾三百乘)而如邾以事晉(杜如邾六)
(百乘)且執事以伯召諸侯而以侯終之何利之有焉吴人
乃止既而悔之(林謂景伯欺之)將囚景伯景伯曰何也立後於
魯矣(杜何景伯名林言己巳立後不避囚執)將以二乘與六人從遲速唯
命遂囚以還及戶牖(杜戶牖陳留外黃縣西北東昏成是○從才用反)謂大宰
曰魯將以十月上辛有事於上帝先王季辛而畢何世
有職焉(杜有職於祭事)自襄以來未之改也(杜魯襄公)若不會祝宗
將曰吴實然(杜言魯祝宗將告神云景伯不會坐為吴所囚吴人信鬼故以是恐之)且謂
魯不共而執其賤者七人何損焉(林景伯非卿故言賤者七人)大宰
嚭言於王曰無損於魯而祗為名(適為惡名○共音恭祗音支)不如
歸之乃歸景伯吴申叔儀乞糧於公孫有山氏(牡申叔儀吴大)
(夫公孫有山魯大夫舊相識)曰佩玉橤兮余無所繋之(杜橤然服飾備也己獨無)
(以繫佩言吴王不恤下○橤而捶反又而水反)旨酒一盛兮余與褐之父睨之
(杜一盛一器也睨視也褐寒賤之人言但得視不得飲○盛音成又市政反父如字又音甫)對曰粱
則無矣麤則有之(林粱精美也)若登首山以呼曰庚癸乎則
諾(林蓋有山氏素備糧食登山待其呼則諾而與之也杜軍中不得出糧故為私隱庚西方主穀癸北方主)
(水傳言吴子不與士共飢渴所以亡)王欲伐宋殺其丈夫而囚其婦人(杜以)
(宋不會黃池故言吴子悖惑)大宰嚭曰可勝也而弗能居也(杜吴強宋弱故)
(可必勝吴去宋遠故不能居)乃歸冬吴及越平(杜終伍員之言)
左傳杜林合注卷四十八
