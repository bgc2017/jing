左傳杜林合注卷二十六明王道焜
趙如源同編
襄公二
經(丙申)八年春王正月公如晉○夏葬鄭僖公(無傳)○鄭人
侵蔡獲蔡公子燮(杜鄭子國稱人刺其無故侵蔡以生國患燮蔡莊公子○燮息協反)○
季孫宿會晉侯鄭伯齊人宋人衛人邾人于邢丘(時公在晉)
(晉悼難勞諸侯唯使大夫聽命故季孫在會而公先歸○邢徐音刑)○公至自晉(無傳)○莒
人伐我東鄙○秋九月大雩○冬楚公子貞帥師伐鄭
○晉侯使士匄來聘
傳八年春公如晉朝且聽朝聘之數(晉悼復修霸業故朝而稟其多少)
○鄭羣公子以僖公之死也謀子駟子駟先之(林謀殺子駟而)
(討其罪子駟乃先羣公子作難○先悉薦反又如字)夏四月庚辰辟殺子狐子熙
子侯子丁(杜辟罪也加罪以戮之○辟婢亦反熙許其反徐音怡)孫擊孫惡出奔
衛(杜二孫子狐之子)○庚寅鄭子國子耳侵蔡獲蔡司馬公子
燮(杜鄭侵蔡欲以求媚於晉子耳子良之子不言敗唯以獲告)鄭人皆喜唯子產不
順(子產子國子不順衆而喜)曰小國無文德而有武功禍莫大焉楚
人來討能勿從乎從之晉師必至晉楚伐鄭自今鄭國
不四五年弗得寧矣子國怒之曰爾何知國有大命而
有正卿童子言焉將為戮矣(杜大命起師行軍之命)○五月甲辰
會於邢丘以命朝聘之數使諸侯之大夫聽命季孫宿
齊高厚宋向戌衛寗殖諸大夫會之(杜晉難重煩諸侯故使大夫聽命)
鄭伯獻捷於會故親聽命(杜獻蔡捷也)大夫不書尊晉侯也
(晉悼復文襄之業制朝聘之節儉而有禮德義可尊故退諸侯大夫以崇之)○莒人伐我東
鄙以疆鄫田(莒既滅鄫魯侵其西界故伐魯東鄙以正其封疆○疆居良反)○秋九月
大雩旱也○冬楚子囊伐鄭討其侵蔡也(林果如子產之言)子
駟子國子耳欲從楚子孔子蟜子展欲待晉(杜待晉來救子孔穆)
(公子子蟜子游子子展子罕子○蟜居表反)子駟曰周詩有之曰俟河之清
人壽幾何(杜逸詩也言人壽促而河清遲喻晉之不可待林黃河水濁一千年而一清○壽音授或)
(如字幾居豈反)兆云詢多職競作羅(杜兆卜詢謀也職主也言既卜且謀多則競作羅網)
(之難無成功)謀之多族民之多違(杜族家也林鄭之主謀多有族類民各有心多相違)
(戾)事滋無成(杜兹益也)民急矣姑從楚以紓吾民(材紓緩也以紓吾民)
(之死○紓音舒)晉師至吾又從之敬共幣帛以待來者小國之
道也犧牲玉帛待於二竟(林犧牲以為盟玉帛以講會杜二竟晉楚界上○共音恭)
(竟音境)以待彊者而庇民焉宼不為害民不罷病不亦可
乎(林以待晉楚兵力之疆者而服從之以庇吾民晉楚之宼無侵暴之患害鄭國之民無爭戰之罷病○庇)
(必利反又音秘不同罷音皮)子展曰小所以事大信也小國無信兵
亂日至亡無日矣五會之信(杜謂三年會雞澤五年會戚又會城棣七年會鄬八)
(年會邢丘)今將背之雖楚救我將安用之(杜言失信得楚不足貴○背音佩)
親我無成(林晉以鄭為同姓之親反不與成)鄙我是欲(杜楚欲以鄭為鄙邑而反欲與)
(成)不可從也(杜言子駟不可從)不如待晉晉君方明四軍無闕
八卿和睦必不棄鄭(杜四軍謂上中下新軍也軍有二卿)楚師遼遠糧食
將盡必將速歸何患焉舍之聞之(舍之子展名)杖莫如信完
守以老楚杖信以待晉不亦可乎(林人之可倚杖者莫如誠信完全守備以)
(老楚師倚杖誠信以待晉救如此不亦可乎○杖直亮反守手又反或如字下同)子駟曰詩云
謀夫孔多是用不集(杜詩小雅孔甚也集就也言人欲為政是非相亂而不成)發言
盈庭誰敢執其咎(杜言謀者多若有不善無適受其咎○咎其九反下同)如匪行
邁謀是用不得于道(杜匪彼也行邁謀謀於路人也不得于道衆無適從)請從楚
騑也受其咎(林騑子駟名子駟決於從楚故請受從楚不當之咎○騑芳非反)乃及楚
平使王子伯駢告于晉(杜伯駢鄭大夫○駢扶賢反)曰君命敝邑修
而車賦儆而師徒以討亂略蔡人不從敝邑之人不敢
寧處悉索敝賦以討于蔡(林言晉嘗命鄭邑修治汝衆之車兵儆戒汝之師旅徒)
(以討治作亂而侵略之人蔡人不從晉之命合鄭國之君臣不敢安居悉盡敝邑之兵賦以討蔡人不服之罪)
(杜索盡也○索悉各反)獲司馬夑獻於邢丘今楚來討曰女何故稱
兵于蔡(杜稱舉也○女音汝)焚我郊保(郭外曰郊保守也)馮陵我城郭(杜馮)
(追也林城外曰郭○馮皮水反)敝邑之衆夫婦男女不遑啓處以相救
也(遑暇也啓跪也)翦焉傾覆無所控告(杜翦盡也控引也林言盡有傾危覆滅之憂無)
(所控引而告訴○覆芳服反控苦貢反)民死亡者非其父兄即其子弟夫
人愁痛(林凡民之死亡於敵者非其家之父兄長上即其家之子弟卑幼夫人猶人人也○夫音扶)
不知所庇民知窮困而受盟于楚孤也與其二三臣不
能禁止(杜孤鄭伯)不敢不告知武子使行人子員對之曰君
有楚命(杜見討之命)亦不使一介行李告于寡君(一介獨使也行李行)
(人也○介古賀反)而即安于楚(林受盟于楚以就便安)君之所欲也誰敢
違君寡君將帥諸侯以見于城下唯君圖之(為明年晉伐鄭傳○見賢)
(遍反或如字)○晉范宣子來聘且拜公之辱(杜謝公此春朝)告將用
師于鄭公享之宣子賦摽有梅(杜摽有梅詩召南摽落也梅盛極則落詩人以)
(興女色盛則有衰衆士求之宜及其時宣子欲魯及時共討鄭取其汲汲相赴○摽徐扶妙反又扶表反)季
武子曰誰敢哉(杜言誰敢不從命)今譬於草木寡君在君君之
臭味也(林如草木香氣滋味之同者杜言同類)歡以承命何時之有(林遲速惟)
(命何拘於時)武子賦角弓(杜角弓詩小雅取其兄弟婚姻無相遠矣)賓將出武子
賦彤弓(彤弓天子賜有功諸侯之詩欲使晉君繼文之業復受彤弓於王○彤徒冬反)宣子曰城
濮之役(在僖二十八年○濮音卜)我先君文公獻功于衡雍受彤弓
於襄王以為子孫藏(藏之以示子孫○雍於用反藏如字徐才浪反)匄也先君
守官之嗣也敢不承命(杜言已嗣其父祖為先君守官不敢廢命欲匡晉君)君子
以為知禮(彤弓之義義在晉君故范匄受之所謂知禮)
經(丁酉)九年春宋災(天火曰災來告故書)○夏季孫宿如晉○五月
辛酉夫人姜氏薨(成公母)○秋八月癸未葬我小君穆姜
(無傳四月而葬速)○冬公會晉侯宋公衛侯曹伯莒子邾子滕
子薛伯杞伯小邾子齊世子光伐鄭十有二月己亥同盟
于戲(杜伐鄭而書同盟則鄭受盟可知傳言十一月己亥以長歷推之十二月無己亥經誤○戲音羲鄭)
(地)○楚子伐鄭
傳九年春宋災樂喜為司城以為政(樂喜子罕也為政卿知將有火災素)
(戒為備火之政)使伯氏司里(杜伯氏宋大夫司里里宰)火所未至徹小屋塗
大屋(林小屋易徹故徹之以開火道大屋難徹就塗之以殺火勢)陳畚挶具綆缶(畚簣)
(籠挶土轝綆汲索缶汲器○畚音本革器也挶九錄反綆古杏反缶方九反)備水器(杜盆缶之屬)
量輕重(杜計人力所任)蓄水潦積土塗巡丈城繕守備(杜巡行也丈度)
(也繕治也行度守備之處恐因災有亂○蓄敕不反潦音老)表火道(火起則從其所趣標表之)使
華臣具正徒(華臣華元子為司徒正徒役徒也司徒之所主也)令隧正納郊保
奔火所(隧正官名也五縣為隧納聚郊野保守之民使隨火所起往救之○隧音遂)使華閱
討右官官庀其司(杜亦華元之後代元為右師討治也庀具也使具其官屬○庀芳婢反)向
戌討左亦如之(杜向戌左師)使樂遄庀刑器亦如之(杜樂遄司宼刑)
(器刑書林亦具其官屬如左右師○遄市專反)使皇鄖命校正出馬工正出車
備甲兵庀武守(杜皇鄭皇父充石之後校正主馬工正主車使各備其官○鄖音云校戸教反)
(出如字徐尺遂反守手又反下同)使西鉏吾庀府守(杜鉏吾大宰也府六官之典○吾音)
(魚)令司宫巷伯儆宫(杜司宫奄臣巷伯寺人皆掌宫内之事)二師令四卿
正敬享(林二師左右二師也卿正卿大夫也二師令四卿之大夫敬用享祀)祝宗用馬于
四墉祀盤庚于西門之外(杜祝大祝宗宗人墉城也用馬祭于四城以禳火盤庚殷)
(王宋之遠祖城積陰之氣故祀之凡天災有幣無牲用馬祀盤庚皆非禮)晉侯問於士弱(杜弱)
(士渥濁之子莊子)曰吾聞之宋灾於是乎知有天道何故(杜問宋何)
(故自知天道將災)對曰古之火正或食於心或食於咮以出内
火是故咮為鶉火心為大火(林古之火正掌火有功封為上公祀為貴神心大火)
(東方星也咮鶉火南方柳星也或以火正配食於大火之心星或以火正配食於鶉火之柳星季春建辰之月)
(鶉火星昏在南方則令民放火是謂出火季秋建戌之月大火星伏在日下夜不得見則禁民放火是謂内火)
(○咮竹又反徐丁遘反出如字徐尺遂反内如字徐音納鶉音純)陶唐氏之火正閼伯
居商丘(陶唐堯有天下號閼伯高辛氏之子傳曰遷閼伯于商丘主辰辰大火也今為宋星然則商丘)
(在宋地○閼於葛反)祀大火而火紀時焉(杜謂出内火時)相土因之故商
主大火(杜相土契孫商之祖也始代閼伯之後居商丘祀大火○相息亮反)商人閱其禍
敗之釁必始於火是以曰知其有天道也(杜閱猶數也商人數所更)
(歷恒多火災宋是殷商之後故知天道之災必火林日字不必疆為之說○釁許靳反)公曰可必
乎對曰在道國亂無象不可知也(林在其君行道與否耳國無道則禍亂生)
(殊無一定之象或多難以興其邦或無難以喪其邦不可必知)○夏季武子如晉報宣
子之聘也(宣子聘在八年)○穆姜薨於東宫(太子宫也穆姜淫僑如欲廢成公故)
(徙居東宫事在成十六年)始往而筮之遇艮之八䷳(杜艮下艮上周禮大卜掌)
(三易然則雜用連山歸藏周易二易皆以七八為占故言遇艮之八林遇艮之八前後說者皆不通遂疆指為)
(連山歸藏周易獨朱文公曰是謂艮之隨蓋五爻皆變推二得易故不變愚按乾爻七九坤爻六八此其大凡)
(也然乾爻用九而不用七坤爻用六而不用八用九故老陽變為少陰用六故老陰變而為少陽不用七八故)
(少陰少陽不變此言遇艮之八蓋艮卦六爻三上以九變初四五以六變惟二得八不變文公之說直發明先)
(儒所未到○艮古根反)史曰是謂艮之隨䷵(杜震下兌上隨史疑占易遇八為不)
(利故更以周易古變爻得隨卦而論之林此變卦蓋艮五爻皆變為隨)隨其出也(林史謂隨非閑)
(固之卦有出之義)君必速出(林君謂穆姜必速出不久居東宫)姜曰亡(亡猶無也○亡)
(如字或音無)是於周易曰隨元亨利貞无咎(杜易筮皆以變者占遇一爻變)
(義異則論彖故姜亦以彖為占也史據周易故指言周易以折之)元體之長也亨嘉之
會也利義之和也貞事之幹也體仁足以長人嘉德足
以合禮利物足以和義貞固足以幹事然故不可誣也
是以雖隨无咎(林元始也元之為義於時為春於德為元於五常為仁故曰體之長亨通也亨)
(之為義於時為夏於德為亨於五常為禮故曰嘉美之會也利宜也利之為義於時為秋於德為利於五常為)
(義故曰利宜之和也貞正也貞之為義於時為冬於德為貞於五常為智故曰貞事之幹也體仁體元也比)
(而效之謂之體體法於乾之仁乃為君長之道足以長人也得會通之嘉乃合於禮也不合禮則非禮豈得為)
(嘉又安得亨乎和於義乃能利物豈有不得其宜而能利物乎貞固所以能幹事也杜言不誣四德乃遇隨無)
(咎明無四德者則為淫而相隨非吉事○長丁少反嘉德易作嘉會)今我婦人而與於亂
固在下位而有不仁不可謂元不靖國家不可謂亨作
而害身不可謂利棄位而姣不可謂貞(林婦人卑於大夫固在下位而)
(有淫亂不仁之事不可謂之體元欲廢成公去季孟是不安靖其國家不可謂之亨嘉作亂而自害其身幽廢)
(於東宫不可謂之利物棄夫人之位而與僑如淫姣不可謂之貞固杜姣淫之别名○與音預姣戶交反徐如)
(字移叔反音效)有四德者隨而无咎我皆无之豈隨也哉我則
取惡能无咎乎必死於此弗得出矣(傳言穆姜辯而不德)○秦景
公使士雃乞師于楚(林士雃秦大夫○雃苦田反)將以伐晉楚子許
之子囊曰不可當今吾不能與晉爭晉君類能而使之
(林隨人所能各以其類而任使之)舉不失選(杜得所選○選息戀反)官不易方(林方)
(猶官也所官之人不變其宜)其卿讓於善(杜讓勝已者)其大夫不失守(杜各)
(任其職)其上競於教(杜奉上命)其庶人力於農穡(種曰農收曰穡)商工
皂隸不知遷業(林商貿遷有無者工執伎者皂隸為僕隸厮投者杜四民不雜)韓厥老
矣知罃禀焉以為政(林伐韓厥將中軍咨禀韓厥以為晉政)范匄少於中
行偃而上之使佐中軍(林偃遷匄居已上使匄佐中軍偃將上軍○少詩照反下同行)
(戶郎反)韓起少於欒黶而欒黶士魴上之使佐上軍(林黶魴讓)
(起起佐上軍黶將下軍魴佐之○黶於斬反)魏綘多功以趙武為賢而為之
佐(林武將新軍綘佐新軍)君明臣忠上讓下競(尊官相讓勞職力競)當是時
也晉不可敵事之而後可君其圖之王曰吾既許之矣
雖不及晉必將出師(林雖不及晉國必將出師以踐其言)秋楚子師于武
城以為秦援(林武城楚地)秦人侵晉晉饑弗能報也(杜為十年晉伐)
(秦傳)○冬十月諸侯伐鄭(鄭從楚也)庚午季武子齊崔杼宋皇
鄖從荀罃士匄門于鄟門(杜鄭城門也三國從中軍○鄟音專)衛北宫括
曹人邾人從荀偃韓起門于師之梁(杜師之梁亦鄭城門三國從上軍)
滕人薛人從欒黶士魴門于北門(杜二國從下軍)杞人郳人從
趙武魏綘斬行栗(杜二國從新軍行栗表道樹○行如字行道也)甲戌師于汜
(杜衆軍還聚汜汜鄭地東汜○汜音凡)令於諸侯曰修器備(杜兵器戰備)盛餱
糧(杜餱乾食○盛音成餱音侯)歸老幼(示將久師)居疾于虎牢(杜諸侯已圍鄭虎牢)
(故使諸軍疾病息其中)肆𤯝圍鄭(林肆緩也眚過也肆赦宥軍之有過𤯝者而後圍鄭杜不事圍)
(鄭逆服不成圍○眚生領反徐所幸反)鄭人恐乃行成(杜與晉成也○恐丘勇反)中行
獻子曰遂圍之以待楚人之救也而與之戰不然無成
(杜獻子荀偃也恐楚救鄭鄭復屬之)知武子曰許之盟而還師以敝楚人
(敝罷也)吾三分四軍(杜分四軍為三部)與諸侯之銳以逆來者(杜來)
(者楚也)於我未病楚不能矣(晉各一動而楚三來故曰不能)猶愈於戰(杜勝)
(聚戰)暴骨以逞不可以爭(言爭當以謀不可以暴骨○暴蒲卜反徐扶沃反)大勞
未艾君子勞心小人勞力先王之制也(杜艾息也言當從勞心之勞)
(艾魚廢反又五蓋反)諸侯皆不欲戰乃許鄭成十一月己亥同盟
於戲鄭服也(杜鄭服故言同盟)將盟鄭六卿公子騑(子駟)公子發
(子國)公子嘉(子孔)公孫輒(子耳)公孫蠆(子蟜○蠆敕邁反)公孫舍之(子展)
及其大夫門子皆從鄭伯(杜門子卿之適子○從才用反)晉士莊子為
載書(杜莊子士弱載書盟書)曰自今日既盟之後鄭國而不唯晉
命是聽而或有異志者有如此盟(林如違盟之罰)公子騑趨進
曰天禍鄭國使介居二大國之間(介猶間也○介音界)大國不加
德音而亂以要之(杜謂以兵亂之力強要鄭○要一遙反下同)使其鬼神不
獲歆其禋祀其民人不獲享其士利夫婦辛苦墊隘無
所底告(墊隘猶委頓底至也○歆許今反墊丁念反隘於懈反底音旨)自今日既盟之
後鄭國而不唯有禮與彊可以庇民者是從而敢有異
志者亦如之(林亦如此盟誓之罰○庇必利反)荀偃曰改載書(杜子駟亦以所)
(言載於策故欲改之)公孫舍之曰昭大神要言焉(杜要誓以告神)若可改
也大國亦可叛也(林若載書之言可改則大國之人亦可得而叛)知武子謂獻
子曰我實不德而要人以盟豈禮也哉非禮何以主盟
姑盟而退修德息師而來終必獲鄭何必今日我之不
德民將棄我豈唯鄭若能休和遠人將至何恃於鄭(林言)
(我實無德可以服鄭而疆要鄭人以為盟誓豈禮之所當然也哉既非有禮何以主諸侯之盟不如且為盟而)
(退修我之德安我之衆而來討鄭終久必得服鄭何必欲速在於今日我若終於無德晉國之民亦將棄我豈)
(唯鄭國不肯服晉若能休諸侯之力以和其心遠方之人猶將來至豈恃一鄭以為安哉○休許糾反)乃
盟而還(杜遂兩用載書)○晉人不得志於鄭以諸侯復伐之十
二月癸亥門其三門(杜三門鄟門師之梁北門也癸亥月五日晉果三分其軍各攻一門)
(○復扶又反)閏月戊寅濟於陰阪侵鄭(杜以長歷參校上下此年不得有閏月戊)
(寅戊寅是十二月二十日疑閏月當為門五日五字上與門合為閏則後學者自然轉日為月晉人三番四軍)
(更攻鄭門門各五日晉各一攻鄭三受敵欲以苦之癸亥去戊寅十六日以癸亥始攻攻輒五日凡十五日鄭)
(故不服而去明日戊寅濟於陰阪復侵鄭外邑陰阪洧津○閏月依注讀為門五日阪音反又扶板反)次
於陰口而還(陰口鄭地名)子孔曰晉師可擊也師老而勞且
有歸志必大克之子展曰不可(傳言子展能守信)○公送晉侯
晉侯以公宴于河上問公年(林襄公幼小未冠故問公年)季武子對
曰會于沙隨之歲寡君以生(林沙隨在成十六年)晉侯曰十二年
矣是謂一終一星終也(杜歲星十二歲而一周天)國君十五而生子
冠而生子禮也(杜冠成人之禮故必冠而後生子○冠古亂反下皆同)君可以冠
矣大夫盍為冠具(林大夫謂季武子何不為魯君加冠之具)武子對曰君冠
必以祼享之禮行之(杜祼謂灌鬯酒也享祭先君也○盍戶臘反祼古亂反)以金
石之樂節之(以鐘磬為舉動之節)以先君之祧處之(林諸侯以始祖之廟為祧)
(必加冠于先君之廟○祧他彫反)今寡君在行未可具也請及兄弟之
國而假備焉(林魯君在于行役未可具備此等禮樂之文還及同姓兄弟之國假借鐘磬之備以)
(行禮)晉侯曰諾公還及衛冠于成公之廟(杜成公今衛獻公之曾祖父也)
假鐘磬焉禮也(林得冠禮之正)○楚子伐鄭(與晉成故也)子駟將及
楚平子孔子蟜曰與大國盟口血未乾而背之可乎子
駟子展曰吾盟固云唯彊是從今楚師至晉不我救則
楚彊矣盟誓之言豈敢背之(林盟誓言惟強是從豈敢背叛其言)且要盟
無質神弗臨也(林質主也)所臨唯信(林神之所臨惟在於有信)信者言之
瑞也(杜瑞符也)善之主也是故臨之(杜神臨之)明神不蠲要盟背
之可也(林明神不以要盟為蠲潔背戲之盟可也杜蠲潔也)乃及楚平公子罷戎
入盟同盟于中分(杜中分鄭城中里名罷戎楚大夫○罷音皮徐音被中如字徐音于仲反)
楚莊夫人卒(杜共王母)王未能定鄭而歸○晉侯歸謀所以
息民魏綘請施舍(施恩惠舍勞殺)輸積聚以貸(林輸盡其積聚以貸借於民)
(積子賜反下同聚才住反貸仲代反)自公以下苟有積者盡出之國無滯
積(杜散在民)亦無困人(杜不匱乏)公無禁利(杜與民共)亦無貪民(杜禮讓行)
祈以幣更(杜祈禱於神以幣易牲)賓以特牲(杜務崇省)器用不作(林器用仍)
(舊不作新巧)車服從給(杜足給事也)行之期年國乃有節(林晉國上下乃)
(有節度)三駕而楚不能與爭(杜三駕三興師謂十年師於牛首十一年師於向其秋觀)
(兵於鄭東門自是鄭遂服○期音基本亦作朞)
經(戊戌)十年春公會晉侯宋公衛侯曹伯莒子邾子滕子
薛伯杞伯小邾子齊世子光會吳于柤(杜吳子在柤晉以諸侯往會之)
(故曰會吳吳不稱子從所稱也柤楚地○柤莊加反)○夏五月甲午遂滅偪陽(杜偪)
(陽妘姓國今彭城𫝊陽縣也因柤會而滅之故曰遂林此通吳晉往來之道也○偪徐甫自反又彼力反)○
公至自會(無傳)○楚公子貞鄭公孫輒帥師伐宋○晉師
伐秦(杜荀罃不書不親兵也)○秋莒人伐我東鄙○公會晉侯宋
公衛侯曹伯莒子邾子齊世子光滕子薛伯杞伯小邾
子伐鄭(杜齊世子光先至於師為盟主所尊故在滕上林此三駕之一)○冬盜殺鄭公
子騑公子發公孫輒(杜非國討當兩稱名氏殺者非卿故稱盜以盜為文故不得言其大)
(夫林盜賤者也以賤者而一曰殺三卿鄭之失政甚矣是故書盜自此始)○戌鄭虎牢(明伐鄭諸)
(侯各受晉命戍虎牢不復為告命故獨書魯戍而不叙諸侯林向也曰虎牢今也曰鄭虎牢何不繫之鄭者為)
(天下城之也繫之鄭者為鄭戌之也是故楚丘不繫之衛緣陵不繫之杞梁山沙麓不繋之晉皆非一國之辭)
(也郱鄑郚繫之杞彭城繫之宋皆一國之亂也)○楚公子貞帥師救鄭(林楚數救鄭矣寅)
(元年蒍賈二年關椒成九年子重十六年楚子十七年子重公子申皆不書至是始書救鄭以為晉悼復伯楚)
(欲救而不能也是故書救陳見晉之終失陳書救鄭見楚之終失鄭云爾)○公至自伐鄭(無傳)
傳十年春會于柤會吳子壽夢也(杜夀夢吳子乘○夢莫公反)三月
癸丑齊高厚相大子光以先會諸侯于鍾離不敬(杜吳子未)
(至光從東道與東諸侯會遇非本期地故不書會高厚高固子也癸丑月二十六日○相息亮反下同)士
莊子曰高子相大子以會諸侯將社稷是衛而皆不敬
(杜厚與光俱不敬)棄社稷也其將不免乎(為十九年齊殺高厚二十五年弑其君光)
(傳)夏四月戊午會于柤(經書春書始行也戊午月一日)○晉荀偃士匄
請伐偪陽而封宋向戌焉(林向戊宋大夫以宋常事晉而向戌有賢行故欲封之為)
(附庸)荀罃曰城小而固勝之不武弗勝為笑固請丙寅圍
之弗克(丙寅四月九日)孟氏之臣秦董父輦重如役(杜堇父孟獻子家臣)
(步挽重車以從師○董徐音謹)偪陽人啓門諸侯之士門焉(杜見門開故攻之)
縣門發(林縣門蓋城門之捍發之以通上下此偪陽人發縣門以閉攻門之士○縣音玄下同)郰
人紇抉之以出門者(杜門者諸侯之士在門内者也紇郰邑大夫仲尼父叔梁紇也郰邑)
(魯縣東南莝城是也言紇多力抉舉縣門出在内者○郰側留反紇恨發反抉烏宂反徐古宂反出如字又尺)
(遂反)狄虒彌建大車之輪而蒙之以甲以為櫓(杜狄虒彌魯人也蒙)
(覆也櫓大楯林蓋以大車輪蒙甲代大楯之用以示有力○虒音斯櫓音魯)左執之右拔戟
以成一隊(林虒彌左手執車輪蒙甲之櫓右手自拔一戟自當一隊杜百人為隊○隊徒對反徐徒)
(猥反)孟獻子曰詩所謂有力如虎者也(杜詩邶風也)主人縣布
堇父登之及堞而絶之(林偪陽人縣布於城外以試外勇者秦堇父緣所縣布以登其)
(城偪陽人伺其登城如及女牆則絶斷其布○堞音牒徐養涉反)隊則又縣之蘇而復
上者三(林堇父既隊城下則又縣其布以試之堇父蘇醒復緣布而上城者三次○隊直類反上時掌)
(反三息暫反又如字)主人辭焉乃退(杜主人嘉其勇故辭謝不復縣布)帶其斷以
徇於軍三日(杜帶其斷布以示勇○斷徒亂反徇似俊反)諸侯之師久於偪
陽荀偃士匄請於荀罃曰水潦將降懼不能歸(杜向夏恐有久)
(雨從丙寅至庚寅二十五日故曰久○潦音老)請班師(班還也)知伯怒(杜知伯荀罃○知音)
(智)投之以機出於其間(出偃匄之間)曰女成二事而後告余
(杜二事伐偪陽封向戌○女音汝下同)余恐亂命以不女違(杜既成改之為亂命)女
既勤君而興諸侯牽帥老夫以至于此既無武守而又
欲易余罪(林既無武功可以執守而又欲變易其罪於我)曰是實班師不然克
矣(杜謂偃匄將言爾)余羸老也可重任乎(杜不任受女此責○羸劣危反重直用反)
(任音壬)七日不克必爾乎取之(杜言當取女以謝不克之罪)五日庚寅
(月四日)荀偃士匄帥卒攻偪陽親受矢石(躬在矢石間○卒子忍反)甲
午滅之(月八日)書曰遂滅偪陽言自會也(言其因會以滅國非之也)以
與向戌向戌辭曰君若猶辱鎮撫宋國而以偪陽光啓
寡君羣臣安矣其何貺如之(杜言見賜之厚無過此)若專賜臣是
臣興諸侯以自封也其何罪大焉敢以死請乃予宋公
宋公享晉侯於楚丘請以桑林(桑林殷天子之樂名)荀罃辭(杜辭讓之)
荀偃士匄曰諸侯宋魯(林言諸侯之有宋魯二國)於是觀禮(林宋王者後魯)
(以周公故皆用天子禮樂故可觀)魯有禘樂賓祭用之(禘三年大祭則作四代之樂别)
(祭羣公則用諸侯樂○禘大計反)宋以桑林享君不亦可乎(林言魯得以禘樂待)
(賓客而宋得以桑林享晉君)舞師題以旌夏(林舞師樂師也杜旌夏大旌也題識也以大旌)
(表識其行列○題大兮反夏戶雅反)晉侯懼而退入于房(杜旌夏非常卒見之人心偶有)
(所畏林房更衣之舍)去旌卒享而還及著雍疾(杜晉侯疾也著壅晉地○著徐都慮)
(反壅於用反)卜桑林見(杜祟見於卜兆○見賢遍及)荀偃士匄欲奔請禱
焉(杜奔走還宋禱謝)荀罃不可曰我辭禮矣彼則以之(杜以用也林言)
(我辭桑林之禮矣宋則用之)猶有鬼神於彼加之(言自當加罪於宋)晉侯有
間(間疾差也)以偪陽子歸(林子爵也)獻于武宫謂之夷俘(諱俘中國故謂)
(之夷○俘芳夫反)偪陽妘姓也使周内史選其族嗣納諸霍人
禮也(杜霍晉邑内史掌爵祿廢置者使選偪陽宗族賢者令居霍奉妘姓之祀善不滅姓故曰禮也使周)
(史者示有王命)師歸孟獻子以秦堇父為右(杜嘉其勇力)生秦丕兹
(林堇父生子名丕兹○一本作秦不兹)事仲尼(言堇父以力相尚子事仲尼以德相高)○六
月楚子囊鄭子耳伐宋師于訾毋(杜宋地○訾子斯反毋音無)庚午
圍宋門于桐門(林不成圍而攻其城門桐門宋城門名)○晉荀罃伐秦報
其侵也(杜侵在九年)○衛侯救宋(杜衛獻公從晉故救宋)師于襄牛鄭
子展曰必伐衛不然是不與楚也得罪於晉又得罪於
楚國將若之何(林言必以師伐衛若不伐衛是不專心與楚也既有二心而得罪於晉國又不)
(專心而得罪於楚國將如鄭國何)子駟曰國病矣(師數出疲病也)子展曰得罪
於二大國必亡病不猶愈於亡乎諸大夫皆以為然故
鄭皇耳帥師侵衛楚令也(杜亦兼受楚之勑命也皇耳皇武子)孫文子卜
追之獻兆於定姜姜氏問繇(杜繇兆辭○繇直救反)曰兆如山陵有
夫出征而喪其雄(林言繇辭曰兆如山陵之多有大夫出往征討之事而喪失其大夫雄大)
(夫之象○喪息浪反下同)姜氏曰征者喪雄禦寇之利也(林言出征之夫而喪)
(失其雄此禦寇者之所利也○禦魚吕反)大夫圖之行人追之孫蒯獲鄭皇
耳于犬丘(蒯孫林父子○蒯苦怪反)○秋七月楚子囊鄭子耳侵我
西鄙(於魯無所恥諱而不書其義未聞)還圍蕭八月丙寅克(杜蕭宋邑)九月
子耳侵宋北鄙孟獻子曰鄭其有災乎師競已甚(林競爭競)
(也言鄭師伐魯圍蕭克蕭侵宋爭競已甚)周猶不堪競況鄭乎(杜周謂天王)有災
其執政之三士乎(鄭簡公幼少子駟子國子耳秉政故知三士任其禍也為下盜殺三大夫)
(傳)○莒人間諸侯之有事也故伐我東鄙(杜諸侯有討鄭之事○間)
(間厠之間)○諸侯伐鄭齊崔杼使大子光先至于師故長於
滕(大子宜賓之以上卿而今晉悼以一時之宜令在滕侯上故傳從而釋之○長丁丈反)己酉師
于牛首(杜鄭也)○初子駟與尉止有爭將禦諸侯之師而
黜其車(杜禦牛首師也黜減損林子駟以私憾黜減尉止之車)尉止獲又與之爭
(杜獲囚俘)子駟抑尉止曰爾車非禮也(杜言女車猶多過制)遂弗使獻
(杜不使獻所獲)初子駟為田洫司氏堵氏侯氏子師氏皆喪田
焉(杜洫田畔溝也子駟為田洫以正封疆而侵四族田○洫況域反堵音賭或丁古反喪息浪反下同)故
五族聚羣不逞之人因公子之徒以作亂(杜八年子駟所殺公子熙)
(等之黨)於是子駟當國(攝君事也)子國為司馬子耳為司空子
孔為司徒冬十月戊辰尉止司臣侯晉堵女父子師僕
帥賊以入晨攻執政於西宫之朝(杜公宫)殺子駟子國子
耳劫鄭伯以如北宫子孔知之故不死(子孔公子嘉也知難不告利得)
(其處也為十九年殺公子嘉傳)書曰盜言無大夫焉(杜尉止等五人皆士也大夫謂卿)
子西聞盜不儆而出(杜子西公孫夏子駟子林不儆戒守備而出○儆音景)尸而
追盜(杜先臨尸而追賊)盜入於北宫乃歸授甲臣妾多逃器用
多喪子產聞盜(杜子國子)為門者(置守門)庀羣司(杜具衆官○庀匹婢反)
閉府庫慎閉藏完守備成列而後出兵車十七乘(千二百七)
(十五人○藏才浪反又如字守手又反乘繩證反)尸而攻盜於北宫子蟜帥國
人助之殺尉止子師僕盜衆盡死侯晉奔晉堵女父司
臣尉翩司齊奔宋(尉翩尉止子司齊司臣子○翩音篇)子孔當國(代子駟)為
載書以位序聽政辟(杜自羣卿諸司各守其職位以受執政之法不得與朝政林辟法也)
(○辟婢亦反)大夫諸司門子弗順將誅之(子孔欲誅不順者)子産止之
請為之焚書(既止子孔又勸令燒除載書○為于為反)子孔不可曰為書以
定國衆怒而焚之是衆為政也國不亦難乎(杜難以至治)子
產曰衆怒難犯專欲難成合二難以安國危之道也不
如焚書以安衆子得所欲(杜欲為政也)衆亦得安不亦可乎
專欲無成犯衆興禍子必從之(林專一已之欲不得成功犯衆人之怒必興禍)
(難子必從衆以焚載書)乃焚書於倉門之外衆而後定(杜不於朝内燒欲使)
(遠近見所燒)○諸侯之師城虎牢而戌之晉師城梧及制(杜欲)
(以偪鄭也不書成魯不與也梧制皆鄭舊地○梧音吾)士魴魏綘戌之書曰戌鄭
虎牢非鄭地也言將歸焉(杜二年晉城虎牢而居之今鄭復叛故修其城而置戌鄭)
(服則欲以還鄭故夫子追書繫之于鄭以見晉志)鄭及晉平○楚子囊救鄭十
一月諸侯之師還鄭而南至於陽陵(杜還繞也陽陵鄭地○還戸關反徐音患)
楚師不退知武子欲退曰今我逃楚楚必驕驕則可與
戰矣(杜武子荀罃林言今我逃避楚師楚必驕侈自大驕則不修守備可以與楚戰矣)欒黶曰
逃楚晉之恥也合諸侯以益恥不如死我將獨進師遂
進己亥與楚師夾潁而軍(杜潁水出城陽至下蔡入淮)子蟜曰(杜公孫蠆)
諸侯既有成行必不戰矣(杜言有成去之志)從之將退不從亦
退(從猶服也)退楚必圍我猶將退也(林楚見晉退必來圍鄭晉雖見楚圍鄭猶將退)
(師而去)不如從楚亦以退之(杜以退楚)宵涉潁與楚人盟(杜夜渡畏)
(晉知之)欒黶欲伐鄭師(杜伐涉潁者)荀罃不可曰我實不能禦
楚又不能庇鄭鄭何罪不如致怨焉而還(杜致怨為後伐之資○禦)
(魚吕反庇必利反)今伐其師楚必救之戰而不克為諸侯笑克
不可命(勝負難要不可命以必克)不如還也丁未諸侯之師還侵鄭
北鄙而歸(杜欲以致怨)楚人亦還(杜鄭服故也)○王叔陳生與伯
輿爭政(二子王卿上○輿本又作與音同)王右伯輿(右助也○右音又)王叔陳
生怒而出奔及河王復之(欲奔晉)殺史姣以說焉(杜說王叔也○)
(姣古卯反說音悅又如字)不入遂處之(杜處叔河上)晉侯使士匄平王室
王叔與伯輿訟焉(杜爭曲直)王叔之宰(宰家臣)與伯輿之大夫
瑕禽(瑕禽伯輿屬大夫)坐獄於王庭(獄訟也周禮命夫命婦不躬坐獄訟故使宰與屬大)
(夫對爭曲直)士匄聽之王叔之宰曰篳門閨竇之人而皆陵
其上其難為上矣(杜篳門柴門閨竇小戶穿壁為戶上○銳下方狀如圭也言伯輿微賤之家)
(篳音必閨音圭亦作圭竇音豆)瑕禽曰昔平王東遷吾七姓從王牲用
備具王賴之而賜之騂旄之盟(杜平王徙時大臣從者有七姓伯輿之祖皆在)
(其中主為王備犧牲其祭祀王恃其用故與之盟使世守其職騂旄赤牛也舉騂旄者言得重盟使世守其職)
(騂旄赤牛也舉騂旄者言得重盟不以犬雞○從才用反又如字騂息營反字林許營反旄音毛)曰世
世無失職若篳門閨竇其能來東底乎且王何賴焉(言我)
(若貧賤何能來東使王恃其用而與之盟邪底至也○底音旨)今自王叔之相也政以
賄成(林隨財賄之多少以制其政○相息亮反下同賄呼罪反)而刑放於寵(林視寵臣之厚)
(簿以專其刑)官之師旅不勝其富(師旅之長皆受賂○勝音升)吾能無篳
門閨竇乎(言王叔之屬富故使吾貧)唯大國圖之(杜圖猶議也)下而無直
(林在下而無求直之地)則何謂正矣(正者不失下之直○何或作可誤也)范宣子曰
天子所右寡君亦右之所左亦左之(宣子知伯輿直不欲自專故推之於)
(王○右音又左音佐左右亦位如字)使王叔氏與伯輿合要(杜合要辭)王叔氏
不能舉其契(杜理曲無以為答故不能舉其契要之辭○契苦計反)王叔犇晉不
書不告也單靖公為卿士以相王室(代王叔)
左傳杜林合注卷二十六
