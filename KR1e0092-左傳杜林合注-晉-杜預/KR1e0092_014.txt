左傳杜林合注卷十四明王道焜
趙如源同編
僖公六
經(庚寅)二十有九年春介葛盧來(杜介東夷國也在城陽黔陬縣葛盧介君名也)
(不稱朝不見公且不能行朝禮雖不見公國賓禮之故書○介音戒)公至自圍許(杜無傳)○夏
六月會王人晉人宋人齊人陳人蔡人秦人盟於翟泉
(杜翟泉在洛陽城内大倉西南池水也魯侯諱盟天子大夫諸侯大夫又違禮盟公侯王子虎違禮下盟故不)
(言公會又皆稱人○翟直歷反)○秋大雨雹(雨十付反傳同雹蒲學反)○冬介葛盧
來
傳二十九年春介葛盧來朝舍於昌衍之上(杜魯縣東南有昌平)
(城○衍以善反)公在會(林時公會圍許未返國)饋之芻米禮也(杜嫌公行不當致饋故)
(曰禮也○饋其媿反芻初俱反)○夏公會王子虎晉狐偃宋公孫固齊
國歸父陳轅濤塗秦小子憖盟於翟泉尋踐土之盟且
謀伐鄭也(杜經書蔡人而傳無名氏即微者秦小子憖在蔡下者若宋向戌之後會○轅音袁濤音)
(桃憖魚覲反)卿不書罪之也(杜晉侯始霸翼戴天子諸侯輯睦王室無虞而王子虎下盟列)
(國以瀆大典諸侯大夫上敵公侯虧禮傷教故貶諸大夫諱公與盟)在禮卿不會公侯會
伯子男可也(林在會盟之禮公侯爵尊卿不敢敵之會盟大國之卿當小國之君故可以會伯子)
(男諸卿之見貶亦兼有此闕故傳重發之)○秋大雨雹為災也(林周之秋今之五六七月)
(也故為災)○冬介葛盧來以未見公故復來朝禮之加燕好
(杜燕燕禮也好好貨也一歲再來故加之○復扶又反好呼報反)介葛盧聞牛鳴曰是
生三犧皆用之矣其音云問之而信(林葛盧能識其聲曰是牛已生三犢)
(皆為犧用之宗廟之祭矣其聲如此試問之牧人果然傳言人聽或通鳥獸之情○犧許宜反)
經(卒邜)三十年春王正月○夏狄侵齊○秋衛殺其大夫
元咺及公子瑕(杜咺見殺稱名者訟君求直又先歸立公子瑕非國人所與罪之也瑕立經年)
(未會諸侯故不稱君)衛侯鄭歸於衛(杜魯為之請故從諸侯納之例例在成十八年)○晉
人秦人圍鄭(杜晉軍函陵秦軍氾南各使微者圍鄭故稱人林於是秦伯私與鄭盟戍鄭而去之)
(秦晉之怨自此始)○介人侵蕭(杜無傳林蕭宋附庸國)○冬天王使宰周
公來聘(杜周公天子三公兼冢宰也)公子遂如京師遂如晉(杜如京師報宰周公)
(林魯始聘周聘晉)
傳三十年春晉人侵鄭以觀其可攻與否狄聞晉之有
鄭虞也夏狄侵齊(林狄以晉有鄭之憂乃乘其間隙杜齊晉與國○間間厠之間)○晉
侯使醫衍酖衛侯(杜衍醫名晉侯實怨衛侯欲殺而罪不及死故使醫因治疾而加酖毒○衍)
(以善反酖音鴆)甯俞貨醫使薄其酖不死(杜甯俞視衛侯衣食故得知之)公為
之請納玉於王與晉侯皆十㲄王許之(杜雙玉曰㲄公本與衛同好故)
(為之請○為于偽反㲄音角)秋乃釋衛侯○衛侯使賂周歂冶厪曰
苟能納我吾使爾為卿(杜恐元咺距已故賂周冶○歂市專反冶音也厪音覲又音謹)
(人名也漢書音義云古勤字也鄭氏音勤)周冶殺元咺及子適子儀(林子適即公子)
(瑕杜子儀瑕毋弟不書殺賤也○適丁歷反)公入祀先君周冶既服將命(杜服)
(卿服將入廟受命)周歂先入及門遇疾而死(杜及廟門忽遇暴疾而死)冶厪
辭卿(杜見周歂死而懼)○九月甲午晉侯秦伯圍鄭以其無禮
於晉(杜文公亡過鄭鄭不禮之)且貳於楚也晉軍函陵秦軍氾南(杜此)
(東氾也在滎陽中牟縣南)佚之狐言於鄭伯曰國危矣若使燭之武
見秦君師必退(杜佚之孤燭之武皆鄭大夫○佚音逸)公從之辭曰臣之
壯也猶不如人今老矣無能為也已(林蓋怨其不用而卑辭以拒之也)
公曰吾不能早用子今急而求子是寡人之過也然鄭
亡子亦有不利焉(林若鄭國為晉秦所滅則子之宗族家室亦有所不免於害)許之
夜縋而出(杜縋縣城而下○縋丈偽反)見秦伯曰秦晉圍鄭鄭既知
亡矣若亡鄭而有益於君敢以煩執事(杜執事亦謂秦)越國以
鄙遠君知其難也(林鄭在東秦在西晉居其間杜設得鄭以為秦邊邑則越晉而難保)焉
用亡鄭以陪鄰(林安用滅鄭而以其土地陪益鄰國鄰謂晉也○焉於虔反下焉取之同陪蒲)
(冋反)鄰之厚君之薄也若舍鄭以為東道主行李之往來
共其乏困(林鄭在東故言東道主行李使人也乏闕也困憊也言供其舍館資量之闕乏○舍音捨)
(又如字共音恭本亦作供)君亦無所害且君嘗為晉君賜矣許君焦
瑕朝濟而夕設版焉君之所知也(杜晉君謂惠公也焦瑕晉河外五城之二)
(邑朝濟河而夕設版築以距秦言背秦之速○朝如字版音板)夫晉何厭之有既東封
鄭又欲肆其西封(杜封疆也肆申也林既滅鄭以其土地為東方封疆之界又欲申廣其西)
(方之封土○厭於鹽反)若不闕秦將焉取之闕秦以利晉唯君圖
之(林闕猶削小也若不削小秦之土地將安所從取之言晉強必為秦害)秦伯說與鄭人
盟使杞子逢孫揚孫戍之乃還(杜三子秦大夫反為鄭守○說音悦)子犯
請擊之公曰不可微夫人之力不及此(杜請擊秦也夫人謂秦穆公)
(夫音扶)因人之力而敝之不仁失其所與不知(林秦不同心而與之)
(共事是失也○知音智)以亂易整不武(杜秦晉和整而還相攻更為亂也)吾其還
也亦去之○初鄭公子蘭出犇晉(杜蘭鄭穆公)從於晉侯伐鄭
請無與圍鄭(林蘭自以鄭為宗國請於晉文公不與於圍鄭之役○與音預)許之使待
命于東(杜晉東界)鄭石甲父侯宣多逆以為大子以求成于
晉晉人許之(杜二子鄭大夫言穆公所以立)○冬王使周公閱來聘饗
(林天子之三公也名閱來聘魯僖公為設享禮○閱音悦)有昌歜白黑形鹽(杜昌歜昌蒲葅)
(白熬稻黑熬黍形鹽鹽形象虎○歜在感反)辭(林宰閱辭禮)曰國君文足昭也武
可畏也則有備物之享以象其德薦五味羞嘉穀鹽虎
形(杜嘉穀熬稻黍也以象其文也鹽虎形以象武也)以獻其功吾何以堪之○
東門襄仲將聘于周遂初聘于晉(林東門襄仲即公子周遂杜公既命襄仲聘)
(未行故曰將又命自周聘晉故曰遂自入春秋魯始聘晉故曰初)
經(壬辰)三十有一年春取濟西田(杜晉分曹田以賜魯故不繋曹不用師徒故曰取)
○公子遂如晉○夏四月四卜郊不從乃免牲(杜龜曰卜不從)
(不吉也卜郊不吉故免牲免猶縱也林諸侯之有郊禘東周之僣禮也魯之郊禘惠公請之猶未率以為常僖)
(公始作頌以誇其盛於是四卜不從猶三望故特書以示譏)猶三望(杜三望分野之星國中山川皆因)
(郊祀望而祭之魯廢郊天而修其小祀故曰猶猶者可止之辭)○秋七月○冬杞伯姬
來求婦(杜無傳自為其子成昏)○秋圍衛十有二月衛遷于帝丘(杜辟)
(狄難也帝丘今東郡濮陽縣故帝顓頊之墟故曰帝丘)
傳三十一年春取濟西田分曹地也(杜二十八年晉文討曹分其地竟界未)
(定至是乃以賜諸侯)使臧文仲往(林魯使臧文仲往晉受地)宿于重館(杜高平方與縣)
(西北有重鄉城○重直龍反)重館人告曰晉新得諸侯必親其共不
速行將無及也(林言晉文公新得諸侯為伯必親䁥其恭順有禮之人文仲若不速行則先至)
(者受地已盡後至者將無及於事)從之分曹地自洮以南東傅于濟盡
曹地也(杜文仲不書請田而已非聘享會同也濟水自滎陽東過魯之西至樂安入海○洮吐刀反傅)
(音附盡津忍反)襄仲如晉拜曹田也○夏四月四卜郊不從乃
免牲非禮也(杜諸侯不得郊天魯以周公故得用天子禮樂故郊為魯常祀林左氏以郊為魯之)
(常祀故以不郊免牲為非禮其說未得為正然直解當從其文姑置勿論可也)猶三望亦非禮
也(林左氏亦以廢郊而望為非)禮不卜常祀(林常祀不卜必以其時)而卜其牲
日(杜卜牲與日知吉凶)牛卜日曰牲(杜既得吉日則牛改名曰牲)牲成而卜郊上
怠慢也(林蓋卜牛在卜日之前今經書免牲則是既得吉日改牛名牲矣方復卜郊之可否是上之人)
(怠於古典而慢瀆龜策)望郊之細也(林望祭山川郊禮之細微者也)不郊亦無望
可也○秋晉蒐于清原作五軍以禦狄(杜二十八年晉作三行今罷之)
(更為上下新軍河東聞喜縣北有清原)趙衰為卿(杜二十七年命趙衰為卿讓於欒枝今始從原大)
(夫為新軍帥)○冬狄圍衛衛遷于帝丘卜曰三百年(林灼龜曰卜言)
(都帝丘有三百年之安)衛成公夢康叔曰相奪予享(杜相夏后啓之孫居帝丘)
(享祭也○日音越或人實反相息亮反下同)公命祀相甯武子不可曰鬼神
非其族類不歆其祀(杜歆猶饗也○歆許金反)杞鄫何事(杜言杞鄫夏後自當)
(祀相)相之不享於此久矣非衛之罪也(杜言帝丘久不祀相非衛所絶)不
可以間成王周公之命祀(林成王周公封建諸侯諸侯以受命各有常祀不可以間)
(其祀命○間間厠之間)請改祀命(杜改祀相之命)○鄭洩駕惡公子瑕鄭
伯亦惡之故公子瑕出奔楚(杜瑕文公子傳為納瑕張本洩駕亦鄭大夫隱五年)
(洩駕距此九十年疑非一人○惡烏路反下同)
經(癸巳)三十有二年春王正月○夏四月己丑鄭伯捷卒
(杜無傳文公也三同盟林文公卒穆公蘭立○捷在妾反)○衛人侵狄(杜報前年狄圍衛)○秋
衛人及狄盟(杜不地者就狄廬帳盟)○冬十有二月己夘晉侯重耳
卒(杜同盟踐土翟泉林晉文公卒子襄公驩立晉襄公繼伯)
傳三十二年春楚鬭章請平于晉(林楚自城濮與晉不平至是請平)晉
陽處父報之晉楚始通(杜陽處父晉大夫晉楚自春秋以來始交使命為和同)○
夏狄有亂衛人侵狄狄請平焉秋衛人及狄盟○冬晉
文公卒庚辰將殯于曲沃(杜殯窆棺也曲沃有舊宫焉)出絳(杜絳晉都)柩
有聲如牛(杜如牛呴聲○柩其救反禮云在牀曰尸在棺曰柩)卜偃使大夫拜曰
君命大事將有西師過軼我擊之必大捷焉(杜聲自柩出故曰君)
(命大事戎事也卜偃聞秦密謀故因柩聲以正衆心林秦居西方故言將有西師○過古禾反又古卧反軼直)
(結反又音逸)杞子自鄭使告于秦(杜三十年秦使大夫杞子戌鄭)曰鄭人使
我掌其北門之管(杜管籥也)若潛師以來國可得也穆公訪
諸蹇叔蹇叔曰勞師以襲遠非所聞也(杜蹇叔秦大夫林勞頓兵師以)
(掩襲遠方之國我未聞其能濟事也○蹇紀輦反)師勞力竭遠主備之無乃不
可乎師知所為鄭必知之勤而無所必有悖心(林兵師勞苦其)
(力必盡遠方之主必知而為之備言不可以得鄭也秦師既知其所欲為之事鄭國必得而知之秦兵勤勞而)
(無所得必生悖戾之心害及良善○悖必内反)且行千里其誰不知(林自秦至鄭師行千)
(里遠涉傳播其誰不知師之所為)公辭焉(杜辭不受其言)召孟明西乞白乙使
出師於東門之外(杜孟明百里孟明視西乞西乞術白乙白乙丙)蹇叔哭之曰
孟子(林呼孟明而告之○孟子本或作孟兮)吾見師之出而不見其入也
公使謂之曰爾何知中壽爾墓之木拱矣(杜合手曰拱言其過老悖)
(不可用林人生上壽百二十年中壽百年下壽八十年毁之以為汝但中壽汝墓之木已拱死將至矣○壽音)
(授又如字拱九勇反)蹇叔之子與師哭而送之曰晉人禦師必於
殽(杜殽在弘農澠池縣西林殽即今之函谷關○殽本又作崤戶交反劉昌宗音豪)殽有二陵
焉(杜大阜曰陵)其南陵夏后臯之墓也(杜臯夏桀之祖父○夏戶雅反臯古刀反)其
北陵文王之所辟風雨也(杜此道在二殽之間南谷中谷深委曲兩山相嶔故可以辟)
(風雨古道由此魏武帝西討巴漢惡其險而更開北山高道○辟音避)必死是間(杜以其深險故)
余收爾骨焉秦師遂東(林鄭在秦東故秦師東行杜為明年晉敗秦于殽傳)
經(甲午)三十有三年春王二月秦人入滑(林滑姬姓國滅而書入不能有)
(其地)○齊侯使國歸父來聘○夏四月辛巳晉人及姜戎
敗秦師于殽(杜晉侯諱背喪用兵故通以賤者告姜戎姜姓之戎居晉南鄙戎子駒支之先也晉)
(人角之諸戎犄之不同陳故言及林晉秦七十二年之爭始於殽而終於十三國之伐)○癸巳葬
晉文公○狄侵齊○公伐邾取訾婁(○訾子斯反)○秋公子
遂帥師伐邾○晉人敗狄于箕(杜大原陽邑縣南有箕城郤缺稱人者未為卿)
○冬十月公如齊○十有二月公至自齊○乙巳公薨
于小寢(杜小寢内寢也乙巳十一月十二日經書十二月誤)○隕霜不殺草李梅
實(杜無傳書時失也周十一月今九月霜當微而重重而不能殺草所以為災○隕于敏反)○晉人
陳人鄭人伐許
傳三十三年春秦師過周北門左右免胄而下(杜王城之北門)
(冑兜鍪兵車非大將御者在中故左右下御不下○胄直救反)超乘者三百乘(林超乘謂超上)
(車而乘之蓋左右免胄而下超乘而上欲其速也○乘繩證反)王孫滿尚幼觀之言于
王曰秦師輕而無禮必敗(杜謂過天子門不卷甲束兵超乘示勇○輕遣政反下同)
輕則寡謀無禮則脱(林輕狂則謀慮必然寡少無禮則待敵必然疎脫杜脫易也○脫他活反)
入險而脱又不能謀能無敗乎(林入險地而疎脱又無深謀遠慮能不為人所)
(敗乎)及滑鄭商人弦高將市於周遇之以乘韋先牛十二
犒師(林商行賈也弦姓高名將市易於周道遇秦師乘四也韋熟革也古者將獻遺於人必有以先之皆)
(以輕先重此鄭商將獻年於秦故以四韋先○先悉薦反犒苦報反)曰寡君聞吾子將步
師出於敝邑敢犒從者不腆敝邑為從者之淹居則
具一日之積行則備一夕之衛(林言知孟明將行師出於鄭國敢以十二牛犒)
(勞秦之從者敝邑不甚富厚但為秦從者淹久在外之故若秦師尚留居鄭則為秦異一日芻米薪菜之積若)
(秦師徑行過鄭則為秦備一夕捍禦外侮之衛○步猶行也從才用反下同腆他典反為于偽反下同積子賜)
(反)且使遽告于鄭(林遽傳車猶今之驛逓也告鄭使為備○遽其據反)鄭穆公使
視客館(林鄭得商人之報使人視秦杞子等三大夫戍鄭之館舍)則束載厲兵秣馬
矣(杜嚴兵待秦師○秣音末穀馬也說文作䬴云食馬穀也)使皇武子辭焉(林鄭穆公乃使)
(大夫皇武子謝辭秦大夫戍鄭者使去)曰吾子淹久於敝邑唯是脯資餼
牽竭矣(杜資糧也生曰餼牽謂牛羊豕○餼許氣反牲腥曰餼牲生曰牽)為吾子之將
行也(杜示知其情)鄭之有原圃猶秦之有具囿也(杜原圃具囿皆囿名○圃)
(布古反)吾子取其麋鹿以閒敝邑若何(杜使秦戍自取麋鹿以為行資令敝)
(邑得閒睱若何猶如何滎陽中牟縣西有圃田澤○麋亡悲反閒音閑)杞子奔齊逢孫楊
孫奔宋(林杞子即秦大夫戍鄭而掌鄭人北門之管者知謀泄故奔齊二子亦秦大夫與杞子同戍者)
(同謀不濟不敢歸秦故亦奔宋)孟明曰鄭有備矣不可冀也(林不可冀望其國)
攻之不克圍之不繼(林攻而伐之則有備不可必勝環而圍之則兵少奠有後繼)吾
其還也滅滑而還(林此蹇叔所謂勤而無所必有悖心者也)○齊國莊子來
聘(林即國歸父)自郊勞至于贈賄禮成而加之以敏(杜迎來曰郊勞)
(送去曰贈賄敏審當於事○勞力報反賄呼罪反)臧文仲言於公曰國子為政
齊猶有禮君其朝焉臣聞之服於有禮社稷之衛也(杜為)
(公如齊傳)○晉原軫曰秦違蹇叔而以貪勤民天奉我也(杜奉)
(與也林秦違棄蹇叔之忠諫而以貪於得鄭勤勞其民是天與我以勝秦之機會○奉扶用反下同)奉不
可失敵不可縱縱敵患生違天不祥必伐秦師欒枝曰
未報秦施而伐其師其為死君乎(杜言以君死故忘秦施○縱子用反施始豉)
(反下同)先軫曰秦不哀吾喪而伐吾同姓秦則無禮何施
之為(杜言秦以無禮加已施不足顧)吾聞之一日縱敵數世之患也謀
及子孫可謂死君乎(杜言不可謂背君○數所主反)遂發命遽興姜戎
(林以𫝊車起姜戎之兵欲速也)子墨衰絰(林晉文公未葬故襄公稱子以凶服從戎故墨染其衰而)
(加絰○衰七雷反絰直結反)梁弘御戎萊駒為右夏四月辛巳敗秦
師于殽獲百里孟明視西乞術白乙丙以歸遂墨以葬
文公晉於是始墨(杜後遂常以為俗記禮所由變○萊音來)文嬴請三帥(杜文)
(嬴晉文公始適秦秦穆公所妻夫人襄公嫡母三帥孟明等○嬴音盈帥所類反)曰彼實搆吾
二君寡君若得而食之不厭君何辱討焉使歸就戮于
秦以逞寡君之志若何(林言彼三帥實交搆我秦晉二君致有今日之敗秦君怨此三)
(人若生得而食其肉猶未厭足於腹何辱晉君執而戮之使三帥歸秦以就刑戮使秦君得快意戮之如何○)
(厭於豔反又於鹽反戮音六选勑領反)公許之先軫朝問秦囚公曰夫人
請之吾舍之矣先軫怒曰武夫力而拘諸原婦人暫而
免諸國(杜暫猶卒也○拘音俱)墮軍實而長宼讐(林墮毁晉國之軍實而崇長秦)
(人之宼讐○墮許規反長丁丈反)亡無日矣不顧而唾(林不顧襄公在前而咳唾於地)
(此無禮之甚也○唾他卧反)公使陽處父追之及諸河則在舟中矣
釋左驂以公命贈孟明(林矯稱襄公命已以馬贈孟明欲使還拜謝因而執之○驂七)
(南反)孟明稽首(林孟明知其詐乃遥於舟中稽首拜命)曰君之惠不以纍臣
釁鼓(杜纍囚繫也殺人以血塗鼓謂之釁鼓○纍律追反釁許覲反)使歸就戮于秦寡
君之以為戮死且不朽(林若秦君治亡師之罪加之以戮此身雖死此心感恩終不朽)
(腐)若從君惠而免之三年將拜君賜(杜意欲報伐晉)秦伯素服
郊次(杜待之於郊)鄉師而哭曰孤違蹇叔以辱二三子孤之
罪也不替孟明孤之過也大夫何罪且吾不以一𤯝掩
大德(林降名稱孤云孤實違棄蹇叔之忠諫致子三帥困辱於晉此皆我之罪戾不廢孟明之師而使之)
(取敗此皆我之過失孟明何罪之有且三帥皆賢吾終不以一敗之小過而掩其終身之大德○鄉許亮反替)
(他計反𤯝所景反掩於檢反)○狄侵齊因晉喪也(林齊晉之與國因晉有文公之喪也)
○公伐邾取訾婁以報升陘之役(杜在二十二年)邾人不設備
(林魯帥退而邾人伏不設戰守之備)秋襄仲復伐邾(杜魯亦因晉以陵小國○復扶又反)○
狄伐晉(林乘晉喪)及箕八月戊子晉侯敗狄于箕郤缺獲白
狄子(杜白狄狄别種也故西河郡有白部胡林白狄之君子爵也○箕音基)先軫曰匹夫
逞志於君(杜謂不顧而唾)而無討敢不自討乎免胄入狄師死
焉(林力戰而死)狄人歸其元(杜元首也)面如生(杜言其有異於人)初臼季
使過冀見冀缺耨其妻饁之(杜臼季胥臣也冀晉邑耨鋤也野饋曰饁林冀缺即)
(郤缺耨耘苖也○臼具九反使所吏反過古禾及耨乃豆反饁于輒反字林于劫反)敬相待如賓
與之歸(林胥臣知其賢乃與郤缺俱歸晉國)言諸文公曰敬德之聚也能
敬必有德德以治民(林唯有德者可以治民)君請用之臣聞之出
門如賓(杜如見大賓)承事如祭(杜常謹敬也)仁之則也(林主一如此是為仁)
(之法則)公曰其父有罪可乎(杜缺父冀苪欲殺文公在二十四年)對曰舜之
罪也殛鯀其舉也興禹(林鯀湮洪水舜加之罪殛鯀于羽山鯀之子曰禹能治水舜復)
(舉而用之)管敬仲桓之賊也實相以濟(林管仲射齊桓公中𢃄鈎故曰賊實相桓)
(公以濟伯業)康誥曰父不慈子不祇兄不友弟不共不相及
也(杜康誥周書祗敬也林言康誥各正其罪不以父罪而及其子弟罪而及其兄也)詩曰采葑
采菲無以下體君取節焉可也(杜詩國風也葑菲之菜上善下惡食之者不以)
(其惡而棄其善言可取其善節)文公以為下軍大夫反自箕襄公以三
命命先且居將中軍(杜且居先軫之子其父死敵故進之林周禮三命受位)以再
命命先茅之縣賞胥臣曰舉郤缺子之功也(杜先茅絶後故取其)
(縣以賞胥臣林周禮再命受服)以一命命郤缺為卿復與之冀(杜還其父故邑)
亦未有軍行(杜雖登卿位未有軍列)○冬公如齊朝且弔有狄師也
(林朝於齊昭公且弔齊為狄所侵)反薨於小寢即安也(杜小寢夫人寢也譏公就所安)
(不終于路寢)○晉陳鄭伐許討其貳於楚也(林討其從楚不肯服晉)楚
令尹子上侵陳蔡(林子上即鬭勃)陳蔡成(杜陳蔡與楚為成)遂伐鄭將
納公子瑕(杜三十一年瑕奔楚)門于桔柣之門瑕覆于周氏之汪
(林桔柣鄭門名杜車傾覆池水中)外僕髠屯禽之以獻(林鄭之外僕髠髮而名也者禽瑕殺)
(之以其尸獻鄭伯)文夫人斂而葬之鄫城之下(杜鄭文公夫人也鄫城故鄫國)
(在滎陽密縣東北傳言穆公所以遂有國)○晉陽處父侵蔡(杜蔡即楚故)楚子上救
之與晉師夾泜而軍(杜泜水出魯陽縣東經襄城定陵入汝)陽子患之使謂
子上曰吾聞之文不犯順武不違敵(林有文德者不肯犯順意謂相約涉)
(水而伐其師是犯順也文者必不肯為有武德者不肯棄敵意謂相約退舍而自棄去是違敵也武者必不肯)
(為)子若欲戰則吾退舍子濟而陳(杜欲辟楚使渡成陳而後戰)遲速
唯命不然紓我(杜紓緩也)老師費財亦無益也(杜師久為老)乃駕
以待(林駕馬於車以待楚之命)子上欲涉大孫伯曰(林即成大心子玉之子)不
可晉人無信半涉而薄我悔敗何及不如紓之乃退舍
(杜楚退欲使晉渡)陽子宣言曰楚師遁矣遂歸楚師亦歸太子
商臣譖子上曰受晉賂而辟之楚之恥也罪莫大焉王
殺子上(杜商臣怨子上止王立已故譖之)○葬僖公緩(杜文公元年經書四月葬僖公僖公)
(實以今年十一月薨并閏七月乃葬故傳云緩自此以下遂因說作主祭祀之事文相次也皆當次在經葬)
(僖公下今在此簡編倒錯)作主非禮也(杜文二年乃作主遂因葬文通譏之)凡君薨葬
哭而祔祔而作主特祀於主(材既葬及虞則免喪故曰卒哭哭止也以新死之神)
(祔之於祖尸柩已遠孝子思慕故造木主立几筵焉特用喪禮祭祀於寢不同之於宗廟言凡君者謂諸侯以)
(上不通於卿大夫)烝嘗禘於廟(杜冬祭曰烝秋祭曰嘗新主既立特祀於寢則宗廟四時常祀)
(自如舊也三年禮畢又大禘乃皆同於吉)
左傳杜林合注卷十四
