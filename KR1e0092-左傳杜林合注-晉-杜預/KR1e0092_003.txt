左傳杜林合注卷三明王道焜
趙如源同編
桓公一(公名軌惠公之子隱公之弟弑兄自立史記亦名允諡法辟土服遠曰桓)
周(桓王九年○魯桓公十五年桓王崩子莊王立)
鄭(莊公三十三年○魯桓公十一年莊公卒子昭公忽立是年忽奔衛厲公突立桓十五年厲公奔蔡昭公)
(歸鄭秋鄭伯突入于櫟桓十七年昭公弑立子舋桓十八年齊弑舋鄭祭仲立子儀)
齊(僖公二十年○魯桓公十四年僖公卒子襄公諸兒立)
宋(殤公九年○魯桓公二年殤公弑莊公馮立)
晉(○翼哀侯七年魯桓公二年哀侯侵陘庭陘庭與曲沃武公謀桓三年曲沃伐翼獲哀侯晉人立其子小)
(子侯桓七年曲沃武公殺小子侯桓八年曲沃滅翼○曲沃武公五年王命虢仲立晉哀侯之弟緡于晉)
衛(宣公八年○魯桓公十二年宣公卒惠公朔立桓十六年惠公奔齊公子黔牟立)
蔡(桓侯四年○魯桓公十七年桓侯卒子哀侯獻舞立)
曹(桓公四十六年○魯桓公十年曹桓公卒莊公射姑立)
滕(詳見隱公元年)
陳(桓公三十四年○魯桓公五年陳桓公卒陳佗殺大子免而自立桓六年蔡人殺陳佗厲公躍立桓十二)
(年厲公卒莊公林立)
杞(武公詳見隠公元年)
薛(詳見隱公元年)
莒(詳見隱公元年)
邾(儀父詳見隱公元年)
許(許叔詳見隱公元年○魯桓公十五年許叔入于許)
小邾(詳見隠公元年)
楚(武王三十年○魯桓公六年伐隨使隨請周尊楚號周室不聽還報楚桓公八年熊通怒自立為楚武王)
(與隨人盟而去詳見莊公四年傳註)
秦(詳見隠公元年)
吳(詳見隠公元年)
越(詳見隠公元年)
經(庚午)元年春王正月公即位(杜嗣子位定於初喪而改元必湏踰年者繼父之業)
(成父之志不忍有變於中年也諸侯每首歲必有禮於廟諸遭喪繼位者因此而改元正位百官以序故國史)
(亦書即位之事於策桓公簒立而用常禮欲自同於遭喪繼位者釋例論之偹矣林春秋自隠至文六君惟桓)
(文書即位亦惟桓文書錫命請命之禮廢矣成公以後皆書即位而無錫命王室感諷諸侯之意不復講也)
○三月公會鄭伯于垂鄭伯以璧假許田(林假不返也○假舉下反)
○夏四月丁未公及鄭伯盟于越(杜公以簒立而修好於鄭鄭因而迎之成)
(禮於垂終易二田然後結盟垂大丘衛地也越近垂地名鄭求祀周公魯聽受祊田令鄭廢泰山之祀知其非)
(禮故以璧假為文時之所隠林結祊成也)○秋大水(杜書災也傳例曰凡平原出水為大水)○
冬十月
傳元年春公即位脩好于鄭鄭人請復祀周公卒易祊
田(林隠公八年鄭人請釋泰山之祀而祀周公以泰山之祊易許田魯雖已入祊而猶未肯易許田故鄭人)
(復請祀周公之别廟在許者以成易祊之約○復扶又反)公許之三月鄭伯以璧假
許田為周公祊故也(杜魯不宜聽鄭祀周公又不宜易取祊田犯二不宜以動故隱其實)
(不言祊稱璧假言若進璧以假田非久易也林周公祊二事也為許為周公湯沐之邑祊為鄭人從祀泰山朝)
(宿之邑皆有關王制不宜私易故託辭璧假以文其非禮之實也○為于偽反)○夏四月丁未
公及鄭伯盟于越結祊成也(結成易二田之事也傳以經不書祊故獨見祊)盟
曰渝盟無享國(杜渝變也林變此盟誓則不能長享其國家○渝羊未反享許丈反)○秋
大水凡平原出水為大水(林廣平曰原凡廣平之原皆出水則為水災)○冬
鄭伯拜盟(杜鄭伯若自來則經不書若遣使則當言鄭人不得稱鄭伯疑謬誤林鄭莊公拜謝于越)
(之盟或親來或遣使皆不可考)○宋華父督見孔父之妻于路(杜華父督宋戴)
(公孫也孔父嘉孔子六世祖林督見孔父之妻于道路之間冶容誨淫可知○華戸化及大夫氏也後皆同督)
(音篤)目逆而送之曰美而豔(杜色美日豔○豔以瞻反)
經(辛未)二年春王正月戊申宋督弑其君與夷及其大夫
孔父(杜稱督以弑罪在督也孔父稱名者内不能治其閨門外取怨於民身死而禍及其君林殤公弑莊)
(公立)○滕子來朝(無傳隠十一年稱侯今稱子者蓋時王所黜)○三月公會齊
侯陳侯鄭伯于稷以成宋亂(杜成平也宋有弑君之亂故為會欲以平之稷宋地)
○夏四月取郜大鼎于宋戊申納于大廟(杜宋以鼎賂公大廟周公)
(廟也始欲平宋之亂終於受賂故僃書之戊申五月十日○郜古報反大廟音泰傳大廟倣此)○秋七
月杞侯來朝(杜公即位而來朝)○蔡侯鄭伯會于鄧(杜潁川召陵縣西南)
(有鄧城林此懼楚之始也蔡鄭鄧三國為會以懼楚也)○九月入杞(杜不稱主帥微者也弗地)
(曰入)○公及戎盟于唐冬公至自唐(杜傳例曰告于廟也特相會故致地也凡)
(公行還不書至者皆不告廟也隱不書至謙不敢自同於正君書勞策勲林此書至會之始)
傳二年春宋督攻孔氏殺孔父而取其妻公怒督懼遂
弑殤公君子以為有無君之心而後動於惡(杜雖有君若無)
(也林督雖有君心實無之而後動惡念以殺孔父無所忌憚也)故先書弑其君(林據弑君在殺)
(孔父後而經書弑君及孔父故傳以此釋之)會于稷以成宋亂為賂故立華
氏也(杜經稱平宋亂者蓋以魯君受賂立華氏貪縱之甚惡其指斥故遠言始與齊陳鄭為會之本意也)
(傳言為賂故立華氏明經本書平宋亂為公諱諱在受賂立華氏也猶璧假許田為周公祊故所謂婉而成章)
(督未死而賜族督之妄也○為于偽反)宋殤公立十年十一戰(杜殤公以隠四年立)
(十一戰皆在隱公世)民不堪命(林宋之民皆不堪殤公爭戰之命)孔父嘉為司馬
督為大宰故因民之不堪命先宣言曰司馬則然(杜言公之)
(數戰則司馬使爾嘉孔父字○大音泰)已殺孔父而弑殤公召莊公于鄭
而立之以親鄭(杜穆公之子馮也隱三年出居于鄭馮入宋不書不告也○立之以為君因莊)
(公以親睦鄭國)以郜大鼎賂公(杜郜國所造器也故繫命於郜濟隂成武縣東南有北郜城)
齊陳鄭皆有賂故遂相宋公(林曹稷諸侯皆有賂也言督所以相宋莊公○相息)
(亮反)○夏四月取郜大鼎于宋戊申納于大廟非禮也(林言)
(受弑逆者之賂器而納于大廟以汙祖宗之盛德非禮之甚也)臧哀伯諫曰(臧哀伯魯大夫僖伯)
(之子)君仁者將昭德塞違以臨照百官猶懼或失之故昭
令德以示子孫(杜謂為人之君者將昭明善德閉塞惡邪以此道臨照百官如日月之照臨猶)
(恐或失其道故昭明美德以示其子孫)是以清廟茅屋(以茅餙屋著儉也清廟肅然清淨之)
(稱也)大路越席(大路玉路祀天車也越席結革○越戸括反)大羹不致(大羹肉汁不致)
(五味)粢食不鑿(杜黍稷曰粢不精鑿○粢音咨食音嗣餅也鑿子洛反精米也字林作糓子沃反云)
(糲米一斛舂為八斗)昭其儉也(杜此四者皆示儉)衮冕黻珽(杜衮畫衣也冕冠也黻韋)
(韠以蔽膝也珽玉笏也若今吏之持簿○衮古本反黻音弗下同珽他項反)帶裳幅舄(帶革帶也)
(衣下曰裳幅若今行縢者舄複履○幅音逼舄音昔)衡紞紘綖(衡維持冠者紞冠之垂者紘纓從下)
(而上者綖冠上覆○紞多敢反字林丁坎反紘獲耕反綖音延字林弋善反)昭其度也(杜尊卑各)
(有制度)藻率鞸鞛(杜藻率以韋為之所以藉玉也王五采公侯伯三采子男二采鞸佩刀削上飾)
(鞛下飾○率音律鞸補頂反鞛布孔反)鞶厲游纓(鞶紳帶也一名大帶厲大帶之垂者游旌旗之)
(游纓在馬膺前如索羣○鞶步于反游音留)昭其數也(杜尊卑各有數)火龍黼黻(杜火)
(畫火也龍畫龍也白與黑謂之黼形若斧黑與青謂之黻兩已相戾林此上衣下裳之飾○黼音甫)昭其
文也(杜以文章明貴賤)五色比象昭其物也(杜車服器械之有五色皆以比象天)
(地四方以示器物不虛設○比并是反)鍚鸞和鈴昭其聲也(鍚在馬額鸞在鑣和在衡)
(鈐在旂動皆有鳴聲○鍚音揚馬面當盧)三辰旂旗昭其明也(杜三辰日月星也畫於旂)
(旗象天之明)夫德儉而有度登降有數文物以紀之聲明以
發之以臨照百官百官於是乎戒懼而不敢易紀律今
滅德立違而寘其賂器於大廟以明示百官百官象之
其又何誅焉(林夫人君之德儉而有尊卑之制度不為苦節之儉尊卑有降殺之數則不為上下)
(無别文章器物所以紀載此德也德聲大明所以𤼵揚此德也以此德照臨百官然後百官有所戒謹恐懼而)
(不敢變易國家之紀綱法律桓公受賂滅其善德而立違邪之臣華督寘其所賂郜鼎之器於魯之大廟以賄)
(賂明示於百官上所好者下必甚焉故百官從而象法之不可復誅責也○寘之豉反置也)國家之
敗由官邪也官之失德寵賂章也郜鼎在廟章孰甚焉
(林言國家所以敗由百官之違邪也百官之所以至失正德而違邪者由寵臣之受賄賂章明無所忌憚也今)
(桓公以郜鼎納于大廟賄賂章明孰甚於此○邪似嗟反)武王克商遷九鼎于雒邑
(杜九鼎殷所受夏九鼎也武王克商乃營雒邑而後去之又遷九鼎焉時但營雒邑未有都城至周公乃卒營)
(雒邑謂之王城即今河南城也故傳曰成王定鼎于郏鄏林九鼎夏禹所鑄三代相傳以為有國之寳故武王)
(克商遷九鼎于成周之雒邑焉○雒音洛本亦作洛)義士猶或非之而況將昭違
亂之賂器於大廟其若之何(林義士伯夷之屬猶或不以武王為是而況昭明受)
(亂人之賄器納之大廟其何以治國家照臨百官)公不聽周内史聞之曰臧孫
達其有後於魯乎君違不忘諫之以德(杜内史周大夫官也僖伯諫隠)
(觀魚其子哀伯諫桓納鼎積善之家必有餘慶故曰其有後於魯林周内史聞其事而美之曰臧哀伯其後必)
(有餘慶於魯君有違邪之事不忘以德諫其君)○秋七月杞侯來朝不敬杞侯
歸乃謀伐之(林公即位而來朝行禮不恭朝畢歸國謀伐杞以討不恭之罪)○蔡侯鄭
伯會于鄧始懼楚也(杜楚國今南郡江陵縣北紀南城也楚武王始僭號稱王欲害中國)
(蔡鄭姬姓近楚故懼而會謀)○九月入杞討不敬也(林討來朝不敬)○公及
戎盟于唐修舊好也(杜惠隠之好○好呼報反)○冬公至自唐告于
廟也凡公行告于宗廟反行飲至舍爵策勲焉禮也(杜爵)
(飲酒器也既飲置爵則書勲勞於策言速紀有功也林凡公出行謂盟會征伐之役告于祖宗之廟反自行役)
(告至于廟而飲酒數者皆出入之禮也○舍音赦舊音捨)特相會往來稱地讓事也
(杜特相會公與一國會也會必有主二人獨會則莫肯為主兩讓會事不成故但書地林往出會也來告至也)
(稱地如會于唐至自唐是也)自參以上則往稱地來稱會成事也(林自)
(參國以上言會于某至自會成會事也○參七南反亦音三上時掌反)○初晉穆侯之夫
人姜氏以條之役生大子命之曰仇(杜條晉地大子文侯也意取於戰相)
(仇怨林穆侯七年戰條以是年生大子文侯○仇音求)其弟以千畝之戰生命之
曰成師(杜桓叔也西河界休縣南有地名千畝意取能成其衆林穆侯十年戰千畝有功以是年又生)
(子)師服曰異哉君之名子也(師服晉大夫○名如字或彌政反)夫名以
制義(杜名之必可言也林義者宜也名子以制其宜也)義以出禮(杜禮從義出林得其宜則)
(禮敬生故義所以出禮)禮以體政(杜政以禮成林政者正也禮者天下之正位故禮所以體政)
政以正民是以政成而民聽易則生亂(杜反易禮義則亂生也)嘉
耦曰妃怨耦曰仇古之命也(杜自古有此言林嘉善之配耦則名之曰妃怨讐之)
(配耦則名之曰仇古之命名如此○耦五口反妃芳非反)今君命大子曰仇弟曰成
師始兆亂矣兄其替乎(杜穆侯愛少子桓叔俱取於戰以為名所附意異故師服知桓)
(叔之黨必盛於晉以傾宗國故因名以諷諫林穆侯以怨仇之意名大子以得衆之義名其次子嫡庶之名反)
(逆晉國之亂始兆於此矣○替他計反廢也)惠之二十四年晉始亂故封桓
叔于曲沃(杜惠魯惠公也晉文侯卒子昭侯元年危不自安封成師為曲沃伯林危不自安故曰始)
(亂)靖侯之孫欒賓傅之(靖侯桓叔之高祖父言得貴寵公孫為傳相○靖才并反欒力)
(官反)師服曰吾聞國家之立也本大而末小是以能固(林國)
(家之所以能植立者根本強大而枝葉弱小末枝葉也以大制小故能安固)故天子建國(林惟)
(天子至尊得建立公侯伯子男五等諸侯之國)諸侯立家(林諸侯位卑故但可立卿大夫之家)卿
置側室(杜側室衆子也得立此一官)大夫有貳宗(杜適子為小宗次者為貳宗以相輔)
(貳)士有隸子弟(士卑自以其子弟為僕隸)庶人工商各有分親皆有
等衰(杜庶人無復尊卑以親疏為分别也衰殺也林庶人為農者工執技藝者商行商貿遷有無者各有)
(親疏以相分别自天子至於庶人各有等第降殺此皆本大而末小所以辨上下定民志也○分扶問反又如)
(字親七刃反又如字衰初危反)是以民服事其上而下無覬覦(林民志素定故)
(能盡心力以事其上不敢冀望上位○覬音冀覦羊朱反字林羊住反說文云欲也)今晉甸侯也
而建國本既弱矣其能久乎(林晉甸服之諸侯也而封建桓叔於曲沃大都耦國)
(是先自弱其根本矣言不久必為曲沃所并也○甸徒練反)惠之三十年晉潘父弑
昭侯而納桓叔不克(杜潘父晉大夫也昭侯文侯子林是時桓叔欲入晉晉人𤼵兵攻桓)
(叔桓叔敗還歸曲沃)晉人立孝侯(杜昭侯子也)惠之四十五年曲沃莊
伯伐翼弑孝侯(杜莊伯桓叔子翼晉國所都)翼人立其弟鄂侯鄂侯
生哀侯(林曲沃莊伯弑孝侯晉人攻莊伯莊伯復入曲沃晉人復立孝侯之子郄為鄂侯鄂侯以魯隠)
(公五年奔隨其年秋王立鄂侯之子先于翼是為哀侯)哀侯侵陘庭之田(林陘庭翼南鄙)
(邑侵奪其田也○陘音刑)陘庭南鄙啟曲沃伐翼(林翼哀侯所都啟曲沃伐翼蓋開而)
(導之也)
經(壬申)三年春正月公會齊侯于嬴(杜經之首時必書王明此歷天王之所班)
(也其或廢法違常失不班歷故不書王嬴齊邑今泰山嬴縣○經三年正月從此盡十七年皆無王唯十年有)
(王傳以為義或有王字者非羸音盈)○夏齊侯衛侯胥命于蒲(杜申約言以相命而)
(不歃血也蒲衛地在陳留長垣縣西南林書惟天子稱命此私相命也諸侯不請命而私相命於是始)○
六月公會杞侯于郕○秋七月壬辰朔日有食之既(杜無)
(傳既盡也歷家之說謂日光以望時遙奪月光故月食日月同會月奄日故日食食有上下者行有高下日光)
(輪存而中食者相奄密故日光溢出皆既者正相當而相奄間疏也然聖人不言月食日而以日食為文闕於)
(所不見)○公子翬如齊逆女(杜禮君有故則使卿逆)九月齊侯送姜
氏于讙(杜讙魯地濟北蛇丘縣西有下讙亭已去齊國故不言女未至於魯故不稱夫人○讙呼端反)
公會齊侯于讙(無傳)夫人姜氏至自齊(杜無傳告於廟也不言翬以至者齊)
(侯送之公受之於讙)○冬齊侯使其弟年來聘○有年(無傳五穀皆熟書有)
(年)
傳三年春曲沃武公伐翼次于陘庭(林魯隠公十年晉哀侯三年曲沃莊)
(伯卒子稱代立是為曲沃武公凡師再宿為信過信為次此數宿于陘庭之地)韓萬御戎梁弘
為右(杜韓萬莊伯弟也御戎僕也右戎車之右)逐翼侯于汾隰(杜汾隰汾水邊林曲沃武)
(公逐哀侯于汾水邊也下濕曰隰○汾扶云反汾水名)驂絓而止(林驂騑馬蓋哀侯驂結於木而)
(止○驂七南反絓戸卦反)夜獲之及欒共叔(杜共叔桓叔之傳欒賓之子也身傳翼侯父子)
(各殉所奉之主故并見獲而死○共音恭)○會于嬴成昏于齊也(公不由媒介自與齊)
(侯會而成昏非禮也)○夏齊侯衛侯胥命于蒲不盟也○公會杞
侯于郕杞求成也(二年入杞故今來求成)○秋公子翬如齊逆女
修先君之好故曰公子(杜昏禮雖奉時君之命其言必稱先君以為禮辭故公子翬逆)
(女傳稱修先君之好公子遂逆女傳稱尊君命互舉其義○好呼報反)齊侯送姜氏非禮
也凡公女嫁于敵國姊妹則上卿送之以禮於先君(林以)
(加禮於先君之遺體○齊侯送姜氏本或作送姜氏于讙)公子則下卿送之(林公所自生之)
(女降姊妹一等)於大國雖公子亦上卿送之於天子則諸卿皆
行公不自送於小國則上大夫送之○冬齊仲年來聘
致夫人也(杜古者女出嫁又使大夫隨加聘問存謙敬序殷勤也在魯而出則曰致女在他國而來)
(則總曰聘故傳以致夫人釋之)○芮伯萬之母芮姜惡芮伯之多寵人
也故逐之出居于魏(杜為明年秦侵芮張本芮國在馮翊臨晉縣魏國河東河北縣林芮)
(國名萬芮伯名姜母之姓以芮伯内寵外寵皆非賢德之人故逐芮伯○芮如銳反惡烏路反)
經(癸酉)四年春正月公狩于郎(杜冬獵曰狩行三驅之禮得田狩之時故傳曰書時)
(禮也周之春夏之冬也田狩從夏時郎非國内之狩地故書地○狩乎又反)○夏天王使宰
渠伯糾來聘(杜宰官渠氏伯糾名也王官之宰當以才授位而伯糾攝父之職出聘列國故書名)
(以譏之國史之記必書年以集此公之事書首時以成此年之歲故春秋有空時而無事者今不書秋冬首月)
(史闕文他皆倣此○糾居黝反)
傳四月春正月公狩于郎書時禮也(杜郎非狩地故唯時合禮)○夏
周宰渠伯糾來聘父在故名○秋秦師侵芮敗焉小之
也(秦以芮小輕之故為芮所敗)○冬王師秦師圍魏執芮伯以歸(杜三)
(年芮伯出居魏芮更立君秦為芮所敗故以芮伯歸將欲納之林秦以芮伯居魏故圍魏君為十年秦納芮傳)
經(甲戌)五年春正月甲戌己丑陳侯鮑卒(杜未同盟而書名者來赴以名)
(故也甲戌前年十二月二十一日己丑此年正月六日陳亂故再赴赴雖日異而皆以正月起文故但書正月)
(慎疑審事故從赴兩書○鮑步飽反)○夏齊侯鄭伯如紀(杜外相朝皆言如齊欲滅紀紀)
(人懼而來告故書)○天王使仍叔之子來聘(杜仍叔天子之大夫稱仍叔之子本)
(於父字幼弱之辭也譏使童子出聘)○葬陳桓公(無傳)○城祝丘(無傳齊鄭將襲紀故)
○秋蔡人衛人陳人從王伐鄭(杜王自為伐鄭之主君臣之辭也王師敗不書)
(不以告林從王伐鄭君臣之辭也自伐鄭無功而後王命始不行於天下○從如字又才用反)○大雩
(杜傳例曰書不時也失龍見之時林書大雩之始○雩音于祭名)○螽(無傳蚣蝑之屬為災故書○螽)
(音終)○冬州公如曹(杜不書奔以朝出也為下實來書也曹國今濟隂定陶縣)
傳五年春正月甲戌己丑陳侯鮑卒再赴也於是陳亂
文公子佗殺大子免而代之(杜佗桓公弟五父也稱文公子明佗非桓公母弟也)
(免桓公太子林言文子佗以見佗不當立殺太子免而代之簒也○佗大何反免音問)公疾病而
亂作國人分散故再赴(林當陳侯疾病而陳佗作亂國人懼而分散釋陳所以再赴之)
(故)○夏齊侯鄭伯朝于紀欲以襲之紀人知之(林假朝禮將以)
(襲紀紀人知其詐○襲音習)○王奪鄭伯政鄭伯不朝(杜奪不使知王政)秋
王以諸侯伐鄭鄭伯禦之王為中軍虢公林父將右軍
蔡人衛人屬焉(林桓王以三國伐鄭鄭不受伐故禦王師桓王自將中軍虢公林父為王卿士)
(故將右軍○將子匠反下同)周公黑肩將左軍陳人屬焉(杜黑肩周桓公也)
鄭子元請為左拒以當蔡人衛人(杜子元鄭公子拒方陳○拒俱甫反下同)
為右拒以當陳人曰陳亂民莫有鬭心若先犯之必奔
(林陳軍不整莫有戰鬭之心若先犯陳師陳必先奔)王卒顧之必亂蔡衛不枝固
將先奔既而萃於王卒可以集事從之(林顧見陳奔必驚而亂蔡衛不)
(能枝持固將先王卒而奔敗既敗諸國聚攻王卒可以成勝敵之事杜萃聚也集成也○卒尊忽反下同萃似)
(類反)曼伯為右拒(杜曼伯檀伯○曼音萬)祭仲足為左拒原繁高渠
彌以中軍奉公為魚麗之陳先偏後伍伍承彌縫(杜司馬法)
(車戰二十五乘為偏以車居前以伍次之承偏之隙而彌縫闕漏也五人為伍此蓋魚麗陳法○麗力知反縫)
(扶容反)戰于繻葛(杜繻葛鄭地○繻音須)命二拒曰旝動而鼓(杜旝旃也)
(通帛為之蓋今大將之麾也執以為號令林鄭人命其左右二拒見旝動則各鳴鼔以進軍也○旝古外反又)
(古沽反本亦作檜建大木置石其上𤼵機以磓敵)蔡衛陳皆奔王卒亂鄭師合
以攻之王卒大敗祝聃射王中肩王亦能軍(雖軍敗身傷猶殿而)
(不奔故言能軍○射食亦反中丁仲反)祝聃請從之公曰君子不欲多上
人況敢陵天子乎苟自救也社稷無隕多矣(林言君子不欲多出)
(人之上况敢侵犯桓王乎苟自救其禍難鄭國杜稷不至顛隕所幸多矣杜鄭於此收兵自退○隕于敏反)
夜鄭伯使祭足勞王且問左右(杜祭足即祭仲之字蓋名仲字仲足也勞王問)
(左右言鄭志在苟免王討之非也林莊公使祭仲問勞桓王問左右安否此皆恭而無禮之辭○勞力報反)
○仍叔之子弱也(杜仍叔之子來聘童子將命無速反之心久留在魯故經書夏聘傳釋之)
(於未秋)○秋大雩書不時也(十二公傳唯此年及襄二十六年有兩秋此𤼵雩祭之例)
(欲顯天時以指事故重言秋異於凡事)凡祀啟蟄而郊(言凡祀通下三句天地宗廟之事也)
(啟蟄夏正建寅之月祀天南郊○蟄直立反)龍見而雩(龍見建已之月蒼龍宿之體昏見東方萬)
(物始盛待雨而大故祭天遠為百穀祈膏雨○見賢遍反)始殺而嘗(建酉之月隂氣始殺嘉榖始熟)
(故薦嘗於宗廟)閉蟄而烝(建亥之月昆蟲閉戶萬物皆成可薦者衆故烝祭宗廟釋例論之備矣○)
(閉必計反又必結反字林芳結反烝之承反)過則書(十日有吉否過次節則書以譏慢也)○冬
淳于公如曹度其國危遂不復(杜淳于州國所都城陽淳于縣也國有危難不)
(能自安故出朝而遂不還○度待洛反復音服後不音者皆同)
經(乙亥)六年春正月寔來(杜寔實也不言州公者承上五年冬經如曹問無異事省文從)
(可知○寔時力反)○夏四月公會紀侯于成(杜成魯地在泰山鉅平縣東南)○
秋八月壬午大閱(齊為大國以戎事徵諸侯之戍嘉美鄭忽而忽欲以有功為班怒而訴齊)
(魯人懼之故以非時簡車馬林書大閱之始○閱音悅)○蔡人殺陳佗(杜佗立踰年不稱爵)
(者篡立未會諸侯也傳例在莊二十二年林魯莊公二十二年傳陳厲公蔡出也故蔡人殺五父而立之陳厲)
(公躍立)○九月丁卯子同生(杜桓公子莊公也十二公唯子同是適夫人之長子備用)
(大子之禮故史書之於策不稱大子者書始生也)○冬紀侯來朝
傳六年春自曹來朝書曰寔來不復其國也(杜亦承五年冬傳淳)
(于公如曹也言奔則來行朝禮言朝則遂留不去故變文言寔來)○楚武王侵隨(杜隨國今)
(義陽隨縣林漢東姬姓國)使薳章求成焉(杜薳章楚大夫林楚反使其大夫薳章先求成於隨)
(○薳于委反)軍於瑕以待之(杜瑕隨也林楚軍於瑕以待隨之報○瑕下加反)隨人
使少師董成(杜少師隨大夫董正也林少師隨侯之有寵大夫使少師正二國之成也○少詩照)
(反後皆放此)鬭伯比言於楚子曰吾不得志於漢東也我則
使然(杜鬭伯比楚大夫令尹子文之父林言我楚之不得逞志於漢東諸侯也我則失策而使之然漢東)
(居漢水之東)我張吾三軍而被吾甲兵以武臨之彼則懼而
協以謀我故難間也漢東之國隨為大隨張必棄小國
小國離楚之利也(林我且張大吾三軍之衆而被吾之堅甲利兵以威武而臨漢東之諸侯)
(彼諸侯則恐懼而叶心以謀禦我之策故難離間其心此楚之失策隨若自張大必棄絶小國而不叶心以謀)
(楚小國離心則隨勢自孤隨勢孤而無援此楚國之利也杜張自侈大也○被皮寄反問間厠之間張猪亮反)
(一音如字)少師侈請羸師以張之(林隨少師之心素自侈大諸楚子藏其精兵示以羸)
(弱以張大少師之心使忽楚杜羸弱也○侈昌氏反又式氏反羸劣追反下同)熊率且比曰季
梁在何益(杜熊率且比楚大夫季梁隨賢臣○率音律且子余反)鬭伯比曰以為
後圖少師得其君(杜言季梁之諫不過一見從隨侯卒當以少師為計故云以為後圖二年)
(蔡侯鄭伯會于鄧始懼楚楚子自此遂盛終於抗衡中國故傳備言其事以終始之林解且比之意以為後舉)
(之圖言今雖未行吾計後舉必墮吾計中季梁雖賢不如少師有寵得君之深若其言不行則浸潤膚受無所)
(不至此所以後舉必墮吾計也)王毁軍而納少師(杜從伯比之謀)少師歸請追
楚師隨侯將許之(杜信楚弱也)季梁止之曰天方授楚楚之
羸其誘我也君何急焉臣聞小之能敵大也小道大淫
所謂道忠於民而信於神也上思利民忠也祝史正辭
信也今民餒而君逞欲祝史矯舉以祭臣不知其可也
(林楚自若敖蚡冒以來方強盛故曰天方授之也楚之示羸蓋欲誘我以墮其計當緩以圖之何必急焉小國)
(之能敵大國也小國有道大國淫虐無道盡心為民為忠誠實事神為信此所謂有道而後可敵大國也傳曰)
(小大之獄雖不能察必以情曰忠之屬也此即上思利民之忠其祝史陳信於鬼神無媿辭此即祝史正辭之)
(信今民皆饑餒而君獨縱欲是無上思利民之忠祝史詐稱功德以誑于鬼神是無祝史正辭之信墮國無道)
(如此臣未知其可以敵楚也祝太祝史太史皆主祭○餒奴罪反餓也矯居兆反)公曰吾牲牷
肥腯粢盛豐備何則不信(杜牲牛羊豕也牷純色完全也腯亦肥也黍稷曰粢在器)
(曰盛○牷音全腯徒忽反)對曰夫民神之主也(杜言鬼神之情依民而行)是以聖
王先成民而後致力於神(杜先養人民使之成就而後致力於事鬼神)故奉
牲以告曰博碩肥腯謂民力之普存也(杜博廣也碩大也)謂其
畜之碩大蕃滋也謂其不疾瘯蠡也謂其備腯咸有也
(杜雖告神以博碩肥腯其實皆當兼此四謂民力適完則六畜既大而滋也皮毛無疥癬兼備而無有所闕○)
(畜吁又反下皆同蕃音煩瘯七木反本又作蔟同蠡力果反說文作瘰云瘯瘰皮肥也)奉盛以告
曰絜粢豐盛謂其三時不害而民和年豐也(林不奪農時春夏秋)
(無有災害使得盡力耕耘故和氣致祥而年穀豐登也)奉酒醴以告曰嘉栗旨酒
(林嘉善也栗謹敬也言有加善敬謹之德以將其美酒)謂其上下皆有嘉德而無
違心也所謂馨香無讒慝也(杜馨香之遠聞林此言牲牷粢盛酒醴之所以馨香)
(者上下皆無讒諛邪慝之行所以馨香也書曰黍稷非馨明德惟馨此即無讒慝也○慝他得反)故務
其三時(林此以下言先成民之事)脩其五教(杜父義母慈兄友弟共子孝林脩君臣父子兄)
(弟夫婦朋友五者之教)親其九族以致其禋祀(禋㓗敬也九族謂外祖父外祖母從)
(母子及妻父妻母姑之子姊妹之子女子之子并已之同族皆外親有服而異族者也林此言後致力於神之)
(事○九族杜釋與孔安國鄭玄不同禋音因)於是乎民和而神降之福故動
則有成今民各有心而鬼神乏主(林以忠於民而得民和以信於神而神降)
(之福故動則有成功孔子曰我戰則克祭則受福是也今隨國之民各有異心而不和民心不和是鬼神無主)
(也杜民饑餒也)君雖獨豐其何福之有(林君雖獨豐於事神神將吐之其何降福之有)
君姑脩政而親兄弟之國庶免於難(林君且内修政事以成民為先而親)
(睦漢東諸姬兄弟之國庶幾可免於楚之禍難○難乃旦反)隨侯懼而修政楚不敢
伐(林為八年楚伐隨張本)○夏會于成紀來諮謀齊難也(杜齊欲滅紀故)
(來謀之○難乃旦反)○北戎伐齊(林言北戎以别戎之種類襍處於中國者)齊侯使乞
師于鄭鄭太子忽帥師救齊六月大敗戎師獲其二帥
大良少良甲首三百以獻於齊(杜甲首被甲者首○帥所類反少詩照反)於
是諸侯之大夫戍齊齊人饋之餼(林諸侯以戎難故遣大夫助齊戍守生曰)
(餼饋諸侯之大夫生餼○饋其媿反遺也餼許既反牲腥曰餼)使魯為其班後鄭(杜班次也)
(魯親班齊饋則亦使大夫戍齊矣經不書蓋史闕文林鄭伯爵故鄭忽之班後於諸侯)鄭忽以其
有功也怒(林驕功故怒魯之後已)故有郎之師(郎師在十年)公之未昏
於齊也齊侯欲以文姜妻鄭大子忽(林蓋文姜未嫁魯之前齊僖公先欲)
(以嫁鄭忽○妻七計反下同)大子忽辭人問其故大子曰人各有耦
齊大非吾耦也詩云自求多福(林言人各有配耦齊大國也鄭小國非齊大國)
(之耦杜詩大雅文王言求福由已非由人也)在我而已大國何為君子曰善
自為謀(林在我反求諸己而已何為倚大國以為重杜言獨潔其身謀不及國)及其敗戎
師也齊侯又請妻之(杜欲以佗女妻之)固辭人問其故大子曰
無事於齊吾猶不敢今以君命奔齊之急而受室以歸
是以師昏也(林言往時未有功於齊吾猶不敢娶齊女今奉君命赴救奔齊之急難而受妻室以)
(歸是以師要齊而得昏也)民其謂我何(杜言必見怪於民)遂辭諸鄭伯(杜假父之)
(命以為辭為十一年鄭忽出奔衛傳)○秋大閱簡車馬也○九月丁卯子
同生以大子生之禮舉之(林魯十二公唯子同生是適夫人之長子故備用大子之)
(禮舉之)接以大牢(大牢牛羊豕也以禮接夫人重適也○接如字鄭注禮記作捷讀此者亦或捷)
(音)卜士負之士妻食之(杜禮世子生三日卜士負之射人以桑弧蓬矢射天地四方卜)
(士之妻為乳母○食音嗣)公與文姜宗婦命之(杜世子生三月君夫人沐浴於外寢立於)
(阼階西鄉世婦抱子升自西階君命之乃降蓋同宗之婦林公與文姜及同宗之婦命之名也)公問名
於申繻對曰名有五有信有義有象有假有類(申繻魯大夫)
(繻音須)以名生為信以德命為義以類命為象取於物為
假取於父為類(林若唐叔虞魯公子友宋仲子生而有文在其手故曰以名生若文王名昌知)
(其必能昌盛周邦武王名𤼵知其必能𤼵兵誅暴故曰以德命若孔子首象尼丘因命名曰丘而字仲尼故曰)
(以類命若伯魚生而有人饋之魚因名曰鯉故曰取於物若今子同生與父同日因名之曰同故曰取於父)
不以國(國君之子不自以本國為名也)不以官(林不以本國官職之號)不以山川
(林不以本國山川之名)不以隱疾(杜隱痛疾患辟不祥也)不以畜牲(杜畜牲六畜)
不以器幣(杜幣玉帛)周人以諱事神名終將諱之(杜君父之名固非臣)
(子所斥然禮既卒哭以木鐸徇曰舍故而諱新謂舍親盡之祖而諱新死者故言以諱事神名終將諱之自父)
(至高祖皆不敢斥言林此周禮也殷以前未有諱法○周人以諱事神名衆家多以名字屬下句)故以
國則廢名(杜國不可易故廢名)以官則廢職以山川則廢主以畜
牲則廢祀以器幣則廢禮(林以官為名則因諱名而廢其職國主山川今以山川為)
(名當改其山川之名是廢王以畜牲為名則名猪廢猪名羊廢羊是廢祭祀大牢少牢之禮以器幣為名則不)
(敢用此器幣是廢祭祀爼豆玉帛之禮)晉以僖侯廢司徒(杜僖侯名司徒廢為中軍)宋
以武公廢司空(杜武公名司空廢為司城)先君獻武廢二山(杜二山具敖也)
(魯獻公名具武公名敖更以其鄉名山)是以大物不可以命(林是以國家大物如官職)
(山川畜牲器幣皆不可以命名)公曰是其生也與吾同物命之曰同(杜物)
(類也謂同日)○冬紀侯來朝請王命以求成于齊公告不能
(杜紀微弱不能自通於天子欲因公以請王命公無寵於王故告不能)
左傳杜林合注卷三
