左傳杜林合注卷三十三明王道焜
趙如源同編
襄公九
經(戊午)三十年春王正月楚子使薳罷來聘(林郟敖書楚子薳罷書名)
(氏儼然無異於中國矣○罷音皮)○夏四月蔡世子般弑其君固(按景公弑)
(靈公般立○般音班)○五月甲午宋災(天火曰災)○宋伯姬卒○天王
殺其弟佞夫(稱弟以惡王殘骨肉)○王子瑕奔晉(不言出奔周無外)○秋
七月叔弓如宋葬宋共姬(共姬從夫諡也叔弓叔老之子卿共葬事禮過厚三月而)
(葬速○共音恭)○鄭良霄出奔許(耆酒荒淫書名罪之)自許入于鄭(不言復入)
(獨還無兵)○鄭人殺良霄○冬十月葬蔡景公(無傳)○晉人齊
人宋人衛人鄭人曹人莒人邾人滕人薛人杞人小邾
人會于澶淵宋災故(杜會未有言其事者此言宋災故以惡宋人不克己自責而出會求)
(財○諸候之大夫不序晉不足以為盟主也晉之不足以主盟自宋始傳言不書魯大夫諱之也○澶古然反)
傳三十年春王正月楚子使薳罷來聘通嗣君也(郟敖即位)
穆叔問王子之為政何如(杜王子圉為令尹)對曰吾儕小人食
而聽事猶懼不給命而不免於戾焉與知政(林言我軰小人食其禄而)
(聽其政事猶恐不給於君之命令而不能免於罪戾安能與知楚國之政事○儕土皆反焉於虔反與音預下)
(同)固問焉不告穆叔告大夫曰楚令尹將有大事子蕩
將與焉(林言王子圉將有弑君之大事子蕩即薳罷將與其事)助之匿其情矣(林薳)
(罷不言其為政是助子圍藏匿其邪慝之情矣蓋子圉素責郟敖微弱諸候皆知其將為亂故穆叔問之○慝)
(其乙反)○子産相鄭伯以如晉叔向問鄭國之政焉對曰
吾得見與否在此歲也(林言禍亂方興死生未可必得見不得見未可知決在今年○)
(相息亮反)駟良方爭未知所成(駟氏子晳也良氏伯有也)若有所成吾得
見乃可知也(林若得所平我不死而得見乃可知其政之所歸)叔向曰不既和
矣乎(林前平大夫已與兩家為和盟于伯有氏)對曰伯有侈而愎(杜愎狠也○愎彼力)
(反)子晳好在人上莫能相下也雖其和也猶相積惡也
惡至無日矣(杜為此年秋良霄出奔傳○好呼報反下遐稼反)○二月癸未晉
悼夫人食輿人之城杞者(杜輿衆也城杞在往年○食音嗣)絳縣人或
年長矣無子而往與於食(林以無子息故自受役向自受役故今亦自往受享○長)
(下丈反)有與疑年使之年(林將有所與見其年老疑其年使言其年)曰臣小人
也不知紀年臣生之歲正月甲子朔四百有四十五甲
子矣其季於今三之一也(杜所稱正月謂夏正月也林其未至於今自甲子甲戌至)
(癸未凡二十日故為三分六甲之一)吏走問諸朝(因皆不知故問之)師曠曰魯叔
仲惠伯會郤成子于承匡之歲也(杜在文十一年林老人以是歲生)是
歲也(林兼言此年事)狄伐魯叔孫莊叔於是乎敗狄于鹹獲長
狄僑如及虺也豹也而皆以名其子七十三年矣(杜叔孫僑)
(如叔孫豹皆取長狄名林自乙巳至今年戊午七十四年而言七十三年以甲子計之也○鹹音咸僑其驕反)
(虺虚鬼反)史趙曰(林晉大史名趙)亥有二首六身下二如身是其日
數也(林古亥字二畫在上三人在下故以二為首以二為身下亥字上二畫䜿置身傍始身當為亥字此)
(是老人始生至今之日數也蓋以二首為二萬六身為六千六百六十日也)士文伯曰然則
二萬六千六百有六旬也(杜文伯士弱子林此說四百四十五甲子其季於今三之)
(一也之日數四百四十五甲子合得二萬六千七百日以其未三分六甲之一故少四十日實得二萬六千六)
(百六十日也)趙孟問其縣大夫則其屬也(杜屬趙武)召之而謝過
焉(林趙孟以老人為賢故召而見之且謝已不知人之過)曰武不才任君之大事
以晉國之多虞不能由吾子(由用也)使吾子辱在泥塗久
矣武之罪也敢謝不才遂仕之使助為政辭以老與之
田使為君復陶(杜復陶王衣服之官○復音服又音福)以為絳縣師(杜縣師掌)
(地域辨其夫家人民)而廢其輿尉(林以絳縣輿尉之官役使孤老而廢其職)於是魯使
者在晉歸以語諸大夫季武子曰晉未可媮也(杜媮薄也○使)
(所吏反語魚據反媮他候反)有趙孟以為大夫有伯瑕以為佐(杜伯瑕士)
(文伯)有史趙師曠而咨度焉有叔向女齊以師保其君其
朝多君子其庸可媮乎勉事之而後可(傳言晉所以強不失諸候且明)
(歷也○度待洛反)○夏四月己亥鄭伯及其大夫盟(杜駟良爭故)君
子是以知鄭難之不已也(杜鄭伯微弱不能制其臣下君臣詛盟故曰亂未巳○難)
(乃旦○反)蔡景侯為大子般娶于楚通焉大子弑景侯(杜終)
(子産言有子禍也○為干偽反)○初王儋季卒(儋季周靈王弟○儋丁甘反)其子括
將見王而歎(杜括除服見靈王入朝而歎○括古活反見賢遍反)單公子愆期為
靈王御士(林愆期周卿士單公子也○單音善愆起虔反)過諸廷(愆期行過王廷)聞其
歎而言曰(林此曰字以下述儋括之言)烏乎必有此夫(欲有此朝廷之權○夫音)
(扶)入以告王且曰必殺之不慼而願大視躁而足高心
在他矣不殺必害(林顔容不慼面志願甚大目視躁疾而舉足其高儋括之心有他圖矣不)
(殺儋括必為王室之害○躁早報反)王曰童子何知(林童子謂愆期)及靈王崩儋
括欲立王子佞夫(佞夫靈王子景王弟)佞夫弗知戊子儋括圍蒍
逐成愆(林蒍周邑成愆蒍邑大夫○蒍干委反)成愆奔平畤(平畤周邑○畤音止又音)
(市)五月癸巳尹言多劉毅單蔑甘鞏成殺佞夫(五子周大夫○)
(過音戈鞏力勇反)括瑕廖奔晉(杜括廖不書賤也林瑕廖皆儋括之黨○廖力彫反又敕留反)
書曰天王殺其弟佞夫罪在王也(杜佞夫不知故經書在宋災下從赴)○
或叫于宋大廟(叫呼也○叫古弔反大音泰)曰譆譆出出(譆譆熱也出出戒伯)
(姬○譆許其反出如字)鳥鳴于亳社(杜殷社)如曰譆譆(皆火妖也)甲午宋
大災宋伯姬卒待姆也(杜姆女師林伯姬待姆而後下堂故為火所焚而死○姆音茂)
(字林亡又反一音母)君子謂宋共姬女而不婦(林言共姬知為女之道而不知為婦)
(之道)女待人(杜待人而行)婦義事也(杜義從宜也伯姬時年六十左右)○六月
鄭子産如陳涖盟歸復命告大夫曰陳亡國也不可與
也(不可與結好)聚禾粟繕城郭恃此二者而不撫其民(林恃此木)
(粟之多城郭之固二者而不撫恤其民人則城非不高池非不深禾粟非不多必有委而去之之患矣○繕上)
(戰反)其君弱植公子侈大子卑大夫敖政多門(杜政不由一人○植)
(直吏反又時力反敖五報反)以介於大國(介間也)能無亡乎不過十年
矣(為昭八年楚滅陳傳)○秋七月叔弓如宋葬共姬也(傷伯姬之遇災故使)
(卿共葬○共音恭)○鄭伯有耆酒為窟室(杜窟室地室○耆市志反窟口忽反)而
夜飲酒擊鐘焉朝至未己(林為長夜之飲奏樂於地室之中至天明伯有之家臣來)
(朝者已至而飲酒猶未巳)朝者曰公焉在(杜家臣故謂伯有為公○焉於虔反)其人曰
吾公在壑谷(杜壑谷窟室○壑呼洛反)皆自朝布路而罷(杜布路分散○罷皮)
(買反徐扶彼反)既而朝(杜伯有朝鄭君)則又將使子晳如楚(○前年既和今又欲)
(強使子晳奉使于楚)歸而飲酒庚子子晳以駟氏之甲伐而焚之
伯有奔雍梁(雍梁鄭地○雍於用反)醒而後知之(林及伯有酒醒而後知家毁身出○醒星)
(頂反)遂奔許大夫聚謀(林鄭大夫聚謀所以處駟良之道)子皮曰仲虺之
志(仲虺湯左相)云亂者取之亡者侮之推亡固存(林滅亡者推而蹶之)
(安存者固而重之)國之利也罕駟豐同生(罕子皮駟子晳豐公孫叚也三家本同母)
(兄弟)伯有汰侈故不免(杜三家同出而伯有孤特又汰侈所以亡○汰音泰)人謂子
産就直助彊(林時人或告子産當就子晳之直助三家之強以共攻伯有)子産曰豈
為我徒(杜徒黨也言不以駟良為黨)國之禍難誰知所敝(林國家之有禍難誰)
(能預知其所終敝)或主彊直難乃不生(杜言能強能直則可弭難今三家未能則伯有)
(方爭○難乃旦反下同)姑存吾所(杜欲以無所附著為所)辛丑子産歛伯有
氏之死者而殯之不及謀而遂行(杜不與於國謀○斂力豔反下同)印
叚從之(林義子産)子皮止之衆曰人不我順何止焉(林人謂子産也)
(言其不順駟氏又何必止而留之)子皮曰夫子禮於死者况生者乎(林夫)
(子謂子産加禮於死者為之殯歛則其加禮於我生者可知)遂自止之壬寅子産入
癸卯子石入(杜子石印叚)皆受盟于子晳氏乙巳鄭伯及其
大夫盟于大宫(杜大宫祖廟)盟國人于師之梁之外(師之梁鄭城門)
伯有聞鄭人之盟已也怒聞子皮之甲不與攻已也喜
曰子皮與我矣癸丑晨自墓門之瀆入(墓門鄭城門○瀆音豆)因
馬師頡介于襄庫以伐舊北門(林頡即羽頡子羽孫也為馬師之官介甲也用)
(襄庫之兵甲以伐鄭伯之舊北門○頡戸結反)駟帶率國人以伐之(杜駟帶子西子晳之)
(宗主)皆召子産(杜駟氏伯有俱召)子産曰兄弟而及此吾從天所
與(林子晳伯有皆子産兄弟○兄弟恩等故無所偏助)伯有死於羊肆(杜羊肆市列)子
産禭之枕之股而哭之斂而殯諸伯有之臣在市側者
既而葬諸斗城(杜斗城鄭地名○禭音遂枕之鳩反)子駟氏欲攻子産子
皮怒之曰禮國之幹也殺有禮禍莫大焉乃止(杜斂葬伯有為)
(冇禮)於是游吉如晉還聞難不入(懼禍并及○難乃旦反)復命於介
(杜介副使也)八月甲子奔晉駟帶追之及酸棗與子上盟用
兩珪質于河(杜子上駟帶也沈珪於河為信也酸棗陳留縣○質如字又音致)使公孫
肸入盟大夫已已復歸(杜游吉歸也○肸許乙反)書曰鄭人殺良霄
不稱大夫言自外入也(既出位絶非復鄭大夫)於子蟜之卒也(杜子)
(蟜公孫蠆卒在十九年○蟜居表反)將葬公孫揮與禆竈晨會事焉(杜會葬事)
過伯有氏其門上生莠子羽曰其莠猶在乎(杜子羽公孫揮以莠)
(喻伯有伯有侈知其不能久存○莠羊九反草也)於是歲在降婁降婁中而旦
(杜降婁奎婁也周七月今五月降婁中而天明○降戶江反下同)禆竈指之曰猶可以
終歲(杜指降婁也歲星十二年而一終)歲不及此次也已(林歲星不再及此降婁之)
(次伯有必先亡也)及其亡也歲在娵訾之日(林娵訾營室東壁二十八年歲星滛)
(在玄枵今三十年在娵訾是歲星停在玄枵二年○娵子湏反訾子斯反)其明年乃及降婁
(杜果如禆竈歲不及此次之言)僕展從伯有與之皆死(僕展鄭大夫伯有黨)羽頡
出奔晉為任大夫(杜羽頡馬師頡任晉縣今屬廣平郡○任音壬)雞澤之會(在三)
(年)鄭樂成奔楚遂適晉羽頡因之與之比而事趙文子
言伐鄭之說焉以宋之盟故不可(宋盟約弭兵故○比毗志反)子皮
以公孫鉏為馬師(杜鉏子罕之子代羽頡)○楚公子圍殺大司馬
蒍掩而取其室(蒍掩二十五年為大司馬)申無宇曰王子必不免(無宇芋尹)
善人國之主也王子相楚國將善是封殖而虐之是禍
國也且司馬令尹之偏(偏佐也○相息亮反)而王之四體也(杜俱殷肱)
(也)絶民之主去身之偏艾王之體以禍其國無不祥大
焉何以得免(杜為賂十三年楚弑靈王傳○艾魚廢反)○為宋災故諸候之
大夫會以謀歸宋財(林謀以財歸宋縣其災患○為于偽反)冬十月叔孫
豹會晉趙武齊公孫蠆宋向戌衞北宫佗(佗北宫括之子○佗徒河)
(反)鄭罕虎(杜虎子皮)及小邾之大夫會于澶淵既而無歸于
宋故不書其人君子曰信其不可不慎乎澶淵之會卿
不書不信也夫諸侯之上卿會而不信寵名皆棄不信
之不可也如是(林寵謂族也族與名皆棄不書○夫音扶)詩曰文王陟降在
帝左右信之謂也(杜詩大雅言文主所以能上接天下接人動順帝者唯以信)又曰
淑慎爾止無載爾偽(杜逸詩也言當善慎舉止無載行詐偽)不信之謂也
(林恐其不信不合於天德也)書曰某人某人會于澶淵宋災故尤之
也(傳云既而無歸所以釋諸候大夫之不書也又云宋災故尤之所以釋向戌之并貶也戍為正卿深致火)
(災燒殺其夫人未聞克已之意而以求財合諸侯故與不歸財者同文)不書魯大夫諱之
也(向戌既以災求財諸大夫許而不歸客主皆貶君子以尊尊之義也君親有隠故略不書魯大夫以示例)
○鄭子皮授子産政(伯有死子皮知政以子産賢故讓之)辭曰國小而偪
(杜偪近大國○偪彼力反)族大寵多(林公族盛大而恃寵者多)不可為也(為猶治也)子
皮曰虎帥以聽誰敢犯子(林虎子皮名言虎帥公族以聽命誰敢犯子之命令)子
善相之國無小(杜言在治政)小能事大國乃寬(言為大所恤故也)子
産為政有事伯石賂與之邑(杜伯石公孫叚有事欲使之)子大叔曰
國皆其國也奚獨賂焉(杜言鄭大夫共憂鄭國事何為獨賂之)子産曰無
欲實難(言人不能無欲)皆得其欲以從其事而要其成非我有
成其在人乎(林若人皆得其所欲以從國家之事而要責其成功事既有成乃出於我豈在於他)
(人乎○要一遥反)何愛於邑邑將焉往(杜言猶在國○焉於虔反)子大叔曰
若四國何(杜恐為四鄰所笑)子産曰非相違也而相從也(杜言賂以邑欲)
(為和順)四國何尤焉(○尤怪也)鄭書有之(杜鄭國史書)曰安定國家
必大焉先(杜先和大族而後國家安)姑先安大以待其所歸(杜要其成也)
既伯石懼而歸邑卒與之(杜卒終也)伯有既死使大史命伯
石為卿辭大史退則請命焉(杜請大史更命已)復命之又辭如
是三乃受策入拜(杜伯石乃受策命以入拜謝於君○三息暫反又如字)子産是
以惡其為人也(杜惡其虚飾○惡烏路反)使次已位(畏其作亂故寵之)子産
使都鄙有章(杜國都及邊鄙車服尊卑各有分部)上下有服(公卿大夫服不相踰)田
有封洫(杜封疆也洫溝也)廬井有伍(杜廬舍也九夫為井使五家相保)大人之
忠儉者(杜謂卿大夫)從而與之泰侈者因而斃之(杜因其有罪而斃踣)
(之)豐卷將祭請田焉弗許(林豐卷字子張將祭於家請田獵以供祭○卷眷勉反徐)
(居阮反)曰唯君用鮮(杜鮮野獸)衆給而已(杜衆臣祭以芻豢為足)子張怒
(杜子張豐卷)退而徵役(出召兵欲攻子産)子産奔晉子皮止之而逐
豐卷豐卷奔晉子産請其田里(杜請於公不没入)三年而復之
反其田里及其入焉(杜田里所收入)從政一年輿人誦之曰取
我衣冠而禇之(杜禇畜也奢侈者畏法故畜藏○禇張吕反)取我田疇而伍
之(林並畔為疇兼并者失志故取田疇而伍結之)孰殺子産吾其與之及三年
又誦之曰我有子弟子産誨之我有田疇子産殖之(杜殖)
(生也○殖時力反徐是力反)子産而死誰其嗣之(杜嗣續也傳言鄭所以興)
經(己未)三十有一年春王正月○夏六月辛巳公薨于楚
宫(公不居先君之路寢而安所樂失其所也)○秋九月癸巳子野卒(不書葬未成君)
○己亥仲孫羯卒○冬十月滕子來會葬(杜諸侯會葬非禮林諸侯)
(來會葬於是始)○癸酉葬我君襄公○十有一月莒人弑其君
密州(杜不稱弑者主名君無道也○犂比公弑展輿立)
傳三十一年春王正月穆叔至自會(杜澶淵會還)見孟孝伯
語之曰趙孟將死矣其語偷不似民主(杜偷苟且○語魚據反下同)
且年未盈五十而諄諄焉如八九十者弗能久矣(杜成二年)
(戰於鞌趙朔已死於是趙文子始生至襄三十年會澶淵蓋年四十七八故言未盈五十林諄諄鄭重之貌○)
(諄之閏反又之純反)若趙孟死為政者其韓子乎(杜韓子韓起)吾子盍
與季孫言之可以樹善(林使季武子早與韓宣子樹立交道之善○盍戶臘反)君
子也(言韓起有君子之德)晉君將失政矣若不樹焉使早備魯(使韓)
(子早為魯備)既而政在大夫(林晉君失政則散在諸大夫之家)韓子懦弱大
夫多貪求欲無厭齊楚未足與也(林魯不堪晉求雖欲改事齊楚未有足恃)
(者○懦乃亂反厭於鹽反)魯其懼哉孝伯曰人生幾何誰能無偷朝不
及夕將安用樹穆叔出而告人曰孟孫將死矣吾語諸趙
孟之偷也而又甚焉(杜言朝不及夕偷之甚也○幾豈居反)又與季孫語
晉故(如與孟孫言)季孫不從及趙文子卒(在昭元年)晉公室卑政
在侈家韓宣子為政不能圖諸侯魯不堪晉求讒慝弘
多是以有平丘之會(平丘會在昭十三年晉人執季孫意如)○齊子尾害
閭丘嬰欲殺之(林子尾即公孫蠆以閭丘嬰為已害欲以計殺嬰)使帥師以伐
陽州(陽州魯地)我問師故(魯以師往問齊何故伐我)夏五月子尾殺閭丘
嬰以說于我師(杜言伐魯者嬰所為也伐陽州不書不成伐○說如字)工僂灑渻
竈孔虺賈寅出奔莒(四子嬰之黨○僂力候反灑所蟹反舊所綺反渻生領反虺許鬼反)
出羣公子(為昭十年欒高之難復羣公子起本)○公作楚宫(杜適楚好其宫歸而作之)
穆叔曰大誓云民之所欲天必從之(今尚書大誓亦無此文故諸儒疑之)
(○大音泰)君欲楚也夫故作其宫(林襄公欲從楚故好楚而作其宮○夫音扶)若
不復適楚必死是宫也六月辛巳公薨于楚宫叔仲帶
竊其拱璧(杜拱璧公大璧)以與御人納諸其懷而從取之由是
得罪(杜得罪謂魯人薄之故子孫不得志於魯)○立胡女敬歸之子子野(胡歸)
(姓之國敬歸襄公妾)次于季氏秋九月癸巳卒毁也(過哀毁瘠以致滅性)○
己亥孟孝伯卒(終穆叔言)○立敬歸之娣齊歸之子公子禂
(杜齊諡禂昭公名○娣大計反禂直由反)穆叔不欲曰大子死有母弟則立
之無則立長(杜立庶子則以年○長丁丈反)年鈞擇賢義鈞則卜古之
道也(杜先人事後卜筮也義鈞謂賢等)非適嗣何必娣之子(杜言子野非適嗣○)
(適丁歴反)且是人也居喪而不哀在慼而有嘉容是謂不度
不度之人鮮不為患若果立之必為季氏憂(林其後二十五年果)
(攻季氏○鮮息淺反)武子不聽卒立之比及葬三易衰衰衽如故
衰(林衰喪服也昭公所衣衰輙弊凡三次更易新者衽裳下也衰已三易其裳下復如舊衰可見其嬉戲無)
(度○比必利反三如字又息暫反衰七雷反社而甚反徐而鳩反)於是昭公十九年矣
(林昭公立時巳年十九歲)猶有童心君子是以知其不能終也(為昭二十)
(五年公孫於齊傳)○冬十月滕成公來會葬惰而多涕(惰不敬也○惰)
(徒臥反涕他禮反)子服惠伯曰滕君將死矣怠於其位而哀已
甚兆於死所矣(杜有死兆)能無從乎(林能無從之而死乎為昭三年滕子卒傳)○
癸酉葬襄公○公薨之月子産相鄭伯以如晉晉候以
我喪未之見也子産使盡壊其舘之垣而納車馬焉士
文伯讓之曰敝邑以政刑之不修宼盜充斥(杜充滿斥見言其多)
(○相息亮反盡津忍反壊音怪下皆同舘古亂反字從食字○云客舍也旁作舍非垣音袁牆也)無若
諸侯之屬辱在寡君者何是以令吏人完客所館(杜館舍也)
(○令力呈反)高其閈閎(林閈閭也里門曰閈閎門也衡門謂之閎○閈戸旦反閎獲耕反)厚
其牆垣以無憂客使(杜無令客使憂宼盜○使所吏反)今吾子壊之雖
從者能戒其若異客何(林雖鄭之從者知所戒備他國賓客來者何以待之○從才用)
(反下同)以敝邑之為盟主繕完葺牆(杜葺覆也○葺侵入反徐音集又子入反)
(謂以革覆牆)以待賓客若皆毁之其何以共命寡君使匄請命
(林士文伯名匄字伯瑕與范宣子士匄同族同名杜請問毁垣之命○共音恭匄本作焉古害反)對曰
以敝邑𥚹小介於大國(介問也○𥚹必以反)誅求無時(杜誅責也)是以不敢
寧居悉索敝賦以來會時事(杜隨時來朝會○索所白反又悉名反)逢執事
之不閒而未得見又不獲聞命未知見時不敢輸幣亦不敢
暴露其輸之則君之府實也非薦陳之不敢輸也(林薦陳猶獻見)
(也不敢以非禮輸納於府庫○閒音閔見賢遍反暴步下反下同)其暴露之則恐燥濕
之不時而朽蠧以重敝邑之罪僑聞文公之為盟主也(杜僑子産)
(名文公晉重耳○燥素早反蠧丁故反蟲敗也重直用反下同僑其驕反)宫室卑庳無觀臺榭
以崇大諸侯之館館如公寢庫廐繕修司宫以時平易道路(林晉)
(君所居宫室務從卑小惟諸侯之館舍則崇大之館中藏幣之庫養馬之廐莫不繕治修葺司空掌邦土故使之以)
(時平治道路又易治也○庳音婢亦音卑觀古亂反土高曰臺有木曰榭廐九又反易以豉反)圬人以時塓
館宫室(杜圬人塗者塓塗也○圬圬同音烏塓莫歷反)諸侯賓至甸設庭燎(杜庭燎設)
(火於庭○燎力妙反徐力遥反庭燎大燭)僕人巡宫(杜巡宫行夜)車馬有所(杜有所處)賓
從有代(杜代客役)巾車脂轄(巾車主車之官○轄戶瞎反)隸人牧圉各瞻
其事(林各瞻視客之所為以供其事)百官之屬各展其物(杜展陳也謂羣官各陳其)
(物以待賓)公不留賓而亦無廢事(賓得速去則事不廢)憂樂同之事則
巡之(林賓之憂樂晉則同其好惡事之得失晉則巡其當否杜巡行也○樂音洛)教其不知
而恤其不足賓至如歸無寧菑患(林賓至客館百用備給如歸私家見遇如)
(此寧當復有菑患邪無寧寧也○菑音災)不畏宼盜而亦不患燥濕今銅鞮
之宫數里(林銅鞮晉離宫○鞮丁兮反數所主反)而諸侯舍於隸人(館舍如隸)
(人舍)門不容車而不可踰越(杜門牆之内迫迮又有牆垣之限)盜賊公行
而夭癘不戒(杜癘猶災也言水潦無時)賓見無時命不可知(林召見之命不)
(可知測○見賢遍反)若又勿壊是無所藏幣以重罪也敢請執事
將何所命之(問晉命已所正之宜)雖君之有魯喪亦敝邑之憂也
(言鄭與魯亦有同姓之憂)若獲薦幣(杜薦進也)修垣而行(杜行去也)君之惠也
敢憚勤勞文伯復命(杜反命於晉君)趙文子曰信(杜信如子産言)我實
不德而以隸人之垣以贏諸候(林贏受也所以受諸候館舍之垣牆誠如徒隸)
(所居○贏音盈)是吾罪也使士文伯謝不敏焉晉候見鄭伯有
加禮(杜禮加敬)厚其宴好而歸之乃築諸候之館叔向曰辭
之不可以已也如是夫子産有辭諸候頼之若之何其
釋辭也(林諸候皆恃頼之以得改築館舍○好呼報反夫音扶讀者以其夫為下句首)詩曰辭
之輯矣民之協矣辭之繹矣民之莫矣(杜詩大雅言辭輯睦則民恊同)
(辭說繹則民安定莫猶也○輯音集又七八反繹音亦)其知之矣(謂詩人知辭之有益)○鄭
子皮使印叚如楚(林時鄭伯在晉故言子皮使印叚如楚)以適晉告禮也
(得事大國之禮)○莒犂比公生去疾及展輿(杜犂比莒子密州之號○犂力私反)
(又力兮反比音毘)既立展輿(杜立以為世子)又廢之犂此公虐國人患
之十一月展輿因國人以攻莒子弑之乃立(杜展輿立為君)去
疾奔齊齊出也(林母齊女也)展輿吳出也(為明年奔吳傳)書曰莒人
弑其君買朱鉏(杜買朱鉏密州之字)言罪之在也(杜罪在鉏也傳始例申明君臣)
(書弑今者父子○故重復明例)吳子使屈狐庸聘于晉(狐庸巫臣之子也成七年)
(適吳為行人○屈居勿反)通路也(通吳晉之路)趙文子問焉曰延州來季
子其果立乎(杜延州來季札邑)巢隕諸樊(在二十五年○隕于敏反)閽戕戴
吳(杜在二十九年戴吳餘祭○閽音昏戕在良及)天似啓之何如對曰不立是
二王之命也(林言此乃諸樊戴吳之天命當死)非啓季子也若天所啓
其在今嗣君乎(嗣若謂夷昧)甚德而度(林德行修而度量廣)德不失民
(杜民歸德)度不失事(杜審事情)民親而事有序其天所啓也有吳
國者必此君之子孫實終之季子守節者也雖有國不
立(杜言其三光雖欲傳國與之終不肯立)○十二月北宫文子相衛襄公
以如楚(杜文子北宫佗襄公獻公子○相息亮反)宋之盟故也(杜晉楚之從交相見也)
過鄭印叚廷勞于棐林如聘禮而以勞辭(杜用聘禮而用郊勞之辭)
(○過古禾反廷于况反勞力報反下同棐芳尾反)文子入聘(杜報印叚)子羽為行人
馮簡子與子大叔逆客(杜逆文子)事畢而出言於衞侯曰鄭
有禮其數世之福也其無大國之討乎詩云誰能執熱
逝不以濯(杜詩大雅濯以水濯手○數所主反濯直角反)禮之於政如熱之有
濯也濯以救熱(林有禮以節其政如有濯以救其熱)何患之有(杜此以上文子辭)
子産之從政也擇能而使之馮簡子能斷大事子大叔
美秀而文(杜其貌美其才秀○斷丁亂反下同)公孫揮能知四國之為(杜知)
(諸侯所欲為)而辨於其大夫之族姓班位貴賤能否而又善
為辭令(林凡諸侯之臣族姓之同異班位之高下人物之貴賤才具之能否皆能辨别又且長於應對)
禆諶能謀謀於野則獲謀於邑則否(林謀於寬閒之野則得其所謀謀於)
(喧囂之邑則不得其所謀此其才性之敝○禆婢支反諶市林反)鄭國將有諸侯之事
子産乃問四國之為於子羽且使多為辭令與禆謀乘
以適野使謀可否而告馮簡子使斷之事成乃授子大
叔使行之以應對賓客是以鮮有敗事北宫文子所謂
有禮也(杜傳跡子産行事北宫文子之言○乘䋲證反鮮息淺反)○鄭人游於鄉校
(鄉之學校也○校戸孝反下同鄭國謂學為校)以論執政(杜論其得失)然明謂子産
曰毁鄉校如何(杜患人於中謗議國政)子産曰何為夫人朝夕退
而游焉以議執政之善否(林早見曰朝暮見曰夕○夫音扶下同朝直遥反書如字)
其所善者吾則行之其所惡者吾則改之是吾師也若
之何毁之我聞忠善以損怨(杜為忠善則怨謗息○惡烏路反又如字)不聞
作威以防怨(杜欲毁鄉校即作威)豈不遽止然猶防川(遽畏懼也)大決
所犯傷人必多吾不克救也不如小決使道(杜道通也○道音導)
不如吾聞而藥之也(杜以為已藥石)然明曰蔑也今而後知吾
子之信可事也小人實不才若果行此其鄭國實頼之
豈唯二三臣仲尼聞是語也曰以是觀之人謂子産不
仁吾不信也(杜仲尼以二十二年生於是十歲長而後聞之)○子皮欲使尹何
為邑(為邑大夫)子産曰少未知可否(尹何年少○少詩照反)子皮曰愿
吾愛之不吾叛也(杜愿謹善也○愿音願)使夫往而學焉夫亦愈
知治矣(杜夫謂尹何)子産曰不可人之愛人求利之也今吾
子愛人則以政(杜以政與之)猶未能操刀而使割也其傷實
多(杜多自傷○操七刀反)子之愛人傷之而已其誰敢求愛於子
子於鄭國棟也棟折榱崩僑將厭焉敢不盡言(杜榱椽也棟所)
(以架椽楝毁折則椽崩壊屋壊則人將覆壓故言僑將壓焉○欀所追反厭於甲反徐於輙反下同)子有
美錦不使人學製焉(杜製裁也○製音制)大官大邑身之所庇也
而使學者製焉其為美錦不亦多乎(杜言宫邑之重多於美錦○庇必利)
(反又音祕)僑聞學而後入政未聞以政學者也若果行此必
有所害譬如田獵射御貫則能獲禽(杜貫習也○貫古患反)若未
嘗登車射御則敗績厭覆是懼何暇思獲子皮曰善哉
虎不敏吾聞君子務知大者遠者小人務知小者近者
我小人也衣服附在吾身我知而慎之大官大邑所以
庇身也我遠而慢之(杜慢易也○覆芳服反)微子之言吾不知也
他日我曰子為鄭國我為吾家以庇焉其可也今而後
知不足(自知謀慮不足謀其家)自今請雖吾家聽子而行子産曰
人心之不同如其面焉吾豈敢謂子面如吾面乎抑心
所謂危亦以告也(林子面不如吾面吾心豈如子心安敢使子之家事皆聽我而後行也抑)
(我心以此事為危而不安則亦不敢不告於子)子皮以為忠故委政焉子産是
以能為鄭國(杜傳言子産之治乃子皮之力)○衞侯在楚北宫文子見
令尹圍之威儀言於衞侯曰令尹似君矣將有他志(言語)
(贍視行步不常)雖獲其志不能終也(林雖使得遂篡國之志必不善終)詩云靡
不有初鮮克有終終之實難令尹其將不免公曰子何
以知之對曰詩云敬慎威儀惟民之則令尹無威儀民
無則焉民所不則以在民上不可以終(林民之所不取法而居民上以)
(君臨之不可以善保其終○鮮息淺反)公曰善哉何謂威儀對曰有威而
可畏謂之威有儀而可象謂之儀君有君之威儀其臣
畏而愛之則而象之故能有其國家令聞長世(林畏而愛之則)
(非暴虐之威法而象之則非具文之儀故能保有其國家美名垂世永遠無窮○聞音問)臣有臣之
威儀其下畏而愛之(林不言則而象之承上文也)故能守其官職保
族宜家順是以下皆如是是以上下能相固也(林順是君臣以)
(下至於父子兄弟夫婦朋友士農工商皂隸牧圉各有威儀是以上下相安堅固如此)衞詩曰威
儀棣棣不可選也(杜詩邶風棣棣富而閒也選數也○此邶風刺衛頃公故曰衛詩棣直計)
(反)言君臣上下父子兄弟内外大小皆有威儀也周詩
曰朋友攸攝攝以威儀(杜詩大雅攸所也攝佐也)言朋友之道必相教
訓以威儀也周書數文王之德(杜逸書此舉周書太誓篇)曰大國畏
其力小國懷其德言畏而愛之也(林此觧書以證上文畏而愛之之說)詩
云不識不知順帝之則言則而象之也(杜大雅又言文王行事無所斟)
(酌唯在則象上天林此觧詩以證上文則而象之之說)紂囚文王七年諸侯皆從
之囚紂於是乎懼而歸之可謂愛之文王伐崇再駕而
降為臣(杜文王聞崇德亂而伐之三旬不降退修教而復伐之因壘而降○降戸江反)蠻夷帥
服可謂畏之文王之功天下誦而歌舞之可謂則之文
王之行至今為法可謂象之有威儀也(林此以下詳言君子之威儀○)
(行下孟反下同)故君子在位可畏施舍可愛進退可度周旋可
則容止可觀作事可法德行可象聲氣可樂動作有文
言語有章以臨其下謂之有威儀也(林度則法皆法也五言之者文法之)
(變○樂音洛又音岳)
左傳杜林合注卷三十三
