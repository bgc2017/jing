左傳杜林合注卷二十二明王道焜
趙如源同編
成公二
經(甲戌)四年春宋公使華元來聘(林宋使聘魯)○三月壬申鄭
伯堅卒(杜無傳二年大夫盟于蜀壬申二月二十八日襄公卒悼公費立)○杞伯來朝
○夏四月甲寅臧孫許卒(無傳)○公如晉○葬鄭襄公(無傳)
○秋公至自晉○冬城鄆(無傳公欲叛晉故城而為備○鄆音運)○鄭伯
伐許
傳四年春宋華元來聘通嗣君也(杜宋共公即位)○杞伯来朝
歸叔姬故也(杜將出叔姬先備禮朝魯言其故)○夏公如晉侯侯見公
不敬季文子曰晉侯必不免(杜言將不能夀終也後十年陷厠而死)詩曰
敬之敬之天惟顯思命不易哉(杜詩頌言天道顯明受其命甚難不可不敬以)
(奉之○易以䜴反)夫晉侯之命在諸侯矣可不敬乎(林夫晉侯之受天命)
(在得諸侯而為伯矣敬諸侯則得天命可不盡敬乎)○秋公至自晉欲求成于楚
而叛晉(林成公以晉侯不見禮故欲叛晉而求成於楚)季文子曰不可晉雖無
道未可叛也國大臣睦而邇於我(杜邇近也)諸侯聽焉未可
以貳(杜聽服也)史佚之志有之(杜周文王大史)曰非我族類其心必
異楚雖大非吾族也其肯字我乎公乃止(林言凡人之非我宗族儔)
(類者則必不能與我同心楚雖大國與魯異姓必不肯字愛於我也)○冬十一月鄭公孫
申帥師疆許田(杜前年鄭伐許侵其田今正其界○疆居良反)許人敗諸展陂
鄭伯伐許取鉏任泠敦之田(杜展陂亦許地林鄭悼公怒乃親伐許取許鉏任泠)
(敦之田○陂彼皮反鉏仕居反任音壬泠力丁反)○晉欒書將中軍(代卻克○將子匠反)
荀首佐之士燮佐上軍(林荀庚將上軍不行故佐獨出)以救許伐鄭取
汜祭(杜汜祭鄭地成臯縣東有汜水○汜音凡或音祀祭側介反)楚子反救鄭鄭伯
與許男訟焉(杜於子反前争曲直)皇戍攝鄭伯之辭(杜代之對)子反不
能決也曰君若辱在寡君寡君與其二三臣共聽兩君
之所欲成其可知也(林君若屈辱自至楚國楚君與其二三卿士共聽二國之君之所欲)
(為二國之平其可知也成平也)不然側不足以知二國之成(杜側子反名為明年)
(許愬鄭於楚張本)○晉趙嬰通于趙莊姬(杜趙嬰趙盾弟莊姬趙朔妻朔盾之子言)
(趙嬰通于莊姬是叔父下淫其姪婦)
經(乙亥)五年春王正月杞叔姬来歸(出也傳在前年)○仲孫蔑如
宋○夏叔孫僑如會晉荀首于穀(穀齊地)○梁山崩(杜記異也)
(梁山在馮翊夏陽縣北)○秋大水(無傳)○冬十有一月己酉天王崩
(杜定王崩簡王立)○十有二月己丑公會晉侯齊侯宋公衛侯
鄭伯曺伯邾子杞伯同盟于蟲牢(杜蟲牢鄭地陳留郡封丘縣北有桐牢)
傳五年春原屏放諸齊(杜放趙嬰也原同屏季嬰之兄林放者宥之以遠也○屏步丁)
(反)嬰曰我在故欒氏不作我亡吾二昆其憂哉(林言我仕晉國)
(故欒氏不敢作亂以害趙氏我若出亡原屏其有憂患哉言必為欒氏所害)且人各有能有
不能(杜言已雖滛而能今莊姬護趙氏)舍我何害弗聽嬰夢天使謂已
(林夢上天使人謂已○舍音捨又音赦聽吐丁反)祭余余福女使問諸士貞伯
貞伯曰不識也既而告其人(林貞伯不欲顯答故對曰不知也既答趙嬰使者而)
(貞伯自告其從人○女音汝)曰神福仁而禍淫淫而無罰福也(林言鬼神)
(之道仁愛者降之福滛亂者降之禍所行淫亂而罰不及此即天之所謂福也)祭其得亡乎(杜以)
(得放遣為福)祭之之明曰而亡(為八年晉殺趙同趙括傳)○孟獻子如宋
報華元也(杜前年宋華元来聘)○夏晉荀首如齊逆女故宣伯餫
諸榖(林荀首晉次卿宣伯即僑如野饋曰餫運糧饋之敬大國也○餫音鄆)○梁山崩晉
侯以傳召伯宗(杜傳驛○傳中戀反下同)伯宗辟重曰辟重(林伯宗道遇重)
(載之車使之避已曰辟傳車○辟匹亦反徐甫赤反本又作僻曰辟音避)重人曰待我不如
捷之速也(杜捷邪出林言車重行遲若待我回避不如傳車邪出之為速○捷在妾反)問其
所(林伯宗見其言有理因問其所居)曰絳人也問絳事焉曰梁山崩將
召伯宗謀之問將若之何曰山有朽壤而崩可若何國
主山川(林言山以土壤朽腐故崩不可如何也主謂所主祭言國所主祭者山川也○絳古巷反壤如)
(丈反)故山崩川竭君為之不舉(林去盛饌不舉樂○為于偽反)降服(捐盛服)
乘縵(杜車無文○縵武旦反又莫半反)徹樂(息八音)出次(杜舍於郊)祝幣(杜陳玉帛)
史辭(林大史修言辭以謝過責己)以禮焉(杜禮山川)其如此而已雖伯宗
若之何伯宗請見之(杜見之於晉君○見賢遍反)不可(杜不肯見)遂以告
而從之(杜從重人言)○許靈公愬鄭伯于楚(前兩年鄭伐許故)六月
鄭悼公如楚訟不勝楚人執皇戍及子國(杜以鄭伯不直故也子國)
(鄭穆公子)故鄭伯歸使公子偃請成于晉(林鄭伯怨楚不直已故請成于晉)
秋八月鄭伯及晉趙同盟于垂棘(垂棘晉地)○宋公子圍龜
為質于楚而歸(杜圍龜文公子○質音致)華元享之請鼓譟以出鼓
譟以復入(杜出入輒擊鼓○譟素報反復扶又反)曰習攻華氏宋公殺之
(杜蓋宣十五年宋楚平後華元使圍龜代己為質故怨而欲攻華氏)○冬同盟于蟲牢鄭
服也諸侯謀復會宋公使向為人辭以子靈之難(杜子靈圍)
(龜也宋公不欲會以新誅子靈為辭為明年侵宋傳○向舒亮反難乃旦反一本無之難二字)○十一
月己酉定王崩(經在蟲牢盟上傳在下月倒錯衆家傳悉無此八字或衍文)
經(丙子)六年春王正月公至自會(無傳)○二月辛巳立武宫
(魯人自鞌之功至今無患故築武軍又作先君武公宫以告成事欲以示後世)○取鄟(杜附庸國也○)
(鄟徐音專又市臠反)○衛孫良夫帥師侵宋○夏六月邾子来朝
(無傳)○公孫嬰齊如晉(嬰齊叔肹子)○壬申鄭伯費卒(杜前年同盟蟲)
(牢林悼公卒弟成公睔立○費音祕)○秋仲孫蔑叔孫僑如帥師侵宋○
楚公子嬰齊帥師伐鄭(林楚始書大夫將也自是必圍滅也而後貶人之)○冬
季孫行父如晉○晉欒書帥師救鄭
傳六年春鄭伯如晉拜成(杜謝前年再盟)子游相(杜子游公子偃○相息亮)
(反下甯相同)授玉于東楹之東(杜禮授玉兩楹之間鄭伯行疾故東過)士貞伯
曰鄭伯其死乎自棄也已視流而行速不安其位宜不
能久(林視流不端諦也行速不詳緩也兩楹之間諸侯授玉之位也今東過故言不安其位)○二
月季文子以鞌之功立武宫非禮也(宣十二年潘黨勸楚子立武軍楚子)
(答以武有七德非已所堪其為先君宫告成事而已今魯倚晉之功又非霸主而立武宫故譏之)聽於
人以救其難不可以立武立武由己非由人也(言請人救難勝)
(非己功○難乃旦反)○取鄟言易也(林不用師徒言易取也○易以豉反)○三月晉
伯宗夏陽說衛孫良夫甯相鄭人伊雒之戎陸渾蠻氏
侵宋(杜夏陽說晉大夫蠻氏戎别種也河南新城縣東南有蠻城經惟書衛孫良夫獨衛告也○夏戶雅)
(反說音悦渾戶門反)以其辭會也(辭會在前年)師于鍼衛人不保(杜不守備)
(○鍼其廉反一音針)說欲襲衛曰雖不可入多俘而歸有罪不及
死(林言雖不可入衛之國多執俘獲而歸縱使有罪不至當死)伯宗曰不可衛唯信
晉故師在其郊而不設備若襲之是棄信也雖多衛俘
而晉無信何以求諸侯乃止師還衛人登陴(林城之有陴所以備)
(戰鬭也衛人登陴聞夏陽說之謀故○陴毗支反)○晉人謀去故絳(杜著復命新田為絳)
(故謂此故絳)諸大夫皆曰必居郇瑕氏之地(杜郇瑕古國名河東解縣西北)
(有郇城○郇音旬)沃饒而近盬(杜盬鹽也猗氏縣盬池是林言其地沃衍其俗富饒且近盬鹽)
(之地○盬音占)國利君樂不可失也(林民富則國享其利國利則君享其樂○樂音洛下)
(謂樂同)韓獻子將新中軍且為僕大夫(林韓獻子即韓厥三年晉作六軍韓)
(獻子將新中軍兼大僕之職○將子匠反)公揖而入獻子從公立於寢庭(言韓)
(獻子欲進計乃從公而入立於路寝之庭)謂獻子曰何如(杜問諸大夫言是非)對曰不
可郇瑕氏土薄水淺(杜土薄地下)其惡易覯(杜惡疾疢覯成也○易以豉反)
(覯古豆反)易覯則民愁民愁則墊隘(杜墊隘羸困也林惡疾易成則民人愁歎民人)
(愁歎則必至羸困○墊丁念反隘於賣反)於是乎有沈溺重膇之疾(杜沈溺濕疾重)
(膇足腫○溺乃歷反膇治偽反一音直嫓反)不如新田(杜今平陽絳邑縣)土厚水深
居之不疾(以高深故)有汾澮以流其惡(杜汾水出太原經絳北西南入河澮水出)
(平陽絳縣南西入汾惡垢穢○汾扶云反澮古外反)且民從教(杜無災患林其民醇厚從上之教令)
十世之利也(林國君即位為一世此言十世之利取其數之小成也)夫山澤林盬
國之寳也(林高阜為山止水為澤草木為林鹽鹵為盬四者乃利源所出故為有國之寳)國饒
則民驕佚(杜財易致則民驕侈○佚音迭)近寳公室乃貧不可謂樂(林近)
(寳則民皆逐末而不務本貧富不等富者不可增税貧者易致流亡此公室所由以貧困也)公說從
之夏四月丁丑晉遷于新田(為季孫如晉傳○說音悅)○六月鄭悼
公卒(終士貞伯之言)○子叔聲伯如晉命伐宋(杜晉人命聲伯林聲伯即嬰齊)
秋孟獻子叔孫宣伯侵宋晉命也○楚子重伐鄭鄭從
晉故也(杜前年從晉盟)○冬季文子如晉賀遷也(林賀晉遷都新田)○
晉欒書救鄭與楚師遇於繞角(繞角鄭地)楚師還晉師遂侵
蔡楚公子申公子成以申息之師救蔡(杜申息楚二縣)禦諸桑
隧(杜汝南朗陵縣東有桑里在上蔡西南○隧音遂)趙同趙括欲戰請於武子
武子將許之(杜武子欒書)知莊子(荀首中軍佐)范文子(士燮上軍佐)韓
獻子(韓厥新中軍將)諫曰不可吾來救鄭楚師去我吾遂至於
此是遷戮也(林本意為来救鄭楚子重還師不與我校吾遂事侵蔡以至於此是因救鄭而遷怒)
(以戮蔡)戮而不己又怒楚師戰必不克(遷戮不義怒敵難當故不克)雖
克不令(言雖勝楚師而不可以號令於衆)成師以出而敗楚之二縣何
榮之有焉(杜六軍悉出故曰成師以大勝小不足為榮)若不能敗為辱已甚
不如還也乃遂還於是軍帥之欲戰者衆或謂欒武子
曰聖人與衆同欲是以濟事子盍從衆(杜盍何不也○師所類反盍戶)
(臘反)子為大政(杜中軍元帥)將酌於民者也(杜酌取民心以為政)子之佐
十一人(杜六軍之卿佐)其不欲戰者三人而已(杜知范韓也)欲戰者
可謂衆矣商書曰三人占從二人衆故也(杜商書洪範林言今若使)
(三人同占吉凶若二人言吉一人言凶則當從二人所言)武子曰善鈞從衆(杜鈞等也林言)
(所見皆善鈞等如一則以其衆而從之)夫善衆之主也三卿為主可謂衆
矣(林人心所同然者善故曰衆之主也杜三卿皆晉之賢人)從之不亦可乎(傳善欒書得從衆之義)
經(丁丑)七年春王正月鼷鼠食郊牛角改卜牛鼷鼠又食
其角乃免牛(無傳稱牛未十日免放也免牛可也不郊非禮也○鼷音兮)○吳伐郯
(林吳始見經吳始入伐中國○郯音談)○夏五月曺伯來朝○不郊猶三
望(無傳書不郊猶有事三望非禮)○秋楚公子嬰齊帥師伐鄭○公會
晉侯齊侯宋公衛侯曺伯莒子邾子杞伯救鄭○八月
戊辰同盟于馬陵(杜馬陵衛地陽平元城縣東南有地名馬陵林史記馬陵道陿而旁多阻)
(隘可伏兵)公至自會(無傳)○吳入州來(杜州来楚邑淮南下蔡縣是也林吳楚之交兵)
(不書至是始書之傳曰是以始大通吳於上國晉人為之也)○冬大雩(無傳書過)○衛孫
林父出奔晉
傳七年春吳伐郯郯成季文子曰中國不振旅蠻夷入
伐而莫之或恤(杜伐整也旅衆也林傳例出曰治兵入曰振旅此言中國不振旅者蓋以晉景)
(自邲之敗中國不能振整師旅而歸)無弔者也夫(言中國不能相愍恤故夷狄内侵○夫音扶)
詩曰不弔昊天亂靡有定其此之謂乎(詩小雅刺在上者不能弔愍下)
(民故號天告亂林言昊天不愍弔下民禍亂靡有定時○昊戶老反)有上不弔其誰不受
亂(杜上謂霸主林言有伯主而不愍弔小國其誰不被受蠻夷之禍亂)吾亡無日矣君子
曰知懼如是斯不亡矣(林謂季文子因吳伐郯而知恐懼修省之道斯不至於滅亡矣)
○鄭子良相成公以如晉見且拜師(謝前年晉救鄭之師為楚伐鄭張本)
(○想息亮反見賢遍反)○夏曺宣公来朝○秋楚子重伐鄭師于
汜(汜鄭地在襄城縣南○汜音凡)諸侯救鄭鄭共仲侯羽軍楚師(杜二子鄭)
(大夫也軍楚師攻楚師也○共音恭)囚鄖公鍾儀(林鍾儀是鄖縣大夫○鄖音云)獻諸晉
八月同盟于馬陵尋蟲牢之盟且莒服故也(杜蟲牢盟在五年莒)
(本屬齊齊服故莒從之)晉人以鍾儀歸囚諸軍府(軍藏府也為九年晉侯見鍾儀)
(張本)○楚圍宋之役(在宣十四年)師還子重請取於申吕以為
賞田王許之(林申吕楚二邑杜分申吕之田以自賞)申公巫臣曰不可此
申吕所以邑也是以為賦以御北方若取之是無申吕
也(杜言申吕賴此田成邑耳不得此田則無以出兵賦而二邑壊也○所以邑也一本作所邑也御魚吕反)
晉鄭必至于漢王乃止子重是以怨巫臣子反欲取夏
姬巫臣止之遂取以行(林事俱載在元年傳巫臣與夏姬滛奔並在二年)子反
亦怨之及共王即位(杜楚共王以魯成公元年即位○共音恭)子重子反殺
巫臣之族子閻子蕩及清尹弗忌(杜皆巫臣子族○閻音鹽)及襄公
之子黑要(杜以夏姬故并怨黑要○要一遥反)而分其室子重取子閻之
室使沈尹與王子罷分子蕩之室子反取黑要與清尹
之室巫臣自晉遺二子書(杜子重子反○罷音皮下同遺唯季反)曰爾以
讒慝貪惏事君而多殺不辜(林讒慝指其譖善貪惏指其分室也○慝他得反惏)
(力舍反)余必使爾罷於奔命以死巫臣請使於吳晉侯許
之吳子夀夢說之乃通吳于晉(杜夀夢季札父林先是吳人自安僻陋未嘗與)
(中國相通至是巫臣困楚乃通吳于晉○使所吏反夢莫公反說音悦)以兩之一卒適吳
舍偏兩之一焉(杜司馬法百人為卒二十五人為兩車九乘為小偏十五乘為大偏蓋留九乘)
(車及一兩二十五人今吳習之○卒子忽反舍音赦舊音捨)與其射御教吳乘車教
之戰陳教之叛楚(林先是吳末嘗射御故巫臣與其射御未嘗乘車故巫臣教吳乘車未識)
(戰陳之法故巫臣教之戰陣吳嘗反屬楚故巫臣教之叛楚○陳直覲)寘其子狐庸焉使
為行人於吳吳始伐楚伐巢伐徐(杜巢徐楚屬國○寘之豉反)子重
奔命(杜救徐巢)馬陵之會吳入州来子重自鄭奔命(杜因伐鄭而行)
子重子反於是乎一歲七奔命(杜吳人一歲之間七為楚害故子重子反凡七)
(奔命)蠻夷屬於楚者吳盡取之是以始大通吳於上國(杜上)
(國諸夏)○衛定公惡孫林父冬孫林父出奔晉(林父孫良夫之子○)
(惡烏路反)衛侯如晉晉反戚焉(杜戚林父邑林父出奔戚隨屬晉林晉因衛来朝而反其)
(戚邑○戚七犾反)
經(戊寅)八年春晉侯使韓穿来言汶陽之田歸之于齊(齊服)
(事晉故晉来語魯使還二年所取田)○晉欒書帥師侵蔡○公孫嬰齊如
莒○宋公使華元来聘○夏宋公使公孫夀来納幣(杜昏)
(聘不使卿今華元將命故特書之宋公無主昏者自命之故稱使也公孫夀蕩意諸之父)○晉殺其
大夫趙同趙括(傳曰原屏咎之徒也明本不以德義自居宜其見討故從告辭而稱名)○
秋七月天子使召伯來賜公命(杜諸侯即位天子賜以命圭與之合瑞八年乃)
(來緩也天子天王王者之通稱林賜命止此)○冬十月癸卯杞叔姬卒(前五年来)
(歸者女既適人雖見出棄猶以成人禮書之終為杞伯所葬故稱杞叔姬)○晉侯使士燮來
聘○叔孫僑如會晉士燮齊人邾人伐郯(先謀而稱會盟主之命不)
(同之於列國)○衛人來媵(古者諸侯取適夫人及左右媵各有姪娣皆同姓之國國三人凡九)
(女所以廣繼嗣也魯將嫁伯姬於宋故衛來媵之○媵以證反)
傳八年春晉侯使韓穿來言汶陽之田歸之于齊季文
子餞之(杜餞送行飲酒○餞錢淺反送去食也字林子扇反毛詩箋云祖而舍軷飲酒於其側曰餞)
私焉(杜私與之言)曰大國制義以為盟主是以諸侯懷德畏
討無有貳心(林言大國制合宜之義以為諸侯之盟主是以諸侯懷盟主之恩德而畏盟主之討)
(伐不敢有攜貳之心)謂汶陽之田敝邑之舊也而用師於齊使歸
諸敝邑(杜用師鞌之戰)今有二命曰歸諸齊信以行義義以成
命(林人之守信所以行其合宜之義人之守義所以成其惟行不惟反之命令)小國所望而
懷也信不可知義無所立(林言守一之信則或予或奪而信不可知言合宜之義則)
(奪魯予齊而義無所立)四方諸侯其誰不解體(杜言不復肅敬於晉)詩曰女
也不爽士貳其行士也罔極二三其德(杜爽差也極中也詩衛風婦人)
(怨大夫不一其行喻魯事晉猶女之事夫不敢過差而晉有罔極之心反二三其德○行下孟反)七年
之中一與一奪二三孰甚焉士之二三猶喪妃耦而況
霸主(林丈夫一身也若二三其德女有怨心猶喪失其妃耦何況晉國實為諸侯之霸主○喪息浪反妃)
(音配)霸主將德是以(杜以用也林為霸主者將德是用)而二三之其何以
長有諸侯乎詩曰猶之未遠是用大簡(杜猶圖也簡諫也詩大雅言王)
(者圖事不遠故用大道諫之○長如字一音丁丈反)行父懼晉之不遠猶而失諸
侯也是以敢私言之○晉欒書侵蔡(六年未得志故)遂侵楚獲
申驪(杜申驪楚大夫林生死皆曰獲○驪方馳反)楚師之還也(杜謂六年遇於繞角時)
晉侵沈獲沈子揖初從知范韓也(杜繞角之役欒書從知莊子范文子韓獻)
(子之言不與楚戰自是常從其謀師出有功故𫝊善之沈國今汝南平與縣○揖徐音集又於立反)君子
曰從善如流宜哉(林言欒書從知范韓之善如流水之赴壑杜宜冇功也如流愈速)詩
曰豈弟君子遐不作人(杜遐遠也作用也詩大雅言文王能遠用善人不語助○愷開)
(在反樂也悌徒禮反易也)求善也夫作人斯有功績矣是行也鄭伯
將會晉師(杜會伐蔡之師○夫音扶)門于許東門大獲焉(杜過許見其無備因)
(攻之)○聲伯如莒逆也(自為逆婦而書者因聘而逆婦)○宋華元來聘聘
共姬也(杜穆姜之女成公姊妹為宋共公夫人聘不應使卿故傳發其事而已○共音恭)○夏
宋公使公孫夀來納幣禮也(約幣應使卿)○晉趙莊姬為趙
嬰之亡故譖之于晉侯(杜趙嬰亡在五年)曰原屏將為亂欒郤
為徵(杜欒氏卻氏亦徵其為亂)六月晉討趙同趙括武從姬氏畜于
公宫(杜趙武莊姬之子莊姬晉成公女畜養也)以其田與祁奚韓厥言於晉
侯曰成季之勲宣孟之忠(林成季即趙哀有從晉文公出亡之勲宣孟即趙盾有相)
(晉擁立靈成之忠○祁互之反字林上尸反)而無後為善者其懼矣三代之
令王皆數百年保天之禄夫豈無辟王賴前哲以免也
(杜言三代亦有邪辟之君但賴其先人以免禍耳○數所主反辟匹亦反哲陟列反)周書曰不敢
侮鰥寡所以明德也(杜周書康誥言文王不侮鰥寡而妻德益明欲使晉侯之法文王○無)
(曰鰥無夫曰寡厥欲晉景恤趙孤以法文王○侮亡甫反鰥古頑反)乃立武而反其田
焉(林以賜祁奚之田復歸趙氏)○秋召桓公來賜公命(杜召桓公周卿士林即召)
(伯)○晉侯使申公巫臣如吳假道于莒與渠丘公立於
池上(杜渠丘公莒子朱也池城池也渠丘邑名莒縣有蘧里)曰城已惡莒子曰辟
陋在夷其孰以我為虞(杜虞度也林言莒國僻陋介在蠻夷其孰虞度思併我國○已)
(惡如字己猶大也本或作城已惡矣)對曰夫狡焉(杜狡猾之人○狡交夘反)思啟封疆
以利社稷者何國蔑有唯然故多大國矣(林唯其如此所以強凌弱)
(衆暴寡大國日衆○疆居良反唯音維本或作雖後人改也)唯或思或縱也(杜世有思開封)
(疆者有縱其暴掠者莒人當唯此為命)勇夫重閉況國乎(林匹夫之勇而且重關以待暴)
(客況有國有家而不設備乎杜為明年莒潰傳○重直龍反又直勇反閉補計反又蒲結反一音戶旦反)○
冬杞叔姬卒來歸自杞故書(愍其見出来歸故書卒也若更適大夫則不復書卒)
○晉士燮来聘言伐郯也以其事吳故(七年郯與吳成)公賂之
請緩師文子不可(杜文子士燮)曰君命無貳失信不立禮無
加貨事無二成(林言受君命者不敢有攜貳之心失信於君則無以自立朝聘有贈賄之禮無)
(以加貨況受賂乎公私之事不能兩成)君後諸侯是寡君不得事君也(杜欲)
(與魯絶○後如字徐音胡豆反)燮將復之(林燮將以魯請緩師復於晉君)季孫懼使宣
伯帥師會伐郯○衛人來媵共姬禮也(林同姓相媵故為有禮)凡
諸侯嫁女同姓媵之異姓則否(必以同姓者參骨肉至親所以息隂訟)
經(己夘)九年春王正月杞伯來逆叔姬之喪以歸○公會
晉侯齊侯宋公衛侯鄭伯曺伯莒子杞伯同盟于蒲(杜蒲)
(衛地在長垣縣西南)○公至自會(無傳)○二月伯姬歸于宋(宋不使卿逆非)
(禮)○夏季孫行父如宋致女(女嫁三月又使大夫隨加聘問謂之致女所以致成)
(婦禮篤昏姻之好)○晉人來媵(媵伯姬也)○秋七月丙子齊侯無野
卒(杜無傳五同盟丙子六月一日書七月從赴林頃公卒子靈公環立)○晉人執鄭伯(杜鄭)
(伯既受盟于蒲又受楚賂會於鄧故晉執之稱人者晉以無道於民告諸侯例在十五年)○晉欒書
帥師伐鄭○冬十有一月葬齊頃公(無傳○頃音傾)○楚公子
嬰齊帥師伐莒庚申莒潰(杜民逃其上曰潰)○楚人入鄆(杜鄆莒别)
(邑也楚偏師入鄆故稱人林伐稱名入稱人書法與會蜀盟蜀同)○秦人白狄伐晉○
鄭人圍許○城中城(杜魯邑也在東海廩丘縣西南此閏月城在十一月之後十二月之)
(前故傳曰書時)
傳九年春杞桓公来逆叔姬之喪請之也(杜叔姬已絶於杞魯復強請杞)
(使還取葬)杞叔姬卒為杞故也(還為杞婦故卒稱杞○為于偽反下為歸汶陽同)逆
叔姬為我也(杜既棄而復逆其喪明為魯故○逆叔姬絶句為我也本或無為同)○為歸
汶陽之田故諸侯貳於晉(杜歸田在前年林諸侯不義於晉皆有貳心)晉人
懼會於蒲以尋馬陵之盟(馬陵在七年)季文子謂范文子曰
德則不競尋盟何為(杜競強也林言晉不自強於修德徒尋盟誓何所能為)范文
子曰勤以撫之寬以待之堅彊以御之明神以要之柔
服而伐貳德之次也(林勤力以撫諸侯寬恕以待諸侯堅恕強毅以駕御諸侯質信明神)
(以要結諸侯懷柔諸侯之服從者討伐諸侯之攜貳者此數者雖不可比於俢德抑亦德之次也○御魚吕反)
(要一遥反)是行也將始會吳吳人不至(為十五年會鍾離傳)○二月伯姬
歸于宋(為致女復命起)○楚人以重賂求鄭鄭伯會楚公子
成于鄧(為晉人執鄭伯傳)○夏季文子如宋致女復命公享之
賦韓奕之五章(杜韓奕詩大雅篇名其五章言蹶父嫁女於韓侯為女相所居莫如韓樂文子)
(喻魯侯有蹶父之德宋公如韓侯宋土如韓樂)穆姜出于房再拜曰大夫勤辱
不忘先君以及嗣君施及未亡人(杜穆姜伯姬母閒文子言宋樂喜而出謝)
(其勞婦人夫死自稱未亡人○施以豉反)先君猶有望也(言先君亦望文子之若此)敢拜
大夫之重勤又賦綠衣之卒章而入(杜綠衣詩弼風也取其我思古)
(人實獲我心喻文子言得已意○重直勇反又直用反)○晉人來媵禮也(杜同姓故)○
秋鄭伯如晉晉人討其貳於楚也執諸銅鞮(銅鞮晉别縣在上黨)
(○鞮丁兮反)欒書伐鄭鄭人使伯蠲行成(林伯蠲鄭行人行成求成于晉也○)
(蠲古玄反又音圭)晉人殺之非禮也兵交使在其間可也(林非待行)
(人之禮二國以兵相交使者在於兩師之間可也林明殺行人例○使所吏反)楚子重侵陳以
救鄭(杜陳與晉故)○晉侯觀于軍府見鍾儀問之曰南冠而
縶者誰也(杜南冠楚冠縶拘執○縶中立反)有司對曰鄭人所獻楚囚
也使税之(杜鄭獻鍾儀在七年税解也○税吐活反徐始銳反)召而弔之(林召鍾儀而弔)
(其被囚)再拜稽首問其族對曰泠人也(杜泠人樂官○泠力丁反依字作伶)
公曰能樂乎對曰先父之職官也敢有二事(杜言不敢學他事)
使與之琴操南音(杜南音楚聲○操七刀反下同)公曰君王何如對曰
非小人之所得知也固問之對曰其為大子也師保奉
之以朝于嬰齊而夕于側也(杜嬰齊令尹子重側司馬子反言其尊卿敬老)不
知其他公語范文子文子曰楚囚君子也言稱先職不
背本也樂操王風不忘舊也(林言稱先父之職官是不違背其父祖之本業琴作)
(南風之操是不遺忘其風土之舊俗○語魚據反背音佩下同)稱天子抑無私也(杜舍其近)
(事而遠稱少小以示性所自然明至誠)名其二卿尊君也(杜尊晉君也)不背本
仁也不忘舊信也無私忠也尊君敏也(林不背本業是為愛親之仁不)
(忘舊俗是為安上之信無所私黨是為盡已之忠尊君卑臣是為臨事之敏○敏達也)仁以接事
信以守之忠以成之敏以行之事雖大必濟(林愛有差等故應接)
(事物當以仁為主信不可易故以信而守之忠無所偏故以忠而成之敏無不達故以敏而行之杜言有此四)
(德必能成大事)君盍歸之使合晉楚之成公從之重為之禮使
歸求成(杜為下十二月晉楚結成張本○盍戶臘反)○冬十一月楚子重自
陳伐莒圍渠丘渠丘城惡衆潰奔莒戊申楚入渠丘(杜月)
(六日○渠丘莒邑)莒人囚楚公子平楚人曰勿殺吾歸而俘(林而)
(汝也)莒人殺之楚帥圍莒莒城亦惡庚申莒潰(杜月十八日)楚
遂入鄆莒無備故也(杜終巫臣之言)君子曰恃陋而不備罪之
大者也(林自取滅亡故為罪之大)備豫不虞善之大者也(林居安慮危故為善)
(之大)莒恃其陋而不脩城郭浹辰之間而楚克其三都無
備也夫(林浹周匝也辰日辰也浹辰蓋謂自子至亥周匝十二日也○浹子恊反徐音子答反夫音扶)
詩曰雖有絲麻無棄菅蒯雖有姬姜無棄蕉萃凡百君
子莫不代匱言備之不可以已也(杜逸詩也林絲可為帛麻可為布菅蒯皆)
(草之可為雜用者言雖有精細之物粗物亦不可棄姬姜大國之女蕉萃賤陋之人言雖有大國之女賤陋之人亦)
(不可棄凡百君子在位之人亦有匱乏之時須得人承代○菅古顔反蒯苦怪反蕉伐遥反萃在醉反匱其位)
(反)○秦人白狄伐晉諸侯貳故也(林諸侯攜貳於晉故秦狄乘而伐之)○
鄭人圍許示晉不急君也(林此狄晉執鄭伯鄭不肯求服於晉而出師以圍許)
(蓋示晉以不以執君為急也)是則公孫申謀之曰我出師以圍許(杜示)
(不畏晉)為將改立君者而紓晉使(杜紓緩也勿亟遣使請晉示欲更立君○為將)
(並如字或作偽將紓音舒使所吏反)晉必歸君(杜晉恐鄭别立君而執一人無益必歸鄭伯為明年)
(晉侯歸鄭伯張本)○城中城書時也○十二月楚子使公子辰
如晉報鍾儀之使請修好結成(杜鍾儀奉晉命歸故楚報之○好呼報反)
經(庚辰)十年春衛侯之弟黑背帥師侵鄭○夏四月五卜
郊不從乃不郊(杜無傳卜常祀不郊皆非禮故書)○五月公會晉侯齊
侯宋公衛侯曺伯伐鄭(杜晉侯大子州蒲也稱爵見其生代父居位失人子之禮)○
齊人來媵(無傳媵伯姬也異姓來媵非禮也)○丙午晉侯獳卒(杜六同盟據傳)
(丙午六月七日有日無月林景公卒大子州蒲五月先立以伐鄭○孺八侯反)○秋七月公如
晉○冬十月
傳十年春晉侯使糴茷如楚(糴茷晉大夫○糴徐徒弔反一音杜敖反又士弔反)
(茷扶廢反一音蒲發反又蒲艾反)報大宰子商之使也(杜子商楚公子辰使在前年○)
(大音泰使所吏反)○衛子叔黑背侵鄭晉命也(晉命衛使侵鄭)○鄭公
子班聞叔申之謀(杜改立君之謀林叔申即公孫申也)三月子如立公子
繻(杜子如公子班○繻音須)夏四月鄭人殺繻立髠頑子如奔許(髠頑)
(鄭成公大子○髠苦門反頑如字徐五班反)欒武子曰鄭人立君我執一人
焉何益不如伐鄭而歸其君以求成焉晉侯有疾五月
晉立大子州蒲以為君而會諸侯伐鄭(杜生立子為君此父不父子不子經)
(因書晉侯其惡明)鄭子罕賂以襄鐘(杜子罕穆公子襄鐘鄭襄公之廟鐘)子然
盟于脩澤子駟為質(杜子然子駟皆穆公子榮陽卷縣東有修武亭○質音致)辛巳
鄭伯歸(杜鄭伯歸不書鄭不告人)○晉侯夢大厲被髮及地搏膺而
踊曰殺余孫不義(杜厲鬼也趙氏之先祖也八年晉侯殺趙同趙栝故怒林膺胷也以手搏)
(胷而踊躍○被皮寄反搏音漙踊音勇)余得請於帝矣壊大門及寢門而
入公懼入于室又壊戶公覺召桑田巫(杜桑田晉邑○壊音怪下同及)
(寢門一本無及字覺古孝反)巫言如夢(杜巫云鬼怒如公所夢)公曰何如曰不
食新矣(杜言公不得及食新麥)公疾病求醫于秦秦伯使醫緩為
之(杜緩醫名為猶治也)未至公夢疾為二豎子(林景公夢疾病化為二豎子)曰
彼良醫也懼傷我焉逃之(林恐秦緩治病或能傷害我安所逃避之○懼傷我絶句)
(焉徐於虔反一讀如字屬上句逃之絶句)其一曰居肓之上膏之下若我何
(杜肓鬲也心下為膏○肓徐音荒說文云心下鬲上也鬲音革)醫至曰疾不可為也在
肓之上膏之下攻之不可達之不及藥不至焉不可為
也(林攻熨灸也言不可以火攻達針也言不可以針達至於用藥又不至焉言疾不可治也)公曰良
醫也厚為之禮而歸之六月丙午晉侯欲麥(周六月今四月麥始)
(熟)使甸人獻麥(甸人主為公田者○甸徒練反)饋人為之召桑田巫示
而殺之(林饋麥之人為景公召桑田之巫以其言不食新故示以新麥而殺之○饋其位反為如字)
將食張如厠陷而卒(杜張腹滿也林陷于厠中而死竟不及食新麥○張中亮反)小
臣有晨夢負公以登天及日中負晉侯出諸厠遂以為
殉(傳言巫以明術見殺小臣以言夢自禍)○鄭伯討立君者戊申殺叔申
叔禽(叔禽叔申弟)君子曰忠為令德非其人猶不可況不令
乎(林言盡忠於君實為美德若用非其人猶不以為可而見殺何況不美之事乎言叔申為忠不得其人還)
(害身)○秋公如晉(親弔非禮)晉人止公使送葬於是糴茷未反
(是春晉使糴茷至楚結成晉謂魯貳於楚故留公須糴茷還驗其虛實)冬葬晉景公公送
葬諸侯莫在魯人辱之(林魯人以為恥辱)故不書諱之也(杜諱不書)
(晉楚也)
左傳杜林合注卷二十二
