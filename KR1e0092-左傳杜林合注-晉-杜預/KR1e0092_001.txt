左傳杜林合注卷一明王道焜
趙如源同編
隠公一(公名息姑魯惠公之子姬姓侯爵自周公子伯禽始受封傳世二十三而至隠公攝主國)
(事謚法不尸其位曰隠)
周(文武開基姑都豐鎬幽厲板蕩平王東遷洛陽盡舉故都而棄之秦所謂東周也于是王室微弱至平王)
(四十九年而入春秋魯隠公三年平王崩桓王立)
鄭(姬姓伯爵自桓公始受封周厲王之子宣王之弟也傳世武公莊公莊公元年封弟段于京二十二年克)
(段于鄢入春秋)
齊(姜姓侯爵自太公相武王定殷受封于齊受命專征侯伯傳世十三至僖公九年入春秋)
宋(子姓公爵周武王定殷邦封微子啟于宋以奉殷祀傳世十四至穆公七年入春秋魯隠公三年穆公卒)
(弟殤公與夷立)
晉(姬姓侯爵自唐叔始受封傳世十一而至昭侯昭侯封文侯之弟成師于曲沃晉始亂分為二以翼曲沃)
(别之)
翼(昭侯之後傳孝侯鄂侯鄂侯二年入春秋隠公五年曲沃伐翼翼侯奔隨王命虢公立鄂侯之子光于翼)
(是為哀侯隠公六年晉逆晉侯于隨納諸鄂謂之鄂侯)
曲沃(成師之後傳曲沃莊伯曲沃莊伯之十一年十一月魯隠公之元年正月也蓋用夏正建寅之)
(月為歲首不惟改元又改歷矣隠公七年曲沃莊伯卒子稱代立是為曲沃武公)
衛(姬姓侯爵自康叔始受封傳世十三至桓公十三年入春秋魯隠公四年衛州吁弑桓公自立冬殺州吁)
(宣公晉立)
蔡(姬姓侯爵蔡叔之子蔡仲率德改行成王復封于蔡傳世十三至宣公二十八年入春秋魯隱公八年宣)
(公卒子桓侯封人立)
曹(姬姓伯爵自曹叔振鐸始受封傳世十二至桓公終生三十五年入春秋)
滕(姬姓侯爵至魯隠公七年見滕侯卒其後稱子蓋為時王所黜)
陳(媯姓侯爵舜之後自胡公始受封傳世十二至桓公二十三年入春秋)
杞(姒姓侯爵夏禹之後自東樓公始受封傳五世至武公二十二年入春秋魯莊公二十七年書杞伯來朝)
(蓋為時王所黜其後又稱子)
薛(任姓侯爵至魯隠公十一年見來朝莊公三十一年書薛伯卒蓋為時王所黜其後至昭公三十一年見)
(葬薛獻公)
莒(已姓子爵至魯文公十八年見庶其)
邾(曹姓附庸國自儀父入春秋後為子至魯莊公十六年書邾子克卒)
許(姜姓太嶽之後至魯隠公十一年見許莊公及許叔魯桓公十五年許叔入于許即魯僖公四年許男新)
(臣卒葬許穆公也)
小邾(曹姓顓頊之後魯莊公五年書郳黎來來朝蓋附庸而未爵命其後數從齊桓公尊王室王命為諸)
(侯至魯僖公七年始書小邾子)
楚(芊姓子爵自熊繹始受封八世至熊渠立其長子康為句亶王中子紅為鄂王少子執庇為越章王此僭)
(王之始也又八世至熊儀是為若敖又二世至熊㫬是為蚡晉又一世熊通是為楚武王武王十九年入)
(春秋)
秦(嬴姓伯爵顓頊之後也殷有蜚廉周有造父周孝王使非子畜馬蕃息分土為附庸邑之秦六世至襄公)
(將兵救周送平王東遷有功封為諸侯襄公卒文公立文公四十四年是為隱公元年又六世至穆公任)
(好十五年魯僖公十五年始見春秋)
吳(姬姓子爵自大伯祚吳五世至周章而武王克殷因封之吳又十四世至壽夢而吳始益大稱王魯成公)
(七年始見春秋)
越(其先禹之苖裔少康之庶子也封於會稽以奉禹祀後二十餘世至於允常魯昭公五年偕楚伐吳始見)
(于春秋允常與闔閭戰而相怨伐定公十四年允常卒子句踐立是為越王是年吳伐越越敗之于檇李)
傳惠公元妃孟子(杜言元妃明始適夫人也子宋姓林元大也嘉耦曰妃始嫡夫人也○惠)
(公名不皇諡法愛人好與曰惠其子隱公讓國之君妃芳非反)孟子卒(杜不稱薨不成喪也無諡先夫死)
(不得從夫諡)繼室以聲子生隠公(杜聲諡也蓋孟子之姪娣也諸侯始娶則同姓之國以)
(姪娣媵元妃死則次妃攝治内事猶不得稱夫人故謂之繼室)宋武公生仲子仲子生而
有文在其手曰為魯夫人(林蓋手理自然成文字如魯季友有文在其手曰友唐叔)
(有文在其手曰虞之類)故仲子歸于我(杜婦人謂嫁曰歸以手理自然成字有若天命故嫁)
(之于魯)生桓公而惠公薨(杜言歸魯而生男惠公不以桓生之年薨)是以隠公
立而奉之(杜隠公繼室之子當嗣世以禎祥之故追成父志為桓尚少是以立為太子帥國人奉之)
(為經元年春不書即位傳)
經(己未)元年春王正月(杜隠公之始年周王之正月也凡人君即位欲其體元以居正故不)
(言一年一月也隠雖不即位然攝行君事故亦朝廟告朔也告朔朝正例在襄二十九年即位例在隱莊閔僖)
(元年林孔子因魯史作春秋故以魯紀年而書王正月見周之正朔猶行於天下也周正建子正月子月也其)
(曰元年春王正月者謂之體元居正告朔朝正其義皆通無事而書春王正月者無事必書首時謹始也)
○三月公及邾儀父盟于蔑(杜附庸之君未王命例稱名能自通于大國繼好息)
(民故書字貴之名例在莊五年邾今魯國鄒縣也蔑姑蔑魯地魯國卞縣南有姑城林此私盟之始○父音甫)
(邾子之字凡人名字皆倣此蔑亡結反)○夏五月鄭伯克段于鄢(杜不稱國討而)
(言鄭伯譏失教也段不弟故不言弟明鄭伯雖失教而段亦凶逆以君討臣而用二君之例者言段強大雋傑)
(據大都以耦國所謂得雋曰克也國討例在莊二十二年得雋例在莊十一年母弟例在宣十七年鄭在熒陽)
(宛陵縣西南鄢今潁川鄢陵縣○段徒亂反鄭伯弟名鄢於晚反又於建反又於然反)○秋七月
天王使宰咺來歸惠公仲子之賵(杜宰官咺名也咺贈死不及尸弔生不及)
(哀豫凶事故貶而名之此天子大夫稱字之例仲子者桓公之母婦人無諡故以字配姓來者自外之文歸者)
(不反之辭林賵助喪之物時惠公巳葬仲子未薨因賵惠公而併賵仲子也賵惠公而併賵仲子者皆非禮也)
(○咺吁阮反賵芳鳳反)○九月及宋人盟于宿(杜客主無名皆微者也宿小國東平)
(無鹽縣也凡盟以國地者國主亦與盟例在僖十九年宋今梁國睢陽縣林魯宋宿三國共為盟參盟之端見)
(矣)○冬十有二月祭伯來(杜祭伯諸侯為王卿士者祭國伯爵也傳曰非王命也釋)
(其不稱使林寰内諸侯為王卿士者私來魯也此私交之始○祭側界反傳祭仲同)○公子益師
卒(杜傳例曰公不與小歛故不書日所以示薄厚也春秋不以日月為例唯卿佐之喪獨記日以見義者事)
(之得失既未足以褒貶人君然亦非死者之罪無辭可以寄文而人臣輕賤死日可略故特假日以見義)○
傳元年春王周正月(杜言周以别夏殷林言周正月以見建子且别夏殷也)不書
即位攝也(杜假攝君政不修即位之禮故史不書於策傳所以見異於常林隱公將讓國於桓公故)
(假攝君事也)○三月公及邾儀父盟于蔑邾子克也未王命
故不書爵曰儀父貴之也(杜毛未賜命以為諸侯其後儀父服事齊桓以奬王室王)
(命以為邾子故莊十六年經書邾子克卒林及者内為主也邾子名克字儀父也王未命為諸侯未有爵可書)
(名不如字今書字以知其貴之也至莊十六年書邾子克卒得王命矣○故不書爵一本無故字)公攝
位而欲求好於邾(林及我欲之以知隱公欲求好於邾○好呼報反)故為蔑之
盟(杜解所以與盟也)○夏四月費伯帥師城郎不書非公命也
(杜費伯魯大夫郎魯邑高平方與縣東南有郁郎亭傳曰君舉必書然則史之策書皆君命也今不書于經亦)
(因史之舊法故傳釋之諸魯事傳釋不書他皆倣此林君舉必書今不書城郎以知其非君命故也○費音秘)
○初鄭武公娶于申曰武姜(杜申國今南陽宛縣諡林姜申姓武姜從夫)生莊
公及共叔段(杜段出奔共故曰共叔猶晉侯在鄂謂之鄂侯○共音恭共地名凡國名地名人名)
(字氏族皆不重音疑者復出後倣此)莊公寤生驚姜氏故名曰寤生遂惡
之(杜寤寐而莊公巳生故驚而惡之林杜氏謂寐寤而莊公已生非也如此當喜何得復驚而惡之史記云)
(寤生生之難是也此當為難生故武姜困而後寤武姜因寤而驚以其事名莊公○寤五故反惡烏路反)
愛共叔段欲立之(林惡長子故受次子欲立以為太子)亟請於武公公弗
許及莊公即位為之請制(林亟數也武姜數請于武公使立段武公不從姜請武)
(公既卒莊公即位為君武姜為段請於莊公欲以制邑封叚○亟欺冀反為于偽反)公曰制巖邑
也(林制邑在鄭巖險之邑也○巖本又作嚴五銜反)虢叔死焉佗邑唯命(杜虢)
(叔東虢君也恃制巖險而不修德鄭滅之恐段復然故開以佗邑虢國今熒陽縣林言制不可封段若欲佗邑)
(則唯武姜之命是聽○虢爪伯反)請京使居之謂之京城大叔(杜公順姜請使)
(段居京謂之京城大叔言寵異於衆臣京鄭邑今熒陽京縣○大音泰下皆同)祭仲曰都城過
百雉國之害也(杜祭仲鄭大夫方丈曰堵三堵曰雉一雉之牆長三丈高一丈侯伯之城方五)
(里徑三百雉故其大都不得過百雉林凡邑有宗廟先君之主曰都無曰邑邑曰築都曰城過百雉言城之周)
(圖過三百丈之數○過古卧反複不音者皆同)先王之制大都不過參國之一
中五之一小九之一今京不度非制也君將不堪(林總言先)
(王建立都城之法制大邑參分其國城一分之大小中邑五分其國城一分之大小小邑九分其國城一分之)
(大小今京城太廣不合三等之法度非先王都城之制也此言尾大不掉莊公將不堪叔段據有大都之害○)
(韓曰此數言遂為後世封宗藩之本魏以之疑晉以之敗猜無任皆不合也○參七南反又音三)公曰
姜氏欲之焉辟害(林言武姜欲大封叔段安所逃避其楇害○焉於虔反)對曰姜
氏何厭之有不如早為之所無使滋蔓蔓難圖也蔓草
猶不可除况君之寵弟乎(林言武姜何厭足之有不如早為區處使得其所無使叔)
(段之惡如草之滋長蔓延及至蔓延難為圖謀草之蔓延尚不可芟除何况叔段為莊公愛寵之弟可得而治)
(乎○獻平聲蔓音萬)公曰多行不義必自斃子姑待之(林不忠於君不義也)
(言段據有大邑必多行不義之事惡不積不足以滅身不義既多必自斃踣子謂祭仲言仲且少待之杜斃踣)
(也姑且也○斃婢世反本又作弊)既而大叔命西鄙北鄙貳於已(林既卒事)
(也鄙鄭邊邑貳兩屬也令屬鄭之邑兩屬于巳)公子吕曰國不堪貳君將若之
何欲與大叔臣請事之若弗與則請除之無生民心(林公)
(子吕鄭大夫言國家不可使人有攜貳兩屬之心若欲以鄭國傳與叔段我請服事大叔無生其怨若不與叔)
(段則請除去大叔無長其惡生鄭國攜貳之心蓋異者可同離者可合生者不死不死則日長日大甚可畏也)
(杜叔久不除則舉國之民當生他心)公曰無庸將自及(杜言無庸除之段將自及於禍)大
叔又收貳以為已邑(杜前兩屬者今皆取以為巳邑)至于廩延(杜言轉侵多也)
(廩延鄭邑陳留酸業縣北有延津林段收鄭邑以廩延為界○廩力錦反)子封曰可矣厚將
得衆(杜子封公子吕也厚謂土地廣大林言段土地豐厚將得衆民之心)公曰不義不暱
厚將崩(杜不義於君不親於兄非衆所附雖厚必崩林言不義之人不為衆所親暱厚而無基將如牆)
(屋自然崩壞○暱女乙反親也)大叔完聚繕甲兵具卒乘(林完城郭聚人民繕治其)
(甲冑與兵器具備其步卒與車乘杜步曰卒車曰乘○繕市戰反卒尊忽反下同乘繩證反下同)將襲
鄭夫人將啟之(林無鐘鼔曰襲將掩鄭國之不備夫人即武姜將開段而道之杜啟開也)公
聞其期曰可矣(林可以有辭討段)命子封帥車二百乘以伐京
京叛大叔段段入于鄢公伐諸鄢五月辛丑大叔出奔
共(林古者兵車一乘甲士三人步卒七十二人二百乘蓋甲士六百人步卒一萬四千四百人以伐段於京)
(邑京城之人叛渙不助叔段段既為京人所叛乃走入于鄭之鄢邑莊公伐段于鄢大叔大敗出奔共國杜共)
(國今汲郡共縣○共音恭)書曰鄭伯克段于鄢段不弟(林不盡為弟之道)故
不言弟如二君(林言段強大雋傑與鄭如二君然觀諸叔于田等詩段之強大可知)故曰
克稱鄭伯譏失教也(林直書鄭伯克段不為之諱譏刺鄭莊公失教訓子弟之道至於用)
(兵母子兄弟自相殘賊)謂之鄭志不言出奔難之也(杜傳言夫子作春秋改舊)
(史以明義不早為之所而養成其惡故曰失教段實出奔而以克為文明鄭伯志在於殺難言其奔○難乃旦)
(反)遂寘姜氏于城潁而誓之曰不及黃泉無相見也(林城)
(穎鄭地遂繼事也克段繼事寘武姜于别邑以絶之也地中之泉曰黃泉言生無復與母相見至死後方相見)
(於地下○寘之䜴反置也)既而悔之穎考叔為穎谷封人聞之有獻
於公公賜之食食舍肉公問之對曰小人有母皆嘗小
人之食矣未嘗君之羹請以遺之(林既誓卒事悔其誓言之失潁谷即城潁)
(之谷時穎考叔為穎谷典封疆之人稱人小吏也獻者卑奉尊之辭或以計謀或以時物獻于莊公皆曰獻莊)
(公賜考叔以飲食考叔食公所賜之食而舍置其肉味公問舍肉之故考叔自稱有母在母所食徧嘗小人之)
(食矣未曾得食國君之羹請留所賜以遺母氏杜食而不啜羹欲以發問也宋華元殺羊為羹饗士蓋古賜賤官)
(之常○舍音捨遺唯季反下同)公曰爾有母遺繄我獨無(林言考叔有母可以遺食)
(我獨無母可遺杜繄語助○繄烏兮反又鳥帝反)穎考叔曰敢問何謂也公語
之故且告之悔(林據莊公母武姜尚在故疑而問公告以寘姜誓姜之故且告以今悔之無及)
(巳○語魚據反)對曰君何患焉若闕地及泉隧而相見其誰曰
不然(林言莊公何憂於黃泉之誓闕掘也若掘地及泉水之處即是黃泉隧地中道也為地中隧道與姜)
(相見雖敢以此說為不然也杜隧若今延道○闕其月反隧音遂)公從之公入而賦大
隧之中其樂也融融(林賦賦詩也大隧之中想當時所賦之詩今無存不可復考融融)
(和樂相得之貌○樂音洛下同融羊弓反)姜出而賦大隧之外(林想亦當時武姜所賦之)
(詩)其樂也洩洩(林洩洩舒散相得之貌○洩羊世反)遂為母子如初君子
曰穎考叔純孝也愛其母施及莊公(林按左傳稱君子曰多是採取當時)
(君子之言或斷以巳意後稱君子曰倣此施猶廣也言能廣施孝道感悟莊公○施以豉反又式智反)詩
曰孝子不匱永錫爾類其是之謂乎(杜不匱純孝也莊心公雖失之於初孝)
(不忘考叔感而通之所謂永錫爾類詩人之作各以情言君子論之不以文害意故春秋傳引詩不皆與今說)
(詩者同他皆倣此林舉大雅既醉詩孝子之心無有窮匱長以已之孝誠錫及其儔類皆為孝也言考叔之孝)
(足當是詩之所謂也○匱其位反)○秋七月天王使宰咺來歸惠公仲
子之賵緩且子氐未薨故名(杜惠公葬在春秋前故曰緩也子氏仲子也薨在二)
(年林一舉兩事皆非禮故名咺示貶)天子七月而葬同軌畢至(杜言同軌以别四夷)
(之國林中國廣大不七月不足以盡遠人之情車同軌言極四海之内同軌之諸侯莫不盡至)諸侯五
月同盟至(林五月而葬殺於天子同方嶽之盟其地漸近故五月可至不言畢至至不至無所拘也)
大夫三月同位至(林三月而葬殺於諸侯古者行役不踰時故三月而同位至)士踰
月外姻至(林過月而葬殺於大夫姻親也外親愈近故過月可至杜此言赴弔各以遠近為差因為)
(葬節)贈死不及尸(杜尸未葬之通稱林贈賵死者不及其尸在殯之時)弔生不及哀
(杜諸侯巳上既葬則纕麻除無哭位諒闇終喪林赴弔生者不及其哀哭方盛之時)豫凶事非禮
也(杜仲子在而來賵故曰豫凶事林二事皆非禮也○韓曰數語巳備喪禮覺徐勉之為煩)○八月
紀人伐夷夷不告故不書(杜夷國在城陽莊武縣紀國在東莞劇縣隠十一年傳例)
(曰凡諸侯有命告則書不然則否史不書於策故夫子亦不書于絰傳見其事以明春秋例也他皆倣此)有
蜚不為災亦不書(杜莊二十九年傳例曰凡物不為災不書又於此發之者明傳之所據非)
(唯史策兼采簡牘之記也他皆倣此林蜚負蠜也蓋食苖蟲之屬不為田野之害亦不書於經也○蜚扶味反)
○惠公之季年敗宋師于黃(杜黃宋邑陳留外黃縣東有黃城○敗必邁反敗佗)
(也後倣此)公立而求成焉九月及宋人盟于宿始通也(杜經無義)
(例故傳直言其歸趣而巳他皆倣此林魯宋始通好命)○冬十月庚申改葬惠公
公弗臨故不書(杜以桓為大子故隠公讓而不敢為喪主隠攝君政故據隠而言)惠公
之薨也有宋師大子少葬故有闕(林葬禮有所闕少○少詩照反)是以
改葬(林詳述所以改葬之故)○衛侯來會葬不見公亦不書(杜諸侯會)
(葬非禮也不得接公成禮故不書於策他皆倣此衛國在汲郡朝歌縣)○鄭共叔之亂(林即)
(叔段)公孫滑出奔衛(杜公孫滑共叔段之子○滑于八反又乎八反)衛人為之伐
鄭(林為公孫滑伐鄭報仇○為于偽及)取廩延鄭人以王師虢師伐衛南
鄙(杜虢西虢國也弘農陜縣東南有虢城林凡師能左右之曰以蓋鄭以周虢之師伐衛南鄙討公孫滑之)
(亂也)請師於邾邾子使私於公子豫(杜公子豫魯大夫私請師林鄭請濟師於)
(邾邾使人私請師於豫○豫音預)豫請往公弗許遂行及邾人鄭人盟
于翼(林預請於公欲往會師隠公不從豫之請豫專擅而往及邾鄭盟翼邾地)不書非公命
也(杜豫私會盟故曰非隠公之命)○新作南門不書亦非公命也(杜非公命)
(不書三見者皆興作大事各舉以備文林二事以見大夫專擅之端)○十二月祭伯來非
王命也(林以王臣無王命而私交於魯王室事可知矣)○衆父卒(杜衆父公子益師字○衆音)
(終)公不與小歛故不書日(杜禮卿佐之喪小歛大歛君皆親臨之崇恩厚也始死情)
(之所篤禮之所崇故以小歛為文至于但臨大斂不親及不臨喪亦同不書日林小歛始死之歛蓋隠公)
(臨衆父始死之歛故不書衆父卒日蓋傳者釋經有書日書月書時之例○與音預歛力驗反)
經(庚申)二年春公會戎于潛(杜戎狄夷蠻皆氐羌之别種也戎而書會者順其俗以為)
(禮皆謂居中國若戎子駒支者陳留濟陽縣東南有戎城潛魯地林戎之近於魯者此外交之始也是故會戎)
(于潛春秋之始會吳黃池春秋之終此春秋之所以終始也)○夏五月莒人入向(杜向)
(小國也譙國龍亢縣東南有向城莒圍今城陽莒縣也將卑師少稱人弗地曰入例在襄十三年林此入國之)
(始也○向舒亮反)○無駭帥師入極(杜無駭魯卿極附庸小國無駭不書氏未賜族賜族)
(例在八年林無駭帥師大夫專兵之端見矣○駭戶楷反)○秋八月庚辰公及戎盟
于唐(杜高平方與縣北有武唐亭八月無庚辰庚辰七月九日也日月必有誤林唐魯地此盟戎之始也)
○九月紀裂繻來逆女(杜裂繻紀大夫傳曰卿為君逆也以别卿自逆也逆女或稱使)
(或不稱使昏禮不稱主人史各隨其實而書非例也他皆倣此○裂音列繻音須)○冬十月伯
姬歸于紀(杜無傳伯姬魯女裂繻所逆者)○紀子帛莒子盟于密(杜子帛裂繻字)
(也莒魯有怨紀侯既昏于魯使大夫盟莒以和解之子帛為魯結好息民故傳曰魯故也比之内大夫而在莒)
(子上稱字以嘉之也字例在閔元年密莒邑城陽淳于縣東北有密鄉林此外特相盟之始也○帛音白)○
十有二月乙夘夫人子氏薨(杜無傳桓未為君仲子不應稱夫人隠讓桓以為大)
(子成其母喪以赴諸侯故經於此稱夫人也不反哭故不書葬例在三年)○鄭人伐衛(杜凡師有)
(鐘鼔曰伐例在莊二十九年林伐天子之權此諸侯專征伐之始)
傳二年春公會戎于潛修惠公之好也戎請盟公辭(杜許)
(其修好而不許其盟禦夷狄者不壹而足林惠公與戎有好隠公立而修之戎請與公盟公辭戎不與之盟○)
(好呼報反下同)○莒子娶于向向姜不安莒而歸夏莒人入向
以姜氏還(杜傳言失昏姻之義凡得失小故經無異文而傳備其事案文則是非足以為戒他皆倣)
(此林姜向女姓不安莒者琴瑟不和故不安于莒而歸其父母之國莒怒其妻而入其父母之國以其妻歸○還音)
(旋後皆同)○司空無駭入極費庈父勝之(杜魯司徒司馬司空皆卿也庈父費)
(伯也前年城郎今因得以勝極故傳於前年發之○庈音琴)○戎請盟秋盟于唐復
修戎好也(林戎復請與魯盟隠公與戎盟再修和戎之好也○復扶又反)○九月紀裂
繻來逆女卿為君逆也(林言卿為君逆以别非裂繻自逆也○為于偽反)○冬
紀子帛莒子盟于密魯故也○鄭人伐衛討公孫滑之亂也
(杜治元年取廩延之亂)
經(辛酉)三年春王二月已巳日有食之(杜無傳日行遲一歲一周天月行疾)
(一月一周天一歲凡十二交會然日月動物雖行度有大量不能不小有盈縮故有雖交會而不食者或有頻)
(交而食者惟正陽之月君子忌之故有伐鼔月幣之事今釋例以長歷推經傳明此食是二月朔也不書朔史)
(失之書朔日例在桓十七年林日月交會于朔食之則食未有非交會而食者也此不食朔官失之也○已巳)
(上音紀下音祀後倣此食如字本或作蝕音同)○三月庚戌天王崩(杜周平王也實以壬)
(戌崩欲諸侯之速至故遠日以赴春秋不書實崩日而書遠日者即傳其偽以懲臣子之過也襄二十九年傳)
(曰鄭上卿有事使印段如周會葬今不書葬魯不會林平王崩桓王立)○夏四月辛夘君
氏卒(林隠公之母也隠不敢從正君之禮亦不敢備禮於其母)○秋武氏子來求賻
(杜武氏子天子大夫之嗣也平王喪在殯新王未得行其爵命聽於冢宰故傳曰王未葬釋其所以稱父族又)
(不稱使也魯不共奉王喪致令有求經直文以示不敬故傳不復具釋也林賻助喪之物此來求之始○賻音附)
○八月庚辰宋公和卒(杜稱卒者略外以别内也元年大夫盟於宿故來赴以名例在)
(七年林穆公卒殤公立)○冬十有二月齊侯鄭伯盟于石門(杜來告故)
(書石門齊地或曰濟北盧縣故城西南濟水之門林此特相盟之始書石門以志諸侯之合書醎以志諸侯之)
(散以見春秋之終始齊鄭為之也)○癸未葬宋穆公(杜無傳魯使大夫會葬故書始死書)
(卒史在國承赴為君故惡其薨名改赴書也書葬則舉諡稱公者會葬者在外據彼國之辭也書葬例在昭六)
(年)
傳三年春王三月壬戌平王崩赴以庚戌故書之○夏
君氏卒聲子也不赴于諸侯不反哭于寢不祔于姑故
不曰薨不稱夫人故不言葬(杜夫人喪禮有三薨則赴于同盟之國一也既葬日)
(中自墓反虞于正寢所謂反哭于寢二也卒哭而祔於祖姑三也若此則書曰夫人某氏薨葬我小君某氏此備)
(禮之文也其或不赴不祔則為不成喪故死不稱夫人薨葬不言葬我小君某氏反哭則書葬不反哭則不書)
(葬今聲子三禮皆闕釋例論之詳矣○祔音附)不書姓為公故曰君氏(杜不書姓辟正)
(夫人也隠見為君故特書於經稱曰君氏以别凡妾媵○為于偽反)○鄭武公莊公為平
王卿士(杜卿士王卿之執政者言父子秉周之政)王貳于虢(杜虢西虢公亦仕王朝王欲分政)
(於虢不復專任鄭伯)鄭伯怨王王曰無之故周鄭交質王子狐為
質於鄭鄭公子忽為質於周(林交質子以為信王子狐平王子忽鄭莊公子○質)
(音致下同)王崩周人將畀虢公政(杜周人遂成平王本意○畀必二反與也)四月
鄭祭足帥師取温之麥秋又取成周之禾(杜四月今二月也秋今之)
(夏也麥禾皆未熟言取者蓋芟踐之温今河内温縣成周洛陽縣也○祭側界反)周鄭交惡(杜兩相疾)
(惡)君子曰信不由中質無益也明恕而行要之以禮雖
無有質誰能間之(林言周鄭之誠信不出於中心以子交質無益於事明則彼此相知恕則)
(彼此相諒若能明恕而行其事要結之以上下大小之禮節雖無以子交質之事誰能離間其交○要於遙反)
(間去聲)苟有明信澗谿沼沚之毛(林山谿為澗通川為谿方池為沼小渚為沚毛)
(草也○谿苦兮反爾雅云山夾水曰澗山瀆無所通曰谿沼之紹反沚音止亦音市本又作畤)蘋蘩蕰
藻之菜(杜蘋大蓱也蘩皤蒿蕰藻聚藻也林皆可以為菜○蘋音頻蘩音煩蕰紆紛反藻音卑)筐
筥錡釜之器(林方曰筐圖曰筥皆竹器有足曰錡無足曰釡皆金器○筐丘芳反筥九吕反錡其)
(綺反筐筥皆器也)潢汙行潦之水(杜潢汙停水行潦流潦○潢音黃汙音烏潦音老)可薦
於鬼神(林薦享也鬼神天神人鬼也言雖微物可薦享於鬼神也)可羞於王公(杜羞進也)
(林亦言微物可進於王公之貴也)而况君子結二國之信行之以禮又
焉用質(杜通言盟約彼此之情故言二國○焉於虔反)風有采蘩采蘋(杜采蘩采蘋詩國)
(風義取於不嫌薄物)雅有行葦泂酌(杜詩大雅也行葦篇義取忠厚也泂酌篇義取雖行潦可以共祭)
(祀也○葦于鬼反泂音迥)昭忠信也(杜明有忠信之行雖薄物皆可為用)○武氏子來
求賻王未葬也(林平王未葬故求賻以葬王室事可知巳)○宋穆公疾召大
司馬孔父而屬殤公焉曰(林孔父嘉為宋大司馬孔子六世祖也殤公名與夷宣公)
(之子穆公之姪蓋以殤公託之孔父使立為國君此以下並穆公託孔父之辭○屬章欲反殤舒羊反)先
君舍與夷而立寡人寡人弗敢忘若以大夫之靈得保
首領以没先君若問與夷其將何辭以對請子奉之以
主社稷寡人雖死亦無悔焉(林先君謂宣公穆公之兄也蓋言宣公舍其子與夷)
(而立寡人不敢忘宣公之德若以汝之威靈得保全首領而善終宣公若問其子將以何言辭對宣公之問請奉)
(與夷以為君以主宋國社稷之事我雖即死亦無愧悔於先君之前○舍音捨與如字一音餘没本亦作殁同)
對曰羣臣願奉馮也(杜馮穆公子莊公也林言羣臣願奉馮為君不願立殤公○馮皮冰)
(反本亦作憑)公曰不可先君以寡人為賢使主社稷若棄德
不讓是廢先君之舉也豈曰能賢光昭先君之令德可
不務乎吾子其無廢先君之功(林言不可立馮宣公以國社我為有賢德使我為宋)
(稷祭祀之主若我棄遜讓之德不與與夷是廢宣公舉賢之意也豈足稱賢宣公以國讓我今我又以國讓與)
(夷是光明宣公讓國之美德可不以此為先務乎謂孔父當成我意其無廢先君舉賢之功杜先君以舉賢為)
(功我若不賢是廢之)使公子馮出居于鄭(杜辟殤公也)八月庚辰宋穆公
卒殤公即位君子曰宋宣公可謂知人矣立穆公其子
饗之命以義夫(林言宣公可謂有知人之明不立其子而立弟穆公卒又立宣公之子是其子)
(享有天禄也讓國義也言宣公能以義制命杜命出於義也夫語助○夫音扶)商頌曰殷受命
咸宜百禄是荷其是之謂乎(杜詩頌言殷湯武丁受命皆以義故任荷天之百禄)
(也帥義而行則殤公宜受此命宜荷此禄公子馮不帥父義忿而出奔因鄭以求入終傷咸宜之福故知人之)
(稱唯在宣公也殷禮有兄弟相及不必傳子孫宋其後禄也故指稱商頌林言宣公以義制命能使其子任荷天)
(合此詩之義也○頌似用反荷本又作何何可反)○冬齊鄭盟于石門尋盧之
盟也(杜盧盟在春秋前盧齊地今濟北盧縣故城○尋盟修好也)庚戌鄭伯之車僨
于濟(林既盟而遇大風傳記異也十仆也二月無庚戌日誤○僨弗問及)○衛莊公娶于
齊東宫得臣之妹曰莊姜(杜得臣齊大子也大子不敢居上位故常處東宫林妹大)
(子女弟蓋衛莊姜齊大子之妹也莊姜從夫諡也)美而無子衛人所為賦碩人也
(杜碩人詩義取莊姜美于色賢于德而不見答終以無子國人憂之○為于偽反)又娶于陳曰厲
媯生孝伯早死其娣戴媯生桓公莊姜以為巳子(杜陳今陳)
(國陳縣媯陳姓也厲戴皆諡雖為莊姜子然大子之位未定林莊姜無子故養桓公猶巳之子○媯九危反)
公子州吁嬖人之子也(杜嬖親幸也○吁况于反嬖必計反賤而得幸曰嬖)有寵
而好兵公弗禁(林母嬖故州吁有寵而好甲兵之事莊公不禁止○好呼報反禁居鴆反一音)
(金)莊姜惡之石碏諫曰臣聞愛子教之以義方(杜石碏衛大夫)
(林義以方外教子以方外之義○惡烏路反碏七略反)弗納于邪驕奢淫泆所自
邪也四者之來寵禄過也將立州吁乃定之矣若猶未
也階之為禍(林納入也弗入邪僻不正驕矜陵物奢侈僭上淫慾無度泆蕩放恣此四者不正之)
(自起四者皆自外至故曰來寵禄大過則四者不期而自生也杜言將立為大子則宜卑定若不早定州吁必)
(緣寵而為禍○邪似嗟反下周泆音逸)夫寵而不驕驕而能降降而不憾
憾而能眕者鮮矣(杜如此者少也降其身則必恨恨則思亂不能自安自重林得君寵愛而)
(不驕矜巳驕而能自降其心強降其心而不怨憾有怨憾之心而能自重其身能如是者少矣○夫音扶發句)
(之端後倣此憾本又作感同胡暗反恨也眕之忍反重也鮮悤淺反少也)且夫賤妨貴少陵
長遠間親新間舊小加大淫破義所為六逆也君義臣
行父慈子孝兄愛弟敬所謂六順也去順效逆所以速
禍也君人者將禍是務去而速之無乃不可乎(林以庶孽之賤)
(而妨害嫡長之貴以卑少而陵犯尊長以疎遠而離間親近以新進而離間耆舊以小國而加兵大國以淫慾)
(而破壊義理此六者皆逆天之理君能制命為義臣能行君之義為父而慈愛其子為子而孝順其父為兄而)
(友愛其弟為弟而恭敬其兄此六者皆順天之理去六順而效六逆所以自速其禍難也君乎人者將禍難是)
(先去寵州吁而弗禁其好兵是去順效逆以速禍難必不可也杜小國而加兵於大國如息侯伐鄭之比○妨)
(音芳少詩照反長丁文反去起吕反)弗聽其子厚與州吁游禁之不可桓公
立乃老(杜老致仕也四年經書州吁弑其君故傳先經以始事)
經(壬戌)四年春王二月莒人伐杞取牟婁(杜無傳書取言易也例在襄十)
(三年杞國本都陳留雍丘縣推尋事跡桓六年淳于公亡國杞似并之遷都淳于僖十四年又遷緣陵襄二十九)
(年晉人城杞之淳于杞又遷都淳于年婁杞邑城陽諸縣東北有婁鄉林此伐國取邑之始○杞音起牟亡侯)
(反○)戊申衛州吁弑其君完(杜稱臣弑君臣之罪也例在宣四年戊申三月十七)
(日有日而無月○弑本又作殺同音試凡弑君之例皆倣此可以意求不重音完音丸)○夏公及宋
公遇于清(杜遇者革次之期二國各簡其禮若道路相逢遇也清衛邑濟北東阿縣有清亭林此特)
(相遇之始)○宋公陳侯蔡人衛人伐鄭(林此諸侯會伐之始亦東諸侯分黨之始)
(于是齊鄭一黨也魯宋陳蔡衛一黨也東諸侯分黨而天下始多故也)○秋翬帥師會宋公陳侯蔡
人衛人伐鄭(杜公子翬魯大夫不稱公子疾其固請強君以不義也諸外大夫貶皆稱人至於内)
(大夫貶則皆去族稱名於記事之體他國可言某人而巳魯之卿佐不得言魯人此所以為異也翬溺去族傳)
(曰疾之叔孫豹則曰言違命此其例也林此大夫專將之始於是翬得兵而循至於弑君矣○翬許歸反)○
九月衛人殺州吁于濮(杜州吁弑君而立未列於會故不稱君例在成十六年濮陳地)
(水名林於是州吁不稱公子石碏得書人討賊之義著矣○濮音卜)○冬十有二月衛人
立晉(杜衛人逆公子晉而立之善其得衆故不書入於衛變文以示義例在成十八年林桓公弟宣公立)
傳四年春衛州吁弑桓公而立○公與宋公為會將尋
宿之盟未及期衛人來告亂夏公及宋公遇于清(杜宿盟在)
(元年林因衛亂而簡其禮以相見)○宋殤公之即位也公子馮出奔鄭
鄭人欲納之及衛州吁立將修先君之怨於鄭(杜謂二年鄭人伐)
(衛之怨)而求寵於諸侯以和其民(杜諸篡立者諸侯既與之會則不復討故欲求此)
(寵)使告於宋曰君若伐鄭以除君害(杜害謂宋公子馮)君為主敝
邑以賦與陳蔡從則衛國之願也(杜言舉國之賦調林敝邑衛自謂言以衛)
(國之賦調與陳蔡之兵從宋○從才用反)宋人許之於是陳蔡方睦於衛(杜蔡)
(今汝南上蔡縣)故宋公陳侯蔡人衛人伐鄭圍其東門五日而
還公問於衆仲曰衛州吁其成乎(杜衆仲魯大夫林言州吁其成為君乎)
對曰臣聞以德和民不聞以亂(林惟有德可以得民和不聞以兵亂之道杜亂)
(謂阻兵而安忍)以亂猶治絲而棼之也(杜絲見棼緼益所以亂林治絲之道以和緩為)
(先棼猶紛也若紛之益見亂而難治和民之道猶是○棼扶云反)夫州吁阻兵而安忍
阻兵無衆安忍無親衆叛親離難以濟矣(林恃其兵戈而安於殘忍)
(杜恃兵則民殘民殘則衆離叛安忍則刑過刑遇則親)夫兵猶火也弗戢將自焚
也(林譬之于火若不戢止將自焚其身○戢莊立反)夫州吁弑其君而虐用其民
於是乎不務令德而欲以亂成必不免矣(林文德武德是為令德令)
(美也此言州吁不先務於文武之美德而欲以兵亂成功必不免於禍)○秋諸侯復伐鄭
宋公使來乞師(杜乞師不書非卿)公辭之(杜從衆仲之言)羽父請以師
會之(杜羽父公子翬)公弗許固請而行(林隠公不從羽父之請羽父固請于公而以師)
(行)故書曰翬帥師疾之也(林疾惡羽父專兵以會諸侯故不書公子翬惡之也)諸
侯之師敗鄭徒兵取其禾而還(林重言諸侯之師以見非翬獨敗鄭兵言敗徒)
(兵以别其時非車戰)○州吁未能和其民厚問定君於石子(林州吁好)
(亂故未能和其人民厚石厚石子石碏厚之父也厚以州吁不安諮問於其父)石子曰王覲為
可(林石碏答其子惟朝王為可安○覲其靳反見也)曰何以得覲曰陳桓公方
有寵於王陳衛方睦若朝陳使請必可得也厚從州吁
如陳(林陳桓公方有眷寵於王陳方與衛親睦若州吁往朝于陳使陳為衛請命於王必可得朝覲於王)
(也如往也往陳行朝禮此時陳桓公尚存未應有謚蓋左氏追書之○朝直遙反)石碏使告于
陳曰衛國褊小老夫耄矣無能為也此二人者實弑寡
君敢即圖之(杜八十曰耄稱國小巳老自謙以委陳使因其往就圖之林言國小身老無能為役)
(敢請陳因其來朝而就圖討之○褊必淺反一音必殄反耄毛報反)陳人執之而請涖於
衛(林從石碏而報州吁石厚請衛人自臨討之○涖音利又音類臨也)九月衛人使右宰
醜(林右宰官名醜衛臣)涖殺州吁于濮石碏使其宰獳羊肩(林石碏之)
(家宰也○獳奴侯反)涖殺石厚于陳君子曰石碏純臣也惡州吁
而厚與焉大義滅親其是之謂乎(杜子從弑君之賊國之大逆不可不除故)
(曰大義滅親明小義則當兼子愛之林言石碏純直之臣也惡州吁弑君之賊以厚臣事州吁而併殺之伸君)
(臣之大義而滅父子之私親合於古語大義滅親之說○惡烏路反與音預)○衛人逆公子
晉于邢冬十二月宣公即位(杜公子晉也邢音刑國名)書曰衛人立
晉衆也(林公子晉先出在邢衛人迎而立之)
經(癸亥)五年春公矢魚于棠(杜書陳魚以示非禮也書索譏遠地也今高平方與縣北)
(有武唐亭魯侯觀魚臺)○夏四月葬衛桓公○秋衛師入郕(杜將卑師)
(衆但稱師此史之常也○郕音成國名)○九月考仲子之宫初獻六羽(杜成)
(仲子宫安其主而祭之惠公以仲子手文娶之欲以為夫人諸侯無二嫡蓋隠公成父之志為别立宫也公問)
(羽數故書羽婦人無謚因姓以名宫林仲子桓母也隠人故將讓桓故以桓母為夫人諸侯無二嫡既以孟子為夫)
(為仲子别立廟以六佾獻于仲子之廟)○邾人鄭人伐宋(杜邾主兵故序鄭上)螟(杜無傳螟)
(蟲食苖心者為災故書○螟亡丁反)○冬十有二月辛已公子彄卒(杜大夫書卒)
(不書葬葬者臣子之事非公寡所及○彄苦侯反)○宋人伐鄭圍長葛(林長葛鄭邑此)
(書圃之始也伐國不言圍邑僖之前書之杜潁川長社縣北有長葛城)
傳五年春公將如棠觀魚者(林如往也隠公將往棠陳魚而觀之○魚本亦作漁)
臧僖伯諫曰凡物不足以講大事(杜臧僖伯公子彄也僖謚也大事祀與戎)
其材不足以備器用則君不舉焉(杜材謂皮革齒牙骨角毛羽也器用軍國)
(之器林總言田獵所取之物不足以講習祀戎之事凡物之材不足以供軍國之器用則人君不為是舉動焉)
(蓋君人之道以軍國祀戎為重以遊觀宴樂為輕)君將納民於軌物者也故講
事以度軌量謂之軌取材以章物采謂之物不軌不物
謂之亂政亂政亟行所以敗也(杜言器用衆物不入法度則為不軌不物亂敗)
(之所起林軌法也物采也可法謂之軌可采謂之物言君之所為將納民於可法可采之中故講習大事以準)
(度軌法非苟然而講事取鳥獸之材以章明物采非苟然而取材不合度量不可采飾謂之亂國之政為人君)
(而數行亂政此國家所以敗壊也○度待洛反又如字亟欺冀反數也)故春蒐夏苖秋獮
冬狩(杜蒐索擇取不孕者苖為苗除害也獮殺也以殺為名順秋氣也狩圍守也冬物畢成獲則取之無所)
(擇也○蒐所求反獮息淺反說文作&KR3622;穀梁傳云春曰田秋曰蒐狩手又反)皆於農隙以講
事也(杜各隨時事之間林古者藏兵於農故四時之田皆於農事之間隙恐其妨農○隙去逆反)三
年而治兵入而振旅(杜雖四時講武猶復三年而大習出曰治兵始治其事入曰振旅治)
(兵禮畢整衆而還振整也旅衆也○振之慎反)歸而飲至以數軍實(杜飲于廟以數車徒器)
(械及所獲也○數所主反)昭文章明貴賤(林昭著也君大夫士車服旌旗各有文章田獵之制)
(貴者先殺所以明君大夫士庶人之貴賤)辨等列(林辨上下之等第行列坐作進退皆是也○辨如字)
(又方免反别也)順少長(林出則少者在前趍敵之義還則少者在後殿師之義所謂順也○少詩照反長丁)
(文反下同)習威儀也(林有威而可畏謂之威有儀而可象謂之儀皆所以講習上下之威儀也)鳥獸
之肉不登於俎(杜爼祭宗廟器林飛禽走獸之肉不足登於俎以供祭祀○鳥獸之肉一本作)
(其肉俎莊吕反)皮革齒牙骨角毛羽不登於器(杜謂以飾法度之器林有毛曰)
(皮去毛曰革小齒曰齒項上大齒曰牙翼上長毛曰羽不足升於法度之器以為采飾)則公不射
古之制也(林君不親射此古先之法制也○射食亦反)若夫山林川澤之實
器用之資皂隸之事官司之守非君所及也(林山林謂林木樵薪)
(之類川澤謂菱芡魚鱉之類所資取以為器用者杜士臣卑皂臣輿輿臣隸言取此雜猥之物以資器備是小)
(臣有司之職非諸侯之所親也○皂才早反)公曰吾將略地焉(杜孫辭以略地略總攝巡)
(行之名傳曰東略之不知西則否矣)遂往陳魚而觀之(杜陳設張也公大設捕魚之備而)
(觀之)僖伯稱疾不從書曰公矢魚于棠非禮也且言遠地
也(杜矢亦陳也棠實他竟故曰遠地○從才用反)○曲沃莊伯以鄭人邢人伐翼
(杜曲沃晉别封成師之邑在河東聞喜縣莊伯成師子也翼晉舊都在平陽絳邑縣東邢國在廣平襄國縣○)
(沃烏毒反)王使尹氏武氏助之翼侯奔隨(杜尹氏武氏皆周世族大夫也晉内)
(相攻伐不告亂故不書傳具其事為後晉事張本曲沃及翼本未見桓二年隨晉地)○夏葬衛桓
公衛亂是以緩(杜有州吁之亂十四月乃葬傳明其非慢也)○四月鄭人侵衛
牧(杜牧衛邑經書夏四月葬衛桓公今傳直言憂而更以四月附鄭人侵衛牧者於下事宜得月以明事之)
(先後故不復備舉經文三年君氏卒其義亦同他皆放此○牧州牧之牧徐音目)以報東門之
役(杜東門役在四年)衛人以燕師伐鄭(杜南燕國今東郡燕縣○燕於賢反)鄭祭足
原繁洩駕以三軍軍其前(林軍其前攻其前也羅與盧戎兩軍之鄭子罕宵軍之皆)
(此義也○洩息列反)使曼伯與子元潛軍軍其後燕人畏鄭三軍
而不虞制人(林制人鄭北制之人曼伯子元之軍也不虞不料度也杜制鄭邑今河南成皋縣也)
(一名虎牢○曼音萬)六月鄭二公子以制人敗燕師于北制(杜二公子)
(曼伯子元也林因燕不虞制人遂用制人敗之)君子曰不備不虞不可以師(林不)
(備禦不虞度不可以行師此傳言燕師不備以取敗)○曲沃叛王秋王命虢公伐
曲沃(林西虢君仕於王朝者也)而立哀侯于翼(杜春翼侯奔隨故立其子光)○衛之
亂也郕人侵衛故衛師入郕(杜郕國也東平剛父縣西南有郕鄉)○九月
考仲子之宫將萬焉(杜萬舞也)公問羽數於衆仲(杜問執羽人數)對
曰天子用八(杜八八六十四人)諸侯用六(杜六六三十六人)大夫四(杜四四十六人)
士二(林二二四人士有功賜用樂)夫舞所以節八音而行八風(杜八音金)
(石絲竹匏土革木也八風八方之風也以八音之器播八方之風手之舞之足之蹈之節其制而聚其情林節)
(八音者使人手舞足蹈節其禮制使不荒淫故曰舞者樂之主也以八音之器宣播八方之風次序人情阜財)
(解愠使不藴結也○八音金鐘石磬絲琴瑟竹簫管土塤木柷敔匏笙草鼔也八方之風謂東方谷風東南清)
(明風南方凱風西南凉風西方閭闔風西北不周風北方廣莫風東北方融風)故自八以下(杜唯)
(天子得盡物數故以八為列諸侯則不敢用八)公從之於是初獻六羽始用六
佾也(杜魯唯文王周公廟得用八而他公遂因仍僭而用之今隠公特立此婦人之廟詳問衆仲衆仲因)
(明大典故傳亦因言始用六佾其後季氏舞八佾於庭知惟在仲子廟用六○佾音逸)○宋人取
邾田邾人告於鄭曰請君釋憾於宋敝邑為道(杜釋四年再見)
(伐之恨○道音導本亦作導)鄭人以王師會之(杜王師不書不以告也林鄭莊尚為王卿)
(故得用周師)伐宋入其郛以報東門之役(杜郛郭也東門役在四年○郛芳夫)
(反下同)宋人使來告命(杜告命策書)公聞其入郛也將救之問
於使者曰師何及對曰未及國(杜忿公知而故問責窮辭○使所吏反下同)公
怒乃止辭使者曰君命寡人同恤社稷之難(林怒使者言不遜君)
(謂殤公寡人自謂命猶令也命魯同憂恤宋國社稷之難○難乃旦反)今問諸使者曰師
未及國非寡人之所敢知也(杜為七年公伐邾傳)○冬十二月辛
已臧僖伯卒(林即公子彄)公曰叔父有憾於寡人(杜諸侯稱同姓大夫長)
(曰伯父少曰叔父有恨恨諫觀魚不聽)寡人弗敢忘葬之加一等(杜加命服之等)
○宋人伐鄭圍長葛以報入郛之役也(林入郛在今年秋)
左傳杜林合注卷一
