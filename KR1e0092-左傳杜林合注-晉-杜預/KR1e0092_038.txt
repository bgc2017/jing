左傳杜林合注卷三十八明王道焜
趙如源同編
昭公五
經(辛未)十有二年春齊高偃帥師納北燕伯于陽(杜三年燕伯出)
(奔齊高偃高傒玄孫齊人入陽即於燕别邑中出有唐縣不言于燕未得國都林於是齊景公有志於復霸)
○三月壬申鄭伯嘉卒(林五同盟杜簡公卒子定公寧立)○夏宋公使
華定來聘(定華椒孫)○公如晉至河乃復(晉人以莒故辭公)○五月
葬鄭簡公(三月而葬速)○楚殺其大夫成熊(林成熊即成虎杜傳在葬簡公)
(上經從赴○熊音雄)○秋七月○冬十月公子憗出奔齊(書各謀亂故也)
(○憗魚覯反一讀為整)○楚子伐徐(杜不書圍以乾谿師告)○晉伐鮮虞(杜不)
(書將帥史闕文林狄晉也晉主諸夏之盟春秋狄秦以故也狄鄭亦以晉故則其狄晉何晉之君卿無中國之)
(志也於是楚方横行中原而晉獨從事於伐鮮虞雖吳入郢於越入吳晉猶圍鮮虞也於是狄晉以其無復中)
(國之志也)
傳十二年春齊高偃納北燕伯款于唐因其衆也(言因唐衆)
(欲納之故得先入唐)○三月鄭簡公卒將為葬除(杜除葬道○為于偽反)及
游氏之廟(游氏子大叔族)將毁焉子大叔使其除徒執用以立
而無庸毁(杜用毁廟具)曰子産過女而問何故不毁乃曰不
忍廟也諾將毁矣(杜教毁廟者之辭○女音汝)既如是子産乃使辟
之(林除徒既如大叔之教子産不忍毁其廟乃使遷道避之)司墓之室有當道者(簡公)
(别營葬地不在鄭先公舊墓故道有臨時可迂直也司墓之室鄭之掌公墓大夫徒屬家)毁之則朝
而塴(杜塴下棺林道直故早朝而下棺○朝如字塴比鄧反徐雨贈反禮家作窆彼騐反義同)弗毁
則日中而塴(林道迂故日中而下棺)子大叔請毁之曰無若諸侯
之賓何(杜不欲久留賓)子産曰諸侯之賓能來會吾喪豈憚日
中無損於賓而民不害(林少待片時於賓客無所損不毁墓室於氏人必有所益)吾
何故不為遂弗毁日中而葬君子謂子産於是乎知禮
(林以不毁游氏之廟及司墓之室為知禮)禮無毁人以自成也○夏宋華定
來聘通嗣君也(宋元公新即位)享之為賦蓼蕭弗知又不答賦
(杜蓼蕭詩小雅義取燕笑語兮是以有譽處兮樂於華定燕語也又曰既見君子為龍為光欲以寵光賓也文)
(曰宜兄宜弟令德壽凱言賓有令德可以壽樂也又曰和鸞雍雍萬福攸同言欲與賓同福禄也○為于偽反)
(蓼音六)昭子曰必亡宴語之不懷寵光之不宣令德之不
知同福之不受將何以在(林首章有燕語之義而華定不能懷思二章有寵光之義)
(而華定不能宣揚三章有令德之義而華定不能知識四章有同福之義而華定不能享受將何以從在其位)
(為二十年華定出奪傳)○齊侯衛侯鄭伯如晉朝嗣君也(杜晉昭公新位)
○公如晉(亦欲朝嗣君)至河乃復取郠之役(在十年)莒人愬于
晉晉有平公之喪未之治也故辭公公子憗遂如晉(杜魯)
(大夫如晉不書還不復命而奔故史不書於策)○晉侯享諸侯子産相鄭伯辭
於享請免喪而後聽命(杜簡公未葬○相息亮反下同)晉人許之禮也
(杜善晉不奪孝子之情)晉侯以齊侯宴中行穆子相(杜穆子荀吳)投壺
晉侯先(林晉侯為盟主故先舉矢)穆子曰有酒如淮有肉如坻(杜淮水名)
(坁山名林詩云宛在水中坁是坻乃水中高地也○坁直疑反徐直夷反)寡君中此為諸侯
師中之齊侯舉矢曰有酒如澠有肉如陵(杜澠水出齊國臨淄縣北)
(入時水陵大阜也○中丁仲反下同澠音蠅)寡人中此與君代興(杜代更也)亦中
之伯瑕謂穆子(杜伯瑕士文伯)曰子失辭吾固師諸侯矣壺何
為焉(林何假投壼以為輕重)其以中儁也(杜言投壺中不足為儁異)齊君弱吾
君歸弗來矣(林齊君欲與晉君代興是輕晉君以為弱也齊君既歸必叛晉矣)穆子曰
吾軍帥彊禦卒乘競勸(林言我三軍諸師彊盛禦止步卒車乘競強勸勉○帥所類反)
(卒子忽反采繩證反)今猶古也齊將何事(晉德不哀於古齊不事晉將無所事)公孫
傁趨進曰日旰君勤可以出矣以齊侯出(傁齊大夫傳言晉之哀○)
(傁素口反徐所流反旰古旦反)○楚子謂成虎若敖之餘也遂殺之(杜成)
(虎令尹子玉之孫與鬭氏同出於若敖宣四年鬭椒作亂今楚子信譖而託討若敖之餘)或譖成虎
於楚子成虎知之而不能行(林成虎知或人之譛已而不能見幾去以避禍)書
曰楚殺其大夫成虎懷寵也(林言其懷思寵祿也解經所以書名)○六月
葬鄭簡公(傳終子産辭享明既葬則為免喪經書五月誤)○晉荀吳偽會齊師
者假道於鮮虞遂入昔陽(林偽若將以師與齊師會者杜鮮虞白狄别種在中山新)
(市縣昔陽肥國都樂平沽縣東有昔陽城)秋八月壬午滅肥以肥子緜臯歸
(杜肥白狄也緜臯其君名鉅鹿下曲陽縣西南有肥累城為下晉伐解處起)○周原伯絞虐
其輿臣使曺逃(原伯絞周大夫原公也輿衆也曺羣也○絞古弗反)冬十月壬申
朔原輿人逐絞而立公子跪尋(跪尋絞弟○跪求委反又音詭)絞奔郊
(郊周地)甘簡公無子立其弟過(甘簡公周卿士○過古禾反下同)過將去
成景之族(成公景公皆過之先君)成景之族賂劉獻公(杜欲使殺過劉獻公)
(亦周卿士劉定公子)丙申殺甘悼公(悼公即過)而立成公之孫鰌(杜鰌平公)
(○鰌音秋)丁酉殺獻大子之傅庾皮之子過(過劉獻公太子之傅)殺瑕
辛于市及宫嬖綽王孫沒劉州鳩隂忌老陽子(杜六子周大夫)
(及庾過皆甘悼公之黨傳言周衰原甘二族所以遂微)○季平子立(林立在七年)而不
禮於南蒯(蒯南遺之子季孫費邑宰○蒯苦性反)南蒯謂子仲(杜子仲公子憗)吾
出季氏而歸其室於公(杜室季氏家財)子更其位(杜更代也○更音庚)我
以費為公臣子仲許之南蒯語叔仲穆子且告之故(杜穆)
(子叔仲帶之子叔仲小也語以欲出季氏以不見禮故○語魚據反)季悼子之卒也叔孫
昭子以再命為卿(悼子季武子之子平子父也傳言叔孫之見命乃在平子為卿之前)及
平子伐莒克之更受三命(杜十年平子伐莒以功加三命昭子不伐莒亦以例加為)
(三命)叔仲子欲搆二家(杜欲搆使相憎)謂平子曰三命踰父兄非
禮也(杜言昭子受三命自踰其先人)平子曰然故使昭子(杜使昭子自貶黜)昭
子曰叔孫氏有家禍殺適立庶故婼也及此(林竪牛禍叔孫氏在)
(四年○適丁歷反)若因禍以斃之則聞命矣(言因亂討己不敢辭)若不廢
君命則固有者矣(杜著位次)昭子朝而命吏曰婼將與季氏
訟書辭無頗(杜頗偏也林言我將與季氏子訟曲直于朝書辭無敢偏頗○頗曾何反)季孫
懼而歸罪於叔仲子(林以三命踰父兄出於叔仲小欲歸罪於小以自解說)故叔
仲小南蒯公子憗謀季氏憗告公而遂從公如晉(林在今年)
(夏杜憗子仲)南蒯懼不克以費叛如齊子仲還及衛聞亂逃
介而先(林介副使子仲逃其副先歸)及郊聞費叛遂奔齊(言及郊解經所以書)
(出)南蒯之將叛也其鄉人或知之過之而歎(杜鄉人過蒯而歎)
且言曰恤恤乎湫乎攸乎(杜恤恤憂患湫愁隘攸懸危之貌○湫子小反又在酒反一音)
(秋攸如字徐以帚反)深思而淺謀邇身而遠志家臣而君圖(杜家臣而)
(圖人君之事故言思深而謀淺身近而志遠○思息嗣反)有人矣哉(言今有此人微以感之)南
蒯枚筮之(不指其事汎卜吉凶)遇坤䷁(坤上坤下坤)之比䷇(杜坤下坎)
(上比坤六五爻變○比毗志反)曰黃裳元吉(坤六五爻辭)以為大吉也示子
服惠伯曰即欲有事何如惠伯曰吾嘗學此矣忠信之
事則可不然必敗外彊内温忠也(杜坎險故強坤順故温強而能温所以為)
(忠)和以率貞信也(杜水和而土安正和正信之本也)故曰黃裳元吉黃
中之色也裳下之飾也元善之長也中不忠不得其色
(言非黃○長丁丈反)下不共不得其飾(不為裳)事不善不得其極(失中)
(德)外内倡和為忠(杜不相違也○倡昌亮反和戶卧反)率事以信為共(率猶)
(行也)供養三德為善(三德謂正直剛克柔克也○供九用反養餘克反)非此三者
弗當(杜非忠信善不當此卦○當如字或了浪反)且夫易不可以占險將何
事也且可飾乎(杜夫易猶此易謂黃裳元吉之卦問共何事欲令從下之飾林易道正大故險)
(事不可以占○夫音扶)中美能黃上美為元下美則裳(林心居中故其美者)
(能為黃色元道居上故其美者為體元之義足居下故其美者為平裳之服)參成可筮(參美盡備)
(吉可如筮○參七南反又音三)猶有闕也筮雖吉未也(杜有闕謂不參成)將適
費飲鄉人酒(南蒯自其家還適費○飲於鴆反)鄉人或歌之曰我有圃
生之杞乎(杜言南蒯在費欲為亂如杞生於園圃非宜也杞世所謂枸杞也)從我者子
乎(杜子男子之通稱言從己可不失今之尊)去我者鄙乎倍其鄰者恥乎(杜鄰)
(猶親也林去我必至為人之所鄙薄倍叛其親必有恥辱之事)已乎已乎非吾黨之士
乎(杜已乎已乎言自遂不改)平子欲使昭子逐叔仲小(林蓋叔仲小構二家故季)
(平子欲使昭子逐之以自解說)小聞之不敢朝昭子命吏謂小待政於
朝曰吾不為怨府(杜言不能為季氏逐小生怨禍之聚為明年叔弓圍費傳)○楚子
狩于州來(杜狩冬獵也○狩手又反)次于潁尾(杜潁水之尾在下蔡西)使蕩侯
潘子司馬督嚻尹午陵尹喜帥師圍徐以懼吳(杜五子楚大夫)
(徐吳與國故圍之以偪吳○囂五刀反徐許驕反)楚子次于乾谿(在譙國城父縣南)以
為之援(杜以為五大夫之援)雨雪王皮冠秦復陶(奉所遺羽衣也○兩予付反復)
(音服一音福陶徒刀反)翠被(以翠羽飾被)豹舄(杜以豹皮為履○舄音昔)埶鞭以出
(執鞭以教今○鞭必緜反)僕析父從(杜楚大夫○從才用反)右尹子革夕(杜子革鄭)
(丹夕莫見)王見之去冠被舍鞭(杜敬大臣○舍音捨)與之語曰昔我先
王熊繹(杜楚始封君○繹音亦)與吕伋(齊大公之子丁公)王孫牟(衛康叔子康伯)
燮父(晉康叔之子○燮素恊反父音甫下同)禽父(周公子伯禽)並事康王(康王成王)
(子)四國皆有分我獨無有(杜四國齊晉魯衛分珍寳之器○分扶問反下同)今
吾使人於周求鼎以為分(林禹鑄九鼎三代傳之以為有國之寳今求此九鼎以為)
(楚之分器)王其與我乎對曰與君王哉昔我先王熊繹辟在
荆山(杜在新城沶鄉縣南○辟匹亦反)篳路藍縷(林路車也以柴為車衣服藍縷○篳音必)
以處草莽䟦涉山林以事天子唯是桃弧棘矢以共禦
王事(杜桃弧棘矢以禦不祥言楚在山林少所土産○其音恭)齊王舅也(成王母齊大公女)
晉及魯衛王母弟也楚是以無分而彼皆有今周與四
國服事君王將唯命是從豈其愛鼎王曰昔我皇祖伯
父昆吾舊許是宅(陸終氏生六子長曰昆吾少曰季連季連楚之祖故謂昆吾為伯父昆吾)
(嘗居許地故曰舊許是毛)今鄭人貪賴其田而不我與(林此時舊許之地屬鄭故)
(云)我若求之其與我乎對曰與君王哉周不愛鼎鄭敢
愛田王曰昔諸侯遠我而畏晉今我大城陳蔡不羹賦
皆千乘子與有勞焉諸侯其畏我乎對曰畏君王哉是
四國者專足畏也(杜四國陳蔡二不羹○遠于萬反羹音郎乘繩證反與音預)又加
之以楚敢不畏君王哉工尹路請曰君王命剥圭以為
鏚柲(杜鏚斧也柲柄也破圭玉以飾斧柄○萬邦角反鏚音鏚秘音祕)敢請命(杜請制度之命)
王入視之析父謂子革吾子楚國之望也今與王言如
響國其若之何(杜譏其須王心如響應聲)子革曰摩厲以須王出吾
刃將斬矣(杜以已喻鋒刃欲自摩厲以斬王之淫慝)王出復語左史倚相趨
過(杜倚相楚史名○倚於綺反徐其綺反相息亮反)王曰是良史也子善視之
是能讀三墳五典八索九丘(杜皆古書名林三墳即伏羲神農黃帝之書也五典)
(即少昊顓頊高辛唐堯虞舜之書八卦之說謂之八索九州之志謂之九丘○墳扶云反索所自反本又作素)
對曰臣嘗問焉昔穆王欲肆其心(杜周穆王肆極也)周行天下
將皆必有車轍馬跡焉(杜周徧也穆王乘八駿馬造父為御偏行天下欲車馬轍跡無)
(所不徧)祭公謀父作祈招之詩以正王心(杜謀父周卿士祈父周司馬世)
(掌甲兵之職招其名祭公方諫遊行故指司馬官而言此詩逸○祭側界反招常遥反又音招)王是以
獲沒于祗宫(林穆王聞諫而止是以得善終於祗宮免於篡弑○祗音支又音祁)臣問其
詩而不知也若問遠焉其焉能知之(林言聞穆王近事且不知若問三墳)
(五典之遠事倚相又安能該通其義○其焉於虔反)王曰子能乎對曰能其詩曰
祈招之愔愔式昭德音(杜愔愔安和貌式用也昭明也林言祈父掌甲兵愔愔然安和)
(不用用能昭明王之德聲○愔一心反徐於林反)思我王度式如玉式如金(杜金)
(玉取其堅重)形民之力而無醉飽之心(林言國之用民當隨其力任如金冶之器)
(隨器而制形故言形民之力去其醉飽過盈之心蓋是時穆王遠游過用民力宴飲無度故其詩如此)王
揖而入饋不食寢不寐數日(深感子革之言○饋其位反數所主反)不能
自克以及於難(杜克勝也○難乃旦反)仲尼曰古也有志克己復
禮仁也信善哉楚靈王若能如是豈其辱于乾谿(林明年楚)
(果反弑王)○晉伐鮮虞因肥之役也(肥役在此年)
經(壬申)十有三年春叔弓帥師圍費(杜不書南蒯以費叛不以告廟林費魯邑)
(内不言叛言圍皆叛也○費音秘)○夏四月楚公子比自晉歸于楚弑
其君虔于乾谿(杜比去晉而不送書歸者依陳蔡以入言陳蔡猶列國也比歸而靈王死故書)
(弑其君靈王無道而弑稱臣比非首謀而反書弑比雖脅立猶以罪加也靈王死在五月又不在乾谿楚人生)
(失靈王故本其始禍以赴之○靈王弑比立棄疾殺比代立是為平王○谿苦兮反)楚公子棄疾
殺公子比(比雖為君而未列於諸侯故不稱爵殺不稱人罪棄疾)○秋公會劉子
晉侯齊侯宋公衛侯鄭伯曺伯莒子邾子滕子薛伯杞
伯小邾子于平丘(杜平丘在陳留長垣縣西南林晉復合諸侯也晉合諸侯由是止鄟陵之)
(後參盟復作晉非盟主矣)八月甲戌同盟于平丘(杜書同齊復故林書同盟劉子與盟)
(也)公不與盟(魯不堪晉求讒慝弘多公不與盟非國惡故不諱○與音預)晉人執季
孫意如以歸○公至自會(無傳)○蔡侯廬歸于蔡陳侯吳
歸于陳(杜陳蔡皆受封于楚故稱爵諸侯納之曰歸林於是楚平王封陳蔡而復之隠大子之子廬歸)
(于蔡悼大子之子吳歸于陳則其書曰陳侯蔡侯何不于楚專封也歸辭有三突歸于鄭慕公子之辭也蔡季)
(自陳歸于楚宜得國公子之辭也衛侯鄭歸于衛嘗失國之君之辭也此未嘗有國也使之如失國辭然者不)
(與楚專封也○廬音盧又力居反)○冬十月葬蔡靈公(蔡復而後以君禮葬之)○
公如晉至河乃復(晉人辭去)○吳滅州來(州來楚邑用大師焉曰滅)
傳十三年春叔弓圍費弗克敗焉(林為費人所敗不書諱之)平子怒
令見費人執之以為囚俘冶區夫曰非也(林區夫魯大夫言平子執)
(費人非策○俘芳夫反冶音也區烏侯反又丘千反)若見費人寒者衣之飢者食
之為之令主而共其乏困費來如歸南氏亡矣民將叛
之誰與居邑若憚之以威懼之以怒民疾而叛為之聚
也若諸侯皆然費人無歸不親南氏將焉入矣(林若臨之以威)
(武使之畏憚壓之以忿怒使之畏懼費邑之人莫不疾惡而怨叛是為南蒯結聚其衆也設若諸侯皆如我之)
(所為費人窮困無所依歸雖欲不與南氏相親密將安所入以庇其身○衣於既反食者嗣其音恭為于偽反)
(焉於虔反)平子從之費人叛南氏(費叛南氏在明年傳善區夫之謀終言其效)○
楚子之為令尹也殺大司馬薳掩而取其室(在襄三十年○薳干)
(委反掩於撿反)及即位奪薳居田(居掩之族言薳氏所以怨)遷許而質許圍
(遷許在九年圍許大夫○質音致)蔡洧有寵於王(林洧蔡人仕楚者○洧于軌反)王之
滅蔡也其父死焉(楚滅蔡在十一年洧仕楚其父在國故死)王使與於守而
行(杜使洧守國王行至乾谿○與音預守手又反)申之會越大夫戮焉(杜申會在四年)
王奪鬭韋龜中犫(杜韋龜令尹子文玄孫中犫邑名○犫尺州反)又奪成然邑
而使為郊尹(成然韋龜子郊尹治郊竟大夫)蔓成然故事蔡公(林蔓成然即成)
(然杜蔡公棄疾也故猶舊也韋龜以棄疾有當璧之命故使成然事之○蔓去聲)故薳氏之族
及薳居許圍蔡洧蔓成然皆王所不禮也因羣喪職之
族(林因楚之羣大夫失職而怨主者○喪息浪反)啟越大夫常夀過作亂(常夀過申)
(會所戮者○過古禾反)圍固城克息舟城而居之(杜息舟楚邑城之堅固者)觀
起之死也其子從在蔡事朝吳(觀起死在襄二十二年朝吳故蔡大夫聲子之)
(子○從如字朝如字)曰今不封蔡蔡不封矣我請試之(觀從以父死怨楚故)
(欲試作亂)以蔡公之命召子干子晳(二子皆靈王弟元年子干奔晉子晳奔鄭○晳)
(星歷反)及郊而告之情(杜告以蔡公不知謀)強與之盟入襲蔡蔡公
將食見之而逃(杜不知其故驚起辟之○強其丈反)觀從使子干食坎用
牲加書而速行(杜使子干居蔡公之牀食蔡公之食並偽與蔡公盟之徵騐以示衆)已徇
於蔡(已觀從也○已音紀徇似俊反)曰蔡公召二子將納之與之盟而
遣之矣將師而從之(杜詐言蔡公將以師助二子)蔡人聚將執之(林將)
(執觀從以為妖言)辭曰失賊成軍而殺余何益乃釋之(杜賊謂子干子)
(晳也言蔡公已成軍殺已不解罪)朝吳曰二三子若能死亡則如違之
以待所濟(杜言若能為靈王死亡則可違蔡公之命以待成敗如何)若求安定則如
與之以濟所欲(杜言與蔡公則可得安定)且違上何適而可(杜言不可違上)
(也上謂蔡公)衆曰與之乃奉蔡公召二子而盟于鄧(杜潁川召陵縣)
(西南有鄧城二子子干子晳)依陳蔡人以國(林封陳蔡之國而依倚之)楚公子比
(子干)公子黑肱(子晳)公子棄疾(蔡公)蔓成然蔡朝吳帥陳蔡不
羹許葉之師因四族之徒(四族薳氏許圍蔡洧蔓成然○羹音郎葉始涉反)以
入楚(林時靈王在乾谿故乘虚以入楚)及郊陳蔡欲為名故請為武軍
(杜欲築壘壁以示後人為復讐之名)蔡公知之曰欲速(杜言欲速入楚)且役病矣
請藩而已乃藩為軍(杜藩籬也○藩方元反)蔡公使須務牟與史
禆先入因正僕人殺大子禄及公子罷敵(杜須務牟史禆楚大夫蔡)
(公之黨也正僕大子之近官林禄罷敵皆靈王之子○牟亡侯反禆皮皆反徐扶蟹反又扶移反罷音皮徐甫)
(綺反又蒲買反)公子比為王公子黑肱為令尹次于魚陂(杜竟陵縣)
(城西北有甘魚陂○陂彼宜反)公子棄疾為司馬先除王宫使觀從從
師于乾谿而遂告之(杜從乾谿之師告使叛靈王)且曰先歸復所後
者劓(林先歸國者各安其所後歸者坐以截鼻之刑○劓魚器反)師及訾梁而潰(杜靈)
(王還至訾梁而衆散○訾子斯反潰戶内反)王聞羣公子之死也自投於車
下曰人之愛其子也亦如余乎侍者曰甚焉小人老而
無子知櫅于溝壑矣(杜櫅隊也林言小人若身已老而無子息死而墜填溝壑可知○櫅)
(子細反)王曰余殺人子多矣能無及此乎右尹子革曰請
待于郊以聽國人(杜聽國人之所與)王曰衆怒不可犯也曰若
入於大都而乞師於諸侯王曰皆叛矣(林言大都如陳蔡不羹許葉之)
(屬皆同叛矣)曰若亡於諸侯以聽大國之圖君也王曰大福
不再秖取辱焉然丹乃歸于楚(杜然丹子革棄王而歸楚)王㳂夏將
欲入鄢(杜夏漢别名順流為㳂順漢水南至鄢○㳂以全反夏戶雅反鄢於建反又于脕反)芋尹
無宇之子申亥曰吾父再奸王命(杜謂斷王旌執人於章華宫○芋于付反)
(徐音羽奸音干)王弗誅惠孰大焉君不可忍惠不可棄吾其從
王乃求王遇諸棘闈以歸(棘里名闈門也)夏五月癸亥王縊于
芋尹申亥氏(杜癸亥五月二十六日皆在乙夘丙辰後傳終言之經書四月誤)申亥以
其二女殉而葬之觀從謂子干曰不殺棄疾雖得國猶
受禍也(林以棄疾有當璧之命子干必受其禍○殉以俊反)子干曰余不忍也(自言)
(因棄疾得楚不忍殺之)子玉曰人將忍子(杜子玉觀從林人謂棄疾將忍於殺汝)吾
不忍俟也乃行國每夜駭曰王入矣(杜相恐以靈王也)乙夘夜
棄疾使周走而呼曰王至矣(杜周徧也乙夘十入日○呼好故反下同)國人
大驚使蔓成然走告子干子晳(林蔓成然棄疾黨故使走告二子)曰王
至矣國人殺君司馬將來矣(杜司馬謂棄疾也言司馬見殺以恐子干)君若
早自圖也可以無辱衆怒如水火焉不可為謀(林衆怒難犯如)
(水火之狂言不可更為他謀)又有呼而走至者曰衆至矣二子皆自
殺(不書弑君位未定也)丙辰棄疾即位名曰熊居葬子干于訾實
訾敖(不成君無號諡者楚皆謂之敖○熊音雄)殺囚衣之王服而流諸漢乃
取而葬之以靖國人(林取囚詐以為靈王而葬之以安靖楚國之人○衣於既反)使
子旗為令尹(杜子旗蔓成然○旗音其)楚師還自徐(前年圍徐之師)吳人敗
諸豫章獲其五帥(定二年楚人伐吳師于豫章吳人見冉于豫章而潛師于巢以軍楚師於)
(豫章又栢舉之役吳人舍舟于淮&KR1801;而自豫章與楚夾漢此皆當在江北淮水南蓋後徙在江南豫章○帥所)
(類反謂蕩侯潘子司馬督囂尹午陵尹喜五人)平王封陳蔡復遷邑(林立陳惠公吳于陳)
(蔡平公廬于蔡復其故國陳蔡巳滅故言封九年遷許于夷遷城父人於陳遷方城外人於許至是皆復其舊)
致羣賂(杜始舉事時所貨賂○賂音路)施舍寬民(林施恩惠舍通責以寬民力)宥罪
舉職(杜舉職修廢官○宥音又)召觀從王曰唯爾所欲(觀從教子干殺棄疾今召)
(用之明在君為君之義)對曰臣之先佐開卜乃使為卜尹(佐卜人開龜兆)
使枝如子躬聘于鄭(林枝如子躬楚大夫)且致犫櫟之田(犫櫟本鄭邑楚)
(中取之平王新立故還以賂鄭○櫟力狄反)事畢弗致(知鄭自說服不復須賂故)鄭人請
曰聞諸道路將命寡君以犫櫟敢請命對曰臣未聞命
既復王聞犫櫟降服而對(降服如今解冠也謝違命)曰臣過失命未
之致也王執其手曰子母勤(林謂子躬母自勤辱○毋音無)姑歸不榖
有事其告子也(王善其有權有事將復使之)他年芉尹申亥以王柩
告乃改葬之初靈王卜曰余尚得天下(杜尚庶幾○柩其久反)不
吉投龜詬天而呼曰是區區者而不余畀(杜區區小天下○詬呼豆)
(反徐許后反)余必自取之民患王之無厭也故從亂如歸(林民)
(樂於從亂如歸家然○厭於鹽反)初共王無冡適(冡大也○共音恭適丁歷反)有寵
子五人無適立焉(杜欲立為大子不知適從)乃大有事于羣望(杜羣望星)
(辰山川)而祈曰請神擇于五人者使主社稷乃徧以璧見
於羣望曰當璧而拜者神所立也誰敢違之既乃與巴
姬密埋璧於大室之庭(杜巴姬共王妾大室祖廟○見賢遍反巴必加反大音泰)使
五人齊而長入拜(杜從長幼以次拜○齊側皆反長丁丈反下同)康王跨之(杜過)
(其上也○跨苦化反)靈王肘加焉子干子晳皆遠之平王弱抱而
入再拜皆厭紐(杜微見璧紐以為審識○肘中九反遠于萬反厭於甲反徐於輒反紐女九反)
鬭韋龜屬成然焉(杜知其將立故託其子○屬音燭)且曰棄禮(林棄立長之禮)
(謂卜於神)違命(林違當璧之命謂立康王)楚其危哉(終致靈王之亂)子干歸韓宣
子聞於叔向曰子干其濟乎對曰難宣子曰同惡相求
如市賈焉何難(杜宣子謂棄疾親侍子干共同好惡故言如市賈屬利以相求○賈音古)對
曰無與同好誰與同惡(杜言棄疾本不與子干同好則亦不得同惡)取國有
五難有寵而無人一也(杜寵須賢人而固)有人而無主二也(杜雖)
(有賢人當須内主為應)有主而無謀三也(林雖有内主而無策謀可成)有謀而
無民四也(杜雖有謀策而無民人歸附)有民而無德五也(四者既備當以德成)
子干在晉十三年矣(林元年奔晉至此十三年)晉楚之從不聞達者
可謂無人(杜晉楚之士從子干游皆非達人)族盡親叛可謂無主(杜無親族)
(在楚)無釁而動可謂無謀(杜召子干時楚未有大釁○釁許靳反)為羈終世
可謂無民(杜終身羈客在晉是無民)亡無愛徵可謂無德(杜楚人無愛念之者)
王虐而不忌(靈王暴虐無所畏忌將自亡)楚君子干涉五難以弑舊
君誰能濟之(杜言楚借君子干以弑靈王終無能成)有楚國者其棄疾乎
君陳蔡城外屬焉(杜城方城也時穿封戍既死棄疾并領陳事)苛慝不作盜
賊伏隠(林上不為虐惡之政以厲民民不為盗賊之行以奸上○苛音何慝他得反)私欲不
違(不以私欲違民事)民無怨心先神命之(先神謂羣望)國民信之芉
姓有亂必季實立楚之常也(林楚芉姓季少子也○芉彌爾反)獲神一
也(當璧拜)有民二也(民信之)令德三也(無苛慝)寵貴四也(貴妃子)
居常五也(杜棄疾季)有五利以去五難誰能害之子干之宫
則右尹也數其貴寵則庶子也(林右尹宫畀庶子寵卑○去起吕反數所主反)
以神所命則又遠之其貴亡矣(杜位不尊○遠千萬反亡音無又如字)其
寵棄矣(父既沒故)民無懷焉(杜非合德)國無與焉(杜無内主)將何以立
宣子曰齊桓晉文不亦是乎(杜皆庶賤)對曰齊桓衛姬之子
也有寵於僖(衛姬齊僖公妾)有鮑叔牙賓須無隰朋以為輔佐
有莒衛以為外主(杜齊桓出奔莒衛有舊氏之助)有國高以為内主(杜國)
(氏高氏齊上卿)從善如流(甚言其疾也)下善齊肅(杜齊嚴也肅敬也○下遐嫁反齊側)
(皆反)不藏賄(杜清也○賄呼罪反)不從欲(杜儉也○從子用反)施舍不倦(按施舍猶)
(言布恩德)求善不厭是以有國不亦宜乎我先君文公狐季
姬之子也有寵於獻好學而不貳(杜言篤志○厭於艷反好呼報反)生
十七年有士五人(杜狐偃趙衰顛頡魏武子司空季子五士從出)有先大夫子
餘子犯以為腹心(杜子餘趙衰子犯狐偃)有魏犨賈佗以為股肱
(杜魏犨魏武子也稱五人而說四士賈佗又不在本數蓋叔向所賢○佗徒何反)有齊宋秦楚
以為外主(齊妻以女宋贈以馬楚王享之秦伯納之)有欒郤狐先以為内主
(杜謂欒枝郤穀狐突先軫也○欒魯官反郤去逆反)亡十九年守志彌篤惠懷棄
民(言惠公懷公不恤民也)民從而與之獻無異親民無異望(林獻公之)
(子九人惟文公在是無異親惠懷不恤其民民歸文公故無異望)天方相晉將何以代
文(林天方助晉成其霸業將有何君可以代文公者○相息亮反)此二君者異於子干
共有寵子國有奥主(杜謂棄疾也○共音恭)無施於民無援於外
去晉而不送歸楚而不逆何以冀國(杜傳言子干所以蒙弑君之名棄疾)
(所以得國○施式豉反)○晉成虒祁(在八年○虒音斯)諸侯朝而歸者皆
有貳心(賤其奢也)為取郠故(杜取郠在十年○為于偽反郠工杳反)晉將以諸
侯來討叔向曰諸侯不可以不示威(人知晉德薄欲以威服之)乃並
徵會告于吳秋晉侯會吳子于良(林下邳有良城縣)水道不可
(杜水道不通不可為會)吳子辭乃還(辭不會)七月丙寅治兵于邾南
甲車四千乘(三十萬人○乘繩證反下同)羊舌鮒攝司馬(杜鮒叔向弟也欇兼)
(官也○鮒音附)遂合諸侯于平丘子産子大叔相鄭伯以會子
産以幄幕九張行(杜幄幕軍旅之帳林四合象官室曰幄在上曰幕○幄於角反幕音莫)
子大叔以四十既而悔之每舍損焉(林一宿為舍每遇宿舍減損其數)
及會亦如之(杜亦九張也傳言子産之適宜大叔之從善)次于衛地叔鮒求
貨於衛淫芻蕘者(林飼牲曰芻草薪曰蕘縱淫芻蕘之人欲使衛患之而致貨○芻初俱反)
(蕘如遥反)衛人使屠伯饋叔向羹與一篋錦(杜屠伯衛大夫○屠音徒饋其)
(位反篋苦恊反)曰諸侯事晉未敢擕貳况衛在君之宇下(杜屋宇之)
(下喻近也)而敢有異志芻蕘者異於他日敢請之(杜請止之)叔向
受羹反錦(杜受羹示不逆其意且非貨)曰晉有羊舌鮒者凟貨無
厭(杜凟數也○凟徒水反厭於鹽反)亦將及矣(杜將及禍)為此役也(役事也○為如)
(字或于偽反)子若以君命賜之其已(林子謂屠伯若以衛君之命以錦賜之其可禁)
(止)客從之未退而禁之(林客謂屠伯衛客未退而叔鮒已禁芻蕘者言其賣貨之甚)
晉人將尋盟齊人不可(杜有貳心故)晉侯使叔向告劉獻公
(杜獻公王卿士劉子)曰抑齊人不盟若之何對曰盟以底信(底致也○)
(底音旨)君苟有信諸侯不貳何患焉告之以文辭董之以
武師雖齊不許君庸多矣(杜董督也庸功也討之有辭故功多也)天子之
老請帥王賦元戎十乘以先啟行(杜天子大夫稱老元戎戎車在前者啟開)
(也行道也)遲速唯君(欲佐晉討齊)叔向告于齊曰諸侯求盟已在
此矣今君弗利寡君以為請對曰諸侯討貳則有尋盟
若皆用命何盟之尋(託用命以拒晉)叔向曰國家之敗有事而無
業事則不經(杜業貢賦之業林經常也)有業而無禮經則不序(杜須禮而)
(有次序)有禮而無威序則不共(林禮須威嚴而後共)有威而不昭共
則不明(威須昭告神而後信義著)明不明棄共百事不終所由傾覆
也(信義不明則棄威不威棄禮無禮無經無經無業故百事不成○覆芳服反)是故明王之
制使諸侯歲聘以志業(志識也歲聘以修其職業)間朝以講禮(三年而一)
(朝正班爵之義率長幼之序○間間厠之間)再朝而會以示威(六年而一會以訓上下之)
(則制財用之節)再會而盟以顯昭明(杜十二年而一盟所以昭信義也凡八聘四朝再會)
(王一巡守盟于方嶽之下)志業於好講禮於等示威於衆昭明於神
(林志貢賦之業在於交好故使聘講上下之禮在於等列故使朝示可畏之威在於聚衆為會故使會昭盟誓)
(之信義在於要告神明故使盟○好呼報反)自古以來未之或失也存亡之
道恒由是興(林守之則安存廢之則危亡常由此起)晉禮主盟(依先王先公舊禮先)
(諸侯盟)懼有不治奉承齊犧(杜齊盟之犧牲○犧許宜反)而布諸君求
終事也(杜終竟也)君曰余必廢之何齊之有(杜何齊肅為盟之有)唯君
圖之寡君聞命矣齊人懼對曰小國言之大國制之(杜小)
(國言其情大國制其義)敢不聽從既聞命矣敬共以往遲速唯君
叔向曰諸侯有間矣(言間隙也)不可以不示衆八月辛未治
兵(習戰)建而不旆(杜建立旌旗不曳其旆旆游也○旆步貝反)壬申復旆之諸
侯畏之(軍將戰則旆故曳旆以恐之○復扶又反)邾人莒人愬于晉曰魯朝
夕伐我幾亡矣(自昭公即位邾魯同好又不朝夕伐莒無故怨愬晉人信之所謂讒慝弘多)
我之不共魯故之以(杜不共晉貢以魯故也○共音恭)晉侯不見公使
叔向來辭曰諸侯將以甲戌盟寡君知不得事君矣請
君無勤(杜託謙辭以絶魯)子服惠伯對曰君信蠻夷之訴(蠻夷謂邾)
(莒)以絶兄弟之國棄周公之後亦唯君寡君聞命矣叔
向曰寡君有甲車四千乘在雖以無道行之必可畏也
況其率道其何敵之有牛雖瘠僨於豚上其畏不死(林僨)
(仆也豚小猪也以瘠牛仆於小豚之上牛不畏豚之不死亦猶晉不畏魯之不亡也○瘠在亦反僨方問反)
南蒯子仲之憂(林事在前年)其庸可棄乎(杜棄猶忘也)若奉晉之
衆用諸侯之師因邾莒杞鄫之怒(四國近魯數以小事相忿鄫已滅其民猶)
(存故并以恐魯○鄫才陵反)以討魯罪間其二憂(因南蒯子仲二憂為間隙)何求
而弗克魯人懼聽命(不敢與盟)甲戌同盟于平丘齊服也(杜經)
(所以稱同)令諸侯日中造于除(除地為壇盟會處○造亡報反)癸酉退朝(先盟)
(朝晉)子産命外僕速張於除(杜外僕掌次舍大夫也子産使之速張幄幕於所除地)
子大叔止之使待明曰及夕子産聞其未張也使速往
乃無所張矣(杜地已滿也傳言子産每事敏於大叔)及盟子産争承(承貢賦之)
(次)曰昔天子班貢輕重以列(杜列位也)列尊貢重周之制也
(杜公侯地廣故所貢者多)卑而貢重者甸服也(甸服謂天子畿内共職貢者)鄭伯
男也而使從公侯之貢(杜言鄭國在甸服外爵列伯子男不應出公侯之貢)懼弗
給也敢以為請諸侯靖兵好以為事(杜靖息也○好呼報反)行理
之命(行理使人通聘問者)無月不至貢之無藝(杜藝法制)小國有闕所
以得罪也諸侯修盟存小國也貢獻無極亡可待也存
亡之制將在今矣(林貢賦法輕則小國存貢賦法重則小國亡在今日立法)自日中
以争至于昏晉人許之既盟子大叔咎之曰諸侯若討
其可凟乎(杜凟易也○咎其九反)子産曰晉政多門(杜政不出一家)貳偷
之不暇何暇討(杜貳不壹偷苟且)國不競亦陵何國之為(杜不競争)
(則為人所侵陵不成為國)公不與盟(信邾莒之訴欲討魯故)晉人執季孫意如
以幕蒙之(杜蒙裹也)使狄人守之司鐸射(魯大夫○鐸待洛反射食亦反食又)
(夜反)懷錦奉壺飲冰以蒲伏焉守者御之乃與之錦而入
(林冰箭筩可以取飲司鐸射懷錦奉壺飲以冰承之蓋蒲伏竊往飲季孫也○奉芳勇反蒲步都反伏蒲北反)
(又音服御魚吕反飲於鴆反)晉人以平子歸子服湫從(杜湫子服惠伯從至晉○)
(湫子小反徐音椒從才用反)子産歸未至聞子皮卒哭且曰吾已(○已猶決)
(竟)無為為善矣唯夫子知我(杜言子皮知己之善)仲尼謂子産於
是行也足以為國基矣詩曰樂只君子邦家之基(杜詩小雅)
(言樂與君子為治乃國家之基本)子産君子之求樂者也且曰合諸侯
藝貢事(林藝極貢賦之事使有定制)禮也(嫌争競不順故以禮明之)○鮮虞人聞
晉師之悉起也(五年傳曰遺守四千以甲車四千乘故為悉起)而不警邊且不
修備(言夷狄無謀)晉荀吳自著雍以上軍侵鮮虞及中人驅
衝競(杜中山望都縣西北有中人城驅衝車與狄争起)大獲而歸(為十五年晉伐鮮虞起)
○楚之滅蔡也靈王遷許胡沈道房申於荆焉平王即
位既封陳蔡而皆復之禮也(杜滅蔡在十一年許胡沈小國也道房申皆故諸侯)
(楚滅以為邑荆荆山也傳言平王得安民之禮汝南有吳防縣即防國)隠大子之子廬歸
于蔡禮也(杜隠大子大子有也廬蔡平侯)悼大子之子吳歸于陳禮也
(杜悼大子偃師也吳陳惠公)○冬十月葬蔡靈公禮也(杜國復成禮以葬也此陳)
(蔡事傳皆言禮言楚所封不得比諸侯故明之)○公如晉荀吳謂韓宣子曰諸
侯相朝講舊好也執其卿而朝其君有不好焉(林執季孫意如)
(而受昭公之朝於和好有不順焉○舊好呼報反)不如辭之乃使士景伯辭公
于河(景伯士文伯之子彌年也)○吳滅州來令尹子旗請伐吳王弗
許曰吾未撫民人未事鬼神未修守備未定國家而用
民力敗不可悔州來在吳猶在楚也(林州來之邑雖為吳有可以復取而)
(有之猶在楚無異也○守手又反)子姑待之(傳言平王所以能有國)○季孫猶在
晉子服惠伯私於中行穆子(杜私與之語)曰魯事晉何以不
如夷之小國魯兄弟也土地猶大所命能具(杜晉之命令尚能供)
(給)若為夷棄之使事齊楚其何瘳於晉(杜瘳差也○為千偽反下同瘳)
(勅留反)親親與大賞共罰否所以為盟主也子其圖之諺
曰臣一主二(言臣必有二主道不合得去事他國)吾豈無大國(言非獨晉可事)穆
子告韓宣子且曰楚滅陳蔡不能救而為夷執親將焉
用之乃歸季孫惠伯曰寡君未知其罪合諸侯而執其
老(杜老尊卿稱○焉於虔反)若猶有罪死命可也(杜死晉命也)若曰無罪
而惠免之諸侯不聞是逃命也何免之為請從君惠於
會(杜欲得盟會見遣不欲私去)宣子患之謂叔向曰子能歸季孫乎
對曰不能鮒也能(杜鮒叔魚)乃使叔魚叔魚見季孫曰昔鮒
也得罪於晉君自歸于魯君(杜蓋襄公十一年坐叔虎與欒氏黨并得罪)微
武子之賜不至於今(武子季平子祖父)雖獲歸骨於晉猶子則
肉之(杜猶已死枯骨而季氏再生其肉也)敢不盡情歸子而不歸(林言己歸子而)
(子不肯歸)鮒也聞諸吏將為子除館於西河(杜西使近河)其若之
何且泣(杜泣以信其言)平子懼先歸惠伯待禮(待見遣之禮)
左傳杜林合注三十八
