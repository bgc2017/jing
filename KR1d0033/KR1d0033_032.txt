儀禮要義卷三十二
宋魏了翁撰
喪服經傳五
為適婦大功降於長子加於庶婦
適婦注適婦適子之妻釋曰疏於孫故次之其婦從
夫而服其舅姑期其舅姑從子而服其婦大功降一等
者也此傳問者以其適庶之子其妻等是婦而為庶婦
小功特為適婦服大功故發問也答不一等服期者長
子本為正體於上故加至三年婦直是適子之妻無正
體之義故直加於庶婦一等大功而已
姪對姑若對世叔唯言昆弟之子
姪丈夫婦人報注為姪男女服同釋曰姪卑於昆弟
故次之不言男子女子而言丈夫婦人者姑與姪在室
出嫁同以姪女言婦人見嫁出因此謂姪男為丈夫亦
見長大之稱是以鄭還以男女觧之云謂吾姑者吾謂
之姪者名唯對姑生稱若對世叔唯得言昆弟之子不
得姪名也
為夫之祖父母世叔父母大功從夫而服
夫之祖父母世父母叔父母釋曰以其義服故次在
此記云為夫之兄弟降一等此皆夫之期故妻為之大
功也問者怪無骨肉之親而重服大功故致問也答從
服也從夫而服故大功也若然夫之祖父母世父母為
此妻著何服也案下緦麻章云婦為夫之諸祖父母報
鄭注謂夫所服小功者則此夫所服期不服報王肅以
為父為衆子期妻小功為兄弟之子期其妻亦小功以
其兄弟之子猶子引而進之進同己子眀妻同可知夫
之昆弟何以無服已下總論兄弟之妻不為夫之兄弟
服夫之兄弟不為兄弟妻服之事云其夫屬乎父道者
妻皆母道也其夫屬乎子道者妻皆婦道也此二者尊
卑之叙並依昭穆相為服即此經為夫之世叔父母服
是也云謂弟之妻婦者是嫂亦可謂之母乎者此二者
欲論不著服之事若著服則相親近于滛亂故不著服
推而遠之
兄弟之妻本無母婦之名塞亂原
謂弟之妻為婦者卑遠之故謂之婦者使下同子妻則
本無婦名云嫂猶叟也叟老人稱也者叟有兩號若孔
注尚書西蜀叟叟是頑愚之惡稱若左氏傳云趙叟在
後叟是老人之善名是以名為嫂云若已以母婦之服
服兄弟之妻兄弟之妻以舅子之服服已則是亂昭穆
之序也者此觧不得之意何者以弟妻為婦即以兄妻
為母而以母服服兄妻又以婦服服弟妻又使妻以舅
服服夫之兄又使兄妻以子服服已夫之弟則兄弟反
為父子亂昭穆之次序故不得以兄妻為母者也故聖
人深塞亂源使兄弟之妻本無母婦之名不相為服
大宗子合族屬母婦燕族婦
引大傳者云同姓從宗合族屬者謂大宗子同是正姓
姬姜之類屬聚也合聚族人於宗子之家在堂上行食
燕之禮即繫之以姓而弗别綴之以食而弗殊是也又
云異姓主名治際會者主名謂母與婦之名治正也際
接也以母婦正接之會聚則宗子之妻食燕族人之婦
於房是也
大夫為期服之為士降至大功
大夫為世父母叔父母子昆弟昆弟之子為士者釋
曰大夫為此八者大期今以為士故降至大功亦為重
出此文故次在此也云子謂庶子者長子在斬章
云公之庶昆弟謂父卒大夫庶子父在
公之庶昆弟大夫之庶子為母妻昆弟釋曰云公之
庶昆弟大夫之庶子者此二人各自為母妻為昆弟服
大功此並受厭降卑於自降故次在自降人之下若云
公子是父在今繼兄而言昆弟故知父卒也又公子父
在為母妻在五服之外今服大功故知父卒也云大夫
之庶子則父在也者以其繼父而言又大夫卒子為母
妻得伸今得大功故知父在也云其或為母謂妾子也
者以其為妻昆弟其禮並同又於適妻君大夫自不降
其子皆得伸今在大功明妾子自為己母也
大夫降庶子庶子亦厭而降昆弟母妻
傳曰何以大功也先君餘尊之所厭不得過大功也大
夫之庶子則從乎大夫而降也父之所不降子亦不敢
降也注言從乎大夫而降則於父卒如國人也昆弟庶
昆弟也舊讀云云釋曰以大夫尊少身在降一等身
沒其庶子則得伸如國人也云昆弟庶昆弟也者若適
則在父之所不降之中故知庶昆弟也云舊讀昆弟在
下其於厭降之義宜蒙此傳也是以上而同之者言舊
讀謂鄭君已前馬融之等以昆弟二字抽之在傳下今
皆易之在上鄭檢經義昆弟乃是公之庶昆弟大夫之
庶子所為者父以尊降庶子則庶子亦厭而為昆弟大
功是知宜蒙此傳則昆弟二字當在傳上與母妻宜蒙
此傳同為厭降之文不得如舊讀也云父所不降謂適
也者不指不降之人而云謂適者欲見適中非一謂父
為適妻釋子之等皆是也
世叔母為女服而言夫之昆弟婦人子
為夫之昆弟之婦人子適人者注婦人子女子子也
釋曰此亦重出故次從父昆弟下此謂世叔母為之服
在家期出嫁大功云不言女子子者因出見恩疏者女
在家室之名是親也婦者事人之稱是見疏也今不言
女與母而言夫之昆弟與婦人子者是因出見恩疏故
也
大夫妾為君之長子三年庶子大功已子期
大夫之妾為君之庶子釋曰妾為君之庶子輕於為
夫之昆弟之女故次之引下傳曰何以大功也妾為君
之黨服得與女君同指謂此也者彼傳為此經而作故
云指謂此在下者鄭彼云文爛在下爾故也云妾為君
之長子亦三年者妾從女君服得與女君同故亦同女
君三年又云自為其子期異於女君也者以其女君從
夫降其庶子大功夫不厭妾故自服其子期是異於女
君也云士之妾為君之衆子亦期謂亦得與女君期者
亦是與已子同故也
女成人未嫁亦降旁親故期
女子子嫁者未嫁者傳曰嫁者其嫁於大夫者也未嫁
者成人而未嫁者也云云注成人者云云及將出者明
當及時也云女子子成人者有出道降旁親者此鄭依
經正解之以其嫁者降旁親是其常而云未嫁者成人
未嫁亦降旁親者謂女子子十五已後許嫁笄為成人
有出嫁之道是以雖未出即逆降世父已下旁親也云
及將出者明當及時也者謂女子子年十九後年二月
冠子娶妻之月其女當嫁今年遭此世父已下之喪若
依本服期者過後二月不得及時逆降在大功大功之
末可以嫁子則於二月得及時而嫁是以云明當及時
也
大夫大夫妻子等為女之尊同者不降
大夫大夫之妻大夫之子公之昆弟為姑姊妹女子子
嫁于大夫者君為姑姊妹女子子嫁於國君者傳曰何
以大功也尊同也尊同則得服其親服諸侯之子稱公
子公子不得禰先君公子之子稱公孫公孫不得祖諸
侯此自卑别於尊者也若公子之子孫有封為國君者
則世世祖是人也不祖公子此自尊别於卑者也是故
始封之君不臣諸父昆弟封君之子不臣諸父而臣昆
弟封君之孫盡臣諸父昆弟故君之所為服子亦不敢
不服也君之所不服子亦不敢服也注不得禰不得祖
者不得立其廟而祭之也卿大夫以下祭其祖禰則世
世祖是人不復祖公子者後世為君者祖此受封之君
不復祀别子也公子若在高祖以下則如其親服後世
遷之乃毁其廟爾因國君以尊降其親故終說此義云
女尊同唯有出降若卑又降在緦麻
此等姑姊已下應降而不降又兼重出其文故次在此
也此大夫大夫妻大夫之子公之昆弟四等人尊卑同
皆降旁親姑姊已下一等大功又以出降當小功但嫁
於大夫尊同無尊降直有出降故皆大功也但大夫妻
為命婦若夫之姑姊妹在室及嫁皆小功若不為大夫
妻又降在緦麻假令彼姑姊妹亦為命婦唯小功耳今
得在大夫科中者此謂命婦為本親姑姊妹已之女子
子因大夫大夫之子為姑姊妹女子子寄文於夫與子
姑姊妹之中不煩别見也云君為姑姊妹女子子嫁於
國君者國君絶期已下今為尊同故亦不降依嫁服大
功
公子不禰先君公孫不祖諸侯
諸侯之子稱公子已下因尊同遂廣說尊不同之義也
但諸侯之子適適相承象賢而旁支庶已下並為諸侯
所絶不得稱諸侯子變名公子案檀弓注云庶子言公
卑遠之是以子與孫皆言公見疏遠之義故也云此自
卑别於尊者也謂適既立廟支庶子孫不立廟
公子之子孫有封君則世祖之不祀别子
云若公子之子孫有封為國君者謂若周禮典命云公
八命卿六命大夫四命其出封皆加一等是公之子孫
或為天子臣出封為五等諸侯是公子有封為國君之
事云則世世祖是人也不祖公子此自尊别於卑者也
謂後世將此始封之君世世祖是人也不祖公子謂不
復祀别子
始封君與子孫於諸父昆弟有臣不臣
云是故始封之君不臣諸父昆弟者以其初升為君諸
父是祖之一體又是父之一體其昆弟既是父之一體
又是已之一體故不臣此二者仍為之著服也云封君
之子不臣諸父而臣昆弟者以其諸父尊故未得臣仍
為之服昆弟卑故臣之不為之服亦既不臣當服本服
期其不臣者為君所服當服斬以其與諸侯為兄弟者
雖在外國猶為君斬不敢以輕服服至尊明諸父昆弟
雖不臣亦不得以輕服服君為之斬衰可知云封君之
孫盡臣諸父昆弟者繼世至孫漸為貴重故盡臣之不
言不降而言不臣君是絶宗之人親疏皆有臣道故雖
未臣子孫終是為臣故以臣言之云故君之所為服子
亦不敢不服也者此欲釋臣與不臣之子與君同
不祖禰先君謂支庶避適無廟
鄭恐人以傳云不得禰不得祖令卑别之不得將為禰
祖故云不得者不得立其廟而祭之名為不得也以其
廟已在適子為君者立之旁支庶不得並立廟故云不
得也云卿大夫以下祭其祖禰鄭言此者欲見公子公
孫若立為卿大夫得立三廟若作上士得立二廟若作
中士得立一廟並得祭其祖禰既不祖禰先君當立别
子已下以其公子公孫並是别子若魯桓公生世子名
同者後為君慶父叔牙季友等謂之公子公子並為别
子不得禰先君桓公之廟慶父等雖為卿大夫未有廟
至子孫已後乃得立别子為大祖不毁廟已下二廟祖
禰之外次第則遷之也故云卿大夫已下祭其祖禰也
雖得祭祖禰但不得禰祖先君也云則世世祖是人不
得祖公子者此謂鄭疊傳文也云後世為君者祖此受
封之君不得祀别子也者此鄭解義語以其後世為君
祖此受封君解世世祖是人不得祀别子解不祖公子
者也以其别子卑始封君尊是為自尊别於卑
始封君未有太祖廟唯四親廟
云公子若在高祖以下則如其親服者此解始封君得
立五廟五廟者大祖與高祖已下四廟今始封君後世
乃不毁其廟為大祖於此始封君未有大祖廟唯有高
祖以下四廟則公子為别子者得入四廟之限故云公
子若在高祖以下則如其親如其親謂自禰已上至高
祖以次立四廟云後世遷之乃毁其廟爾者謂始封君
死其子立即以父為禰廟前高祖者為高祖之父當遷
之又至四世之後始封君為高祖父當遷之時轉為大
祖通四廟為五廟定制也故云後世遷之乃毁其廟也
云因國君以尊降其親故終說此義云者自諸臣之子
已下既非經語而傳汎說降與公子之義
諸侯臣為天子繐衰七月葬除之
繐衰裳牡麻絰既葬除之者釋曰此繐衰是諸侯之臣
為天子在大功下小功上者以其天子七月葬既葬除
故在大功九月下小功五月上又縷雖如小功升數又
少故在小功上也此不言帶屨者以其傳云小功之縷
也則帶屨亦同小功可知
布細而疏曰繐漢時有鄧繐
云凡布細而疏者謂之繐者此喪服謂之繐由繐而疏
若非喪服細而疏亦謂之繐故云凡以總之云今南陽
有鄧繐者謂漢時南陽郡鄧氏造布有名繐
諸侯之大夫兼有孤卿
諸侯之大夫為天子釋曰此經直云大夫則大夫中
有孤卿以其小聘使下大夫大聘或使孤或使卿也
故大行人云諸侯之孤以皮帛繼子男故知大夫中兼
孤卿
陪臣受天子恩故服介與畿外民否
傳問者怪其重此既陪臣何意服四升半布七月乃除
荅云以時接見乎天子者為有恩故服之大宗伯云時
聘曰問殷覜曰視鄭注云時聘者亦無常期天子有事
乃聘之焉竟外之臣既非朝歲不敢瀆為小禮是天子
有事乃遣大夫來聘彼又注云殷覜謂一服朝之歲以
朝者少諸侯乃使卿以大禮衆聘焉一服朝在元年七
年十二年此時唯有侯服一服朝故餘五服並使卿來
見天子此並是以時會見天子天子待之以禮皆有委
積飱饔饗食燕與時賜加恩既深故諸侯大夫報而服
之也云則其士庶民不服可知者上文云庶人為國君
注云天子畿内之民服天子亦如之即知畿外之民不
服可知其有士與卿大夫聘時作介者雖亦得禮介本
副使不得天子接見亦不服可知
殤小功由齊衰降故在成人小功上
殤小功章小功布衰裳澡麻帶絰五月者釋曰此殤
小功章在此者本齊衰大功之親為殤降在小功故在
成人小功之上也但言小功者對大功是用功粗大則
小功是用功細小精密者也自上以來皆帶在絰下今
此帶在絰上者以大功已上絰帶有本小功以下斷本
此殤小功中有下殤小功帶不絶本與大功同故進帶
於絰上倒文以見重故與常例不同也且上文多直見
一絰苞二此别言帶者亦欲見帶不絶本與絰不同故
兩見之也又殤大功直言無受不言月數此直言月不
言無受者聖人作經欲互見為義大功言無受此亦無
受此言五月彼則九月七月可知又且下章言即葛此
章不言即葛亦是兼見無受之義也又不言布帶與冠
文略也不言屨者當與下章同吉屨無絇也
澡麻去莩垢不絶本為下殤小功帶
云澡者治去莩垢者謂以枲麻又治去莩垢使之滑淨
以其入輕竟故也引小記者欲見下殤小功中有本是
齊衰之喪故特言下殤若大功下殤則入緦麻是以特
據下殤云屈而仄以報之者謂先以一股麻不絶本者
為一條展之為繩報合也以一頭屈而反鄉上合之乃
絞垂必屈而仄以合者見其重故也引之者證此帶亦
不絶本屈而仄以報之也
為人後者昆弟本大功今殤降小功
為人後者為其昆弟之長殤從父昆弟之長殤此二者
以本服大功今長殤中殤小功故在此章從父昆弟情
本輕故在出降昆弟後也
大功之殤中從上小功之殤中從下
傳曰問者曰中殤何以不見也大功之殤中從上小功
殤中從下釋曰鄭云問者據從父昆弟之下殤在緦
麻也者以其緦麻章見從父昆弟之下殤此章見從父
昆弟之長殤唯中殤不見故致問是以據從父昆弟也
云大功小功皆謂服其成人也者以其緦麻章傳云齊
衰之殤中從上大功之殤中從下據此二傳言之禮無
殤在齊衰則下齊衰之殤與大功之殤據成人明此大
功與小功之殤據服其成人可知也若然此經大功之
殤唯有為人後者為昆弟及從父昆弟二者長殤中殤
在此小功其成人小功之殤中從下自緦麻於此言之
者欲使小功與大功相對故兼言之
中殤從上下有二文鄭謂丈夫婦人異
云此主謂丈夫之為殤者服也者鄭以此云大功之殤
中從上小功之殤中從下緦麻章云齊衰之殤中從上
大功中從下兩文相反故鄭以彼謂婦人為夫之族類
此謂丈夫為殤者服也鄭必知義然者以其此傳發在
從父昆弟丈夫下下文發傳在婦人為夫之親下
成人期者長中殤大功小殤小功
昆弟之子女子子夫之昆弟之子女子子之下殤者此
皆成人為之齊衰期長中殤在大功故下殤在此小功
也云為姪庶孫丈夫婦人之長殤者謂姑為姪成人大
功長殤在此小功不言中殤中從上不言男子女子而
言丈夫婦人亦是見恩疏之義庶孫者祖為之大功長
殤中殤亦在此小功言丈夫婦人亦是見恩疏也
鄭謂為大夫無殤為大夫則已冠
云大夫為昆弟之長殤小功謂為士者若不仕者也者凡
為昆弟成人期長殤在大功今大夫為昆弟長殤小功
明大夫為昆弟降一等成人大功長殤中殤在小功若
昆弟亦為大夫同等則不降今言降在小功眀是昆弟
為士若不仕者也云以此知為大夫無殤服也者已為大
夫則冠矣大夫冠而不為殤是以知大夫無殤服矣然
大夫身用士禮已二十而冠而有兄姊殤者已與兄姊
同十九而兄姊於年終死已至明年初二十因喪而冠
是已冠成人而有兄姊殤也且五十乃爵命今未二十
已得為大夫者五十乃爵命自是禮之常法或有大夫
之子有盛德謂若甘羅十二相秦之等未必要至五十
是以得有幼為大夫者也若然曲禮云四十強而仕則
四十然後為仕今云殤死者為士若不仕則為士而殤
死亦是未二十得為士者謂若士冠禮鄭目錄云士之
子任士職居士位二十而冠則亦是有德未二十為士
至二十乃冠故鄭引管子書四民之業士亦世焉
妾為君之庶子長殤降小功
大夫之妾為庶子之長殤注君之庶子釋曰妾為君
之庶子成人在大功已見上章今長殤降一等在此小
功云君之庶子者若適長則成人隨女君三年長殤在
大功與此異故言君之庶子以别之
儀禮要義卷三十二
