儀禮要義卷三十三
宋魏了翁撰
喪服經傳六
小功三月而變麻就葛凡五月
小功成人章小功布衰裳牡麻絰即葛五月注即就
也小功輕三月變麻因故衰以就葛絰帶而五月也間
傳曰小功之葛與緦之麻同舊說小功以下吉屨無絇
也釋曰此是小功成人章輕於殤小功故次之此章
有三等正降義其衰裳之制澡絰等與前同故略也云
即葛五月者以此成人文縟故有變麻從葛故云即葛
但以日月為足故不變衰也不列冠屨承上大功文略
小功又輕故亦不言也言日月者成人文縟故具言也
云即就也者謂去麻就葛也引間傳欲見小功有變麻
服葛法既葬大小同故變同之也引舊說云小功以下
吉屨無絇也者以小功輕非直喪服不見屨諸經亦不
見其屨以輕略之是以引舊說為證絇者案周禮屨人
職屨舄皆有絇繶純純者於屨口緣繶者牙底接處縫
中有絛絇者屨鼻頭有飾為行戒吉時有行戒故有絇
喪中無行戒故無絇以其小功輕故從吉屨為其大飾
故無絇也
從祖祖父母從祖父母從祖昆弟
從祖祖父母從祖父母報從祖昆弟釋曰此亦從尊
向卑故先言從祖祖父母以上章已先言父次言祖次
言曾此從祖祖父母是曾祖之子祖之兄弟故次之是
以鄭言祖父之昆弟之親者云從祖祖父母者是從祖
祖父之子是父之從父昆弟之親故鄭并言祖父之
昆弟之親云報者恩輕欲見兩相為服故云報也從祖
昆弟是從祖父之子故鄭云父之從父昆弟之子已
之再從兄弟此上三者為三小功也
姊妹逆降故亦逆降報不分在出
從父姊妹注父之昆弟之女釋曰此謂從父姊妹在
家大功出適小功不言出適與在室姊妹既逆降宗族
亦逆降報之故不辨在室及出嫁也孫適人者以女孫
在室與男孫同大功故出適小功也
為人後者為姊妹適人小功
為人後者為其姊妹適人者釋曰云不言姑者舉其
親者而恩輕者降可知案詩云問我諸姑遂及伯姊注
云先姑後姊尊姑也是姑尊而不親姊妹親而不尊
外親不過緦今言為外祖父母小功
為外祖父母釋曰發問者是傳之不得决此以云外
親之服不過緦今乃小功故發問云加也者以言祖者
祖是尊名故加至小功言為者以其母之所生情重故
言為猶若衆子恩愛與長子同退入期故特言為衆
子
從母丈夫婦人報謂從母之男女
從母丈夫婦人報注從母母之姊妹釋曰母之姊妹
與母一體從於己母而有此名故曰從母言丈夫婦人
者母之姊妹之男女與從母兩相為服故曰報云丈夫
婦人者馬氏云從母報姊妹之子男女也丈夫婦人者
異姓無出入降若然是皆成人長大為號
外親無過緦從母有母名加至小功
傳曰何以小功也以名加也外親之服皆緦也注外親
異姓正服不過緦丈夫婦人姊妹之子男女同釋曰
云以名加也者以有母名故加至小功云外親之服皆
緦也者以其異姓故云外親以本非骨肉情䟽故聖人
制禮無過緦也言此者見有親與母名即加服之意耳
注云外親異姓者從母與姊妹子舅與外祖父母皆異
姓故總言外親也
夫為姑姊妹期妻於在適皆降小功
夫之姑姊妹娣姒婦報釋曰夫之姑姊妹夫為之期
妻降一等出嫁小功因恩䟽略從降故在室及嫁同小
功若此釋恐謂未當報然文不為娣姒設以其娣姒婦
兩見更相為服自明何言報也既報字不為娣姒其報
於娣姒上者以其於夫之兄弟使之遠别故無名使不
相為服要娣姒婦相為服亦因夫而有故娣姒婦下云
報使娣姒上蒙夫字以冠之也
注以穉為娣長為姒䟽以年大小不據夫
傳曰云云何以小功也以為相與居室中則生小功之
親焉傳云娣姒婦者弟長也者此二字皆以女為形以
弟為聲則據二婦立稱謂年小者為娣故云娣弟是其
年幼也年大者為姒故云姒長是其年長假令弟妻年
大稱之曰姒兄妻年小稱之曰娣是以左氏傳穆姜是
宣公夫人大婦也聲伯之母是宣公弟叔肹之妻小婦
也聲伯之母不聘穆姜云吾不以妾為姒是據二婦年
大小為娣姒不據夫年為大小
大夫大夫子公昆弟為大功者降小功
大夫大夫之子公之昆弟為從父昆弟庶孫姑姊妹女
子子適士者釋曰從父昆弟庶孫本大功此三等以
尊降入小功姑姊妹女子子本期此三等出降入大功
若適士又降一等入小功也此等以重出其文姑姊妹
又以再降故在此鄭云從父昆弟及庶孫亦謂為士者
以經女子子下總云適士鄭恐人疑故鄭别言之以其
從父昆弟及庶孫已見於大功章
為庶婦小功夫不可立者亦然
庶婦注夫將不受重者釋曰經云於支庶舅姑為其
婦小功鄭云夫將不受重則若喪服小記注云世子有
廢疾不可立而庶子立其舅姑皆為其婦小功則亦兼
此婦也
妾子為君母之父母從母如適子
君母之父母從母釋曰此亦謂妾子為適妻之父母
及君母姊妹如適妻子為之同也何以發問者以既不
生已母又非骨肉怪為小功故發問也荅云不敢不從
服者言無情實但畏敬故云不敢不從服也云君母不
在者或出或死故直云不在容有數事不在也鄭云不
敢不服者恩實輕也者以解不敢意也云如適子者則
如適妻之子非正適長而據君母在而云如若君母不
在則不加若然君母在既為君母父母其已母之父母
或亦兼服之若馬氏義君母不在乃可申矣注君母父
之適妻從母君母之姊妹
君子子謂大夫及公子之適妻子
君子子為庶母慈已者釋曰鄭云君子子者大夫及
公子之適妻子者禮之通例云君子與貴人皆據大夫
已上公子尊卑比大夫故鄭據而言焉又國君之子為
慈母無服士又不得稱君子亦復自養子無三母具故
知此二人而已必知適妻子者妾子賤亦不合有三母
故也
貴人子父在為三母慈已服小功
傳曰為庶母何以小功也釋曰發問者以諸侯與士
之子皆無此服唯此貴人大夫與公子之子猶有此服
故發問也荅云慈已加也故以緦麻上加至小功也云
君子子者則父在也者以其言子繼於父故云父在且
大夫公子不繼世身死則無餘尊之厭如凡人則無三
母慈已之義故知父在也云父没則不服之矣者以其
無餘尊雖不服小功仍服庶母緦麻也如士禮故鄭又
云以慈已加則君子子以士禮為庶母緦也是其本為
庶母緦麻也内則已下至非慈母也皆内則文彼文承
國君與大夫士之子生之下鄭彼注云為君養子之禮
今此鄭所引證大夫公子養子之法以其大夫公子適
妻亦得立三母故也云異為孺子室於宫中者鄭注云
特掃一處以處之更不别室還於側室生子之處也云
擇於諸母與可者諸母謂父之妾即此經庶母者也云
可者彼注云可者傅御之屬也謂母之外别有傅母御
妾之等有德行者可以充三母也
有庶母慈母保母食母即乳母
云必求其寬裕慈惠温良恭敬慎而寡言者彼注云子
師教示以善道者云其次為慈母彼注云慈母知其嗜
欲者德行稍劣者為慈母即此經慈母是也又云其次
為保母者德行又劣前者為保母彼注云保母安其居
處者云皆居子室者以皆是子母是以居子之室也云
他人無事不往者彼注云為兒精氣微弱將驚動也又
云大夫之子有食母者彼注云選於傅御之中喪服所
謂乳母也案下章云乳母注云謂養子者有他故賤者
代之慈已者若然大夫三母之内慈母有他故使賤者
代慈母養子謂之乳母死則服之三月與慈母服異引
之者證三母中又有此母也君與士皆無此事云庶母
慈已者此之謂也者謂此經庶母慈已則内則所云之
謂也云其可者賤於諸母謂傅姆之屬也者傅姆謂女
師鄭注昏禮云姆婦人年五十無子出而不復嫁能以
婦道教人者若今時乳母矣鄭注云内則云可者傅御
之屬與此注不同者無正文故注有異相兼乃具云其
不慈已則緦可矣者覆解子為三母之服謂諸母也傳
云以慈已加若不慈已則不加明本當緦也云不言師
保慈母居中服之可知也者周公作經舉中以見上下
故知皆服之矣云國君世子生卜士之妻大夫之妾使
食子三年而出見于公宫則劬非慈母者引此者彼既
總據國君與鄉大夫士養子法向來所引唯據大夫與
公子養子法故更見國君養子之禮但國君子之三母
具如前說三母之外别有食子者二者之中先取士妻
無堪者乃取大夫妾不并取之案彼注謂先有子者以
其須乳故也劬勞三年子大出見公宫則勞之以束帛
此經慈母以其無服故也知國君子於三母無服者案
曾子問孔子曰古者男子外有傅内有慈母君命所使
教子也何服之有以此而言則知天子諸侯之子於三
母皆無服也云士之妻自養其子者此亦内則文取之
者以其君大夫養子已具故因論士之養子法彼注云
賤不敢使人也
緦麻布衰裳麻絰帶不言衰絰略
緦麻三月緦麻三月者釋曰此章五服之内輕之極
者故以緦如絲者為衰裳又以澡治莩垢之麻為絰帶
故曰緦麻也三月者凡喪服變除皆法天道故此服之
輕者法三月一時天氣變可以除之故三月也云緦麻
布衰裳者緦則絲也但古之緦絲字通用故作緦字直
云而麻絰帶也案上殤小功章云澡麻絰帶况緦服輕
明亦澡麻可知云不言衰絰略輕服省文者據上殤小
功言絰帶故成人小功於此緦麻有絰帶可知
治縷如絲曰緦謂之錫者治布不治縷
云緦者十五升抽其半者以八十縷為升十五升千二
百縷抽其半六百縷縷麤細如朝服數則半之可謂緦
而䟽服最輕故也云有事其縷無事其布曰緦者案下
記云大夫弔於命婦錫衰傳曰錫者十五升抽其半無
事其縷有事其布曰錫鄭注云謂之錫者治其布使之
滑易也不錫者不治其縷哀在内也緦者不治其布哀
在外若然則二衰皆同升數但錫衰重故治布不治縷
哀在内故也此緦麻衰治縷不治布哀在外故也云謂
之緦者治其縷細如絲也者以其麤細與朝服十五升
同故細如絲也云或曰有絲者有人解有用絲為之故云
緦又曰朝服用布何衰用絲乎者此鄭以義破或解朝服謂
諸侯朝服緇布衣及天子朝服皮弁服白布衣皆用布至於
喪衰何得反絲乎故不可也引雜記緦冠繰纓者以其
斬衰纓纓重於冠齊衰已下纓纓與冠等上傳曰齊衰
大功冠其受也緦麻小功冠其衰也則此云緦冠者冠
與衰同用緦布但繰纓者以灰繰治布為纓與冠别以
其冠與衰皆不治布纓則繰治以其輕故特異於上也
族曾祖父母祖父母父昆弟凡四緦麻
禮記大傳云四世而緦服之窮也名為四緦麻者也經
云族曾祖父母者已之曾祖親兄弟也云族祖父母者
已之祖父從父昆弟也云族父母者已之父從祖昆弟
也云族昆弟者已之三從兄弟皆名為族族屬也骨肉
相連屬以其親盡恐相䟽故以族言之耳云祖父之從
父昆弟之親者欲推出高祖有服之意也以已之祖父
與族祖父相與為從昆弟族祖父與已之祖俱是高祖
之孫此四緦麻又與己同出高祖已上至高祖為四世
旁亦四世旁四世既有服於高祖有服明矣鄭言此者
舊有人解見齊衰三月章直見曾祖父母不言高祖以
為無服故鄭從下鄉上推之高祖有服可知上章不言
者鄭彼注高祖曾祖皆有小功之差服同故舉一以見
二也然則又云族祖父者鄭意以族祖父者上連祖父
之從父昆弟為義句也故下亦高祖之孫也明已之祖
父即高祖之正孫族祖父高祖之旁孫也
中殤從下經無單言中殤此誤
庶孫之婦緦者以其適子之婦大功庶子之婦小功適
孫之婦小功庶孫之婦緦是其差也云庶孫之中殤注
云庶孫者成人大功其殤中從上者則長中殤皆入小
功章中故云此當為下殤言中殤者字之誤爾又諸言
中者皆連上下也者謂大功之殤中從上小功緦麻之
殤中從下謂中殤之内無單言殤者此經單言中殤故知
誤宜為下也
此本服小功或出適或長殤降緦
從祖姑姊妹適人者報從祖父從祖昆弟之長殤釋
曰此一經皆本服小功是以此經或出適或長殤降一
等皆緦麻云不見中殤者中從下者以其小功之殤中
從下故也其云從祖父長殤謂叔父者也
女外適所生曰外
云外孫者以女出外適而生故云外孫
大功之下殤皆降緦
從父昆弟成人大功長中殤在小功故下殤在此章也
姪者為姑之出降大功長中殤小功故下殤在此也夫
之叔父成人大功長殤在小功故中下殤在此以下傳
言之婦人為夫之族類大功之殤中從下
從母與姊妹子兩相為服故云報
從母之長殤報釋曰從母者母之姊妹成人小功故
長殤在此中下之殤則無服故不言云報者以其䟽亦
兩相為服也案小功章己見從母報服此殤又云報者
以前章見兩俱成人以小功相報此章見從母與姊妹
子亦俱在殤死相為報服故二章並言報
庶子為父後為其母緦不敢服私親
庶子為父後者為其母釋曰此為無冡適唯有妾子
父死庶子承後為其母緦也傳發問者怪其親重而服
輕故問引舊傳者子夏見有成文引以為證云與尊者
為一體者父子一體如有首足者也云不敢服其私親
也者妾母不得體君不得為正親故言私親也云然則
何以服緦也又發此問者前答既云不敢服其私親即
應全不服而又服緦何也答曰有死於宫中者則為之
三月不舉祭因是以服緦也者云有死宫中者縱是臣
僕死於宫中亦三月不舉祭故此庶子因是為母服緦
有死即廢祭者不欲聞凶人故也
君卒庶子為母大功大夫庶子三年士無厭
注君卒至衆人釋曰云君卒庶子為母大功者大功章云
公之庶昆弟為其母是也以其先君在公子為母在五
服外記所云是也先君卒則是今君庶昆弟為其母大
功先君餘尊之所厭不得過大功今庶子承重故緦云
大夫卒庶子為母三年也者以其父在大功父卒無餘
尊所厭故伸三年士雖在庶子為母皆如衆人者士卑
無厭故也鄭并言大夫士之庶子者欲見不承後者如
此服若承後則皆緦故并言之也向來經傳所云言據
大夫士之庶子承後法若天子諸侯庶子承後為其母
所服云何案曾子問云古者天子練冠以燕居鄭云謂
庶子王為其母無服案服問云君之母非夫人則羣臣
無服唯近臣及僕驂乘從服唯君所服服也注云妾先
君所不服也禮庶子為後為其母緦言唯君所服伸君
也春秋之義有以小君服之者時若小君在則益不可
據彼二文而言曾子問所云據小君在則練冠五服外
服問所云據小君没後其庶子為得伸故鄭云伸君是
以引春秋之義母以子貴若然則天子諸侯禮同與大
夫士禮有異也
士為庶母緦大夫以上無服
士為庶母釋曰上下體例平文皆士若非士則顯其
名位傳云大夫已上為庶母無服則為庶母是士可知
而經云士者當云大夫已上不服庶母庶人又無庶母
為庶母服者唯士而已故詭例言士也獨士有服故發
問答云以名服也以有母名故有服云大夫以上為庶
母無服者以其降故無服
貴臣貴妾謂公士大夫之家相姪娣
貴臣貴妾釋曰此貴臣貴妾謂公士大夫為之服緦
發問者以臣妾言不應服故發問之也答云以其貴也
以非南面故簡貴者服之也注云此謂公士大夫之君
也者若士則無臣又不得簡妾貴賤天子諸侯又以此
二者無服則知為此服者是公卿大夫之君得殊其臣
妾貴賤而為之服也云貴臣室老士也者上斬章鄭已
注云室老家相也士邑宰也云貴妾姪娣也者案曲禮
云大夫不名家相長妾士昏禮云雖無娣媵先是士姪娣
不具卿大夫有姪娣為長妾可知故以貴妾姪娣也云
天子諸侯降其臣妾無服者以其絶期以下故也云士
卑無臣者孝經以諸侯天子大夫皆云爭臣士有爭友
是士無臣也云妾又賤不足殊也云有子則為之緦無
子則已者喪服小記文
乳母即食母有母名故服緦
乳母釋曰案内則云大夫之子有食母彼注亦引此
云喪服所謂乳母以天子諸侯其子有三母具皆不為
之服士又自養其子若然自外皆無此法唯有大夫之
子有此食母為乳母獨大夫之子有之故發問也答以
名服有母名即為之服緦也
族父母為從祖昆弟緦
從祖昆弟之子注族父母為之服釋曰云從祖昆弟
之子者據已於彼為再從兄弟之子云族父母為之服
者據彼來呼已為族父母為之服緦也
經唯言曾祖孫不言高祖玄孫
曾孫注孫之子釋曰據彼曾祖為之緦不言玄孫者
此亦如齊衰三月章直見曾祖不言高祖以其曾玄為
曾高同曾高亦為曾孫玄孫同故二章皆略不言高祖
玄孫也
女謂昆弟子為姪姪之子曰歸孫
父之姑注歸孫為祖父之姊妹釋曰案爾雅云女子
謂晜弟之子為姪謂姪之子為歸孫
服從母昆弟緦亦以名服
從母昆弟傳曰以名服也釋曰傳問者怪外親輕而
有服者答云以名服者因從母有母名而服其子故云
以名服也必知不因兄弟名以其昆弟非尊親之號是
以上小功章云為從母小功云以名加也為外祖父母
以尊加也
因舅有甥之稱相為服緦
甥注姊妹之子釋曰發問者五服未有此名故問之
答云謂吾舅者吾謂之甥以其父之昆弟有世叔之名
母之昆弟不可復謂之世叔故名為舅舅既得别名故
謂姊妹之子為甥亦為别稱報之者甥既服舅以緦舅
亦為甥以緦
壻從妻而服妻之父母故報以緦
壻注女子子之夫也傳曰何以緦報之也釋曰發問
之者怪女之父母為外親女夫服答云報之者壻既從
妻而服妻之父母妻之父母遂報之服前疑姪及甥之
名而發問此不疑壻而發問者姪甥本親而疑異稱故
發問而壻本是䟽人宜有異稱
壻與妻父母連文明從服
妻之父母傳曰從服也注從於妻而服之釋曰傳曰
發問者亦怪外親而有服答云從服故有此服若然上
言甥不次言舅此言壻次即言妻之父母者舅甥本親
不相報故在後别言舅此壻本疏恐不是從服故即言
妻之父母也
姑子為外兄弟與内兄弟相為服
姑之子注外兄弟也釋曰姑是内人以出外而生故
曰外兄弟傳發問者亦疑外親而服之故問也答云報
之者姑之子既為舅之子服舅之子復為姑之子兩相
為服
舅雖從服以母之親不得言報
舅注母之兄弟傳曰從服也注從於母而服之釋曰
傳發問者亦疑於外親而有服答從服者從於母而服
之不言報者既是母之懷抱之親不得言報
舅子為内兄弟從母而服
舅之子注内兄弟也傳曰從服也釋曰云内兄弟者
對姑之子云舅之子本在内不出故得内名也傳發問
者亦以外親服之故問也答云從服者亦是從於母而
服之不言報者為舅既言從服其子相於亦不得言報
也
夫小功者妻緦麻凡言報兩相服
夫之姑姊妹之長殤夫之諸祖父母報注諸祖父者夫
之所為小功從祖祖父母外祖父母或曰曾祖父母曾
祖於曾孫之婦無服而云報乎曾祖父母正服小功妻
從服緦釋曰夫之姑姊妹成人婦為之小功長殤降
一等故緦麻也云諸祖父者夫之所為小功者妻降一
等故緦麻者以其本䟽兩相為服則生報名云從祖祖
父母外祖父母者此依小功章夫為之小功者也云或
曰曾祖父母者或人解諸祖之中兼有夫之曾祖父母凡言
報者兩相為服曾祖為曾孫之婦無降服何得云報乎
鄭破或解也云曾祖父母正服小功妻從服緦者此鄭
既破或解更為或人而言若今本不為曾祖齊衰三月
而依差降服小功其妻降一等得有緦服今既齊衰三
月明曰為曾孫妻無服
君母之姊妹兄弟或云從母或不云舅
君母之昆弟釋曰前章不云君母姊妹而云從母者
以其上連君之父母故也此昆弟單出不得直云舅故
云君母之昆弟也君母故從於君母服緦也云君母在
則不敢不從服君母卒則不服也君母昆弟從服與君
母之父母故亦同取上傳解之也皆徒從故所從亡則
已
夫不服而妻服以同室生緦之親
從父昆弟之子之長殤昆弟之孫之長殤為夫之從父
昆弟之妻傳曰何以緦也以為相與同室則生緦之親
焉長殤中殤降一等下殤降二等齊衰之殤中從上大
功之殤中從下注同室者不如居室之親也齊衰大功
皆服其成人也大功之殤中從下則小功之殤亦中從
下也此主謂妻為夫之親服也凡不見者以此求之
釋曰從父昆弟之子之長殤昆弟之孫之長殤此二人
本皆小功故長殤在緦麻中殤從下殤無服夫之從父
昆弟之妻同堂娣姒降於親娣姒故緦也傳曰何以緦
發問者以本路人夫又不服之今相為服故問之答云
以為相與同室則生緦之親焉者以大功有同室同財
之義故云相與同室則生緦之親焉云同室者不如居
室之親也者言同室者直是舍同未必安坐言居者非
直舍同又是安坐以上小功章親娣姒婦發傳而云相
與居室此從父昆弟之妻相為即云相與同室是親䟽
相並同室不如居室中故輕重不等
無殤在齊衰齊衰之殤亦中從上
云齊衰大功皆服其成人也者以其無殤在齊衰之服
明據成人齊衰既是成人明大功亦是成人可知也云
大功之殤中從下則小功之殤亦中從下者則舉上以
明下上殤大功注云大功之殤中從上則齊衰之殤亦
中從上彼注舉下以明上皆是省文云凡不見者以此
求之者以其婦人為夫之親從夫服而降一等而經傳
不見者以此求也
儀禮有記記經不備
記釋曰儀禮諸篇有記者皆是記經不備者也作記
之人其䟽已在士冠
公子為母不得伸權制服妻又輕
公子為其母練冠麻麻衣縓緣為其妻縓冠葛絰帶麻
衣縓緣皆既葬除之注公子君之庶子也其或為母謂
妾子也麻者緦麻之絰帶也此麻衣者如小功布深衣
為不制衰裳變也詩云麻衣如雪縓淺絳也一染謂之
縓練冠而麻衣縓緣三年練之受飾也檀弓曰練練衣
黃裏縓緣諸侯之妾子厭於父為母不得伸權為制此
服不奪其恩也為妻縓冠葛絰帶妻輕釋曰云練冠
麻麻衣縓緣者以練布為冠麻者以麻為絰帶又云麻
衣者謂白布深衣云縓緣者以繒為縓色與深衣為領
緣為其妻縓冠者以布為縓色為冠葛絰帶者又以葛
為絰帶云麻衣縓緣者與為母同皆既葬除之者與緦
麻所除同也云公子君之庶子也則君之適夫人第二
已下及公妾子皆名庶子云其或為母謂妾子也者以
其適夫人所生第二已下為母自與正子同故知為母
妾子也云麻者緦麻之絰帶也者以經有二麻上麻為
首絰腰絰知一麻而含二絰者斬衰云苴絰鄭云麻在
首在腰皆曰絰故知此經亦然知如緦之麻者以其此
言麻緦麻亦云麻又見緦服弔服環絰鄭云大如緦之
絰則此云子為母雖在五服外絰亦當如緦之絰故鄭
以此麻兼緦言之
麻衣如小功布深衣不制衰裳
云此麻衣者如小功布深衣者案士之妾子父在為母
朞大夫之妾子父在為母大功則諸侯妾子父在小功
是其差次故知此當小功布也云為不制衰裳變也者
此記不言衰明不制衰裳變者以其為深衣不與喪服
同故云變也詩云麻衣如雪者彼麻衣及禮記檀弓云
子游麻衣并間傳云大祥素縞麻衣注皆云十五升布
深衣與此小功布深衣異引之者證麻衣之名同取升
數則異禮之通例麻衣與深衣制同但以布緣之則曰
麻衣以采緣之則曰深衣以素緣之袖長在外則曰長
衣又以采緣之袖長在衣内則曰中衣又以此為異也
皆以六幅破為十二幅連衣裳則同也
君所為服子亦服謂正統不降
傳曰何以不在五服之中也曰君之所為服子亦不敢
不服也注謂君之正統者也注云君之所不服謂妾與
庶婦也者解傳意還釋上公子為母與妻者也云君之
所為服謂夫人與適婦也者正統故不降也云諸侯之
妾貴者視卿賤者視大夫皆三月而葬者大戴禮文鄭
不於上經葬之下注之至於此傳下乃别之者鄭意注
傳云君之所不服謂妾與庶婦也下乃解妾有貴賤葬
有早晚故至此引之見此意也謂妾貴者謂諸侯一娶九
女夫人與左右媵各有姪娣二媵與夫人之娣三人為
貴妾餘五者為賤妾下又引齊王子有其母死云
所為後兄弟之子言報兩相為服
為人後者為兄弟降一等報於所為後之兄弟之子若
子釋曰謂支子為大宗子後反來為族親兄弟之類
降一等云於所為後之兄弟之子若子者此等服其義
已見於斬章云云報者嫌其為宗子不降者以其出降
本親又宗子尊重恐本親為宗子有不敢降服之嫌故
云報以明之言報是兩相為服者也
不及知父母謂遺腹或幼孤於兄弟加一等
兄弟皆在他邦加一等不及知父母與兄弟居加一等
釋曰云在他邦加一等者二人共在他國一死一不
死相愍不得辭於親眷故加一等也云不及知父母與
兄弟居加一等者謂各有父母或父母有早卒者與兄
弟共居而死亦當愍其孤幼相育特加一等云皆在他
邦謂行仕者孔子身行七十二國不見仕者以古者有
出他國之法故云行仕也又云出遊者謂若孔子弟子
朋友同周遊他國兄弟容有死者又云若辟仇者周禮
調人云從父昆弟之仇不同國兄弟之仇辟諸千里之
外皆有兄弟共行之法也云不及知父母父母早卒者
或遺腹子或幼小未有識知而父母早死者也
此經兄弟謂小功以下若大功以上不可加
傳曰何如則可謂之兄弟傳曰小功以下為兄弟釋
曰發問者上經及記已有兄弟皆是降等唯此兄弟加
一等故怪而致問引舊傳者以有成文故引之云小功
已下為兄弟者以其加一等故也鄭云於此發兄弟傳
者嫌大功以上又加也者鄭亦據於此兄弟加一等發
傳者嫌大功已上親則親矣又加之故於小功發傳也
云大功以上若皆在他國則親自親矣者不可復加者
也云若不及知父母則固同財矣者據經不及知父母
與兄弟居既親重則財食是同雖無父母恩自隆重不
可復加也
儀禮要義卷三十三
