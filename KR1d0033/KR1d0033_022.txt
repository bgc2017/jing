儀禮要義卷二十二
宋魏了翁撰
聘禮四
醯醢夾碑在鼎中央醯東順陽
釋曰案既夕禮云罋三醯醢屑鄭注云罋瓦器其容亦
蓋一觳旊人云簋實一觳又云豆實三而成觳四升曰
豆則罋與簋同受斗二升也禮噐云五獻之尊門外缶
門内壺君尊瓦甒注云壺大一石瓦甒五斗即此壺大
一石也云夾碑在鼎之中央也者上陳鼎云西階前陪
鼎當内廉東面北上上當碑南陳下腥鼎亦如之此言
夾碑自然在鼎之中央可知云醯在東醯糓陽也醢内
陰也者醯是釀糓為之酒之類在人消散故云陽醢是
釀肉為之在人沈重故云陰也大宗伯云天産作陰德
地産作陽德注云天産六牲之屬地産九糓之屬以六
牲為陽九糓為陰與此醯是榖物為陽違者物各有所
對六牲動物行蟲也故九榖為陰郊特牲云鼎俎竒而
籩豆偶陰陽之義也又以籩豆醯醢等為陰鼎俎肉物
總為陽者亦各有所對以鼎俎之實以骨為主故為陽
籩豆榖物故為陰也有司徹注又以庶羞為陽内羞為
陰者亦羞中自相對内羞雖有糝食是肉物其中有糗
餌粉餈食物故為陰庶羞肉物故為陽也
先饔次豆次餼次芻禾等以熟為主
餼二牢陳于門西北面東上牛以西羊豕豕西牛羊豕
釋曰先言饔後言餼者陳者先以熟為主是以先陳饔
饔下即陳熟物繼之故六豆以下相次此餼是生物其
下次陳芻薪米禾之等相繼也云牛羊右手牽之者曲
禮云效馬效羊者右牽之以不噬齧人用右手便也言
右手牽之則人居其左也云豕束之寢右亦居其左者
豕束縛其足亦北首寢卧其右亦人居其左案特牲云
牲在其西北首東足鄭注云東足者尚右也與此不同
者彼祭禮法用右胖故寢左上右士虞記云陳牲于廟
門外北首西上寢右鄭注寢右者當升左胖也變吉故
與此生人同
稻粱加黍稷正故黍上端稷下端
米百筥筥半斛設于中庭十以為列北上云云釋曰
上享時直言庭實入設不言中庭則在東西之中其南
北三分庭一在南此更言中庭欲明南北之中也上文
公立於中庭宰受幣于中庭皆南北之中也知此上東
西為行者以經云北上黍粱稻皆兩行稷四行若南北
縱陳止得言東西不得言北上何者以黍稷稻及稷當
行皆一種無上下故也明横陳可知黍兩行在北次粱
兩行次稻兩行次南稷四行所以不用稻為上者稻粱
是加黍稷是正故黍為上端稷為下端以見上下而稻
粱居其間亦相變者亦上䋫屈錯之義
大夫之禮米禾皆視死牢
門外米三十車車秉有五籔設于門東為三列東陳云
大夫之禮米禾皆視死牢者上文飪一牢腥二牢是二
牢死故米三十車并下禾三十車亦是視死牢也云秉
籔數名也秉有五籔二十四斛也者下記云十斗曰斛
十六斗曰籔十籔曰秉若然一秉十六斛又有五籔為
八斛總二十四斛也云籔讀若不數之數者鄭君時以
籔為數字仍竹下為之得為十六斗為籔故下記注云
今江淮之間量名有為籔者
薪從米芻從禾四者車皆陳北輈
薪芻倍禾釋曰云薪從米芻從禾者以其薪可以炊
㸑故從米陳之芻可以食馬故從禾陳之鄭言此者以
經云倍禾恐並從禾陳之故也云四者之車皆陳北輈
者以其向内為正故也引聘義者欲見主君享禮聘賓
外内皆善故引為證也
凡館不於敵者之廟皆下一等
揖入及廟門賓揖入釋曰云使者止執幣者下經始
云大夫奉束帛入明此賓揖入時使者止執幣可知云
賓俟之于門内謙也門内即宁下故下賓問卿云及廟
門大夫揖入鄭注入者省内事也既而俟于宁下是也
云古者天子適諸侯必舍于大祖廟者案禮運云天子
適諸侯必舍其祖廟下記云卿館於大夫大夫館于士
士館于工商鄭注云不館於敵者之廟為大尊也以此
差之諸侯無正文鄭注舍于諸公廟者諸公大國之孤
云大夫行舍于大夫廟者謂卿舍于大夫
讓不言三者不成三
至于階讓大夫先升一等釋曰云讓不言三不成三
也凡升者主之讓于客三敵者則客三辭主人乃許升
者是三讓三辭成也今賓三讓大夫即升無三辭案周
禮司儀云諸公之臣相為國客大夫郊勞三讓登聽命
又云致饔餼如勞之禮即得行三讓之禮此中古文云
三讓與彼合鄭不從者周禮則統舉其大率而云三讓
此儀禮據屈曲行事觀此經直云讓大夫先升是主人
或三讓大夫無三讓故不從古文也
大夫歸饔餼先升今私儐無君命故後
賓升一等大夫從升堂釋曰前大夫奉君命歸饔餼
故先升一等今賓私儐使者無君命體敵故賓先升在
館如主人之儀故也知皆北面者以其體敵又下始云
賓奉幣西面大夫東面明此北面可知
大夫稽首於賓尊君客
大夫對北面當楣再拜稽首釋曰賓主既行敵體之
禮當行頓首今大夫稽首於賓為拜君之拜尊君客故
也
凡敵體者授由其左
受幣于楹間南面退東面俟釋曰此賓儐使者是體
敵之義經云受幣于楹間南面知賓不南面並授而云
賓北面授者几敵體授之義授由其左今尊君之使是
以大夫南面賓北面故知賓北面授幣
賓拜于朝知諸侯外朝在大門外
明日賓拜于朝拜饔與餼皆再拜稽首釋曰知拜謝
在大門外者以其直言賓拜於朝無入門之文故知在
大門外若然諸侯外朝在大門外明矣引周禮者秋官
掌訝職云賓客至于國賓入館次于舍門外待事于客
及將幣為前驅至于朝詔其位凡賓客之治令掌訝聽
之引之者欲見賓客發館至朝来往皆掌訝前驅為之
導知此拜亦皮弁者以受時皮弁故知此拜亦皮弁也
故公食大夫云若不親食使大夫各以其爵朝服以侑
幣致之賓朝服以受明日賓朝服以拜賜于廟彼朝服
受還朝服拜則知此皮弁受亦皮弁拜可知
下大夫歸饔餼於上介賓介異館
上介饔餼三牢云云釋曰自此論主君使下大夫歸
饔餼上介云賓介皆異館者案下記云卿館於大夫大
夫館於士士館於工商彼云卿即此賓一也彼云大夫
即此上介也彼云士即此衆介也故知賓介各異館必
異館者所陳饔餼後無所容故也
宰夫歸餼衆介牢米不入門略之
士介四人皆餼大牢米百筥設于門外釋曰自此至
無儐論使宰夫歸餼於衆介之事上文賓與上介米陳
碑南餼陳門内此不入門陳於門外者鄭云略之也云
米設當門亦十為列北上彼亦當門此直云設於門外
不云東西明當門北上與賓同云牢在其南西上者以
此餼本設於庭在門内由士介賤不得入門且賓與上
介門東有米三十車薪六十車門西禾三十車芻六十
車皆統門為上此餼本非門外東西之物制不在門外
東西宜當門陳之云牢在其南西上知如此設之者以
其賓上介餼在米南門西東上明知此牢亦在米南而
西上為異耳
宰夫致牛朝服無束帛略士介
宰夫朝服牽牛以致之釋曰案下記云士館于工商
則此致者在工商之館宰夫從外来即為賓客宜在門
西東面此就大牢之中取以致餼云朝服無束帛亦略
之者決上賓與上介皮弁有束帛
賓齎聘君之幣問主國卿
朝服問卿釋曰自此盡無儐論賓齎聘君之幣問主
國卿之事云不皮弁别於主君者對上文行聘享私覿
皆皮弁此朝服降一等故鄭注云别於主君云卿每國
三卿是其常鄭言此者欲見三卿皆以幣問之其主國
下大夫曾使向己國者乃得幣問之與卿異
大夫三廟有别子者立大祖廟
卿受于祖廟釋曰卿受鄰國君所問之禮不辭讓大
夫三廟有别子者立大祖廟非别子者并立曾祖廟王
父即祖廟也今不受於大祖廟及曾祖廟而受於祖廟
者以其天子受於文王廟諸侯受於祖廟大夫下君故
受於王父廟
大夫二門廟在入門東有每門每曲
擯者出請事大夫朝服迎于外門外再拜賓不答拜揖
大夫先入每門每曲揖及廟門大夫揖入注入者省内
事也既而俟于宁也釋曰大夫二門入大門東行即
至廟門未及廟門而有每門者大夫三廟每廟兩旁皆
南北豎牆牆皆閣門假令王父廟在東則有每門每曲
之事云入者省内事也者曲禮云請入為席是也云既
而俟于宁者宁門屋宁也知俟于宁者下云賓入三揖
皆行鄭注云皆猶並也賓與卿並行以卿俟于宁故得
並行與卿三揖不俟于庭者下君也案曲禮云客至於
寢門則主人請入為席然後出迎客主人肅客而入此
卿既入不重出迎客
賓行私面於卿散文面亦為覿
擯者出請事賓面如覿幣釋曰自此至授老幣論賓
行私面於卿之事賓私面於卿其幣多少與私覿於君
同故云如覿幣賓私覿之時用束錦乘馬則此私面於
卿亦用束錦乘馬可知也云面亦見也其謂之面威儀
質也者覿面並文其面為質若散文面亦為覿故鄭司
儀注云私面私覿也又左𫝊云楚公子棄疾以乘馬八
匹私面鄭伯是也
凡受幣楹間者禮敵南面並授
賓稱面大夫對北面當楣再拜受幣于楹間云云
釋曰知賓北面授者以云大夫南面退西面立言退明
賓不得南面又見下文賓當楣再拜明北面授因拜可
知云受幣楹間敵也者凡授受之義在於兩楹之間者
皆是體敵故昏禮云授于楹間南面注云授於楹間明
為合好其節同也南面並授也謂賓主俱至楹間南面
並而授是以曲禮云卿與客並然後受注云於堂上則
俱南面禮敵者並受此是敵者之常禮也雖是敵者於
兩楹之間或有訝受者皆是相尊敬之法則此云大夫
南面賓北面授雖是敵禮是尊大夫故訝受又前致饔
餼儐使者於楹間賓北面授幣鄭云賓北面授尊君之
使自餘不在楹間别相尊敬是以前云公受玉于中堂
與東楹之間鄭注云東楹之間亦以君行一臣行二又
云公禮賓賓受幣當東楹北面注云亦訝受又賓覿公
云振幣進授當東楹北面如此之類不在兩楹之間者
皆非敵法就文解之
介覿主君同衆介入今於卿特面
擯者出請事上介特面幣如覿介云云釋曰自此盡再
拜送幣論上介私面於鄰國卿之事云特面者異於主
君者介初覿主君之時不敢自尊别與衆介同執幣而
入今私面於鄰國卿不與衆介同而特行禮焉
大夫辭衆介幣賓為衆介辭
擯者出請衆介面如覿幣云云大夫辭云云禮請受賓
辭釋曰自此至拜辱論士介私面於鄰國卿之事云
賓亦為士介辭者亦者亦士介私覿於主國君時
主國大夫嘗使至者以幣問之
下大夫嘗使至者幣及之釋曰自此盡于卿之禮論
主國大夫嘗使至已國者聘君使上介以幣問之事諸
侯之國皆有三卿五大夫其三卿不問至已國不至已
國皆以幣及之上已論訖其五大夫者或作介或特行
至彼國者乃以幣及之略於三卿故也言君子不忘舊
者此大夫嘗與彼國君相接即是故舊也今以幣及之
大夫有故不得受聘幣君使人代受
大夫若不見注有故也釋曰自此盡不拜論主國卿
大夫有故不得親受聘君之幣之事言有故者或有病
疾或有哀慘不得受其問禮云各以其爵主人卿也則
使卿大夫也則使大夫者若然經云君使大夫大夫中
有卿大夫總名也云各以其爵亦是易以相尊敬故也
云不拜代受之耳不當主人禮也者案周禮宗伯云大
賓客則攝而載祼鄭注云宗伯代王為祼拜送則王亦
此類拜是致敬之事不可代人之拜故直授之而已
夫人使大夫歸禮賓介其實君使之
夕夫人使下大夫韋弁歸禮釋曰自此盡賓拜禮於
朝論主君夫人歸禮於賓與上介之事云夕問卿之夕
也者案下記云聘曰致饔明日問大夫夕夫人歸禮是
其問卿之夕也云使下大夫下君也者歸饔餼使卿此
夫人使下大夫故云下君也云君使之云夫人者以致
辭當稱寡小君者案隐二年𫝊九月紀裂繻來逆女何
休注云禮婦人無外事明知此使下大夫歸禮者君使
之可知而稱夫人使者以其致辭於賓客時當稱寡小
君故稱夫人使下大夫其實君使之也
醙黍清皆兩壺其實稻黍三酒各二
壺設于東序北上二以並南陳醙黍清皆兩壺釋曰
其設壺於東序自北向南而陳稻黍粱皆二壺並之而
陳也故言醙黍清皆兩壺也云以黍間清白者互相備
者醙白也上言白明黍粱皆有白下言清明稻黍亦有
清故也於清白中言黍明醙即是稻清即是粱也故言
互相備也三酒既有清白二色故言六壺必先言醙者
以白酒尊重故先設之也
主國大夫餼賓介設于門外
大夫餼賓大牢米八筐釋曰自此至牽羊以致之論
主國大夫餼賓及上介之事云陳於門外知者經無牢
米入門之文故明是門外可知云牲陳於後東上者此
與君餼士介略同餼士介時不言門東西鄭注云當門
則知此門外亦當門云不饌於堂庭辟君也者案上君
致饔餼籩豆在堂牲牢米等在庭此在門外
諸侯之臣牢禮同無問大國次國
公於賓壹食再饗釋曰此篇雖據侯伯之卿聘使五
等諸侯其臣聘使牢禮皆同無大國次國之别是以掌
客五等諸侯相朝其下皆云羣介行人宰史皆有飱饔
餼以其爵等為之牢禮之數陳又云凡諸侯之卿大夫
士為國客則如其介之禮以待之鄭注云尊其君以及
其臣也以其爵等為之牢禮之數陳爵卿也則飱二牢
饔餼五牢大夫也則飱大牢饔餼二牢士也則飱少牢
饔餼大牢也此降小禮豊大禮也以命數則參差難等
略於臣爵而已以此言之公侯伯子男大聘使卿主君
一食再饗小聘使大夫則主君一食一饗若然案掌客
子男一食一饗子男之卿再饗多於君者以其君臣各
自相望不得以君決臣
此經食在饗前公食饗在食前
云饗謂亨大牢以飲賓也者以其饗禮與食禮同食禮
既亨大牢明饗禮亨大牢可知但以食禮無酒饗禮有
酒故以飲賓言之引公食饗與食互相先後者此經先
言食後言饗則食在享前公食言設洗如饗禮則饗在
食前饗先後出於主君之意故先後不定也
燕與羞俶獻無常數
燕與羞俶獻無常數釋曰案周禮掌客上公三燕侯
伯再燕子男一燕皆有常數此臣無常數者亦是君臣
各為一不得相決知羞謂禽羞鴈鶩之屬者案下記云
禽羞俶獻故知是禽知成熟煎和者以其言羞鼎臐之
類故知成熟煎和者也知禽是鴈鶩之屬者案下記云
宰夫歸乘禽日如饔餼之數鄭注乘禽乘行之禽也亦
云鴈鶩之屬俶始也始獻四時新物聘義所謂時賜無
常數由恩意也
介既從賓饗獻復特享之客之也
上介壹食壹饗注饗食賓介為介從饗獻矣復特享
之客之也介雖從入不從食賓食畢介逆出是不得從
食矣知從饗者下記云大夫來使無罪饗之過則餼之
其介為介注云饗賓有介者賓尊行敵禮也故知介從
饗案襄二十七年宋公兼享晉楚之大夫趙孟為客子
木與之言弗能對使叔向侍言焉子木亦不能對也叔
向趙孟介而得從饗是其義也云復特饗之即此經是
也
君有故不親食使卿生致牢禮有幣
若不親食使大夫各以其爵朝服致之以侑幣如致饔
無儐案上文云君使卿歸饔餼於賓館賓儐之今君有
故不親食使卿生致其牢禮亦於賓館但無儐為異云
謂有疾及他故也者他故之中兼及有哀慘云無儐以
己本宜往者饔餼之等不宜召賓故君使人致禮賓則
儐使者此饗食之禮主君無故合速賓之來就主君入
廟賓無儐禮今主君有故生致於賓亦無儐
酬幣謂饗禮酬賓勸酒之幣所用未聞
致饗以酬幣亦如之釋曰云禮幣束帛乘馬亦不是過
也者鄭以饗之酬幣無文故約上主君禮賓之時用束
帛乘馬禮器云有以少為貴者圭璋特琥璜爵鄭注云
圭璋特朝聘以為瑞無幣帛也琥璜爵者天子酬諸侯
諸侯相酬以此玉將幣也彼經不云天子諸侯相酬之
幣故此注云蓋言酬諸侯者公侯伯用琥於子男用璜
引之者證與此酬饗大夫不同
主國卿大夫饗食聘賓上介
大夫於賓壹饗壹食上介若食若饗若不親饗則公作
大夫致之以酬幣致食以侑幣注作使也大夫有故君必
使其同爵者為之致之列國之賓來榮辱之事君臣同
之釋曰此一經論主國卿大夫饗食聘賓及上介之
事此直言享食不言燕亦有燕是以鄭詩羔裘云知子
之來之雜珮以贈之鄭注云與異國賓客燕時雖無此
物猶言之以致其厚意其若有之固將行之士大夫以
君命出使主君之臣必以燕禮樂之助君之歡是也又
昭二年左傳云韓宣子來聘宴于季氏𫝊無譏文明鄰
國大夫有相燕之法又此大夫相禮饗食有常數雖有
燕之亦無酬幣矣
儀禮要義卷二十二
