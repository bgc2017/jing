儀禮要義卷三十四
宋魏了翁撰
喪服經傳七
朋友無親皆在他邦則袒免
朋友皆在他邦袒免歸則已注謂服無親者當為之主
每至袒時則袒袒則去冠代之以免舊說以為免象冠
廣一寸已猶止也歸有主則止也主若幼小則未止小
記曰大功者主人之喪有三年者則必為之再祭朋友
虞祔而已釋曰謂同門曰朋同志曰友或共遊學皆
在他國而死者每至可袒之節則為之袒而免與宗族
五世袒免同云歸則已者謂在他國袒免為死者無主
歸至家自有主則止不為袒免也鄭云謂服無親者當
為之主者以其有親入五服今言朋友故知是義合之
輕無親者也云歸有主則止也主若幼少則未止者本
以在外為無主與之為主今至家主若幼不能為主則
朋友猶為之主未止引小記者證主幼少不能主喪朋
友為主之義以雖有子是三年之人小不能為主大功
為主者為之再祭謂練祥朋友輕為之虞祔而已以其
又無大功已下之親此朋友自外來及在家朋友皆得
為主虞祔乃去彼鄭注以義推之又云小功緦麻為之
練祭可也是親䟽差降之法也
朋友在國相為服緦絰帶
朋友麻釋曰云朋友麻者上文據在他國加袒免今
此在國相為弔服麻絰帶而已注云朋友雖無親有同
道之恩相為服緦之絰帶者案禮記禮運云人其父生
而師教之朋友成之又學記云獨學而無友則孤陋而
寡聞論語云以文會友以友輔仁以此而言人須朋友
而成也故云朋友雖無親有同道之恩故為之服知緦
之絰帶者以其緦是五服之輕為朋友之絰帶約與之
等故云緦之絰帶也云檀弓曰羣居則絰出則否者彼
注羣謂七十二弟子相為朋友彼亦是朋友相為之法
云居則絰絰謂在家居止則為之絰出家行道則否引
之者證此亦然也彼又云孔子之喪二三子皆絰而出
是為師出行亦絰也
朋友麻謂弔服弁絰如爵弁而素加環絰
云其服弔服也者以其不在五服五服之外唯有弔服
故即引周禮弔服之等也周禮者司服職文彼云凡弔
事弁絰服鄭注亦云弁絰者如爵弁而素加環絰也言
爵弁者制如冕以木為中幹廣八寸長尺六寸前低一
寸二分以三升布上玄下纁爵弁之體廣長亦然亦以
三升布但染作爵頭色赤多黑少之色置之於版上今
則以素為之又加環絰者一股麻為骨又以一股麻為
䋲纏之如環然謂之環絰加於素弁之上彼注云絰大
如緦之絰是弔服之絰但此文云朋友麻鄭引周禮王
弔諸臣之絰及三衰證此者以其王於諸臣諸侯於諸
臣皆有朋友之義故泰誓武王謂諸侯云我友邦冡君
是謂諸侯為友洛誥周公謂成王云孺子其朋是王以
諸臣為朋諸侯於臣亦有朋友之義可知故引周禮弁
絰與三衰證此朋友麻也若然弁絰唯一衰則有三則
一弁冠三衰也
錫衰緦衰疑衰皆弔服又居出有異
云其服有三錫衰也緦衰也疑衰也者案彼云王為三
公六卿錫衰為諸侯緦衰為大夫士疑衰鄭司農云錫
麻之滑易者也十五升去其半有事其布無事其縷緦
亦十五升去其半有事其縷無事其布疑衰十四升玄
謂無事其縷哀在内無事其布哀在外疑之言擬也擬
於吉者也云諸侯及卿大夫亦以錫衰為弔服當事乃
弁絰否則皮弁辟天子也者案禮記服問云公為卿大
夫錫衰以居出亦如之當事則弁絰大夫相為亦然為
其妻往則服之出則否注云出謂以他事不至喪所是
諸侯及卿大夫亦以錫衰為弔服也天子常弁絰諸侯
卿大夫當事大歛小歛及殯時乃弁絰非此時則皮弁
是辟天子也云士以緦衰為喪服者士卑無降服是以
緦為喪服既以緦為喪服不得復將緦為弔服故句下
取疑衰為弔服
謂士弔服布上素下及素冠加朝服皆非侯卿
大夫皮弁辟天子士素裳辟諸侯
舊說者以士弔服無文故舊說云以為士弔服布上素
下云或曰素委貎冠加朝服者前有此二種解者故鄭
引論語破之云論語曰緇衣羔裘言此者欲解緇衣羔
裘與下羔裘玄冠為一物並是朝服是以云又曰羔裘
玄冠不以弔何朝服之有乎此破舊說以言朝服不合
首加素委貎又布上素下近是天子之朝服又不言首
所加故非之也云然則二者皆有似也者以其未小歛
已前容有著朝服弔法則子游曾子弔是也但非正弔
法之服又布上素下近士之弔服素下故云二者皆有
似也云此實疑衰也者總破二者也云弁絰皮弁之時
則如卿大夫然者以其三衰共有弁絰當事著皮弁亦
同故知二者如卿大夫然也云又改其裳以素辟諸侯
也者諸侯及卿大夫否則皮弁辟天子此諸侯之士不
著疑裳而用素又辟諸侯也云朋友之相為服即士弔
服疑衰素裳者是鄭正解士之弔服云庶人不爵弁者
則其冠素委貎不言其服則白布深衣以白布深衣庶
人之常服又尊卑始死未成服已前服之故庶人得為
弔服也
君弔臣服服問與文王世子注異
案司服諸侯如王之服言之鄭則諸侯皆如王亦有三
衰服問直云君弔用錫衰未辨緦衰疑衰所施用案文
王世子注云君雖不服臣卿大夫死則皮弁錫衰以居
往弔當事則弁絰於士蓋疑衰同姓則緦衰若然案士
喪禮君若有賜焉則視歛注云賜恩惠也歛大歛君視
大歛皮弁服襲裘主人成服之後往則錫衰此注又與
文王世子違者士喪禮既言有恩惠則君與此士有師
友之恩特加與卿大夫同其諸侯卿大夫則有錫衰士
唯疑衰其天子卿大夫士既執贄與諸侯之臣同則弔
服亦同也天子孤與卿同六命又亦名為卿諸侯孤雖
四命與卿異及其聘之介數與卿降君二等等同則孤
弔服皆與卿同也天子三公與王子母弟得稱諸侯其
弔服亦與畿外諸侯同三衰也凡弔服直云素弁環絰
不言帶或有解云有絰無帶但弔服既著衰首有絰不
可著吉時之大帶吉時之大帶既有采矣麻既不加於
采采可得加於凶服乎明不可也案此經注服緦之絰
帶則三衰絰帶同有可知其以三衰所用皆是朋友故
知凡弔皆有帶矣
君於大夫士弔服亦有變除之節
雜記云君於卿大夫比葬不食肉比卒哭不舉樂是知
未吉則凡弔服亦當依氣節而除並與緦麻同三月除
之矣為士雖比殯不舉樂其服亦當既葬除矣
公士大夫之君於旁親降一等
君之所為兄弟服室老降一等注公士大夫之君釋
曰天子諸侯絶朞今言為兄弟服明是公士大夫之君
於旁親降一等者室老家相降一等不言士士邑宰遠
臣不從服若然室老似正君近臣故從君所服也
庶子為後為外祖父母從母舅無服
云庶子為後者為其外祖父母從母舅無服者以其與
尊者為一體既不得服所出母是以母黨皆不服
之不言兄弟而顯尊親之名者雷氏云為父後者服其
本族若言兄弟恐本族亦無服故汎著其尊親之號以
别於族人也
宗子謂繼别為大宗有孤有不孤
宗子孤為殤大功衰小功衰皆三月親則月算如邦人
釋宗子謂繼别為大宗百世不遷收族者也云孤為
殤者謂無父未冠而死者也云大功衰小功衰者以其
成人齊衰故長殤中殤皆在大功衰下殤在小功衰也
云皆三月者以其衰雖降月本三月法一時不可更服
故還依本三月也云親則月算如邦人者上三月者是
絶屬者若在五屬之内親者月數當依本親為限故云
如邦人也注云言孤有不孤者鄭以記文云孤明對不
孤者故曲禮注云是謂宗子不孤彼不孤對此孤也云
不孤則族人不為殤服服之也者以父在猶如周之道
有適子無適孫以其父在為適子則不為適孫服同於
庶孫明此本無服父在亦不為之服殤可知也
宗子不孤謂父廢疾子代主宗事
云不孤謂父有廢疾者案喪服小記云適婦不為舅後
者則姑為之小功注云謂夫有廢疾他故若死而無子
不受重者是子不孤謂父有廢疾不立其子代父主宗
事云若年七十而老子代主宗事者案曲禮云七十曰
老而傳注云傳家事任子孫是謂宗子不孤
宗子絶屬猶齊衰三月親者可知
云與宗子有期之親者成人服之齊衰期謂宗子親昆
弟及伯叔昆弟之子姑姊妹在室之等皆是也自大功
親已下盡小功親已上成人月數雖依本皆服齊衰者
以其絶屬者猶齊衰三月明親者無問大功小功緦麻
皆齊衰者也既皆齊衰故三月既葬受服乃始以大功
小功齊衰也至於小功親已下殤與絶屬者同者以其
成人小功五月殤即入三月是以與絶屬者同皆大功
衰小功衰三月故與絶屬者同也云有緦麻之親者成
人及殤皆與絶屬者同者以其絶屬者為宗子齊衰三
月緦麻親亦三月
墓崩改葬服緦者見柩不可無服
改葬緦注謂墳墓以他故崩壊將亡失屍柩也言改葬
者明棺物毁敗改設之如葬時也其奠如大歛從庿之
庿從墓之墓禮宜同也服緦者臣為君也子為父也妻
為夫也必服緦者親見屍柩不可以無服緦三月而除
之
童子當室緦女君有以尊降其兄弟
童子唯當室緦傳曰不當室則無緦服也凡妾為私兄
弟如邦人注童子未冠之稱也當室者為父後承家事
者為家主與族人為禮於有親者雖恩不至不可以無
服也嫌厭降之也私兄弟是其族親也然則女君有以
尊降其兄弟者謂士之女為大夫妻大夫之女為諸侯
夫人諸侯之女為天王后父卒昆弟之為父後者宗子
亦不敢降也
公為卿大夫居出皆錫衰
大夫弔於命婦錫衰命婦弔於大夫亦錫衰注弔於命
婦婦死也弔於大夫大夫死也小記曰諸侯弔必皮弁
錫衰服問曰公為卿大夫錫衰以居出亦如之當事則
弁絰大夫相為亦然為其妻往則服之出則否
錫衰縷與緦同唯治布治縷異
傳曰錫者何麻之有錫者也云云釋曰問者先問其
名答云麻之有錫者也答以名錫之意但言以麻者以
麻表布之縷也又云錫者十五升抽其半者以其縷之
多少與緦同云無事其縷有事其布者事猶治也謂不
治其縷治其布以哀在内故也緦則治縷不治布哀在
外以其王為三公六卿重於畿外諸侯故也鄭云謂之
錫者治其布使之滑易以治解事以滑易解錫謂使錫
錫然滑易也云君及卿大夫弔士雖當事皮弁錫衰而
已者是士輕無服弁絰之禮有事無事皆皮弁焉而已
見其不足之意也若然文王世子注諸侯為異姓之士
疑衰同姓之士緦衰今言士與大夫又同錫衰者此言
與士喪禮注同亦是君於此公士有師友之恩者也云
士之相弔則如朋友服矣者朋友麻是朋友服也上注
士弔服用疑衰素裳腰首服麻弔亦朋友服也
婦人弔用錫衰首服無文注謂吉笄
上文命婦弔於大夫錫衰未解首服至此乃解之者婦
人弔之首服無文故特傳釋錫衰後下近婦人吉笄無
首布總乃解之必知用吉笄無首素總者下文女子子
為父母卒哭折吉笄之首布總此弔服用吉笄無首素
總又男子冠婦人笄相對婦人喪服又笄總相將上注
男子弔用素冠故知婦人弔亦吉笄無首素總也
婦人居父母舅姑喪惡笄有首子折首
女子子適人者為其父母婦為舅姑惡笄有首以髽卒
哭子折笄首以笄布總釋曰此二者皆期服但婦人
以飾事人是以雖居喪内不可頓去修容故使惡笄而
有首至卒哭女子子哀殺歸于夫氏故折吉笄之首而
著布總也案斬衰章吉笄尺二寸斬衰以箭笄長尺檀
弓齊衰笄亦云尺則齊衰已下皆與斬同一尺不可更
變故折吉笄首而已其總斬衰已六升長六寸鄭注總
六升象冠數則齊衰總亦象冠數正服齊衰冠八升則
正齊衰總亦八升是以總長八寸笄總與斬衰長短為
差但笄不可更變折其首總可更變宜從大功總十升
之布總
髽有笄髽免自對文髽不對笄
言以髽者則髽有著笄明矣鄭言此者舊有人解喪服
小記云男子免而婦人髽免時無笄則髽亦無笄矣但
免髽自相對不得以婦人與男子有笄無笄相對故鄭
以經云惡笄有首以髽髽笄連言則髽有著笄明矣
櫛笄象笄榛笄樿櫛象櫛之别
傳曰笄有首者惡笄之有首也惡笄者櫛笄也云云
釋曰案記自云惡笄之有首也即惡笄自有首明矣而
傳更云笄有首重言之者但惡者直木理麤惡非木之
名若然斬衰笄用箭齊衰用櫛俱是惡傳恐名通於箭
故重疊言之傳以為初死惡笄有首至卒哭更著吉笄
嫌其大飾乃折去首而著之也又云吉笄者象笄也者
傳明吉時之笄以象骨為之據大夫士而言案弁飾天
子諸侯笄皆玉也鄭云櫛笄者以櫛之木為笄者此櫛
亦非木名案玉藻云沐櫛用樿櫛髮晞用象櫛鄭云樿
白理木為櫛櫛即梳也以白理木為梳櫛也彼樿木與
象櫛相對此櫛笄與象笄相對故鄭云櫛笄者以櫛之
木為笄云或曰榛笄者案檀弓為姑用榛木為笄此亦
婦人為姑與彼同但此用樿木彼用櫛木不同耳蓋二
木俱用故鄭兩存之也云笄有首者若今刻鏤摘頭矣
鄭時摘頭之物刻鏤為之此笄亦在頭而去首為大飾
明首亦刻鏤之故舉漢法况之
女子子既練而歸卒哭而歸二注異
云卒哭而喪之大事畢女子子可以歸于夫家者但以
出適女子與在家婦俱著惡笄婦不言卒哭折吉笄首
女子子即言折吉笄之首明女子子有所為故獨折笄
首耳所為者以女子外成喪大記云女子子既練而歸
與此注違者彼小祥歸是其正法此歸者容有故許之
妾為女君得與女君同
妾為女君君之長子惡笄云云釋曰妾為女君之服
得與女君同為長子亦三年但為情輕故與上文婦事
舅姑齊衰同惡笄有首布總也
五服衰皆外削幅裳内削幅
凡衰外削幅裳内削幅幅三袧注削猶殺也大古冠布
衣布先知為上外殺其幅以便體也後知為下内殺其
幅稍有飾也後世聖人易之以此為喪服袧者謂辟兩
側空中央也祭服朝服辟積無數凡裳前三幅後四幅
也釋曰自此已下盡袪尺二寸記人記衰裳之制用
布多少尺寸之數也云凡者總五服而言故云凡以該
之云衰外削幅者謂縫之邊幅向外裳内削幅者亦謂
縫之邊幅向内云幅三袧者據裳而言為裳之法前三
幅後四幅幅皆三辟攝之以其七幅布幅二尺二寸幅
皆兩畔各去一寸為削幅則二七十四尺若不辟積其
腰中則束身不得就故須辟積其腰中也腰中廣狹在
人麤細故袧之辟攝亦不言寸數多少但幅别以三為
限耳
古冠衣皆白布齊則緇尚幽闇
云大古冠布衣布者案禮記郊特牲云大古冠布齊則緇
之鄭注云唐虞以上曰大古也是大古冠布衣布也云
先知為上外殺其幅以便體也後知為下内殺其幅稍
有飾也者此亦唐虞已上黃帝已下故禮運云未有麻
絲衣其羽皮謂黃帝已前下文云後聖有作治其絲麻
以為布帛後聖謂黃帝是黃帝始有布帛是時先知為
上後知為下便體者邊幅向外於體便有飾者邊幅向
内覩之善也云後世聖人易之以此為喪服者又案郊
特牲云緇布冠冠而敝之可也注此重古而冠之耳三
代改制齊冠不復用也以白布冠質以為喪冠也以此
言之唐虞已下冠衣皆白布吉凶同齊則緇之鬼神尚
幽闇三代改制者更制母追章甫委貎為行道朝服之
冠緇布冠三代將為始冠之冠白布冠質三代為喪冠
祭服朝服辟積無數深衣實亦辟積
云祭服朝服辟積無數者朝服謂諸侯與其臣以玄冠
服為朝服天子與其臣以皮弁服為朝服祭服者六冕
與爵弁為祭服不云玄端亦是士家祭服中兼之凡服
唯深衣長衣之等六幅破為十二幅狹頭向上不須辟
積其實腰間已外皆辟積無數似喪冠三辟積吉冠辟
積無數也然凡裳前三幅後四幅者前為陽後為隂故
前三後四各象隂陽也唯深衣之等連衣裳十二幅以
象十二月也
衰一斬三緝緝裳内展緝衰外展
若齊裳内衰外注齊緝也凡五服之衰一斬四緝緝裳
者内展之緝衰者外展之釋曰據上齊斬五章有一
斬四齊此據四齊而不言一斬者上文已論五服衰裳
縫之外内斬衰裳亦在其中此據衰裳之下緝之用針
功者斬衰不齊無針功故不言也言若者不定辭以其
上有斬下不齊故云若也言裳内衰外者上言衰外削幅
此齊還向外展之上言裳内削幅此齊還向内展之並
順上外内而緝之此先言裳者凡齊據下裳而緝之裳
在下故先言裳順上下也鄭云齊緝也者據上傳而言
之也云凡五服之衰一斬四緝者謂齊衰至緦麻並齊
齊既有針功緦之名則没去齊名亦齊可知也言展之
者若今亦先展訖乃行針功者也
負廣出於適寸謂負版出辟領外
釋曰以一方布置於背上上畔縫著領下畔垂放之以
在背上故得負名適辟領即下文適也出於辟領外旁
一寸總尺八寸也負廣出於適寸適博四寸出於衰云
博廣也者若言博博是寬狹之稱上下兩旁俱名為博
若言廣則唯據横闊而言今此適四寸據横故博為廣
見此義焉云辟領廣四寸者據項之兩相向外各廣四
寸云則與闊中八寸也者謂兩身當縫中央總闊八寸
一邊有四寸并辟領四寸為八寸云兩之為尺六寸也
者一相闊與辟領八寸故兩之總一尺六寸云出於衰
者旁出衰外者以兩旁辟領向前望衰之外也云不著
寸數者可知也者以衰廣四寸辟領横廣總尺六寸除
中央四寸當衰衰外兩旁各出衰六寸
前衰後負左右辟領哀戚無不在
衰長六寸博四寸釋曰袤長也據上下而言也綴於
外衿之上故得廣長當心云前有衰後有負板者謂負
廣出於適寸及衰長六寸博四寸云左右有辟領者謂
左右各四寸云孝子哀戚無所不在者以衰之言摧孝
子有哀摧之志負在背上者荷負其悲哀在背也云適
者以哀戚之情指適緣於父母不兼念餘事是其四處
皆有悲痛
衣亦名衰帶謂帶衣之帶
衣帶下尺釋曰謂衣腰也云衣者即衰也但衰是當
心廣四寸者取其哀摧在於徧體故衣亦名為衰今此
云據在上曰衣舉其實稱云帶者此謂帶衣之帶非大
帶革帶者也云衣帶下尺者據上下闊一尺若横而言
之不著尺寸者人有麤細取足為限也云足以掩裳上
際也者若無腰則衣與裳之交際之間露見表文有腰
則不露見故云掩裳上際也言上際者對兩旁有袵掩
旁兩廂下際也
袵掩裳際長比有司紳婦服無袵
袵二尺有五寸釋曰云掩裳際也者對上腰而言此
掩裳兩廂下際不合處也云二尺五寸與有司紳齊也
者玉藻文案彼士已上大帶垂之皆三尺又云有司二
尺有五寸謂府史紳即大帶也紳重也屈而重故曰紳
此但垂之二尺五寸故云與有司紳齊也云上正一尺
者取布三尺五寸廣一幅留上一尺為正正者正方不
破之言也一尺之下從一畔旁入六寸乃向下邪向下
一畔一尺五寸去下畔亦六寸横斷之留下一尺為正
如是則用布三尺五寸得兩條袵各二尺五寸兩條共
用布三尺五寸也然後兩旁皆綴於衣垂之向下掩裳
際此謂男子之服婦人則無以其婦人之服連衣裳故
鄭上斬章注云婦人之服如深衣則衰無帶下又無袵
是也
袂屬幅謂不削若射侯等削幅二寸
袂屬幅注屬猶連也連幅謂不削釋曰屬幅者謂整
幅二尺二寸凡用布為衣物及射侯皆去邊幅一寸為
縫殺今此屬連其幅則不削去其邊幅取整幅為袂必
不削幅者欲取與下文衣二尺二寸同縱横皆二尺二
寸正方者也故深衣云袂中可以運肘二尺二寸亦足
以運肘也
袂與身參齊故此變袂言衣
衣二尺有二寸釋曰云此謂袂中也上云袂據從身
向袂而言衣據從上向掖下而言云言衣者明與身參
齊者袂所以連衣為之衣即身也兩旁袂與中央身總
三事下與畔皆等故變袂言衣欲見袂與衣齊參也故
云與身參齊云二尺二寸其袖足以容中人之肱也者
案深衣云袂中可以運肘鄭注云肘不能不出入彼云
肘此云肱也凡手足之度鄭皆據中人為法故云中人
也云衣自領已下云云者鄭欲計衣之用布多少之數
自領至腰皆二尺二寸者衣身有前後今且據一相而
言故云衣二尺二寸倍之為四尺四寸總前後計之故
云倍之為四尺四寸也云加闕中八寸者闕中謂闕去
中央安項處當縫兩相總闕去八寸若去相正去四寸
若前後據長而言則一相各長八寸通前兩身四尺四
寸總五尺二寸也云而又倍之者更以一相五尺二寸
并計之故云又倍之云凡衣用布一丈四寸者此唯計
身不計袂與袪及負衽之等者彼當丈尺寸自見又有
不全幅者故皆不言也
袪尺二寸謂袖口容併兩手
袪尺二寸釋曰云袪袖口也則袂未接袪者也尺二
寸者據複攝而言圍之則二尺四寸與深衣之袪同故
云尺二寸足以容中人之併兩手也吉時拱尚左手喪
時拱尚右手者案檀弓吉時拱尚左喪時拱尚右也以
袪横既與深衣尺二寸既據横而言不言緣之深淺尺
寸者同故緣口深淺亦與深衣同寸半可知
衰三升三升半其冠六升受冠同七升
衰三升三升有半其冠六升以其冠為受受冠七升注
衰斬衰也或曰三升半者義服也其冠六升齊衰之下
也斬衰正服變而受之此服也三升三升半其受冠皆
同以服至尊宜少差也
六升在齊衰三等之下
釋曰自此至篇末皆論衰冠升數多少也以其正經言
斬與齊衰及大功小功緦麻之等並不言布之升數多
少故記之也云衰三升三升有半其冠六升者衰異冠
同者以其三升半謂縷如三升半成布還三升故其冠
同六升也云以其冠為受受冠七升者據至虞變麻服
葛時更以初死之冠六升布為衰更以七升布為冠以
其葬後哀殺衰冠亦隨而變輕
或曰冠三升半者是義斬
云或曰三升半者義服也者以其斬章有正義子為父
父為長子妻為夫之等是正斬云諸侯為天子臣為君
之等是義斬此三升半實是義服但無正文故引或人
所解為證也上章子夏傳亦直云衰三升冠六升亦據
正斬而言不言義服者欲見義服成布同三升故也云
六升齊衰之下也者齊衰之降服四升正服五升義服
六升以其六升是義服故云下也
齊衰冠及受冠升數
齊衰四升其冠七升以其冠為受受冠八升注言受以
大功之上也此謂為母服也齊衰正服五升其冠八升
義服六升其冠九升亦以其冠為受凡不著之者服之
首主於父母
此冠衰據父卒為母齊衰
釋曰此據父卒為母齊衰三年而言也云言受以大功
之上也者以其降服大功衰七升正服大功衰八升故
云大功之上云此謂為母服也者據父卒為母而言若
父在為母在正服齊衰則已解訖
諸侯之大夫為天子繐衰
繐衰四升有半其冠八升注此謂諸侯之大夫為天子
繐衰也服在小功上者欲著其縷之精麤也升數在齊
衰之中者不敢以兄弟之服服至尊也
繐衰雖四升有半而縷細故冠與齊衰同
釋曰云諸侯之大夫為天子繐衰也者是正經文也云
服在小功之上者欲著其縷之精麤也者據升數合在
杖期上以其升數雖少以縷精麤與小功同不得在杖
期上故在小功之上也云升數在齊衰之中者不敢以
兄弟之服服至尊也者據縷如小功小功以下乃是兄
弟
大功章既言受以小功衰此直記受服之差
大功八升若九升小功十升若十一升注此以小功受
大功之差也不言七升者主於受服欲其文相値言服
降而在大功者衰七升正服裳八升其冠皆十升義服
九升其冠十一升亦皆以其冠為受也斬衰受之以下
大功受之以正者重者輕之輕者從禮聖人之意然也
其降而在小功者衰十升正服衰十一升義服衰十二
升皆以即葛及緦麻無受也此大功不言受者其章既
著之
小功大功俱有三等此各言二等
釋曰云此以小功受大功之差也者以其小功大功俱
有三等此唯各言二等故云此以小功受大功之差也
以此二小功衰衰受二大功之冠為衰二大功初死冠
還用二小功之衰故轉相受也云不言七升者以其七
升乃是殤大功殤大功章云無受此主於受故不言
受服重者輕之輕者從禮
云斬衰受之以下大功受之以正者重者輕之輕者從
禮聖人之意然也者聖人之意重者恐至滅性故抑之
受之以輕服義服齊衰六升是也輕者從禮者正大功
八升冠十升既葬衰十升受以降服小功義服大功衰
九升冠十一升既葬衰十一升受以正服小功二等大
功皆不受以義服小功是從禮也是聖人有此抑揚之
義
儀禮要義卷三十四
