儀禮要義卷四十
宋魏了翁撰
既夕禮三
陳器廟中南上壙前東面北上
至于壙陳器于道東面北上釋曰自此盡拜送論至
壙陳器及下棺訖送賓之事云統于壙者對廟中南上
此則北上
元士葬用輁軸設撥以引輴即紼
天子諸侯用輴大夫朝廟亦得用
茵先入以其茵入乃後屬引下棺於其上以須藉柩故
茵先入云元士則葬用輁軸加茵焉者元士謂天子之
士葬時先以輁軸由羡道入乃加茵於其上乃下棺於
中知元士葬用輁軸者檀弓云孺子䵍之喪哀公欲設
撥注云撥可撥引輴車所謂紼問於有若有若曰其可
也君之三臣猶設之顔柳曰天子龍輴而□幬諸侯輴
而設幬為榆沈故設撥三臣者廢輴而設撥竊禮之不
中者也以此言之天子諸侯殯葬皆用輴朝廟用輴可
知大夫雖殯葬不用輴朝廟亦用輴以其士殯葬不用
輁軸朝廟得用之明大夫朝廟得用輴故上注云大夫
諸侯以上有四周謂之輴以其大夫諸侯以上有四周
謂之輴以其大夫朝廟得用輴故言之也諸侯之大夫
有三命再命一命殯葬不得用輴天子之元士亦三命
再命一命葬得用輁軸者春秋之義王人雖微猶在諸
侯之上明天子之士尊謂之為元元者善之長
柩至壙說載除飾屬引於緘耳
屬引云於是說載者謂柩車至壙觧說去載與披及引
之等除飾者觧去帷荒池紐之等然後下棺云更屬引
於緘耳者案喪大記云君窆以衡大夫士以緘鄭注云
衡平也人君之喪又以木横貫緘耳居旁持而平之今
齊人謂棺束為緘以此而言則棺束君三祍三束大夫
士二祍二束束有前後於束末皆為緘耳以紼貫結之
而下棺人君又於横木之上以屬紼也
主人俠羡道為位不哭以下棺宜靜
主人袒衆主人西面北上婦人東面皆不哭釋曰主
人袒者為下棺變婦人不言北上亦如男子北上可知
不哭者為下棺宜靜云俠羡道為位者羡道謂入壙道
上無負土為羡道天子曰隧塗上有負土為隧僖二十
五年晉文公請隧弗許是也乃窆云窆下棺者春秋謂
之塴
凡禮幣皆用制五匹合為十制
襲贈用制幣玄纁束云云釋曰云丈八尺曰制者朝
貢禮及廵狩禮皆有此文以丈八尺名為制昏禮幣用
二丈取成數凡禮幣皆用制者取以儉為節聘禮云釋
幣制玄纁束注云凡物十曰束玄纁之率玄居三纁居
二此注云二制合之束十制五合者則每一端丈八尺
二端為一匹五匹合為十制也
弔賓有趨揖問見友五者之等
卒袒拜賓主婦亦拜賓即位拾踊三襲釋曰卒謂贈
卒更袒拜賓云反位者各反羡道東西位其男賓在衆
主人之南女賓在衆婦之南鄭知賓是相問之賓也凡
弔賓有五此舉中者案雜記云相趨也出宫而退相揖
也哀次而退相問也既封而退相見也反哭而退朋友
虞祔而退注云此弔者恩薄厚去遲速之節也相趨謂
相聞姓名來會喪事也相揖嘗會於他也相問嘗相惠
遺也相見嘗執摯相見也以此而言此經既葬而退是
相見問遺之賓舉中以見上下
藏用器等於棺旁加見見謂棺飾
藏器於旁加見釋曰云器用器役器也者用器即上
弓矢耒耜之等役器即上甲胄干笮之屬此器中亦有
樂器不言者省文知有用器役器者以下别云包筲之
等則所藏者是此器也云見棺飾也者飾則帷荒以其
與棺為飾是以喪大記云飾棺君龍帷黼荒大夫畫帷
畫荒士布帷布荒注云飾棺者以華道路及壙中不欲
衆惡其親也此柩入壙還以帷荒加於柩故鄭注云及
壙中也云更謂之見者如此則棺柩不復見矣以其唯
見此惟荒故名帷荒為見是棺柩不復見也云先言藏
器乃云加見者器在見内也内之者明君子之於事終
不自逸也者以用器役器近身陳之帷荒在柩外周人
名為牆若牆屋然其外又置翣為飾
包筲藏於見外椁内棺外得容物
藏包筲於旁云於旁者在見外也者以其加見乃云藏
包筲故知見外也云不言罋甒饌相次可知者以其陳
器之法後陳者先用先用罋甒後用包筲包筲藏明罋
甒先藏可知棺椁之間君容柷大夫容壺士容甒引喪
大記者欲見椁内棺外所容寬狹得容器物之意也
鄕人助執紼及下棺實土故主人拜之
實土三主人拜鄕人注謝其勤勞釋曰案雜記云鄕
人五十者從反哭四十者待盈坎注云非鄕人則少長
皆反以此而言於時主人未反哭鄕人並在故今至實
土三徧主人拜謝之謝其勤勞勤勞者謂在道助執紼
在壙助下棺及實土也即位踊襲如初注哀親之在斯
謂既拜鄕人乃於羡道東即位踊無算如初
反哭者於祖廟謂下士祖禰共廟者
乃反哭入升自西階東面云云釋曰自此盡門外拜
稽顙論主人反哭賓弔之事案檀弓云反哭升堂反諸
其所作也注云親所行禮之處是也云反哭者於其祖
廟者謂下士祖禰共廟故下經賓出主人送於門外遂
適於殯宫適士二廟者自殯宫先朝禰後朝祖今反哭
則先於祖後於禰遂適殯宫也案春秋僖八年經書用
致夫人左氏云凡夫人不殯於廟者春秋之世多行殷
法不與禮合也云不於阼階西面西方神位者以特牲
少牢主人行事升降皆由阼階今不於阼階故決之以
西方神位知者特牲少牢皆布席于奥殯又在西階反
哭之禮主人男子等先入主婦婦人等後入故婦人入
丈夫在位者皆踊婦人不升西階者由主人在西階故
鄭云辟主人
主婦反哭于室婦無外事反所飬
小斂後主婦等位在阼階上西面
案檀弓云主婦入于室反諸其所飬也鄭注云親所饋
食之處但主人既在西階親所行禮之處以婦人無外
事故於饋食之處哭也云出即位堂上西面也者自小
斂奉尸侇于堂已後主婦等位皆在阼階上西面
弔賓皆堂下北面賓長升堂釋詞
賓弔者升自西階曰如之何主人拜稽顙知賓弔是衆賓
之長者以其弔賓皆在堂下今升堂釋詞故知賓中為
首者賓之長也云反而亡焉失之矣於是為甚者亦檀
弓文引之證周人反哭而弔哀之甚也云弔者北面者
以經云賓弔者升自西階即云曰如之何不見弔者改
面之文明升堂北面可知云主人拜于位者拜于西階
上東面位知者以其上經主人升自西階東面故知仍
東面位也云不北面拜賓東者以其亦主人位也者鄕
飲酒鄉射主人酬賓皆於賓東主人位特牲少牢助祭
之賓主人皆拜送于西階東面故於東面不移以其亦
主人故位也
婦人即位于堂南上主人堂下直東序西面
遂適殯宫皆如啟位拾踊三案士喪禮朝夕哭位云婦
人即位于堂南上主人堂下直東序西面啟殯時云主
人位如初又云主人入即位則此如啟位婦人亦即位
于堂東面主人即位于堂下直東序西面直東序西面
即中庭位也
虞卒哭則緦小功免異門大功可歸
兄弟出主人拜送丈夫婦人在殯宫拾踊既訖兄弟入
門者出主人拜而送之知兄弟小功以下也者此兄弟
等始死之時皆來臨喪殯訖各歸其家朝夕哭則就殯
所至葬開殯而來喪所至此反哭亦各歸其家至虞卒
祭還來預焉故喪服小記云緦小功虞卒哭則皆免是
也云異門大功亦可以歸者大功以上有同財之義為
異門則恩輕故可歸也
卒哭後衆主人出闔門主人居倚廬
衆主人出門哭止闔門主人揖衆主人乃就次釋曰
云衆主人出門者則主人拜送兄弟因在門外云闔門
者鬼神尚幽闇云次倚廬也者以未虞以前仍依於初
東壁下倚木為廬齊衰居堊室大功張幃喪服傳云既
虞柱楣翦屏此直云倚廬據主人斬衰者而言猶朝夕
哭不奠自啟殯已來常奠今反哭至殯宫猶朝夕哭如
前不奠耳檀弓云葬日虞弗忍一日離也是日也以虞
易奠故不奠也
三虞凡三日又隔柔日為卒哭祭
三虞者再虞用柔日後虞改用剛日又隔柔日卒哭用
剛日故云卒哭三虞之後祭名也云始朝夕之間哀至
則哭至此祭止也者始死主人哭不絶聲小斂之後以
親代哭亦不絶聲至殯後主人在廬廬中思憶則哭又
有朝夕於阼階下哭至此為卒哭祭唯有朝夕哭而已
以昭穆之班用柔日祔祔祭名
明日以其班祔云班次也者謂昭穆之次第云祔卒哭
之明日祭名者以卒哭用剛日祔用柔日是以下士虞
記云卒哭祭即云明日以其班祔
士不疾在燕寢疾在適室東首北墉
記士處適寢寢東首于北墉下云將有疾乃寢於適室
者以士喪篇首云士死于適室此記云適寢者適室一
也故互見其文若不疾則在燕寢將有疾乃寢臥于適
室故變室為寢也云東首者鄉生氣之所云墉下者墉
謂之牆喪大記謂之北墉下必在北墉下亦取十一月
一陽生於北生氣之始故也士喪禮論其死事故不云
疾此記人記其不備
疾者齊不齊不居適寢
有疾疾者齊注正情性也適寢者不齊不居其室釋
云有疾者既有疾當齊戒正情性故也云適寢者不齊
不居其室者案鄉黨孔子齊居必遷坐又祭義云致齊
於内散齊於外皆在適寢但散齊得鄉外故云於外耳
是其齊居適寢也
男女飬疾者皆齊正情性
飬者皆齊注憂也案曲禮云父母有疾冠者不櫛行不
翔笑不至矧怒不至詈不飲酒食肉疾止復故男女飬
疾皆齊戒正情性也徹琴瑟父母有疾憂不在于樂故
去之案喪大記云疾病内外皆埽君大夫徹縣士去琴
瑟
疾甚曰病内外埽徹䙝衣為賓客
疾者與飬疾者皆齊明服玄端
疾病外内皆埽釋曰云疾甚曰病者則外内皆埽為
賓客來問疾自潔清也徹䙝衣加新衣此文承疾病者
及飬病者則徹䙝衣據死者而言則生者亦去故衣服
新衣矣喪大記亦云徹䙝衣加新衣鄭注云徹䙝衣則
所加者新朝服矣互言之也加朝服者明其終於正也
互者䙝衣是玄端新衣是朝服案司服士之齊戒服玄
端則疾者與飬疾者皆齊明服玄端矣檀弓云始死羔
裘玄冠者易之而已羔裘玄冠則朝服故知臨死所著
新衣則朝服也故鄭云終於正也
盡孝子之情禱五祀但不當請
乃行禱于五祀云盡孝子之情者死期已至必不可求
生但盡孝子之情論語子疾病子路請禱禱禮也請之
非也五祀當考注五祀博言之士二祀門行
始死之奠用吉器尸南首奠在牀東
即牀而奠當腢用吉器若醴若酒無巾柶謂就尸牀而
設之尸南首則在牀東當尸肩頭也此即檀弓云始死
之奠其餘閣也與云用吉器器未變也者謂未忍異於
生故未變至小斂奠則變毼豆之等為變矣云或卒無
醴用新酒者釋經若醴若酒科有其一不得並有之事
以其始死卒未有醴則用新酒若然醴酒俱有容有醴
則用之不更用酒以其始死不備故也若小斂以後則
酒醴具設甒二
君大夫士之喪主人主婦等有坐有立
室中唯主人主婦坐兄弟有命夫命婦在焉亦坐案此
士喪禮故鄭云别尊卑也尊謂命夫命婦案大記君之
喪主人主婦坐以外皆立若大夫喪主人主婦命夫命
婦皆坐以外皆立也士之喪主人父兄主婦姑姊妹皆
坐鄭云士賤同宗尊卑皆坐此命夫命婦之外立而不
坐者此謂有命夫命婦來兄弟為士者則立若命夫命
婦則同宗皆坐也
喪不二孤廟不二主孤亦云喪主
經直云主人唯君命出不言衆主人故記人辨之云衆
主人不出在尸東耳云不二主者曾子問云喪有二孤
廟有二主為非禮不云不二孤而云不二主者彼廟主
與喪孤相對此孤不對廟主孤亦是喪主
襚者委衣于牀不坐由牀高
襚者委衣于牀不坐注牀高由便釋曰云牀高由便者
曲禮云授立不跪授坐不立此委衣於牀者不坐委之
以牀高
婦人中帶若漢時禪襂陸氏襌作褌
設明衣婦人則設中帶釋曰經直云設明衣不辨男
子與婦人故此記人云設明衣者男子其婦人則設中
帶鄭云中帶若今禪襂者鄭舉目驗而言但男子明衣
之狀鄭不明言亦當與中帶相類有不同之處故别雖
名中帶亦號明衣取其圭潔也襂音衫襌陸氏作褌音
昆
設握即士喪所謂握手
設握裏親膚繫鈎中指結于掔釋曰手無決者以其
經已云設握麗于掔與決連結據右手有決者不言左
手無決者故記之云以握繫一端繞掔還從上自貫反
與其一端結之者案上文握手用玄纁裏長尺二寸今
裏親膚據從手内置之長尺二寸中掩之手纔相對也
兩端各有繫先以一端繞掔一币還從上自貫又以一
端鄉上鉤中指反與繞掔者結於掌後節中
隸人湼廁如漢時徒役作者
隸人湼廁鄭舉漢法今之徒役作者也云為人復往䙝
之又亦鬼神不用者若然古者非直不共湢浴亦不共
廁故得云死者不用也
絞紟用布倫如朝服
凡絞紟用布倫如朝服釋曰言凡非一之言以其唯
小斂至大斂有絞大斂又有紟故知凡中有大小斂也
言類如朝服者雜記云朝服十五升是也
儀禮要義卷四十
