儀禮要義卷八
宋魏了翁撰
鄉飲酒一
鄭以此鄉飲為諸侯之鄉大夫獻賢能
鄉飲酒禮第四鄭目錄云諸侯之鄉大夫三年大比云
云釋曰鄭知此鄉飲酒是諸侯之鄉大夫獻賢能法者
案春官小胥掌樂縣之法而云凡縣鍾磬半為堵全為
肆注云鍾磬者編縣二八十六枚而在一簴謂之堵鍾
一堵磬一堵謂之肆半之者謂諸侯之卿大夫士也諸
侯之卿大夫半天子之卿大夫西縣鍾東縣磬士亦半
天子之士縣磬而已今此下唯縣磬而無鍾故以為諸
侯鄉大夫也若然謂諸侯鄉大夫是大夫為之亦應鍾
磬俱有而直有磬者鄭彼注云賓鄉人之賢者從士禮
也故縣磬而已若然天子鄉大夫賓賢能從士禮亦鍾
磬俱有不得獨有磬也知諸侯之鄉大夫非士者案鄉
射記云士則鹿中大夫則兕中又經有堂則物當楣序
則物當棟則非直州射兼有諸侯鄕大夫以五物詢衆
庶行射之禮則知諸侯鄕大夫是大夫為之可知也
凡鄉飲酒其名有四
凡鄉飲酒之禮其名有四案此賓賢能謂之鄉飲酒一
也又案鄉飲酒義云六十者坐五十者立侍是黨正飲
酒亦謂之鄉飲酒二也鄉射州長春秋習射于州序先
行鄉飲酒亦謂之鄉飲酒三也案鄉飲酒義又有鄉大
夫士飲國中賢者用鄉飲酒四也其王制云習射尚功
習鄉尚齒還是鄉飲酒黨飲酒法
先生處士居士君子賓介之别
鄉飲酒之禮主人云云注主人謂諸侯之鄉大夫也云
云釋曰主人就先生而謀賓介者謂鄉大夫尊敬之
先就庠學者若先生謀此二人道藝優者為賓稍劣者
為介云賓介處士賢者案玉藻云大夫素帶士練帶居
士錦帶弟子縞帶鄭玄以居士在士之下弟子之上解
為道藝處士非朝廷之士此處士亦名君子即鄉射
禮云徵唯所欲以告于先生君子可也鄭亦云君子有
大德行不仕者以其未仕有德自處故名處士君子也
云賢者義取鄉大夫之興賢能者而言也云周禮至書
數並大司徒職文故彼鄭注云物猶事也興猶舉也民
三事教成鄉大夫舉其賢者能者以飲酒之禮賓客之
既則獻其書於王矣
鄭引周官興賢云諸侯鄉大夫蓋如此云
云及三年大比而興賢者能者大比謂三年大案比戶
口之時而興舉之賢者即德行者也能者即道藝者也
云鄉老謂三公二鄉公一人云及鄉大夫帥其吏者即
帥其鄉吏州長已下云與其衆寡者即鄉中之人也云
以禮禮賓之者以鄉飲酒之禮禮而賓舉之也云厥明
獻賢能之書於王者今日行鄉飲酒之禮至其明日獻
此賢能之書於王王再拜而受之登于天府也云是禮乃
三年正月而一行也者欲見彼是天子鄉大夫法諸侯鄉
大夫無文以此約之故云諸侯之鄉大夫貢士於其君
蓋亦如此云但無正文故云蓋以疑之
父師少師教學於鄉里
鄭謂貢士如鄉數則遂與公采皆有貢
云古者年七十至學焉案略說云大夫七十而致仕老
于鄉里名曰父師士曰少師以教鄉人子弟于門塾之
基而教之孝焉是也云賢者為賓其次為介又其次為
衆賓而與之飲酒是亦將献之以禮禮賓之也者謂據此
經諸侯鄉大夫貢士之法亦如天子之鄉大夫貢法故
云亦也若據鄉貢一人其介與衆賓不貢之矣但立介
與衆賓輔賓行鄉飲酒之禮待後年還以貢之耳案射
義云古者天子之制諸侯歲獻貢士注引舊說大國三
人次國二人小國一人大國三鄉次國二鄉小國一鄉
所貢之士與鄉同則鄉送一人至君所其國有遂數
亦同其鄉并有公邑采地皆有賢能貢之而貢士與鄉
數同不言遂與公邑采地所貢者蓋當鄉送一人至君
所君又緫校德之大小取以貢之縱取鄉外仍准鄉數為定
鄉大夫雖行飲酒禮賓之於君其簡訖仍更行飲酒禮賓之于
是易觀盥而不薦鄭注云諸侯貢士于天子鄉大夫貢士於
其君必以禮賓之唯主人盥而獻賓賓盥而酢主人設薦爼則
弟子也是鄉大夫及諸侯貢士皆行飲酒禮禮賓也
漢郡國十月鄉飲取此黨正之說
注今郡國十月行此鄉飲酒禮以黨正云云之說然
釋曰云今郡國至之說然者鄭欲解此鄕飲酒貢士法
彼漢時之所行飲酒禮者是正齒位與此不同之意漢
時已罷諸侯之國而為郡郡有太守而封王子母弟者
仍為國故云郡國也云十月行此飲酒禮者謂行此鄉
飲酒禮也云以黨正每歲邦索鬼神而祭祀者則禮記
郊特牲云蜡者索也歲十二月合聚萬物而索饗之周
謂之十二月即夏之十月農功畢而蜡祭也云則以禮
屬民而飲酒於序以正齒位者屬聚也謂當蜡祭之月
黨正聚民於序學中以三時務農將闕於禮此時農隙
故行正齒位之禮則禮記鄉飲酒義云六十者三豆七
十者四豆八十者五豆九十者六豆年長者在上是正
齒位之法也云之說然者漢時十月飲酒禮取此黨正
之文而然與此篇鄉飲酒禮異也云此篇無正齒位焉
者以其此篇以德行為本而貢之無黨正正齒位法
鄉飲黨飲皆於民聚之時
鄉大夫飲酒尚德黨正飲酒尚齒
云凡鄉黨飲酒必于民聚之時者此鄉飲必於三年大
比民聚之時黨正鄉飲酒亦于大蜡民聚之時也云皆
欲見其化知尚賢尊長也者尚賢據此篇鄉飲酒尊長
據黨正飲酒以鄉大夫臨觀行禮或鄉大夫居此黨内
則亦名鄉飲酒也云孟子者孟子公孫丑篇齊王召孟
子不肯朝後不得已而朝之宿於大夫景丑之家景子
譏之曰禮云父召無諾君召不俟駕而行固將朝矣聞
君命而遂不果宜與夫禮若不相似然對曰天下有逹
尊三爵也德也齒也朝廷莫如爵鄉里莫如齒輔世長
民莫如德惡得有其一以慢其二哉是也引之者證鄕
大夫飲酒是尚德也黨正飲酒尊長尚齒也爵則於此
無所當連引耳
冠禮賓尊故答拜此賓卑故先拜
主人戒賓賓拜辱主人答拜乃請賓云云主人再拜賓
答拜案冠禮主人先拜賓答拜此賓先拜主人答拜者
彼冠禮主人戒同寮同寮尊又使之加冠於子尊重之
故主人先拜此則鄉大夫尊矣賓是鄉人卑矣又將貢
已宜尊敬主人故賓先拜辱也是以下注云去又拜辱
者以送謝之也
謀戒速皆言賓介不言衆賓
介亦如之注如戒賓也謀賓介及戒亦言賓介竟不言
衆賓衆賓德劣但謀介時雖不言衆賓亦當之故上注
兼言其次為衆賓至於戒速之日必當遣人戒速使知
但略而不言故下云賓及衆賓皆從之是也鄉飲酒義
云主人親速賓及介而衆賓自從之亦據不待主人戒
速而為自從也
賓主介皆獨坐衆賓席不屬與鄉射異
乃席賓主人介衆賓之席皆不屬焉釋曰鄭知衆賓
席在賓席之西者見鄉射云席賓南面東上衆賓之席
繼而西此衆賓之席亦當然但此不屬為異耳云皆獨
坐明其德各特者鄉射注云言繼者甫欲習衆庶未有
所殊别此乃特貢於君故衆賓之席皆不屬焉明三物
已久其德各特故不屬續其席雖不屬猶統賓為位同
南面也
設醴有在房在東廂在東楹之西
尊兩壺于房戸間斯禁有玄酒在西設篚于禁南東肆
云云釋曰凡設尊之法但醴尊見其質皆在房内故
士冠禮禮子婚禮禮婦醴皆在房隠處若然聘禮禮賓
尊於東廂不在房者見尊欲與卑者為禮相變之法設
酒之尊皆於顯處見其文是以此及醮子與鄉射特牲
少牢有司徹皆在房戸之間是燕禮大射尊在東楹之
西者君尊專大位也云設篚于禁南東肆者言東肆以
頭首為記從西向東為肆則大頭在西也云斯禁禁切
地無足者斯斯也澌盡之名故知切地無足昏禮冠禮
皆云禁者士禮以禁戒為名卿大夫士並有禁名故鄭
以大夫士雙言也是以王藻云大夫側尊用棜士側尊
用禁注云棜斯禁也大夫士禮之異也禮器云大夫士
棜禁注云棜斯禁也諸云棜者無足有似於棜或因名
云耳大夫用斯禁士用棜禁然則禁是定名言棜者是
其義稱故禮器大夫士總名為棜禁案特牲禮云實獸
於棜注云棜之制如今大木輿也則棜是輿非承尊之
物以禁與斯禁無足似輿故世人名為棜若然周公制
禮少牢名為棜則以周公為世人或有本無世人字者
是以少牢不名斯禁謂之為棜取不為酒戒特牲云壺
禁在東序記云壺棜禁饌于東序注云禁言棜者祭尚
厭飫得與大夫同器不為神戒也其實不用云棜禁不
敢與大夫同名斯禁作記解注故云士用棜禁明與少
牢棜同也若然士之棜禁大夫之斯禁名雖異其形同
是以禮器同名棜禁也其餘士冠昏禮禮賓用醴不飲
故無禁不為酒戒若天子諸侯承尊之物謂之豊上有
舟是尊與卑異號也
羹定謂狗孰為速賓之節
羹定注肉謂之羹定猶孰也釋曰云肉謂之羹者爾
雅文言肉正謂其狗孰云定者孰即定止然故以定言
之言此者以與速賓時節為限不敢煩勞賓故限之也
聘食賓不拜送主人此賓卑主尊拜送
主人速賓賓拜辱主人答拜還賓拜辱云主答拜還
賓拜辱案聘禮云賓入境至近郊使下大夫至賓館下
大夫遂以賓入賓送不拜又公食大夫禮使大夫戒賓
大夫還賓不拜送遂從之鄭注云不拜送者為從之不
終事皆不拜送此獨拜送者亦是鄉大夫尊賓卑又擬
貢故特拜辱而送之異於餘者
主人自迎賓而云相欲見𫝊命乃迎
主人一相迎于門外再拜賓賓答拜拜介介答拜釋
曰云主人一相迎于門外者謂主人於羣吏中立一相
使𫝊賓主之命主人乃自出迎賓於大門外必拜一相
迎賓者案鄉飲酒義云主人拜迎賓於庠門之外明主
人自迎若然主人輙言一相者欲見使一相𫝊命乃迎
故云相主人之吏擯贊𫝊命者也
庠學唯有一門即向階門内三揖賓
主人揖先入注揖衆賓也先入門而西面釋曰此鄉
大夫行鄉飲酒在庠學唯有一門即向階門内既有三
揖故主人導賓揖而先入門至内霤西向待賓也
主人揖賓賓之屬相厭變於主人
賓厭介入門左介厭衆賓入衆賓皆入門左北上釋
曰主人入後賓乃厭介介厭衆賓相隨入門皆東面北
上定位賓既北上主人西面相向揖訖乃相背各向堂
塗介與衆賓亦隨賓至西階下已云賓之屬相厭變於
主人也者以賓與介衆賓等自用引手而入故不揖是
變於主人也云推手曰揖引手曰厭者厭字或作撎字
者古字義亦通也云推手揖者案周禮司儀云土揖庶
姓時揖異姓天揖同姓鄭以推手小下之為土揖平推
手為時揖推手小舉之為天揖皆以推手為揖又案僖
二年公羊𫝊荀息進曰虞郭見與獻公揖而進之何休
云以手通指曰揖與此别者推手解其揖狀通指道其
揖意也鄭則解揖體何氏釋其揖意相兼乃足也云引
手曰厭者以手向身引之
公食射燕皆拜賓至此升拜亦拜至
主人與賓三揖至于階三讓主人升賓升主人至北面
答拜釋曰云三讓主人升者主人先升賓後升故鄉
射云主人升一等賓升是也云三揖者將進揖當陳揖
當碑揖者爾雅陳堂塗也云楣前梁也者對後梁為室
戶上云復拜拜賓至此堂尊之者案公食禮云公升三
等賓升公當楣北鄉至再拜燕禮大射皆云主人升自
西階賓右至再拜鄉飲酒義亦云拜至拜洗此不云至
者略之是知此升堂拜亦是拜至可知凡拜至者皆是
尊之
事同曰讓事異曰辭散文亦通
主人坐奠爵于階前辭注重以已事煩賓云云釋曰
云事同曰讓事異曰辭者事同謂若上文主人與賓俱
升階而云三讓是也事異若此文主人有事賓無事是
事異則曰辭此對文為義若散文則通是以周禮司儀
云主君郊勞交擯三辭車逆拜辱三揖三辭拜受注云
三辭重者先辭辭其以禮來於外後辭辭升堂事同而
云辭是其通也
主人先盥後洗所以致潔
主人坐取爵興適洗南面坐奠爵于篚下盥洗釋曰
案鄉飲酒義云主人盥洗揚觶所以致潔也拜至拜洗
拜受拜送所以致敬也此經先言盥後言洗則盥手乃
洗爵者所以致潔
沃洗者主人之羣吏
主人坐取爵沃洗者西北面釋曰知主人羣吏者下
記云主人之贊者西面北上不與注云贊佐也謂主人
之屬佐助主人之禮事徹鼎沃盥設薦爼是也
上文主人先升賓乃升至此俱升
卒洗主人壹揖壹讓升注俱升古文壹作一釋曰知
俱升者鄉射云主人卒洗一揖一讓以賓升明俱升可
知若然上文主人先升賓乃升者以初至之時賓客之
道進宜難故主人升導之至此以辭讓訖故略威儀而
俱升也
賓疑立讀如疑然從乎趙盾𫝊作仡
賓西階上疑立云疑讀為仡然從於趙盾之仡疑正
立自定之貌者案宣公六年公羊𫝊云晉靈公欲殺趙
盾於是伏甲於宫中召趙盾而食之趙盾之車右祁彌
明者國之力士也仡然從乎趙盾而入放乎堂下而立
何休云仡然壯勇貌鄭氏以仡然從乎趙盾而入放乎
堂下而立不取何休注義以鄉射注云疑止也有矜莊
之色自定其義不殊字義與何少異
牲有全烝其豚解為二十一體即折爼
乃設折爼注牲體枝解節折右爼釋曰凡解牲體之
法有全烝其豚解為二十一體體解即此折爼是也是
以下有賓爼脊脅肩介爼脊脅肫胳是體解也
賓客自有捝巾拭手
坐捝手遂祭酒注捝拭也釋曰案内則事佩之中有
帨則賓客自有帨巾以拭手也坐挩手因事曰遂因坐
祭酒故云遂也案鄉射坐挩手執爵遂祭此不言執爵
省文也
啐酒席末言是席之正非專為飲食
興席末坐啐酒注啐亦嘗也釋曰言席末謂於席之
尾故云末鄉飲酒義云祭薦祭酒敬禮也嚌肺嘗禮也
啐酒成禮也於席末言是席之正非專為飲食也此所
以貴禮而賤財也注云祭薦祭酒嚌肺於席中唯啐酒
於席末是也啐酒於席末者酒是財賤財之義也云啐
亦嘗者亦前肺云嚌是至齒為嘗此酒云啐謂入口為
嘗
賓拜告旨主人拜崇酒
降席坐奠爵拜告旨執爵興主人阼階上答拜釋曰
賓拜告旨主人拜崇酒其節同義即異也賓言旨甘主
人之味啐則拜之主人云崇者崇充也謝賓以酒惡相
充實飲訖乃崇酒先後亦同也
儀禮要義卷八
