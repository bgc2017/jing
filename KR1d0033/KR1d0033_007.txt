儀禮要義卷七
宋魏了翁撰
士相見禮
經亦有見君見大夫獨以士相見名
士相見禮第三鄭目錄云于五禮屬賓禮大小戴及
别錄皆第三釋曰鄭云士以職位相親始承摯相見
釋經亦有大夫及庶人見君之禮亦士見大夫之法獨
以士相見為名者以其兩士職位不殊同類昵近
雉不可生服故死贄左頭從陽
贄冬用雉夏用腒左頭云左頭頭陽也者曲禮云執禽
者左首雉與羔鴈同是合生執之物以不可生服故殺
之雖死猶尚左以從陽也云今文頭為脰者鄭不從今
文者以其脰項也項不得為頭故不從也
士必由紹介孺悲不由故辭
此云某子以命命某見謂舊未相見今始來見主人故
須某子傳通孺悲欲見孔子不由紹介故孔子辭以疾
士雖平敵相尊敬故必以贄見
主人曰云云敢辭贄賓對曰某不以贄不敢見釋曰
此士相見唯是平敵相抗案曲禮云主人敬客則先拜
客客敬主人則先拜主人並不問爵之大小唯以相尊
敬為先後故雖兩士亦得云相尊敬不敢空手須以贄
相見
魯哀公執贄見周豐是下賢
主人曰云云敢固辭賓曰某也不依於贄不敢見云云
釋曰凡相見之禮以卑見尊必依摯禮記檀弓云魯
人有周豐也者哀公執摯請見之者是下賢非正法今
士相見云不依于摯不敢見謙自卑也
請見者歡心未交反見則燕矣
主人請見賓反見退主人送于門外再拜釋曰注云
賓反見則燕矣者上士冠禮賓士昏納采之等禮記皆
有禮賓饗賓之事明此行禮主人留必不虚宜有歡燕
故云則燕矣以摯相見非聘問之禮燕既在寢明前相
見亦在寢之庭矣若諸文有留賓者多是禮賓之事知
此不行禮賓而云燕者彼諸文皆是為餘事相見以其
事重故為禮賓此直當身相見其事輕故直有燕矣
賓反見則燕臣見于君亦當然
注下云凡燕見于君至凡侍坐于君子博記反見之燕
義釋曰云臣初見于君再拜奠摯而出者鄭欲見自
燕見于君下至凡侍坐于君子皆反見燕法其中仍有
臣見于君法臣始見于君法禮卑奠摯而出君亦當遣
人留之燕也
凡贄有還有不還
主人復見之以其贄曰云云請還贄於將命者釋曰云
復見之者禮尚往來也者鄭解主人還摯之意云禮尚
往來曲禮文五等諸侯身自出朝及遣臣出聘以其圭
璋重不可遙復朝聘訖即還之璧琮財輕故不還彼朝
聘用玉自為一禮有不還之義其在國之臣自執摯相
見雖禽贄皆還之臣見於君則不還義與朝聘異不
可相决也
下大夫執雁上大夫麛或云麛孤摯
下大夫相見以雁餙之以布維之以索如執雉上大夫
云云釋曰云雁取知時者以其木落南翔冰泮北徂
隨陽南北義取大夫能從君政教而施之云飛翔有行
列也者義取大夫能依其位次尊卑有序也上士執雉
左頭奉之此云如執雉明執雁者亦左頭奉之云上大
夫卿也者即三卿也云羔取其從帥者凡羔羊羣皆有
引帥若卿之從君之命者也云羣而不黨也者羔羊羣
而不黨義取三卿亦皆正直雖羣居不阿黨也云如麛
執之者秋獻麛有成禮如之者案禮器曲禮三千鄭云
曲猶事禮謂今禮也其中事儀三千則禮未亡之時三
千條内有此獻麛之法是有成禮可依故此經得如之
也云或曰麛孤之摯也者案大宗伯及大行人與聘禮
皆云孤執皮帛謂天子之孤與諸侯之孤執皮帛今此
執麛者謂新升為孤見已君法至餘事則皆皮帛也
以贄相見者有數常朝餘會皆執笏
釋曰凡以摯相見之法唯有新升為臣及聘朝及他國
君來主國之臣見皆執摯相見常朝及餘會聚皆執笏
無執摯見卑之法檀弓云哀公執摯見已臣周豐者彼
謂下賢非正法也
君於士不答拜此答一拜以新升為士
士大夫則奠贄再拜稽首君答一拜釋曰臣拜君云
再拜稽首則君答一拜者當作空首則九拜中竒拜是
也云言君答士大夫一拜則于庶人不答之者案曲禮
君子士不答拜謂已士此得與大夫同答一拜者士賤
君不答拜此以新升為士故答拜聘禮問勞云答士拜
者亦以新使反故拜之也
老者謂致仕大人鄭諸解各異
云與老者言言使弟子者謂七十致仕之人依書𫝊大
夫致仕為父師士致仕為少師教鄕閭子弟雷次宗云
學生事師雖無服有父兄之恩故稱弟子也云大人卿大
夫也者此云言事君明非天子諸侯又非士是卿大夫
可知又案下文云凡與大人言始視面中視抱卒視面
並是臣視君之法則大人據君也又禮運云大人世及
以為禮鄭解為諸侯者以彼上文云天下為家以據天
子明下云大人是諸侯可知易革卦云君子豹變據
諸侯則大人虎變是天子可知又案論語云狎大人注
為天子諸侯為政教者彼據小人不在朝廷故以大人
為天子諸侯政教解之鄭皆望文為義故解大人不同
正禮食則君前無食此君臣俱有食
若君賜之食則君祭先飯徧嘗膳飲而俟君命之食然後食
釋曰此經及下經論臣侍君坐得賜食之法鄭云先飯示為
君嘗食也者凡君將食必有膳宰進食則膳宰嘗君前
之食備火齊不得下文是也今此文謂膳宰不在則侍
食者自嘗自已前食旣不嘗君前食則不正嘗食故云示
為君嘗食也云此謂君與之禮食者謂君與臣小小禮食
法仍非正禮食正禮食則公食大夫是也彼君前無食
此君臣俱有食故知小小禮食此即玉藻云若賜之食
而君客之則命之祭然後祭彼云客之則此注禮食亦
不得祭故一也但此文不云客之命之祭然後祭文不
具也若尋常食不得云禮食亦不得祭故鄭注玉藻云
侍食則正不祭是也
膳宰進食則臣不嘗太子不侍食
若有將食者則俟君之食然後食注將食猶進釋曰
云膳宰進食則臣不嘗食者臣為君嘗食本為膳宰不
在今膳宰既在明臣不嘗食也是以玉藻云若有嘗羞
者則俟君之食然後食飯飲而俟凡君食臣有侍食之
時唯子不侍食是以文王世子云命膳宰曰末有原應
曰諾然後退是太子不侍食若卿大夫已下則有侍食
法故内則云父沒母存冢子御食羣子婦佐餕是也
大燕飲君先釂此賜爵臣先飲
若君賜之爵則下席冄拜稽首受爵升席祭卒爵云云
釋曰云受爵者於尊所者曲禮亦是賜爵法而云酒
進則起拜受于尊所是也云至於授爵坐授人耳見曲
禮與玉藻并此文並無立授之文故知坐授也云必俟
君卒爵者若欲其釂然也者此經文與玉藻文同皆燕
而君客之賜爵法故臣先飲以酒是甘味欲美君之味
故先飲必待君卒爵而後授虚爵者臣意若欲君盡爵
然也案曲禮云侍飲于長者酒進則起拜受于尊所長
者辭少者反席而飲長者舉未釂少者不敢飲彼是大
燕飲禮故鄭注引燕禮曰公卒爵而後飲
宅者謂致仕刺草詩所謂趙
凡自稱於君士大夫則曰下臣宅者在邦則曰市井
之臣云云他國之人則曰外臣釋曰此亦自稱於君
以其致仕不在故指宅而言故云宅者謂致仕者也云
或在國中或在野者案爾雅郊外曰野則自郊至畿五
百里内皆名野又案鄉大夫職國中七尺野自六尺此亦
云在國在野相對其言國外則云野國内則云宅在野者
城外畿内皆是也云載師之職者彼鄭注云宅田致仕
者之家所受田也引之證彼言宅田據地此言宅據所
居一也云刺猶剗除也者案詩有其鏄斯趙注云趙刺
也故以刺為剗除草木者也
古文伸作信早作蚤
君子欠伸問日之早晏鄭云古文伸作信早作蚤此二
字古通用故大宗伯云侯執身圭為信字詩云一之日
其蚤為蚤字既通用疊古文者據字體非直從今為正
君降送士卑不敢辭大夫得辭
君若降送之則不敢顧辭遂出注不敢辭其降於已太
崇不敢當也大夫則辭退下比及門三辭注下亦降也
釋曰云大夫則辭退下者對上不敢辭是士士卑不敢
辭降大夫之内兼五卿三大夫臣中尊者故得辭降也
儀禮要義卷七
