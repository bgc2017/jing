儀禮要義卷十七
宋魏了翁撰
大射儀二
賓酢主人南面授爵鄕所受者
賓以虛爵降云云主人北面拜受爵賓主人之左拜送
爵釋曰自此盡西序東面論賓酢主人之事以經云
主人北面明凡授爵鄕所受者鄕飲酒鄕射獻酢酬皆
然故云凡謂南面授與所受者也
賓既受獻降立不敢安盛禮
賓降立于西階西東面注既受獻矣不敢安盛釋曰
以堂上爲盛故降下下文於酬賓降筵西東南面立注
云不立于序内位彌尊燕禮注云位彌尊禮彌卑是未
酬已前禮盛者也
燕云實觶射云酌膳燕主於飲
主人盥洗象觚升酌膳東北面獻于公釋曰自此盡
于篚論主人獻公之事云取象觚東面者鄕公為敬故
也云不言實之變於燕者燕禮云實之主於飲酒此云
酌不云實之主於射略於飲酒
人君左右房大夫唯東房
宰胥薦脯醢由左房以人君左右房故云左房對大
夫士東房而已故云東房不言左以無右所對
將為賓舉旅選二大夫媵爵
小臣自阼階下請媵爵者公命長釋曰自此盡反位
論將為賓舉旅使二大夫媵爵之事命之使選於長幼
之中知不取卿大夫之年長者以其作下大夫不取年
長又知不取臣中位長者以其不取卿故鄭云卿則尊
士則卑故不取之而取下大夫尊卑處中者
臣再拜稽首公答一拜者正禮
媵爵者皆退云云公酬賓賓降西階下再拜稽首釋
曰自此已下皆云公答拜不言再拜燕禮皆言公答再
拜不同者燕主歡不用尊卑故公拜皆再拜此射禮主
辨尊卑故直云答拜答一拜此一拜者正禮也故周禮
大祝辨九拜一曰稽首首至地臣拜君法二曰頓首頓
首平敵相拜法三曰空首君答臣下拜後不為再拜即
七曰竒拜是也
燕禮卿無爼射禮尊卿有爼
乃薦脯醢卿升席庶子設折爼云卿折俎未聞者以
燕禮卿無俎故云未聞又云盖用脊脅臑折肺者案鄕
射記云賓俎脊脅肩肺主人俎脅臂肺又獲者之俎脊
脅肺臑彼注云臑若膞胳觳之折以大夫之餘體以此
言之則此賓俎亦用脊脅肩肺君俎亦脊脅臂肺前體
有肩臂臑後體有膞胳觳尊卑以次用之故卿宜用臑
若有公公用臑卿宜用膞也云卿有俎者射禮尊者對
燕禮不辨尊卑故公卿等皆無俎
大夫卒爵不拜射燕二注異
大夫坐祭立卒爵不拜既爵云云此注云大夫卒爵
不拜賤不備禮燕禮注云禮殺者兩注相兼乃足對公
卿拜既爵此不拜
天子視瞭相工諸侯以僕人相
僕人正徒相大師僕人師相少師僕人士相上工釋
曰云僕人正僕人之長師其佐也者以正為長師為衆
故僕人正為長僕人師為佐也云士其吏也者以其在
僕人之下故知僕人之吏吏則府史之類
獻工用爵不用觚工賤
主人洗升實爵獻工工不興左瑟云獻不用觚工賤
異之也者燕禮大射獻賓獻卿大夫皆用觚而獻工用
爵故云異之鄕飲酒鄕射獻同用爵者變於君故也
鄭引鼓人為臯陶明東西長鼓字誤
大師及少師上工皆降立于鼓北羣工陪于後釋曰
云考工記曰鼓人為臯陶長六尺有六寸者彼云韗人
為臯陶先鄭云韗書或為&KR1382;玄謂&KR1382;者以臯陶名官&KR1382;
即陶字從革今云鼓人者誤當作&KR1382;人&KR1382;人掌鼓後人
誤言鼓鼓人自在地官掌教六鼓矣云為臯陶者鼓木
之名其穹隆二十版謂鼓木長六尺六寸賈侍中彼觧
為晉鼔引之者證鼓東西長工齊前面於後有餘之義
也
吹簜以播新宫篇亡義未聞
乃管新宫三終注管謂吹簜以播新宫之樂云云釋
曰以其堂下詩故與由庚之等同亡但上由庚由儀之
等有序無詩同云有其義而亡其辭此則辭義皆亡故
云其義未聞云笙從工而入者案燕禮云笙入立于縣
中有笙入之文此上下不是笙入之文故知笙從工而
入也上云簜解為竹謂笙簫之屬竹即管也今此經云
管已解簜為管復云笙從工而入者燕禮記云下管新
宫笙入三成則吹管者亦吹笙故兼言笙欲見笙管相
將
射人即司正大射正一人
司射適次袒決遂執弓挾乘矢於弓外見鏃於弣右巨
指鉤弦釋曰自此至于次論射事將至誓射者及比
三耦之事云司射射人也者案燕禮射人告具注云射人
主此禮以其或射又云射人納賓又云射人請立司正
公許射人遂為司正則射人司正一人也又云乃薦司
正與射人一人注天子射人司士皆下大夫二人諸侯
則上士其人數亦如之又曰若射則大射正為司射注
大射正射人之長此篇云射人告具又曰大射正擯自
此以後皆止云擯擯者自阼階下請立司正公許遂為
司正則此篇司正與大射正為一人也下云公就物小
射正奉決拾以笥大射正執弓注云大射正舍司正親
其職乃薦司正注云司正大射正是也
中所以盛籌豐可奠射爵
賓之弓矢與中籌豐皆止於西堂下云云云中閭中
筭器也者鄕射記云於郊則閭中據此大射故知閭中
中所以盛筭豐可奠射爵者
今考工有梓人知工人士亦屬
工人士與梓人升自北階兩楹之間䟽數容弓知工人
士與梓人皆司空之屬能正方圜者冬官雖云不知官屬
之號見今考工記有三十官有梓人之官此工人士又
與梓人同事故知冬官未亡時屬司空
工人士梓人度尺而午謂畫物
若丹若墨度尺而午射正莅之(連上文)云一從一横
曰午謂畫物也者則上文横與距隨是也但未知從者
横者若為用丹若為用墨或科用其一云午十字謂之
先以左足履物右足隨而並立也云度尺者即鄕射記
從如笴三尺横如武尺二寸是也
司射誓中非侯不獲大史許諾
司射西面誓之曰公射云云射者非其侯中之不獲云
云大史許諾釋曰卑者與尊者為耦不異侯言此者
以其誓云君射大侯夫夫射參侯士射干侯恐與尊為
耦亦各射已侯故覆言此賓與君為耦同射大侯士與
大夫為耦同射參侯以其既與尊者為耦不可使之别
侯别侯者則非耦類故也
天子射六耦四侯畿内外有申有屈
遂比三耦三耦俟于次北西面北上天子大射賓射
六耦三侯畿内諸侯則二侯四耦畿外諸侯大射賓射
皆三侯三耦但諸侯畿外畿内各有一申一屈故畿外
三侯遠尊得申與天子同三耦則屈畿内二侯近尊則
屈四耦則申若燕射則天子諸侯例同三耦一侯而已
以其燕私屈也若卿大夫士例同一侯三耦略言之數
備禮記射義
司馬師命服不負侯
司馬師命負侯者云云負侯者皆適侯執旌負侯而俟
釋曰自此盡而俟論司馬師命服不負侯之事也引天
子服不氏下士一人徒四人者欲見諸侯亦三侯亦使
服不氏與徒為獲者也案天子有大司馬卿一人小司馬
中大夫二人此雖諸侯禮亦應有小司馬號為司馬正
也
負侯諾以宫商至乏聲止
負侯許諾以宫趨直西及乏南又諾以商至乏聲止
釋曰云宫為君商為臣樂記文聲和相生者宮生徵徵
生商而云相生者雖隔徵亦是相生之義也云聲和者
宮數八十一商數七十二彈宮則商應故云聲和也引
鄕射者彼臣禮直云諾聲不絶不言宮商引之證與此
不同之意
凡射皆袒袒襲皆隠處不在位
上射云云適次釋弓說決拾襲反位云凡射皆袒者
案鄉射命三耦各與其耦讓取弓矢拾三耦取弓遂至卒
射云脫決拾襲而俟于堂西南面此則前遂命三耦取
弓矢于次不言袒至此亦言襲故湏言凡射皆袒決在
此不見袒亦袒可知云出於次也袒時亦適次者以此
而言則袒時入次今更出次知不在位上袒而入次取
弓者凡袒襲皆隠處鄕射無次司馬適堂西袒執弓矢
不在位此大射有次
執弓以為異猶執殳為鞭度
小臣師設楅司馬正東面以弓為畢云畢所以教助
執事者以畢是助載鼎實之物故司馬執弓為畢以指
授若周禮執殳以為鞭度然
大夫與士為耦容大夫有不備時
若有士與大夫為耦則以大夫之耦為上釋曰云為
上居群士之上者若是士與大夫之尊為耦故居羣士
之上也鄭云羣士之上者既為上射恐在大夫之上故
云羣士之上是以下注云士雖為上射其辭猶尊大夫
也若然國皆有三卿五大夫三耦六人而已而云使士
為耦者卿大夫或有故或出使容其不足使士備耦之
法也
上射下射俱横弓取背君向南為順
下射進坐横弓覆手自弓上取一个兼諸弣興順羽且
左還母周反面揖云横弓亦南踣弓也者謂南踣弓
以左手仰執弓裏以覆右手於弓表向下取矢亦便也
上射下射俱南踣弓者取背君向南為順云上以陽為
内下以隂為内因其宜可也者上射東面左還時以左
手還取東相陽方為内下射西面右還時以右手還取
西相隂方為内隨其隂陽得左右相向是因其宜也
大史釋獲執中執筭各有人
大史釋獲小臣師執中先首坐設之釋曰此不見執
筭之人案鄕射命釋獲者釋獲者執鹿中一人執筭以
從之彼臣禮官少釋獲者自執中設之尚使人執筭況
國君官臣多大史不自執中豈得自執筭明亦使人執
之云小臣師退返東堂下位者其位已見篇首也引鄕
射者證筭以南末為順也
侯有上下綱躬舌之角為維以布為絹
司射命曰中離維綱揚觸梱復公則釋獲衆則不與
釋曰中謂中侯注不言可知云離猶過也獵也者謂矢
過獵因著維與綱二者云侯有上下綱其邪制躬舌之
角者為維者案梓人云上綱與下綱出舌尋絹寸焉注
綱所繫侯於植者也上下皆出舌一尋者亦人張手之
節也鄭司農云絹籠綱者維持侯者若然則綱與維皆
用繩為之又以布為絹籠綱然後以上个下个邊綴著
絹兩頭以綱繋著植維者於上个下个上下躬兩頭皆
有角又以小繩綴角繫著植故矢或離綱或離維也云或曰
維當為絹絹綱耳者鄭更為一解絹則維也云絹綱耳者
以絹為綱耳離著絹也
離維綱揚觸梱復惟公則釋獲
注揚觸謂矢中他物揚而觸侯梱復矢至侯不着而還
反釋云中三侯皆釋獲則離維綱及揚觸梱復亦釋
之不言者以中為主也公則釋獲優君衆當中鵠而着
射不貫者不釋謂不中鵠除君而言
司射命上射曰不貫不釋案上文離維綱公則釋獲言
之則此云不中不釋筭者據除君而言
儀禮要義卷十七
