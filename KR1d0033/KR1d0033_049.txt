儀禮要義卷四十九
宋魏了翁撰
有司徹一
大夫既祭儐尸於堂禮尸於室中
有司徹第十七釋曰鄭目錄云少牢之下篇也大夫
既祭儐尸於堂之禮祭畢禮尸於室中天子諸侯之祭
明日而繹有司徹於五禮屬吉釋曰言大夫既祭儐
尸於堂之禮者謂上大夫室内事尸行三獻禮畢别行
儐尸於堂之禮又云祭畢禮尸於室中者據下大夫室
内事尸行三獻無别行儐尸於堂之事即於室内為加
爵禮尸即下文云若不儐尸以下是也
徹室中饌祝佐食俎以儐尸
自此盡如初論徹室内之饋并更整設及温尸俎之事
云徹室中之饋及祝佐食之俎者室内之饋主於尸饌
薦俎黍稷皆名饋下大夫不儐尸餕訖云有司官徹饋
饌於室中西北隅彼鄭注云官徹饋者司馬司士舉俎
宰夫取敦及豆則此饋内兼數物唯無肵俎肵俎上篇
佐食徹之先設於堂下也又言及祝佐食之俎者殊其
尊卑為文祝亦有薦在室内北墉下佐食之俎在兩楹
之間無薦此等見於上篇今徹祝與佐食并為文者賤
者省文之義其實祝薦俎在室内佐食俎在階間此直
云有司不言官下大夫不儐尸云官徹者彼為更饌西
北隅為陽厭故見官也肵俎亦用儐尸不使有司同時
徹者肵俎本為尸故設之徹之皆不與正俎同時而後
設先徹案楚茨詩云諸宰君婦廢徹不遲此不言者彼
人君禮故不同
祭之明日曰祊曰繹與卿大夫禮異
云天子諸侯明日祭於祊而繹者欲見天子諸侯尊别
日為之與卿大夫禮異但祊與繹二者俱時為之故郊
特牲云繹之於庫門内祊之於東方失之矣鄭注云祊
之禮宜於廟門外之西室繹又於其堂神位在西北二
者同時而大名曰繹其祭禮簡而事尸禮大引春秋傳
者此宣八年左氏傳辛巳有事於大廟仲遂卒於垂卿
佐卒輕於正祭不合廢但繹祭禮輕宜廢而不廢故譏
之云壬午猶繹引之者證人君别日為繹又見二者雖
同時而大名繹故孔子書繹不書祊引爾雅者爾雅釋
天文彼云周曰繹商曰肜夏曰復胙復胙者復昨日之
胙祭殷曰肜者義取肜肜祭不絶周曰繹者取尋繹前
祭之事但祊者禮器云為祊乎外注祊祭明日之繹祭
也謂之祊者於廟門之旁因名焉其祭之禮既設祭於
室而事尸於堂孝子求神非一處是也此祊是明日又
祭故於廟門外若然正祭祊即於廟門内故楚茨詩云
祝祭於祊祀事孔明毛傳云祊門内也鄭云孝子不知
神之所在故使祝博求之于廟門内之旁待賓客之處
此大夫儐尸同用正祭之牲天子諸侯禮大别日又别
牲故牛人云享牛求牛鄭云享獻也獻神之牛謂所以
祭者也求終也終事之牛謂所以繹者也是其别牲也
埽堂攝酒為儐尸新之
埽堂釋曰為儐尸新之者正祭於室之時堂亦埽訖
今將儐尸又埽之司宫攝酒鄭云更洗益整頓之者案
士冠禮再醮攝酒注云攝猶整也整酒謂撓之此更添
益整頓則此洗當作撓此謂儐尸唯徹室中之饋亦因
前正祭之酒更撓攪添益整新之也今文攝作聶
燅尸俎先温於爨之鑊乃升之鼎
燅即論語左傳温尋之尋同
乃燅尸俎釋曰知温尸俎於爨者見下文云卒燅乃
升羊豕魚三鼎故知先温於爨之鑊乃後升之於鼎也
肵亦温焉知者案下文載俎所舉在肵肩胳脊脅皆在
載於俎明亦温可知又云獨言温尸俎則祝與佐食不
與儐尸之禮者但正祭時尸祝及佐食皆有俎今獨言
温尸俎欲見儐尸時祝與佐食不與而别立侑也云古
文燅皆作尋論語及左傳與此古文皆作尋論語不破
至此疊古文不從者彼不破者或古文通用至此見有
今作燅有火義故從今文也云記或作燖者案郊特牲
云有虞氏之祭也尚用氣血腥爓祭用氣也注云爓或
為燖今此義指彼記或讀之故云記或作燖也引春秋
傳者見哀公十二年左傳
議侑擇賓之賢者以異姓
乃議侑于賓以異姓釋曰自此盡侑答拜論選侑并
迎尸及侑之事云是時主人及賓有司已復内位者下
文侑出俟于廟門之外又云主人出迎尸侑言侑即賓
之賢者明賓有司主人皆復内位矣若然知賓主不先
在内必知出復内位者上篇云四餕者二佐食二賓長
餕訖皆出未見入主人送上餕言退皆有出事今議侑
在内故云是時賓主人已復内位也
立侑以輔尸宗人戒之
宗人戒侑釋曰知南面告於其位者以賓位在門東
北面謂以為侑明面鄉其位可知知賓位在門東北面
者下文將獻賓時云主人降南面拜衆賓門東三拜衆
賓門東北面皆答一拜是也云戒曰請子為侑者案燕
禮公曰命某為賓射人傳公命當云請子為賓鄭以互
文約文云主人興禮事尸極敬心也者正謂立侑以輔
尸使出便迎之
正祭盥訖乃舉鼎此儐尸不盥
乃舉釋曰自此盡西祊論門外舉鼎匕俎入陳於廟
門之事云舉者不盥殺也者決正祭時皆盥訖乃舉鼎
此儐尸禮殺
匕湆謂無肉直汁䟽匕䟽通刻飾
雍人合執二俎陳於羊俎西並皆西縮覆二䟽匕云云
云其南俎司馬以羞羊匕湆羊肉湆者匕湆謂無肉直
汁以其在匕湆也即下文司馬在羊鼎之東二手執桃
匕枋以挹湆注於䟽匕是也云䟽匕匕柄有刻飾者以
其言䟽是䟽通刻飾之名若禮記云䟽屏之類並併也
明堂位有䟽屏䟽匕猶云䟽屏
設神几皆在右為生人設几皆左
云主人退尸還几縮之者以主人横執几進授尸時
尸二手受於主人手間時亦横受之將欲縱設於席
故還之使縮以右手執几外廉故鄉北面縮設於席
也云左之者異於鬼神者謂若上篇以来設神几
皆在右為生人皆左几之等是其生人陽故尚左鬼
神隂故尚右
主人降洗賓降主人辭降
釋曰自此盡興退論主人主婦獻於尸之事云主人降
洗尸侑降尸辭洗者案鄉飲酒主人降洗賓降主人辭
降賓對此中亦應主人降洗賓降主人辭降
正祭先薦後獻繹則先獻後薦
主婦自東房薦韭菹醢坐奠於筵前云云釋曰案此
上下經主人先獻主婦乃後薦者若正祭則先薦後獻
若繹祭則先獻後薦故祭義云君獻尸夫人薦豆鄭注
云謂繹日也則此儐尸禮與天子諸侯繹同祭故亦先
獻後薦也
朝事八籩八豆此儐尸禮殺各取四
韭菹醢昌菹醢䵄蕡白黑注此皆朝事之豆籩釋云
大夫無朝事而用之儐尸亦豐大夫之禮者案禮記坐
尸於堂子北面而事之注云天子諸侯之祭朝事延尸
於戶外是以有北面事尸之禮是特牲少牢正祭無朝
事於堂直有室中之事若然大夫雖用天子諸侯朝事
之籩豆以其禮殺故八籩八豆之中各取其四耳其韭
菹醢者則無骨之醢昌菹醢者即周禮麋臡臡散文亦
名醢又案周禮鄭注云韲菹之稱菜肉通全物若䐑為
菹細切為韲彼昌本不言菹是細切為韲此云昌本為
菹異於天子諸侯所用也
司馬載俎十有一
乃升釋曰自乃升盡于其上論司馬載俎因歴說十
一俎之事
儐尸增俎實為尸加故有湆
羊肉湆臑折正脊一正脅一腸一胃一嚌肺一載于南
俎云肉湆肉在汁中者以增俎實為尸加也者以決正
祭之鼎直升牲體無湆者以正祭之俎非加今儐尸增
俎實為尸加故有湆也凡牲體皆出汁不言湆又下豕
脀亦出于汁皆不言湆此特得湆名者特牲少牢正祭
升牲體于鼎時皆無匕湆故直云升體於俎設於尸前
鼎内亦無匕湆升文今此升牲體於尸前匕湆亦升焉
故得湆名以在俎實無汁故進羊肉湆必先進羊匕湆
然後進羊肉湆見此湆為肉而有故在羊肉湆前進之
使尸嘗之故鄭下注云嚌湆者明湆肉加耳嘗之以其
汁尚味是也若然豕亦有匕湆不名肉湆而名豕脀者
互見為文言脀者見在俎無汁言肉湆者見在鼎内時
有汁也若然羊豕互見為文魚何以不言魚湆而云湆
魚者羊先言肉後言湆使肉前進匕湆明是湆從肉來
可知魚前無進匕湆故先言湆以明魚在湆可知魚無
匕湆者鄭下注云不羞魚匕湆略小味也羊有正俎羞
匕湆肉湆豕無正俎魚無匕湆隆汙之殺
十一俎如羊湆豕脀等有正有加
云此以下十有一俎俟時而載於此歴說之爾者案下
文卒升賓長設羊俎於豆南賓降尸升筵唯設此一俎餘
十一俎皆未又主人主婦升席時乃設之是其俟時而
載今於此以下雖未載因前俎遂歴陳說之耳十一俎
者即尸之羊肉湆一也豕脀俎二也侑之羊俎三也豕
俎四也主人羊俎五也羊肉湆俎六也豕脀七也主婦
羊俎八也尸侑主人三者皆有魚俎是其十一通尸羊
正俎為十二俎其四俎尸侑主人主婦載羊體俎皆為
正俎其餘八俎雍人所執二俎益送往還故有八其實
止二俎也
侑俎用左體侑賤尸俎用右
侑俎羊左肩左肫云云注云云侑賤侑俎用左體者
案少牢載尸俎皆右體脊脅皆二骨舉肺一切肺三尸
主人主婦盡用腸三胃三尸正俎用一湆俎用一唯有
一在此是以自侑已下及主人主婦皆用左體脊脇若
然燅尸俎時左體亦同升於鼎上不云者文不具
儐尸有侑猶正祭有祝尊之故加體
云其羊俎過三體有肫尊之加也者鼎俎數竒今體數
四故云加若禮緯云禮六十已上籩豆有加是以少牢
祝羊豕體各三又下文主人羊肉湆俎體亦三今儐尸
之有侑猶正祭之有祝侑四體必知以肫為加者侑尸
俎無肫主人羊肉湆俎亦無肫故知有肫為加以立侑
以輔尸尊之故以肫為加體
阼俎用左下尸正俎無體遠下尸
阼俎羊肺一祭肺一云云釋曰無體遠下尸者尸用
右體主人用左體是其相下之義今主人正俎全無牲
體故云遠下尸也云以肺代之肺尊也者尸侑一肺今
主人一俎有兩肺故知以肺代體肺者氣之主食所先
祭尊於腸胃
降於侑羊體一而增豕膚三所謂順而摭
云降於侑羊體一而增豕膚三有所屈有所申亦所謂
順而摭也者案禮器注云謂若君沐粱大夫沐稷士沐
粱大夫不沐粱屈於君士則申與君同是亦屈申之義
主人主婦俎不敢備遠下尸
主婦俎羊左臑脊云云云無豕體而有膚以主人無
羊體不敢備也者以主人俎無羊體故主婦俎亦無豕
體以主人遠下尸主婦亦遠下尸也
不陳魚俎於豕俎下别於正牲
司士朼魚亦司士載尸俎五魚横載之侑主人皆一云
云案上歴說十一俎尸侑主人之下皆次言豕俎魚俎
亦是歴說十一俎獨不陳魚俎於豕俎之下而并陳於
此者欲見魚水物别於正牲又欲見魚獨副賓長獻三
故并於此序之
牲體進腠變於神魚載横是彌變
云横載之者異於牲體彌變於神者以其牲體皆横載
於俎於人為縮鬼進下生人進腠上篇少牢正祭升體
時云下利升豕其載如羊無腸胃體其載於俎皆進下
鄭注進下變於食生也所以交於神明不敢以食道敬
之至也引鄉飲酒禮進腠羊次其體豕言進下互相見
明正祭之時牲體皆横載進下可知至此儐尸事神禮
簡儐尸禮隆以尸為賓客故從生人禮牲體皆進腠横
載於俎異於載魚於正祭之時縮載故少牢云司士升
魚十有五而俎縮載右首進腴於俎為縮於尸為横首
向右腹腴向尸鄭注云右首進腴亦變於食生也若生
人則亦縮載於人為横首亦向右進鰭脊向人腹腴向
外今儐尸之禮載魚宜亦同生人縮載進鰭今横載於
人為縮不與正祭同又與生人異欲見儐尸之禮異於
正祭又不得全與生人同鄭云彌變於神者牲體既進
腠是已變於神至於魚載又横於俎是彌變於神
自獻尸至卒爵凡五節
卒升釋曰自此盡立於筵末論薦獻於尸之事云卒
升者案上有主人酌獻尸主婦薦籩豆又升羊俎進於
尸前因歴說十一俎之事今言卒升還計上升羊俎故
云卒是以鄭亦云已載尸羊俎而言之此事從上文獻
尸下盡乃卒爵有五節五節者從主人獻酒於尸并主
婦設籩豆是其一也賓長設俎二也次賓羞羊匕湆三
也司馬羞肉湆四也次賓羞羊燔尸乃卒爵五也
桃匕䟽匕皆有淺升狀如飯橾
司馬在羊鼎之東二手執挑匕枋以挹湆注於䟽匕云云
云讀如或舂或扰之扰者讀從詩或舂或揄彼注揄抒
臼也云此二匕者皆有淺升狀如飯槮此以漢法況之
言淺升對尋常勺升深此淺耳
獻侑降尸二等
釋曰自此盡主人答拜論主人獻侑并薦俎從獻之事
也此節内從獻有三事主人獻時主婦薦籩豆一也司
馬羞羊俎二也次賓羞羊燔三也侑降於尸二等無羊
匕湆又無肉湆云不洗者俱獻間無事也者此則以其
獻尸訖即獻侑中間無别酢酬之事故不洗凡爵行爵
從尊者來向卑者俱獻間無事則不洗爵從卑者來向
尊雖獻間無事亦洗是以此文獻尸訖俱獻侑不洗是
爵從尊者來故特牲賓致爵於主人洗爵者鄭云洗乃
致爵為異事新之以其承佐食賤
主人受尸酢有五節行事
尸受侑爵降洗云云釋曰自此盡就筵論主人受尸
酢并薦籩豆及俎之事就此事中亦有五節行事尊主
人故與尸同者尸酢主人時主人亦設籩豆一也賓長
設羊俎二次賓羞羊匕湆三司馬羞肉湆四也次賓羞
羊燔主人乃卒爵五也但特牲少牢主人獻尸尸即酢
主人主人乃獻祝及佐食此尸待主人獻侑乃酢主人
不同者此尸卑逹主人之意欲得先進酒於侑乃自飲
彼尸尊不逹主人欲自逹己意故先酢主人乃使主人
獻祝與佐食故不同是以下文賓長獻尸致爵主人尸
乃酢之遂賓意亦此類也
主人東北面拜受爵尸西北面答拜
司宫設席於東序西面主人東楹東北面拜受爵尸西
楹西北面答拜釋曰此乃陳主人受酢設席之位案
特牲為士案少牢下大夫皆致爵乃設席此儐尸受酢
即設席者以其儐尸尸益卑主人益尊故明一等受酢
即設席
凡執籩豆皆雙執
凡執籩豆之法皆兩雙執之此侑與主人皆二籩故主
婦與婦贊者各執其二於事便
主婦亞獻尸四節從厭五節
司宫取爵於篚以授婦贊者於房東以授主婦釋曰
自此盡主婦答拜論主婦亞獻尸并見從獻之事上文
主人獻節凡有三爵有主人獻尸獻侑并受酢此主婦
獻内凡有四爵即分為四節解之四者主婦獻尸一也
獻侑二也致爵於主人三也受尸酢四也下文賓長為
三獻爵止故與主婦亞獻同此主婦亞獻尸一節之内
從獻有五五者主婦亞獻主婦設兩鉶一也主婦又設
糗與脩二也次賓羞豕匕湆三也司士羞豕脀四也次
賓羞豕燔尸乃卒爵五也
獻酢無筵上受法尸不敢與婦人賓主
主婦洗爵於房中出實爵尊南西面拜獻尸尸拜於筵
上受釋曰賓主獻酢無在筵上受法今尸於筵上受
者以婦人所獻故尸不與行賓主之禮故不得各就其
階若然少牢主人祝拜於席上坐受者注云室内迫狹
故拜筵上與此禮異
正俎皆横執横設益送之俎皆縮
諸文横縮執俎者皆此類
主婦羞糗脩坐奠糗云云乃縮執豕脀以降侑興案上
下文尸與侑及主人主婦但是正俎皆横執俎以升又
横設於席前若益送之俎皆縮執之又縮於席前今司
士所羞豕脀是益送之俎縮執是其常而言縮執者以
其文承上主人獻侑時無羊肉湆故主婦獻侑司士羞
豕脀不得相如是以經特著縮執俎見異於正俎諸文
特云横執縮執者皆此類
主婦致爵于主人拜阼辟併敬尸侑
主婦受爵酌以致于主人主人筵上拜受爵主婦北面
于阼階上答拜釋曰自此盡答拜受爵論主婦致爵
于主人之事此科亦有五節行事主婦致爵于主人時
主婦設二鉶一也又設糗脩二也豕匕湆三也豕脀四
也豕燔主人卒爵五也云主婦易位拜于阼階上辟併
敬者前主婦獻尸侑拜送于主人北今致爵于主人拜
于阼階上者辟併敬主人與尸侑故易位也若然案特
牲三獻爵止乃致爵此未三獻已致爵者以上篇已有
獻于尸故此不待三獻又見儐尸禮殺故早致
尸受爵降將酢主婦
尸降筵受主婦爵以降釋曰自此盡皆就筵論尸酢
主婦之事此科内從酢有三三者主婦受酢之時婦贊
者設豆籩一也司馬設羊俎二也次賓羞羊燔主婦卒
爵三也以其主婦受從與侑同三主人受從與尸同五
尊卑差也
賓長以下雖獻無席唯主人主婦設席
司宫設席於房中南面主婦立於席西釋曰以賓長
以下皆無設席之文唯主婦與主人同設席故云主婦
尊特牲及下大夫主婦設席亦是主婦尊
主人坐卒爵奠爵乃拜主婦執爵拜立卒爵
主婦執爵以出於房西面於主人席北立卒爵拜云云
釋曰云不坐者變於主人也者上主人受酢坐卒爵
故云變於主人也執爵拜變於男子者上下經凡男子
拜卒爵皆奠爵乃拜故云變於男子也
賓獻尸尸奠爵未舉以待神惠均
上賓洗爵以升酌獻尸尸拜受爵至奠爵於薦左釋
曰此一經論賓長備三獻獻尸其尸奠於薦左未舉之
事尸不舉者以三獻訖正禮終欲使神惠均於庭徧得
獻乃舉之故下文主人獻及衆賓以下訖乃作止爵若
然特牲及下大夫尸在室内始行三獻未行致爵尸奠
爵欲得神惠均於室此儐尸之禮室内已行三獻至此
儐尸夫婦又已行致爵訖儐尸又在堂故爵止者欲得
神惠均於庭與正祭者異
賓長稱上賓少牢尸有父尊稱長賓
云上賓賓長者上文云賓長設羊俎是此與上文長賓
互見為一人云謂之上賓以將獻異之者言長賓賓中
長尊稱輕若言上賓賓中上尊稱重故以將獻變言上
賓云或謂之長賓者或少牢文案彼云長賓洗爵獻于
尸此異之稱上賓者少牢尸有父尊屈之故但云長賓
耳
至此尸升侑不升尸禮殺
主人降洗爵尸侑降主人云云辭云云尸升侑不升
釋曰自此盡皆左之論主人酬尸設羞之事云侑不升
尸禮益殺者儐尸之禮殺於初今侑不升又殺
内羞榖物隂在右庶羞牲物陽在左
宰夫羞房中之羞于尸侑主人主婦皆右之司士羞庶
羞云云釋曰以二羞是内羞房中之羞以儐尸用之
故云盡歡心云房中之羞其籩則周禮籩人職云羞籩
之實云其豆則酏食糝食者周禮醢人職羞豆之實案
王制云庶羞不踰牲注云祭以羊則不以牛肉為羞依
内則羞用三牲者據得用大牢者若大夫已下不用大
牢者則無牛矣而引之者舉其成文以曉人耳云庶羞
羊臐豕膮皆有胾知者案公食大夫牲皆臛及炙胾今
此鄭直云臐胾不言炙者此儐尸飲酒之禮故主人獻
尸皆羊燔從當主婦獻皆豕燔從公食大夫是食禮故
庶羞並陳此飲酒之禮故先以燔從酬賓之後乃言司
士羞庶羞則知止有羊臐豕膮羊胾豕胾以其燔炙前
已從獻訖故知止有臐胾而已云房中之羞内羞也者
案下大夫不儐尸云乃羞宰夫羞房中之羞司士羞庶
羞於尸祝主人主婦内羞在右庶羞在左是也云内羞
在右隂也者以其是榖物故云隂也云庶羞在左陽也
者以其是牲物故云陽大宗伯亦云天産作隂德地産
作陽德鄭亦云天産六牲之屬地産九榖之屬是其榖
物隂牲物陽者也
儀禮要義卷四十九
