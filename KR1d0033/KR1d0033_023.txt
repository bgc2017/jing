儀禮要義卷二十三
宋魏了翁撰
聘禮五
君使卿皮弁詣館還王相厲之義
釋曰自此盡賓送不拜論主君使卿詣館還玉及報享
之事云玉圭也者舉聘君之圭云君子於玉比德焉以
之聘重禮也并相切厲之義並聘義文案聘義云天子
制諸侯比年小聘三年大聘相厲以禮又云已聘而還
圭璋此輕財而重禮之義又云夫昔者君子比德於玉
焉是其義也云還之者德不可取于人相切厲之義也
者相切磋相磨厲以德而尊天子故用之也云皮弁者
始以此服受之不敢不終也者始謂受聘享在廟時今
還以皮弁還玉是終之也
大夫入賓不拜迎不純為主
賓皮弁襲迎于外門外不拜帥大夫以入釋曰云帥大
夫以入者大夫即卿卿亦大夫也云將去不純為主也
者客在館如主人卿往如賓今不拜迎是不純為主也
決上君使卿歸饔餼時賓拜迎是純為主人
賓受禮歸餼皆階上聽命唯此碑内
賓自碑内聽命升自西階自左南面受圭退負右房而
立云聽命於下敬也者此決賓受禮時公用束帛賓西
階上聽命歸饔餼時賓阼階上聽命此特於下聽命故
云敬也云自左南面右大夫且並受也者以鄉飲酒獻
酢之時授者在右受者在左故右大夫也且並受者欲
取如向君前然也云退為大夫降逡遁者以大夫降為
之逡遁而退因即負右房南面而立大夫士直有東房
西室天子諸侯左右房今不在大夫廟於正客館故有
右房也
大夫賄賓用束紡即漢時素紗
賓禓迎大夫賄用束紡釋曰此則未知何用之財若是
報享之物不應在禮玉之上今言此束紡者以其上圭
璋是彼國之物下云禮玉束帛報聘君之享物彼君厚
禮於此此亦當厚禮於彼故將加此束紡是以鄭云相
厚之至也云賄予人財之言也者案下記云賄在聘于
賄又云無行則重賄反幣鄭注周禮云布帛曰賄鄭注
周禮内司服亦云素紗者今之白縛也則此束紡者素
紗也故據漢法況之
主君以玉束帛乘皮報聘君之享
禮玉束帛乘皮釋曰云禮禮聘君也者此謂報享之物
以其彼持享物來禮此主君此主君亦以物禮彼君故
云禮禮聘君也云所以報享也者彼以物享此君此君
亦以物享彼君上文聘賓行享之時束帛加璧束錦加
琮今報享物亦有璧琮致之故云亦言玉璧可知此玉
則琮也以其經言玉故以玉言之若然經言束帛兼有
束錦矣案下記云賄在聘于賄又云無行則重賄反幣
則此禮也
賓將發主君就館拜謝賓辟不受
公館賓賓辟釋曰自此盡賓退論明日賓將發主君就
館拜謝聘君使臣來禮己國之事云公朝服者以其行
聘享在廟之時相尊敬重故著皮弁此拜謝之禮輕故
知著朝服上文賓即館卿大夫勞賓賓不見以其不見
故遣上介聽命故知此賓亦不見凡言辟者將見而不
見則謂之辟此本不見而言辟者以其君在廟門外雖
不見而言辟故鄭云敬也云凡君有事於諸臣之家車
造廟門乃下者以其卿館于大夫之廟此館則是諸臣
之家案公食記云賓之乘車在大門外又曲禮云客車
不入大門以此言之君車入大門矣大夫士有兩門入
門東行則是廟門矣既至廟門須與賓行禮故云造廟
門乃下也
自聘享至送賓公皆載拜
聘享夫人之聘享問大夫送賓公皆再拜釋曰云聘享
者謂賓聘君以圭享君以璧夫人聘享者謂賓聘夫人
以璋享夫人以琮問大夫者問三卿及嘗聘彼國之下
大夫送賓以登路云拜此四事者君禮一夫人禮二大
夫禮三送賓禮四四事皆再拜云公東面者公如賓禮
門西東面擯者向公向介故知北面為相而言也
賓請命于朝拜主君之館已
公退賓從請命于朝注賓從者為拜主君之舘已也云
云案司儀云君館客客辟介受命遂送客從拜辱于朝
此經不言拜辱而言請命凡言請者得不由君君聽則
拜此下經直云公辭賓退不見拜文是君不受其謝故
云請命者以己不敢斥尊者之意故不言辱而言請
三拜乘禽明小者亦不敢忽
賓三拜乘禽于朝訝聽之釋曰自此盡送至于竟論賓
介發行主國贈送之事云明已受賜大小無不識者以
其乘禽是禮之細小尚記識而拜之况饔餼食禮之大
者
君已駕僕展軨卿大夫自展
遂行舍于郊釋曰曲禮云己駕僕展軨鄭注云具視也
彼是君車故使僕展之此卿大夫故鄭云自展軨恐不
得所故也
受贈如受勞皆在近郊
公使卿贈如覿幣受于舍門外如受勞禮無儐注云不
入無儐對歸饔餼入設而有儐此則不入無儐明賓去
禮宜有己云如受勞禮以贈勞同節者賓來勞之去有
贈之皆在近郊禮又不别
君贈上介如賓贈衆介如覿大夫贈如面幣
使下大夫贈上介亦如之使士贈衆介如其覿幣大夫
親贈如其面幣無儐贈上介亦如之使人贈衆介如其
面幣士送至于竟使者歸及郊請反命注郊近郊也告
郊人使請反命于君也必請之者以已久在外嫌有罪
惡不可以入春秋時鄭伯惡其大夫高克使之將兵遂
而不納此盖請而不得入釋曰自此盡拜其辱論使者
反命之事知郊是近郊者以下文云朝服載&KR0950;鄭云行
時税舍於此郊今還至此正其故行服以俟君命敬也
者初行云舍於郊歛旜今至此載旜而入故知近郊也
云告郊人使請反命於君者以其使者至所聘之國謁
關人明此至郊告郊人使請可知引春秋者案閔二年
公羊傳云
賓介所得公私幣之數
乃入陳幣于朝西上上賓之公幣私幣皆陳上介公幣陳
他介皆否云此幣使者及介所得于彼國君卿大夫之贈賜
也者于君所得為公幣于卿大夫所得為私幣賓之公幣有八
郊勞幣一也禮賓幣二也致饔餼三也夫人歸禮幣四
也侑食幣五也再饗幣六也夕幣七也贈賄幣八也此
八者皆主君禮賜使者皆用束錦故曰公幣賓之私幣
略有十九主國三卿五大夫皆一食有侑幣饗有酬幣
皆用束錦則是十六有三卿郊贈則十九也其上介公
幣則有五致饔餼一也夫人致禮幣二也侑食幣三也
饗酬幣四也郊贈幣五也降于賓者以其上介無郊贈
幣又無禮賓幣又闕一饗幣故賓八上介五也上介私
幣有十一主國三卿五大夫或饗或食不備要有其一
則其幣八也又三卿皆有郊贈如其面幣通前則十一
也主國下大夫嘗使己國者聘亦有幣及之則亦有報
幣之事其數不定士介四人直有郊贈報私幣主國卿
大夫報士介私面士介私幣數不甚明云禮於君者不
陳者謂賄用束紡禮用束帛乘皮不陳之者以經云公
幣又云上介公幣陳他介皆否若禮於君者一統於賓
不得云介之幣故知禮於君者不陳
禮於君者不陳禮於己者始陳
必禮於君不陳禮於己始陳者以其禮於君者是其正
故不陳之禮於己者以其榮故陳之是以下注云不加
於其皮上榮其多是其義也若然聘君以幣問卿而其
卿不見報聘君之幣者以其尊卑不敵若報之嫌其敵
體故也初夕幣時束帛皆加于左皮上今不言加于皮
上者若加於皮上相掩蔽故不加於皮上榮其多
反命謂某君受幣于某宫謂太祖廟
反命曰以君命聘于某君某君受幣于某宫云云釋曰云
君亦揖使者進之乃進反命也者亦謂亦受命於朝位
立定時君揖使者乃進受命明反命亦然某君某國名
者若云鄭國君齊國君云某宫若言桓宫僖宫者左傳
有桓宫之楹宫是廟名其受聘享於廟故以宫言之但
受聘享在大祖廟不在親廟四而云桓宫僖宫者略舉
廟名而言
變反命言致命明婦人無外事
受上介璋致命亦如之釋曰云變反言致者若云非君
命也者君與夫人聘于鄰國君與夫人各有所當聘鄰
國君受命於君今使者還反命於君聘於鄰國夫人當
受命於夫人使者還反命於夫人但婦人無外事雖聘
夫人亦君命之今使還反命不云反命於君變反言致
命者若本非君命然故變反言致也若然婦人既無外
事而承君命聘鄰國夫人者以其夫婦一體共事社稷
故下記云君以社稷故在寡小君拜是賓主相對之辭
云不言受幣於某宫可知略之者以其夫人受聘享皆
因君聘享同時同宫
郊勞至贈賄凡八此執初以言
執禮幣以盡言賜禮釋曰云禮幣主國君初禮賓之幣
也者謂從郊勞己後至於贈賄八度禮賓皆有幣是自
郊勞為初也云以盡言賜禮謂自此至于贈者此則郊
勞也
大夫私行出疆反有獻公行獻可知
若有獻則曰某君之賜也釋曰此獻物謂入賓者故下
記云既覿賓若私獻奉獻將命注云時有珍異之物或
賓奉之猶以君命致之則是賓亦言有私獻於彼君則
彼君亦有私獻報賓則此獻者也云大夫出反必獻忠
孝也案下曲禮云大夫私行出疆必請反必有獻彼私
行出疆反必有獻此以公聘出疆反亦有獻故云大夫
出反必獻此以入己之物獻於君者忠孝也
大夫有獻不拜為君之答己
君其以賜乎注云不拜者為君之答己也者士拜國君
國君不拜士賤故也大夫拜國君國君即答拜大夫尊
故也故云不拜者為君之答己拜若然自反命以來盡
于賜禮之等或拜或不拜無答己之嫌獨此不拜為君
之答己者自此以前皆是彼國報君之物賓直告事而
已君受之而無言故賓不拜君有言及己者乃拜之拜
君言也此獻是彼國君賜與己理須拜送是以玉藻云
凡獻於君大夫使宰士親皆再拜稽首送之又郊特牲
云大夫有獻弗親不面拜為君之答己亦此類故鄭云
獻不拜者為君之答己若然玉藻不親此親者此因命
故親獻也
旅答士介一拜即竒拜比上介又賤
上介徒以公賜告如上賓之禮云云君答拜勞士介亦
如之鄭知旅答士介共一拜者君勞上介上介再拜稽
首君答拜不言再拜則君答上介一拜矣勞士亦如之
不言皆則總答一拜矣勞賓君答再拜勞上介君答一
拜對賓再拜己是賤矣今此士介四人共答一拜故云
又賤也此一拜答臣下則周禮大祝辨九拜七曰竒拜
是也是以彼注云一拜答臣下也案曲禮云君於士不
答拜此君答拜士者以其新行反命君勞苦之故答拜
異於常也
臣子得賜必獻君父反之如更受賜
君使宰賜使者幣使者再拜稽首云禮臣子人賜之而
必獻之君父不敢自私服也君父因以予之則拜受之
如更受賜也者案内則云婦或賜之衣服則受而獻諸
舅姑舅姑受之則喜若反賜之則辭不得命如更受賜
臣子於君父亦然
釋幣于門謂賓介還禮大門之神
釋幣于門釋曰自此盡亦如之論賓上介使還禮門神
及奠於禰之事知門是大門者以其從外來先至大門
即禮門神故知門是大門也案特牲筮時云席於門中
闑西閾外故知此亦席於闑西閾外知東面者神居東
面為正故也云設洗于門外東方者以其在廟在學設
洗皆云洗當東榮故在門外亦在東方也云其餘如初
于禰時者初出亦釋幣于行不如之者以其初出於廟
禮文具設于行其文略故此云如禰時言如者謂釋幣
於祝先入已下埋于西階東是也
出告行入告門告所先見
云出于行入于門不兩告告所先見也者出時自廟出
先行即告行入時先見門故告門
一獻當言奠今言陳以下有二獻
乃至于禰筵几于室薦脯□觴酒陳席于阼云云云筵
几于室者還以特牲少牢司宫設席于奥東面右几但
無牲牢進脯醢而已以告祭非常故也觴酒陳主人一
獻當言奠今不言奠而言陳者以其下仍有室老及士
獻以備故言陳陳有次第之言以其三時次第皆列于
坐者也云先薦後酌祭禮也者以其特牲少牢皆先薦
饌乃後獻奠于鉶南此與彼同故云先薦後酌祭禮也
云行釋幣反釋奠略出謹入也者必略出謹入者出時
以禱祈入時以祠報故不同也
鄭謂告反主婦不與以室老士備獻
三獻注室老亞獻士三獻也釋曰鄭注喪服云室老家
相士邑宰知無主婦而取士者以其自外來主於告反
即釋奠於禰廟故知主婦不與而取士備三獻必知有
室老與士者以其前大夫致饔餼於賓時使老牽牛以
致之鄭注云皆大夫之貴臣故知此亦貴臣為獻也云
每獻奠輒取爵酌者此通三獻皆獻奠訖别取爵自酢
故云輒取爵酌也别云主人自酢者對正祭有尸三獻
皆獻尸訖尸酢主人主婦賓長今此無尸皆自酢獨云
主人者主人為首正故舉前以包後
鄭云更起酒以獻酬從者不酌神尊
一人舉爵釋曰云三獻禮成者大夫士家祭三獻特牲
少牢禮是也云更起酒者此欲獻酬從者不得酌神之
尊是以特牲行酬時設尊兩壺於阼階東西方亦如之
鄭注云謂酬賓及兄弟則此亦當然故知别取酒也云
主人奠之未舉者以其下文云獻從者乃云行酬似鄉
飲酒鄉射一人舉觶未舉待獻介衆賓後乃行酬亦然
也案特牲禮獻衆賓及兄弟之等皆升飲於西階上故
此獻從者亦於階上可知
正祭雖國君亦自獻燕禮使宰夫
若正祭雖國君亦自獻故祭統云尸飲五君洗玉爵獻
卿尸飲七君洗瑶爵獻大夫之等若然則告祭非常今
獻從者從燕法案燕禮使宰夫為獻主是國君不親獻
此大夫親獻故云避國君也
主國遭喪入竟則遂關人未告則反
聘遭喪入竟則遂也釋曰自此盡卒殯乃歸上陳告行
聘之事此以下論或遭主國君喪或聘君薨於後或使
者與介身卒安不忘危故見此非常之事從此盡練冠
以受論主國君或夫人薨或世子死行變禮之事云以
國為體者謂公羊𫝊宋人執鄭祭仲使之逐忽而立突
仲以逐忽則國存不逐則國滅故逐忽而立突是以國
為體但聘君主以聘國故君雖薨而遂入關人未告則
反者聘使至關乃謁關人關人入告君君知乃使士請
事己入關自然入矣若關人未告君君不知使者又未
入聞主國君死理當反矣
聘使不郊勞以主國之子未君
不郊勞注子未君也釋曰案文公八年天王崩九年毛
伯來求金公羊𫝊曰何以不稱使當喪未君也踰年矣
何以謂之未君即位矣而未稱王也未稱王何以知其
即位以諸侯踰年即位亦知天子之踰年即位也以天
子三年然後稱王亦知諸侯於其封内三年稱子若然
云子未君公羊𫝊文但彼據踰年即位後此據新遭父
喪引之者以其同是子未君
就賓廟致命不筵几與正聘異
不筵几釋曰不筵几致命不于廟決正聘設几筵也就
尸柩於殯宫者國君雖以國為體主聘其國但聘亦為
兩君相好今君薨當就尸柩故不就祖廟也云又不神
之者以其鬼神所在曰廟則殯宫亦得為廟則設几筵
亦可矣但始死不忍異于生不神之故於殯傍無几筵
也曾子問云君薨世子生告殯殯東几筵者鄭云明繼
體也然則尋常則殯東不設几筵當在室内
遭喪降事歸禮不以醴禮賓
不禮賓注喪降事也釋曰云不禮者謂既行聘享訖不
以醴酒禮賓也主人畢歸禮知歸禮中兼有饗食者主
人有故雖饗食亦有生致法故主人亦歸之且下文云
賓唯饔餼之受明本并饗食亦歸賓乃就中受饔餼若
本不歸饔餼何須云饔餼之受明其時并致饗食也
賓受饔餼之正不受饗食之加
賓唯饔餼之受注受正不受加也釋曰饔餼大禮是其
正自饗食之等是其加也
不賄束紡不禮玉不郊贈
不賄不禮玉不贈注喪殺禮為之不備釋曰云不賄者
皆據上文謂不以束紡不禮玉者謂不束帛乘皮以報
享不贈者賓出至郊不以物贈之也
夫人世子喪使大夫受聘禮于廟
遭夫人世子之喪君不受使大夫受于廟其他如遭君
喪云夫人世子死君為喪主者案禮記服問云君所主
夫人妻大子適婦鄭注云言妻見大夫以下亦為此三
人為喪主也故云君為喪主既為喪主是以使大夫受
聘禮不以凶接吉也云其他謂禮所降者謂不禮以下
不贈以上皆闕之
聘君若薨于後入竟則遂
聘君若薨于後入竟則遂注既接於主國君也釋曰自
此盡唯稍受之論聘者遭己君之喪行非常之禮事云
接于主國者謂謁關人關人告君君使士請事是接於
主國矣故入境則遂也
聘君之赴未至巷哭館衰不受加禮
赴者未至則哭于巷衰于館釋曰未至謂赴告主國君
者也以其本國遭喪赴者有兩使一使告聘者一使告
主國云未可為位者以其赴主國之使未至是以未可
為位受人弔禮云衰于館未可以凶服出見人者對下
經赴者至則衰而出云其聘享之事自若吉者下云受
饔餼之禮故知先行聘享乃後受禮以其主國未得赴
告故自若吉也受禮注受饔餼也不受饗食亦不受加
使者聞聘君赴凶服若聘享吉服
赴者至則衰而出釋曰云禮為鄰國闕者案襄二十三
年春秋左氏𫝊云杞孝公卒晉悼夫人喪之平公不徹
樂非禮也禮為鄰國闕服注云鄰國尚為之闕樂况舅
甥之親乎若然赴者至主國君使者衰而出則主國可
以闕樂云於是可以凶服將事者謂主人所歸禮則賓
可以凶服受之其正行聘享則著吉服矣故雜記云執
玉不麻是也
米稟為稍謂稍稍給之
唯稍受之注稍稟食也釋曰禮君行師從卿行旅從從
者既多不可闕于稍食案周禮每云稍事皆謂米稟以
其稍稍給之故謂米稟為稍
復命于殯外自西階與奔親喪同
歸執圭復命于殯升自西階不升堂自此盡即位踊論
使者喪還執圭還國復命之事云臣子之於君父存亡
同者案禮記奔父母之喪升自西階此復命于殯亦升
自西階法生時必告反必面
此未葬稱子其實當稱子某
子即位不哭釋曰云不言世子者君薨也者案公羊𫝊
君存稱世子君薨稱子某既葬稱子踰年稱君案上文
稱世子此文單稱子是知其君薨故君不稱某而與此
既葬同號者以其既不得稱世子略云子而已故不言
某其實正法稱子某是以雜記在殯待隣國之使皆稱
某云諸臣待之亦皆如朝夕哭位者但臣子一列上下
文唯言子不言羣臣與子同知如朝夕哭位者案奔喪
云奔父之喪在家者待之皆如朝夕哭位故知此亦然
告殯知君存時復命
辯復命如聘者上文君存時使者復命自陳公幣已下
至賜告之等今復命於殯所亦盡陳之故言辯
朝夕哭位在阼東此殯前北鄉異之
與介入北鄉哭案使者升階復命訖不見出文而言與介
入者以其復命之時介在幣南北面去殯遠復命訖除
去幣賓更與介前入近殯北鄉哭鄉内為入故言與介
入北鄉哭也云北鄉哭新至别于朝夕者朝夕哭位在
阼階下西面今於殯前北鄉故云别於朝夕也出袒括
髮案奔喪云至於家入門左升自西階東面哭括髮袒
於殯東是於内者子故也此使者出門袒括髮變于外
者臣故也入門右即位踊案奔喪云袒括髮於西階東
即位踊襲絰於序東此門外袒括髮入門右即位踊亦
當襲絰於序東故鄭云自哭至踊如奔喪禮也
聞親喪衰哭于館聘享即吉服
若有私喪則哭于館衰而居不饗食自此盡從之論使
者有父母之喪行變禮之事云不敢以私喪自聞于主
國者解哭于館又云凶服干君之吉使者亦取不敢解
之言衰而居謂服衰居館行聘享即皮弁吉服故不敢
凶服干君之吉使也引春秋傳者案宣八年經書夏六
月公子遂如齊至黃乃復公羊𫝊云其言至黃乃復何
有疾也何言乎有疾乃復譏何譏爾大夫以君命出聞
喪徐行而不反何氏注聞大喪而不反重君命也徐行
者為君當使人追代之以喪喻疾者喪猶不還而况疾
乎是也以此言之使雖未出國境聞父母之喪遂行不
敢以私廢王事君使人代之可也以此言之明至彼所
使之國雖聞父母之喪不反可知是以哭于館衰而居
在道及至國皆介居前已衰而從之
歸使衆介先衰而從之釋曰云已有齊斬之服者以其
私喪之内有為父斬為母齊衰故齊斬並言之也云不
忍顯然趨於往來者解經歸使衆介先衰而從之意經
云歸據反國時兼云往者鄭意去時聞父母之喪不敢
即反亦使衆介先衰而從之故往來並言云在道路使
介居前者謂去向彼國時云歸又請反命己猶徐行隨
之者此謂還國至近郊使人請反命君許入猶使介居
前徐行於後隨介至國也云君納之乃朝服者以其行
聘之時猶不以凶服干君之吉使而服吉服知此反命
時亦不以凶服干君之吉使而服朝服如吉時反命矣
云出公門釋服哭而歸者案雜記云大夫士將與祭于
公既視濯而父母死則猶是與祭也次於異宫既祭釋
服出公門外哭而歸亦云其他如奔喪之禮明此亦出
公門釋朝服而歸但彼祭服不可著故門内釋服此朝
服可以著出門乃釋服為異也云其他如奔喪之禮者
案奔喪云至於家入門左升自西階殯東西面坐哭盡
哀括髮袒降堂東即位西鄉哭成踊襲絰于序東絞帶
反位拜賓成踊送賓反位有賓後至者則拜之成踊送
賓皆如初衆主人兄弟皆出門出門哭止闔門相者告
就次于又哭括髮袒成踊於三哭猶括髮袒成踊三日
成服拜賓送賓皆如初
朝服下唯有深衣故道路服之
云吉時道路深衣者以其朝服之下唯有深衣庶人之
常服既以朝服反命出門去朝服還服吉時深衣三日
成服乃去之
儀禮要義卷二十三
