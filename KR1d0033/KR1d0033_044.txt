儀禮要義卷四十四
宋魏了翁撰
特牲饋食禮一
天子大夫士以索牛羊豕此特牲諸侯之士
特牲饋食禮第十五釋曰鄭知非天子之士而云諸
侯之士者案曲禮云大夫以索牛士以羊豕彼天子大
夫士此儀禮特牲少牢故知是諸侯大夫士也且經直
云適其皇祖某子不云考鄭云祖禰者祭法云適士
二廟官師一廟官師謂中下之士祖禰共廟亦兼祭
祖故經舉祖兼有禰者鄭逹經意祖禰俱言也若祭
無問一廟二廟皆先祭祖後祭禰是以文二年左傳
云文武不先不窋子不先父是也若祭無問尊卑廟
數多少皆同日而祭畢以此及少牢惟筮一日明不
别日祭也
此饋食自孰始無灌鬯朝踐饋獻等
特牲饋食之禮不諏日釋曰自此至事畢論士將筮
日之事云祭祀自孰始曰饋食饋食者食道也者案檀
弓云用米貝弗忍虚也不用食道用美焉爾鄭注云食
道䙝米貝美若然食道是生人飲食之道孝子於親雖
死事之若生故用生人食道饋之也此釋經不言祭祀
而言饋食之意耳云祭祀自孰始者欲見天子諸侯饋
食已前仍有灌鬯朝踐饋獻之事但饋食見進黍稷云
饋孰見牲體而言天子諸侯堂上朝踐饋獻後迎尸於
堂亦進黍稷牲體其犬豕牛羊亦孰之同節也云士賤
職䙝時至事暇可以祭則筮其日矣者此解經不諏日
謂不如大夫已上預前十日與臣諏日而筮之是以鄭
云不如少牢大夫先與有司於廟門諏丁巳之日也
士時至事暇則祭大夫以上有攝
鄭云時至事暇可以祭者若祭時至有事不得暇則不
可以私廢公故也若大夫已上尊時至唯有喪故不祭
自餘吉事皆不廢祭若有公事及病使人攝祭故論語
孔子云吾不與祭如不祭注云孔子或出或病不自親
祭使攝者為之不致肅敬於心與不祭同又祭統云是
故君子之祭也必身親涖之有故則使人可也雖使人
也君不失其義者君明其義故也是君大夫有病故皆
得使人攝祭若諸侯有朝會之事則不得使人攝故王
制云諸侯礿則不禘禘則不嘗嘗則不烝烝則不礿鄭
注云虞夏之制諸侯歲朝廢一時祭又明堂位云是故
夏礿秋嘗冬烝鄭注云不言春祠魯在東方東廵守以
春或闕之是諸侯朝會不得攝以諸侯禮大故也案桓
八年經書正月己夘烝公羊傳云烝者何冬祭也春曰
祠夏曰礿秋曰嘗冬曰烝常事不書此何以書譏何譏
亟也亟則黷黷則不敬君子之祭也敬而不黷䟽則怠
怠則忘士不及兹四者則冬不裘夏不葛何休云禮本
下為士制四者士有公事不得及兹四時祭者則不敢
美其衣服若然則士不暇不得祭又不得使人攝大夫
已上有公事乃有攝可知
冠端玄玄冠玄端亦有玄冠不玄端
及筮日主人冠端玄即位于門外西面注冠端云云
釋曰云冠端玄玄冠玄端下言玄者玄冠有不玄端者
不玄端則朝服下記云助祭者朝服不著玄端故也若
然玄端一冠冠兩服也對文則玄端有纁裳玄裳黃裳
雜裳若朝服緇布衣而素裳但六入為玄七入為緇大
判言之緇衣亦名玄是以散文言之朝服亦名玄端故
論語云端章甫鄭云端玄端也諸侯日視朝之服以端
是正幅非直服稱端六冕亦有端稱故禮記魏文侯曰
吾端冕而聽古樂則唯恐臥是冕服正幅亦名端也
子姓子之所生小宗有四
子姓兄弟如主人之服立于主人之南西面北上
釋曰云子姓者子之所生者案鄭注喪大記云姓之言
生也云子之所生則孫是也云小宗祭而兄弟皆來與
焉者案喪服小記云繼别為宗繼禰者為小宗鄭注云
小宗有四或繼高祖或繼曾祖或繼祖或繼禰皆至五
世則遷若然繼禰者長者為小宗親弟等雖異宫皆來
祭繼祖者從父昆弟皆來祭繼曾祖者從祖昆弟皆來
祭繼高祖者族祖昆弟皆來祭是皆據小宗而言也云
宗子祭則族人皆侍者此鄭據書傳而言案書傳康誥
云天子有事諸侯皆侍尊卑之義注云事謂祭祀又云
宗室有事族人皆侍終日大宗已侍於賓奠然後燕私
注云謂卿大夫以下宗室大宗之家引禮記别子為祖
繼别為大宗繼禰為小宗賓僚友助祭者若然大宗子
祭一族之内來助祭引之者證經子姓兄弟若據小宗
有服者若據大宗兼有絶服者也
卜用龜知生數筮用蓍知成數
筮人取筮于西□執之東面受命于主人注云云釋
曰案周禮春官有卜人筮人此士禮亦云筮人故云官
名也云筮問也取其所用問神明者謂蓍也者案周禮
天府云季冬陳玉以貞來歲之美惡注云問事之正曰
貞凡卜筮實問於鬼神謂卜用龜龜知生數一二三四
五之神筮用蓍蓍知成數七八九六之神則此鄭云神
明者也
士祭曰歲事此禫月吉祭故云某事
宰自主人之左贊命命曰孝孫某筮來日某諏此某事
云贊命由左為神求變者案士冠禮宰自右贊命鄭云
宰有司主政教者自由也贊佐也命告也佐主人告所
以筮也少儀曰贊幣自左詔辭自右此祭祀故宰自左
贊命為神求吉故變於常禮也云士祭曰歲事此言某
事又不言妃者容大祥之後禫月之吉祭者案下宿賓
云薦歲事據吉祭而言又少牢吉祭云以某妃配即與
士虞記云中月而禫是月也吉祭猶未配此與彼文同
故知是禫月吉祭也
言皇祖尊之言某子五十字與伯某異
適其皇祖某子尚饗注禫月之吉祭皇君也言君祖尊
之云言君祖者尊之也者天子諸侯名曾祖為皇考此
士亦云皇祖故云尊之也云某子者祖字也伯子仲子
者以其某在子上為男子美稱故以某為伯仲叔季五
十字下篇云皇祖伯某鄭注云某祖字也不為五十字
者以某在伯下
士之筮者坐卦者書卦示主人
筮者許諾云云注士之筮者坐蓍短由便士蓍三尺云
卦者主畫地識爻爻備以方寫之者案士冠禮云筮人
許諾右還即席坐西面卦者在左卒筮書卦執以示主
人鄭云卒己也書卦者筮人以方寫所得之卦彼云書
卦即云執以示主人則筮者書寫以示主人也此經云
卒筮寫卦乃云筮者執以示主人則寫卦者非筮人
長占謂長幼旅占
長占卒告于主人占曰吉釋曰經直云長占知非長
者一人而云長幼旅占之者士冠禮云筮人還東面旅
占明此亦是長幼旅占經直云長者見從長者為始也
前期三日筮尸容宿賓視濯
宗人告事畢前期三日之朝筮尸如求日之儀釋曰
自此盡主人退論祭前筮尸宿尸之事云三日者容宿
賓視濯也者謂前期二日宿賓一日視濯是以下云厥
明夕陳鼎于門外下至夙興皆祭前一日視濯之事以
其夙興上事是祭前一日也宿賓又是厥明夕為期上
則宿賓與視濯别日又知宿賓是祭前二日此經乃祭
前三日筮尸故鄭云容宿賓視濯言容者為筮尸之後
祭日之前有二日容此二事
筮某之某為尸取子行無父者
命筮曰孝孫某諏此某事適其皇祖某子筮某之某為
尸經直云某之某鄭知字尸父而名尸者曲禮云為人
子者祭祀不為尸鄭彼注云尊者之處為其失子道然
則尸卜筮無父者又云卒哭乃諱則不稱名故知尸父
云某是字尸既對父故某為名云連言其親庶幾其馮
依之也者尸父前世與所祭之父同時同時必相識知
今又筮其子為尸尸又與所祭之子相識父子皆同類
故連言其親庶幾其神馮依之也云大夫士以孫之倫
為尸者案祭統云夫祭之道孫為王父尸所使為尸者
於祭者子行也父北面而事之所以明子事父之道也
注云祭祖則用孫列皆取於同姓之適孫也天子諸侯
之祭朝事延尸於戶外是以有北面事尸之禮如是則
天子諸侯宗廟之祭亦用孫之倫為尸而云大夫士者
但天子諸侯雖用孫之倫取卿大夫有爵者為之故鳬
鷖詩祭尸之等皆言公尸又曾子問云卿大夫將為尸
於公若大夫士祭尸皆取無爵者無問成人與幼皆得
為之故曾子問孔子曰祭成喪者必有尸尸必以孫孫
幼則使人抱之
宿尸讀作肅古文宿皆作羞
乃宿尸釋曰云古文宿皆作羞壘之不從古文云凡
宿或作速謂一部之内或作速者若公食大夫速賓之
類是也云記作肅者曲禮云主人肅客而入是也又云
周禮亦作宿者大宗伯文宿眡滌濯是也是以鄭汎云
或也
主人於尸有子道故北面非賓不東面
主人立于尸外門外子姓兄弟立于主人之後北面東
上注云不東面者來不為賓客者為尸者父象也主人
有子道故主人北面不為賓客不敢當尊故不東面此
決冠禮宿賓主人東面此北面不同也
士雖孫倫為尸猶不敢南面當尊
尸如主人服出門左西面注不敢南面當尊釋曰此
決少牢云主人即位於廟門外之東方南面以其大夫
尊有君道故南面當尊此士之孫倫為尸雖被宿猶不
敢當尊也
士尸卑主人拜尸即答拜大夫之尸尊
主人再拜尸答拜注主人先拜尊尸釋曰此决下
文宿賓賓先拜主人乃答拜故云尊尸是以主人
先拜也案少牢云吉則遂宿尸祝擯主人再拜稽首
祝告曰孝孫某云云尸拜許諾祝先釋辭訖尸乃拜許
此尸答拜後宗人乃擯辭者士尸卑主人拜尸即答拜
不待擯辭訖大夫之尸尊尊得釋辭訖乃拜
士將祭於屬吏内宿賓備三獻
宿賓賓如主人服出門左西面再拜主人東面答再拜
釋曰自此盡賓拜送論士將祭宿屬吏内一人為備
三獻賓之事也云言吾子將臨之知賓在有司中者以
其云將臨之明前筮尸在其中可知以上無戒文今宿
之云吾子將涖之明知賓在有司内可知案前文有司
羣執事如兄弟服東面北上鄭云士之屬吏此云賓在
有司内則賓是士之屬吏可知下記云公有司門西北
面東上獻次衆賓私臣門東北面西上獻次兄弟賓及
衆賓行事在西階之下復似賓不在有司中者但賓是
士之屬吏内言私臣據已自辟除者言公有司者亦是
士之屬吏命於其君者言賓在有司中者諸在此獻者
之中選以為賓又選為衆賓以下若在門外時同在門
西東面北上及其入為賓及衆賓者適西階以俟行事
公有司不選為賓者門西北面私臣不選為賓門東北
面門外不列者以其未有事入門而列者為將行事公
有司門西私臣門東二者皆無事故經不見記人乃辨
之見其與於獻也
少牢陳鼎在門東士卑鼎當門
厥明夕陳鼎于門外北面北上有鼏注厥其也云云
釋曰自此盡主人拜送論祭前一日之夕視濯與視牲
之事云門外北面當門也者以其經直云門外不言門
之東西故知當門下篇少牢陳鼎在門東此當門者士
卑避大夫故也
此言實獸少牢五鼎不言獸略小
棜在其南南順實獸於其上東首注順猶從也釋曰
下篇云少牢牲北首東上司馬刲羊司士擊豕宗人告
備乃退不言獸少牢五鼎明有獸可知不言之者已有
二牲略其小者故不言之也案士虞記陳牲於廟門外
北首西上鄭注云言牲腊在其中西上變吉此亦其西
北首東足與彼文同彼云變吉者彼牲云北首西上明
腊亦北首可知此實獸於上東首不與牲相統故云變
吉
小物全乾曰腊魚腊亦云獸
云獸腊也者特牲鼎有豕魚腊案周禮腊人鄭注云小
物全乾為腊故知豕云牲魚水物云獸是腊可知
大夫士直有東房西堂西夾之前近南即西相
豆籩鉶在東房南上几席兩敦在西堂釋曰大夫士
直有東房西室若言房則東房矣故士冠禮陳服于房
中西牖下東領北上不言東又昏禮側尊甒醴于房中
亦不言東如此之類皆不言東以其直有一房不嫌非
東房故不言東今此經特言東房明房内近東邊故云
東房也夾室半以南為之以壁外相望則當夾北也又
與少牢籩豆所陳相反少牢近于西方此經則房中之
東也言當夾北者以其夾室在房近南東故云房中之
東當夾北也云西堂西夾之前近南耳者案爾雅注夾
室前堂謂之廂此在西堂在西廂
有司徹衆賓答一拜此士賤衆賓答再拜
主人再拜賓答再拜三拜衆賓衆賓答再拜釋曰云
旅之得備禮者謂衆賓無問多少總三拜之旅衆也衆
賓共得三拜故云旅之也衆賓再拜者士賤衆賓得備
禮案有司徹主人降南面拜衆賓于門東三拜衆賓門
東北面皆答一拜注云言三拜者衆賓賤旅之也衆賓
一拜賤也卿大夫尊賓賤純臣也經云皆答一拜明人
人從上至下皆一一獨答拜以其純臣故也所以不再
拜者避國公故也此士賓莫問多少皆得一時再拜以
其士賤衆賓得備禮故也
少牢告旦明行事此重勞賓告羹飪
請期曰羹飪釋曰案少牢云宗人曰旦明行事此不
云旦明行事而云羹飪者彼大夫尊有君道可以豫勞
賓故云時節此士卑無君道故不云旦明而云羹飪是
以鄭云重豫勞賓羹飪乃來也云宗人既得期西北面
告賓有司者此案少牢云主人門東南面宗人朝服北
面曰請祭期主人曰比於子宗人曰旦明行事
祭者朝服緣孝子欲得嘉賓事禰祖
夙興主人服如初立于門外東方南面視側殺釋曰
自此盡於中庭論祭日夙興主人主婦陳設及行位之
事云主人服如初則其餘有不玄端者案下記云特牲
饋食其服皆朝服玄冠緇帶緇韠注云於祭服此也皆
者謂賓及兄弟筮日筮尸視濯亦玄端至祭而朝服朝
服者諸侯之臣與其君日視朝之服大夫以祭今賓兄
弟緣孝子欲得嘉賓尊客以事其祖禰故服之緇韠者
下大夫之臣夙興主人服如初則固玄端是也鄭云其
餘有不玄端者明亦有著玄端者是以下記人辨之云
唯尸祝佐食玄端玄裳黃裳雜裳可也皆爵韠鄭注云
與主人同服是有同服者有著朝服者故鄭云其餘有
不玄端者
天子諸侯有射牲大夫士不親殺
案少牢主人即位於廟門之外司馬刲羊司士擊豕皆
主人不視殺案楚語云諸侯宗廟之事必自射其牲刲
羊擊豕又司弓矢云凡祭祀共射牲之弓矢注云射牲
示親殺也殺牲非尊者所親唯射為可又國語云禘郊
之事天子必自射其牲玉藻云凡有血氣之類君子弗
身踐也者據凡常非祭祀天子尊於郊射牲諸侯降天
子故宗廟亦親殺大夫士不敢與君同故視之而不親
殺之側殺殺一牲者案冠禮云側尊一甒體在服北鄭
注云側猶特也無偶曰側以其無玄酒是以少牢云司
馬刲羊司士擊豕以其二牲不云側也
主婦視饎爨於西堂下明自為之
主婦視饎爨于西堂下釋曰知宗婦為之者以經言
主婦視饎爨明主婦自為也是以下記云宗婦贊薦者
執以坐于戶外授主婦尸卒食而祭饎爨鄭以祭饎爨
用黍而已是宗婦為之可知也云爨竈也者周公制禮
之時謂之爨至孔子時謂之竈故論語王孫賈云與其
媚於奥寧媚於竈是孔子時為竈也云西堂下者堂之
西下也者以其為爨不可正在堂下當逼西壁為之故
云堂之西下近西壁也又知南齊于坫者案既夕記云
設棜于東堂下南順齊于坫明在東西堂下皆齊于坫
可知又鄭下注引舊說云南北直屋梠稷在南是也案
少牢云雍人摡鼎匕爼于雍爨雍爨在門東南北上廩
人摡甒甗匕與敦於廩爨廩爨在雍爨之北廩爨既在
門外不見主婦有視文主婦未知視之以否主婦視饎
爨猶主人視殺牲故易歸妹上六云女承筐無實士刲
羊無血鄭注宗廟之禮主婦奉筐米如饎之時兼視之
可知
亨豕魚腊以鑊各一爨
亨煮也煮豕魚腊以鑊各一爨釋曰知用鑊者下少
牢云羹定雍人陳鼎五三鼎在羊鑊之西二鼎在豕鑊
之西
吉祭有致爵故主人主婦執事有爼
執事之爼陳于階間二列北上注執事至於神釋曰
鄭知經執事之爼祝主人主婦亦存焉者見士虞記祝
爼陳於階間敦東彼虞不致爵故見主人主婦爼明此
吉祭有致爵主人主婦陳於階間可知以主婦亦是執
事之人也若然少牢主人主婦無爼者以三獻禮成别
為儐尸正祭無致爵故主人主婦無爼儐尸行三獻致
爵乃有爼下大夫不儐尸者亦於三獻尸爵止行致爵
乃有爼也云不升鼎者異於神者前爼升鼎而入設於
階前此鼎在門外不入而言陳於階間二列故知不升
鼎
尸盥匜不就洗不揮
尸盥匜水實于槃中注尸尊不就洗又不揮釋曰云
不揮者揮振去水使手乾今有巾故不揮也是以僖二
十三年左氏傳云公子重耳在秦秦伯納女五人懷嬴
與焉奉匜沃盥既而揮之懷嬴怒是也
姑未老自為主婦老則子妻為主婦
主婦纚笄宵衣立于房中南面注主人之妻云云釋
曰云雖姑存猶使之主祭祀者謂姑老不堪祭祀故姑
存猶使之主祭祀也云纚者謂若士冠禮廣終幅長六
尺笄安髮之笄非冠冕之笄云宵綺屬也此衣染之以
黑其繒本名曰宵者謂此宵衣是綾綺之屬鄭注内司
服云男子之禒衣黑則是亦黑也以其士喪禮有禒衣
與士冠玄端為一玄端黑是男子禒衣亦黑則此婦人
宵衣亦黑可知其玄則黑之類也故鄭引玉藻君子狐
青裘玄宵衣以禓之證婦人玄宵衣亦黑也云其繒本
名宵者此字據形聲為綃從絲省聲但詩及禮記儀禮
皆作宵字云凡婦人助祭者同服也者經及記不見主
婦及宗婦異服之文故知同服對男子助祭祝佐食等
與主人服異也少牢云主婦贊者一人亦髮鬄衣侈𬒮
與主婦同其餘雖不侈𬒮同亦宵衣可知依内司服天
子諸侯王后以下助祭皆不同者人君尊卑差等大夫
士卑服窮則同也引内則者彼舅没時年七十已上姑
雖存年六十已上而當傳之家事故子之妻代姑祭雖
代姑每事必請於姑引之者證經主婦而含姑未老自
為主婦姑老則子妻為主婦也
特牲吉禮主人行事由阼階佐食佐尸食
佐食北面立于中庭注佐食賓佐尸食者云云案下記
云佐食當事則戶外南面無事則中庭北面據此而言
則此經謂無事時也云立于宗人之西者案士虞禮云主
人及兄弟賓即位於西方如反哭位注引既夕禮云反
哭入門升自西階東面經又云宗人西階前北面注云
當詔主人此特牲吉禮主人行事由阼階宗人亦在阼
階南擯主人佐食北面於中庭明在宗人之西可知
儀禮要義卷四十四
