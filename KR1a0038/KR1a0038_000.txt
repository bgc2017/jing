周易玩辭易類
提要
(臣)等謹案周易玩辭十六卷宋項安世撰安
世字平甫松陽人館閣續錄載其淳熙二年
同進士出身紹熙五年除校書郎慶元元年
添差通判池州陳振孫書錄解題稱為太府
卿則所終之官也事蹟具宋史本傳振孫乂
稱安世當慶元時謫居江陵杜門不出諸經
皆有論說而易為全書然據其自述蓋成于
嘉泰二年壬戌之秋自序謂易之道四其實
則二象與辭是也變則象之進退也占則辭
之吉凶也不識其象何以知其變不通其辭
何以决其占又自述曰安世之所學蓋伊川
程子之書也今以其所得于易傳者述為此
書而其文無與易傳合者合則無用述此書
矣蓋伊川易傳惟闡義理安世則兼象數而
求之其意欲於程傳之外補所不及所謂各
明一義者也馬端臨虞集作序皆盛相推挹
而近時王懋竑白田襍著中有是書跋獨排
斥甚力至謂端臨等未觀其書其殆安世自
述中所謂以易傳之文觀我者歟安世又有
項氏家說其第一卷亦解易董真卿嘗稱之
世無傳本今始以永樂大典所載裒合成編
别著於錄合觀兩書安世之經學深矣何可
輕詆也乾隆四十二年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易玩辭序
周易玩辭者江陵項公安世平甫之所著也其言以為
大傳曰君子居則觀其象而玩其辭動則觀其變而玩
其占其道雖四而實則二變乃象之進退占乃辭之吉
凶聖人因象以措辭後學因辭而測象是故學易者舍
辭何以哉項公以其玩於辭而得之者筆於書使後之
學者因其言皆有以玩於前聖之辭而得焉此項氏著
書之意也嗟夫天不言生聖人而代之言故曰聖人之
精畫卦以示聖人之藴因卦以發微卦聖人之藴殆不
可悉得而聞然卦象未有語言自非眀知何以知之中
古聖人以其憂患之心因卦立言暢於周公究於孔子
首尾具完皆所親定所謂精與藴者後世因得以推見
焉今夫生乎千載之下而仰觀於千載之上以凡人之
資而欲窺見天與聖人之道苟得於聖人之一言即為
天之命已矣況乎三聖人之言廣大悉備雖歴世久遠
遭時喪亂亘千萬古而與所謂卦畫者略不可有所磨
滅豈非天乎後之立言豈有加於此者志於學者誠不
可下此而他求已愚是以深歎項公之為知言漢晉以
来治易之師其言猶有可見而於四聖人之意未知其
何如也及乎邵子周子之生易道蓋中興焉邵子以先
天心學著為成書不必麗乎經傳而極天地之妙通萬
物之情三聖人以降未之或先而學者鮮或知之周子
之圖亦不必求同於易象而理則不二所謂通書者皆
所以通乎易者也因卦以立辭者如乾損益家人睽復
无妄蒙艮之說僅見如大畜等卦當時已不得聞獨賴
河南程子親得其宗以其成德之能事附於三聖人之
書而言之非直傳注而已也自其學而推之以極其至
則天人之際豈有間哉蓋嘗聞之能盡其性者則能盡
人之性能盡人之性則能盡物之性故曰知其性則知
天矣苟知天矣則天地之故鬼神之迹事物之雜豈待
於攷索推測而後通之故程子有言不盡意者誠有望
於後世學者自有得於聖人也朱子發眀象占本義多
約程子之言而精之云爾故學易之士於是得其端緒
而不差焉項公實與朱子同時當時則又有江西陸先
生者各以其學為教又有聦眀文學過人之士興於永
嘉項公嘗從而問辨咨决焉其遺文猶有可徵者朱項
往来之書至六七而不止其要旨直以程子涵養須用
敬進學則在致知之說以告之於是項公之學上不過
於高虚下不陷於功利而所趨所逹端有定向然後研
精覃思作為此書外有以采擇諸家之博聞内有以及
乎象數之通變竒而不鑿深而不迂詳而無餘約而無
闕庶幾精微之道焉其書既成而朱子殁矣自序其學
皆出於程子而其言則不必皆同也是可以見其講眀
之指歸矣近時學易君子多有取於其說豈徒然哉然
而為是學者自非深求於程朱之說而有所憤悱於缺
塞則亦不足以知項氏之功也集之壯歲至好此書每
取其說以與朋友講習今淮西廉訪僉事幹君克莊好
古博雅學道愛人嘗以禮學貢於有司而不及奏有旨
俾居成均勤苦數載有人所不能堪者及文宗皇帝臨
御開延閣以待天下之士乃特召見得與論思之次一
時謂之得人持節淮壖至於江上取是書於篋俾齊安
郡學刻而廣之蓋歎乎學者之不多見是書也不鄙謂
集退老林下庶乎困學之不敢忘俾敘其說焉嗚呼内
聖外王之學不眀於後世而為治者以其知力之所及
而行之不無其效至若上下與天地同流者則何有哉
昔邵子有言曰學於里人而盡里人之情學於鄉人而
盡鄉人之情學於國人而盡國人之情學於古人而盡
古人之情學於天地而盡天地之情如此則可以玩辭
觀象而得之世有斯人也哉後學虞集謹書
周易玩辭序
予幼嗜易祖程傳宗本義諸儒訓解中取平菴項氏玩
辭熟讀精思道德性命之原開物成務之故一出於竒
耦往来不窮之變曰象與占隨時取義玩辭可知先生
此書不特有禆於程子七分之傳當時往復問學朱子
之門其於本義多所發眀惜書成於本義二十年之後
朱子未及見也集賢初菴傅公以易學經世被遇殊
休俾其徒黃棠剙建精廬嘉惠後學經府傳窟中獨缺
此書予過梧翁先生馬公攷學得所藏本乃咸淳乙丑
禮部貢院所點校敬鋟諸梓與朋友共使家藏而人誦
之予之志也大德丁未孟秋冷掾徐之祥拜手謹書
周易玩辭序
易有聖人之道四變與象居其二焉自義理之學大眀
而變象之說幾晦先儒欲救其弊則曰聖人當時自可
别作一書眀言義理以詔後世何用假託卦爻為此艱
深隠晦之辭乎愚嘗以為變之說不一有隨時之變如
彖象小象文言繋辭各自一義是也有逐爻之變如六
九七八隂陽老少是也有逐卦之變如剛柔往来互體
飛伏是也象之說亦不一有卦畫之象隂陽竒耦三連
六斷是也有大象之象天地風雷山澤水火是也有說
卦之象乾為馬坤為牛乾為首坤為腹之類是也至簡
要者隨時之變也至支離者逐卦之變也至精微者卦
畫之象也至瑣碎者說卦之象也必研究其簡要精微
者而不拘泥其支離瑣碎者則曰象曰變固無非精義
至理之所寄也豈有二哉平菴項公玩辭之書義理淵
源伊洛而於象變之際紬繹尤精眀暢正大無牽合附
會之癖公嘗謂必徧通五經而後歸老於易且自言窺
其門牆而未極其穾奥今將盡心焉則是書必暮年所
著家有善本先公嘗熟復而手挍之方塘徐君掌教初
菴以是書鋟梓學舍俾贅語其編尾輒誦所聞大德丁
未菊月後學馬端臨謹書
周易玩辭序
序曰大傳曰君子居則觀其象而玩其辭動則觀其變
而玩其占讀易之法盡於此矣易之道四其實則二象
與辭是也變則象之進退也占則辭之吉凶也不識其
象何以知其變不通其辭何以決其占然而聖人因象
以措辭後學因辭而測象則今之讀易所當反復紬繹
精思而深味者莫辭若也於是作周易玩辭宋慶元四
年歲次戊午秋九月己未江陵項安世述
周易上篇六卷
周易下篇六卷
繫辭兩卷
說卦一卷
序卦雜卦一卷
嘉泰二年壬戌之秋重修周易玩辭十六卷章句粗
定因自歎曰安世之所學蓋伊川程子之書也程子
平生所著獨易傳為全書安世受而讀之三十年矣
今以其所得於易傳者述為此書而其文无與易傳
合者合則无用述此書矣世之友朋以易傳之理觀
吾書本末條貫无一不本於易傳者以易傳之文觀
吾書則未免有使西河之民疑汝於夫子之怒知我
者此書也罪我者此書也九月丙午安世謹書
