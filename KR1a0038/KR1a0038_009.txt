周易玩辭卷九
宗項安世述
䷪夬(乾下兊上)
彖
凡卦五陽而一隂則一隂為之主夬自乾上爻變故卦
辭專主上爻諸家皆與孔氏不合今直以孔彖釋之孔
子曰揚于王庭柔乘五剛也言上六揚于九五之側以
臨衆陽此君側之惡人也曰孚號有厲其危乃光也言
上恃五之孚叫號於上終必自危惡人之危乃君道之
光也曰告自邑不利即戎所尚乃窮也言上若保其私
邑以與陽戰則其勢愈危其所尚者乃所以自窮也曰
利有攸往剛長乃終也言上若去其私邑往而從剛使
昔之五剛長而為六則陽純隂絶其事乃終也凡上爻
皆稱邑以其无民也升之虚邑泰之自邑晉之伐邑謙
之征邑皆是物也非上爻則皆稱邑人訟比无妄是也
孚號惕號无號
姚小彭氏三號皆指上六今從之上六恃與五孚而以
其兊口叫號於上此挾君以令下者也二與五正對聞
其號而惕故曰惕號上雖號而三不應故曰无號方其
孚號之時為二者安得不惕其危乃可以致光遇惕固
宜於勿恤則在我初无損也及其終也必勢窮力盡无
所號之彼亦安能長久而不凶乎
光終長
其危乃光與中未光相應人君與小人比故為未光小
人危則君德眀是以乃光光者陽德也剛長乃終與終
有凶相應剛長未終隂猶在上剛長既終則隂有凶矣
終者上爻也陽長為復故曰利有攸往剛長也陽長至
終為夬故曰利有攸往剛長乃終也此又與復之剛長
相應也
戎
不利即戎與暮夜有戎相應二與五同德相輔五方蔽
於上而與之孚上六乘其未光欲興戎以驚二故為暮
夜有戎二但守中勿恤五必自光上必自窮其勢不能
為患也凡軍中夜驚法當以勿恤處之此亦善於決事
者也
大象
禄惡積而喜決決則及下德惡決而喜積決則放逸而
不為我居矣是施禄者以決為美而居德者以決為忌
居訓為積居德猶積德也施禄象兊之缺居德象乾之
純
初二三四
夬初至四皆大壯也加九五一爻而成夬故下四爻皆
與大壯相似初之壯趾二之以中三之用壯四之悔亡
是也初位卑而勢遠遽前其趾欲除君側之惡在壯之
時五方柔暗故行必凶此則劉蕡孟昭圖之事也在夬
之時雖不至於凶亦可為咎也二與初正相反在壯則
能貞在夬則能懼其處健也可謂得中矣三有不中之
失又有得正之美故在二卦皆兼君子小人言之今觀
壯于頄有凶之下加君子以别之則上言小人下言君
子眀矣九三與上六正應若聞其號呼不決於心遽然
發於面勃然應之則有凶之理安知不如張奐之助王
甫以誅陳蕃哉此即大壯之小人用壯也君子則不然
其中夬夬剖決甚眀雖在衆陽之中獨行遇應外若相
濡中實有愠則於君子之道終无所失如陳寔聽侯覽
而弔張讓何咎之有此即大壯之君子用罔也九四一
爻却與大壯不同大壯之四震體尚進進則成夬故曰
藩決不羸夬之四兊體悅隂而迫於二陽不能自決進
退之閒故曰臀无膚其行次且若聽二陽之牽而同其
夬夬亦可合於大壯之悔亡故曰牽羊悔亡然羊非可
牽之物也強狠之人方以不正為悅誰能語之故曰聞
言不信聦不眀也夬以九五之正以與上比猶未為光
况九四之不正其能眀乎四動成坎耳故有聦之理五
與上易則成離故有光之理四必不能故曰不五將能
之故曰未也
莧陸
莧音丸山羊也陸其所行之路也猶鴻漸于陸之陸兊
為羊而在上卦有山羊之象羊之行路喜登高緣險而
山羊為尤甚九四其險者上六其高者也五在三羊之
中獨能自決而行於中路比之四上可以无咎然猶未
離兊類故為未光若往而成乾則為在天之龍不為在
陸之羊其道光矣飛龍在天乾之大有故曰光也
夬夬
夬夬者重夬也以九居三以九居五皆為重夬之象當
夬者上六也三應之五比之嫌其不能夬也故皆以夬
夬眀之三謂之遇雨五謂之莧陸皆與隂俱行者也君
比於隂而能自決以保其中僅可免咎而已未可以為
光大也九三健極有凶之理故以无咎為幸五居尊位
大中而止於无咎為可惜耳
䷫姤(巽下乾上)
女壯
姤之一隂方長已言女壯聖人之意深矣猶坤之初六
即言堅冰也其勢方興不至於盡滅諸陽不止也是以
取女者忌之
勿用取女天地相遇
既曰勿用取女不可與長又曰天地相遇品物咸章何
也曰勿取以戒四相遇以美五也小人方壯若引以為
配必至於滅剛匹嫡並后耦國貳政亂之本也故四雖
正應不可以取初然與之同宇則相遇之道不可絶矣
天高地下其分嚴矣而未嘗不相遇也君子之遠小人
至矣而未嘗不相遇也故五居尊位而可以遇初遇與
娶不同遇則接之如君之遇民臣之遇主其分未嘗廢
也娶則齊之一與之齊不可復制矣故姤之六爻喜遇
而不喜應遇則无咎應則有凶也
剛遇中正
剛遇中正天下大行也此接上文言之也天地相遇于
午則萬物相見故曰品物咸章君子遇中正之位則其
道可行故曰天下大行以卦氣言之乾直四月遇午為
中正以爻位言之以九遇五為中為正遇中正之位即
所謂有隕自天也行中正之道即所謂包瓜含章也隂
雖有惡包之而不治陽雖有美含之而不發在遇之時
所行如此可謂中正之道矣
大象
四方天下也施命以誥之有風也謂之有風則非必常
有也四方之風不可預料與之相遇而後知其為四方
之風也誥命之行亦然有誥某國者有誥某人者詳略
誅賞不可以一槩論也是故謂之遇
六爻
初與二遇故繫於金柅為二所牽也三不與初遇故其
行次且未得牽也二以近而遇初故包有魚四以遠而
不遇故包无魚賓自外来而不相及指四言之也民在
下而遠指初言之也九五遇天之命非我求之志之所
存本不在此故曰有隕自天志不舍命也舍字去聲義
與隨之志舍下也同鄭風舍命不渝毛氏曰舍處也上
九遇時之窮非我之咎故為姤其角吝无咎凡稱遇者
皆非我取之故諸爻皆得无咎獨初與四負其正應必
遂其孚而不安於所遇四欲起而求初初欲往而從四
所以凶也四起則失位故為起凶初往則四見凶故為
有攸往見凶當隂長之時陽受其禍故二凶字皆主四
言之
金柅
柅者絡絲之跗也絡絲之柱以木石為跗令其不動今
以金為之愈堅重矣絲為柔道金柅所以牽之故曰柔
道牽也
羸豕
羸豕之羸猶羸角之羸也羸即牽繋之義形雖牽繫志
則蹢躅此所謂女壯也易中羸字皆與罹通用羸其瓶
亦然故鄭康成作虆宋衷作縲陸績作累然羸義自眀
不煩改字也
包
姤之三爻皆稱包凡稱包者皆以陽包隂也蒙之包蒙
泰之包荒否之包承包羞包桑義亦同此包古苞苴字
後人加草以别之故子夏傳與虞翻本皆作苞字
不利賓
初六方壯宜速止之不可使之及賓使及九四非陽道
之利也此即有攸往見凶之意
臀无膚其行次且
益之六二即損之六五故皆曰或益之十朋之龜弗克
違姤之九三即夬之九四故皆曰臀无膚其行次且夬
之九四志欲上同而後廹於三前阻於五姤之九三志
欲下行而後迫於四前阻於二雖前後不同若以反對
觀之其實一也其厲如此而无大咎者三與初非比非
應本不相及也
九五
杞高而直乾之象也瓜在下而柔蔓巽之象也九五為
乾之主而包巽在内此以杞包瓜也以位言之則為以
上包下以德言之則為以君子而包小人夫能包其下
而遇人以寬能舍其剛而遇已以中无心於得尊位而
遇天命之自降此所以為遇之九五也故常謂九五之
有隕自天舜禹之所遇也上九之姤其角孔孟之所遇
也初六秦民之遇沛公也其繋之堅矣九二沛公之得
秦民也民已主漢義不及楚矣九三項羽之爭秦也元
以繋民而強爭之其能有遇乎九四子嬰之无民也无
民而欲起則足以速亡而已
䷬萃(坤下兊上)
萃亨
按釋文馬鄭陸虞本並无亨字獨王肅本有之王弼遂
用其說而孔子彖辭初不及此字也
王假有廟
王至于廟中則諸侯百官之衆九州之物人心之精神
无不萃者此萃之最盛者也
用大牲吉
在損之時則曰曷之用二簋可用享二簋應有時在萃
之時則曰用大牲吉利有攸往順天命也易之隨時如
此
致孝享也
古語謂享之豐者為致孝詩曰苾芬孝祀論語以致孝
對菲飲食蓋以厚對薄也此以萃享親故曰致孝享也
彖
王假有廟九五也五為王上為宗廟利見大人利貞六
二也二五皆正二見五為大人用大牲吉九四也故九
四為大吉利有攸往初六六三也故二爻皆往无咎
天地萬物之情天地之心天地之情
天地萬物之所以感所以久所以聚必有情焉萬變相
生感也萬古若一久也會萬歸一聚也知斯三者而天
地萬物之理畢矣天地之心主於生物而聚之以正大
人能以天地之心為心則无往而不為仁以天地之情
為情則无往而不為義矣是以聖人表之以示萬世焉
地上有水澤上於地
水與澤相近而不同水火以氣言氣者造化之本也故
坎離主之山澤以形言形者造化之末也故艮兊主之
水之氣可以在地上水之形不可以在地上必置防以
聚之以待不時之用乃有聚於地上之理故為除器防
戎之象兊金在上為治戎器以兊金臨坤衆為戒不虞
坤中有虞則為坎坤无虞也坎為心坤為腹憂在心不
在腹也
澤上於地澤上於天
澤上於天為夬天非貯澤之所也則決而已矣澤上於
地為萃地則可聚矣除戎噐則衆工萃焉戒不虞則衆
民萃焉聚之衆者莫若戎噐與戎事也
初六九四
九四自觀之上而下比於坤獨當三隂之萃遂為成卦
之主无尊位而得衆心故必大吉而後可以无咎如益
之初九在下而任厚事亦必元吉而後可以无咎也然
自初六言之則異於是其不專於初可謂有孚不終其
泛納三隂可謂乃亂乃萃為初九者法當怨慕我若號
咷而悲彼雖相聚而笑皆不當恤但往從之正應相求
不為過也當萃之時以能萃為美上六无應而齎咨猶
且无咎初六有應而號咷又何咎哉大抵萃聚之道陽
以溥為貴隂以專為美四之志亂乃得元吉五中不變
反為未光皆貴其溥也初六求四雖號无咎六二從五
以引為吉皆美其專也
六二九五
六二與九五正應下為上所引故吉以中相引故无咎
然而萃聚之時為禮當厚必如二五之交信在其中而
後外可略也故孚乃利用禴凡此皆為臣道言之也乃
若君道則異於是九五居至尊之位為萃之主固當立
賢無方而其所萃乃有定位雖曰正應相從守中不變
未為有咎然此豈光大之道哉必能不係其孚而用元
永貞之德以顯比於天下乃可以亡私挾之悔矣六二
之孚與九五之孚二字相應古語謂所親信為孚春秋
傳曰夷伯者何季氏之孚也
六三上六
六三之嗟如與上六之齎咨涕洟相應六三志欲求萃
而方值上六之咨嗟兩俱无應无所利也不若往比於
四與之相萃雖非正應不免小吝然三本无應非捨應
而妄從又四為卦主衆所當萃以三附四可成五巽上
巽下順何咎之有齎咨兊口之歎也涕洟兊澤之流也
上六以无應之故至於齎咨涕洟若可羞矣而聖人不
以為咎者蓋以當萃之時孤特无與雖在上位豈得自
安故萃之六爻皆不嫌於求萃然則為上計奈何曰不
安於上而萃於五五上交為晉則五光而上安矣故五
曰未光上曰未安皆非決辭明有可變之理也
九四上六
九四位不當而受三隂之萃上六當位而无所萃此所
謂順天命也非人之所能為也然四必大吉而後无咎
上雖未安而固无咎也此則聖人之深意也歟
中未變也
萃自觀来四上相變成萃五在其中獨未嘗變是以六
二不失其應故曰中未變也
䷭升(巽下坤上)
萃升
升自臨變六三降而為初九升者皆自初始初六為成
卦之爻故曰允升大吉萃自觀變上九降而為四凡萃
者皆自四始九四為成卦之爻故曰大吉无咎萃與升
皆剛中而應萃剛中在上其衆必聚升剛中在下其勢
必升故萃以五為大人升以二為大人聚者下之所樂
故利見大人升者上之所忌故勸以用見大人勿恤言
上三隂勿以陽升為憂陽来朋隂乃隂類之慶也用見
大人勿恤戒隂也南征吉勉陽也
大亨
初六以柔升而遇三隂在上之時下卦以巽入而值上
三爻之順九二剛中而得六五之應升之卦德有此三
者所以大亨而无阻也
南征禴享
南征者言二之升五也坤之中爻為離南方之卦也眀
夷之九三以坤在上為南狩春秋傳晉與楚戰筮之遇
復亦以坤在上為南征禴夏祭也即南征之義萃之六
二坤之中爻也既濟之六二離之中爻也故皆稱禴既
濟九五爻辭正指六二言之
志行也
下之升於上者其志在於出暗而求眀也升則眀不升
則暗矣征者升也南者眀也故曰南征吉志行也言九
二之志在於上行也九二升至六五乃得離眀之位故
六五曰大得志也正與此志字相應志者九二之志非
六五之志也
大象
順德坤也積小以高大巽也坤為順巽為高物之高必
以積其所積必以順非順不可積非積不能高也木之
始生伏於地中積而不已其高干雲其大蔽日未有見
其忤者順而至之也
下三爻
下三爻皆方升之人上三爻皆受其升者凡陽之升皆
非隂之所樂惟九二與六五以中相孚乃能不以外物
相責望乃者難辭也以九二之孚而僅得无咎其難可
知矣九三雖與上六正應然亦乘其空虚消盡之時而
入之始无所疑使當其富實之時能无疑乎惟初六一
爻與六四合志而相允且不獨四也凡上三隂皆與之
合故其升也上皆允之所以在六爻之中獨為大吉也
觀此可見升道之難太玄以干上準之知此義矣
上三爻
隨上六兊為西故曰西山在周之西境也升六四坤為
國周國於岐故曰岐山指國内之地言之也亨古文享
字說具隨卦由初視四其勢遠絶故如升山自下干上
疑若不順然致其誠意以感通之乃順以事上非干上
也故有福而无咎此舜尚見帝之時也既已至四其勢
平矣故二之升五正如升階二五相交而正故曰貞吉
此堯讓舜之時也既已至五无所復升惟有默升此道
而已故曰冥升九三自已向申盈變為虚上六從申入
亥虚變為冥此乾居西北之時也故曰貞自物言之消
而不息謂之不富自道言之貞復為元坤之上六乾實
居之何不利之有故曰利不息之貞
晉衆允悔亡升允升大吉
晉至於六三然後衆允而悔亡升之初六即允升而大
吉者升坤在上下升而上允之則其升也可以大吉而
无疑晉坤在下為衆已進而衆允之則其進也免於媢
嫉之悔而已
孚乃利用禴
萃與升相反而孚乃利用禴皆在下卦之中爻何哉蓋
禴所以亨上也六二求萃于上九二亦求升于上故其
義皆同然有小異者萃之六二自下萃上上喜而引之
固已吉而无咎矣而又於其時義當用大牲惟二之事
五可以不用故於无咎之下别眀此義也升之九二自
下升上非上之所樂必如二五之孚有喜而无忌乃可
用情於五而无咎也苟上下之閒未能以情相與而強
干之豈所謂巽而順乎故此句在无咎之上為本爻之
主義也孚者五用情於二禴者二用情於五也
王用亨於岐山
此象須詳玩乃眀初六卦主為王巽為潔齋六四地在
上為山王潔齋以升山故曰亨于岐山王指初山指四
也
䷮困(坎下兊上)
彖
困自否變上九降二而為二隂所揜所以成困故曰困
剛揜也以成卦言也雖當坎險不失兊說故曰亨以重
卦言也貞大人吉无咎方在困之時以剛得中能以貞
勝以九二言也否之六三升上成兊兊口在上而居窮
地尚口乃窮以上六言也
不失其所亨
當困之時君子則不失其所亨大人則能致吉而无咎
君子之亨顔子曾子之困也大人之吉无咎舜文王周
公孔子之困也惟大人為能因汙隆而起變化故否之
時君子避難而大人不害其為亨與吉也
貞大人吉无咎
師貞丈人吉无咎謂九二也困貞大人吉无咎亦謂九
二也聖人恐人謂困之大人不指九二故不言剛中正
但言剛中眀非九五也卦辭特寘貞字於大人之上眀
能堅固元剛以勝天下之變如師之御衆克敵是以謂
之貞非以居位得正為貞也此即大傳所謂貞夫一者
也師貞於法律故稱丈人困則貞於道故稱大人
致命遂志
澤无水則悴君子无時則躓時命在天者也委而致之
非我所能與也志於仁志於道在我者也雖困而必遂
焉非命所能制也致命象險遂志象說
下三爻
初六在坎之下故為入于幽谷即坎之初爻入于坎窞
也九二在坎之中故為困於酒食即需之九五需于酒
食也六三在坎之上進則困於九四之石退則據于九
二之蒺藜動而入巽則為大過之棺椁不復與上六相
見三者无一可居此即坎六三來之坎坎險且枕也
臀困于株木
此卦爻辭以困為首字者謂本爻也困上加别字者皆
指應爻言之初六加臀謂九四也凡兊之初爻皆稱臀
夬之九四姤之九三皆兊之正反也初六與九四為正
應欲藉以拯困而九四巽木方顚為兊金所毁折故為
臀困于株木之象初六柔暗深入坎下而不得陽眀之
助是以不覿不眀必待其終也初六之三歲即九四之
有終也凡卦以三爻為終三爻既終即與四遇故雖不
覿而不言凶
九二
九二在下未得行道而酒食以自娛此所謂困也朱紱
方来君道將應此所謂亨也利用亨祀誠以感神中以
達上此所謂貞大人吉也循此而行萬一不利雖凶亦
无可咎此所謂无咎也九二成卦之主故爻辭與卦辭
相通凶如孔子之畏文王之囚縱使不免亦何咎之有
不見其妻凶
按繫辭謂六三將死故不得見其妻非謂妻死而不見
也小象所以謂之不祥諸儒以崔杼一時之占遂誤其
說特未攷繫辭爾六三坎體為夫上九兊體為妻坎為
宮謂宅兆也
九四
困上加来徐徐一句小象觧之曰志在下眀此句指初
六也下兩句小象不解安世按困于金車者四兊為金
人所乘為車以九乘四不得其正不可以有行也故為
困于金車吝象所謂雖不當位即解此句也有終者終
與初遇象所謂有與也即解此句也三與四皆不當位
三凶而四有終者三乘剛而在險之極故凶四居柔而
主說故始雖徐徐終則有與但以不當位為吝而已
九五
困上加劓則二字指九二也二方見揜於二隂之中上
為三所劓下為初所則故曰劓刖五有賢臣而未得其
用故曰困于赤紱言臣道未應也乃徐有說猶九四之
徐徐而有終也初在卦之始以得上卦為有終二在坎
之中以得兊為有說二稱享祀享主天祀主人下自中
而達上也五稱祭祀祭地而祀天言上下皆受其福也
二五本非正應特以中相得故二之象曰中有慶也五
之象曰以中直也
紱
程子易傳曰以紱言者義主於行也盖困塞不行以得
行為亨故六爻多以行取義初言臀二五言蔽膝四言
車皆行具也色之赤黃者為朱朱君紱也赤臣紱也二
五无應而以中相應故以君臣言之至三上无應則直
謂之不見其妻云
志在下也志未得也
志皆所謂應四志在初而未得故来徐徐五志在二而
未得故乃徐有說
上六
六三非所當牽而牽之故為困于葛藟九五非所當乘
而乘之故為困于臲卼此小象所謂未當也所處如此
徒用兊口禦人以動而生悔為辭不肯決然捨去則又
可悔之甚也有讀當作又說在豫六三此彖所謂尚口
乃窮也若能斷葛藟而不牽辭臲卼而不居行而去之
吉孰加焉上六徒動而不去則成訟故自謂動悔若去
而之初則為漸之吉吉在於必行而不在於徒動故曰
吉行也
䷯井(巽下坎上)
彖
改邑不改井言其體也九五之剛中似之无喪无得往
来井井言其用也水木之上下不窮似之汔至亦未繘
井言下入之時也九三之不食似之羸其瓶言上出之
時也九二之甕敝漏似之上二句屬井下二句屬汲者
故凡井之得失備於此矣或曰彖文當云巽乎木而上
水井改邑不改井乃以剛中也无喪无得往来井井井
養而不窮也今按巽乎水作巽乎木范諤昌言說也
无喪无得往来井井
往者自往井未嘗喪來者自来井未嘗得人有往来井
一而已
未有功也是以凶也
幾至而未至者特未而已猶可勉而至也一羸其瓶綆
斷瓶碎无可為矣
木上有水
說者謂運以轆轤舉以桔橰為木上有水或以木為井
幹此皆汲者之事非井之本象也凡大象皆據自然无
用人為者草木之液自下而升上出其杪往来而不息
者自然之井也勞民勸相下養其上上助其下相養而
不窮者人事之井也
勞民勸相
勞民者坎也勸相者巽也千畝其耘徂隰徂畛侯主侯
伯侯亞侯旅侯彊侯以勞之也曾孫来止以其婦子饁
彼南畝田畯至喜勸相之也皆養而不窮之象晁公武
氏曰勸之以言相之以力
初二
初與二爻辭皆具兩象初在最下而上无應既如井中
之泥水而人不食然泥猶有禽也又如舊井之无水而
禽不居則并禽无之矣故象曰下曰時舍二亦在下之
中而上无應既如井旁泉穴止能下射泥中之鮒又如
敝漏之甕不能載水以上出故象以无與解之眀二爻
皆无應但初无水二有水為異爾水屬陽故卦内陽爻
皆為水隂爻皆不為水谷者井中之泉穴已離於泥而
未至於渫者也渫且不食而況於谷乎況於井泥乎三
爻皆在下故也謂之時舍眀非初之罪時止在此爾至
三而渫至四而甃即此井也井未嘗變變者時也
三四五上
三四在井之中而皆得其正陽為渫泉隂為甃土皆井
之事也五與上在井之上而皆得其正陽為寒冽而見
食隂為井口而勿幕皆井之功也三在下故不食五在
上故食甃與收皆隂也四未及物故自脩上已及物故
勿幕
九三上九
九三陽而能正故為井渫未得中位故為不食上與之
有應故為之心惻上比於五其力可以汲三故可用汲
五在坎中自三至五為離願其為離不願其為坎也故
為求王眀求王眀者非為私也將以兼善天下也故為
並受其福上九在上當井口之成勿幕足矣又曰有孚
元吉者推賢揚善出於惻怛之誠心則井渫見汲而天
下並受其福矣在上者必如是而後為大成故曰元吉
在上大成也收者井口之名也今俗閒謂之收口
无禽
初之禽即二之鮒也常處泥中得水則活故舊井无之
沙隨程迥曰字書鮒作蚹蝸牛也汙渠中多有之今按
巽為蟲則蝸牛近是
九三小象
上六之心惻非為私應也行者皆惻吾安得不惻此以
眀好賢之公心也九三之求王眀非為富貴也將使上
下皆受其福此以眀慕君之本心也象之發眀爻意大
率如此
行惻有孚
上六之有孚即九三之心惻也人之相與苟非中心惻
怛何以見其有孚外雖相與而中无惻怛之念者多矣
第五倫所謂一夜十起退而安寝者是也九三爻言心
惻象言行惻者竒寳横道而不收則行路之人皆歎息
之矣況在上而為之應者能不動心乎故象以行言之
所以深眀其當然也
泥甃
泥與甃皆隂也初六不正而在下故不能自脩而為泥
六四正而在上故能自脩而為甃甃所以禦泥而護泉
者也有閑邪存誠之功故為脩井之象
中正也
井卦三隂皆為土初之井泥四之井甃上之井收是也
三陽皆為水二之射漏三之井渫五之寒冽是也二中
而不正其水旁射而入於泥三正而不中故其水雖清
而不食五既正又中是以清且食也
周易玩辭卷九
