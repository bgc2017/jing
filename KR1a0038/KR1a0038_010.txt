周易玩辭卷十
宋項安世述
䷰革(離下兊上)
彖
革自大壯變六五降而爲二九二升而爲五二五相變
故謂之革此其所以爲湯武之事也二五既革皆得其
正然後天下信之故爲己日乃孚爲大亨以正爲革而
當其悔乃亡也事理明白於下人心說從於上我无掩
蔽彼无疑阻革必如是而後爲當
已日乃孚
其未革也已日乃革之其既革也已日乃孚在初九則
不可以有爲在九三則革言三就而後有字革之難如
此可不謹歟
水火相息
此以水火明澤火之異非以水解澤也舊以息與革合
說誤矣水男火女故可以相息水以木生火火以金生
水有生息之道焉至澤與火則不然澤女也火亦女也
二女同居无生息之理離火至秋爲澤所變故謂之革
凡男女相遇皆有相濟之義故交則爲既濟分則爲未
濟皆相得之象也二女相值皆无相得之情相畜則爲
革相違則爲睽皆不相得之象也
澤中有火
水在澤下謂之无水言當有而伏與无同也火在澤下
謂之有火言非其地不當有也火旺於離遇兊而伏澤
已在上火已在下寒當革暑隂當革陽无可疑者然而
方伏之時火氣猶盛人見爲有不知其將革也革之所
從來久矣故曰已日乃孚又曰已日乃革之天之道也
治歷明時
澤中有火天之革也治歷明時人之革也凡改世者必
治歷改歲者亦必治歷治一世之歷者可以明三正五
運之相革治一歲之歷者可以明十二歲六十甲子之
相革兊爲巫史治歷之象也離爲日中明時之象也鄭
夬曰澤中有火燼故根也治歷明時變前正也此說甚
美然焚萊之事終是人爲六十四卦无人爲之象也
六爻次序
革之六爻自初至終其時序皆可推攷初九在事之初
居卦之下才雖可爲而時與位皆未可革故曰鞏用黃
牛不可以有爲也此伊尹耕莘二老居海濱之爻也六
二已過初而得中有中正之君與之相應可以有爲矣
故曰已日乃革之行有嘉也此伊尹就湯二老歸周之
爻也九三居下卦之終世道將革而強很自用罔有悛
心苦是者動凶靜危无一利者將爲人所革者也衆言
三就以爲當革則其勢必革斷可信矣尚何所逃哉故
曰革言三就又何之矣此桀紂之爻也至九四則時已
革而成悅矣夫革之而民悅則革之湯武是也故曰改
命之吉信志也此南巢牧野之事也九五以天下文明
之德來居萬物咸覩之位其文炳然革不足以言之未
占有孚孚不足以言之此湯之有事於四方若卜筮罔
不是孚武王之垂拱而天下治也至於上六則革之終
說之極也夫革之效至於使君子蔚然而成章小人回
心而向道則王道成矣當是時也爲武帝之紛更諸事
則凶爲成康之持盈守成則吉故曰征凶居吉此則周
成康漢文景之爻也
六爻變義
革自大壯來初九不變在大壯爲壯于趾爲征凶故其
在革亦不可以有爲六二本九二所變在大壯則爲九
二貞吉以不變言也在革則爲征吉爲行有嘉以變言
也九三不變在大壯爲貞厲爲觸藩羸角故其在革亦
爲貞厲爲征凶九四不變在大壯爲悔亡爲尚往故其
在革亦爲悔亡爲改命吉九五本六五所變在大壯爲
喪羊至革則爲虎變上六爻雖不變而其體變矣在大
壯爲羝羊至革則爲豹變眀二爻皆自羊變而成也自
大壯之革上卦復兊象當爲羊而反變爲虎豹者革之
九五自大壯九二乾爻來也乾兊屬金皆有虎象而兊
爲隂金乾爲陽金故專兊則爲羊兊雜乾則爲虎就虎
類言之陽者爲虎隂者爲豹虎大而豹小也故九五爲
虎上六爲豹觀朱子發尾火虎箕水豹之說可見其辨
矣上六本不變因五之變而成革故曰小人革面順以
從君也
鞏用黃牛之革
黃中也牛順也中順者六二之德也其言於初九何也
初九用六二之德也故曰鞏鞏者外束内也方事之初
未可革也而初九以剛居之故爲之設戒但當束以六
二之德而不可以自用也六二自大壯六五來大壯六
五即遯六二之反對其辭故曰執之用黃牛之革也以
自守則曰執以制他人則曰鞏明以遯二制革初也革
主變更此皮革也亦得借用者居初而用二亦革已從
人之義也
有孚
已日乃孚革之常數也未占有孚大人之盛德不可以
常數言也革言三就有孚因三就而知其有孚也有孚
改命吉因有孚而知其可革也
革面
小人革面非謂面革而心不革也苦其心不革何以謂
之有孚面者向也古語面皆謂向如牆面王面南面皆
是當是時也小人易向而遵王之道矣故曰小人革面
順以從君也君子本與君同向因是而追琢成章爾小
人本不同向故以革面言之
大人君子
九五革之主故曰大人以君德言之也上六革之效故
曰君子小人以臣民言之也
䷱鼎(巽下離上)
元亨
屯隨臨无妄升革之元亨皆爲大亨獨大有蠱鼎爲元
亨者應大中之運建萬事之統受惟新之命皆有大始
正本之義也大從亨言之皆事之成效元主事本言之
不以元附亨也卦辭有吉字者誤也
鼎象也
鼎象者不必取卦畫以象形蓋言以鼎名卦非實鼎也
特取之以爲象耳凡卦名之用物者皆然時於鼎發之
者其爲天下國家之重器恐學者止以此器論之則其
義局矣然止就其器推之亨以亨上帝大亨以養聖賢
亦國家之重禮聖人之盛德也況以其象推之其庸有
既乎以二卦言之巽入乎下則鼎之足腹也聦明於上
則鼎之耳鉉也此可以象其形矣以二五言之柔進而
上行即水氣之上蒸也柔得中而應乎剛即火氣之下
得也此可以象其用矣鼎能如此則足以成烹飪之功
爲祭祀之首君能如此則足以調一天下爲萬國之首
皆元亨也故曰鼎象也其此之謂歟凡祭祀之禮以羹
定爲行事之始
以木巽火木上有火
以木人火則象鼎之烹飪也木上有火自取其氣之上
蒸先儒於木上有火亦以烹飪釋之非也凡彖與大象
无同用者
大烹
大烹非尊大之也大猶廣也多也天下之聖賢非一人
也不廣且多不足以養之猶後之詩人思得廣厦以大
庇天下之志也
木上有火
鼎之木上有火猶井之木上有水非井鼎之本形也特
象之耳草木皆具水火之氣其生也水氣升於上水至
木杪則爲滋液象井泉之上出也其成也火氣見於上
火至木杪則爲華實象鼎氣之上蒸也君子觀井之象
則當務民於下以豐其液觀鼎之象則當恭已於上以
凝其氣存神以息氣人所以凝壽命也中心无爲以守
至正君所以凝天命也火之光雖在木上而其命必藏
於木木盡則火亡矣正位以象離離爲聽政之位凝命
以象巽巽爲命
初六九四
初與四皆在本卦之下故初爲趾四爲足兩爻皆不正
故初爲顚趾四爲折足然初未有實則顚趾有時而爲
利爲其可以出否也如人未有子則賤妾有時而可親
爲其子之貴也故无咎四已有實而折其足則餗翻而
形汙矣欲不凶得乎夫居公位而載鼎實大事也不正
之人誠何足以當之故曰信如何也此兩爻明人有小
累有時而可用而國之大任不可以妄居也
九二
九二以剛居中鼎有實矣未實之初鼎尚可顚既實之
後當謹其所之不可妄動初雖與我比而成偶然其人
有顚趾之疾不可近也二能守其實以從黃耳之正應
使顚趾之人不得相近則可免於覆實之尤矣
鼎耳革鼎黃耳
三四皆在中爻而取象不同四居上卦之下故爲足三
居下卦之上故爲耳六五中虚得爲耳之道者也故能
受九二之金鉉以爲實九三以剛自塞則耳道革矣故
雖有上九之玉鉉而行不得通雖有雉膏之美而人不
得以爲食也雉膏指上卦離爲雉肉之甘美者爲膏六
五疑於柔懼其變也故和貞九三過於剛欲其變也故
以方雨爲吉九三動成坎雨則與上相應雖有自虧之
侮終有得應之吉鼎六爻獨九三上九不相應與諸爻
相反故謂之革革者鼎之反也此兩爻明中虚則能用
賢不虚則雖有聖賢不能用也
中以爲實
中者五之黃耳實者二之金鉉其言中以爲實者明五
本无實特用其中以爲受實之地此即彖之得中而應
乎剛也九二自稱之實指鼎中之餗也此稱二爲實復
指爲鉉者在腹言之爲實在耳言之爲鉉皆以剛居中
之象也
金鉉玉鉉
金鉉實用之物也玉鉉爲文而已二五君臣相交以治
鼎事故以實言之上九鼎實已成无所復治故曰玉鉉
在上明設而不用也飾以寶玉陳之廟庭而已上九居
離之極當文盛之時如功成治定无所復爲但當制禮
樂以文太平此所以大吉无不利也井之六五寒泉已
食井事已成上六居井口亦无所爲故曰元吉在上大
成也鼎之烹物以剛柔得節爲成故不言成而言節加
剛柔二字又見二五之功至此而就也井鼎之實皆利
於上行故上爻之吉皆同井隂在上故猶戒其幕鼎剛
在上其德如玉无可戒也
剛柔節也
凡烹飪之事以剛柔得節爲功文王世子曰食上必在
視寒煖之節寒煖即剛柔也食醫曰凡食齊視春時羹
齊視夏時醬齊視秋時飲齊視冬時烹人曰掌共鼎鑊
以給水火之齊齊即節也水火冬夏皆剛柔之號也凡
易中節字皆謂數度之宜非苦俗閒以裁減爲節也
䷲震(震下震上)
卦辭
震有二義有自畏而震者有震而使人畏者二者皆足
以致亨也震亨二字蓋緫言之此下却分出二義震來
虩虩笑言啞啞此以自震而致亨者也震驚百里不喪
匕鬯此以能震人而致亨者也彖中雖脫不喪匕鬯一
句只如此讀義亦无欠也
驚懼
驚者未必懼也故爲遠者言之懼則既驚而又懼焉故
爲邇者言之國君立子以嫡无嫡以長无長以賢皆取
其威重而民震之也晉之公子雍楚之王子比皆以德
位素輕民无震焉故不足以爲祭主也古國不過百里
震驚百里猶威震其國也宗廟社稷皆㳂百里言之
出可以守宗廟社稷
出即帝出乎震之出先儒謂君出而太子守者非也
大象
恐懼脩省所謂洊也人能恐懼則既震矣又脩省焉洊
在其中矣
震兊
君子之所震恐懼脩省而已非皇遽失守也君子之所
說朋友講習而已非佞媚苟親也或震或說无非切身
爲已之學
六爻緫義
震以一陽爲主下卦之震者初九也上卦之震者九四
也初九之震在已爲恐懼二乘之爲厲三稍遠則其聲
蘇蘇而漸緩矣九四之震陷於坎中雖在已爲未光五
乘之亦爲厲上稍遠遂索索而无聲矣
初九九四
初九爲下震之主當震來虩虩笑言啞啞之象九四爲
上震之主當震驚百里不喪匕鬯之象初九因二來而
成震自震者也故曰震來九四我往而成震出而震人
者也故不言來然而初九以一陽動乎二隂之下得震
之本象故其福與卦辭合九四以一陽動乎四隂之中
則震變成坎震而遂陷于泥无驚遠懼邇之威故不能
如卦辭之光大也
後有則也
則者其常度也初因二四之變其則所以震懼震復爲
臨二四各還其則則初得其正應矣笑言啞啞者始相
失而後相遇歡欲之極聲氣之和也卦辭統論一卦始
終皆在其中矣爻辭自初爻言之故加後吉二字明吉
在成震之後也
初上
震之六爻初最先震上最遠於震初之震來虩虩其恐
甚矣故其笑言啞啞樂亦稱之上則不然其於震也索
索然苦有而苦无未嘗如初之恐故其於中也矍矍然
若有求而未得亦不如初之樂也笑言者心之聲也視
聽者心之則也不得於中而求於外則凶故爲征凶若
能因此自震不以其躬之遠於震者爲安而以其鄰之
廹於震者爲法能畏懼驚戒以從事於中則雖凶而无
咎矣人必恐懼而後有得上惟不震是以中未得也五
惟震厲是以不喪其中故聖人欲上六之法之也上動
而征則與三爲婚不征則與三无應故有言有言小故
也而免於征凶所補大矣故无咎
六二六五
重震自臨變九二往四而成上卦六四來二而成下卦
二居下震之上故稱來五居重震之上故稱往來二之
所謂來者自取之也故二之自省在其所懷之資爲有
所喪昔之九二今爲六二矣故曰喪貝言喪其資也躋
于九陵升于四也五之所謂往來者二往而四來五无
與焉故五之自省在其身爲无所喪二雖喪資仍得中
位故戒以勿逐逐之則資與位俱喪矣五雖无喪不當
但已必有事焉所以示脩省之義也勿逐者守其中也
有事者行其中也六二爲正中六五爲大中故曰其事
在中大无喪也
九陵七日
易之數九者變七者不變二躋于四則臨變成震故曰
九自二至四互艮故曰陵二勿逐則不變故曰七動則
二歷三四爲九不動則二與五對爲七
億
億度也二五之厲即震之恐懼也二五之億即震之脩
省也兩爻皆在中主心故具恐懼脩省之義
乘剛也
屯六二之難乘剛也豫六五貞疾乘剛也噬嗑六二噬
膚滅鼻乘剛也困六三據于蒺藜乘剛也震六二震來
厲乘剛也小象稱乘剛者五卦除困六三一爻乘坎其
餘四卦皆震之第二爻也蓋初爻以陽動於下爲成震
之主如雷之作威怒方興凡乘之者皆不得其安也歸
妹卦辭言柔乘剛亦六五乘震九四言之
危行也
安行者安分而行不可危也危行者危懼而行不得安
也六二遇初震猶危況五之重震乎五雖失正難安而
以中爲大當危懼之時欲其皆不失正難矣惟安行從
事於中勿喪其大者而已故曰其事在中大无喪也
六三上六
六三之蘇蘇上六之索索皆震遠而聲小不足於恐懼
者也三則曰位不當也明三之當行也上則曰中未得
也明上之當反而不當行也六三去下震遠而居位不
正行則入於上震可以知懼而又以六居四可以得正
妄行則有眚如六三之行爲不妄矣故曰震行无眚上
六居位本正但未得中爾反而從五則可以得中又近
震可以知懼行而出外則去中愈遠愈无所震又與其
正而并失之故曰征凶
䷳艮(艮下艮上)
艮其止
卦辭爲艮其背彖爲艮其止晁說之氏曰彖亦當爲艮
其背自王弼以前无艮其止之說今按古文背字爲北
有訛爲止字之理
上下敵應不相與也
上下敵應八純卦皆然而獨於艮用爲卦義者他卦象
雖相敵情自相與惟艮則上下二卦隂陽各正其性而
无外求之情故有不相與之義陽上而隂下一陽而統
二隂皆天下之定理不可復加損也
時止則止時行則行
新安朱先生曰艮其背不獲其身止於止也行其庭不
見其人止於行也安世按彖辭揭艮其背於上而緫結
之曰是以不獲其身行其庭不見其人則此三句皆自
背言之也夫背者自視則不獲其身行於人之庭則不
見其人蓋或止或行皆无所覩也
不獲其身不見其人
姚小彭氏曰言輔不言口言身不言面言夤不言心言
限不言腹言腓不言股言趾不言足皆不獲其身也敵
應而不相與不見其人也夤字從肉不從夕字書作&KR1569;
大象
兩雷兩風兩水兩火兩澤皆有相往來之理獨兩山並
立各止其所不相往來人之一身至易止者背至難止
者心能使心之所思各止其位不貳不雜則可以言止
矣位字又見艮上艮下之象
六爻
艮之六爻當以彖解之彖曰時止則止時行則行動靜
不失其時其道光明言艮非冥然而止也隨時制行各
止其所其義至明而不可亂也初六當可止之所止之
斯止矣然其德疑於不正故曰利永貞又曰未失正也
六二居腓非可止之所乃不肯退聽而強止之終不可
得而止也故曰其心不快九三居上下之交亦非可止
之所乃肆其剛而強止焉限分而爲上下夤裂而爲左
右心居其閒无所依託此分崩離析之時禍將及君之
象故曰危薰心也腰膂皆有力之處故以純剛者象之
六四在輔之下腰膂之上正當艮其背之地在諸爻之
中獨得其所止故合於卦辭之无咎象恐人誤以身爲
正面故以躬解之傴背爲躬躬者見背而不見面也六
五與二皆制於上爻者也然二在下體爲腓腓之行止
一聽於股故无自止之理五在上體爲輔輔之開闔得
自專之非上咢之所能制故亦爲可止之地自背視之
得見其兩輔之不動則知其言之必有序矣故二不快
而五悔亡五與二相類五不正而二正疑其有悔也五
能以中補正故曰悔亡上九與三相類皆一卦之主也
然九三當上下之交時不可止而止故危上九當全卦
之極時可止而止故吉聖人於三謂之限於上謂之終
終則時之所當止限則人之所強止故吾謂六爻當以
彖辭解之者此之謂也
其心不快
初雖不正而可止故聖人以未失正許之二雖止矣而
不可止故聖人閔其心之不快止非其所其害如此此
淵明之所以恥於心之爲形役也不拯其隨是不能令
也其心不快是又不受命也故象以未退聽釋之
六四上九
彖曰艮其背不獲其身行其庭不見其人无咎惟六四
一爻足以當之象曰兼山艮君子以思不出其位惟上
九一爻足以當之
以中正也
姚小彭氏云凡六居五當作以正中也亦於韻爲叶
敦艮
上九於六爻當爲首不言首而言敦者爻義在重艮不
在首也姚氏曰爾雅謂丘再成爲敦所以明兼山之象
也審如是則象莫明於敦矣又何首之云乎
咸艮
咸艮二卦取象相類咸主心故言拇言股言心言頰舌
皆在前者也艮主背故言趾言限言躬言輔皆在後者
也惟咸之二五獨取艮之腓脢者兩爻皆安居其位有
艮之象焉二艮之中爻五伏艮之中爻也艮四爲背故
五爲輔咸四爲心故五爲背肉上爲輔又上兊爲口則
輔宜在上也
䷴漸(艮下巽上)
彖
彖本用解卦辭而說者多訛其義今辨之漸之進也女
歸吉也進得位往有功也進以正可以正邦也此六句
解漸女歸吉四字其位剛得中也止而巽動不窮也此
四句解利貞二字上段言漸之進也以位言之則有得
位之功以德言之則有正邦之效有是二者所以爲漸
女歸吉也下段因上段之文而推衍之所謂進得位者
九五是也以剛居中得天下之正位君子之所守如此
所謂貞也所謂進以正者兩卦之德是也艮止於内則
不妄進巽以行之則不驟進自然所向皆利而不至於
窮君子之所行如此所謂利也先釋貞字後釋利字者
明利之主於貞也正則質直而好義也巽則察言而觀
色慮以下人也動不窮則在家必達在邦必達也凡女
之進士之進皆當如此
大象
漸之居賢德即夬之居德也古書居皆訓積如書之化
居易之居業皆是也漢人猶言居積積德者忌決而喜
漸漸則增決則散矣居賢德以象艮之止善俗以象巽
之入德不積則其入人也不深不足以善俗也
六爻取象
初在艮之麓而爲干者水涯爲干上有互坎也二高於
初故爲磐石漢郊祀志作般孟康云水傍堆也堆固高
於涯矣三又在上故爲陸陸在水中則塘上路也知然
者三正在坎中也四在巽木之初當爲根以在上卦故
爲桷三四皆人爻陸在人下桷在人上也五爲陵上爲
逵皆對下卦言之五對二爲高故爲陵陵高於堆者也
上對三爲高故爲逵九達之逵高於水中之陸也人立
於九達之逵而望飛鴻之羽其勢又高巽爲高而在上
卦之上故其象如此
下三爻
漸之下三爻言始進也上三爻言進而有得也鴻水鳥
也初始離水而至于于其進不速猶在水土之濱窮廹
之地小憂小故時時有之然而寧止於此而不進則於
大義固无失也二已離干而至于磐去水土而得石有
飲食之樂矣則又止而不進非徒安於自養義不可以
輕進也兩爻皆柔而能止故得漸進之義如此三爲艮
主自應能止然以純剛之質當漸進之時乃在互坎之
中正得山上有水之象聖人懼其進而犯難也故有勸
戒之辭焉征孕皆凶言不可進也利在禦寇言可止也
三征則離艮而入巽故有離其羣醜之悲孕生者下首
今乃上進故失生育之道凡行上爲逆下爲順剛止於
外下蔽二隂與之相保共禦寇賊則順道也羣醜謂儕
類也詩吉日從其羣醜
上三爻
上三爻去下之止而入上之巽矣故皆言所得之位四
始離下擇木而栖之遽得其桷而人不忌之者以柔居
柔爲順之至而又能巽所以進而得安也五居尊位大
中得其所願漸之遂志者也既居正室雖三歲无子而
一卦之中无與比者不假有子而自不可勝妾以子貴
婦以位貴以正進者其效固如此也彖辭自漸之進也
衍而上之極於其位剛得中也蓋至此而後得所願矣
上九漸道之成著于九達之衢國人望之以爲儀表此
蓋元老舊臣筋力已衰而在賓師之位者譬如望飛鴻
之羽於九達之逵但見其次序之不可亂亦足以儀刑
衆庶使諸大夫國人有所矜式不待見之行事也
小子厲有言
小子對丈夫言之小子居之則危厲而難安士窮則困
於流俗語言小故亦所不免但於大義无咎此固大丈
夫之所安也元稹初時亦不肯苟合特以資本不洪故
不能堪困躓之厄受衆多之口遂改途而妄進矣艮爲
少男故以此戒之
九三孕九五不孕
九三言征凶禦寇者在坎中也坎爲難征則有兵難孕
則有產難設險守國則利禦寇九五不孕者互離也坎
爲血卦而中實故孕離爲大腹而中虚故不孕又已出
坎三爻之外則无產難矣故爲三歲不孕凡稱歲者皆
指陽卦同人指乾豐指震漸困坎皆指坎既未二卦指
離言之則稱三年也
于逵
胡安定以上九之陸爲逵是也此卦爻辭協韻當然然
不必謂之雲逵逵自是九達之道鴻之漸于逵者非降
而在逵也飛而過之如六鷁之過宋都通道大逵衆所
共仰之地也爻辭恐人眞以爲鴻有立於逵者故繼之
以其羽可用爲儀其象明矣苦曰雲逵是猶以爲鴻眞
在逵也
咸漸
玉山徐煥曰漸以男下女故吉向使巽先艮動不待男
之先下而巽入之則爲蠱矣安世謂損之反咸亦猶是
也
䷵歸妹(兊下震上)
卦名
歸妹不必曲說但嫁皆女之少時故古之言嫁者例曰
歸妹易帝乙歸妹詩俔天之妹是也男三十而娶女二
十而嫁男常長女常少故曰所歸妹也今國家帝常呼
后爲妹蓋相沿久矣
咸恒漸歸妹
咸恒漸歸妹夫婦之道備矣漸止而巽將嫁之時女待
男之禮也恒巽而動既嫁之後婦從夫之義也歸妹說
以動男女初婚之情也咸止而說夫婦終身之好也然
獨此卦名歸妹者震東兊西夫婦之正位也
天地之大義人之終始
有男女然後有夫婦天地之大義也有夫婦然後有父
子人之終始也是故昏禮不賀人之序也言故者終而
新者始也萬物興亦言舊廢而新興也
征凶无攸刊
以卦德言之凡說而動皆不正之事自歸妹之外皆不
可行故曰征凶无攸利以卦象言之以長男之年慕少
女之色未有不爲身之災家之醜者亦征凶无攸利也
凡此皆一卦之大義而彖以爻位推之則二四以陽居
隂有男以不正從女之象三五以隂居陽有女以不正
從男之象行皆失正故爲征凶上卦以六五乘九四下
卦以六三乘九二有夫屈於婦婦制其夫之象故爲无
攸利
征凶征吉
六三自全卦言之爲征凶原其始之妄動也自初九言
之爲征吉要其終之反歸也泰四動爲三而成歸妹故
凶歸妹三反歸四而成泰故吉
大象
澤中有雷卯入於酉猶男入而從女此夜居於内之時
也故隨爲向晦入息之象澤上有雷酉復從卯猶女出
而從男此物終復始之時也故歸妹爲永終知敝之象
夫物生而必終有以永之則不終事久而必敝有以知
之則不敝故雖長男必娶少女所以續終而承敝也君
子觀歸妹之象則知物物事事无不然者其可不知所
以永之乎震爲反生能永終矣兊爲毁折能知敝矣坤
之代有終即此永終之義
跛眇
跛眇皆謂六三泰之三四相易而成歸妹初九當以六
四爲婦四者五之娣也故歸妹以娣以恒也以四歸初
固其恒理也今四降爲三雖與初同體却不相承故如
兩足而跛其一言其非正配也三征而反于四正與初
相承然後爲吉故曰跛能履吉相承也三之所謂反歸
以娣者此也九二當以六五爲婦三雖與二相比亦非
正配故如兩目而眇其一也爲九二者但當守幽人之
貞以俟正配然後不失其常故曰利幽人之貞未變常
也履與歸妹下卦皆兊履之九二幽人貞吉六三眇能
視跛能履故歸妹亦取以爲象初在下故言跛二當互
離故言視若其義則皆欲其必待正配而不妄娶也
歸妹以須歸妹愆期
須者賤妾之名也六三本泰之四於五爲娣於初爲正
應今乃降而居三求附於初遂成婢妾不得與君子相
當若能自反於四以娣而歸初則足以與之相當矣故
曰歸妹以須未當也四本應初因與三相變遂成愆期
然其志蓋有待也遲者待也待三之反則有時而得所
歸矣故曰愆期之志有待而行也三者女之自失者也
四者女之自重者也
不如其娣之袂良
泰之六五女君也六四娣也五居中而以貴行方切自
重四降爲三遽往就下而招二焉𬒮所以招人非女君
之所肯爲也故曰其君之袂不如其娣之袂良然而妾
終不可以當夫媵終不可以踰嫡二五之相當如日月
之相望待其時至則正配自合而吉在其中矣小象下
兩句解上兩句法與需上六同
上六
上與三爲夫婦而三變爲四上遂无夫而謂之女四亦
无妻而謂之士女无陽以爲實士无隂以爲血此象死
而失耦及生而相棄者皆天下之窮民也故无攸利在
君臣之際則李德裕之喪武宗周世宗之失王朴是也
大抵歸妹之諸爻止因三四易位遂皆失其正應獨二
五之應无恙然二爲三所招五爲三所先亦幾於失應
矣頼兩爻皆中二能守貞五能待望故五僅得吉而免
於征凶二僅得利而免於无攸利也
周易玩辭卷十
