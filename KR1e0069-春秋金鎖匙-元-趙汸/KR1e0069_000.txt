春秋金鎖匙春秋類
提要
(臣)等謹案春秋金鎖匙一卷元趙汸撰汸有
春秋師說左氏補注諸書已著於錄是書撮
舉聖人之特筆與春秋之大例以事之相類
者互相推勘考究其異同而申明其正變蓋
合比事屬辭而一之大旨春秋之初主于抑
諸侯春秋之未主于抑大夫中間齊晉主盟
則視其尊王與否而進退之其中如謂聖人
貶把之爵降侯為子與毛伯錫命稱天王稱
錫為彼此相與之詞雖尚沿舊說之陋而發
揮書法條理秩然程子所謂其中數十義炳
如日星者亦庶幾近之矣考宋沈棐嘗有春
秋比事一書與此書大旨相近疑汸未見其
本故有此作然二書體例各殊沈詳而盡趙
簡而明固不妨于並行也乾隆四十四年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
