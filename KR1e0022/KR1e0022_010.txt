春秋傳卷十
宋劉敞撰
襄公
元年春王正月公即位仲孫蔑會晉欒黶宋華元衛甯
殖曹人莒人邾人滕人薛人圍宋彭城其謂之宋彭城
何圍邑必繫國非伐宋也故謂之宋彭城然則孰伐魚
石也魚石走之楚楚子取彭城而封之諸侯為是討之
楚已取彭城矣曷為繫之宋楚子不得取之宋魚石不
得受之宋雖專之君子不與也夏晉韓厥帥師伐鄭仲
孫蔑會齊崔杼曹人邾人杞人次于鄫秋楚公子壬夫
帥師侵宋九月辛酉天王崩邾子來朝冬衛侯使公孫
剽來聘晉侯使荀罃來聘
二年春王正月葬簡王鄭伐宋夏五月庚庚寅夫人姜
氏薨六月庚辰鄭伯睔卒晉師宋師衛甯殖侵鄭秋七
月仲孫蔑會晉荀罃宋華元衛孫林父曹人邾人于戚
己丑葬我小君齊姜齊姜者何成公之妻也叔孫豹如
宋冬仲孫蔑會晉荀罃齊崔杼宋華元衛孫林父曹人
邾人滕人薛人小邾人于戚遂城虎牢此鄭虎牢也曷
為不繫之鄭取之矣非鄭地也何以非鄭地鄭不式命
地非其地也不式命多矣曷為獨惡乎鄭賢晉悼公也
以晉悼公為伯則宜取乎鄭者也晉悼公之賢奈何其
為國也施舍己責逮鰥寡振廢滯匡乏困救災患禁淫
慝薄賦斂宥罪戾節器用時用民欲無犯時六官之長
皆民譽也舉不失職官不易方爵不逾德師不凌正旅
不偪師民無謗言以復霸諸侯遂者生事也大夫無遂
事遂而節于禮義也此其為節于禮奈何會于戚將伐
鄭鄭有成公之喪孟獻子曰不如城虎牢以憚之使畏
而懷諸侯之大夫從之鄭人乃成然則何以不言取春
秋原志其志非取之是以不言取也楚殺其大夫公子
申稱國以殺大夫者罪累上也公子申之累上奈何嬰
齊也壬夫也申也三人者執楚國之政公子申賄而專
嬰齊壬夫畏其偪也而殺之是君與臣同國之道也
三年春楚公子嬰齊帥師伐吳公如晉夏四月壬戌公
及晉侯盟于長樗公至自晉六月公會單子晉侯宋公
衛侯鄭伯莒子邾子齊世子光己未同盟于雞澤陳侯
使袁僑如會其言如會何如會者赴會也於會受命也
戊寅叔孫豹及諸侯之大夫及陳袁僑盟諸侯之大夫
則其言叔孫豹及之奈何恭也其恭奈何臣無專命於
君側叔孫豹及諸侯之大夫云者受命之辭也曷為殊
及陳袁僑為其與陳袁僑盟也秋公至自會冬晉荀罃
帥師伐許
四年春王三月己酉陳侯午卒夏叔孫豹如晉秋七月
戊子夫人姒氏薨葬陳成公八月辛亥葬我小君定姒
定姒者何襄公之母也冬公如晉陳人圍頓
五年春公至自晉夏鄭伯使公子𤼵來聘叔孫豹鄫世
子巫如晉此鄫世子巫也曷為與叔孫豹如晉鄫請於
魯為之附庸故相與往見於晉也鄫曷為為附庸於魯
鄫不勝莒魯之患求為附庸以自定諸侯死社稷正也
不能守其國以卑其宗廟鄫失正矣天子達附庸非天
子命而私有之魯失正矣臣不能以矯其君子不能以
正其父故曰叔孫豹鄫世子巫如晉猶吾大夫焉交譏
之仲孫蔑衛孫林父會吳于善道其言會吳何往會之
也曷為往會之晉將合諸侯于戚吳子不至則使魯衛
先之爾秋大雩楚殺其大夫公子壬夫稱國以殺大夫
者罪累上也壬夫之累上奈何前此者陳鄭去楚即晉
楚人伐之不服媾之不可楚子怒曰壬夫實侵欲焉乃
殺之是遷也然則壬夫之罪何壬夫之為人臣也怙勢
而懷利足以殺其身已矣公會晉侯宋公陳侯衛侯鄭
伯曹伯莒子邾子滕子薛伯齊世子光吳人鄫人于戚
吳者夷也曷為序鄫之上抑鄫也曷為抑鄫鄫不能國
非諸侯之列也公至自會冬戍陳楚公子貞帥師伐陳
公會晉侯宋公衛侯鄭伯曹伯莒子邾子滕子薛伯齊
世子光救陳十有二月公至自救陳辛未季孫行父卒
六年春王三月壬午杞伯姑容卒夏宋華弱來奔秋葬
杞桓公滕子來朝莒人滅鄫冬叔孫豹如邾季孫宿如
晉十有二月齊侯滅萊曷為不言萊君之奔國滅君死
之正也
七年春郯子來朝夏四月三卜郊不從乃免牲小邾子
來朝城費秋季孫宿如衛八月螽冬十月衛侯使孫林
父來聘壬戌及孫林父盟楚公子貞帥師圍陳十有二
月公會晉侯宋公陳侯衛侯曹伯莒子邾子于鄬鄭伯
髠頑如會未見諸侯丙戌卒于鄵鄵者何鄭之邑也諸
侯卒其封内不地其曰鄭伯髠頑如會未見諸侯卒于
鄵何見其以如會而卒也何見乎其以如會而卒傳曰
弑也孰弑之其大夫公子騑弑之公子騑弑之奈何公
子騑執鄭國之政鄭伯不禮焉公子騑怒鄭伯將會諸
侯廢之公子騑欲與楚鄭伯曰不可公子騑於是使賊
弑鄭伯此弑也曷為不言其弑以卒赴也以卒赴則曷
為遂書之徧絶其臣子也曷為徧絶其臣子臣弑君凡
在官者殺無赦子弑父凡在宫者殺無赦故君弑臣不
討賊命之曰非臣親弑子不復讎命之曰非子非臣非
子大惡莫甚焉鄭非無臣子也君子即其所以赴於諸
侯而遂書之見鄭之無臣子也弑君多矣曷為獨於此
為徧絶其臣子曰趙盾之弑其君也董狐書之以示於
朝赴於諸侯仲尼曰良史也崔杼之弑其君也太史書
之崔杼殺之其弟又書之又殺之其弟又書之乃舍之
然後以赴於諸侯曰崔杼弑其君也弑君有四有絶其
君者有絶其臣者有非所絶而絶之者有舉其臣子而
絶之者此之謂也陳侯逃歸者脫而歸也
八年春王正月公如晉夏葬鄭僖公鄭人侵蔡獲蔡公
子燮此侵也其言獲何侵而言獲者適得之也季孫宿
會晉侯鄭伯齊人宋人衛人邾人于邢丘公在也曷為
大夫會晉侯公反矣而未至也公至自晉莒人伐我東
鄙秋九月大雩冬楚公子貞帥師伐鄭晉侯使士匄來
聘
九年春宋災夏季孫宿如晉五月辛酉夫人姜氏薨秋
八月癸未葬我小君穆姜穆姜者何成公之母也冬公
會晉侯宋公衛侯曹伯莒子邾子滕子薛伯杞伯小邾
子齊世子光伐鄭十有二月己亥同盟于戲楚子伐鄭
十年春公會晉侯宋公衛侯曹伯莒子邾子滕子薛伯
杞伯小邾子齊世子光會吳于柤其言會吳何會吳公
也曷為再言會齊世子光吳云則不辭夏五月甲午遂
滅偪陽偪陽者何妘姓之國也其言遂滅之何諸侯會
而滅人之國非禮也諸侯與有貶焉公至自會楚公子
貞鄭公孫輙帥師伐宋晉師伐秦秋莒人伐我東鄙公
會晉侯宋公衛侯曹伯莒子邾子齊世子光滕子薛伯
杞伯小邾子伐鄭齊世子光曷為列乎諸侯之上主會
者為之也春秋之作也孔子曰其事則齊桓晉文其文則
史其義則丘竊取之矣古者諸侯之適子誓於天子攝
其君則下其君一等非攝其君則皮帛繼子男冬盜殺
鄭公子騑公子𤼵公孫輒傳曰公子騑執鄭國之政公
子𤼵為司馬公孫輒為司空作田洫奪司氏堵氏侯氏
子師氏之田公子騑與尉止爭故五族作亂晨入鄭伯
之宫殺三人者于朝而走戍鄭虎牢此非鄭地矣曷為
繫之鄭反之也曷為反之不土其地正也不土其地則
戍之何諸侯以義反之矣而未入也楚公子貞帥師救
鄭公至自伐鄭
十有一年春王正月作三軍何以書譏何譏爾作三軍
非禮也古者大國三卿次國二卿小國一卿元侯之卿
有軍作師以承天子諸侯之卿無軍教衛以聽元侯何
如則謂之元侯方伯州牧卒正連帥謂之元侯何如則
謂之連卒則方十國謂之連三十國謂之卒二百一十
國謂之州分天下而治謂之方何如則可以為伯牧正
帥天子之三公為伯其餘則諸侯有德者為之夏四月
四卜郊不從乃不郊鄭公孫舍之帥師侵宋公會晉侯
宋公衛侯曹伯齊世子光莒子邾子滕子薛伯杞伯小
邾子伐鄭秋七月己未同盟于亳城北公至自伐鄭楚
子鄭伯伐宋公會晉侯宋公衛侯曹伯齊世子光莒子
邾子滕子薛伯杞伯小邾子伐鄭會于蕭魚公至自會
楚人執鄭行人良霄稱人以執者非伯討也此其為非
伯討奈何晉悼公以諸侯伐鄭會于蕭魚其言曰救災
患恤禍亂同好惡奬王室鄭伯請服使良霄告于楚曰
孤以社稷之故不能懷居君若能以玉帛綏晉不然則
武震以攝威之孤之願也敢不敬從楚人怒為是執良
霄冬秦人伐晉
十有二年春王正月莒人伐我東鄙圍台季孫宿帥師
救台遂入鄆鄆者何莒附庸之國也遂者主事也大夫
無遂事遂而亂非禮也此入者鄆爾其謂之亂何諸侯
不專伐大夫不專命救台而入鄆是怒而已矣亂之道
也夏晉侯使士魴來聘秋九月吳子乘卒冬楚公子貞
帥師侵宋公如晉
十有三年春公至自晉夏取邿邿者何附庸之國也秋
九月庚辰楚子審卒冬城防
十有四年春王正月季孫宿叔老會晉士匄齊人宋人
衛人鄭公孫蠆曹人莒人邾人滕人薛人杞人小邾人
會吳于向二月乙未朔日有食之夏四月叔孫豹會晉
荀偃齊人宋人衛北宫括鄭公孫蠆曹人莒人邾人滕
人薛人杞人小邾人伐春己未衛侯出奔齊奔而名者
見有君也衛有君矣衛侯何以不名不與剽而得兩君
之名也曷為不與剽得兩君之名惡剽也其惡之奈何
剽者公孫也執衛國之政矣剽之篡國人未有說焉莒
人侵我東鄙秋楚公子貞帥師伐吳冬季孫宿會晉士
匄宋華閱衛孫林父鄭公孫蠆莒人邾人于戚
十有五年春宋公使向戌來聘二月己亥及向戌盟于
劉劉夏逆王后于齊何以不稱使不與天子之使劉夏
也曷為不與天子之使劉夏劉夏士也然則逆王后曷
使三公則已尊大夫則已卑孤卿節矣外逆女不書此
何以書我接之也夏齊侯伐我北鄙圍成公救成至遇
其言至遇何齊師還矣至遇而止也季孫宿叔孫豹帥
師城成郛秋八月丁巳日有食之邾人伐我南鄙冬十
有一月癸亥晉侯周卒
十有六年春王正月葬晉悼公三月公會晉侯宋公衛
侯鄭伯曹伯莒子邾子薛伯杞伯小邾子于溴梁戊寅
大夫盟諸侯皆在是其言大夫盟何信在大夫也何言
乎信在大夫徧刺天下之大夫也曷為徧刺天下之大
夫也若贅旒然晉人執莒子邾子以歸稱人以執者非
伯討也此其為非伯討奈何前此者邾莒交伐魯齊楚
輔之晉將討焉未及而悼公卒平公即位已葬改服會
于溴梁於是執邾莒之君此執有罪何以不得為伯討
非不當討也不可討也古之君子正已而物正矣晉侯
之正未能以行其國而執人固所以非伯討也齊侯伐
我北鄙夏公至自會五月甲子地震叔老會鄭伯晉荀
偃衛甯殖宋人伐許秋齊侯伐我北鄙圍成大雩冬叔
孫豹如晉
十有七年春王二月庚午邾子牼卒宋人伐陳夏衛石
買帥師伐曹秋齊侯伐我北鄙圍桃齊高厚帥師伐我
北鄙圍防九月大雩宋華臣出奔陳冬邾人伐我南鄙
十有八年春白狄來白狄者何白狄之君也何以不言
朝不與朝也曷為不與朝外之也王者内京師而外諸
夏内諸夏而外四裔白狄來朝非正也雖却之可也夏
晉人執衛行人石買稱人以執者非伯討也此其為非
伯討奈何衛孫蒯淫獵于曹曹人閉門訽之孫蒯怒使
石買帥師以伐曹曹人訴諸晉石買以君命聘於晉晉
人執之晉能知石買之伐曹為惡矣而未能知孫蒯之
逐其君為惡也蒯者曷為者也孫林父之子也是始惡
於君而逐之秋齊師伐我北鄙冬十月公會晉侯宋公
衛侯鄭伯曹伯莒子邾子滕子薛伯杞伯小邾子同圍
齊會者聚辭也旣曰會矣又曰同圍齊何同圍之者猶
曰環之也環之者何不通也諸侯之軍四分或焚其郛
或攻其門譬如棲之者然此蓋伐也曷為不言伐圍不
言伐也曹伯負芻卒于師楚公子午帥師伐鄭
春秋傳卷十
