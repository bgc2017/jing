春秋傳卷十二
宋劉敞撰
昭公
元年春王正月公即位叔孫豹會晉趙武楚公子圍齊
國弱宋向戌衛齊惡陳公子招蔡公孫歸生鄭罕虎許
人曹人于虢此陳侯之弟招也何以不稱弟諸侯之尊
弟兄不得以其屬通也諸侯之尊則兄弟曷為不得以
其屬通諸侯非始封之君臣諸父昆弟其在朝廷爵以
德齒以官體異姓也族人不得以其戚戚君尊尊也三
月取鄆夏秦伯之弟鍼出奔晉諸侯之尊兄弟不得以
屬通其弟云者以重書也何重乎秦伯之弟鍼言不能
親親也不能親親奈何鍼有寵於先君甚富秦伯弗善
也其母覺焉曰不去將選選必死自是走之晉秦伯卒
而後反六月丁巳邾子華卒晉荀吳帥師敗狄于大鹵
秋莒去疾自齊入于莒莒展出奔吳去疾者何莒展者
何去疾莒公子也莒展莒子也莒子則其謂之莒展何
貶曷為貶展不子也其不子奈何展繼弑君者蓋不討
賊焉爾也叔弓帥師疆鄆田疆之者何溝封之也曷為
溝封之别乎莒也何以書譏何譏爾以亂為利也葬邾
悼公冬十有一月己酉楚子卷卒楚公子比出奔晉
二年春晉侯使韓起來聘夏叔弓如晉秋鄭殺其大夫
公孫黑稱國以殺大夫者罪累上也黑有罪其以累上
言之何惡鄭伯也何惡乎鄭伯言不能去有罪以昉乎
亂也其昉乎亂奈何公孫黑伐良霄而逐之君弗誅也
以為大夫又與公孫楚爭娶于徐吾氏徐吾氏歸于楚
君放楚也而盟諸大夫黑於是自以為卿又將為亂疾
作而卧子産使吏數諸其家曰爾有亂心無厭國不女
堪專伐良霄而罪一也昆弟爭室而罪二也矯君之位
而罪三也不速死大刑將至則幸而勝之云爾冬公如
晉至河乃復此復也其言乃何乃難辭也何難爾晉侯
之嬖妾死公親弔焉晉人辭曰非伉儷也君母辱於是
反季孫宿如晉
三年春王正月丁未滕子原卒夏叔弓如滕五月葬滕
成公秋小邾子來朝八月大雩冬大雨雹北燕伯款出
奔齊傳曰燕簡公多外嬖大夫畏其逼也相與比而殺
公之外嬖謂其罪也相與出公而立君
四年春王正月大雨雹夏楚子蔡侯陳侯鄭伯許男徐
子滕子頓子胡子沈子小邾子宋世子佐淮夷會于申
楚人執徐子稱人以執者非伯討也此其為非伯討奈
何楚人仇吳徐子吳出也以為貳焉而執之非道也君
子不遷怒不逆詐不億不信曷為不言以歸申楚地也
天子家天下諸侯家其國天子不言出諸侯不言歸其
國其義一也秋七月楚子蔡侯陳侯許男頓子胡子沈
子淮夷伐吳執齊慶封殺之此伐吳也其言執齊慶封
何為齊討也其為齊討奈何崔杼弑其君慶封與焉齊
人將討之慶封走之吳吳與之朱方而居之然則孰執
之楚子執之曷為不言楚子執之諸侯皆在是分善於
諸侯也分善於諸侯者何不與楚子而專是善也上無
天子下無方伯天下諸侯有為無道臣弑君子弑父者
力能討之則討之矣曷為不與楚子而專是善楚子亦
弑其君其義固不可以討也此未有言弑其君者其曰
楚子弑其君何楚子麇有疾公子圍入問之以冠纓縊
麇而殺之葬於郟謂之郟敖乃自立也以疾赴於諸侯
楚子麇卒是也春秋之義以貴治賤以賢治不肖不以
亂治亂楚子旣執慶封將戮焉椒舉曰臣聞無瑕者可
以戮人慶封唯逆命是以在此其肯默乎播於諸侯焉
用之弗聽負之斧鉞以徇於諸侯使言曰無或如齊慶
封弑其君弱其孤以盟其大夫慶封曰無或如楚共王
之庶子圍弑其君兄之子麇而代之以盟諸侯軍人粲
然皆笑孔子曰懷惡而討雖死不服其斯之謂與遂滅
賴九月取鄫其言取之何取附庸之辭也鄫也曷為謂
之附庸莒已滅之矣為附庸乎莒也冬十有二月乙卯
叔孫豹卒
五年春王正月舍中軍舍中軍者何三而置一也曷為
三而置一作三軍始僣矣非禮也舍中軍始厲矣亦非
禮也楚殺其大夫屈申稱國以殺大夫者罪累上也屈
申之累上奈何楚人仇吳而疑屈申謂屈申貳於吳也
而殺之然則屈申之罪何屈申之為人臣也君弑則不
能討國亂則不能去北面而事寇讎足以殺其身而已
矣公如晉夏莒牟夷以牟婁及防兹來奔秋七月公至
自晉戊辰叔弓帥師敗莒師于蚡泉秦伯卒冬楚子蔡
侯陳侯許男頓子沈子徐人越人伐吳
六年春王正月杞伯益姑卒葬秦景公夏季孫宿如晉
葬杞文公宋華合比出奔衛秋九月大雩楚薳罷帥師
伐吳冬叔弓如楚齊侯伐北燕
七年春王正月曁齊平曁者何及也及則其言曁何曁
猶曁曁也曁人以平非禮也蓋強之也三月公如楚叔
孫婼如齊涖盟夏四月甲辰朔日有食之秋八月戊辰
衛侯惡卒九月公至自楚冬十有一月癸未季孫宿卒
十有二月癸亥葬衛襄公
八年春陳侯之弟招殺陳世子偃師諸侯之尊弟兄不
得以屬通其弟云者以重書也莫重乎殺君之世子者
矣陳侯之為此禍也陳侯之為此禍奈何陳哀公元妃
生世子偃師二妃生公子留二妃嬖留有寵屬諸公子
招公子過哀公有廢疾公子招公子過殺世子偃師而
立公子留夏四月辛丑陳侯溺卒叔弓如晉楚人執陳
行人干徵師殺之稱人以執者非伯討也此其為非伯
討奈何楚人惡公子招而殺干徵師非其罪也古者兵
交使在其間可也陳公子留出奔鄭此子也其曰公子
何其意不當也秋蒐于紅何以書譏何譏爾蒐春事也
秋興之非正也蒐有常地矣于紅亦非正也然則曷為
不言公公不得與於蒐爾公曷為不得與於蒐三家者
專魯而分之政令出焉公民食焉爾陳人殺其大夫公
子過大雩冬十月壬午楚師滅陳執陳公子招放之于
越殺陳孔奐葬陳哀公此楚子也其稱師何貶曷為貶
乘人之亂滅人之國執人之賊殺人之臣稱侯則疑於
伯稱人則疑於討滅重矣故一見之於師也滅國不葬
其曰葬陳哀公何以楚子之葬之著焉也楚子滅陳則
曷為葬其君為說也葬臣子之事也斥言楚子而葬陳
侯甚賤之也然則其為說奈何曰滅人之國而縱其賊
為非所為以求媚說者也
九年春叔弓會楚子于陳許遷于夷夏四月陳災邑災
不志陳已滅矣其言陳災何君存焉爾非君存則不赴
不赴則不弔秋仲孫貜如齊冬築郎囿
十年春王正月夏齊欒施來奔秋七月季孫意如叔弓
仲孫貜帥師伐莒師言元帥者也其曰季孫意如叔弓
仲孫貜何僭三軍也此舍中軍矣其曰僭三軍何舍中
軍為制也僭三軍為利也戊子晉侯彪卒九月叔孫婼
如晉葬晉平公十有二月甲子宋公成卒
十有一年春王二月叔弓如宋葬宋平公夏四月丁巳
楚子虔誘蔡侯般殺之于申楚子虔何以名絶曷為絶
之為其誘討也此討賊也雖誘之則曷為絶之懷惡而
討不義君子不予也楚公子弃疾帥師圍蔡五月甲申
夫人歸氏薨大蒐于比蒲大蒐者何大比也大比之禮
均土地閱老幼物六畜會車馬齊貢賦治器械三年而
修之者也常事不書此何以書譏何譏爾喪不貳事夫
人歸氏薨大蒐于比蒲非禮也羊舌肸曰魯君其亡乎
有三年之喪而無一日之慼仲孫貜會邾子盟于祲祥
秋季孫意如會晉韓起齊國弱宋華亥衛北宫佗鄭罕
虎曹人杞人于厥憗九月己亥葬我小君齊歸齊歸者
何昭公之母也冬十有一月丁酉楚師滅蔡執世子友
以歸用之君存稱世子君後稱子某君旣没其稱世子
何君没而稱世子者正疑乎不正君子與之繼世焉世
子猶世世子也靈公弑其君其子非正也曷為與之繼
世春秋之設辭也非其人之謂也蓋其道之謂也楚子
虔誘蔡侯般而殺之世子有守國楚師圍之八月而克
之不能服於是虐用之古者父母之仇不與共天下寢
苫枕戈終身則友之為者盡於世子矣
十有二年春齊高偃帥師納北燕伯於陽其言納何言
納者與納也諸侯失國諸侯納之正也三月壬申鄭伯
嘉卒夏宋公使華定來聘公如晉至河乃復此復也其
言乃何乃難辭也何難爾前此者師伐莒疾焉莒人訴
于晉晉侯以為討謂公無辱於是反五月葬鄭簡公楚
殺其大夫成熊稱國以殺大夫者罪累上也成熊之累
上奈何楚子惡成熊或謂楚子曰是若敖之餘也若敖
之亂國幾亡楚子殺之古者父子兄弟不相及然則是
殺無罪者也其以累上言之何成熊之為人臣也懷寵
而安利足以殺其身而已矣秋七月冬十月公子憗出
奔齊楚子伐徐晉伐鮮虞其謂之晉何盖外之也曷為
其外之其為師之道於此焉非諸夏為之也
十有三年春叔弓帥師圍費費者何内之邑也曷為圍
之叛也孰叛南蒯也南蒯者曷為者也季氏之私也惡
乎叛叛乎齊曷為不言其叛内不言叛内何以不言叛
天子微諸侯僣諸侯微大夫淩大夫微陪臣脅矣叔弓
帥師圍費若言異國然彊不義之至也夏四月楚公子
比自晉歸于楚弑其君虔于乾谿此弑其君其言歸何
易也其易奈何楚靈王為無道作乾谿之臺三年不成
百姓苦之諸侯怨之公子弃疾主方城之外以君陳蔡
脅比而立焉然後令于乾谿之役曰比已立矣先歸者
復其田里後者劓衆潰而散靈王經而死楚公子弃疾
殺公子比討賊者稱人以殺之其曰楚公子弃疾殺公
子比何不與弃疾之討賊也弃疾脅比以弑其君殺之
以取其國比已立矣其稱公子何其意不當也其意不
當則曷為加弑焉比之義宜乎效死不立秋公會劉子
晉侯齊侯宋公衛侯鄭伯曹伯莒子邾子滕子薛伯杞
伯小邾子于平丘八月甲戌同盟于平丘此一地也曷
為再言平丘善是盟也曷為善之諸侯請命于天子為
平丘之會以反陳蔡興滅國繼絶世焉公不與盟晉人
執季孫意如以歸公不與盟何以書不恥也曷為不恥
邾人莒人愬于晉曰魯朝夕伐我國幾亡矣我之不共
魯故之以晉侯信之為是不與公盟故不恥也公至自
會蔡侯廬歸于蔡陳侯吳歸于陳皆何以名貶曷為貶
諸侯謀之楚人復之因用事歸矣猶專封者也然則其
言歸何易也冬十月葬蔡靈公公如晉至河乃復此復
也其言乃何乃難辭也何難爾公將請季孫意如於晉
晉人曰不可然後反吳滅州來州來者何國也
十有四年春意如至自晉三月曹伯滕卒夏四月秋葬
曹武公八月莒子去疾卒冬莒殺其公子意恢此非大
夫也何以書君之母弟也何以知其母弟也公子非大
夫不書其不曰弟何也子未逾年則亦未即位未即位
故反繫之先君雖繫之先君書也殺世子母弟自君此
其稱國以殺何母弟以兄為貴貴成而君稱國以殺者
罪累上也意恢之累上奈何莒著丘公卒郊公不慼國
人弗順其大夫蒲餘侯惡意恢之為人也而殺之
十有五年春王正月吳子夷末卒二月癸酉有事于武
宫籥入叔弓卒去樂卒事其言去樂卒事何譏何譏爾
君在祭樂之中大夫雖有變不復也不繹而已矣君在
祭樂之中大夫而變而以復強也君命之則無所不通
其復也而為之變節也節者何籥已入矣而為之去樂
禮也夏蔡朝吳出奔鄭六月丁巳朔日有食之秋晉荀
吳帥師伐鮮虞冬公如晉
十有六年春齊侯伐徐楚子誘戎蠻子殺之楚子何以
不名此誘而殺之非誘而滅之也於何殺之殺之楚也
春秋諸侯死不以其道名戎蠻子何以不名略之也曷
為略之言戎蠻子之所以昉乎死者有以自取之有以
自取之奈何其為人也好亂而不信固亡其國之道也
夏公至自晉秋八月己亥晉侯夷卒九月大雩季孫意
如如晉冬十月葬晉昭公
十有七年春小邾子來朝夏六月甲戌朔日有食之秋
郯子來朝八月晉荀吳帥師滅陸渾戎冬有星孛于大
辰其言于大辰何在大辰也大辰者何大火也大火為
大辰伐為大辰北辰亦為大辰楚人及吳戰于長岸戰
而言及之者主之者也猶曰楚人為志乎為此戰也云
爾此偏戰也何以不言師敗績敵也
春秋傳卷十二
