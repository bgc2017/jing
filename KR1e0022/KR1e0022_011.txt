春秋傳卷十一
宋劉敞撰
襄公
十有九年春王正月諸侯盟于祝柯晉人執邾子稱人
以執者非伯討也此其為非伯討奈何邾仍伐魯晉人
疾焉執其君以劫其地然則曷為不言以歸舍之也曷
為舍之未得其地故劫之已得其地故舍之公至自伐
齊此圍也其以伐致何圍而以伐致者以伐告也取邾
田自漷水其曰取邾田自漷水何邾田非所取也漷水
非所自也脅人之君而制其國介人之威而私其利晉
魯之惡又甚焉交譏之季孫宿如晉葬曹成公夏衛孫
林父帥師伐齊秋七月辛卯齊侯環卒晉士匄帥師侵
齊至穀聞齊侯卒乃還還者何善辭也何善爾古之為
師也不伐喪大夫以君命出竟有可以安社稷利國家
者則專之可也穀者齊地也其曰至穀而復稱其義也
非齊地則勿復乎曰止師而請之君曰可而後止不可
則復之期可而後止臣之事君也凡在國無專焉子之
事親也凡在家無專焉臣子之大節也八月丙辰仲孫
蔑卒齊殺其大夫高厚稱國以殺大夫者罪累上也高
厚之累上奈何齊靈公娶于魯曰顔懿姬無子其姪鬷
聲姬生光以為太子諸子仲子戎子戎子嬖仲子生牙
屬諸戎子焉戎子請以為太子靈公許之仲子曰不可
廢常不祥間諸侯難光之立也列於諸侯矣無故而廢
之是專黜諸侯而以難犯不祥也君必悔之靈公曰在
我而已使太子光居鄙以牙為太子高厚傅之靈公疾
崔杼微逆光疾病而立焉光殺戎子執公子牙靈公卒
光即位於是殺高厚焉鄭殺其大夫公子嘉稱國以殺
大夫者罪累上也公子嘉之累上奈何公子嘉公孫舍
之公孫夏三人者執鄭國之政公子嘉富而專大夫患
之相與討司氏堵氏侯氏子師氏尉氏之盜被之公子
嘉使國人伐而殺之公子嘉之罪則足以殺其身矣被
之罪則是大夫為政也冬葬齊靈公城西郛叔孫豹會
晉士匄于柯城武城
二十年春王正月辛亥仲孫速會莒人盟于向夏六月
庚申會晉侯齊侯宋公衛侯鄭伯曹伯莒子小邾子滕
子薛伯杞伯小邾子盟于澶淵秋公至自會仲孫速帥
師伐邾蔡殺其大夫公子燮稱國以殺大夫者罪累上
也公子燮之累上奈何蔡莊侯欲受盟于晉曰晉兄弟
也先君與踐土之盟矣未能行而卒文侯即位公子燮
請從先君國人不欲于是殺公子燮以說于國公子燮
請從先君何以為有罪非其力也而任之非其民之欲
也而強之燮之智足以殺其身而已矣蔡公子履出奔
楚陳侯之弟黃出奔楚諸侯之尊弟兄不得以屬通其
弟云者以重書也何重乎陳侯之弟黃言不能親親也
其不能親親奈何慶氏專陳而畏公子黃使譛諸楚曰
黃將以陳之晉與蔡公子燮謀矣楚人以為討陳侯不
能明公子黃走之楚呼而過國中曰慶氏為無道暴蔑
其君而去其親五年不滅是無天也叔老如齊冬十月
丙辰朔日有食之季孫宿如宋
二十有一年春王正月公如晉邾庶其以漆閭丘來奔
漆閭丘者何漆一邑也閭丘一邑也曷為不言及公邑
言以私邑不言及何如則謂之私也私邑者所受於君
食之者也公邑者非食之者也傳曰以地叛雖賤必名
庶其非大夫也名之為其以漆閭丘來奔也夏公至自
晉秋晉欒盈出奔楚傳曰欒盈之母范祁范祁亂欒氏
欒盈將討其老范祁懼愬諸范匄曰盈將為亂范匄信
之使城境而逐之此范匄逐之也其曰欒盈出奔何盈
之罪有以取之也盈之罪有以取之奈何曰閔子騫之
事親也人不間于其父母昆弟之言故謂之孝盈不閑
其家以放亡其宗是以盈之出奔也云爾九月庚戌朔
日有食之冬十月庚辰朔日有食之曹伯來朝公會晉
侯齊侯宋公衛侯鄭伯曹伯莒子邾子于商任
二十有二年春王正月公至自會夏四月秋七月辛酉
叔老卒冬公會晉侯齊侯宋公衛侯鄭伯曹伯莒子邾
子滕子薛伯杞伯小邾子于沙隨公至自會楚殺其大
夫公子追舒稱國以殺大夫者罪累上也追舒之累上
奈何觀起者楚之佞人也追舒說之信而使之觀起之
馬數十乘國人患其富追舒之子曰弃疾為王御士王
每見之必泣弃疾曰君三泣臣矣敢問誰之罪也王曰
令尹之不能爾所知也國將討焉爾其居乎對曰父戮
子居君焉用之洩命重刑臣亦不為王遂殺追舒于朝
而轘觀起於竟追舒之為人臣也足以殺其身矣然而
楚子也與人之子而謀其父其刑已甚不可以行乎天
下
二十有三年春王正月癸酉朔日有食之三月己巳杞
伯匄卒夏邾畀我來奔葬杞孝公陳殺其大夫慶虎及
慶寅稱國以殺其大夫者罪累上也慶虎之累上奈何
慶虎為無道暴蔑其君而去其親慶虎之為人臣也足
以殺其身矣然而暴蔑其君而去其親三年國幾亡者
陳侯則實使之也其言及慶寅何以罪及之也寅慶虎
之族也陳侯之弟黃自楚歸于陳晉欒盈復入于晉入
于曲沃其言入于晉入于曲沃何欒盈帥甲以復入于
晉晉人兇懼范匄奉君以走固宫使國人拒欒氏欒氏
乘公門而攻之弗勝却走入于曲沃曲沃欒氏之邑也
晉師圍曲沃然則曷為不言叛不言叛者非叛者也其
非叛奈何劫衆以敵君則亂而已矣秋齊侯伐衛遂伐
晉八月叔孫豹帥師救晉次于雍榆其言次于雍榆何
譏何譏爾次于雍榆非救攻之道也己卯仲孫速卒冬
十月乙亥臧孫紇出奔邾傳曰孟氏與臧氏交惡仲孫
速卒孟氏閉門而告季武子曰臧氏將為亂不使我葬
臧孫紇聞之戒孟氏將辟藉除於臧孫臧孫使正夫助
之除於東門甲從已而視之孟氏又告季武子武子怒
命攻臧氏臧孫紇斬鹿門之關以出奔邾魯人聚諸大
夫而盟之曰無或如臧孫紇干國之紀犯門斬關蘧伯
玉曰不以道事其君者其出乎晉人殺欒盈曷為不言
殺其大夫非其大夫也討賊之辭也齊侯襲莒襲之者
何掩之也何以書譏何譏爾襲人而勝之雖得天下仁
者不為也
二十有四年春叔孫豹如晉仲孫羯帥師侵齊夏楚子
伐吳秋七月甲子朔日有食之旣齊崔杼帥師伐莒大
水八月癸巳朔日有食之公會晉侯宋公衛侯鄭伯曹
伯莒子邾子滕子薛伯杞伯小邾子于夷儀冬楚子蔡
侯陳侯許男伐鄭公至自會陳鍼宜咎出奔楚叔孫豹
如京師大饑
二十有五年春齊崔杼帥師伐我北鄙夏五月乙亥齊
崔杼弑其君光傳曰莊公放言淫于崔氏崔杼怒伏甲
于其家稱疾而卧公又問之則圍而攻之公登臺請免
弗許請盟弗許請自刃於廟弗許皆曰君之臣杼疾病
不能聽命近于公宫陪臣干掫有淫者不知二命公踰
牆又射之中股反隊遂弑之晏子聞君弑立於崔氏之
門外其人曰死乎曰獨吾君也乎哉吾死也曰行乎曰
吾罪也乎哉吾行也曰歸乎曰君死安歸君民者豈以
凌民社稷是主臣君者豈為其口實社稷是養故君為
社稷死則死之為社稷亡則亡之若為已死而為已亡
非其私暱誰敢任之且人有君而弑之吾焉得死之而
焉得亡之將庸何歸門啓而入枕尸股而哭興三踊而
出公會晉侯宋公衛侯鄭伯曹伯莒子邾子滕子薛伯
杞伯小邾子于夷儀六月壬子鄭公孫舍之帥師入陳
秋八月己巳諸侯同盟于重丘公至自會衛侯入于夷
儀楚屈建帥師滅舒鳩舒鳩者何國也冬鄭公孫夏帥
師伐陳十有二月吳子遏伐楚門于巢卒巢者何國也
何言乎門于巢卒入門乎巢而卒也吳子遏伐楚則曷
為入門乎巢而卒吳子將伐楚不假道于巢引師而入
焉巢人以為寇也射諸城上而殺之此蓋滅也其言卒
何不與滅也曷為不與滅非巢之罪也亡者入境必假
道過門必為之釋甲入國則不馳古者死而不弔者三
畏厭溺死而不義者皆畏之類也
二十有六年春王二月辛卯衛寗喜弑其君剽不與剽
得兩君之名則其曰寗喜弑其君剽何寗氏殺之是以
稱弑焉寗氏弑之奈何孫林父逐衛侯衎而立剽寗殖
者上卿也君出弗從剽立弗爭也昉乎出衛侯而立剽
焉者寗殖為之也殆而悔之則無及已疾且死召喜而
告之曰出君者孫氏也非我也雖然已矣吾不能討矣
爾能討之則勿忘討之喜曰諾寗殖死喜立為大夫使
人謂獻公曰黜君者非寗氏也孫氏為之吾欲納君何
如獻公曰子苟使寡人反國者政由寗氏祭則寡人寡
人願與子盟喜曰無所用盟請使公子鱄約之獻公謂
公子鱄曰寗氏將納我吾欲與之盟其言曰無所用盟
請使公子鱄約之子固為我與之約矣公子鱄辭曰夫
負羈縶執鈇鑕從君東西南北則是臣僕庶孽之事也
若夫約言為信則非臣僕庶孽之所敢與也獻公怒曰
黜我者非寗氏與孫氏凡在爾公子鱄不得已而與之
約已納喜伐孫氏不克將出舍于郊國人知之皆伐之
然後克之殺剽而後逆獻公以歸昉乎出衛侯衎而立
剽焉者寗殖也則曷為使喜加弑為見喜之受命於殖
而殺剽也然則為寗殖者宜奈何宜乎效死勿聽衛孫
林父入于戚以叛甲午衛侯衎復歸于衛衛侯衎何以
名貶曷為貶惡也其惡奈何衛侯出亡至于竟使祝宗
反奠于廟且告無罪夫人姜氏曰無神何告苟有不可
誣也有罪若何告無舍大臣而與小臣謀一罪也先君
有冢卿以為師保而蔑之二罪也余以巾櫛事先君而
暴妾使予三罪也告亡而已故此三罪者亡之道也其
言歸何易也其易奈何寗喜挽之公子鱄推之夏晉侯
使荀吳來聘公會晉人鄭良霄宋人曹人于澶淵秋宋
公殺其世子痤殺世子母弟直稱君者甚之也此其為
甚之奈何宋芮司徒生女子赤而毛弃諸堤下共姬之
妾取以入名之曰弃長而美平公入夕共姬與之食公
見弃也而視之尤姬納諸御生佐焉以弃為夫人弃惡
太子痤左師戍亦惡之公使寺人惠牆伊戾為太子内
師伊戾無寵譖諸公曰太子將為亂公弗信太子享楚
客於野伊戾坎血埋書其幕下疾騁而告公曰太子遂
為亂矣旣與楚客盟矣公曰為我子又何求對曰欲速
公使視之則信有焉問諸夫人夫人曰聞之問諸左師
左師又曰聞之於是囚太子太子曰唯佐也能免我召
而使請曰日中不來吾知死矣左師聞之聒而與之語
過期乃縊而死公徐知其無罪也烹伊戾晉人執衛寗
喜稱人以執者非伯討也寗喜弑君曷為不以伯討之
辭言之不君剽之立不成其弑之名也寗喜如晉晉人
知之曰爾曷為納君而伐孫氏云爾非伯討也齊侯鄭
伯見于晉侯而請之曰所謂盟主正其違而治其煩也
今為臣執君無乃不可乎晉於是歸寗喜八月壬午許
男寗卒于楚冬楚子蔡侯陳侯伐鄭葬許靈公
二十有七年春齊侯使慶封來聘夏叔孫豹會晉趙武
楚屈建蔡公孫歸生衛石惡陳孔奐鄭良霄許人曹人
于宋衛殺其大夫寗喜稱國以殺大夫者罪累上也寗
喜弑君曷為不以討賊之辭言之不君剽之立不成其
弑之名也寗喜納衛侯則衛侯曷為殺之甚也專衛侯
也驕是以反其初言而殺之衛侯之弟鱄出奔晉諸侯
之尊弟兄不得以屬通其弟云者以重書也何重乎衛
侯之弟鱄衛侯之反國也公子鱄與約言焉已約歸至
殺寗喜公子鱄曰逐我者出納我者死賞罸無章何以
沮勸君失其信而國無刑不亦難乎且鱄實使之遂出
奔晉織絇邯鄲以託焉或勸之仕曰不可仕而廢其事
則罪也從之則昭吾所以出也將誰愬乎吾不可以立
於人之朝矣終身弗仕君子蓋貴之也秋七月辛巳豹
及諸侯之大夫盟于宋豹何以名一事而再見者卒名
也此一地也曷為再言宋善是盟也曷為善之弭兵以
綏諸侯晉趙武楚屈建之謀也地于宋以宋為主也宋
之盟晉師不出楚師不入玉帛之使交乎天下以尊周
室晉趙武楚屈建之力也冬十有一月乙亥朔日有食
之
二十有八年春無冰夏衛石惡出奔晉邾子來朝秋八
月大雩仲孫羯如晉冬齊慶封來奔十有一月公如楚
十有二月甲寅天王崩乙未楚子昭卒
二十有九年春王正月公在楚何言乎公在楚正月以
存公也未有言存公者其曰存公何公之在楚則殆乎
不得反矣國非其國也公之在楚則曷為殆乎不得反
國非其國季武子居君之位攝君之祭國人屬焉取卞
以自封使公冶告于楚曰聞守卞者將叛臣帥徒以討
之旣得之矣公曰是䟽我也吾不可以入矣將適諸侯
榮成伯強之乃歸故曰公在楚無魯之辭也夏五月公
至自楚庚午衛侯衎卒閽弑吳子餘祭閽者何門人也
刑人也刑人則曷為謂之閽刑人非其人也君子不近
刑人近刑人則輕死之道也吳子餘祭之近刑人奈何
吳子餘祭伐越勝之刑其俘以為閽使守舟吳子觀舟
閽以刀弑之淫于刑之禍也仲孫羯會晉荀盈齊高止
宋華定衛世叔儀鄭公孫段曹人莒人邾人滕人薛人
小邾人城杞晉侯使士鞅來聘杞子來盟吳子使札
來聘吳以國稱君以人稱大夫其曰吳子使札來聘何
賢季子也何賢乎季子季子之為道也非其義雖與之
萬乘之國不受其不受奈何謁也餘祭也夷昧也與季
子同母者四季子弱而才兄弟皆愛之同欲以為君季
子曰不可昔曹宣公之卒也諸侯與曹人將建子臧子
臧去之以成曹君君子曰能守節今君義嗣也誰敢奸
君札雖不才願附於子臧固讓之則弃其舍而耕謁乃
稱曰請必無與子國而與弟弟兄迭為君而致國乎季
子皆曰諾故諸為君者皆輕死為勇飲食必祝曰天苟
有吳國尚速有悔於余身故謁也死餘祭也立餘祭也
死夷昧也立夷昧也死則國宜之季子者也季子使而
亡焉僚者長庶也即之季子使而反至而君之爾闔閭
曰先君之所以不與子國而與弟者凡為季子也將從
先君之命與則國宜之季子者也如不從先君之命與
則我宜立者也僚惡得為君乎於是使專諸刺僚而致
國乎季子季子不受曰爾弑吾君吾受爾國是吾與爾
為篡也爾殺吾兄吾又殺爾是父子兄弟相殺終身無
已也去之延陵終身不入吳國秋九月葬衛獻公齊高
止出奔北燕冬仲孫羯如晉
三十年春王正月楚子使薳罷來聘夏四月蔡世子般
弑其君固五月甲午宋災宋伯姬卒天王殺其弟佞夫
殺世子母弟且稱君者甚之也此其為甚之奈何儋括
將作亂立佞夫佞夫弗知王誅儋括也并殺佞夫非親
親之道也王子瑕奔晉秋七月叔弓如宋葬宋共姬共
姬者何伯姬也未有言諡者此其曰共姬何賢也何賢
爾宋災火至于伯姬之宫左右曰夫人少辟火乎伯姬
曰婦人之義保母不在宵不下堂遂逮乎火而死婦人
以貞為行者也伯姬之婦道盡矣鄭良霄出奔許自許
入于鄭鄭人殺良霄傳曰良霄汰侈嗜酒諸大夫皆疾
之而與公孫黑爭公孫黑因其醉也而伐之良霄奔于
許自許襲鄭由墓門之瀆入介於其庫以伐公門弗勝
死于羊肆曷為不言復入位未絶也曷為不言殺其大
夫非其大夫也討賊之辭也冬十月葬蔡景公賊未討
則何以書葬君子辭也景公淫而不父以為未有若景
公之為者也是其若禽獸然是何足以父子君臣之道
責也云爾晉人齊人宋人衛人鄭人曹人莒人邾人滕
人薛人杞人小邾人會于澶淵宋災故會未有言其所
為者此其言所為何譏何譏爾晉人興諸侯十二國之
大夫會于澶淵凡為宋災故謀之也曰更宋之所喪雖
死者不可復生其財復矣非務也何言乎非務會者講
禮正刑壹德紀天下也蔡僕弑其君而不謀宋災而謀
之微矣陳恒弑其君孔子沐浴而朝告於哀公曰陳恒
弑其君請討之公曰告夫三子者孔子曰以吾從大夫
之後不敢不告也公曰告夫三子者之三子告不可孔
子曰以吾從大夫之後不敢不告也
三十有一年春王正月夏六月辛巳公薨于楚宫秋九
月癸巳子野卒己亥仲孫羯卒冬十月滕子來會葬諸
侯之喪諸侯會之非禮也癸酉葬我君襄公十有一月
莒人弑其君密州
春秋傳卷十一
