春秋傳卷十五
宋劉敞撰
哀公
元年春王正月公即位楚子陳侯隨侯許男圍蔡鼷鼠
食郊牛改卜牛夏四月辛巳郊秋齊侯衛侯伐晉冬仲
孫何忌帥師伐邾
二年春王二月季孫斯叔孫州仇仲孫何忌帥師伐邾
取漷東田及沂西田癸巳叔孫州仇仲孫何忌及邾子
盟于句繹曷為三人伐而一人盟季孫臨之叔仲成之
季孫之汰也蓋自謂猶君矣夏四月丙子衛侯元卒滕
子來朝晉趙鞅帥師納衛世子蒯聵于戚君存稱世子
君没稱子某君旣没其稱世子何君没而稱世子者正
疑乎不正君子與之繼世焉世子猶世世子也蒯聵之
為正奈何衛靈公之夫人南子通乎宋朝蒯聵患之入
而謂夫人夫人啼而走趨公曰蒯聵將殺予公執其手
與之登臺而逐蒯聵蒯聵奔宋納者與納也曷為不納
于衛而納于戚衛立輙矣輙者曷為者也蒯聵之子也
蒯聵之子何以得立靈公遊於郊公子郢御焉靈公曰
余無子將立女郢不對他日又言對曰郢不足以辱社
稷君其改圖君夫人在堂三揖在下君命祗辱及靈公
卒夫人曰命公子郢為太子君之命也對曰郢異於他
子且君没於吾手若有之郢必聞之且亡人之子輙在
乃立輙以拒蒯聵秋八月甲戌晉趙鞅帥師及鄭罕達
帥師戰于鐵鄭師敗績戰而言及之者主之者也猶曰
晉趙鞅為志乎為此戰也云爾冬十月葬衛靈公十有
一月蔡遷于州來蔡殺其大夫公子駟稱國以殺大夫
者罪累上也公子駟之累上奈何楚子圍蔡蔡人不能
守使男女别而纍以聽命焉楚師還蔡請遷于吳吳人
許之旣而悔之吳以師臨蔡蔡侯懼告大夫殺公子駟
以說哭而辭墓自是徙于州來
三年春齊國夏衛石曼姑帥師圍戚此衛戚也曷為不
曰圍衛戚子之義不可以加乎父也曼姑主兵以圍戚
則其先齊國夏何臣之義亦不可以加其君也冉有謂
子貢曰夫子為衛君乎子貢曰諾吾將問之入曰伯夷
叔齊何人也孔子曰古之賢人也曰怨乎孔子曰求仁
而得仁又何怨子貢出曰夫子不為也夏四月甲午地
震五月辛卯桓宫僖宫災桓僖久矣其宫何以存不毁
也曷為不毁三家者出於桓立於僖以是為說者也孔
子在陳聞魯災曰其桓僖乎季孫斯叔孫州仇帥師城
啓陽宋樂髠帥師伐曹秋七月丙子季孫斯卒蔡人放
其大夫公孫獵于吳冬十月癸卯秦伯卒叔孫州仇仲
孫何忌帥師圍邾
四年春王二月庚戌盜殺蔡侯申蔡有申矣其又曰申
何遠也古者不諱及周而後諱諱之曰舍故而諱新舍
之禮也名之非禮也舍之何以禮遠也天子及七諸侯
及五大夫及三士及二舍之禮則名之何以非禮大夫
之諱不舉諸其家妻之諱不舉諸其側以為盡人心也
古者諸侯或為禘或為祫雖毁廟必升食于太廟有諱
之道存焉爾蔡公孫辰出奔吳葬秦惠公宋人執小邾
子夏蔡殺其大夫公孫姓公孫霍晉人執戎蠻子赤歸
于楚稱人以執者非伯討也此其為非伯討奈何晉人
執戎蠻子赤歸于楚者是非伯討也戎蠻子去楚即晉
楚人謂晉人曰晉楚有盟好惡同之若將不廢則寡人
之願也不然將通於少習趙鞅曰晉國未寧安能惡于
楚必速與之於是執戎蠻子歸于楚猶曰京師楚也戎
蠻子赤何以名執而名者不反之辭也楚人旣得戎蠻
子為之致邑立宗焉以誘其遺民其遺民至而盡俘以
歸城西郛六月辛丑亳社災亳社者何亳之社也亳亡
國也亡國之社以為廟屏戒也社者封也其言災何亡
國之社蓋屋之屋其上而柴其下亳社災何以書記災
也秋八月甲寅滕子結卒冬十有二月葬蔡昭公葬滕
頃公
五年春城毗夏齊侯伐宋晉趙鞅帥師伐衛秋九月癸
酉齊侯杵臼卒冬叔還如齊閏月葬齊景公閏不書此
何以書喪以閏數也喪曷為以閏數喪之以月筭者以
閏數以年筭者不以閏數
六年春城邾瑕邾瑕者何或曰邾之瑕也或曰内邑也
晉趙鞅帥師伐鮮虞吳伐陳夏齊國夏及高張來奔叔
還會吳于柤秋七月庚寅楚子軫卒齊陽生入于齊齊
陳乞弑其君荼陽生入于齊則其曰陳乞弑其君荼何
陳乞君之陳乞廢之是以加弑焉陳乞君之奈何齊景
之子六人陽生長而愛荼將立焉謂陳乞曰吾欲立荼
何如陳乞對曰所樂乎為君者欲立則立不欲立則不
立君如欲立則臣請立景公以告晏子晏子曰不可夫
賤匹貴少陵長亂之本也君用讒人之謀臣恐後之人
有因君之過以資其邪而成其利者景公不聽陽生謂
陳乞曰吾聞子蓋將不欲立我也陳乞曰夫千乘之主
將廢正而立不正必殺正者吾不立子者所以生子者
也走矣與之玉節而走之景公死而荼立陳乞使人迎
陽生于諸其家除景公之喪諸大夫皆在朝陳乞曰常
之母有魚菽之祭願諸大夫之化我也諸大夫皆曰諾
於是皆之陳乞家坐陳乞曰吾有所為甲請以示焉諸
大夫皆曰諾於是使力士舉巨囊而至于中霤諸大夫
見之皆色然而駭開之則闖然公子陽生也陳乞曰此
君也已諸大夫不得已皆逡巡北面再拜而君之爾陽
生旣踐阼使朱毛告于陳乞曰微子則不及此然君異
於器不可以二器二不匱君二多難敢布諸大夫陳乞
不對而泣曰君舉不信羣臣乎以齊國之困困又有憂
少君不可以訪是以求長君不然孺子何罪陽生悔其
言使朱毛遷荼于駘而殺之是以謂之弑其君也冬仲
孫何忌帥師伐邾宋向巢帥師伐曹
七年春宋皇瑗帥師侵鄭晉魏曼多帥師侵衛夏公會
吳于鄫秋公伐邾八月己酉入邾以邾子益來孰入之
公也公則何以不言公諱也曷為諱公一闔廬也邾子
益何以名賤之也賤之奈何虜服也獻于亳社囚于負
瑕宋人圍曹冬鄭駟弘帥師救曹
八年春王正月宋公入曹以曹伯陽歸吳伐我其不言
鄙何受之也曷為受之猶曰吾過矣入邾以其君來吾
過矣公入邾處其公宫使衆宵掠邾之臣茅夷鴻以束
帛乘韋走之吳而請救曰魯弱晉而速吳馮恃其衆背
君之盟辟君之執事以陵我小國邾非敢自愛也懼君
威之不立小國之憂也吳子從之夏齊人取讙及闡外
取邑不書此何以書所以賂齊也曷為賂齊為以邾子
益來也歸邾子益于邾秋七月冬十有二月癸亥杞伯
過卒齊人歸讙及闡
九年春王二月葬杞僖公宋皇瑗帥師取鄭師于雍丘
此師也其言取之何覆之也覆而敗之不遺一人之辭
也夏楚人伐陳秋宋公伐鄭冬十月
十年春王二月邾子益來奔其名何奔而名者見有君
也傳曰邾子益為無道吳子使太宰子餘討之囚諸樓
臺栫之以棘使諸大夫奉公子革以為君公會吳伐齊
三月戊戌齊侯陽生卒夏宋人伐鄭晉趙鞅帥師侵齊
五月公至自伐齊葬齊悼公衛公孟彄自齊歸于衛薛
伯夷卒秋葬薛惠公冬楚公子結帥師伐陳吳救陳
十有一年春齊國書帥師伐我不言鄙者受之也此其
為受之奈何蓋伐畏也夏陳轅頗出奔鄭五月公會吳
伐齊甲戌齊國書帥師及吳戰于艾陵齊師敗績獲齊
國書戰而言及之者主之者也猶曰國書為志乎為此
戰也云爾秋七月滕子虞母卒冬十有一月葬滕隱公
衛世叔齊出奔宋
十有二年春用田賦用田賦者何藉田為賦也何以書
譏何譏爾古者取于民也有常用田賦非正也夏五月
甲辰孟子卒孟子者何昭公之夫人也其稱孟子何諱
娶同姓蓋吳女也何以不曰夫人薨命於天子然後成
夫人孟子不受命不可以稱夫人蓋自是魯夫人不命
於天子也公會吳于槖皋秋公會衛侯宋皇瑗于鄖宋
向巢帥師伐鄭冬十有二月&KR0977;何以書記災也此非災
之月其曰災何歷不得其正也魯有螽季孫問於仲尼
仲尼曰丘聞之火伏而後蟄者畢今火猶西流司歷過
也
十有三年春鄭罕達帥師取宋師于嵒夏許男成卒公
會晉侯及吳子于黃池吳何以稱子吳進也吳進奈何
吳主夫差與晉定公約會于黃池晉侯不可夫差曰天
子有命周室卑約煑獻莫入無以共事上帝鬼神用命
孤糺合一二兄弟之國孤將守吾先君之班爵不敢進
退恐事之不集為諸侯笑君其圖之晉侯懼許諾吳於
是始為諸侯伯其言及吳子何會兩伯之辭也楚公子
申帥師伐陳於越入吳秋公至自會晉魏曼多帥師侵
衛葬許元公九月螽冬十有一月有星孛於東方孛者
何彗星也其言于東方何見于旦也盜殺陳夏區夫十
有二月螽
十有四年春西狩獲麟麟者何仁獸也傳曰狩于大野
叔孫氏之車子鉏商獲獸以為不祥以賜虞人仲尼觀
之曰麟也然後取之狩非其時書此其時也何以書為
獲麟謹也狩非其地書此其地也何以書為獲麟謹也
何謹乎獲麟麟之為物也有王者則至無王者則不至
君子曷為為春秋撥亂世反諸正莫近諸春秋子曰其
事則齊桓晉文其文則史其義則丘竊取之矣後世知我
者以春秋罪我者亦以春秋然則何以記乎魯約史記
引孔子之言曰吾欲觀夏道是故之杞杞不足徵也吾
於夏得夏時焉吾欲觀殷道是故之宋宋不足徵也吾
於殷得坤乾焉吾觀周道幽厲傷之吾舍魯何適矣何以
春秋紀年必始於春王正月乎子曰天下有道則禮樂
征伐自天子出天下無道則禮樂征伐自諸侯出自諸
侯出蓋十世希不失矣春秋何以終乎哀十四年備
矣顔淵死子曰噫天喪予子路死子曰噫天祝予西狩
獲麟孔子曰我道窮矣制春秋之義以俟後聖則未知
其為然也其諸君子樂道堯舜之道與建諸天地而不
謬質諸鬼神而不惑以君子之為亦有樂乎此也
春秋傳卷十五
