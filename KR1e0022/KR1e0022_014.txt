春秋傳卷十四
宋劉敞撰
定公
元年春王何以無正月定無正也定何以無正定之始
非正始也其非正始奈何定者公子宋也昭公之弟也
昭公薨于乾侯季孫逆其喪廢太子衍及務人而立公
子宋焉喪至于壞隤公子宋先入以主社稷蓋受之季
氏也非受之先君者也定無正則何以不言正月微辭
也正月者正即位也定之即位後未可以言正月主人
習其讀而問其傳則未知己之有罪焉爾三月晉人執
宋仲幾于京師晉人者何晉大夫也晉大夫則其稱人
何貶曷為貶不與大夫專執也大夫在外其曰專執何
執人於天子之側而不以歸是專而已矣其言于京師
何于京師者以王事討也其以王事討奈何城成周仲
幾不受功曰滕薛郳吾役也為是執之夏六月癸亥公
之喪至自乾侯戊辰公即位癸亥公之喪至自乾侯則
曷為以戊辰之日然後即位正棺於兩楹之間然後即
位天子崩七日而殯諸侯薨五日而殯沈子曰定君乎
國然後即位秋七月癸巳葬我君昭公九月大雩立煬
宫煬宫者何煬公之宫也立者何立者不宜立也立煬
宫非禮也冬十月霣霜殺菽何以書記災也
二年春王正月夏五月壬辰雉門及兩觀災其言及何
災自雉門始也秋楚人伐吳冬十月新作雉門及兩觀
何以書譏何譏爾譏不務公室也雉門天子應門
三年春王正月公如晉至河乃復二月辛卯邾子穿卒
夏四月秋葬邾莊公冬仲孫何忌及邾子盟于拔
四年春王二月癸巳陳侯吳卒三月公會劉子晉侯宋
公蔡侯衛侯陳子鄭伯許男曹伯莒子邾子頓子胡子
滕子薛伯杞伯小邾子齊國夏于召陵侵楚夏四月庚
辰蔡公孫歸生帥師滅沈以沈子嘉歸殺之五月公及
諸侯盟于皋鼬此一會也曷為再言公非一會也何用
知其非一會也會而盟者不復言公公及諸侯盟于皋
鼬非一會也于召陵齊國夏存焉于皋鼬不言齊大夫
非一會也然則諸侯何以不序不足序也其不足序奈
何欲治楚而後不能也諸侯曷為欲治楚蔡昭公朝于
楚有美裘焉囊瓦求之昭公不與為是拘昭公於南郢
三年然後歸之蔡侯歸及漢執玉而沈余所有濟漢而
南者有若大川以其子及大夫之子質於晉以請伐楚
晉於是與諸侯十有八國之衆會于召陵以侵楚天子
使大夫臨之盛矣晉荀寅求貨于蔡蔡人弗與旣而辭
諸侯會于皋鼬亦無事焉晉是以失諸侯中國遂大亂
吳入郢自皋鼬之盟始也杞伯成卒于會六月葬陳惠
公許遷于容城秋七月公至自會劉卷卒者何劉子也
内大夫不卒此何以卒以其嘗會諸侯天子為之赴也
何以不言爵畿内之君也不亡爵故不與爵稱也然則
其名何卒從主人葬杞悼公楚人圍蔡晉士鞅衛孔圉
帥師伐鮮虞葬劉文公冬十有一月庚午蔡侯以吳子
及楚人戰於柏舉楚師敗績吳何以稱子進也曷
為進之吳彊國也自卑以聽蔡侯之義達天子之命成
伯討焉其成伯討奈何伍子胥父誅乎楚挾弓而去楚
以干闔閭闔閭曰士之甚勇之甚將為之興師復讎于
楚子胥復曰諸侯不為匹夫興師且臣聞之事君猶事
父也虧君之義復父之讎臣不為也於是止及蔡侯不
得志于皋鼬楚復伐蔡圍之蔡請師於吳子胥復曰蔡
非有罪也楚人為無道君如有憂中國之心則若時為
可矣于是興師而救蔡此楚囊瓦也其稱人何見一貶
焉爾楚囊瓦出奔鄭庚辰吳入楚吳何以不稱子反乎
道也其反乎道奈何君舍于君室大夫舍于大夫之室
蓋妻楚王之母也
五年春王三月辛亥朔日有食之夏歸粟於蔡於越入
吳於越者何於越者其自稱者也越者中國稱之者也
六月丙申季孫意如卒意如逐君死何以卒之或曰定
之大夫也或曰不嫌也有待貶絶而罪惡見者貶絶以
見罪惡也有不待貶絶而罪惡見者不貶絶以見罪惡
也秋七月壬子叔孫不敢卒冬晉士鞅帥師圍鮮虞
六年春王正月癸亥鄭游速帥師滅許以許男斯歸二
月公侵鄭公至自侵鄭夏季孫斯仲孫何忌如晉使言
上客者也其曰季孫斯仲孫何忌何是非常使也是非
常使者何陽虎將作亂殺三桓以取魯國彊二子者聘
於晉使之請己謂晉人曰陽虎若不能居魯而息肩于
晉所不以為中軍司馬者有如先君蓋魯之亂自此始
矣秋晉人執宋行人樂祁犂稱人以執者非伯討也此
其為非伯討奈何祁犂聘于晉主趙簡子飲酒焉范氏
趙氏方惡其宰曰昔吾主范氏今子主趙氏是賈禍也
子必死已范獻子果怨言於晉侯曰以君命越疆而使
未致使而私飲酒不敬二君不可不討也乃執祁犂冬
城中城季孫斯仲孫忌帥師圍鄆此仲孫何忌也其謂
之仲孫忌何二名也二名者何更名也一名更名非禮
也名者所受於親者也古者已孤不更名
七年春王正月夏四月秋齊侯鄭伯盟于鹹齊人執衛
行人北宫結以侵衛稱人以執者非伯討也此其為非
伯討奈何齊侯鄭伯會于鹹召衛侯衛侯將往諸大夫
畏晉不可使北宫結往而私於齊侯曰執結以侵我大
夫則從矣齊侯從齊侯衛侯盟于沙大雩齊國夏帥師
伐我西鄙九月大雩冬十月
八年春王正月公侵齊公至自侵齊二月公侵齊三月
公至自侵齊曹伯露卒夏齊國夏帥師伐我西鄙公會
晉師于瓦公至自瓦秋七月戊辰陳侯柳卒晉士鞅帥
師侵鄭遂侵衛葬曹靖公九月葬陳懷公季孫斯仲孫
何忌帥師侵衛冬衛侯鄭伯盟于曲濮從祀先公從者
何順也其祀何禘也禘則曷為不言禘譏何譏爾從祀
先公正也所以從祀先公則非正也其非正奈何陽虎
專季氏季氏專魯陽虎欲去三桓而伐之從祀先公以
說焉非能正者也雖通其義君子不予也盜竊寳玉大
弓盜者孰謂謂陽虎也陽虎曷為竊乎寳玉大弓也陽虎
拘季孫孟孫氏與叔孫氏迭而食之睋而鋟其板曰某
月某日將殺我于蒲圃力能救我則於是至乎日若時
而出臨南者陽虎之出也御之於其乘焉季孫謂臨南
曰以季氏之世世有子子可以不免我死乎臨南曰臣
聞命後陽虎為政魯國服焉違之徵死死無益于主季
孫曰何後之有而能以我適孟氏乎臨南曰不敢愛死
懼不免主季孫曰往也諸陽之從者車數十乘至于孟
衢臨南駷馬入于孟氏陽越從而射之矢著于莊門公
歛處父帥甲以與陽氏戰于南門之内陽氏敗陽虎說
甲如公宫取寳玉大弓以出舍于五父之衢寢而為食
其人曰追其將至陽虎曰魯人聞予出喜於徵死何暇
追余其人曰嘻速駕公歛陽在公斂陽請追之孟孫弗
許陽虎入于讙明年走之齊寳玉大弓者何夏后氏之
璜封父繁弱周公之分器也
九年春王正月夏四月戊申鄭伯蠆卒得寳玉大弓何
以書國寳也喪之書得之書非重寳也蓋貴天子之命
先祖之守也然則惡乎得之陽虎反之陽虎竊寶玉大
弓則曷為反之虎將走之齊齊人弗義其盜也反之以
求說焉六月葬鄭獻公秋齊侯衛侯次于五氏秦伯卒
冬葬秦哀公
十年春王三月及齊平夏公會齊侯于夾谷公至自夾
谷晉趙鞅帥師圍衛齊人來歸鄆讙龜隂田齊人曷為
來歸鄆讙龜隂田夾谷之會孔子相犂彌言於齊侯曰
孔丘知禮而無勇若使萊人以兵劫魯侯必得志焉齊
侯從之孔子以公退曰士兵之兩君合好而裔夷之俘
以兵亂之非齊君所以命諸侯也裔不謀夏夷不亂華
俘不干盟兵不偪好於神為不祥於德為愆義於人為
失禮齊侯聞之遽止之謂晏子曰寡人獲罪於魯侯如
之何晏子曰小人之謝過也以文君子之謝過也以質
君已知過則謝之以質而已矣於是歸魯鄆讙龜隂之
田叔孫州仇仲孫何忌帥師圍郈秋叔孫州仇仲孫何
忌帥師圍郈宋樂大心出奔曹宋公子地出奔陳冬齊
侯衛侯鄭游速會于安甫叔孫州仇如齊宋公之弟辰
曁仲佗石彄出奔陳諸侯之尊弟兄不得以其屬通其
弟云者以重書也何重乎宋公之弟辰言不能親親也
曁者何及也猶曁曁也蓋強脅之也其強脅之奈何宋
公子地嬖蘧富獵十一分其室而以其五畀之公子地
有白馬四景公之嬖桓魋欲之景公取而朱其尾鬛以
與之地怒使其徒扶魋而奪之魋懼將走景公閉門而
泣之目盡腫辰曰子分室以與獵也而獨卑魋亦有頗
焉子為君禮不過出竟君必反子地出奔陳景公弗止
辰為之請景公弗許辰曰是我迋吾兄也吾以國人出
君誰與處於是曁仲佗石彄以奔陳
十有一年春宋公之弟辰及仲佗石彄公子地自陳入
于蕭以叛及之者何從也向謂之曁今曷為謂之從出
奔陳謂之曁則可自陳入于蕭以叛謂之曁則不可事
君者可貧可賤可殺而不可使為亂夏四月秋宋樂大
心自曹入于蕭冬及鄭平叔還如鄭涖盟
十有二年春薛伯定卒夏葬薛襄公叔孫州仇帥師墮
郈衛公孟彄帥師伐曹季孫斯仲孫何忌帥師墮費曷
為墮郈墮費費季孫之邑也郈叔孫之邑也彊且亟畔
故墮之何以書譏何譏爾帥師墮郈帥師墮費禦患之
道盡矣而慮亂之道不足也唯及誰身之謂乎秋大雩
冬十月癸亥公會齊侯盟于黃十有一月丙寅朔日有
食之公至自黃十有二月公圍成公至自圍成
十有三年春齊侯衛侯次于垂葭夏築蛇淵囿大蒐于
比蒲衛公孟彄帥師伐曹秋晉趙鞅入于晉陽以叛冬
晉荀寅士吉射入于朝歌以叛晉趙鞅歸于晉此叛也
其言歸何以地正國也其以地正國奈何晉趙鞅保晉
陽之甲以逐荀寅與士吉射荀寅與士吉射者曷為者
也君側之惡人也此逐君側之惡人曷為以叛言之蓋
與君為市也臧武仲以防求為後於魯孔子曰人雖謂
之不要君吾弗信也其是之謂與薛弑其君比
十有四年春衛公叔戌來奔衛趙陽出奔宋二月辛巳
楚公子結陳公孫佗人帥師滅頓以頓子牂歸夏衛北
宫結來奔五月於越敗吳于檇李吳子光卒公會齊侯
衛侯于牽公至自會秋齊侯宋公會于洮天王使石尚
來歸脤脤者何俎實也祭肉也腥曰脤熟曰膰脤膰以
親兄弟之國受脤禮也歸脤非禮也蓋牽而致之也衛
世子蒯聵出奔宋衛公孟彄出奔鄭宋公之弟辰自蕭
來奔大蒐于比蒲邾子來會公其言來會公何譏何譏
爾譏不朝而會也諸侯無事相見于郤地曰會于祖廟
曰朝來會公非禮也城莒父及霄
十有五年春王正月邾子來朝鼷鼠食郊牛牛死改卜
牛曷為不言其所食慢也二月辛丑楚子滅胡以胡子
豹歸夏五月辛亥郊曷為以夏五月郊三卜之運也壬
申公薨于高寢鄭罕達帥師伐宋齊侯衛侯次于渠蒢
邾子來奔喪其言來奔喪何喪急事也故以奔言之諸
侯之喪諸侯奔之非禮也秋七月壬申姒氏卒姒氏者
何哀公之母也何以不稱夫人哀未君也八月庚辰朔
日有食之九月滕子來會葬丁巳葬我君定公雨不克
葬戊午日下昃乃克葬辛巳葬定姒定姒何以書葬未
逾年之君也有子則廟廟則書葬冬城漆
春秋傳卷十四
