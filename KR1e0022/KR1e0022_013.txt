春秋傳卷十三
宋劉敞撰
昭公
十有八年春王三月曹伯須卒夏五月壬午宋衛陳鄭
災何以書記災也四國同日而俱災非人力所為也已
其序宋衛陳鄭春秋之正也同德則尚爵同爵則尚親
同親則尚齒傳曰鄭災子産使司寇出新客禁舊客使
子寬子上巡羣屏攝至于大宫使公孫登徙大龜使祝
史徙主祏告于先君使府人庫人各儆其事使商成公
儆司宫使司馬司寇列居火道行火所焮使城下之人
五列登城明日使野司寇各保其徵使郊人助祝史除
於國北禳火於玄冥回禄祈于四鄘書焚室而寬其征
與之材三日哭國不市使行人告于諸侯宋衛亦如之
陳不救火許不弔災君子是以知陳許之先亡六月邾
人入鄅鄅者何國也秋葬曹平公冬許遷于白羽
十有九年春宋公伐邾夏五月戊辰許世子止弑其君
買己卯地震秋高𤼵帥師伐莒冬葬許悼公賊未討何
以書葬討之矣此未有言討之者其曰討之何以止之
自討為討之止之自討奈何許悼公瘧太子止進藥焉
悼公飲之以卒止曰是我弑吾君也不立乎其位以與
其弟虺哭泣歠飦粥嗌不容粒未逾年而死此止之自
討也君子以為盡矣臣弑君凡在官者殺無赦子弑父
凡在宮者殺無赦止弑其君而莫之討其謂之盡何春
秋原情止之情以忠信為之也止之情以忠信為之則
曷為加弑焉爾古者醫不三世不服其藥君有疾飲藥
臣先嘗之親有疾飲藥子先嘗之許世子止不知世醫
不知嘗藥以陷於大故是以君子加弑焉爾曰許世子
止弑其君買是君子之聽止也葬許悼公是君子之赦
止也赦止者免止之罪辭也以其義為已討矣
二十年春王正月夏曹公孫會自鄸出奔宋未有言自
者此其言自鄸何自鄸待放也大夫有罪待放於其境
三年君賜之環則復賜之玦則去逾境則為位鄉國而
哭素衣素裳素冠徹緣鞮屨素蔑乘髦馬不蚤剪不祭
食不說人以無罪婦人不當御三月而復服此去國之
禮也秋盜殺衛侯之兄輙母兄稱兄兄何以不立有天
疾者不得入乎宗廟有人疾者不得入乎宗廟輙者何
也兩足不能相過齊謂之綦楚謂之輙衛謂之輙諸侯
之尊弟兄不得以屬通其兄云者以重書也何重乎衛
侯之兄輙言不能親親也千乘之國亦大矣而盜得以
殺其兄故君子閔焉冬十月宋華亥向寧華定出奔陳
十有一月辛卯蔡侯廬卒
二十有一年春王三月葬蔡平公夏晉侯使士鞅來聘
宋華亥向寧華定自陳入于宋南里以畔入于宋南里
者何入宋而居於南里也蓋中國而守之然則於何畔
或曰畔乎陳也或曰畔乎楚也秋七月壬午朔日有食
之八月乙亥叔輙卒冬蔡侯朱出奔楚公如晉至河乃
復
二十有二年春齊侯伐莒宋華亥向寧華定自宋南里
出奔楚傳曰諸侯救宋大敗華氏圍諸南里華登如楚
乞師楚使薳越助之告于宋曰寡君聞君有不令之臣
為君憂無寧以為宗羞寡君請受而戮之對曰孤不佞
不能媚於父兄以為君憂拜命之辱抑君臣日戰君曰
余必臣是助亦唯命人有言曰唯亂門之無過君若惠
保敝邑無亢不衷以奬亂人孤之望也唯君圖之楚人
患之乃出華氏大蒐于昌間何以書譏何譏爾大蒐于
昌間公不與非禮也蓋不得與爾夏四月乙丑天王崩
六月叔鞅如京師葬景王王室亂何言乎王室亂亂自
内作者也亂之為言事未有所成也傳曰景王太子早
夭諸子皆欲立劉子單子傅王子猛者也尹氏召伯毛
伯傅王子朝者也猛長而貴朝幼而卑其為尊卑也微
國人莫知王愛朝將立焉未及而崩諸大夫爭立君帥
兵以相攻於是大亂劉子單子以王猛居于皇以者何
行其意也貴則行乎賤大則行乎小事君臣也曷為以
行其意言之譏何譏爾君昏不能正國危不能正亂而
後謀之猶行其意者也此未踰年之君也其謂之王猛
何正也生名之死亦名之其曰居于皇何正也秋劉子
單子以王猛入于王城其言入何不嫌也曷為不嫌以
宗廟為内也王城者何天子西都也冬十月王子猛卒
王猛則其曰王子猛何王子猛云者王之子猛也其不
曰王子猛何别嫌也嫌也别之終也正之其謂之卒何
未踰年之王也謂之卒則可謂之薨則不可十有二月
癸酉朔日有食之
二十有三年春王正月叔孫婼如晉癸丑叔鞅卒晉人
執我行人叔孫婼稱人以執者非伯討也此其為非伯
討奈何晉惑邾人之愬以執叔孫使叔孫與邾大夫坐
叔孫曰列國之卿當小國之君固周制也寡君之命介
子復回在請使當之不然不敢廢周制乃不果坐館之
於莒晉人圍郊郊者何天子之邑也晉人曷為圍天子
之邑子朝之黨在是也天子蒙塵于外諸侯必奔問官
守稱晉人惡其微也有不待貶絶而罪惡見者不貶絶
以見罪惡也六月蔡侯東國卒于楚秋七月莒子庚輿
來奔傳曰庚輿虐而好劍苟鑄劍必試之人國人患之
又不事齊其大夫烏存帥國人以逐之庚輿將出聞烏
存執殳而立於道左懼將止死苑羊牧之曰君過之烏
存以力聞可矣何必以弑君成名遂來奔莒人立郊公
戊辰吳敗頓胡沈蔡陳許之師于雞父胡子髠沈子逞
滅獲陳夏齧其言敗何詐之也其詐之奈何楚令尹帥
諸侯之師以伐吳吳公子光曰諸侯從于楚者衆而皆
小國也畏楚而不獲已是以來吾聞之作事威克其愛
雖小必濟胡沈之君幼而狂陳大夫齧壯而頑頓與許
蔡疾楚政令七國同役而不同心若分師以先犯胡沈
與陳必先奔三國敗諸侯乃摇心矣可大克也吳子從
之三國奔諸侯亦奔楚師還其言滅獲何别君臣也君
死于位曰滅生得曰獲大夫生死皆曰獲天王居于狄
泉此未三年其稱天王何臣子辭也尹氏立王子朝此
已立矣其稱王子何其意不當也八月乙未地震冬公
如晉至河有疾乃復何言乎有疾有疾所以見無疾也
然則其言乃何乃難辭也蓋逮於有疾而反爾
二十有四年春王二月丙戌仲孫貜卒叔孫婼至自晉
大夫執則致致則名此其不名何賢也何賢爾不順乎
季氏也其不順季氏奈何昭公孫于齊叔孫婼使而反
見季孫意如意如稽顙曰子若我何婼曰人誰不死子
以逐君成名子孫不忘不亦傷乎將若子何意如曰苟
使意如得改事君所謂生死而肉骨也婼于是從公于
齊言曰請安衆而納公公命之歸意如有異志婼惡其
紿也不可以並立乎國齊於其寢使祝宗祈死遂自殺
也叔孫婼之智則未叔孫婼之忠則盡矣然則曷為不
於其死焉褒因其可褒而褒之此其為可褒奈何晉人
執叔孫將以辱之則不能屈將以劫之則不能奪使求
貨焉則不與朞年而辭之曰寡君以為盟主之故是以
久子不腆敝邑之禮敢致諸從者以大夫聘於諸侯之
禮享之而歸夏五月乙未朔日有食之秋八月大雩丁
酉杞伯郁釐卒冬吳滅巢葬平公
二十有五年春叔孫婼如宋夏叔詣會晉趙鞅宋樂大
心衛北宫喜鄭游吉曹人邾人滕人薛人小邾人于黃
父有鸜鵒來巢何以書記異也何異爾非中國之禽也
宜穴又巢也秋七月上辛大雩季辛又雩其言上辛何
郊用辛有上辛則有下辛矣言一月而再雩也齊侯唁
公于野井唁者何弔也生事曰唁死事曰弔昭公積惡
季氏謂子家駒曰季氏為無道僣於公室久矣吾欲弑
之如何子家駒曰諸侯僣於天子大夫僣於諸侯久矣
昭公曰吾何僣矣哉子家駒曰設兩觀乘大路朱干玉
戚以舞大夏八佾以舞大武此皆天子之禮也且夫牛
馬維婁委已者也而柔焉季氏得民衆久矣君無多辱
焉昭公不從遂伐季氏圍之季孫意如登臺而請曰君
不察臣之罪使有司討臣以干戈臣請待於沂上以察
罪弗許請囚于費弗許請以五乘亡弗許子家駒曰君
不如許之是其徒多矣曰入慝作弗可知也衆怒不可
畜也又弗從叔孫氏之司馬鬷戾言於衆曰若之何莫
對又曰我家臣也不敢知國凡有季氏與無於我孰利
皆曰無季氏是無叔孫氏也鬷戾曰然則救諸帥徒以
往陷西北隅以入孟氏亦入殺郈昭伯而伐公徒子家
子曰諸臣偽劫君者而負罪以出君止意如之事君也
不敢不改昭公曰余不忍也與臧孫如墓謀遂行之齊
齊侯唁公于野井曰奈何君去魯國之社稷昭公曰喪
人不佞失守魯國之社稷執事以羞再拜顙慶子家駒
曰慶子免君於大難矣子家駒曰臣不佞陷君於大難
君不忍加之以鈇鑕賜之以死再拜顙高子執簞食與
四脡脯國子執壺漿曰吾寡君聞君在外餕饔未就敢
致糗于從者昭公曰君不忘吾先君延及喪人錫之以
大禮再拜稽首以袵受高子曰有夫不祥君無所辱大
禮昭公蓋祭而不嘗景公曰寡人有不腆先君之服未
之敢服有不腆先君之器未之敢用敢以請昭公曰喪
人不佞失守魯國之社稷執事以羞敢辱大禮敢辭景
公曰寡人有不腆先君之服未之敢服有不腆先君之
器未之敢用敢固以請昭公曰以吾宗廟之在魯也有
先君之服未之能以服有先君之器未之能以出敢固
辭景公曰寡人有不腆先君之服未之敢服有不腆先
君之器未之敢用請以饗乎從者昭公曰喪人其何稱
景公曰孰君而無稱昭公於是噭然而哭諸大夫皆哭
旣哭以人為菑以幦為席以鞌為几以遇禮相見孔子
曰其禮與其辭足觀矣冬十月戊辰叔孫婼卒十有一
月己亥宋公佐卒于曲棘曲棘者何宋之邑也諸侯卒
其封内不地此何以地憂内也十有二月齊侯取鄆外
取邑不書此何以書為公取之也外取邑稱人此其稱
齊侯何稱人者授之也稱齊侯非授之也
二十有六年春王正月葬宋元公三月公至自齊居于
鄆其言至自齊居于鄆何道義不外公也夏公圍成成
者何孟氏之邑也曷為圍之不聽也天子微諸侯僣諸
侯微大夫陵大夫微陪臣脅公圍成君言異國然彊不
義之至也秋公會齊侯莒子邾子杞伯盟于鄟陵公至
自會居于鄆九月庚申楚子居卒冬十月天王入于成
周尹氏召伯毛伯以王子朝奔楚
二十有七年春公如齊公至自齊居於鄆夏四月吳弑
其君僚親弑僚者闔閭也其稱國以弑何稱人以弑者
衆弑君之辭也闔閭弑僚則曷為以衆弑君之辭言之
謁也餘祭也夷昧也不與子國而與弟凡為季子也季
子使而亡焉僚者長庶也即之是廢讓而毁義以成篡
也國人莫說故謂之衆弑其君也楚殺其大夫郤宛稱
國以殺大夫者罪累上也郤宛之累上奈何楚令尹嚢
瓦賄而信讒費無極比焉謂嚢瓦曰郤宛欲飲子酒又
謂郤宛曰令尹欲飲酒於子氏郤宛曰我不足以辱令
尹令尹來辱為惠已甚吾何以酬之無極曰令尹好甲
兵子出之吾擇焉取五甲五兵曰寘諸門令尹至必觀
之而從以酬之及饗日帷諸門左無極謂令尹曰吾幾
禍子郤宛將為子不利甲在門矣令尹使視之則信有
焉不往使大夫攻郤宛殺之其家然則郤宛之罪何郤
宛之為人臣也知無極之讒而不能戒逢嚢瓦之欲而
干之古者家不藏甲飲酒必以禮郤宛之道足以殺其
身者也秋晉士鞅宋樂祁犂衛北宫喜曹人邾人滕人
會于扈冬十月曹伯午卒邾快來奔公如齊公至自齊
居于鄆
二十有八年春王三月葬曹悼公公如晉次于乾侯夏
四月丙戌鄭伯寧卒六月葬鄭定公秋七月癸巳滕子
寧卒冬葬滕悼公
二十有九年春公至自乾侯居于鄆齊侯使高張來唁
公曷為唁公唁公不得入于晉也公曷為不得入於晉
季孫氏不使得逐於晉以乾侯寄也公如晉次于乾侯
夏四月庚子叔詣卒秋七月冬十月鄆潰
三十年春王正月公在乾侯其言公在乾侯何正月以
存公也曷為存公公在外也公在外久矣曷為於此乎
存公居于鄆有魯也在乾侯無魯也公雖無魯魯不可
無魯也夏六月庚辰晉侯去疾卒秋八月葬晉頃公冬
十有二月吳滅徐徐子章羽奔楚徐子章羽何以名貶
曷為貶賤也其賤奈何吳子伐徐防山以水其城章羽
不能守斷其髮攜其妻子以逆吳子吳子唁而復之使
其邇臣從之自是走之楚
三十有一年春王正月公在乾侯季孫意如會晉荀躒
于適歴公在外其言會何以公命守之也荀躒曰寡君
使躒謂吾子何故出君有君不事周有常刑子其圖之
季孫練冠麻衣跣行伏而對曰事君臣之所不得也敢
逃刑命君若以臣為有罪請囚於費以待君之察也亦
唯君若以先臣之故不絶季氏而賜之死若弗殺弗亡
君之惠也死且不朽若得從君而歸則固臣之願也敢
有異心夏四月丁巳薛伯穀卒晉侯使荀躒唁公于乾
侯會子適歴矣則曷為唁公唁公使之入也荀躒曰寡
君使躒以君命討于意如意如不敢逃死君其入也公
曰君惠顧先君之好施及亡人將使歸糞除其宗祧以
事君則不能見夫人已所能見夫人者有如河荀躒走
而退曰寡君其罪之恐敢與知魯國之難謂季孫曰君
怒未怠子姑歸祭子家駒曰君以一乘入于魯師意如
必與君歸公將從之從者脅公不得歸秋葬薛獻公冬
黑肱以濫來奔黑肱者何邾之别子也曷為不繫乎邾
濫邾之别封也邾之别封其不曰濫黑肱何非天子所
封故不與得專封之稱也十有二月辛亥朔日有食之
三十有二年春王正月公在乾侯取闞夏吳伐越秋七
月冬仲孫何忌會晉韓不信齊高張宋仲幾衛世叔申
鄭國參曹人莒人邾人薛人杞人小邾人城成周十有
二月己未公薨于乾侯
春秋傳卷十三
