大易粹言卷五宋方聞一編
䷄(乾下坎上)
伊川先生曰需序卦蒙者蒙也物之稺也物稺不可
不養也故受之以需需者飲食之道也夫物之幼稺
必待養而成養物之所需者飲食也故曰需者飲食
之道也雲上於天有蒸潤之象飲食所以潤益於物
故需為飲食之道所以次蒙也卦之大意湏待之義
序卦取所湏之大者耳乾健之性必進者也乃處坎
險之下險為之阻故湏待而後進也(易傳)
兼山郭氏曰序卦云需者飲食之道也文武以天保
以上治内采薇以下治外始於憂勤終於逸樂如此
而已至於蓼蕭廢則恩澤乖湛露廢則萬國離故需
之為需豈曰小補之哉(易說)
需有孚光亨貞吉利涉大川
伊川先生曰需者湏待也以二體言之乾之剛健上
進而遇險未能進也故為需待之義以卦才言之五
居君位為需之主有剛健中正之德而誠信充實於
中中實有孚也有孚則光明而能亨通得貞而吉也
以此而需何所不濟雖險无難矣故利涉大川也凡
貞吉有既正且吉者有得正則吉者當辯也(易傳)
横渠先生曰剛健而不䧟而能俟時故有孚於光亨
也訟需坎皆言有孚必然之理也又如未濟飲酒濡
首亦言有孚義同此(易說)
白雲郭氏曰天地之大尚不能无所需以生萬物況
人道乎有孚者充實之美也光亨者輝光之大也有
是德衆之所需也需之亦以成是德也貞則吉需之
道也利涉大川乾之健也(易說)
彖曰需湏也險在前也剛健而不䧟其義不困窮矣需
有孚光亨貞吉位乎天位以正中也利涉大川往有功
也
伊川先生曰需之義湏也以險在於前未可遽進故
需待而行也以乾之剛健而能需待不輕動故不䧟
於險其義不至於困窮也剛健之人其動必躁乃能
需待而動處之至善者也故夫子贊之云其義不困
窮矣○五以剛實居中為孚之象而得其所需亦為
有孚之義以乾剛而至誠故其德光明而能亨通得
貞而吉也所以能然者以居天位而得正中也居天
位指五以正中兼二言故云正中○既有孚而正雖
涉險阻往則有功也需道之至善也以乾剛而能需
何所不利(並易傳)
龜山楊氏曰五以剛正中履尊位而不疚故有孚光
亨貞吉有孚剛中也光亨大亨也充實而有光輝之
謂大則光斯大矣不曰大亨者以其有險而剛不揜
焉故曰光亨也夫剛健而上行乾道也險在前而不
進有需之義焉故曰需湏也時行則行時止則止而
動與時偕天行也故險雖在前而不能䧟其義不困
窮矣以剛健之才需而後動則往无不濟矣故利涉
大川(易說)
白雲郭氏曰以卦言之乾猶需於五以爻言之五猶
需於物故曰需湏也以乾之剛健其遇險也止於不
險不困窮而已則險之為義大矣能无需乎有其德
以待天下之需者九五也故言位乎天位以正中為
需之主宜矣(易說)
象曰雲上於天需君子以飲食宴樂
伊川先生曰雲氣蒸而上升於天必待隂陽和洽然
後成雨雲方上於天未成雨也故為湏待之義隂陽
之氣交感而未成雨澤猶君子蓄其才德而未施於
用也君子觀雲上於天需而為雨之象懷其道德安
以待時飲食以養其氣體宴樂以和(一作養)其心志所
謂居易以俟命也(易傳)
横渠先生曰雲上於天需君子以飲食宴樂九五需
于酒食貞吉未濟亦有孚于飲酒以隂在前无所施
為唯需於飲食而已(易說)
廣平游氏曰雲上於天則澤將下流天下之所徯望
也故有需之象飲食人之大欲存焉而人非飲食不
生則天下之所需莫急於飲食故需飲食之象而位
乎天位以應天下之求亦曰需于酒食而已然幅員
之衆烏得人人而飲食之哉亦曰養賢以及萬民而
已故君子飲食燕樂者大亨以養聖賢使忠臣嘉賓
得盡其心焉耳忠臣嘉賓盡其心則小民不失職而
人人厭其所欲矣九五之所需孰大於此(易說)
白雲郭氏曰先人曰文武以天保以上治内采薇以
下治外而始於燕羣臣嘉賓者需之道也雍曰序卦
曰需者飲食之道也飲食朝夕之需也人无飢渴之
害則飲食无需也屯蒙之後天下之所需者在君而
君之所需者在賢雲上於天欲雨之象萬物之所需
也飲食宴樂所以養賢膏澤將以及民亦天下之需
也(易說)
初九需于郊利用恒无咎象曰需于郊不犯難行也利
用恒无咎未失常也
伊川先生曰需者以遇險故需而後進初最遠於險
故為需于郊郊曠遠之地也處於曠遠利在安守其
常則无咎也不能安常則躁動犯難豈能需於遠而
无過也○處曠遠者不犯冒險難而行也陽之為物
剛健上進者也初能需待於曠遠之地不犯險難而
進復宜安處不失其常則可以无咎矣雖不進而志
動者不能安其常也君子之需時也安静自守志雖
有湏而恬然若將終身焉乃能用常也(並易傳)
龜山楊氏曰乾道以上行為常方需之時險在前宜
需而後進雖久於其所未為失常也(易說)
白雲郭氏曰以乾之剛猶有畏難之義則險其可犯
哉初九遠於難者也故言于郊于郊不犯難矣勿以
遠而妄動乃盡畏難之義是以利用恒无咎可需則
需不可需則勿需也可應則應不可應則不應也此
需時用常之道(易說)
九二需于沙小有言終吉象曰需于沙衍在中也雖小
有言以吉終也
伊川先生曰坎為水水近則有沙二去險漸近故為
需于沙漸近於險難雖未至於患害己小有言矣凡
患難之辭大小有殊小者至於有言言語之傷至小
者也二以剛陽之才而居柔守中寬裕自處需之善
也雖去險漸近而未至於險故小有言語之傷而无
大害終得其吉也○衍寬綽也二雖近險而以寬裕
居中故雖小有言語及之終得其吉善處者也(並易傳)
龜山楊氏曰沙近水而不溺於水以其衍在其中而
不廹於險也其犯難淺矣故小有言終吉(易說)
白雲郭氏曰沙近水近難也近之必不能无難故小
有言剛明之才居柔守中小言之傷不為大損是以
終吉欲无小言之愆則遠于郊而用常可也二雖不
能遠于郊而以寬裕居中是雖有言而吉終也叔孫
武叔毁仲尼子貢曰其何傷於日月乎終吉之謂也
(易說)
九三需于泥致宼至象曰需于泥災在外也自我致宼
敬慎不敗也
伊川先生曰泥逼於水也既進逼於險當致宼難之
至也三剛而不中又居健體之上有進動之象故致
宼也苟非敬慎則致喪敗矣○三切逼上體之險難
故云災在外也災患難之通稱對眚而言則分也三
之致宼由已進而逼之故云自我宼自己致若能敬
慎量宜而進則无喪敗也需之時湏而後進也其義
在相時而動非戒其不得進也直使敬慎毋失其宜
耳(並易傳)
龜山楊氏曰需而廹於險則致宼自我矣然乾健之
極非險之所能䧟故敬慎則不敗需而後動能敬慎
者也若夫行險以徼倖雖有剛健之才能不敗者鮮
矣(易說)
兼山郭氏曰九三坎為險九三廹之災在外也于郊
于沙于泥遠邇之象也剛健上行故曰自我致宼也
(易說)
白雲郭氏曰于泥則有難矣不能于郊而于沙不能
于沙而于泥則于泥之宼自我致之也災自外來也
敬慎而不敗者君子責己反身之道也躬自厚而薄
責於人則遠怨矣何敗之有是以君子居易以俟命
敬慎也小人行險以徼幸鮮不敗矣然君子雖因接
物而有敬而敬當在物先故坤之直内言存於物先
也需之九三上六見於用以接物而已(易說)
六四需于血出自穴象曰需于血順以聽也
伊川先生曰四以隂柔之質處於險而下當三陽之
進傷於險難者也故云需于血既傷於險難則不能
安處必失其居故云出自穴穴物之所安也順以從
時不競於險難所以不至於凶也以柔居隂非能競
者也若陽居之則必凶矣盖无中正之德徒以剛競
於險適足以致凶也○四以隂柔居於險難之中不
能固處故退出自穴盖隂柔(一作柔弱)不能與時競不能
處則退是順從以聽於時所以不至於凶也(並易傳)
横渠先生曰以柔居隂不能禦強來則聽順而辟其
路(易說)
龜山楊氏曰乾健上行非險之所能䧟而四以隂柔
在前故需于血出自穴血隂傷也出自穴不安其所
也隂雖不安其所而能以聽則雖傷而不至於凶矣
六四以柔居隂能順以聽者也(易說)
白雲郭氏曰以隂柔之質處衆剛之上不能違而避
之反出自穴是自求禍也故需于血然應於初九自
上應下能順以退聽故雖傷而无凶(易說)
九五需于酒食貞吉象曰酒食貞吉以中正也
伊川先生曰五以陽剛居中得正位乎天位克盡其
道矣以此而需何需不獲故宴安酒食以俟之所湏
必得也既得貞正所需必遂可謂吉矣○需于酒食
而貞且吉者以五得中正而盡其道也(並易傳)
龜山楊氏曰需而至於位天位則險難既平无所事
矣故需于酒食而已若既醉之詩是也然需于酒食
而不以正則是自溺於荒腆耳能无凶乎故正乃吉
(易說)
兼山郭氏曰九五既醉以酒既飽以德人有士君子
之行詩之所謂太平需之所謂貞吉者也(易說)
白雲郭氏曰先人曰既醉以酒既飽以德人有士君
子之行詩之所謂太平需之所謂貞吉也雍曰飲食
非自養也養賢而已養賢以及萬民所以應天下之
需也鹿鳴之君盖得需于酒食之道天保之福所謂
貞吉也(易說)
上六入于穴有不速之客三人來敬之終吉象曰不速
之客來敬之終吉雖不當位未大失也
伊川先生曰需以險在前需時而後進上六居險之
終終則變矣在需之極久而得矣隂止於六乃安其
處故為入于穴穴所安也安而既止後者必至不速
之客三人謂下之三陽乾之三陽非在下之物需時
而進者也需既極矣故皆上進不速不促之而自來
也上六既需得其安處羣剛之來苟不起忌疾忿競
之心至誠盡敬以待之雖甚剛暴豈有侵陵之理故
終吉也或疑以隂居三陽之上得為安乎曰三陽乾
體志在上進六隂位非所止之正故无爭奪之意敬
之則吉也○不當位謂以隂而在上也爻以六居隂
為所安象復盡其義明隂宜在下而居上為不當位
也然能敬順以自處則陽不能陵終得其吉雖不當
位而未至於大失也(並易傳)
横渠先生曰上无所出故降入自穴恭以納之雖處
極上不至於失(易說)
龜山楊氏曰隂宜下而在上不當位也以柔順居之
而不為險難雖不當位未大失也當需之終處一卦
之外遠於陽也與四異矣故入于穴穴隂所安也三
陽需而進不速之客也陽方上行知敬而不為險難
其吉宜矣若夫需道之終猶欲懷險以為難亦君子
之所不容也能无凶乎(易說)
兼山郭氏曰上六不當有事之地猶有需焉至於三
陽彙征不能退聽以違之是以入于穴也敬之終吉
未大失而已乃若鴻飛冥冥弋人何慕焉上六坎也
故其道如此(易說)
白雲郭氏曰先人曰上六不當有事之地至於三陽
彙征不能退聽以違之雖敬之終吉未大失而已乃
若鴻飛冥冥弋人何慕焉上六坎也故不足以進此
雍曰上六據非其位不能退聽徒知入于穴以避焉
僅免夫需血自傷而已故曰未大失也天道上行理
之常來而敬之終无凶也夫需之時天下如飢之需
食渴之需飲也故于郊于沙于泥出入于穴獨五安
然是為需之主然水行需舟陸行需車莫非需也卦
特言其大者耳(易說)
大易粹言卷五
