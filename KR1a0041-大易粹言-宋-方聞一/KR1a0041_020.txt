大易粹言卷二十宋方聞一編
䷓(坤下巽上)
伊川先生曰觀序卦臨者大也物大然後可觀故受
之以觀觀所以次臨也凡觀視於物則為觀(平聲)為觀
於下則為觀(去聲)如樓觀謂之觀者為觀於下也人君
上觀天道下觀民俗則為觀脩德行政為民瞻仰則
為觀風行地上徧觸萬類周觀之象也二陽任上四
隂在下陽剛居尊為羣下所觀仰觀之義也在諸爻
則唯取觀見隨時為義也(易傳)
觀盥而不薦有孚顒若
伊川先生曰予聞之胡益之先生曰君子居上為天
下之(一无之字)表儀必極其莊敬則下觀仰而化也故為
天下之觀當如宗廟之祭始盥之時不可如旣薦之
後則下民盡其至誠顒然瞻仰之矣盥謂祭祀之始
盥手酌鬱鬯於地求神之時也薦謂獻腥獻熟之時
也盥者事之始人心方盡其精誠嚴肅之至也至旣
薦之後禮數繁縟則人心散而精一不若始盥之時
矣居上者正其表儀以為下民之觀當(一作常)莊嚴(一作)
(敬)如始盥之初勿使誠意少散如旣薦之後則天下
之人莫不盡其孚誠顒然瞻仰之矣顒仰望也(易傳)
横渠先生曰盥求神而薦褻也(易說)
龜山楊氏曰禮莫重於祭祭莫重於灌蓋求鬼神於
幽隂之時未致其文於此而能致誠以格鬼神則自
灌而往其威儀度數足觀矣若不旣其實而徒以繁
文從事何足觀乎故孔子嘗曰禘目旣灌而往者吾
不欲觀之矣蓋歎時也易曰東鄰殺牛不如西鄰之
禴祭又曰二簋可用享其不貴物而貴誠如此(語解)
觀盥而不薦有孚顒若誠意所寓故也古人修身齊
家治國平天下本於誠吾意而已詩書所言莫非明
此者但人自信不及故无其效聖人知其效必本於
此是以必由也(語錄)
白雲郭氏曰鬼神至幽也人至明也聲臭之所不能
交也聖人設為祭祀寓之誠心洋洋乎如在其上如
在其左右是道也天地鬼神尚且弗違況人乎故盥
而不薦一示於上則有孚顒若必見於下觀而化也
馬氏曰盥者進爵灌地以降神也郊特牲言周人旣
灌然後迎牲祭綂曰祭有三重焉獻之屬莫重於祼
祭必先灌而後薦腥薦熟方灌之時其道一於誠而
已非若薦之託物也灌者祭之本也薦者祭之末也
籩豆之事則有司存是為有司可備之禮也故自灌
而往孔子不觀蓋君子惟誠之為貴之義也夫誠之
感人不行而至故方盥之時欲誠於求神初非有意
於化天下而天下觀之者感其誠而顒肅之心自生
焉惟其不期化而自化此所謂大觀之道使聖人有
意於化民是教以化之非大觀之義也記曰明乎郊
社之禮禘嘗之義治國其如示諸掌乎豈非誠之所
感天地鬼神不能違況人也哉(易說)
彖曰大觀在上順而巽中正以觀天下觀盥而不薦有
孚顒若下觀而化也觀天之神道而四時不忒聖人以
神道設教而天下服矣
伊川先生曰五居尊位以剛陽中正之德為下所觀
其德甚大故曰大觀在上下坤而上巽是能順而巽
也五居中正以巽順中正之德為觀於天下也○為
觀之道嚴敬如始盥之時則下民至誠瞻仰(一作仰觀)而
從化也不薦謂不使誠意少散也○天道至神故曰
神道觀天之運行四時无有差忒則見其神妙聖人
見天道之神體神道以設教故天下莫不服也夫天
道至神故運行四時化育萬物无有差忒至神之道
莫可名言惟聖人默契體其妙用設為政教故天下
之人涵泳其德而不知其功鼓舞其化而莫測其用
自然仰觀而戴服故曰以神道設教而天下服矣(並易)
(傳)
横渠先生曰内順外巽示民以順而外從巽此祭所
以為教之本故盥而不薦中正以觀天下又曰大觀
在上皆謂五也凡言觀我生亦皆謂五也天不言藏
其用而四時行神道如盥而不薦之類盥簡㓗而神
薦褻近而煩也○有兩則湏有感然天之感有何思
慮莫非自然聖人則能用感何謂用感凡教化設施
皆是用感也作於此化於彼者皆感之道聖人以神
道設教是也(並易說)○上天之載有感必通聖人之為
得為而為之也天不言而四時行聖人神道設教而
天下服誠於此動於彼神之道歟成變化行鬼神成
形隂陽之氣而已矣(正蒙)
廣平游氏曰聖人久於其道而天下化成蓋天下之
化非有資於號令之鼓舞也刑賞之懲勸也一於誠
而已誠至則天下徯其志而從之如恐不及矣故曰
盥而不薦有孚顒若先王之化民豈能拂其所有而
與之以所无哉亦曰順以巽而已中正民之性也順
其性而入之則將淪肌膚而浹骨髓矣下觀而化自
然之理也(易說)
龜山楊氏曰二陽在上居中履正而得尊位下之所
觀也故曰大觀在上盥者酌鬯求神之時也祭莫重
焉貴氣臭而不以物誠一而已惟天下至誠為能化
故有孚顒若下觀而化也夫其為物不貳其生物不
測天之神道也而四時不忒以其誠无息而已聖人
觀天之神道而設教亦惟誠而已○天下服君子篤
恭而天下平意誠心正而天下治率此道也(易說)○盥
而不薦初未嘗致物也威儀度數亦皆未舉而已有
孚顒若其所以交於神明者蓋有在矣又云禮莫重
於祭祭莫重於灌蓋求鬼神於幽隂之時未致其文
於此而能致誠以格鬼神則自灌而往其威儀度數
足觀矣若不旣其實而徒以繁文從事何足觀乎故
孔子嘗曰禘自旣灌而往者吾不欲觀之矣蓋歎時
也易曰東鄰殺牛不如西鄰之禴祭又曰二簋可用
享其不貴物而貴誠如此又曰古人所以交神而接
人其道一主於誠初无二也故曰明則有禮樂幽則
有鬼神幽明夲无二理故所以感之者亦以一理聖
人以神道設教而天下服所謂神道誠意而已誠意
大德也(語錄)
兼山郭氏曰在下而觀上謂之觀童觀闚觀觀國之
光是也在上而眡下謂之觀大觀在上觀我生觀民
是也故在下者觀上之好惡而風知所移在上者不
求於下至誠以示之而已故曰大觀在上順而巽中
正以觀天下盥而不薦有孚顒若下觀而化也觀之
成卦二陽在上四隂在下所謂大觀也坤下而巽上
所謂巽而順也九五得位而應焉所謂中正以觀天
下也聖人在上无思无為以治天下何事於精神心
思之所及哉至誠以示之而已故曰可以贊天地之
化育與天地參況萬民乎故垂衣拱手不下袵席之
上而天下化者誠以先之也故曰誠則形形則著著
則明明則動動則變變則化惟天下至誠為能化也
經曰觀盥而不薦有孚顒若誠之夲也至於薦也備
物而將之末也且天之神道四時見之矣其升降之
運本之一氣一氣之運本之於一誠故八卦之變起
於中孚非誠則不能也聖人之神道見於教化教化
之成敗見之於風俗風俗之所自出於上之誠信故
知遠之近知風之自則有至於无聲无臭者矣彼刑
名度數曷足以明之故聖人以神道設教而天下服
者予知其聲色之於化民末也○夫乾確然示人易
矣夫坤隤然示人簡矣又曰天地之道貞觀者也其
所以為貞觀者何乎易簡而已矣天之生物也不期
於生而萬物以之生地之成物也不期于成而萬物
以之成孰為之主張孰為之或使莫之令而常自然
蓋天得一以清地得一以寧一者誠而已故聖人之
治順而巽中正以觀天下中正以應之而已故曰侯
王得一以為天下貞貞則亦誠而已故誠者天之道
也聖人不勉而中不思而得從容中道者也夫誠之
為道也至矣則何施何為而可以臻于此乎蓋君子
内省不疚无惡於志其所不可及者唯人之不見乎
詩云相在爾室尚不愧于屋漏不動而敬不言而信
篤恭而天下平也三代之盛時正月之吉布治於邦
國乃縣治象之法使萬民觀治象浹日而歛之及其
衰也治象之法未廢也而治亂之迹如是之不同何
也誠與不誠之效也故曰至誠如神鬼神之為德也
視之而不見聽之而弗聞使天下齊明盛服以承其
祭祀洋洋乎如在其上如在其左右故曰神之格思
不可度思故天之神道聖人之神道推此可得而知
之也嗚呼二帝三王遠矣吾於此猶可觀焉(並易說)
白雲郭氏曰大觀在上以巽順之德居中正之位初
未嘗有心於示人也其誠明之著晬然見於面盎於
背施於四體有不可揜者焉亦猶聖人有以示之也
觀之者至於不期化而自化是之謂神道神道之謂
大觀且觀之天則天亦无所示也特四時不忒而已
因四時不忒而萬物自生自化故知四時不忒是為
天之神道由人言之亦曰天之大觀也聖人大觀其
道同天則下觀而化也宜矣曰設教者天无教聖人
主教雖以不教教之亦曰設教可也帝堯之則天孔
子欲无言皆是道也乾卦言各正性命保合太和天
之神道其及物如此而已然彖因卦辭盥而不薦明
一卦之全體盡巽順之道以居中正故曰大觀九五
言一爻之義能巽而已故反諸其身為觀民之道也
卦辭彖辭明其大者象與爻抑又次焉是亦取義不
同也卦之名不曰大觀者以上下大小之觀无不兼
綂而言故獨曰觀而彖則首明大觀之義也(易說)
象曰風行地上觀先王以省方觀民設教
伊川先生曰風行地上周及庶物為由歷周覽之象
故先王體之為省方之禮以觀民俗而設政教也天
子廵省四方觀視民俗設為政教如奢則約之以儉
儉則示之以禮是也省方觀民也設教為民觀也(易傳)
龜山楊氏曰風行地上省方之象也先王之省方无
非事者所以觀民設教也(易說)
白雲郭氏曰風之為物初不知其生化萬物也而風
行地上萬物自生自化猶大觀在上下觀而化故為
觀之象也省方觀民設教伊川謂如奢則示之以儉
儉則示之以禮是也禮王制言巡狩之禮命大師陳
詩以觀民風命市納賈以觀民之所好惡命典禮考
時月定日同律禮樂制度衣服正之此省方觀民設
教也彖言神道設教天下不知所以然而然觀民設
教則其迹可見矣所以為王者之事非盡彖之道者
也(易說)
初六童觀小人无咎君子吝象曰初六童觀小人道也
伊川先生曰六以隂柔之質居遠於陽是以(一作其)觀
見者淺近如童稚然故曰童觀陽剛中正在上聖賢
之君也近之則見其道德之盛所觀深遠初乃遠之
所見不明如童蒙之觀也小人下民也所見昏淺不
能識君子之道乃常分也不足謂之過咎若君子而
如是則可鄙吝也○所觀不明如童稚乃小人之分
故曰小人道也(並易傳)
横渠先生曰所觀者末小人之道施於君子則吝(易說)
廣平游氏曰夫先王豈以其術智籠天下之民而愚
之哉蓋道无方也反而觀之則无己泛而觀之則无
物虎豹得之而猛噬蛇虺得之而毒螫厚者見之而
為仁薄者見之而為惡觀老子之學變而為申韓則
民不可使知之理可見矣蓋其氣質或不良而竊窺
其端倪則適足以逞其不肖之心而已此小人之童
觀所以无咎也(語解)
龜山楊氏曰初以隂柔在下而遠於陽明不足以視
遠矣童觀也童蒙未有知者也君子之所為衆人固
不識乃其常分耳大觀在上而小人以童觀未有咎
也君子宜知之者也而以童觀則可吝矣(易說)
白雲郭氏曰在觀之初以柔自處未見其有立童觀
是也童則蒙而无知小人道也小人能用童觀則内
无剛戾之性外无強暴之行惟知觀人而效之者也
何咎之有君子以設教立道為事反同小人之觀不
亦鄙乎故曰君子吝初六小人之觀也六二女子之
觀也三四君子之觀也(易說)
六二闚觀利女貞象曰闚觀女貞亦可醜也
伊川先生曰二應於五觀於五也五剛陽中正之道
非二隂暗柔弱所能觀見也故但如闚覘之觀耳闚
覘之觀雖少見而不能甚(一作盡)明也二旣不能明見
剛陽中正之道則利如女子之貞雖見之不能甚明
而能順從者女子之道也任女子為貞也二旣不能
明見九五之道能如女子之順則不失中正乃為利
也○君子不能觀見剛陽中正之大道而僅(一有能字)闚
覘其彷彿雖能順從乃同女子之貞亦可羞醜也(並易)
(傳)
横渠先生曰得婦人之道雖正可羞(易說)
龜山楊氏曰大觀在上而二以隂柔之質在下卦之
内五之宗廟之美室家之好非二之所能見也闚觀
而已夫視不出乎閨門之内為女子之正則利矣居
大觀之時而為女子之正是亦可醜也(易說)
白雲郭氏曰闚者觀之小道也六二柔順居中女子
之象也而見應焉故利女貞所謂可醜者非女子之
醜也君子為闚觀則醜也男女吉凶不同故恒卦曰
婦人貞吉夫子凶則此利女貞者固知為男子之醜
也故初之象言小人道則知君子必吝二之爻言利
女貞則知男子可醜不然柔順居中得其正應何醜
之有(易說)
六三觀我生進退象曰觀我生進退未失道也
伊川先生曰三居非其位處順之極能順時以進退
者也若居當其位則无進退之義也觀我生我之所
生謂動作施為出於己者觀其所生而隨宜進退所
以處雖非正而未至失道也隨時進退求不失道故
无悔咎(一作吝)以能順也○觀己之生而進退以順乎
宜故未至於失道也(並易傳)
横渠先生曰觀上所施而進退雖以隂居陽於道未
失以其在下卦之體而應於上故曰進退(易說)
廣平游氏曰觀六三觀我生進退者省諸己也度德
以就位量能以任官也九五觀我生者驗諸民也所
以審好惡而察治忽也夫如是則興事造業无過舉
矣故无咎此在上位者與德稱而志在民者之所為
也故特稱君子以别六三也若夫上九之觀其生則
觀其時之施設也此有君子之才而无其位身在畎
畆而志常在君者之所為故亦稱君子而象因其有
觀以知其志未平也(易說)
龜山楊氏曰九五以中正之德觀天下之所宜觀也
六三上應於九而居非其位能量己以進退雖未得
正未失道也(易說)
白雲郭氏曰六三順而應上可以進也柔不當位可
以退也觀我道之可進而進可退而退則為不失進
退之道矣雖孔子用舍行藏孟子得志不得志之說
不過如是而已(易說)
六四觀國之光利用賓于王象曰觀國之光尚賓也
伊川先生曰觀莫明於近五以剛陽中正居尊位聖
賢之君也四切近之觀見其道故云觀國之光觀見
國之盛德光輝也不指君之身而云國者在人君而
言豈止觀其行一身乎當觀天下之政化則人君之
道德可見矣四雖隂柔而巽體居正切近於五觀見
而能順從者也利用賓于王夫聖明在上則懷抱才
德之人皆願進於朝廷輔戴之以康濟天下四旣觀
見人君之德國家之治光華盛美所宜賓于王朝效
其智力上輔於君以施澤天下故云利用賓于王也
古者有賢德之人則人君賓禮之故士之仕進於王
朝則謂之賓○君子懷負才業志在乎兼善天下然
有卷懷自守者蓋時无明君莫能用其道不得已也
豈君子之志哉故孟子曰中天下而立定四海之民
君子樂之旣觀見國之盛德光華古人所謂非常之
遇也(一无也字)所以志願登進王朝以行其道故云觀國
之光尚賓也尚謂志尚其志意願慕賓于王朝也(並易)
(傳)
横渠先生曰體柔巽而以隂居下賓之必无過也故
利(下一作隂易說)
龜山楊氏曰大觀在上國之光也而四近之則觀國
之光宜賓于王矣蓋四大臣之位人主之所尊禮也
故謂之賓(易說)
兼山郭氏曰六四詩云樂只君子邦家之光六三觀
我生進退量力度德而後進也六四以量力度德為
未盡則又觀國之光見其有禮也見其多賢也然後
利賓于王蓋君子難進而易退也如是而說者乃謂
賓有不純臣之義舜賓于四門豈皆禮其不純臣者
邪蓋道合則從不合則去則孰无賓之義乎(易說)
白雲郭氏曰先人曰古之人道合則從不合則去孰
无賓之義乎雍曰君之光莫光於有德國之光莫光
於用賢六三遠君方且自觀其身而圖進退四則處
近君之地己進而觀國者也國有光焉非利用賓于
王之時乎蓋无進退之疑也或謂賓有不純臣之義
夫忠臣嘉賓賢有德之稱也(易說)
九五觀我生君子无咎象曰觀我生觀民也
伊川先生曰九五居人君之位時之治亂俗之美惡
繫乎己而己觀已之生若天下之俗皆君子矣則是
己之所為政化善也乃无咎矣若天下之俗未合君
子之道則是己之所為政治未善不(一作未)能免於咎
也○我生出於己者人君欲觀己之施為善否當觀
於民民俗善則政化善也王弼云觀民以察己之道
是也(並易傳)
横渠先生曰觀我所自出者(易說)
龜山楊氏曰九五以中正觀天下而天下之所觀也
故得失驗之民而後見欲觀我生觀諸民而已矣苟
有失焉其過可補也故君子无咎(易說)○道雖夲諸身
得失則驗之民而後見故易曰觀我生觀民也(語錄)
白雲郭氏曰九五尊位大中居大觀之位未嘗責天
下以必化惟觀我道之何如耳天下入於君子之塗
我之道得也故无咎是觀民所以為觀我生也中庸
曰取人以身修身以道又曰失諸正鵠則反諸其身
皆九五觀民之道也羣黎百姓徧為爾德人有士君
子之行皆天下為君子之時也(易說)
上九觀其生君子无咎象曰觀其生志未平也
伊川先生曰上九以剛陽之德處於上為下之所觀
而不當位是賢人君子不在於位而道德為天下所
觀仰者也觀其生觀其所生也謂出於己者德業行
義也旣為天下所觀仰故自觀其所生若皆君子矣
則无過咎也苟未君子則何以使人觀仰矜式是其
咎也○雖不在位然以人觀其德用為儀法故當自
愼省觀其所生常不失於君子則人不失所望而化
之矣不可以不在於位故安然放意无所事也是其
志意未得安也故云志未平也平謂安寧也(並易傳)○
上九以剛陽之德居无位之地是賢人君子抱道德
不居位為衆人觀仰法式者也雖不當位然為衆人
所觀固不得安然放意謂己无與於天下也必觀其
所生君子矣乃得无咎聖人又從而贊之謂志當在
此固未得安然平定无所事也觀聖人教示後賢如是
之深賢者存心如是之仁與夫素隱獨善者異矣(語錄)
横渠先生曰以剛陽極上之德居不臣不任之位以
觀國家之政志有所未平也有君子循理之心則可
免咎俯視九五之為故曰觀其生(易說)
龜山楊氏曰居一卦之外賢人无位而為天下之所
觀也能觀己之動出而補其過則无咎矣曾子之三
省是也(易說)
白雲郭氏曰上九道之己成處觀之極不當其任者
非若小人女子之童闚又无進退之疑无賓主之利
者也故觀其生九五之君六三之臣皆在所觀也志
未平者上不能忘君下不能忘民猶有心於觀焉故
君子居之則无咎是以聖人愼於在上之觀必觀天
而設教者以此(易說)
大易粹言卷二十
