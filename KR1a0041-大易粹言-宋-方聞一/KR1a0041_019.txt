大易粹言卷十九宋方聞一編
䷒(兊下坤上)
伊川先生曰臨序卦有事而後可大故受之以臨臨
者大也蠱者事也有事則可大矣故受之以臨也韓
康伯云可大之業由事而生二陽方長而盛大故為
臨也為卦澤上有地澤上之地岸也與水相際臨近
乎水故為臨天下之物密近(一作通)相臨者莫若地與
水故地上有水則為比澤上有地則為臨也臨者臨
民臨事凡所臨皆是在卦取自上臨下臨民為義(易傳)
臨元亨利貞至于八月有凶
伊川先生曰以卦才言也臨之道如卦之才則大亨
而正也○二陽方長於下陽道嚮盛之時聖人豫為
之戒曰陽雖方盛至於八月則其道消矣是有凶也
大率聖人為戒必於方盛之時方盛而慮衰則可以
防其滿極而圖其永久若旣衰而後戒亦无及矣自
古天下安治未有久而不亂者蓋不能戒於盛也方
其盛而不知戒故狃安富則驕侈生樂舒肆則綱紀
壞忘禍亂則釁孽萌是以浸淫不知亂之至也(並易傳)
○臨言八月有凶謂至八月是遯也當其剛浸長之
時便戒以隂長之意(周行已錄)
横渠先生曰臨言有凶者大抵易之於爻變陽至二
便為之戒恐有過滿之萌未過中已戒猶履霜堅冰
之義及泰之三曰无平不陂无往不復皆過中之戒
也(易說)
白雲郭氏曰臨以大臨小上臨下為義序卦曰臨者
大也蓋臨為大而所臨者小故也元亨利貞天地生
物之大德澤下於地施生物之德故臨具四德也自
一陽生而為復長而為臨凡八變而得遯遯臨之反
也有臨之大亨是以知遯之有凶也有凶不必凶至
蓋有凶之理也與隨有獲其義凶同意易於臨言月
於復言日者日月皆一也論天道則稱日論人道則
稱月從其類也堯典言日中日永稱日也仲春仲夏
稱月也日之所次月之所周皆為一月故後世為月
令者曰孟春之月日在營室雖别言之合而言之其
義皆同(易說)
彖曰臨剛浸而長說而順剛中而應大亨以正天之道
也至于八月有凶消不久也
伊川先生曰浸漸也二陽長於下而漸進也下兊上
坤和說而順也剛得中道而有應助是以能大亨而
得正合天之道剛正而和順天之道也化育之功所
以不息者剛正和順而已以此臨人臨事臨天下莫
不大亨而得正也兊為說說乃和也夬彖云決而和
○臨二陽生陽方漸盛之時故聖人為之戒云陽雖
方長然至于八月則消而凶矣八月謂陽生之八月
陽始生於復自復至遯凡八月自建子至建未也二
隂長而陽消矣故云消不久也在隂陽之氣言之則
消長如循環不可易也以人事言之則陽為君子隂
為小人方君子道長之時聖人為之誡使知極則有
凶之理而虞備之常不至於滿極則无凶也(並易傳)
龜山楊氏曰復陽始生也五隂在上小人衆而君子
獨非一人一日之力所能勝也故動而以順行朋來
乃无咎臨二陽朋來也浸而長非暴為之也剛方長
之時恃剛以臨之則勝復作而亂之所由生也故說
而順剛中而應臨之所以大亨以正也夫說而順合
二體言之也剛中而應以九二之才言之也而臨之
大亨以正此蓋天之道非人所能為也至于八月有
凶者自臨至遯凡八月也遯二隂也以二陽進而為
泰則二隂進而為否可知矣故言八月有凶知其消
不久也夫隂陽之往來相為屈伸蓋天地常然之理
不能相无也故雖治世不能絶之使无小人君子能
於幾微之際預為之防而已夫姤隂始生也而初爻
曰繫于金柅蓋柅之使无行也至於二隂浸而長則
必至於否矣尚如之何哉有遯而已矣故言八月有
凶欲其預為之防也非夫知微知彰其孰能與於此
(自臨元亨至此易說)
白雲郭氏曰自一卦之象言之二陽之生為臨其生
不已也故曰剛浸而長不言陽而言剛者以初九九
二二爻言也自内外二卦之象言之則曰說而順自
九二成卦之爻言之則曰剛中而應順者順天之道
而說萬物也九二剛中之德足以有臨其有不大亨
以正者乎且剛柔之義相反以相生故泰中有復否
中有傾而臨之中有八月之凶也君子知幾之義欲
其辯早而思其亡之戒也(易說)
象曰澤上有地臨君子以教思无窮容保民无疆
伊川先生曰澤之上有地澤岸也水之際也物之相
臨與含容无若水之在地故澤上有地為臨也君子
觀親臨之象則教思无窮親臨於民則有(一无有字)教導
之意思也无窮至誠无斁也觀含容之象則有容保
民之心无疆廣大无疆限也含容有廣大之意故為
无窮无疆之義(易傳)
龜山楊氏曰君子之臨人非以力制之也亦教之容
保之而已此坤澤之象也教而稽其弊故无窮容保
之无遠邇之異故无疆(易說)
白雲郭氏曰天之澤謂之澤地之澤亦謂之澤皆以
及物為功故澤為說也猶坎之水在上為雲在下為
雨在地為水具三者之義斯為坎矣坎之為水夲周
流轉注淵深莫測之已及其為澤皆兊之功也然其
道亦相須焉此坎為險而兊為說之意也觀雲雷為
屯雷雨作解澤地為萃地澤為臨則知臨之及物至
矣是以有元亨利貞之德也君子法之以教思无窮
充澤之利也保民无疆充地之容也不如是不能大
不能大則不足以有臨也(易說)
初九咸臨貞吉象曰咸臨貞吉志行正也
伊川先生曰咸感也陽長之時感動於隂四應於初
感之者也比它卦相應尤重四近君之位初得正位
與四感應是以正道為當位所信任得行其志獲乎
上而得行其正道是以吉也它卦初上爻不言得位
失位蓋初終之義為重也臨則以初得位居正為重
凡言貞吉有旣正且吉者有得正則吉者有貞固守
之則吉者各隨其事(一作時)也○所謂貞吉者九之志
在於行正也以九居陽爻應四之正其志正也(並易傳)
横渠先生曰臨為剛長己志應上故雖感而行正也
(易說)
龜山楊氏曰二陽浸而長其勢足以有臨矣而上下
感應以相與咸臨也初與四皆居得其正故正吉夫
剛方長蓋以大臨小之時也然以位則子君也我臣
也初在下屈己以應上亦志行正而已(易說)
白雲郭氏曰先人曰臨觀之義或與或求故初九九
二六四六五皆有焉雍曰咸感也感之而應也初九
以此道正而吉无它求焉可謂行正之君子也諸卦
皆感而應也獨臨觀具與求之義者蓋臨者求也臨
之者與也童闚求也大觀與也(易說)
九二咸臨吉无不利象曰咸臨吉无不利未順命也
伊川先生曰二方陽長而漸盛感(一作咸)動於六五中
順之君其交之親故見信任得行其志所臨吉而无
不利也吉者已然如是故吉也无不利者將然於所
施為无所不利也○未者非遽之辭孟子或問勸齊
伐燕有諸曰未也又云仲子所食之粟伯夷之所樹
歟抑亦盗蹠之所樹歟是未可知也史記侯嬴曰人
固未易知古人用字之意皆如此今人大率用對己
字故意似異然實不殊也九二與五感應以臨下蓋
以剛德之長而又得中至誠相感非由順上之命也
是以吉而无不利五順體而二說體又隂陽相應故
象特明其非由說順也(並易傳)
横渠先生曰非咸則有上下之疑有所不利(易說)
廣平游氏曰君唱而臣和禮之正也若臨之九二以
剛中之才任六五之眷倚則有從道不從君之事矣
故象以為未順命至於為上為德而君臣一道則上
之所唱豈終不和耶故以未順言之○咸臨吉无不
利者二與五以同德相與至誠以相感而无私意也
其順之實固己見於未命之前矣故曰未順命也猶
言未占有孚也(並易說)
龜山楊氏曰九二剛浸長而上應六五中順之君所
謂說而順剛中而應也故吉无不利然九二以剛中
之德而位乎下位雖君臣以德則子事我者也故欲
有謀焉則就之召之則不往未順命也未者非遽然
之辭學然後臣之終則順命矣(易說)
兼山郭氏曰九二雜卦曰臨觀之義或與或求故初
九九二六四六五皆有焉故曰咸臨也方剛浸而長
大亨以正天之命也何事於感而行未順命者言君
命也(易說)
白雲郭氏曰剛中有應為一卦之主方剛長之時權
獨在己而能感中順之君以求應焉斯吉无不利矣
未順命者有獻可替否之義非獨順命而後利也蓋
君之所言而然所行而善則世俗謂之不肖臣故舜
之戒禹曰予違汝弼汝无面從退有後言六五中順
之君在上故九二未以順命為吉也(易說)
六三甘臨无攸利旣憂之无咎象曰甘臨位不當也旣
憂之咎不長也
伊川先生曰三居下之上臨人者也隂柔而說體又
處不中正以甘說臨人者也在上而(一无而字)以甘說臨
下失德之甚无所利也兊性旣說乂乘二陽之上陽
方長而上進故不安而益甘旣知危懼而憂之若能
持謙守正至誠以自處則无咎也邪說由己能憂而
改之復何咎乎○隂柔之人處不中正而居下之上
復乘二陽是處不當位也旣能知懼而憂之則必強
勉自改故其過咎不長也(並易傳)
横渠先生曰體說乘剛故甘邪說求容而以臨物安
有所利能自憂懼庶可免咎(易說)
龜山楊氏曰柔不中正居說之極甘臨也以姑息臨
下而不以德无往而利矣(易說)
白雲郭氏曰以柔而居不中不正之位是以不正之
道甘而說人者也安足以有臨乎无攸利者也剛長
泰來又豈容小人以邪說誣民而充塞仁義也哉能
知時之變懼而憂之可以補過矣(易說)
六四至臨无咎象曰至臨无咎位當也
伊川先生曰四居上之下與下體相比是切臨於下
臨之至也臨道尚近故以比為至四居正位而下應
於剛陽之初處近君之位守正而任賢以親臨於下
是以无咎所處當也○居近君之位為得其任以隂
處四為得其正與初相應為下賢所以无咎蓋由位
之當也(並易傳)
横渠先生曰以隂居隂體順應正(一作說)盡臨之道雖
在剛長可以无咎(易說)
廣平游氏曰臨之六四為至臨者應下而順上守之
以正以臨其民則民敬而從之是其為臨也可名於
至矣然多懼之地而才不足以有為非若六五知臨
之大也故稱无咎而不言吉適當其位而已(易說)
龜山楊氏曰四初皆當位誠意以相與至臨也故无
咎(易說)
白雲郭氏曰六之居四柔之至也初以至剛而感四
以至柔臨之以至柔臨至剛无乖爭之變是為至臨
然位則當然也知當然而然則不失剛長之道故无
咎(易說)
六五知臨大君之宜吉象曰大君之宜行中之謂也
伊川先生曰五以柔中順體居尊位而下應於二剛
中之臣是能倚任於二不勞而治以知臨下者也夫
以一人之身臨乎天下之廣若區區自任豈能周於
萬事故自任其知者適足為不知唯能取天下之善
任天下之聰明則无所不周是不自任其知則其知
大矣五順應於九二剛中之賢任之以臨下乃已以
明知臨天下大君之所宜也其吉可知○君臣道合
蓋以氣類相求五有中德故能倚任剛中之賢得人
君之宜成知臨之功蓋由行其中德也人君之於賢
才非道同德合豈能用也(並易傳)
横渠先生曰順命行中天子之宜(易說)
龜山楊氏曰中庸曰聰明睿知足以有臨也人君之
聦明憲天而已非以小智自私也故明四目達四聦
好問而好察邇言樂取諸人以為善此舜所以為大
知也歟人君之知孰過於是(易說)
兼山郭氏曰六五臨人之道知柔以臨之无剛以制
之不可也知剛以制之无柔以接之不可也君子知
柔知剛知微知彰萬夫之望惟六五能盡之矣故寬
而有制從容以和知柔知剛者也方剛長之世而接
之以柔知天道之行戒之以早知微知彰者也故萬
夫之望宜以君臨者也詩云不剛不柔敷政優優其
是之謂乎(易說)
白雲郭氏曰聰明睿知足以有臨聖之事也大君之
宜也何往而不吉也舜之大智是也舜執其兩端用
其中於民其行中之謂乎非行中蓋不足以為大君
之宜矣中庸率性之謂道脩道之謂教洪範皇建其
有極用敷錫厥庶民皆行中也(易說)
上六敦臨吉无咎象曰敦臨之吉志任内也
伊川先生曰上六坤之極順之至也居臨之終敦厚
於臨也與初二雖非正應然大率隂求於陽又其至
順故志在從乎二陽尊而應卑高而從下尊賢取善
敦厚之至也故曰敦臨所以吉而无咎隂柔在上非
能臨者宜有咎也以其敦厚於順剛是以吉而无咎
六居臨之終而不取極義臨无過極故止為厚義上
无位之地止以在上言○志任内應乎初與二也志
順剛陽而敦篤其吉可知(並易傳)
横渠先生曰體順則无所違極上則无所進不以无
應而志在於臨故曰敦臨志在内也(易說)
龜山楊氏曰上六以隂柔居上卦之上而无應於内
處順之極不以勢臨下而志在於從剛厚之至也故
曰敦臨吉然柔不當位宜有咎也以其吉故无咎(易說)
兼山郭氏曰上六敦臨之道其盡臨之所以為臨者
乎(易說)
臼雲郭氏曰有感而應理之常也无感而志在内者
蓋二陽方進為君子道長之時不以尊高自居而有
下賢之志是厚於君子而薄於小人德之盛者也其
有敦臨之吉宜矣以一身言之則可獲吉以臨之道
論之是无咎也(易說)
大易粹言卷十九
