大易粹言卷四十宋方聞一編
䷧(坎下震上)
伊川先生曰解序卦蹇者難也物不可以終難故受
之以解物无終難之理難極則必散解者散也所以
次蹇也爲卦震上坎下震動也坎險也動於險外出
乎險也故爲患難解散之象又震爲雷坎爲雨雷雨
之作蓋隂陽交感和暢而緩散故爲解解者天下患
難解散之時也(易傳)
解利西南无所往其來復吉有攸往夙吉
伊川先生曰西南坤方坤之體廣大平易當天下之
難方解人始離艱苦不可復以煩苛嚴急治之當濟
以寬大簡易乃其宜也如是則人心懷而安之故利
如西南也湯除桀之虐而以寬治武王誅紂之暴而
反商政皆從寬易也无所往其來復吉有攸往夙吉
无所往謂天下之難已解散无所爲也有攸往謂尚
有所當解之事也夫天下國家必紀綱法度廢亂而
後禍患生聖人既解其難而安平无事矣是无所往
也則當修復治道正紀綱明法度進復先代明王之
治是來復也謂反正理也天下之吉也其發語辭自
古聖王救難定亂其始未暇遽爲也既安定則爲可
久可繼之治自漢以下亂既除則不復有爲姑隨時
維持而已故不能成善治蓋不知來復之義也有攸
往夙吉謂尚有當解之事則早爲之乃吉也當解而
未盡者不早去則將復盛事之復生者不早爲則將
漸大故夙則吉也(易傳)
横渠先生曰難免人患散則得衆者吉往而不返則
生它變有所往而不速將後于時也故无所往則静
吉有所往則速吉(易說)
白雲郭氏曰解者難之解也故動乎險中爲屯動乎
險外爲解解與屯爲内外亦與蹇爲反復故蹇利西
南而解亦利西南雖止與動不同其險難則相接跡
矣復者來之漸也難解之時无所往而復於道難作
之際速於往而緩難各盡其宜是以皆吉也先言无
所往而後言有攸往者安不忘危之義也亦猶先泰
後否先既濟後未濟也(易說)
彖曰解險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲拆解之時大矣哉
伊川先生曰坎險震動險以動也不險則非難不動
則不能出難動而出於險外是免乎險難也故爲解
○解難之道利在廣大平易以寬易而往濟解則得
衆心之歸也○不云无所往省文爾救亂除難一時
之事未能成治道也必待難解无所往然後來復先
王之治乃得中道謂合宜也○有所爲則夙吉也早
則往而有功緩則惡滋而害深矣○既明處解之道
復言天地之解以見解時之大天地之氣開散交感
而和暢則成雷雨雷雨作則萬物皆生發甲拆天地
之功由解而成故贊解之時大矣哉王者法天道行
寬宥施恩惠養育兆民至於昆蟲草木乃順解之時
與天地合德也(並易傳)
龜山楊氏曰動而免乎險卦之所以爲解也免乎險
而以順動則衆斯得矣此解之所以利西南也居解
之時難方解矣故无所往則宜復有攸往則宜夙所
謂宜復何也蓋天下方出於屯難則還定安集之時
也作之則人弗堪矣故來復吉漢爲畫一之法而天
丅歌之來復之謂也所謂宜夙者何也蓋解之初與
民惟新之時也人方厭亂而餘風遺俗亂政弊法有
不可因者則革之宜夙也天下已定而人安於故常
方且圖之則擾矣尚能有功哉武王克商反商政有
未及下車而行者夙之謂也觀天地解而雷雨作則
解之不可不夙亦天地之理也(易說)
白雲郭氏曰遇險而止者才之不足也遇險而動者
才之有餘也以有餘之才故能動而免乎險所以爲
解也解利西南往得衆者西南得朋之地也得朋而
動乃能濟險故蹇之大蹇朋來與解之朋至斯孚皆
一道也其來復吉乃得中者險難既解而來復不爲
太過乃得中道所謂獲三狐而得黃矢者也有攸往
夙吉往有功者以有餘之才故往則有功如射隼于
高墉之上者也夫有難則有解解終復於難故解緩
乏時復存夙吉之義亦休否其亡苞桑之道也解之
道雖天地亦如之天地之解以雷雨故百果草木皆
甲坼然則豈止人難解散而已乎故曰解之時大矣
哉王輔嗣曰難解之時非治難時故不言用體盡於
解之名无有幽隠故不曰義(易說)
象曰雷雨作解君子以赦過宥罪
伊川先生曰天地解散而成雷雨故雷雨作而爲解
也與明兩而作離語不同赦釋之宥寬之過失則赦
之可也罪惡而赦之則非義也故寬之而已君子觀
雷雨作解之象體其發育則施恩仁體其解散則行
寬釋也(易傳)
龜山楊氏曰屯難方解民未知教不赦過不宥罪則
民將无所措手足矣非新民之道也(易說)
白雲郭氏曰雷雨之作无間於大小美惡皆解其難
此天地之所以爲大也聖人法天以解大難亦无所
不及雖過失罪戾之人亦有赦宥以緩之是所以能
盡解時之大非私己自謀而已也古者罪有寬宥而
无赦赦而釋之者惟過失耳此過罪之不同也故康
誥言人有小罪非眚而曰乃不可不殺謂罪也乃有
大罪非終而曰時乃不可殺謂過也觀解之象與康
誥之言可見先王用刑之意赦過宥罪亦解之一耳
語盡解之大則未也(易說)
初六无咎象曰剛柔之際義无咎也
伊川先生曰六居解初患難既解之時以柔居剛以
隂應陽柔而能剛之義既无患難而自處得剛柔之
宜(一有也字)患難既解安寧无事唯自處得宜則爲无咎
矣方解之初宜安静以休息之爻之辭寡所以示意
○初四相應是剛柔相際接也剛柔相際爲得其宜
難既解而處之剛柔得宜其義无咎也(並易傳)
横渠先生曰險難方解未獲所安近比於二非其咎
也(易說)
龜山楊氏曰動而免乎險則居險而不爲難難生經
綸之時也難解則无事矣而有應乎上其義无咎而
已(易說)
白雲郭氏曰處解之初以柔居剛以隂應陽得无所
往其來復吉之義故无咎也其爲无咎蓋於剛柔之
際盡其所處之道理必无過矣(易說)
九二田獲三狐得黃矢貞吉象曰九二貞吉得中道也
伊川先生曰九二以陽剛得中之才上應六五之君
用於時者也天下小人常衆剛明之君在上則明足
以照之威足以懼之剛足以斷之故小人不敢用其
情然猶常存警戒慮其有間而害正(一作政)也六五以
隂柔居尊位其明易蔽其威易犯其斷不果而易惑
小人一近之則移其心矣況難方解而治之初其變
尚易二既當用必湏能去小人則可以正君心而行
其剛中之道田者去害之事狐者邪媚之獸三狐指
卦之三隂時之小人也獲謂能變化除去之如田之
獲狐也獲之則得中直之道乃貞正而吉也黃中色
矢直物黃矢謂中直也羣邪不去君心一入則中直
之道无由行矣桓敬之不去武三思是也○所謂貞
吉者得其中道也除去邪惡使其(一无其字)中直之道得
行乃正而吉也(並易傳)
横渠先生曰險亂方解不正自疑之隂皆自歸附而
順聽也故曰田獲三狐不以三狐自累止合于五則
得黃矢之象也(易說)
龜山楊氏曰田者動而以時也往斯得衆矣故獲三
狐古者燕居服狐裘狐疑而止解緩之象也得黃矢
正者有攸往而夙也時惟剛中爲足以與此(易說)
白雲郭氏曰狐疑之害不足與有成況解難之時乎
九二以剛陽之才田而獲之以去其害然後中直之
道可得而守貞吉矣狐隂類也解有三隂故云三狐
(易說)
六三負且乘致宼至貞吝象曰負且乘亦可醜也自我
致戎又誰咎也
伊川先生曰六三隂柔居下之上處非其位猶小人
宜在下以負荷而且乘車非其據也必致宼奪之至
雖使所爲得正亦可鄙吝也小人而竊盛位雖勉爲
正事而氣質卑下本非在上之物終可吝也若能大
正則如何曰大正非隂柔所能也若能之則是化爲
君子矣三隂柔小人宜在下而反處下之上猶小人
宜負而反乘當致宼奪也難解之時而小人竊位復
致宼矣○負荷之人而且乘載爲可醜惡也處非其
據德不稱(一作勝)其器則宼戎之致乃已招取將誰咎
乎聖人又於繋辭明其致宼之道謂作易者其知盗
乎盜者乘釁而至苟无釁隙則盗安能犯負者小人
之事乘者君子之器以小人而乘君子之器非其所
能安也故盗乘釁而奪之小人而居君子之位非其
所能堪也故滿假而陵慢其上侵暴其下盗則乘其
過惡而伐之矣伐者聲其罪也盗横暴而至者也貨
財而輕慢其藏是教語乎盗使取之也女子而夭冶
其容是教語淫者使暴之也小人而乘君子之器是
招盗使奪之也皆自取之之謂也(並易傳)
横渠先生曰不正而近比二剛不能致一故有小人
負乘之象貪以致宼也(易說)
龜山楊氏曰方解之時德不足以有其位慢藏之象
曰其致宼自我又誰咎乎(易說)
白雲郭氏曰陽爲君子隂爲小人小人六也負之事
也君子三也乘之器也居非其位以負而乘致宼之
至不亦宜乎幸而固守亦可鄙也凡來宼己者皆曰
宼不必小人也(易說)
九四解而拇朋至斯孚象曰解而拇未當位也
伊川先生曰九四以陽剛之才居上位承六五之君
大臣也而下與初六之隂爲應拇在下而微者謂初
也居上位而親小人則賢人正士遠退矣斥去小人
則君子之黨進而誠相得也四能解去初六之隂柔
則陽剛君子之朋來至而誠合矣不解去小人則已
之誠未至安能得人之孚也初六其應故謂遠之爲
解○四雖陽剛然居隂於正疑不足若復親比小人
則其失正必矣故戒必解其拇然後能來君子以其
處未當位也解者本合而離之也必解拇而後朋孚
蓋君子之交而小人容於其間是與君子之誠未至
也(並易傳)
横渠先生曰位不當則所履者邪故失位之隂因得
駢附險亂即解解之則朋信(當一作正易說)
龜山楊氏曰剛不當位未能无不孚也故解而拇拇
以執取爲事然不執非其有也故朋至斯孚而已(易說)
白雲郭氏曰輔嗣以三爲拇伊川以初爲拇九四拘
於應初不知朋至斯孚之大故必解而拇而後朋可
至此難之所以解也(易說)
六五君子維有解吉有孚于小人象曰君子有解小人
退也
伊川先生曰六五居尊位爲解之主人君之解也以
君子通言之君子所親比者必君子也所解去者必
小人也故君子維有解則吉也小人去則君子進矣
吉孰大焉有孚者世云見驗也可驗之於小人小人
之黨去則是君子能有解也小人去則君子自進正
道自行天下不足治也○君子之所解者謂退去小
人也小人去則君子之道行是以吉也(並易傳)
横渠先生曰君子道亨則邪類之退必矣(易說)
龜山楊氏曰柔順得中而覆尊位能維有解者也故
能有孚于小人若董卓之誅卒至於京城流血蕭俛
議消兵而朱克融等客長安餓且死不得一官皆不
知維有解之道也(易說)
白雲郭氏曰六五之君以柔居中下應中直之臣无
所不緩故曰維有解吉不言所事解之大者也其解
之至有孚于小人者不私己以解難如天地雷雨无
間於草木之微是以小人亦信之而退安其分也(易說)
上六公用射隼于高墉之上獲之无不利象曰公用射
隼以解悖也
伊川先生曰上六尊高之地而非君位故曰公但據
解終而言也隼鷙害之物象爲害之小人墉墻内外
之限也害若在内則是未解之時也若出墉外則是
无害矣復何所解故在墉上離乎内而未去也云高
見防限之嚴而未去者上解之極也解極之時而獨
有未解者乃害之堅強者也上居解極解道已至器
已成也故能射而獲之既獲之則天下之患解已盡
矣何所不利夫子於繋辭復伸其義曰隼者禽也弓
矢者器也射之者人也君子藏器於身待時而動何
不利之有動而不括是以出而有獲語成器而動者
也鷙害之物在墉上苟无其器與不待時而發則安
能獲之所以解之之道器也事之當解與已解之之
道至者時也如是而動故无括結發而无不利矣括
結謂阻礙聖人於此發明藏器待時之義夫行一身
至於天下之事苟无其器與不以時而動小則括塞
大則喪敗自古喜有爲而无成功或顛覆者皆由是
也○至解終而未解者悖亂之大者也射之所以解
之也解則天下平矣(並易傳)
横渠先生曰忘義而貪故以喻隼(易說)
龜山楊氏曰隼鷙害之物爲害小人之象負且乘者
也非上六其孰能去之上六居解之極有其位而又
有其時以是解悖何不利之有蓋大臣之任也(易說)
白雲郭氏曰六三負且乘悖亂之道隼之象也高墉
三之位也乘非負之所當乘墉非隼之所當處在三
致戎猶負乘在上能獲猶射隼也夫以上六解悖之
道以獲六三負乘之醜是以无不利也孔子曰君子
藏器於身待時而動解悖有道所謂器也高墉之上
則其時也(易說)
大易粹言卷四十
