大易粹言卷七十二宋方聞一編
序卦
有天地然後萬物生焉盈天地之間者惟萬物故受之
以屯屯者盈也屯者物之始生也
伊川先生曰萬物始生鬱結未通故為盈塞於天地
之間至通暢茂盛則塞意亡矣天地生萬物屯物之
始生故繼乾坤之後(易傳)
横渠先生曰盈天地之間者唯萬物聚而不得出故
盈雖雷亦然(易說)
白雲郭氏曰三才之序先天地而後萬物萬物盈天
地之間人居萬物之中聖人之道周萬物而濟天下
則萬物復附於聖人故聖人與天地相似是以萬物
盈天地聖人之道亦盈天地物盡則聖人之道盡孟
子所謂塞乎天地之間者也○易卦三才也乾坤為
天地唯人事不齊故自屯以往皆為人道然後可配
乾坤以見乾坤之大非諸卦比也屯為人事之始故
次於坤物之始生屯之始也其究則盈也卦或有一
義或二三義言於此者或取其一或二三取之不必
皆同(並易說)
物生必蒙故受之以蒙蒙者蒙也物之稺也
伊川先生曰屯者物之始生物始生稺小蒙昧未發
蒙所以次屯也(易傳)
横渠先生曰物生必蒙者蒙冒未肆(一作蒙稺者蒙昧未肆易說)
白雲郭氏曰上蒙卦也下蒙物之蒙也物以稺而蒙
也(易說)
物稺不可不養也故受之以需需者飲食之道也飲食
必有訟故受之以訟
伊川先生曰夫物之幼稺必待養而成養物之所需
者飲食也故曰需者飲食之道也雲上於天有蒸潤
之象飲食所以潤益於物故需為飲食之道所以次
蒙也○人之所需者飲食既有所須爭所由起也訟
所以次需也(並易傳)
横渠先生曰需者飲食之道也雲上於天物皆有待
之象(易說)
白雲郭氏曰物稺不可不養故天地待聖人以成能
養人為事也飲食欲也欲為訟之始(易說)
訟必有衆起故受之以師師者衆也衆必有所比故受
之以比比者比也比必有所畜故受之以小畜
伊川先生曰師之興由有争也所以次訟也○比親
輔也人之類必相親輔然後能安故既有衆則必有
所比比所以次師也○物相比附則為聚聚畜也又
相親比則志相畜小畜所以次比也畜止也止則聚
矣(並易傳)
白雲郭氏曰畜德畜賢畜君畜衆皆畜也是以比必
有所畜(易說)
物畜然後有禮故受之以履
伊川先生曰夫物之聚則有大小之别高下之等美
惡之分是物畜然後有禮履所以繼畜也履禮也禮
人之所履也(易傳)
横渠先生曰德積則行必有方物積則散必有道(易說)
白雲郭氏曰衆必有比比必有畜畜而有禮則安无
禮則危(易說)
履而泰然後安故受之以泰
伊川先生曰履得其所則舒泰泰則安矣泰所以次
履也(易傳)
白雲郭氏曰履之而通者安之道不通則不安非所
宜履也(易說)
泰者通也物不可以終通故受之以否物不可以終否
故受之以同人
伊川先生曰夫物理往來通泰之極則必否否所以
次泰也○夫天地不交則為否上下相同則為同人
與否義相反故相次又世之方否必與同力(一作欲)乃
能濟同人所以次否也(並易傳)
白雲郭氏曰泰否時也同有盈謙皆在人事自取之
耳能盡同人之道則否傾矣舜文是也物不可者猶
云物不能終通終否也(易說)
與人同者物必歸焉故受之以大有有大者不可以盈
故受之以謙
伊川先生曰夫與人同者物之所歸也大有所以次
同人也○其有既大不可至於盈滿必在謙損故大
有之後受之以謙也(並易傳)
白雲郭氏曰如器之容物盈則不能有故有大者同
天无物可以盈不盈為謙(易說)○易曰與人同者物必
歸焉故受之以大有夫與人同者盡己盡人之性者
也盡己盡人誠之至也誠至則可以有物是以物必
歸焉苟或不然此亦不能大有之矣故曰不誠无物
(中庸說)
有大而能謙必豫故受之以豫
伊川先生曰有大而能謙必豫故受之以豫承二卦
之義而為次也有既大而能謙則有豫樂也豫者安
和說樂之義(易傳)
白雲郭氏曰以謙有大則絶盈滿之累故優游不迫
而暇豫也(易說)
豫必有隨故受之以隨
伊川先生曰夫說豫之道物所隨也隨所以次豫也
(易傳)
白雲郭氏曰豫由中庸所謂素也素有冨貴之道則
可行乎冨貴素有貧賤之道則可行乎貧賤行則隨
矣冨貴貧賤其所隨者也統言隨義不必皆為隨人
(易說)
以喜隨人者必有事故受之以蠱蠱者事也有事然後
可大故受之以臨臨者大也
伊川先生曰以喜隨人者必有事故受之以蠱承二
卦之義以為次也夫喜說以隨於人者必有事也无
事則何喜何隨蠱所以次隨也蠱事也蠱非訓事蠱
乃有事也○臨大也蠱者事也有事則可大矣故受
之以臨也(並易傳)
白雲郭氏曰隨善道也喜隨人則失於无所擇故必
有弊蠱者已弊之事弊而知改為則可大故有事復
為大之幾(易說)
物大然後可觀故受之以觀
白雲郭氏曰天地可觀者也聖人與國家可觀也而
聖人又觀乎道故可觀皆大物(易說)
可觀而後有所合故受之以噬嗑
伊川先生曰嗑者合也既有可觀然後有合之者也
噬嗑所以次觀也(易傳)
白雲郭氏曰凡合在觀之後未有无所見而合者不
獨大觀而後有合也(易說)
嗑者合也物不可以苟合而已故受之以賁賁者飾也
伊川先生曰物之合則必有文文乃飾也如人之合
聚則有威儀上下物之合聚則有次序行列合則必
有文也賁所以次噬嗑也(易傳)
白雲郭氏曰人之合則有上下長少非禮以飾之則
无分无分則亂故不可苟合(易說)
致飾然後亨則盡矣故受之以剥剥者剥也
伊川先生曰夫物至於文飾亨之極也極則必反故
賁終則剥也(易傳)
白雲郭氏曰自同人大有謙豫隨蠱臨觀噬嗑賁聖
人所以履泰傾否之美道備盡於斯其道極盡則有
剥矣(易說)
物不可以終盡剥窮上反下故受之以復復則不妄故
受之以无妄
伊川先生曰物无剥盡之理故剥極則復陰極則陽
生陽剥極於上而復生於下窮上而反下也復所以
次剥也○復者反於道也既復於道則正理而无妄
故復之後受之以无妄也(並易傳)
白雲郭氏曰剥窮則降而必復於道復於道則不妄
以見小人之剥皆妄也是以小人无忌憚而君子唯
誠之為貴(易說)
有无妄然後可畜故受之以大畜
伊川先生曰无妄則為有實故可畜聚大畜所以次
无妄也(易傳)
兼山郭氏曰健為天德大畜止健畜天德也故彖曰
剛健篤實輝光日新其德不能畜天德則見於有為
者不能无妄故天德止於大畜而動於无妄也序卦
曰有无妄而後可畜是為交相養之道則知无妄者
動亦无妄静亦无妄而大畜一於止矣(浩然圖)
白雲郭氏曰大畜畜无妄之道而已无妄之道天道
也有无妄之道則可畜猶有天命之性則可率而循
之是以君子存其心養其性使不失赤子之心者以
此(易說)
物畜然後可養故受之以頥頥者養也
伊川先生曰夫物既畜聚則必有以養之无養則不
能存息頥所以次大畜也(易傳)
白雲郭氏曰有所畜則天道止於我矣不有以養之
將復失其正孟子所謂以直養而无害則塞乎天地
之間者也(易說)
不養則不可動故受之以大過
伊川先生曰凡物養而後能成成則能動動則有過
大過所以次頥也(易傳)
白雲郭氏曰大過之動非常動也不能大養其德者
不可動養大過之德如養枯楊使之生稊蓋亦難矣
豈可失所養而妄動哉此孟子所以養浩然之氣也
(易傳)
物不可以終過故受之以坎坎者䧟也䧟必有所麗故
受之以離離者麗也
伊川先生曰理无過而不已過極則必䧟坎所以次
大過也○䧟於險難之中則必有所附麗理自然也
離所以次坎也(並易傳)
横渠先生曰一䧟溺而不得出為坎一附麗而不能
去為離(易說)
白雲郭氏曰過越非常則蹈䧟害何所謂䧟必有麗
也或麗於險或麗於阻皆為䧟也(易說)
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯
伊川先生曰天地萬物之本夫婦人倫之始所以上
經首乾坤下經首咸繼以恒也天地二物故二卦分
為天地之道男女交合而成夫婦故咸與恒皆二體
合為夫婦之義咸感也以說為主恒常也以正為本
而說之道自有正也正之道固有說焉(易傳)
横渠先生曰性天經然後仁義行故曰有父子君臣
上下然後禮義有所錯(正蒙)
白雲郭氏曰有天地然後生物人出其中則有男女
男女人道之大夫婦人道之始父子君臣相因以生
至於上下分定而後禮義有所錯舉禮義而錯諸上
下也人道以此為急无此則亂矣(易說)
夫婦之道不可以不久也故受之以恒恒者久也物不
可以久居其所故受之以遯遯者退也
伊川先生曰恒久也咸夫婦之道夫婦終身不變者
也故咸之後受之以恒也(易傳)
白雲郭氏曰日月久照尚有昃食况萬物乎久居其
所而退者宜也(易說)
物不可以終遯故受之以大壯
伊川先生曰遯為違去之義壯為進盛之義遯者陰
長而陽遯也大壯陽之壯盛也衰則必盛消息相須
故既遯則必壯大壯所以次遯也(易傳)
白雲郭氏曰遯以陰侵而逐大壯以剛長而壯消息
往來之理(易說)
物不可以終壯故受之以晉晉者進也進必有所傷故
受之以明夷
伊川先生曰物无壯而終止之理既盛壯則必進晉
所以繼大壯也○夫進之不已必有所傷理自然也
明夷所以次晉也(並易傳)
白雲郭氏曰剛過則柔至進極則必傷(易說)
夷者傷也傷於外者必反於家故受之以家人
伊川先生曰夫傷困於外則必反於内家人所以次
明夷也(易傳)
横渠先生曰傷於外必反於家萬物之理自然(易說)
兼山郭氏曰易曰傷乎外者必反於家蓋行有不得
於人則反求諸己(中庸解)
白雲郭氏曰行有不得者皆反求諸己治國治天下
而不治者必反於家治自近始實一道也(易說)
家道窮必乖故受之以聧聧者乖也
伊川先生曰家道窮則聧乖離散理必然也故家人
之後受之以聧也(易傳)
白雲郭氏曰治道不可窮極有家有國有天下皆一
也(易說)
乖必有難故受之以蹇蹇者難也
伊川先生曰聧乖之時必有蹇難蹇所以次聧也(易傳)
白雲郭氏曰合則有飾乖則有難理之宜也(易說)
物不可以終難故受之以解解者緩也緩必有所失故
受之以損損而不已必益故受之以益益而不已必決
故受之以夬夬者決也
伊川先生曰物无終難之理難極則必散解者散也
所以次蹇也○縱緩則必有失失則損也損所以繼
解也○盛衰損益如循環損極必益理之自然益所
以繼損也○益之極必決而止理无常益而不已已
乃決也夬所以次益也(並易傳)
白雲郭氏曰難必思戒思戒故可緩緩則不知懼不
知懼則必失損極則益益極則決皆理勢之常也(易說)
決必有遇故受之以姤姤者遇也
伊川先生曰決判也物之決判則有遇合本合則何
遇姤所以次夬也(易傳)
白雲郭氏曰人之於性決去其惡則德可遇其在國
也決去小人則君子可遇(易說)
物相遇而後聚故受之以萃萃者聚也
伊川先生曰物相會遇則成羣聚萃所以次姤也(易傳)
白雲郭氏曰相遇則道合而聚不合亦散矣故利見
大人貞(易說)
聚而上者謂之升故受之以升升而不已必困故受之
以困困乎上者必反下故受之以井
伊川先生曰物之積聚而益高大聚而上也故為升
所以次於萃也○升者自下而上自下升上以力進
也不已必困矣故升之後受之以困也○承上升而
不已必困為言謂上升不已而困則必反於下也物
之在下者莫如井井所以次困也(並易傳)
白雲郭氏曰聚而上進於道則曰升升不知止則遇
困遇困而後反下其常理如此(易說)
井道不可不革故受之以革革物者莫若鼎故受之以
鼎主器者莫若長子故受之以震
伊川先生曰井之為物存之則穢敗易之則清潔不
可不革者也故井之後受之以革也○鼎之為用所
以革物也變腥而為熟易堅而為柔水火不可同處
也能使相合為用而不相害是能革物也鼎所以次
革也○鼎者器也震為長男故取主器之義而繼鼎
之後長子傳國家繼位號者也故為主器之主序卦
取其一義之大者為相繼之義(並易傳)
震者動也物不可以終動止之故受之以艮艮者止也
物不可以終止故受之以漸漸者進也進必有所歸故
受之以歸妹得其所歸者必大故受之以豐豐者大也
窮大者必失其居故受之以旅
伊川先生曰動静相因動則有静静則有動物无常
動之理艮所以次震也○止必有進屈伸消息之理
也止之所生亦進也所反亦進也漸所以次艮也○
進則必有所至故漸有歸義歸妹所以繼漸也○物
所歸聚必成其大故歸妹之後受之以豐也○豐盛
至於窮極則必失其所安旅所以次豐也(並易傳)
白雲郭氏曰動極而止止極復進進極必傷進以漸
則有歸歸得其所則大窮其大則必失蓋非有大以
謙故也(易說)
旅而无所容故受之以巽巽者入也入而後說之故受
之以兊兊者說也
伊川先生曰羈旅親寡非巽順何所取容苟能巽順
雖旅困之中何往而不能入巽所以次旅也○物相
入則相說相說則相入兊所以次巽也(並易傳)
白雲郭氏曰窮无所容其入必決入然後感感則說
不入則无感矣(易說)
說而後散之故受之以渙渙者離也物不可以終離故
受之以節
伊川先生曰說則舒散也人之氣憂則結聚說則舒
散故說有散義渙所以繼兊也○物既離散則當節
止之節所以次渙也(並易傳)
白雲郭氏曰說而後羣疑可散散而无節則乖離矣
(易說)
節而信之故受之以中孚有其信者必行之故受之以
小過有過物者必濟故受之以既濟物不可窮也故受
之以未濟終焉
伊川先生曰節者為之制節使不得過越也信而後
能行上能信守之下則信從之節而信之也中孚所
以次節也○人之所信則必行行則過也小過所以
繼中孚也○能過於物必可以濟故小過之後受之
以既濟也○既濟矣物之窮也物窮而不變則无不
已之理易者變易而不窮也故既濟之後受之以未
濟而終焉未濟則未窮也未窮則有生生之義(並易傳)
白雲郭氏曰有節故可信如人之言无節行无節者
皆不可信也信故可行行則有濟濟之極則復於未
濟然自屯至於未濟雖皆相受之道而君子居而安
之者又必有其道焉是以履泰則不至於否居豐則
不至於旅又非常道相受之所能拘也故繫辭言吉
凶則曰貞勝稱君子則曰自天祐之吉无不利(易說)
大易粹言卷七十二
