大易粹言卷十五宋方聞一編
䷎(艮下坤上)
伊川先生曰謙序卦有大者不可以盈故受之以謙
其有旣大不可至於盈滿必在謙損故大有之後受
之以謙也為卦坤上艮下地中有山也地體卑下山
高大之物而居地之下謙之象也以崇高之德而處
卑之下謙之義也(易傳)
謙亨君子有終
伊川先生曰謙有亨之道也有其德而不居謂之謙
人以謙巽自處何往而不亨乎君子有終君子志存
乎謙巽逹理故樂天而不競内充故退譲而不矜安
履乎謙終身不易自卑而人益尊之自晦而德益光
顯此所謂君子有終也在小人則有欲必競有德必
伐雖使勉慕於謙亦不能安行而固守不能有終也
(易傳)○它卦皆有悔凶咎唯謙未嘗有它卦有待而亨
唯謙則便亨(羅氏拾遺)
白雲郭氏曰繫辭曰勞而不伐有功而不德厚之至
也故謙為不居其德之稱德且不居則冨貴崇高皆
餘事矣孔子不居聖顔淵願无伐善无施勞之謂也
然有德而不居亨在其中矣小人矜能伐功日損之
道君子德日進而謙不已是有終也然一盈而有四
害一謙而有四益是以君子拳拳而弗失之矣(易說)
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
明道先生曰易言天亦不同如天道虧盈而益謙此
通上下理亦如此天道之運亦如此如言天且不違
況於人乎況於鬼神乎此直謂形而上者言以鬼神
為天地矣(謝顯道錄)
伊川先生曰濟當為際此明謙而能亨之義天之道
以其氣下際故能化育萬物其道光明下際謂下交
也地之道以其處卑所以其氣上行交於天皆以卑
降而亨也○以天行而言盈者則虧謙者則益日月
隂陽是也○以地勢而言盈滿者傾變而反䧟卑下
者流注而益增也○鬼神謂造化之跡盈滿者禍害
之謙損者福祐之凡過而損不足而益者皆是也○
人情疾惡於盈滿而好與於謙巽也謙者人之至德
故聖人詳言所以戒盈而勸謙也○謙為卑巽也而
其道尊大而光顯自處雖卑屈而其德實高不可加
尚是不可踰也君子至誠於謙恒而不變有終也故
尊光(並易傳)
横渠先生曰止於下故光明○人樂尊之故光而不
揜志下於人故人不能加天以廣大自然取貴人自
要尊大須意我固必欲順己尊己又說己之情此所
以取辱取怒也謙尊而光卑而不可踰夫尊者謙則
更光卑者己謙又如何踰之此天德至虛者焉以其
能謙故尊而益光卑又无人可踰蓋己謙矣復如何
踰越也謙天下之良德(並易說)
龜山楊氏曰謙也者致恭以存其位也故高而不危
滿而不溢君子所以有終也自天道下濟而下謙亨
之道也夫謙德之柄也君子執之以為禮德盛道尊
而不居厚之至也故自下而人高之自後而人先之
所以尊而光卑而不可踰也(易說)
兼山郭氏曰山非不高也地非不卑也高者下下卑
者上行謙之道也山在地上則為剥殺瘦之象也山
在地中則為謙畜德之象也是故滿則招損謙則得
益自然之理也天道下濟而光明者艮也地道卑而
上行者坤也天之虧益日月是也地之變流山河是
也鬼神害福吉凶是也人之好惡得失是也故勞而
不伐有功而不德有若无實若虛其謙亨之謂乎故
在尊而光在卑而不可踰惟君子能終之(易說)
白雲郭氏曰先人曰天之虧盈日月是也地之變流
山河是也鬼神害福吉凶是也人之好惡得失是也
以此居尊則益光以此居卑則不可踰故惟有德君
子能終之伊川曰以地勢而言則盈滿者傾變而反
䧟卑下者流注而益增也雍曰四者非天地鬼神人
有心如是其道自然如此故皆曰道艮之一陽即有
天道下濟之象(易說)
象曰地中有山謙君子以裒多益寡稱物平施
明道先生曰謙者治盈之道故曰裒多益寡稱物平
施(劉絢師訓)
伊川先生曰地體卑下山之高大而在地中外卑下
而内藴高大之象故為謙也不云山在地中而曰地
中有山言卑下之中藴其崇高也若言崇高藴於卑
下之中則文理不順諸象皆然觀文可見君子以裒
多益寡稱物平施君子觀謙之象山而在地下是高
者下之卑者上之見抑高舉下損過益不及之義以
施於事則裒取多者增益寡者稱物之多寡以均其
施與使得其平也(易傳)○謙君子所以自終故不言吉
裒取其多而增益其寡天理也(羅氏拾遺)
横渠先生曰隱高於卑謙之象也○易大象皆是實
事卦爻小象則容有寓意而已言風自火出家人家
人之道必自烹飪始風風也教也蓋言教家人之道
必自此始也又如言木上有水井則明言井之實事
也又言地中有山謙夫山者崇高之物非謙而何○
多者寡者皆量宜下之(並易說)
龜山楊氏曰地中有山謙高者下之謙之象也多者
裒之寡者益之是謂稱物均一无偏陂之私是謂平
施蓋取虧盈益謙之義(易說)○理一而分殊故聖人稱
物平施兹所以為仁之至義之盡也歟何謂稱物遠
近親疎各當其分所謂稱也何謂平施所以施之其
心一焉所謂平也(與伊川書附西銘解)
兼山郭氏曰象天之道其猶張弓乎高者抑之下者
舉之有餘者損之不足者補之天之道損有餘補不
足人之道損不足以奉有餘故非謙也裒多益寡德
之盛也稱物平施禮之恭也故孔子曰德言盛禮言
恭謙也者致恭以存其位者也(易說)
白雲郭氏曰謙地類也故象以地見其義地卑而山
高理之常也今地在上益之也山在下損之也非以
山居地中為山謙也乃以地謙而致益也是為變盈
流謙之義裒多益寡者損有餘補不足之道也稱物
平施者裒多益寡之道也裒多益寡見於彼者也稱
物平施行乎此者也天地鬼神莫不皆然故君子法
之以此此君子有為之道(易說)
初六謙謙君子用涉大川吉象曰謙謙君子卑以自牧
也
伊川先生曰初六以柔順處謙又居一卦之下為自
處卑下之至謙而又謙也故曰謙謙能如是者君子
也自處至謙衆所共與也雖用涉險難亦无患害況
居平易乎何所不吉也初處謙而以柔居下得无過
於謙乎曰柔居下乃其常也但見其謙之至故為謙
謙未見其失也○謙謙謙之至也謂君子以謙卑之
道自牧也自牧自處也詩云自牧歸荑(並易傳)○自牧
歸荑卑以自牧之意荑柔順意(朱公掞拾遺)
横渠先生曰牧逸也(易說)
龜山楊氏曰以柔順之資居一卦之下謙之至也故
曰謙謙君子卑以自牧也謙之為德天地神人之所
共與用是而往雖涉險難无不濟矣故吉(易說)○恂恂
一於誠也與國人交止於信故在鄕黨所先如此似
不能言者以卑自牧不以賢知先人也蓋鄕黨尚齒
故其自牧如此(語解)
兼山郭氏曰初六謙之言虛也中虛以涉難庸有不
濟者乎(易說)
白雲郭氏曰卦之六爻三言吉三言利是知謙之為
道天地人鬼之所貴也謙謙者謙而又謙也謙而又
謙是為有終君子能之昔舜戒禹臼汝惟不矜天下
莫與汝爭能汝惟不伐天下莫與汝爭功曾子稱顔
淵曰有若无實若虛是知謙謙非君子不能也書曰
滿招損謙受益是謙為滿之反亦有虛之象也乘木
舟虛故用涉大川吉易於乾健之才多言利涉大川
如謙與中孚皆以虛而有濟耳卑則謙之道也卑以
自牧言又能自養其謙以至於謙謙也(易說)
六二鳴謙貞吉象曰鳴謙貞吉中心得也
伊川先生曰二以柔順居中是為謙德積於中謙德
充積於中故發於外見於聲音顔色故曰鳴謙居中
得正有中正之德也故云貞吉凡貞吉有為貞且吉
者有為得貞(一有正字)則吉者六二之貞吉所自有也○
二之謙德由至誠積於中所以發於聲音中心所自
得也非勉(一有強字)為之也(並易傳)○六二鳴謙處中得正
而有德者故鳴謙者乃中心得也(羅氏拾遺)
横渠先生曰體柔居正故以謙獲譽與上六之鳴異
矣故曰貞吉(易說)
龜山楊氏曰六二柔履中正謙德之盛也故和順積
中而英華發外其鳴也出於中心之自得與鳴豫之
鳴異矣是以貞吉(易說)
白雲郭氏曰詩曰鶴鳴于九臯聲聞于天則鳴者聲
之遠聞也易曰鳴鶴在隂其子和之則聲之有聞必
有應焉六二得位得中謙德著聞而貞吉者得位得
中則非在隂之幽近於九三又非于天之遠況九三
方以功下人如謙之近而有聞者无不應矣中心得
者非有心於鳴以感人於外者也蓋脩德於内而自
然有聞者其得自於中心故也(易說)
九三勞謙君子有終吉象曰勞謙君子萬民服也
伊川先生曰三以陽剛之德而居下體為衆隂所宗
履得其(一作正)位為下之上是上為君所任下為衆所
從有功勞而持謙德者也故曰勞謙古之人有當之
者周公是也身當天下之大任上奉幼弱之主謙恭
自牧夔夔如畏然可謂有勞而能謙矣旣能勞謙又
須君子行之有終則吉夫樂高喜勝人之常情平時
能謙固已鮮矣況有功勞可尊乎雖使知謙之善勉
而為之若矜負之心不忘則不能常久欲其有終不
可得也唯君子安履謙順乃其常行故久而不變乃
所謂有終有終則吉也九三以剛居正能終者也此
爻之德最盛故象辭特重○能勞謙之君子萬民所
尊服也繫辭云勞而不伐有功而不德厚之至也語
以其功下人者也德言盛禮言恭謙也者致恭以存
其位者也有勞而不自矜伐有功而不自以為德是
其德弘厚之至也言以其功勞而自謙以下於人也
德言盛禮言恭以其德言之則至盛以其自處之禮
言之則至恭此所謂謙也夫謙也者謂致恭以存其
位者也存守也致其恭巽以守其位故高而不危滿
而不溢是以能終吉也夫君子履謙乃其常行非為
保其位而為之也而言存其位者蓋能致恭所以能
存其位言謙之道如此如言為善有令名君子豈為
令名而為善也哉亦言有令名者為善之故(一作效)也
(並易傳)
横渠先生曰中心安之也有終則吉人所難能(易說)
龜山楊氏曰卦惟一陽衆隂宗之止於下體而不過
勞謙君子也禹之不矜不伐而天下莫與之爭此勞
而謙君子所以有終而萬民服也(易說)
白雲郭氏曰九三以一陽而為衆隂之主衆隂宗之
而俱與之有終則其為勞也大矣勞而不伐是曰勞
謙非君子能之乎故唯君子有終吉唐虞之際能盡
勞謙之道者其禹歟克勤于邦而至於九功惟叙所
謂勞也不自滿假而拜昌言所謂謙也至於詢謀僉
同鬼神其依則天地人鬼莫不從有終之吉大矣萬
民服者特其一而已然卦以一隂為主者難以一陽
為主者易隂常失之不足非有至明之德不能也大
有同人是也陽常失之太過非有至中之德不能也
師比是也謙豫近師比而德不同者非中故也故謙
以德下人則民服豫以順合衆則得志皆不失損剛
從柔之道於中為近矣(易說)
六四无不利撝謙象曰无不利撝謙不違則也
伊川先生曰四居上體切近君位六五之君又以謙
柔自處九三又有大功德為上所任衆所宗而已居
其上當恭畏以奉謙德之君卑巽以讓勞謙之臣動
作施為无所不利於撝謙也撝施布之象如人手之
撝也動息進退必施其謙蓋居多懼之地又在賢臣
之上故也○凡人之謙有所宜施不可過其宜也如
六五或用侵伐是也唯四以處近君之地據勞臣之
上故凡所動作靡不利於施謙如是然後中於法則
故曰不違則也謂得其宜也(並易傳)
横渠先生曰裒多益寡无不盡道舉措皆謙(易說)
龜山楊氏曰六四履近尊之位上承下比无所不用
其謙則不違則矣蓋物各有則或過或不及皆違則
也故曰无不利撝謙撝言發撝也初六處一卦之下
自牧而已二則中心得而已三之勞謙不伐而已四
則異於是上承柔巽之君下比勞謙之臣非撝謙不
足以存其位也(易說)
白雲郭氏曰六四以柔順之德兼四益之道天地人
鬼何所不利哉故曰无不利然四有近君之權能撝
而不有以尊勞謙之臣可謂得謙之道者矣合謙之
道而无過焉故曰不違則也觀帝堯曰汝能庸命巽
朕位岳曰否德忝帝位有鰥在下曰虞舜若四岳者
可謂撝謙矣伊川曰撝如手之撝也(易說)
六五不冨以其鄰利用侵伐无不利象曰利用侵伐征
不服也
伊川先生曰冨者衆之所歸唯財為能聚人五以君
位之尊而執謙順以接於下衆所歸也故不以冨而
能有其鄰也鄰近也不冨而得人之親也為人君而
持謙順天下所歸心也然君道不可專尚謙柔必須
威武相濟然後能懷服天下故利用行侵伐也威德
並著然後盡君道之宜而无所不利也蓋五之謙柔
當防於過故發此義○征其文德謙巽所不能服者
也文德所不能服而不用威武何以平治天下非人
君之中道謙之過也(並易傳)
龜山楊氏曰六五柔得尊位大中處謙之時以謙接
下者也謙德之光而人之從之也輕故能不冨以其
鄰不冨言以德而不以利合也夫侵伐先王不得已
而用之非治世之利也然人君執謙以蒞下不冨而
以其鄰宜无不從矣而猶有不服者焉縱而不治則
亂羣必矣故利用侵伐征不服也以侵伐為利惟謙
之時為然(易說)
兼山郭氏曰六五尊位大中而謙以處之德盛禮恭
統和天人而无間者也孟子曰得道者多助失道者
寡助寡助之至親戚畔之多助之至天下順之以天
下之所順攻親戚之所畔故君子有不戰戰必勝矣
不冨以其鄰利用侵伐无不利其理如是也孔子曰
利用侵伐征不服也猶曰不服而後征蓋无不服无
征可也六五全德之爻故戒之其詳如此益贊於禹
曰惟德動天无遠弗届滿招損謙受益時乃天道其
斯之謂歟(易說)
白雲郭氏曰先人曰孟子有言得道者多助失道者
寡助寡助之至親戚畔之多助之至天下順之以天
下之所順攻親戚之所畔故君子有不戰戰必勝矣
雍曰謙之為卦五隂一陽隂虛之象以乾坤之策言
之亦已耗矣故為不冨不冨非足也與泰之六四同
義而六五尊位大中謙以居之德盛禮恭之主是以
為衆所歸而能有其鄰也以其鄰故多助多助則戰
必勝故利用侵伐也征不服者蓋有不服則征无不
服則勿征也昔禹之徂征苖民逆命益贊于禹曰惟
德動天无遠弗届滿招損謙受益時乃天道蓋謙以
德為主有謙之德則无不利其於侵伐用與不用在
上之人耳非必於用師也六五坤道不足而不冨故
容有不服之征九三陽道有餘而有終故萬民无不
服也(易說)
上六鳴謙利用行師征邑國象曰鳴謙志未得也可用
行師征邑國也
伊川先生曰六以柔處柔順之極又處謙之極極乎
謙者也以極謙而反居高未得遂其謙之志故至發
於聲音又柔處謙之極亦必見於聲色故曰鳴謙雖
居无位之地非任天下之事然人之行己必須剛柔
相濟上謙之極也至於太甚則反為過矣故利在以
剛武自治邑國已之私有行師謂用剛武征邑國謂
自治其私○謙極而居上欲謙之志未得故不勝其
切至於鳴也雖不當位謙旣過極宜以剛武自治其
私故云利用行師征邑國也(並易傳)○上六鳴謙乃有
求者也有求之小止於征國邑而已故曰志未得也
(羅氏拾遺)
横渠先生曰下應於三其迹顯聞故曰鳴謙最上用
謙為衆所服故利用行師然聲鳴其謙必志有求焉
非如六二之正也三止於下如邑國之末賓也一云
鳴謙則師有名(易說)
龜山楊氏曰上六處謙之極過乎謙者也在一卦之
外高而无民雖鳴而天下无應之者與鳴鶴在隂異
矣故曰志未得也然君子行有不得則反求諸已而
已故曰利用行師征邑國邑國私於已者也征邑國
自治也不用剛克而能勝已之私者未之有也故利
用行師征邑國(易說)
白雲郭氏曰上六之鳴異乎六二之鳴也六二之鳴
非有求於應而欲人之聞之也其聲之自聞而人自
應之也所謂聲无遠而弗聞行无隠而弗彰者也上
與三為應也有應而鳴以聲感三也九三止而不求
又且為衆隂之主而无私焉此上六所以志未得也
終以其應而有助故可用行師征邑國而已邑國小
也非无不利之師也可者僅辭也謙道本亨六爻无
凶咎悔吝危厲之變以此知德盛禮恭之事天地人
鬼无不宜者矣然謙之為德非有挾太山超北海之
難能而人每患其不能行者此君子小人所以分也
故卦皆以君子為言君子无大過人者特能行之耳
(易說)
大易粹言卷十五
