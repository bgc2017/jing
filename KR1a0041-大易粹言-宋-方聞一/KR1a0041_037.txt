大易粹言卷三十七宋方聞一編
䷤(離下巽上)
伊川先生曰家人序卦夷者傷也傷於外者必反於
家故受之以家人夫傷困於外則必反於内家人所
以次明夷也家人者家内之道父子之親夫婦之義
尊卑長幼之序正倫理篤恩義家人之道也卦外巽
内離為風自火出火熾則風生風生自火自内而出
也自内而出由家而(一无而字)及於外之象二與五正男
女之位於内外為家人之道明於内而巽於外處家
之道也夫人有諸身者則能施於家行於家者則能
施於國至於天下治治天下之道蓋治家之道也推
而行之於外耳故取自内而出之象為家人之義也
文中子書以明内齊外為義古今善之非取象之意
也所謂齊乎巽言萬物潔齊於巽方非巽有齊義也
如戰乎乾乾非有戰義也(易傳)
家人利女貞
伊川先生曰家人之道利在女貞女貞則家道正矣
夫夫婦婦而家道正獨云利女貞者夫正者身正也
女正者家正也女正則男正可知矣(易傳)
白雲郭氏曰大學言古之欲明明德於天下者先治
其國欲治其國者先齊其家故家齊而後國治國治
而後天下平則一家之治所以為治國治天下之本
也而家人之道亦與治國治天下之道皆一也齊家
自夫婦始故舜觀厥刑于二女文王刑于寡妻至于
兄弟然則利女貞者又家道之本也此與詩首關睢
言后妃之德同意(易說)
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
伊川先生曰彖以卦才而言陽居五在外也隂居二
處内也男女各得其正位也尊卑内外之道正合天
地隂陽之大義也○家人(一无人字)之道必有所尊嚴而
君長者謂父母也雖一家之小无尊嚴則孝敬衰无
君長則法度廢有嚴君而後家道正家者國之則也
○父子兄弟夫婦各得其道則家道正矣推一家之
道可以及天下故家正則天下定矣(並易傳)
龜山楊氏曰家人之義以順為正故利女貞至於婦
子嘻嘻則失家節矣(易說)
白雲郭氏曰家人之名卦以二五也二五正男女之
位而曰天地之大義者由人事言之則男女所以為
家人自道言之則天地男女一也故男女正有天地
之大義存焉然聖人畫是卦而名以家人者豈真一
家之事而已哉内之脩身外之治國治天下大而至
於天地之義舉家人皆足以明之道之要者无以易
此此聖人名卦之義也且家人之義以正家為主正
家之主尊而嚴者父母也父母盡尊嚴之道以正一
家則父父子子兄兄弟弟夫夫婦婦而家道正矣家
正則國治國治而天下定其道一也故孟子曰推恩
足以保四海不推恩不足以保妻子古之人所以大
過人者无它焉善推其所為而已善推其所為斯足
以究正家而天下定之義(易說)
象曰風自火出家人君子以言有物而行有恒
伊川先生曰正家之本在正其身正身之道一言一
動不可易也君子觀風自火出之象知事之由内而
出故所言必有物所行必有恒也物謂事實恒謂常
度法則也德業之著於外由言行之謹於内也言慎
行脩則身正而家治矣(易傳)
横渠先生曰家道之始始諸飲食烹飪故曰風自火
出○家人道在於烹爨一家之政樂不樂平不平皆
繫乎此(並易說)
廣平游氏曰欲齊其家先脩其身知風之自也易於
家人曰風自火出而君子以言有物行有恒可不謂
所自乎(易說)
龜山楊氏曰風自火出由内及外以風天下之象也
言忠信則有物行篤恭則有恒无稽之言是无物也
暴慢邪僻是无恒也(易說)
白雲郭氏曰風外也火内也風自火出由内而之外
也脩身内也欲齊其家者先脩其身是猶風自火出
之道也言有物而行有恒君子之脩身也非禮勿言
則言有物矣非禮勿動則行有恒矣是以乾之九二
自庸言之信庸行之謹終至於盡君德家人自言有
物行有恒終至於正家而天下定其義一也故孟子
言國之本在家家之本在身又曰大人者正已而物
正也其是之謂乎(易說)
初九閑有家悔亡象曰閑有家志未變也
伊川先生曰初家道之始也閑謂防閑法度也治其
有家之始能以法度為之防閑則不至於悔矣治家
者治乎衆人也苟不閑之以法度則人情流放必至
於有悔失長幻之序亂男女之别傷恩義害倫理无
所不至能以法度閑之於始則无是矣故悔亡也九
剛明之才能閑其家者也不云无悔者羣居必有悔
以能閑故亡耳○閑之於始家人志意未變動之前
也正志未流散變動而閑之則不傷恩不失義處家
之善也是以悔亡志變而後治則所傷多矣乃有悔
也(並易傳)
横渠先生曰男處女下悔也(易說)
龜山楊氏曰禮始於謹夫婦為宫室辯内外男位乎
外女位乎内男不入女不出所以閑有家也家人之
初閑而有之所以謹始也始之弗閑則終必亂矣(易說)
白雲郭氏曰制治於未亂保邦於未危此聖人防微
杜漸早辨之道也苟亂而後治之危而後保之不亦
晚乎家人之道能閑於初故能有家而悔亡象言志
未變者治家之道志於家道未變之初所謂制治於
未亂故能終无變也有家如此有國者亦无以異也
(易說)
六二无攸遂在中饋貞吉象曰六二之吉順以巽也
伊川先生曰人之處家在骨肉父子之間大率以情
勝禮以恩奪義唯剛立之人則能不以私愛失其正
理故家人卦大要以剛為善初三上是也六二以隂
柔之才而居柔不能治於家者也故无攸遂无所為
而可也夫以英雄之才尚有溺情愛而不能自守者
況柔弱之人其能勝妻子之情乎如二之才若為婦
人之道則其正也以柔順處中正婦人之道也(一本也字)
(上有則其正三字)以柔順處中(一本无此五字)故在中饋則得其正
而吉也婦人居中而主饋者也故云中饋○二以隂
柔居中正能順從而卑巽者也故為婦人之貞吉也
(並易傳)
龜山楊氏曰柔順中正得女之正也婦人无遂事從
人而已故无非无儀惟酒食是議(易說)
白雲郭氏曰彖言夫夫婦婦六二所謂婦婦者也婦
人從夫无遂事婦之道也居中主饋婦之職也詩所
謂无非无儀唯酒食是議是也二者六二之所以貞
吉也然正家者夫也從夫者婦也故以順巽為吉(易說)
九三家人嗃嗃悔厲吉婦子嘻嘻終吝象曰家人嗃嗃
未失也婦子嘻嘻失家節也
伊川先生曰嗃嗃未詳字義然以文義及音意觀之
與嗷嗷相類又若急束(一作速)之意九三在内卦之上
主治乎内者也以陽居剛而不中雖得正而過乎剛
者也治内過乎剛則傷於嚴急故家人嗃嗃然治家
過嚴不能无傷故必悔於嚴厲骨肉恩勝嚴過故悔
也雖悔於嚴厲未得寬猛之中然而家道齊肅人心
祇畏猶為家之吉也若婦子嘻嘻則終至羞吝矣在
卦非有嘻嘻之象蓋對嗃嗃而言謂與其失於放肆
寧過於嚴也嘻嘻笑樂无節也自恣无節則終至敗
家可羞吝也蓋嚴謹之過雖於人情不能无傷然苟
法度立倫理正乃恩義之所存也若嘻嘻无度乃法
度之所内廢倫理之所由亂安能保其家乎嘻嘻之
甚則致敗家之凶但云吝者可吝之甚則至于凶故
未遽言凶也○未失也者雖嗃嗃於治家之道未為
甚失若婦子嘻嘻是無禮法失家之節家必亂矣(並易)
(傳)
横渠先生曰位為過中則履非得宜與其慢也寧嚴
(易說)
龜山楊氏曰家人有嚴君焉而九三所以限制内外
未失也婦子以順說為事而至於嘻嘻則失節矣蓋
剛過非婦子之道也(易說)
白雲郭氏曰嗃嗃剛嚴之意也嘻嘻歡悅之情也剛
嚴之道悔厲由生雖非中道而終吉无凶歡悅之情
固人所喜而以恩掩義分曰以亂情愛雖隆終吝之
道也九三過中故或悔厲然聖人之道貴有終與其
失家節而終吝固不若終吉而悔厲未為失也由是
而言則閑家之道當以嚴分為先此家人所以稱嚴
君歟然有嗃嗃之嚴使无悔厲雖王假有家之道不
過於此是雖非九三所能盡實自嗃嗃積而致之耳
(易說)
六四富家大吉象曰富家大吉順在位也
伊川先生曰六以巽順之體而居四得其正位居得
其正為安處之義巽順於事而由正道能保有(一无冇字)
其富者也居家之道能保有(一无有字)其富則為大吉也
四高位而獨云富者於家而言高位家之尊也能有
其富是能保其家也吉孰大焉○以巽順而居正位
正而巽順能保有(一无有字)其富者也富家之大吉也(並易)
(傳)
横渠先生曰柔順在位故能長保其富(易說)
龜山楊氏曰柔而巽婦順備也故内和理而家可長
久矣故富家大吉猶詩所謂宜其家人也(易說)
白雲郭氏曰君子脩身齊家由内出外至於巽體家
道成矣故六四富家大吉九五王假有家上九威如
終吉也六四之富豈金玉布帛而已哉蓋必有其道
矣其道何如父父子子兄兄弟弟夫夫婦婦是也家
道之富无以加於此故其為吉莫大焉然得其道謂
之順失其道謂之逆父父子子順也父不父子不子
逆也彖言家人家道正則父子兄弟夫婦各安其分
而无逆焉故曰順在位焉在禮亦曰父子篤兄弟睦
夫婦和家之肥也易之所謂富猶禮之所謂肥也禮
以人之肥家之肥國之肥天下之肥是謂大順象言
順在位則禮之大順是也齊景公曰信如君不君臣
不臣父不父子不子雖有粟吾得而食諸夫有國有
家者以有粟為富矣而有不得而食者其富有甚於
粟也孔子於家人之彖言父父子子兄兄弟弟夫夫
婦婦及對景公則曰君君臣臣父父子子則知家人
之道推之國則國治道一而已(易說)
九五王假有家勿恤吉象曰王假有家交相愛也
伊川先生曰九五男而在外剛而處陽居尊而中正
又其應順正於内治家之至正至善者也王假有家
五君位故以王言假至也極乎有家之道也夫王者
之道脩身以齊家家正則天下治矣自古聖王未有
不以恭已正家為本故有家之道既至則不憂勞而
天下治矣勿恤而吉也五恭已於外二正家於内内
外同德可謂至矣○王假有家之道者非止能使之
順從而已必致其心化誠合夫愛其内助婦愛其刑
家交相愛也能如是者文王之妃乎若身脩法立而
家未化未得為假有家之道也(並易傳)
横渠先生曰有應在二得男女内外家道大正足以
化成天下故王假之(易說)
龜山楊氏曰剛中而巽極有家之道也天子理陽道
后治隂德天下之内治后聽之也故夫夫婦婦而家
道正正家而天下定矣此非閑有家者所及也故勿
恤吉(易說)
白雲郭氏曰九五父道也父母為嚴君故父與王其
道一也況家國之治寧有二乎是以非王道之至不
足以有家非有家未見其能正天下也此家人之道
所以正家而天下定矣勿恤吉者王假有家母憂天
下之不定也天下定則吉孰大焉然父父子子兄兄
弟弟夫夫婦婦同大順而无逆焉者交相愛之義也
(易說)
上九有孚威如終吉象曰威如之吉反身之謂也
伊川先生曰上卦之終家道之成也故極言治家之
本治家之道非至誠不能也故必中有孚信則能常
久而衆人自化為善不由至誠已且不能常守也況
欲使(一作使衆)人乎故治家以有孚為本治家者在妻孥
情愛之間慈過則无嚴恩勝則掩義故家之患常在
禮法不足而瀆慢生也長失尊嚴少忘恭順而家不
亂者未之有也故必有威嚴則能終吉保家之終在
有孚威如二者而已故於卦終言之○治家之道以
正身為本故云反身之謂父辭謂治家當有威嚴而
夫子又復戒云當先嚴其身也威嚴不先行於己則
人怨而不服故云威如而吉者能自反於身也孟子
所謂身不行道不行於妻子也(並易傳)
横渠先生曰以陽居尊故威如身脩而家齊故終吉
(易說)
龜山楊氏曰家之本在身故威如之吉反身之謂也
上九家道之成也巽而以順終反身而誠者也故其
教不肅而成其政不嚴而治所謂有孚威如終吉也
(易說)
白雲郭氏曰家人之始在於閑及其能成在於信究
終始不可變者威如之吉而已威自我出也孟子曰
家之本在身故威如之吉克保其終者非反諸其身
蓋不能也象既明言有物而行有常而此又言反身
之謂者家人之道所以成始成終者脩身而已且恩
愛人之常情父子兄弟夫婦之間所不能無而過之
者多矣至於明信嚴分或為情愛所奪則家人嚴君
之義未盡其道故上九以有孚威如終之威如之吉
未備君子必自反也然是道也内之則可以正心脩
身外之則可以治國治天下惟明家人終始之義允
執其中而内外之道至矣是以詩首關睢則見文王
化天下之道所謂王假有家者也聖人序詩之意蓋
亦深矣(易說)
大易粹言卷三十七
