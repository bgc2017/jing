大易粹言卷四十九宋方聞一編
䷰(離下兊上)
伊川先生曰革序卦井道不可不革故受之以革井
之為物存之則穢敗易之則清㓗不可不革者也故
井之後受之以革也為卦兊上離下澤中有火也革
變革也水火相息之物水滅火火涸水相變革者也
火之性上水之性下若相違行則睽而已乃火在下
水在上相就而相克相滅息者也所以為革也又二
女同居而其歸各異其志不同為不相得也故為革
也(易傳)
革已日乃孚元亨利貞悔亡
伊川先生曰革者變其故也變其故則人未能遽信
故必已日然後人心信從元亨利貞悔亡弊壊而後
革之革之所以致其通也故革之而可以大亨革之
而利扵正道則可久而得去故之義无變動之悔乃
悔亡也革而旡甚益猶(一有有字)可悔也況反害乎古人
所以重改作也(易傳)
白雲郭氏曰甚哉革道之難也天下之事不和則革
和則无革是革之繫乎時者也聖人以道論之乖扵
道則革不乖扵道則不革是革又繫乎聖人也然方
革之初固不能使天下之盡信俟其盡信則失時矣
故聖人觀當革之時盡其在我所以革之之道雖衆
所未孚革已則其孚必矣盖得革之道故也故卦辭
首言已日乃孚以明革道之難也革道如之何元亨
利貞是也元亨利貞天德也无欲也革之而不失天
德是可革也故革之而當已日可孚其悔亦亡矣革
之而失天德是不可革也不可革而革則革之不當
已日不孚必有大咎不止扵其悔不亡而已悔亡者
凡欲革者皆以有悔而革是以革之當則能亡其悔
也(易說)
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉
明道先生曰息訓為生者盖息則生矣一事息則一
事生中无間斷(劉絢師訓)
伊川先生曰澤火相滅息又二女志不相得故為革
息為止息又為生息物止而後有生故為生義革之
相息謂止息也○事之變革人心豈能便信必終日
而後孚在上者扵改為之際當詳告申令至扵已日
使人信之人心不信雖強之行不能成也先王政令
人心始以為疑者有矣然其久也必信終不孚而成
善治者未之有也○文明以說以卦才言革之道也
離為文明兊為說文明則理无不盡事无不察說則
人心和順革而能照察事理和順人心可致大亨而
得貞正如是變革得其至當故悔亡也天下之事革
之不得其道則反致弊害故革有悔之道唯革之至
當則新舊之悔皆亡也○推革之道極乎天地變易
時運終始也天地隂陽推遷改易而成四時萬物扵
是生長成終各得其宜革而後四時成也時運既終
必有革而新之者王者之興受命扵天故易世謂之
革命湯武之王上順天命下應人心順乎天而應乎
人也天道變改世故(一作事)遷易革之至大也故贊之
曰革之時大矣哉(並易傳)○革言水火相息息止息也
既有止息之理亦有生息之理(周行已錄)
龜山楊氏曰或問成湯扵桀曰予有慙德何也曰横
渠嘗言湯武之功聖人之不幸也若論君臣之義則
為臣而事其君當使其君如堯舜乃是既不能使其
君如堯舜至其君得罪扵天下而放之豈其所欲哉
成湯之事以言順乎天而應乎人何慙之有然自人
情觀之既以堯舜之禪為盡善則征誅而有天下安
能无愧乎(語錄)
白雲郭氏曰息滅也非生息也水火之性以勝相滅
然有相違者則不息也不幸如二女同居而不能相
違其志復不相得則必革而息矣已日乃孚言革而
後信之也文明以說大亨以正然後革而當其悔乃
亡非文明以說大亨以正則知其革必不當其悔不
能亡矣文明故見扵未革之先說故孚扵已革之後
大亨故能終革之道正故能明革之公以是為當而
悔亡則革之道其難矣哉然天地尚有革而不能廢
況人道乎此湯武革命所以不能自己也惟順天故
元亨利貞惟應人故已日乃孚上能順天下能應人
故悔亡能此則為湯武不能此是篡也且桀紂之君
上則得罪扵天下則結怨扵民湯武知當革之時盡
所以革之之道以順天應人而已曾無私欲焉此革
之道也是以革通天道非止人事改更而已故曰大
矣哉(易說)
象曰澤中有火革君子以治歷明時
伊川先生曰水火相息為革革變也君子觀變革之
象推日月星辰之遷易以治歴數明四時之序也夫
變易之道事之至大理之至明跡之至著莫如四時
觀四時而順變革則與天地合其序矣(易傳)
白雲郭氏曰革天道也非人力也天道謂之革人力
為之則曰簒也惟革本天道故卦具四德而象言治
歴明時聖人所以明天道而欽授之此革之所以為
大也(易說)
初九鞏用黃牛之革象曰鞏用黃牛不可以有為也
伊川先生曰變革事之大也必有其時有其位有其
才審慮而慎動而後可以无悔九以時則初也動扵
事初則无審慎之意而有躁易之象以位則下也无
時无援而動扵下則有僣妄之咎而无體勢之重以
才則離體而陽也離性上而剛體健皆速扵動也其
才如此有為則凶咎至矣盖剛不中而體躁所不足
者中與順也當以中順自固而无妄動則可也鞏局
束也革所以包束黃中色牛順物鞏用黃牛之革謂
以中順之道自固不妄動也不云吉凶何也曰妄動
則有凶咎以中順自固則不革而已安得便有吉凶
乎○以初九時位才皆不可以有為故當以中順自
固也(並易傳)
横渠先生曰賤而无應非大亨以正之德中堅自守
不可有為(易說)
白雲郭氏曰革有革者有革之者有從革者有輔君
之革者諸爻之義不同初九在下非能革人亦非人
所革者從革而已故固用黃牛之革黃中色也牛順
物也戒其用中而順從是以不可有為也不可戒辭
也初九雖非可為之爻聖人之辭又所以戒不知革
道者也(易說)
六二已日乃革之征吉无咎象曰已日革之行有嘉也
伊川先生曰以六居二柔順而得中正又文明之主
上有剛陽之君同德相應中正則無偏蔽文明則盡
事理應上則得權勢體順則无違悖時可矣位得矣
才足矣處革之至善者也然臣道不當為革之先又
必待上下之信故已日乃革之也如二之才德所居
之地所逢之時足以革天下之弊新天下之治當進
而上輔扵君以行其道則吉而无咎也不進則失可
為之時為有咎也以二體柔而處當位體柔則其進
緩當位則其處固變革者事之大故以此戒二得中
而應剛未至失於柔也聖人因其有可戒之疑而明
其義耳使賢才不失可為之時也○已日而革之征
則吉而无咎者行則有嘉慶也謂可以革天下之弊
新天下之事處而不行是无救弊濟世之心失時而
有咎也(易說)
横渠先生曰俟上之唱革而往應柔中之德所之乃
吉(易說)
白雲郭氏曰六二得君得位柔順中正可以革矣而
臣道不當先君故君已革而後乃革之也已日乃革
之非從君之革也謂終君之事而革天下也是以進
則吉而无咎已日革之則盡臣道故其行有嘉君未
革而革之則失君臣之道非嘉也(易說)
九三征凶貞厲革言三就有孚象曰革言三就又何之
矣
伊川先生曰九三以剛陽為下之上又居離之上而
不得中躁動扵革者也在下而躁扵變革以是而行
則有凶也然居下之上事苟當革豈可不為也在乎
守貞正而懷危懼順從公論則可行之不疑革言謂
當革之論就成也合也審察當革之言至扵三而皆
合則可信也言重慎之至能如是則必得至當乃有
孚也已可信而衆所信也如此則可以革矣在革之
時居下之上事之(一作有)當革若畏懼而不為則失時
為害唯當慎重之至不自任其剛明審稽公論至於
三就(一作復)而後革之則无過矣○稽之衆論至扵三
就事至當也又何之矣乃俗語更何往也如是而行
乃順理時行非己之私意所欲為也必得其宜矣(並易)
(傳)
横渠先生曰以文明炎上剛陽之德進而之兊兊内
柔外剛勢窮必反故以征則凶能守正戒懼文命告
之此三革言彼三從命必然可信之理也一云征則
雖正而危(易說)
白雲郭氏曰革之為卦上則九五下則六二為革之
主三不中而用剛非革之主也故以革道進則凶以
革道守則厲不知革不可妄為有天道存焉非九三
用剛炎上之性可自任之時也首言征凶貞厲盖九
三之象如此下言革言三就有孚則明革之卦辭言
三就之道也三就有孚者謂元亨利貞悔亡及已日
乃孚也三者皆得之是為三就也故進則无凶貞則
无厲九三既非其位又非其人而捨革言三就之道
則又何之乎宜其征則凶貞則厲是誠不若初九鞏
用黃牛之革矣(易說)
九四悔亡有孚改命吉象曰改命之吉信志也
伊川先生曰九四革之盛也陽剛革之才也離下體
而進上體革之時也居水火之際革之勢也得近君
之位革之任也下无係(一有无字)應革之志也以九居四
剛柔相際革之用也四既具此可謂當革之時也事
之可悔而後革之革之而當其悔乃亡也革之既當
唯在處之以至誠故有孚則改命吉改命改為也謂
革之也既事當而弊革行之以誠上信而下順其吉
可知四非中正而至善何也曰唯其處柔也故剛而
不過近而不逼順承中正之君乃中正之人也易之
取義无常也隨時而已○改命而吉以上下信其志
也誠既至則上下信矣(一作也)革之道以上下之信為
本不當不孚則不信當而不信猶不可行也況不當
乎(並易傳)
横渠先生曰約己居隂心无私係革而必當見孚扵
衆改命倡始信己可行故吉(易說)
白雲郭氏曰九四近君而用柔輔君之革者也輔君
之革非自用也故其悔可亡而上下信之是以有孚
改命吉也不曰革而曰改命者四不若二之中正不
能行已日乃革之大特可奉行改命而已猶之出納
之臣也書曰夙夜出納朕命惟允然則出納王命以
信為主此九四所以有有孚信志之辭信志者志可
信扵人者也(易說)
九五大人虎變未占有孚象曰大人虎變其文炳也
伊川先生曰九五以陽剛之才中正之德居尊位大
人也以大人之道革天下之事无不當也无不時也
所過變化事理炳著如虎之文采故云虎變龍虎大
人之象也變者事物之變曰虎何也曰大人變之乃
大人之變也以大人中正之道(一作德)變革之炳然
昭著不待占决知其至當而天下必信也天下蒙大
人之革不待占决知其至當而信之也○事理明著
若虎文之炳煥明盛也天下有不孚乎(並易傳)
横渠先生曰以剛居尊說而唱下為衆所覩其文炳
然不卜而孚望而可信下觀而化革著盛焉○虎變
文章大故明豹變文章小故蔚(並易說)○行前定而不
疚光明也大人虎變夫何疚之有(正蒙)
白雲郭氏曰盛矣哉九五之革也大人之道也且虎
之文炳然而易見大人之道文明而可覩使天下曉
然知大公至正革命之當无隂謀可疑之事以順天
應人則天下不必占决而信之也昔湯征自葛而天
下信之豈大人虎變未占有孚之道歟(易說)
上六君子豹變小人革面征凶居貞吉象曰君子豹變
其文蔚也小人革面順以從君也
伊川先生曰革之終革道之成也君子謂善人良善
則已從革而變其著見若豹之彬蔚也小人昏愚難
遷者雖未能心化亦革其面以從上之教令也龍虎
大人之象故大人云虎君子云豹也人性本善皆可
以變化然有下愚雖聖人不能移者以堯舜為君以
聖繼聖百有餘年天下被化可謂深且久矣而有苖
有象其來格烝乂盖亦革面而已小人既革其外革
道可以為成也苟更從而深治之則為己甚已甚非
道也故至革之終而又征則凶也當貞固以自守革
至扵極而不守以貞則所革隨復變矣天下之事始
則患乎難革已革則患乎不能守也故革之終戒以
居貞則吉也居貞非為六戒乎曰為革終言也莫不
在其中矣人性本善有不可革者何也曰語其性則
皆善也語其才則有下愚之不移所謂下愚有二焉
自暴也(一无也字)自棄也人苟以善自治則无不可移者
雖昏愚之至皆可漸磨而進也唯自暴者拒之以不
信自棄者絶之以不為雖聖人與居不能化而入也
仲尼之所謂下愚也然天下自暴自棄者非必皆昏
愚也往往強戾而才力有過人者商辛是也聖人以
其自絶於善謂之下愚然考其歸則誠愚也既曰下
愚其能革面何也曰心雖絶於善道其畏威而寡罪
則與人同也唯其有與人同所以知其非性之罪也
○君子從化遷善成文彬蔚章見於外也中人以上
莫不變革雖(一作唯)不移之小人則亦不敢肆其惡革
易其外以順從君上之教令是革面也至此革道成
矣小人勉而假善君子所容也更往而治之則凶矣
(並易傳)
横渠先生曰盛德之容顔孟以上始可以觀若顔子
變則必大變即大人虎變虎變則其文至也如此則
不待占而有信君子所至之分以致文則足以為斑
斑之縟革面而聽命已不敢犯此所謂盡飾之道斯
行者遠矣然猶是就小成上以致其文顔子地位於
豹變己為屑就未必肯於此發見此所以如愚愚雖
是於吾言无所不說然必夫子省其私始知不愚察
其人焉惟是徇内尚質爾然發則不小發大抵止乃
有光明艮曰時止則止時行則行其道光明形則著
著則明必能止則有光明今作事特未決盖非止也
止乃決為然後就其上文章顔子見其進未見其止
未止故未發見其所止又必欲如所期盖未見夫子
着心處故未肯止是之謂隠而未見行而未成是以
勿用學者至此地位亦必如愚然顔子學舉措亦无
不致文中節處自是謂博我以文則文豈不足但顔
子不以為意所謂有若无實若虚也有顔子之心則
不為顔子之文可也○以柔為德不及九五剛中炳
明故但文章蔚縟能使小人改觀而從也(並易說)
白雲郭氏曰上六革道既成君子小人皆從九五大
人而革者也君子弸中彪外至誠以從君故其文蔚
然以成豹變炳者文之著明也蔚者文之茂密也豹
與虎相類盖言從君之德也詩所謂濟濟多士秉文
之德羣黎百姓徧為爾德是也小人雖无德自將亦
能革面從君不失順從之道此所以為革道之成也
革道既成則无革矣猶欲以革進則凶惟能居守其
貞是以吉也書曰夏迪簡在王庭豈豹變之君子乎
(易說)
大易粹言卷四十九
