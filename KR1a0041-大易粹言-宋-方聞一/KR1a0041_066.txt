大易粹言卷六十六宋方聞一編
繫辭上二
一隂一陽之謂道繼之者善也成之者性也仁者見之
謂之仁知者見之謂之知百姓日用而不知故君子之
道鮮矣
明道先生曰一隂一陽之謂道道非隂陽也所以一
隂一陽道也如一闔一闢謂之變(謝顯道錄)○天只是以
生為道繼此生理者即是善也善便有一箇元底意
思元者善之長萬物皆有春意便是繼之者善也成
之者性也成却待他萬物自成其(一作甚)性湏得○這
箇義理仁者又看做仁了也知者又看做知了也百
姓又日用而不知此所以君子之道鮮矣此箇亦不
少亦不剰只是人看他不見(並吕與叔東見錄)○一隂一陽
之謂道自然之道也繼之者善也出道則有用元者
善之長也成之者却只是性各正性命者也故曰仁
者見之謂之仁知者見之謂之知百姓日用而不知故
君子之道鮮矣如此則亦无始亦无終亦无因甚有亦
无因甚无亦无有處有亦无无處无(劉絢所錄)○凡人說性
只是說繼之者善也孟子言人性善是也夫所謂繼之
者善也者猶水流而就下也皆水也有流而至海終无
所汚此何煩人力之為也有流而未遠固已漸濁有
出而甚遠方有所濁有濁之多者有濁之少者清濁雖
不同然不可以濁者不為水也如此則人不可以不加
澄治之功故用力敏勇則疾清用力緩怠則遲清及
其清也則却只是元初水也亦不是將清來換却濁
亦不是取出濁來置在一隅也水之清則性善之謂
也故不是善與惡在性中為兩物相對各自出來此
理天命也順而循之則道也循此而脩之各得其分
則教也自天命以至於教我无加損焉(李籲所錄)
伊川先生曰道者一隂一陽也動静无端隂陽无始
非知道者孰能識之動静相因而成變化順繼此道
則為善也成之在人則謂之性也在衆人則不能識
隨其所知故仁者謂之仁知者謂之知百姓則由之
而不知故君子之道人鮮克知也(經說)○一隂一陽之
謂道此理則固深說則无可說所以隂陽者道既曰
氣則便是(一作有)二言開闔便是感既二則便有感所
以開闔者道開闔便是隂陽老氏言虛而生氣非也
隂陽開闔夲无先後不可道今日有隂明日有陽如
人言形影蓋形影一時不可言今日有形明日有影
有便齊有○離了隂陽更无道所以隂陽者是道也
隂陽氣也氣是形而下者道是形而上者○止於至
善不明乎善此言善者義理之精微无可得名且以
至善目之繼之者善此言善却言得輕但謂繼斯道
者莫非善也不可謂惡(並入關語錄)
横渠先生曰一隂一陽是道也能繼繼體此而不已
者善也善之猶言能繼此者也其成就之者則必俟
見性是之謂聖仁者不已其仁始謂之仁知者不已
其知方謂之知此是致曲曲能有誠也誠則有變化
必仁智會合乃為聖人也前謂聖者於一節上成性
也夷惠所以亦得稱聖人然行在一節而已百姓日
用而不知蓋所用莫非在道飲食男女皆性也但己
不自察由旦至暮凡百舉動莫非感而不之知今夫
心又不求感又不求所以醉而生夢而死者衆也○
言繼繼不已者善也其成就者性也仁智各以成性
猶仁禮以成性○勉勉而不息可謂善成而存存在
乎性仁知見之所謂曲能有誠者也不能見道其仁
知終非性之有也○性未成則善惡混故亹亹而繼
善者斯為善矣惡盡去則善因以亡故舍曰善而曰
成之者性○神不可致思存焉可也化不可助長順
焉可也存虛名久至德順變化達時中仁之至義之
盡也知微知彰不舍而繼其善然後可以成之性矣
(並易說)○所謂勉勉者謂繼之者善也成之者性也繼
繼不已乃善而能至於成性也(經學理窟)○聞見不足以
為己有仁者見之謂之仁知者見之謂之知心各有
本性始為己有苟未見性湏當勉勉今學者既知趨
向殊不費力何謂不勉勉○百姓日用而不知溺於
流也(並易說)
廣平游氏曰孔子之言性有以其本言之者若繼之
者善成之者性是也有以人所見言之者若性相近
習相遠是也孟子亦然其道性善深探其本也其曰孺
子將入井皆有怵惕惻隱之心乃若其情則可以為
善矣姑㩀人所見而語之也是以當時學者不能无
疑夫道未始有名感於物而出則善之名立矣託於
物而生則性之名立矣善者性之德故莊子曰物得
以生謂之德性者善之資也故莊子曰形體保神謂
之性蓋道之在天地則播五行於四時百物生焉无
非善者也无惡也故曰繼之者善也道之在人則出作
而入息渴飲而飢食无非性者无妄也苟得其性之
本然反身而誠則天地萬物之理得而道自我成矣
故曰成之者性也惟其同出於一氣而氣之所值有
全有偏有邪有正有粹有駁有厚有薄然後有上知
下愚中人之不同也(語解)
龜山楊氏曰仲素問横渠云氣質之性如何曰人所
資禀固有不同者若論其本則无不善蓋一隂一陽
之謂道隂陽无不善而人則受之以生故也然而善
者其常也亦有時而惡矣猶人之生也氣得其和則
為安樂人其有疾也以氣不和而然也然氣不和非
其常治之而使其和則反常矣其常者性也此孟子
所以言性善也横渠說氣質之性亦云人之性有剛
柔緩急強弱昏明而已非謂天地之性然也今夫水
清者其常然也至於湛濁則沙泥混之矣沙泥既去
其清者自若也是故君子於氣質之性必有以變之
其澄濁而水清之義歟○横渠言性未成則善惡混
亹亹而繼善者斯為善矣惡盡去則善因以亡故舍
曰善而曰成之者性伯思疑此以問公曰不知横渠
因何如此說據此說於易之文亦自不通却令伯思
說伯思言善與信皆當就人言繼之為說如子繼父
成乃无所虧之名矣若非人即不能繼而成之曰不
獨指人言萬物得隂陽而生皆可言繼之者善亦有
多般如乾之四德有仁義禮智之不同後人以配四
時若如四時則春固不可為秋冬固不可為夏其實
皆善也元者特善之長也固出於道故曰繼之者善
性則具足圓成夲无虧欠要成此道除是性也今或
以萬物之性為不足以成之蓋不知萬物所以賦得
偏者自其氣禀之異非性之偏也孔子曰天地之性
人為貴人之性特貴於萬物耳何嘗與物是兩般性
(並語錄)○道者民所日用故可使由之以其日用而不
知故不可使知之世儒以謂民可使由之而已不可
使知之務為智術籠天下之愚而役之失其旨矣(語解)
白雲郭氏曰繫辭言道此章為甚著蓋唯道兼統三
才三才不過二象隂陽是也天地人皆具隂陽故六
是之謂一隂一陽之道也繼之者有自然之善成之
者有在人之性大其性者於此成其大小其性者於
此成其小仁者見其仁而得之謂道為仁知者見其
知而得之謂道為知故自古聖賢雖各有得而未嘗
同者其性之所成異故也然謂仁知非道則不可也
特非道之大全耳仁知猶有見而得之斯民之愚又
日用而不知矣凡日用而順成者皆道也百姓不知
有道故性之所成者鮮此聖人所以明之也明之則
天下後世皆知一隂一陽為具三才之道繼之者有
善而成之在人使仁知不為獨見之異百姓用而知
之此聖人明道之意也然則聖人何如其明也包犧
以八卦文王以六十四孔子以彖象擊辭是已故易
之為書所以明易之道也易之道三才之道也三才
之道一隂一陽之道也一隂一陽之道道之大全也
道之大全天得之而天地得之而地人得之而人至
人又成於性者有仁知聖賢之異道盡於斯矣然經
自成之者性之後主人事而言其言繼之者善則與
道同體不獨在人之善矣經所謂易簡之善配至德
之善也能充孟子性善之說則可以明此為善惡論
者不知有此也此善天道也天道无不誠故至善存
焉中庸論誠首言天命之謂性孟子良心赤子之心
與性善之說雖夲諸此又加詳焉(易說)
顯諸仁藏諸用鼓萬物而不與聖人同憂
明道先生曰鼓萬物而不與聖人同憂聖人人也故
不得无憂天則不為堯存不為桀亡者也(劉絢師訓)
伊川先生曰運行之跡生育之功顯諸仁也神妙无
方變化无跡藏諸用也天地不與聖人同憂天地不
宰聖人有心也天地无心而成化聖人有心而无為
(經說)○和靖云見王信伯云昔時問鼓萬物而不與聖
人同憂之意於張思叔思叔對曰堯舜其猶病諸後
因侍伊川伊川問鼔萬物而不與聖人同憂如何說
則對以思叔之語伊川曰不然天地以无心故不憂
聖人致有為之事故憂(吕堅中記尹和靖語)○鼓萬物而不與
聖人同憂聖人有為之功天地不宰之功(游氏拾遺)○鼓
舞萬物而不與聖人同憂此天與人異處聖人有不
能為天之所為處(吕與叔東見錄)○天理鼓動萬物如此聖
人循天理而欲萬物同之所以有憂患(游定夫所錄)
横渠先生曰非神不能顯諸仁非知不能藏諸用○
老子言天地不仁以萬物為芻狗此是也聖人不仁
以百姓為芻狗此則異矣聖人豈有不仁所患者不
仁也天地則何意於仁鼓萬物而已聖人則仁耳此
其為能弘道也○天不能皆生善人政以天无意也
鼓萬物而不與聖人同憂聖人之於天下法則无不
善也然古者治世多而後世不治何也人徒見文字
所記自唐虞以上幾治幾亂湏歸之運數有大運有
小運故孟子曰天之生民久矣一治一亂○繫之為
言或說易書或說天或說人卒歸一道蓋不異術故
其參錯而理則同也鼓萬物而不與聖人同憂則於
是分出人之道不可混天鼓萬物而不與聖人同憂此
言天德之至也與天同憂樂垂法於後世雖是聖人
之事亦猶聖人之末流耳○神則不屈无復回易鼓
萬物而不與聖人同憂者此直謂天也天則无心神
故可以不詘聖人則豈忘思慮憂患雖聖亦人耳焉
得遂欲如天之神庸不害於其事聖人苟不用思慮
憂患以經世則何用聖人天治自足矣○聖人所以
有憂者聖人之仁也不可以憂言者天也蓋聖人成
能所以異於天地(並易說)○鼓萬物而不與聖人同憂
天道也聖不可知也无心之妙非有心所及也(正蒙)
白雲郭氏曰此章明易與聖人之同用且易之道无
體故隠顯无常當用則顯諸仁已用則藏諸用顯也
藏也皆有所託故知易之无體也方其用也雖鼓動
萬物使之化育而无道不行之憂是不與聖人同憂
矣(易說)
盛德大業至矣哉富有之謂大業日新之謂盛德
伊川先生曰天地聖人之盛德大業可謂至矣富有
溥博也日新無窮也(經說)○君子之學必日新日新者
日進也不日新者必日退未有不進而不退者唯聖
人之道无所進退以其所造者極也(暢潜道錄)○問日新
有進意抑只是无弊意曰有進意學者求有益湏是
日新(楊遵道錄)○日新之謂盛德生生之謂易隂陽不測
之謂神要思得之(劉絢師訓)
横渠先生曰富有廣大不禦之盛歟日新悠久无疆
之道歟富有者大无外也日新者久无窮也顯其聚
也隠其散也顯且隠幽明所以存乎象聚且散推盪
所以妙乎神日新之謂盛德過而不有不凝滯於心
知之細也非盛德日新惟日新是謂盛德義理一貫
然後日新(易說)
白雲郭氏曰易有盛德大業聖人用易之道亦見於
德業故盛德大業不獨主聖人言之易窮則變變則
通通則久此易之盛德也以言乎天地之間則備矣
此易之大業也然富有則无外无外大之至也聖人
用此故有可大之業日新則无窮无窮則久聖人用
此故有可久之德也前言易道之不與聖人同憂者
此言其所同者德業也(易說)
生生之謂易成象之謂乾效法之謂坤極數知来之謂
占通變之謂事隂陽不測之謂神
明道先生曰生生之謂易生生之用則神也(劉絢師訓)○
生生之謂易天地設位而易行乎其中豈可只以今
之易書為易乎○生生之謂易天地設位而易行乎
其中乾坤毁則无以見易易不可見乾坤或幾乎息
矣易畢竟是甚又指而言曰聖人以此洗心退藏於
密聖人示人之意至此深且明矣終无人理會易也
此也密也是甚物人能至此深思當自得之(並劉絢所錄)
伊川先生曰生生相續變易而不窮也乾始物而有
象坤成物而體備法象著矣推數可以知来物通變
不窮事之理也天下有不離乎隂陽惟神也莫知其
鄉不測其為剛柔動静也(經說)○天地隂陽其勢高下
甚相背然必相湏而為用也有隂便有陽有陽便有
隂有一復有二纔有一二便有一二之間便是三已
往更无窮老子亦言三生萬物此是生生之謂易理
自然如此(附劉元承手編)○生生之謂易是天之所以為道
也天只是以生為道(吕與叔東見錄)○游定夫問伊川隂陽
不測之謂神伊川曰賢是疑了問是揀難底問(晁氏客語)
仲尼於論語中未嘗說神字只於易中不得已言數
處而已(入關語錄)
横渠先生曰生生猶言進進也○極數知來前知也
前知其變有道術以通之君子所以措於民者遠矣
能通其變而措於民聖人之事業也(並易說)
白雲郭氏曰此章先明易與乾坤體用後言聖人之
效法且自易而生乾坤自乾坤生八卦八卦生六十
四而後二篇之策當萬物之數所謂生生之謂易也
自易之生乾為成象之始坤則效法於乾此乾坤之
義也能盡天下之數以前知者易之占也通其變而
周流无窮者易之事也惟神无方无乎不在故以隂
陽不測言之此論易與乾坤之體以及於不可知之
神皆體也自此而下易與乾坤之用也(易說)
夫易廣矣大矣以言乎遠則不禦以言乎邇則静而正
以言乎天地之間則備矣
伊川先生曰易道廣大推遠則无窮近言則安静而
正天地之間萬物之理无有不同(易說)
白雲郭氏曰易道廣大彌綸天地故遠不可禦而无
不及近无所遺皆静而正天地之間或道或事在人
在物无不備於斯此易道之用也(易說)
夫乾其静也專其動也直是以大生焉夫坤其静也翕
其動也闢是以廣生焉
明道先生曰乾陽也不動則不剛其静也專(專一)其動
也直(直遂)不專一則不能直逐坤隂也不静則躁其静
也翕(翕聚)其動也闢(發散)不翕聚則不能發散(劉絢師訓)
伊川先生曰乾静也專動也直專專一直直易惟其
專直故其生物之功大坤静翕動闢坤體動則開應
乾開闔而廣生萬物(經說)
白雲郭氏曰乾為陽主動坤為隂主静一於動則不
能生大无其體也一於静則不能生廣无其用也大
哉乾元萬物資始静專也雲行雨施品物流形動直
也坤之含弘静翕也光大動闢也故又曰坤至柔而
動也剛至静而德方此廣大所由以生也(易說)
廣大配天地變通配四時隂陽之義配日月易簡之善
配至德
伊川先生曰廣大天地之功也變通四時之運也一
隂一陽日月之行也乾坤易簡之功乃至善之德也
(經說)
横渠先生曰循天下之理之謂道得天下之理之謂
德故曰易簡之善配至德(易說)
白雲郭氏曰乾坤之廣大足以配天地其變通足以
配四時其為隂陽之義足以配日月其易簡之善足
以配至德至德主聖人中庸之德而言盡中庸人道
之至德則可久之德可大之業皆至德也配者非乾
坤不足於是四者而曰配也以言乾坤之一足以配
其全德則天地四時日月至德皆為乾坤之一象耳
是以乾坤以廣大之一道足以盡天地而天地不足
以盡乾坤者此也(易說)
子曰易其至矣乎夫易聖人所以崇德而廣業也知崇
禮卑崇效天卑法地天地設位而易行乎其中矣成性
存存道義之門
明道先生曰天地設位而易行乎其中矣乾坤毁則
无以見易易不可見則乾坤或幾乎息矣易是箇甚
易又不只是這一部書是易之道也不要將易又是
一箇事即是盡天理便是易也○成性存存道義之
門亦是萬物各有成性存存亦是生生不已之意天
只是以生為道(並吕與叔東見錄)○且渙做中若以四方之
中為中則四邊无中乎若以中外之中為中則外面
无中乎如生生之謂易天地設位而易行乎其中豈
可只以今之易書為易乎中者且謂之中不可捉一
箇中来為中○成性存存便是道義之門(並劉絢錄)○天
位乎上地位乎下中无人則无以見天地書曰惟天
地萬物父母惟人萬物之靈易曰天地設位而易行
乎其中○天地設位而易行其中何不言人行其中
蓋人亦物也若言神行乎其中則人只於鬼神上求
矣若言理言誠亦可也而特言易者欲使人默識而
自得之也(並劉絢師訓)
伊川先生曰易之道其至矣乎聖人以易之道崇犬
其德業也知則崇高禮則卑下高卑順理合天地之
道也高卑之位設則易在其中矣斯理也成之在人
則為性(成之者性也)人心存乎此理之所存乃道義之門
也(經說)○崇底便是知卑底便是禮(游氏拾遺)○天地設位
而易行乎其中只是敬也敬則无間斷體物而不可
遺者誠敬而已矣不誠則无物也詩曰維天之命於
穆不已於乎不顯文王之德之純純則不已純則无
間斷矣○天地只是設位易行乎其中者神也○成
性存存道義之門道无體義有方也(並劉絢師訓)
横渠先生曰崇天也形而上也通晝夜之道而知其
知崇矣知及之而不以禮性之非己有也故知禮成
性而道出如天地位而易行天地位定而易行其中
知禮成而道義出夫易聖人所以崇德廣業以知為
德以禮為業也蓋知崇則德崇矣此論易書之道而
聖人亦以教人天地設位而易行乎其中比下文成
性存存道義之門而言也天地設位故易行乎其中
知禮成性則道義自此而出也道義之門者由仁義
行也聖人亦必知禮成性然後道義從此出譬之天
地設位則造化行乎其中知則務崇禮則惟欲乎卑
成性湏是知禮存存則是長存知禮亦如天地設位
○非知德不崇非禮業不廣○知崇禮卑叩其兩端
而竭也崇既傚天卑必法地○何以致不息成性則
不息誠成也誠為能成性也仁人孝子所以成身柳
下惠不息其和也伯夷不息其清也於清和以成其
性故亦得為聖人也然清和猶是一端不得完正不
若知禮以成性即道義從此出○智極其高故效天
禮着實處故法地人必禮以立失禮則孰為道天地
設位而易行乎其中成性存存道義之門得知禮以
成性性乃存然後道義從此出○學不能自信而明
者患在不勉耳當守道不回如川之流源泉混混不
捨晝夜无復回却則自明自得之也易曰繼之者善
也惟能相繼而不已者道之善也至于成性則不勉
而中不思而得從容中道矣易曰成性存存道義之
門(並易說)
龜山楊氏曰道之峻極于天道之至也无禮以範圍
之則蕩而无止而天地之化或過矣禮儀三百威儀
三千所以體道而範圍之也故曰苟不至德至道不
凝焉所謂至德者禮其是乎夫禮天所秩也先王之
禮述天理而已後世或以為忠信之薄或以為偽或
以為戲事皆不知天者也故曰待其人然後行蓋道
非禮不止禮非道不行二者常相資也苟非其人而
梏於儀章器數之末則愚不肖者之不及也尚何至
道之凝哉易曰知崇禮卑崇效天卑法地天地設位
而易行乎其中矣此之謂也(中庸解)
白雲郭氏曰前言易與乾坤之義故此復嘆美易之
至而言聖人用其道以崇德廣業也崇德故德盛廣
業故業大盛德大業非用易之道則不能至故聖人
先嘆美易之至而後言法效也至謂前所言易與乾
坤之事也○易之廣大備於天地之間故舉天下之
事莫不皆有易之道凡具天地之象者易已在其中
矣故聖人无適而不用易非獨崇德廣業而已也且
知以崇高而後明禮以卑遜而後恭知崇禮卑宜无
與於易矣然崇者天之道卑者地之德知崇效天禮
卑法地則天地之位已設矣天地之位已設則易已
行乎知禮之中此聖人所以大而德業小而言行至
於天地人鬼之變无適而不用易者此也惟成之以
性存存不忘則脩身齊家治國治天下其道義之要
皆由此塗出故易為道義之門也法乾坤簡易以崇
德廣業特其大者耳故此又言知崇禮卑以見其小
者也(並易說)
聖人有以見天下之賾而擬諸形容象其物宜是故謂
之象聖人有以見天下之動而觀其會通以行其典禮
繫辭焉以斷其吉凶是故謂之爻言天下之至賾而不
可惡也言天下之至動而不可亂也擬之而後言議之
而後動擬議以成其變化
伊川先生曰聖人見天下深遠之事賾深遠也而比
擬其形容體象其事類故謂之象天下之動无窮也
必觀其會通會通綱要也乃以行其典禮典禮法度
也物之則也繫之辭以斷其吉凶者爻也言天下之
深遠難知也而理之所有不可厭也言天下之動无
窮也而物有其方不可紊也擬度而設其辭商議以
察其動擬議以成其變化也變化爻之時義擬議議
而言之也舉鳴鶴在隂以下七爻擬議而言者餘爻
皆然也(經說)
横渠先生曰易語天地隂陽情偽至隠賾而不可惡
也諸子馳騁說辭窮高極幽而知德者厭其言故言
為非艱使君子樂取之為貴○易之為書有君子小
人之雜道有隂陽爻有吉凶之戒使人先事决疑避
凶就吉○几一言動是非可不可隨之而生所以要
愼言動擬之而後言議之而後動不越求是而已○
自此以下皆著爻象之詞所以成變化之道擬議以教
人也凡有一迹出則便有无限人議論處至如天之
生物亦甚有不齊處然天則无心不恤此所以要慎
易曰擬之而後言議之而後動只是要求是也(並易說)
白雲郭氏曰此章明擬議爻象之道至盗之招也而
終且賾者天下之至隠不可得而見也聖人或擬其
形容或象其物宜易於是乎有象矣天下之動變所
由生觀時會通以行典禮則爻之動為觀時之要也
繫之以辭斷其吉凶則爻之辭吉凶之證也謂之爻
者如此二者蓋作易聖人立爻象之初意也象為天
下之至賾勿遂惡其賾而忽之也爻為天下之至動
蓋因時有宜而不可亂也所以然者君子於一言一
動必以爻象擬議之而後能成變化之道則所樂而
玩者極其至矣上言聖人立爻象之本意下言君子
擬議爻象而後言動亦猶前言聖人設卦觀象終之
以君子觀象玩辭之說也能明此故知爻象之用是
以君子玩易必擬其象而議其辭可也(易說)
鳴鶴在隂其子和之我有好爵吾與爾靡之子曰君子
居其室出其言善則千里之外應之况其邇者乎居其
室出其言不善則千里之外違之况其邇者乎言出乎
身加乎民行發乎邇見乎遠言行君子之樞機樞機之
發榮辱之主也言行君子之所以動天地也可不慎乎
同人先號咷而後笑子曰君子之道或出或處或默或
語二人同心其利斷金同心之言其臭如蘭
伊川先生曰有孚於中物无不應誠同故也至誠无
遠近幽深之間故繫辭云善則千里之外應不善則
千里之外違之誠通也至誠感通之理知道者為能
識之○中誠所同出處語默无不同天下莫能間也
同者一也一不可分分乃二也一可以通金石冒水
火无所不能入故云其利斷金其理至微故聖人贊
之曰同心之言其臭如蘭謂其言意味深長也(並易傳)
横渠先生曰君子自知自信了然不惑又於出處語
默之際獲與人同則其志决然利可斷金惟仁者能
聽盡言已不欲為善則已苟欲為善惟恐人之不言
二人同心其利斷金夫一人固自明矣又有一人言
而同心其為利也知金鐡之可斷○義理必至于出
處語默之不可易如此其同也已固自信又得一人
與之同故利可斷金(並易說)
龜山楊氏曰明則誠矣未有誠而不動動而不變也
鳴鶴在隂其子和之非動乎曲能有誠誠在一曲也
明則誠矣无物不誠也(中庸解)○禇遂良修起居注唐
太宗曰朕有不善亦當記之乎或為之言曰借使遂
良不記天下亦當記之曰此語亦善但人主好名則
可以動之耳未盡也夫君子居其室出其言善則千里
之外應之出其言不善則千里之外違之故言行君
子之樞機不可不慎縱使史官不記而民之應違如
此雖欲自掩其不善其可得乎(語錄)
白雲郭氏曰自此以下皆言擬議爻象之道也且鳴
鶴在隂其子和之我有好爵吾與爾靡之初非有及
於言行也聖人擬議之則見言行之不可不慎既得
其道則言行之間所以成其變化也同人先號咷而
後笑初非有及於出處語默也聖人擬議之則見其
同心之利同言之臭既得其道則出處語默之際所
以成其變化也聖人憂患後世不知爻象之用故明
擬議之道如此而已(易說)
初六藉用白茅无咎子曰苟錯諸地而可矣藉之用茅
何咎之有慎之至也夫茅之為物薄而用可重也愼斯術
也以往其无所失矣勞謙君子有終吉子曰勞而不伐
有功而不德厚之至也語以其功下人者也德言盛禮
言恭謙也者致恭以存其位者也亢龍有悔子曰貴而
无位高而无民賢人在下位而无輔是以動而有悔也
不出戶庭无咎子曰亂之所生也則言語以為階君不
密則失臣臣不密則失身幾事不密則害成是以君子
慎密而不出也子曰作易者其知盗乎易曰負且乘致宼
至負也者小人之事也乘也者君子之器也小人而乘
君子之器盗思奪之矣上慢下暴盗思伐之矣慢藏誨
盗冶容誨滛易曰負且乘致宼至盗之招也
伊川先生曰茅之為物雖薄而用可重者以用之能
成敬慎之道也慎守斯術而行豈有失乎大過之用
也繫辭云苟錯諸地而可矣藉之用茅何咎之有慎
之至也夫茅之為物薄而用可重也慎斯術也以往
其无所失矣言敬慎之至也茅雖至薄之物然用之
可甚重以之藉薦則為重慎之道是用之重也人之
過於敬慎為之非難而可以保其安而无過苟能慎
斯道推而行之於事其无所失矣○有勞而不自矜
伐有功而不以為德是其德弘厚之至也言以其功
勞而自謙以下於人也德言盛禮言恭以其德言之
則至盛以其自處之禮言之則至恭此所謂謙也夫
謙也者謂致恭以存其位者也存守也致其恭巽以
守其位故高而不危滿而不溢是以能終吉也夫君
子履謙乃其常行非為保其位而為之也而言存其
位者蓋能致恭所以能存其位言謙之道如此如言
為善有令名君子豈為令名而為善哉亦言有令名
者為善之故也○亢龍有悔九居上而不當尊位是
以无民无輔動則有悔也○不出戶庭无咎繫辭所
解獨以言者在人所節惟言與行節於言則行可知
言當在先也○聖人於繫辭明其致寇之道曰作易
者其知道乎盗者乘釁而至苟无釁隙則盗安能犯
負者小人之事乘者君子之器以小人而乘君子之
器非其所能安也故盗乘釁而奪之小人而居君子
之位非其所能堪也故滿假而陵慢其上侵暴其下
盗則乘其過惡而伐之矣伐者聲其罪也盗横暴而
至者也貨財而輕慢其藏是教語乎盗使取之也女
子而夭冶其容是教語滛者使暴之也小人而乘君
子之器是招盗使奪之也皆取之之謂也(並易傳)
白雲郭氏曰此五者當與鳴鶴在隂同居爻象擬議
之終蓋皆擬議之道也或别為一章非也擬議者聖
人用易之道蓋觀象玩辭所以反諸其身也然不曰
用而曰擬議者爻象必先擬議而後可用方擬諸形
容象其物宜必從其事物象類以探作易聖人之意
是以必至於擬議而後可也古之君子以擬議為學
易之要務而世多略而不言或言之復失擬議之道
是以易終不用於世也且玩易之辭有曰藉用白茅
无咎則知无所失之慎有曰勞謙君子有終吉則知
以功下人之恭有曰亢龍有悔則知貴高不可以无
輔有曰不出戶庭无咎則知言語不可以不密有曰
負且乘致寇至則知非所乘而招盗是皆擬議而知
其變化也五者之下各繫以孔子之言盖孔子擬議
之辭所謂擬之而後言者也能觸類而長之則三百
八十四爻能事畢矣天地之間備矣聖人存其大法
得此七者已足用蓋難盡為之言也聖人初已盡言
於彖象文言以謂擬議之學未明故復繫於此其憂
後世所以垂教至矣盡矣後世欲務空言誇世則不必
深明其說苟欲為力行之學歸於君子之儒則擬議
之道宜先盡心焉其言作易者其知盗乎者蓋聖人
嘆易之道无不備也盗之情不必知也宜其无所見
於易也尚且深明於此則天地之間舉无遺矣擬議
之道其可忽乎故驚而嘆之有是言也觀此則知崇
禮卑又无足疑者繫辭自天尊地卑之後至此章終
凡言重卦設卦易道易辭爻位彖象乾坤神聖及聖
賢之所法則君子之所觀玩與夫學者擬議之道略
盡於斯其所未言者數所未詳者變化之道故繼之
於後也(易說)
大易粹言卷六十六
