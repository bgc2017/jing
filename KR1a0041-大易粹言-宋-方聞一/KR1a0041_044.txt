大易粹言卷四十四宋方聞一編
䷫(巽下乾上)
伊川先生曰姤序卦夬決也決必有遇故受之以姤
姤遇也決判也物之決判則有遇合本合則何遇姤
所以次夬也為卦乾上巽下以二體言之風行天下
天之下者萬物也風之行无不經觸乃遇之象又一
隂始生於下隂與陽遇也故為姤(易傳)
姤女壯勿用取女
伊川先生曰一隂始生自是而長漸以盛矣是女之
將長壯也隂長則陽消女壯則男弱故戒勿用取如
是之女取女者欲其柔和順從以成家道姤乃方進
之隂漸壯而敵陽者是以不可取也女漸壯則失男
女之正家道敗矣姤雖一隂甚微然有漸壯之道所
以戒也(易傳)
廣平游氏曰姤女壯巽(一无巽字)為長女也女壯則乘陽
其極將至於為剥故勿用取女而初六有蹢躅之戒
也以其為巽體也故為女壯以其隂之初生(一作出)也
故為羸豕(易說)
白雲郭氏曰夬之一隂將消之隂也姤之一隂方長
之隂也其隂雖同所以為隂則異故夬姤卦象反對
其義正相反夬以五剛為義姤以一柔為義也隂之
方長女壯之象也自以一隂方長而陽道向消无畏
五剛之志欲獨以一柔遇之用壯之甚也是以不可
取也觀一陽之復猶曰朋來无咎而姤以一隂之遇
不待得朋是以知其壯也陽至四五而後言壯姤一
隂方長即為壯者亦見君子小人之情不同也是以
陽為君子而隂為小人(易說)
彖曰姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉
伊川先生曰姤之義遇也卦之為姤以柔遇剛也一
隂方生始與陽相遇也○一隂既生漸長而盛隂盛
則陽衰矣取女者欲長久而成家也此漸盛之隂將
消勝於陽不可與之長久也凡女子小人夷狄勢苟
漸盛何可與久也故戒勿用取如是之女○隂始生
於下與陽相遇天地相遇也隂陽不相交遇則萬物
不生天地相遇則化育庶類品物咸章萬物章明也
○剛遇中正以卦才言也五與二皆以陽剛居中與
正以中正相遇也君得剛中之臣臣遇中正之君君
臣以剛陽遇中正其道可以大行於天下矣○贊姤
之時與姤之義至大也天地不相遇則萬物不生君
臣不相遇則政治不興聖賢不相遇則道德不亨事
物不相遇則功用不成姤之時與義皆甚大也(並易傳)
横渠先生曰非中爻不能備卦德故曰剛遇中正(易說)
白雲郭氏曰以柔遇剛謂之姤遇之為事天地萬物
不能无也无則萬物不生教化不成故地之遇天臣
之遇君主於一則可而以一遇五則不可也遇不主
於一豈長久之道哉故貞女不從二夫忠臣不事二
君是以姤之女壯勿用取也卦辭止於女壯勿用取
女而已聖人懼學者止以女子之道而言姤故極天
地明教化而言其義之大也天地不相遇則萬物不
章剛中之臣非得中正之君則教化不能盛行姤之
時義其大如此(易說)
象曰天下有風姤后以施命誥四方
伊川先生曰風行天下无所不周為君后者觀其周
徧之象以施其命令周誥四方也風行地上與天下
有風皆為周徧庶物之象而行於地上徧觸萬物則
為觀經歴觀省之象也行於天下周徧四方則為姤
施發命令之象也諸象或稱先王或稱后或稱君子
大人稱先王者先王所以立法制建國作樂省方勑
法閉關育物享帝皆是也稱后者后王之所為也財
成天地之道施命誥四方是也君子則上下之通稱
大人者王公之通稱(易傳)
横渠先生曰上所以用柔於下者誥令莫大焉(易說)
白雲郭氏曰天下風行無物不遇后王法之可以施
命誥四方夫姤之道最為難用聖人用於施命誥四
方之際所謂善用易之道者矣非聖人明之則姤道
廢矣伊川曰象稱先王者先王所以立法制若建國
作樂省方勑法閉關育物享帝皆是也稱后者后王
所為也財成天地之道施命誥四方是也君子則上
下之通稱大人則王公之通稱雍竊謂先王王者之
事后則凡有君道者皆同之君子大人通上下有德
之稱大人則又德之大者耳故雖匹夫亦可為君子
大人顔淵柳下惠是也(易說)
初六繫于金柅貞吉有攸往見凶羸豕孚蹢躅象曰繫
于金柅柔道牽也
伊川先生曰姤隂始生而將長之卦一隂生則長而
漸盛隂長則陽消小人道長也制之當於其微而未
盛之時柅止車之物金為之堅強之至也止之以金
柅而又繫之止之固也固止使不得進則陽剛貞正
之道吉也使之進往則漸盛而害於陽是見凶也羸
豕孚蹢躅聖人重為之戒言隂雖甚微不可忽也豕
隂躁之物故以為況羸弱之豕雖未能強猛然其中
心在乎蹢躅蹢躅跳躑也隂微而在下可謂羸矣然
其中心常在乎(一无乎字)消陽也君子小人異道小人雖
微弱之時未嘗无害君子之心防於微則无能為矣
○牽者引而進也隂始生而漸進柔道方牽也繫之
于金柅所以止其進也不使進則不能消正道乃貞
吉也(並易傳)
横渠先生曰金柅二物也處姤之時不牽於近則所
往皆凶孚信也豕方羸時力未能動然至誠在於蹢
躅得申則申矣如李德裕處置閹官徒知其怗息威
伏而忽於志不忘逞照察少不至則失其幾也(易說)
龜山楊氏曰論及陽城事謂永叔不取純夫取之其
言曰陽城蓋有待而為者也後世猶責之無已其不
成人之美亦甚哉此論似厚曰陽城固可取然以為
法則不可裴延齡之欲相其來非一朝一夕何不救
之於漸乎至於陸䞇之貶然後論延齡之姦佞无益
矣觀古人退小人之道不然易之姤卦曰女壯勿用
取女夫姤一隂生未壯也而曰壯者生而不已固有
壯之理也取女則引而與之齊也引而與之齊則難
制矣隂者小人之象也小人固當制之於漸也故當
隂之生則知其有壯之理其有壯之理則勿取女可
也是以姤之初爻曰繋于金柅貞吉有攸往見凶金
柅止車之行也隂之初動必有以柅之其制之於漸
乎蓋小人之惡制之於未成則易制之於已成則難
延齡之用事權傾宰相雖不正名其為相其惡自若
也何更云待其為相然後取自麻壊之邪然城之所
為當時所難能也取之亦是但不可以為法耳(語錄)
白雲郭氏曰隂之始生雖有方長之漸而柔弱未可
有行故利在堅固自制擊而不動以待其時斯可矣
柅止車之物也能以固止為貞則吉有攸往則見凶
也苟不能堅固自制以待時譬如羸豕躁動信能蹢
躅而已安能有為有行哉動而不能有為有行徙有
見凶之患所謂非徒无益而又害之者是以必繋于
金柅不動可也柔道不能獨立初六之繋蓋為柔道
所牽耳夫遇有必動之理而初居不可動之勢以見
遇之初猶將有待也(易說)
九二包有魚无咎不利賓象曰包有魚義不及賓也
伊川先生曰姤遇也二與初密比相遇者也在它卦
則初正應於四在(一无在字)姤則以遇為重相遇之道主
於專一二之剛中遇固以誠然初之隂柔羣陽在上
而又有所應者其志所求也隂柔之質鮮克貞固二
之於初難得其誠心矣所遇不得其誠心遇道之乖
也包者苴褁也魚隂物之美者陽之於隂其所說美
故取魚象二於初若能固畜之如包苴之有魚則於
遇為无咎矣賓外來者也不利賓包苴之魚豈能及
賓謂不可更及外人也遇道當專一二則雜矣○二
之遇初不可使有二於外當如包苴之有魚包苴之
魚義不及於賓客也(並易傳)
白雲郭氏曰初六以隂居下魚之象也九二包而有
之得相遇之道故无咎初當應四疑九二之包有魚
為非蓋姤遇之時遇為先也是以言包有魚无咎也
賓者外來之隂也初六之隂二能包之二隂以來不
能包也故九二不利賓之來也不利其來者以義不
能包及二隂故也且初六柔道方長必有繼來之隂
三四尚遠二當先遇故言不利賓也惟其不能包有
二隂故賓之繼來則九二退而成遯時運已化姤遇
之道息矣(易說)
九三臀无膚其行次且厲无大咎象曰其行次且行未
牽也
伊川先生曰二與初既相遇三說初而密比於二非
所安也又為二所忌惡其居不安若臀之无膚也處
既不安則當去之而居姤之時志求乎遇一隂在下
是所欲也故處雖不安而其行則又次且也次且進
難之狀謂不能遽舍也然三剛正而處巽有不終迷
之義若知其不正而懷危懼不敢妄動則可以无大
咎也非義求遇固已有咎矣知危而止則不至於大
(一有咎字)也○其始志在求遇於初故其行遲遲未牽不
促其行也既知危而改之故未至於大咎也(並易傳)
横渠先生曰行而无所與遇故曰行未牽也進退无
所係也(易說)
白雲郭氏曰九三不能安其位者也當遇之時无位
之遇可以止矣當止不止是以至於臀无膚其行次
且也至是則危矣且初六得遇之位以柔道不能獨
立苟不能自制以有待亦有羸豕蹢躅之患況九三
非遇之位其危宜矣二之遇四之應為有其事也无
事而行九三也无膚次且之厲本非九三所有蓋未
嘗牽勉而妄行焉是以至此然无大咎者三居二四
之間雖行不能越二剛終无妄遇之事故亦无大咎
夬之九四辭相類者夬姤三四反對之爻也與損益
二五同(易說)
九四包无魚起凶象曰无魚之凶遠民也
伊川先生曰包者所褁畜也魚所美也四與初為正
應當相遇者也而初已遇於二矣失其所遇猶包之
无魚亡其所有也四當姤遇之時居上位而失其下
下之離由己之失德也四之失者不中正也以不中
正而失其民所以凶也曰初之從二以比近也豈四
之罪乎曰在四而言義當有咎不能保其下由失道
也豈有上(一无上字)不失道而下離者乎遇之道君臣民
主夫婦朋友皆在焉四以下睽故主民而言為上而
下離必有凶變起者將生之謂民心既離難將作矣
○下之離由己致之遠民者已遠之也為上者有以
使之離也(並易傳)
白雲郭氏曰四與初應為有魚也當姤遇之時初六
見九二而先遇焉是九四失其正應故言无魚也夫
得道者多助失道者寡助寡助之至親戚畔之此无
魚所以起凶蓋言凶之起自无魚始矣魚民也為君
而不得其民能无凶乎四之與初非遠也而曰遠民
者視二為遠耳它卦正應有間多為終吉獨姤之時
以遇為急故也(易說)
九五以杞包瓜含章有隕自天象曰九五含章中正也
有隕自天志不舍命也
伊川先生曰九五下亦无應非有遇也然得遇之(有)
(之字)道故終必有遇夫上下之遇由相求也杞高木而
葉大處高體大而可以包物者杞也美實之在下者
瓜也美而居下者側微之賢之象也九五尊居君位
而下求賢才以至高而求至下猶以杞葉而包瓜能
自降屈如此又其内藴中正之德充實章美人君如
是則无有不遇所求者也雖屈己求賢若其德不正
賢者不屑也故必含畜章美内積至誠則有隕自天
矣猶云自天而降言必得之也自古人君至誠降屈
以中正之道求天下之賢未有不遇者也高宗感於
夢寐文王遇於漁釣皆由是道也○所謂含章謂其
含藴(一无藴字)中正之德也德充實則成章而有(一无有字)輝
光○命天理也舍逹也至誠中正屈己求賢存志合
於天理所以有隕自天必得之矣(並易傳)○高宗好賢
之意與易姤卦同九五以杞包瓜含章有隕自天杞
生於最高處瓜美物生低處以杞包瓜則至尊逮下
之意也既能如此自然有賢者出故有隕自天也後
人遂有天祐生賢佐之說(師說)
横渠先生曰杞之為物根固於下瓜之為實潰必自
内九五以中正剛健含章宅尊而遇隂柔浸長之時
厚下安宅潰亂是防盡其人謀而聽天命者也以杞
包瓜文王事紂之道厚下以防中潰盡人謀而聽天
命者歟(易說)
廣平游氏曰以杞包瓜者以九二之剛中包初六之
柔脆用賢得民之象也用賢得民則我無為也中心
守至正而已故曰含章若是者天實臨之降之百祥
將不旋踵矣故曰有隕自天蓋明君之於天下安危
利害不惑(一作貳字)其心居中守正強為善以俟之所以
作元命也故曰志不舍命(易說)
白雲郭氏曰九五尊位中正為道甚大其為遇也宜
異夫在下包茅之微故言以杞包爪也杞大木也君
人之象也瓜緜緜相繼之實也民象也高其木大其
隂緜緜之屬託其本而有生焉是其為包也大矣含
章九五之德也有隕自天志惟天命之遇也志不舍
命循天之理也以杞包瓜則盡養民之道有隕自天
則无妄遇之災是其所以為含章之美也含章非含
而不發也内有含章之美故見於外者如此(易說)
上九姤其角吝无咎象曰姤其角上窮吝也
伊川先生曰至剛而在最上者角也九以剛居上故
以角為象人之相遇由降屈以相從和順以相接故
能合也上九高亢而剛極人誰與之以此求遇固可
吝也已則如是人之遠之非它人之罪也由己致之
故无所歸咎○既處窮上剛亦極矣是上窮而致吝
也以剛極居高而求遇不亦難乎(並易傳)
横渠先生曰窮不知變吝之道也(易說)
白雲郭氏曰居姤之終不知道之變道既上窮猶欲
遇焉是其所以吝也无咎者姤以妄遇則有凶上九
既不遇於君又進則无所遇非能得无咎之道幸而
居无咎之位耳與九三无大咎同義(易說)
大易粹言卷四十四
