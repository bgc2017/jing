大易粹言卷四宋方聞一編
䷃(坎下艮上)
伊川先生曰蒙序卦屯者盈也屯者物之始生也物
生必蒙故受之以蒙蒙者蒙也物之稺也屯者物之
始生物始生稺小蒙昧未發蒙所以次屯也為卦艮
上坎下艮為山為止坎為水為險山下有險遇險而
止莫知所之蒙之象也水必行之物始出未有所之
故為蒙及其進則為亨義(易傳)
蒙亨匪我求童蒙童蒙求我初筮告再三瀆瀆則不告
利貞
伊川先生曰蒙有開發之理亨之義也卦才時中乃
致亨之道六五為蒙之主而九二發蒙者也我謂二
也二非蒙主五既順巽於二二乃發蒙者也故主二
而言匪我求童蒙童蒙求我五居尊位有柔順之德
而方在童蒙與二為正應而中德又同能用二之道
以發其蒙也二以剛中之德在下為君所信嚮當以
道自守待君至誠求已而後應之則能用其道匪我
求於童蒙乃童蒙來求於我也筮占決也初筮告謂
至誠一意以求己則告之再三則瀆慢矣故不告也
發蒙之道利以貞正又二雖剛中然居隂故宜有戒
(易傳)
横渠先生曰禮聞來學不聞往教來學者就道義而
學之往教者致其人而取教也童蒙求我匪我求童
蒙是也○教人當以次守得定不妄施初筮告再三
瀆瀆則不告是剛中之德也(並易說)
白雲郭氏曰屯之所以為屯者險而動也蒙之所以
為蒙者險而止也屯者物之始生生而後稺卦之序
也物稺有必亨之理聖人發蒙有致亨之道此蒙之
所以亨也童蒙處蒙者也我所以發蒙者也一德以
筮之則我一德以告之彼二三其德是以不能告也
蒙之時行此為利貞耳筮者問而決之也蓍之稱筮
義盖同此(易說)
彖曰蒙山下有險險而止蒙蒙亨以亨行時中也匪我
求童蒙童蒙求我志應也初筮告以剛中也再三瀆瀆
則不告瀆蒙也蒙以養正聖功也
伊川先生曰山下有險内險不可處外止莫能進未
知所為故為昏蒙之義蒙亨以亨行時中也蒙之能
亨以亨道行也所謂亨道時中也時謂得君之應中
謂處得其中得中則(一有得字)時也匪我求童蒙童蒙求
我志應也二以(一无以字)剛明之賢處於下五以童蒙居
上非是二求於五盖五之志應於二也賢者在下豈
可自進以求於君苟自求之必无能信用之理古之
人所以必待人君致敬盡禮而後往者非欲自為尊
大盖其尊德樂道不如是不足與有為也○初筮謂
誠一而來求決其蒙則當以剛中之道告而開發之
再三煩數也來筮之意煩數不能誠一則瀆慢矣不
當告也告之必不能信受徒為煩瀆故曰瀆蒙也求
者告者皆煩瀆矣○卦辭曰利貞彖復伸其義以明
不止為戒於二實養蒙之道也未發之謂蒙以純一
未發之蒙而養其正乃作聖之功也發而後禁則扞
格而難勝養正於蒙學之至善也蒙之六爻二陽為
治蒙者也四隂皆處蒙者也(並易傳)
横渠先生曰險而止蒙夫於不當止而止是險也如
告子之不動心必以義為外是險而止也蒙險在内
是蒙昧之義蒙方始務求學而得之始是得所止也
若蹇則是險在外者也(易說後)○險而止蒙蒙亨以亨
行者時中也夫險而不止則入于坎入于蹇不止則
是安其危之類也以其知險而止也故成蒙之義方
以有求童蒙求我匪我求童蒙以蒙而求故能時中
所以亨也○時(一有中字)之義甚大如蒙亨以亨行時中
也者蒙何嘗有亨以九二之亨行蒙者之時中故蒙
所以得亨也蒙无遽亨之理以九二循循行時中之
亨也蒙卦之義主之者全在九二彖之所論皆二之
義教者但觀蒙者時之所及則道之此是亨行時(一有)
(中字)也此時也正所謂如時雨化之如既引之中道而
不使之通則是教者之過當時而道之使不失其正
則是教者之功(一有蒙以養正聖功也是以字)養其蒙使正者聖人
之功也(並易說)○非禮之禮非義之義但非時中者皆
是也大率時措之宜者即中也時中非易得謂非時
中而行禮義為非禮之禮非義之義又不可一槩如
此如孔子喪出母子思不喪出母不可以子思為非
也又如制禮者小功不稅使曾子制禮又不知如何
以此不可易言時中之宜甚大湏精義入神始得觀
其會通行其典禮此方是真義理也行其典禮而不
達會通則有非時中者矣今學者湏是執禮盖禮亦
是自會通制之者然言不足以盡天下之事守禮亦
未為失但大人見之則為非禮非義不時中也君子
要多識前言往行以畜其德者以其看得前言往行
熟則自能比物醜類亦能見得時中(語解)○蒙以養正
使蒙者不失其正教人者之功也盡其道其惟聖人
乎(正蒙)
廣平游氏曰含德之厚比於赤子抱一不離此蒙以
養正之謂也夫唯抱一不離故智雖落天地而不自
慮能雖窮海内而不自為付百職於衆賢而我无為
焉其致功也吾不尸其事其成功也吾不處其名此
聖人之功也○筮者占以決疑也占以決疑无不致
誠故易於致誠以謀亦以筮言之非假布策也蒙之
初筮者致一以有求比之原筮者再思以有擇若夫
假爾泰筮則不可以有原也(並易說)
龜山楊氏曰險在前往斯䧟險矣見險而能止蹇之
所以為智也險在下往斯出險矣險而止卦之所以
為蒙也物生必蒙則生而未失赤子之心也有亨之
道焉以亨之道行則時中矣中也者喜怒哀樂未發
之謂也居蒙之時有剛明之材唯九二而已蒙所資
以為明者也六五柔順而得中童蒙之能求我者也
古者大有為之君必有不召之臣故湯之於伊尹學
焉而後臣之伊尹非有求於湯也而湯實求之故曰
匪我求童蒙童蒙求我志應也盖志不應則尊德樂
義之心不至尊德樂義之心不至則雖有謀焉而就
之猶不告也況可召之乎故又曰初筮告再三瀆瀆
則不告初筮誠一也再三誠不一也誠不一而告之
則上下皆瀆矣瀆滋蒙也筮謂占決也○蒙以養正
聖功也者正以蒙養之則不失赤子之心矣作聖之
功也(並易說)
兼山郭氏曰山下有險險而止蒙有不知而止者童
蒙是也有无所事於知而安之者聖之事也詩曰帝
謂文王不大聲以色不長夏以革不識不知順帝之
則其養正之謂乎志應也者非體應也誠應也彼一
德而筮之則一德而告之彼二三其德是以不能告
也故蒙之辭皆有二義(易說)
白雲郭氏曰險而止蒙畏而止之者童蒙也安而止
之者聖人也童言物之稺也物稺則求亨求亨有亨
之道患不以亨之道行耳九二處得其中應得其時
是亨之道也我有治蒙之志童蒙有求我之志故云
志應初筮告者剛中之性无二三也再三不告盖以
瀆我而亦所以瀆蒙也瀆則愈惑是以窒者不復通
晦者不復光非所以治蒙也蒙之道養正則不惑而
不取於二三養正不已終成聖功是以不失赤子之
心為大人養正猶孟子言以直養而无害盖正直皆
謂天之所命也(易說)
象曰山下出泉蒙君子以果行育德
伊川先生曰山下出泉出而遇險未有所之蒙之象
也若人蒙稺未知所適也君子觀蒙之象以果行育
德觀其出而未能通行則以果决其所行觀其始出
未有所向則以養育其明德也(易傳)
廣平游氏曰山下出泉其一未散其勢未逹觀其勢
之未逹則果行觀其一之未散則育德(易說)
龜山楊氏曰山下出泉泉之始達也萬折必東避礙
而通諸海果行者取之盈科而進不捨晝夜育德者
取之(易說)
兼山郭氏曰蒙之為蒙可以逹材可以成己是或一
道也今夫山一卷石之多及其廣大草木生之禽獸
居之寳藏興焉今夫水一勺之多及其不測黿鼉鮫
龍魚鼈生焉貨財殖焉是以導之可以逹材蓄之可
以成己詩曰如山之苞如川之流其果行育德之謂
乎(易說)
白雲郭氏曰先人有言蒙之為蒙可以達材可以成
己也雍曰山下出泉行之所以果行止之所以育德
非以泉行而山止也盖山下之泉必養其源然後決
而為江河君子必育德深厚然後可以果行也其所
以生利萬物者所謂逹材歟(易說)
初六發蒙利用刑人用說桎梏以往吝象曰利用刑人
以正法也
伊川先生曰初以隂闇居下下民之蒙(一作象)也爻言
發之之道發下民之蒙當明刑禁以示之使之知畏
然後從而教導之自古聖王為治設刑罰以齊其衆
明教化以善其俗刑罰立而後教化行雖聖人尚德
而不尚刑未嘗偏廢也故為政之始立法居先治蒙
之初威之以刑者所以說去其昏蒙之桎梏謂拘束
也不去其昏蒙之桎梏則善教无由而入既以刑禁
率之雖使心未能喻亦當畏威以從不敢肆其昏蒙
之欲然後漸能知善道而革其(一无其字)非心則可以移
風易俗矣苟專用刑以為治則蒙雖畏而終不能發苟
免而无恥治化不可得而成也故以往則可吝○治
蒙之始立其防限明其罪罰正其法也使之由漸至
於化也或疑發蒙之初遽用刑人无乃不教而誅乎
不知立法制刑乃所以教也盖後之論刑者不復知
教化在其中矣(並易傳)
横渠先生曰以柔下賢居於坎䧟然无私系用心存
公雖不能諭人於道以辨曲直正法可也善行法者
多說於任刑道非弘矣故以往吝故君子哀矜而勿
喜也(易說)
廣平游氏曰蒙之初六發蒙而利用刑人何也盖民
之迷則目无所見耳无所聞若以物蒙其首也今欲
發其蒙而示之以好惡則彼且不見利不勸不威不
懲誥令所不能加行義所不能率必欲以利誘之耶
則爵无德而禄无功愈非所以勸也故當小懲而大
戒罰一以警百然後蒙者畏刑之將至相與從上之
所好而避其所惡故其蒙可得而發也雖然有發蒙
之志則刑人而為利矣苟惡其蒙而刑之不幾於不
教而誅乎故曰利用刑人以正法也正法云者示之
以好惡之謂也(易說)
龜山楊氏曰蒙无知也告之而弗喻引之而弗逹非
威之以刑莫之能從也故發蒙之初利用刑人盖威
之使從也用說桎梏縱之以往則吝矣桎梏者所以
禁切之使无妄適也吝則不復自新矣昔成王以商
之餘民封康叔則告以敬明乃罰為先商之餘民頑
民也蒙而无知者也故所先如此至康王畢公保釐
東郊則世變風移矣故命之曰唯德唯義時乃大訓
成王之誥康叔盖利用刑人之意先王之施德刑非
異也因時而已矣(易說)
兼山郭氏曰初六人之生不知學問之可成不知罟
擭䧟穽之可避凡以蒙故也故初則發之利用刑人
乃所以為說桎梏之道也不能發之於初至於過而
後擊之不亦晚乎謂以往者過也說者謂脫之則吝
是一罹於刑終身不可㢮也豈其然乎(易說)
白雲郭氏曰先人曰人之生不知學問之可成不知
罟擭䧟阱之可避凡以蒙故也雍曰初六發蒙是使
之知學問之可成也利用刑人是使之知䧟阱之可
避也聖人懼民性之易遷故欲辯之於初也雖舜之
刑期无刑不過於此豈非說桎梏之道哉不知此道
而以往能无吝乎或以用刑為發蒙之道疑聖人先
刑後教非也發蒙所以教之也用刑所以輔教也此
舜戒臯陶明于五刑以弼五教之意聖人豈有先刑
罰而後教化之理哉(易說)
九二包蒙吉納婦吉子克家象曰子克家剛柔接也
伊川先生曰包含容也二居蒙之世有剛明之才而
與六五之君相應中德又同當時之任者也必廣其
含容哀矜昏愚則能發天下之蒙成治蒙之功其道
廣其施博如是則吉也卦唯二陽爻上九剛而過唯
九二有剛中之德而應於五用於時而獨明者也苟
恃其明專於自任則其德不弘故雖婦人之柔闇尚
當納其所善則其明廣矣又以諸爻皆隂故云婦堯
舜之聖天下所莫及也尚曰清問下民取人為善也
二能包納則克濟其君之事猶子能治其家也五既
隂柔故發蒙之功皆在於二以家言之五父也二子
也二能主蒙之功乃人子克治其家也○子而克治
其家者父之信任專也二能主蒙之功者五之信任
專也二與五剛柔之情相接故得行其剛中之道成
發蒙之功苟非上下之情相接則二雖剛中安能尸
其事乎(並易傳)
横渠先生曰九二以剛居中故能包蒙而吉○擇婦
而納之則吉○九二以下卦之中主卦德故曰子克
家以子任家必剛柔得中乃濟不可嚴厲也(並易說)
龜山楊氏曰无忿疾于頑包蒙也苟以是心至斯受
之矣納婦也九二以剛中之才居發蒙之任羣蒙資
之以為明者也頑而疾之已甚則亂順而拒之遷善
者沮非所以治蒙也故包蒙納婦吉婦者順而從我
者也臣之任國事與子之治其家其道一也舜之父
頑母嚚象傲日以殺舜為事舜則負罪引慝而已彼
以愛兄之道來則誠信而喜之此舜之所以包蒙納
婦而克家也使舜偽而為之則誠信不孚誠信不孚
則剛柔不接以是而處頑傲之間欲其不格姦難矣
(易說)
白雲郭氏曰九二以剛中之德為治蒙之主所謂尊
賢而容衆嘉善而矜不能者也故雖昏愚之蒙包而
容之柔道之善取而納之長幼之節不廢而君臣之
倫不亂是雖為治蒙之主而上下之分嚴矣是以吉
也然包蒙者包衆蒙而為之主以隂陽言之九夫道
也六婦道也以尊卑言之五父道也二子道也包蒙
納婦必子克家而後吉苟无子道獨能包而納之是
為強僣不制之臣矣故二者皆以克家為吉包蒙納
婦剛克也子克家柔克也孟子曰有伊尹之志則可
其九二之謂乎剛柔接者謂二之剛中上接於柔五
之巽順下接於剛也(易說)
六三勿用取女見金夫不有躬无攸利象曰勿用取女
行不順也
伊川先生曰三以隂柔處蒙闇不中不正女之妄動
者也正應在上不能遠從近見九二為羣蒙所歸得
時之盛故捨其正應而從之是女之見金夫也女之
從人當由正禮乃見人之多金說而從之不能保有
其身者也无所往而利矣○女之如此其行邪僻不
順不可取也(並易傳)○不有躬无攸利不立已後雖向
好事猶為化物不得以天下萬物撓己巳立後自能
了當得天下萬物(語錄)
横渠先生曰金夫二也不有躬履非正則不能固於
一也(易說)
龜山楊氏曰六三隂柔而不中正不從正應而下從
九二見金夫不有躬者也見金而悅從行不順矣婦
人以順為正行不順則父母國人皆賤之二雖納婦
非順而從之也何利之有(易說)
兼山郭氏曰六三舍應從二行不順也見利忘身不
可取也(易說)
白雲郭氏曰六三不正之女捨應從二見利忘身與
貞不字者異矣何所利哉易於有應言婦无應言女
三捨應從二行不順矣稱女可也(易說)
六四困蒙吝象曰困蒙之吝獨遠實也
伊川先生曰四以隂柔而蒙闇无剛明之親援无由
自發其蒙困於昏蒙者也其可吝甚矣吝不足也謂
可少也○蒙之時陽剛為發蒙者四隂柔而最遠於
剛乃愚蒙之人而不比近賢者无由得明矣故困於
蒙可羞吝者以其獨遠於賢明之人也不能親賢以
致困可吝之甚也實謂陽剛也(並易傅)
龜山楊氏曰隂資陽以為明六四之困蒙遠於陽故
也陽實而隂虚實謂陽也不能親賢以發其蒙其困
吝宜矣(易說)
兼山郭氏曰六四上下遠于二剛无所資焉謂之困
蒙是以君子慎其獨也君子賢其賢而親其親没世
不忘也困蒙何有焉(易說)
白雲郭氏曰先人曰上下遠于二剛无所資焉謂之
困蒙是以君子慎其獨也雍曰遠於二剛无所發蒙
則困陽實而隂虚故稱遠實孟子曰夫苟好善則人
將輕千里而來告之以善何困之有夫苟不好善則
訑訑之聲音顔色拒人於千里之外是其所以困也
故以此而居上則失道而寡助以此務學則孤陋而
寡聞然則困蒙抑亦自取之歟伊川以吝為不足謂
可少之也然有嗇而可鄙之意(易說)
六五童蒙吉象曰童蒙之吉順以巽也
伊川先生曰五以柔順居君位下應於二以柔中之
德任剛明之才足以治天下之蒙故吉也童取未發
而資於人也為人君者苟能至誠任賢以成其功何
異乎出於已也○舍己從人順從也降志下求卑巽
也能如是優於天下矣(並易傳)
横渠先生曰不愿不信蒙之失正者也故蒙正如童
吉與夫彖之義同(易說)
龜山楊氏曰五居尊位而下求九二之臣不挾貴也
以童蒙自居不挾長挾賢也苟有求焉有所挾則皆
在所不告自天子至於庶人君子所以俟之一也故
唯童蒙乃吉夫湯之於伊尹高宗之於傅說皆學然
後臣之由斯道也(易說)
兼山郭氏曰六五夫是道也豈獨受學事師為然其
微乃在於成德之序也順也者順於理也巽也者入
於道也孔子曰吾與回言終日不違如愚退而省其
私亦足以發夫然後知顔氏之子殆庶幾也(易說)
白雲郭氏曰柔順居尊下應九二學焉而後臣此童
蒙之吉也太甲之於伊尹高宗之於傅說是也太甲
克終允德高宗克邁乃訓皆順以巽之義(易說)
上九擊蒙不利為宼利禦宼象曰利用禦寇上下順也
伊川先生曰九居蒙之終是當蒙極之時人之愚蒙
既極如苖民之不率為亂者當擊伐之然九居上剛
極而不中故戒不利為寇治人之蒙乃禦寇也肆為
剛暴乃為宼也若舜之征有苗周公之誅三監禦宼
也秦皇漢武窮兵誅伐為宼也○利用禦宼上下皆
得其順也上不為過暴下得擊去其蒙禦宼之義也
(並易傳)
横渠先生曰蒙暗犯宼禦之可也以剛明極顯而宼
蒙暗則傷義而衆不率也(易說)
廣平游氏曰蒙之上九擊蒙若齊之伐燕利其土地
重器所謂為宼也若葛伯仇餉而湯往征之所謂禦
宼也(易說)
龜山楊氏曰上九蒙之極也以剛之才處之故至於
擊蒙也然擊之以正其罪則禦宼也已甚而至於殘
民則為宼也故戒之曰不利為宼利禦宼若有苗之
昏迷而舜征之擊蒙而禦宼也孟子謂燕可伐而齊
王伐之誅其君而弔其民則是亦禦宼也而齊王遷
其重器係累其子弟是乃為宼耳故諸侯將謀救之
上下不順故也何利之有(易說)
兼山郭氏曰上九下愚之不可移怙終之不可戒是
以不得已而至於擊也師之毒天下猶曰民從之吉
况於蒙乎故知其為上下順也不利為宼利禦宼彼
我賓主之辭非有時而利為宼也易為君子謀不為
小人謀斯言至矣上下皆蒙故戒之如此上九非剛
中之德也(易說)
白雲郭氏曰先人曰不利為宼利禦宼彼我賓主之
辭非有時而利為宼也雍曰既利禦宼則彼來宼者
不利明矣夫不能戒之於早終至於過而後擊之亦
非特教之不至也盖有積惡不移之質如何校滅耳
者也上九剛過之才發蒙則暴包蒙則不能容以之
禦宼則利矣能禦宼亦去衆蒙之害上下得不順之
乎(易說)
大易粹言卷四
