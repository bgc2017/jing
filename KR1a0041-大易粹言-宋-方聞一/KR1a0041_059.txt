大易粹言卷五十九宋方聞一編
䷺(坎下巽上)
伊川先生曰渙序卦兊者說也說而後散之故受之
以渙說則舒散也人之氣憂則結聚說則舒散故說
有散義渙所以繼兊也爲卦巽上坎下風行於水上
水遇風則渙散所以為渙也(易傳)
渙亨王假有廟利涉大川利貞
明道先生曰萃渙皆亨於帝立廟因其精神之聚而
形於此爲其渙散故立此以收之(謝顯道錄)
伊川先生曰渙離也人之離散由乎中人心離則散
矣治乎散亦本於(一作必由)中能(一有利貞字)收合人心則散
者可聚也故卦之義皆主於中利貞合渙散之道在
乎正固也(易傳)
横渠先生曰萃王假有廟渙然後聚道乃久故王假
有廟互見於此凡言有廟者聚道之極也(易說)
龜山楊氏曰或問禘之說孔子曰不知也則其說盖
有言論之所不能及也非求之度數之末所能知也
惟先王報本反始之義與夫觀盥不薦渙萃假有廟
之象則聖人所以自盡其心者於是爲至非深知鬼
神之情狀其孰能知之知此則於治國乎何有(中庸解)
白雲郭氏曰渙者離散之義天下離散爲渙而散天
下之難亦爲渙居渙得散而亨散天下之難亦亨也
王道至而有廟則難散矣萃與渙其義相類難渙則
萃萃則渙難故當萃聚難渙之時宜莫先於有廟以
致孝享也利涉大川木行水上之才也利貞者渙難
以是爲德之先也經曰孝莫大於嚴父嚴父莫大於
配天王者有廟孝享必至於嚴父配天而後其道盡
故象又言享于帝立廟所以終王假有廟之義也(易說)
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
伊川先生曰渙之能亨者以卦才如是也渙之成渙
由九來居二六上居四也剛陽之來則不窮極於下
而處得其中柔之往則得正位於外而上同於五之
中巽順於五乃上同也四五君臣之位當渙而比其
義相通同五乃從中也當渙之時而守其中則不至
於離散故能亨也○王假有廟之義在萃卦詳矣天
下離散之時王者收合人心至於有廟乃是在其中
也在中謂求得其中攝其心之謂也中者心之象剛
來而不窮柔得位而上同卦才之義皆主於中也王
者拯渙之道在得其中而已孟子曰得其民有道得
其心斯得民矣享帝立廟民心所歸從也歸人心之
道无大於此故云至於有廟拯渙之道極於此也○
治渙之道莫濟於險難而卦有乘木濟川之象上巽
木也下坎水大川也利涉險以濟川也木在水上乘
木之象乘木所以涉川也涉則有濟渙之功卦有是
義有是象也(並易傳)
横渠先生曰財散則民聚王乃在渙中之一也(易說)
白雲郭氏曰渙之成卦自否來故剛自四來而爲二
柔自二升爲四剛來得中而不窮柔自内升位乎外
而上同此成卦之義也王乃在中者以王居於渙難
之中故難散而後假有廟也大川難也乘木濟難之
方也濟難有功則難散矣此渙之所以亨也(易說)
象曰風行水上渙先王以享于帝立廟
伊川先生曰風行水上有渙散之象先王觀是象救
天下之渙散至于享帝立廟也收合人心无如宗廟
祭祀之報出於其心故享帝立廟人心之所歸也係
人心合離散之道无大於此(易傳)
白雲郭氏曰水難也風行水上則无不散矣此渙難
之象也享于帝立廟者天地祖考王祭之大也難渙
之時莫急於此也能此則治天下可運諸掌不能此
則亂將復矣是以先王不敢後也(易說)
初六用拯馬壯吉象曰初六之吉順也
伊川先生曰六居卦之初渙之始也始渙而拯之又
得馬壯所以吉也六爻獨初不云渙者離散之勢辨
之宜早方始而拯之則不至於渙也爲教深矣馬人
之所託也託於壯馬故能拯渙馬謂二也二有剛中
之才初隂柔順兩皆无應无應則親比相求初之柔
順而託於剛中之才以拯其渙如得壯馬以致遠必
有濟矣故吉也渙拯於始爲力則易時之順也○初
之所以吉者以其能順剛中之才也始渙而用拯能
順乎時也(並易傳)
横渠先生曰處險之下故必用拯无應於上順比九
二之剛拯而馬壯其吉宜也(易說)
白雲郭氏曰初六難之始也方難之始而能竭其至
健之才以拯之則難无不濟矣是其所以吉也天下
之事辨之於早則順而易舉故象曰初六之吉順也
卦以初二四五皆爲渙難者初能比二四能比五故
也三與上私於其應能免其身幸矣明夷用拯馬壯
吉曰順以則也此言順也是知馬以健順爲義故坤
之彖有取於馬也(易說)
九二渙奔其机悔亡象曰渙奔其机得願也
伊川先生曰諸爻皆云渙謂渙之時也在渙離之時
而處險中其有悔可知若能奔就所安則得悔亡
也机者俯凴以爲安者也俯就下也奔急往也二與
初雖非正應而當渙離之時兩皆无與以隂陽親比
相求則相賴者也故二目初爲机初謂二爲馬二急
就於初以爲安則能亡其悔矣初雖坎體而不在險
中也或疑初之柔微何足賴盖渙之時合力為(一作而)
勝先儒皆以五為机非也方渙離之時二陽豈能同
也若能同則成濟渙之功當大(一有吉字)豈止悔亡而已
机謂俯就也○渙散之時以合爲安二居險中急就
於初求安也賴之如机而亡其悔乃得所願也(並易傳)
横渠先生曰奮於險中進而之前則難解悔亡故曰
奔其机三四皆險故曰得願若退累於初則險不能
出具悔終存(易說)
白雲郭氏曰九二之剛自外來而得中得去危就安
之義故有奔其机之象焉剛不得中則不可有為而
其道窮道窮則其志失矣唯得中就安故彖所以言
不窮而象言得願此悔之所以亡也言奔與悔亡皆
去危之義(易說)
六三渙其躬无悔象曰渙其躬志在外也
伊川先生曰三在渙時獨有應與无渙散之悔也然
以隂柔之質不中正之才上居无位之地豈能拯時
之渙而及人也止於其身可以无悔而已上加渙字
在渙之時躬无渙之悔也○志應于上在外也與上
相應故其身得免于渙而无悔悔亡者言本有而得
亡无悔者本无也(並易傳)
横渠先生曰援上而進惟求自脱于險无悔而已非
能及物者也(易說)
白雲郭氏曰渙離之時六三知應于上而不知有所
擇而比之以行渙難之志是其志之小者也故其爲
道止及其身而已終无濟時之義然不失正應終亦
不爲悔也志在外者志應上九也(易說)
六四渙其羣元吉渙有丘匪夷所思象曰渙其羣元吉
光大也
伊川先生曰渙四五二爻義相須故通言之彖故曰
上同也四巽順而正居大臣之位五剛中而正居君
位君臣合力剛柔相濟以拯天下之渙者也方渙散
之時用剛則不能使之懷附用柔則不足爲之依歸
四以巽順之正道輔剛中正之君君臣同功所以能
濟渙也天下渙散而能(一无能字)使之羣聚可謂大善之
吉也渙有丘匪夷所思贊美之辭也丘聚之大也方
渙散而能致其大聚其功甚大其事甚難其用至妙
夷平常也非平常之見所能思及也非大智賢孰能
如是○稱元吉者謂其功德光大也元吉光大不在
五而在四者二爻之義通言也於四言其施用於五
言其成功君臣之分也(並易傳)
横渠先生曰已處險外无私其事常以拯衆爲心則
其志光大獲吉若志在所歸之地近累於五則非能
平均其慮者也(易說)
白雲郭氏曰六四之柔自下而升故有上同之義夫
以柔道上行而輔君爲臣之至美故君臣相濟能渙
天下之難也羣者天下罹於難者也能渙天下之難
則其道大矣非止於其躬而已故元吉難雖渙散猶
若有丘焉勿謂難之小而弗戒也有丘則匪夷矣有
丘匪夷之思其可一日忘乎此雖已濟難不敢忘難
之意也是亦其亡苞桑之義昔禹平水土成湯伐夏
救民皆渙其羣者也成王懲而毖後患所謂匪夷之
思也元吉光大之義於夏商可見然易之象變屢見
於彖至渙尤明見於二爻之辭不然則九二剛中自
无奔机之象而六四至柔豈能具渙羣之吉乎唯究
成卦之變則二爻之辭可得也(易說)
九五渙汗其大號渙王居无咎象曰王居无咎正位也
伊川先生曰五與四君臣合德以剛中正㢲順之道
治渙得其道矣唯在浹洽於人心則順從也當使號
令洽(一作浹)於民心如人身之汗浹於四體則信服而
從矣如是則可以濟天下之渙居王位爲稱而无咎
大號大政令也謂新民之大命救渙之大政再云渙
者上謂渙之時下謂處渙如是則无咎也在四己言
元吉五惟言稱其位也渙之四五通言者渙以離散
爲害拯之使合也非羣臣同助合力其能濟乎爻義
相須時之宜也(一作而已)○王居謂正位人君之正位也
能如五之爲則居尊位為稱而无咎也(並易傳)
横渠先生曰為渙之主使物徧被其澤正位凝命可
以免咎不私于應故能均布其大號也渙然廓大以
王道自居乃无咎(易說)
白雲郭氏曰令出唯行弗唯反則號令之出猶其渙
汗乎一出不反之義也是以王者重慎之四五君臣
合德以渙天下之難其號大矣故渙之大號則王居
之渙羣之功則六四主之王居渙號則正位以令天
下得君道也故无咎六四主渙羣之功則宣力四方
盡臣職也吉孰大焉故元吉此君臣之義不同也(易說)
上九渙其血去逖出无咎象曰渙其血遠害也
伊川先生曰渙之諸爻皆无係應亦渙離之象惟上
應于三三居險陷之極上若下從于彼則不能出於
渙也險有傷害畏懼之象故云血惕然九以陽剛處
渙之外有出渙之象又居巽之極為能㢲順於事理
故云若能使其血去其惕出則无咎也其者所有也
渙之時以能合爲功獨九居渙之極有係而臨險以
能出渙遠害為善也○若如象文為渙其血乃與屯
其膏同也義則不然盖血字下脱去字血去惕出謂
能遠害則无咎也(並易傳)
横渠先生曰乘剛在上若係於三害不可免能絶棄
隂類遠去其害則可免咎(易說)
白雲郭氏曰難不能散則傷之者至矣上九知見傷
之憂故渙其血去逖出而後无咎也逖遠也違難必
遠乃可免害此與渙其躬者无以異盖止於一身之
謀非天下之大計也夫同聲相應同氣相求二爻之
應亦其志同耳然渙之六爻皆无凶悔者以皆知濟
難及保身之道也苟不能有道以濟天下之難又不
能明哲以自保其身是皆凶悔之徒與此盖不必六
爻有象而後知之故易之辭觀吉可以知凶由凶可
以見吉斯得知微知彰之義矣(易說)
大易粹言卷五十九
