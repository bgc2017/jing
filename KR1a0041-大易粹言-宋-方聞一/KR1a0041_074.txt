大易粹言跋
右大易粹言前太守曾君穜命郡博士方聞一所裒輯
者也雖七家之書不無深淺異同之論然攷其師友淵
源則皆自伊洛中來學者得此書而萃觀之則淺深異
同之際乃吾所用力之地苟能窮其所已言以求乎至
是之歸體其所未言以造乎自得之實則知隂陽五行
升降上下無非天理流行之妙而畫前之易當在吾心
而不在書矣豈徒以廣耳目聞見而已哉歲久板漫滅
不可讀因念刊書之難復為之修改七百三十有六板
凡二十六萬一千五百九十有四字以與學者共之亦
以無忘曾君之美意云嘉定癸酉五月望真寧張嗣古
跋
粹言載諸公所得深者參舉而互備此板在舒州已就
漫漶予修之遂為佳本陳造跋
右大易粹言一編太守曾公所裒集也始公欲刊是書
集僚屬語之於是門下士程九萬欣然前曰是書之成
所惠於後學多矣夫學莫不有宗後之學者皆失之學
琴有譜學奕有數彼業一技者且然而况於學道者乎
吾聖人闡道之微以詔後學悉具於六藝煨燼之餘唯
易為全書故昔人號易為六藝之原有志於道德性命
之學者可不出入其門而探其奥乎捨是不用吾力而
欲求夫徑造頓悟之說幾何而不胥為異端也蓋自胚
腪於羲發露於文而大彰明於夫子道妙所在内外之
不偏廢終始之無有二致由是而充之可以處貴賤可
以逹死生漢儒休咎災異之證最害道之甚者寥寥千
百載間有伊川二程先生者探三聖之用心與一時諸
公講䆒至到可為學者據依然猶病其文字之間見帙
籍之散漫今公會而通之貫而一之誠有功於聖門端
不止於裒集而已學者於是而得其所宗矣書成遂述
前日語以書於末云淳熙四年正月日門生迪功郎舒
州望江縣主簿主管學事程九萬謹跋
昔伊川先生發揮大易之旨獨止于六十四卦而繫辭
無傳學者惜之惟當時諸公之所講究間見層出亦足
以補其遺闕然編帙散漫猶病焉祐之蚤獲遊温陵曾
公之門公平居議論必及於易而伊川之學尤所篤好
故嘗以親受白雲之說合伊川兄弟而下共為七家欲
鑱之而未能也洎來羣舒出以相示且俾訂證其非是
期與同志共之凡涉書七十有五種為字四十五萬有
竒義多互見辭或重出而後伊川之易無遺恨之歎噫
公之用心也蓋深而人之獲利也亦溥矣於是乎書門
人西秦李祐之謹跋
大易粹言跋
