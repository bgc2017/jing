大易粹言卷五十六宋方聞一編
䷷(艮下離上)
伊川先生曰旅序卦豐大也窮大者必失其居故受
之以旅豐盛至於窮極則必失其所安旅所以次豐也
爲卦離上艮下山止而不遷火行而不居違去而不
處之象故爲旅也又麗乎外亦旅之象(易傳)
旅小亨旅貞吉
伊川先生曰以卦才言也如卦之才可以小亨得旅
之貞正而吉也(易傳)
白雲郭氏曰旅者失其所居也序卦曰窮大者必失
其居故受之以旅是以豐之上六豐其屋蔀其家闚
其戶閴其无人而旅之象已形焉旅雖失其所居而
未困故亦有可小亨之象然自亨之道論之則旅得
其小者耳自貞吉論之亦不能大全獨得旅之貞吉
也故在亨得其小者在旅得其貞吉是以言小亨又
曰旅貞吉也由是觀之則小亨未必不大於貞吉而
旅之貞吉未必不小於小亨也諸卦亦有是義因旅
可明之耳(易說)
彖曰旅小亨柔得中乎外而順乎剛正而麗乎明是以
小亨旅貞吉也旅之時義大矣哉
伊川先生曰六上居五柔得中乎外也麗乎上下之
剛順乎剛也下艮止上離麗止而麗於明也柔順而
得在外之中所止能麗於明是以小亨得旅之貞正
而吉也旅困之時非陽剛中正有助於下不能致大
亨也所謂得在外之中中非一揆旅有旅之中也止
麗於明則不失時宜而後得(一作能)處旅之道○天下
之事當隨時各適其宜而旅爲難處故稱其時義之
大(並易傳)
白雲郭氏曰旅自否來以六五爲成卦之主六五柔
得中也自否三而爲旅之六五是柔得中乎外也上
承上九順乎剛也艮止也麗明也止而麗乎明則止
不失其所者也是皆所以小亨而貞吉也旅之時義
所以爲大者居尊得中順剛麗明安得不爲大義乎
故大有之所以爲大火在天上而已旅之所以爲大
義亦以山上有火故也以火在天上而爲元亨則山
上有火又宜爲小亨矣觀此則知君人之道其以明
爲大也如此是以詩人於闇亂之世則思古明王蓋
下民之至情也(易說)
象曰山上有火旅君子以明愼用刑而不留獄
伊川先生曰火之在高明无不照君子觀明照之象
則以明愼用刑明无可恃故戒於慎明而止亦慎象
觀火行不處之象則不留獄獄者不得已而設民有
罪而入豈可留滯淹久也(易傳)
白雲郭氏曰易於火在天上明出地上山上有火雖
象有大小不同其爲至明則一也君子法之是以明
慎用刑而不留獄也獄者天下之至難明者也以舜
之聖猶至於再三訓戒有曰欽哉欽哉惟刑之恤哉
有曰惟明克允有曰明于五刑由是觀之則明慎用
刑宜聖人之致意也留獄則爲不明矣聖人深懼其
不明故又申言之旅之明義見於卦象而不見於卦
辭故孔子於象明之此蓋義之大者也(易說)
初六旅瑣瑣斯其所取災象曰旅瑣瑣志窮災也
伊川先生曰六以隂柔在旅之時處於卑下是柔弱
之人處旅困而在卑賤所存汚下者也志卑之人旣
處旅困鄙猥瑣細无所不至乃其所以致侮辱取灾
咎也瑣瑣猥細之状當旅困之時才質如是上雖有
援无能爲也四陽性而離體亦非就下者也又在旅
與它卦爲大臣之位者異矣○志意窮迫自取災也
災眚對言則有分獨言則謂災患耳(並易傳)
横渠先生曰瑣瑣不能致命遂志身窮而志卑也冗
細其所爲取灾之道也(易說)
白雲郭氏曰旅雖有失其所居之義而卦象之中至
明存焉故君子之處旅也必思其至明而法以行事
然後足以得旅之大義此象所以言明慎用刑之意
不知出此反致意於瑣瑣細末之務則闇於大義是
其所以爲取灾之道歟夫窮志畢力於瑣瑣之務者
終不能大有爲於天下也初六隂柔之才自居於卑
故无高遠之見如此孟子曰養其大體爲大人養其
小體爲小人旅之大義與其瑣瑣皆在人自養之而
已可不慎哉(易說)
六二旅卽次懷其資得童僕貞象曰得童僕貞終无尤
也
伊川先生曰二有柔順中正之德柔順則衆與之中
正則處不失當故能保其所有童僕亦盡其忠信雖
不若五有文明之德上下之助亦處旅之善者也次
舍旅所安也財貨旅所資也童僕旅所賴也得就次
舍懷蓄其資財又得童僕之貞良旅之善也柔弱在
下者童也強壯處外者僕也二柔順中正故得内外
之心在旅所親比者童僕也不云吉者旅寓之際得
免於灾厲則已善矣○羇旅之人所賴者童僕也旣
得童僕之忠貞終无尤悔矣(並易傳)
横渠先生曰居得位即次之義得三之助故曰懷其
資下有一隂无所係累故曰得童僕貞(易說)
白雲郭氏曰伊川曰次舍旅所安也貨財旅所資也
童僕旅所賴也雍曰旅幾於困者也不得其安則困
不得其資則困不得其助則困今安即其次懷其資
又得童僕之助則處旅之善者矣是所以不能困也
童僕以助上爲正得其貞則得其助矣終何尤哉六
二柔順中正故其善處如此語之以大義則未也(易說)
九三旅焚其次喪其童僕貞厲象曰旅焚其次亦以傷
矣以旅與下其義喪也
伊川先生曰處旅之道以柔順謙下爲先三剛而不
中又居下體之上與艮之上有自高之象在旅而過
剛自高致困災之道也自高則不順於上故上不與
而焚其次失所安也上離爲焚象過剛則暴下故下
離而喪其童僕之貞信謂失其心也此則危厲之道
也○旅焚失其次舍亦以困傷矣以旅之時而與下
之道如此義當喪也在旅而以過剛自高在下必喪
其忠貞謂失其心也在旅而失其童僕之心爲可危
也(並易傳)
横渠先生曰以陽居陽其志亢也旅而驕亢焚次宜
也下比二隂喪其御下之正危厲之道(易說)
白雲郭氏曰旅以致明爲大而柔順中正亦足以亨
九三剛而不中俱失亨大之義故不能安旅失助而
危也旅焚其次則失其所安斯亦可傷矣然二以旅
自處故得童僕貞三以剛暴之才不以旅自居反欲
自脫於旅而以旅道居童僕宜其失衆心而喪也童
僕以助爲貞旣喪則失助是以貞爲厲矣夫旅豈與
人之道哉君子修已安人自卑自厚而已故終无以
旅與下之事焚亦言其剛暴也旅有火之性也(易說)
九四旅于處得其資斧我心不快象曰旅于處未得位
也得其資斧心未快也
伊川先生曰四陽剛雖不居中而處柔在上體之下
有用柔能下之象得旅之宜也以剛明之才爲五所
與爲初所應在旅之善者也然四非正位故雖得其
處止不若二之就次舍也有剛明之才爲上下所與
乃旅而得貨財之資器用之利也雖在旅爲善然上
无剛陽之與下惟隂柔之應故不能伸其才行其志
其心不快也云我者據四而言○四以近君爲當位
在旅五不取君義故四爲未得位也曰然則以九居
四不正爲有咎矣曰以剛居柔旅之宜也九以剛明
之才欲得時而行其志故雖得資斧於旅爲善其心
志未快也(並易傳)
横渠先生曰以陽居隂旅於處也所應在初初爲瑣
瑣志窮卑下不能自助於己但得其資斧之用而已
志未有得故其心不快(易說)
白雲郭氏曰九四居上體之下无高亢不屈之義蓋
亦安於旅者方之即次亦庶幾焉雖得資用徒能自
修異夫童僕之助者是以其心未快也君子之快何
如使是君爲堯舜之君是民爲堯舜之民是也不然
則雖得資斧適足以獨善其身而已何所快哉故九
四之我心不快孟子所謂窮也所謂不得志者也且
爻辭言于處而象言未得位亦以見六二即次爲得
位而于處未得位者窮處而未得志者也
六五射雉一矢亡終以譽命象曰終以譽命上逮也
伊川先生曰六五有文明柔順之德處得中道而上
下與之處旅之至善者也人之處旅能合文明之道
可謂善矣羈旅之人動而或失則困辱隨之動而无
失然後爲善離爲雉文明之物射雉謂取則於文明
之道而必合如射雉一矢而亡之發无不中則終能
致譽命也譽令聞也命福禄也五居文明之位有文
明之德故動必中文明之道也五君位人君无旅旅
則失位故不取君義○有文明柔順之德則上下與
之逮與也能順承於上而上與之爲上所逮也在上
而得乎下爲下所上(一无上字)逮也在旅而上下與之所
以致譽命也旅者困而未得所安之時也終以譽命
終當致譽命也已譽命則非旅也困而親寡則爲旅
不必在外也(並易傳)
横渠先生曰四處隂應下堅介難致雉之象也以力
致之徒喪其矢喪矢喪其直也文明居中必不失其
直當終得譽美(易說)
白雲郭氏曰六五君位又爲成卦之主且自否三升
而爲文明之君豈非射雉一矢亡之象乎君子藏器
於身得時而後動故一矢而亡之發无不中也終以
譽命者終譽以致天命也譽在人者也命在天者也
天聽自我民聽也上逮者其道登聞於天也蓋言人
君修德於身終致文明之盛下得百姓之心而上受
天命也猶文王受命作周之詩而言令聞不已蓋未
有不得於人而能受命者也六五射雉有由艱危以
致治之象兹豈旅之義乎(易說)
上九鳥焚其巢旅人先笑後號咷喪牛于易凶象曰以
旅在上其義焚也喪牛于易終莫之聞也
伊川先生曰鳥飛騰處高者也上九剛不中而處最
高又離體其亢可知故取鳥象在旅之時謙降柔和
乃可自保而過剛自高失其所安宜矣巢鳥所安止
(一无止字)焚其巢失其所安无所止也在離上爲焚象陽
剛自處於至高始快其意故先笑旣而失安莫與故
號咷輕易以喪其順德所以凶也牛順物喪牛于易
謂忽易以失其順也離火性上爲躁易之象上承鳥
焚其巢故更加旅人字不云旅人則是鳥笑哭也○
以旅在上而以尊高自處豈能保其居其義當有焚
巢之事方以極剛自高爲得志而咲不知喪其順德
於躁易而終莫之聞謂終不自聞知也使自覺知則
不至於極而號咷矣惕剛不中而處極固有高亢躁
動之象而火復炎上則又甚焉(並易傳)
横渠先生曰以陽極上旅而驕肆者也夫柔順之正
故曰喪牛于易易肆也肆怒而忤物雖有凶危其誰
告之故曰終莫之聞也
白雲郭民曰旅不可窮也而上九窮之是以失其所
安之甚如鳥之焚巢將何依焉旅之道易入而難出
未嘗不先笑而後號咷也其於得失之際則得之甚
艱失之甚易牛大而難失之物亦易喪之三者究其
終皆无獲吉之理是以凶也象言其義焚者窮旅于
上必焚之義也喪牛于易方自失不暇終无譽命之
得故莫之有聞也(易說)
大易粹言卷五十六
