大易粹言卷六宋方聞一編
䷅(坎下乾上)
伊川先生曰訟序卦飲食必有訟故受之以訟人之
所需者飲食既有所湏爭訟所由起也訟所以次需
也為卦乾上坎下以二象言之天陽上行水性就下
其行相違所以成訟也以二體言之上剛下險剛險
相接能无訟乎又人内險阻而外剛強所以訟也(易傳)
訟有孚窒惕中吉終凶利見大人不利涉大川
伊川先生曰訟之道必有其孚實中无其實乃是誣
妄凶之道也卦之中實為有孚之象訟者與人爭辯
而待决於人雖有孚亦湏窒塞未通不窒則已明无
訟矣事既未辯吉凶未可必也故有畏惕中吉得中
則吉也終凶終極其事則凶也○訟者求辯其曲直
也故利見於大人大人則能以其剛明中正決所訟
也訟非和平之事當擇安地而處不可䧟於危險故
不利涉大川也(並易傳)
白雲郭氏曰需訟一體也相親而需則為需相違而
訟則為訟性情之異耳然性情之異而有孚則同者
親而无孚需之妄也訟而无孚訟之妄也窒者塞其
源而不流也惕者謹其事而知懼也得其中則吉成
其終則凶知此則知訟之為道矣非特訟者為然聽
訟亦如之也好生之德洽于民心兹用不犯于有司
窒之也欽哉欽哉唯刑之恤哉惕之也吕刑曰簡孚
有衆又曰獄成而孚輸而孚有孚也故乃明于刑之
中中吉也舜典之疑唯輕吕刑之疑有赦不成其終
也(易說)
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
伊川先生曰訟之為卦上剛下險險而入健也又為
險健相接内險外健皆所以為訟也若健而不險不
生訟也險而不健不能訟也險而又健是以訟也○
訟之道固如是又據卦才而言九二以剛自外來而
成訟則二乃訟之主也以剛處中中實之象故有孚
處訟之時雖有孚信亦必艱阻窒塞而有惕懼不窒
則不成訟矣又居險䧟之中亦為窒塞惕懼之義二
以陽剛自外來而得中為以剛來訟而不過之義是
以吉也卦有更取成卦之由為義者此是也卦義不
取成卦之由則更不言所變之爻也據卦辭二乃善
也而爻中不見其善盖卦辭取其有孚得中而言乃
善也爻則以自下訟上為義所取不同也○訟非善
事不得已也安可終極其事極意於其事則凶矣故
曰不可成也成謂窮盡其事也○訟者求辯其是非
也辯之乃中正也故利見大人以所尚者中正也聽
者非其人則或不得其中正也中正大人九五是也
○與人訟者必處其身於安平之地若䧟危險則䧟
其身矣乃入于深淵也卦中有中正險䧟之象(並易傳)
龜山楊氏曰乾健而上行坎險而趨下居險健而不
相與訟之所興也九二剛來而得中有孚也訟以有
孚為主訟而无孚則刑随之矣凶之道也剛來而䧟
乎險中見窒也見窒而後訟訟非得已也訟而惕焉
中而止非成訟也是以吉非剛而得中疇克爾終凶
以上九言也處訟之極不能復即命渝安正則成訟
者也終凶亦宜乎然訟非中正者不能聽而決故利
見大人九五是也孔子曰聽訟吾猶人也必也使无
訟乎大人能使無訟者若恃險健之才往而犯難則
鮮不及矣故不利涉大川(自訟有孚至此易說)
兼山郭氏曰訟三升而二降乃剛來而得中也(易說)
白雲郭氏曰訟不親也不親而健健而䧟此所以為
訟剛來居二而得中故二為成卦之主用中則吉也
大人與天地合德日月合明无私之大者況訟乎是
以利見之也險欲䧟健遠之可也故不利涉大川涉
之則自入于淵矣需之利涉大川險在前也訟之不
利涉大川險在下而必䧟也(易說)
象曰天與水違行訟君子以作事謀始
伊川先生曰天上水下相違而行二體違戾訟之由
也若上下相順訟何由興君子觀象知人情有争訟
之道故凡所作事必謀其始絶訟端於事之始則訟
无由生矣謀始之義廣矣若慎交結明契劵之類是
也(易傳)
龜山楊氏曰天左旋而水東注違行也作事至於違
行而後謀則无及矣(易說)
兼山郭氏曰天體於上水行於下天道左旋水性右
流皆違行而不相親故曰訟不親也不親所以為訟
也孔子曰聽訟吾猶人也必也使无訟乎无訟在於
謀始謀始在於制作契之不明訟之所以生也故有
德司契而不責於人上古結繩以治後世聖人易之
以書契良以此也方此為治訟之始未及夫化民之
道(易說)
白雲郭氏曰天水違行大不親矣作事謀始期无訟
也邦无道免於刑戮在下之謀始也刑期无刑必也
无訟在上之謀始也此謂窒惕之道(易說)
初六不永所事小有言終吉象曰不永所事訟不可長
也雖小有言其辯明也
伊川先生曰六以柔弱居下不能終極其訟者也故
於訟之初因六之才為之戒曰若不長永其事則雖
小有言終得吉也盖訟非可長之事以隂柔之才而
訟於下難以吉矣以上有應援而能不永其事故雖
小有言終得吉也有言災之小者也不永其事而不
至於凶乃訟之吉也○六以柔弱而訟於下其義固
不可長永也永其訟則不勝而禍難及矣又於訟之
初即戒訟非可長之事也○柔弱居下才不能訟雖
不永所事既訟矣必有小災故小有言也既不永其
事又上有剛陽之正應辯理之明故終得其吉也不
然其能免乎在訟之義同位而相應相與者也故初
於四為獲其辯明同位而不相得相訟者也故二與
五為對敵也(並易傳)
横渠先生曰初於正應中有隂陽之間不无訟但以
隂居下體為柔順履險方初不永所事其理辯直(直一)
(作正)故小有言終吉(易說)
龜山楊氏曰險而健卦之所以為訟也險故興訟健
故能訟居險之初柔不當位非險而健也无能訟之
才故不永所事當上下違行之時隂柔在下而二以
剛乘之近而不相與故小有言然有應在上順而不
為險故其辯易明既已有言則非无訟也以其辯明
故終吉夫訟非可長之事居訟之初謀始之時也故
孔子因以戒之有不可之辭焉(易說)
白雲郭氏曰訟之初未始不小有言也永其事則有
成終之凶不永所事是以終吉言於初者戒之於始
也初四在訟之應者是以其辯易明二五在訟之不
應者是以不克而掇患也(易說)
九二不克訟歸而逋其邑人三百戶无眚象曰不克訟
歸逋竄也自下訟上患至掇也
伊川先生曰二五相應之地而兩剛不相與相訟者
也九二自外來以剛處險為訟之主乃與五為敵五
以中正處君位其可敵乎是為訟而義不克也若能
知其義之不可退歸而逋避以寡約自處則得无過
眚也必逋者避為敵之地三百戶邑之至小者若處
強大是猶競也能无眚乎眚過也處不當也與知惡
而為有分也○義既不敵故不能訟歸而逋竄避去
其所也○自下而訟其上義乖勢屈禍患之至猶拾
掇而取之言易得也(並易傳)
横渠先生曰處險體剛好訟者也上下二隂俱非已
應理為不直故不訟歸而逋竄使其邑人之衆无辜
被禍故曰邑人无眚(易說)
龜山楊氏曰以成卦之才言之則九二剛來而得中
能有孚窒惕中吉也以爻言之二五正應也二以剛
險而不應訟上者也而五以剛中正而履尊位訟之
主也人所利見而取決焉不可得而訟也故不克訟
然九二剛而中知義不克則非怙終者故歸而逋其
邑人三百戶无眚歸而逋者自反不縮逋竄而自逭
也邑人三百戶則其居寡弱矣不為險健也不為險
健則訟息矣故无眚眚過也(易說)
兼山郭氏曰九二孔子稱十室之邑必有忠信如丘
者焉則三百戶之邑亦不為小矣或謂下之敢訟上
者以附已之衆為得之矣附已之衆上之所不容故
置其邑而逋乃可无眚眚甚於凶明矣(易說)
白雲郭氏曰先人曰十室之邑必有忠信則三百戶
不為小矣雍曰二五有君臣之位上下之分非可訟
也訟之義不克也不克則置三百戶之邑而歸逋竄
之中可无眚矣盖以下訟上其患自取苟不違其邑
是速誅伐之禍也九二以剛中之才一䧟險中而不
克訟其取患如此況无其才者乎是以聖人貴夫窒
惕而不利涉難也伯氏駢邑三百管仲奪之而没齒
无怨言豈有訟上之患者乎(易說)
六三食舊德貞厲終吉或從王事无成象曰食舊德從
上吉也
伊川先生曰三雖居剛而應上然質夲隂柔處險而
介二剛之間危懼非為訟者也禄者稱德而受食舊
德謂處其素分貞謂堅固自守厲終吉謂雖處危地
能知危懼則終必獲吉也守素分而无求則不訟矣
處危謂在險而承乘皆剛與居訟之時也○柔從剛
者也下從上者也三不為訟而從上九所為故曰或
從王事无成謂從上而成不在已也訟者剛健之事
故初則不永三則從上皆非能訟者也二爻皆以隂
(一作處)柔不終而得吉四亦以不克而渝得吉訟以能
止為善也○守其素分雖(一无雖字)從上之(一无之字)所為非
由已也故无成而終得其吉也(並易傳)
横渠先生曰履非其位處險之極若能不為他累專
應上九則雖危終吉故曰舊德以隂居陽又處成功
必有悔吝故曰无成(易說)
廣平游氏曰訟之六三才不稱位故有食舊德之象
食舊德者世其禄也世之搆訟者皆出於忿慾而六
三才不足則内省而无忮位已高則知足而无求夫
如是則從上而已奚其訟故食舊德而安也然當訟
之時才不稱其位則人必有媢嫉之者故不能无危
要之在已者貞固自守而无争心故雖危而終吉也
(易說)
龜山楊氏曰六三以隂居陽无險健之才而承乘皆
剛力不能訟也上九處剛健之極而下為之應柔不
能抗也則從上而已故曰食舊德貞厲盖先王詔禄
以功餼廪稱事食其食不任其責而唯上之從則唯
食舊德可也當上下違行之時居險健之中雖以舊
德而食然從之而不以正安之而不知戒失義犯患
將无所不至矣故唯貞厲乃終吉與之從事則无成
矣(易說)
白雲郭氏曰以隂柔而介二剛之間危懼也能不以
訟為事所謂窒惕者也故能保舊德之禄而固守弗
失與逋其邑而喪者異矣雖介二剛為危道而終獲
吉者能窒其訟故也介二剛有道乎捨二之訟上從
乾道代終而已從其大體者也故吉六三不以訟為
事上從乾吉之大可謂德與位稱者矣然僅能食舊
而已九二自下訟上掇患已至又豈能保其舊邑哉
逋竄宜矣(易說)
九四不克訟復即命渝安貞吉象曰復即命渝安貞不
失也
伊川先生曰四以陽剛而居健體不得中正本為訟
者也承五履三而應(一有於字)初五君也義不克訟三居
下而柔不與之訟初正應而順從非與訟者也四雖
剛健欲訟无與對敵其訟无由而興故不克訟也又
居柔而應柔亦為能止之義既義不克訟若能克其
剛忿欲訟之心復即就於命革其心平其氣變而為
安貞則吉矣命謂正理失正理為方命故以即命為
復也方不順也書云方命圯族孟子云方命虐民夫
剛健而不中則躁動故不安處非中正故不貞不安
貞所以好訟也若義不克訟而不訟及就正理變其
不安貞為安貞則吉矣○安正能如是則為无失矣
所以吉也(並易傳)
横渠先生曰體健而比於三理為不直故不克訟(易說)
龜山楊氏曰居非中正義不克訟也復即命變而為
安正則吉矣命天理也知義不克自反而即理則非
迷而不復者其吉不亦宜乎(易說)
白雲郭氏曰剛強之才未嘗下人非得位必多訟九
四居上訟下為初辯明既不克訟復即初之命變而
安於貞是以獲吉復即初命捨訟而應初也應初所
以為正也是亦不失舊德之道苟非復即命渝安貞
殆亦逋邑之流乎九四盖嘗有訟能變而獲吉故不
言舊德而象但言不失也既云不克訟則无德可言
矣論訟則四優於二論德則三優於初其訟者上九
乎亦愈於二之犯上也(易說)
九五訟元吉象曰訟元吉以中正也
伊川先生曰以中正居尊位治訟者也治訟得其中
正所以元吉也元吉大吉而盡善也吉大而不盡善
者有矣○中正之道何施而不元吉(並易傳)
廣平游氏曰訟元吉謂聽訟之主也非身有訟也九
五得尊位大中以正決天下之訟已則何訟之有當
訟之時至而以中正決之是以元吉也若虞芮質厥
成文王蹶厥生則聽訟之道孰善於此吉孰大焉故
卦言利見大人大人則九五之謂也且訟而有孚猶
窒而後通惕而後寕中焉則吉終焉則凶自无元吉
之理(易說)
龜山楊氏曰剛中正而履尊位訟之所利見也故元
吉元吉者大而盡善者也(易說)
兼山郭氏曰九五利見大人尚中正也九五之象曰
訟元吉以中正也則九五之无訟而為聽訟之主明
矣詩曰虞芮質厥成文王蹶厥生則知訟元吉所以
為中正也(易說)
白雲郭氏曰九五中正大人也聽訟之主也天下之
長也為天下之長以中正之德聽天下之訟人之所
利見其為吉也大矣盖非一人之吉實天下之吉也
獄訟之歸虞舜虞芮之質文王其九五之謂也(易說)
上九或錫之鞶帶終朝三禠之象曰以訟受服亦不足
敬也
伊川先生曰九以陽居上剛健之極又處訟之終極
其訟者也人之肆其剛強窮極於訟取禍喪身固其
理也設或使之善訟能勝窮極不已至於受服命之
賞是亦與人仇争所獲其能安保之乎故終一朝而
三見禠奪也○窮極訟事設使受服命之寵亦且不
足敬而可賤惡況又禍患随至乎(並易傳)
龜山楊氏曰以剛健居訟之終成訟者也成訟凶之
道雖足以取勝而受服人所賤辱也故終朝而三禠
之或錫非誠與也三禠者言疾之者衆也(易說)
兼山郭氏曰上九許慎云鞶大帶也君子帶鞶婦人
帶絲盖爵命之服非所以賞訟也衆所不與故終朝
三禠之言不足貴也(易說)
白雲郭氏曰先人言鞶大帶也男子帶鞶婦人帶絲
盖爵命之服非所以賞訟也雍曰上九以訟而錫之
鞶帶其招禠不足貴如此況自下訟上義不克者奪
邑宜矣是不若六三不言訟而守舊德又不若九四
復即命而不失也(易說)
大易粹言卷六
