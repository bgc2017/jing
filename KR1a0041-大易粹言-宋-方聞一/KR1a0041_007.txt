大易粹言卷七宋方聞一編
䷆(坎下坤上)
伊川先生曰師序卦訟必有衆起故受之以師師之
興由有争也所以次訟也為卦坤上坎下以二體言
之地中有水為衆聚之象以二卦之義言之内險外
順險道而以順行師之義也以爻而言一陽而為衆
隂之主統衆之象也比以一陽為衆隂主而在上君
之象也師以一陽為衆主而在下將帥之象也(易傳)
師貞丈人吉无咎
伊川先生曰師之道以正為本興師動衆以毒天下
而不以正民弗從也強驅之耳故師以貞為主其動
雖正也帥之者必丈人則吉而无咎也盖有吉而有
咎者有无咎而不吉者吉且无咎乃盡善也丈人者
尊嚴之稱帥師緫衆非衆所尊信畏服則安能得人
心之從故司馬穰苴擢自微賤授之以衆乃以衆心
未服請莊賈為將也所謂丈人不必素居崇貴但其
才謀德業衆所畏服(一作嚴畏)則是也如穰苴既誅莊賈
則衆心畏服乃丈人矣又如淮隂侯起於微賤遂為
大將盖其謀為有以使人尊畏也(易傳)
横渠先生曰丈人剛過太公近之剛正剛中則是大
人聖人得中道也太公則必待誅紂時維鷹揚所以
為剛過不得稱大人(易說)
廣平游氏曰師貞丈人吉故詩稱方叔元老克壯其
猶也老者成德之稱乞其言足以愈人之疾故曰艾
憲其行足以助人之善故曰叟其更事多其作謀審
其成德也尊其致道也遠盖朝廷典刑所賴而非特
可以行師也丈人者老者之尊稱而法度所資也師
之道以律為主故以丈人言之(易說)
白雲郭氏曰師為衆九二之師之象也貞正也師之
道正於一者也故師以貞為先丈人尊嚴老者之稱
故能慮善以動无輕敵貪利危國喪師之患所以唯
丈人為吉也與武王唯師尚父宣王方叔元老同義
兵凶器戰危事争逆德无全吉也故以丈人无失律
喪師為吉以善補過為无咎(易說)
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
伊川先生曰能使衆人皆正可以王天下矣得衆心
服從而歸正王道止於是也○剛中而應行險而順
言二也以剛處中剛而得中道也六五之君為正應
信任之專也雖行險道而以順動所謂義兵王者之
師也上順下險行險而順也○師旅之興不无傷財
害人毒害天下然而民心從之者以其義動也古者
東征西怨民心從也如是故吉而无咎吉謂必克无
咎謂合義又何咎矣其義故(一作固)无咎也(並易傳)
廣平游氏曰用師之道將以正天下之不正也故師
謂之征已則不正其能正人乎此師之所以主乎貞
也剛中而應任將之道也行險而順興師之義也仰
順乎天无違天以干時俯順乎人无咈人以從欲興
師之順如此則民之從之雖犯難而忘死矣故能以
衆正以衆正之則人皆知其欲正已而已天下孰不
趨於正哉其為王也孰禦故吉且无咎(易說)
龜山楊氏曰先王之制民居則為比閭族黨州鄉故
比則衆在内一陽在上為之主君象也伍兩卒旅軍
師之制則衆在外一陽在下為之主將帥之象也說
卦曰坤為衆故師比之象如此春秋傳曰師能左右
之曰以能以衆正乃可以王矣若夫狙詐作使則詭
道也雖足以取勝王者不為也夫剛中而應者以九
二言也行險而順合二體而言也兵凶器戰危事用
民於凶危可謂行險而毒天下矣然而為匹夫匹婦
復讎則行險而順矣故東征西夷怨南征北狄怨雖
毒天下而民從可知也又何凶咎之有(易說)
白雲郭氏曰剛中而應九二也行險而順師之義也
師道必正而後動衆正于九二也能用衆正之九二
則可以王六五是也師者凶危行險之道故曰毒天
下而必以順動者盖有義存焉則民從之毒如藥石
之攻疾毒之所以除害也所謂誅其君而弔其民東
面而征西夷怨者也可謂善補興師動衆之過者矣
(易說)
象曰地中有水師君子以容民畜衆
伊川先生曰地中有水水聚於地中為衆聚之象故
為師也君子觀地中有水之象以容保其民蓄聚其
衆也(易傳)
龜山楊氏曰地中有水容而能蓄也故君子體師之
象以容民蓄衆(易說)
兼山郭氏曰坤為地為衆坎為險為法地所以容民
法所以蓄衆也周官司空掌邦土居四民時地利非
容民乎司馬掌邦政統六師平邦國非蓄衆乎故自
比閭族黨州鄉容民之道也自伍兩卒旅師軍蓄衆
之法也是以居則出入相友疾病相扶持容民之常
也動則勝則相見敗則相救蓄衆之終也是以兵形
象水水因地而制形兵因敵而制勝師其有焉若夫
黃帝太分寓之於八卦管仲制之為三軍諸葛亮李
靖因之為六出皆師之遺法也(易說)
白雲郭氏曰先人言地所以容民水所以蓄衆大司
徒有比閭族黨州鄉容民之道也小司徒有伍兩卒
旅師軍蓄衆之法也(易說)
初六師出以律否臧凶象曰師出以律失律凶也
伊川先生曰初師之始也故言出師之義及行師之
道在邦國興師(一作動衆)而言合義理則是以律法也謂
以禁亂誅暴而動苟動不以義則雖善亦凶道也善
謂克勝凶謂殃民害義也在行師而言律謂號令節
制行師之道以號令節制為本所以統制於衆不以
律則雖善亦凶雖使勝捷猶凶道也制師无法幸而
不敗且勝者時有之矣聖人之所戒也○師出當以
律失律則凶矣雖幸而勝亦凶道也(並易傳)○師出以
律否臧凶律有二義有出師不以義者有行師而无
號令節制者皆失律也師出當以律不然雖臧亦凶
今人用師唯務勝而已(楊遵道錄)
横渠先生曰師出以律師之始也體柔居賤不善用
律故凶(易說)
龜山楊氏曰師出无名師行无制皆不能以律也初
六師之始也故言師出之義甘誓曰左不攻于左汝
不恭命右不攻于右汝不恭命牧誓曰不愆于六步
七步乃止齊焉不愆于四伐五伐乃止齊焉此師律
也不如是皆失律也刑戮随之矣雖足以幸勝猶凶
道也故曰否臧凶言否則雖臧亦凶也(易說)
兼山郭氏曰初六春秋傳晉荀首曰執事順成為臧
逆為否衆散為弱川壅為澤有律以如已也故曰律
否臧且律竭矣盈而以竭夭且不整所以凶也且律
者法也亦太師執同律以聽軍聲之律或謂古之出
兵律與軍法並用必謂否臧皆凶則人謀鬼謀百姓
與能何取於易也初六坎也坎為法兵法曰法者曲
制官道主用也故有制之兵无能之將不可敗也(易說)
白雲郭氏曰師之勝負上則繋國家安危下則繋億
兆人之命利害之大者无踰於此故戎為國之大事
而洪範八曰師聖人戒謹之意為至深矣可无律以
妄動而蹈至險之機乎禁暴誅亂雖不得已而用之
不可无律也故師之初六言師出以律以明用師莫
先於律也猶卦辭首言師貞以明師之道莫先於貞
也然失律否敗其凶固宜或幸而勝雖臧亦凶者盖
聖人明師之吉凶於有律失律之際不在於否臧幸
不幸之間也否臧幸不幸小人之事非丈人之道故
聖人不取也漢武窮兵以討匈奴僅有獲焉而天下
戶口减半非臧凶歟計其所獲曾未補千萬分之一
安知所謂中吉无咎之道哉(易說)
九二在師中吉无咎王三錫命象曰在師中吉承天寵
也王三錫命懷萬邦也
伊川先生曰師卦唯九二一陽為衆隂所歸五居君
位是其正應二乃師之主專制其事者也居下而專
制其事唯在師則可自古命將閫外之事得專制之
在師專制而得中道故吉而无咎盖恃專則失為下
之道不專則无成功之理故得中為吉凡師之道威
和並至則吉也既處之盡其善則能成功而安天下
故王錫寵命至于三也凡事至于三者極也六五在
上既專倚任復厚其寵數盖禮不稱則威不重而下
不信也它卦九二為六五所任者有矣唯師專主其
事而為衆隂所歸故其義最大人臣之道於事无所
敢專唯閫外之事則專制之雖制之在已然因師之
力而能致者皆君所與而職當為也世儒有論魯祀
周公以天子禮樂以為周公能為人臣不能為之功
則可用人臣不得用之禮樂是不知人臣之道也夫
居周公之位則(一无能字)為周公之事由其位而能為者
皆所當為也周公乃盡其職耳子道亦然唯孟子為
知此義故曰事親若曾子者可也未嘗以曾子之孝
為有餘也盖子之身所能為者皆所當為也○在師
中吉者以其承天之寵任也天謂王也人臣非君寵
任之則安得專征之權而有成功之吉象以二專主
其事故發此義與前所云世儒之見異矣王三錫以
恩命襃其成功所以(一有威字)懷萬邦也(並易傳)
横渠先生曰懷愛萬邦故所以重將帥(易說)
龜山楊氏曰九二以剛中之才分閫外之寄為師之
主天吏也在師中吉則无逸德矣如是乃可以承天
寵也武王克商釋箕子囚封比干墓式商容閭散鹿
臺之財發鉅橋之粟大賚于四海而萬姓悅服所以
錫命而懷萬邦也(易說)
兼山郭氏曰威克厥愛允濟愛克厥威允罔功九二
剛勝之將能用中焉是以有功而宜膺寵錫者也(易說)
白雲郭氏曰九二以至剛之才為一卦之主其行師
用兵之道宜一以剛濟矣而能用中焉此盖丈人主
師之道也用中則吉而无過何咎之有是以王三錫
命以寵其无咎之吉非攻戰之功也昔禹之徂征也
苗民逆命而班師振旅文王之命將也曰薄伐西戎
宣王之北伐也曰薄伐玁狁此皆以用中為貴也用
中故无過之可補又何必有戰勝之功而後為吉乎
春秋无義戰聖人貶之久矣後世争地以戰殺人盈
野争城以戰殺人盈城孟子辭而闢之其言有曰徒
取諸彼以與此然且仁者不為而況殺人以求之乎
又曰我能為君約與國戰必克今之所謂良臣古之
所謂民賊也觀此則知殺獲之功固非聖賢所尚矣
是知中吉之寵為懷萬邦之道不然以王命三錫民
賊則天下被不仁之害適足以糜爛吾民尚何懷萬
邦之有是以古之仁賢之將率以安民和衆為先耻
為孫吴小人變詐之技視殺獲首虜初无意焉其安
疆埸之功後世蒙其利而人无知者師卦所謂丈人
之徒歟史氏既不能暴白於天下徒誇大匹夫悍卒
與夫權謀狙詐之士以資委巷之談識者悲之安得
以師中之道發潜德之光哉(易說)
六三師或輿尸凶象曰師或輿尸大无功也
伊川先生曰三居下卦之上居位當任者也不唯其
才隂柔不中正師旅之事任當專一二既以剛中之
才為上信倚必專其事乃有成功若或更使衆人主
之凶之道也輿尸衆主也盖指三也以三居下之上
故發此義軍旅之事任不專一覆敗必矣○倚付二
三安能成功豈唯无功所以致凶也(並易傳)
横渠先生曰隂柔之質履不以正以此帥衆固不能
一師丈人吉非隂柔所禦(易說)
龜山楊氏曰師之或以衆尸之也衆尸之禀命不一
而无功矣凶之道也六三上承衆隂輿尸也故凶唐
九節度之師不立統帥雖李郭之善兵猶不免敗衂
則輿尸之凶可知(易說)
白雲郭氏曰師道尚專則正故三隂一陽成為師卦
師臣道也故九五為比而九二為師觀師之成卦則
師之義得矣六三以柔居上非其才也位不中正非
其任也欲衆主師凶之道也師或有功而凶或无功
而吉六三衆主無功之凶也師之不善无以加此春
秋遷延之役邲戰之類是也(易說)
六四師左次无咎象曰左次无咎未失常也
伊川先生曰師之道以強勇也四以柔居隂非能進
而克捷者也知不能進而退故左次左次退舍也量
宜進退乃所當也故无咎見可而進知難而退師之
常也唯取其退之得宜不論其才之能否也度不能
勝(一作進)而完師以退愈於覆敗遠矣可進而退乃為
咎也易發此義以示後世其仁深矣○行師之道因
時施宜乃其常也故左次未必(一无必字)為失也如四退
次乃得其宜是以无咎(並易傳)
横渠先生曰次之不戰之地則不失其常(易說)
龜山楊氏曰兵凶器也先王以喪禮處之故上將軍
居右則師以右為主師之常也退而左次則失常矣
然四以柔順之資承乘皆隂不足為師之主也量敵
而後進慮勝而後會知力不足退而左次未為失常
也(易說)
兼山郭氏曰六四將不知師之可進而謂之進不知
師之可退而謂之退是謂縻軍固有畫地而守與夫
乖其所之者亦師之常也(易說)
白雲郭氏曰賢哉六四之左次也師之進退理不可
必可進而進可退而退則常道也六四以隂居柔力
不能進而左次得其常也何咎之有故師之凶在内
則傷財害民在外則覆軍亡將内外无是焉雖左次
无功亦謂之无咎可也彼不度德不量力而喪師者
六四之罪人歟(易說)
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
伊川先生曰五君位興師之主也故言興師任將之
道師之興必以蠻(一作戎)夷猾夏宼賊姦宄為生民之
害不可懷來然後奉辭以誅之若禽獸入于田中侵
害稼穡於義宜獵取則獵取之如此而動乃得无咎
若輕動以毒天下其咎大矣執言奉辭也明其罪以
討之也若秦皇漢武皆窮山林以索禽獸者也非田
有禽也任將授師之道當以長子帥師二在下而為
師之主長子也若以弟子衆主之則所為雖正亦凶
也弟子凡非長(一有子字)者也自古任將不專而致覆敗
者如晉荀林父邲之戰唐郭子儀相州之敗是也○長
子謂二以中正之德合於上而受任以行若復使其
餘者衆尸其事是任使之不當也其凶宜矣(並易傳)○
弟子輿尸貞凶帥師以長子今以弟子衆主之亦是
失律故雖貞亦凶也(楊遵道錄)
横渠先生曰柔居盛位見犯乃較故无咎任寄非一
行師之凶也(易說)
龜山楊氏曰田有禽害田也獮取之除害而已先王
之用師猶是也故曰田有禽利執言无咎執言奉辭
也奉辭則師出有名矣長子主器者也可以任重而
帥師矣弟子凡非長子皆是也以是輿尸之則禀命
不一而无功雖正亦凶矣六五履尊位為興師之主
故言用將出師之道以為後世法(易說)
白雲郭氏曰自古帝王興兵動衆盖未有无名之師
也故六五言田有禽利執言田之有禽害稼也故獵
取之蠻戎寇賊害民也故執言以伐之執言奉辭也
以興師則无咎矣此論在師之君道非將帥之事也
故雖鳴條之師牧野之戰湯武必執言誓師明告其
罪而後舉也長子九二也以中行師得其道者也弟
子六三也以輿尸而凶非獨六三之罪也君使之不
當也貞凶盖言輿尸之凶長子帥師无凶也然則師
之君道无它焉執言專任而已師道貞則吉卦既言
得丈人而後吉爻於此又明弟子雖貞亦凶聖人之
意其慎如此(易說)
上六大君有命開國承家小人勿用象曰大君有命以
正功也小人勿用必亂邦也
伊川先生曰上師之終也功之成也大君以爵命賞
有功也開國封之為諸侯也承家以為卿大夫也承
受也小人者雖有功不可用也故戒使勿用師旅之
興成功非一道不必皆君子也故戒以小人有功不
可用也賞之以金帛禄位可也不可使有國家而為
政也小人平時易致驕盈況挾其功乎漢之英彭所
以亡也聖人之深慮遠戒也此專言師終之義不取
爻義盖以其大者若以爻言則六以柔居順之極師
既終而在无位之地善處而无咎者也○大君持恩
賞之柄以正軍旅之功師之終也雖賞其功小人則
不可以有功而任用之用之必亂邦小人恃功而亂
邦者古有之矣(並易傳)
横渠先生曰師終必推賞然小人雖有功不可胙之
以土長亂也承猶繼世之承也(易說)
龜山楊氏曰師之初用熊羆虎貔之士武王伐商雖
微盧彭濮人有所不廢至其終則崇德報功之時也
故曰開國承家小人勿用用小人則亂邦必矣此聖
人之深戒也(易說)
兼山郭氏曰甚哉師道之難成也昔之為上者患不
得其臣為下者患不得其君是以上下之志不通軍
國之情或異其所以為勝為負者何莫由斯道也是
故有為節制之師任平土之政者有為烏合之衆驅
白徒市人而戰者有在師中吉成功而錫命者有聽
任之匪人輿尸而取敗者有虚己委能使奉辭而伐
罪者有好大喜功師出而无名者有受命專征而進
止得以便宜者有束於中御之嚴而覆軍棄師者自
古以來攷是而察其成敗較然可見也故武成之終
曰敦信明義崇德報功垂拱而天下治與夫師之上
六大君有命開國承家殆非一日也其所由來久矣
樂記曰武始而北出再成而滅商三成而南四成而
南國是疆五成而分周公左召公右六成而復綴以
崇天子夾振之所以四伐盛威於中國也盡師之道
嗚呼大哉(易說)
白雲郭氏曰先人曰武成之終曰列爵唯五分土唯
三又曰敦信明義崇德報功則盡上六之義者其武
王乎雍曰雖大君有命而小人不得開國承家者以
小人无容衆居上之德此武王所以必崇德而報功
也崇德則小人勿用矣(易說)
大易粹言卷七
