大易粹言卷五十一宋方聞一編
䷲(震下震上)
伊川先生曰震序卦主噐者莫若長子故受之以震
鼎者噐也震為長男故取主噐之義而繼鼎之後長
子傳國家繼位號者也故為主噐之主序卦取其一
義之大者為相繼之義震之為卦一陽生於二隂之
下動而上者也故為震震動也不曰動者震有動而
奮發震驚之義乾坤之交一索而成震生物之長也
故為長男其象則為雷其義則為動雷有震奮之象
動為驚懼之義(易傳)
震亨震來虩虩笑言啞啞震驚百里不喪匕鬯
伊川先生曰陽生於下而上進有亨之義又震為動
為恐懼為有主震而奮發動而進懼而脩有主而保
大皆可以致亨故震則有亨○當震動之來則恐懼
不敢自寧旋顧周慮(一作周旋頋慮)虩虩然也虩虩顧慮不
安之貌蠅虎謂之虩者以其周環顧慮不自寧也處震
如是則能保其安裕故笑言啞啞啞啞言笑和適之貌
○震驚百里不喪匕鬯言震動之大而處之之道動之
大者莫若雷震為雷故以雷言雷之震動驚及百里之
遠人无不懼而自失雷聲所及百里也唯宗廟祭祀執
匕鬯者則不致於喪失人之致其誠敬莫如祭祀匕以
載鼎實升之於爼鬯以灌地而(一无而字)降神方其酌祼以
求神薦牲而祈饗盡其誠敬之心則雖雷震(一作霆)之威
不能使之懼而失守故臨大震懼能安而不自失者
唯誠敬而已此處震之道也卦才无取故但言處震
之道(並易傳)
白雲郭氏曰震一索而得男故謂之長男自乾坤而
來變之始者莫先於震故為動之始然乾坤震動之
始其來方興莫測是以有震驚之象曰亨者天下之
理不動則不亨故天地萬物待震而後亨也自震來
虩虩皆主人事而言虩虩恐懼之貌啞啞和樂之意
因震動而恐懼則長慮却顧終无危亡之失是以後
獲笑言和樂之吉也震驚百里不喪匕鬯者雖有大
震恐不失主祭之道蓋知恐懼脩省而已主祭長子
之事也然則文武始於憂勤終於逸樂其亦震來虩
虩笑言啞啞之義乎(易說)
彖曰震亨震來虩虩恐致福也笑言啞啞後有則也震
驚百里驚遠而懼邇也出可以守宗廟社稷以為祭主
也
伊川先生曰震自有亨之(一无之字)義非由卦才震來而
能恐懼自脩自慎則可反致福吉也笑言啞啞言自
若也(一作啞啞笑言自若也)由能恐懼而後自處有法則也有
則則安而不懼矣處震之道也○雷之震及於百里
遠者驚邇者懼言其威遠大也○彖文脫不喪匕鬯
一句卦辭云不喪匕鬯本謂誠敬之至威懼不能使
之自失彖以長子宜如是因(一有以字)承上文用長子之
義通解之謂其誠敬能不喪匕鬯則君出而可以守
宗廟社稷為祭主也長子如是而後可以守世祀承
國家也(並易傳)
横渠先生曰此卦純以君出子在而言則震之體全
而用顯故曰出可以守宗廟社稷不雜言君父共國
之時也(易說)
白雲郭氏曰震來虩虩因恐懼而致福笑言啞啞和
樂而未嘗失則驚遠懼邇言震之大遠邇皆及之也
震之為卦内外重震故有遠邇大震之象遠邇大震
而能不喪匕鬯此其所以可守宗廟社稷為祭主也
匕者撓鼎之噐所以載鼎實而致之爼鬯香酒所以
灌地降神皆主祭之事也(易說)
象曰洊雷震君子以恐懼脩省
伊川先生曰洊重襲也上下皆震故為洊雷雷重仍
則威益盛君子觀洊雷威震之象以恐懼自脩飭循
省也君子畏天之威則脩正其身思省其過咎而改
之不唯雷震凡遇驚懼之事皆當如是(易傳)
白雲郭氏曰洊重也上下皆震威益盛也當是時也
知恐懼畏天脩德省身故可以无過而不至於危亡
苟不知恐懼脩省之戒則危亡必矣(易說)
初九震來虩虩後笑言啞啞吉象曰震來虩虩恐致福
也笑言啞啞後有則也
伊川先生曰初九成震之主致震者也在卦之下處
震之初也知震之來當震之始若能以為恐懼而周
旋顧慮虩虩然不敢寧止則終必保其安吉故(一作然)
後笑言啞啞也○震來而能懼周顧則无患矣是能
因恐懼而反致福也因恐懼而自脩省不敢違於法
度是由震而後有法則故能保其安吉而笑言啞啞
也(並易傳)
白雲郭氏曰恐懼脩省於前則必獲和樂笑言之吉
於後理之必然也初九震動之初恐懼脩省不可緩
也過此則危矣故於初言之(易說)
六二震來厲億喪貝躋于九陵勿逐七日得象曰震來
厲乘剛也
伊川先生曰六二居中得正善處震者也而乘初九
之剛九震之主震剛動而上奮孰能禦之厲猛也危
也彼來既猛則己處危矣億度也貝所有之資也躋
升也九陵陵之高也逐往追也以震來之厲度不能
當而必喪其所有則升至高以避之也九言其重崗
陵之重高之至也九重之多也如九天九地也勿逐
七日得二之所貴者中正也遇震懼之來雖量勢巽
避當守其中正无自失也億知必喪也故遠避以自
守過則復其常矣是勿逐而自得也逐即物也以已
即物失其守矣故戒勿逐避遠自守處震之大方也
如二者當危懼而善處者也卦位有六七乃更始事
既終時既易也不失其守雖一時不能禦其來然時
過事已則復其常故云七日得○當震而乘剛是以
彼厲而已危震剛之來其可禦乎(並易傳)
横渠先生曰初動而之上故曰躋于九陵億必也(易說)
白雲郭氏曰震之動自下而上在震之初猶欲恐懼
脩省況二之乘剛乎故震來得危厲而喪失隨之也
躋于九陵避其來也不知脩省而避非其道也故不
待逐而七日可得言不可避也七日一卦之復復則
自來矣(易說)
六三震蘇蘇震行无眚象曰震蘇蘇位不當也
伊川先生曰蘇蘇神氣緩散自失之狀三以隂居陽
不正處不正於平時且不能安況處震乎故其震懼
而蘇蘇然若因震懼而能行去不正而就正則可以
无過眚過也三行則至四正也動以就正為善故二
勿逐則自得三能行則无眚以不(一有中字)正而處震懼
有眚可知○其恐懼自失蘇蘇然由其所處不當故
也不中不正其能安乎(並易傳)
横渠先生曰蘇蘇亦索索之義處非其地故危困不
一能懼而改行則无眚矣(易說)
白雲郭氏曰震自初動六三遠於動者而能蘇蘇然
畏懼不自安是以行而无過眚也不敢自安者知位
之不當亦所謂知懼者也(易說)
九四震遂泥象曰震遂泥未光也
伊川先生曰九四居震動之時不中不正處柔失剛
健之道居四无中正之德䧟溺於重隂之間不能自
震奮者也故云遂泥泥滯溺也以不正之陽而上下
重隂安能免於泥乎遂无反之意處震懼則莫能守
也欲震動則莫能奮也震道亡矣豈復能光亨也○
陽者剛物震者動義以剛處動本有光亨之道乃失
其剛正而䧟於重隂以致遂泥豈能光也云未光見
陽剛本能震也以失德故泥耳(並易傳)
横渠先生曰處衆隂之中為衆附比剛陽之德而以
位隂故泥而未光也(易說)
白雲郭氏曰九四處多懼之地䧟於重隂之間无中
正之德以自將故不能有行而遂泥也滯溺不自振
又安有光亨之道乎(易說)
六五震往來厲億无喪有事象曰震往來厲危行也其
事在中大无喪也
伊川先生曰六五雖以隂居陽不當位為不正然以
柔居剛又得中乃有中德者也不失中則不違於正
矣所以中為貴也諸卦二五雖不當位多以中為美
三四雖當位或以不中為過中常重於正也蓋中則
不違於正正不必中也天下之理莫善於中於六二
六五可見五之動上往則柔不可居動之極下來則
犯剛是往來皆危也當君位為動之主隨宜應變在
中而已故當億度无喪失其所有之事而已所有之
事謂中德苟不失中雖有危(一有終字)不至於凶也億度
謂圖慮求不失中也五所以危由非剛陽而无助若
以剛陽有助為動之主則能亨矣往來皆危時則甚
難(一作艱)但期於不失中則可自守以柔主動固不能
致亨濟也○往來皆厲行則有危也動皆有危唯在
无喪其事而已其事謂中也能不失其中則可自守
也大无喪以无喪為大也(並易傳)
横渠先生曰懼往亦厲懼來亦厲能行已以危則富
貴可保故曰无喪有事猶云不失其所有也以其乘
剛故危以其在中故无喪禍至與不至皆懼則无喪
有事(一有云懼隂之中易說)
白雲郭氏曰二以來厲而喪則五之往來皆厲宜其
大有喪也得无喪有事亦幸矣有事者其事也謂六
五之君事也象言危行者往來皆厲行則危也六五
往而上則即柔來而下則乘剛皆喪有事之道是以
知其危也六五位雖不正而用中焉其事既不失中
道雖涉危行可以大无喪矣以无喪為大則知喪之
亦大也億者恐懼驚嘆之辭說者或為辭或為萬億
或為億度其義頗不能通為辭近之(易說)
上六震索索視矍矍征凶震不于其躬于其鄰无咎婚
媾有言象曰震索索中未得也雖凶无咎畏鄰戒也
伊川先生曰索索消索不存之狀謂其志氣如是六
以隂柔居震動之極其驚懼之甚志氣殫索也矍矍
不安定貎志氣索索則視瞻徊徨以隂柔不中正之
質而處震動之極故征則凶也震之及身乃于其躬
也不于其躬謂未及身也隣者近於身者也能震懼
於未及身之前則不至於極矣故得无咎苟未至於
極尚有可改之道震終當變柔不固守故有畏(一作見)
鄰戒而能變之義聖人於震終示人知懼能改之義
為勸深矣㛰媾所親也謂同動者有言有怨咎之言
也六居震之上始為衆(一作震)動之首今乃畏鄰戒而
不敢進與諸處震者異矣故婚媾有言也○所以恐
懼自失如此以未得於中道也謂過中也使之得中
則不至於索索矣極而復征則凶也若能見鄰戒而
知懼變於未極之前則无咎也上六動之極震極則
(一作之終)有變義也(並易傳)
横渠先生曰危以動懼以語无交而求則民弗與也
故以征則凶能以鄰為懼則可免咎鄰謂五也五既
附四已或與焉則招悔而有言矣能以鄰為戒不待
及身而戒則无咎(易說)
白雲郭氏曰居震之極无中以自守内積驚懼失所
處之道是以志氣索索然而其瞻視亦矍矍然不安
也能止而守不過驚懼而已以征則凶也震驚之來
未及其身方及其鄰能畏懼而戒之如此則无咎矣
蓋先時而懼未至於極故也昏媾所親也有言失之
小也處震之極得无大咎足矣小有言蓋不可得而
免也象言中未得者以失中道故索索然也震卦言
虩虩啞啞蘇蘇索索矍矍與二五之言億諸卦皆无
其意雖多恐懼之貌亦於爻義各有辨也(易說)
大易粹言卷五十一
