大易粹言卷二十九宋方聞一編
䷜(坎下坎上)
伊川先生曰習坎序卦物不可以終過故受之以坎
坎者䧟也理无過而不已過極則必䧟坎所以次大
過也習謂重習它卦雖重不加其名獨坎加習者見
其重險險中復有險其義大也卦中一陽上下二隂
陽實隂虚上下无據一陽䧟於二隂之中故為坎䧟
之義陽居隂中則為䧟隂居陽中則為麗凡陽在上
者止之象在中䧟之象在下動之象隂在上說之象
在中麗之象在下巽之象䧟則為險習重也如學習
温習皆重複之義也坎䧟(一作險)也卦之所言處險難
之道坎水也一始於中有生之最先者也故為水陷水之
體也(易傳)○問張子曰隂陽之精互藏其宅然乎曰此
言甚有味由人如何看水離物不得故水有離之象
火能入物故火有坎之象(胡氏拾遺)
横渠先生曰習坎重襲之義八純卦唯此加習者餘
皆一字可盡其義坎取其險故重之而其險乃著也
○色以離見聲以震聞臭以巽知味以坎逹○坎離
者天地之中二氣之正交然離本隂卦坎本陽卦以
此見二氣其本如此而交性也非此二物則无易(並易)
(說)○一䧟溺而不得出為坎一附麗而不能去為離
(正蒙)
習坎有孚維心亨行有尚
伊川先生曰陽實在中為中有孚信維心亨維其心
誠一故能亨通至誠可以通金石蹈水火何險難之
不可亨也行有尚謂以誠一而行則能出險有可嘉
尚謂有功也不行則常在險中矣(易傳)
横渠先生曰人欲得正己而物正大抵道義雖不可
緩又不欲急迫在人固須求之有漸於己亦然蓋精
思潔慮以求大功則其心隘惟是得心洪放得如天
地易簡易簡然後能應物皆平正博學於文者只要
得習坎心亨蓋人經歴險阻艱難然後其心亨通博
學者皆是小經應物不學則无由知之故中庸之欲
前定將所以應物也(經學理窟)
白雲郭氏曰易中諸卦於卦上无加字者獨此稱習
坎孔氏正義云以坎為險難故特加習名王原叔先
生引徐氏新義謂習坎字上脱卦名一坎字而易中
卦名之下亦无重言卦者故離卦不曰離重離巽卦
不曰巽重巽其重言卦名者皆孔子彖辭也孔氏既
未明徐氏尤失之或者云本无習字緣坎卦六畫漫
滅正如習字故傳寫者誤以漫滅之卦畫為習字又
於其上添畫一卦是坎字之上十二畫矣然雖以習
字漫滅觀之僅有六畫之象如此則其誤在隸古既
出之後而彖象皆已先言習坎則此說又非矣大抵
坎加習字學者思慮終不能得不可更附會穿鑿也
坎離等六卦卦辭并彖皆只以三畫取義坎以剛中
而實故稱有孚心亨有剛中之德者未有不能濟難
也故行有尚如頥大過噬嗑中孚之類皆六畫取象
者也坎以三畫取義是一卦之中其象再見故云習
坎豈乾坤不可稱習而六子之序始於坎故坎獨稱
歟其義則六卦俱有之矣疑當闕之未可深辨也(易說)
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉
伊川先生曰習坎者謂重險也上下皆坎兩險相重
也初六云坎窞是坎中之坎重險也水流而不盈陽
動於險中而未出於險乃水性之流行而未盈於坎
既盈則出乎坎矣行險而不失其信陽剛中實居險
之中行險而不失其信者也坎中實水就下皆為信
義有孚也○維其心可以亨通者乃以其剛中也中
實為有孚之象至誠之道何所不通(一作亨)以剛中之
道而行則可以濟險難而亨通也○以其剛中之才
而往則有功故可嘉尚若止不行則常在險中矣(一作)
(也)坎以能行為功○高不可升者天之險也山川丘
陵地之險也王公君人者觀坎之象知險之不可陵
也故設為城郭溝池之險以守其國保其民人是有
用險之時其用甚大故贊其大矣哉山河城池設險
之大端也若夫尊卑之辨貴賤之分明等威異物采
凡所以杜絶陵僣限隔上下者皆體險之用也(並易傳)
横渠先生曰可盈則非謂重險也中柔則心无常何
能亨也内外皆險義不可止故行有尚也○坎維心
亨故行有尚外雖積險苟處之心亨不疑則雖難必
濟而往有功也○今水臨萬仞之山要下即下无復
凝滯人在險前惟知有義理而已則復何回避所以心
通(並易說)
龜山楊氏曰北方寒極而隂凝一陽動乎中故凝釋
而為水水者一之所生也一之所起有一而未形其
為物不貳矣故有孚心亨陽在内也誠孚于中險不
能䧟故亨夫險非可止之地止於險則終於䧟而已
故行有尚往乃有功也水流而不盈陽微未出中也
萬折必東行險而不失其信隂之䧟陽小人害君子
之象也宜无施而可然易變易也隨時變易以從道
則險亦有時而用矣王公設險以守其國是也險之
時用豈不大矣哉繫辭曰變動不居周流六虚其斯
之謂歟設險之義伊川論之詳矣(自習坎有孚至此易說)
兼山郭氏曰二五剛中故為有孚維心亨有過物者
必濟故行有尚天險不止於法度之威地險不止於
高城深池在夫王公所設之如何爾(易說)
白雲郭氏曰彖言重險正釋習坎二字則習之為重
明矣先儒謂便習非也水流而不盈者坎之險无窮
已也行險而不失其信者坎之德有孚也夫以一陽
而揜於二隂非亨也然終不能䧟者剛中也剛中則
所守至固雖非亨而心亨矣孟子所謂冨貴不能滛
貧賤不能移威武不能屈者也故孔子亦謂棖也慾
焉得剛剛中之德用以有行何往而非功其本則自
於有孚心亨之微推而及之天下也君子正心誠意
而能治天下國家者以此故中庸之學不離乎一性
之内其失則為罟擭䧟阱而君子每慎其獨者所以
守剛中之德為心亨之道也天非險也而人不可升
者豈天之大險歟地非險也而山川丘陵豈地之大
險歟天地之大尚未離乎坎險之道是以王公内則
治教政刑外則城郭溝池皆所以象天地之險以守
其國也故彖又曰險之時用大矣哉蓋人知用險於
小而不知險有大人之事孟子所謂王請大之者是
亦孔子大矣哉之意也坎无時險有時故曰險之時
用(易說)
象曰水洊至習坎君子以常德行習教事
伊川先生曰坎為水水流仍洊而至兩坎相習水流
仍洊之象也水自㳙滴至於尋丈至於江海洊習而
不驟(一作讓)者也其因勢就下信而有常故君子觀坎
水之象取其有常則常久其德行人之德行不常則
偽也故當如水之有常取其洊習相受則以習熟其
教令之事夫發政行教必使民熟於聞聽然後能從
故三令五申之若驟告未喻遽責其從雖嚴刑以驅
之(一无之字)不能也故當如水之洊習(易傳)
龜山楊氏曰習坎重險也水洊至相仍而不絶故積
習而為重險行險而不失其信有常德行之象焉盈
科而進不舍晝夜有習教事之象焉故居子以之(易說)
兼山郭氏曰象習坎重險也水流而不盈行險而不
失其信言坎之常也行有尚往有功言坎之用也故
象曰水洊至習坎君子以常德行習教事易以坎為
水水静則明燭鬚眉平中準而大匠可以取法及其
過也懷山襄陵浩浩滔天非方舟順風不能以濟也
是以聖人制為刑法以治其小陳其甲兵以防其大
有廉陛之峻以象天有封疆之固以象地每歲孟春
遒人以木鐸徇于路又曰三時務農一時教戰无非
教也故常德行以立事也習教事以制變也黃帝垂
衣裳而天下治七十二戰而禽滅蚩尤用此道也經
曰地中有水師成諸坎也(易說)
白雲郭氏曰坎者水也原泉混混不舍晝夜放乎四
海故言洊至洊至則其來不已險䧟亦不已是為習
坎之義也君子法之以常德行習教事曰常曰習皆
不已之義也常德行所以行險而不失其信習教事
所以設險而固其國造次顚沛必於是斯為常矣國
家閒暇及是時明其政刑斯為習矣常德行故能有
孚維心亨習教事故能行有尚而往有功二者其可
一日廢乎亦猶君子自強不息以法乾之健者也(易說)
初六習坎入于坎窞凶象曰習坎入坎失道凶也
伊川先生曰初以隂柔(一无柔字)居坎險之下柔弱无援
而處不得當非能出乎險也唯益䧟於深險耳窞坎
中之䧟處已在習坎中更入坎窞其凶可知○由習
坎而更入坎窞失道也是以凶能出於險乃不失道
也(並易傳)
横渠先生曰比於二无出險之志故云入于坎窞也
(易說)
龜山楊氏曰柔不當位失道也居重險之時承剛而
在下失道而不足以出險則益䧟於險矣故入于坎
窞凶窞坎中之䧟處也(易說)
白雲郭氏曰習坎重險也初六以隂柔之才居重險
之下䧟於坎險而不能出者也不能出者无剛中之
德而失處險之道是以凶也若從便習之義則初六
不為坎窞之凶矣(易說)
九二坎有險求小得象曰求小得未出中也
伊川先生曰二當坎險之時䧟上下二隂之中乃至
險之地是有險也然其剛中之才雖未能出乎險中
亦可小自濟不至如初益䧟入于深險是所求小得
也君子處險艱而能自保者剛中而已剛則才足自
衛中則動不失宜○未出中者方為二隂所䧟在至
險之地以剛中之才不至䧟於深險是所求小得然
未能出坎中之險也(並易傳)
横渠先生曰險難之際弱必附強上下俱隂求必見
從故求則必小得然二居險中而未出也(易說)
龜山楊氏曰二隂在外有險也一陽間乎二隂之間
未能出中也雖有剛明之才未出中則不足以夷天
下之險故求小得而已夫求者自求也外雖有險而
心常亨故曰求小得(易說)
白雲郭氏曰以一陽揜於二隂之中不能无難也故
曰坎有險然剛而得中有心亨之道故可以求小得
而不至於喪其良心也一離乎中則失之矣故象言
求小得以其未出中也求得之際道之所以失也以
九二剛中尚且小得而已況无剛中之德者乎是以
君子戒慎恐懼乎不睹不聞之際誠非用心之過也
聖人所謂求小得不過如明哲保身而已異乎小人
之求之也(易說)
六三來之坎坎險且枕入于坎窞勿用象曰來之坎坎
終无功也
伊川先生曰六三在坎䧟(一作險)之時以隂柔而居不
中正其處不善進退與居皆不可者也來下則入于
險之中之上則重險也退來與進之皆險故云來之
坎坎既進退皆險而居亦儉枕謂支倚居險而支倚
以處不安之甚也所處如此唯益入於深險耳故云
入于坎窞如三所處之道(一无之道字)不可用也故戒勿
用○進退皆險處又不安若用此道當益入于險終
豈能有功乎以隂柔處不中正雖平易之地尚致悔
咎況處險乎險者人之所欲出也必得其道乃能去
之求去而失其道益困窮耳故聖人戒如三所處不
可用也(並易傳)
横渠先生曰前之入險退來枕險入窞與初六同(易說)
龜山楊氏曰來則乘剛之則涉險故來之俱坎也險
且枕居險而止故入于坎窞入于坎窞則終於䧟而
已矣故不可用(易說)
白雲郭氏曰三居重險之中當上下之際進則遇險
退亦險也又履非其位所處亦險矣既无濟險之道
終䧟于坎窞而已宜其勿用也又安有行有尚往有
功之義哉是知其終无功也來之進退之象坎之下
卦言處險之道上卦言用險之道枕言處險之上也
(易說)
六四樽酒簋貳用缶納約自牖終无咎象曰樽酒簋貳
剛柔際也
伊川先生曰六四隂柔而下无助非能濟天下之險
者以其在高位故言為臣處險之道大臣當險難之
時唯至誠見信於君其交固而不可間又能開明君
心則可保无咎矣(一作也)夫以上之篤信唯當盡其質
實而已多儀而尚飾莫如燕享之禮故以燕享喻之
言當不尚浮飾唯以質實所用一樽之酒二簋之食
復以瓦缶為器質之至也其質實如此又須納約自
牖納約謂進結於君之道牖(一有有字)開通之義室之暗
也故設牖所以通明自牖言自通明之處以況君心
所明處詩云天之牖民如壎如箎毛公訓牖為道亦
開通之謂(一作義)人臣以忠信善道結於君心必自其
所明處乃能入也人心有所蔽有所通所蔽者暗處
也所通者明處也當就其明處而告之求信則易也
故云納約自牖能如是則雖艱險之時終得无咎也
且如君心蔽於荒樂唯其蔽也故爾雖力詆其荒樂
之非如其不省何必於所不蔽之事推而及之則能
悟其心矣自古能諫其君者未有不因其所明者也
故訐直強勁者率多取忤而温厚明辯者其說多行
且如漢祖愛戚姬將易太子是其所蔽也羣臣爭之
者衆矣嫡庶之義長幼(一作少長)之序非不明也如其蔽
而不察何四老者高祖素知其賢而重之此其不蔽
之明心也故因其所明而及其事則悟之如反手且
四老人之力孰與張良羣公卿及天下之心其言之
切孰與周昌叔孫通然而不從彼而從此者由攻其
蔽與就其明之異耳又如趙王太后愛其少子長安
君不肯使質於齊此其蔽於私愛也大臣諫之雖強
既曰蔽矣其能聽乎愛其子而欲使之長久富貴者
其心之所明也故左師觸龍因其(一有所字)明而導之以
長久之計故其聽也如響非惟告於君者如此為教
者亦然夫教必就人之所長所長者心之所明也從
其心之所明而入然後推及其餘孟子所謂成德逹
才是也○象只舉首句此此多矣樽酒簋貳質實之
至剛柔相際接之道能如此則可終保无咎君臣之
交能固而常者在誠實而已剛柔指四與五謂君臣
之交際也(並易傳)○或問坎之六四樽酒簋貳用缶納
約自牖何義也曰坎險之時也此是聖人論大臣處
險難之法樽酒簋貳用缶謂當險難之時更用甚得
无非是用至誠也納約自牖言欲納約於君當自明
處牖者開明之處也欲開悟於君若於君所蔽處何
由入得如漢高帝欲易太子它人皆爭如嫡庶之分
夫嫡庶之分高祖豈不知得分明直知不是了犯之
此正是高祖所蔽處更豈能曉之獨留侯招致四皓
此正高祖所明處蓋高祖自匹夫有天下皆豪傑之
力故憚之留侯以四皓輔太子高祖知天下豪傑歸
心於惠帝故更不易也昔秦伐魏欲以長安君為質
太后不可左師觸龍請見云云遂以長安君為質焉
夫太后只知愛子更不察利害故左師以愛子之利
害開悟之也(劉元承手編)
横渠先生曰四五俱得隂陽之正險阻之際近而相
得誠素既接雖簡略於禮无咎也上比於五有進出
之漸故无凶(易說)
龜山楊氏曰四居大臣之位无剛健之才不足以夷
天下之險故以人臣處險之道言之傳曰為臣必臣
敬恪恭儉臣也則為臣之義以敬恪恭儉為主樽酒
簋貳以儉為禮也缶器之質者也至欽无文不致飾
也務盡敬恪而已夫處重險之中非盈禮尚文之時
故用缶納約自牖所以進結其君以是而已牖所以
通内外開其明也齊宣王曰寡人有疾寡人好勇孟
子則以文武之事告之好貨色則以公劉太王之事
告之好勇猶之可也好貨好色人君之邪心不可為
也而孟子皆曰惟恐王之不好也蓋逆閉其途而拒
絶之則齊王進善之心熄矣故孟子啓其蔽開其明
使通内外庶乎其有見矣此自牖之義歟知此則知
所以事君矣(易說)
兼山郭氏曰六四醴酒之設玄酒之尚貴其誠之著
也國有凶荒則殺禮而多昏時有險易也是以至薄
之禮虚中之器可以自幽以逹明坎之時為然四五
近比而相親非正也自牖之象也說者謂觸龍君因
闇以發其明然卦无是象故也(易說)
白雲郭氏曰有孚者坎之德君子行險而不失其信
所以法其德也觀乎六四蓋可見矣且一樽之酒貳
簋之食瓦缶之器至微物也苟能虚中盡誠以通交
際之道君子不以微薄為失禮亦猶自牖納約其誠
已至不必階序行禮之地是以終无咎也坎之六四
在上體之下與五為比當剛柔交際之地所謂能用
有孚之道者也傳曰苟有明信澗谿沼沚之毛蘋蘩
蕰藻之菜箱筥錡釡之器潢汙行潦之水可薦於鬼
神可羞於王公者无它焉交際之道以誠為主故也
春秋之時齊侯衛侯胥命于蒲蓋中約言而退終二
公之世未嘗以征伐相加雖二君未賢於當時之君
胥命未為得禮亦猶自牖納約之事而聖人有取焉
傳亦言其近古近正者蓋其信為有餘也孔子不以
人廢言況屢盟長亂之世有約言近古之事乎是亦
不得中行而與狂狷之義也由是觀之則樽酒簋貳
足以盡交際之道者主於習坎有孚而已(易說)
九五坎不盈祗既平无咎象曰坎不盈中未大也
伊川先生曰九五在坎之中是不盈也盈則平而出
矣祗宜音抵抵也復卦云无祗悔必抵於己平則无
咎既曰不盈則是未平而(一无而字)尚在險中未得无咎
也以九五剛中之才居尊位宜可以濟於險然下无
助也二䧟於險中未能出餘皆隂柔无(一作非)濟險之
才人君雖才安能獨濟天下之險居君位而不能致
天下出於險則為有咎必祗既平乃得无咎○九五
剛中之才而得尊位當濟天下之險難而坎尚不盈
乃未能平乎險難是其剛中之道未光大也險難之
時非君臣恊力其能濟乎五之道未大以无臣也人
君之道不能濟天下之險難則為未大不稱其位也
(並易傳)
横渠先生曰險難垂出而下比於四不能勉成其功
光大其志故聖人惜之曰只既平无咎而已矣不能
往有功也(一本六坎盈則進而往有尚矣易說)
龜山楊氏曰剛得中而履尊位宜可以濟天下之險
矣然以一陽在重險之中則剛雖中而未大也故坎
不盈祗既平而已盈則出險矣然既平則有出險之
漸故无咎(易說)
白雲郭氏曰水之來終不可盈而不失其平者水之
常也守其常而不變固可以无咎矣然九五以剛中
之才而居君位當法天地設險以守其國蓋思有濟
險之道以二隂見揜无應以助之僅能守常而已非
大人之事也故象曰中未大也與屯膏小貞之義相
類(易說)
上六係用徽纆寘于叢棘三歲不得凶象曰上六失道
凶三歲也
伊川先生曰上六以隂柔而居險之極其䧟之深者
也以其䧟之深取牢獄為喻如係縛之以徽纆因寘
於叢棘之中隂柔而䧟之深其不能出矣故云至于
三歲之久不得免也其凶可知○以隂柔而自處極
險之地是其失道也故其凶至于三歲之久而不得
免焉終凶之辭也言久有曰十有曰三隨其事也䧟
于獄至于三歲久之極也它卦以年數言者亦各以
其事也如三歲不興十年乃字是也(易傳)
横渠先生曰上六過中逃險而失道者也不附比陽
中幾於迷復之凶故為所係累也隂柔不能附比於
陽處險之極乘剛宜其為所拘戮也(易說)
龜山楊氏曰居重險之極无剛健之才終於䧟而已
矣猶之係徽纆而寘叢棘也无出險之才而寘叢棘
可謂失道矣其凶三歲不亦宜乎三歲者終凶之辭
也(易說)
兼山郭氏曰上六坎者水也源泉混混不舍晝夜決
之東方則東流決之西方則西流水无分於東西然
而萬折必東者以其信也水由地中放乎四海注焉
不滿泄之不竭大通不加窮居不損猶之人也遺佚
而不怨阨窮而不憫者由心亨也經曰巽乎水而上
水羸其瓶凶以動出為功也故曰有孚維心亨行有
尚九二求小得未出中也九五祗既平中未大也皆
未能終坎之功至於上六專取用險之極非聖人之
所尚三歲不得免而无耻由上失其道也(易說)
白雲郭氏曰坎之爻以近中為得初與四是也初居
重險之下失道而凶獨四能行其志是以得納約自
牖之道其過中而失之者三與上也三處險而不能
有功上用險之過亦已失矣蓋刑法坎險之象而非
用坎之道故用徽纆叢棘為坎之道者上六之過也
雖使三歲之久亦將不得其情能无凶乎是上失其
道而終凶也其道何如有孚維心亨是也以是行之
斯有功矣古之聖人任德不任刑故孔子曰上好信
則民莫敢不用情上六之失其在兹乎(易說)
大易粹言卷二十九
