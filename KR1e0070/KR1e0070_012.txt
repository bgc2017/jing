春秋屬辭卷十二元趙汸撰
謹内外之辯第五
三曰謹内外之辯中國之視外裔猶天地冠屨也而又
何謹焉信大義于天下也昔先王肇九州分五服内外
之限綦嚴矣周失其綱天下無伯于是荆人始横齊桓
起而懲創之其威稍戢然自晉伯中衰楚君將皆稱君
其大夫將皆稱大夫疑於中國矣入陳圍鄭平宋而晉
人以為天方授楚不可與爭盟於蜀而東方諸侯莫敢
不至盟於宋而南北之勢成諸侯交相見矣申之會十
有一國宋世子與淮夷俱繼小國之君於是伐吳滅陳
滅蔡皆假討賊之義以號於天下俄而復陳與蔡天下
知有楚而已是故終春秋書楚事無一不致其嚴者所
以信大義於天下也以此坊民後世猶有謂春秋與楚
以伯者則先王經世之略不明久矣蓋楚至東周始彊
於四夷僭王其國志吞中夏故伯者之興得以攘却為
功世雖無桓文而中國之大義不可一日而不信也凡
春秋書楚事與中國異辭者悉著於篇而吳越與徐以
類見焉
二十五荆始伐中國以號舉
莊十年秋九月荆敗蔡師於莘以蔡侯獻舞歸(傳息侯使謂楚)
(文王曰伐我吾求救於蔡而伐之楚子從之)十四年秋七月荆入蔡(傳蔡哀侯)
(為莘故繩息媯以語楚子楚子如息以食入享遂滅息以息媯歸生堵敖及成王焉未言曰吾一婦人而事二)
(夫其又奚言楚子以蔡侯滅息遂伐蔡)十六年秋荆伐鄭(傳鄭伯自櫟入緩告於楚)
(秋楚伐鄭及櫟)二十八年秋荆伐鄭(傳楚令尹子元以車六百乘伐鄭陳氏曰子元)
(不書人楚未有大夫也)
以上楚君大夫將同稱荆者四楚自武王熊通僭王
竊號吞滅漢陽諸姬子文王熊資莊四年立滅鄧滅
息魯史不書無告命也敗蔡入蔡再伐鄭皆以號舉
君臣同辭與於越勾吳等不得比中國大夫將稱人
此中國外裔之常分而策書之舊章也故程伯子曰
春秋謹内外之辯
二十六中國有伯楚君大夫將同稱人惟會得稱君
僖元年秋楚人伐鄭(傳鄭即齊故也)二年冬楚人侵鄭三
年冬楚人伐鄭五年秋楚人滅弦(傳楚鬭榖於莬滅弦見榖於莬書人)
六年秋楚人圍許(傳秋楚子圍許以救鄭見楚子書人)十一年冬楚
人伐黃十二年夏楚人滅黃十五年春楚人伐徐
冬楚人敗徐於婁林二十年冬楚人伐隨(傳鬭穀於莬伐)
(隨)二十二年冬十一月己巳朔宋公及楚人戰於泓
宋師敗績(傳十一月己巳朔宋公及楚人戰于泓宋師敗績公傷肢門官殱焉丙子晨鄭文夫人芉)
(氏姜氏勞楚子於柯澤楚子使師縉示之俘馘丁丑楚子入享於鄭二十三年五月宋襄公卒傷於泓故也傳)
(見楚子君將稱人宋公身敗稱師)二十三年秋楚人伐陳(傳楚成得臣帥師伐)
(陳)二十五年秋楚人圍陳納頓子於頓(傳楚令尹子玉追秦師弗)
(及遂圍陳納頓子於頓)二十六年秋楚人滅䕫以䕫子歸(傳楚成得)
(臣鬭宜中帥師滅䕫)冬楚人伐宋圍緡(傳楚令尹子玉司馬子西帥師伐宋圍緡)
二十七年冬楚人陳侯蔡侯鄭伯許男圍宋(傳冬楚子及諸侯圍)
(宋二十八年三月晉侯入曺執曺伯畀宋人楚子入居于申使申叔去穀使子玉去宋傳言楚子親圍宋踰年)
(而後入居於申以避晉侯見序諸侯上而稱人者楚子也陳蔡鄭許皆楚之屬而魯亦附楚故史序楚子諸兵列)
(諸侯上至夫子修春秋乃去爵稱人左氏雖不能顯皆發此義而凡經書人而傳志可考其將為君為卿者)
(謹錄之則未為無所見也杜氏乃謂楚子恥不得志以微者告則非惟不達經旨亦非左氏之意矣自楚見經)
(至伐麋以前未有稱君大夫將者豈皆以微者告邪經稱楚人於諸侯上而傳言楚子君將稱人之法甚明為)
(左氏學者必謂君臣不可同貶稱人其失在以詳略為襃貶故也)二十八年春楚人
救衛夏四月己巳晉侯齊師宋師秦師及楚人戰於
城濮楚師敗績(傳夏四月戊辰晉侯宋公齊國歸父崔天秦小子憖次于城濮己巳晉師陳於)
(莘北胥臣以下軍之佐當陳蔡子玉以若敖之六卒將中軍子西將左子上將右陳蔡奔楚右師潰狐毛狐偃)
(以上軍夾攻子西楚左師潰楚成得臣書人楚未有大夫將也)
文三年秋楚人圍江四年秋楚人滅江五年秋楚
人滅六(傳楚成大心仲歸帥師滅六)九年春楚人伐鄭(傳范山言於楚子曰)
(晉君少不在諸侯北方可圖也楚子師於狼淵以伐鄭囚公子堅公子尨及樂耳鄭及楚平)
以上楚君大夫將同稱人者二十二楚自成王頵立
始聘於魯稱荆人自僖元年伐鄭始稱楚人蓋初號
楚也魯既通其好命同其會盟故史避其僭號假子
爵以紀事而圍許雖君將稱人者世方有伯主以討
其猾夏之罪則天子并削其子爵明當一切正以王
法革其偽號不得從史氏隠避假借之文比中國君
將稱君也既而圍陳納頓子滅夔伐宋圍緡而魯亦
以楚師伐齊取榖楚申公叔侯戌之楚子又合陳蔡
鄭許之君以圍宋時曹衛皆已服於楚使非晉文之
興則天下盡為楚矣故圍宋之役楚子雖主兵序諸
侯上而去爵稱人者不使荆蠻主諸侯與中國伯者
同也晉伯中衰楚圖北方其君親將以伐鄭而猶不
得稱爵者諸夏之心猶不忘晉則不使楚人一日得
與中國抗衡也蓋楚既僭王則周之叛臣也吞滅諸
夏則中國之賊也故春秋當中國有伯則楚君大夫
將皆稱人明中國之大義以信桓文之志也
僖十九年冬會陳人蔡人楚人鄭人盟於齊二十一
年春宋人齊人楚人盟於鹿上秋宋公楚子陳侯蔡
侯鄭伯許男曹伯會於盂執宋公以伐宋
以上書楚人序陳蔡下盟者一序宋齊下盟者一書
楚君序宋公下陳蔡上會者一四國皆大夫楚亦以
微者會故序陳蔡之下其志則未可知也蔡服楚已
久陳蔡匹也楚固以屬國視之宋公雖序楚上卒執
宋公以伐宋則強楚之情見矣經於將兵稱人既變
文以示義則盟會從其恒稱以見實也
二十七中國無伯則楚君將稱君略之而後稱人疑
於討賊稱師
文十年冬楚子蔡侯次於厥貉(傳陳侯鄭伯會楚子於息冬遂及蔡侯次於厥)
(貉將以伐宋宋公逆楚子勞且道以田孟諸)十一年春楚子伐麋(陳氏曰楚初書)
(君將也)
宣元年秋楚子鄭人侵陳遂侵宋三年春楚子伐陸
渾之戎四年冬楚子伐鄭九年冬楚子伐鄭十
年冬楚子伐鄭十一年冬十月楚人殺陳夏徵舒丁
亥楚子入陳納公孫寧儀行父於陳十一年春楚子
圍鄭夏六月乙卯晉荀林父帥師及楚子戰于邲晉
師敗績冬十二月戊寅楚子滅蕭十二年夏楚子
伐宋十四年秋楚子圍宋(為下葬月)
成十五年夏楚子伐鄭十六年六月甲午晦晉侯及
楚子鄭伯戰於鄢陵楚子鄭師敗績十八年夏楚子
鄭伯伐宋宋魚石復入於彭城
襄九年冬楚子伐鄭十一年秋楚子鄭伯伐宋二
十四年夏楚子伐吳冬楚子蔡侯陳侯許男伐鄭
二十六年冬楚子蔡侯陳侯伐鄭
昭四年秋七月楚子蔡侯陳侯許男頓子胡子沈子淮
夷伐吳執齊慶封殺之遂滅賴五年冬楚子蔡侯陳
侯許男頓子沈子徐人越人伐吳十一年夏四月丁
巳楚子虔誘蔡侯般殺之於申十二年冬楚子伐徐
十六年春楚子誘戎蠻子殺之
定十五年二月辛丑楚子滅胡以胡子豹歸
哀元年春楚子陳侯隨侯許男圍蔡
以上楚君將稱君者二十八晉靈不君趙盾非伯者
之佐晉不足以主夏盟故春秋於靈公之世盟會每
略諸侯不序以明中國無伯而楚君將稱君於是始
故次厥貉伐麋以後無役不稱爵而伐鄭伐吳稱爵
主兵無異中國之伯者矣蓋中國有伯則春秋略之
以正其名中國無伯則春秋詳之以著其實不正其
名則不足以信攘却之義不著其實則不足以見蠻
荆之彊然泓之戰宋公稱爵而楚子稱人不使蠻荆
之君得抗中國諸侯也邲之戰楚子稱爵而荀林父
稱氏名見蠻荆侵叛乃中國之所得討也泓之戰宋
公身傷以卒而但書師敗績為中國諱也鄢陵之戰
直書楚子敗績治其罪也然則雖書君將而與待中
國諸侯伯主之法不可同年而語矣學者見左傳孟
子戰國策皆有五伯之文而荀卿書以齊桓晉文楚
莊吳闔廬越勾踐為五伯因欲退闔廬勾踐而進宋
襄秦穆以當之據傳記齊國佐之言曰四王之王也
樹德而濟同欲焉五伯之伯也勤而撫之以役王命
以五伯對四王言與孟子以五伯對三王言不異則
杜氏謂夏伯昆吾商伯大彭豕韋周伯齊桓晉文者
近之若夫楚莊吳闔廬越勾踐乃中國大義所當攘
却而所謂勤而撫之以役王命者於宋襄秦穆亦何
取焉傳又言秦穆公遂伯西戎孟子亦言其用百里
奚而伯此蓋循習流俗矜尚之辭如稱當時大國為
萬乘之君相類皆因人所恒言而言之不可通於春
秋至其論春秋之事惟曰齊桓晉文而已
文十六年秋楚人秦人巴人滅庸(傳庸人帥羣蠻以叛楚楚使廬戢黎侵庸)
(七遇皆北楚子乘馹會師於臨品秦人巴人從楚師羣蠻從楚子盟遂滅庸)
宣五年冬楚人伐鄭(傳楚子伐鄭六年冬楚人伐鄭取成而還不書)
以上楚君滅稱人者一自伐麋為楚書君將之始以
後書君將皆詳其吞噬中國之罪故凡有事於蠻夷
皆略稱人伐鄭書人者一去年冬楚子伐鄭不服至
是又親伐故用一事再見例略之
昭八年冬十月壬午楚師滅陳執陳公子招放之於越
殺陳孔奐葬陳哀公(傳楚公子棄疾帥師奉孫吳圍陳十一年傳楚王奉孫吳以討於陳)
(曰將定而國陳人聽命而遂縣之八年傳又言用穿封戌為陳公侍飲酒於王)十一年冬十
一月丁酉楚師滅蔡執蔡世子有以歸用之(傳楚子滅蔡用隠大)
(子於岡山城陳蔡不羹使棄疾為蔡公)
以上楚君滅國書師者二據下言執言放言殺言葬
言叔弓會楚子於陳則上書師為楚子而非棄疾明
矣下言執言以歸用之則上書師為楚子而亦非棄
疾矣傳記楚子在師事亦以明書師為非棄疾也蓋
此二事與入陳殺夏徵舒納公孫寧儀行父相類而
楚虔懷惡挾詐吞滅二國與厥祖討賊存陳不同故
皆變文稱師以異之以其乘晉伯中衰而爭諸侯故
得從恒稱以見實以其因中國無伯而滅陳蔡故又
變文以示義也
二十八楚君將稱君而後大夫將稱大夫略之則稱
人
文十二年夏楚人圍巢(傳楚令尹子孔執舒子平及宗子遂圍巢)
宣三年夏楚人侵鄭八年夏楚人滅舒蓼(傳楚為衆舒叛故伐)
(舒蓼滅之楚子疆之及滑汭盟吳越而還)冬楚師伐陳
成二年冬楚師鄭師侵衛(傳楚子重為陽橋之役以救齊曰君弱羣臣不如先大夫)
(師衆而後可乃悉師王卒盡行彭名御戎蔡景公為左許靈公為右冬楚師侵衛遂侵我師於蜀侵及陽橋)
以上楚大夫將稱人者三稱師者二楚未書大夫將
也
成六年秋楚公子嬰齊帥師伐鄭七年秋楚公子嬰
齊帥師伐鄭九年冬楚公子嬰齊帥師伐莒庚申莒
潰楚人入鄆
襄元年秋楚公子壬夫帥師侵宋三年春楚公子嬰
齊師師伐吳五年冬楚公子貞帥師伐陳七年冬
楚公子貞帥師圍陳八年冬楚公子貞帥師伐鄭
十年夏楚公子貞鄭公孫輒帥師伐宋冬楚公子貞
帥師救鄭十二年冬楚公子貞帥師侵宋十四年
秋楚公子貞帥師伐吳十八年冬楚公子午帥師伐
鄭二十五年秋楚屈建帥師滅舒鳩
昭六年秋楚薳罷帥師伐吳十一年夏楚公子棄疾
帥師圍蔡
定十四年二月辛巳楚公子結陳公孫佗人帥師滅頓
以頓子牂歸
哀十年冬楚公子結帥師伐陳十三年夏楚公子申
帥師伐陳
以上楚大夫將書大夫者十九公子嬰齊莊王之弟
字子重為令尹共王幼始悉師救齊侵衛及魯蔡許
之君乘王車為左右故但書師於是會魯侯盟十一
國於蜀四年中再伐鄭一伐莒入鄆而晉遣鍾儀求
成於楚蓋楚之征伐自大夫出由嬰齊始時子反為
司馬傳言二卿相惡鄢陵之敗共王引過而子重責
子反死之至伐吳覆師喪邑以心疾卒壬夫字子辛
代子重為令尹傳言公子申為右司馬多受小國之
賂以逼子重子辛見殺楚人討陳叛故曰由令尹子
辛實侵欲焉乃殺之其柄臣專利相傾如此故楚不
競公子貞莊王子也字子囊代子辛為令尹而晉人
懼與晉爭鄭乞師於秦以伐宋伐晉而卒失鄭伐吳
喪師還卒公子午莊王子也字子庚代公子貞為令
尹三年不出師曰吾以利社稷也鄭子孔欲叛晉而
起楚師以去諸大夫子庚弗許楚子欲伐鄭子庚請
先嘗之屈建字子木代薳子馮為令尹與晉趙孟相
知為宋之盟詐晉而駕焉以爭先故雖滅舒鳩書其
帥師薳罷字子蕩公子圍簒立而吞滅諸夏以薳罷
為令尹公子干為右尹公子棄疾共王第五子康王
靈王之弟也使晉過鄭見鄭伯及諸大夫有禮皆知
其將為王滅陳蔡為蔡公因陳蔡之人以入楚既為
王復陳蔡公子結字子期公子申字子西皆昭王之
兄也
成十七年冬楚人滅舒庸(傳楚公子櫜師襲舒庸滅之)十八年冬
楚人鄭人侵宋(傳十一月楚子重救彭城伐宋晉侯師於台谷以救宋遇楚師於靡角之谷楚)
(師還)
昭十七年冬楚人及吳戰於長岸(傳楚令尹陽丐司馬子魚吳公子光)
定二年秋楚人伐吳(傳楚囊瓦伐吳師於豫章)四年秋楚人圍蔡
冬十一月庚午蔡侯以吳子及楚人戰於柏舉楚師
敗績(傳蔡侯吳子唐侯伐楚三戰子常知不可欲奔十一月庚午二師陳於柏舉夫槩王以其屬五千先)
(擊子常之卒子常之卒奔楚師亂吳師大敗之)
哀九年夏楚人伐陳
以上楚大夫將稱人者七蓋有微旨子重帥師書於
經者詳矣侵宋避晉侯而還故略之櫜師囊瓦陽丐
未嘗為中國寇患故有事變文但書人圍蔡伐陳𫝊
不言其人自昭而後惟楚君大夫將奪其恒稱所以
外之也其嬰齊伐莒入鄆一事再見稱人乃史例
二十九楚君大夫主盟會悉從其恒稱惟公及大夫
盟則人之
宣十一年夏楚子陳侯鄭伯盟於辰陵
成二年十一月公會楚公子嬰齊於蜀丙申公及楚
人秦人宋人陳人衛人鄭人齊人曹人邾人薛人鄫人
盟於蜀
襄二十七年夏叔孫豹會晉趙武楚屈建蔡公孫歸生
衛石惡陳孔奐鄭良霄許人曹人於宋秋七月辛巳
豹及諸侯之大夫盟於宋
昭元年春叔孫豹會晉趙武楚公子圍齊國弱宋向戌
衛齊惡陳公子招蔡公孫歸生鄭罕虎許人曹人於虢
四年夏楚子蔡侯陳侯鄭伯許男徐子滕子頓子胡
子沈子小邾子宋世子佐淮夷會於申
以上書楚子陳侯鄭伯盟者一公會楚臣而及諸侯
大夫盟者一内臣會晉楚南北之大夫盟者一會者
一楚君專合南北諸侯者一新城之後晉楚交爭陳
鄭晉加兵於陳者二於鄭者四楚加兵於陳者二於
鄭者五陳侯鄭伯既與楚子為辰陵之盟而陳侯即
如晉鄭亦徼事於晉故楚子入陳明年圍鄭春秋書
之以見中國無伯之禍至於如此而陳鄭之暫屈於
楚非其心也陳氏乃謂序楚子於陳侯鄭伯之上初
與楚以伯也則可謂反乎春秋之義矣楚君在幼而
嬰齊救齊侵衛以為蜀之盟楚師在境而公親會嬰
齊以及諸侯大夫盟諸侯大夫畏晉而竊與楚盟故
人外大夫而不沒公會書嬰齊而盟稱人參譏之也
凡公與外大夫盟譏在内則不諱公也趙武弭兵之
言成於向戌遂以晉楚之從交相見而楚人劫晉以
先歃楚誠未離乎蠻荆也公子圍讀舊書加之牲上
晉不復較蓋於是中國無伯矣而春秋書必先晉不
以楚之彊而易内外冠履之義也陳氏又謂此南北
二伯也夫伯者以合諸侯安中夏尊王室為名義者
也晉既以諸侯與楚而甘出其下則晉自知不能以
伯矣楚無列於王室以并吞諸夏為雄何伯之云是又
失伯者所以得名之實矣楚圍弑君竊國求諸侯於
晉大國若齊秦次國如魯衛小國若曹邾皆不能致
宋太子至而後則東諸侯終未肯以事晉者而事楚
也雖其臣舉六王二公之事其君欲用齊桓而椒舉
已知其不濟宋鄭大夫亦幸其不能為吾患矣則雖
侈然一時亦何能為哉春秋於楚君書爵終始志外
裔之彊而已後世學者乃以五伯之說亂春秋之旨
可乎
三十荆始來聘稱人
莊二十三年夏荆人來聘
以上荆來聘書人者一荆之始聘未能成禮魯不廟
受故不稱君不言使然不可但言荆來聘故書人與
前稱荆皆從史文也欲見筆削本末故列於此
三十一楚臣來盟於師稱名氏不言使來獻捷言使
不稱君必中國無伯而後來聘稱君使
僖四年夏楚屈完來盟於師盟於召陵
以上楚臣來盟不稱使者一齊桓伯功莫先於服楚
春秋以楚能服義來盟故其臣始得以名氏書然齊
國佐如師稱使屈完不稱使何也使云者自敵以上
之所命也蠻荆僭王竊號不可以敵命之故削其君
臣常辭不得比中國兵交使在其間者也
僖二十一年冬楚人使宜申來獻捷
以上楚臣來獻捷稱人使者一楚子既執宋公以伐
宋欲致魯侯來會故使人獻捷以威脅之於是公會
盟於薄釋宋公此春秋之大變故存其來獻捷之文
以見實而楚子去爵稱人不得比中國伯主來獻戎
捷者同稱君也
文九年冬楚子使椒來聘
襄三十年春王正月楚子使薳罷來聘
以上楚使來聘稱君使者二凡來聘不月故楚子使
椒來聘亦不月薳罷來聘獨月者晉至悼公每以聘
報朝襄公屬朝楚而還嫌於以聘報朝若中國盟主
故特月以别之見中國無伯魯雖詘志朝楚而楚終
不得以盟主之禮行乎諸侯也傳謂此來聘為通嗣
君非也諸侯新君好命未通則有通嗣君之禮楚亦
安能以此交諸侯觀楚人使公親襚而止公送葬則
其所以待諸侯者可見矣魯君以前年十一月如楚
聞康王卒猶往朝其嗣君踰年四月送葬乃得歸又
何通嗣君之有蓋楚人習聞晉悼公之事而為之與
椒之來聘亦異矣
三十二楚君會而執中國諸侯不别言執之者
僖二十一年秋宋公楚子陳侯蔡侯鄭伯許男曹伯會
於盂執宋公以伐宋
以上楚君會而執諸侯者一凡會執必别言執之者
晉侯會諸侯同盟於戚晉侯執曹伯歸於京師此伯
主討有罪之文也楚子諸侯淮夷會于申楚人執徐
子此外裔相執之文也楚子詐宋公于會而執之以
伐宋盟諸侯故削其楚人執之文蒙上文諸侯言之
既非外裔相執之比亦不使與中國盟主執諸侯同
文也伐吴執齊慶封亦同
三十三楚君殺中國之君書名其自相殺不名
昭十一年夏四月丁巳楚子虔誘蔡侯般殺之於申十
六年春楚子誘戎蠻子殺之
以上楚君誘殺中國之君一既名蔡侯以謹其終又
名楚子以正其罪以外裔殺中國之君故詳之也楚
君誘殺戎君者一皆不名以外裔自相殺則略之也
是故一日一不日
三十四諱外裔執王臣變執言伐諱外裔獲中國之
君變獲言以歸
隠七年冬戎伐凡伯于楚丘以歸
莊十年秋九月荆敗蔡師於莘以蔡侯獻舞歸
以上戎執王臣言伐者一公羊傳曰執之也其言伐
之不與外裔之執中國也據獲麟後有書執其君者
則史書戎執王臣必無隠避於是夫子改書伐為中
國諱也荆獲蔡侯言以歸者一公羊傳曰獲也不言
其獲不與外裔之獲中國也是亦諱辭又案此戰也
不言戰而言敗者榖梁傳曰外裔中國不言戰也二
傳此類必有所受蓋既變獲言以歸則不得復言戰
也
三十五吳征伐恒舉號惟為中國討罪得稱君
成七年春吳伐郯秋吳入州來
襄二十五年十二月吳子遏伐楚門于巢卒
昭十三年冬吳滅州來十七年冬楚人及吳戰於長
岸(傳楚令尹陽丐吳公子光)二十三年秋七月戊辰吳敗頓胡沈
蔡陳許之師於雞父胡子髠沈子逞滅獲陳夏齧(傳吳子以)
(罪人三千先犯胡沈與陳中軍從王光帥右掩餘帥左)二十四年冬吳滅巢
三十年冬十二月吳滅徐徐子章羽奔楚(傳吳子執鍾吾子遂伐徐)
三十二年夏吳伐越
定四年冬十一月庚午蔡侯以吳子及楚人戰於柏舉
楚師敗績庚辰吳入郢
哀六年春吳伐陳八年春吳伐我(傳吳伐我王舍于庚宗遂次于泗上)
十年春公會吳伐齊(傳公會吳子)冬吳救陳十一年
五月公會吳伐齊(傳公會吳子伐齊)甲戌齊國書帥師及吳
戰于艾陵齊師敗績獲齊國書
以上吳伐四伐我一公會伐二戰三敗一入二滅三
救一皆以號舉君臣同辭雖我君會伐亦舉號而已
遏伐楚從卒例唯柏舉之戰為中國復讎討罪故得
稱爵而書蔡侯以之其戰與入又皆書日以别於外
裔自相戰與入者亦外裔而中國則中國之之義也
楚為中國患有自來矣而始終受其荼毒者惟蔡為
甚城濮之役欒貞子曰漢陽諸姬楚實盡之思小惠
而忘大恥不如戰也吳人亦謂隨人曰周之子孫在
漢川者楚實盡之天誘其衷致罰於楚而君又竄之
周室何罪然自齊桓晉文之盛而不能加兵於其國
都雖劉文公合十八國之師於召陵而不能一問其
罪卒之攄中國神人之積憤者吳也是以聖人特詳
焉戰言吳子而入舉號者一役再有事則從其恒稱
也雖然此一役也滅國可興文武之境土可復惜乎
吳無君臣不足以居其功而晉衰已甚劉卷既卒無
能起而收之者春秋徒致意焉而已爾
三十六中國會而會吳恒舉號雖吾君大夫特會之
舉號必以諸侯之禮接而後稱君
成十五年冬十一月叔孫僑如會晉士燮齊高無咎宋
華元衛孫林父鄭公子鰌邾人會吳於鍾離
襄五年夏仲孫蔑衛孫林父會吳於善道秋公會晉
侯宋公陳侯衛侯鄭伯曹伯莒子邾子滕子薛伯齊世
子光吳人鄫人於戚十年春公會晉侯宋公衛侯曹
伯莒子邾子滕子薛伯杞伯小邾子齊世子光會吳於
柤十四年春王正月季孫宿叔老會晉士匄齊人宋
人衛人鄭公孫蠆曹人莒人邾人滕人薛人杞人小邾
人會吳於向
哀六年夏叔還會吳於柤七年夏公會吳於鄫十
二年夏公會吳於槖臯十三夏公會晉侯及吳子
於黃池
以上内大夫會諸侯大夫又會吳者二魯衛大夫會
吳者一公會諸侯有吳人者一公會諸侯又會吳者
一内臣特會者一公特會者二會晉侯及吳子者一
凡稱吳皆其君外裔舉號之例也吳雖泰伯仲雍之
後武王所封然文身僭號不可以中國諸侯之禮接
故諸國自為會而後會之史文未得比楚君稱子與
諸侯序也稱人者其大夫以外臣禮序齊世子下則
不殊也柤之會傳曰會吳子夀夢也則會向為諸樊
哀公之會皆夫差也鄫之會吳人曰魯牢晉大夫過
十吳王百牢不亦可乎說苑載晏子使吳行人曰天
子請見晏子僦然者三曰臣受命弊邑之君將使於
吳王之所不佞而迷惑入于天子之朝敢問吳王惡
乎存然後吳王曰夫差請見見以諸侯之禮其禮文
不典皆此類也故凡大夫之會不月而鍾離與向特
月以異之黃池兩主之會故得稱爵傳言秋七月辛
丑盟吳晉爭先吳人曰於周室我為長晉人曰於姬
姓我為伯乃先晉人吳人將以公見晉侯子服景伯
對使者曰執事以伯召諸侯而以侯終之蓋吳至是
始竊侯伯之禮以會諸侯而魯史亦假子爵以記其
事也外傳載夫差言周室卑約貢獻莫入晉負衆庶
不式諸戎狄楚秦以力征一二兄弟之國晉令董褐
對曰君掩王東海以淫名聞天子君有短垣而自踰
之況蠻荆則何有於周室夫命圭有命固曰吳伯不
曰吳王君若無卑天子而干其不祥而曰吳公孤敢
不順從吳王許諾乃退就幕而會吳公先歃晉侯亞
之其言先歃與左氏不同載書降稱吳公理或然也
戚之會吳晉嘗盟矣不書黃池復盟亦不書者陳氏
曰為晉諱也吳晉之盟春秋終諱之不以吳晉同主
盟也蓋自晉厲公始通吳於上國而悼公尤汲汲於
會吳皆欲以吳撓楚魯昭違禮昏吳亦由晉衰欲倚
以敵齊楚也而皆不稽其終是時魯賦於吳八百乘
邾賦於吳六百乘徵百牢藩衛侯之舍囚子服景伯
長此安窮是故春秋於吳晉之盟終諱之然吳入越
不書而再書越入吳固知吳之將為沼矣
三十七越舉號從其恒稱
昭五年冬楚子蔡侯陳侯許男頓子沈子徐人越人伐
吳
定五年夏於越入吳十四年五月於越敗吳于檇李
吳子光卒
哀十三年夏於越入吳
以上越人從楚伐一敗一入二於越勾吳皆南蠻之
號也然春秋書吳者以武王嘗封之則吳其國名也
越之先禹之苗裔始封於會稽曰於越者以其自號
舉之不書越者非其封國也傳曰越大夫常夀過帥
師會楚子於瑣則伐吳稱人者常夀過也凡四裔從
中國序列則稱人以便文若邢人狄人伐衛戚之會
稱吳人是也故便文則曰越人復其恒稱則曰於越
陳氏謂常夀過得稱人若進之者誤矣定十四年傳
言吳伐越越子勾踐禦之陳於檇李患吳之整是皆
陳也而不書戰哀十三年傳記六月丙子越子伐吳
乙酉戰丙戌復戰大敗吳師獲太子友王孫彌庸夀
於姚丁亥入吳而經不書爵不書戰入又不書月與
吳入郢特異者越與吳世相讎則以外裔自相攻之
法治之而已自晉通吳以撓楚而楚卒覆於吳楚亦
連越以伐吳而吳屢覆於越然外傳記范蠡之言曰
吾先君固周室之不成子也濱於東海之陂黿鼉之
與處而鼃黽之與渚余雖靦然而人面哉吾猶禽獸
也則越之所以疆於蠻吳者可知矣
三十八徐見敗伐國皆以號舉國滅則書君奔而名
之
僖三年夏徐人取舒十五年冬楚人敗徐於婁林
文七年冬徐伐莒
以上書徐人一敗徐一徐伐一敗不言師侵伐舉號
皆外裔恒辭然經書徐取舒得稱人者自公會宋人
齊人伐徐徐已事齊以其即諸夏而取國於蠻荒故
得稱人齊桓卒徐復通楚以其從蠻荆而伐中國故
復其恒稱蓋舒乃楚之微屬而莒世從晉内外之義
辯矣然當徐服齊時見敗於楚亦不得稱師者徐之
服楚久矣未可以頓革也史記言徐出柏翳與秦同
祖然三監流言時一叛伯禽撫封時再叛費誓稱徐
戎則非中國諸侯比矣徐偃王事史記後漢書皆言
在周穆王時既為天子所伐走死失國民戴其嗣君
如初而駒王復彊然後漢書云楚文王滅之蓋本楚
辭荆文悟而徐亡事與春秋經傳皆不合蓋其先彊
僭不異吳楚東周後始微弱也檀弓記邾考公之喪
徐君使容居來弔欲用諸侯相於禮親含有司拒之
容居對曰昔我先君駒王西討濟於河無所不用斯
言也徐滅於吳楚僅存之至是已再世而蠻荒僭竊
之制猶未能盡革則齊桓之時雖來即諸夏未容一
切以中國諸侯之禮治也
昭三十年冬十二月吳滅徐徐子章羽奔楚
以上國滅君奔稱名者一春秋國滅君奔未有書名
者而徐子獨名以奔楚也徐暫事齊後世仍服於楚
申之會徐子在列楚人以其吳出也執之乾谿之役
又圍之以懼吳則徐蓋兩事吳楚卒以違吳人執亡
公子之命見滅於吳雖楚為出師救之無及也楚為
中國患天將假手於吳以覆之而徐猶惓惓於楚以
取滅亡則其世服蠻荆之效也故因其奔楚特書名
以異之明不得與弦子温子國滅於外裔而君奔中
國者比也徐雖以號舉然其先本古之建國嘗服事
於周是以聖人猶詳之若晉滅陸渾陸渾子奔楚則
不復書進不得齒於諸夏退不忍終棄諸蠻荒此春
狄經世之權衡也
春秋屬辭卷十二
