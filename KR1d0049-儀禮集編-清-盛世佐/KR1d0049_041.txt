儀禮集編卷三十八
龍里縣知縣盛世佐撰
少牢饋食禮第十六之二
祝出迎尸於廟門之外主人降立於阼階東西面祝先
入門右尸入門左
註曰特牲饋食禮曰尸入主人及賓皆辟位出亦如
之祝入門右者辟尸盥也既則後尸
宗人奉槃東面於庭南一宗人奉匜水西面於槃東一
宗人奉簞巾南面於槃北乃沃尸盥於槃上卒盥坐奠
簞取巾興振之三以授尸坐取簞興以受尸巾
註曰庭南沒霤
疏曰庭南者於庭近南是沒盡門屋霤近門而盥也
特牲亦云尸入門北面盥
郝氏曰尸入門左將升西階也坐奠簞者奉巾之宗
人也
張氏監本正誤云取巾興振之三下脫以授尸坐取
簞興七字
祝延尸尸升自西階入祝從
註曰祝從從尸升自西階
敖氏曰特牲饋食禮曰尸至於階祝延尸祝從從其
升而入也祝入亦南面
主人升自阼階祝先入主人從
註曰祝接神先入宜也
敖氏曰上云尸入祝從則祝固已入矣此復云祝先
入者明其先於主人
尸升筵祝主人西面立於戶内祝在左
註曰主人由祝從而居右尊也祝從尸尸即席乃卻
居主人左
敖氏曰在左者當為主人釋妥尸之辭也在左之義
見聘禮
祝主人皆拜妥尸尸不言尸答拜遂坐
註曰尸自此答拜遂坐而卒食其間有不啐奠不嘗
鉶不告旨大夫之禮尸彌尊也不告旨者為初亦不
饗所謂曲而殺
疏曰不嘗鉶謂不嘗豕鉶饗者圭為而孝薦之饗大
夫尊嫌與人君同士賤不嫌也曲而殺禮器文
敖氏曰云尸不言則妥有辭矣尸於既拜乃坐亦變
於士所以升筵而未即坐者以主人尊故也
郝氏曰尸不言象神也
世佐案特牲禮言尸坐於主人拜妥尸之上此言
於妥尸之下者亦文有先後耳敖云以主人尊故
非尸在廟中則全於君固不以主人之尊卑而異
其禮也惟不祝饗與士禮異所以然者以其有儐
尸於堂之禮故於是略之與去遂坐者明其不復
興也
祝反南面
註曰未有事也墮祭爾敦官各肅其職不命
敖氏曰妥尸事畢也南面云反以見從尸入時位在此
張氏曰方隂厭之初祝入南面此既無事故反其位
尸取韭菹辯㨎於三豆祭於豆間上佐食取黍稷於四
敦下佐食取牢一切肺於俎以授上佐食上佐食兼與
黍以授尸尸同受祭於豆祭
註曰牢羊豕也同合也合祭於菹豆之祭也黍稷之
祭為墮祭將食神餘尊之而祭之
楊氏曰切肺祭肺也三取其一也俎豆當作菹豆
敖氏曰牢一切肺羊豕各一也言兼與黍而不言稷
見其尊者耳或曰黍下脫一稷字同猶兼也豆祭豆
實所祭之處
張氏曰合祭於豆祭豆祭即韭菹之祭於豆間者祭
黍之稷者就器減取而祭故名墮祭畢祭畢斂而藏
之肺與黍稷皆得為墮周禮守祧職既祭則藏其墮
是也先陳設為隂厭尸後來即席食是尸餕鬼神之
餘故尊而祭之非盛主人之饌而祭也
世佐案載俎之時牢俎皆有祭肺三今各取其一
留二以為主人主婦用也
上佐食舉尸牢肺正脊以授尸上佐食爾上敦黍於筵
上右之
註曰右之便尸食也重言上佐食明更起不相因
疏曰曲禮云飯黍無以箸是古者飯食不用匙箸故
移之於席上便尸食也案特牲云黍稷此不云稷者
文不具其實亦爾之也
楊氏曰案賈疏授尸下有尸受祭肺四字
敖氏曰此於所舉者皆繫以尸明其為尸物也肺脊
先食舉之亦明不與他舉同重言上佐食者授舉之
後尸有事也不言振祭嚌之文省耳右之蓋當尸前
之南
郝氏曰尸牢即尸俎羊豕也肺為氣主脊為正體故
尸舉此二者以終十一飯祭食惟取黍食重黍也上
敦黍當羊俎之南者也筵上神席上坐曰席饌曰筵
張氏曰吳氏云授尸下有尸受祭肺四字今案唐石
本亦無四字惟下文食舉疏云云舉牢肺正脊也者
上文云上佐食舉尸牢肺正脊以授尸尸受祭肺明
今食先云食舉是上牢肺正脊也據此文則賈作疏
時經文尚有尸受祭肺四字故吳云然也
主人羞肵俎升自阼階置於膚北
敖氏曰云升自阼階者嫌進俎者必升自西階故以
明之置亦横設之也
上佐食羞兩鉶取一羊鉶於房中坐設於韭菹之南下
佐食又取一豕鉶于房中以從上佐食受坐設於羊鉶
之南皆芼皆有柶尸扱以柶祭羊鉶遂以祭豕鉶嘗羊
鉶
註曰芼羊用苦豕用薇皆有滑
敖氏曰上佐食受興受之也故下云坐設芼以菜和
物之名祭鉶亦於豆祭也下篇曰以羊鉶之柶扱羊
鉶遂以扱豕鉶祭于豆祭若公食大夫禮用大牢則
祭鉶於上鉶之間與此異
郝氏曰祭鉶嘗鉶以下皆右手為之左手執肺脊至
十一飯畢然後以授佐食也
食舉
註曰舉牢肺正脊也
疏曰特牲爾敦下設大羹此不云者大羹不為神直
是為尸者故此不言儐尸乃有也
敖氏曰特牲饋食禮曰乃食食舉謂一飯則食舉以
安之也士昏禮亦然則此亦當先飯而後食舉也不
言乃食者文有脫漏也
三飯
註曰食以黍
疏曰以前文先言爾黍故知先食黍也
上佐食舉尸牢幹尸受振祭嚌之佐食受加于肵上佐
食羞胾兩瓦豆有醢亦用瓦豆設于薦豆之北
註曰設於薦豆之北以其加也四豆亦䋫羊胾在南
豕胾在北無臐膮者尚牲不尚味
疏曰特牲略於少牢故有豕膮此少牢二牲故不尚
味而無臐膮也
敖氏曰薦豆兼二列而言也無臐膮其遠别於大牢
之禮與禮用大牢庶羞乃有膷臐膮案註云羊胾
在南豕胾在北者謂羊在西列之南豕在東列之北
也
尸又食食胾上佐食舉尸一魚尸受振祭嚌之佐食受
加於肵横之
註曰或言食或言飯食大名小數曰飯魚横之者異
於肉
疏曰一口謂之一飯故云小數曰飯大夫不儐尸者
於時亦當設大羹
敖氏曰尸食胾亦異於士横之象其在魚俎也此亦
於俎為縮於人為横然則佐食於加物於肵俎之時
其亦西面與
又食上佐食舉尸腊肩尸受振祭嚌之上佐食受加於肵
註曰腊魚皆一舉者少牢二牲略之腊必舉肩以肩
為終也别舉魚腊崇威儀
敖氏曰肩右肩也骨體唯肩為尊腊但一舉故即用
其尊體也别舉魚腊大夫禮異也此言上佐食受則
前後之所謂佐食受者皆其上者也
張氏曰少牢二牲略之者對特牲三舉獸魚别舉魚
崇之威儀者對特牲魚獸常一時同舉以肩為終者
牲體貴肩以所貴者終也
又食上佐食舉尸牢骼如初
註曰如舉幹也
又食
註曰不舉者卿大夫之禮不過五舉須侑尸
疏曰云五舉者舉牢肺一也又舉牢幹二也又舉一
魚三也又舉腊肩四也又舉牢骼五也
尸告飽祝西面於主人之南獨侑不拜侑曰皇尸未實
侑
註曰實猶飽也祝既侑復反南面
疏曰云祝既侑復反南面者戶内主人及祝有事之
位尸席北祝無事之位今侑訖亦復尸北南面位也
敖氏曰侑尸之禮祝固不拜矣乃言之者嫌主人不
拜祝獨侑之禮則或當拜也祝獨侑亦與士禮異
張氏曰祝獨侑者不與主人共侑也
尸又食上佐食舉尸牢肩尸受振祭嚌之佐食受加於
肵
註曰四舉牢體始於正脊終於肩尊於始終
疏曰正脊及肩皆牲體之貴者
尸不飯告飽祝西面于主人之南
註曰祝當贊主人之辭
敖氏曰不飯而告飽又變於上
主人不言拜侑
註曰祝言而不拜主人不言而拜親疏之宜
敖氏曰祝為之辭故不言也
尸又三飯
註曰為祝一飯為主人三飯尊卑之差尸十一飯下
人君也
敖氏曰於舉肩之後又三飯為主人加也
上佐食受尸牢肺正脊加於肵
註曰言受者尸授之也尸授牢幹而實舉於菹豆食
畢操以授佐食焉
疏曰牢肺正脊即上文所云食舉也初食舉不言置
舉之所至此十一飯後乃言上佐食受尸牢肺正脊
加於肵以特牲禮約推之方尸三飯上佐食舉牢幹
時尸蓋置之舉於菹豆至此食畢尸乃於菹豆上取
而授上佐食也(從句讀節本)
敖氏曰言受明尸未嘗奠之也特牲禮既舉幹魚尸
實舉于菹豆故食畢佐食自加舉加于肵與此禮異
佐食亦反上敦黍于其所經文略也
世佐案特牲禮三飯之後云尸實舉于菹豆此不
言者文略也敖說似泥
右迎尸正祭
郝氏曰特牲體不足故三鼎并舉少牢牲倍故重牲
而略魚腊
世佐案自此以後經文有與特牲饋食禮同者不
重釋之
主人降洗爵升北面酌酒乃酳尸尸拜受主人拜送
敖氏曰云北面酌酒見凡酌於此者之面位也尊東
西設勺南枋而北面酌之則非酌於此者其面位亦
可得而推矣
尸祭酒啐酒賓長羞牢肝用俎縮執俎肝亦縮進未鹽
在右
註曰鹽在肝右便尸㨎之
疏曰鹽在肝右據賓長西面手執而言尸東面若至
尸前鹽在尸之左尸以右手取肝鄉左㨎之是其便
也
敖氏曰此縮執俎者執其左右廉也肝進末即體進
下之意鹽在肝右則羊肝在豕肝之左與祭禮進末
則昏禮之肝從當進本也
郝氏曰肝謂羊豕肝進末以末向尸使執末㨎鹽也
尸左執爵右兼取肝㨎於俎鹽振祭嚌之加於菹豆卒
爵主人拜祝受尸爵尸答拜
註曰兼兼羊豕
敖氏曰於尸未受(受當作振)爵而主人拜故祝亦不相爵
皆大夫禮異也下凡與特牲異者皆放此不悉見之
右主人酳尸
祝酌授尸尸酢主人主人拜受爵尸答拜主人西面奠
爵又拜
註曰主人受酢酒俠爵拜彌尊尸
疏曰祝代尸酌已是尊尸今拜受訖又拜是彌尊尸
也
敖氏曰初拜固西面矣此言之者著受爵而反位也
主人受酢而俠拜亦大夫禮異也
上佐食取四敦黍稷下佐食取牢一切肺以授上佐食
上佐食以綏祭
註曰綏或作挼挼讀為墮將受嘏亦尊尸餘而祭之
敖氏曰綏亦當作授授祭者授主人以祭也以此使
之祭者若尊者賜之食然
張氏曰取四敦黍稷於四敦中各取少許也上佐食
以綏祭者以此黍稷及切肺授主人為墮祭也綏許
規反挼及墮讀並同
主人左執爵右受佐食坐祭之又祭酒不興遂啐酒
註曰右受佐食右手受墮於佐食也至此言坐祭之
者明尸與主人為禮也尸恒坐有事則起主人恒立
有事則坐
疏曰禮器周坐尸曲禮坐如尸立如齊註曰齊謂祭
祀時
敖氏曰言坐祭之者凡奠爵拜者執爵興故至此云
坐也
祝與二佐食皆出盥于洗入
敖氏曰三人皆為將執所嘏之物而盥敬其事也
二佐食各取黍于一敦上佐食兼受搏之以授尸尸執
以命祝
註曰命祝以嘏辭
疏曰謂命祝使出嘏辭也
敖氏曰各取黍上者取于上敦下者取于下敦黍之
上敦在西下敦在東
卒命祝祝受以東北面於戶西以嘏于主人曰皇尸命
工祝承致多福無疆于女孝孫來女孝孫使女受禄于
天宜稼于田眉夀萬年勿替引之
註曰工官也承猶傳也來讀曰釐釐賜也耕種曰稼
勿猶無也替廢也引長也言無廢止時長如是也
疏曰案特牲尸親嘏主人此尸使祝嘏主人者大夫
尸尊故不親嘏
敖氏曰受受黍也東北面鄉主人于戶西者為尸致
嘏宜近尸也來如來禹之來來之者欲其進而受黍
也
郝氏曰卒命祝命祝畢也祝受以東尸在室西隅祝
席前受尸命遂東就主人戶内之位致嘏也云宜稼
於田禄自田出周人重農也
姜氏曰來註讀為釐則與賚字之義略同但味上文
致字下文使字皆賜賚之義不應複叠至此來當讀
如字蓋命之來而使受之也此于上下文義並相足
又何事轉變音讀而反失其義乎
世佐案以東當句絶敖云東北面非承致多福無
疆于女孝孫以下即尸命祝之辭而祝則述之以
嘏于主人也不親嘏者大夫以上威儀多疏云尸
尊恐未然
主人坐奠爵興再拜稽首興受黍坐振祭嚌之詩懷之
實於左𬒮挂於季指執爵以興坐卒爵執爵以興坐奠
爵拜尸答拜執爵以興出宰夫以籩受嗇黍主人嘗之
納諸内
註曰出出戶也宰夫掌飲食之事者收斂曰嗇明豐
年乃有黍稷也復嘗之者重之至也納猶入也
敖氏曰云坐奠爵是立聽嘏也興少進受黍復位乃
坐祭嚌之也宰夫受黍主人左執爵乃取而嘗之而
納之内謂籩中既嚌之復嘗之亦大夫禮異也此嘏
禮詳於特牲者大夫尊尚多儀也
姜氏曰飲食之事膳宰掌之若宰夫掌飲食之事周
禮並無文蓋經宰夫即指周禮之膳宰此註疏因以
膳宰職釋之與
右尸酢主人
主人獻祝設席南面祝拜于席上坐受
註曰室中迫狹
疏曰大夫士席皆兩下五架正中曰棟棟北一架為
室南壁而開戶即是一架之開廣為室故云迫狹也
(張氏曰室中迫狹故祝拜席上也)
敖氏曰亦先設席乃酌獻之
郝氏曰獻尸而及祝佐食體神意也拜於席上坐受
變常禮也蓋室中獻禮尊祝與佐食因神受賜故拜
席上跪受之示不敢當也又曰古者坐以兩膝著地
兩股貼足謂之宴坐賓主席上之坐是也兩膝著地
直身起謂之危坐賤者及罪人之坐即今跪也鄭解
混為一故以祝佐食受獻同尸坐謂祝拜席上坐受
為室中狹非也右室在堂北為事神行禮陳設之所
非狹也禮豈因地狹遂廢
世佐案尸坐優尊也祝佐食之受爵投爵亦坐略
賤也其坐同而所以坐之故則不同郝以謂坐有
兩法亦非
主人西面答拜
註曰不言拜送下尸
薦兩豆菹醢
註曰葵菹蠃醢
疏曰葵菹蠃醢是饋食之豆今祝用之亦其常事
敖氏曰薦者亦宰夫也下篇云主婦獻祝宰夫薦棗
糗此宜如之菹醢謂韭菹醢也蓋祝籩以尸之上籩
則其豆亦當以尸之上豆也不賓尸禮主人主婦之
薦皆以韭菹醢則此可知矣其設之亦菹在西醢在
東
姜氏曰薦者主婦薦也詳見特牲獻祝
世佐案特牲獻祝設菹醢註云主婦設之姜氏既
正其失矣於此又以薦者為主婦何自相矛盾耶
敖氏近是而指言宰夫亦非闕疑之意但當云以
有司為之爾惟云菹醢則其為饋食之豆可知註
疏說是也敖以朝事之豆易之比例俱未確
佐食設俎牢髀横脊一短脅一腸一胃一膚三魚一横
之腊兩髀屬于尻
註曰皆升下體祝賤也魚横者四物共俎殊之也腊
兩髀屬于尻尤賤不殊
疏曰髀與短脅横脊皆羊豕之下體屬于尻又腊之
下體為祝賤故也魚獨(獨坊本作猶誤)在俎縮載今横者為
四物共俎横而殊之也縮有七物而云四物者據羊
豕魚腊也羊豕體不屬于尻以腊用左右胖故有兩
髀尻在中髀與尻相連屬不殊是尤賤也
敖氏曰髀右髀也横脊短脅不二骨者俎實已多故
此略之魚横之亦據人而言也其義與加于肵者同
牢皆用右肵髀腊兩髀不殊皆取尸俎之不用者耳
腊亦髀者與牲並用故體亦放之祝俎一而已乃雜
用五俎之物者見其尊也不賓尸之禮主人主婦俎
亦然
郝氏曰尻尾骨
祝取菹㨎于醢祭于豆間祝祭俎
註曰大夫祝俎無肺祭用膚遠下尸不嚌之膚不盛
疏曰特牲尸俎有祭肺離肺祝俎有離肺無祭肺是
下尸今大夫祝祭肺離肺俱無是遠下尸也離肺祭
訖嚌之加于俎今以膚替肺是不盛故不嚌(從句讀節本)
敖氏曰祭俎取膚以祭也亦振祭嚌之既則反之于
俎士虞餞尸以乾肉半尹為祭其祭之也振祭嚌之
反之此膚乃俎實異於膚祭不可以置于地其儀當
與乾肉之祭同不言振祭嚌之亦文省耳
祭酒啐酒肝牢從祝取肝㨎于鹽振祭嚌之不興加于
俎
敖氏曰肝牢當作牢肝俎牲俎也
卒爵興
註曰亦如佐食授爵乃興不拜既爵大夫祝賤也
疏曰特牲祝卒爵則拜士卑祝不賤也
主人酌獻上佐食上佐食戶内牖東北面拜坐受爵主
人西面答拜
敖氏曰取節於牖見其少西於其他之北面拜者也
凡室中北面拜者皆在戶牖間其言戶西者則近於
戶言牖東者則近於牖
郝氏曰戶内牖東室戶在牖東皆南向佐食拜于戶
内牖下北向云牖東者對神席在牖西也
世佐案古人之室東南戶西南牖戶内牖東即戶
牖之間也士虞記云佐食無事則出戶負依南面
戶牖之間謂之依故其受獻于室東西之節亦然
必位于此者以其西有尸席東則主人立焉故也
敖說偏於西郝說偏于東皆非
佐食祭酒卒爵拜坐授爵興
註曰不啐而卒爵者大夫之佐食賤禮略
疏曰特牲士之佐食亦啐
敖氏曰拜蓋衍文祝與佐食皆不拜既爵者遠下尸
亦大夫禮異也佐食興則出立戶外
世佐案卒爵拜而主人不答又下於祝也佐食此
拜非拜既爵蓋因主人答其受爵之拜而為之是
俠爵拜也俠爵拜者賤也敖以拜為衍文非
俎設于兩階之間其俎折一膚
註曰佐食不得成禮于室中折者擇取牢正體餘骨
折分用之有脀而無薦亦遠下尸
疏曰有脀即俎實是也無薦謂無菹醢也無肺已是
下尸又無薦是遠下尸也
敖氏曰下篇獻賓以至于私人皆有薦脀佐食在衆
賓之中又有上事不宜貶於私人但有脀而無薦此
不云薦亦似文略也又不賓尸之禮云其獻祝與二
佐食其位其薦脀皆如賓儐然則此佐食有薦時矣
郝氏曰佐食室中受爵而不設俎俎在堂下兩階之
間特牲記云佐食無事則中庭北面俎即設于其所
折一膚豕肉一豕折分也
世佐案俎設于兩階之間者即特牲禮所謂執事
之俎陳于階間也階間非受薦之處俟後獻兄弟
然後以齒薦諸中庭之位所謂齒於兄弟也言於
此者因其得獻而及之耳其俎實用折而不得正
體又無脊脅腸胃代肺之膚一而已皆下於祝也
有俎則有薦可知不言者略文也敖說得之
主人又獻下佐食亦如之其脀亦設於兩階間西上亦
折一膚
註曰上佐食既獻則出就其俎特牲記曰佐食無事
則中庭北面謂此時
敖氏曰卒獻則主人受爵以實于下篚而升復位
張氏曰西上者上佐食俎在西此在其東
世佐案是時室中之事未畢二佐食受獻訖皆當
出就戶外南面之位註云就其俎恐未是
右主人獻祝佐食(張氏曰初獻禮竟)
有司贊者取爵于篚以升授主婦贊者于房戶
註曰男女不相因特牲饋食禮曰佐食卒角主人受
角降反于篚
疏曰内則非祭非喪不相授器其相授則女受以篚
其無篚則皆坐奠之而後取之
敖氏曰篚下篚也主婦亞獻用下篚之爵豈此時内
篚未有爵與婦人不可以取爵于庭故有司為取之
戶字誤若授受於戶當言内外西東不宜單言也下
篇曰司宮取爵于篚以授婦贊者于戶東此戶亦當
為東與
郝氏曰有司司祭事贊者助有司主婦贊者婦人也
有司不親使贊者與主婦贊者相授厚别也有司贊
者立堂下即取堂下爵承以篚升授主婦贊者
張氏曰註引特牲禮者見此亦主人受佐食爵反于
篚贊者别取爵授主婦是男女不因爵而用也
世佐案贊者之上復加有司者所以别于主婦贊
者耳郝云贊者助有司非云于房戶明其夾戶而
授也有司贊者北面奠爵於戶外主婦贊者戶内
南面取之此男女授器法也戶在東故下篇云于
房東一也敖以戶字為誤亦非
婦贊者受以授主婦主婦洗于房中出酌入戶西面拜
獻尸
註曰入戶西面拜由便也不北面者辟人君夫人也
拜而後獻者當俠拜也昏禮曰婦洗在北堂直室東
隅(張氏曰引昏禮者明此經婦洗所在亦然也)
疏曰案特牲主婦北面拜士妻卑不嫌得與人君夫
人同也
郝氏曰出酌出房酌酒于房戶間之甒
世佐案主婦亞獻用下篚之爵故亦酌于外尊此
皆與士妻異者也
尸拜受主婦主人之北西面拜送爵
註曰拜于主人之北西面婦人位在内始拜于北則
上拜于南矣由便也
郝氏曰主婦又拜送所謂俠拜也
尸祭酒卒爵主婦拜祝受尸爵尸答拜
敖氏曰尸不啐而卒爵為無從也
右主婦獻尸
姜氏曰自此主婦獻尸獻祝佐食及賓長獻尸獻祝
凡薦從之屬視特牲禮反略蓋以特牲不儐尸而此
有儐尸禮故與
易爵洗酌授尸
註曰祝出易爵男女不同爵
敖氏曰易爵易于下篚也酢而易爵亦内子禮異也
主婦拜受爵尸答拜
敖氏曰主婦受酢不夾爵拜亦變於不賓尸之禮
上佐食綏祭主婦西面于主人之北受祭祭之其綏祭
如主人之禮不嘏卒爵拜尸答拜
註曰不嘏夫婦一體綏亦當作挼
敖氏曰士妻撫祭内子受祭又有于房于室之異皆
相變也主婦既祭又祭酒乃卒爵下篇曰主婦立卒
爵執爵拜
郝氏曰其綏祭如主人之禮二佐食四敦黍稷一切
肺同也不嘏統于主人也
右尸酢主婦
主婦以爵出贊者受易爵于篚以授主婦于房中
註曰贊者有司贊者也易爵亦以授婦贊者婦贊者
受房戶外入授主婦
敖氏曰贊者與主婦親授受亦變於初此易爵于下
篚則内篚初無爵明矣
世佐案此亦婦贊者受于房戶乃以授主婦也惟
云以授主婦于房中者以其已有成禮而略之也
敖云變於初非
主婦洗酌獻祝祝拜坐受爵主婦答拜于主人之北卒
爵不興坐授主婦
註曰不俠拜下尸也
主婦受酌獻上佐食于戶内佐食北面拜坐受爵主婦
西面答拜祭酒卒爵坐授主婦主婦獻下佐食亦如之
主婦受爵以入于房
註曰不言拜於主人之北可知也爵奠於内篚
敖氏曰上云主人之北此云西面上云不興此云祭
酒皆互見也
右主婦獻祝佐食(張氏曰亞獻禮竟)
賓長洗爵獻於尸尸拜受爵賓戶西北面拜送爵尸祭
酒卒爵賓拜祝受尸爵尸答拜
右賓長獻尸
祝酌授尸賓拜受爵尸拜送爵賓坐奠爵遂拜執爵以
興坐祭遂飲卒爵執爵以興坐奠爵拜尸答拜
敖氏曰賓受酢而俠拜與夫奠爵拜執爵興之類皆
放主人事尸之禮為之
右尸酢賓長
賓酌獻祝祝拜坐受爵賓北面答拜祝祭酒啐酒奠爵
於其筵前
註曰啐酒而不卒爵祭事畢示醉也不獻佐食將儐
尸禮殺
疏曰案特牲賓長獻爵止註云欲神惠之均于室中
待夫婦致爵此大夫禮或有儐尸者致爵在儐尸之
上故不致爵爵不止也若然有司徹尸作止爵三獻
致爵於主人主人不酢主婦又不致爵於主婦下大
夫不儐尸賓獻尸止爵主婦致爵於主人酢主婦主
人不致於主婦特牲主人與主婦交相致爵參差不
同者此以尊卑為差降之數致有異也上大夫得儐
尸故致爵上辟人君下大夫不儐尸故增酢主婦而
已士卑不嫌與君同故致爵具也
敖氏曰不卒爵故啐而奠之筵前席南也蓋北面奠
之奠於此者明其與他奠爵之禮異祝不卒爵又不
及佐食蓋放不賓尸末獻之儀也
郝氏曰不獻佐食將與賓餕也有儐尸故獻禮從簡
右賓長獻祝(張氏曰終獻禮竟)
主人出立于阼階上西面祝出立于西階上東西祝告
曰利成
敖氏曰階上亦皆序内也
世佐案此於階上告利成亦異於士
祝入尸謖主人降立于阼階東西面祝先尸從遂出于
廟門
註曰事尸之禮訖於廟門外
敖氏曰祝先先尸而行也其出戶降階及門之時亦
皆鄉尸而還略如士虞記所云也尸出廟門祝宜告
以主人將有事則尸於門外次中俟之士冠禮曰請
醴賓賓就次
祝反復位于室中主人亦入于室復位祝命佐食徹肵
俎降設于堂下阼階南
註曰徹肵俎不出門將儐尸也肵俎而以儐尸者其
本為不反魚肉耳不云尸俎未歸尸
疏曰曲禮謂食時魚肉不反俎故尸食亦加肵俎今
儐尸將更食魚肉儐尸訖併後加者歸之
敖氏曰徹肵俎不出門示將賓尸之意也不賓尸之
禮尸出則佐食出尸俎于廟門外有司受歸之肵俎
而以賓尸者賓尸之俎宜俱用尊體肵俎有肩骼之
屬在焉不得不于是乎取之也終以歸尸故無嫌佐
食亦上佐食也阼階南近於曏者所升之處也
右祝告利成尸出
姜氏曰案特牲禮賓獻尸爵止主人主婦乃交致交
酢比賓作止爵尸乃酢賓賓乃獻祝佐食乃又致主
人主婦主人乃獻賓及衆于是堂下陳尊主人乃又
酬賓乃又獻長兄弟衆兄弟乃又獻内賓宗婦長兄
弟衆賓長乃又皆為尸加爵嗣又為舉奠而賓長兄
弟以下乃皆旅酬以至無算爵而後利成尸謖也今
賓獻尸以下但尸酢賓賓獻祝而即尸謖何煩簡不
倫至是耶迨觀儐尸而後知先聖之禮制隆殺有時
也易曰錯綜參伍而不易其方此之謂也
司宮設對席乃四人𧃊
註曰大夫禮四人𧃊明惠大也
張氏曰設對席者對尸席而設西向之席也四人𧃊
二在尸席二在對席凡餕之道施惠之象故四人餕
為惠大對特牲二人餕為惠小也
上佐食盥升下佐食對之賓長二人備
註曰備四人餕也三餕亦盥升
疏曰下佐食雖云西向對實近北不得東西相當以
其一賓長在上佐食之北一賓長在下佐食之南也
敖氏曰賓長二人謂賓長及衆賓長也此佐食皆異
姓也故可使賓長對之案註知三餕亦盥升者以
特牲禮舉奠及長兄弟盥而推之也
郝氏曰對猶當也佐食言對賓長言備佐食為正居
右而賓皆居左蓋室中之事佐食與尸周旋久而闕
一獻神惠宜首及賓長助獻因得伴食也
張氏曰備者兩佐食之外又以賓二人充此數也上
佐食升居尸席下佐食西向對之
司士進一敦黍于上佐食又進一敦黍于下佐食皆右
之于席上
註曰右之者東面在南西面在北
郝氏曰席右為上左為下東席向西以北為右西席
向東以南為右工佐食居西席之右進一敦黍于前
下佐食居東席之右亦進一敦黍于前故曰皆右之
于席上
資黍于羊俎兩端兩下是餕
註曰資猶減也減置于羊俎兩端則一賓長在上佐
食之北一賓長在下佐食之南今文資作齎
疏曰兩下者據二賓長地道尊右故二佐食皆在右
上佐食居尸坐處故知位次如此(從楊氏圖節本)
敖氏曰兩端當肩骼之處也羊俎兩端其于兩下亦
皆為右兩下是餕謂二賓長以此黍餕也餕主于二
佐食故以二賓長為兩下
郝氏曰資黍以敦中黍分資兩賓羊俎即四人所餕
之俎一賓在上佐食北一賓在下佐食南坐于羊俎
兩端居二佐食之左故謂之兩下分黍于俎兩端使
二賓餕明無專敦也
張氏曰兩下是餕者二賓長在二佐食之左於位為
下故云兩下分减敦黍置羊俎兩端二賓於此取食
也
姜氏曰資今文作齎謂取而資之也舊訓資為减者
非
司士乃辯舉𧃊者皆祭黍祭舉
註曰舉舉膚
疏曰尸舉肺餕者下尸當舉膚
敖氏曰膚即在特俎者
郝氏曰司士乃辯舉舉羊體徧授四人特牲餕以豕
膚少牢餕以羊俎
張氏曰司士遍授𧃊者各一膚也
世佐案特牲饋食禮云佐食授舉各一膚下文言
兩𧃊奠舉取舉祭舉食舉皆謂膚也此惟云辯舉
而不言所舉者明與彼禮同可知郝以為舉羊體
非
主人西面三拜𧃊者𧃊者奠舉于俎皆答拜皆反取舉
註曰三拜旅之示徧也言反者拜時或去其席在東
面席者東面拜在西面席者皆南面拜
疏曰知面位如此者以主人在戶内西面拜餕者餕
者在尸席東面答主人拜可知在對席者不得與主
人同面而拜明迴身南面向主人而拜也
敖氏曰西面於其位也言此者明其不為二人西面而
易位拜之也奠舉于俎亦各于其所近者與皆答拜
答一拜也𧃊者答拜無異文則是西面者亦西面拜
矣反取舉復取舉于俎也言反者為其曏者亦在手
也
世佐案西面蓋亦於對席之南也反反其席也云
皆反則𧃊者拜時皆降席矣必降席答拜者下尸
也敖以反取舉三字連讀失之
司士進一鉶于上𧃊又進一鉶于次𧃊又進二豆湆于
兩下乃皆食食舉
疏曰神坐止有羊豕二鉶故更羞二豆湆從門外鑊
中來
敖氏曰兩下資黍於俎又有湆無鉶皆下立(立字誤疑當作)
(主)𧃊者也此二佐食衆賓也兩下賓長也𧃊則佐食
反尊於賓長者以其勞於室事故報禮特重焉祝不
𧃊者接神職尊不敢使之𧃊也二鉶上𧃊羊下𧃊豕
然則二豆湆亦羊豕各一與
卒食主人洗一爵升酌以授上𧃊贊者洗三爵酌主人
受于戶内以授次𧃊若是以辯皆不拜受爵主人西面
三拜𧃊者𧃊者奠爵皆答拜皆祭酒卒爵奠爵皆拜主
人答壹拜
註曰不拜受爵者大夫餕者賤也答一拜略也
疏曰特牲使嗣子與兄弟餕為貴故拜受爵特牲亦
無再拜法此云略者以其四餕皆拜主人總答一拜
故云略也
敖氏曰贊者蓋亦宰夫也每於將酌乃洗爵云洗三
爵總言之耳若是謂酌受授也辯及于兩下也皆不
拜受爵者人多重勞主人一一答之也𧃊者奠爵拜
亦與士異答一拜卒爵禮輕可以略特牲二人𧃊其
禮亦然凡大夫士之禮其答卒爵拜者皆一拜也乃
見之者嫌人多或旅之也
姜氏曰特牲拜祝乃兩拜今云特牲亦無再拜法蓋
就答拜言之與然特牲答拜不言其數如疏之意則
謂特牲兩餕各答一拜而此乃四餕總答一拜也經
無明文亦以此言一拜推度之耳
世佐案贊者不言有司省文也凡男子拜法必奠
爵特牲云執爵拜文誤耳當以此文正之敖云與
士異非又案疏意蓋謂特牲兩餕主人總答一拜
此四餕亦總答一拜故註以為略耳姜云特牲兩
𧃊各答一拜亦非
𧃊者三人興出
註曰出降實爵于篚反賓位
上𧃊止主人受上𧃊爵酌以酢于戶内西面坐奠爵拜
上𧃊答拜
註曰主人自酢者上𧃊獨止當尸位尊不酌也
疏曰上𧃊將嘏主人故在尸位不可親酌
郝氏曰上𧃊止獨留不出也上𧃊居尸位不出戶親
酌故主人自酢
坐祭酒啐酒
敖氏曰主人啐酒者為聽嘏凡既祭酒而未得即卒
爵者必啐酒
上𧃊親嘏曰主人受祭之福胡夀保建家室
註曰親嘏不使祝受之亦以黍
敖氏曰上𧃊親嘏且不用黍惟以辭别于尸也胡如
胡福之胡
郝氏曰胡夀猶眉夀老人頷下有胡
張氏曰亦搏黍以授主人而致辭也
世佐案親嘏者不以嘏辭命祝下尸也此經無以
黍之文下文亦不言主人受則云亦以黍者似屬
鄭之臆說當從敖氏
主人興坐奠爵拜執爵以興坐卒爵拜
敖氏曰重嘏故其禮盛至是乃云主人興是坐而聽
嘏也亦殺於尸
上𧃊答拜上𧃊興出主人送乃退
註曰送佐食不拜賤
疏曰賓出主人皆拜送此佐食送之而不拜故云賤
也
敖氏曰云上𧃊興出則是不受主人爵也主人奠爵
上𧃊不受示禮有終且為有司將徹之也出亦謂出
尸送謂送之於戶外退者上𧃊退立于賓位也賓以
出為退主人以入為退
張氏曰退謂主人退
右𧃊
郝氏曰賓獻獨不及佐食以佐食得正餕也賓長不
得正餕以賓將為侑也此制禮損益之節
儀禮集編卷三十八
