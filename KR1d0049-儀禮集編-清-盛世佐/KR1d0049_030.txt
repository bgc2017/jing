儀禮集編卷二十七
龍里縣知縣盛世佐撰
士喪禮第十二之二
管人汲不說繘屈之
註曰管人有司主舘舍者不說繘將以就祝濯米屈
縈也
䟽曰聘禮記云管人為客三日具沐五日具浴此為
死者故亦使之汲水也
楊氏曰祝淅米者淅筐之稻米以取潘管人受潘煮
于垼外御受沐入乃沐大記云君沐粱大夫沐稷士
沐粱士喪禮云士沐稻不同當考此米凡三用祝淅
米取潘以沐一也祝受宰米并貝以含二也祝以飯
米之餘煮粥用二鬲懸于重三也
敖氏曰繘瓶之綆也此下當有盡階不升堂授祝之
事不著之者盖文脱耳
郝氏曰汲取水于井繘引瓶繩繩著瓶不解而屈之
以盛水授祝
張氏曰喪事遽故汲水者不解脱其繘但縈屈之往
就用處
祝淅米于堂南面用盆
註曰祝夏祝也淅沃也
䟽曰知是夏祝者見下記云夏祝淅米差盛之是也
管人盡階不升堂受潘煮于垼用重鬲
註曰盡階三等之上喪大記曰管人受沐乃煮之甸
人取所徹廟之西北厞薪爨之
敖氏曰受之于祝也其以重鬲受之與
張氏曰潘淅米汁所用以沐者也
祝盛米于敦奠于貝北
註曰復于筐處也
䟽曰敦即上廢敦也向未淅實于筐今淅訖盛于敦
所置之處還于筐所以擬飯之所用也
世佐案上經稲米一豆實于篚本在貝北故註云
然
士有冰用夷槃可也
註曰謂夏月而君加賜冰也夷槃承尸之槃喪大記
曰君設大槃造冰焉大夫設夷槃造冰焉士併瓦槃
無冰設牀襢笫有枕
䟽曰喪大記云士無冰此云有冰據士得賜者也云
夷槃承尸之槃者按喪大記註云禮自仲春之後尸
既襲既小斂先内冰槃中乃設牀于其上不施席而
遷尸焉秋凉而止是也笫簀也謂有簀無席欲通冰
之寒氣也凌人大喪共夷槃冰註云夷槃天子槃也
漢禮噐制度夷槃廣八尺長丈二尺深二尺漆赤中諸
侯稱大槃辟天子也大夫喪言夷槃士喪又言夷槃
卑不嫌但小耳
敖氏曰言此于將沐浴之前盖謂或得以此夷槃為
沐浴之用也士若賜冰則有夷槃故因而用之於此
既則以盛冰而寒尸也是句之上似當更有設槃之
文此特其後語耳
郝氏曰夷槃平槃以盛冰置牀下
姜氏曰據經既設冰乃沐浴而襲斂則註謂既襲既
小斂而納冰設床者恐未然
外御受沐入
註曰外御小臣侍從者沐管人所煮潘也
䟽曰外御者對内御為名
敖氏曰受沐亦於堂上管人亦盡階不升堂授之此
當更有管人汲而授浴水之事亦文不具也喪大記
曰管人汲不說繘屈之盡階不升堂授御者御者入
浴受潘與水皆以盆
郝氏曰外御侍從男子
主人皆出戸外北面
註曰象平生沐浴裸裎子孫不在旁主人出而襢笫
疏曰襢笫者鄭註喪大記云襢袒也袒簀去席盝水
便也
乃沐櫛挋用巾
註曰挋晞也清也古文挋皆作振
䟽曰挋謂拭也櫛訖又以巾拭髮拭訖仍未作紒待
蚤揃訖乃鬠用組是其次也
浴用巾挋用浴衣
註曰用巾用拭之也喪大記曰御者二人浴浴水用
盆沃水用枓
䟽曰引喪大記者證人之數及浴之噐物也
渜濯棄于坎
註曰沐浴餘潘水巾櫛浴衣亦并棄之
䟽曰以其己經尸用恐人䙝之若棄杖者棄于坎者
郝氏曰渜擩通穢水
蚤揃如他日
註曰蚤讀為爪斷爪揃鬚也人君則小臣為之他日平生時
郝氏曰蚤爪通剔手足甲曰爪刷鬚鬢曰揃鄭謂揃
為斷鬚非也
張氏曰蚤字當一讀如云蚤則揃之揃鬚雖本喪大
記恐非此處經意
姜氏曰揃鬚舊未釋其義考揃有數訓一與剪翦同
謂翦除之也一分也又一擇也又一與鬋同謂順也
陳註喪大記直從剪除之義但身體髮膚受之父母
不敢毁傷曾父母既死而人子顧翦除之乎此直大
無道而仁人孝子所不忍言也考史記西南夷傳西
夷後揃剽二方注訓揃剽皆分也則浴訖鬚或攪亂
揃乃順而分之義讀聖經者權其義則得矣
世佐案士虞記云沐浴櫛搔翦此作蚤揃音同義
亦同也古人於沐浴櫛髮之後必斷爪揃鬚以脩
餙其容貎事之常也爪者取其便作事揃謂去其
龐亂者耳非毁傷之也世儒似未逹斯意故不能
無疑於此與
鬠用組乃筓設明衣裳
註曰用組束髮也
疏曰鬠紒乃可設明衣以蔽體是其次也
郝氏曰束髮曰鬠
主人入即位
註曰已設明衣可以入也
敖氏曰主人入則衆主人及婦人亦皆入即位也
郝氏曰即牀東之位
右沐浴
商祝襲祭服褖衣次
註曰商祝祝習商禮者商人教之以敬於接神宜襲
布衣牀上祭服爵弁服皮弁服皆從君助祭之祭大
蜡有皮弁素服而祭送終之禮也襲衣於牀牀次含
牀之東衽如初也喪大記曰含一牀襲一牀遷尸於
堂又一牀
疏曰案表記云殷人尊神率民以事神故云於接神宜云襲
布衣牀上者此雖布衣牀上未襲待飯含訖乃襲爵弁從君
助祭之服皮弁從君聽朔之服引郊特牲大蜡之禮證皮弁
之服有種一者皮弁白布衣素積為裳是天子朝服亦是諸
侯及臣聽朔之服二者皮弁時衣裳皆素葛帶榛杖大蜡時
送終之禮凶服也非此襲時所用者也(從楊氏圖節本)
郝氏曰周人重喪祭禮兼三代故祝有夏商嘉禮文
告則大祝小祝凶喪勞役則夏祝商祝樂記曰宗祝
辨乎宗廟之事商祝辨乎喪禮夏商禮忠質宜喪而
商為亡國故凶事用商禮商尚白喪主素至今猶然
襲重也祭服爵弁純衣士之祭服在上皮弁服褖衣
次之重衣曰襲時尸未飯含先重其衣俟含後衣也
張氏曰此但布衣牀上尚未襲而云襲者衣與衣相
襲而布之也其布衣先祭服次褖衣至襲于尸則褖
衣近明衣祭服在外
世佐案商尚質喪亦尚質故祝以商名非謂其習
商禮也祭服爵弁服也襲祭服者謂以皮弁服襲
於爵弁服之上也褖衣次據其最在外也襲衣之
次與襲尸相反便其取之也
主人出南面左袒扱諸面之右盥手盆上洗貝執以入
宰洗柶建于米執以從
註曰俱入戸西鄉也
疏曰面前也謂袒左袖扱於右掖之下帶之内取便
也洗貝柶訖還貝於笲建柶于敦執以入鄭知俱入
戸西鄊者以下經始云主人與宰牀西東面故知此
時西鄉也
敖氏曰左袒為當時用左手也
郝氏曰洗貝將奉含洗柶將扱米建插也
張氏曰盆即前淅米盆盥手洗貝洗柶并於其上洗
貝執以入洗訖還於笲内執以入宰洗柶建於米亦
於廢敦之内建之
世佐案必袒者為將有事變以致其哀敬也凡袒
者皆於左上經云祝淅米于堂南面用盆則盆在
堂上矣初造於西階下者即此盆也不盥于下又
不用沃者喪禮遽也建立也立柶于敦以枋向上
商祝執巾從入當牖北面徹枕設巾徹楔受貝奠于尸
西
註曰當牖北面值尸南也設巾覆面為飯之遺落米
也如商祝之事位則尸南首明矣
疏曰云受貝者就尸東主人邊受取笲貝從尸南過
奠尸西牀上以待主人親含也未葬已前不異於生
皆南首檀弓云葬于北方北首者從鬼神尚幽闇鬼
道事之故也唯有喪朝廟時北首順死者之孝心
故北首也
敖氏曰商祝北面當尸首者有事於尸故也凡非有
事於尸者則不敢當其首此所徹設皆為飯事至也
設巾者慮孝子見其親之形變而哀或不能飯含也
楔楔齒之角柶也因其用而别名之以别於扱米之
柶也既設巾乃徹楔是巾之所覆不逮於口矣奠貝
于尸西盖在主人所坐處之南
郝氏曰巾以承餘粒既飯含即以掩其口去枕使首
仰則飯易入以巾藉其首則米不落牀簀間奠貝于
尸西避奠位也
世佐案設巾之法已見上受貝受笲於主人也
主人由足西牀上坐東面
註曰不敢從首前也祝受貝米奠之口寔不由足也
疏曰前文祝入當牖北面是由尸首以其口實不可
由足恐䙝之故也
敖氏曰由足西自牀北而西也凢遇尸柩而西東者
必由其足敬也不坐於尸東辟奠位
祝又受米奠于貝北宰從立於牀西在右
註曰米在貝北便扱者也宰立牀西在主人之右當
佐飯事
敖氏曰奠米於貝北亦南上也宰從立者俟事畢而
有所徹也記曰夏祝徹餘飯則宰其徹貝笲與
世佐案受米受敦于宰也從從主人亦由足而西
也主人與宰皆先以貝米授祝奠訖而後由足過
敬口實也立于牀西少退於主人也亦東面
主人左扱米實于右三實一貝左中亦如之乂實米唯
盈
註曰于右尸口之右唯盈取滿而已
疏曰尸南首云右謂口東邊也左右及中各三扱則
九扱恐不滿是以重云唯盈也
敖氏曰左手不便於用乃用之者由下飯含之順也
主人東面生若用右手則必反用其柶且加手於其
親之面皆非孝敬之道故不為也先實米為貝藉也
又實米唯盈象食之飽也先右次左次中禮之序然
也實米所謂飯也實貝所謂含也
郝氏曰飯為食貝為用愛養如生也
主人襲反位
註曰襲復衣也位在尸東
世佐案曏袒今襲事訖也
右飯含
何氏休曰含孝子所以寔親口也緣生以事死不忍
虛其口天子以珠諸侯以玉大夫以碧士以貝春秋
之制也文家加飯以米
商祝掩瑱設幎目乃屨綦結於跗連絇
註曰掩者先結頤下既瑱幎目乃還結項也跗足上
也絇屨飾如刀衣鼻在屨頭上以餘組連之止足坼也
䟽曰掩有四脚後二脚先結頤下無所妨故先結之
若即以前二脚向後結于項則掩於耳及面兩邊瑱
與幎目無所施故先結頤下待設瑱塞耳并施幎目
乃結項後也云以餘組連之者以其屨繫既結有餘
組穿連兩屨之絇使兩足不相離故云止足坼也
敖氏曰既去巾乃為之也掩瑱皆謂設其物也設掩
者既結頤下即還結項中急欲覆其形也掩其前後
而兩旁猶開故可以瑱幎目當面設之加于掩之上
交結於後既設此則掩旁亦固矣
郝氏曰既飯含以所陳練帛掩尸面以纊瑱塞其耳
緇巾幎其目練帛外掩之結於項後乃著屨綦屨繋
跗屨底絇屨頭繋結于底上連屨頭使牢固也
世佐案設掩之法註疏及敖說不同未詳孰是然
以經文之次及上經所言掩制考之敖說較勝盖
掩者僅取掩面非必裹首既掩而兩旁自開不碍
其設瑱也幎目則加於其上義取蔽目與覆面之
意亦别
乃襲三稱
註曰遷尸於襲上而衣之凡衣死者左衽不紐襲不
言設牀又不言遷尸於襲上以其居當牖無大異
杜氏預曰衣禪複具曰稱
敖氏曰衣裳具謂之稱襲不言設牀不言布衣又不
言遷尸經文略也襲牀當在戸牖之間
張氏曰三稱爵弁服皮弁服褖衣也上文已布之含
東牀上今飯含訖乃遷尸就其上而衣之也左衽不
紐出喪大記衽鄉左反生時也不紐謂束畢結之示
不復解也
明衣不在算
註曰算數也不在數明衣禪衣不成稱也
敖氏曰不言裳者文省耳此乃死者親身之衣䙝故
不在數中言之者嫌其衣裳具亦當成稱也
張氏曰註䟽皆以明衣禪不成稱故不算愚謂此親
體之衣非法服故不算也
設韐帶搢笏
註曰韐帶韎韐緇帶不言韎緇者省文亦欲見韐自
有帶韐帶用革搢插也插於帶之右旁
䟽曰生時緇帶以束衣革帶以佩韍玉之等生時有
二帶死亦備此二帶
設决麗于掔自飯持之設握乃連掔
註曰麗施也掔手後節中也飯大擘指本也决以韋
為之藉有彄彄内端為紐外端有横帶設之以紐擐
大擘本也因沓其彄以横帶貫紐結於掔之表也設
握者以綦繫鉤中指由手表與决帶之餘連結之此
謂右手也古文麗亦為連掔作捥
疏曰云彄内端為紐外端有横帶者以下當大擘本
鄕掌為内端屬紐餘鄕手表為外端屬横帶也云設
之以紐擐大擘本者以大指短其著之先以紐擐大
擘本然後因沓其彄於指乃以横帶繞手一二貫紐
反向手表結之鄭雖云結于掔之表且内於帶間未
即結此横帶即上組繋是也云設握者案上云握手
長尺二寸裹手一端繞于手表必重宜於上掩者屬
以繫於下角乃以繫繞手一帀當手表中指向上鈎
中指又反而上繞取繫鄕下與决之帶餘連結之云
此謂右手也者以其右手有决今言與决同結明是
右手也
敖氏曰掔字未詳以此文意求之或是巨擘之别名
麗附也飯字亦未詳且從舊註持謂繞而固之也蓋
設决于大擘指而以其繫自指本貫紐繞而固之及
設握乃以握之繫與掔之决繫相結則掔與握相連
而不開矣既設决乃設極而後設握不言設極亦文
省也此唯右手設握而左手則否其特重平日之便
於用者乎或曰飯當作後謂指後也未知是否設握
說見記
郝氏曰决前所陳棘决施兩大指以決繋交麗兩掔
掌後骨曰掔麗連也左决連於右掔右决連于左掔
使手交如生自飯含時持其掔使不旁垂以便飯至
是設握乃連之不設極極無衣但以纊包之
張氏曰其左手無决者則下記云設握裏親膚繋鈎
中指結于掔是也
世佐案麗繞而附之也掔腕同手與臂相接處也
以其可宛曲故名腕設决麗于掔者謂設决于右
大指以其組繋繞著于腕也飯其食指之後與自
飯持之者謂以决繋自食指後繞之一二帀而後
向下麗于腕是時猶未結至設握之後乃與握繫
并結之也設握亦謂右手也右手既有决極則設
握之法不與左同握長尺二寸廣五寸韜于决極
之外而以其繋與决繋連結于腕亦足以固之矣
下記所云裏親膚繫鈎中指者乃設左握法正與
此異舊說多舛誤竊改正之飯字之訓取諸會意
未知於經義有當否也又案掔坊本作掔非掔烏
貫切掔苦閑切其音義絶異正韻合之亦誤
設冐櫜之幠用衾
註曰櫜韜盛物者取事名焉衾者始死時斂衾
巾柶鬊蚤埋於坎
註曰坎至此築之也將襲辟奠既則反之
疏曰埋之亦甸人也始死之奠設于尸東方襲時必
當辟之襲訖反之以其不可空無所依故也案下記
云小斂辟奠不出室則此辟奠亦不出室大斂時辟
小斂奠於序西南則此宜室西南隅也此奠襲後因
名襲奠
敖氏曰巾飯時覆面之巾也柶楔齒及扱米者也鬊
櫛餘之髮及所揃鬚也蚤所斷手足爪也埋者亦為
人䙝之
右襲
重木刊鑿之甸人置重于中庭三分庭一在南
註曰木縣物曰重刊斲治鑿為縣簪孔也士重木長
三尺
疏曰以其木有物縣於下相重累故得重名下云繋
用靲用靲内此孔中云簪者若冠之筓謂之簪使冠
連屬於紒此簪亦相連屬於木之名也云士重木長
三尺者鄭言士重木長三尺則大夫以上各有等當
約銘旌之杠士三尺大夫五尺諸侯七尺天子九尺
據豎之者横者宜半之
孔氏曰始死作重猶若吉祭木主之道也吉祭木主
所以依神在喪作重亦以依神故云主道也重起於
殷代以含級餘鬻以鬲盛之名之曰重今之糧
甖即古重之遺象也所以須設重者鬼神或依飲食
孝子冀親之精有所憑依也
敖氏曰木刊鑿之者謂以木為之而加刊鑿也鑿謂
鑿其前為二孔而以簪貫之為縣鬲之用也案註
云縣簮者謂縣鬲之簮也
郝氏曰重者木不可動之名易卦大過死亡之象序
卦傳曰不養則不可動故受之以大過棺槨之利取
諸此不可動者重之義故設重象死者刊木為叚以
象魄鑿木為孔以懸鬲置於殯宫庭中三分庭一在
南置庭下稍南也
張氏曰設重以依神以其木有物懸於下相重累故
得重名即下文二鬲粥也三分庭一在南者其置重
處當中庭三分之一而在其南其北一分其南二分
也據既夕篇置重如初疏云亦如上篇三分庭一在
南二在北而置之是置重處在中庭近南愚謂重以
依神若置之近南殆若推而遠之矣且三分庭句一
在南句亦覺不文案本經言三分庭一在南者不一
其自外入而言三分庭一在南者据外而言近南者
也其自内出而言三分庭一在南者据内而言近北
者也重固自内出者也
世佐案凡經言三分庭一在南者皆謂三分庭之
一而在其南一分也如庭深三丈則設重之節去
堂二丈去門一丈矣為銘于宇西階上設重于中
庭近南此亦喪事即遠之義張說似曲
夏祝鬻餘飯用二鬲於西牆下
註曰夏祝祝習夏禮者也夏人教以忠其於養宜鬻
餘飯以飯尸餘米為鬻也重主道也士二鬲則大夫
四諸侯六天子八與簋同差
疏曰西牆下有竈即上文甸人為垼是也前商祝奠
米飯米夏祝徹之今乃鬻之而盛於鬲是以下記云
夏祝徹餘飯始死未作主以重主其神也即是虞祭
之後以木主替重處故云重主道也引之者證此重
是木主之道也
敖氏曰鬻者為粥之名
郝氏曰用二鬲象人膈上膈下於西牆下隂方也
世佐案祝以夏名猶之乎商也凡祝史之属大都
文勝乎質今專以忠質為主故以前代之名名之
必别言夏者見其與曏之襲尸者别為一人也
幂用疏布久之繋用靲縣於重幂用葦席北面左衽帶
用靲賀之結於後
註曰久讀為炙謂以蓋塞鬲口也靲竹䈼也以席覆
重辟屈而反兩端交於後左衽西端在上賀加也
疏曰䈼謂竹之青可以為繋者
敖氏曰幂用䟽布以布覆鬲也既夕禮曰木桁久之
然則久者乃以物承他噐之稱此久不言其物則是
因以所幂者為之與既以布幂其上又承其下乃以
靲繫之而縣於重前之簮也靲字從革似當為革之
屬幂用葦席以席蔽重之前後也北面謂席之兩端
皆在北也左衽者右端在上而西鄕象死者之左衽
也帶用靲者以靲中束其席如人之帶然因以名之
後謂重之南也重主道也故言面言衽與帶以見其
義云(久如字舊音炙非)
郝氏曰久炙通不復發之意封固久遠至葬埋之不
復開矣靲篾條繫繫重鬲幂用葦席謂以葦席環圍
末交向後以左掩上故曰北面左衽象人也帶以篾
束席外如要帶賀之慶成也靲帶結於後北面南為
後
張氏曰以粗布為鬲之幂塞令堅固可久以竹密為
索繫鬲貫重木簮孔中而懸之又以葦席北向掩重
東端為下向西西端為上向東又以竹䈼為帶加束
之而結於後
靲圖觧靲篾通張鳳翔本靲音今字彙音琴
祝取銘置於重
註曰祝習周禮者也
䟽曰銘待殯訖乃置於肂今且置於重必且置於重
者重與主皆是錄神之物故也
敖氏曰未用之權置於此置之盖杠在其後銘在其
前
郝氏曰銘銘旌置於重上識死者姓名也
世佐案祝夏祝也不言夏亦文省於是復云祝則
懸鬲於重者乃甸人為之與
右設重(張氏曰以上並始死之日所用之禮)
厥明陳衣於房南領西上綪絞横三縮一廣終幅析其
末
註曰綪屈也絞所以收束衣服為堅急者也以布為
之縮從也横者三幅從者一幅析其末者令可結也
喪大記曰絞一幅為三
疏曰喪大記云凡陳衣者實之箧取衣者亦以箧升
降者自西階
孔氏曰從者一幅置於尸下横者三幅亦在尸下從
者在横者之上每幅之末析為兩片以結束為便也
敖氏曰此雖有他物而衣居多故惟以陳衣言之南
領變於襲亦以既小斂則尸在堂也衣南領則絞與
衾亦皆北陳矣綪者前列自西而東次列自東而西
其下皆然如物之綪屈也絞横三縮一順其用之時
而陳之也析其末者析其兩端為二如掩之制然絞
言廣不言長取節於人其度不定也
郝氏曰尸既襲加衾絞曰小斂未棺斂曰小陳衣陳
小斂衣南領衣領向南順尸尸在西自西陳而東廣
終幅横直皆全幅古布幅廣二尺二寸横三則六尺
六寸析裂也末絞兩端
張氏曰厥明者繼昨日而言死之第二日也此下為
將小斂陳其衣物奠牲
緇衾赬裏無紞
註曰紞被識也斂衣或倒被無别於前後也凡衾制
同皆五幅也
疏曰下文云祭服不倒則餘服有倒者被本無首尾
生時有紞為記識前後恐於後互換死者一定不須
别其前後可也喪大記云紟五幅無紞衾是紟之類
故知亦五幅
郝氏曰衾被也在衣外絞内赬䞓同赤色無紞不用
組繫以外有絞也
祭服次
註曰爵弁服皮弁服
疏曰凡陳斂衣先陳絞紒於上次陳祭服於下故云
祭服次至大斂陳衣亦先陳絞紟衾次陳君襚祭服
所以然者以絞紟為裏束衣故皆絞紟為先但小斂
美者在内大斂美者在外故小斂先布散衣後布祭
服大斂則先布祭服後布散衣是小斂美者在内大
斂美者在外也襲時美者在外是三者相變也
敖氏曰祭服盖指玄端以上而言也士玄端而祭於
已助祭則朝服焉襲用爵弁服皮弁服褖衣各一稱
故惟以二弁服為祭服此斂衣多矣宜用朝服玄端
也
世佐案祭服亦謂爵弁服也皮弁是與君視朔之
服蜡祭服雖亦名皮弁而其制則異故皮弁服不
可云祭服也士祭於已服玄端此褖衣近之而其
制又連衣裳亦不可云祭服此經所謂祭服唯指
助君祭之爵弁服耳先儒皆兼皮弁服玄端說之
恐非是唯云祭服者舉其最尊者言也次次于衾
也陳法西上綪則在上列者次而東在下列者次
而西也
散衣次
註曰褖衣以下袍繭之屬
疏曰袍繭有著之異名同入散衣之屬也
世佐案散衣謂自皮弁服以下
凡十有九稱
註曰祭服與散衣
疏曰士之服唯有爵弁皮弁褖衣而已云十九稱當
重之使充十九必十九者法天地之終數也天地之
初數天一地二終數天九地十人在天地之間而終
故取終數為斂衣稱數尊卑共為一節也(從續通解節本)
陳衣繼之
註曰庶襚
不必盡用
註曰取稱而已不務多
䟽曰衣服雖多不得過十九
敖氏曰此唯指繼陳者也嫌陳之則必用之故云然
世佐案十有九稱者謂祭服與散衣之數主人所
自盡者耳庶襚盖不在此數也疏說非
右陳小斂衣
饌於東堂下脯醢醴酒幂奠用功布實于簞在饌東
註曰功布鍜濯灰治之布也凡在東西堂下者南齊
坫
敖氏曰功布大功小功布之通稱未審其以何者用
之也下於大斂之奠乃云東方之饌兩瓦甒其實醴
酒然則此醴酒惟在觶與
郝氏曰脯醢醴酒小斂之奠饌於堂下皆有巾幂用
鍜治功布為之實竹噐内
設盆盥於饌東有巾
註曰為奠設盥也喪事略故無洗也
疏曰為設奠人設下云夏祝及執事盥執醴先酒即
是於此盥也
敖氏曰盥盛盥水之噐也盆盛棄水
郝氏曰酒醴脯□東設盆以盛水將奠盥手也巾以
拭手
世佐案盆盥以盆為盥噐也上經云盥于盆上是
其用之之法矣敖說非
右陳小斂奠設盥
苴絰大鬲下本在左要絰小焉散帶垂長三尺牡麻絰
右本在上亦散帶垂皆饌於東方
註曰苴絰斬衰之絰也苴麻者其貎苴以為絰服重
者尚麤惡絰之言實也鬲搤也中人之手搤圍九寸
絰帶之差自此出焉下本在左重服統於内而本陽
也要絰小焉五分去一牡麻絰者齊衰以下之絰也
牡麻絰者其貌易服輕者宜差好也右本在上服輕
本於隂而統於外散帶之垂者男子之道文多變也
饌于東方東坫之南苴絰為上
疏曰此小斂訖當服未成服之麻也小斂絰有散麻
帶垂之至三日成服絞之婦人初而絞之與小功以
下男子同饌于東方堂上坫南非堂下也
敖氏曰左本右本纓皆在左也麻所重者本絰所重
者纓苴麻絰以本為纓明其最重也牡麻絰有本而
不以為纓明其差輕也纓皆在左者左尊右卑重者
宜居尊處也散謂不絞之也此垂謂帶下也云帶垂
又云長三尺見其帶下之長與大帶同也大帶說見
首篇東方謂序東下云絰於序東是也其餘絰帶亦
饌於此以絰無本不纓而帶不散垂故不言之釋
文云鬲又作□案喪服傳亦云大□今定作搹
郝氏曰苴絰絞苴麻為斬衰首絰其大一搤麻根向
下居左象陽也要絰亦絞麻為之小首絰五分之一
帶即要絰麻散垂不絞牡麻絰齊衰首絰麻根居右
向上象隂二絰父母之喪孝子未成服小斂畢先加
麻絰
世佐案絰帶之制詳見喪服所謂下本在左右本
在上者蓋以服之重輕為差非有父母之喪之異
也郝氏象陽象隂之說誤
婦人之帶牡麻結本在房
註曰婦人亦有苴絰但言帶者記其異此齊衰婦人
斬衰婦人亦苴絰也
疏曰記其異謂男子帶有散麻婦人則結本是其異
者
敖氏曰此謂婦人凡帶之有本者皆然斬衰之帶亦
在其中矣是時帶亦未絞但結其本以别於男子耳
其首絰亦皆與男子同婦人斬衰之帶所以不與其
首絰皆用苴麻者以其卒哭無變至祥乃除故聖人
權其前後輕重之宜即於始死之時用牡麻為之而
但以首絰見斬衰之義也
郝氏曰凡麻帶皆本下垂唯首絰有上下本之異在
房在東房不與男子服同處堂下
右陳絰帶
牀笫夷衾饌於西坫南
註曰笫簀也夷衾覆尸之衾喪大記曰自小斂以往
用夷衾夷衾質殺之裁猶冐也
疏曰云小斂以往則此夷衾本為覆尸覆柩不用入
棺矣是以將葬啓殯覆棺亦用之云猶冐者案上文
云冐緇質長與手齊䞓殺掩足此作夷衾亦如此上
以緇下以䞓連之乃用也其冐則韜下韜上訖乃為
綴旁使相續此色與形制大同而連與不連則異也
孔氏曰小斂前有冐故不用夷衾自小斂後衣多不
可用冐故用夷衾覆之夷衾所用繒色及長短制度
如冐之質殺但不復為囊及旁聯也始死幠用斂衾
是大斂之衾自小斂以前覆尸至小斂時君錦衾大
夫縞衾士緇衾用之小斂斂訖别制夷衾以覆之其
小斂之前所用大斂之衾者小斂以後停而不用至
將大斂及陳衣又更制一衾主用大斂也
黃氏曰案士喪禮幠用斂衾疏云大斂之時兩衾俱
用一衾承薦於下一衾以覆尸則始死所用之衾至
大斂即以承薦非停而不用也
敖氏曰尸夷於堂乃設此衾故以夷衾名之不以斂
故别饌之
郝氏曰牀夷尸於堂之牀笫席也夷衾制與冐同較
大
世佐案冐以韜尸夷衾以覆尸則其制蓋異矣記
云質殺之裁猶冐者特謂其上緇下䞓如之耳
西方盥如東方
註曰為舉者設盥也如東方者亦用盆布巾饌於西
堂下
疏曰為將舉尸者下經士盥二人是也
右陳牀笫夷衾設盥
陳一鼎于寢門外當東塾少南西面
敖氏曰當東塾亦在其南也少南者明其稍遠之不
北面喪奠禮異也
其實特豚四鬄去蹄兩胉脊肺設扄鼏鼏西末素俎在
鼎西西順覆匕東枋
註曰鬄解也四解之殊肩髀而已喪事略去蹄去其
甲為不潔清也胉脅也素爼喪尚質既饌將小斂則
辟襲奠令文鬄為剔
疏曰此亦為小斂奠陳之鼏用茅為編言西末則茅
本在東云喪事略謂豚解不體解也四鬄并兩胉脅
與脊總為七體襲奠即始死之奠襲後改為襲奠以
恐妨斂事故辟之亦當於室之西南隅如將大斂辟
小斂奠於序西南也
敖氏曰此鼎實所謂合升者也四鬄兩肩兩髀也四
者唯去其蹄甲明其餘不去也胉似是諸脅之總名
惟言脊是不分之矣體骨合為七叚乃豚解者之正
法也又以下禮考之此設鼏乃設扄而云設扄鼏者
文順耳鼏西末爼西順匕東枋皆統於鼎而順之俎
在鼎西如其載時之位
右陳鼎爼(張氏曰以上小斂待用衣物計五節)
士盥二人以並東面立於西階下
註曰立俟舉尸也
䟽曰舉尸謂從襲牀遷尸於戸内服上
郝氏曰士親屬供斂事
世佐案士有司羣執事者也喪大記云士與其執
事者則斂又云凡斂者六人孔䟽云凡者貴賤同
也兩邊各三人故用六人此云二人以並則六人
為三列也立法必如此者象其舉尸之時也郝云
二人盥手並立似失考
布席於戸内下筦上簟
註曰有司布斂席也
陸氏德明曰筦草叢生水中莖圓江南以為席形似
小蒲而實非也
孔氏曰郭璞曰西方人呼蒲為莞蒲江東謂之苻蘺
司几筵有莞筵蒲筵則為兩種席也
敖氏曰此席布於地也喪大記曰含一牀襲一牀遷
尸於堂又一牀用牀者止於是耳
郝氏曰莞蒲席簟竹簟莞著地上加簟
馮氏復京曰司几筵有次席註以為桃枝竹所次成
者其即此簟歟莞席在下即筵也竹簟在上即重席
也
世佐案席葦席也喪大記云小斂於戸内大斂於
阼君以簟席大夫以蒲席士以葦席是其徵矣席
與筦簟蓋為三重其布之之法先以席著地而後
加筦于上莞上又加簟也云下莞者對簟立文耳
郝云莞著地非又案鄭註喪大記云簟細葦席也
是以葦席與簟為一物而士上同於君矣盖誤馮
氏說詩又以簟為次席亦非以愚考之記所云簟
席殆即司几筵之次席而斯干之詩及此經之所
謂簟則竹簟而非席也于莞簟則同之伸孝子盡
愛之心也於席則異之所以辨尊卑也
商祝布絞衾散衣祭服祭服不倒美者在中
註曰斂者趨方或顛倒衣裳祭服尊不倒之也美善
也善衣後布於斂則在中也既後祭布服而又言善
者在中明每服非一稱也
䟽曰襲時衣裳少不倒小斂衣裳多取其要方除祭
服之外或倒或否斂衣半在尸下半在尸上今於先
布者在下則後布者在中可知也云既後布祭服而
又言善者在中明每服非一稱也者欲見祭服又在
散衣之下則是後布祭服祭服則是善者復云善者
在中則祭服之中更有善者可知故云每服非一稱
敖氏曰美者猶尊者也祭服以尊者為美云在中者
據斂時而言也若於此時則但為上下之次耳爵弁
服最尊在上餘亦以尊卑為次
郝氏曰簟上布絞絞上衾衾上散衣散衣上祭服散
衣顛倒置之唯祭服順首足不倒美者即祭服在中
近膚居上
張氏曰斂衣有藉者有覆者既云十九稱取法天地
之終數當以十為藉九為覆也其斂法於戸内地上
布席席上布絞衾絞衾上布衣遷尸衣上復用衣加
尸上乃結絞衾也
世佐案云祭服不倒則散衣有倒者明矣必倒之
者取其前後厚薄均也斂衣十有九稱而士服止
爵弁皮弁褖衣三者必重之以足其數計每服或
六稱或七稱也爵弁服最尊故不倒皮弁服褖衣
則倒之可矣䟽云三者皆祭服不倒則倒者更何
服乎於此益見祭服專指爵弁言也美者謂服之
尊者也爵弁美於皮弁皮弁美於褖衣云美者在
中見其上下陳法也其藉尸者褖衣最下以次而
上其覆尸者爵弁服最下以次而上如此則在中
者皆其美者矣盖以去尸遠近為尊卑之差而不
取乎見美也
士舉遷尸反位
註曰遷尸於服上
世佐案反位反西階下位舉尸之法說見上郝云
二士舉尸首足非
設牀笫於兩楹之間祍如初有枕
註曰衽寢卧之席也亦下莞上簟
敖氏曰楹間東西節也宜於楹為少北
張氏曰此牀待斂後侇尸祍如初如戸内之莞簟也
卒斂徹帷
註曰尸已飾
敖氏曰斂之言藏也既襲而又加衣衾之類焉所以
深藏其體也故曰斂下放此
主人西面馮尸踊無算主婦東面馮亦如之
註曰馮服膺之
郝氏曰馮凭通撫也
世佐案喪大記云君於臣撫之父母於子執之子
於父母馮之婦於舅姑奉之舅姑於婦撫之妻於
夫拘之夫於妻於昆弟執之孔䟽云君尊但以手
撫案尸心身不服膺也馮之者服膺心上也然則
馮與撫異郝以撫釋馮非
主人髺髮袒衆主人免于房
註曰始死將斬衰者雞斯將齊衰者素冠今至小斂
變又將初喪服也髺髮者去筓纚而紒衆主人免者
齊衰將袒以免代冠冠服之尤尊不以袒也免之制
未聞舊說以為如冠狀廣一寸喪服小記曰斬衰髺
髮以麻免而以布此用麻布為之狀如今之著幓頭
矣自項中而前交於額上郤繞紒也于房入室釋髺
髮宜於隱者今文免皆作絻古文髺作括
䟽曰問喪雞斯鄭云當為筓纚
司馬氏光曰括髮先用麻繩撮髺又以布為頭&KR1326;齊
衰以下皆免喪布或縫絹廣寸婦人髽亦細麻為䋲
齊衰以下用布皆如幓頭之制自項向前交於額
上却遶髻如著幓頭也
吕氏大臨曰免以布為卷幘以約四垂短髮而露其
髻於冠禮謂之缺項冠者必先著此缺項而後加冠
故古者有罪免冠而缺項獨存因謂之免者免以其
與冕弁之冕其音相亂故改音問
朱子曰註䟽以男子括髮與免及婦人髽皆如著幓
頭然幓頭如今之掠頭編子自項而前交於額上却
繞髻也免或讀如字謂去冠
黃氏曰案崔氏云始死加素冠於筓纚之上始死去
冠唯留筓纚不應遽加素冠於筓纚之上案喪服小
記斬衰括髮以麻䟽云將小斂去筓纚著素冠視斂
訖投冠而括髮當以喪服小記之䟽為正又案雜
記小斂環絰註云大夫以上素爵弁而加此絰焉又
喪大記君將大斂子弁絰即位于序端又案曾子問
云麻弁絰註曰弁而加環絰此三條與司服弁師所
謂弔服弁絰其制並同此若可疑者又案雜記小斂
環絰䟽家引鄭註弁師云環絰者大如緦之絰纏而
不紏今此所謂彼經註也則是䟽家已合小斂環絰
與弔事弁絰二者而為一矣豈弁絰本為弔服而設
然親始死孝子去冠或在道或小斂大斂不可無飾
故大夫以上亦必素弁而加環絰與又案雜記云大
夫與殯亦弁絰以大夫視他殯尚弁絰則其子弁絰
視斂明矣崔氏變除乃云爵弁委貌環絰乃括髮之
後始用之其不然又明矣又案士喪禮主人拜賓
之後乃奠之前云襲絰所謂絰者首絰與要絰散帶
之總稱則知散帶在乃奠之前雜記小斂環絰註
家乃加散帶二字註說非是又案喪服小記云斬
衰括髮以麻為母括髮以麻免而以布䟽云為母初
喪至小斂後括髮與父禮同至尸出堂子拜賓事之
時猶與為父不異唯為父則括髮以至大斂而成服
若母喪則襲絰帶乃奠則已著布免矣此為母與父
異者也又案此經文唯言衆主人而賈氏士喪記
䟽云齊衰以下至緦麻首皆免也其所用布之升數
未詳
敖氏曰檀弓曰始死羔裘玄冠者昜之而已易者謂
易之以素冠深衣也然則始死之服主人以下皆同
而未暇有所别異今既小斂主人乃去冠與纚而以
麻為髺髮衆主人以下乃去冠與纚而以布為免二
者皆所以代冠也其制雖不可考然以其意求之疑
其度但足以繞紒而已以其無纚故謂之髺髮言括
結其髮也以其無冠故謂之免言因免冠而為之也
小斂之日喪事方始乃以二者别親疎而復以絰帶
之差繼之曲禮曰生與來日其此之謂乎于房兼髺
髮者言也必于房者宜與髽者異處也免不言袒可
知
郝氏曰髺括通結也親始死孝子投冠存筓纚小斂
畢尸將出盡去其筓纚散髮結以麻袒左臂衣扱于
帶右免絻同免冠以麻布纏頭曰絻父喪免徒首母
喪絻以布孝子免而括髮衆主人絻不括髮于房尸
尚出戸也又曰鄭謂始死將斬衰者筓纚是也謂將
齊衰者素冠未然父母始死孝子免冠筓纚如罪人
所謂徒跣者也服問云親始死雞斯徒跣雞斯即筓
纚不冠曰徒不屨曰跣周禮罪人徒役不冠飾父母
初喪孝子負罪引慝如囚人何冠屨之有况小斂親
死越宿豈尚從容加冠待既斂而後免耶故叔孫武
叔母死小斂尸出戸始投冠子游譏之既夕禮啓殯
大夫皆髽如婦人已殯及葬猶不冠而况始死乎既
成服乃有喪冠若始死即素冠又何俟三日然後成
服
世佐案袒者為將奉尸也
婦人髽于室
註曰始死婦人將斬衰者去筓而纚將齊衰者骨筓
而纚今言髽者亦去筓纚而紒也齊衰以上至筓猶
髽髽之異於髺髮者既去纚而以髮為大紒如今婦
人露紒其象也檀弓曰南宫縚之妻之姑之喪夫子
誨之髽曰爾毋縱縱爾爾毋扈扈爾其用麻布亦如
著幓頭然
䟽曰將斬衰婦人去筓纚而麻髽將齊衰婦人去骨
筓與纚而布髽也
黃氏曰其大功以下之髽案賈氏䟽則自齊衰以下
至緦皆布髽又曰括髮免髽乃小斂至大斂未成
服之制又有變禮括髮免髽者奔喪是也有啓殯見
棺柩變同小斂之時者既夕禮丈夫髽散帶垂是也
大要不出此三節而免之用為尤廣蓋喪禮未成服
以前莫重於袒括髮檀弓曰袒括髮去飾之甚也括
髮以麻免以布又曰免不冠者之所服則免之禮稍
殺於袒括髮也是故小斂為父括髮而至於成服為
母則即位之後不括髮而為免小斂有括髮有免及
啓殯則雖斬衰亦免而無括髮以至卒哭不惟此也
自斬至緦皆有免五世無服者亦袒免童子當室免
朋友在它邦亦袒免君弔雖不當免時必免是免之
用為尤廣也
敖氏曰曾子問言婦為舅姑始死之服布深衣縞總
則吉筓而纚自若矣是乃將齊衰者也以始死男子
之服凖之則此時婦人將斬衰而下者之服皆當如
此齊衰者之為也髽者去筓總與纚而露紒也至是
而當髽者乃髽其不當髽者但去筓總耳當髽者妻
也妾也女子與婦也非是雖三年者猶不髽此時當
髽者皆在室故於焉為之由便也婦人之髽與否喪
服絰記見之矣
右小斂
黃氏曰案小斂所用之日以喪禮義考之但有死三
日而斂若併死日而數二日而小斂三日而大斂今
言三日而斂則恐指大斂而不及小斂唯白虎通義
云天子諸侯三日小斂大夫士二日小斂此乃小斂
日數雖引以為在禮有之然無所考天子諸侯殯葬
月日與士不同則斂日亦當不同
士舉男女奉尸侇于堂幠用夷衾男女如室位踊無算
註曰侇之言尸也夷衾覆尸柩之衾也堂謂楹間牀
笫是也
敖氏曰幠用夷衾者禮貴相變且斂衾當以陳也夷
衾不陳此衾云夷者以其用之於尸而不以斂也室
位馮尸之位
郝氏曰侇夷通不起曰夷故尸居謂夷俟如室位男
東女西也
姜氏曰侇之言尸猶陳也
世佐案侇之言移也不曰移而曰侇者依尸為言
也
主人出於足降自西階衆主人東即位婦人阼階上西
面主人拜賓大夫特拜士旅之即位踊襲絰于序東復
位
註曰拜賓鄉賓位拜之也即位踊東方位襲絰於序
東東夾前
䟽曰衆主人雖無降階之文當從主人降自西階主
人就拜賓之時衆主人遂東即位於阼階下主人位
南西面也經云主人降自西階即云主人拜賓明不
即位而先拜賓是主人鄉賓位拜賓可知主人拜賓
訖即向東方阼階下即西面位踊踊訖襲絰也襲絰
于序東謂鄉堂東東當序牆之東又當東夾之前非
謂就堂上東夾前也云復位者復阼階下西面位
敖氏曰阼階上非婦人之正位於主人之降乃居之
者辟賓客之行禮者也後遂以之為節主人拜賓鄉
其位特拜者每人各一拜之也旅之者其人雖衆惟
三拜之而已絰著絰帶也
世佐案出于足者尸北首主人北由尸足過西而
降也衆主人亦然婦人則由足過東而立阼階上
也襲復衣也絰著首絰及要絰也序東即曏陳絰
帶處上文絰帶饌於東方此云序東互見也襲者
唯主人絰則兼衆主人而言也
右奉尸侇于堂拜賓
楊氏曰小斂變服有二節小斂於戸内主人主婦馮
尸而後主人髺髮袒絞帶婦人髽于室衆主人免于
房布帶奉尸侇于牀主人踊無算降拜賓還即阼階
下主人位踊而後襲絰於序東(云襲者髺髮則袒至此方襲而絰)為
父母有小異小記曰斬衰括髮以麻為母括髮以麻
免而以布大記曰奉尸侇于堂降拜賓主人即位襲
帶絰踊母之喪即位而免䟽云為父小斂訖括髮自
項以前交於額上郤繞紒如著幓頭焉為母小斂後
括髮與父禮同自小斂後至尸出堂子拜賓之時猶
與父不異至拜賓後子往即堂下位時則異也若為
父此時猶括髮而踊襲絰帶於序東以至大斂而成
服若母喪於此時則不復括髮乃著布免踊而襲絰
帶以至成服喪大記拜賓之節君拜寄公國賓大
夫士拜卿大夫於位於士旁三拜夫人亦拜寄公夫
人於堂上大夫内子士妻特拜命婦汜拜衆賓於堂
上哭尸于堂上由外來奔喪之位主人在東方由
外來者在西方諸婦南鄉(無奔喪者婦人東向)
乃奠
註曰祝與執事為之
郝氏曰始死孝子昏迷不成禮祝與執事者代奠
舉者盥右執匕郤之左執爼横攝之入阼階前西面錯
錯爼北面
註曰舉者盥出門舉鼎者右人以右手執匕左人以
左手執俎因其便也攝持也西面錯錯鼎於此宜西
面錯俎北面俎宜西順之
䟽曰各以内手舉鼎外手執匕俎故云便也
敖氏曰舉者盥即執匕俎是亦盥於門外矣經不見
設此盥者略之俎錯於鼎西
郝氏曰舉舉鼎盥將舉鼎盥手左右鼎左右二人共
舉鼎寝門外右人執匕郤向後左人執爼横持鼎入
寢門錯于阼階下西向錯置也置俎鼎西北向横設
鼎自外入西為左東為右
世佐案此盥亦于西方盥而後出經不言出文省
也敖云盥于門外非鼎在寢門外西面北為右東
為左入時右人在前此舉之通法也云郤之者仰
其匕也郝云右人執匕郤向後尤誤錯俎北面左
人錯之於鼎南也
右人左執匕抽扃予左手兼執之取鼏委于鼎北加扄
不坐
註曰抽扄取鼎加扄於鼎上皆右手
郝氏曰立委之喪禮質也
世佐案鼎北鼎之右也故右人取鼏即委之于此
而加扃焉亦便也扃亦西順
乃朼載載兩髀於兩端兩肩亞兩胉亞脊肺在於中皆
覆進柢執而俟
註曰乃朼以朼次出牲體右人也載受而載于俎左
人也亞次也凡匕體皆覆為塵柢本也進本者未異
於生也骨有本末古文朼為匕髀為脾
䟽曰凡匕體者前左右肩臂臑屬焉後左右脾膊胳
屬焉并左右脅通脊為七體也諸進體皆不言覆此
言覆者由無尸而不食故覆之也云未異於生者公
食大夫亦進本是生人法今以始死故未異於生也
敖氏曰此時匕者西面於鼎東載者北面于鼎西南
兩端俎之前後也兩肩亞各次於髀也兩胉亞各次
於肩也脊肺在於兩胉之中脊東而肺西也俟者俟
同升上言四鬄去蹄則前體乃肩臂臑後體乃髀肫
胳也此惟以肩髀為稱者其體不分故以上包下也
皆覆亦以别於生也匕鄭本從今文作朼註曰古
文朼作匕繼公謂用匕謂之匕猶設尊謂之尊設席
謂之席之類是也或作朼者似後人誤改之以别於
其為噐名者而改之不盡故匕朼雜也當從古文作
匕
郝氏曰右人匕左人受而載之兩髀以下載肉之序
兩端俎東西也覆反也皮反居下柢本也肉以骨為
本進向尸也
張氏曰皆覆謂牲體皆覆設之
姜氏曰胉有兩訓一音粕謂胸脅也一音博謂肩甲
也又與膊同鄉飲酒記註後脛骨二膊胳是也
世佐案執而俟者謂左人執俎而俟奠也右人於
是加匕於鼎反西階下位矣敖云俟同升郝云執匕
以俟奠皆誤
夏祝及執事盥執醴先酒脯醢俎從升自阼階丈夫踊
甸人徹鼎巾待於阼階下
註曰執事者諸執奠事者巾功布也執者不升已不
設祝既錯醴將受之
䟽曰云甸人徹鼎巾(巾衍字)者以其空無事故徹案公
食大夫云甸人舉鼎順出奠于其所謂當門也或云
徹鼎(鼎下似脱一巾字)者誤何者前陳饌于東堂下脯醢醴
酒鼏奠用功布實於簟何徹之有也
敖氏曰執醴者祝也俎亦升自阼階喪奠禮異也升
而丈夫踊節也凡奠時丈夫婦人之踊皆以奠者之
往來為節
世佐案舊有以甸人徹鼎巾為句故䟽辨之見其
當於鼎字絶句巾字屬下為句也坊本互有衍脱
今正之
奠於尸東
敖氏曰先言其所奠之處下乃奠之
執醴酒北面西上
註曰執醴酒者先升尊也立而俟後錯要成也
郝氏曰祝與執事以醴酒豆俎設於堂上尸東如生
食右取便也執醴酒者立尸東北面奠以醴酒為主
在豆俎之西南俟豆俎奠而後奠
世佐案西上尸在西也下放此
豆錯俎錯于豆東立於俎北西上
敖氏曰豆兼籩言也爾雅曰竹豆謂之籩其錯之籩
脯先設而在南也俎北之位執脯者在西
張氏曰立于俎北西上奠豆俎之人也俟祝畢事同
由足降自西階
醴酒錯于豆南
敖氏曰醴在北也記曰兩甒醴酒酒在南此位亦當
如之既夕禮曰醴酒在籩西北上
祝受巾巾之由足降自西階婦人踊奠者由重南東丈
夫踊
註曰巾之為塵也東反其位
䟽曰主人位在阼階下婦人位在上故奠者升丈夫
踊奠者降婦人踊各以其所見先後為踊之節也奠
者由重南東丈夫踊者奠者奠訖主人見之更與主
人為踊節也又以其重主道神所憑依故必由重南
東過是以主人又踊也云東反其位者其位盖在盆
盥之東南上
敖氏曰祝既受巾巾之即由足而降明不立於爼北
之位祝降而執事者從之由重南而東也
賓出主人拜送於門外
註曰廟門外也
䟽曰鬼神所在曰廟故名適寢為廟也
張氏曰此賓為小斂來者
乃代哭不以官
註曰代更也孝子始有親喪悲哀憔悴禮防其以死
傷生使之更哭不絶聲而已人君以官尊卑士賤以
親䟽為之三日之後哭無時周禮挈壺氏凡喪縣壺
以代哭
䟽曰禮有三無時之哭始死未殯哭不絶聲一無時
殯後葬前朝夕入於廟阼階下哭又於廬中思憶則
哭是二無時既練之後在堊室之中或十日或五日
一哭是三無時練前葬後有朝夕有阼階下哭唯此
有時無無時之哭也
敖氏曰不以官者下大夫也不以官之尊卑為序則
但以親疎為之喪大記曰大夫官代哭不縣壺士代
哭不以官
郝氏曰大夫以上有家臣士無官所親以序相代也
張氏曰此小斂後節哀之事
右小斂奠
黃氏曰案小斂奠當在既斂之後經文已具今以上
文(闕一字疑當作陳)小斂奠本經記註䟽考之觶四(闕一字當作柶)
勺各二為朝夕各進醴酒而設則大小斂奠之夕又
有别進醴酒一篇經文不具(闕四字)當考也
有襚者則將命擯者出請入告主人待於位
註曰喪禮略於威儀既小斂擯者乃用辭出請之辭
曰孤某使某請事
敖氏曰此襚者惟謂使人襚者也
擯者出告須以賓入
註曰須亦待也出告之辭曰孤某須矣
敖氏曰以賓入帥之也
賓入中庭北面致命主人拜稽顙賓升自西階出于足
西面委衣如於室禮降出主人出拜送
敖氏曰致命之禮施於主人也乃北面者凡喪禮唯
致命於堂乃東面其他則否亦異於吉禮也襚者親
友殷勤之意故為之稽顙以重謝之此非君襚之節
故無嫌於室禮謂委衣於尸東牀上也主人出拜送
亦於廟門外小斂以後主人於喪賓則出送之惟不
迎賓耳
世佐案中庭重之北也襚為死者故致命于中庭
北面以尸在兩楹之間也敖云西方中庭非
朋友親襚如初儀西階東北面哭踊三降主人不踊
註曰朋友既委衣又還哭於西階上不背主人
敖氏曰初儀拜送以上之禮也尸在楹間故於西階
東北面鄉之哭踊此則異於使人襚者也主人不踊
惟哭而已
郝氏曰主人不踊别於君襚也
襚者以褶則必有裳執衣如初徹衣者亦如之升降自
西階以東
註曰帛為褶無絮雖複與禪同有裳乃成稱不用表
也以東蔵以待事也
疏曰案喪大記云小歛君大夫複衣複衾大斂君褶
衣褶衾大夫士猶小斂也若然則士小斂大斂皆同
用複而襚者用褶者褶者所以襚主人未必用之襚
耳雜記云子羔之襲也繭衣裳與稅衣乃為一稱以
其絮䙝故須表此雖有表裏為褶衣裳别作裳又無
絮非䙝故有裳乃成稱不須表也言雖複與禪同者
褶衣與複衣相對有著為複無著為褶散文褶亦為
複也案喪大記有衣必有裳乃成稱據禪衣祭服之
等而言此褶雖複與禪同亦得裳乃成稱也云藏以
待事也者以待大斂事而陳之也
敖氏曰褶褶衣也裏衣之祫者也云則必有裳者嫌
其非類可以不必用之也此但取衣裳具乃成稱之
義故須有之褶有裳亦簪之徹衣者以東變於小斂
以前之禮
郝氏曰褶夾衣凡襚執衣及徹衣皆左執領右執要
如室中之禮襚者與徹衣者升降皆由西階徹者以
衣降歸於東壁
姜氏曰䟽說殊未楚案褶為帛玉藻文蓋二者皆無
絮但複用布褶用帛耳
宵為燎於中庭
註曰燎火燋
郝氏曰宵即小斂之夕燎地燭在地曰燎手執曰燭
張氏曰案下記云既襲宵為燎于中庭是未殯前夜
皆設燎也
右襚(楊氏曰大斂襚張氏曰以上皆親喪第二日禮)
郝氏曰親始死含襲明日乃斂又明日大斂斂三日
猶企其復生也然暴尸累日將有腐敗之憂盛夏暑
月此禮未可盡拘
世佐案荀子云禮者謹於吉凶不相厭者也紸纊
聽息之時則夫忠臣孝子亦知其閔已然而殯斂
之具未有求也垂涕恐懼然而幸生之心未已
生之事未輟也卒矣然後作之故雖備家必踰日
然後能殯然則三日而殯非徒企其復生也亦以
殯斂之具不三日則不能備也孝子之殯其親也
凡附於身者必誠必信勿之有悔焉而已
儀禮集編卷二十七
