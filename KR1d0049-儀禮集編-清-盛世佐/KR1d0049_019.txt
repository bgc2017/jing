儀禮集編卷十六
龍里縣知縣盛世佐撰
聘禮第八之二
厥明訝賓於館
註曰此訝下大夫也以君命迎賓謂之訝訝迎也亦
皮弁
賓皮弁聘至於朝賓入於次
註曰服皮弁者朝聘主相尊敬也諸侯視朔皮弁服
入於次者俟辦也次在大門外之西以帷為之
敖氏曰朝聘必用皮弁服者宜加於其朝服一等也
侯國君臣日朝朝服視朔乃皮弁服
乃陳幣
註曰有司入於主國廟門外以布幕陳幣如展幣焉
圭璋賈人執櫝而俟
卿為上擯大夫為承擯士為紹擯擯者出請事
註曰擯為主國之君所使出接賓者也紹繼也其位
相承繼而出也主君公也則擯者五人侯伯也則擯
者四人子男也則擯者三人聘義曰介紹而傳命君
子於其所尊不敢質敬之至也既知其所為來之事
復請之者賓來當與主君為禮為其謙不敢斥尊者
啟𤼵以進之於是時賓出次直闑西北面上擯在闑
東閾外西面其相去也公之使者七十步侯伯之使
者五十步子男之使者三十步此旅擯耳不傳命上
介在賓西北東面承擯在上擯東南西面各自次序
而下末介末擯旁相去三丈六尺上擯之請事進南
面揖賓俱前賓至末介上擯至末擯亦相去三丈六
尺止揖而請事還入告於公天子諸侯朝覲乃命介
紹傳命耳其儀各鄉本受命反面傳而下及末則鄉
受之反面傳而上又受命傳而下亦如之此三丈六
尺者門容二徹參个旁加各一步也
疏曰此擯陳在主國大門外主君之擯與賓之介東西相對
南北陳之按大行人天子待諸侯云上公之禮擯者五人侯
伯之禮擯者四人子男則擯者三人今諸侯待聘賓
用天子待己之擯數者以天子尊得分辨諸侯尊卑
以待之諸侯卑故據已國大小而為擯數也云於是
時賓出次直闑西北面者玉藻云君入門介拂闑大
夫中棖與闑之間士介拂棖此謂朝君又云賓入不
中門此謂聘賓入門還依作介入時亦拂闑也云上
擯在闑東閾外西面者主位在東故賓在闑西上擯
在闑東以擯位竝門東西面故上擯亦西面向君也
云其相去也公之使者七十步侯伯之使者五十步
子男之使者三十步者此依大行人云諸侯之卿其
禮各下其君二等鄭註云所下者介與賓主之間是
以步數與介數亦降二等也云此旅擯耳者司儀云
三問旅擯鄭云旅陳陳擯介不傳辭若交擯傳命則
是擯介傳命此旅擯傳命者直是賓來至末介下對
上擯傳本君之命也其介相紹繼則交擯旅擯同唯
傳命不傳辭異耳云上擯之請事進南面揖賓俱前
者謂上擯入向公前北面受命出門南面遥揖賓使
前擯者漸南行賓至末介北東面上擯至末擯南西
面東西相去亦三丈六尺云還入告於公者賓對訖
上擯入告公公乃有命納賓也云天子諸侯朝覲乃
命介紹傳命耳者此引聘義文自此以下論天子諸
侯交擯法云二徹參个者徹廣八尺參个三八二十
四門容二丈四云傍加各一步者門傍各空一步丈
二添二丈四尺為三丈六尺
敖氏曰周禮言天子之擯者其於上公則五人於侯
伯則四人於子男則三人皆以朝者之爵為差也此
但言上擯承擯紹擯而不言其人數則是諸侯之擯
者三人而已不以已爵及朝聘者之尊卑而異所以
别於天子也此擯者雖有三人惟上擯專相禮事乃
必立承紹者所以别於諸臣之禮也擯者上擯也云
請事則為上擯可知故不必質言之而但云擯者也
請事云出則擯者常近於君所矣是時賓即位於西
方東面介立於其東南北面西上擯者東方西面請
事賓對擯者乃入告於公矣諸侯相朝則上擯傳主
君之命以請於上介上介以告於朝君又以朝君之
命告於上擯所謂交擯也聘賓臣也故親對而不交
擯云出請事而不云入告省文也
郝氏曰旅擯交擯見周禮大行人介紹傳命見禮記
聘義皆無明數鄭氏以臆粧演難盡据也周禮上公
賓主之間九十步侯伯七十步子男五十步謂諸侯
朝位去天子所立遠近以貴賤為差鄭謂為賓主序
立之位以考工記應門二徹三个為三丈六尺末擯
末介相去亦三丈六尺合大門之廣賓至末介主至
末擯亦三丈六尺穿鑿附會如此世稱鄭精於禮皆
此類也
世佐案註說依傍周禮非有明文但以類推之耳
所云門容二徹參个出考工記匠人乃天子應門
之制恐諸侯之門未必無降殺也郝氏詆之已甚
然註之不可盡信亦略可覩矣今仍錄敖說以傋
參考焉
公皮弁迎賓於大門内大夫納賓
註曰公不出大門降於待其君也大夫上擯也謂之大
夫者上序可知從大夫總無所别也於是賓主人皆裼
疏曰案司儀諸公相為賓公皮弁交擯車迎拜辱出
大門此於門内是降於待其君也玉藻云不文飾也
不裼又云執龜玉襲下文行聘時執玉賓主人皆襲
此時未執玉正是文飾之時故皆裼
敖氏曰於此乃迎賓於大門内則是擯者出請事之
時公猶未出中門也大門内者其在門右西面與此
大夫亦謂上擯也云納賓則為上擯可知故變言大
夫與卿為上擯之文互見以明卿亦謂之大夫也此
與上經言擯者之意略同皆錯綜其文以見義爾納
賓亦西面鄉之其辭曰寡君須矣吾子其入也既則
道之以入於公之迎賓也諸擯皆從之上擯出納賓
而承擯紹擯則皆立於門東北面
賓入門左
註曰内賓位也衆介隨入北面西上少退擯者亦入
門而右北面東上上擯進相君
疏曰此註亦多約下入廟行聘享文
敖氏曰賓入門左而東面鄉公介亦立於其東南北
面西上上擯亦入門而右玉藻曰賓入不中門不履
閾又曰公事自闑西亦謂此時也
公再拜
註曰南面拜迎
敖氏曰賓入門左而公乃拜之是西面拜迎於入門
右之處明矣公迎大夫乃再拜者尊國賓也相見禮
主人於降等者不出迎一拜其辱
賓辟不答拜
註曰避位逡遁不敢當其禮
公揖入每門每曲揖
註曰每門輒揖者以相人偶為敬也凡君與賓入門
賓必後君介及擯者隨之並而鴈行旣入則或左或
右相去如初玉藻曰君入門介拂闑大夫中棖與闑
之間士介拂棖賓入不中門不履閾此賓謂聘卿大
夫也門中門之正也不敢與君並由之敬也介與擯
者鴈行卑不踰尊者之迹亦敬也賓之介猶主人之
擯
疏曰諸侯三門臯應路則應門為中門左宗廟右社
稷入大門東行即至廟門其間得有每門者諸侯有
五廟太祖之廟居中二昭居東二穆居西廟皆别門
門外兩邊皆有南北隔牆隔牆中夾通門若然祖廟
已西隔牆有三則閤門亦有三東行經三門乃至太
祖廟門中則相逼入門則相遠是以每門皆有曲有
曲即相揖故每曲揖也云凡君與賓入門賓必後君
者非直聘享向祖廟若饗食向禰廟燕禮向路寢皆
當後於主君故言凡以廣之云介及擯者隨之並而
鴈行者言上擯與上介並次擯與次介並末擯與末
介並各自鴈行於後也云旣入則或左或右者東行
賓介於左君擯於右也云相去如初者初謂大門外
相去三丈六尺也玉藻曰君入門介拂闑大夫中棖
與闑之間士介拂棖鄭註云此謂兩君相見也君入
必中門上介夾闑大夫介士介鴈行於後示不相㳂
也君若迎聘客擯者亦然此經謂聘客鄭君并引朝
君欲見卿大夫聘來還與從君為介時入門同故并
引之也云君入門介拂闑又云門中門之正又云卑
不踰尊者之迹若然聊為一闑言之君最近闑亦拂
之而過上介則隨君而行拂闑而過所以與君同行
者臣自為一列主君旣出迎賓主君與賓並入主君
於東闑之内賓於西闑之内並行而入上介於西闑
之外上擯於東闑之外皆拂闑次介次擯皆大夫中
棖與闑之間末介末擯皆士各自拂棖如是得君入
中門之正上擯上介俱得拂闑又得不踰尊者之迹
矣又云賓入不中門者此謂聘賓入門之時還依與
君為介來入相似也云中門門之正也者謂兩闑之
間云卑不踰尊者之迹者士以大夫為尊大夫以上
介為尊上介以君為尊也云賓之介猶主人之擯者
欲見擯介鴈行不别也
朱子曰案江都集禮廟制諸侯立廟宜在中門外之
左右者宗廟之制外為都宫内各有寢廟别有門垣
太祖在北左昭右穆以次而南與此疏之說不同未
知孰是門闑之說與玉藻註疏亦不同又曰周禮
建國之神位左宗廟則五廟皆當在公宫之東南矣
其制則孫毓以為外為都宫太祖在北二昭二穆以
次而南是也廟皆南向各有門堂室寢而牆宇四周
焉
楊氏曰賈疏曰門有東西兩闑又玉藻公事自闑西
私事自闑東疏云闑謂門之中央所竪短木則門只
有一闑未知孰是今案爾雅云橛謂之闑註云門中
之橛名闑又曰在地者謂之闑註云在地及門者名
闑當以玉藻疏及爾雅為正
敖氏曰諸侯三門庫雉路則庫門為大門左宗廟右
社稷入大門東行而至廟此每門指閤門與廟之中
門而言也諸侯有五廟太祖之廟最東高祖而下之
廟以次而西廟各有大門有中門有廟門中門外西
邊皆有南北隔牆牆中央通閤門故入諸侯之廟必
有每門也每門揖者主人至每門則揖而先入也每
曲揖者於曲處則揖而折行也天子之廟各有五門
與其寢同是諸侯亦有三門也康王受顧命於廟出
廟見諸侯乃云王出在應門之内則天子諸侯廟門
之名數可見矣天子五門臯庫雉應路路門寢門也
其於廟則曰廟門
世佐案諸侯五廟之制當以朱子說為正每門者
庫門内之東閤門及都宫之門也每曲者自庫門
内曲而東至都宫之門當太祖廟之南又曲而北
也惟太祖之廟在北故得云每曲如疏說敖說則
自庫門内至太祖廟門止一曲矣門闑之說賈疏
得之孔氏崔氏皇氏並謂門只有一闑而以棖闑
之中央為門中其論兩君相見法主君由門右扉
之中賓由門左扉之中上擯在主君之後稍近西
而拂闑上介在賓之後稍近東而拂闑大夫擯介
各當君後在棖闑之中央若然則大夫入門之節
各與其君同也惡覩所謂賓入不中門及論語立
不中門者乎愚故不敢從也朱子論語集註雖主
孔說而著通解仍云二說不同未知孰是當更考
之是亦疑而未定矣
及廟門公揖入立於中庭
註曰公揖先入省内事也旣則立於中庭以俟賓不
復出如此得君行一臣行二於禮可矣公迎賓大門
内卿大夫以下入廟門即位而俟之
疏曰省内事謂如曲禮主人請入為席之類君行一
臣行二者見君行近臣行遠尊者宜逸卑者宜勞也
初命迎賓於館之時卿大夫士固在朝矣及賓來大
門外陳介之時主君之擯亦在大門外之位君在大
門内時其卿大夫不以無事亂有事當於廟中在位
矣蓋當行事之時公授宰玉士受皮宰夫受公几更
不見此等官入廟之文明此官已先在位而俟也又
曰君行一臣行二出齊語晏子辭(朱子曰案齊語無此辭今見曲禮雜)
(記章)
敖氏曰廟未詳其為何廟以差言之則受天子之聘
宜於太廟受諸侯之朝若聘其於高祖而下者與公
揖賓而入禮之也凡主人與賓揖而入門者有二義
俱入則為道之自入則為禮之公先入俟賓於内也
擯者隨公鴈行而入負東塾東上中庭東方南北之
中入而俟賓於此尊也若敵者則俟於門内公立蓋
西面
世佐案廟太祖廟上經云先君之祧是也中庭東
西節也南近門公立蓋南面又案天子所以撫邦
國諸侯者曰存曰覜曰省而已無所謂聘也天王
下聘東遷以後之失禮也故春秋書之以示譏穀
梁傳云聘諸侯非正也是已先儒或以為有是禮
者蓋據大行人時聘以結諸侯之好而言今考鄭
註云時聘者亦無常期天子有事諸侯使大夫來
聘親以禮見之禮而遣之所以結其恩好也天子
無事則已然則大行人文正指諸侯聘天子之禮
先儒乃引以證天子聘諸侯誤矣敖云受天子之
聘宜於太廟亦承此誤
賓立接西塾
註曰接猶近也門側之堂謂之塾立近塾者已與主
君交禮將有出命俟之於此介在幣南北面西上上
擯亦隨公入門東東上少進於士
敖氏曰接西塾者在其南而東面也立於此俟時而
執玉也介立於其西南東面北上
世佐案廟門内外各有東西塾此西塾則在門外
者也賓東面立此故云接疏云賓在門西北面則
是鄉西塾矣介之面位當依註說
右迎賓
几筵旣設擯者出請命
註曰有几筵者以其廟受宜依神也賓至廟門司宫
乃於依前設之神尊不豫事也席西上上擯待而出
請受賓所以來之命重停賓也至此言命事彌至言
彌信也周禮諸侯祭祀席蒲筵繢純右彫几
疏曰知在扆前者案司几筵云大朝覲大饗射王位
依前南鄉設筵几爾雅云牖戶之間謂之扆但天子
以屏風設於扆諸侯無屏風為異席亦不同也周禮
司几筵文引之者證此所設者設常祭祀之席也
敖氏曰案註似脱如莞席紛純五字
賈人東面坐啟櫝取圭垂繅不起而授上介
註曰賈人鄉入陳幣東面俟於此言之就有事也授
圭不起賤不與為禮也不言裼襲者賤不裼也繅有
組繫也
敖氏曰玉尊不與幣同陳故事至乃取之上介受主
於其左亦東面
郝氏曰賈人東面啟櫝取圭殊於在國西面者異邦
圭為主也取圭垂繅呈圭也不起授上介敬也
世佐案是時上介北面於賈人之南賈人東面坐
不起而授上介是受於其右也敖以授受之常法
例之非
上介不襲執圭屈繅授賓
註曰上介北面受圭進西面授賓不襲者以盛禮不
在於已也屈繅并持之也曲禮曰執玉其有藉者則
裼無藉者則襲
敖氏曰襲而執圭者惟賓與主人行禮者二人耳故
上介不襲而執之必言之者嫌聘時執玉者必襲也
授賓東面於其右
郝氏曰襲重包也上介不襲赤手併繅裼執圭屈折
其繅以圭授賓
張氏曰疏以屈繅為無藉垂繅為有藉曲禮陳氏註
以圭璋特逹為無藉璧琮有束帛為有藉陳說得之
詳見記中
世佐案聘時固不襲矣至是乃言之者嫌其與賓
之執圭同也授賓東面敖得之
賓襲執圭
註曰執圭盛禮而又盡飾為其相蔽敬也玉藻曰服
之襲也充美也是故尸襲執玉龜襲也
疏曰臣於君所合裼以盡飾今旣執圭以瑞為敬若
又盡飾而裼則掩蔽執圭之敬故不得裼也
孔氏曰行聘致君命襲者聘享相對聘質而享文欲
文質相變故裼襲不同也
敖氏曰襲謂襲上衣不見裼衣也聘以圭為尊吉服
以襲為異玉藻曰服之襲也充美也又曰禮不盛服
不充襲而執圭以行禮欲其稱也不言垂繅可知也
郝氏曰賓以衣重襲受圭執之示變也又曰記云凡
執玉無藉者襲則有藉者裼也襲裼為玉甚明鄭解
襲裼專為衣服升降授受須臾不下堂不入次易服
何所玉藻裘之裼也見美也服之襲也充美也倏裼
倏襲於義何取然則執玉必冬裘而后可乎
世佐案襲謂以皮弁服及中衣掩其裼衣也至是
言襲則前此之不襲可見矣執圭必襲者以質為
敬也以質為敬者敬之至也又案曲禮孔疏云凡
衣近體有袍澤之屬其外有裘夏月則衣葛其上
有裼衣裼衣上有襲衣襲衣之上有常著之服則
皮弁之屬也掩而不開謂之襲若開此皮弁及中
衣左袒出其裼衣謂之為裼據此則古人裘葛之
外為衣皆三重其裼襲之衣皆禪而色必稱其服
如皮弁服則衣麑裘(諸侯視朔及受聘君臣同服其在天子之朝皆衣狐白裘)
(士不衣狐白雖在天子之朝亦用麑裘)裼衣以素(諸侯在天子朝與天子同用錦其卿)
(大夫以下則皆用素)襲蓋與裼同(衣錦者尚絅)三者色皆白論語
云素衣麑裘是也夏葛亦然詩云蒙彼縐絺記云
振絺綌不入公門則葛亦有裼明矣裘之有裼也
為其䙝也葛之有裼也為其形露也所謂見美充
美者但以裼衣之露與否為别耳不須易服也襲
裘不入公門今在君所行聘而襲者所敬不主於
君也郝謂襲裼為玉而規鄭過何其說之陋耶
擯者入告出辭玉
註曰擯者上擯也入告公以賓執圭將致其聘命圭
贄之重者辭之亦所以致尊讓也
疏曰致尊讓鄉飲酒義文彼為賓主三辭三讓是致
尊讓此辭玉亦是致尊讓之事故引之為證也案文
公十二年左氏傳云秦伯使西乞術來聘襄仲辭玉
賓對曰不腆敝器不足辭也彼主人無三辭者文不
具亦當三辭也
敖氏曰辭之者以其禮太崇也此辭亦禮辭耳賓對
則擯者復入告而出納賓也
世佐案辭玉當以禮辭為正春秋傳言主人三辭
者魯不欲與秦為好故耳非禮之正也疏誤
納賓賓入門左
註曰公事自闑西
敖氏曰賓此時猶待納而後入以其臣也
介皆入門左北面西上
註曰隨賓入也介無事止於此
疏曰案司儀云諸公之臣相為國客及將幣每門止
一相及廟唯君相入註云唯君相入客臣也相不入
矣此介皆入不同者彼云每門止一相鄭云絶行在
後耳非是全不入廟又云唯君相入者謂前相君禮
須入故言之臣相不前相禮故不言入其實皆入與
此同也
朱子曰疏說與此不通當闕
敖氏曰玉藻曰君入門介拂闑大夫中棖與闑之間
士介拂棖言朝君之儀也此聘賓入自闑西則上介
亦由棖闑之門士介亦拂棖矣司儀職曰及廟門唯
君相入亦與此異
世佐案司儀職文與此異者多矣如三致積及郊
勞致館皆登堂之類是也蓋彼主言諸公之臣而
此則為侯伯之聘禮故也至此處則文有詳略其
實同彼所謂相者指主國之君之擯者也介者賓
之副非所以相禮不可以言相君相者謂上擯相
君之禮者也主君之擯者三人每門止一相謂於
東閤門及都宫之門也及廟唯君相入謂唯上擯
入太祖廟門其餘則皆留止於每門也其紹擯止
東閤門承擯止都宫之門與必止於每門者以其
旅擯無事也其賓之介則皆入不言者略也此經
言介皆入而不言擯又出請入告皆上擯則承擯
紹擯亦止於每門可知此其所以為同也鄭註周
禮誤以相為兼擯介而言則見其齟齬而不合矣
疏又強為合之其不通也宜哉
三揖
註曰君與賓也入門將曲揖既曲北面又揖當碑揖
疏曰前云公揖入立於中庭三分庭一在南賓後獨
入得云入門將曲揖者謂公先在庭南面賓入門將
曲之時既曲北面之時主君皆向賓揖之再揖訖主
君乃東面向堂塗北行當碑乃得賓主相向而揖是
以得君行一臣行二非謂賓入門時主君更向内霤
相近而揖也
朱子曰疏說蓋印本差誤今以文義考之更定如此
敖氏曰於賓入門左而揖參分庭一在南而揖又皆
行而至於參分庭一在北而揖是三揖也賓至西方
之中庭公乃與之偕行
至於階三讓
註曰讓升
公升二等
註曰先賓升二等亦欲君行一臣行二
敖氏曰下云公左還北鄉則此時公升堂西鄉可知
賓升西楹西東面
註曰與主君相鄉
敖氏曰西楹西言其東西節也當在楹西少北
擯者退中庭
註曰鄉公所立處退者以公宜親受賓命不用擯相
也
敖氏曰至是而退於中庭則是曏者從公而立於階
下矣凡公與賓為禮擯者皆贊之
世佐案擯者於是退以賓當致其君之命擯者不
敢與聞慎之也
賓致命
註曰致其君之命也
公左還北鄉
註曰當拜
擯者進
註曰進阼階西釋辭於賓相公拜也
公當楣再拜
註曰拜貺也
疏曰聘義云北面拜貺拜君命之辱是也
敖氏曰左還乃當楣則公曏者亦當東楹少北矣以
此見賓立之處必不正在楹西也
世佐案此拜為受聘君之命也敖云為將受玉非
賓三退負序
註曰三退三逡遁也
敖氏曰公再拜之間賓凡三退見其頃刻不敢安也
三退則負序而立矣此拜雖非為已然猶不敢自安
若是敬之至也
公側襲受玉於中堂與東楹之間
註曰側猶獨也言獨見其尊賓也佗日公有事必有
贊為之者凡襲於隱者公序坫之間可知也中堂南
北之中也入堂深尊賓事也東楹之間亦以君行一
臣行二
疏曰大射云公卒射小臣正贊襲是其贊為之也
敖氏曰襲不著其所是於拜處為之也此受玉之儀
公西面賓東面授也東楹之間四分楹間一在東也
凡堂上授受贄幣之禮敵者則在兩楹之間主人尊
則於東賓尊則於西又皆以遠近為差此聘君於主
君其尊同聘君之命宜降於主君一等故使者就主
君於東楹之間而授玉也中堂者其凡授受贄幣者
南北之節與
世佐案側蓋堂之東偏也以其近於側階而名之
與襲宜於隱蔽之所故公不於拜處為之而如堂
側也鄭訓為獨恐未安凡經中側字有獨義有偏
義當隨文解之不可執一而論也
擯者退負東塾而立
註曰反其等位無事(等字非誤則衍敖本云反其位)
敖氏曰負東塾則其位在士之東矣
世佐案此謂門内之塾也負之者北面郝云出廟
門外非
賓降介逆出賓出
註曰逆出由便
世佐案後入者先出謂之逆
公側授宰玉
註曰使藏之授於序端
敖氏曰授玉於上公尊也公受玉時亦垂繅宰既受
之則屈繅矣
世佐案公之授玉也不於受處而必如側者見其
親受而藏之之意也下放此
裼降立
註曰裼者免上衣見裼衣凡當盛禮者以充美為敬
非盛禮者以見美為敬禮尚相變也玉藻曰裘之裼
也見美也又曰麛裘青豻褎絞衣以裼之論語曰素
衣麛裘皮弁時或素衣其裘同可知也裘者為溫表
之為其䙝也寒暑之服冬則裘夏則葛凡襢裼者左
降立俟享也亦於中庭
疏曰凡服四時不同假令冬有裘襯身禪衫又有襦
袴襦袴之上有裘裘上有裼衣裼衣之上又有上服
皮弁祭服之等若夏則以絺綌絺綌之上則有中衣
中衣之上復有上服皮弁祭服之等若春秋二時則
衣祫褶祫褶之上加以中衣中衣之上加以上服也
言見裼衣者謂袒衿前上服見裼衣也諸侯與其臣
視朔與行聘禮皆服麛裘但君則麛裘還用麛褎臣
則不敢純如君麛裘則青豻褎裼衣君臣亦有異時
在國則君臣同素衣聘時主君亦素衣唯臣用絞衣
為裼也雜記云朝服十五升布皮弁亦天子朝服與
諸侯朝服同用十五升布亦同素積以為裳白舄臣
用白屨也
敖氏曰裼者偏免上衣而見裼衣也此裼亦左為之
與朝祭之衣以裼為常故當盛禮則襲以為敬而盛
禮畢則裼而復其常也凡裼衣不必與上衣同色
郝氏曰不襲曰裼玉外有繅不襲手裼執授之謹也
記云裘之裼也見美也詩云載衣之裼單曰裼重曰
襲單繅藉玉不襲執繅猶裘見美也
世佐案疏說裘葛之外但為衣二重與孔疏稍異
以玉藻鄭註證之則賈疏近是鄭解君衣狐白裘
錦衣以裼之云詩云衣錦絅衣裳錦絅裳然則錦
衣復有上衣明矣天子狐白之上衣皮弁服與亦
不言裼衣之上更有襲衣也麑裘之裼衣論語與
玉藻異皇氏云素衣為正記者亂言絞耳此說得
之熊氏云臣用絞君用素賈疏又謂在國君臣同
素衣聘時主君素臣用絞皆曲說也郝說之誤見
上此又以裼執玉為謹則豈前之襲執者反為不
謹與吳氏以謂裼衣外之上服直其領而露出裼
衣為裼曲其領而揜蔽裼衣為襲亦非
右聘
擯者出請
註曰不必賓事之有無
賓裼奉束帛加璧享擯者入告出許
敖氏曰璧降於圭故裼而奉之以行禮即許之者既
受其大則不必辭其細也賓出則裼矣言於此者亦
因事見之
世佐案許許其以璧入也
庭實皮則攝之毛在内内攝之入設也
註曰皮虎豹之皮攝之者右手并執前足左手并執
後足毛在内不欲文之豫見也内攝之者兩手相鄉
也入設亦參分庭一在南言則者或以馬凡君於臣
臣於君麛鹿皮可也
敖氏曰入設亦設於西方而西上
賓入門左揖讓如初
敖氏曰此時介亦入門左
升致命張皮
註曰張者釋外足見文也
張氏曰當賓於堂上致命之時庭實即張之見文相
應為節也
公再拜受幣
敖氏曰其儀亦如初惟不襲耳幣亦兼玉而言
世佐案此拜亦為受命幣謂璧也古者玉亦謂之
幣不正言璧者以其兼有束帛
士受皮者自後右客
註曰從東方來由客後西居其左受皮也執皮者既
授亦自前西而出
張氏曰當公於堂上受幣士亦於堂下受皮
賓出當之坐攝之
註曰象受於賓
張氏曰士初受皮仍如前張之及賓出降至庭乃對
賓坐而攝之當對也
公側授宰幣皮如入右首而東
註曰如入左在前皮右首者變於生也
敖氏曰右當作左字之誤也士昏禮皮左首此亦宜
然入時不言左首故於此因見之東適東璧也亦逆
退此庭實之儀當與昏禮參考
郝氏曰庭實則有司受玉帛則君親故圭璧皆曰側
受無擯贊也如入謂士受皮者亦如初入内攝也右
首以首居右獻禽者左首以尊者在左也受者右首
避尊也
張氏曰執皮者如入時行在前者立在左此受皮者
東行亦立在左者行在前故云如入也曲禮云執禽
者左首此右首是變於生
世佐案皮如入謂其攝之之法及右首也右首而
東首在南也立在右者行在前士昏禮左首而此
則右首安知非君禮之變於士者乎敖氏改右為
左汰矣
右享
聘於夫人用璋享用琮如初禮
註曰如公立於中庭以下
敖氏曰聘享皆致聘君之命也夫人不可以親受君
代受之其受之之禮則皆與已之所受者同以夫妻
一體也不言束帛加琮省文耳
右聘享於夫人
若有言則以束帛如享禮
註曰有言有所告請若有所問也記曰有故則束帛
加書以將命春秋臧孫辰告糴於齊公子遂如楚乞
師晉侯使韓穿來言汶陽之田皆是也無庭實也
敖氏曰若有言因聘以達之故卒聘而後行此禮也
此如秦伯使西乞術來聘且言將伐晉之類
右因聘有言
擯者出請事賓告事畢
註曰公事畢
敖氏曰上云請命此云請事者以其將命之禮已畢
故也
賓奉束錦以請覿
註曰覿見也鄉將公事是欲交其歡敬也不用羔因
使而見非特來
疏曰卿初仕見已君及卿皆見以羔若諸侯相朝其
臣從君亦得執羔見主君定公八年經書公會晉師
於瓦左傳云范獻子執羔趙簡子中行文子皆執鴈
亦是從君見主君法也
擯者入告出辭
註曰客有大禮未有以待之
敖氏曰辭欲其後之也賓既將公事主人宜先盡其
待賓之禮賓乃可行其私事也不辭其覿者已受其
君禮則不必辭其臣禮也
請禮賓賓禮辭聽命擯者入告
註曰告賓許也
敖氏曰請禮之禮當作醴字之誤也是禮主於醴故
雖用幣猶以醴名之此請醴之辭蓋曰子以君命辱
於敝邑寡君有不腆先君之禮請醴從者賓曰使臣
既得將命矣敢辭曰寡君固曰不腆敢固以請曰某
辭不得命敢不敬從
宰夫徹几改筵
註曰將禮賓徹神几改神席更布也賓席東上公食
大夫禮曰蒲筵常緇布純加&KR0841;席尋玄帛純此筵上
下大夫也周禮曰筵國賓於牖前莞筵紛純加繅席
畫純左彤几者則是筵孤也孤彤几卿大夫其漆几
與
疏曰賓席東上對前為神而西上也司几筵者有五
几從上向下序之天子玉几諸侯雕几孤彤几卿大
夫漆几下有素几喪事所用差次然也無正文故云
與以疑之
世佐案以差次求之孤卿大夫皆彤几士漆几士
昏禮云主人拂几授校是也
公出迎賓以入揖讓如初
註曰公出迎者已之禮更端也
敖氏曰出出廟門也公於門内之揖不盡與曏者同
處乃云如初者見其亦三揖耳
公升側受几於序端
敖氏曰公升亦如初也公與賓升皆北面當楣而立
不拜至醴賓之禮當拜至此不者其辟朝君之儐禮
與周官司儀言諸侯相朝之禮云登再拜下云儐亦
如之則其儐禮拜至可見矣
世佐案側東西節也序端南北節也不受几於立
處而迎受於此者尊賓之意示其親奉以進也
宰夫内拂几三奉兩端以進
註曰内拂几不欲塵坋尊者以進自東箱來授君
敖氏曰内拂几以袂内鄉而拂之也先言拂乃言奉
是拂時几猶在地也未至公所而内拂几敬也奉兩
端謂横執之凡執几皆横執之惟設時乃縮也宰夫
横執几而奉兩端别於賓主也賓主授受則各執一
廉進進於序端南面以授公
世佐案下云公東南鄉則宰夫進几蓋西北鄉也
敖云南面非進者措諸公前而已不親授也
公東南鄉外拂几三卒振袂中攝之進西鄉
疏曰宰夫奉几兩端故公中攝之復擬賓用兩手在
公手外取之敬也
敖氏曰宰夫既拂几公又親重拂之敬也卒謂既拂
也振袂去塵也中攝之謂二手於几之中央攝之也
授几而中攝之亦君禮異也進西鄉於筵前賓是時
猶在西階上北面
世佐案是時賓亦在西楹西東面故公自序端而
進西鄉鄉之
擯者告
註曰告賓以公授几
賓進訝受几於筵前東面俟
註曰未設也
敖氏曰俟公拜宜鄉之下放此
世佐案賓進自西楹西進而東行少北也訝迎也
相鄉而受曰訝受筵前牖前也周禮司几筵職云
筵國賓於牖前是也俟者執几而待公拜送也
公壹拜送
註曰公尊也
疏曰賓再拜稽首公乃壹拜當空首故云公尊也
朱子曰此經云公拜送而下文乃云賓答再拜此疏
反云賓再拜而公乃拜誤矣其言空首則得之
敖氏曰壹拜者送几之常禮必著之者以賓荅再拜
稽首嫌此拜為再拜也公及賓拜或不言北面者可
知也
賓以几辟北面設几不降階上答再拜稽首
註曰不降以主人禮未成也凡賓左几
疏曰鄉飲酒義云啐酒成禮也於席末設几主為啐
酒今未啐醴故云禮未成也云凡賓左几者對神右
几也
敖氏曰不降者辟盛禮也此醴賓之禮以用幣之時
為盛
宰夫實觶以醴加柶於觶面枋
註曰酌以授君也君不自酌尊也宰夫亦洗升實觶
以醴自東箱來不面擸不訝授也
疏曰宰夫上授几時自下而升東箱今當亦然經不
言者略賤也(從通解節本)
敖氏曰宰夫酌醴面枋而並授贊者授觶之正禮也
說又見士冠禮
郝氏曰加柶面枋以匙柄向前也宰夫將代送觶故
不面葉禮敵則贊者面葉授主人主人轉授賓柄在
内便賓執也主尊贊者代授則否
世佐案面枋前其枋也前其枋者柶蓋仰矣士冠
禮贊者酌醴加柶覆之面葉此不者亦君禮之異
也所以異者以其有訝授並授之辨也訝授者必
面葉使受者得前其枋以授所禮者並授則不須
面葉而受者亦得前其枋以授所禮者矣授所禮
者必前其枋便其以柶扱醴也下經云公側受醴
而郝乃謂宰夫代送何其顯與經背邪
公側受醴
敖氏曰受醴不言序端者如受几可知公旣受醴亦
進筵前西北面
世佐案受於堂側序端亦東南鄉宰夫在其左
賓不降壹拜進筵前受醴復位公拜送醴
註曰賓壹拜者醴質以少為貴
敖氏曰壹拜亦受醴之通禮必著之者嫌賓拜當再
拜稽首也賓於公乃不降而壹拜亦辟受幣之儀也
授几授醴其禮均而賓之拜不同者彼荅公拜此則
先拜不無輕重也位西階上北面位
世佐案復位復西楹西東面位上不著其位而此
云復則其與聘時同可知
宰夫薦籩豆脯醢賓升筵擯者退負東塾
註曰事未畢擯者不退中庭以有宰夫也
敖氏曰必言籩豆者經蓋見一脯一醢之器也擯者
退負東塾者是時賓方有祭薦祭醢啐醴之儀其事
稍久故於此俟之擯者至此方退則是送几授醴之
類皆擯者告之矣經不盡見之也凡擯者之退近則
中庭遠則負塾皆視後事之久速以為節
世佐案退自階下而退也擯者相禮皆在階下暫
退則在中庭事畢而退則負東塾今事未畢而退
負塾者疏云以其間有宰夫相已無事故也豈飲
食之禮相之者皆宰夫與夫相相君耳下文自賓
祭脯醢至奠於薦東皆賓之禮無事於相則疏說
殆不可通敖云視後事之久速以為節得之
賓祭脯醢以柶祭醴三庭實設
註曰庭實乘馬
敖氏曰賓祭醴而庭實設以為節也下公用束帛及
擯者進之節皆放此庭實亦設於西方西上
世佐案註以庭實為乘馬者以下文賓執左馬以
出知之也然庭實本無定例或皮或馬唯所有耳
經於享禮言皮於禮賓言馬互見也註似泥
降筵北面以柶兼諸觶尚擸坐啐醴
註曰降筵就階上
疏曰以左手執觶右手以柶祭醴訖降筵北面以柶
兼并於觶兩手奉之也鄉飲酒賓主獻酢卒爵各於
其階此降筵啐醴明亦在西階之上
敖氏曰尚擸以擸鄉上也必以柶兼諸觶者欲便於
啐醴也
郝氏曰尚上同擸葉通柶端寬薄曰葉
張氏曰擸音獵又音拉折也又持也於義並難通案
冠禮昏禮面葉葉柶大端也古文葉作揭揭音葉箕
舌也與匙頭相類可以借用擸字或揭字之譌尚擸
即尚葉也尚葉者仰柶端向上也
世佐案以柶兼諸觶并之左右也既以右手之柶
并之左仍兩手奉觶亦取不游手之義尚擸者倒
執之變於建也凡執柶者持其枋葉揭擸三字音
義皆同張以擸為譌非
公用束帛
註曰致幣也言用尊於下也亦受之於序端
敖氏曰醴賓而用束帛庭實所以將厚意亦如儐禮
也
建柶北面奠於薦東
註曰糟醴不啐(張氏曰啐字誤)
敖氏曰上言兼柶尚擸則此建柶亦尚擸明矣故不
言扱奠奠觶也
世佐案建柶者以柶插觶中尚枋也敖云亦尚擸
非不卒觶者醴濁啐之而已註啐蓋卒字之譌
擯者進相幣
註曰贊以辭
敖氏曰相幣贊其授受之禮
賓降辭幣
註曰不敢當公禮也
公降一等辭
敖氏曰辭者止其降且不許其辭
栗階升聽命
註曰栗階趨君命尚疾不連步
張氏曰聽命聽致幣之命也
世佐案栗階法見燕禮記
降拜
註曰拜受
公辭
註曰不降一等殺也
升再拜稽首受幣當東楹北面
註曰亦訝受而北面者禮主於己己臣也
疏曰前行聘享時賓東面主君西面訝授受但以奉
君命故賓不北面此以主君禮己己臣也故北面受
異於聘享時也
敖氏曰當東楹當其北也其南北亦中堂受幣當東
楹其視為君將幣者又過東矣
退東面俟
註曰俟君拜也不北面者謙若不敢當階然
世佐案東面答君而俟也註說鑿
公壹拜賓降也公再拜
註曰不俟公再拜者不敢當公之盛也公再拜者事
畢成禮也
敖氏曰公壹拜而賓即降不敢安受尊者之拜因辟
之而遂降也賓已降而公猶再拜者送幣之禮當然
宜終之也此皆所以相尊敬也
賓執左馬以出
註曰受尊者禮宜親之也效馬者并左右靮授之餘
三馬主人牽者從出也
疏曰曲禮云效馬效羊者右牽之效猶呈見故謂牽
馬人為效馬者也
敖氏曰左馬者上也故賓親執之然則主人之庭實
亦設於西方而西上也主人庭實之位乃如賓者因
賓禮也左執幣乃北面右執馬右(右當作左)還而出賓出
而公降立
上介受賓幣從者訝受馬
註曰從者士介
敖氏曰從者蓋賓之私臣也受馬云訝則幣宜並受
矣並受幣訝受馬皆變於賓主授受之禮也
右醴賓
楊氏曰聘禮既授玉授享幣則聘使之禮畢矣於是
徹几改筵以禮賓焉前設几筵者為廟受聘禮宜依
神也今徹几改筵所以禮賓也神席當室前之中故
註疏以扆前為據賓席在西北故註以筵國賓於牖
前為據賓席在牖前其義何居乎地道尚右故牖前
西北之位家鄉國皆以為重士冠禮子筵於戶西士
昏禮婦席於戶牖間鄉飲席於牖前鄉射賓席在於
戶牖之處周禮筵國賓於牖前其名不同皆不越乎
此位也但天子諸侯與大夫士室房之制不同故牖
前亦少不同義詳見於鄉飲酒禮此禮賓之初有三
節受几也受醴也受幣也三者公親受於序端而後
授賓恭之至也設几主為啐醴故受几受醴皆於筵
前禮莫重於幣故受幣當東楹前行聘享時賓東面
主君西面訝受以賓奉君命不北面此以主君禮賓
賓臣也故受幣北面
賓覿奉束錦總乘馬二人贊入門右北面奠幣再拜稽
首
註曰不請不辭鄉時已請也覿用束錦辟享幣也總
者總八轡牽之贊者居馬間扣馬也入門而右私事
自闑右奠幣再拜以臣禮見也贊者賈人之屬介特
覿也
疏曰賓總八轡在前牽之二人贊者各居兩馬間各
用左右手手扣一匹也玉藻云公事自闑西鄭註云
聘享也又云私事自闑東註云覿面也此行覿禮故
引之由闑東介又不從又自牽馬又不升堂入幣皆
是以臣禮見也
敖氏曰不以客禮見故庭實在後且奠幣於入門右
之位而不敢授也賓再拜稽首而公不答拜者不受
此禮也
擯者辭
註曰辭其臣
賓出
註曰事畢
擯者坐取幣出有司二人牽馬以從出門西面於東塾
南
註曰將還之也贊者有司受馬乃出凡取幣於庭北
面
敖氏曰西面於東塾南鄉賓也然則賓之外位常接
西塾矣牽馬者蓋在擯者之南少退
擯者請受
註曰請以客禮受之
賓禮辭聽命
註曰賓受其幣贊者受馬
牽馬右之入設
註曰庭實先設客禮也右之欲人居馬左任右手便
也於是牽馬者四人事得伸也曲禮曰效馬效羊者
右牽之
敖氏曰云右之明牽者四人也用四人則左先隨入
而設於西方
賓奉幣入門左介皆入門左西上
註曰以客禮入可從介
敖氏曰此以客禮入則當自闑西玉藻所云私事自
闑東者但據始覿而言也上介禮放此
公揖讓如初升公北面再拜
註曰公再拜者以其初以臣禮見新之也
郝氏曰公北面再拜答其始入隆禮也
世佐案醴賓之時不拜至而於其私覿再拜者以
其初入門奠幣再拜答之也郝說得之是時賓亦
西楹西東面
賓三退反還負序
註曰反還者不敢與授圭同
敖氏曰反還者反西面而復東鄉也三退而反還愈
不敢安矣
振幣進授當東楹北面
敖氏曰此已禮也故振幣去塵乃授君以示敬
士受馬者自前還牽者後適其右受
註曰適牽者之右而受之也此亦並授者不自前左
由便也便其已授而去也受馬自前變於受皮
疏曰此亦從東而來由馬前者馬是生物恐驚故由
前是變於受皮也
張氏曰牽馬者四人各在馬西右手牽馬北面立士
受馬者從東方來由馬前各遶牽馬者之後在人東
馬西而受之牽馬者自前西行而出此受馬亦視堂
上受幣以為節也
牽馬者自前西乃出
世佐案牽馬者西行乃出則庭實之設於東方可
見矣敖云亦設於西方誤
賓降階東拜送君辭
註曰拜送幣於階東以君在堂鄉之
疏曰賓拜送幣者私覿已物故也前享幣不拜送者
致君命非已物故也
敖氏曰拜於西階東别於已君也凡臣於異國之君
其拜下者皆不當階拜於階下者已臣也拜君命亦
然
拜也君降一等辭
註曰君乃辭之而賓由拜敬也
敖氏曰辭者止其又拜
世佐案註乃字當是已字之譌由猶通
擯者曰寡君從子雖將拜起也
敖氏曰君降一等辭而賓又將拜故擯者云然
世佐案敖說非此即公降一等之時擯者所釋之
時也凡公之辭賓皆擯者贊之燕禮亦云公命小
臣辭是也經特於此著之耳餘不見者可以意求
之也
栗階升公西鄉賓階上再拜稽首公少退
註曰為敬
敖氏曰君尊乃少退辟之者得其反還之意也
賓降出公側授宰幣馬出
註曰廟中宜清
敖氏曰於賓之降也介亦逆出
公降立
右賓私覿
擯者出請
世佐案亦請之於賓而賓乃為言其介之將覿也
上介奉束錦士介四人皆奉玉錦束請覿
註曰玉錦錦之文纖縟者也禮有以少文為貴者後
言束辭之便也
郝氏曰織彩曰錦玉錦素光如玉也
擯者入告出許上介奉幣儷皮二人贊
註曰儷猶兩也上介用皮變於賓也皮麋鹿皮
敖氏曰賓卿也私覿之庭實用乘馬上介大夫也用
儷皮士介不用庭實此固禮之差等然亦因禄之厚
薄而為之品節焉禮意人情並行無間於此見之矣
世佐案於賓覿言馬於介言皮亦互見耳皮以兩
殺於賓也二人贊人執一皮也其執之之法蓋如
享禮
皆入門右東上奠幣皆再拜稽首
敖氏曰皆者皆上介及衆介也其行之序則上介先
贊皮者並而從之衆介又次之其立之序則上介在
東衆介次而西贊皮者北面立於上介之後於介之
奠幣也贊皮者奠皮而先出上介士介尊卑異乃同
覿者尊君不敢自分别且辟賓禮也
擯者辭介逆出
敖氏曰其意皆與賓禮同
擯者執上幣士執衆幣有司二人舉皮從其幣出請受
註曰此請受請於上介也擯者先即西面位請之釋
辭之時衆執幣者隨立門中而俟
疏曰言隨者謂相隨從故昏禮記云納徵執皮隨入
註云為門中阨狹記云凡庭實隨入左先明此出時
亦隨出而立也案匠人云廟門容大扃七个註大扃
牛鼎之扃長三尺七个則二丈一尺闑東明不得並
出也(朱子曰闑東下疑有脱字)
敖氏曰其幣上介之幣也二人舉皮亦並行而出出
請受者言其出為請受也
世佐案上幣上介之束錦也衆幣士介四人之玉
錦也其出之次擯者在前舉皮者從之執衆幣者
在其後經以尊卑為序故先言士耳時猶未請受
也而先著其故於出之下亦經中之一例也
委皮南面
註曰擯者既釋辭執衆幣者進即位有司乃得委之
南面便其復入也委皮當門
敖氏曰執皮者從上擯出門不俟上擯之釋辭即委
皮而退執衆幣者於是由皮東而進委皮不於東塾
南辟執衆幣者且變於馬也
世佐案委皮之節敖得之南面蓋於門外近東
執幣者西面北上擯者請受
註曰請於上介也上言其次此言其位互約文也
疏曰以理推之上當言擯者執幣士四人北面東上
坐取幣從有司二人坐舉皮從其幣出隨立於門中
擯者出門西面於東塾南請受士執幣者進立擯南
西面北上執皮者南面委皮於門中北上如是乃為
文傋也
敖氏曰不言東塾南可知也
世佐案以理推之當言擯者執上幣有司二人舉
皮從士執衆幣皆出舉皮者南面委皮退執幣者
西面於東塾南北上擯者請受此其事之次也註
疏泥於經文之次且不知上文所言請受乃為目
下事之例似失其實今依敖說正之
介禮辭聽命皆進訝受其幣
註曰此言皆訝受者嫌擯一一授之
敖氏曰聽請受之命者上介也而士介亦皆訝受其
幣者此時統於尊者而不敢異之也介既受幣贊者
乃南面取皮
上介奉幣皮先入門左奠皮
註曰皮先者介隨執皮者而入也入門左介至揖位
而立執皮者奠皮以有不敢授之義
疏曰賓覿時幣入門左介皆入門左西上公揖讓如
初升賓至此待揖而後進明此介亦至揖位而立
敖氏曰奠皮而不敢授示遠下於賓介奉幣而皮入
介入門左而奠皮節也奠皮之處亦參分庭一在南
公再拜
註曰拜中庭也不受於堂介賤也
敖氏曰公拜蓋西南也下放此
介振幣自皮西進北面授幣退復位再拜稽首送幣
註曰進者北行參分庭一而東行當君乃復北行也
敖氏曰進者北行將至中庭與公稍相當乃東行及
公左而北面公還南面受幣也此𤼵於入門左之位
而云自皮西進則是凡庭實皆設於西方參分庭一
在南明矣介退公復西鄉介拜亦北面
世佐案介位在門左士介之西(北面西上)皮在末介之
東少北(三分庭一在南)上介𤼵位北行當參分庭一在南
乃折而東行及皮西又北行鄉君而授幣也進者
自皮西而北行也是時公在中庭皮西正當公之
南則皮更在東明矣敖說非
介出宰自公左受幣
註曰不側受(受當作授)介禮輕
敖氏曰公不離位宰就而受之殺於賓禮也
世佐案此宰受公幣亦豈有贊公授之者而經不
云側益可見上之云側者必不當訓獨矣疏乃謂
不云側當有贊者則惑甚也是時公南面宰自東
來就之故自其左
有司二人坐舉皮以東
張氏曰上介覿禮竟
擯者又納士介
註曰納者出道入也
士介入門右奠幣再拜稽首
註曰終不敢以客禮見
敖氏曰終不敢以客禮見者以曏者惟上介聽命故
也此與初禮同乃復為之者以既受幣復入則禮更
端也
擯者辭介逆出擯者執上幣以出禮請受賓固辭
註曰禮請受者一請受而聽之也賓為之辭士介賤
不敢以言通于主君固衍字當如面大夫也
疏曰案下士介面大夫時擯者執上幣出禮請受賓
辭無固字故知此固衍字
敖氏曰奠幣者四人擯者惟執其上幣以出又但禮
請受而已皆殺於上介也請者西面請於士介固辭
者决不從命之稱也以其决不從命故士介賤則不
敢辭而賓為辭之一辭而得遂亦可謂之固記放此
世佐案上幣士長一人之玉錦也唯執其上幣以
出者曏既與上介同請受矣此其再也再故略與
云固辭者以其再請受而賓又為之辭故云固註
云衍字非
公答再拜擯者出立於門中以相拜
註曰擯者以賓辭入告還立門中閾外西面公乃遥
答拜也相者贊告之
敖氏曰公曏欲親受幣故不受其奠幣之拜士介終
不敢授公乃答之
郝氏曰公答再拜答於庭也衆介在外公拜内擯者
出立門中贊拜達其禮於衆介也
世佐案公於士亦答拜者以其非己臣也曲禮云
君於士不答拜也非其臣則答拜之是也門中當
兩闑之間也論語云立不中門而擯者乃西面於
此以其為相拜且不正南面正北面而立也
士介皆辟
註曰辟於其東面位逡遁也
敖氏曰必著此者嫌旅拜之於内則在外者不必辟
也辟者所以為敬且明其拜之主於己也
士三人東上坐取幣立
註曰俟擯者執上幣來也
擯者進
註曰就公所也
敖氏曰進至中庭以上幣示公
宰夫受幣於中庭以東
敖氏曰受幣受上幣於擯者
張氏曰註云使宰夫受於士實則宰夫止受擯者所
執其餘則執幣者執以從之而東經文自明
執幣者序從之
敖氏曰士三人從宰夫也
張氏曰以上衆介覿
世佐案敖說得經意註誤今削之
右介私覿
擯者出請賓告事畢
註曰賓旣告事畢衆介逆道賓而出也
擯者入告公出送賓
註曰公出衆擯亦逆道紹擯及賓竝行間亦六步
世佐案上擯道公出承擯紹擯之止於每門者亦
逆出至庫門内負東塾而立也
及大門内公問君
註曰鄉以公禮將事無由問也賓至始入門之位北
面將揖而出衆介亦在其右少退西上於此可以問
君居處何如序殷勤也時承擯紹擯亦於門東北面
東上上擯往來傳君命南面蘧伯玉使人於孔子孔
子問曰夫子何為此公問君之類也
朱子曰所引論語非聘事意略相類耳
敖氏曰曏者行禮之時各有其節不可亂之故問勞
之事至是乃為之也
賓對公再拜
註曰拜其無恙公拜賓亦辟
公問大夫賓對公勞賓賓再拜稽首公答拜
註曰勞以道路之勤
公勞介介皆再拜稽首公答拜賓出公再拜送賓不顧
註曰公旣拜客趨辟君命上擯送賓出反告賓不顧
於此君可以反路寢矣論語說孔子之行曰君召使
擯色勃如也足躩如也賓退必復命曰賓不顧矣
疏曰案送賓用上擯孔子為下大夫而得為上擯者
君使攝也
郝氏曰賓不顧去無答也凡主人拜送賓賓皆不顧
賓道難進易退也
右賓出
世佐案周禮司儀職云及中門之外問君客再拜
對君拜客辟而對君問大夫客對君勞客客再拜
稽首君答拜客趨辟此宜亦然但文稍略耳其問
勞及對辭見彼鄭註蓋亦以意為之也
賓請有事於大夫公禮辭許
註曰請問問卿也不言問聘聘亦問也嫌近君也上
擯送賓出賓東面而請之擯者反命因告之
疏曰賓所請問卿宜云有事於某子
敖氏曰大夫者卿也下大夫嘗使至者亦存焉將問
大夫乃先請之於其君者明其以君故而問之也不
於内遂請之者尊者之禮未終不宜以卑者之事亂
之也賓請公辭許皆擯者傳之
郝氏曰必請於主君臣無私交也
賓即館
註曰少休息也即就也
疏曰此一日之間其事多矣明旦行問卿暫時止息
卿大夫勞賓賓不見
註曰以己公事未行上介以賓辭辭之
疏曰其聘享公事已行仍有問大夫之等公事未行
故不敢見
敖氏曰其勞以爵之高下為先後不同時
大夫奠鴈再拜上介受
註曰不言卿卿與大夫同執鴈下見於國君周禮凡
諸侯之卿見朝君皆執羔
敖氏曰大夫兼卿言也又考此篇凡於卿所為之事
但𤼵端言卿以見其爵而已其後則惟言大夫不復
言卿也是其例然爾大夫即於館之外門外東面奠
之上介受之亦東面
張氏曰註見朝君見來朝之君也卿見來朝之君執
羔此見來聘之賓執鴈是下於見朝君也
勞上介亦如之
敖氏曰勞之於其館上介亦不見士介為受鴈也
右卿大夫勞賓介
儀禮集編卷十六
