儀禮集編卷三十七
龍里縣知縣盛世佐撰
少牢饋食禮第十六之一
鄭目錄云諸侯之卿大夫祭其祖禰於廟之禮羊豕
曰少牢少牢於五禮屬吉禮
疏曰曲禮下云大夫以索牛用大牢是天子卿大夫
明此用少牢為諸侯之卿大夫可知賓尸是卿不賓
尸為下大夫為異也
敖氏曰此篇言大夫祭其祖之禮
郝氏曰少牢饋食者饋食禮之盛於特牲者也鄭氏
謂羊豕為少牢據篇中刲羊擊豕則誠少牢矣然牢
本養牲之所豕亦云牢詩曰執豕於牢何獨牛羊稱
牢乎羊小於牛曰少豕獨用曰特少則稱牲多則稱
牢所由名耳鄭定以少牢為大夫謂大夫用羊豕士
用特牲天子諸侯用大牢此甚拘也其實三牲通上
下隆殺非定局曲禮云大夫以索牛是大夫亦大牢
也聘及公食大夫禮皆大牢以待卿大夫而王制諸
侯社稷皆少牢郊而特牲是天子亦有時乎用特牲
作者但叙禮隆殺非定特牲為士少牢為大夫也賈
氏謂儐尸為下大夫天子大夫用大牢諸侯之大夫
不得用尤杜撰大抵是書所載多大夫禮何嘗分天
子諸侯周衰禮壊王祭不供典籍湮滅不可考而禮
樂自大夫出故其所傳儀節止此然引伸觸類差等
而上下之皆可知也
姜氏曰此少牢饋食禮本一篇以簡重分為上下舊
以徹俎前為少牢饋食而以其下别名為有司徹者
非
世佐案王制云大夫三廟一昭一穆與大祖之廟
而三祭法云大夫立三廟二壇曰考廟曰王考廟
曰皇考廟享嘗乃止顯考祖考無廟有禱焉為壇
祭之去壇為鬼此言大夫三廟雖同而或數大祖
而不及皇考或數皇考而不及大祖則異鄭答趙
商問云祭法周禮王制所云或以夏殷雜不合周
制是鄭以為殷周之别也愚謂王制是漢文帝使
博士所作其言往往與周禮及他經異盖以意為
增損未必皆有所本也夫積厚者流澤遠積薄者
流澤近故天子之祭得及其大祖之所自出諸侯
及其大祖而大夫以下不得干焉此尊卑之差也
今謂大夫亦立大祖廟是無等矣且大夫止有三
廟大祖居其一而曾祖之親反不得享春秋之祀
焉於人情詎為宜乎以是論之則大夫廟制當以
祭法為正此經所陳乃其祭廟之禮三廟同日祭
而其筮日筮尸及祝辭惟云薦歲事於皇祖者盖
舉中以該上下之例也其實祭曾祖與禰其禮亦
猶是耳惟祝辭為異敖說似大泥郝氏力攻註疏
而其立說幾欲使天子以下尊卑所用牲牢混然
莫辨其為經累甚矣故謹錄而正之餘見上篇
少牢饋食之禮
註曰禮將祭祀必先擇牲繋於牢而芻之羊豕曰少
牢諸侯之卿大夫祭宗廟之牲
疏曰特牲不言牢但非一牲即得牢稱三牲具為大
牢(從楊氏圖節本)
日用丁巳
註曰内事用柔日必丁巳者取其令名自丁寧自變
改皆為謹敬必先諏此日明日乃筮
敖氏曰此指筮日之日也所謂諏日者也先諏是日
至其日乃筮
郝氏曰丁當也已自也取當自盡之義曲禮云内事
用柔日宗廟事内也丁巳皆偶為柔或丁或巳
世佐案乙丁己辛癸皆柔日也惟言丁巳者舉二
曰以例其餘耳
筮旬有一日
註曰旬十日也以先月下旬之已筮來月上旬之已
敖氏曰以丁若巳之日而筮旬有一日則所筮之日
亦丁若巳可知矣以丁巳之日而筮丁巳乃云旬有
一日則是并筮日之日而數之也古者數日之法於
此可見
郝氏曰必用十一日者一日祭十日齊戒
張氏曰註言已以例丁言上旬者先近日也
筮於廟門之外主人朝服西面於門東史朝服左執筮
右抽上韇兼與筮執之東面受命於主人
註曰史家臣主筮事者
疏曰主人朝服者為祭而筮還服祭服
敖氏曰朝服大夫士以筮之正服也史亦公有司也
周官筮人職中士二人史二人士冠特牲之筮者言
筮人此言史盖互文也大夫筮亦朝服者降於卜也
雜記言大夫卜宅與葬日云占者皮弁又云如筮則
占者朝服是其服異也
郝氏曰史掌策命故筮事屬史左執筮執蓍策也韇
藏策器上韇韇盖兼執兩手共執
主人曰孝孫某來日丁亥用薦歲事於皇祖伯某以某
妃配某氏尚饗
註曰丁未必亥也直舉一日以言之耳禘於太廟禮
曰日用丁亥不得丁亥則己亥辛亥亦用之無則苟有
亥焉可也薦進也進歲時之祭事也皇君也伯某且
字也大夫或因字為謚春秋傳曰魯無駭卒請謚與
族公命之以字為展氏是也若仲叔季亦曰仲某叔
某季某某妃某妻也合食曰配某氏若言姜氏子氏
也尚庶幾饗㰴也
疏曰禘於太廟日用丁亥大戴禮文不得丁亥則己
亥辛亥亦用之者以吉事先近日惟用上旬若上旬
内不得丁巳配亥苟有亥焉可也並若無亥則餘隂
辰亦用之春秋所書有事大廟固不盡丁巳配亥也
經云伯某是正祭之稱若時有告請而非常祭祀則
去伯直云且字言某甫卿大夫無謚正祭與非常祭
一皆言五十字在子上與士正祭禮同真云某子聘
禮記皇考某子是也若士告請之祭則稱且字
劉氏敞曰少牢饋食曰日用丁巳又曰來日丁亥此
皆取於丁者也所以取於丁者以先庚三日後甲三
日所謂内事用柔日也凡祭祀卜日不卜辰故郊卜
辛社卜甲宗廟卜丁也若卜辰則此旬之辰後旬或
有不備矣康成註丁巳乃云來月之已註丁亥乃云
苟有亥焉可也皆失禮意
世佐案劉云祭祀卜日不卜辰持論甚善然柔日
有五祭祀皆可用而謂唯取於丁似失之上文丁
巳乃戊巳之己釋文音紀是也劉乃以辰巳之已
解之尤誤若以丁巳日筮旬有一日則祭日為丁
夘而非丁亥矣
楊氏曰案上文日用丁巳註云取其令名自丁寧自
變改謂十干丁日巳日也如丁亥巳亥之類是也下
文來日丁亥亦舉一端以眀之耳註家乃云不得丁
亥則己亥辛亥無則苟有亥焉可也此則不論十干
之丁巳而專取十二支之亥以為解其失經文之意
遠矣
敖氏曰此惟云丁亥特見其一耳必言丁亥者以其
為六丁之末者故設言之也末者且用則其上者可
知矣已日亦宜如之稱其祖字則是指士之為祖者
而言亦假設之辭耳大夫祭士之為祖者如此亦所
以明其從生者之爵也其祖禰若為大夫則稱曰某
子聘禮記曰皇考某子是也大夫三廟其常祀自曾
祖而下此辭惟言皇祖者亦見其一耳
郝氏曰來日丁亥則筮之日丁丑也必用亥者亥為
天倉受福禄也丁用亥則已可知己丑日筮己亥日
亦可也歲事時祭也皇尊稱伯行次某謚號妃其妻
也某者妻之謚號配合祭某氏妃之族姓如姬姜之
類妃必異姓繫其氏以明之致敬慎也尚饗問之辭
張氏曰註伯某且字也以其字無可指故且言某以
擬之且者聊且解經言某之意也非謂人之字為且
字也疏乃云如何祭則直云且字如何祭則言五十
字似人之字有且有不且大失註意矣此其立言之
未善也士喪禮筮宅註云某甫且字也若言山甫孔
甫矣彼處疏云孔甫之等是實字以某甫擬之是且
字却甚分明可以證此處之失註又云大夫或因字
為謚未聞其說顧炎武云謚乃氏之譌鄭君因左氏
傳而誤耳經文某氏在某妃之下文義亦未詳
姜氏曰伯某合當為字若如註兼言謚則當言某伯
如武伯文仲莊叔成季之類不得伯在某上况所引
以展為氏乃是族又不得以族為謚乎某妃配某氏
註義亦未盡如言合食曰配則以字當為用字之解
而其文當云以某妃某氏配不得言以某妃配某氏
云以某妃配某氏者妃配二字連文妻有敵體之義
故云某妃配而以字訓為與字則配食之義固具其
中矣至妻而云某註亦未發其義程子嘗言主祭是
繼妻所出則以繼妻配可也朱子廣其義曰主祭是
繼出則可兼以繼配非謂舍正而配以繼也今以程
朱二子之義參之盖妻云某者無繼則止言正妻有
繼則兼言繼妻與
世佐案干支相配日凡六十而柔日居其半惟云
丁亥者亦舉一以例其餘也非柔日則不得用是
柔日則皆可用舉一日而二義見矣註說執滯其
為後儒所斥也宜哉云皇祖伯某者伯其行也亦
假設之辭仲叔季唯其所當某其字也古者二十
冠而字五十乃加伯仲如孔子始冠稱尼父五十
乃稱仲尼是也沒後有謚者稱諡無諡則稱其字
諱名不諱字也大夫合稱諡而云伯某者明其祖
雖為士不改其禮以祭從生者之爵故也聘禮記
云皇祖某甫皇考某子兩稱互備其明證矣稱字
者必曰伯某甫其辭乃備而經中或云某甫或云
伯某亦互見耳或曰年未五十而卒者不稱伯仲
未知是否疏以為正祭云伯某非常祭則去伯直
云某甫今不取註云大夫或因字為諡而引春秋
隠八年左傳為證亦誤傳云諸侯以字者謂諸侯
不敢賜姓使其臣氏其王父字也又云為諡因以
為族者亦謂諸侯之臣或即其先人之諡為氏也
云公命以字為展氏者無駭之祖字展故命之即
以展為氏也鄭誤讀諸侯以字為謚為句故其立
說如此而無駭之祖公子展在春秋前其謚無可
考疏因鄭君之誤遂謂公子展以展為謚則不免
曲於護註而不顧其理之安矣疏又云大夫無諡
正祭與非常祭一皆言五十字在子上與士正祭
禮同云某子若然則此經當云伯子不當云伯某
矣以是斷之其說亦不可通也某妃謂如元妃二
妃之類喪服小記云婦祔於祖姑祖姑三人則祔
於其親大夫容有再娶故言某妃以别之古者婦
人無諡號郝說非配食之法見士虞記某氏在某
妃之下者容所配者不一人則累言之於下文便
也姜說鑿矣所配必言其姓男女辨姓也
史曰諾西面於門西抽下韇左執筮右兼執韇以擊筮
註曰將問吉凶焉故擊之以動其神易曰蓍之德圓
而神
疏曰筮者是蓍以其用蓍為筮故名蓍為筮
敖氏曰擊筮者為將述命故也不述命則無此儀
郝氏曰史西面神道尚右也下韇韇底初右手抽上
韇出策今左手執策右手抽下韇兼執盖以叩蓍策
述主人命告之
遂述命曰假爾大筮有常孝孫某來日丁亥用薦歲事
於皇祖伯某以某妃配某氏尚饗
註曰述循也重以主人辭告筮也假借也言因蓍之
靈以問之常吉凶之占繇
孔氏穎達曰假因也爾汝也指蓍龜也泰大中之大
也欲褒美此龜筮故謂為泰也
吕氏大臨曰大夫之於卜三命之涖卜以主人所卜
命卜史如士喪禮宗人受卜人龜示高涖卜受視反
之宗人還少退受命命曰哀子某來日卜葬其父某
甫考降無有近悔許諾不述命還即席西面坐命龜
興授卜人龜盖士禮略故不述命若大夫則命卜以
主人之命命宗人宗人述涖卜之命即席坐又命龜
曰假爾泰龜有常是所謂三命之士卜不述命則二
命之是也大夫於筮則二命之少牢饋食禮史受命
於主人主人曰孝孫某來日丁亥用薦歲事云云史
曰諾西面遂述命曰假爾泰筮有常孝孫某來日丁
亥云云是也士筮則一命之特牲禮云宰自主人之
左贊命筮者許諾即席坐筮是也言泰龜泰筮尊而
大之也有常言吉凶不僣也
馬氏晞孟曰大羹謂之泰羹瓦尊謂之泰尊龜謂之
泰龜筮謂之泰筮以其有所尊故也目有光而不能
明假日月而後明事有吉凶而不能知假蓍龜而後
知故曰假而龜筮事之萬變不同理之是非不一卜
筮而體吉則吉體咎則咎故曰有常
敖氏曰大者尊之之辭假爾大筮謂假借爾大筮之
靈以問於神也有常謂其常常如此也言每有疑事
則必問之而不敢專决所以見其敬信之意孝孫某
以下之辭則所謂述命也
郝氏曰特牲筮不述命此述命禮盛也人鬼交曰假
大筮尊稱有常信之也
張氏曰註以常為吉凶占繇謂易卦爻之辭愚詳文
義似謂蓍有常德即知吉知凶之德所謂圓而神者
也顧炎武云假大也大筮之大音太
世佐案述命者大夫以上威儀多也述命而遂以
命蓍殺於卜也則述命之後又命龜與主人之命
而三藍田吕氏論之詳矣假字之義鄭孔二說得
之訓大訓格者皆非大曲禮作泰古字通有常者
美其平日之德而冀今之亦有以告我也
乃釋韇立筮
註曰卿大夫之蓍長五尺立筮由便
疏曰卿大夫之蓍長五尺大戴禮三正記皆有此文
以其蓍長立筮為便對士之蓍三尺坐筮爲便若然
諸侯蓍七尺天子蓍九尺立筮可知
敖氏曰立筮而又在門西皆大夫之禮異者也
卦者在左坐卦以木卒筮乃書卦於木示主人乃退占
註曰卦者史之屬也卦以木者每一爻畫地以識之
六爻備書於板史受以示主人退占東面旅占之
疏曰云史受以示主人者以經書卦是畫卦者恐是
卦者以示於主人以卦者卑宜還使筮史以示主人
也
敖氏曰上木畫地者也下木板也退退於其位也不
言其位亦西方東面可知此占者亦當三人也大夫
廟門之外之位其有司之西方東面者惟此耳盖筮
者有事於神故不為大夫而變位也
世佐案退占謂史也士冠云筮人還東面旅占此
宜亦如之郝云卦者退而占非
吉則史韇筮史兼執筮與卦以告於主人占曰從
註曰從者求吉得吉之言
敖氏曰既筮又釋筮於所筮之處至是乃就而韇之
也韇筮而兼與卦執之以告此亦與士禮異者也
郝氏曰占曰從史告主人之辭
乃官戒宗人命滌宰命為酒乃退
註曰官戒戒諸官也當共祭祀事者使之具其物且
齊也滌溉濯祭器埽除宗廟
疏曰筮日即齊故云乃不云厥眀也(從楊氏圖節本)
敖氏曰官戒謂某官戒某人以某事也宰宗人乃官
之尊者故見其命者以明之有司羣執事之位當在
門東東上大夫之宗人亦私人為之自此以下諸官
司馬之屬皆放此
郝氏曰官戒戒衆官亦史戒也宰命為酒祭用酒周
禮天官酒正所謂事酒有事新造者即此也
世佐案戒猶告也官戒者以占曰從之言徧告諸
官使之各共其事也盖占者使人告之不使宰者
辟君也周禮大宰職云前期十日帥百官而卜日
遂戒士喪禮卜日吉使人告於衆賓士無臣故也
大夫尊助祭者皆其臣也故不曰告於衆賓而曰
官戒
若不吉則及遠日又筮日如初
註曰遠日後丁若後已
敖氏曰此遠日對筮之日而言即所筮不吉之日也
至此日又筮旬有一日也此文當承占曰從之下欲
終言上事故至是乃見之
郝氏曰不吉謂上旬不從也及遠日謂至上旬丁亥
又筮中旬丁未不從至中旬丁未又筮下旬丁巳又
不從則止不祭也曲禮卜筮不過三
世佐案及遠日而又筮亦大夫禮之異者也士則
即於其日為之如初謂筮於廟門之外以下之儀
也凡筮日之法止於再而已再若不吉則直諏日
而祀不更筮也說見士冠禮
右筮日
宿
註曰宿讀為肅肅進也大夫尊儀益多筮日既戒諸
官以齊戒矣至前祭一日又戒以進之使知祭日當
來
疏曰云大夫尊儀益多者大夫宿戒兩有士有宿而
無戒是儀略
敖氏曰宿謂宿賓以下也是亦官宿之大夫於助祭
之賓為踰等故不親宿此宿當在宿尸之後言於此
者為下文節也
郝氏曰宿齋宿凡祭致齋三日祭之前三日齋宿於
外
世佐案宿宿前所戒之官也此祭前三日事周禮
世婦掌女宮之宿戒疏云亦祭前十日戒之使齋
祭前三日又宿之此戒宿之通例也註云前祭一
日誤祭義云致齋於内散齋於外檀弓亦云君子
非致齋也非疾也不晝夜居於内(註云内正寢之中徐氏師曾云)
(致齋居内非在房闥之中盖亦端居深處於穾奥之内耳)郝云齋宿於外似失
考
前宿一日宿戒尸
註曰皆肅諸官之日又先肅尸者重所用為尸者又
為將筮
敖氏曰宿戒尸者凡可爲尸者皆宿戒之為將筮也
此宿戒盖亦使人為之尸未筮則未成其尊宿前一
日又宿戒尸亦尊者之禮異也
世佐案前宿一日祭前四日也疏云當祭前二日
盖承註說之誤前祭四日廣戒凡可為尸者而後
筮之筮得吉又宿之皆異於士禮者也宿戒猶豫
戒也筮尸在眀日故以其日為宿與上宿字義異
右戒尸
眀日朝筮尸如筮日之儀命曰孝孫某來日丁亥用薦
歲事於皇祖伯某以某妃配某氏以某之某為尸尚饗
筮卦占如初(敖氏曰朝如字)
註曰不前期三日筮尸者大夫下人君祭之朝乃視
濯與士異
疏曰天子諸侯前期十日卜得吉日則戒諸官散齋
至前祭三日卜尸得吉又戒宿諸官使之致齋士卑
不嫌故得與人君同三日筮尸但下人君不得散齋
七日耳大夫尊不敢與人君同直散齋九日前祭一
日筮宿尸并宿諸官致齊
郝氏曰明日朝謂祭前一日早筮尸筮男尸象祖考
者妃無尸又曰鄭謂祭前一日筮尸與特牲前期三
日異者大夫避諸侯禮夫用尸用筮既同士可三日
前筮何獨大夫不可禮文多錯舉一日至三日皆可
筮有不虞則前一日亦可耳豈特牲小禮從容少牢
反造次乎
張氏石本誤字云眀日朝服筮尸脱服字
世佐案戒尸之眀日即宿諸官之日也特牲禮云
前期三日之朝筮尸正與此同註疏說誤云筮卦
占如初者筮立筮卦書卦占退占初謂筮日也如
初之中不止是三者約舉之以見其餘耳又案朝
下無服字當以石本為正續通解儀禮圖集說節
解諸本並同唯監本有服字衍也既云如筮日之
儀則朝服不待言矣張氏舍石本而監本是從去
取失當
吉則乃遂宿尸祝擯
註曰筮吉又遂肅尸重尸也既肅尸乃肅諸官及執
事者祝為擯者尸神象
疏曰案特牲使宗人擯辭祝致命此惟祝擯者士卑
不嫌兩有宗祝與人君同大夫尊下人君故闕之
世佐案此前祭一日事也乃緩詞見其不與筮尸
同日也乃下復云遂者見其間無他事也筮尸之
日當宿諸官而謂其間無他事者宿諸官主人不
親也舊說即筮吉之日往宿非祝擯者宗人以主
人之命命祝而祝為告於尸也特牲禮云宗人擯
據其贊命而言也此云祝擯據其致命而言也
主人再拜稽首
敖氏曰已上之儀當略與特牲同以其有成禮故略
之而不言
祝告曰孝孫某來日丁亥用薦歲事於皇祖伯某以某
妃配某氏敢宿
註曰告尸以主人為此事來
郝氏曰祝告曰下即擯辭
世佐案上文筮尸及此告尸之辭皆云以某妃配
某氏者以祭時夫婦同尸故也
尸拜許諾主人又再拜稽首主人退尸送揖不拜
註曰尸不拜者尸尊
世佐案尸拜答主人也主人又拜謝其許也此與
特牲宿尸面位儀節大略相似所異者特文有詳
略先後耳說見上篇
若不吉則遂改筮尸
註曰即改筮之不及遠日
敖氏曰此所筮者若又不吉則直以其次者為尸不
復筮與筮日之意同
世佐案改筮即於筮尸之日為之乃言於此者終
言上事而后及之也
右筮尸宿尸
既宿尸反為期於廟門之外
註曰為期肅諸官而皆至定祭早晏之期為期亦夕
時也言既肅尸反為期明大夫尊肅尸而已其為賓
及執事者使人肅之
敖氏曰既宿尸反而為期是其事相繼而不必至夕
也然則曏所宿者皆不在可知大夫宿與為期同日
此時又未有賓皆大夫禮異者也
郝氏曰宿尸反即祭之先夕與諸執事為期廟門外
約明旦行事之期也
世佐案必云既宿尸反者眀其與宿尸同日也是
時凡助祭者皆在經不見子姓兄弟等面位者文
不具也亦以其已見於特牲禮故略之與敖說恐
未然
主人門東南面宗人朝服北面曰請祭期主人曰比於
子
註曰比次早晏在於子也主人不西面者大夫尊於
諸官有君道也為期亦唯尸不來也
郝氏曰比猶隨也
張氏曰比推量也推量祭時之早晚唯在於子子謂
宗人
宗人曰旦明行事主人曰諾乃退
註曰旦明旦日質明
世佐案此亦告兄弟及有司告事畢主人以下乃
退也(約士冠禮為期言之)唯云乃退亦省文
右為期
楊氏曰少牢禮與特牲禮輕重詳略不同少牢禮日
用丁巳特牲不諏日者士卑時至事暇可以祭則筮
其日矣不必諏丁巳之日如大夫禮玄冠一冠冠兩
服其一玄端其一朝服朝服重於玄端特牲士禮故
筮則玄端至祭而後朝服(世佐案特牲禮祭日主人服如初亦冠端玄也記云)
(其服皆朝服謂助祭者耳此不分别言之殆誤)少牢大夫禮筮與祭皆朝服
也特牲筮人筮筮人者官名周禮春官有簭人是也
少牢禮史筮史者家臣主筮事者所謂府史是也特
牲坐筮少牢立筮不同者註云士蓍短故坐筮卿大
夫蓍長五尺故立筮各由其便也特牲少牢皆筮尸
但特牲無宿戒尸之文少牢宿戒筮而後筮者重所
用為尸者亦大夫尊儀益多也特牲有宿賓之禮少
牢不宿賓者大夫尊肅尸而已其為賓執事者使人
肅之特牲無為期之禮少牢為期者重其事也為期
之日主人門東南面不西面大夫尊於諸官有君道
也
明日主人朝服即位於廟門之外東方南面宰宗人西
面北上牲北首東上司馬刲羊司士擊豕宗人告備乃
退
註曰刲擊皆謂殺之此實既省告備乃殺之文互者
省文也尚書傳羊屬火豕屬水
疏曰案特牲視牲與視殺别日今少牢不言視牲直
言刲擊告備乃退者省文此大夫禮視牲告充即刲
擊殺之下人君士卑不嫌故異日矣祭義云君牽牲
穆答君卿大夫序從既入門麗於碑卿大夫袒而毛
牛尚耳諸侯禮殺於門内此大夫與特牲士皆殺於
門外者辟人君也豕言擊動之使鳴是視牲也羊言
刲謂殺之是視殺也大夫視牲視殺同日故互見皆
有
楊氏曰雜記曰大夫冕而祭於公弁而祭於已士弁
而祭於公冠而祭於已大夫爵弁自祭家廟唯孤爾
其餘皆玄冠與士同
敖氏曰東方視殺之位亦宜當塾少南此異宰宗人
之位亦與士禮異宗祝之位者同意牲亦當在東方
少南有司牽羊豕則束之而東足也乃退謂主人
郝氏曰古者大夫朝祭皆皮弁緇衣記曰大夫弁而
祭於已即位於廟門外視殺牲也司馬司士皆公有
司告備告既殺也
姜氏曰周禮宿視牲至祭旦而後視殺者君體尊故
以兩日行之也士卑於君無嫌得與君同兩日而大
夫近君有嫌則避君而不得與君之兩日者同矣歷
考諸禮皆然而記禮器所謂順而摭者盖如此
世佐案皮弁朝服玄端三者輕重之差及其冠裳
之異詳見首篇郝云大夫朝祭皆皮弁緇衣誤也
雜記所云弁而祭於已者說者謂唯公之孤四命
為然爾引以證此亦誤
右視殺
雍人摡鼎匕俎於雍爨雍爨在門東南北上
註曰雍人掌割烹之事者爨竈也在門東南統於主
人北上羊豕魚腊皆有竈竈西有鑊凡摡者皆陳之
而後告絜
疏曰雍人掌割烹之事者周禮饔人職文案特牲視
濯時皆陳之視訖告絜此亦當然
敖氏曰概猶拭也既筮日而宗人命滌則有司於祭
器皆已濯之矣故至此但摡之為去塵也鼎匕俎皆
牲器故雍人摡之於雍爨之上以其類也下文摡甑
甗匕敦於廪爨其亦然
廪人摡甑甗匕與敦於廪爨廪爨在雍爨之北
註曰廪人掌米入之藏者甗如甑一孔匕所以匕黍
稷者也
疏曰廪人掌米入之藏者周禮地官廪人職文冬官
陶人職云甗實一鬴厚半寸脣寸甑實二鬴厚半寸
脣寸七穿鄭司農云甗無底甑以其無底故以一孔
解之上雍人云匕者所以匕肉此廪人所掌米故云
匕黍稷也
敖氏曰廪人與雍人對言則是掌為饎之事者也甗
如甑盖有底而無孔所以盛米也與甑則炊之匕則
出之此四器與鼎匕俎皆陳於外故雍人廪人分摡
之廪爨亦北上
郝氏曰廪人掌炊黍稷匕飯是廪爨在北上穀食也
張氏曰雍爨以烹牲廪爨以熟黍稷
司宫摡豆籩勺爵觚觶几洗篚於東堂下勺爵觚觶實
於篚卒摡饌豆籩與篚於房中放於西方設洗於阼階
東南當東榮
註曰放猶依也大夫攝官司宮兼掌祭器也
敖氏曰司宫主陳設此器故俱摡之勺爵觚觶摡之
則隨實於篚不待其卒摡也勺亦實於篚者為將洗
之饌之盖於北堂放於西方以次而西也下篚亦饌
於房以俟事至而設之不言陳几之處未詳其所特
牲禮几席陳於西堂
郝氏曰司宫亦公有司主陳設者豆至篚共九品而
篚即盛勺爵觚觶者卒摡拭畢也房中之篚盛主婦
獻酢之易爵也放置也
張氏曰司宫摡此九種祭器其酌酒之器則實之於
篚西方房中近西處也篚謂實祭器者
姜氏曰摡通作溉滌也一曰拭也凡席等雖不滌溉
亦自拂拭致潔疏謂几洗篚三者不摡其說恐非
世佐案饌豆籩與篚於房中篚即實勺爵觚觶者
本當設於洗西今與豆籩等俱饌於房中事未至
也放至也孟子云放於琅邪言其下者至於西方
則東上也不曰西墉而曰西方眀其在房中半以
北也房中半以北無墉
右摡器
郝氏曰特牲禮殺執事人寡以豫為敬視牲視濯先
日為之少牢禮盛執事者衆以敏為敬殺牲摡器皆
當日為之所以異也
世佐案摡與濯義異云摡則其先已濯可知此言
諸官摡器於祭之日而其前一夕不見視濯之事
盖文不具也或曰辟君禮未知是否
羹定雍人陳鼎五三鼎在羊鑊之西二鼎在豕鑊之西
註曰魚腊從羊膚從豕統於牲
疏曰上文摡鼎時鄭云羊豕魚腊皆有竈竈西有鑊
今陳鼎宜各當其鑊此三鼎在羊鑊之西二鼎在豕
鑊之西故云魚腊從羊膚從豕也知羊豕魚腊各有
鑊者士虞禮云側亨於廟門外之右東面魚腊爨亞
之特牲記云牲爨在廟門外東南魚腊爨在其南有
爨即有鑊士禮皆有爨鑊則大夫可知也
敖氏曰三鼎羊魚腊二鼎豕與膚膚鼎亦在豕鑊西
者以膚在豕鑊故也魚腊自有鑊未升之時其鼎乃
從羊者以膚鼎從豕之故而為之也盖此鑊四而鼎
五若鼎各從其鑊則豕鑊西之鼎二羊鑊西之鼎一
嫌其輕重失次故以魚腊之鼎從羊見其尊也不云
爨而云鑊據鼎實之所從出者而言是篇獨著鑊西
之鼎位以其異也士禮三鼎無嫌故不見之
郝氏曰陳鼎五羊豕魚腊膚也鑊大釡以煑肉陳鼎
就鑊以便升也
世佐案此將實鼎之位也前祭一夕先陳鼎於門
外北面北上至是移而近鑊焉便升也不各從其
鑊之故敖說得之前夕不言陳鼎以其已見於特
牲禮也特牲禮不言實鼎之法故詳言之互相備
也
司馬升羊右胖髀不升肩臂臑膞骼正脊一脡脊一横
脊一短脅一正脅一代脅一皆二骨以並腸三胃三舉
肺一祭肺三實於一鼎
註曰升猶上也上右胖周所貴也髀不升近竅賤也
肩臂臑肱骨膞骼股骨脊從前為正脅旁中為正脊
先前脅先後屈而反猶器之䋫也並併也脊脅骨多
六體各取二骨併之以多為貴舉肺一尸食所先舉
也祭肺三為尸主人主婦
疏曰十一體之中五體不言一而六體言一者以其
體下言皆二骨以並見一體皆有二骨而二骨共為
一體也脊先前即正脊是也脅先後即短脅是也特
牲記尸俎有正脊横脊而與脡脊有長脅短脅而無
代脅註云脊無中脅無前貶也眀代脅最在前也脊
以前為正其次名脡却後名横脡者脡脡然直也横
者闊於脡也凡皆隨形名之唯言正者以義取稱也
註言䋫者專指脅脊不數肩胳也凡牲體四支為貴
故先序肩臂臑膞胳於上然後序脊脅於下但其次
應先言正脅而先言短者又取䋫之義祭肺貴序在
下者腸胃及肺在内不得與外體為尊卑之次當自
為先後也此經肩臂以下皆言一至十一體之下總
言皆二骨知二骨據脊脅骨多六體各取二骨者案
特牲記肩臂臑肫胳不言二骨至序脊脅即言二骨
以並故知此言皆二骨亦據脊脅言也
敖氏曰升謂升於鼎也牲體盡在鑊惟神之俎實升
於鼎其餘則皆自鑊升於俎也正脊之屬用二骨乃
皆云一者則是但以其名相别耳不繫其骨之多寡
也脊先前脅先後亦禮貴相變也腸三胃三者少牢
之俎五而已腸胃不得别俎故但附於其牲也附於
其牲則其數貶焉而止於三亦如特牲豕俎膚三之
意也大夫或用大牢而俎若九若七則腸胃别俎得
充其數此制於公食大夫禮見之
郝氏曰凡牲肉神俎由鑊升鼎鼎入載俎餘俎即自
鑊載俎以入此鼎皆由鑊升而入載神俎者也右胖
右半體髀股骨不升於神鼎餘俎不拘正脊後為脡
脊脡直也横脊脊旁脅胷旁短脅近前骨短次為正
脅又次為代脅近要前後相代也
司士升豕右胖髀不升肩臂臑膞胳正脊一脡脊一横
脊一短脅一正脅一代脅一皆二骨以並舉肺一祭肺
三實於一鼎
註曰豕無腸胃君子不食溷腴
敖氏曰此與上經升羊者皆出自鑊而入於鼎其文
之序則始於肩終於肺與下經之出於鼎而載於俎
者同以其出入先後之節攷之似正相反然則此所
云者但據其已在鼎者上下之次而言非謂入鼎之
序亦然也盖與下經之文雖同而意則異矣
雍人倫膚九實於一鼎
註曰倫擇也膚脅革肉擇之取美者
敖氏曰膚九者與其牲異鼎不視腸胃故得充其數
焉司士不倫膚以其卑也先魚腊實之者與牲體同
鑊宜因便也既實則遷之於腊爨之西南
郝氏曰倫膚豕肉無骨者比次方正九片為一鼎與
豕同鑊而鼎别
姜氏曰倫倫理也以脅革肉有倫理而名周人貴骨
近脅骨故用之其脅下膚俗稱軟膛不近脅骨不用
也
司士又升魚腊魚十有五而鼎腊一純而鼎腊用麋
註曰司士又升副倅者合升左右胖曰純純猶全也
疏曰下經云司士三人升魚腊膚則此豕魚腊宜各
一人又此升鼎宜俱時明是副倅者非升豕者可知
倅亦副之别名以其副牲鼎故云副倅也
敖氏曰云又升則司士即曏之升豕者也然則此時
亦先升魚後升腊與鼎謂實於一鼎也牲一胖而腊
一純亦大夫禮異也不言髀不升可知也每於將升
之時則舉鼎以就其鑊西他篇言腊者皆不言其物
而此云用麋者經特於此見之乎
卒脀皆設扄鼏乃舉陳鼎於廟門之外東方北面北上
註曰北面北上嚮内相隨
敖氏曰陳於東方亦當塾少南曏不陳於此亦異於
士
郝氏曰脀烝同升也卒脀升鼎畢也陳鼎自鑊西移
近門東塾北面何廟也北上自北直陳而南也
張氏曰脀以牲體實鼎也
司宫尊兩甒於房戸之間同棜皆有幂甒有玄酒
註曰房戶之間房西室戸東也棜無足禁者酒戒也
大夫去足改名優尊者若不為之戒然
疏曰特牲用棜仍云禁此改名曰棜是優尊者若不
為神戒然鄉飲酒雖是大夫禮猶名斯禁者尋常飲
酒異於祭祀
敖氏曰棜即所謂棜禁也惟言棜文省耳
司宮設罍水於洗東有枓設篚於洗西南肆
註曰枓㪺水器也凡設水用罍沃盥用枓禮在此也
疏曰設水用罍沃盥用枓言凡者總儀禮内凡用水
者皆須罍盛之凡沃盥水者皆用枓為之也士冠禮
士昏禮皆直言水在洗東鄉飲酒特牲記亦云然皆
不言罍器亦不言有枓其燕禮大射云罍水亦不言
有枓也故註總云凡以見其餘文不具也(從姜氏節本)
敖氏曰枓者沃盥與洗用之加於罍上經言罍水者
惟此與大射燕禮耳然則士之水器其異於此乎凡
沃洗及盥於洗者皆用枓經特於此見之
改饌豆籩於房中南面如饋之設實豆籩之實
註曰改更也為實之更之威儀多也如饋之設如其
陳之左右也饋設東面
敖氏曰案註云饋設東面以見其異者此耳
張氏曰此承上文亦司宫為之前饌豆籩房中依於
西方今欲實之乃更陳如饋時之次第也豆籩之實
謂菹醢之等
世佐案饋饋食之時也如饋之設者謂其饌於房
中如設於室也饋時東面此南面而其上下左右
之次則同
小祝設槃匜與簞巾於西階東
註曰為尸將盥
右實鼎饌器
郝氏曰禮文多互見如特牲言腊脾髀不升則豕髀
可知獨尸俎云不用髀則是他牲俎猶用也故祝俎
有豕髀少牢神俎言羊豕髀不升則特牲神俎可知
少牢腊用麋特牲用兔可知少牢尊兩甒玄酒棜禁
冪不言覆兩甒明日卒奠皆互見也他可類推
主人朝服即位於阼階東西面
註曰為將祭也
敖氏曰更言朝服者嫌祭服或異於前也阼階東亦
直東序後放此主人既視殺而退至是乃出立於其
位也
司宫筵於奥祝設几於筵上右之
註曰布陳神坐也室中西南隅謂之奥席東面近南
為右
疏曰案特牲云祝筵几大夫官多故使兩官共其事
亦是接神故祝設几也
右即位設筵几
主人出迎鼎除鼏士盥舉鼎主人先入
註曰道之也主人不盥不舉
疏曰此决特牲主人降及賓盥士禮自舉鼎此大夫
尊不舉故不盥
敖氏曰主人未入室而先迎鼎且不舉亦大夫禮異
也除鼏示有事也士盥於外
司宫取二勺於篚洗之兼執以升乃啟二尊之盖冪奠
於棜上加二勺於二尊覆之南枋
註曰二尊兩甒也
疏曰二勺兩尊用之玄酒雖不酌重古如酌者然也
敖氏曰盖冪盖尊之冪也此時即徹冪而加勺亦變
於士
郝氏曰司宫即前尊兩甒者勺以酌酒盖尊盖幂巾
也勺加尊上覆向下南枋柄向南便執也
世佐案盖幂謂盖與幂也凡祭祀之尊盖而又幂
與他尊異說見特牲記此徹盖幂之節亦與士同
敖說非
鼎序入雍正執一匕以從雍府執四匕以從司士合執
二俎以從司士贊者二人皆合執二俎以相從入
註曰相助
敖氏曰雍正雍人之長府其佐也匕先俎後變於君
禮也贊者二人故云相從嫌並行也
郝氏曰司士贊者助司士執俎者也二人皆合執二
俎并司士執為六俎多一肵俎也俎從匕匕從鼎鼎
自門外入東階下主人親親載也
世佐案合執者合二俎而執之也不手各一俎者
執俎之法宜然爾相從二字當連讀敖說是也相
如字釋文息亮反盖為註說所誤
陳鼎於東方當序南於洗西皆西面北上膚為下匕皆
加於鼎東枋
註曰膚為下以其加也南於洗西陳於洗西南
疏曰門外陳鼎時不言膚為下至此言之者膚者豕
之實前陳鼎在門外據鼎所陳膚在魚上今將載於
俎設之最在後故須别之也羊無别俎而豕有膚俎
故謂之加
敖氏曰膚為下陳鼎於外之時則然矣見於此者盖
要終言之必言膚為下者以其出於豕且與之同鑊
嫌宜在魚腊上也加匕東枋便匕者之執也既錯鼎
加匕則右人及執匕者退惟左人待載
世佐案當序東西節也南於洗西南北節也洗當
東榮鼎當東序則鼎在洗西矣設洗之節南北以
堂深而鼎則又在其南不與洗相當也
俎皆設於鼎西西肆肵俎在羊俎之北亦西肆
註曰肵俎在北將先載也異其設文不當鼎
疏曰羊俎在羊鼎西今云肵俎在羊俎北不繼鼎眀
不當鼎也若繼鼎言者即在鼎西也
敖氏曰後言肵俎亦以設在後也執俎者既設俎乃
退
世佐案鼎西面俎亦西肆則俎於鼎爲縮也一俎
當一鼎鼎五而俎六故肵俎特於羊俎之北也亦
西肆從其類也
宗人遣賓就主人皆盥於洗長朼
註曰長朼者長賓先次賓後也主人不朼言就主人
者眀親臨之古文朼作匕
敖氏曰此所遣者二佐食三司士也云賓者省文耳
此佐食賓也司士私人也就主人謂立於主人之南
西面也既乃序盥復位乃序進匕也云長匕則匕者
亦有先後矣此禮舉者匕者異人亦大夫禮異也鄭
本匕作朼今亦從古文作匕
世佐案此所遣者皆大夫之臣也謂之賓者以其
助祭故也是時賓位在門東北面主人西面於阼
階東洗與鼎俎之設皆與主人相近故往而就之
云就主人者明其立於主人之後亦西面北上乃
序進盥也卒盥序進西面匕云長匕者言匕者以
長幼之次為之也
佐食上利升牢心舌載於肵俎心皆安下切上午割勿
沒其載於肵俎末在上舌皆切本末亦午割勿没其載
於肵横之皆如初為之於爨也
註曰牢羊豕也安平也平割其下於載便也凡割本
末食必正也午割使可絶勿没為其分散也周禮祭
尚肺事尸尚心舌心舌知滋味今文切皆為刌
疏曰皆者皆羊豕羊豕皆有心舌也案特牲記云肵
俎心舌皆去本末午割之實於牲鼎載心立舌縮俎
即是未入鼎時則制此心舌然也既未入鼎先制之
是為之於爨也(從集說節本)
敖氏曰此羊豕之心舌盖俱在羊鼎故惟上利升之
勿者不絶其中央也必切上下本末者欲其整也特
牲記云舌縮俎此云横之盖於俎為縮於載者爲横
然則肵俎亦有載執之以載者明矣皆如初為之於
爨者言此切割之制與為之於爨之時無以異也心
舌載於俎皆二以並羊左而豕右與此載者盖南面
以羊俎在其南也
郝氏曰佐食二人長為上利利食也佐食之别號安
下切上去本末也安猶平也割下平使立也午割一
縱一横割勿沒不斷也猶沒階沒霤之沒盡也舌順
俎横陳故謂横其在俎為縮與特牲所記非異也心
舌無特鼎皆烹於門外雍爨羊豕各自其鑊升於各
鼎今亦自各鼎載於肵俎故曰如初
姜氏曰周雖尚肺而心舌亦所重故進之註說何陋
耶二者體味異不雜亂未升鼎時己午割勿沒至載
俎乃言者盖因言其上下縱横而補其文耳
世佐案利及肵俎之說皆見上篇
佐食遷肵俎於阼階西西縮乃反
敖氏曰肵俎既載則執俎者以錯於故處而佐食遷
之也西縮猶西肆
郝氏曰佐食獨遷肵俎於東階下西者肵俎尊不與
衆俎同處也西縮南北直陳俎面西向西未奠不横
向南也乃反反阼階東載衆俎也
姜氏曰西云縮謂横也凡東西為横南北為縱
世佐案佐食不言上利文省也肵俎不與衆俎同
進故遷之使異其處西縮之解敖得之反者反於
羊鼎東西面之位也
佐食二人上利升羊載右胖髀不升肩臂臑膊胳正脊
一脡脊一横脊一短脅一正脅一代脅一皆二骨以並
腸三胃三長皆及俎拒舉肺一長終肺祭肺三皆切肩
臂臑膊胳在兩端脊脅肺肩在上
註曰升之以尊卑載之以體次各有宜也拒讀為介
距之距俎距脛中當横節也凡牲體之數及載備扵此
疏曰此經所載牲體多少一依上文升鼎不異而重
序之者以其載俎之時恐與入鼎時多少有異故重
序之云肩臂臑膊胳在兩端脊脅肺肩在上者此是
在俎之次俎有上下猶牲體有前後故肩臑在上端
膊胳在下端脊脅肺在中其載之次序肩臂臑正脊
脡脊横脊代脅長脅短脅肺腸胃膊胳也云升之以
尊卑者即上文上利升羊以下序其在鼎也云載之
以體次者俎法四體尊於脊脅即經四體在兩端脊
脅肺在中者故云各有宜也左氏傳昭二十五年云
季氏介其雞郈氏為之金距引之者彼距在雞足為
距此俎距在俎為横也案明堂位云俎有虞氏以梡
夏后氏以嶡殷以椇周以房俎註云梡斷木為四足
而已嶡之言蹷也謂中足為横距之象周禮謂之距
彼註云周禮謂之距即指此俎距而言是距謂為俎
足中央横者也案此經節折前體肩臂臑兩相為六
後體膊胳兩相為四短脅正脅代脅兩相為六脊有
三摠為十九體唯不數觳二通之為二十一體二觳
正祭不薦於神尸故不言是牲體之數備於此也
敖氏曰此先言其出於鼎之序後言其載於俎之次
也出於鼎者其序如此則其在鼎上下之次亦可見
矣脊脅肺不言腸胃可知也或曰肺上當有腸胃二
字文脱耳
郝氏曰牲體自門外鑊内升鼎時髀已不升此又重
言者眀獨尸俎不用髀非謂鼎中尚有髀也俎足間
横木曰拒肩臂臑膊胳五體居俎兩端象首足横陳
也脊脅肺三體居中央便先舉也肩居上貴前表其
為右也此上皆羊俎
張氏曰脊脅肺肩在上肩字殆誤上文已言肩不當
重出且遺胃則肩字即胃字之誤可知
姜氏曰五者在兩端明脊脅肺在中也而此五者肩
又在兩端之上故明之
世佐案肺下肩字非誤張氏盖失於分句之不審
耳肩臂臑膊胳在兩端(句)脊脅肺(句)肩在上此三
言者所以明其載於俎之次也云肩臂臑膊胳在
兩端則脊脅腸胃肺之在中央明矣舉脊脅肺而
不言所在者以其可知也不言腸胃文省也俎端
有上下故又言肩在上以别之云肩在上則臂臑
從肩而皆在俎之上端膊胳在其下端亦可知矣
此立言之法也若改肩為胃則不當置於肺下腸
胃並言亦不當舍腸而獨言胃且肩臂等五體既
分居俎之兩端則所云在上者更在何者之上乎
妄改經文之失如是故辨之
下利升豕其載如羊無腸胃
世佐案無腸胃著其異於羊者說見上
體其載於俎皆進下
註曰進下變於食生也所以交於神明不敢以食道
敬之至也鄉飲酒禮進腠羊次其體豕言進下互相
見
疏曰公食大夫鄉飲酒牲體皆進腠腠是本是食生
人之法此言進末末為終謂骨之終食鬼神法故云
變於食生也云所以交於神明者郊特牲文云不敢
以食道檀弓文言互相見者羊言體亦進下豕言進
下亦次其體也
敖氏曰進下謂以每體之下鄉神位也載時則但為
鄉俎之右耳
郝氏曰進下以骨末向神執末食本便也如肩近臂
為下臂近臑為下他可推
姜氏曰此總言羊豕也註疏单作言豕故有互見之
說
世佐案姜說近是而以體字讀屬上句非體謂羊
豕之體也自肩至代脅各十一下猶末也每體各
有本未如肩以近膉處為本近臂處為末臂以近
肩處為本近臑處為末是也其餘以是推之
司士三人升魚腊膚魚用鮒十有五而俎縮載右首進
腴
註曰右首進腴亦變於食生也有司載魚横之少儀
曰羞濡魚者進尾
疏曰生人死人皆右首鬼神進腴者是氣之所聚生
人進鰭者鰭是脊生人尚味也乾魚進首是上大夫
繹祭儐尸之禮濡魚進尾是天子諸侯繹祭可知(從楊)
(氏圖節本)
敖氏曰縮載謂載而縮俎也右首據載者視之而言
也魚之進腴猶牲之進下也魚以腴為下鬐為上右
首而進腴則亦寢右矣士喪奠用食生之禮其魚則
左首進鬐與此異又喪奠魚九而為三列此其列亦
三而每列用五與
張氏曰有司載魚横之即下篇有司徹引此及少儀
欲見正祭與儐尸載魚禮異
腊一純而俎亦進下肩在上
註曰如羊豕凡腊之體載禮在此
疏曰諸經唯有腊文蕪升載之法唯此有之
敖氏曰腊一純而俎則肩臂臑膊胳各二而脊脅之
數亦倍於牲其載之次右左右股肱皆二體以並而
右為上凡腊之體骨及載亦見於此
膚九而俎亦横載革順
註曰列載於俎令其皮相順亦者亦其骨體
疏曰革順謂以此膚之體相次而作行列以膚革相
順而載也上牲體横載文不明故舉膚亦横載以
眀之此膚言横則上羊豕骨體亦横載可知也
敖氏曰上俎云進下即横載也故此亦云横載者載
而横於俎也
郝氏曰革皮也以肉皮向上相順比也
姜氏曰膚承心舌横之故言亦疏說非是
右舉鼎匕載
卒脀祝盥於洗升自西階主人盥升自阼階祝先入南
面主人從戶内西面
註曰將納祭也
敖氏曰祝先升亦大夫禮異也祝南面負墉
主婦被錫衣侈袂薦自東房韭菹醓醢坐奠於筵前主
婦贊者一人亦被錫衣侈袂執葵菹蠃醢以授主婦主
婦不興遂受陪設於東韭菹在南葵菹在北主婦興入
於房
註曰被錫讀為髲鬄古者或剔賤者刑者之髮以被
婦人之紒為飾因名髲鬄焉此周禮所謂次也不纚
笄者大夫妻尊亦衣綃衣而侈其袂耳侈者盖半士
妻之𬒮以益之袂三尺三寸祛尺八寸韭菹醓醢朝
事之豆也而饋食用之豐大夫禮葵菹在北䋫今文錫
為緆
疏曰云主婦贊者一人亦被錫則其餘不得如主婦
當與士妻同纚笄綃衣若士妻與婦人助祭一皆纚
笄綃衣以綃衣下更無服服窮則同也案周禮追師
掌主后以下副編次三翟者首服副鞠衣襢衣首服
編禒衣首服次鄭彼註云副首飾若今步搖編編列
髮爲之若今假紒次次第髮長短為之所謂髲鬄
鄭云所謂髲鬄者指此文也云不纚笄者大夫妻尊
者此决特牲主婦纚笄士妻卑故也云亦衣綃衣者
亦如特牲士妻主婦綃衣也綃衣者六服下之外者
云半士妻之𬒮以益之者士妻之𬒮二尺二寸祛尺
二寸三分益一故𬒮三尺三寸祛尺八寸也周禮醢
人職朝事之豆韭菹醓醢菖本麋臡菁菹鹿臡苑菹
麇臡彼天子八豆今取二豆為饋食用之豐大夫禮
故也葵菹蠃醢亦天子饋食之豆以當其節故不須
言之韭菹在南醓醢在北次東葵菹在北蠃醢在南
是其䋫也
敖氏曰被如被袗衣之被謂衣之也緆皆當作緣字
之誤也緣禒通内衣服曰緣衣素沙是也内子祭服
緣衣而又侈其袂焉所以甚别於士妻之祭服也卿
大夫之妻展衣為上禒衣次之此自祭於家故服其
次者辟助祭於公也不言首飾其亦纚笄與贊者亦
被禒衣侈袂婦人助祭者其服宜與主婦同亦如賓
客之皆朝服也然則雖非内子其衣亦得侈袂矣古
者男女吉凶之衣其袂二尺二寸袪一尺二寸此制
之正也侈袂之度則未詳主婦贊者云一人見其數
止於此耳以授主婦坐授之也故主婦不興上不言
主婦之位此不言盥如特牲可知鄭本緆作錫註曰
今文錫為緆繼公為錫緆二字皆誤而緆於緣為差
近故但取其近者
郝氏曰被著衣錫光澤也如錫衰之錫漢人云曳阿
錫侈袂大袖也
張氏曰韭菹在醓醢之南葵菹在蠃醢之北菹醢錯
對是在䋫也
世佐案被髲通詩云被之僮僮被之祈祈是也莊
子秃而施髲即此被字錫布之滑易者漢樂府云
曳阿錫註云細布言其布滑易如錫也以細布為
衣而侈其袂即褖衣也禒衣與宵衣俱以布為之
所異者在袂之大小耳大夫妻從夫助君祭服展
衣此自祭於家故服禒衣服禒衣者首服决次即
被也舊說多未安謹參訂之
佐食上利執羊俎下利執豕俎司士三人執魚腊膚俎
序升自西階相從入
敖氏曰此執俎皆匕者也不使載者設之亦大夫祭
禮異也
姜氏曰相即上章司士贊者二人
世佐案相從說見上姜說盖承註疏之誤
設俎羊在豆東豕亞其北魚在羊東腊在豕東特膚當
俎北端
敖氏曰當豕俎北端乃云特者眀不與之為列也
主婦白東房執一金敦黍有盖坐設於羊俎之南婦贊
者執敦稷以授主婦主婦興受坐設於魚俎南又興受
贊者敦黍坐設於稷南又興受贊者敦稷坐設於黍南
敦皆南首主婦興入於房
註曰敦有首者尊者器飾也飾盖象龜周之禮飾器
各以其類龜有上下甲
疏曰經云敦南首眀象龜獸之形知象龜者以盖形
龜象故也案周禮梓人職外骨内骨以脰鳴者以胷
鳴者之類鄭云刻畫祭器博庶物也司尊彛職又有
雞彛鳥彛之類是周禮飾器各以其類也敦既象龜
眀簋亦象龜為之故禮器云管仲鏤簋朱紘註云謂
刻而飾之大夫刻為龜耳諸侯飾以象(象盖謂象齒)天子
飾以玉九嬪職云凡祭祀贊玉齍註云玉齍玉敦受
黍稷器是天子八簋之外兼用敦也特牲云佐食分
簋鉶註云敦有虞氏之器也周制士用之變敦言簋
容同姓之士得從周制耳則同姓大夫亦用簋特牲
少牢用敦者異姓大夫士也明堂位云有虞氏之兩
敦下夏后氏之四璉殷之六瑚周之八簋鄭註云皆
黍稷器制之異同未聞案周禮舍人註圓曰簋孝經
註直云外方曰簋者據(據云似有脱字)而言若然云未聞者
據殷已上未聞周之簋則聞矣故易損卦云二簋可
用享註云離為日日圓巽為木木器象是其周器有
聞也孝經緯鉤命决云敦規首上下圓相連簠簋上
圓下方法隂陽是有聞而鄭云未聞者鄭不信之故
也
敖氏曰金敦以金飾之也四敦皆然特見其一耳婦
贊者即主婦贊者一人也不言主省文也後放此以
授主婦立授之也故主婦興受敦與受豆籩不同禮
貴相變也其後二敦則婦人贊者執以立於戶外婦
贊者一一反之以授於主婦盖婦贊者惟一人而已
郝氏曰金敦銅簋以盛黍稷各二南首席以南為上
也
祝酌奠遂命佐食啟會佐食啟會盖二以重設於敦南
註曰酌奠酌酒為神奠之後酌者酒尊要成也特牲
饋食禮曰祝洗酌奠奠於鉶南重累之
敖氏曰已酌奠即奠之於韭菹之南而東當所設會
之西此文省也設於敦南卻而設於其南兩敦之南
也云會復云盖以明會之為盖也
主人西面祝在左主人再拜稽首祝祝曰孝孫某敢用
柔毛剛鬛嘉薦普淖用薦歲事於皇祖伯某以某妃配
某氏尚饗主人又再拜稽首
註曰羊曰柔毛
敖氏曰主人固西面矣復見之者嫌此時或異面也
張氏曰牲物異號以殊人用也
世佐案剛鬛嘉薦普淖並見士虞記嘗以文次推
之定以嘉薦為豆敦之屬普淖為鉶羹矣但是時
鉶猶未設而祝辭先及之則不可解
右隂厭
儀禮集編卷三十七
