儀禮集編卷三十六
龍里縣知縣盛世佐撰
特牲饋食禮第十五之三
長兄弟洗觚為加爵如初儀不及佐食洗致如初無從
註曰大夫士三獻而禮成多之為加也不及佐食無
從殺也致致於主人主婦
疏曰云如初儀者如賓長三獻之儀但賓長獻十一
爵此長兄弟加獻唯六爵洗觚獻尸一也尸酢長兄
弟二也獻祝三也致爵主人四也致爵主婦五也受
主人酢六也(從句讀節本)
敖氏曰無從謂所獻所致者皆無燔從也無從則不
啐酒而卒爵亦其異者
右長兄弟為加爵
衆賓長為加爵如初爵止
註曰尸爵止者欲神惠之均於在庭
疏曰庭賓及兄弟雖得一獻未得旅酬其已得三獻
又别受加爵故停之使庭行旅酬
敖氏曰曏者三獻用爵其爵止而主人主婦之致亦
用爵盖放尸器而用之也此爵止之後室中及庭中
行禮者皆用觶以是推之則此加爵當用觶經不見
之文略耳如初亦如亞獻也此亦無從尸祭酒啐酒
而爵止矣
張氏曰云如初亦如賓長三獻但尸受爵祭啐之後
即止而不飲待旅酬西階一觶畢加爵者乃請尸舉
爵衆賓長非三獻之賓在庭衆賓中之長者也
世佐案此加爵不言其器蒙長兄弟之文也獻用
爵加爵用觚旅酬用觶禮之差也敖云此加爵當
用觶非
右衆賓長為加爵爵止
嗣舉奠
註曰嗣主人將為後者舉猶飲也使嗣子飲奠者將
傳重累之者大夫之嗣子不舉奠辟諸侯
疏曰云嗣主人將為後者不言適而言將為後者欲
見無適長立庶子及同宗為後皆是故汎言將為後
也云舉猶飲也者非謂訓舉為飲直是嗣子舉而飲
之耳云大夫之嗣子不舉奠辟諸侯者案文王世子
云其登餕獻受爵則以上嗣註云上嗣君之適長子
今案少牢無嗣子舉奠之事故此註云辟諸侯士卑
不嫌得與人君同故有嗣子舉奠之事也奠者即上
文祝酌奠奠於鉶南是也
張氏曰舉奠者舉前隂厭時祝所奠於鉶南之爵而
飲之舉奠本言其事下文遂以目其人謂嗣為舉奠
世佐案此目下事也上文主祭助祭之人内外皆
受獻訖而主人之嗣獨不及為是亦神惠之未徧
也故於是使之舉奠重適嗣且以是為弟子舉觶
之倡也
盥入北面再拜稽首
敖氏曰盥盥于洗也再拜稽首重尊者之賜也北面
亦於戶西
尸執奠進受復位祭酒啐酒尸舉肝舉奠左執觶再拜
稽首進受肝復位坐食肝卒觶拜尸備答拜焉
註曰食肝受尊者賜不敢餘也備猶盡也每拜答之
以尊者與卑者為禮略其文耳
敖氏曰奠鉶南之觶也肝即曏之加于菹豆者也位
室中之位也
郝氏曰尸執奠觶受嗣子嗣子進受觶復北面之位
祭飲尸舉肝亦以授嗣子舉奠即嗣子尸備答拜者
重繼體每拜皆答也
舉奠洗酌入尸拜受舉奠答拜尸祭酒啐酒奠之舉奠
出復位
註曰啐之者答其欲酢已也奠之者復神之奠觶嗣
齒於子姓凡非主人升降自西階
疏曰曲禮云為人子者升降不由阼階是以雖嗣子
亦宜升降自西階
郝氏曰復位與子姓共立于堂下東主人之後也
右嗣舉奠
郝氏曰嗣子舉奠先自飲酌尸尸啐而奠之此旅酬
之始故下文兄弟即繼之嗣子酬尸而言舉奠弟子
酬長而言舉觶皆尊敬之辭以别于酬衆也
兄弟弟子洗酌于東方之尊阼階前北面舉觶于長兄
弟如主人酬賓儀
註曰弟子後生也
敖氏曰如主人酬賓儀者是亦在長兄弟之右也此
有代主人酬長兄弟之意故位與主人同主人酬賓
奠觶于薦北此則當奠于薦南而長兄弟則取觶還
西面奠于薦北也
郝氏曰兄弟弟子謂衆子姓各酬其父兄如主人酬
賓儀洗酌拜坐祭卒觶更洗酌奠觶長兄弟取觶奠
于薦右也
張氏曰此下言旅酬前主人酬賓已舉西階一觶此
弟子復舉東階一觶皆為旅酬啓端因於此時告祭
設羞先旅西階一觶加爵者即作止爵次旅東階一
觶又次並旅東西二觶而神惠均於在庭矣凡六節
世佐案兄弟弟子謂同姓之卑幼者舉觶者一人
而已舉觶必先自飲亦所以均神惠也且以為旅
酬始
右兄弟弟子舉觶于長兄弟
世佐案獻時弟子不獲與故使之行舉觶之禮中
庸云旅酬下為上所以逮賤盖謂此也
宗人告祭脀
註曰脀俎也所告者衆賓衆兄弟内賓也獻時設薦
俎于其位至此禮又殺告之祭使成禮也其祭皆離
肺不言祭豆可知
敖氏曰所告者衆賓衆兄弟内兄弟也公有司私臣
亦有焉將羞乃祭脀盖與燕禮大夫祭薦之意同也
記言衆賓以至私臣皆肴脀膚一離肺一又曰公有
司獻次衆賓私臣獻次兄弟
郝氏曰始獻衆賓及兄弟内兄弟薦俎各于其位而
未及祭至是宗人告使皆祭也
乃羞
註曰羞庶羞也下尸胾醢豆而已此所羞者自祝主
人至於内賓無内羞
疏曰尸四豆膮炙胾醢此祝以下降于尸故云胾醢
豆而已尸尊尚無内羞則祝以下可知
敖氏曰此但以羞為文則是自尸而下以至於私臣
皆然也大夫祭禮羞于尸祝主人主婦與羞于賓兄
弟内賓及私臣不同時又加以内羞此則一之亦士
禮異也
郝氏曰庶羞即豕肉為之王制云庶羞不踰牲
姜氏曰少牢儐尸禮主酬尸尸奠訖乃羞内羞庶羞
于尸侑主人主婦其後旅酬訖乃羞庶羞于賓兄弟
内賓及私人不儐尸禮則内羞庶羞皆于主酢賓後
併行之此特牲禮盖略仿于不儐尸故將旅時自尸
以下凡内羞庶羞併羞之也考周禮羞籩羞豆糗餌
粉餈糁食酏食之實曰内羞雖内則饍生人猶用之
况祀先乎前此薦尸兩籩棗栗未及内羞庶羞此時
内羞宜自尸始第賓兄弟内賓私人不及耳而註乃
謂羞無内羞又不及尸何哉
世佐案上經云佐食羞庶羞四豆則尸之庶羞不
於是時乃設也下經云徹庶羞設于四序下則自
尸而下皆無内羞又可見矣註說自不可易後儒
好立異未見其確
賓坐取觶
註曰薦南奠觶
楊氏曰此即主人酬賓之觶
阼階前北面酬長兄弟長兄弟在右
疏曰賓主相酬主人常在東其同在賓中則受酬者
在左
郝氏曰兄弟在右以兄弟亦有主人之誼也
賓奠觶拜長兄弟答拜賓立卒觶酌于其尊東面立長
兄弟拜受觶賓北面答拜揖復位
註曰其尊長兄弟尊也此受酬者拜亦北面
疏曰旅酬無筭爵以飲者酌已尊酬人之時酌彼尊
敖氏曰阼階東之尊為兄弟長而下設之故曰其尊
若彼自有之然西方之尊亦如之東面立變於鄉飲
酒酬者之儀也鄉飲酒禮賓東南面酬主人主人西
南面酬介此東面酬長兄弟亦惟北面受之下放此
郝氏曰揖復位賓酬畢復東向之位
張氏監本正誤云賓立卒觶酌于其尊卒誤作于
長兄弟西階前北面衆賓長自左受旅如初
註曰旅行也受行酬也初賓酬長兄弟
敖氏曰初謂奠觶拜受旅者答拜也
張氏監本正誤云衆賓長自左受旅如初脱自字
長兄弟卒觶酌于其尊西面立受旅者拜受長兄弟北
面答拜揖復位衆賓及衆兄弟交錯以辯皆如初儀
敖氏曰交錯謂二黨互相酬也初儀即上文所言相
酬之禮
世佐案其尊西方之尊也
右賓與兄弟旅酬(張氏曰旅西階一觶)
為加爵者作止爵如長兄弟之儀
註曰於旅酬之間言作止爵明禮殺並作
疏曰此決上文三獻爵止待室中致爵訖乃作止爵
此旅酬未訖作止爵故云並作
敖氏曰奠觶既舉其禮一終於此可以作止爵矣不
俟再旅者其意與三獻作止爵於獻賓之前者同
郝氏曰初衆賓長繼長兄弟加爵尸飲長兄弟爵不
飲衆賓長爵以已受加爵而衆賓與兄弟酬未及今
既旅及衆賓與兄弟尸可飲矣故加爵之賓長作起
其初止之爵請尸飲也
張氏曰如長兄弟之儀其受尸酢獻祝致爵主人主
婦受主人酢皆同也
右衆賓長作止爵終加爵之禮
長兄弟酬賓如賓酬兄弟之儀以辯卒受者實觶于篚
註曰長兄弟酬賓亦坐取其奠觶此不言交錯以辯
賓之酬不言卒受者實觶于篚明其相報禮終於此
其文省
疏曰此長兄弟所舉奠觶即上弟子舉觶於其長者
也賓之酬亦卒受者實觶于篚此亦交錯以辯故鄭
云文省也
郝氏曰如賓酬兄弟之儀者前賓酬長兄弟于阼階
前今長兄弟亦酬賓于西階前奠觶受觶拜答拜復
位等儀同辯謂賓亦東階前酬衆兄弟復位衆兄弟
及衆賓亦交錯以徧也卒受者謂賓衆賓與兄弟之
衆酬終各有卒觶者各以所卒二觶實于堂下之篚
也
世佐案此卒受者惟一觶耳兄弟多于賓則卒受
者為主黨賓多于兄弟則卒受者為賓黨賓與兄
弟均則卒受者亦賓黨也郝說非
右兄弟與賓旅酬(張氏曰旅阼階一觶)
郝氏曰此交錯一終旅酬之正數以下則無算爵也
賓弟子及兄弟弟子洗各酌于其尊中庭北面西上舉
觶於其長奠觶拜長皆答拜舉觶者祭卒觶拜長皆答
拜
敖氏曰此中庭東西之中也其南北之節則皆少南
於其長之前與西上者尊賓之弟子也是時長皆在
東西面之位而拜之卒觶坐卒觶也此觶乃代主人
舉之故其儀與鄉飲舉觶者略同
世佐案各酌于其尊者賓弟子酌西方之尊兄弟
弟子酌阼階東之尊也此為無算爵始也亦如鄉
飲酒禮二人舉觶之為
舉觶者洗各酌于其尊復初位長皆拜舉觶者皆奠觶
于薦右
註曰奠觶進奠之於薦右非神惠也
疏曰同於生人飲酒舉者奠于薦右也中庸旅酬下
尊上所以逮賤(從楊氏圖節本)
敖氏曰薦右賓之薦南兄弟之薦北也奠於此者因
其所改奠之處也緣長者意不欲勞其復遷之
張氏監本正誤云舉觶者洗各酌于其尊尊誤作奠
世佐案初位中庭北面之位奠于薦右便其舉也
此與主人所奠之處異者敖云不欲勞其復遷之
是也註說似曲
長皆執以興舉觶者皆復位答拜長皆奠觶于其所皆
揖其弟子弟子皆復其位
註曰復其位者東西面位弟子舉觶於其長所以序
長幼教孝弟凡堂下拜亦皆北面
敖氏曰執以興亦象受之其所薦右也揖揖之使復
其位
世佐案復位亦復中庭北面之位其位則賓弟子
西階前東面兄弟弟子阼階前西面位也
爵皆無筭
註曰筭數也賓取觶酬兄弟之黨長兄弟取觶酬賓
之黨唯己所欲亦交錯以辯無次第之數因今接會
使之交恩定好優勸之
敖氏曰此亦賓先舉奠觶酬兄弟長交錯以辯卒飲
者先酌反奠於故處長兄弟又舉奠觶酬賓長亦交
錯以辯卒飲者洗酌亦反奠于故處賓及兄弟又迭
舉奠觶皆如初禮終而復始故云爵皆無筭若其儀
之與旅酬異者唯不拜耳
張氏曰二觶並舉為無筭爵
世佐案此時二觶並行賓觶以酬次兄弟長兄弟
之觶以酬衆賓長次兄弟酬第三位次賓衆賓長
酬第三位次兄弟辯卒受者以虛觶奠于篚舉觶
者復洗酌反奠于其長終而復始故云無筭也若
如敖說仍是一觶行畢乃復行一觶與旅酬無異
恐未是以鄉飲酒鄉射無筭爵法參看則可見矣
右賓弟子兄弟弟子各舉觶于其長遂無筭
爵
利洗散獻于尸酢及祝如初儀降實散于篚
註曰利佐食也言利以今進酒也更言獻者以利待
尸禮將終宜一進酒嫌於加酒亦當三也不致爵禮
又殺也
敖氏曰佐食云利未詳或曰以其善佐尸食而宜於
尸故曰利利之言宜也未知是否
郝氏曰酢利自酢及祝獻祝耳如初儀如長兄弟衆
賓長加爵之儀其拜受拜送自酢同也
張氏曰以進酒名利利者養也
世佐案酢尸酢佐食也如初儀亦謂如亞獻之儀
耳不言無從可知也
右佐食獻尸祝
郝氏曰佐食為役室中有事不得與衆同加爵事畢
乃獻尸亦加爵也正獻三主人主婦賓也加爵三長
兄弟衆賓長佐食也獻為正加為從嗣子舉奠為酬
不在從獻之數
主人出立于戶外西面
註曰事尸禮畢
敖氏曰戶外戶東少南也不立于阼亦變於大夫也
郝氏曰戶外室戶外西面坊本作西南誤
世佐案少牢云主人出立于阼階上西面鄭註詩
楚茨亦云孝孫徂位堂下西面也此雖士禮然是
時主人立處尊卑之等以去尸遠近為差至于所
面不應有異下云祝東面告亦取鄉主人為義也
敖及郝本皆作西面今從之
祝東面告利成
註曰利猶養也供養之禮成不言禮畢於尸閒之嫌
疏曰少牢云主人出立于阼階上西面祝出立于西
階上東面祝告曰利成此戶外告利成彼階上告利
成以尊者稍遠于尸若天子諸侯禮畢於堂下告利
成
敖氏曰東面于戶外之西
尸謖祝前主人降
註曰少牢饋食禮曰祝入尸謖主人降立于阼階東
西面祝先尸從遂出于廟門前尸之儀士虞禮備矣
疏曰引少牢者證大夫禮主人立位與士不同又證
前尸出廟之事云前尸之儀士虞禮備矣者彼有室
中出戶降階出廟前尸之事
世佐案註引少牢者見其同也彼詳此略故引以
為證疏誤
祝反及主人入復位命佐食徹尸俎俎出于廟門
註白俎所以載肵俎少牢饋食禮曰有司受歸之
疏曰引少牢者是下大夫不賓尸之禮此士禮不賓
尸與下大夫同故引以相證也
敖氏曰言及見其先入也
世佐案復位各復室中之位尸俎肵俎也不徹牲
俎者以其將改設
右祝告利成尸出
徹庶羞設於西序下
註曰為將餕去之庶羞主為尸非神饌也尚書傳曰
宗室有事族人皆侍終日大宗已侍于賓奠然後燕
私燕私者何也已而與族人飲也此徹庶羞置西序
下者為將以燕飲與然則自尸祝至於兄弟之庶羞
宗子以與族人燕飲於堂内賓宗婦之庶羞主婦以
燕飲於房
疏曰尚書傳已下是彼康誥傳文大宗已侍於賓奠
者或有作𧃊或有作暮者皆誤以奠為正也引之者
證徹庶羞不入于房而設於西序下以擬燕故也必
知祭有燕者按楚茨詩云鼓鐘送尸下云備言燕私
鄭註云祭祀畢歸賓客之俎同姓則留與之燕所以
尊賓客親骨肉也
敖氏曰徹者亦佐食也徹庶羞亦改設者尊尸食故
未即去之西序下其東也此先徹庶羞亦與大夫禮
相變
世佐案庶羞謂自尸而下至于私臣者皆是惟主
婦及内兄弟不與焉以其當燕于房故也徹之者
有司羣執事與東序下堂上東牆之下也設于此
者註以為將以燕飲盖據詩楚茨及尚書大傳之
文然楚茨陳人君禮書傳亦惟指大宗而言是篇
無燕私之事故言與以疑之此所徹者唯言庶羞
則上經所云乃羞者無内羞明矣
筵對席佐食分簋鉶
註曰為將餕分之也分簋者分敦黍於會為有對也
敦有虞氏之器也周制士用虞變敦言簋容同姓之
士得從周制耳祭統曰餕者祭之末也不可不知也
是故古之人有言曰善終者如始餕其是已是故古
之君子曰尸亦餕鬼神之餘也惠術也可以觀政矣
敖氏曰筵對席設對席于饌東也此亦神席亦為少
北其名義與昏禮之對席同下篇放此簋即敦之異
名分簋鉶者以簋分簋實以鉶分鉶羹也為將餕分
之或曰以尸之兩敦兩鉶分與二𧃊也其敦則上𧃊
黍而下𧃊稷亦異於大夫之𧃊者惟用黍也未知孰
是
張氏曰此下言嗣子共長兄弟對餕筵對席者對尸
席而設筵以待下𧃊也上𧃊坐尸席東向此在其東
西向
宗人遣舉奠及長兄弟盥立于西階下東面北上
敖氏曰云及長兄弟則主人之子位在長兄弟之上
明矣立于西階下俟命也其位盖在賓之東北
郝氏曰舉奠即嗣子
祝命嘗食𧃊者舉奠許諾升入東面長兄弟對之皆坐
佐食授舉各一膚
註曰命告也士使嗣子及兄弟𧃊其惠不過族親古
文𧃊皆作餕
疏曰此決少牢二佐食及二賓長餕明惠大及異姓
不止族親而已
敖氏曰嘗食二字或當在𧃊者之下舉奠東面升尸
席也長兄弟對之升對席也使嗣子餕故不敢以賓
長對之而使長兄弟也以膚為舉亦欲其每食則啗
之士以二人𧃊降於大夫者兩也其𧃊唯以嗣子及
長兄弟又與大夫禮相變云
郝氏曰祝命嘗食𧃊者猶言命餕者嘗食升入升堂
入室嗣子東面尊繼體也授舉授俎肉手執曰舉尸
俎有三膚二𧃊各一
姜氏曰命嘗食餕者祝不斥命其人優之也少牢于
異姓餕者拜之而不命此則嗣與其族屬耳命之猶
不斥言禮之至厚之至也
世佐案以文次考之舉奠二字當在升入之下許
諾升入𧃊者二人所同也東面則惟舉奠者耳東
面即尸席也以嗣為舉奠因上文嗣舉奠而名之
主人西面再拜祝曰𧃊有以也兩𧃊奠舉于俎許諾皆
答拜
註曰以讀如何其久也必有以也之以祝告𧃊釋辭
以戒之言女𧃊此當有所以也以先祖有德而享於
此祭其坐𧃊其餘亦當以之也少牢饋食禮不戒者
非親昵也舊說曰主人拜下𧃊席南
疏曰少牢二佐食與二賓長是非親昵
敖氏曰西面盖于其位𧃊有以也其意未詳或曰言
主人所以使女𧃊者蓋有相親敬之意不欲明說故
惟言有以也下文有與之言亦類此俎者上𧃊豕而
下𧃊腊與
郝氏曰𧃊有以以先凙享此教嗣子兄弟思先也
若是者三
註曰丁寧戒之
敖氏曰三者總言之蓋禮成於三也然則主人拜祝
釋辭𧃊答拜者又二也
皆取舉祭食祭舉乃食祭鉶食舉
註曰食乃祭鉶禮殺
疏曰正祭時尸祭鉶乃爾黍(從楊氏圖節本)
敖氏曰祭舉亦振嚌之食食乃祭鉶變於尸
郝氏曰祭食祭飯也次祭舉祭肉也
卒食主人降洗爵宰贊一爵主人升酌酳上𧃊上𧃊拜
受爵主人答拜酳下𧃊亦如之
註曰少牢饋食禮曰贊者洗三爵酌主人受于戶内
以授次𧃊舊說云主人北面授下𧃊爵
疏曰引少牢者欲見此亦主人受于戶内以授下𧃊
敖氏曰酳下𧃊亦東面于其席前之北授之
姜氏曰少牢四爵故自洗一爵贊者洗三爵此二爵
故自洗一爵贊者洗一爵也少牢惟爵不拜受餘儀
則如之
主人拜祝曰酳有與也如初儀
註曰主人復拜為戒也與讀如諸侯以禮相與之與
言女酳此當有所與也與者與兄弟也既知似先祖
之德亦當與女兄弟謂教化之
疏曰諸侯以禮相與禮運文彼言諸侯會同聘問一
德以尊天子此戒嗣子與長兄弟及衆兄弟相教化
相與以尊先祖之德也
敖氏曰初儀主人再拜及兩𧃊許諾也
郝氏曰酳有與與兄弟共飲親親之意也如初儀亦
三祝也
兩𧃊執爵拜
註曰答主人也
敖氏曰此著其拜之異於上者也凡男子執爵拜皆
左執之内則曰凡男拜尚左手
郝氏曰執爵當作奠爵男子拜無執爵
世佐案少牢云𧃊者奠爵皆答拜郝說近是
祭酒卒爵拜主人答拜兩𧃊皆降實爵于篚
敖氏曰上𧃊將酢乃亦實爵于篚者宜與下𧃊共終
其事不可由便也
世佐案上𧃊亦實爵于篚者以酢主人當更爵也
上𧃊洗爵升酌酢主人
註曰下𧃊復兄弟位不復升也
敖氏曰酢主人東面鄉之於其位上𧃊得親酢者尸
已出故也此亦變於大夫之禮大夫𧃊者不親酢
郝氏曰獨上𧃊升酢主人重嗣子也
主人拜受爵
敖氏曰主人亦西面拜也主人父也上𧃊子也父乃
先拜其子而不以為嫌者以事𧃊之禮當然故略於
父子之分也此與事尸之意微相類
上𧃊即位坐答拜
註曰既授爵戶内乃就坐
郝氏曰嗣子既授爵于主人復戶内北面之位跪而
答拜
世佐案即位即室西南隅東面之位也郝云復戶
内北面位非
主人坐祭卒爵拜上𧃊答拜受爵降實于篚
世佐案上𧃊於是復阼階前子姓之位
右𧃊
張氏曰愚於此節不能無疑嗣子子也主人拜祝拜
酳拜受酢如事嚴賓然為之子者何以安乎
世佐案此當與冠禮子見於母参看從尊者處來
母先拜之拜脯非拜子也餕鬼神之餘父先拜之
拜餕非拜子也自非深明乎尊祖敬宗之義者惡
足以語此
主人出立于戶外西面
註曰事餕者禮畢
敖氏曰戶外亦戶東
郝氏曰俟徹俎陽厭也
張氏監本正誤云主人出立于戶外西面外誤作内
世佐案此即前事尸禮畢出立之位
祝命徹阼俎豆籩設于東序下
註曰命命佐食阼俎主人之俎宗婦不徹豆籩徹禮
略各有為而已設于東序下亦將燕也
敖氏曰主人之俎謂之阼俎者以其設於主位而名
之也戶内之東祭時室中之主位也東序下堂上之
王位也宗婦不徹之者以其改設扵東序非婦人之事
也其設之面位亦如在室既𧃊乃徹阼薦俎亦變於
大夫禮
郝氏曰主人室中俎改設于室東墻下不即出者尸
俎方厭待也
張氏曰此下言徹薦俎改設饌為陽厭
世佐案東序下堂上東墻之下也此與庶羞徹設
之處相對郝云改設于室東墻下非
祝執其俎以出東面于戶西
註曰俟告利成少牢下篇曰祝告利成乃執俎以出
敖氏曰不俟改設尸俎而先出者亦異於大夫此云
戶西則主人立于戶東明矣
郝氏曰祝自徹其俎出重神惠也
世佐案出出室也不即出廟門者以有告利成之
事未畢下云祝告利成降出東出廟門以歸也
宗婦徹祝豆籩入于房徹主婦薦俎
註曰宗婦既並徹徹其卑者士虞禮曰祝薦席徹入
于房
疏曰宗婦不徹主人豆籩而徹祝豆籩入房者為主
婦將用之為燕祝接神尸之類宜行神惠故主人以
薦羞并祝庶羞燕宗人於堂主婦以祝籩豆燕内賓於
房(從楊氏圖節本)
敖氏曰此所徹者皆置于房故宗婦得為之不言席
文省
右徹俎
佐食徹尸薦俎敦設于西北隅几在南厞用筵納一尊
佐食闔牖戶降
註曰厞隐也不知神之所在或諸遠人乎尸謖而改
饌為幽闇庶其饗之所以為厭飫少牢饋食禮曰南
面如饋之設此所謂當室之白陽厭也則尸未入之
前為隂厭矣曾子問曰殤不備祭何謂隂厭陽厭也
疏曰引少牢者見彼大夫禮陽厭南面此士禮東面
雖面位不同當室之白則同又云祭于奥中不得戶
明故名隂厭改饌西北隅以向戶明故為陽厭(從句讀節)
(本)
楊氏曰釋宫云面南隅謂之奥西北隅謂之屋漏註
奥者隐奥屋漏者堂室之白日光所漏入也
敖氏曰既餕復改設而未即徹去者重其為神之餘
食也一尊酒尊也納于室中之北牖下必納之者以
酌神之酒於是乎取之故亦改設而未即徹於徹室
中之饌乃并去之不納玄尊者以其初不用於神也
佐食闔牖戶因後出而為之
張氏曰室中未𧃊前先巳徹去庶羞此時佐食又徹
阼俎豆籩祝自執其俎出宗婦又徹祝豆籩入房唯
餘尸兩薦豆三俎各三个兩敦兩鉶自西南隅改饌
於西北隅為陽厭也
右陽厭
祝告利成降出主人降即位宗人告事畢
世佐案祝至是復告利成者曏所告者事尸禮成
而已此則神人之養俱成也故既告則遂以其俎
出廟門矣告不言東面文省耳主人即位即堂下
西面位也
賓出主人送于門外再拜
世佐案門外大門外也敖云廟門外非
佐食徹阼俎堂下俎畢出
註曰記俎出節兄弟及衆賓自徹而出唯賓俎有司
徹歸之尊賓也
疏曰賓出主人送明賓不自徹若助君祭必自徹其
俎
敖氏曰阼俎執事者俎之最尊者故其出也以之為
節賓長以下各自執之出以授人既則復反其位
郝氏曰佐食乃升入室徹阼俎阼俎在室東序佐食
改設既陽厭遂徹之堂下俎賓及兄弟以下之衆俎
畢出各以歸也不言尸俎厭畢歸主神棲于室不遽
徹少牢送賓出婦人乃徹室中之饌也
張氏曰方祝命佐食徹阼俎之時堂下衆俎畢出先
徹室中乃徹堂下故云記俎出節也
姜氏曰前命之今始徹也
世佐案阼俎主人之俎前已徹設于東序下至是
復徹而藏之鄉飲酒記云主人之俎以東是也主
人之俎既徹於是在庭之俎皆出矣此即歸俎之
義也尸之肵俎與尸俱出所遺每俎三个則改設
于西北隅不以歸也先儒以上文祝命徹阼俎與
此合為一事或以為追叙俎出之節或以為前命
之今始徹或又以為阼俎在室東序皆未安
右祝告利成賓出
記
特牲饋食其服皆朝服玄冠緇帶緇韠
註曰於祭服此也皆者謂賓及兄弟筮日筮尸視濯
亦玄端至祭而朝服朝服者諸侯之臣與其君日視
朝之服大夫以祭今(今坊本作命誤)賓兄弟緣孝子欲得嘉
賓尊客以事其祖禰故服之緇韠者下大夫之臣夙
興主人服如初則固玄端
疏曰士冠禮云主人玄冠朝服緇帶素韠韠與裳同
色此朝服緇韠大夫之臣朝服素韠此緇帶故云下
大夫之臣
敖氏曰皆者皆賓與兄弟及公有司私臣也助祭必
朝服而不玄端服者與人之祭宜盛服也緇韠者其
别于大夫助祭之賓與朝服用玄端之衣冠皮弁之
裳故次于皮弁而尊於玄端
郝氏曰朝服玄冠玄端玄裳緇帶緇韠即篇首主人
冠端玄自主人以下同也
世佐案不言裳者既云朝服則其裳素可知也上
經筮日之時云主人冠端玄及祭時又云主人服
如初則主人之服已明不須記所記者謂自賓而
下助祭者之服著其與主人異者耳郝云朝服亦
玄裳又謂自主人以下同皆非也
唯尸祝佐食玄端玄裳黃裳雜裳可也皆爵韠
註曰與主人同服
敖氏曰士尸服玄端亦以其為卒者之正服也然則
尸服卒者之上服唯喪祭耳祝佐食與主人亦玄端
者以其事尸於室尤為近之故服宜與尸同
郝氏曰尸祝佐食亦朝服玄端玄裳但尸服宜少異
祝與佐食近尸與尸同或用黃雜裳可也韠皆爵色
黑而微赤
世佐案此與主人同服而亦著之者嫌其蒙皆朝
服之文也一服而裳有三者許其可以通用也說
見士冠禮註以是為上士中士下士之辨非郝說
尤謬不言冠與帶者以其與朝服同也爵韠尊於
緇尸以象神祝與佐食皆所以侍神故異之不朝
服者異於助祭宜服其常服也
設洗南北以堂深東西當東榮水在洗東篚在洗西南
順實二爵二觚四觶一角一散
註曰二爵者為賓獻爵止主婦當致也二觚長兄弟
酌衆賓長為加爵二人班同迎接並也四觶一酌奠
其三長兄弟酬賓卒受者與賓弟子兄弟弟子舉觶
於其長禮殺事相接禮器曰貴者獻以爵賤者獻以
散尊者舉觶卑者舉角舊說云爵一升觚二升觶三
升角四升散五升
疏曰云二爵者為賓獻爵止主婦當致也者以一爵
獻尸尸奠之未舉又一爵主婦當致者按經主婦致
爵於主人婦人不見就堂下洗當於内洗則主婦致
爵於主人時不取堂下爵而云主婦當致者謂主婦
當受致之時用此爵也云四觶一酌奠其三長兄弟
酬賓卒受者與賓弟子兄弟弟子舉觶於其長禮殺
事相接者酌奠于鉶南是嗣子雖飲還復神之奠觶
也餘有三在主人洗一觶酬賓奠于薦北賓舉奠於
薦南此未舉也下篚有二觶在及長兄弟洗觶為加
爵衆賓長為加爵如此爵止此亦未舉也下篚仍有
一觶在尸羞之後賓始舉奠觶行旅酬辯卒受者以
虛觶奠于下篚還有二觶至為加爵者作止爵長兄
弟亦坐舉其奠觶酬賓如賓酬兄弟之儀以辯卒受
者未實觶于篚時賓弟子兄弟弟子洗觶各酌舉觶
於其長即用其篚二觶卒受者未奠之故三觶並用
也
李氏如圭曰賓獻尸之時爵止主人當致爵于主婦
故爵二
敖氏曰二觚者長兄弟以觚為加爵因以致于主人
主婦既則更之以酢于主人也四觶者其一奠于神
席前其一乃主人以奠酬於賓其一乃衆賓長為加
爵於尸其一乃爵止而未舉之時兄弟弟子舉觶於
其長者也
世佐案二爵之用李說得之二觚之用敖說得之
四觶之用當以註說為正盖一觶奠于神席前餘
三觶在其一主人以之酬賓賓奠于薦南尚餘二
觶其一兄弟弟子舉之于長兄弟長兄弟奠于薦
北只餘一觶及賓舉薦南之觶以酬長兄弟辯卒
受者奠于篚篚中仍有二觶及長兄弟舉薦北之
觶以酬賓未辯而賓弟子兄弟弟子又各舉觶于
其長則二觶盡用矣此其所以為四也若長兄弟
及衆賓長為加爵皆用觚而不用觶疏中牽引之
盖誤敖氏亦以衆賓長為加爵于尸當四觶之一
是仍疏之誤也一角主人所以獻尸也一散佐食
所以獻尸也其設洗及水與篚之法與鄉飲酒等
禮同不重釋之
壺棜禁饌于東序南順覆兩壺焉蓋在南明日卒奠幂
用綌即位而徹之加勺
註曰覆壺者盝瀝水且為其不宜塵幂用綌以其堅
潔禁言棜者祭尚饜飫得與大夫同器不為神戒也
疏曰大夫用棜士用禁大夫尊以厭飫為名士卑以
禁戒為稱又無足曰棜有足曰禁鄉飲酒鄉射非祭
禮雖大夫去足猶存禁名至祭則去足名為棜禁不
為神戒也(從楊氏圖節本)
楊氏曰卒奠酌奠于鉶南時即位尸即席坐時
敖氏曰壺棜禁庪壺之棜禁也既奠乃幂之則未酌
以前用盖與
郝氏曰禁承酒尊棜禁禁似箱棜輿通車箱也兩壺
一盛酒一盛玄酒皆虚壺倒置棜上曰覆以瀝餘水
未奠也盖壺蓋明日即祭日乃實酒水著禁奠畢加
巾幂俟主賓以下即位乃徹巾加勺
張氏曰覆壺者謂倒置其壺口下腹上以漉滌濯之
水且免塵坋至明日尊於戶東時始注酒其中蓋在
南盖即綌幂未奠不設幂卒奠乃設之
世佐案饌于東序謂祭前一日之夕也經云壺禁
在東序而不言其陳設之法故記詳之覆壺于棜
上蓋設而不用皆以其未盛酒故也明日卒奠謂
祭日尊于戶東之時也仰置壺于棜上實之加盖
焉以其奠壺之事至是而成故曰卒奠既盖而又
幂之愼之至也即位謂主人及賓以下即位於門
外也於是徹盖幂加勺事至也少牢禮云主人出
迎鼎先入司宫乃啟二尊之蓋幂奠于棜上加二
勺于二尊覆之南枋其節盖與此同楊說恐未是
籩巾以綌也纁裏棗烝栗擇
註曰籩有巾者果實之物多皮核優尊者可烝裏之
也烝擇互文舊說云纁裏者皆玄被
敖氏曰籩用巾謂既實而陳之之時也及將設則去
之獨籩用巾者以其未即設故為禦塵此巾云纁裏
則是凡巾皆複為之矣
世佐案巾所以覆籩也纁裏言以赤色之綌為巾
之裏也言裏則有表可知聘禮云勞以二竹簠方
玄被纁裏其舊說之所本與棗烝栗擇兩籩之實
也說見聘禮
鉶芼用苦若薇皆有滑夏葵冬荁
敖氏曰士虞記云有柶
世佐案說見士虞記
棘心匕刻
註曰刻若今龍頭
敖氏曰喪祭匕用桑吉祭匕用棘者喪桑音同吉棘
聲近故也
郝氏曰棘心棘木心赤匕匙也以取肉于鼎
牲爨在廟門外東南魚腊爨在其南皆西面饎爨在西
壁
註曰西壁堂之西牆下舊說云南北直屋梠稷在南
疏曰爾雅釋宫曰檐謂之樀孫氏云謂室梠周人謂
之梠齊人謂之檐謂承檐行材士喪禮銘置于宇西
階上鄭註云宇梠是也
敖氏曰士喪禮曰為垼於西牆下又吉凶之饎爨皆
近於壁以是例之則凡門外之爨亦當在牆下明矣
士之饎爨在内者以宗婦主其事也大夫則以廪人
為之故其爨亦在門外
肵俎心舌皆去本末午割之實于牲鼎載心立舌縮俎
註曰午割從横割之亦勿没立縮順其牲心舌知食
味者欲尸之饗此祭是以進之
疏曰亦勿没者亦少牢文謂四面皆鄉中央割之不
絶中央少許謂之勿没也
敖氏曰既實牲體於鼎乃制此而實之於其上載謂
載於肵俎心舌皆當牲體之中為内體之貴者故不
他用而專以進于尸
郝氏曰肵俎尸食俎實以牲心舌貴之也實于牲鼎
從其類熟之縮直也順俎為直
世佐案肵俎為尸設者也凡尸食時所舉者皆加
于其上尸出則以歸之載以心舌進時不欲令虛
且以為加厚也
賓與長兄弟之薦自東房其餘在東堂
註曰東堂東夾之前近南
疏曰其餘謂衆賓兄弟之薦也
敖氏曰經唯云豆籩鉶在東房盖主于尸者也此又
見賓與長兄弟之薦則祝主人主婦之薦亦在東房
矣賓賓長也其餘次賓次兄弟而下與内兄弟及公
有司私臣也公有司私臣有俎則有薦可知經記不
見之耳少牢饋食禮私人有薦脀
沃尸盥者一人奉槃者東面執匜者西面淳沃執巾者
在匜北
註曰匜北執匜之北亦西面每事各一人淳沃稍注
之
敖氏曰者一人三字疑衍
郝氏曰沃尸盥酌水與尸盥手槃盛水匜沃水澆灌
曰沃細瀉曰淳
世佐案沃尸盥者目下諸人也一人二字當連下
句讀執匜執巾者亦各一人特于奉槃者見之耳
以士虞記及少牢禮参之可見非謂沃尸盥者别
有一人也郝氏張氏皆以沃尸盥者一人五字為
句非
宗人東面取巾振之三南面授尸卒執巾者受
註曰宗人代授巾庭長尊
敖氏曰振之三為去塵敬也宗人授巾尊尸也卒謂
已挩手受巾亦以簟少牢饋食禮曰卒盥坐奠簞取
巾興振之三以授尸坐取簞興以受尸巾
郝氏曰振謂揮振之以致潔也三三振
尸入主人及賓皆辟位出亦如之
註曰辟位逡遁
敖氏曰入入門也出出戶也言主人及賓則兄弟之
屬在其中矣
嗣舉奠佐食設豆鹽
註曰肝宜鹽也
敖氏曰置鹽于豆而設于舉奠之前為其食肝也
佐食當事則戶外南面無事則中庭北面
註曰當事將有事而未至
凡祝呼佐食許諾
註曰呼猶命也
世佐案此謂當事之時也凡凡自啟會以至于徹
阼俎
宗人獻與旅齒於衆賓
註曰尊庭長齒從其長幼之次
敖氏曰記末云公有司獻次衆賓宗人亦公有司也
乃齒於衆賓者所謂有上事者貴之也
郝氏曰獻謂主人獻宗人旅旅酬
佐食於旅齒於兄弟
敖氏曰佐食已獻於室中故獻兄弟時不與而但與
其旅酬也云齒於兄弟則士之佐食亦其兄弟明矣
世佐案下記云私臣獻次兄弟則其于旅可知也
此不次於兄弟而與之齒以其接神故尊之也然
則佐食以私臣為之信矣若本是兄弟何必以是
為寵異之而記之耶
尊兩壺于房中西牖下南上
註曰為婦人旅也其尊之節亞西方
敖氏曰兩壺皆酒云南上者亦以其先酌在南者與
郝氏曰南上統于堂也
張氏曰亞西方者謂設尊兩階時先阼階次西方又
次乃於房中故云亞也
世佐案此尊不止為婦人旅也主婦亞獻亦宜酌
此不酌于戶東者别内外也云南上則有元酒可
知亦有元酒者為主婦將以獻尸也其尊之節亞
戶東
内賓立于其北東面南上宗婦北堂東面北上
註曰二者所謂内兄弟内賓姑姊妹也宗婦族人之
婦其夫屬于所祭為子孫或南上或北上宗婦宜統
于主婦主婦南面北堂中房而北
疏曰姑姊妹賓客之類南上自取曲禮云東鄉西鄉
以南方為上宗婦雖東鄉取統于主婦故北上主婦
南面故也云北堂中房而北者謂房中半已北為北
堂也
世佐案内賓之位取節于尊則其尊之節不亞于
西方明矣内賓以下即位之節盖與外同以士虞
禮證之則可見矣
主婦及内賓宗婦亦旅西面
註曰西面者異于獻也男子獻于堂上旅于堂下婦
人獻于南面旅于西面内賓象衆賓宗婦象兄弟其
節與其儀依男子也主婦酬内賓之長酌奠于薦左
内賓之長坐取奠于右宗婦之娣婦舉觶于其姒婦
亦如之内賓之長坐取奠觶酬宗婦之姒交錯以辯
宗婦之姒亦取奠觶酬内賓之長交錯以辯内賓之
少者宗婦之娣婦各舉奠于其長並行交錯無算其
拜及飲者皆西面主婦之東南
疏曰云西面者異于獻也者以受獻時南面也云男
子獻于堂上旅于堂下者見上經云婦人獻于南面
旅于西面者見于有司徹云其節與其儀依男子也
者謂依上經旅酬及無算爵早晚行事之節皆依男
子也云主婦酬内賓之長酌奠于薦左内賓之長坐
取奠于右者此約上經主人洗觶酌于西方之尊西
階前酬賓時主人奠觶于薦北賓坐取觶奠觶于薦
南是也云宗婦之娣婦舉觶于其姒婦亦如之者此
亦約上經兄弟弟子洗酌于東方之尊阼階前北面
舉觶于長兄弟如主人酬賓儀是也云内賓之長坐
取奠觶酬宗婦之姒交錯以辯者此亦上經正行旅
酬節賓坐取觶阼階前北面酬長兄弟云交錯以辯
皆如初儀是也云宗婦之姒亦取奠觶酬内賓之長
交錯以辯者此亦約旅酬節云長兄弟酬賓如賓酬
兄弟之儀以辯卒受者實觶于篚是也云内賓之少
者宗婦之娣婦各舉奠于其長者此亦約上經正行
無算爵時云賓弟子及兄弟弟子各酌于其尊舉觶
于其長下云爵皆無算是也云其拜及飲者皆西面
主婦之東南者此經云亦旅西面故知其拜受及拜
送飲皆西面又亦旅酬之法飲皆西面知在主婦之
東南者以其不背主婦又得邪角相向也
敖氏曰此旅酬之儀雖與在庭者略同然亦不能無
少異盖主人既酢内兄弟主婦則酬内賓之長酌奠
于薦左内賓之長坐取之奠于右及兄弟舉旅之時
内賓之長亦取奠觶以酬主婦主婦以酬次内賓次
内賓以酬宗婦之長亦交錯以辯内賓之少者宗婦
之少者又各舉觶于其長以為無算爵始内賓長之
觶惟以旅主婦而已宗婦長之觶則以旅次内賓亦
交錯以辯皆不拜略如鄉射無算爵之儀也
世佐案主婦以下旅酬法註疏論之詳矣敖云内
賓長之觶惟以旅主婦非也初舉旅時内賓長當
取觶以酬宗婦之長而不及主婦以主婦酬内賓
長之時已先自飲故也其意與堂下賓酬長兄弟
而不及主人同及其無算爵也内賓長之觶以酬
次宗婦宗婦長之觶以酬次内賓主婦亦不與也
不與也者尊之且以其受爵已多也又嗣舉奠之
後亦當有宗婦之少者舉觶于其長一條而敖不
言亦未備
宗婦贊薦者執以坐于戶外授主婦
世佐案此謂亞獻時也經文已明
尸卒食而祭饎爨雍爨
註曰雍孰肉以尸享祭竈有功也舊說云宗婦祭饎
爨亨者祭雍爨用黍肉而已無籩豆俎禮器曰燔燎
于爨夫爨者老婦之祭盛于盆尊于瓶
敖氏曰此以尸享祭而祭竈亦見其尊尸之意牲魚
腊之爨皆謂之雍爨少牢禮曰雍爨在門東南北上
郝氏曰尸卒食則爨事畢執爨者祭爨以報也饎爨
以炊黍稷雍爨以烹牲魚腊
賓從尸俎出廟門乃反位
註曰賓從尸送尸也士之助祭終其事也俎尸俎也
賓既送尸復入反位者宜與主人為禮乃去之
疏曰若上大夫儐尸者尸出賓不送以其事終于儐
尸故也
郝氏曰反位復入門内西向之位
尸俎右肩臂臑肫胳正脊二骨横脊長脅二骨短脅
註曰尸俎神俎也士之正祭禮九體貶于大夫有併
骨二亦得十一之名合少牢之體數此所謂放而不
致者凡俎食之數竒脊無中脅無前貶于尊者不貶
正脊不奪正也正脊二骨長脅二骨者將舉于尸尸
食未飽不欲空神俎
疏曰放而不致禮器文致至也少牢大夫禮三脊脅
俱有此但有二體貶于大夫也等貶牲體不貶正脊
者不奪其正長脅亦不貶者義與正脊同云不欲空
神俎者此脊與脅二骨本為饌厭飫所設也
敖氏曰長脅即正脅也士之祭其俎豆之屬既貶于
大夫者二而其俎實之脊脅之骨又貶其半皆降殺
以兩之意也
郝氏曰俎實牲體以骨為本因尊卑為數多寡吉牲
尚右故尸俎用右肩肩下為臂臂下為臑肫作臀股
骨也胳骼同脚骨也正脊脊領也骨多併二為一短
脅近肩骨短也
膚三
註曰為𧃊用二厭飫一也
敖氏曰特牲無膚俎故以膚附于牲俎焉三者亦貶
于大夫之尸也凡膚與牲體同在尸俎者大夫五士
三少牢下篇言尸之豕脀膚五是也大夫以上膚若
别俎則若七若九以差而加之
郝氏曰肉無骨曰膚
離肺一
註曰離猶㨒也小而長午割之亦不提心謂之舉肺
刌肺三
註曰為尸主人主婦祭今文刌為切
郝氏曰刌肺刌斷以祭者此十一物皆豕俎也
魚十有五
註曰魚水物以頭枚數隂中之物取數于月十有五
日而盈少牢饋食禮亦云十有五而俎尊卑同此所
謂經而等也
疏曰禮運云月三五而盈三五而闕文出于彼也經
而等亦禮器文
郝氏曰魚俎用魚十五尾
腊如牲骨
註曰不但言體以有一骨二骨者
疏曰若但言體體有九有十一則不兼二骨者言牲
骨則一骨二骨兼在其中
郝氏曰腊俎如牲骨無膚與肺也
祝俎髀脡脊二骨脅二骨
註曰凡接于神及尸者俎不過牲三體以特牲約加
其可併者二亦得竒名少牢饋食禮羊豕各三體
疏曰脅代脅也接神謂祝與佐食接尸謂賓長長兄
弟宗人之等也加其可併者二骨尊祝也佐食已下
卑無加故下註云卑者從正少牢二牲故祝俎無加
敖氏曰髀謂右髀亦用尸俎之不升者也
郝氏曰祝俎祝豕俎髀尾骨脡脊即正脊脡直也祝
以下俎不言魚腊同也
世佐案註云以特牲約加其可併者二者對少牢
二牲豐則不加也云亦得竒名者脊脅各二加髀
為五是亦竒也又案楊氏牲體圖脡脊在正脊横
脊之中郝云即正脊非自祝以下唯一俎而已無
魚腊故記不言
膚一離肺一
敖氏曰此離肺嚌肺也祝祭以離肺其義與虞禮同
餘放此
阼俎臂正脊二骨横脊長脅二骨短脅膚一離肺一
註曰主人尊欲其體得祝之加數五體又于其可併
者二亦得竒名臂左體臂
敖氏曰阼俎尊乃不用左肩而用左臂者屈于尸也
脊脅非體也故得與尸同以伸其尊亦以特牲之俎
實少故耳少牢俎實多故主人主婦脊脅皆減于尸
主婦俎觳折其餘如阼俎
註曰觳後足折分後右足以為佐食俎不分左臑折
辟大夫妻餘謂脊脅膚肺
疏曰不用後左足者左足太卑
敖氏曰觳非正體折骼之下而取之故云觳折凡牲
固皆折也然經文之例其先言體乃言折或單言折
者必非正體若全體者也盖與折俎之說不同
郝氏曰觳蹄尖脛不足用觳分折也
佐食俎觳折脊脅膚一離肺一
註曰三體卑者從正
疏曰直云脊脅不定體名欲見得便用之
敖氏曰主婦俎與佐食俎同用觳而主婦尊于佐食
則主婦右佐食左與或曰佐食宜用右觳猶祝俎用
右髀之意未知孰是
世佐案主婦及佐食之俎皆云觳折明是一體分
為二皆用右也有左觳而不用者亦以其太卑
賓骼長兄弟及宗人折其餘如佐食俎
註曰骼左骼也賓俎全體尊賓不用尊體為其已甚
卑而全之其宜可也長兄弟及宗人折不言所分略
之
疏曰尸用右骼故知賓所用是左骼
敖氏曰折亦謂折分其全體也不言其體者或以其
所用者不定故與其餘謂脊脅膚肺
郝氏曰骼即胳長兄弟及宗人皆胳分折
世佐案折不言其體得隨所有而用之又降于賓
也郝云皆胳分折非
衆賓及衆兄弟内賓宗婦若有公有司私臣皆殽脀膚
一離肺一
註曰又略此所折骨直破折餘體可殽者升之俎一
而已不備三者賤祭禮接神者貴凡骨有肉曰殽祭
統曰凡為俎者以骨為主貴者取貴骨賤者取賤骨
貴者不重賤者不虚示均也俎者所以惠之必均也
善為政者如此故曰見政事之均焉公有司亦士之
屬命于君者也私臣自己所辟除者
疏曰長兄弟及宗人已上俎皆三以接神及尸貴故
衆賓以下折體而已不接尸神賤無獻也宗人雖不
獻執巾以授尸亦接尸也
敖氏曰公有司公家所使給私家之事者也私臣私
家之臣或已所有或假于他家皆是也云若有者不
定之辭此俎無脊脅者以其或用脊若脅為殽脀故
也
郝氏曰衆賓衆兄弟以至私臣俎豕體骨不足雜餘
體備數不必右曰殽脀殽雜也非正體脀言蒸升也
其膚肺同令皆可祭而食也又曰古人借飲食行禮
不貴可食貴以明義禮器云羔豚而祭百官皆足殺
一牲而内外賓主隆殺貴賤多寡名數井然辯于刀
匕膚寸之微禮義云爾豈謂是足以充口腹乎解者
不講于禮義而較骨體貴賤以為士與大夫牲牢之
等末矣
世佐案公有司私臣皆士之屬官特以命于君與
否為别云若有者見其不必有也盖士有上中下
三等主人上士則中士下士皆其屬也中士則下
士其屬也下士之屬庶人在官者而已庶人在官
者不謂之公有司私臣故云若有
公有司門西北面東上獻次衆賓私臣門東北面西上
獻次兄弟升受降飲
註曰獻在後者賤也祭祀有上事者貴之亦皆與旅
疏曰擇取公有司可執事者門外在有司羣執事中
入門列在東面為衆賓餘者在門西位不執事者賤
于執事者故曰有上事者貴之宗人獻與旅齒于衆
賓則公有司為之佐食于旅齒于兄弟則私臣之中
擇為之但賓俎公有司設之兄弟脀私人為之然則
公有司私臣薦俎皆使徒隸為之與(從楊氏圖節本)
敖氏曰獻公有司于西階上私臣于阼階上其受爵
則惟二者之長拜于下乃升受主人答拜乃降飲餘
皆不拜
郝氏曰門西北面東上賓位也獻次于衆賓皆賓屬
也門東北面西上臣位也獻次于兄弟皆主屬也
世佐案東上西上皆統于門也二者亦執事位于
此者見其異于賓耳疏云擇取公有司可執事者
為衆賓非升受者謂獻時公有司升西階私臣升
阼階受爵也降飲賤于衆賓與兄弟也衆賓與兄
弟皆立飲于階上二者與旅之次如獻
儀禮集編卷三十六
