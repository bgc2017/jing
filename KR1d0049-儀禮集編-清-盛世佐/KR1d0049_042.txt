儀禮集編卷三十九
龍里縣知縣盛世佐撰
有司徹第十七之一
鄭目錄云少牢之下篇也上大夫既祭儐尸於堂之
禮若下大夫祭畢禮尸於室中無别行儐尸於堂之
事天子諸侯之祭明日而繹有司徹於五禮屬吉
疏曰言大夫既祭儐尸於堂之禮者謂上大夫室中
事尸行三獻禮畢别行儐尸於堂之禮又云祭畢禮
尸於室中者據下大夫室内事尸行三獻無别行儐
尸於堂之事即於室内為加爵禮尸即下文云若不
儐尸以下是也
敖氏曰此别為一篇及其名篇之意皆與既夕同
郝氏曰有司徹承上𧃊事畢有司徹室中饌儐尸於
堂之禮儐尸即繹凡大祭明日繹春秋辛巳有事於
大廟壬午繹少牢之儐即祭日也此篇本合少牢為
一昔人以簡札繁析之猶既夕於士喪也鄭因謂有
司儐尸為上大夫不儐尸為下大夫儐與不儐事故
適然或祭有大小禮有損益未可據此分大夫之上
下也
世佐案陸氏釋文敖氏集說此篇名皆無徹字當
從之餘見既夕
有司徹
註曰徹室中之饋及祝佐食之俎卿大夫既祭而儐
尸禮崇也儐尸則不設饌西北隅以此薦俎之陳有
祭象而亦足以厭飫神天子諸侯明日祭於祊而繹
春秋傳曰辛巳有事於大廟仲遂卒于垂壬午猶繹
是也爾雅曰繹又祭也
敖氏曰徹室中之饋及𧃊者之豆爵與祝之薦俎也
祝不自執其俎以出是未歸也其二佐食乃衆賓為
之室中事畢亦反於賓位然則祝與佐食皆當與賓
尸之禮矣此時有司徹祝俎或設於堂下與主人於
𧃊者之退亦反入於室及有司既徹則出立於阼階
東也
張氏曰有司謂司馬司士宰夫之屬徹徹去祭時之
饌不儐尸者尸出之後設饌於西北隅以厭飫神謂
之陽厭此既儐尸有祭象故不設饌西北隅為陽厭
也此儐尸與祭同日天子諸侯則明日為之名曰繹
繹之禮設祭於廟門外之西室謂之祊而事尸於堂
則為繹故註云天子諸侯明日祭于祊而繹祊繹同
時而大名曰繹又正祭時亦有祊祭但正祭之祊在
廟門内明日又祭之祊於廟門外
埽堂
註曰為儐尸新之少儀曰汎埽曰埽埽席前曰拚
司宮攝酒
註曰更洗益整頓之
疏曰洗當作撓見士冠禮(從楊氏圖節本)
乃燅尸俎
註曰燅温也温尸俎於爨肵亦温焉獨言温尸俎則
祝與佐食不與儐尸之禮古文燅皆作尋記或作燖
春秋傳曰若可燖也亦可寒也
敖氏曰俎俎實謂尸前之羊魚豕及所加於肵俎者
也雍爨之所燅者固不止此是特為其已在俎者言
之耳祝佐食亦與賓尸之禮其俎實不燅者以無上
位略之但因其故俎而已
卒燅乃升羊豕魚三鼎無腊與膚乃設扃鼏陳鼎於門
外如初
註曰腊為庶羞膚從豕去其鼎者儐尸之禮殺於初
如初者如廟門之外東方北面北上
敖氏曰少牢當五鼎此乃無腊與膚鼎者賓尸之禮
膚不專俎而附於豕俎故是時亦不可以專鼎而惟
附於豕鼎也然鼎數宜奇是以併去腊鼎而為三焉
腊全不用者此禮貶於祭而腊又賤故略之
右燅尸俎
乃議侑于賓以異姓
註曰議猶擇也擇賓之賢者可以侑尸必用異姓廣
敬也是時主人及賓有司已復内位
敖氏曰議侑于賓謂與賓長謀議可以為侑者也此
與鄉飲酒就先生而謀賓介之意相類以異姓謂於
衆賓之中擇之也必異姓者以尸既同姓故侑須用
異姓侑之言佑也所以輔助尸者也賓尸而立侑亦
示敬尸之意且貴多儀也
世佐案尸之有侑猶賓之有介也皆副貳之義
宗人戒侑
註曰戒猶告也南面告於其位戒曰請子為侑
疏曰知南面告於其位者以賓位在門東北面請以
為侑明面鄉其位可知
侑出俟于廟門之外
註曰俟待也待於外(外本或作次)當與尸更入主人興禮
事尸極敬心也
右立侑
司宮筵于戶西南面
註曰為尸席也
郝氏曰戶西室戶西室在堂北戶稍東筵于戶西則
堂正中也
世佐案戶西即戶牖間客位也席尸於此蓋以賓
禮事之
又筵于西序東面
註曰為侑席也
尸與侑北面于廟門之外西上
註曰言與殊尊卑北面者賓尸而尸益卑西上統於
賓客
疏曰儐尸之禮以尸為賓客當在門西東面北上今
于門外北面執臣道是益卑也
敖氏曰尸北面者尊大夫若不敢為賓客然也其位
當在門外之西祭事已尸出門則不敢以尊自居西
上賓位尚左也
郝氏曰西上尸在西
主人出迎尸宗人擯
註曰賓客尸而迎之主人益尊擯贊
疏曰案上篇宿尸祝擯今儐尸祝不與故使宗人為
擯又正祭時主人不迎尸以申尸尊今迎之尸同賓
客是主人益尊也
敖氏曰迎之而使宗人擯待賓之禮也賓客尸而迎
之亦為祭事已
主人拜尸答拜主人又拜侑侑答拜
敖氏曰主人拜蓋西面也答拜者其皆東面與此拜
皆再拜下文拜至亦然
世佐案尸侑答拜亦皆北面敖云東面非
主人揖先入門右
註曰道尸
敖氏曰凡主人與客揖而先入皆入門右也經獨於
此見之
郝氏曰入門右趨東階
尸入門左侑從亦左揖乃讓
註曰沒霤相揖至階又讓
敖氏曰亦三揖至于階乃三讓也惟云揖乃讓經文
省亦以其可知故也
郝氏曰尸侑入門左趨西階揖謂門内左右分首及
當塗當碑三揖乃讓謂及皆三讓
主人先升自阼階尸侑升自西階西楹西北面東上
註曰東上統於其席
疏曰賓席以東為上故也
敖氏曰尸侑升自西階尸升三等侑從之中等如上
下射升階之儀也其降也亦然東上尸宜與主人相
當也
主人東楹東北面拜至尸答拜主人又拜侑侑答拜
註曰拜至喜之
郝氏曰自主人出迎及拜至皆用賓禮與祭時尸入
不迎異所以為儐尸而尸稍卑矣
右迎尸侑
乃舉
註曰舉舉鼎也舉者不盥殺也
司馬舉羊鼎司士舉豕鼎舉魚鼎以入陳鼎如初
註曰如初如阼階下西面北上
疏曰如初者如上經正祭時陳鼎之事也
敖氏曰司馬二人司士四人也魚鼎重言舉明其與
豕鼎異人也
饔正執一匕以從饔府執二匕以從司事合執二俎以
從司士贊者亦合執二俎以從匕皆加于鼎東枋二俎
設于羊鼎西西縮二俎皆設于二鼎西亦西縮
註曰凡三匕鼎一匕四俎為尸侑主人主婦其二俎
設于豕鼎魚鼎之西陳之宜具也
敖氏曰一匕羊匕也二匕豕魚匕也四俎乃尸侑主
人主婦之羊俎也設之亦北上如鼎之序然其載之
亦先北而後南也此皆羊俎其二乃在豕鼎魚鼎西
者但欲使鼎前皆有俎耳不嫌其所載者異也羊鼎
西特有二俎尊之也此執七以少者為貴設俎以多
者為尊亦宜也
郝氏曰西縮直西順俎横設
姜氏曰縮之言直猶順也凡全經言南陳南肆及南
順之屬皆異名而同實肆亦陳也謂其陳之皆直而
順也
雍人合執二俎陳于羊俎西並皆西縮覆二疏匕于其
上皆縮俎西枋
註曰並并也其南俎司馬以羞羊匕湆羊肉湆其北
俎司士以羞豕匕湆豕肉湆豕脀湆魚疏匕匕柄有
刻飾者
疏曰匕湆謂無肉直汁以其在匕湆也肉湆者直是
肉從湆中來實無汁此二俎為益送之俎案下文次
賓羞羊匕湆司馬羞羊肉湆此註并云司馬者據上
經司馬刲羊而言其實羞羊匕湆者是次賓也又案
下文次賓羞豕匕湆司士羞豕脀此并云司士者亦
據上經司士擊豕而言也
敖氏曰羊俎指在羊鼎西者也此二俎陳于其西亦
北上其北俎次賓以羞羊匕湆豕匕湆其南俎司馬
以羞羊肉湆司士以羞豕脀湆魚疏匕二者羊豕之
湆宜異器也覆者為塵也二匕覆于二俎之上羊匕
在北豕匕在南南非匕湆之俎亦覆匕于其上者事
未至權加之耳此俎將載則更以豕匕加于其北俎
既則反之縮俎西枋為縮執俎者在西也
郝氏曰雍人又合執二俎並陳于羊俎西共前為六
俎蓋初獻尸用三俎羊正俎羊匕湆俎羊肉湆俎亞
獻尸用二俎豕匕湆俎豕脀俎三獻尸用一俎湆魚
俎也疏匕疏刻文飾之匕蓋勺類以盛湆用二羊豕
各一魚不用重在牲也前二俎在羊鼎西者為實羊
此二匕俎在羊俎西者為薦湆皆縮俎疏匕皆順俎
横覆其上柄在西
姜氏曰案後章經文司馬先于羊鼎之東執挑匕祊
以挹湆注于疏匕次賓因進匕湆尸嚌之而後司馬
羞羊肉湆于尸前蓋以汁先肉如乘韋先牛之義此
註所以云無肉直汁也或疑酒曰啐羹曰嘗牲體殽
胾肝燔之屬皆曰嚌汁無肉應如鉶羹言嘗大羹不
嚌之例此後文言嚌蓋亦有肉也此其說殊辯但非
鄭註意耳
世佐案次賓羞羊匕湆司馬羞羊肉湆在主人獻
尸章主人受尸酢亦然次賓羞豕匕湆司士羞豕
脀在主婦獻尸章致于主人亦然獻侑則但有豕
脀而無湆殺于尸也上賓三獻尸尸作止爵之後
司士乃羞湆魚獻侑司馬羞湆魚說者以為司馬
當作司士是也致于主人亦司士羞湆魚以上諸
物皆非正俎别用此二俎盛之往來迭用而不設
于席前故所羞之物雖多只用二俎而已足也其
羞羊匕湆豕匕湆于尸與主人也尸與主人受其
匕祭而嚌之還以授次賓次賓縮匕于俎上以降
其羞羊肉湆豕脀湆魚則皆載于羊俎而以其虛
俎降是益送之俎例不設于席前矣二俎陳于羊
俎西亦北上其北俎以羞羊匕湆羊肉湆其南俎
以羞豕匕湆豕脀湆魚也註云南俎羞羊北俎羞
豕及魚非豕肉湆即豕脀註以豕肉湆與豕脀並
言必有一衍疏匕所以盛湆也二羊豕各一也覆
之為未用也其羞羊肉湆豕脀湆魚不須匕
右舉鼎設俎
主人降受宰几尸侑降主人辭尸對
註曰几所以坐安體周禮大宰掌贊玉几玉爵
敖氏曰為尸受几故尸從降侑亦降者從尸也凡尸
為禮之類此者侑則從之此所以謂之侑也與
張氏曰自此盡主人及尸侑皆升就筵言主人初獻
之儀獻尸獻侑受酢凡三大節此獻尸一節内授几
獻爵主婦薦豆籩司馬載羊俎賓長設羊俎次賓進
匕湆司馬羞肉湆次賓羞燔又自有八細節主人拜
送爵而主婦薦賓長設正俎而尸祭薦司馬挹匕湆
而尸祭俎次賓授匕湆而尸啐酒告旨司馬羞肉湆
而尸嚌肺次賓羞燔而尸卒爵此其相承相應之次
有不容稍紊者若司馬載羊俎之下並列十一俎則
欲以類從著諸俎之差等耳不以其次也
宰授几主人受二手横執几揖尸
註曰獨揖尸几禮主於尸
敖氏曰几自東壁來其授受於阼階東與聘禮公受
几於序端
主人升尸侑升復位
註曰位阼階賓階上位
張氏曰即上文東楹東西楹西之位也
主人西面左手執几縮之以右𬒮推拂几三二手横執
几進授尸于筵前
註曰衣袖謂之袂推拂去塵示新
敖氏曰推拂謂外拂之推者推手也
郝氏曰拂几則直順便也授几則横對便也
尸進二手受于手間
註曰受從手間謙也
敖氏曰案聘禮曰賓進訝受几于筵前此亦訝受也
乃云手間者但言其疏數之節耳此授受者皆横執
几而二手之間有廣狹則凡賓主之横執几者二手
共執其一廉明矣
郝氏曰主人二手執几兩端尸併二手執几中間授
者極慎受者極恭也
世佐案手間主人二手之間也云受于手間則主
人之横執几也執其兩端明矣
主人退尸還几縮之右手執外廉北面奠于筵上左之
南縮不坐
註曰左之者異於鬼神生人陽長左鬼神陰長右不
坐奠之者几輕
疏曰尸横受之將欲縱設於席故還之便縮
敖氏曰主人退復位也還几還而易執之也縮執几
亦用二手此惟云右手執外廉特見其一耳右廉而
謂之外者以其差遠於人故也几稍高故設之不坐
少儀曰取俎設俎不坐其意類此
郝氏曰還旋同既横受復旋轉直設右手執外廉執
主人所執之方設向東曰外筵南向故北面奠于筵
上左之謂奠几筵東
世佐案廉邊也廉云外者據横之之時而言也横
之則以近身者為内初横受几二手共執其内廉
至是還而縮之以右手執外廉則左手執内廉可
知必縮之者以其將北面縱設于席也
主人東楹東北面拜
註曰拜送几也
尸復位尸與侑皆北面答拜
註曰侑拜者從於尸
疏曰立侑以輔尸故侑從尸拜也
敖氏曰至此尸乃復位則是主人拜時尸在筵前東
面也聘禮曰賓進訝受几于筵前東面俟公壹拜送
此異於彼者先奠几與飲酒而授几其禮重故侑亦
拜答拜之文主於尸也
右授尸几
主人降洗尸侑降尸辭洗主人對卒洗揖主人升尸侑
升
疏曰案鄉飲酒主人降洗賓降主人辭降賓對此中
亦應主人降洗賓降主人辭降
敖氏曰辭對之儀見鄉飲酒故此略之揖亦主人揖
尸也文省耳下放此
世佐案主人于尸侑之從降也亦當辭之尸對而
後主人適洗尸辭洗也此不見其辭降之節文不
具耳凡尸侑降階東面于西階西北上辭洗則進
尸西楹西北面拜洗主人東楹東北面奠爵答拜降盥
尸侑降主人辭尸對卒盥主人揖升尸侑升主人坐取
爵酌獻尸尸北面拜受爵主人東楹東北面拜送爵
敖氏曰獻受之儀亦當如鄉飲酒禮
張氏曰以上獻爵
姜氏曰同降而尸辭同升而尸拜亦正從之意也
主婦自東房薦韭菹醢坐奠于筵前菹在西方婦贊者
執昌菹醢以授主婦主婦不興受陪設于南昌在東方
興取籩于房䵄蕡坐設于豆西當外列䵄在東方婦贊
者執白黑以授主婦主婦不興受設于初籩之南白在
西方興退
註曰昌昌本也韭菹醓醢昌本麋臡䵄熬麥也蕡熬
枲實也白熬稻黑熬黍此皆朝事之豆籩大夫無朝
事而用之儐尸亦豊大夫之禮主婦取籩興者以饌
異親之當外列辟鉶也退退入房也
疏曰正祭先薦後獻繹祭先獻後薦此儐尸禮與天
子諸侯繹祭同故亦先獻後薦也案禮記坐尸於堂
子北面而事之註云天子諸侯之祭朝事延尸於戶
外是以有北面事尸之禮是特牲少牢正祭無朝事
於堂直有室中之事韭菹等物皆朝事之豆籩而儐
尸用之是謂豊大夫之禮然八豆八籩之中各取其
四耳籩人云朝事之籩䵄蕡白黑形鹽膴鮑魚鱐醢
人云朝事之豆韭菹醓醢昌本麋臡菁菹鹿臡茆菹
麋臡有骨為臡無骨為醢
敖氏曰四豆四籩放室中之數也賓尸以飲酒為主
其禮變於饋食不可復因其薦故於其始亦變而用
朝事之豆籩焉不避君禮者變而用之無嫌也當外
列䵄在麋臡西也
郝氏曰韭菹醢謂韭菹醓醢昌菹醢謂昌本麋臡臡
亦醢此四豆也䵄炒麥蕡炒麻子白炒稻米黑炒黍
米此四籩也韭菹在筵西醓醢在韭菹東昌菹醢陪
設於南接韭菹醢之南也昌在東次醓醢南麋臡在
西次韭菹南䵄蕡在豆西列于外中空二列避二鉶
也䵄在東在蕡東蕡西䵄東皆對韭西也白黑設于
初籩之南接䵄蕡南也白在西蕡南也黑在東䵄南
也白西黑東皆對麋臡之西也
張氏曰以上主婦薦豆籩
世佐案菹在西昌在東䵄在東白在西此豆籩之
次皆䋫設之也外列謂豆之南一列也昌菹醢在
韭菹醢之南故曰外列䵄蕡之位必當外列者以
韭菹之西當空之以待鉶也郝云䵄蕡皆對韭西
非初籩即䵄蕡也初籩之南於豆無所對郝云白
黑皆對麋臡之西亦非
乃升
註曰升牲體於俎也
司馬朼羊亦司馬載載右體肩臂肫骼臑正脊一脡脊
一横脊一短脅一正脅一代脅一腸一胃一祭肺一載
于一俎
註曰言燅尸俎復序體者明所舉肩骼存焉亦著脊
脅皆一骨也臑在下者折分之以為肉湆俎也一俎
謂司士所設羊鼎西第一俎
疏曰脊脅載一骨在正俎一骨在湆俎第一俎者在
侑俎之南故下文註侑俎云北俎也故羊肉湆俎在
豕俎之南
敖氏曰二司馬即舉羊鼎者也以下凡升羊者皆司
馬為之特於此見之耳上言燅尸俎而此肩臂臑肫
胳具有明其神俎肵俎並用也復序俎實者其數及
載與進俎之法皆有異於上故爾是言載時先後之
序也其在俎則與正祭者略同惟臑後於胳為異耳
臑後於胳者以其折也折之則不為全體而在全體
之下矣臑必折者見其貶於神俎且欲以所折者為
肉湆俎也其脊脅皆一骨及腸胃各一者義亦如之
賓尸主於飲酒此俎乃有祭肺者盛之一俎謂司士
所設羊鼎西之北俎也司馬亦南面執之以載與他
俎異也既載則侑主人主婦之羊俎三亦繼此而序
載之每俎既載則遷之於阼階西亦北上西縮俟時
乃設耳所以然者為當進羊已湆羊肉湆於尸也朼
當作匕下同
郝氏曰上篇言俎實此復歴言者尸俎重燅體變數
更用俎多也司馬朼羊肩臂以下共十四物載于一
俎即司士所執之二俎設于羊鼎西之第一俎也正
脊以下不言二骨並者折為衆俎也
張氏曰此尸正俎載已即當設之豆南者
姜氏曰此下三俎皆尸俎也不言尸俎為儐尸可知
也此尸之俎為羊鼎西之第一俎在南侑俎為羊鼎
西之第二俎在北阼俎為豕鼎西之俎主婦俎為魚
鼎西之俎緣尊羊故為四正俎
羊肉湆臑折正脊一正脅一腸一胃一嚌肺一載于南
俎
註曰肉湆肉在汁中者以增俎實為尸加也必為臑
折上所折分者嚌肺離肺也南俎雍人所設在南者
此以下十一俎俟時而載於此歴說之爾
疏曰凡牲體皆出于汁此特得湆名者正祭升牲體
於鼎時皆無匕湆此升牲體于尸前匕湆亦升焉故
得湆名在俎實無汁故進羊肉湆必先進羊匕湆見
此湆為肉而有故在羊肉湆前進之使尸嘗之下註
云嚌湆者明湆肉加耳嘗之以其汁尚味是也豕亦
有匕湆不名肉湆而名豕脀者互見為文言脀者見
在俎無汁言肉湆者見在鼎内時有汁也魚何以不
言魚湆而云湆魚者羊先言肉後言湆使肉前進匕
湆明是湆從肉來可知魚前無進匕湆故先言湆以
明魚在湆可知魚無匕湆者下註云不羞魚匕湆略
小味也羊有正俎羞匕湆肉湆豕無正俎無匕湆隆
汙之殺十一俎即尸之羊肉湆一也豕脀俎二也侑
之羊俎三也豕俎四也主人羊俎五也羊肉湆俎六
也豕脀七也主婦羊俎八也尸侑主人三者皆有魚
俎是其十一通尸羊正俎為十二俎其四俎尸侑主
人主婦載羊體俎皆為正俎其餘八俎雍人所執二
俎益送往還故有八其實止二俎也
敖氏曰云臑折者明其為臑之下也此臑蓋與後足
之觳同以無異名故但云臑折而已羊俎之外又分
其體以為此俎貴多儀也尊尸不敢用左體故分右
臑為之用嚌肺亦别於其正羊肉湆與羊俎之實同
鼎而名不同以其於鼎有湆上湆中之異也羊俎西
之二俎亦北上肉湆載于南俎則其北俎為羞匕湆
明矣凡羊肉湆與豕脀湆魚皆俟時而載因升正俎
之節而遂見之欲其文相比也
郝氏曰羊肉湆羊肉連汁者以其重燅故肉有湆臑
折以祭俎之臑折分也南俎即司士所執設於羊鼎
西之第二俎上首為北次為南
姜氏曰據本章十二俎皆同時自鼎升載而其後乃
即所升載之俎陳設之耳註謂先載一俎而十一俎
乃俟時而載者以下經定之也羊豕匕湆二俎升必
俟時者蓋一以湆恐傾不得先時預升一又以湆宜
温自須臨時乃進故下經升時有明文也十一俎雖
同升亦自無害故經因升尸俎而併陳之然據上文
執從凡六俎不及十二俎之數理既當俟時而升况
下文益送往還之儀惟尸侑主人主婦之四羊俎為
正俎設于各筵而餘則羊匕湆俎縮執以降羊肉湆
俎羊燔俎皆載加于羊俎即豕脀俎豕燔俎湆魚俎
亦于羊俎載加之所以然者少牢禮以羊俎為正俎
俎可容則載加之矣其長賓兄弟次賓兄弟以及内
賓私人之薦俎并凡籩豆鉶器之屬皆不陳之者祭
器以俎為重俎又尸侑主人主婦為尊故也然註家
雖為俟時而載之說而往還益送之儀不明則讀經
者多疑其說故通考前後發之如此
司士朼豕亦司士載亦右體肩臂肫胳臑正脊一脡脊
一横脊一短脅一正脅一代脅一膚五嚌肺一載于一
俎
註曰臑在下者順羊也俎謂雍人所設在北者
疏曰豕脀不折臑臑亦在下順上文豕無正俎(從楊氏圖)
(節本)
敖氏曰此謂豕脀也二司士即舉豕鼎者也此下凡
升豕者皆此司士為之豕無正俎故此尸俎之體骨
皆放於羊俎此俎與羊肉湆俎同臑在胳下是亦折
矣
郝氏曰司士朼豕肩臂以下十七物載于一俎即贊
者設于豕鼎西之俎也此以上三俎與後朼魚一俎
皆尸俎皆升自阼階下之鼎故皆言朼羊肉湆不言
朼者從上朼羊之文也又雍人所執二俎陳于羊俎
之西者亦不言朼一為羊朼湆俎一為豕朼湆俎無
肉故不與牲體同叙
張氏曰此與上羊肉湆並事尸加俎用雍人所設二
俎傳送之者
侑俎羊左肩左肫正脊一脅一腸一胃一切肺一載于
一俎侑俎豕左肩折正脊一脅一膚三切肺一載于一
俎
註曰侑俎用左體侑賤其羊俎過三體有肫尊之加
也豕左肩折折分為長兄弟俎也切肺亦祭肺互言
之爾無羊湆下尸也豕又祭肺不嚌肺不備禮俎司
士所設羊鼎西之北俎也豕俎與尸同
疏曰鼎俎數奇今有四故云加
敖氏曰侑無羊肉湆故羊俎得用二體前體以肩後
體以肫尊之也右體皆在尸俎故此皆用左焉有肩
有肫則肫在下端矣羊俎亦用祭肺者與尸俎同在
堂上因其禮也阼俎亦然飲酒正禮祭以離肺其有
以切肺者或盛之或有為加之或相因用之非常禮
也豕左肩折不用全體為羊俎已用二故於此殺之
豕脀體數殺於羊俎又無羊肉湆皆下尸也豕脀之
肺宜如羊肉湆而用嚌此乃於羊俎而用切者亦以
無羊肉湆故也侑之羊俎司士所設在羊鼎西之南
者侑之豕俎與尸之豕脀同用南俎
郝氏曰自侑俎以下侑羊豕俎阼羊豕俎主婦羊俎
侑與主人魚俎皆不在前所設六俎之數其俎實亦
不在司馬司士所舉入三鼎之内皆别燅之而升自
門外以入因尸俎並及耳其以侑阼主婦俎併尸言
者因羊豕類及猶下文魚俎亦以侑主人從尸言也
侑俎三一羊一豕一魚阼俎主人俎四一羊一羊肉
湆一豕脀一魚主婦俎一羊
張氏曰羊左肩一俎是侑正俎豕俎則加俎註云豕
俎與尸同謂亦用雍人所設俎加之也
世佐案以下註考之膚三二字當屬衍文楊本云
膚一未知是否
阼俎羊肺一祭肺一載于一俎羊肉湆臂一脊一脅一
腸一胃一嚌肺一載于一俎豕脀臂一脊一脅一膚三
嚌肺一載于一俎
註曰阼俎主人俎無體遠下尸也以肺代之肺尊也
加羊肉湆而有體崇尸惠亦尊主人臂左臂也侑用
肩主人用臂下之也不言左臂者大夫尊空其文也
降於侑羊體一而增豕膚三有所屈有所申亦所謂
順而摭也阼爼司士所設豕鼎西俎也其湆俎與尸
俎同豕俎又與尸豕俎同
楊氏曰摭猶拾也拾取主禮用之
敖氏曰尸之往俎三主人亦如之故其正俎無體遠
下尸也骨之屬但用肺而已臂不言左者可知也正
俎太貶故加俎宜用尊體其脊脅之屬亦不嫌於與
尸同也侑正俎用肩主人之加俎乃用臂蓋示其不
相統之意豕脀猶言豕俎也不言肉湆者一俎而已
無所别異也豕脀體數乃放羊肉湆者亦以羊俎太
簡故爾此羊肉湆豕脀皆用雍人所設之南俎與尸
同
張氏曰羊肺一俎主人正俎其下二俎皆加俎亦皆
雍人所設俎益送之故註云與尸俎同
姜氏曰主人與侑皆豕膚三註云增于侑多豕膚三
未詳當云增于侑多羊湆一耳
世佐案侑俎羊左肩左肫二體阼俎則唯臂而已
故註云降於侑羊體一也云而增豕膚三則侑俎
無膚明矣今本於侑之豕俎亦云膚三蓋傳寫者
誤衍之也
主婦俎羊左臑脊一脅一腸一胃一膚一嚌羊肺一載
於一俎
註曰無豕體而有膚以主人無羊體不敢備也無祭
肺有嚌肺亦下侑也祭肺尊言嚌羊肺者文承膚下
嫌也膚在羊肺上則羊豕之體名同相亞也其俎司
士所設在魚鼎西者
疏曰羊豕雖異脊脅之䓁體名則同今豕雖直言膚
不言體以豕膚在羊肺之上使䋫羊之體故云相亞
若然下文主人獻賓之時司士設俎羊骼一腸一胃
一切肺一膚一所以膚又在肺下者彼取用之先後
故退膚在下
敖氏曰主婦有正俎而無豕脀下侑也必用膚者明
其可用豕脀而不用也亦與阼俎惟用羊肺之意相
近用嚌肺者此俎設於房中故不因堂上之禮
張氏曰主婦有正俎無加俎
司士朼魚亦司士載尸俎五魚横載之侑主人皆一魚
亦横載之皆加膴祭於其上
註曰横載之者異於牲體彌變於神膴讀如殷冔之
冔刳魚時割其腹以為大臠也可用祭也其俎又與
尸豕俎同
疏曰牲體皆横載鬼進下生人進腠今進腠從生人
禮魚皆縮載右首於俎為縮於尸為横祭進腴生人
進鰭今横載於人為縮不與正祭同又與生人異(從楊)
(氏圖節本)
楊氏曰横載則進尾也祭膴(缺一字)魚此所謂魚湆
敖氏曰二司士舉魚鼎者也横載之亦縮俎其於載
者則為横此益送魚肉之俎載時皆横執之與羞之
之時異於斯見之矣凡經言載俎之例惟云横載者
據俎而言也加以之字者據載者而言也此三羞湆
魚亦皆迭用南俎朼亦當作匕
郝氏曰司士朼魚是尸之魚俎尸以下俎不一設於
堂上者皆止一羊俎其豕魚等俎皆以其實併於羊
俎而各執虛俎降詳見各節
張氏曰魚三俎皆用尸豕俎益送之亦若侑主人之
豕脀故註云其俎又與尸豕俎同以上言司馬載尸
正俎遂歴數十一俎體物皆俟事至乃載非此時遽
已載也
姜氏曰膴只是大臠註疏讀如殷冔之冔曲甚矣
右通言載俎之法
郝氏曰案上文司士贊者與雍人所執六俎皆尸俎
文義曉然鄭以十二俎分配淆亂不可讀牲體貴賤
多寡禮曲而殺不得不詳然祭後重燅肉已糜爛欲
於階下臨薦之頃一一如法布置以登於俎亦煩且
瑣矣用禮者識其義可耳
世佐案尸俎止於四羊也羊肉湆也豕魚各一也
此與上文司士司士贊者雍人所執六俎之數不
合郝氏槩以為尸俎非
卒升
註曰已載尸羊俎
敖氏曰謂已升四羊俎也
姜氏曰卒升或通承上文升於二俎而言蓋其時將
升羊俎於尸前於是尸羊俎自鼎升而各俎亦皆升
矣然此下獻尸侑及主人主婦所言設俎言羞湆又
言羞脀凡皆各言載與加載於羊俎而羊豕匕湆俎
乃次賓羞於尸前而因縮執以退者則註疏止以卒
升為升尸羊俎固自得之
賓長設羊俎於豆南賓降尸升筵自西方坐左執爵右
取韭菹㨎於三豆祭於豆間尸取䵄蕡宰夫贊者取白
黑以授尸尸受兼祭於豆祭
註曰賓長上賓
敖氏曰賓長設俎尊尸之正俎也阼俎亦然云賓降
見尸升之節也既祭則右執爵於尸升筵主人亦疑
立於阼階東
郝氏曰羊俎即司馬所朼羊鼎西第一俎設於主婦
所薦四豆之南賓既設羊俎降尸自西楹西升戶西
南面之筵坐以左手執主人所奠爵韭菹䵄蕡此北
近筵尸自取白黑在南遠宰夫贊者取授尸以併祭
於韭菹之祭間
張氏曰以上賓長設羊俎
雍人授次賓疏匕與俎受於鼎西左手執俎左廉縮之
卻右手執匕枋縮於俎上以東面受於羊鼎之西司馬
在羊鼎之東二手執挑匕枋以挹湆注於疏匕若是者
三
註曰挑謂之㰱讀如或春或抌之抌字或作挑者秦
人語也此二匕者皆有淺升狀如飯摻挑長枋可以
杼物於器中者注猶瀉也今文挑作抌挹皆為扱
疏曰淺升對常勺升深也
敖氏曰疏匕與俎在羊俎西之北者也匕湆尊於肉
湆故用上俎羞之陳俎時俎西縮疏匕縮俎西枋而
此左手執左廉卻右手執匕枋以受湆是身當俎下
端也然則凡縮執俎者皆當其下端矣左手執俎左
廉乃縮之是授受時皆横執俎也縮執俎以受於鼎
西者惟此與豕匕湆耳二手執挑匕枋敬其事不游
手也挹湆且若是則匕牲體者可知
郝氏曰疏匕即雍人陳於羊俎西之第一俎覆疏匕
於上者受於鼎西就鼎取湆也左廉俎左邊縮直也
郤仰手向後匕中有湆直設俎上以左手前執俎左
邊右手向後仰執匕柄挑言淘挑匕亦勺似匕以淘
取羊涪於鼎注於疏匕若是者三三挹三注
姜氏曰受於鼎西次賓受也又言以東面受於羊鼎
之西者申明之耳匕柄疏匕枋也挑匕以挹湆疏匕
以注湆
世位案受於鼎西次賓受疏匕與俎於雍人也此
俎曏陳於羊俎西是時羊俎已設於尸席前其地
空故直云鼎西也俎西縮以南為左次賓以左手
執俎左廉而縮之則是西面受而身當俎之上端
矣敖云身當俎下端非陳俎時疏匕覆於其上西
枋賓既西面受俎乃仰右手執匕轉其枋使近身
而於俎仍為縮也手云卻則匕亦卻可知必卻之
者以將受湆也云以東面受於羊鼎之西者謂次
賓受匕俎訖乃轉而東面以受湆於司馬也此與
上受於鼎西之文雖同而所受則異雖同在羊鼎
之西而所面亦不同姜以為申明上文亦非郝說
尤欠分曉挑匕之挑本或作桃誤註引詩或舂或
抌之抌本或作枕亦誤今詩作揄蓋揄與抌通也
云此二匕者皆有淺升狀如飯摻蓋舉漢法以况
摻今本誤作槮釋文作操集說作摻槮所今切木
長貌又有糝審伈騷杉五音俱與飯摻之義不協
惟博雅音所斬切取也一曰執也引詩摻執子之
袪為證於義近是然摻今詩亦作摻則其誤可知
撡俗字固不足辨摻操二字義俱可通而摻之義
可以該操操不可以該摻故定從摻其義則從取
從執其音則從七消七刀二切詩摻執子之袪之
摻亦當同此音釋文所覽所斬二切皆誤也魏了
翁與張洽書中亦載此說但其言本作操魏晉間
避曹操諱改為摻則未知摻之本可以該操也吳
淑校古樂府中有摻字多改為操則未知操之不
可以該摻也儀禮圖音七肖切當是七消之譌
尸興左執爵右取肺坐祭之酒興左執爵
註曰肺羊祭肺
疏曰上載尸羊俎云祭肺一故知此是羊俎上祭肺
其羊肉湆雖有嚌肺一此時未升
敖氏曰言興左執爵明其右執爵以興也下文皆然
張氏曰尸興承上文尸坐祭豆籩之節
次賓縮執匕俎以升若是以授尸尸卻手受匕枋坐祭
嚌之興覆手以授賓賓亦覆手以受縮匕於俎上以降
註曰嚌湆者明湆肉加耳嘗之以其汁尚味
疏曰此匕湆似大羹案特牲大羹不祭不嚌以不為
神非盛此嚌之者明肉湆加先進其汁而嘗之尚味
故也以湆肉加在鼎有汁在俎無汁故以匕進汁大
羹自門入本不在鼎不調之此肉湆在鼎已調之故
云尚味也
敖氏曰若是者謂執匕俎之儀無變也郤手受匕枋
則匕内鄉而便於用覆手以授賓明其變於有事之
時次賓亦覆手以受統於尊者也縮俎則不復執之
而二手執俎矣祭湆如祭酒然亦注於地他時湆不
祭此祭者重其在俎也湆與肉湆相將之物故以此
先肉湆而進之
郝氏曰尸卻右手仰執匕柄左手猶執爵坐而瀉湆
於地以祭乃嘗羊湆以匕授賓覆手手向下初受匕
湆將祭仰手執之既祭既嚌覆手執匕以授也賓受
虛匕並俎下堂凡加俎不設於堂則直執之蓋儐尸
唯羊俎為正奠於堂上其羊肉湆羊匕湆豕脀湆魚
俎皆以其實併載於羊俎而以虛匕俎降不與羊俎
同設也
張氏曰以降者以此匕俎而降監本正誤云尸卻
手受匕枋受誤作授賓亦覆手以受受誤作授
尸席末坐啐酒興坐奠爵拜告旨執爵以興主人北面
於東楹東答拜
疏曰案上篇尸不啐奠不告旨尸彌尊也至儐尸啐
酒告旨異於神奠尸禮彌卑矣
敖氏曰拜告旨不降筵以有後事也云主人北面於
東楹東明其復位下放此
張氏曰以上次賓授匕湆
司馬羞羊肉湆縮執俎尸坐奠爵興取肺坐絶祭嚌之
興反加於俎司馬縮奠俎於羊湆俎南乃載於羊俎卒
載俎縮執俎以降
註曰絶祭絶肺末以祭周禮曰絶祭湆使次賓肉使
司馬大夫禮多崇敬也
楊氏曰案正俎皆横執横奠加俎皆縮執縮奠羊湆
俎湆字衍
敖氏曰尸奠爵亦於左宜避羞俎者司馬北面縮奠
俎既則西面於俎東載之
郝氏曰既進羊匕湆復進羊肉湆者匕湆清汁肉湆
有肉用匕同也尸既奠爵祭肺嚌肺反肺於羊俎司
馬乃以羊肉湆俎升奠於羊俎南取肉湆併載於羊
俎畢縮執虛俎降
張氏曰司馬縮執縮奠之俎羊肉湆俎也即雍人所
設益送之南俎也載於羊俎者載此羊肉湆於尸之
正俎也經文司馬縮奠俎於羊湆俎南疑誤觀下受
酢羞肉湆節當是縮奠湆俎於羊俎南以上司馬羞
肉湆羡監本正誤云卒載下羡一俎字
姜氏曰此云卒載乃尸嚌羊肺訖而司馬以俎内凡
所升者并載於先一羊體之俎也或誤以此載為自
鼎升俎者失之矣
世佐案羊肉湆即上司馬所匕載於南俎者其實
自臑折至嚌肺凡六物縮執俎者其法蓋與次賓
執湆俎相似唯無匕而以二手共執俎為異耳無
匕者以此俎無湆也無湆而謂之羊肉湆者明上
匕湆之設與此同屬羞俎特以俎不可以盛湆故
分湆與肉為二次進之也肺即此俎所盛之嚌肺
也反加於俎者反之於羊肉湆俎也司馬縮奠俎
於羊俎南經文衍一湆字楊說得之知非羊匕湆
俎者羊匕湆之俎次賓於尸祭嚌之後即受以降
不設於尸席前也必奠於羊俎南者便載也乃載
於羊俎者謂以羞俎所實六物悉載於正俎也卒
載縮執俎以降者羞俎不與正俎同設也
尸坐執爵以興次賓羞羊燔縮執俎縮一燔於俎上鹽
在右尸左執爵受燔㨎於鹽坐振祭嚌之興加於羊俎
賓縮執俎以降
敖氏曰室中之事無燔俎故此與亞獻皆用之受燔
取於俎也
郝氏曰燒肉曰燔以羊燔一片直陳俎上此俎之未
陳者以載燔進尸執燔祭嚌反加於羊俎賓亦執虚
俎降
世佐案此羞燔之俎不在上所陳六俎内其先所
陳處未聞士虞禮云羞燔俎在内西塾上南順
尸降筵北面於西楹西坐卒爵執爵以興坐奠爵拜執
爵以興主人北面於東楹東答拜主人受爵尸升筵立
於筵末
右主人獻尸
疏曰獻尸有五節主人獻酒并主婦設籩豆一也賓
長設俎二也次賓羞羊匕湆三也司馬羞羊肉湆四
也次賓羞羊燔五也
楊氏曰案主人獻尸羞羊俎及主婦獻尸始羞豕脀
及賓作三獻之爵始羞湆魚俎今並述於主人獻尸
之時者以載俎事同一類故以類相從庶使易見也
不惟此也主人獻侑羞羊俎主婦獻侑奠豕脀又尸
酢主人羞阼羊俎主婦致爵於主人始羞豕脀又主
婦羊俎亦尸酢主婦始用之今並述於主人獻尸之
下者亦欲以類相從也鄭註云此以下十一俎俟時
而載於此歴說之爾蓋謂此也
主人酌獻侑侑西楹西北面拜受爵主人在其右北面
答拜
註曰不洗者俱獻間無事也主人就右者賤不專階
疏曰凡爵行爵從尊者來向卑者俱獻間無事則不
洗爵從卑者來向尊雖獻間無事亦洗賤不專階對
主人不就尸階者尸尊得專階也
敖氏曰獻侑亦於席前西南面也侑既拜則進受之
以復位主人既拜則立於西階東及侑降筵北面則
復就其右
張氏曰此下主人獻侑節獻爵薦豆籩設羊俎設羊
燔有四細節
主婦薦韭菹醢坐奠於筵前醢在南方婦贊者執二籩
䵄蕡以授主婦主婦不興受之奠䵄於醢南蕡在䵄東
主婦入於房
註曰醢在南方者立侑為尸使正饌統焉
疏曰凡設菹常在右便其㨎今菹在醢北者以其立
侑以輔尸故菹在北統於尸也
敖氏曰醢在南方是豆北上也豆北上者以席南上
也主人席豆相變之法於斯見之矣下云侑升筵降
筵自北方是席南上也主婦薦豆而贊者即贊籩者
兩豆兩籩同時設故不必親取籩
侑升筵自北方司馬横執羊俎以升設於豆東
敖氏曰凡正俎皆横執此乃明言之者以司馬進之
嫌亦縮執也
郝氏曰羊俎即前所設侑俎羊左肩以下七物共載
者也横執正俎也儐尸羊俎為正横執其羊肉羊湆
豕脀湆魚以下加俎皆縮執
侑坐左執爵右取菹㨎於醢祭於豆間又取䵄蕡同祭
於豆祭興左執爵右取肺坐祭之祭酒興左執爵次賓
羞羊燔如尸禮
敖氏曰不啐酒者凡堂上每獻啐酒之節皆當放於
尸上禮尸嚌渚乃啐酒此無湆則不宜啐酒以異其
節侑無羊匕湆者以無肉湆故也
侑降筵自北方北面於西楹西坐卒爵執爵以興坐奠
爵拜主人答拜
註曰答拜拜於侑之右
世佐案不啐酒不告旨主人拜於侑之右皆殺於
尸也其禮蓋與鄉飲酒主人獻介相似
右主人厭侑
疏曰此節從獻有三事主婦薦籩豆一也司馬羞羊
俎二也次賓羞羊燔三也侑降於尸二等無羊匕湆
又無肉湆
尸受侑爵降洗侑降立於西階西東面主人降自阼階
辭洗尸坐奠爵於篚興對
疏曰特牲少牢主人獻尸尸即酢主人主人乃獻祝
及佐食此尸待主人獻侑乃酢主人不同者此尸卑
達主人之意欲得先進酒於侑迺自飲彼尸尊欲自
達己意故先酢主人也下文賓長獻尸致爵主人尸
乃酢之遂賓意亦此類也
敖氏曰尸適洗南北面主人阼階東南面辭洗尸對
主人復阼階東西面
張氏曰此下尸酢主人節主人受爵主婦薦豆籩長
賓設俎次賓羞匕湆司馬羞肉湆次賓羞燔主人拜
崇酒凡七細節
卒洗主人升尸升自西階主人拜洗尸北面於西楹西
坐奠爵答拜降盥主人降尸辭主人對卒盥主人升尸
升坐取爵酌
註曰酌者將酢主人
敖氏曰主人亦揖乃升與前後之儀同不言者可知
也侑不升辟酢禮也與尸同升則嫌若同酢主人然
司宮設席於東序西面主人東楹東北面拜受爵尸西
楹西北面答拜
疏曰特牲少牢皆致爵乃設席此賓尸受酢即設者
主人益尊
敖氏曰事至乃設席略倣室中致爵之節亦所以尊
尸侑也既設席尸乃於席前東南面酢主人主人拜
受爵復位
張氏曰主人受酢爵
主婦薦韭菹醢坐奠於筵前菹在北方婦贊者執二籩
䵄蕡主婦不興受設䵄於菹西北蕡在䵄西主人升筵
自北方主婦入於房
註曰設籩於菹西北亦辟鉶
敖氏曰主人之席亦南上而菹在北方豆席相變之
法愈可見矣升筵之節侑速於尸主人速於侑皆所
以示其異
張氏曰主婦薦主人豆籩
長賓設羊俎於豆西主人坐左執爵祭豆籩如侑之祭
興左執爵右取肺坐祭之祭酒興
郝氏曰羊俎即前阼俎羊肺祭肺同載者
張氏曰設主人羊俎
世佐案如侑之祭謂亦右取菹㨎於醢祭於豆間
又取䵄蕡同祭於豆祭啐酒不告旨酒已物也
次賓羞匕湆如尸禮席末坐啐酒執爵以興
敖氏曰祭酒興亦左執爵乃受匕湆
張氏曰羞主人匕湆
姜氏曰如尸禮如其縮執却受覆手縮匕之屬但主
人不告旨也
司馬羞羊肉湆縮執俎主人坐奠爵於左興受肺坐絶
祭嚌之興反加於湆俎司馬縮奠湆俎於羊俎西乃載
之卒載縮執虛俎以降
註曰奠爵於左者神惠變於常也言受肺者明有授
言虛俎者羊湆俎訖於此虛不復用
疏曰此俎雍人所執陳於羊俎西在南者云不復用
見下次賓羞羊燔於主人則用北之豕俎用北之豕
俎而得羊燔禮殺也
敖氏曰奠爵於左辟肉湆俎也受肺亦取於俎言受
者執俎以進亦授也故取之云受言虛俎者見其盡
載於羊俎而無所釋也此經言羞湆俎一節其文有
加尸者所以足其義非異也
郝氏曰次賓羞匕湆司馬羞羊肉湆之俎皆即羞尸
之匕俎雍人所設於羊俎西者也肉有湆皆用匕主
人嚌肺及加於羊俎司馬乃載羊肉湆於羊俎執虚
俎降與前獻尸同反加於俎坊本多一湆字誤當
刪
張氏曰羞主人肉湆
姜氏曰俎降皆虛此獨云虛蓋文有衍縮也舊謂虛
不復用而下羞燔用北之豕俎者非
世佐案此與羞尸羊肉湆之儀同但文有加詳耳
反加於湆俎湆字非衍也說見上郝說誤
主人坐取爵以興次賓羞燔主人受如尸禮
疏曰燔即羊燔主人與尸侑皆用羊體主婦獻尸以
後悉用豕體賓長獻尸後悉用魚從
敖氏曰燔不言羊可知也
張氏曰羞主人燔
世佐案如尸禮者如其縮執俎縮一燔於俎上以
下之儀也
主人降筵自北方北面於阼階上坐卒爵執爵以興坐
奠爵拜執爵以興尸西楹西答拜主人坐奠爵於東序
南
註曰不降奠爵於篚急崇酒
世佐案東序南主人奠酬爵之常處鄉飲酒鄉射
禮賓酬主人訖皆云主人坐奠爵於序端是也不
奠於篚者蓋為後獻衆賓用之
侑升尸侑皆北面於西楹西
註曰見主人不反位知將與己為禮
世佐案主人卒爵而尸酢主人之禮畢矣故侑至
是乃升皆北面於西楹西者如其初升之位也亦
東上
主人北面於東楹東再拜崇酒尸侑皆答再拜主人及
尸侑皆升就筵
敖氏曰此尸酢主人主人拜崇酒而侑亦答拜者緣
主人意亦欲并謝己也云主人及尸侑先後之辭也
後文放此升就二字宜衍其一
右尸酢主人(張氏曰主人初獻禮竟)
疏曰此亦有五節尊主人故與尸同
司宮取爵於篚以授婦贊者於房東以授主婦
註曰房東房戶外之東
敖氏曰以授主婦婦贊者以授主婦於房中也上篇
亞獻畢主婦以爵入於房今司宮乃取爵於下篚以
授者其有司徹之後此爵又反於下篚與
張氏曰自此至尸主人及侑皆就筵凡四節皆主婦
亞獻之事獻尸一也獻侑二也致爵於主人三也受
尸酢四也
世佐案房東即房戶也說見上篇註說非
主婦洗爵於房中出實爵尊南西面拜獻尸尸拜於筵
上受
註曰尊南西面拜由便也
疏曰賓主獻酢無在筵上受法今尸於筵上受者以
婦人所獻故尸不與行賓主之禮故不得各就其階
敖氏曰尸拜於筵上受以其殺於主人且因室中之
禮也後三獻放此
郝氏曰尊即祭時尊於房戶間者主婦洗爵出尊前
酌酒即尊前西面拜獻尸尸即筵上拜受禮變於主
人殺也
主婦西面於主人之席北拜送爵
郝氏曰主婦退就主人席北西向又拜婦人俠拜也
世佐案拜送於主人之北亦因室中之位而為之
入於房取一羊鉶坐奠於韭菹西主婦贊者執豕鉶以
從主婦不興受設於羊鉶之西興入於房取糗與腵脩
執以出坐設之糗在蕡西修在白西興立於主人席北
西面
註曰飲酒而有鉶者祭之餘鉶無黍稷殺也
敖氏曰飲酒而有鉶尸尊亦盛之設二籩而主婦親
取之以其與鉶異類不可相因也糗與修雜用饋食
之籩也去棗用脩以示其變糗脩北上明不與初儀
序下儀類此
郝氏曰羊鉶羊羹之和者奠於韭菹西即前云豆西
之外列䵄蕡之内也豕鉶在羊鉶西是䵄之東也糗
乾米餅腵脩即脯也糗在蕡西脩在白西南北直陳
也二鉶用贊者糗脩皆親執鉶鼎重故特執脩脯輕
故并執也
張氏監本正誤云立於主人席北西面西面誤作面西
姜氏曰二鉶二籩如上二豆二籩各執之例亦宜主
婦執二鉶以設而婦贊者執二籩以授今主婦止執
羊鉶婦贊者執豕鉶而主婦又自興入房取二籩者
二鉶非可雙執故主婦與贊者分執之而二籩可雙
執乃獨親執之也
世佐案二鉶皆繼韭菹而西在䵄蕡之北也郝說
之誤辨見上鉶之為器大於籩二鉶當二籩而有
餘故於其南又設二籩焉而饌方矣糗在蕡西脩
在白西糗北而脩南也無黍稷儐尸主於飲也
尸坐左執爵祭糗脩同祭於豆祭
敖氏曰於此乃云尸坐是受爵時立也祭糗脩之祭
當如下文作取蓋字誤也
以羊鉶之柶□羊鉶遂以挹豕鉶祭於豆祭祭酒
敖氏曰祭鉶乃祭酒者是禮初獻祭酒之節居其祭
之四三獻居其祭之二故於此特居其祭之三以序
之且示禮殺有漸也案上經云以挹湆注曰今文
挹皆作扱皆此經文也案士昏禮聘禮賓以柶祭醴
二記皆云始扱一祭又公食大夫禮曰扱上鉶以柶
辯擩之上鉶之間祭蓋以柶取物而祭則必扱之此
亦以柶祭鉶也宜云扱與彼同不宜云挹當從今文
次賓羞豕匕湆如羊匕湆之禮
敖氏曰如者如其左手執俎左廉以下之儀其異者
次賓自縮執匕俎以受雍人不復授之也羞豕匕湆
亦用羊匕湆之俎其匕則殊乃曏之覆於羊俎西之
南俎之上者也將羞此湆則以羊匕與之易處焉既
則各反之
郝氏曰豕匕湆豕肉汁盛以疏匕載以俎即羊俎西
之第二匕俎也
尸坐啐酒左執爵嘗上鉶執爵以興坐奠爵拜主婦答
拜執爵以興
敖氏曰此嘗鉶拜也不告旨異於主人也特牲饋食
禮曰尸祭鉶嘗之告旨主人拜尸答拜
郝氏曰嘗上鉶嚌羊鉶也羊左為上
司士羞豕脀尸坐奠爵興受如羊肉湆之禮坐取爵興
敖氏曰奠爵亦於左
郝氏曰豕脀即前司士所朼載豕右肩以下十七物
共載者也受如羊肉湆之禮亦奠於羊俎西併於羊
俎縮執虚俎以降等禮同也
次賓羞豕燔尸左執爵受燔如羊燔之禮坐卒爵拜主
婦答拜受爵
敖氏曰受爵亦於其席也下文放此
右主婦獻尸
疏曰亞獻凡五節設兩鉶一也設糗脩二也次賓羞
豕匕湆三也司士羞豕脀四也次賓羞豕燔五也
酌獻侑侑拜受爵主婦主人之北西面答拜
註曰酌獻者主婦
敖氏曰亦拜於筵上受蓋不敢異於尸不言者可知
也北亦席北
世佐案主婦不俠拜下於尸
主婦羞糗脩坐奠糗於䵄南脩在蕡南侑坐左執爵取
糗脩兼祭於豆祭
敖氏曰無鉶亦殺也不祭酒者上禮尸祭鉶乃祭酒
此無鉶則不祭酒其義與上不啐酒同
世佐案脩在蕡南在糗之東也
司士縮執豕脀以升侑興取肺坐祭之司士縮奠豕脀
於羊俎之東載於羊俎卒乃縮執俎以降侑興
註曰豕脀無湆於侑禮殺
敖氏曰取肺亦右取之肺謂切肺豕脀無湆者初獻
無羊湆故此雖有豕脀亦不用湆也
郝氏曰豕脀即前侑俎豕左肩折以下七物共載者
也
次賓羞豕燔侑受如尸禮坐卒爵拜主婦答拜受爵
敖氏曰如尸禮亦受羊燔之禮也
右主婦獻侑
疏曰降於尸二等無鉶羹與豕匕湆
酌以致於主人主人筵上拜受爵主婦北面於阼階上
答拜
註曰主婦易位拜於阼階上辟併敬
疏曰前主婦獻尸侑拜送於主人北今致爵於主人
拜於阼階上者辟併敬主人與尸侑故易位也案特
牲三獻爵止乃致爵此未三獻已致爵者以上篇已
有獻於尸故此不待三獻又見儐尸禮殺故早致
敖氏曰筵上受因尸禮也北面答拜放室中之儀也
與主人行禮故亦得獨拜於阼階上
郝氏曰主人筵在東序西向拜受主婦阼階上北面
答拜於主人之西南也
世佐案是時主人於筵上拜受主婦若亦於主人
之席北西面答拜則是與主人同面矣故之阼階
上北面於主人之南鄉主人也註說似曲
主婦設二鉶與糗脩如尸禮
敖氏曰有鉶者阼俎如尸故鉶亦因之設二鉶羊在
菹北豕在羊北設糗脩糗在䵄北脩在蕡北
姜氏曰如尸禮如獻尸之授受奠設也
主人共祭糗脩祭鉶祭酒受豕匕湆拜啐酒皆如尸禮
嘗鉶不拜
註曰主人如尸禮尊也其異者不告旨
疏曰案前主婦獻尸尸坐啐酒左執爵嘗上鉶執爵
以興坐奠爵拜拜雖在嘗鉶下其拜仍為啐酒是以
特牲少牢尸嘗鉶皆不拜或此經啐酒之上無拜文
有者衍字也
敖氏曰此啐酒為將嘗鉶也嘗鉶不拜鉶己物也言
此以别於尸禮本云拜啐酒疏曰或此經啐酒之
上無拜文繼公謂啐酒之上不當有拜今從疏之所
謂或本者去拜字
郝氏曰前尸啐酒嘗上鉶興拜今主人嘗鉶不拜凡
拜為啐酒也尸拜啐酒在嘗鉶後此嘗鉶不拜為不
拜啐酒上文拜啐酒之拜當是衍字鄭謂嘗鉶不拜
為不告旨夫尸告旨惟主人初獻主婦亞獻尸亦不
告旨告旨與啐酒同拜既云拜啐酒又云不拜何以
明其為不告旨也
張氏曰案疏言謂經嘗鉶不拜正謂啐酒不拜耳啐
酒上拜字衍又註云其異者不告旨其意亦然主婦
獻尸尸啐酒拜亦告旨之意也監本正誤云主人
其祭糗脩其誤作共
姜氏曰皆如尸禮通謂祭糗脩以下及受羊匕湆以
下凡祭嚌啐之屬正祭凡嘗鉶皆不拜儐尸則尸拜
者尸就卑也主人於主婦則尊矣故不拜也又主人
受豕匕湆拜如尸禮獨嘗鉶則不拜明其禮殺也案
經文甚明註蓋誤
世佐案云嘗鉶不拜著其異於尸者耳其他則皆
如尸受主婦獻之禮也今以上文考之彼於主婦
設二鉶二籩之下即云尸坐左執爵祭(敖云當作取)糗
脩同祭於豆祭即此所謂共祭糗脩也又云以羊
鉶之柶挹(敖本作扱下同)羊鉶遂以挹豕鉶祭於豆祭祭酒
即此所謂祭鉶祭酒也又云次賓羞豕匕湆如羊
匕湆之禮尸坐啐酒即此所謂受豕匕湆啐酒也
受豕匕湆與啐酒之間絶無所謂拜者則此經拜
字之為衍文信矣彼又云左執爵嘗上鉶執爵以
興即此所謂嘗鉶也但彼於執爵興之後復坐奠
爵拜而此則否是其異也嘗鉶而拜重其禮也主
人之不拜下尸也正祭時尸嘗鉶啐酒皆不拜尸
尊也至是以賓禮待尸尸於主人之獻啐酒則拜
於主婦之獻嘗鉶則又拜尸益卑也其於主婦之
獻拜鉶而不拜酒者以鉶是主婦所親設而酒則
與主人所獻同出一尊曏已告旨訖故於是略之
也至於主人之啐酒不告旨則於受尸酢時已然
而此所云皆如尸禮者亦足以蔽之矣不必别言
也註乃以不告旨釋不拜失經意矣疏家又曲為
之說皆非也又案共祭猶言兼祭也共坊本或作
其誤今以監本為正張氏反謂監本誤去取失當
其受豕脀受豕燔亦如尸禮坐卒爵拜主婦北面答拜
受爵
世佐案如尸禮者如其司士羞豕脀以下至受燔
如羊燔之禮也此累言二事而不見其羞之之人
及主人興坐奠爵執爵之節文更略
右主婦致爵於主人
疏曰此亦有五節行事與尸同
尸降筵受主婦爵以降
註曰將酢主婦
敖氏曰主婦受爵尸即降筵主婦以尸將受己爵也
其西面於主人之北以待之與
郝氏曰必待主婦致爵主人而後酢者尊主人使先
受獻也
主人降侑降主婦入於房
敖氏曰侑主人降從尸也主婦入於房尸降為已宜
辟之也凡婦人於丈夫之為已而降洗者例無從降
之禮蓋於此篇及士昏禮見之矣
主人立於洗東北西面侑東面於西階西南
註曰俟尸洗
敖氏曰設洗當東榮而主人降位在阼階東直東序
則宜西於洗北又上文侑降立於西階西此亦從降
也而主人云洗東北侑云西階西南未詳疑文有誤
衍也
世佐案凡主人於賓之為己洗也降立於阼階東
西面當東序辭則進而南面其禮見鄉飲酒鄉射
今乃東於洗者以其不為已而洗故也夫婦一體
尸為婦洗主人雖不代為辭而亦違其故位焉示
不敢當也西階西東面乃賓介降立之位而介又
在賓南尸如賓侑如介故侑之降位宜在西階西
少南也上經云侑降立於西階西不言南此乃足
成其義非有異也敖疑文有衍誤非
尸易爵於篚盥洗爵
註曰易爵者男女不相襲爵
敖氏曰易爵酢主婦因室中之禮也
主人揖尸侑
註曰將升
敖氏曰亦異揖之於此乃并揖侑者以曏者尸酢主
人之時侑不升故也必揖之使升者尸酢之意已見
於前今無嫌也
主人升尸升自西階侑從主人北面立於東楹東侑西
楹西北面立
註曰俟尸酌
尸酌主婦出於房西面拜受爵尸北面於侑東答拜主
婦入於房
敖氏曰西面亦於主人席北蓋尸亦就此位而酢之
姜氏曰拜則出禮也拜即入嫌也
司宮設席於房中南面主婦立於席西
註曰設席者主婦尊今文曰南面立於席西
疏曰賓長以下皆無設席之文
敖氏曰既受爵乃設席降於主人也席南面變於不
賓尸之禮也立於席西者亦西為下未設豆而立席
西亦異於上鄭本無南面字註曰今文曰南面立
於席西繼公謂宜從今文入南面字
世佐案房中南面主婦之正位也故受酢設席於
此
婦贊者薦韭菹醢坐奠於筵前菹在西方婦人贊者執
䵄蕡以授婦贊者婦贊者不興受設䵄於菹西蕡在䵄
南
註曰婦人贊者宗婦之少者
世佐案云婦人贊者所以别於婦贊者也婦贊者
即主婦贊者一人也其服飾與主婦同蓋以宗婦
之長者為之其次為婦人贊者則贊此長婦者也
主婦升筵司馬設羊俎於豆南
郝氏曰羊俎即前主婦俎羊左臑以下七物共載者
也豆南當菹醢南蕡東也
主婦坐左執爵右取菹㨎於醢祭於豆間又取䵄蕡兼
祭於豆祭主婦奠爵興取肺坐絶祭嚌之興加於俎坐
挩手祭酒啐酒
註曰挩手者於帨帨佩巾内則曰婦人亦左佩紛帨
敖氏曰凡祭離肺者必挩手經不盡見之也
世佐案啐酒而不告旨其義與主人同
次賓羞羊燔主婦興受燔如主人之禮
姜氏曰如主人受尸酢也
主婦執爵以出於房西面於主人席北立卒爵執爵拜
尸西楹西北面答拜主婦人立於房尸主人及侑皆就
筵
註曰出房立卒爵宜鄉尊不坐者變於主人也執爵
拜變於男子也(張氏曰鄉尊謂對尸而卒爵)
敖氏曰出房卒爵宜成禮於所酢者之前也立卒爵
婦人常禮也立卒爵而拜既惟人君及主婦耳其異
者奠爵與執爵也燕禮曰公立卒爵坐奠爵拜云立
於房見其不就席
郝氏曰主婦受爵卒爵則於堂薦祭以至啐酒羞燔
皆於房執爵拜婦人立拜也
右尸酢主婦(張氏曰主婦亞獻禮竟)
疏曰此科内從酢有三婦贊者設豆籩一也司馬設
羊俎二也次賓羞羊燔三也主婦與侑同主人與尸
同尊卑差也
儀禮集編卷三十九
