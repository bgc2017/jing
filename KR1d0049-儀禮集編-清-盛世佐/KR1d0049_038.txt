儀禮集編卷三十五
龍里縣知縣盛世佐撰
特牲饋食禮第十五之二
祝迎尸于門外
註曰尸自外來代主人接之就其次而請不拜不敢
與尊者為禮周禮掌次凡祭祀張尸次
敖氏曰迎尸不拜者禮不主于已代主人迎之耳其
或有拜妥尸之類乃從於主人為之也門廟門
張氏曰自此以下言迎尸入行正祭初尸食九飯次
主人酳尸次主婦亞獻尸次賓長三獻尸次獻賓及
兄弟次長兄弟為加爵次衆賓長為加爵次嗣舉奠
次旅酬次佐食獻尸凡十節事尸者八節其獻賓及
兄弟與旅酬皆承尸意而行神惠者也此九飯節内
有妥尸祝饗有挼祭有三飯有再三飯有終三飯有
盛肵俎又共六細節
主人降立于阼階東
註曰主人不迎尸成尸尊尸所祭者之孫也祖之尸
則主人乃宗子禰之尸則主人乃父道事神之禮廟
中而已出迎則為厭
疏曰祭統云君迎牲而不迎尸别嫌也尸在廟門外
則疑於臣在廟中則全於君君在廟門外疑於君入
廟門則全於臣全於子
敖氏曰阼階東亦直序西面主人位於此則子姓兄
弟在主人之南者其亦南於洗西與
尸入門左北面盥宗人授巾
註曰侍盥者執其器就之執簞者不授巾賤也宗人
授巾庭長尊少牢饋食禮曰祝先入門右尸入門左
疏曰上經陳盥在門右今尸入門左尸尊不就盥槃
匜巾等鄉門右就之
世佐案盥器設于門西故尸入門左即得於此焉
盥也註云執其器就之盖亦自文其說之過與
尸至于階祝延尸尸升入祝先主人從
註曰延進在後詔侑曰延禮器所謂詔侑武方者也
少牢饋食禮曰尸升自西階入祝從主人升自阼階
祝先入主人從
張氏曰詔侑武方彼註武無也引少牢者見此經尸
入次序與彼同法也
尸即席坐主人拜妥尸尸答拜執奠祝饗主人拜如初
註曰饗勸彊之也其辭取于士虞記則宜云孝孫某
圭為孝薦之饗舊記云明薦之
敖氏曰饗饗神也凡饗祝之辭雖或言於尸之前實
主為神也如初再拜稽首也
祝命挼祭尸左執觶右取菹㨎于醢祭于豆間
註曰命詔尸也挼祭祭神食也士虞禮古文曰祝命
佐食堕祭周禮曰既祭則藏其堕堕與挼讀同耳㨎
醢者染于醢
疏曰祭神食者向者隂厭厭飫神今尸祭訖當食神
餘也(從楊氏圖節本)
敖氏曰挼祭即授祭也挼字盖誤祝命佐食授尸祭
尸於是祭薦欲及其授祭之節也
張氏曰挼陸氏作許恚反註云堕挼讀同堕亦作呼
回反堕取降下挼取切摩各於祭義有似也
世佐案命命佐食也挼堕通祝命佐食堕下其所
當祭之物以授尸即謂黍稷肺祭也士虞禮言命
堕祭於尸祭薦之下此言於其上其節同也特文
有先後耳註誤㨎擩通
佐食取黍稷肺祭授尸尸祭之祭酒啐酒告旨主人拜
尸奠觶答拜
註曰祭酒穀味之芬芳者齊敬共之惟恐不美告之
美達其心明神享之
世佐案尸告旨而主人先拜者拜其享也
祭鉶嘗之告旨主人拜尸答拜
註曰鉶肉味之有菜和者曲禮曰客絮羹主人辭不
能亨
疏曰引曲禮者證鉶羹有五味調和故告旨絮者調
和之義
祝命爾敦佐食爾黍稷于席上
世佐案此爾敦併及稷者吉祭之禮務詳也士虞
禮則舉黍而已
設大羹湆于醢北
註曰大羹湆不和貴其質設之所以敬尸也不祭不
嚌大羹不為神非盛者也士虞禮曰大羹湆自門入
疏曰云醢北者為薦左案公食大夫昏禮大羹湆皆
在薦右此在左者禮神禮變於生人士虞禮大羹湆
設於鉶南在右與生人同有不忍異于生故也云不
為神者隂厭時未設尸来始設為尸故士虞記云無
尸則不挼祭無大羹湆胾從獻
舉肺脊以授尸尸受振祭嚌之左執之
註曰肺氣之主也脊正體之貴者先食啗之所以𨗳
食通氣
乃食食舉
註曰舉言食者明凡解體皆連肉
疏曰乃食謂食肺云食舉謂骨體正脊從俎舉鄉口
因名體為舉
敖氏曰乃食乃以右手食食也既食食則食舉所以
安之
姜氏曰乃食則固食舉矣又言食舉者起下文之詞
疏不明此故誤分上下為各食其一也
世佐案乃食食黍也舉即肺脊也士昏禮云贊爾
黍授肺脊皆食以湆醬皆祭舉食舉也此食法盖
與彼同唯不以湆醬為異疏誤當以敖說為正姜
氏以此二句分屬上下節亦非
主人羞肵俎于腊北
註曰肵俎主于尸主人親羞敬也神俎不親設者貴
得賓客以神事其先
疏曰肵俎尸入乃設之故知主於尸
敖氏曰不言降與升文省少牢禮曰主人羞肵俎升
自阼階
郝氏曰肵俎在阼階西羞進也
尸三飯告飽祝侑主人拜
註曰三飯告飽禮一成也侑勸也或曰又勸之使又
食少牢饋食禮侑辭曰皇尸未實侑也
敖氏曰此祭以饋食為名故當食而尸尤尊雖主人
拜亦不答也
佐食舉幹尸受振祭嚌之佐食受加于肵俎舉獸幹魚
一亦如之
註曰幹長脅也獸腊其體數與牲同
敖氏曰此一舉也凡於尸每食必舉牲體若骨者明
主人以此供尸食也是雖連舉三俎之實然同時相
接為之故但主於牲而揔為一舉耳下文放此
尸實舉于菹豆
註曰為將食庶羞舉謂肺脊
敖氏曰於既三飯而奠舉士吉祭之禮然爾士虞則
不食舉卒食乃授之是其異也
郝氏曰尸以左手所執肺脊實于菹豆不實于肵俎
者肵俎在腊北遠也
佐食羞庶羞四豆設于左南上有醢
註曰衆羞以豕肉所以為異味四豆者膮炙胾醢南
上者以膮炙為上以有醢不得䋫也
疏曰公食大夫禮云炙南醢以西牛胾醢牛鮨註云
先設醢䋫之以次也此四豆有醢則不得先設非䋫
之次故也又惟一醢不得與胾炙相對相對之法炙
在南醢在北胾在北醢在南
敖氏曰少牢饋食禮羞兩胾兩醢此亦當放之也左
亦醢之北湆之南也南上者胾醢相間兩胾各在醢
之南也四豆乃不綪者統於正豆也正豆兩而為一
列故此豆雖有四亦不宜綪以異之
郝氏曰庶羞設于大羹北尸在西以北為左南上上
大羹自南陳而北也有醢二醢二羞也醢在胾南四
豆直陳不綪故曰南上
世佐案庶羞豕胾醢也四豆以少牢禮例之其胾
醢各二與左大羹北也南上胾為上也
尸又三飯告飽祝侑之如初
註曰禮再成也
姜氏曰如初謂主拜
舉骼及獸魚如初
註曰獸魚如初者獸骼魚一也
敖氏曰此再舉也
郝氏曰豕後足骨曰骼獸亦舉骼魚亦舉一
姜氏曰如初謂祭嚌
世佐案亦加于肵俎
尸又三飯告飽祝侑之如初
註曰禮三成
舉肩及獸魚如初
註曰不復飯者三三者士之禮大成也舉先正脊後
肩自上而郤下䋫而前終始之次也
疏曰先舉正脊自上也次舉脅即郤也後舉骼即下
䋫也終舉肩即前也前者牲體之始後者牲體之終
敖氏曰此三舉也獸謂獸肩
世佐案註云自上而郤下者謂由脊而及脅也云
䋫而前者謂由骼而及肩也郤猶退也䋫猶屈也
疏分句似未審
佐食盛肵俎俎釋三个
註曰佐食取牲魚腊之餘盛于肵俎將以歸尸俎釋
三个為餘改饌於西北隅遺之所釋者牲腊則正脊
一骨長脅一骨及臑也魚則三頭而已
疏曰案下記云尸俎右肩臂臑肫胳正脊二骨横脊
長脅二骨短脅今尸舉正脊一骨長脅一骨及骼肩
則脊脅各有一骨在前脚三節後脚二節各舉其一
訖前脚舉肩訖宜次盛臂後脚舉胳訖宜次盛肫前
後各一節及横脊以歸前脚唯有臑在并脊脅各一
骨為三也
楊氏曰前已舉四體外今宜盛臂肫横脊短脅故知
所釋者唯此耳
敖氏曰俎釋三个不可遽空神俎也少牢饋食禮於
每牲之俎惟釋脊脅皆俎實之下者也然則此牲俎
之所釋者亦宜放之其正脊長脅短脅與腊俎三个
蓋如牲俎也
舉肺脊加于肵俎反黍稷于其所
註曰尸授佐食佐食受而加之反之也肺脊初在菹
豆
敖氏曰此蒙佐食之文皆謂佐食舉之反之也其所
俎南也
右迎尸正祭
主人洗角升酌酳尸
註曰酳猶衍也是獻尸也云酳者尸既卒食又却頤
衍養樂之不用爵者下大夫也因父子之道質而用
角角加人事略者
疏曰不用爵次當用觚而用角者因無臣助祭父子
相養之道是質云人事略得用功少也(從楊氏圖節本)
張氏曰此初獻節内有主人獻尸有尸醋主人且親
嘏有主人獻祝主人獻佐食凡四細節
尸拜受主人拜送尸祭酒啐酒賓長以肝從
疏曰亦當如少牢用俎縮執俎肝亦縮進末鹽在右
尸左執角右取肝㨎于鹽振祭嚌之加于菹豆卒角祝
受尸角曰送爵皇尸卒爵主人拜尸答拜
註曰曰送爵者節主人拜
敖氏曰云皇尸卒爵明主人當送之也後言之者見
送爵之辭為指主人
右主人酳尸
祝酌授尸尸以醋主人
註曰祝酌不洗尸不親酌尊尸也古文醋作酢
主人拜受角尸拜送主人退佐食授挼祭
註曰退者進受爵反位尸將嘏主人佐食授之挼祭
亦使祭尸食也其授祭亦取黍稷肺祭
敖氏曰此挼字亦因與授字相類而衍也以神俎敦
之黍稷肺祭授之者象尊者賜之食然
世佐案授挼祭者以其所堕下之祭授主人也授
挼連文則挼非授字之誤明矣敖又以此挼字為
衍汰哉又案楊本註中反位之下有受亦當為授
四字然則授挼之授經本作受而註改之邪諸本
並無此四字未知楊氏何所據也
主人坐左執角受祭祭之祭酒啐酒進聽嘏
註曰聽猶待也受福曰嘏嘏長也大也待尸授之以
長大之福也
敖氏曰進聽嘏進于尸前而聽其嘏已之辭下文云
親嘏主人是也又以少牢饋食禮之所言者參之則
此嘏云者蓋致福於人之稱
郝氏曰嘏假通尸傳神意以福假主人
佐食摶黍授祝祝授尸尸受以菹豆執以親嘏主人
註曰獨用黍者食之主其辭則少牢饋食禮有焉
疏曰少牢云祝以嘏于主人曰皇尸命工祝承致多
福無疆于女孝孫來女孝孫使女受禄于天宜稼于
田眉夀萬年勿替引之
敖氏曰饋食之禮主于黍稷而黍又其尊者故特取
之以通其意焉少牢饋食禮所載嘏辭乃祝傳尸嘏
者也此尸親嘏其辭之首與彼異
郝氏曰摶黍捏黍飯成團象福禄獨摶黍黍貴于稷
尸食惟黍
張氏曰少牢命祝致嘏故云皇尸命工祝此尸親嘏
當省去此語直用承致多福以下
主人左執角再拜稽首受復位詩懷之實于左袂挂于
季指卒角拜尸答拜
註曰詩猶承也謂奉納之懷中季小也實于左袂挂
袪以小指者便卒角也少牢饋食禮曰興受黍坐振
祭嚌之(世佐案註季小之小釋文作少詩召反下同)
敖氏曰左執角為右手將有事也詩字未詳或曰敬
愼之意内則曰詩負之亦此意也拜不奠爵受黍不
祭皆異於大夫也季指左手之小指也挂袪於指以
黍在𬒮中故也古者袪挾於袂然猶挂之者慮拜時
或遺落也主人拜受黍而尸不答拜者以其受神惠
故也
郝氏曰詩言志也詩序云詩者志之所之内則云詩
負之言專志也懷藏也
世佐案凡拜必奠爵慮傾出也執爵而拜者唯婦
人立拜則可耳此云主人左執角再拜稽首受不
言奠角興者文略也少牢云主人坐奠爵興再拜
稽首興受黍
主人出寫嗇于房祝以籩受
註曰變黍言嗇因事託戒欲其重稼嗇嗇者農力之
成功
敖氏曰出亦執角以出也籩虛籩也此單言嗇少牢
言嗇黍未詳
郝氏曰出出室寫傾也嗇穡通即黍以籩受所寫黍
重神貺也
右尸酢主人
筵祝南面
註曰主人自房還時
敖氏曰筵祝盖於其立處之西亦有司為之下放此
郝氏曰南面室内當戶
主人酌獻祝祝拜受角主人拜送設菹醢俎
註曰行神惠也先獻祝以接神尊之菹醢皆主婦設
之佐食設俎
疏曰佐食接尸故後獻之祝接神先獻之
敖氏曰士虞與少牢禮皆云祝與佐食坐受爵此不
言坐如之可知菹醢葵菹蝸醢也
郝氏曰獻祝與佐食皆因獻尸及之角即獻尸之角
姜氏曰註亦臆詞據經惟前獻尸時主婦設菹醢後
亞獻及致爵時主婦設籩豆而已經例凡不言主人
主婦親設者皆有司為設之
祝左執角祭豆興取肺坐祭嚌之興加于俎坐祭酒啐
酒
敖氏曰此離肺也當奠角乃興取肺坐絶祭嚌之既
執角乃祭酒不言奠角執角與絶者亦文略耳記曰
祝俎離肺一
以肝從祝左執角右取肝㨎于鹽振祭嚌之加于俎卒
角拜主人答拜受角
敖氏曰肝加于俎辟尊者禮也下文主人主婦之儀
亦放此少牢饋食禮曰不興加于俎
酌獻佐食佐食北面拜受角主人拜送佐食坐祭卒角
拜主人答拜受角降反于篚升入復位
疏曰獻佐食不言俎者上經云執事之俎陳于階間
二列北上鄭註云執事謂有司以佐食亦在有司内
者下記云佐食俎觳折脊脅也又下經賓長獻節鄭
註云凡獻佐食皆無從其薦俎獻兄弟以齒設之
郝氏曰角實于篚在堂下既獻反之升入升堂入室
復戶内西向之位佐食獨不設俎者以兄弟為之其
薦俎齒于兄弟中于後獻衆兄弟時并設也
世佐案獻佐食之禮惟致爵而已不布席無薦設
無從皆殺于祝也其受獻之位蓋北面於尸席前
右主人獻祝佐食
主婦洗爵于房酌亞獻尸
註曰亞次也次猶貳主婦貳獻不夾拜者士妻儀簡
耳
疏曰少牢主婦亞獻尸時夾拜此士妻下之故云儀
簡耳
敖氏曰亞獻更用爵以見主人之用角者有為為之
耳獻以爵正禮也獻尸不夾拜辟内子之禮也
張氏曰此下主婦亞獻節内有獻尸有尸醋有獻祝
有獻佐食亦四節
世佐案此爵亦角也變角言爵見其不仍初獻之
器耳初獻用角為下大夫則主婦獨不當辟内子
邪敖說盖誤此爵貯于内篚
尸拜受主婦北面拜送
註曰北面拜者辟内子也大夫之妻拜於主人北西
面
疏曰少牢西面拜註不北面辟人君夫人然則士妻
賤不嫌得與人君夫人同也
郝氏曰室内北面變于主人之西面也
宗婦執兩籩戶外坐主婦受設于敦南
註曰兩籩棗栗棗在西
敖氏曰宗婦贊豆籩戶外坐士祭禮然也少牢饋食
禮主婦與贊者授受于室中亦異者也士虞禮籩設
于會南此宜如之乃不云會者可知也
祝贊籩祭尸受祭之祭酒啐酒
註曰籩祭棗栗之祭其祭之亦於豆祭
兄弟長以燔從尸受振祭嚌之反之
註曰燔炙肉也
疏曰反之謂反燔于長兄弟
郝氏曰兄弟之長者以燔肉實羞俎從主婦薦尸尸
受燔祭之嚌之反于羞俎
羞燔者受加于肵出
註曰出者俟後事也
疏曰謂俟主婦獻祝之時更當羞燔于祝
郝氏曰兄弟長以所反燔加肵俎上執虛俎出反門
外西塾不備言與虞禮互見也
世佐案士虞禮云羞燔俎在内西塾上以吉凶相
變之義推之則此羞俎當在門内東塾也郝云反
門外西塾非
尸卒爵祝受爵命送如初
註曰送者送卒爵
郝氏曰祝命送命主婦拜也即前云送爵皇尸卒爵
命主婦拜如主人也
右主婦獻尸
酢如主人儀
註曰尸酢主婦如主人儀者自祝酌至尸拜送如酢
主人也不易爵辟内子
世佐案男女不相襲爵此不言易爵文省也註云
辟内子似泥然則所謂如主人儀者亦大略言之
耳
主婦適房南面佐食挼祭主婦左執爵右撫祭祭酒啐
酒入卒爵如主人儀
註曰撫挼祭示親祭佐食不授而祭於地亦儀簡也
入室卒爵於尊者前成禮明受惠也
敖氏曰房中南面主婦之正位也經因事見之祭亦
謂黍稷肺祭也佐食授祭主婦撫之而不取亦異於
内子也既撫則佐食以祭置于地主婦入于室中北
面而立飲如主人儀謂卒爵拜尸答拜也入室卒爵
亦以曏者於此拜受故也
右尸酢主婦
獻祝籩燔從如初儀
敖氏曰主婦當更酌洗于房中乃酌獻祝略如内子
之禮盖男子不承婦人爵也初儀即主人獻祝之禮
此惟無祭俎一節餘則如之也籩與豆燔與肝雖異
其祭之儀則同故亦蒙如初祝亦兩籩其設之棗在
菹西栗在棗南
及佐食如初卒以爵入于房
註曰及佐食如初如其獻佐食則拜主人之北西面
也
敖氏曰初者亦主人獻佐食之儀少牢禮主婦獻祝
及佐食皆西面於主人之北答拜之
世佐案云及者蒙獻祝之文也以虛爵入房仍奠
于内篚
右主婦獻祝佐食
賓三獻如初燔從如初爵止
註曰初亞獻也尸止爵者三獻禮成欲神惠之均於
室中是以奠而待之
疏曰自此盡卒復位論賓長獻尸及佐食并主人主
婦致爵之事此一科之内乃有十一爵賓獻尸一也
主婦致爵於主人二也主人酢主婦三也主人致爵
于主婦四也主婦酢主人五也尸舉奠爵酢賓長六
也賓長獻祝七也又獻佐食八也賓又致爵於主人
九也又致爵於主婦十也賓獻主人酢十一也待均
者謂尸得三獻祝與佐食亦得三獻主人主婦各得
一酢而已待主人主婦致爵乃均也
敖氏曰不言洗爵升酌可知也如初謂尸拜受主婦
拜送也尸於舉酌之末亦欲主人而下皆受舉爵之
禮故止爵以見其意於是主人主婦交相致爵既而
遂獻賓以至於私人而終尸意焉其爵止之節在羞
燔者出之時也賓長亦出而復位
張氏曰自主婦致爵主人以下皆所謂均神惠於室
中者約略分之為六節
右賓獻尸爵止
席于戶内
註曰為主人鋪之西面席自房來
敖氏曰設席盖於主人所丘處之南席亦南上未受
爵而設席變於大夫
主婦洗爵酌致爵于主人主人拜受爵主婦拜送爵
註曰主婦拜拜於北面也
敖氏曰是亦獻也乃不云獻者酒乃已物不可以獻
為名故謂之致爵亦拜受于席
宗婦贊豆如初主婦受設兩豆兩籩
註曰初贊亞獻也主婦薦兩豆籩東面也
敖氏曰贊豆贊豆與籩也此豆兼籩言之省文耳如
初戶外坐也主婦受於戶外而設於席前其豆則菹
在北其籩則棗在菹北栗在棗西也設豆東面設籩
南面與此宗婦贊者亦一人耳既授兩豆復取兩籩
于房
俎入設
註曰佐食設之
疏曰有司下大夫不儐尸者主婦致爵于主人時佐
食設俎彼室内行事與士禮略同故鄭知佐食設之
也
郝氏曰設俎則宗人也
世佐案宗人詔禮不可使之設俎郝說非當以註
疏為正
主人左執爵祭薦宗人贊祭奠爵興取肺坐絶祭嚌之
興加于俎坐挩手祭酒啐酒
註曰絶肺祭之者以離肺長也少儀曰牛羊之肺離
而不提心豕亦然挩手者為絶肺染汙也忖肺不捝
手
疏曰少儀註云提猶絶也不絶中央少許者引之證
離肺長而不絶故須絶之云村肺不挩手者以其先
已斷絶取祭之不須以手絶之故不捝手也
敖氏曰此贊祭薦盖以籩祭授之祭離肺之儀鄉飯
酒禮備矣
肝從左執爵取肝㨎于鹽坐振祭嚌之宗人受加于俎
燔亦如之
註曰一酌而備再從而次之亦均
疏曰此決上主人獻尸賓長以肝從主婦獻尸兄弟
以燔從今一酌而肝燔從則與尸等故云亦均
敖氏曰坐字衍宗人既受肝則主人復右執爵矣一
進酒而兩進從俎者欲其與尸祝之兩獻者同見其
尊也主婦禮亦如之
世佐案以肝燔從者亦長兄弟也云坐者見其已
啐酒則興取肝也凡振祭皆坐特於此見之耳敖
云衍非
興席末坐卒爵拜
註曰於席末坐卒爵敬也
敖氏曰席末席上之北不降席者亦因尸禮也
郝氏曰席末坐避尊也
主婦答拜受爵酌醋左執爵拜主人答拜坐祭立飲卒
爵拜主人答拜主婦出反于房
敖氏曰酢不易爵者禮婦人承男子後多不易爵則
其自酢又可知矣主婦自酢者主人辟尸不敢酢主
婦主婦達其意也下自酢之義皆類此反奠爵于篚
也左字非誤則衍内則曰凡女拜尚右手
郝氏曰主婦左執爵拜不奠爵婦人立拜也
世佐案婦人仍男子之爵惟夫婦耳其他則固不
相襲也左執爵而拜者肅拜也敖以内則文決經
文之誤非
右主婦致爵于主人自酢
主人降洗酌致爵于主婦席于房中南面主婦拜受爵
主人西面答拜宗婦薦豆俎從獻皆如主人
敖氏曰不言升酌文省耳主人與主婦亦謂之致爵
者夫妻一體也主婦席面變於大夫不賓尸之禮也
亦拜受于席豆亦兩豆兩籩俎特牲也從獻肝燔也
皆如主人謂其受爵以前之禮也所異者其不用贊
與此席蓋於房中之北堂
主人更爵酌醋卒爵降實爵于篚入復位
註曰主人更爵自酢男子不承婦人爵也祭統曰夫
婦相授受不相襲處酢必易爵明夫婦之别
疏曰案下記設洗篚在洗西實二爵鄭註云二爵者
為賓獻爵止主婦當致也此賓長所獻爵尸奠之未
舉其篚唯有一爵得云易者上主婦亞獻洗爵于房
中則房中有爵又主婦獻祝及佐食訖以爵入于房
後主婦致爵于主人還是房内爵後主人致爵于主
婦者是下篚之爵主婦飲訖實于房中之篚主人更
取房内之爵以酌酢酢訖奠于下篚
敖氏曰更爵更取在内篚者也男子不承婦人爵雖
自醋猶更之内篚在洗東乃不因而洗之者以其自
醋也自醋而不洗亦因尸之醋禮也此醋亦在房中
西面其他儀皆與主婦自醋者略同以有成禮故略
而不見之卒爵則坐惟此與主婦異耳位室中位凡
男子易爵于内篚惟醋于房中者得由便為之不然
則否
郝氏曰卒爵不坐夫飲婦爵禮略也
世佐案主人取下篚之爵致于主婦主婦飲訖還
授主人主人以降奠于篚乃更爵自酢也必更之
者夫尊也下篚唯有二爵其一尸奠之未舉則主
人所更者乃觚也觚亦稱爵者散文通也疏及敖
氏皆謂更取房中之爵非
右主人致爵于主婦自酢
三獻作止爵
註曰賓也謂三獻者以事命之作起也舊說云賓入
戶北面曰皇尸請舉爵
敖氏曰致爵之禮成亦足以少塞尸之止爵意矣於
此而作止爵亦宜也若俟畢獻乃為之則久留尊者
之爵非所以為敬
尸卒爵酢
張氏曰賓作爵尸酢賓其酢當亦祝酌尸拜送
世佐案尸卒爵亦祝受爵命賓拜送乃酢也尸酢
賓如其酢主人與主婦之禮經不言者蒙下如初
之文也郝云賓受爵遂自酢非
酌獻祝及佐食
楊氏曰案上文賓三獻尸止爵不舉故未得獻祝與
佐食待主人主婦致爵與醋神惠已均賓乃作止爵
尸卒爵酢賓賓遂獻祝及佐食事之序也
敖氏曰賓獻祝亦北面拜於戶西獻佐食亦西面拜
於主人之南也
洗爵酌致于主人主婦燔從皆如初更爵酢于主人卒
復位
註曰洗乃致爵為異事新之燔從皆如初者如亞獻
及主人主婦致爵也凡獻佐食皆無從其薦俎獻兄
弟以齒設之賓更爵自酢亦不承婦人爵
疏曰燔從如初則無肝從皆者謂主人主婦嫌獻佐
食亦然故云凡獻佐食皆無從下記云佐食於旅也
齒於兄弟故薦俎亦與兄弟同時設之(從楊氏圖節本)
楊氏曰上文主人主婦獻皆至祝佐食而止今賓獻
祝佐食畢又致爵于主人主婦故洗爵酌致為異事
新之也
敖氏曰賓既獻佐食則室中之事畢矣乃復致爵者
因上禮也皆皆尸卒爵以下也自尸卒爵以至及佐
食如主人酢獻之禮也致于主人者如主婦致爵之
禮也致于主婦者如主人致爵之禮也燔從者如亞
獻祝及致于主人主婦之禮也言此則是其從獻之
物僅有此耳亦見其殺于初者也致于主人主婦乃
唯酢于主人者為禮主於尊者也賓更爵自酢其義
與主人之自酢者同更爵不言降與升酌又不言如
初亦文省
郝氏曰復位復堂下東面之位
世佐案燔從謂獻祝及致爵于主人主婦也祝之
從獻無籩主人主婦之從獻無肝皆異于初者故
特見之敖于皆如初三字分析最為詳明註疏連
燔從為義偏矣賓自酢訖亦以爵奠于篚乃復位
右賓作止爵終三獻之禮
主人降阼階西面拜賓如初洗賓辭洗
註曰拜賓而洗爵為將獻之如初視濯時主人再拜
賓答拜三拜衆賓衆賓答再拜者
敖氏曰階下當有前字少牢下篇曰主人洗爵長賓
辭主人奠爵于篚興對
張氏曰此下獻賓獻衆賓設尊酬賓獻長兄弟獻衆
兄弟獻内兄弟凡六節以三獻尸訖事神禮成順神
意以達惠六節共為一科其設尊兩階先以酬賓又
所以為旅酬發端也
世佐案賓之辭洗也自堂下東行辭之與鄉飲酒
之衆賓相似
卒洗揖讓升酌西階上獻賓賓北面拜受爵主人在右
答拜
註曰就賓拜者此禮不主于尊也賓卑則不專階主
人在右統於其位
疏曰案鄉飲酒鄉射賓主獻酢各於其階至酬乃同
階此因祭如初(如初二字恐誤當作而獻)賓非為尊之所尊者謂
尸也又賓是士家有司卑不得專階故就之北面以
東為右主人位在阼階故云統於其位
敖氏曰獻賓盖西南面也
郝氏曰禮主祭則賓不專階主賓皆北面
世佐案是禮主于祭不主于賓至獻賓而禮已殺
矣故賓主同階註云賓卑非
薦脯醢設折俎
註曰凡節解者皆曰折俎不言其體略言折俎非貴
體也上賓骼衆賓儀公有司設之
疏曰有司徹註儀者尊體盡儀度餘骨可用而用之
敖氏曰自賓以下其設薦俎者皆以私人為之與
賓左執爵祭豆奠爵興取肺坐絶祭嚌之興加于俎坐
挩手祭酒卒爵拜主人答拜受爵酌酬奠爵拜賓答拜
註曰主人酌自酢者賓不敢敵主人主人達其意
敖氏曰豆亦兼籩言也
世佐案賓不酢主人辟尸禮也祭祀之時已得獻
而親酢獻已者惟尸耳其他皆不敢因之所以尊尸
也註誤賓是主人之僚友非不敵也
主人坐祭卒爵拜賓答拜揖執祭降西面奠于其位位
如初薦俎從設
註曰位如初復其位東面少牢饋食禮宰夫執薦以
從設于祭東司士執俎以從設于薦東是則皆公有
司為之與
疏曰賓位在西階下東面今受獻於西階上經云執
祭以降西面奠于其位又言位如初明復西階下東
面位也
敖氏曰執祭脯也云位如初嫌既獻則位或異也
郝氏曰酢畢賓揖主人自執所祭肺下堂西面奠于
其位仍東面立如初其西階上所薦豆俎皆從設于
位
世佐案祭謂脯及肺之置于地者必執以降敬也
且示某將復位于下然而主人之羣吏遂執其薦
俎以從之也必復位于下者辟後之受獻者也
右主人獻賓自酢
衆賓升拜受爵坐祭立飲薦俎設于其位辯主人備答
拜焉降實爵于篚
註曰衆賓立飲賤不備禮鄉飲酒記曰立卒爵者不
拜既爵備盡盡人之答拜
敖氏曰辯謂皆有薦俎也其薦俎亦於每獻一人則
設之備答拜謂悉答之也其拜亦在每人受爵之後
世佐案其位在西階下賓南薦俎不先設於西階
上而即設于其位亦殺于賓也降實爵于篚亦謂
主人也然則衆賓每一人飲訖輙以爵授主人矣
不言者文不具也鄉飲酒禮云坐祭立飲不拜既
爵授主人爵降復位又案註盡人之答拜之字當
在答拜之下
右主人獻衆賓
尊兩壺于阼階東加勺南枋西方亦如之
註曰為酬賓及兄弟行神惠不酌上尊卑異之就其
位尊之兩壺皆酒優之先尊東方示惠由近禮運曰
澄酒在下
敖氏曰設尊於堂下者欲其便且别於大夫禮也兩
壺皆酒者别於上尊也
郝氏曰將行旅酬不敢用堂上戶東神尊而别尊于
堂下也兩壺皆酒人衆也
主人洗觶酌于西方之尊西階前北面酬賓賓在左
註曰先酌西方者尊賓之義
敖氏曰於此酬賓終正禮也酬賓於西方故酌西方
之尊酬於下者宜近賓位便其奠之
世佐案禮成于酬故以是終獻賓之禮且為旅酬
發端也酌于下者明此尊為酬酒設賓在左如其
在階上之位也
主人奠觶拜賓答拜主人坐祭卒觶拜賓答拜
敖氏曰此賓主之拜亦皆北面
主人洗觶賓辭主人對
敖氏曰少牢下篇云主人奠爵于篚對
卒洗酌西面賓北面拜
註曰西面者鄉賓位立於西階之前賓所答拜之東
北
主人奠觶于薦北
註曰奠酬于薦左非為其不舉行神惠不可同於飲
酒
疏曰神惠右不舉生人飲酒左不舉今行神惠不可
同于飲酒故奠于左與生人相變
敖氏曰不授而奠酬之正禮薦北薦左也既奠則復
位北面拜文不具耳此奠觶于庭皆將舉者也而或
在薦左或在薦右盖各從其便而不取奠者於左將
舉於右之義也
姜氏曰薦北下當有答拜二字蓋闕文
賓坐取觶還東面拜主人答拜賓奠觶于薦南揖復位
註曰還東面就其位薦西奠觶薦南明將舉
疏曰云揖復位則初奠時少南於位可知云還東面
則初賓坐取觶薦東西面可知故鄭註云還東面就
其位薦西也
敖氏曰賓坐取觶而興象受之也賓取觶亦西而還
面東面拜謝主人之奠觶也執奠觶而拜所以見其
意東面而奠于薦南亦便也復位主人復阼階下西
面位也奠而不辭既則以拜謝之皆變於飲酒之儀
也
郝氏曰揖揖主人復位復東向之初位
世佐案賓拜時亦奠觶經不言者略可知也敖云
執奠觶而拜非揖復位當以疏及郝說為正敖云
主人復阼階下西面位亦非
右主人酬賓
主人洗爵獻長兄弟于阼階上如賓儀
註曰酬賓乃獻長兄弟者獻之禮成于酬先成賓禮
此主人之義亦有薦脀設于位私人為之與
疏曰長兄弟初受獻于阼階上時亦薦脯醢設折俎
於阼階上祭訖乃執以降設於下位皆當如賓儀
敖氏曰此獻于阼階上異内外也獻亦西南面如賓
儀兼酢言也
郝氏曰獻于阼階上者酌堂上之尊獻禮重于酬也
張氏曰註疏皆不言酬既云如賓儀當亦主人自酢
也
右主人獻長兄弟自酢
洗獻衆兄弟如衆賓儀
註曰獻卑而必為之洗者顯神惠此言如衆賓儀則
如獻衆賓洗明矣
楊氏曰如西階獻衆賓儀坐祭立飲薦俎設于其位
辯又曰主人獻祝及佐食之時惟祝言設俎不言設
佐食俎者案三獻作止爵鄭註云凡獻佐食皆無從
其薦俎獻兄弟以齒設之疏引記云佐食於旅齒於
兄弟故佐食薦俎亦與獻兄弟同時設此主人於初
獻佐食之時不言設俎至此獻兄弟時乃設之也
敖氏曰獻衆兄弟與獻長兄弟之禮相屬乃為之洗
者以其承已自酢之後故須洗之也然則獻衆賓於
自酢之後則亦宜為之洗矣上經不言者文略耳
右主人獻衆兄弟
洗獻内兄弟于房中如獻衆兄弟之儀
註曰内兄弟内賓宗婦也如衆兄弟如其拜受坐祭
立飲設薦俎于其位而立内賓位在房中之尊北不
殊其長略婦人也有司徹曰主人洗獻内賓於房中
南面拜受爵
疏曰云其位在房中之尊北者案下記云尊兩壺于
房中西墉下南上内賓立于其北東面南上宗婦北
堂東面北上是也引有司徹者欲見此内賓受獻時
亦南面拜受爵
敖氏曰獻之盖西北面
主人西面答拜更爵酢卒爵降實爵于篚入復位
註曰爵辯乃自酢以初不殊其長也内賓之長亦南
面答拜
敖氏曰更爵亦在房中者也
世佐案更爵亦於下篚必更之者男女不相襲也
入復位入室復戶内西面位
右主人獻内兄弟自酢
儀禮集編卷三十五
