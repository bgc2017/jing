原本周易本義卷九
宋朱熹撰
周易文言傳
(此篇申彖傳𧰼傳之意以盡乾坤二卦之藴而餘卦之說因可以例推云)
元者善之長也亨者嘉之會也利者義之和也貞者事之幹
也(元者生物之始天地之德莫先於此故於時為春於人則為仁而衆善之長也亨者生物之通物至於此莫不嘉美故於時為夏於人則)
(為禮而衆美之會也利者生物之遂物各得宜不相妨害故於時為秋於人則為義而得其分之和貞者生物之成實理具備隨在各足故於)
(時為冬於人則為知而為衆事之幹幹木之身枝葉所依以立者也)君子體仁足以長人嘉會足
以合禮利物足以和義貞固足以幹事(以仁為體則无一物不在所愛之中故足以長人嘉)
(其所會則無不合禮使物各得其利則我無不和貞固者知正之所在而固守之所謂知而弗去者也故足以)
(為事之幹)君子行此四德者故曰乾元亨利貞(非君子之至健无以行此)
(故曰乾元亨利貞異此第一節申彖傳之意與春秋傳所載穆姜之言不疑古者已有此言穆姜稱之而夫)
(子亦有取焉故下文别以子曰表孔子之詞蓋傳者欲以明此章之為古語也)初九曰潛龍勿
用何謂也子曰龍德而隱者也不易乎世不成乎名遯
世无悶不見是而无悶樂則行之憂則違之確乎其不
可拔潛龍也(龍德聖人之德也在下故隠易謂變其所守大扺乾卦六爻文言皆以聖人明之有)
(隱顯而無淺深也)九二曰見龍在田利見大人何謂也子曰龍
德而正中者也庸言之信庸行之謹閑邪存其誠善世
而不伐德博而化易曰見龍在田利見大人君德也(正中)
(不潛而未躍之時也常言亦信常行亦謹盛德之至也閑邪存其誠無斁亦保之意言君德也者釋大人之為)
(九也)二九三曰君子終日乾乾夕惕若厲无咎何謂也子
曰君子進德修業忠信所以進德也修辭立其誠所以
居業也知至至之可與幾也知終終之可與存義也是
故居上位而不驕在下位而不憂故乾乾因其時而惕
雖危无咎矣(忠信主於心者无一念之不誠也修辭見於事者无一言之不實也雖有忠信之心)
(然非修辭立誠則无以居之知至至之進德之事知終終之居業之事所以終日乾乾而夕猶惕若者以此故)
(也可上可下不驕不憂所以无咎也)九四曰或躍在淵无咎何謂也子曰上
下无常非為邪也進退无恒非離羣也君子進德修業
欲及時也故无咎(内卦以德學言外卦以時位言進德修業九三備矣此則欲其及時而進)
(也)九五曰飛龍在天利見大人何謂也子曰同聲相應
同氣相求水流濕火就燥雲從龍風從虎聖人作而萬
物覩本乎天者親上本乎地者親下則各從其𩔖也(作起)
(也物猶人也覩釋利見之意也本乎天者謂動物本乎地者謂植物物各從其𩔖聖人人𩔖之首也故興起於)
(上則人皆見之)上九曰亢龍有悔何謂也子曰貴而无位高而
无民賢人在下位而无輔是以動而悔也(賢人在下位謂九五以下)
(无輔以上九過高志滿不來輔助之也此第二節申象傳之意)潛龍勿用下也見龍
在田時舍也(言未為時用也)終日乾乾行事也或躍在淵自試也
(未遽有為姑試其可)飛龍在天上治也(居上以治下)亢龍有悔窮之災
也乾元用九天下治也(言乾元用九見與它卦不同君道剛而能柔天下无不治矣)
(此第三節再申前意)潛龍勿用陽氣潛藏見龍在田天下文明(雖不)
(在上位然天下巳被其化)終日乾乾與時偕行(時當然也)或躍在淵乾道
乃革(離下而上變革之時)飛龍在天乃位乎天德(天德即天位也蓋唯有是德乃)
(宜居是位故以名之)亢龍有悔與時偕極乾元用九乃見天則(剛而)
(能柔天之法也意此第四節又申前)乾元者始而亨者也(始則必亨理𫝑然矣)利
貞者性情也(收斂歸藏乃見性情之實)乾始能以美利利天下不言
所利大矣哉(始者元而亨也利天下者利也不言所利者貞也或曰坤利牝馬則言所利矣)
大哉乾乎剛健中正純粹精也(剛以體言健兼用言中者其行无過不及正者)
(其立不偏四者乾之德也純者不雜於隂柔粹者不雜於邪惡蓋剛健中正之至極而精者又純粹之至極也)
(或疑乾剛无柔不得言中正者不然也天地之間本一氣之流行而有動静耳以流行之統體而言則但謂之)
(乾而无所不包矣以其動静分之然後有隂陽剛柔之别也)六爻發揮旁通情也(旁通)
(猶言曲盡)時乘六龍以御天也雲行雨施天下平也(言聖人時乘六)
(龍以御天則如天之雲行雨施而天下平也此第五節復申首章之意)君子以成德為行
日可見之行也潛之為言也隱而未見行而未成是以
君子勿用也(成德已成之德也初九固成德但其行未可見耳)君子學以聚之
問以辨之寬以居之仁以行之易曰見龍在田利見大
人君德也(蓋由四者以成大人之德再言君德以深明九二之為大人也)九三重剛而
不中上不在天下不在田故乾乾因其時而惕雖危无
咎矣(重剛謂陽爻陽位)九四重剛而不中上不在天下不在田
中不在人故或之或之者疑之也故无咎(九四非重剛重字疑衍在)
(人謂三或者隨時而未定也)夫大人者與天地合其德與日月合其
明與四時合其序與鬼神合其吉凶先天而天弗違後
天而奉天時天且弗違而况於人乎况於鬼神乎(大人即釋)
(爻辭所利見之大人也有是德而當其位乃可當之人與天地鬼神本无二理特蔽於有我之私是以梏於形體)
(而不能相通大人無私以道為體曾何彼此先後之可言哉先天不違謂意之所為默與道契後天奉天謂知)
(理如是奉而行之回紇謂郭子儀曰卜者謂此行當見一大人而還其占蓋與此合若子儀者雖未及乎夫子)
(之所論然其至公无我亦可謂當時之大人矣)亢之為言也知進而不知退知
存而不知亡知得而不知喪(所以動而有悔也)其唯聖人乎知
進退存亡而不失其正者其唯聖人乎(知其理𫝑如是而處之以道則)
(不至於有悔矣固非計私以避害者也再言其唯聖人乎始若設問而卒自應之也此第六節復申第二第)
(三第四節之意)坤至柔而動者也剛至靜而德方(剛方釋牝馬之貞也方謂)
(生物有常)後得主而有常(桯傳曰主下當有利字)含萬物而化光(復明)
(亨義)坤道其順乎承天而時行(復明順承天之義以上申彖傳之意)(此)積
善之家必有餘慶積不善之家必有餘殃臣弑其君子
弑其父非一朝一夕之故其所由來者漸矣由辨之不
早辨也易曰履霜堅冰至蓋言順也(古字順慎通用按此當作慎言)
(當辨之於微也)直其正也方其義也君子敬以直内義以方外
敬義立而德不孤直方大不習无不利則不疑其所行
也(此以學言之也正謂本體義謂裁制敬則本體之守也直内方外程傳備矣不孤言大也疑故習而後利)
(不疑則何假於習)隂雖有美含之以從王事弗敢成也地道也
妻道也臣道也地道无成而代有終也天地變化草木蕃
天地閉賢人隱易曰括囊无咎无譽蓋言謹也君子
黃中通理(黃中言中德在内釋黃字之義也)正位居體(雖在尊位而居下體釋裳字之)
(義也)美在其中而暢於四支發於事業美之至也(美在其中)
(復釋黃中暢於四支復釋居體)隂疑於陽必戰為其嫌於无陽也故稱
龍焉猶未離其𩔖也故稱血焉夫玄黃者天地之雜
也天玄而地黃(疑謂鈞敵无小大之差也坤雖无陽然陽未嘗无也血隂屬蓋氣陽而血隂也)
(玄黃天地之正色言隂陽皆傷也此以上申𧰼傳之意)
原本周易本義卷九
