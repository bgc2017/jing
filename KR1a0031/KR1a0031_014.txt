原本周易本義卷末下
宋朱熹撰
筮儀
擇地㓗處為蓍室南戸置牀于室中央(牀大約長五尺廣三尺毋太近)
(壁)蓍五十莖韜以纁帛貯以皂囊納之櫝中置于牀北
(櫝以竹筒或堅木或布漆為之圓徑三寸如蓍之長半為底半為蓋下别為臺函之使不偃仆)設木格
于櫝南居牀二分之北(格以横木版為之高一尺長竟牀當中為两大刻相距一尺大)
(刻之西為三小刻相距各五寸許下施横足側立案上)置香爐一于格南香合一
于爐南日炷香致敬將筮則洒掃拂拭滌研一注水及
筆一墨一黃漆版一于爐東東上筮者齋㓗衣冠北向
盥手焚香致敬(筮者北向見儀禮若使人筮則主人焚香畢少退北向立筮者進立於牀前少)
(西南向受命主人直述所占之事筮者許諾主人右還西向立筮者右還北向立)两手奉櫝蓋
置于格南爐北出蓍于櫝去囊解韜置于櫝東合五十策
两手執之熏于爐上(此後所用蓍策之數其說並見啟蒙)命之曰假爾泰
筮有常假爾泰筮有常某官姓名今以某事云云未知
可否爰質所疑于神于靈吉凶得失悔吝憂虞惟爾有
神尚明告之乃以右手取其一策反于櫝中而以左右
手中分四中九策置格之左右两大刻(此第一營所謂分而為二以象)
(两者也)次以左手取左大刻之策執之而以右手取右大
刻之策掛於左手之小指間(此第二營所謂掛一以𧰼三者也)次以右
手四揲左手之策(此第三營之半所謂揲之以四以𧰼四時者也)次歸其所餘
之策或一或二或三或四而扐之左手無名指間(此第四營)
(之半所謂歸竒于扐以象閏者也)次以右手反過揲之策於左大刻遂
取右大刻之策執之而以左手四揲之(此第三營之半)次歸其
所餘之策如前而扐之左手中指之間(此第四營之半所謂再扐以象再)
(閏者也一變所餘之策左一則右必三左二則右亦二左三則右必一左四則右亦四通掛一之策不五則九)
(五以一其四而為竒九以两其四而為偶竒者三而偶者一也)次以右手反過揲之策
於右大刻而合左手一掛二扐之策置于格上第一小
刻(以東為上後放此)是為一變再以两手取左右大刻之蓍合
之(或四十四策或四十策)復四營如第一變之儀而置其掛扐之
策於格上第二小刻是為二變(二變所餘之策左一則右必二左二則右必一)
(左三則右必四左四則右必三通掛一之策不四則八四以一其四而為竒八以两其四而為偶竒偶各得四)
(之二焉)又再取左右大刻之蓍合之(或四十策或三十六策或三十二策)復
四營如第二變之儀而置其掛扐之策於格上第三小
刻是為三變(三變餘策與二變同)三變既畢乃視其三變所得掛
扐過揲之策而畫其爻於版(掛扐之數五四為竒八九為偶掛扐三竒合十三策)
(則過揲三十六策而為老陽其畫為口所謂重也掛扐两竒一偶合十七策則過揲三十二策而為少隂其畫)
(為一所謂拆也掛扐两偶一竒合二十一策則過揲二十八策所謂少陽其畫為一所謂單也掛扐三偶合二)
(十五策則過揲二十四策而為老隂其畫為乂所謂交也)如是每三變而成爻(第一第四)
(第七第十第十三第十六凡六變並同但第二變以下不命而但用四十九蓍耳第二第五第八第十一第十)
(四第十七凡六變亦同第三第六第九第十二第十五第十八凡六變亦同)凡十有八變而
成卦乃考其卦之變而占其事之吉凶(卦變别有圖說見啟蒙)禮
畢韜蓍襲之以囊入櫝加蓋斂筆研墨版再焚香致敬
而退(如使人筮則主人焚香揖筮者而退)
原本周易本義卷末下
