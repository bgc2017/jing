三禮圖集注卷十九
宋聶崇義撰
黼翣黻翣
畫翣龍翣
柳車鄕師
方相氏兆域
喪大記云君飾棺黼翣二黻翣二畫翣二皆戴圭大夫
士皆戴緌禮器曰天子八翣諸侯六翣大夫四翣又鄭
註喪大記引漢禮翣以木為筐廣三尺高二尺四寸方
兩頭高衣以白布畫者畫雲氣其餘各如其象柄長五
尺車行使人持之而從以障車既窆樹於壙中障柩天
子八翣加龍翣二其戴皆加璧垂羽
柳車名有四殯謂之輤車葬謂之柳車以其迫地而行
則曰蜃車以其無輤則曰軫車案周禮縫人掌縫棺飾
衣翣柳之材後鄭以必先纏衣其材乃以張飾也柳之
言聚也謂諸飾所聚也又上註云孝子既啓見棺猶見
親之身既載飾而行遂以葬若存時居於帷幕而加文
繡其帷荒畫火龍等是加文繡也其生時帷幕則無此
畫飾故云加也今柩入壙還以帷荒等加於柩上同葬
之故云遂葬喪大記曰飾棺君龍帷三池振容黼荒火
三列黻二列素錦禇加帷荒纁紐六齊五采五貝魚躍
拂池君纁戴六纁披六此諸侯禮也(披皮義反)漢禮器制度
飾棺天子龍火黼黻皆五列又喪大記註云荒蒙也在
旁曰帷在上曰荒然則荒柳車上覆謂鼈甲也天子之
荒緣荒邊畫龍又畫雲氣次畫白黑之黼文又畫火形
如半環又畫兩己相背之黻文於其間素錦白錦也禇
即屋也於荒下又用白錦為屋以葬車在道象宫室也
褚外乃加帷荒帷是邊牆荒是上蓋禇覆竟而加帷荒
於禇外也池者織竹為之狀如小車笭衣以青布挂著
於柳上荒之爪端象平生宫室承霤然天子四注屋四
面各有承霤今池亦四面象之也諸侯屋雖四注而柳
降一池闕於後故三池振容者振動也容容飾也謂以
絞繒為之長丈餘如幡其上畫青質五采之揄翟又懸
銅魚於池下車動為容飾魚躍拂池也纁紐六者以上
蓋與邊牆相離故又以纁帛為紐連之相著傍各三凡
共用六紐也齊者謂在荒之上當柳之中央形圜如車
蓋上蕤矣(蓋之中央故舉以為說漢時小車蓋上有三采)以其當中如人之齊
故謂之齊高三尺徑二尺餘又案既夕禮註云以三采
繒為之上朱中白下蒼著以絮則人君以五采繒為之
亦著以絮蒼下有黃玄二色則五等相次故云齊五采
也五貝者又連貝為五行交絡齊上纁戴六纁披六者
戴披皆用纁帛為之戴值也於車輿兩廂各豎三隻軨
子各當棺束用此纁戴貫棺束之皮紐出兩頭皆絆結
其軨子各使相值堅固方用纁披於棺上横絡過各貫
穿戴之連結棺束者乃於戴餘投出之於外使人持制
之又棺横束有三每束有二紐各屈皮為之三束兩旁
共有六紐故有六戴六披也持披者若車登高則前引
以防軒車適下則後引以防翻車欹左則引右欹右則
引左使車不傾覆也案阮氏圖云柳車四輪一轅車長
丈二尺廣四尺高五尺周禮謂之蜃車故遂師云大喪
使帥其屬以幄帟先及蜃車之役註云幄帟先者為於
葬窆之間先張神座蜃車柩輅也柩輅載柳四輪迫地
而行有似於蜃因取名焉又鄭註既夕禮記云其車之
輿狀如牀中央有轅前後出設前後輅輿上有四周下
則前後有軸以輇為輪許慎說文有幅曰輪無幅曰輇孔
竇義云觀此註其輿與輴車同亦一轅為之設前後輅
者正經唯云前輅言前以對後明有後輅也此輅謂以
木縛於柩車轅上屬引而挽之故名此轅縛為輅也輿
上有四周者此亦與輴車同云下則前後有軸以輇為
輪此與輴車異也以其輴無輪直有轉轔此則有輇輪
而無輻
地官鄉師及葬執纛以與匠師御匶(古柩字)而治役註云
匠師事官之屬其於司空若鄉師之於司徒也鄉師主
役匠師主衆匠共主葬引纛翳也即羽葆也執以指麾
輓柩之役正其行列進退也
夏官方相氏掌蒙熊皮黃金四目玄衣朱裳執戈揚盾
大喪先匶謂葬使之前導以郤凶惡也及墓入壙以戈
擊四隅敺罔兩也
春官冡人掌公墓之地辨其兆域而為之圖先王之葬居
中以昭穆為左右賈釋註云公君也訓公為君者言公
則諸侯之通稱言君則上通天子此既王之墓域故訓
為君也圖謂未有死者之時先畫其地之形勢預圖出
其丘壠之處既為之圖明藏掌之後須葬者依圖置之
也云先王造塋者但王之都有遷徙之法若文王居豐
武王居鎬平王居洛邑即所都而葬則造塋者也若文
王在豐葬於畢子孫皆就而葬之即以文王居中文王
次第當穆(文王雖次第居穆以所遷居豐葬於畢地子孫既昭穆夾處文王合居中央)則以
武王為昭居左成王為穆居右康王為昭居左昭王為
穆居右穆王為昭居左恭王為穆居右已下子孫皆然
據昭穆夾處東西若然兄死弟及俱為君則以兄弟為
昭穆以其弟已為臣臣子一列則如父子故别昭穆也
必知義當然者案文二年秋八月大事於太廟躋僖公
謂以惠公當昭隱公為穆桓公為昭莊公為穆閔公為
昭僖公為穆今升僖公於閔公上為昭以閔為穆故云
逆祀知不以兄弟同居昭位升僖公於閔公上為逆祀
者案定八年經云從祀先公傳曰始順祀先公而祈禱
焉若本同倫以僖公升於閔公之上則以後諸公昭穆
不亂何得至定八年始云順祀乎明本以僖閔昭穆别
故於後皆亂也若然兄弟相事兄為君則昭穆易可知
但置塋以昭穆夾處與置廟同也又下文云以爵等為
丘封之度則天子亦是爵號也尊者丘高而樹多卑者
封下而樹少以别尊卑也鄭知王公曰丘諸臣曰封者
此無正文案爾雅云土之高者曰丘高阜曰丘以丘是
自然之物故屬之王公也聚土曰封人力所造故屬之
諸臣若然公中可兼五等鄭又引漢律列侯封高四丈
者以周禮丘封高下樹木之數無文故以漢法況之案
春秋緯云天子墳高三仞樹以松諸侯半之樹以栢大
夫八尺樹以藥草士四尺樹以槐庶人無墳樹以楊柳
鄭不引者春秋緯或說異代多與周禮相乖或者鄭所
不見故不引也又王制云庶人不封不樹而春秋緯云
庶人樹以楊柳者以庶人禮所不制故容楊柳也
三禮圖集注卷十九
