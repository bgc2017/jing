三禮圖集注卷十四
宋聶崇義撰
雞彝雞彝舟
鳥彝斝彝
黃彝虎彝
蜼彝畫布巾
龍勺圭瓉
瓉槃璋瓉
獻尊(阮氏義)獻尊(鄭氏義)
象尊(阮氏義)象尊(鄭氏義)
著尊壺尊
太尊山尊
䟽布巾玉爵
爵坫罍(有蓋)
雞彝受三斗宗廟器盛明水彝者法也言與諸尊為法
也臣崇義先覽鄭圖形制如此案舊圖云於六彝之間
唯雞鳥虎蜼四彝皆云刻木為之其圖乃畫雞鳳虎蜼
四物之形各於背上負尊皆立一圓器之上其器三足
漆赤中如火爐狀雖言容受之數並不說所盛之物今
見祭器中有如圖内形狀仍於雞鳳腹下别作鐵脚距
立在方板為别如其然則斝彝黃彝二器之上又何特
畫禾稼眼目以飾尊乎形制二三皆非典實又案周禮
司尊彝云春祠夏禴祼用雞彝鳥彝後鄭云謂刻而畫
之為雞鳳皇之形著於尊上考文審象法制甚明今以
黍寸之尺依而計之口圓徑九寸底徑七寸其腹上下
空徑高一尺足高二寸下徑八寸其六彝所飾各畫本
象雖别其形制容受皆同
周禮司尊彝云春祠夏禴祼用雞彝鳥彝皆有舟先鄭
云尊下臺若今承槃臣崇義先覽鄭圖頗詳制度其舟
外漆朱中今以黍寸之尺審而計之槃口圓徑尺四寸
其周高厚各半寸槃下刻殺二等而漸大圓局足與槃
通高一尺足下空徑横尺二寸六彝下舟形制皆同其
舟足則各隨尊刻畫其類以飾之此舟漆赤中唯局足
内青油畫雞為飾制度容受同雞彝用盛鬱鬯
司尊彝云春祠夏禴祼用雞彝鳥彝謂春夏將祭先於
奏樂降神之後王始以圭瓉酌此鳥彝鬱鬯以獻尸祼
神后亦以璋瓉酌鬱鬯亞祼今二祼並奠於神座經云
鳥彝後鄭以為畫鳳皇形於尊上知鳥是鳳皇者案尚
書君奭云我則鳴鳥不聞彼鳴鳥是鳳皇故知此鳥彝
亦鳳皇也其與舟俱漆並赤中前雞彝與舟欲見法度
故圖之異處自鳥彝已下尊與舟相連圖之貴省略也
斝彝盛明水先鄭讀斝為稼謂畫禾稼於尊因為尊名
然則宜畫嘉禾以為飾其彝與舟並漆赤中其局足内
亦漆畫禾稼為飾
黃彝盛鬱鬯司尊彝云秋嘗冬烝祼用斝彝黃彝皆有
舟王以圭瓉酌獻尸禮神后以璋瓉亞獻後鄭云黃彝
謂黃目以黃金為目也郊特牲曰黃目鬱氣之上尊也
黃者中也目者氣之清明者也言酌於中而清明於外
也其彝與舟並以金漆通漆
虎彝畫虎於尊盛明水其尊與舟並漆赤中其局足内
亦漆及畫虎為飾舊圖形制既非鄭義今亦不取於雞
彝下已有解說
蜼彝盛鬱鬯司尊彝云追享朝享祼用虎彝蜼彝皆有
舟王亦以圭瓉酌鬱鬯以獻尸禮神后亦以璋瓉亞獻
其形制亦與圖不同已在上解其彝與舟皆漆赤中其
局足内亦漆畫蜼以為飾案爾雅云蜼卬鼻而長尾郭
云蜼似獼猴而大黃黑色尾長數尺似獺尾末有岐鼻
露向上雨即自縣於樹以尾塞鼻或以兩指江東人亦
取養之為物捷健
案天官幂人云以畫布巾幂六彝後鄭云宗廟尚文故
用畫布賈䟽云畫者畫五色雲氣也宗廟六彝盛鬱鬯
以畫布幂之宗廟亦有八尊亦用畫布幂之案舊圖說
籩巾云圓一幅則不言幅之廣狹王制孔䟽云布幅廣
二尺二寸帛幅廣二尺四寸此畫布當用二尺二寸之
幅而亦圓也案少牢禮凡尊皆有蓋幂
舊圖云柄長二尺四寸受五升士大夫漆赤中諸侯以
白金飾天子以黃金飾臣崇義謹案周禮梓人云勺一
升爵一升注云勺酌尊升也又明堂位曰夏后氏以龍
勺注云為龍頭今以黍寸之尺計之柄長尺二寸口縱徑
四寸半中央横徑四寸兩頭横徑各二寸又師儒相傳
皆以刻勺頭為龍頭狀又案阮氏圖說蒲勺頭如鳬頭
即知龍勺頭亦如龍頭明矣但以今圖與祭器内無此
勺形故特圖於右用挹六彝之鬱鬯以注圭瓉
玉人云祼圭尺有二寸有瓉以祀廟後鄭云祼謂以圭
瓉酌鬱鬯以獻尸也瓉如槃大五升口徑八寸深二寸
其柄用圭有流前注流謂鼻也故下注云鼻勺流也凡
流皆為龍口又案大雅旱麓箋云圭瓉之狀以圭為柄
黃金為勺青金為外朱中央凡圭博三寸又肆師職云
大祀用玉帛牲牷次祀用牲幣小祀用牲後鄭云大祀
天地宗廟臣崇義謹詳䟽義自蒼璧以禮昊天至此圭
瓉以祀宗廟於禮神玉帛牲牷之外别有燔瘞玉帛牲
體其日月星辰社稷但有禮神之玉無燔瘞之玉也其
宗廟雖在大祀惟說祼圭以禮神亦無所燔之玉今案
諸家禮圖並無此說故形制差誤然圭柄金勺旣異其
牝牡相合處長可三寸厚一寸博二寸半流道空徑可
五分其下三璋之勺皆類此
典瑞注云漢禮瓉大五升口徑八寸下有槃口徑一尺
臣崇義詳此注雖言槃口徑尺寸遍檢周禮正經及旱
麓之詩箋注並不說槃之材飾今案玉府云若合諸侯
則供朱槃玉敦注云敦槃珠以為飾䟽云此槃敦應以
木為之用珠玉為飾耳然則此瓉下之槃亦宜用黃金
青金為外朱中央圭瓉既深二寸此槃宜深一寸足徑
八寸高二寸
璋瓉者皇后酌鬱鬯獻尸禮神之器也其制一同圭瓉
但用璋為柄器差小耳故司尊彝注云祼謂以圭瓉酌
鬱鬯始獻尸也后於是以璋瓉酌亞祼是此璋瓉口徑
亦四寸深二寸柄長九寸其下亦宜有槃口徑六寸深
一寸足高一寸徑四寸一如圭瓉槃形制
案明堂位云獻象周尊也司尊彝云春祠夏禴其朝踐
用兩獻尊一盛玄酒一盛醴齊王以玉爵酌醴齊以獻
尸也禮器曰廟堂之上犧尊在西注云犧周禮作獻又
詩頌毛傳說用沙羽以飾尊然則毛鄭獻沙二字讀與
婆娑之娑義同皆謂刻鳳皇之象於尊其形婆娑然又
詩傳䟽說王肅注禮以犧象二尊並全刻牛象之形鑿
背為尊今見祭器内有作牛象之形背上各刻蓮華座
又與尊不相連比與王義大同而小異案阮氏圖其犧
尊飾以牛又云諸侯飾口以象骨天子飾以玉其圖中
形制亦於尊上畫牛為飾則與王肅所說全殊揆之人
情可為一法今與鄭義並圖於右請擇而用之
周禮司尊彝云春祠夏禴其再獻用兩象尊一盛玄酒
一盛盎齊王以玉爵酌獻尸後鄭云象尊以象骨飾尊
梁正阮氏則以畫象飾尊今並圖於右亦請擇而用之
著尊受五斗漆赤中舊圖有朱帶者與概尊相涉恐非
其制周禮司尊彝云秋嘗冬烝其朝獻用兩著尊一盛
玄酒一盛醴齊王以玉爵酌獻尸明堂位曰著殷尊也
注云著著地無足今以黍寸之尺計之口圓徑一尺二
寸底徑八寸上下空徑一尺五分與獻尊象尊形制容
受並同但無足及飾耳
壺尊受五斗周禮司尊彝云秋嘗冬烝其饋獻用兩壺
尊一盛玄酒一盛盎齊王以玉爵酌獻尸注云壺尊以
壺為尊也左傳曰尊以魯壺今以黍寸之尺計之口圓
徑八寸脰高二寸中徑六寸半脰下横徑八寸腹下横
徑一尺一寸底徑八寸腹上下空徑一尺二寸足高二
寸下横徑九寸漆赤中舊圖文略制度之法無聞六尊
用同盛受之數難異
太尊受五斗周禮司尊彝云追享朝享其朝踐用兩太
尊一盛玄酒一盛醴齊王用玉爵酌醴齊獻尸注云太
尊太古之瓦尊也明堂位曰泰有虞氏之尊也今以黍
寸之尺計之口圓徑一尺脰高三寸中横徑九寸脰下
大横徑一尺二寸底徑八寸腹上下空徑一尺五分厚
半寸脣寸底平厚寸與瓦甒形制容受皆同
山尊受五斗周禮司尊彝云追享朝享其再獻用兩山
尊一盛玄酒一盛盎齊王用玉爵酌盎齊以獻尸注云
山尊山罍也明堂位曰山罍夏后氏之尊亦刻而畫之
為山雲之形今以黍寸之尺計之口圓徑九寸腹高三
寸中横徑八寸脰下大横徑尺二寸底徑八寸腹上下
空徑一尺五分足高二寸下徑九寸知受五斗者案郭
璞云罍形似壺大者受一斛今山罍既在中尊之列受
受五斗可知也
祭天地以䟽布巾幂八尊後鄭注幂人云以巾覆物曰
幂天地之神尚質故用䟽布巾也賈義云天地無祼唯
有五齊三酒實於八尊此據正尊而言若五齊加明水
三酒加玄酒則十六尊皆以䟽布幂之天地雖無鬱鬯
之彝亦用䟽布幂之其四望山川社稷林澤亦用䟽布
是尚質也此巾亦用二尺二寸之幅而圓也禮幂巾有
用絺綌者至於帨巾亦用布今唐禮亦用布或羅絹而
已
太宰職云享先王贊玉爵後鄭云宗廟獻用玉爵受一
升今以黍寸之尺校之口徑四寸底徑二寸上下徑二
寸二分圓足案梁正阮氏圖云爵尾長六寸博二寸傅
翼方足漆赤中畫赤雲氣此非宗廟獻尸之爵也今見
祭器内有刻木為雀形腹下别以鐵作脚距立在方板
一同雞彝鳥彝之狀亦失之矣臣崇義案漢書律歷志
說斛之制口足皆圓有兩耳而云其狀似爵又案士虞
禮云賓長洗繶爵三獻尸鄭云繶爵口足之間有篆飾
今取律歷志嘉量之說原康成解繶爵之言圖此爵形
近得其實而况前代垂範觀象以制器服義非一揆或
假名全畫其物或取類半刻其形則雞鳥已下六彝褘
褕(上音揮下音摇)青素二質是全畫其物著於服器者也玉爵
柄尺之類龍勺蒲勺之倫是半刻其形飾於器皿以類
取名者也以此而言犧象二尊自然畫飾至於夏之九
鼎鑄以象物取其名義亦斯類也
坫以致爵亦以承尊若施於燕射之禮則曰&KR1969;(音豐)賈義
云今諸經承尊爵之器不用本字之&KR1969;皆用豐年之豐
從豆為形以&KR1969;為聲也何者以其時和年豐榖豆多有
粢盛豐備神歆其祀人受其福也故後鄭注云豐似豆
而卑都斲一木為之口圓微侈徑尺二寸其周高厚俱
八分中央直者與周通高八寸横徑八寸足高二寸下
徑尺四寸漆赤中畫赤雲氣亦隨爵為飾今祭器内無
此豐坫或致爵於俎上故圖之於右請置用之
案司尊彝職云春祠夏禴祼用雞彝鳥彝皆有舟(六彝皆受)
(三斗)朝踐用兩獻尊(音素何反六尊皆受五斗)諸臣之所酢也張鎰引
阮氏圖云瓦為之受五斗赤雲氣畫山文大中身銳平
底有蓋張鎰指此瓦罍為諸臣所酢之罍誤之甚矣此
瓦罍正謂祭社之太罍也又開元禮云宗廟春夏每室
雞彝一鳥彝一犧尊二象尊二山罍二但於罍上加一
山字並不言容受之數案周禮六尊之下唯言皆有罍
並無山罍瓦罍之名又不知張鎰等各何依據指此山
瓦二罍以為諸臣所酢者也况此六罍厠在六尊之間
以盛三酒比於六尊設之稍遠案禮記以少為貴則近
者小而遠者大則此罍不得容五斗也又爾雅釋器云
彝卣罍器也郭璞云皆盛酒尊又曰小罍謂之坎注云
罍形似壺大者一斛又曰卣中尊也此欲見彝為上尊
罍為下尊也然則六彝為上受三斗六尊為中受五斗
六罍為下受一斛是其差也案詩周南風我姑酌彼金
罍孔䟽毛傳指此諸臣所酢之罍而受一石者也又引
禮圖依制度刻木為之又鄭注司尊彝云罍刻而畫之
為山雲之形既言刻畫則用木矣又引韓詩說士用梓
無飾言其木體則士已上同用梓而加飾耳又毛以金
罍大一石禮圖亦云大一斛毛說諸臣之所酢與周禮
同天子用黃金為飾今據孔賈䟽義毛鄭傳注此罍用
木不用瓦受一石非五斗明矣謹以黍寸之尺依而計
之口徑九寸五分脰高三寸中徑七寸五分脰下横徑
九寸底徑九寸腹中横徑一尺四寸上下中徑一尺六
寸足高二寸下徑一尺畫山雲之形
三禮圖集注卷十四
