三禮圖集注卷七
宋聶崇義撰
獸侯(熊首)獸侯(麋首)
獸侯(虎豹首)獸侯(鹿豕首)
鼓足建鼓
鼗鼓雷鼓
靈鼓路鼓
鼖鼓鼛鼓(音臯)
晉鼓金錞
金鐲金鐃
金鐸兵舞(赤楯玉戚)
帗舞羽舞
皇舞
梓人云張獸侯則王以息燕註云獸侯畫獸為侯鄉射
記曰凡侯天子熊侯白質諸侯麋侯赤質白質者謂以
蜃灰塗之使白為地正面畫其熊之頭狀亦象正鵠三
分其侯而處其一亦各畫雲氣飾其側燕謂王勞使臣
與羣臣飲酒而射也息謂王休農息老物之後亦行此
燕射之禮王自射此五十弓熊首之侯也
諸侯麋侯赤質謂以赤塗之使赤為地正面畫其麋之
頭狀必知然者案貍首者射不來者之首也明熊麋以
下皆正面畫其頭也王燕勞之時諸侯射此五十弓麋
首之侯也亦畫雲氣飾其側
卿大夫布侯畫以虎豹言布侯者謂不采其地直於布
上正面畫虎豹頭狀亦畫雲氣飾其側王燕射則卿大
夫射此五十弓虎豹首之侯也燕射必射此熊虎豹之
首者不忘上下相犯也言此三獸皆猛不苟相下若君
臣之道獻可者替否者不苟相從輒當犯顔而諫似此
獸也故用之
王燕射士射五十弓鹿豕之布侯者亦謂不采其地直
於布上面畫鹿豕頭狀及畫雲氣以飾其側諸侯必射
麋士必射鹿豕者志在君臣相養也案内則云麋鹿豕
皆有軒並是可食之物故知相養也天子諸侯特射熊
麋之首卿大夫士兼射虎豹鹿豕之首所謂君畫一臣
畫二陽竒隂偶之數也此燕射自天子已下尊卑皆用
一侯其侯道又皆五十弓弓二寸以為侯中同方一丈
者降尊就卑之義以燕禮主於歡心故也
夏后氏謂之鼓足鄭註云足謂四足
大射云建鼓在阼階西南鼓註云建猶樹也以木貫而
載之樹之跗也南鼓謂所伐面也賈釋云周人縣鼓今
言建鼓用殷法也主於射略於樂故用先代鼓此亦諸
侯卿大夫射之所用也
小師職掌教鼓鼗註云出音曰鼓鼗如鼓而小持其柄
摇之旁耳還自擊又大射註云鼗如鼓而小有柄賓至
摇之奏樂也又眡瞭掌凡樂事播鼗擊頌磬笙磬磬言
擊鼗言播播即摇之可知也鼗所以節樂賓至乃樂作
故知賓至摇之以奏樂也又鼗導也所以導鼓聲或節
一唱之終也
大司徒鼓人職曰雷鼓鼓神祀後鄭云雷鼓八面鼓也
神祀祀天神也賈釋云但是天神皆用雷鼓
靈鼓鼓社祭後鄭云靈鼓六面鼓也社祭祭地祇也賈
釋云但是地祇皆用靈鼓
路鼓鼓鬼享後鄭云路鼓四面鼓也鬼享享宗廟也
鼖鼓兩面鼓鼓人職曰鼖鼓鼓軍事註云大鼓曰鼖長
八尺案韗人云鼓長八尺鼓四尺(謂鼓面也)中圍加三之一
謂之鼖鼓註云中圍加三之一者加於面之圍以三分
之一也面四尺其圍十二尺加以三分之一四尺則中
圍十六尺徑五尺三寸三分寸之一也今亦合十二板
穹六寸三分寸之二耳即鎛師云凡軍之夜三鼜皆鼓
之守鼜亦如之即此鼖鼓也故註云守鼜備守鼓也鼓
之以鼖杜子春曰一夜三擊備守鼜也又瞽矇註杜讀
鼜為憂戚之戚謂夜戒守鼓也擊鼓聲疾數故曰戚又
鼓人曰凡軍旅夜鼓鼜司馬法曰昏鼓四通為大鼜夜
半三通為晨戒旦明五通為𤼵昫軍動則鼔其衆註云
動且行俱謂鼓鼖鼓也
鼓人職曰鼛鼓鼓役事注鼓長丈二尺案韗人云為臯
鼓長尋有四尺鼓四尺倨句磬折註以臯鼓鼓役事磬
折中曲之不參正也中圍與鼖鼓同以磬折為異
鼓人職曰晉鼓鼓金奏注云晉鼓長六尺六寸金奏謂
樂作擊編鐘也三鼓皆革面四尺圍丈二案韗人云長
六尺有六寸左右端廣六寸中尺厚三寸穹者三之一
上三正註云穹隆者居鼔面三分之一則鼓面四尺者
版穹一尺三寸三分寸之一也倍之為二尺六寸三分
寸之二加鼓四尺穹徑六尺六寸三分寸之二此鼓合
二十板板上三正者正直也三直者穹上一直兩端又
直各居二尺二寸不弧曲也
鼓人以金錞和鼔註云錞錞于也圓如碓頭大上小下
樂作鳴之與鼓相和
鼓人職曰以金鐲節鼓註云鐲鉦也形如小鐘軍行則
鳴之以為鼓節公司馬執之(公司馬伍長也)
鼓人以金鐃止鼓注云鐃如鈴無舌有秉執而鳴之以
止擊鼓司馬職曰鳴鐃且卻卒長執之(百夫長也)樂記曰復
亂以武復謂反復也亂理也武謂金鐃也謂舞畢之時
舞人必反復鳴此金鐃而治理之欲退之時亦擊此金
鐃以限之
鼓人以金鐸通鼔注鐸大鈴也振之以通鼓夏官司馬
執鐸謂兩司馬執振之以通鼓兩司馬者二十五人之
長也樂記曰天子夾振之註云王與大將夾舞者振鐸
以為節也
兵舞帗舞後鄭云兵謂干戚也帗列五采繒爲之有秉
(音柄)皆舞者所執大司徒鼓人曰凡祭祀百物之神鼓兵
舞帗舞又舞師職掌教兵舞帥而舞山川之祭祀教之
帗舞帥而舞社稷之祭祀
羽舞皇舞案舞師註云羽析白羽為之形如帗陳宛丘
詩曰無冬無夏值其鷺羽值者持也鷺羽即鷺翿(翿翳也)
謂舞者所持以指麾又蔽翳其身也樂師註云皇謂雜
五采羽如鳳皇色持以舞籥師掌教國子舞羽吹籥祭
祀則鼓羽籥之舞註云鼓之者恒為之節也又舞師掌
教羽舞帥而舞四方之祭祀教皇舞帥而舞旱暵之事
註云四方祭謂四望旱暵謂雩也暵謂熱氣(音漢)
三禮圖集注卷七
