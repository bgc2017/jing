三禮圖集注卷十
宋聶崇義撰
大圭冒
鎮圭桓圭
信圭躬圭
榖璧蒲璧
牙璋榖圭
大璋駔琮(音組)
大琮琬圭
琰圭圭繅(音藻)
璧繅
玉人職云大圭長三尺杼上終葵首天子服之注云王所搢大圭也
或謂之珽玉藻云天子搢珽方正於天下也杼閷也終葵椎也以齊
人謂椎為終葵故云終葵椎也為椎於杼上明無所屈也此對諸
侯荼前屈後直大夫前屈後屈故玉藻注云此珽亦笏也謂之珽
者言珽然無所屈也相玉書曰珽玉六寸明自炤然則六寸之珽
據上不殺者椎頭也玉體瑜不掩瑕瑕不掩瑜善惡露見是其忠
實故云明自炤也(炤與照同)故君子於玉比德焉言其忠實也比他圭
最長故得大圭之名以其搢於衣帶之間同於衣服故以服言之
天子執冒四寸以朝諸侯注云名玉曰冒者言德能覆
蓋天下也四寸者方以尊接卑以小為貴也案尚書大
傳云古者必有冒言下之不敢專達之義天子執冒以
朝諸侯是冒覆之注云君恩覆之臣乃敢進是其冒覆
之事然則諸侯所受天子之圭璧者與諸侯為瑞也瑞
也者屬也諸侯朝於天子有過行者留其圭璧三年圭
璧不復者少黜以爵六年圭璧不復者少黜以地九年
圭璧不復者而盡黜其地此所謂諸侯之於天子也義
則見屬不義則不見屬也又孔注顧命曰言冒所以冒
諸侯圭邪刻之以冒諸侯之圭以為瑞信子男執璧蓋
亦刻而覆驗之大傳以古者圭有冒亦是冒圭之法也
此冒據朝覲諸侯時執之詩殷頌云受小球大球為下
國綴旒注小球尺二寸大球長三尺與下國結定其心
如旌旗之旒彼據天子與諸侯盟會故云結定其心故
執鎮圭不執冒也
鎮圭大宗伯以玉作六瑞以等邦國(等謂齊也)王執鎮圭長
尺二寸以鎮安天下蓋以四鎮山為瑑飾故得鎮名典
瑞曰王執鎮圭搢大圭以朝日又曰珍圭以徵守以恤
凶荒(珍音鎮)鎮圭以徵守者若漢時徵郡守以竹使符也
諸侯亦一國之鎮故以鎮圭徵之凶荒則民有遠志不
安其土故王使使執鎮圭以往致王命以安之鎮圭大
小之制當與琬圭琰圭相依孔義云凡圭廣三寸厚半
寸剡上左右各寸半又注云尹拙議以鎮圭用五采組
約中央以備失墜竇儀云詳周禮儀禮經疏之義自天
子公侯已降及聘使所執圭璋皆有絢組約圭中央備
其失墜新圖圭繅敘必以合正文則餘制皆顯矣
大宗伯云公執桓圭注云公者二王之後及王之上公
也玉人云命圭九寸謂之桓圭公守之其信圭躬圭皆
言命圭而云守之者以其朝覲執焉居則守之也後鄭
云雙植謂之桓賈釋云象宫室之有桓楹也以其宫室
在上須桓楹乃安天子在上須諸侯乃安也蓋亦以桓
楹為瑑飾也
大宗伯云侯執信圭(信音身)注云信圭躬圭皆長七寸蓋
皆象以人形為瑑飾文有麤縟耳欲其慎行以保身
大宗伯云伯執躬圭七寸孔義引江南儒者解之云直
者為信其文縟細曲者為躬其文麤略義或然也
大宗伯云子執榖璧五寸諸侯自相見亦執之曲禮疏
云其璧則内有孔謂之好外有玉謂之肉故爾雅云肉
倍好謂之璧肉好若一謂之環此五等諸侯各執圭璧
朝於王及自相朝所用也又云榖所以養人蓋瑑榖稼
之形為飾
大宗伯云男執蒲璧五寸曲禮疏引此注云蒲為席所
以安人蓋瑑蒲草之形為飾
典瑞云牙璋以起軍旅以治兵守先鄭云牙璋瑑以為
牙牙齒兵象故以牙璋𤼵兵若今銅虎符𤼵兵也後鄭
云牙璋亦王使之瑞節兵守用兵所守也若齊人戍遂
諸侯戍周之類又玉人云牙璋中璋七寸厚寸以起軍
旅以治兵守後鄭云二璋皆有鉏牙之飾於琰側知然
者以其二璋同起軍旅故也蓋大軍旅則用牙璋以起
之小軍旅則用中璋以起之也首言牙璋中璋不言牙
者但牙璋文飾多故得牙名而先言之也中璋次於牙
璋明亦有牙也以文飾差少故惟有中璋之名不言牙
也典瑞不言中璋者以其大小等故不見也
玉人云榖圭七寸天子以聘女注云納徵加於束帛賈
釋云自士已上皆用玄纁束帛但天子加以榖圭諸侯
加大璋亦七寸典瑞云榖圭以和難以聘女後鄭云榖
圭亦王使之瑞節也榖善也其飾若粟文然仇讎和之
者若春秋宣公及齊侯平莒及郯晉侯使瑕嘉平戎於
王也其聘女則以納徵焉
大璋七寸射四寸厚寸諸侯以聘女注云亦納徵加於
束帛也上云大璋九寸此七寸得云大璋者以天子榖
圭七寸以聘女諸侯不可過於天子而用九寸也謂用
大璋之文以飾之故得大璋之名又案三璋之勺注云
大璋加文飾中璋殺文飾邊璋半文飾則此璋雖七寸
取於大璋加文飾之義謂遍於璋體瑑雲氣如大璋也
玉人曰駔琮五寸宗后以為權又曰駔琮七寸鼻寸有
半寸天子以為權後鄭讀駔為組謂以組繫琮因名組
琮以玉飾豆即名玉豆是其類也先鄭解組琮以為稱
錘以起量既用為權故有鼻又賈釋云量自是斗斛之
名此權衡而為量者對文量與權衡異散文權衡亦得
量名以其量輕重故也天子組琮既有鼻明后組琮亦
有鼻也
玉人云大琮十有二寸射四寸厚寸是謂内鎮宗后守
之後鄭云如王鎮圭也射其外鉏牙賈釋曰言大琮者
對上駔琮五寸者為大也言十有二寸者并角徑之為
尺二寸也云射四寸者據角各二寸兩廂并四寸内鎮
者對天子執鎮圭為内謂若内宰對太宰内司服對司
服皆為内之比也王不言外者男子陽居外是其常但
婦人隂主内治故得稱内也云其外鉏牙者據八角鋒
言之故云鉏牙也
玉人云琬圭九寸而繅以象德後鄭云琬猶圓也王使
之瑞節也諸侯有德王命賜之使者執琬圭以致命焉
故典瑞云琬圭以治德結好治德即玉人注云諸侯有
德王命賜之也結好謂諸侯使大夫來聘既而為壇會
之使大夫執以命事焉大行人曰時聘以結諸侯之好
繅藉也先鄭云琬圭無鋒芒故治德以結好
玉人云琰圭九寸判規以除慝以易行賈釋注云判半
也凡圭琰上寸半琰圭琰半以上至首而規又半已下
為瑑飾諸侯有為不義使者征之執以為瑞節也經云
除慝謂誅逆惡也易行謂去煩苛也然則煩苛非惡逆
之事直謂政教煩多而苛虐也是知諸侯有惡行故王
使人執之以為瑞節易去之也又後鄭典瑞注云除惡
行亦於諸侯使大夫來頫既而使大夫執而命事於壇
大行人職曰殷頫以除邦國之慝又先鄭典瑞注云琰
圭有鋒芒傷害征伐誅討之象故以使易惡行令為善
也則以此圭責讓諭告之詳先鄭鋒芒之言有違判規
之義背經取法唯得圭名
典瑞云王搢大圭執鎮圭繅藉五采五就以朝日注云
繅有五采文所以薦玉木為中幹韋衣而畫之就成也
五就五帀也一帀為一就公執桓圭侯執信圭伯執躬
圭繅皆三采三就子執穀璧男執蒲璧繅皆二采再就
繅讀曰藻賈釋云藻水草之文故讀從之言繅有五采
文所以薦玉木為中幹用韋衣而畫之就成也者鎮圭
尺二寸廣三寸即此木板亦長尺二寸廣三寸與玉同
然後用韋衣之乃於韋上畫之一采為一帀五采則五
帀一帀為一就就成也是采一色者也又案聘禮記云
絢組尺注云五采成文曰絢彼不問尊卑皆用五采組
長尺為之繫所以束玉使不墜落因以為飾然絢組繫
亦名繅藉者則曲禮云其有藉者則裼聘禮曰上介屈
繅以授賓是亦名組繫為繅藉者也又曲禮疏引鄭注
覲禮云繅藉以韋衣木廣袤各如其玉之大小既然則
榖璧蒲璧其繅藉之形亦如之天子則以五采畫之公
侯以三采子男則以二采其卿大夫亦二采故典瑞云
玉繅藉五采五就公侯伯皆三采三就子男繅皆二采
再就又云瑑圭璋璧琮二采一就是也熊氏云五采五
就者采別二行為就也三采三就者亦采別二行為一
就故三就也又下云二采一就者以臣下行聘不得與
君同是以二采采別一行共為一就凡言就者或兩行
名為一就即此上下文是也或一帀二行為二就就即
等也知者聘禮記云所以朝天子圭與繅皆九寸又云
繅三采六等朱白蒼注云以三色為再就謂三色色為
再就就亦等也三色即六等雜記亦云三采六等注云
三采六等以朱白蒼畫為再行行為一等是一等為一
行行亦就也據單行言之也各有所據故其文有異既
三采為六等則知天子五采已下采別為二等也此是
周法其殷已上則各用所尚色之帛故鄭注虞書三帛高
陽氏之後用赤繒高辛氏之後用黑繒其餘諸侯用白
繒其餘謂堯之諸侯也既以采色畫韋衣於板上前後
垂之又有五采組繩以為繫其組上以玄為天下以絳
為地則繫玉有事則垂為飾故聘禮記云玄纁繫長尺
絢組注云繫無事則以繫玉因為飾用五采組上以玄
為天下以絳為地是也
三禮圖集注卷十
