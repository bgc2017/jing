三禮圖集注卷十一
宋聶崇義撰
黍尺指尺
璧羡蒼璧
黃琮青圭
赤璋白琥
玄璜四圭有邸
兩圭有邸圭璧
璋邸射方明
方明壇
自周顯德三年冬十月奉堂帖令依故實模畫郊廟祭
器祭玉至四年春以圖樣進呈尋降勑命指揮昨聶崇
義檢討禮書禮圖模畫到祭器祭玉數十件仍令國子
監太常禮院集禮官博士同共考詳合得前代制度既
依典禮孰不僉同况臣崇義自叨受命敢不竭誠祖述
經文研覈法度由是玉瑞玉器之屬造指尺璧羡以規
之冠冕鼎俎之屬設黍尺嘉量以度之所謂繩墨誠陳
不可欺以曲直規矩誠設不可欺以方圜也勅下諸官
考詳後便下少府監依式樣製造其祭器則六尊六彝
六罍鉶俎柶簋簠籩豆登爵玉爵坫圭瓉璋瓉并盤洗
篚洗罍洗勺匜盤太罍龍勺概尊蜃尊散尊共四十三
其玉器則蒼璧黃琮青圭赤璋白琥玄璜四圭有邸兩
圭有邸圭璧璋邸射共十至六年並依定式樣修訖已於
郊廟行用
案漢書律歷志云一黍之廣為分十分為寸十寸為尺
(一黍之廣謂以子穀秬黍中者孟康曰子北方也北方黑謂黑黍也師古曰此說非也子穀猶言穀子耳秬即)
(黑黍也無取北方號中者不大不小者也言取黑黍穀子大小中者率為分寸也秬音巨)又雜令云
積秬黍為度者冕制則使之投壺記曰籌室中五扶注
云籌矢也鋪四指曰扶一指案一寸又公羊傳曰膚寸
而合何休云側手為膚案指為寸(膚扶音義同)又家語曰布
指知尺然則爰自周世歷秦漢以及魏晉黍分指寸之
尺見於禮志但禮神之玉宜眞比珉難得今自蒼璧以
下圭玉之屬請依指寸之尺冠冕尊彝用木之類請用
黍寸之尺(黍有横竪故樞密使王朴亦令定黍尺取竪黍尺以校管律)
典瑞云璧羨以起度先鄭云羨長也此璧徑長尺以起
度量後鄭云羨不圜之貌蓋廣徑八寸袤一尺又案玉
人職云璧羨度尺好三寸以為度先鄭解羨徑也好璧
孔也爾雅云肉倍好謂之璧好倍肉謂之瑗肉好若一
謂之環賈釋云引爾雅者欲見此璧好三寸也好即孔
也兩畔肉各三寸則兩畔肉共六寸是肉倍好共為九
寸也又後鄭云羨猶延也其袤一尺而廣狹焉是羨為
不圜之貌也玉人造此璧之時應圜圜徑九寸今減廣
一寸以益上下之袤一寸則上下一尺廣有八寸故云
其袤一尺而廣狹焉此璧羨天子以為量物之度也
案大宗伯云以蒼璧禮天牲幣亦如璧色後鄭云以冬
至祭天皇大帝在北極者於地上之圜丘蒼璧者天之
色圜璧圜丘皆象天體以禮神者必象其類也下皆倣
此臣崇義又案玉人云璧好三寸賈釋云古人造璧應
圜圜徑九寸其注又引爾雅云肉倍好謂之璧郭璞云
肉邊也好孔也然則兩邊肉各三寸與此三寸之好共
九寸也阮鄭二圖皆云蒼璧九寸厚寸是據此而言也
又玉人璧好三寸之下云璧九寸諸侯以享天子(玉人璧琮)
(九寸琮以享后此惟取璧義故略琮字)以此而言是有九寸之璧也案崔
靈恩三禮義宗云昊天及五精之帝圭璧皆長尺二寸
今檢周禮爾雅皆九寸長尺二寸之璧未知崔氏據何
文以為說
大宗伯云以黃琮禮地牲幣亦如琮色後鄭云以夏至
日祭崑崙之神於澤中之方丘黃者中之色琮八方以
象地此比大琮每角各剡出一寸六分長八寸厚寸臣
崇義又案禮記郊特牲䟽引先師所說祀中央黃帝亦
用黃琮然其琮宜九寸以别於地祇今國家已依而行
之
大宗伯云以青圭禮東方注云以立春祭蒼精之帝而
太昊句芒食焉圭銳象春物初生其牲幣皆如圭色其
圭亦九寸厚寸博三寸剡上各寸半此以下壇兆各隨
方於郊設之
大宗伯云以赤璋禮南方注云以立夏祭赤精之帝而
炎帝祝融食焉牲幣皆如璋色半圭曰璋夏物半死而
象焉熊氏云祀中央黃帝亦用赤璋臣崇義今案上下
經文祀五精之帝玉幣各如其色季夏土王而祀黃帝
於五帝之内禮用赤璋獨不如其色於理未允上已準
孔義依先師所說用黃琮九寸為當熊氏之義亦存冀
來哲所擇
大宗伯云以白琥禮西方牲幣皆如琥色注云以立秋
祭白精之帝而少昊蓐收食焉琥猛象秋氣嚴鄭圖云
以玉長九寸廣五寸刻伏虎形高三寸臣崇義又案孫
氏符瑞圖云白琥西方義獸白色黑文一名騶虞尾倍
其身故開元禮避諱而云禮西方白帝以騶虞是也又
晉中興書云白琥尾參倍其身又尚書大傳說散宜生
等之於陵氏取怪獸尾倍其身名曰虞後鄭云虞蓋騶
虞也周書曰英林酋耳若虎豹尾長參倍其身於陵英
林音相近其是之謂乎
大宗伯云以玄璜禮北方牲幣皆如璜色後鄭云以立
冬祭黑精之帝而顓頊玄冥食焉半璧曰璜象冬閉藏
地上無物唯天半見賈釋云列宿為天文草木為地文
冬草木零落惟列宿在天故云唯天半見
案典瑞云四圭有邸以祀天旅上帝又玉人云四圭尺
有二寸以祀天賈釋先鄭義云邸本也謂用一大玉琢
出中央為璧形厚寸天子以十二為節於璧四面各琢
出一圭皆長尺二寸與鎮圭等其璧為邸蓋徑六寸緫
三尺又與大圭長三尺同然以禮神之玉宜真比珉難
得其或玉有不及尺度仍用六寸璧為邸四面各琢出
一圭皆長三寸以同鎮圭長尺二寸之制雖從權改作
亦合古便今諸玉從宜下皆類此又後鄭云祀天謂於
夏正郊祀感生之帝也旅上帝謂祀五帝也大宗伯以
青圭等巳見祭五方天帝此又用四圭有邸而祭者彼
即四時迎氣及緫享於明堂是其常也此因有故而祭
之也感生之帝亦五帝别言為天者以其祖感之而生
故殊異之也臣崇義案郊特牲義云祭感生之帝玉與
牲幣宜從所尚之色此四圭亦博三寸厚寸
玉人云兩圭五寸有邸以祀地旅四望此兩圭五寸亦
宜於六寸璧兩邊各琢出一圭俱長二寸半博厚與四
圭同典瑞注云兩圭以象地數二也僢(音昌絹反)而同邸又
王制注云卧則同僢彼僢謂兩足相嚮此兩圭足同邸
是足相嚮之義上四圭同邸亦是各自兩足相嚮故此
言僢而同邸緫解之也爾雅云邸謂之柢郭璞云柢為
物之根柢與邸底音義皆同賈釋云祀地者謂於三隂
之月祭神州之神於北郊上四圭郊天此祀神州地祇
雖天地相對但天尊地卑圭以四二為異故鄭直云象
地數不言降殺也四望謂五嶽四鎮四瀆也若夫地祇
自有黃琮此兩圭有邸以祀地謂祀神州之神於北郊
及國有故而旅祭四望以對上四圭有邸以祀天旅上
帝也又案牧人職注云神州地祇玉與牲幣同用黝色
其望祀則各隨其方色
玉人云圭璧五寸以祀日月星辰此一圭宜於六寸璧
上琢出一圭長五寸後鄭云圭其邸為璧取殺於上帝
賈釋云上四圭有邸以祀天旅上帝此一圭有邸言取
殺者謂取降殺以三為節也祀日月者若春分朝日秋
分夕月并大報天而主日以配月也其祀星辰若小宗
伯云兆五帝於四郊四望四類亦如之彼注云四類日
月星辰運行無常以氣類為位兆日於東郊兆月與風
師於西郊兆司命司中於南郊兆雨師於北郊凡祭日
月等用此圭璧以禮其神各隨方色賈釋云兆日於東
郊者以大明生於東也兆月於西郊者以月生於西也
知兆風師亦於西郊者以五行土為風風雖屬土秋氣
之時萬物燥落由風故亦於西郊知兆司中司命於南
郊者以南郊是盛陽之方司中司命是陽故兆於南方
也雨是水宜在水位故兆雨師於北郊
典瑞云璋邸射以祀山川注云璋有邸而射取殺於四
望又玉人注云邸射剡而出也賈釋云嚮上謂之出半
圭曰璋其璋首邪郤之今從下自邸嚮上緫邪郤之名
為剡而出也此祀山川謂若小宗伯云兆山川丘陵墳
衍各因其方亦隨四時而祭則用此璋邸以禮其神璋
邸亦隨方色
覲禮云方明者木也方四尺設六色東方青南方赤西
方白北方黑上玄下黃設六玉上圭下璧南方璋西方
琥北方璜東方圭注六色象其神六玉以禮之賈釋云
大宗伯蒼璧以禮天黃琮以禮地後鄭注以天謂冬至
祭天皇大帝於北極者地謂夏至祭神在崐崘者皆是
天地至貴之神也然則此上宜用蒼璧下宜用黃琮而
不用者則此上下之神是日月之神非天地之至貴者
也典瑞云圭璧以祀日月故此上圭下璧是日月之神
也注又云設玉者刻其木而著之也必知刻木著之者
以其非置於坐以禮神於上下猶南北刻木安中央為
順餘四玉刻木著於四方赤順故知義然也舊圖云方
明者四方神明之象用槐為之
案覲禮諸侯覲於天子為宫方三百步四門壇十有二
尋深四尺加方明於其上注云宫謂壝土為埒以象牆
壁也以宫方三百步則築壇於國外也故司儀職注云
合諸侯謂有事而會不協而盟為壇於國外以命事若
天子春帥諸侯拜日於東郊則為壇於國東夏禮日於
南郊則為壇於國南秋禮山川丘陵於西郊則為壇於
國西冬禮月與四瀆於北郊則為壇於國北既拜禮而
還加方明於壇上而祀焉所以教尊尊也言天子親自
拜日禮月之等是尊尊之法教諸侯已下尊敬在上者
也八尺曰尋則方九十六尺深謂高也從上曰深又司
儀云為壇三成成猶重也三重者自下差之為三等而
上有堂焉上方二丈四尺上等中等下等每等兩廂各
十二尺共二丈四尺三等則緫七丈二尺通堂上二丈
四尺合為九丈六尺也一等為一尺發地一尺上有三
成每成一尺三成為三尺緫四尺則諸侯各於等奠玉
降拜升成拜明臣禮也然則公奠玉於上等降拜於中
等侯伯奠玉於中等降拜於下等子男奠玉於下等降
拜於地及升成拜皆於奠玉之處升成拜者初奠玉降
拜時王使人辭不拜臣乃升而拜是成前拜也故云升
成拜臣當降拜者皆降於地升成拜於奠玉之處也
三禮圖集注卷十一
