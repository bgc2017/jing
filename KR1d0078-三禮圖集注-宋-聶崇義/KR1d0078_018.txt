三禮圖集注卷十八
宋聶崇義撰
輁軸龍輴
熬筐耒耜
蓑笠
折抗席
抗木茵
苞遣車
筲甕
甒桁
賵方遣策
椑功布
纛
既夕禮云遷于祖用軸註云遷徙也徙于祖謂朝祖廟
也檀弓曰殷朝而殯于祖周朝而遂葬焉蓋象平生將
出必辭尊者軸輁軸也軸狀如轉轔刻兩頭為軹軸輁
狀如長牀穿桯前後著金而關軸焉大夫諸侯已上有
四周謂之輴天子畫之以龍䟽云軸輁軸者下記云夷
牀輁軸是也云軸狀如轉轔者此以漢法況之漢時名
轉軸為轔轔即輪也故士喪禮云升棺用軸註云軸輁
軸輁狀如牀軸其輪也挽而行是輪為轔也云刻兩頭
為軹者以軸頭為軹刻軸使兩頭細穿入輁之兩髀前
後二者皆然云輁狀如長牀穿桯前後著金而關軸焉
者此輁既云長如牀則有先後兩畔之木狀如牀髀厚
大為之兩畔為孔著金釧於中前後兩畔皆然然後關
軸於其中言桯者以其厚大可以容軸故名此木為桯
云大夫諸侯已上有四周謂之楯者大夫殯葬雖不用
輴士朝廟皆用輁軸則大夫朝廟當用輴諸侯天子殯
葬朝廟皆用輴但天子畫轅為龍謂之龍輴大夫諸侯
雖不畫轅以其皆有四周故同名為輴案阮氏圖云輁
軸與輴長一丈二尺廣四尺士漆大夫以朱飾與浴牀同
則天子畫轅為龍加赤雲氣
龍輴其制似輁軸亦長丈二尺廣四尺取稱於柩前一
轅畫龍於轅加赤雲氣君殯以輴車備火之虞上有四
周
熬者以火熬榖使香以筐盛之將塗設於棺傍所以惑
蚍蜉使不至棺也喪大記曰熬君四種八筐大夫三種
六筐士二種四筐加魚腊焉鄭引士喪禮曰熬黍稷各
二筐又曰設熬傍各一筐大夫三種加以粱君四種加
以稻四筐則手足各一餘設於左右加魚腊者案特牲
士腊用兔少牢大夫腊用麋天子諸侯無文當用六獸
之屬
耒耜象生時田器既夕禮耒耜在用器之中案周禮車
人職云車人為耒庛長尺有一寸中直者三尺有三寸
上句者二尺有二寸自其庛緣其外以至於首以弦其
内六尺有六寸與步相中也堅地欲直庛柔地欲句庛
直庛則利推句庛則利發鄭玄讀庛為刺(音七賜切)刺謂耒
下前曲接耜者即耒面也故賈公彦云耒面謂之庛又
云耒狀若今曲柄杴又案鄭下註云耜異材據鄭意耜
即金也又易下繫云斵木為耜者謂斵木為受耜之處
也然則除耜金也外總謂之耒經云自庛緣其外以至
於首者謂據庛下至手執句者之端逐曲量之有六尺
六寸又云以弦其内者謂據庛面至句下望直量之而
有六尺與步相中中應也故下註云耕者以田器為度
宜所謂在野度以步以人步或大或小恐其不平故以
六尺之耒代步以量地也若兼耜金則稍長故每量地
用脱去耜而用之又匠人云耜廣五寸其庛亦廣五寸
古者耜一金二耜為耦人各執一耜為耦人各執一耜若
長沮桀溺耦而耕至漢耜歧頭兩金象古之耦耕用牛
引也又山虞職說耒耜之木須堅韌依時取季材少木
以為之
既夕禮記云槀車載蓑笠註云槀猶散也周禮司常斿
車以田以鄙與此散車同是木輅也蓑笠備雨服笠亦
以禦暑
折横覆之註云折猶屐也方鑿連木為之蓋如牀而縮
者三横者五無簀窆事畢加之壙上以承抗席賈釋云
横覆之者加於壙時南北長東西短是知狀如牀也陳
時長者東西言覆者見其善面在上也加在壙上時則
反善面向下云折猶屐藏物然知無簀者以其縮三横
五以當簀處也
既夕禮云加抗席三註云席所以禦塵賈釋云既陳抗
木於折北又加抗席三領於抗木之上故云加抗席三
知禦塵以抗木在上禦土其抗席在下隔抗木慮有塵
向下故云禦塵然則在陳列之時抗席加於抗木之上
茵又加於抗席之上及葬加折於壙口次加抗席於折
上次加抗木於席上
既夕禮云抗木横三縮二注云抗禦也所以禦土横與
縮各足以掩壙
茵用䟽布緇翦有幅亦縮二横三注云茵所以藉棺者
也翦淺也幅緣之也亦者亦抗木也及其用之木三在
上茵二在下象天三合地二人藏其中賈釋云緣之者
每用一幅麤䟽之布不去邊乃合縫之為袋實以茅莠
又别用物緣此兩邊幅縫合之處使之牢固因為飾也
既夕禮云苞二所以裹奠羊豕之肉也下記云葦苞長
三尺一編以此羊豕之肉即遣奠所苞牲之下體也又
註云用便易者謂以葦長難用截取三尺一道編之用
苞牲體為便易也
巾車職云大喪飾遣車遂廞之行之鄭注云廞興也謂
陳駕也行之使人以次舉之以如墓一曰鸞車用䟽布
為輤(鄭讀曰蒨)四面有障置於四隅後鄭云輤其蓋也四面
皆有障蔽以隱翳牢肉置於槨中之四隅孔賈義云遣
車謂將葬柩朝廟畢將行設遣奠竟取遣奠之牲臂臑
折之為段用此車載之遣送亡者入壙也飾者還以
金玉象革飾之如生存之車但麤小為之耳知小者以
其人各舉一置於槨中之四隅故也後鄭訓廞為興即
言陳駕者解廞為陳駕也謂下車僕云大喪廞革車彼
廞謂作之也此文既言飾遣車已是作之義更言遂廞
之故以陳駕解廞也又云行之使人以次舉之以如墓
者雜記云遣車視牢具言車多少各如所苞牲體之數
也天子太牢苞九个遣車九乘諸侯太牢苞七个遣車
七乘大夫太牢苞五个遣車五乘此謂當朝廟之時於
始祖廟陳器之明旦大遣奠之後則以次抗舉之人各
執一以如墓也一名鸞車者以遣車亦有鸞鈴故也案
既夕禮苞牲取下體注云下體脛骨象行又俎實之終
始也士三箇前脛折取臂臑後脛折取骼(音格)是一牲取
三體士少牢二牲則六體也分為三箇則一箇有二體
然大夫已上皆用太牢牲有三體凡九體大夫九體分
為十五段三段為一苞凡為五苞諸侯分為二十一段
凡七苞天子分為二十七段凡九苞蓋尊者所取三體
其肉多卑者雖取三體其肉少鄭又云天子遣奠用馬
牲其箇數未詳此遣奠所苞皆用左胖又車僕䟽說王
遣車九乘除革車廣闕苹輕五乘之外加以金玉象木
四者則九乘矣今遣車特以金飾以見餘制(後鄭云廣車横陣之)
(車也闕車所用補闕之車也苹猶屏也所用對敵自蔽隱之車也輕車所用馳敵致師之車也)校人大
喪則飾遣車之馬及葬而埋之則是塗車之芻靈與
既夕禮云筲三黍稷麥註云筲畚種類也其容蓋與簋
同一觳也賈釋云畚器所以盛種此筲與畚盛種同類
故舉為況也又下記云菅筲三其實皆瀹(音藥)註云米麥
皆湛之以湯未知神之所享不用食道所以為敬
既夕禮云甕三醯醢屑冪用䟽布註云甕瓦器其容亦
蓋一觳屑薑桂之屑也内則曰屑桂與薑幂覆同也賈
釋云知甕瓦器者以甕甒二字皆從瓦故知是瓦器也
云其容亦蓋一觳亦上筲三註云其蓋與簋同一觳者
也然豆實三而成觳以豆實四升既三豆成觳則觳受
斗二升則筲與甕俱容斗二升矣
既夕禮云甒二醴酒冪用功布註云甒亦瓦器也容受
宜與甕同中寬下直不銳平底其甕下銳與甒為異
既夕禮云皆木桁久之註云桁所以庋苞筲甕甒也久
當為灸灸謂蓋塞其口每器異桁賈釋云皆木桁久之
者謂自苞筲以下皆灸塞之置於木桁也然苞筲等燥
物直苞塞之無幂甕甒濕物非直灸塞其口又加幂覆
之又孔義云桁以木為之置於地所以庋甕甒也又阮
氏梁正等圖云桁制若今之几狹而長以承藏具實未
見聞
士喪禮下篇曰書賵於方若九若七若五註云方板也
書賵奠賻贈之人名與其物於板每板若九行若七行
若五行賈釋云以賓客所致有賵有賻有贈有奠直言
書賵於方者舉首而言也但所送有多少故行數不同
公羊榖梁皆云車馬曰賵禮記曰賵馬入廟門既夕禮
云君賵玄纁束馬兩註云賵所以助主人送葬也則賵
者施於生及送死者其下註亦云賵者生死兩施是也
兩馬士制也謂士在家常乘兩馬若出使及征伐則乘
四馬又賻之言補也助也謂補助主人之不足也公羊
云貨財曰賻又下經云知生者賻然則賻者施於生者
也贈者送也士喪禮下記云凡贈幣無常註云賓之贈
也玩好曰贈任所有也玩好者謂生時玩弄之具與死
者相知皆可以贈死者故經云若就器則坐奠于陳就
猶善也善器則玩好之器也以所贈無常唯玩好所有
奠於明器之陳也奠者謂賓致之物或可堪為奠祭者
也然則四者或隨親疎或各主於所知也是故小功兄
弟有服之親且賵且奠許其厚也(賵奠於死生兩施也)所知則賵
而不奠降於兄弟也(所知通問相知者也奠施於死者為多故不奠也)知死者
贈知生者賻以其各主於所知也
士喪禮下篇云書遣於策註云策簡也遣猶送也賈釋
云策簡也者編連為策不編為簡上云書賵於方此云
書遣於策者聘禮記云百名以上書之於策不及百名
書之於方上以賓客賵贈物名字少故書於方則盡也
今主人自遣送亡者於苞筲以下明器用器之等并死
者玩好之物名字數多故書於策釋器云簡謂之畢郭
璞云今簡札也說文云簡牒也牘書板也蔡邕獨斷曰
策簡也其制長二尺短者半之然則單執一札謂之簡
(禮記云執簡記奉諱惡)連編諸簡乃名為策故於文策或作册象
其編簡之形句命決云春秋二尺四寸書之孝經一尺
二寸書之故六經之策皆稱長二尺四寸蔡邕言二尺
者謂漢世天子策書所用故與六經異也一行可盡者
書之於簡數行乃盡者書之於方方之數不容者乃書
之於策孔義云牘方版然則牘與方似同一物而異其
名也
君即位而為椑歲一漆之若未成然鄭又云椑謂杝棺
親尸者椑堅著之言也言天子椑内又有水兕革棺喪
大記曰君大棺八寸屬六寸椑四寸上大夫大棺八寸
屬六寸下大夫大棺六寸屬四寸士棺六寸註云大棺
棺之在表者也檀弓曰天子之棺四重水兕革棺被之
各厚三寸(合六寸此為一重)杝棺一(杝棺木所謂椑棺也)梓棺二(屬與大棺也)
四者皆周此從内說而出也然則大棺及屬皆用梓椑
用杝以是差之上公革棺不被三重也諸侯無革棺再
重也大夫無椑一重也士無屬不重也庶人之棺四寸
棺束縮二横三祍每束一(祍今小要)
喪大記曰士葬用國車(音輇示專反或作圑又誤作國)二綍無碑比出
宫御棺用功布註云比出宫用功布則出宫而止至壙
無矣舊圖云功布謂以大功之布長三尺以御柩居前
為行者之節度又隱義云羽葆功布等其象皆如麾則
旌旗無旒者周謂之大麾既夕禮云商祝執功布以御
柩執披賈釋云謂以葬時乘車故有柩車前引柩者及
在柩車傍執披者皆御治之又註云居柩車之前若道
有低仰傾虧則以布為抑揚左右之節使引者執披者
知之也道有低謂下坂時也道有仰謂上坂時也傾虧
謂道之兩邊在柩車左右轍有高下也若道有低則抑
下其布使執引者知其下坂也若道有仰則揚舉其布
使執引者知其上坂也若柩車左邊右邊或高下傾虧
亦左右其布使知道有傾虧也假令車之東轍下則抑
下其布向東使西邊執披者持之若車之西轍下則抑
下其布向西使東邊執披者持之所以然者使車不傾
虧也大夫御柩以茅諸侯以羽葆天子以纛指引前後
左右皆如功布之施為也又既夕禮將葬啓肂(音異)時商
祝免袒執功布入升自西階註云功布灰治之布也執
之以接神為有所拂(芳勿反)㧍(芳罔反)賈釋云拂㧍猶言拂
拭也故下經云商祝拂柩用功布是拂拭去塵也此始
告神而用功布拂拭謂拂㧍去凶邪之氣也(謂功布有此三用故)
(廣述而辨之)
喪大記云君葬用輴四綍二碑御棺用羽葆周禮鄉師
及葬執纛以與匠師御柩註云翿羽葆幢也纛與翿義
同鄭又引雜記云諸侯執綍五百人四綍皆銜枚司馬
執鐸左八人右八人匠師執羽葆御柩孔義云羽葆者
以鳥羽註於柄頭如蓋謂之羽葆葆即蓋也雜記云執
羽葆是諸侯禮故匠師執之周禮執纛是天子禮故鄕
師執之(下有執者相兼義備)
三禮圖集注卷十八
