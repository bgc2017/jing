三禮圖集注卷三
宋聶崇義撰
童子服(將冠者)緇布冠(三制)
太古冠(新增)緇布冠(新增)
頍項(上音丘委反)青組纓
纚皮弁
爵弁笄
紘篋
簞匴
委貌(如進賢冠)委貌(如皮弁者)
委貌(張鎰圖制)委貌(梁正法)
毋追(音牟堆)章甫
周弁通天冠
遠遊冠高山冠
長冠(一名齊冠)法冠
建華冠武弁大冠
術氏冠方山冠
巧士冠卻非冠
樊噲冠卻敵冠
章甫冠(別一法)四冕(叔孫通稽周法)
三冠(皆進賢冠)
梁正修阮鄭等圖以童子之服繫冕弁之末不連緇布
皮弁等服張鎰圖以童子服連緇布冠下盡殷冔夏收
以通天遠遊已下為不出三禮經義別編於下卷今案
士冠禮云將冠者采衣紒其將冠者即童子二十者也
將行冠禮始加緇布次加皮弁次加爵弁若本其行事
敘將冠之服列於緇布之上於理爲當今依而次之仍
升童子之服為卷首下梁之古冠庶得兩從知禮之自
也
童子采衣紒故士冠禮云將冠者采衣紒注云采衣未
冠者所服玉藻云童子之飾也緇布衣錦緣錦紳并紐
錦束髮皆朱錦也紒結髮也賈疏云將冠者即童子二
十者也以其冠事未至故言將冠童子既不帛襦袴不
裘裳故以錦為緇布衣緣飾又以錦為大帶及結紳之
紐故云錦紳并紐也紐長與紳齊又以錦為之束髮總
此紒紒謂結髮也詩云總角丱兮是也皆用朱錦飾者
以童子尚華示將成人有文德故皆用錦示一文一質
之義衣襦袴并緇布是質也黑屨無絇青繶純又盧植
云童子紒似刀環
舊圖云始冠緇布今武士冠則其遺象也大小之制未
聞
梁正又云師說不同今傳疏二冠之象又下有進賢皆
云古之緇布冠之遺象其張鎰重修亦云舊圖有此三
象其本狀及制之大小未聞此皆不本經義務在相沿
疾速就事今別圖於左庶典法不墜
緇布冠始冠之冠也記曰太古冠布齊則緇之其緌也
孔子曰吾未之聞也此主謂大夫士無緌耳諸侯始加
緇布冠繢緌其頍項青組纓則與士同其士以青組纓
結於頤下無緌自士已上冠訖則弊去之不復著也然
庶人猶著之故詩云彼都人士臺笠緇撮謂彼都邑人
有士行者以緇布為冠撮持其髮
檀弓曰古者冠縮縫今也衡縫注云縮從也衡讀為横
孔疏云縮直也古謂殷已上質吉凶冠皆直縫直縫者
辟積少故一一前後直縫之其冠廣三寸落頂前後兩
頭皆在武下向外出反屈之縫於武辟積三皆厭伏今
即周也周尚文多辟積不復一一直縫但多作&KR1645;(音輒)并
横縫之故周吉冠多辟&KR1645;而横縫又以冠兩頭皆在武
上向内反屈縫之既吉凶相變其喪冠質猶疎辟&KR1645;而
右直縫之以兩頭皆在武下向外反屈縫於武故得厭
伏之名其吉冠則左辟&KR1645;而横縫之詳此文義法式顯
然梁正言大小之制未聞一何固也張鎰棄古今之順
說斯焉舍諸今依經疏述而圖之
頍經作缺註讀如有頍者弁之頍緇布冠無笄著頍圍
髮際結項中隅為四綴以固冠也項中有&KR1362;亦由固頍
為之賈釋曰頍項者謂於頍兩頭皆有&KR1362;別以繩穿於
&KR1362;中於項上結之因名頍項既結頍於項則頍上四綴
當首之四隅以四綴上屬於冠武然後得冠頍之安穩
謂別以繩穿項中之&KR1362;結之因得頍之牢固故云亦由
固頍為之
士冠禮云青組纓屬於頍此謂緇布冠無笄乃以二條
之組兩相屬於頍既屬訖則以所垂絛者於頤下結之
故註云無笄者纓而結其絛也
士冠禮曰緇纚廣終幅長六尺註云纚一幅長六尺足
以韜髮而結之此謂用纚韜髮訖乃為紒矣
士冠禮注云皮弁以白鹿皮為之象太古又舊圖云以
鹿皮淺毛黃白者為之高尺二寸周禮王及諸侯孤卿
大夫之皮弁會上有五采三采二采玉璂象邸唯不言
士之皮弁有此等之飾凡於圖中重見者以其本旨不
同也此解士冠禮三加次加皮弁是以重出他皆類此
爵弁鄭云冕之次也其色赤而微黑如爵頭然用三十
升布為之亦長尺六寸廣八寸前圓後方無旒而前後
平
士冠禮云皮弁笄爵弁笄註云笄今之簪也梁正阮氏
圖云士以骨大夫以象
士冠禮云緇組紘纁邊此謂皮弁爵弁皆有笄故設此
紘也先以組一頭於左笄上繫定乃繞頤下右相向上
屬於笄屈繫之垂餘為飾纁邊者以緇為中以纁為邊
側而織之也舊圖紘兩頭別出細帶甚誤
士冠禮註云隋方曰篋謂方而殺其角也又經云同篋
鄭以緇布冠已下凡六物同篋故賈釋云緇布冠屬於
頍共為一物緇纚長六尺二物也皮弁笄三物也爵弁
笄四物也其緇組紘纁邊皮弁爵弁各有一則為二物
通四為六物也
士冠禮云櫛實于簞註云簞笥也又曲禮註云圓曰簞
方曰笥笥與簞方圓有異此云簞笥也共為一物者鄭
舉其類也
士冠禮云爵弁皮弁緇布冠各一匴執以待于西坫南
註云匴竹器名今之冠箱也舊圖畫而圓梁正改而方
舊匴在爵弁之下今依經次於簞後
委貌一名玄冠故士冠禮云主人玄冠朝服註云玄冠
委貌也舊圖云委貌進賢冠其遺象也漢志云委貌與
皮弁冠同制案張鎰圖諸侯朝服之玄冠士之玄端之
玄冠諸侯之冠弁此三冠與周天子委貌形制相同則
與進賢之遺象皮弁之同制者遠相異也其梁正因阮
氏之本而圖委貌與前三法形制又殊臣崇義詳此委
貌之四狀蓋後代變亂法度隨時造作古今之制或見
乎文張氏僅得之矣今並圖之於右冀來哲所擇
舊圖云毋追(音牟堆)殷曰章甫周曰委貌(委貌制已見上)後代轉
以巧意改新而易其名耳其制相比皆以漆布為殼以
緇縫其上前廣四寸高五寸後廣四寸高三寸章甫委
大章其身也毋追制與周委貌同殷冠委大臨前夏冠
委前小損臣崇義案郊特牲曰委貌周道也章甫殷道
也毋追夏后氏之道也孔疏云三代恒服行道之冠俱
用緇布其形自別既言俱用緇布為之則緇布冠是委
貌等矣蓋布有麄縟各為一名又漢志云長七寸高四
寸制如覆杯前高廣後卑銳所謂夏之毋追殷之章甫
者也(毋追有覆杯之狀)但古法難識依文觀象備圖於右庶合
遺制他皆類此
案王制疏與舊圖云周曰弁殷曰冔夏曰收三冠之制
相似而微異俱以三十升漆布為之皆廣八寸長尺六
寸前圓後方無旒色赤而微黑如爵頭然前大後小殷
冔黑而微白前小後大收純黑亦前小後大三冠下皆
有收如東道笠下收矣又後漢志云爵弁一名冕廣八
寸長尺二寸如爵形前小後大繪其上似爵頭色有收
持笄所謂夏收殷冔者也祠天地五郊明堂雲翹舞樂
人服之禮曰朱干玉戚冕而舞大夏此之謂也又案士
冠禮云周弁殷冔夏收註云其制之異未聞謂夏殷禮
亡其制與周異同未聞故下不圖夏殷二冠之象張鎰
亦略而不取
後漢志云通天冠高九寸正竪頂少斜郤乃直下為鐵
卷梁前有山有展筩乘輿常服服深衣制如袍隨五時
五色漢受於秦禮無文或曰周公抱成王燕居故施袍
兩存者圖制或殊更存一法他皆類此
遠遊冠後漢志云如通天冠有展筩無山題又案唐典
云遠遊三梁冠黑介幘青緌諸王服之若太子及親王
即加金附蟬九首施珠翠纓翠緌犀簪導
漢志曰高山冠一曰側注冠制如通天頂不斜郤直竪
無山題展筩蔡邕獨斷曰鐵為卷梁高九寸胡廣曰高
山冠蓋齊王冠也秦滅齊以其君冠賜近臣謁者服之
又史記酈生謁高祖其冠側注漢舊儀曰乘輿冠高山
冠幘耳赤丹紈裏(丹色之纓)
後漢志云長冠一曰齊冠前高七寸廣三寸而後促漆
纚為之制如版以竹為裏初高帝微時以竹皮為之謂
之劉氏冠楚冠制也祀宗廟諸祀則冠之皆袀玄(袀居勻反)
(獨斷曰紺繒也吳都賦注云袀皂服也)
法冠後漢志一曰柱後冠高五寸以纚為之展筩以鐵
為卷柱取其直而不橈也又唐志云法冠一名獬豸冠
以鐵為柱上施珠二枚或曰獬豸神羊取別曲直楚王
獲之故以為冠秦滅楚以其君服賜執法者侍御史廷
尉正監平皆服之
建華冠後漢志云以鐵為柱卷貫大銅珠九枚前圓又
飾以鷸羽於頂祀天地五郊八佾舞人服之
武冠後漢志云一曰武弁大冠武官冠之其制古緇布
之象也侍中中常侍加黃金璫附蟬為文貂尾為飾胡
廣曰趙武靈王效胡服以金璫飾首前歃貂尾為貴職
秦滅趙以其冠賜近臣以金蟬貂尾飾者金取堅剛百
鍊而不耗蟬取居高飲露而不食貂取内勁捍而外温
潤毛采紫蔚而不彰灼
術氏冠即鷸冠也前漢書五行志註云鷸知天將雨之
鳥也故司天文者冠鷸冠吳制差池四重高下有行畫
鷸羽為飾紺色又註云此術氏冠即鷸冠也新圖誤題
為術士冠太子詹事尹拙議云舊圖皆為術氏冠仍案
顔師古刊謬正俗云鄭子華之弟子臧出奔宋好聚鷸
冠刊字本與御名同不欲斥之故改焉又云鷸水鳥天
將雨則鳴古人以知天時乃為冠象此鳥形使掌天文
者冠之故逸禮記曰知天文者冠鷸冠此其證也鷸音
聿亦音術蔡邕獨斷謂為術氏冠亦因鷸音轉為術耳
非道術之謂也今謂於術士冠下添云亦謂之術士冠
工部尚書竇儀議曰臣儀今詳術士冠已依舊圖改為
術氏冠
方山冠後漢志云制似進賢前高七寸後高三寸纓長
八寸似進賢冠五采縠為之祠宗廟天子八佾四時五
行樂人服之冠衣各如其行方之色又景帝紀云高廟
奏武德文始五行之舞禮樂志曰武德高帝所作也文
始舜舞也五行周舞也武德者舞人執干戚舞也文始
者舞人執羽籥舞也五行舞者舞人冠冕衣服法五行
色也
巧士冠後漢志云前高七寸(本或作五寸)繞後相通直竪不
常服唯郊天黃門從官四人冠之在鹵簿中次乘輿前
以備宦者四星也
郤非冠後漢志云制似長冠下促宫殿門吏僕射冠之
舊圖云高五寸
樊噲冠後漢志云樊噲造次所冠以入項羽軍廣九寸
高七寸前後各出四寸制似冕司馬殿門衞士服之或
曰樊噲常持鐵楯聞項羽有意殺漢王噲裂裳裹楯冠
之入羽軍立漢王側視項羽舊圖如巧士冠既違漢志
不敢依從
卻敵冠後漢志云前高四寸後高三寸通長四寸註舊
圖通作纓制似進賢衞士服之禮無明文
舊圖云章甫殷冠亦名冔紵中冒上黑屋十月行禮服
之臣崇義案王制云夏后氏收而祭殷人冔而祭周人
冕而祭又郊特牲云委貌周道也章甫殷道也毋追夏
后氏之道也然則章甫是殷之行道之冠冔是殷之祭
冕朝祭異服顯有明文而梁正等皆云章甫亦名冔誤
之甚也(言行道及朝皆冠章甫不可更名為冔也)今依紵中冒上以黑屋之
制別存章甫之一法不可更有冔名兼諸狀雜亂亦不
重出
世本云黃帝造冕王制云有虞氏皇冕論語云禹致美
乎黻冕孔子曰服周之冕此明至周冕始加旒藻玉皆
五采前後各十二叔孫通制禮多依周法又漢制度古
今之冕略等俱廣八寸長尺六寸前圓後方漢用白玉
珠各十二三公九旒青珠中二千石七旒黑珠然冕服
之飾周最為備故孔子有服周之冕云
舊圖云古三冠梁數雖異俱曰進賢前高七寸纓長八
寸後高三寸一梁下大夫一命所服兩梁再命大夫二
千石所服三梁三命上大夫公侯所服禮不記今案唐
典三品已上三梁五品已上兩梁九品已上一梁臣崇
義案漢明帝永平二年春正月辛未宗祀光武皇帝於
明堂帝及公卿列侯始服冠冕衣裳玉佩絇屨以行事
又漢官儀曰天子冠通天諸王冠遠遊三公諸侯冠進
賢三梁卿大夫尚書二千石博士冠兩梁千石以下至
小吏冠一梁天子公卿特進諸侯祀天地明堂皆冠平
冕天子十二旒三公九旒卿大夫諸侯七旒其纓各如
綬色玄衣纁裳董巴輿服志曰顯宗初服冕旒衣裳以
祀天地上玄下纁乘輿備文日月星辰十二章三公諸
侯用山龍已下九章卿已下用華蟲七章皆五采乘輿
刺繡公卿已下皆織成陳留襄邑獻之徐廣車服註云
漢明帝案古禮備其服章天子郊廟衣皂上絳下前三
幅後四幅衣畫而裳繡
三禮圖集注卷三
