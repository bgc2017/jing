三禮圖集注卷九
宋聶崇義撰
太常旂
旜物(如旜素飾其側)
旟熊旗
旐(龜蛇合體)龍旃
翿旗(又作翿旌)玉輅(節服氏)
節服氏車蓋
戈戟
案巾車王乘玉路建太常十有二斿以祀又覲禮注云王建太
常縿首畫日月其下及斿交畫升龍降龍縿皆正幅用絳帛為
質斿則屬焉又用弧張縿之幅又畫枉矢於縿之上故輈人云
弧旌枉矢是也凡旌旗之杠皆注旄與羽於竿首故夏采注云
緌以旄牛尾為之綴於橦上其杠長九仞其斿曳地又左傳云
三辰旂旗昭其明也據杜鄭二注皆以三辰為日月星盖太常
之上又畫星也阮氏梁正等圖旂首為金龍頭案唐志云金龍
頭銜結綬及鈴緌則古注旄及羽於竿首之遺制也
司常云交龍為旂注云一象其升朝一象其下復亦謂
交畫升龍降龍也此諸侯所建杠長七仞而上公九斿
以象大火故輈人注云大火蒼龍宿之心其屬有尾尾
九星若侯伯則七斿子男五斿上得兼下下不得僭上
其斿長短諸侯齊軫卿大夫齊較士齊肩若天王所建
其斿與杠長短一如太常
司常云通帛為旜注云通帛謂大赤從周正色無飾長
尋正幅賈釋云以周建子為正物萌色赤今旌旂通體
盡用絳之赤帛是用周之正色無他物之飾也然仍注
旄羽於杠首亦繫旆於末若燕尾也
司常云雜帛為物大夫士之所建注云雜帛以帛素飾
其側白殷之正色以先王正道佐職也賈釋云雜帛者
謂中央赤傍邊白白者殷之正色而在傍故云以先王
正道佐職也
輈人云鳥旟七斿以象鶉火注云鳥隼為旟鶉火朱鳥
宿之柳其屬有星星七星故七斿此亦王者所建又案
司常云州里建旟且鄉之州長是中大夫四命遂之里
宰是下士一命皆不得建此七斿之旟又後鄭云鳥隼
象其勇捷也賈釋云以熊虎龜蛇既各為兩物則隼當
謂鷹隼是勇者也鳥謂鳥之捷疾者也
輈人云熊旗六斿以象伐注云熊虎為旗伐屬白虎宿
與參連體而六星故六斿此王者所建也其斿與杠長
短亦如太常若臣下則各依命數然則遂大夫四命四
斿鄉大夫六命則為六斿斿之與杠長短則不得如王
者之數
司常云龜蛇為旐又輈人云龜蛇四斿以象營室注云
營室玄武宿與東壁連體而四星故四斿此亦王者所
建也又鄙師是上士三命雖得建旐而三斿其縣正是
下大夫四命旐雖四斿其斿與杠長短亦不得與王者
同又案司常九旗之數又有全羽為旞析羽為旌注云
全羽析羽皆五采繫之於旞旌之上所謂注旄於竿首
也凡九旗之帛皆用絳賈釋云全羽析羽直有羽而無
帛鄭云九旂之帛者據衆有者而言也又左傳襄十四
年范宣子假羽毛於齊定四年晉人假羽旄於鄭雖毛
旄二字不同杜注皆以析羽為旌孔義以全羽析羽之
下皆有其帛
鄉射記曰君射於境則虎中龍旃注云於境謂與鄰國
君射也畫龍旃尚文章也此亦通用絳帛為之
翿旌者雜用白羽朱羽以為之案鄉射記國君行燕射
於城中命獲者執旌於乏南東面偃旌而立候射中者
則舉旌而大聲言獲獲得也射者講武田之類是以中
為獲也又上文云旌各以其物無物則以白羽與朱羽
糅杠長三仞以鴻脰韜上二尋注云雜帛為物大夫士
之所建也不命之士無物此旌即翿旌也糅雜也杠橦
也鴻鳥之長脰者且國君自有其旌而用不命之士旌
者以其燕主歡心故用之也必以翿為旌者尚文德也
賈釋云以文德者舞文舞羽舞也以武德者舞武舞干
舞也此翿旌既用羽為之故取尚文德也
玉輅序
巾車掌王之五輅玉金象革四輅其飾雖異其制則同
今特圖玉輅之一兼太常之旂以備祭祀所乘其餘車
式皆具考工記別錄於下則輪軹之崇轛輢之狀輻内
輻外之制大穿小穿之殊蓋之所居釳之所在若誠心
觀之則諸輅皆可知矣(釳音乞)
考工記云乘車之輪六尺有六寸注云乘車玉輅金輅
象輅也軹崇三尺有三寸加軫與轐七寸共四尺人長
八尺登下之以為節也轐輿下伏兔也牙圍一尺一寸
不漆其踐地者轂長三尺二寸圍徑一尺三分寸之二
車藪空徑三寸九分寸之五大穿空徑四寸五分寸之
二小穿空徑二寸十五分寸之四輻廣三寸半轂輻内
九寸半輻外一尺九寸輻近罔處廣二寸六分寸之二
轂鑿受輻深三寸半又輿人云輪崇車廣衡長俱六尺
六寸輿長四尺四寸式深一尺四寸參分寸之二式之
高三尺三寸較高五尺五寸(賈疏云較今之平鬲也孔疏云式上二尺二寸別横)
(一木謂之較)輿後横木謂之軫圍尺一寸式圍七寸參分寸
之一較圍四寸九分寸之八軹圍參寸二十七分寸之
七轛圍二寸八十一分寸之十四轂輿皆以革鞔漆之
玉輅以玉飾諸末輈深四尺有七寸輈之長丈四尺四
寸輈圍一尺四寸五分寸之二輈之頸圍九寸十五分
寸之九(頸當持衡之處)輈之踵圍七寸七十五分寸之五十一
(踵承輿横軫者)衡任圍一尺三寸五分寸之一任正圍尺四寸
五分寸之二任正者輿下三面材也
節服氏郊祀裘冕二人執戈送逆尸從車今圖一以曉
之又太馭掌馭玉路以祀凡馭路儀以鸞和為節注云
鸞在衡和在軾又齋右有祭祀之事兼玉路之右王乘
則持馬行則陪乘凡有牲事則前馬注云此謂王見牲
則拱而式齋右居馬前却行備驚奔也曲禮曰國君下
宗廟式齋牛
輪人為蓋蓋斗曰部部徑六寸厚一寸上隆一分斗下
達常長二尺徑一寸達常下入杠杠長八尺徑二寸足
以含達常也用弓二十有八每弓長六尺廣四分先鑿
部為二十八空乃置弓於其空内端即大一分其弓近
部二尺稍平外四尺即撓之漸漸下曲而爪末低二尺
所以低二尺者謂杠與達常共高一丈人高八尺故四
面宇曲下低二尺也蓋之寬狹唯可覆軹不及於轄
戈廣二寸内倍之胡三之援四之注云戈今之句孑戟
或謂之雞鳴或謂之擁頸内謂胡以内接柲者也長四
寸胡六寸援八寸援直刃也胡其孑也廣二寸謂胡也
其實援亦廣二寸疏云胡孑横歃微邪向上不倨不句
似磬之折殺也重三鋝鋝重六兩大半兩三鋝重一斤
四兩柲長六尺六寸
戟廣寸半内三之胡四之援五之倨句中矩與刺重三
鋝注云戟今三鋒戟也内長四寸半胡長六寸援長七
寸半三鋒者胡直中矩言正方也刺者著柲直前如鐏
者也戟胡横貫之胡中矩則援之外句磬折與柲長一
丈六尺
三禮圖集注卷九
