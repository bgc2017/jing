御製題宋版聶從義三禮圖
尚忠尚質尚乎文三代因之政以分何必衣冠定相襲
要知和敬有尊聞觀圖可識關雎意撫冊猶欣舊繭芬
汲黯讜言對漢武懷哉那復更云云
三禮圖集注禮類四(三禮總義之屬)
提要
(臣)等謹案三禮圖集注二十卷宋聶崇義撰
崇義洛陽人周顯德中累官國子監司業世
宗詔崇義參定郊廟祭玉因取三禮圖凡得
六本重加考訂宋初上於朝太祖覽而嘉之
詔頒行考禮圖始於後漢侍中阮諶其後有
梁正者題諶圖云陳留阮士信受學於潁川
綦母君取其說為圖三卷多不按禮文而引
漢事與鄭君之文違錯正稱隋書經籍志列
鄭元及阮諶等三禮圖九卷唐書藝文志有
夏侯伏朗三禮圖十二卷張鎰三禮圖九卷
崇文總目有梁正三禮圖九卷宋史載吏部
尚書張昭等奏云四部書目内有三禮圖十
二卷是開皇中勅禮部修撰其圖第一第二
題云梁氏第十後題云鄭氏今書府有三禮
圖亦題梁氏鄭氏則所謂六本者鄭元一阮
諶二夏侯伏朗三張鎰四梁正五開皇所撰
六也然勘驗鄭志元實未嘗為圖殆習鄭氏
學者作圖歸之鄭氏歟今考書中宫室車服
等圖與鄭注多相違異即如少牢饋食敦皆
南首鄭注云敦有首者尊者器飾也飾蓋象
龜周之制飾器必以其類龜有上下甲此言
敦之上下象龜上下甲蓋者意擬之辭而是
書敦與簠簋皆作小龜以為蓋頂是一器之
微亦失鄭意沈括夢溪筆談譏其犧象尊黃
目尊之誤歐陽修集古錄譏其簋圖與劉原
父所得真古簋不同趙彦衛雲麓漫鈔譏其
爵為雀背承一器犧象尊作一器繪牛象林
光朝亦譏之曰聶氏三禮圖全無來歷榖璧
則畫榖蒲璧則畫蒲皆以意為之不知榖璧
止如今腰帶上胯上粟文耳是宋代諸儒亦
不以所圖為然然其書抄撮諸家亦頗承舊
式不盡出於杜撰淳熙中陳伯廣嘗為重刻
題其後云其圖度未必盡如古昔苟得而考
之不猶愈於求諸野乎斯言允矣今姑仍其
舊帙錄之以備一家之學此書世所行者為
通志堂刊本或一頁一圖或一頁數圖而以
說附載圖四隙行欵參差尋覽未便惟
内府所藏錢曾也是園影宋抄本每頁自為一
圖而說附於後較為清整易觀今依仿繕錄
焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
三禮圖集注原序
昔者秦始皇之重法術而天下貴刑名魏文帝之惡方
嚴而人間尚通變上之化下下必從焉是以雙劔崇節
飛白成俗挾琴飾容赴曲增抃自然之道也周世宗暨
今皇帝恢堯舜之典則總夏商之禮文思隆大猷崇正
舊物儀形作範旁詔四方常恨近代以來不能慕遠無
所釐革溺於因循𫝊積世之漸訛為千載之絶軌去聖
遼夐名實謬乖朱紫混淆鄭雅交雜痛心疾首求以正
之而名儒嚮風適其所願國子司業兼太常博士聶崇
義垂髦之歲篤志於禮禮經之内游刃其間每謂春秋
不經仲尼恥是關雎既亂師摯憫之今吉凶之容禮樂
之器制度舛錯失之甚焉施之於家猶曰不可朝廷之
大寧容濫瀆義欲正失於得返邪於正潛訪同志定其
禮圖而所學有淺深所見有差異作舍道側三年不成
衆口云云何所不至會國朝創制彝器迨於車服乃究
其軌量親自規模舉之措之或沿或革從理以變惟適
其本時之學者曉然服義於是博采三禮舊圖凡得六
本大同小異其猶面焉至當歸一之言豈容如是吾誰
適從之歎蓋起於斯何以光隆於一時垂裕於千古遂
鑚研尋繹推較詳求原始以要終體本以正末躬命繢
素不差毫釐率文而行恐迷其形範以圖為正則應若
宫商凡舊圖之是者則率由舊章順考古典否者則當
理彈射以實裁量通者則惠朔用其互聞吕望存其兩
說非其學無以臻其極非其明無以宣其象遵其文譯
其器文象推合略無差較作程立制昭示無窮匪哲匪
勤理無攸濟既勤且哲何滯不通有以見臨事盡心當
官御物官不同事人不同能得其能則成失其能則敗
禮圖至此能事盡焉國之禮事之體既盡美矣物之紀
文之理又盡善矣其新圖凡二十卷附於古今通禮之
中是書纂述之初詔儼總領其事故作序焉
