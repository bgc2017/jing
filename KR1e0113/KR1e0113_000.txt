春秋說春秋類
提要
(臣)等謹案春秋說十五卷
國朝惠士竒撰士竒有半農易說已著錄士竒
父周惕長於說經力追漢儒之學士竒承其
家𫝊考證益密於三禮核辨尤精是書以禮
為綱而緯以春秋之事比類相從約取三傳
附于下亦間以史記諸書佐之大抵事實多
據左氏而論斷多採公榖每條之下多附辨
諸儒之說每類之後又各以己意為總論大
致出於宋張大亨春秋五禮例宗沈棐春秋
比事而不立門目不設凡例其引據證佐則
尤較二家為典核雖其中災異之類反復辨
詰務申董仲舒春秋隂陽劉向劉歆洪範五
行之說未免過信漢儒物而不化然全書言
必據典論必持平所謂原原本本之學非孫
復等之枵腹而談亦非葉夢得等之恃博而
辨也乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
