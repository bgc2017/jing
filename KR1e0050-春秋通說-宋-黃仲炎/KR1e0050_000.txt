春秋通說目錄春秋類
卷一
隠公
卷二
桓公
卷三
莊公
卷四
閔公
卷五
僖公上
卷六
僖公下
卷七
文公
卷八
宣公
卷九
成公
卷十
襄公
卷十一
昭公
卷十二
定公
卷十三
哀公
(臣)等謹案春秋通說十三卷宋黃仲炎撰端
平初尚書李鳴復進其書於朝仲炎字若晦
温州布衣其書大意謂春秋有教有戒其教
存乎書法其戒存乎事實而無褒貶蓋一掃
言例之拘而毅然直攄胸臆者然如論子同
生一條謂左氏因記太子生之禮并問名等
語故起此事恐非經文錄經者誤以𫝊文加
之又如宋伯姬卒一條謂書卿送葬故書卒
與上書宋災為兩節此類非一皆不免於好
為異說至於觸類引伸旁通槩論往往涉及
後代史事斷其得失亦非釋經之正體獨其
文辭條暢而議論亦嚴正不苟有足取者况
春秋因史以成經故凡言史者必以春秋為
權度仲炎引史以證春秋而即執春秋以斷
史其理亦本相通言各有當未可概以泛濫
譏也乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋通說原序
春秋者聖人教戒天下之書非褒貶之書也何謂教所
書之法是也何謂戒所書之事是也法聖人所定也故
謂之教事衰亂之迹也為戒而已矣彼三傳者不知其
紀事皆以為戒也而曰有褒貶焉凡春秋書人書名或
去氏或去族者貶惡也其書爵書字或稱族或稱氏者
褒善也甚者如日月地名之或書或不書則皆指曰是
褒貶所繫也質諸此而彼礙證諸前而後違或事同而
名爵異書或罪大而族氏不削於是褒貶之例窮矣例
窮而無以通之則曲為之解焉專門師授襲陋仍訛由
漢以來見謂明經者不勝衆多然大抵争辨於褒貶之
異究詰於類例之疑滓重煙深莫之澄掃而春秋之大
義隱矣自大義既隱而或者厭焉不知歸咎於𫝊業之
失而曰聖人固爾也故劉知幾有虚美隱惡之謗王安
石有斷爛朝報之毁遂使聖人修經之志更千數百載
而弗獲伸於世豈不悲哉故曰春秋者聖人教戒天下
之書非褒貶之書也昔之善論春秋者惟孟軻氏莊周
氏為近之軻之說曰孔子作春秋而亂臣賊子懼是以
戒言也周之說曰春秋以道名分是以教言也斯二者
庶幾孔子之志也夫人之所以異於禽獸者以其有道
也如是而君臣如是而父子如是而長幼男女親疎内
外之差等不齊也叙此者為禮順此者為樂理此者為
政防此者為刑堯舜三王之治皆是物也時乎衰周王
政不行物情放肆於是紊其叙乖其順廢其理決其防
而天下蕩然矣孔子有憂之而無位以行其志不得已
而即吾父母國之史以明之陳覆轍所以懼後車也遏
人變所以返天常也霸圖之盛王迹之熄也盟會之繁
忠信之薄也雖有彼善於此者卒非治世之事也聖人
何褒焉至於吳楚之陵中國臣子之奸君父鬭干戈以
濟貪忿之志悖理道以傷天地之和者亦何待貶而後
見其惡也若夫筆削有法而訓教存焉崇王而黜霸尊
君而抑臣重内而輕外辨禮之非防亂之始畏天戒重
民生為萬世立治準焉嗚呼使後之為君父為臣子為
夫婦為兄弟為黨友為中國御四方者由其法戒其事
則彝倫正而禍亂息矣余由童至壯研思是經嘗眩於
舊說如手棼絲目暗室難於解辨蓋久而後能破之旁
稽記載互參始末為書十有三卷名曰春秋通說通說
者去褒貶之茅塞而通諸教戒之正途也夫春秋固有
以隻字垂法者矣如加王於正削吳楚僭號而從其本
爵之類是也而非字字有義也亦固有所謂例者矣如
書其君殁曰薨外諸侯曰卒内大夫書卒外大夫不書
卒之類是也此皆通例也先儒謂左氏非左丘明丘明
乃孔子前輩故孔子云左丘明恥之丘亦恥之先丘明
而後己尊之也楚左史倚相能讀三墳五典八索九邱
蓋今左氏傳即楚左史也古者史世其官則傳是書者
倚相之後也故左傳載楚事比他國為特詳是得其實
公穀亦莫明其所自來或云子夏門人要皆非親受經
於聖人者故於說經首失其義而其間亦或有得者榖
梁氏爾若夫具載事實則左氏尚可考故當據事以觀
經事或牴牾難於盡從則以經為斷上以伸仲尼之志
雖以立異取譏於世而不辭也紹定三年五月朔黃仲
炎序
