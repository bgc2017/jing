春秋通說卷六宋黃仲炎撰
僖公下
十有五年春王正月公如齊
楚人伐徐
楚自召陵之後雖復崛強然兵車徜徉猶未離乎近
楚之國也今徐居下邳而臨淮泗於齊魯為近而去
楚遠矣而楚乃遠攻至于徐以撼齊魯若涉無人之
竟者非大有所侮而然哉書曰無怠無荒四夷來王
齊桓霸業既盛而志氣易盈葵丘之後謂中國已無
事諸侯已帖服震而矜之於是怠忽荒政之患形焉
楚雖南蠻而有智士黠才如屈完者為之謀計窺覘
中國是以敢於慢侮而不顧也春秋書楚人伐徐於
齊桓晩年荒怠之際其垂戒於後世明矣
三月公會齊侯宋公陳侯衞侯鄭伯許男曹伯盟于牡
丘遂次于匡公孫敖帥師及諸侯之大夫救徐
諸侯在會而使大夫救徐齊侯荒怠之迹可見矣大
夫專中國之政蓋自是始也
夏五月日有食之秋七月齊師曹師伐厲八月螽九月
公至自會季姬歸于鄫
己卯晦震夷伯之廟
夏侯勝謂漢武帝多殺士衆竭民財力無德澤於民
不宜為立廟樂蓋廟以觀德非可苟立也夷伯魯大
夫必有不當廟者故春秋因天變以示戒焉其書己
卯晦者晦朔之晦爾公穀謂之晦冥非也僖十六年
戊申朔隕石于宋五成十六年甲午晦晉楚戰于鄢
陵可以類推矣
冬宋人伐曹
齊桓晩歲不獨平時所忌之國果於抗衡而所厚如
宋襄亦動伐曹之師蓋欲乘其霸業之衰而代興也
大抵齊桓之霸成於未忘在莒之時而壊於震矜葵
丘之日一身而二變焉此國勢安危人情離合所由
判也後世如唐明皇以憂勤致開元之治而卒以驕
盈召天寶之亂者不亦齊桓之類歟
楚人敗徐于婁林
十有一月壬戌晉侯及秦伯戰于韓獲晉侯
案左氏秦之伐晉也晉侯逆秦師使韓簡視師復曰師
少于我鬭士倍我公曰何如對曰出因其資入用其
寵饑食其粟三施而不報是以來也今又擊之我怠
秦奮倍猶未也公曰一夫不可狃況國乎戰于韓原
敗之秦獲晉侯以歸夫兵以氣勝氣之餒壯由兵之
曲直我直彼曲則我氣壯而彼氣餒矣我曲彼直則
彼氣壯而我氣餒矣晉侯背惠食言以致秦師不反
已而鬭是已居其曲敵居其直此秦人之氣所以倍
於晉而晉所以敗於秦也春秋書韓之戰以為氣餒
而貪戰者之戒明矣哉或問秦西戎也始見於春秋
宜不以爵氏人名稱之也而書秦伯何哉曰秦守本
爵無吳楚之僭詩採秦風書錄秦誓秦之列於諸夏
久矣故春秋亦無外辭
十有六年春王正月戊申朔隕石于宋五是月六鷁退
飛過宋都
左氏曰隕星也凡星隕至地即為石隋大業十二年
有流星隕于吳郡為石本朝治平三年有星隕于義
興為石以是知隕石者隕星也莊七年書星隕而不
言石此言隕石而不言星者杜預云彼見星之隕不
見在地之驗此見在地之驗不見始隕之星史各據
其實而書之故文異也六鷁退飛者飛而退却之狀
也或曰石後數鷁先數二傳以為目治耳治視之察
之信乎曰聖人肆筆而書從魯史舊文爾書曰三帛
二生一死贄此先數之辭也又曰牛一羊一豕一此
後數之辭也豈亦有所謂目耳視察之異哉春秋書
五石六鷁大旨謂宋襄無德而圖霸故變異見于國
中星象顛墜鷁飛退却喪敗有證而猶不悟卒為泓
之戰敗而死之也後世人主其可睹天戒而不懼哉
是月者文誤也上書戊申朔此承上文當云日
三月壬申公子季友卒夏四月丙申鄫季姬卒秋七月
甲子公孫兹卒
冬十有二月公會齊侯宋公陳侯衞侯鄭伯許男邢侯
曹伯于淮
淮水名也詩云鼓鐘將將淮水湯湯鼔鐘伐鼛淮有
三洲周幽王所以亡也此會于淮得非合諸侯以奉
舟楫之游乎齊桓之志荒矣
十有七年春齊人徐人伐英氏
楚病徐而齊不能治顧遷戮於附楚之國是以有伐
厲伐英氏之師所謂室於怒而市於色者也
夏滅項
魯滅之也案左氏公有諸侯之事未歸而取項齊人
以為討而止公故聲姜以公故會齊侯于卞據經書
夏滅項猶言夏取邿秋取根牟則左氏之說信矣二
傳謂齊滅之而經為之諱者妄也若齊實滅項而經
為之諱遂以魯滅之辭書則魯何罪哉
秋夫人姜氏會齊侯于卞九月公至自會
春秋不書齊人止公而書至自會於夫人姜氏會齊
侯之下則公之止于齊而見釋於聲姜之請可知矣
孟子曰仁則榮不仁則辱觀魯僖之事非不仁而辱
者歟
冬十有二月乙亥齊侯小白卒
十有八年春王正月宋公曹伯衞人邾人伐齊
左氏載齊桓公與管仲屬孝公于宋襄公以為太子
及管仲桓公卒易牙寺人貂立公子無虧孝公奔宋
宋襄公以諸侯伐齊齊人與宋人戰宋敗齊師于甗
立孝公而還蓋義兵也何以書曰左氏載事有牴牾
難盡從者如云齊桓與管仲屬孝公于宋襄公以為
太子是也此非左氏載事之誣乃不能辨誣爾夫當
國家未有事變之際而早立嗣子以君父命足矣何
待屬於鄰國之君以召外來之變哉管仲雖不以王
道佐其君然非甚愚者何至若是蓋仲之罪特在於
不能為其君身後之慮早建嗣子致有後日之亂使
宋襄得以乘之而決非屬孝公于宋襄以為太子也
凡世之姦人苟欲濟其所欲者必附之於義如欺人
孤幼而利其財者必假曰吾受其先世所屬而經理
其家焉爾宋襄之謀何以異此蓋宋襄自僖十五年
伐曹已有圖諸侯之志幸而齊桓死諸子爭亂無虧
立而孝公奔宋宋襄之得孝公不啻如獲竒貨至寶
矣於是挾之以伐齊而懼不足以勝也則託之曰是
齊侯仲父嘗屬此於我也以孝公為先君所命則其
名正以已為齊侯所屬則其辭順名正辭順雖齊國
之人亦有不可致詰者幸而戰勝卒立孝公故國史
書之以為信然而不知宋襄實欲立威攘霸特借孝
公以挫齊所謂受屬於齊桓管仲者蓋誣死而誑生
者之辭爾此其為術不待智者而後能知之也左氏
乃受其誣可謂惑矣
夏師救齊五月戊寅宋師及齊師戰于甗齊師敗績狄
救齊秋八月丁亥葬齊桓公
齊桓公卒踰年更甗之戰而後得葬春秋備書之以
見桓公身後之禍如此其甚也桓公霸諸侯幾四十
年伐楚郤狄因以成一匡之烈及身死在殯五公子
爭立國内大亂同盟之國攘臂伐之而霸者之澤遂
斬何哉古之王者由修身齊家而推之治國平天下
蓋其立治有本而施諸外者皆其餘功也是以享國
長遠而無患若夫霸者惟區區用力於其外而所以
立其本者不暇講矣故齊桓内行不修嬖寵如夫人
者六人多愛牽之嗣不早定末年荒怠狎近羣小寺
貂易牙之徒弄權撓政而身殁之禍有必至者矣管
仲家備三歸無格君之學謂桓公淫欲無害於霸趣
辦目前而不為百年之計功烈卑陋宜曾西之所恥
而不為也
冬邢人狄人伐衞
宋師伐齊狄不義宋而救齊以其不能勝也而又挾
邢人以討從宋之衞是激於義也狄稱人何也以其
人邢不得不人狄也
十有九年春王三月宋人執滕子嬰齊
夏六月宋公曹人邾人盟于曹南
北杏之會齊霸之首事也雖人心始疑於齊然所致
者猶有四國也今宋襄圖霸為盟於曹國之南是不
能致曹而乃枉駕以盟曹也曹弱於宋而鄰於宋者
猶且不服況諸侯乎故曹南之盟所與偕者僅一邾
人而已寡助如此而以求霸是亡舟楫而涉不測之
淵未有不死於溺者也
鄫子會盟于邾己酉邾人執鄫子用之
左氏載宋公使邾文公用鄫子于次睢之社司馬子
魚曰古者六畜不相為用小事不用大牲況敢用人
乎觀此則知宋襄之惡甚於桀紂矣二傳謂用者扣
其鼻以血社非也孔子曰犂牛之子騂且角雖欲勿
用山川其舍諸其言用者祭而已矣蓋夷蠻之俗往
往有殺人祭鬼者故左氏謂宋公使邾子用鄫子于
次睢之社欲以屬東夷是也
秋宋人圍曹衞人伐邢
冬會陳人蔡人楚人鄭人盟于齊
當人心渙散之際而借無忘齊桓之德之名以糾合
諸侯楚人之謀也楚人爭霸始於此矣春秋不先楚
乃所以深抑之
梁亡
案左氏梁伯好土功亟城而弗處民罷而弗堪則曰
某寇將至乃溝公宫曰秦將襲我民懼而潰秦遂取
梁是梁伯益其國而不能實亟城弗處以罷其民民
罷而潰則國已亡矣國亡而後秦取其地非因秦取
之而後亡也故春秋不得言秦取而以自亡為文焉
明自亡者民亡之也然則世之人君務廣地而不修
德設險而不得民封疆雖拓城池雖壯而百姓離散
不足與守之者可無鑒於此哉是以秦皇帝兼并天下
東城北築雄據關中負百二山河之勢而德政不修
海内愁困民不勝敝遂起而亡秦故秦之亡亦以民
焉秦亡於民而後漢取之非因漢取之而亡也亦梁
亡之類也
二十年春新作南門
新作者不因傾壊徒欲新美而改作也魯人為長府
閔子騫曰仍舊貫如之何何必改作孔子曰夫人不
言言必有中是知聖人不欲勞其民於無益之務也
魯僖公嘗修泮宫作新廟矣而春秋不書蓋為宫廟
以事祖考獻戎功魯人頌之殆有國者不可廢故不
書也新作南門新延廏皆所不必務者是以惡而書
之也故曰春秋之紀事為戒而已矣
夏郜子來朝
五月乙巳西宫災
西宫者公羊謂之小寢穀梁謂之閔宫從公羊之說
則經何以不書小寢如薨于小寢之類從穀梁之說
則經何以不書閔宫如立煬宫之類而曰西宫何也
杜預云公别宫也蓋公宫之外更為宫於西如後世
所謂離宫别館者以其踰乎舊制故春秋因災變而
書之以為戒也
鄭人入滑秋齊人狄人盟于邢冬楚人伐隨
二十有一年春狄侵衞
宋人齊人楚人盟于鹿上
宋人為鹿上之盟以求諸侯於楚則是欲藉楚之力
以合諸侯也姦盟犯義至此極矣後世人君有苟圖
得志於天下而不憚於結外兵如唐高祖之於突厥
石晉之於契丹者皆宋襄之徒歟
夏大旱
春秋或言不雨或言旱或言大旱何也不雨之害比
旱為輕大旱之害比旱為重也
秋宋公楚子陳侯蔡侯鄭伯許男曹伯會于盂執宋公
以伐宋
宋襄公求諸侯於楚而與之為會不虞楚人之詐而
執已也可謂甚愚而貪無德而求諸侯以自貽伊慼
者矣楚子執宋公而不書楚執者甚楚子而惡之也
冬公伐邾
楚人使宜申來獻捷
捷者宋捷也齊捷戎以中國而捷戎狄可以言捷也
故曰戎捷楚捷宋以夷狄而捷中國不可以言捷也
故不曰宋捷其不曰宋捷者不忍言宋也愛中國之
道也
十有二月癸丑公會諸侯于薄釋宋公
會于薄釋宋公者蓋諸侯請於楚而釋之也操縱在
楚也其不曰楚釋而以諸侯自釋為文者存中國也
二十有二年春公伐邾取須句夏宋公衞侯許男滕子
伐鄭秋八月丁未及邾人戰于升陘
冬十有一月己巳朔宋公及楚人戰于泓宋師敗績
宋襄公自執滕用鄫以失人心而反求諸侯於楚盂
之會為楚所執辱使諸侯請於楚而後釋之人心既
離國勢方挫楚宋之不敵已不待識者之見今乃不
量力而鬭以僥倖於萬一其衆敗身夷也不亦宜乎
蘇軾氏以宋襄比王莽謂其執鄫子用於次睢之社
若犬豕然此而忍為之天下孰有不忍者耶泓之戰
乃欲以不重傷不禽二毛不鼓不成列欺諸侯人能
紾其兄之臂以取食而不能忍於壺飱者天下必知
其不情也信矣
二十有三年春齊侯伐宋圍緡
宋襄公乘齊桓之喪伐齊以立威故齊孝公亦乘宋
襄之敗伐宋以修怨蓋出乎爾者反乎爾者也
夏五月庚寅宋公兹父卒秋楚人伐陳冬十有一月把
子卒
二十有四年春王正月夏狄伐鄭秋七月
冬天王出居于鄭
襄王不聽富辰之諫道狄以伐鄭既又納狄女為后
醜其行而廢之狄人怨之故王子帶因之挾狄師以
伐周王出適鄭處于汜書曰天王出居于鄭以為後
世人主違忠諫之言啓異類之侮者之戒焉其云出
者自國都而出也其曰居者明天下皆王居也
晉侯夷吾卒
二十有五年春王正月丙午衞侯燬滅邢
諸侯滅人之國多矣未有書名者而衛侯獨名三傳
皆謂惡滅同姓故名之也夫異姓之不可滅猶同姓
之不可滅爾況晉滅虢齊滅紀楚滅夔皆同姓而未
嘗名也苟以為惡衞侯而名之則晉齊楚皆無惡乎
杜諤謂春秋上書衞侯滅邢而傳寫者見下文衞侯
燬卒遂誤增其名爾
夏四月癸酉衞侯燬卒
宋蕩伯姬來逆婦
禮未有姑而逆婦者也宋蕩伯姬來逆婦非禮可知
矣
宋殺其大夫秋楚人圍陳納頓子于頓葬衛文公冬十
有二月癸亥公會衞子莒慶盟于洮
一十有六年春王正月己未公會莒子衞寗速盟于向
齊人侵我西鄙公追齊師至酅弗及
春秋書追有二莊公追戎與此追齊爾然莊公之追
戎也不先言戎侵伐我者戎不犯魯也不犯魯而追
之是無寇而生事也僖公之追齊也先言齊人侵我
者見齊已寇魯也縱其已寇而後追之是兵不素備
也無寇而生事故追于濟西不言其所止兵不素備
故言至酅弗及見其懼而弗敢及也夫善為國者靜
而能安動而能強靜而不能安則自敝而疲民動而
不能強則自歉而畏敵故漢武帝窮征宛漠空竭海
内則靜而不能安者也即經書公追戎于濟西是也
文帝歲苦邊患師出無功則動而不能強者也即經
書公追齊師至酅弗及是也此可為有國者戒矣
夏齊人伐我北鄙衞人伐齊
公子遂如楚乞師
千乘之國兵不素備一旦有倉卒之警則乞諸其鄰
已非立國之道矣況乞師於荆蠻者哉引非類以鬭
同室非義也示弱於楚人以啓其輕諸夏之志非謀
也故書曰公子遂如楚乞師以為後世失義與謀者
之戒焉
秋楚人滅䕫以䕫子歸冬楚人伐宋圍緡公以楚師伐
齊取穀公至自伐齊
二十有七年春把子來朝夏六月庚寅齊侯昭卒秋八
月乙未葬齊孝公乙巳公子遂帥師入把
冬楚人陳侯蔡侯鄭伯許男圍宋
楚人圍宋而四國從之助荆蠻以虐中國也春秋爵
四國而人楚者四國之君親至而楚子不親將也
十有二月甲戌公會諸侯盟于宋
二十有八年春晉侯侵曹晉侯伐衞
侵曹伐衞兩舉晉侯而不言遂者蓋晉既侵曹更謀
伐衞非以侵曹之師遂加之衞故兩言之也曹衞楚
之與也晉欲討楚必先討曹衞義也何以書蓋文公
名為討曹衞附楚之罪然實以雪其不禮於晉公子
之憾爾湯一征自葛始為匹夫匹婦復讎也豈以報
已之私憾哉齊小白過譚譚不禮焉及得國而遂滅
譚其與晉文侵曹伐衞之事一耳故曰五霸者三王
之罪人也
公子買戍衞不卒戍刺之
晉強非公子買所能抗不卒戍衞非買之罪也而刺
之濫殺大夫也不言殺而言刺内辭也
楚人救衞三月丙午晉侯入曹執曹伯畀宋人
夏四月己巳晉侯齊師宋師秦師及楚人戰于城濮楚
師敗績
晉文公城濮一戰大挫楚鋒不惟立濟霸業而南郢
之兵自是不窺中國者久之比齊桓盟召陵之明年
而楚遂稱兵弦許無所忌憚優劣相遠矣何以書曰
春秋正其誼明其道而已矣功利不與也齊桓無王
命而專征卒不以侵陵問楚聖人以王道律之誠有
罪矣然齊桓必先得諸侯而後加師于楚氣象雍容
奉辭而致討以直情使人未有他技巧也至晉文乃
欲因挫楚以霸諸侯成功於期月於是竒謀詭計無
所不用矣當宋被楚兵而告急於晉晉侯曰宋人告
急舍之則絶告楚不許我欲戰矣齊秦未可若之何
先軫曰使宋舍我而賂齊秦藉之告楚我執曹君分
曹衞之田以賜宋人楚愛曹衞必不許也喜賂怒頑
能無戰乎又曰楚有三施我有三怨怨讎已多將何
以戰不如私許復曹衞以擕之執宛春以怒楚既戰
而後圖之凡先軫所以為文公謀者皆詭道也晉文
卒用其計故能合齊秦之力堅宋人之志擕曹衞之
心而挑子玉以速戰雖荆楚頓挫霸業亟成而人謀
益以黠世變益以下矣故孔子曰晉文公譎而不正
齊桓公正而不譎正之為言猶直也聖人合二霸而
論之若曰齊桓雖為有罪然較諸晉文之譎則猶直
爾自晉文以譎濟霸圖而後世之君臣凡求得志之
速勝敵之驟者咸祖之巧詐百出機穽横生化生人
為鬼魅使天下不得休息可勝嘆哉惟蜀諸葛亮用
兵行師本於仁義不用詐謀如魏㢟每隨亮出輒欲
請兵萬人與亮異道會于潼關亮制而不許又欲請
兵五千循秦嶺而東直取長安以為一舉而咸陽以
西可定而亮亦不從蓋亮之規摹直欲以數十萬衆
據正道而臨有罪建旗鳴鼓直指魏都豈肯翳行竊
步事一旦之譎以窺咸陽哉斯可謂明春秋之義矣
楚殺其大夫得臣
得臣楚子玉也城濮之戰子玉實為主帥貪戰而敗
見戮於國宜也何以書蓋聖人借楚以垂戒也自古
人君用兵致敗不自引咎類皆歸罪於謀臣主帥而
誅之以快敵國之意者未有能復振者也惟秦穆公
以殽陵自責卒赦孟明魏司馬昭引二敗以罪已悉
宥諸將故能使人心愧悅轉敗為功況楚殺得臣而
晉文為之深喜則知得臣者固晉文之所忌也國有
人才使敵國望而忌之庸可殺乎今楚殺之以快敵
君子是以知楚之無能為也
衞侯出奔楚
五月癸丑公會晉侯齊侯宋公蔡侯鄭伯衞子莒子盟
于踐土陳侯如會
齊桓既殁諸侯之所畏者楚而已一戰勝楚則諸侯
將焉往哉故踐土之盟八國驟集若執劵而取諸鄰
者威驅勢廹之效非天下心悅而誠服也
公朝于王所
公朝于王是也朝于王所非也蓋晉文致王于踐土
而因以諸侯朝之也齊桓自北杏創霸垂三十年而
後有定王世子于首止之事蓋前乎首止雖直為僭
竊而非挾天子以令諸侯也晉文入國之初即謀定
襄王既勝楚即作王宫于踐土以諸侯見名為尊周
實挾天子以令諸侯爾蓋其規模由先軫教之曰求
諸侯莫如勤王諸侯信之且大義也志在求諸侯於
是託勤王之義以信服之如曹操挾獻帝以爭天下
名為漢相實漢賊爾故曰晉文公譎而不正齊桓公
正而不譎
六月衞侯鄭自楚復歸于衞
晉文廢衞侯而立叔武故踐土之會稱衞子是也衞
侯因楚以歸而殺叔武不書不罪其殺也孔子善夷
齊則叔武之義宜效死不立而已公羊子曰叔武辭
立而他人立則恐衞侯之不得反故於是已立然後
始反衞侯非也如公羊之言是教貪奪者為自文之
說也使衞侯終不利其國而長往則叔武將何辭乎
故觀春秋則知高廟正刑辟於邦昌之偽立不為過
矣
衞元咺出奔晉陳侯欵卒秋把伯姬來公子遂如齊
冬公會晉侯齊侯宋公蔡侯鄭伯陳子莒子邾子秦人
于温
晉文公踐土之盟使衞之臣奪君位温之會使陳之
孤奪父喪蓋急功利者至於亂人父子君臣之義而
不顧也故曰五霸者三王之罪人也
天王狩于河陽
晉重耳自踐土作王宫邀致天子至温之再會天子
猶在焉蓋自夏徂冬歴三時之間使璪旒黃屋役役
於道塗以為已號令諸侯之柄則重耳不臣之罪可
勝誅哉左氏述晉侯召王以諸侯見而經不顯言召
王者明為臣子不忍直斥至尊之辱也其曰天王狩
于河陽者蓋天王因為晉侯所致而從獸于河陽也
王之不王亦已甚矣温即河陽也摠衆地曰河陽指
一地曰温
壬申公朝于王所
晉人執衞侯歸之于京師衞元咺自晉復歸于衞
衞元咺訟衞侯于晉晉為之執衛侯而歸元咺是抑
君而臣是助也三綱五常之理熄矣
諸侯遂圍許曹伯襄復歸于曹遂會諸侯圍許
二十有九年春介葛盧來
介葛盧來遠人服也何以書春秋之義不欲其務勤
遠略也魯僖有喜大好名之心而事不務實如詩頌
蠻夷率服可見矣介葛盧來公不在國豈無辭以郤
之哉饋之芻米期其再至是欲沽服遠之名而已他
日侵蕭之禍魯實啓之也唐太宗時高昌王麴文泰
入朝西域諸國咸欲因文泰納貢魏徵力諫以為遠
荒入貢勞敝邊民非中國之利信矣哉
公至自圍許
夏六月會王人晉人宋人齊人陳人蔡人秦人盟于翟
泉
王人王子虎也晉人宋人齊人陳人蔡人秦人列國
之大夫也以大夫敵王人則諸侯敵王矣
秋大雨雹冬介葛盧來
三十年春王正月夏狄侵齊秋衞殺其大夫元咺及公
子瑕衞侯鄭歸于衞晉人秦人圍鄭介人侵蕭
冬天王使宰周公來聘
聘諸侯非正也况三公兼冢宰乃坐而論道王朝之
大臣至貴重者也其可薦幣於諸侯之庭乎
公子遂如京師
凡書大夫如京師者見諸侯不朝而聘也
遂如晉
公子遂受命而如京師不受命而如晉故曰遂如晉
其遂如晉者私事大國以求專其國也
三十有一年春取濟西田
左氏謂取濟西田分曹地也濟西本曹地晉文討曹
分其地以與魯是魯得於晉賜而非以力取之也何
以書曰曹非天討而被削地之誅魯非王命而受加
地之賞奪彼與此徒出於晉人之私而已矣
公子遂如晉
夏四月四卜郊不從乃免牲猶三望
戴禮明堂位謂成王以周公為有勲勞於天下於是
封周公于曲阜地方七百里革車千乘命魯公世祀
周公以天子之禮樂是以魯君孟春乘大路戴弧韣
旂十有二旒日月之章祀帝于郊配以后稷天子之
禮也末言魯相傳久矣君臣未嘗相弑禮樂政俗未
嘗相變也此皆漢儒夸語爾魯弑三君初稅畆作丘
甲政逮於大夫豈得為君臣未嘗相弑禮政未嘗相
變哉即此觀之則前所言成王以天子禮樂賜周公
而魯公得用之皆不足信矣程氏說易之師有曰居
周公之位則為周公之事由其位而能為者皆所當
為也豈有為人臣所當為之事而可用人臣不得用
之禮樂哉蓋當周衰之時諸侯僭天子非一國矣齊
桓欲封禪晉亦郊鯀魯郊祀后稷以配天皆僭禮也
聖人以為書之不可勝書故特舉其非時災變卜不
從者併為後世戒也所謂非時者禮曰三王之郊一
用夏正孟獻子曰郊祀后稷以祈農事也故啓蟄而
郊郊而後耕蓋啓蟄之時則夏正建寅之月周之三
月也經無書三月郊者蓋得時則不書也其以四月
五月九月郊則書之所謂災變者郊牛之口傷鼷鼠
食牛角牛死之類是也然則何以或言牛或言牲禮
養牲必在滌三月先郊之三月卜牛得吉而養之三
月始成牲也故經於正月則書牛如宣三年正月郊
牛之口傷改卜牛牛死乃不郊之類是也正月牛方
在滌未得為牲也於四月則書牲如僖此年夏四月
四卜郊不從乃免牲之類是也牛在滌三月已成牲
也所謂卜不從者禮百神之祭不卜而郊獨卜以其
最大也卜之道三卜當郊之月上辛中辛下辛爾孫
覺謂月三旬之辛是也過乎三卜則非禮矣天心不
享故卜不從也三望者先儒謂分野之星非也虞典
稱望秩于山川楚昭謂江漢睢漳楚之望也而未嘗
及分野之星也禮天子祭天諸侯祭土天子有方望
之事無所不通諸侯山川凡不在其封内者則不祭
魯之三望必有出乎封域之外者故悉數之也
秋七月冬把伯姬來求婦
昔把伯姬來朝其子是子未為君而挾之以朝也今
把伯姬來求婦是婚非使幣而苟焉以成也其悖禮
甚矣
狄圍衞十有二月衞遷于帝丘
春秋書遷有二義曰某人遷某者惡在遷之者也其
曰某遷于某者惡在自遷者也自遷者猶可以無遷
也夫國無小道用之則存不道用之則亡傳曰諸侯
有道守在四鄰夫何遷之有不知出此而惟偪是畏
惟地利是擇偪者無已則遷者亦將無已是徒勦民
而已非善為謀也周有西戎之難以東遷而遂衰楚
有羣蠻之叛以不徙而復振故經書衞遷于帝丘其
垂戒於後世明矣
三十有二年春王正月夏四月己丑鄭伯捷卒衞人侵
狄秋衞人及狄盟冬十有二月己卯晉侯重耳卒
三十有三年春王二月秦人入滑齊侯使國歸父來聘
夏四月辛巳晉人及姜戎敗秦師于殽
秦穆公違忠臣之諫而動無名之師千里襲人不知
人之得乘其後匹馬隻輪殄滅無反春秋諸侯用兵
之謬未有如秦之敗于殽者也然晉之敗秦亦有三
罪背惠一也君喪在殯而主乎戰二也兵以詐勝三
也晉文公之得國也秦納之其敗楚也秦助之其會
諸侯也秦無役之不與焉是秦施德于晉也圍鄭之
役秦背晉而盟鄭子犯請擊之公曰不可微夫人之
力不及此是文公之深德秦也文公即世雖敵惠不
在後人而先志可忘乎禮喪不貳事有服金革而無
避者蓋以宼在門庭國之存亡所係也魯伯禽服喪
之日徐夷並興東郊不開事勢廹切而征築同舉此
蓋有不可一朝居之患不得已而然者秦師之襲鄭
也孟明聞鄭有備曰圍之不可攻之不克遂滅滑而
還是秦自滅滑無關晉事且秦既旋師而晉之疆埸
固無恙也非有背君父之喪無臣子之慼也春秋之
法凡兵以詐勝者曰敗某師秦師還晉及姜戎要擊
之蓋姜戎素居西戎諳熟秦事上下山阪技與秦同
於是借為犄角出其不意扼之於殽陵險隘之間雖
幸而勝秦非用兵之正者矣或曰襄公欲紹文之業
不得不借強秦以立威強秦敗則列國不敢侮矣故
先軫曰一日縱敵數世之患也且兵貴竒勝聖人惡
之何哉曰春秋正其誼明其道而已矣功利不與也
夫兵以竒勝者孫武之術豈聖人之教哉
癸巳葬晉文公狄侵齊公伐邾取訾婁秋公子遂帥師
伐邾晉人敗狄于箕冬十月公如齊十有二月公至自
齊
乙巳公薨于小寢
小寢非正也男子不絶於婦人之手以正終也
隕霜不殺草
經書隕霜二一曰隕霜不殺草一曰隕霜殺菽蓋周
之十二月夏之十月也霜當殺草而不殺草異也周
之十月夏之八月也未當隕霜而殺菽亦異也
李梅實
李梅冬實物反常矣
晉人陳人鄭人伐許
春秋通說卷六
