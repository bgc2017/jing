欽定四庫全書
日講書經解義卷一
虞書
虞是帝舜有天下之號書共五篇堯典紀唐堯之事
亦謂之虞書者書本虞史所作以臣述君也蓋堯舜
授受一道紀堯不言唐紀禹不言夏而總曰虞書者
以見舜之上承于堯而下授于禹也
堯典
洪荒之世簡樸未備堯以聖神文武之德為開天立
極之君因時致治著見功跡可為後世常法故以典
名之實萬古君道之標凖也
曰若稽古帝堯曰放勲欽明文思安安允恭克讓光被
四表格于上下
此一節書是史臣首贊帝堯德業之盛也曰若是發
語之辭稽猶考也放至也勲功業欽心之敬明心之
通經緯燦然謂之文哲謀獨運謂之思允信也克能
也光德之顯被及也四表猶言四方格極其所至也
上下即天地也史臣稽考古之帝堯功業廣大無所
不至故謂之放勲然而功本于德堯之德欽敬無有
慢忽通明無不照灼文章著見思慮深遠此四者皆
出于自然安而又安無所勉強其德之出于性也如
此所以恭以持己毫無虛假信乎恭也讓以接物毫
無矯飾自能讓也其德之著于行也又如此有此盛
德發為光輝凡東西南北無有不及上天下地無有
不到無處非勲正無處非德耳蓋洪荒以來伏羲神
農黃帝諸大聖人皆功在天下萬世然功德極盛莫
過于堯究之帝堯之功本於德帝堯之德主于敬史
臣首以欽之一字為言實千古帝王心法之要孔子
刪書斷自唐虞其以此也與
克明俊德以親九族九族既睦平章百姓百姓昭明協
和萬邦黎民於變時雍
此一節書見放勲之實也俊德大德也九族高祖以
下九世之親睦者交相和也平均也章明也協解作
合於嘆美辭變化而為善時猶言是雍和也史臣謂
夫德性在人萬理咸備本自峻大但為物欲所蔽則
狹隘而不弘惟堯能明其大德純乎天理湛然無累
大德既明則身無不修而萬化之本立矣由是推此
德以親愛九族九族皆知恩義和睦而無乖戾是勲
放于家矣百姓氣禀不齊均以此德章之畿内百姓
皆感動興起昭然各明其固有之德是勲放于國矣
萬邦風氣不一總以此德和之黎民美哉變惡為善
熙皥成俗是勲放于天下矣所謂放勲之實如此蓋
有此德之全體即有此德之大用一人修身于上而
齊治均平遂可還至立效舉萬類紛紜無不盡在春
風和氣之中勲業爛然夐絶百代非甚盛德孰能當
此者乎
乃命羲和欽若昊天歷象日月星辰敬授人時
此一節書是史臣記堯功德之後因叙堯之政事而
首言命官造歷也羲和掌天文之官若順也昊言其
廣大歷者紀數之書象者觀天之器帝堯以事之最
大最先莫過治歷明時乃總命羲氏和氏二人以為
日月星辰運于昊天有常數麗于昊天有定象汝等
須加意敬謹順其自然之理不可妄意穿鑿凡遲速
順逆書以記之而布算以總其實積分以歸其餘躔
度次舍器以象之而設璣以載其政置管以窺其行
如是則紀數有書觀天有器而人時定矣又必慎重
其事頒之有司布之百姓使知因天時之早晚為人
事之先後誠以授時為民事之所關不可忽也蓋聖
人事天治民不出欽敬之心而已敬天之心嚴于歷
象勤民之心嚴于授時聖人于事何往不敬而况于
事天治民之大者乎故曰帝王以敬為修身出治之
本
分命羲仲宅嵎夷曰暘谷寅賓出日平秩東作日中星
鳥以殷仲春厥民析鳥獸孳尾
此下四節言歷既成而又分職以考驗之此節是命
春官也宅即居嵎夷東表之地在今山東登州府暘
谷所居官次之名寅賓敬以迎之如賓也平均平秩
次序也東作春作也日中者春分晝夜適中星鳥者
南方朱雀七宿殷中也析散處也孳物之生尾物之
交也春當發生宜布四方之春令帝堯分命羲仲掌
之測候之所在嵎夷東表之地其官次之名稱為暘
谷羲仲居此果何事哉一春之節氣早晚日星民物
歷已載矣于春分之旦初出之日必致敬以迎之如
見賓而不敢忽察所出之景果見于卯位出于卯時
否也凡春月歲功方興所當作起之事必均平周徧
序其先後之宜頒之有司考其果與歷合否也又必
考之春分晝日之晷度果五十刻于夏永冬短為適
中否考之春分初昏之時果南方朱鳥七宿適當午
位否二者相合可見仲春為陽氣之中矣于一春之
三月又驗之于民果皆分析散處非復隆寒聚室則
氣之温可知又驗之于物果皆乳化交接生育以時
非復嚴冬藏蟄則氣之和可知仰觀天文俯察民物
如是而春歷無差羲仲之職盡矣
申命羲叔宅南交平秩南訛敬致日永星火以正仲夏
厥民因鳥獸希革
此一節書是命夏官也申命重命也南交交趾之地
南交下當有曰明都三字訛變化之意敬致者敬以
伺日景也火大火心星因因春之析而愈散處也希
毛疎革毛易也夏當長飬宜布四方之夏令帝堯重
命羲叔掌之使居南方交趾之地官次之名稱為明
都羲叔居此果何事哉一夏之節氣早晚日星民物
歷巳載矣當夏月時物長盛所當變化之事必均平
周徧次其先後之宜頒之有司考其果與歷合否也
又考之于夏至之日中立土圭之法伺日行之中天
而察其晷景之長短又考之于夏至晝日之晷度果
六十刻為最長否考之于夏至初昏之時果大火心
宿見于正南否二者相合可見仲夏得正陽之氣矣
于一夏之中又驗之于民因其析而又析氣之愈温
可知驗之于物毛漸希而革易氣之愈熱可知如是
而夏歷無差羲叔之職盡矣
分命和仲宅西曰昧谷寅餞納日平秩西成宵中星虚
以殷仲秋厥民夷鳥獸毛毨
此一節書是命秋官也寅餞敬以送之也納者日將
入也西成秋成也宵中者秋分晝夜適中虚北方虚
星夷人氣舒平也毛毨毛更生而鮮潤也秋當成實
宜布四方之秋令帝堯分命和仲掌之測候之所在
西極之地官次之名稱為昧谷和仲居此果何事哉
一秋之節氣早晚日星民物歷巳載矣于春分之暮
將入之日必致敬而送之如祖餞而不敢忽察其所
入之景果於酉位酉時否也凡秋月物成之候所當
成就之事必均平周徧次其先後之宜布之有司考
其果與歷合否也又考之于秋分夜間之晷度果五
十刻于夏永冬短為適中否考之秋分初昏之時果
虚星適當午位否二者相合可見仲秋為隂氣之中
矣于一秋之間又驗之于民果暑退而人氣和平驗
之于物果毛落而潤澤鮮好如是而秋歷無差和仲
之職盡矣
申命和叔宅朔方曰幽都平在朔易日短星昴以正仲
冬厥民隩鳥獸氄毛
此一節書是命冬官也朔方即北方在察也朔易冬
月所改易之事昴西方昴宿隩室内深奥之處氄毛
毳細而温也冬為閉藏宜布四方之冬令帝堯申命
和叔掌之使居北方之地其官次之名稱為幽都和
叔居此果何事哉一冬之節氣早晚日星民物歷已
載矣當冬月歲功已畢所當變舊為新之事必均平
周徧審察其先後之宜頒之有司考其果與歷合否
也又考之于冬至晝間之晷度果四十刻為最短否
考之于冬至初昏之星果昴宿見于正南否二者相
合可見仲冬得正隂之氣矣于一冬之間又驗之于
民果氣寒而羣居室内又驗之于物果生耎毳細毛
而有以自溫如是而冬歷無差和叔之職盡矣蓋堯
既總命羲和造歷制器而又分職申布使之随時考
驗其要在測日景度日晷驗中星定二分二至之氣
以正四時之序故先天而天不違後天而奉天時敬
天之心一勤民之心也
帝曰咨汝羲暨和朞三百有六旬有六日以閏月定四
時成歲允釐百工庶績咸熙
此一節書是言置閏為作歷之要也咨歎而告之之
辭釐治也百工即百官庶績衆功也熙廣也帝堯既
命羲和造歷分方考驗又告之曰嗟汝羲氏和氏既
受命作歷當知置閏之法每歲十二月每月三十日
三百六十者一歲之常數也使六旬之外無餘日三
十之月無大小何須置閏但周天三百六十五度四
分度之一天道左旋日月亦左旋天行健日繞地一
周而過一度日之行亦繞地一周而不及天一度積
三百六十有六日而日與天復于初起之度相值時
序節候方為一周所謂朞也以朞之數合于歲則天
日之會其氣常盈而多五日有竒矣月之行一日常
不及天十三度有竒積二十九日有竒而日與月復
于初起之度相值一歲之間月與日十二會而必有
六月之小盡以歲之數合于朞則日月之會其朔常
虛而少五日有竒矣合氣盈朔虛每歲常餘出十日
有竒若不置閏則歲之那移久而愈差矣所以將此
餘日置為閏月三歲一閏五歲再閏十有九歲七閏
盈者分為餘數而不使過虚者記為實數而不使不
及氣數分齊然後四時不差而歲功得成造歷既成
頒行天下以此信治百官使有所遵守凡作訛成易
以至慶賞刑威莫不以時舉行而衆功自能熙廣豈
非置閏之為要哉蓋作歷之法既考分至之一定又
齊時月之參差時定歲成則節候不爽寒暑無易百
官萬民咸知因時趨事政令畢舉而治道備矣故唐
虞之人治皆天治也
帝曰疇咨若時登庸放齊曰胤子朱啓明帝曰吁嚚訟
可乎
此一節書是求總治之職也疇解作誰訪問曰咨任
用曰庸放齊臣名朱丹朱堯之嗣子啓明開明也吁
嘆其不然也言不忠信曰嚚爭辯曰訟帝堯問羣臣
曰今日者風氣漸開人文已著裁成輔相當盡其道
經綸調燮務得其人誰能為我訪求順時為治之人
進而用之以任斯職也放齊對曰帝之嗣子丹朱心
性開通明哲可以登用堯嘆其不然曰吁丹朱為人
口不道忠信之言又好與人爭辯曲直有開明之才
用之于不善若人而使之秉掌國鈞方將作聰明以
亂舊章豈可登用乎蓋帝王出治知人為要論道經
邦之任必賴厚重端凝之品非區區便給所能勝者
故辯言亂政盛世之所深戒也
帝曰疇咨若予采驩兜曰都共工方鳩僝功帝曰吁靜
言庸違象恭滔天
此一節書是求分治之職也采即事也都美而歎之
也驩兜臣名共工官名鳩者積累之意僝者宣揚之
意象貎也帝堯又問羣臣曰禮樂政刑工虞教飬皆
人君代天理物之事然畏事則弛喜事則擾誰為我
訪求順成事務之人進而用之以任斯職也驩兜欲
舉其人先嘆其美曰都今官居共工者精明強幹且
方興未艾聚集事務著見其功若采所優為也堯嘆
其不然曰吁共工為人無事之時靜雖能言有事之
際用則違背無實用也貌雖恭敬心實傲很滔天浩
瀚無實心也以之任事安能有實績乎夫放齊驩兜
之舉何異後世奸邪小人互相汲引者惟堯知人之
明如日中天萬象畢照片言之發洞中隠微不但觀
之形跡而直見其心術此其所以為大聖與
帝曰咨四岳湯湯洪水方割蕩蕩懷山襄陵浩浩滔天
下民其咨有能俾乂僉曰於鯀哉帝曰吁咈哉方命圮
族岳曰异哉試可乃已帝曰往欽哉九載績用弗成
此一節書是求治水之職也四岳一人而總四岳之
事者割猶言害也包其外曰懷駕其上曰襄俾使之
也乂治也僉衆也圯族傷害儔類也异哉強舉之辭
帝堯訪問四岳大臣曰方今天下湯湯洪水流為民
害蕩蕩然汗漫無際懷高山而包其四面襄大陵而
駕出其上浩浩然汎濫不止勢若漫天下民不得安
居粒食皆困苦嗟怨汝諸臣中有能順水之性除民
之患者我將任以治水之職四岳與諸侯在朝者同
辭嘆美曰當今之時能治水者其惟鯀哉堯乃嘆息
而甚不然其言曰鯀之為人悻悻自用上逆君命而
不行下敗族類而不和既拂人性必不能順水性以
治之也四岳又強舉之曰异哉廷臣未能如鯀之才
不若姑試用之取其可以治水而已帝不得已而戒
之曰汝往治水其敬之哉既而鯀不用命九歲考績
卒無成效帝堯之言驗矣蓋天為天下而生聖人聖
人為天下而求賢才堯知鯀之不可用者知人之智
知其不可而姑試用之者憂民之仁也
帝曰咨四岳朕在位七十載汝能庸命巽朕位岳曰否
德忝帝位曰明明揚側陋師錫帝曰有鰥在下曰虞舜
帝曰俞予聞如何岳曰瞽子父頑母嚚象傲克諧以孝
烝烝乂不格姦帝曰我其試哉女于時觀厥刑于二女
釐降二女于潙汭嬪于虞帝曰欽哉
此一節書是帝堯為天下得人也巽即遜明明上明
言明顯之下明言在顯位者揚薦舉也側陋是微賤
者師錫猶言衆與也俞應許之辭女以女妻之刑法
則也釐治裝也降下嫁也潙水名在今山西蒲州水
之北曰汭嬪為婦也二女娥皇女英也虞舜氏也帝
堯欲以天下與賢而未得其人乃訪問于四岳曰朕
在帝位已七十載倦于勤勞汝能用我典禮命討之
命朕將讓之以位四岳對曰天位至重惟有德者乃
能當之臣無德不敢忝辱帝位帝曰有德之人不拘
貴賤如已居顯位者固當明顯之即有德在側陋微
賤者亦當薦揚之于是衆臣同辭對曰有鰥夫居處
下位曰虞舜者德可以堪此帝即應而然之曰予嘗
聞其人但不知其實德何如四岳獨對曰虞舜是瞽
者之子其父則心非德義而頑繼母則言不忠信而
嚚繼母所生之弟名象又傲慢不恭此天倫之變人
所難堪者舜卻能諧和之以孝道供人子之職以事
其親體父母之心以及其弟負罪引慝至誠感動使
之進進以善自治父母漸化而為慈傲弟漸化而為
友不至于大為姦惡非盛德其孰能之堯曰我既聞
其名尚試之以實嫁女與舜觀其儀刑二女何如蓋
人之常情或勉強于父母兄弟之間而不能掩飾于
夫婦隠微之際若能正始有道則舜德益徵而四岳
之所薦為不虚矣于是治裝下嫁二女于潙水之北
使為舜婦于虞氏之家堯又訓戒二女曰欽哉當兢
業以執婦道以天子之女下嫁匹夫驕慢易生故也
粤稽帝堯為五帝之盛堯典為百篇之首篇中所載
不過三大節先之以修齊治平繼之以治歷明時終
之以知人舉賢節目有三而綱領總歸一欽誠以欽
者一心之主宰而萬事之根本見于修齊治平者此
敬見于治歷明時者此敬見于知人舉賢而不溺于
親愛不遺于疎賤者亦此敬後之人主欲法堯者其
亦敬以作所而巳
舜典
帝舜紹堯致治歴試諸艱躬膺歷數攝政以前考言
詢事所以見臣道之勞即位以後分職命官所以見
君道之逸君臣之常法備于此書故曰舜典
曰若稽古帝舜曰重華協于帝濬哲文明溫恭允塞玄
德升聞乃命以位
此記舜德之盛以見升聞之所自也華光華也協合
也帝指堯也深沈莫測曰濬神智通微曰哲文者條
理秩然之謂明者虚靈無蔽之謂溫和粹也塞篤實
也幽深之德曰元德史臣稽考古之帝舜曰堯德顯
著既有光華舜德又有光華與堯脗合其德何如凡
人智者或失之淺露明者或過于伺察惟舜之智深
潛不露而沈幾先物舜之明經緯内含而虚靈不昧
與堯之欽明文思安安無異常人恭以持己者或過
于嚴峻實以待人者或出于矯飾惟舜之恭則和粹
可親而著肅雍之度舜之塞則表裏如一而昭篤實
之容與堯之允恭克讓無異有此四者幽深之德自
畎畝而令聞上逹堯乃命以司徒百揆四岳之位歷
試諸艱以驗其德也蓋書首堯舜二典猶易首乾坤
二卦天地之道備于乾坤君臣之道備于唐虞帝舜
紹堯立極君臨天下皆由盛德大業與堯相符故能
後先嫓美炳耀千古也與
愼徽五典五典克從納于百揆百揆時叙賓于四門四
門穆穆納于大麓烈風雷雨弗迷
此一節書見帝舜歴試諸艱功用神速也愼敬也徽
美也五典即父子君臣夫婦長幼朋友五常之道從
順也百揆官名取揆度庶務之義時叙以時秩序也
四門四方諸侯來朝之門穆穆和順之意麓山足也
堯將禪位于舜先試之事以觀其德初命為司徒之
官職掌五常之教舜則小心敬畏以美人倫由是百
姓親五品遜人人無不順從其德足以敦典庸禮可
知進命為百揆之官統領庶務舜則以時整理由是
禮樂政刑工虞水火事事無不修舉其德足以統理
萬幾可知又命兼四岳之官賓接四方來朝之諸侯
舜則以禮感化由是四方諸侯有來雍雍至止肅肅
無不和順恭敬其德足以儀刑百辟可知當洪水為
災堯又命舜入山林相視原隰適遇烈風雷雨變出
非常舜則神明泰定度量絶人初不驚懼迷惑其德
足以當大任而不懾可知蓋聖人德盛化神無往不
宜及人而人化之感天而天相之功用神速至誠不
貳真與堯之峻德光昭萬世也與
帝曰格汝舜詢事考言乃言底可績三載汝陟帝位舜
讓于德弗嗣
此一節書是舜德既驗而命以攝位也格來也咨謀
曰詢乃解作汝底猶致也陟升也帝堯試舜之後乃
呼而命之曰來汝舜當汝前日進用之初我常詢汝
以所行之事而考其所奏之言凡所以敷典揆政親
侯汝固歴歴有以陳之我矣歴三載之久五典從百
揆叙四門穆見汝之言皆致可有功隨用隨效言行
相符初終不渝觀其事業則素藴可知汝之德真足
以付託天下其代我升陟帝位可乎舜猶讓于有德
之人不敢承嗣誠不以天下為樂而以天下為憂也
蓋敷言試功乃唐虞觀人之成法堯賢舜曰乃言底
可績舜賢禹曰成允成功其義一也故課功核實為
國家用人之要
正月上日受終于文祖
此一節書是記舜之受攝也上日朔也文祖堯之始
祖舜既不嗣帝位而堯之命終不可辭于是但受攝
位之命權管國事乃以正月朔日受堯終帝位之事
于文祖之廟以攝位告也蓋天位至重正始之際尤
當致謹觀舜受堯之終而必告于文祖所以明得統
之正且以見古帝王遺大投艱實有敬畏不遑之意
也
在璿璣玉衡以齊七政
此一節書是政先觀象也在察也璿美珠也璣觀天
之器衡即璣中之管齊考驗也七政謂日月五星七
者運行于天随時布令猶人君之有政也故曰七政
歷象之職羲和世掌舜之去堯已久能必其在器者
果與天準哉故當攝位之初未遑他務首先整理觀
天之器美珠飾璣東西轉運所以象天而載日月五
星之躔度者以玉為管横而設之所以窺璣而齊日
月五星之運行者在器有隐見完否之弊而在天亦
有轉移進退之差舜則精以察之由衡以窺璣由璣
以審象即在器之七政以齊在天之七政使或遲或
速或順或逆之數無不與天脗合也蓋天運難見審
諸器而可求法制易湮驗諸天而益合一推步之間
而天時以定歷法以審此固體帝堯欽若昊天之心
為敬授人時之地也
肆類于上帝禋于六宗望于山川徧于羣神
此一節書是祀羣神也肆解作遂類禋望皆祭名類
比類也郊天有常禮倣其禮以行故曰類也精誠以
享曰禋宗尊也四時寒暑日月星辰水旱皆所當尊
故曰六宗也遥祭曰望徧周徧也舜受終觀象之後
即大舉祀典以告攝位上帝乃天神之至尊者正月
非郊祀之時其禮與郊祀同勿敢略也四時日月星
辰寒暑水旱乃神之麗于天者亦必精意以享之推
敬天之心以及在天之神而告攝之意仰焉有以達
于天矣山川在地之祇不能親至其地則随其方向
遥望而祭丘陵墳衍古昔聖賢乃羣神之麗于地者
亦必周徧祭告推敬地之心以及在地之神而告攝
之意俯焉有以達于地矣蓋天子受命于天為天地
百神之主惟祀典備舉馨香上逹則天神格地祇享
孰非誠敬一念之所感哉
輯五瑞旣月乃日覲四岳羣牧班瑞于羣后
此一節書是覲諸侯也輯歛也五瑞即五等諸侯所
執之圭璧也既盡也四岳四方諸侯羣牧九州牧伯
班賜也羣后即岳牧也舜既攝位不可不與天下正
始于是正月之内先徵召公侯伯子男五等諸侯令
其各執符瑞來朝蓋諸侯始封天子授之圭璧以為
瑞信至朝見之時乃合符于天子而驗其真偽也至
正月盡閒則四岳羣牧遠近不同先後而至舜則日
日見之禮意既得曲盡詢察又得周詳既見之後真
知非偽然後仍舊班還其瑞使知封爵之等昔固受
之于堯而統攝之權今固歸之于舜與天下正始以
示更新也蓋天子為百辟之主必大權操之自上而
後禮樂政刑歸于一尊爵賞予奪定于一統此聖人
臨御天下之要道也
歲二月東廵守至于岱宗柴望秩于山川肆覲東后五
玉三帛二生一死贄協時月正日同律度量衡修五禮
如五器卒乃復五月南廵守至于南岳如岱禮八月西
廵守至于西岳如初十有一月朔廵守至于北岳如西
禮歸格于藝祖用特
此一節書是廵守方岳也東岳泰山曰岱宗在今山
東濟南府泰安州燔柴以祀天曰柴秩者具牲幣祝
號之次第東后即東方諸侯五玉即所謂五瑞三帛
諸侯世子以下所執之幣帛有纁元黃三者之别二
生卿執羔大夫執鴈也一死士所執之雉也南岳衡
山在今湖廣衡州府西岳華山在今陜西西安府華
隂縣北岳恒山在今山西渾源州藝祖即文祖特特
牲也一牛曰特舜當廵守之年遂舉行廵守之禮二
月先往東方至于東岳泰山禮先告至則燔柴以祀
天望秩以祀名山大川次重覲臣遂接見東方諸侯
凡來朝者皆執五玉三帛二生一死以為贄見之儀
祀覲既舉大政斯行時月日正朔之所自出則先協
四時先後與月之大小使寒暑晦朔不差而日固時
月所由成者又從而正之使永短甲乙不異朝廷所
頒也律度量衡制度之所自始則先同隂陽十二律
使高下清濁皆有準則而度量衡又受法于律者凡
丈尺之長短斗斛之大小權衡之輕重亦從而同之
不異朝廷所制也吉禮以事神凶禮以致哀軍禮以
平邦國賓禮以親邦國嘉禮以親萬民五禮自有隆
殺修之使親疎厚薄不失其宜也簠簋用之于吉衰
絰用之于凶干戈為軍器旌節為賓器章甫為嘉器
五器各有規制如之使尊卑上下不違其度也數事
皆畢則轉而南行五月南廵守至于南岳衡山凡舉
祀禮覲諸侯一正朔考制度同風俗一禮器一如岱
宗之禮八月西廵守至于西岳華山一如初時之禮
十一月北廵守至于北岳恒山一如西方之禮廵守
既畢乃歸京師至于藝祖之廟用特牛以祭復命所
尊因以告成也蓋正朔之建法度之詳與夫風俗之
好尚禮器之等級皆出自天朝而班諸侯國者苟不
時廵而考驗之則積久生玩易至廢弛故廵守者所
以維持封建之深意然一歲歴廵四岳而國不費民
不勞者從衞少而徵求寡也
五載一廵守羣后四朝敷奏以言明試以功車服以庸
此一節書是定朝廵之期而詳述職之事也敷陳也
試考驗也車路車服章服庸有功于民也舜既舉行
朝覲廵守之禮遂立為定制每五年内天子廵守以
一歲之四仲徧天下之四方諸侯朝見以四年之定
期配四方之定所不疏不數所以逹上下之情通往
來之禮也當諸侯來朝之時各陳為治之說奏聞于
上言之善者猶恐所行未必盡符將治國之功績又
從而明白考驗之若果能修舉職業有功于民則賜
路車以安其體章服以華其躬旌異之典行使善者
愈勸而不善者知勉也蓋天子之與諸侯乃共理天
下者不廵守則主德無由下究不朝覲則民情無由
上逹古之君臣上下交而情志孚勸賞行而功能效
誠可為萬世法也
肇十有二州封十有二山濬川
此一節書是舜經理天下之政也肇始也封表也濬
開導也冀兖青徐荆揚豫梁雍九州之制自昔已然
至舜攝位以冀青幅隕遼闊始分冀東恒山之地為
并州東北醫無閭之地為幽州青之東北遼東等處
為營州九州雖無改于昔而三州實創闢于今以新
分合于故土故曰肇十有二州九山之奠在昔已定
舜以為冀青既分州鎮當識于是封恒山以主幷州
醫無閭以主幽州營丘以主營州九山仍乎其故而
三山又因以更新以新封合于舊識故曰封十有二
山九川滌源水患已平舜又以為濬導之功不可不
繼于是或疏其源或濬其流川無大小皆深通之使
無壅決水患永寧故曰濬川蓋肇州所以廣德化封
山所以愼封疆濬川所以防民患此皆經理之大者
也
象以典刑流宥五刑鞭作官刑扑作教刑金作贖刑眚
災肆赦怙終賊刑欽哉欽哉惟刑之恤哉
此一節書是舜維持天下之法也象如天之垂象以
示人典常也遷徙遠方曰流宥寬也無心之過誤謂
之眚不幸而獲過謂之災肆釋也怙倚恃也終再犯
也賊殺也恤憫惻之意舜攝位時設為墨劓剕宮大
辟五等之常刑以明示天下如日月星辰天之垂象
使人曉然共知所以待夫罪之重者然雖入五刑而
情猶可疑法猶可議則發遣遠方以寬宥之此重中
之輕五刑之外有鞭刑用之官府有扑刑施之學校
所以待夫罪之輕者然入是刑而情猶可矜法猶可
恕則又許出金以贖之此輕中之輕所謂法之經也
若入于五刑鞭扑之中或眚而過誤災而不幸此情
輕可矜者則不待流宥金贖而直赦之或藉寵而有
恃不悛而再犯此情重可惡者則不許流宥金贖而
刑殺之所謂法之權也因罪重輕立于常法之中因
情取舍通于常法之外聖人之制刑如此然其心果
何心哉蓋其錯綜斟酌敬之又敬雖經權並行而不
敢遂以為當罪慘舒並用而不敢自以為得情戚戚
然惟以刑為民命之所關而無所不致其憂也蓋死
者不可復生斷者不可復續稍失其平所關匪細虞
帝用威之中而益見其仁恩之至故好生之心千載
而下如或見之
流共工于幽洲放驩兜于崇山竄三苗于三危殛鯀于
羽山四罪而天下咸服
此一節書是記舜用刑之當也流發遣也幽洲北裔
之地洲水中可居者放安置也崇山南裔之山在今
湖廣澧州竄驅逐也三苗南蠻之君三危西裔之地
在今陜西肅州衞西八百里沙州之地殛拘囚也羽
山東裔之山在今海州贛榆縣共工静言庸違得罪
于已故流遣于北邊幽洲驩兜同惡相濟得罪于人
故放置于南邊崇山三苗負固不服得罪朝廷故竄
逐于西裔三危鯀治水無功得罪萬民故殛困于東
裔羽山此四人是人心所共惡者舜各因其罪而罪
之罪有大小是以法有輕重天下之人皆以為當而
無不心服也蓋聖人心本無怒以天下之怒為怒正
天下之法義也除天下之害仁也仁至義盡益可以
見虞帝欽恤之實矣
二十有八載帝乃殂落百姓如喪考妣三載四海遏密
八音月正元日舜格于文祖
此一節書記堯終而舜始也殂落崩也遏絶也密静
也八音金石絲竹匏土革木之音月正正月也元日
朔日格至也舜攝位二十八年堯乃殂落畿内之民
哀痛深切如喪父母至于三年之久四海之民亦皆
不忍作樂絶静八音帝堯德澤深遠所以人心思慕
如此之甚堯崩之後舜以除喪之明年正月朔日復
至文祖之廟始告即位與天下更始重其事也以堯
之德啓舜于前以舜之德紹堯于後一以見帝堯之
正其終一以見帝舜之正其始
詢于四岳闢四門明四目達四聰
此一節書是圖治于四岳也舜既告廟即位先召四
岳大臣訪問治道以為天下賢才或隐于山林或居
于下位朝廷未必盡知汝四岳乃賢才進退之所關
必總率羣臣大開四方登進之門使有德者畢進有
能者咸事焉天下民情或暑雨祁寒或流離困苦人
主無由盡知汝四岳乃民情通塞之所係必總率羣
臣明四方之目使民之利病無不見達四方之聰使
民之休戚無不聞焉蓋人君圖治之要莫如用賢理
民二端以天下為一家而賢路無不廣以天下為一
身而民隐無不達然非虚心諮訪多方採納則廉遠
堂高安能盡天下之事而周知乎故好問好察為大
知之本
咨十有二牧曰食哉惟時柔遠能邇惇德允元而難任
人蠻夷率服
此一節書是咨治于州牧也牧養民之官寬以撫之
曰柔馴而習之曰能惇親厚也允信任也德有德之
人元仁厚之人難拒絶也任人包藏凶惡之人舜訪
四岳之後復呼十二州牧民之官而告之曰爾等為
養民之官食為民天莫先足食然必使三時不害而
人得盡力南畝倉廩不匱民食既足教化可興遠方
之民則當寬以撫之使樂歸德化近處之民則當馴
而習之使服行禮教素行有德者則尊位重祿以厚
之素性仁厚者則推心委任以信之至于包藏凶惡
之壬人則拒絶以難之使不得儌倖進用以貽害百
姓如是則不特中國之人時雍丕變即蠻夷外國慕
生養安全之樂仰仁人君子之化亦皆相率而服從
矣蓋重民食一遐邇親君子遠小人則内治舉而外
夷服國家久安長治之道莫踰于斯
舜曰咨四岳有能奮庸熙帝之載使宅百揆亮采惠疇
僉曰伯禹作司空帝曰俞咨禹汝平水土惟時懋哉禹
拜稽首讓于稷契暨臯陶帝曰俞汝往哉
此一節書是求總治之人也奮起也熙廣也載即事
亮明也惠順也類曰疇衆曰僉懋勉也舜以相臣居
百僚之首非才全德備難堪此任故咨訪四岳曰今
之天下乃帝堯之天下今之事功即帝堯之事功汝
廷臣有能奮起事功以恢弘廣大帝堯之事者吾將
使之居百揆之任以明亮禮樂刑政工虞教養庶事
因以順成庶類使天地民物各得其宜各遂其性則
帝載無不興矣如此重任何人可以當之四岳與朝
臣同辭對曰伯禹見作司空可居此任帝素知禹賢
即以羣臣之舉為然而咨以命禹曰汝仍為司空以
平水土惟是百揆之職兼而行之當勉勵不怠以成
熙載之功可也禹拜稽首不敢自任讓于稷契暨臯
陶言三人才德可居是職帝舜以三人固賢而禹功
冠羣臣尤宜首用故但然其舉而不聽其讓曰百揆
重任非汝不可汝其往就職事哉蓋天下之治非憂
患禍亂之足虞而養安無事之可畏必君相常存奮
起之心而後治道乃有日新之象帝舜紹堯即位世
當極治而猶虚懷咨詢求賢若渴者誠以保邦制治
首在擇相也
帝曰棄黎民阻飢汝后稷播時百穀
此一節書是申命棄終飬民之職也棄后稷之名阻
困厄也后君也封于邰為君而居稷官故謂之后稷
播布種也帝曰洪水初平之後地利未能盡興黎民
容有困阨于飢餓者今命汝仍為后稷之官任養民
之職當教民因天時之早晚審地勢之燥溼以播種
此百穀使人人無阻飢之患以終司農之職可也當
時艱食已奏烝民乃粒而舜猶視民如傷殷殷誥誡
者聖人愛民之心至無已也
帝曰契百姓不親五品不遜汝作司徙敬敷五教在寬
此一節書是又申命契終教民之職也五品五倫之
名位等級也遜順也司徙掌教化之官敷宣布也五
教即五品之教寬從容不廹之意帝曰契平成甫奏
教化未洽百姓容有恩義乖離不相親睦以致五倫
之品節亦多不相遜順今命汝仍為司徒之官任教
民之職必加意敬謹以宣布五品之教使人知所遵
守不可少有怠忽又必寬裕不廹徐俟民之自化以
復其天性之良則親遜成風矣蓋敷教之道必主于
敬而尤在于寬敬則不慢寬則易從二者不可偏廢
敬以濟寬而寬不失于縱弛寬以濟敬而敬不傷于
急廹誠萬世掌教者之所不能易也
帝曰臯陶蠻夷猾夏寇賊姦宄汝作士五刑有服五服
三就五流有宅五宅三居惟明克允
此一節書是又申命臯陶終士師之職也猾亂也士
士師也掌刑之官服服其罪也宅居也帝曰平成方
始豈無蠻夷之人猾亂中國中國之人乘間而為寇
賊姦宄者乎今命汝仍為士師之官于寇賊姦宄罪
之不可宥者則有墨劓剕宫大辟五等之刑以服其
罪而服之但有三等之就惟死刑棄之于市宮刑則
下蠶室餘刑亦就屛處以全其生也于寇賊姦宄情
有可矜者則制五等流刑以宅其罪而宅之但為三
等之居大罪居于四裔次則九州之外次則千里之
外以差其等也汝當盡心明察當刑而刑不失乎輕
重之則當流而流適合乎遠近之宜必如是則能刑
當其罪而人無不信服諸夏之人既已回心嚮道遠
方之人有不望風慕義者乎蓋司刑之官不明不足
以盡人心不允不足以當人罪惟明則情偽畢知允
則輕重適當易卦言用刑如噬嗑如賁如旅皆取象
于離則用刑貴明可知矣明則未有不允服者也
帝曰疇若予工僉曰垂哉帝曰俞咨垂汝共工垂拜稽
首讓于殳斨暨伯與帝曰俞往哉汝諧
此一節書是求共工之官也若順也垂臣名共工掌
工作之官殳斨伯與三臣名諧和也帝曰制器利用
事關國計誰能為我順物理之自然以治我百工之
事者我將用之羣臣同辭對曰有臣名垂者巧于因
物就功可當此任帝即然其所舉而呼垂而命之曰
工必因天時順物宜盡人事技藝有度不作滛巧以
蕩上心服器有式不至侵陋以亂朝制汝其為予總
統衆工垂乃下拜稽首舉殳斨及伯與以讓之帝曰
三人雖賢但總領與專治不同諧和衆職非汝而誰
其往就職可也按禹之智行所無事垂之巧善因物
理可見唐虞之治不過事事順其自然此古人之制
作所以為不可及也
帝曰疇若予上下草木鳥獸僉曰益哉帝曰俞咨益汝
作朕虞益拜稽首讓于朱虎熊羆帝曰俞往哉汝諧
此一節書言舜求掌山澤之官而命之也上山林也
下澤藪也益臣名虞掌山澤之官朱虎熊羆四臣名
帝曰上山下澤之間各有草木鳥獸惟取之有時用
之有節然後可以長養而不窮汝羣臣誰能為予順
而治之者予將用之羣臣同辭對曰在廷之臣惟伯
益可當此任帝又曰汝羣臣所舉誠然嗟伯益汝當
作我掌山澤之官伯益聞命下拜稽首推讓于朱虎
熊羆四人帝又曰汝益所讓固然然汝其往任此職
哉山澤之事汝諧和之可也郅隆之世庶草蕃廡鳥
獸魚鼈咸若亦唯任用得人故耳用人顧不重哉
帝曰咨四岳有能典朕三禮僉曰伯夷帝曰俞咨伯汝
作秩宗夙夜惟寅直哉惟清伯拜稽首讓于夔龍帝曰
俞往欽哉
此一節書言舜求典禮之官而命之也秩宗主秩次
百神之官心無私曲曰直清潔淨也帝曰予咨訪汝
四岳羣臣之中有能為予掌此祀天神享人鬼祭地
祇之三禮者予將任而用之四岳與羣臣同辭對曰
在廷之臣惟伯夷可當此任帝又曰汝等所舉誠然
嗟伯夷汝當作我秩叙宗廟之官夫事神之本在于
一心必須每日之間無論早晚一于敬畏不可少有
怠忽使方寸之間常存正直自然心地潔淨而無物
欲之汚如此方可交于神明而主此三禮之事矣伯
夷聞命下拜稽首讓于夔龍二人帝又曰汝所讓固
然然典禮重任非汝不足當之汝其往任此官致其
欽敬無失寅清之道哉寅者敬也敬者德之聚也禮
之本也故不敬則禮不行禮不行則政事昏上下亂
帝曰夔命汝典樂教胄子直而溫寬而栗剛而無虐簡
而無傲詩言志歌永言聲依永律和聲八音克諧無相
奪倫神人以和
此一節書言舜命典樂之官也胄子長子自天子之
太子以至公卿大夫之嫡子也和厚曰溫莊敬曰栗
永吟咏也聲五聲律十二律倫倫序也帝舜因伯夷
讓夔遂呼而命之曰汝虁我今命汝作掌樂之官教
訓天子之太子與公卿大夫之嫡子此皆後日有天
下國家之責者故不可不豫教之汝當常以樂與彼
講習使涵飬其德性變化其氣質如性氣直遂者或
少和厚教他直而又溫性氣寬緩者或少莊敬教他
寬而又栗使其無不及也剛勁者易至刻虐教他剛
而無虐簡略者易至傲慢教他簡而無傲使其無太
過也作樂之道何如蓋樂由人心而生凡人心有所
向必發于言而為詩是詩者言其志者也有詩便有
長短節奏可以歌咏是歌者永其言者也既有歌咏
便有高下清濁之不同是宫商角徵羽之五聲皆依
永而出者也既有五聲未必能和又必取十二律之
管調和之然後高下清濁之節成文而不亂是律者
和此聲者也聲既和然後播于金石絲竹匏土革木
之間而為樂則八音皆能諧和而不相侵亂以失其
倫序由是薦之郊廟則神無不和奏之朝廷則人無
不和蓋以和感和自然之理也以此而教胄子豈有
不感化者哉記曰移風易俗莫善于樂然教化之行
始自貴近此帝舜諄諄以教胄為先務與
帝曰龍朕堲讒說殄行震驚朕師命汝作納言夙夜出
納朕命惟允
此一節書言舜命納言之官也龍臣名堲疾惡也讒
說讒閒之言殄絶也大衆曰師納言官名允當也帝
舜因伯夷讓龍遂呼而命之曰汝龍我最疾惡小人
造為讒閒之說顛倒是非變亂賢否既傷絶善人君
子所行之事且傾駭我國中衆人之聽聞其害至大
也今命汝作納言之官汝于早夜之間出納我之命
令或以我之言語宣布于下必用心審察果無矯偽
蒙蔽之私纔可傳出如有不當還須執奏或以羣下
言語奏聞于我亦必用心審察果無希合巧佞之姦
纔可奏上如有不當即須論駁如此則出納之間所
言皆合于理矯偽者既無所託邪僻者亦無由進而
䜛說者不得行矣䜛佞之徒雖盛世不乏然大聖人
在上則彼小人自不得肆其奸邪之毒以為害于衆
不然元凱岳牧鮮不被陷于共驩欲求唐虞之治烏
可得哉
帝曰咨汝二十有二人欽哉惟時亮天功
此一節書言舜總告羣臣而勉其盡職也帝舜既分
命羣臣各任其職至此又總告之曰嗟哉汝等四岳
九官十二牧共二十有二人職任雖有不同然所理
者皆上天之事蓋天生民而以治理託于君君不能
獨理而託于臣故庶官之事即天事也苟一事怠慢
一時忽略則天事必致廢缺汝等皆須常操敬謹之
心勤修職業使上天之事一一明亮則我代天理物
之責庶幾克盡矣汝等可不勉哉唐虞咨儆無不求
端于天而天事本人事人心即天心君臣上下各敬
其事即所以事天也豈僅祝史拜跪之空文而已哉
三載考績三考黜陟幽明庶績咸熙分北三苗
此一節書記舜命官之後立法以維持之而并述其
效也考核實也三考九載也罷斥曰黜登用曰陟無
功曰幽有功曰明分北猶分背也謂分别其善惡也
帝舜命官分治之後即立考課黜陟之法令百官三
年既滿即考其有無功績以驗其職事勤惰三年一
考六年再考至九年既滿然後通考其在任事績大
行賞罰惰而不能明其功者罷黜之勤而能明其功
者升用之三載考績固不失于太寬九載黜陟又不
至于太嚴故羣臣各修其業庶功無不熙廣不止此
也如三苗乍臣乍叛本有惡而無善今則感慕服從
亦得以考其善惡而分别之善者擇而留之惡者竄
而去之無復向日之負固梗化亦因朝廷舉措得宜
可以服遠人觀化之心故也近說則遠來内安斯外
靖故曰式于政不式于勇式於廊廟之内不式於四
境之外
舜生三十徵庸三十在位五十載陟方乃死
此一節書紀帝舜之始終也徵召也陟方升遐也史
官於舜典篇末總叙之曰帝舜生三十年堯乃徵召
于畎畝之中而登用之後來歷試二年居攝二十八
年通共有三十年始即帝位在帝位又五十年乃升
遐而崩計其夀凡一百有十歲此帝舜之始終也大
德者必得其祿位名夀豈虛語哉
日講書經解義卷一
