欽定四庫全書
日講書經解義卷十一
立政
此一篇書是周成王初即政周公告以任賢圖治之
道也其要在慎擇大臣大臣既賢則所舉皆得其人
而政無不立矣史臣記其語因以立政名篇
周公若曰拜手稽首告嗣天子王矣用咸戒于王曰王
左右常伯常任準人綴衣虎賁周公曰嗚呼休茲知恤
鮮哉
此一節書是周公上告成王首言用人之當謹也休
美也恤憂也周公將率羣臣見王而先告之若曰凡
我諸臣當拜手稽首致敬以告于王蓋王既嗣天位
為天之子為天下之王矣我諸臣當告以君道之大
也羣臣用皆進戒于王曰人君治天下以得人為本
務王左右之臣有牧民之長曰常伯有任事之公卿
曰常任有守法之有司曰準人是大臣之長乃王左
右之最尊者又有掌服器之綴衣執射御之虎賁是
近臣之長乃王左右之最親者皆選用所當謹也周
公因歎息而言曰美矣此數官者大臣位望隆重為
天子之股肱近臣職任親密為天子之心膂何其休
也然而職尊者有安危之寄職親者有習染之移不
可不審擇其人但恐人君于尊者易疎于親者易狎
知以不得人為憂者殆亦鮮哉此周公將詳言立政
在於用人而先以知恤者少警悟成王也人主念其
休又知所恤則必察之明而始無倖進用之當而終
無易退所謂勞于求才逸于任賢者不在是乎
古之人廸惟有夏乃有室大競籲俊尊上帝廸知忱恂
于九德之行乃敢告教厥后曰拜手稽首后矣曰宅乃
事宅乃牧宅乃準茲惟后矣謀面用丕訓德則乃宅人
茲乃三宅無義民桀德惟乃弗作往任是惟㬥德罔後
此二節書是言夏王大禹之知恤及後王桀之不知
恤也廸行也競強也籲招呼也廸知者蹈知而非苟
知忱恂者誠信而非輕信也九德即虞書臯陶所言
之九德宅者居其位也事即常任牧即常伯準即準
人謀面謂謀人之面貌也義民賢人也往任謂往昔
任賢之事也周公曰古之人君廸行知恤之道者惟
夏王大禹當日貢賦九州玉帛萬國乃王室大強之
時天眷可謂隆矣猶不敢自恃治安常招呼賢俊之
士代理天工以為尊事上帝之實當時夏之大臣亦
仰承籲俊之心以薦賢為務凡于九德之行必蹈知
而誠信之確見羣臣中某人有某德可用某德有某
事可徵乃敢進言告教于其君拜手稽首稱君以告
之曰凡此九德之人優于任事者使居任事之官優
于牧民者使居牧民之官優于守法者使居準人之
官能盡用賢之道如此乃能盡其為君之實矣苟非
廸知忱恂于九德之行徒謀度人之面貌用以為大
順于德乃宅之以官此三宅中豈復有賢者以稱其
任而尊事上帝乎夫大禹以任賢立政而造有夏之
業向使夏後王世世以知恤為心雖至今大競可也
奈何桀逞惡德弗作往昔先王任賢之事惟任用㬥
德之人是以喪亡無後我不可不鑒于有夏矣可見
祖宗用賢而興子孫不用賢而亡皆由創業之君能
知恤而守成之君鮮知恤也周公之惓惓進戒可為
萬世任賢圖治者訓矣
亦越成湯陟丕釐上帝之耿命乃用三有宅克即宅曰
三有俊克即俊嚴惟丕式克用三宅三俊其在商邑用
協于厥邑其在四方用丕式見德
此一節書是言商王成湯以知恤而興也陟升也丕
釐大治也耿光明也嚴惟丕式敬思而大法之也周
公曰自古知恤之君夏王大禹而後亦及于商王成
湯由諸侯升陟為天子知典禮命討皆原于天大加
釐治而惇之庸之章之用之俾上帝之光命赫然昭
著于天下乃又能旁求賢才相助為理所用以居常
伯常任準人之官為三有宅者實能就是位而不曠
廢其職所稱為有常伯常任準人之才曰三有俊者
實能就是德而不浮溢其名其知之明如此然非徒
用之而已且嚴敬思惟于心無敢少忽又大以為法
式一政一事必從而不違實能盡其宅俊之用使三
宅之居位者得以奏其績三俊之儲養者得以見其
才其任之專又如此所以賢智奮庸登民風于至治
其在商邑之近而觀感者相親相睦用和協于其邑
其在四方之遠而向慕者用以大為取法如親見其
君德而無不順治焉夫近者察之詳其情未易齊也
而能使協于厥邑則純之至矣遠者及之難其德未
易徧也而能使丕式見德則大之至矣此皆由成湯
廸行知恤之道舉用當而人心服故其治效至純至
大如此為帝王者可不以為法哉
嗚呼其在受德暋惟羞刑㬥德之人同于厥邦乃惟庶
習逸德之人同于厥政帝欽罰之乃伻我有夏式商受
命奄甸萬姓
此一節書是言商後王紂以不知恤而亡也暋強㬥
也羞進也崇尚之意也庶習羣小近習也伻使也式
用也奄盡也周公又歎息而言曰商之後王能以夏
桀為戒而世法成湯之知恤得宅俊之賢盡宅俊之
用將見於赫湯孫且至今有耿光矣奈何後王受其
德昏㬥因放棄賢人君子所任三事大臣惟是進尚
刑戮以㬥虐為德之諸侯與之共治其邦國所列職
于禁近惟是衆醜狎習以縱逸為德之小人與之共
任其朝政同惡相濟民不堪命是以上帝敬致其罰
而殄滅之乃使我周有此諸夏即用商先王所受之
天命盡甸治天下萬民井牧以供賦税什伍以供職
役一如昔日之夏亡而商興焉我周可不鑒于有殷
哉三代而下知恤者愈不數見興亡之際何可勝慨
親賢臣遠小人是在人主謹其好惡取舍矣
亦越文王武王克知三有宅心灼見三有俊心以敬事
上帝立民長伯
此一節書是言周文王武王之知恤也周公曰知恤
之君夏禹商湯而後亦及我周之文王武王君臣之
間以心相信凡授位之三有宅就其經綸設施真能
審知其心之所存者皆公忠而可託凡儲用之三有
俊就其議論風采灼然明見其心之所藴者皆素裕
而足用非徒謀之面貌而已也由是以此宅俊之臣
而敬事上帝或代天以理事或代天以子民或代天
以守法則天工無或曠焉以此宅俊之臣而立民長
伯或率先以治民事或率先以安民生或率先以紏
民慝則民情無弗協焉我文王武王所以廸行知恤
之道而纘禹舊服于湯有光者大要在是矣蓋文武
之敬事即禹之尊帝湯之丕釐也其實惟是養賢以
及民非别有敬事之法也然非克知灼見而求其用
人得當難矣人主誠有志於得人安可不務知人哉
立政任人準夫牧作三事虎賁綴衣趣馬小尹左右攜
僕百司庶府大都小伯藝人表臣百司太史尹伯庶常
吉士司徒司馬司空亞旅夷微盧烝三亳阪尹
此五節書是承上言文武知恤而列敘其得人之盛
也表臣外臣也微盧烝皆國名三亳蒙為北亳榖熟
為南亳偃師為西亳周公曰我文王武王知恤如此
故當時得人最盛言其所與圖立政治而仰贊敬天
勤民之責者有任人以理事有準夫以守法有牧夫
以養民此三大職事既由克知灼見而選用得人則
可以統率羣臣紀綱庶務矣言其近密侍從之臣有
掌射御之虎賁有掌服器之綴衣有掌馬之官曰趣
馬有小官之長曰小尹有左右攜持僕御之人有内
百司若司裘司服之屬有庶府若内府大府之屬此
七等官亦必擇人而授則内臣皆得其人矣言其王
畿都邑之官有大都之伯有小都之伯有卜祝巫匠
執技以事上之藝人有外百司若外府外司服之屬
有太史以記事記言有尹伯以各為所司之正長此
六等官亦必擇人而授則外臣皆得其人矣自三宅
以及内廷外廷凡此衆官皆有常德之吉士無一匪
人參于其間焉且不但在王朝者然也言乎諸侯之
官其名位得通于天子者司徒掌邦教司馬掌邦政
司空掌邦土卿之貳為亞卿之屬為旅雖侯國官職
尚多而數官得人則亦莫非常德吉士也言乎王官
之監于諸侯四夷者其國則有微有盧有烝其地則
有南北西三亳以及夫阪險之地皆設尹以治之雖
王官監治尚多而重地得人則亦莫非常德吉士也
夫上自王朝至于内外近遠官使皆得其人非一人
之聰明所能周悉要惟慎擇三宅大臣能舉賢以稱
任使所以得人如此之盛也則文武之克知灼見豈
非知恤之要道哉
文王惟克厥宅心乃克立茲常事司牧人以克俊有德
此一節書是申言文王知人之明也常事即常任司
牧即常伯周公曰我周立政之得人至武王有天下
而益盛而知恤先由于文王文王惟知之極其真信
之極其篤能心乎三宅之心孚合無間乃能立此常
任常伯之官人與位相稱俱是實能賢俊而有德者
是以官使皆得人而政無不立也蓋言常事司牧則
準人及内外諸臣可以槩見信乎用人之當未有不
本於知人之明者然非湥於居敬竆理之學者知人
亦未易言也是所望於人主之知恤者與
文王罔攸兼于庶言庶獄庶慎惟有司之牧夫是訓用
違庶獄庶慎文王罔敢知于茲
此二節書是申言文王任人之專也周公曰文王得
人之盛不但知之明用之當也且任之極其專凡于
號令之庶言所當宣布法司之庶獄所當聽斷禁戒
儲備之庶慎所當修舉既選用得人即專任而責成
之文王無所兼理其職務惟視有司牧夫之各治其
事有用命者則奬勵以訓之使益勸勉于勤職有違
命者則戒飭以訓之使知畏憚于曠職是為得立政
之大體也由今思其罔攸兼之心惟號令出于君故
庶言有不容不知者至于庶獄庶慎文王非但不以
身兼之并若無敢以心知之蓋人君于庶務有難以
周知者若下侵衆職恐聽斷不無偶誤而當慎者反
有所遺忽文王所以思不出其位也可見君道惟在
知人而不必躬親庶務用命違命之是訓則賞罰明
而人人競勸惟其罔敢知所以無不知也此智臨大
君之宐非清淨無為之說也人主知文王之所以罔
敢知何難為虞舜之大智乎
亦越武王率惟敉功不敢替厥義德率惟謀從容德以
竝受此丕丕基
此一節書是申言武王之知恤與文王無異道也敉
安也義德謂義德之人有撥亂反正之才者也容德
謂容德之人有休休樂善之量者也周公曰罔兼罔
知而克厥宅心不獨文王為然也亦及我武王率循
文王安定天下之功于文王所用義德之人始終任
用而不敢改替仍用其義德以戡亂焉率循文王撫
治天下之謀于文王所用容德之人專心信從而不
敢有違仍資其容德以圖治焉此不替與從之心莫
非罔兼罔知之心故義德容德諸臣文王簡用于前
武王委任于後相繼而效其功濟其謀我文武所以
式商受命奄甸萬姓竝受此大而又大之基業也則
是克知灼見所貽者遠矣王欲廸行知恤之道孰有
外于是者乎周公言人君之知恤特詳於文武蓋先
動成王以法祖率考之思然後進告以立政用人總
不出文武心法可見創守一揆祖宗之心法治法所
當率循罔斁也
嗚呼孺子王矣繼自今我其立政立事準人牧夫我其
克灼知厥若丕乃俾亂相我受民和我庶獄庶慎時則
勿有閒之
此一節書是承上文以文武知恤之心法授成王也
孺子謂成王我亦指成王也立事猶言任事若字即
順字之義言心之所安也亂治也相助也受民受于
天祖之民也周公嘆息告成王曰孺子嗣承丕緒既
為天下王矣任大責重豈可不慎繼自今凡建立政
務當于任事之公卿守法之準人牧民之常伯此三
宅之官不徒謀之貌言要必明知其心之所安蓋君
子小人所分在誠偽之間若徒外飾為善未有久而
不變者必察其中心之安果德性渾全天理純粹其
為君子無疑矣然後推心委任之使得展布才猷弘
敷治理其職任常伯者相王治此受于天與祖之民
俾厚生正德各得其所職司準人常任者治理一切
刑獄及凡禁戒儲備之務務使調和整齊事事合宐
如此則官舉事治而朝廷之政日進光大矣雖然君
子者小人所尤也既已委任君子矣猶必時時護持
勿使小人得行其間如此則疑貳不生得以終始厥
猷而國家收任賢之益此文武立政之要也自古帝
王用人始則患於知之不真繼則患於信之不篤夫
苟未用之先明選慎擇而匪人無倖進之階既用之
後任專信篤而君子無孤立之懼吁咈一堂臯䕫同
室何難再見哉
自一話一言我則末惟成德之彦以乂我受民
此一節書是承上勿有閒而言也末終也惟思也彦
美士乂治也周公曰信任賢臣時勿有間固為立政
之要但人主用賢雖尊禮委任心膂相親而意念須
臾之間厭怠稍萌皆間之所生也故王雖一話一言
之間終思成德之美士實與我共治此受于天與祖
之民其人進退治亂攸關思之如此則任賢之心專
一周密而小人何所用其間哉
嗚呼予旦已受人之徽言咸告孺子王矣繼自今文子
文孫其勿誤于庶獄庶慎惟正是乂之
此一節書是總結上文禹湯文武之知恤而勉成王
法之也周公又嘆息告成王曰予旦所聞禹湯文武
知恤之事皆上而事天下而治民至美之言已盡告
孺子王矣然夏商之事猶屬久遠我文武之遺範乃
人之耳目所聽睹者自今以往王以文子文孫當效
前人之所行其于一切庶獄及凡禁戒儲備之事既
已委任賢臣慎勿有所兼有所知以致有所誤失惟
使正當其職者殫心竭力以治之則事無不乂而政
無不立矣蓋人君一日萬幾惟總其大綱使人盡其
職則諸司之治共成朝廷之治而天下底於奠安然
而用或非其人未見其能濟也故立政之道以知人
為先務云
自古商人亦越我周文王立政立事牧夫準人則克宅
之克由繹之茲乃俾乂
此一節書是申言禹湯文武之知恤無不同以見帝
王用人之善法也由繹言如治絲引其緒而出之不
竆也周公曰自古聖君如夏禹商湯及我周文王其
于立政用人之道實先後同揆如所立常任牧夫準
人三宅之官豈徒苟且充位而已哉其始皆遴選賢
才使居厥職君子在位而小人莫能厠其間蓋克宅
之也其既皆任專信篤使獲展厥才猷如治絲者紬
繹端緒引之而愈出蓋克由繹之也先王用人既選
賢以當其位又由繹以盡其才所以俾三宅之官任
事者皆能為君代理天事牧民者皆能為君撫治天
民平法者皆能為君奉行天法而天下奏治平矣夫
國家非無才之患有才而不能盡其用之為患苟以
知恤之心而法先王之成憲賢才何憂不進治化何
憂不隆耶
國則罔有立政用憸人不訓于德是罔顯在厥世繼自
今立政其勿以憸人其惟吉士用勱相我國家
此一節書是再勉成王法古人之知恤而湥戒小人
之不可用也憸利口也訓順也勱勉勵也周公曰自
古帝王之治天下其所以亮工熙績光大厥猷者類
皆用賢人以輔相之無有欲建立政務而用憸利小
人者何則從來憸人居心詐偽處事乖張所存所行
皆不順于德苟人主不察委以國政則所為悉出于
暗昧必無光大之業昭著于天地之間王自今以往
凡建立政務如此憸人者可輕信之哉慎勿用之可
也惟善人君子道足以正君德足以服衆所存所行
竝無違德誠能專心委任使得勉力輔相我國家則
治化自日進于昌明矣夫君子小人所分甚微苟衡
鑒不精則是非失真而邪正罔辨鮮不為小人所惑
者古云知人其難有天下者念之哉
今文子文孫孺子王矣其勿誤于庶獄惟有司之牧夫
此一節書是言刑獄尤國政所關而委任不可不專
也周公曰今王為武王之文子文王之文孫以沖幼
而居天位既為天下王矣凡所任人當一以文武為
法一切刑獄所關慎勿身侵其事以致誤失但責任
有司牧夫使彼盡心整理庶事有專司而刑無不當
者矣此以見刑獄至重民命所關人主祈天永命惟
在欽恤之一心故周公特挈其重而言之蓋明察精
詳非不屬君德之美若喜怒自專聽斷惟意必致賞
罰失中而民無所措漢文欲重犯蹕之罰而張釋之
力諫其不可其有見於此也夫
其克詰爾戎兵以陟禹之迹方行天下至于海表罔有
不服以覲文王之耿光以揚武王之大烈
此一節書是言兵戎亦國政之大而修備不可不預
也詰猶言治也戎是戎服兵是兵器禹迹禹所疆理
九州之地陟越而過之也覲見也耿光者昭明之德
揚宣也大烈者隆盛之業周公曰人主纘承大業當
安不忘危治不忘亂苟太平無事之日武事不修則
廢弛陵替其何以壯國威而篤前烈乎今王必須修
治爾戎服兵器精嚴武備内以操戰勝攻克之威外
以杜奸邪窺伺之漸將見王靈遠播遍及九州超越
大禹所經之迹且威加四方旁行天下以至四海之
外無不畏威懷德心悦誠服矣如此則我周之業將
日以隆盛如光于四方顯于西土而人心悉歸文王
之耿光也以此而昭著之益顯見而不至遏佚矣永
清四海大定天下而人心率俾武王之大烈也以此
而振揚之益播宣而不至于委靡矣是為善繼善述
而無愧于文子文孫也從來好大喜功竆兵黷武固
帝王之戒然狃於晏安武備日衰卒有禍亂張皇莫
救亦豈廟堂之勝算哉詰爾戎兵雖周公不廢老成
謀國非庸人所能窺也
嗚呼繼自今後王立政其惟克用常人
此一節書是竝戒後王以知恤之道也常人有常德
之人也周公又嘆息言曰自古帝王為治多端總以
得人為首務凡我後王建立政事其于三宅之官須
是選用常德之人毋使憸邪小人得而間之可也
周公若曰太史司寇蘇公式敬爾由獄以長我王國茲
式有慎以列用中罰
此一節書是周公因言慎罰而以蘇公敬獄告太史
使并書之以為後臣之法也蘇公名忿生武王時諸
侯也式用也由獄所斷之獄茲式言取法于茲也中
罰言輕重得中也周公呼太史而告之曰昔在武王
時蘇忿生為司寇凡一切刑獄必致敬致詳使合乎
一定之法而不敢妄為輕重以此培養忠厚茂植本
基我國無疆歷服賴以延長蘇公之功大矣夫前人
之行後人之範也爾太史其以此書之于冊以詔來
世使嗣為司寇者于此取法而加謹焉則必能以輕
重條列用其中罰無偏輕偏重之條無失入失出之
慮刑獄清而天下無冤民矣蓋立政一篇成王之初
政也周公即告以知人善任之道養賢圖治之方而
尤以兵刑二者為國之重務諄諄致意焉此成周之
治所以繼唐虞稱盛有天下者不可不三復是書也
周官
此一節書是成王訓戒百官之詞史臣記之以周官
名篇
惟周王撫萬邦廵侯甸四征弗庭綏厥兆民六服羣辟
罔不承德歸于宗周董正治官
此一節書是史臣首序成王訓廸百官之由見外攘
之功既舉内治即宐修備也侯甸是侯服甸服竝男
采衛及畿内為六服獨言侯甸舉近以該遠也弗庭
是諸侯叛逆不來朝貢者綏安也羣辟謂諸侯董者
督責之意治官言凡治事之官也史臣曰我周王治
隆一統撫臨萬邦乃出而廵狩于侯甸諸服之國以
考稽其政事其違逆王命弗貢于庭者則征討四向
以明正其罪然此廵之征之者豈慢遊黷武哉正以
布德除殘使天下安生樂業綏我兆民耳周德如此
惟時六服諸侯皆相與承流宣化上承德意其素所
忠順者固于旬于宣以廣一人之德化即間有悖逆
者亦來享來王以奉天子之威靈蓋我王一廵狩征
討間而恩威遠被外攘之功已成矣又以朝廷者四
方之本内治者外治之倡于是歸于鎬京凡在朝治
事之官悉督責而教正之使體統各有所遵而不相
侵越職業各有所盡而罔敢怠荒庶内修既嚴本原
大治而羣辟承德之盛可保無竆矣夫帝王綏定天
下因民立政因政設官官不舉事不治民弗安矣周
成課吏最嚴而其先諄諄告戒所以董正者無不至
此所以民安物阜號稱上治後之人主於吏治清濁
之源誠不可不加之意也
王曰若昔大猷制治于未亂保邦于未危
此一節書是成王將欲董正治官而先述所以求治
之意也大猷大有道之世也史臣敘成王之詞曰盛
世之所以久安長治者亦在人主審乎治亂安危之
機而已如古昔大有道之世聖帝明王孜孜求治其
時雖法度修明世已治而無亂矣猶以為治者亂所
倚也其圖維治道常在未亂之前雖海宇寧謐世已
安而無危矣猶以為安者危所伏也其保固邦家常
在未危之日故能長治久安永無危亂之患若待已
亂已危而圖之則無及矣
曰唐虞稽古建官惟百内有百揆四岳外有州牧侯伯
庶政惟和萬國咸寧夏商官倍亦克用乂明王立政不
惟其官惟其人
此一節書是言制治保邦之在於得人也百揆無所
不總者四岳總其方岳者州牧各總其州者侯伯次
州牧而總諸侯者也成王曰所謂大猷之世遠則有
唐虞近則有夏商而所以制治保邦者亦惟建官之
得其道耳唐虞去古未遠事簡民淳稽考舊典損益
隨宐建為百職内則有百揆四岳以總理在朝之治
外則有州牧侯伯以總理四方之治内外相承體統
不紊故其時禮樂政刑一切化理無有一之不和四
方萬國時雍風動無有一之不寧此唐虞建官之效
也至於夏商去古少遠而世變事繁則建官之數不
得不較唐虞為倍然皆觀其會通制其繁簡故當時
九功敘而耿命釐政亦以和文命敷而兆民殖國亦
以寧此夏商建官之效也夫帝王建官立政繁簡不
同而制治保邦如歸一轍者何哉蓋堯舜禹湯號稱
明哲其選賢任能不惟其官之多寡惟在得其人而
已以故和寧之效先後同揆然則人之係于國也顧
不重哉
今予小子祗勤于德夙夜不逮仰惟前代時若訓廸厥
官
此一節書是成王先以敬勤自勉將以暢發訓廸之
意也祗者敬謹之意勤者敏勉之意不逮猶言不及
若順也成王曰唐虞夏商得人圖治而和寧用乂尚
矣今予小子纘承前緒亦惟兢兢業業敬勤于德夙
夜常恐有所不及如堯舜禹湯建官任人皆治天下
者之良法也予仰承而效法之惟奉順不違以訓廸
在廷之百官使各盡厥職以贊成化理而已爾百官
其惟予訓廸之言是聽乎蓋得人固致治之要而修
德又任人之本苟君德未修雖日事訓廸其為信從
無由矣成王將欲訓廸羣工而先以自勉正朝廷以
正百官斯言信夫
立太師太傅太保茲惟三公論道經邦燮理隂陽官不
必備惟其人
此一節書是訓廸三公之職也太者無以加尚之辭
師天子所師法也傅傅相也保保安也公者無私之
意經經綸也燮理和調也成王曰君天下者一日萬
幾豈能獨理故設官分職古有定典矣今參酌古制
立太師太傅太保三者為三公然此三公者名高位
尊所職豈如百僚之細哉蓋天人之理至微惟三公
日與人主講析而辯論之啟沃君心涵養君德意不
進君于堯舜而不止于是推此道以經綸邦國則教
化行政事舉萬物得所而人治有其咸寧推此道以
和調隂陽則四時行五行運萬化咸序而天治臻于
時若凡此皆三公之職而非百僚之所敢擬也雖然
此三公者任大責重又豈可徒取其名哉必得天下
之道全德備者居之然後帝王有任賢之誠而聖賢
有行道之實否則寧虛其位以待非常之人而已勿
輕為授也
少師少傅少保曰三孤貳公弘化寅亮天地弼予一人
此一節書是訓廸三孤之職也少者位次於尊之辭
孤者孤特之義貳佐貳也弘大也寅敬也亮明也成
王曰三公既立于是繼立少師少傅少保曰三孤公
孤之名雖異而職守亦未嘗少分蓋孤者佐貳于公
以暢發其未盡之緒也如天地之化乃天地之妙用
即道之發育者也三孤則廣大擴充務使朝廷政務
協于上下蓋即三公之所論者而張大其用焉天地
即隂陽之成位者也三孤則致慎詳明務使五行四
時各順其則蓋即三公之所燮理者而昭著其體焉
夫參贊化育予一人之責也惟三孤以此輔弼于予
以昌明其政化成就其德業則公引于前而孤弼于
後任匪易矣然則居是位者可不慎哉
冢宰掌邦治統百官均四海
此一節書是訓廸天官之職也成王曰人臣輔相君
德公孤尚矣下此承宣分理則六卿又百官之倡焉
爰立冢宰是為天官使掌邦國之治道凡内外百職
皆為統攝而尤選賢任能分治四海使萬民得所罔
有不均是冢宰之職也
司徒掌邦教敷五典擾兆民
此一節書是訓廸地官之職也成王曰冢宰為六卿
之首下此爰立司徒是為地官使掌邦國之教化凡
人倫五常皆所敷布于以調習安養化導不馴使兆
民守法罔敢踰越是司徒之職也
宗伯掌邦禮治神人和上下
此一節書是訓廸春官之職也成王曰司徒之次爰
立宗伯是為春官俾掌邦國之典禮凡天地神人皆
所虔祀而尤明辨等威分畫上下使人守典常罔有
僣亂是宗伯之職也
司馬掌邦政統六師平邦國
此一節書是訓廸夏官之職也成王曰宗伯之次爰
立司馬是為夏官俾掌邦國之軍政凡天子六軍皆
所統御而尤靖亂除殘職專政伐使強弱不侵邦國
得平是司馬之職也
司寇掌邦禁詰姦慝刑㬥亂
此一節書是訓廸秋官之職也成王曰司馬之次爰
立司寇是為秋官俾掌邦國之法禁凡為姦作慝者
悉所推詰而尤顯著刑章以正㬥亂使人思畏法遷
善為心是司寇之職也
司空掌邦土居四民時地利
此一節書是訓廸冬官之職也成王曰司寇之次爰
立司空是為冬官俾掌邦國之土地凡士農工商皆
使得所而尤順時興利教以耕耘使人鮮惰遊地無
曠廢是司空之職也
六卿分職各率其屬以倡九牧阜成兆民
此一節書是總言立六卿之意也阜阜厚也成化成
也成王曰六卿者内為屬官之主外為州牧之倡職
分既殊所掌各異而所以任人行政明禮修刑安民
除㬥者責斯重矣居斯職者當各表率其屬以盡其
職守于以倡在外九州之為牧者亦知率屬以承流
宣化于外則大小相維内外相承因而政治修明凡
所以養民者無不至而人各遂其生焉兆民以此而
阜厚矣德化廣被凡所以教民者無不至而人各復
其性焉兆民以此而化成矣堯舜和寧之盛禹湯用
乂之休何難再見而制治保邦之道詎外是哉甚矣
六卿為百僚之倡内臣為外臣之表而任之尤不可
不得其人也
六年五服一朝又六年王乃時廵考制度于四岳諸侯
各朝于方岳大明黜陟
此一節書是因訓廸在内之臣而又舉制馭外臣之
法也成王曰帝王之盛世綱紀修明羣牧率化所以
遠近相承内外統馭何道之由哉惟此朝覲廵狩之
典行而不廢耳自今定制每六年凡侯甸男采衛五
服之諸侯一朝會于京師各述其所職又六年再朝
通此十二年矣天子乃以四時廵行諸侯所守之地
凡禮樂法度朝廷所頒于四岳者詳為稽考以視其
奉行維時諸侯亦各執玉帛來朝于方岳之下如歲
二月東廵則東方諸侯朝于岱宗五月南廵則南方
諸侯朝于南岳以至八月西廵十一月北廵則各朝
于西岳北岳之下其廵狩所至也即詢察諸侯之賢
否大明其黜陟如諸侯奉政安民則進爵增地大彰
其陟之法以示賞其有怠政殃民者則貶爵削地大
彰其黜之法以示罰賞罰昭而勸懲著六服諸侯罔
不承德而兆民阜成由此故也後世封建不行廵狩
亦廢天子端拱湥宮所由知四方政治之得失閭閻
之疾苦者惟二三老成隨時獻納耳苟採聽不弘民
瘼罔達治斯下矣唐虞和寧之效夏商用乂之風何
由幾也
王曰嗚呼凡我有官君子欽乃攸司慎乃出令令出惟
行弗惟反以公滅私民其允懷
此一節書是訓廸百官使勉其職業也攸司所司之
職也令號令也成王嘆息言曰凡我有官之君子雖
尊卑之分不同而其為職守則一必于其職之所司
罔不敬謹以處之蓋内欽厥心而心無怠荒之失外
欽厥事而事無曠廢之尤庶幾為有位之君子而無
愧也然所司之當欽者不一又當以慎令為先凡有
官君子于發號施令之際必揆度事宐斟酌時勢擇
其事之可行者詳慎以出之務使吾令一出而天下
即可以遵行不可輕率忽略至于壅逆而不行也蓋
國家政令關係最大苟不詳慎則必有阻逆難行者
夫至反而不行不惟天上下之分而天下之事將散
而莫治矣雖然令之行違視乎出之當否而令之當
否又視乎心之公私苟在位之君子存心光大以公
滅私凡有命令皆上合天理下協人心則天下之民
自罔不敬信而畏服矣豈有反而不行者哉信乎慎
乃出令尤所司之當欽而有官君子不可不知也
學古入官議事以制政乃不迷其爾典常作之師無以
利口亂厥官蓄疑敗謀怠忽荒政不學牆面莅事惟煩
此一節書是言人臣必為學而後能盡職也制裁度
也迷錯繆也典常當代之法成王曰自古名臣之能
輔君以致治者其學必有本而後其治悉合乎道如
堯舜禹湯之所垂訓為治之成法也爾大小庶官先
宐將往代成法學習通曉以莅政而為官及至議處
國家之事即以吾所學者用之裁度庶務則事有條
理不至迷錯矣然天下事有宐于古而未即宐于今
者又當以本朝為法如我文武周公之所經畫皆當
代之典常也爾大小庶官尤宐于先王典常祗遵率
由奉為師法切勿以喋喋利口逞其才智變易紛更
亂爾官守則事有可據而政亦不迷矣是皆學之道
為政所當知者也苟積疑于心而不酌古準今以斷
其是非則必敗其謀為怠忽于心而不酌古準今以
致其詳慎則必荒其政事然所以成謀立政者有一
不從學問中出者乎苟不能學習古法參考時務則
事理不能通達心地無由開明如面牆而立使之治
事則舉措乖違動見煩擾安能經理國家之務乎信
乎學問為出治之本服官者所當加勉也
戒爾卿士功崇惟志業廣惟勤惟克果斷乃罔後艱
此一節書是申戒卿士以建功立業之道也成王曰
今戒爾等在朝之卿士凡人于功績莫不欲崇高也
然從來建立豐功者必先有不安于小成不狃于近
利之志苟委靡而不立志則功亦卑下矣是惟立志
而後功可崇也凡人于事業莫不欲廣大也然從來
創成偉業者必先有自強不息力行不怠之勤苟媮
惰而不勤力則業亦狹小矣是惟勤勞而後業可廣
也有此二者又須果決剛明臨事能斷然後功業有
成罔貽後日艱患若猶豫固滯而不能果斷則前失
其成立之幾而後開廢弛之漸雖志與勤無庸也爾
卿士念之哉
位不期驕禄不期侈恭儉惟德無載爾偽作德心逸日
休作偽心勞日拙
此一節書是申戒卿士以處富貴之道也無載猶言
不可從事也成王曰從來人臣功高爵尊富貴竝至
而往往不克保其終者何哉凡以志念易盈嗜欲易
縱居富貴之中而不得所以處之之道是以弗克保
其終也今爾卿士所居之位既崇則雖不期乎矜驕
而志念或盈矜驕自至所享之禄既厚則雖不期于
奢侈而嗜欲或縱奢侈自至處此當何如哉蓋制驕
莫如恭也惟恭以持已則不至于驕制侈莫如儉也
惟儉以節用則不至于侈然此恭儉者豈飾于外而
中不然哉恭實有謙虛忘勢之心儉實有簡樸自安
之心恭儉皆出于實德非出于偽為者也以實心而
作德則内外如一不必日求去其驕侈而驕侈自鮮
日見其休美以欺心而作偽則勞心耗力雖外飾以
恭儉而恭儉愈非日見其苦拙而已何益之有哉爾
卿士當思以作德自勵而以作偽為戒可也
居寵思危罔不惟畏弗畏入畏
此一節書是申言恭儉為人臣之要也成王曰從來
寵辱安危之機相為倚伏爾卿士位高禄厚居寵榮
之地當兢兢業業常以危辱自警無所不致其敬畏
也苟不知敬畏而驕侈漸生則位禄易傾將入于可
畏之中矣可不戒哉
推賢讓能庶官乃和不和政厖舉能其官惟爾之能稱
匪其人惟爾不任
此一節書是申戒卿士以薦賢之事也厖者雜亂之
意成王曰人君為治必賴羣臣協和而後政事可理
然大臣者小臣之表率也必為大臣者公忠體國凡
賢而有德者薦之使之在位而其賢有可用能而有
才者遜之使之在職而其能有可施將見庶官百職
皆相觀效推讓成風孰有不和者乎若大臣蔽賢妒
能而不能秉以虛公則庶官必爭而不和政亦因之
雜亂而難理矣然此固所以倡庶官而亦大臣之職
所宐盡者也使所舉之人果能不負其官是爾之知
人善任非其能乎舉非其人有曠厥職是即市寵徇
私不勝大臣之任矣為大臣者其慎于公私之辨哉
王曰嗚呼三事暨大夫敬爾有官亂爾有政以佑乃辟
永康兆民萬邦惟無斁
此一節書是訓廸將終而復總申戒卿屬也三事即
立政所稱三事大臣也成王嘆息言曰上自三事之
卿下至大夫之屬當各敬爾所居之官不可怠忽各
治爾所莅之政不可廢弛用以匡贊乃辟康濟兆民
以成阜成之治庶幾萬邦之廣親附愛戴而無厭斁
我周之心矣按成王以文武貽謀之善能率由成法
而光大之而處盛思危叮嚀告戒其為天下求治人
以盡治法者至矣以故三百六十各敬爾猷而天下
大治遠比堯舜和寧之盛近躋禹湯用乂之休守成
令辟寧有過哉而其孜孜訓廸以求綏民者盡於制
治未亂保邦未危二語此君心之湥慮治亂之大原
而成王知之此其治之所以不可及也或曰悉周公
之教也然則輔養君德不重賴有其人哉
日講書經解義卷十一
