左傳附注卷五明陸粲撰
陸博士釋文(黃公紹曰經傳自陸氏定為釋文學者執以為据然於音切實有未辨有)
(字同義同音同而援引數家反切者有字同義同而前後異音自相牴牾者今案近世字書有一字)
(數音互見諸韻紛然殽亂其原皆起於釋文若一一駮正則不勝其煩今於諸字有兩音乃至三四)
(音而前一音義勝或皆通者則不復論其有謬誤牴牾亦但於初一處說之觀者觸類可以意求)
春秋序檮杌檮徒刀反(楊用脩曰左傳有檮戭人名史龜策傳上有檮著漢書檮余山)
(名諸書檮字皆音稠獨檮杌音陶乃陸氏之誤据杜注檮杌凶頑無儔匹貌則亦當音儔)為例為于
偽反又如字(如字是)長之長丁丈反(長當為展兩反說見下)數句數
色主反(數所具反後凡言數人數里數圻數月數年數世數百年數十乘之類皆倣此)膚引膚
方于反(膚方無反)素王王于况反(王如字)中興中丁仲反(案中衷二)
(字作去聲者並陟仲反釋文皆作丁仲反毛晃以此譏其誤黃公紹乃云丁一音爭詩伐木丁丁是也與陟仲)
(反音正同然反切本為指迷以爭為丁難以喻後學矣即如斯言則斷音丁亂嫡音丁歴此丁字亦當讀為爭)
(乎斯實當時方音之譌而黃氏特傅會其說耳此類今並随字正之)包包必交反(包班交反)之
防防扶放反又音房(音房是)註姪娣姪直結反字林丈乙
反(僖十五年傳姪其從姑音待結反是也今世讀者皆從字林之音)註為經為于偽反
後凡為經為傳張本起本例皆放此(為並讀如字)
隠公元年註長三丈高一丈長直亮反又如字高古報
反又如字(度長曰長度高曰高則依二反此伹舉其數則如字讀是也哀元年廣丈高倍與此同)
參國參七南反又音三(音三是昭三年參其力與此同)難之難乃旦反
(案杜注云難言其奔宜如字讀)註通稱稱尺證反(當為蚩承反凡稱舉稱謂之稱本作偁經)
(典多借作稱音蚩承反尚書稱爾戈論語君稱之此傳稱兵稱盟稱君稱臣之類是也稱適稱副之稱則尺證)
(反禮記既禀稱事史他物稱是無以報稱此傳以稱旌繁之類是也今字書多以稱謂字為尺證反實踵釋文)
(之誤如黃公紹直謂平聲讀者為非其繆甚矣玉篇釋此字云齒證切遂也齒稜切讃也得之矣)敗宋
敗必邁反敗他也(顔之推曰江南學士讀左傳軍自敗曰敗打破人軍曰敗補敗反諸傳記)
(未見有此此為穿鑿爾今案如顔說則敗有兩音本亦非古其云補敗反即此必邁反也依古音當如字讀)
公孫猾猾于八反又乎八反(乎八反是也)
二年以姜氏還還音旋(還讀如字戶關反後皆同)
三年筐筥錡釡筐丘方反錡其綺反(筐曲方反錡魚綺反)註之比
比必二反(比一讀如字為勝漢書食貨志法比顔監注比則例也亦有兩音)
五年辨等列辨如字又方免反别也(辨平免反)註廵行下孟
反(案行字下孟反者言迹也本非巡行之義自釋文誤為此音又於傳中如行火行築者行東野及注文行)
(夜履行之類通作下孟反而後來為字書者皆因之不悟其非也此等宜皆讀如字作下庚反)衞牧牧
州牧之牧徐音目(牧目同音何煩别異)
六年信矣信如字一音申(丘光庭曰信當為屈伸之伸則此一音是也)請糴
糴直歴反(莊二十八年糴音徒歴反是也)
七年如忘忘亡亮反服虔云如而也(如忘並依字讀)註為鄭忽
為于偽反(為如字後凡言為某年某事傳為書某事例者並放此)
八年註近許近附近之近(毛晃曰凡遠近之近上聲指其定體也附近之近去聲親)
(也近之也今案此近許當為遠近之近後皆放此)
九年軼我軼直結反(軼徒結反若作直結反則為轍矣後此如衰絰之絰更迭之迭其誤)
(並同)戎輕輕遣政反(輕猶楚師輕宨之輕依字讀足得無勞改音)衷戎衷丁仲
反(通典引此文衷音竹仲反是也)註駐軍駐丁住反(襄二十五年駐音張住反是也)
十年以勞勞力報反(勞郎到反)
十一年莵裘菟兔都反(菟大胡反)
桓公二年鞶厲鞶步千反(鞶蒲官反)分親分扶問反又如字
親七刃反又如字(案杜注云以親疎為分别則分親皆如字讀)
三年驂絓絓戶卦反(成二年驂絓一音卦是也)
五年子免免音問(喪冠音問此大子名疑讀如字)萃於萃似類反(萃在醉反)
註夏正正音征(正如字)
六年隨張張豬亮反一音如字(張猶張公室之張音如字是也)蠡蠡力
果反(蠡魯果反)周人以諱事神名終將諱之周人以諱事神
名絶句衆家多以名字屬下句(名字屬下句為是言此名者終將必諱之故欲)
(其易避難犯也)
八年弟緡緡亡巾反(緡眉貧反景祐集韻云字之翻切舊以武代某以亡代茫謂之類隔)
(今皆用本字毛晃俞琰亦謂陸氏釋文以亡巾反旻天之旻為非今案此傳釋文諸翻切如以慢為武諫牟為)
(亡侯之類甚多又如以辨為方免辟為扶亦摽為敷蕭亦類隔之意也皆當以本字正之後不悉舉)
九年衡陳衡如字一音横(音横是)
十三年見楚子見賢遍反(案相見之見經甸反著見之見賢遍反釋文於傳注中不)
(復區别一從賢遍之音非是此見楚子宜音經甸反以後凡求見請見得見見之不見之類皆放此)註難
言難乃旦反(難如字)好鎮好呼報反又如字(如字是)盡行盡
津忍反此類可以意求(盡音在忍反者悉也此年盡行昭二年周禮盡在魯之類是也)
(音津忍反者俗作儘極也任也盡之也文十四年盡其家之類是也釋文槩音津忍反非是毛晃韻於子忍反)
(下注云皆也亦誤俞文豹曰陸氏以扞格之格作戶格反以告朔為梏朔惠鮮為惠蘚孫謀為遜謀三省三復)
(三思三接之三皆息暫反雖自有意義要不若如字讀為平易至以盡心盡力盡禮盡善盡美皆作儘尤礙理)
(惟虚坐盡後食坐盡前宜如是讀耳)
十六年註構會會古外反(會黃外反合也)
十七年復惡復扶又反一音服則乖注意(音服為是不乖注意)
十八年謫之謫直革反又丁革反(謫陟革反)
莊公元年註父弑弑本亦作殺音弑(作殺為是宜如字讀桓公為齊人所)
(殺不得言弑也)
六年立衷衷丁仲反王音忠(音衷是後凡言衷者皆放此)
噬齊齊粗兮反(齊前西反)
八年間公間如字或古莧反非(作古莧反亦是一義謂若為之間謀然也襄二)
(十五年為崔子間公同)貝丘貝補盖反(貝補昧反)
十年三鼓三息暫反又如字(如字是也後皆放此)
十一年註之難難乃旦反(難如字)
十四年註盤庚盤步丹反(盤蒲官反)
十九年強諫強其丈反(僖二年強諫音其良反是也)
二十一年西辟辟蒲歴反(服虔云西辟西偏也宜音匹亦反)
二十二年招我以弓○(弓音姑弘反讀如肱下與朋韻恊或謂朋音如蓬繆矣詩小戎)
(虎韔鏤膺交韔二弓竹閔緄縢又閟宫朱英綠縢二矛重弓弓皆與膺縢恊是其例也)
二十四年共也○(司馬温公訓儉文援此語曰共同也言有德者皆由儉來也孫奕據此語)
(讀為恭者非更詳之)
二十七年將饑饑居疑反又音機(居疑即機之反切重言非也文十六年大)
(饑音飢一音機其誤亦同釋文中此類甚多後亦不復煩舉)
二十八年註廣一尺廣古曠反(廣音古晃反後如廣里廣丈之類並放此)註
長尋長直亮反(長如字)
三十二年註肄也肄音四又以二反(以二反是其音四者乃肆字耳說文)
(肄作□習也肆作肆極陳也今字書肄肆或相亂)
閔公元年霸王王于況反(王如字)
二年使守守手又反(古音惟太守之守或讀如狩又廵狩字亦作守餘並依字讀今釋文)
(於傳中守字多音手又反非也)註能遠遠于萬反(遠于願反)朝夕朝如字又
張遥反(朝旦之朝本字也朝覲之朝借用也此云如字即張遥反不當重說也文十三年傳繞朝音與)
(此同皆誤)
僖公元年分災分甫問反又如字(曲禮分毋求多釋文音扶問反是也)
二年註抄晉抄初教反又楚稍反(楚稍反是也說文作鈔)
四年乘而乘䋲證反(乘如字)卓子卓吐濁反(卓讀如字)辯焉辯
兵免反(辯平免反)
五年遂登觀臺以望而書禮也臺以望絶句(而書絶句)均服
均如字(周禮黼純鄭司農云純讀均服之均依其說則均當音準盖傳讀之異)之旂(劉攽曰司)
(馬温公論九旗之名旗與旂相近緩急何以區别詩夜向晨言觀其旂左傳龍尾伏晨取虢之旂以此驗之旂)
(當為芹音周人語轉為旗耳亦如關中以中為蒸音為萋也今案說文旂从斤得聲當為芹無疑後人音渠希)
(切非也)
六年衰絰絰直結反(十五年衰絰音大結反是也)
七年疵瑕疵似斯反又疾移反(疵才咨反)
九年註釗釗古堯反又音昭(音昭是)
十四年背施施式䜴反注及下施毛同(施毛之施讀如字)
十五年註中女中丁仲反(中直衆反後言中子中男之類皆放此)責言責
側介反又如字(如字是)先君之敗德及可數乎先君之敗
德及絶句一讀及可數乎(一讀是)
十七年註公子潘潘判丹反(潘鋪官反)
十八年不勝勝音升又升證反(升證反是)
二十二年註近也近如字又附近之近(附近之近是也)
二十三年委質質如字(質音致說見前卷)曹共公聞其駢脅欲
觀其裸浴薄而觀之欲觀絶句一讀至裸字絶句祼力
果反薄如字(國語注云薄簾也一讀是也祼魯果反薄從國語舊注則如字若依杜解薄為迫則)
(當音博)註湔也○(江南有濽子旦切山東言湔子見反通俗文旁沾曰湔說文汙灑也)
二十四年註質信質音致(質讀如字成十一年傳齊盟以質信也)註畏為
為于偽反(為如字)鄂不不方九反(不今逋骨反)
二十五年註掘地掘其勿反又其月反(其勿當作渠勿其月當作渠月)
二十七年貫三人耳貫音官又古亂反(古亂反是)
二十八年棺棺古患反一音官(當作古玩反然音官義亦自足)糾逖逖
敕歴反(逖他歴反俞琰曰閩音以敕為惕今案釋文凡他惕二字多作敕信其為方音之譌也)祁
瞞瞞莫干反(瞞莫官反)為解解戶賣反又古買反(古買反是)舍此
舍音捨(舍或音釋禮釋菜作舍菜古字通此云舍此三者文六年傳臾駢曰釋此三者其義一也)
三十二年悖心悖必内反(毛晃曰陸德明釋文顔師古注漢書悖並音布内反皆誤)
(惟韻略作蒲昧反是今案此必内反與布内反一也集韻以悖入背字下盖亦踵釋文之誤)
三十三年奉我奉扶用反(奉古音扶勇反今俗讀皆扶用反)
文公二年註藻梲梲章悦反(梲音拙朱劣反)轅選選息兖反(選須)
(兖反)
三年嘉樂嘉戶嫁反樂如字(嘉詩作假毛傳云假嘉也此傳及中庸引詩作嘉孔)
(疏並云嘉美宜讀如字樂音洛襄二十六年嘉樂與此同)
五年沈漸漸似廉反(漸慈廉反今書作潜)
六年殄瘁瘁似醉反(襄二十六年殄瘁音在醉反是也)
十年強死強其丈反(孔䟽云強健也無病而死依其說則強讀如字)
十一年註其處處昌吕反(處昌慮反)
十二年未憗憗魚覲反又魚轄反(注云憗缺也䟽云今人猶謂缺為憗盖與)
(齾同音則魚轄反是也郭忠怒曰憗有牛吝五八二翻俗别為憗)薄諸河薄蒲莫反(薄音)
(博孫奕讀)
十三年註劉累累劣彼反(累魯水反)
十五年註率多率所類反(率朔律反下率其屬同)註等差差初佳
反又初宜反(初宜反是)相畏相息亮反又如字(如字是)
十六年蚡冒冒莫報反(史記楚世家注冒一音亡北反)註傳車傳丁戀
反(成五年以傳音中戀反是也)
宣公二年犀兕兕徐履反(成十四年兕觥音辭姊反是也)盛服盛音成
(盛時正反)註蔭翳蔭音隂又於鴆反(於鴆反是)
四年汰輈汰他末反(昭二十六年汰輈音他逹反是也)
六年其貫貫古患反(貫古亂反說見前卷)
十一年註行也行下孟反(行如字)復封復扶又反(復如字)
十二年勦民勦初交反徐子小反(徐音是初交反者勦說之勦也字同而義)
(則異矣)註旌識識申志反又音志(音志是申志反非也漢書劉向傳不可不識顔)
(師古音式志反誤與此同)註無彊彊居良反(注言成無彊之業者盖言莫彊乎武王之業也)
(彊其良反)楚重註重輜重也重直勇反又直用反注上重字
同重也直用反(三重字一義並音直用反)號申叔號徐戶到反一音
戸刀反呼也(凡號呼之號戶刀反號令號召之號戶到反此號申叔當從戶刀反為是襄十九年)
(號之同)
十三年我說註以說我說如字又音悦以說音悦又如
字(二說字一也互音秪為煩猥)
十四年宋聾聾力工反(僖二十四年聾音鹿工反是也)窒皇窒直結反
(案䟽云窒皇與莊十九年絰皇義同宜如彼音田結反)
十六年折爼折之設反(程大昌曰折當音舌言破碎也其義良是)
十八年註解緩解佳買反(解下買反)
成公二年繁纓繁步干反(繁蒲官反哀二十三年旌繁同)推車推昌誰
反又他回反(他回反是後言推之推而下之親推之之類皆放此)若之何其以病
敗君之大事也病字絶句(病字連下為句)辟女子辟音避一音
扶亦反(辟與闢通下五年傳辟重同周禮閽人為辟釋文音婢亦反是也)註難斥言難
乃旦反(難如字)四王之王也五伯之霸也(楊用修曰王如字下王音旺上)
(伯字入聲下霸字去聲)註竟也竟如字又音境(音境是)而爭爭爭鬭
之爭(爭音諍說見後)自為為于偽反又如字(如字是)
三年鄤鄤亡袁反又莫干反(鄤謨官反)
八年註差也差初賣反又初佳反(初佳反是)妃耦耦苦口反
(當作五口反)君後後如字徐音胡豆反(徐音是)
九年重勤重直勇反又直用反(直用反是)浹辰浹子恊反徐
音子荅反(徐音是浹猶匝也淮南子注從子至亥為一匝今俗語猶如此)
十二年好惡好惡並如字又上呼報反下烏路反(依後二反)
(義勝襄十一年同)為民為于偽反又如字(如字是)
十四年敗焉敗必邁反(敗焉以自敗為文宜讀如字)不内内如字徐
音納(徐音是後凡言弗内内之者皆放此)酌飲酌市略反又張略反(張略反是)
(義與勺通)
十六年覆之覆徐敷目反一音扶又反(一音是)復從從徐
子容反或如字(如字是)輕窕窕勑彫反又勑弔反(窕他彫反又他)
(弔反)註喧嘩嘩本又作譁音華(嘩呼爪反)折軾折之設反又市
列反(市列反是後凡折軫折股折肱折其齒之類皆放此)以伯伯如字又音霸(音霸)
(是)食粟食舊如字對上句應作嗣音(如字是)
十七年祝宗祝之又反(祝之六反)
十八年以間間如字又間厠之間(間厠之間是也)台谷台勑才
反(台他來反)
襄公二年註復憂復扶又反下文將復復會同(將復之復音扶)
(目反孟子有復於王注復白也)
三年為諂諂他檢反(當作敕檢反)禮食食音嗣又如字(如字是)
四年間陳註間缺間陳間厠之間注間音閑又間厠之
間又如字(二間一義並音間厠之間)
五年覿鄫覿直歴反(覿徒歴反)私積積子賜反(積資昔反九年積聚同)
七年後衞君後如字徐胡豆反(上注文臣後君音胡豆反又云下文不後寡君)
(同此後字既無異義而獨音如字一簡之中頓相乖違良所未曉)
八年悉索索悉各反一音所百反(一音是說見前卷)
九年出内内如字徐音納(徐音是)姜曰亡亡如字讀者或
音無(如字不成義理音無是也)以爭爭爭鬭之爭又如字(凡爭鬭之爭本字也)
(平聲諫爭之爭借用也去聲今云爭鬭又云如字未詳)
十年上者三三息暫反又如字(如字是)著雍著徐都慮反
(都當為諸字之誤也)霍人○(史記樊噲傳自霍人以往張守節云霍人當作葰人地理志葰人縣屬太)
(原郡葰音瑣又山寡反)
十三年難其難乃旦反或如字(如字是)不習則增修德而
改卜不習則增絶句一本無增字則連下為句(有增字亦連下)
(為句若云不習則增斯於文義難通矣釋文之意但取上文祥習則行行與增韻恊故強斷之非也)
十四年註中分中丁仲反又如字(如字是)庾公差差初佳
反徐初宜反(孟子作庾公斯斯差聲相近徐音近是)羔袖袖一本又作褎在
又反(袖似又反古字作褎一本是也)
十五年易淫樂易以䜴反輕也(傳云以千乘之相易淫樂之矇猶言以五男易)
(一女矣當為更易之易音羊益反)
十八年必旆旆步盖反(旆步昧反)脫歸脫敕括反(脱他活反)蟲牢
牢力刀反(二十三年牢成音魯刀反是也)
十九年仰膏雨焉若嘗膏之膏雨如字徐古報反膏之
古報反又如字(二膏一也皆讀如字)傳食食音嗣(食如字)工僂僂力
侯反(僂郎侯反)蹷蹷其月反一音居月反(當從居月反昭二十三年推而蹷之)
(一音厥是也漢書賈誼傳蹷六國蘇林亦音厥)
二十一年註弑殺殺申志反又如字(申志反則亦當讀如弑於文為重宜)
(如字讀)
二十三年知不集知音智又如字(如字是)註閉著著陟略
反(别本作直略反是也)
二十四年薳啓彊彊其良反又居良反(居良反是古字彊與疆通顔師)
(古匡繆正俗云案買誼新書衛侯朝于周周行人問其名曰辟彊周行人曰啟彊辟彊天子之號也諸侯弗得)
(用如賈生此說辟當音開闢之闢彊當音疆場之疆楚有薳啟彊即其例也今案賈說本於韓非子見外儲說)
(右篇)註閱數閱音決(桓六年大閱音悦是也)
二十五年處守註守國處守手又反守國如字或手又
反(二守一義而異音非也)纍纍類悲反(纍倫追反)町町徒頂反(町他頂反)跳
此跳直彫反(跳徒彫反)
二十六年頷之頷戶感反(頷五感反其音戶感反者顋也面黃也)雩婁婁
如字如淳音樓(婁樓同音釋文於婁字皆音力侯反其讀近留故與樓異獨僖十八年訾婁音)
(郎鈎反是也)為請為于偽反又如字(如字是)
二十七年難之難乃旦反(難之及下難吾助女並如字)夫能夫如字
或音扶(音扶是)垂隴隴力勇反(隴魯勇反)
二十八年註之宿音秀(釋名曰宿宿也星各止宿其處也馬永卿曰二十八宿謂之二)
(十八舍又謂之二十八次次舍皆有止宿之意今乃音秀此何理也洪邁曰宿當讀如本音說苑辨物篇云二)
(十八星謂之宿者日月五星之所宿也其義昭然)惡之惡如字一音烏路反(一音)
(是)洎洎共器反字林已莅反(史記武紀水而洎之徐廣音居器反與字林音同是)
(也)註著崔著丁略反(著直略反)
二十九年註以思思息嗣反下憂思同(思並如字)樂而樂音
岳又音洛下而又何樂可以樂倣此(樂並音洛)其與與如字
或音預(與音歟語辭昭元年同)能紓紓直吕反徐音舒(徐音是)
三十年愎愎彼力反(僖二十八年注剛愎此上二十八年夫子愎並音皮逼反是也)
三十一年諄諄諄徐之閏反或一音之純反(一音是徐音非也)
朝夕朝直遥反舊如字(如字是)棣棣棣本又作逮直待反
(棣徒戴反)
昭公元年註誹也誹芳畏反(誹妃尾反)註之收收手又反又
如字(如字義通不煩改音)是難難乃旦反(難如字)註當身當丁浪反
(當如字)姺邳○(邳字或作妚姓苑作娝音鄙一音可否之否)常棣棣直計反(常棣)
(大計反已見僖二十四年)櫜甲櫜本或作衷丁隆反(衷陟隆反)從兄從如
字又才用反(才用反是)蔡蔡叔上蔡字音素葛反(定四年蔡蔡叔音素)
(逹反是也)造舟造七報反(造才早反說見前卷)註日景景如字又於領
反(於領反是即古影字也葛洪加彡)愒日愒苦盖反(愒去例反說見前卷)惡之惡
如字又烏路反(烏路反是)註思慮思息利反(思如字新兹反)
三年為此為于偽反(為如字)數於數所具反徐所主反(徐音)
(是說見前卷)
四年不殆殆直改反(殆蕩亥反)紂作紂直救反(當作直九反)觀於
觀古亂反又如字(如字是)註叔孫婼婼敕略反(婼徐邈讀曰釋公羊)
(傳作叔孫舍古字釋與舍通徐音近之又案漢書婼羌音而遮反疑此婼字音亦當如之而舍則音捨舍婼聲)
(亦相近也)
五年思莫思息吏反一音如字(一音是)遺守遺唯季反(遺夷)
(佳反餘也)鵲岸岸五旦反(岸五亂反)馮怒馮皮冰反(莊子侅逆於馮氣釋文云)
(馮音憤憤滿也與此不同)
六年採樵樵似遥反(桓十二年採樵音在遥反是也)
七年數紂數色具反又色主反(色主反是)惡之惡之如字或
烏路反非也(烏路反是說見前)間晉間如字(間晉當音間厠之間僖三十年及文)
(七年皆有)蕞爾蕞在最反(蕞徂最反)
八年註大數數色主反(數所具反)
九年戎焉焉於虔反又如字(如字是)水妃妃方非反一音
配(下註妃合音配則此亦同音太玄註引傳作火水□也□古妃字)註勸樂樂如字又
五教反一音洛(音洛是)
十年靈姑銔銔扶眉反又音㔻(音㔻是)註自勝勝音升(勝升)
(證反)
十一年註棄捐捐以專反(捐余專反)註復於復扶又反(復如字)
著定著張慮反徐治居反(漢書五行志引此文顔音直庶反)
十二年塴禮家作窆徐驗反義同(俞琰以徐驗反為誤今案僖三十二年注)
(殯窆棺也釋文音彼驗反此徐字即彼字文相近而譌耳又周禮鄭注謂窆讀如慶封汜祭之汜)深思
思息嗣反(思如字)供養供九用反養餘亮反(供居容反養以兩反䟽云)
(供給長養之是也)杞乎杞音紀(杞音起)潘子潘普干反(潘鋪官反)八索
索所白反(索依賈逵張衡說則昔各反孔安國說則所白反未知孰是)
十五年遠於遠于萬反又如字(如字義勝)
十六年之難難乃旦反又如字(如字是)惡識惡烏路反(惡音)
(烏)
十七年註鶻鵰鵰陟交反又陟留反又音彫(鵰字誤爾雅郭璞注)
(引杜此注又作鶻鵃陟留反是也)其與與如字又音預(與音歟語辭)
十九年註贛榆贛古弄反如淳音耿弇反(漢書地理志贛榆顔注贛)
(音紺是也)
二十年與乘與音預又如字(如字是)注阿比也(比音毗至反)疥
遂痁疥舊音戒梁元帝音該字當作痎兩日一發之瘧
也後學之徒僉以疥字為誤案傳例因事曰遂若痎已
是瘧疾何為復言遂痁乎(顔之推曰說文痎二日一發之瘧痁有熱瘧也齊侯之病)
(本是間日一發後漸加重遂頻日熱發也今北方猶呼痎瘧音皆而世間傳本多以痎為疥俗儒就為通云病)
(疥令人惡寒變而成瘧此臆說也疥癬小疾寧有轉作瘧乎今案孔䟽引梁人袁押之說亦謂疥當為痎又素)
(問云夏傷於署秋為痎瘧注云痎老瘧也)
二十一年可藉死而不能送亡君請待之而不能送亡
君絶句(送亡絶句君字屬下說見前卷)
二十二年說之說如字又音悦(音悦是說見前卷)註欲位一本
位作立(作立是也)註北芒芒音亡(芒音忙說文作邙)
二十三年蹷之蹷其月反又音厥(音厥是)
二十四年陽不克莫將積聚也陽不克莫絶句(據杜注云陽氣)
(莫然不動乃將積聚莫字似宜屬下邵文莊公曰陽不克句莫自為句)乘舟乘䋲證反又
如字(如字是)
二十五年外野○(案此謠辭通章皆韻野字當叶音上與反讀如墅詩魯頌駉駉牡馬在坰)
(之野其用韻與此同又楚詞霾兩輪兮縶四馬云云嚴殺盡兮弃原壄壄古野字)乾侯○(侯音胡與)
(疎襦叶)饔人檀檀直丹反又市戰反(檀徒丹反)郈孫以可勸郈
孫以可絶句勸勸公逐季氏也(郈孫以可勸為句)註日冥冥亡
定反(冥暗也音茗)
二十六年不勝衆勝音升又始證反(始證反是)施之施如字
又始䜴反(始䜴反是)
二十八年註逆著著中略反一音直略反(一音是)鄔臧鄔
舊烏戸反又音偃案地名在周者烏戶反隠十一年鄔留
是也在鄭者音偃成十六年戰于鄢陵是也在楚者於
建反又音偃昭十三年王沿夏將入鄢是也在晉者於
庶反太原有鄔縣唯周地者從烏餘皆從焉傳云司馬
彌牟為鄔大夫即太原縣也鄔臧宜以邑為氏於庶反
舊音誤(鄔之與鄢字體既别其音亦殊比而論之徒為煩亂且既云太原有鄔縣矣又云唯周地者從)
(烏餘皆從焉自相乖違良非後學所曉)忿纇纇立對反(纇盧對反)
三十年徵過徵直升反(杜注云徵明也義與襄二十八年徵過義略同宜如彼音張陵)
(反)
三十一年臝臝力果反(臝魯果反)
三十二年註知費費芳貴反(當作芳味反)
定公二年敲之敲苦孝反又苦學反一曰口交反(口交反是)
三年償馬償市亮反(償音常僖十五年傳不可償也彼文恊韻則音市亮反於此自宜讀)
(如字)
四年復怒復扶又反(復音服)
八年註異強強其丈反(強如字)捘捘子對反(毛晃曰陸音誤當作祖寸)
(反)咋咋仕詐反(咋側嫁反又側格反說見前卷)註得脫脫徒活反又他
活反(他活反是)
九年註雖說說音悦(說如字)註若麟麟吕辛反(哀十四年獲麟音力)
(珍反是也)註所樂樂如字又五孝反(樂音洛)曩者之難今又難
焉難乃旦反(難並如字言曩者登城固難今相擊又難也)
十年兇懼兇音凶一音凶勇反(凶勇反是)迋迋求往反又古
況反(古況反是)
十五年多取○(多讀如祗適也古祗字或作㩼省作多襄二十九年傳祗見疏也正義之說備)
(矣)
哀公元年註壘厚厚戶豆反(厚胡口反)
二年謀協以故兆詢可也謀協以故兆絶句(謀協句以故兆屬下)
樸馬樸普卜反(樸匹角反)麇麇丘隕反(注言麇束縛也當音苦隕反字書或作麕)
(麇其丘隕反者羣也昭五年傳求諸侯而麇至是已非束縳之義)
六年差車差所宜反(差又宜反)
七年後宋後如字又戶豆反(戶豆反是)不樂樂音岳一音洛
(音洛是)
八年三遷三息暫反(三如字)
十一年註别其田别如字一音彼列反(彼列反是也下十二年注具列)
(其月以為别與此同)
十四年要我要於妙反又一遙反(一遥反是)註難以難乃旦
反下文及注同(難歟下文難子之難義異此宜讀如字)
十五年寡君敢辭上介芋尹蓋對寡君敢辭上介絶句
(敢辭絶句上介屬下杜注云盖陳大夫貞子上介其意自明)使之使所吏反又如字
(如字是)
十六年夫有夫方于反或音扶(音扶義勝)
十七年求令名者而與之始食焉求令名者絶句(求令名者)
(而與之始食焉為句)衷甸甸時證反說文作佃云中也(依說文當音徒練反)
塞竇竇音豆(竇與窬通音臾說見前卷)
二十一年不覺覺音角又古孝反(古孝反與下蹈韻協是也)
二十三年註涿聚涿丁角反(二十七年涿聚音中角反是也)
二十四年躗言躗戶快反字林作㦣于例反(躗于歲反說文亦作)
(㦣或作讆三倉于劌切詤言也)
二十五年註屈肘肘女九反(肘陟柳反)從孫甥從如字又才
用反(才用反是)
二十六年註子黚黚起廉反(黚其淹反史記作黔)
左傳附注卷五
