詩經集傳卷三
宋朱子撰
鄭一之七(鄭邑名本在西都畿内咸休之地宣王以封其弟友為采地後為幽王司徒而)
(死於夫戎之難是為桓公其子武公掘突定平王於東都亦為司徒又得虢檜之地乃徙其封而施)
(舊號於新邑是為新鄭咸林在今華州鄭縣新鄭即今之鄭州是也其封域山川詳見檜風)
緇衣之宜兮敝予又改為兮適子之館(叶古玩反)兮還予授
子之粲兮(賦也緇黑色緇衣卿大夫居私朝之服也宜稱改更適之館舍粲餐也或曰粲粟之精鑿)
(者○舊說鄭桓公武公相繼為周司徒善於其職周人愛之故作是詩言子之服緇衣也甚宜敝則我將為子)
(更為之且將適子之館既還而又授子以粲言好之無已也)○緇衣之好兮敝予又
改造(叶在早反)兮適子之館兮還予授子之粲兮(賦也好猶宜也)○
緇衣之蓆(叶祥籥反)兮敝予又改作兮適子之館兮還予授
子之粲兮(賦也蓆大也程子曰蓆有安舒之義服稱其德則安舒也)
緇衣三章章四句(記曰好賢如緇衣又曰於緇衣見好賢之至)
將(音槍)仲子兮無踰我里無折(音哲)我樹杞豈敢愛之畏我
父母(叶滿彼反)仲可懷(叶胡威反)也父母之言亦可畏(叶於非反)也(賦也)
(將請也仲子男子之字也我女子自我也里二十五家所居也杞柳屬也生水旁樹如柳葉麤而白色理微赤)
(蓋里之地域溝樹也○莆田鄭氏曰此滛奔者之辭)○將仲子兮無踰我牆無折
我樹桑豈敢愛之畏我諸兄(叶虚陽反)仲可懷也諸兄之言
亦可畏也(賦也牆垣也古者樹牆下以桑)○將仲子兮無踰我園無折
我樹檀(叶徒沿反)豈敢愛之畏人之多言仲可懷也人之多
言亦可畏也(賦也園者圃之藩其内可種木也檀皮青滑澤材彊韌可為車)
將仲子三章章八句
叔于田(叶池因反)巷無居人豈無居人不如叔也洵美且仁
(賦也叔莊公弟共叔段也事見春秋田取禽也巷里塗也洵信美好也仁愛人也○段不義而得衆國人愛之)
(故作此詩言叔出而田則所居之巷若無居人矣非實無居人也雖有而不如叔之美且仁是以若無人耳或)
(疑此亦民間男女相悦之辭也)○叔于狩(叶始九反)巷無飲酒豈無飲酒不
如叔也洵美且好(叶許厚反○賦也冬獵曰狩)○叔適野(叶上與反)巷無
服馬(叶滿補反)豈無服馬不如叔也洵美且武(賦也適之也郊外曰野服)
(乘也)
叔于田三章章五句
叔于田乘乘(下去聲)馬(叶滿補反)執轡如組(音祖)兩驂如舞叔在
藪(音叟叶素苦反)火烈具舉襢(音但)裼(音錫)暴虎獻于公所將(音槍)叔
無狃(音紐叶女古反)戒其傷女(音汝○賦也叔亦段也車衡外兩馬曰驂如舞謂諧和中節皆)
(言御之善也藪澤也火焚而射也烈熾盛貌具俱也襢裼肉袒也暴空手摶獸也公莊公也狃習也國人戒之)
(曰請叔無習此事恐其或傷汝也蓋叔多材好勇而鄭人愛之如此)○叔于田乘乘黃兩
服上襄兩驂鴈行(音杭)叔在藪火烈具揚叔善射忌(音記)又
良御(叶魚駕反)忌抑磬(音慶)控(口貢反)忌抑縱送忌(賦也乘黃四馬皆黃也衡)
(下夾轅兩馬曰服襄駕也馬之上者為上駕猶言上駟也鴈行者驂少次服後如鴈行也揚起也忌抑皆語助)
(辭騁馬曰磬止馬曰控舍拔曰縱覆彇曰送)○叔于田乘乘鴇(音保叶補苟反)兩服
齊首兩驂如手叔在藪火烈具阜叔馬慢(叶黃半反)忌叔發
罕(叶虚旰反)忌抑釋掤(音冰)忌抑鬯(音暢)弓(叶姑弘反)忌(賦也驪白雜毛曰鴇今所)
(謂烏驄也齊首如手兩服並首在前而兩驂在旁稍次其後如人之兩手也阜盛慢遲也發發矢也罕希釋解)
(也掤矢筩蓋春秋傳作冰鬯弓囊也與韔同言其田事將畢而從容整暇如此亦喜其無傷之辭也)
大叔于田三章章十句(陸氏曰首章作大叔于田者誤蘇氏曰二詩皆曰叔)
(于田故加大以别之不知者乃以叚有大叔之號而讀曰泰又加大於首章失之矣)
清人在彭(叶普郎反)駟介旁旁(音崩叶補岡反)二矛重(平聲)英(叶於良反)河
上乎翺翔(賦也清邑名清人清邑之人也彭河上地名駟介四馬而被甲也旁旁馳驅不息之貌二)
(矛酋矛夷矛也英以朱羽為矛飾也酋矛長二丈夷矛長二丈四尺並建於車上則其英重疊而見翺翔遊戲)
(之貌○鄭文公惡高克使將清邑之兵禦狄於河上久而不召師散而歸鄭人為之賦此詩言其師出之久無)
(事而不得歸但相與遊戲如此其勢必至於潰散而後已爾)○清人在消駟介麃麃
(音標)二矛重喬河上乎逍遥(賦也消亦河上地名麃麃武貌矛之上句曰喬所以懸英)
(也英弊而盡所存者喬而已)○清人在軸(叶音冑)駟介陶陶(叶徒候反)左旋
右抽(叶敕救反)中軍作好(叶許候反○賦也軸亦河上地名陶陶樂而自適之貌左謂御在將)
(車之左執轡而御馬者也旋還車也右謂勇力之士在將車之右執兵以擊刺者也抽拔刃也中軍謂將在鼓)
(下居車之中即高克也好謂容好也○東萊吕氏曰言師久而不歸無所聊賴姑遊戲以自樂必潰之勢也不)
(言已潰而言將潰其情深其辭危矣)
清人三章章四句(事見春秋○胡氏曰人君擅一國之名寵生殺予奪惟我所制)
(耳使高克不臣之罪已著按而誅之可也情狀未明黜而退之可也愛惜其才以禮馭之亦可也烏)
(可假以兵權委諸竟上坐視其離散而莫之䘏乎春秋書曰鄭棄其師其責之深矣)
羔裘如濡(叶而朱而由二反)洵直且侯(叶洪姑洪鉤二反)彼其(音記)之子
舍(音赦)命不渝(叶容朱容周二反○賦也羔裘大夫服也如濡潤澤也洵信直順侯美也其語助辭)
(舍處渝變也○言此羔裘潤澤毛順而美彼服此者當生死之際又能以身居其所受之理而不可奪蓋美其)
(大夫之辭然不知其所指矣)○羔裘豹飾孔武有力彼其之子邦之
司直(賦也飾緣袖也禮君用純物臣下之故羔裘而以豹皮為飾也孔甚也豹甚武而有力故服其所飾)
(之裘者如之司主也)○羔裘晏兮三英粲兮彼其之子邦之彦(叶魚)
(旰反)兮(賦也晏鮮盛也三英裘飾也未詳其制粲光明也彦者士之美稱)
羔裘三章章四句
遵大路兮摻(所覽反)執子之袪(叶起據反)兮無我惡(去聲)兮不寁
(音昝)故也(賦也遵循摻擥袪袂寁速故舊也○滛婦為人所棄故於其去也擥其袪而留之曰子無惡我)
(而不留故舊不可以遽絶也宋玉賦有遵大路兮攬子袪之句亦男女相說之辭也)○遵大路兮
摻執子之手兮無我魗(音讎叶齒九反)兮不寁好(叶許口反)也(賦也魗與)
(醜同欲其不以已為醜而棄之也好情好也)
遵大路二章章四句
女曰雞鳴士曰昧旦子興視夜明星有爛將翶將翔弋
鳧(音符)與鴈(賦也昧晦旦明也昧旦天欲旦昧晦未辨之際也明星啓明之星先日而出者也弋繳射)
(謂以生絲繫矢而射也鳧水鳥如鴨青色背上有文○此詩人述賢夫婦相警戒之詞言女曰雞鳴以警其夫)
(而士曰昧旦則不止於雞鳴矣婦人又語其夫曰若是則子可以起而視夜之如何意者明星已出而爛然則)
(當翺翔而往弋取鳧鴈而歸矣其相與警戒之言如此則不留於宴昵之私可知矣)○弋言加(叶居)
(之居何二反)之與子宜(叶魚竒魚何二反)之宜言飲酒與子偕老(叶吕)
(吼反)琴瑟在御莫不静好(叶許厚反○賦也加中也史記所謂以弱弓微繳加諸鳧鴈之)
(上是也宜和其所宜也内則所謂鴈宜麥之屬是也○射者男子之事而中饋婦人之職故婦謂其夫既得鳧)
(鴈以歸則我當為子和其滋味之所宜以之飲酒相樂期於偕老而琴瑟之在御者亦莫不安静而和好其和)
(樂而不淫可見矣)○知子之來(叶六直反)之雜佩以贈(叶音則)之知子
之順之雜佩以問之知子之好(去聲)之雜佩以報之(賦也來之)
(致其來者如所謂脩文德以來之雜佩者左右佩玉也上横曰珩下繫三組貫以蠙珠中組之半貫一大珠曰)
(瑀末懸一玉兩端皆銳曰衝牙兩旁組半各懸一玉長博而方曰琚其末各懸一玉如半璧而内向曰璜又以)
(兩組貫珠上繫珩兩端下交貫於瑀而下繫於兩璜行則衝牙觸璜而有聲也吕氏曰非獨玉也觽燧箴管凡)
(可佩者皆是也贈送順愛問遺也○婦又語其夫曰我苟知子之所致而來及所親愛者則當解此雜佩以送)
(遺報答之蓋不惟治其門内之職又欲其君子親賢友善結其驩心而無所愛於服飾之玩也)
女曰雞鳴三章章六句
有女同車顔如舜華(叶芳無反)將翺將翔佩玉瓊琚彼美孟
姜洵美且都(賦也舜木槿也樹如李其華朝生暮落孟字姜姓洵信都閑雅也○此疑亦淫奔之)
(詩言所與同車之女其美如此而又歎之曰彼美色之孟姜信美矣而又都也)○有女同行(叶戶)
(郎反)顔如舜英(叶於良反)將翺將翔佩玉將將(音鏘)彼美孟姜德
音不忘(賦也英猶華也將將聲也德音不忘言其賢也)
有女同車二章章六句
山有扶蘇隰有荷華(叶芳無反)不見子都乃見狂且(音疽○興也扶)
(蘇扶胥小木也荷華芙蕖也子都男子之美者也狂狂人也且語辭也○淫女戲其所私者曰山則有扶蘇矣)
(隰則冇荷華矣今乃不見子都而見此狂人何哉)○山有橋松隰有游龍不見
子充乃見狡童(興也上竦無枝曰橋亦作喬游枝葉放縱也龍紅草也一名馬蓼葉大而色白)
(生水澤中高丈餘子充猶子都也狡童狡獪之小兒也)
山有扶蘇二章章四句
蘀(音托)兮蘀兮風其吹女(音汝)叔兮伯兮倡(去聲)予和(去聲叶戶圭反)
女(興也蘀木槁而將落者也女指蘀而言也叔伯男子之字也予女子自予也女叔伯也○此淫女之辭言)
(蘀兮蘀兮則風將吹女矣叔兮伯兮則盍倡予而予將和女矣)○蘀兮蘀兮風其漂女
叔兮伯兮倡予要(音腰)女(興也漂飄同要成也)
蘀兮二章章四句
彼狡童兮不與我言兮維子之故使我不能餐(七丹反叶七宣)
(反)兮(賦也此亦淫女是絶而戲其人之詞言悦已者衆子雖見絶未至於使我不能餐也)○彼狡
童兮不與我食兮維子之故使我不能息兮(賦也息安也)
狡童二章章四句
子惠思我褰裳涉溱(音臻)子不我思豈無他人狂童之狂
也且(音疽○賦也惠愛也溱鄭水名狂童猶狂且狡童也且語辭也○淫女語其所私者曰子惠然而思)
(我則將褰裳而涉溱以從子子不我思則豈無他人之可從而必於子哉狂童之狂也且亦謔之之辭)○
子惠思我褰裳涉洧(叶于已反)子不我思豈無他士狂童之
狂也且(賦也洧亦鄭水名士未娶者之稱)
褰裳二章章五句
子之丰(音風叶芳用反)兮俟我乎巷(叶胡貢反)兮悔予不送兮(賦也丰豐)
(滿也巷門外也○婦人所期之男子已俟乎巷而婦人以有異志不從既則悔之而作是詩也)○子之
昌兮俟我乎堂兮悔予不將兮(賦也昌盛壯貌將亦送也)○衣(去聲)錦
褧(絅同)衣裳錦褧裳叔兮伯兮駕予與行(叶戶郎反○賦也褧襌也叔伯)
(或人之字也○婦人既悔其始之不送而失此人也則曰我之服飾既盛備矣豈無駕車以迎我而偕行者乎)
○裳錦褧裳衣錦褧衣叔兮伯兮駕予與歸(賦也婦人謂嫁曰歸)
丰四章二章章三句二章章四句
東門之墠(音善叶上演反)茹(音如)藘(音閭)在阪(音反叶孚臠反)其室則邇其
人甚遠(賦也東門城東門也墠除地町町者茹藘茅蒐也一名茜可以染絳陂者曰阪門之旁有墠墠)
(之外有阪阪之上有草識其所與淫者之居也室邇人遠者思之而未得見之辭)○東門之栗
有踐家室豈不爾思子不我即(賦也踐行列貌門之旁有栗栗之下有成行列)
(之家室亦識其處也即就也)
東門之墠二章章四句
風雨淒淒(音妻)雞鳴喈喈(音皆叶居奚反)既見君子云胡不夷(賦也)
(淒淒寒涼之氣喈喈雞鳴之聲風雨晦冥蓋淫奔之時君子指所期之男子也夷平也○淫奔之女言當此之)
(時見其所期之人而心悦也)○風雨瀟瀟雞鳴膠膠(叶音驕)既見君子
云胡不瘳(叶憐蕭反○賦也瀟瀟風雨之聲膠膠猶喈喈也瘳病愈也言積思之病至此而愈也)
○風雨如晦(叶呼洧反)雞鳴不已既見君子云胡不喜(賦也晦昏)
(已止也)
風雨三章章四句
青青子衿(音金)悠悠我心縱我不往子寧不嗣音(賦也青青純緣)
(之色具父母衣純以青子男子也衿領也悠悠思之長也我女子自我也嗣音繼續其聲問也此亦淫奔之詩)
○青青子佩(叶蒲眉反)悠悠我思(叶新齎反)縱我不往子寧不來
(叶陵之反○賦也青青組綬之色佩佩玉也)○挑兮達(音獺叶他悦反)兮在城闕兮
一日不見如三月兮(賦也挑輕儇跳躍之貌達放恣也)
子衿三章章四句
揚之水不流束楚終鮮(上聲)兄弟維子與女(女汝同)無信人
之言人實迋(音誑)女(興也兄弟婚姻之稱禮所謂不得嗣為兄弟是也子女男女自相謂也人)
(他人也迋與誑同○淫者相謂言揚之水則不流束楚矣終鮮兄弟則維子與女矣豈可以他人離閒之言而)
(疑之哉彼人之言特誑女耳)○揚之水不流束薪終鮮兄弟維予二
人無信人之言人實不信(叶斯人反興也)
揚之水二章章六句
出其東門有女如雲雖則如雲匪我思存縞(音杲)衣綦(音其)
巾聊樂(音洛)我員(音云○賦也如雲美且衆也縞白色綦蒼艾色縞衣綦巾女服之貧陋者此人)
(自目其室家也員與云同語辭也○人見淫奔之女而作此詩以為此女雖美且衆而非我思之所存不如已)
(之室家雖貧且陋而聊可以自樂也是時淫風大行而其間乃有如此之人亦可謂能自好而不為習俗所移)
(矣羞惡之心人皆有之豈不信哉)○出其闉(音因)闍(音都)有女如荼(音徒)雖則
如荼匪我思且(音疽)縞衣茹藘聊可與娛(賦也闉曲城也闍城臺也荼茅)
(華輕白可愛者也且語助辭茹藘可以染絳故以名衣服之色娛樂也)
出其東門二章章六句
野有蔓草零露漙(音團叶上兗反)兮有美一人清揚婉兮邂逅
相遇適我願(叶五遠反)兮(賦而興也蔓延也漙露多貌清揚眉目之間婉然美也邂逅不期而)
(會也○男女相遇於野田草露之閒故賦其所在以起興言野有蔓草則零露漙矣有美一人則清揚婉矣邂)
(逅相遇則得以適我願矣)○野有蔓草零露瀼瀼有美一人婉如清
揚邂逅相遇與子偕臧(賦而興也瀼瀼亦露多貌臧美也與子偕臧言各得其所欲也)
野有蔓草二章章六句
溱與洧方渙渙(叶于元反)兮士與女方秉蕳(音閒叶古賢反)兮女曰
觀乎士曰既且(音疽)且往觀乎洧之外洵訏(音吁)且樂(音洛)維
士與女伊其相謔贈之以勺藥(賦而興也渙渙春水盛貌蓋冰解而水散之時)
(也蕳蘭也其莖葉似澤蘭廣而長節節中赤高四五尺且語辭洵信訏大也勺藥亦香草也三月開花芳色可)
(愛○鄭國之俗三月上已之辰采蘭水上以祓除不祥故其女問於士曰盍往觀乎士曰吾既往矣女復要之)
(曰且往觀乎蓋洧水之外其地信寬大而可樂也於是士女相與戲謔且以勺藥為贈而結恩情之厚也此詩)
(淫奔者自叙之辭)○溱與洧瀏(音留)其清矣士與女殷其盈矣女
曰觀乎士曰既且且往觀乎洧之外洵訏且樂維士與
女伊其將謔贈之以勺藥(賦而興也瀏深貌殷衆也將當作相聲之誤也)
溱洧二章章十二句
鄭國二十一篇五十三章二百八十三句(鄭衛之樂)
(皆為淫聲然以詩考之衛詩三十有九而淫奔之詩才四之一鄭詩二十有一而淫奔之詩已)
(不翅七之五衛猶為男悦女之辭而鄭皆為女惑男之語衛人猶多刺譏懲創之意而鄭人幾)
(於蕩然無復羞愧悔悟之萌是則鄭聲之淫有甚於衛矣故夫子論為邦獨以鄭聲為戒而不)
(及衛蓋舉重而言固自有次第也詩可以觀豈不信哉)
齊一之八(齊國名本少昊時爽鳩氏所居之地在禹貢為青州之域周武王以封太公望)
(東至于海西至于河南至于穆陵北至于無棣太公姜姓本四岳之後既封於齊通工商之業便魚)
(鹽之利民多歸之故為大國今青齊淄濰德棣等州是其地也)
雞既鳴矣朝(音潮)既盈矣匪雞則鳴蒼蠅之聲(賦也言古之賢妃御)
(於君所至於將旦之時必告君曰雞既鳴矣會朝之臣既已盈矣欲令君早起而視朝也然其實非雞之鳴也)
(乃蒼蠅之聲也蓋賢妃當夙興之時心常恐晚故聞其似者而以為真非其心存警畏而不留於逸欲何以能)
(此故詩人叙其事而美之也)○東方明(叶謨郎反)矣朝既昌矣匪東方則
明月出之光(賦也東方明則日將出矣昌盛也此再告也)○蟲飛薨薨甘與
子同夢(叶莫縢反)會且歸矣無庶予子憎(賦也蟲飛夜將旦而百蟲作也甘樂)
(會朝也○此三告也言當此時我豈不樂與子同寢而夢哉然羣臣之會於朝者俟君不出將散而歸矣無乃)
(以我之故而并以子為憎乎)
雞鳴三章章四句
子之還(音旋)兮遭我乎峱(音鐃)之閒(叶居賢反)兮並驅從兩肩兮
揖我謂我儇(許全反)兮(賦也還便捷之貌峱山名也從逐也獸三歲曰肩儇利也○獵者交)
(錯於道路且以便捷輕利相稱譽如此而不自知其非也則其俗之不美可見而其來亦必有所自矣)○
子之茂(叶莫口反)兮遭我乎峱之道(叶徒厚反)兮並驅從兩牡兮
揖我謂我好(叶許厚反)兮(賦也茂美也)○子之昌兮遭我乎峱之
陽兮並驅從兩狼兮揖我謂我臧兮(賦也昌盛也山南曰陽狼似犬銳頭)
(白頰高前廣後臧善也)
還三章章四句
俟我於著(音宁叶直居反)乎而充耳以素(叶孫租反)乎而尚之以瓊
華(叶芳無反)乎而(賦也俟待也我嫁者自謂也著門屏之閒也充耳以纊懸瑱所謂紞也尚加也瓊華)
(美石似玉者即所以為瑱也○東萊吕氏曰昏禮壻往婦家親迎既奠鴈御輪而先歸俟於門外婦至則揖以)
(入時齊俗不親迎故女至壻門始見其俟已也)○俟我於庭乎而充耳以青乎
而尚之以瓊瑩(音榮)乎而(賦也庭在大門之内寢門之外瓊瑩亦美石似玉者○吕氏曰)
(此昏禮所謂壻道婦及寢門揖入之時也)○俟我於堂乎而充耳以黃乎而
尚之以瓊英(叶於良反)乎而(賦也瓊英亦美石似玉者○吕氏曰升階而後至堂此昏禮所)
(謂升自西階之時也)
著三章章三句
東方之日兮彼姝(音樞)者子在我室兮在我室兮履我即
兮(興也履躡即就也言此女躡我之跡而相就也)○東方之月兮彼姝者子在
我闥(叶宅悦反)兮在我闥兮履我發(叶方月反)兮(興也闥門内也發行去也言躡)
(我而行去也)
東方之日二章章五句
東方未明(叶謨郎反)顛倒(上聲)衣裳顛之倒(叶都妙反)之自公召之
(賦也自從也羣臣之朝别色始入○此詩人刺其君興居無節號令不時言東方未明而顛倒其衣裳則既早)
(矣而又已有從君所而來召之者焉蓋猶以為晚也或曰所以然者以有自公所而召之者故也)○東
方未晞顛倒裳衣倒之顛(叶典因反)之自公令(去聲叶力呈反)之(賦也)
(晞明之始升也令號令也)○折(音哲)柳樊圃(叶博故反)狂夫瞿瞿(音句)不能辰
夜(叶羊茹反)不夙則莫(音慕○比也柳楊之下垂者柔脆之木也樊藩也圃菜圜也瞿瞿驚顧之)
(貌夙早也○折柳樊圃雖不足恃然狂夫見之猶驚顧而不敢越以比辰夜之限甚明人所易知今乃不能知)
(而不失之早則失之莫也)
東方未明三章章四句
南山崔崔(音摧)雄狐綏綏魯道有蕩齊子由歸既曰歸止
曷又懷(叶胡威反)止(比也南山齊南山也崔崔高大貌狐邪媚之獸綏綏求匹之貌魯道適魯之道)
(也蕩平易也齊子襄公之妹魯桓公夫人文姜襄公通焉者也由從也婦人謂嫁曰歸懷思也止語辭○言南)
(山有狐以比襄公居高位而行邪行且文姜既從此道歸於魯矣襄公何為而復思之乎)○葛屨五
兩(如字又音亮)冠緌(音蕤)雙(叶所終反)止魯道有蕩齊子庸止既曰
庸止曷又從止(比也兩二屨也緌冠上飾也屨必兩緌必雙物各有耦不可亂也庸用也用此)
(道以嫁於魯也從相從也)○蓺麻如之何衡(音横)從(音宗)其畆取(去聲)妻如
之何必告(音谷)父母既曰告止曷又鞠(音菊)止(興也蓺樹鞠窮也○欲樹)
(麻者必先縱横耕治其田畝欲娶妻者必先告其父母今魯桓公既告父母而娶矣又曷為使之得窮其欲而)
(至此哉)○析薪如之何匪斧不克取妻如之何匪媒不得
既曰得止曷又極止(興也克能也極亦窮也)
南山四章章六句(春秋桓公十八年公與夫人姜氏如齊公薨於齊傳曰公將有)
(行遂與姜氏如齊申繻曰女有家男有室無相瀆也謂之有禮易此必敗公會齊侯于濼遂及文姜)
(如齊齊侯通焉公謫之以告夏四月享公使公子彭生乘公公薨于車此詩前二章刺齊襄後二章)
(刺魯桓也)
無田(音佃)甫田維莠(音酉)驕驕(叶音高)無思遠人勞心忉忉(音刀)
(○比也田謂耕治之也甫大也莠害苖之草也驕驕張王之意忉忉憂勞也○言無田甫田也田甫田而力不)
(給則草盛矣無思遠人也思遠人而人不至則心勞矣以戒時人厭小而務大忽近而圖遠將徒勞而無功也)
○無田甫田維莠桀桀無思遠人勞心怛怛(叶旦悦反○比也桀)
(桀猶驕驕也怛怛猶忉忉也)○婉兮孌(叶龍眷反)兮總角丱(音慣叶古縣反)兮未
幾(上聲)見兮突而弁兮(比也婉孌少好貌丱兩角貌未幾未多時也突忽然高出之貌弁冠)
(名○言總角之童見之未久而忽然戴弁以出者非其躐等而強求之也蓋循其序而勢有必至耳此又以明)
(小之可大邇之可遠能循其序而脩之則可以忽然而至其極若躐等而欲速則反有所不達矣)
甫田三章章四句
盧令令(音零)其人美且仁(賦也盧田犬也令令犬頷下環聲○此詩大意與還略同)
盧重(平聲)環其人美且鬈(音權○賦也重環子母環也鬈鬚鬢好貌)○盧重鋂
(音梅)其人美且偲(音鰓○賦也鋂一環貫二也偲多鬚之貌春秋傳所謂于思即此字古通用耳)
盧令三章章二句
敝笱在梁其魚魴鰥(音關叶古倫反)齊子歸止其從(去聲)如雲(比也)
(敝壞笱罟也魴鰥大魚也歸歸齊也如雲言衆也○齊人以敝笱不能制大魚比魯莊公不能防閑文姜故歸)
(齊而從之者衆也)○敝笱在梁其魚魴鱮(音序)齊子歸止其從如
雨(比也鱮似魴厚而頭大或謂之鰱如雨亦多也)○敝笱在梁其魚唯唯(上聲)齊
子歸止其從如水(比也唯唯行出入之貌如水亦多也)
敝笱三章章四句(按春秋魯莊公二年夫人姜氏會齊侯于禚四年夫人姜氏享)
(齊侯于祝丘五年夫人姜氏如齊師七年夫人姜氏會齊侯于防又會齊侯千穀)
載驅薄薄(音粕)簟茀朱鞹(音擴)魯道有蕩齊子發夕(叶祥龠反○賦)
(也薄薄疾驅聲簟方文席也茀車後戶也朱朱漆也鞹獸皮之去毛者蓋車革質而朱漆也夕猶宿也發夕謂)
(離於所宿之舍○齊人刺文姜乘此車而來會襄公也)○四驪(音離)濟濟(上聲)垂轡濔
濔(音你)魯道有蕩齊子豈(音愷)弟(叶待禮反○賦也驪馬黑色也濟濟美貌濔濔柔貌)
(豈弟樂易也言無忌憚羞恥之意也)○汶(音問)水湯湯(音傷)行人彭彭(音邦)魯道
有蕩齊子翺翔(賦也汶水名在齊南魯北二國之竞湯湯水盛貌彭彭多貌言行人之多亦以)
(見其無恥也)○汶水滔滔(音叨)行人儦&KR2017;(音標叶音褒)魯道有蕩齊
子遊敖(賦也滔滔流貌儦儦衆貌遊敖猶翺翔也)
載驅四章章四句
猗嗟昌兮頎(音祈)而長兮抑若揚兮美目揚兮巧趨蹌兮
射則臧兮(賦也猗嗟歎辭昌盛也頎長貌抑而若揚美之盛也揚目之動也蹌趨翼如也臧善也○)
(齊人極道魯莊公威儀技藝之美如此所以刺其不能以禮防閑其母若曰惜乎其獨少此耳)○猗嗟
名兮美目清兮儀既成兮終日射(音石)侯不出正(音征)兮展
我甥(叶桑經反)兮(賦也名猶稱也言其威儀技藝之可名也清目清明也儀既成言其終事而禮無違)
(也侯張布而射之者也正設的於侯中而射之者也大射則張皮侯而設鵠賓射則張布侯而設正展誠也姊)
(妹之子曰甥言稱其為齊之甥而又以明非齊侯之子此詩人之微辭也按春秋桓公三年夫人姜氏至自齊)
(六年九月子同生即莊公也十八年桓公乃與夫人如齊則莊公誠非齊侯之子矣)○猗嗟孌(叶龍)
(眷反)兮清揚婉(叶許願反)兮舞則選(去聲)兮射則貫(叶扃縣反)兮四矢
反(叶孚絢反)兮以禦亂(叶靈眷反)兮(賦也孌好貌清目之美也揚眉之美也婉亦好貌選異於)
(衆也或曰齊於樂節也貫中而貫革也四矢禮射每發四矢反復也中皆得其故處也言莊公射藝之精可以)
(禦亂如以金僕姑射南宫長萬可見)
猗嗟三章章六句(或曰子可以制母乎趙子曰夫死從子通乎其下况國君乎君)
(者人神之主風教之本也不能正家如正國何若莊公者哀痛以思父誠敬以事母威刑以馭下車)
(馬僕從莫不俟命夫人徒往乎夫人之往也則公哀敬之不至威命之不行耳東萊呂氏曰此詩三)
(章譏刺之意皆在言外嗟歎再三則莊公所犬闕者不言可見矣)
齊國十一篇三十四章一百四十三句
魏一之九(魏國名本舜禹故都在禹貢冀州雷首之北析城之西南枕河曲北涉汾水其)
(地陿隘而民貧俗儉蓋有聖賢之遺風焉周初以封同姓後為晉獻公所滅而取其地今河中府解)
(州即其地也蘇氏曰魏地入晉久矣其詩疑皆為晉而作故列於唐風之前猶邶鄘之於衛也今按)
(篇中公行公路公族皆晉官疑實晉詩又恐魏亦嘗有此官蓋不可考矣)
糾糾(音﨣)葛屨可以履霜摻摻(音纖)女手可以縫裳要(音腰)之
襋(音棘)之好人服(叶蒲北反)之(興也糾糾繚戾寒涼之意夏葛屨冬皮屨摻摻猶纖纖也女婦)
(未廟見之稱也娶婦三月廟見然後執婦功要裳要襋衣領好人猶大人也○魏地陿隘其俗儉嗇而褊急故)
(以葛屨履霜起興而刺其使女縫裳又使治其要襋而遂服之也此詩疑即縫裳之女所作)○好人
提提宛然左辟(音避)佩其象揥維是褊心是以為刺(叶音砌○)
(賦也提提安舒之意宛然讓之貌也讓而辟者必左揥所以摘髮用象為之貴者之飾也其人如此若無有可)
(刺矣所以刺之者以其褊迫急促如前章之云耳)
葛屨二章一章六句一章五句(廣漢張氏曰夫子謂與其奢也寧儉)
(則儉雖失中本非惡德然而儉之過則至於吝嗇迫隘計較分毫之閒而謀利之心始急矣葛屨汾)
(沮洳園有桃三詩皆言其急廹瑣碎之意)
彼汾(音焚)沮(去聲)洳(音孺)言采其莫(音慕)彼其(音記)之子美無度美
無度殊異乎公路(興也汾水名出太原晉陽山西南入河沮洳水浸處下濕之地莫菜也似)
(柳葉厚而長有毛刺可為羹無度言不可以尺寸量也公路者掌公之路車晉以卿大夫之庶子為之○此亦)
(刺儉不中禮之詩言若此人者美則美矣然其儉嗇褊急之態殊不似貴人也)○彼汾一方言
采其桑彼其之子美如英(叶於良反)美如英殊異乎公行(音杭)
(○興也一方彼一方也史記扁鵲視見垣一方人英華也公行即公路也以其主兵車之行列故謂之公行也)
○彼汾一曲言采其藚(音續)彼其之子美如玉美如玉殊
異乎公族(興也一曲謂水曲流處藚水舄也葉如車前草公族掌公之宗族晉以卿大夫之適子為)
(之)
汾沮洳三章章六句
園有桃其實之殽心之憂矣我歌且謠(音遥)不知我者謂
我士也驕彼人是哉(叶將黎反)子曰何其(音基)心之憂矣其誰
知之其誰知之蓋亦勿思(叶新齎反○興也殽食也合曲曰歌徒歌曰謠其語辭○)
(詩人憂其國小而無政故作是詩言園有桃則其實之殽矣心冇憂則我歌且謠矣然不知我之心者見其歌)
(謠而反以為驕且曰彼之所為已是矣而子之言獨何為哉蓋舉國之人莫覺其非而反以憂之者為驕也於)
(是憂者重嗟歎之以為此之可憂初不難知彼之非我特未之思耳誠思之則將不暇非我而自憂矣)○
園有棘其實之食心之憂矣聊以行國(叶于逼反)不知我者
謂我士也罔極彼人是哉子曰何其心之憂矣其誰知
之其誰知之蓋亦勿思(興也棘棗之短者聊且略之辭歌謠之不足則出遊於國中而)
(寫憂也極至也罔極言其心縱恣無所至極)
園有桃二章章十二句
陟彼岵(音戶)兮瞻望父兮父曰嗟予子行役夙夜無已上
慎旃哉猶來無止(賦也山無草木曰岵上猶尚也○孝子行役不忘其親故登山以望其父)
(之所在因想像其父念已之言曰嗟乎我之子行役夙夜勤勞不得止息又祝之曰庶幾慎之哉猶可以來歸)
(無止於彼而不來也蓋生則必歸死則止而不來矣或曰止獲也言無為人所獲也)○陟彼屺(音起)
兮瞻望母(叶滿彼反)兮母曰嗟予季行役夙夜無寐上慎旃
哉猶來無棄(賦也山有草木曰屺季少子也无憐愛少子者婦人之情也無寐亦言其勞之甚也)
(棄謂死而棄其尸也)○陟彼岡兮瞻望兄(叶虚王反)兮兄曰嗟予弟行
役夙夜必偕(叶舉里反)上慎旃哉猶來無死(叶想止反○賦也山脊曰岡必)
(偕言與其儕同作同止不得自如也)
陟岵三章章六句
十畝之閒(叶居賢反)兮桑者閑閑(叶胡田反)兮行與子還(叶音旋)兮
(賦也十畝之閒郊外所受場圃之地也閑閑往來者自得之貌行猶將也還猶歸也○政亂國危賢者不樂仕)
(於其朝而思與其友歸於農圃故其辭如此)○十畝之外(叶五墜反)兮桑者泄泄
(音異)兮行與子逝兮(賦也十畝之外鄰圃也泄泄猶閑閑也逝往也)
十畝之閒二章章三句
坎坎伐檀(叶徒沿反)兮寘之河之干(叶居焉反)兮河水清且漣(音連)
猗(音醫)不稼不穡胡取禾三百廛(直連反)兮不狩不獵胡瞻
爾庭有縣(音玄)貆(音暄)兮彼君子兮不素餐(叶七宣反)兮(賦也坎坎用力)
(之聲檀木可為車者寘與置同干厓也漣風行水成文也猗與兮同語辭也書斷斷猗大學作兮莊子亦云而)
(我猶為人猗是也種之曰稼斂之曰穡胡何也一夫所居曰廛狩亦獵也貆貉類素空餐食也○詩人言有人)
(於此用力伐檀將以為車而行陸也今乃寘之河干則河水清漣而無所用雖欲自食其力而不可得矣然其)
(志則自以為不耕則不可以得禾不獵則不可以得獸是以甘心窮餓而不悔也詩人述其事而歎之以為是)
(真能不空食者後世若徐稺之流非其力不食其厲志蓋如此)○坎坎伐輻(音福叶筆力反)兮
寘之河之側(叶莊力反)兮河水清且直猗不稼不穡胡取禾
三百億兮不狩不獵胡瞻爾庭有縣特兮彼君子兮不
素食兮(賦也輻車輻也伐木以為輻也直波文之直也十萬曰億蓋言禾秉之數也獸三歲曰特)○
坎坎伐輪兮寘之河之漘(音唇)兮河水清且淪猗不稼不
穡胡取禾三百囷(丘倫反)兮不狩不獵胡瞻爾庭有縣鶉
(音純)兮彼君子兮不素飱(音孫叶素倫反)兮(賦也輪車輪也伐木以為輪也淪小風水)
(成文轉如輪也囷圓倉也鶉䳺屬熟食曰飱)
伐檀三章章九句
碩鼠碩鼠無食我黍三歲貫(音慣)女(音汝)莫我肯顧(叶果五反)逝
將去女適彼樂(音洛下同)土樂土樂土爰得我所(比也碩大也三歲言)
(其久也貫習顧念逝往也樂土有道之國也爰於也○民困於貪殘之政故託言大鼠害已而去之也)○
碩鼠無鼠無食我麥(叶訖力反)三歲貫女莫我肯德逝將去
女適彼樂國(叶于逼反)樂國樂國爰得我直(比也德歸恩也直猶宜也)○
碩鼠碩鼠無食我苗(叶音毛)三歲貫女莫我肯勞逝將去
女適彼樂郊(叶音高)樂郊樂郊誰之永號(音毫○比也勞勤苦也謂不以)
(我為勤勞也永號長呼也言既往樂郊則無復有害已者當復為誰而永號乎)
碩鼠三章章八句
魏國七篇十八章一百二十八句
唐一之十(唐國名本帝堯舊都在禹貢冀州之域大行恒山之西大原大岳之野周成王)
(以封弟叔虞為唐侯南有晉水至子燮乃改國號曰晉後徙曲沃又徙居絳其地土瘠民貧勤儉質)
(朴憂深思遠有堯之遺風焉其詩不謂之晉而謂之唐蓋仍其始封之舊號耳唐叔所都在今大原)
(府曲沃及絳皆在今絳州)
蟋蟀在堂歲聿其莫(音慕)今我不樂(音洛下同)日月其除(去聲)無
已大(音泰)康職思其居(叶音據)好(去聲)樂無荒良士瞿瞿(音句○賦)
(也蟋蟀蟲名似蝗而小正黑有光澤如漆有角翅或謂之促織九月在堂聿遂莫晚除去也大康過於樂也職)
(主也瞿瞿却顧之貌○唐俗勤儉故其民閒終歲勞苦不敢少休及其歲晚務閒之時乃敢相與燕飲為樂而)
(言今蟋蟀在堂而歲忽已晚矣當此之時而不為樂則日月將舍我而去矣然其憂深而思遠也故方燕樂而)
(又遽相戒曰今雖不可以不為樂然不已過於樂乎盍亦顧念其職之所居者使其雖好樂而無荒若彼良士)
(之長慮而却顧焉則可以不至於危亡也蓋其民俗之厚而前聖遺風之遠如此)○蟋蟀在堂
歲聿其逝今我不樂日月其邁(叶力制反)無已大康職思其
外(叶五墜反)好樂無荒良士蹶蹶(賦也逝邁皆去也外餘也其所治之事固當思之而)
(所治之餘亦不敢忽蓋其事變或出於平常思慮之所不及故當過而備之也蹶蹶動而敏於事也)○蟋
蟀在堂役車其休今我不樂日月其慆(音叨叶佗侯反)無已大
康職思其憂好樂無荒良士休休(賦也庶人乘役車歲晚則百工皆休矣慆)
(過也休休安閑之貌樂而有節不至於淫所以安也)
蟋蟀三章章八句
山有樞隰有榆子有衣裳弗曳弗婁子有車馬弗馳弗
驅宛其死矣他人是愉(興也樞荎也今刺榆也楡白枌也婁亦曳也馳走驅策也宛坐)
(見貌愉樂也○此詩蓋亦答前篇之意而解其憂故言山則有樞矣隰則有榆矣子有衣裳車馬而不服不乘)
(則一旦宛然以死而他人取之以為已樂矣蓋言不可不及時為樂然其憂愈深而意愈蹙矣)○山有
栲(音考叶去九反)隰有杻(音紐)子有廷内弗洒弗埽(叶蘇后反)子有鐘
鼓弗鼓弗考(叶去九反)宛其死矣他人是保(叶補苟反○興也栲山樗也似)
(樗色小白葉差狹杻檍也葉似杏而尖白色皮正赤其理多曲少直材可為弓弩榦者也考擊也保居有也)
○山有漆(音七)隰有栗子有酒食何不日鼓瑟且以喜樂
(音洛)且以永日宛其死矣他人入室(興也君子無故琴瑟不離於側永長也人)
(多憂則覺日短飲食作樂可以永長此日也)
山有樞三章章八句
揚之水白石鑿鑿(音作)素衣朱襮(音博)從子于沃(叶鬱鎛反)既見
君子云何不樂(音洛○比也鑿鑿巉巖貌襮領也諸侯之服繡黼領而丹朱純也子指桓叔也)
(沃曲沃也○晉昭侯封其叔父成師于曲沃是為桓叔其後沃盛強而晉微弱國人將叛而歸之故作此詩言)
(水緩弱而石巉巖以比晉衰而沃盛故欲以諸侯之服從桓叔于曲沃且自喜其見君子而無不樂也)○
揚之水白石皓皓(叶胡暴反)素衣朱繡(叶先妙反)從子于鵠(叶居號反)
既見君子云何其憂(叶一笑反○比也朱繡即朱襮也鵠曲沃邑也)○揚之水
白石粼粼我聞有命(叶彌并反)不敢以告人(比也粼粼水清石見之貌聞其)
(命而不敢以告人者為之隱也桓叔將以傾晉而民為之隱蓋欲其成矣○李氏曰古者不軌之臣欲行其志)
(必先施小惠以收衆情然後民翕然從之田氏之於齊亦猶是也故其召公子陽生於魯國人皆知其已至而)
(不言所謂我聞有命不敢以告人也)
揚之水三章二章章六句一章四句
椒聊之實蕃衍盈升彼其(音記)之子碩大無朋椒聊且(音疽)
遠條且(興而此也椒樹似茱萸有針刺其實味辛而香烈聊語助也朋比也且歎辭遠條長枝也○椒)
(之蕃盛則采之盈升矣彼其之子則碩大而無朋矣椒聊且遠條且歎其枝遠而實益蕃也此不知其所指序)
(亦以為沃也)○椒聊之實蕃衍盈匊(音菊)彼其之子實大且篤
椒聊且遠條且(興而比也兩手曰匊篤厚也)
椒聊二章章六句
綢(音儔)繆(平聲)束薪三星在天(叶鐵因反)今夕何夕見此良人子
兮子兮如此良人何(興也綢繆猶纏綿也三星心也在天昏始見於東方建辰之月也良)
(人夫稱也○國亂民貧男女有失其時而後得遂其婚姻之禮者詩人叙其婦語夫之辭曰方綢繆以束薪也)
(而仰見三星之在天今夕不知其何夕也而忽見良人之在此既又自謂曰子兮子兮其將奈此良人何哉喜)
(之甚而自慶之辭也)○綢繆束芻(叶側九反)三星在隅(叶語口反)今夕何夕
見此邂(音械)逅(音候叶狼口反)子兮子兮如此邂逅何(興也隅東南隅也昏)
(見之星至此則夜久矣邂逅相遇之意此為夫婦相語之辭也)○綢繆束楚三星在戶
今夕何夕見此粲者(叶章與反)子兮子兮如此粲者何(興也戶室)
(戶也戶必南出昏見之星至此則夜分矣粲美也此為夫語婦之辭也或曰女三為粲一妻二妾也)
綢繆三章章六句
有杕(音第)之杜其葉湑湑(上聲)獨行踽踽(音矩)豈無他人不如
我同父嗟行之人胡不比(音鼻)焉人無兄弟胡不佽(音次)焉
(興也杕特也杜赤棠也湑湑盛貌踽踽無所親之貌同父兄弟也比輔佽助也○此無兄弟者自傷其孤特而)
(求助於人之辭言杕然之杜其葉猶湑湑然人無兄弟則獨行踽踽曾杜之不如矣然豈無他人之可與同行)
(也哉特以其不如我兄弟是以不免於踽踽耳於是嗟歎行路之人何不閔我之獨行而見親憐我之無兄弟)
(而見助乎)○有杕之杜其葉菁菁(音精)獨行睘睘(音瓊)豈無他人
不如我同姓(叶桑經反)嗟行之人胡不比焉人無兄弟胡不
佽焉(興也菁菁亦盛貌睘睘無所依貌)
杕杜二章章九句
羔裘豹袪(音嶇)自我人居居豈無他人維子之故(賦也羔裘君純)
(羔大夫以豹飾袪袂也居居未詳)○羔裘豹褎(音袖)自我人究究豈無他
人維子之好(去聲叶呼候反○賦也褎猶袪也究究亦未詳)
羔裘二章章四句(此詩不知所謂不敢強解)
肅肅鴇羽集于苞栩(音許)王事靡盬(音古)不能蓺稷黍父母
何怙(音戶)悠悠蒼天曷其有所(比也肅肅羽聲鴇鳥名似鴈而大無後趾集止也苞)
(叢生也栩柞櫟也其子為皂斗殼可以染皂者是也盬不攻緻也蓺樹怙恃也○民從征役而不得養其父母)
(故作此詩言鴇之性不樹止而今乃飛集于苞栩之上如民之性本不便於勞苦今乃久從征役而不得耕田)
(以供子職也悠悠蒼天何時使我得其所乎)○肅肅鴇翼集于苞棘王事靡
盬不能蓺黍稷父母何食悠悠蒼天曷其有極(比也極已也)
○肅肅鴇行(音杭)集于苞桑王事靡盬不能蓺稻粱父母
何嘗悠悠蒼天曷其有常(比也行列也稻即今南方所食稻米水生而色白者也粱)
(粟類也有數色嘗食也常復其常也)
鴇羽三章章七句
豈曰無衣七兮不如子之衣安且吉兮(賦也侯伯七命其車旗衣服皆)
(以七為節子天子也○史記曲沃桓叔之孫武公伐晉滅之盡以其寶器賂周釐王王以武公為晉君列於諸)
(侯此詩蓋述其請命之意言我非無是七章之衣也而必請命者蓋以不如天子之命服之為安且吉也蓋當)
(是時周室雖衰典刑猶在武公既負弑君簒國之罪則人得討之而無以自立於天地之間故賂王請命而為)
(說如此然其倨慢無禮亦已甚矣釐王貪其寳玩而不思天理民彝之不可廢是以誅討不加而爵命行焉則)
(王綱於是乎不振而人紀或幾乎絶矣嗚呼痛哉)○豈曰無衣六兮不如子之
衣安且燠(音郁)兮(賦也天子之卿六命變七言六者謙也不敢以當侯伯之命得受六命之服比)
(於天子之卿亦幸矣燠煖也言其可以久也)
無衣二章章三句
有杕之杜生于道左彼君子兮噬(音逝)肯適我中心好(去聲)
之曷飲食(音嗣)之(比也左東也噬發語辭曷何也○此人好賢而恐不足以致之故言此杕然之)
(杜生于道左其蔭不足以休息如已之寡弱不足恃賴則彼君子者亦安肯顧而適我哉然其中心好之則不)
(已也但無自而得飲食之耳夫以好賢之心如此則賢者安有不至而何寡弱之足患哉)○有杕之
杜生于道周彼君子兮噬肯來遊中心好之曷飲食之
(比也周曲也)
有杕之杜二章章六句
葛生蒙楚蘞(音廉)蔓于野(吁上與反)予美亡此誰與獨處(興也蘝草)
(名似栝樓葉盛而細蔓延也予美婦人指其夫也○婦人以其夫久從征役而不歸故言葛生而蒙于楚蘝生)
(而蔓于野各有所依託而予之所美者獨不在是則誰與而獨處於此乎)○葛生蒙棘蘞蔓
于域予美亡此誰與獨息(興也域塋域也息止也)○角枕粲兮錦
衾爛兮予美亡此誰與獨旦(賦也粲爛華美鮮明之貌獨旦獨處至旦也)○
夏之日冬之夜(叶羊茹反)百歲之後歸于其居(叶姬御反○賦也夏日永)
(冬夜永居墳墓也○夏日冬夜獨居憂思於是為切然君子之歸無期不可得而見矣要死而相從耳鄭氏曰)
(言此者婦人專一義之至情之盡蘇氏曰思之深而無異心此唐風之厚也)○冬之夜(同上)夏
之日百歲之後(叶音戶)歸于其室(賦也室壙也)
葛生五章章四句
采苓采苓首陽之巔(叶典因反)人之為言苟亦無信(叶斯人反)舍
(音捨)旃舍旃苟亦無然人之為言胡得焉(比也首陽首山之南也巔山頂)
(也旃之也○此刺聽讒之詩言子欲采苓於首陽之巔乎然人之為是言以告子者未可遽以為信也姑舍置)
(之而無遽以為然徐察而審聽之則造言者無所得而讒止矣或曰興也下章放此)○采苦采苦
首陽之下(叶後五反)人之為言苟亦無與舍旃舍旃苟亦無
然人之為言胡得焉(比也苦苦菜也生山田及澤中得霜甜脆而美與許也)○采
葑采葑首陽之東人之為言苟亦無從舍旃舍旃苟亦
無然人之為言胡得焉(比也從聽也)
采苓三章章八句
唐國十二篇三十三章二百三句
秦一之十一(秦國名其地在禹貢雍州之域近鳥鼠山初伯益佐禹治水有功賜姓嬴)
(氏其後中潏居西戎以保西垂六世孫大駱生成及非子非子事周孝王養馬於汧渭之閒馬大繁)
(息孝王封為附庸而邑之秦至宣王時犬戎滅成之族宣王遂命非子曾孫秦仲為大夫誅西戎不)
(克見殺及幽王為西戎犬戎所殺平王東遷秦仲孫襄公以兵送之王封襄公為諸侯曰能逐犬戎)
(即有岐豐之地襄公遂有周西都畿内八百里之地至玄孫德公又徙於雍秦即今之秦州雍今京)
(兆府興平縣是也)
有車鄰鄰有馬白顛(叶典因反)未見君子寺人之令(平聲○賦也鄰)
(鄰衆車之聲白顛額有白毛今謂之的顙君子指秦君寺人内小臣也令使也○是時秦君始冇車馬及此寺)
(人之官將見者必先使寺人通之故國人創見而誇美之也)○阪(音反)有漆隰有栗既
見君子並坐鼓瑟今者不樂(音洛)逝者其耊(音垤叶地一反○興也八)
(十曰耊○阪則有漆矣隰則有栗矣既見君子則並坐鼓瑟矣失今不樂則逝者其耊矣)○阪有桑
隰有楊既見君子並坐鼓簧今者不樂逝者其亡(興也簧笙)
(中金葉吹笙則鼓動之以出聲者也)
車鄰三章一章四句二章章六句
駟驖(音鐵)孔阜六轡在手公之媚子從公于狩(叶始九反○賦也駟)
(驖四馬皆黑色如鐵也孔甚也阜肥大也六轡者兩服兩驂各兩轡而驂馬内兩轡納之於觖故惟六轡在手)
(也媚子所親愛之人也此亦前篇之意也)○奉時辰牡辰牡孔碩(叶常灼反)公曰
左之舍(音捨)拔(音鈸)則獲(叶黃郭反○賦也時是辰時也牡獸之牡者也辰牡者冬獻狼夏獻)
(麋春秋獻鹿豕之類奉之者虞人翼以待射也碩肥大也公曰左之者命御者使左其車以射獸之左也蓋射)
(必中其左乃為中殺五御所謂逐禽左者為是故也拔矢括也曰左之而舍拔無不獲者言獸之多而射御之)
(善也)○遊于北園四馬既閑(叶胡田反)輶(音由)車鸞鑣(音標)載獫(音殮)
歇驕(音囂○賦也田事已畢故遊于北園閑調習也輶輕也鸞鈴也效鸞鳥之聲鑣馬銜也驅逆之車置)
(鸞於馬銜之兩旁乘車則鸞在衡和在軾也獫歇驕皆田犬名長喙曰獫短喙曰歇驕以車載犬蓋以休其足)
(力也韓愈畫記有騎擁田犬者亦此類)
駟驖三章章四句
小戎俴(音踐)收五楘(音木)梁輈(音舟)游環脅驅(叶俱懼反又居錄反)隂靷
(音胤)鋈(音沃)續(叶辭屢反又如字)文茵(音因)暢轂(叶又去聲)駕我騏(音其)馵(音注)
(又之錄反)言念君子溫其如玉在其板屋亂我心曲(賦也小戎兵車)
(也俴淺也收軫也謂車前後兩端横木所以收斂所載者也凡車之制廣皆六尺六寸其平地任載者為大車)
(則軫深八尺兵車則軫深四尺四寸故曰小戎俴收也五五束也楘歴錄然文章之貌也梁輈從前軫以前稍)
(曲而上至衡則向下鉤之衡横於輈下而輈形穹隆上曲如屋之梁又以皮革五處束之其文章歴錄然也游)
(環靷環也以皮為環當兩服馬之背上游移前却無定處引兩驂馬之外轡貫其中而執之所以制驂馬使不)
(得外出左傳曰如驂之有靳是也脅驅亦以皮為之前係於衡之兩端後係於軫之兩端當服馬脅之外所以)
(驅驂馬使不得内入也隂揜軓也軓在軾前而以板横側揜之以其隂暎此軓故謂之隂也靷以皮二條前係)
(驂馬之頸後係隂版之上也鋈續隂版之上有續靷之處消白金沃灌其環以為飾也蓋車衡之長六尺六寸)
(止容二服驂馬之頸不當於衡故别為二靷以引車亦謂之靳左傳曰兩靷將絶是也文茵車中所坐虎皮褥)
(也暢長也轂者車輪之中外持輻内受軸者也大車之轂一尺有半兵車之轂長三尺二寸故兵車曰暢轂騏)
(騏文也馬左足白曰馵君子婦人目其夫也温其如玉美之之辭也板屋者西戎之俗以版為屋心曲心中委)
(曲之處也○西戎者秦之臣子所與不共戴天之讎也襄公上承天子之命率其國人往而征之故其從役者)
(之家人先誇車甲之盛如此而後及其私情蓋以義興師則雖婦人亦知勇於赴敵而無所怨矣)○四
牡孔阜六轡在手騏駵(音留)是中(叶諸仍反)騧(音瓜)驪是驂(叶疏簪反)龍
盾之合鋈以觼(音厥)軜(音納)言念君子溫其在邑(叶於合反)方何
為期胡然我念之(賦也赤馬黑鬛曰駵中兩服馬也黃馬黑喙曰騧驪黑色也盾干也畫龍)
(於盾合而載之以為車上之衛必載二者備破毁也觼環之有舌者軜驂内轡也置觼於軾前以係軜故謂之)
(觼軜亦消沃白金以為飾也邑西鄙之邑也方將也將以何時為歸期乎何為使我思念之極也)○俴
駟孔羣厹(音求)矛鋈錞(音隊叶朱倫反)蒙伐有苑(叶音氳)虎韔(音暢)鏤
(音漏)膺交韔二弓(叶姑弘反)竹閉緄(音袞)縢(音滕)言念君子載寢載
興厭厭(平聲)良人秩秩德音(卟一陵反○賦也俴駟四馬皆以淺薄之金為甲欲其輕)
(而易於馬之旋習也孔甚羣和也厹矛三隅矛也鋈錞以白金沃矛之下端平底者也蒙雜也伐中干也盾之)
(别名苑文貌畫雜羽之文於盾上也虎韔以虎皮為弓室也鏤膺鏤金以飾馬當胷帶也交韔交二弓於韔中)
(謂顛倒安置之必二弓以備壊也閉弓檠也儀禮作䪐緄繩縢約也以竹為閉而以繩約之於弛弓之裏檠弓)
(體使正也載寢載興言思之深而起居不寧也厭厭安也秩秩有序也)
小戎三章章十句
蒹(音兼)葭(音加)蒼蒼白露為霜所謂伊人在水一方遡(音素)洄
(音回)從之道阻且長遡游從之宛在水中央(賦也蒹似萑而細高數尺)
(又謂之薕葭蘆也兼葭未敗而露始為霜秋水時至百川灌河之時也伊人猶言彼人也一方彼一方也遡洄)
(逆流而上也遡游順流而下也宛然坐見貌在水之中央言近而不可至也○言秋水方盛之時所謂彼人者)
(乃在水之一方上下求之而皆不可得然不知其何所指也)○蒹葭淒淒白露未晞
所謂伊人在水之湄遡洄從之道阻且躋遡游從之宛
在水中坻(音遲○賦也淒淒猶蒼蒼也晞乾也湄水草之交也躋升也言難至也小渚曰坻)○
蒹葭采采(叶此禮反)白露未巳所謂伊人在水之涘(叶以始二音○)
遡洄從之道阻且右(叶羽軌反)遡游從之宛在水中沚(賦也采采)
(言其盛而可采也已止也右不相直而出其右也小渚曰沚)
蒹葭三章章八句
終南何有有條有梅(叶莫悲反)君子至止錦衣狐裘(叶渠之反)顔
如渥(音握)丹其君也哉(叶將黎反○興也終南山名在今京兆府南條山楸也皮葉白色亦)
(白材理好宜為車版君子指其君也至止至終南之下也錦衣狐裘諸侯之服也玉藻曰君衣狐白裘錦衣以)
(禓之渥漬也其君也哉言容貌衣服稱其為君也此秦人美其君之辭亦車鄰駟驖之意也)○終南
何有有紀有堂君子至止黻(音弗)衣繡裳佩玉將將(音鎗)壽
考不忘(興也紀山之廉角也堂山之寬平處也黻之状亞兩已相戾也繡刺繡也將將佩玉聲也壽考)
(不忘者欲其居此位服此服長久而安寧也)
終南二章章六句
交交黃鳥止于棘誰從穆公子車奄息維此奄息百夫
之特臨其穴(叶戶橘反)惴惴其慄彼蒼者天(叶鐵因反)殱(音尖)我良
人如可贖兮人百其身(興也交交飛而往來之貌從穆公從死也子車氏奄息名特傑)
(出之稱穴壙也惴惴懼貌慄懼殲盡良善贖貿也○秦穆公卒以子車氏之三子為殉皆秦之良也國人哀之)
(為之賦黃鳥事是春秋傳即此詩也言交交黃鳥則止于棘矣誰從穆公則子車奄息也蓋以所見起興也臨)
(穴而惴慄蓋生納之壙中也三子皆國之良而一旦殺之若可貿以他人則人皆願百其身以易之矣)○
交交黃鳥止于桑誰從穆公子車仲行(音杭)維此仲行百
夫之防臨其穴惴惴其慄彼蒼者天殲我良人如可贖
兮人百其身(興也防當也言一人可以當百夫也)○交交黃鳥止于楚誰
從穆公子車鍼(音拑)虎維此鍼虎百夫之禦臨其穴惴惴
其慄彼蒼者天殲我良人如可贖兮人百其身(興也禦猶當也)
黃鳥三章章十二句(春秋傳曰君子曰秦穆公之不為盟主也宜哉死而棄民)
(先王違世猶貽之法而况奪之善人乎今縱無法以遺後嗣而又收其良以死難以在上矣君子是)
(以知秦之不復東征也愚按穆公於此其罪不可逃矣但或以為穆公遺命如此而三子自殺以從)
(之則三子亦不得為無罪今觀臨穴惴慄之言則是康公從父之亂命迫而納之於壙其罪有所歸)
(矣又按史記秦武公卒初以人從死死者六十六人至穆公遂用百七十七人而三良與焉蓋其初)
(特出於戎翟之俗而無明王賢伯以討其罪於是習以為常則雖以穆公之賢而不免論其事者亦)
(徒閔三良之不幸而歎秦之衰至於王政不綱諸侯擅命殺人不忌至於如此則莫知其為非也嗚)
(呼俗之弊也久矣其後始皇之葬後宫皆令從死工匠生閉墓中尚何怪哉)
鴥(音聿)彼晨風(叶孚愔反)鬱彼北林未見君子憂心欽欽如何
如何忘我實多(興也鴥疾飛貌晨風鸇也鬱茂盛貌君子指其夫也欽欽憂而不忘之貌○婦)
(人以夫不在而言鴥彼晨風則歸於鬱然之北林矣故我未見君子而憂心欽欽也彼君子者如之何而忘我)
(之多乎此與扊扅之歌同意蓋秦俗也)○山有苞櫟(音歴叶歴各反)隰有六駁(音剝)
未見君子憂心靡樂(音洛)如何如何忘我實多(興也駁梓榆也其皮)
(青白如駁○山則有苞櫟矣隰則有六駁矣未見君子則憂心靡樂矣靡樂則憂之甚也)○山有苞
棣隰有樹檖未見君子憂心如醉如何如何忘我實多
(興也棣唐棣也檖赤羅也實似梨而小酢可食如醉則憂又甚矣)
晨風三章章六句
豈曰無衣與子同袍(叶步謀反)王于興師脩我戈矛與子同
仇(賦也袍襺也戈長六尺六寸矛長二丈王于興師以天子之命而興師也○秦俗強悍樂於戰鬭故其人)
(平居而相謂曰豈以子之無衣而與子同袍乎蓋以王于興師則將脩我戈矛而與子同仇也其懽愛之心足)
(以相死如此蘇氏曰秦本周地故其民猶思周之盛時而稱先王焉或曰興也取與子同三字為義後章放此)
○豈曰無衣與子同澤(叶徒洛反)王于興師脩我矛戟(叶訖約反)
與子偕作(賦也澤裏衣也以其親膚近於垢澤故謂之澤戟車戟也長丈六尺)○豈曰無
衣與子同裳王于興師脩我甲兵(叶蒲芒反)與子偕行(叶戶郎反)
(○賦也行往也)
無衣三章章五句(秦人之俗大抵尚氣槩先勇力忘生輕死故其見於詩如此然)
(本其初而論之岐豐之地文王用之以興二南之化如彼其忠且厚也秦人用之未幾而一變其俗)
(至於如此則已悍然有招八州而朝同列之氣矣何哉雍州土厚水深其民厚重質直無鄭衛驕惰)
(浮靡之習以善導之則易以興起而篤於仁義以猛驅之則其強毅果敢之資亦足以強兵力農而)
(成富強之業非山東諸國所及也嗚呼後世欲為定都立國之計者誠不可不監乎此而凡為國者)
(其於導民之路尤不可不審其所之也)
我送舅氏曰至渭陽何以贈之路車乘(去聲)黃(賦也舅氏秦康公之)
(舅晉公子重耳也出亡在外穆公召而納之時康公為太子送之渭陽而作此詩渭水名秦時都雍至渭陽者)
(蓋東行送之於咸陽之地也路車諸侯之車也乘黃四馬皆黃也)○我送舅氏悠悠我
思(叶新齎反)何以贈之瓊瑰(音嬀)玉佩(叶蒲眉反○賦也悠悠長也序以為時康公之)
(母穆姬已卒故康公送其舅而念母之不見也或曰穆姬之卒不可考此但别其舅而懷思耳瓊瑰石而次玉)
渭陽二章章四句(按春秋傳晉獻公烝於齊姜生秦穆夫人太子申生娶犬戎胡)
(姬生重耳小戎子生夷吾驪姬生奚齊其娣生卓子驪姬譖申生申生自殺又譖二公子二公子皆)
(出奔獻公卒奚齊卓子繼立皆為大夫里克所弑秦穆公納夷吾是為惠公卒子圉立是為懷公立)
(之明年秦穆公又召重耳而納之是為文公王氏曰至渭陽者送之遠也悠悠我思者思之長也路)
(車乘黃瓊瑰玉佩者贈之厚也廣漢張氏曰康公為太子送舅氏而念母之不見是固良心也而卒)
(不能自克於令狐之役怨欲害乎良心也使康公知循是心養其端而充之則怨欲可消矣)
於我乎夏屋渠渠今也每食無餘于(音吁)嗟乎不承權輿
(賦也夏大也渠渠深廣貌承繼也權輿始也○此言其君始有渠渠之夏屋以待賢者而其後禮意寖衰供億)
(寖薄至於賢者每食而無餘於是歎之言不能繼其始也)○於我乎每食四簋(叶已有反)
今也每食不飽(叶捕苟反)于嗟乎不承權輿(賦也簋瓦器容斗二升方曰簠)
(圓曰簋簠盛稻粱簋盛黍稷四簋禮食之盛也)
權輿二章章五句(漢楚元王敬禮申公白生穆生穆生不嗜酒元王每置酒嘗為)
(穆生設醴及王戊即位常設後忘設焉穆生退曰可以逝矣醴酒不設王之意怠不去楚人將鉗我)
(於市遂稱疾申公白生強起之曰獨不念先王之德歟今王一旦失小禮何足至此穆生曰先王之)
(所以禮吾三人者為道之存故也今而忽之是忘道也忘道之人胡可與久處豈為區區之禮哉遂)
(謝病去亦此詩之意也)
秦國十篇二十七章一百八十一句
陳一之十二(陳國名大皥伏羲氏之墟在禹貢豫州之東其地廣平無名山大川西望)
(外方東不及孟諸周武王時帝舜之冑有虞閼父為周陶正武王賴其利器用與其神明之後以元)
(女大姬妻其子滿而封之于陳都于宛丘之側與黃帝帝堯之後共為三恪是為胡公大姬婦人尊)
(貴好樂巫覡歌舞之事其民化之今之陳州即其地也)
子之湯(音蕩)兮宛丘之上兮洵(音荀)有情兮而無望兮(賦也子指)
(遊蕩之人也湯蕩也四方高中央下曰宛丘洵信也望人所瞻望也○國人見此人常遊蕩於宛丘之上故敘)
(其事以刺之言雖信有情思而可樂矣然無威儀可瞻望也)○坎其擊鼓宛丘之下
(叶後戶反)無冬無夏(叶與下同)值(音治)其鷺羽(賦也坎擊鼓聲值植也鷺舂鉏今鷺鷥好)
(而潔白頭上有長毛十數枚羽以其羽為翳舞者持以指麾也言無時不出遊而鼓舞於是也)○坎其
擊缶(音否)宛丘之道(叶徒厚反)無冬無夏值其鷺翿(音導叶殖有反○賦)
(也缶瓦器可以節樂翿翳也)
宛丘三章章四句
東門之枌(音文)宛丘之栩(音許)子仲之子婆娑(音梭)其下(叶後五反)
(○賦也枌白榆也先生葉郤著莢皮色白子仲之子子仲氏之女也婆娑舞貌○此男女聚會歌舞而賦其事)
(以相樂也)○穀旦于差(音釵叶七何反)南方之原不績其麻(叶莫婆反)市
也婆娑(賦也穀善差擇也○既差擇善旦以會于南方之原於是棄其業以舞於市而往會也)○
穀旦于逝越以鬷(音宗)邁(叶刀制反)視爾如荍(音翹)貽我握椒(賦也)
(逝往越於鬷衆也邁行也荍芘芣也又名荆葵紫色椒芬芳之物也○言又以善旦而往於是以其衆行而男)
(女相與道其慕悦之辭曰我視爾顔色之美如芘芣之華於是遺我以一握之椒而交情好也)
東門之枌三章章四句
衡門之下可以棲(音西)遲泌(音祕)之洋洋可以樂(音洛)飢(賦也衡門)
(横木為門也門之深者有阿塾堂宇此惟横木為之棲遲遊息也泌泉水也洋洋水流貌○此隱居自樂而無)
(求者之辭言衡門雖淺陋然亦可以遊息泌水雖不可飽然亦可以玩樂而忘飢也)○豈其食魚
必河之魴(音房)豈其取(音娶)妻必齊之姜(賦也姜齊姓)○豈其食
魚必河之鯉豈其取妻必宋之子(叶奬里反○賦也子宋姓)
衡門三章章四句
東門之池可以漚(烏豆反)麻(叶謨婆反)彼美淑姬可與晤(音悞)歌
(興也池城池也漚漬也治麻者必先以水漬之晤猶解也○此亦男女會遇之辭蓋因其會遇之地所見之物)
(以起興也)○東門之池可以漚紵(音苧)彼美淑姬可與晤語(興也)
(紵麻屬)○東門之池可以漚菅(音閒叶居賢反)彼美淑姬可與晤
言(興也菅葉似茅而滑澤莖有白粉柔韌宜為索也)
東門之池三章章四句
東門之楊其葉牂牂(音臧)昏以為期明星煌煌(興也東門相期之地)
(也楊柳之揚起者也牂牂盛貌明星啓明也煌煌大明貌○此亦男女期會而有負約不至者故因其所見以)
(起興也)○東門之楊其葉肺肺(音霈)昏以為期明星晳晳(音制)
(○興也肺肺猶牂牂也晳晳猶煌煌也)
東門之楊二章章四句
墓門有棘斧以斯之夫也不良國人知之知而不已誰
昔然矣(興也墓門凶僻之地多生荆棘斯析也夫指所刺之人也誰昔昔也猶言疇昔也○言墓門有)
(棘則斧以斯之矣此人不良則國人知之矣國人知之猶不自改則自疇昔而已然非一日之積矣所謂不良)
(之人亦不知其何所指也)○墓門有梅有鴞萃止夫也不良歌以訊
(叶息悴反)之訊予不顧(叶果五反)顛倒思予(叶演女反○興也鴟鴞惡聲之烏也萃集)
(訊告也顛倒狼狽之狀○墓門有梅則有鴞萃之矣夫也不良則有歌其惡以訊之者矣訊之而不予顧至於)
(顛倒然後思予則豈有所及哉或曰訊予之予疑當依前章作而字)
墓門二章章六句
防有鵲巢卭(音窮)有旨苕(音條叶徒刀反)誰侜(音周)予美心焉忉忉
(音刀○興也防人所築以捍水者卭丘旨美也苕苕饒也莖如勞豆而細葉似蒺藜而青其莖葉綠色可生食)
(如小荳藿也侜侜張也猶鄭風之所謂迋也予美指所與私者也忉忉憂貌○此男女之有私而憂或閒之之)
(辭故曰防則有鵲巢矣卭則有旨苕矣今此何人而侜張予之所美使我憂之而至於忉忉乎)○中唐
有甓(音闢)卭有旨鷊(音逆)誰侜予美心焉惕惕(音剔○興也廟中路謂之)
(唐甓瓴甋也鷊小草雜色如綬惕惕猶忉忉也)
防有鵲巢二章章四句
月出皎兮佼(音絞)人僚(音了)兮舒窈(音杳)紏(音矯)兮勞心悄兮(興也)
(皎月光也佼人美人也僚好貌窈幽遠也糾愁結也悄憂也○此亦男女相悦而相念之辭言月出則皎然矣)
(佼人則僚然矣安得見之而舒窈糾之情乎是以為之勞心而悄然也)○月出皓(音昊)兮佼
人懰(音柳叶朗老反)兮舒懮(音黝)受(叶時倒反)兮勞心慅(音草)兮(興也懰好貌懮)
(受憂思也慅猶悄也)○月出照兮佼人燎(音料)兮舒夭(上聲)紹(音邵)兮勞
心慘(當作懆七弔反)兮(興也燎明也天紹糾緊之意慘憂也)
月出三章章四句
胡為乎株林從夏(上聲)南(叶尼心反下同)匪適株林從夏南(賦世株林)
(夏氏邑也夏南徵舒字也○靈公淫於夏徵舒之母朝夕而往夏氏之邑故其民相與語曰君胡為乎株林乎)
(曰從夏南耳然則非適株林也特以從夏南故耳蓋淫乎夏姬不可言也故以從其子言之詩人之忠厚如此)
○駕我乘(去聲)馬(叶滿補反)說(音税)于株野(叶上與反)乘(平聲)我乘駒朝
食于株(賦也說舍也馬六尺以下曰駒)
株林二章章四句(春秋傳夏姬鄭穆公之女也嫁於陳大夫夏御叔靈公與其大)
(夫孔寧儀行父通焉洩冶諫不聽而殺之後卒為其子徵舒所弑而徵舒復為楚莊王所誅)
彼澤之陂(叶音波)有蒲與荷(音何)有美一人傷如之何寤寐
無為涕泗(音四)滂沱(興也陂澤障也蒲水草可為席者荷芙蕖也自目曰涕自鼻曰泗○此詩)
(之旨與月出相類言彼澤之陂則有蒲與荷矣有美一人而不可見則雖憂傷而如之何哉寤寐無為涕泗滂)
(沱而已矣)○彼澤之陂有蒲與蕑(音閒叶居賢反)有美一人碩大且
卷(音權)寤寐無為中心悁悁(音娟美興也蕑蘭也卷鬢髮之也悁悁猶悒悒也)○
彼澤之陂有蒲䓿萏(叶待檢反)有美一人碩大且儼寤寐無
為輾轉伏枕(叶知險反○興也䓿萏荷華也儼矜莊貌輾轉伏枕臥而不寐思之深且久也)
澤陂三章章六句
陳國十篇二十六章一百一十四句(東萊吕氏曰變風終)
(於陳靈其閒男女夫婦之詩一何多邪曰有天地然後有萬物有萬物然後有男女有男女然)
(後有夫婦有夫婦然後有父子有父子然後有君臣有君臣然後有上下有上下然後禮義冇)
(所錯男女者三綱之本萬事之先也正風之所以為正者舉其正者以勸之也變風之所以為)
(變者舉其不正者以戒之也道之升降時之治亂俗之汙隆民之死生於是乎在錄之煩悉篇)
(之重複亦何疑哉)
檜一之十三(檜國名高辛氏火正祝融之墟在禹貢豫州外方之北滎波之南居溱洧)
(之閒其君妘姓祝融之後周衰為鄭桓公所滅而遷國焉今之鄭州即其地也蘇氏以為檜詩皆為)
(鄭作如邶鄘之於衛也未知是否)
羔裘逍遥狐裘以朝(音潮叶直勞反)豈不爾思勞心忉忉(音刀○賦)
(也緇衣羔裘諸侯之朝服錦衣狐裘其朝天子之服也舊說懀君好潔其衣服逍遥遊宴而不能自強於政治)
(故詩人憂之)○羔裘翺翔狐裘在堂豈不爾思我心憂傷(賦也)
(翺翔猶逍遙也堂公堂也)○羔裘如膏(去聲)日出有曜(叶羊號反)豈不爾思
中心是悼(賦也膏脂所漬也日出有曜日照之則有光也)
羔裘三章章四句
庶見素冠兮棘人欒欒(音鸞)兮勞心慱慱(音圑)兮(賦也庶幸也縞冠素)
(紕既祥之冠也黑經白緯曰縞緣邊曰紕棘急也喪事欲其總總爾哀遽之狀也欒欒瘠貌慱慱憂勞之貌○)
(祥冠祥則冠之禫則除之今人皆不能行三年之喪矣安得見此服乎當時賢者庶幾見之至於憂勞也)○
庶見素衣兮我心傷悲兮聊與子同歸兮(賦也素冠則素衣矣與子)
(同歸愛慕之辭也)○庶見素韠(音畢)兮我心蘊(上聲)結(叶訖力反)兮聊與
子如一兮(賦也韠蔽膝也以韋為之冕服謂之韍其餘曰韠韠從裳色素衣素裳則素韠矣蘊結思)
(之不解也與子如一甚於同歸矣)
素冠三章章三句(按喪禮為父為君斬衰三年昔宰予欲短喪夫子曰子生三年)
(然後免於父母之懷予也有三年之愛於其父母乎三年之喪天下之通喪也傳曰子夏三年之喪)
(畢見於夫子援琴而弦衎衎而樂作而曰先王制禮不敢不及夫子曰君子也閔子騫三年之喪畢)
(見於夫子援琴而弦切切而哀作而曰先王制禮不敢過也夫子曰君子也子路曰敢問何謂也夫)
(子曰子夏哀已盡能引而致之於禮故曰君子也閔子騫哀未盡能自割以禮故曰君子也夫三年)
(之喪賢者之所輕不肖者之所勉)
隰有萇(音長)楚猗(音娿)儺(音娜)其枝夭(平聲)之沃沃樂(音洛)子之無
知(賦也萇楚銚弋今羊桃也子如小麥亦似桃猗儺柔順也夭少好貌沃沃光澤貌子指萇楚也○政煩賦)
(重人不堪其苦歎其不如草木之無知而無憂也)○隰有萇楚猗儺其華夭之
沃沃樂子之無家(賦也無家言無累也)○隰有萇楚猗儺其實夭
之沃沃樂子之無室(賦也無室猶無家也)
隰有萇楚三章章四句
匪風發(叶方月反)兮匪車偈(音挈)兮顧瞻周道中心怛(叶旦月反)兮
(賦也發飄揚貌偈疾驅貌周道適周之路也怛傷也○周室衰微賢人憂歎而作此詩言常時風發而車偈則)
(中心怛然今非風發也非車偈也特顧瞻周道而思王室之陵遲故中心為之怛然耳)○匪風飄
(叶匹妙反)兮匪車嘌(音漂叶匹妙反)兮顧瞻周道中心弔兮(賦也回風曰飄)
(嘌漂摇不安之貌弔亦傷也)○誰能亨魚溉(音蓋)之釜鬵(音尋)誰將西歸
懷之好音(興也溉滌也鬵釜屬西歸歸於周也○誰能亨魚乎有則我願為之溉其釜鬵誰將西歸)
(乎冇則我願慰之以好音以見思之之甚但有西歸之人即思有以厚之也)
匪風三章章四句
檜國四篇十二章四十五句
曹一之十四(曹國名其地在禹貢兗州陶丘之北雷夏菏澤之野周武王以封其弟振)
(鐸今之曹州即其地也)
蜉蝣之羽衣裳楚楚(叶創舉反)心之憂矣於我歸處(比也蜉蝣渠略)
(也似蛣蜣身狹而長有角黃黑色朝生暮死楚楚鮮明貌○此詩盖以時人有玩細娛而忘遠慮者故以蜉蝣為)
(比而刺之言蜉蝣之羽翼猶衣裳之楚楚可愛也然其朝生暮死不能久存故我心憂之而欲其於我歸處耳)
(序以為刺其君或然而未有考也)○蜉蝣之翼采采衣服(叶蒲北反)心之憂
矣於我歸息(比也采采華飾也息止也)○蜉蝣掘(求勿反)閱麻衣如雪
心之憂矣於我歸說(音税叶輸爇反○比也掘閱未詳說舍息也)
蜉蝣三章章四句
彼候人兮何(上聲)戈與祋(都律都外二反)彼其(音記)之子三百赤芾
(音弗○興也候人道路迎送賓客之官何揭祋殳也之子指小人芾冕服之韠也一命縕芾黝珩再命赤芾黝)
(珩三命赤芾葱珩大夫以上赤芾乘軒○此刺其君遠君子而近小人之辭言彼侯人而何戈與祋者宜也彼)
(其之子而三百赤芾何哉晉文公入曹數其不用禧負羈而乘軒者三百人其謂是歟)○維鵜(音啼)
在梁不濡其翼彼其之子不稱(去聲)其服(叶蒲北反○興也鵜洿澤水鳥)
(俗所謂淘河也)○維鵜在梁不濡其咮(音晝)彼其之子不遂其媾
(音垢○興也咮喙遂稱媾寵也遂之為稱猶今人謂遂意為稱意)○薈(音穢)兮蔚(音畏)兮南
山朝隮(音賫)婉兮孌兮季女斯飢(比也薈蔚草木盛多之貌朝隮雲氣升騰也婉)
(少貌孌好貌○薈蔚朝隮言小人衆多而氣燄盛也季女婉孌自保不妄從人而反飢困言賢者守道而反貧)
(賤也)
候人四章章四句
鳲鳩在桑其子七兮淑人君子其儀一兮其儀一兮心
如結(叶訖力反)兮(興也鳲鳩秸鞠也亦名戴勝今之布穀也飼子朝從上下暮從下上平均如一也如)
(結如物之固結而不散也○詩人美君子之用心均平專一故言鳲鳩在桑則其子七矣淑人君子則其儀一)
(矣其儀一則心如結矣然不知其何所指也陳氏曰君子動容貌斯遠暴慢正顔色斯近信出辭氣斯遠鄙倍)
(其見於威儀動作之閒者有常度矣豈固為是拘拘者哉蓋和順積中而英華發外是以由其威儀一於外而)
(心如結於内者從可知也)○鳲鳩在桑其子在梅(叶莫悲反)淑人君子其
帶伊絲(叶新齎反)其帶伊絲其弁伊騏(音其○興也鳲鳩常言在桑其子每章異)
(木子自飛去母常不移也帶大帶也大帶用素絲有雜色飾焉弁皮弁也騏馬之青黑色者弁之色亦如此也)
(書云四人騏弁今作綦矣言鳲鳩在桑則其子在梅矣淑人君子則其帶伊絲其帶伊絲則其弁伊騏矣言)
(有常度不差忒也)○鳲鳩在桑其子在棘淑人君子其儀不忒
其儀不忒正是四國(叶于逼反○興也有常度而其心一故儀不忒儀不忒則足以正四)
(國矣大學傳曰其為父子兄弟足法而後民法之也)○鳲鳩在桑其子在榛淑人
君子正是國人正是國人胡不萬年(叶尼因反○興也儀不忒故能正國)
(人胡不萬年願其壽考之辭也)
鳲鳩四章章六句
冽(音列)彼下泉浸彼苞稂(音郎)愾(苦愛反)我寤嘆念彼周京(叶居)
(良反○比而興也冽寒也下泉泉下流者也苞草叢生也稂童粱莠屬也愾歎息之聲也周京天子所居也○)
(王室陵夷而小國困弊故以寒泉下流而苞稂見傷為比遂興其愾然以念周京也)○冽彼下泉
浸彼苞蕭(叶疎鳩反)愾我寤嘆念彼京周(比而興也蕭蒿也京周猶周京也)
○冽彼下泉浸彼苞蓍(音尸)愾我寤嘆念彼京師(叶霜夷反○比)
(而興也蓍筮草也京師猶京周也詳見大雅公劉篇)○芃芃(音蓬)黍苗隂雨膏(去聲)之
四國有王郇(音荀)伯勞(去聲)之(比而興也芃芃美貌郇伯郇侯文王之後嘗為州伯治諸)
(侯有功○言黍苗既芃芃然矣又有隂雨以膏之四國既有王矣而又有郇伯以勞之傷今之不然也)
下泉四章章四句(程子曰易剝之為卦也諸陽消剝已盡獨有上九一爻尚存如)
(碩大之果不見食將有復生之理上九亦變則純隂矣然陽無可盡之理變於上則生於下無閒可)
(容息也隂道極盛之時其亂可知亂極則自當思治故衆心願戴於君子君子得輿也詩匪風下泉)
(所以居變風之終也○陳氏曰亂極而不治變極而不正則天理滅矣人道絶矣聖人於變風之極)
(則係之以思治之詩以示循環之理以言亂之可治變之可正也)
曹國四篇十五章六十八句
豳一之十五(豳國名在禹貢雍州岐山之北原隰之野虞夏之際棄為后稷而封於邰)
(及夏之衰棄稷不務棄子不窋失其官守而自竄於戎狄之閒不窋生鞠陶鞠陶生公劉能復脩后)
(稷之業民以富實乃相土地之宜而立國於豳之谷焉十世而大王徙居岐山之陽十二世而文王)
(始受天命十三世而武王遂為天子武王崩成王立年幼不能莅阼周公旦以冢宰攝政乃述后稷)
(公劉之化作詩一篇以戒成王謂之豳風而後人又取周公所作及凡為周公而作之詩以附焉豳)
(在今邠州三水縣邰在今京兆府武功縣)
七月流火(叶虎委反)九月授衣(叶上聲)一之日觱(音必)發(叶芳吠反)二
之日栗烈(叶力制反)無衣無褐(音曷叶許例反)何以卒歲三之日于
耜(叶羊里反)四之日舉趾同我婦子(叶奬里反)饁(音嘩)彼南畝(叶滿彼反)
田畯(音俊)至喜(賦也七月斗建申之月夏之七月也後凡言月者放此流下也火大火心星也以六)
(月之昏加於地之南方至七月之昏則下而西流矣九月霜降始寒而蠶績之功亦成故授人以衣使禦寒也)
(一之日謂斗建子一陽之月二之日謂斗建丑二陽之月也變月言日言是月之日也後凡言日者放此蓋周)
(之先公已用此以紀候故周有天下遂以為一代之正朔也觱發風寒也栗烈氣寒也褐毛布也歲夏正之歲)
(也于往也耜田器也于耜言往脩田器也舉趾舉足而耕也我家長自我也饁餉田也田畯田大夫勸農之官)
(也○周公以成王未知稼穡之艱難故陳后稷公劉風化之所由使瞽矇朝夕諷誦以教之此章首言七月暑)
(退將寒故九月而授衣以禦之蓋十一月以後風氣日寒不如是則無以卒歲也正月則往脩田器二月則舉)
(趾而耕少者既皆出而在田故老者率婦子而餉之治田早而用力齊是以田畯至而喜之也此章前叚言衣)
(之始後叚言食之始二章至五章終前段之意六章至八章終後段之意)○七月流火九月
授衣春日載陽有嗚倉庚(叶古郎反)女執懿筐遵彼微行(叶戶)
(郎反)爰求柔桑春日遲遲采蘩祁祁女心傷悲殆及公子
同歸(賦也載始也陽溫和也倉庚黃鸝也懿深美也遵循也微行小徑也柔桑稺桑也遲遲日長而暄也)
(蘩白蒿也所以生蠶今人猶用之蓋蠶生未齊未可食桑故以此啖之也祁祁衆多也或曰徐也公子豳公之)
(子也○再言流火授衣者將言女功之始故又本於此遂言春日始和有鳴倉庚之時而蠶始生則執深筐以)
(求稺桑然又有生而未齊者則采蘩者衆而此治蠶之女感時而傷悲蓋是時公子猶娶於國中而貴家大族)
(連姻公室者亦無不力於蠶桑之務故其許嫁之女預以將及公子同歸而遠其父母為悲也其風俗之厚而)
(上下之情交相忠愛如此後章凡言公子者放此)○七月流火八月萑(音完)葦(音偉)
蠶月條(音挑)桑取彼斧斨(音槍)以伐遠揚猗(音伊)彼女桑七月
鳴鵙(音決)八月載績載玄載黃我朱孔陽為公子裳(賦也萑葦)
(即蒹葭也蠶月治蠶之月條桑枝落之采其葉也斧隋銎斨方銎遠揚遠枝揚起者也取葉存條曰猗女桑小)
(桑也小桑不可條取故取其葉而存其條猗猗然耳鵙伯勞也績緝也玄黑而有赤之色朱赤色陽明也○言)
(七月暑退將寒而是歲禦冬之備亦庶幾其成矣又當預擬來歲治蠶之用故於八月萑葦既成之際而收蓄)
(之將以為曲薄至來歲治蠶之月則采桑以供蠶食而大小畢取見蠶盛而人力至也蠶事既備又於鳴鵙之)
(後麻熟而可績之時則績其麻以為布而凡此蠶績之所成者皆染之或玄或黃而其朱者无為鮮明皆以供)
(上而為公子之裳言勞於其事而不自愛以奉其上蓋至誠慘怛之意上以是施之下以是報之也以上二章)
(專言蠶績之事以終首章前段無衣之意)○四月秀葽(音腰)五月鳴蜩(音條)八月
其穫(音鑊)十月隕蘀(音託)一之日于貉(音鶴)取彼狐狸為公子
裘(叶渠之反)二之日其同載纘武功言私其豵(音宗)獻豜(音堅)于
公(賦也不榮而實曰秀葽草名蜩蟬也穫禾之早者可穫也隕墜蘀落也謂草木隕落也貉狐狸也于貉猶)
(言于耜謂往取狐狸也同竭作以狩也纘習而繼之也豵一歲豕豜三歲豕○言自四月純陽而歴一隂四隂)
(以至純隂之月則大寒之候將至雖蠶桑之功無所不備猶恐其不足以禦寒故于貉而取狐狸之皮以為公)
(子之裘也獸之小者私之以為已冇而大者則獻之於上亦愛其上之無已也此章專言狩獵以終首章前段)
(無褐之意)○五月斯螽(音終)動股六月莎(音蓑)雞振羽七月在野
(叶上與反)八月在宇九月在戶十月蟋蟀入我牀下(叶後五反)穹
(起弓反)窒(珍悉反)熏(許云反)鼠塞(入聲)向墐(音覲)戶嗟我婦子(叶兹五反)
曰為改歲入此室處(賦也斯螽莎雞蟋蟀一物隨時變化而異其名動股始躍而以股鳴)
(也振羽能飛而以翅鳴也宇簷下也暑則在野寒則依人穹空隙也窒塞也向北出牖也墐塗也庶人蓽戶冬)
(則塗之東萊呂氏曰十月而曰改歲三正之通於民俗尚矣周特舉而迭用之耳○言覩蟋蟀之依人則知寒)
(之將至矣於是室中空隙者塞之熏鼠使不得穴於其中塞向以當北風墐戶以禦寒氣而語其婦子曰歲將)
(改矣天既寒而事亦已可以入此室處矣此見老者之愛也此章亦以終首章前段禦寒之意)○六月
食鬱及薁(音郁)七月亨(音烹)葵及菽(音叔)八月剝棗(音走)十月穫
稻(叶徒苟反)為此春酒以介眉壽(叶殖酉反)七月食瓜(叶音孤)八月
斷壺九月叔苴(音疽)采荼(音徒)薪樗(敕書反)食(音嗣)我農夫(賦也鬱棣)
(屬薁蘡薁也葵菜名菽豆也剝擊也穫稻以釀酒也介助也介眉壽者頌禱之辭也壺瓠也食瓜斷壺亦去圃)
(為場之漸也叔拾也苴麻子也荼苦菜也樗惡木也○自此至卒章皆言農圃飲食祭祀燕樂以終首章後段)
(之意而此章果酒嘉蔬以供老疾奉賓祭瓜瓠苴荼以為常食少長之義豐儉之節然也)○九月築
場圃(音布)十月納禾稼(叶古護反)黍稷重(平聲)穋(音六叶六直反)禾麻菽
麥(叶訖力反)嗟我農夫我稼既同上入執宫功晝爾于茅宵
爾索綯(音陶)亟(音棘)其乘屋其始播百穀(賦也場圃同地物生之時則耕治以)
(為圃而種菜茹物成之際則築堅之以為場而納禾稼蓋自田而納之於場也禾者穀連藳秸之總名禾之秀)
(實而在野曰稼先種後熟曰重後種先熟曰穋再言禾者稻秫苽梁之屬皆禾也同聚也宫邑居之宅也古者)
(民受五畝之宅二畝半為廬在田春夏居之二畝半為宅在邑秋冬居之功葺治之事也或曰公室官府之役)
(也古者用民之力歲不過三日是也索絞也綯索也乘升也○言納於場者無所不備則我稼同矣可以上入)
(都邑而執治宫室之事矣故晝往取茅夜而絞索亟升其屋而治之蓋以來歲將復始播百穀而不暇於此故)
(也不待督責而自相警戒不敢休息如此呂氏曰此章終始農事以極憂勤艱難之意)○二之日
鑿冰沖沖三之日納于凌(音另)隂(叶於容反)四之日其蚤(音早)獻
羔祭韭(音九叶已小反)九月肅霜十月滌(音笛)場朋酒斯饗(叶虚良反)
曰殺羔羊躋(音賫)彼公堂稱彼兕觥(音肱叶古黃反)萬壽無疆(賦也)
(鑿冰謂取冰於山也沖沖鑿冰之意周禮正歲十二月令斬冰是也納藏也藏冰所以備暑也凌隂冰室也豳)
(土寒多正月風未解凍故冰猶可藏也蚤蚤朝也韭菜名獻羔祭韭而後啓之月令仲春獻羔開冰先薦寢廟)
(是也蘇氏曰古者藏冰發冰以節陽氣之盛夫陽氣之在天地譬猶火之著於物也故常有以解之十二月陽)
(氣蘊伏錮而未發其盛在下則納冰於地中至於二月四陽作蟄蟲起陽始用事則亦始啓冰而廟薦之至於)
(四月陽氣畢達隂氣將絶則冰於是大發食肉之祿老病喪浴冰無不及是以冬無愆陽夏無伏隂春無淒風)
(秋無苦雨雷出不震無災霜雹癘疾不降民不夭札也胡氏曰藏冰開冰亦聖人輔相燮調之一事耳不專恃)
(此以為治也肅霜氣肅而霜降也滌場者農事畢而埽場地也兩尊曰朋鄉飲酒之禮兩尊壺于房戶閒是也)
(躋升也公堂君之堂也稱舉也疆竟也○張子曰此章見民忠愛其君之甚既勸趨其藏冰之役又相戒速畢)
(場功殺羊以獻於公舉酒而祝其壽也)
七月八章章十一句(周禮籥章中春晝擊土鼔龡豳詩以逆暑中秋夜迎寒亦)
(如之即謂此詩也王氏曰仰觀星日霜露之變俯察昆蟲草木之化以知天時以授民事女服事乎)
(内男服事乎外上以誠愛下下以忠利上父父子子夫夫婦婦養老而慈幼食力而助弱其祭祀也)
(時其燕饗也節此七月之義也)
鴟鴞鴟鴞既取我子(又叶入聲)無毁我室(又叶上聲)恩斯勤斯鬻
(音育)子之閔(叶眉貧反)斯(比也為鳥言以自比也鴟鴞鵂鶹惡鳥攫鳥子而食者也室鳥自名其巢)
(也恩情愛也勤篤厚也鬻養閔憂也○武王克商使弟管叔鮮蔡叔度監于紂子武庚之國武王崩成王立周)
(公相之而二叔以武庚叛且流言于國曰周公將不利于孺子故周公東征二年乃得管叔武庚而誅之而成)
(王猶未知周公之意也公乃作此詩以貽王託為鳥之愛巢者呼鴟鴞而謂之曰鴟鴞鴟鴞爾既取我之子矣)
(無更毁我之室也以我情愛之心篤厚之意鬻養此子誠可憐憫今既取之其毒甚矣况又毁我室乎以比武)
(庚既敗管蔡不可更毁我王室也)○迨天之未陰雨徹彼桑土(音杜)綢(音儔)
繆(平聲)牖戶今女(音汝)下民或敢侮予(叶演女反○比也迨及徹取也桑土桑根)
(也綢繆纏綿也牖巢之通氣處戶其出入處也○亦為鳥言我及天未隂雨之時而往取桑根以纏綿巢之隙)
(穴使之堅固以備隂雨之患則此下土之民誰敢有侮予者亦以比已深愛王室而預防其患難之意故孔子)
(贊之曰為此詩者其知道乎能治其國家誰敢侮之)○予手拮(音吉)据(音居)予所捋(力活)
(反)荼予所蓄租(子胡反)予口卒瘏(音徒)曰予未有室家(叶古胡反)
(○比也拮据手口共作之貌捋取也荼萑苕可藉巢者也蓄積租聚卒盡瘏病也室家巢也○亦為鳥言作巢)
(之始所以拮据以捋荼蓄租勞苦而至於盡病者以巢之未成也以比已之前日所以勤勞如此者以王室之)
(新造而未集故也)○予羽譙譙(音樵)予尾翛翛(音消)予室翹翹風雨
所漂搖予維音嘵嘵(音囂○比也譙譙殺也翛翛敝也翹翹危也嘵嘵急也○亦為鳥言)
(羽殺尾敝以成其室而未定也風雨又從而漂摇之則我之哀鳴安得而不急哉以比已既勞悴王室又未安)
(而多難乘之則其作詩以喻王亦不得而不汲汲也)
鴟鴞四章章五句(事見書金縢篇)
我徂東山慆慆(音滔)不歸我來自東零雨其濛我東曰歸
我心西悲制彼裳衣勿士行(音杭)枚(叶謨悲反)蜎蜎(音娟)者蠋(音蜀)
烝在桑野(叶上與反)敦(音堆)彼獨宿亦在車下(叶後五反○賦也東山所征之)
(地也慆慆言久也零落也濛雨貌裳衣平居之服也勿士行枚未詳其義鄭氏曰士事也行陣也枚如箸銜之)
(有繣結項中以止語也蜎蜎動貌蠋桑蟲如蠶者也烝發語辭敦獨處不移之貌此則興也○成王既得鴟鴞)
(之詩又感雷風之變始悟而迎周公於是周公東征已三年矣既歸因作此詩以勞歸士蓋為之述其意而言)
(曰我之東征既久而歸塗又有遇雨之勞因追言其在東而言歸之時心已西嚮而悲於是制其平居之服而)
(以為自今可以勿為行陳銜枚之事矣及其在塗則又覩物起興而自歎曰彼蜎蜎者蠋則在彼桑野矣此敦)
(然而獨宿者則亦在此車下矣)○我徂東山慆慆不歸我來自東零雨
其濛果臝(力果反)之實亦施(音異)于宇伊威在室蠨(音蕭)蛸(音筲)
在戶町(音廷)畽(他短反)鹿場熠(音翊)燿(以照反)宵行(戶郎反)亦可畏
(叶於非反)也伊可懷(叶胡威反)也(賦也果臝栝樓也施延也蔓生延施于宇下也伊威鼠婦也室)
(不埽則有之蠨蛸小蜘蛛也戶無人出入則結網當之町畽舍旁隙地也無人焉故鹿以為場也熠燿明不定)
(貌宵行蟲名如蠶夜行喉下有光如螢○章首四句言其往來之勞在外之久故每章重言見其感念之深遂)
(言已東征而室廬荒廢至於如此亦可畏矣然豈可畏而不歸哉亦可懷思而已此則述其歸未至而思家之)
(情也)○我徂東山慆慆不歸我來自東零雨其濛鸛鳴于
垤(叶地一反)婦嘆于室洒埽穹窒我征聿至(叶入聲)有敦(音堆)瓜
苦烝在栗薪自我不見于今三年(叶尼因反○賦也鸛水鳥似鶴者也垤蟻)
(塚也穹窒見七月○將隂雨則穴處者先知故蟻出垤而鸛就食之遂鳴于其上也行者之妻亦思其夫之勞)
(苦而嘆息於家於是洒埽穹窒以待其歸而其夫之行忽已至矣因見苦瓜繫於栗薪之上而曰自我之不見)
(此亦已三年矣栗周土所宜木與苦瓜皆微物也見之而喜則其行久而感深可知矣)○我徂東
山慆慆不歸我來自東零雨其濛倉庚于飛熠燿其羽
之子于歸皇駁(音剝)其馬(叶滿補反)親結其縭(叶離羅二音)九十其
儀(叶宜俄二音)其新孔嘉(叶居宜居何二反)其舊如之何(叶奚何二音○賦而)
(興也倉庚飛昏姻時也熠燿鮮明也黃白曰皇駵白曰駁縭婦人之褘也母戒女而為之施衿結帨也九其儀)
(十其儀言其儀之多也○賦時物以起興而言東征之歸士未有室家者及時而昏姻既甚美矣其舊有室家)
(者相見而喜當如何邪)
東山四章章十二句(序曰一章言其完也二章言其思也三章言其室家之望)
(女也四章樂男女之得及時也君子之於人序其情而閔其勞所以說也說以使民民忘其死其惟)
(東山乎愚謂完謂全師而歸無死傷之苦思謂未至而思有愴恨之懷至於室家望女男女及時亦)
(皆其心之所願而不敢言者上之人乃先其未發而歌詠以勞苦之則其歡欣感激之情為如何哉)
(蓋古之勞詩皆如此其上下之際情志交孚雖家人父子之相語無以過之此其所以維持鞏固數)
(十百年而無一旦土崩之患也)
既破我斧又缺我斨(音槍)周公東征四國是皇哀我人斯
亦孔之將(賦也隋銎曰斧方銎曰斨征伐之用也四國四方之國也皇匡也將大也○從軍之士以)
(前篇周公勞已之勤故言此以答其意曰東征之役既破我斧而缺我斨其勞甚矣然周公之為此舉蓋將使)
(四方莫敢不一於正而後已其哀我人也豈不大哉然則雖有破斧缺斨之勞而義有所不得辭矣夫管蔡流)
(言以謗周公而公以六軍之衆往而征之使其心一有出於自私而不在於天下則撫之雖勤勞之雖至而從)
(役之士豈能不怨也哉今觀此詩固足以見周公之心大公至正天下信其無有一毫自愛之私抑又以見當)
(是之時雖被堅執銳之人亦皆能以周公之心為心而不自為一身一家之計蓋亦莫非聖人之徒也學者於)
(此熟玩而有得焉則其心正大而天地之情真可見矣)○既破我斧又缺我錡(音竒)
(叶巨何反)周公東征四國是吪(音哦)哀我人斯亦孔之嘉(叶居何反)
(○賦也錡鑿屬吪化嘉善也)○既破我斧又缺我銶(音求)周公東征四
國是遒(音囚)哀我人斯亦孔之休(賦也銶木屬遒歛而固之也休美也)
破斧三章章六句(范氏曰象日以殺舜為事舜為天子也則封之管蔡啓商以叛)
(周公之為相也則誅之迹雖不同其道則一也蓋象之禍及於舜而已故舜封之管蔡流言將危周)
(公以間王室得罪於天下故周公誅之非周公誅之天下之所當誅也周公豈得而私之哉)
伐柯如何匪斧不克取(去聲)妻如何匪媒不得(比也柯斧柄也克能)
(也媒通二姓之言者也○周公居東之時東人言此以比平日欲見周公之難)○伐柯伐柯其
則不遠我遘(音姤)之子籩豆有踐(上聲○比也則法也我東人自我也之子指其)
(妻而言也籩竹豆也豆木豆也踐行列之貌○言伐柯而有斧則不過即此舊斧之柯而得其新柯之法娶妻)
(而有媒則亦不過即此見之而成其同牢之禮矣東人言此以比今日得見周公之易深喜之之辭也)
伐柯二章章四句
九罭(音域)之魚鱒(音尊)魴我覯之子袞衣繡裳(興也九罭九囊之網也鱒)
(似鯶而鱗細眼赤魴已見上皆魚之美者也我東人自我也之子指周公也袞衣裳九章一曰龍二曰山三曰)
(華蟲雉也四曰火五曰宗彜虎蜼也皆繢於衣六曰藻七曰粉米八曰黼九曰黻皆繡於裳天子之龍一升一)
(降上公但有降龍以龍首卷然故謂之袞也○此亦周公居東之時東人喜得見之而言九罭之網則有鱒魴)
(之魚矣我覯之子則見其袞衣繡裳之服矣)○鴻飛遵渚公歸無所於女(音汝)
信處(興也遵循也渚小洲也女東人自相女也再宿曰信○東人聞成王將迎周公又自相謂而言鴻飛)
(則遵渚矣公歸豈無所乎今特於女信處而已)○鴻飛遵陸公歸不復於女信
宿(興也高平曰陸不復言將留相王室而不復來東也)○是以有袞衣兮無以我
公歸兮無使我心悲兮(賦也承上二章言周公信處信宿於此是以東方有此服袞衣)
(之人又願其且留於此無遽迎公以歸歸則將不復來而使我心悲也)
九罭四章一章四句三章章三句
狼跋其胡載疐(音致)其尾公孫(音遜)碩膚赤舄(音昔)几几(興也跋躐)
(也胡頷下懸肉也載則疐跲也老狼有胡進而躐其胡則退而跲其尾公周公也孫讓碩大膚美也赤舄冕服)
(之舄也几几安重貌○周公雖遭疑謗然所以處之不失其常故詩人美之言狼跋其胡則疐其尾矣公遭流)
(言之變而其安肆自得乃如此蓋其道隆德盛而安土樂天有不足言者所以遭大變而不失其常也夫公之)
(被毁以管蔡之流言也而詩人以為此非四國之所為乃公自讓其大美而不居耳蓋不使讒邪之口得以加)
(乎公之忠聖此可見其愛公之深敬公之至而其立言亦有法矣)○狼疐其尾載跋其
胡公孫碩膚德音不瑕(叶洪孤反○興也德音猶令聞也瑕疪病也○程子曰周公之)
(處已也夔夔然存恭畏之心其存誠也蕩蕩然無顧慮之意所以不失其聖而德音不瑕也)
狼跋二章章四句(范氏曰神龍或潛或飛能大能小其變化不測然得而畜之若)
(犬羊然有欲故也唯其可以畜之是以亦得醢而食之凡有欲之類莫不可制焉唯聖人無欲故天)
(地萬物不能易也富貴貧賤死生如寒暑晝夜相代乎前吾豈有二其心乎哉亦順受之而已矣舜)
(受堯之天下不以為泰孔子阨於陳蔡而不以為戚周公遠則四國流言近則王不知而赤舄几几)
(德音不瑕其致一也)
豳國七篇二十七章二百三句(程元問於文中子曰敢問豳風)
(何風也曰變風也元曰周公之際亦有變風乎曰君臣相誚其能正乎成王終疑周公則風遂)
(變矣非周公至誠其孰卒正之哉元曰居變風之末何也曰夷王以下變風不復正矣夫子蓋)
(傷之也故終之以豳風言變之可正也惟周公能之故係之以正變而克正危而克扶始終不)
(失其本其惟周公乎係之豳遠矣哉○籥章龡豳詩以逆暑迎寒已見於七月之篇矣又曰祈)
(年于田祖則龡豳雅以樂田畯祭蜡則龡豳頌以息老物則考之於詩未見其篇章之所在故)
(鄭氏三分七月之詩以當之其道情思者為風正禮節者為雅樂成功者為頌然一篇之詩首)
(尾相應乃剟取其一節而偏用之恐無此理故王氏不取而但謂本有是詩而亡之其說近是)
(或者又疑但以七月全篇隨事而變其音節或以為風或以為雅或以為頌則於理為通而事)
(亦可行如又不然則雅頌之中凡為農事而作者皆可冠以豳號其說具於大田良耜諸篇讀)
(者擇焉可也)
詩經集傳卷三
