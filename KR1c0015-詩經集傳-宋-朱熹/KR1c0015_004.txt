詩經集傳卷四
宋朱子撰
小雅二(雅者正也正樂之歌也其篇本有大小之殊而先儒說又各冇正變之别以今考之正小)
(雅燕饗之樂也正大雅朝會之樂受釐陳戒之辭也故或歡欣和說以盡羣下之情或恭敬齊莊以發先)
(王之德辭氣不同音節亦異多周公制作時所定也及其變也則事未必同而各以其聲附之其次序時)
(世則冇不可考者矣)
鹿鳴之什二之一(雅頌無諸國别故以十篇為一卷而謂之什猶軍法以十人為)
(什也)
呦呦(音幽)鹿鳴(叶音芒)食野之苹(叶音旁)我有嘉賓鼓瑟吹笙
(叶師莊反)吹笙鼓簧(音黃)承筐是將人之好(去聲)我示我周行(叶音)
(杭○興也呦呦聲之和也苹藾蕭也青色白莖如筯我主人也賓所燕之客或本國之臣或諸侯之使也瑟笙)
(燕禮所用之樂也簧笙中之簧也承奉也筐所以盛幣帛者也將行也奉筐而行幣帛飲則以酬賓送酒食則)
(以侑賓勸飽也周行大道也古者於旅也語故欲於此聞其言也○此燕饗賓客之詩也蓋君臣之分以嚴為)
(主朝廷之禮以敬為主然一於嚴敬則情或不通而無以盡其忠告之益故先王因其飲食聚會而制為燕饗)
(之禮以通上下之情而其樂歌又以鹿鳴起興而言其禮意之厚如此庶乎人之好我而示我以大道也記曰)
(私惠不歸德君子不自留焉蓋其所望於羣臣嘉賓者唯在於示我以大道則必不以私惠為德而自留矣嗚)
(呼此其所以和樂而不淫也與)○呦呦鹿鳴食野之蒿我有嘉賓德音
孔昭(叶側豪反)視民不恌(他雕反叶音洮)君子是則是傚(叶胡高反)我有
旨酒嘉賓式燕以敖(音翶○興也蒿菣也即青蒿也孔甚昭明也視與示同恌偷薄也敖)
(游也○言嘉賓之德音甚明足以示民使不偷薄而君子所當則傚則亦不待言語之閒而其所以示我者深)
(矣)○呦呦鹿鳴食野之芩(音琴)我有嘉賓鼓瑟鼓琴鼓瑟
鼓琴和樂(音洛)且湛(音耽叶持林反)我有旨酒以燕樂嘉賓之心
(興也芩草名莖如釵股葉如竹蔓生湛樂之久也燕安也○言安樂其心則非止養其體娛其外而已蓋所以)
(致其殷勤之厚而欲其教示之無已也)
鹿鳴三章章八句(按序以此為燕羣臣嘉賓之詩而燕禮亦云工歌鹿鳴四牡皇)
(皇者華即謂此也鄉飲酒用樂亦然而學記言大學始教宵雅肄三亦謂此三詩然則又為上下通)
(用之樂矣豈本為燕羣臣嘉賓而作其後乃推而用之鄉人也與然於朝曰君臣焉於燕曰賓主焉)
(先王以禮使臣之厚於此見矣○范氏曰食之以禮樂之以樂將之以實求之以誠此所以得其心)
(也賢者豈以飲食幣帛為悦哉夫婚姻不備則貞女不行也禮樂不備則賢者不處也賢者不處則)
(豈得樂而盡其心乎)
四牡騑騑(音非)周道倭(音威)遲豈不懷歸王事靡盬(音古)我心
傷悲(賦也騑騑行不止之貌周道大路也倭遲四遠之貌盬不堅固也○此勞使臣之詩也夫君之使臣)
(臣之事君禮也故為臣者奔走於王事特以盡其職分之所當為而已何敢自以為勞哉然君之心則不敢以)
(是而自安也故燕饗之際叙其情以閔其勞言駕此四牡而出使於外其道路之回遠如此當是時豈不思歸)
(乎特以王事不可以不堅固不敢徇私以廢公是以内顧而傷悲也臣勞於事而不自言君探其情而代之言)
(上下之間可謂各盡其道矣傳曰思歸者私恩也靡盬者公義也傷悲者情思也無私恩非孝子也無公義非)
(忠臣也君子不以私害公不以家事辭王事范氏口臣之事上也必先公而後私君之勞臣也必先恩而後義)
○四牡騑騑嘽嘽(音灘)駱(音洛)馬(叶滿補反)豈不懷歸王事靡盬不
遑啟處(賦也嘽嘽衆盛之貌白馬黑鬛曰駱遑暇啟跪處居也)○翩翩(音篇)者鵻(音隹)
載飛載下(叶後五反)集于苞栩(音許)王事靡盬不遑將父(興也翩翩)
(飛貌鵻夫不也今鵓鳩也凡鳥之短尾者皆鵻屬將養也○翩翩者鵻猶或飛或下而集於所安之處今使人)
(乃勞苦於外而不遑養其父此君人者所以不能自安而深以為憂也范氏曰忠臣孝子之行役未嘗不念其)
(親君之使臣豈待其勞苦而自傷哉亦憂其憂如已而已矣此聖人所以感人心也)○翩翩者鵻
載飛載止集于苞杞(音起)王事靡盬不遑將母(叶滿彼反○興也杞)
(枸檵也)○駕彼四駱載驟駸駸(音侵)豈不懷歸是用作歌將
母來諗(音審叶深○賦也駸駸驟貌諗告也以其不獲養父母之情而來告於君也非使人作是歌也)
(設言其情以勞之耳獨言將母者因上章之文也)
四牡五章章五句(按序言此詩所以勞使臣之來甚協詩意故春秋傳亦云而外)
(傳以為章使臣之勤所謂使臣雖叔孫之自稱亦正合其本事也但儀禮又以為上下通用之樂疑)
(亦本為勞使臣而作其後乃移以他用耳)
皇皇者華(叶芳無反)于彼原隰駪駪(音莘)征夫每懷靡及(興也皇皇)
(猶煌煌也華草木之華也高平曰原下濕曰隰駪駪衆多疾行之貌征夫使臣與其屬也懷思也○此遣使臣)
(之詩也君之使臣固欲其宣上德而達下情而臣之受命亦惟恐其無以副君之意也故先王之遣使臣也美)
(其行道之勤而述其心之所懷曰彼皇皇之華則于彼原隰矣此騂騂然之征夫則其所懷思常若有所不及)
(矣蓋亦因以為戒然其辭之婉而不迫如此詩之忠厚亦可見矣)○我馬維駒六轡如
濡載馳載驅周爰咨諏(賦也如濡鮮澤也周徧爰於也咨諏訪問也○使臣自以每懷)
(靡及故廣詢博訪以補其不及而盡其職也程子曰咨訪使臣之大務)○我馬維騏(音其)六
轡如絲(叶新齎反)載馳載驅周爰咨謀(叶莫悲反○賦也如絲調忍也謀猶諏也)
(變文以協韻耳下章放此)我馬維駱六轡沃(烏毒反)若載馳載驅周
爰咨度(入聲○賦也沃若猶如濡也度猶謀也)○我馬維駰(音因)六轡既均
載馳載驅周爰咨詢(賦也隂白雜毛曰駰均調也詢猶度也)
皇皇者華五章章四句(按序以此詩為君遣使臣春秋内外傳皆云君教使)
(臣其說已見前篇儀禮亦見鹿鳴疑亦夲為遣使臣而作其後乃移以他用也然叔孫穆子所謂君)
(教使臣曰每懷靡及諏謀度詢必咨於周敢不拜教可謂得詩之意矣范氏曰王者遣使於四方教)
(之以咨諏善道將以廣聰明也夫臣欲助其君之德必求賢以自助故臣能從善則可以善君矣臣)
(能聽諫則可以諫君矣未冇不自治而能正君者也)
常棣之華鄂(五各反)不韡韡(音偉)凡今之人莫如兄弟(待禮反○)
(興也常棣棣也子如櫻桃可食鄂鄂然外見之貌不猶豈不也韡韡光明貌○此燕兄弟之樂歌故言常棣之)
(華則其鄂然而外見者豈不韡韡乎凡今之人則豈有如兄弟者乎)○死喪之威兄弟孔
懷(叶胡威反)原隰裒(薄侯反)矣兄弟求矣(賦也威畏懷思裒聚也○言死喪之禍他)
(人所畏惡惟兄弟為相恤耳至於積尸裒聚於原野之間亦惟兄弟為相求也此詩蓋周公既誅管蔡而作故)
(此章以下專以死喪急難鬭鬩之事為言其志切其情哀乃處兄弟之變如孟子所謂其兄關弓而射之則已)
(垂涕泣而道之者序以為閔管蔡之失道者得之而又以為文武之詩則誤矣大抵舊說詩之時世皆不足信)
(舉此自相矛盾者以見其一端後不能悉辯也)○脊(音積)令(音零)在原兄弟急難(叶泥)
(沿反)每有良朋况也永歎(音灘叶他涓反○興也脊令雝渠水鳥也况發語辭或曰當作)
(怳○脊令飛則鳴行則搖有急難之意故以起興而言當此之時雖有良朋不過為之長歎息而已力或不能)
(相及也東萊吕氏曰疎其所親而親其所疎此失其本心者也故此詩反覆言朋友之不如兄弟蓋示之以親)
(疎之分使之反循其本也本心既得則由親及疎秩然有序兄弟之親既篤朋友之義亦敦矣初非薄於朋友)
(也苟雜施而不孫雖曰厚於朋友如無原之水朝滿夕除胡可保哉或曰人之在難朋友亦可以坐視與曰每)
(冇良朋况也永歎則非不憂憫但視兄弟急難為冇差等耳詩人之辭容有抑揚然常棣周公作也聖人之言)
(小大高下皆宜而前後左右不相悖)○兄弟鬩(許歴反)于牆外禦其務(音侮)每
有良朋烝(之承反)也無戎(叶而主反○賦也鬩鬭狠也禦禁也烝發語聲戎助也○言兄)
(弟設冇不幸鬭狠於内然有外侮則同心禦之矣雖有良朋豈能有所助乎富辰曰兄弟雖有小忿不廢懿親)
○喪亂既平既安且寧雖有兄弟不如友生(叶桑經反○賦也上)
(章言患難之時兄弟相救非朋友可比此章遂言安寧之後乃有視兄弟不如友生者悖理之甚也)○儐
(賓胤反)爾籩豆飲酒之飫(於慮反)兄弟既具和樂(音洛)且孺(賦也)
(儐陳飫饜具俱也孺小兒之慕父母也○言陳籩豆以醉飽而兄弟有不具焉則無與共享其樂矣)妻
子好(去聲)合如鼓瑟琴兄弟既翕(音吸)和樂且湛(音耽叶持林反○賦)
(也翕合也○言妻子好合如琴瑟之和而兄弟有不合焉則無以久其樂矣)○宜爾室家(叶古胡反)
樂爾妻帑(音奴)是究是圖亶其然乎(賦也帑子究窮圖謀亶信也○宜爾室家)
(者兄弟具而後樂且孺也樂爾妻帑者兄弟翕而後樂且湛也兄弟於人其重如此試以是究而圖之豈不信)
(其然乎東萊吕氏曰告人以兄弟之當親未冇不以為然者也苟非是究是圖實從事於此則亦未有誠知其)
(然者也不誠知其然則所知者特其名而已矣凡學蓋莫不然)
常棣八章章四句(此詩首章略言至親莫如兄弟之意次章乃以意外不測之事)
(言之以明兄弟之情其切如此三章但言急難則淺於死喪矣至於四章則又以其情義之甚薄而)
(猶有所不能已者言之其序若曰不待死喪然後相救但有急難便當相助言又不幸而至於或有)
(小忿猶必共禦外侮其所以言之者雖若益輕以約而所以著夫兄弟之義者益深且切矣至於五)
(章遂言安寧之後乃謂兄弟不如友生則是至親反為路人而人道或幾乎息矣故下兩章乃復極)
(言兄弟之恩異形同氣死生苦樂無適而不相須之意卒章又申告之使反覆窮極而驗其信然可)
(謂委曲漸次說盡人情矣讀者宜深味之)
伐木丁丁(音爭)鳥鳴嚶嚶(音鶯)出自幽谷遷于喬木嚶其鳴
矣求其友聲相(去聲)彼鳥矣猶求友聲矧伊人矣不求友
生(叶桑經反)神之聽之終和且平(興也丁丁伐木聲嚶嚶鳥聲之和也幽深遷升喬高)
(相視矧况也○此燕朋友故舊之樂歌故以伐木之丁丁興鳥鳴之嚶嚶而言鳥之求友遂以鳥之求友喻人)
(之不可無友也人能篤朋友之好則神之聽之終和且平矣)○伐木許許(音虎)釃(音師)酒有藇
(音序)既有肥羜(音苧)以速諸父寧適不來微我弗顧(叶居五反)於(音烏)
粲洒(去聲)埽(去聲叶蘇吼反)陳饋八簋(叶已冇反)既有肥牡以速諸舅
寧適不來微我有咎(興也許許衆人共力之聲淮南子曰舉大木者呼邪許蓋舉重勸力)
(之歌也釃酒者或以筐或以草泲之而去其糟也禮所謂縮酌用茅是也藇美貌羜未成羊也速召也諸父朋)
(友之同姓而尊者也微無顧念也於歎辭粲魣明貌八簋器之盛也諸舅朋友之異姓而尊者也先諸父而後)
(諸舅者親疎之殺也咎過也○言具酒食以樂朋友如此寧使彼適冇故而不來而無使我恩意之不至也孔)
(子曰所求乎朋友先施之未能也此可謂能先施矣)○伐木于阪(叶孚臠反)釃酒有衍
籩豆有踐(上聲)兄弟無遠民之失德乾餱(音侯)以愆(叶起淺反)有
酒湑(上聲)我無酒酤(音古)我坎坎鼓我蹲蹲(音存)舞我迨(音待)我
暇(叶後五反)矣飲此湑矣(興也衍多也踐陳列貌兄弟朋友之同儕者無遠皆在也先諸舅而)
(後兄弟者尊卑之等也乾餱食之薄者也愆過也湑亦釃也酤買也坎坎擊鼔聲蹲蹲舞貌迨及也○言人之)
(所以至於失朋友之義者非必冇大故或但以乾餱之薄不以分人而至於有愆耳故我於朋友不計有無但)
(及閒暇則飲酒以相樂也)
伐木三章章十二句(劉氏曰此詩每章首輒云伐木几三云伐木故知當為三)
(章舊作六章誤矣今從其說正之)
天保定爾亦孔之固俾爾單(音丹)厚何福不除(去聲)俾爾多
益以莫不庶(賦也保安也爾指君也固堅單盡也除除舊而生新也庶衆也○人君以鹿鳴以下)
(五詩燕其臣臣受賜者歌此詩以答其君言天之安定我君使之獲福如此也)○天保定爾俾
爾戩(音翦)穀罄無不宜受天百祿降爾遐福維日不足(賦也)
(聞人氏曰戩與翦同盡也穀善也盡善云者猶其曰單厚多益也罄盡遐遠也爾有以受天之祿矣而人降爾)
(以福言天人之際交相與也書所謂昭受上帝天其申命用休語意正如此)○天保定爾以
莫不興如山如阜如岡如陵如川之方至以莫不增(賦也)
(興盛也高平曰陸大陸曰阜大阜曰陵皆高大之意川之方至言其盛長之未可量也)○吉蠲(音娟)
為饎(音熾)是用孝享(叶虚良反)禴(音藥)祠烝嘗于公先王君曰卜
爾萬壽無疆(賦也吉言諏日擇士之善蠲言齊戒&KR0949;濯之潔饎酒食也享獻也宗廟之祭春曰祠)
(夏曰禴秋曰嘗冬曰烝公先公也謂后稷以下至公叔祖類也先王大王以下也君通謂先公先王也卜猶期)
(也此尸傳神意以嘏主人之辭文王時周未有曰先王者此必武王以後所作也)○神之弔(音的)
矣詒(音怡)爾多福(叶筆力反)民之質矣日用飲食羣黎百姓徧
為爾德(賦也弔至也神之至矣猶言祖考來格也詒遺質實也言其質實無偽口用飲食而已羣衆也)
(黎黑也猶秦言黔首也百姓庶民也為爾德者言則而象之猶助爾而為德也)○如月之恒如
日之升如南山之壽不騫(音牽)不崩如松柏之茂無不爾
或承(賦也恒弦升出也月上弦而就盈日始出而就明騫虧也承繼也言舊葉將落而新葉已生相繼而)
(長茂也)
天保六章章六句
采薇采薇薇亦作(叶則故反)止曰歸曰歸歲亦莫(音暮)止靡室
靡家(叶古乎反)玁(音險)狁(音允)之故不遑啟居玁狁之故(興也薇菜名作)
(生出地也莫晚靡無也玁狁北狄也遑暇啟跪也○此遣戍役之詩以其出戍之時采薇以食而念歸期之遠)
(也故為其自言而以采薇起興曰采薇采薇則薇亦作止矣曰歸曰歸則歲亦莫止矣然凡此所以使我舍其)
(室家而不暇啟居者非上之人故為是以苦我也直以玁狁侵陵之故有所不得已而然耳蓋叙其勤苦悲傷)
(之情而又風以義也程子曰毒民不由其上則人懷敵愾之心矣又曰古者戊役兩朞而還今年春莫㣔明年)
(夏代者至復留備秋至過十一月而歸又明年中春至春莫遣次戍者每秋與冬初兩番戍者皆在疆圉如今)
(之防秋也)○采薇采薇薇亦柔止曰歸曰歸心亦憂止憂心
烈烈載飢載渴(叶巨烈反)我戍未定靡使歸聘(興也柔始生而弱也烈烈)
(憂貎載則也定止聘問也○言戌人念歸期之遠而憂勞之甚然戌事未已則無人可使歸而問其室家之安)
(否也)○采薇采薇薇亦剛止曰歸曰歸歲亦陽止王事靡
盬不遑啟處憂心孔疚(叶訖力反)我行不來(叶六直反○興也剛既成而剛)
(也陽十月也時純隂用事嫌於無陽故名之曰陽月也孔甚疚病也來歸也此見士之竭力致死無還心也)
○彼爾維何維常之華(叶芳無反)彼路斯何君子之車(叶尺奢反)
戎車既駕四牡業業豈敢定居一月三捷(興也爾華盛貎常常棣也)
(路戎車也君子謂將帥也業業壮也捷勝也○彼爾然而盛者常棣之華也彼路車者君子之車也戎車既駕)
(而四牡盛矣則何敢以定居乎庶乎一月之間三戰而三捷爾)○駕彼四牡四牡騤騤
(求龜反)君子所依小人所腓(音肥)四牡翼翼象弭(音米)魚服(叶蒲)
(比反)豈不日戒(叶訖力反)玁狁孔棘(賦也騤騤強也依猶乘也腓湭芘也程子曰腓隨動)
(也如足之腓足動則隨而動也翼翼行列整治之状象弭以象骨飾弓弰也魚獸名似猪東海冇之其皮背上)
(斑文腹下純青可為弓鞬矢服也戒警棘急也○言戎車者將帥之所依乘戍役之所芘倚且其行列整冶而)
(器械精好如此豈不日相警戒乎玁狁之難甚急誠不可以忘備也)○昔我往矣楊柳依
依今我來思雨(去聲)雪霏霏(芳菲反)行道遲遲載渴載飢我
心傷悲莫知我哀(叶於希反○賦也楊柳蒲柳也霏霏雪甚貌遲遲長遠也○此章又設為)
(役人預自道其歸時之事以見其勤勞之甚也程子曰此皆極道其勞苦憂傷之情也上能察其情則雖勞而)
(不怨雖憂而能勵矣范氏曰予於采薇見先王以人道使人後世則牛羊而已矣)
采薇六章章八句
我出我車于彼牧(叶莫狄反)矣自天子所謂我來(叶六直反)矣召
彼僕夫謂之載(叶節力反)矣王事多難(去聲)維其棘矣(賦也牧郊外也)
(自從也天子周王也僕夫御夫也○此勞還率之詩追言其始受命出征之時出車於郊外而語其人曰我受)
(命於天子之所而來於是乎召僕夫使之載其車以行而戒之曰王事多難是行也不可以緩矣)○我
出我車于彼郊(音高)矣設此旐(音兆)矣建彼旄(音毛)矣彼旟(音餘)旐
斯胡不旆旆(叶蒲昧反)憂心悄悄僕夫况瘁(音悴○賦也郊在牧内蓋前軍)
(已至牧而後軍猶在郊也設陳也龜蛇曰旐建立也旄注旄於旗干之首也鳥隼曰旟鳥隼龜蛇曲僼所謂前)
(朱雀而後玄武也楊氏曰師行之法四方之星各隨其方以為左右前後進退有度各司其局則士無失伍離)
(次矣旆旆飛揚之貌悄悄憂貌况兹也或云當作怳乎言出車在郊建設旗幟彼旗幟者豈不旆旆而飛揚)
(但將帥方以任大責重為憂而僕夫亦為之恐懼而憔悴耳東萊吕氏曰古者出師以喪禮處之命下之日士)
(皆泣涕夫子之言行三軍亦曰臨事而懼皆此意也)○王命南仲往城于方出車
彭彭(叶鋪郎反)旂旐央央天子命我城彼朔方赫赫南仲玁
狁于襄(賦也王周王也南仲此時大將也方朔方今靈夏等州之地彭彭衆盛貌交龍為旂此所謂左)
(青龍也央央鮮明也赫赫威名光顯也襄除也或曰上也與懷山襄陵之襄同言勝之也○東萊吕氏曰大將)
(傳天子之命以令軍衆於是車馬衆盛旂旐鮮明威靈氣焰赫然動人矣兵事以哀敬為本而所尚則威二章)
(之戒懼三章之奮揚並行而不相悖也程子曰城朔方而玁狁之難除禦戎狄之道守備為本不以攻戰為先)
(也)○昔我往矣黍稷方華(叶芳無反)今我來思雨雪載塗王
事多難不遑啟居豈不懷歸畏此簡書(賦也華盛也塗凍釋而泥塗也)
(簡書戒命也鄰國有急則以簡書相戒命也或曰簡書策命臨遣之辭也○此言其既歸在塗而本其往時所)
(見與今往還時所遭以見其出之久也東萊吕氏曰采薇之所謂遣戍時也此詩之所謂往在道時也采薇之所)
(謂來戍畢時也此詩之所謂來歸而在道時也)○喓喓(音腰)草蟲趯趯(音剔)阜螽未
見君子憂心忡忡(音充)既見君子我心則降(音杭叶胡攻反)赫赫
南仲薄伐西戎(賦也此言將帥之出征也其室家感時物之變而念之以為未見而憂之如此)
(必既見然後心可降耳然此南仲今何在乎方往伐西戎而未歸也豈既却玁狁而還師以伐昆夷也與薄之)
(為言聊也蓋不勞餘力矣)○春日遲遲卉(音諱)木萋萋(音妻)倉庚喈喈(音皆)
(叶居奚反)采蘩祁祁執訊(音信)獲醜薄言還(音旋)歸赫赫南仲玁
狁于夷(賦也卉草也萋萋盛貌倉庚黃鸝也喈喈聲之和也訊其魁首當訊問者也醜徒衆也夷平也)
(○歐陽氏曰述其歸時春日暄妍草木榮茂而禽鳥和鳴於此之時執訊獲醜而歸豈不樂哉鄭氏曰此詩亦)
(伐西戎獨言平玁狁者玁狁大故以為始以為終)
出車六章章八句
有杕(音第)之杜有睆(音莞)其實王事靡盬繼嗣我日日月陽
止女心傷止征夫遑止(賦也睆實貌嗣續也陽十月也遑暇也○此勞還役之詩故追)
(述其未還之時室家感於時物之變而思之曰特生之杜有睆其實則秋冬之交矣而征夫以王事出乃以日)
(繼日而無休息之期至於十月可以歸而猶不至故女心悲傷而曰征夫亦可以暇矣曷為而不歸哉或曰興)
(也下章放此)○有杕之杜其葉萋萋王事靡盬我心傷悲卉
木萋止女心悲止征夫歸止(賦也萋萋盛貌春將暮之時也歸止可以歸也)○
陟彼北山言采其杞王事靡盬憂我父母(叶滿洧反)檀車幝
幝(音闡)四牡痯痯(音管叶古轉反)征夫不遠(賦也檀木堅宜為車幝幝敝貌痯痯罷貌)
(○登山采杞則春已暮而杞可食矣蓋託以望其君子而念其以王事詒父母之憂也然檀車之堅而敝矣四)
(牡之壯而罷矣則征夫之歸亦不遠矣)○匪載匪來(叶六直反)憂心孔疚(叶訖力反)
期逝不至(叶朱力反)而多為恤卜筮偕(叶舉里反)止會言近(叶渠紀反)
止征夫邇止(賦也載裝疚病逝往恤憂偕俱會合也○言征夫不装載而來歸固已使我念之而)
(甚病矣况歸期已過而猶不至則使我多為憂恤宜如何哉故且卜且筮相襲俱作合言於繇而皆曰近矣則)
(征夫其亦邇而將至矣范氏曰以卜筮終之言思之切而無所不為也)
杕杜四章章七句(鄭氏曰遣將帥及戍役同歌同時欲其同心也反而勞之異歌)
(異日殊尊卑也記曰賜君子小人不同日此其義也王氏曰出而用兵則均服同食一衆心也入而)
(振旅則殊尊卑辨貴賤定衆志也范氏曰出車勞率故美其功杕杜勞衆故極其情先王以已之心)
(為人之心故能曲盡其情使民忘其死以忠於上也)
南陔(此笙詩也有聲無辭舊在魚麗之後以儀禮考之其篇次當在此今正之說見華黍)
鹿鳴之什十篇一篇無辭凡四十六章二百九
十七句
白華之什二之二(毛公以南陔以下三篇無辭故升魚麗以足鹿鳴什數而附笙)
(詩三篇於其後因以南有嘉魚為次什之首今悉依儀禮正之)
白華(笙詩也說見上下篇)
華黍(亦笙詩也鄉飲酒禮鼓瑟而歌鹿鳴四牡皇皇者華然後笙入堂下磬南北面立樂南陔)
(白華華泰燕禮亦鼓瑟而歌鹿鳴四牡皇華然後笙入立于縣中奏南陔白華華黍南陔以下今無)
(以考其名篇之義然曰笙曰樂曰奏而不言歌則有聲而無辭明矣所以知其篇第在此者意古經)
(篇題之下必冇譜焉如投壺魯鼔薛鼔之節而亡之耳)
魚麗(音離)于罶(音柳與酒叶)鱨(音常)鯊(音沙叶蘇何反)君子有酒旨且多
(興也麗歴也罶以曲薄為笱而承梁之空者也鱨揚也今黃頰魚是也似燕頭魚身形厚而長大頰骨正黃魚)
(之大而有力解飛者鯊鮀也魚狹而小常張口吹沙故又名吹沙君子指主人旨且多旨而又多也○此燕饗)
(通用之樂歌即燕饗所薦之羞而極道其美且多見主人禮意之勤以優賓也或曰賦也下二章放此)○
魚麗于罶魴鱧(音禮)君子有酒多且旨(興也鱧鮦也又曰鯇也)○魚
麗于罶鰋(音偃)鯉君子有酒旨且有(叶羽已反○興也鰋鮎也有猶多也)
物其多矣維其嘉(叶居何反)矣(賦也)○物其旨矣維其偕(叶舉里反)
矣(賦也)○物其有(叶月已反)矣維其時(叶上紙反)矣(賦也蘇氏曰多則患其不嘉旨)
(則患其不齊有則患其不時今多而能嘉旨而能齊冇而能時言曲全也)
魚麗六章三章章四句三章章二句(按儀禮鄉飲酒及燕禮前)
(樂既畢皆聞歌魚麗笙由庚歌南冇嘉魚笙崇丘歌南山有臺笙由儀閒代也言一歌一吹也然則)
(此六者蓋一時之詩而皆為燕饗賓客上下通用之樂毛公分魚麗以足前什而說者不察遂分魚)
(麗以上為文武詩嘉魚以下為成王詩其失甚矣)
由庚(此亦笙詩說見魚麗)
南有嘉魚烝然罩罩(音笟)君子有酒嘉賓式燕以樂(音洛叶五)
(教反○興也南謂江漢之間嘉魚鯉質鱒鱗肌肉甚美出於沔南之丙穴烝然發語聲也罩篧也編細竹以罩魚者也)
(重言罩罩非一之辭也○此亦燕饗通用之樂故其辭曰南冇嘉魚則必烝然而罩罩之矣君子有酒則必與)
(嘉賓共之而式燕以樂矣此亦因所薦之物而道達主人樂賓之意也)○南有嘉魚烝然
汕汕(音訕)君子有酒嘉賓式燕以衎(音看○興也汕樔也以薄汕魚也衎樂也)
○南有樛(音鳩)木甘瓠(音護)纍(音雷)之君子有酒嘉賓式燕綏
之(興也○東萊吕氏曰瓠有甘有苦甘瓠則可食者也樛木下垂而美實纍之固結而不可解也愚謂此興)
(之取義者似比而實興也)○翩翩者鵻(之誰反)烝然來(叶六直反)思君子有
酒嘉賓式燕又(叶夷昔反)思(興也此興之全不取義者也思語辭也又既燕而又燕以見其)
(至誠有加而無已也或曰又思言其又思念而不忘也)
南有嘉魚四章章四句(說見魚麗)
崇丘(說見魚麗)
南山有臺(叶田飴反)北山有萊(叶陵之反)樂(音洛)只(音紙)君子邦家之
基樂只君子萬壽無期(興也臺夫須即莎草也萊草名葉香可食者也君子指賓客也)
(○此亦燕饗通用之樂故其辭曰南山則有臺矣比山則有萊矣樂只君子則邦家之基矣樂只君子則萬壽)
(無期矣所以道達主人尊賓之意美其德而祝其壽也)○南山有桑北山有楊樂
只君子邦家之光樂只君子萬壽無疆(興也)○南山有杞
北山有李樂只君子民之父母(叶滿彼反)樂只君子德音不
已(興也杞樹如樗一名狗骨)○南山有栲(音考叶音口)北山有杻(音紐)樂只
君子遐不眉壽(叶直酉反)樂只君子德音是茂(叶莫口反○興也栲山樗)
(杻檍也遐何通眉壽秀眉也)○南山有枸(音矩)北山有楰(音庾)樂只君子
遐不黃耇(音苟叶果五反)樂只君子保艾(五蓋反)爾後(叶下五反○興也枸)
(枳枸樹高大似白楊有子著枝端大如指長數寸噉之甘美如飴八月熟亦名木蜜楰鼠梓樹葉木理如楸亦)
(名苦楸黃老人髮復黃也耇老人面凍梨色如浮垢也保安艾養也)
南山有臺五章章六句(說見魚麗)
由儀(說見魚麗)
蓼(音六)彼蕭斯零露湑(上聲)兮既見君子我心寫(叶想羽反)兮燕
笑語兮是以有譽處兮(興也蓼長大貌蕭蒿也湑湑然蕭上露貌君子指諸侯也寫輸)
(寫也燕謂燕飲譽善聲也處安樂也蘇氏曰譽豫通凡詩之譽皆言樂也亦通○諸侯朝於天子天子與之燕)
(以示慈惠故歌此詩言蓼彼蕭斯則零露湑然矣既見君子則我心輸寫而無留恨矣是以燕笑語而有譽處)
(也其曰既見蓋於其初燕而歌之也)○蓼彼蕭斯零露瀼瀼(音壤)既見君子
為龍為光其德不爽(叶師莊反)壽考不忘(興也瀼瀼露蕃貌龍寵也為龍為光)
(喜其德之辭也爽差也其德不爽則壽考不忘矣褒美而祝頌之又因以勸戒之也)○蓼彼蕭斯
零露泥泥(音你)既見君子孔燕豈弟宜兄宜弟令德壽豈
(音愷叶去禮反○興也泥泥露濡貌孔甚豈樂弟易也宜兄宜弟猶曰宜其家人蓋諸侯繼世而立多疑忌其)
(兄弟如晉詛無畜羣公子秦鉞懼選之類故以宜其兄弟美之亦所以警戒之也壽豈壽而且樂也)○蓼
彼蕭斯零露濃濃(音農)既見君子鞗(音條)革沖沖(音蟲)和鸞雝
雝萬福攸同(興也濃濃厚貌鞗轡也革轡首也馬轡所把之外冇餘而垂者也沖沖垂貌和鸞皆)
(鈴也在軾曰和在鑣曰鸞皆諸侯車馬之飾也庭燎亦以君子日諸侯而稱其鸞旂之美正此類也攸所同聚)
(也)
蓼蕭四章章六句
湛湛(上聲)露斯匪陽不晞(音希)厭厭(平聲)夜飲不醉無歸(興也湛湛)
(露盛貌陽日晞乾也厭厭安也亦久也足也夜飲私燕也燕禮宵則兩階及庭門皆設大燭焉○此亦天子燕)
(諸侯之詩言湛湛露斯非日則不晞以興厭厭夜飲不醉則不歸蓋於其夜飲之終而歌之也)○湛湛
露斯在彼豐草厭厭夜飲在宗載考(興也豐茂也夜飲必於宗室蓋路寢)
(之屬也考成也)○湛湛露斯在彼杞棘顯允君子莫不令德(興也)
(顯明允信也君子指諸侯為賓者也令善也令德謂其飲多而不亂德足以將之也)○其桐其椅
(音醫)其實離離豈弟君子莫不令儀(興也離離垂也令儀言醉而不喪其威儀)
(也)
湛露四章章四句(春秋傳甯武子曰諸侯朝正於王王宴樂之於是賦湛露曾氏)
(曰前兩章言厭厭夜飲後兩章言令德令儀雖過三爵亦可謂不繼以淫矣)
白華之什十篇五篇無辭凡二十三章一百四
句
詩經集傳卷四
