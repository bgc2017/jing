易學變通卷六元曾貫撰
下經三(漸至未濟)
漸
或問漸之為女歸何也曰以卦象論之則艮男下于
巽女親迎之象也巽女往居于外夫婦之義也以卦
變論之則自否而變六往居四由内而外是亦夫婦
之象九來居三則是陽下于隂是亦親迎之象也曰
彖𫝊既謂之進得位又謂之進以正何也曰此亦卦
變之說也蓋彖辭惟取女歸之象而彖傳則又取男
女之象也故自否而變則六往居四而當位為進以
正之象自旅而變則九進居五而以中豈非進得位
之象乎是則女進以正則有以宜家而為正邦之本
男進得位則有以儀刑而收正邦之功此所以夫子
于下文復中之曰其位剛得中者以見進而得位為
九五而自别于六四之得正也曰鴻漸于陸本非失
所而本爻之凶為甚何也曰三為人位而互坎為險
以人位之險則鴻漸于此其不罹繒繳者鮮矣曰六
四反為得桷何也曰自九三而視六四則為不育之
婦然自本爻視之則所謂進以正者正指此爻故謂
之于木之漸雖非鴻之所安然其視于陸之漸則漸
出人位之險矣故曰得其桷猶言險中之獲安也曰
九三取婦孕不育而九五復取婦三歲不孕何也曰
此聖人設兩端以垂訓也蓋三四非正應而合則雖
孕而不得育二五以正應而間于三四則雖不孕而
終莫能勝以見正應者雖間而終合非正應者雖合
而終凶此女歸所以利貞也至于取象則固取于互
離之象三之所以孕者豈非有六四巽順之合乎五之所
以不孕者豈非由六二艮止于下而失所願乎胡氏
牽強破碎至取互坎而為漏胎之象乃不經之尤者
不可不辨也
歸妹
或問漸之征吉而歸妹征凶何也曰漸以艮止於内
而巽順於外安得而不吉歸妹以說於中而動於外
安得而不凶且凶而謂之征凶者女征則凶此非滛
奔之義乎蓋婚姻之禮未有男不先于女而女動之
理况於以說而動者乎曰歸妹永終知敝程朱之說
孰為當乎曰歸妹本有征凶之占聖人於大象所以
反其凶而為吉者也蓋歸妹不能永終者由其不正
而終有敝也君子體易欲有以永其終則當知其敝
而戒之矣以此而觀則天下之事凡欲求其終而无
敝者皆當知其敝而後能革其敝也曰九二取幽人
之象何也曰士之從君猶女之從夫也使其所從非
正豈惟失身喪已而有枉道之辱而庸君闇主寧保
其无明夷之傷乎故上无明君則抱道之士寧守正
而不偶未得害於義也此九二居中以貞所以為未
變其常也曰三之歸妹以須四之歸妹愆期皆非婚
姻之及時也然爻有得失之異何也曰三以隂柔說
體欲動之急乃須時而不能待所歸故寧自賤而求
欲歸之速此彖之所謂征凶者正指此爻也四以陽
德而无正應雖不无愆期之嫌然其志則有守故能
待其所歸之正不至有失身之悔矣此二爻乃聖人
設兩端為訓以見急於自售者必為人所賤而剛於
自守者必能得所歸禍福无不自已豈不信哉曰彖
曰无攸利柔乘剛也然六三之乘九二雖不係以吉
凶而六五之乘九四乃謂歸妹之吉何也曰彖𫝊所
謂征凶无攸利者專指六三言也蓋居内而為兊主
者三也感於外而說者亦三也以不當之位而征者
亦三也故小象係之曰歸妹以須未當也則彖辭所
係專指六三也可見矣且以卦而言則是隂柔而乘
剛位此皆女德之不正宜其征凶而无攸利也若六
五雖乘九四之剛然居尊以中殊非六三之比此本
義表之為女德之盛則其為歸妹之吉不亦宜乎
豐
或問明居下體彖辭乃有日中之象何也曰以上下
之體而觀則離明雖居下體而為方升之日然以内
外之體而觀則如離明于内乃所以照臨于天下若
過于此則反為日昃之離矣曰豐既有日中乃復有
見斗見沬之象何也曰以卦體觀之離明為日震動
為雷互巽為風兊澤為雨是當晝之時雷電皆至風
雨交作安得无見星斗之理乎曰豐之時而取此象
何也曰此聖人為世道計也自古否泰相仍損益相
因自然之理也故以明而動固有致豐之道然動極
而窮明極而暗亦事理之必然也但當此之時暗主
居上雖有中正之臣而反見疑此豐之所以常不能
保其終也故聖人于六二戒之以有孚之吉以見往
雖見疑然為臣之道不可不盡誠以感其上又于六
五開之以來章之慶以見已雖為柔闇然為君之道
不可不虚巳以求其助君臣如是則日中不至于昃
而月盈不至于食矣
旅
或問豐旅二大象皆取刑獄何也曰豐以内明而外
動故折之致之而无所疑旅以内止而外明故明慎
不留而不敢縱聖人於此二象文雖不屬而意實相
足蓋致刑者常患於不慎而折獄者常短于不留使
其刑之致而能慎則是欽恤之意常行於斧礩獄之
折而能无留則是克允之明洞燭於囹圄豈非刑獄
之盡其道乎曰旅之時義為大何也曰旅者去其所
止離其所居得貞則吉失貞則凶所係至大也故曰
得中乎外又曰順乎剛又曰止而麗乎明此皆旅之
貞也蓋不得乎中則過高而招禍過卑而凂已榮辱
所係也不順乎剛則恃已凌人居下訕上禍患所係
也不麗乎明則失其所宗喪其所主又名節所係也
此其時義豈不為大乎曰彖之小亨既主乎五矣然
五之亡矢反不如二之即次懷資何也曰以卦義言之
則得中乎外者旅之通也以爻言之則五之得中終
不如二之中且正也况旅之所以吉者又以貞為尚
乎
旅九四得其資斧巽上九喪其資斧資者資之以為
用以所應者言也斧者取之以為斷以離巽之性言
也何則旅之九四下有應與得其資也以九居離體
之内離為戈兵且火性剛決處事能斷得其斧也巽
之上九則下无應與是喪其資也居巽之極且又在
離體之外失其所以為斷則是喪其斧也一得一喪
則聖人係辭之意可見
旅六五射雉解上六射隼二爻皆取射象先儒類以
坎為弓必求合於坎然解雖有坎而上六既不在坎
體之内旅則有離又无坎體之可互况觧之者上六
而隼則六三也旅之射者六五而雉則本體之象也
所以然者解以上射下去害之意也旅以中道而射
獲其所處之意也以意求象則凡意之欲求必得者
皆射之義也解則欲必得乎三而去之旅則欲求必
得乎五而處之皆射之象也烏可強求坎體而通之
乎
巽
或問巽之小亨主於隂也而彖𫝊乃以剛巽中正為
主何也曰巽之道為隂柔卑順之道非君子之所尚
惟以柔順剛以下順上則可以小亨故聖人不主於
六四而主於九五者以見六四雖為巽體之主然非
順乎陽剛得位之君則是柔順邪媚之道非君子之
所貴也曰巽而利見大人何也曰大人者有德位之
稱指九五也蓋巽順之道易流於卑諂惟中正之大
人說之不以道則不說故必以巽之道巽順於大人
然後得乎巽之正也曰巽風為申命之象可得詳乎
曰風之為象巽入而不驟教之善也行地而不擇化
之周也被物而無心感之公也既出而弗反令之信
也此申命所以取重巽也曰大象取申命巽入之義
而六爻之所取者皆卑巽之義而不取巽入之義何
也曰大象隨風之義故於巽入為多爻辭取柔皆順
乎剛故於巽順之義為重各有當也曰九二之用史
巫何義也曰二與五君臣之位也以剛遇剛無應之
義况自二至五互體而為聧則君臣不相能睽乖之
意然睽之中又互中孚之象則君臣亦未嘗无感孚
之情但當本之以巽順之道申之以道達之言如子
思无人乎繆公之側則不能安其身蓋亦用史巫之
義也曰九五巽乎中正者也然爻辭不言巽而言先
庚後庚何也曰五為申命之主也故先庚者所以丁
寧而申其命後庚者所以揆度而行其事也然謂之
无初有終者先庚而衆未有孚是无初也後庚而下
無不順是有終也蓋人情固有未孚於變之前然未
有不順於變之後此革之彖亦曰已日乃孚此之謂
也
解之九二曰田獲三狐巽之六四曰田獲三品三狐
之象朱子始以為未詳又引或曰云云謂即四隂爻
盖主後說三品之象先儒或以初六與已配為賓九
二應九五為充庖九三在下體之上為乾豆然以解
之取三狐之象推之則以卦有四隂除六五為君餘
三隂則狐之象也今巽亦有四陽除九五為君則上
九居互離之上為乾豆之象明矣九二以互鼎之體
而上應乎君則又為充庖之象明矣若九三處於人
位且居下卦之上豈非賓客之象乎况二卦皆以互
離戈兵而用於水澤林藪之間豈非田之象乎
兑
或問巽兑皆隂卦也然巽小亨而兑不言小何也曰
巽之柔居下而能順乎剛故亨在柔兑之柔居上而
非其正故戒以利貞而其亨在剛此所以巽言小亨
而兑不言也曰巽之二五亦剛中而不得為亨何也
曰巽體柔内而剛外是隂有浸盛之勢故陽不得而
言亨兑體剛中而柔外是陽有浸長之理故不得而
言小亨也曰二五皆言孚惟五則不言兑何也曰二
五言孚者俱以中實為孚也然二之孚者以自信而
悦不惑於六三之柔邪五之孚者戒其輕信小人而
不失乎君位之中正故於五不言兌而言厲者政以
上六方以說道而逢君苟或蔽於欲而說之則安危
之勢雖未著而安危之基决於此矣曰六三上六皆
兌說之主然一則言凶一則不言吉凶何也曰六三
居位不正則其求說於下者取凶之道也上六居隂
而引上之說是欲導其君於說樂之私也然九五陽
剛中正有非邪媚之所能惑故為上六者徒見其未
光大而已至其吉凶則係於九五之從否何如也
渙
或問渙之卦變以程說則變自否來以朱說則變自
漸來果孰從乎曰卦變固無一定之拘然以爻畫推
之則程說為勝蓋謂之剛來者自外而來即爻辭之
所謂奔其机謂之柔得位乎外則六三非得位之正
况非外卦之位乎蓋渙之所以享者有小大小者一
身之亨大則天下之亨也今二剛來未離乎險僅足
亨乎已不若六四得位上同乎五則有以渙其羣而
致天下之亨矣設使六三得九之位而同乎四則於
重畫之義有未盡合而於亨通亦未足見其為渙之
亨矣曰然則六爻之義可得而推乎曰初能拯於渙
之初上能出於渙之極此則時有變通之義也二則
渙乎一巳之難五則有以聚乎天下之渙此則位有
上下之辨也三則有濟渙之志未能成其功四當濟
渙之任有以成其業此則位有當否之辨也曰然則
六四隂柔非有濟渙之才而元吉之占獨歸之四何
也曰四雖隂柔然其位則近君之位德則巽順之主
也當渙之時上能順乎中正之君下能順乎民心之
所向宜其非諸爻之比矣且變自否來由否之二進
而居於渙之四是其超出夷等夫豈下體二隂之比
哉故曰匪夷所思言出其𩔖也
渙初六用拯馬壮吉明夷六二用拯馬壯吉明夷六
二居互坎之初拯之者以九三之剛渙初六居坎體
之初拯之者以九二之剛然坎固有馬之象何獨於
二卦言之且明夷之三渙之二皆陷乎險中何自而
能拯之耶蓋明夷者傷也渙者離也皆患難之時聖
人以二爻皆柔弱不能以濟難故不暇遠求正應之
助惟近取剛陽之爻使之得以免禍此爻辭中之變
例也若夫陽剛雖陷於坎險然互震於上是能動乎
險中有牝馬之象宜其能拯之也
節
或問三隂三陽之卦皆自否泰而來獨於噬嗑節卦
而言剛柔分何也曰噬嗑以剛柔而分善惡故惡者
受噬而善者乃所噬者也節則以剛柔而分内外止
於内則為節溢於外則為過節矣曰初九之不出戶
庭何以為无咎九二不出門庭何以反為凶乎曰初
九居節之初無位者也是居不當位故不出戶庭可
以无咎九二居中有位者也是義宜有為反近說於
六三而不應於九五失其臣道安得不至於凶乎六
四九五皆以坎爻居於澤上非能節者而爻辭或亨
或吉何也曰坎居澤上本非能節然兌上互艮有止
之象故五為艮主而為甘節之吉四居艮體而當位
故又為安節之亨獨六三乃兊澤之主失其中正故
雖居互艮之下而不能止其澤中之溢矣故小象繫
曰又誰咎也以見三之不節乃自取之非其上下之
所致也曰九五居坎體未出乎險也謂之行有尚何
也曰坎水有通之象也曰諸卦之坎皆取險義惟於
節而取通義何也曰節之道貴乎通也使節而不通
則是不可貞之節夫豈君子之道哉
節初九不出戶庭无咎九二不出門庭凶初九九二
皆以剛居下體皆以兊體居内皆不出門戶之象然
在初則无咎二則凶何其象之同而占之異耶吁此
聖人係辭所以教人知變通之道於其相近之中而
有相遠之義也夫初之不出以其居下無位能節而
止固可无咎九二以位則大臣也以互體則震動之
象也於此而不知有為徒規規自守此豈通變達時
之道哉宜其有以取凶也
中孚
小過
或問小過取飛鳥之象何也曰小過者中孚之反體
也中孚者鳥之未鷇者也小過者鳥之已鷇者也此
文王取象之本意也曰内艮外震卦體皆陽本宜上
也然彖辭則云宜下不宜上何也曰小過者重畫之
坎也坎以二隂而陷一陽小過則以四隂而陷二陽
也坎性就下則二陽既陷於隂中所當順時而就下
也故初六之凶由應則而動失宜下之義也二之无
咎由即過而就中得下也三之或戕恃剛而上者也
四之弗過居柔能下者也五之不雨如密雲尚往不
能下也上之弗過如飛鳥之離過於上也此六爻之
義皆由宜下不宜上而取也曰六二之象諸說皆不
明何也曰本義以五為君而復以為妣可乎且四雖
陽爻亦非尊位豈可以為祖乎蓋五雖隂爻而居陽
位以陽位而尊祖之象也上六以隂居隂妣之象也
夫六二以飛鳥之性志欲上進過乎五而遇乎上然
小過之時不宜上而宜下况以臣而不可過乎君故
能不過乎六五而反居六二之臣位則可免乎咎矣
此聖人所以設兩端以為戒也曰九四弗過遇之其
與上六弗遇過之同乎曰九四之弗過者弗過乎五
也遇之者亦遇合乎五也上六弗遇者弗遇乎五也
過之者亦過乎五也蓋四以陽剛而居五之下是能
不及其君遇其臣之意所以无咎上六以隂柔動極
而居五之上則是知上而不知下者所以凶也曰六
爻之中惟初上二爻取鳥飛之象何也曰三四二陽
鳥之身也上下四隂鳥之翼也則初上二爻正鳥翼
之位故取象鳥之飛也曰卦辭飛鳥為大吉而爻辭
飛鳥則為凶何也曰卦取遺音之象下而不上者爻
取飛鳥之象上而不下者此吉凶所以判也曰卦辭
既言小亨復云大吉何也曰小者之亨自其柔得中
言之大吉自中二爻之剛者言之也蓋二陽雖陷於
隂然能順時而處則未嘗不可反凶而吉此聖人為
君子謀也可不察哉曰六五有弋取在穴之象何也
曰五居震體欲動者也下居艮體欲止者也以下體
之止不能順上體之動則六五之君安得不弋取夫
在穴者乎猶解之射隼乃所以去乎害也
既濟
或問既濟亨小主於六二而不主於九五何也曰九
五當既濟之時處極至之位无復可進矣六二居中
處下則猶有可進之望此所謂東隣殺牛不如西隣
之禴祭也况五雖居中有盈滿之象二雖居下有謙
虛之義此既濟之後所以不能无休咎之分也曰六
二既有致亨之道然不无喪茀之占何也曰二之喪
茀由乎九五之盈滿故二不能以自行也然中德在
已他日有必亨之理故謂之七日得者蓋卦有六位
數窮則復今日之喪乃所以為異日之得豈非有可
亨之道者必有亨通之日乎大抵既濟六爻下體三
爻有可進之理故初之无咎者以其既濟之後而存
未濟之心也二之勿逐而得者中道有亨通之望也
三有克之之占者終有成功之日也外體三爻處過
極之日故六四有衣袽之戒而九五有不如西隣之
占上則窮而有濡首之厲矣未濟則下三爻未離乎
險上三爻則出乎險矣此二卦正相反也
既濟初九濡其尾未濟初六濡其尾既濟上六濡其
首未濟上九濡其首諸卦皆以反對為體然未有如
既濟未濟首尾同辭者蓋二卦雖有既未之分然六
爻之中皆具重坎之體故首尾俱有濡之象然象之
同而占則異者蓋未濟不如既濟之初既濟不如未
濟之終也李氏曰既濟之時坎險已過故才剛者雖
濡尾而无咎爻柔者濡首而有厲此則本其濟之時
而以才之剛柔為得失也若未濟之時坎險未過聖
人因既濟之象而戒之以為未濟之初六乃隂柔之
才若不度淺深如既濟初九之濡尾則吝矣若上九
之有孚者謂與六五相孚也剛柔相孚需于酒食以
待濟則為无咎飲酒而至於濡首則是不知節矣但
上九以剛明之資必不如既濟上六之沈溺故曰有
孚失是言能有孚則不至於濡首矣此乃亂之後而
有致治之理而凡時之否而待通事之阻而待濟皆
此義也學者可不講哉
未濟
或問未濟之亨亦以柔得中也而不謂之亨小何也
曰既濟之柔在二道不能行故其亨在已而為小未
濟之柔居尊有將濟之理宜有致天下亨通之望故
不得謂之小也蓋未濟之五即既濟之二向也喪茀
今也貞吉此非勿逐七日之驗乎曰未濟之九二陷
於坎中乃謂之貞吉六三征凶反謂之利涉何也曰
未濟之體自二至五互成既濟之體故未濟之二即
既濟之初但既濟初九之輪曳之於未濟之後未濟
九二之輪曳之於既濟之初蓋先事而戒吉之兆後
事而戒僅足以无咎而已若六三之征凶者以本卦
之體未出乎坎也利涉者以互卦之體有既濟之象
也於未濟之終而有既濟之理此大川所以利涉也
曰鬼方之伐既濟言之於三而未濟言於四何也曰
鬼方者幽險之地坎之象也故既濟言於三者以離
明而去幽闇伐之初也故曰三年克之期其效之辭
也未濟言於四者既濟之後也故曰有賞於大國定
功行賞之辭也此所以一則言高宗者征伐之命主
於君也二則言震用者征伐之功歸諸臣也曰上九
居未濟之極宜有濟也乃有飲酒濡首之象何也曰
自二至五已成既濟之體上九不得而與也居未濟
之終而不能成既濟之功此所以沉湎失道而不知
節也曰未濟而互既濟既濟亦互未濟何也曰此造
化之循環所以无窮也既濟而有未濟此非治中生
亂之象乎未濟而有既濟此非亂中生治之理乎禍
福之倚伏安危之禪代皆此理也讀易者得不默契
於心乎曰上經終於坎離先水而後火下經終于既
未何以先既而後未乎曰上經主於天道故先水而
後火者本其生數而言也下經主於人道則水火不
交无以生萬物故以水火相濟者推其功用而言也
然而由既濟而未濟則窮而變變而通此易无窮之
妙所以皆由自然也夫豈強為之布置哉
序卦
序卦之說夫子言之備矣然嘗考穎達之說曰聖人
本定先後自有指非用孔子序卦之意若元用孔子
序卦之意不應其卦二二相偶其說似為有見因是
思之卦不能無偶則偶不能無序也天下之理一故
神兩故化兩相偶而變化出焉此易之道也故以兩
卦之對為序者文王之易也以一卦之名為序者孔
子之易也今讀孔子之易而不知求文王之易此非
學易之大病乎蓋上經雖以乾坤坎離為主然其卦
之偶凡十五皆以相因為序下經雖以震艮巽兊為
主然其卦之偶凡十七皆以相反相對為序或者聖
人之微意也何則乾而後有坤天開於子地闢於丑
也屯而後有蒙屯者物之初蒙者人之初也需而後
有訟酒食者訟之端也師而後有比一戎衣乃所以
定天下也小畜而後有履文德懿而上下辨也泰而
後有否陽交於春而隂盛於秋也同人而後為大有
治之極者必基於大同也謙而後有豫虛者乃所以
致盈也隨而後有蠱家之敗由其無諍子也臨而後
有觀德足以臨者乃為可觀也噬嗑而後有賁去乎
梗化則人文之化盛也剥而後有復消者乃所以為
息也无妄而後為大畜誠則有以畜其德也頥而後
有大過過嘗生於養也坎而後有離天一地二之序
也此皆天地自然之理故以相因為序非強合而附
會也若下經則以人道言多以相反相對為序矣故
咸與恒對人道之伉儷也遯與大壯反人道之進退
也晉與明夷反人道之顯晦也家人與睽反人道之
離合也蹇與解反人道之憂喜也損與益反人道之
得失也夬與姤反人道之邪正也萃與升對萃聚而
升進也困與井對通塞之義也革與鼎對新故之辨
也震與艮對動靜之機也漸與歸妹對婚媾之道也
豐與旅對豐盛而旅孤也巽與兊對順說之情也渙
與節反渙者不節而節者不渙也中孚與小過反信
則無過而過則無信也既濟與未濟對則治亂相因
而人道備矣由是觀之卦有自然之偶則偶有自然
之序非可以強名也但夫子序卦即一卦相因而發
其義文王序卦以兩卦相對而見其義前聖後聖蓋
互相發而不可偏廢也與
易統論(附錄)
後天卦位說
後天卦位諸說詳矣然嘗紬繹文王之意則有无窮之
義焉夫後天卦位視先天俱變矣獨坎離對待猶先天
之配合者此造化之微妙也蓋先天主體後天主用體
固用之所由出而用則不可以離夫體也故流行之中
而有對待者存焉此聖人之精意蓋乾坤所以生萬物
而无窮者政以坎離為真水火也此二五妙合然後出
乎震而說乎兊也故震兊之分東西雖以金木而定位
然震者當生物之初而兊居成物之終是陽倡乎始而
震主之隂承乎終而兊應之此一剛一柔即乾坤之分
體而一倡一和即乾之大始而坤之成物也與艮坤之
易乎雷風之位者蓋坤以隂土當生長之終而為收藏
之本艮以陽土當收藏之終又為生長之本此土之所
以分旺與然三男居東北而乾則退居于後三女居西
南而坤則雜處其中者豈男主外事固可離乎父女主
内事不可離乎母是亦父尊而母親之義與
卦變說
卦變之說朱子亦既備于圖矣但本義之說專主二爻
上下互易而變者似局于一例以故于夫子彖𫝊時有
不合故不得不備其說之未備也何則有文王之卦變
有周公之𧰼變有夫子之卦變其所取雖不一而其義
則本无異也蓋文王所取以内外往來為變泰否是也
周公所取以剛柔進退之極為變乾坤之用九用六是
也惟夫子或取一爻自外來而變者訟與无妄是也故
訟之彖曰剛來而得中无妄之彖曰剛自外來而為主
于内此皆蒙上卦而變也(訟自需來无妄自復來)有以二爻内外
互易而變者損益與賁是也蓋此三卦皆自泰否而來
故賁之彖曰柔來而文剛分剛上而文柔此非賁之六
二由泰之上六而來歟損之彖曰損下益上其道上行
此非損之上九由三而上行與益之彖曰自上下下其
道大光此非益之初九由四而下于初與又有專以一
爻自下而上行者若噬嗑晉暌鼎是也蓋此四卦皆以
離居外專主于柔自下進得位得中非以剛柔上下互
易而變也至于蹇解二卦皆有利西南之𧰼然以解之
往得衆之辭推之固可指九四自三而入于坤體故有
西南之利若以蹇之往得中之辭推之則是九五自三
而往方合乎變入坤體之𧰼若依本義之說則是由震
而坎何自而合西南之𧰼乎又况渙之六四自二而往
故其𧰼曰柔得位乎外而上同又與朱子變例不合所
以然者一卦可變而為六十四正如朱子啟蒙之說何
故專主于一例惜也弗克質正其是非而究其義也
𧰼意說
昔者聖人之作易也書不能盡其言言不能盡其意故
立象以盡之是𧰼也者由其有不盡之意故卦有不盡
之𧰼世之儒者徒知𧰼足盡意而求𧰼中之意矣而不
知𧰼由意立乃不求意中之𧰼此後之求𧰼者所以非
滯泥之不通則必疎略而无據也姑以乾坤言之乾既
稱龍坤何得而稱龍坤既稱馬乾何故而為馬以𧰼求
𧰼徒見其不合矣若以意求𧰼則知坤之稱馬非坤之
為馬也特以坤配乾故言牝以别之則坤之牝馬豈非
以順健之意與坤之稱龍亦非坤之為龍也特以坤敵
乾故言龍戰者主乾而不主坤言臣不可以加于君也
又以諸卦濟川之𧰼論之則需訟以乾坎之合固有涉
之利不利之𧰼矣中孚則以巽木行兊澤渙則以巽木行
坎水亦有利涉之𧰼矣若益之取𧰼則其彖曰利涉大
川木道乃行說者但以下震上巽而為木道矣然于乃
行之意似有未盡蓋謂之木道行此主于震木有動之
意非取巽木之𧰼也彼中孚渙則巽木浮于水澤又非益之
巽木為可比也若蠱與大畜固以互震之木行于互兌
之澤似若有𧰼之可求矣至于同人利涉又以何體之
可互乎胡氏知其𧰼之不通乃求互巽之木以當之殊
不知巽木而非水澤則巽乃隂木非震木之比何自而
能涉乎蓋同人涉川取其意中之𧰼爾何則同人者同
心之謂也同心濟難雖胡越一家則涉川之險尤貴同
心之利也以此推之卦爻不能无𧰼𧰼不能无意此固
𧰼中之意也若書有不盡之言言有不盡之意于是而
有𧰼則是意中之𧰼也求意于𧰼又不若求𧰼于意引
而伸之觸𩔖而長之則卦无不通之𧰼而𧰼无不盡之
意矣
乾坤說
乾坤諸卦之體統而乾又為坤之體統先儒有是言也
然乾坤剛柔為畫常均故復至乾凡百一十有二陽而
姤至坤亦百一十有二隂乾至泰固為百三十六畫陽
然否至坤亦為百三十六畫隂上經乾有十二體而坤
亦有十二體下經乾之體四而坤之體亦四是皆乾坤
並立而未見乾之所以統乎坤者也惟大𫝊有曰乾之
策二百一十有六坤之策百四十有四蓋以乾元用九
坤元用六而得之此固陽饒隂乏而有自然之數矣及
觀揲蓍掛扐之數則初變之竒偶為竒者三為偶者一
及再變之後竒偶始均然以四𧰼之數而觀則老陽之
變十有二而老隂之變惟四耳老陽積而為乾老隂積
而為坤乾尊坤卑乾饒坤乏於是體統自然有非人力
所能為者故乾坤雖對體於篇端然乾陽由剥而復特
著於上經而坤體由夬而姤則列之下經不得並列于
上經矣且乾陽之復則受之以无妄所以尊陽也(乾居上體)
坤隂之姤則受之以萃所以卑隂也(坤居下體)此乾坤相配
之中不能无尊卑之意存焉此聖人之微意也故夫子
于无妄之彖即係之以剛來而為主于内及于萃則不
言之矣此其扶持之意皆天道之自然夫豈聖人之容
心哉
坎離說
先天以坎離居東西後天以坎離居南北說者以先天
主對待之體後天主流行之用而坎離者天地之用卦
故乾坤退居于无為坎離則代父母而主事然細玩圖
意先天主于立體故以乾坤為主者凡陽皆乾凡隂皆
坤故乾坤定位即六子之位定矣後天主于致用故以
坎離為主者卦之六位自初至三為離自四至上為坎
不假人為乃天地自然之數所謂六位之坎離而六十
四卦不能遺也以此為主則後天卦位蓋可知矣况先
天取天之坎離之意多後天取地之坎離之意多何則
先天卦位離東坎西者日生于東月生于西也後天卦
位離南坎北者離納已土故處乎地之隂坎納戊土故
處乎地之陽所以然者圓圖之𧰼天也方圖之𧰼地也
天則陽極于南而隂極于北地則陽盛于北而隂盛于
南此所以離居于南則外為天之陽而内為地之隂坎
居于北則外為天之隂而内為地之陽此坎離所以兼
備乾坤之體而為天地之用也然而上經首乾坤而終
坎離者此固兼天地之坎離為言也下經首咸恒而終
既未濟者此則又以人道之坎離而言也故曰未濟男
之窮歸妹女之終此之謂矣
否泰說
嗟夫自乾坤奠位何致泰之難而為否之易也夫生物
之初為屯生民之初為蒙自其屯而不能无需自其蒙
而不能无訟聖人者出因其衆而合之以兵農統其會
而定之以封建于是封建行而民有所比而心不離兵
農合而衆有所歸而力不耗然後衆心有所畜而文德
修上下有所辨而禮制作此聖人由師而比不能不定
之以戈兵者乃所以為懿文制禮之基也夫其致泰之
由若此其難然聖人不以世之既泰而不盡夫人事也
裁其過而輔其不及聖人豈樂于自煩而不安于自逸
哉交泰之運在天地而成泰之功在聖人也後世人主
往往遇泰運而不盡人事徒諉夫泰之一變為否乃天
運之自然殊不思泰之所以致否由六五柔懦而致之
否之所以傾否由九五剛健而傾之此聖人之微意也
使泰之五位而濟之以剛德則三隂何自而翩翩包荒
之君子何自變于包承之小人哉于此見泰之六五不
言致泰之功而否之九五獨言傾否之故聖人之心蓋
可見矣奈之何保泰之功不究夫𧰼中之意也
禮樂說
聖人制禮作樂其必有所由乎夫禮作于履樂成于豫
自先儒蓋有此言也然禮之作蓋作于交泰之前而樂
之成乃成于致泰之後或者徒以上下之辨无難定而
天地之和未易致此固禮作于先而樂成于後之徵然
聖人微意殆以禮文之修必由于武功之既定樂音之
盛蓋成于民物之既和此所以由訟而師則功成于比
者乃制禮之原由同人而大有則德盛于謙乃作樂之
本所以然者禮由于政而政之大者孰大于比之建國樂
由于德而德之盛者孰盛于大有而能謙推此二卦之
序以見聖人制作之由蓋有自然之故而非智巧得與
于其間也吁履之終而有考祥之吉豫之終反不能无
冥豫之歸豈不以禮之體雖嚴而其終也无失樂之用
雖和而其終也不能不流與讀易者得不為深省
