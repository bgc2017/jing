春秋尊王發微卷八
宋孫復撰
成公名黑肱宣公子定王十七年即位成諡也
安民立政曰成
元年春王正月公即位二月辛酉葬我君宣公無冰
周之二月夏之十二月無冰冬温也書曰僭常𤾉若無
冰常𤾉之應也
三月作丘甲
作丘甲丘無甲也丘無甲其曰作丘甲者成公即位
不能修德以靖其國俾丘人為甲也謂丘出甲士一
人古者九夫為井四井為邑四邑為丘出戎馬一匹
牛三頭何甲士之有故曰三月作丘甲以惡之也
夏臧孫許及晉侯盟于赤棘
臧孫許臧孫辰子赤棘晉地
秋王師敗績于茅戎
此王師及茅戎戰王師敗績也經言王師敗績于茅
戎者王者至尊天下莫得而敵非茅戎可得敗也定
王庸暗無宣王之烈王師為茅戎所敗惡之大者故
孔子以王師自敗為文所以存周也
冬十月
二年春齊侯伐我北鄙夏四月丙戌衛孫良夫帥師及
齊師戰于新築衛師敗績六月癸酉季孫行父臧孫許
叔孫僑如公孫嬰齊帥師會晉郤克衛孫良夫曹公子
首及齊侯戰于鞌齊師敗績秋七月齊侯使國佐如師
己酉及國佐盟于袁婁
齊侯春伐我北鄙夏敗衛師于新築魯衛使告于晉
六月季孫行父臧孫許叔孫僑如公孫嬰齊會晉郤
克衛孫良夫曹公子首伐齊癸酉及齊侯戰于鞌齊
師敗績晉師逐齊侯使國佐如師請平郤克許之七
月己酉盟于袁婁齊頃數病諸侯以起此戰信不道
矣然魯出四卿會晉衛曹敗齊侯于鞌盟國佐于袁
婁此又甚焉故列數之以著其惡公孫嬰齊叔肸子
新築衛地鞌袁婁齊地
八月壬午宋公鮑卒庚寅衛侯速卒取汶陽田
汶陽之田魯地也齊人侵之今魯從晉故復取之不
言取之齊者明本非齊地
冬楚師鄭師侵衛十有一月公會楚公子嬰齊于蜀丙
申公及楚人秦人宋人陳人衛人鄭人齊人曹人邾人
薛人鄫人盟于蜀
冬楚師鄭師侵衛公懼二師之及境也乃會楚公子
嬰齊與諸侯之大夫盟于蜀先言公會楚公子嬰齊
于蜀以見楚公子嬰齊伉也後言丙申公及楚人秦
人宋人陳人衛人鄭人齊人曹人邾人薛人鄫人盟
于蜀以見公叛晉即楚之惡也蜀魯地
三年春王正月公會晉侯宋公衛侯曹伯伐鄭
宋文衛穆未葬成公會晉伐鄭其惡可知也
辛亥葬衛穆公二月公至自伐鄭甲子新宮災三日哭
新宮者宣公也案哀三年威宮僖宮災稱諡此不稱
諡者親廟也親廟災其曰新宮者成公主祀弗敢斥
也故曰新宮災三日哭三日哭哀則哀矣何所補也
乙亥葬宋文公夏公如晉鄭公子去疾帥師伐許公至
自晉秋叔孫僑如帥師圍棘
棘附庸
大雩晉郤克衛孫良夫伐廧(在良反)咎(古刀反)如冬十有一
月晉侯使荀庚來聘衛侯使孫良夫來聘丙午及荀庚
盟丁未及孫良夫盟
此公及荀庚孫良夫盟也不言公者二子伉也二子
來聘不能以信相親反要公以盟非伉而何故言聘
以惡之荀庚先孫良夫盟先至也
鄭伐許
其曰鄭伐許者狄之也狄之者鄭襄背華即夷與楚
比周一歲而再伐許故狄之也
四年春宋公使華元來聘三月壬申鄭伯堅卒把伯來
朝夏四月甲寅臧孫許卒公如晉葬鄭襄公秋公至自
晉冬城鄆鄭伯伐許
五年春王正月杞叔姬來歸
來歸者棄而來歸也
仲孫蔑如宋夏叔孫僑如會晉荀首于榖梁山崩
梁山崩其辭略者比沙鹿之異小也春秋災異小者
略大者詳僖十四年秋八月辛卯沙鹿崩是也
秋大水冬十有一月己酉天王崩
定王也
十有二月己丑公會晉侯齊侯宋公衛侯鄭伯曹伯邾
子杞伯同盟于蟲牢
蟲牢之盟鄭服也天王崩晉合諸侯同盟于蟲牢不
顧甚矣蟲牢鄭地
六年春王正月公至自會二月辛巳立武宮
武宮者武公之宫也其毁已久宗廟有常故不言立
此言二月辛巳立武宮非禮可知也
取鄟(音專又市臠反)
宣九年取根牟此年取鄟襄十三年取邿皆微國也
衛孫良夫帥師侵宋夏六月邾子來朝公孫嬰齊如晉
壬申鄭伯費(音秘)卒秋仲孫蔑叔孫僑如帥師侵宋楚
公子嬰齊帥師伐鄭
鄭從晉故也前年受盟蟲牢
冬季孫行父如晉晉欒書帥師救鄭
七年春王正月鼷鼠食郊牛角改卜牛鼷鼠又食其角
乃免牛吳伐郯
吳本子爵始見于經曰吳者惡其僭號外之也
夏五月曹伯來朝不郊猶三望秋楚公子嬰齊帥師伐
鄭公會晉侯齊侯宋公衛侯曹伯莒子邾子杞伯救鄭
八月戊辰同盟于馬陵
諸侯救鄭八月戊辰同盟于馬陵病楚故也馬陵衛
地
公至自會吳入州來
吳乘楚伐鄭故入州來州來微國
冬大雩衛孫林父出奔晉
八年春晉侯使韓穿來言汶陽之田歸之于齊
汶陽之田齊所侵魯地也故二年用師于齊取之晉
侯使韓穿來言歸之于齊非正也魯之土地天子所
封非晉侯所得制也晉侯使歸之于齊是魯國之命
制在晉也故曰晉侯使韓穿來言汶陽之田歸之于
齊以惡之
晉欒書帥師侵蔡公孫嬰齊如莒宋公使華元來聘
夏宋公使公孫夀來納幣
宋公使公孫夀來納幣非禮也
晉殺其大夫趙同趙括秋七月天子使召伯來賜公命
成雖即位八年非有勤王之績天子使召伯來賜公
命濫賞也天子天王王者之通稱
冬十月癸卯杞叔姬卒
杞叔姬五年來歸此而卒者為明年杞伯來逆叔姬
之喪起
晉侯使士燮來聘叔孫僑如會晉士燮齊人邾人伐郯
衛人來媵(以正反又音繩正反)
媵伯姬也媵書者古諸侯嫁女二國媵之二國禮也
三國非禮也此年衞人來媵九年晉人來媵十年齊
人來媵是也唯王后三國媵
九年春王正月杞伯來逆叔姬之喪以歸
叔姬見弃而死義與杞絶此言杞伯來逆叔姬之喪
以歸者交譏之也
公會晉侯齊侯宋公衛侯鄭伯曹伯莒子杞伯同盟于
蒲公至自會二月伯姬歸于宋
不言逆者微也
夏季孫行父如宋致女
致女常事也故隠二年伯姬歸于紀僖十五年季姬
歸于鄫皆不書致此言季孫行父如宋致女者内女
嫁為鄰國夫人當有常使禮也使卿非禮也
晉人來媵秋七月丙子齊侯無野卒晉人執鄭伯晉欒
書帥師伐鄭
鄭叛晉故也
冬十有一月葬齊頃(音傾)公楚公子嬰齊帥師伐莒庚申
莒潰楚人入鄆秦人白狄伐晉鄭人圍許城中城
十年春衞侯之弟黑背帥師侵鄭夏四月五卜郊不從
乃不郊五月公會晉侯齊侯宋公衛侯曹伯伐鄭
五月諸侯伐鄭鄭請成
齊人來媵丙午晉侯獳(奴侯反)卒秋七月公如晉
公如晉奔喪也
冬十月
十有一年春王三月公至自晉
公留于晉九月
晉侯使郤犫(尺由反)來聘己丑及郤犫盟夏季孫行父如
晉秋叔孫僑如如齊冬十月
十有二年春周公出奔晉
周無出也天下皆周也此言周公出奔晉者惡周公
自絶于周也
夏公會晉侯衞侯于瑣澤秋晉人敗狄于交剛
瑣澤交剛地闕
冬十月
十有三年春晉侯使郤錡(魚綺反)來乞師三月公如京師
夏五月公自京師遂會晉侯齊侯宋公衞侯鄭伯曹伯
邾人滕人伐秦
晉侯將伐秦春使郤錡來乞師三月公如京師者因
會諸侯伐秦過京師而朝也因會諸侯伐秦過京師
而朝禮與公朝京師禮也因會諸侯伐秦過京師而
朝非禮也案周官六年五服一朝又六年王乃時廵
諸侯各朝于方岳大明黜陟未有因會諸侯伐國過
京師朝之之事故曰春晉侯使郤錡來乞師三月公
如京師夏五月公自京師遂會晉侯齊侯宋公衞侯
鄭伯曹伯邾人滕人伐秦以惡之也
曹伯盧卒于師秋七月公至自伐秦
不以京師至者明本非朝京師
冬葬曹宣公
十有四年春王正月莒子朱卒夏衞孫林父自晉歸于
衛
林父七年奔晉其言自晉歸于衛者由晉侯而得歸
也衛大夫由晉侯而得歸則衞國之事可知也
秋叔孫僑如如齊逆女鄭公子喜帥師伐許九月僑如
以夫人婦姜氏至自齊
叔孫僑如如齊逆女僑如以夫人婦姜氏至自齊皆非
禮也惡不親迎也
冬十月庚寅衛侯臧卒秦伯卒
十有五年春王二月葬衛定公三月乙巳仲嬰齊卒
仲嬰齊公孫歸父子公子仲遂孫也孫以王父字為
氏公之子曰公子公子之子曰公孫公孫之子以王
父字為氏也
癸丑公會晉侯衛侯鄭伯曹伯宋世子成齊國佐邾人
同盟于戚晉侯執曹伯歸于京師
晉侯執曹伯稱爵者執得其罪也曹伯不道晉侯會
諸侯于齊討而執之又歸于京師書者非天子命也
公至自會夏六月宋公固卒楚子伐鄭秋八月庚辰葬
宋共(音恭)公宋華元出奔晉宋華元自晉歸于宋宋殺
其大夫山
宋殺其大夫山楚殺其大夫得臣皆未命大夫也故
不氏
宋魚石出奔楚冬十有一月叔孫僑如會晉士燮齊高
無咎宋華元衛孫林父鄭公子鰌邾人會吳于鍾離
此言叔孫僑如會某人某人會吳于鍾離者諸侯大
夫不敢致吳子也吳子在鍾離故相與會吳于鍾雜
爾
許遷于葉(式涉反)
十有六年春王正月雨木冰
雨木冰者雨著木而冰也
夏四月辛未滕子卒鄭公子喜帥師侵宋
鄭叛晉故侵宋
六月丙寅朔日有食之晉侯使欒黶(於斬反又音於玷反)來乞師
甲午晦晉侯及楚子鄭伯戰于鄢(於晚反又音於建反)陵楚子鄭
師敗績
鄭公子喜叛晉侵宋故晉侯使欒黶來乞師六月晉
侯伐鄭鄭人使告于楚楚子救鄭甲午晦晉侯及楚
子鄭伯戰于鄢陵楚子傷焉楚子鄭師敗績楚不言
師舉重也戰不言公者公不出師也案十三年春晉
侯使郤錡來乞師三月公如京師夏五月公自京師
遂會晉侯齊侯宋公衛侯鄭伯曹伯邾人滕人伐秦
十七年秋晉侯使荀罃來乞師冬公會單子晉侯宋
公衛侯曹伯齊人邾人伐鄭此不言公不出師可知
也鄢陵鄭地
楚殺其大夫公子側秋公會晉侯齊侯衛侯宋華元邾
人于沙隨不見公
不見公者晉侯不見公也鄢陵之戰公不出師故晉
侯不見公沙隨宋地
公至自會公會尹子晉侯齊國佐邾人伐鄭
尹子天子卿子爵
曹伯歸自京師
前年晉侯會諸侯于戚執曹伯歸于京師此言曹伯
歸自京師者天子赦之之辭也春秋亂世強侯不道
執辱小國之君皆非天子命執之赦之自我而已僖
二十八年晉侯入曹執曹伯畀宋人晉人執衛侯歸
之于京師冬曹伯襄復歸于曹三十年衛侯鄭歸于
衛是也惟負芻得反于曹由天子命故曰曹伯歸自
京師異其文以别之
九月晉人執季孫行父舍之于苕(音條)丘
沙隨之會晉侯既不見公今又執季孫行父舍之于
苕丘魯一不出師而晉再辱于魯其惡可知也苕丘
晉地
冬十月乙亥叔孫僑如出奔齊十有二月乙丑季孫行
父及晉郤犫盟于扈公至自會
行父不至者舉公至為重也
乙酉刺公子偃
十有七年春衛北宮括帥師侵鄭夏公會尹子單子晉
侯齊侯宋公衛侯曹伯邾人伐鄭六月乙酉同盟于柯
陵秋公至自會齊高無咎出奔莒九月辛丑用郊
九月辛丑用郊瀆亂尤甚
晉侯使荀罃來乞師冬公會單子晉侯宋公衛侯曹伯
齊人邾人伐鄭
鄭與楚比周晉侯再假王命三合諸侯伐之不能服
鄭中國不振可知也
十有一月公至自伐鄭壬申公孫嬰齊卒于貍脤(市軫反)
貍脤魯地
十有二月丁巳朔日有食之邾子貜(俱縳反又音居壁反)且(子余反)
卒晉殺其大夫郤錡郤犫(尺由反)郤至
君之卿佐是謂股肱厲公不道一日而殺三卿此自
禍之道也誰與處矣故列數之以著其惡明年晉弑
州蒲
楚人滅舒庸
十有八年春王正月晉殺其大夫胥童庚申晉弑其君
州蒲齊殺其大夫國佐公如晉夏楚子鄭伯伐宋宋魚
石復入于彭城
此楚子伐宋取宋彭城與魚石守之以逼宋也其曰
宋魚石復入于彭城者不與楚子伐宋取宋彭城以
與宋叛臣也故以魚石自入犯君為文
公至自晉晉侯使士匄來聘秋把伯來朝八月邾子來
朝築鹿囿己丑公薨于路寢冬楚人鄭人侵宋晉侯使
士魴來乞師十有二月仲孫蔑會晉侯宋公衛侯邾子
齊崔杼同盟于虚(起居反)朾(他丁反)
楚人鄭人侵宋晉侯使士魴來乞師故仲孫蔑會晉
侯宋公衛侯邾子齊崔杼同盟于虚朾將救宋也虚
朾地闕
丁未葬我君成公
春秋尊王發微卷八
