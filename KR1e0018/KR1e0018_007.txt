春秋尊王發微卷七
宋孫復撰
宣公名倭(烏戈反一名接又作委)文公子子赤庶兄匡王
五年即位宣諡也善問周逹曰宣
元年春王正月公即位公子遂如齊逆女三月遂以夫
人婦姜至自齊
遂不稱公子前見也諸侯親迎禮之大者此言公子
遂如齊逆女遂以夫人婦姜至自齊皆非禮也稱婦
有姑之辭不言氏者以喪取貶之也夫人貶則公之
惡從可見矣文公薨十四月
夏季孫行父如齊晉放其大夫胥甲父于衛
放逐也晉放其大夫胥甲父于衛非禮也
公會齊侯于平州
宣公弑子赤而立懼齊見討故會齊侯于平州平州
齊地
公子遂如齊六月齊人取濟(子禮反)西田
平州之會方退齊人取濟西田其惡可知也
秋邾子來朝椘子鄭人侵陳遂侵宋
椘子鄭人侵陳遂侵宋鄭叛晉也
晉趙盾帥師救陳宋公陳侯衛侯曹伯會晉師于棐林
伐鄭
此晉趙盾帥師救陳會宋公陳侯衛侯曹伯于棐林
伐鄭也經言宋公陳侯衛侯曹伯會晉師于棐林伐
鄭者不與趙盾致四國之君也
冬晉趙穿帥師侵崇
崇秦與國
晉人宋人伐鄭
鄭未服也
二年春王二月壬子宋華(戶駕反)元帥帥及鄭公子歸生
帥師戰于大棘宋師敗績獲宋華元
宋華元帥師及鄭公子歸生帥師戰于大棘其衆敵
也宋師敗績獲宋華元惡鄭公子歸生與椘比周戕
艾中國既敗宋師又獲其帥可謂甚矣大棘宋地
秦師伐晉夏晉人宋人衛人陳人侵鄭
報大棘之戰
秋九月乙丑晉趙盾弑其君夷臯冬十月乙亥天王崩
三年春王正月郊牛之口傷改卜牛牛死乃不郊猶三
望葬匡王
天子七月而葬匡王崩至此四月非禮可知也
椘子伐陸渾之戎夏椘人侵鄭
鄭即晉故也
秋赤狄侵齊宋師圍曹冬十月丙戌鄭伯蘭卒葬鄭穆
公
四年春王正月公及齊侯平莒及郯莒人不肯公伐莒
取向(舒亮反)
公及齊侯平莒及郯可也莒人不肯惡在莒也公伐
莒取向此則甚矣郯莒皆小國
秦伯稲卒夏六月乙酉鄭公子歸生弑其君夷赤狄侵
齊秋公如齊公至自齊冬椘子伐鄭
五年春公如齊夏公至自齊秋九月齊高固來逆子叔
姬
不言來逆女者惡其成婚于魯也成婚于魯非禮也
莊二十八年莒慶來逆叔姬義同
叔孫得臣卒冬齊高固及子叔姬來
大夫非君命不越境齊高固秋來逆子叔姬而冬與
子叔姬來豈君命也哉故曰齊高固及子叔姬來以
惡之
椘人伐鄭
六年春晉趙盾衛孫免侵陳
陳即椘故晉趙盾衛孫免侵陳陳人請成
夏四月秋八月螽冬十月
七年春衛侯使孫良夫來盟夏公會齊侯伐萊秋公至
自伐萊大旱冬公會晉侯宋公衛侯鄭伯曹伯于黑壤
黑壤晉地
八年春公至自會夏六月公子遂如齊至黃乃復
君命無所壅公子遂聘于齊至黃乃復廢君命也大
夫以君命出雖死以尸將命遂以疾還其罪可知也
辛巳有事于太廟仲遂卒于垂
仲遂公子遂也不言公子者前見也仲遂卒與祭同
日故曰辛巳有事于太廟仲遂卒于垂字者天子命
大夫僖十六年公子季友卒亦此義也
壬午猶繹萬入去籥
壬午猶繹非禮也萬入去籥知其不可繹而繹也仲
遂雖卒猶當追正其罪宣公不能正仲遂之罪則當
為之廢繹何者君臣之恩未絶也故曰壬午猶繹萬
入去籥以惡之
戊子夫人嬴氏薨
宣公母
晉師白狄伐秦椘人滅舒蓼秋七月甲子日有食之既
冬十月己丑葬我小君敬嬴雨不克葬庚寅日中而克
葬
敬諡嬴姓雨不克葬譏無備也凡喪浴于中霤飯于
牖下小斂于戶内大斂于阼階殯于客位祖于庭葬
于墓所以即遠也葬既有日不為雨止且經言己丑
葬我小君敬嬴雨不克葬是己丑之日喪既行而遇
雨也且雨之遲久不可得而知設若浃日彌月其可
停柩路次不行乎案禮平旦而葬日中而虞此言庚
寅日中而克葬葬之無備可知也
城平陽椘師伐陳
椘伐陳取成而還
九年春王正月公如齊
公有母喪而遠朝強齊公之無哀也甚矣
公至自齊夏仲孫蔑如京師
仲孫蔑公孫敖之孫
齊侯伐萊秋取根牟
根牟微國内滅國曰取此年取根牟成六年取鄟(音專)
(又市戀反)襄十三年取邿(音詩)是也
八月滕子卒九月晉侯宋公衛侯鄭伯曹伯會于扈晉
荀林父帥師伐陳辛酉晉侯黑臀卒于扈
會于扈陳侯不至晉荀林父以諸侯之師伐陳晉侯
卒乃還
冬十月癸酉衛侯鄭卒宋人圍滕椘子伐鄭晉郤缺帥
師救鄭
郤缺不克救鄭鄭與椘平
陳殺其大夫洩冶
稱國以殺不以其罪也
十年春公如齊公至自齊齊人歸我濟西田
公連年朝齊故齊人歸我濟西田言我明本魯地也
齊人取濟西田在元年
夏四月丙辰日有食之已巳齊侯元卒齊崔氏出奔衛
崔氏齊大夫言氏者起其世也東遷之後天子諸侯
大夫皆世隐三年書尹氏譏天子大夫故此書崔氏
譏諸侯大夫也
公如齊五月公至自齊癸巳陳夏徵舒弑其君平國六
月宋師伐滕公孫歸父如齊葬齊惠公
公孫歸父公子遂子
晉人宋人衛人曹人伐鄭
諸侯之師伐鄭取成而還
秋天王使王季子來聘
季字子爵天子之大夫稱字
公孫歸父帥師伐邾取繹
繹邾地
大水季孫行父如齊冬公孫歸父如齊齊侯使國佐來
聘饑
五榖不成曰饑
椘子伐鄭
十有一年春王正月夏椘子陳侯鄭伯盟于辰陵
陳鄭即椘故也辰陵陳地
公孫歸父會齊人伐莒秋晉侯會狄于櫕(才官反)函(音咸)
櫕函狄地
冬十月椘人殺陳夏徵舒
此椘子殺陳夏徵舒也其言椘人者與椘討也陳夏
徵舒弑其君天子不能誅諸侯不能討而椘人能之
故孔子與椘討也孔子與椘討者傷中國無人喪亂
陵遲之甚也
丁亥椘子入陳納公孫寕儀行父于陳
上言椘人殺陳夏徵舒下言椘子入陳納公孫寕儀
行父于陳者惡椘子行義不終也椘子討陳弑君之
賊正也因而入陳以納滛亂之人此則甚矣
十有二年春葬陳靈公椘子圍鄭夏六月乙夘晉荀林
父帥師及椘子戰于邲(扶必反一音弼)晉師敗績
鄭復從晉故椘子圍之六月晉荀林父帥師救鄭乙
邜戰于邲晉師敗績鄭遂與椘平邲鄭地
秋七月冬十有二月戊寅椘子滅蕭晉人宋人衛人曹
人同盟于清丘
清丘衛地
宋師伐陳衛人救陳
十有三年春齊師伐莒夏椘子伐宋
椘子伐宋以其伐陳也
秋螽冬晉殺其大夫先縠
十有四年春衛殺其大夫孔逹夏五月壬申曹伯夀卒
晉侯伐鄭
鄭與椘故
秋九月椘子圍宋
椘之困宋也數矣案僖二十一年宋公椘子陳侯鄭
伯許男曹伯會于盂執宋公以伐宋公會諸侯盟于
薄釋宋公二十二年宋公及椘人戰于泓宋師敗績
二十七年椘人陳侯蔡侯鄭伯許男圍宋公會諸侯
盟于宋今又圍之椘之困宋也可謂數矣
葬曹文公冬公孫歸父會齊侯于榖
十有五年春公孫歸父會椘子于宋夏五月宋人及椘
人平
此公孫歸父平宋椘也椘子圍宋九月天下諸侯莫
有救者魯素比于椘而親于宋故使公孫歸父會而
平之經先言公孫歸父會椘子于宋後言宋人及椘
人平此公孫平宋椘可知也稱人衆辭
六月癸夘晉師滅赤狄潞氏以潞子嬰兒歸
詩云薄伐玁狁至于太原侵軼疆圉諸侯驅之逐之
可也晉師滅赤狄潞氏以潞子嬰兒歸此則甚矣
秦人伐晉王札子殺召伯毛伯
生殺之柄天子所持也是故春秋非天子不得專殺
王札子人臣也王札子人臣殺召伯毛伯于朝定王
不能禁專孰甚焉故曰王札子殺召伯毛伯以誅其
惡王札子王子札也曰王札子文誤倒爾召伯毛伯
天子卿
秋螽仲孫蔑會齊高固于無婁
無婁把邑
初税畆
古者什一而税于民初税畆非正也此宣公奢泰國
用不足又取私田以斂其一始什二而税也故哀公
問於有若曰年饑國用不足如之何有若對曰盍徹
乎曰二吾猶不足如之何其徹也哀公言二吾猶不
足則魯自宣公以來什二而税也可知矣
冬蝝(悦全反又音尹絹反)生
秋中之螽未息冬又生子重為災
饑
十有六年春王正月晉人滅赤狄甲氏及留吁
潞氏餘種
夏成周宣榭火
成周東周也宣榭宣王之榭也其曰成周宣榭火者
孔子傷之也宣王振衰戡亂中興之主平惠以降皆
庸暗齷齪無有能以王道興起之者故因其災也傷
之傷聖王之烈既不可得而見聖王之迹又從而災
之也
秋郯伯姬來歸
弃而來歸也
冬大有年
宣公立十八年唯此言大有年者民大足食也書者
以見宣公不道重斂于民常不足也
十有七年春王正月庚子許男錫我卒丁未蔡侯申卒
夏葬許昭公葬蔡文公六月癸夘日有食之已未公會
晉侯衛侯曹伯邾子同盟于斷(直管反一音短)道秋公至自會
冬十有一月壬午公弟叔肸(許乙反)卒
不曰公子公孫而曰公弟叔肸者無禄而卒也凡稱
公子公孫皆大夫也肸文公子宣公母弟宣公殺子
赤立肸惡之終身不食其禄非大夫也故曰公弟叔
肸卒所以重宣公之惡也
十有八年春晉侯衛世子臧伐齊公伐杞夏四月秋七
月邾人戕鄫(才陵反)子于鄫
戕殺也案僖十九年夏六月宋公曹人邾人盟于曹
南鄫子會盟于邾己酉邾人執鄫子用之邾人執鄫
子用之天子不能誅故此肆然復戕鄫子于鄫也地
以鄫者責鄫臣子不能拒難
甲戌椘子旅卒
不書葬者貶之也吳椘僭極惡重王法所誅故皆不
書葬以貶之
公孫歸父如晉冬十月壬戌公薨于路寝歸父還自晉
至笙遂奔齊
此言歸父還自晉至笙遂奔齊者惡不復命也歸父
得幸于宣公秋聘于晉冬還至笙聞宣公薨以是奔
齊人臣之義受命而出雖君薨猶當復命歸父還至
笙不復命于魯以是奔齊非禮也故曰遂以惡之歸
父公子遂子不言公孫者前見也
春秋尊王發微卷七
