春秋四傳質春秋類
提要
(臣)等謹案春秋四傳質二卷明王介之撰介
之字石崖衡陽人是書取三傳及胡安國傳
異同斷以己意其無駭卒一條云春秋二百
四十二年間事屢變文亦屢易四傳各成其
說而斷以義則胡氏精而公榖尤正質以事
則左氏有徵而可信也蓋作書大指如此其
中有本舊說者如隠公元年闢胡傳元即仁
也之說本楊時答胡安國書闢胡傳建子非
春之說本熊朋來說是也有據一傳而去取
互異者如王正月為大一統從公羊傳而闢
其王謂文王之說是也有就四傳互質之者
如文公逆婦姜於齊四傳異說舍左氏公羊
胡傳而從榖梁有專據胡傳而亦不盡從者
如定公從祀先公取其昭公始祀於廟之說
而闢其事出陽虎而不可詳之說是也俱頗
有所見不同剿說至於桓公即位公羊以為
如其意也介之誤作胡傳而詆其巧而誣文
公四不視朔左氏公羊以為疾榖梁以為厭
政胡傳從榖梁介之誤作三傳皆以為疾而
胡氏辨其無疾亦未免時有舛誤然明之未
造經傳俱荒介之尚能援據古義糾胡安國
之失亦可謂拔俗千尋矣乾隆四十六年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
