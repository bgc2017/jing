春秋左傳屬事目錄春秋類
卷一
周
桓王伐鄭
子克子頽子帶之亂
王臣爭政
定靈昏齊
劉康公敗于茅戎
景王讓晉
王臣喪亡
子朝之亂
王朝交魯
卷二
伯
齊桓公之伯
宋襄公圖伯
晉文公之伯(附襄公繼伯)
卷三
伯
晉靈公楚穆王爭伯
楚莊王之伯
晉景公楚共王爭伯
卷四
伯
晉楚鄢陵之戰
晉悼公復伯
卷五
伯
晉平公楚康王爭伯
晉楚為成
卷六
伯
楚靈王之亂
晉失諸侯
卷七
魯
隱公攝國
文姜之亂(附莊公忘讎)
魯與邾莒之怨(附邾莒事)
季康子搆怨邾齊
卷八
魯
魯與宋衞之好
小國交魯
魯取小國
孔子仕魯
列卿世嗣之變
卷九
魯
三桓弱公室
卷十
魯
陪臣交叛
列國災異
郊祀蒐狩
城築
卷十一
晉
曲沃幷晉(附獻公除公族)
獻公滅虞虢
驪姬之亂
幷諸戎狄(附長狄之亡)
卷十二
晉
卿族廢興
卷十三
齊
襄公滅紀
襄公之弑
桓公五子爭立
靈公滅萊
崔慶之亂
景公納燕伯
景公納莒郊公
田氏傾齊(附陳佗之亂)
卷十四
宋
殤公之弑
閔公之弑
昭公之弑
桓族之亂
子罕之賢
華向之亂
桓魋之亂
景公滅曹
大尹亂政
卷十五
衞
州吁之亂
惠公竊國
文公定狄難
甯武子弭晉難
孫甯廢立
靈公之立
莊公出公父子爭國
卷十六
鄭
莊公克叔段
莊公入許
厲公簒國
穆公之立
靈公僖公之弑
西宮純門之難
子産相國
滅許
高克曼滿石制駟秦之敗
卷十七
秦
納芮取梁
穆公霸西戎
秦晉交伐
卷十八
楚
武王伐隨
屈瑕敗鄖敗絞伐羅
文王滅息鄧敗蔡黃
成王滅弦黃夔
成王之弑
穆王滅江蓼六
子燮子儀子越之亂
三王滅庸舒
五令尹代政
平王得國(附靈王之簒)
卷十九
吳楚
吳通上國(附季札讓國)
闔廬入郢
卷二十
楚吳
越
昭王復國
白公勝之亂
楚滅陳
句踐滅吳
(臣)等謹按春秋左傳屬事二十卷明傅遜撰
遜字士凱太倉人嘗遊歸有光之門困頓場
屋晚歲乃以歲貢授建昌訓導是書發端於
其友王執禮而遜續成之倣宋建安袁樞紀
事本末之體變編年為屬事事以題分題以
國分傳文之後各櫽括大意而論之於杜氏
集解之未安者頗有更定而凡傳文之有乖
於世教者時亦糾正焉遜嘗自云傳中文義
頗竭思慮特於地理殊多遺憾恨不獲遍蒐
天下郡縣志而精攷之又云元凱無漢儒不
能為集解遜無元凱不能為此注其用心深
至而推讓古人勝於文人相輕者多矣乾隆
四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋左傳屬事序
史之體不一而編年其正也三代以前邈矣罕睹焉唯
左氏發夫子筆削之旨而著傳司馬君實奉英宗命而
脩通鑑上下二千餘年蓋灝乎無不苞矣司馬子長離
腐刑之慘發其忿毒而為本紀世家列傳等言似重乎
其人袁仲樞因通鑑以纂紀事本末似重乎其事至夫
藝文類聚與錦繡萬花合璧事類等書似重乎其物吾
嘗評之重乎人者慕古尚友考世之士斯多取焉重乎
事者經世制變撥亂致理之士斯多取焉重乎物者則
鉤句摘事攟摭嫓偶之士斯多取焉是皆魁人墨士各
任其志好攄幽發粹志實載往以流惠乎後人者也吾
婣黨傅遜士凱氏少抱志略挫抑沉鬱於時用袁氏體
纂左傳屬事以稍自露其長予謂國語戰國策太史公
八書已類是非始於袁氏也而士凱之所自負者尤在
訓詁中自謂能革千載之譌予觀其明簡雅覈多以意
悟於注家誠可稱善若祧廟七音筮短龜長數事皆探
前人微旨抉其疑似而暢衍之非漫為臆說也至弁髦
下二如身雖已較勝舊說而士凱猶自懷疑從予正之
予謂冠禮算位本如是特弁髦句於文氣覺拗然古人
文字亦多有然者其他大者無慮百餘條小者數百皆
去杜之舛以發左之意其有杜本無謬而為他說所詿
誤者仍辨之以復於杜左氏之詭於正者亦以義裁之
使無誖乎聖人之訓誠亦可謂卓爾不羣者矣會其左
宦引歸貧不自聊亟欲此書之布於世數遺予書曰公
為序之既冕其首而尤附之翼也予謂凡古之立言以
圖不朽者孰不同是心哉顧其顯晦也似有數焉司馬
史記今家藏士習好之甚於六經而更兩漢猶不顯獨
楊惲以其自出能讀之耳韓昌黎文為七大家之冠或
以配孟子亦更四百餘年至歐陽永叔而始大行是編
也蓋不與二書侔然觀其比事而屬之也俱有意義焉
如齊桓之霸始以鮑之薦管其不能勝楚也以子文晉
悼之復霸始以荀罃之歸而其後之失霸也以范鞅諸
臣之賄其他事事必指要陳詞昭為誡鑒務思有益於
世非徒逞辨博摽竒麗為搦管濡翰之資已也有天下
國家之責者俯而讀之其必會於衷而發其志智者多
矣使世之君子惟榮顯之圖或雕蟲之是工則匪直是
編諸古籍皆覆瓿類耳如以措大自任體國經治為懷
則是編也將靡翼而横飛矣序與不序也奚與乎予惟
重有望於天下之士焉爾吳郡王錫爵撰
春秋左傳屬事序
昔者夫子春秋成而三氏翼之左氏嘗及事夫子其好
惡與之同而又身掌國史典故其事最詳而辭甚麗公
穀二氏私淑之子夏而以能創義例有所禆益於經學
士大夫多習之其為左氏而顯者漢丞相張蒼諸王太
傅賈誼京兆尹張敞太中大夫劉公子丞相翟方進之
屬賈誼至為之訓故然終不得與二氏並而中壘校尉
劉歆始篤好之至移書太常博士明其屈幾用此獲罪
其後獲竝立於學官而晉征南大將軍杜預深究晳其
學復傳之而稱其或先經以始事或後經以終義或依
經而辨理或錯經以合義自杜預之傳行而左氏彬乎
粲然公穀反不得稱竝矣宋有胡安國者負其精識以
為獨能得夫子褒貶之微意衷三氏而去取之自胡氏
之傳行而三氏俱絀獨為古文辭者尚好左氏不能盡
廢之而所謂好者好其語而已爾於是稱左史者舍經
而言史大抵史之體有二左氏則編年而司馬氏乃紀
傳世家編年者貴在事而紀傳世家貴在人貴在事則
人或略而尚可推貴在人則事易複而於天下之大計
不可以次第得然自司馬氏之紀傳行而後世之為史
者亡所不沿襲當左氏時所謂晉之乘楚之檮杌以至
魏之汲冢其簡者若倣經而詳者則為左其後奪於司
馬氏雖有荀悅袁宏之類然不甚為世稱說而能法左
氏之編年者司馬氏之後人光也光所著史曰資治通
鑑其文雖不敢望左氏之精鑿要亦有以繼之而上下
千餘年其事為年隔而不能整栗建安袁樞取而類分
之名曰紀事本末而左氏其祖禰也顧未有若袁樞者
出而吾鄉傅遜氏少有雄志博涉曉兵尤好推前代理
亂大原謂左氏足以發其竒益覃思詳索而融貫其義
用袁樞法而整齊之其大體先王室次盟主次列國次
外夷取事之大者與國之大者比而小者附見焉不必
如訓家之所謂張本為伏為應一舉始而終遂瞭然若
指掌其它句為之故字為之考雖不能不資之杜氏而
杜氏之有舛僻者亦掊而正之必使之無負乎左氏而
後已故執杜氏以治左氏十而得入執傅氏以治左氏
十不失一且也為杜而左者難為傅而左者易故夫傅
氏者左氏之慈孫而杜氏之諍臣也漢之時左氏故不
能大重如公穀而為之者如嚮所稱三張賈生輩皆通
達國體而公穀之學公孫弘用以繩下而張湯傅為峻
文決理又請用博士弟子治之者補廷尉史雖以董江
都之賢而不能免於決事比之刻豈所謂屬事者多達
而析義者易深耶使傅氏及是時而成此書令三張賈
生者見之其有禆於漢治當何如也傅氏今雖尚墨墨
守學官部使者已從守令科三論薦矣其將使之展而
效之時哉吳郡王世貞撰
春秋左傳屬事序
古史之存寡矣唯左氏釋經以著傳故魯二百五十五
年之史獨完而諸國事亦往往可以概見雖當世衰季
簒弑攻奪烝姣之醜不絶於篇而其間英臣偉士名言
懿行猶足為世規准至戰陳射御燕享辭命卜筮皆非
後世之所能及蓋以去古未遠而先聖之法尚有存焉
故也然體本編年而紀載繁博或一簡而幾事錯陳或
累卷而一事乃竟或以片言而張本至巨或以微事而
古典攸徵兹欲遡流窮委尋要領而繹旨歸蓋亦難矣
自司馬子長變古法以為紀傳世家等言而後之作史
者卒不能易名編年者雖自荀悅以後無慮四十家而
書不多存事無通會至宋司馬文正始粹一千三百六
十二年之事以為通鑑而趙興智滅實以上接左氏襄
子惎智伯事建安袁氏復因之以纂紀事本末使每事
成敗始終之迹一覽而得讀史者咸便而葆之遜嘗欲
祖其法以纂左傳事而先師歸熙甫謂當難於通鑑數
倍遜頗悟其旨取王敬文本蕆而成焉懼其事繁紊且
遺也故於諸國事各以其國分屬而仍次第之於時王
道既衰伯圖是賴故以伯繼周而凡盛衰盛衰離合大
故皆使自為承續而不列於諸國之中以其文古須註
可讀元凱好之自謂成癖而其集解乃多紕繆疎略或
傳文未斷而裂其句以為之註如防川介山失其竒勝
且意義亦難於會解遜故竟其篇章而總用訓詁於後
并參衆說酌鄙意僭為之釐正焉又讀胡身之註通鑑
時有評議以發明其事之得失輒慕而效之其是非或
不大誖於聖人而微藴亦因以少見遜少好讀史兹傳
雖以釋經而與後之言經者多牴牾難合故經不能強
明而獨躭其文辭視以古史妄纂兹錄名曰春秋左傳
屬事頗自謂得古人讀史之遺意有助於考古者之便
云然袁氏書為世所好而事多遺脫稍有錯誤若得為
之補其遺正其誤而更益之以宋與元使數千百年成
敗興衰之故皆得並論而詳列之豈非生平之一快也
哉而未敢必其能與否也噫理難至當人莫自知以古
人之賢猶不能無失矧遜於古人無能為役寧不百其
失乎唯祈知言之君子不鄙而教之時皇明萬歷十有
三年乙酉初夏日吳郡後學傅遜士凱自序
春秋左傳屬事
凢例
一列諸國先後俱依經文事既分屬而小國以事交於
某國者即附見於某國之中
一纂事從題無題從類凢事與題稍相涉者因為附見
以無遺古史之文
一凢一事而宜分見兩屬者則置於所重之中而於其
輕者則從節仍云詳見某處又有因事起事而於他
事為要本事無與者則直置於他事而云餘見某處
凢節文皆空一字以别於全文若有一二句從節者
止空一字不復云詳見餘見
一凢雖一事而歲月既久枝節自繁則於一題之内又
分數題其年月亦因其内事以為先後(如三桓弱公室小國交魯)
(之類)
一有大事而中有數事不可分析者則於二事之交加
一圈以别異之(如隱公攝國晉楚爭伯之類)
一杜註於一事之始云為某事張本於終則云終某人
之言今事既類聚故俱不用其云在某公幾年者今
云在某事内
一此編本為明達者之資故多總括其意以註而於字
句或略焉以待觀者之自悟悟而得之則得之於心
也固
一凢名物度數不可以意求者則俱從詳且以備檢考
焉
一凢註或仍或革於必然無疑者則直解其中不復致
辨其有疑似難析古制難辨必須詳考乃定深思方
得者則於去取創見之際俱不敢苟故另為辨悞二
卷以求正於博雅其或無可考據思之不得者則並
存其說以并求正焉
一有本不必註而先為杜註所謬者則亦解之以正其
謬或見於辨悞中
一左氏好以成敗論人凢於生死治亂之先必預為徵
兆而後以事為應騐固有未必盡然者先儒譏之以
誣當矣然於世教有補故皆因焉而有悖倫傷化之
極者不得已而略評數語於中以明大義凢評議仍
用小圈以别於訓註總評於後者則用大圈
一傳中地名元凱皆釋以晉時所名今皆易以昭代之
制古蹟晉有而今無者則加舊字以存疑未有考者
姑闕前見者從略(於其事有關係者仍從詳)
一杜於晉朝元皇后喪議太子應既葬除服故凢傳中
喪制皆曲為強解以信其說先儒謂其巧飾經傳以
附人情今註中悉為釐正
一傳中於一人或以名或以字或以諡或以邑錯見於
一事之中觀者卒難别識今於一人始見即詳其姓
名字諡等庶使易曉
一傳中多古字通用及竒字難識或以一字屢見若悉
為音釋似覺太繁故另分部音釋附於辨悞之前
一傳中有三代器名以形不明故義亦難解今皆考而
圖其形并為好古者之一資
