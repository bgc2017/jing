春秋左傳屬事後序
竊觀古今學術其始也有自其成也有漸其行也有藉
必天篤生睿聖始能超悟先物創制遜弱冠至崑獲師
歸熙甫有光子建有極獲友周汝亨士淹汝允士洵俞
仲蔚允文徐道潛三省與陳吉甫敬純王敬文執禮皆
卑視時藝交相淬礪以博古高遠為務中少許可遜年
輩獨後皆推情分好開發予蒙今此纂與訓註粗成而
二師四友先巳徂謝吉甫潦倒家居敬文官天朝無緣
一一質之良可恨也尚幸焉稍後獲交今兵侍顧公觀
海刑侍王公鳳洲與其弟學憲陳霽巖公為内閣王公
荆石禮逮寒陋并得交其弟學憲和石公以歲賦至京
復得師掌經局趙定宇公皆蒙不以凡衆鄙夷此書脱
槀即錄以求正六公繼得以首冊正定宇師幸留荆石
公許最久煩更定數條以示儗作序適内召未果定宇
師與諸公並虚加賞詡而鳳洲公為尤以雄作遠惠兵
書張公崌崍公臭味也撫浙時疏薦云註左氏而雅有
發明又安居帥公視吾臨桂張公念華連州馬公連城
俱以名御史按浙俱辱薦揚有云業精三傳有云見超
色相有云具見淵源之學其他監司諸公亦交口過譽
深愧蕪謬得當世名公指訓品隲如此或可藉以不磨
也猶恐無以仰荅諸公知遇於傳中文義頗竭思慮特
於地理殊有遺憾焉幼聞天文易學地理難精天象有
常運度躔次亘古不易區域屢遭易代割據制度名號
務以相矯并裂互錯新故疊更紛紛籍籍有難殫紀
前人偶遺後終無證而况所居朴野少蓄書者舊所藏
地志皆不獲帶來惟得一統志廣輿圖及向所記憶者
與史記漢書參考而已然巳几案為盈手翻目閱形罷
神耗而景晷易移或旰不得一中焉憒憒憶向年周汝
允藏酈道元水經皆手自點竄校訂又云東南非其身
歴多錯曾會藝吉甫園其書室有地理圖如席許者數
十幅絲分疆里曲直縱横吉甫云予數十年究意於此
猶不能精今此不得與二友共之痛九原之不起嘆縮
地之無術不知吾涕之潸然也因圖付梓遂濫叨兵憲
施公郡守潘公邑令陳侯腆賜刻工一集事不容緩其
中訛舛能必無乎但以西晉至今千百餘年若不即為
一更恐後彌遠彌難考失其真矣故寧以疎略取笑當
世而不敢避焉愚前語敬文云通鑑有何難解吳三省
安用註為敬文曰不然先生云其註地理極可觀愚復
讀之信先生蓋熙甫也今此註有媿於吳氏弘多如天假
以緣使遜遍蒐天下郡邑志而精考之復見於左氏編
年本固大願也此譬之築宅焉以曠野而頓為營搆也
難既有堂室而欲增易之也易元凱無漢儒不能為集
解遜無元凱亦不能為此註今於元凱既有加焉後人
欲因此而更正之當益易矣歐陽子曰六經非一世之
書其將與天地無終極而存也夫既非一世之書則豈
一世之人所能定乎今學校科舉皆襲宋儒一人一時
之見為著令遜雖不敢輕議而中耿耿者難自冺也則
此書之隃望於天下後世者誠殷矣敢識之卷尾以竢
萬歷乙酉中秋古婁後學傅遜書於江西南康府建昌
縣學宫
