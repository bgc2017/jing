春秋左傳屬事卷一明傅遜撰
周
桓王伐鄭
隱公三年鄭武公莊公為平王卿士王貳于虢鄭伯
怨王王曰無之故周鄭交質王子狐為質於鄭鄭公子
忽為質於周王崩周人將畀虢公政四月鄭祭足帥師
取温之麥秋又取成周之禾周鄭交惡君子曰信不由
中質無益也明恕而行要之以禮雖無有質誰能間之
苟有明信澗谿沼沚之毛蘋蘩蕰藻之菜筐筥錡釡之
器潢汙行潦之水可薦於鬼神可羞於王公而况君子
結二國之信行之以禮又焉用質風有采蘩采蘋雅有
行葦泂酌昭忠信也(卿士王卿之執政者鄭父子秉周政虢西虢公今陜西寳雞縣有虢)
(國城時亦仕王朝貳欲分政於虢也以物相贅曰質狐平王子忽莊公子畀政成先王意祭足鄭大夫字仲温)
(今河南温縣成周今河南洛陽縣周四月秋計麥禾猶未熟取之者或為圉牧用耳交惡相疾也君子稱言明)
(恕開誠逮人也禮典秩山夾水曰澗水出於山曰谿沼池沚小渚毛草也蘋大萍蘩皤蒿蕰藻亦二水草筐方)
(筥圓皆竹錡有足釡無足皆金潢汙停水行潦流潦羞進也風國風義取不嫌於薄物雅大雅行葦義取忠厚)
(泂酌義取雖行潦可以供祭祀○於此周與鄭等而勢更出鄭下陵夷極矣左氏如此敘事亦豈體乎)
六年冬鄭伯如周始朝桓王也王不禮焉周桓公言於
王曰我周之東遷晉鄭焉依善鄭以勸來者猶懼不蔇
况不禮焉鄭不來矣(桓王即位久至是始朝桓公名黑肩周采地公旦後也平王東遷晉)
(文侯鄭武公左右王室故曰依蔇至也)
八年夏虢公忌父始作卿士於周(于此遂畀之政)八月丙戌鄭
伯以齊人朝王禮也(鄭伯不以虢公得政而背王故為禮)
九年夏宋公不王鄭伯為王左卿士以王命討之伐宋
秋鄭人以王命來告伐宋(不王不共王職為左則與虢公分任來告乘魯怨宋)
(也詳見隠公攝國)
十年六月戊申公會齊侯鄭伯于老桃壬戌公敗宋師
于菅庚午鄭師入郜辛未歸于我庚辰鄭師入防辛巳
歸于我君子謂鄭莊公於是乎可謂正矣以王命討不
庭不貪其土以勞王爵正之體也蔡人衞人郕人不會
王命秋七月庚寅鄭師入郊猶在郊宋人衞人入鄭蔡
人從之伐戴八月壬戌鄭伯圍戴癸亥克之取三師焉
宋衞既入鄭而以伐戴召蔡人蔡人怒故不和而敗九
月戊寅鄭伯入宋冬齊人鄭人入郕討違王命也(老桃菅宋)
(地防郜宋邑鄭伯后期而公獨敗宋師故鄭頻獨進兵以入郜防入而不有命魯取之下事上皆成禮庭中故)
(不王曰不庭勞者敘其勤以答之魯侯爵尊鄭伯爵卑故言勞王爵鄭師還駐遠郊故宋衞得乘虚入其國蔡)
(從宋衞在戴以不得同入鄭之功不和故鄭得圍之於戴而皆取之戴國今為河南考城縣郕亦國在今山東)
(汶上縣北有郕國城)
十一年秋王取鄔劉蒍邘之田于鄭而與鄭人蘇忿生
之田温原絺樊隰郕欑茅向盟州陘隤懷君子是以知
桓王之失鄭也恕而行之德之則也禮之經也已弗能
有而以與人人之不至不亦宜乎(鄔劉在今河南偃師縣境舊有鄔聚劉亭)
(蒍闕邘河南懷慶縣有邘臺村俱鄭田温前見原河南濟源縣絺在河南河内縣境樊一名陽樊河南濟源縣)
(有曲陽城為其地隰郕河南懷慶府有期城為其地攢茅河南修武縣有攅城向河南濟源縣有向城盟河南)
(孟縣有孟城州陘闕隤在河南修武縣境懷亦屬修武縣有懷城俱蘇忿生田忿生周武王司寇時其後叛王)
(田本自據恕則人心協而德順禮序故為則為經)
桓公五年王奪鄭伯政鄭伯不朝秋王以諸侯伐鄭
鄭伯禦之王為中軍虢公林父將右軍蔡人衞人屬焉
周公黑肩將左軍陳人屬焉鄭子元請為左拒以當蔡
人衞人為右拒以當陳人曰陳亂民莫有鬭心若先犯
之必奔王卒顧之必亂蔡衞不枝固將先奔既而萃於
王卒可以集事從之曼伯為右拒祭仲足為左拒原繁
高渠彌以中軍奉公為魚麗之陳先偏後伍伍承彌縫
戰于繻葛命二拒曰旝動而鼓蔡衞陳皆奔王卒亂鄭
師合以攻之王卒大敗祝𥅆射王中肩王亦能軍祝聃
請從之公曰君子不欲多上人况敢陵天子乎苟自救
也社稷無隕多矣夜鄭伯使祭足勞王且問左右(奪悉不使)
(之與也前忌父此林父疑皆虢公字子元鄭公子拒方陣司馬法車二十五乘為偏五人為伍以車居前以伍)
(次之承偏之隙而彌縫之此蓋魚麗陣法繻葛鄭地旝旃也通帛為之蓋大將之麾執以號令王軍敗身傷猶)
(殿而不奔故曰能軍鄭伯斂軍問勞稍存臣禮曼伯原繁高渠彌祝𥅆皆鄭大夫)○(鄭伯雖已不臣而動)
(假命以行猶有尊周之心焉可撫而御也既易其田又奪之政是驅之叛矣及討其不朝能虞其不以兵禦耶)
(而遂親將以行也至兵敗身傷復受其勞問而不自恥也哀哉)
七年夏盟向求成於鄭既而背之秋鄭人齊人衞人伐
盟向王遷盟向之民于郟(前王以二邑與鄭故求成郟王城今為河南府治)
子克子頽子帶之亂
桓公十八年秋周公欲弑莊王而立王子克辛伯告王
遂與王殺周公黑肩王子克奔燕初子儀有寵于桓王
桓王屬諸周公辛伯諫曰並后匹嫡兩政耦國亂之本
也周公弗從故及(莊王桓王太子克其弟字子儀辛伯周大夫周公見前燕南燕今河南胙)
(城縣即其地妾如后庶如嫡臣擅命都如國皆以致亂及及于難)○(是為子克之亂下為子頽之亂)
莊公十六年初晉武公伐夷執夷詭諸蒍國請而免
之既而弗報故子國作亂謂晉人曰與我伐夷而取其
地遂以晉師伐夷殺夷詭諸周公忌父出奔虢惠王立
而復之(詭諸蒍國皆周大夫夷詭諸采地弗報不報施於蒍國忌父王卿士奔虢避子國難至惠王始)
(復其位)
十八年春虢公晉侯鄭伯使原莊公逆王后于陳陳媯
歸于京師實惠后(虢晉朝王鄭伯又以齊執其卿詹故求王為援皆在周倡義為王定昏所)
(謂惠后也媯陳姓後寵愛少子帶致亂)
十九年初王姚嬖于莊王生子頹子頽有寵蒍國為
之師及惠王即位取蒍國之圃以為囿邊伯之宮近於
王宮王取之王奪子禽祝跪與詹父田而收膳夫之秩
故蒍國邊伯石速詹父子禽祝跪作亂因蘇氏秋五大
夫奉子頽以伐王不克出奔温蘇子奉子頽以奔衞衞
師燕師伐周冬立子頽(王姚莊王之妾姚姓蒍國前已亂周與邊伯子禽祝跪詹父為)
(五大夫膳夫即石速以士不數秩禄也蘇氏前桓王奪其邑以與鄭者)
二十年春鄭伯和王室不克執燕仲父夏鄭伯遂以王
歸王處于櫟秋王及鄭伯入於鄔遂入成周取其寳器
而還冬王子頽享五大夫樂及徧舞鄭伯聞之見虢叔
曰寡人聞之哀樂失時殃咎必至今王子頽歌舞不倦
樂禍也夫司寇行戮君為之不舉而況敢樂禍乎奸王
之位禍孰大焉臨禍忘憂憂必及之盍納王乎虢公曰
寡人之願也(仲父南燕伯字櫟鄭邑今河南鈞州鄔王所取鄭邑徧舞備六代之樂叔虢公字周)
(禮王日一舉鼎十有二物皆有爼以樂侑食不舉不舉鼎也)
二十一年春胥命于弭夏同伐王城鄭伯將王自圉門
入虢叔自北門入殺王子頽及五大夫鄭伯享王于闕
西辟樂備王與之武公之略自虎牢以東原伯曰鄭伯
效尤其亦將有咎五月鄭厲公卒王廵虢守虢公為王
宮于玤王與之酒泉鄭伯之享王也王以后之鞶鑑予
之虢公請器王予之爵鄭伯由是始惡於王冬王歸自
虢(弭鄭地鄭虢相命以謀納王闕象魏也辟偏也樂備備六代之樂略界也鄭武公傅平王王賜之自虎牢)
(以東後失其地故惠王復與虎牢今河南汜水縣原伯原莊公也效尤以子頽就戮而樂備是效其徧舞也厲)
(公卒子文公立天子省方謂之廵守玤虢地酒泉周邑鞶鑑鞶帶而以鏡為飾也爵酒器爵重於鞶鑑故鄭惡)
(○兹役也鄭伯功大於虢而王待虢有加寧毋徵亂乎)
二十七年冬王使召伯廖賜齊侯命且請伐衞以其立
子頽也(召伯廖王卿士賜命為侯伯)
二十八年春齊侯伐衞戰敗衞師數之以王命取賂而
還
二十九年冬樊皮叛王(樊采地皮名字仲周大夫)
三十年春王命虢公討樊皮夏四月丙辰虢公入樊執
樊仲皮歸于京師○(以上為子頽之亂以下為子帶之亂)
僖公七年冬閏月惠王崩襄王惡太叔帶之難懼不立
不發喪而告難于齊(襄王惠王太子名鄭帶襄王弟惠后之少子也)
八年春盟于洮謀王室也襄王定位而後發喪(會洮始定)冬
王人來告喪難故也是以緩
十年春狄滅温蘇子無信也蘇子叛王即狄又不能於
狄狄人伐之王不救故滅蘇子奔衞
十一年夏揚拒泉臯伊雒之戎同伐京師入王城焚東
門王子帶召之也秦晉伐戎以救周秋晉侯平戎于王
(揚拒泉臯皆戎邑及雜戎居伊水雒水間者伊水源出河南盧氏縣悶頓嶺經嵩縣洛陽偃師縣入洛洛水源)
(出陜西洛南縣冡領山經盧氏洛陽偃師鞏縣入河帶召戎欲以簒位秦晉有勤王之舉)
十二年夏王以戎難故討王子帶秋王子帶奔齊
十三年春齊侯使仲孫湫聘于周且言王子帶事畢不
與王言歸復命曰未可王怒未怠其十年乎不十年王
弗召也(湫齊大夫○子帶引外寇以危宗國其罪大矣而桓為之請復非也仲孫號為多智能測王怒)
(之未怠而不能測帶惡之不悛乎)
二十年春滑人叛鄭而服於衞夏鄭公子士洩堵寇帥
師入滑(滑屬鄭小國今為河南偃師縣士文公子洩堵寇鄭大夫)
二十二年秋富辰言于王曰請召大叔詩曰協比其鄰
昏姻孔云吾兄弟之不協焉能怨諸侯之不睦王說王
子帶自齊復歸于京師王召之也(富辰周大夫詩小雅言王者為政先和協)
(近親則昏姻甚相歸附鄰猶近也孔甚云旋也○富辰論兄弟之常可耳帶之長惡好亂不可以是論矣必召)
(之歸致其罪必不可容而殺之曷若全之于外之為愈乎親親而擇人焉亂斯免矣)
二十四年鄭之入滑也滑人聽命師還又即衞鄭公
子士洩堵俞彌帥師伐滑王使伯服游孫伯如鄭請滑
鄭伯怨惠王之入而不與厲公爵也又怨襄王之與衞
滑也故不聽王命而執二子王怒將以狄伐鄭富辰諫
曰不可臣聞之大上以德撫民其次親親以相及也昔
周公弔二叔之不咸故封建親戚以蕃屏周管蔡郕霍
魯衞毛𥅆郜雍曹滕畢原酆郇文之昭也邘晉應韓武
之穆也凡蔣邢茅胙祭周公之胤也召穆公思周德之
不類故糾合宗族于成周而作詩曰常棣之華鄂不韡
韡凡今之人莫如兄弟其四章曰兄弟鬩于牆外禦其
侮如是則兄弟雖有小忿不廢懿親今天子不忍小忿
以弃鄭親其若之何庸勲親親暱近尊賢德之大者也
即聾從昧與頑用嚚姦之大者也弃德崇姦禍之大者
也鄭有平惠之勲又有厲宣之親弃嬖寵而用三良於
諸姬為近四德具矣耳不聽五聲之和為聾目不别五
色之章為昧心不則德義之經為頑口不道忠信之言
為嚚狄皆則之四姦具矣周之有懿德也猶曰莫如兄
弟故封建之其懷柔天下也猶懼有外侮扞禦侮者莫
如親親故以親屏周召穆公亦云今周德既衰於是乎
又渝周召以從諸姦無乃不可乎民未忘禍王又興之
其若文武何王弗聽使頽叔桃子出狄師夏狄伐鄭取
櫟王德狄人將以其女為后富辰諫曰不可臣聞之曰
報者倦矣施者未厭狄固貪惏王又啓之女德無極婦
怨無終狄必為患王又弗聽初甘昭公有寵於惠后惠
后將立之未及而卒昭公奔齊王復之又通於隗氏王
㬱隗氏頽叔桃子曰我實使狄狄其怨我遂奉大叔以
狄師攻王王御士將禦之王曰先后其謂我何寧使諸
侯圖之王遂出及坎欿國人納之秋頽叔桃子奉大叔
以狄師伐周大敗周師獲周公忌父原伯毛伯富辰王
出適鄭處于氾大叔以隗氏居于温(堵俞彌鄭大夫伯服游孫伯周大夫)
(辰意以鄭雖不臣而釁本自王深以狄伐之非故諫云上古沕穆德盛而民懷中古由親以逮之弔傷咸同也)
(周公傷夏商之叔世疎其親戚以至滅亡故廣封其兄弟十六國文王子四國武王子六國周公别子胤嗣也)
(召穆公周卿士名虎召采地類善糾收也厲王失德兄弟道缺穆公于東都收而作詩以親之屬小雅國語詩)
(序謂周公作常棣玉李也花柎相承甚力故以興兄弟焉鄂華發外者萼通不豈不也韡韡光明貌鬩訟爭貌)
(言内雖不和猶禦外侮庸用暱昵也崇尊信也平王東遷晉鄭是依惠王出奔虢鄭納之勲也鄭祖桓公厲王)
(之子宣王母弟親也嬖寵謂申侯子華三良謂叔詹堵叔師叔用舍得人賢也所宜尊且近在王畿是為四德)
(聾昧頑嚚本戎狄之性周公封兄弟召公作詩皆親親也今伐鄭是變其道渝變也頽帶之亂未熄而又興之)
(使甚將廢文武之功業王用狄師有功將貴其女辰又諫有勞施則望報過厚婦人多性蕩而怨深尤足以致)
(患皆不納而亂作昭公子帶謚食邑于甘隗氏王所立狄后㬱廢也周禮王之御士十二人坎欿周地在今河)
(南鞏縣境原毛皆采邑氾鄭邑今河南襄城縣因襄王處此而名)冬王使來告難曰不
穀不德得罪于母弟之寵子帶鄙在鄭地氾敢告叔父
臧文仲對曰天子蒙塵于外敢不奔問官守王使簡師
父告于晉使左鄢父告于秦天子無出書曰天王出居
于鄭辟母弟之難也天子凶服降名禮也鄭伯與孔將
鉏石甲父侯宣多省視官具于氾而後聽其私政禮也
(鄙野處也同姓諸侯稱叔父天子清道而行其居九重故奔外曰蒙塵不敢斥尊故曰官守師父鄢父周二大)
(夫凶服素服降名稱不穀也孔將鉏等鄭三大夫官官司具器具先君後已故曰禮)
二十五年春秦伯師于河上將納王狐偃言于晉侯曰
求諸侯莫如勤王晉侯辭秦師而下三月甲辰次于
陽樊右師圍温左師逆王夏四月丁巳王入于王城取
大叔于温殺之于隰城(餘見晉文公之伯)○(噫周之衰也端守静正猶自全乎其)
(為尊乃縱情多妄以亂乎内必外假諸國以定是猶既嬴而復自絶其食也然皆起于紊蔑適嗣寵愛庶孽之)
(故前車累覆而後不一鑒焉其瞢甚哉抑大叔罪大殺之當矣而稱昭公後又有甘簡甘悼甘桓之屬豈既殺)
(之而又賜之美謚復為之立後耶有不可解者)
王臣爭政(周公閱周公楚)(王孫蘇生王叔陳)
文公十四年春頃王崩周公閱與王孫蘇爭政故不赴
凡崩薨不赴則不書禍福不告亦不書懲不敬也秋周
公將與王孫蘇訟于晉王叛王孫蘇而使尹氏與𥅆啓
訟周公于晉趙宣子平王室而復之(王匡王叛不與之訟理其直復復使)
(之和親也○王既知曲直所歸曷不能正而乃求晉理之其倒而授之也甚矣)
宣公十五年夏六月王孫蘇與召氏毛氏爭政使王子
捷殺召戴公及毛伯衞卒立召襄(王子捷王札子别名召襄戴公子立之嗣)
(其位)
十六年秋為毛召之難故王室復亂王孫蘇奔晉晉人
復之(○蘇罪甚矣而晉復之非也)冬晉侯使士會平王室定王享之
原襄公相禮殽烝武子私問其故王聞之召武子曰季
氏而弗聞乎王享有體薦宴有折俎公當享卿當宴王
室之禮也武子歸而講求典禮以脩晉國之法(士會謚武子字)
(季凡享半解其體而薦之以訓共儉宴則體解節折升之于俎物皆可食以示慈惠士會以享當體薦而殽升)
(故怪問之王言禮以分異會卿分宜宴會故感焉而講求之以脩國法烝升也公諸侯也傳言典禮久廢并會)
(之賢)
成公十一年夏周公楚惡惠襄之偪也且與伯與爭政
不勝怒而出及陽樊王使劉子復之盟于鄄而入三日
復出奔晉(惠襄二王之族伯與周卿士陽樊時屬晉鄄周地)
十二年春王使以周公之難來告書曰周公出奔晉凡
自周無出周公自出故也(天子無外故奔者不言出周公為王所復而自絶于周故)
(書出以非之)
襄公十年冬王叔陳生與伯輿爭政王右伯輿王叔陳
生怒而出奔及河王復之殺史狡以說焉不入遂處之
晉侯使士匄平王室王叔與伯輿訟焉王叔之宰與伯
輿之大夫瑕禽坐獄于王庭士匄聽之王叔之宰曰篳
門圭竇之人而皆陵其上其難為上矣瑕禽曰昔平王
東遷吾七姓從王牲用備具王賴之而賜之騂旄之盟
曰世世無失職若篳門圭竇其能來東底乎且王何賴
焉今自王叔之相也政以賄成而刑放於寵官之師旅
不勝其富吾能無篳門圭竇乎唯大國圖之下而無直
則何謂正矣范宣子曰天子所右寡君亦右之所左亦
左之使王叔氏與伯輿合要王叔氏不能舉其契王叔
奔晉不書不告也單靖公為卿士以相王室(陳生伯輿皆王卿士)
(右助也說說陳生也處處之河上士匄晉卿食邑於范謚宣子周禮命夫命婦不躬坐獄訟故使宰與屬大夫)
(對爭曲直篳門柴門圭竇上銳下方狀如圭宰言伯輿家微不得陵上瑕禽言先世以大姓從王有勞非微也)
(今政刑皆私屬長皆受賂而富故致我貧放肆也牲犧牲用器用騂赤牲旄犣牛也牡牛為犣即騂牡也舉此)
(見得重盟不以雞犬底邸也正者不失下之直匄知伯輿直不自專而推之於王合要合其要期之辭以相辨)
(詰契其辭也)
定靈昏齊
宣公六年夏定王使子服求后于齊冬召桓公逆王后
于齊(子服周大夫桓公周卿士)
襄公十二年冬靈王求后于齊齊侯問對于晏桓子桓
子對曰先王之禮辭有之天子求后于諸侯諸侯對曰
夫婦所生若而人妾婦之子若而人無女而有姊妹及
姑姊妹則曰先守某公之遺女若而人齊侯許昏王使
隂里結之(若而人舉數以備擇也隂里周大夫結成也)
十四年秋王使劉定公賜齊侯命曰昔伯舅大公右我
先王股肱周室師保萬民世胙大師以表東海王室之
不壞繄伯舅是賴今予命女環兹率舅氏之典纂乃祖
考無忝乃舊敬之哉無廢朕命(定公名夏胙禄也言世其禄以為東海之表率)
(繄發聲環齊靈公名纂繼也因昏而加褒顯傳言王室不能命有功)
十五年春官師從單靖公逆王后于齊卿不行非禮也
(官師劉夏官天子不親昏使上卿逆公監之夏非卿故非禮)
劉康公敗于茅戎
文公十七年秋周甘歜敗戎于邥垂乘其飲酒也(歜周大夫)
(邥垂周地屬今河南新安縣)
成公元年春晉侯使瑕嘉平戎于王單襄公如晉拜成
劉康公徼戎將遂伐之叔服曰背盟而欺大國此必敗
背盟不祥欺大國不義神人弗助將何以勝不聽遂伐
茅戎三月癸未敗績于徐吾氏(瑕嘉晉大夫襄公王卿士康公王季子謚戎平)
(還欲徼其無備叔服周内史徐吾氏茅戎之别)秋王人來告敗
襄公五年春王使王叔陳生愬戎于晉晉人執之士魴
如京師言王叔之貳于戎也(王叔周卿士戎陵虣周室故愬于晉王叔有貳心于)
(戎故晉執之恐王以為罪故使魴言其故)
景王讓晉
僖公二十二年初平王之東遷也辛有適伊川見被
髮而祭于野者曰不及百年此其戎乎其禮先亡矣秋
秦晉遷陸渾之戎于伊川(辛有周大夫伊川前見被髮而祭遷戎之兆也陸渾今河)
(南嵩縣舊名陸渾縣傳因遷戎追記辛有之言)
文公八年冬襄仲會晉趙孟遂會伊雒之戎書曰公
子遂珍之也(襄仲魯大夫名遂戎將伐魯遂不復命專與之盟○懼戎與盟何足珍乎)
昭公九年春周甘人與晉閻嘉爭閻田晉梁丙張趯率
隂戎伐潁王使詹桓伯辭于晉曰我自夏以后稷魏駘
芮岐畢吾西土也及武王克商蒲姑商奄吾東土也巴
濮楚鄧吾南土也肅慎燕亳吾北土也吾何邇封之有
文武成康之建母弟以蕃屏周亦其廢隊是為豈如弁
髦而因以敝之先王居檮杌于四裔以禦魑魅故允姓
之姦居于瓜州伯父惠公歸自秦而誘以來使偪我諸
姬入我郊甸則戎焉取之戎有中國誰之咎也后稷封
殖天下今戎制之不亦難乎伯父圖之我在伯父猶衣
服之有冠冕木水之有本原民人之有謀主也伯父若
裂冠毁冕拔本塞源專弃謀主雖戎狄其何有余一人
叔向謂宣子曰文之伯也豈能改物翼戴天子而加之
以共自文以來世有衰德而暴滅宗周以宣示其侈諸
侯之貳不亦宜乎且王辭直子其圖之宣子說王有姻
喪使趙成如周弔且致閻田與襚反潁俘王亦使賓滑
執甘大夫襄以說於晉晉人禮而歸之(甘周邑今河南府城西有甘水)
(人邑大夫名襄閻嘉晉閻縣大夫丙趯晉二大夫隂戎陸渾戎潁周邑今河南登封縣有潁谷桓伯周大夫辭)
(責讓也魏今山西平陸縣有魏城駘陜西武功縣有漦城芮山西芮城縣岐陜西岐山縣畢在長安縣西北言)
(自夏世以后稷功高受此五國為西土長蒲姑齊地今山東博興縣有蒲姑城商奄魯地兖州有奄城巴四川)
(重慶等府濮一云江漢之南今雲南鎮沅景東府亦濮蠻肅慎今遼東三萬衞燕今燕京亳今山西垣曲縣有)
(亳城言武王光有天下何所不統弁髦弁加於髦也古童子垂髦冠禮始冠緇布冠次皮弁次爵弁記云三加)
(彌尊是弁髦本以尊之豈因以敝之乎喻周為宗主當救其廢墜不得陵蔑也檮杌舉四凶之一言四裔則三)
(苗在其中允姓隂戎之祖與三苗俱放三危瓜州今陜西甘肅邑外為郊郊外為甸言戎若不由晉安能偪取)
(此封殖猶培飬制專制也謀主宗族之師長又言在晉猶然於戎狄無復可責咎之深也宣子晉卿韓起謚叔)
(向晉大夫改物改正朔易服色翼佐戴奉也姻外親襚送喪衣俘所獲俘囚賓滑周大夫)
王臣喪亡(成肅公原王子佞夫公單獻公公單成公伯甘悼鞏簡)
成公十三年春三月公及諸侯朝王遂從劉康公成肅
公會晉侯伐秦成子受脤于社不敬劉子曰吾聞之民
受天地之中以生所謂命也是以有動作禮義威儀之
則以定命也能者養之以福不能者敗以取禍是故君
子勤禮小人盡力勤禮莫如致敬盡力莫如敦篤敬在
養神篤在守業國之大事在祀與戎祀有執膰戎有受
脤神之大節也今成子惰弃其命矣其不反乎(劉成二公皆王)
(卿晉伐秦請師於王故魯公既朝王從二公會晉侯二子即二公脤宜社之肉以蜃飾其所盛之器故曰脤宜)
(出師祭社之名劉子所云中即書之降衷詩之秉夷則即有物有則善于其則而天之命我者斯固所謂定命)
(也能以德養之則福自致不德而敗焉自召其禍故上下各宜以分而盡其誠上焉者養其神明之舍下焉者)
(守其職業之常大事在祀與戎而祀之執膰戎之受脤又神惠下臨故為大節非至敬無以通乎幽而答其貺)
(今以惰是悖其則而天命之中弃矣以此知其亡之速也斯言性命禍福之理精矣)五月成肅公
卒于瑕
襄公三十年初王儋季卒其子括將見王而嘆單公
子愆期為靈王御士過諸廷聞其歎而言曰烏乎必有
此夫入以告王且曰必殺之不慼而願大視躁而足高
心在他矣不殺必害王曰童子何知及靈王崩儋括欲
立王子佞夫佞夫弗知戊子儋括圍蒍逐成愆成愆奔
平畤五月癸已尹言多劉毅單蔑甘過鞏成殺佞夫括
瑕廖奔晉書曰天王殺其弟佞夫罪在王也(儋季靈王弟括除服)
(故見王愆期公子名聞聲而知其志必欲有此大權告王預除之王弗信而亂作佞夫靈王子景王弟成愆蒍)
(邑大夫平畤周邑尹言多等周五大夫瑕廖括黨佞夫不知故罪王)
昭公七年單獻公弃親用羇冬十月辛酉襄頃之族
殺獻公而立成公(獻公周卿士羇寄客也襄頃二王獻公之先成公獻公弟)
十一年秋單子會韓宣子于戚視下言徐叔向曰單子
其將死乎朝有著定會有表衣有襘帶有結會朝之言
必聞于表著之位所以昭事序也視不過結襘之中所
以道容貌也言以命之容貌以明之失則有闕今單子
為王官伯而命事于會視不登帶言不過步貌不道容
而言不昭矣不道不共不昭不從無守氣矣(單子謚成公戚今比)
(直隸開州有戚城朝内列位常處謂之著定字疑衍野會設表以為位襘領交結帶結貌正曰共言順曰從)
十二月單成公卒
十二年周原伯絞虐其輿臣使曹逃冬十月壬申朔
原輿人逐絞而立公子跪尋絞奔郊(絞周大夫輿衆曹其徒也跪尋絞弟)
(郊周邑)○甘簡公無子立其弟過過將去成景之族成景
之族賂劉獻公丙申殺甘悼公而立成公之孫鰌丁酉
殺獻大子之傅庾皮之子過殺瑕辛于市及宫嬖綽王
孫没劉州鳩隂忌老陽子(甘簡公周卿士過悼公名成景皆過之先君二族賂獻公)
(使之殺過鰌平公名庾過瑕辛及宮綽五大夫皆甘悼公黨)
定公元年周鞏簡公弃其子弟而好用遠人
二年夏四月辛酉鞏氏之羣子弟賊簡公(弃親用疎故敗)
子朝之亂
昭公十五年夏六月乙丑王大子夀卒秋八月戊寅王
穆后崩(夀景王子穆后夀之母)十二月晉荀躒如周葬穆后籍談
為介既葬除喪以文伯宴樽以魯壺王曰伯氏諸侯皆
有以鎮撫王室晉獨無有何也文伯揖籍談對曰諸侯
之封也皆受明器於王室以鎮撫其社稷故能薦彝器
於王晉居深山戎狄之與鄰而遠於王室王靈不及拜
戎不暇其何以獻器王曰叔氏而忘諸乎叔父唐叔成
王之母弟也其反無分乎密須之鼓與其大路文所以
大蒐也闕鞏之甲武所以克商也唐叔受之以處參虚
匡有戎狄其後襄之二路鏚鉞秬鬯彤弓虎賁文公受
之以有南陽之田撫征東夏非分而何夫有勲而不廢
有績而載奉之以土田撫之以彝器旌之以車服明之
以文章子孫不忘所謂福也福祚之不登叔父焉在且
昔而高祖孫伯黶司晉之典籍以為大政故曰籍氏及
辛有之二子董之晉于是乎有董史女司典之後也何
故忘之籍談不能對賓出王曰籍父其無後乎數典而
忘其祖籍談歸以告叔向叔向曰王其不終乎吾聞之
所樂必卒焉今王樂憂若卒以憂不可謂終王一歲而
有三年之喪二焉於是乎以喪賓宴又求彝器樂憂甚
矣且非禮也彝器之來嘉功之由非由喪也三年之喪
雖貴遂服禮也王雖弗遂宴樂以早亦非禮也禮王之
大經也一動而失二禮無大經矣言以考典典以志經
忘經而多言舉典將焉用之(荀躒字文伯魯壺魯國所獻壺樽王因之責晉鎮撫)
(謂獻物足為王室重揖談揖使對明器明德之分器彝常也常寳之物談言晉遠王近戎先無分器故無獻叔)
(談字密須姞姓國今陜西靈臺縣文王伐之得其路鼓以蒐闕鞏國名參虚實沉之次晉之分野襄襄王二路)
(大路戎路鏚斧鉞金鉞秬黑黍鬯香酒彤弓赤弓虎賁王之衞士南陽凡四邑不廢加賞載書功于策也土田)
(謂南陽彝器弓鉞之屬車服二路文章旌旗也焉在誰在也言必在叔父王以晉先世受分于王室子孫世守)
(之以延其福祚正當有以鎮撫我孫伯黶晉正卿談九世祖辛有周人其二子適晉為大史籍黶與之共董督)
(晉典因為董氏董狐其後時談忘之故王以占其無後而已則非禮叔向又以審其不終禮為長子三年喪妻)
(雖期年而以其子有三年之戚為之三年不娶亦有三年之義遂竟也王雖弗竟而猶當隠戚今求器且宴樂)
(是失二禮弃大而詳其細則無所附)
十八年春王二月乙夘周毛得殺毛伯過而代之萇弘
曰毛得必亡是昆吾稔之日也侈故之以而毛得以濟
侈于王都不亡何待(過周大夫得過之族弘周賢大夫昆吾夏伯也稔熟也侈惡積稔以)
(乙夘日與桀同誅今得惡同故云)秋葬曹平公往者見周原伯魯焉與
之語不說學歸以語閔子馬閔子馬曰周其亂乎夫必
多有是說而後及其大人大人患失而惑又曰可以無
學無學不害不害而不學則苟而可於是乎下陵上替
能無亂乎夫學殖也不學將落原氏其亡乎(伯魯周大夫時在曹)
(故往會葬者見之閔子馬魯賢人云國亂俗壊言不必學者既多漸以及大人大人懼違衆而失其位志意惑)
(亂故徇流俗而相為此言則皆遂不學而事懷苟且陵替患生而必亂殖生長也言學之進德如農之殖苗日)
(新日益落衰也○子馬之言萬世之藥石也而于今尤中傷哉)
二十一年春天王將鑄無射泠州鳩曰王其以心疾死
乎夫樂天子之職也夫音樂之輿也而鐘音之器也天
子省風以作樂器以鐘之輿以行之小者不窕大者不
摦則和於物物和則嘉成故和聲入於耳而藏於心心
億則樂窕則不咸摦則不容心是以感感實生疾今鐘
摦矣王心弗堪其能久乎(無射鐘名律中無射泠樂官州鳩其名省風謂省風俗而)
(作樂以移之鐘言其聚輿言其行窕細而不滿摦大而不入嘉成嘉樂告成也億安也不咸不充滿不容不堪)
(容以是感於心則隨其感而心疾生)
二十二年王子朝賓起有寵於景王王與賓孟說之
欲立之劉獻公之庶子伯蚠事單穆公惡賓孟之為人
也願殺之又惡王子朝之言以為亂願去之賓孟適郊
見雄雞自斷其尾問之侍者曰自憚其犧也遽歸告王
且曰雞其憚為人用乎人異於是犧者實用人人犧實
難已犧何害王弗應夏四月王田北山使公卿皆從將
殺單子劉子王有心疾乙丑崩于榮錡氏戊辰劉子摯
卒無子單子立劉蚠五月庚辰見王遂攻賓起殺之盟
羣王子于單氏(子朝景王庶長子賓起子朝傅字孟說相語也劉獻公名摯伯蚠一名狄單穆)
(公名旗子朝有欲位之言故蚠惡之起因犧雞而言犧雖寵飾卒見殺人見寵飾則貴盛故異使寵人如寵犧)
(是假人威權以招難使犧在已則無害已喻子朝欲王早寵異之時太子夀卒王立子猛復欲立子朝而未定)
(聞言心許故不應北山北芒山在今河南府城北王知單劉不欲立子朝欲因獵殺之未及先崩故猛得立榮)
(錡河南鞏縣西舊有榮錡澗無子無嫡子見王見猛也懼羣子黨朝故盟之)六月丁巳葬景
王王子朝因舊官百工之喪職秩者與靈景之族以作
亂帥郊要餞之甲以逐劉子壬戌劉子奔揚單子逆悼
王于莊宫以歸王子還夜取王以如莊宫癸亥單子出
王子還與召莊公謀曰不殺單旗不捷與之重盟必來
背盟而克者多矣從之樊頃子曰非言也必不克遂奉
王以追單子及領大盟而復殺摯荒以說劉子如劉單
子亡乙丑奔于平畤羣王子追之單子殺還姑發弱鬷
延定稠子朝奔京丙寅伐之京人奔山劉子入于王城
辛未鞏簡公敗績于京乙亥甘平公亦敗焉叔鞅至自
京師言王室之亂也閔馬父曰子朝必不克其所與者
天所廢也單子欲告急於晉秋七月戊寅以王如平畤
遂如圃車次于皇劉子如劉單子使王子處守于王城
盟百工于平宫辛夘鄩肸伐皇大敗獲鄩肸壬辰焚諸
王城之市八月辛酉司徒醜以王師敗績于前城百工
叛己巳伐單氏之宫敗焉庚午反伐之辛未伐東圉冬
十月丁巳晉籍談荀躒帥九州之戎及焦瑕温原之師
以納王于王城庚申單子劉蚠以王師敗績于郊前城
人敗陸渾于社十一月乙酉王子猛卒不成喪也己丑
敬王即位館于子旅氏十二月庚戌晉籍談荀躒賈辛
司馬督帥師軍于隂于侯氏于谿泉次于社王師軍于
汜于解次于任人閏月晉箕遺樂徵右行詭濟師取前
城軍其東南王師軍于京楚辛丑伐京毁其西南(子朝憑寵)
(不立聚黨作亂百工百官靈景二王郊要餞周三邑劉子伯蚠也被逐奔揚揚周邑悼王猛也單慮其孤弱迎)
(之歸還子朝黨不欲單得王乘夜取之單失王故出召莊公名奐子朝黨還與謀誘單盟而殺之樊頃子名齊)
(黨猛故决其不克還竟奉王追之領周地大盟殺荒圖遂前謀也時劉得歸其采邑單知還謀故亡奔靈景二)
(族之羣子復追單被殺者八子還及焉朝以其黨死故奔劉因得入王城鞏甘二公猛黨乃為子朝所敗鞅葬)
(景王還閔馬父即閔子馬天所廢謂羣喪職秩者欲晉救以王出次示情急處守王城盟百工於平王廟肸朝)
(黨伐王敗獲被焚醜猛黨前城朝邑百工因醜敗而叛伐單氏為所敗單再伐之于東圉晉二帥以州戎與其)
(四邑之師納王而劉單陸渾又為朝衆所敗州鄉屬也五州為鄉猛卒周人謚曰悼王敬王猛母弟名匄子旅)
(周大夫晉四將分軍于四邑王師分次于三邑晉三大夫復濟伊洛取子朝邑而軍敬王之師伐毁朝所居邑)
二十三年春王正月壬寅朔二師圍郊癸夘郊鄩潰丁
未晉師在平隂王師在澤邑王使告閒庚戌還(二師王師晉師)
(郊鄩朝二邑今河南偃師縣有鄩溪朝敗故告閒晉師還)夏四月乙酉單子取訾劉
子取牆人直人六月壬午王子朝入于尹癸未尹圉誘
劉佗殺之丙戌單子從阪道劉子從尹道伐尹單子先
至而敗劉子還己丑召伯奐南宫極以成周人戍尹庚
寅單子劉子樊齊以王如劉甲午王子朝入于王城次
于左巷秋七月戊申鄩羅納諸莊宫尹辛敗劉師于唐
丙辰又敗諸鄩甲子尹辛取西闈丙寅攻蒯蒯潰(訾牆人直)
(人皆朝邑入尹自京入也圉尹文公朝黨佗劉蚠族敬王黨奐極周卿士朝黨王如劉以前敗避朝也鄩羅周)
(大夫納納朝也辛尹氏族唐周地蒯敬王邑今河南洛陽縣舊蒯鄉王師敗邑潰出居狄泉尹氏立子朝)八
月丁酉南宫極震萇弘謂劉文公曰君其勉之先君之
力可濟也周之亡也其三川震今西王之大臣亦震天
弃之矣東王必大克(極朝黨以地震而死文公伯蚠諡蚠父獻公欲立子猛未及而卒故)
(弘云三川涇渭洛也幽王時震朝在王城故曰西王敬王居狄泉在東故曰東王)
二十四年春王正月辛丑召簡公南宫嚚以甘桓公見
王子朝劉子謂萇弘曰甘氏又往矣對曰何害同德度
義大誓曰紂有億兆夷人亦有離德余有亂臣十人同
心同德此周所以興也君其務德無患無人戊午王子
朝入于鄔(簡公莊公子名盈嚚極之子桓公平公子度謀也弘言惟德同則能謀于義大誓周書商)
(周之興滅在德不在衆今子朝不德無害于我可脩德以勝之時子朝稍強鄔在今河南偃師縣境)三月
庚戌晉侯使士景伯涖問周故士伯立于乾祭而問於
介衆晉人乃辭王子朝不納其使(涖臨也就問周衆以子朝敬王曲直乾祭)
(王城北門介大也衆言子朝曲故拒之)六月壬申王子朝之師攻瑕及杏
皆潰鄭伯如晉子太叔相見范獻子獻子曰若王室何
對曰老夫其國家不能恤敢及王室抑人亦有言曰嫠
不恤其緯而憂宗周之隕為將及焉今王室實蠢蠢焉
吾小國懼矣然大國之憂也吾儕何知焉吾子其早圖
之詩曰缾之罄矣惟罍之耻王室之不寧晉之恥也獻
子懼而與宣子圖之乃徵會於諸侯期以明年(瑕杏敬王二邑)
(太叔鄭卿名游吉獻子晉卿名鞅嫠寡婦織者常苦緯少所宜憂將及恐禍及已喻已妄憂周亂蠢蠢動擾貌)
(詩小雅缾小資於罍至罄則罍為無餘故恥之以喻晉為王室所仰宣子晉卿韓起謚)冬十月癸
酉王子朝用成周之寳珪于河甲戌津人得諸河上隂
不佞以温人南侵拘得玉者取其玉將賣之則為石王
定而獻之與之東訾(朝以珪禱河求福既而珪自出于水隂不佞敬王大夫温人晉師也)
(以之南侵子朝而得玉賣之則石玉之化也王定王后定其位也獻而與之東訾喜之也見子朝神所不與而)
(珪宜歸之敬王)
二十五年夏會于黃父謀王室也趙簡子令諸侯之大
夫輸王粟具戍人曰明年將納王(黃父晉地簡子晉卿名鞅納納于王城餘)
(見晉卿族廢興與宋桓魋之亂)冬十月壬申尹文公涉于鞏焚東訾弗
克(文公子朝黨於鞏涉洛水東訾敬王邑鞏今河南鞏縣舊有訾城)
二十六年四月單子如晉告急五月戊午劉人敗王城
之師于尸氏戊辰王城人劉人戰于施谷劉師敗績(劉人)
(劉蚠之屬王城子朝之徒尸氏施谷皆周地今河南府有尸鄉)七月己巳劉子以王出
庚午次于渠王城人焚劉丙子王宿于褚氏丁丑王次
于萑谷庚辰王入于胥靡辛已王次于滑晉知躒趙鞅
帥師納王使女寬守闕塞(劉師敗而懼故以王出朝衆遂焚其邑王累遷而至滑女)
(寬晉大夫闕塞在今河南府城西有闕塞山一名伊闕口守之以備子朝)冬十月丙申王起
師于滑辛丑在郊遂次于尸十一月辛酉晉師克鞏召
伯盈逐王子朝王子朝及召氏之族毛伯得尹氏固南
宫嚚奉周之典籍以奔楚隂忌奔莒以叛召伯逆王于
尸及劉子單子盟遂軍圉澤次于隄上癸酉王入于成
周甲戌盟于襄宫晉師使成公般戍周而還十二月癸
未王入于莊宫王子朝使告于諸侯曰昔武王克殷成
王靖四方康王息民竝建母弟以蕃屏周亦曰吾無專
享文武之功且為後人之迷敗傾覆而溺入于難則振
救之至于夷王王愆于厥身諸侯莫不竝走其望以祈
王身至于厲王王心戾虐萬民弗忍居王于彘諸侯釋
位以閒王政宣王有志而後效官至于幽王天不弔周
王昏不若用愆厥位攜王奸命諸侯㬱之而建王嗣用
遷郟鄏則是兄弟之能用力于王室也至于惠王天不
靖周生頽禍心施于叔帶惠襄辟難越去王都則有晉
鄭咸黜不端以綏定王家則是兄弟之能率先王之命
也在定王六年秦人降妖曰周其有頿王亦克能脩其
職諸侯服享二世共職王室其有閒王位諸侯不圖而
受其亂災至于靈王生而有頿王甚神聖無惡於諸侯
靈王景王克終其世今王室亂單旗劉狄剥亂天下壹
行不若謂先王何常之有唯余心所命其誰敢討之帥
羣不弔之人以行亂于王室侵欲無厭規求無度貫瀆
鬼神慢弃刑法倍奸齊盟傲很威儀矯誣先王晉為不
道是攝是贊思肆其罔極兹不穀震盪播越竄在荆蠻
未有攸底若我一二兄弟甥舅奬順天法無助狡猾以
從先王之命毋速天罰赦圖不穀則所願也敢盡布其
腹心及先王之經而諸侯實深圖之昔先王之命曰王
后無適則擇立長年鈞以德德鈞以卜王不立愛公卿
無私古之制也穆后及太子夀早夭即世單劉贊私立
少以閒先王亦惟伯仲叔季圖之閔馬父聞子朝之辭
曰文辭以行禮也子朝干景之命遠晉之大以專其志
無禮甚矣文辭何為(敬王得晉輔浸強竟逐子朝而其位定盈本黨子朝晉師克鞏知子)
(朝不成更逐之而逆敬王尹召二族皆奔故稱氏重見尹固名者為后還見殺故忌朝黨莒周邑盈懷疑故盟)
(圉澤堤上皆周地成周洛陽也般晉大夫子朝在楚遺書諸侯言三王封建母弟非徒以共享先德亦望其拯)
(救災難夷王厲王父愆惡疾也走走禱弗忍不忍其虐也時王流彘王政劻勷諸侯釋其位以理之使少有閒)
(豫所謂共和也宣王厲王子時尚少召公虎取而長之效授也幽王宣王子若順愆失也擕王幽王少子伯服)
(王嗣太子宜臼也幽王后申姜生宜臼又幸褒姒生伯服欲殺宜臼而立之宜臼奔申申伯與鄫及西戎伐周)
(戰于戲幽王死諸侯廢伯服而立宜臼是為平王東遷郟鄏頽帶之亂見前定王襄王孫二世靈景也閒王位)
(謂子朝也今子朝以為王猛受亂災謂楚也今子朝以為晉靈王定王孫景王靈王子劉狄即劉蚠壹專也弔)
(相恤也貫習瀆易也先王先王之命不穀子朝自謂攸所底至也赦赦其憂圖圖其難閒閒錯先王之制伯仲)
(叔季總謂諸侯子朝私命遠晉而徒矯以文詞馬父譏之干私也遠晉遠視晉而蔑之也)
二十七年秋會于扈令戍周(子朝雖奔而其黨猶在敬王勢微不能自固故戍之)
十二月晉籍秦致諸侯之戍于周魯人辭以難(時昭公在外也)
二十九年三月己夘京師殺召伯盈尹氏固及原伯魯
之子尹固之復也有婦人遇之周郊尤之曰處則勸人
為禍行則數日而反是夫也其過三歲乎夏五月庚寅
王子趙車入于鄻以叛隂不佞敗之(盈等皆子朝黨稱伯魯子騐閔子馬)
(言固從朝奔楚而道還故婦人以為輕於向背而嘆其亡之速趙車子朝之餘見王殺盈等故叛鄻周邑)
三十二年秋八月王使富辛與石張如晉請城成周天
子曰天降禍于周俾我兄弟竝有亂心以為伯父憂我
一二親昵甥舅不遑啓處於今十年勤戍五年余一人
無日忘之閔閔焉如農夫之望歲懼以待時伯父若肆
大惠復二文之業弛周室之憂徼文武之福以固盟主
宣昭令名則余一人有大願矣昔成王合諸侯城成周
以為東都崇文德焉今我欲徼福假靈于成王脩成周
之城俾戍人無勤諸侯用寧蝥賊遠屏晉之力也其委
諸伯父使伯父實重圖之俾我一人無徵怨于百姓而
伯父有榮施先王庸之范獻子謂魏獻子曰與其戍周
不如城之天子實云雖有後事晉勿與知可也從王命
以紓諸侯晉國無憂是之不務而又焉從事魏獻子曰
善使伯音對曰天子有命敢不奉承以奔告於諸侯遲
速衰序於是焉在冬十一月晉魏舒韓不信如京師合
諸侯之大夫于狄泉尋盟且令城成周魏子南面衞彪
傒曰魏子必有大咎干位以令大事非其任也詩曰敬
天之怒不敢戲豫敬天之渝不敢馳驅况敢干位以作
大事乎己丑士彌牟營成周計丈數揣高卑度厚薄仞
溝洫物土方議遠邇量事期計徒庸慮財用書餱糧以
令役於諸侯屬役賦丈書以授帥而效諸劉子韓簡子
臨之以為成命(子朝之亂餘黨多在王城敬王畏之徙都成周成周狹小故欲城之俾使也伯)
(父謂晉侯言念諸侯勤勞已久常閔閔冀望安定如農夫之憂饑望來歲之熟閔憂貌肆展也二文謂文侯文)
(公也固申固其業崇尚也文德文教之德蝥賊謂子朝徵召也庸功也先王之靈以為大功伯音韓不信别名)
(衰序差次也在在周所命狄泉在今洛陽城内舊有大倉西南池水尋盟尋平丘之盟南面居君位彪傒衞大)
(夫詩大雅戒王者當敬畏天之譴怒不可自恣渝變也士彌牟字景伯凡城有高卑厚薄溝洫遠邇財用餱糧)
(之類皆須預料而審備之度高曰揣度深曰仞物相也土方土之方面期畢期也庸人功也屬役屬所役人數)
(賦丈付所城丈尺書為成書帥諸侯之大夫效致也臨蒞其事成命執之以為定命也)
定公元年春王正月辛巳晉魏舒合諸侯之大夫于狄
泉將以城成周魏子涖政衞彪傒曰將建天子而易位
以令非義也大事奸義必有大咎晉不失諸侯魏子其
不免乎是行也魏獻子屬役于韓簡子及原夀過而田
于大陸焚焉還卒于甯范獻子去其柏椁以其未復命
而田也孟懿子會城成周庚寅栽宋仲幾不受功曰滕
薛郳吾役也薛宰曰宋為無道絶我小國於周以我適
楚故我常從宋晉文公為踐土之盟曰凡我同盟各復
舊職若從踐土若從宋亦唯命仲幾曰踐土固然薛宰
曰薛之皇祖奚仲居薛以為夏車正奚仲遷於邳仲虺
居薛以為湯左相若復舊職將承王官何故以役諸侯
仲幾曰三代各異物薛焉得有舊為宋役亦其職也士
彌牟曰晉之從政者新子姑受功歸吾視諸故府仲幾
曰縱子忘之山川鬼神其忘諸乎士伯怒謂韓簡子曰
薛徵於人宋徵於鬼宋罪大矣且已無辭而抑我以神
誣我也啓寵納侮其此之謂矣必以仲幾為戮乃執仲
幾以歸三月歸諸京師城三旬而畢乃歸諸侯之戍齊
高張後不從諸侯晉女叔寬曰周萇弘齊高張皆將不免
萇叔違天高子違人天之所壞不可支也衆之所為不
可奸也(涖政代天子大夫為政此即上事啖助謂重記魏獻子名舒韓簡子名不信原夀過周大夫廣)
(平曰陸禹貢大陸在鉅陸北杜謂絶遠疑為今河南汲縣有吳澤荒蕪之地舒火而田此并見焚甯今河南脩)
(武縣范獻子名鞅代魏子去其柏椁以示貶栽設版築宋欲滕薛郳代已受功郳小邾固然固令薛為宋役也)
(皇大也奚仲為夏禹掌車服大夫仲虺奚仲之後實相湯薛宰言先世皆官王朝豈為役于諸侯幾言居周世)
(不得以夏殷之舊為據彌牟言獻子新為政未習故事當歸考之仲幾又以盟時所告之神為言士牟以徵于)
(鬼為誣而執之尚書說命無啓寵納侮毋開寵幸而納人之侮天厭周德萇弘欲遷都以延其祚故曰違天諸)
(侯相帥以崇天子而高子後期故曰違人哀三年萇弘殺六年高張奔○萇弘身為王臣見王室之危而盡忠)
(以匡衞此人臣之義也而乃云違天不免是使人臣視其國家之傾亂而不為之盡力乎此于義尤謬甚)
五年春王人殺子朝于楚(因吳入郢也)
六年夏周儋翩率王子朝之徒因鄭人將作亂于周鄭
於是乎伐馮滑胥靡負黍狐人闕外六月晉閻没戍周
且城胥靡(儋翩子朝餘黨鄭為之伐周六邑閻没晉大夫戍與城皆以備之)冬十二月
天王處于姑蕕辟儋翩之亂也(姑蕕周地)
七年春二月周儋翩入于儀栗以叛夏四月單武公劉
桓公敗尹氏于窮谷冬十一月戊午單子劉子逆王于
慶氏晉籍秦送王己巳王入于王城館于公族黨氏而
後朝于莊宫(儀栗周邑武公穆公子桓公文公子因尹氏復黨儋翩為亂故敗之慶氏守姑蕕大)
(夫黨氏周大夫)
八年二月己丑單子伐穀城劉子伐儀栗辛夘單子伐
簡城劉子伐盂以定王室(穀城簡城盂皆儋翩之黨)
哀公三年劉氏范氏世為婚姻萇弘事劉文公故周
與范氏趙鞅以為討六月癸夘周人殺萇弘(時范氏叛晉故弘)
(忠賢横戮化為碧殆不誣也)
十九年冬叔青如京師敬王崩故也(敬王能終其世如萇弘言)○(子朝)
(之亂尤甚於頽帶使非晉是無周矣景王毒流乃嗣何其酷也古人有行此而亂弭者以廢立之賢不肖著白)
(人人所謂不有所左右而輕天下者乎若周泰伯漢東海王彊又皆賢明克讓遭逢國祚方隆故上下安榮而)
(名與業俱顯何可冀哉彼輕以私愛易置者又安得以藉口也)
王朝交魯
隱公元年秋七月天王使宰咺來歸惠公仲子之賵緩
且子氏未薨故名天子七月而葬同軌畢至諸侯五月
同盟至大夫三月同位至士踰月外姻至贈死不及尸
弔生不及哀豫凶事非禮也(惠公葬在春秋前故曰緩子氏仲子也薨在二年賵)
(助喪之物言同軌以别四夷同盟同方岳之盟古者行役不踰時故云三月踰月度月也此言赴弔各以遠近)
(為差因為葬節尸未葬之通稱贈死當在未葬既葬而贈無及矣弔生當在哀痛之時今惠公薨久而弔是不)
(及哀仲子生而來贈故曰豫凶事)十二月祭伯來非王命也
三年春王三月壬戌平王崩赴以庚戍故書之秋武氏
子來求賻王未葬也
六年冬京師來告饑公為之請糴于宋衞齊鄭禮也(得事)
(王之禮)
七年初戎朝于周發幣于公卿凡伯弗賓冬王使凡
伯來聘還戎伐之于楚丘以歸(戎朝而發幣于公卿凡伯不以賓禮待之故怒)
(邀而執之)
桓公四年夏周宰渠伯糾來聘父在故名
五年夏仍叔之子弱也(來聘魯也弱幼小)
八年冬祭公來遂逆王后于紀禮也(天子娶于諸侯使同姓諸侯為之主)
(祭公來受命于魯故曰禮)
九年春紀季姜歸于京師凡諸侯之女行唯王后書
十五年春天王使家父來求車非禮也諸侯不貢車服
天子不私求財(車服上之所以賜下職貢諸侯有常)
莊公元年秋築王姬之館于外(代王室主婚與齊襄也詳文姜之亂)
三年夏五月葬桓王緩也(王崩於桓公十五年三月閱七年矣公穀云遷葬也)
十一年冬齊侯來逆共姬(齊桓公也)
僖公三十年冬王使周公閱來聘饗有昌歜白黑形鹽
辭曰國君文足昭也武可畏也則有備物之饗以象其
德薦五味羞嘉穀鹽虎形以獻其功吾何以堪之(昌歜菖蒲)
(葅白熬稻黑熬黍形鹽鹽形象虎嘉穀熬稻黍也以象文鹽虎形以象武禮天子三公主國待之尊于國君周)
(公謙之過耳)東門襄仲將聘于周遂初聘于晉
文公元年春王使内史叔服來會葬(葬僖公)夏四月王使
毛伯衞來賜公命叔孫得臣如周拜(謝賜命)
三年夏四月乙亥王叔文公卒來赴弔如同盟禮也(王子)
(虎與僖公同盟于翟泉文公是同盟之子故赴以名)
四年冬成風薨
五年春王使榮叔來含且賵召昭公來會葬禮也(珠玉曰含)
(車服曰賵加禮于成風也成風莊公之妾天子以夫人禮賵之明母以子貴故曰禮○亂諸侯嫡妾之分何禮)
(乎)
八年秋襄王崩冬穆伯如周弔喪
九年春毛伯衞來求金非禮也不書王命未葬也二月
莊叔如周葬襄王(天子不私求財故曰非禮)
十年秋七月及蘇子盟于女栗頃王立故也
宣公九年春王使來徵聘夏孟獻子聘于周王以為有
禮厚賄之(徵召也賄賜也)
十年秋劉康公來報聘
成公八年秋召桓公來賜公命
襄公二十八年冬十一月癸巳天王崩未來赴亦未書
禮也十二月王人來告喪問崩日以甲寅告故書之以
徵過也(徵騐也)
春秋左傳屬事卷一
