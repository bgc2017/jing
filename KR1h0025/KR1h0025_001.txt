欽定四庫全書
孟子集䟽卷一宋蔡模撰
梁惠王章句(凡七章)
孟子見梁惠王(梁惠王魏侯罃也都大梁僭稱王諡曰惠史記惠王三十五年卑禮厚幣以招
賢者而孟軻至梁)王曰叟不遠千里而來亦將有以利吾國乎
(叟長老之稱王所謂利蓋富國強兵之類)孟子對曰王何必曰利亦有仁義
而已矣(仁者心之德愛之理義者心之制事之宜也此二句乃一章之大指下文乃詳言之後多倣此)
王曰何以利吾國大夫曰何以利吾家士庶人曰何以利
吾身上下交征利而國危矣萬乘之國弑其君者必千
乘之家千乘之國弑其君者必百乘之家萬取千焉千
取百焉不為不多矣苟為後義而先利不奪不饜(乘去聲饜
於豔反○此言求利之害以明上文何必日利之意也征取也上取乎下下取乎上故曰交征國危謂將有弑
奪之禍乘車數也萬乘之國者天子畿内地方千里出車萬乘千乘之家者天子之公卿采地方百里出車千
乘也千乘之國諸侯之國也百乘之家諸侯之大夫也弑下殺上也饜足也言臣之於君每十分而取其一分
亦已多矣若又以義為後而以利為先則不弑其君而盡奪之其心未肯以為足也)未有仁而遺
其親者也未有義而後其君者也(此言仁義未嘗不利以明上文亦有仁義
而已之意也遺猶棄也後不急也言仁者必愛其親義者必急其君故人君躬行仁義而無求利之心則其下
化之自親戴於已也)王亦曰仁義而已矣何必曰利(重言之以結上文兩節之
意○此章言仁義根於人心之固有天理之公也利心生於物我之相形人欲之私也循天理則不求利而自
無不利徇人欲則求利末得而害已隨之所謂毫釐之差千里之繆此孟子之書所以造端託始之深意學者
所宜精察而明辯也○太史公曰余讀孟子書至梁惠王問何以利吾國未嘗不廢書而歎也曰嗟乎利誠亂
之始也夫子罕言利常防其源也故曰放於利而行多怨自天子以至於庶人好利之弊何以異哉○程子曰
君子未嘗不欲利但專以利為心則有害惟仁義則不求利而未嘗不利也當是之時天下之人惟利是求而
不復知有仁義故孟子言仁義而不言利所以拔本塞源而救其弊此聖賢之心也○集䟽曰或問孟子不見
諸侯此其見梁惠王何也朱子曰不見諸侯者不先往見也見梁惠王者答其禮也蓋先王之禮未仕者不得
見於諸侯戰國之時士鮮自重而孟子猶守先王之禮故其所居之國而不仕焉則必其君先就見也然後往
見之若異國之君不得越境而來則必以禮貎先焉然後往答其禮耳故史記以為梁惠王卑禮厚幣以招賢
者而孟子至梁得其事之實矣曰人之所以為性者五而此獨舉仁義何也曰天地所以生物者不過乎隂陽
五行而五行實一隂陽也人之所以為性者雖有仁義禮智信之殊然曰仁義則其大端已舉矣蓋以隂陽五
行而言則木火皆陽金水皆隂而土無不在以性而言則禮者仁之著智者義之藏而信亦無不在也曰然則
其或主於愛或主於宜而所施亦有君親之不同何也曰仁者人也其發則專主於愛而愛莫切於愛親故人
仁則必不遺其親矣義者宜也其發則事皆得宜而所宜者莫大於尊君故人義則必不後其君矣曰然則其
必為體用而不可混者何也曰仁存諸心性之所以為體也義制夫事性之所以為用也是豈可混而無别哉
然又有一說焉以其性而言之則皆體也以其情而言之則皆用焉以隂陽言之則義體而仁用也以存心制
事言之則仁體而義用也錯綜交羅惟其所當而莫不各有條理焉曰子謂仁義未嘗不利則是所謂仁義者
乃所以為求利之資乎曰不然也仁義天理之自然也居仁由義循天理而不得不然者也然仁義得於此則
君臣父子之間以至於天下之事自無一物不得其所者而初非有求利之心也易所謂利者義之和正謂此
爾曰然則孟子何不以是為言也曰仁義固無不利矣然以是為言則人之為仁義也不免有求利之心焉一
有求利之心則利不可得而具害至矣此孟子所以拔本塞源而救其弊也且夫利者義之和固聖人之言矣
然或不明其意顧有以為義無利則不和故必以利濟義然後合於人情者雖其未聞大道又有陷溺其心而
失聖言之本旨然亦可見利之難言矣程子所謂欲之甚則昏蔽而忘義理求之極則侵奪而致仇怨學者所
宜曰深省也又曰仁對義為體用仁又自有仁之體用義又自有義之體用心之制是就義之全體處說事之
宜是就千條萬緒各有所宜處說事之宜亦非是就在外之事說凡事之來其中皆有箇宜處便是義因舉程
子曰在物為理處物為義非此句則後來人恐未免有義外之見又云所謂事之宜方是指事物當然之理未
說到處置合宜處又云義之在心如利刃然物來觸之便成兩片蔡氏云仁與禮相通義與智相通仁流行則
便自有節在其中義流行則便自有識在其中故止曰仁義又云仁禮陽也仁未著而禮已著未著者陽之體
故主仁義智隂也義有形而智無形有形者隂之體故主義模謂集註循天理則不求利而自無不利此發明
孟子未有仁而遺其親未有義而後其君之意也徇人欲則求利未得而害已隨之此發明孟子苟為後義而
先利不奪不饜之意也朱子又曰聖賢之言所以要辨别義利分明但只要向義邊一直去更不通思量第二
著若行義時便說道有利則此心已傾邪向那邊去固是未有仁而遺其親未有義而後其君纔於為仁為義
時便要說不後不遺則是先有心於為利聖賢直要人止向一路做去不要做這一邊又思量那一邊此又推
孟子之意而極言之也蓋天理人欲差毫髮繆千里至可畏也學者須知孟子不遺其親不後其君之說不過
推仁義中有自然之利耳非謂方為仁時便計不遺其親之利方為義時便計不後其君之利也蓋纔先萌利
心則必害於義所以孟子申言亦有仁義而已矣何必曰利學者細玩而已矣何必之辭見得孟子語意嚴厲
斬釘截鐵斷斷然只說仁義更不向利上去後世若董仲舒正其誼不謀其利明其道不計其功意者其亦得
其傳者歟學者開卷便當精察明辨於義利之間則庶乎用心不差而可以得入道之門矣○司馬遷為漢太
史作史記自號太史公)○孟子見梁惠王王立於沼上顧鴻鴈麋
鹿曰賢者亦樂此乎(樂音洛篇内同○沼池也鴻鴈之大者麋鹿之大者)孟子對
曰賢者而後樂此不賢者雖有此不樂也(此一章之大指)詩云
經始靈臺經之營之庶民攻之不日成之經始勿亟庶
民子來王在靈囿麀鹿攸伏麀鹿濯濯白鳥鶴鶴王在
靈沼於牣魚躍文王以民力為臺為沼而民歡樂之謂
其臺曰靈臺謂其沼曰靈沼樂其有麋鹿魚鼈古之人
與民偕樂故能樂也(亟音棘麀音憂鶴詩作翯戸角反於音鳥○此引詩而釋之以明賢
者而後樂此之意詩大雅靈臺之篇經量度也靈臺文王臺名也營謀為也攻治也不日不終日也亟速也言
文王戒以勿亟也子來如子來趨父事也靈囿靈沼臺下有囿囿中有沼也麀牝鹿也伏安其所不驚動也濯
濯肥澤貎鶴鶴潔白貎於歡美辭牣滿也孟子言文王雖用民力而民反歡樂之既加以美名而又樂其所有
蓋由文王能愛其民故民樂其樂而文王亦得以享其樂也)湯誓曰時日害喪予及
女偕亡民欲與之偕亡雖有臺池鳥獸豈能獨樂哉(害音
曷喪去聲女音汝○此引書而釋之以明不賢者雖有此不樂之意也湯誓商書篇名時是也日指夏桀害何
也桀嘗自言吾有天下如天之有日日亡吾乃亡耳民怨其虐故因其自言而目之曰此日何時亡乎若亡則
我寕與之俱亡蓋欲其亡之甚也孟子引此以明君獨樂而不恤其民則民怨之而不能保其樂也○集䟽曰
朱子曰此非教君以求利而苟幸其言之易行但其理自如此耳或問二章之說曰張子不保其樂之說尚矣
其曰聖賢言極婉順未嘗咈人情者亦施於此章則可彼或出於人情之不正又安可以不咈乎)○梁
惠王曰寡人之於國也盡心焉耳矣河内凶則移其民
於河東移其粟於河内河東凶亦然察鄰國之政無如
寡人之用心者鄰國之民不加少寡人之民不加多何
也(寡人諸侯自稱言寡德之人也河内河東皆魏地凶歲不熟也移民以就食移粟以給其老稚之不能移
者)孟子對曰王好戰請以戰喻填然鼔之兵刃既接棄
甲曳兵而走或百步而後止或五十步而後止以五十
步笑百步則何如曰不可直不百步耳是亦走也曰王如
知此則無望民之多於鄰國也(好去聲填音田○填鼓音也兵以鼓進以金退
直猶但也言此以譬鄰國不卹其民惠王能行小惠然皆不能行王道以養其民不可以此而笑彼也楊氏曰
移民移粟荒政之所不廢也然不能行先王之道而徒以是為盡心焉則末矣)不違農時榖不
可勝食也數罟不入洿池魚鼈不可勝食也斧斤以時
入山林材木不可勝用也榖與魚鼈不可勝食材木不
可勝用是使民養生喪死無憾也養生喪死無憾王道
之始也(勝音升數音促罟音古洿音烏○農時謂春耕夏耘秋收之時凡有興作不違此時至冬乃役
之也不可勝食言多也數密也罟網也洿窊下之地水所聚也古者網罟必用四寸之目魚不滿尺市不得粥
人不得食山林川澤與民共之而有厲禁草木零落而後斧斤入焉此皆為治之初法制未備且因天地自然之
利而撙節愛養之事也然飲食宫室所以養生祭祀棺椁所以送死皆民所急而不可無者今皆有以資之則
人無所恨矣王道以得民心為本故以此為王道之始)五畝之宅樹之以桑五十
者可以衣帛矣雞豚狗彘之畜無失其時七十者可以
食肉矣百畝之田勿奪其時數口之家可以無飢矣謹
庠序之教申之以孝悌之義頒白者不負戴於道路矣
七十者衣帛食肉黎民不飢不寒然而不王者未之有
也(衣去聲畜勅六反數去聲王去聲凡有天下者人稱之曰王則平聲據其身臨天下而言曰王則去聲後
皆倣此○五畝之宅一夫所受二畝半在田二畝半在邑田中不得有木恐妨五穀故於牆下植桑以供蠶事
五十始衰非帛不煖未五十者不得衣也畜養也時謂□字之時如孟春犧牲毋用牝之類也七十非肉不飽
未七十者不得食也百畝之田亦一夫所受至此則經界正井地均無不受田之家矣庠序皆學名也申重也
丁寧反覆之意善事父母為孝善事兄長為悌頒與班同老人頭半白黑者也負任在背戴任在首夫民衣食
不足則不暇治禮義而飽煖無教則又近於禽獸故既富而教以孝悌則人知愛親敬長而代其勞不使之負
戴於道路矣衣帛食肉但言七十舉重以見輕也黎黑也黎民黑髮之人猶秦言黔首也少壯之人雖不得衣
帛食肉然亦不至於飢寒也此言盡法制品節之詳極財成輔相之道以左右民是王道之成也)狗彘
食人食而不知檢塗有餓莩而不知發人死則曰非我
也歲也是何異於刺人而殺之曰非我也兵也王無罪
歲斯天下之民至焉(莩平表反刺七亦反○檢制也莩餓死人也發發倉廪以賑貸也歲
謂歲之豐凶也惠王不能制民之產又使狗彘得以食人之食則與先王制度品節之意異矣至於民飢而死
猶不知發則其所移特民間之粟而已乃以民不加多歸罪於歲凶是知刃之殺人而不知操刃者之殺人也
不罪歲則必能自反而益修其政天下之民至焉則不但多於鄰國而已○程子曰孟子之論王道不過如此
可謂實矣又曰孔子之時周室雖微天下猶知尊周之為義故春秋以尊周為本至孟子時七國争雄天下不
復知有周而生民之塗炭已極當是時諸侯能行王道則可以王矣此孟子所以勸齊梁之君也蓋王者天下
之義主也聖賢亦何心哉視天命之改與未改耳○集䟽曰問移民移粟之政周官廩人之職未嘗廢孟子非
之者豈以惠王不知仁政之本邪朱子曰此無異議但當熟玩孟子所說王政之始終其措置施行之方略耳
或問必五十而後衣帛七十而後食肉何也曰此先王品節之意所以教民尊長敬老而節用勤生也若其意
則豈不欲少者之皆衣帛而食肉哉顧其材有不贍則老者或反不得其所當得耳賈誼有言古之治天下者
至纖至悉故其蓄積足恃亦此意也曰謹庠序以申孝弟之義奈何曰徐氏有曰老者衣帛食肉而少者不予
則民固已知尊長敬老之義矣蓋方其養之而教固巳行其間然猶以為未也故又為之庠序以申之而致其
詳焉孟子之意雖未必然然其說亦密矣模按常平蓋古法孟子言狗彘食人食而不知檢塗有餓莩而不知
發今文作檢班氐食貨志作斂是也夫豐歲不歛飢歲不發豈所謂常平乎周官司稼所謂視年之上下出斂
法正謂此耳又朱子辨李泰伯常語曰謂周顯王未聞有惡行特微弱耳而孟子不使齊梁事之以是咎孟子
愚謂周以失道寖微滅孔子作春秋雖云尊周然貶天子以逹王事二百四十二年之間亦屢書矣至於顯王
之時天下不知有周室蓋人心離而天命改久矣是時有王者作亦不待滅周而後天下定于一也聖人心與
天同而無所適莫豈其拳拳於已廢之衰周而使斯人坐蒙其禍無已哉臯陶曰天聰明自我民聰明天明畏
自我民明威逹於上下敬哉有土知此則知天矣聖人之心豈異是邪又曰李氏謂天下可無孟子不可無六
經可無王道不可無天子愚謂有孟子而後六經之用明有王道而後天子之位定有六經而無孟子則楊墨
之仁義所以流也有天子而無王道則桀紂之殘賊所以禍也故嘗譬之六經如千斛之舟而孟子如運舟之
人天子猶長民之吏而王道猶吏師之法今曰六經可以無孟子天子可以無王道則是舟無人吏無法將焉
用之矣李氏自以為悼學者之迷惑而為是言曾不知已之迷惑也亦甚哉模按五畝之宅一條孟子凡三言
之一則以告梁惠王一則以告齊宣王一則直以為文王之善養老竊意孟子得時行道必以此為先務惜乎
當時以為迂闊而不見用卒使先王善政不復見於後世可勝歎哉)○梁惠王曰寡人願
安承教(承上章言願安意以受教)孟子對曰殺人以梃與刃有以異
乎曰無以異也(梃徒頂反○梃杖也)以刃與政有以異乎曰無以
異也(孟子又問而王答也)曰庖有肥肉廏有肥馬民有飢色野有
餓莩此率獸而食人也(厚斂於民以養禽獸而使民飢以死則無異於驅獸以食人矣)
獸相食且人惡之為民父母行政不免於率獸而食人
惡在其為民父母也(惡之之惡去聲惡在之惡平聲○君者民之父母也惡在猶言何在
也)仲尼曰始作俑者其無後乎為其象人而用之也如
之何其使斯民飢而死也(俑音勇為去聲○俑從葬木偶人也古之葬者束草為人
以為從衛謂之芻靈略似人形而已中古易之以俑則有面目機發而太似人矣故孔子惡其不仁而言其必
無後也孟子言此作俑者但用象人以葬孔子猶惡之況實使民飢而死乎○李氏曰為人君者固未嘗有率
獸食人之心然徇一已之欲而不卹其民則其流必至於此故以為民父母告之夫父母之於子為之就利避
害未嘗頃刻而忘于懷何至視之不如犬馬乎○集䟽曰模謂梁王願安承教是其猶有好善慕德之良心也
及聞孟子率獸食人之說非不嚴厲激切卒亦悠悠無所施為可見天資之不高也○李氏名郁字光祖)○
梁惠王曰晉國天下莫強焉叟之所知也及寡人之身
東敗於齊長子死焉西喪地於秦七百里南辱於楚寡
人恥之願比死者一洒之如之何則可(長上聲喪去聲比必二反洒與
洗同○魏本晉大夫魏斯與韓氏趙氏共分晉地號曰三晉故惠王猶自謂晉國惠王三十年齊擊魏破其軍
虜太子申十七年秦取魏少梁後魏又數獻地於秦又與楚將昭陽戰敗亡其七邑比猶為也言欲為死者雪
其恥也)孟子對曰地方百里而可以王(百里小國也然能行仁政則天下之
民歸之矣)王如施仁政於民省刑罰薄稅斂深耕易耨壯者
以暇日修其孝悌忠信入以事其父兄出以事其長上
可使制梃以撻秦楚之堅甲利兵矣(省所梗反斂易皆去聲耨奴豆反長
上聲○省刑罰簿税斂此二者仁政之大目也易治也耨耘也盡已之謂忠以實之謂信君行仁政則民得盡
力於農畝而又有暇日以修禮義是以尊君親上而樂於效死也)彼奪其民時使不得
耕耨以養其父母父母凍餓兄弟妻子離散(養去聲○彼謂敵國
也)彼陷溺其民王往而征之夫誰與王敵(夫音扶○陷陷於穽溺溺
於水暴虐之意征正也以彼暴虐其民而率吾尊君親上之民往正其罪彼民方怨其上而樂歸於我則誰與
我為敵哉)故曰仁者無敵王請勿疑(仁者無敵蓋古語也百里可王以此而已恐王
疑其迂闊故勉使勿疑也○孔氏曰惠王之志在於報怨孟子之論在於救民所謂惟天吏則可以伐之蓋孟
子之本意○集䟽曰問孟子告梁王省刑薄斂修孝悌忠信便可制梃撻秦楚堅甲利兵夫魏地迫近於秦無
時不受兵割地求地無虚日孟子之言恐容易否朱子曰當時焦熬已甚率驩欣鼓舞之民自是響應如此後
來公子無忌率五國師直擣至函谷關可見又辨李氏常語曰孟子教諸侯行仁義以救百姓倒懸之急因言
其效以為苟能行此則天下必將歸之至於仁孚義逹而天下之人各得其本心之所同然者則雖三代之治
何以加此黃氏云自功利之說勝而王道始不行於後世夫功利之所以勝者以其有立至之效王道之不行
者以其迂闊而不切事情也孟子生於戰國之世告齊梁之君非王道不言而言王若易然何也王者之道本
乎人心循乎天理人均具此心心均具此理即是理而行之三綱既正九疇既叙則人皆知尊其君親其上初
豈有甚高難行之事謂王道為迂闊而惟功利之從則曰兵可強也國可富也縱横變詐崎嶇險側咈人心逆
天理君臣父子之間且不能以相保而又何以固吾國乎然則立至之效乃速亡之兆也湯武以仁義而王戰
國以功利而亡此萬世之龜鑑也然天下皆知尊湯武而不免蹈戰國之覆轍者則其識見之卑趨嚮之謬而
不自覺也若昔聖賢無位以行其道於是推明古先帝王之事業而載之方策大綱小紀本數末度炳然日星
之易見也今乃指為迂闊而莫之講故自成康没而民生不見先王之治由此其故也鄙夫庸人竊國之寵而
卒以誤國誠可歎也孟子之言可不深思而熟玩之哉○孔氏名文仲字經父)○孟子見梁襄
王(襄王惠王子名赫)出語人曰望之不似人君就之而不見所
畏焉卒然問曰天下惡乎定吾對曰定于一(語去聲卒七没反惡
平聲○語告也不似人君不見所畏言其無威儀也卒然急遽之貎蓋容貎詞氣乃德之符其外如此則其中
之所存者可知王問列國分争天下當何所定孟子對以必合於一然後定也)孰能一之(王問也)
對曰不嗜殺人者能一之(嗜甘也)孰能與之(王復問也與猶歸也)對
曰天下莫不與也王知夫苗乎七八月之間旱則苗槁
矣天油然作雲沛然下雨則苗浡然興之矣其如是孰
能禦之今夫天下之人牧未有不嗜殺人者也如有不
嗜殺人者則天下之民皆引領而望之矣誠如是也民
歸之由水之就下沛然誰能禦之(夫音扶浡音勃由當作猶古字借用後多
倣此○周七八月夏五六月也油然雲盛貎沛然雨盛貎浡然興起貎禦禁止也人牧謂牧民之君也領頸也
蓋好生惡死人心所同故人君不嗜殺人則天下悦而歸之○蘇氏曰孟子之言非苟為大而已然不深原其
意而詳究其實未有不以為迂者矣予觀孟子以來自漢高祖及光武及唐太宗及我太祖皇帝能一天下
者四君皆以不嗜殺人致之其餘殺人愈多而天下愈亂秦晉及隋力能合之而好殺不已故或合而復分或
遂以亡國孟子之言豈偶然而已哉○集䟽曰或問孟子以梁襄王不似人君不見所畏而譏之然則必以勢
位自高而厲威嚴以待物邪曰不然也夫有諸中者必形諸外有人君之德則必有人君之容有人君之容則
不必作威而自有可畏之威矣曰言之急遽亦何譏耶曰艮之六五以中正而言有序而吕氏亦曰志定者其
言重以舒不定者其言輕以疾然則言貎固皆内德之符不惟可以觀人學者雖以自省可也曰孔子居是邦
不非其大夫而孟子誦言其君之失如此何邪曰聖賢之分固不同矣且孔子仕於諸侯而孟子為之賓師其
地又不同也抑七篇之中無復與襄王言者豈孟子自是而不復久於梁邪模謂好生而不嗜殺者天地生物
之心也必得天地此心然後可以為天之子為民之父母蘇氏謂能一天下者四君以其有此心秦晉及隋失
國者以其失此心眞萬世人牧之龜鑑也○蘇氏名軾字子瞻)○齊宣王問曰齊桓晉
文之事可得聞乎(齊宣王姓田氏名辟疆諸侯僭稱王也齊桓公晉文公皆霸諸侯者)孟
子對曰仲尼之徒無道桓文之事者是以後世無傳焉
臣未之聞也無以則王乎(道言也董子曰仲尼之門五尺童子羞稱五伯為其先詐
力而後仁義也亦此意也以已通用無已必欲言之而不止也王謂王天下之道○集䟽曰程伯子曰得天理
之正極人倫之至者堯舜之道也用其私心依仁義之偏者伯者之事也王道如砥本乎人情出乎禮義若履
大路而行無復回曲霸者崎嶇反側於曲徑之中而卒不可與入堯舜之道故誠心而王則王矣假之而霸則
霸矣二者其道不同在審其初而已程叔子曰孔子之時諸侯甚強大然皆周所封建也周之典禮雖甚廢壊
然未冺絶也故齊晉之霸非挾尊王之義則不能自立至孟子時則異矣天下之大國七非周所命者四先王
之政絶而澤竭矣夫王者天下之義主也民以為王則謂之天王天子民不以為王則獨夫而已矣故孟子勉
齊梁以王者與孔子之所以告諸侯不同君子之救世時行而已矣范氏曰按論語孔子曰桓公九合諸侯不
以兵車管仲之力也微管仲吾其被髮左衽矣孔子美齊桓管仲之功如此孟子言仲尼之門無道桓文之事
者聖人於人苟有一善無所不取齊桓管仲有功於天下故孔子稱之若其道則聖人之所不取也楊氏曰齊
宣王見孟子於雪宫曰賢者亦有此樂乎而孟子對以晏子之言則霸者之事非無傳也孟子務引其君於當
道則桓文之事特詭遇而已大匠不為拙工改廢繩墨故曰無已則王乎)曰德何如則可以
王矣曰保民而王莫之能禦也(保愛護也)曰若寡人者可以
保民乎哉曰可曰何由知吾可也曰臣聞之胡齕曰王
坐於堂上有牽牛而過堂下者王見之曰牛何之對曰
將以釁鐘王曰舍之吾不忍其觳觫若無罪而就死地
對曰然則廢釁鐘與曰何可廢也以羊易之不識有諸
(齕音核舍上聲觳音斛觫音速與平聲○胡齕齊臣也釁鍾新鑄鐘成而殺牲取血以塗其釁郤也觳觫恐懼
貎孟子述所聞胡齕之語而問王不知果有此事否)曰有之曰是心足以王矣百姓
皆以王為愛也臣固知王之不忍也(王見牛之觳觫而不忍殺即所謂惻
隱之心仁之端也擴而充之則可以保四海矣故孟子指而言之欲王察識於此而擴充之也愛猶吝也)王
曰然誠有百姓者齊國雖褊小吾何愛一牛即不忍其
觳觫若無罪而就死地故以羊易之也(言以羊易牛其迹似吝實有如
百姓所譏者然我之心不如是也)曰王無異於百姓之以王為愛也以
小易大彼惡知之王若隱其無罪而就死地則牛羊何
擇焉王笑曰是誠何心哉我非愛其財而易之以羊也
宜乎百姓之謂我愛也(惡平聲○異怪也隱痛也擇猶分也言牛羊皆無罪而死何所
分别而以羊易牛乎孟子故設此難欲王反求而得其本心王不能然故卒無以自觧於百姓之言也)曰
無傷也是乃仁術也見牛未見羊也君子之於禽獸也
見其生不忍見其死聞其聲不忍食其肉是以君子遠
庖廚也(遠去聲○無傷言雖有百姓之言不為害也術謂法之巧者蓋殺牛既所不忍釁鐘又不可廢
於此無以處之則此心雖發而終不得施矣然見牛則此心已發而不可遏未見羊則其理未形而無所妨故
以羊易牛則二者得以兩全而無害此所以為仁之術也聲謂將死而哀鳴也蓋人之於禽獸同生而異類故
用之以禮而不忍之心施於見聞之所及其所以必遠庖廚者亦是預養是心而廣為仁之術也○集䟽曰張
子曰為天下者當如父母之視其愛子愛孫也如此而後為王者之道故曰保民而王楊氏曰孟子言王道其
要在心術如是心足以王矣此言極好心術明且正何所施而不可學者須是就心上做工夫仁以術言何也
朱子曰見牛之觳觫是仁到這裏處置不得自家仁心抑遏不得流行故以羊易之這是用術處用此術方得
自家仁心流行蔡氏曰仁術猶心術也樂記注術所由也又曰術猶道也此言仁術恐是仁心所發之路)王
說曰詩云他人有心予忖度之夫子之謂也夫我乃行
之反而求之不得吾心夫子言之於我心有戚戚焉此
心之所以合於王者何也(說音悦忖七本反度待洛反夫我之夫音扶○詩小雅巧
言之篇戚戚心動貎王因孟子之言而前日之心復萌乃知此心不從外得然猶未知所以反其本而推之也)
曰有復於王者曰吾力足以舉百鈞而不足以舉一羽
明足以察秋毫之末而不見輿薪則王許之乎曰否今
恩足以及禽獸而功不至於百姓者獨何與然則一羽
之不舉為不用力焉輿薪之不見為不用明焉百姓之
不見保為不用恩焉故王之不王不為也非不能也(與平
聲為不之為去聲○復白也鈞三十斤百釣至重難舉也羽鳥羽一羽至輕易舉也秋毫之末毛至秋而末銳
小而難見也輿薪以車載薪大而易見也許猶可也今恩以下又孟子之言也蓋天地之性人為貴故人之與
人又為同類而相親是以惻隱之發則於民切而於物緩推廣仁術則仁民易而愛物難今王此心能及物矣
則其保民而王非不能也但自不肯為耳)曰不為者與不能者之形何以異
曰挾太山以超北海語人曰我不能是誠不能也為長
者折枝語人曰我不能是不為也非不能也故王之不
王非挾太山以超北海之類也王之不王是折枝之類
也(語去聲為長之為去聲長上聲折之舌反○形狀也挾以腋持物也超躍而過也為長者折枝以長者之
命折草木之枝言不難也是心固有不待外求擴而充之在我而已何難之有)老吾老以及人
之老幼吾幼以及人之幼天下可運於掌詩云刑于寡
妻至于兄弟以御于家邦言舉斯心加諸彼而已故推
恩足以保四海不推恩無以保妻子古之人所以大過
人者無他焉善推其所為而已矣今恩足以及禽獸而
功不至於百姓者獨何與(與平聲○老以老事之也吾老謂我之父兄人之老謂人之父
兄幼以幼畜之也吾幼謂我之子弟人之幼謂人之子弟運於掌言易也詩大雅思齊之篇刑法也寡妻寡德
之妻謙辭也御冶也不能推恩則衆叛親離故無以保妻子蓋骨肉之親本同一氣又非但若人之同類而已
故古人必由親親推之然後及於仁民又推其餘然後及於愛物皆由近以及遠自易以及難今王反之則心
有故矣故復推本而再問之)權然後知輕重度然後知長短物皆然
心為甚王請度之(度之之度待洛反○權稱錘也度丈尺也度之謂稱量之也言物之輕重
長短人所難齊必以權度度之而後可見若心之應物則其輕重長短之難齊而不可不度以本然之權度又
有甚於物者今王恩及禽獸而功不至於百姓是其愛物之心重且長而仁民之心輕且短失其當然之序而
不自知也故上文既發其端而於此請王度之也)抑王興甲兵危士臣構怨於
諸侯然後快於心與(與平聲○抑發語辭士戰士也構結也孟子以王愛民之心所以輕
且短者必其以是三者為快也然三事實非人心之所快有甚於殺觳觫之牛者故指以問王欲其以此而度
之也)王曰否吾何快於是將以求吾所大欲也(不快於此者心之正
也而必為此者欲誘之也欲之所誘者獨在於是是以其心尚明於他而獨暗於此此其愛民之心所以輕短
而功不至於百姓也)曰王之所大欲可得聞與王笑而不言曰為
肥甘不足於口與輕煖不足於體與抑為采色不足視
於目與聲音不足聽於耳與便嬖不足使令於前與王
之諸臣皆足以供之而王豈為是哉曰否吾不為是也
曰然則王之所大欲可知已欲辟土地朝秦楚莅中國
而撫四夷也以若所為求若所欲猶緣木而求魚也(與平
聲為肥抑為豈為不為之為皆去聲便令皆平聲辟與闢同朝音潮○便嬖近習嬖幸之人也已語助辭辟開
廣也朝致其來朝也秦楚皆大國莅臨也若如此也所為指興兵結怨之事緣木求魚言必不可得)王曰
若是其甚與曰殆有甚焉緣木求魚雖不得魚無後災
以若所為求若所欲盡心力而為之後必有災曰可得
聞與曰鄒人與楚人戰則王以為孰勝曰楚人勝曰然
則小固不可以敵大寡固不可以敵衆弱固不可以敵
彊海内之地方千里者九齊集有其一以一服八何以
異於鄒敵楚哉蓋亦反其本矣(甚與聞與之與平聲○殆蓋皆發語辭鄒小國
楚大國齊集有其一言集合齊地其方千里是有天下九分之一也以一服八必不能勝所謂後災也反本說
見下文)今王發政施仁使天下仕者皆欲立於王之朝耕
者皆欲耕於王之野商賈皆欲藏於王之市行旅皆欲
出於王之塗天下之欲疾其君者皆欲赴愬於王其若
是孰能禦之(朝音潮賈音古愬與訴同○行貨曰商居貨曰賈發政施仁所以王天下之本也近
者悦遠者來則大小彊弱非所論矣蓋力求所欲則所欲者反不可得能反其本則所欲者不求而至與首章
意同)王曰吾惽不能進於是矣願夫子輔吾志明以教我我
雖不敏請嘗試之(惽與昏同)曰無恒産而有恒心者惟士為能
若民則無恒産因無恒心苟無恒心放辟邪侈無不為已
及陷於罪然後從而刑之是罔民也焉有仁人在位罔民
而可為也(恒胡登反辟與僻同焉於虔反○恒常也産生業也常産可常生之業也常心人所常有
之善心也士嘗學問知義理故雖無常産而有常心民則不能然矣罔猶網羅欺其不見而取之也)是故
明君制民之産必使仰足以事父母俯足以畜妻子樂
歲終身飽凶年免於死亡然後驅而之善故民之從之
也輕(畜許六反下同○輕猶易也此言民有常産而有常心也)今也制民之産仰不
足以事父母俯不足以畜妻子樂歲終身苦凶年不免
於死亡此惟救死而恐不贍奚暇治禮義哉(治平聲凡治字為理
物之義者平聲為已理之義者去聲後皆倣此○贍足也此所謂無常産而無常心者也)王欲行之
則盍反其本矣(盍何不也使民有常産者又發政施仁之本也說具下文)五畝之宅
樹之以桑五十者可以衣帛矣雞豚狗彘之畜無失其
時七十者可以食肉矣百畝之田勿奪其時八口之家
可以無飢矣謹庠序之教申之以孝悌之義頒白者不
負戴於道路矣老者衣帛食肉黎民不飢不寒然而不
王者未之有也(音見前章○此言制民之産之法也趙氏曰八口之家次上農夫也此王政之
本常生之道故孟子為齊梁之君各陳之也楊氏曰為天下者舉斯心加諸彼而已然雖有仁心仁聞而民不
被其澤者不行先王之道故也故以制民之産告之○此章言人君當黜霸功行王道而王道之要不過推其
不忍之心以行不忍之政而已齊王非無此心而奪於功利之私不能擴充以行仁政雖以孟子反覆曉告精
切如此而蔽固已深終不能悟是可歎也○集䟽曰或問王霸之辨曰董子程子范楊氏之言備矣然推其意
猶有可言者古之聖人致誠心以順天理而天下自服王者之道也齊桓晉文則假仁義以濟私欲而已曰齊
王不忍一牛之死其事微矣而孟子遽以是心為足以王者何也曰不忍者心之發而仁者天地生物之心而
人之所以為心者也是心之存則其於親也必知所以親之於民也必知所以仁之於物也必知所以愛之矣
然人或蔽於物欲之私而失其本心之正故其所發有不然者然其根於天地之性者則終不可得而亡也故
間而值其不蔽之時則必隨事而發見焉若齊王之興兵結怨而急於戰伐之功則其所蔽為不淺矣然其不
忍一牛之死則不可不謂之惻隱之發而仁之端也古之聖王所以博施濟衆而仁覆天下亦即是心以推之
而已豈自外至哉王既不能自知而反以桓文為問則孟子安得不指此而開示之邪然戰國之時舉世没於
功利而不知仁義之固有齊之百姓又未見王之所以及民之功是以疑其貪一牛之利非孟子得其本心之
正而有以通天下之志盡人物之情亦孰知此為本心之發而足以王天下哉曰然則孟子既告之矣而王猶
不能自得其說何也曰固也是其蔽之極深是以暫明而遽昧也曰君子之遠庖廚何也曰禽獸之生雖與人
異然原其稟氣賦形之所自而察其悅生惡死之大情則亦未始不與人同也故君子嘗見其生則不忍見其
死嘗聞其聲則不忍食其肉蓋本心之發自有不能已者非有所為而為之也曰然則曷為不若浮屠之止殺
而撤肉也曰人物並生於天地之間本同一理而氣稟有異焉稟其清明純粹則為人稟其昏濁偏駁則為物
故人之與人自為同類而物莫得以班焉乃天理人心之自然非有所造作而故為是等差也故君子之於民
則仁之雖其有罪猶不得已然後斷以義而殺之於物則愛之而已食之以時用之以禮不身翦不暴殄而既
足以盡於吾心矣其愛之者仁也其殺之者義也人物異等仁義不偏此先王之道所以為正非異端之比也
彼浮屠之於物則固仁之過矣而於其親乃反恝然無情也其錯亂顛倒乃如此而又何足法哉曰器成而釁
之禮也今以小不忍而易以次牲可乎曰釁鐘禮之小者失之未足以病夫大體而不忍之心仁之端也由是
充之則仁有不可勝用者其大小輕重之際蓋有分矣孟子所以急於此而緩於彼豈無意哉曰所謂見牛未
見羊者豈必見之而後有是心邪曰心體渾然無内外動靜始終之間未見之時此心固自若也但未感而無
自以發耳然宣王之不忍施於聞見之所及而又正合乎愛物淺深之宜若仁民之心則豈為其不見之故而
忍以無罪殺之哉且觀濟王聞孟子之言而心復有戚戚焉則此心之未嘗亡而感之無不應者又可見矣曰
老吾老以及人之老幼吾幼以及人之幼而天下可運於掌何也曰天地之間人物之衆其理本一而分未嘗
不殊也以其理一故推已可以及人以其分殊故立愛必自親始為天下者誠能以其心而不失其序則雖天
下之大而親疎遠邇無一物不得其所焉其治豈不易哉曰范氏謂心有輕重長短而又曰當以心為權度而
稱量何也曰輕重長短之當然固本心之正理其為權度而稱量之者亦以此心之用而反求之耳又問如何
是本然之權度曰本然之權度亦只是此心此心本然萬理皆具應物之時須是子細看合如何便是本然之
權度也如齊宣王見牛而不忍之心見此是合權度處及至興甲兵危士臣結怨於諸侯又却忍為之便是不
合權度失其本心又云物易見心無形物之輕重長短之差易見心之輕重長短之差難見物之差只是一事
心差了時萬事差故曰心為甚東萊吕氏曰治道有本末先後而言之亦須有序孟子先以見牛啓發齊宣王
良心至語意浹治乃條五畝百畝之說若未孚信遽及施行古先制度則或逆疑其迂吾說格而不得入矣朱
子復之曰論治固有序然體用亦非判然各為一事無今日言此而明日言彼之理如孟子論愛牛制産本末
雖殊然亦罄其說於立談之間大扺聖賢之言隨機應物初無理事精粗之别其所以格君心者自是其精神
力量有感動人處非為恐彼疑吾說之迂而姑論無事之理以嘗試之也若必如此則便是世俗較計利害之
私何處更有聖賢氣象邪黃氏云儒術之不見用於世功利之說常易以求售曰兵可彊國可富也挾區區之
小數而不知為國之大體相傾相詐相戕相賊而吾國之民固巳不得其生矣儒術則不然自五畝之宅百畝
之田使民養生喪死而無憾然後教之以孝悌忠信不惟吾之民皆知尊君親上而天下之人亦皆引領而望
之矣夫元后者民之父母也父母之於子必先有以養之而又有以教之然後為之子者得以全其父母之身
今也為民父母聽其自生自死自愚自智而莫之問也又倡為功利之說以斲喪之豈為民父母之道哉故孟
子論王道必曰仁政論仁政必曰井田斷斷乎其不可易也孟子之言既不用於齊梁後世皆知讀其書而不
能用其道故歴數千年而帝王之盛不復見可歎也哉)
孟子集䟽卷一
