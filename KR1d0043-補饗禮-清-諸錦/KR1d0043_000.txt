補饗禮禮類二(儀禮之屬)
提要
(臣)等謹案補饗禮一卷
國朝諸錦輯錦字襄七號草廬秀水人雍正甲
辰進士改庶吉士散館授知縣乾隆丙辰
召試博學鴻詞授翰林院編修官至左春坊左贊
善錦以儀禮十七篇有燕禮有公食大夫禮
而獨無饗禮然其見于周官春秋傳戴記者
猶可得而考見元吳澄作纂言及考注嘗有
補經八篇補傳十五篇獨于饗禮之文未有
特著蓋緣第八第十聘覲篇中俱兼及饗食
謂其可以相通而略之殊不知饗之為禮也
大非一聘所能該有祭帝祫祭之大饗復有
天子享元侯兩君相見及凡享賓客之不同
使不自為一篇則雖諸書可考亦無自而察
其全因據周官賓客之禮聯事而比次之并
取左傳戴記中相發明者條注于其下為補
饗禮一卷蓋是編以周官為宗周禮固儀禮
綱領以經補經固無訾于不類至其分注之
傳記證佐天然咸有條理尤非牽強附會之
比至薦籩不薦籩之異文庭燎門燎掌于閽
人甸人之殊說並兩存其義不生穿鑿亦勝
于空談意勝之學焉雖寥寥不足二十葉而
古典所存足資考證未可以其篇帙之少而
廢之也乾隆四十四年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
