朱子五經語類卷二
錢塘程川撰
易二
統論經義二
上古之易方是利用厚生周易始有正德意如利貞是
教人利於貞正貞吉是教人貞正則吉至孔子則說
得道理又多
(李閎祖錄楊道夫錄云利貞貞吉文王說底方是教人隨時變)
(易以從道)
伏羲自是伏羲易文王自是文王易孔子自是孔子易
伏羲分卦乾南坤北文王卦又不同故曰周易元亨
利貞文王以前只是大亨而利於正孔子方解作四
德易只是尚占之書
(廖德明錄)
須是將伏羲畫底卦做一樣看文王卦做一樣看文王
周公說底彖象做一樣看孔子說底做一樣看王輔
嗣伊川說底各做一樣看伏羲是未有卦時畫出來
文王是就那見成底卦邊說畫前有易真箇是恁地
這箇卦是畫不迭底那許多都在這裏了不是畫了
一畫又旋思量一畫才一畫時畫畫都具
(㬊淵錄李壯祖錄云須將伏羲畫卦文王重卦周公爻辭孔)
(子繫辭及程氏傳各自看不要相亂惑無牴牾處也)
孔子之易非文王之易文王之易非伏羲之易伊川易
傳又自是程氏之易也故學者且依古易次第先讀
本爻則自見本旨矣
(李方子錄)
八卦之畫本為占筮方伏羲畫卦時止有奇耦之畫何
嘗有許多說話文王重卦作繇辭周公作爻辭亦只
是為占筮設到孔子方始說從義理去如乾元亨利
貞坤元亨利牝馬之貞與後面元亨利貞只一般元
亨謂大亨也利貞謂利於正也占得此卦者則大亨
而利於正耳至孔子乃將乾坤分作四德說此亦自
是孔子意思伊川云元亨利貞在乾坤為四德在他
卦只作兩事不知别有何證據故學易者須將易各
自看伏羲易自作伏羲易看是時未有一辭也文王
易自作文王易周公易自作周公易孔子易自作孔
子易看必欲牽合作一意看不得今學者諱言易本
為占筮作須要說做為義理作若果為義理作時何
不直述一件文字如中庸大學之書言義理以曉人
須待畫八卦則甚周官唯大卜掌三易之法而司徒
司樂師氏保氏諸凡之教國子庶民只是教以詩書
教以禮樂未嘗以易為教也
(輔廣錄)
易本卜筮之書後人以為止於卜筮至王弼用老莊解
後人便只以為理而不以為卜筮亦非想當初伏羲
畫卦之時只是陽為吉隂為凶無文字某不敢說竊
意如此後文王見其不可曉故為之作彖辭或占得
爻處不可曉故周公為之作爻辭又不可曉故孔子
為之作十翼皆解當初之意今人不看卦爻而看繫
辭是猶不看刑統而看刑統之序例也安能曉今人須
以卜筮之書看之方得不然不可看易嘗見艾軒與
南軒爭而南軒不然其說南軒亦不曉
(甘節錄)
民可使由之不可使知之上古聖人不是著此垂教只
是見得天地隂陽變化之理畫而為卦使因卜筮而
知所修為避忌至周公孔子一人又說多了一人某
不敢教人看易為這物闊大且不切已兼其間用字
與今人皆不同如說田獵祭祀侵伐疾病皆是古人
有此事去卜筮故爻中出此今無此事了都曉不得
(劉礪錄字用之三山人未詳所聞年歲建别錄十九卷二十卷中)
看易且將爻辭看理會得後却看象辭若鶻突地看便
無理會處又曰文王爻辭做得極精嚴孔子傳條暢
要看上面一段莫便將傳拘了
(胡泳錄字伯量南康人戊午所聞先生六十九歲饒錄三十四卷中)
易乃是卜筮之書古者則藏於太史太卜以占吉凶亦
未有許多說話及孔子始取而敷繹為文言雜卦彖
象之類乃說出道理來
(林學履錄)
孔子之辭說向人事上者正是要用得須是以身體之
且如六十四卦須做六十四人身上看三百八十四
爻又做三百八十四人身上小底事看易之所說皆
是假說不必是有恁地事假設如此則如此假設如
彼則如彼假設有這般事來人處這般地位便當恁
地應
(㬊淵錄)
易只是个卜筮之書孔子却就這上體旁說些道理教
人雖孔子也只得隨他那物事說不敢别生說
(沈僴錄)
易本為卜筮作古人質朴作事須卜之鬼神孔子恐義
理一向沒卜筮中故明其義至如曰義无咎也義弗
乘也只是一个義
(楊方錄字子直汀洲人庚寅所聞先生四十一歲饒後錄一卷中)
易本為卜筮設如曰利涉大川是利于行舟也利有攸
往是利于啓行也後世儒者鄙卜筮之說以為不足
言而所見太卑者又泥於此而不通故曰易者難讀
之書也不若且從大學做工夫然後循次讀論孟中
庸庶幾切已有益也
(黃義剛錄)
方叔問本義何專以卜筮為主曰且須熟讀正文莫看
注解蓋古易彖象文言各在一處至王弼始合為一
後世諸儒遂不敢與移動今難卒說且須熟讀正文
久當自悟
(余大雅錄字正叔上饒人戊戌以後所聞先生四十九歲池錄三卷中)
或問易解伊川之外誰說可取曰如易某便說道聖人
只是為卜筮而作不解有許多說話但是此說難向
人道人不肯信向來諸公力來與某辯某煞費氣力
與他分析而今思之只好不說只做放那裏信也得
不信也得無許多氣力分疏且聖人要說理何不就
理上直剖判說何故恁地回互假托教人不可曉又
何不别作一書何故要假卜筮來說又何故說許多
吉凶悔吝此只是理會卜筮後因其中有些子理故
從而推明之所以大象中只是一句兩句子解了但
有文言與繫辭中數段說得較詳然也只是取可解
底來解如不可曉底也不曾說而今人只是眼孔小
見他說得恁地便道有那至理只管要去推求且孔
子當時教人只說詩書執禮只說學詩乎與興於詩
立於禮成於樂只說人而不為周南召南詩三百一
言以蔽之曰思無邪元不曾教人去讀易但有一處
說假我數年五十以學易可以無大過矣這也只是
孔子自恁地說不曾將這个去教人如周公做一部
周禮可謂纖悉畢備而周易却只掌於太卜之官却
不似大司樂教成均之屬樣恁地重緣這个只是理
會卜筮大㮣只是說箇隂陽因隂陽之消長却有些
子理在其中伏羲當時偶然見得一便是陽二便是
隂從而畫放那裏當時人一也不識二也不識隂也
不識陽也不識伏羲便與他剔開這一機然才有个
一二後來便生出許多象數來恁地時節他也自遏
他不住然當初也只是理會罔罟等事也不曾有許
多嶢崎如後世經世書之類而今人便要說伏羲如
神明樣無所不曉伏羲也自純朴也不曾去理會許
多事來自地當時剔開這一箇機後世間生得許多
事來他也自不奈何他也自不要得恁地但而今所
以難理會時蓋緣亡了那卜筮之法如周禮太卜掌
三易之法連山歸藏周易便是别有理會周易之法
而今却只有上下經兩篇皆不見許多法了所以難
理會今人却道聖人言理而其中因有卜筮之說他
說理後說從那卜筮上來做什麽若有人來與某辯
某只是不答次日義剛問先生昨言易只是為卜筮
而作某說已自甚明白然先生於先天後天無極太
極之說却留意甚切不知如何曰卜筮之書如火珠
林之類許多道理依舊在其間但是因他作這卜筮
後却去推出許多道理來他當初做時却只是為卜
筮畫在那裏不是曉盡許多道理後方始畫這箇道
理難說向來張安國兒子來問某與說云要曉得便
只似靈棋課模樣有一朋友言恐只是以其人未能
曉而告之以此說某云是誠實恁地說長久曰通其
變遂成天下之文極其數遂定天下之象安卿問先
天圖有自然之象數伏羲當初亦知其然否曰也不
見得如何但圓圖是有些子造作模樣如方圖只是
據見在底畫圓圖便是就這中間拗做兩截恁地轉
來底是奇恁地轉去底是耦便有些不甚依他當初
畫底然伏羲當初也只見太極下面有隂陽便知是
一生二二生四四又生八恁地推將去做成這物事
想見伏羲做得這箇成時也大故地喜歡自前不曾
見箇物事恁地齊整因言夜來有一說說不能盡通
書言聖人之精畫卦以示聖人之藴因卦以發精是
聖人本意藴是偏旁帶來道理如春秋聖人本意只
是載那事要見世變禮樂征伐自諸侯出臣弑其君
子弑其父如此而已就那事上見得是非美惡曲折
便是因以發底如易有太極是生兩儀兩儀生四象
四象生八卦這四象生八卦以上便是聖人本意底
如彖辭文言繫辭皆是因而發底不可一例看今人
只把做占去看便活若是的定把卦爻來作理看恐
死了國初講筵講飛龍在天利見大人太祖遽云此
書豈可令凡民見之某便道是解易者錯了這大人
便是飛龍言人若占得此爻便利於見那大人謂如
人臣占得此爻則利於見君而為吉也如那見龍在
田利見大人有德者亦謂之大人言人若尋師若要
見好人時占得此爻則吉然而此兩箇利見大人皆
言君德也者亦是說有君德而居下者今却說九二
居下位而無應又如何這箇無頭無面又如何見得
應與不應如何恁地硬說得若是把做占看時士農
工商事事人用得這般人占得便把做這般用那般
人占得便把做那般用若似而今說時便只是秀才
用得别人都用不得了而今人便說道解明理事來
便看道理如何後作區處古時人蠢蠢然事事都不
曉做得是也不知做得不是也不知聖人因便作易
教人去占占得恁地便吉恁地便凶所謂通天下之
志定天下之業斷天下之疑者即此是也而今若把
作占說時凶吉悔吝便在我看我把作甚麽用皆用
得今若把作文字解便是硬裝了安卿問如何恁地
曰而今把作理說時吉凶悔吝皆斷定在九二六四
等身上矣如此則吉凶悔吝是硬裝了便只作得一
般用了林擇之云伊川易說得理也太多曰伊川求
之太深嘗說三百八十四爻不可只作三百八十四
爻解其說也好而今似他解時依舊只作得三百八
十四般用安卿問彖象莫也是因爻而推其理否曰
彖象文言繫辭皆是因而推明其理叔器問吉凶是
取定於揲蓍否曰是然則洪範龜從筮從又要卿士
庶民從如何曰决大事也不敢不恁地兢謹如遷國
立君之類不可不恁地若是其他小事則亦取必於
卜筮而已然而聖人見得那道理定後常不要卜且
如舜所謂朕志先定詢謀僉同鬼神其依龜筮協從
若恁地便是自家所見已决而卜亦不過如此故曰
卜不習吉且如周公卜宅云我卜河朔黎水我乃卜
澗水東瀍水西惟洛食我又卜瀍水東亦惟洛食瀍
澗只在洛之旁這便見得是周公先自要都洛後但
夾將瀍澗來卜所以每與洛對說而兩卜所以皆言
惟洛食以此見得也是人謀先定後方以卜來决之
擇之言筮短龜長不如從長看來龜又較靈曰揲蓍
用手又不似鑽龜較自然只是將火一鑽便自成文
却就這上面推測叔器問龜卜之法如何曰今無所
傳看來只似而今五兆卦此間人有五兆卦將五莖
茅自竹筒中寫出來直向上底為木横底為土向下
底為水斜向外者為火斜向内者為金便如文帝兆
得大横横土也所以道予為天王夏啓以光蓋是得
土之象
(黃義剛錄錄中卜筮之書如火珠林之類陳淳錄云公謂卜筮)
(之書便如今火珠林樣錄中如方圖只是據見在底畫下淳錄有云較自然錄中圓圖便是就這中間拗)
(作兩截淳錄云圓圖作兩段來拗曲錄中恁地推將去做成這物事下淳錄有云不覺成來如此齊整錄)
(中言人若尋師若要見好人時淳錄云言人若求師若要親賢時錄中吉凶悔吝皆斷定在九二六四等)
(身上矣云云淳錄云彼九二六四無頭無面何以見得如此亦只是在人用得也)
某之易簡略者當時只是略撘記兼文義伊川及諸儒
皆已說了某只就語脈中略牽過這意思
(劉礪錄)
看易先看某本義了却看伊川解以相參考如未看他
易先看某說却易看也蓋未為他說所汨故也
(吕燾錄)
某嘗作易象說大率以簡治繁不以繁御簡
(李煇錄字晦叔不詳所聞年歲及池錄饒錄饒後錄卷次云餘倣此)
敬之問啓蒙理定既實事來尚虚用應始有體該本無
稽實待虚存體應用執古御今以靜制動曰聖人作
易只是說一箇理都未曾有許多事却待他甚麽事
來揍所謂事來尚虚蓋謂事之方來尚虚而未有若
論其理則先自定固已實矣用應始有謂理之用實
故有體該本無謂理之體該萬事萬物又初無形迹
之可見故無下面去稽考實理以待事物之來存此
理之體以應無窮之用執古古便是易書裏面文字
言語御今今便是今日之事以靜制動理便是靜底
事便是動底且如即鹿无虞人必陷於林中君子幾
不如舍往吝其理謂將即鹿而無虞人必陷於林中
若不舍而往是取吝之道這箇道理若後人做事如
求官爵者求之不已便是取吝之道求財利者求之
不已亦是取吝之道又如潛龍勿用其理謂當此時
只當潛晦不當用若占得此爻凡事便未可做所謂
君子動則觀其變而玩其占若是無事之時觀其象
而玩其辭亦當知其理如此某每見前軰說易止把
一事說某之說易所以異於前輩者正謂其理當人
皆用之不問君臣上下大事小事皆可用前輩止緣
不把做占說了故此易竟無用處聖人作易蓋謂當
時之民遇事都閉塞不知所為故聖人示以此理教
他恁地做便會吉如此做便會凶必恁地則吉而可
為如此則凶而不可為大傳所謂通天下之志是也
通是開通之意是以易中止說道善則吉却未嘗有
一句說不善亦會吉仁義忠信之事占得其象則吉
却不曾說不仁不義不忠不信底事占得亦會吉如
南蒯得黃裳之卦自以為大吉而不知黃中居下之
義方始會元吉反之則凶大傳說上下無常剛柔相
易不可為典要惟變所適便見得易人人可用不是
死法雖道是二五是中却其間有位二五而不吉者
有當位而吉亦有當位而不吉者若揚雄太元皆排
定了第幾爻便吉第幾爻便凶然其規模甚散其辭
又澁學者驟去理會他文義已自難曉又且不曾盡
經歷許多事變都去揍他意不著所以孔子晚年方
學易到得平常教人亦言興於詩立於禮成於樂却
未曾說到易又云易之卦爻所以該盡天下之理一
爻不止於一事而天下之理莫不具備不要拘執著
今學者涉世未廣見理未盡揍他底不著所以未得
他受用
(葉賀孫錄)
易不可易讀
(湯泳錄字叔永丹陽人乙夘所聞先生六十六歲池錄三十三卷中)
問讀易未能浹洽何也曰此須是此心虚明寧靜自然
道理流通方包羅得許多義理蓋易不比詩書它是
說盡天下後世無窮無盡底事理只一兩字便是一
箇道理又人須是經歷天下許多事變讀易方知各
有一理精審端正今既未盡經歷非是此心大段虚
明寧靜如何見得此不可不自勉也
(董銖錄)
問易如何讀曰只要虚其心以求其義不要執己見讀
其他書亦然
(金去偽錄字敬直樂平人乙未所聞先生四十七歲池錄十五卷中)
(錄中只要虚其心以求其義一作平易求其義)
易不須說得深只是輕輕地說過
(㬊淵錄)
易所以難讀者蓋易本是卜筮之書今却要就卜筮中
推出講學之道故成兩節工夫
(葉賀孫錄)
讀易之法先讀正經不曉則將彖象繫辭來解又曰易
爻辭如籖解
(甘節錄)
看易須著四日看一卦一日看卦辭彖象兩日看六爻
一日統看方仔細(因吳宜之記不起云然)
(李閎祖錄)
和靜學易一日只看一爻此物事成一片動著便都成
片不知如何只看一爻得
(劉礪錄)
易難看不比他書易說一箇物非真是一箇物如說龍
非真龍若他書則真是事實孝弟便是孝弟仁便是
仁易中多有不可曉處如王用亨於西山此却是享
字只看王用亨於帝吉則知此是祭祀山川底意思
如公用亨于天子亦是享字蓋朝覲燕饗之意易中
如此類甚多後來諸公解只是以己意牽強附合終
不是聖人意易難看蓋如此
(林賜錄字聞一乙夘以後所聞先生六十六歲饒錄三十二卷中)
易與春秋難看非學者所當先蓋春秋所言以為褒亦
可以為貶亦可易如此說亦通如彼說亦通大抵不
比詩書的確難看
(不知何氏錄)
漢書易本隱以之顯春秋推見至隱易與春秋天人之
道也易以形而上者說出在那形而下者去春秋以
形而下者說上那形而上者去
(沈僴錄)
易只是空說箇道理只就此理會能見得如何不如詩
書執禮皆雅言也一句便是一句一件事便是一件
事如春秋亦不是難理會底一年事自是一年事且
看禮樂征伐是自天子出是自諸侯出是自大夫出
今人只管去一字上理會褒貶要求聖人之意千百
年後如何知得他肚裏事聖人說出底猶自理會不
得不曾說底更如何理會得
(陳淳錄)
敬之問易曰如今不曾經歷得許多事過都自揍他道
理不著若便去看也卒未得他受用孔子晚而好易
可見這書卒未可理會如春秋易都是極難看底文
字聖人教人自詩禮起如鯉趨過庭曰學詩乎學禮
乎詩是吟詠情性感發人之善心禮使人知得个定
分這都是切身工夫如書亦易看大綱亦似詩
(葉賀孫錄)
問看易如何曰詩書執禮聖人以教學者獨不及於易
至於假我數年五十以學易乃是聖人自說非學者
事蓋易是箇極難理會底物事非他書之比如古者
先王順詩書禮樂以造士亦只是以此四者亦不及
於易蓋易只是箇卜筮書藏於太史太卜以占吉凶
亦未有許多說話及孔子始取而敷釋為十經彖象
繫辭文言雜卦之類方說出道理來
(沈僴錄)
說及讀易曰易是箇無形影底物不如且先讀詩書禮
却緊要子所雅言詩書執禮皆雅言也
(陳淳錄)
人自有合讀底書如大學語孟中庸等書豈可不讀讀
此四書便知人之所以不可不學底道理與其為學
之次序然後更看詩書禮樂某纔見人說看易便知
他錯了未嘗識那為學之序易自是别是一箇道理
不是教人底書故記中只說先王崇四術順詩書禮
樂以造士不說易也語孟中亦不說易至左傳國語
方說然亦只是卜筮爾蓋易本為卜筮作故夫子曰
易有聖人之道四焉以言者尚其辭如程子所說是
也以動者尚其變已是卜筮了易以變者占故曰君
子居則觀其象而玩其辭動則觀其變而玩其占以
制器者尚其象十三卦是也以卜筮者尚其占文王
周公之辭皆是為卜筮後來孔子見得有是書必有
是理故因那隂陽消長盈虚說出箇進退存亡之道
理來要之此皆是聖人事非學者可及也今人才說
伏羲作易示人以天地造化之理便非是自家又如
何知得伏羲意思兼之伏羲畫易時亦無意思他自
見得箇自然底道理了因借他手畫出來爾故用以
占筮無不應其中言語亦煞有不可曉者然亦無用
盡曉蓋當時事與人言語自有與今日不同者然其
中有那事今尚存言語有與今不異者則尚可曉爾
如利用侵伐是事存而辭可曉者只如此卦初六有
孚比之无咎有孚盈缶終來有他吉之類便不可曉
某嘗語學者欲看易時且將孔子所作十翼中分明
易曉者看如文言中元者善之長之類如中孚九二
鳴鶴在隂其子和之亦不必理會鶴如何在隂其子
又如何和且將那繫辭傳中所說言行處看此雖淺
然却不到差了蓋為學只要理會自己胸中事爾某
嘗謂上古之書莫尊於易中古後書莫大於春秋然
此兩書皆未易看今人才理會二書便入於鑿若要
讀此二書且理會他大義易則是尊陽抑隂進君子
而退小人明消息盈虚之理春秋則是尊王賤伯内
中國而外四裔明君臣上下之分
(輔廣錄)
先生於詩傳自以為無復遺恨曰後世若有揚子雲必
好之矣而意不甚滿於易本義蓋先生之意只欲作
卜筮用而為先儒說道理太多終是翻這窠臼未盡
故不能不致遺恨云
(沈僴錄)
朱子五經語類卷二
