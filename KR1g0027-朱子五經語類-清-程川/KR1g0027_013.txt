朱子五經語類卷十三
錢塘程川撰
易十三
上經六
又論坤卦利牝馬之貞曰乾卦元亨利貞便都好到坤
只一半好全好故云利永貞一半好故云利牝馬之
貞即是亦有不利者只西南得朋東北喪朋雖伊川
亦解做不好殊不知西南得朋乃以類行豈是不好
至于東北是坤卦到西南則好到東北實是喪朋亦
非是凶只是自然不容不喪朋雖然喪朋却終有慶
耳東南得地與類行自是好西北不得地自然喪朋
然其終亦好此等說恐難依舊說
(黃㽦錄坤彖辭)
利牝馬之貞本無四德底意彖中方有之彖中說四德
自不分曉前數說元亨處却說得分明後面幾句無
理會牝馬地類行地無彊便是那柔順利貞君子攸
行本連下面緣他趁押韻後故說在此這般底難十
分理會先迷失道却分曉只是說坤道先迷後得東
北西南大槩是隂減陽一半就前後言沒了前一截
就四方言沒了東北一截陽却是全體安貞之吉他
這分段只到這裏若更妄作以求全時便凶了在人
亦當如此伊川說東北喪朋處但不知這處添得許
多字否此是用王輔嗣說
(不知何氏錄坤彖辭)
(錄中先迷失道却分曉只是說坤道池本無此十二字錄中大㮣是隂減陽一半池本作隂為陽減一半)
利牝馬之貞言利於柔順之正而不利于剛健之正利
是箇虚字西南得朋固是好了東北喪朋亦自不妨
為有慶坤比乾都是折一半用底
(㬊淵錄坤彖辭)
牝馬之貞伊川只為泥那四德所以如此說不通
(㬊淵錄坤彖辭)
問君子有攸往何也曰此是虚句意在下句伊川只見
彖傳辭押韻有柔順利貞君子攸行之語遂解云君
子所行柔順而利且貞恐非也蓋言君子有所往先
迷後得主利也問東北喪朋西南得朋曰隂不比陽
隂只理會得一半不似陽兼得隂故無所不利隂半
用故得於西南喪於東北先迷後得亦然自王輔嗣
以下皆不知此多錯解了
(董銖錄坤彖辭)
主利不是謂坤主利萬物是占者主利
(劉砥錄坤彖辭)
乾主義坤便主利占得這卦便主利這事不是坤道主
利萬物乃是此卦占得時主有利
(㬊淵錄坤彖辭)
隂體柔躁只為他柔所以躁剛便不躁躁是那欲動而
不得動之意剛則便動矣柔躁不能自守所以說安
貞吉
(㬊淵錄坤彖辭)
問牝馬取其柔順健行之象坤順而言健何也曰守得
這柔順亦堅確故有健象柔順而不堅確則不足以
配乾矣問柔順利貞君子攸行如何曰柔順利貞坤
之德也君子而能柔順堅正則其所行雖先迷而後
得雖東北喪朋反之西南則得朋而有慶蓋陽大隂
小陽得兼隂隂不得兼陽坤德常只得乾之半故常
減於乾之半也
(不知何氏錄坤彖辭)
資乾以始便資坤以生不爭得霎時間乾底亨時坤底
亦亨生是生物即乾之所始者
(㬊淵錄坤彖傳)
(錄中生是生物池本云坤之所生)
徐煥云天之行健一息不停而坤不能順動以應其行
則造化生生之功或幾乎息矣此語亦無病萬物資
乾以始而有氣資坤以生而有形氣至而生生即坤
元徐說亦通
(㬊淵錄坤彖傳)
未有乾行而坤止此說是且如乾施物坤不應則不能
生物既會生物便是動若不是他健後如何配乾只
是健得來順
(㬊淵錄坤彖傳)
東北喪朋乃終有慶既言終有慶則有慶不在今矣為
他是箇柔順底物東北陽方非他所安之地如慢水
中魚去急水中不得自是喪朋喪朋於東北則必反
於西南是終有慶也正如先迷後得為他柔順故先
迷柔順而不失乎健故後得所以卦下言利牝馬之
貞喪朋先迷便是牝有慶後得便是馬將牝馬字分
𨳩却形容得這意思文蔚曰大抵柔順中正底人做
越過分底事不得只是循常守分時又却自做得他
做底事曰是如此
(陳文蔚錄坤彖傳本義彖傳)
東北非隂之位隂柔至此既喪其朋自立脚不得必須
歸本位故終有慶又曰牝是柔順故先迷而喪朋然
馬健行却後得而有慶牝馬不可分為二今姑分以
見其義
(劉礪錄坤彖傳)
地之勢常有順底道理且如這箇平地前面便有坡陁
處突然起底也自順
(㬊淵錄坤象傳)
問坤言地勢猶乾言天行天行健猶言地勢順然大象
乾不言乾而言健坤不言順而言坤說者雖多究竟
如何曰此不必論只是當時下字時偶有不同必欲
求說則穿鑿却反晦了當理會底問地勢猶言高下
相因之勢以其順且厚否曰高下相因只是順若厚
又是一箇道理然惟其厚所以上下只管相因去只
見得他順若是薄底物高下只管相因則傾陷了不
能如此之無窮矣惟其高下相因無窮所以為至順
也君子體之惟至厚為能載物天行甚健故君子法
之以自強不息地勢至順故君子體之以厚德載物
(董銖銖坤象傳)
坤六爻雖有重輕大㮣皆是持守收斂長謹底意
(劉礪錄坤爻辭)
問履霜堅冰至曰隂陽者造化之本所不能無但有淑
慝之分蓋陽淑而隂慝陽好而隂不好也猶有晝必
有夜有暑必有寒有春夏必有秋冬人有少必有老
其消長有常人亦不能損益也但聖人參天地贊化
育於此必有道故觀履霜堅冰至之象必有謹微之
意所以扶陽而抑隂也
(董銖錄坤初六爻辭)
問履霜堅冰何以不著占象曰此自分曉占者目前未
見有害却有未萌之禍所宜戒謹
(劉礪錄坤初六爻辭)
隂爻稱六與程傳之說大不同這只就四象看便見得
分曉隂陽一段只說通例此兩物相無不得且如天
晴幾日後無雨便不得十二箇月六月是隂六月是
陽一日中陽是晝隂是夜
(㬊淵錄坤初六爻辭本義)
問坤二五皆中爻二是就盡得地道上說五是就著見
於文章事業上說否曰不可說盡得地道他便是坤
道也二在下方是就工夫上說文言云不疑其所行
是也五得專位則是就他成就處說所以云美在其
中而暢於四支發於事業美之至也
(林學履錄坤六二六五爻辭)
用之問坤六二直方大不習旡不利學須用習然後至
于不習曰不是如此聖人作易只是說卦爻中有此
象而已如坤六二直方大不習旡不利自是他這一
爻中有此象人若占得便應此事有此用也未說到
學者須習至于不習在學者之事固當如此然聖人
作易未有此意在用之曰然不習旡不利此成德之
事也曰亦非也未說到成德之事只是卦爻中有此
象而已若占得便應此象都未說成德之事也某之
說易所以與先儒世儒之說皆不同正在于此學者
須曉某之正意然後方可推說其他道理某之意思
極直只是一條路徑去若才惹著今人便說差錯了
便非易之本意矣才卿云先生解易之本意只是為
卜筮爾曰然據某解一部易只是作卜筮之書今人
說得來太精了更入麄不得如某之說雖麄然却入
得精精義皆在其中若曉得某一人說則曉得伏羲
文王之易本是作如此用元未有許多道理在方不
失易之本意今未曉得聖人作易之本意便先要說
道理縱饒說得好只是與易元不相干聖人分明說
昔者聖人之作易觀象設卦繫辭焉以明吉凶幾多
分曉某所以說易只是卜筮書者此類可見易只是
說个卦象以明吉凶而已更無他說如乾有乾之象
坤有坤之象人占得此卦者則有此用以斷吉凶那
裏說許多道理今人讀易當分為三等伏羲自是伏
羲之易文王自是文王之易孔子自是孔子之易讀
伏羲之易如未有許多彖象文言說話方見得易之
本意只是要作卜筮用如伏羲畫八卦那裡有許多
文字言語只是說八箇卦有某象乾有乾之象而已
其大要不出于隂陽剛柔吉凶消長之理然亦嘗說
破只是使人知卜得此卦如此者吉彼卦如此者凶
今人未曾明得乾坤之象便說乾坤之理所以說得
都無情理及文王周公分為六十四卦添入乾元亨
利貞坤元亨利牝馬之貞早不是伏羲之意已是文
王周公自說他一般道理了然猶是就人占處說如
卜得乾卦則大亨而利于正耳及孔子繫易作彖象
文言則以元亨利貞為乾之四德又非文王之易矣
到得孔子盡是說道理然猶就卜筮上發出許多道
理欲人曉得所以凶所以吉卦爻好則吉卦爻不好
則凶若卦爻太好而已德相當則吉卦爻雖吉而已
德不足以勝之則雖吉亦凶卦爻雖凶而已德足以
勝之則雖凶猶吉反覆都就占筮上發明誨人底道
理如云需于泥致寇至此卦爻本自不好而象却曰
自我致寇敬慎不敗也蓋卦爻雖不好而占之者能
敬慎畏防則亦不至於敗蓋需者待也需有可待之
時故得以就需之時思患預防而不至於敗也此則
聖人說占處發明誨人之理也又曰文王之心已自
不如伏羲寬闊急要說出來孔子之心不如文王之
心寬大又急要說出道理來所以本意浸失都不顧
元初聖人畫卦之意只認各人自說一副當道理及
至伊川又自說他一樣微似孔子之易而又甚焉故
其說易自伏羲至伊川自成四樣某所以不敢從而
原易之所以作而為之說為此也用之云聖人作易
只是明箇隂陽剛柔吉凶消長之理而已曰雖是如
此然伏羲作易只畫八卦如此也何嘗明說隂陽剛
柔吉凶之理然其中則具此道理想得箇古人教人
也不甚說只是說箇方法如此使人依而行之如此
則吉如此則凶如此則善如此則惡未有許多言語
又如舜命夔教胄子亦只是說箇寬而栗柔而立之
法教人不失其中和之德而已初未有許多道理所
謂民可使由之不可使知之亦只要你不失其正而
已不必苦要你知也又曰某此說據某所見且如此
說不知後人以為如何因笑曰東坡注易畢謂人曰
自有易以來未有此書也
(沈僴錄坤六二爻辭并論經義)
(錄中學者須曉某之正意句下云云池錄云如過劍門相似須是驀直攛過脫得劍門了却以之推說易)
(之道理横說豎說都不妨若纔挨近兩邊觸動那劍便是攛不過便非易之本意矣錄中縱饒說得好句)
(下池錄云只是無情理川按蜀錄析為三條)
劉用之問坤卦直方大不習旡不利曰坤是純隂卦諸
爻皆不中正五雖中亦以隂居陽惟六二居中得正
為坤之最盛者故以象言之則有三者之德而不習
旡不利占者得之有是德則吉易自有一箇本意直
從中間過都不著兩邊須要認得這些子分曉方始
横三豎四說得今人不曾識得他本意便要横三豎
四說都無歸著文蔚曰易本意只是為占筮曰便是
如此易當來只是為占筮而作文言彖象却是推說
做義理上去觀乾坤二卦便可見孔子曰聖人設卦
觀象繫辭焉而明吉凶若不是占筮如何說明吉凶
且如需九三需于泥致寇至以其逼近坎險有致寇
之象象曰需于泥災在外也自我致寇敬慎不敗也
孔子雖說推明義理這般所在又變例推明占筮之
意需于泥災在外占得此象雖若不吉然能敬慎則
不敗又能堅忍以需待處之得其道所以不凶或失
其剛健之德又無堅忍之志則不能不敗矣文蔚曰
常愛先生易本義云伏羲不過驗隂陽消息兩端而
已只是一隂一陽便分吉凶了只管就上加去成八
卦以至六十四卦無非是驗這兩端消息曰易不離
隂陽千變萬化只是這兩箇莊子云易道隂陽他亦
自看得
(陳文蔚錄坤六二爻辭并論經義)
直方大是他隂爻居隂位無如此之純粹爻辭云直方
大者言占者直方大則不習旡不利却不是說坤德
直方大也且如元亨利貞象裡面說底且隨他說做
一箇事後面說底四事又儘隨他說去如某之說爻
無許多勞攘
(㬊淵錄坤六二爻辭)
問坤六二聖人取象何故說得恁地大都與坤德不相
似曰如何見得不相似曰以隂陽反對觀之直方大
者皆非隂之屬也曰坤六爻中只此一爻最重六五
雖居尊位然却是以隂居陽六二以隂居隂而又居
下卦所以如此問坤之順恐似此處順只是順理不
是柔順之順曰也是柔順只是他都有力乾行健固
是有力坤雖柔順亦是决然恁地順不是柔弱放倒
了所以聖人亦說坤至柔而動也剛至静而德方
(黃榦錄坤六二爻辭)
問坤之道直方大六二純正能得此以為德否曰不可
說坤先有是道而後六二得之以為德坤是何物六
二是何物畢竟只是一箇坤只因這一爻中正便見
得直方大如此
(林學履錄坤六二爻辭)
六二不當說正要說也說得行不若除了
(㬊淵錄坤六二爻辭)
坤六四爻不止言大臣事凡得此爻在位者便當去未
仕者便當隠伯豐因問比干事曰此又别是一義雖
凶旡咎
(黃㽦錄坤六四爻辭)
問六四括囊注云六四重隂不中故其象占如此重隂
不中何以見其有括囊之象曰隂而又隂其結塞不
開即為括囊矣又問占者必當括囊則旡咎何也曰
當天地閉賢人隠之時若非括囊則有咎矣
(黃榦錄坤六四爻辭)
黃裳元吉這是那居中處下之道乾之九五自是剛健
底道理坤之六五自是柔順底道理各隨他隂陽自
存一箇道理其為九六不同所以在那五處亦不同
這箇五之柔順從那六裡來
(㬊淵錄坤六五爻辭)
黃裳元吉不過是在上之人能以柔順之道黃中色裳
是下體之服能似這箇則無不吉
(㬊淵錄坤六五爻辭)
問黃裳元吉伊川解作聖人示戒並舉女媧武后之事
今考本爻無此象這又是象外立教之意否曰不曉
這意若伊川要立議論教人可向别處說不可硬配
在易上說此爻何曾有這義都是硬入這意所以說
得絮了因舉云邵溥謂伊川因宣仁垂簾事有怨母
后之意故此爻義特為他發固是他後生妄測度前
輩然亦因此說而後發也
(林學履錄坤六五爻辭)
易中言占者有其德則其占如是言無其德而得是占
者却是反說如南蒯得黃裳元吉疑吉矣而蒯果敗
者蓋卦辭明言黃裳則元吉無黃裳之德則不吉也
又如適所說直方大不習旡不利占者有直方大之
德則不習而旡不利占者無此德即雖習而不利也
如奢侈之人而得恭儉則吉之占明不恭儉者是占
為不吉也他皆放此如此看自然意思活
(董銖錄坤六五爻辭本義)
子耕問龍戰于野曰乾無對只是一箇物事至隂則有
對待大抵隂常虧於陽
(萬人傑錄坤上六爻辭)
問坤上六隂極盛而與陽戰爻中乃不言凶且乾之上
九猶言有悔此却不言何耶曰戰而至于俱傷其血
玄黃不言而凶可知矣
(潘時舉錄坤上六爻辭)
用六永貞以大終也陽為大隂為小如大過小過之類
皆是以隂陽而言坤六爻皆隂其始本小到此隂皆
變為陽矣所謂以大終也言始小而終大也
(陳文蔚錄坤用六爻辭)
問坤至柔而動也剛至靜而德方程傳云坤道至柔而
動則剛坤體至靜而德則方柔與剛相反静與方疑
相似曰静無形方有體方謂生物有常言其德方正
一定確然不易而生物有常也静言其體則不可見
方言其德則是其著也
(董銖錄坤文言)
坤至柔而動也剛坤只是承天如一氣之施坤則盡能
發生承載非剛安能如此
(沈僴錄坤文言)
隂陽皆自微至著不是隂便積著陽便合下具足此處
亦不說這箇意履霜堅冰只是說從微時便須著慎
來所以說蓋言慎也由辯之不早辯李光祖云不早
辯他且到得郎當了却方辯剗地激成事來此說最
好
(㬊淵錄坤文言)
敬以直内義以方外敬義立而德不孤此在坤六二之
爻論六二之德聖人本意謂人占得此爻若直方大
則不習而旡不利夫子遂從而解之以敬解直以義
解方又須敬義皆立然後德不孤將不孤來解大字
然有敬而無義不得有義而無敬亦不得只一件便
不可行便是孤須是敬義立方不孤施之事君則忠
於君事親則悅於親交朋友則信於朋友皆不待習
而无一之不利也又問方是如何曰方是處此事皆
合宜截然區處得如一物四方在面前截然不可得
而移易之意若是圓時便轉動得
(黃㽦錄坤文言)
(錄中然有敬而無義四句吳必大錄云然敬而無義則做出事來必錯了只義而無敬則無本何以為義)
(皆是孤也)
敬以直内義以方外直是直上直下胸中無纖毫委曲
方是割截方整之意
(廖德明錄坤文言)
敬以直内是持守工夫義以方外是講學工夫
(黃升卿錄坤文言)
先之問敬以直内義以方外曰說只恁地說須自去下
工夫方見得是如此敬以直内是無纖毫私意胸中
洞然徹上徹下表裏如一義以方外是見得是處决
定是恁地不是處决定不恁地截然方方正正須是
自將去做工夫聖門學者問一句聖人答他一句便
領略將去實是要行得如今說得儘多只是不曾就
身已做看某之講學所以異於科舉之文正是要切
已行之若只恁地說過依舊不濟事若實是把做工
夫只是敬以直内義以方外八箇字一生用之不窮
(葉賀孫錄坤文言)
景紹問敬義曰敬是立已之本義是處事截然方正各
得其宜道夫曰敬以直内義以方外莫是合内外之
道否曰久之則内外自然合又問敬以直内後便能
義以方外還是更用就上做工夫曰雖是如此也須
是先去敬以直内然後能義以方外景紹曰敬與誠
如何曰敬是戒謹恐懼之義誠是實然之理如實於
為善實於不為惡便是誠只如敬亦有誠與不誠有
人外若謹畏内實縱弛這便是不誠於敬只不誠便
不是這箇物
(楊道夫錄坤文言)
敬以直内便能義以方外非是别有箇義敬譬如鏡
義便是能照底
(廖德明錄坤文言)
敬以直内義以方外只是此二句格物致知是義以方
外
(林夔孫錄坤文言)
敬立而内自直義形而外自方若欲以敬要去直内以
義要去方外即非矣
(董銖錄坤文言)
敬以直内最是緊切工夫
(葉賀孫錄坤文言)
問義形而外方曰義是心頭斷事底心斷於内而外便
方正萬物各得其宜
(徐㝢錄坤文言)
問前所說敬義誠三者今思之敬以直内義以方外是
箇交相養之理至於誠則合一矣曰誠只是實有此
理如實於為敬實於為義皆是誠不誠則是無此所
以中庸謂不誠無物因問舊嘗聞有人問不誠無物
先生答曰秉彝不存謂之無人可也中和不存謂之
無禮樂可也還是先生所言否曰不記有無此語只
如此說也却無病
(楊道夫錄坤文言)
問君子敬以直内義以方外伊川謂主一之謂敬無適
之謂一而不涵義之意則須於應事接物間無往而
不主一則義亦在其中矣如此則當明敬中有義義
自敬中出之意方好曰亦不必如此說主一之謂敬
只是心專一不以他念亂之每遇事與至誠專一做
去即是主一之義但既有敬之名則須還他敬字既
有義之名則須還他義字二者相濟則無失此乃理
也若必欲駢合謂義自敬中出則聖人何不只言敬
字便了既又言義字則須與尋義字意始得
(余大雅錄坤文言)
坤六二末乃言不疑所行不疑方可入乾知處
(楊方錄坤文言)
朱子五經語類卷十三
