朱子五經語類卷二十九
錢唐程川撰
易二十九
繫辭上傳二
聖人設卦觀象至生變化三句是題目下面是解說這
箇吉凶悔吝自大說去小處變化剛柔自小說去大
處吉凶悔吝說人事變化剛柔說卦畫從剛柔而為
變化又自變化而為剛柔所以下箇變化之極者未
到極處時未成這箇物事變似那一物變時從萌芽
變來成枝成葉化時是那消化了底意思
(㬊淵錄第二章)
問易之象似有三樣有本畫自有之象如竒畫象陽耦
畫象隂是也六十四卦之爻一爻各是一象有實取
諸物之象如乾坤六子以天地雷風之類象之是也
有只是聖人以意自取那象來明是義者如白馬翰
如載鬼一車之類是也實取諸物之象決不可易若
聖人姑假是象以明義者當初若别命一象亦通得
不知是如此否曰聖人自取之象也不見得如此而
今且只得因象看義若恁地說則成穿鑿了
(林學履錄第二章)
凡卦中說龜底不是正得一箇離卦必是伏箇離卦如
觀我朵頤是也兑為羊大壯卦無兑恐便是三四五
爻有箇兑象這說取象底是不可曉他也多如乾之
六爻象皆說龍至說到乾却不為龍龍却是變化不
測底物須着用龍當之如夫征不復婦孕不育此卦
是取離為大腹之象本卦雖無離卦却是伏得這卦
(㬊淵錄第二章)
或說易象云果行育德育德有山之象果行有水之象
振民育德則振民有風之象育德有山之象先生云
此說得好如風雷益則遷善當如風之速改過當如
雷之決山下有澤損則懲忿有摧高之象窒慾有塞
水之象次第易之卦象都如此不曾一一推究又云
遷善工夫較輕如已之有善以為不足而又遷於至
善若夫改過者非有勇決不能貴乎用力也
(萬人傑錄第二章)
前輩也曾說易之取象似詩之比興如此却是虚說恐
不然如田有禽須是此爻有此象但今不可考數則
只是大衍之數五十與天數五地數五兩段大衍之
數是說蓍天地之數是說造化生生不窮之理除此
外都是後來人推說出來底
(㬊淵錄第二章)
易畢竟是有象只是今難推如既濟高宗伐鬼方在九
二未濟却在九四損十朋之龜在六五益却在六二
不知其象如何又如履卦歸妹卦皆有跛能履皆是
艮體此可見問諸家易除易傳外誰為最近曰難得
其間有一二節合者却多如渙其羣伊川解却成渙
而羣却是東坡說得好羣謂小隊渙去小隊使合於
大隊問孔子專以義理說易如何曰自上世傳流至
此象數已分明不須更說故孔子只於義理上說伊
川亦從孔子今人既不知象數但依孔子說只是說
得半截不見上面來歷大抵去古既遠書多散失今
且以占辭論之如人占婚姻却占得一病辭如何用
似此處聖人必有書以教之如周禮中所載今皆亡
矣問左氏傳卜易與今異曰亦須有所傳向見魏公
在揆路敬夫以易卜得睽卦李夀翁為占曰離為戈
兵兑為說用兵者不成講和者亦不成其後魏公罷
相湯思退亦以和反致虜寇而罷問康節於易如何
曰他又是一等說話問渠之學如何曰專在數上却
窺見理曰可用否曰未知其可用但與聖人之學自
不同曰今世學者言易多要入玄妙却是遺書中有
數處如不只是一部易書之類今人認此意不着故
多錯了曰然
(鄭可學錄第二章)
他所以有象底意思不可見却只就他那象上推求道
理不可為求象不得便喚做无如潛龍便須有那潛
龍之象
(㬊淵錄第二章)
以上底推不得只可從象下面說去王輔嗣伊川皆不
信象如今却不敢如此說只可說道不及見這箇了
且從象以下說免得穿鑿
(㬊淵錄第二章)
吉凶者失得之象悔吝者憂虞之象變化者進退之象
剛柔者晝夜之象四句皆互換往來乍讀似不貫穿
細看來不勝其密吉凶與悔吝相貫悔自凶而趨吉
吝自吉而趨凶進退與晝夜相貫進自柔而趨乎剛
退自剛而趨乎柔
(周謨錄第二章)
吉凶悔吝四者正如剛柔變化相似四者循環周而復
始悔了便吉吉了便吝吝了便凶凶了便悔正如生
於憂患死於安樂相似蓋憂苦患難中必悔悔便是
吉之漸及至吉了少間便安意肆志必至做出不好
可羞吝底事出來吝便是凶之漸矣及至凶矣又却
悔只管循環不已正如剛柔變化剛了化化了柔柔
了變變便是剛亦循環不已吉似夏吝似秋凶似冬
悔似春
(沈僴錄第二章)
吉凶悔吝之象吉凶是兩頭悔吝在中間悔自凶而趨
吉吝自吉而趨凶
(林夔孫錄第二章)
問本義說悔吝者憂虞之象以為悔向凶而趨吉吝自
吉而向凶竊意人心本善物各有理若心之所發鄙
吝而不知悔這便是自吉而向凶曰不然吉凶悔吝
正是對那剛柔變化說剛極便柔柔極便剛這四箇
循環如春夏秋冬相似凶便是冬悔便是春吉便是
夏吝便是秋秋又是冬去又問此以配隂陽則其屬
當如此於人事上說則如何曰天下事未嘗不生於
憂患而死於安樂若這吉處不知戒懼自是生出吝
來雖未至於凶畢竟是向那凶路上去又曰曰中則
昃月盈則食自古極亂未嘗不生於極治
(林學蒙錄第二章)
悔吝悔是做得過便有悔吝是做得這事軟了下稍無
收殺不及故有吝
(程端蒙錄第二章)
悔者將自惡而入善吝者將自善而入惡
(甘節錄第二章)
剛過當為悔柔過當為吝
(甘節錄第二章)
過便悔不及便吝
(黃㽦錄第二章)
變化者進退之象是剛柔之未定者剛柔者晝夜之象
是剛柔之已成者蓋柔變而趨於剛是退極而進剛
化而趨於柔是進極而退既變而剛則晝而陽既化
而柔則夜而隂猶言子午卯酉卯酉是隂陽之未定
子午是隂陽之已定又如四象之有老少故此兩句
惟以子午卯酉言之則明矣然陽化為柔只恁地消
縮去無痕迹故曰化隂變為剛是其勢浸長有頭面
故曰變此亦見隂半陽全陽先隂後陽之輕清無形
而隂之重濁有迹也銖曰隂陽以氣言剛柔以質言
既有卦爻可見則當以質言而不得以隂陽言矣故
彖辭多言剛柔不言隂陽不知是否曰是
(董銖錄第二章)
問變化者進退之象與化而裁之存乎變曰這變化字
又相對說那化而裁之存乎變底變字又說得來重
如云幽則有鬼神鬼神本皆屬幽然以鬼神二字相
對說則鬼又屬幽神又自屬明變化相對說則變是
長化是消問消長皆是化否曰然也都是變更問此
兩句疑以統體言則皆是化到換頭處便是變若相
對言則變屬長化屬消化則漸漸化盡以至於無變
則驟然而長變是自無而有化是自有而無問頃見
先生說變是自隂而陽化是自陽而隂亦此意否曰
然只觀出入息便見又問氣之發散者為陽收斂者
為隂否曰也是如此如鼻氣之出入出者為陽收回
者為隂入息如螺螄出殼了縮入相似是收入那出
不盡底若只管出去不收便死矣問出入息畢竟出
去時漸漸消到得出盡時便死否曰固是如此然那
氣又只管生
(沈僴錄第二章)
或問變化二字曰變是自隂之陽忽然而變故謂之變
化是自陽之隂漸漸消磨將去故謂之化自隂而陽
自是長得猛故謂之變自陽而之隂是漸漸消壓將
去
(不知何氏錄第二章)
問本義解吉凶者失得之象也一段下云剛柔相推而
生變化變化之極復為剛柔流行乎一卦六爻之中
而占者得因其所值以為吉凶之決切意在天地之
中隂陽變化無窮而萬物得因之以生生在卦爻之
中九六變化無窮而人始得因其變以占吉凶曰易
自是占其變若都變了只一爻不變則反以不變者
為主或都全不變則不變者又反是變也
(林學蒙錄第二章)
問所居而安者易之序也與居則觀其象之居不同上
居字是總就身之所處而言下居字是靜對動而言
曰然
(林學履錄第二章)
問所居而安者易之序也曰序是次序謂卦及爻之初
終如潛見飛躍循其序則安又問所樂而玩者爻之
辭曰横渠謂每讀每有益所以可樂蓋有契於心則
自然樂
(黃㽦錄第二章)
居則觀其象玩其辭動則觀其變玩其占如何曰若是
理會不得却如何占得必是閒常理會得此道理到
用時便占
(黃㽦錄第二章)
易本是卜筮之書若人卜得一爻便要人玩此一爻之
義如利貞之類只是正者便利不正者便不利不曾
說道利不貞者人若能見得道理已十分分明則亦
不須更卜如舜之命禹曰官占惟先蔽志昆命于元
龜朕志先定詢謀僉同鬼神其依龜筮協從卜不習
吉其猶將也言雖未卜而吾志已是先定詢謀已是
僉同鬼神亦必將依之龜筮亦必須協從之所以謂
卜不習吉者蓋習重也這个道已是斷然見得如此
必是吉了便自不用卜若卜則是重矣
(潘時舉錄第二章)
上古民淳未有如今士人識理義嶢﨑蠢然而已事事
都曉不得聖人因做易教他占吉則為凶則否所謂
通天下之志定天下之業斷天下之疑者即此也及
後來理義明有事則便斷以理義如舜傳禹曰朕志
先定鬼神其必依龜筮必協從已自吉了更不用重
去卜吉也周公營都意主在洛矣所卜澗水東瀍水
西只是對洛而言其他事惟盡人謀未可曉處方卜
故遷國立君大事則卜洪範謀及乃心謀及卿士盡
人謀然後卜筮以審之
(陳淳錄第二章)
聖人作易本為欲定天下之志斷天下之疑而已不是
要因此說道理也如人占得這爻便要人知得這爻
之象是吉是凶吉便為之凶便不為然如此理却自
在其中矣如剝之上九碩果不食君子得輿小人剝
廬其象如此謂一陽在上如碩大之果人不及食而
獨留于其上如君子在上而小人皆載於下則是君
子之得輿也然小人雖載君子而乃欲自下而剝之
則是自剝其廬耳蓋唯君子乃能覆蓋小人小人必
賴君子以保其身今小人欲剝君子則君子亡而小
人亦無所容其身如自剝其廬也且看自古小人欲
害君子到害得盡後國破家亡其小人曾有存活得
者否故聖人象曰君子得輿民所載也小人剝廬終
不可用也若人占得此爻則為君子之所為者必吉
而為小人之所為者必凶矣其象如此而理在其中
矣却不是因欲說道理而後說象也
(潘時舉錄第二章)
(潘植錄云易只是說象初未有後人所說許多道理堆垜在上面蓋聖人作易本為卜筮設上自王公而)
(下達於庶人故曰以通天下之志以定天下之業以斷天下之疑但聖人說象則理在其中矣因舉剝之)
(上九碩果不食五隂在下來剝一陽一陽尚存如碩大之果不食君子得與是君子在上為小人所載乃)
(下五隂載上一陽之象小人剝廬者言小人既剝君子其廬亦將自剝看占今小人既剝君子而小人亦)
(死亡滅族豈有存者聖人之象只如是後人說易只愛將道理堆垜在上面聖人本意不解如此)
問十卦二爻變則以二變爻占仍以上爻為主四爻變
則以之卦二不變爻占仍以下爻為主曰凡變須就
其變之極處看所以以上爻為主不變者是其常只
順其先後所以以下爻為主亦如隂陽老少之義老
者變之極處少者便只是初
(葉賀孫錄第二章)
(錄中凡變須就其變之極處看五句林學履錄云變者下至上而止不變者下便是不變之本故以之為)
(主)
古人凡事必占如田獲三禽則田獵之事亦占也
(沈僴錄第二章)
問易以卜筮設教卜筮非日用如何設教曰古人未知
此理時事事皆卜筮故可以設教後來知此者衆必
大事方卜
(鄭可學錄第二章)
所以到那三畫變底第三十二卦以後占變卦象爻之
辭者無他到這裏時離他那本卦分數多了到四畫
五畫則更多
(㬊淵錄第二章)
問卦爻凡初者多吉上者多凶曰時運之窮自是如此
内卦為貞外卦為悔貞是貞正底意悔是事過有追
不及底意
(劉礪錄第二章)
内卦為貞外為悔因說生物只有初時好凡物皆然康
節愛說
(沈僴錄第二章)
貞是事之始悔是事之終貞是事之主悔是事之客貞
是在我底悔是應人底三爻變則所主不一以二卦
象辭占而以本卦為貞變卦為悔六爻俱不變則占
本卦彖辭而以内卦為貞外卦為悔凡三爻變者有
二十卦前十卦為貞後十卦為悔後十卦是變盡了
又反來有圖見啓蒙
(黃義剛錄第二章)
陳日善問内卦為貞外卦為悔是何義曰貞訓正事方
正如此悔是事已如此了凡悔吝者皆是事過後方
有悔吝内卦之占是事方如此外卦之占是事之已
然者如此二字又有始終之意
(吳雉錄第二章)
問内卦為貞外卦為悔貞悔如何曰此出於洪範貞看
來是正悔是過意凡悔字都是過了方悔這悔字是
過底意思亦是多底意思下三爻便是正卦上三爻
似是過多了恐是如此這貞悔亦似今占卜分甚主
客問兩爻變則以兩變爻占仍以下爻為主何也曰
卦是從下生占事都有一箇先後首尾
(葉賀孫錄第二章)
叔器問内卦為貞外卦為悔曰貞悔出洪範貞是正底
便是體悔是過底動則有悔又問一貞八悔曰如乾
夬大有大壯小畜需大畜泰内體皆乾是一貞外體
八卦是八悔餘倣此
(黃義剛錄第二章)
問貞悔不止一說如六十四卦則每卦内三畫為貞外
三畫為悔如揲蓍成卦則正卦為貞之卦為悔如八
卦之變則純卦一為貞變卦七為悔曰是如此
(王過錄第二章)
貞悔即占用二之謂貞是在裏面做主宰底悔是做出
了末後闌珊底貞是頭邊
(㬊淵錄第二章)
凡爻中言人者必是其人嘗占得此卦如大横庚庚必
啓未歸時曾占得
(㬊淵錄第二章)
占法陽主貴隂主富
(㬊淵錄第二章)
悔吝二義悔者將趨於吉而未至於吉吝者將趨於凶
而未至於凶又問所謂小疵者只是以其未便至於
吉凶否曰悔是漸好知道是錯了便有進善之理悔
便到无咎吝者喑嗚說不出心下不足沒分曉然未
至大過故曰小疵然小疵畢竟是小過
(黃㽦錄第三章)
齊小大者存乎卦齊猶分辨之意一云猶斷也小謂否
睽之類大謂泰謙之類如泰謙之辭便平易睽困之
辭便艱險故曰卦有小大辭有險易
(萬人傑錄第三章)
齊小大者存乎卦曰齊字又不是整齊自有箇如凖如
協自是分辨字泰為大否為小辭有險易直是吉卦
易凶卦險泰謙之類說得平易睽蹇之類說得艱險
(黃㽦錄第三章)
憂悔吝者存乎介震无咎者存乎悔悔吝固是吉凶之
小者介又是幾微之間慮悔吝之來當察於幾微之
際无咎者本是有咎善補過則為无咎震動也欲動
而无咎當存乎悔爾悔吝在吉凶之間悔是自凶而
趨吉吝是自吉而之凶悔吝小於吉凶而將至於吉
凶者也
(周謨錄第三章)
問憂悔吝者存乎介悔吝未至於吉凶是那初萌動可
以向吉凶之微處介又是悔吝之微處介字如界至
界限之界是善惡初分界處於此憂之則不至悔吝
矣曰然
(林學蒙錄第三章)
問卦有小大辭有險易陽卦為大隂卦為小觀其爻之
所向而為之辭如休復吉底辭自是平易如困于葛
藟底辭自是險曰這般處依約看也是恁地自是不
曾見得他底透只得隨衆說如所謂吉凶者失得之
象一段却是徹底見得聖人當初作易時意似這處
更移易一字不得其他處不能盡見得如此所以不
能盡見得聖人之心
(林學蒙錄第三章)
問卦有小大舊說謂大畜小畜大過小過如此則只說
得四卦曰看來只是好底卦便是大不好底卦便是
小如復如泰如大有如夬之類是好底卦如睽如困
如小過卦盡不好底譬如人光明磊落底便是好人
昏昧迷暗底便是不好人所以謂卦有小大辭有險
易大卦辭易小卦辭險即此可見
(林學履錄第三章)
朱子五經語類卷二十九
