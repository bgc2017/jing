朱子五經語類卷二十五
錢唐程川撰
易二十五
下經五
正位凝命恐伊川說得未然此言人君臨朝也須端莊
安重一似那鼎相似安在這裏不動然後可以凝住
那天之命如所謂協於上下以承天休
(㬊淵錄鼎象傳)
用之解鼎顛趾利出否无咎或曰據此爻是凡事須用
與他翻轉了却能致福曰不然只是偶然如此此本
是不好底爻却因禍致福所謂不幸中之幸蓋鼎顛
趾本是不好却因顛仆而傾出鼎中惡穢之物所以
反得利而无咎非是故意欲翻轉鼎趾而求利也或
言浙中諸公議論多是如此云凡事須是與他轉一
轉了却因轉處與他做教好曰便是浙中近來有一
般議論如此若只管如此存心未必真有益先和自
家心術壞了聖賢做事只說箇正其義不謀其利明
其道不計其功凡事只如此做何嘗先要安排紐捏
須要著些權變機械方喚做做事又况自家一布衣
天下事那裏便教自家做知他臨事做出時如何却
無故平日將此心去紐捏揣摩先弄壞了聖人所說
底話光明正大須是先理會箇光明正大底綱領條
目且令自家心先正了然後於天下之事先後緩急
自有次第逐旋理會道理自分明今於在明明德未
曾理會得便先要理會新民工夫及至新民又無那
親其親長其長底事却便先萌箇計功計獲底心要
如何濟他如何有益少間盡落入功利窠窟裏去固
是此理無外然亦自有先後緩急之序今未曾理會
得正心修身便先要治國平天下未曾理會自己上
事業便先要開物成務都倒了孔子曰可與立未可
與權亦是甚不得已方說此話然須是聖人方可與
權若以顔子之賢恐也不敢議此磨而不磷湼而不
緇而今人纔磨便磷纔湼便緇如何更說權變功利
所謂未學行先學走也而今諸公只管講財貨源流
是如何兵又如何民又如何陳法又如何此等事固
當理會只是須識箇先後緩急之序先其大者急者
而後其小者緩者今都倒了這工夫子路問君子子
曰脩已以敬曰如斯而已乎曰脩已以安人顔淵問
仁子曰克己復禮仲弓問仁子曰出門如見大賓使
民如承大祭已所不欲勿施於人曾子將死宜有要
切之言及孟敬子問之惟在於辭氣容貌之間此數
子者皆聖門之高弟及夫子告之與其所以告人者
乃皆在於此是豈遺其遠者大者而徒告以近者小
者耶是必有在矣某今病得十生九死已前數年見
浙中一般議論如此亦嘗竭其區區之力欲障其末
流而徒勤無益不知瞑目以後又怎麽生可畏可歎
(沈僴錄鼎初六爻辭)
得妾以其子得妾是無緊要其重却在以其子處顛趾
利出否伊川說是得妾以其子无咎彼謂子為王公
在喪之稱者恐不然
(㬊淵錄鼎初六爻辭)
問鼎耳革是如何曰他與五不相應五是鼎耳鼎無耳
則動移不得革是換變之義他在上下之間與五不
相當是鼎耳變革了不可舉移雖有雉膏而不食此
是陽爻隂陽終必和故有方雨之吉
(林學履錄鼎九三爻辭)
刑剭班固使來若作形渥却只是澆濕渾身
(㬊淵錄鼎九四爻辭)
六五金鉉只為上已當玉鉉了却下取九二之應來當
金鉉蓋推排到這裏無去處了
(㬊淵錄鼎六五爻辭)
震亨止不喪匕鬯作一項看後面出可以為宗廟社稷
又作一項看震便自是亨震來虩虩是恐懼顧慮而
後便笑言啞啞震驚百里便不喪匕鬯文王語已是
解震亨了孔子又自說長子事文王之語簡重精切
孔子之言方始條暢須拆開看方得
(劉礪錄震彖辭)
言人常似那震來時虩虩地便能笑言啞啞到得震驚
百里時也不喪匕鬯這箇相連做一串說下來
(㬊淵錄震彖辭)
震未便說到誠敬處只是說臨大震懼而不失其常主
器之事未必彖辭便有此意看來只是傳中方說
(不知何氏錄震彖辭)
震來虩虩是震之初震得來如此
(㬊淵錄震彖辭)
震六二不甚可曉大槩是喪了貨貝又被人趕上高處
去只當固守便好六五是生於憂患而死於安樂上
六不全好但能恐懼於未及身之時可得无咎然亦
不免他人語言
(劉礪錄震六二六五上六爻辭)
億喪貝有以億作噫字解底
(㬊淵錄震六二爻辭)
八純卦都不相與只是艮卦是止尤不相與内不見已
是内卦外不見人是外卦兩卦各自去
(㬊淵錄艮)
艮卦是箇最好底卦動靜不失其時其道光明又剛健
篤實輝光日新其德皆艮之象也艮居外卦者八而
皆吉惟蒙卦半吉半凶如賁之上九白賁无咎上得
志也大畜上九何天之衢道大行也蠱上九不事王
侯志可則也頤上九由頤厲吉大有慶也損上九弗
損益之大得志也艮卦敦艮之吉以厚終也蒙卦上
九擊蒙不利為寇利禦寇雖小不利然卦爻亦自好
蓋上九以剛陽居上擊去蒙蔽只要恰好不要太過
太過則於彼有傷而我亦失其所以擊蒙之道如人
合喫十五棒若只決他十五棒則彼亦無辭而足以
禦寇若再加五棒則太過而反害人矣為寇者為人
之害也禦寇者止人之害也如人有疾病醫者用藥
對病則彼足以袪病而我亦得為醫之道若藥不對
病則反害他人而我亦失為醫之道矣所以象曰利
用禦寇上下順也惟如此則上下兩順而無害也
(沈僴錄艮)
(錄中艮居外卦者八而皆吉劉礪錄云居八卦之上凡上九爻皆好)
伯豐問兼山所得於程門者云艮内外皆止是内止天
理外止人欲又如門限然在外者不得入在内者不
得出此意如何曰何故恁地說因論艮其背彖云止
其所便是解艮其背蓋人之四肢皆能運轉惟背不
動止其所之義也程傳解作止於所不見恐未安若
是天下之事皆止其所已何與焉人亦何與焉此所
謂不獲其身行其庭不見其人也問莫是舜有天下
而不與之意否曰不相似如所謂百官萬務金革百
萬之衆飲水曲肱樂在其中萬變皆在人其實無一
事是也又云艮其背靜而止也行其庭動而止也萬
物皆止其所只有理而已不獲其身不見其人也因
論彖象文言解得易直是分曉精密但學者虚心讀
之便自可見如利見大人文言分明解聖人作而萬
物覩之類是也爻辭只是占得此卦爻之辭看作何
用謂如屯卦之利建侯屯自是卦畫何嘗有建侯意
思如晉文公占之便有用也又如王用亨于岐山亨
字合作享字是王者有事于山川之卦以此推之皆
可見矣
(萬人傑錄艮彖辭并論經義)
艮其背便不獲其身不獲其身便不見其人行其庭對
艮其背只是對得輕身是動物不道動都是妄然而
動斯妄矣不動自无妄
(㬊淵錄艮彖辭)
趙共甫問艮其背不獲其身曰不見有身也行其庭不
見其人曰不見有人也曰不見有身不見有人所見
者何物曰只是此理
(王過錄艮彖辭)
艮其背渾只見得道理合當如此入自家一分不得著
一些私意不得不獲其身不干自家事這四句須是
說艮其背了靜時不獲其身動時不見其人所以彖
辭解中說是以不獲其身至无咎也周先生所以說
定之以仁義中正而主靜這依舊只是就艮其背邊
說下來不是内不見已外不見人這兩卦各自是一
箇物不相秋採
(㬊淵錄艮彖辭)
艮其背不獲其身只是道理所當止處不見自家自己
不見利不見害不見痛痒只見道理如古人殺身成
仁舍生取義皆是見道理所當止處故不見其身行
其庭不見其人只是見得道理合當恁地處置皆不
見是張三與是李四問易傳說艮其背是止於所不
見曰伊川之意如說閑邪存誠如所謂制之於外以
安其内如所謂姦聲亂色不留聰明淫樂慝禮不接
心術此意亦自好但易之本意未必是如此伯恭又
錯會伊川之意謂止於所不見者眼雖見而心不見
恐無此理伊川之意却不如此劉公度問老子所謂
不見可欲使心不亂是程子之意否曰老子之意是
要得使人不見故温公解此一段認得老子本意聖
人之治虚其心是要得人無思無欲實其腹是要得
人充飽弱其志是要得人不爭強其骨是要得人作
勞後人解得皆過高了
(竇從周錄字文卿丹陽人丙午以後所聞先生五十七歲池錄十四卷中)
(艮彖辭錄中不見利不見害不見痛痒李方子錄云也不知)
(是疼不知是痛不知是利不知是害錄中皆是見道理所當止處六句襲蓋卿錄云但見義理之當止不)
(見吾之身但見義理之當為不知為張三李四錄中只是見得道理合當恁地處置二句方子錄云只見)
(道理不見那人錄中淫樂慝禮不接心術句下蓋卿錄云凡可欲者皆置在背後之意外物不接内欲不)
(萌之際欽夫謂當去之際二字今按易傳已無之際二字錄中是程子之意否曰句下方子錄有不然字)
(錄中認得老子本意句下方子錄云温公解云不見可欲是防閑民使之不見與上文不貴難得之貨相)
(似錄中是要得人無思無欲方子錄云是使之無思算無計較錄中是要得人充飽方子錄云是使之充)
(飽無餒錄中四要得人三字方子錄中四句並作使之錄未後人解得皆過高了方子錄云温公之說止)
(于如此後人推得太高此皆是言聖人治天下與易傳之言不同又㬊淵錄云通書云背非見也亦似伊)
(川說止非為也亦不是易本意語錄中有云周茂叔謂看一部華嚴經不如看一艮卦下面注云各止其)
(所他這裏却看得止字好)
艮其背背字是止字彖中分明言艮其止止其所也又
言艮其背一句是腦故彖中言是以不獲其身行其
庭不見其人四句只略對
(李方子錄艮彖辭)
(錄中止其所也句下竇從周錄云極解得好)
艮其背背只是言止也人之四體皆能動惟背不動取
止之義各止其所則廓然而大公
(廖德明錄艮彖辭)
因說不獲其身曰如君止於仁臣止於忠但見得事之
當止不得見此身之為利為害才將此身預其間則
道理便壞了古人所以殺身成仁舍生取義者只為
不見身方能如此
(林學履錄艮象辭)
不獲其身不得其身也猶言討自家身已不得又曰欲
出於身人才要一件物事便須以身已去對副他若
無所欲則只恁地平平過便似無此身一般又曰伊
川解艮其背一段若别做一段看却好只是移放易
上說便難通須費心力口舌方始說得出又曰上下
敵應不相與猶言各不相管只是各止其所又曰明
道曰與其非外而是内不若内外之兩忘也說得最
好便是不獲其身行其庭不見其人不見有物不見
有我只見其所當止也如為人君止於仁不知下面
道如何只是我當止於仁為人臣止於敬不知上面
道如何只是我當止於敬只認我所當止也以至父
子兄弟夫婦朋友大事小事莫不皆然從伊川之說
則不獲其身處便說不來至行其庭不見其人越難
說只做止其所止更不費力
(葉賀孫錄艮彖辭)
守約問易傳艮其背之義曰此說似差了不可曉若據
夫子說止其所也只是物各有所止之意伊川又却
於解艮其止止其所也又自說得分明恐上面是失
點檢
(錢木之錄艮彖辭程傳)
易傳艮其背一段只是非禮勿視聽言動則止於所不
見無欲以亂其心不獲其身者蓋外既無非禮之視
聽言動則内自不見有私已之欲矣外物不接便是
姦聲亂色不留聰明淫樂慝禮不接心術慢惰邪僻
之氣不設於身體之意又曰艮其背不獲其身行其
庭不見其人易中只是說艮其止止其所人之四肢
百骸皆能動作惟背不能動止於背是止得其當止
之所明道答横渠定性書舉其語是此意伊川說却
不同又是一說不知伊川解艮其止止其所也又說
得分曉却解艮其背又自有異想是照顧不到周先
(葉賀孫錄艮彖辭)
守約問易傳艮其背之義曰此說似差了不可曉若據
夫子說止其所也只是物各有所止之意伊川又却
於解艮其止止其所也又自說得分明恐上面是失
點檢
(錢木之錄艮彖辭程傳)
易傳艮其背一段只是非禮勿視聽言動則止於所不
見無欲以亂其心不獲其身者蓋外既無非禮之視
聽言動則内自不見有私已之欲矣外物不接便是
姦聲亂色不留聰明淫樂慝禮不接心術慢惰邪僻
之氣不設於身體之意又曰艮其背不獲其身行其
庭不見其人易中只是說艮其止止其所人之四肢
百骸皆能動作惟背不能動止於背是止得其當止
之所明道答横渠定性書舉其語是此意伊川說却
不同又是一說不知伊川解艮其止止其所也又說
得分曉却解艮其背又自有異想是照顧不到周先
(蕭佐錄艮彖辭程傳)
問伊川艮其背傳看來所謂止者正謂應事接物之時
各得其所也今云止於所不見又云不交於物則是
無所見無所交方得其所止而安若有所見有所交
時是全無可止之處矣曰這處無不見底意思周先
生也恁地說是它偶看這一處錯了相傳如此但看
孔子釋彖之辭云艮其止止其所也蓋此一句即是
說艮其背人身皆動惟背不動這便是所當止處此
句伊川却說得好若移此處說它腦子便無許多勞
攘
(林夔孫錄艮彖辭程傳)
問伊川曰止於所不見則須遺外事物使其心如寒灰
槁木而後可得無與釋氏所謂面壁工夫者類乎竊
謂背者不動也艮其背者謂止於不動之地也心能
不為事物所動則雖處紛拏之地事物在前此心淡
然不為之累雖見猶不見如好色美物人固有觀之
而若無者非以其心不為之動乎易所謂行其庭不
見其人者意或以此先生批云艮其背下面彖傳云
艮其止止其所也上下敵應不相與也解得也極分
明程傳於此說亦已得之不知前面何故却如此說
今移其所解傳文之意上解經文則自無可疑矣經
作背傳作止蓋以止解背義或是一處有誤字也
(李杞錄字良仲平江人甲寅所聞先生六十五歲饒後錄二十一卷中)
(艮彖辭程傳)
問伊川解外物不接内欲不萌此說如何曰只外物不
接意思亦難理會尋常如何說這句某詳伊川之意
當與人交之時只見道理合當止處外物之私意不
接於我曰某嘗問伯恭來伯恭之意亦如此然據某
所見伊川之說只是非禮勿視聽言動底意思問先
生如何解行其庭不見其人曰如在此坐只見道理
不見許多人是也曰如此則與非禮勿視聽言動之
意不協曰固是不協伊川此處說恐有可疑處看彖
辭艮其止止其所也此便是釋艮其背之文艮其止
便是引艮其背經文或背字誤作止字或止字誤作
背字或以止字解背字不可知伊川於此下解云聖
人所以能使天下順治非能為物作則也惟止之各
於其所而已此意却最解得分明艮其背恐當只如
此說萬物各有所止着自家私意不得艮其背不獲
其身只見道理不見自家行其庭不見其人只見道
理不見他人也
(張洽錄艮彖辭程傳)
問艮其背不獲其身是靜中之止行其庭不見其人是
動中之止伊川云内欲不萌外欲不接如是而止乃
得其止似只說得靜中之止否曰然此段分作兩截
艮其背不獲其身為靜之止行其庭不見其人為動
之止總說則艮其背是止之時當其所而止矣所以
止時自不獲其身行時自不見其人此三句乃艮其
背之效騐所以彖辭先說止其所也上下敵應不相
與也却云是以不獲其身行其庭不見其人也又問
止有兩義得所止之止是指義理之極行止之止則
就人事所為而言曰然時止之止止字小得其所止
之止止字大此段工夫全在艮其背上人多是將行
其庭對此句說便不是了行其庭是輕說過緣艮其
背既盡得了則不獲其身行其庭不見其人矣
(林學履錄艮彖辭程傳)
艮云外物不接内欲不萌始須如此視箴中知言說詧
而養之終耳順從心此亦是始終之道
(楊方錄艮彖辭程傳)
時止則止時行則行止固是止然行而不失其正乃所
以為止也
(沈僴錄艮彖傳)
(錄中止固是止池本作行固非止錄中然行而不失其正池本作行而不失其理)
問艮之象何以為光明曰定則明凡人胸次煩擾則愈
見昏昧中有定止則自然光明莊子所謂泰宇定而
天光發是也
(林學履錄艮彖傳)
易傳云能使天下順治非能為物作則也惟止之各於
其所而已此說甚當至謂艮其背為止於所不見竊
恐未然據彖辭自解得分曉曰艮其止止其所也上
句止字便是背字故下文便繼之云是以不獲其身
更不再言艮其背也止是當止之處下句止字是解
艮字所字是解背字蓋云止於所當止也所即至善
之地如君之仁臣之敬之類不獲其身是無與於已
不見其人是亦不見人無已無人但見是此道理各
止其所也艮其背是止於止行其庭不見其人是止
於動故曰時止則止時行則行伯豐問如舜禹不與
如何曰亦近之繼曰未似其遺書中所謂百官萬務
金革百萬之衆飲水曲肱樂在其中萬變皆在人其
實無一事是此氣象大槩看易須謹守彖象之言聖
人自解得精密平易後人看得不子細好用已意解
天光發是也
(林學履錄艮彖傳)
易傳云能使天下順治非能為物作則也惟止之各於
其所而已此說甚當至謂艮其背為止於所不見竊
恐未然據彖辭自解得分曉曰艮其止止其所也上
句止字便是背字故下文便繼之云是以不獲其身
更不再言艮其背也止是當止之處下句止字是解
艮字所字是解背字蓋云止於所當止也所即至善
之地如君之仁臣之敬之類不獲其身是無與於已
不見其人是亦不見人無已無人但見是此道理各
止其所也艮其背是止於止行其庭不見其人是止
於動故曰時止則止時行則行伯豐問如舜禹不與
如何曰亦近之繼曰未似其遺書中所謂百官萬務
金革百萬之衆飲水曲肱樂在其中萬變皆在人其
實無一事是此氣象大槩看易須謹守彖象之言聖
人自解得精密平易後人看得不子細好用已意解
所占之事相契又曰何以見得易專為占筮之用如
王用亨于岐山于西山皆是亨字古字多通用若卜
人君欲祭山川占得此即吉公用亨于天子若諸侯
占得此卦則利於近天子耳凡占若爻辭與所占之
事相應即用爻辭斷之萬一占病却得利建侯又須
别於卦象上討義正淳謂二五相應二五不相應如
何曰若得應爻則所祈望之人所指望之事皆相應
如人臣即有得君之義不相應則亦然昔敬夫為魏
公占得睽之蹇六爻俱變此二卦名義自是不好李
夀翁斷其占云用兵之人亦不得用兵講和之人亦
不成講和睽上卦是離離為甲胄為戈兵有用兵之
象却變為坎坎險阻在前是兵不得用也兌為口舌
又悦也是講和之象却變為艮艮止也是議和者亦
無所成未幾魏公既敗湯思退亦敗皆如所占
(黃㽦錄艮彖傳程傳并論經義)
艮其限是截做兩段去
(㬊淵錄艮九三爻辭)
山上有木木漸長則山漸高所以為漸
(林學履錄漸象傳)
卦中有兩箇孕婦字不知如何取象不可曉
(㬊淵錄漸九三九五爻辭)
漸九三爻雖不好夫征不復婦孕不育却利禦寇今術
家擇日利婚姻底日不宜用兵利相戰底日不宜婚
嫁正是此意蓋用兵則要相殺相勝婚姻則要和合
故用不同也
(林學履錄漸九三爻辭)
(沈僴錄同)
順相保也言須是上下同心協力相保聚方足以禦寇
(沈僴錄漸九三象傳)
兩終字伊川說未安
(㬊淵錄歸妹彖傳象傳程傳)
歸妹未有不好只是說以動帶累他
(㬊淵錄歸妹彖傳)
朱子五經語類卷二十五
