朱子五經語類卷六
錢塘程川撰
易六
統論邵易
康節易數出於希夷他在靜中推見得天地萬物之理
如此又與他數合所以自樂今道藏中有此卦數(謂魏)
(伯陽參同契魏東漢人)
(廖德明錄)
聖人說數說得疏到康節說得密了他也從一隂一陽
起頭他却做隂陽太少乾之四象剛柔太少坤之四
象又是那八卦他說這易將那元亨利貞全靠着那
數三百八十四爻管定那許多數說得太密了易中
只有箇奇耦之數是自然底大衍之數却是用以揲
蓍底康節盡歸之數所以二程不肯問他學若是聖
人用不過如大衍之數便是他須要先揲蓍以求那
數起那卦數是恁地起卦是恁地求不似康節坐地
默想推將去便道某年某月某日當有某事聖人决
不恁地
(㬊淵錄)
聖人說數說得簡略高遠疏闊易中只有箇奇耦之數
天一地二是自然底數也大衍之數是揲蓍底數也
推此二者而已康節却盡歸之數竊恐聖人必不為
也因言或指一樹問康節曰此樹有數可推否康節
曰亦可推也但須待其動爾頃之一葉落便從此推
去此樹甚年生甚年當死凡起數靜則推不得須動
方推得起
(李方子錄)
有氣有形便有數物有衰旺推其始終便可知也有人
指一樹問邵先生先生云推未得少頃一葉堕便由
此推起蓋其旺衰已見方可推其始終推亦只是即
今年月日時以起數也
(包揚錄字顯道建昌人癸卯甲辰乙巳所聞先生五十四歲五十五歲五十六歲饒後錄三卷四卷五卷)
(六卷中)
某嘗問季通康節之數伏羲也曾理會否曰伏羲須理
會過某以為不然伏羲只是據他見得一箇道理恁
地便畫出幾畫他也那裏知得疊出來恁地巧此伏
羲所以為聖若他也恁地逐一推排便不是伏羲天
然意思史記曰伏羲至淳厚作易八卦那裏恁地巧
推排
(葉賀孫錄)
康節數四孔子數八料得孔子之數又大也季通自謂
略已見之
(楊方錄)
康節也則是一生二二生四四生八
(㬊淵錄)
龍圖是假書無所用康節之易自兩儀四象八卦以至
六十四卦皆有用處
(劉礪錄)
易書本原於卜筮又說邵子之學只把元會運世四字
貫盡天地萬物
(郭友仁錄字德元山陽人戊午所聞先生六十九歲池錄四十二卷中)
王天悦雪夜見康節於山中猶見其儼然危坐蓋其心
地虚明所以推得天地萬物之理其數以隂陽剛柔
四者為準四分為八八分為十六只管推之無窮有
太陽太隂少陽少隂太剛太柔少剛少柔今人推他
數不行所以無他胸中
(廖德明錄)
問邵先生說無極之前無極如何說前曰邵子就圖上
說循環之意自姤至坤是隂含陽自復至乾是陽分
隂復坤之間乃無極自坤反姤是無極之前
(楊驤錄字子昂建寧人己酉甲寅所聞先生六十歲六十一歲六十二歲六十三歲六十四歲六十五歲)
(饒錄十三卷十四卷中)
無極之前一段問既有前後須有有無曰本無前後
(李閎祖錄)
康節云動靜之間是指冬至夏至
(李閎祖錄)
又說康節方圖子自西北之東南便是自乾以之坤自
東北以之西南便是否以至泰其間有咸恒損益既
濟未濟所以又扵此八卦見義蓋為是自兩角尖射
上與乾坤相對不知得怎生恁地巧某嘗說伏羲初
只是畫出八卦見不到這裏蔡季通以為不然却說
某與太史公一般某問云太史公如何說他云太史
公云伏羲至淳厚畫八卦便是某這說看來也是聖
人淳厚只據見定見得底畫出如伊川說若不因時
則一箇聖人出來許多事便都做了
(劉砥錄)
康節天地定位否泰相類詩八句是說方圖中兩交股
底且如西南角乾東南角坤是天地定位便對東南
角泰西南角否次乾是兑次坤是艮便對次否之咸
次泰之損後四卦亦如是共十六卦
(㬊淵錄)
康節只說六卦乾坤坎離震㢲含艮兌又說八卦乾坤
坎離大過頤中孚小過其餘反對者二十八卦
(萬人傑錄)
康節乾南坤北離東坎西之說言人立時全見前面全
不見後面東西只見一半便似他這箇意思
(㬊淵錄)
朱子五經語類卷六
