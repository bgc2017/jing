朱子五經語類卷三十一
錢唐程川撰
易三十一
繫辭上傳四
易不是象乾坤乾坤乃是易之子目下面一壁子是乾
一壁子是坤蓋說易之廣大是這乾便做他那大坤
便做他那廣乾所以說大時塞了他中心所以大坤
所以說廣時中間虚容得物所以廣廣是說他廣闊
着得物常說道地對天不得天便包得地在中心然
而地却是中虚容得氣過容得物便是他廣天是一
直大底物事地是廣闊底物有坳處有陷處所以說
廣這箇只是說理然也是說書有這理便有這書書
是載那道理底若死分不得大㮣上面幾句是虚說
底這箇配天地四時日月至德是說他實處
(㬊淵錄第六章)
夫易廣矣大矣止靜而正是無大無小無物不包然當
體便各具此道理靜而正須着工夫看徐又曰未動
時便都有此道理都是真實所以下箇正字
(黃㽦錄第六章)
以言乎邇則靜而正以言乎天地之間則備矣靜而正
謂觸處皆見有此道不待安排不待措置雖至小至
近至鄙至陋之事無不見有隨處皆見足無所欠闕
只觀之人身便見
(沈僴錄第六章)
問隂耦陽竒就天地之實形上看如何見得曰天是一
箇渾淪底物雖包乎地之外而氣則迸出乎地之中
地雖一塊物在天之中其中實虚容得天之氣迸上
來繫辭云乾靜也專動也直是以大生焉坤靜也翕
動也闢是以廣生焉大生是渾淪無所不包廣生是
廣闊能容受得那天之氣專直則只是一物直去翕
闢則是兩箇翕則闔闢則開此竒耦之形也又曰隂
偏只是一半兩箇方做得一箇
(林學履錄第六章)
乾坤二卦觀之亦可見乾畫竒便見得其靜也專其動
也直坤畫耦便見得其靜也翕其動也闢
(黃榦錄第六章)
(程端蒙錄同)
乾靜專動直而大生坤靜翕動闢而廣生這說隂陽體
性如此卦畫也髣髴似恁地
(㬊淵錄第六章)
其靜也翕其動也闢地到冬間氣都翕聚不開至春則
天氣下入地地氣開以迎之又曰隂陽與天地自是
兩件物事隂陽是二氣天地是兩箇有形質底物事
如何做一物說得不成說動為天而靜為地無此理
正如鬼神之說
(沈僴錄第六章)
其動也闢大抵隂是兩件如隂爻兩畫闢是兩開去翕
是兩合如地皮上生出物來地皮須開今論天道包
著地在然天之氣却貫在地中地却虚有以受天之
氣下文有大生廣生云者大是一箇大底物事廣便
是容得許多物事大字實廣字虚
(黃㽦錄第六章)
天體大是以大生焉地體虚是以廣生焉廣有虚之義
如河廣漢廣之廣
(游敬仲錄第六章)
本義云乾一而實故以質言而曰大坤二而虚故以量
言而曰廣學者請問曰此兩句解得極分曉蓋曰以
形言之則天包地外地在天中所以說天之質大以
理與氣言之則地却包着天天之氣却盡在地之中
地盡承受得那天之氣所以說地之量廣天只是一
箇物事一故實從裏面便實出來流行發生只是一
箇物事所以說乾一而實地雖是堅實然却虚所以
天之氣流行乎地之中皆從地裏發出來所以說坤
二而虛用之云地形如肺形質雖硬而中本虚故陽
氣升降乎其中無所阻礙雖金石也透過去地便承
受得這氣發育萬物曰然要之天形如一箇鼓鞴天
便是那鼓鞴外面皮殼子中間包得許多氣開闔消
長所以說乾一而實地只是一箇物事中間盡是這
氣升降來往緣中間虚故容得這氣升降來往以其
包得地所以說其質之大以其容得天之氣所以說
其量之廣非是說地之形有盡故以量言也只是說
地盡容得天之氣所以說其量之廣耳今治歷家用
律吕候氣其法最精氣之至也分寸不差便是這氣
都在地中透上來如十一月冬至黃鍾管距地九寸
以葭灰實其中至之日氣至灰去晷刻不差又云看
來天地中間此氣升降上下當分為六層十一月冬
至自下面第一層生起直到第六層上極至天是為
四月陽氣既生足便消下面隂氣便生只是這一氣
升降循環不已往來乎六層之中也問月令中天氣
下降地氣上騰此又似天地各有氣相交合曰只是
這一氣只是陽極則消而隂生隂極則消而陽生天
氣下降便只是冬至復卦之時陽氣在下面生起故
云天氣下降或曰據此則却是隂消於上而陽生於
下却見不得天氣下降曰也須是天運一轉則陽氣
在下故從下生也今以天運言之則一日自轉一匝
然又有那大轉底時候須是大着心腸看始得不可
拘一不通也蓋天本是箇大底物事以偏滯求他不
得
(沈僴錄第六章本義)
問廣大變通是易上自有底道理是易上所說造化與
聖人底曰都是他易上說底又曰配是分配之義是
分這一半在那上面問曰如此便全無配之底意曰
也有些子分此以合彼意思欲見其廣大則於天地
乎觀之欲見其變通則於四時乎觀之欲知其隂陽
之義則觀於日月可見欲知其簡易則觀於聖人之
至德可見
(不知何氏錄第六章)
問廣大配天地變通配四時這配字是配合底意思否
曰只是相似之意又問易簡之善配至德曰也是易
上有這道理如人心之至德也
(林學履錄第六章)
林安卿問廣大配天地配莫是配合否曰配只是似且
如下句云變通配四時四時如何配合四時自是流
行不息所謂變通者如此又問易簡之善配至德曰
易簡是常行之理至德是自家所得者又問伊川解
知微知彰知柔知剛云知微則知彰知柔則知剛如
何曰只作四截看較闊言君子無所不知良久笑云
向時有箇人出此語令楊大年對楊應聲云小人不
恥不仁不畏不義無如此恰好
(黃義剛錄第六章)
廣大配天地變通配四時隂陽之義配日月以易配天
易簡之善配至德以易配人之至德
(萬人傑錄第六章)
隂陽雖便是天地然畢竟天地自是天地廣大配天地
時這箇理與他一般廣大
(㬊淵錄第六章)
問易簡之善配至德曰此是以易中之理取外面一事
來對謂易之廣大故可配天地易之變通如老陽變
隂老隂變陽往來變化故可配四時隂陽之義便是
日月相似易簡之善便如在人之至德
(黃㽦錄第六章)
崇德廣業知崇天也是致知事要得高明禮卑地也是
踐履事卑是事事都要踐履過凡事踐履將去業自
然廣
(不知何氏錄第七章)
知崇禮卑這是兩截知崇是智識超邁禮卑是須就切
實處行若知不高則識見淺陋若履不切則所行不
實知識高便是象天所行實便是法地識見高於上
所行實於下中間便生生而不窮故說易行乎其中
成性存存道義之門大學所說格物致知是知崇之
事所說誠意正心修身齊家治國平天下是禮卑之
事
(葉賀孫錄第七章)
上文言知崇禮卑崇效天卑法地人崇其知須是如天
之高卑其禮須如地之廣天地設位一句只是引起
要說知崇禮卑人之知禮能如天地便能成其性存
其存道義便自此出所謂道義便是易也成性存存
不必專主聖人言
(金去偽錄第七章)
知崇禮卑知是知處禮是行處知儘要高行却自近起
(鄭可學錄第七章)
知識貴乎高明踐履貴乎着實知既高明須放低着實
做去
(董銖錄第七章)
學只是知與禮他這意思却好禮便細密中庸致廣大
盡精微等語皆只是說知禮
(㬊淵錄第七章)
横渠知崇天也一段言知識高明如天形而上指此理
通乎晝夜而知通猶兼也兼隂陽晝夜之道而知知
晝而不知夜知夜而不知晝則知皆未盡也合知禮
而成性則道義出矣知禮行處也
(程端蒙錄第七章)
知崇禮卑一段云地至卑無物不載在地上縱開井百
尺依舊在地上是無物更卑得似地所謂德言盛禮
言恭禮是要極卑故無物事無箇禮至於至微至細
底事皆當畏懼戒謹戰戰兢兢惟恐失之這便是禮
之卑處曲禮曰毋不敬自上東階先右足上西階先
左足羹之有菜者用梜無菜者不用梜無所不致其
謹這便都是卑處又曰似這處不是他特地要恁地
是他天理合如此知識日多則知日高這事也合理
那事也合理積累得多業便廣
(林學蒙錄第七章)
禮極是卑底物事如地相似無有出其下者看甚麽物
事他盡載了縱穿他數十丈深亦只在地之上無緣
更有卑於地者也知却要極其高明而禮則要極於
卑順如禮儀三百威儀三千纖悉委曲無非至卑之
事如羹之有菜者用梜其無菜者不用梜主人升東
階客上西階皆不可亂然不是強安排皆是天理之
自然如上東階則先右足上西階則先左足蓋上東
階而先左足則背却客上西階而先右足則背却主
人自是理合如此又曰知崇者德之所以崇禮卑者
業之所以廣蓋禮纔有些不到處這便有所欠闕業
便不廣矣惟是極卑無所欠闕所以廣
(不知何氏錄第七章)
禮卑是卑順之意卑便廣地卑便廣高則狹了人若只
揀取高底做便狹兩脚踏地做方得若是着件物事
填教一二尺高便不穏了如何會廣地卑便會廣世
上更無卑似地底又曰禮卑是從貼底謹細處做將
去所以能廣
(㬊淵錄第七章)
知禮成性而道義出程子說成性謂是萬物自有成性
存存便是生生不已這是語錄中說此意却好及它
解易却說成其性存其存又似不恁地前面說成性
謂如成事成法之類是見成底性横渠說成性别且
如堯舜性之是其性本渾成學者學之須是以知禮
做也到得它成性處道義出謂這裏流行道體也義
用也又曰性是自家所以得於天底道義是衆人公
共底
(林夔孫錄第七章)
知崇禮卑則性自存横渠之說非是如云性未成則善
惡混當亹亹而繼之以善云云又云纖惡必除善斯
成性矣皆是此病知禮成性則道義出先生本義中
引此而改成為存又曰横渠言成性猶孟子云踐形
此說不是夫性是本然已成之性豈待習而後成邪
他從上文繼之者善也成之者性也便是如此說來
與孔子之意不相似
(沈僴錄第七章)
問横渠知禮成性之說曰横渠說成性謂是渾成底性
知禮成性如習與性成之意同又問不以禮性之曰
如堯舜性之相似但它言語艱意是如此
(林夔孫錄第七章)
成性猶言見成底性這性元自好了但知崇禮卑則成
性便存存
(林學蒙錄第七章)
或問成性存存是不忘其所存曰衆人多是說到聖人
處方是性之成看來不如此成性只是一箇渾淪之
性存而不失便是道義之門便是生生不已處
(黃卓錄第七章)
成性存存道義之門只是此性萬善完具無有欠闕故
曰成性成對虧而言成之者性則是成就處無非性
猶曰誠斯立焉横渠伊川說成性似都就人為處說
恐不如此横渠有習以成性底意思伊川則言成其
性存其所存
(程端蒙錄第七章)
横渠謂成其性存其存伊川易傳中亦是存其存却是
遺書中說作生生之謂易意思好
(黃㽦錄第七章)
(吳必大錄云成性如言成就存存是生生不已之意)
横渠言成性與古人不同他所說性雖是那箇性然曰
成性則猶言踐形也又曰他是說去氣禀物欲之私
以成其性
(楊道夫錄第七章)
成性只是本來性
(甘節錄第七章)
成性不曾作壞底存謂常在這裏存之又存
(湯泳錄第七章)
成性如明明德如成德相似天命都一般
(湯泳錄第七章)
成性與成之者性也止爭些子不同成之者性便從上
說來言成這一箇物成性是說已成底性如成德成
說之成然亦只爭些子也如正心心正誠意意誠相
似
(葉賀孫錄第七章)
問聖人有以見天下之賾而擬諸其形容象其物宜是
故謂之象聖人有以見天下之動而觀其會通以行
其典禮繫辭焉以斷其吉凶是故謂之爻曰象言卦
也下截言爻也會通者觀衆理之會而擇其通者而
行且如有一事關着許多道理也有父子之倫也有
君臣之倫也有夫婦之倫若是父子重則就父子行
將去而他有不暇計若君臣重則行君臣之義而他
不暇計若父子之恩重則便得身體髮膚受之父母
不敢毁傷之義而委致其身之說不可行若君臣之
義重則當委致其身而不敢毁傷之說不暇顧此之
謂觀會通
(沈僴錄第八章)
聖人有以見天下之賾正是說畫卦之初聖人見隂陽
變化便畫出一畫有一箇象只管生去自不同六十
四卦各是一樣更生到千以上卦亦自各一樣
(林學蒙錄第八章)
聖人有以見天下之賾賾字在說文曰雜亂也古無此
字只是嘖字今從賾亦是口之義言天下之至賾而
不可惡雖是雜亂聖人却於雜亂中見其不雜亂之
理便與下句天下之至動而不可亂相對
(黃㽦錄第八章)
天下之至賾與左傳嘖有煩言之嘖同那箇從口這箇
從臣是箇口裏說話多雜亂底意思所以下面說不
可惡若喚做好字不應說箇可惡字也探賾索隠若
與人說話時也須聽他雜亂說將出來底方可索他
那隠底
(㬊淵錄第八章)
(錄中那箇從口三句陳淳錄云本從口是喧閙意從臣旁亦然)
擬諸其形容未便是說那水火風雷之形容方擬這卦
看是甚形容始去象那物之宜而名之一陽在二隂
之下則象以雷一隂在二陽之下則象以風擬是比
度之意
(林學蒙錄第八章)
問擬諸其形容者比度隂陽之形容蓋聖人見隂陽變
化雜亂於是比度其形容而象其物宜是故謂之象
曰也是如此嘗得郭子和書云其先人云不獨是天
地風雷水火山澤謂之象只是畫卦便是象也說得
好
(林學蒙錄第八章)
問聖人有以見天下之動是說文王周公否曰不知伏
羲畫卦之初與連山歸藏有繫辭否為復一卦只是
六畫
(林學蒙錄第八章)
觀會通以行其典禮會是衆理聚處雖覺得有許多難
易窒礙必於其中却得箇通底道理謂如庖丁解牛
於族處却批大郤導大窽此是於其筋骨叢聚之所
得其可通之理故十九年而刃若新發於硎且如事
理間若不於會處理會却只見得一偏便如何行得
通須是於會處都理會其間却自有箇通處便如脈
理相似到得多處自然通貫得所以可行其典禮蓋
會而不通便窒塞而不可行通而不會便不知許多
曲直錯雜處
(黃㽦錄第八章)
問觀會通行其典禮是就會聚處尋一箇通路行將去
否曰此是兩件會是觀衆理之會聚處如這一項君
臣之道也有父子兄弟之道也有須是看得周徧始
得通便是一箇通行底路都無窒礙典禮猶言常禮
常法又曰禮便是節文升降揖遜是也但這箇禮字
又說得闊凡事物之常理皆是
(林學蒙錄第八章)
一卦之中自有會通六爻又自各有會通且如屯卦初
九在卦之下未可以進為屯之義乾坤始交而遇險
陷亦屯之義似草穿地而未申亦屯之義凡此數義
皆是屯之會聚處若盤桓利居貞便是一箇合行
底便是他通處也
(林學蒙錄第八章)
言天下之至賾而不可惡也蓋雜亂處人易得厭惡然
而這都是道理中合有底事自合理會故不可惡言
天下之至動而不可亂也蓋動亦是合有底然上面
各自有道理故自不可亂
(林學蒙錄第八章)
問言天下之至賾而不可惡此是說天下之事物如此
不是說卦上否曰卦亦如此三百八十四爻是多少
雜亂
(林學蒙錄第八章)
先生命二三子說書畢召蔡仲默及義剛語小子侍立
先生顧義剛曰勞公教之不廢公讀書否曰不廢因
借先生所點六經先生曰被人將去都無本子看公
於句讀音訓也大段子細那言天下之至賾而不可
惡也是音作去聲字是公以意讀作去聲曰只據東
萊音訓讀此字有三音或音作入聲先生笑曰便是
他們好恁地強說仲默曰作去聲也似是先生曰據
某看只作入聲亦是說雖是如此勞攘事多然也不
可以為惡而今音訓有全不可曉底若有兩三音底
便着去裏面揀一箇較近底來解
(黃義剛錄第八章)
(錄中此字有三音句下池錄云或音亞或如字或烏路反錄中據某看只作入聲亦是池錄云據某看作)
(烏路反於義為近錄中然也不可以為惡池錄云也不可厭惡)
天下之至動事若未動時不見得道理是如何人平不
語水平不流須是動方見得會通是會聚處典禮是
借這般字來說觀他會通處却求箇道理來區處他
所謂卦爻之動便是法象這箇故曰爻也者效天下
之動者也動亦未說事之動只是事到面前自家一
念之動要求處置他便是動
(㬊淵錄第八章)
問擬之而後言議之而後動凡一言一動皆於易而擬
議之否曰然
(黃㽦錄第八章)
擬之而後言議之而後動擬議以成其變化此變化只
就人事說擬議只是裁度自家言動使合此理變易
以從道之意如擬議得是便吉擬議未善則為凶矣
(周謨錄第八章)
問擬議以成其變化曰這變化就人動作處說如下所
舉七爻皆變化也
(林學履錄第八章)
鳴鶴在隂其子和之我有好爵吾與爾縻之此本是說
誠信感通之理夫子却專以言行論之蓋誠信感通
莫大於言行上文言天下之賾而不敢惡也言天下
之動而不敢亂也先儒多以賾字為至妙之意若如
此說則何以謂之不敢惡賾只是一箇雜亂冗閙底
意思言之而不惡者精粗本末無不盡也賾字與頤
字相似此有互體之意(此間連說互體失記)鶴鳴好爵皆卦中
有此象諸爻立象聖人必有所據非是白撰但今不
可考耳到孔子方不說象如見豕負塗載鬼一車之
類孔子只說羣疑亡也便見得上面許多皆是狐惑
可疑之事而已到後人解說便多牽強如十三卦中
重門擊柝以待暴客只是豫備之意却須待用互體
推艮為門闕雷震乎外之意剡木為矢弦木為弧只
為睽乖故有威天下之象亦必待穿鑿附會就卦中
推出制器之義殊不知卦中但有此理而已故孔子
各以蓋取諸某卦言之亦曰其大意云爾漢書所謂
獲一角獸蓋麟云皆疑辭也
(周謨錄第八章)
問言行君子之樞機是言所發者至近而所應者甚遠
否曰樞機便是鳴鶴在隂下面大㮣只說這意都不
解著我有好爵二句
(林學蒙錄第八章)
其利斷金斷是斷做兩段又曰同人先號咷而後笑聖
人却恁地解
(林學蒙錄第八章)
朱子五經語類卷三十一
