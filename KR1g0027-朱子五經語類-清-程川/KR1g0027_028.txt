朱子五經語類卷二十八
錢唐程川撰
易二十八
繫辭上傳一
天尊地卑至變化見矣是舉天地事理以明易自是故
以下却舉易以明天地間事
(萬人傑錄第一章)
問第一章第一節蓋言聖人因造化之自然以作易曰
論其初則聖人是因天理之自然而著之於書此是
後來人說話又是見天地之實體而知易之書如此
如見天之尊地之卑却知得易之所謂乾坤者如此
如見天之高地之下却知得易所分貴賤者如此又
曰此是因至著之象以見至微之理
(不知何氏錄第一章)
天尊地卑上一截皆說面前道理下一截是說易書聖
人做這箇易與天地凖處如此如今看面前天地便
是他那乾坤卑高便是貴賤聖人只是見成說這箇
見得易是凖這箇若把下面一句說做未畫之易也
不妨然聖人是從那有易後說來
(㬊淵錄第一章)
天尊地卑節上一句皆說天地下一句皆說易如貴賤
是易之位剛柔是易之變化類皆是易不必專主乾
坤二卦而言方以類聚物以羣分方只是事訓術訓
道善有善之類惡有惡之類各以其類而聚也
(周謨錄第一章)
天尊地卑乾坤定矣上句是說天地造化實體以明下
句是說易中之事天尊地卑故易中之乾坤定矣楊
氏說得深了易中固有屈伸往來之乾坤處然只是
說乾坤之卦在易則有乾坤非是因有天地而始定
乾坤
(黃㽦錄第一章)
天尊地卑乾坤定矣觀天地則見易也
(沈僴錄第一章)
卑高以陳貴賤位矣此只是上句說天地間有卑有高
故易之六爻有貴賤之位也故曰列貴賤者存乎位
(黃㽦錄第一章)
方以類聚物以羣分楊氏之說為方字所拘此只是物
有本末事有終始之意隨其善惡而類聚羣分善者
吉惡者凶而吉凶亦由是而生耳伊川說是亦是言
天下事物各有類分故存乎易者吉有吉類凶有凶
類
(黃㽦錄第一章)
問方以類聚物以羣分曰方向也所向善則善底人皆
來聚所向惡則惡底人皆來聚物又是通天下之物
而言是箇好物事則所聚者皆好物事也若是箇不
好底物事則所聚者皆不好底物事也
(吕燾錄第一章)
問方以類聚物以羣分曰物各有類善有善類惡有惡
類吉凶於是乎出又曰方以事言物以物言
(劉礪錄第一章)
(錄中方以事言萬人傑錄云方猶事也)
問變化是分在天地上說否曰難為分說變是自隂而
陽自靜而動化是自陽而隂自動而靜漸漸化將去
不見其迹又曰横渠云變是倏忽之變化是逐旋不
覺化將去恐易之意不如此說既而曰適間說類聚
羣分也未見說到物處易只是說一箇隂陽變化隂
陽變化便自有吉凶下篇說得變化極分曉剛柔者
晝夜之象也剛柔便是箇骨子只管恁地變化
(劉礪錄第一章)
問不知變化二字以成象成形者分言之不知是衮同
說曰莫分不得變化二字下章說得最分曉文蔚曰
下章云變化者進退之象如此則變是自微而著化
是自盛而衰曰固是變是自隂而陽化是自陽而隂
易中說變化惟此處最親切如言剛柔者立本者也
變通者趨時者也剛柔是體變通不過是二者盈虚
消息而已此所謂變化故此章亦云剛柔者晝夜之
象也變化者進退之象也剛柔者晝夜之象所謂立
本變化者進退之象所謂趨時又如言吉凶者失得
之象悔吝者憂虞之象悔吝便是吉凶底交互處悔
是吉之漸吝是凶之端
(陳文蔚錄第一章)
(錄首問不知變化二字云云林學履錄云問不知是變以成象化以成形為將是變化二字同在象形之)
(間曰不必如此分)
在天成象在地成形變化見矣上是天地之變化下是
易之變化蓋變化是易中隂陽三爻之變化故曰變
化者進退之象也變化只進退便是如自坤而乾則
為進自乾而坤則為退進退在已變未定之間若已
定則便是剛柔也
(黃㽦錄第一章)
剛柔相摩八卦相盪方是說做這卦做這卦了那鼓之
以雷霆與風雨日月寒暑之變化皆在這卦中即成
男成女之變化也在這卦中見造化關棙子才動那
許多物事都出來易只是模寫他這箇
(㬊淵錄第一章)
問剛柔相摩八卦相盪竊謂六十四卦之初剛柔兩畫
而已兩而四四而八八而十六十六而三十二三十
二而六十四皆是自然生生不已而謂之摩盪何也
曰摩如物在一物上面摩旋底意思亦是相交意思
如今人磨子相似下面一片不動上面一片只管摩
旋推盪不曾住自兩儀生四象則老陽老隂不動而
少隂少陽則交自四象生八卦則乾坤震巽不動而
兌離坎艮則交自八卦而生六十四卦皆是從上加
去下體不動每一卦生八卦故謂之摩盪
(董銖錄第一章)
摩是那兩箇物事相摩戛盪則是圜轉推盪將出來摩
是八卦以前事盪是八卦以後為六十四卦底事盪
是有那八卦了團旋推盪那六十四卦出來漢書所
謂盪軍是團轉去殺他磨轉他底意思
(不知何氏錄第一章)
剛柔相推是說隂陽二氣相推八卦相盪是說竒耦雜
而為八卦在天則剛柔相推在易則八卦相盪然皆
自易言一說則剛柔相推而成八卦八卦相盪而成
六十四卦
(黃㽦錄第一章)
鼓之以雷霆潤之以風雨此已上是將造化之實體對
易中之理此下便是說易中却有許多物事
(黃㽦錄第一章)
乾道成男坤道成女通人物言之如牝馬之類在植物
亦有男女如有牡麻及竹有雌雄之類皆離隂陽剛
柔不得
(黃㽦錄第一章)
問乾知是知坤作是行否曰是又問通乾坤言之有此
理否曰有如何是易簡曰他行健所以易易是知阻
難之謂人有私意便難簡只是順從而已若外更生
出一分如何得簡今人多是私意所以不能簡易易
故知之者易簡故從之者易有親者惟知之者易故
人得而親之此一段通天人而言
(曾祖道錄第一章)
或問乾知大始坤作成物乾以易知坤以簡能如何是
知曰此知字訓管字不當解作知見之知大始是萬
物資始乾以易故管之成物是萬物資生坤以簡故
能之大抵談經只要自在不必泥於一字之間
(襲蓋卿錄第一章)
乾知大始知主之意也如知縣知州乾為其初為其萌
芽坤作成物坤管下面一截有所作為乾以易知乾
陽物也陽剛健故作為易成坤以簡能坤因乾先發
得有頭腦特因而為之故簡
(廿節錄第一章)
乾知大始坤作成物知者管也乾管却大始大始即物
生之始乾始物而坤成之也
(周謨錄第一章)
乾以易知乾惟行健其所施為自是容易觀造化生長
則可見只是這氣一過時萬物皆生了可見其易要
生便生更無疑滯要做便做更無等待非健不能也
(沈僴錄第一章)
乾德剛健他做時便通透徹達攔截障蔽他不住人剛
健者亦如此乾以易知只是說他恁地做時不費力
(㬊淵錄第一章)
乾以易知坤以簡能以上是言乾坤之德易則易知以
下是就人而言言人兼體乾坤之德也乾以易知者
乾健不息惟主於生物都無許多艱深險阻故能以
易而知大始坤順承天惟以成物都無許多繁擾作
為故能以簡而作成物大抵陽施隂受乾之生物如
瓶施水其道至易坤惟承天以成物别無作為故其
理至簡其在人則無艱阻而白直故人易知順理而
不繁擾故人易從易知則人皆同心親之易從則人
皆協力而有功矣有親可久則為賢人之德是就存
主處言有功可大則為賢人之業是就做事處言蓋
自乾以易知便是指存主處坤以簡能便是指做事
處故易簡而天下之理得則與天地參矣
(董銖錄第一章)
乾以易知坤以簡能他是從上面乾知大始坤作成物
處說來文蔚曰本義以知字作當字解其義如何曰
此如說樂著大始大始就當體而言言乾當此大始
然亦自有知覺之義文蔚曰此是那性分一邊事曰
便是他屬陽坤作成物却是作那成物乃是順乾乾
以易知坤以簡能易簡在乾坤易則易知簡則易從
却是以人事言之兩箇易字又自不同一箇是簡易
之易一箇是難易之易要之只是一箇字但微有毫
釐之間因論天地間只有一箇隂陽故程先生云只
有一箇感與應所謂隂與陽無處不是且如前後前
便是陽後便是隂又如左右左便是陽右便是隂又
如上下上面一截便是陽下面一截便是隂文蔚曰
先生易說中謂伏羲作易驗隂陽消息兩端而已此
語最盡曰隂陽雖是兩箇字然却只是一氣之消息
一進一退一消一長進處便是陽退處便是隂長處
便是陽消處便是隂只是這一氣之消長做出古今
天地間無限事來所以隂陽做一箇說亦得做兩箇
說亦得
(陳文蔚錄第一章)
問乾以易知坤以簡能本義云乾健而動故以易而知
大始坤順而靜故以簡而作成物若以學者分上言
之則廓然大公者易也物來順應者簡也不知是否
曰然乾之易致知之事也坤之簡力行之事也問恐
是下文易則易知簡則易從故知其所分如此否曰
釐之間因論天地間只有一箇隂陽故程先生云只
有一箇感與應所謂隂與陽無處不是且如前後前
便是陽後便是隂又如左右左便是陽右便是隂又
如上下上面一截便是陽下面一截便是隂文蔚曰
先生易說中謂伏羲作易驗隂陽消息兩端而已此
語最盡曰隂陽雖是兩箇字然却只是一氣之消息
一進一退一消一長進處便是陽退處便是隂長處
便是陽消處便是隂只是這一氣之消長做出古今
天地間無限事來所以隂陽做一箇說亦得做兩箇
說亦得
(陳文蔚錄第一章)
問乾以易知坤以簡能本義云乾健而動故以易而知
大始坤順而靜故以簡而作成物若以學者分上言
之則廓然大公者易也物來順應者簡也不知是否
曰然乾之易致知之事也坤之簡力行之事也問恐
是下文易則易知簡則易從故知其所分如此否曰
他以是而能知故人亦以是而知之所以坤之六二
便只言力行底事
(黃榦錄第一章)
易簡一畫是易兩畫是簡
(湯泳錄第一章)
天行健故易地承乎天柔順故簡簡易故無艱難
(游敬仲錄字連叔南劍人辛亥所聞先生六十二歲饒錄十九卷中)
(第一章)
問乾坤易簡曰易簡只看健順可見又曰且以人論之
如健底人則遇事時便做得去自然覺易易只是不
難又如人禀得性順底人及其作事便自省事自然
是簡簡只是不繁然乾之易只管得上一截事到下
一截却屬坤故易坤只是承乾故不著做上一截事
只做下面一截故簡如乾以易知坤以簡能知便是
做起頭能便是做了只觀隤然確然亦可見得易簡
之理
(黃㽦錄第一章)
伯豐問簡易曰只是健順如人之健者做事自易順承
者自簡靜而不繁只看下繫確然隤然自分曉易者
只做得一半簡者承之又如乾恒易以知險坤恒簡
以知阻因登山而知之高者視下可見其險有阻在
前簡靜者不以為難
(萬人傑錄第一章)
伯謨問乾坤簡易曰易只是要做便做簡是都不入自
家思惟意思惟順他乾道做將去又問乾健德行常
易以知險坤順德行常簡以知阻曰自上臨下為險
自下升上為阻故乾無自下升上之義坤無自上降
下之理
(葉賀孫錄第一章)
問乾坤易簡曰簡字易曉易字難曉他是健了自然恁
地不勞氣力才從這裏過要生便生所謂同行不妨
掉臂是這樣說話繫辭有數處說易簡皆是這意字
細看便見又問健不是他要恁地是實理自然如此
在人則順理而行便是容易不須安排曰順理自是
簡底事所謂易便只是健健自是易
(林學蒙錄第一章)
(錄中他是健了饒本云逐日被他健了)
坤以簡能坤最省事更無勞攘他只承受那乾底生將
出來他生將物出來便見得是能隂只是一箇順若
不順如何配陽而生物
(㬊淵錄)
問易則易知簡則易從曰乾坤只是健順之理非可指
乾坤為天地亦不可指乾坤為二卦在天地與卦中
皆是此理易知易從不必皆指聖人但易時自然易
知簡時自然易從
(周謨錄第一章)
(金去偽錄同)
問如何是易知曰且從上一箇易字看看得易字分曉
自然易知久之又曰簡則有箇堵當底意思看這事
可行不可行可行則行不可行則止所以謂之順易
則都無堵當無如何若何只是容易行將去如口之
欲語如足之欲行更無因依口雖是說話足雖是行
履如虎嘯風洌龍興致雲自然如此更無所等待非
至健何以如此這箇只就健字上看惟其健所以易
雖天下之至險亦安然行之如履平地此所以為至
健坤則行到前面遇着有阻處便不行了此其所以
為順
(沈僴錄第一章)
問易則易知先作樂易看今又作容易如何曰未到樂
易處礪曰容易如何便易知曰不須得理會易知且
理會得易字了下面自然如破竹又曰這處便無言
可解說只是易又曰只怕不健若健則自易易則是
易知這如龍興而雲從虎嘯而風生相似又曰這如
鴻毛之遇順風巨魚之縱大壑初不費氣力又曰簡
便如順道理而行却有商量
(不知何氏錄第一章)
易知則有親易從則有功惟易則人自親之簡則人自
從之蓋艱阻則自是人不親繁碎則自是人不從人
既親附則自然可以久長人既順從則所為之事自
然廣大若其中險深不可測則誰親之做事不繁碎
人所易從有人從之功便可成若是頭頂多做得事
來艱難底必無人從之
(黃㽦錄第一章)
只為易知易從故可親可久如人不可測度者自是難
親亦豈能久煩碎者自是難從何緣得有功也
(周謨錄第一章)
易繫解易知易從云知則同心從則協力一於内故可
久兼於外故可大如何曰既易知則人皆可以同心
既易從則人皆可以協力一於内者謂可久是賢人
之德德則得於已者兼於外者謂可大是賢人之業
事業則見於外者故爾
(周謨錄第一章)
蕭兄問德業曰德者得也得之於心謂之德如得這箇
孝則為孝之德業是做得成頭緒有次第了不然汎
汎做只是俗事更無可守
(襲蓋卿錄第一章)
德是得之於心業是事之有頭緒次第者
(李方子錄第一章)
黃子功問何以不言聖人之德業而言賢人之德業曰
未消理會這箇得若恁地理會亦只是理會得一段
文字良久乃曰乾坤只是一箇健順之理人之性無
不具此雖千萬人吾往矣便是健雖褐寬博吾不惴
焉便是順如剛果奮發謙遜退讓亦是所以君子富
貴不能淫貧賤不能移威武不能屈非是剛強健之
理如此至於出門如見大賓使民如承大祭非是巽
懦順之理如此但要施之得其當施之不當便不是
乾坤之理且如孝子事親須是下氣怡色起敬起孝
若用健便是悖逆不孝之子事君須是立朝正色犯
顔敢諫若用順便是阿諛順旨中庸說君子而時中
時中之道施之得其宜便是文蔚曰通書云性者剛
柔善惡中而已此一句說得亦好先生點頭曰古人
自是說得好了後人說出來又好徐子融曰上蔡嘗
云一部論語只如此看今聽先生所論一部周易亦
只消如此看先生默然
(陳文蔚錄第一章)
可久則賢人之德可大則賢人之業楊氏可而已之說
亦善又問不言聖人是未及聖人事否曰成位乎其
中便是說抵着聖人張子所謂盡人道並立乎天地
以成三才則盡人道非聖人不能程子之說不可曉
按楊氏曰可而已非其至也故為賢人之德業本義
謂法乾坤之事賢於人之賢
(黃㽦錄第一章)
易簡理得只是淨淨潔潔無許多勞擾委曲
(程端蒙錄第一章)
伯豐問成位乎其中程子張子二說孰是曰此只是說
聖人程子說不可曉
(黃㽦錄第一章)
朱子五經語類卷二十八
