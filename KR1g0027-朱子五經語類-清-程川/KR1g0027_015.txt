朱子五經語類卷十五
錢塘程川撰
易十五
上經八
吉无咎謂如一件事自家做出來好方得无罪咎若做
得不好雖是好事也則有咎无咎吉謂如一件事元
是合做底自家做出來又好如所謂戰則克祭則受
福戰而臨事懼好謀成祭而恭敬齊肅便是无咎克
與受福便是吉如行師之道既已正了又用大人率
之如此則是都做得是便是吉了還有甚咎
(㬊淵錄師彖辭)
師彖辭亦是說得齊整處
(董銖錄師九二爻辭)
在師中吉言以剛中之德在師中所以吉
(㬊淵錄師九二爻辭)
問潘謙之說師九二欲互說在師中吉懷萬邦也王三
錫命承天寵也何如曰聖人作易象只是大概恁地
不是恁地仔細解釋
(劉礪錄師九二象傳)
問師或輿尸伊川說訓為衆主如何曰從來有輿尸血
刃之說何必又牽引别說某自少時未曾識訓詁只
讀曰本時便疑如此說後來從鄉先生學皆作衆生
說甚不以為然今看來只是兵敗輿其尸而歸之義
小年更讀左傳形民之力而無醉飽之心意欲解釋
形字是割剝之意醉飽是厭足之意蓋以為割剝民
力而無厭足之心後來見注解皆以形字訓象字意
云象民之力而無已甚某甚覺不然但被形字無理
會不敢改他底近看貞觀政要有引用處皆作形民
又看家語亦作形民字方知舊來看得是此是祭公
箴穆公之語須如某說其語方切
(劉礪錄師六三爻辭)
問易爻取意義如師之五長子帥師乃是本爻有此象
又却說弟子輿尸何也曰此假設之辭也若言弟子
輿尸則凶矣問此例恐與家人嗃嗃而繼以婦子嘻
嘻同曰然
(黃榦錄師六五爻辭)
問程傳云長子謂九二以中正之德合於上而受任以
行夫以九之居二中則是矣豈得為正曰此只是錯
了一字耳莫要泥他
(潘時舉錄師六五象傳程傳)
開國承家小人勿用舊時說只作論功行賞之時不可
及小人今思量看理去不得他既一例有功如何不
及他得看來開國承家一句是公共得底未分别君
子小人在小人勿用則是勿更用他與之謀議經畫
爾漢光武能用此義自定天下之後一例論功行封
其所以用之在左右者則鄧禹耿弇賈復數人他不
與焉因問古之論功行封真箇是裂土地與之守非
如後世虛帶爵邑若使小人參其間則誠有弊病曰
勢不容不封他得但聖人别有以處之未見得如何
如舜封象則使吏治其國若是小人亦自有以處之
也先生云此義方思量得如此未曾改入本義且記
取
(林學履錄師上六爻辭)
開國承家為是坤有土之象然屯之利建侯却都無坤
止有震此又不可曉
(㬊淵錄師上六爻辭)
李問比卦大抵占得之多是人君為人所比之象曰也
不必拘若三家村中推一箇人作頭首也是為人所
比也須自審自家才德可以為之比否所以原筮元
永貞也
(林學履錄比彖辭)
筮字說做占决亦不妨然亦不必說定不是龜筮之筮
(㬊淵錄比彖辭)
問不寧方來後夫凶曰别人自相比了已既後於衆人
却要強去比他豈不為人所惡是取凶也後夫猶言
後人春秋傳有云先夫當之矣亦是占中一義
(黃㽦錄比彖辭)
後夫凶言九五既為衆隂所歸若後面更添一箇陽來
則必凶古人如袁紹劉馥劉繇劉備之事可見兩雄
不並棲之義
(㬊淵錄比彖辭)
後夫不必如伊川說左傳齊崔卜娶妻卦云入于其宫
不見其妻凶人以為凶他云前夫當之矣彼云前夫
則此云後夫正是一樣語陽便是夫隂便是婦
(劉礪錄比彖辭)
後夫只是說後來者古人亦曾說先夫當之也有喚作
夫婦之夫底
(㬊淵錄比彖辭)
比吉也也字羨當云比吉比輔也下順從也比輔也解
問不寧方來後夫凶曰别人自相比了已既後於衆人
却要強去比他豈不為人所惡是取凶也後夫猶言
後人春秋傳有云先夫當之矣亦是占中一義
(黃㽦錄比彖辭)
後夫凶言九五既為衆隂所歸若後面更添一箇陽來
則必凶古人如袁紹劉馥劉繇劉備之事可見兩雄
不並棲之義
(㬊淵錄比彖辭)
後夫不必如伊川說左傳齊崔卜娶妻卦云入于其宫
不見其妻凶人以為凶他云前夫當之矣彼云前夫
則此云後夫正是一樣語陽便是夫隂便是婦
(劉礪錄比彖辭)
後夫只是說後來者古人亦曾說先夫當之也有喚作
夫婦之夫底
(㬊淵錄比彖辭)
比吉也也字羨當云比吉比輔也下順從也比輔也解
故以前禽比去者不追獲者譬來則取之大意如此
無緣得一一相似伊川解此句不須疑但邑人不誡
吉一句似可疑恐易之文義不如此耳
(張洽錄字元德青江人丁未癸丑所聞先生五十八歲六十四歲附池錄後)
(比九五爻辭)
比九五邑人不誡蓋上之人顯明其比道而不必人之
從己而其私屬亦化之不相戒約而自然從已也
(劉礪錄比九五爻辭)
邑人不誡如有聞無聲言其自不消相告戒又如歸市
者不止耕者不變相似
(㬊淵錄比九五爻辭)
易第六爻在上為首自下又為尾兩用比上六象曰比
之無首无所終也是也
(不知何氏錄比工六象傳)
問見人說此卦作㢲體順是小人以柔順小術畜君子
故曰小畜如何曰易不可專就人上說且就隂陽上
看分明㢲畜乾隂畜陽故謂之小若配之人事則為
小人畜君子也得為臣畜君也得為因小小事畜止
也得不可泥定一事說
(林學履錄小畜)
小畜言以㢲之柔順而畜三陽畜他不住大畜則以艮
畜乾畜得有力所以喚作大畜小畜亨是說陽緣隂
畜他不住故陽得自亨横渠言易為君子謀不為小
人謀凡言亨皆是說陽到得說隂處便分曉說道小
人吉亨字便是下面剛中而志行乃亨
(㬊淵錄小畜彖辭)
問密雲不雨自我西郊曰此是以㢲畜乾㢲順乾健畜
他不得故不能雨凡雨者皆是隂氣盛凝結得密方
濕潤下降為雨且如飯甑蓋得密了氣鬱不通四畔
方有温汗今乾上進一隂止他不得所以彖中云尚
往也是指乾欲上進之象到上九則以卦之始終言
畜極則散遂為既雨既處隂德盛滿如此所以有君
子征凶之戒
(林學履錄小畜彖辭)
密雲不雨尚往也是隂包他不住陽氣更散做雨不成
所以尚往也
(劉礪錄小畜彖傳)
問風行天上小畜象義如何曰天在山中大畜蓋山是
堅剛之物故能力畜其三陽風是柔軟之物止能小
畜之而已耳
(潘時舉錄小畜象傳)
風行天上小畜君子以懿文德言畜他不住且只逐些
子發泄出來只以大畜比之便見得大畜說多識前
言往行以畜其德小畜只是做得這些箇文德如威
儀文辭之類
(㬊淵錄小畜象傳)
問初九復自道何其咎吉此爻與四相應正為四所畜
者乃云復自道何邪曰易有不必泥爻義看者如此
爻只平看自好復自道便吉復不自道便凶自無可
疑者矣
(潘時舉錄小畜初九爻辭)
復自道之復與復卦之復不同復卦言已前不見了這
陽如今復在此復自道是復他本位從那道路上去
如無往不復之復
(㬊淵錄小畜初九爻辭)
小畜但能畜得九三一爻而已九三是廹近他底那兩
爻自牽連上來
(㬊淵錄小畜九三爻辭)
問小畜以一隂而畜五陽而九五乃云富以其鄰是與
六四之隂并力而畜下三陽不知九五何故反助隂
耶曰九五上九皆為隂所畜又是同㢲之體故反助
之也又曰上九爻辭殊不可斷若人占得此爻則吉
凶未可知然易占法有活法聖人因事教人如有是
德而得是爻則為吉無是德而得是爻則不應須如
此看乃活如輿說輹夫妻反目一爻可謂不好然能
以剛自守則雖得此爻而凶不應矣
(董銖錄小畜九五上九爻辭)
富以其鄰與上合志是說上面㢲體同力畜乾鄰如東
家取箇西家取箇取上下兩畫也此言五居尊位便
動得那上下底攣如手把攣住之象既雨既處言便
做畜得住了做得雨後這氣必竟便透出散了德積
是說隂德婦人雖正亦危月才滿便虧君子到此亦
行不得這是那隂陽皆不利之象
(㬊淵錄小畜九五上九爻辭)
上九雖是隂畜陽至極處知而為雨必竟隂制陽是不
順所以雖正亦厲
(劉礪錄小畜上九爻辭)
小畜上九疑是太甲伊尹之事當之注云隂既盛而亢
陽則君子亦不可以有行恐當云君子於此宜靜而
不宜動故征則凶也方與上意不相害曰作伊周之
事說亦得作易本意只說隂畜陽到極處問既如此
則何故又曰君子征凶曰便是易本意只言隂畜陽
若以事言之則伊尹之於太甲周公之於成王固如
此如武后之於高宗亦然問武后事恐不可謂之既
雨曰它也自和問恐不可謂之婦貞曰易中之意言
婦雖貞猶厲而况於不貞乎蓋易文本是兩下說在
那裏不可執定看
(黃榦錄小畜上九爻辭)
履上乾下兑以隂躡陽是随後躡他如踏他脚跡相似
所以云履虎尾是随後履他尾故於卦之三四爻發
虎尾義便是隂去躡他陽背脊後處伊川云履藉說
得主受
(劉礪錄履彖辭)
履虎尾言履危而不傷之象便是後履前之意随着他
後去
(㬊淵錄履彖辭)
問履以兑遇乾和說以躡剛強之後所以有履虎尾而
不傷之象但彖言剛中正履帝位而不疚正指九五
而言而九五爻辭乃曰夬履貞厲有危象焉何也曰
夬决也九五以剛中正履帝位而下又以和說應之
故其所行果决自為無所疑礙所以雖正亦厲蓋曰
雖使得正亦危道也為戒深矣
(董銖錄履彖傳九五爻辭)
叔重問剛中正履帝位而不疚光明此是指九五而言
然九五爻辭云夬履貞厲與彖似相反何邪曰九五
是以剛居上下臨柔說之人故决然自為而無所疑
不自知其過於剛耳
(潘時舉錄履彖傳九五爻辭)
伊川這一卦說那大象并素履履道坦坦處却說得好
(不知何氏錄履象傳初九九二爻辭)
履道道即路也
(㬊淵錄履九二爻辭)
履三四爻正是躡他虎尾處陽是進底物事四又上躡
五亦為虎尾之象
(劉砥錄履六三九四爻辭)
武人為于大君必有此象但六三隂柔不見得有武人
之象
(㬊淵錄履六三爻辭)
志行也只是說進將去
(㬊淵錄履九四象傳)
夬履貞厲正東坡所謂憂治世而危明主也
(林學履錄履九五爻辭)
夬履是做得忒快雖合履底也有危厲
(㬊淵錄履九五爻辭)
視履考祥居履之終視其所履而考其祥做得周備底
則大吉若只是半截時無由考得其祥後面半截却
不好未可知旋是那團旋來却到那起頭處
(㬊淵錄履上九爻辭)
朱子五經語類卷十五
