朱子五經語類卷九
錢塘程川撰
易九
上經二
問易傳乾卦引舜事以證之當初若逐卦引得這般事
來證大好看曰便是當時不曾計會得久之曰經解
說潔淨精微易之教也不知是誰做伊川却不以為
然據某看此語自說得好蓋易之書誠然是潔淨精
微他那句語都是懸空說在這裏都不犯手如伊川
說得都犯手勢引舜來做乾卦乾文那裏有箇舜來
當初聖人作易又何嘗說乾是舜他只是懸空說在
這裏都被人說得來事多失了他潔淨精微之意易
只是說箇象是如此何嘗有實事如春秋便句句是
實如言公即位便真箇有箇公即位如言子弑父臣
弑君便真箇是有此事易何嘗如此不過只是因畫
以明象因數以推數因這象數便推過吉凶以示人
而已都無後來許多勞攘說話
(沈僴錄乾爻辭程傳)
問程易以乾之初九為舜側微時九二為舜佃漁時九
三為玄德升聞時九四為歴試時何以見得曰此是
推說爻象之意非本指也讀易若通得本指後便儘
說去儘有道理可言敢問本指曰易本因卜筮而有
象因象而有占占辭中便有道理如筮得乾之初九
初陽在下未可施用其象為潛龍其占曰勿用凡遇
乾而得此爻者當觀此象而玩其占隱晦而勿用可
也它皆倣此此易之本指也蓋潛龍則勿用此便是
道理故聖人為彖辭象辭文言節節推去無限道理
此程易所以推說得無窮然非易本義也先通得易
本指後道理儘無窮推說不妨若便以所推說者去
解易則失易之本指矣
(董銖錄乾初九九二九三九四爻辭程傳)
取象各不同有就自己身上取底有自己當不得這卦
象却就那人身上取如潛龍勿用是就占者身上言
到那見龍自家便當不得須把做在上之大人九五
飛龍便是人君大人却是在下之大人
(㬊淵錄乾初九九二九五爻辭)
易爻只似而今發課底卦影相似如云初九潛龍勿用
這只是戒占者之辭解者遂去這上面生義理以初
九當潛龍勿用九二當利見大人初九是箇甚麽如
何會潛如何會勿用試討這箇人來看九二爻又是
甚麽人他又如何會見龍在田利見大人嘗見林艾
軒云世之發六壬課者以丙配壬則吉蓋火合水也
如卦影云朱鳥翾翾歸於海之湄吉這箇只是說水
火合則吉爾若使此語出自聖人之口則解者必去
上面說道理以為朱鳥如何海湄如何矣
(沈僴錄乾初九九二爻辭)
六爻不必限定是說人君且如潛龍勿用若是庶人得
之自當不用人君得之也當退避見龍在田若是衆
人得亦可用事利見大人如今人所謂宜見貴人之
類易不是限定底物伊川亦自說一爻當一事則三
百八十四爻只當得三百八十四事說得自好不知
如何到他解却恁地說
(㬊淵錄乾初九九二爻辭)
其他爻象占者當之惟九二見龍人當不得所以只當
把爻做主占者做客大人即是見龍又如九三不說
龍亦不可曉若說龍時這亦是龍之在那亢旱處他
所以說君子乾乾夕惕只此意
(㬊淵錄乾九二九三爻辭)
或言乾之六爻其位雖不同而其為德則一曰某未要
人看易這箇都難說如乾卦他爻皆可作自家身上
說惟九二九五要作自家說不得兩箇利見大人向
來人都說不通九二有甚麽形影如何教見大人某
看來易本卜筮之書占得九二便可見大人大人不
必說人君也
(葉賀孫錄乾九二九五爻辭)
占者當不得見龍飛龍則占者為客利去見那大人大
人即九二九五之德見龍飛龍是也若潛龍君子則
占者自當之矣
(㬊淵錄乾九二九五爻辭)
看來大人只是這大人無不同處伊川之病在那二五
相見處卦畫如何會有相見之理只是說人占得這
爻利於見大人萬物覩之覩便是見字且如學聚問
辨說箇君德前一處也說君德蓋說道雖非君位而
有君德下面說許多大人者言所以為大人者如此
今却說二五相見却揍不着他這語脈且如先迷後
得主利西南得朋東北喪朋只是說先時不好後來
却好西南便合着東北便合不着豈是說卦爻只是
說占底人常觀解易底惟是東坡會做文字了都揍
着他語脈如渙其羣元吉諸家皆云渙散了却成羣
都不成語句唯東坡說道渙散他小小羣聚合成一
大羣如那天下混一之際破散他小羣成一大羣如
此方成文理
(㬊淵錄乾九二九五爻辭)
問程易於九二云利見大德之君又言君亦利見大德
之臣以成其功天下亦利見大德之人以被其澤於
九五云利見在下大德之人又言天下固利見大德
之君兩爻互言如此不審的何所指曰此當以所占
之人之德觀之若已是有九二之德占得此九二爻
則為利見九五大德之君若常人無九二之德者占
得之則為只利見此九二之大人耳已為九五之君
而有九五之德占得此九五爻則為利見九二大德
之人若九二之人占得之則為利見此九五大德之
君各隨所占之人以爻與占者相為主賓也太祖一
日問王昭素曰九五飛龍在天利見大人常人何可
占得此卦昭素曰何害若臣等占得則陛下是飛龍
在天臣等利見大人是利見陛下也此說得最好銖
曰如此看來易多是假借虚設故用不窮人人皆用
得也曰此所謂理定既實事來尚虚存體應用稽實
待虚所以三百八十四爻而天下萬事無不可該無
不週遍此易之用所以不窮也
(董銖錄乾九二九五人辭程傳)
利見大人與程傳說不同不是卦爻自相利見乃是占
者利去見大人也須看自家占底是何人方說得那
所利見之人
(㬊淵錄乾九二九五爻辭程傳)
問九三不言象何也曰九三陽剛不中居下之上有強
力勞苦之象不可言龍故特指言乾乾惕若而已言
有乾乾厲之象也
(董銖錄乾九三爻辭)
祖道舉乾九三君子終日乾乾是君子進德不懈不敢
須臾寧否曰程子云在下之人君德已著此句亦是
拘了記得有人問程子胡安定以九四爻為太子者
程子笑之曰如此三百八十四爻只做得三百八十
四件事了此說極是及到程子解易却又拘了要知
此是通上下而言在君有君之用臣有臣之用父有
父之用子有子之用以至事物莫不皆然若如程子
之說則千百年間只有箇舜禹用得也大抵九三此
爻才剛而位危故須著乾乾夕惕若厲方可旡咎若
九二則以剛居中位易處了故凡剛而處危疑之地
皆當乾乾夕惕若厲則旡咎也
(曾祖道錄乾九三爻辭)
竇問君子終日乾乾是法天否曰才說法天便添着一
件事君子只是終日乾乾天之行健不息往往亦只
如此如言存箇天理不須問如何存他只是去了人
欲天理自然存如顔子問仁夫子告以非禮勿視聽
言動除却此四者更有何物須是仁
(廖德明錄乾九三爻辭)
厲旡咎是一句他後面有此例如頻復厲旡咎是也
(㬊淵錄乾九三爻辭)
問乾九三伊川云雖言聖人事苟不設戒何以為教曰
易之為書廣大悉備人皆可得而用初無聖賢之别
伊川有一段云君有君之用臣有臣之用說得好及
到逐卦解釋又却分作聖人之卦賢人之卦更有分
作守令之卦者古者又何嘗有此不知是如何以某
觀之無問聖人以至士庶但當此時便當恁地兢惕
卜得此爻也當恁地兢惕
(劉砥錄乾九三爻辭程傳)
(錄中苟不設戒何以為教句下㬊淵錄云發得此意極好又淵錄云竊意因時而惕聖人亦常有此心)
或躍在淵淵是通處淵雖下於田田却是箇平地淵則
通上下躍即飛在天
(黃㽦錄乾九四爻辭)
淵與天不爭多淵是那空虚無實底之物躍是那不著
地了兩脚跳上去底意思
(㬊淵錄乾九四爻辭)
問胡安定將乾九四為儲君曰易不可恁地看易只是
古人卜筮之書如五雖主君位而言然亦有不可專
主君位言者天下事有那一箇道理自然是有若只
將乾九四為儲位說則古人未立太子者不成是虚
却此一爻只主一事則易三百八十四爻乃止三百
八十四件事
(金去偽錄乾九四爻辭)
凡占得卦爻要在互分賓主各據地位而推如九五飛
龍在天利見大人若揣自己有大人之德占得此爻
則如聖人作而萬物咸覩作之者在我而覩之者在
彼我為主而彼為賓也自己無大人之德占得此爻
則利見彼之大人作之者在彼而覩之者在我我為
賓而彼為主也
(沈僴錄乾九五爻辭)
飛龍在天利見大人文言分明言同聲相應同氣相求
水流濕火就燥雲從龍風從虎聖人作而萬物覩他
分明是以聖人為龍以作言飛以萬物覩解利見大
人只是言天下利見夫大德之君也今人却别做一
說恐非聖人本意
(楊道夫錄乾九五爻辭)
問龜山說九五飛龍在天取飛字為義以天位言之不
可階而升以聖學言之非力行而至曰此亦未盡乾
卦自是聖人之天德只時與位有隱顯漸次耳
(廖德明錄乾九五爻辭)
用九不用七且如得純乾卦皆七數這却是不變底它
未當得九未在這爻裏面所以只占上面彖辭用九
蓋是說變
(㬊淵錄乾用九爻辭)
問用九見羣龍无首吉伊川之意似云用陽剛以為天
下先則凶无首則吉曰凡說文字須有情理方是用
九當如歐公說方有情理某解易所以不敢同伊川
便是有這般處看來當以見羣龍无首為句蓋六陽
已盛如羣龍然龍之剛猛在首故見其无首則吉大
意只是要剛而能柔自人君以至士庶皆須如此若
說為天下先便只是人主方用得以下便使不得恐
不如此又曰如歐說蓋為卜筮言所以須著有用九
用六若如伊川說便無此也得
(劉礪錄乾用九爻辭)
見羣龍无首王弼伊川皆解不成他是不見得那用九
用六之說
(㬊淵錄乾用九爻辭)
伯豐問乾用九爻辭如何便是坤先迷後得東北喪朋
之意曰此只是无首所以言利牝馬之貞无牝馬
(黃㽦錄乾用九爻辭本義)
羣龍无首便是利牝馬者為不利牡而却利牝如西南
得朋東北喪朋皆是無頭底
(㬊淵錄乾用九爻辭本義)
問大哉乾元萬物資始乃統天是說乾之元雲行雨施
品物流形是說乾之亨大明終始六位時成時乘六
龍以御天是說聖人之元亨乾道變化各正性命保
合太和乃利貞是說乾之利貞首出庶物萬國咸寧
是說聖人之利貞此本義之言但程易云首出庶物
這乾道首出庶物而萬彙亨萬國咸寧如何曰恁地
說也得只恐牽強
(董銖錄乾彖傳)
大哉乾元是說天道流行各正性命是說人得這道理
做那性命處却不是正說性如天命之謂性孟子道
性善便是就人身上說性易之所言却是說天人相
接處
(㬊淵錄乾彖傳)
乾元統天蓋天只是以形體而言乾元即天之所以為
天者也猶言性統形爾
(程端蒙錄乾彖傳)
問乾元統天曰乾只是天之性情不是兩箇物事如人
之精神豈可謂人自是人精神自是精神
(吕燾錄乾彖傳)
問乾元統天注作健者能用形者也恐說得是否曰也
是然只是說得乾健不見得是乾元蓋云大哉乾元
萬物資始乃統天則大意主在元字上
(林學履錄乾彖傳)
大明終始這一段說聖人之元亨六位六龍只與譬喻
相似聖人之六位如隱顯進退行藏潛龍時便當隱
去見龍時便是他出來如孔子為魯司寇時便是他
大故顯了到那獲麟絶筆便是他亢龍時這是在下
之聖人然這卦大概是說那聖人得位底若使聖人
在下亦自有箇元亨利貞如首出庶物不必在上方
如此如孔子出類拔萃便是首出庶物著書立言澤
及後世便是萬國咸寧
(㬊淵錄乾彖傳)
前輩解經有只明大義務欲大指明而有不貼文義強
說者如程易發明道理大義極精只於易文義多有
強說不通處銖因問程易說大明天道之終始則見
卦之六位各以時成不知是說聖人明之耶說乾道
明之耶此處果是說得鶻突但遺書有一段明說云
人能明天道之終始則見卦爻六位皆以時成此語
證之可見大明者指人能明之也因問乾道終始如
何曰乾道終始即四德也始則元終則貞蓋不終則
無以為始不貞則無以為元六爻之立由此而立耳
以時成者言各以其時而成如潛見飛躍皆以時耳
然皆四德之流行也初九九二之半即所謂元九二
之半與九三即所謂亨九四與九五之半即所謂利
九五之半與上九即所謂貞蓋聖人大明乾道之終
始故見六位各以時成乘他六爻之時以當天運而
四德之所以終而復始應變而不窮也
(董銖錄乾彖傳)
大明終始是就人上說楊遵道錄中言人能大明乾道
之終始易傳却無人字某謂文字疑似處須下語剖
析教分曉
(李方子錄乾彖傳)
時乘六龍以御天六龍只是六爻龍只是譬喻明此六
爻之義潛見飛躍以時而動便是乘六龍便是御天
又曰聖人便是天天便是聖人
(劉礪錄乾彖傳)
乘字大概只是譬喻御字龜山說做御馬之御却恐傷
於太巧這段是古人長連地說下去却不分曉伊川
傳說得也不分曉語錄中有一段却分曉乃是楊遵
道所錄云人大明天道之終始這處下箇人字是緊
切底字讀書須是看這般處
(㬊淵錄乾彖傳)
乾道變化似是再說元亨變化字且只大概恁地說不
比繫辭所說底仔細各正性命他那元亨時雖正了
然未成形質到這裏方成如那百榖堅實了方喚做
正性命乾道是統說底四德是說他做出來底大率
天地是那有形了重濁底乾坤是他性情其實乾道
天德互換一般乾道又言得深些子天地是形而下
者只是這箇道理天地是箇皮殼
(㬊淵錄乾彖傳)
乾道便只是天德不消分别乾道變化是就乾道上說
天德是就他四德上說
(㬊淵錄乾彖傳)
問何謂各正性命曰各得其性命之正
(甘節錄乾彖傳)
問保合太和乃利貞曰天之生物莫不各有軀殼如人
之有體果實之有皮核有箇軀殼保合以全之能保
合則真性常存生生不窮如一粒之榖外面有箇殼
以裹之方其發一萌芽之始是物之元也及其抽枝
長葉則是物之亨到得生實欲熟未熟之際此便是
利及其既實而堅此便是貞矣蓋乾道變化發生之
始此是元也各正性命小以遂其小大以遂其大則
是亨矣能保合矣全其太和之性則可利貞
(黃卓錄乾彖傳)
保合太和天地萬物皆然天地便是大底萬物萬物便
是小底天地
(陳文蔚錄乾彖傳)
問變者化之漸化者變之成如昨日是夏今日是秋為
變到那全然天凉沒一些熱時是化否曰然又問這
箇變化字却與變化者進退之象不同如何曰這又
别有些意思是言剛化為柔柔變為剛蓋變是自無
而有化是自有而無也
(吕燾錄乾彖傳)
問首出庶物萬國咸寧恐盡是聖人事伊川分作乾道
君道如何曰乾道變化至乃利貞是天首出庶物萬
國咸寧是聖人又曰首出庶物有是聰明睿知高出
庶物之上以君天下方得萬國咸寧禮記云聰明睿
知足以有臨也須聰明睿知皆過於天下之人方可
臨得他
(劉礪錄乾彖傳)
(錄中乾道變化至乃利貞是天之天字饒錄作乾)
天之運轉不窮所以為天行健
(李季札錄乾象傳)
問天行健曰胡安定說得好其說曰天者乾之形乾者
天之用天形蒼然南極入地下三十六度北極出地
上三十六度狀如倚杵其用則一晝一夜行九十餘
萬里人一呼一吸為一息一息之間天行已八十餘
里人一晝一夜有萬三千六百餘息故天行九十餘
萬里天之行健可知故君子法之以自強不息云因
言天之氣運轉不息故閣得地在中間銖未達先生
曰如弄椀珠底只恁運轉不住故在空中不墜少有
息則墜矣
(董銖錄乾象傳)
問衛老疑問中天行健一段先生批問他云如何見得
天之行健德明竊謂天以氣言之則一晝一夜周行
乎三百六十度之中以理言之則於穆不已無間容
息豈不是至健先生曰他却不是如此只管去自強
不息上討又說邠老社倉宜避去事舉易之否象曰
君子以儉德避難不可榮以禄
(廖德明錄乾象傳)
問天運不息君子以自強不息曰非是說天運不息自
家去趕逐也要學他如此不息只是常存得此心則
天理常行而周流不息矣又曰天運不息非特四時
為然雖一日一時頃刻之間其運未嘗息也
(吕燾錄乾象傳)
朱子五經語類卷九
