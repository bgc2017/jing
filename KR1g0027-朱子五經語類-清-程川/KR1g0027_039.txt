朱子五經語類卷三十九
錢塘程川撰
易三十九
序卦傳
問序卦或以為非聖人之書信乎曰此沙隨程氏之說
也先儒以為非聖人之藴某以為謂之非聖人之精
則可謂非易之藴則不可周子分精與藴字甚分明
序卦却正是易之藴事事夹雜都有在裏面問如何
謂易之精曰如易有太極是生兩儀兩儀生四象四
象生八卦這是易之精問如序卦中亦見消長進退
之義喚作不是精不得曰此正是事事夹雜有在裏
面正是藴須是自一箇生出来以至於無窮便是精
(黃榦錄)
序卦自言天地萬物男女夫婦是因咸恒為夫婦之道
說起非如舊人分天道人事之說大率上經用乾坤
坎離為始終下經便當用艮兑巽震為始終
(㬊淵錄)
問序卦中有一二處不可曉處如六十四卦獨不言咸
卦何也曰夫婦之道即咸也問恐亦如上經不言乾
坤但言天地則乾坤可見否曰然問不養則不可以
動故受之以大過何也曰動則過矣故小過亦曰有
其信者必行之故受之以小過問物不可以終壯故
受之以晉壯與晉何别曰不但如此壯而已又更須
進一步也
(黃榦錄)
問禮義有所錯錯字陸氏兩音如何曰只是作措字謂
禮義有所設施耳
(黃㽦錄)
問序卦中如所謂緩必有所失似此等事恐後人道不
到曰然問緩字恐不是遲緩之緩乃是懈怠之意故
曰解緩也曰緩是散漫意問如縱弛之類曰然
(黃榦錄)
朱子五經語類卷三十九
