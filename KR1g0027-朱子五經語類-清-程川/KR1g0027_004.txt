朱子五經語類卷四
錢塘程川撰
易四
統論經義四
問屯需二象皆隂陽未和洽成雨之象然屯言君子以
經綸需乃言飲食宴樂何也曰需是緩意在他無所
致力只得飲食宴樂屯是物之始生象草木初出地
之狀其初出時欲破地面而出不無齟齬艱難故當
為經綸其義所以不同也
(潘時舉錄)
有一例成卦之主皆說於彖詞下如屯之初九利建侯
大有之五同人之二皆如此
(劉礪錄)
屯是隂陽未通之時蹇是流行之中有蹇滯困則窮矣
(葉賀孫錄)
問易中也有偶然指定一兩件實事言者如亨於岐山
利用征伐利遷國之類是也曰是如此亦有兼譬喻
言者利涉大川則行船之吉占而濟大難大事亦如
之
(林賜錄)
十六日月雖闕未多却圓似生明之時畢竟是漸闕去
月初雖小於生魄時却是長底時節問占得此爻則
如何曰這當看所值之時何如大意大抵不得便宜
(不知何氏錄)
月幾望是說隂盛
(㬊淵錄)
否泰咸恒損益既濟未濟此八卦首尾皆是一義如咸
皆是感動之義之類咸内卦艮止也何以皆說動曰
艮雖是止然咸有交感之義都是要動所以都說動
卦體雖是動然才動便不吉動之所以不吉者以内
卦屬艮也
(沈僴錄)
聖人說易逐卦取義如泰以三陽左内為吉至否又以
在上為吉大槩是要壓他隂六三所以不能害君子
亦是被陽壓了但包羞而已包羞是做得不好事只
得慚惶更不堪對人說
(劉礪錄)
論隂陽各有一半聖人於泰否只為陽說道理看來聖
人出來做須有一箇道理使得天下皆為君子世間
人多言君子小人常相半不可太去治他急迫之却
為害不然如舜湯舉伊尹臯陶不仁者遠自是小人
皆不敢為非被君子夾持得皆革面做好人了
(不知何氏錄)
問看否泰二卦見得泰無不否若是有手段底則是稍
遲得曰自古自治而入亂者易由亂而入治者難治
世稍不支梧便入亂去亂時須是大人休否方做得
(林學履錄)
易中言帝乙歸妹箕子明夷高宗伐鬼方之類疑皆當
時帝乙高宗箕子曾占得此爻故後人因而記之而
聖人以入爻也如漢書大横庚庚余為天王夏啟以
光亦是啟曾占得此爻也火珠林亦如此
(沈僴錄)
凡易一爻皆具兩義如此吉者不如此則凶如此凶者
不如此則吉如出門同人須是自出去與人同方吉
若以人從欲則凶亦有分曉說破底婦人吉夫子凶
咸其腓雖凶居吉君子得輿小人剥廬如需于泥致
寇至更不决吉凶夫子便象辭中說破云若敬慎則
不敗也此是一爻中具吉凶二義者如小過飛鳥以
凶若占得此爻則更無可避禍處故象曰不可如何
也
(黃㽦錄)
動而說成隨巽而止成蠱
(甘節錄)
易中言天之命也天之道也義只一般但取其成韻耳
不必強分析
(葉賀孫錄)
張元德問易中言剛柔分兩處一是噬嗑一是節此頗
難解曰據某所見只是一卦三隂三陽謂之剛柔分
曰易中三隂三陽卦多獨於此言之何也曰偶於此
言之其他卦别有義又問復卦剛反作一句否曰然
此二字是觧復亨下云動而以順行是解出入无疾
以下大抵彖辭解得易極分明子細尋索儘有條理
(潘時舉錄錄中只是一卦三隂三陽謂之剛柔分句下張洽錄)
(云分猶均也錄中偶於此言之其他卦别有義句下洽錄云剛柔分語)
(意與日夜分同)
雷電噬嗑與雷電豐似一般曰噬嗑明在上動在下是
明得事理先立這法在此未有犯底人留待異時而
用故云明罰勑法豐威在上明在下是用這法時須
是明見下情曲折方得不然威動於上必有過錯也
故云折獄致刑此是伊川之意其說極好
(林學履錄)
為嫌於無陽也自觀至剝三十日剝方盡自剝至坤三
十日方成坤三十日陽漸長至冬至方是一陽第二
陽方從此生隂剝每日剝三十分之一一月方剝得
盡陽長每日長三十分之一一月方長得成一陽隂
剝時一日十二刻亦每刻中漸漸剝全一日方剝得
三十分之一陽長之漸亦如此長直卿舉冬至子之
半先生曰正是及子之半方成一陽子之半後第二
陽方生陽無可盡之理這箇才剝盡陽當下便生不
曾斷續伊川說這處未分曉似欠兩句在中間方說
得隂剝陽生不相雜處虞復之云恰似月弦望便見
隂剝陽生逐旋如此隂不會一上剝陽不會一上長
也
(徐㝢錄字居父永嘉人庚戌以後所聞先生六十一歲池錄二十卷二十一卷饒錄二十六卷中)
剝上九一畫分為三十分一日剝一分至九月盡方盡
然剝於上則生於下無間可息至十月初一日便生
一分積三十分而成一畫但其始未著耳至十一月
則此畫已成此所謂陽未嘗盡也道夫問隂亦然今
以夬乾姤推之亦可見矣但所謂聖人不言者何如
曰前日劉履之說蔡季通以為不然某以為分明是
如此但聖人所以不言者這便是一箇參贊裁成之
道蓋抑隂而進陽長善而消惡用君子而退小人這
便可見此理自是恁地雖堯舜之世豈無小人但有
聖人壓在上面不容他出而有為耳豈能使之無邪
劉履之曰蔡季通嘗言隂不可以抗陽猶地之不足
以配天此固然之理也而伊川乃謂隂陽亦然耶天
不言耳元定不敢以為然也
(楊道夫錄)
問伊川所說剝卦曰公說關要處未甚分明他上纔消
下便生且如復卦是一陽有三十分他便從三十日
須逐分累起到得交十一月冬至他一爻已成消時
也如此只伊川說欠得幾句說漸消漸長之意直卿
問冬至子之半如何是一陽方生賀孫云冬至子之
半是已生成一陽不是一陽方生曰冬至方是結算
那一陽冬至以後又漸生成二陽過一月却成臨卦
坤卦之下初陽已生矣
(葉賀孫錄)
問剝一陽盡而為坤程云陽未嘗盡也曰剝之一陽未
盡時不曾生纔盡於上這些子便生於下了
(黃卓錄字先之所聞年歲未詳饒後錄十二卷中)
問大過小過先生與伊川之說不同曰然伊川此論正
如以反經合道為非相似殊不知大過自有大過時
節小過自有小過時節處大過之時則當為大過之
事處小過之時則當為小過之事如堯舜之禪授湯
武之放伐此便是大過之事喪過乎哀用過乎儉此
便是小過之事只是在事雖是過然適當其時便是
合當如此做便是合義如堯舜之有朱均豈不能多
擇賢輔而立其子且恁地平善過然道理去不得須
是禪授方合義湯武豈不能出師以恐嚇紂且使其
悔悟修省然道理去不得必須放伐而後已此所以
事雖過而皆合理也
(沈僴錄)
小過是過於慈惠之類大過則是剛嚴果毅底氣象
(㬊淵錄)
小過是收歛入來底大過是行出來底如獨立不懼遯
世无悶是也
(㬊淵錄)
火中虚暗則離中之隂也水中虚明則坎中之陽也
(楊道夫錄)
坎體中多說酒食想須有此象但今不可考
(不知何氏錄)
咸艮皆以人身為象但艮卦又差一位
(黃幹錄)
咸就人身取象看來便也是有些取象說咸上一畫如
人口中三畫有腹背之象下有人脚之象艮就人身
取象便也似如此上一陽畫有頭之象中二隂有口
之象所以艮其輔於五爻言之内卦以下亦有足象
(劉礪錄)
艮其腓咸其腓二卦皆就人身上取義而皆主靜如艮
其趾能止其動便无咎艮其腓腓亦是動物故止之
不拯其隨是不能拯止其隨限而動也所以其心不
快限即腰所在初六咸其拇自是不合動六二咸其
腓亦是欲隨股而動動則凶若不動則吉
(黃㽦錄)
問大壯本好爻中所取却不好睽本不好爻中所取却
好如六五對九二處非其位九四對上九本非相應
都成好又不知何故曰大壯便是過了才過便不好
如睽卦之類却是易之取爻多為占者而言占法取
變爻便是到此處變了所以困卦雖是不好然其間
利用祭祀之屬却好問此正與羣龍无首利永貞一
般曰然却是變了故如此
(黃幹錄)
潘謙之書曰蹇與困相似君子致命遂志君子反身修
德亦一般殊不知不然象曰澤無水困是盡乾燥處
困之極事無可為者故只得致命遂志若山上有水
蹇則猶可進步如山下之泉曲折多艱阻然猶可行
故教人以反身修德豈可以困為比只觀澤無水困
與山上有水蹇二句便全不同
(林學履錄沈僴)
(錄同)
問山下有澤損君子以懲忿窒慾風雷益君子以見善
則遷有過則改曰伊川將來相牽合說某不曉看來
人自有遷善時節自有改過時節不必只是一件事
某看來只是懲忿如摧山窒慾如填壑遷善如風之
迅改過如雷之烈又曰聖人取象亦只是箇大約彷
彿意思如此若纔著言語窮他便有說不去時如後
面小象若更教孔子添幾句也添不去
(沈僴錄)
益損二卦說龜一在二一在五是顛倒說去未濟與既
濟說伐鬼方亦然不知如何未濟看來只陽爻便好
隂爻便不好但六五上九二爻不知是如何蓋六五
以得中故吉上九有可濟之才又當未濟之極可以
濟矣却云不吉更不可曉
(林學蒙錄)
大抵損益二卦諸爻皆互換損好益都不好如損六五
却成益六二損上九好益上九却不好
(㬊淵錄)
這幾卦多說那臀不可曉
(㬊淵錄)
問升萃二卦多是言祭享萃固取聚義不知升何取義
曰人積其誠意以事鬼神有升而上通之義又曰六
五貞吉升階與萃九五萃有位匪孚元永貞悔亡皆
謂有其位必當有其德若無其德則萃雖有位而人
不信雖有升階之象而不足以升矣
(董銖錄)
易言順乎天而應乎人後來人盡說應天順人非也
(蕭佐錄甲寅所聞先生六十五歲饒後錄十九卷中)
兑㢲卦爻辭皆不端的可以移上移下如剥卦之類皆
確定移不得不知是如何如和兑商兑之類皆不甚
親切為復是解書到末稍會懶了看不仔細為復聖
人别有意義但先儒解亦皆如此無理會
(不知何氏錄)
中孚有卵之象小過中間二畫是鳥腹上下四隂為鳥
翼之象鳥出乎卵此小過所以次中孚也
(林學蒙錄)
中孚與小過都是有飛鳥之象中孚是箇卵象是鳥之
未出殼底孚亦是那孚膜意思所以卦中都說鳴鶴
翰音之類翰音登天言不知變者蓋說一向恁麽去
不知道去不得這兩卦十分解不得且只依稀地說
豚魚吉這卦中他須見得有豚魚之象今不可考占
法則莫須是見豚魚則吉如鳥占之意象若十分理
會著便須穿鑿
(㬊淵錄)
中孚小過兩卦鶻突不可曉小過尤甚如云弗過防之
則是不能過防之也四字只是一句至弗過遇之與
弗遇過之皆是兩字為絶句意義更不可曉
(林學蒙錄)
易不是說殺底物事只可輕輕地說若是確定一爻吉
一爻凶便是揚子雲太玄了易不恁地兩卦各自說
濡尾濡首不必拘說在此言首在彼言尾大㮣既濟
是那日中銜晡時候盛了只是向衰去未濟是五更
初時只是向明去聖人當初見這箇爻裏有這箇意
思便說出這一爻來或是從隂陽上說或是從卦位
上說他這箇說得散漫不恁地逼拶他他這箇說得
疏到他密時盛水不漏到他疏時疏得無理會若只
要就名義上求他便是今人說易了大失他易底本
意周公做這爻辭只依稀地見這箇意便說這箇事
出來大段散漫趙子欽尚自嫌某說得疏不知如今
煞有退削了處譬如箇燈籠安四箇柱這柱已是礙
了明若更剔去得豈不更是明亮所以說不可為典
要可見得他散漫
(㬊淵錄)
既濟未濟所謂濡尾濡首分明是說野狐過水今孔子
解云飲酒濡首亦不知是如何只是孔子說人便不
敢議他人便恁地不得
(劉礪錄)
易為卜筮而作皆因吉凶以示訓戒故其言雖約而所
包甚廣夫子作傳亦略舉一端以見凡例而已
(不知何氏錄)
上下繫辭說那許多爻直如此分明他人說得分明便
淺近聖人說來却不淺近有含蓄所以分在上下繫
也無甚意義聖人偶然去這處說又去那處說嘗說
道看易底不去理會道理却只去理會這般底譬如
讀詩者不去理會那四字句押韻底却去理會十五
國風次序相似
(㬊淵錄)
繫辭或言造化以及易或言易以及造化不出此理
(不知何氏錄)
繫辭中說是故字都是喚那下文起也有相連處也有
不相連處
(㬊淵錄)
繫辭一字不胡亂下只人不仔細看如吉凶者失得之
象四句中間兩句悔是自凶而向乎吉吝是自吉而
趨乎凶進是自柔而向乎剛退是自剛而趨乎柔又
如乾知險坤知阻何故乾言險坤言阻舊因登山曉
得自上而下來方見險處故以乾言自下而上去方
見阻處故以坤言
(陳淳錄)
繫辭中如吉凶者失得之象一段解得自有功恐聖人
本意未必不如此問聖人以此洗心一段亦恐非先
儒所及曰也只得如此說不知畢竟是如何
(黃幹錄)
看繫辭須先看其自大衍之數以下皆是說卜筮若不
是說卜筮却是說一無底物今人誠不知易可學云
今人只見說易為卜筮作便羣起而爭之不知聖人
乃是因此立教曰聖人丁寧曲折極備因舉大畜九
三良馬逐讀易當如筮相似上達鬼神下達人道所
謂冒天下之道只如此說出模樣不及作為而天下
之道不能出其中可學云今人皆執畫前易皆一向
亂說曰畫前易亦分明居則玩其辭有不待占而占
自顯者
(鄭可學錄)
且如易之作本只是為卜筮如極數知來之謂占莫大
乎蓍龜是興神物以前民用動則觀其變而玩其占
等語皆見得是占筮之意蓋古人淳質不似後世人
心機巧事事理會得古人遇一事理會不下便須去
占占得乾時元亨便是大亨利貞便是利在於正古
人便守此占知其大亨却守其正以俟之只此便是
開物成務若不如此何緣見得開物成務底道理即
此是易之用人人皆决於此便是聖人家至戸到以
教之也若似後人事事理會得亦不待占蓋元亨是
示其所以為卦之意利貞便因以為戒耳又曰聖人
恐人一向只把做占筮看便以義理說出來元亨利
貞在文王之辭只作二事正是大亨以正至孔子方
分作四件然若是坤元亨利牝馬之貞不成把利字
絶句後云主利却當如此絶句至於他卦却只作大
亨以正後人須要把乾坤說大於他卦畢竟在占法
却只是大亨以正而已
(黃㽦錄)
問易中多言變通通字之意如何曰處得恰好處便是
通問往來不窮謂之通如何曰處得好便不窮通便
不窮不通便窮問推而行之謂之通如何曰推而行
之便就這上行將去且如亢龍有悔是不通了處得
來无悔便是通變是就時就事上說通是就上面處
得行處說故曰通其變只要常教流通不窮問如貧
賤富貴夷狄患難這是變行乎富貴行乎貧賤行乎
夷狄行乎患難至於無入而不自得便是通否曰然
(黃幹錄)
今之說易者先掊擊了卜筮如下繫說卜筮是甚次第
某所恨者不深曉古人卜筮之法故今說處多是想
像古人如此若更曉得須更有奥義可推或曰布蓍
求卦即其法也曰爻卦與事不相應則推不去古人
於此須有變通或以支干推之
(李方子錄)
說卦中說許多卜筮今人說易却要掃去卜筮如何理
會得易每恨不得古人活法只說得箇半死半活底
若更得他那箇活法却須更看得高妙在古人必自
有活法且如筮得之卦爻却與所占底事不相應時
如何他到這裏又須别有箇活底例子括將去不只
恁死殺著或是用支干相合配處或是因他物象揲
蓍雖是占筮只是後人巧去裏面見箇小小底道理
旁門曲逕正理不只如此
(㬊淵錄)
序卦雜卦聖人去這裏見有那無緊要底道理也說則
箇了過去然雜卦中亦有說得極精處
(㬊淵錄)
問乾坤大過頤坎離中孚小過八卦番覆不成兩卦是
如何曰八卦便只是六卦乾坤坎離是四正卦兑便
是番轉底㢲震便是番轉底艮六十四卦只八卦是
正卦餘便只二十八卦番轉為五十六卦中孚便是
大底離小過是箇大底坎又曰中孚是箇雙夾底離
小過是箇雙夾底坎大過是箇厚畫底坎頤是箇厚
畫底離按三畫之卦只是六卦即六畫之卦以正卦
八加反卦二十有八為三十有六六六三十六也邵
子謂之暗卦小成之卦八即大成之卦六十四八八
六十四也三十二與六十四同
(不知何氏錄錄中六十四卦只八卦是正卦句下林學蒙錄云自)
(此八卦外只二十八卦番轉為五十六卦就此八卦中又只是四正卦乾坤坎離是也)
卦有反有對乾坤坎離是反艮兑震㢲是對乾坤坎離
倒轉也只是四卦艮兑震㢲倒轉則為中孚頥小過
大過其餘皆是對卦
(㬊淵錄)
朱子五經語類卷四
