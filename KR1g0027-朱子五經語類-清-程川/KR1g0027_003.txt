朱子五經語類卷三
錢塘程川撰
易三
統論經義三
易上經始乾坤而終坎離下經始艮兑震㢲而終坎離
楊至之云上經反對凡十八卦下經反對亦十八卦
先生曰林黃中等上下經隂陽爻適相等某算來誠
然
(李方子錄)
上經猶可曉易解下經多有不可曉難解處不知是某
看到末稍懶了解不得為復是難解
(劉礪錄)
六十四卦只是上經說得齊整下經便亂董董地繫辭
也如此只是上繫好看下繫便没理會論語後十篇
亦然孟子末後却剗地好然而如那般以追蠡樣說
話也不可曉
(㬊淵錄)
熟讀六十四卦則覺得繫辭之語直為精密是易之括
例要之易書是為卜筮而作如云定天下之吉凶成
天下之亹亹者莫大乎蓍龜又云天生神物聖人則
之則專為卜筮也魯可幾曰古之卜筮恐不如今日
所謂火珠林之類否曰以某觀之恐亦自有這法如
左氏所載則支干納音配合之意似亦不廢如云得
屯之比既不用屯之辭亦不用比之辭却是别推一
法恐亦不廢這理也
(楊道夫錄)
問卦下之辭為彖辭左傳以為繇辭何也曰此只是彖
辭故孔子曰知者觀其彖辭則思過半矣如元亨利
貞乃文王所繫卦下之辭以斷一卦之吉凶此名彖
辭彖斷也陸氏音中語所謂彖之經也大哉乾元以
下孔子釋經之辭亦謂之彖所謂彖之傳也又下之
辭如潛龍勿用乃周公所繫之辭以斷一爻之吉凶
也天行健君子以自強不息所謂大象之傳潛龍勿
用陽在下也所謂小象之傳皆孔子所作也天尊地
卑以下孔子所述繫辭之傳通論一經之大體凡例
無經可附而自分上繫下繫也左氏所謂繇字從系
疑亦是言繫辭繫辭者於卦下繫之以辭也
(董銖錄)
易只消認他經中七段乾坤二卦分外多了一段認得
這個子向後面底不大故費解說
(㬊淵錄)
先就乾坤二卦上看得本意了則後面皆有通路
(劉礪錄)
問乾坤古無此二字作易者特立此以明道如何曰作
易時未有文字是有此理伏羲始發出
(鄭可學錄字子上莆田人辛亥所聞先生六十二歲饒錄十六卷中)
乾坤只是卦名乾只是箇健坤只是箇順純是陽所謂
健純是隂所以順至健者惟天至順者惟地所以後
來取象乾便為天坤便為地
(㬊淵錄)
江德功言乾是定理坤是順理近是
(黃升卿錄辛亥所聞先生六十二歲饒錄二十一卷中)
問乾坤天地之性情性是性情是情何故兼言之曰乾
健也動靜皆健坤順也動靜皆順靜是性動是情
(陳淳錄)
乾坤是性情天地是皮殼其實只是一個道理隂陽自
一氣言之只是箇物若兩箇物看則如日月如男女
又是兩個物事
(林學蒙錄李方子錄云天地形而下者天地乾坤之皮殼乾坤)
(天地之性情)
乾坤隂陽以位相對而言固只一般然以分言乾尊坤
卑陽尊隂卑不可並也以一家言之父母固皆尊母
終不可以並乎父兼一家亦只容有一個尊長不容
並所謂尊無二上也
(沈僴錄)
易中只是隂陽乾坤是隂陽之純粹者然就一年論之
乾卦氣當四月坤卦氣當十月不可便道四月十月
生底人便都是好人這箇又錯雜不可知
(㬊淵錄李方子錄云以卦氣言之四月是純陽十月是純隂)
(然又恁地執定不得)
乾坤相為隂陽乾後面一半是陽中之隂坤前面一半
是隂中之陽
(李方子錄)
老隂老陽為乾坤然而皆變少隂少陽亦為乾坤然而
皆不變
(㬊淵錄)
無一物不有隂陽乾坤至於至微至細草木禽獸亦有
牡牝隂陽康節曰坤無一故無首乾無十故無後所
以坤常是得一半
(劉砥錄字履之三山人庚戌所聞先生六十九歲饒後錄十卷中)
物物有乾坤之象雖至微至隱纖毫之物亦無有無者
仔細推之皆可見
(沈僴錄)
方其有陽怎知道有隂方有乾卦怎知更有坤卦在後
(㬊淵錄)
問乾一畫坤兩畫如何曰觀乾一而實與坤二而虚之
說可見乾只是一箇物事充實徧滿天所覆内皆天
之氣坤便有開闔乾氣上來時坤便開從兩邊去如
兩扇門相似正如扇之運風甑之蒸飯扇甑是坤風
與蒸則乾之氣也
(不知何氏錄沈僴)
(錄略)
或說一是乾初畫某謂那時只是隂陽未有乾坤安得
乾初畫初間只有一畫者二到有三畫方成乾卦
(陳淳錄)
論乾坤必先乾而後坤然又常以靜者為主故復卦一
陽來復乃自靜來
(程端蒙錄)
先之問易曰坤卦大抵減乾之半據某看來易本是箇
卜筮之書聖人因之以明教因其疑以示訓如卜得
乾卦云元亨利貞本意只說大亨利於正若不正便
會凶如卜得爻辭如潛龍勿用便教人莫出做事如
卜得見龍在田便教人可以出做事如說利見大人
一箇是五在上之人一箇是二在下之人看是甚麽
人卜得天子自有天子利見大人處大臣自有大臣
利見大人處羣臣自有羣臣利見大人處士庶人自
有士庶人利見大人處當時又那曾有某爻與某爻
相應那自是說這道理如此又何曾有甚麽人有甚
麽人說有甚張三李四中間都是正吉不曾有不正
而吉大率是為君子設非小人盜賊所得竊取而用
如黃裳元吉須是居中在下方會大吉不然則大凶
此書初來只是如此到後來聖人添許多說話也是
怕人理會不得故就上更說許多教分明大抵只是
因以明教若能恁地看都是教戒恁地看來見得聖
人之心洞然如日星更無些子屈曲遮蔽故曰聖人
以通天下之志以定天下之業以斷天下之疑又曰
看他本來裡面都無這許多事後來人說不得便去
白撰個話若做卜筮看說這話極是分明某如今看
來直是分明若聖人有甚麽說話要與人說便分明
說了若不要與人說便不說不應恁地千般百樣藏
頭伉腦無形無影教後人自去多方推測聖人一箇
光明盛大之心必不如此故曰君子居則觀其象而
玩其辭動則觀其變而玩其占看這般處自分曉如
今讀書恁地讀一番過了須是常常將心下温過所
以孔子說學而時習之若只看過便住自是易得忘
記了故須常常温習方見滋味
(葉賀孫錄)
或問乾卦是聖人之事坤卦是學者之事如何曰也未
見得初九九二是聖人之德至九三九四又却說學
者修業進德事如何都把做聖人之事得
(林學履錄)
或問乾是聖人之事坤是賢人之事曰此但指乾之君
子忠信進德處與坤之敬以直内義以方外處問如
此則賢者更不可做乾之事曰忠信進德這箇如惡
惡臭如好好色表裏無一毫不實處及修辭立誠見
得精粗本末直恁地做將去有那剛健底意思若敬
以直内義以方外便是謹守
(不知何氏錄)
問乾皆聖人事坤皆賢人事否曰怕也恁地殺斷說不
得如乾初九似說聖人矣九二學聚問辨則又不然
上九又說賢人在下位則又指五為賢矣看來聖人
不恁地死殺說只逐義隨事說道理而已
(不知何氏錄)
問以乾字為伏羲之文元亨利貞為文王之文固是不
知履虎尾同人于野亨之類又如何曰此恐是少了
字或是就上字立辭皆不可攷有羅田宰吳仁傑云
恐都剰了字如乾坤之類皆剰了問若乾坤猶可言
屯蒙之類若無卦名不知其為何卦曰他說卦畫便
是名了恐只是欠了字底是
(黃榦錄字直卿三山人未詳所聞年歲饒錄一卷饒後錄二卷中)
乾之元亨利貞本是謂筮得此卦則大亨而利於守正
而彖辭文言皆以為四德某嘗疑如此等類皆是别
立說以發明一意至如坤之利牝馬之貞則發得不
甚相似矣
(楊道夫錄)
元亨利貞在這裏都具了楊宗範却說元亨屬陽利貞
屬隂此却不是乾之利貞是陽中之隂坤之元亨是
隂中之陽乾後三畫是隂坤後三畫是陽
(㬊淵錄)
問如乾初九潛龍是象勿用是占辭坤六五黃裳是象
元吉是占辭甚分明至若坤初六履霜堅冰至六二
直方大不習无不利六三含章可貞或從王事无成
有終上六龍戰于野其血玄黃皆是舉象而占意己
見於象中此又别是一例如何曰象占例不一有占
意只見於象中者亦是可見如乾初九坤六四此至
分明易見者如直方大惟直方故能大所謂敬義立
而德不孤六二有直方大之象占者有此德而得此
爻則不習而无不利矣言不待學習而无不利也故
謂直方大為象不習无不利為占辭亦可然直方故
能大故不習无不利象既如此占者亦不離此意矣
六三隂居陽位本是隂帶些陽故為含章之象又貞
以守則為隂象矣或從王事者以居下卦之上不終
含藏故有或時出從王事之象无成有終者不居其
成而能有終也在人臣用之則為不居其成而能有
終之象在占者用之則為始進无成而能有終也此
亦占意已見於象中者六四重隂不中故有括囊之
象无咎无譽亦是象中已見占意因問程易云六四
近君而不得於君為上下間隔之時與重隂不中二
說如何曰只是重隂不中故當謹密如此
(董銖錄)
問乾上九只言亢坤上六却言戰何也曰乾無對待只
有乾而已故不言坤坤則不可無乾隂體不足常虧
欠若無乾便沒上截大抵隂陽二物本别無隂只陽
盡處便是隂
(黃㽦錄)
問乾坤獨言用九用六何也曰此惟歐公說得是此二
卦純陽純隂而居諸卦之首故於此發此一例凡占
法皆用變爻占故凡占得陽爻者皆用九而不用七
百九十二陽爻之通例也占得隂爻者皆用六而不
用八百九十二隂爻之通例也蓋七為少陽九為老
陽六為老隂八為少隂老變而少不變凡占用九用
六者用其變爻占也此揲蓍之法遇乾而六爻皆變
則為隂故有羣龍无首之象即坤利牝馬之貞也言
羣龍而却無頭剛而能柔則吉也遇坤而六爻皆變
則為陽故有利永貞之象即乾之元亨利貞也此發
凡之言因問坤體貞靜承天而行未嘗為始而常代
終故自坤而變陽故為羣龍而无首有利貞而無元
亨是否曰坤雖變而為陽然坤性依舊在地本是箇
無頭底物如婦從夫臣從君地承天先迷後得東北
喪朋西南得朋皆是無頭處也
(董銖錄)
大凡人文字皆不可忽歐公文字尋常往往不以經旨
取之至於說用九用六自來却未曾有人說得如此
他初非理會家數者而此論最得之且既有六爻又
添用九用六因甚不用七八蓋九乃老陽六乃老隂
取變爻也古人遇乾之坤即以見羣龍无首吉為占
見羣龍无首却是變乾為坤便以坤為占也遇坤之
乾即用利永貞為占坤變為乾即乾之利也
(黃㽦錄)
乾吉在无首坤利在永貞這只說二用變卦乾吉在无
首言卦之本體元是六龍今變為隂頭面雖變渾身
却只是龍只一似無頭底相似坤利在永貞不知有
何關捩子這坤却不得見他元亨只得他永貞坤之
本卦固自有元亨變卦却無
(㬊淵錄)
乾重卦上下皆乾不可言兩天昨日行一天也今日又
行亦一天也其實一天而行健不已有重天之象此
所以為天行健坤重卦上下皆坤不可言兩地地平
則不見其順必其高下層層有重地之象此所以為
地勢坤
(不知何氏錄錄末此所以為地勢坤一作所以見地勢之坤順)
黃有開問乾之九二是聖人之德坤之六二是賢人之
德如何曰只為乾九二是見成底不待修為如庸言
之信庸行之謹善世不伐德博而化此即聖人之德
也坤六二直方大不習无不利須是敬以直内義以
方外如此方能德不孤即是大矣此是自直與方以
至於大修為之序如此是賢人之德也嘗謂乾之一
卦皆聖人之德非是自初九以至上九漸漸做來蓋
聖人自有見成之德所居之位有不同爾德無淺深
而位有高下故然昔者聖人作易以為占筮故設卦
假乾以象聖人之德如勿用无咎利見大人有悔皆
是占辭若人占遇初九則是潛龍之時此則當勿
用如見龍在田之時則宜見大人所謂大人即聖
人也
(不知何氏錄)
問君子進德修業曰乾卦連致知格物誠意正心都說
了坤卦只是說持守坤卦是箇無頭物事只有後面
一節只是一個持守柔順貞固而已事事都不能為
首只是循規蹈矩依而行之乾父坤母意思可見乾
如創業之君坤如守成之君乾如蕭何坤如曹參所
以坤元亨利牝馬之貞都是說箇順底道理又云先
迷後得先迷者無首也前面一項事他都迷不曉只
知順從而已後獲者迷於先而獲於後也乾則不言
所利坤則利牝馬之貞每每不同所以康節云乾無
十坤無一乾至九而止奇數也坤數耦無奇數也用
之云乾無十者有坤以承之坤無一者有乾以首之
曰然
(沈僴錄)
坤只說得持守一邊事如乾九三言忠信所以進德修
辭立其誠所以居業便連致知持守都說了坤從首
至尾皆去却一箇頭如云後得主而有常或從王事
无成有終皆是無頭文蔚曰此見聖人賢人之分不
同處曰然
(陳文蔚錄字才卿上饒人戊申以後所聞先生五十九歲池錄四卷中)
乾忠信進德修省言辭立誠是終身事知至以下是節
次知終終之用力處也坤直方大是浩然不習无不
利不疑其所行乃是不動心
(楊方錄)
忠信進德修辭立誠與敬以直内義以方外分屬乾坤
蓋取健順二體修辭立誠自有剛健主立之體敬義
便有靜順之體進修便是箇篤實敬義便是箇虚靜
故曰陽實隂虚
(黃㽦錄)
忠信所以進德修辭立其誠所以居業如何是乾德只
是健底意思恁地做去敬以直内義以方外如何是
坤德只是順底意思恁地收歛
(陳淳錄錄中恁地做去徐㝢錄云硬立脚做去)
(錄末恁地收歛㝢錄云恁地收歛做去)
忠信所以進德是乾健工夫蓋是剛健粹精兢兢業業
日進而不自己如活龍然精彩氣熖自有不可及者
直内方外是坤順工夫蓋是固執持守依文按本底
做將去所以為學者事也又云說易只是隂陽說乾
坤只是健順如此議論更無差錯
(萬人傑錄)
問忠信進德修辭立誠乾道也敬以直内義以方外坤
道也修辭恐是顔子非禮勿言之類敬義是確守貞
一如仲弓問仁之類修省言辭等處是剛健進前一
刀兩斷功夫故屬乎陽而曰乾道敬義夾持是退步
收歛確寔靜定工夫故曰坤道不知可作如此看否
曰如此看得極是又問程子又云修省言辭乃是體
當自家敬以直内義以方外之實事恐此所謂乾道
坤道處亦不可作兩事看曰固皆是修已上事但若
分言則須如此分别大抵看道理要看得他分合各
有著落方是仔細
(董銖錄)
伊川云忠信所以進德聖人之事敬以直内賢人之事
一便恁地剛健一便恁地柔順
(葉賀孫錄)
用之問忠信進德有剛健不已底意思所以屬乾道敬
義是持守底意思所以屬之坤道曰乾道更多得上
面半截坤只是後面半截忠信進德前面更有一段
工夫也
(林子蒙錄未詳所聞年歲饒後錄十七卷中)
問忠信所以進德修辭立誠這是知得此理後全無走
作了故直拔恁地勇猛剛健做將去便是乾道資敬
義夾持之功不敢有少放慢這是坤道曰意思也是
恁地但乾便帶了箇知底意思帶了箇健底意思所
謂進德又是它心中已得這箇道理了到坤便有箇
順底意思便只蒙乾之知更不說箇知字只說敬義
夾持做去底已後事道夫問敬以直内若無義以方
外也不得然所謂義以方外者只是見得這箇道理
合當恁地便只斬截恁地做將去否曰見不分曉則
圓便糊塗便不方了義以方外只那界限便分明四
面皆恁平正
(楊道夫錄)
履之問忠信進德修辭立誠以居業乾道也敬以直内
義以方外坤道也乾道恐是有進修不已之意坤道
是安靜正固之意否曰大略也是如此但須識得忠
信所以進德是如何仲思曰恐只是發已自盡循物
無違曰此是言應事接物者却又依舊是修辭立其
誠了伯羽曰恐是存主誠實以為進德之地曰如何
便能忠信仲思所說固只是見於接物蜚卿所說也
未見下落處直卿曰恐作内外分說如中庸所謂大
德敦化小德川流曰也不必說得恁地高這只是如
惡惡臭如好好色則其獨自謹乾固是健然硬要他
健也不得譬如不健底人只有許多精力如何強得
乾從知處說坤從守處說生知者是合下便見得透
忠信便是他更無使之忠信者大凡人學須是見到
自住不得處方有功所以聖人說得恁地寬須是人
自去裏面尋之須是知得方能忠信誠之者人之道
看誠之字全只似固執意思然下文必先說擇善而
後可固執也
(章伯羽錄字蜚卿甌寧人庚戌所聞先生六十九歲饒錄十五卷中)
朱子五經語類卷三
