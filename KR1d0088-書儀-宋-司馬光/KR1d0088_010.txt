書儀卷十
宋司馬光撰
喪儀六
祭
凡祭用仲月(王制大夫士有田則祭無田則薦注祭以首時薦以仲月今國家惟享太廟孟月自)
(享六廟濮王廟皆用仲月以此私家不敢用孟月)主人(即目在此男家長也曲禮支子不祭曾子問宗)
(子為士庶子為大夫以上牲祭于宗子之家古者諸侯卿大夫宗族聚于一國故可以如是今兄弟仕宦散之)
(四方雖支子亦四時念親安得不祭也)及弟子孫皆盛服親臨筮日于影
堂外(少牢饋食禮曰用丁巳又主人曰來日丁亥注丁未必亥也直舉一日以言之耳禘于太廟禮曰日)
(用丁亥不得丁亥則己亥辛亥亦用之無則苟有亥焉可也孟說家祭儀用二至二分然今仕宦者職業殊繁)
(但時至事暇可以祭則卜筮亦不必亥日及分至也若不暇卜日則止依孟儀用分至于事亦便也仁宗時)
(嘗有詔聽太子少保以上皆立家廟而有司終不為之定制度惟文潞公立廟于西京他人皆莫之立故今但)
(以影堂言之)主人西向立衆男在其後共為一列以長幼為
叙皆北上置卓子于主人之前設香爐香合及蓍于其
上主人搢笏進焚香熏而命之曰某將以某日諏此歲
事適其祖考尚饗乃退立以蓍授筮者令西向筮不吉
則更命曰(或無能筮者則以抔珓代之)既得吉日乃入影堂主人北
向子孫在其後如門外之位西上主人搢笏進焚香退
立祝懷辭(書辭于紙)出于主人之左東向搢笏出辭跪讀之
曰孝孫具官(無官則但稱名)某將以某日祇薦歲事于先祖考
妣占既得吉敢告卷辭懷之執笏興復位主人再拜皆
出(古者四時之祭習以為常故筮日宿尸賓而不告祖考今始變時俗筮日而祭故不得不告盖人情當然)
前期三日主人帥諸丈夫致齊于外(男十歲以上皆居宿于外)主婦
帥諸婦女致齊于内雖得飲酒而不至亂(亂謂改其常度)食肉
不茹葷(葷謂葱韮蒜之類有臭氣之物)不弔喪不聽樂凡凶穢之事皆
不得預專致思于祭祀(祭義曰齋之日思其居處思其笑語思其志意思具所樂思其)
(所嗜齋三日乃見所為齋者)前期一日主人帥衆丈夫及執事者洒
掃祭所(影堂廹隘則擇廳堂寬潔之處以為祭所)滌濯祭器(主人縱不親滌亦須監視務令)
(蠲潔)設倚卓考妣並位皆南向西上(古者祭于室中故神坐東向自後漢以來)
(公私廟皆同堂異室南向西上所以西上者神道向右故也)主婦(主人之妻也禮舅沒則姑老不與于)
(祭主人主婦必使長男及婦為之若或自欲預祭則特位于主婦之前參神畢升立于酒壺之北監視禮儀或)
(老疾不能久立則休于他所俟受胙復來受胙辭神而已)帥衆婦女滌釡鼎具祭饌
(往歲士大夫家婦女皆親造祭饌近日婦女驕倨鮮肯入庖厨凡事父母舅姑雖有使令之人必身親之所以)
(致其孝恭之心今縱不能親執刀匕亦須監視庖厨務令精潔未祭之物勿令人先食之及為猫犬及鼠所盗)
(汚開元禮六品以下祭亦有省牲陳祭器等儀按士大夫家祭其先者未必皆殺牲又簠簋籩豆鼎爼罍洗皆)
(非私家所有今但能别置椀楪等器矣專供祭祀平時收貯勿供他用已善)時蔬時菓各五品
膾(今紅生)炙(今炙肉)羹(今炒肉)殽(今骨頭)軒(今白肉音獻)脯(今乾脯)醢(今肉)
(醬)庶羞(猪羊之外珍異之味)麵食(如薄餅油餅和餅蒸餅棗餻環餅捻頭餺飥之類是也)米
食(謂黍稷稻粱粟所為飯及粢餻團粽餳之類皆是也)共不過十五品(若家貧或鄉土異宜)
(或一時所無不能辦此則各隨其所有蔬菓肉麵米食各數品可也)執事者設盥盆有臺
于阼階東南帨巾有架在其北(盥濯手也帨手巾也此主人以下親戚所盥無)
(阼階則以階之東偏為阼階西偏為西階)又設盥盆帨巾無臺架者于其東
(此執事者所盥少牢饋食禮設洗于阼階東南設罍水于洗東有枓設篚于洗西南肆開元禮倣此又云贊禮)
(者引主人詣罍洗執罍者酌水執洗者取盤承水主人盥手執篚者受巾遂進爵主人詣酒樽所執樽者舉冪)
(私家乏人恐難備今但設盥盆帨巾使自盥手帨手以從簡易)明日夙興主人以下皆
盛服(丈夫有官者具公服靴笏無官者幞頭衫帶婦人大袖裾帔各隨其所應服之盛者)主人主
婦帥執事者詣祭所于每位設蔬果各于卓子南端酒
盞匕筯茶盞托醬楪(實以醬鹽醯)于卓子北端(禮主婦薦籩豆設黍稷主)
(人舉鼎設爼今使主婦帥婦女薦蔬果粢盛主人帥衆男薦肉亦倣此)執事者設玄酒一
瓶(其日取井華水充)酒一瓶于東階上西上别以卓子設酒注
酒盞刀子拭布于其東設香卓于堂中央置香爐香合
于其上裝灰缾設火爐湯瓶香匙火筯于西方對缾實
水于盥盆質明庖者告饌具主人主婦共詣影堂二執
事者舉祠版笥主人前導主婦主婦從後衆丈夫在左
衆婦女在右從至祭所置于西階上火爐之西向主人
主婦盥手帨手各奉祠版置于其位先考妣後主人帥
衆丈夫共為一列長幼以叙立於東階下北向西上主
婦帥衆婦女如衆丈夫之叙(婦以夫之長幼不以身之長幼)立于西階
下北向東上執事者立于其後共為一列亦西上位定
俱再拜(此參神也少牢饋食禮將祭主人朝服即位于阼階東西面祝告利成主人立于阼階上西面)
(尸出入主人降立于阼階東西面此皆主人之正位也卒脀祝盥于洗升自西階主人盥升自阼階祝先入南)
(面主人從戶内西面祝酌奠主人西面再拜稽首皆為几筵之在西也尸升筵主人西面立于戶内拜妥尸尸)
(醋主人主人西面奠爵拜皆為尸之在西也開元禮贊禮者設主人之位于東階下西面亞獻終獻位于主人)
(東南掌事者位終獻東南俱重行西向北上設子孫之位于庭重行北面西上設贊唱者位于終獻西南西南)
(享曰參神皆就此位按今民間祠祭必向神位而拜無神在此而西向拜者故此皆北向向神而立及拜脀諸)
(應切醋音胙)主人升自阼階立于香卓之南搢笏焚香(古之祭者)
(不知神之所在故灌用鬱鬯臭陰逹于淵泉蕭合黍稷臭陽逹于牆屋所以廣求其神也今此禮既難行于士)
(民之家故但焚香酹酒以代之)再拜降復位祝及執事者皆盥手帨手
執事者一人升開酒拭瓶口實酒于注子取盞斟酒西
向酹庖人先用飯床陳饌于盥帨之東衆丈夫盥手帨
手主人帥之脱笏奉肉食主人升自阼階衆丈夫升自
西階以設次于曾祖考妣祖考妣考妣神座前蔬果之
北降執笏復位衆婦女盥手帨手主婦帥之奉麵食升
自西階以次設于肉食之北降奉米食升自西階以次
設于麵食之北降復位主人升自阼階詣酒注所西向
立執事者一人左手奉曾祖考酒盞右手奉曾祖妣酒
盞一人奉祖考妣酒盞一人奉考妣酒盞皆如曾祖考
妣之次就主人所主人搢笏執注以次斟酒執事者奉
之徐行反置故處主人出笏詣曾祖考妣神座前北向
執事者一人奉曾祖考酒盞立于主人之左一人奉曾
祖妣酒盞立于主人之右主人搢笏跪取曾祖考酒酹
之授執事者盞返故處主人出笏俛伏興少退立祝懷
辭出主人之左東向搢笏出辭跪讀之曰維年月日孝
子曾孫具位某敢用柔毛(牲用彘則曰剛鬛)嘉薦普淖用薦歲
事于曾祖考某官府君曾祖妣某封某氏配尚饗祝卷
辭懷之執笏興主人再拜次詣祖考妣考妣神座皆如
曾祖考妣之儀祝辭之異者祖曰孝孫薦歲事于祖考
妣父曰孝子薦歲事于考妣獻畢祝及主人皆降位次
亞獻終獻(以主婦或近親為之)盥手帨手(若已嘗盥手者更不盥)升自西階
斟酒酹酒皆如上儀惟不讀祝既遍主人升自東階脱
笏執注子徧就斟酒盞皆滿執笏退立于香卓東南北
向主婦升自西階執匕扱黍中西柄(扱初洽切)正筯立于香
卓西南北向主人再拜主婦四拜(少牢饋食禮七飯尸告飽祝西面于主人)
(之南獨侑不拜侑曰皇尸未實侑勸也又曰尸又食上佐食舉肩尸不飯告飽主人不言拜侑注祝言而不拜)
(主人不言而拜親疎之宜今主人斟酒主婦扱匕正筯而拜亦不言侑食之意也)執事者一人
執器瀝去茶清一人隨以湯斟之皆自西始畢皆出祝
闔門主人立于門東西向衆丈夫在其後主婦立于門
西東向衆婦皆在其後(特牲饋食曰尸謖注謖起也又曰佐食徹尸薦爼敦設于西北)
(隅几在南厞用筵納一尊佐食闔牖戶降注厞隠也不知神之所在或遠諸人乎尸謖而改饌為幽闇所以為)
(厭飫此所謂當室之白為陽厭尸未入之前為陰厭祭義曰祭之日入室僾然必有見乎其位周旋出戶肅然)
(必有聞乎其容聲出戶而聽愾然必有聞乎歎息之聲鄭曰無尸者闔戶若食間此則孝子廣求其親庶或享)
(之忠愛之至也今既無尸故須設此儀若老弱羸疾不能久立則更休他所當留親者一兩人侍立于門外可)
(也謖所六切敦音對厞扶米切僾音愛愾開大切)如食間祝升當門外北向告
啓門三(士虞禮祝聲三啓戶注聲者噫㰴也將啓戶驚覺神也)乃啓門執事者席
于玄酒之北主人入就席西向立祝升自西階就曾祖
位前搢笏舉酒徐行詣主人之右南向授主人搢笏跪
授祭酒啐酒執事者授祝以器祝受器取匕抄諸位之
黍各少許置器中祝執黍行詣主人之左北向嘏于主
人曰祖考命工祝承致多福于汝孝孫來汝孝孫使汝
受禄于天宜稼于田眉壽永年勿替引之主人置酒于
席前執笏俛伏興再拜搢笏跪受黍嘗之實于左袂執
事者一人立于主人之右主人授執事者器挂袂于手
指取酒卒飲執事者一人立于主人之右受盞置酒注
旁一人立于主人之左執盤置于地主人寫袂中之黍
于盤執事者授以出主人執笏俛伏興立于東階上西
向于主人之受黍也祝執笏退立于西階上東向主人
既就位祝告利成降復位于是在位者皆再拜主人不
拜(此受胙也)主人降與在位者皆再拜(此辭神也)主人主婦皆升
奉祠版納于櫝笥妣先考後執事者二人舉之導從歸
于影堂如來儀主婦還監徹(酒盞不酹者及注中餘酒皆入于壺封之所謂福酒)
執事者徹祭饌返于厨𫝊于宴器主婦監滌祭器藏之
主人監分祭饌為胙盤品取少許同置于合并福酒皆
緘之(貴于神餘不貴豐腆)遣僕執書歸胙于親友之好禮者(書辭在後)
執事者設餕席男女異座主人與衆丈夫坐于堂主婦
與衆婦女坐于室設倚卓𬞞果醢醯醬酒盞匕筯畢入
酒于注庖者温祭饌男尊長就坐衆男獻壽(若主人主婦之上更)
(有尊長則主人帥衆男主婦帥婦女以獻壽)叙立向尊長如祭所之位而男
女皆以右為上(如尊長南向則以東為上是也)衆丈夫以長者(或弟或子)少
進執事者一人執酒注立于右一人執酒盞立于左長
男(即衆丈夫之長也)搢笏跪右手執注左手執盞斟酒祝曰祀
事既成祖考嘉饗伏願備膺五福保族宜家執注者退
執盞者置酒于尊長之前長男俛伏興退復位與衆丈
夫俱再拜興立尊長命執事者取酒注及長男酒盞置
于前自斟之祝曰祀事克成五福之慶與汝曹共之執
事者以盞致于長男長男搢笏跪受以授執事者置其
位俛伏興立尊者命執事者徧斟衆丈夫酒畢長男及
衆丈夫皆再拜尊者命坐乃就坐衆女獻女尊長于室
女尊長酢衆婦女立斟立授不跪餘皆如衆丈夫之儀
飲畢執事者獻肉食畢衆婦女詣堂獻男尊長壽(婦女執事)
(不能祝者默斟而已)及尊長酢長女(或妹或女)長女立斟立受不跪(婦長)
(則使執事者就酢)餘皆如衆丈夫之儀衆丈夫詣室獻女尊長
壽如堂上之儀執事者薦麵食衆執事者獻男女尊長
壽如婦女而不酢執事者薦米食時候泛行酒間以祭
饌盞數惟尊長之命(禮祭事既畢兄弟及賓迭相獻酬有無算爵所以因其接會使之交)
(恩定好優勸之今亦取此儀)凡歸胙及餕若酒不足則和以他酒饌
不足則繼以他饌既罷據所酒饌主人頒胙于外僕主
婦頒胙于内執事者徧及微賤其日皆盡(孔子祭于公不宿肉不敢)
(留神惠也)凡祭主于盡愛敬之誠而已疾則量筯力而行之
少壯者自當如儀
影堂雜儀
主人以下皆盛服男女左右叙立如常儀主人主婦親
出祖考置于位焚香主人以下俱再拜執事者斟祖考
前茶酒以授主人主人搢笏跪酹茶酒執笏俛伏興帥
男女俱再拜次酹祖妣以下皆徧納祠版出徹月望不
設食不出祠版餘如朔儀影堂門無事常閉每旦子孫
詣影堂前唱喏出外歸亦然出外再宿以上歸則入影
堂每位各再拜將遠適及遷官大事則盥手焚香以其
事告退各再拜有時新之物則先薦于影堂遇水火盗
賊則先救先公遺文次祠版次影然後救家財
歸胙于所尊書
某惶恐啓今月某日有事于祖考謹遣歸胙于執事
伏惟尊慈俯賜容納某惶恐再拜
某人(執事)
復書
某咨吾子孝享祖考不專有其福施及老夫感慰良
深某咨某人
平交書
某啓今月某日有事于祖考謹遣歸胙伏惟留納
某再拜某人(左右)
復書
某啓伏承某人孝享祖考不專有其福施及賤交不
勝感戢某再拜某人(左右)
降等書
某咨今月某日有事于祖考今遣致胙某咨某人
復書
某惶恐啓伏承某人孝享祖考欲廣其福辱及賤
子過蒙恩私不勝感戴之至某惶恐再拜某人
(執事)封皮如常日啓狀儀
書儀卷十
