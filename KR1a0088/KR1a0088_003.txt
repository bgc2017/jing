周易爻變易緼卷三元陳應潤撰
䷊(乾下坤上)泰小往大來吉亨
泰通也時之治也小往小人之往大來君子之來小
人道消君子道長之時也吉而亨通君子得志之日
也蓋天地无否不知泰之為治天地无泰不知否之
為亂乾自姤之一隂長至三隂而為否坤自復之一
陽長至三陽而為泰隂之消小人之道日衰陽之長
君子之道日盛繫辭曰作易者其有憂患乎當文王
與紂之事耶聖人於憂患之中觀世道之盛衰君子
小人之情狀故於泰否剥復等卦詳書之使後世君
子觀時之消長趨吉避凶免為小人所害非特為卜
筮設也
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
當泰之時天氣下降地氣上騰天地交而萬物通也
君明臣良上下交其志同也乾卦在内坤卦在外君
子居乎内小人居乎外君子引類而進道之長也小
人逐類而退道之消也此天地交泰吉亨極盛之時
也
象曰天地交泰后以財成天地之道輔相天地之宜以
左右民(財裁通相左右皆去聲)
后人君也財與裁同制法度財成天地之道贊化育
輔相天地之宜左之右之使民同歸于泰
初九拔茅茹以其彙征吉象曰拔茅征吉志在外也
拔攻而舉之也書曰包匭菁茅祭祀藉用白茅取其
潔也楚辭以蘭茝比君子茅蘭之類也茹根之連也
彙類也征升也君子逢泰之時苟得進用必連引其
朋類以進如拔茅之連根也王制曰升於司徒不征
于鄉升於學不征於司徒征則吉甚言賢者之不苟
進也志在外者我旣升矣恐在外之君子不得進用
引類而升欲使野無遺賢也初九變隂通卦為升升
進之說无疑矣如吕望申公之老亦待人君徵聘而
后升不肯苟進也
九二包荒用馮河不遐遺朋亡得尚于中行象曰包荒
得尚于中行以光大也(馮音凴)
此周誥文法周公所作爻辭明矣包荒寬容貌不剛
也用馮河威勇貌不柔也不遐遺无偏也朋亡無黨
也言君子不剛不柔无偏无黨庶幾乎中庸而行也
九二變隂下卦為離離之文明剛柔相濟所以得尚
于中行以光大也人徒知浩大之世易為力殊不知
治泰之臣難為功堯舜之時泰之盛矣而猶有象恭
淊天巧言令色孔壬之人在帝左右以為君子害故
元凱之賢不能自進向非堯舜之聖禹臯稷契䕫龍
之賢以治之未知泰之果能全盛否象至不仁封之
有庳包荒穢也舞干羽而有苗格不遐遺也用馮河之
勇而誅四凶去其朋邪之黨也後世稱太平之治必
言堯舜者以其事業光輝盛大也
九三无平不陂无往不復艱貞无咎勿恤其孚于食有
福象曰无往不復天地際也
陂傾也復還也天下之理未有平而不傾者亦未有
往而不返者否之久既復于泰之久守之不固恐亦
至于否也三處泰之盛天地交際時也苟不以艱難
貞正之道處之安得無咎得泰之久也九三變隂下
卦為兑兑說也孚信也我以正道治之勿恤其人之
信與不信惟食其有福善之人同以治泰可保泰之
久也昔太康恃泰之久盤于游畋十旬勿返五子乃
作歌曰訓有之内作色荒外作禽荒甘酒嗜音峻宇
雕墻有一於此未或不亡唐太宗嘗曰房玄齡從我
定天下見創業之難魏徵與我安天下見守文之不
易然創業之不易既往矣守文難方與公等謹之蓋
得治泰艱貞之義
六四翩翩不富以其鄰不戒以孚象曰翩翩不富皆失
實也不戒以孚中心願也
翩翩疾飛貌六四變陽通卦為大壯下卦之乾與上
卦之震為鄰陽氣翩翩而長大抵治泰之臣剛柔相
濟可也大壯則過乎剛矣過剛則好勝好勝則侈心
生而失實失實則不富矣人能節儉則富通國所知
不待告戒而後孚信也如晉石崇王愷羊琇之之徒
以奢侈相尚家雖富而名實貧宋相寇凖无地起樓
臺家雖貧而名實富四居大臣之位而治泰之臣能
去奢從儉安于泰道可孚人人中心之願
六五帝乙歸妹以祉元吉象曰以祉元吉中以行願也
帝乙商之賢君想歸妹之時占得此爻之變泰之上
卦三爻皆隂安有元吉之象六五變需需之彖曰有
孚光亨貞吉位乎天位以正中者正此爻之變也人
君居泰之時行泰之道盡憂勤之心毋怠荒之志則
受天福祉大善而吉中心得以行其所願欲也昔晉
許邁造郭璞為之筮得此爻璞曰君元吉自天宜學
仙道蓋元吉自天非常之福璞恐其因是而有異圖
故以學仙之說喻之遏其非心此卜筮之良者也
上六城復于隍勿用師自邑告命貞吝象曰城復于隍
其命亂也
掘隍之土積而成城亦猶去否之道轉而為泰至于
上六處泰之極不能保守泰道復變于否亦猶崩城
之土復填于隍此無平不陂之義凡兵衞守城城旣
崩矣師則勿用惟告命于邑人以相保守雖正亦吝
者恐邑人保守之不能久也上六貴无位高無民雖
有告命人勿聽之其命亦亂但上爻變陽通卦為大
畜為隂所遏故君道不能自遂夫治泰之君臣居安
慮危居存思亡至于城郭甲兵之事時復脩繕以備
不虞今也城復于隍是君臣躭於逸樂而不知懼如
唐安禄山之亂河朔諸城一時瓦解此否極之時也
雖然人君為治在德不在險秦始皇欲為子孫萬世
之業築城萬里以固金湯夫何不數年間人心一破
城皆寸裂嗚呼人君保城之堅不如守德之固也
䷋(坤下乾上)否之匪人不利君子貞大往小來
否塞也時之亂也否與泰相反泰則小往大來否則
大往小來泰則吉亨否則不利君子貞蓋小人道長
君子道消之時也不曰小人而曰匪人小人雖是非
不公臧否倒置至于親愛羞惡之心有時發見不能
全冺至于匪人肆無忌憚不知天理人倫為何事所
謂匪人者貌則人心則獸非人之類者也此等惡類
在帝左右豈容一君子以立于朝不利君子貞貞卜
也當此之時君子當隱不可卜也卜雖吉亦不可進
用也進則禍不旋踵矣
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
天地之氣不交萬物不能化育君臣之志不通萬邦
不能尊君小人在内君子在外何如其時否之極也
象曰天地不交否君子以儉德辟難不可榮以禄
君子居亂世當節儉其德以辟患難何可榮以禄邦
無道富且貴焉耻也
初六拔茅茹以其彙貞吉亨象曰拔茅貞吉志在君也
泰之初九拔茅茹以其彙征吉者惟恐野有遺賢其
志在外也否之初六亦曰拔茅茹以其彙貞吉亨者
小人引類而進其卜亦吉亨但其志在君而不在外
如閹宦仇士良請老謂諸閹曰天子不可令閒暇閒
暇必觀書見儒人減玩好省游幸吾屬恩且薄而權
輕矣莫如殖貨財盛鷹馬日以毬獵聲色蠱其心使
不得息則萬機在我此小人惟恐不得君所以志在
君而不在外也初六變陽通卦為无妄无妄之時小
人妄行君子不敢妄動也
六二包承小人吉大人否亨象曰大人否亨不亂羣也
包容凶惡承順阿旨小人行之則吉大人行之則凶
大人居否之時而能亨通者潔身遠遯否亂其羣如
逢萌挂冠梅福隱于吳門市卒張九齡遯于曲江裴
度之憩于綠野否而亨者也六二變陽下卦為坎陷
險之中可不慎哉
六三包羞象曰包羞位不當也
小人道長至此已極其盛小人無忌憚凡可羞之事
包藏其醜靡所不為如唐郭宏霸為魏元忠嘗糞宋
之問為張昌宗奉溺器閻朝隱為武后代為犧牲此
皆匪人所為有為小人所不為之事六三變陽通卦
為遯幸其位之不當故君子不為其所害
九四有命无咎疇離祉象曰有命无咎志行也
自九四以上乾之三爻皆言君子者否極漸至于泰
矣大臣居九四之位有命受人君之爵命也疇類也
離麗也祉福也君子居否之世受命而无咎者欲使
同類之人離其福祉受其爵命如唐武后之時否之
時否之極也婁師德能薦狄仁傑仁傑薦張柬之卒
復中宗之辟其志行也九四變隂通卦為觀上之觀
下欲得其治否之臣下之觀上欲求其治否之君
九五休否大人吉其亡其亡繫于苞桑象曰大人之吉
位正當也
六二以小人之黨盛故大人否亨五居尊位治否之
主九五變晉晉有康侯之德得否之道故小人之黨
得以休息之然則休否之道若何小人惟尚貪墨如
梁冀之賂元載之金因其貪墨而治之則小人之黨
休矣其亡其亡此其字指小人而言也古者未有錢
陌褚幣貨賄惟有苞苴成湯禱雨有曰苞苴行歟苞
桑苞苴絲麻之類也小人之所以亡者係于苞桑之
貪墨也君子居安慮危居存慮亡潔已正人不得不
以苞桑為戒後漢張恢坐賍伏法貲物詔班羣臣惟鍾
離意得珠璣悉委于地曰此賍穢之寳誠不敢拜蓋
得係于苞桑之義
上九傾否先否後喜象曰否終則傾何可長也
上九變隂上卦為兑兑說也故有先否後喜之象否
至此已極否當傾矣先否者君子憂小人之黨盛後
喜者君子喜小人之黨傾也否終則傾理之常也后
漢閹宦張儉輩擅權殺戮大臣君子憂夫小人之黨
盛後董卓入朝盡殺羣閹君子喜小人黨之傾也
䷌(離下乾上)同人于野亨利涉大川利君子貞
同人同心同德之人也上卦否既傾矣為人上者知
為惡之小人不可用故求同心同德之人以同治然
不求之於朝市而求之于田野者恐邪佞之人尚在
朝市親戚相依宗族交薦舊政不改餘孽尚在故遠
求于野欲使舊染汚俗咸與惟新求之之切野無遺
賢矣不特賢者亨通利涉大川君臣有剛健之才不
畏險阻雖大川亦可利涉貞卜也蓋求賢之時利君
子之卜不利小人之卜以其人君之賢否也否卦曰
不利君子貞正與此卦相反也
彖曰同人柔得位得中而應乎乾曰同人同人曰同人
于野亨利涉大川乾行也文明以健中正而應君子正
也唯君子為能通天下之志
同人柔得位得中而應乎乾曰同人聖人先言此爻
自乾之九二而變曰同人繼之曰同人曰同人于野
亨者言同人之義自此發也利涉大川乾行者言上
卦乾行之健雖大川可涉而无畏文明以健中正而
應君子正者言下卦離之文明二剛一柔而健也二
爻之柔居中而正與上之五剛為應君子之正應也
唯君子能通天下之志使野无遺賢也嗚呼人之有
才有德志欲見用於君不幸生於草野上无親戚朋
友之依下无蜉□蚍子之援不有文明之主以聘用
之則與草木同腐求同人于野通天下之志也
象曰天與火同人君子以類族辯物
天不能自明借日月星辰以代明君不能自治求賢
哲俊又以同治君子觀同人之象分類族序辯別物
理君子同心德何憂不治
初九同人于門无咎象曰出門同人又誰咎也
初九變隂下卦為艮艮為門闕故有同人于門之義
賢哲在門聞上有聘賢出自國門而得同心同德之
人故无咎如燕昭王築臺求賢郭隗先至曰請自隗
始此亦同人于門之義
六二同人于宗吝象曰同人于宗吝道也
六二變陽通卦為乾宗族類也求同人而先於宗族
人君苟不見疑臣下亦疑之謂其不舉賢而私于宗
族也此吝道也孟子舉季孫之言曰異哉子叔疑使
已為政不用則亦已矣又使其子弟為卿人孰不欲
富貴而獨於富貴之中有私龍斷焉以罔市利也是
亦同人于宗吝道也之義
九三伏戎于莽升其高陵三歲不興象曰伏戎于莽敵
剛也三歲不興安行也
山林隱逸之人有忍死不肯應召聘者如介子推抱
樹泄柳閉門者何限不幸遭凶暴之君如公孫述徵
李業不起遣尹融持毒酒以飲之豈但伏戎于莽而
已同人下卦元屬離離有甲胄兵戈之象九三變震
震有萑葦決躁之義賢人避之之久各安行其志也
九四乘其墉弗克攻吉象曰乘其墉義弗克也其吉則
困而反則也
墉城垣隱者治其高墉而深避之如叚干木踰垣而
走人君弗能攻也義弗克也所謂吉者則困以待之
冀其久而應聘乃復其常聘之則也九四變巽有為
高為進退之象故有乘其墉之義
九五同人先號咷而後笑大師尅相遇象曰同人之先
以中直也大師相遇言相尅也(號平聲)
同人不肯應聘者有先號咷而泣者人君以大師臨
遇之與之相遇可笑也歟先之以不應聘者中直也
後聘之以大師者不得已而起也九四變離離有甲
胄干戈之象離之六五亦有出涕沱若戚嗟若之義
與此爻互相發輝後漢樊英隱南陽順帝備玄纁徵
之固辭切責郡縣英不得已到京師強輿入殿猶不
屈帝怒曰朕能生君能殺君能貴君能賤君能富君
能貧君何以慢朕命英曰臣受命于天陛下焉能生
臣殺臣臣見暴君如見仇讐立其朝猶不肯可得而
貴乎雖在布衣之列不易萬乘之尊又可得而賤乎
陛下焉能貴臣焉能賤臣非禮之粟雖萬鍾不受申
其志雖簟食不厭陛下焉能富臣焉能貧臣帝不能
屈乃為英設壇令公車令導尚書奉引賜几杖延問
得失拜五官中郎將後稱疾篤而歸此得同人出處
之正也
上九同人于郊无悔象曰同人于郊志未得也
王國百里為郊周禮五百里為遠郊同人求之於野
或未能得又當求之于遠郊使賢者无遺人君之志
无未得之患乃能无悔上九變兌於地也為剛鹵蓋
遠郊海濱之地如(闕)
䷍(乾下離上)大有元亨
大有大有為之君也人君盛德大業盛大富有无少
虧欠故大善而亨通也
彖曰大有柔得尊位大中而上下應之曰大有其德剛
健而文明應乎天而時行是以元亨
大有柔得尊位而上下應之曰大有此乾卦九五之
象柔居尊位乃在大有之卦其德剛健而文明應乎
天而時行上卦之離文明應下卦乾陽之剛健也人
君有大有之德宜其大善而亨通也人臣有大有之
德輔君而大治也
象曰火在天上大有君子以遏惡揚善順天休命
火在天上如日月星辰雷電之明遏絶惡人勸揚善
類此大有君臣順天丕休之命也
初九无交害匪咎艱則无咎象曰大有初九无交害也
大有之卦自乾之九五變來乾卦皆說君德大有亦
多言人君之事天子無私交如周鄭始焉交質終焉
交惡交惡則為害也然則富有之人亦不可濫交如
石崇二十四友金谷之宴轉眼而為仇敵交不擇友
為害深矣初九變隂下為巽巽順之人易為託交苟
不以艱難之道處之寧免災害且爻辭之内初曰匪
咎又曰无咎何也蓋朋友居五常之一士君子豈宜
絶交爲人貧賤寧有不依富貴而成名者彼之初來
託交於我匪其咎也我不察其賢愚不審其邪正一
時濫與之交咎在我而不在彼此艱則无咎之義宋
寇凖不審丁謂之姦王安石明知吕惠卿之邪而與
之交均受其害也
九二大車以載有攸往无咎象曰大車以載積中不敗
也
九二變離離之中爻屬乾乾為大輿二為大有之臣
君旣富有人臣享君之禄受君之賜亦皆富有至於
臨大事如當有人任重致遠无所往而不利故得无
咎至如積中不敗又有十說漢之疏廣為太傳兄子受
為少傅告老而歸上與太子厚賜黃金羣臣故僚祖
道東門送車百兩以常人載金而歸尚慮人議其私
或有敗事如廣受所載之金皆上所賜滿載而歸積
中不敗矣誰得而咎之
九三公用亨于天子小人弗克象曰公用亨于天子小
人害也(亨享同)
九三變隂下卦為兑兑說也大有之君臣富盛三四
皆公卿之位如禘祫烝嘗燕享之時天子享公小人
弗克預其享者則有賊害之心如中山饗士司馬子
期怒其羊羹不遍而伐中山鄭靈公解黿召子公而
弗與子公染指於鼎嘗之而出遂伐靈公皆小人弗
克之害也
九四匪其彭无咎象曰匪其彭无咎明辨晳也
凡經文之難解者中間或有脱簡缺文固難強解如
大有之九四匪其彭疑有缺文也然以上下文意攷
之義亦易通大有君臣富盛時當泰安无非燕樂以
享以祀九二之臣旣用大車以載九三公用享于天
子四居大臣之位烏得不預其享爻辭曰匪其彭彭
者車聲之衆多也詩曰出車彭彭九四之大臣多於
九三之公車也公侯大夫之車自有等級九四變隂
上卦為艮艮有門闕之限艮為閽寺守門闕者也晳
天色之早也辨明察其車馬之等級毋容僭越越令
則有咎如漢曹操魏司馬昭初為三公出入警蹕同
于天子不早與之辨明致有簒逆之禍易所謂臣弑
君子弑父非一朝一夕之故由辯之不早辯此之謂
也
六五厥孚交如威如吉象曰厥孚交如信以發志也威
如之吉易而无備也(易音異)
有孚信者不待久交而人自敬有嚴威者不待有備
而人自畏六五變乾有剛健中正之德既居尊位君
臣孚信威嚴吉之至也信以發志者如周武王伐紂
會諸侯不期而至者八百國易而无備如漢光武待
馬援脱略邊幅視公孫述萬萬也大有君臣同心同
德咸以威信為主
上九自天祐之吉无不利象曰大有上吉自天祐也
乾之九五變為大有豈在乾之上九則動而有悔在
大有之上九則吉无不利何也此爻變隂上卦為震
震為長子人君久居天位而得皇儲之賢如禹之於
啟文王之於武王繼大有之君位其吉可勝言哉然
人君得子之賢皆上天之眷祐也
䷎(艮下坤上)謙亨君子有終
謙者讓也敬也卑以自牧也有其德而不居有其功
而不伐有其位而若无君子用謙之道亨通而有終
也
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
謙以三爻之一陽攝衆隂三不當位惟謙然後能亨
天道下濟而光明下卦之艮以一陽與羣隂交如
天道之下濟天下皆光明也地道卑而上行上卦之
坤卑而在上天道虧盈而益謙盈者自滿也害謙者
也天惡其自滿也虧損其盈而增益其謙者福善禍
淫也地道變盈而流謙以水為喻如水在地上盈而
不溢可也盈有溢則當變化而流散之鬼神害盈而
福謙人道惡盈而好謙人之自滿而肆暴者非特人
惡之鬼神亦不能容之桀紂自滿而敗國文王小心
而得位謙尊而光人君居天位之尊愈謙而愈光卑
而不可踰者又戒君臣不可過於謙而有足恭之失
君子守謙之終也如此
象曰地中有山謙君子以裒多益寡稱物平施(裒倍同施去聲)
山高大地卑下而山在地中藴崇高之勢而居卑下
之地謙之象也君子裒多益寡稱物平施損有餘而
補不足俯高就下之義也
初六謙謙君子用涉大川吉象曰謙謙君子卑以自牧
也
初六變陽通卦為明夷明在地中君子用晦時也謙
而又謙故曰謙謙君子大川至險之處用涉險之心
以敬其事則行无不吉卑以自牧者如顔淵簞食瓢
飲不改其樂原憲蓬戶匡坐而歌所至者高所飬者
卑皆謙謙君子之德也
六二鳴謙貞吉象曰鳴謙貞吉中心得也
六二變升下卦為巽巽為風故曰鳴謙謙光君子又
行巽順之德宜其聲聞于外貞正而吉也二居臣位
謙聲之著中心之德也世固有謙而不正者如共工
象恭淊天驩兜令色孔壬王莽謙恭下士外貌似謙
心實不正亦有正而不謙者如禰衡之悖慢黃祖嵇
康之微忽鍾會周顗之簡慢王導其心雖正貌實不
謙二者皆不中節不得其死為人臣者惟謙而又正
可以鳴謙之道而得中心之願焉
九三勞謙君子有終吉象曰勞謙君子萬民服也
謙之下卦元屬艮艮止也何勞之有九三變隂通卦
為坤說卦曰致役乎坤故勞勞謙君子有終吉者如
禹之治水八年于外三過其門而不入至于地平天
成而後止勞而有終也勞而不伐萬民之所以服也
夫子自十五志學至于七十而不踰矩此又終身之
勞有終之吉也若曰譬如為山未成一簣止吾止也
則非勞謙有終之義
六四无不利撝謙象曰无不利撝謙不違則也
六四變陽上卦為震雷在山上有撝布號令之象故
曰撝謙凡謙之人守謙之道不違法則故无不利然
則謙之則若何此爻通卦變為小過小過之象有曰
君子以行過乎恭喪過乎哀用過乎儉皆違謙之則
也然則撝謙不違其則若何如周公吐哺握髮以待
士則謙不至于足恭高子羔執親之喪泣血三年未
嘗見齒則哀不至于滅性茅容之殺雞奉母䟽食延
賓則儉不至于廢禮此皆謙之則也
六五不富以其鄰利用侵伐无不利象曰利用侵伐征
不服也
謙得之裕也裕則富五居尊位欲使天下之人行謙
之道而富而曰不富以其鄰何也蓋六五變蹇上坎
下艮坎艮之位東北為鄰坎之中滿行險者也鄰國
之人或有持盈以害謙者利用侵伐以征其不服則
彼此之國无所不利左傳有鐘鼔曰侵无曰伐公羊
傳曰捔曰侵精曰伐穀梁𫝊曰苞人民毆牛馬曰斬
侵樹木壊宫室曰伐皆征其不服者如吳王夫差徵
兵革於越徵百牢於魯宋害鄰國之謙者也越征之
而吳遂滅秦始皇築長城建阿房害天下之謙者也
漢征之而秦遂亡陳后主營結綺搆臨春害都國之
謙者也隋征之而陳遂廢隋煬帝造流珠揚錦帆害
四海之謙者也唐征之而隋遂喪害謙之君天地鬼
神之所惡也可不鑒哉
上六鳴謙利用行師征邑國象曰鳴謙志未得也可用
行師征邑國也
六二爻辭曰鳴謙貞吉中心得也上六亦曰鳴謙志
未得何也世之君子唯巽順者可以鳴謙六二變巽
故有中心之得上六變艮艮其輔言有序能言者也
亦曰鳴謙艮之上爻重剛无謙巽之德故志未得邑
國如子男之邦或受爵命為卿相者如漢之梁冀跋
扈宅第充塞黃都晉之石崇步障蠟薪香塵委地唐
之元載黃金五駝珠珍敵國蜀之孟昶七寳溺器窮
奢極侈皆持盈害謙之甚者也人君鳴謙以化民苟
不率化利用行師以征之邑國之征易為力也故不
用侵伐
䷏(坤下震上)豫利建侯行師
豫逸樂也逸樂之人易為怠惰雷出地上發聲警動
聖人觀其象建侯以治之行師以伐之欲其不躭于
逸樂而豫怠也
彖曰豫剛應而志行順以動豫豫順以動故天地如之
而況建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
剛應而志行順以動豫豫以一陽居四爻而應羣隂
如天地久蟄之時雷一發聲萬物皆動坤下震上順
以動豫也豫順以動天地順以時而雷發聲而况建
侯行師不行天之號令乎天地託雷為之號令故日
月不失其序四時行不忒其氣如聖人觀雷之發聲
以行其號令則刑罰清肅萬民咸服此豫之時義之
大也如此
象曰雷出地奮豫先王以作樂崇德殷薦之上帝以配
祖考
月令仲春雷乃發聲奮發也先王以雷聲和暢而作
樂尊崇先祖之德殷以此時薦之上帝以配祖考如
後世周祀文王于明堂以配上帝抑殷郊天祭祖之
時卜得此卦聖人書之如隨之上六王用亨于西山
之義
初六鳴豫凶象曰初六鳴豫志窮凶也
雷之發聲初出地上安得為凶初六變陽通卦為震
洊雷争鳴天必震怒為善君子處之自善為惡小人
用之志窮天必誅殛其凶可知然不曰雷而曰鳴豫
者蓋逸豫之人躭于宴樂曾不知懼及為雷鳴心亦
震恐春秋傳書雷震夷伯之廟罪之也於是展氏有
隱慝焉警之深矣
六二介于石不終日貞吉象曰不終日貞吉以中正也
豫樂之人不溺於游宴則溺於聲色二居臣位逢豫
樂之主宜游宴者也何介于石不終日而貞吉六二
變坎易柔而為剛通卦變解患難初解之時何暇宴
樂中正之臣持心剛介其堅如石絶豫樂之念守剛
貞之節見幾而作不侯終日所以中正而吉也唐王
毛仲牧馬之厮役也有寵於上嫁女之時奏玄宗曰
臣萬事已備但未得佳客耳上曰知汝所不能致者
宋璟也明日勅璟至第璟至執酒謝恩飲不盡巵而
歸此得介于石不終日貞吉之義
六三盱豫悔遲有悔象曰盱豫有悔位不當也
盱張目上視也禮曰凡視於面則傲三居臣下不當
之位君臣之志未合朝覲之時不能盡禮反張目上
視其君其君烏得不怒然止於有悔者何也六三變
艮通卦為小過小過之義過之小者也人有小過則
當速改悔遲不改寧免於悔孟子曰觀人莫良於眸
子宋李承之曰王安石眼多於白甚於王敦它日亂
天下者必此人也后果以變法亂天下蔡京入廟立
班之際京注目仰視久而不瞬陳瑩中曰此人得志
乃國家之大賊遂䟽京悖逆十事京知過不改卒有
竄逐之禍
九四由豫大有得勿疑朋盍簪象曰由豫大有得志大
行也
四以一陽攝衆隂為豫之主四居大臣之位政由已
出故曰由豫九四變坤坤有得朋之象坤之六四括
囊猶豫而未決必求朋友而決其疑盍合也簪冠之
笄也猶言聚首也大臣苟有所疑謀及朋友疑可以
決所以君臣大有得志乃大行也昔房玄齡善謀杜
如晦善斷唐太宗初與玄齡謀而有疑召如晦至卒
如玄齡之言蓋得勿疑朋盍簪之義
六五貞疾恒不死象曰六五貞疾乘剛也恒不死中未
亡也
人之逸豫太過則罹于疾病况五居尊位為豫之主
溺於樂疾病生矣貞卜也恒久也何以卜其恒久而
不死六五變陽上卦為兑兑為巫巫醫之屬醫禱力
焉柔爻變剛得五之正位與下卦二柔之志合君得
臣以醫禱故曰六五貞疾乘剛也既得剛健宜其恒
久而不死也周武王有疾周公禱之翼日乃瘳見於
金縢之書此其義也
上六冥豫成有渝无咎象曰冥豫在上何可長也
上處豫之終豫樂之極至于昏冥已成其疾苟不渝
變安能无咎上六變離日昃之時在上之人溺於逸
豫宴樂至於昏冥之極而不知變何可久也如太康
尸位以逸豫畋于有洛十旬勿返商紂為長夜之飲
皆冥豫之極不知變者喪身失國將誰咎哉
䷐(震下兑上)隨元亨利貞无咎
隨上兑下震少女從長男隨之義也蓋乾之上九來
歸坤之下坤之初六往居乾之上剛來下柔動必說
隨况少女配長男必以禮合大亨而利乎貞正然後
无咎
彖曰隨剛來而下柔動而說隨大亨貞无咎而天下隨
時隨時之義大矣哉
震之動則兑說兑之動則震交此剛來下柔動而說
隨之義上之人夫婦之道以禮合大亨以正无咎則
天下之人皆隨之以盡夫婦之道隨之以時則天下
之男女不失其時君臣之道亦然賢才在下苟能以
禮聘之則天下之賢才亦隨時而為治隨時之義所
以為大
象曰澤中有雷隨君子以嚮晦入宴息
雷鳴於澤中澤隨雷而動君子不敢有所作為惟嚮
隱晦之處宴息以自安
初九官有渝貞吉出門交有功象曰官有渝從正吉也
出門交有功不失也
官媒妁之官周禮媒氏掌萬民之判以少女配長男
必求媒妁之官有渝恐有變易如年不相若才不相
當必得父母之命媒妁之言然後婚娶出門之時敬
之戒之交禮之後便見德言容功之事如此從正則
吉倘無媒而自嫁則苟合矣何吉之有宋晏殊判南
京范仲淹為大理丞居憂一日晏謂范曰吾一女及
笄君為我擇壻范擇富臯即富弼也此則相臣擇壻
而為相而媒氏又為大相也士君子之出處亦然苟
不征于鄉不升于學或隱于田野不以禮聘則冐然
苟進烏合之徒矣故君子動必以正初九變隂通卦
為萃萃之彖曰利見大人亨聚以正也萃聚之初亦
貴乎正
六二係小子失丈夫象曰係小子弗兼與也
隨卦上兑下震五剛而二柔二與五為正應當係五
之丈夫何係于小子而失丈夫六二變陽通卦為兌
二女同居故下卦係于初爻之小子而失五爻之丈
夫矣然婦人无兩從之理故以弗兼與為戒如王猛
亦英傑士也生於晉之時不事中國而事秦之苻堅
所謂係小子而失丈夫者也惜哉
六三係丈夫失小子隨有求得利居貞象曰係丈夫志
舍下也(舍上聲)
六三變革當變革之時三居二四之間可係于五爻
之丈夫亦可係于初爻之小子隨有求而皆得利居
貞者當係五爻之丈夫為正而舍下之初爻之小子
矣馬援當變革之時舍公孫述而依漢光武援之言
曰當今之時不但君擇臣臣亦擇君正此義也
九四隨有獲貞凶有孚在道以明何咎象曰隨有獲其
義凶也有孚在道明功也
九四變屯上坎下震皆男也婦人无兩從之禮苟隨
而有所獲其卜亦凶四居大臣之位當屯難之時不
能守節事主烏合以隨蘇秦之相六國馮道之事五
代自謂其功有孚于道路之間誰得而咎之殊不知
其邪情穢行有甚於夏姬之事九夫者其功何足取
哉故聖人於其象曰隨有獲其義凶者甚言士大夫
不可失身妄隨自取凶德至曰有孚在道明功者先
儒謂五霸者功之首罪之魁也蓋此義也晉郄超與
桓温往反密計超父愔不知超曰我亡后公若大損
眠食可呈此箱愔大怒曰小子死晚矣愔始知超罪
九五孚于嘉吉象曰孚于嘉吉位正中也
孚信也嘉美也婚禮謂之嘉禮乾之文言曰嘉會足
以合禮五與二合婚姻之道正君臣以義合者也厥
孚尤嘉九五變震上下陽剛孚信尤篤况五居尊位
為隨之主既有其德人臣烏得不隨之君臣相孚嘉
而吉也魏文侯遣樂羊攻中山三年拔之文侯出示
謗書一篋苟非文侯信之篤用之專則樂羊安得成
功唐太宗伐遼房玄齡守京師有男子上急變玄齡
馹遣追帝帝視奏巳斬男子曰公何不自信君臣之
相孚者此宜其嘉而吉也
上六拘係之乃從維之王用亨于西山象曰拘係之上
窮也
拘執也係&KR2967;也維綱也隔也古之囚有罪者坐嘉石
禁圜扉下蠶室文王无罪而遭商紂之暴虐以蒙大
難囚於羑里内則拘執係&KR2967;外則維綱隔絶知后世
禁錮不容其出入者王用亨于西山禱于上下神祗
明其無罪往往文王蒙難之時卜得此爻遇隨之无
妄无妄上九曰窮之災也苟使隨之上六不變安
得有无妄之災又安得有拘係從維之象即此而推
爻變之說坦然明白(亨享通&KR2967;力奚切絓&KR2967;也)
䷑(巽下艮上)蠱元亨利涉大川先甲三日後甲三日(先後皆去)
(聲)
蠱蟲之壊皿者也皿蟲則難治病蠱則難醫事之難
幹者亦猶蠱之難治也元亨大亨也利涉大川幹蠱
之人如涉大川兢兢業業唯恐不濟先甲三日辛也
有自新之義後甲三日丁也有丁艱之慮先甲三日
窮其事之所以然曷為而能幹後甲三日究其事之
所將然曷為而能防思之深慮之遠不至于敗事也
彖曰蠱剛上而柔下巽而止蠱蠱元亨而天下治也利
涉大川往有事也先甲三日後甲三日終則有始天行
也
剛上而柔下上艮而下巽也巽而止巽順而艮止也
幹蠱之道内有剛健之才外有柔順之德而後能幹
蠱幹蠱之人至於大亨則天下之事皆可治之利涉
大川往有事者幹事之時如涉大川之危懼也先甲
三日後甲三日慮事之深也終則有始者不可始勤
而終怠有始有終法天之行也
象曰山下有風蠱君子以振民育德
風中有蟲蠱之象也苟時之不平風之不常吹木則
生蠧吹禾則生螟山中有木山下有禾風中有蟲故
取象以山風為義君子視蠱之象振起萬民養育其
德不欲其懈惰為蟲所害也
初六幹父之蠱有子考无咎厲終吉象曰幹父之蠱意
承考也
六本隂爻又為巽卦巽為長女安能幹父之蠱而為
子以承考而无咎初六變陽下卦為乾乾為父考父
也乾有剛健之德故子能幹父之蠱以承考然子為
父幹蠱之時唯恐不濟常危厲而不安終至獲吉也
雖然子為父幹蠱雖有至難之事亦當極力幹之至
于考之無咎則止如周公之子伯禽封於魯石建石
奮之子父為萬石君能為父幹蠱者也如宋王祐使
魏州太祖曰使還與卿王溥宰相官職使還帝怒貶
華州七年不召又曰某不做兒子二郎必做手植三
槐于庭曰吾子孫必有為三公者後子王旦果為相
此得幹父之蠱意承考也之義
九二幹母之蠱不可貞象曰幹母之蠱得中道也
九二屬陽安能幹母之蠱唯有變隂通卦為艮艮為
少男為母幹蠱无疑矣貞卜也母在閨房之内所幹
者唯中饋女功之事何卜之有故曰不可貞若人子
在外為父幹蠱中有可疑者則當卜之二居臣位又
變隂又得中道也若王孫賈聽母之命而殺淖齒王
陵奉母之命而忠於漢高此又幹母之蠱之大者也
九三幹父之蠱小有悔无大咎象曰幹父之蠱終无咎
也
九三變隂下卦為坎坎為中男當為父幹蠱矣然坎
中有險恐為人所䧟為人子者不避險難而幹父之
蠱縱有小悔无大咎矣春秋傳載夫差使人立於庭
曰苟出入必謂巳曰夫差而忘越王之殺而父乎則
對曰唯不敢三年乃報越苟使夫差慎終如始能報
父之讐慄慄危懼以保身安得有悔而至于喪身敗
國故象之辭曰終則有始以成幹蠱之德也
六四裕父之蠱往見吝象曰裕父之蠱往未得也
裕豐裕也六四變陽通卦為鼎鼎之大烹有豐裕之
象上卦變離離之中女不能幹父之蠱唯以豐裕之
財助父幹蠱使苟往而見吝則事不能濟矣如范蠡
遣長子攜金至楚為父幹蠱為弟解難長子吝財輿
尸而歸此亦往見吝往未得之義
六五幹父之蠱用譽象曰幹父用譽承以德也
六五變陽通卦為巽巽之彖曰剛巽乎中正而志行
柔皆順乎剛剛柔中正巽順委曲所以幹蠱可成五
居尊位為蠱之主幹父用譽大如周之武王唐之太
宗皆能幹蠱以承祖考之德人人得以交贊之故曰
用譽
上九不事王侯高尚其事象曰不事王侯志可則也
上居高亢之地无位无民可不幹蠱而高尚其事上
九變升人臣之位升至極品可以高尚矣世之極貴
者多不能退避終罹于凶如范蠡張良極能幹蠱者
也唯其歷事之多見幾之早急流勇退高尚其事又
非尋常苟遯者所可及也
䷒(兑下坤上)臨元亨利貞至于八月有凶
臨說文曰監臨也如上帝臨汝之臨爻辭多言人君
臨下之義臨之為卦陽剛浸長近乎交泰之時矣安
得至于八月有凶蓋天道循環寒暑推遷陽長則隂
消隂長則陽消陽生於子以子月為一月丑月為二
月臨乃二月卦也陽長至於已月已盛不待未月隂
氣已長二爻為遯卦與臨卦相反至于八月有凶四
隂浸長止存三陽也君子於陽之浸長先慮乎長之
極而隂消則有凶於陽氣浸長之時大亨利乎貞正
以助陽氣之盛以至乎泰
彖曰臨剛浸而長說而順剛中而應大亨以正天之道
也至于八月有凶消不久也
陽氣自復而臨剛之浸長也剛中而應兑之二爻也
大亨以正天之道也陽長隂消天道好生故大亨以
正也至于八月隂長二爻其上尚有四爻之陽消未
能及終因長而有凶也
象曰澤上有地臨君子以教思无窮容保民无疆
澤在地上如水之臨下也君子象臨下之義旣教矣
又從而思之唯恐一民之不受教旣容矣又從而保
之唯恐一民之不得安教思无窮兑之說言也容保
民无疆坤之厚德載物也
初九咸臨貞吉象曰咸臨貞吉志行正也
咸感也臨上坤下兌二女同居何感之有初九變師
下卦為坎剛能下柔上下相感故曰咸臨臨下之初
苟非誠信中正之道待下則初比之民何由悦服以
德感民則志行乃正漢高祖初入關與父老約法三
章除秦苛政吏民感悦漢光武初為司隸與更始共
誅王莽三輔吏士或垂涕曰不圖今日復見漢官威
儀皆志行之正得臨下之道也
九二咸臨吉无不利象曰咸臨吉无不利未順命也
九二變復下卦為震剛柔相感故亦曰咸臨爻辭既
曰吉无不利而象曰未順何也蓋隂變復之卦有反
復其道之說咸臨君臣能使未順命者皆來感服故
吉无不利如漢光武擊銅馬降者更相語曰蕭王推
赤心置人腹中安得不投死由是皆服此得未順命
者咸服之義
六三甘臨无攸利既憂之无咎象曰甘臨位不當也既
憂之咎不長也
臨之下卦元屬兑兑說也說言則甘故曰甘臨左傳
曰幣重而言甘誘我也正此義也上之臨下當以剛
正之道化民豈可甘言誘之甘言則无所利六三變
泰下卦為乾乾之九三有夕惕若厲之象既能憂之
咎亦不長也王莽簒位作策五千人誦之皆甘言也
唯其不能憂之故有大咎晉王尊為相常以甘言譽
人一日有客二十餘人在坐一一皆稱贊之唯其能
憂故得无咎
六四至臨无咎象曰至臨无咎位當也
臨之上卦為坤坤之彖至哉坤元故曰至臨但外卦
三四皆不當位而臨之六三曰不當位六四曰當位
何也蓋臨下者以剛正為主六四變陽上卦為震四
以剛正之才居大臣之位臨下有道故當位而无咎
也然則至臨者又大臣所至而臨下之義如唐李希
烈䧟汝州盧杞賊害忠良遣顔眞卿持節往喻之眞
卿年八十時為太師希烈曰聞太師名德久矣公欲
建大號而太師至求宰相孰先太師眞卿叱曰若等
聞顔常山否吾兄杲卿也禄山反首舉義師雖被執
詬賊不絶于口吾年且八十官太師守吾節死而后
已豈容若等脅耶諸賊失色此蓋得至臨之道
六五知臨大君之宜吉象曰大君之宜行中之謂也(知去)
(聲)
五居大君之位臨下宜也六五變節上卦為坎坎為
水水主知故曰知臨大君以知臨下何往不吉行中
之謂坎之剛中也自古賢聖之君未嘗不用知以臨
下如三皇之開天立極堯舜之興禮樂禹之平水土
湯武之弔民伐罪皆知之深者也至于漢高則假良
平之知以興邦唐太宗則用房杜王魏之知以開國
以知臨下大君之宜也
上六敦臨吉无咎象曰敦臨之吉志在内也
上六變損上卦為艮艮為山山有敦厚之象故曰敦
臨上之人能以敦厚之道臨下吉无咎矣志在内者
艮之少男慕内卦兑之少女也如周之成康漢之文
景以節儉之德行敦厚之政海内富庶敦臨之吉也
周易爻變易緼卷三
