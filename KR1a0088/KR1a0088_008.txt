周易爻變易緼卷八元陳應潤撰
䷺(坎下巽上)渙亨王假有廟利涉大川利貞(假音格)
渙散也民因離亂而散至于散而復聚乃亨何以知
其復聚也王假有廟成功告廟格于鬼神非聚而何
聚民之初如涉大川之危險恐其聚而復散也利貞
利乎貞正也苟或不正則非聚民之道
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
剛來而不窮者二五之剛也柔得位乎外而上同者
坎之二隂在外巽之二隂亦在外也王假有廟乃在
中者五居尊位立廟以格鬼神也乘木有功者巽為
木而在水上象舟之義利涉大川也
象曰風行水上渙先王以亨于帝立廟(亨享同)
風行水上有渙散之象先王享于帝立廟者欲其渙
者之復聚也
初六用拯馬壯吉象曰初六之吉順也
明夷之六二用拯馬壯吉者以其明夷傷于左股之
深用壯馬以拯救之救之急也渙之初六亦曰用拯
馬壯吉而不渙者蓋離亂之初民將渙而未渙救之
亦不容于不急也且民之渙散勢如瓦解非一馬所
可拯救想治渙之際君臣未孚或有渙臣用壯馬以
拯之求其相孚同于治渙也初六變中孚君臣之志
合所以吉而順也漢高祖初除秦暴至南鄭將士多
遁亡韓信亦去蕭何追之因薦于漢王曰必欲爭天
下非信不可與計事於是設壇拜為大將由是君臣
相孚漢之得天下蕭韓之功居多也
九二渙奔其杌悔亡象曰渙奔其杌得願也
杌几席也九二變觀渙散之初民將復聚上之觀下
以求其治渙之臣下之觀上以求其治渙之主苟得
明君則人臣之來奔赴其几席之間除亂解難使渙
散之民一旦復聚悔既亡矣所願亦得而遂也王莽
之亂渙散既久人心未見馬援初見漢光武曰當今
之時不特君擇臣臣亦擇君是以鄧禹馮異軰皆奔
赴于几席之間舊渙之時一時復聚以成中興之功
君臣皆得所願也
六三渙其躬无悔象曰渙其躬志在外也
六三變巽巽順之人不能振作唯渙其自已以避禍
亂所以无悔志在外者此必困于下僚不能伸其志
一旦離亂逃難以避禍志在山林不在期廷矣秦之
亂東陵侯仰平先遯去王莽之亂南昌尉梅福與逄
萌相引挂冠而去此皆渙其躬而无悔也
六四渙其羣元吉渙有丘匪夷所思象曰渙其羣元吉
光大也
六四變訟上乾下坎有折獄剛健之才四居大臣之
位能使所渙之羣而復聚大善而吉也丘大也渙有
丘治渙事業之大者夷尋常也匪夷所思非尋常之
人所能思度象曰渙其羣而元吉者大臣之德光輝
盛大也唐遭安禄山之亂玄宗幸蜀肅宗即位于靈
武幸其民散未久郭子儀李光弼之大臣極力救之
使渙其羣而復序克復王業其德可為光大也
九五渙汗其大號渙王居无咎象曰王居无咎正位也
九五變蒙人民渙散之時君臣蒙難之日苟不渙散
其汗墨大書其號令使百姓知人君渙散之時所居
何處則逃難之民焉知君之所在如春秋書魯公在
乾侯唐書帝在房州之類所以得君正位而无咎也
唐德宗播遷幸奉天之時陸贄為學士下哀痛之詔
頒告天下士卒聽詔无不感泣蓋得渙汗其大號之
義歟
上九渙其血去逖出无咎象曰渙其血遠害也(遠去聲)
渙之九五人君渙汗其大號使人民知人君之渙散
復其王居矣上九又曰渙其血去逖出无咎何也逖
遠也上九變坎坎為血卦蓋行險之臣幸災樂禍乘
時渙散不比舊主如漢光武中興矣而公孫述隗囂
之徒不肯臣服唐肅宗中興矣而史思明段子璋之
徒乘時作亂直待用兵師遠去其血然後能遠其害
甚言中興之主渙之難聚也如此
䷻(兊下坎上)節亨苦節不可貞
節儉也損也亨通也貧困憂患人之所苦也惟能安
于貧困忘其憂患守節之苦故曰苦節貞卜也卜以
決疑不疑何卜士君子居于貧困之時憂患有所不
免踰分而求禍害立至卜亦不吉故曰不可貞若以
貞訓正曰不可貞則窮斯濫矣忍苦守節時苟不遇
道亦亨通矣
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
剛柔分而剛得中上坎下兊二五之剛各得其中也
苦節不可貞其道窮者困苦之時其道雖窮忍苦守
節不可卜也說以行險兊與坎也上坎之陽下兊之
隂當位以節也二五以剛中正以通也寒暑推遷一
年之内二十四候天地之節四時成也苟天地无節
則四時失序矣聖人立制度以為節上下有序財用
有凖故能不傷財不害民苟不節以制度則窮奢極
侈必至于傷財而害民矣故人君不可不知節之為
重也
象曰澤上有水節君子以制數度議德行(行去聲)
制數度節以制度也君子上下之尊卑乘輿服飾之
等級皆當品節上可節而就下下不可僭上也亦有
當節而不節不當節而節者皆非處節之道如有德
行之人素尚節儉人不得而議苟无德行強為節儉
以邀外譽如公孫弘布被之詐亦不得為君子矣
初九不出戶庭无咎象曰不出戶庭知通塞也
初九變坎坎險也人陷坎險之時不出戸庭庶可无
咎坎為知知時之通則出戶知時之塞須閉戶可也
故曰知通塞也如吕望釣渭知商紂之惡而不出戶
知文王之賢而應聘此知通塞之明者也後漢袁閎
黨事作因老母不能遠遁乃築土室自牖供飲食而
已兄弟妻子莫得見潛居十八年卒于土室蓋得不
出戶庭无咎之義繫辭曰亂之所生也則言語以為
階君不密則失臣臣不密則失身幾事不密則害成
是以君子愼密而不出也此又全釋不出戶庭之義
九二不出門庭凶象曰不出門庭凶失時極也
節儉之人守節之苦不出門庭宜為吉德初九不出
戶庭而无咎九二不出門庭而凶蓋初九變坎坎為
知知時通塞可𨼆則𨼆故无咎九二變屯屯難之時
逃難遠去可也苟守田廬寇亦害矣如王莽之亂李
業不出門庭公孫述召之不起遣尹融持藥酒毒之
此失時之極不能逃難不出門庭之凶也後漢趙岐
因侮中常侍康衡兄𤦺後𤦺為京兆尹盡殺岐家岐
逃難四方北海孫嵩匿岐于複壁中諸康死因赦乃
免此失時之極不出門庭則凶
六三不節若則嗟若无咎象曰不節之嗟又誰咎也
三為人臣雖不當位自當節儉六三變需不安于位
而妄有需求至于敗事然後嗟嘆如晉王戎外似節
儉内實貪婪初為侍中南陽太守劉肇賂以細布五
十端為司隸所糾後為丞相早夜執牙籌以計利至
于園有佳李亦鑽核以賣之貪風穢行汚于簡冊所
謂不節若則嗟若者也然而爻辭曰无咎者非无咎
也象曰不節之嗟又誰咎也言此等之人不咎于己
將誰咎哉
六四安節亨象曰安節之亨承上道也
四居大臣之位何需不得而曰安節何也六四變兊
兊說之人安于節儉故能亨通承上道者如禹之菲
飲食惡衣服而臣下自當節儉宋寇凖初為學士賞
賜金帛甚厚凖追憶母喪之時貧求一縑以為衾襚
不可得乃盡散金帛終身不畜財産寢處一青幃二
十餘年破壊茸之或以公孫之事靳之凖曰彼詐我
誠雖敝何憂故處士魏野有詩頌曰有公居鼎鼐无
地起樓臺四夷亦聞其節儉後單于遣使入朝問何
人是无地起樓臺宰相此大臣安節之貞者也故表
而書之
九五甘節吉往有尚象曰甘節之吉居位中也
九五變臨上卦為坤坤為地土爰稼穡稼穡作甘故
曰甘節天下之人不幸居于貧困從事節儉理之常
也苟略登要路則宫室之美服飾之麗侍妾之奉靡
所不至至于五居尊位居位正中以天下之養為自
養則堂高數仞侍妾數百食前方丈何求不得而乃
甘于節儉此人君之難事故曰甘節吉往有尚者行
之于朝廷則臣下嘉其節儉聞之于四海則蠻夷頌
其盛德不特嘉尚于一時書之史冊亦可嘉尚萬世
也三代以來人君節儉无如漢文帝欲築露臺召匠
計之置百金帝曰百金中人十家之産也其事遂寢
所幸夫人衣不曳地帷帳无文綉以示敦朴為天下
先勸農之詔數下卒至海内富庶興于禮樂此誠得
甘節之吉也人君節儉可不愼哉
上六苦節貞凶悔亡象曰苦節貞凶其道窮也
上居高上之位以天下之養為養何求不得而乃苦
于節儉自求其苦也上六變中孚上巽下兊不能自
養屈于巽順兊說之間苦于節儉貞卜也卜其為凶
也爻辭既曰悔亡而象曰其道窮何也姑以梁武帝
之事論之當梁武帝佞佛之初晝日一食止于蔬果
宗廟之際以麫為犧牲是不當節而節者也及其捨
身為奴施錢萬億此又當節而不節者也曰悔亡固
是苦節之功其道窮者誠不節之過卒為侯景所逼
餓死臺城又道窮之極也
䷼(兊下巽上)中孚豚魚吉利涉大川利貞
巽兊皆隂而二五陽剛居中君臣相孚故曰中孚禮
記祭義曰春宜羔豚凡牛羊犬豖之少者皆謂之豚
魚鱗之𨼆者也魚亦可供祭祀一說豚魚似猪出東
海肉背有斑文腹下純青其肉雖乾每海水將潮及
天隂則毛皆起雖千里外可知海潮之候氣之相感
亦魚中之有信者也君子修已仁民愛物恩及禽獸
雖豚魚之微亦信及之如劉昆之虎渡河魯恭之蝗
不入境王祥卧冰而得鯉韓愈祭海而遣鱷皆信及
豚魚之義故中孚以信及豚魚為吉利涉大川澤上
之木如水乘舟君臣相孚如涉大川惟恐危陷恐懼
之至也利貞者利乎貞正也苟君臣相孚而不貞正
未免苟合取容不得中孚之正也
彖曰中孚柔在内而剛得中說而巽孚乃化邦也豚魚
吉信及豚魚也利涉大川乘木舟虚也中孚以利貞乃
應乎天也
柔在内而剛得中三四爻之柔二五之剛而得中也
說而巽兊之說巽之順也孚乃化邦者子曰自古皆
有死民无信不立惟信可以治國平天下信而及于
豚魚萬民之信可知矣利涉大川雖曰乘木舟虚亦
誠信涉險而无危難人之信孚不特信乎人亦應乎
天苟天有災異君臣修德孚信轉禍為祥
象曰澤上有風中孚君子以議獄緩死
有孚信者必明恕可以議獄獄之疑者我嘗讞之自
信其无疑又恐他人未信故緩其死以詳讞之以求
他人之必信也
初九虞吉有他不燕象曰初九虞吉志未變也
虞度也燕安也初九變渙上巽下坎巽順之君自以
為吉行險之臣或未之信未免為其間喋君臣不能
相孚我自虞度君之必信不能變行險者之志故曰
有他不能燕安如賈誼當漢文帝之盛世上治安策
自度漢文之必信而吉矣奈何絳灌軰以少年浮躁
毁之而有長沙之謫宋寇凖澶淵之功自謂眞宗之
必信而无疑吉之大矣奈何王欽若以孤注之言毁
之卒有陜州之行所謂有他不燕也志未變者不能
變奸臣之志也
九二鳴鶴在隂其子和之我有好爵吾與爾靡之象曰
其子和之中心願也
九二變益下卦為震震為鵠鶴之類也卦辭以豚魚
比中孚此以鹤比中孚如鶴鳴在隂暗之地其子聞
其聲而和之亦物類之相感也人有才德居深山窮
谷之中人君聞其賢而聘召之亦猶鶴鳴在隂而有
和之者靡縻通繫也與許也人之好爵如萬鍾豐厚
之禄吾與爾靡繫之此皆君臣相孚中心之願非勉
強也唐玄宗命相先書名置案上舉金甌覆之謂太
子曰此宰相名也其誰乎射中賜巵酒肅宗曰非崔
琳盧從愿乎上曰然
六三得敵或鼓或罷或泣或歌象曰或鼓或罷位不當
也(罷音皮)
六三之隂應上九之陽何為得敵蓋六三變小畜下
卦為乾與上九之陽為敵三居不當之位而與上為
仇敵如有才德之人為姦邪所間不得進用嘆時之
不平或鼓而舞或罷而倦或悲而泣或歌而嘆如失
志之人若驚若狂號呼之態不能自主宋張詠初為
樞密尚書出知陳州一日方食邸報至公且食且讀
既而抵案慟哭久之哭止復彈指久之彈止復罵詈
久之乃丁謂逐寇凖于雷州也賢者久不得位遭事
之不平大率類此
六四月幾望馬匹亡无咎象曰馬匹亡絶類上也
月以望夜與日對望故月食日以朔日與月對敵故
日食月幾望隂道將盈尚未全滿未敢以敵陽也六
四變履上卦為乾乾為良馬履之九四履虎尾行危
險之地而使馬匹之亡不謹之甚也曰无咎者言盜
馬者以夜行月幾望乘月以追之不至于亡故无咎
也絶類上者下之二陽類上之二陽也小畜之上九
亦有月幾望之象上之巽隂不能敵下之乾陽中孚
之九四變履亦曰月幾望者下之兊隂不能敵上之
乾陽若以中孚變履而倒看正如小畜之象語曰驥
不稱其力稱其德也如孫堅討董卓失利被鎗墮馬
卧草中衆軍分散馬還營鳴呼軍人隨馬向草中乃
得堅扶還又漢昭烈帝初奔劉表左右欲因會取之
帝以所乘馬走墮檀溪帝急謂的顱曰今日急不可
不奮力一踊三丈帝得脫難此皆馬之良而有孚信
者四居大臣之位不能謹守而使馬匹亡危矣哉
九五有孚攣如无咎象曰有孚攣如位正當也
攣如拘攣團結之狀九五變損下卦為艮艮為手為
指有拘攣之象上艮下兊少男少女之感悅故有攣
如之義五居尊位為位正當君臣相孚故得无咎蓋
君臣相孚如輔車相依手足同運如齊桓之于管仲
蜀主之于諸葛亮皆相孚之攣如者也漢王失蕭何
曰如失左右手此得有孚攣如之義
上九翰音登于天貞凶象曰翰音登于天何可長也
中孚之上卦元屬巽巽為雞翰音雞之鳴也登于天
居上之極也上九變節上卦為坎坎險也坎之上爻
隂邪之險也書云牝雞之晨惟家之索卜其有凶也
音之登于天不畏天怒人君之隂邪也其人安得而
久長哉如漢之吕后擅權殺戮大臣唐之武后竊位
欲危唐室皆翰音登于天牝雞之惡者也
䷽(艮下震上)小過亨利貞可小事不可大事飛鳥遺之音
不宜上宜下大吉
小過小事過于常也亨通也利貞利乎貞正也卦象
上震下艮三四之陽居中如鳥之身初二五上之隂
居上下如鳥之翼故有飛鳥之象可小事不可大事
者繫辭曰斷木為杵掘地為臼杵臼之利萬民以濟
蓋取諸小過杵臼亦小事也雷鳴山上飛鳥遺之音
遺失也雷之震驚鳥曷敢鳴不宜上宜下畏雷之威
也人有小過如飛鳥驚懼雷鳴不敢發聲速能改過
則能大吉
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
人有小過而能亨通者貴乎速改而遷善也過以利
貞與時行者如食時有過息時能改寢時有過興時
能改改而能正斯无過矣斯須之頃不可少怠二五
之隂柔得中是以作小事則吉也剛居三四失位而
不中是以不可作大事有飛鳥之象焉鳥禽之小者
亦不能高飛遠舉況雷在山下飛鳥遺之音不宜上
宜下畏雷之威也大吉者改過不吝也上逆而下順
者震以陽在下而隂在上上之逆也艮以陽在上而
隂在下下之順也
象曰山上有雷小過君子以行過乎恭喪過乎哀用過
乎儉
君子行事貴乎中庸行過乎恭則為足恭喪過乎哀
毁而滅性用過乎儉則不中禮
初六飛鳥以凶象曰飛鳥以凶不可如何也
初六變豐下卦為離離為雉為網罟飛鳥遭網則凶
人有小過陷於縲絏亦猶飛鳥之遭網也如公冶長
之在縲絏孔子謂非其罪後漢吳祐謂掾以親故受
汚辱之名皆小過也士君子遭時之不平為惡人所
害陷于縲絏端人正士无權无位不能為之解紛不
可如何者无可奈何也
六二過其祖遇其妣不及其君遇其臣无咎象曰不及
其君臣不可過也
小過震上艮下皆男也曷有祖妣之分六二變恒下
巽上震故以震為祖巽為妣過其祖遇其妣發興詞
也如賢才之欲見其君為邪佞所間不及見其君而
遇其臣雖曰无咎寧免媚竈之失故孔子之宋不見
桓魋于魯瞰陽貨之亡而往見所謂不及其君臣不
可過也聖人之謹畏若此孟子曰彌子瑕之妻與子
路之妻兄弟也彌子謂子路曰夫子主我衞卿可得
也且彌子瑕以色悅人得幸於衞君以夫子之大聖
肯屑見耶後世依權臣内侍而進者何限安知臣不
可過之義
九三弗過防之從或戕之凶象曰從或戕之凶如何也
九三變豫下坤上震隂道之長至坤之三爻已極其
盛小人進用之初不能防閑之至于既用之後知其
為惡過于防閑彼或抗拒從而傷戕之太甚彼則仇
敵于我凶如何者其凶何可云喻戰國時張儀嘗從
楚相飲楚相亡璧執張儀笞掠之儀不服後相秦為
文檄告楚相曰始吾從若飲我不盜而璧若笞我若
善守汝國我顧且盜若城故楚終為秦所滅
九四无咎弗過遇之往厲必戒勿用永貞象曰弗過遇
之位不當也往厲必戒終不可長也
九四變謙上卦為坤坤之六四括囊无咎无譽天地
閉賢人𨼆之時小過之九四變隂尤為柔弱士君子
之有謙德者豈不欲行其志奈何小過之邪臣滿眼
四居大臣之位内无剛健之才不能舉賢任能賢才
在下既不可過其君又不可遇其臣往則危厲而不
安必敬戒之勿為進用之計苟能用我亦不能久長
也當永守貞正以全謙德則无咎矣後漢黨獄未發
之時士大夫之在位為閹宦所害者何限獨南州徐
穉守此謙德來往于京洛之間與有道者交遊上不
過其君下不遇其臣无纖毫之小過奸邪亦不得譏
議之獨免黨錮之禍蓋得往厲必戒之義
六五密雲不雨自我西郊公弋取彼在穴象曰密雲不
雨已上也
小畜卦辭曰密雲不雨自我西郊言小畜之卦以一
隂畜衆陽臣止君之象恐臣力微弱不能畜君之過
故曰密雲不雨小過之六五居尊位亦曰密雲不雨
自我西郊西郊兊方也六五變恒上兊下艮小過之
君本好依諛變卦得兊諛悅之臣乘間而進矣沛澤
人君之所施也君无其德安能作雨公弋取彼在穴
小過之君不能正紀綱明號令斥邪佞進忠良反取
弓矢以射在穴之宿鳥非夫子所謂弋不射宿之義
於失禮之中又失禮焉曰公弋者譏小過之君非君
也象曰已上者已止也上高也極言小過之君他无
所能止能居于高位而已若傳所謂不仁而在高位
者此密雲不雨之君歟後唐莊宗好田獵至中牟踐
民田中牟縣令當馬切諫為民請莊宗怒叱縣令將
殺之伶人敬新磨率諸伶走追縣令擒至馬前責之
曰汝為縣令獨不知吾天子好獵也奈何縱民稼穡
以供稅賦何不飢汝縣民以備吾天子之馳騁汝罪
當死因前請亟行刑諸伶人共唱和之莊宗大笑縣
令乃得免去小過之人君失德大率類此
上六弗遇過之飛鳥離之凶是謂災眚象曰弗過過之
已亢也
此小過之臣不能改過再罹其禍而有災眚也小過
之初九有飛鳥以凶之災矣上六變旅羇旅之苦居
亢之極自可改過以免難上卦變離離為網不能改
過又有飛鳥離之凶焉是不鑒前車之失後車再覆
矣春秋傳晉獻公使荀息傅奚齊里克殺奚齊而立
公子卓里克又殺子卓荀息死之克立惠公賜里克
死謂之曰微子寡人不得立雖然子亦殺二君一大
夫為子君者不亦難乎克遂伏劒而死此皆已亢之
禍也
䷾(離下坎上)既濟亨小利貞初吉終亂
人之未濟則有狐疑既濟之後則能亨通小利貞者
雖小事亦利乎貞正初吉者離之中爻柔得中也終
亂者坎之中爻陷于險戒涉險者貴乎速濟不可終
止終止則恐陷于險而終亂也
彖曰既濟亨小者亨也利貞剛柔正而位當也初吉柔
得中也終止則亂其道窮也
剛柔正而位當者二柔而五剛也初吉柔得中者蓋
涉險之人貴乎柔順小心不可剛暴剛暴則恐舟中
為人交爭未免危險柔則免難所以初吉也終止則
亂其道窮者未濟之時尚可止也既濟之間則當速
濟不可終止終止則恐風濤之生寇賊之至蓋上卦
為坎坎為險為盜險者盜者則為亂矣亂則為險者
所傷為盜者所害其道窮矣
象曰水在火上既濟君子以思患而豫防之
水在火上水勢潤下火勢炎上水火之交既濟之象
也人之得居處之安者尚防患難況涉險之時得不
預防之如防其風濤之險也則治其舟楫之堅固如
防其寇盜之險也則藏其囊橐之謹密如防其同舟
之人為敵國也則小心謹畏言不妄發治亂之君臣
亦然修其城郭治其甲兵嚴其號令皆君子思患預
防之道也
初九曳其輪濡其尾无咎象曰曳其輪義无咎也
曳牽引也輪車中之輻也輪輻三十以象日月濡濕
也尾狐之尾也狐妖獸也狐性疑知水之淺深可濟
則濟故濟者多以狐為試未濟之卦辭曰小狐汔濟
初六之爻辭曰濡其尾蓋未濟之初知水之淺深也
既濟之初爻亦曰濡其尾何也蓋既濟之初曳其輪
登于岸矣狐在水際濟而濡其尾於人无害故无咎
也初九變蹇蹇難之時而得既濟喜不自勝義亦无
咎也如伍子胥逃自楚江上有父老乘舟知子胥之
急而渡之子胥解劒與之弗受漁父曰楚法得子胥
賜粟五萬石爵執珪豈徒百金之劒耶辭而不受後
子胥每食必祝曰江上丈人子胥之吳興師報楚皆
漁父之力也
六二婦喪其茀勿逐七日得象曰七日得以中道也
茀本作蔽書翟茀以朝古者夫人以翟羽飾車茀蔽
也離為坎之婦以車渡川此亦士大夫之婦車失其
茀車不可行矣六二變需需待也下卦變乾乾之復
曰七日來復勿逐七日得變乾七日而得有所待也
婦人涉險濟川非遭離亂則父夫必有患難而往拯
救者如唐相裴度未第時遊香山寺有婦人以父被
罪假得玉帶三犀帶一以賂津要寘於欄楯忘收而
去度得之授之婦人感激而去後相者曰必有大隂
德也往往勿逐而得亦此類也雖然二居人臣之位
以事君當如婦人守婦道以事夫婦人濟川不能自
謹而喪其茀亦猶臣之逃難而喪其冠冕雖曰七日
得以得中道其失臣節可知矣
九三高宗伐鬼方三年克之小人勿用象曰三年克之
憊也
高宗商之賢君也伐鬼方之時想得此爻既濟下卦
元屬離離為甲胄為戈兵九三變震通卦為屯屯難
之時想小人作亂高宗興師以伐之三年而克言其
久也小人勿用者小人之心躁急不能耐久不知攻
守之勢故不可用然則三年之久而能克之勞憊之
甚也如魏文侯遣樂羊伐中山三年拔之羊返而論
功文侯示之謗書一篋羊再拜曰此非臣之功主君
之力也蓋造謗者皆小人也文侯勿聽其言而使樂
羊三年之久以成其功此知人之明得小人勿用之
道也
六四繻有衣袽終日戒象曰終日戒有所疑也
繻說文繒帛也徐曰傳符古者裂帛邊以為關門符
信如終軍棄繻之繻袽絮緼也衣袽衣中用絮者也
行路者以繻帛為傳符失則關門不可度禦寒者以
衣袽為緼裘濕則冬月不可衣二者皆不可沾濕故
濟川者慮有風雨波濤之險有所疑而不敢濟終日
戒懼以待風雨之止波濤之靜而後濟四居大臣之
位濟川之險逃難之時待寇盜之平姦宄之退然後
可以行事故无疑也六四變革革之卦辭亦有已日
乃孚之象貴乎戒謹而能待也宋陳堯咨出守荆南
泊舟三山磯有老叟曰來日午後有大風舟行必覆
宜愼之來日天晴萬里无片雲舟人請解繂公曰更
待之同行舟皆離岸公託以事不行至午大風暴起
折木飛沙怒濤若山同行舟多沈溺公獨免難後見
前叟乃江神也曰以公他日當位宰相固當奉告此
得終日戒之義也
九五東鄰殺牛不如西鄰之禴祭實受其福象曰東鄰
殺牛不如西鄰之時也實受其福吉大來也
九五變明夷上卦為坤坤為牛明夷之時亦人君蒙
難而濟川也鄰隨所寓而言也人君之在朝廷則以
臣下為鄰書曰臣哉鄰哉在列國則齊與魯鄰燕與
趙鄰之類是也濟川之時得不以同行之舟為鄰乎
東鄰西鄰東舟西舟也五居尊位當濟川之時必禱
川神而後行舟道路倉卒豈能烹犧牲以為祭禴祭
禮之薄者實受其福祭之誠也苟束舟殺牛之祭而
不誠不如西舟之禴祭及時以受福也吉大來者如
風浪之險一旦而平寇賊之來一旦而去患難之興
一旦而解福自天降吉之大來得其時也五得為既
濟之主矣禹省方南濟乎江黃龍負舟舟中之人失
色无主禹仰視天而嘆曰吾受命于天竭力以養民
死命也余何憂于龍焉龍俛首曳尾而逝又唐王義
方坐與張亮善貶吉安丞道南海舟師持酒脯祈福
義方酌水誓曰有如忠獲戾孝見尤四維郭分千里
安流神之聽之无作神羞既祭天雲開露人壯其誠
此禴祭之受福也
上六濡其首厲象曰濡其首厲何可久也
未濟之上九飲酒濡首而无咎既濟之上六乃曰濡
其首厲何也蓋未濟之時飲酒以待濟至于濡首義
亦无咎既濟之時人在舟中未登于岸苟有寇盜之
來風波之險飲食至于濡首危厲可知蓋既濟之上
六變家人上巽下離皆柔弱之人居于舟中不知風
濤之險寇賊之危耽于酒而不知止故有濡首之厲
如唐李白亦賢者也遭時之不平溺于酒以避難泛
采石江酒後入水捉月豈特濡首而已象曰何可久
者重言濟川之人不可不謹也
䷿(坎下離上)未濟亨小狐汔濟濡其尾无攸利
未濟之上卦為離離為狐汔水涸也未濟之時不知
水之淺深先以狐試之狐知水之深淺略有危險則
不濟水涸之時小狐濟之而濡其尾人焉敢濟故无
所利未濟之時君子畏險而未濟其道亦能亨通也
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
人之剛暴者不能久待惟和柔者耐而能久待也未
濟亨柔得中者上卦離之中爻而柔得中也小狐汔
濟未出中者下卦坎險之深小狐水涸之時亦不能
出其中也濡其尾无攸利者狐尋常亦疑況濡其尾
而肯濟濟亦无所利也狐既不濟人烏所得繼續其
後而終濟也二之剛五之柔尊卑失位位雖不當剛
柔亦能相應所以未濟之卦三吉一凶一吝一无咎
也
象曰火在水上未濟君子以慎辨物居方
火在水上故不為水所滅坎屬知故能謹慎于辨别
物類離文明居南方正位辨物居方濟世之大事也
雖曰未濟至于辨物居方之後有濟世之義焉
初六濡其尾吝象曰濡其尾亦不知極也
既濟之初九濡其尾而元咎未濟之初六濡其尾則
吝何也蓋既濟之狐已登于岸未濟之狐初入于水
而濡其尾吝之甚也初六變兊兊為澤澤坎相連淫
浸不和其極通卦變暌暌乖之時未當濟濟而急濟
故有濡其尾之吝漢陳平亡渡河舟人見其美丈夫
獨行疑腰下有寶意欲殺平平恐解衣臝而乘船知
其无有乃止此亦濡尾之危也
九二曳其輪貞吉象曰九二貞吉中以行正也
九二變晉下卦為坤坤為大輿未濟之時知水之險
而難于從涉故引曳其車輪而濟此亦人臣遭難而
求速濟者使從者曳其輪而行求安拜之君侯以解
難貞正而吉中以行正者二居臣位剛變為柔不至
履險所行中而正矣鄭子産為政以其乘輿濟人於
溱洧孟子曰惠而不知為政歲十一月徒杠成十二
月輿梁成民未病涉也安得人人而濟之故為政者
每人而悅之日亦不足矣未濟之輿逃難者也故貞
吉子産之輿要譽者也故君子譏之
九四貞吉悔亡震用伐鬼方三年有賞于大國象曰貞
吉悔亡志行也
既濟之下卦元屬離離為甲胄為戈兵有征伐之象
九三變震通卦為屯屯難也高宗伐鬼方三年克之
而憊也未濟之上卦變屬離九四變蒙蒙卦有擊蒙
之義故亦有伐鬼方之象何既濟曰高宗伐鬼方未
濟曰震用伐鬼方爻辭不同蓋既濟九三下卦變震
未濟九四伐鬼方不曰高宗而曰震用者指既濟九
三變震以明夫爻變之義也卦變當倒看既濟之九
三變屯未濟之九四變蒙屯蒙之逆數又明矣蓋既
濟之伐鬼方三年克之憊而无賞三居不當之位也
九四伐鬼方三年克之有賞于大國者四居大臣之
位挾天子令諸侯宜其貞吉悔亡而志行也昔啓與
有扈戰于甘之野誓師曰用命賞于祖弗用命戮于
社武王伐紂誓師于孟津曰功多有厚賞不迪有顯
戮漢宣帝詔曰有功不賞有罪不誅雖唐虞不能化
天下其斯之謂歟
六五貞吉无悔君子之光有孚吉象曰君子之光其暉
吉也
雜卦曰未濟男之窮也而卦内多有吉者何也以卦
象論之火炎于上水潤于下隂陽之氣不交何以能
吉惟卦變取義多有吉得六五變乾通卦為訟五居
尊位用剛健中正之才以濟險難雖下卦剛險之臣
亦皆順服此未濟之主期于必濟貞正而吉何悔之
有有孚者五爻變剛與二爻之剛為應君臣相孚有
君子之光吉而又吉也其暉吉者光之盛也自古濟
難之君臣造舟以伐國者皆未濟之時期于必濟如
秦孟明伐晉濟河焚舟克成厥勲晉武帝遣王濬造
舟伐吳乃作大船方百二十步中受二千人旌旗器
甲屬天滿江孫皓肉袒面縳以降舟楫之盛自古未
有此皆未濟之君臣期于必濟君子之光不可以未
濟論也
上九有孚于飲酒无咎濡其首有孚失是象曰飲酒濡
首亦不知節也
上九變震通卦為解濟川之時難將解矣上震下坎
皆有孚實者也然上有雷霆之怒下有坎水之險雖
曰未濟之終君子畏首畏尾猶未敢濟故與有孚信
之人相與飲酒以待風波之平寇賊之散而後濟也
倘飲食有節亦自无咎至于沈酣太過濡溺其首日
夜湎淫至于險難之至而不知陷有孚者必不失是
德也如羲和湎淫廢時亂日胤侯征之而失國商紂
淫樂戲為沙丘以酒為池以肉為林為長夜之飲用
炮烙之刑武王征之商之所以亡也繫辭曰易之興
也其當殷之末世周之盛德邪當文王與紂之事耶
抑文王蒙難之時親見紂之沈酗失德不知難之將
至故于未濟既濟之末爻力言飲酒濡首不知其節
之義以為後世人君之戒愚故曰易之為書非專為
卜筮設也明萬世君臣之大義也
周易爻變易緼卷八
