周禮訂義卷六十九宋王與之撰
行夫下士三十有二人府四人史八人胥八人徒八十
人
鄭康成曰行夫主國使之禮
掌邦國傳(張戀反)遽之小事&KR0839;惡而無禮者凡其使(去聲)也
必以旌節雖道有難(去聲)而不時必達
鄭康成曰傳遽若今時乘傳騎驛而使者也○王昭
禹曰&KR0839;惡謂吉凶之事蓋事小而禮籍有所不載故
也若夫載於禮籍之大事則有小大行人存焉○賈
氏曰無擯介而單行謂之無禮(○鄭康成曰無禮者行夫主使之)○
鄭鍔曰既有大小行人又有行夫者蓋大小行人備
禮儀而使使之大者也行夫不用擯介疾傳遽而達
其小事使之小者也大事有&KR0839;惡者大小行人以擯
介而使若夫小事之&KR0839;惡者謂福慶禍災之小者也
行人乘傳而往欲急遽以視其事惟其不用相禮之
人故必執旌節為信(○王昭禹曰道路用旌節也)使之大者有使
有副不患其不達若行夫則無介無介則慮其有患
難而命不達故言雖道路有難而不時必達謂雖不
能及所約之時要之必期於達也(○鄭康成曰道有難謂遭疾病他故)
(不以時至必達王命不可廢也)
居於其國則掌行人之勞辱事焉使則介之
王昭禹曰居於其國非以王命出行之時○劉迎曰
司隸掌役國中之辱事與役其煩辱之事今行夫以
下士三十二人為之則掌行人之勞辱之事俾凡有
使則為之介紹而或先或後亦其職也(○王昭禹曰凡大小行人)
(有煩勞汙辱之事皆行夫掌之)先儒改焉為夷謂四方夷之使則介
之經言凡其使也必以旌節初無使四夷之文況經
謂傳王之言而說諭焉書其日月焉皆以焉為文不
知先儒何苦改經文而好異說如此
環人中士四人史四人胥四人徒四十人
鄭康成曰環猶圍也主圍賓客任器為之守衛○王
昭禹曰夏官有環人秋官復有環人者蓋夏官環人
掌環四方之故取周巡往來若環之無端也秋官環
人掌環賓客之任器取周圍保衛若環之無隙也
掌送逆邦國之通賓客以路節達諸四方
黃氏曰古者諸侯分方率屬書肆覲東后詩式是南
邦奄受北國皆是也苟非同統率為相維相比之勢
與朝覲道途經由則不相往來旄丘曰匪車不東叔
兮伯兮靡所與同崧高曰徹申伯土疆以峙其粻式
遄其行(楚屈完謂齊桓公曰君處北海寡人處南海不虞君之涉吾地也何故陳轅濤塗誤師亦)
(為其本非東方所率屬)至若有好故遣使自東徂西自南徂北
皆當過王都天子使人通之故謂之通賓客(○王昭禹曰通)
(與易所謂往來不窮謂之通同意)○鄭康成曰路節旌節也(○鄭鍔曰謂之)
(旌節則指其物也謂之路節則指其行于道也其實一耳)○王昭禹曰無節者有
幾則不達故以路節達諸四方
李嘉會曰旌節用於道路人信旌節則環人可以通
賓客可以達四方可以授館聚柝可以門關無幾可
以遠及四疆
舍則授館令聚柝
賈氏曰館謂道上廬宿市所館舍(○王昭禹曰國野之道五十里有候)
(館賓客至則環人授之也)
鄭鍔曰行人有致館之禮蓋賓客至國則授以館舍
也此則送逆所至賓客或舍止則授之以館非行人
致館之比○鄭康成曰令令野廬氏(○王昭禹曰野廬氏若有賓客)
(則令守涂地之人聚柝則環人乃令野廬氏)○鄭鍔曰聚人以擊柝為之
宿衛以防非常
有任器則令環之
鄭鍔曰賓客有所用之器不特聚柝以防之令循環
守視慮其或失也司隸言為百官積任器與此任器
同皆謂所須之物所賴以為用不可一日無也
凡門關無幾(音譏)送逆及疆
鄭司農曰門關不得苛留環人也○王昭禹曰疆謂
畿四方之界賓客始來而逆之終去而送之皆至王
畿之界所也○鄭鍔曰他官送逆賓客或近郊或遠
郊有不及疆者環人既以循環守衛為職此所以及
疆焉
象胥每翟上士一人中士二人下士八人徒二十人
鄭康成曰通夷狄之言者曰象胥其有才知者也此
類之本名東方曰寄南方曰象西方曰狄鞮北方曰
譯今總名曰象者周之德先致南方也(○鄭鍔曰周自西土創業)
(所先歸者南方之人觀江漢汝墳之詩皆南方之域其後越裳重譯而至亦南方之蠻因其先通知其言)
(語故因以名官)
(楊謹仲曰鄭氏謂周德先至南方未必然也特周之時南方最遠周始有重譯而獻者蓋周都豐鎬去西)
(北則近去南方則遠堯都平陽故虞書言遠夷則曰蠻夷猾夏蠻夷率服武王言懷遠則曰通道于九夷)
(八蠻若後世多言戎狄大抵去王都遠則言語嗜慾尤不同也○王昭禹曰掌四夷之言此獨以象言者)
(舉一以互見也舉一而必言象以周之化自西而南以言其所致者遠也)
掌蠻夷閩貉戎狄之國使掌傳王之言而諭說焉以和
親之
王氏曰職方氏言四夷八蠻七閩九貉五戎六狄皆
其圖地可辨數要者也象胥言其國使而不言其國
數則所掌非特職方可辨數要之國○王昭禹曰天
子有道守在四夷殊方異俗莫不輸誠歸欵象胥之
譯其言又曷可少哉故掌傳王之言而諭說焉諭則
使之喻其言說則以言明其理(○鄭鍔曰傳王之言而諭說焉使知王之)
(志意也以王之恩意曉諭其心乃所以和之使勿乖親之使勿疎外也)
若以時入賓則協其禮與其辭言傳之
鄭鍔曰以時入賓謂四夷之君以時親來也○劉執
中曰協其禮謂蕃國之君世一見象胥掌教之以中
國之儀用協其禮也與其辭言者雖不能變其音聲
而可諭之以事上之意然後以其辭而言之於上也
(鄭鍔曰傳以辭言其使達中國之語可以相通也○王昭禹曰接之以辭言而象胥則協其辭言傳而通)
(之王制曰達其志通其慾與此所謂協其辭言傳之同意)○黃氏曰言以其辭言
於上傳以上之言傳報之也
凡其出入送逆之禮節幣帛辭令而賓(音擯)相(息亮反)之
鄭康成曰從來至去皆為擯而詔侑其禮儀○王昭
禹曰禮節所以相接幣帛所以致享辭令所以相與
象胥掌擯而相之(○賈氏曰幣帛謂王有賜與之者)
凡國之大喪詔相國客之禮儀而正其位
鄭鍔曰國客謂四夷遣其臣來也中國之客自有大
小行人掌正其位○劉執中曰若其入賓而遇國之
大喪則詔相其禮儀而正其位若遇軍旅會同則受
其幣而賓禮之皆謂蕃國也
凡軍旅會同受國客幣而賓禮之
王昭禹曰軍旅以征伐時會以發禁殷同以施政四
海之諸侯或遣臣以聘問則象胥擯而禮之○鄭鍔
曰受其幣而擯相之所以待其來會之勤
凡作事王之大事諸侯次事卿次事大夫次事上士下
事庶子
王昭禹曰凡作事謂作四夷之事王之大事諸侯者
國之大事在祀與戎則作大事於四夷者謂有戎事
於四夷也諸侯以敵王所愾為事故任諸侯然則彤弓
錫有功諸侯則蠻夷衰而諸夏盛故六月之序曰彤
弓廢則諸夏衰矣次事則非戎事謂威讓之令文誥
之辭或施於四夷者則量其事之輕重或以卿大夫
或以上士也若夫下事則事之尤小者故以庶子而
已言下事庶子則包中士矣(○賈氏曰不言中士下士者總以王之三等之)
(士皆曰上士與王制所云元士同也云庶子者謂若宫伯所云士庶子之等)
鄭鍔曰事有小大爵有尊卑權有輕重因事用人各
得其稱理之常也必於象胥言者蓋處夷狄之道尤
不可不謹也
黃氏曰此疑簡編有錯繆以其名推之國客必非象
胥所掌而作事尤非其所得預疑為小行人職掌作
事後鄭說是擇使也諸侯恐當為諸公春秋天王使
宰周公來聘是也下事庶子若武氏子仍叔之子
掌客上士二人下士四人府一人史二人胥二人徒二
十人
鄭鍔曰賓客之名分而言之則尊者謂之賓卑者謂
之客總而言之皆可謂之客掌客於賓客之禮無所
不掌而名官獨曰客蓋總而言之也○黃氏曰掌客
在象胥之下賓客内事畢始著外事名之曰客自外
言之大行人屬象胥諭言語協辭命在巡守前
薛平仲曰五官之設一以掌為者皆相承乎前而遞
守於後者也蓋掌客掌其賓客之等數即行人司儀
之為等數也掌訝掌其等籍以待賓客即小行人之
為禮籍也掌交掌其交好即前乎數官之為交好也
誠使禮儀之未明則掌客何以嚴等級之殊等數之
未定掌訝何以待賓客之至賓客之未至則掌交又
何以致交好之結哉然交好之往來而姦慝之伏於
難測者不可以不幾於是乎有掌察之臣交好之既
至而幣帛之將其厚意者不可以不節於是乎有掌
貨賄之官是皆相承而遞守之以成賓客之禮者也
掌四方賓客之牢禮餼獻飲食之等數與其政治
黃氏曰所掌牢禮餼獻等數皆天子之禮而以王巡
守所至之國為主天子禮待諸侯故以四方言之○
易氏曰牢禮即凡用牢之禮餼謂餼九牢之類獻謂
禽獻之類飲食謂饗燕膳食之類
李嘉會曰政治注謂國新殺禮之類若此之屬非一
事也可以類推○鄭鍔曰牢禮餼獻飲食皆主國所
以待賓客之禮必有等數焉等如司儀所謂以二等
從其爵而上下之之等不為之等無以稱其爵之尊
卑數即下文所陳之數不為之數無以供其物之多
寡既掌其等數矣又掌其政治者等數雖不可易然
而有凶豐之年有禍災之故有在野在外之時雖從
其等數又不可無政治以撙節之也
王氏詳說曰大行人言五等諸侯朝聘疎數而及其
相聘相朝小行人言五等諸侯而及其六幣司儀言
將合諸侯而及其諸公與諸公之臣相為賓客言王
合諸侯而饗禮而及諸侯之禮所以見成周之時禮
自天子出也且以掌客諸侯之牢禮餼獻飲食之等
數言之來有郊勞去有致賄此終始成禮也言於司
儀而不言於掌客積飱饔餼言於司儀而又言於掌
客蓋掌客事專於牢禮餼獻飲食之等數此所以言
積飱饔餼之禮為詳且悉
王合諸侯而饗禮則具十有二牢庶具百物備諸侯長
十有再獻
鄭鍔曰饗禮之具十二牢者非常之禮也昔吳人徵
十二牢於魯子服景伯謂周之王也制禮上物不過
十二以為天之大數(哀七年)故王者法而用之(○李嘉會曰上)
(公以九為節則十二者是王禮之數也)今饗諸侯則具十二牢庶具百
物皆備諸侯長亦十有二獻者蓋論禮之常則位雖
極上公亦止於九獻而已論君之惠則不然彼其當
朝之歲朝享於廟固當從其禮之常若夫非當朝之
歲王者特以國家有事而大合之方伯連率皆在安
可以無優異乎故取天子所當用之禮用以待夫為
諸侯之長者所以表其恩意之厚出於非常也然言
諸侯長十有再獻則其他不用是禮矣○黃氏曰十
二牢庶具百物備天子之禮也而以享諸侯長非謂
諸侯長當用此也有司以供天子天子推而享之易
大烹以養聖賢此意也諸侯咸在其饗禮皆有等獨
饗其長以天子之禮欲使諸侯知長幼之義且為天
子所尊也康王之誥曰太保率西方諸侯入應門左
畢公率東方諸侯入應門右六年五服一朝十二年
時巡諸侯各朝于方嶽皆率之以長時會在國中掌
客諸侯長十有再獻兩見其義下别出巡守殷國則
此為時會亦使掌客掌之其事同也(○易氏曰牢具十有二而莫適)
(所主獻至十有二而少異于衆其禮盖有品節之義也)
王巡守殷國則國君膳以牲犢令百官百牲皆具從(去聲)
者三公眡上公之禮卿眡侯伯之禮大夫眡子男之禮
士眡諸侯之卿禮庶子壹眡其大夫之禮
賈氏曰王巡守則殷同殷同則殷國也王巡守至於
四嶽之下當方諸侯或所在經過或至方嶽之下若
殷國或在王城出畿外在諸侯之國所在之處皆設
禮待王故巡守殷國並言也(○黃氏口大行人十有二歲王巡守殷國巡守)
(至方嶽大明黜陟也掌客王巡守殷國通兩義有巡守而不至方嶽者直曰巡守而已至方嶽則為殷國)
(所至國君膳天子之禮皆當如是)○鄭康成曰國君者王所過之君
也犢繭栗之犢也以膳天子貴誠也牲孕天子不食
也祭帝不用也(○賈氏曰此郊特牲文言此見天子牲與天同貴誠慤故用繭栗也)○
王昭禹曰天子施禮於諸侯協十有二牢以多為貴
也諸侯報禮於天子膳以牲犢以少為貴也以多為
貴者外心也以少為貴者内心也○鄭康成曰令者
掌客令主國也○賈氏曰百官即三公以下○鄭康
成曰百牲皆具言無有不具備○鄭鍔曰下至百官
之衆所用之牲亦不一非特具以養百官也凡百官
而不從王之行者皆當有以給之公卿大夫子男士
庶子爵命雖不同以出封加等則其位同從王之行
猶出封也以八命之公視九命之公六命之卿視七
命之侯伯四命之大夫視五命之子男三命之士視
侯伯之卿亦三命也不加等者蓋有中士下士一視
三命之卿亦為加矣謂之諸侯之卿則公之孤亦在
其中然則王之上士其視公之四命之孤歟若夫子
男之卿再命此雖言諸侯之卿知不可指子男卿者
以加一等之理攷之也庶子則專一視大夫之禮王
之庶子可以比諸侯之大夫矣
凡諸侯之禮
黃氏曰司儀凡四方之賓客禮儀辭命餼牢賜獻以
二等而掌客諸侯之禮三等與大行人同何也掌客
本掌王國之禮及王巡守其所至國為主禮待諸侯
之來者而皆用王國之禮是則掌客具兩義總曰四
方賓客之牢禮餼獻飲食之等數以四方為文則專
為巡守殷國而見也疏家以為諸侯相朝主國待賓
之禮又曰掌客不見天子待諸侯之禮而見諸侯自
相待以外包内皆誤蓋不攷司儀二等與掌客設官
之意也司儀專載諸侯相待之禮諸侯常時用之掌
客專掌天子待諸侯之禮因王巡守殷國主國用之
是皆當參攷也(○鄭鍔曰攷此下文有夫人致禮之事則知為諸侯待賓之禮無疑)○易
氏曰凡諸侯之禮即所掌牢禮餼獻飲食之等數也
上公五積皆眡飱牽
鄭鍔曰客始至則致小禮謂之飱飱必有牢或飪或
腥致積則牽而往不殺也五積所用皆視飱時之物
但牽往不殺為異言眡者謂其禮與致飱用物同也
(○賈氏曰一積視一飱飱五牢則五積二十五牢也侯伯飱四牢四積則十六牢子男飱三牢三積則九)
(牢也必牽之不殺者以其在道分置豫往故不殺客至自殺也)○鄭司農曰牽牲可
牽行者春秋傳曰餼牽竭矣
三問皆脩羣介行人宰史皆有牢
王昭禹曰於始至以問間闊則有脩焉脩者脯之加
薑桂者也羣介行人宰史皆公所從行者尊其君以
及其臣故於方致問之始亦有牢也鄭氏謂臣用牢
而君用脩疑其非禮恐有脱誤蓋上公致積則有飱
牽問禮隨而至故加以脩而已(○王氏詳說曰禮有損而益者有益而損)
(者有豐大禮而殺小禮者有豐小禮而殺大禮者初未可以問禮用脩為非禮也)羣介行人
宰史方此有牢不為過也至於侯伯子男則不言者
以上公爵命為獨隆其禮為獨優故也
飱五牢食四十簠十豆四十鉶四十有二壺四十鼎簋
十有二牲三十有六皆陳
賈氏曰案聘禮賓大夫帥至館卿致館即云宰夫朝
服設飱是其客始至之禮言小禮者對饔餼為大禮
也○鄭鍔曰夕食曰飱謂其薄也三牲備為一牢五
牢者非皆熟也飪一牢其餘則腥也自飱五牢以至
牲三十有六皆陳者此致飱之禮也○鄭康成曰食
者庶饈美可食者也其設蓋陳于楹外東西不過四
列(○賈氏曰十以為列故四列)○王昭禹曰上公食四十侯伯食
三十有二子男食二十有四東西共四列上公其列
之數則十侯伯列之數則八子男列之數則六(○王氏詳)
(說曰食之數以八為降殺)○鄭康成曰簠盛稻粱器也公十簠堂
上六西夾東夾各二也諸侯八簠堂上四西夾東夾
各二子男六簠堂上二西夾東夾各二○王氏詳說
曰其數以兩為降殺
鄭康成曰豆菹醢器也公四十豆堂上十六西夾東
夾各十二禮器曰天子之豆二十有六諸公十有六
諸侯十有二上大夫八下大夫六以聘禮言之則堂
上之數與此同(○王氏詳說曰天子之豆堂上二十有六則東西兩夾皆二十有二矣亦)
(以八為降殺)○賈氏曰鉶器名所以盛膷臐膮三等之羹
鄭康成曰公鉶四十二侯伯二十八子男十八非衰
差也二十八書或為二十四亦非也其於衰公又當
三十於言又為無施禮之大數鉶少於豆推其衰公
鉶四十二宜為三十八蓋近之矣則公鉶堂上十八
西夾東夾各十侯伯堂上十二西夾東夾各八子男
堂上十西夾東夾各四(○王氏詳說曰有鉶鼎有鉶羹所謂膷臐膮也亦所謂藿)
(苦薇也羹熟于鼎而載之于器凡飪一牢則正鼎九陪鼎三所謂陪鼎者即鉶羹之鼎也既言鼎十有二)
(又言鉶三十八則鉶為鉶羹之器矣此鉶鼎鉶器之所以異也)○鄭康成曰壺酒器
也其設於堂夾如豆之數(○鄭鍔曰壺以盛酒司尊彜云其饋獻用兩壺左傳)
(云樽以魯壺其數與豆同○王氏詳說曰壺亦以八為降殺)鼎十有二者飪一牢
正鼎九與陪鼎三皆設於西階前(○賈氏曰鼎為烹牲體之器也牢鼎)
(九謂牛羊豕魚腊膚與腸胃鮮魚鮮腊陪鼎三者膷臐膮也)簋黍稷器也十有二
堂上八西夾東夾各二○鄭鍔曰食與豆非相配之
物故分之簋與鼎為食之主且相配故合之(○王昭禹曰上)
(公鼎簋十有二侯伯子男亦皆十有二者鼎牲器也簋黍稷器也皆食之主也皆常食也未始有加損焉)
(故其數皆止于十二○王氏詳說曰簠盛稻粱而降殺以兩至于簋之所用五等同之者黍稷賤者所食)
(稻粱貴者所食貴以賤為本故爾此鼎簋之同乎十二也)○鄭康成曰牲當為腥
聲之誤也腥謂腥鼎也於侯伯云腥二十有七其故
腥字也(○王氏曰腥即牲之腥者或言牲或言腥互見也)諸侯禮盛腥鼎有
鮮魚鮮腊每牢皆九為列設於阼階前公腥鼎三十
六腥四牢也侯伯腥鼎二十七腥三牢也子男腥鼎
十八腥二牢也(○王氏詳說曰腥鮮魚鮮腊之鼎也其數以九為降殺所謂陪鼎者上既)
(言之矣正鼎九者牛羊豕魚腊腸胃倫膚與夫鮮魚鮮腊是也少牢則五鼎所謂牛羊豕鮮魚倫膚而腸)
(冒則又與牛羊豖同鼎矣公食大夫禮七鼎者所謂牛羊豕魚腊腸胃倫膚而無鮮魚鮮腊之二鼎矣但)
(五鼎則腸胃同鼎同俎七鼎則腸胄異鼎異俎飱五牢者則飪一牢而腥四牢飱四牢者則飪一牢而腥)
(三牢飱三牢者則飪一牢而腥二牢此五等之鼎皆十有二而腥之鼎降殺以九也牽牲無鉶鼎腥牲亦)
(無鉶鼎此飪腥之鼎所以不同其數)陳列也○鄭鍔曰已上所致飱之
物皆陳列於客館也列有常處食陳於楹外簠與豆
鉶壺簋皆陳於堂上及東西之夾鼎則陳於西階之
前腥則陳於阼階之前凡此皆謂之門内之實亦有
車米禾芻薪之類不列於此
饔餼九牢其死牢如飱之陳牽四牢米百有二十筥醯
醢百有二十罋車皆陳
鄭康成曰饔餼既相見致大禮也(○賈氏曰案聘禮記云聘日致饔鄭)
(云急歸大禮是既相見致大禮也)○王氏詳說曰曰死牢曰牽牢曰
米曰醯醢曰車米曰車禾曰芻薪曰倍禾此饔餼之
禮○鄭鍔曰牛羊豕備為一牢凡用九牢從命數也
九牢之物有生致者有殺而往者死牢五如飱之五
牢也其陳亦如飱飪一牢在西餘腥者在東也生牽
四牽而往陳於門西焉共為九牢也(○王氏詳說曰上公九牢其五)
(為死牢四為牽牢侯伯七牢其四為死牢三為牽牢子男五牢其三為死牢二為牽牢或死或牽而皆曰)
(饔餼者蓋餼之為義有二案聘禮云主國使卿歸饔餼五牢飪一牢腥二牢餼二牢則此餼為生矣故鄭)
(氏謂生曰餼案僖三十三年鄭皇武子曰惟是餼牽竭矣則此餼為腥矣故服氏以腥以餼是知致積致)
(飱致膳等皆用牢而餼得為牢禮者豈非比乎此死牢牽牢之所以異也)○易氏曰米則
載之於筥者半斛曰筥上公百有二十筥為米六十
斛侯伯百筥為米五十斛子男八十筥為米四十斛
其設在於庭中(○鄭康成曰公侯伯子男黍稷稻粱皆二行公稷六行侯伯稷四行子男)
(二行○鄭鍔曰有黍稷稻粱共百二十筥)○鄭鍔曰醯醢者虀葅臡醢可
食之物如王舉之數(○賈氏曰上公醯醢百二十罋與王舉百二十罋同故鄭志云)
(此公乃二王後如是王之上公與侯伯俱同百罋)○王氏詳說曰醯醢陰陽
之義醯穀陽也醢肉陰也其數以二十為降殺故上
公百二十罋而侯伯則百子男則八十矣然飱則實
於豆而饔則實於罋此飱之所以異於饔也○鄭鍔
曰皆陳列於客館其陳則牢有在阼階西者有在東
者米積陳於中庭十為列醯醢夾碑從陳亦十為列
醯以穀為之陽物也故在碑東醢以肉為之陰物也
故在碑西言車皆陳非也車衍字也凡此皆門内之
實所陳在門内者也(○王昭禹曰車皆陳以車盛罋焉而陳之也既陳則不用車矣)
(故侯伯子男言皆陳而不言車也)
車米眡生牢牢十車車秉有五籔車禾眡死牢牢十車
車三秅(音妬)芻薪倍禾皆陳
鄭鍔曰車米者以車載米也眡生牢謂視牽一牢則
用十車以載米牽四牢則用四十車矣然一車之中
所容秉有五籔而已十斗為斛十六斗為籔十籔為
秉一秉十六斛也五籔八斛也秉有五籔二十四斛
也秉與冉子與之粟五秉之秉同車禾者以車載禾
也藁實並刈為禾禹貢所謂總秸之類也其數則眡
死牢死牢五一死牢則用十車五牢則五十車矣然
一車所載者三秅而已禾之秉謂禾可把者也四秉
曰筥筥一穧也十筥曰稯十稯曰秅三秅者三十稯
也○王昭禹曰芻薪倍禾則凡百車也(○鄭鍔曰有芻有薪其數)
(則視禾而倍之)○王氏詳說曰禾米薪芻公養之義也米所
以養賓而薪如其數禾所以養馬而芻如其數然米
有載於筥者有載於車者上公百二十筥則為米六
十斛此米之載於筥者也其設在於庭中其侯伯子
男皆以二十為降殺矣秉有五籔則為米二十四斛
矣此米之載於一車之數也其設在乎門外禾也薪
也芻也亦在其處(○鄭康成曰米在門東禾在門西芻薪雖取數于禾薪從米芻從禾)
(也)其侯伯子男皆以十為降殺侯伯米三十車禾四
十車子男米二十車禾三十車至上公則米禾十車
為言者乃所以眡其死牢生牢之數也若夫聘禮則
侯伯之卿米禾皆二十車矣豈非殺大禮而豐小禮
其數與此不同乎然飱禮不言米禾薪芻者抑以積
視飱牽是飱禮以米禾芻薪為義不必言可也
總論
王氏詳說曰食也簠也豆也鉶也壺也皆陳于堂上
及兩夾也簋亦陳于堂上而與鼎並者並其數也非
並陳也鼎也腥也陳于阼階之前死牢也牽牢也陳
于門之西車米也車禾也薪芻也陳於門之外醯也
醢也陳於碑之東西掌客言饔餼之皆陳者二筥米
與醯醢並者以其皆在門内也米禾之車與死牢之
牢並者以其皆在門外也則義甚明矣言飱之皆陳
者一而鼎也腥也同為簠簋豆鉶之列者蓋簠簋豆
鉶豈堂上所陳之器乎鼎也腥也豈堂上所陳之器
乎雖不分言皆陳學者可以意曉也至於飱之所陳
以筐米陳於楹外罋陳於楹内則與饔禮之陳筥於
庭陳罋於碑異矣夫人助君籩豆陳於戶東壺陳於
東序則與君之陳籩豆於堂陳壺於楹外異矣
乘(去聲)禽日九十雙殷膳大牢以及歸三饗三食三燕若
弗酌則以幣致之
鄭鍔曰飱饔之外每日所供有乘禽所謂禮賜是也
乘謂羣行相四偶者如雉鴈之屬傳所謂乘鴈集不
為多是爾九十雙者從其命數以雙行也(○鄭康成曰于禮以)
(雙為數)殷中也賓未去之間又更致膳示恩意無倦也
物用則大牢焉○王氏詳說曰上公大牢侯伯大牢
子男闕而不言此中膳之禮也案聘禮云既致饔旬
而稍者謂此禮也蓋賓客之道以十日為正行禮一
旬之後或遭凶變或主人留之即有致稍歸禽之禮
周禮漿人所謂共賓客之稍禮是也但上公言於及
歸侯伯不言及者間或致之耳侯伯大牢而子男不
言者止於乘禽耳(○王昭禹曰侯伯言膳大牢子男不言蒙上文可知然獨于上公言)
(以及歸則侯伯子男及歸可知也)
鄭鍔曰自始至以及歸凡三饗之三食之三燕之禮
成於三也
王昭禹曰上公三饗三食三燕諸侯三饗再食再燕
子男一饗一食一燕饗以酒為主食以食為主燕以
恩為主惟以恩為主故異於饗食之禮示以慈惠以
毛為尚其樂無筭也取其歡而已其爵無筭也取其
醉而已取脯以降奏陔而去則王之所以致愛於諸
侯於是為至矣
鄭康成曰若弗酌謂君有故不親饗食燕也○鄭鍔
曰饗必有酬幣食必有侑幣不親饗則遣大夫以酬
幣致其饗禮不親食則亦遣大夫以侑幣致其食禮
所以將厚意焉謂有故不及躬臨而非厭慢賓之意
或謂不親燕則不用幣致蓋饗食在廟其禮至嚴而
燕在寢其禮䙝然攷鹿鳴之燕羣臣猶有幣以將意
況燕賓乎
凡介行人宰史皆有飱饔餼以其爵等為之牢禮之陳
數唯上介有禽獻
鄭鍔曰凡介者賓之衆臣從行者也行人者掌賓禮
之官也宰者賓之膳夫也史者賓之掌書史也始至
有飱且後有饔餼尊其君以及其臣也然人衆參差
難等用其爵之高下為之陳數而已此則禮之正者
(○鄭康成曰爵卿也則飱二牢饔餼五牢大夫也則飱大牢饔餼三牢士也則飱少牢饔餼大牢此降小)
(禮豐大禮也○賈氏曰小禮謂饔餼卿五牢子男卿與君等是豐大禮也)若夫禽獻禮賜
也則唯上介始有焉上介相禮其爵亦尊宜有禮賜
以示優厚也聘禮乘禽於客日如其饔餼之數士中
日則二雙是也用禽以獻謂之禽獻也
王氏詳說曰案聘禮上介與賓同是以大夫餼賓云
上賓上介皆大牢米八筐衆介皆少牢米六筐但上
賓有芻禾而上介無芻禾耳此五等之上介皆有禽
獻也
夫人致禮八壺八豆八籩膳大牢致饗大牢食大牢
鄭康成曰夫人致禮助君養賓也籩豆陳於戶東壺
陳於東序凡夫人之禮皆使下大夫致之(○賈氏曰内宰致后)
(賓客之禮注云謂諸侯朝覲及女賓之賓客内宰是下大夫王后尚使下大夫況諸侯夫人乎)○鄭
鍔曰其數八八者隂之極數所用之物皆大牢厚賓
也○王氏詳說曰上公八壺八豆八籩而侯伯同者
抑以夫人於上公有膳有饗有食而侯伯則無食禮
矣(○王昭禹曰侯伯與上公同不言食大牢則殺于上公也)
黃氏曰夫人致禮其在王國后之禮也膳眡致饗與
侯伯同則皆大牢下一等則特牛隨所用之鄭不言
饗又曰饗有壺酒蓋疑辭
卿皆見以羔膳大牢
黃氏曰親見卿謂子男於主國之卿皆當親見之也
疏家引聘禮卿大夫勞賓賓不見大夫奠鴈上介受
則公侯伯於主國之卿來見不親見之矣○鄭鍔曰
主國之卿見賓亦皆執羔所以禮之也卿執羔取其
羣而不黨之義自其常也嫌於他國君不可用見已
君之禮故言皆見以羔及其膳賓亦用大牢所以助
君養賓(○王昭禹曰或用大牢或用特牛亦禮之殺)○黃氏曰見讀如字
夫人致禮公侯伯壺籩豆八子男六卿膳公大牢膳
侯伯子男特牛司儀所謂二等從其爵而上下之粗
可見鄭說非○王氏詳說曰子男與侯伯同禮者卿
以侯伯見以羔而子男不言見者蓋三卿之内有見
者有不見者卿於小國之君有不造館者矣
緫論
劉執中曰掌客之所掌牢禮其别有五皆天下之正
禮而王及諸侯之所共守而同行之不敢過也不敢
不及也王不巡守殷國會合諸侯而享之一也王巡
守殷國國君膳王及公卿大夫士庶子各有所眡二
也諸公相為賓之禮三也侯伯相為賓之禮四也子
男相為賓之禮五也聖人事為之制物為之防使貴
賤有倫上下有叙賓主有禮揖遜有節小大必稱故
享之者足以成禮而無餘為之者足以敬賓而不乏
所以行禮樂起風化篤忠順厚人倫而禍亂之萌息
爭鬭之心消僣偪之源窒國之大經也
侯伯四積皆眡飱牽再問皆脩飱四牢食三十有二簠
八豆三十有二鉶二十有八壺三十有二鼎簋十有二
腥二十有七皆陳饔餼七牢其死牢如飱之陳牽三牢
米百筥醯醢百罋皆陳米三十車禾四十車芻薪倍禾
皆陳乘禽日七十雙殷膳大牢三饗再食再燕凡介行人
宰史皆有飱饔餼以其爵等為之禮唯上介有禽獻夫人
致禮八壺八豆八籩膳大牢致饗大牢卿皆見以羔膳特
牛子男三積皆眡飱牽壹問以脩飱三牢食二十有四簠
六豆二十有四鉶十有八壺二十有四鼎簋十有二牲
十有八皆陳饔餼五牢其死牢如飱之陳牽二牢米八
十筥醯醢八十罋皆陳米二十車禾三十車芻薪倍禾
皆陳乘禽日五十雙壹饗壹食壹燕凡介行人宰史皆
有飱饔餼以其爵等為之禮唯上介有禽獻夫人致禮
六壺六豆六籩膳眡致饗親見卿皆膳特牛
張氏曰周禮曰上公豆四十侯伯之豆三十二記曰
諸公十有六諸侯十有二問曰豆之設何其差也答
曰堂上十六西夾東夾各十二是公豆四十但言十
六者是堂上數也堂上十二西夾東夾各十是侯伯
豆三十二但言十二者亦堂上數也
鄭鍔曰侯伯四積者凡此皆視上公而降殺耳其義
則同於夫人之禮則言致饗蓋不親饗也使大夫致
之而已於子男之君則言膳眡致饗者以膳當饗之
禮也已膳則不饗之矣言親見卿皆膳特牛者大國
之卿於子男之君來不皆見之也見之者乃以特牛
膳之不見之者則無膳之禮也
凡諸侯之卿大夫士為國客則如其介之禮以待之
黃氏曰此正與司儀二等同鄭謂特來聘問待之禮
如其為介時是也上言凡介行人宰史皆有飱饔餼
以其爵等為之禮又曰惟上介有禽獻則上介一等
其餘一等所謂二等從其爵而上下之可見也掌客
獨此為邦國自待客禮蓋因介見之○易氏曰古者
坐賓於西北位介於西南所以尊賓卑介也賓之尊
以其敵主介之卑以其副賓此上經所謂凡介皆有
牢皆有飱饔餼以其爵等為之牢禮之陳數宜也若
夫諸侯之卿大夫士以聘問而自為國客則非介也
具賓之體者也具賓之體則疑於賓矣乃如介之禮
以待之蓋尊者之道為正為大卑者之道為副為小
諸侯之卿大夫士臣也以為介者分之所當然以為
國客者亦分之所當然以其爵等為之牢禮之陳數
則知先王待賓客之禮固有常制矣(○鄭鍔曰諸侯之卿大夫士有)
(從其君而來為國客之時亦有奉君而來時當其奉君命則主國待之之禮亦如從君來而為介時之禮)
(不以其君來而加厚不以其自來而浸薄也)
凡禮賓客國新殺禮凶荒殺禮札喪殺禮禍烖殺禮在
野在外殺禮
易氏曰禮者合於天時宜於地財當於人心者也不
則殺焉可也國新謂新建國者凶荒謂無年者禍烖
謂兵寇者在野在外謂非方嶽及國門之外者以王
禮言之大荒大札天地有烖王皆為之不舉所以為
内省自疚之道至矣於是數者而殺禮抑以其自處
者而待賓客耶○李氏曰非直以歲之下則殺邦用
若新建國及札喪禍烖在野在外皆殺禮也禮許儉
約安得重困無聊之民求備乎籩豆之事
凡賓客死致禮以喪用
鄭康成曰死則主人為之具而殯矣喪用者饋奠之
物(○鄭鍔曰使其喪有所給)
賓客有喪唯芻稍之受
鄭鍔曰賓客在主國自聞其親之喪凡主國饗食之
禮皆不敢受以其喪故也若夫芻稍則以給人馬日
用之須不可以一已之喪而不受也故受芻稍焉
遭主國之喪不受饗食受牲禮
黃氏曰饗食主人待賓主人有喪自不應受此禮鄭
以牲為腥謂飱饗餼當熟者腥致之恐是
易氏曰賓客禮之常者死喪禮之變者凡賓客死則致禮以
喪用有君及父母之喪則惟芻稍之受遭主國之喪則惟受
牲禮而饗禮皆廢此禮之變者也亦别之於常禮而已矣
總論
陳君舉曰邦國之君相為賓客先王設官有行人行
夫掌客掌訝之類問勞贈送物為之數拜揖辭受事
為之節觀春秋之時一言不酬一拜不中而兩國為
之暴骨先王慮患豈不預哉
掌訝中士八人府二人史四人胥四人徒四十人
鄭康成曰訝迎也賓客來主迎之○黃氏曰掌訝序
於掌客之後何也王十二歲廵守畢五服諸侯自一
歲至六歲徧朝則迎訝之事無終已也朝廷清明四
方無事諸侯受職何敢廢哉朝節之疏數聘使之貴
賤介從之衆少皆當有等籍不以其籍掌訝不以入
易氏曰上經有訝士以訝四方之獄訟為主故曰士
此以掌四方之賓客為主故曰掌訝
掌邦國之等籍以待賓客
鄭康成曰等九儀之等數○王昭禹曰所以訝賓客
者必以其籍之差數而為隆殺之節焉異於小行人
掌邦國賓客之禮籍
若將有國賓客至則戒官修委積與士逆賓于疆為前驅而入
賈氏曰國賓客至者謂五等諸侯及其臣來朝聘至
謂入畿内至廬宿市當共待之○鄭康成曰官謂牛
人羊人舍人委人之屬(○賈氏曰以委積有牛羊豕米禾芻薪之等故知戒官者)
(謂牛人以下也)○王昭禹曰牛人共積牛羊人共積羊倉人
共道路之榖積委人共委積之芻薪掌訝之籍使各
蚤正素備以給賓客之用(○李嘉會曰十里之廬有飲食三十里有委五十里)
(有積委積既戒皆可就以取焉)
鄭康成曰士訝士也既戒乃出迎賓
及宿則令聚柝
鄭康成曰令令野廬氏
及委則致積
鄭康成曰致積以王命致其數於賓
至於國賓入館次于舍門外待事于客
鄭康成曰次如今官府門外更衣處待事于客通其
所求索
及將幣為前驅
鄭康成曰道之以如朝
至於朝詔其位入復及退亦如之
項氏曰入廟告以著位然後入復于王退則復于王
若曰賓不顧矣(○鄭司農曰詔其位告客以其位處也入復客入則掌訝出復其故位也)
(客退復入迎為之前驅至于館也)
凡賓客之治令訝訝治之
鄭康成曰賓客之治謂正其貢賦理國事也以告訝
訝為如朝而理之○李嘉會曰訝訝士也
凡從者出則使人導之及歸送亦如之
鄭康成曰從者凡介以下也人其屬胥徒也使導賓
客之從者營護之(○王昭禹曰賓客從行之人或出則掌訝使其屬導之也)亦如
之者送至於竟如其前驅聚柝待事之屬(○李嘉會曰若今日)
(以轉運為館伴一路所給皆得以自辦)
凡賓客諸侯有卿訝卿有大夫訝大夫有士訝士皆有
訝
鄭鍔曰當朝聘之日訝于賓館則各降一等其人諸
侯也則遣卿以訝之諸侯之卿也則遣大夫以訝之
大夫也則遣士以訝之士雖甚微亦不可無訝不言
所遣之官者蓋微者之來王朝亦遣微者無定禮也
訝每降一等如此若夫諸侯則敵故聘禮云卿訝卿
大夫訝大夫士訝士謂諸侯國之禮也(○李嘉會曰上公九命未)
(聞以九命之公為訝者此當酌權時之宜也)
凡訝者賓客至而往詔相其事而掌其治令
易氏曰上經因訝賓客而及卿大夫即館之訝此復
言掌訝之職凡言修委積以下皆所治之令○陳藴
之曰賓客方至則掌訝往而詔相其事詔以言告之
相以力贊之治謂理其事令謂有所使賓客有所治
令則掌訝掌之(○黃氏曰若今金客有接伴又使監司治護之)
掌交中士八人府二人史四人徒三十有二人
鄭康成曰主交通結諸侯之好○鄭鍔曰邦國地遠
勢隔故設官以掌交通之事導達其間隔之情使無
疑沮則天子諸侯情相得矣
掌以節與幣巡邦國之諸侯及其萬民之所聚者道王
之德意志慮使咸知王之好(呼報反)惡(烏路反)辟(音避)行之
鄭康成曰節以為行信幣以見諸侯○王昭禹曰邦
國之諸侯衆矣非若左右之近邦國之萬民衆矣非
若畿甸之近(○易氏曰諸侯則據所以守邦國者而言萬民所聚則據都家縣邑之類而言)
鄭鍔曰天下九州千七百國中士八人安能徧至達
之以節可也夷諸侯於萬民必無是理殆所巡之
國見其國君則用幣以交之
愚案節以為信幣以為禮王者未嘗輕用以節幣
巡諸侯及萬民所聚者此正是王者固結人心最
切處大凡上情之不下達非生於疑則生於玩上
既示人以信待人以禮文焉人孰不應王者得於
中而好生者德也動於心而至誠者意也志則心
有所之而見於施為慮則心有所思而見於圖四
者有掌交以道之如是而為王之所好如是而為
王之所惡使天下皆知所好者當從而行之所惡
者當避而勿為一人之心庶乎明白洞達與天下
以為公合天下以為一不然徒言豈足以感人動
物耶
王昭禹曰道王之德意志慮與撢人誦王志異矣道
則道其實誦則誦其言道其實以交邦國萬民者義
也故屬之秋官誦其言以正邦國萬民者政也故屬
之夏官
使和諸侯之好達萬民之說
鄭鍔曰諸侯交好恐不常也王欲諸侯之交久而不
變以幣禮之乃所以和之使益至於無乖也萬民之
說固不一也掌交巡而和之則傳達以告王使王知
夫民心之所說何事也○項氏曰和諸侯之好使無猜
疑怨忌之隙達萬民之說使無抑鬱憤怨之情
掌邦國之通事而結其交好
鄭康成曰通事謂朝覲聘問也○王昭禹曰三等之
邦國星分棋布於九州之内其勢疑若睽間而相絶
先王制為朝覲聘問之禮行於其間則有往來不窮
之通矣(○鄭鍔曰朝覲聘問相通之事事之常也然或恐有時而不通又從而為之結其交好使)
(其相與之情固結而不可解)
以諭九税之利九禮之親九牧之維九禁之難(乃旦反)九
戎之威
鄭康成曰諭告曉也九税所税民九職也(○鄭鍔曰諭以九税)
(之利使用九職任民而取其財也利國之治莫利于此○林椅曰侯國計食之餘其賦必有入于王國者)
(故有九税之利然山林川澤之利非侯國之所得有故掌交諭之必有以也)九禮九儀之
禮(○賈氏曰九儀之禮以大小行人皆掌九儀據諸侯國也言九禮之親則朝覲是也○鄭鍔曰諭以)
(九禮之親使遵九儀之禮以相聘問而致其親也鄰國相親莫親于此)九牧九州之牧
(○鄭鍔曰諭以九牧之維使依九州之牧以相親比而為國之維也為國之維莫如方伯連率故言為)
九禁九法之禁(○鄭鍔曰諭以九禁之難使知司馬九法以禁邦國者不可犯誠可畏難)
(也)九戎九伐之戎(○鄭鍔曰諭以九戎之威使知司馬九伐之法以威邦國者誠為威)
(嚴也○黃氏曰三代九州之内各有蠻夷白翟陸渾之戎淮夷徐戎固不能識知中國之禮法也夷狄慕)
(義拒而不通非奄有四海為天下君之義掌交專協比中國于其自至而交際猶以禮儀故序其官于掌)
(訝之下來斯受之矣)
王昭禹曰先王之於諸侯分土而與之守分人民而
與之治患其擅一國之名寵以專節制之大權則威
福之柄其可不謹九税之利九禮之親九牧之維是
福之之道也九禁之難九戎之威是威之之道也方
其裂地以封之固已使之得征其民以為利今又諭
之以九税之利使知藝極焉方其列爵以等之固已
使之各守其爵以為分今又諭九禮之親使知分守
焉太宰於施典之際固已建其牧而小大相維今又
諭以九牧之維使知聽命焉大司馬以九伐之法固
已使之奉法而畏威今又諭以九禁之難使知辟禁
諭以九戎之威使知免兵焉彼又安有曠絶弛慢悠
久以違王命哉○易氏曰五者皆王政之大若非掌
交之所能諭掌交時有以申勅之豈徒咸其輔滕口
說也哉
總論
林椅曰邦國之交於朝覲會同有相見之禮於歲時
有聘問之禮蓋雖分其分守必相與相親然後能為
國也故掌交通事利相通也禮相親也牧以維之禁
以禁之威以威之而邦國之事備矣後世乃謂封建
非聖人意也勢也何不思之甚邪夫自百畮達于五
百里皆有封域為之分守則人有固志封君世其守
而賢能任其事則治不偏舉也又邦國之事不屬之
司馬則屬之司寇如九法九伐職方氏之類見於夏
官掌客司儀行人之類見於秋官是也司馬之職固
曰以施邦國之政職而司寇之詰邦國無非糾而合
之也若上無政刑雖不封建其能安且治乎
掌察四方中士八人史四人徒十有六人(闕)
鄭鍔曰掌察諸侯之不率者
掌貨賄下士十有六人史四人徒三十有二人(闕)
鄭鍔曰掌所以供交通諸國之幣帛
朝大夫每國上士二人下士四人府一人史二人庶子
八人徒二十人
鄭康成曰此王之士也使主都家之國治而命之朝
大夫云
賈氏曰云每國上士二人是王朝之士以其主采地
之國治事重則名之曰朝大夫云畿内三等采地地
雖有百里五十里二十五里總謂之國若王制云九
十三國也庶子者蓋亦主采地之諸子今在府史之
下蓋官長所自辟除也○黃氏曰庶子未有位故叙
於府史之下與王國庶子不同
愚案都家甚廣其事亦繁朝大夫序官若此之少
何以給之要知如此亦如今之進奏院但報行文
書而事非其所處決
薛平仲曰五典建官必以都家為終其說已詳於前
矣然於刑官之序不惟曰都家之士而已且首之以
朝大夫次之以都則而後都家之士設焉何哉蓋大
宰建八則以治都鄙而刑賞以馭其威凛乎其不少
恕都家即王之内諸侯也如使威福得以自行於都
鄙之中則是兩政耦國内無以禀王朝之命外何以
為邦國之則哉故於都家之國各設朝大夫以總之
官以朝大夫而命名則官出於王朝也以王朝之官
分之都家之國其權又得辟庶子以為用則綱領一
申於上權柄不敢以自有威福其敢以自專乎次之
以都則以其守都家之則也終之以都士家士則都家
之刑辟審矣
掌都家之國治
鄭康成曰都家王子弟公卿及大夫之采地主其國
治者平理其來文書於朝者○黃氏曰國治王國之
治都家當奉行者冢宰曰以八則治都鄙○王氏曰
都家有治於國則朝大夫掌之
日朝以聽國事故以告其君長
賈氏曰日朝者朝大夫日日在朝以聽受國事故○
王昭禹曰所作謂之事所遭謂之故○鄭康成曰國
事故天子之事當施於都家者也告於君長使知而
行之也君謂其國君長謂卿大夫
賈氏曰總而言之皆曰國君别而言之惟三公及王
子弟得稱國君卿大夫總稱長
國有政令則令其朝大夫
王昭禹曰凡有所正者皆政也凡有所使者皆令也
○鄭康成曰使以告其都家之吏○劉執中曰王國
六官治教之當行於都家者朝大夫日朝於王以聽
國之事故告都家之君長是以國有政令令朝大夫
凡都家之治於國者必因其朝大夫然後聽之唯大事
弗因
鄭鍔曰都家之治有當治於王國者必因大夫以上達
(○鄭康成曰謂以小事文書來者朝大夫先平理之乃以告有司也)若夫事之大者則
不可因朝大夫以達之也其君長當自至而禀王命
可也○劉執中曰謂有亟事欲遙達於王者則弗因
朝大夫焉
凡都家之治有不及者則誅其朝大夫
鄭康成曰不及謂有稽殿之誅○鄭鍔曰凡都家之
治有失其先後之期違王命而不至則朝大夫告戒
之不蚤故耳誅而責之可也
在軍旅則誅其有司
鄭鍔曰在軍旅而其軍事不及期則誅其在軍之都
司馬家司馬耳○賈氏曰見軍旅不干朝大夫之事
都則中士一人下士二人府一人史二人庶子四人徒
八十人(闕)
鄭康成曰都則主都家之八則者也當言每都如朝大
夫及都司馬云
都士中士二人下士四人府二人史四人胥四人徒四
十人(闕)家士亦如之(闕)
鄭康成曰都家之士主治都家吏民之獄訟以告方
士者也亦當言每都○賈氏曰都家王皆不置都士
已有方士主其獄故使都家之士以獄告也
總論司寇官屬
易氏曰秋官刑官也司寇掌刑而士師則掌禁自鄉
士以至司隸言其用刑者也自布憲至銜枚氏言其
用禁者也序言用刑而掌戮必在其後序言用禁而
禁殺戮必居其先是為政尤惡於用殺也此特刑禁
之戮而已若夫大行人掌客之類則疑於春官之掌
禮者也朝士掌文之類則疑於夏官之掌政者也聖
人不列於春夏二官必列於司宼刑官之屬者蓋刑
非所以為刑也止其刑於禮文之始制其刑於政治
之後設官之意如此其聖人折民惟刑之義歟
右刑官之屬凡六十有六以氏為稱蓋居三之一焉
夫固世守其官者也然攷其為職類多細事之掌而
居官者亦下士之卑先王何必使之為世守哉蓋事
有人情之所易忽者莫甚於事物之微惟刑之為用
尤當致謹於其微使非其世守之人深諳於事物之
故而新進迭用或作聰明以亂之非惟有以激人情
之變物之類其傷甚矣故於其甚微而若可忽者必
使世官以職之用刑之仁至矣
卿大夫士之數百三十有五人
卿一人中大夫四人
下大夫八人上士二十人(朝大夫不計)
中士百八十有三人下士二百十有九人(朝大)
(夫不計)
右刑官為卿大夫及上士者至寡而中士下士則四
百人先王之於刑亦重矣而畀之於人何其輕哉人
情所在勢位之卑者其權有所制於上則不敢作意
以自為職分之既尊則得於專達者有非其長之所
易制況刑之為用哉吾觀鄉遂縣鄙之士其曰司宼
斷獄弊訟于朝而後及于羣士司刑之官則上下相
臨之嚴蓋若爾如使其勢均力敵具曰予聖則是非
曲直之淆亂獄訟將何從而可定哉合命士之衆總
而裁之於司寇先王設官之意果深且遠哉
府史胥徒賈庶子之數二千七百三十有
六人
府七百有五人(朝大夫不計)史百有八十人(朝大夫不計)
胥二百二十有七人徒二千二百五十八人
(朝大夫不計)
賈四人庶子四人(朝大夫不計)
右刑官之府史胥徒惟府特少徒特多蓋府掌書契
以治藏者也先王議事以制不為刑辟懼民之有爭
心也亦何事於書契之藏哉徒之為職掌官令以召
令者也單辭之難聽而上服下服之刑亦惟參諸斯
民之刺宥而後施之則召令殆有不容略者矣
官非命士凡五
罪隸蠻隸閩隸
夷隸貉隸
周禮訂義卷六十九
