周禮訂義卷四十宋王與之撰
典同中士二人府一人史一人胥二人徒二十人
薛平仲曰自大師至眡瞭既以掌奏歌之節則夫因
其聲之所合逹其聲之所寓度數齊量要必有托而
可考此典同已下之官所以繼此也雖然樂器之制
攷之於六律六同典同則掌六律六同之和者也律
同不可偏廢而官特曰典同何哉盖樂以統同為貴
十有二律之相配必分其六以為同取諸陰陽之合
也(○鄭鍔曰名官不以律而取同為名同陰律也陽律主乎倡而陰律和之陰之為氣隱伏而不出其)
(為聲忽微而難調名官以典同同則和和則器可制)陰陽合則生生之理為不
息故典同掌其和以為樂器先用以為十有二辰之
鐘次用以為十有二辰之鎛度數齊量定於此而後
樂器從之然以磬為聲固衆聲之所依也而金奏有
所不可缺則鐘次之笙之為聲固下管之所先也所
以鼓其金奏者有所不可廢則以鏄鐘次之笙磬遞
發於樂作之時鐘鏄交鳴於作樂之際此鼓鐘必曰
笙磬同音韶樂必曰笙鏞以閒節奏相承有自來矣
掌六律六同之和以辨天地四方陰陽之聲以為樂器
鄭康成曰陽聲屬天陰聲屬地天地之聲布於四方
為作也故書同作銅
黃氏曰先鄭陰律以銅為管陽律以竹為管後鄭皆
以銅為之案漢志云黃帝使伶倫取嶰谷之竹斷兩
節間吹之以聽鳳之聲其雄鳴六為律雌鳴六為呂
是則制律之始本以竹一律有五聲清為陽聲濁為
陰聲是為六十四調○劉執中曰律同之和謂其長
短厚薄所容中度得陰陽之和氣故律同中度則中
氣之至而灰飛氣至則聲和所以日月會於十二次
而不差則天之陽聲順於上陰陽合於十二辰而不
繆則地之陰聲順於下故黃鍾之長用之以起五度
則樂器修廣之所資黃鍾之容用之以起五量則樂
器深閎之所賴黃鍾之重用之以起五權則樂器輕
重之所出黃鍾之積用之以起五數則樂器多少之
所差黃鍾之氣用之以起五聲則樂器宫商之所祖
五法循環而相受則天地陰陽之中聲雖失於此或
存於彼是以為樂器者必以律同為之本故曰凡樂
器以十有二律為之度數以十有二聲為之齊量○
孫氏曰古人本同律以作樂又能審聲而知樂律之
數度易定聲之高下難辨使不能辨其聲而知其如
是為宫商如是為角徵羽雖有同律之數何自而和
故不能審聲和樂而徒較數度之短長此後世之議
樂者常如聚訟卒莫能斷其是非也(○胡氏曰以律和聲則齊其輕)
(重不使之偏裁其緩急不使之過陽而不散陰而不密夫然後宫不至於荒商不至於陂角不至於憂徵)
(不至於哀羽不至於危是非和合之效歟)
王昭禹曰大師掌六律則曰以合陰陽之聲而典同
則曰以辨天地四方陰陽之聲者盖典同掌其聲以
作樂器欲其度數齊量之不亂故其詳有及於天地
四方之位大師用其聲以施於樂故合十有二聲欲
其高下清濁之克諧其合之也則兩之以陰陽而已
凡聲高聲䃂正聲緩下聲肆陂聲散險聲斂逹聲贏微
聲韽回聲衍侈聲筰弇聲鬱薄聲甄厚聲石
鄭鍔曰器莫大於鐘於是言鐘之病○王昭禹曰凡
聲生於形形異則聲異高則鳬氏所謂鐘小而長小
而長其形高(○鄭康成曰高鐘形大上上大也)其聲尚藏衮然如裏
則其發也舒正則上下直其形不高不下而適於正
其聲緩而不速下則鳬氏所謂鐘大而短大而短其
形下其聲發散疾而短聞(○鄭康成曰下謂鐘形大下下大也下則聲出去放)
(肆)○鄭康成曰陂讀為險陂之陂陂謂偏侈陂則聲
離散也險謂偏弇險則聲斂不越也逹謂其形微大
逹則聲有餘若大放也微謂其形微少韽聲小不成
也(○杜氏曰韽讀為闇不明之闇)回謂其形微圜回則其聲淫衍無
鴻殺也侈謂中央約侈則聲侈廹筰出去疾也(○王昭禹)
(曰形侈則聲散而不斂)弇謂中央寬弇則聲鬱勃不出也甄猶
掉鐘微薄則聲掉(○王昭禹曰鐘形薄聲動搖甄掉)鐘大厚則如石
扣之無聲
劉執中曰以鳬氏之法為鐘則無病於聲中於律同
而協天地四方陰陽之和矣
薛氏曰䃂聲生於高為天之陽肆聲生於下為天之
陰謂天盖高而下者高之配也故䃂聲為陽而肆聲
為陰石生於厚而為地之陽甄生於薄而為地之陰
謂地盖厚而薄者厚之配也故石聲為陽而甄聲為
陰贏為東方之陽而衍為東方之陰盖作於春而萌
者盡逹則將復還其所逹此逹所以主陽而回所以
主陰也緩為南方之陽而韽為南方之陰盖陽盛於
夏而重明以麗乎正則陰微進而韽此正所以主陽
而險所以主陰也以筰為陽而鬱為陰則西方之聲
也夫陽於南為正過乎西則侈矣陽雖尚侈然陰已
斂質而奠故侈與弇之聲則主於西方斂為陰而散
為陽則北方之聲也夫陰至西而伏於北則已斂矣
陰雖斂然陽已潜動而施矣故險與陂之聲則主於
北方
(黃氏曰諸家之說皆臆耳案經典同本以律辨聲而為樂器律十二故聲亦十二所謂高正下陂險逹微)
(回侈弇薄厚即十二聲故為樂器皆以此十二律為之度數皆以此十二聲為之齊量典同之下遂列磬)
(鐘笙塤籥簫篴管皆樂器也今獨以為此十二聲者由鐘形不中法故病其聲如此則典同樂器專為鐘)
(耳此以為未敢盡然攷工記鐘人固曰已厚則石已薄則播侈則作弇則鬱然磬人亦曰已上則摩其旁)
(已下則摩其端已上豈非所謂聲之高而甚焉者乎已下豈非聲之下而甚焉者乎十二律皆有五聲分)
(清濁而宫為正所謂中正以平之者然則高正下陂險逹微回侈弇薄厚皆其律之中聲也䃂緩肆散斂)
(贏韽衍筰鬱甄石皆其聲之形容也不然則聲之病也其數度齊量非過則不及故皆病其聲而其故為)
(可求故磬人曰摩其旁摩其端是也諸儒鐘說此又以為未必不然何也以為盡然則於經誠未合要之)
(此等當有所受乃可傳信臆說必疏)
凡為樂器以十有二律為之數度以十有二聲為之齊
量
鄭鍔曰既言聲之病於是又言為器之法為樂器者
用十有二律以為度數則長短多寡由此而生用十
二聲以為齊量則小大輕重由此而準
王氏曰數本起於黃鍾始於一而三之歴十二辰而
五數備其長則度之所起其餘律皆自是而生故凡
為樂器以十二律為之數度䃂聲生於高肆聲生於
下甄聲生於薄石聲生於厚高下薄厚之所屬所制
則有齊矣贏聲生於逹衍聲生於回筰聲生於侈鬱
聲生於弇逹回侈弇之屬所容則有量矣故凡為樂
器以十有二聲為之齊量
凡和樂亦如之
黃氏曰鄭謂調其故器非也其數度齊量皆合則聲
可和○鄭鍔曰和樂之法亦出乎此為樂制之於未
成之初和樂調之於已成之後
磬師中士四人下士八人府四人史二人胥四人徒四
十人
鄭鍔曰先儒謂磬為西方之音又以磬音象萬物之
成盖立秋之音至清惟清故難調夔特以擊石拊石
百獸乃率舞詩人作樂特曰依我磬聲此所以設磬
師之官教擊之之法
掌教擊磬擊編鐘
黃氏曰視瞭掌擊頌磬笙磬故鄭謂磬師以教視瞭
然視瞭所擊磬有定名頌磬笙磬之外他磬不擊縵
樂燕樂亦有鐘磬視瞭職不掌縵樂燕樂○劉氏曰
宫縣有特磬十二鎛鐘十二皆依辰次陳之以應其
方之律編磬編鐘各十有六共為一簴磬師之職掌
教眡瞭擊特磬與編磬又教視瞭擊編鐘○鄭康成
曰磬亦編於鐘言之者鐘有不編不編者鐘師擊之
(○賈氏曰鐘不編者不教眡瞭鐘師自擊之鐘師之掌金奏又云以鐘鼓奏九夏明是鐘不編者十二辰)
(零鐘也若書傳云左五鐘右五鐘)○杜氏曰編讀為編書之編(○賈氏曰)
(史記孔子讀易韋編三絶是古者未有紙皆以韋編竹簡此鐘磬亦編之十六枚在一簴)
教縵樂燕樂之鐘磬
鄭康成曰縵讀為縵錦之縵謂雜聲之和樂者學記
曰不學操縵不能安弦(○賈氏曰雜聲和樂謂雜弄調和學記注云操縵雜弄即)
(今之調詞曲不學調弦不能安意於弦)燕樂房中之樂所謂陰聲(○賈氏曰)
(燕樂即關雎二南房中謂婦人后妃○黃氏曰房中之樂非也)二樂皆教其鐘磬○
黃氏曰磬師掌編鐘無編磬未詳磬師不掌鐘而曰
教縵樂燕樂之鐘磬者磬從鐘也
凡祭祀奏縵樂
鄭鍔曰三宫之樂以禮神也分樂以祭以享以祀寧
神將以交神祇之歡心故奏縵樂雖非正聲亦有時
而用故教之○易氏曰祭祀奏縵樂亦取其和而已
鐘師中士四人下士八人府二人史二人胥六人徒六
十人掌金奏
鄭康成曰金奏擊金以為奏樂之節金謂鐘及鎛(○賈)
(氏曰此即鐘師自擊不編之鐘凡作樂先擊鐘故鄭云奏樂之節下云以鐘鼔奏九夏亦先云鐘鄭云鐘)
(及鎛者以二者皆不編獨縣而已)○王昭禹曰鼓人曰晉鼓鼓金奏
則此所謂金奏名官曰鐘師樂雖用鼓而以金為主
凡樂事以鐘鼓奏九夏王夏肆夏昭夏納夏章夏齊夏
族夏祴夏驁夏
賈氏曰鐘師擊鐘而兼言鼓者凡作樂先擊鐘次擊
鼓見先後次第故兼言之鐘中得奏九夏者謂堂上
歌之堂下以鐘鼓應之故左氏傳云晉侯歌鐘二肆
○鄭鍔曰鐘師併與鼓言盖奏九夏必用鐘鼓非謂
鐘師擊鐘又擊鼓也夏者頌之族類夏大也歌之大
者有九夏於頌為最大中國謂之夏五色謂之夏南
方謂之夏則夏為樂之大者其詩之體為大矣王出
入所奏之夏名曰王夏以明人臣不得而用尸出入
所奏之夏曰肆夏而享諸侯亦奏焉肆之言安也尸
以象神於祭者子行也子坐而父立恐其不安於位
故出入奏之所以安之也諸侯亦用者左氏記晉享
穆叔金奏肆夏之三穆叔云三夏天子所以享元侯
也君尊臣卑不敢安肆乃若元侯受享於王可以與
之安肆矣禮記云大夫之用肆夏由趙文子始然則
諸侯用之可也至於大夫用之則為僭矣先儒以肆
夏繁遏渠為三夏謂肆夏時邁也繁遏執競也渠思
文也夫以肆于時夏允王保之指為時邁猶為有說
若以執競降福穰穰為遏思文配天為渠皆為二夏
則恐不可牽合也牲出入所奏者昭夏昭明也昭明
神德之大故得以用此牲也四方賓來所奏者納夏
言人君之德如海之納所以能容受四方朝聘之賓
也臣有功所奏者曰章夏惟有大功得奏是所以章
表而别異之也夫人助祭所奏者齊夏致齊者婦人
之難事欲去其驕侈之習以致精明之德故特以齊
名也族人侍燕所奏者族夏言王者合族之恩也客
醉而出所奏者祴夏飲酒者始乎治常卒乎亂故奏
樂以祴切之使勿失禮也或作陔陔切也戒也詩云
南陔相戒以養是也公出入所奏者驁夏爵為上公
位尊而勢隆慮其自大而傲慢故以驁夏謹飭之也
驁又音傲所以戒其驕傲也(○劉氏曰諸儒皆以九夏為頌詩之篇春秋傳)
(稱金奏肆夏之三歌文王之三夏曰金奏文王曰工歌則夏非頌篇明矣然則九夏乃有聲而無辭者也)
○黃氏曰九夏書傳之可攷者周禮王出入奏王夏
尸出入奏肆夏牲出入奏昭夏國語奏肆夏繁遏渠
天子所以享元侯其餘諸儒附會之說未可信
凡祭祀饗食奏燕樂
易氏曰燕以示慈祭禮主乎敬享禮主乎肅祭祀饗
食何以奏燕樂王與諸侯行享食之禮若享元侯則
升歌肆夏頌合大雅享五等之諸侯則升歌大雅頌
合小雅享同乎燕故謂之燕樂其禮在廟故與祭祀
同其樂尤足以見先王之仁鬼神仁賓客也(○李嘉會曰饗)
(以居前食以居後則燕在其中詩云肅雍和鳴先祖是聽夫肅肅敬也雍雍和也夫敬以和何事不行)
凡射王奏騶虞諸侯奏貍首卿大夫奏采蘋士奏采蘩
易氏曰凡射則大射燕射賓射樂師皆言以騶虞貍
首采蘋采蘩為之節大師則帥瞽而歌射節鐘師乃
掌此四詩之奏盖歌則人聲也奏則鐘鼔也鐘師言
奏不言節主其節者樂師也
掌鼙鼓縵樂
鄭康成曰鼓讀如莊王鼓之鼔○鄭鍔曰雜弄之樂
謂之縵樂樂之細也將作縵樂則擊鼙鼔以作之鼙
鼓之小者也以至小之鼙鼓雜弄之樂事之宜也○
王昭禹曰磬師奏縵樂鐘師擊鼙以和之而已
笙師中士二人下士四人府二人史二人胥一人徒十
人
王昭禹曰掌教吹竽笙塤籥簫篪篴管舂牘應雅而
獨以笙師名官笙東方之樂有始事之意故也○鄭
鍔曰笙常繼於間歌之後觀鄉飲燕禮閒歌之後即
笙由庚笙崇丘笙由儀則笙者繼人聲之後為最貴
故特名官
掌教龡竽笙塤籥簫篪篴管舂牘應雅以教裓樂
鄭鍔曰竽三十六管笙十三管竽宫聲在中笙宫聲
在左籥三孔其中則中聲其上下二孔則聲之清濁
所由生篪七孔管六孔篴笛也笙師皆教以龡之之
法又舂牘應雅教瞽矇與視瞭以作裓樂於客醉而
出之時康成謂小師所教為教瞽矇笙師所教為教
視瞭於經皆無所據彼盖疑小師既教之此又教之
遂分彼為教瞽矇此為教視瞭殊不知小師教之以
鼓作之節此教之以龡牘以竹為之長者七尺短者
一二尺其端有兩孔舂於地以作聲其名曰牘牘之
為言瀆也賓醉恐有瀆乎禮故以牘名之應亦以竹
為之長六尺五寸中有推亦舂於地其名曰應賓歸
恐其不應禮欲其行與樂聲相應也雅狀如漆筩而
弇口大二圍長五尺六寸以羊韋鞔之有兩紐亦舂
於地其名曰雅賓醉而出恐其失禮欲其雅正也三
器在庭皆舂於地以為聲故謂之舂以兩手築地舂
之也(○黃氏曰舂牘應雅鄭曰舂地以為行節未敢以為然經言以教祴樂裓節也舂牘應雅以節)
(樂也)○王昭禹曰竽笙塤籥簫篪篴管皆樂之所用而
舂牘應雅三者特用於教祴樂以為行節○黃氏曰
小師掌教塤簫管笙師又教龡塤簫管小師用於下
管故以教瞽矇謂之播笙師用於凡樂謂之龡但龡
之無詩也鄭謂教視瞭視瞭不龡笙竽教則當教瞽
矇也案瞽矇視瞭皆屬大師自大司樂而下至視瞭
皆祭祀饗射之樂而磬師鍾師笙師鎛師自為一列
固有祭饗之樂又有縵樂燕樂縵樂司樂不掌固當
是亦不掌燕樂先王之意嚴矣是故瞽矇不龡竽笙
籥篪篴視瞭不奏九夏鐘鼓必皆有所以或曰磬師
笙師分大師瞽矇視瞭而教之而不著於其職者不
使殽雜大師歌詩之事恐或當是然燕樂亦有歌詩
或當掌之磬師笙師
凡祭祀饗射共其鐘笙之樂燕樂亦如之
鄭康成曰鐘笙與鐘聲相應之笙(○賈氏曰笙師不掌鐘而言鐘故鄭)
(知義然)○黃氏曰書曰笙鏞以間盖笙與歌門作歌則
以鐘節之獨出祭祀饗射其他不出鐘笙鐘從笙也
大喪廞其樂器及葬奉而藏之
鄭康成曰廞興也興謂作之奉猶送也(○賈氏曰此所興作即上)
(竽笙以下皆作之送之於壙而藏之)○黃氏曰視瞭廞而不藏笙師藏
之其職可見
大旅則陳之
鄭康成曰陳於饌處而已不涖其縣○賈氏曰其臨
縣者大司樂故大司樂云涖廞樂器注云臨笙師鎛師
之屬
鎛師中士二人下士四人府二人史二人胥二人徒二
十人
王昭禹曰鎛小鐘也國語曰細鈞有鐘無鎛尚大也
大鈞有鎛無鐘尚細也鎛師掌金奏之鼓謂之鎛師
者舉小以見大也與典律同謂之典同守廟祧謂之
守祧同
掌金奏之鼓
鄭鍔曰鎛師掌鎛而言掌金奏之鼓鼓金奏之樂鼓
愷樂以至於鼓鼙守鼜豈為鎛師又擊鼓乎觀鼓人
言以晉鼓鼓金奏則此所謂鼓者考擊以作之之義
也當金奏之時鼔人以鼔作之鎛師則以鎛作之故
皆以鼓言軍旅之夜三鼜皆鼓之是鎛師皆擊鎛而
鼓之也鎛師固宜掌鎛今略無擊鎛之文皆言擊鼓
則鼓為鼓作之意明矣先儒之說謂鎛師不自擊使
視瞭擊之但擊金奏之鼓乃晉鼓也其意謂鼓人之
職以晉鼓鼓金奏也若如是說全非鎛師之本意(○王)
(氏詳說曰鐘師掌金奏而及金奏之鼓亦猶鼓人掌六鼓而及於四金之制是知金鼓無二致也然鼓人)
(雖有四金之制不過金錞金鐲金鐃金鐸而已不及鐘鎛也盖鐘鎛所用用之於樂鼔人之職為地官之)
(屬雖曰雷鼓靈鼓路鼓用之於天神地示人鬼亦辨其聲用之而已本無預於天神地示人鬼之間)
凡祭祀鼓其金奏之樂饗食賓射亦如之
愚案金鐘聲也鼓者所以擊其鐘也
軍大獻則鼓其愷樂
王氏曰鼓愷樂掌於鎛師者鎛師掌金奏之鼓其所
掌樂以金為主軍以金止既勝矣欲戢兵之意
凡軍之夜三鼜皆鼓之守鼜亦如之
王昭禹曰三鼜夜戒之鼓司馬法所言者(○賈氏曰鼓人注引)
(司馬法云昏鼔四通為大鼜夜半三通為晨戒旦明五通為發晌是一夜三擊備守鼜也)○王氏
詳說曰鼓人之鼓鼜謂軍已發行在郊也鎛師之鼓
鼜謂軍未發行在國軍已發行國猶不廢守此鎛師
所以又有守鼜後世用軍行師京師戒嚴者本此
大喪廞其樂器奉而藏之
賈氏曰此官所廞謂作晉鼓鼖鼓以其當職所擊也
韎師下士二人府一人史一人舞者十有六人徒四十
人
薛平仲曰自司樂之掌樂事大師之教樂事典同之
為樂器雅樂備矣納蠻夷之樂於祭祀燕享之用豈
非悦遠人之極功乎抑疑韎師旄人鞮鞻氏之設皆
以教夷樂然韎師旄人之後必繼之籥師籥章鞮鞻
氏之後必繼之典庸器司干何歟夫遠人之服由文
德以來之自其慕德而來莫不自見其聲歌舞蹈之
節周人因之以備樂載之官府而不廢彼籥之為樂
自其執羽而龡則文舞於是乎寓由其擊土鼓以和
則詩章於是乎形夫皆以象文德也則以次於韎師
旄人之後至於鞮鞻氏合四夷之樂以歌之則德化
益遠典庸器之所以表其功者於是為無愧矣然先
王長慮却顧文事必有武備則司干之繼於後者所
以教之以武舞歟若夫韎師舞東夷之樂故其人可
得而定旄人舞散樂夷樂故其人不可得而定然後
四方之有能於此者皆得以自見其藝則先王因之
以觀四方之風豈不在是乎○鄭鍔曰作四夷之樂
當從其國不變其俗故韎師所服者赤韋示不變其
所服旄人所執者牛尾示不變其所執也鞮鞻氏所
履者革屨示不變其所履
陸氏曰王者舞先王之樂明有法也舞當代之樂明
有制也舞四夷之樂明有懷也
掌教韎樂
鄭鍔曰四夷樂東方曰韎南方曰任西方曰侏離北
方曰禁此特設官以掌東夷之樂竊疑三方之樂不
存於祭祀大享之時而東夷樂猶近正孔子之所欲
居且為箕子之國則其樂有中國之風可知明堂位
韎作昧詩韎韐有奭左傳韎韋之跗注皆以韎為赤
色之韋樂名曰韎意舞者衣赤色之韋也○李景齊
曰禮記明堂位曰昧東夷之樂也任南蠻之樂也納
蠻夷之樂於太廟所以廣魯於天下也成周所以用
夷樂意盖謂是(○陳氏曰魯納蠻夷之樂於太廟盖陳之於門唐之時皆奏於四門之外)
(古之遺制)
祭祀則帥其屬而舞之大饗亦如之
鄭康成曰舞東夷之舞○王昭禹曰其屬則十六人
○劉執中曰舞韎之位在門外祭祀大饗皆用之示
四夷來王也
旄人下士四人舞者衆寡無數府二人史二人胥二人
徒二十人
鄭康成曰旄旄牛尾舞者所持以指麾○王昭禹曰
四夷之民有執旄以舞者先王因立官以教焉○黃
氏曰韎東夷之樂特置一官其徒四十人其樂亦盛
也舞者十六人則有定員旄人盖雜四夷之舞舞者
衆寡無數或多或少皆可合四夷之舞與散樂而其
徒二十人比韎為微可知○陳君舉曰旄舞非中國
之樂因得四夷之懽心使鼓舞焉以承祭祀以共饗
燕君子所樂也豈拘於數哉(○李嘉會曰無所拘限來者從之)
掌教舞散樂舞夷樂
鄭鍔曰散樂野人之樂節奏疎散而非六代之舞夷
樂四夷之樂而非中國之法舞有可用者旄人教之
皆執旄以舞○賈氏曰旄人教樂而不掌鞮鞻氏掌
樂而不教互相統耳○王氏詳說曰鞮鞻氏所掌專
於夷樂旄人所教不止於夷樂况鞮鞻之於夷樂吹
而歌耳初未嘗舞也然則旄人云四方以舞仕者屬
焉祭祀賓客舞其燕樂則旄人之所教人者衆矣不
必如樂師之教國子有旄舞旄人之所用於舞者亦
廣矣不必如二鄭之說旄舞之用於辟雍
凡四方之以舞仕者屬焉
鄭鍔曰四方之人有能通知樂舞而欲仕於王官者
不足隸大司樂也使屬旄人以其所教者散樂故也
(○賈氏曰四方之舞仕即野人能舞者屬旄人選舞人當於中取之)
凡祭祀賓客舞其燕樂
賈氏曰饗燕作燕樂時使四方舞士舞之以夷樂○
黃氏曰韎樂祭祀賓饗必舞之散樂夷樂祭祀賓客
則舞其燕樂不用燕樂則不舞是則韎猶近雅歟
籥師中士四人府二人史二人胥二人徒二十人
鄭康成曰籥舞者所吹春秋萬入去籥傳曰去其有
聲者廢其無聲者詩云左手執籥右手秉翟○陳氏
曰明堂位土鼓葦籥伊耆氏之樂命之曰籥以黍籥
之法在是故也羽籥皆執籥以聲音之本在是
掌教國子舞羽龡籥
鄭鍔曰執羽所以為容籥所以為聲○王氏曰籥如
篴三孔主中聲而上下律吕於是乎生○易氏曰成
周樂舞之制有文舞有武舞文舞羽籥籥師掌之武
舞干戈司干掌之然文舞未嘗無干故舜兼取乎干
羽武舞未嘗無羽故詩言萬舞及於執籥秉翟是知
文舞干不勝羽武舞羽不勝干此籥師之教國子所
以專言舞羽龡籥歟(○王氏詳說曰周之祭祀有三重獻莫重於祼聲莫重於升歌)
(舞莫重於武宿夜宿夜武舞之曲名籥師所教者止於舞羽吹籥祭祀賓客饗食所用亦止於鼓用籥抑)
(何略於武舞耶曰籥師所掌者舞之教司干所掌者舞之器文王世子曰小樂正學干大胥贊之籥師學)
(戈籥師丞贊之是籥師未嘗不預於學戈何止於羽籥之教又曰然後釋菜不舞不授器是舞器未嘗不)
(為羽籥何止於干戈之器周公於籥師言教於司干言掌又所以見周家太平之治以文舞為教也)
祭祀則鼓羽籥之舞賓客饗食則亦如之
鄭鍔曰於祭祀賓客之時鼓而作其羽籥之舞故曰
鼓○賈氏曰祭祀先作樂下神及合樂之時使國子
舞鼓動以羽籥之舞與樂節相應使不相奪倫故鄭
云鼓之者恒為之節
大喪廞其樂器奉而藏之
賈氏曰此所廞惟羽籥而已
籥章中士二人下士四人府一人史一人胥二人徒二
十人
鄭康成曰籥章吹籥以為詩章○鄭鍔曰春秋迎寒
暑為農而祈有年蜡祭而息老物古之詩章無不可
用乃專用豳人之龡豳國之籥而名官曰籥章此周
王之事也周之先公開國於豳教民稼穡與夫為寒
暑之備事載於七月之詩謂之豳風至於成王王業
大備念其祖先務農之勤教民之悉凡四時所行者
皆以豳詩從事故用豳籥而以籥名官以籥而龡豳
詩之章也
掌土鼓豳籥
王氏曰土鼓禮記所謂蒯桴土鼓(○賈氏曰鄭注禮運云土鼓築土為)
(鼓蒯桴謂擊鼔之物以土塊為桴)豳籥豳國之籥(○鄭司農曰豳籥豳國之地竹)王
業之起本於豳樂之作本於籥始於土鼓逆暑迎寒
祈年皆以本始民事息老物則息使復本反始故所
擊者土鼓所龡者豳籥其章用豳詩焉(○易氏曰以土鼓應豳籥)
(示不忘本而已)
中春晝擊土鼓龡豳詩以逆暑中秋夜迎寒亦如之
易氏曰民事終始實關天時之消長故必先之以迎
寒逆暑逆如逆女之義自外而入於内以我為主謂
陽常居大夏而主歲功迎如迎賓之義自内而出於
外以彼為客謂陰常居大冬時出而佐陽中春為歲
陽之中晝為日陽之中如是而逆暑與堯典所謂日
中星鳥寅賓出日同意中秋為歲陰之中夜為宵陰
之中如是而迎寒與堯典所謂宵中星虚寅餞納日
同意萬物生於土反於土則土者物之終始也逆暑
迎寒所以皆擊土鼓焉○橫渠曰當春之晝吾方逆
暑則三之日于耜四之日舉趾盖有以逆其氣當秋
之夜吾方迎寒則一之日觱發二之日栗烈盖有以
迎其氣(○楊氏曰陰陽積而為寒暑寒暑相推而成歲寒暑不時無以成歲故迎之逆之所以道)
(其氣陽生於子冬至日在牽牛陰生於午夏至日在東井聖人向明而治於中春逆暑背其所向則不順)
(故謂之逆中秋迎寒面其所向則順故謂之迎)
孫氏曰周自后稷教民稼穡至公劉于豳斯館大王
肇基王迹皆推本后稷之意率先農桑之業故陶土
為鼔豳竹為籥歌豳詩以勸相其民今七月之詩是
也周公相成王懼後世不記先君王之舊於是命籥
章之官逆暑迎寒歌之祈年祭蜡歌之又兼以雅頌
雅若生民之歌頌若豐年之類皆本七月而有益於
風化者無逸欲知稼穡之艱難誠以此也周先公出
入田里撫摩其民無勢分之間曰殆及公子同歸為
公子裳為公子裘獻&KR1807;于公入執宫功躋彼公堂皆
室家婦子感其恩者深愛其君者切序曰陳王業見
王業所由興而已後人乃臆以周公遭變故陳后稷
先公風化所由遂指為周公作水心先生曰周公方
制作禮樂雅頌以昭先王先公之功德而自作土風
之詩使籥章掌之可乎○賈氏曰祈年田祖逆暑迎
寒並不言祀事既告神當有祀不過如祭法埋少牢
之類耳
凡國祈年于田祖龡豳雅擊土鼓以樂田畯
鄭康成曰祈年祈豐年也○王昭禹曰豐年雖本於
天時順而祈之亦成乎人事爾○鄭康成曰田祖始
耕田者謂神農也(○王氏曰田祖禮記所謂先嗇○王昭禹曰先嗇神農也以其始教)
(天下耕稼故祈之)
王氏曰豳雅豳頌謂之雅頌則非七月之詩盖若九
夏亡之矣(○王氏詳說曰鄭氏釋七月之詩八章以殆及公子同歸以上二章為豳風以十月)
(穫稻為此春酒以介眉壽以上四章為豳雅以稱彼兕觥萬夀無疆以上為豳頌至於釋此則以豳詩亦)
(風言詩緫名以于耜舉趾饁彼南畝之事為豳雅惟豳頌之說與七月同鄭氏釋經亦多類此賦詩斷章)
(惟七月之說為優)
陳及之曰田畯田大夫古有功於農事者(○王氏曰田畯禮記)
(所謂司嗇司嗇本始民事施於有政者○項氏曰或以為司嗇過矣始祈則歌頌以作耕耜之心既蜡則)
(歌頌以息其終歲之勞理固然也安得妄謂司嗇)成周之時春祈年于上帝
田祖田畯皆祭之詩曰以御田祖以祈甘雨以介我
稷黍先王盖以田祖田畯其生也有功於農事今農
事將興舉而祭之不惟示重農之意亦所以勸農之
力田者况大如上帝則祈之次如社稷則祈之則祈
田祖田畯尚何疑乎及夫歲事既成又息老物所謂
一日之蜡百日之澤亦忠厚之意不忘其初耳○賈
氏曰田祖田畯所祈當同日但位别禮殊樂則同
國祭蜡則龡豳頌擊土鼓以息老物
杜氏曰郊特牲曰天子大蜡八伊耆氏始為蜡歲十
二月合聚萬物而索享之蜡之祭也主先嗇而祭司
嗇也黃衣黃冠而祭息田夫也既蜡而收民息已也
○鄭康成曰萬物助天成歲事至此為其老而勞乃
祀而老息之於是國亦養老月令孟冬勞農以休息
之是也○王氏曰逆暑迎寒不言國而祈年息老物
言國則祈年息老物通乎下故言國以别之○王昭
禹曰逆暑迎寒召其氣之和聲和則氣和故先言擊
土鼓以聲為主祈則以言通其意蜡則美其成功故
先言頌以詞為主
李景齊曰豳詩曰豳雅先儒以為七月之詩備風雅
頌三體非也籥章所謂豳籥者盖以豳吹為籥以豳
籥而吹詩與雅頌皆以豳名夫逆暑迎寒而吹豳詩
者此則七月之詩盖如授衣鑿冰之屬皆先寒暑以
戒事故也祈年而吹豳雅祭蜡而吹豳頌盖雅者言
王政之所由廢興頌者以其成功告神明祈年之禮
王政之所急先故宜歌雅而蜡祭之設所以答鬼神
之功故宜歌頌詩之小雅甫田之詩曰琴瑟擊鼓以
御田祖以祈甘雨所謂祈年而吹豳雅者毋乃在是
詩周頌豐年之詩曰為酒為醴烝畀祖妣以洽百禮
所謂祭蜡吹豳頌者毋乃在是乎
鞮鞻氏下士四人府一人史一人胥二人徒二十人
鄭鍔曰鞮革也鞻屨也以革為屨夷樂者之所履作
其樂歌之時則履是屨以為容唐之燕樂有高昌部
用赤鞾有扶南樂舞用赤皮鞋周鞮鞻之類○易氏
曰鞮鞻者樂工所履之屨名官以鞮鞻使之掌四夷
之樂言其際天所覆薄海内外凡有足所履無不至
掌四夷之樂與其聲歌
愚案四夷之樂已見韎師
薛氏曰四夷樂或以其服色名之或以其聲音名之
服色韎是也聲音侏離是也餘不可考(○黃氏曰康成云樂主於)
(舞鞮鞻舞履非也旄人掌教舞夷樂此樂者其樂也四夷各有歌其聲不同以聲歌之故曰聲歌)韎
人之樂施於祭祀大饗旄人鞮鞻氏之樂施於祭祀
與燕者盖東夷於四夷為長饗於燕為重韎師曰師
而序於前旄人鞮鞻氏曰人曰氏而序於後然則東
夷之樂盖聖人所重歟○李嘉會曰先王多用夷樂
不用夷禮者其禮非先王法度而其樂則可樂也若
夫箕子封於朝鮮其禮亦可尚者以有古意歟
祭祀則龡而歌之燕亦如之
黃氏曰鞮鞻夷樂器歟祭祀吹而歌之鄭謂以管籥
為之聲亦非必自有吹者○王昭禹曰祭祀與燕吹
其聲倡其歌以明得其歡心而服吾中國之役也○
易氏曰旄人掌舞夷樂而祭祀賓客舞其燕樂是旄
人掌舞而鞮鞻氏之職乃以聲音節之而已
陳祥道曰燕諸侯則有湛露燕羣臣嘉賓則有鹿鳴
燕夷狄則有蓼蕭於太僕則見王所以燕者於内朝
之地故云相其法於酒正見王所以燕者有多寡之
數故曰共其計若鞮鞻氏之燕則凡有燕集皆掌聲
歌也
典庸器下士四人府四人史二人胥八人徒八十人
鄭康成曰庸功也○鄭司農曰庸器有功者鑄器銘
其功春秋傳曰以所得於齊之兵作林鍾而銘魯功
焉
掌藏樂器庸器
黃氏曰鄭謂伐國所獲之器其說是而以為崇鼎貫
鼎非也司農以為魯伐齊以所獲兵器鑄林鍾則比
於樂矣庸器伐國所獲之樂器若胤之舞衣密須氏
之鼓是也(○項氏曰伐國所得之器言庸以見伐皆為民也)
易氏曰周自文王伐四國武王克殷之後所獲玉鎮
大寳器皆足以昭先王之功天府藏之而典庸器藏
其器物之可以備聲樂之飾者
及祭祀帥其屬而設筍虡陳庸器
杜氏曰橫為筍從為鐻○易氏曰樂器即梓人之筍
虡所以縣鍾磬之屬橫曰筍植曰虡上設板謂之業
亦所以明先王之業未有無其業而可以作樂者○
鄭鍔曰祭祀之時則帥其八十人之屬以設筍虡小
胥視瞭自當縣樂器此但為之設筍虡所當陳者庸
器而已陳之於祭祀之時以表先王之有功能得此
器子孫能守以奉祀○李嘉會曰聖人於作樂之具
必寓其警戒之義俾知庸器始他人為之今陳設於
此因歡樂而知警懼則所以自勉者深矣樂記所謂
思武臣思將帥之臣由聞鐘鼓之音而思也其意深
矣
饗食賓射亦如之
鄭鍔曰陳於饗食賓客之時以彰先王之功可服諸
侯且以為國之華
大喪廞筍虡
鄭康成曰廞興也興謂作之
司干下士二人府二人史二人徒二十人
鄭康成曰干舞者所持謂盾也春秋傳曰萬者何干
舞也○鄭鍔曰記曰朱干玉戚冕而舞大武周人武
舞亦執干以為容武舞雖用羽而以干為主故名官
曰司干盖用武以自扞蔽為先干能扞蔽人身也(○黃)
(氏曰舞器干戚羽旄皆有而獨以干為名干武王之舞器楚文夫人曰先君以是舞也習戎備也○李嘉)
(會曰舞者必尚武而執干戈足見周尚武之意得非因此功之成而不忘本歟武王既歸散軍郊射其意)
(可見五兵皆舞獨以衛身之干為名意亦可見)
掌舞器
鄭鍔曰所掌之舞器即謂干楯耳干之為器有用兵
之時所用者有當舞時所用者當舞時所用之干則
與用兵所用者異先儒以為羽籥之屬非矣安有籥
師鼓舞羽吹籥而所執之物乃掌於武舞之司干乎
(○王昭禹曰夫羽舞干舞皆樂師以教國子籥師於羽舞又教之至於司干則特掌舞器先王於文事尤)
(致其詳也然文舞有羽籥名官則以籥武舞有干戈名官則以千盖文則優游而静籥則其聲静而可聞)
(干則以有扞而自衛而武事以扞敵自衛為先)
祭祀舞者既陳則授舞器既舞則受之賓饗亦如之
鄭康成曰既已也受取藏之○鄭鍔曰祭祀之時俟
舞人綴兆行列已定則授之以干至於舞畢則受而
藏之(○李嘉會曰舞列既陳則授之干舞者既畢則從而受之於干授受亦甚嚴矣)
大丧廞舞器及葬奉而藏之
賈氏曰此官掌干盾及羽籥及其所廞廞干盾而已
其羽籥則籥師廞之
周禮訂義卷四十一
