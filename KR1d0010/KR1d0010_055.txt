周禮訂義卷五十五宋王與之撰
校人中大夫二人上士四人下士十有六人府四人史
八人胥八人徒八十人
鄭鍔曰用木相交為圈檻以制禽獸之出入者謂之
校校人掌馬官之長制馬必以校字從木不從才從
才則音教或謂校比其數非也
薛平仲曰自戎右至馭夫凡九職掌五路之車自校
人至圉人凡七職掌五路之馬先王時國馬足以共
軍公馬足以稱賦周制六軍所謂馬牛車輦者皆因
歲時以數之若校人而下所謂頒馬者非分頒於民
頒之卿大夫之從軍旅也是以王馬之政校人必以
中大夫而較視之趣馬則趣走以養乘之巫馬則相
醫而攻治之阜蕃於牧師計數於廋人圉師既教圉
人以養馬矣圉人則役圉師以教事焉馬有駑良之
不齊人有多寡之不一官有崇卑之不同事有詳密
之不類其養之也至其教之也悉此馬政之在周為
不可及也
總論馬政
吕氏曰自黃帝堯舜觀象立制服牛乘馬自此馬始
為用攷三代之制天子萬乘諸侯千乘大夫百乘立
國制賦之法莫不以馬為本所以乘馬之法在古今
最為精密然大而天子次而諸侯下而大夫乘馬之
數多寡不同細攷當時之數所謂牧養之馬有養之
於官有藏之於民如丘甸歲取馬一匹之類皆是藏
之於民不仰國家芻秣如有事田獵征伐臨時徵召
在天子之都諸侯之國大夫之家未嘗不自蓄馬此
是養之於官者舉此一件論之便可見天子十有二
閑先儒論數謂不過三千餘匹衛文公承夷狄所滅
之後新造之國末年亦至騋牝三千若以制度論之
衛以諸侯之國又當殘亂之餘其他固未及論如何
便及成周全盛乘馬之數所謂天子十有二閑是養
之於官者衛文公所謂騋牝三千舉通數言之又以
當時春秋戰國論之如鄭西宫之亂子國為盗所殺
子産以車十七乘出討賊子産當時謂之百乘之家
若是徵求馬於郊野之間盗賊卒至如何便得集所
謂十七乘之馬乃是育之於家者以此數事論之三
代馬政固有在官者必有在民者數之多者在民平
時無芻秣之費數之少者在官征伐無不至之虞當
時法度最為詳備到漢家所謂三十苑之馬亦是官
司所養之馬若是其他郡國民間養馬雖多亦是養
之於民如衛青霍去病之徒伐匈奴有所謂官馬有
所謂私馬則其制尚存到後周隋唐之閒治兵之制
天子閑廐監牧馬非不盛然府兵未嘗給馬初不過
給之以錢使府兵自買馬若是不過衆人共出錢買
馬以此知尚有古人遺法後來府兵之法漸壊府兵
貧不足以買馬然後方以監牧之馬給之乃是制度
之壊如此
掌王馬之政
孫氏曰車曰公車馬曰王馬以别其在民者先王寓
兵於農隐武於國凡征行調發車馬器械所至必具
縣師受法於司馬作而赴之不待仰給於官然散於
閭里未易猝集畜之官府當為豫防盖不特祭祀賓
客之須使命出入君恩賜予之用校人等馭夫之禄
且曰宫中之稍食則十二閑在宫中矣(○鄭鍔曰校人所掌自天)
(子而下有邦國之閑有大夫之閑特以掌王馬之政為言是乃尊王之義)○鄭鍔曰王馬
之多必有政以治之辨其物色使之勿雜而養之必
有其所乘之必有其人是之謂政(○鄭康成曰政謂差擇養乘之數月)
(令曰班馬政)
辨六馬之屬種馬一物戎馬一物齊馬一物道馬一物
田馬一物駑馬一物
鄭康成曰種謂上善似母者(○鄭鍔曰種馬者馬之最善育其種類使生生)
(不窮)以次差之玉路駕種馬(○鄭鍔曰于戎齊道田則以車名馬獨玉路之馬不)
(名則種馬者駕玉路之馬特以種言之見其最尊非可以常馬駕也)戎路駕戎馬金路
駕齊馬象路駕道馬田路駕田馬駑馬給宫中之役
(○鄭鍔曰馬有良有駑駑者馬之卑下奴在人下者也以供凡乘載之任不可與良馬比)○王昭
禹曰其毛其足其力皆所謂物也司馬法曰宗廟齊
毫尚純也田事齊足尚疾也戎事齊力尚強也此其
物不可不辨(○鄭鍔曰六馬之屬用各不同或欲其毫之齊或欲其足之齊宜以類相從可)
(也故名一物而使不雜)
凡頒良馬而養乘(绳證反)之乘馬一師四圉三乘為皂(才早)
(反)皂一趣(倉走反)馬三皂為繫(音係)繫一馭夫六繫為廏廏
一僕夫六廏成校校有左右駑馬三良馬之數麗馬一
圉八麗一師八師一趣馬八趣馬一馭夫
鄭康成曰良善也善馬五路之馬○王昭禹曰頒良
馬則頒之于圉師圉人趣馬馭夫僕夫也○鄭鍔曰
養之冀其繁盛乘之冀其調良乘馬一師而四圉之
則牧馬之僕也師則教圉以養乘之法也四馬為一
圉則養之必專四圉為一師則教之必審合三乘為
十二匹則同一皂𫝊曰牛驥同皂皂言皂隸之所掌
也○王氏曰趣馬下士皂一人○鄭鍔曰合三皂而
三十六匹則同一繫繫則繫屬於此而不散之義○
王氏曰繫一馭夫則中士一人(○賈氏曰案馭夫中士二十人下士四十)
(人正充此良馬之馭夫)○鄭鍔曰合六繫而二百一十六匹則
同一廐廐則數至於此而已終既也先儒謂乾之策
二百一十有六於易乾為馬天子之馬應爻之策其
數盡於此故以廐名之○易氏曰鄭以僕夫為上士
非也玉路之僕曰大馭金路之僕曰齊僕象路之僕
曰道僕木路田僕也革路戎僕也總而名之為僕夫
五僕中惟道僕田僕為上士大馭戎馭為中大夫齊
僕為下大夫豈皆上士乎不然則良馬五種既以駕
五路所謂僕夫者非五路之僕而何○鄭鍔曰合六
廐而成一校而六廐又分為左右則十二閑矣○劉
氏曰以中大夫二人為校人是謂馬六種十二閑○
易氏曰六廐成校則一千二百九十六匹也校有左
右則二校為十二廐凡馬之數當計二千五百九十
二匹鄭氏謂校變言為成者明六馬各一廐而王馬
少備也由此觀之則良馬五種分為十廐駑馬一種
分為二廐一廐之馬凡二百一十六匹則二廐之馬
為四百三十二匹矣以良馬一種而在二廐者四百
三十二匹則五種十廐合二千一百六十匹外二廐
為駑馬一種當四百三十二匹正合十二廐二千五
百九十二匹之數
鄭鍔曰自圉師而上則有趣馬有馭夫有僕夫有校
人各掌其養馬之事○黃氏曰康成謂六馬各一廏
校有左右則良馬一種者四百三十二匹駑馬三之
則為千二百九十六匹盖欲牽就詩之騋牝三千非
也馬官列職圉師趣馬馭夫僕夫僕夫盖自田僕而
上至大馭是也良馬六繫為廏廏一僕夫大馭戎僕
齊僕各二人道僕田僕各十二人通三十人六繫馬
二百十六匹三十僕夫則六千四百八十匹也種戎
齊品貴難得通六廏耳然六廏成校校有左右則一
僕兼二廏也良馬合左右校為一萬二千九百六十
匹左右各五校也戎僕二人則戎馬四廏矣戎馬不
止四廏此盖選馬材力絶品以駕王路者○薛氏曰
駑馬三良馬之數則二校之馬獨有一千二百九十
六匹故六種十二閑而其數三千四百五十六匹此
駑馬之在廏者亦三倍於良馬之在廏者也何者良
馬駕五路之馬養之不可不專故二廏之數雖止乎
四百三十二而不為寡駑馬其用甚微故二廏之數
雖極於一千二百九十六而不為多(○黃氏曰良馬之數因僕之列)
(官而可計也馬三皂為繫繫一馭夫良馬當三百六十馭夫而列官六十人盖以選取貳車從車使車合)
(六十乘故以六十人列職其餘則與趣馬圉師因馬而計其數為可見也)○鄭鍔曰必三
其數者盖駑力之所駕服者其事不一惟多然後於
事不乏
黃氏曰駑馬八麗八師八趣馬鄭皆改為六未必然
自八麗積而為一馭夫為馬一千二十四匹三十八
馭夫則三萬八千九百十二匹三良馬之數多三十
二匹耳良馬共王駑馬給乘國馬者與輦輓駑馬無
僕僕御王也廏養馬之庌閑置廏處若今監牧也良
駑分居十二閑其或多或寡不可知而良駑必異處
良馬占地狹是為可知者此皆據經文不改字於義
為安
王昭禹曰良馬自圉師至於校人則以中大夫為之
其官為稍尊駑馬自圉師至馭夫而止者以其材下
於良馬故掌養乘之者兼其數而掌其事則官至於
中士之馭夫而已然八趣馬則一馭夫掌之亦兼總
於校人矣
天子十有二閑馬六種邦國六閑馬四種家四閑馬二
種
鄭鍔曰閑防也不曰防防以防其外入閑以閑其内
出防馬者使之無自内而逸出耳○鄭康成曰凡馬
每廏為一閑○易氏曰天子有十二閑謂六廏成校
而校有左右故十二也邦國六閑家四閑直謂一廂
不分左右耳邦國六閑馬四種者謂良馬三閑為齊
馬道馬田馬(○黃氏曰四種鄭謂齊道田駑亦謂同姓之國異姓象路何用齊馬四衛革路)
(何用道馬)而駑馬三良馬之數亦三閑是三閑良馬為六
百四十八匹三閑駑馬亦六百四十八匹總六閑為
一千二百九十六匹也家四閑馬二種者謂良馬一
閑而駑馬三良馬之數亦三閑是一閑良馬為二百
一十六匹三閑駑馬為六百四十八匹總四閑為八
百六十四匹
鄭鍔曰周制自上而下禮之降殺各以兩獨諸侯之
於天子不止於兩而已天子六軍諸侯則三軍天子
之馬十二閑諸侯則六閑而已其降殺不止於兩者
為其地近而嫌也故曰成國半天子之軍則馬之閑
半乎天子豈不宜哉天子法天之大數故馬六種分
為十二閑每一種而分兩閑故也諸侯有齊馬道馬
田馬駑馬四種分為六閑半天子之制也大夫有田
馬駑馬二種分為四閑又半諸侯也趙商以為十二
閑三千四百五十六匹六閑二千五百九十二匹四
閑千七百二十八匹以司馬法論之甸方八里有戎
馬四匹長轂一乘大夫采地四甸一甸供王其餘三
甸纔有馬十二匹謂與校人之職甚異康成以為司
馬法為民出軍賦無與於天子國馬之數余以其說
攷之古者天子有國馬有民賦之馬民馬出於井田
之賦如所謂提封萬乘馬四萬匹提封千乘馬四千
匹者是也若乃國馬則國所自養牧以待用者即此
校人以下所云是也盖養於國者為車路之備出於
民者為用兵之防此所以各足其事而不相傷也
陳氏曰周制天子十二閑閑馬不過三千四百五十
六匹而已春秋時晉悼公使程鄭為乘馬御六騶屬
焉彼衛之騋牝三千齊之有馬千駟三千近於十二
閑之數千駟又過之是皆僣侈而踰禮也
凡馬特居四之一
鄭鍔曰說者謂特為牡馬也詩曰實維我特又曰百
夫之特則特者雄而特立之義四馬而特居其一盖
三牝則育必多一特則氣必同如是而育馬其性必
相似矣(○陳藴之曰此言養之時若䟽言駕之時牝牡雜則不可御矣)
春祭馬祖執駒
鄭鍔曰馬未嘗有祖此言馬祖者賈氏謂天駟也以
天文考之天駟房星也房為龍馬馬之生者其氣實
本諸此則馬祖為天駟可知於春則祭春者萬物始
生之時駒始生之馬血氣未定不可通淫順春祭祖
之時則執而維縶之以馴其始生之氣(○鄭司農曰執駒無令近)
(毋猶攻駒也二歲曰駒三歲曰駣)
夏祭先牧頒馬攻特
鄭鍔曰先始教人以放牧者也(○鄭康成曰先牧始養馬者其人未聞)
夏草方茂馬皆出而就牧思其始教以養牧之法故
祭於夏夏者放牧之時可以就牧故頒而牧養之夏
火方盛馬者火畜又况馬之特乎至夏而氣益盛不
可制畜故祭先牧之時則攻而治之使皆調伏○王
氏曰攻特者駒之不可習者廋人攻之矣及成焉而
不可習則校人攻之(○鄭康成曰夏通淫之後攻其特為其蹄齧不可乘用)
秋祭馬社臧僕
王昭禹曰馬社廏中之土示凡馬日中而出日中而
入秋馬入廏之時故祭馬社(○鄭鍔曰皂廏所在必有神焉賴乎土神以安)
(其所處故祭馬社)○王昭禹曰僕御五路之僕○王氏曰臧
僕則簡馭者簡其臧亦簡其或不臧(○鄭司農曰謂簡練馭者令皆)
(善也○鄭鍔曰簡僕夫以待他日之用)
冬祭馬步獻馬講馭夫
鄭康成曰馬步神為災害馬者○鄭鍔曰寒氣總至
馬方在廏必存其神使不為災唐人之頌曰冬祭馬
步存神也(○王昭禹曰馬步為馬禱行冬則大閱之時故祭馬步○賈氏曰馬神稱步若玄冥)
(之步人鬼之步之類與酺字異音同義)○鄭鍔曰及冬之時自春所養
乘者至是皆見其良矣乃擇其良者以獻于王如物
至冬成而可獻也於是之時則講馭夫謂講論其知
馭車之法能與不能也與臧僕之意同講必以冬馭
夫則主馭者將使之馭使車貳車佐車之人五馭必
有法安可不講其藝乎於冬講之一年之事也○黃
氏曰馭夫員多於是講習而選之(○劉執中曰講馭夫一歲之功過而)
(上下之焉)
鄭鍔曰馬之難育也必祈諸神以為之助故春祭馬
祖夏祭先牧秋祭馬社冬祭馬步四時各有所祭之
神順其時各有蕃馬之法
凡大祭祀朝覲會同毛馬而頒之
鄭康成曰毛馬齊其色也頒授當乘之(○王昭禹曰如詩之六月)
(所謂比物四驪有駜所謂駜彼乘黃凡此皆齊毫也爾雅言宗廟齊毫此于朝覲會同亦毛馬者承賓如)
(承神故也)○鄭鍔曰王者非特資馬以為乘駕及其用各
稱事而頒之祭祀朝覲會同以文為主馬欲其色之
純而可觀故毛馬所以為文軍旅以力為主馬欲其
足之齊而並進故物馬所以為力或謂宗廟齊毫尚
純而朝覲會同亦毛馬而後頒何也賓客之來尤以
華國為先(○李嘉會曰以其毛色物馬而頒之使各從其類)
飾幣馬執扑而從之
鄭鍔曰天子之於諸侯亦有以馬為禮而賜之者謂
之幣馬加文飾以致其華美(○鄭司農曰校人主飾之也幣馬以馬遺人當)
(幣處者也聘禮曰馬則北面奠幣于其前士喪禮下篇曰薦馬纓三就入門北面交轡圉人夾牽之馭者)
(執策立于馬後)執箠扑以馭其奔逸
凡賓客受其幣馬
鄭鍔曰賓客行朝享之禮有庭實之馬以為幣亦謂
之幣馬則受而養乘以待用
大喪飾遣車之馬及葬埋之
鄭康成曰言埋之則是馬塗車之芻靈(○賈氏曰古以泥塗為車)
(以芻草為人馬神靈)
田獵則帥驅逆之車
鄭康成曰帥猶將也○鄭鍔曰統御長以進退(○黃氏曰)
(田習戰于是知其可用不可用)○賈氏曰驅逆之車田僕設之校人
帥領田僕而已
凡將事于四海山川則飾黃駒
鄭鍔曰若有祭祀於四海山川則必擇黃色之駒加
文飾以將事焉此皆校人之職或謂大宗伯以沈貍
祭川澤而祭祀之牲各放其色四海山川乃均用黃
駒何耶以玉人之職攷之王巡守過大山川所用之
璋不同然皆以黃金勺前馬則知均用黃駒者海與
山川均為地道黃者地之中色若夫用駒則以巡守
而行四方駒有千里之足而行地莫如馬駒雖馬之
小者禮以小為貴飾黃駒乃郊用犢之意(○項氏曰一曰土神)
(尚黃校人飾貴誠也)
凡國之使者共其幣馬
賈氏曰王使之下聘諸侯王行禮後更以此幣馬私
與主君相見謂之私覿聘禮私覿是也(○王昭禹曰或以賜諸侯)
(非特私覿也)
凡軍事物馬而頒之
鄭康成曰物馬齊其力(○王昭禹曰爾雅言戎事齊力田獵齊足戎事非不齊足)
(以齊力為主田獵非不齊力以齊足為主也)
陳及之曰周制甸出革車一乘馬四匹則是馬亦民
自備也校人云凡軍事物馬而頒之者亦頒於官府
共軍事者耳不然校人六廏凡三千四百匹安能及
庶民乎自井田既壊凡征戰則國家賦馬與民漢時
大僕牧師諸苑三十六所分布西北邊養馬三十萬
頭武帝時天下亭亭有馬自是以來未嘗俾民自養
馬也雖唐府兵之制有井田遺意而當給馬者予其
直市之每匹予錢二十五千刺史折衝果毅歲閱不
任戰事者鬻之以其錢更市不足則一府共之熙寧
間介甫罷祖宗馬監令民自養馬每一都限馬十五
匹十五年而足謂之保馬郡縣苟阿上意不二三年
而足於是天下騷然病矣
等馭夫之禄
黃氏曰馭夫中士趣馬下士良馬三百八十馭夫列
員者六十其餘盖選趣馬攝之馬有良有駑於良駑
之中又有等馬故其禄不同使校人等之亦足見古
人升選之法未嘗不各因其事(○鄭康成曰馭夫于趣馬僕夫為中舉中)
(見上下)
宫中之稍食
鄭鍔曰養天子馬於宫苑之中者亦當為之等其稍
食嫌其特厚於宫中牧圉故特言等其稍食於馭夫
之下(○鄭康成曰師圉府史以下○項氏曰廄庫皆近王宫一云馬有養于内非也)
趣馬下士皂一人徒四人
鄭鍔曰趣馬以下士為之馬十二匹為皂每皂一趣
馬而爵之卑則下士其職之微則養馬而已周公作
立政以戒成王與任人準人牧夫偕言之大夫之刺
幽王與司徒卿士師氏内史連言之其微如此而所
係反重以其近王故也
李嘉會曰自趣馬而下至圉人不曰下士止曰人數
皆官長所除然必特置官名何也盖不可以胥徒為
之懼其太卑亦不以命士為之懼其太䙝特立官名
使其上自辟除之職有所統矣
掌贊正良馬而齊其飲食簡其六節
鄭康成曰贊佐也佐正者謂校人臧僕講馭夫之時
○鄭鍔曰良馬所以駕玉路然駕玉路之種馬不可
以駕田戎之車駕田戎者不可以為齊道之用校人
雖辨之猶恐其不正趣馬又贊而正之(○項氏曰贊正者贊校人)
(之政)駕路雖不同而飲食不可不齊或摧之或秣之摧
之所以養之也(○劉執中曰養之使無飢渴害之也)○鄭康成曰簡差
也節猶量也差擇王馬以為六等(○王昭禹曰所以閑之分十二閑六)
(種之等也詩曰比物四驪閑之維則四牡脩廣其大有顒以養而閑之如此劉執中曰目以知其瞻之)
(不驚口以知其性之不悖耳以知其力之不殚鬛以知其血之有餘毛以知其氣之不暴蹄以知其行之)
(不跲六者簡馬之大節也節同然後信為良馬)
掌駕說(始銳反)之頒
王昭禹曰駕以行說以止有勞佚之節(○鄭鍔曰使久勞者必佚)
(久息者必行)故以敘而頒之(○劉執中曰馬雖良而駕御御不得其方或奔踶者非其性然)
(也故頒其說于三圉師十二圉人焉所以養成其材也)
辨四時之居治以聽馭夫
鄭康成曰居謂牧庌所處(○賈氏曰牧庌者放牧之處皆有庌厰以蔭馬二月)
(以前八月以後在廐二月以後八月以前在牧故云四時)○鄭鍔曰四時所居自
日中而入之後所居者閑廏日中而出之後所居者
牧庌執駒攻特之事則春夏治之臧僕獻馬之事則
秋冬治之皆不可以不辨○王昭禹曰以聽馭夫惟
馭夫之所役也
巫馬下士二人醫四人府一人史二人賈二人徒二十
人
鄭康成曰巫馬知馬祖先牧馬社馬步之神者馬疾
若有犯焉則知之是以使與醫同職(○李嘉會曰馬有醫可也而曰)
(巫何故巫則知馬祟也相醫攻疾則兼醫也醫巫必兼言之先王愛物之心與愛人同)○賈氏
曰有賈者治馬死生須知馬價故有賈人
掌養疾馬而乘治之相(息亮反)醫而藥攻馬疾受財于校
人馬死則使其賈(音嫁)粥(音育)之入其布于校人
王昭禹曰馬疾不可以乘用故養之然疾之所在為
難知必驅步之以發其疾可驗而療故乘治之若獸
醫觀其所發而養之是已(○鄭鍔曰馬有疾必養之乃乘之治之養以足其氣)
(乘以發其病養而不乘無以知疾之所在不可治也馬醫四人賈二人與巫同官雖禱馬要之正用藥為)
(治疾之本為巫者特相助之而已)攻謂擊而治之藥不足療者乃用
攻焉猶瘍醫所謂五毒攻之○鄭鍔曰醫馬之財宜
有所自使藥物之資常足用而無窮故馬死使賈人
粥之其財入于校人則所以醫馬者其財盖本諸此
(○李嘉會曰受財于校人使取財近而易以及物)○鄭司農曰賈謂其屬官
小吏賈二人粥賣也○鄭康成曰布泉也
牧師下士四人胥四人徒四十人
鄭康成曰主牧放馬而養之○鄭鍔曰地官有牧人
掌牧六牲則馬亦在牧又有牧師者盖牧人所牧以
共祭祀之牲牷非以備駕車之用此牧師正掌牧馬
之地不與牧人之官相通
掌牧地皆有厲禁而頒之
鄭鍔曰水草繁多之地可以放牧馬之就牧者甚衆
而官之所掌各有數之多寡故頒之以地(○鄭康成曰頒馬授)
(圉者○王氏曰頒其地于牧人)必為厲禁然後計地以較焉可以責
其繁息也○賈氏曰厲禁謂可牧馬之處亦使其地
之民遮護禁止不得使民輒放牛馬
陳君舉曰古人養馬處處皆有牧地所謂牧馬是也
可井則井之不可井則為牧地如華山之陽牧于坰
野皆是牧馬既在民雖小國亦有官以掌之少康所
謂牧正者大抵皆寓兵於農之意但農事勿擾則馬
政日修故詩人稱馬政者必歸之農定之方中言命
彼倌人星言夙駕說于桑田魯頌美僖公亦曰務農
重穀牧于坰野故脩農政則馬政自脩馬既在民特
設官以掌之
孟春焚牧
鄭鍔曰孟春草將生焚去地之陳根使發生新芽則
馬食而充肥
中春通淫
鄭康成曰中春陰陽交萬物生之時可以合馬之牝
牡也月令季春乃合累牛騰馬遊牝于牧秦時書也
秦地寒凉萬物後動
掌其政令凡田事贊焚萊
鄭康成曰焚萊者山澤之虞○劉執中曰虞人焚萊
而牧師贊之所以護牧地弗盡萊之也
廋人下士閑二人史二人徒二十人
鄭鍔曰觀孔子言人焉廋哉廋為隐藏之義天子十
二閑皆馬之所在掌事於閑中其名曰廋取其隐藏
也先儒以廋為數不可攷(○李嘉會曰一閑下士二人廋其隐者而治之乘養)
(攻治如其職之所言非一端而止也)
掌十有二閑之政教以阜馬佚特教駣攻駒及祭馬祖
祭閑之先牧及執駒散馬耳圉馬
王氏曰政以正之教以𨗳之○鄭康成曰九者皆有
政教○鄭鍔曰攷此文二及字之義當為七事耳廋
人職卑安得主馬祖之祭於校人祭馬祖之時已則
祭閑之先牧於校人命執駒之時已則散馬耳圉馬
原二及之文當為七事可也馬欲其蕃盛其阜之固
有法(○鄭康成曰阜盛壯也詩曰四牡孔阜)特者馬之雄其佚之必以
時一特三牝所以阜之也安其血氣以時通淫所以
佚之也佚者使之安佚不勞也(○鄭康成曰用之使不甚勞○黃氏曰佚)
(特使乘匹也特曰佚牝曰游一也)三歲曰駣可以任載乘則教以進
退之節(○黃氏曰攻駒止乳不使其母羸也)二歲曰駒氣盛而未調也
則攻以治其蹄齧之性(○王氏曰阜馬者養馬而阜之既阜矣又佚特以蕃之既)
(蕃矣又教駣以成之攻駒則不可教者及其未駣攻之也)祭校人夏祭先牧廼祭
夫始教牧馬之人此祭閑之先牧則祭始作閑以牧
馬之神(○黃氏曰閑各有先牧執駒為血氣未定使勿佚也)先儒謂散馬耳者
以竹括押其耳頭動搖則括中物後遂串習不復驚
也然謂之散者豈非以其疎散而不知畏故聒其耳
歟圉猶禁圉之圉盖禁而制之使不得以近母○王
氏曰圉馬則成馬而圉之圉馬以校人執駒為節也
正校人員選
鄭康成曰校人謂師圉也(○賈氏曰凡言正者以尊正卑自趣馬以上非廋人)
(所正故知所正者師圉○黃氏曰校人馬官之長廋人得正校人員選者廋人掌十二閑之政教以阜馬)
(所謂執駒攻特祭馬祖先牧皆與校人通職是則廋人專習馬盖馬師也校人非其人則牧養乘治將不)
(得其道理矣故使廋人正校人員選)○王氏曰正其員使員稱馬數正
其選使選惟其能(○李嘉會曰因馬而定其員數因人而别其藝能)
馬八尺以上為龍七尺以上為騋六尺以上為馬
王氏曰小大異名使各從其類以待乘頒及以為種
○鄭鍔曰八尺絶高矣出乎其類追奔電逐遺風一
去千里故以龍名之(○易氏曰以象天駟為蒼龍之星是其品之尤異者唯天子可)
(備乘路之駕月令言駕蒼龍是也)七尺以上亦異乎其類矣不謂之
馬而謂之騋意其由種而生既高且大有所自來矣
豈種馬之子孫乎(○易氏曰以騋之牝驪牡玄是其色之尤異者天子諸侯得以兼用)
(詩于衛文公言騋牝三千是也)六尺以上則正名曰馬盖馬之高者
正以六尺為常也或謂校人掌王馬辨六馬之屬則
馬之名龍名騋者當辨也廋人之職其卑如是乃於
此言龍騋之尺寸何耶盖十二閑之廣二千五百餘
匹之多馬有超然卓異藏乎其中人所不見自非主
者表而出之則神駿之才逐電之足誰其知之故特
於廋人言之
圉師乘一人徒二人
鄭康成曰養馬曰圉四馬為乘○王昭禹曰以教圉
人養馬故圉師名官(○賈氏曰圉師即校人一師四圉者也)
掌教圉人養馬春除蓐(音辱)釁廄始牧夏庌馬冬獻馬○
鄭鍔曰春馬出而就牧廏中虚矣蓐者所寢之藉也
久則穢惡而不潔故因其出而除之馬處於廏神實
主之釁之以血所以除不祥故因其出而釁之○王
昭禹曰日中而出謂春分也日中而入謂秋分也故
春始牧夏庌馬也○鄭康成曰庌廡也廡所以庇馬
凉也(○鄭鍔曰夏暑酷而馬尤畏熱必為廡以凉之)○項氏曰冬則所産之
馬成矣故獻之
射則充椹質茨牆則翦闔
鄭康成曰充猶居也(○易氏曰充澤宫習武之居○鄭鍔曰充如充籠箙之充盖習)
(弓試武之時取足其數也)
劉執中曰共椹質盤草以代侯也○王昭禹曰司弓
矢共其弓矢圉師則充椹質也(○李嘉會曰椹質謂以木為之非乃束草)
(縳為圍如今射墮)○鄭康成曰茨盖也闔苫也(○王氏曰次草謂之茨詩)
(曰牆有茨苫謂之闔以剉草為苫○易氏曰剪之以茨牆也)○鄭鍔曰盖牆必用
闔闔與左𫝊戎子駒支所謂苫盖之盖同茨牆之時
必使圉師以翦其闔皆以其莝斬馬草熟於其事也
○易氏曰二者皆圉人所習故圉師因而使之
圉人良馬匹一人駑馬麗一人
鄭康成曰良善也麗耦也○黃氏曰趣馬皂一人圉
師乘一人良馬設員不可兼取駑馬亦有趣馬有圉
師而設員不著趣馬兼取於圉師八師一趣馬也圉
師兼取於圉人八麗一師也至圉人則不可兼取矣
故良駑各著其員
掌養馬芻牧之事以役圉師
王昭禹曰芻以食馬牧以放馬皆所以養之○鄭康
成曰役者圉師使令焉
凡賓客喪紀牽馬而入陳廞馬亦如之
鄭康成曰賓客之馬王所賜之者詩云雖無予之路
車乘馬喪紀之馬啓後所薦馬(○賈氏曰喪紀謂將葬朝廟時在祖廟中)
(陳設明器之時亦遣人薦馬及纓入廟陳之)廞馬遣車之馬(○賈氏曰亦于祖廟陳此)
(明器)○易氏曰賓客之時陳馬於館喪紀而葬陳馬於
廟遣車明器之時則陳之於壙以圉人養馬故使之
牽而陳之
總論馬政
鄭鍔曰周之馬政掌之有官牧之有地出入有時禱
祈有祭教之有法養之有人其詳若此不聞蕃息之
數如衛文公之騋牝三千何耶盖經之所載皆成王
持盈守成之際用以駕路車錫諸侯華國以為文飾
幣以為禮而已至宣王中興南征北伐吉日庚午之
詩國馬之盛莫不有自來其後馬政隨廢秦并海内
六萬騎之國盡得而有之漢興天子不能具醇駟而
將相或乘牛車厥後發易占之謂神馬當從西北來
及得烏孫馬名曰天馬而奉使者争言大宛有善馬
在貳師城遂拜李廣利為貳師將軍期至貳師取善
馬至發卒十八萬與天下七科適以征之僅得善馬
數十匹中馬以下牝牡三千餘匹更名烏孫馬曰西
極馬以宛馬為天馬以馬之故天下蕭然耗矣唐興
得突厥馬二千匹又得隋馬三千於赤岸從之隴右
遂立監牧之制領以太僕其屬有牧監副監監有丞
有主簿凡辟置長一人十五長置尉一人又以尚乘
掌天子之御左右六閑總十二閑為二廏曰祥麟曰
鳳苑太僕張萬歲領羣牧自貞觀至麟德四十年馬
七十萬六千置八坊岐豳涇寧間地廣千里四千三
百三十頃募民耕之以給芻秣八坊之馬為四十八
監馬多地狹又析八監列布河西豐曠之處凡馬五
千為上監三千為中監餘為下監皆有左右當時天
下以一縑易一馬自秦漢以來唐馬最盛其後卒能
弱西北蕃人其所立之制髣髴周家遺法較於西漢過
之遠矣
周禮訂義卷五十五
