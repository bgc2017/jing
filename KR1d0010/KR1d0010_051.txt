周禮訂義卷五十一宋王與之撰
夏官司馬下
司士下大夫二人中士六人下士十有二人府二人史
四人胥四人徒四十人
劉執中曰凡以道藝仕於國不以貴賤緫謂之士始
附于版者士也故曰司士(○王昭禹曰自公至士皆事人皆事事合而言之謂之司)
(士○鄭鍔曰以序官攷之朝之上士二百五人六鄉之族師每族上士一人則七百二十人鄙師每鄙上)
(士一人則一百二十人何止於八十一元士哉中士以千計之幾五千下士以萬計之幾五萬其數之衆)
(如是故雖公卿大夫咸載於版而特以司士名官也)
王氏詳說曰今之六部古之六卿也攷其職則天官
冢宰為尚書令非吏部也司士掌羣臣之版其吏部
歟○黃氏曰自大夫以上屬射人猶今吏部尚書選
也士屬司士猶今吏部侍郎選也今之兩選絶不相
知尚選常病其濫侍選常患其壅周之羣臣版籍盡
在司士而詔爵詔禄必由之蓋有員則置無員則否
事出於一而本末舉
賈氏曰其職掌詔爵詔禄與司馬進賢興功同故在
此
掌羣臣之版以治其政令歲豋下其損益之數辨其年
歲與其貴賤
鄭司農曰版名籍也(○黃氏曰今版簿也)○賈氏曰羣臣之版
謂畿内朝廷及鄉遂都鄙羣臣名籍也○王昭禹曰
治其政令即損益之數與辨其年歲貴賤之等是也
○鄭鍔曰自朝廷而數至於羣臣不勝其衆苟非政
令何以治之少而壮者方入仕而益老而衰者或已
死而損(○鄭康成曰損益謂用功過黜陟者○黃氏曰不獨黜陟死者致仕者皆在此數)官
年之久近齒歲之老少位之尊而貴職之卑而賤(○王)
(昭禹曰貴謂大夫以上賤謂士以下○黃氏曰五十以上為大夫以下為士也)莫不書於版
每歲登之下之以知其人之損益又從而辨其年齒
則異其貴賤之等
緫論世臣
胡安國曰帝王不以私害公故仕者世禄而不世官
任之必以其賢使之必以其能卿大夫子弟以父兄
故而見使則非公選而政由是敗上世有自躬耕釣
渭擢居輔相而人莫不以為宜伊陟象賢後相大戊
吕伋世美入掌兵權不以世故疑之崇伯殛死禹作
司空蔡叔見囚仲為卿士亦不以父故廢之惟其公
而已矣及周之衰小人得政視朝廷官爵為己私援
引親黨分據要途施及童稚公道不行然後夷狄侵
陵國家傾覆雖有智者不能善其後世卿非禮裳裳
者華何以作乎曰功臣之世世其禄世卿之官嗣其
位禄以報功也故其世當延位以尊賢也故其官當
擇官不擇人世授之柄黨與傾衆威福下移大姦根
據而莫除人主孤立而無助國之不亡幸耳春秋於
周書尹氏武氏仍叔之子於魯書季友仲遂皆志其
非禮也
愚案世臣之說自古有之但古者有世臣無世官
始曰象賢濟美皆一世之選伊尹之後有伊陟巫
咸之後有巫賢太公之後有吕伋所以扶持國家
者未嘗不頼之也至春秋時世臣之說遂變為世
官是以三家世為魯卿六卿世將晉軍田氏專齊
甯氏專衞自春秋以來所以治世官者甚嚴叔向
所謂欒郤胥原狐續慶伯䧏在皂隷瑕禽所謂七
姓從王今皆為篳門圭竇世臣淪喪一至於此此
無他世官之禍熾故世臣之說廢也加以三家併
魯六卿分晉田氏併齊時君世主力戒此事所用
皆雜進傾巧朝廷所藉以扶持國家者殆無其人
甚者相他國之人如秦張儀相楚齊孟嘗相秦國
不自信其臣而取之他國之人范睢蔡澤獵取秦
相世臣淪喪至此極矣豈非懲世官之弊而遂廢
世臣耶孟子親見當時禄去公室政在大夫之禍
自夫人觀之豈敢復以世臣為論然告宣王乃曰
國君進賢如不得已將使卑踰尊䟽踰戚可不慎
歟孟子意以為不得已而用䟽遠之人當詳其賢
否若傾巧相奪者宜勿用也不特此也如論君不
當視其臣如犬馬草芥其意可見惜乎孟子之說
不行
周知邦國都家縣鄙之數卿大夫士庶子之數
王昭禹曰邦國者諸侯也都家謂大都小都家邑
鄭康成曰縣鄙鄉遂之屬(○黃氏曰縣鄙遂官列於鄉而見鄉為國中)
賈氏曰士庶子亦如宫伯卿大夫之子謂適子庶子
其支庶宿衞王宫者也○黃氏曰必知此數而後其
員闕為可知有卿大夫有士庶子獨無士士其所掌
治也卿闕選於大夫大夫闕選於士庶子士闕固不
專取於士庶子升進之法著於此士庶子其秩視士
而猶繫於其父兄未命也士庶子有常員
以詔王治
項氏曰詔其任用進退也○劉執中曰大宰歲終則
令百官府各正其治受其會聽其治事而詔王廢置
此又詔王治者大宰詔之於職事之終也司士詔之
於論定之始也王制曰司馬辨論官材論進士之賢
者以告於王而定其論論定然後官之任官然後爵
之位定然後禄之則司士者司馬之屬
以德詔爵以功詔禄以能詔事以久奠(音定)食
項氏曰此謂試官始進者其有德者則試之以爵待
其有功乃授之以正禄此以待賢者也能者先試之
以事待其久而事成乃定其稍食此以待能者也(○鄭)
(鍔曰有某德者詔王以某爵有曰三公曰孤曰九卿曰大夫之等有某功者詔王酬以某禄有三大夫倍)
(上士有上士倍中士之别有某能者詔王任以某事如知禮者命以典禮知樂者命以典樂居是官也已)
(久如倉庫氏之類則定食於此官使子孫為氏也○黃氏曰以能任事其官以才選使之治軍旅使有爵)
(者乘王之倅車覜問慶弔遣使皆是也雖有秩久亦當定其食共工工官掌水土之事而特舉鯀治水則)
(其大者也)
易氏曰爵有高下皆以德詔禄有豐殺皆以功詔此
為公卿大夫士之受命而為王臣者設也然當時之
士亦有不命者焉鄭氏謂府史為官長所自辟除又
謂胥徒為民之給繇役者凡此皆服役於公上亦既
因能而詔以事矣惟其不命故以久奠食而不言詔
奠其食則未為禄也校人曰等馭夫之禄宫中之稍
食宫中則師圉府史以及為胥徒者所以言食馭夫則
僕夫趣馬等之為大夫士者所以言禄蓋當時一命
以上謂之禄庶人在官者稍食而已如宫正則月終
會其稍食醫師則歲終稽其醫事而制其食稾人則
乘其事試其弓弩而下上其食凡此皆奠其食於任
事既久之後者也賈氏亦曰據能者先試之以事事
成乃定以稍食其能堪用乃後亦詔授之以正爵禄
其序如此○陳藴之曰爵禄事皆稱詔惟奠食不言
詔者則知爵禄事皆有去取進退惟上之特命而奠
食乃其常俸所當得之稍食故不言詔也言久者計
其歲月之久所當食之俸若書稱德懋懋官功懋懋
賞位事惟能皆此理也
陳及之曰後世但以官府煩多疑周官不知當時以
事之多寡而損益其員數觀卿士之賢能而為爵禄
之予奪則位無虚設禄無虚受官安得至於冗長哉
唯賜無常
王氏曰賜出於王之恩恩有厚薄則賜有多寡又何
常之有且賜而有常則辟無以作福矣(○易氏曰繼於司士以詔)
(王治之後則亦有可常者矣)○鄭鍔曰司勲曰凡賞無常此曰唯
賜無常何也蓋賞者因有功可賞則賞之其無常者
特以功為輕重賜則出於人君之恩其無常者乃以
君命從事此其所以異
正朝儀之位辨其貴賤之等王南鄕(許亮反)三公北面東
上孤東面北上卿大夫西面北上王族故士虎士在路
門之右南面東上大(音泰下同)僕大右大僕從者在路門之
左南面西上
鄭康成曰此王日視朝事於路門外之位○黃氏曰
王日視朝羣臣朝焉蓋常朝也司士與射人聯官故
其所掌皆法度儀制治朝治軍無二道也司士掌羣
臣之版故使掌朝儀之位(○鄭鍔曰宰夫射人朝士皆有正位之事司士又掌)
(正朝儀之位者射人所掌賓射之位朝士所掌外朝之位宰夫司士皆治朝也司士正位而辨其等宰夫)
(則察其不如儀者也)
鄭鍔曰朝必有儀儀本於位有以正之則其儀不亂
爵各有等等所以别貴賤有以辨之則其等不差兹
朝儀所以肅○黃氏曰辨其貴賤之等將擯王揖○
易氏曰位著雖有貴賤而布置所向無非尊王○王
氏曰鄉明以聽天下者王也故南鄉面王而答之者
公也故北面孤佐王者也故東面卿大夫佐王者也
故西面王族故士虎士大僕大右大僕從者則從王
者也故南面順王所向焉三公東上則北面以左為
右故也自孤以下皆以近尊為上○鄭鍔曰孤東面
則處王之右賓之也卿大夫西面則處王之左任事
之責也北面者東上東向者北上西向者亦北上皆
以近王為上王族之故士親則王之族而爵則故為
士而晚退者也(○李嘉會曰王族故士故為士者留以宿衞必有年勞者未仕雖王族不)
(留王宫也○黃氏曰王族故士王族之常為士者已老而賢者使日朝焉親親尊賢敬老其義一也故卿)
(大夫宜亦有位)虎士則虎賁之宿衞者(○陸氏禮運解曰故士有謀者虎士有勇)
(者)在路門之右備非常也大僕則出入前驅者大右
則羣右之長也大僕從者則凡祭僕御僕隷僕皆是
也(○賈氏曰所謂上者皆據近王為上不據隂陽左右也)在路門之左備駕乘
也(○易氏曰以其居王之後不嫌於南面)或南面東上或南面西上同
王所嚮而在路門之外亦以近王為上也(○劉執中曰位於路)
(門左右且南面者居王之後故王還則左右揖之)○王氏曰公以下皆言面
王獨言嚮不斥其體尊故也○易氏曰一位著之次
而尊王之意已著見於左右前後之列朝儀之不苟
如此
王昭禹曰朝士掌外朝之法曰左九棘孤卿大夫位
焉羣士在其後與此不同者朝士所掌者外朝聽獄
弊訟詢衆庶之朝也羣士則公卿大夫之屬官故在
公卿大夫之後
司士擯
鄭鍔曰位已正則王出視朝司士乃擯王出揖羣臣
接下思恭欲羣臣自盡以奉上所以致體貌之隆小
宗伯於命諸侯賜卿大夫爵之時則儐其字為儐此
司士擯其字為擯蓋儐之為義進也擯之為義相也
臣下儐之則敢進故於賜爵用之人君之出則擯而
相其禮故於視朝用之
孤卿特揖大夫以其等旅揖士旁三揖王還揖門左揖
門右
鄭鍔曰三孤貳三公弘化九卿列職佐王皆在所尊
禮也故特揖焉特謂一一揖之也大夫作而行事之
臣有中大夫有下大夫同其爵之等則旅揖焉旅衆
也緫一等之爵則衆同一揖也○黃氏曰士無位士
卑不常朝也今大中大夫以上始常朝然士旁三揖
則士亦有位於此矣今大朝會陞朝官皆赴蓋若是
歟士不著位而以揖見從可知也鄭康成言羣士東
面約外朝而言也然經言士旁三揖則東西皆有士
矣鄭又言公卿大夫得揖乃就位士發在其位未必
然經文自公以下位皆定而後司士擯之揖與鄭說
異士三揖者猶以其等也
易氏曰王族故士虎士在路門之右大僕大右大僕
從者在路門之左其位皆南鄉而在王之後故還而
揖之○鄭鍔曰在王門左右者皆順王所嚮故王將
以揖之則必還揖還者謂回而嚮之乃揖也
鄭鍔曰觀周人之詩於天保之序曰君能下下以成
其政攷此特揖旅揖三揖之儀則周之盛王可謂能
下下矣衮冕巍巍尊無與二而視朝之際徧揖羣臣
然後大僕正位無乃太過乎漢諸侯羣臣朝正月謁
者治禮引以次入殿門傳曰趨殿下郎中俠陛陛數
百人功臣列侯諸將軍吏以次陳西方東嚮文官丞
相以下陳東方西嚮鴻臚設九賓臚句傳皇帝輦出
房百官執戟傳警諸侯王以下莫不震恐肅敬帝乃
知皇帝之貴亦異於周人之禮矣司士之揖豈可行
於後世乎
大僕前
鄭鍔曰既揖矣大僕自門左之列進而前正視朝之
位
王入内朝皆退
黃氏曰大僕前導王入也王入内朝句絶王入内朝
即路寢之庭燕朝也(○鄭康成曰王入入路門也王入路門内朝朝者皆退反其官)
(府治處也)○王氏詳說曰天子有三朝外朝治朝燕朝是
也庫門之外為外朝則路寢門外與路寢門内之朝
皆為内朝矣但以日眡事則曰治朝退適路寢之庭
聽政則曰燕朝内外之朝本無定名以燕朝為内朝
則治朝為外朝矣庫門之朝為外朝則治朝又為内
朝矣玉藻曰朝服以日眡朝於内朝退適路寢云退
適路寢者是内朝之内又有内朝也是燕朝也文王
世子曰其朝于公内朝則東面北上以齒其在外朝
則以官司士為之夫司士所掌之朝治朝也玉藻以
路寢之外為内朝而文王世子又以司士所掌之朝
為外朝治朝可以兼内外之名也
掌國中之士治凡其戒令
易氏曰國中之士治謂士之在國中者詩曰濟濟多
士文王以寧非公卿大夫以下之緫號歟(○黃氏曰國中自郊)
(關以内治有所請治也自甸以往各有所屬)
鄭鍔曰周制有國中之士有邦國之士有異姓之士
國中之士王朝之士也王朝之士其數至多司士掌
其治所謂損益之登下之與夫年歲貴賤之辨是也
平居治之有素矣及夫用之則有戒以飭之使畏有
令以督之使行其人雖衆安得不從吾治哉(○項氏曰若今)
(吏部掌黜陟授士進退也)
掌擯士者膳其摯
賈氏曰擯士謂初得命為卿大夫士執摯見於王司
士擯之使見王也○鄭康成曰膳者入於王之膳人
○鄭司農曰膳其摯者王食其所執羔鴈之摯○易
氏曰諸臣之六摯猶諸侯之五瑞五瑞用以享故三
璧則受之而復之書所謂如五器卒乃復是也六摯
不用享故三帛二生一死則受之而不復各適其宜
而已三帛則共王之服二生一死則共王之膳以示
納用其德也○黃氏曰庶人工商皆有摯賤不通○
孫氏曰周家三載賓興雖曰出長入治莫攷爵命之
詳獨於司士掌擯士者膳其贄古者不為臣不見見
而有贄則入仕之初也蓋先王待新進之禮常厚而
律新進之法常嚴禮所以養其自重難進之風法所
以勵其趨事赴功之操方賓興之始有三公六卿以
涖於上有羣吏衆庶以贊於下待以鄉飲酒之禮而
獻其書于王王者既再拜而受登於天府之籍内史
又從而貳之以為異時爵禄之階待之之禮可謂厚
矣及擯見於王委贄為臣也乃屬諸司馬而詔爵詔
禄詔事一惟司士之聽王制云升之司馬亦不為無
據蓋新進乍起草萊故役之祭祀賓客會同之事使
知登降揖遜動容周旋之節律以軍旅之法而警懼
其苟且怠惰之心斯皆為有用之材而不病於見聞
之陋矣若夫諸侯歲貢士於天子亦於司士隷屬焉
三歲則稽士任之得失而進退諸侯之爵禄庶幾四
方之彥皆獲仕於王朝而無敢鹵莽應選者矣
凡祭祀掌士之戒令詔相(息亮反)其灋事及賜爵呼詔昭
穆而進之
易氏曰祭祀之時羣臣羣有司與焉或助其禮或執
其事此所謂士則同姓之士也(○鄭鍔曰以下文言賜爵必呼昭穆而進)
(知之也)掌士之戒令則卜日以後之戒令也詔相其法
事則凡祼獻之法事也(○王昭禹曰法者謂事之存於度數者○賈氏曰告語併)
(擯相其行禮之事)○鄭康成曰賜爵神惠及下也○鄭鍔曰
王之族為士而助祭故序以昭穆於祖行為昭者立
於昭位於父行為穆者立於穆位祭末旅酬之時呼
以昭穆而賜以爵○薛氏曰宗廟之禮所以辨昭穆
三昭三穆則設於室中之昭穆羣昭羣穆則與於祭
者之昭穆室中之昭穆則教化天下而使皆知尊祖
之道祭者之昭穆則教化天下而使皆知長幼之序
○黃氏曰專為同姓大夫以上則燕士賤賜爵而已
帥其屬而割牲羞俎豆
易氏曰此繼宗廟祭祀而言當在賜爵之前今乃言
於後重其事故特言之○鄭康成曰割牲制體也(○劉)
(執中曰謂朝踐獻腥則豚解為七體也饋食獻熟則為二十一體而爓之也犬豕牛羊則辨其骨肉之貴)
(賤以為衆俎焉)○鄭鍔曰使司士帥其屬割之又羞而進何
邪蓋割牲者欲得其正而俎豆者行禮之器凡元士
皆習於禮者然後為之割之正也非知禮者不能也
○易氏曰司士言割牲則割其牲之體諸子正六牲
之體則正牲之全體禮之輕重不同而職之先後或
異所謂聯事也
黃氏曰射人贊射牲司士割牲相終始也
凡會同作士從(才用反)賓客亦如之
鄭康成曰作士從謂可使從於王者(○薛平仲曰作之云者蓋勉而)
(進之公卿大夫之列也夫為士而有進進不自已之心而無悽悽不獲伸之意則一旦與之從金革歴行)
(陣蓋有臨難而不顧其身見危而能致其命者矣)
鄭鍔曰會同士則當從司士選其同行者也會同朝
覲之時射人則作大夫介大賓客則作卿大夫從司
士掌士治故所作者皆士也詩人之詠文王曰濟濟
多士文王以寧蓋人必用士以為輔無所往而不從
然師保二官會同之際王舉則從不待於作若士則
非師保之比作之則從不作則不從其當從者司士
作之也
作士適四方使(色吏反)為介
鄭鍔曰若王遣使傳命於四方而奉使之人用士以
為介者亦司士作之虎賁氏有適四方使之文然考
之左傳適四方為使有專用士以往者亦使卿大夫
往而為之介者如天王使石尚來歸脤蓋專用士為
使也說者又謂司士作其適四方為使者亦使作其
適四方為介者其說亦可用○賈氏曰聘禮大夫為
次介餘皆士介天子使大夫下聘諸侯亦使士為介
若使卿大夫則射人作之故射人云作卿大夫從○
(王氏詳說曰有士大夫有公孤卿大夫士大夫者有官君子之通稱也公孤卿大夫士者五等諸臣之異)
(稱也司士掌羣臣之版自三公以及大僕從者各正其位以司士名官者謂公孤以下皆有官君子為己)
(之所司也鄭氏既以擯士士從之類為執羔鴈卿大夫矣而於作士適四方引春秋石尚為證意謂天子)
(使大夫適四方而元士為介也曾不謂天王使宰渠伯糾來聘宰周公來聘安知此所謂適四方者非上)
(卿乎上卿聘則大夫為介矣)
大喪作士掌事
鄭康成曰事謂奠歛之屬
易氏曰司士掌羣臣之版而緫謂之士是以掌三者
作士之事會同賓客作士從謂卿大夫之可使從於
王者也作士適四方使為介謂天子使卿適四方則
大夫為介使大夫適四方則元士為介也大喪作士
掌事如奠遣之類
作六軍之士執披(方寄切)
鄭康成曰作猶使也披柩車行所以披持棺者有紐
以結之謂之戴(○賈氏曰柩車蜃車也披者車兩旁使人持之若四馬六轡然故名為披)
(也謂之戴者喪大記云纁戴是也)○黃氏曰皆有爵者也比長以上
鄕役屬引而使其長執披司徒曰役司士曰軍事任
可知○賈氏曰六軍之士即六鄉之民但天子喪用
千人而此云六軍者千人出自六軍故號六軍之士
非謂執披有七萬五千人也(○楊謹仲曰大司徒大喪帥六鄉之衆庶屬其)
(六引遂人大喪帥六遂之役而屬六綍要之披也綍也引也皆所以扶持棺以行者而執之者皆此千人)
(則鄉遂皆有其人非止六鄉也)
凡士之有守者令哭無去守(音狩)
鄭康成曰守官不可空也(○易氏曰不以喪而廢其職)
國有故則致士而頒其守
鄭康成曰故非喪則兵災(○易氏曰亦不可以故而弛其防)
凡邦國三歲則稽士任而進退其爵禄
易氏曰上經言士者緫公卿大夫士而言之此言邦
國則諸侯之卿大夫士亦緫曰士也○鄭康成曰任
其所掌治○王昭禹曰邦國之士皆命於王其任有
勤惰有功過而爵禄有進退者則司士於三歲而稽
攷之此黜陟勸沮之法所以皆本於王朝而國無異
政歟春秋列國之君爵位名號皆自己出或禄或繼
皆非王命孔子所以譏之
愚案此是稽諸侯貢士之賢否以行賞罰周禮諸
侯貢士一項不見他官想司士得兼其稽攷進退
之權
諸子下大夫二人中士四人府二人史二人胥二人徒
二十人
鄭司農曰燕義曰古者天子之官有庶子官與周官
諸子職同文
王昭禹曰掌國子之倅而名官謂之諸子者蓋公卿
大夫士之子自其衆而言之○陳君舉曰諸子隷於
司馬何也古者大夫士國子皆從金革之事而不征
於司馬既非其官之長素禀命焉一旦用之將有不
如令者舍之則不能以正衆遽用法亦難乎為上矣
俾之屬以傳軍正用之則其官自為帥其徒自為伍
所以整衆亦所以全恩也○李嘉會曰諸子不屬之
司士主公卿大夫士之子或曰庶子亦如宫伯所掌
不屬之宫正也在此者與司士等皆是辨論官材之
事
掌國子之倅(七内反)
黃氏曰燕義曰周有庶子官諸子即庶子也國子適
庶兼稱倅副貳也庶子副貳適子故曰國子之倅周
官適子為門子小宗伯掌其政令適子承襲庶子有
才則諸子進而爵秩之故與司士聯職而獨掌其倅
(○易氏曰故書倅為卒鄭氏以下文有游倅故改為倅職末言修德學道固游倅之事此主下文兵甲之)
(事則卒之一字即有什伍之意○王氏詳說曰國子有正有倅已仕其正也未仕其倅也所謂國子存游)
(倅凡國之貴游子弟學焉是也此王制所謂不世爵者歟○王昭禹曰國子之教師氏掌其正者也諸子)
(掌其倅而已)○鄭鍔曰人君於功臣之類賢者之世欲與
之共治天下既教其適又治其庶他日人才源源不
窮矣故設官以掌之如此○吕芸閣曰古之為國其
使君臣相信非一日之積也太子君之貳也國子之倅
諸侯諸臣之貳也以諸侯諸臣之貳事其君之貳學
相同則好相合矣王制曰春秋教以禮樂冬夏教以
詩書王太子王子羣后之太子卿大夫元士之適子
皆造焉是也事相同則情相信矣國有大事則帥國
子而致於太子唯所用之是也故太子雖未為君也
君臣之交際已盡賢不肖之知己悉可任使之材已
備則先王之慮後世者不為不豫也
掌其戒令與其教治辨其等正其位
方氏曰戒之使勿怠令之使有為教之以其藝治之
以其事知其戒令而後可以教治也則所主在乎戒
令然後及教治焉故於戒令言掌於教治言與(○鄭康成)
(曰戒令致於太子之事教治修德學道○鄭鍔曰既有戒令又有教治則教以道德而治其事焉)○
劉氏曰辨其等以其父之爵為之等(○鄭鍔曰别其為卿為大夫之)
(倅使尊卑有等○賈氏曰謂才藝高下等級也○方氏曰經言以攷其藝而進退之則等有上下矣藝之)
(等則庶子之官所自制故宜别其詳)○吕氏曰正其位謂在朝廷則尚
爵在學校則尚齒也(○劉氏曰叙其齒而為之位也凡入學以齒○賈氏曰位謂朝)
(太子時依父蔭高下為列○鄭鍔曰其父之爵尊者其位高其父之爵卑者其位下使上下有序○方氏)
(曰言諸侯卿大夫之士庶子則位有貴賤矣爵之位則人君之所先故宜正其位)
國有大事則帥國子而致於太子唯所用之若有兵甲
之事則授之車甲合其卒(子忽反)伍置其有司以軍灋治
之
吕氏曰國有大事謂大祭祀大喪紀大賓客大燕饗
之類(○賈氏曰下有兵甲之事則此大事謂祭祀)○黃氏曰諸子不掌適
子國有大事則帥國子而致於太子適庶咸在太子
居則監國出則撫軍皆大事也故諸子盡帥國子而
致之(○鄭鍔曰公卿大夫王所用也公卿大夫之子太子所用也王用其父太子用其子兹其所以)
(為御臣之術帥國子而致於太子唯太子之令是從則太子之令行而權有所歸矣)
李氏曰王者之師非直興之閭里又取諸世族彼以
父祖富貴之相承宜有報上之心而況德行道藝之
素習孰不知忠孝之美任之以金革則與干賞蹈利
庸徒鬻賣者有間矣且太子將為君國子將為臣君
臣之分未定而恩義固已接矣今日之遊倅安知不
為嗣王之將帥哉文王世子曰公若有出疆之政庶
子以公族之無事者守於公宫正室守太廟諸父守
貴宫貴室諸子諸孫守下宫下室此諸侯禮也豈天
下之事而有不用力者乎(○吕氏曰古者太子與卿大夫之子同在學或有大)
(故則使太子帥其餘子在宫中天子同其父御兵于外其子弟佐太子守宫於内此見得内外相維持不)
(拔之理夫太子素與諸侯之子弟朝夕習熟故後來諸侯之子立為諸侯時事太子為君此正是封建諸)
(侯之本平日在學時必擇其能為諸侯則他日立為諸侯有不可立者則不立也如國語宣王欲得國子)
(之能訓諸侯者樊穆仲曰魯侯肅恭明神而敬事耆老賦事行刑必聞於遺訓而資於故實王乃命魯孝)
(公於夷宫此是諸侯子弟同在學者又如楚世家曰周當成王時楚子熊繹與魯公伯禽衞康叔子牟晉)
(侯爕齊太公子伋俱事成王亦可以見太子素與諸侯子弟相處此其意可以槩見至春秋鄭太子忽在)
(周猶有此意)
鄭鍔曰或有甲兵之事國子隷於太子其捍患也不
可無車甲其在師也不可無卒伍諸子授之以車使
得以載乘授之以甲使得以自衞又合之使為卒伍
各相連屬(○鄭康成曰軍法百人為卒五人為伍)又為之置軍中之有
司亦如司馬之類得以統攝之(○王昭禹曰若伍之有公司馬卒之有長)
一切以軍法從事(○王昭禹曰其坐作其賞罰若軍旅之事而已)蓋膏粱之
習有所恃而不用軍令者治以軍法則人知所畏矣
上言掌國子之倅下言自帥國子而下皆言國子而
不及倅豈非無事之時國子隷於師保惟有事與用
兵諸子兼將而統之歟○李嘉會曰太子之職在於
侍膳問安朝夕侍君父者今合國子自成一軍得無
任之重乎其賢耶固可無慮不賢耶能無可慮乎是
不然也如漢太子監屯兵必有子房為少傅叔孫通
為太傅況周家太子師傅之官最所慎重苟專任師
傅寧得有他患乎所可慮者國子多與太子同學人
情密熟或以情撓法則將奈何此所以貴乎以軍法
治之也
司馬弗正(音征下同)凡國正弗及
鄭康成曰弗不也○王氏曰司馬弗正國正弗及則
是諸子正之太子用之而已○鄭鍔曰六軍之衆司
馬得而治之國子隷于太子雖司馬掌征伐之權其
有軍賦亦不得而正之正謂軍賦也此與為俊造之
士升於司徒者不征於鄉升於學者不征於司徒事
異而意同○黃氏曰不惟兵甲之事凡國征賦皆弗
及所謂貴者賢者皆舍後世亦然春秋楚有東宫六
卒至唐遂置太子六卒(○劉迎曰國之俊造之士尚弗征於司徒司馬寧有國子)
(乃公卿之子弟既致於太子而唯太子所用豈有諸子既正之軍法而復正於司馬與正於國乎先儒謂)
(正為征言司馬有軍事弗賦則是征為賦矣至後子世宰相之子不免戍邊皆此啓之不知國子於太)
(既於患難相左右緩急相倚仗他日為君臣心腹股肱皆是人耳所以治於太子惟諸子正之歟若夫都)
(司馬亦嘗掌都之士庶子車馬兵甲之戒令而以國法掌其政學矣然為國子則諸子正之封於都邑則)
(都司馬掌之其為車馬甲兵之事一也○劉執中曰聖人防微護國之根本使諸侯卿大夫之子為太子)
(之肘腋而倅於王也司馬弗正正者政也司馬之政得正於鄉遂及天下之諸侯而不得施於諸子之卒)
(伍也則國之根本不可得以動摇矣凡國正弗及者言冢宰之治所以正六宫範諸侯也唯弗及於諸子)
(則太子得以為王之腹心而可以御羣臣矣周公之制防微固本傍及於此而後代反以為非者蓋無三)
(代所以教太子胄子之道也是以先王之治必先學校者以能正人心而致其忠義於君父也文王世子)
(其教者可見矣)
易氏曰治之以軍法與司馬之所以用其民者同不
以貴者而廢乎法公其法也不正於司馬之賦亦不
與司徒之力役不以有司之法而律貴者重其事也
大祭祀正六牲之體
鄭康成曰正謂朼載之○鄭鍔曰祭祀凡牲在鼎一
人以匕出之一人載之於俎司士割之而使諸子正
之蓋割不正不食況祭祀之事神乎○劉執中曰諸
子學禮樂詩書將世其父而本之以為用者割牲羞俎豆
則已仕者為之而司士掌焉諸子則涖而觀之朝踐
而豚解必腥以獻也酳尸而體折必熟以獻之至於
犬豕牛羊升首薦血六牲之體必叙以獻而中乎禮
樂之節皆有司為之也苟失其敘有不中禮則諸子
得以正而敘之故曰正六牲之體習之以其行也○
黃氏曰六牲六官之所奉也司士割之諸子正其體
教之為有漸矣
凡樂事正舞位授舞器
鄭康成曰位佾處○賈氏曰樂有舞之處皆使正舞
人八八六十四人之位并授其舞之器文舞則羽籥
武舞則干戚○王昭禹曰正舞位謂國子之在舞位
者授舞器謂國子之受舞器者蓋先王之教國子成
之以樂而大司樂教之以樂故凡樂事則帥之而舞
而諸子所以正之授之者如此○黃氏曰大胥合舞致
諸子故諸子於此正舞位授舞器(○李嘉會曰正之授之於未入大胥)
(之日者諸子也故大胥曰掌學士之版以待致諸子者此也)
大喪正羣子之服位
黃氏曰羣子庶子也喪之服位庶子不得與適子齒
特言羣子著其别也○賈氏曰服謂公卿大夫之子
為王斬衰與父同位謂殯宫外内哭位
易氏曰樂事則舞有出入之位亦有文武之器大喪
則有親疎貴賤之服亦有親疎貴賤之居授之正之
皆諸子之責
會同賓客作羣子從
鄭鍔曰從非必盡從也作其當從者耳○黃氏曰會
同賓客當從王則選行者其餘則與適子俱侍太子
漢蕭何識此意(○李嘉會曰從曰羣子又非惟諸子所掌之倅)
凡國之政事國子存遊倅使之修德學道春合諸學秋
合諸射以攷其藝而進退之
鄭鍔曰先儒謂政事者繇役之事國子存遊倅者言
有事之時此國子存遊暇無事之倅中使修德學道
竊疑存字之義未通近世王安石謂國子服政故事
之遊倅弗服政故存之而已以凡國之政為一句事
國子為一句存遊倅為一句穿鑿尤甚要知為國家
有政事之時為國子者當有事焉或唯太子之命是
從或授甲車以從軍國子於是時不得以自暇也若
夫未仕之庶子則不與事矣其為學不可以或廢也
於國子中存其遊倅使之修德學道也遊倅者未仕
之倅遊如逸遊之遊見其無事之意○黃氏曰國子
與王子弟共學國有政事國子雖盡有職任而必存
遊倅使之修德學道學校不可一日廢也一人元良
萬邦以貞先王所務莫上焉遊言其無職任也○易
氏曰使之修德即師氏所謂三德教國子者使之學
道即保氏所謂養國子以道而教以六藝者德原於
性故謂之修道公乎人故謂之學○鄭鍔曰德本於
一性之所自得在我修焉而已道出於聖人之所傳
非學則不知德既使之修道既使之學苟無以攷校
之則勤者亦怠矣故春則合諸學秋則合諸射以攷
其藝而進退之焉學謂東序在王宫之左者射謂射
宫虞庠之在西郊者其為學則一也以其合之以攷
道藝故以學言之以攷射故以射言之(○王氏詳說曰大司樂掌)
(成均之法以教國子弟又曰祭於瞽宗夫東序夏人之大學也瞽宗商人之大學也上庠周人之大學也)
(成均五帝學之緫名成王之時所兼用也初不及其小學此曰春合諸學秋合諸射學大學也射澤宫之)
(學也所謂養庶老於虞庠在周之西郊是以養庶老在是擇士而習射者亦在是以其養庶老故以虞庠)
(稱之以其習射故以射宫稱之射小學之謂也)道藝文事也文學屬乎陽故
春合之射武事也武事屬乎隂故秋合之先王於國
子教之以文欲其德行道藝足以表人教之以武欲
其有事之際能任甲兵之事又欲其功之易成故因
時順氣以合之大胥之教諸子也春入學舍菜合舞
秋頒學合聲所專主者教以樂舞也王制曰春秋教
以禮樂冬夏教以詩書其所專主者造以四術也諸
子既教以文又教以武先王之世非唯為國子者有
文武之才凡為遊倅者亦教之有素也(○李嘉會曰無職事之國)
(子始曰遊倅修德學道宜專心致意焉故可行進退之法)○王昭禹曰宫正會其
什伍而教之道藝教之於宿衞之時諸子春秋合之
於方學之時攷其藝而進退之則能者在所進不肖
者在所退也○易氏曰進者任以國事而退者亦有
以勉其所未至(○劉執中曰攷其藝而進退之王制曰小樂正簡不帥教者告于大樂正)
(大樂正告之于王王親視學又不變屏之遠方)
王昭禹曰先王之時貴而國子賤而萬民其教之也
文德武事無乎不備況公卿大夫涖職於外者其子
弟宿衞於王宫涖職於内者其子弟守固於邊鄙則
諸子掌其教治如此不亦宜乎
司右上士二人下士四人府四人史四人胥八人徒八
十人
鄭康成曰右謂有勇力之士充王車右(○王氏曰人之左手不如)
(右強故車置勇力之士謂之右)○王昭禹曰羣右之長所以謂之司
右○劉氏曰司右羣屬車之右若王之五路右其玉
路金路者下大夫也右其象路者上士也右其戎路
木路者中大夫也故司右上士二人下士四人徒八
十人者皆羣屬車之右也
黃氏曰左主射右持車故司右與射人聯職而虎賁
以下扈從王者列於其下朝儀之位大右大僕虎士
列於路門右右皆主衞從也羣右列於甲兵戈盾弓
矢官之下不聯大右甲兵嚴飭而後戎車駕事之序
當如此司右雖主羣右之政令而其秩卑於僕御御
射固高於右也戎右中大夫其事重也
掌羣右之政令
鄭鍔曰或謂乘車之路尊者在左御者在中勇力之
士在右車必有右況王之五路乎今攷之經有道右
有齊右有戎右而玉路田路俱無右先儒謂齊右兼
玉路之右戎右兼田路之右然則玉路以祀金路以
賓皆文事之容戎路以即戎田路以田以鄙皆武事
之容故獨以兼之司右乃衆右之長羣右皆其所統
治也(○李嘉會曰戎右齊右道右天子乘車之右皆中大夫下大夫非司右之屬也司右之右乃兵)
(車之右用以征行侵伐故凡國中之有勇力者皆屬焉一旦有事則取之以為右)
凡軍旅會同合其車之卒伍而比(毗志反)其乘(繩證反)屬其
右
鄭鍔曰王有軍旅會同之事以車從車之卒伍亦如
萬民之卒伍司右令之使相聯屬也(○賈氏曰左傳云其君之戎分)
(為二廣廣有一卒卒偏之兩司馬法二十五乘為偏百二十五乘為伍是車之卒伍也○王氏曰車之卒)
(伍車僕所謂車之萃也)比其乘使車皆有行列屬其右使車右
皆有統攝(○王氏曰比其乘則比其乘之馬使齊力屬其右則屬其右之人使同心○黃氏曰)
(凡乘王倅車者皆比之而其右皆屬之司右主車故獨合車之卒伍古法五人為伍百人為卒後世兵法)
(有以七十五人將重車合一車而為百人)○鄭康成曰合比屬謂次第相
安習也
凡國之勇力之士能用五兵者屬焉掌其政令
鄭康成曰勇力之士屬焉者選右當於中司馬法曰
弓矢圍殳矛守戈戟助凡五兵長以衞短短以救長
○鄭鍔曰為車右者勇力之士皆用五兵者也五兵
非人之所能用而勇力過人者尤非易得幸而有焉
選百得十選十得一凡國中之有斯人則使之屬於
司右庶得選擇以為用也何則有車上之五兵有步
卒之五兵戈也殳也戟也酋矛也夷矛也是謂車上
之五兵無夷矛而有弓矢是謂步卒之五兵非勇力
之士則不能用屬於司右非惟選之以待用亦掌其
政令使強有力者無所肆其暴矣
王氏曰先王既合萬民之卒伍以時習之皆使知戰
又屬勇力之士能用五兵者於司右使掌其政令則
軍旅之事有選鋒以待敵齊民得免死焉無事之時
武夫皆寓於官府無所奮其私鬭矣(○王昭禹曰唐之弊也一旦有)
(警而宿衞之士皆不足以授甲又烏知成周之法)
虎賁(音奔)氏下大夫二人中士十有二人府二人史八人
胥八十人虎士八百人
薛平仲曰虎言其有力如虎也旅言其旅力方剛也
虎賁有虎士八百人用之以先後王而趨非部分之
嚴節制之素難乎為衞矣故虎賁氏則以下大夫二
人為之(○黃氏曰虎賁氏有所主帥且為近衞故高其爵)○鄭康成曰不言
徒曰虎士則虎士徒之選有勇力者(○易氏曰此言虎士八百人與)
(牧誓言虎賁三百人其數為不同蓋此以衞至尊為王惟衆而後可以備儀衞)
陳及之曰虎賁八百人蓋天子親兵六軍之外禁衞
惟此而已王不出則虎士不出及其敝也以之從軍
旅賜諸侯非舊制矣○胡康侯曰自古盛王雖用文
德必有親兵專掌宿衞周公指虎賁與常伯同戒成
王欲其知恤虎賁者猶今侍衞親軍也康王初立太
保奭命齊侯吕伋以虎賁百人逆于南門呂伋者太
公望子自諸侯入典親軍猶今殿前步軍都帥也勲
德世臣緫司禁旅虎賁衞士宿衞王宫其為國家慮
深遠矣○吕東萊曰周公戒成王何故以虎賁與任
人牧人準人同一般說此最是周公養成君德深厚
處大抵外朝之臣人君臨朝方得入覲而人君見其
望高德厚待之為嚴不敢䙝近侍衞僕御朝夕親比
若得正人動作起居默移隂化須到聖賢地位故虎
賁綴衣位最賤職最親所以亦須要得人○鄭節卿
曰宫正宿衞之士統於大宰而虎賁之虎士八百人
亦王之親兵而屬諸司馬此司馬亦聽命於大宰耳
必散諸司馬者内外雖不可以不相統而彼此之勢
則不可不相持是故兵衞掌於宫正而王之親兵與
四夷之兵掌於虎賁與司隷漢以南北軍相制國朝
以皇城司殿前司相維持大抵皆周人之遺意
掌先(悉薦反)後(戸豆反)王而趨以卒伍軍旅會同亦如之
鄭鍔曰王出則或居王前以為之先或居王後以為
之後其先後也欲嚴以肅故皆趨其趨也必以卒伍
如軍法焉(○劉氏曰雖趨亦不離其卒伍示衆以嚴肅也)不特國中為然王
者有軍旅會同之事皆然
舍則守王閑王在國則守王宫國有大故則守王門大
喪亦如之
鄭鍔曰王所止舍之處設梐枑再重以為閑則守乎
其外王在國雖處宫禁之嚴又守乎其内(○易氏曰入而在國)
(則五寢次舍以衛宫)若有大故其所防者尤當致嚴又守王門
資之以衞至尊(○易氏曰五門出入必幾門鄭康成曰非常之難要在)如是則
八百人之衆不足怪也
及葬從(才用反)遣車而哭
鄭康成曰遣車王之魂魄所馮依(○賈氏曰遣車將葬盛所苞奠遣送)
(之車其車内既皆有牲體故云魂魄所依)
適四方使(所吏反下同)則從士大夫若道路不通有徵事則
奉書以使於四方
鄭鍔曰王朝或遣使於四方所遣者士大夫也必從
以虎賁(○劉執中曰虎士從之護王命也)多難之世宼攘姦宄或為
患於道路道路不通王命壅遏或有徵召於諸侯虎
賁氏奉王之書以使於其國惟其武勇故使之犯難
而往也
旅賁氏中士二人下士十有六人史二人徒八人
鄭鍔曰旅如旅力方剛之旅旅有力之意故人之背
旅謂之膂以其有力故也(○賈氏曰旅見其衆賁見其勇)或謂有虎
賁氏八百人矣又有旅賁氏十六人何耶蓋八百人
分為卒伍而趨於王之前後則既衞其前又衞其後
也旅賁氏之十六人則夾車而趨或防其左或防其
右此其所以異○李嘉會曰大夫不可徒行故旅賁
氏止用中士不使大夫
掌執戈盾夾王車而趨左八人右八人車止則持輪
鄭康成曰夾王車者其下士也下士十有六人中士
為之帥○鄭鍔曰夾王之車執戈所以擊刺執盾所
以捍衞左右必皆八人人主上法乎天而左右之衞
亦取象於八卦故數皆八也車之運行其勢疾矣及
其止也餘力未定慮其運而不止故持其輪而止之
自非旅力過人安能然也(○王氏曰持輪所以為安也○李嘉會曰王止則亦)
(止而衞王)
凡祭祀會同賓客則服而趨
鄭鍔曰祭祀賓客會同王則吉服旅賁亦以服而從
先儒以為王衮冕則旅賁齊服服玄端竊以為不然
言服而趨者謂軍旅夾王車或以介祭祀會同賓客
則無用介惟服其所當服之服而已(○王昭禹曰服而趨者其服亦)
(如王祭祀賓客之服)何以眀之下文言軍旅則被甲而趨蓋能
自保衞然後可以衞至尊有兵甲之事尤不可不先
自備或使之服其介也亦以重天子之威
喪紀則衰(七雷反)葛執戈盾
鄭康成曰葛葛絰武士尚輕(○賈氏曰臣為王貴賤皆斬衰麻絰至葬乃服)
(葛今王始死即服葛故云武士尚輕)
軍旅則介而趨
鄭康成曰介被甲○王氏曰旅賁則王衞之尤親者
王吉服則亦吉服王凶服則亦凶服王戎服則亦戎
服亦與王同其憂樂也○易氏曰祭祀會同賓客喪
紀軍旅各以吉凶之服衞于王軍國之容有足觀者
矣
節服氏下士八人徒四人
黃氏曰其服衮冕名之曰節以著别也○鄭鍔曰或
謂春官有司服掌王之衣服宜可得而節此官所言
初無撙節之意何以為上節王之衣服耶夫王之衮
冕裘冕固非臣下所可服然有時而服之亦以行禮
之故爾行禮則服之事已則止其服也固有節矣此
序官節服之意
掌祭祀朝覲衮冕六人維王之大常
鄭鍔曰祭祀朝覲王乘五路建大常服衮冕此禮之
至文而盛也又使節服氏六人與王同服以維持大
常之旒蓋大常十有二旒其長曳地必用人以維持
之維者以縷綴連之義每旁三人則法陽數之成而
以象天陽俾服衮冕同王之服以尊天之象(○易氏曰王於)
(郊祀服裘冕而節服氏之二人者亦服裘冕王於祭祀朝覲服衮冕而節服氏之六人者亦服衮冕若是)
(何以為節曰是乃所以為節也春秋之法貴賤不嫌於同號以其有節存焉王眡治朝其位亦南鄉王族)
(故士虎士在路門之右大僕大右大僕從者在路門之左其位亦南鄉則尊卑何以無辨位同乎南鄉從)
(王於後也服同乎衮冕裘冕從王於左右也既有前後左右之節矣則位序服飾乃衞至尊而崇威嚴亦)
(何嫌於同)
愚案此便是顧命一人冕執劉一人冕執戣相似
諸侯則四人其服亦如之
賈氏曰禮緯天子旌九仞十二旒曳地諸侯七仞九
旒齊軫大夫五仞五旒齊較士三仞三旒齊首彼或
異代法故旒不依命數周諸侯之旌皆交龍為之上
公九旒侯伯七子男五今緫云四人則不得兩兩維
之但一畔二人分而維之耳(○鄭鍔曰諸侯之祀也建交龍之旂亦謂之建)
(常用四人以維之其服與諸侯亦同王六而諸侯四降殺以兩又四者隂之數諸侯雖有君道而視天子)
(則臣也故取隂之數焉)
郊祀裘冕二人執戈送逆尸從車
鄭鍔曰祀必有尸雖郊祀亦有尸士師言祀五帝則
沃尸春秋傳曰晉祀夏郊董伯為尸此言郊祀送逆
尸則是郊亦有尸也郊祀王服大裘而冕王服大裘
則尸亦服大裘尸服大裘故節服氏送逆尸亦服大
裘事至尊之神以類求類欲其純一而不雜如此節
服氏八人六人維大常故二人送逆尸也然亦惟郊
祀則有裘冕執戈之禮他祀則不用也始焉逆之終
焉送之皆從尸所乘之車事尊神者其禮當致其謹
也或謂王服衮冕節服氏亦衮冕近於無等差先王
制禮必有毫釐之辨何為至尊之衮冕與臣下同耶
蓋祀天之禮内服大裘則外被冕故曰衮冕又曰裘
冕司裘言為大裘以共王祀天之服而不言衮司服
言祀天則衮冕而不言裘王服衮則曰衮冕王服裘
故云裘冕郊祀以維大常而送逆尸之故乃分而二
之使節服氏八人各服其一大常以文為主故服以
衮送逆尸以質為主故服以裘服衮者無裘服裘者
無衮豈不有毫釐之辨哉王之奉祀也以内則盡質
以外則盡文故兼論乎裘衮又以見名官曰節服氏
之意
方相氏狂夫四人
王昭禹曰方相氏者以其相視而攻疫者非一方也
月令於季冬命有司大儺則曰旁磔亦以方之所在
非一方○鄭鍔曰或謂每歲有時儺之事所謂季春
命國儺仲秋天子乃儺季冬命有司大儺見於月令
者是也三時有儺夏則無之方相氏乃為夏官之屬
何耶蓋方相氏以狂夫為之康成謂方相猶放想可
畏怖之貌義無所攷殆猖狂之意也因四方而驅疫
必狂夫為之蓋陽勝則為狂隂慝則為疫狂夫陽之
太過者也夏則陽盛而火王陽盛而太過則為狂矣
使之索隂慝之鬼亦厭勝之術○賈氏曰執戈揚盾
亦武事故在此
緫論
薛平仲曰四官之設先王必使世其官者合庶士以
衞至尊其事至難使為之長者或更進迭用而非世
守之舊則人心渙散不屬所關甚大此虎賁旅賁必
以氏為名節服氏以衮冕維大常其職與旅賁氏相
關非世其官不足以明禮典之宜方相氏以索室驅
疫非世其官不能明鬼神之故此節服方相亦以氏
為名也
掌蒙熊皮黃金四目玄衣朱裳執戈揚盾帥百隷而時
難(乃多反)以索室敺疫
鄭康成曰蒙冒也○鄭鍔曰熊之為物猛而有威百
獸畏之蒙熊皮所以為威也金陽剛而有制用為四
目以見剛明能視四方疫癘所在無不見也玄者北
方之色天事之武也朱者南方之色地事之文也以
玄為衣所上者武以朱為裳輔之以文(○李嘉會曰鬼神隂物狂)
(夫四目玄衣朱裳皆象陽氣以抑隂氣)執戈擊刺揚盾自衞(○黃氏曰執戈揚盾)
(猶尚勇歟)帥百隷以為之(○王昭禹曰帥罪隷蠻隷之屬)賤者之職也○
王昭禹曰時儺以時而儺月令季春仲秋季冬是也
(○鄭鍔曰季春仲秋之儺有國之禮庶人不得為季冬之儺謂之大儺孔子於鄉人儺則朝服而立於阼)
(階以安室神謂季冬之儺大儺驅索諸室中而逐之故朝服以安祖先之神爾)○鄭康成曰
索廋也○王昭禹曰室者隂慝之所藏
大喪先匶
鄭康成曰葬使之道○劉執中曰凶事多邪慝乘之
及墓入壙以戈擊四隅敺方(音罔)良(音兩)
鄭康成曰壙穿地中也天子之槨栢黃腸為裏而表
以石焉方良罔兩也國語曰木石之怪夔罔兩○鄭
鍔曰葬則用木石木石久而變怪生故始葬則敺之
亦厭勝之術(○易氏曰占夢季冬聘王夢遂令始儺敺疫則令此而已)
鄭鍔曰喪則使之為前驅以辟凶邪葬則使之入壙
擊罔兩所以安神靈
周禮訂義卷五十一
