周禮訂義卷十一宋王與之撰
司會中大夫二人下大夫四人上士八人中士十有六
人府四人史八人胥五人徒五十人
賈氏宫正疏曰諸稱司若司裘司市之類皆是專任
其事事由於已故以司言之○陳君舉曰鄭氏以司
會若漢之尚書其實不然漢尚書自是少府屬官當
時諸府皆有尚書所以分為四曹後漢分為六曹鄭
氏但以尚書為司書計之官遂以比司會之職不知
漢諸官府各自有會計非若周之司會以中大夫為
之其職甚隆凡内外府應干財用皆計於司會漢高
帝時獨蕭相國知此領天下之財以柱下史張蒼為
計相此近周之司會其後諸府各自置府官以管會
計乃其局分之人與周之司會不同如大尉之金曹
自主貨幣鹽鐵倉曹自主倉庫之類是也本朝奉宸
庫乃周之玉府内藏庫乃周之内府左藏庫乃周之
外府渡江以來又置激賞庫今之南庫是也周之三
府分為四府凡天下金玉之物皆歸於奉宸山澤鹽
鐵之賦皆歸於内藏其他額外所入一歸於南庫謂
之宰相兼制國用至於天下戶口租入歸之戶部所
以今版曹不可為者正以分散四出權不歸一○薛
平仲曰大府為諸府之長蓋財用所自出職不過於
下大夫而司會之職既以中大夫二人居之又以下
大夫四人贊之權任之重亞於小宰司書為之掌文
書之藏職歲職内為之課出入之數而餘財之可錄
者職幣又從而掌之是何若是之不容簡邪蓋府藏
之官初無與於貨賄之用而貨賄之出入則會計之
所宜盡心也事權均則不足以相臨職守略則不足
以參稽周官理財之法大抵不患府庫之無餘財惟
患出入之無定用然則司會之職烏得而不重司會
之屬又烏得而不備
愚案自大府至掌皮皆掌財賦之官然大府以下
大夫為之司會以中大夫為之大府既為長則司
會為屬乎夫以大臨小可也以小臨大可乎今列
於大府掌皮之間何也蓋司會一官誠有關乎天
下之利害雖無財賦可掌簿書可職得以持法計
天下之財用王后六宫世子與夫宰相大臣卿大
夫士其有用度不當皆得鉤考舉正之此其所係
大矣故其官甚尊非大府比謂之屬於大府不可
也司會一官只成周有自秦漢以下便無此官蓋
緣先王都無毫髮之私故容得這般議論後世所
以不立此官只為人主不便巳耳且如今内庭官
者比之外庭請給數倍若司會一官立便須理會
去緣此所以不肯立大抵掌出納財用者其事至
易而持法以較出入之當否者實艱其人本朝財
計緫之三司微有古意然司會止計其用而不治
藏三司則用與藏兼主之又曰度支頗有似司會
遺意然不過郎曹與成周之中大夫相去遠矣
掌邦之六典八灋八則之貳以逆邦國都鄙官府之治
鄭康成曰逆受而鈎考之○劉執中曰司會掌會計
而必掌典法則之貳者聖人謂職會計者不顧國政
之是非不度民情之疚弊惟私是積或傷於仁惟節
是求或害於禮非所以存國體也故必知六典八法
八則為治之大本則財用可致而有傷乎國有蠧乎
民者得以舒卷裁成王道也○鄭鍔曰司會掌天下
之大計而為計官之長欲括天下之財用以會其數
不可不掌典法則之貳小宰執其貳以佐大宰之治
使人不敢摇動其已成之法而司會則鈎考之官掌
其貳以會天下之財其語雖同其事則異
以九貢之灋致邦國之財用以九賦之灋令田野之財
用以九功之灋令民職之財用以九式之灋均節邦之
財用
鄭鍔曰職在會計雖掌其貳至於生財之術悉禀諸
大宰是故邦國之財用則用大宰九貢之法以致之
田野之財用則用大宰九賦之法以令之民職之財
用則用大宰九功之法以令之節邦之財用則用大
宰九式之法以均之(○賈氏曰九式用九賦大宰均節而用之司會主鈎考故亦言)
(均節也)其致也其令也其均也皆用大宰之法此之謂
掌其貳○孫氏曰周之賦入不過九貢九賦九功而
已九貢者諸侯之歲貢還以待邦國弔䘏賑救之用
而畿内無所仰給也九功者國中及四郊之民所入
閭師斂之則以充府庫備緩急而公上亦不賴其用
也所謂九賦乃廛里及畺地之有田至於都鄙者之
賦載師掌之以當歲之百需考之司勲可見矣司勲
掌六鄉賞地之法即載師任之於遠郊者也必參分
之一食乎公上唯加田然後無國征焉非加田不得
而免矣(○賈氏曰九賦之内惟關市幣餘國中非田野自外四郊以下盡是田野據多言之故曰)
(田野○愚案陳止齊說見載師凡任地後)
掌國之官府郊野縣都之百物財用凡在書契版圖者
之貳以逆羣吏之治而聽其會計
賈氏曰大宰九賦一曰邦中二曰四郊此不言邦中
而言官府者以官府在邦中故舉以表之其實官府
不出賦○鄭康成曰郊四郊去國百里野甸稍也甸
去國二百里稍去國三百里縣四百里都五百里○
賈氏曰此皆依太宰九賦言之百物財用以民之出
賦不必皆使出泉以百物當之亦得故大宰亦云斂
財賄也○鄭氏曰書謂簿書契最凡也(○賈氏曰書契即小宰八)
(成之書契最凡謂計要之多少以為契要也)版戸籍也圖土地形象田地
廣狹(○愚案版圖巳見小宰)
王昭禹曰凡書皆掌於司書又掌邦中之版土地之
圖則書契版圖司書掌其正司會掌其副逆謂有所
治正有所治正則司會案書契版圖以逆之矣而又
聽其會計之書焉會謂歲會計謂月要日成書契版
圖掌之於此歲會月要日成錄之於彼以此所掌稽
彼所錄則財用之多寡羣吏之實偽昭然若辨黑白
矣
以參互考日成以月要攷月成以歲會攷歲成
薛氏曰鄭康成以參互謂司書之要貳與職内之入
職歲之出至王昭禹又以三考之為參以兩考之為
互以職内考其入以職歲考其出以職幣考其餘是
所謂參也以職内及會以逆職歲職歲以式法贊逆
會是所謂互也日成之事少故以職之相參相互者
攷之二說皆不通周官三百六十以象當朞之日分
職任事皆有日成何獨於三官言之耶蓋天下之事
合衆數而為目合衆目而為凡合衆凡而為要合衆
要以為會目則日計謂一日之内錢穀獄訟幾何緫
而結之曰目凡則旬計謂十日之内錢穀獄訟幾何
緫而結之曰凡要則月計以三旬而緫之會則歲計
以十二月而緫之司會以天下官府之職一日所涖
之事有數緫其數而計之有目緫十日之數而結之
有凡以凡考目以目考數以數考凡是之謂參凡與
數相考數與目相考是之謂互不然月成既考以月
要歲成既考以歲會則日成亦當攷以日計之數目
何獨於日成獨云職歲職内職幣司書之數官乎
以周知四國之治以詔王及冢宰廢置
鄭康成曰周猶徧○賈氏曰四國謂四方諸侯之國
司會鉤考之官須知諸侯得失以此治職文書詔王
及冢宰廢置詔及冢宰者以冢宰副貳王之治事故
并告之(○劉執中曰八州諸侯之國禮樂刑政能致中和於其民者必周知之則歲會雖不足而)
(其治有可旌者歲會雖嬴而其治有可廢者故以詔王及冢宰廢置以治為本)
愚案王制曰司會以歲之成質於天子冢宰齋戒
受質
司書上士二人中士四人府二人史四人徒八人
鄭鍔曰司會緫天下之大計而鉤考之苟或無書漫
然不可得而知故設司書之官專以典司簿書為職
百官有司財用之數具載於此司會得以案籍而稽
考此所以為司會之屬
掌邦之六典八灋八則九職九正(音征)九事邦中之版土
地之圖以周知入出百物
王昭禹曰六典八法八則大宰大史之所建小宰司
會掌其副貳之書司書則正掌其書而巳○林氏曰
司書目九貢九賦為九正而書稱文王以庶邦惟正
之供蓋古之王者必正經賦以足經用未嘗有無名
横斂司書掌羣吏之徵令必使知此意故言正焉(○黃)
(氏曰九事九式式特用財之程式耳變言事凡羣吏之所當聯事合治者莫不舉也財出而事不舉則為)
(妄費司書計羣吏之治必使知此意故言事焉事成而後版圖簿書幣餘之財於是可斂矣)
王昭禹曰邦中之版則都邑之内籍民數之版也土
地之圖則十有二土五地之圖也司書掌邦中之版
則以知夫家之數土地之圖則以知山林川澤之數
司會掌凡在書契版圖者之貳而此掌邦中之版土
地之圖則司書掌其正司會掌其貳(○史氏曰古者有書必有圖案)
(圖以知其形即書以知其數圖書並用久矣)
賈氏曰此官所掌邦之六典已下至入出百物所掌
與司會同者以司會主鉤考司書掌書記之司書所
記司會鈎攷之故二官所掌其事通焉九職即司會
九功也九正即司會九賦九貢也九事即司會九式
也邦中之版土地之圖即司會版圖也周知入出百
物即司會百物財用也
以敘其財受其幣使入于職幣
鄭康成曰敘猶比次也謂鉤考其財幣所給及其餘
見為之簿書○鄭司農曰受受財幣之簿書○王昭
禹曰以職幣振掌事者之餘財斂凡用邦財者之幣
故入職幣
凡上之用財用必考于司會
鄭鍔曰以天子之尊用天下之財有為天下之公而
用之者有以一人之私而用之者所用者公固不論
也若出於私而無以稽考之則蕩然無法私慾縱矣
司書記錄用財之數抱其書而往考於司會此豈公
用之財哉是必防一人之私有以縻費乎國計庶幾
會計之臣詔上以節用耳(○鄭康成曰上謂王與冢宰王雖不會亦當知多少)
(而關之司會以九式均節邦之財用)○王氏詳說曰膳夫言王之膳不
會庖人言王之膳禽不會酒正言王之飲酒不會外
府言王之服不會司書以上之用財用而必考于司
會是王之用財用亦有會乎曰不會者不計其所用
必攷于司會者所以知其多少而預為之備
三歲則大計羣吏之治以知民之財器械之數以知田
野夫家六畜(許又反)之數以知山林川澤之數以逆羣吏
之徵令
鄭康成曰逆受而鈎考之○王昭禹曰大宰於三歲
大計羣吏之治而誅賞之則此所謂大計羣吏之治
者亦以贊成大宰之事而已蓋司書正掌會計之書
以佐大宰○黃氏曰徵令貢賦之令也小司徒曰以
行徵令○鄭鍔曰凡民財之數或有或無器械之數
或備或闕田野有開闢之數夫家有衆寡之數六畜
之數或有登耗山林川澤之數或有童涸無所不稽
焉考其數而知之所以逆羣吏之徵令於民者果當
否也民足於財而徵令寡則知其有愛民之心民乏
於財而政令數則見其無恤民之意不本於書以攷
其數將何以逆之哉(○史氏曰知民財器械之數是欲使其民居而足食行而足兵)
(也知田野夫家六畜之數是欲使其戸口繁富牛羊被野也知山林川澤之數是欲使其澤梁無禁材木)
(不可勝用也故設官分職以為民極非止於賦斂而巳)○李景齊曰豳詩陳王
業之由不出於夫婦耕饁烹葵剥棗之間孟子論王
道之始亦不過於雞豚狗彘無失其時與夫魚鼈不
可勝食材木不可勝用之數語大抵古人之於民事
有不可緩而張官置吏所以分治于下者莫不以是
為先故周官羣吏之治治此而已三歲之計計此而
已吾觀冢宰之職有曰三歲則大計羣吏之治而誅
賞之意其所計必功過之大者至司書之職有曰三
歲大計羣吏之治以知民財器械之數以知田野夫
家六畜之數以知山林川澤之數而後知其所計者
但如此耳然則民財器械之備與乏田野夫家六畜
之治與耗山林川澤之贏與縮潤與涸皆羣吏之黜
陟係焉亦足以見先王之致意於民事如此後世課
羣吏者責辦賦稅與夫簿書獄訟之末民生之厚與
否里野之闢與否不恤也安識成周計吏之本意
凡稅斂掌事者受灋焉及事成則入要貳焉
鄭康成曰法猶數也應當稅者之數○黃氏曰田野
穀粟藪牧六畜山澤各以其物皆民職貢賦攷其足
否贏者取之寬也不足者取之隘也司書於是通其
有無平其緩急而出其稅斂之法使掌事者受而行
之貢賦皆有定制不可易移稅斂雜征故可隨事通
融而使考官掌其法事成又入要貳以備考(○易氏曰成周)
(財用所出不過九貢九賦九功而巳無他取於民今司書又有稅斂之事近代釋經者謂稅斂在貢賦之)
(外不能明指其說或者疑焉以小司徒攷之其言以任地事而令貢賦凡稅斂之事言貢賦而不言九職)
(則知稅斂者九職之稅斂所謂三農生九穀園圃毓草木以至虞衡藪牧之職又至百工商賈之職又至)
(嬪婦臣妾閒民之職凡有職者有征故緫以稅斂為名何以明之以小司徒言稅斂於貢賦之後而明之)
(不然閭師任民即九職之貢而曰以時征其賦非稅斂而何)○鄭鍔曰大宰以九
賦斂財賄而閭師旅師之官無非掌稅斂之事者書
之所在則法之所在故凡稅斂掌事者俱受法於此
則取諸民者不敢取於法之外事畢使之入要貳之
書其要將以致諸朝其貳則藏之以為鈎攷之證(○史)
(氏曰要者若今之正本貳者若今之副本書具則其數不可得而隱)○王昭禹曰使入
要貳于司書則以知稅斂之多少故也
凡邦治考焉
王昭禹曰凡治於邦者司書則蚤正其書以待其來
攷蓋六典八法八則九職九正九事邦中之版土地
之圖其書藏於司書則司書無所不掌矣
職内上士二人中士四人府二人史四人徒二十人
吕氏曰職内主會計邦賦之入
掌邦之賦入辨其財用之物而執其緫以貳官府都鄙
之財入之數以逆邦國之賦用
賈氏曰九職九貢九賦之稅入皆掌之獨云賦入者
賦是緫名下言賦者皆類此○黃氏曰大府頒財于
府藏且以其數予職内職内辨其物等緫計而執之
鄭康成曰辨財用之物處之使種類相從緫謂簿書
之種别與大凡(○史氏曰執其緫者以見數之浩穰苟無所緫何所稽考惟職内執其數)
(之所入以是而逆邦國之賦用以是而書其貳令以受財以是而逆職歲與官府財用之出以是而敘其)
(財以待邦之移用皆不出吾所入之數所謂執其緫者可得其要矣執者確然不易之謂入數既定但當)
(量所入之多寡以制一歲之用耳捨此欲於數外廣用職内所當堅執也冢宰制國用必于歲之杪者非)
(職内有以執其緫何所據而為之)○黃氏曰官府財入謂内府外府
之屬凡入貨賄者皆是都鄙財入蓋縣都財賦留其
處以待用而其副皆在職内(○王昭禹曰大府曰凡官府都鄙之吏及執事)
(者受財用焉蓋官府都鄙之吏有受財用于大府是大府入于都鄙官府職内則掌其副貳之書)
項氏曰賦用即諸侯之貢蓋所貢與九賦九功不同
若曰祀曰嬪皆指所用言之大宰亦曰九貢致邦國
之用不然則逆賦用當是職歲事何以在職内(○黃氏曰)
(邦國用之於國貢之於王其數皆逆知)
凡受財者受其貳令而書之
愚案職内掌入不掌出則鄭氏謂受財於職内以
給公用似與職歲相亂所謂凡受財者意有司凡
受財之入者其貳令皆職内掌焉○黃氏曰貳令
蓋職歲式法與府藏給予之數此其副本也謂之
令必禀於上也類聚書之備考閱
及會以逆職歲與官府財用之出
鄭康成曰亦參互鈎考之○賈氏曰及會者至歲終
會計職歲主出職内主入以已入財之數鈎考職歲
出財之數與夫職歲出財與官府所用之數並鈎考
也
而敘其財以待邦之移用
黃氏曰及會以逆職歲與官府財用之出有餘不足
可得而知矣則敘之以待大府移用(○鄭鍔曰國有大用内府之所)
(共國有小用外府之所待若夫有無多寡備乏盈虚出于天之所為非人力所能及者必預備於此緩急)
(之際通融相資是以謂之移用職内又當次敘其用知物之久近以待邦之轉移之用不特每歲之常用)
(而已夫惟蓄財以待用又叙財以待轉移之用此所以國無匱乏之憂民無加賦之歎○王氏詳說曰移)
(用之法見於職内以其邦之賦用取具焉耳)
職歲上士四人中士八人府四人史八人徒二十人
史氏曰不謂之職外而曰職歲者以冢宰制國用必
在歲之杪推一歲之周乃得而會計故謂之職歲○
陳及之曰職内所掌盡會計邦賦之入職歲所掌盡
會計邦賦之出職入者以歲所入考其所出職出者
以歲所出證其所入互相稽考以防姦偽而緫屬於
司會鄭氏謂亦掌財用非也○史氏曰職歲之官當
視職内以為低昂彼職内所入定矣職歲乃得以式
法而用之其用之多寡職歲固不敢必○陳止齋曰
職幣與職歲通職皆有府(○愚案有府者不必藏財用而文書亦當有府以藏)
(之)而職歲無賈者以職幣辨物奠錄而書楬之也
掌邦之賦出
王昭禹曰自大府而下掌財者固非一人又有職歲
者緫計一歲用財之數以待歲終之攷校其詳審周
密一至於此雖有姦偽之吏無所肆其貪盜之罪○
劉執中曰其入也非職内之令則不受焉其出也非
職歲之令則不授焉
以貳官府都鄙之財出賜之數以待會計而攷之
賈氏曰職内云以貳官府都鄙之財入之數此云以
貳官府都鄙之財出賜之數二官一出一入皆書其
貳共相鈎攷故職内云以逆邦之賦用此云以待會
計而攷之其事通也此官所出皆由上令所出故亦
書其貳令編存為案以待會計而考之
凡官府都鄙羣吏之出財用受式灋于職歲
賈氏曰出財用皆為有事事有舊法用有常職歲出
財皆有舊法式在於職歲故須受法於職歲(○易氏曰凡頒)
(財大府以九式之法授之職歲舉大府之所授者予之故曰受式法于職歲)
凡上之賜予以敘與職幣授之
王昭禹曰幣餘之賦以待賜予職幣掌幣餘之官故
賜予則以敘與職幣授之○鄭康成曰敘受賜者之
尊卑(○王氏曰禮記所謂上先下後也○王昭禹曰賜予者王之私恩敘者先後之倫雖私恩之仁)
(未嘗妄施焉必有禮以節之)
黃氏曰財出無式賜予無敘皆不得行此所以相副
貳也凡貳皆所以相參考大府以官府都鄙當受財
用之數予職歲職歲據之以授式法府藏憑之以出
給若今之幇勘也
及會以式灋贊逆會
賈氏曰司會逆羣吏之治而聽其會計此官主式法
出財用故以敘助之
黃氏曰贊逆會以其出數逆而知之以贊會計賜予
不會職幣之敘不與焉(○王昭禹曰歲會掌於大宰書則掌於司會職内及會以)
(逆職歲與官府財用之出則職歲贊逆會者凡與職内同贊司會而已)
職幣上士二人中士四人府二人史四人賈四人胥二
人徒二十人
王昭禹曰掌斂官府都鄙與凡用邦財者之幣故以
職幣名官(○鄭鍔曰古者行禮無所不用幣以為君子雖不可以貨取亦不可以虚拘故必實)
(幣帛於筐篚以將其厚意周官特設一官以掌之意蓋如此)
掌式灋以斂官府都鄙與凡用邦財者之幣
愚案鄭氏曰幣謂給公用之餘凡用邦財者謂軍
旅非也幣未可言餘下文始是餘者蓋職幣掌斂
幣振餘二事皆辨物定錄以詔賜予
黃氏曰以式法出之復以式法斂之不苟贏也必使
善其物足於用而有長財則為得也○林氏曰幣以
行禮斂以聚之而已
振掌事者之餘財
鄭康成曰振猶抍也檢也(○賈氏曰以財與之謂之抍知其足剰謂之檢)掌
事謂以王命有所作為(○賈氏曰奉王命有所造為者職幣檢其所餘則受取也)
王昭禹曰振者以時舉之掌事者之餘財必以時舉
之以其既出以給用恐積久或易遺忘故也○孫氏
曰九賦斂財賄其經常之賦八焉而已先王乃於八
者之中歛所用之餘以當其賦之一而足成九焉蓋
散在官府者雖至寡而聚歸一職則其數亦足用彼
之所損者皆有餘之物此之所補者乃可以共賜予
之頒與其沉滯而不舉不若振刷以來歸無暴横之
政以殘民也
黃氏曰財用之數驗之以書契督之以要成證之以
貳令考之以參互制之以式法辨之有類執之有緫
小數之則乘大數之則會職内所敘職幣所振雖餘
財必加嚴焉
皆辨其物而奠其錄以書楬(其列反)之以詔上之小用賜
予
鄭康成曰奠定也○鄭司農曰楬之若今時為書以
著其幣(○賈氏曰既斂得幣皆當辨其物知其色類及善惡而定其所錄簿書色别各入一府府)
(别各為一牌書知善惡價數多少謂之揭)○王昭禹曰皆辨其物則色以
别之防其或以賤貿貴也而奠其錄則定其數防其
或以多為少也以書楬之則明言而表之○黃氏曰
以書楬之詔上使知己出見餘之數不獨賜予不免
時有小用於是取之○王昭禹曰幣餘之賦以待賜
予以賜予為用財之餘事故也然賜予亦非獨取於
幣餘而已蓋賜予之物或共於外府内府或取於典
絲典枲以幣餘之餘類寡或不足以給其用故以詔
上之小用賜予而已
歲終則會其出凡邦之會事以式灋贊之
黃氏曰王之用不會獨會其出以知餘見耳其數皆
關白司會(○賈氏曰職幣主出故歲終與司會會之下贊之亦謂贊司會之事)
陳君舉曰人主逸樂常生於有餘節儉多出於不足
漢武帝因貫朽索腐故得以放縱生事唐明皇見大
盈庫於是賞賜無極成周職幣之官所以覺察餘財
辨其物奠其錄以書楬之歲終則會正恐人主以餘
財妄用也(○愚案職幣餘財特賦用之餘者其所存甚微不可以漢唐豐富之財為比所以振)
(其餘者特患有司以其微而為弊耳)
緫論
黃氏曰天下財計至浩繁也國之用度至難程也豈
惟姦弊之不可攷凡事之緩急先後物之精麤功苦
財用之有餘不足萃於一司雖明辨強有力者猶懼
不能支周之所以為善制者其大者為之九式各有
制節不相踰越其小者使百司庶府凡用財者分受
之是故大府受貨賄之入以式法頒之於府藏賦入
之貳在職内賦出之貳在職歲職歲以式法授羣吏
之受財者府藏無職歲式法則財不出若三司憑由
勘合也羣吏既受財則以貳令予職内若三司磨勾
也官府都鄙之百物財用皆有版圖在司書其貳在
司會以行會計之政司書敘其幣餘之財歸於職幣
宰夫於是詔辟名之誅善物之賞嗚呼條綱相統脉
絡相貫甚煩而有至簡者存甚博而有至要者存後
之言理財者烏能易是而為善制哉
司裘中士二人下士四人府二人史四人徒四十人
薛平仲曰自外府掌邦布之入出而百用足以如志
王者衣服之用且於是乎取之則致美以華其躬將
何所不可然則邦用之均節於終者蓋司裘之所以
成其始也
禮庫曰司裘掌皮既有皮毛齒革亦是財賦所屬而
屬大府如今軍器監屬戶部可見
掌為大裘以共王祀天之服
鄭司農曰大裘黑羔裘服以祀天示質也○鄭鍔曰
冬至祭天於圓丘王服大裘以黑裘為之說者謂黑
者北方之色以象道也羔之為物羣而有禮以象禮
也格天當以道事天當以禮此所以服黑羔之裘不
曰羔裘而曰大裘唯天為大也(○賈氏曰以其祭天地之服故以大言之)
(非謂裘體侈大也○王昭禹曰大裘以簡大為名與記所謂大禮必簡同意大裘無經緯之文無繪繡之)
(功)嘗攷司服之職曰王祀昊天上帝則服大裘而冕
郊特牲曰郊之日王被衮以象天戴冕璪十有二旒
自司服觀之則祀天之時服裘而戴冕自特牲觀之
則被衮而戴冕今考是官掌為大裘以祀天與特牲
之文不協然記禮之言衣裘皆為有衣以為之裼裼
覆也為其䙝故必覆之其說以為表裘不入公門入
公門尚不敢況敢表裘以祀天乎冬至之祀以寒故
服裘於裘之上則被衮衣裘被衮則同一冕故司服
王之服六而冕有五然則特牲言被衮周禮言大裘
雖若不協其實一也說禮者有不敢服裘而被衮之
義則據大裘不裼之文又有大裘冕無旒之論皆不
足據也
中(音仲)秋獻良裘王乃行羽物
鄭康成曰良善(○賈氏曰謂之良者下文功裘臣所服見人功麤良裘與大裘皆君所服)
(鍼功細密故得名良○王氏曰致人功謂之功裘良裘非特致人功而已質又良焉)仲秋鳥獸
毛毨因其良時而用之良裘玉藻所謂黼裘歟(○薛氏曰)
(裘之名備見於玉藻以黼裘狐白裘為君之裘以錦衣狐裘為諸侯之裘以狐青裘玄綃衣麛裘絞衣羔)
(裘緇衣狐裘黃衣為君子之裘以虎裘狼裘為君左獮周右之裘其曰惟君有黼裘以誓省釋者以為省當為)
(禮仲秋教治兵遂獮田則中秋黼裘所以誓獮歟)○鄭司農曰行羽物以羽
物飛鳥賜羣吏(○鄭康成曰羽物小鳥鶉雀之屬○王昭禹曰王乃行羽物以頒賜也先)
(王消息盈虚與時偕行故仲春行羽物則以隂氣畢於此罻羅為將禁之矣仲秋行羽物則以隂氣盛於)
(此罻羅為既設之矣)○黃氏曰戒寒候之將至詩曰七月流火
九月授衣言寒為有漸也希革毛毨天地生物之仁
民之無衣無褐何以卒歲王已受裘豈嘗一念忘此
羽物之行頒裘繼之欲公卿大夫皆知此意為當體
也
季秋獻功裘以待頒賜
鄭康成曰功裘人功微麤謂狐青麛裘之屬(○賈氏曰玉藻)
(君子狐青裘豹褎麛裘青豻褎鄭云君子大夫士也以其褎用雜故為大夫士若君則用純故鄭引此證)
(功裘有狐青麛裘以待頒賜也)○鄭鍔曰詩之七月言一之日于貉
取彼狐狸為公子裘此乃獻於季秋之月者蓋九月
授衣之候寒氣將至隕霜而裘可具王者襲重裘則
思臣下之寒故使先獻於授衣之時待時至則頒之
宫伯以時頒其衣裘若後世之賦冬夏衣所頒者宫
中之士庶子此以待頒賜則不止於宿衞之臣耳(○王)
(昭禹曰仲秋者隂於是乎中是月也寒氣將至王既迎寒則禦寒之具不可不備仲秋獻良裘於王乃其)
(時也季秋者隂於是乎盛是月也寒氣緫至方命民入室之始則以裘而頒賜乃其時也)
王大射則共虎侯熊侯豹侯設其鵠(古毒反)諸侯則共熊
侯豹侯卿大夫則共麋侯皆設其鵠
史氏曰射有三曰賓射曰大射曰燕射唯大射擇士
而與祭故射義曰射中者得與於祭然必以射擇人
者取其内志正外體直持弓矢審固然後可以言中
心在焉故也祭之有求於隂其心能若射之取中則
神格矣故祭有取乎射(○愚案陳及之三射說見射人)○鄭康成曰
諸侯謂三公及王子弟封於畿内者卿大夫亦皆有
采地其將祀其先祖亦與羣臣射以擇之凡大射各
於射宫(○賈氏曰從王已下至大夫射各自於其西郊之學射宫之中知然者案儀禮大射云公)
(入驁自外而來入明王已下皆於郊學也)○陳及之曰大射所以擇與於
祭者司裘掌王之事而已畿内諸侯大夫采地無限
司裘豈能一一供之○鄭康成曰侯者其所射以虎
熊豹麋之皮飾其側又方制之以為&KR1647;謂之鵠著于
侯中所謂皮侯(○賈氏曰侯中上下俱有布一幅夾之所飾者惟兩傍之側其鵠還以虎)
(豹皮為之○鄭鍔曰侯以布為之貴人事之始)用虎熊豹麋之皮示服猛討
迷惑者(○賈氏曰虎熊豹是猛獸麇者還也○黃氏曰天子三侯所服者摯而衆也虎摯於熊豹)
(摯於麋麋觸而不搏)○王氏曰王及諸侯以正物為事正物以
服猛為先獨王共虎侯則虎尤猛故也卿大夫之德
則能養人而已不能除患不足以養人○鄭康成曰
王之大射虎侯王所自射熊侯諸侯所射豹侯卿大
夫已下所射諸侯之大射熊侯諸侯所自射豹侯羣
臣所射卿大夫之大射麋侯君臣共射焉凡此侯道
虎九十弓熊七十弓豹麋五十弓列國之諸侯大射
大侯亦九十糝七十豻五十遠尊得伸可同耳(梓人疏曰)
(天子九十弓無文約畿外諸侯言之○賈氏曰遠近三等有尊卑分為三節尊者射遠卑者射近故知王)
(射虎侯諸侯卑於天子其自射熊侯明助王祭亦射熊侯卿大夫卑於諸侯以其自家射麋侯五十步明)
(助王亦射豹侯五十步卿大夫更言已下者兼有士亦射豹侯)
愚案大射儀曰量人量侯道以貍步大侯九十參
七十干五十大侯之崇見鵠於參參見鵠於干干
不及地武射器皆入梓人畫物大史俟于中所以
聽政司射誓之曰公射大侯大夫射參士射干射
者非其侯中之不𫉬蓋凡高大遠皆尊者所宜君
之射道獨遠於臣下乃理之當然也至於當射釋
𫉬之時卻又優君故大射儀云司射請釋𫉬于公
公許司射西面命曰中離維綱揚觸捆復公則釋
𫉬衆則不與唯公所中中三侯皆𫉬是則不必至
遠不必中鵠亦自釋𫉬也學者觀此可以曉得禮
意
鄭康成曰所射正謂之侯者天子中之則能服諸侯
諸侯以下中之則得為諸侯士不大射士無臣祭無
所擇○鄭景望曰諸侯卿大夫以下侯道視王每降
以二十弓雖曰德之殺亦王所以責已者重而待物
者恕也○鄭康成曰侯中之小大取數於侯道鄕射
記曰弓二寸以為侯中則九十弓者侯中廣丈八尺
七十弓者侯中廣丈四尺五十弓者侯中廣一丈尊
卑異等此數明矣(○賈氏曰二寸據把中側骨中身也弓别取二寸以為侯身也)考
工記曰梓人為侯廣與崇方參分其廣而鵠居一焉
然則侯中丈八尺者鵠方六尺侯中丈四尺者鵠方
四尺六寸大半寸侯中一丈者鵠方三尺三寸少半
寸謂之鵠者取名於鳱鵠鳱鵠小鳥而難中是以中
之為雋亦取鵠之言較較直也射所以直已志○鄭
鍔曰禮記射義之說則曰為人父者以為父鵠為人
子者以為子鵠為人君者以為君鵠為人臣者以為
臣鵠故射者各射已之鵠謂鵠之言直也射所以直
已之志然則諸侯卿大夫謂之皆設其鵠蓋如此也
○王氏曰凡射以服禽獸服禽獸然後得其皮以為裘
則共侯者司裘之事○鄭鍔曰侯在梓人飾之以皮
設之以鵠則在司裘
大喪廞(許金反)裘飾皮車
賈氏曰周禮稱廞者多故書皆為淫先鄭皆為陳後
鄭皆從興者車僕云大喪廞革車圉人云廞馬亦如
之即是所廞車馬又禮記檀弓云竹不成用瓦不成
沫琴瑟張而不平竿笙備而不和皆是興象所作明
器非陳設之理故不從先鄭也廞裘則興象生時裘
為之謂明器中之裘(○王昭禹曰廞裘與廞樂同意廞者陳之而無實用陳之非所)
(以致死不惡於不仁無實用非所以致生不惡於不智凡廞儀物者亦仁智之盡也)○鄭康成
曰皮車遣車之革路(○王昭禹曰明器之車以皮飾之事死如事生之意)
凡邦之皮事掌之歲終則會唯王之裘與其皮事不會
王昭禹曰歲終則會者會其一歲用皮之數惟王之
裘與其皮事不會所以優至尊不言后者后之服無
以皮為之者
掌皮下士四人府二人史四人徒四十人
鄭鍔曰百工之制一歲所用皮革不勝其多如函人
為甲韗人為鼓輪人為輪而鞔轂輿人飾車而鞔輿
與夫鮑人韋氏裘氏五工之所用無非皮也故立掌
皮之官(○王氏詳說曰考工記曰攻皮之工五函鮑韗韋裘是已然考工今有函人鮑人韗人而)
(韋氏裘氏缺焉裘氏其司裘歟韋氏其掌皮歟知此則知考工記一篇必非漢儒作)
陳君舉曰古之皮幣乃國家所重天府所用甚廣故
禮贄皆以皮幣為主觀當時皮事無所不會唯王之
裘與其皮事不會故知出入之數極多大較與貨賄
相敵此所以亦屬大府皆司會為之長
掌秋斂皮冬斂革春獻之
史氏曰皮有三始折謂之皮已乾謂之革(○賈氏曰許氏說文)
(獸皮治去其毛曰革)既熟謂之韋其實一物○賈氏曰秋斂皮
者鳥獸毛毨之時其皮善故秋斂之革須治用功深
故冬斂之○王昭禹曰春則用皮之事於是乎始故
春獻之○鄭康成曰皮革踰歲乾久乃可用獻之獻其
良者於王以入司裘給王用
遂以式灋頒皮革于百工
鄭鍔曰以式灋頒于百工當用皮者頒以皮當用革
者頒以革用舊式以頒之則多寡為有度循邦法以
頒之則非法所當用者不與之(○史氏曰式法者有常之數懼其用之無)
(藝而取之多)○賈氏曰既獻其良者於司裘其餘則入百
工即冬官裘氏韋氏函人之類用皮者
共其毳(只銳反)毛為氈以待邦事
史氏曰毳毛之細縟者緝而為氈貴其温(○賈氏曰若掌次張)
(氈案則掌皮共毳毛與冬官使作氈)○易氏曰邦事自祭祀以至喪紀
無不用故掌皮皆有以待之
歲終則會其財齎
王昭禹曰泉布謂之財行費謂之齎斂之則用財斂
而散之則有行費(○史氏曰歲終不會其皮事而會其財齎者皮革既斂春已獻而入)
(于司裘用之者司裘耳至於斂時之財齎則在掌皮也其曰財齎行者有裹囊也蓋禽獸遠人不聚於城)
(郭而息於山林掌皮之斂豈敢千里疲人以輸送必使齎其財而市之其財曰財齎以明斂者非強取)
周禮訂義卷十一
