周禮訂義卷三十七宋王與之撰
世婦每宫卿二人下大夫四人中士八人女府二人女
史二人奚十有六人
愚案世婦在天官者是内命婦即二十七世婦之
數在春官者是外命婦乃在朝六卿之妻或謂以
卿為世婦非也既以婦言安得以卿為之然每宫
卿二人者婦人無爵從其夫之爵其夫曰卿其妻
為世婦者亦以卿之爵稱之觀其職曰凡内事有
達於外官者世婦掌之必是因王后有祭祀賓客
之禮事在外者非内人之所可與臨時而設此職
主此禮耳所以屬於禮官
薛平仲曰春官世婦則主六宫之禮者也官以世婦
名蓋禮行於六宫之世婦則世婦以贊九嬪九嬪以
贊夫人夫人以贊王后事固有所由始故其官每宫
卿二人下大夫四人中士八人以主其禮於外而奔
走往來於其間事有關於六宫之人是以女府女史
女奚有非府史胥徒之比世儒謂皆奄人居之若内
小臣之奄上士殆不然先王於内小臣之用奄如將
槩謂之奄恐後世無復以德選如將直謂之上士又
恐後世以外官充之命曰奄上士必奄人有上士之
德者其為後世之防嚴矣況為卿為大夫而可以奄
人居之乎特未攷夫主禮於外不能不以奄人為解
○王氏詳說曰后宫之官内宰以下大夫為之視王
之宰夫世婦以卿為之視王之小宰列内宰於天官
列世婦於春官者以世婦所掌不止后宫之事而及
於内外宗耳
掌女宫之宿戒及祭祀比其具
鄭康成曰女宫刑女給宫中事者宿戒當給事豫告
之齋戒也比次也具所濯摡及粢盛之爨○鄭鍔曰
天官世婦祭之日涖陳女宫之具涖陳在彼而校比
之在此也
詔王后之禮事
鄭康成曰薦徹之節○鄭鍔曰世婦詔之於外内小
臣詔之於内詔告之以其時之早晚(○王昭禹曰内宰詔后禮樂之)
(儀則見於周旋動容者也世婦詔王后之禮事則祼獻薦徹之節也非特儀而已内小臣擯詔后之禮事)
(其詔蓋始於世婦内小臣又從而擯焉)
帥六宫之人共齍盛
王氏詳說曰齍盛之奉雖出於帝藉獻其種者六宫
之人帥女宫而濯摡為粢盛者又二十七世婦之事
則其共之者非六宫之人其誰歟
王昭禹曰辨六齍之名物與其用使六宫之人共奉
之者小宗伯世婦則帥之而已○鄭鍔曰天官世婦
言帥女宫濯摡為齍盛所帥者刑女耳為之於未共
之前此所帥者六宫之人共之於正祭之日
相外内宗之禮事
鄭鍔曰皆佐后於奉祭之時世婦相之使無失禮
大賓客之饗食亦如之
賈氏曰王后亦有助王禮賓之灋故内宰凡賓客之
祼獻瑶爵皆贊○鄭鍔曰比之帥之詔之相之皆如
祭祀焉
大喪比外内命婦之朝莫哭不敬者而苛罰之
王昭禹曰肆師大喪令外内命婦序哭世婦則比其
已哭者○鄭康成曰苛譴也
凡王后有&KR0596;事於婦人則詔相
黃氏曰王於諸臣有拜王后於婦人亦有當拜者世
婦詔相恐失其節○王昭禹曰王后有&KR0596;事於婦人
唯大喪而已喪大記曰夫人亦拜寄公夫人於堂上
世婦則以言詔之以事相之
凡内事有達於外官者世婦掌之
鄭康成曰主通之使相共授○鄭鍔曰世婦朝臣也
兼統内官之事故可以通内外之令内事與外官相
聯而外官所當供備者則世婦為之傳達○黃氏曰
世婦掌之蓋得糾正之也后事則授内小臣使達之
王氏詳說曰婦人不預外政而内豎掌内外之通令
世婦内事有達於外官蓋不能無好事於四方亦不
能無好令於卿大夫但女謁不行耳
總論
鄭鍔曰先王於六宫之人既有小宰又有内宰又立
世婦之官掌之如是其嚴蓋小宰内宰治其政以整
齊於内世婦掌其禮以詔相於外
内宗凡内女之有爵者
鄭鍔曰内宗無數凡内女之有爵者皆謂之内宗以
其與王同宗故掌宗廟之祭祀○陳君舉曰富貴驕
人自然之勢女子生於王族乘勢以輕其家者多矣
故以内女為内宗外女為外宗列於禮官之屬其職
在禮觀后之事宗廟則知所以順乎舅姑觀后之享
同姓則知所以和其室人觀后之亞王祼獻則知所
以從其夫矣召南何彼穠矣美王姬之詩彼天子所
生而若此況王同姓姑姊妹之女子乎所以為王化
之基
掌宗廟之祭祀薦加豆籩
賈氏曰尸既食后亞獻尸為加此時薦之即醢人籩
人加豆加籩之實○鄭鍔曰謂之加者加於九獻之
外九獻為正獻其他為之加爵故所薦之籩豆謂之
加以象生時饋之有加其掌之也以助王之致孝享
劉執中曰九嬪贊豆籩之薦徹内宗又贊九嬪
及以樂徹則佐傳豆籩
鄭康成曰佐傳佐外宗○王昭禹曰卒食之禮以樂
徹于造方其以樂徹豆籩則后傳之内宗内宗傳之
外宗外宗傳之有司迭相佐也○鄭鍔曰凡祭之始
終皆用樂以致神示之歡心周頌禘大祖歌雍以徹
既祭而徹王后之職后徹而傳之内宗佐之也
賓客之饗食亦如之
王昭禹曰徹豆亦如祭祀○鄭鍔曰其薦其佐皆然
也
王后有事則從
王昭禹曰王后有事則從者則吉凶之事皆在焉
大喪序哭者
鄭康成曰次序外内宗及命婦哭王○王昭禹曰序
宫中之哭者
哭諸侯亦如之
賈氏曰此諸侯來朝薨於王國王為之緦衰者若檀
弓云以爵弁純衣哭諸侯謂薨於本國王遥哭之則
婦人不哭婦人無外事
王昭禹曰内宗亦為之序哭
凡卿大夫之喪掌其弔臨
鄭康成曰王后弔臨諸侯而已是以言掌卿大夫云
○王氏曰世婦言掌弔臨於卿大夫之喪則王或使
焉乃往内宗言凡卿大夫之喪掌其弔臨則凡喪皆
往亦同族故也
外宗凡外女之有爵者
鄭康成曰外女王諸姑姊妹之女謂之外宗(○易氏曰王異)
(姓之有爵者)
陳君舉曰案内外宗無人數恐是祭時旋立之官非
常有也
掌宗廟之祭祀佐王后薦玉豆眡豆籩及以樂徹亦如
之
賈氏曰凡王之豆籩皆玉飾之○鄭鍔曰内宗言加
則外宗所佐者乃朝踐饋食之節非惟佐王后薦之
又當眡其實蓋豆實醢人共之内宗又臨視之及以
樂徹則亦佐后○項氏曰外宗異姓之女疎於内宗
故佐薦而已又掌眡豆籩之實其事詳也
王后以樂羞齍則贊
鄭康成曰贊猶佐也○賈氏曰羞進也齍黍稷也后
進黍稷之時依樂以進贊者亦佐后進之○鄭鍔曰
以樂羞齍與祼獻亞獻之時皆佐后(○劉執中曰佐九嬪也)
凡王后之獻亦如之
鄭康成曰獻獻酒於尸○劉執中曰謂朝踐饋食酳
尸后亞王為獻也
王后不與則贊宗伯
鄭康成曰后有故不與祭宗伯攝其事(○王昭禹曰大宗伯凡大)
(祭祀王后不與則攝而薦豆籩徹謂此也)○劉氏曰贊之如贊后之禮
小祭祀掌事
鄭康成曰小祭祀謂在宫中○賈氏曰宫中小祭祀
則祭灋王立七祀七祀之中行中霤司命泰厲是外
神后不與惟有門戶竈而已○項氏曰宫中之祀與
饗皆掌事
賓客之事亦如之
王昭禹曰内宗賓客之享食佐后傳豆籩外宗賓客
掌事如小祭祀之事則非特傳豆籩之事凡賓客之
事皆贊后
大喪則叙外内朝莫哭者哭諸侯亦如之
鄭康成曰内内外宗及外命婦○賈氏曰若内命婦
則九嬪叙之
王氏曰内宗大喪序哭者則與宫中之哭者叙焉外
宗叙内外朝莫哭者則叙内女外婦之序哭
冢人下大夫二人中士四人府二人史四人胥十有二
人徒百有二十人
鄭康成曰冢封土為丘壠象冢而為之
薛平仲曰先王立禮經世使生有所養死有所藏禮
而至於有所藏則禮道竭而人道畢矣故冢以嚴其
丘封之制冢人則以施之諸侯卿大夫之貴墓以寓
其哀慕之思墓大夫則以施之國人之衆禮之所重
莫加於此則以下大夫二人掌之然不得不可以為
悦無財不可以為悦此又職喪之所由設也禮莫嚴
於始尤嚴於終此又三官所以見於典禮之末也
掌公墓之地辨其兆域而為之圖先王之葬居中以昭
穆為左右
王昭禹曰謂之公墓之地則其地屬於公而非私有
之也自天子至於大夫士皆葬於此地冢人則掌焉
○易氏曰君臣分守雖嚴義均休戚故葬同兆域○
鄭康成曰圖謂畫其地形及丘壠所處而藏之(○王昭禹)
(曰葬者則依圖授之地也)先王造塋者昭居左穆居右夾處東西
吕氏曰周公薨成王葬于畢祔于文武從周家之兆
域也○劉執中曰廟雖已毁而墓之昭穆不可遷也
○王昭禹曰先王制為合族之禮非特施於生者至
於死皆使之以類相從
凡諸侯居左右以前卿大夫士居後各以其族
鄭康成曰子孫各就其所出王以尊卑處其前後而
亦併昭穆
賈氏曰諸侯卿大夫士謂上文先王子孫為畿内諸
侯王朝卿大夫士死者則居先王前後之左右言居
左右者若父為先王是昭則子為穆居右父是穆則
子為昭居左為卿大夫居後亦然但昭穆不定故左
右俱言謂一父之前後左右並有也各以其族者謂
次第假令同昭穆兄當近王墓弟則遠王墓諸侯言
左右卿大夫士各以其族互相通也
凡死於兵者不入兆域
鄭康成曰戰敗無勇投諸塋外以罰之○王昭禹曰
死政者既養其老孤而又享之所以勸之也凡死於
兵者不入兆域所以絀之
凡有功者居前
鄭康成曰居王墓之前處昭穆之中央○易氏曰既
入兆域又居前列示勸而已(○黃氏曰諸侯居左右以前卿大夫居後有功)
(者各居其前)
以爵等為丘封之度與其樹數
鄭康成曰别尊卑也王公曰丘諸臣曰封漢律曰列
侯墳高四丈關内侯以下至庶人各有差(○賈氏曰周禮丘封)
(高下之數無文故鄭以漢法況之案春秋緯天子墳高三仞樹以松諸侯半之樹以栢大夫八尺樹以藥)
(草士四尺樹以槐庶人無墳樹以楊柳)
王昭禹曰以昭穆為左右各以其族尚親也凡死於
兵者不入兆域尚德也凡有功者居前尚功也以爵
等為丘封之度與其樹數尚貴也蓋先王之所以治
死者如此
大喪既有日請度甫竁遂為之尸
鄭司農曰既有日既有葬日也○鄭康成曰甫始也
請量度所始竁之處地(○劉執中曰請度深廣制度甫於冢宰而小宗伯莅之冢人)
(始穿地以為竁)○鄭司農曰始竁時祭以告后土冢人為之
尸○王氏曰凡祭為尸皆取所祭之類故宗廟之尸
則以其昭穆之同山林之尸則以山虞竁墓之尸則
以冢人
及竁以度為丘隧共喪之窆器
鄭康成曰隧羡道也度丘與羡道廣袤所至(○賈氏曰左傳)
(晉文公請隧不許則天子有隧諸侯已下有羡道隧道則上有負土若鄭莊公與母掘地隧而相見者也)
(羡道上無負土然則隧與羡别而鄭云隧羡道者對則異散則通)窆器下棺豐碑之
屬喪大記曰凡封用綍去碑負引君封以衡大夫以
咸(○賈氏曰衡横也謂以木衡之於棺傍乃以紼繫木下棺大夫卑不得以木横之直有棺傍咸耳以)
(紼繫之而下棺也)
及葬言鸞車象人
鄭康成曰鸞車巾車所飾遣車也亦設鸞旗○賈氏
曰先鄭以象人謂以芻為人後鄭不從者以上古有
芻人至周不用而用象人則象人與芻靈别(○鄭康成曰孔)
(子謂為芻靈者善謂為俑者不仁非作象人者不殆於用生乎)○鄭康成曰言猶語
也語之者告當行若於生存者於是巾車行之(○劉執中)
(曰將葬則語以飭戒之)
及窆執斧以涖
鄭康成曰臨下棺也○賈氏曰鄉師職云執斧以涖
匠師則此亦臨匠師兩官俱臨者葬事大也
遂入藏凶器
鄭康成曰凶器明器
正墓位蹕墓域守墓禁
賈氏曰墓位即上文昭穆為左右是須正之使不失
本位墓域即上文兆域謂四畔溝兆蹕謂止行人不
得近之(夫王氏曰若墓大之廵墓厲也)○鄭康成曰禁所以為塋
限○賈氏曰謂禁制不得漫入○王氏曰若墓大夫
居其中之室以守之
凡祭墓為尸
鄭司農曰為尸冢人為尸(○鄭康成曰祭墓為尸或禱祈焉)○王昭
禹曰凡祭墓為尸非特甫竁為之尸○張氏曰墓祭
非古也體魄則降知氣在上故立之主以祀之以致
其精神之極而謹藏其體魄以竭其深長之思此古
人明於鬼神之情狀而篤於孝愛之誠實者也然攷
之周禮則有冢人之官凡祭於墓為尸是則成周之
盛亦有祭於墓者雖非制禮之本經而出於人情之
所不忍而於義理不至於甚害則先王亦從而許之
其必立之尸者乃所以致其精神而示享之者非體
魄之謂其為義抑精矣
凡諸侯及諸臣葬於墓者授之兆為之蹕均其禁
賈氏曰上文惟見王及子孫之墓地不見同姓異姓
諸侯之墓地故此經總見之若然此墓地舊有兆域
今新死者隨即授之○王氏曰授之兆則使之自竁
窆均其禁則均其地守焉
墓大夫下大夫二人中士八人府二人史四人胥二十
人徒二百人
鄭康成曰墓冢塋之地孝子所思慕之處(○賈氏曰禮記云庶)
(人不封不樹故不言冢而言墓墓即葬地)○陳君舉曰墓大夫徒二百人
豈不多哉然邦墓地域禁令度數皆掌焉帥其屬而
廵墓厲居其中之室以守之與後世人自求地家自
置守富則僭而不忌貧則窘而無所葬掘墓盜尸斬
木之獄不絶於有司利害煩省異矣
掌凡邦墓之地域為之圖
鄭康成曰凡邦中之墓地萬民所葬地
令國民族葬而掌其禁令
鄭康成曰族葬各從其親○黃氏曰司徒本俗聯墳
墓此獨國民耳
劉執中曰民遂其私而害先王喪凶之禮者以無禁
令故也
正其位掌其度數
鄭康成曰位謂昭穆也度數爵等之大小(○易氏曰度數多寡)
(也○賈氏曰鄭見有爵者謂本為庶人設墓其有子孫為卿大夫士則其葬不離父祖)
使皆有私地域
鄭康成曰古者萬民墓地同處分其地使各有區域
得以族葬使相容
凡爭墓地者聽其獄訟
鄭康成曰爭墓地相侵區域○易氏曰聽其爭則族
葬不至相犯
帥其屬而廵墓厲居其中之室以守之
賈氏曰屬者墓大夫帥下屬官也○鄭康成曰厲塋
限遮列處(○賈氏曰墓大夫帥其屬廵行遮列之處)○鄭司農曰居其中
之室有官寺在墓中(○賈氏曰萬民墓地於族葬地中央為室萬民各自守之)
劉執中曰聖人父母其民生則富其衣食而教以仁
義死則為之地域而守其丘樹則為子孫者有不忠
乎君而不服其教者乎
職喪上士二人中士四人下士八人府二人史四人胥
四人徒四十人
鄭康成曰職主也
掌諸侯之喪及卿大夫士凡有爵者之喪以國之喪禮
涖其禁令序其事
王氏曰職喪上言諸侯下言卿大夫士乂言凡有爵
者包三公矣○鄭康成曰國之喪禮喪服士喪既夕
士虞今存者其餘則亡事謂小歛大歛葬也○劉執
中曰凶喪之禮下達萬民苟無主執以涖其事則有
過中而僭於上者有不及於中而遺其親者是以職
喪掌之五服有制尊卑異儀殯歛虞祔祭禭含贈皆
有定灋不可過不可不及
凡國有司以王命有事焉則詔贊主人
鄭康成曰凡國有司有司從王國以王命往有事謂
含禭贈賵之屬詔贊者以告主人佐其受之○劉執
中曰詔贊主人以禮拜命也
凡其喪祭詔其號治其禮
鄭康成曰告以牲號齍號之屬當以祝之(○賈氏曰先鄭以號)
(為謚號小宗伯云小喪賜謚讀誄不在此故後鄭不從謂若特牲少牢云柔毛剛鬛嘉薦普淖皆祝辭)
凡公有司之所共職喪令之趣其事
鄭康成曰令令其當供物者給事之期也有司或言
公或言國言國者由其君所來居其官曰公謂王遣
使奉命有贈之物各從其官出職喪當催督也(○易氏曰)
(凡公有司之所共者此謂在鄕則鄉之有司共其物在國則國之冇司共其物各有定制不待王命者則)
(職喪以其制令之)
愚案治其喪已見宰夫此則趣其事而已
周禮訂義卷三十七
