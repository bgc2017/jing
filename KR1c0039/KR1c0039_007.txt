六家詩名物疏卷四明馮復京撰
國風周南四
漢廣篇
喬木
傳云喬上竦也○爾雅云句如羽喬上句曰喬如木楸
曰喬槐棘醜喬小枝上繚為喬○趙岐孟子喬木注云
高大樹木
按爾雅釋喬雖殊然緫之翹竦之義惟朱傳增無枝
二字為謬耳箋云木高其枝葉故人不得就而止息
則有枝審矣無枝者爾雅所謂檄非喬也
漢
山海經云嶓冢之山漢水出焉東南流注於沔○禹貢
云嶓冢導漾東流為漢又東為滄浪之水過三澨至于
大别南入于江東滙澤為彭蠡東為北江入于海○水
經云漾水出隴西氐道縣嶓冢山東至武都沮縣為漢
水至漢州江津縣東南入于江沔水出武都沮縣東狼谷
中又東逕沮水戍而東南流注漢南至江夏沙羨縣北
南入于江○常璩云漢水有二源東源出武都氐道縣
漾山為漾水禹貢導漾東流為漢是也西源出隴西嶓
冡山會泉逕葭萌入漢始源曰沔酈道元云東西兩川
俱出嶓冡而同為漢水○一統志云漢江源出陜西鞏
昌府隴西縣嶓冡山由漢中流經湖廣襄陽府鄖縣均
州光化至府城北由東南經宜城抵安陸州至漢陽府
大别山入於江沔水源出襄水南入大江與漢水合按
三國志以前書傳多稱漢不言沔三國志以後多稱沔
不言漢先儒皆疑漢沔為一然今二水源流不同惟書
疏引應劭云沔水下尾與漢合乃入江為得其實○通
典云嶓冡山有二秦州上邽縣嶓冡山西漢水所出經
嘉陵曰嘉陵江經閬中曰閬江漢中金牛縣嶓冡山禹
導漾水至此為漢水亦曰沔水○周禮云荆州其川江
漢○左傳云江漢沮漳楚之望也○蔡邕漢津賦云納
陽谷之所吐兼漢沔之殊名緫畎澮之隂液演西土之
隂精過曼山以左廻游襄陽而南縈上控隴坻下接江
湖
按諸書俱以為漢有二源今考之出鞏昌府秦州之
嶓冡至四川重慶府江津縣而入江者西漢水也水
經所紀導漾為漢者也出漢中府沔縣之嶓冡至漢
陽府入江者東漢水也水經所紀沔水與漢合也漾
至沮縣即為漢水沔水自出沮縣蓋别為一水也沮
縣今漢中之略陽惟漾至沮為漢而沔又出于沮縣
此古之言二水者多混為一與
游女
疏云内則云女子居内深宮固門此漢上有游女者内
則言閽寺守之則貴家之女也庶人之女則執筐行饁
不得在室故有出游之事韓詩章句云游女謂漢神
也言漢神時見不可求而得之○韓詩傳云鄭交甫過
漢臯遇二女妖服佩兩珠交甫與之言曰願請子之佩
二女解佩與交甫而懷之去十步採之即已亡矣回顧
二女亦即亾矣○水經注方山下水曲之隈云漢女昔
游處也張衡南都賦游女弄珠於漢臯之曲漢臯即方
山之異名在襄陽縣
江
風俗通云江者貢也為其出珍物可貢獻也○釋名云
江者公也小水流入其中出物不私所公共也○尚書
云岷山導江東别為沱又東至於澧過九江至於東陵
東迤北會於滙東為中江入于海○水經云岷山在蜀
郡氐道縣大江所出注岷山即瀆山也水曰瀆水又謂
之汶阜山在徼外江水所導也○春秋元命包云牛女
為江湖江湖者所以開神潤化故其氣遄急○河圖括
地象云岷山之精上為井絡帝以會昌神以建福又云
井絡燿纏江漢秉靈泉流深遠盛為四瀆之首○初學
記云按水經及荆州記江出岷山其源若甕口可以濫
觴在益州建寧滿江縣潛行地底數里至楚都遂廣十
里名為南江初在犍為與青衣水汶水合至洛縣與洛
水合東北至巴郡與涪水漢水白水合東至長沙與澧
水沅水湘水合至江夏與沔水合至潯陽分為九道一
曰烏江二蜯江三烏土江四嘉靡江五畎江六浮江七
禀江八提江九茵江東會于彭澤經蕪湖名為中江東
北至南徐州名為北江而入海○晏子云江深五里海
深十里廣雅云江神謂之竒相江記云帝女也卒為江
神○李氏云大别之東彭蠡之東乃江漢合流之處○
郭景純江賦咨五才之並用寔水德之靈長惟岷山之
導江初發源于濫觴緫括漢泗兼包淮湘并吞沅澧汲
引沮漳源二分于崌崍流九𣲖乎潯陽彭洪濤于赤岸
淪餘波于柴桑注五湖以漫漭灌三江而漰沛滈汗六
州之域經營炎景之外呼吸萬里吐納靈潮自然往復
或夕或朝
按江水源出四川成都府茂州岷山又謂之汶山西
南流經灌縣又東北流經重慶夔州府界入湖廣荆
州府歸州出峽東流過常德府又北至武昌府合漢
水於漢陽府之大别山東北至揚州入海武昌在江
之東漢陽在江之西而漢水在漢陽之北江漢合流
蓋在武昌漢陽之間
方
爾雅云方泭孫炎注木罝水中為泭筏論語曰乘桴浮
于海注云編竹木為筏小曰桴是也○爾雅又云庶人
乘泭○方言云泭謂之[竺-二+稗][竺-二+稗]謂之筏筏秦晉通語也○
釋文云木曰[竺-二+稗]竹曰筏小筏曰泭
薪
爾雅櫬采薪采薪即薪注指解今樵薪也○無羊箋云
麄曰薪○史記樵蘇後㸑注樵取薪蘇取草○月令云
季冬命四監收秩薪柴注大者可析謂之薪小者合束
為之柴○周禮甸師帥其徒以薪蒸役外内饔之事委
人掌歛野之賦歛薪芻以式法共祭祀之薪蒸木材賓
客共其芻薪喪紀共其薪蒸木材軍旅共其委積薪芻
楚
廣雅云楚荆也○廣志云赤莖大實者名曰牡荆○孔
氏曰學記注以楚為荆○羅氏云楚者楚地所出其一
名荆故楚國入春秋稱荆而荆州亦以此木得名也今
之牡荆作樹生者實細黃色而莖甚勁生子細如麻子
比蔓荆實而細故稱小荆牡亦對蔓為名非無實之謂
也○本草圖經云牡荆即作箠杖者枝莖堅勁作科不
為蔓生故曰牡葉如萆麻更疎瘦花紅作穗實細而黃
如麻子大蔓荆莖高四尺對節生枝初春因舊枝而生
葉類小楝夏盛茂有花淺紅色蘂黃白花下有青萼秋
結實斑黑如梧子大而輕虛○陶隱居登真隱訣注云
尋荆有三種直云荆木即是今可作箠杖者葉香亦有
花子子不入藥方術則用牡荆○春秋運斗樞云玉衡
星散為荆○學記云夏楚二物收其威也○士喪禮云
楚焞在燋東○考工記云弓人取材荆次木瓜
按朱傳楚荆屬蓋未即以為荆也考諸書皆謂楚即
荆荆有三種此楚乃作箠之荆非牡荆蔓荆也南方
草木狀寧浦有三種荆金荆可作枕紫荆堪作牀白
荆堪作履此别是廣南之物非詩人所詠也
蔞
釋草云購蔏蔞郭云蔏蔞蔞蒿也生下田初生可啖江
束用羹魚○陸疏云其葉似艾白色長數寸高丈餘好
生水邊及澤中正月根牙生旁莖正白生食之香而脆
美其葉又可蒸為茹○管子云葉下于&KR2175;&KR2175;下于莧莧
下于蒲蒲下于葦葦下于雚雚下于蔞蔞下于荓荓下
于蕭蕭下于薜薜下于萑萑下于茅凢彼草物有二十衰
駒
毛傳云五尺以上為駒○周禮校人春執駒將事于四
海山川則飾黃駒廋人掌教駣攻駒○鄭司農注曰馬
三歲曰駣二歲曰駒○埤雅云傳曰大夫乘駒蓋駒血
氣未定有蹄齧之虞故大夫乘之說文從句字音拘以
駒血氣未定宜拘執之焉爾○淮南子云方馬為草駒
之時人不得制及至圉人擾之良御教之雖歴險超塹
弗敢辭馬聾蟲也而可以通氣志
汝墳篇
汝
水經云汝水出河南梁縣勉鄉西天息山注地理志云
出高陵山即猛山也亦言出南陽魯陽縣之大猛山又
言出弘農盧氏縣還歸山博物志曰汝出燕泉山並異
名也今汝水出魯陽大孟山黃栢谷西即盧氏界也(魯陽)
(縣今南陽府汝州魯山縣)○朱傳云逕蔡穎州入淮(蔡今河南汝寧府上蔡縣穎州)
(今鳳陽○府穎州)一統志汝水源出河南府嵩縣分水嶺經流
南陽府郟縣會扈澗長橋等水戴液圑造等溪東流入
于淮汝墳城在南陽府葉縣境内
墳
釋丘云墳大防李廵曰墳謂厓岸状如墳墓名大防也
○周禮墳衍其動物宜介物其植物宜莢物其民晳而
瘠注云水厓曰墳下平曰衍○方言曰墳地大也青幽
之間凢土而高且大者謂之墳
按釋水云汝為濆郭璞注引詩遵彼汝濆大水溢出
别為小水之名又曰汝有濆李廵曰汝旁有肥美之
地毛公不同釋水義者或以濆墳字異然常武傳云
濆涯則毛以濆亦為大防也
條枚
傳云枝曰條幹曰枚○說文云條小枝也枚木别生條也
魴
爾雅云魴魾注今江東呼魴魚為鯿一名魾○陸疏曰
魴今伊洛濟穎魴魚也廣而薄肥恬而少力細鱗魚之
美者漁陽泉州及遼東梁水魴肥厚尤美故其鄉語曰
居就糧梁水魴○埤雅云其廣方其厚褊故一曰魴魴
方也一曰鯿鯿褊也○雅翼云魴縮頭穹脊博腹青白
而味美漢中者尤美○說苑陽晝云夫投綸錯餌迎而
吸之者陽橋也其為魚也薄而不美若有若亾若食若
不食者魴也其為魚也博而厚味○韓詩章句云魴魚
勞則尾赤○藍田吕氏云鯉尾赤魴尾白赤則勞甚矣
魚
爾雅云魚有力者鰴魚枕謂之丁魚腸謂之乙魚尾謂
之丙○說文云水蟲也魚尾與燕尾相似○周禮䱷人
凢祭祀賓客喪紀共其魚之鱻薧醢人饋食之豆豚拍
魚醢加豆筍菹魚醢○禮器云三牲魚腊四海九州之
美味○曲禮云祭宗廟之禮稾魚曰商祭鮮魚曰脡祭
月令季冬命漁師始漁天子親往乃嘗魚先薦寢廟内
則云魚曰作之○家語云魚之大者名為鱄鱨其小者
名鱦○國語云魚禁鯤鮞蕃庶物也又云庶人祀以魚
○淮南子云月者隂之宗是以月虧則魚腦減月盈則
魚腦盈
頳
爾雅云一染謂之縓再染謂之頳三染謂之纁注縓今
之紅也頳染赤纁絳也
尾
說文微也從到毛在尸後○釋名尾微也承脊之末稍
微殺也
王
元命包云王者往也神之所輸向人之所歸樂○白虎
通云德合天地者稱帝仁義合者稱王别優劣也禮記
諡法云德象天地稱帝仁義所生稱王帝者天號王者
五行之稱也○尚書刑德放云帝者天號王者人稱天
有五帝以立名人有三王以正度○孝經鉤命決云接
上稱天子明以爵事天接下稱帝王明以號令臣下○
董子云古之人造文字者三畫而連其中謂之王三畫
者天地與人也連中者通其道也取天地與人之才而
參之非王者其孰能當○獨斷云王者至尊四號之别
名王畿内之所稱王有天下故稱曰王○老子曰道大
天大地大王亦大域中有四大而王居其一焉
燬
釋言云燬火李廵曰燬一名火○方言云㷄火也楚轉
語也猶齊言&KR1754;火也注&KR1754;音毁○釋名云火亦言燬物
入中即毁壞也
麟之趾篇
麟
爾雅云麐麕身牛尾一角○京房易傳云麐麕身牛尾
狼額馬蹄有五采腹下黃高丈二○廣雅云麟者含仁
懷義行步中規折旋中矩游必擇土翔必後處不履生
蟲不折生草不群居不旅行不犯陷穽不罹罘&KR1577;文章
彬彬○大戴禮云毛蟲三百六十而麟為之長○禮記
云麟鳳龜龍謂之四靈麟以為畜則獸不狘又云地不
愛其寳鳳凰麒麟皆在郊棷○何法盛徵祥記云麒仁
獸也牝曰麟牡鳴曰遊聖牝鳴曰歸和夏鳴曰扶幼秋
鳴曰養綏○毛傳云麟信而應禮以足至者也○箋云
麟角之末有肉示有武而不用○孔氏曰傳麟信而應
禮箋云公子與禮相應有似于麟申述傳文亦以麟為
信獸駁異義以為西方毛蟲更為别說○蔡邕月令云
天宮五獸中有大角軒轅麒麟之信麟生于火游于土
故修其母致其子五行之精也視明禮修則麒麟臻○
春秋運斗樞曰機星得則麒麟生萬人夀○春秋保乾
圖云歲星散為麟○感精符云麟一角明海内共一主
也王者不刳胎不剖卵則出于郊又云明王動則有義
静則有容乃見○孔演圖云蒼之滅也麟不榮也麟乃
木精也宋均注麟木精生水故曰隂水氣好土土黃木
青故麟色青黃不榮謂見絏也○禮斗威儀云君乘金
而王其政平麒麟在郊○鶡冠子云麒麟者玄枵之獸
隂之精也○瑞應圖云麟王者嘉祥食嘉禾之實飲珠
玉之英○埤雅云狼額赤目五蹄似麕圓頂一角故西
狩獲麟曰有麕而角也或曰麐肉角鳳肉咮皆示有武
而不用傳云麒似麟而無角按爾雅曰驨如馬一角不
角者騏然則麒從騏省不角故也
按羅氏謂麟只如䴥麋之屬後世言麐者皆妄果爾
則何以為四靈司馬相如賦曰射麋脚麟此麟并州
界有之大小如鹿非瑞獸也羅氏所指之麟殆此物與
趾
說文止下基也象草木出有址故以止為足○釋名云
趾止也言行一進一止也
定
爾雅云定題郭注額也
姓
說文云姓人所生也○毛傳云公姓公同姓○易是類
謀曰黃帝吹律而定姓○禹貢云錫土姓○左傳衆仲
云天子建德因生以賜姓胙之土而命之氏諸矦以字
為謚因以為族官有世功則有官族邑亦如之○國語
云司商協名姓○白虎通曰人所以有姓者何紀世别
類使生相愛死相哀同姓不得相娶皆為重人倫也所
以有氏者何所以貴功德下伎力或氏其官或氏其事王者
之子稱王子王者之孫稱王孫諸侯之子稱公子公子之子稱
公孫公孫之子各以其王父字為氏○禮記云同姓從宗
合族屬繫之以姓而弗别綴之以食而弗殊注云始祖
為正姓高祖為庶姓○周禮小史奠繫世辨昭穆○氏
族序云三代之前姓氏分而為二男子稱姓婦人稱姓
氏所以别貴賤貴者有氏賤者有名無氏古詛辭多曰
墮命亾氏則與奪爵失國同可知為賤也故姓可呼為
氏氏不可呼為姓姓所以别婚姻故有同姓異姓庶姓
之别氏同姓不同者婚姻可通姓同氏不同者婚姻不
可通三代之後姓氏則合為一矣○陳祥道云姓所以
繫百世之正統氏所以别子孫之旁出氏又可謂之族
羽父為無駭請族公命以為展氏則氏族一也○王氏
曰公姓公孫也孫傳姓者也○玉藻子姓之冠疏姓生
也孫是子之所生故云子姓○喪大記云子姓立于西
方
角
說文云角獸角也象形角與刀魚相似○周禮角人掌
以時徵齒角凢骨物于山澤之農以當邦賦之政令○
爾雅角謂之觷又云北方之美者有幽都之筋角焉
按漢書釋五音之角曰角觸也物觸地而出戴芒角
也獸角其義亦同
族
白虎通曰族者湊也聚也恩愛相流湊也生相親愛死
相哀痛有會聚之道故謂之族○傳云公族公同祖疏
此有公子公族公姓對例為然○朱傳云公同高祖祖
廟未毁有服之親
按古之釋族者有三說古尚書說云九族高祖玄孫
之親鄭玄周禮小司徒掌三族之别以辨親疎及禮
記閨門之内有禮故三族和注云三族父子孫士昏
禮請期曰惟是三族之不虞使某也請吉日注云三
族謂父昆弟已昆弟子昆弟喪服小記曰親親以三
為五以五為九上殺下殺旁殺而親畢矣鄭注已上
親父下親子三也以父親祖以子親孫五也以祖親
高祖以孫親玄孫九也此純以父族而言者也戴禮
尚書歐陽說云九族父族四五屬之内一父女昆弟
適人者與其子二己女昆弟適人者與其子三己之
子適人者與其子四母族三母之父姓一母之母姓
二母女昆弟適人三妻族二妻之父姓一妻之母姓
二此兼内外親而言者也杜預左傳親其九族注云
九族謂外祖父外祖母從母子及妻父妻母姑之子
姊妹之子女子之子此純以外親而言者也予謂當
從孔安國鄭康成為正蓋小記云親親以三為五以
五為九此九族之定訓也經或言三族者舉其本或言
九族者極其末爾雅於内宗皆曰族於母妻曰黨而
已禮小功之末可以嫁娶妻之黨固無妨于嫁娶不
容慮其不虞士昏禮欲及未有不虞而迎婦知異姓
不在族中明矣且季梁對君無容近舍本宗而遠取
外屬元凱之釋尤為巨謬宋昭公欲去羣公子樂豫
曰公族公室之枝葉也不可縱尋斧焉豈亦異姓乎
孔氏乃疑高曾曾玄不能一身僃有故以外親充數
殊不思國君宗室繁衍高曾雖亾與高曾一代者或
高曾之子孫非高曾族乎曾玄雖無與曾玄為一代
者非曾玄族乎何足以難孔鄭之義也此章釋公族
又有二說毛云同祖朱云同高祖據左傳曰同姓于
宗廟謂諸姬也同宗于祖廟謂凢蔣邢茅胙祭也同
族于禰廟謂五服之内也記云五廟之孫祖廟未毁
雖為庶人冠取妻必告死必赴練祥則告是朱義有
所昉不似毛公徒對例而云也
六家詩名物疏卷四
