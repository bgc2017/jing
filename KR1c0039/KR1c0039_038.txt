六家詩名物疏卷三十五明馮復京撰
小雅南有嘉魚之什二
采芑篇
芑
陸疏云芑菜似苦菜莖青白色摘其棄白汁出肥可生
食亦可烝爲茹西河雁門芑尤美胡人戀之不出塞是
也○朱傳云即今苦蕒菜宜馬食軍行采之人馬皆可
食也○本草云野苦蕒五六回拗後味甘滑于家苦蕒
新田
爾雅云二歲曰新田孫炎曰新田新成柔田也
菑
爾雅云田一歲曰菑孫炎曰菑始菑殺其草木也郭璞
曰今江東呼初耕地反草爲菑○孔仲達云菑是殺草
之名雖二歲之後耕而殺草亦名爲菑
鉤膺
朱傳云鉤膺馬婁頷有鉤而在膺有樊有膺也樊馬大
帶纓鞅也○疏云此鉤是金路或方叔爲同姓或五官
之長得乘金路矣不乘革路者以革路臨戰所乘此時
受命率車未至戰時故不言戎車也○周禮巾車玉路
錫樊纓十有再就金路鉤樊纓九就象路朱樊纓七就
革路龍勒條纓五就木路前樊鵠纓注云樊讀如鞶帶
之鞶謂今馬大帶也鄭司農云纓謂當胸以削革爲之
玄謂纓今馬鞅玉路之樊及纓皆以五采罽飾之十二
就就成也鉤婁頷之鉤也金路無錫有鉤亦以金爲之
其樊及纓以五采罽飾之而九成象路無鉤以朱飾勒
而已其樊及纓以五采罽飾之而七成革路以白黑韋
襍色爲勒條讀爲絛其樊及纓以絛絲飾之而五成木
路無龍勒以淺黑飾韋爲樊鵠色飾爲纓前讀爲翦淺
黑色也就數與革路同○大行人云上公樊纓九就侯
伯七就子男五就○既夕云薦馬纓三就注諸侯之臣
飾纓以三色而三成此三色者蓋絛絲也○禮記云大
路樊纓一就次路樊纓七就注大路殷祭天之車也又
云大路樊纓一就先路三就次路五就○左傳鞶厲游
纓昭其數也注纓在馬胸前如索帬○釋言云氂罽也
舍人曰氂毛也罽胡人續羊毛而作○禮書云鉤在膺
前以金爲之杜預曰纓在馬膺前如索帬則纓非鞅也
樊然爲鞅之飾耳巾車言五者之飾皆其首面頷膺之
著者也故不及腹帶鄭康成以樊爲鞶帶之鞶又以龍
爲尨條爲絛前爲剪非也纓蓋用組爲之與冠纓同五
采一匝爲就與圭繅冕旒之就同
中鄉
鄭氏云中鄉美地名
軧(詳見秦風轂)
說文曰軧長轂也○考工記云容轂必直陳篆必正注
云容者治轂爲之形容也篆轂約也蓋以皮纏之而上
加以朱漆也○詩詁云軧轂之旁出者也
衡
釋名云衡横也横馬頸上也○考工記輿人爲車輪崇
車廣衡長參如一謂之參稱輈人爲輈衡任者五分其
長以其一爲之圍注云衡任謂兩軛之間也○烈祖笺
云金飾錯衡之車○禮書云衡長六尺六寸衡任之圍
一尺三寸五分寸之一而其長與輪崇車廣等衡圍與
軸圍等矣說文謂轅耑持衡曰軓軛下曲曰軥軛軥曰
䡣左傳稱庾公差追衞獻公射兩軥而還則軓在轅端
衡在軛上軛軥䡣在衡下而軛與軥䡣一物也衡上有
采以爲飾詩曰錯衡是也軛上有環以貫轡爾雅曰載
轡謂之轙是也
命服
箋云命服者命爲將受王命之服也天子之服韋弁服
朱衣裳疏云經云朱芾芾從裳色故知裳亦朱不用戎
服素裳者以其命將非在軍不可純如之也亦變爲美
故襍祭服之飾
葱珩
朱傳云珩佩首横玉也○玉藻云一命緼韍幽衡再命
赤韍幽衡三命赤韍葱珩注云衡佩玉之衡也幽讀爲
黝黑謂之黝青謂之葱周禮公侯伯之卿三命其大夫
再命其士一命子男之卿再命其大夫一命其士不命
○孔氏曰玉藻累一命至三命而止而云葱珩則三命
而上至九命皆葱珩也○雅翼云葱本白而末青青色
尤美古者佩玉有葱珩以玉色如葱色得名
隼
爾雅云鷹隼醜其飛也翬郭云鼓翅翬翬然疾○陸璣
云隼鷂屬也齊人謂之擊征或謂題肩或謂雀鷹春化
爲布榖者是也○考異郵云隂陽氣貪故題肩擊宋均
云題肩有爪芒爲隂中陽故擊殺也○禽經云鳥之小
而鷙者皆曰隼大而鷙者皆曰鳩又云鷹好峙隼好翔
鷹以膺之鶻以搰之隼以尹之○法言云麟之儀儀鳳
之師師其至矣乎螭虎桓桓鷹隼䎒䎒未至也○化書
云烏反哺仁也隼憫胎義也○韋昭云隼今之鶚○李
善云鷙擊之鳥通呼曰隼○陸佃云準于文从水从隼
今鷹之摶噬不能無失獨隼爲有準每發必中或曰即
今所呼爲鶻者是○雅翼云古今言隼未有的指其物
者獨說文解鵻云祝鳩也思允切又去鳥从十作隼則
鵻與隼通凡詩之翩翩者鵻皆隼也又解淮南子烏力
勝日而服于隼禮引爾雅謂之鵧鷑蠶時鳴人呵舍者
鴻鳥皆畏之據許所說則今鵶䳎鵶䳎小于烏而逐烏
郭氏解鵧鷑亦云小黑鳥鳴自呼江東名爲烏䳎解詩
鵻者類引釋鳥隹其鳺鴀故遂以爲祝鳩按隹字音錐
此既从鳥自與隼通事不相與獨鷑鳩鵧鷑者是矣
鉦
說文云鉦鐃也鐃小鉦也似鈴柄中上下通鐲鉦也○
孔氏云鐲鐃俱得名鉦但鐲以節鼓非靜之義故知鉦
以靜之指謂鐃也凡軍進退皆鼓動鉦止非臨陳獨然
依文在陳師鞠旅之上是未戰時事○周禮鼓人以金
鐲節鼓以金鐃止鼓注云鐲鉦也形如小鐘軍行鳴之
以爲鼓節鐃如鈴無舌有秉執而鳴之以止擊鼓大司
馬職云中春教振旅辨鼓鐸鐲鐃之用卒長執鐃公司
馬執鐲以教坐作進退疾徐疏數之節中冬教大閱車
徒皆作鼓行鳴鐲行及表乃止又三鼓車徒皆作鼓進
鳴鐲車驟徒趨及表乃止坐作如初乃鼓車馳徒走及
表乃止鼓戒三闋車三發徒三刺乃鼓退鳴鐃且卻及
表乃止坐作如初○樂記曰今夫古樂始奏以文復亂
以武疏云武謂金鐃○樂書云國語曰鼓丁寧韋昭曰
丁寧鉦也蓋自其聲濁言之謂之鐲自其儆人言之謂
之丁寧自其正人言之謂之鉦周禮卒長執鐃以其聲
譊譊然故以鐃名漢鼓吹曲有鐃歌所以退武舞也豈
亦周之遺制與
旅
周禮云五百人爲旅旅帥皆下大夫
振旅
爾雅云出爲治兵尚威武也入爲振旅反尊卑也孫炎
曰出則幼賤在前貴勇力也入則尊老在前復常法也
○左傳云三年而治兵入而振旅○穀梁傳云出曰治
兵習戰也入曰振旅習戰也○公羊傳云出曰祠兵入
曰振旅其禮一也皆習戰也○周禮中春教振旅
蠻
尚書三百里蠻注云以文德蠻來之不制以法○風俗
通云君臣同川而浴極爲簡慢蠻者慢也○爾雅六蠻
李巡曰一曰天竺二曰咳首三曰焦僥四曰跂踵五曰
穿胸六曰儋耳七曰狗軹八曰旁脊○王制曰南方曰
蠻雕題漆齒有不火食者矣○周禮職方氏掌八蠻之
人○明堂位八蠻之國○後漢傳平王東遷蠻侵暴中
國穎首以西有蠻氏之戎○留青日札云南方之人曰
蠻从虫䜌聲蛇種也
荆
元命包云軫星散爲荊州分爲楚國荆之言強也陽盛
物堅其氣急悍也○尚書禹貢云荆及衡陽惟荆州孔
氏云北據荆山南及衡山之陽○爾雅漢南曰荆州○
釋名云荆州取名于荆山也荆警也南蠻數爲寇逆其
民有道後服無道先強警備之也○國語史伯曰當成
周者南有荆蠻荊子熊嚴生子四人叔逃難于濮而蠻
蠻芈蠻矣惟荊實有令德○晉語叔向云昔成王盟諸
侯于岐陽楚爲荊蠻置茅蕝設望表與鮮牟守燎故不
與盟○穀梁傳云荆者楚也何爲謂之荊狄之也何爲
狄之聖人立必後至天子弱必先叛故曰荆狄之也○
史記楚世家熊霜元年周宣王初立又曰荆楚僄勇輕
悍好作亂乃自古記之矣
元老
禮記云五官之長出于諸侯曰天子之老
霆
爾雅疾雷爲霆霓注雷之急擊者謂霹靂○說文云霆
雷餘聲也鈴鈴所以挺出萬物震劈歴振物者春秋傳
曰震夷伯之廟○五經通義云震與霆皆霹靂也○春
秋繁露云王言下不從則金不從革而秋多霹靂霹靂
者金氣其音商故應霹靂○莊子云陰陽錯行則天地
大絯於是乎有雷有霆
征伐
孟子曰征者上伐下也敵國不相征也又云征者正也
各欲正己也○周禮大司馬以九伐之法正邦國馮弱
犯寡則眚之賊賢害民則伐之暴内凌外則壇之野荒
民散則削之負固不服則侵之賊殺其親則正之放弑
其君則殘之犯令凌政則杜之外内亂鳥獸行則滅之
○春秋左傳云有鐘鼓曰伐無曰侵○公羊傳云觕者
曰侵精者曰伐○穀梁傳云苞人民敺牛馬曰侵斬樹
木壞宫室曰伐
車攻篇
東(互見國風王)
傳云東洛邑也○周書度邑解武王曰我南望過于三
塗我北望過于有嶽丕願瞻過于河宛瞻于伊洛無遠
天室其曰茲曰度邑作雒解云周公將致政乃作大邑
成周于土中城方千七百二十丈郛方十七里南繫于
洛水北因于郟山以爲天下之大湊制郊甸方六百里
國西土爲方千里○史記婁敬云成王即位而營成周
洛邑以此爲天下之中也有德則易以王無德則易以
亡○通鑑外紀云成王使召公先相宅周公至洛師復
卜申視營築謂之王城是爲東都○東京賦云召伯相
宅卜惟洛食周公初基其繩則直泝洛背河左伊右瀍
西阻九河東門於旋太室作鎮揭以熊耳底柱輟流鐔
以大岯○陸機洛陽記云洛陽城周公所制東西十里
南北十三里城上百步有一樓櫓外有溝渠○一統志
河南河南府禹貢豫州之域武王定鼎郟鄏成王營洛
爲王城下都平王東遷乃居王城洛陽縣附郭本成周
地居洛水之北故曰洛陽洛陽故城在府城東洛水北
周公所營成周也
田車
季彭山云田車在周禮巾車謂之木路不鞔以革而但
漆之蓋樸素渾堅之制也輿廣六尺六寸與兵車乘車
同惟輪則田車小兵車乘車三寸說者以兵車乘車皆
駕國馬而田車駕田馬故也然既差馬而齊之故四牡
孔阜皆良馬也特以田車欲便于搏獸故其輪稍低所
謂田馬雖不及龍馬之八尺蓋亦七尺之騋矣
甫草
鄭箋云甫田之草也○爾雅十藪鄭有圃田郭云今滎
陽中牟縣西圃田澤是也○職方云河南曰豫州其澤
藪曰圃田○穆天子傳天子里甫田之路東至于房○
左傳皇武子曰鄭之有原圃猶秦之有具囿○竹書紀
年梁惠成王十年入河水于甫田又爲大溝而引甫水
○水經注云渠水歴中牟縣之圃田澤澤多麻黃草故
述征記曰踐縣逕便覩斯卉窮則知踰界詩所謂東有
圃草也西限長城東極官渡北佩渠水東西四十許里
南北二百許里中有沙岡上下二十四浦津津流逕通
淵潭相接水盛則北注渠溢則南播爲鄭隰之淵藪矣
○一統志圃田澤在河南開封府中牟縣西北七里其
澤東西五十里南北二十六里西限長城東極官渡高
者可耕窪者成滙今爲澤者八若東澤西澤之類爲陂
者三十有六若大灰小灰之類其實一圃田澤耳
苗
傳云夏獵曰苗○爾雅夏獵爲苗郭璞曰爲苗稼除害
○周禮中夏教茇舍如振旅之陳辨號名之用遂以苗
田注云夏田爲苗擇取不孕任者若治苗去不秀實者
○公羊傳云春曰苗
獸
說文云獸守備者也○國語云獸三爲羣○爾雅云四
足而毛謂之獸○周禮庖人掌共六獸鄭司農云麋鹿
熊麕野豕兔玄謂六獸當有狼而熊不屬又獸人掌罟
田獸獸醫掌療獸病療獸痬服不氏掌養猛獸而教擾
之穴氏掌攻蟄獸囿人掌囿游之獸禁○淮南子曰毛
犢生應龍應龍生建馬建馬生麒麟麒麟生庶獸凡毛
者生于庶獸
敖
箋云敖鄭地今近滎陽○郡縣志敖山在鄭州滎澤縣
西十五里○水經濟水東逕敖山北注云詩薄獸于敖
山上有城殷仲丁所遷秦置倉于其中亦曰敖倉城○
吕東萊云晉師救鄭在敖鄗之間設七覆於敖前則敖
山之下平曠可以屯兵翳薈可以設伏東有甫草即此
地○郡國志河南滎陽有敖亭周宣王狩于敖○一統
志敖山在河南開封府鄭州河隂縣西北二十里
金舄
箋云金舄黃朱色也疏即禮之赤舄也加金爲飾故謂
金舄
會(互見沔水)
儀禮云諸侯覲于天子爲宫方三百步四門壇十有二
尋深四尺加方明于其上注此謂時會殷同也爲宫者
於國外王巡狩至方嶽諸侯會之亦爲此宫以見之又
云公侯伯子男皆就其旂而立四傳擯天子出拜日于
東門之外反視方明禮日于南門外禮月與四瀆于北
門外禮山川丘陵于西門外祭天燔柴祭山丘陵升祭
川沈祭地瘞○周禮大宗伯以賓禮親邦國時見曰會
注云時見者言無常期諸侯有不順服者王將有征討
之事則既朝覲王爲壇於國外合諸侯而命事焉春秋
傳曰有事而會不協而盟是也大司馬大會同帥士庶
子而掌其政令小司馬凡小會同掌其事大行人時會
以發四方之禁注云禁謂九伐之法司儀將合諸侯則
令爲壇三成宫旁一門詔王儀南鄉見諸侯土揖庶姓
時揖異姓天揖同姓○少儀云會同主詡○晉叔向云
明王之制歲聘以志業間朝以講禮再朝而會以示威
再會而盟以顯昭明
同
周禮大宗伯云殷見曰同注殷猶衆也十二歲王如不
巡狩則六服盡朝朝禮既畢王亦爲壇合諸侯以命政
焉所命之政如王巡狩殷見四方四時分來終歲則徧
大行人云殷同以施天下之政注政謂邦國之九法
按毛傳時見曰會殷見曰同此釋文則然耳其實宣
王會諸侯於東都非必有征討又非十二年之事意
者會諸侯之時亦曾爲壇于國外如覲禮所云與然
會者交會同者同聚則諸侯見天子或並得稱之乎
拾
三禮圖云□者臂捍以朱韋爲之謂之□者所以遂弦
也○周禮繕人掌王之用決拾注拾謂韝扞也著左臂
裏以韋爲之○禮書云拾亦謂之遂儀禮所謂袒決遂
是也亦謂之捍内則所謂佩決捍是也鄉射記大夫與
士射袒纁襦燕禮記君射袒朱襦蓋大夫與士射士則
以拾蔽膚大夫斂衣而已君與大夫射大夫以拾蔽膚
君斂衣而已鄭氏謂拾所以蔽膚斂衣者此也曲禮曰
野外軍中無摯以纓拾矢可也則拾亦可以爲摯與
射夫
孔氏云大射禮選羣臣爲三耦若大夫不足以士充之
三耦之外其餘衆士與射者各自取匹謂之衆耦射人
說賓射之禮云王以六耦則天子大射亦六耦也故夏
官大司馬職云若大射則合諸侯之六耦此其義也射
人云諸侯四耦大射惟三耦者賓射對鄰國之君尊故
四耦大射與已之臣子卑故降之天子尊無與敵無所
差降大射賓射六耦之外亦當有衆耦
徒
爾雅云徒御不驚輦者也○傳云徒輦也○周禮鄉師
云大軍旅會同治其輦注云輦人輓行所以載任器也
止以爲蕃營族師以時校登族之車輦縣師辨車輦之
稽遂人遂師掌以時登其車輦稍人若有會同師田行
役之事則以縣師之法作其輂輦○司馬法曰夏后氏
謂輦曰余車殷曰胡奴車周曰輜輦輦一斧一斤一鑿
一梩周輦加二板二築夏后氏二十人而輦殷十八人
而輦周十五人而輦
庖
周禮庖人掌共六畜六獸六禽辨其名物凡其死生鱻
薧之物以共王之膳與其薦羞之物及后世子之膳羞
共祭祀之好羞共喪紀之庶羞賓客之禽獻鄭玄云庖
之言苞也裏肉曰苞苴○禮記曰君子遠庖厨凡有血
氣之物弗身踐也又曰獵之禮一爲乾豆二爲賓客三
爲充君之庖○帝王世紀云太昊取犧牲以共庖厨
吉日篇
戊
爾雅云太歲在戊曰著雍○說文云戊中宫也象六甲
五龍相拘絞也戊承丁象人脅○釋名云戊茂也物皆
茂盛○漢書云豐茂于戊○蔡邕云大撓探五行之情
占斗綱所建於是始作甲乙以名日謂之幹作子丑以
名日謂之支支幹相配以成六旬○箋云戊剛日也
伯
夏官校人云春祭馬祖夏祭先牧秋祭馬社冬祭馬步
注云馬祖天駟先牧始養馬者馬社始乘馬者馬步神
爲災害馬者○爾雅云天駟房也孫炎曰龍爲天馬故
房四星謂之天駟○孝經說云房爲龍馬○國語云農
祥晨正土乃脉發韋氏曰農祥房星也○晉書云房四
星爲明堂天子布政之宫也亦四輔也下第一星上將
也次次將也次次相也上星上相也南二星君位北二
星夫人位亦曰天駟爲天馬主車駕南星曰左驂次左
服次右服次右驂亦曰天廐又主開閉爲蓄藏之所由
也房星明則王者明驂星大則兵起星離民流
禱
說文云禱告事求福也禂禱牲馬祭也詩曰既禡既禂
○爾雅曰既伯既禱馬祭也注伯祭馬祖也將用馬力
必先祭其先疏夏官馭夫春祭馬祖馬祖祭之在春其
常也而將用馬力則又用彼禮以禱之○周禮庾人祭
馬祖祭閑之先牧甸祝禂牲禂馬皆掌其祝號杜子春
云禂禱也爲馬禱無疾爲田禱多獲禽牲
庚
爾雅云太歲在庚曰上章○史記云庚者言隂氣庚萬
物故曰庚○漢書曰歛更于庚○說文云位西方象秋
時萬物庚庚有實也庚承已象人齎○釋名云庚猶庚
也堅強貎○孔氏云曲禮外事以剛日擇馬亦用庚爲
剛日也
午
爾雅云太歲在午曰敦牂○史記云午者陰陽交故曰
午○漢書曰咢布于午○說文云午牾也五月隂气午
逆陽冒地而出○孔氏曰擇馬用午日蓋於辰午爲馬
故也○漢書翼奉云南方之情惡惡行廉貞寅午主之
西方之情喜喜行寬大己酉主之二陽並行是以王者
吉午酉也詩曰吉日庚午
麀
釋獸云鹿牡麚牝麀
麌
箋云麕牡曰麌○爾雅云麕牡麌牝麜
漆沮
禹貢雍州漆沮既從導渭自鳥鼠同穴東會于灃又東
會于涇又東過漆沮入于河孔安國曰漆沮二水名亦
曰洛○顔師古曰漆沮即馮翊之洛水也○蔡傳云漆
水寰宇記自耀州同官縣東北界來經華原縣合沮水
沮水地志出北地郡直路縣東今坊州宜君縣西北境
也寰宇記沮水自坊州昇平縣北子午嶺出俗號子午
水下合榆谷慈馬等川遂爲沮水至耀州華原縣合漆
水至同州朝邑縣東南入渭○水經漆水出扶風杜陽
縣俞山東北入于渭沮水出北地直路縣東過馮翊祋
祤縣北東入于洛○水經注鄭渠在太上皇陵東南濁
水注焉俗謂之漆水又謂之柒沮其一水東出即沮水
也故濁水得柒沮之名東北流注于洛水
按漆沮二水名其源又各别故說者紛紛據孔安國
顔師古之說漆沮即洛水也朱子亦云漆沮在西都
畿内涇渭之北所謂洛水今洛水出陜西慶陽府環
縣經延安府甘泉縣鄜州宜君縣子午嶺至中部縣
入西安府界經耀州及同官縣至富平縣合沮水歴
蒲城同州至朝邑縣東南入渭乃周官所云雍州其
浸渭洛非伊洛之洛也寰宇記謂漆自同官來指此
竊意漆水即洛水也與扶風杜陽之漆不同一統志
不考乃云同官之漆出自鳳翔不知彼漆爲涇汭所
間豈能飛渡涇汭而來同官邪沮水出自延安府宜
君縣至子午嶺合子午水歴中部縣東南流入西安
府界至富平縣合漆水即洛也孔氏注禹貢漆沮亦
曰洛水是也但不當以沮并爲洛耳此馮翊之漆沮
也即此漆沮之從天子之所與潛猗與漆沮是也蓋
漆沮之會于同州者去鎬京三百餘里爾雅周之藪
曰焦穫焦穫近於漆沮其山多獸其水多魚取魚狩
獵之地當必此也書稱渭水東過漆沮亦是此漆沮
若出扶風漆縣者則在灃之上流與經之次序不合
矣其水經注所云濁水謂之漆沮者當在今臨潼縣
界未知今之土俗亦名爲漆沮否然濁水一小水注
鄭渠者耳非詩人所咏也一漆水出鳳翔府麟遊縣
西普潤廢縣故漢漆縣也流經岐山北大欒水自西
北注之南與杜水合齊詩所謂自杜沮漆者也其沮
之所在孔仲達云未聞此扶風之漆沮也緜詩云自
土沮漆指此何者不窋徙居戎翟之間在今慶陽府
公劉遷豳在今邠州淳化縣西廢三泉縣界當涇水
之西其道甚便而沮在涇之東漆又在沮之東俱隔
大山公劉初遷必不至馮翊之漆沮也及大王自豳
遷岐踰梁山始至岐山北漆沮合流之處梁山在今
西安府乾州城西北五里當豳之西南孔仲達緜詩
疏云漆沮在豳地二水東流亦過周非也若漆沮在
豳則公劉于豳斯舘已有宫室大王何爲陶復陶穴
哉但以大王初至扶風之地故陶復陶穴云耳又一
沮水出鞏昌府階州角弩谷東南入渭此别一水也
寰宇記云合榆谷水榆谷在臨洮去渭源近正謂此
沮水若延安沮水何由西行數百里至臨洮既至臨
洮又何由至西安之耀州耶
祁
箋云祁當作麎○爾雅云麋牡麔牝麎其子䴠其跡纏
絶有力狄疏云麋總名也詩吉日云其麎孔有○說文
云麋鹿屬也冬至解角○運斗樞云瑶光星散爲麋○
獸人云夏獻麋醢人朝事之豆昌本麋臡菁菹麋臡○
左傳莊十七年多麋注云麋多則害五稼○月令仲冬
麋角解熊氏云鹿是山獸夏至得隂氣而解角麋是澤
獸故冬至得陽氣而解角賈公彦云麋爲隂獸情淫而
游澤冬至隂方退故解角從隂退之象鹿是陽獸情淫
而游山夏至得隂而解角從陽退之象若節氣早則麋
角十一月解故夏小正云十一月麋角隕墜若節氣晚
則十二月麋角解故小正云十二月隕麋角○莊子云
麋與鹿交又曰麋鹿食薦○陶隱居云麋千百爲羣多
牝少牡人言一牡輒交十餘牝交畢即死其脂墮土中
經年人得之方好名曰遁脂○埤雅云白虎通曰熊爲
獸巧猛麋爲獸迷惑故天子射熊諸侯射麋麋水獸也
青黑色肉蹄一牡能乘十牝角自生至堅無兩月之久
大者乃重二十餘斤其堅如石計一夜須生數兩此骨
血之至強者
客
周禮大宗伯以饗燕之禮親四方之賓客大行人掌大
賓之禮及大客之儀注云大賓要服以内諸侯大客謂
其孤卿小行人大客則擯小客則受其幣而聽其辭疏
云大客爲要服以内諸侯之使臣小客謂蕃國諸侯之
使臣○孔疏云天子所賓客惟諸侯耳對文君爲大賓
臣爲大客散則賓亦客也
醴
周禮酒正辨五齊之名二曰醴齊注云醴猶體也成而
汁滓相將如今甜酒矣○明堂位云殷尚醴○韓詩說
云醴甜而不泲也○說文云酒一宿熟也○孔疏云醴
不可專飲天子於羣臣不徒設醴而已此言酌醴者左
傳天子饗諸侯每言饗醴命之宥是饗醴者天子飲酒
之敬故舉醴言之也
六家詩名物疏卷三十五
