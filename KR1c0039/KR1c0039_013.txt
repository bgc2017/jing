六家詩名物疏卷十明馮復京撰
國風邶二
終風篇
終風
韓詩說云西風也○毛傳云終日風為終風
暴
爾雅云日出而風為暴孫炎曰隂雲不興而大風暴起
○乙巳占云風卒起乍有乍無者曰暴風
按說文引此詩暴作瀑疾雨也
霾
爾雅云風而雨土為霾孫炎曰大風揚塵土從上下也
○釋名曰霾晦也言如物塵晦之色
曀
爾雅云隂而風為曀孫炎曰雲氣曀日○釋名曰曀翳
也言掩翳日光使不明也
日
尚書云期三百有六旬有六日
按周天三百六十五度四分度之一日日行一度故
因謂之日也大撓作甲子是有剛柔之異
釋名云嚏聲乍嚏而出也○禮記月令曰季秋行夏令
則人多鼽嚏内則云在父母舅姑之所不敢噦噫嚏咳
○素問云冬善病鼽衂注以氣在頭也
擊鼓篇
鼓
周禮鼓人以鼖鼓鼓軍事以金錞和鼓以金鐲節鼓以
金鐃止鼓以金鐸通鼓凡軍旅則鼓鼜軍動則鼓其衆
田役亦如之鏄師凡軍之夜三鼜皆鼓之守鼜亦如之
大司馬仲春教振旅王執路鼓諸侯執鼖鼓軍將執晉
鼓師帥執提旅帥執鼙中冬教大閱鼓人三鼓車徒皆
作○左傳曰師之耳目在吾旗鼓又云一鼓作氣再而
衰三而竭又云金鼓以聲氣○司馬法云千人之師執
鼙萬人之師執大鼓
按武事之鼓有六路鼖晉提鼙鼜也路四面鼓也鼓
長八尺面四尺中圍加三之一謂之鼖鄭玄曰即軍
夜三鼜之鼓也陳暘依沈休文云鼜鼓長丈二尺非
鼖也長六尺六寸左右端廣六寸中尺厚三寸穹者
三之一上三正謂之晉鼓有曲木提持立馬髦上者
謂之提鼓之尤小者謂之鼙即儀禮所謂朔周禮所
謂朄也路鼓本用之鼓鬼享晉鼓本用之鼓金奏鼖
鼓亦懸於辟雝鼙鼓亦通於射祭而軍事皆得用之
此所謂擊鼓其鏜者非教振旅又非警鼜乃州吁治
兵之鼓應是鼖爾
兵
周禮司兵掌五兵五盾各辨其物與其等以待軍事凡
授兵從司馬之法以頒之用兵亦如之鄭司農云五兵
者戈殳戟酋矛夷矛鄭康成云車之五兵鄭司農所云
者是也步卒之五兵則無夷矛而有弓矢○考工記云
攻國之兵欲短守國之兵欲長句兵欲無彈刺兵欲無
蜎是故句兵椑刺兵摶○司馬法云弓矢圍殳矛守戈
戟助凡五兵長以衛短短以救長○管子云蚩尤受盧
山之金而作五兵
按考工記廬人云戈殳戟酋矛夷矛乃云六建既備
車不反覆六建者五兵與人故以為車之五兵如先
鄭說也後鄭知徒之五兵無夷矛有弓矢者以司馬
法知之且夷矛三尋步卒不便於用也然夷矛雖不
施於步而弓矢未嘗不設於車小戎閟宫所載是也
國
說文云國邦也○禮記云王者之制禄爵凡五等公侯
田方百里伯七十里子男五十里不能五十里不合於
天子附於諸侯曰附庸天子之縣内凡九十三國名山
大澤不以朌九州千七百七十三國天子之元士諸侯
之附庸不與○周禮大司徒諸公地方五百里其食者
半諸侯地方四百里食者三之一諸伯地方三百里食
者三之一諸子地方二百里食者四之一諸男地百里
食者四之一○左傳云天子之地一圻列國一同自是
以衰○易曰比先王以建萬國親諸侯
漕
戴延之西征記云白馬城故衛之曹邑○通典滑州白
馬縣衛國曹邑戴公廬於曹即此○孔氏曰漕地在鄘
而邶曰土國城漕國人所築之城也思須與漕衛女所
經之邑也
按唐之滑州今直隸大名府滑縣白馬縣今廢在滑
縣治南一統志云即衛之曹邑也
孫
傳云公孫文仲也○白虎通云諸侯之子稱公子
公子之子稱公孫○朱傳云孫氏○姓纂云衛武
公子惠孫曾耳為衛上卿因氏焉○潛夫論云孫
氏者或王孫之班也或諸孫之班也衛之公族孫
氏
陳
譜云陳者虙羲氏之墟武王以封虞閼父之子媯滿是
曰陳胡公都宛丘之側其封域在禹貢豫州之東其地
廣平無名山大澤西望外方東不及盟豬○左傳子産
云昔虞閼父為周陶正以服事我先王先王頼其利器
用也與其神明之後也庸以元女太姬配胡公而封諸
陳以備三恪○地里志云太姬婦人尊貴好祭祀用史
巫故其俗巫鬼○一統志陳州在河南開封府城東南
三百五十里周封舜後於此為陳國
宋
鄭譜云武王克商以陶唐氏火正閼伯之墟封微子啓
為宋公代武庚為商後其封域在禹貢徐州泗濱西及
豫州盟豬之野○地里志梁國睢陽縣故宋國微子所
封○朱傳云宋都商丘
按古之商丘漢之梁國睢陽皆今之河南開封府歸
德州也泗濱在今直隸徐州秦之泗水郡也孟諸亦
在今歸德州境
手
釋名云手須也事業之所須也○禮記手容恭
凱風篇
凱風
釋天云南風謂之凱風李巡曰南風長養萬物喜樂故
曰凱風○易緯云夏至景風至○呂氏春秋云南方曰
巨風○大戴禮云正月時有俊風俊者大也大風南風
也何大於南風也曰合冰必於南風解冰必於南風生
必於南風收必於南風故大之也○世紀云舜作五弦
之琴以歌南風歌曰南風之薰兮可以解吾民之愠兮
南風之時兮可以阜吾民之財兮○山海經云發爽之山
又東四百里至于旄山之尾其南有谷曰育遺多怪鳥
凱風自是出
棘
爾雅云茦刺郭璞曰草刺鍼也○方言云凡草木刺人
北燕朝鮮之間謂之茦自關而西謂之刺江湘之間謂
之棘○本草云白棘一名棘針一名棘刺棘刺花一名
䓆蓂○唐本注云棘有赤白二種刺有兩種有鈎有直
補益宜用直者療腫宜用鈎者白棘莖白如粉子葉與
赤棘同棘中時復有之亦為難得也○圖經云棘小棗
也叢高三四尺花葉都似棗而有赤白二種○爾雅
云槐棘醜喬注枝皆喬竦○孟子養其樲棘趙注
樲棘小棘所謂酸棗也○爾雅疏云棗實小而味酢者
名樲○嵩陽子云余家于滑臺今酸棗縣即滑之屬邑
也其地名酸棗焉其樹高數丈徑圍一二尺木理極細
堅而且重樹皮亦細文似蛇鱗其棗圓小而味酸核微
圓其仁稍長色赤如丹此毉之所重居人不易得今市
之賣者皆棘子為之○圖經云酸棗野生多在坡坂及
城壘間似棗木而皮細其木心赤色莖葉俱青花似棗
花八月結實紫紅色似棗而圓小味酸○埤雅云棘性
堅強費風之長養者其心之生更難于幹四時纂要云
四月棗葉生凱風之時也魏風園有棘棘酸棗也於果
為下舊云鵲巢中必有棘盖棘性煖○雅翼云棘可以
為矢昔者楚之先祖桃弧棘矢以共禦王事棘植于花
外則花不被霜凱風既云自南乃當景風白虎通云景
風至棘造實盖吹彼棘心者將以趣其造實萬物之難
生者棘而造實又欲其應候南風雖能生物亦已勞矣
○春秋元命包云樹棘聽訟其下者棘赤心有刺言治
人者原心不失其赤實也○管子五沃之土其棘其棠
按朱傳云棘小木叢生多刺難長似指荆棘本草之
白棘叢生三四尺者也老子曰師之所處荆棘生焉
皇覽云孔子塋中不生荆棘及刺人草此詩曰棘薪
若云但可為薪云爾然古者朝位植棘取其赤心有
刺也又以為七盖取其枝翹竦有奉上之義又可為
矢出冰以除災皆疑是樲棘盖朝位植以配槐豈宜
小木其用亦多豈徒為薪樲棘實可食魏詩園有棘
其實之食是也說樲棘者雖不同想其木高大非荆
棘比也埤雅云棘大者棗小者棘或云棘實曰棗故
爾雅釋樲在棗條中然本草大棗酸棗白棘治療各
異青史子云棘西方之草秋木也棗北方之草冬木
也斷乎棗棘有辨江南無棘陶隱居之流遂多誤說
合諸書論之棗有十一種而樲實是棘以本草列酸
棗于木部故也晳無實棗或亦棘類與嚴氏詩輯則
以此章棘心魏風園有棘之棘為酸棗楚茨言抽其
棘青蠅止于棘之棘為荆棘盖樲亦多刺難長者故
嚴云爾與朱說似别
寒泉
說文云泉水源也○爾雅云泉一見一否為瀐濫泉正
出沃泉懸出汍泉穴出歸異出同肥○通典寒泉在濮
州濮陽縣東南浚城○水經注濮水枝津東逕浚城南
而北去濮陽三十五里城側有寒泉岡即詩爰有寒泉
在浚之下世謂之高平渠非也
浚
通典云濮陽縣東南浚城○輿地廣記云開封縣有浚
溝詩所謂浚郊浚都也祥符縣北有浚水故謂浚儀有
寒泉坂○李氏曰一云浚水出浚儀東經邶城入濟○
玉海云按毛傳浚衛邑干旄云在浚之都下邑曰都當
以在濮陽者為正
按濮陽縣今為直隸大名府開州祥符縣今屬河南
開封府即漢之浚儀古開封縣亦併入焉
雄雉篇
雉
韓詩章句云雉耿介之鳥○朱傳云雉野鷄雄者有冠
長尾身有文采善闘○爾雅云鷂雉鷮雉鳪雉鷩雉秩
秩海雉鸐山雉雗雉鵫雉雉絶有力奮伊洛而南素質
五采皆備成章曰翬江淮而南青質五采皆備成章曰
鷂南方曰&KR1319;東方曰鶅北方曰鵗西方曰鷷雉之暮子
為鷚○易曰離為雉注取其有文章○書曰日月星辰
山龍華蟲注華蟲鷩雉也楊烱冕服議云雉身被五采
象聖人體兼文明○左傳郯子云少皥為鳥師而鳥名
五雉為五工正利器用正度量夷民者也○大戴禮云
正月雉震雊震也者鳴也呴也者鼓其翼也正月必雷
雷不必聞惟雉為必聞之○春官大宗伯云士執雉○
士相見禮云贄冬用雉注取其耿介交有時别有倫也
○月令云孟冬雉入水為蜃季冬之月雉雊雞乳曲禮
云祭宗廟雉曰疏趾○運斗樞云璣星散為雉○蔡邕
月令章句云雷在地中雉性精剛故獨知之應而鳴也
○化書云雉不再合信也○山海經云小華之山其鳥
多赤鷩可以禦火孟山鳥多白雉○禽經云鵻上無尋
鷚上無常雉上有文鷃上有赤○莊子云澤雉十步一
啄百步一飲不蘄畜於樊中○徐爰射雉賦注云雉一
界之内要以一雄為主餘者雖衆莫敢鳴雊儁異之雉
不但欲擅一場又挾兩雌○埤雅云雉死耿介妒壟護
彊雖飛不越分域南方之物陶氏謂丙午日不可食明
主于火也雉飛若矢一往而墮雉鷄類也不能遠飛崇
不過丈修不過三丈故雉高一丈長三丈也○雅翼云
雉應義氣其鳴以頸相勾
按古多云雉有十四種今以爾雅所釋計之鷂雉即
江淮而南青質五采者王后揄狄刻繒為其形而采
畫之以為文章鷮雉即詩所云有集維鷮者鳪雉雉
之黃色鳴自呼者鷩雉釋名云鷩雉之憋惡者其耿
介甚于他雉似山鷄而小背上黃腹下赤項綠色鮮
明禮鷩冕七章之服畫之盖取耿介與王后三翟異
也秩秩海雉如雉而黑在海中山上鸐山雉尾長者
俗呼山鷄禽經云首有采毛鄭注周禮云翟雉名然
惟此雉稱鸐則簡兮言左手秉翟者此雉之羽也雗
雉鵫雉郭云今白鷯也亦名白雉白雉古以為瑞周
時越裳獻之抱朴子云白雉有種南越尤多則此雗
即越裳所獻者也翬即斯干所謂如翬斯飛者&KR1319;鶅
鵗鷷四方雉名除奮鷚可通諸雉但可得十二種耳
杜預注左傳以翟為南方之雉與爾雅異予謂左傳
五雉未聞其名略而不說可也
匏有苦葉篇
匏
說文云匏瓠也从包从夸聲包取其可包藏物也○古
今注云匏瓠也壺蘆瓠之無柄者瓠有柄者懸瓠可以
為笙曲沃者尤善秋乃可用之則漆其裏瓢亦瓠也瓠
其緫瓢其别也○埤雅云長而瘦上曰瓠短頸大腹曰
匏傳云匏謂之瓠誤矣盖匏苦瓠甘復有長短之殊定
非一物也子曰吾豈匏瓜也哉焉能繫而不食繫而不
食以苦故也○國語叔向曰苦匏不材于人共濟而已
○陸疏云匏瓠也葉小時可為羹又可淹煑極美故詩
曰幡幡瓠葉采之烹之今河南及揚州人恒食之八月
中堅強不可食故云苦葉○詩緝云匏經霜其葉枯落
然後乾之腰以渡水
按廣雅說文古今注陸璣疏通云匏瓠也惟陸農師
云長而瘦上曰瓠短頸大腹曰匏其兩形之别出于農
師創見考諸書惟瓠甘匏苦為可明耳然本草有苦瓠
唐本注謂之苦瓠&KR1365;復非瓠中之苦者瓠中之苦者疑
是匏也陸疏似以甘瓠為匏非也盖瓠為揔名甘者可
食嘉魚稱甘瓠纍之是也苦者佩以渡水此詩匏有苦
葉是也入藥者名苦瓠&KR1365;夏末始實秋中方熟取以為
器經霜乃堪無柄者名壺蘆七月稱八月斷壺是也有
柄者懸瓠潘岳云河汾之寳是也小者名瓢食之勝瓠
陶貞白所言是也細腰者名蒲盧淮南子云百人抗浮
是也匏亦可通名壺鶡冠子云中流失船一壺千金
軌
少儀云祭左右軌范乃飲注云周禮大御祭兩軹祭軓
乃飲軓與軹于車同謂轊頭也軓與范聲同謂式前也
疏式前之軓車旁着凡或作範字即詩濟盈不濡軓亦
車旁凡與此同也若轂末之軌則車旁着九此經左右
軌是也其車轍亦謂之軌亦車旁着九則考工記經途
九軌與此字同而事異也○周禮太馭祭兩軹祭軓
注軹謂兩轊軓車前式也輈人云軓前十尺而策半
之注軓是軓法也謂輿三面之材輢式之所尌持車
正也○禮書云車制輿在下輢在兩相式在前軫在
後較則輢上出式也軹則横植于輢者也轛則横植
于式者也(已上釋式前之軓)○考工記輪人為輪五分其轂
之長去一以為賢去三以為軹鄭司農云賢大穿也
軹小穿玄云凡大小穿皆謂金也○禮書云軹轂末
也亦謂之轊又謂之軌輿人三分較圍去一以為軹
圍三分軹圍去一以為轛圍則軹又輢之横植者與
轂末之軹不同(此釋轂末之軓)○匠人云國中經涂九軌注
軌謂轍廣乘車六尺六寸旁加七寸凡八尺是謂轍
廣○禮書云車迹為轍轍廣為軌左傳曰下而視其
轍此車迹也考工記曰經途九軌此轍廣也(此釋車迹)
(之軌)
按軓字从車从凡音范在式前毛公釋此軓云由輈
以上為軓是也軌字从車从九音龜美反轍廣也朱
子注云車轍是也轂末亦謂之軌同龜美反一名軹
一名轊是轍之小穿羅中行云車輪廣狹高下皆定
于軌軌同則轍迹亦同後人因謂車轍亦曰軌曲禮
塵不出軌以高下言中庸車同軌以廣狹言盖車輪
崇六尺六寸軌居輪中若濡軌則水涉三尺三寸此
謂轂末之軌也予謂軌軓二字書者易混式前轂末
二處皆水可濡孔仲達不知軹亦名軌乃謂少儀字
誤朱子但取軌牡叶韻而不知軌之為軹遂以車轍
釋之轍迹特車行之見于地者豈可濡乎若詩取叶
韻當從羅氏為長
鴈
夏小正云正月鴈北鄉鄉者何也鄉其居也鴈以北方
為居何以謂之為居生息長焉爾九月遰鴻鴈遰往也
○周禮六摯大夫執鴈又云菭菹鴈醢又曰鴈宜麥○
儀禮士相見曰下大夫相見以鴈飾之以布注鴈取其
知時飛翔有行列也○士昏禮云下達納采用鴈執鴈
請問名納吉用鴈請期用鴈注用鴈為贄者取其順隂
陽往來○周書曰白露之日鴻鴈來鴻鴈不來遠人背
畔小寒之日鴈北鄉鴈不北鄉民不懷至○爾雅云鳬
鴈醜其足蹼其踵企郭璞曰脚指間有幕蹼屬相著飛
則脚跟企直○春秋說題辭云鴈之言鴈鴈起聖以招
期知晚蚤故鴈南北以陽動也○禽經云鳱以水言自
北而南&KR2448;以山言自南而北○春秋繁露云凡贄大夫
用鴈有類長者在民上必有先後鴈有行列故以為贄
○吕氏春秋云仲秋之月候鴈來季秋之月候鴈來許
慎注云候時之鴈從北漠中來南過周雒之彭蠡八月
來者其父母也其子羽翼穉弱未能及之故九月來過
周雒○方言云自關而西謂鴈&KR1391;鵝南楚之外謂之鵝
或謂之鶬&KR1391;○古今注云鴈自河北渡江瘦瘠能高飛
不畏繒繳江南沃饒每至還河北體肥不能高飛嘗啣
蘆長數寸以防繒繳○淮南子云鴈從風而飛以愛氣
力○物類相感志云大曰鴻小曰鴈陽鳥也夜宿洲中
鴻在内鴈在外遂更驚避備狐與人之捕已○山海經
云鴈門山鴈出其間在高柳北○本草衍義云鴈得中
和之氣熱則即北寒則即南以就和氣所以為禮幣者
一取其信二取其和○埤雅云鴈行斜步側身故莊子
謂士成綺鴈行避影而問老子一名朱鳥法言曰能來
能往者朱鳥之謂與○雅翼云今北方有鴈似鴻而小
秋深乃來來則霜降河北謂之霜信
旦
淮南子云日至於曲阿是謂旦明○周禮雞人掌夜呼
旦以嘂百官
妻
儀禮云夫妻牉合也○禮記云天子之妻曰后諸侯曰
夫人大夫曰孺人士曰婦人庶人曰妻又内則云聘則
為妻奔則為妾○白虎通云妻者齊也與夫齊體自天
子下至庶人其義一也○釋名云夫妻匹敵之義也士
庶人曰妻○春秋漢含孳云妻象大隂臣法金位水火
交感隂陽以設夫婦象也○荀子云天子無妻告無匹
也
冰
說文云冰水堅也○風俗通云積冰曰凌冰壯曰凍冰
流曰澌冰解曰泮○易坤卦初六履霜堅冰至象曰履
霜堅冰隂始凝也馴致其道至堅冰也○易通卦驗云
大雪魚負冰鄭玄注曰負上近水也○周禮云淩人掌
冰十二月令斬冰春始治鑑凡内外饔之膳羞鑑焉凡
酒漿之酒醴亦如之祭祀共冰鑑賓客共冰大喪共夷
槃夏頒冰掌事○月令云孟冬水始冰地始凍仲冬冰
益壯地始坼季冬冰方盛水澤腹堅命取冰孟春東風
解凍魚上冰仲春天子乃獻羔開冰先薦寢廟○左傳
申豐云古者日在北陸而藏冰西陸朝覿而出之其藏
冰也深山窮谷固隂沍寒於是乎取之其出之也朝之
禄位賓食喪祭於是乎用之其藏之也黑牡秬黍以享
司寒其出之也桃弧棘矢以除其災獻羔而啓之火出
而畢賦自命夫命婦至于老疾無不受冰山人取之縣
人傳之輿人納之隸人藏之夫冰以風壯而以風出藏
之也周用之也徧則冬無愆陽夏無伏隂春無凄風秋
無苦雨雷出不震無災霜雹癘疾不降民不夭札○韓
詩說云冰者窮谷隂氣所聚不洩則結而伏隂
友
說文云友愛也同志為友○釋名云友有也相保有也
○鄭康成云同師曰朋同志曰友○禮記云上交不謟
下交不瀆○孝經云士有爭友則身不離于令名○韓
詩外傳云知可以砥行可為輔弼者人友也○白虎通
云朋友之道有四近則正之遠則稱之樂則思之患則
死之
六家詩名物疏卷十
