六家詩名物疏卷五十明馮復京撰
大雅蕩之什一
蕩篇
羹
爾雅云肉謂之羹○廣雅云羹謂之湆○釋名云羹汪
也汁汪郎也○天官亨人祭祀共大羹鉶羹賓客亦如
之疏云大羹肉湆盛於登謂大古之羹不調以鹽菜及
五味鉶羹是陪鼎膷臐膮調以五味盛於鉶器謂之鉶
羹若盛之於豆即謂之庶羞即公食大夫十六豆也○
公食大夫記云鉶芼牛藿羊苦豕薇皆有滑士虞記云
鉶芼用苦若薇有滑夏用葵冬用荁○曲禮云進食之
禮羹居人之右母嚃羹母絮羹羹之有菜者用挾無菜
者不用挾禮運云退而合亨實其鉶羹禮器云納牲詔
於庭血毛詔於室羹定詔於堂郊特牲云大羹不和貴
其質也内則云膳膷臐膮食雉羹麥食脯羹鷄羹折稌
犬羹兔羹和糝不蓼凡羹齊視夏時士不貳羹胾鶉羹
鷄羹釀之蓼羹食自諸侯以下至于庶人無等玉藻云
子卯稷食菜羹○毛詩義問云鉶羹有菜鹽䜴其中菜
為其形象可食因以鉶為名○朱子云鄉飲酒禮鄉射
禮燕禮大射儀公食大夫禮少牢饋食禮皆曰羹定蓋
以羹熟為節然後行禮
鬼方
易高宗伐鬼方○大戴禮帝繫曰陸終娶于鬼方氏○
世本注云鬼方於漢則先零戎○後漢西羌傳云武丁
伐西戎鬼方三年乃克○唐高祖紀云夏曰熏鬻商曰
鬼方周曰玁狁漢曰匈奴魏曰突厥○朱子殷武傳曰
高宗伐鬼方蓋謂是與
按鬼方不詳其地蓋是遠夷之國也古有三說俱非
確證
本
說文曰木下曰本从木一在其下徐曰一記其處也
抑篇
蠻方
鄭注云九州之外不服者疏云謂治夷鎮蕃三服○禹
貢五百里荒服三百里蠻二百里流○大司馬云蠻畿
外方五百里曰夷畿又其外方五百里曰鎮畿又其外
方五百里曰蕃畿大行人云九州之外謂之蕃國世一
見各以其所貴寳為摯○周語云蠻夷要服戎狄荒服
屋漏
爾雅云西北隅謂之屋漏孫炎曰當室之所白日光所
漏入舍人曰古者徹屋西北隅以炊浴没者訖而復之
故謂之屋漏○箋云屋小帳也漏隱也禮祭于奥既畢
改設饌于西北隅而䨾隱之處此祭之末也疏云天官
幕人職掌帷幕幄帟注云幕以布幄帟以繒為之幄在
帷幕内則為小帷室内亦有之屋漏者正謂西北隅也
言祭末時事者特牲禮尸謖之後云佐食徹尸薦爼敦
設于西北隅凡在南厞用筵納一尊佐食闔牖戶降是
其事也禮記鄭注云祭成人始設奠于奥是謂隂厭尸
謖後改饌于西北隅是謂陽厭若宗子為殤惟有隂厭
若庶子適殤宗子適殤惟有陽厭士有隂厭陽厭天子
諸侯亦同唯上大夫無陽厭為當日賓尸故也
按鄭之義以陽厭為祭末之事助祭者至此易倦故
以不愧戎之考之特牲禮隂厭尊有玄酒陽厭納一
尊而已隂厭備鼎爼陽厭爼釋三个而已則非徒在
祭末而其禮亦略矣朱子云獨居於室不主祭言故
逌旃𤨏言云不愧屋漏猶曰不愧闇室然孔子云當
室之白尊于東房是謂陽厭則屋漏非暗室矣此箋
云厞隱之處蓋用儀禮厞用筵之文彼文又云佐食
闔牖戶降則室内無人故彼注云改饌為幽闇有司
徹司宫闔牖戶注云或者神欲幽闇是也非以屋漏
為闇室也若詩取暗室之義則宜云不愧于奥不得
云不愧于屋漏若欲從朱說者但謂室中雖虚尚當
不愧于西北之隅理亦自通何必指明為暗反孔子
之說乎
柔木
箋云柔忍之木被之弦以為弓○考工記弓人為弓取
幹之道七柘為上檍次之檿桑次之橘次之木瓜次之
荆次之□為下凡相幹欲赤黑而陽聲赤黑則鄉心陽
聲則遠根
桑柔篇
圉
釋詁云圉垂舍人曰圉拒邊垂也孫炎曰國之四垂
相
漢書云丞相掌丞天子助理萬機○蔡邕獨斷云相助
也助理天下
肺
說文云肺金藏也○釋名云肺勃也其氣鬱勃也○素
問云西方生燥燥生金金生辛辛生肺肺生皮毛皮毛
生腎肺主鼻又云肺者相傳之官治節出焉又云肺者
氣之本魄之處也其華在毛其充在皮為陽中之大隂
通於秋氣○文子云肺為氣○白虎通云肺所以義何
肺者金之精義者斷决西方亦殺成萬物故肺象金色
白繫於鼻
腸
說文云腸大小腸也○釋名云腸暢也暢胃氣去滓穢
也○廣雅云腸詳也○素問云六經為川腸胃為海又
云脾胃大腸小腸者倉廪之本營之居也名曰器能化
糟粕轉味而入出至隂之類通於土氣○白虎通云大
腸小腸心之府也主禮禮有分理腸亦大小相承受也
大風
箋云西風謂之大風○釋天云西風謂之泰風孫炎曰
西風成物物豐泰也○易緯云立秋閶闔風至○吕氏
春秋曰西方曰飂風
隧
孔氏曰隧者道之别名
雲漢篇
郊
周禮太宰祀五帝掌百官之誓戒與其具修前期十日
帥執事卜日遂戒及執事視滌濯及納亨贊王牲事祀
之日贊玉幣爵之事幂人祭祀以疏布巾幂八尊掌次
祀五帝張大次小次設重帟重案大司徒祀五帝奉牛
牲羞其肆充人掌繋祭祀之牲牷祀五帝則繫于牢芻
之三月大宗伯以青圭禮東方以赤璋禮南方以白琥
禮西方以玄璜禮北方皆有牲幣各放其器之色祀大
神祭大示治其大禮國有大故則旅上帝小宗伯兆五
帝于四郊大烖及執事禱祠于上下神示典瑞四圭有
邸以祀天旅上帝兩主有邸以事地旅四望司服祀昊
天上帝則服大裘而冕祀五帝亦如之大司樂奏黃鍾
歌大吕舞雲門以祀天神奏大蔟歌應鍾舞咸池以祭
地示大祝掌六祈一曰類大司寇禋祀五帝涖誓百官
祭之日奉明水火小司寇禋祀五帝實鑊水納亨亦如
之職金旅上帝共其金版士師祀五帝則沃尸及王盥
洎鑊水○禮記月令孟春元日祈榖于上帝仲夏大雩
帝禮運云祭帝于郊所以定天位祀社于國所以列地
利禮器有以下為貴者至敬不壇埽地而祭有以素為
貴者大圭不琢大羹不和大路素而越席犧尊疏布□
樿杓又云禮之近人情者非其至者也郊血又云莞簟
之安而藳秸之設又云饗帝于郊而風雨節寒暑時郊
特牲云郊特牲而社稷太牢郊之祭迎長日之至也大
報天而主日也兆于南郊就陽位也埽地而祭于其質
也器用陶匏以象天地之性也牲用騂尚赤也用犢貴
誠也郊之用辛也周之始郊日以至卜郊受命于祖廟
作龜于禰宫卜之日王立于澤親聽誓命獻命庫門之
内戒百官也太廟之命戒百姓也祭之日王皮弁以聽
祭報被衮以象天戴冕璪十有二旒乘素車旂有十二
旒龍章而設日月帝牛必在滌三月稷牛惟具所以别
事天神與人鬼也祭法云燔柴於泰壇祭天也瘞埋于
泰折祭地也用騂犢祭義云郊之祭也喪者不敢哭凶
服者不敢入國門敬之至也大報天而主日配以月夏
后氏祭其闇殷人祭其陽周人祭日以朝及闇明堂位
云魯君孟春乘大路載弧韣旂有十二旒日月之章祀
帝于郊配以后稷天子之禮也○公羊傳云郊則曷為
必祭稷王者必以其祖配自内出者無主不行自外至
者無主不止
奠瘞
孔氏曰奠謂置之於地瘞謂埋之於地禮與物皆謂為
禮事神之物酒食牲玉之類也○爾雅云祭天曰燔柴
祭地曰瘞薶疏云祭天之禮積柴以實牲體玉帛而燔
之使烟氣之臭上達於天祭神州地示於北郊瘞繒埋
牲因名祭地曰瘞理
宗
傳云宗尊也凶荒索鬼神而祭之○周禮大司徒荒政
十一曰索鬼神黨正春秋祭禜大祝掌六祈類造禬禜
攻說小祝掌侯禳禱祠之祝號以逆時雨寧風旱○祭
法云埋少牢於泰昭祭時也相近於坎壇祭寒暑也王
宫祭日也夜明祭月也幽宗祭星也雩宗祭水旱也四
坎壇祭四方也山林川谷丘陵能出雲為風雨見怪物
皆曰神有天下者祭百神注相近當為禳祈宗皆當為
禜疏此經所載謂四時乖序寒暑僣逆水旱失時須有
祈禱非關正禮之事○左傳子産云山川之神則水旱
癘疫之災於是乎禜之日月星辰之神則雪霜風雨之
不時於是乎禜之
羣公先正
月令仲夏命有司為民祈祀山川百源大雩帝用盛樂
乃命百縣雩祀百辟卿士有益于民者以祈榖實注百
辟卿士古者上公若句龍后稷之類疏百辟則古之上
公國語鯀為宗伯祭法有祀之文社稷五祀雖為王朝
卿士兼帶上公之官故左傳云封為上公祀為貴神○
周禮舞師掌教皇舞帥而舞旱暵之事稻人旱暵共其
雩歛司巫若國大旱則帥巫而舞雩女巫旱暵則舞雩
左傳云龍見而雩
旱魃
說文魃旱鬼也○神異經云南方有人長二三尺袒身
目在頂上走行如風名曰魃所見之國大旱赤地千里
一名旱母遇者得之投溷中即死旱災消也○山海經
係昆之山有人衣青衣名曰黃帝女魃黃帝攻蚩尤冀
州之野蚩尤請風伯雨師縱大風雨黃帝乃下天女曰
魃雨止遂殺蚩尤魃不得復上所居不雨叔均言之帝
後置之赤水之北所欲逐之者令曰神北行○文字指
歸云女妭秃無髮
祈年
疏云孟春祈榖孟冬祈來年是也○月令孟春天子
乃以元日祈榖于上帝注云謂以上辛郊祭太
微之帝疏云郊特牲云郊不言祈榖此經言祈榖
不言郊鄭以為二祭是一故此注謂以上辛郊祭也
郊各祭所感之帝殷人祭汁㶢紀周人祭靈威仰○左
傳孟獻子云郊祀后稷以祈農事也是故啟蟄而郊郊
而後耕注云啟蟄夏正建寅之月耕謂春分○又云孟
冬天子祈來年于天宗注云天宗謂日月星辰也
○蔡邕云日為陽宗月為隂宗北辰為星宗○大
宗伯以實柴祀日月星辰注云星謂五緯辰謂日月所
會十二次疏云五緯即五星東方歲星南方熒惑西方
太白北方辰星中央鎮星辰雖據日月會時而言即二
十八星也○祭義云郊大報天而主日配以月疏云天
帝獨為壇其日月及天神等各為一壇○爾雅云祭星
曰布
按此祈來年於天宗既非遇災禱禳則與祭法所云
王宫夜明幽禜祭日月星者異矣又非朝日夕月則
與祭義所云祭日于壇祭月于坎者異矣其禮當如
郊祭主日配月者日月及五緯星二十八經星合為
一壇而以實柴祀之牲蓋用牛以大宗伯注推之可
見
庶正
疏云正長也周官三百六十每官各有其長
崧高篇
崧
釋山云山大而高崧注今中嶽嵩高山蓋依此名○釋
名云崧竦也亦高稱也
嶽
釋山云泰山為東嶽華山為西嶽霍山為南嶽恒山為
北嶽嵩丘為中嶽○禮記云廵狩至于岱宗柴而望祀
山川南嶽西嶽北嶽如初禮天子祭天下名山五嶽視
三公○大宗伯以血祭祭五嶽國有大故旅四望注云
四望五嶽四鎮四瀆典瑞兩圭有邸以旅四望司服祀
四望山川則毳冕大司樂奏姑洗歌南吕舞大㲈以祀
四望凡五嶽崩令去樂職方氏荆州衡山豫州華山兖
州岱山并州恒山○白虎通云嶽之為言桷桷功德東
岱宗者言物更相代於東方南霍者護也太陽用事護
養萬物西華者穫也萬物成熟可得穫也北恒者常也
萬物伏藏有常也中央嵩山言其峻大之也○風俗通
云東方泰山尊曰岱宗岱始也宗長也萬物之始隂陽
交代故為五嶽長南方衡山一名霍霍者萬物盛長垂
枝布葉霍然而大西方華者萬物變華於西方也北方
恒者常也中央嵩者高也○說苑云五嶽能大布雲雨
焉能大歛雲雨焉雲觸石而出膚寸而合不崇朝而雨
天下德施博大故視三公也○山海經云泰山上多玉
下多金有獸曰狪狪太華之山削成而四方高五千仞
廣十里鳥獸莫居有蛇名肥&KR1414;小華之山木多荆杞獸
多㸲牛隂多磬石陽多㻬琈之玉鳥多赤鷩艸有華荔
衡山上多青䨼多桑其鳥多鸜鵒北嶽之山多枳棘剛
木有獸名諸懷少室之山有木名帝休上多玉下多銕
泰室之山有栯木䔄艸多美石
按泰山在今山東濟南府泰安州北五里華山在陜
西西安府華州華隂縣南十里衡山在湖廣衡州府
衡山縣西三十里恒山在直隸眞定府定州曲陽縣
西北一百四十里嵩山在河南河南府登封縣北十
里禹貢之外方也東謂太室西謂少室相去十七里
嵩其揔名也衡山一名霍故孔安國注尚書鄭玄注
大宗伯服虔注左傳及孝經鈎命决龍魚河圖皆以
衡山為南嶽而書傳白虎通風俗通爾雅廣雅說苑
諸書並以霍山為南嶽衡霍一也即今衡州之衡山
也直隸廬州府六安州有霍山即天柱山漢武南
廵以衡嶽遠阻乃移嶽神於此而祀焉其後因得衡
山之名郭璞以六安之霍為南嶽非也鄭注大司樂
五嶽數雍州之吳嶽而不數嵩盖以職方九州有吳
嶽無嵩高取爾雅五山五嶽差而配之以充五嶽四
鎮故云爾其實五嶽不數河西嶽也吳嶽山在今陜
西鳳翔府隴州南八十里
伯
周書云士率衆時作謂之伯○要略云伯把也持政事
也○風俗通云伯者長也白也言其咸建五長功實明
白也○王制云伯七十里○周禮云諸侯之地封疆三
百里其食者參之一又云伯執躬圭其他皆如諸侯之
禮
私人
有司徹云主人降獻私人注云大夫言私人明不純臣
○玉藻云大夫私事使私人擯
介圭
釋器云珪大尺二寸謂之玠○大宗伯以玉作六瑞以
等邦國玉人之事鎮圭尺有二寸天子守之命圭九寸
謂之桓圭公守之命圭七寸謂之信圭侯守之命圭七
寸謂之躬圭伯守之
按介之為言大也毛以為諸侯之瑞圭是也鄭獨以
為尺二寸之圭不知尺二寸乃王之鎮圭豈得以賜
諸侯乎尚書太保承介圭孔安國云大圭尺二寸天
子守之可證介圭即鎮圭也
郿
朱傳云郿在鎬京之西岐周之東○一統志郿縣在陜
西鳳翔府府城東南百四十里郿城在郿縣北十五里
渭水之北
六家詩名物疏卷五十
