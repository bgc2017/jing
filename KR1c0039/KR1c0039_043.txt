六家詩名物疏卷四十明馮復京撰
小雅谷風之什一
谷風篇
頽
爾雅云焚輪謂之頽李巡曰焚輪暴風從上來降謂之
頽頽下也孫炎曰迴風從上下曰頽
蓼莪篇
蔚
爾雅云蔚牡菣某氏曰江河間曰菣邢氏曰蔚即蒿之
雄無子者○陸璣云牡蒿也三月始生七月華華似胡
麻華而紫赤八月為角角似小豆銳而長一名馬薪蒿
○本艸馬先蒿陶隱居云一名爛石艸唐本注云葉如
茺蔚紅白色實八月九月熟俗謂之虎麻茺蔚苗短小
子夏中熟而初生二種極相似○陸佃云蔚大於蒿○
羅氏曰蔚無子者今青蒿葉端皆作子如米大蔚獨無
耳
按爾雅蘩之醜秋為蒿蔚即蒿之大者莪莖可生食
蒸食香美至秋則變為蒿蔚矣故以喻父母生子以
為美材而卒不得終養也朱子此解勝于舊注但莪
美菜蒿賤艸之訓似以為二物未精明耳蔚古人皆
以為無子故曰牡菣而本艸注云八九月有實圖經
云入藥當用有子者為正未知何以矛盾
缾
說文缾罋也或从瓦作瓶○易云汔至亦未繘井羸其
缾凶○左傳云挈缾之知守不假器○淮南子云古者
抱瓶而汲○朱傳云瓶小罍大皆酒器○詩緝云井卦
言羸其瓶揚雄酒箴以鴟夷嘲瓶柳子厚瓶賦以瓶嘲
鴟夷蓋鴟夷盛酒器瓶汲水器也
大東篇
七
傳云匕所以載鼎實疏云雜記云匕用桑長三尺謂喪
祭也待賓客之匕禮宜用棘○易曰不喪匕鬯○特牲
禮棘心匕刻又云右人於鼎北匕肉左人於鼎西升諸
俎少牢饋食禮雍人摡鼎匕于饔爨廪人摡甑甗匕與
敦于廩爨有司徹司馬以二手執挑匕枋以挹湆注于
疏匕若是者三又云雍人雍府加匕于鼎東枋雍人覆
二疏匕于俎上○雜記云枇以桑長三尺或曰五尺○
三禮圖云匕以載牲體長二尺四寸葉博三寸漆丹柄
頭疏匕形如飯操以棘心為之○說文云柶匕也所以
取飯○陳氏云匕之别有四有黍稷之匕有牲體之匕
有疏匕有喪匕三匕以棘喪匕以桑廩人之所摡黍稷
之匕也雍人之所摡牲體之匕也牲體之匕挑匕也其
制則黍稷之匕小于挑匕挑匕小于疏特牲少牢有司
徹公食昏禮舉鼎執匕俎皆異其人士喪禮執匕執俎
皆舉鼎者為之吉禮尚文喪禮尚略故也特牲右人于
鼎北匕肉左人于鼎西載諸俎士虞禮則右人載者以
吉禮尚右喪禮尚左故也
砥
禹貢荆州厥貢礪砥砮丹蔡氏云礪砥皆磨石砥以細
密為名礪以麄糲為稱
杼
說文云杼持緯者也○曹氏云梭也○淮南子云伯余
之初作衣也緂麻作縷手經指柱後世為之機杼以便
其用
柚
朱傳云受經者○董氏云卷織者也
氿泉
爾雅云氿泉穴出穴出仄出也李巡曰水泉從旁出曰
氿○釋名云氿軌也流狹而長如車軌也
穫
爾雅云穫落某氏曰可作柸圈皮韌繞物不解郭璞曰
穫音獲可為杯器素也○陸璣云今椰榆也其葉如榆
其皮堅韌剝之長數尺可為絙索又可為甑帶其材可
為杯器
熊羆裘
傳云言富也○禮書云周禮穴氏掌攻蟄獸各以
其物火之以時獻其皮革鄭氏曰蟄獸熊羆之屬
冬藏者爾雅云羆如熊黃白文詩曰舟人之子熊
羆是裘則熊羆亦裘之美者也○箋云周世臣子
孫退在賤官使搏熊羆在冥氏穴氏之職○周官
冥氏下士二人穴氏下士一人冥氏掌設弧張為
阱擭以攻猛獸以靈鼓敺之穴氏掌攻蟄獸各以其物
火之
僚
釋詁云僚官也○周官云唐虞稽古建官惟百内有百
揆四嶽外有州牧侯伯夏商官倍○小宰云天官屬六
十地官屬六十春官屬六十夏官屬六十秋官屬六十
冬官屬六十○禮記云有虞氏官五十夏后氏官百殷
二百周三百○左傳云同官為僚○楊用修云寮小牎
古謂同官為寮亦指齋署同窗為義
漿
釋名云漿將也飲之寒温多少與體相將順也○周禮
酒正辨四飲之物三曰漿注漿今之酨漿疏此漿亦是
酒類漿人掌共王之六飲水漿醴凉醫酏入于酒府○
禮記進食之禮酒漿處右又云飲漿水醷濫注云漿酢
酨○管子云左酒右漿○素問云今時之人以酒為漿
以妄為常
璲(詳見衛風遂)
箋云以瑞玉為佩
漢
爾雅云析木謂之津箕斗之間漢津也注云箕龍尾斗
南斗天漢之津梁○大戴禮云七月漢案戶○括地象
云河精上為天漢○天官書云漢者金之散氣其本曰
水漢星多則多水少則旱○晉書云天漢起東方經尾
箕之間謂之漢津乃分為二道其南經傅說魚天籥天
弁河鼓其北經龜貫箕下次絡南斗魁左旗至天津下
而合南道乃西南行又分夾瓠瓜絡人星杵造父騰蛇
王良傳路閣道北端太陵天船卷舌而南行絡五車經
北河之南入東井水位而東南行絡南河闕丘天狗天
紀天稷在七星南而没○唐志云雲漢自坤抵艮爲地
紀北斗自乾㩗巽為天綱○物理論云星者元氣之英
也漢水之精也氣發而升精華上浮宛轉隨流名之曰
天河一曰雲漢衆星出焉○抱朴子云天河從北極分
為兩頭隨天而轉入地下過○博物志云舊說天河與
海通
織女
漢書云婺女其北織女織女天女孫也○晉書云織女
三星在天紀東端天女也主果蓏絲帛珍寳王者至孝
神祗咸喜則織女星俱明天下和平大星怒角布帛貴
○焦林大斗記云天河之西有星煌煌與參俱出謂之
牽牛天河之東有星微微在氐之下謂之織女○續齊
諧記成武丁云七月七日織女當渡河暫詣牽牛世人
至今云織女嫁牽牛也
牽牛
爾雅云星紀斗牽牛也注牽牛斗者日月五星之所終
始故謂之星紀又云何鼓謂之牽牛注今荆楚人呼牽
牛星為擔鼓擔者荷也疏如此文則牽牛何鼓一星也
漢書以為二星郭注順經為說○漢書云牽牛為犧牲
其北河鼓河鼓大星上將左左將右右將○晉書云牽
牛六星天之關梁主犧牲事其北二星一曰即路一曰
聚火又曰上一星主道路次二星主關梁次三星主南
越摇動變色則占之星明大王道昌關梁通
服
傳云服牝服也○周禮云大車牝服二柯有參分柯之
二羊車二柯有參分柯之一栢車二柯注大車牝服長
八尺謂較也羊車較長七尺栢車較六尺
箱
禮書云輿人之車箱廣六尺六寸隧四尺四寸廣而不
方車人之車箱方而不廣○疏云兩較内容物之處為
箱
長庚
傳云日旦出謂明星為啓明日既入謂明星為長庚庚
續也疏云啓明是太白長庚不知何星或一星出在東
西而異名或二者别星未能審也○廣雅云太白謂之
長庚或謂之太囂注晨見東方為啓明昏見東方為長
庚○前漢天文志云長庚廣如一匹布著天此星見起
兵○鄭樵曰啓明金星長庚水星金在日西故日將出
則東見水在日東故日將没則西見實二星也
按天文志所云長庚乃變異之象非每昏常見者也
畢
爾雅云濁謂之畢○史記天官書云畢曰罕車為邊兵
主弋獵○後漢蘇竟傳云畢為天網主網羅無道之君
故武王伐紂上祭于畢求助天也○漢書云西方為雨
雨少隂之位也月失中道移而西入畢則多雨書曰星
有好風星有好雨○晉書曰畢八星主邊兵主弋獵其
大星曰天高一曰邊將主四夷之尉也星明大則遠夷
來貢天下安失色則邊兵亂月入畢多雨
斗
朱傳云箕斗二星以夏秋之間見於南方云北斗者以
其在箕之北也或曰北斗常見不隱者也○晉書云北
方南斗六星天廟也丞相太宰之位主褒賢進士稟授
爵禄又主兵一曰天機南二星魁天梁也中央二星天
相也北二星天府庭也亦為壽命之期將有天子之事
占于斗斗星盛明王道平和爵禄行○易是類謀曰斗
機絶綱玉衡撥攝提亡五星合狼狐張鄭玄云斗
者天中之精天失其平故斗機絶綱玉衡撥也攝
提者斗前之星為斗施政教布之八野今斗失其
政故攝提亦為之亡不見也○文耀鈎云斗者天之喉
舌玉衡屬杓魁為璇璣○斗威儀曰審候五色宋均注
曰北斗七星有五色宫商角徵羽各應其星○關令内
傳曰北斗一星面百里相去九萬里置二十四氣四宿
行四時五方立五星主五嶽也○石氏云第一曰正星
主陽德天子之象也二曰法星主隂刑女主之位也三
曰令星主中禍四曰伐星主天理伐無道五曰殺星主
中央助四旁殺有罪六曰危星主天倉五穀七曰部星
亦曰應星主兵○晉書云北斗七星在大微北七政之
樞機隂陽之元本也故運乎天中而臨制四方以建四
時而均五行也魁四星為璇璣杓三星為玉衡又曰斗
為人君之象號令之主也又為帝車取乎運動之義也
又魁第一星曰天樞二曰璇三曰璣四曰權五曰玉衡
六曰開陽七曰搖光一至四為魁五至七為杓樞為天
璇為地璣為人權為時玉衡為音開陽為律搖光為星
四月篇
暑
釋名云暑煑也如煑物也○書曰哲時燠若豫恒燠若
○禮曰季夏之月土潤溽暑○稽覽圖曰夏至之後三
十日極温○五經通義曰冬至陽動于下推隂而上之
故大寒于上夏至隂動于下推陽而上之故大熱于上
故易云日月運行一寒一暑日在牽牛則寒在東井則
暑牽牛外宿遠人故寒東井内宿近人故温也○荀爽
傳云夏則火旺其火在天温煖之氣養生百木
鶉
說文云鷻雕也从鳥敦聲詩曰匪鷻匪&KR2541;雕鷻也鷲鳥
黑色多子師曠曰南方有鳥名曰羌鷲黃頭赤目五色
皆備○疏云雕之大者名鶚○廣雅云鷲雕也○倉頡
解詁云鶚金喙鳥也見則天下兵能擊殺麞鹿○漢書
云鷙鳥累百不如一鶚○埤雅云雕能食艸似鷹而大
黑色俗呼皂雕其飛上薄雲漢性刻制今大雕翺翔水
上扇魚令出沸波攫而食之一名沸河六翮乘風輕勁
堪為箭羽○雅翼云雕者鶚之類土黃色健飛擊沙漠
中空中盤旋無細不覩亦能食麞鹿之屬可謂鷙有力
矣就即大雕○山海經云景山多鷲黑色多力○禽經
云雕以周之鷲以就之又云沸河在岸則魚涌○相感
志云其毛能食諸鳥羽如羣錯艸中有雕毛必衆鳥毛
羽自落地
鳶
倉頡解詁云鳶鴟也○說文云鳶鷙鳥也○爾雅云鳶
烏醜其飛也翔○禽經云鳶不擊有貪注不善搏擊貪
于攫肉又云風翔則風注風禽鳶類越人謂之風伯飛
翔則天大風○抱朴子云鳶飛在下無力及至乎上聳
身直翅而已○陶隱居云鳶飛騰江湖間捕魚食之○
埤雅云釋鳥鳶飛也翔高飛曰翔布翼不動曰翔鳶鴟
也摩風回翔曲禮曰前有塵埃則載鳴鳶鳶鳴則將風
故也
桋
爾雅云桋赤栜白者栜某氏曰白者為栜其色雖異為
名同江河間栜可作鞍郭璞曰赤栜樹葉細而岐銳皮
理錯戾好叢生山中中為車輞○陸璣云栜葉如柞皮
薄而白其木理赤者為舜栜一名夷白者為栜木皆堅
韌今人以為車轂
北山篇
鞅
疏云鞅讀如馬鞅之鞅○說文鞅頸皮也○釋名云鞅
嬰也喉下稱嬰言纓絡之也○左傳注云在腹曰鞅
掌
釋名云掌言可以排掌也
小明篇
上天
爾雅云冬為上天李巡曰冬隂氣在上萬物伏藏故曰
上天○毛傳云自天降鑒則稱上天
艽野
毛氏曰遠荒之地○蘇氏曰艽地名
寒
釋名曰寒捍也捍格也○書云謀時寒若急恒寒若○
禮記云季秋之月霜始降乃命有司曰寒氣總至民力
不堪其皆入室又云天地嚴凝之氣始於西南而盛於
西北此天地之義氣也○稽覽圖云冬至之後三十日
極寒○國語云火見而清風戒寒
罟
廣雅云罻罾魚網謂之罟
除
箋云四月為除○爾雅云四月為余李巡曰四月萬物
皆生枝葉故曰余余舒也孫炎曰物之枝葉敷舒
鼓鐘篇
淮
禹貢云導淮自桐栢東會于泗沂東入于海○山海經
淮水出餘山○水經云淮水出南陽皮氏縣胎簮山東
北過桐栢山○春秋說題辭云淮出桐栢淮者均也均
其務○釋名云淮圍也圍繞揚州自北界東至海○一
統志淮水在河南河南府唐縣東南一百八十里即禹
貢導淮自桐栢者天下有四瀆此其一也今桐栢支岡
有水泉潛流三十里東出大復山經汝寧信陽縣東流
會泗沂自泗州龜山北流入淮安府界縈洄府城東入
于海
鼛
周禮鼓人以鼛鼓鼓役事韗人為臯鼓長尋有四尺
鼓四尺倨勾磬折○樂書云鼛鼓以臯為義欲役之緩
謂之臯鼓臯鼓中高而兩端下
三洲
疏云水中可居曰洲淮上地也
笙磬
毛云笙磬東方之樂朱云琴瑟在堂笙磬在下○釋名
云磬罄也聲堅罄罄然堅緻也○爾雅云大磬謂之毊
注云磬形似犂錧以玉為之又云徒擊磬謂之寋○尚
書夔云於予擊石拊石百獸率舞庶尹允諧又云徐州
泗濱浮磬○周禮小師正樂縣之位凡縣鐘磬半為堵
全為肆眡瞭掌擊頌磬笙磬磬師掌教擊磬擊編鐘教
縵樂燕樂之鐘磬磬氏為磬倨勾一矩有半其博為一
股為二鼓為三參分其股博去一以為鼓博參分其鼓
博以其一為之厚已上則摩其旁已下則摩其耑○儀
禮大射樂人宿縣于阼階東笙磬西面西階之西頌磬
東面注云笙猶生也東為陽中萬物以生是以東方鐘
磬謂之笙皆編而懸之言成功曰頌西為隂中萬物之
所成是以西方鐘磬謂之頌○禮記云石聲磬磬以立
辨辨以致死君子聽磬聲則思死封疆之臣又云叔之
離磬○世本云無句作磬堯臣也○樂錄云磬叔所造
○通禮義纂云黃帝使伶倫造磬○白虎通云磬者夷
則之氣也象萬物之盛也有貴賤焉親疎焉長幼焉三
者行然後王道得萬物成天下樂用磬也○樂經云黃
鐘磬前長二律二尺七寸後長二律一尺八寸此謂特
懸大磬配鎛鐘者也孔子在衛所擊謂編磬○鬻子注
云磬聲消躁而近于悲故憂而擊磬○樂書云石堅實
而不動其卦則乾其時則秋冬之交其方則西北之維
其風不周其聲尚角其音則辨立冬之氣也先王以為
磬之屬焉小華之山其隂多磬鳥危之山其陽多磬高
山涇水出焉其中多磬要之一適隂陽之和者泗濱所
貢浮磬而已其用編之則雜而小離之則特而大
音
樂記云凡音之起由人心生也人心之動物使之然也
感于物而動故形于聲聲相應故生變變成方謂之音
比音而樂之及干戚羽旄謂之樂○周禮太師播之以
八音金石土革絲木匏竹又云教六詩以六律為之音
雅
箋云雅萬舞也(詳見邶風)○朱傳云雅二雅也○
子夏曰言天下之事形四方之風謂之雅雅者正
也言王政之所由廢興也政有小大故有小雅焉
有大雅焉○周禮太師教六詩曰風曰賦曰比曰
興曰雅曰頌以六德為之本以六律為之音○鄉
飲酒禮燕禮云工歌鹿鳴四牡皇皇者華笙入樂南陔
白華華黍乃間歌魚麗笙由庚歌南有嘉魚笙崇丘歌
南山有臺笙由儀乃合樂燕禮又云若以樂納賓升歌
鹿鳴下管新宫大射云歌鹿鳴管新宫○左傳穆叔云
文王兩君相見之樂也鹿鳴君所以嘉寡君也四牡君
所以勞使臣也皇皇者華君教使臣五善季札請觀于
周樂為之歌小雅曰美哉思而不貳怨而不言其周德
之衰乎猶有先王之遺民焉為之歌大雅曰廣哉熙熙
乎曲而有直體其文王之德乎
南
傳云南夷之樂曰南○薛君章句云四夷之樂惟南可
以和于雅者以其人聲及籥不僣差也○文王世子云
胥鼓南注云南南夷之樂也胥掌以六樂之會正舞位
明堂位曰昧東夷之樂也任南蠻之樂也納夷蠻之樂
於大廟言廣魯於天下也○周禮韎師掌教韎樂祭祀
則帥其屬而舞之大饗亦如之旄人掌教舞散樂舞夷
樂鞮鞻氏掌四夷之樂與其聲歌祭祀則龡而歌之燕
亦如之○孝經鈎命決云東夷之樂曰昧持矛助時生
南夷之樂曰任持弓助時養西夷之樂曰侏離持鉞助
時殺北夷之樂曰禁持盾助時藏皆於四門之外右辟○
樂元起曰南夷之樂曰兜西夷之樂曰禁北夷之樂曰
昧東夷之樂曰離東夷持矛舞南夷持羽舞西夷持戟
舞北夷持干舞○白虎通曰南之為言任也任養萬物
一說東方持矛南方歌西方戚北方擊金○正義云言
南得總四夷者以周之德先致南方○朱傳云南二南
也○吕氏春秋云塗山氏女令其妾待禹於塗山之
陽女乃作歌曰候人兮猗實始作為南音周公及召
公取風焉以為周南召南○用禮樂師凡射王以騶
虞為節諸侯以貍首為節大夫以采蘋為節士以采
蘩為節磬師教燕樂之鐘磬注燕樂房中之樂所謂
隂聲也鐘師凡祭祀饗食奏燕樂笙師燕樂共其鐘
笙之樂○鄉飲酒禮笙入間歌乃合樂周南關雎葛覃
卷耳召南鵲巢采蘩采蘋注云王后國君夫人房中之
樂歌也又云乃息司正鄉樂惟欲注云鄉樂周南召南
六篇之中唯所欲作不從次也鄉射禮笙入立于縣中
西面乃合樂周南關雎葛覃卷耳召南鵲巢采蘩采蘋
又云歌騶虞若采蘋皆五終燕禮間歌魚麗以下至笙
由儀遂歌鄉樂周南關雎葛覃卷耳召南鵲巢采蘩采
蘋若以樂納賓笙入三成遂合鄉樂若與四方之賓燕
有房中之樂注云絃歌周南召南之詩而不用鐘磬之
節也謂之房中者后夫人所諷誦以事君子○左傳吳
公子札請觀于周樂為之歌周南召南曰美哉始基之
矣猶未也然勤而不怨矣
六家詩名物疏卷四十
