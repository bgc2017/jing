六家詩名物疏卷二十五明馮復京撰
國風秦一
秦
譜云秦者隴西谷名於禹貢近雍州鳥鼠之山周孝王
封伯翳末孫非子為附庸邑之於秦谷至曾孫秦仲宣
王命作大夫秦仲孫襄公平王初討西戎以救周平王
東遷王城乃以岐豐之地賜之始列為諸侯遂横有周
西宗周畿内八百里之地其封域東至迤山在荆岐終
南惇物之野至玄孫德公又徙於雍云○括地志秦州
清水縣本名秦十三州志云秦亭秦谷○元命包云東
井鬼星散為雍州分為秦國○詩含神霧云秦地處仲
秋之位男懦弱女高膫白色秀身音中商其言舌舉而
仰聲清以揚
按秦今陜西鞏昌府秦州境内有秦亭德公所徙之
雍今鳳翔府鳳翔縣地
車鄰篇
白顚
爾雅云的顙白顚舍人云的白也顙額也額有白毛今
之戴星馬○周易云震為的顙疏白額為的顙取動而
見○埤雅云覲禮奉束帛匹馬卓上九馬隨之說者以
為卓即的顙故以為上列而九馬隨其後莊子曰齊之
以月題蓋月題額上當顱如月者所以象顚之白然則
馬之貴的顙可知矣馬政論云顙有白毛謂之的盧又
曰凖上有旋毛及白毛者謂之的吻凶俗云的顱非也
寺人
周禮寺人王之正内五人掌王之内人及女宫之政令
○疏云諸侯寺人傳達君命○范蔚宗云易曰天垂象
聖人則之宦者四星在皇位之側故周禮置官亦備其
數閽者守中門之禁寺人掌女宫之戒月令仲冬閹尹審
門閭謹房室宦人之在王朝者其來舊矣將以其體非
全氣情志專良通關中人易以役養乎○楊用修云史
年表書穆公學於宁人宁人寺人也此云寺人之令言
君不接羣臣但使寺人傳令秦用閹宦非一日矣
阪
爾雅云陂者曰阪李巡曰謂高峯山陂○曹氏曰說文
阪山脅也地理志隴西有隴坻在其西注隴阪也即今
隴山三秦記其阪九回欲上者七日乃越高處東望秦
川然則阪固秦所有也
楊(互見王風蒲)
爾雅云楊蒲柳○埤雅云今有黃白青赤四種白楊葉
圓青楊葉長赤楊霜降則葉赤材理亦赤黃楊木性堅
緻難長俗云歲長一寸閏年倒長一寸楊之孚甲早於
衆木○淮南子正月其木楊
按楊柳本二種然相似而稱之易混爾雅云楊蒲柳
即本草之水楊也崔正熊云葉似青楊青楊木出峽
中為牀卧之無蚤又别一種非蒲柳也白楊株大葉
圓如梨皮白多種墟墓間故古詩曰白楊多悲風蕭
蕭愁殺人黃楊葉細難長俗云歲長三寸遇閏則退
一寸人家庭中多植以為玩赤楊霜降則葉及材理
俱赤者又有栘楊所謂唐棣之華翩其反而者也蒲
柳一種又有皮青皮紅之别亦名楊柳采薇詩云楊
柳依依是也凡此皆楊之屬也本草柳華其葉狹長
青綠枝條長軟者又有杞柳爾雅所謂旄澤柳也有
赤檉木爾雅所謂河柳也凡此皆柳之屬也然蒲柳
亦曰蒲楊栘楊亦曰栘柳河柳亦曰小楊大抵二名
常混陳藏器云江東通名楊柳北人都不言楊楊樹
葉短柳樹枝長朱傳云柳楊之下垂者楊柳之揚起
者說文云柳小楊也欲知楊與柳之别者請以此三
說參之
駟驖篇
驖
傳云驖驪○說文云驖馬赤黑色也○月令孟冬駕驖
驪注色如鐵○埤雅云說文云馬深黑色驪馬赤黑色
驖先儒云取其馬色如鐵非特有取於色蓋亦取其堅
壯如驖故曰驖也月令孟冬乘鐵驪即此是也
按驖依傳即驪依說文則二者有别
辰牡
周禮云獸人掌罟田獸辨其名物冬獻狼夏獻麋春秋
獻獸物注狼膏聚麋膏散聚則温散則涼以救時之苦
也獸物凡獸皆可獻也及狐狸
拔
疏云拔為矢末以鏃為首故拔為末○釋名云矢末為
括括會也言與弦會也括旁曰叉形似叉也○太甲曰
若虞機張往省括於度則釋○考工記矢人為矢夾其
隂陽以設其比夾其比以設其羽鄭司農云比謂括也
○禮書云弓矢之括居藳兩旁弩矢之括居藳上下
四馬
箋云四種之馬○周禮校人辨六馬之屬種馬戎馬齊
馬道馬田馬駑馬天子十有二閑馬六種邦國六閑馬
四種注諸侯有齊馬道馬田馬其駑馬則分為三
輶車
周禮田僕掌佐車之政設驅逆之車注驅驅禽使前趨
獲逆御還之使不出圍賈公彦云按王制云大夫殺則
止佐車佐車止則百姓田獵彼佐車則此驅逆之車也
校人田獵帥驅逆之車
按爾雅輶輕也夏官車僕掌輕車之萃鄭氏云輕車
馳敵致師之車然田車以木戎車以革二輕車不同
鸞
箋云置鸞於鑣異於乘車疏云乘車金玉象也夏官太
馭及玉藻經解之注皆云鸞在衡和在軾謂乘車之鸞
也此云鸞鑣則鸞在於鑣異於乘車也○周禮大馭凡
御路儀以鸞和為節○玉藻云君子在車則聞鸞和之
聲行則鳴佩玉是以非辟之心無自入也○明堂位云
鸞車有虞氏之路也注鸞有鸞和也○少儀云鸞和之
美肅肅雝雝○韓詩内傳云鸞在衡和在軾前升車則
馬動馬動則鸞鳴鸞鳴則和應○禽經注云周之文物
大備法車之上綴以大鈴如鸞之聲○陸農師云說文
曰鸞赤神靈之精也赤色五采鷄形鳴中五音頌聲作
則至一曰青鳳為鸞鸞雌曰和雄曰鸞乘車和在衡鸞
在軾而輶車置鸞于鑣驅逆之車尚輕疾故也當上古
時鸞輿愼動此鳥輒集車上雄鳴于前雌應于後後世
不能致作和鸞以象之因謂之鸞仗
按鸞瑞鳥也淮南子云羽嘉生飛龍飛龍生鳳凰鳳
凰生鸞鳥其始生似鳳久則五采變易故字從變省
其音如鈴巒巒然故曰鸞也山海經云女牀之山有
鳥其狀如翟而五采文名曰鸞鳥見則天下安寧詩
含神霧云德化充塞照潤八冥則鸞臻春秋運斗樞
云天樞得鸞鳥集孔演圖云天子官守以賢舉則鸞
在野元命包云火離為鸞援神契云德至鳥獸則鸞
鳥舞崑崙圖云鸞鳥似鳳而白纓聞樂則蹈舞而至
其雌曰和禽經云鸞一名雞趣首翼赤曰丹鳳青曰
羽翔白曰化翼玄曰隂翥黃曰土符瑞應圖云鸞鳥鳳
凰之佐鳴中五音肅肅雝雝喜則鳴舞人君行步有
容進退有度祭祀有禮親疎有序則至一云心識鍾
律鍾律調則至至則鳴舞以和之說其形者雖不同
大都似鳳五采此鳥善鳴師曠故言鸞鳴噰噰鳳鳴
喈喈山海經言鸞鳥自歌鳳鳥自舞也禮云鸞車有
虞氏之路意者有虞之世鸞鳥適至故作為鸞和以
象其聲而後世因之鄭注禮記云鸞和皆鈴也則鸞
特鈴而已乃蔡伯喈崔正熊俱謂乘輿之鸞以金為
鸞鳥懸鈴其中施于衡上此自漢制非古也乘車鸞
在衡和在軾或者如禽經注云綴以大鈴不必有八
鸞即漢制亦止為一鸞鳥銜鈴耳左傳疏謂詩詞每
言八鸞當謂馬有二鸞鸞若在衡衡唯兩馬安得置
八此說未為無見即如仲山甫徂齊為卿士之車烈
祖諸侯助祭所乘金路而俱有八鸞者其義何居故
蓼蕭傳云在軾曰和在鑣曰鸞鄭注商頌亦依而用
之則不能自守其說矣杜元凱注左傳亦曰鸞在鑣
和在衡也
鑣(詳見邶風轡)
說文云鑣馬銜也○羅氏云鑣亦名扇汗又曰排沫爾
雅謂之钀
獫
爾雅云長喙獫○說文獫長喙犬一曰黑犬黃顄
歇驕
爾雅云短喙猲獢
小戎篇
小戎
疏云戎車小大應同而謂之小戎者六月云元戎十乘
以先啓行元大也先啓行之車謂之大戎從後行者謂
之小戎故箋云羣臣之兵車言羣臣在元戎之後也○
禮書云周禮車僕掌戎車之萃廣車之萃革車之萃輕
車之萃戎路即革路也君之所乘周鋒車曰元戎秦兵
車曰小戎則自廣車以下皆戎車也特不謂之戎路爾
車僕凡師共革車會同亦如之戎僕掌馭戎車凡巡狩
及兵車之會亦如之會同巡狩王雖不乘戎車猶共以
從不失備也○董氏云六月言元戎十乘此天子之車
也故夏鈎車殷寅車周元戎然則諸侯之戎車謂之小
戎宜也
收
疏云軫車之前後兩端横木所以收斂所載故名收焉
兵車言淺軫者對大車平地任載之車為淺也兵車當
輿之内從前軫至後軫惟深四尺四寸大車前軫至後
軫其深八尺兵車之軫比之為淺○考工記云軫方以
象地也輿人為車輪崇車廣衡長參如一參分車廣去
一以為隧六分其廣以一為之軫圍注隧車輿深也兵
車之隧四尺四寸軫輿後横者也兵車之軫圍尺一寸
○方言曰軫謂之枕○禮書云軫一曰收一曰車枕輿
後横木也軫圍尺一寸其厚與轐共七寸其長六尺輿
人謂輿為車輪人以軫名輿則輿可謂之車亦可謂之
軫故鄭氏謂軫輿後横木又謂軫輿也輈人以軫方對
蓋圓則方軫方輿也秦詩以淺收為淺軫則淺軫淺輿
也孔穎達謂車前後横木皆曰軫自後軫至前軫淺于
乘車故曰俴然考之于禮車前有軓有隂而已不聞其
有軫也說文亦曰軫輿後横木
按軫輿後横木也所謂俴收者淺輿也兵車之隧僅
四尺四寸大車牝服八尺則箱方而深矣故曰俴收
孔氏之意本不爽但不當謂車前有軫耳
梁
爾雅楣謂之梁注門戸上横梁又云杗廇謂之梁注屋
大梁也
輈
釋名云輈句也轅上句也轅援也車之大援也○詩緝
云輈者轅也衡者服馬之軛也轅直一木從後軫至前
軫稍曲而上以便服馬之進退至衡則駕於衡之上而
嚮下鈎之衡居於輈下而輈形穹隆上曲如屋之梁謂
之梁輈懼輈之不堅一輈之上五分其穹每處以皮革
束之○考工記輈人為輈國馬之輈深四尺有七寸田
馬之輈深四尺駑馬之輈深三尺有三寸輈欲頎典欲
弧而無折經而無絶進則與馬謀退則與人謀終日馳
騁左不楗行數千里馬不契需終歲御衣衽不敝此惟
輈之和也勸登馬力馬力既竭輈猶能一取焉良輈環
灂自伏兔不至軓七寸軓中有灂謂之國輈又云車人
為車凡為轅三其輪崇參分其長二在前一在後以鑿
其鈎徹廣六寸鬲長六寸(此謂大車也)○禮書云三等之馬
各下其輈七寸則七寸為衡頸之間也輈之身軓前十
尺隧四尺四寸則丈四尺四寸也前為頸後為踵頸以
持衡踵以承軫近踵以當兔當兔之圍尺四寸有竒頸
圍九寸有竒踵圍七寸有竒大其兔以稱任正小其頸
以便馬不大不小以當軫然後固也大車兩轅轅二丈
七尺栢車轅一丈八尺○後漢輿服志云聖人觀于天
視斗周旋魁方杓曲以攜龍角為帝車於是乃曲其輈
游環
孔氐曰以環貫靷游在服馬背上驂馬之外轡貫之游
移無定處驂馬欲出此環牽之所以御出也
脅驅
孔氏曰以一條皮上繫於衡後繫於軫當服馬之脅愛
慎乘駕之具也驂馬欲入則此皮約之所以止入也○
釋名云脅驅在服馬外脅也
隂
傳云隂揜&KR1270;也箋云揜&KR1270;在軾前垂輈上○釋名云隂
蔭也横側車前以隂笒也○詩緝云以板横側置車之
前及左右三面以隂映車&KR1270;故謂之隂
靷
釋名云靷所以引車也○疏云靷者以皮為之繫於隂
板之上令驂馬引之車衡之長六尺六寸止容二服驂
馬頸不當衡别為二靷以引車左傳郵無恤云兩靷將
絶吾能止之是横&KR1270;之前别有驂馬二靷也○朱傳云
以皮二條前繫驂馬之頸後繫隂板之上
鋈續
釋名云鋈沃也冶白金以沃灌靷環也續續靷端也○
疏云金銀銅鐵緫名為金此兵車之飾未必皆白銀也
靷言鋈續則是作環相接故箋云白金飾續靷之環
文茵
釋名云文□車中所坐者也用虎皮有文采因與下輿
相連著也○疏云茵者車上之褥
轂
說文云轂輻所輳也○釋名云轂埆也體堅埆也○朱
傳云轂者車輪之中外持輻内受軸者也○考工記云
轂也者以為利轉也望其轂欲其眼也(眼出大貌)進而視之
欲其幬之廉也凡斬轂之道必矩其隂陽陽也者縝理
而堅隂也者疏理而柔是故以火養其隂而齊諸其陽
則轂雖敝不藃椁其漆内而中詘之以為之轂長以其
長為之圍以其圍之阞(三分之一)捎(除也)其藪五分其轂之長
去一以為賢去三以為軹容轂必直陳篆必正施膠必
厚施筋必數幬必負幹既摩革色青白謂之轂之善參
分其轂長二在外一在内以置其輻車人為車轂長半
柯其圍一柯有半行澤者欲短轂行山者欲長轂短轂
則利長轂則安柏車轂長一柯其圍二柯○禮書云轂
長三丈二寸圍徑一尺三分寸之二三分轂長以置輻
其穿大者謂之賢小者謂之軹其當輻菑者謂之藪藪
亦謂之壺中賢向内軹向外皆金為之轂之飾施膠筋
漆而采以約之謂之篆詩所謂約軧是也革以幔之謂
之幬所謂幬必負幹是也○孔氏云兵車轂長三尺二
寸大車轂長尺半兵車之轂比之為長故謂之長轂
騏
䮐傳云蒼騏曰騏疏騏者黑色之名蒼騏曰騏謂青而
微黑今之騘馬也○說文曰馬青驪文如博棋
馵
爾雅云膝上皆白惟馵又云後右足白驤左白馵○埤
雅云易曰震為馵足蓋取其躁以躁故二絆其足作足
言縱之而動也馵足言制之而動也詩曰駕我騏馵王
肅謂駕兩馬者古者士駕二馬政論云後足偏白者凶
若馵之類是也此士之所以駕與
板屋
傳云西戎板屋○地里志云天水隴西山多林木民以
板為屋故秦詩曰在其板屋○史記云犬戎攻殺周幽
王遂取周之焦穫居涇渭之間秦襄公救周伐戎至岐
始列為諸侯秦穆公得由余西戎八國服於秦故自隴
以西有綿諸緄戎翟䝠之戎岐梁山涇漆之北有義渠
大荔烏氏胊衍之戎
駵
箋云赤身黑鬛曰駵○雅翼云古者駵非所貴故淮南
子曰旁光不升俎駵駁不入牲○字林云駵赤馬黑髦
尾也
騧
爾雅云黑喙騧注今之淺黃色者為騧馬○說文云騧
黃馬黑喙
龍
大戴禮曰鱗蟲三百六十而龍為之長○禮運曰龍以
為畜故魚鼈不淰○元命包云龍之言萌也隂中之陽
故言龍舉而雲興○廣雅云有鱗曰蛟龍有翼曰應龍
有角曰&KR2836;龍無角曰□龍龍能高能下能小能巨能幽
能明能短能長淵深是潜敷和其光○說文云龍春分
而登天秋分而潜淵○管子云龍被五色而游故神欲
小則化如蠶蠋欲大則極于天下欲上則淩于雲氣欲
沈則入于深泉變化無日上下無時謂之神○淮南子
云蛟龍剖卵于陵其雄鳴上風雌鳴下風而化者形精
之至也人不見龍之飛舉而能高者風雨奉之也又云
羽嘉生飛龍毛犢生應龍介鱗生蛟龍介潭生先龍○
論衡云短書言龍無尺木不能升天謂龍從木中升天
也○抱朴子曰有自然之龍有蛇蠋化成之龍○隂陽
自然變化論云驪龍之眸見百里纖芥又云龍能變水
人能變火龍不見石魚不見水○雅翼云王符稱世俗
畫龍馬首蛇尾將雨則吟其聲如戛銅盤涎能發衆香
其嘘氣成雲反因雲蔽身故不可見龍火與人火相反
得濕而熖遇水而燔以火逐之則燔息而熖滅○埤雅
云龍八十一鱗具九九之數九陽也○南部新書云龍
性麄猛畏蠟愛竹及空青而嗜燒燕食燕肉人不可渡
海○說原云龍有三停九似之說謂自首至膞膞至腰
腰至尾皆相停也角似鹿頭似駝眼似鬼項似蛇腹似
蜃鱗似魚爪似鷹掌似虎耳似牛
觼
疏云以白金飾皮為觼以納物也○說文云環之有舌
者徐鍇云觼以其環形似觼
軜
說文云驂馬内轡繫軾前者○疏云驂馬欲入則偪於
脅驅内轡不須牽挽故知軜者納驂内轡繫於軾前其
繫之處以白金為觼也
邑
說文云國也從口先王之制尊卑有大小從卪○釋名
邑人聚會之稱
俴駟
箋云俴淺也謂以薄金為介之札○韓詩云駟馬不著
甲曰俴駟
厹矛
傳云厹三隅矛也○釋名云仇矛頭有三义言可以討
仇敵之矛也○書曰二人執惠一人執銳孔安國云惠
三隅矛銳矛屬
錞
曲禮云進戈者前其鐏後其刃進矛戟者前其鐓後其
銳注銳底曰鐏取其鐏地平底曰鐓取其鐓地
伐
疏云櫓是大盾伐為中干干伐皆盾之别名
鏤膺
疏云膺胷也膺上有鏤是以金飾馬帶若今之婁胷用
金為飾取其堅牢○先鄭周禮注云纓當胷喪禮下篇
曰馬纓三就禮家說曰纓當胷以削革為之三就三重
三匝也
閉
儀禮注云䪐弓檠也弛則縛之于弓裏備損傷也以竹
為之詩云竹閉緄縢○考工記云凡為弓寒奠體則張
不流注至冬膠堅内之檠中定往來體流猶移也又云
恒角而達譬如終紲注紲謂弓䪐○禮書云䪐以竹為
之狀如弓然約于弓裏命之曰閉所以備損傷也䪐以
閉之故亦謂之閉緄以繋之故亦謂之紲如此則納之
韣中足以定往來之體祛翩反之病矣
緄(詳見緡)
傳云緄繩也
六家詩名物疏卷二十五
