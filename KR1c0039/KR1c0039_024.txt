六家詩名物疏卷二十一明馮復京撰
國風鄭二
遵大路篇
祛
疏云袂是袪之本袪爲袂之末俱是衣袖○釋名云袪
虛也○玉藻云深衣三袪袂可以回肘長中繼揜尺袪
尺二寸○喪服記云袂屬幅袪尺二寸注云袪袖口也
尺二寸足以容中人之併兩手
女曰雞鳴篇
明星
蘇氏云明星啟明也○爾雅云明星謂之启明孫炎曰
明星太白也出東方高三舍今曰明星昏出西方高三
舍今曰太白郭曰太白星也晨見東方爲啟明昏見西
方爲太白○天官占云太白者金之精西方白帝之子
上公大將軍之象也徑一百里○天官書云太白曰西
方秋司兵主殺殺失者罰出太白率一歲一周天出東
方百二十日入西行百二十日旦入入以辰戌出以丑
未出不經天經天天下革政日方南金居其南日方北
金居其北曰贏用兵進吉退凶日方南金居其北日方
北金居其南曰縮用兵退吉進凶太白白比狼赤比心
黃比參左肩蒼比參右肩黑比奎大星亢爲疏廟太白
廟也太白大臣也其號上公其他名殷星大正營星觀
星宮星明星大衰大澤終星大相天浩序星月緯大司
馬位○河圖云大白散爲天杵天柎伏霛大敗司姦天
狗天殘卒起白彗○嚴氏云蘇氏以明星爲啟明蓋今
俗所謂曉星也毛氏謂天將曉則小星不見惟明大之
星爛然雖不指爲啟明然將曉而明大者惟啟明耳
弋
箋云弋繳射也○夏官司弓矢矰矢茀矢用諸弋射注
云結繳于矢謂之矰矰高也茀矢象焉茀之言刜也二
者皆可以弋飛鳥刜羅之也○埤雅云弱弓微矢乘風
振之曰弋
鳬
爾雅云鸍沈鳬郭云似鴨而小長尾背上有文今江東
亦呼爲鸍又云鳬㕍醜其足蹼其踵企○陸璣云大小
如鴨青色卑脚短喙水鳥之謹愿者也○埤雅云沈鳬
好没與雁常以晨飛容與與波上下○雅翼云陸龜蒙
稱夜聞有聲類㬥雨者一夕數四明訊其甿曰鳬鷖也
其曹蔽天而來必竭禾穗而去江南不能弋羅常藥而
得之鳬所在必賊粱食古人亦養之今江東有小鳬其
多無數俗謂之冠鳬善飛方言曰野鳬甚小而好没水
中者南楚之外謂之鸊鵜○莊子云鳬脛雖短續之則
憂○古今注云鳬雁常住海邊沙上食沙石皆消爛帷
食海蛤不消
有女同車篇
舜
爾雅云椴木槿櫬木槿注别二名也似李樹華朝生夕
隕或呼日及亦曰王蒸○廣雅云一名朱槿一名赤槿
○月令云仲夏木槿榮○本艸云木槿作飲服之令人
得腄花作湯代茶喫治風○衍義云如小葵花淡紅色
五葉成一花湖南北人家多種植爲籬障○埤雅云木
槿一名舜瞬之義取此○雅翼云抱朴子曰木槿楊桺
斷植之更生倒之亦生横之亦生生之易者莫過斯木
仲夏應陰而生其花朝開暮落莊生以爲朝菌○篤論
云日給之華似柰柰實而日給虛虛僞之與眞實相似
也○羅浮山記木槿花甚丹四時敷榮○傅玄云蕣花
麗木也謂之日給或謂之洽容或謂之愛老潘尼以爲
朝菌○傅咸賦云應青春而敷蘖逮朱夏而誕英布夭
夭之纖枝發灼灼之殊榮紅葩紫蔕翠葉素莖含暉吐
曜爛若列星○成公綏云日及華甚鮮茂榮于孟夏訖
于孟秋
英
爾雅云艸謂之榮榮而不實謂之英○人物志云艸之
精秀者爲英
山有扶蘇篇
扶蘇
傳云扶胥小木
荷華
說文云荷芙蕖葉茄芙蕖莖芙蓉華未發爲菡&KR2303;已發
爲芙蓉○爾雅云荷芙蕖其莖茄其葉蕸其本蔤其華
菡萏其實蓮其中的的中薏李廵曰分别蓮莖華葉實
之名芙蕖其總名也别名芙蓉江東呼荷郭璞曰蔤莖
下白蒻在泥中者蓮謂房也○陸疏云蓮青皮裹白子
爲的的中有青長三分如鈎爲薏語曰苦如薏也的五
月中生生啖脆至秋表皮黑的成可食或磨以爲飯輕
身益氣令人強健○援神契曰王者德至于地則華苹
感注云華苹並頭蓮也○韓詩秉蕳注云蕳蓮也○古
今注云荷華華之最秀異者一名水芝一名水花花有
赤白紅紫青黃紅白二色差多大者至百葉○王文公
云蓮花有色有香得日光乃開雖生于水水不能没雖
在汙泥泥不能汙即華時有實然華事始則實隱華事
已則實見○埤雅云荷總名也其的中有青爲薏皆倒
生兩牙一成芰荷一蕅荷也又生一牙爲華蕅荷帖水
生藕者也芰荷無藕卷荷也與華偶生出水上亭亭如
繖者亦或謂之距荷蕅荷一本其支㫄行爲藕節生一
華一葉○本草衍義云粉紅千葉白千葉者皆不實其
根惟白蓮爲佳今禁中又生碧蓮亦一端也
龍
爾雅云紅蘢古其大者蘬○陸璣云一名馬蓼葉大而
赤白色生水澤中高丈餘○本艸經云葒艸主消渴去
熱明目益氣一名鴻鴶如馬蓼而大生水㫄五月採實
○陶隱居云馬蓼生下濕地莖班葉大有黑點最大者
是葒艸圖經云葒艸即水紅下濕地皆有之詩隰有游
龍是也陸璣云一名馬蓼本經云似馬蓼而大若然馬
蓼自是一種○管子云五位之土其山之淺有龍與斥
蘀兮篇
蘀
說文云艸木凢皮葉落陊地爲蘀
褰裳篇
溱
說文引詩潧與洧潧水出鄭國王伯厚云溱水出桂陽
臨武入匯當以潧爲正○水經云潧水出鄭縣西北平
地南入洧水○一統志溱水出河南開封府密縣一名
潧水東北至新鄭縣與洧水合○鄭語云主芣騩而食
溱洧
洧
水經云洧水出河南密縣西南馬領山又東過鄭縣南
潧水從西北來注之又東過習陽城西折入于潁注云
洧水東逕新鄭故城中襄元年晉伐鄭敗其徒兵于洧
上又東爲洧淵水龍鬭于時門之外洧淵則此潭也洧
水又東與黃水合經謂潧水非也○一統志洧水源出
密縣東至新鄭縣會溱水爲雙泊河至西華縣入黃河
丰篇
堂
釋名云堂猶堂堂高顯貌也○禮記云堂上不趨堂上
接武堂下布武又云禮有以高爲貴者天子之堂九尺
諸矦七尺大夫五尺士三尺○書大傳云天子之堂廣
九雉諸矦七雉伯子男五雉士三雉○孫毓云禮門側
之堂謂之塾○士喪疏云房戶之外由半以南謂之堂
士昏疏云其内由半以北亦謂之堂○箋云堂當為棖
○爾雅云柣謂之閾棖謂之楔孫炎曰柣門限也李巡
曰楔謂閫上兩旁木○禮記云君入門介拂闑大夫中
棖與闑之間士介拂棖賓入不中門不履閾公事自闑
西私事自闑東
東門之墠篇
東門
詩緝云東門鄭要會之地隱公四年左傳宋公陳矦蔡
人衛人伐鄭圍其東門
墠
傳云墠除地町町者○禮記注封土曰壇除地曰墠書
曰三壇同墠
茹藘
爾雅云茹藘茅蒐○說文云茹藘人血所生○本艸茜
根可以染絳一名地血一名茹藘一名茅蒐一名蒨蜀
本圖經云染緋艸葉似棗葉頭尖下闊莖葉俱澁四五
葉對生節間蔓延艸木上根紫赤色今所在有八月採
根陳藏器云周禮庶氏掌除蠱毒以嘉艸攻之嘉艸蘘
荷與茜主蠱爲最○陸疏云齊人謂之茜徐州人謂之
牛蔓○周禮掌染艸掌以春秋歛染艸之物○貨殖傳
云千畆梔茜其人與千戶侯等
阪
爾雅云可食者曰原陂者曰阪下者曰溼邢氏云陂陀
不平而可食者名阪此三者雖有高下不平皆可種糓
給食也
子衿篇
青
爾雅青謂之葱○考工記云畫繪之事雜五色東方謂
之青青與白相次也赤與青謂之文黑與青謂之黻○
釋名云青生也象物生時色也
衿
傳云青衿青領也○爾雅云衣眥謂之襟李廵曰衣眥
衣領之襟孫炎曰襟交領也○方言曰衿謂之交○釋
名云襟禁也交于前所以禁禦風寒也○禮記云具大
父母父母衣純以繢具父母衣純以青如孤子衣純以
素○禮書云以繢備五采以爲樂也以青體少陽以致
敬也以素存凶飾以致哀也
按青衿之衿本當作襟爾雅又有衿謂之袸衣小帶
也士昏禮云施衿結帨釋名云衿亦禁也禁使不得
解散皆謂衣小帶也然兩字亦通方言衿謂之交是
也
闕
疏云此謂城上别有高闕非宮闕也○釋名云闕在門
兩㫄中央闕然爲道也
揚之水篇
兄弟
朱子云兄弟婚姻之稱禮所謂不得嗣爲兄弟是也○
周禮大司徒以本俗六安萬民其三曰聯兄弟鄭云兄
弟謂婚姻嫁娶○何休云圖安危可否兄弟之義
出其東門篇
縞
廣雅縞細繒也○禹貢云徐州厥貢玄纖縞○傳云縞
衣白色
綦
顧命云四人綦弁鄭注云青黑曰綦馬本作騏亦云青
黑色王肅云綦赤黑色○說文作綥云帛蒼艾色詩縞
衣綥巾未嫁女所服一曰不借○孔仲達云艾謂青而
微白爲艾艸之色箋亦以綦爲青但綦是文章之色非
染繪之色故云綦綦文
巾
說文云佩巾也从冂丨象系也○方言云幪巾也大巾
謂之&KR1843;嵩岳之南陳潁之間謂之帤亦謂之&KR1970;
按禮記左佩紛帨紛帨即巾也此中宜爲佩巾或以
爲婦人褁頭之巾未詳典據然古者男子二十成人
士冠庶人巾蓋賤者之服漢元服幘王莽無髮乃施
巾古語云王莽秃幘施屋也至東漢魏晉更以巾爲
雅袁紹崔鈞之徒雖爲將帥皆著縑巾及有所謂綸
巾葛巾角巾者而女子喪冠亦謂之巾幗諸葛武矦
以遺司馬宣王意者婦人裹頭者可通名巾與楊用
脩以巾幗爲女子未笄之冠又未知何據也注疏不
云無以明矣
闉
說文云城曲重門也○永嘉陳氏云門之外有副城回
曲以障門者謂之闉
闍
說文云闉闍也○爾雅云闍謂之臺孫炎云積土如水
渚所以望氣祥也○疏云闍是城上之臺謂當門臺也
箋云闍讀如彼都人士之都謂國外曲城之中市里也
荼
箋云荼茅秀物之輕者飛行無常疏云釋艸有荼苦菜
又有荼委葉邶風誰謂荼苦即苦菜也周頌以薅荼蓼
即委葉也鄭於地官掌荼注及既夕注與此箋皆云荼
茅秀然則此言如荼乃是茅艸秀出之穗非彼二艸也
○爾雅云蔈荂荼猋藨芀疏此辯芀荼之異名也荼茅
秀蔈也荂也其别名荼即苕也苕又一名猋又名藨皆
萑茅之屬花秀名也○周禮掌荼掌以時聚荼以供喪
事○國語吳王萬人爲方陳白常白旂素甲白羽之矰
望之如荼韋昭云荼茅秀也
溱洧篇
蕑
傳云蕑蘭也○陸璣云蕳即蘭香艸也春秋傳曰刈蘭
而卒楚辭云紉秋蘭孔子云蘭當爲王者香艸皆是也
其莖葉似藥艸澤蘭廣而長節節中赤高四五尺漢諸
池苑及許昌宮中皆種之可著粉中藏衣著書中可辟
魚○本艸經云蘭艸主殺蠱毒辟不祥久服輕身不老
一名水香生大吳池澤澤蘭生汝南諸大澤㫄蜀本云
蘭艸葉似澤蘭尖長有岐花紅白色而香生下濕地圖
經云澤蘭與蘭艸相類但蘭艸生水㫄葉光潤根小紫
五六月盛而澤蘭生水澤中及下濕地葉尖微有毛不
光潤方莖紫節七八月初採微辛此爲異耳○夏小正
云五月畜蘭爲沐浴也○易通卦驗云冬至廣莫風至
蘭始生○盛弘之荆州記云都梁縣有小山山上水極
淺其中悉生蘭艸綠葉紫莖芳風藻谷俗謂蘭爲都梁
即以號縣云○陳藏器云蘭艸婦人和油澤頭故曰蘭
澤○劉次莊樂府集云離騷曰紉秋蘭以爲佩又云秋
蘭兮青青綠葉兮紫莖今沅澧所生花在春則黃在秋
則紫然而春黃不若秋紫之芬馥也
按孔子云芝蘭生于深林不以無人而不芳曰生深
林則與此在水上者異矣毛氏謂蕑即蘭羅氏即以
本艸經之蘭艸當之但陸璣疏與本艸圖經所說蘭
形狀互異羅氏之言曰蘭艸一名都梁香一名水香
以解秉蕳可也何關蘭乎蘭葉如莎首春則茁其芽
出五六寸杪作一花花甚芳香大抵生深林中林愈
深則莖愈紫故稱幽蘭與蕙甚相類其一幹一花而
香有餘者蘭一幹五六花而香不足者蕙江南蘭只
在春芳荆楚及閩中者秋復再芳故有春蘭秋蘭以
時驗推之羅氏說蘭近得其實信乎非此蕑也蘭艸
澤蘭自陶隱居蘇恭已不能辨陳藏器始能别之而
衍義更有異論云蘭艸葉如門冬而闊且韌長一二
尺四時常青花黃中間葉上有細紫點春芳者爲春
蘭色深秋芳者爲秋蘭色淡秋蘭稍難得今江陵鼎
澧州山谷有之山外平田即無生于幽谷蓋可驗矣
其葉殊不與澤蘭相似澤蘭纔出土便分枝梗葉如
菊而尖長若取香臭則稍類耳若然則蘭艸亦出山
林且不似澤蘭矣然經明云生大吳川澤衍義所指
之蘭即羅願云生深林者而非經之蘭也蘭之種類
至多其入藥者更有馬蘭山蘭花可玩者有崇蘭鳳
尾蘭竹蘭石蘭鄭漁仲云蘭即蕙蕙即薰薰即零陵
香且不辨蘭蕙之種矣韓詩傳云三月桃花水下之
時執蘭袚除薛君注鄭國之俗三月上己之溱洧兩
水之上招䰟續魄秉蘭艸袚除不祥故詩人願與所
悅者俱往也本艸經謂蘭艸可辟不祥故執以祓除
抑或以蘭有國香人所服媚淮南子曰男子樹蘭美
而不芳說者以爲蘭女類故左傳稱女爲季蘭宜女
子樹之鄭女故執之以媚其士與袚除之禮說者參
差蔡邕以爲因暮春天子乘舟褉于名川論語云浴
乎沂自上及下古有此禮後漢書以爲上已官民皆
絜于東流水上陽氣布暢始洗潔之南齊志以爲三
月清明之節脩事水側禱祀以祈豐年予謂周禮女
巫掌歲時袚除釁沴則袚除之來已久第不知何緣
定于上巳之辰晉束廣微云周公成洛邑因流水以
汎酒逸詩曰羽觴隨流波此三月曲水之始也其說
無稽所引詩復不似周人之語摯虞謂起于徐肇三
女亾一邨盥洗者抑又妄矣
勺藥
廣雅云攣夷芍藥也○韓詩云離艸也言將離别贈此
艸也○本艸云一名白木一名餘容一名犂食一名解
倉一名鋌生中岳川谷及丘陵圖經云春生紅芽作叢
莖上三枝五葉似牡丹而狹長高一二尺夏開花有紅
白紫數種子似牡丹而小秋時採根根亦有赤白二色
○古今注云芍藥有二種有艸芍藥木芍藥木者花大
而色深俗呼爲牡丹非也又牛亨問曰將離别相贈以
芍藥者何答曰芍藥一名可離故將别以贈之亦猶相
招召贈文無文無一名當歸也○山海經云條谷之艸
多芍藥洞庭之上多芍藥○范子曰芍藥出三輔○建
寧記曰建寧出芍藥極精好○埤雅云芍藥榮于仲春
華于孟夏傳曰驚蟄節後二十有五日芍藥榮是也華
有至千葉者今羣芳中牡丹品第一芍藥品第二○雅
翼云芍藥花之盛者其根可和五臟制食毒古有芍藥
之醬合蘭桂五味以助諸食因呼五味之和爲芍藥○
花木攷云芍藥花譜總别四十二種其色以黃者爲貴
按勺藥即今芍藥也毛氏云香艸陸疏云今藥艸勺
藥無香非是也未審今何艸蓋泥毛公香艸之言必
欲求香于柯葉置其華而不論耳董氏則以古今注
謂芍藥可離唐本艸云可離江離而别以勺藥爲江
離矣
六家詩名物疏卷二十一
