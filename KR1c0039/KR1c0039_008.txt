六家詩名物疏卷五明馮復京撰
國風召南一
召
括地志邵亭故城在岐州岐山縣西南十里故召公邑
○水經注雍水東逕邵亭南世謂之樹亭川亭故召公
之采邑又京相璠曰亭在周城南五十里○孔氏云召
是周内之别名○朱傳云舊說扶風雍縣南有邵亭今
雍縣析為岐山天興二縣未知邵亭的在何縣
按晉書地道記河東郡垣縣有召亭通典河南府王
屋縣古召公之邑此武王分陜之後所徙非詩所云
召也
鵲巢篇
鵲
爾雅云鵲鵙醜其飛也&KR2905;注竦翅上下又云烏鵲醜其
掌縮注飛縮脚腹下○月令云季冬之月鵲始巢○周
書云小寒之日鴈北鄉又五日鵲始巢鵲不始巢國不
寧○易通卦驗云鵲者陽鳥先時而動先事而應見于
未風之象失節不巢癸氣不通故言春不東風也○箋
云鵲作巢冬至架之至春乃成○詩推度災云鵲以復
至之月始作室家鳴鳩因成事天性如此也○禽經云
鵲以音感而孕又云鵲鳴唶唶○曾子曰鵲上高城之
塘而巢于高枝之巔城壞淩風而起○淮南子云鵲識歲
之多風去喬木而巢扶枝又云蟄蟲鵲巢皆向天一者
至和在焉又云太隂所建鵲巢向而為戶又曰乾鵠知
來而不知往(乾鵠鵲也)○博物志云鵲巢開口背太歲○陸
賈云乾鵲噪而行人至○陶貞白云一名飛駁鳥○陸
佃云鵲知人喜作巢取在木杪枝不取墮地者皆傳枝
受卵故一名乾鵲莊子云烏鵲孺鵲以傳枝少欲故曰
孺也○羅願云鵲巢水大則高水小則卑傳枝而生子
春二月有乳鵲矣已而舍去他鳥居之故召南稱鳩居
鵲巢今烏之類亦逐鵲而居其巢鵲尾尤長故漢高祖
劉氏冠民間謂之鵲尾冠能制蝟其所在蝟必反腹而
受啄矣
按爾雅鷽山鵲注似鵲而有文采長尾觜脚赤說文
云知來事鳥也據此則群書所言知來者乃是鷽非
鵲也
巢
說文云鳥在木上曰巢在穴曰窠
鳩(鳲鳩)
傳云鳩鳲鳩秸鞠也○釋鳥云鳲鳩鴶鵴疏左傳云鳲
鳩氏司空詩云維鳩居之皆謂此也郭云今之布穀江
東呼為穫穀方言云戴勝謝氏云布穀類也陸璣疏云
今梁宋之間謂布穀為鴶鵴一名擊穀一名桑鳩按戴
勝自生穴中不巢生而方言云戴勝非也○禽經云鳩
拙而安注鳲鳩也○禮記云仲春之月鷹化為鳩○列
子云鷂之為鸇鸇之為布穀布穀久而復為鷂○埤雅
云鳲鳩一名摶黍今之布穀江東呼為郭公牝牡飛鳴以
翼相拂不自為巢居鵲之成巢冇均一之德蓋其哺子
朝自上而下暮自下而上者均也其子在梅在棘在榛
已常在桑者一也周官羅氏仲春獻鳩以養國老者鳩
性不噎食之復助氣故也○雅翼云此鳥鳴時播種其
穀故曰布穀似鷂長尾好鳴之鳥故月令謂之鳴鳩○
歐陽永叔云今所謂布穀戴勝者與鳩絶異惟今人直
謂之鳩者拙鳥也不能作巢多在屋瓦間或於樹上架
構樹枝初不成窠便以生子往往墜雛鵲作巢甚堅既
生雛散飛則棄而去容有鳩來處彼空巢○詩緝云一
名桑鳩仲春鷹所化為鳩也或謂之題肩齊人謂之擊
正
按揚雄方言尸鳩或謂之戴勝邢氏已辨其非又云
或謂之鶭鸅此即釋鳥所云鶭鸅虞非尸鳩也則其
他鶝䲹服鶝&KR2753;諸異名皆不足據羅願以為即月令
之鳴鳩據馮衍逐婦書云口如布穀則此鳥亦多聲
者但鳴鳩自是鶻鵃而非鳲鳩也羅氏之言失于詳
究矣依歐陽氏則拙鳩别是一種不在左傳五鳩之
内此盖以時驗知之或得其實然古之釋詩者皆謂
鳲鳩有均壹之德故以比夫人若但拙而已安足稱乎
兩
風俗通云車一兩謂兩兩相與體也箱装及輪兩兩而
耦故稱兩爾
采蘩篇
蘩
爾雅云蘩皤蒿○陸疏云凢艾白色為皤蒿今白蒿春
始生及秋香美可生食又可蒸一名游胡北海人謂之
滂渤故夏小正傳曰蘩游胡游胡滂渤也○本草注云
生中山川澤二月采又云此蒿麄於青蒿從初生至枯
白於衆蒿又云葉似艾葉上有白毛麄澁俗呼為蓬蒿
○孟詵云此蒿春初先諸草生其葉生挼醋淹之為菹
甚益人○陸佃云蒿青而高蘩白而繁詩曰采蘩祁祁
今覆𧖟種尚用蒿○羅願云莪即古之蘩生澤田漸洳
之處詩云采蘩于沼沚澗中明是水草說者乃云蘩皤
蒿皤蒿陸草不妨亦謂之蘩顧非夫人所採爾
按本草注生中山川澤則皤蒿不妨為水物也但所
在有之多生陸地耳羅氏背爾雅而自為說非也爾
雅又云蘩菟蒵郭景純所未詳仙經曰白蒿白兔食
之仙豈謂是與
沼
廣雅云沼池也圓曰池曲曰沼○孔安國云停水曰池
○古今事物類考云黃帝破蚩尤而為池沼蓋始於此
沚
爾雅云小洲曰陼小渚曰沚小沚曰坻人所為為潏○
釋名云沚止也小可以止息其上也○韓詩說大渚曰沚
澗
釋名云澗間也言在兩山之間也○爾雅云山夾水澗
陵夾水澞
宫
傳云宫廟也○爾雅云適有東西廂曰廟無東西廂有室
曰寢○釋名曰廟貌也先祖形貌所在也○說文云亡者
神無所依據孝子以主繼心廟者所以藏主列昭穆○摯
虞決疑要注曰凡廟之主藏于戶外西牖之下有石函故
名宗祏○周禮小宗伯掌建國之神位右社稷左宗廟辨廟
祧之昭穆守祧掌守先王先公之廟祧其遺衣服藏馬其
廟則有司修除之其祧則守祧&KR0627;堊之匠人營國左祖右社
廟門容大扃七个闈門容小扃三个○王制云天子七廟三
昭三穆與太祖之廟而七諸侯五廟二昭二穆與太祖之廟
而五大夫三廟一昭一穆與太祖之廟而三士一廟庶人祭于
寢明堂位云山節藻梲復廟重簷刮楹達鄉反坫出尊崇
坫康圭疏屏天子之廟飾也祭法云王立七廟一壇一墠曰考
廟曰王考廟曰皇考廟曰顯考廟曰祖考廟皆月祭之遠
廟為祧有二祧享嘗乃止去祧為壇去壇為墠壇墠有禱
焉祭之去墠曰鬼諸侯立五廟一壇一墠曰考廟曰王考廟
曰皇考廟皆月祭之顯考廟祖考廟享嘗乃止去祖為壇
去壇為墠壇墠有禱焉祭之去墠為鬼大夫立三廟二壇
適士二廟一壇官師一廟小記曰王者禘其祖之所自出以
其祖配之而立四廟庶子王亦如之○荀子云有天下者
事七世有一國者事五世有五乘之地者事三世有三乘
之地者事二世持手而食者不得立宗廟所以表積厚積
厚者流澤廣積薄者流澤狹也
按康成解七廟云此周制七者太祖及文王武王之祧
與親廟四太祖后稷殷則六廟契及湯與二昭二穆夏
則五廟無太祖禹與二昭二穆而已其意以文武湯禹皆
為祧也祭法云遠廟為祧合五考二祧以足七數若以文
武為祧則天子所祭仍是四親與諸侯何别哉故王肅
難鄭云文武受命之王不遷之廟權禮所施殷之三宗
宗其德而存其廟亦不以為數穀梁傳孫卿子家語皆
言天子立七廟不稱世室今使天子諸侯立廟並親廟
四而止非降殺以兩之義又祭法云王下祭殤五則下
及無服之孫而上不及無親之祖不亦詭哉予考之虞
書云禋于六宗晉秀才張髦曰六宗三昭三穆并太祖則
為七矣是虞有七廟也伊尹稱七世之廟可以觀德是
殷有七廟也禮緯稽命徵云唐虞五廟夏四廟殷五廟
䜟緯之書出於新莽東漢之代未足多據孔子家語曰
天子七廟諸侯五大夫三士二自虞至周所不變也其先
祖之有功德者則創不遷之廟以世祀之非祭法所謂祧
也殷之三宗周之文武漢之孝文武宣皆然明堂位云魯
公之廟文世室也武公之廟武世室也若依鄭說則魯
祖周公又宗二公後君所祭止及考與王考所謂月祭之
皇考享嘗之顯考皆在壇墠之列矣反不若大夫之得祭皇
考尊卑失序不可謂禮故七廟之說斷從王肅為長
被
箋云禮記主婦髲髢○說文云髲益髮也○釋名云髲
被也髮少者得以被助其髮也○少牢禮云主婦被錫
注云被錫讀為髲鬄古者或剔賤者刑者之髮以被婦
人之紒為飾因名髲鬄焉此周禮所謂次也○士昏禮
云女次純衣纁袡注云次首飾純衣絲衣○周禮云追
師掌王后之首服為副編次注云副以覆首若今步□
服之以從王祭祀編列髮為之若假紒服之以桑次次
第髮長短為之所謂髲髢服之以見王外内命婦衣鞠
衣襢衣者服編衣褖衣者服次非王祭祀賓客佐后之
禮自於其家則亦降焉凢諸侯夫人于其國衣服與王
后同○嚴粲云王后六服褖衣為進朝于王之服首則
服次夫人于國與王后服同祭祀不應服次曹氏謂此
在商時與周禮異
按鄭注編云列髮為之若今假紒注次云次第髮長
短為之所謂髲髢假紒之制今不可考而髲髢則今
婦人所恒用也朱傳云編髮為之誤以次為編矣夫
人服被者在祭前視濯溉饎㸑之時及祭畢之後鄭
箋甚明若正祭自然服副不服被禮云夫人副褘立
于東房是也侯伯子男之夫人服二翟亦應服副矣
嚴坦叔引曹氏之言亦非
夙
說文作□云早敬也从□持事雖夕不休早敬者也徐
鉉云今俗作夙譌
夜
說文舍也天下休舍也
草蟲篇
草蟲
釋蟲云草螽負蠜郭璞曰常羊也○陸疏云大小長短
如蝗竒音青色好在茅草中○左傳有蜚杜注云蜚負
蠜疏負蠜歲時常有非災蟲蜚一名負盤此注相涉誤
為蠜耳○陳藏器云飛廉一名負盤蜀人食之辛辣杜
預左傳注云蜚負蠜如蝗蟲又夜行一名負盤名字及
蟲相似終非一物也○陸佃云一云蚯蚓即負蠜亦以
離應草蟲鳴于上風負螽鳴于下風而風化○羅願云
蚓雖微物其啟閉有時故月令孟夏螻蟈鳴後五日蚯
蚓出冬至之日蚯蚓結皆以紀候夏夜好鳴于草底江
東謂之歌女或曰鳴砌詩喓喓草蟲趯趯阜螽說草蟲
固多端案張衡云土蟺鳴則阜螽跳是則蚓為草蟲也
○詩緝云負螽也蠜也即螽斯也
按釋草蟲者不一然以為似蝗者近之詩緝以草蟲
阜螽螽斯為一以螽斯斯螽為二螽斯斯螽吾不知其
為同為異而阜螽草蟲之與螽斯則斷乎為三考爾
雅自辨矣
阜螽
釋蟲云阜螽蠜李廵曰蝗子也○陸疏云今人謂蝗子
為螽子兖州人謂之螣許慎云蝗螽也蔡邕云螽蝗也
明一物○箋云草蟲鳴阜螽躍而從之異種同類猶男
女嘉時以禮相求呼○陸佃云阜螽今謂之&KR2689;䗥示跳
示飛飛不能遠青色草蟲鳴阜螽躍而從之故阜螽曰
蠜草蟲謂之負蠜○博物志云蜾臝亦取阜螽子呪而
成己子○陳藏器云阜螽蚯蚓二物異類同穴為雌雄
阜螽如蝗蟲東人呼為舴艋有毒
按爾雅釋阜螽但云蠜而已不知蠜是今之何物陳
藏器云如蝗蟲盖亦蚱蜢之類也李廵陸璣直謂為
蝗殊不思蝗是災蟲劉向所謂介蟲之孽豈歲時所
恒有而詩人詠之予謂凡經傳直謂之螽者蝗也凢
似蝗而不為災歲時恒有者通得螽名故有阜螽草
螽蜤螽蟿螽土螽之别諸說紛紛各執所見不辨可
也
蕨
爾雅云蕨&KR2240;注廣雅云紫藄非也初生無葉可食○陸
疏云蕨山菜也周秦曰蕨齊魯曰虌初生似䔉莖紫黑
色可食如葵○陸佃云状如大雀拳足又如其足之蹷
故謂之蕨俗云初生亦類鼈脚故曰&KR2240;也○羅願云蕨
生如小兒拳紫色而肥野人今歲焚山則來歲蕨菜繁
生其舊生蕨之處蕨葉老硬敷披人誌之謂之蕨基今
道路負荷轉移者皆不肯食云令人脚弱薇猶禮家用
之蕨不復用可知賤也○通志云蕨一名&KR2240;莽牙也四皓
食之而夀夷齊食之而夭此物不可生食又有一種大
蕨亦可食謂之藄蕨爾雅云藄月爾○陳藏器云今永
康道江居民多以醋淹而食之
薇
陸疏云山菜也莖葉皆似小豆蔓生其味亦如小豆藿
可作羹亦可生食今官園種之以供宗廟祭祀○埤雅
云爾雅曰薇垂水好生水邊故曰垂水似藿菜之微者
也故禮芼豕以薇記曰鉶芼牛藿羊苦豕薇是也○雅
翼云文王之時歌采薇以遣戍役一章作止二章柔止
三章剛止故先儒以為所遣有先中後輩首章則二月
中旬遣之次章三月上旬遣之三章則三月中旬遣之
○通志云白薇曰白幕曰薇草曰春草曰骨美又云薇生水㫄
葉如萍爾雅云薇垂水三秦記夷齊食之三年顔色不
變武王戒之不食而死然詩云采薇者金櫻茅也○朱
傳云薇似蕨而差大有芒而味苦山間人食之謂之迷
蕨○胡明仲云荆楚之間有草叢生修條四時發穎春
夏之交花亦繁麗條之腴者大如巨擘剥而食之甘美
野人呼為迷陽疑莊子所謂迷陽迷陽無傷吾行即此
蕨也
按本草薇有二種生平原川谷似柳葉者白薇也生
水旁葉似萍者薇也詩云陟山採薇又云山有蕨薇
則是山菜非爾雅所云垂水者也埤雅混而一之誤
矣然陸璣稱莖葉如小豆蔓生璣親見官園所種所
言必審復非似柳之白薇鄭漁仲謂是金櫻芽不知
何據朱子胡氏皆以為迷陽而一云味苦一云甘美
又自不同惟項安世以為今之野豌豆蜀人謂之巢
菜有合陸璣之疏
六家詩名物疏卷五
