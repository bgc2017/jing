六家詩名物疏卷三明馮復京撰
國風周南三
桃夭篇
桃
爾雅云楔荆桃旄冬桃榹桃山桃桃李醜核又云桃曰
膽之注荆桃今櫻桃冬桃子冬熟山桃實如桃而小不
解核疏桃李之類子中有核人膽之者桃多毛拭治去
毛令色青滑如膽也○夏小正云正月杝桃華六月煑
桃桃也者杝桃也杝桃也者山桃也煑以為豆實也○
禮記月令云仲春之月桃始華内則云桃李梅杏○春
秋運斗樞曰玉衡星散為桃○管子云五沃之土其果
宜桃○韓外傳春植桃李夏得蔭其下秋得食其實○
韓子仲尼曰果蓏有六而桃為下祭先王不得入廟○
周官饋食之籩其實棗栗桃乾䕩榛實○典術云桃者
五木之精壓伏邪氣服其華令人好色蓋仙木也○淮
南子曰四月其樹桃○埤雅云桃有華之盛者其性早
華又華于仲春故周南以興女之年時俱當諺曰桃三
李四言桃三歲□華果然皮束莖幹頗急四年以上宜
以刀&KR2030;其皮不然皮急而死故周南復取小桃以興○
江淹山桃頌曰惟園有肴惟山有叢丹蘤擎露紫榮繞
風伊春之秀乃華之宗
按夏小正煑桃為豆實周官饋食之籩有桃則所謂
祭先王不得入廟者殆非孔子之言也
華
說文&KR0990;榮也从艸□亦作華○韻書云今俗華戶花切
花呼瓜切然記桃始華鞠有黃華並無眀音○爾雅云
華荂也華荂榮也木謂之華艸謂之榮不榮而實謂之
秀榮而不實謂之英
歸
公羊傳曰婦人謂嫁曰歸○周禮曰大宗伯以冠婚之
禮親成男女媒氏掌萬民之判令男三十而娶女二十
而嫁中春之月令會男女于是時也奔者不禁遂人以
樂昏擾甿○禮記曲禮云三十曰壯有室女子許嫁纓
男女非有行媒不相知名非受幣不交不親故日月以
告君齋戒以告鬼神為酒食以召鄉黨僚友以厚其别
也郊特牲曰信婦德也一與之齊終身不改又云婚禮
不用樂幽隂之義也婚禮不賀人之序也大傳云同姓
雖百世而婚姻不通周道然也哀公問孔子曰天地不
合萬物不生大婚萬世之嗣也○禮書云婚有六禮納
采問名納吉納徵請期親迎納采者擇其族類問名者
詢其誰氏問名然後卜之故納吉納吉則其禮成矣故
納徵納采問名納吉請期以禽贄納徵以圭璋皮帛○
禮記本命曰大古男五十而有室女三十而嫁○家語
魯哀公問孔子曰男子十六精通女子十四而化是則
可以生民矣聞禮三十而有室女二十而有夫豈不晚
哉孔子曰夫禮言其極亦不是過男子二十而冠有為
人父之端女子十五許嫁有適人之道于此以往則自
婚矣
按朱傳宗鄭義以桃夭為婚姻之候今俗人多用其
說不知毛鄭二義合之則兩得離之則兩偏也為毛
說者以秋冬為期孔子家語云霜降而婦功成嫁娶
者行焉冰泮而農桑起婚始殺于此又曰冬合男女
秋班時位孫卿韓嬰皆曰霜降逆女冰泮殺止董仲
舒曰聖人以男女隂陽其道同類天道向秋冬而隂
氣結向春夏而隂氣去故霜降而逆女冰泮而止殺
與隂俱近而陽遠也為鄭說者以二月為期夏小正
曰二月綏多女士綏安也冠子取婦之時也月令仲
春祠郊禖蓋玄鳥生乳之月以為嫁娶之候天子重
之而祀焉白虎通曰嫁娶以春何也春天地始通隂
陽交接之時也凢此諸書皆二家證據未易評定得
失然鄭本據媒氏之文愚請即以周禮正之媒氏云
仲春令會男女奔者不禁會男女之無夫家者蓋時
至仲春則農業已起婚期過晚故不禁奔者或無夫
家則汲汲然伺而會之若正為婚姻之時而復不禁
奔則男女必多野合者矣豈禮也哉據荀卿云霜降
逆女冰泮殺止其意謂九月至二月皆可婚也此近
得其實矣或曰然則朱傳以此桃夭及女心傷悲殆
及公子同歸倉庚于飛熠燿其羽為婚候又何耶予
按孔晁曰女心傷悲謂𧖟事始起感事而出熠燿其
羽喻嫁娶盛飾此篇桃夭以喻女之少壯各自有說
且仲春亦可婚何害為感時咏事哉
室家
左傳云女有家男有室無相瀆也謂之有禮○沈氏云
卿大夫稱家家者外内之大名戶内曰室但男子一家
之主職主内外故曰家婦人主閫内之事故為室也○
釋名云室實也言人物實滿于其中也○說文云家居
也○爾雅扆内謂之家注今人稱家義出于此○呂覽
高元作室
兔罝篇
兔
爾雅云兔子㛯其迹迒絶有力欣○廣志云兔大者曰
毚○禮記云祭宗廟兔曰明視内則云兔羹和糝不蓼
雉兔皆有芼○周禮加豆之實芹菹兔醢○典略云兔
者明月之精○春秋運斗樞曰玉衡星散為兔○論衡
云兔舐雄毫而孕及其生子從口中出○博物志云兔
望月而孕口中吐子舊有此說○抱朴子曰兔壽千歲
滿五百歲則色白○埤雅云吐而生子故謂之兔兔吐
也楚辭曰顧兔在腹言顧兔居月之腹而天下之兔望
焉于是感氣一曰兔目不瞬視雄毫而孕今孔雀亦合
而先儒以孔雀聞雷而孕則兔雖舐毫其感孕則以月
理或然也月缺也故兔口缺咀嚼者九竅而胎生獨兔
雌雄八竅○羅氏云冬月惟齕木皮至春草長麥繁而
肉反不美凢野獸有氂惟兔足底皆毛號建毛性狡良
兔曰東郭㕙與韓盧同走馮諼以此導田文今兔之所
處其穴常為三竅○古今注云兔口有缺尻有九孔○
天玄主物簿云孕環之兔懷于左腋毛有文彩間色至
百五十年當轉環于腦能隠形人不復見矣
罝
爾雅云兔罟謂之罝李廵曰兔自作徑路張罝捕之也
郭璞曰罝猶遮也疏張網遮兔因名曰罝
按墨子文王舉閎夭大顛于罝網之中授之政而西
土服則此詩所謂武夫者其或指二人矣
公
釋名云公貢也才德兼于人人咸貢薦于王而用之也
韋曜辯曰公直也謂其正直無私也字從八從厶八音
背厶古私字背私則為公○諡法云立制及衆曰公○
王制云公侯田方百里○周官曰諸公之地方五百里
其食者半又曰上公九命其國家宮室車旗衣服禮儀
皆以九為節又曰上公之禮執桓圭九寸繅藉九寸冕
服九章樊纓九就貳車九乘介九人禮九牢其朝會賓
主之間九十步
侯
周書曰能樹名生物與天道俱謂之侯侯能成羣謂之
君又諡法曰執應八方曰侯○援神契云侯候也所以
守籓也○白虎通云侯者候也候順逆也○周官禮曰
諸侯之地封疆方四百里其食者三之一又曰侯伯七
命其國家宮室車旗衣服禮儀皆以七為節又曰諸侯
之禮執信圭七寸繅藉七寸冕服七章貳車七乘介七
人禮七牢朝會賓主之間七十步
干
爾雅云干扞也孫炎曰干盾自蔽扞○方言云盾自關
而東或謂之瞂或謂之干關西謂之盾○釋名云盾遯
也跽其後避以隠遯也狹而長者曰步盾步兵所持與
刀相配者也狹而短者曰孑盾車上所持者也以犀皮
作之曰犀盾以木作之曰木盾○說文云楯瞂也所以
扞身蔽目櫓大盾也○龍魚河圖曰盾名自障○周禮
云旅賁氏掌執戈盾夾王車而趨司兵掌五兵五盾各
辨其物與其等以待軍事司戈盾掌戈楯之物而頒之
樂師舞有干舞○文王世子云春夏學干戈于東序○
春秋元命包云帝梏帶干是謂清明發節移度蓋象招
摇宋均曰干楯招摇為天戈戈盾相副戴之者象見天
中以為表也○晁錯云曲道相伏險阨相薄此劍楯之
地也弓弩三不當一○禮書云盾以革為之其背曰瓦
其瓦設錫朱質而繪以龍龍之外又繪以雜羽其繫之
也以繡韋其屬繡韋也以紛書曰敿乃干則敿者繫以
紛也國語曰輕罪贖以鞼盾則鞼者繡韋也
城
說文云城所以盛民也墉城垣也堞城上女墻○釋名
云城盛也盛受國都也郭廓也廓落在城外也城上垣
謂之睥睨睥睨非常也亦曰陴言裨助城之高也亦曰
女墻言卑小比之于城若女子之于丈夫也○公羊傳
云家不藏甲邑無百雉之城雉者何五板而堵五堵而
雉百雉而城○左傳曰士彌牟城成周計丈尺揣高卑
度厚薄仞溝洫物土方議遠邇量事期計徒庸慮材用
書餱糧以令役○月令云孟秋補城郭仲冬築城郭○
禮運云城郭溝池以為固○周禮掌固掌脩城郭溝池
量人掌營國城郭典命上公國家以九為節侯伯以七
為節子男以五為節注云國家謂城方公之城蓋方九
里侯伯七里子男方五里疏云天子城方十二里又云
匠人營國方九里㫄三門國中九經九緯王宫門阿之
制五雉宮隅之制七雉城隅之制九雉門阿之制以為
都城之制宮隅之制以為諸矦之城制○國語云火見
而清風戒寒而修城郭○五經異義云天子城千雉高
七雉公矦百雉高五雉子男五十雉高三雉天子之城
高九仞公矦七仞伯五仞子男三仞○白虎通云天子
曰崇城言崇高也諸矦曰干城言不敢自專禦于天子
也○春秋說文云天子周城諸矦軒城軒城者缺南面
以受過也○吳越春秋云堯聽四岳之言用鯀修水鯀
曰帝遭天災厥黎不康乃築城以衛君造郭以守民○
淮南子云鯀為三仞之城○博物志云處士東里槐責
禹亂天下事禹進作三城彊者攻弱者守敵者戰城郭
蓋禹始也
逵
爾雅云一達謂之道路二達謂之岐㫄三達謂之劇㫄
四達謂之衢五達謂之康六達謂之莊七達謂之劇驂
八達謂之崇期九達謂之逵郭注逵四道交出復有㫄
通者疏案左傳隱十一年云及大逵桓十四年焚渠門
入及大逵莊二十八年及逵市宣十二年入自皇門至
于逵路杜預皆以為道並九軌案周禮經涂九軌不名
為逵杜意蓋以鄭之城内不應有九出之道故以為並
九軌于此不合也○說文云馗九達道也似龜背故謂
之馗馗即逵字
林
爾雅云野外謂之林○釋名云林森也森森然也○說
文曰平土有叢木曰林○禮記曰林藪川澤有能取蔬
食野虞教導之○周官禮曰山林其動物宜毛物其植
物宜皂物其民毛而方林衡掌廵林麓之禁令而平其
守以時計林麓而賞罰之若斬木材則受法于山虞而
掌其政令山師辯山林之名○鄭氏禮注云竹木曰林
腹
說文云腹厚也○釋名云腹複也富也腸胃之屬以自
褁盛復于外複之其中多品似富者也自臍以下曰水
腹水汋所聚也○廣雅云腹屬也○書正義云腹為五
臟之總○易說卦云坤為腹○素問云背為陽腹為隂
心
釋名云心纖也所識纖微無物不貫于心也○廣雅云
心任也○元命包云心者火之精成于五故人心長五
寸○白虎通云心火之精也南方尊陽在上卑隂在下
禮有尊卑故心象火色赤而銳也人有道尊天本在上
故心下銳也耳為之候何耳能遍内外别語音火照有
似于禮上下分明又云目為心視口為心譚耳為心聽
鼻為心嗅○管子云潔其宮闕其門宮者謂心也心者
智之舍也故曰宮潔之者去好過也○莊子庚桑楚云
萬惡不可納于霛臺司馬彪云心為神明之臺○荀子
云心居中虚以治五官夫是之謂天君又云心者形之
君神明之主也出令而無所受令自禁自使自奪自取
自行自止故口可劫而使墨云形可劫而使曲中心不
可劫而使易意○孔叢子子曰心之精神是謂聖推數
究理不以疑周其所察聖人難諸○素問云心者生之
本神之變也其華在面其充在血脉為陽中之太陽通
于夏氣
芣苢篇
芣苢
爾雅云芣苢馬舄馬舄車前疏藥草也别三名郭云今
車前草大葉長穗好生道邊江東呼為蝦蟆衣○本草
云車前子強隂益精令人有子一名當道一名生遺一
名勝舄生真定平澤丘陵阪道中陶隱居云子性冷利
仙經亦服餌之令人身輕不老韓詩乃言芣苢是木似
李食其實宜子孫是為謬矣圖經云春初生苗葉布地
如匙面累年者長及尺餘如鼠尾花甚細青色微赤結
實如葶藶赤黑色今人五月採苗七月八月採實○陸
疏云馬舄喜在牛跡中生故云車前當道幽州人謂之
牛舌草可煑作茹大滑其子治婦人産難王肅引周書
王會云芣苢如李出于西戎王基駁云王會所記雜物
竒獸皆四夷遠國各齎土地異物以為貢䞇非周南婦
人所得采是芣苢為馬舄之草非西戎之木也○神仙
服食經曰車前實雷之精也服之行化八月採地衣地
衣者車前實也○韓詩說云芣苢木名實似李直曰車
前瞿曰芣苢又云芣苢澤寫也臭惡之菜詩人傷其君
子有惡疾人道不通以事興芣苢雖臭惡乎我猶採取
而不已者以興君子雖有惡疾我猶守而不離去也○
按車前子今方劑中恒用不聞其臭惡澤寫又别一
物未知韓詩何以云然
六家詩名物疏卷三
