六家詩名物疏卷四十五明馮復京撰
小雅魚藻之什
魚藻篇
鎬
郡縣志周武王宫即鎬京也在京兆府長安縣西北十
八里自漢武帝穿昆明池於此鎬京遺址淪陷焉○括
地志滈水源出長安縣西北滈池北流入渭○盟會圖
云豐鎬相去二十五里○一統志鎬水在陜西西安府
城西北十八里上承鎬池下流合滮池水鎬京城在咸
陽縣西南
采菽篇
黼
賈氏曰黼謂黑白為形則斧文(詳見九罭衮衣)
檻泉
爾雅云濫泉正出正出涌出也李巡曰水泉從下上出
曰涌泉○釋名云水正出曰檻泉濫銜也如人口有所
銜口開則見
芹
爾雅云芹楚葵注今水中芹菜○本艸水芹味甘平主
養精保血脉益氣令人肥健嗜食一名水英陶隱居云
二三月作英時可作葅及熟爚食之又有渣芹可生噉
别本注云芹有兩種青芹取根白色赤芹取莖葉並堪
作葅圖經云生水中葉似芎藭花白色而無實根亦白
色○孟詵云水芹置酒漿中香美高田者名白芹○周
禮醢人云加豆之實芹菹兔醢○吕氏春秋伊尹曰菜
之美者雲夢之芹○埤雅云芹潔白而有節其氣芬芳
而味不如蓴美故列子以為客有獻芹者鄉豪取而嘗
之蜇口慘腹
邪幅
傳云幅偪也所以自偪束也箋云如今行縢偪束其脛
自足至膝疏云邪纏于足謂之邪幅○釋名云偪今謂
之行縢言以裹脚可以跳騰輕便也○左傳云帶裳幅
舄昭其度也○内則子事父母有偪
紼
釋木云紼纚維之紼繂也縭緌也孫炎曰繂大索也李
巡曰&KR1762;竹為索所以維持舟者郭璞曰緌繫也
角弓篇
爵
周禮太宰以八柄詔王馭羣臣一曰爵以馭其貴二曰
禄以馭其富大宗伯以九儀之命正邦國之位壹命受
職再命受服三命受位四命受器五命賜則六命賜官
七命賜國八命作牧九命作伯司士以德詔爵以功詔
禄以能詔事以久奠食○禮記云天子三公九卿二十
七大夫八十一元士大國三卿皆命於天子下大夫五
人上士二十七人次國三卿二卿命於天子一卿命於
其君下大夫五人上士二十七人小國二卿皆命於其
君下大夫五人上士二十七人又云司馬辨論官材論
進士之賢者以告于王而定其論論定然後官之任官
然後爵之位定然後禄之○禮含文嘉云殷爵三等周
爵五等
猱
爾雅云猱蝯善援貜父善顧注云猱蝯便攀援貜父貑
貜也似獼猴而大色蒼黑能攫持人好顧盼○說文云
夒貪獸也一曰母猴似人○陸璣云猱獼猴也楚人謂
之沐猴老者為玃長臂者為猨猨之白腰者為獑胡獑
胡猨駿捷於獼猴其鳴噭噭而悲○廣雅云猱狙獼猴
也○顔師古云獿善拂拭○相如賦蛭蜩玃蝚顔注今
狨皮為鞍褥者非獼猴也○陸佃云狨蓋猿狖之屬輕
捷善緣木大小類猿長尾尾作金色俗謂之金線狨生
川峽深山中人以藥矢射殺之取其尾為卧褥鞍被坐
毯中矢毒即自齧斷其尾以擲之狨一名猱顔氏以為
其尾柔長可藉故其制字從柔以此故也○嚴粲云猱
即王孫也杜詩覓胡孫是也○元康地記云猿與獼猴
不共山宿臨旦相呼○王延壽王孫賦云儲粮食於兩
頰稍委輸於胃脾緣百仞之高木攀窈裊之長枝○柳
子厚云猨王孫居異山德異性不能相容猨之德靜以
恒王孫之德躁以囂勃諍號呶雖羣不相善也食相噬
齧行無列飲無序乖離而不思有難推其柔弱者以免
好踐稼蔬所遇狼籍披攘禾實未熟輒齕齩投注山之
小艸木必凌挫折撓○江乘地記云攝山有山猱赤足
○鳥獸考云猴詩謂之猱性躁而多智
按猱字說文作夒今文作猱或作獿又作蝚猿屬陸
璣云獼猴也嚴粲云即王孫也據元康地記云猿與
獼猴不共山宿與柳子厚說猨王孫居異山相符王
延壽云儲食兩頰爾雅翼釋猴亦有此說則猱信為
猴矣而師古及陸羅二氏俱以猱猴為異物故埤雅
以猱為狨而别見猴今吳俗指猴為猿亦謂之胡孫
既已混甚都不聞猱與王孫之名未知異同
附
箋云附木桴也疏云木表之麤皮
髦
箋云髦西夷别名武王伐紂其等有八國從焉○牧誓
及庸蜀羌髳微盧彭濮人○括地志姚府以南古髳國
之地有髳州○一統志雲南楚雄府定遠縣唐初置西
濮州貞觀中改髳州姚安軍民府大姚縣唐屬髳州
都人士篇
緇撮
儀禮緇布冠缺項青組纓屬于缺注缺讀如頍緇布冠
無笄者著頍圍髮際結項中隅為四綴以固冠也項中
有&KR1362;亦由固頍為之耳今未冠笄者著卷幘頍象之所
生也又云賓筵前正纚右手執項左手執前○郊特牲
曰大古冠布齊則緇之其緌也孔子曰吾未之前聞也
冠而敝之可也玉藻曰始冠緇布冠諸侯下達緇布冠
繢緌諸侯之冠也雜記大白緇布冠不緌又曰大夫卜
宅與葬日緇布冠不緌○陳氏云緇布冠有前有項纓
屬于缺無緌後世以尊者不可無飾故加繢緌用於始
冠及大夫之卜宅與葬日而已庶人或以為常服用於
始冠則玄端玄裳黃裳雜裳緇帶爵韠用于卜宅與葬
日則有司麻衣布衰布帶因喪屨若庶人則深衣焉庶
人雖服委貌而儉者服緇布謂之緇撮則無梁矣
吉
左傳鄭石癸曰吾聞姬姞耦其子孫必蕃姞吉人也后
稷之元妃也○國名記云郅黃帝之宗見詩風俗通云
殷時侯國一作吉潛夫論云郅與姞仝而字異○唐宰
相世系云吉氏出自姞姓黃帝裔伯鯈封於南燕賜姓
曰姞
厲
箋云鞶必垂厲為飾厲字當作裂○内則男鞶革女鞶
絲注云鞶小囊盛帨巾者男用韋女用繒有飾緣之則
是鞶厲與詩云垂帶如厲疏云此是鄭義若如服杜左
傳鞶厲注則以鞶為大帶厲是大帶之垂者○小爾雅
云帶之垂者謂之厲
蠆
詩義疏云蠆一名杜白河内謂之蚊幽州謂之蠍○通
俗文云長尾為蠆短尾為蠍○左傳云蠭蠆有毒○葛
洪方云蠍中國多此江南無也○陶隱居云蠍有雌雄
雄者螫人痛止在一處雌者痛牽諸處○段柯古云鼠
負巨者多化為蠍蠍子多負于背蠍前謂之螫後謂之
蠆常為蝸牛所食以迹規之不能去○雅翼云說文蠆
字象形蓋象其奮螯曳尾之形蜥蜴能食之
采綠篇
藍
爾雅云葴馬藍郭云今大葉冬藍也疏云今為澱者是
○夏小正曰五月啓灌藍蓼啓者别也陶而疏之也灌者
叢生者也記時也○禮記云仲夏令民母艾藍以染注
云為傷長氣也此月藍始可别○蘇恭云藍實有三種
一種圍徑三寸許厚三四分出嶺南名木藍子菘藍堪
切為澱本艸經所用乃是蓼藍實其苗似蓼而味不辛
者菘藍惟堪染青蓼藍不堪為澱惟作碧色○圖經云
藍實人家蔬圃中作畦種蒔三四月生苗高三二尺葉
似水蓼花紅白色實亦若蓼子而大黑色五六月採實
即蓼藍也菘藍即爾雅所謂馬藍又福州有一種馬藍
四時俱有江寧有吳藍二三月生如蒿葉青花白○荀
子云青出於藍而青於藍○四民月令榆莢落時可種
藍五月可刈藍六月可種冬藍○齊民要術云種藍一
同葵法藍三葉澆之薅治令淨五月中新雨後即抆裁
之
襜
爾雅云衣蔽前謂之襜郭璞云今蔽膝
黍苗篇
輦(互見車攻徒)
說文輓車也从車㚘在車前引之也㚘音伴並行也从
兩夫○漢書注駕人以行曰輦
謝(詳見王風申)
水經注云沘水又西南流謝水注之出謝城北○國語
注郟南謝北虢鄶在焉
白華篇
白華(詳見陳風菅)
爾雅云白華野菅
滮池
水經注鄗水又北流西北注與滮池合水出鄗池西而
北流入于鄗世傳以為水名○九域志京兆府冰池按
十道志名滮池亦名聖女泉○一統志鄗水下流合滮
池水滮水在西安府城西北二十里發源咸陽縣之滮
池西北合鎬水
煁
爾雅云煁烓也郭璞曰今之三隅竈○說文曰行竈也
○孔氏曰烓者無釜之竈止以燃火照物若今火爐
鶖
埤雅云鳬雁醜翁鶖鶴醜鷩鶖性貪惡俗呼秃鶖長頸
赤目其毛辟水毒劉楨賦云綠蠲葱鶖鶖色蓋青也○
古今注云扶老秃鶖也狀如鶴而大大者高八尺善與
人鬭好啖蛇○禽經云扶老強力注食之益人氣力走
及奔馬○魏書崔光云貪惡之鳥野澤所有
石
傳云王乘車履石○夏官隸僕云王行則洗乘石先鄭
云乘石所登上車之石也○禮書云乘石王與后乘車
於是登降也設于兩階
緜蠻篇
丘阿丘隅
傳云丘阿曲阿也○鄭注大學止于丘隅云鳥擇岑蔚
安閒而止處之疏云岑謂巖險蔚謂艸木蓊蔚
漸漸之石篇
豕
爾雅云豕子豬䝐豶幺幼奏者豱所寢橧四豴皆白&KR1595;
其迹刻絶有力&KR1610;彘五尺為&KR1610;○方言云豬燕朝鮮謂
之豭關東西謂之彘或謂之豕南楚謂之狶其子謂之
豚或謂豯吳揚之間謂之豬子○易睽上九曰見豕負
塗大畜六五曰豶豕之牙吉姤初六曰羸豕孚蹢躅說
卦曰坎為豕○禮記曲禮曰凡祭豕曰剛鬛豚曰腯肥
又曰士無故不殺犬豕月令曰孟夏天子以彘嘗麥王
制曰秋薦黍以豚○韓詩說云犬喜雪馬喜風豕喜雨
○春秋說題辭曰斗星時散為彘四月生應天理○淮
南子云六九五十四四主時時主豕故豕四月而生○
山海經云□豬大者肉至千斤豪豬狀如豚而白毛毛
大如笄而黑端○五行傳云聽之不聰則有豕禍○埤
雅云豕喜雨而躁白蹢又其躁者
蹢
傳云蹢蹄也○說文云住足也
波
說文云水涌流也
苕之華篇
苕
爾雅云苕陵苕黃華蔈白華苃郭璞曰一名陵時本艸
云疏云詩苕之華鄭箋云陵苕之華紫赤而繁陸璣亦
言其華紫色而此云黃白者蓋就紫色中有黃紫白紫
耳及其將落則全變為黃故詩曰芸其黃矣○陸璣云
一名鼠尾生下濕水中七八月中華紫似今紫艸可染
皂煑以沐髮即黑葉青如藍而多華○廣志曰苕艸色
青黃紫華十一月稻下種之蔓延盛茂可以美田葉可
食○本艸云紫葳一名陵苕一名茇華生西海川谷及
山陽圖經云陵霄花也多生山中人家園圃亦或種蒔
初作藤蔓生依大木歲久延引至巔而有華其華黃赤
夏中乃盛○雅翼云此華亦彌絡石壁盛夏視之如錦
繡不可仰望露滴目中有失明者
按陵苕即陵霄也故本艸云一名茇華與爾雅合陸
璣疏則以為鼠尾爾雅云葝鼠尾注云可以染皂本
艸經云鼠尾艸有白華者赤華者一名葝一名陵翹
生平澤中四月採葉七月採華陶隱居云田野甚多
人採作滋染皂圖經云苗如蒿夏生莖端作四五穗
穗若車前與陸說生下濕七月花可染皂者相似則
陸誤以陵苕為鼠尾矣又或以紫葳為瞿麥根瞿麥
即爾雅所謂大菊蘧麥亦非也陵苕斷即女葳陸璣
疏全謬不可從
牂
爾雅云羊牡羒牝牂郭云謂吳羊○博雅云吳羊牝一
歲曰牸䍮三歲曰牂
何草不黃篇
棧車
傳云棧車役車也箋云輦者疏云有棧是車狀非士所
乘之棧也庶人乘役車蟋蟀言役車其休是矣彼不以
人輓知不與此同詩緝云疏說不分曉不如徑以為士
之棧車○春官巾車云士乘棧車庶人乘役車注云棧
車不革輓而漆之役車方箱可載任器以共役○考工
記云飾車欲侈棧車欲弇
六家詩名物疏卷四十五
