六家詩名物疏卷二十八明馮復京撰
國風檜
檜
朱傳云檜國名高辛氏火正祝融之虛在禹貢豫州外
方之北滎波之南居溱洧之間其君妘姓祝融之後周
衰爲鄭桓公所滅而遷國焉○鄭語云妘姓鄶注陸終
第四子求言爲妘姓封于鄶○世本曰陸終生六子四
曰鄶人○郡縣志鄶城在鄭州新鄭縣東北三十二里
○杜預云檜城在滎陽密縣東北○一綂志河南開封
府鈞州新鄭縣周封檜國密縣本古密國亦檜國地
羔裘篇
狐裘
箋云大蜡而息民則有黃衣狐裘今以祭朝服○玉藻
云狐裘黃衣以裼之注云黃衣大蜡時臘先祖之服○
郊特牲云黃衣黃冠而祭息田夫也注云祭謂既蜡臘
先祖五祀也於是勞農以休息之○詩正義云人君以
歲事成熟搜索羣神而報祭之謂之大蜡又臘祭先祖
五祀因令民得大飲農事休息謂之息民於大蜡之後
作息民之祭時有黃衣狐裘大蜡則皮弁素服二者不
同以其事相次故連言之○蘇子由云錦衣狐裘其所
以朝天子之服
堂
疏云朝路門外之朝堂路寢之堂也○玉藻云君日出
視朝退適路寢聽政使人視大夫大夫退然後適小寢
釋服
素冠篇
素冠
傳云素冠練冠也○李氏曰毛以素冠爲練冠謂練布
使熟其色益白是以謂之素三年之喪十有三月而練
○襍記云喪冠條屬以别吉凶三年之練冠亦條屬右
縫小功以下左緦冠繰纓大白冠緇布之冠皆不蕤委
武玄縞而後蕤○禮書云喪禮成服布冠小祥練布冠
布冠春秋傳所謂大白之冠也條屬不委武不蕤○
箋云喪禮既祥祭而縞冠素紕○玉藻云縞冠素紕既
祥之冠也注紕緣邊也已祥祭而服之疏云紕緣邊者
謂緣冠兩邊及冠卷之下畔其冠與卷身皆用縞但以
素緣耳縞是生絹而近吉○閒傳云又期而大祥素縞
麻衣疏云二十五月大祥此日首服素冠以縞紕之身
著朝服而爲大祥之祭祭訖之後哀情未除反服微凶
之服首服縞冠以素紕之身著十五升布深衣未有采
緣○禮書云縞冠素紕其制厭無緌
按孔氏引閒傳注云黑經白緯曰縞朱子從之今考
閒傳注黑經白緯曰纖豈今禮記本誤乎抑孔氏誤
也
素衣
毛云素冠故素衣疏云謂既練之後服此白布喪服○
箋云除成喪者其祭也朝服縞冠朝服緇衣素裳此言
素衣者謂素裳也○襍記云祥主人之祭也於夕爲期
朝服祥因其故服注云喪服小記曰除成喪者其祭朝
服縞冠是也祭猶縞冠未純吉也既祭乃服大祥素縞
麻衣
按朱子從鄭說以素冠爲既祥冠則其所謂素者乃
是白絹非白布也而注素衣又從毛說云素冠則素
衣使朱子之意謂素衣爲布則與縞冠素紕之冠不
相蒙使謂爲絹則既祥之後無服絹之理鹵莽甚矣
此素衣服之於祥祭之日若既祥之後則服十五升
布之深衣以寄其餘哀不服素衣矣又過二月而禫
祭則玄冠朝服禫祭訖首著纖冠身著素端黃裳以
至吉祭
素韠
疏云祥祭朝服素韠
按素韠亦祥祭之日所服若既祥之後則素縞麻衣
不服韠矣
韠
釋名云韠蔽也所以蔽膝前也○采菽箋云芾太古蔽
膝之象也冕服謂之芾其他服謂之韠以韋爲之○乾
鑿度云天子之朝朱芾諸侯之朝赤芾注云古者田魚
而食因衣其皮先知蔽前後知蔽後後王易之以布帛
而獨存其蔽前者重古道而不忘本也○白虎通曰紼
者蔽也行以蔽前因以别尊卑彰有德也以韋爲之者
反古不忘本也上廣一尺下廣二尺天一地二也長三
尺法天地人也○禮記云韠君朱大夫素士爵韋圜殺
直天子直公侯前後方大夫前方後剉角士前後正韠
下廣二尺上廣一尺長三尺其頸五寸肩革帶博二寸
又云一命緼韍再命赤韍三命赤韍又云齊則綪結佩
而赤韠又云有虞氏服韍夏后氏山殷火周龍章又云
韠會去上五寸紕以爵韋六寸不至下五寸純以素紃
以五采○士冠禮爵弁服韎韐皮弁服素韠玄端爵韠
特牲饋食其服皆朝服玄端緇韠唯尸祝佐食玄端爵
韠○左傳云袞冕黻珽昭其度也○斯干傳云天子純
朱諸侯黃朱○東漢志云佩所以章德服之衷也韍所
以執事禮之共也○春秋繁露云韍之在前朱鳥之象
也
按韠即黻也黻字或作芾或作紼或作紱士之緼韍
又稱韎韐鄭氏云冕服謂之芾其他謂之韠然禮惟
言韠之制而已更不指芾知芾即韠耳一命之士服
爵弁亦得稱緼韍豈以冕服他服爲間乎鄭氏又云
韍舜始作之以尊祭服賈公彦云祭服謂之韍其他
服謂之韠然方叔南征車攻諸侯之會同采菽諸侯
之交接云朱茀赤芾則非獨祭服名韍矣韍之飾依
鄭氏明堂位注天子備山火龍章諸侯火而下卿大
夫山士韎韐而已以禮推之周多以近世之禮待貴
者遠世之禮待卑者鄭說或是也其玄端服之韠加
飾亦同惟士無飾故謂之韎韐左傳疏謂韠以色别
韍加文飾者非也先儒惟不知韍韠之本同直所從
言之異耳以致紛紛如此
隰有萇楚篇
萇楚
爾雅云萇楚銚芅郭璞曰今羊桃也或曰鬼桃葉似桃
華白子如小麥亦似桃○陸疏云葉長而狹華紫赤色
其枝莖弱過一尺引蔓於草上今人以爲汲灌重而善
没不如楊柳也近下根刀切其皮著熱灰中脫之可韜
筆管○本草羊桃一名羊腸一名御弋生山林川谷及
生田野陶隱居云子細小苦不堪噉花甚赤蜀本圖經
云葉花似桃子細如棗核多生溪澗今人呼爲細子根
似牡丹○埤雅云有兩羊桃一種花實皆連理
按羊桃必蔓于草上而鄭氏云始生正直長大不妄
尋蔓草木者誤也
匪風篇
飄
爾雅云迴風爲飄李巡曰迴風旋風也一名飄風○老
子曰飄風不終朝○乙巳占云扶摇羊角者曰飄風
鬵
說文大釜也一曰鼎大上小下若甑曰鬵䰝釜屬○釋
器云䰝謂之鬵鬵鉹也孫炎曰關東謂甑爲鬵涼州謂
甑爲鉹○考工記陶人爲甗實二鬴厚半寸脣寸盆實
二寸厚半寸脣寸甑實二鬴厚半寸脣寸七穿○方言
云甑自關而東或謂之甗或謂之鬵或謂之酢&KR4080;
按鬵本釜屬故可以烹魚甑亦曰鬵鼎上大下小若
甑亦曰鬵蓋異物而同名耳孔仲達泥鬵爲甑以爲
俱食器而連言之者誤也
國風曹
曹
朱傳云曹地在禹貢兗州陶丘之北雷夏菏澤之野周
武王以封其弟振鐸○孔疏云曹都雖在濟隂其地則
踰濟北魯在其東南衞在其西北○郡縣志古曹國在
曹州濟隂縣東北四十里自曹叔至伯陽凡十八葉
按古之濟隂縣今山東兗州府曹州曹縣曹所都也
菏澤在曹州境内雷澤城在東昌府濮州即故城陽
鄭箋所謂堯游成陽死而葬焉者也然則今之曹州
曹縣定陶及濮州皆其地
蜉蝣篇
蜉蝣
爾雅云蜉蜉渠略舍人曰南陽以東曰蜉蝣梁宋之間
曰渠略郭璞曰似蛣蜣身狹而長有角黃黑色聚生糞
土中朝生暮死猪好噉之○陸璣云似甲蟲有角大如
指長三四寸甲下有翅能飛夏月隂雨時地中出今人
燒炙噉之美如蟬也○陸佃云叢生鬱棲中朝生夕殞
有浮游之義○夏小正曰五月浮游有殷殷衆也浮游
殷之時也○淮南子云蜉蝣不食不飲三日而死○王
褒云蜉蝣出以隂○廣志云蜉蝣在水中翕然生覆水
上尋死隨流而去
麻衣
箋云麻衣深衣諸侯之朝朝服朝夕則深衣○疏云諸
侯夕服當用十五升布深衣而純以采○玉藻云諸侯
夕深衣祭牢肉深衣三袪縫齊倍要衽當旁袂可以回
肘長中繼揜尺袷二寸袪尺二寸緣廣寸半深衣云古
者深衣短毋見膚長毋被土續衽鈎邊要縫半下袼之
高下可以運肘袂之長短反詘之及肘帶下毋厭髀上
毋厭脅當無骨者制十有二幅以應十有二月袂圜以
應規曲袷如矩以應方負繩及踝以應直下齊如權衡
以應平故先王貴之可以爲文可以爲武可以擯相可
以治軍旅完且弗費善衣之次也具父母大父母衣純
以繢具父母衣純以青如孤子衣純以素純袂緣純邊
廣各寸半○禮書云虞夏商周養老皆以燕服又周大
夫士之於私朝朝玄端夕深衣庶人吉服深衣而已則
深衣在虞爲燕服在周以爲夕與喪服大夫士庶人皆
服焉所以異於餘服者餘服上衣下裳深衣則衣裳連
矣餘服幅前三後四深衣則十二幅矣餘服三分帶下
紳居二焉由帶以下四尺五寸深衣之帶則當無骨者
矣
按鄭云深衣者用十五升布鍜濯灰治純之以采然
則喪服麻衣雖似深衣之制不必鍜濯灰治以其襍
凶故也惟其鍜濯灰治故得色白如雪此詩云麻衣
知是深衣
候人篇
候人
周禮候人上士一人下士一人史六人徒百有二十人
候人各掌其方之道治與其禁令以設候人若有方治
則帥而致于朝及歸送之于竟○國語單襄公云周之
秩官有之曰敵國賓至關尹以告行理以節逆之候人
爲導○孔疏云身荷戈祋謂作候人之徒屬非候人之
官長也
祋(詳見衞風殳)
說文云祋殳也
赤芾(詳見檜風韠)
傳云大夫以上赤芾乘軒
鵜
爾雅云鵜洿澤郭璞曰今之鵜鶘也好羣飛沈水食魚
故名洿澤俗呼之爲淘河○陸疏云鵜水鳥形如鶚而
極大喙長尺餘直而廣口中正赤頷下胡大如數升囊
若小澤中有魚便羣共抒水滿其胡而棄之令水竭盡
魚在陸地乃共食之故曰淘河○本草云鳥大如蒼鵝
頥下有皮袋容二升物展縮由袋中盛水以養魚身是
水沫惟胷前有兩塊肉如拳○山海經云憲期之山多
鵜鶘如鴛鴦而人足其名自呼○莊子云魚不畏網而
畏鵜鶘網者公平無私鵜鶘有心故魚畏之○淮南子
云鵜鶘飲水數斗而不足鱣鮪入口若露而死○禽經
云淘河在岸則魚没沸河在岸則魚出又云鵜志在水
○前漢志鵜鶘集昌邑王殿下劉向以爲水鳥色青青
祥也
咮
釋文咮鳥口也
南山
傳云曹南山也○郡縣志曹南山在曹州濟隂縣東二
十里詩南山朝隮是也○十道志云曹南山汜水出焉
漢書云高祖即位于汜水之陽今壇存○一綂志曹南
山在兗州府曹州南一百里詩南山朝隮春秋盟于曹
南皆此
鳲鳩篇
騏弁
尚書顧命云四人騏弁執戈注云青黑曰騏孔安國本
作綦注云綦文鹿子皮弁王肅云綦赤黑色○孔疏云
馬之青黑色者謂之騏此字從馬則謂弁色如騏馬之
文○禮書云綦者陰陽之襍故禮以綦組纓爲士之齊
冠綦組綬爲世子佩詩以綦巾爲女巾皆其未成德者
之服也則士弁以綦宜矣弁師言卿大夫之冕弁各以
其等爲之則士弁無玉飾康成讀玉璂爲綦以綦爲結
是臆說也○箋云騏當作&KR0722;以玉爲之(詳見衞風弁)
年
爾雅云載歲也夏曰歲商曰祀周曰年唐虞曰載注歲
取歲星一次祀取四時一終年取禾一熟載取物終更
始
下泉篇
下泉
釋水云沃泉縣出縣出下出也李巡云水泉從上溜下
出○孔氏云此言下泉謂泉下流是爾雅之沃泉也
稂
爾雅云稂童粱郭璞曰莠類也○傳云稂非溉草得水
而病○說文曰禾粟之采生而不成者謂之蕫蓈蓈或
从禾作稂○陸璣云禾秀爲穗而不成則薿然謂之蕫
粱今人謂之宿田翁或謂之守田○羅氏曰稂惡草也
古以飼馬魯仲孫它馬餼不過稂莠謂此也詩稱不稂
不莠孔氏正義云稂莠苗既似禾實亦類粟鋤禾除非
類莠既别是一物稂亦當是一物許叔重陸璣以爲禾
之不成者則是亦禾而已何至與莠並稱乎按本草有
狼尾草子作黍食之令人不饑似茅作穗生澤地廣志
曰可作黍引爾雅孟狼尾今人呼爲狼茅子然則此物
似是稂爾稂既有實如黍故能亂苗又莠今謂之狗尾
草稂名狼尾則亦相類
按稂鄭破字作涼以爲蕭蓍之屬今未見有草名涼
者
周京
公羊傳云京師者何天子之居也京者何大也師者何
衆也天子之居必以大衆言之○白虎通云京師者千
里之邑號也法日月之徑千里或曰夏曰夏邑殷曰商
邑周曰京師○公劉京師之野朱子曰京師高丘而衆
居之也董氏曰所謂京師者始於此其後因以所都曰
京師曰嬪于京依其在京則岐周之京也王配于京則
鎬京也春秋所書京師則洛邑也
蓍
陸璣云似藾蕭青色科生○本草云蓍實主益氣充肌
膚明目聰慧先知久服不饑不老圖經云生少室山谷
今蔡州上蔡縣白龜祠旁其生如蒿作叢高五六尺一
本一二十莖至多者三五十莖生便條直異於衆蒿秋
後有花出于枝端紅紫色形如菊○易云蓍之德圓而
神昔者聖人之作易也幽贊於神明而生蓍○周官筮
人上春相筮○逸禮云天子之蓍九尺諸侯七尺大夫
五尺士三尺蓍千歲三百莖者先知也○洪範五行傳
曰蓍之爲言耆也百年一本生百莖此草木之壽知吉
凶者也聖人以問鬼神焉○史記云蓍所生獸無虎狼
草無毒螫褚先生云聞蓍生百莖者其下必有神龜守
之其上常有青雲覆之傳曰天下和平王道得而蓍莖
長丈叢生滿百莖今世取蓍不能中古法度取滿六十
莖已上長六尺者即可用矣○論衡云蓍生七十歲生
一莖七百歲生十莖神靈之物遲也○說原云草植三
百六十蓍爲之長○傅玄賦云春邁德于青陽混百卉
而萌生逮朱夏而修茂暨商秋而堅貞雖離霜而未雕
與潛龜乎通靈
郇
左傳郇文之昭也○毛氏云郇伯郇侯鄭氏云文王之
子爲州伯○水經注云涑水又西逕郇城春秋釋地曰
解縣西北有郇城服虔云郇國在解縣東郇瑕氏之墟
也余按竹書紀年秦穆公送重耳圍令狐桑泉臼衰至
廬柳退次舍于郇桑泉臼衰並在解東南明不至解今
解故城東北二十四里有故城在猗氏故城西北鄉俗
名郇城考服說與俗符賢于杜單文孤證○一綂志山
西平陽府猗氏縣古郇國文王子所封後爲晉令狐地
伯
疏云牧下二伯○鄭答張逸云一州一牧二伯佐之○
旄丘箋云周之制使伯佐牧
六家詩名物疏卷二十八
