六家詩名物疏卷四十四明馮復京撰
小雅甫田之什二
桑扈篇
屏
爾雅云門屏之間謂之宁屏謂之樹疏云屏蔽也樹立
也立牆當門以自蔽也諸侯内屏在路門之内天子外
屏在路門之外而近應門○郊特牲云旅樹大夫之僭
禮注云旅道也樹所以蔽行道明堂位云疏屏天子之
廟飾注云屏今桴思也刻之為雲氣蠱獸如今闕上為
之矣○禮緯云天子外屏諸侯内屏大夫以簾士以帷
○天文書云屏四星在端門内近左執法
翰
傳云翰幹○釋詁云楨幹也舍人曰楨正也築牆所立
兩木也幹所以當牆兩邊障土者
鴛鴦篇
鴛鴦
古今注云鴛鴦水鳥鳬類雌雄未嘗相離人得其一則
一者相思死故謂之匹鳥○荆楚記云節木鳥鴛是也
食療本艸云食鴛肉令人美麗夫婦不和與食立相憐
愛○雅翼云歸蔵曰有鳬鴛鴦蓋鳬屬雄名為鴛雌名
為鴦大如鶩杏黃色頭戴白長毛垂至尾尾翅皆黑黃
赤五采者有纓者皆鸂&KR2409;耳
畢
月令云羅罔畢翳注云罔小而柄長謂之畢○大東傳
云畢所以掩兔疏云象畢星為之
廏
說文云廏馬舍也○曲禮云君子將營宫室宗廟為先
廏庫為次○周禮校人云三乘為皂三皂為繫六繫為
廏六廏成校圉師掌春除蓐釁廏○釋名云廏鳩也聚
也牛馬之所聚也○左傳疏云凡馬春分百艸始繁則
牧于坰野秋分農功始蔵水寒艸枯則皆還廏此周典
之制也○星經云天廏十星在壁北主天子馬坊廏苑
之官也
頍弁篇
蔦
爾雅云寓木宛童郭云寄生樹一名蔦○陸璣云葉似
當盧子如覆盆子赤黑甜美○本艸云桑上寄生其實
明目輕身通神一名寄屑一名寓木一名宛童一名蔦
生弘農川谷桑樹上三月三日採莖葉隂乾陶隱居云
桑上者名桑上寄生爾詩云施于松上方家亦用楊楓
上者各隨其樹名之生樹枝間寄根在皮節之内葉圓
青赤厚澤易折旁自生枝節冬夏生四月花白五月實
赤大如小豆蘇恭云此多生槲櫸柳木楊楓等樹上子
黃大如小棗實九月始熟陶說非也圖經云寄生云是
烏鳥食物子落枝節間感氣而生葉似橘而厚軟莖似
槐枝而肥脆三四月開花黃白色六七月結實黃色如
小豆
女蘿
毛公云女蘿菟絲松蘿也○陸璣云菟絲蔓連艸上黃
赤如金今合藥菟絲子是也非松蘿松蘿自蔓松上生
枝正青與菟絲殊異○本艸云松蘿一名女蘿生熊耳
山川谷松樹上五月採○藥性論云松蘿能治寒熱吐
客痰
按菟絲名女蘿爾雅所云是也松蘿亦名女蘿博雅
及本艸所云是也古詩云與君為新婚兔絲附女蘿
李善云二者異艸毛公誤合為一此詩女蘿施松自
是松蘿耳與兔絲了無涉釋文云在艸曰兔絲在木
曰女蘿亦非蓋兔絲亦蔓延于木也
霰
箋云將大雨雪始必微温雪自上下遇温氣而搏謂之
霰久而寒勝則大雪矣○爾雅云雨䨘為霄雪疏云水
雪雜下也因名霄雪霄即消也○月令仲冬行夏令則
天時雨汁注雨雪雜下為汁○大戴禮曾子云陽之專
氣為霰隂之專氣為雹盛陽之氣在雨水則温煖為隂
氣薄而脅之不相入則搏為雹也盛隂之氣在雨水則
凝滯而為雪陽氣薄而脅之不相入則消散而下因水
而為霰○榖梁說云雹者隂脅陽之象霰者陽脅隂之
符○釋名曰霰星也水雪相搏如星而散○宋書符瑞
志云韓詩曰先集維霰薛君注霰英也花葉謂之英然
則霰為花雪○埤雅云說文曰霰稷雪也閩俗謂之米
雪言其霰粒如米所謂稷雪義蓋如此今名濇雪亦名
濕雪
車舝篇
鷮
爾雅云鷮雉郭云即鷮鷄也長尾走且鳴○說文云鷮
走鳴長尾雉也乘輿以尾為防釳著馬頭上○陸璣曰
鷮微小于雉走而且鳴色如雄雉尾如雉尾而長其頭
上有肉冠冠上藂毛長數寸如雄雉尾角内甚美故林
麓山下人語曰四足之美有鹿兩足之美有鷮○山海
經曰女几之山多白鷮○禽經云火為鷮亢為鶴○薛
綜云雉之健者為鷮尾長六尺
青蠅篇
青蠅
王充云青蠅所汚常在練素○段成式云青蠅糞能敗
物雖玉亦不免所謂蠅矢點玉○陸佃云青蠅首赤如
火背若負金傳曰以冰致蠅蠅逐臭者懷蛆縈利喜煖
惡寒故遇冰輒側翅遠引○劉執中云蛆蟲變成者青
蠅也其止于物則穢敗之又從而生蛆蛆復變為蠅穢
敗于物無有紀極
賓之初筵篇
筵(詳見邶風席)
春官司几筵注云筵亦席也鋪陳曰筵藉之曰席○說
文云筵竹席也周禮曰度堂以筵筵一丈○釋名云筵
衍也舒而平之衍衍然也○陳氏云筵席之制短不過
尋長不過常中者不過九尺公食大夫蒲筵常萑席尋
匠人明堂度九尺之筵純緣之制上不過黼下不過緇
布○儀禮鄉射席賓南面東上衆賓之席繼而西席主
人於阼階上西面蒲筵緇布純西序之席北上大射小
臣設公席於阼階上西鄉司宫設賓席於戸西南面有
加席
核
天官籩人饋食之籩其實棗栗桃乾䕩榛實
射(互見鄭風射)
傳云燕射之禮箋云大射
按天子諸侯射禮有三曰大射曰賓射曰燕射大射
是將祭擇士之射賓射是諸侯來朝天子入與之射
或諸侯相朝而與之射燕射是息燕而與之射其侯
大射張皮侯而棲鵠賓射張采侯燕射張獸侯其射
之處則大射先習於澤後射於射宫天子射宫蓋在
廟鄉射記云於郊則閭中則天子大射亦在虞庠諸
侯在太學也賓射天子在朝射人云諸侯在朝則皆
北面是也諸侯在國内與天子同在朝或國外相會
則在竟故鄉射記云於竟則虎中也燕射則在於路
寢以燕禮朝服於寢故也其耦則大射賓射王以六
耦畿内諸侯以四耦畿外諸侯卿大夫士皆三耦燕
射例同三耦而已此詩毛以為燕射鄭以為大射按
燕禮大射禮諸侯與其臣行禮皆宰夫為主人納賓
及庭公降一等揖之公升席賓升自西階主人從之
賓右北面再拜賓答拜主人降洗賓降主人辭降主
人取觚洗賓辭洗主人卒洗賓揖升筵前獻賓賓拜
受爵于筵前然後賓升筵是初筵折旋揖讓之事也
飲酒孔偕云者二禮賓主獻酬及獻公之屬是也鐘
鼓既設者燕禮云樂人縣又云若射如鄉射之禮鄉
射云樂正適西方命弟子贊工遷樂于下注云當辟
射也然則此設鐘鼓亦為將射改縣也王宫縣階間
有妨射位與國君大射軒縣及階間但有鼓者不同
明天子大射當改縣矣燕射準鄉射自然當改縣也
云舉酬逸逸者是二禮媵爵于公之後為賓為卿為
大夫舉旅之禮也鄉射大夫士禮則無舉旅之文大
侯既抗云者燕射自天子至士皆一侯上下共射之
鄉射記所云天子熊侯白質諸侯麋侯赤質者也大
射之侯則天子虎熊豹畿外諸侯熊糝豻畿内諸侯
熊豹天子自射虎侯九十弓畿外諸侯自射熊侯亦
九十弓故大射禮謂熊侯為大侯此大侯在天子則
虎在國君則熊也鄉射張侯下綱不及地武不繫左
下綱中掩束之既納射器比三耦司正為司馬命張
侯弟子脱束遂繫左下綱所謂既抗者也鄭則以大
射前射三日量人巾車已張三侯明天子三侯亦射
前三日張之故以抗為棲鵠于侯中然大射亦云張
三侯不繫左下綱射末巾車量人解左下綱但將射
無繫左下綱之節或文不具耳鄭未為的論也自是
司射誘射既射兩番釋獲司射命設豐司宫士奉豐
由西階升坐設于西楹西勝者之弟子洗觶升酌散
南面坐奠于豐上司射及三耦及衆射者勝者皆袒
決遂執張弓不勝者皆襲脱決拾却左手右加弛弓
于其上遂執拊勝者先升堂不勝者進北面坐取豐
上之觶興少退立卒觶坐奠于豐下三耦卒飲衆皆
繼飲射爵如三耦及第三番用樂射不勝者升飲亦
如初儀所謂罰不勝之爵也由是則旅酬及于士而
禮終矣此燕射大射之禮大率然也毛既以此為燕
射至次章籥舞笙鼓十句所說不明王肅以為燕樂
之義得則能進樂其先祖故言烝衎非是實祭不思
祭祀感神獲福與燕何涉可謂牽率之甚矣其釋賓
載手仇二句云主人請射于賓賓許諾自取其匹以
射主人亦入于次又射以耦賓考之禮則請射者司
射非主人自請也耦者有司所比非賓自取也不知
毛何以云然朱傳稱熊侯白質諸語及三耦皆據燕
射又引大射宿縣之文未知朱子之意以此為大射
乎抑燕射乎
的(互見齊風侯)
傳云的質也孔氏云周禮鄭衆馬融注皆曰十尺曰侯
四尺曰鵠二尺曰正四寸為質王肅云質方六寸鄭以
大射之侯其中制皮為鵠賓射之侯其中采畫為正正
大如鵠中皆居侯中三分之一此傳惟云的質也蓋亦
以為所射處與鄭同燕射則謂麋侯白質者
子孫奏能
鄭氏云士之祭禮上嗣舉奠因而酌尸天子則有子孫
獻尸之禮○劉瑾云特牲三獻之後長兄弟洗觶獻尸
尸飲畢酢之長兄弟受而卒爵少牢下篇三獻之後亦
有二人洗觶酌獻之禮各奏爾能謂此類與
室人
孔氏曰特牲注云佐食賓佐尸食者也謂于賓客之中
取人令佐主人為尸設饌食特牲佐食一人少牢佐食
二人未知天子諸侯當幾人也特牲三獻之後長兄弟
洗觚為加爵又曰衆賓長為加爵注云大夫三獻而禮
成多之者為加是賓手挹酒室人復酌為加爵也特牲
止有賓長為加爵不及佐食此言賓與室人俱為加爵
者天子之禮大故佐食亦為加也○特牲記云佐食玄
端玄裳黃裳雜裳可也皆爵韠佐食當事則尸外南面
無事則中庭北面凡祝呼佐食許諾佐食于旅齒于兄
弟
監
朱子云監史司正之屬燕禮鄉射恐有解倦失禮者立
司正以監之察儀法也○鄉飲酒禮鄉射禮曰作相為
司正燕禮曰射人為司正大射曰擯者遂為司正
史
吕東萊云淳于髠說齊威王曰賜酒大王之前執法在
旁御史在後此人君燕飲之制猶存于戰國者也立之
監即執法也鄉射注所謂立司正以監察儀法者也佐
之史即御史也董氏所謂佐之史以書之者也○周禮
大史掌建邦之六典小史掌邦國之志内史讀四方之
事書掌書王命外史掌書外令達書名于四方御史掌
邦國都鄙及萬民之治令以贊冢宰掌贊書凡數從政
者○禮記云史載筆士載言又云動則左史書之言則
右史書之○大戴禮云太子既冠成人免于保傅則有
司過之史○韓詩外傳云據法守職而不敢為非者太
史令也○左傳云君舉必書書而不法後嗣何觀○史
通云古者言為尚書事為春秋左右二史分尸其職昔
軒轅受命倉頡沮誦實居其官曲禮曰史載筆大事書
之于策小事簡牘而已至于諸侯列國亦各有史官
羖
爾雅云夏羊牡羭牝羖注云夏羊黑羖䍽也今人便以
牂羖為白黑羊名○羅氏云羖本夏羊牝者之名吳羊
白夏羊黑羖羊之角主明目安心益氣輕身辟鬼魅虎
狼療疥蟲蠱毒結氣止寒泄為用最大而詩云俾出童
羖脅㠯必無之物猶言而無實不為用也羖在今世但
為黑羊之名不取牝義而音又通于牯故本艸羖羊條
注稱牯羊牯乃牡之名
六家詩名物疏卷四十四
