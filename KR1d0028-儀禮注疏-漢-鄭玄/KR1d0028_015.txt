儀禮注疏卷十五
漢鄭氏注唐陸德明音義賈公彦疏
特牲饋食禮第十五
特牲饋食之禮○不諏日注祭祀自孰始曰饋食饋食
者食道也諏謀也士賤職褻時至事暇可以祭則筮其
日矣不如少牢大夫先與有司於庿門諏丁巳之日音
義(諏子須反)疏(釋曰自此至事畢論士將筮日之事注釋曰云祭祀自孰始曰饋食饋食者食道也者案)
(檀弓云飯用米貝弗忍虚也不用食道用美焉爾鄭注云食道褻米貝美若然食道是人飲食之道孝子於親)
(雖死事之若生故用生人食道饋之也此釋經不言祭祀而言饋食之意且云祭祀自孰始者欲見天子諸侯)
(饋食已前仍有灌鬯朝踐饋獻之事但饋食見進黍稷云饋孰見牲體而言天子諸侯堂上朝踐饋獻後迎尸)
(於堂亦進黍稷牲體其犬豕牛羊亦孰之同節也云士賤職褻時至事暇可以祭則筮其日矣者此觧經不諏)
(日謂不如大夫以上預前十日與臣諏日而筮之是以鄭云不如少牢大夫先與有司於庿門諏丁巳之日也)
(凡士言不者對大夫以上言之此士言不諏日少牢大夫諏日士喪禮月半不殷奠則大夫以上殷奠如此之)
(類皆是也鄭云時至事暇可以祭者若祭時至有事不得暇則不可以私廢公故也若大夫以上尊時至唯有)
(喪故不祭自餘吉事皆不廢祭若有公事及病使人攝祭故論語孔子云吾不與祭注云孔子或出或病不自)
(親祭使攝者為之不致肅敬於心與不祭同又祭統云是故君子之祭也必身親涖之有故則使人可也雖使)
(人也君不失其義者君明其義故也是君大夫有病故皆得使人攝祭若諸侯有朝會之事則不得使人攝故)
(王制云諸侯祠則不禘禘則不嘗嘗則不烝烝則不礿鄭注云虞夏之制諸侯歲朝廢一時祭又明堂位云是)
(故夏礿秋嘗冬烝鄭注云不言春祠魯在東方王東廵守以春或闕之是諸侯朝會不得攝以諸侯禮大故也)
(案桓八年經書正月己卯烝公羊傳云烝者何冬祭也春曰祠夏曰礿秋曰嘗冬曰烝常事不書此何以書譏)
(何譏爾譏亟也亟則黷黷則不敬君子之祭也敬而不黷疏則怠怠則忘士不及兹四者則冬不裘夏不葛何)
(休云禮本下為士制四者士有公事不得及茲四時祭者則不敢美其衣服若然則士不暇不得祭又不得使)
(人攝大夫以上有公事乃有攝可知)及筮日主人冠端玄即位于門外西
面注冠端玄玄冠玄端下言玄者玄冠有不玄端者門
謂庿門疏(注釋曰云冠端玄玄冠玄端下言玄者玄冠有不玄端者不玄端則朝服下記云助祭者)
(朝服不著玄端故也若然玄端一冠冠兩服也對文則玄端有纁裳玄裳黃裳雜裳若朝服緇布衣而素裳但)
(六入為玄七入為緇大判言之緇衣亦名玄是以散文言之朝服亦名玄端故論語云端章甫鄭云端玄端也)
(諸侯日視朝之服以端是正幅非直服稱端六冕亦有端稱故禮記魏文侯曰吾端冕而聽古樂則唯恐臥是)
(冕服正幅亦名端也云門謂庿門知者士冠禮云筮於庿門彼冠禮筮尚在庿門此謂祭庿筮在庿門可知若)
(然士冠言庿非祭恐不在庿故言庿此不言庿者為祭庿筮可知不須言庿也)子姓兄弟如主
人之服立于主人之南西面北上注所祭者之子孫言
子姓者子之所生小宗祭而兄弟皆來與焉宗子祭則
族人皆侍音義(與音預)䟽(注釋曰云子姓者子之所生者案鄭注喪大記云姓之言生也)
(云子之所生則孫是也云小宗祭而兄弟皆来與焉者案喪服小記云繼别為宗繼禰者為小宗鄭注云小宗)
(有四或繼高祖或繼曾祖或繼祖或繼禰皆至五世則遷若然繼禰者長者為小宗親弟等雖異宮皆来祭繼)
(祖者從父昆弟皆来祭繼曾祖者從祖昆弟皆來祭繼高祖者族祖昆弟皆来祭是皆據小宗而言也云宗子)
(祭則族人皆侍者此鄭據書傳而言案書傳康誥云天子有事諸侯皆侍尊卑之義注云事謂祭祀又云宗室)
(有事族人皆侍終日大宗己侍於賓奠然後燕私注云謂卿大夫以下宗室大宗之家引禮記别子為祖繼别)
(為大宗繼禰為小宗賓寮友助祭者若然大宗子祭一族之内皆來助祭引之者證經子姓兄弟若據小宗有)
(服者若據大宗兼有絶服者也)有司羣執事如兄弟服東面北上注士
之屬吏也疏(注釋曰云如兄弟服者如主人冠端玄左傳云士有隸子弟謂此言為屬吏而已)
席于門中闑西閾外注為筮人設之也古文闑作栔閾
作蹙音義(闑魚列反閾于逼反又况逼反為于偽反下為神同)䟽(釋曰案士冠禮云筮與席所卦)
(者具饌于西塾乃言布席于門中筮人執筴抽上韇兼執之此不言具饌于西塾而經但言席于門中取筮于)
(西塾又不云抽上韇者皆是互見省文之義)筮人取筮于西塾執之東面受
命于主人注筮人官名也筮問也取其所用問神明者
謂蓍也疏(注釋曰案周禮春官有卜人筮人此士禮亦云筮人故云官名也云筮問也取其所用問)
(神明者謂蓍也者案周禮天府職云季冬陳玉以貞来歲之美惡注云問事之正曰貞凡卜筮實問於鬼神謂)
(卜用龜龜知生數一二三四五之神筮用蓍蓍知成數七八九六之神則此鄭云神明者也若然神既為生成)
(之神鄭云謂蓍者則蓍亦有神易繫辭有蓍之德圓而神非直筮有成數之神亦有蓍之神也)宰自主
人之左贊命命曰孝孫某筮来日某諏此某事適其皇
祖某子尚饗注宰羣吏之長自由也贊佐也達也贊命
由左者為神求變也士祭曰歲事此言某事又不言妃
者容大祥之後禫月之吉祭皇君也言君祖者尊之也
某子者祖字也伯子仲子也尚庶幾也音義(長丁丈反下同妃音)
(配又芳非反)疏(注釋曰云宰羣吏之長者贊命之辭非長不為又天子諸侯宰皆尊官故知羣吏之長也)
(云贊命由左者為神求變也者案士冠禮宰自右少退贊命鄭注云宰有司主政教者自由也贊佐也命告也)
(佐主人告所以筮也少儀曰贊幣自左詔辭自右此祭祀故宰自左贊命為神求吉故變於常禮也云士祭曰)
(歲事此言某事又不言妃者容大祥之後禫月之吉祭者案下宿賓云薦歲事據吉而言又少牢吉祭云以某)
(妃配即與士虞記云中月而禫是月也吉祭猶未配此與彼文同故知是禫月吉祭也云言君祖者尊之也者)
(天子諸侯名曾祖為皇考此士亦云皇祖故云尊之也云某子者祖字也伯子仲子者以其某在子上為男子)
(美稱故以某為伯仲叔季五十字下篇云皇祖伯某鄭注云伯某祖字也不為五十字者以某在伯下故為祖)
(字觧之與此異也)筮者許諾還即席西面坐卦者在左卒筮寫
卦筮者執以示主人注士之筮者坐蓍短由便卦者主
畫地識爻爻備以方寫之疏(注釋曰云士之筮者坐蓍短由便者決下少牢云史)
(曰諾遂述命既乃釋韇立筮鄭注云卿大夫之蓍長五尺立筮由便與士不同知蓍有長短者案三正記云天)
(子蓍長九尺諸侯七尺大夫五尺士三尺是也云卦者主畫地識爻爻備以方寫之者案士冠禮云筮人許諾)
(右還即席坐西面卦者在左卒筮書卦執以示主人鄭云卒己也書卦者筮人以方寫所得之卦彼云書卦即)
(云執以示主人則筮者書寫以示主人也此經云卒筮寫卦乃云筮者執以示主人則寫卦者非筮人故此鄭)
(云卦者主畫地識爻爻偹以方寫之也)主人受視反之注反還筮者還東
面長占卒告于主人占曰吉注長占以其年之長幼旅
占之疏(注釋曰經直云長占知非長者一人而云長幼旅占之者士冠禮云筮人還東面旅占明此亦)
(是長幼旅占經直云長者見從長者為始也)若不吉則筮遠日如初儀注遠
日旬之外日疏(釋曰案曲禮云吉事先近日喪事先遠日此尊卑禮同也又云旬之内曰近某)
(日旬之外曰遠某日此尊卑有異云旬之内曰近某日據士禮吉事先近日謂祭祀假令孟月先於孟月上旬)
(内筮筮不吉乃用中旬之内更筮中旬又不吉更於下旬内筮筮不吉即止大夫已上假令孟月祭於前月下)
(旬筮来月之上旬不吉又於孟月之上旬筮中旬中旬不吉又於中旬筮下旬下旬又不吉即止不祭今云遠)
(日旬之外日者謂上旬不吉更於上旬外筮中旬為旬之外日非謂如大夫已上旬之外謂旬前為旬外也)
宗人告事畢○前期三日之朝筮尸如求日之儀命筮
曰孝孫某諏此某事適其皇祖某子筮某之某為尸尚
饗注三日者容宿賓視濯也某之某者字尸父而名尸
連言其親庶幾其馮依之也大夫士以孫之倫為尸音
義(馮音憑)疏(釋曰自此盡主人退論祭前筮尸宿尸之事注釋曰云三日者容宿賓視濯也者謂前期)
(二日宿賓一日視濯是以下云厥眀夕陳鼎于門外下至夙興皆祭前一日視濯之事以其夙興上事是祭前)
(一日也宿賓又是厥明夕為期上則宿賓與視濯别日又知宿賓是祭前二日此經乃祭前三日筮尸故鄭云)
(容宿賓視濯言容者為筮尸之後祭日之前有二日容此二事也若然筮尸在祭前三日宿尸云乃是緩辭則)
(與筮尸别日矣以此而言則宿尸與宿賓中無厥明之文則二者同日矣二者同日鄭直言容宿賓視濯不言)
(容宿尸者以其宿賓在厥明之上故不嫌宿尸與宿賓别日也云某之某者字尸父而名尸者經直云某之某)
(鄭知字尸父而名尸者曲禮云為人子者祭祀不為尸鄭彼注云尊者之處為其失子道然則尸卜筮無父者)
(又云卒哭乃諱諱則不稱名故知尸父云某是字尸既對父故某為名云連言其親庶幾其馮依之也者尸父)
(前世與所祭之父同時同時必相識知今又筮其子為尸尸又與所祭之子相識父子皆同類故連言其親庶)
(幾其神馮依之也云大夫士以孫之倫為尸者案祭統云夫祭之道孫為王父尸所使為尸者於祭者子行也)
(父北面而事之所以明子事父之道也注云祭祖則用孫列皆取於同姓之適孫也天子諸侯之祭朝事筵尸)
(於戶外是以有北面事尸之禮如是則天子諸侯宗廟之祭亦用孫之倫為尸而云大夫士者但天子諸侯雖)
(用孫之倫取卿大夫有爵者為之故鳬鷖詩祭尸之等皆言公尸又曾子問云卿大夫將為尸於公若大夫士)
(祭尸皆取無爵者無問成人與幼皆得為之故曾子問孔子曰祭成喪者必有尸尸必以孫孫幼則使人抱之)
(是也)乃宿尸注宿讀為肅肅進也進之者使知祭日當來
古文宿皆作羞凡宿或作速記作肅周禮亦作宿疏(注釋)
(曰云古文宿皆作羞疉之不從古文云凡宿或作速謂一部之内或作速者若公食大夫速賓之類是也云記)
(作肅者曲禮云主人肅客而入是也又云周禮亦作宿者大宗伯文宿視滌濯是也是以鄭汎云或也)主
人立于尸外門外子姓兄弟立于主人之後北面東上
注不東面者来不為賓客子姓立于主人之後上當其
後疏(注釋曰云不東面者來不為賓客者為尸者父象也主人有子道故主人北面不為賓客不敢當尊)
(故不東面此決冠禮宿賓主人東面此北面不同也云上當其後者子姓兄弟北面陪主人後東頭為上者不)
(得過主人故為上者當主人之後也)尸如主人服出門左西面注不敢南
面當尊疏(注釋曰此決少牢云主人即位於廟門外之東方南面以其大夫尊有君道故南面當尊)
(此士之孫倫為尸雖被宿猶不敢當尊也)主人辟皆東面北上注順尸音義
(辟劉芳益反一音避)主人再拜尸答拜注主人先拜尊尸疏(注釋曰此)
(決下文宿賓賓先拜主人乃荅拜今此尊尸是以主人先拜也案少牢云吉則遂宿尸祝擯主人再拜稽首祝)
(告曰孝孫某云云尸拜許諾祝先釋辭訖尸乃拜此尸答拜後宗人乃擯辭者士尸卑主人拜尸即答拜不待)
(擯辭訖大夫之尸尊尊待釋辭訖乃拜)宗人擯辭如初卒曰筮子為某尸
占曰吉敢宿注宗人擯者釋主人之辭如初者如宰贊
命筮尸之辭卒曰者著其辭所易也疏(注釋曰云如初者如宰贊命筮)
(尸之辭者案筮尸時雖不見宰贊命以其云筮尸如求日之儀筮日時有宰贊命則筮尸時亦有宰贊命可知)
(故此得如之也卒曰者著其辭所易也者前筮尸辭云筮某之某為尸尚饗易已上之辭也)祝許諾
致命注受宗人辭許之傳命於尸始宗人祝北面至於
傳命皆西面受命東面釋之疏(注釋曰云始宗人祝北面至於傳命皆西面受)
(命東面釋之者以其上文始時主人與子姓兄弟立于尸門外北面重行則宗人與祝相随亦皆北面故云始)
(宗人祝北面至於尸出門左西面主人避之門西東面定位訖宗人進主人之前西面鄉之受命受命訖尸既)
(西面明宗人旋鄉東面釋之可知)尸許諾主人再拜稽首注其許亦宗
人受於祝而告主人疏(注釋曰云其許亦宗人受於祝而告主人者謂祝受尸許諾辭)
(旋西面告宗人宗人告主人尸許諾主人乃再拜稽首)尸入主人退注相揖而去
尸不拜送尸尊疏(注釋曰鄭知有相揖而去者約下篇少牢云主人退尸送揖不拜是也但)
(彼有送文此經尸入後乃言主人退則尸不送可知此尸不送者士卑故尸被宿之後不送也大夫尊故尸雖)
(受宿猶送大夫也)○宿賓賓如主人服出門左西面再拜主人
東面答再拜宗人擯曰某薦歲事吾子將涖之敢宿注
薦進也涖臨也言吾子將臨之知賓在有司中今特肅
之尊賓耳音義(涖音利又音類)䟽(釋曰自此盡賓拜送論士將祭宿屬吏内一人為備三獻)
(賓之事也注釋曰云言吾子將臨之知賓在有司中者以其云將臨之明前筮尸在其中可知以上無戒文今)
(宿之云吾子將涖之明知賓在有司内可知案前文有司羣執事如兄弟服東面北上鄭云士之屬吏此云賓)
(在有司中則賓是士之屬吏可知下記云公有司門西北面東上獻次衆賓私臣門東北面西上獻次兄弟賓)
(及衆賓行事在西階之下復似賓不在有司中者但賓是士之屬吏内言私臣據己自辟除者言公有司者亦)
(是士之屬吏命於其君者言賓在有司中者在諸士中選三獻者以為賓又選為衆賓以下若在門外時同在)
(門西東面北上及其入為賓及衆賓者適西階以俟行事公有司不選為賓者門西北面私臣不選為賓門東)
(北面門外不列者以其未有事入門而列者為將行事公有司門西私臣門東二者皆無事故經不見記人乃)
(辨之見其與於獻也云今特肅之尊賓耳者賓有司之内不嫌不助祭今特宿之者將使為賓也)賓曰
某敢不敬從主人再拜賓答拜主人退賓拜送○厥明
夕陳鼎于門外北面北上有鼏注厥其也宿賓之明日
夕門外北面當門也古文鼏為密音義(鼏亡狄反)䟽(釋曰自此盡主)
(人拜送論祭前一日之夕視濯與視牲之事注釋曰云門外北面當門也者以其經直云門外不言門之東西)
(故知當門下篇少牢陳鼎在門東此當門者士卑避大夫故也)棜在其南南順實獸于
其上東首注順猶從也棜之制如今大木轝矣上有四
周下無足獸腊也音義(棜於庶反轝音預)疏(釋曰下篇少牢牲北首東上司馬刲)
(羊司士擊豕宗人告備乃退不言獸少牢五鼎明有獸可知不言之音已有二牲略其小者故不言也案士虞)
(記陳牲于廟門外北首西上鄭注云言牲腊在其中西上變吉此亦其西北首東足與彼文同彼文變吉者彼)
(牲云北首西上明腊亦北首可知此實獸棜上東首不與牲相綂故云變吉注釋曰云棜之制如今大木轝矣)
(上有四周下無足者鄭舉漢法以曉古諸禮禮記及此儀禮凡言棜者以無足觧之云獸腊也者特牲三鼎有)
(豕魚腊案周禮腊人鄭注云小物全乾為腊故知豕云牲魚水物云獸是腊可知)牲在其西北
首東足注其西棜西也東足者尚右也牲不用棜以其
生疏(注釋曰豕不可牽之縛其足陳於門外首北出棜東其足寢其左以其周人尚右將祭故也云牲不)
(用棜以其生者對腊死用棜而言之)設洗于阼階東南壺禁在東序豆籩
鉶在東房南上几席兩敦在西堂注東房房中之東當
夾北西堂西夾室之前近南耳音義(鉶音刑敦音對又都愛反後放此夾)
(古洽反劉古協反後皆同)疏(注釋曰大夫士直有東房西室若言房則東房矣故士冠禮陳服于房中西墉)
(下東領北上不言東又昏禮側尊甒醴于房中亦不言東如此之類皆不言東以其直有一房不嫌非東房故)
(不言東今此經特言東房明房内近東邊故云東房也夾室半以南為之以壁外相望則當夾北也又與少牢)
(籩豆所陳相反少牢近於西方此經則房中之東也言當夾北者以其夾室在房近南東故云房中之東當夾)
(北也云西堂西夾之前近南耳者案爾雅注夾室前堂謂之廂此在西堂在西廂故云西夾之前近南也)主
人及子姓兄弟即位于門東如初注初筮位也賓及衆
賓即位于門西東面北上注不象如初者以賓在而宗
人祝不在䟽(注釋曰云不象如初者此决上經主人及子姓兄弟即位于門東如初筮位今賓及)
(衆賓者即是前者有司羣吏執事當言如初不言者以宰前筮時在門東贊主人辭今宰在門西同行又宗人)
(祝離位賓西北東面南上異於筮位時故不言知初也)宗人祝立于賓西北東面
南上注事彌至位彌異宗人祝於祭宜近廟疏(注釋曰云事彌)
(至者謂祭事彌至位彌異者謂宗人祝近門離本位故云位彌異)主人再拜賓答再拜
三拜衆賓衆賓答再拜注衆賓再拜者士賤旅之得備
禮也䟽(注釋曰云旅之得備禮者謂衆賓無問多少總三拜之旅衆也衆賓共得三拜故云旅之也衆)
(賓再拜者士賤衆賓得備禮案有司徹主人降南面拜衆賓于門東三拜衆賓門東北面皆答一拜注云言三)
(拜者衆賓賤旅之也衆賓一拜賤也卿大夫尊賓賤純臣也經云皆答一拜明人人從上至下皆一一獨答拜)
(以其純臣故也所以不再拜者避國公故也此士賓莫問多少皆得一時再拜者以其士賤衆賓得致禮故也)
主人揖入兄弟從賓及衆賓從即位于堂下如外位注
為視濯也音義(從如字又才用反後以意求之)宗人升自西階視壺濯
及豆籩反降東北面告濯具注濯溉也不言敦鉶者省
文也東北面告緣賓意欲聞也言濯具不言絜以有几
席䟽(注釋曰云不言敦鉶者省文也者决上文初饌時云豆籩鉶在東房明敦及鉶亦視可知經不言者)
(省文故也上陳時經有几席鄭注所以不并言几席省文者絰言告濯具几席不在濯内故不得云几席為省)
(文也云東北面告緣賓意欲聞也者經云即位于堂下如外位則主人在東階之下宗人降自西階宜東面告)
(濯具以賓在西亦欲聞之故也所以不正面告者為主人告故也云言濯具不言絜以有几席者洗濯當告絜)
(不洗者告具而已几席不在洗内故直言濯具不言絜嫌通几席亦洗濯之限此决下經門外舉鼎鼏云告絜)
賓出主人出皆復外位注為視牲也宗人視牲告充雍
正作豕注充猶肥也雍正官名也北面以策動作豕視
聲氣疏(注釋曰云北面以策動作豕者此無正文經云作是動作之言故知以策動作豕云視聲氣者)
(案禮記内則周禮庖人職云豕望視而交睫腥不云豕之聲氣而此云視聲氣者但祭祀之牲當充盛肥若聲)
(氣不和即是疾病不堪祭祀故云視聲氣也)宗人舉獸尾告備舉鼎鼏告絜
注備具請期曰羹飪注肉謂之羹飪熟也謂明日質明
時而曰肉熟重豫勞賓宗人既得期西北面告賓有司
音義(飪而甚反)䟽(注釋曰案少牢云宗人曰旦明行事此不云旦明行事而云羹飪者彼大夫尊有君)
(道可以豫勞賓故云時節此士卑無君道故不云旦明而云羹飪是以鄭云重豫勞賓羹飪乃來也云宗人既)
(得期西北面告賓有司者此案少牢云主人門東南面宗人朝服北面曰請祭期主人曰比於子宗人曰旦明)
(行事上文門外賓位在門西東面今既得期鄕西在賓南北面告賓與有司使知祭日當來也)告事畢
賓出主人拜送○夙興主人服如初立于門外東方南
面視側殺注夙早也興起也主人服如初則其餘有不
玄端者側殺殺一牲也䟽(釋曰自此盡立于中庭論祭日夙興主人主婦陳設及行)
(位之事注釋曰云主人服如初則其餘有不玄端者案下記云特牲饋食其服皆朝服玄冠緇帶緇韠注云於)
(祭服此也皆者謂賓及兄弟筮日筮尸視濯亦玄端至祭而朝服朝服者諸侯之臣與其君日視朝之服大夫)
(以祭今賓兄弟緣孝子欲得嘉賓尊客以事其祖禰故服之緇韠者下大夫之臣夙興主人服如初則固玄端)
(是也鄭云其餘有不玄端者明亦有著玄端者是以下記人辯之云唯尸祝佐食玄端玄裳黃裳雜裳可也皆)
(爵韠鄭注云與主人同服是有同服者有著朝服者故鄭云其餘有不玄端者也云側殺殺一牲也者案少牢)
(主人即位於廟門之外司馬刲羊司士擊豕皆主人不視殺案楚語云諸矦宗廟之事必自射其牲刲羊擊豕)
(又司弓矢云凡祭祀共射牲之弓矢注云射牲示親殺也殺牲非尊者所親唯射為可又國語云禘郊之事天)
(子必自射其牲玉藻云凡有血氣之類君子弗身踐也者據凡常非祭祀天子尊于郊射牲諸矦降天子故宗)
(廟亦親殺大夫士不敢與君同故視之而不親殺之側殺殺一牲者案冠禮云側尊一甒醴在服北鄭注云側)
(猶特也無偶曰側以其無玄酒是以少牢云司馬刲羊司士擊豕以其二牲不云側也)主婦視饎
爨于西堂下注炊黍稷曰饎宗婦為之爨竈也西堂下
者堂之西下也近西壁南齊于坫古文饎作糦周禮作
&KR1066;音義(饎尺志反)䟽(注釋曰知宗婦為之者以經言主婦視饎爨明主婦不自為也是以下記云宗)
(婦贊薦者執以坐于戶外授主婦尸卒食而祭饎爨鄭以祭饎爨用黍肉而已是宗婦為之可知也云爨竈也)
(者周公制禮之時謂之爨至孔子時則謂之竈故論語王孫賈云與其媚於奥寧媚於竈是孔子時為竈也云)
(西堂下者堂之西下也者以其為爨不可正在堂下當逼西壁為之故云堂之西下近西壁也又知南齊于坫)
(案既夕記云設棜于東堂下南順齊于坫明在東西堂下皆齊于坫可知又鄭下注引舊說云南北直屋梠稷)
(在南是也案少牢云雍人摡鼎匕俎于雍爨雍爨在門東南北上廪人摡甑甗匕與敦於廪爨廪爨在雍爨之)
(北廪爨既在門外不見主婦有視文主婦未知視之以否主婦視饎爨猶主人視殺牲故易歸妹上六云女承)
(筐無實士刲羊無血鄭注宗廟之禮主婦奉筐米知饎之時兼事之可知云周禮作&KR1066;者所謂故書者或作&KR1066;)
(也)亨于門外東方西面北上注亨煮也煑豕魚腊以鑊
各一爨詩云誰能亨魚溉之釡鬵音義(亨普庚反鬵音尋)䟽(注釋)
(曰知用鑊者下少牢云羹定雍人陳鼎五三鼎在羊鑊之西二鼎在豕鑊之西故用鑊也)羹飪實鼎
陳于門外如初注初視濯也尊于戶東玄酒在西注戶
東室戶東玄酒在西尚之凡尊酌者在左䟽(注釋曰知戶東是室)
(戶東者若據房戶東西則舉東房而言今直云戶東故知室戶東也云玄酒在西尚之凡尊酌者在左者左為)
(上尊今云玄酒在西故云尚之是以鄕飲酒鄕射皆玄酒在西事酒在東若燕禮大射唯君面尊不從此義也)
實豆籩鉶陳于房中如初注如初者取而實之既而反
之䟽(注釋曰經云實豆籩者取豆籩實之又言陳於房中如初者明既而反之可知也)執事之
俎陳于階閒二列北上注執事謂有司及兄弟二列者
因其位在東西祝主人主婦之俎亦存焉不升鼎者異
於神䟽(注釋曰鄭知經執事之俎祝主人主婦亦存焉者見士虞記祝俎陳于階閒敦東彼虞不致爵)
(故不見主人主婦俎明此吉祭有致爵主人主婦陳於階閒可知以主婦亦是執事之人也若然少牢主人主)
(婦無俎者以三獻禮成别為儐尸正祭無致爵故主人主婦無俎儐尸行三獻致爵乃有俎下大夫不儐尸者)
(亦於三獻尸爵止行致爵乃有俎也云不升鼎者異於神者前俎升鼎而入設於階前此鼎在門外不入而言)
(陳於階閒二列故知不升鼎)盛兩敦陳于西堂藉用萑几席陳于西
堂如初注盛黍稷者宗婦也&KR0841;細葦古文用為于音義
(藉慈夜反&KR0841;音完)䟽(注釋曰知盛黍稷是宗婦者以其黍稷是宗婦所主故知也)尸盥匜水
實于槃中簞巾在門内之右注設盥水及巾尸尊不就
洗又不揮門内之右象洗在東統于門東西上凡鄕内
以入為左右鄕外以出為左右疏(注釋曰云不揮者揮振去水使手乾今有)
(巾故不揮也是以僖二十三年左氏傳云公子重耳在秦秦伯納女五人懷嬴與焉奉匜沃盥既而揮之懷嬴)
(怒是也云門内之右象洗在東者東為門東據向内為右故鄭云統於門東西上云凡鄕内以入為左右鄕外)
(以出為左右者欲明門内據鄕内以入為左右也)○祝筵几于室中東面注為
神敷席也至此使祝接神䟽(注釋曰案上視濯時云宗人祝立於賓西北東面南)
(上鄭注云事彌至位彌異宗人祝于祭宜近廟至入廟時宗人獨升視濯及出門外視牲告充未有使祝之文)
(至此臨祭使祝敷神席故鄭云至此使祝接神也)○主婦纚筓宵衣立于房中
南面注主婦主人之妻雖姑存猶使之主祭祀纚筓首
服宵綺屬也此衣染之以黑其繒本名曰宵詩有素衣
朱宵記有玄宵衣凡婦人助祭者同服也内則曰舅没
則姑老冢婦所祭祀賓客每事必請於姑音義(纚所買反又所)
(綺反)疏(注釋曰云雖姑存猶使之主祭祀者謂姑老不堪祭祀故姑存猶使之主祭祀也云纚者謂若士冠)
(禮廣終幅長六尺筓安髮之笄非冠冕之筓冠冕之筓男子有婦人無若安髮之筓男子婦人俱有婦人笄對)
(男子冠故内則云男女未冠筓又喪服小記云男子冠而婦人笄是也云宵綺屬也此衣染之以黑其繒本名)
(曰宵者謂此宵衣是綾綺之屬鄭注内司服云男子之禒衣黑則是亦黑也以其士喪禮有禒衣與士冠玄端)
(為一玄端黑是男子禒衣亦黑則此婦人宵衣亦黑可知其玄則黑之類也故鄭引玉藻君子狐青裘豹褎玄)
(宵衣以裼之證婦人玄宵衣亦黑也云其繒本名宵者此字據形聲為綃從絲肖聲但詩及禮記儀禮皆作宵)
(字故鄭云其繒本名曰宵故引詩及禮記為證引詩者直取字為證引記謂禮記玉藻非直取證字為宵亦以)
(證婦人宵衣為玄也云凡婦人助祭者同服也者經及記不見主婦及宗婦異服之文故知同服對男子助祭)
(祝佐食等與主人服異也少牢云主婦贊者一人亦髲鬄衣侈袂與主婦同其餘雖不侈袂同亦宵衣可知依)
(内司服天子諸侯王后以助祭皆不同者人君尊卑差等大夫士卑服窮則同也引内則者彼舅没時年七十)
(已上姑雖存年六十已上而當傳之家事故子之妻代姑祭雖代姑每事必請於姑引之者證經主婦而舍姑)
(夫老自為主婦姑老則子妻為主婦也)主人及賓兄弟羣執事即位于門
外如初宗人告有司具注具猶辨也主人拜賓如初揖
入即位如初注初視濯也佐食北面立于中庭注佐食
賓佐尸食者立于宗人之西䟽(釋曰案下記云佐食當事則戶外南面無事則)
(中庭北面據此而言則此經謂無事時也注釋曰云立于宗人之西者案士虞禮云主人及兄弟賓即位于西)
(方如反哭位注引既夕禮云反哭入門升自西階東面經又云宗人西階前北面注云當詔主人此特牲吉禮)
(主人行事阼階宗人亦在阼階南擯主人佐食北面於中庭明在宗人之西可知)○主人及祝
升祝先入主人從西面于戶内注祝先入接神宜在前
也少牢饋食禮曰祝盥于洗升自西階主人盥升自阼
階祝先入南面疏(釋曰自此盡稽首論主人主婦及祝與佐食陳設陰厭之事注釋曰云主)
(人從西面于戶内注引少牢者證主人戶内西面其時祝北墉下南面之事以其未有祝行事之法直監納祭)
(而已下文乃云祝在左為孝子釋辭乃有事也)主婦盥于房中薦兩豆葵菹蝸
醢醢在北注主婦盥盥於内洗昏禮婦洗在北堂直室
東隅音義(蝸力禾反直音值)宗人遣佐食及執事盥出注命之
盥出當助主人及賓舉鼎主人降及賓盥出主人在右
及佐食舉牲鼎賓長在右及執事舉魚腊鼎除鼏注及
與也主人在右統于東主人與佐食者賓尊不載少牢
饋食禮魚用鮒腊用麋士腊用兔音義(長丁丈反下注放此鮒音附)
䟽(注釋曰鼎在門外北上東為右人西為左人右人尊入時在鼎前左人卑入時在鼎後又盡載牲體於俎)
(又設俎于神坐之前主人升乃以東為主今在堂下主人在右故云統於東也云主人與佐食者賓尊不載者)
(以賓主當相對為左右以賓尊不載牲體故使佐食對主人使賓為右人而使執事在左而載也)宗人
執畢先入當阼階南面注畢狀如叉盖為其似畢星取
名焉主人親舉宗人則執畢𨗳之既錯又以畢臨匕載
備失脫也雜記曰朼用桑長三尺畢用桑長三尺刊其
本與末朼畢同材明矣今此朼用棘心則畢亦用棘心
舊說云畢似御他神物神物惡桑叉則少牢饋食及虞
無叉何哉此無叉者乃主人不親舉耳少牢大夫祭不
親舉虞喪祭也主人未執事祔練祥執事用桑叉自此
純吉用棘心叉音義(朼必履反)疏(注釋曰云畢狀如叉者下引舊說有他神物惡桑叉)
(之言故以叉而言云盖為其似畢星取名焉者案詩云有捄天畢載施之行無正文故云蓋以疑之也云主人)
(親舉宗人則執畢𨗳之既錯又以畢臨匕載備失脱也知義然者以經言宗人執畢先入是𨗳之也又知既錯)
(又以畢臨匕載備失脱也者以經云當阼階南面明鄕主人執畢臨匕偹失脫可知也云今此朼用棘心則畢)
(亦用棘心者案下記云棘心匕刻是也知畢亦棘心者以雜記匕畢同用桑據喪祭今吉祭匕用棘心則畢亦)
(棘心也云舊說云畢似御他神物神物惡桑叉舊說如此又引少牢士虞已下破舊說之意也云此無叉者乃)
(主人不親舉耳者總解士虞少牢二禮云少牢大夫祭不親舉者大夫尊主人不親舉云虞喪祭也主人未執)
(事者對吉祭主人執事有畢彼無也云祔練祥執事用桑又者以其虞時主人不執事則祔以執事用桑叉則)
(雜記所云畢也云自此純吉用棘心叉者除祥後則禫月及吉祭用棘心也案易震卦彖辭云震來虩虩笑言)
(啞啞震驚百里不喪匕鬯鄭注云雷發聲於百里古者諸矦象諸矦出教令能警戒國内則守其宗廟社稷為)
(之祭主不亡其匕鬯人君於祭匕牲體薦鬯而已其餘不親為也若然諸矦親匕牲體大夫不親者辟人君士)
(卑不嫌得與人君同親匕也)鼎西面錯右人抽扄委于鼎北注右人
謂主人及二賓既錯皆西面俟也贊者錯俎加匕注贊
者執俎及匕從鼎入者其錯俎東縮加匕東柄既則退
而左人北面也䟽(注釋曰云其錯俎東縮加匕東柄者少牢云俎皆設于鼎西西肆又云匕)
(皆加于鼎東枋則此加匕於鼎東柄可知云既則退而左人北面也知者以其俎從於鼎西其人當北面於其)
(南載之便是以昏禮亦云北面載執而俟是也)乃朼注右人也尊者於事指使
可也左人載之佐食升肵俎鼏之設于阼階西注肵謂
心舌之俎也郊特牲曰肵之為言敬也言主人之所以
敬尸之俎古文鼏皆作密音義(肵音祈)疏(注釋曰知肵謂心舌者下記云)
(肵俎心舌皆去本末午割之實于牲鼎載心立舌縮俎是也引郊特牲者見敬有肵俎送于尸前)卒載
加匕于鼎注卒己也已載畢亦加焉䟽(注釋曰主人匕牲體宗人以畢)
(助之主人匕事訖加之於鼎則宗人既事亦加於鼎可知)主人升入復位俎入設于
豆東魚次腊特于俎北注入設俎載者腊特饌要方也
凡饌必方者明食味人之性所以正疏(注釋曰知載人設俎者以其經)
(卒載下即云入設不見别人明是載者設之可知云腊特饌要方也者案經豆在神坐之前豕俎入設於豆東)
(魚俎又次其東若腊俎復在東則饌不得方故腊俎特于俎北取其方故也)主婦設兩敦黍
稷于俎南西上及两鉶芼設于豆南南陳注宗婦不贊
敦鉶者以其少可親之芼菜也音義(芼亡報反)䟽(注釋曰案少牢主婦)
(設金敦宗婦贊三敦以其多故使宗婦贊此士祭祀二敦少故不使宗婦贊主婦可親之也若然案少牢佐食)
(贊鉶宗婦不贊鉶此不以佐食决之而并云宗婦者此决有司徹故有司徹云主婦洗爵于房中出實爵尊南)
(西面拜獻尸尸拜于筵上受主婦西面于主人之席北拜送爵入于房取一羊鉶坐奠于韭菹西主婦贊者執)
(豕鉶以從主婦不興受設于羊鉶之西又下至主婦致爵于主人主婦設二鉶與糗脩如尸禮皆是也)祝
洗酌奠奠于鉶南遂命佐食啟會佐食啟會卻于敦南
出立于西南面注酌奠奠其爵觶也少牢饋食禮啟會
乃奠之音義(會古外反)䟽(注釋曰引少牢者案少牢祝酌奠遂命佐食啟會乃奠者彼大夫禮)
(與此士禮相變是以與此奠乃啟會異也)主人再拜稽首祝在左注稽首服
之甚者祝在左當為主人釋辭於神也祝祝曰孝孫某
敢用剛鬛嘉薦普淖用薦某事於皇祖某子尚饗音義
(祝曰州又反淖女孝反)疏(注釋曰引少牢祝祝己下者欲見迎尸之前釋孝子之辭也)卒祝主
人再拜稽首○祝迎尸于門外注尸自外来代主人接
之就其次而請不拜不敢與尊者為禮周禮掌次凡祭
祀張尸次䟽(釋曰自此盡反黍稷于其所論隂厭後迎尸于正祭之事注釋曰云尸自外來代主)
(人接之者下注云主人不迎尸成尸尊故也云就其次而請不拜不敢與尊者為禮者凡平賓客皆在門西主)
(人出門左西面拜今此經直云迎尸於門外不言祝拜尸答拜是祝出就次尸乃出次迎之而入門是不敢與)
(尊者為禮引周禮者證門外張尸次之事也)主人降立于阼階東注主人不
迎尸成尸尊尸所祭者之孫也祖之尸則主人乃宗子
禰之尸則主人乃父道事神之禮廟中而已出迎則為
厭音義(厭一葉反)䟽(注釋曰云主人不迎尸成尸尊者案祭統云君迎牲而不迎尸别嫌也尸在廟)
(門外則疑於臣在廟中則全於君君在廟門外則疑於君入廟門則全於臣全於子鄭云不迎尸者欲全其尊)
(也尸神象也鬼神之尊在廟中人君之尊出廟門則伸此士禮雖無君道亦尊尸主人不迎迎之尊不成不迎)
(之則成尸之道尊也云尸所祭者之孫也者禮記云孫為王父尸是也云祖之尸則主人乃宗子者以其祭祖)
(兄弟來助祭故知宗子小宗大宗五宗皆然書傳云宗子將有事族人皆入侍也云禰之尸則主人乃父道者)
(禮記祭統云夫祭之道孫為王父尸所使為尸者於祭者子行也父北面而事之所以明子事父之道也此父)
(子之倫也注云祭祖則用孫列皆取同姓之適孫是其禰之尸則主人乃父道也云事神之禮廟中而已出迎)
(則為厭者出廟門主人有君厭臣之義故不迎也)尸入門左北面盥宗人授巾
注侍盥者執其器就之執簞者不授巾賤也宗人授巾
庭長尊少牢饋食禮曰祝先入門右尸入門左疏(注釋曰引)
(少牢者見上經陳盥在門右今尸入門左尸尊不就盥槃匜巾等鄕門右就尸之義也)尸至于階
祝延尸尸升入祝先主人從注延進在後詔侑曰延禮
器所謂詔侑武方者也少牢饋食禮曰尸升自西階入
祝從主人升自阼階祝先入主人從音義(侑音又武音無)䟽(注釋)
(曰云在後詔侑曰延者案士虞禮尸謖祝前鄕尸鄭注云前道也祝道尸必先鄕之為之節彼祝居尸前道之)
(此則在尸後詔之故云延也云禮器所謂詔侑武方者彼注武無也祝詔侑尸無常謂若檀弓子事父母左右)
(就養無方今祝延尸道尸亦無常也引少牢者見祝從尸主人又從祝入之事)○尸即席坐主
人拜妥尸注妥安坐也音義(妥他果反)尸答拜執奠祝饗主
人拜如初注饗勸彊之也其辭取于士虞記則宜云孝
孫某圭為孝薦之饗舊說云明薦之音義(彊其丈反)䟽(注釋曰云)
(其辭取于士虞記則宜云孝孫某圭為孝薦之饗者但喪祭稱哀吉祭稱孝故士虞記卒哭饗尸辭曰哀子某)
(圭為哀薦之饗此既吉祭宜云孝孫某圭為孝薦之饗以其改哀為孝故曰宜云也引舊說者證圭為潔明之)
(義也)祝命挼祭尸左執觶右取菹㨎于醢祭于豆間注命
詔尸也挼祭祭神食也士虞禮古文曰祝命佐食堕祭
周禮曰既祭則藏其墮墮與挼讀同耳今文改挼皆為
綏古文此皆為挼祭也㨎醢者染於醢音義(挼依注音墮許恚反)
(劉相恚反後墮祭挼祭皆放此㨎如悦反劉而懸反又而誰反後同)䟽(注釋曰云挼祭祭神食也者鄕者設)
(饌未迎尸隂厭厭飫神今尸来升席而挼祭祭訖當食神餘引周禮而云堕與挼讀同則二字通用云今文改)
(挼皆為綏不從今文引古文者欲見挼下有祭字故疉之而不從也云㨎醢者染於醢從經為正也)佐食
取黍稷肺祭授尸尸祭之祭酒啐酒告旨主人拜尸奠
觶答拜注肺祭刌肺也旨美也祭酒榖味之芬芳者齊
敬共之惟恐不美告之以美達其心明神享之音義(啐七)
(内反刌寸本反齊側皆反共音恭)疏(注釋曰知肺祭是刌肺也者下記刌肺三鄭注為尸主人主婦此經)
(云肺祭明是刌肺非舉肺也)祭鉶嘗之告旨主人拜尸答拜注鉶肉
味之有菜和者曲禮曰客絮羹主人辭不能亨音義(和戶)
(卧反下同絮丑慮反)䟽(注釋曰云鉶肉味之有菜和者此即公食大夫牛藿羊苦豕薇之等是也以其盛之)
(鉶器因號羹為鉶故云肉味之有菜和引曲禮者證鉶羹有五味調和絮者調和之義故告旨若大羹則不調)
(以鹽菜無絮調之理也)祝命爾敦佐食爾黍稷于席上注爾近也
近之便尸之食也設大羹湇于醢北注大羹湇煮肉汁
也不和貴其質設之所以敬尸也不祭不嚌大羹不為
神非盛者也士虞禮曰大羹湇自門入今文湇皆為汁
音義(湇去及反)䟽(釋曰云醢北者謂薦左案公食大夫昏禮大羹湇皆在薦右此在左者神禮變於生)
(人士虞禮泰羹湇設于鉶南在右與生人同有不忍異於生故也注釋曰云不和貴其質者案桓二年左氏傳)
(云大羹不和以鹽菜是貴其質也云不為神者隂厭時未設尸來始設為尸故士虞記云無尸則禮及薦饌皆)
(如初不挼祭無大羹湇胾從獻有尸即有大羹湇從獻縱有亦不祭不嚌是不為神為尸非盛者也引士虞禮)
(曰大羹湇自門入者證迎尸後乃從獻來也)舉肺脊以授尸尸受振祭嚌之
左執之注肺氣之主也脊正體之貴者先食啗之所以
𨗳食通氣音義(先悉薦反又如字啗大敢反)乃食食舉注舉言食者
明凡解體皆連肉疏(注釋曰乃食謂食肺云食舉謂骨體正脊從俎舉鄕口因名體為舉)
(凡牲體或七或二十七皆據骨節而言今言食不可空食骨以體皆連肉也)主人羞肵俎于
腊北注肵俎主於尸主人親羞敬也神俎不親設者貴
得賓客以神事其先䟽(注釋曰云肵俎主於尸者以其入後乃設之故知主於尸主人)
(親進者敬尸故也前神俎使載者設之者欲得尊賓嘉客以事其先故也)尸三飯告飽祝侑
主人拜注三飯告飽禮一成也侑勸也或曰又勸之使
又食少牢饋食禮侑辭曰皇尸未實侑佐食舉幹尸受
振祭嚌之佐食受加于肵俎舉獸幹魚一亦如之注幹
長脅也獸腊其體數與牲同䟽(注釋曰云幹長脅文出下記云獸腊其體數與)
(牲同知者亦見下記云腊如牲骨是也)尸實舉于菹豆注為將食庶羞舉
謂肺脊佐食羞庶羞四豆設于左南上有醢注庶衆也
衆羞以豕肉所以為異味四豆者膮炙胾醢南上者以
膮炙為上以有醢不得䋫也音義(膮許堯反炙章夜反下同)疏(注釋曰案)
(公食大夫云旁四列西北上膷以東臐膮牛灸炙南醢以西牛胾醢注云先設醢䋫之次也此四豆有醢則不)
(得先設非䋫之次故也又復一醢不得與胾炙相對相對之法炙在南醢在北胾在北醢在南如此見得䋫故)
(少牢云韭菹醢醢葵菹蠃醢韭菹在南葵菹在北注云葵菹在北䋫又云羞胾兩瓦豆有醢亦用瓦豆設于薦)
(豆之北注云四豆亦䋫羊胾在南豕胾在北此皆有醢亦得䋫者以其四豆胾醢具相對故鄭皆云䋫也)尸
又三飯告飽祝侑之如初注禮再成也舉骼及獸魚如
初尸又三飯告飽祝侑之如初注禮三成獸魚如初者
獸骼魚一也音義(骼音格又音各後同)舉肩及獸魚如初注不復
飯者三三者士之禮大成也舉先正脊後肩自上而卻
下䋫而前終始之次也音義(復扶又反下同三息暫反)疏(注釋曰云舉先正脊)
(後肩自上而卻下䋫而前終始之次也者先舉正脊自上也次舉脅即卻也後舉骼即下䋫也終舉肩即前也)
(前者牲體之始後者牲體之終故云終始之次也)佐食盛肵俎俎釋三个注佐
食取牲魚腊之餘盛於肵俎將以歸尸俎釋三个為改
饌於西北隅遺之所釋者牲腊則正脊一骨長脅一骨
及臑也魚則三頭而已个猶枚也今俗言物數有若干
个者此讀然音義(盛音成臑乃報反)疏(注釋曰云俎釋三个為改饌於西北隅遺之所)
(釋者牲腊則正脊一骨長脅一骨及臑也知者案下記云尸俎右肩臂臑肫胳正脊二骨横脊長脇二骨短脅)
(今尸已舉正脊一骨長脇一骨及骼肩則脊脇各有一骨在前脚三節後脚二節各舉其一訖前脚舉肩訖宜)
(次盛臂後脚舉胳訖宜次盛肫前後各一節及横脊短脇以歸尸前脚唯有臑在并正脊長脇各一骨為三也)
舉肺脊加于肵俎反黍稷于其所注尸授佐食佐食受
而加之反之也肺脊初在菹豆疏(注釋曰經直云肺脊加於肵俎鄭知尸不)
(自加而授與佐食佐食受而加之者約少牢云上佐食受尸牢肺正脊加于肵鄭注云受者尸授之是也云肺)
(脊初在菹豆者上文云尸實舉于菹豆是也)○主人洗角升酌酳尸注酳猶
衍也是獻尸也云酳者尸既卒食又欲頥衍養樂之不
用爵者下大夫也因父子之道質而用角角加人事略
也今文酳皆為酌音義(酳以刃反)疏(釋曰自此盡入復位論主人獻尸及祝佐食之)
(事注釋曰知是獻尸者下有主婦洗爵獻尸并賓長獻尸故知此是主人獻尸也云不用爵者下大夫也者此)
(決少牢云主人降洗爵酌酒乃酳尸用爵不用角也云因父子之道質而用角角加人事略者既辟大夫不用)
(爵次當用觚而用角者因無臣助祭父子相養之道而用角者父子是質角加人事略得用功少故也)尸
拜受主人拜送尸祭酒啐酒賓長以肝從注肝肝炙也
古文無長疏(釋曰此直言肝從亦當如少牢賓長羞牢肝用俎縮執俎肝亦縮進末鹽在右此亦)
(不言者文不具也)尸左執角右取肝㨎于鹽振祭嚌之加于菹
豆卒角祝受尸角曰送爵皇尸卒爵主人拜尸答拜注
曰送爵者節主人拜○祝酌授尸尸以醋主人注醋報
也祝酌不洗尸不親酌尊尸也古文醋作酢音義(醋才各反)
疏(注釋曰云祝酌不洗者尸當酢主人宜親洗爵酌酒不親洗酌尸尊故也授代酌由祝代酌故不洗也)
主人拜受角尸拜送主人退佐食授挼祭注退者進受
爵反位尸將嘏主人佐食授之挼祭亦使祭尸食也其
授祭亦取黍稷肺祭今文挼作綏疏(注釋曰云挼祭亦使祭尸食也者前)
(祝命尸挼祭祭神食今命主人祭尸食亦如尸祭神食故云亦也云其授祭亦取黍稷肺祭者亦如上佐食取)
(黍稷肺祭授尸尸祭之相似故云亦也)主人坐左執角受祭祭之祭酒啐
酒進聽嘏注聽猶待也受福曰嘏嘏長也大也待尸授
之以長大之福也音義(嘏古雅反)佐食摶黍授祝祝授尸尸
受以菹豆執以親嘏主人注獨用黍者食之主其辭則
少牢饋食禮有焉音義(摶大官反)疏(釋曰案少牢云祝與二佐食皆出盥于洗入二)
(佐食各取黍於一敦上佐食兼受摶之以授尸尸執以命祝卒命祝祝受以東北面于戶西以嘏于主人但少)
(牢不親嘏者大夫尸尊又大夫禮文此親嘏者士尸卑禮質故也注釋曰云其辭則少牢饋食禮有焉者案少)
(牢云祝以嘏于主人曰皇尸命工祝承致多福無疆于女孝孫來女孝孫使女受禄于天宜稼于田眉夀萬年)
(勿替引之是也云獨用黍者食之主者案上文云爾黍于席上不云爾稷者以稷雖五榖之長不如黍之美故)
(云食之主是以喪大記云君沐粱大夫沐稷士沐粱士喪禮士沐稻諸矦之士鄭注云差率而上天子黍是黍)
(為穀之貴也)主人左執角再拜稽首受復位詩懷之實于左
袂挂于季指卒角拜尸答拜注詩猶承也謂奉納之懷
中季小也實于左袂挂袪以小指者便卒角也少牢饋
食禮曰興受黍坐振祭嚌之音義(挂俱賣反一音卦注同奉芳勇反)疏
(注釋曰云挂袪以小指者便卒角也但左手執角右手挂袪以小指不于左手言便卒角者飲酒之時恐其遺)
(落故挂以小指故云便卒角也)主人出寫嗇于房祝以籩受注變黍言
嗇因事託戒欲其重稼嗇嗇者農力之成功疏(釋曰案少牢云)
(主人出宰夫以籩受嗇黍主人嘗之納諸内此大夫尊不似有入房直見大夫出宰夫以籩受此主人寫嗇于)
(房祝以籩受以其士賤故也注釋曰云變黍言嗇因事託戒欲其重稼嗇者以黍者五榖之名非農力成功之)
(稱故以黍為嗇欲其重稼嗇故少牢鄭注云秋斂曰嗇是用農力之言也)○筵祝南面注主
人自房還時主人酌獻祝祝拜受角主人拜送設菹醢
俎注行神惠也先獻祝以接神尊之菹醢皆主婦設之
佐食設俎疏(注釋曰此先佐食以佐食接尸故後獻之祝接神先獻之云菹醢皆主婦設之佐食)
(設俎知者前獻尸時菹醢主婦設之亞獻及致爵于主人籩豆亦皆主婦設之則此設菹醢亦主婦可知又知)
(佐食設俎約少牢主人獻祝佐食設俎故此亦佐食設俎可知)祝左執角祭豆興取肺
坐祭嚌之興加于俎坐祭酒啐酒以肝從祝左執角右
取肝㨎于鹽振祭嚌之加于俎卒角拜主人答拜受角
酌獻佐食佐食北面拜受角主人拜送佐食坐祭卒角
拜主人答拜受角降反于篚升入復位疏(釋曰云主人答拜受角酌)
(獻佐食者案上獻祝有俎此獻佐食不言俎者上經云執事之俎陳於階閒二列北上鄭注云執事謂有司以)
(佐食亦在有司内者下記云佐食俎觳折脊脇也又下經賓長獻節鄭注云凡獻佐食皆無從其薦俎獻兄弟)
(以齒設之若少牢獻佐食俎即設于兩階之閒西上大夫將賓尸故即設佐食俎至於賓尸時佐食無俎也)
○主婦洗爵于房酌亞獻尸注亞次也次猶貳主婦貳
獻不夾拜者士妻儀簡耳疏(釋曰自此盡以爵入于房論主婦獻尸祝及佐食之)
(事注釋曰云主婦貳獻不夾拜者士妻儀簡耳者此決少牢主婦亞獻尸時夾拜此士妻下之故云儀簡耳)
尸拜受主婦北面拜送注北面拜者辟内子也大夫之
妻拜於主人北西面疏(注釋曰案少牢云主婦洗于房中出酌入戶西面拜獻尸鄭注)
(云入戶西面拜由便也不北面者辟人君夫人也拜而後獻者當夾拜也又云尸拜受主婦主人之北西面拜)
(送爵是也若大夫妻貴辟人君夫人士妻賤不嫌得與人君夫人同也)宗婦執兩籩戶外
坐主婦受設于敦南注两籩棗栗棗在西疏(注釋曰知者案下記)
(云籩巾以綌也纁裹棗烝栗擇是也知棗在西者案士虞禮主婦亞獻尸時云自反兩籩栗棗設于會南棗在)
(西鄭云尚棗棗美故知也)祝贊籩祭尸受祭之祭酒啐酒注籩祭棗
栗之祭其祭之亦於豆祭疏(注釋曰知者見上經尸挼祭時云右手取菹㨎于醢)
(祭于豆閒又佐食取黍稷肺祭授尸尸祭之不言其處明亦祭于豆閒今此祝贊籩祭之亦不言其處亦祭於)
(豆閒可知又案有司徹云尸取韭菹㨎于豆祭于豆閒又尸取麷蕡宰夫贊者取白黑以授尸尸受兼祭于豆)
(祭是籩豆同祭于豆閒也)兄弟長以燔從尸受振祭嚌之反之注燔
炙肉也音義(燔音煩)疏(釋曰云反之者謂反燔于長兄弟)羞燔者受加于
肵出注出者俟後事也疏(注釋曰云俟後事者謂俟主婦獻祝之時更當羞燔于祝)
(知者約上文主人獻尸云賓長以肝從至獻祝時但云以肝從不言其人明亦賓長可知此下文主婦獻祝籩)
(燔從如初儀明獻祝時亦長兄弟羞燔可知故鄭注云俟後事也)尸卒爵祝受爵命送
如初注送者送卒爵○酢如主人儀注尸酢主婦如主
人儀者自祝酌至尸拜送如酢主人也不易爵辟内子
疏(注釋曰云尸酢主婦如主人儀者自祝酌至尸拜送如酢主人也者言此上則如之其異者不竝取也謂)
(主人受佐食挼自祭之此佐食錯挼于地主婦撫之而已是也云不易爵辟内子者以經云酢如主人儀上尸)
(酢主人時不易爵故此主婦受酢亦不易爵可知男女不相襲爵所以今襲爵者辟内子是以少牢云祝受尸)
(爵尸答拜易爵洗酌授尸主婦拜受爵尸答拜是其易爵也)主婦適房南面佐食挼
祭主婦左執爵右撫祭祭酒啐酒入卒爵如主人儀注
撫挼祭示親祭佐食不授而祭於地亦儀簡也入室卒
爵於尊者前成禮明受惠也疏(注釋曰云佐食不授而祭於地亦儀簡也者少)
(牢大夫妻云上佐食挼祭主婦西面於主人之北受祭祭之此佐食祭於地主婦撫之而已故云亦儀簡云亦)
(者亦前不夾拜也)○獻祝籩燔從如初儀及佐食如初卒以爵
入于房注及佐食如初如其獻佐食則拜主人之北西
面也疏(注釋曰此無正文以佐食北面拜受主婦不宐與佐食同面拜送又言如初明與主人同西面)
(拜故鄭云拜主人之北西面與内子同)○賓三獻如初燔從如初爵止注
初亞獻也尸止爵者三獻禮成欲神惠之均於室中是
以奠而待之疏(釋曰自此盡卒復位論賓長獻尸及佐食并主人主婦致爵之事此一科之内)
(乃有十一爵賓獻尸一也主婦致爵于主人二也主人酢主婦三也主人致爵于主婦四也主婦酢主人五也)
(尸舉奠爵酢賓長六也賓長獻祝七也又獻佐食八也賓又致爵于主人九也又致爵于主婦十也賓受主人)
(酢十一也注釋曰云初亞獻也者知不初獻者以主婦亞獻承初獻後賓長又承亞獻後故知如亞獻不得如)
(初獻也又面位及燔從皆如亞獻也云三獻禮成欲神惠之均於室中是以奠而待之者謂尸得三獻而禮成)
(言其實飲三爵祝與佐食亦得三獻主人主婦各得一酢而已未得獻是神惠未均奠而待之者待主人主婦)
(致爵乃均也案下文衆賓長為加爵如初爵止鄭注云尸止爵者欲神惠之均于在庭止得一獻亦言均則不)
(以爵數為均直據得一獻則為均也)○席于戶内注為主人鋪之西面席
自房來主婦洗爵酌致爵于主人主人拜受爵主婦拜
送爵注主婦拜拜於北面也今文曰主婦洗酌爵疏(注釋)
(曰云主婦拜拜於北面也者約有司儐尸於堂主婦致爵于主人主人致爵于主婦北面于阼階上答拜是也)
宗婦贊豆如初主婦受設兩豆兩籩注初贊亞獻也主
婦薦兩豆籩東面也疏(注釋曰上主婦亞獻時但云宗婦執兩籩又云祝贊籩祭無豆)
(此云贊豆如初明贊豆之時與贊籩同故得言如初知東面者以主人西面故知也)俎入設注佐
食設之疏(注釋曰知佐食設之者見有司下大夫不儐尸者主婦致爵於主人時佐食設俎彼室内)
(行事與士禮略同故鄭約之知佐食設之也)主人左執爵祭薦宗人贊祭奠
爵興取肺坐絶祭嚌之興加于俎坐捝手祭酒啐酒注
絶肺祭之者以離肺長也少儀曰牛羊之肺離而不提
心豕亦然捝拭也挩手者為絶肺染汙也□肺不挩手
古文捝皆作說音義(提丁禮反)疏(注釋曰引少儀者彼注云提猶絶也不絶中央少許)
(者引之證離肺長而不絶故須絶之云□肺不拭手者以其先已斷絶取祭之不須以手絶之故不捝手也)
肝從左執爵取肝㨎于鹽坐振祭嚌之宗人受加于俎
燔亦如之興席末坐卒爵拜注於席末坐卒爵敬也一
酌而備再從而次之亦均疏(注釋曰此決上主人獻尸賓長以肝從主婦獻尸兄)
(弟以燔從今一酌而肝燔從則與尸等故云亦均亦者亦上酒均於堂内)主婦答拜受爵酌
醋左執爵拜主人答拜坐祭立飲卒爵拜主人答拜主
婦出反于房○主人降洗酌致爵于主婦席于房中南
面主婦拜受爵主人西面答拜宗婦薦豆俎從獻皆如
主人主人更爵酌醋卒爵降實爵于篚入復位注主人
更爵自酢男子不承婦人爵也祭統曰夫婦相授受不
相襲處酢必易爵明夫婦之别古文更為受疏(注釋曰云主人)
(更爵自酢男子不承婦人爵也者案上主婦獻尸尸酢主婦不易爵鄭注云辟内子致爵于主人則易爵也若)
(然案下記設洗篚在洗西實二爵鄭注云二爵者為賓獻爵止主婦當致也此賓長所獻爵尸奠之未舉其篚)
(唯有一爵得云易者上主婦亞獻洗爵于房中則房中有爵又主婦獻祝及佐食訖以爵入于房後主婦致爵)
(于主人還是房内爵後主人致爵于主婦者是下篚之爵主婦飲訖實于房中之篚主人更取房内之爵以酌)
(酢酢訖奠于下篚云主人更爵者謂酌酢爵與房内爵相處鄭注下記云主婦當致者謂主人致爵於主婦則)
(用下篚内爵也)○三獻作止爵注賓也謂三獻者以事命之作
起也舊說云賓入戸北面曰皇尸請舉爵尸卒爵酢酌
獻祝及佐食洗爵酌致于主人主婦燔從皆如初更爵
酢于主人卒復位注洗乃致爵為異事新之燔從皆如
初者如亞獻及主人主婦致爵也凡獻佐食皆無從其
薦俎獻兄弟以齒設之賓更爵自酢亦不承婦人爵疏
(注釋曰此決上文賓獻尸獻祝及佐食皆不洗今致于主人洗故決之也案下篇不儐尸洗爵致于主人注云)
(以承佐食賤新之此云為異事新之注不同者但為異事異事則是承賤承賤後則事異言雖不同理則一也)
(云燔從皆如初者如亜獻及主人主婦致爵者謂如上主婦亜獻尸及祝皆燔從及主人主婦致爵皆肝從燔)
(從此雖云如初則無肝從故經云燔從皆如初云凡獻佐食皆無從者謂主人主婦及賓長獻佐食皆無從故)
(云凡鄭言此者以經獻祝及佐食洗爵致于主人主婦燔從皆如初在獻佐食下嫌獻佐食亦然有燔從故鄭)
(辯之若然佐食得獻與祝得獻同亦得如初但無從為異云其薦俎獻兄弟以齒設之者以上佐食得獻時不)
(見有設薦俎之文下記云佐食於旅也齒於兄弟故佐食薦俎亦與兄弟同時設之也)○主人降
阼階西面拜賓如初洗注拜賓而洗爵為將獻之如初
視濯時主人再拜賓答拜三拜衆賓衆賓答再拜者疏
(釋曰自此盡實爵于篚論獻賓及衆賓之事也)賓辭洗卒洗揖讓升酌西階上
獻賓賓北面拜受爵主人在右答拜注就賓拜者此禮
不主於尊也賓卑則不專階主人在右統於其位疏(注釋)
(曰云就賓拜者此禮不主於尊也者案鄕飲酒鄊射賓主獻酢各於其階至酬乃同階此因祭而獻賓非為尊)
(之所尊者謂尸也又賓是士家有司卑不得專階故就之使不得專階也對鄊飲酒鄕射得專階也云主人在)
(右統於其位者以其賓得在西階上北面以東為右主人位在阼階故云統於其位鄭言此者主人就西階異)
(於飲酒主人在右則與飲酒禮同以言主人常居右也)薦脯醢設折俎注凡節解
者皆曰折俎不言其體略云折俎非貴體也上賓骼衆
賓儀公有司設之疏(注釋曰案下記云賓骼鄭云骼左骼也賓俎全體尊賓也折骨而曰)
(折俎明凡節解牲體皆曰折升于俎故名折俎與臑折同名其折義則異彼折骨云不言其體略云折俎非貴)
(體也者案下記云賓骼骼是牲體此經云折俎者亦用骼非貴體故略云折俎若然經尸俎祝佐食及主人主)
(婦俎體皆不言之而鄭注獨云賓爼不言體者尸祝等經不言牲體亦不言折以其體貴故也此賓爼不言牲)
(體而言折明非貴體也云上賓骼衆賓儀者案下記唯云賓骼其衆賓已下皆殽脀不言儀者鄭見有司徹主)
(人獻賓司士設俎羊骼一又云衆賓長拜受爵其脀體儀也注云儀者尊體盡儀度餘骨可用而用之尊者用)
(尊體卑者用卑體而已是也云公有司設之者此即有司徹云司士設爼羊骼一衆賓脀體儀是也此下文云)
(有司在門西則此設俎者也)賓左執爵祭豆奠爵興取肺坐絶祭嚌
之興加于爼坐捝手祭酒卒爵拜主人答拜受爵酌酢
奠爵拜賓答拜注主人酌自酢者賓不敢敵主人主人
逹其意疏(注釋曰云賓不敢敵主人主人達其意者以其賓是士之有司之中以卑不敢與主人為)
(敵酢之是以主人酌以自酢逹賓意故也若鄕飲酒鄊射賓皆親酢主人以其賓尊行敵禮故也)主人
坐祭卒爵拜賓答拜揖執祭以降西面奠于其位位如
初薦俎從設注位如初復其位東面少牢饋食禮宰夫
執薦以從設于祭東司士執俎以從設于薦東是則皆
公有司為之與音義(與音餘)疏(注釋曰以賓位在西階下東面今受獻於西階上經)
(云執祭以降西面奠于其位又言位如初明復西階下東面位可知也)○衆賓升拜受爵
坐祭立飲薦俎設于其位辯主人備答拜焉降實爵于
篚注衆賓立飲賤不備禮鄕飲酒記曰立卒爵者不拜
既爵偹盡盡人之答拜音義(辯音遍後皆同)○尊两壺于阼階
東加勺南枋西方亦如之注為酬賓及兄弟行神惠不
酌上尊卑異之就其位尊之两壺皆酒優之先尊東方
示惠由近禮運曰澄酒在下音義(勺時灼反)疏(釋曰自此盡揖復位論堂)
(下設尊酬賓之事注釋曰云行神惠不酌上尊卑異之者決上文獻賓及兄弟皆酌上尊者獻是嚴正故得與)
(神靈共尊至此旅酬禮䙝故不敢酌上尊案司尊彝職四時之祭云皆有罍諸臣之所酢少牢上下大夫堂下)
(皆無尊者士卑得與人君同大夫尊辟人君故也云两壷皆酒優之者設尊之法皆有玄酒今两壷皆酒無玄)
(酒優之也案玉藻云惟饗野人皆酒鄭云飲賤者不備禮與此注無玄酒為優之異者此士之祭禮欲得尊賓)
(嘉客以事其先非賤者故以皆酒為優之彼饗野人野人是賤者故以不備禮解之也云先尊東方示惠由近)
(者東方主人位西方賓位今先設東方乃設西方者見酒由主人来故云示惠由近為始也引禮運者彼注澄)
(為沈齊酒是三酒酒所以飲諸臣證此壷尊亦飲在下者也)主人洗觶酌于西方之
尊西階前北面酬賓賓在左注先酌西方者尊賓之義
主人奠觶拜賓答拜主人坐祭卒觶拜賓答拜主人洗
觶賓辭主人對卒洗酌西面賓北面拜注西面者鄕賓
位立於西階之前賓所答拜之東北音義(鄕許亮反)疏(注釋曰以)
(經云主人對卒洗酌西面賓北面拜主人西面授賓北面答拜明主人不得南過於賓故鄭以義言之云立於)
(西階之前賓所答拜之東北也)主人奠觶于薦北注奠酬於薦左非為
其不舉行神惠不可同於飲酒疏(注釋曰以其神惠右不舉生人飲酒左不)
(舉今行神惠不可同於飲酒故奠於左與生人相變故有司徹云二人舉觶酬尸侑奠觶於右鄭注云奠于右)
(者不舉也神惠右不舉變於飲酒是也此酬奠於薦左下文賓舉為旅酬以其神惠故也言不可同飲酒者謂)
(不可同於鄕飲酒故鄕飲酒記云將舉者於右奠者於左其義與此别此下文奠觶於薦南明將舉以初在北)
(飲酒將舉奠於薦南便其復舉)賓坐取觶還東面拜主人答拜賓奠觶
于薦南揖復位注還東面就其位薦西奠觶薦南明將
舉疏(注釋曰云揖復位者則初奠時少南於位可知云還東面者則初賓坐取觶薦東西面可知故鄭注)
(云還東面就其位薦西也)○主人洗爵獻長兄弟于阼階上如賓儀
注酬賓乃獻長兄弟者獻之禮成於酬先成賓禮此主
人之義亦有薦脀設于位私人為之與音義(脀之丞反)疏(釋曰)
(自此盡如衆賓儀論主人獻長兄弟及衆兄弟之事注釋曰云酬賓乃獻長兄弟者獻之禮成於酬者以其獻)
(賓之禮以酬副之乃禮成故冠禮云乃禮賓以一獻之禮鄭注云獻酢酬賓主人各兩爵而禮成又鄉飲酒獻)
(及酬賓訖乃獻介又此文獻賓即酬賓乃獻兄弟故鄭注獻之禮成於酬也云亦有薦脀設于位者以經云獻)
(長兄弟于阼階上如賓儀則長兄弟初受獻于阼階上時亦薦脯醢設折俎于阼階上祭訖乃執以降設于下)
(位皆當如賓儀鄭下注云設薦俎於其位者據執祭以降及其位而言也言亦者亦賓鄭必知有薦俎者見於)
(下記云長兄弟及宗人折是也云私人為之與者私人者即私臣下記云私臣門東北面西上是也以賓薦公)
(有司設之則兄弟薦俎私人可知以無正文故言與以疑之也)○洗獻衆兄弟如衆賓
儀注獻卑而必為之洗者顯神惠此言如衆賓儀則知
獻衆賓洗明矣疏(注釋曰云此言如衆賓儀則知獻衆賓洗明矣者以其士獻衆賓時雖不)
(言洗此云洗獻衆兄弟如衆賓儀明獻衆賓洗可知不言之者舉下以明上省文之義故也)○洗獻
内兄弟于房中如獻衆兄弟之儀注内兄弟内賓宗婦
也如衆兄弟如其拜受坐祭立飲設薦俎於其位而立
内賓位在房中之尊北不殊其長略婦人也有司徹曰
主人洗獻内賓於房中南面拜受爵疏(釋曰自此盡入復位論主人獻)
(姑姊妹及宗婦之事注釋曰云内賓宗婦也者此總云内兄弟下記云内賓宗婦案彼注云内賓姑姊妹宗婦)
(族人之婦若然兄弟者服名故號婦人為兄弟也云其位在房中之尊北者案下記云尊兩壺于房中西墉下)
(南上内賓立于其北東面南上宗婦北堂東面北上是也云不殊其長略婦人者決上文獻賓於西階上獻兄)
(弟於阼階上皆殊其長此不殊故云略之引有司徹者欲見此内賓受獻時亦南面拜受爵故下注云内賓之)
(長亦南面答拜言亦者亦前受獻時前雖無文約有司徹内賓之長亦南面答拜)主人西面答
拜更爵酢卒爵降實爵于篚入復位注爵辯乃自酢以
初不殊其長也内賓之長亦南面答拜疏(注釋曰云爵辯乃自酢以)
(初不殊其長也者對上賓與長兄弟不待獻衆賓衆兄弟徧主人先自酢也云内賓之長亦南面答拜者獻時)
(不殊其長酢時猶如賓及兄弟殊其長與男子同男子婦人衆賓以下皆無酢也)○長兄弟洗
觚為加爵如初儀不及佐食洗致如初無從注大夫士
三獻而禮成多之為加也不及佐食無從殺也致致於
主人主婦音義(殺所界反下皆同)疏(釋曰此一經論士三獻之外為加獻尸之事云如初)
(儀者如賓長三獻之儀但賓長獻十一爵此兄弟之長加獻則降唯有六爵以其闕主人主婦致爵并酢四爵)
(及獻佐食五唯有六在者洗&KR1152;為加獻一也尸酢長兄弟二也獻祝三也致爵於主人四也致爵於主婦五也)
(受主人酢六也注釋曰云大夫士三獻而禮成者天子大祫十有三獻四時與禘唯有九獻上公亦九獻矦伯)
(七獻子男五獻卿大夫士略同三獻而祭禮成也是以多之者為加若生人飲酒禮卿大夫三獻士唯一獻而)
(己祭禮士與大夫同者攝盛葬奠亦與大夫同少牢五鼎又乘車建旜亦與卿大夫同也)○衆賓長
為加爵如初爵止注尸爵止者欲神惠之均於在庭疏
(注釋曰庭賓及兄弟雖得一獻未得旅酬其尸得三獻又别受加爵故停之使庭行旅酬是以云尸爵止者欲)
(神惠之均於在庭也)○嗣舉奠盥入北面再拜稽首注嗣主人將
為後者舉猶飲也使嗣子飲奠者將𫝊重累之者大夫
之嗣子不舉奠辟諸矦音義(傳文專反)疏(釋曰自此盡出復位論嗣子飲奠酌)
(獻之事注釋曰云嗣主人將為後者不言適而言將為後者欲見無適長立庶子及同宗為後皆是故汎言將)
(為後也云舉猶飲也者非謂訓舉為飲直是嗣子舉而飲之耳云將𫝊重累之者謂將使為嗣牽累崇敬承重)
(祭祀之事是以使飲之而獻也云大夫之嗣子不舉奠辟諸矦者案文王世子云其登餕獻受爵則以上嗣注)
(云上嗣君之適長子以特牲饋食禮言之受爵謂上嗣舉奠也獻謂舉奠洗爵酌入也餕謂宗人遣舉奠盥祝)
(命之餕也大夫之嗣無此禮辟君也今案少牢無嗣子舉奠之事故此注云辟諸矦士卑不嫌得與人君同故)
(有嗣子舉奠之事也奠者即上文祝酌奠奠於鉶南是也郊特牲云舉斝角詔妥尸鄭注云尸始入與奠斝若)
(奠角將祭之祝則詔主人拜安尸使之坐尸即至尊之坐或時不自安則以拜安之天子奠斝諸矦奠角彼鄭)
(注意亦引此特牲祝酌奠于鉶南也)尸執奠進受復位祭酒啐酒尸舉肝
舉奠左執觶再拜稽首進受肝復位坐食肝卒觶拜尸
備答拜焉注食肝受尊者賜不敢餘也備猶盡也每拜
答之以尊者與卑者為禮略其文耳古文備為復疏(釋曰)
(直言受肝明有鹽是以下記云嗣舉奠佐食設豆鹽是也注釋曰云食肝受尊者賜不敢餘也者食之當盡以)
(其食若不盡直云嚌之而已此經云食肝明不敢餘也)舉奠洗酌入尸拜受舉奠
答拜祭酒啐酒奠之舉奠出復位注啐之者答其欲酢
已也奠之者復神之奠觶嗣齒於子姓凡非主人升降
自西階疏(注釋曰云啐之者答其欲酢已也者鄕飲酒鄕射主人獻賓賓皆啐酒洗爵即酢主人此)
(嗣子獻尸尸啐之以亦欲酢已故啐之其實無酢也云嗣齒於子姓者姓之言生子之所生謂孫行者今嗣亦)
(孫之流故齒之也云凡非主人升降自西階者案曲禮云為人子者升降不由阼階是以雖嗣子亦宐升降自)
(西階適子孫不升阼階故於此總言凡也)○兄弟弟子洗酌于東方之尊阼
階前北面舉觶于長兄弟如主人酬賓儀注弟子後生
也疏(釋曰自此盡乃羞論弟子舉觶將行旅酬之事云如主人酬賓儀者謂如上文主人酬賓就其階同)
(北面竝拜乃飲卒爵拜洗酌乃西面賓北面拜儀故言如此亦然弟子洗觶酌於東方之尊阼階前東面獻長)
(兄弟長兄弟北面拜受弟子奠於薦南長兄弟坐取觶還西面拜弟子北面答拜長兄弟奠於薦北揖復位若)
(有司徹云兄弟之後生者舉觶於其長長在左弟子自飲訖升酌降長拜受於其位舉爵者東面答拜鄭注云)
(拜受答拜不北面者儐尸禮殺此不儐尸則拜送皆北面可知也注釋曰弟子後生者此即有司徹云兄弟之)
(後生者是也)○宗人告祭脀注脀俎也所告者衆賓兄弟内
賓也獻時設薦爼于其位至此禮又殺告之祭使成禮
也其祭皆離肺不言祭豆可知音義(脀之丞反)疏(注釋曰云告祭脀者)
(謂告衆賓之等知無長賓者以其初得獻時即祭肺於階上此獻時乃設薦爼于其位故此無長賓也上文獻)
(長兄弟如賓儀則亦獻時祭可知故知宗人所告告衆賓衆兄弟内賓也云獻時設薦俎於其位者得獻時乃)
(薦于堂下及房内之位云至此禮又殺告之祭使成禮也者案上文加爵致爵不及佐食無從殺也此告之祭)
(使成禮是再殺故云又殺也云其祭皆離肺者己於記文解之也云不言祭豆可知者以衆賓言薦俎從設言)
(薦即豆也故云不言祭豆可知)乃羞注羞庶羞也下尸胾醢豆而已此
所羞者自祝主人至於内賓無内羞疏(注釋曰知羞非薦羞者上文受)
(獻時皆設薦俎於其位故知此羞乃是庶羞非薦也云下尸胾醢豆而已者上為尸佐食羞庶羞四豆設於左)
(鄭注四豆膮炙胾醢此祝以下庶羞降于尸當去膮炙故云胾醢豆而已云此所羞者自祝主人至於内賓者)
(言自祝下及内賓衆賓兄弟皆在可知又下記云公有司獻次衆賓私臣獻次兄弟則内賓亦及之是以少牢)
(下篇云乃羞庶羞于賓兄弟内賓及私人不儐尸亦云乃羞于賓兄弟内賓及私人辯是也若然少牢與有司)
(徹儐尸與不儐尸庶羞與房中羞皆與尸佐食及祝主人主婦皆同時羞之者彼上下大夫禮尊故得與尸同)
(時羞此士禮卑故不得與尸同也云無内羞者以其尸尊尚無内羞况祝卑故無内羞也)○賓坐取
觶阼階前北面酬長兄弟長兄弟在右注薦南奠觶疏
(釋曰自此盡實觶于篚論行旅酬之閒作止爵之事但此特牲之禮堂下行旅酬竝無算爵在室中者不與旅)
(酬之事上大夫儐尸尸與旅酬不與無算爵之事故别使二人舉觶於尸侑尸侑得舉為旅酬遍及堂下尸與)
(旅酬者以其儐尸在堂禮後改殺故也若下大夫不儐尸者堂下無旅酬直行無算爵而已尸則不與之所以)
(下大夫無旅酬直有無算爵者以其禮尸於室中辟國君堂下不設尊故無旅酬直行無算爵而已以其堂上)
(與神靈共尊不得與尸行旅酬故闕之此特牲堂下得旅酬無算爵竝行者以其堂下與神靈别尊故為加爵)
(禮尸於室中酌上尊室下旅酬行神惠酌下尊故上下大夫及士之祭禮旅酬及無算爵或行或不皆參差不)
(等也賓酬長兄弟長兄弟在右下文長兄弟酬衆賓長自左受旅如初是賓主相酬主人常在東其同在賓中)
(則受酬者在左若鄕飲酒賓酬主人主人立於賓東主人酬介介立於主人之西其衆賓受介酬者自介右鄭)
(注云尊介使不失故位衆受酬者受自左異其義也賓主相酬各守其位不以尊卑變同類之中受者於左尊)
(右也)賓奠觶拜長兄弟答拜賓立卒觶酌于其尊東面立
長兄弟拜受觶賓北面答拜揖復位注其尊長兄弟尊
也此受酬者拜亦北面疏(釋曰以其旅酬無算爵以飲者酌己尊酬人之時酌彼尊)
(是各自其酒故無算爵賓弟子及兄弟弟子舉觶於其長各酌于其尊也注釋曰云此受酬者拜亦北面者以)
(經長兄弟拜受觶不言面位故鄭云受酬者拜亦北面言亦者亦賓北面也)長兄弟西階前
北面衆賓長自左受旅如初注旅行也受行酬也初賓
酬長兄弟長兄弟卒觶酌于其尊西面立受旅者拜受
長兄弟北面答拜揖復位衆賓及衆兄弟交錯以辯皆
如初儀注交錯猶言東西○為加爵者作止爵如長兄
弟之儀注於旅酬之閒言作止爵明禮殺竝作疏(釋曰前衆)
(賓之長為加爵如初爵止今還使為加爵者作止爵也故云如長兄弟之儀注釋曰云於旅酬之閒言作止爵)
(明禮殺竝作者此決上文賓三獻爵止鄭注云三獻禮成欲神惠之均于室中是以奠而待之故有室中主人)
(主婦致爵訖乃三獻作止爵此衆賓長為加爵如初爵止鄭注云尸爵止者欲神惠之均于在庭而堂下庭中)
(行旅酬未訖為加爵者作止爵故鄭注云禮殺竝作也)○長兄弟酬賓如賓酬兄
弟之儀以辯卒受者實觶于篚注長兄弟酬賓亦坐取
其奠觶此不言交錯以辯賓之酬不言卒受者實觶于
篚明其相報禮終於此其文省疏(注釋曰云長兄弟酬賓亦坐取其奠觶者)
(亦謂亦上賓坐取薦南奠觶此長兄弟所舉奠觶者即上弟子舉觶於其長是也云明其相報禮終於此其文)
(省者以其賓與奠觶於長兄弟行旅酬盡皆徧長兄弟舉觶於賓行旅酬亦皆徧故云相報禮終言明者嫌其)
(不終所以嫌者賓之酬不言卒受者此不言交錯以辯嫌其不卒不辯其實賓之酬亦卒受者實觶于篚此亦)
(交錯以辯故鄭云文省也)○賓弟子及兄弟弟子洗各酌于其尊中
庭北面西上舉觶於其長奠觶拜長皆答拜舉觶者祭
卒觶拜長皆答拜舉觶者洗各酌于其尊復初位長皆
拜舉觶者皆奠觶於薦右注奠觶進奠之于薦右非神
惠也今文曰奠于薦右疏(釋曰自此盡爵無算論二觶竝行無算爵之事注釋曰云)
(奠觶進奠之於薦右非神惠也者案上尊两壷於阼階東加勺南柄西方亦如之鄭注云為酬賓及兄弟行神)
(惠至此云非神惠者彼三獻止爵欲得神惠均于室中衆賓長為加爵止爵者欲神惠均于在庭故止爵行旅)
(酬雖以尸而奠爵待之亦得為神惠至此别為無算爵在下自相勸故得為非神惠故奠於薦右同於生人飲)
(酒舉者奠於薦右也)長皆執以興舉觶者皆復位答拜長皆奠觶
于其所皆揖其弟子弟子皆復其位注復其位者東西
面位弟子舉觶於其長所以序長幼教孝弟凡堂下拜
亦皆北面疏(注釋曰云復其位者東西面位者上既言皆復位答拜此復重云復位則上文復位)
(復在庭初舉北面位此重言復位者當復東西面位可知云凡堂下拜亦皆北面者前主人酬賓弟子舉觶於)
(其長行旅酬又無算爵兄弟弟子賓弟子舉觶皆北面則知凡堂下雖不見面位者皆北面拜可知云凡者賓)
(以下至於私人拜受送皆北面故云凡也)爵皆無算注算數也賓取觶酬兄
弟之黨長兄弟取觶酬賓之黨唯已所欲亦交錯以辯
無次第之數因今接會使之交恩定好優勸之○利洗
散獻于尸酢及祝如初儀降實散于篚注利佐食也言
利以今進酒也更言獻者以利侍尸禮將終宐一進酒
嫌於加酒亦當三也不致爵禮又殺也音義(散悉但反下皆同)
疏(釋曰自此盡西序下論佐食獻尸祭祀畢之事注釋曰云利佐食也言利以今進酒也者利與佐食乃有)
(二名者以上文設爼啟會爾敦之時以黍稷為食故名佐食今以進酒酒所以供養故名利利即養也故鄭云)
(以今進酒也若然少牢名佐食上利執羊俎下利執豕俎者大夫禮文故即两見其名云更言獻者以利侍尸)
(禮將終宜一進酒嫌於加酒亦當三也者此決兄弟長及衆賓長為加爵於尸不言獻今進酒更言獻不言加)
(爵故鄭君解其義意以利侍尸禮將終宜一進酒不似長兄弟助宗子祭祀為加爵衆賓之長助主人祭祀設)
(為加爵嫌此佐食同彼二者為加爵故變言獻是以鄭云嫌亦當三也亦者亦上主人獻主婦獻賓長獻為三)
(也長兄弟為加爵衆賓長為加爵通洗散獻尸亦三都并尸飲六士祭事尸禮畢也云不致爵禮又殺也者上)
(文云長兄弟洗&KR1152;為加爵如初儀不及佐食洗致如初無從注云不及佐食無從殺也此又不致故云又殺也)
○主人出立于戶外西面注事尸禮畢祝東面告利成
注利猶養也供養之禮成不言禮畢於尸閒之嫌音義
(養羊亮反下同供九用反)疏(釋曰少牢云主人出立于阼階上西面祝出立于西階上東面祝告曰利成此)
(戶外告利成彼階上告利成以尊者稍遠於尸若天子諸矦禮畢於堂下告利成故詩楚茨云禮儀既備鍾鼓)
(既戒孝孫徂位工祝致告鄭注云鍾鼔既戒戒諸在廟中者以祭禮畢孝孫徂位堂下西面位也祝於是致孝)
(孫之意告尸以利成是尊者告利成遠於尸也注釋曰云不言禮畢於尸閒之嫌者閒閒暇無事若然禮畢則)
(於尸閒暇無事有發遣尸之嫌故直言利成而已也)尸謖祝前主人降注謖起也
前猶𨗳也少牢饋食禮曰祝入尸謖主人降立于阼階
東西面祝先尸從遂出于廟門前尸之儀士虞禮備矣
音義(謖所六反)疏(注釋曰引少牢者證大夫禮主人立位與士不同又證前尸出廟之事云前尸之儀)
(士虞禮備矣者彼有室中出戶降階出廟前尸之事故云備矣)祝反及主人入復位命
佐食徹尸俎爼出于廟門注俎所載於肵俎少牢饋食
禮曰有司受歸之疏(注釋曰引少牢者是少牢下篇有司徹下大夫不賓尸之禮彼云佐)
(食徹尸俎佐食乃出尸爼于廟門外有司受歸之此士禮不儐尸與下大夫同故引以相證也)徹庶羞
設于西序下注為將餕去之庶羞主為尸非神饌也尚
書傳曰宗室有事族人皆侍終日大宗已侍於賓奠然
後燕私燕私者何也已而與族人飲也此徹庶羞置西
序下者為將以燕飲與然則自尸祝至於兄弟之庶羞
宗子以與族人燕飲於堂内賓宗婦之庶羞主婦以燕
飲於房音義(為于偽反去起呂反飲與音余)疏(注釋曰知非神饌而云為尸者以其尸三飲後)
(始薦庶羞故徹之乃餕也凡餕者尸餕鬼神之餘祭者餕尸之餘義取鬼神之惠徧廟中庶羞非鬼神惠故不)
(用也引尚書傳已下者是彼康誥傳文大宗已侍於賓奠者或有作𧃊或有作暮者皆誤以奠為正也引之者)
(證徹庶羞不入于房而設於西序下以擬燕故也必知祭有燕者案楚茨詩云鼓鍾送尸下云備言燕私鄭注)
(云祭祀畢歸賓客之俎同姓則留與之燕所以尊賓客親骨肉也其上大夫當日儐尸安有燕故有司徹上大)
(夫云主人退注云反於寢也是無燕私者下大夫不儐尸與此士禮同亦當有燕也云與者以經直言設于序)
(下不言燕疑之引書傳為證有燕故言與以疑之也云然則自尸祝以下知義如此者以兄弟受獻於堂下主)
(婦内賓受獻於房中尸出之後堂房無事故知燕時男子在堂婦人在房可也)○筵對席佐食
分簋鉶注為將餕分之也分簋者分敦黍於會為有對
也敦有虞氏之器也周制士用之變敦言簋容同姓之
士得從周制耳祭統曰餕者祭之末也不可不知也是
故古之人有言曰善終者如始餕其是已是故古之君
子曰尸亦餕鬼神之餘也惠術也可以觀政矣疏(釋曰自此)
(盡戶外西面論嗣子共長兄弟對餕之事注釋曰云敦有虞氏之器者禮記明堂位云有虞氏之兩敦上文黍)
(稷之敦是周制士用之云言簋容同姓之士得從周制耳者大夫異姓既用異代之器故少牢特牲皆用敦則)
(同姓之士當同周制用簋故經言分簋是以文王世子鄭注亦云同姓之士緦褎異姓之士疑褎亦同姓與異)
(姓别也引祭統者證餕是鬼神之惠徧廟中若國君之惠徧境内是可以觀政之事也)宗人遣舉
奠及長兄弟盥立于西階下東面北上祝命嘗食𧃊者
舉奠許諾升入東面長兄弟對之皆坐佐食授舉各一
膚注命告也士使嗣子及兄弟𧃊其惠不過族親古文
𧃊皆作餕音義(𧃊子峻反與餕同)疏(釋曰此決下篇少牢二佐食及二賓長餕明惠大及)
(異姓不止族親而已)主人西面再拜祝曰𧃊有以也两𧃊奠舉于
爼許諾皆答拜注以讀如何其久也必有以也之以祝
告𧃊釋辭以戒之言女𧃊此當有所以也以先祖有德
而享于此祭其坐𧃊其餘亦當以之也少牢饋食禮不
戒者非親昵也舊說曰主人拜下𧃊席南音義(以依注音似或)
(如字女音汝下同)疏(注釋曰云以讀如何其久也必有以也之以者此辭在詩邶風旄丘篇必有以也從)
(之者以此經云有以也者以先祖有功德子孫當嗣之而廟食先祖有德亦合享此祭故讀從之也是以彼注)
(亦云我君何以久留於此乎必以衛有功德故也云其坐𧃊其餘亦當以之也者亦謂亦似其先祖已上皆為)
(以為似者誤也云少牢饋食禮不戒者非親昵也者謂二佐食與二賓長是非親昵也引舊說者以經直言主)
(人西面拜不見其處故引舊說以明下𧃊席南)若是者三注丁寧戒之皆取舉
祭食祭舉乃食祭鉶食舉注食乃祭鉶禮殺疏(注釋曰前正祭)
(之時尸祭鉶嘗之告旨訖佐食爾黍於席上尸始食今餕食乃祭鉶故決之云禮殺故也)卒食主人
降洗爵宰贊一爵主人升酌酳上𧃊上𧃊拜受爵主人
答拜酳下𧃊亦如之注少牢饋食禮曰贊者洗三爵主
人受于戶内以授次𧃊舊說云主人北面授下𧃊爵疏
(注釋曰引少牢者欲見此禮主人亦受於戶内以授次𧃊引舊說以此經云酳下𧃊主人面位無文當北面也)
主人拜祝曰酳有與也如初儀注主人復拜為戒也與
讀如諸矦以禮相與之與言女酳此當有所與也與者
與兄弟也既知似先祖之德亦當與女兄弟謂教化之
疏(注釋曰云讀如諸矦以禮相與之與者案禮運云諸矦以禮相與者諸矦會同聘問一德以尊天子言此)
(者戒嗣子與長兄弟及衆兄弟相教化相與以尊先祖之德也)兩𧃊執爵拜注答主人
也祭酒卒爵拜主人答拜兩𧃊皆降實爵于篚上𧃊洗
爵升酌酢主人主人拜受爵注下𧃊復兄弟位不復升
也上𧃊即位坐答拜注既授爵戶内乃就生疏(注釋曰以其主)
(人位在戶内下餃席南西面故知上餃授爵於戶内乃就生)主人坐祭卒爵拜上𧃊
答拜受爵降實于篚主人出立于戶外西面注事餕者
禮畢○祝命徹阼爼豆籩設于東序下注命命佐食阼
俎主人之爼宗婦不徹豆籩徹禮略各有為而已設于
東序下亦將燕也疏(釋曰自此盡畢出論徹薦俎改設饌於西北隅為陽厭之事云祝命)
(徹阼爼者是佐食徹之當徹阼爼之時堂下賓兄弟俎畢出故下文云佐食徹阼俎堂下俎畢出是也然祝命)
(徹阼俎時堂下爼畢出文退在下者欲見先徹室内爼乃徹堂下是以祝命佐食徹阼爼及豆籩又祝自執俎)
(以出又宗婦徹祝豆籩入于房即佐食改饌西北隅是以作經并說室内行事乃到本文上佐食徹阼俎時堂)
(下爼畢出也注釋曰云命命佐食者此命命使徹阼爼下文云佐食徹俎故知祝命者命佐食也云宗婦不徹)
(豆籩徹禮略各有為而已者以豆籩宗婦贊設之佐食設俎理應佐食還自徹爼宗婦徹豆籩以徹禮略各自)
(有為而已故宗婦豆籩命佐食并徹之故云徹禮略也各有為而已者謂宗婦徹祝爼豆籩佐食徹阼爼豆籩)
(是各自有為何必依前所設之時也)祝執其爼以出東面于戶西注俟告
利成少牢下篇曰祝告利成乃執爼以出疏(注釋曰案有司徹下)
(大夫不儐尸改饌于西北隅訖主人出立于阼階上西面祝執其爼以出立于西階上東面司宮闔牖戶祝告)
(利成乃執俎以出于廟門有司受歸之彼不儐尸之禮亦與此特牲禮同故引為證也)宗婦徹祝
豆籩入于房徹主婦薦爼注宗婦既竝徹徹其卑者士
虞禮曰祝薦席徹入于房疏(釋曰宗婦不徹主人豆籩而徹祝豆籩入房者為主)
(婦將用之為燕祝两豆籩而主婦用之者祝接神尸之類主婦燕姑姊妹及宗女宜行神惠故主人以薦羞并)
(及祝庶羞燕宗人於堂主婦以祝籩豆用之燕内賓於房是其事也注釋曰云宗婦既竝徹徹其卑者以宗婦)
(不徹主人籩豆而徹祝與主婦是徹其卑者故得竝徹引士虞禮者以經自有入房之文注更引士虞禮者有)
(嫌也嫌者以主婦薦俎先在房嫌經入房又為徹)○佐食徹尸薦爼敦設于西
北隅几在南厞用筵納一尊佐食闔牖戶降注厞隠也
不知神之所在或諸遠人乎尸謖而改饌為幽闇庶其
饗之所以為厭飫少牢饋食禮曰南面如饋之設此所
謂當室之白陽厭也則尸未入之前為隂厭矣曾子問
曰殤不備祭何謂隂厭陽厭也音義(厞扶未反厭一豔反飫於庶反)疏
(注釋曰云不知神之所在或諸遠人乎禮記郊特牲之文彼論正祭與繹祭之事此為陽厭引之者欲見孝子)
(求神非一處故先為隂厭後為陽厭之事也引少牢者見彼大夫禮陽厭南面此士禮東面雖面位不同當室)
(之白則同案曾子問庶殤為陽厭之事故彼云凡殤與無後者祭於宗子之家當室之白尊於東房是謂陽厭)
(鄭注云當室之白謂西北隅得戶之明者也凡言厭者謂無尸直厭飫神故鄭云則尸未入之前為隂厭矣謂)
(祭于奥中不得戶明故名隂厭對尸謖之後改饌於西北隅為陽厭以向戶明故為陽厭也引曾子問云殤不)
(備祭何為隂厭陽厭也彼上文孔子曰有隂厭有陽厭謂宗子殤有隂厭無陽厭凡殤有陽厭無陰厭曾子嫌)
(謂殤死隂厭陽厭備有故問孔子孔子别宗子殤死有隂厭凡殤死有陽厭引之證成人隂厭陽厭竝有之義)
(也)祝告利成降出主人降即位宗人告事畢○賓出主
人送于門外再拜注拜送賓也凡去者不答拜疏(注釋曰云)
(凡去者不答拜者云凡總解諸文主人拜送賓皆不答拜鄭注鄕飲酒云禮有終是也若賓更答拜是更崇新)
(敬禮故不答也)佐食徹阼爼堂下俎畢出注記爼出節兄弟及
衆賓自徹而出唯賓俎有司徹歸之尊賓者疏(注釋曰云唯賓)
(爼有司徹歸之尊賓者有司徹歸尸侑之俎不儐尸歸尸爼皆不見歸賓爼鄭所以知歸賓俎者正見賓出主)
(人送於門外再拜明賓不自徹爼主人使歸之若助君祭必自徹其爼鄭注曲禮大夫以下或使人歸之是以)
(孔子世家云魯郊不致燔爼于大夫孔子不脱冕而行士大夫家尊賓則使歸之自餘亦自徹而去也)○
記特牲饋食其服皆朝服玄冠緇帶緇韠注於祭服此
也皆者謂賓及兄弟筮日筮尸視濯亦玄端至祭而朝
服朝服者諸矦之臣與其君日視朝之服大夫以祭今
賓兄弟緣孝子欲得嘉賓尊客以事其祖禰故服之緇
韠者下大夫之臣夙興主人服如初則固玄端疏(釋曰此退)
(玄冠在朝服下者欲令近緇色士冠在朝服上服從而正也注釋曰云皆者謂賓及兄弟筮日筮尸視濯亦玄)
(端者見上經云筮日主人冠玄端子姓兄弟如主人之服有司羣執事如兄弟服筮尸云如求日之儀至於視)
(濯又不見異服故知皆玄端至祭日夙興云主人服如初初即玄端明其餘不如初是朝服可知是以此注云)
(皆者謂賓及兄弟也云朝服者諸矦之臣與其君日視朝之服大夫以祭者案玉藻云諸矦朝服以日視朝下)
(少牢云主人朝服是也緇韠者下大夫之臣者士冠禮云主人玄冠朝服緇帶素韠韠與裳同色此朝服緇韠)
(大夫之臣朝服素韠此緇韠故云下大夫之臣云夙興主人服如初則固玄端引上經者直言皆朝服恐主人)
(亦在其中故引證主人服玄端與兄弟異也)唯尸祝佐食玄端玄裳黃裳雜
裳可也皆爵韠注與主人同服周禮士之齊服有玄端
素端然則玄裳上士也黃裳中士雜裳下士音義(齊側皆反)
疏(注釋曰周禮士之齊服有玄端素端司服文引之者欲見士之齊服有一玄端而裳則異故鄭云然則玄)
(裳以下見玄端一而裳有三也彼注云素端者亦謂札荒有所禱請服之於此經無所當而連引之耳若然士)
(冠亦有玄端三等裳而引司服者以此特牲祭祀時彼據齊時四命已上齊祭異冠大夫齊祭同冠故就此祭)
(祀引齊時冠服為證也)○設洗南北以堂深東西當東榮注榮屋
翼也水在洗東注祖天地之左海篚在洗西南順實二
爵二&KR1152;四觶一角一散注順從也言南從統於堂也二
爵者為賓獻爵止主婦當致也二&KR1152;長兄弟及衆賓長
為加爵二人班同迎接竝也四觶一酌奠其三長兄弟
酬賓卒受者與賓弟子兄弟弟子舉觶於其長禮殺事
相接禮器曰貴者獻以爵賤者獻以散尊者舉觶卑者
舉角舊說云爵一升&KR1152;二升觶三升角四升散五升音
義(從子容反)䟽(注釋曰云二爵者為賓獻爵止主婦當致也者以一爵獻尸尸奠之未舉又一爵主婦當)
(致者案經主婦致爵於主人婦人不見就堂下洗當於内洗則主婦致爵於主人時不取堂下爵而云主婦當)
(致者謂主婦當受致之時用此爵也云四觶一酌奠其三長兄弟酬賓卒受者與賓弟子兄弟弟子舉觶於其)
(長禮殺事相接者酌奠于鉶南是嗣子雖飲還復神之奠觶也餘有三在主人洗一觶酬賓奠於薦北賓取奠)
(於薦南此未舉也下篚有二觶在及長兄弟洗&KR1152;為加爵衆賓長為加爵如初爵止此亦未舉也下篚仍有一)
(觶在乃羞之後賓始舉奠觶行旅酬辯卒受者以虚觶奠於下篚還有二觶至為加爵者作止爵長兄弟亦坐)
(取其奠觶酬賓如賓酬兄弟之儀以辯卒受者未實觶于篚時賓弟子兄弟弟子洗觶各酌舉觶于其長即用)
(其篚二觶卒受者未奠之故三觶竝用也故注云卒受者與賓弟子兄弟弟子舉觶於其長也云禮器曰貴者)
(獻以爵者謂賓長獻尸主人致爵於主婦是也賤者獻以散上利洗散是也尊者舉觶謂若酌奠之及長兄弟)
(酬賓之等是也卑者舉角謂主人獻用角鄭云不用爵者下大夫也則大夫尊用爵士卑用角是也引舊說者)
(爵&KR1152;已下升數無正文韓詩雖有升數亦非正經故引舊說為證也)○壷棜禁饌于東序
南順覆兩壺焉盖在南明日卒奠冪用綌即位而徹之
加勺注覆壷者盝瀝冰且為其不宜塵冪用綌以其堅
潔禁言棜者祭尚厭飫得與大夫同器不為神戒也音
義(覆芳伏反盝音鹿)䟽(釋曰未奠不設冪卒奠乃設之故曰卒奠冪用綌注釋曰云禁言棜者祭尚厭)
(飫得與大夫同器不為神戒也者器本無名人與作號棜之與禁因物立名是以大夫尊以厭飫為名士卑以)
(禁戒為稱復以有足無足立名故禮記注云無足有似於棜或因名云耳但經已有棜字注云世人因名者誤)
(當無世人字也士曰禁由有足以士虞禮云尊于室中兩甒醴酒無禁禁由足生名禮記云大夫用棜士用禁)
(及鄕飲酒鄊射皆非祭禮是以雖大夫去足猶存禁名至祭則去足名為棜禁不為神戒也)○籩巾
以綌也纁裏棗烝栗擇注籩有巾者果實之物多皮核
優尊者可烝裹之也烝擇互文舊說云纁裏者皆玄被
音義(裹之音果)䟽(注釋曰言多皮核者栗多皮棗多核)鉶芼用苦若薇皆有滑
夏葵冬荁注苦苦荼也荁堇屬乾之冬滑於葵詩云周
原膴膴堇荼如飴今文苦為芐芐乃地黃非也音義(荁音)
(桓膴亡甫反堇音謹芐音下劉音戶)䟽(注釋曰云乾之冬滑於葵者以其冬乾用之不用葵而用荁明知冬)
(則滑於葵也引詩證之詩言堇荼即經荁苦之類也云今文苦為芐芐乃地黃非也者爾雅釋草云芐地黃非)
(者以其與薇葵等菜為不類故知非也)棘心七刻注刻若今龍頭牲爨在
廟門外東南魚腊爨在其南皆西面饎爨在西壁注饎
炊也西壁堂之西牆下舊說云南北直屋梠稷在南音
義(梠音呂)疏(注釋曰云西壁堂之西牆下者案上經云主婦視饎爨于西堂下逼西壁為之故以舊說)
(辯之也舊說者案爾雅釋宮曰檐謂之摘孫氏云謂室梠周人謂之梠齊人謂之檐謂承檐行材士喪禮銘置)
(于宇西階上鄭注云宇梠是也)○肵爼心舌皆去本末午割之實于牲
鼎載心立舌縮俎注午割從横割之亦勿沒立縮順其
性心舌知食味者欲尸之饗此祭是以進之䟽(釋曰云載心立)
(舌縮爼者少牢云舌皆切本末亦午割勿没其載于肵横之此言縮爼者彼言横據俎上為横此言縮據鄕人)
(為縮是以少牢云皆進下是也注釋曰云亦勿沒者亦少牢文謂四面皆鄕中央割之不絶中央少許謂之勿)
(沒也)○賓與長兄弟之薦自東房其餘在東堂注東堂東
夾之前近南䟽(釋曰其餘謂衆賓兄弟之薦也)○沃尸盥者一人奉槃
者東面執匜者西面淳沃執巾者在匜北注匜北執匜
之北亦西面每事各一人淳沃稍注之今文淳作激音
義(奉芳勇反淳之純反劉音純激古狄反一本作浮劉本作徼音敷)宗人東面取巾振
之三南面授尸卒執巾者受注宗人代授巾庭長尊○
尸入主人及賓皆辟位出亦如之注辟位逡遁○嗣舉
奠佐食設豆鹽注肝宜鹽也○佐食當事則戶外南面
無事則中庭北面注當事將有事而未至凡祝呼佐食
許諾注呼猶命也○宗人獻與旅齒於衆賓注尊庭長
齒從其長幼之次佐食於旅齒於兄弟○尊兩壺于房
中西墉下南上注為婦人旅也其尊之節亞西方䟽(注釋)
(曰先尊東方者亦惠由之也西方雖是賓以其男子故在前設尊此處為房内婦人設尊故知亞次西方又經)
(云尊兩壺于阼階東又云西方亦如之明其相亞次此房内婦人之尊上文不見者異之於婦人)内賓
立于其北東面南上宗婦北堂東面北上注二者所謂
内兄弟内賓姑姊妹也宗婦族人之婦其夫屬于所祭
為子孫或南上或北上宗婦宜統於主婦主婦南面北
堂中房而北䟽(注釋曰言所謂者上經云主人洗獻内兄弟于房中如獻衆兄弟之儀是也云)
(其夫屬于所祭為子孫者以其在父行則謂之為母今言宗婦則其夫屬於所祭死者之子孫之妻皆稱婦也)
(云或南上或北上者内賓姑姊妹賓客之類南上自取曲禮云東鄕西鄕以南方為上宗婦雖東鄊取統于主)
(婦故北上主婦南面故也云北堂中房而北者謂房中半已北為北堂也)主婦及内賓宗婦
亦旅西面注西面者異於獻也男子獻於堂上旅於堂
下婦人獻於南面旅於西面内賓象衆賓宗婦象兄弟
其節與其儀依男子也主婦酬内賓之長酌奠于薦左
内賓之長坐取奠於右宗婦之娣婦舉觶於其姒婦亦
如之内賓之長坐取奠觶酬宗婦之姒交錯以辯宗婦
之姒亦取奠觶酬内賓之長交錯以辯内賓之少者宗
婦之娣婦各舉觶於其長竝行交錯無算其拜及飲者
皆西面主婦之東南音義(娣大計反姒音似本或作似)䟽(注釋曰云西面者異)
(於獻也者以受獻時南面也云男子獻於堂上旅於堂下者見上經云婦人獻於南面旅於西面者見於有司)
(徹云其節與其儀依男子也者謂依上經旅酬及無算爵早晚行事之節皆依男子也云主婦酬内賓之長酌)
(奠於薦左内賓之長坐取奠於右者此約上經主人洗觶酌於西方之尊西階前酬賓時主人奠觶於薦北賓)
(坐取觶奠觶于薦南是也云宗婦之娣婦舉觶於具姒婦亦如之者此亦約上經兄弟弟子洗酌于東方之尊)
(阼階前北面舉觶于長兄弟如主人酬賓儀是也云内賓之長坐取奠觶酬宗婦之姒交錯以辯者此亦上經)
(正行旅酬節賓坐取觶阼階前北面酬長兄弟至交錯以辯皆如初儀是也云宗婦之姒亦取奠觶酬内賓之)
(長交錯以辯者此亦約旅酬節云長兄弟酬賓如賓酬兄弟之儀以辯卒受者實觶于篚是也云内賓之少者)
(宗婦之娣婦各舉觶於其長者此亦約上經正行無算爵時云賓弟子及兄弟弟子各酌于其尊舉觶於其長)
(下云爵皆無算是也云其拜及飲者皆西面主婦之東南者此經云亦旅西面故知其拜受及拜送飲皆西面)
(又亦旅酬之法飲皆西面知在主婦之東南者以其不背主婦又得邪角相向也)○宗婦贊薦
者執以坐于戶外授主婦○尸卒食而祭饎爨雍爨注
雍孰肉以尸享祭竈有功也舊說云宗婦祭饎爨亨者
祭雍爨用黍肉而已無籩豆爼禮器曰燔燎於爨夫爨
者老婦之祭盛於盆尊於瓶䟽(注釋曰云亨者則周禮亨人之官其職主實鑊)
(水爨亨之事以供外内饔故使之祭饔爨也云用黍肉而已無籩豆爼者亦約禮器云盆瓶知之引禮器者案)
(彼云孔子曰臧文仲焉知禮燔柴於奥鄭注云奥當為爨字之誤也或作竈禮尸卒食而祭饎爨饔爨也時人)
(以為祭火神乃燔柴又云夫爨者老婦之祭也盛於盆尊於瓶注云老婦先炊者也盆瓶炊器也明此祭先炊)
(非祭火神燔柴似失之引之者證祭爨之事也)○賓從尸爼出廟門乃反位注
賓從尸送尸也士之助祭終其事也爼尸俎也賓既送
尸復入反位者宜與主人為禮乃去之䟽(注釋曰云士之助祭終其)
(事也者謂送尸為終其事既送尸為終其事則更無儐尸之禮若上大夫有儐尸者尸出賓不送以其事終於)
(儐尸故也)○尸俎右肩臂臑肫胳正脊二骨横脊長脇二骨
短脅注尸爼神俎也士之正祭禮九體貶於大夫有併
骨二亦得十一之名合少牢之體數此所謂放而不致
者凡爼實之數竒脊無中脇無前貶於尊者不貶正脊
不奪正也正脊二骨長脇二骨者將舉於尸尸食未飽
不欲空神爼音義(併步頂反放方往反竒居宜反下同)䟽(注釋曰云亦得十一之名合少)
(牢之體數者謂少牢正體之數十一若牢竝骨并數則十七鄭云此所謂放而不致者致至也所謂禮器彼鄭)
(注云謂若諸矦自山龍以下皆有放象諸矦山龍以下無日月星辰卿大夫又不山龍此士併骨二數乃得十)
(一除此唯九而已亦是放而不至也云凡爼實之數竒者有九有七有五是竒數以其鼎爼竒故實數亦竒而)
(相稱也云脊無中脅無前貶於尊者不貶正脊不奪正也者以少牢大夫禮三脊脇俱有此但有二體貶於大)
(夫大夫即尊者也等貶牲體不貶正脊者不奪其正長脇亦不貶者義與正脊同云正脊二骨長脅二骨者將)
(舉於尸尸食未飽不欲空神爼者此脊與脇二骨本為饌厭飫所設也又欲尸既舉脊脅而猶有脊脇在既不)
(空神俎義得兩施)膚三注為𧃊用二厭飫一也音義(𧃊劉子峻反與餕同)
離肺一注離猶㨒也小而長午割之亦不提心謂之舉
肺音義(㨒苦圭反)疏(注釋曰云亦不提心者言亦謂亦少儀云牛羊之肺離而不提心鄭注云提猶)
(絶也㨒離之不絶中央少許者是也)刌肺三注為尸主人主婦祭今文刌
為切魚十有五注魚水物以頭枚數隂中之物取數於
月十有五日而盈少牢饋食禮亦云十有五而爼尊卑
同此所謂經而等也䟽(注釋曰云魚水物以頭枚數者對三牲與腊以體數也云取數)
(於月十有五日而盈者案禮運云月三五而盈三五而闕文出於彼也云此所謂經而等者亦所謂禮器彼鄭)
(注云謂若天子以下至士庶人為父母三年是也引之者諸魚數亦尊卑同也)腊如牲骨注不
但言體以有一骨二骨者䟽(注釋曰云不但言體以有一骨二骨者若但言體體)
(有九有十一則不兼二骨者若言牲骨則一骨二骨兼在其中故直言如牲骨也)○祝俎髀脡
脊二骨脇二骨注凡接於神及尸者爼不過牲三體以
特牲約加其可併者二亦得竒名少牢饋食禮羊豕各
三體䟽(釋曰云祝爼直云脅二骨謂代脇祝爼有代脇可知注釋曰云凡按於神及尸者爼不過牲三)
(體以特牲約加其可併者二亦得竒名者言凡者凡祝佐食賓長長兄弟宗人之等是也接神者謂祝與佐食)
(佐食尸未入為神設爼卻會祝酌奠於鉶南故曰接神也接尸者賓為三獻長兄弟為加爵尸盥宗人授巾皆)
(是與尸相接也知皆三體者下佐食爼觳折脊脇也賓骼長兄弟及宗人折其餘如佐食俎故知皆三體也衆)
(賓之長亦有加爵接於尸亦應三體下文但言兄弟及宗人而衆賓長亦在焉可知故下文直云衆賓及衆兄)
(弟皆殽脀注云不備三者賤也則衆賓長為加爵不在賤限以特牲約加其可併者二骨者是尊祝也佐食已)
(下卑無加故下注云三體卑者從正是也云少牢饋食禮羊豕各三體者以少牢二牲故祝爼無加者直三體)
(引之以證此特牲約有三體之外加其併骨也若然爼實其數二牲各三體共六體不竒者通腊髀為七則亦)
(竒數也以其腊既两髀屬于尻不殊故為一體也)膚一離肺一○阼爼臂正脊
二骨横脊長脇二骨短脇注主人尊欲其體得祝之加
數五體又於其可併者二亦得竒名臂左體臂疏(注釋曰云)
(臂左體臂者以其尸用右不云折明全升主人又云臂明左臂可知脅骨多不嫌得與尸同用右體猶脊然也)
膚一離肺一○主婦爼觳折注觳後足折分後右足以
為佐食俎不分左臑折辟大夫妻音義(觳戶角反又苦角反)䟽(注釋)
(曰云觳後足者案既夕記云明衣裳長及觳鄭注云觳足跗也是觳後足也云分後右足以為佐食爼者經不)
(云後右足鄭知者以少牢主婦用左臑此士妻辟之不用左臑用後右足不用後左足左足大卑故也)其
餘如阼爼注餘謂脊脇膚肺○佐食爼觳折脊脇注三
體卑者從正䟽(注釋曰直云脊脅不定體名欲見得便用之少牢佐食爼設于两階之閒其俎)
(折一膚鄭注云折者擇取牢正體餘骨折分用之有脀而無薦亦遠下尸是無定體也)膚一離肺
一○賓骼長兄弟及宗人折其餘如佐食爼注骼左骼
也賓俎全體尊賓不用尊體為其已甚卑而全之其宜
可也長兄弟及宗人折不言所分略之音義(長丁丈反注及後皆)
(同)疏(注釋曰知骼是左骼者以其尸用右骼故知賓所用骼是左骼可知也云長兄弟及宗人折不言所)
(分略之者此決上文主婦俎觳折佐食俎亦名觳折此不言所分故知略之也)衆賓及衆兄弟
内賓宗婦若有公有司私臣皆殽脀注又略此所折骨
直破折餘體可殽者升之俎一而已不備三者賤祭禮
接神者貴凡骨有肉曰殽祭統曰凡為俎者以骨為主
貴者取貴骨賤者取賤骨貴者不重賤者不虚示均也
俎者所以惠之必均也善為政者如此故曰見政事之
均焉公有司亦士之屬命於君者也私臣自己所辟除
者音義(殽戶交反脀之丞反)䟽(注釋曰云又略者上文長兄弟及宗人直言折不言所折骨體已是)
(略此又不言折而言殽脀是又略也言此所折骨値有餘體即破之可也云祭禮接神者貴者謂長兄弟及宗)
(人已上俎皆三體皆有膚肺以接神及尸貴故三體雖不正接神尸神象接尸者亦貴可知自衆賓以下折體)
(而已不接尸神賤無獻故也宗人雖不獻執巾以接尸亦名接尸也引祭統者見貴賤皆有骨示均之義云已)
(所辟除者則府史之等不命於君者也)膚一離肺一○公有司門西北面
東上獻次衆賓私臣門東北面西上獻次兄弟升受降
飲注獻在後者賤也祭祀有上事者貴之非執事者亦
皆與旅音義(與音預)䟽(注釋曰衆賓兄弟次賓之下得獻公有司獻在衆賓後私臣獻在兄)
(弟後故云獻在後者賤也云祭祀有上事者貴之者衆賓擇取公有司可執事者謂執前舉鼎七載肝從燔從)
(加爵之事如此者門外在有司羣執事中入門列在西方東面為衆賓餘者在門西北面位也兄弟雖無上事)
(亦皆在東方西面位族親故也私臣獻在兄弟後者職賤公有司在衆賓後不執事者賤于執事者故曰有上)
(事者貴之宗人獻與旅齒於衆賓則公有司為之佐食於旅齒於兄弟則私臣之中擇為賓使為佐食者也是)
(以前文佐食北面立于中庭注云佐食賓佐尸食者是也案前賓得獻薦脯醢設折俎注云公有司設之及獻)
(兄弟薦脀注云私人為之與二者皆使執事云非執事者以受獻者不得自設爼暫使二者設之非本執事之)
(人然則公有司私臣薦俎皆使徒隸為之與云亦皆與旅者上宗人獻與旅齒於衆賓佐食於旅齒於兄弟此)
(但言獻次不言旅以宗人佐食約之亦皆與旅者亦此二人也若天子諸矦祭祀其位無文此公有司在門西)
(北面東上私臣在門東北面西上天子諸矦祭祀可依此位矣同姓無爵者在阼階前西面北上卿西階前東)
(面北上大夫在門東北面士門西北面旅食在其後少牢下篇云衆賓位在門東北面既獻在西階西南衆賓)
(繼上賓而南天子諸矦之賓其位或依此與案祭統云凡賜爵昭為一穆為一昭與昭齒穆與穆齒凡羣有司)
(皆以齒此之謂長幼有序此不見昭穆位者主人衆兄弟非昭穆乎故彼注昭穆猶特牲少牢饋食之禮主人)
(之衆兄弟也羣有司猶衆賓下及執事者君賜之爵謂若酬之是也若其有爵者則以爵序之何故然也案文)
(王世子其在外朝則以官其在宗廟之中則如外朝之位宗人授事以爵以官是不以姓其獻之亦以官故祭)
(統云尸飲五君洗玉爵獻卿尸飲七以瑶爵獻大夫尸飲九以散爵獻士及羣有司皆以齒明尊卑之等是也)
(其酬盖因此位而昭穆得獻盖依少牢下篇主人洗升酌獻兄弟阼階上注云兄弟長幼立飲賤不别大夫之)
(賓尊於兄弟又曰辯受爵其位在洗東西面北上升受爵其薦脀設于其位注云先著其位於上乃後云薦脀)
(設于其位明位初在是也此中皆無爵者以此二者差之知無爵者從昭穆有爵者則以官矣所擇執事貴者)
(即衆賓無事者公有司私臣鄭注祭統云羣有司猶衆賓下及執事者似衆賓不執事言下及殊卑者指謂公)
(有司私臣是亦得名為執事言衆賓据尊言謂之不執事者或衆賓中容有不執事者也)
儀禮注䟽卷十五
儀禮注疏卷十五考證
不諏日䟽何休云禮本下為士制四者○(臣學健)按何
休原文四者下有四時祭也四字賈氏引文未全仍
之
宰自主人之左贊命○敖繼公云左當作右盖字誤耳
乃宿尸注古文宿皆作羞○監本脱此六字据疏有此
補之
主人再拜賓答再拜○下再拜監本譌再答今依石經
及敖本改正
衆賓答再拜○敖繼公云衆賓答一拜言再者字誤也
(臣紱)按敖說是也鄕飲鄊射主人三拜衆賓衆賓皆
答一拜
夙興主人服如初立于門外東方○方監本譌作房今
依石經及敖本改正
執事之俎陳于階間二列䟽此鼎在門外不入○(臣紱)
按注既言不升鼎則無鼎矣此鼎二字非賈氏誤解
即字之譌也
佐食升肵俎鼏之○敖繼公云鼏當作冪
出立于西南面○石經及敖本西上有戶字
祝命挼祭注今文改挼皆為綏古文此皆為挼祭也○
監本脱此十五字(臣學健)按士虞禮尸取奠節䟽引
此注有此据彼補之
佐食盛肵爼俎釋三个疏今尸已舉正脊云云一段○
舊刻云今以舉正脊一骨長脅一骨及骼脊脇各一
骨在前脚三節後脚二節各舉其一訖前脚舉肩訖
宜次盛臂後脚舉胳訖宜次盛肫前後各一節以歸
脡脊以其次正脊故也前脚唯有臑在并脊脇各一
骨為三也(臣紱)按此段譌繆難通今反覆經記并取
牲體之骨細核之易置數字並去一衍句庶與經義
少協
肝從左執爵取肝㨎于鹽坐振祭嚌之○敖繼公云坐
字衍(臣紱)按敖意以上文既云坐捝手至此尚未興
不當復言坐也
尸卒爵酢䟽謂如上主婦亞獻尸及祝皆燔從及主人
主婦致爵皆肝從燔從此雖云如初則無肝從○監
本皆燔從下衍如初故云如亞獻七字主婦致爵下
脱皆肝從燔從此六字(臣紱)按以經之節次細考之
應如此
主人降阼階西面拜賓如初○敖繼公云階下當有前
字
賓左執爵○左石經作佐
洗獻衆兄弟如衆賓儀○兄弟上監本脫衆字今依石
經及敖本補正
舉奠洗酌入尸拜受舉奠答拜祭酒啐酒○石經及敖
本祭酒上有尸字
兄弟弟子洗酌于東方之尊阼階前北面舉觶于長兄
弟䟽弟子洗觶酌于東方之尊阼階前東面獻長兄
弟○或以疏東面二字與經北面不符疑有譌錯(臣)
(紱)按長兄弟位阼階下西面故弟子東面獻之經言
北面皆答拜時也䟽言東面指獻觶時也疏正以申
明經文之所未言者耳
賓奠觶拜長兄弟答拜賓立卒觶○卒監夲譌于今依
石經及敖本改正
長兄弟西階前北面衆賓長自左○監本脫自字今依
石經及敖本補之
賓弟子及兄弟弟子洗各酌于其尊中庭北面西上舉
觶于其長奠觶拜長皆答拜舉觶者祭卒觶拜長皆
荅拜○監本脱舉觶者祭卒觶拜長皆答拜十一字
今依石經及敖本補之
主人出立于戶外西面○面監本作南今依敖本改正
受爵降實于篚主人出立于戶外西面○外監本作内
今依石經及敖本改正
佐食徹尸薦俎敦䟽謂宗子殤有隂厭無陽厭○此句
下監本多譌脫今据曾子問經注改正
篚在洗西南順注二&KR1152;長兄弟及衆賓長為加爵○及
監本作酌楊氏儀禮圖作酬竝譌推尋文義應作及
字為是
沃尸盥者一人○敖繼公云者一人三字疑衍
尊兩壺于房中西墉下○墉監本譌墉今改正
祝俎髀○髀監本譌作脾今依石經及敖本改正
公有司門西北面東上注非執事者亦皆與旅○監本
脱非執事者四字(臣紱)按䟽呼此句而釋之則注應
有此句且注若無此則亦皆二字無著而語勢不全
今尋繹文義補之
䟽衆賓兄弟次賓之下得獻○此十字監本在下文
貴之者下細玩文意當移于首
又疏謂執前舉鼎七載肝從燔從加爵之事○監本
作謂前舉鼎己載羞從獻衆賓擇取公有司酬爵之
事(臣紱)按衆賓擇取公有司七字盖緣上文而誤□
其餘譌字悉据經之節次改正
儀禮注䟽卷十五考證
