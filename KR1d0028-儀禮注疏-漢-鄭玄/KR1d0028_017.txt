儀禮注疏卷十七
漢鄭氏注唐陸德眀音義賈公彦疏
有司徹第十七
有司徹注徹室中之饋及祝佐食之俎卿大夫既祭而
儐尸禮崇也儐尸則不設饌西北隅以此薦爼之陳有
祭象而亦足以厭飫神天子諸矦眀日祭於祊而繹春
秋傳曰辛巳有事于大廟仲遂卒于垂壬午猶繹是也
爾雅曰繹又祭也音義(徹直列反字又作撤祊百庚反大音泰)疏(釋曰自此盡如)
(初論徹室內之饋并更整設及溫尸爼之事注釋曰云徹室中之饋及祝佐食之俎者室內之饋主於尸饌薦)
(俎黍稷皆名饋下大夫不儐尸餕訖云有司官徹饋饌於室中西北隅彼鄭注云官徹饋者司馬司士舉俎宰)
(夫取敦及豆則此饋內兼數物唯無肵俎肵俎上篇佐食徹之先設於堂下也又言及祝佐食之俎者殊其尊)
(卑為文祝亦有薦在室內北墉下佐食之俎在兩楹之閒無薦此等見於上篇今徹祝與佐食并為文者賤者)
(省文之事其實祝薦俎在室内佐食俎在階閒此直云有司不言官下大夫不儐尸云官徹者彼為更饌西北)
(隅為陽厭故見官也肵俎亦用儐尸不使有司同時徹者肵俎本為尸故設之徹之皆不與正俎同時而後設)
(先徹案楚茨詩云諸宰君婦廢徹不遲此不言者彼人君禮故不同也云卿大夫既祭而儐尸禮崇也者此對)
(下大夫不儐尸禮不崇也云以此薦俎之陳有祭象而亦足以厭飫神者對下大夫尸出之後改饌西北隅為)
(厭飫神今儐尸者雖不設饌西北隅以此薦俎之陳有祭象亦足以厭飫神亦下大夫也云天子諸矦眀日祭)
(於祊而繹者欲見天子諸矦尊别日為之與卿大夫禮異但祊與繹二者俱時為之故郊特牲云繹之於庫門)
(內祊之於東方失之矣鄭注云祊之禮宜於廟門外之西室繹又於其堂神位在西也二者同時而大名曰繹)
(其祭禮簡而事尸禮大引春秋傳者此宣八年左氏傳辛巳有事于大廟仲遂卒于垂卿佐卒輕于正祭不合)
(廢但繹祭禮輕宜廢而不廢故譏之云壬午猶繹引之者證人君别日為繹又見二者雖同時而大名繹故孔)
(子書繹不書祊引爾雅者爾雅釋天文彼云周曰繹商曰肜夏曰復胙復胙者復昨日之胙祭殷曰肜者義取)
(肜肜祭不絶周曰繹者取尋繹前祭之事但祊者禮器云為祊乎外注祊祭眀日之繹祭也謂之祊者於廟門)
(之旁因名焉其祭之禮既設祭於室而事尸於堂孝子求神非一處是也此祊是眀日又祭故於廟門外若正)
(祭祊即於廟門內故楚茨詩云祝祭于祊祀事孔眀毛傳云祊門內也鄭云孝子不知神之所在故使祝博求)
(之于廟門內之旁待賓客之處祀禮於是甚眀是正祭祊在門內也郊特牲云索祭祝于祊不知神之所在於)
(彼乎於此乎或諸遠人乎祭于祊尚曰求諸遠者與亦是祭之明日祊故云求諸遠者但此大夫儐尸同用正)
(祭之牲天子諸矦禮大别日又别牲故牛人云享牛求牛鄭云享獻也獻神之牛謂所以祭者也求終也終事)
(之牛謂所以繹者也是其别牲也)埽堂注為儐尸新之少儀曰汎埽曰
埽埽席前曰拚音義(為于偽反下同汎芳劒反埽索到反拚方問反)疏(注釋曰為儐尸)
(新之者正祭於室之時堂亦埽訖今將儐尸又埽之故云為儐尸新之引少儀者若直埽席前止可云拚今云)
(埽不云拚眀于堂廟汎埽引之見汎埽為義也)司宮攝酒注更洗益整頓之今
文攝為聶音義(聶女輒反)疏(注釋曰鄭云更洗益整頓之者案士冠禮再醮攝酒注云攝猶)
(整也整酒謂橈之此更添益整頓則此洗當作橈此謂儐尸唯徹室中之饋因前正祭之酒更橈擾添益整新)
(之也)乃燅尸俎注燅溫也溫尸俎於爨肵亦溫焉獨言溫
尸俎則祝與佐食不與儐尸之禮古文燅皆作尋記或
作燖春秋傳曰若可燖也亦可寒也音義(燅音尋劉徐鹽反注燖同)
(與音預)疏(注釋曰知溫尸俎於爨者見下文云卒燅乃升羊豕魚三鼎故知先溫於爨之鑊乃後升之於)
(鼎也肵亦溫焉知者案下文載俎所舉在肵肩胳脊脅皆在載於俎眀亦溫可知又云獨言溫尸俎則祝與佐)
(食不與儐尸之禮者但正祭時尸祝及佐食皆有俎今獨言溫尸俎欲見儐尸時祝與佐食不與而别立侑也)
(云古文燅皆作尋者論語及左傳與此古文皆作尋論語不破至此疊古文不從者彼尋者論語古文通用至)
(此見有人作燅有火義故從今文也云記或作燖者案郊特牲云有虞氏之祭也尚用氣血腥爓祭用氣也注)
(云爓或為燖今此義指彼記或讀之故云記或作燖也引春秋傳者案哀十二年左傳夏公會吳于橐皋吳子)
(使大宰嚭請尋盟公不欲使子貢對曰盟所以周信也故心以制之玉帛以奉之言以結之眀神以要之寡君)
(以為苟有盟焉弗可改也已若猶可改日盟何益今吾子曰必尋盟若可尋也亦可寒也服注云尋之言重也)
(溫也寒歇也亦可寒而歇之鄭引之者證燅尸俎是重溫之義)卒燅乃升羊豕魚三鼎
無腊與膚乃設扃鼏陳鼎于門外如初注腊為庶羞膚
從豕去其鼎者儐尸之禮殺於初如初者如廟門之外
東方北面北上今文扃為鉉古文鼏為密音義(扃古熒反注同)
(鼏亡狄反去起呂反殺所界反劉色例反下皆同)疏(注釋曰云腊為庶羞者鄭解不燅腊之義案上燅尸)
(俎則皆在其内今升鼎言無腊下載又不見腊體眀從庶羞可知云膚從豕去其鼎知者下載體時膚猶在豕)
(鼎不為庶羞可知但正祭時五鼎今二者皆去其鼎故云儐尸之禮殺於初也)○乃議侑于賓
以異姓注議猶擇也擇賓之賢者可以侑尸必用異姓
廣敬也是時主人及賓有司已復內位古文侑皆作宥
音義(侑音又)疏(釋曰自此盡侑答拜論選侑并迎尸及侑之事注釋曰云是時主人及賓有司已復)
(內位者下文侑出俟于廟門之外又云主人出迎尸侑言侑即賓之賢者上篇云四餕者二佐食二賓長餕訖)
(皆出未見入主人送餕言退皆有出事今議侑在內故云是時賓主人已復內位也)宗人戒侑注
戒猶告也南面告於其位戒曰請子為侑疏(注釋曰知南面告於)
(其位者以賓位在門東北面請以為侑眀面鄉其位可知賓位在門東北面者下文將獻賓時云主人降南面)
(拜衆賓門東三拜衆賓門東北面皆答一拜是也云戒曰請子為侑者案燕禮公曰命某為賓射人傳公命當)
(云請子為賓此處命侑當先云主人曰命某為侑宗人傳主人辭戒曰請子為侑鄭以互文約之故云然也)
侑出俟于廟門之外注俟待也待於外當與尸更入主
人興禮事尸極敬心也疏(注釋曰云主人興禮事尸極敬心也者正謂立侑以輔尸)
(使出更迎之是極其敬心也)○司宮筵于戶西南面注為尸席也又
筵于西序東面注為侑席也尸與侑北面于廟門之外
西上注言與殊尊卑北面者賓尸而尸益卑西上統於
賓客疏(注釋曰云尸益卑者儐尸之禮以尸為賓客當在門西東面北上今執臣道門外北面故云益)
(卑也)主人出迎尸宗人擯注賓客尸而迎之主人益尊擯
贊疏(釋曰案少牢㝛尸祝擯此宗人擯者以祝不與擯尸故使宗人為擯也注釋曰云賓客尸而迎之主)
(人益尊者上篇正祭時主人不迎尸以申尸之尊至此賓客尸而迎之以尸同賓客是主人益尊故也)主
人拜尸答拜主人又拜侑侑答拜主人揖先入門右注
道尸音義(道音導)尸入門左侑從亦左揖乃讓注没霤相
揖至階又讓疏(注釋曰經直云揖乃讓鄭知没霤相揖至階又讓者案上篇鄉飲酒之等入門)
(三揖至階又讓故知也)主人先升自阼階尸侑升自西階西楹西
北面東上注東上統於其席疏(注釋曰尸在門外北面西上統於賓客至此升)
(堂亦應西上故決之云東上統於其席以其賓席以東為上故也)○主人東楹東北面
拜至尸答拜主人又拜侑侑答拜注拜至喜之○乃舉
注舉舉鼎也舉者不盥殺也疏(釋曰自此盡西枋論門外舉鼎匕俎入陳于廟)
(門之事注釋曰云舉者不盥殺也者決正祭時皆盥訖乃舉鼎此儐尸禮殺舉者不盥故云殺也)司馬
舉羊鼎司士舉豕鼎舉魚鼎以入陳鼎如初注如初如
阼階下西面北上疏(注釋曰云如初者此如上經正祭時陳鼎之事也)雍正執
一匕以從雍府執二匕以從司士合執二俎以從司士
贊者亦合執二俎以從匕皆加于鼎東枋二俎設于羊
鼎西西縮二俎皆設于二鼎西亦西縮注雍正羣吏掌
辨體名肉物者府其屬凡三匕鼎一匕四俎為尸侑主
人主婦其二俎設于豕鼎魚鼎之西陳之宜具也古文
縮皆為蹙疏(注釋曰云雍正羣吏掌辨體名肉物者案周禮內饔職云掌割亨煎和之事辨體名)
(肉物注云體名脊脅肩臂臑之屬肉物胾燔之屬此大夫之雍正所掌亦依之也知四俎據尸侑主人主婦者)
(據下文四者皆有俎知之也云陳之宜具者此四俎當俱陳于羊鼎之西分二俎陳豕鼎魚鼎之西者欲使三)
(鼎之西竝有俎故云陳之宜具也)雍人合執二俎陳于羊俎西竝皆西
縮覆二疏匕于其上皆縮俎西枋注竝并也其南俎司
馬以羞羊匕湇羊肉湇其北俎司士以羞豕匕湇豕脀
湇魚疏匕匕柄有刻飾者古文竝皆作併音義(湇去及反脀之)
(承反)疏(注釋曰云其南俎司馬以羞羊匕湇羊肉湇者匕湇謂無肉直汁以其在匕湇也即下文司馬在羊)
(鼎之東二手執挑匕枋以挹湇注于疏匕是也云肉湇者直是肉從湇中來實無汁下文云羊肉湇臑折正脊)
(一正脅一腸一胃一是也案下文次賓羞羊匕湇司馬羞羊肉湇此注并云司馬不云次賓者案上經正祭時)
(云司馬刲羊據此正文沒次賓不言其實羞羊匕湇者是次賓也又云其北俎司士以羞豕匕湇豕脀湇魚者)
(此經陳二俎以為益送之俎南俎已是司馬所用於羊湇之等則此北俎是司士羞豕湇之等若然案下文亦)
(次賓羞豕匕湇司士羞豕脀此并云司士者亦據上經正文司士擊豕而言實次賓羞豕匕湇也云疏匕匕柄)
(有刻飾者以其言疏是疏通刻飾之名若禮記云疏屏之類故知柄有刻飾亦通柄刻雲氣以飾也)○主
人降受宰几尸侑降主人辭尸對注几所以坐安體周
禮大宰掌贊玉几玉爵疏(注釋曰引大宰者證宰授主人几之義)宰授几
主人受二手横執几揖尸注獨揖尸几禮主於尸主人
升尸侑升復位注位阼階賓階上位疏(注釋曰鄭言此者主人位常在)
(阼階上其尸位在戶西及在西階上今恐尸復位在戸西以其未得在戶西故言賓階上位也)主人西
面左手執几縮之以右袂推拂几三二手横執几進授
尸于筵前注衣袖謂之袂拂者外拂之也推拂去塵示
新尸進二手受于手閒注受從手閒謙也主人退尸還
几縮之右手執外廉北面奠于筵上左之南縮不坐注
左之者異於鬼神生人陽長左鬼神隂長右不坐奠之
者几輕音義(長丁丈反後皆同)疏(釋曰云主人退尸還几縮之者以主人横執几進授尸時)
(尸二手受于主人手閒時亦横受之將欲縱設於席故還之使縮以右手執几外廉故鄉北面縮設於席也注)
(釋曰云左之者異於鬼神者謂若上一篇以來設神几皆在右為生人皆左几之等是其生人陽故尚左鬼神)
(隂故尚右也云不坐奠之者几輕者此決下文啐酒坐奠之彼言坐是重之此不坐輕之故也)主人東
楹東北面拜注拜送几也尸復位尸與侑皆北面答拜
注侑拜者從於尸疏(注釋曰以主人授几止為尸故主人拜送其尸獨答拜今侑亦拜故)
(云從於尸以其立侑以輔尸故侑從尸拜也)○主人降洗尸侑降尸辭洗主
人對卒洗揖主人升尸侑升尸西楹西北面拜洗主人
東楹東北面奠爵答拜降盥尸侑降主人辭尸對卒盥
主人揖升尸侑升主人坐取爵酌獻尸尸北面拜受爵
主人東楹東北面拜送爵注降盥者為土汚手不可酌
疏(釋曰自此盡興退論主人獻于尸主婦薦豆籩之事云主人降洗尸侑降尸辭洗者案鄉飲酒主人降洗)
(賓降主人辭降賓對此中亦應主人降洗賓降主人辭降)○主婦自東房薦韭菹醢
坐奠于筵前菹在西方婦贊者執昌菹醢以授主婦主
婦不興受陪設于南昌在東方興取籩于房䵄蕡坐設
于豆西當外列䵄在東方婦贊者執白黑以授主婦主
婦不興受設于初籩之南白在西方興退注昌昌本也
韭菹醓醢昌本麋臡䵄熬麥也蕡熬枲實也白熬稻黑
熬黍此皆朝事之豆籩大夫無朝事而用之儐尸亦豐
大夫之禮主婦取籩興者以饌異親之當外列辟鉶也
退退入房也音義(䵄芳中反蕡扶云反醓他感反臡乃兮反又人兮反枲思治反辟音避)
疏(釋曰案此經主人先獻主婦乃後薦者若正祭則先薦後獻若繹祭則先獻後薦故祭義云君獻尸夫人)
(薦豆鄭注云謂繹日也則此儐尸禮與天子諸矦繹祭同故亦先獻後薦也注釋曰云昌本已下等物至此皆)
(朝事之豆籩者案周禮籩人云朝事之籩䵄蕡白黑形鹽膴鮑魚鱐醢人云朝事之豆韭菹醓醢昌本麋臡菁)
(菹鹿臡茆菹麋臡故鄭注此皆據彼而言又案彼注昌本昌蒲根有骨為臡無骨為醢云蕡熬枲實也者案喪)
(服傳云苴者麻之有蕡者也牡麻者枲麻也若然蕡麻有實枲麻無實鄭云蕡枲實者舉其類耳其實枲是雄)
(麻無實若竹器圓曰簞方曰笥鄭注論語亦云簞笥亦是舉其類也白黑之等無正文鄭以形色而言之云大)
(夫無朝事而用之儐尸亦豐大夫之禮者案禮記坐尸於堂子北面而事之注云天子諸矦之祭朝事延尸於)
(戸外是以有北面事尸之禮是特牲少牢正祭無朝事於堂直有室中之事若然大夫雖用天子諸矦朝事之)
(籩豆以其禮殺故八籩八豆之中各取其四耳其韭菹醢者則無骨之醢昌菹醢者即周禮麋臡臡散文亦名)
(醢又案周禮鄭注云齏菹之稱菜肉通全物若䐑為菹細切為齏彼昌本不言菹是細切為齏此云昌菹則大)
(夫以昌本為菹異於天子諸矦所用也云主婦取籩興者以饌異親之者鄭意以籩豆俱時設而籩不使婦贊)
(者取籩以授主婦者以籩與豆不同所實又别故主婦宜親就房親取之也)○乃升注升牲
體於俎也疏(釋曰自乃升盡于其上論司馬載俎因歴說十一俎之事)司馬朼羊亦
司馬載載右體肩臂肫骼臑正脊一脡脊一横脊一短
脅一正脅一代脅一腸一胃一祭肺一載于一俎注言
燅尸俎復序體者眀所舉肩骼存焉亦著脊脅皆一骨
也臑在下者折分之以為肉湇俎也一俎謂司士所設
羊鼎西第一俎音義(肫音純)疏(注釋曰云言燅尸俎復序體者明所舉肩骼存焉者)
(上篇少牢載牲體十一脊脅皆加竝骨二尸食特舉脊脅肩骼在於肵俎上文直言燅尸俎嫌所舉在肵者不)
(在故復序其體所舉肩骼則存焉所舉未知在此正俎為在下羊肉湇俎以本脊脅皆二骨以竝今皆一骨故)
(鄭云眀所舉肩骼存焉以肩骼一骨前尸所舉今復序之眀在可知脊脅雖舉以其二以竝今脊脅載一骨在)
(正俎一骨在湇俎故鄭云亦著脊脅皆一骨也以其前所舉者未知在何俎故直注云著脊脅皆一骨不云存)
(耳云一俎謂司士所設羊鼎西第一俎者此俎在侑俎之南故下文注侑俎云羊鼎西之北俎也鄭君知尸俎)
(在南見羊肉湇俎在豕俎之南羊尊豕卑眀尸俎在侑俎之南或解云言第一者最在北故侑俎下注云司士)
(所設羊鼎西之北俎也眀北俎則餘俎在南已下所注俎之次第皆據司士雍人所陳為次義可知也)羊
肉湇臑折正脊一正脅一腸一胃一嚌肺一載于南俎
注肉湇肉在汁中者以增俎實為尸加也必為臑折上
所折分者嚌肺離肺也南俎雍人所設在南者此以下
十一俎俟時而載於此歴說之爾今文湇為汁音義(嚌才)
(計反)疏(注釋曰云肉湇肉在汁中者以增俎為尸加也者以決正祭之鼎直升牲體無湇者以正祭之俎非)
(加今儐尸增俎實為尸加故有湇也凡牲體皆出汁不言湇又下豕脀亦出于汁皆不言湇此特得湇名者特)
(牲少牢正祭升牲體於鼎時皆無匕湇故直云升體於俎設於尸前鼎內亦無匕湇升文今此升牲體於尸前)
(匕湇亦升焉故得湇名以在俎實無汁故進羊肉湇必先進羊匕湇焉然後進羊肉湇見此湇為肉而有故在)
(羊肉湇前進之使尸嘗之故鄭下注云嚌湇者眀湇肉加耳嘗之以其汁尚味是也若然豕亦有匕湇不名肉)
(湇而名豕脀者互見為文言脀者見在俎無汁言肉湇者見在鼎內時有汁也若然羊豕互見為文魚何以不)
(言魚湇而云湇魚者羊先言肉後言湇使肉前進匕湇明是湇從肉來可知魚前無進匕湇故先言湇以眀魚)
(在湇可知魚無匕湇者鄭下注云不羞魚匕湇略小味也羊有正俎羞匕湇肉湇豕無正俎無匕湇隆汙之殺)
(云必為臑折上所折分者上經退臑在下者以折分故退之今此經云臑折即上經所退臑在下者也左右體)
(之臑而必取右體之臑折分用之貴神俎故也若然脊脅二骨亦分一骨為肉湇者亦是貴神俎故也云此以)
(下十有一俎俟時而載於此歴說之爾者案下文卒升賓長設羊俎於豆南賓降尸升筵唯設此一俎餘十一)
(俎皆未又主人主婦俎升席時乃設之是其俟時而載今於此已下雖未載因前俎遂歴陳說之耳十一俎者)
(即尸之羊肉湇一也豕脀俎二也侑之羊俎三也豕俎四也主人羊俎五也羊肉湇俎六也豕脀七也主婦羊)
(俎八也尸侑主人三者皆有魚俎是其十一通尸羊正俎為十二俎其四俎尸侑主人主婦載羊體俎皆為正)
(俎其餘八俎雍人所執二俎益送往還故有八其實止二俎也)司士朼豕亦司士載亦
右體肩臂肫骼臑正脊一脡脊一横脊一短脅一正脅
一代脅一膚五嚌肺一載于一俎注臑在下者順羊也
俎為雍人所設在北者疏(注釋曰云臑在下者順羊也者以其豕脀不折臑臑亦在)
(下順上文羊臑在下由折分此雖不折順羊故亦在下也豕肉湇所以不折者由豕無正俎皆是肉湇故不順)
(所折也)侑俎羊左肩左肫正脊一脅一腸一胃一切肺一
載于一俎侑俎豕左肩折正脊一脅一膚三切肺一載
于一俎注侑俎用左體侑賤其羊俎過三體有肫尊之
加也豕左肩折折分為長兄弟俎也切肺亦祭肺互言
之爾無羊湇下尸也豕又祭肺不嚌肺不備禮俎司士
所設羊鼎西之北俎也豕俎與尸同音義(下戶嫁反下同)疏(注釋)
(曰侑俎用左體者案少牢云載尸俎皆右體脊脅皆二骨舉肺一切肺三尸主人主婦盡用腸三胃三尸正俎)
(用一湇俎用一唯有一在此是以自侑已下及主人主婦皆用左體脊脅若然燅尸俎時左體亦同升於鼎上)
(不云者文不具是以前陳俎時皆設于鼎西若不同升鼎則侑主人主婦俎如特牲執事之俎陳在階閒不應)
(在鼎側也若然特牲執事與主人主婦之俎亦不升鼎彼為自異於神少牢祝與佐食俎亦不升鼎亦自異於)
(神此自侑已下悉與尸同鼎者以儐尸禮益卑唯尸尊禮詳侑已下禮略故也云其羊俎過三體有肫尊之加)
(也者鼎俎數竒今體數四故云加若禮緯云禮六十已上籩豆有加是以少牢祝羊豕體各三又下文主人羊)
(肉湇俎體亦三今儐尸之有侑猶正祭之有祝侑四體必知以肫為加者侑豕俎無肫主人羊肉湇俎亦無肫)
(故知有肫為加以立侑以輔尸尊之故以肫為加體也云豕左肩折折分為長兄弟俎也者以下文設薦俎而)
(注云衆兄弟儀禮文薦脀皆不云折唯兄弟云先生之脀折鄭云先生長兄弟折豕左肩之折是以知義然也)
(云無羊湇下尸也者直云無羊湇不云肉者以匕湇肉湇皆無故直云無羊湇以包二者皆無此二湇尸皆有)
(侑皆無故云下尸也云豕又祭肺不嚌肺不備禮者上尸羊俎有祭肺豕俎有嚌肺是備禮侑羊俎豕俎皆切)
(肺故曰不備禮也)阼俎羊肺一祭肺一載于一俎羊肉湇臂一
脊一脅一腸一胃一嚌肺一載于一俎豕脀臂一脊一
脅一膚三嚌肺一載于一俎注阼俎主人俎無體遠下
尸也以肺代之肺尊也加羊肉湇而有體崇尸惠亦尊
主人臂左臂也侑用肩主人用臂下之也不言左臂者
大夫尊空其文也降於侑羊體一而增豕膚三有所屈
有所申亦所謂順而摭也阼俎司士所設豕鼎西俎也
其湇俎與尸俎同豕俎又與尸豕俎同音義(摭之石反)疏(注釋)
(曰無體遠下尸者尸用右體主人用左體是其相下之義今主人正俎全無牲體故云遠下尸也云以肺代之)
(肺尊也者尸侑一肺今主人一俎有兩肺故以一肺代體肺者氣之主食所先祭尊於腸胃故以肺代體云加)
(羊肉湇而有體崇尸惠亦尊主人者以俎物雖有尸不同者羊肉湇與尸同至尸酢主人而設之故曰崇尸惠)
(正俎所以不崇尸惠者遠下尸故無正體無正體遠下尸則無肉湇者近下尸故侑無羊肉湇注但云下尸此)
(非直崇尸惠亦見尊主人者侑無羊匕湇無豕匕湇而主人盡有是其尊主人所有尊主人者見下文受酢致)
(爵云不言左臂者大夫尊空其文者牲右體貴左體賤侑用左體皆言左肩左肫今主人用左臂直云臂不云)
(左者大夫尊故空其文似若得用左體然必知是左臂者以右臂在尸俎故也云降於侑羊體一而增豕膚三)
(有所屈有所申亦所謂順而摭也者案禮器注云謂若君沐粱大夫沐稷士沐粱大夫不沐粱屈於君士則申)
(與君同是亦屈申之義故引為證也云其湇俎與尸俎同豕俎又與尸豕俎同者以其共用益送之俎故知同)
(也)主婦俎羊左臑脊一脅一腸一胃一膚一嚌羊肺一
載于一俎注無豕體而有膚以主人無羊體不敢備也
無祭肺有嚌肺亦下侑也祭肺尊言嚌羊肺者文承膚
下嫌也膚在羊肺上則羊豕之體名同相亞也其俎司
士所設在魚鼎西者疏(注釋曰云無豕體而有膚以主人無羊體不敢備也者以主人)
(俎無羊體故主婦俎亦無豕體以主人遠下尸主婦亦遠下尸也云無祭肺有嚌肺亦下侑也祭肺尊者言亦)
(者亦主人下侑也侑用肩主人用臂祭肺尊嚌肺卑侑俎祭肺主人主婦皆嚌肺故云下侑也云嚌羊肺者文)
(承膚下嫌也者肺文承膚下有豕肺之嫌故須辨之云嚌羊肺者以别之也云膚在羊肺上則羊豕之體名同)
(相亞也者羊豕雖異脊脅之等體名則同今豕雖直言膚不言體以豕膚在羊肺之上使䋫羊之體故云相亞)
(若然下文主人獻賓之時司士設俎羊骼一腸一胃一切肺一膚一所以膚又在肺下者彼取用之先後故退)
(膚在下)司士朼魚亦司士載尸俎五魚横載之侑主人皆
一魚亦横載之皆加膴祭于其上注横載之者異於牲
體彌變於神膴讀如殷冔之冔刳魚時割其腹以為大
臠也可用祭也其俎又與尸豕俎同音義(膴火吳反依注音冔况甫)
(反劉呼孤反後同刳空吳反又口矦反臠力轉反)疏(釋曰案上歴說十一俎尸侑主人之下皆次言豕俎)
(獨不陳魚俎於豕俎之下而并陳於此者欲見魚水物别於正牲又欲見魚獨副賓長獻三故并於此序之注)
(釋曰云横載之者異於牲體彌變於神者以其牲體皆横載於俎於人為縮鬼進下生人進腠上篇少牢正祭)
(升體時云下利升豕其載如羊無腸胃體其載于俎皆進下鄭注進下變於食生也所以交於神眀不敢以食)
(道敬之至也引鄉飲酒禮進腠羊次其體豕言進下互相見眀正祭之時牲體皆横載進下可知至此儐尸事)
(神禮簡儐尸禮隆以尸為賓客故從生人禮牲體皆自進腠横載於俎異於載魚於正祭之時縮載故少牢云)
(司士升魚十有五而俎縮載右首進腴於俎為縮於尸為横首向右腹腴向尸鄭注云右首進腴亦變於食生)
(也若生人則亦縮載於人為横首亦向右進鰭脊向人腹腴向外今儐尸之禮載魚宜亦同生人縮載進鰭今)
(横載於人為縮不與正祭同又與生人異欲見儐尸之禮異於正祭又不得全與生人同鄭云彌變於神者牲)
(體既進腠是以變於神至於魚載又横於俎是彌變於神也云膴讀如殷冔之冔者讀從士冠禮郊特牲周弁)
(殷冔冔覆也可以覆首此亦取魚腹反覆於上以擬祭云其俎又與尸豕俎同者謂上司士所設於豕鼎之西)
(者也)○卒升注卒巳也巳載尸羊俎疏(釋曰自此盡立于筵末論薦獻於尸)
(之事注釋曰云卒升者案上有主人酌獻尸主婦薦籩豆又升羊俎進於尸前因歴說十一俎之事今言卒升)
(還計上升羊俎故云卒是以鄭亦云已載尸羊俎而言之此事從上文獻尸下盡乃卒爵有五節五節者從主)
(人獻酒於尸并主婦設籩豆是其一也賓長設俎二也次賓羞羊匕湇三也司馬羞肉湇四也次賓羞羊燔尸)
(乃卒爵五也)賓長設羊俎于豆南賓降尸升筵自西方坐左
執爵右取韭菹㨎于三豆祭于豆閒尸取䵄蕡宰夫贊
者取白黑以授尸尸受兼祭于豆祭注賓長上賓疏(釋曰)
(上文載羊俎退卒升於十一俎下者欲就此賓長設羊俎之事故此言賓長設羊俎于豆南賓乃降注釋曰云)
(賓長上賓者案下三獻時云上賓洗爵注云上賓賓長也是以鄭上下交相曉為一人者也)雍人授
次賓疏匕與俎受于鼎西左手執俎左廉縮之卻右手
執匕枋縮于俎上以東面受于羊鼎之西司馬在羊鼎
之東二手執挑匕枋以挹湇注于疏匕若是者三注挑
謂之歃讀如或舂或抌之抌字或作挑者秦人語也此
二匕者皆有淺升狀如飯操挑長枋可以抒物於器中
者注猶瀉也今文挑作抌挹皆為扱音義(挑湯堯反劉湯姚反又他)
(羔反一音由又食汝反挹一入反歃初洽反劉初輒反下扱同操七消反抒食汝反)疏(注釋曰云讀如或春)
(或抌之抌者讀從詩或舂或抌彼注抌抒臼也云此二匕者皆有淺升狀如飯操此以漢法況之言淺升對尋)
(常勺升深此淺耳)尸興左執爵右取肺坐祭之祭酒興左執爵
注肺羊祭肺疏(注釋曰知羊祭肺者見上載尸羊正俎而云祭肺一故知此羊俎上祭肺其羊)
(肉湇雖有嚌肺一此下經乃升此時未升故知非嚌肺也)次賓縮執匕俎以升若是
以授尸尸卻手受匕枋坐祭嚌之興覆手以授賓賓亦
覆手以受縮匕于俎上以降注嚌湇者眀湇肉加耳嘗
之以其汁尚味音義(覆芳伏反下同)疏(注釋曰云嚌湇者眀湇肉加耳嘗之以其汁尚)
(味者此匕湇似大羹案特牲大羹不祭不嚌以不為神非盛此嚌之者眀肉湇加先進其汁而嘗之尚味故也)
(以肉湇加在鼎有汁在俎無汁故以匕進汁是以上注云肉湇肉在汁中者以增俎實為尸加是也特牲大羹)
(自門入本不在鼎不調之此肉湇在鼎已調之故云尚味也)尸席末坐啐酒興坐奠
爵拜告旨執爵以興主人北面于東楹東答拜注旨美
也拜告酒美答主人意古文曰東楹之東音義(啐七內反)疏
(釋曰案上篇少牢尸不啐奠不告旨大夫之禮尸彌尊至於儐尸啐酒告旨者異於神奠具尸禮彌儐故也)
司馬羞羊肉湇縮執俎尸坐奠爵興取肺坐絶祭嚌之
興反加于俎司馬縮奠俎于羊湇俎南乃載于羊俎卒
載俎縮執俎以降注絶祭絶肺末以祭周禮曰絶祭湇
使次賓肉使司馬大夫禮多崇敬也疏(注釋曰引周禮者案大祝職辨)
(九祭七曰絶祭注云絶末以祭引之證絶祭與此同也云湇使次賓肉使司馬大夫禮多崇敬也者司馬火官)
(羊又火畜則羊湇與肉皆當司馬載之案上文次賓載湇此經司馬羞肉者以大夫官多各使載其一是以云)
(大夫禮多崇敬也)尸坐執爵以興次賓羞羊燔縮執俎縮一燔
于俎上鹽在右尸左執爵受燔㨎于鹽坐振祭嚌之興
加于羊俎賓縮執俎以降注燔炙疏(注釋曰案詩云載燔載烈注云傅火)
(曰燔貫之加于火曰烈烈則炙也彼以燔相對則異此云燔炙者燔之傅火亦是炙類故曰燔炙)尸降
筵北面于西楹西坐卒爵執爵以興坐奠爵拜執爵以
興主人北面于東楹東答拜主人受爵尸升筵立于筵
末○主人酌獻侑侑西楹西北面拜受爵主人在其右
北面答拜注不洗者俱獻閒無事也主人就右者賤不
專階疏(釋曰自此盡主人答拜論主人獻侑并薦俎從獻之事也此節內從獻有三事主人獻時主婦)
(薦籩豆一也司馬羞羊俎二也次賓羞羊燔三也侑降於尸二等無羊匕湇又無肉湇注釋曰云不洗者俱獻)
(閒無事也者此則以其獻尸訖即獻侑中閒無别酢酬之事故不洗凡爵行爵從尊者來向卑者俱獻閒無事)
(則不洗爵從卑者來向尊雖獻閒無事亦洗是以此文獻尸訖俱獻侑不洗是爵從尊者來故特牲賓致爵於)
(主人洗爵者鄭云洗乃致爵為異事新之以其承佐食賤雖就獻閒以其爵從卑者來故洗之故不儐尸鄭注)
(云洗致爵者以承佐食賤新之是爵從卑者來故洗也云主人就右者賤不專階者對主人不就尸階者尸尊)
(得專階故也)主婦薦韭菹醢坐奠于筵前醢在南方婦贊者
執二籩麷蕡以授主婦主婦不興受之奠䵄于醢南蕡
在䵄東主婦入于房注醢在南方者立侑為尸使正饌
統焉疏(注釋曰凡設菹常在右便其㨎今菹在醢北者以其立侑以輔尸故菹在北統於尸也)侑
升筵自北方司馬横執羊俎以升設于豆東侑坐左執
爵右取菹㨎于醢祭于豆閒又取䵄蕡同祭于豆祭興
左執爵右取肺坐祭之祭酒興左執爵次賓羞羊燔如
尸禮侑降筵自北方北面于西楹西坐卒爵執爵以興
坐奠爵拜主人答拜注答拜拜於侑之右疏(注釋曰知拜於侑之)
(右者以其前拜爵時主人在侑之右)○尸受侑爵降洗侑降立于西階西
東面主人降自阼階辭洗尸坐奠爵于篚興對卒洗主
人升尸升自西階主人拜洗尸北面于西楹西坐奠爵
答拜降盥主人降尸辭主人對卒盥主人升尸升坐取
爵酌注酌者將酢主人疏(釋曰自此盡就筵論主人受尸酢并薦籩豆及俎之事就)
(此事中亦有五節行事尊主人故與尸同也尸酢主人時主婦亦設豆籩一也賓長設羊俎二也次賓羞羊匕)
(湇三也司馬羞肉湇四也次賓羞羊燔主人乃卒爵五也但特牲少牢主人獻尸尸即酢主人主人乃獻祝及)
(佐食此尸待主人獻侑乃酢主人不同者此尸卑逹主人之意欲得先進酒於侑廼自飲彼尸尊不逹主人欲)
(自逹己意故先酢主人乃使主人獻祝與佐食故不同是以下文賓長獻尸致爵主人尸乃酢之遂賓意亦此)
(類也)司宮設席于東序西面主人東楹東北面拜受爵尸
西楹西北面答拜主婦薦韭菹醢坐奠于筵前菹在北
方婦贊者執二籩麷蕡主婦不興受設麷于菹西北蕡
在麷西主人升筵自北方主婦入于房注設籩于菹西
北亦辟鉶疏(釋曰此乃陳主人受酢設席之位案特牲士少牢下大夫皆致爵乃設席此儐尸受)
(酢即設席者以其儐尸尸益卑主人益尊故上一等受酢即設席案上設尸籩云興取籩于房麷蕡注云以饌)
(異親之與此婦贊者執二籩麷蕡主婦不興受文不同者凡執籩豆之法皆兩䨇執之此侑與主人皆二籩故)
(主婦與婦贊者各執其二於事便故主婦不興受設之上尸籩豆各四故主婦興取籩豆于房亦見異饌親之)
(義也注釋曰云設籩于菹西北亦辟鉶者上設侑籩正當豆此注西北眀辟鉶云亦亦尸籩當豆西外列以辟)
(鉶故也)長賓設羊俎于豆西主人坐左執爵祭豆籩如侑
之祭興左執爵右取肺坐祭之祭酒興次賓羞匕湇如
尸禮席末坐啐酒執爵以興司馬羞羊肉湇縮執俎主
人坐奠爵于左興受肺坐絶祭嚌之興反加于湇俎司
馬縮奠湇俎于羊俎西乃載之卒載縮執虚俎以降注
奠爵于左者神惠變於常也言受肺者眀有授言虚俎
者羊湇俎訖於此虚不復用疏(注釋曰云言虚俎者羊湇俎訖於此虚不復用)
(者此俎雍人所執陳奠於羊俎西在南者自次賓羞匕湇司馬羞羊肉湇於尸次賓又羞匕湇於主人同用此)
(俎二降皆不言虚欲見後將更用至於此言虚俎眀其不復用此俎又見下次賓羞羊燔於主人則用北之豕)
(俎而得羞羊燔者以其禮殺故也)主人坐取爵以興次賓羞燔主人受
如尸禮主人降筵自北方北面于阼階上坐卒爵執爵
以興坐奠爵拜執爵以興尸西楹西答拜主人坐奠爵
于東序南注不降奠爵於篚急崇酒疏(釋曰直云次賓羞燔者燔即羊)
(燔知者以其主人與尸侑皆用羊體主婦獻尸以後悉用豕體賓長獻尸後悉用魚從是以知主人之燔羊燔)
(也注釋曰云不降奠爵于篚急崇酒者此下唯有崇酒之文更無餘事故云急崇酒案鄉飲酒介答拜主人卒)
(爵坐奠於西楹南介右再拜崇酒注云奠爵西楹南以當獻衆賓此不同者彼實有獻衆賓之事故云當獻衆)
(賓亦得見急崇酒兩見之也)侑升尸侑皆北面于西楹西注見主人
不反位知將與己為禮主人北面于東楹東再拜崇酒
注崇充也拜謝尸侑以酒薄充滿尸侑皆答再拜主人
及尸侑皆升就筵○司宮取爵于篚以授婦贊者于房
東以授主婦注房東房戶外之東疏(釋曰自此盡主婦答拜論主婦亞獻)
(尸并見從獻之事上文主人獻節凡有三爵有主人獻尸獻侑并受酢此主婦獻內凡有四爵即分為四節解)
(之四者主婦獻尸一也獻侑二也致爵於主人三也受尸酢四也下文賓長為三獻爵止故與主婦亞獻同此)
(主婦亞獻尸一節之内從獻有五五者主婦亞獻主婦設兩鉶一也主婦又設糗與修二也次賓羞豕匕湇三)
(也司士羞豕脀四也次賓羞豕燔尸乃卒爵五也)主婦洗爵於房中出實爵尊
南西面拜獻尸尸拜于筵上受注尊南西面拜由便也
疏(釋曰賓主獻酢無在筵上受法今尸於筵上受者以婦人所獻故尸不與行賓主之禮故不得各就其階)
(若然少牢主人祝拜於席上坐受者注云室內迫狹故拜筵上與此禮異注釋曰云尊南西面拜由便也者此)
(決下文西面於主人之北拜送爵今酌尊因在尊南西面拜獻尸者便也言便者便其西面授尸故不退主人)
(之北)主婦西面于主人之席北拜送爵入于房取一羊鉶
坐奠于韭菹西主婦贊者執豕鉶以從主婦不興受設
于羊鉶之西興入于房取糗與腶脩執以出坐設之糗
在蕡西脩在白西興立于主人席北西面注飲酒而有
鉶者祭之餘鉶無黍稷殺也糗糗餌也腶脩擣肉之脯
今文腶為斷音義(糗去九反腶丁亂反本又作段音同餌音二擣丁老反斷丁亂反)疏
(注釋曰云無黍稷殺也者決正祭時有黍稷故也)尸坐左執爵祭糗脩同祭于
豆祭以羊鉶之柶挹羊鉶遂以挹豕鉶祭于豆祭祭酒
次賓羞豕匕湇如羊匕湇之禮尸坐啐酒左執爵嘗上
鉶執爵以興坐奠爵拜主婦答拜執爵以興司士羞豕
脀尸坐奠爵興受如羊肉湇之禮坐取爵興次賓羞豕
燔尸左執爵受燔如羊燔之禮坐卒爵拜主婦答拜受
爵○酌獻侑侑拜受爵主婦主人之北西面答拜注酌
獻者主婦今文無西面疏(釋曰同有三等降於尸二等無鉶羹與豕匕湇同三等者)
(主婦酌獻侑主婦羞糗脩一也司士羞脀二也次賓羞燔侑乃卒爵三也)主婦羞糗脩坐奠
糗于麷南脩在蕡南侑坐左執爵取糗脩兼祭于豆祭
司士縮執豕脀以升侑興取肺坐祭之司士縮奠豕脀
于羊俎之東載于羊俎卒乃縮執俎以降侑興注豕脀
無湇於侑禮殺疏(釋曰按上下文尸與侑及主人主婦俱是正俎皆横執俎以升又横設於)
(席前若益送之俎皆縮執之又縮於席前今司士所羞豕脀是益送之俎縮執是其常而言縮執者以其文承)
(上主人獻侑時無羊肉湇故主婦獻侑司士羞豕脀不得相如是以經特著縮執俎見異於正俎諸文特云横)
(執縮執者皆此類)次賓羞豕燔侑受如尸禮坐卒爵拜主婦答
拜受爵○酌以致于主人主人筵上拜受爵主婦北面
于阼階上答拜注主婦易位拜于阼階上辟併敬疏(釋曰)
(自此盡答拜受爵論主婦致爵于主人之事此科亦有五節行事主婦致爵于主人時主婦設二鉶一也又設)
(糗脩二也豕匕湇三也豕脀四也豕燔主人卒爵五也注釋曰云主婦易位拜於阼階上辟併敬者前主婦獻)
(尸侑拜送於主人北今致爵於主人拜於阼階上者辟併敬主人與尸侑故易位也若然按特牲三獻爵止乃)
(致爵此未三獻已致爵者以上篇已有獻於尸故此不待三獻又見儐尸禮殺故早致)主婦設二
鉶與糗脩如尸禮主人共祭糗脩祭鉶祭酒受豕匕湇
拜啐酒皆如尸禮嘗鉶不拜注主人如尸禮尊也其異
者不告旨疏(釋曰云主人拜啐酒嘗鉶不拜若然則啐酒有拜嘗鉶無拜按前主婦獻尸尸坐啐)
(酒左執爵嘗上鉶執爵以興坐奠爵拜拜在嘗鉶之下則嘗鉶有拜坐啐酒不拜與此違者彼拜雖在嘗鉶下)
(其拜仍為啐酒拜在嘗鉶下者以因坐啐酒不興即嘗鉶嘗鉶訖執爵興坐奠爵拜拜仍為啐酒是以特牲少)
(牢尸嘗鉶皆不拜或此經啐酒之上無拜文有者衍字也)其受豕脀受豕燔亦如尸
禮坐卒爵拜主婦北面答拜受爵○尸降筵受主婦爵
以降注將酢主婦疏(釋曰自此盡皆就筵論尸酢主婦之事此科內從酢有三主婦受酢)
(之時婦贊者設豆籩一也司馬設羊俎二也次賓羞羊燔主婦卒爵三也以其主婦受從與侑同三主人受從)
(與尸同五尊卑差也)主人降侑降主婦入于房主人立于洗東北
西面侑東面于西階西南注俟尸洗尸易爵于篚盥洗
爵注易爵者男女不相襲爵主人揖尸侑注將升主人
升尸升自西階侑從主人北面立于東楹東侑西楹西
北面立注俟尸酌尸酌主婦出于房西面拜受爵尸北
面于侑東答拜主婦入于房司宮設席于房中南面主
婦立于席西注設席者主婦尊今文曰南面立於席西
疏(注釋曰以賓長以下皆無設席之文唯主婦與主人同設席故云主婦尊特牲及下大夫主婦設席亦是)
(主婦尊)婦贊者薦韭菹醢坐奠于筵前菹在西方婦人贊
者執麷蕡以授婦贊者婦贊者不興受設麷于菹西蕡
在麷南注婦人贊者宗婦之少者疏(注釋曰按特牲記云宗婦北堂東面)
(北上注云宗婦族人之婦其夫屬于所祭為子孫者是也彼直云宗婦是特牲宗婦一人而已不言贊或少未)
(可定此大夫禮隆贊非一人而稱贊贊主婦及長婦故云宗婦之少者)主婦升筵司馬設
羊俎于豆南主婦坐左執爵右取菹㨎于醢祭于豆閒
又取麷蕡兼祭于豆祭主婦奠爵興取肺坐絶祭嚌之
興加于俎坐挩手祭酒啐酒注挩手者于帨帨佩巾內
則曰婦人亦左佩紛帨古文帨作說音義(挩申銳反注紛帨音同)
次賓羞羊燔主婦興受燔如主人之禮主婦執爵以出
于房西面于主人席北立卒爵執爵拜尸西楹西北面
答拜主婦入立于房尸主人及侑皆就筵注出房立卒
爵宜鄉尊不坐者變於主人也執爵拜變於男子也音
義(鄉許亮反)疏(注釋曰云不坐者變於主人也者上主人受酢坐卒爵故云變於主人也執爵拜變於男)
(子者上下經凡男子拜卒爵皆奠爵乃拜故云變於男子也)○上賓洗爵以升酌獻
尸尸拜受爵賓西楹西北面拜送爵尸奠爵于薦左賓
降注上賓賓長也謂之上賓以將獻異之或謂之長賓
奠爵爵止也疏(釋曰此一經論賓長備三獻獻尸其尸奠於薦左未舉之事尸不舉者以三獻)
(訖正禮終欲使神惠均於庭徧得獻乃舉之故下文主人獻及衆賓以下訖乃作止爵若然特牲及下大夫尸)
(在室內始行三獻未行致爵尸奠爵欲得神惠均於室此儐尸之禮室內已行三獻至此儐尸夫婦又已行致)
(爵訖儐尸又在堂故爵止者欲得神惠均於庭與正祭者異注釋曰云上賓賓長者上文云賓長設羊俎是也)
(此與上文賓長互見為一人云謂之上賓以將獻異之者言長賓賓中長尊稱輕若言上賓賓中上尊稱重故)
(以將獻變言上賓云或謂之長賓者或少牢文案彼云長賓洗爵獻于尸此異之稱上賓者少牢尸有父尊屈)
(之故但云長賓耳若然不儐尸亦云長賓特牲云賓三獻如初又不言長賓者士賓卑又屈之云奠爵爵止者)
(特牲云賓三獻如初燔從如初爵止不儐尸者亦然是其爵止之事按下經爵止者多非為賓神惠之事故此)
(特解之)○主人降洗爵尸侑降主人奠爵于篚辭尸對卒
洗揖尸升侑不升注侑不升尸禮益殺不從疏(釋曰自此盡皆)
(左之論主人酬尸設羞之事注釋曰云侑不升尸禮益殺者儐尸之禮殺於初今侑不升又殺故云益殺也)
主人實爵酬尸東楹東北面坐奠爵拜尸西楹西北面
答拜坐祭遂飲卒爵拜尸答拜降洗尸降辭主人奠爵
于篚對卒洗主人升尸升主人實爵尸拜受爵主人反
位答拜尸北面坐奠爵于薦左注降洗者主人疏(釋曰此主)
(人酬尸尸奠於薦左者不舉按下經二人舉觶于尸侑侑奠觶于右注云奠于右者不舉也神惠右不舉變於)
(飲酒與此不同者特牲及下不儐尸皆無酬尸之事此特有之由儐尸如與賓客飲酒故有酬異於神惠神惠)
(右不舉侑奠於右是也侑一名加者少牢無侑及此乃有故無加稱是以主人酬賓賓奠於左亦是神惠故即)
(舉之特牲及不儐尸皆有酬賓同是神惠故皆奠於左也)尸侑主人皆升筵○乃羞
宰夫羞房中之羞于尸侑主人主婦皆右之司士羞庶
羞于尸侑主人主婦皆左之注二羞所以盡歡心房中
之羞其籩則糗餌粉餈其豆則酏食糝食庶羞羊臐豕
膮皆有胾醢房中之羞內羞也內羞在右隂也庶羞在
左陽也音義(餈在私反酏以支反劉書支反食音寺下同糝素感反)疏(注釋曰以二羞是庶)
(羞房中之羞以賓尸用之故云盡歡心云房中之羞其籩則糗餌粉餈者是周禮籩人職羞籩之實按彼鄭注)
(云此二物皆粉稻米黍米所為也合蒸曰餌餅之曰餈糗者擣粉熬大豆為餌餈之粘著以粉之耳餌言糗餈)
(言粉互相足是也云其豆則酏食糝食者周禮醢人職羞豆之實按彼鄭云酏&KR0673;也內則曰取稻米舉糔溲之)
(小切狼臅膏以與稻米為&KR0673;又曰糝取牛羊豕之肉三如一小切之與稻米稻米二肉一合以為餌煎之是也)
(若然按王制云庶羞不踰牲注云祭以羊則不以牛肉為羞依內則羞用三牲者據得用大牢者若大夫已下)
(不用大牢者則無牛矣而此引之者舉其成文以曉人耳云庶羞羊臐豕膮皆有胾知者按公食大夫牲皆&KR0796;)
(及炙胾今此鄭直云臐胾不言炙者公食大夫是食禮故庶羞竝陳此儐尸飲酒之禮故主人獻尸皆羊燔從)
(主婦獻皆豕燔從酬賓之後乃言司士羞庶羞則知止有羊臐豕膮羊胾豕胾以其燔炙前已從獻訖故知止)
(有臐胾而已云房中之羞內羞也者按下大夫不儐尸云乃羞宰夫羞房中之羞司士羞庶羞于尸祝主人主)
(婦內羞在右庶羞在左是也云內羞在右隂也者以其是榖物故云隂也云庶羞在左陽也者以其是牲物故)
(云陽也大宗伯亦云天產作隂德地產作陽德鄭亦云天產六牲之屬地產九榖之屬是其榖物隂牲物陽者)
(也)○主人降南面拜衆賓于門東三拜衆賓門東北面
皆答壹拜注拜于門東眀少南就之也言三拜者衆賓
賤旅之也衆賓一拜賤也卿大夫尊賓賤純臣也位在
門東仐文壹為一疏(釋曰自此盡賓降論主人獻長賓已下并主人受酢之事注釋曰云)
(拜于門東眀少南就之也者以其繼門言之眀少南就之云言三拜也者衆賓賤旅之也者按周禮司士職孤)
(卿特揖大夫以其等旅揖注云特揖一一揖之旅衆也大夫爵同者衆揖之此云旅之者旅衆也衆人共得一)
(拜云衆賓一拜賤也者以賤不得備禮故云賤也云純臣也位在門東者此對特牲記云公有司門西北面東)
(上獻次衆賓私臣門東北面西上獻次兄弟此賓皆在門東故云純臣者指北面時也得獻訖在西階下即不)
(純臣故下經云獻私人于阼階上注云私人家臣已所自謁除也大夫言私人明不純臣也若然大夫云私人)
(見不純臣士言私臣不言人者大夫尊近君若言私臣則臣與君不異故名私人士卑無辟君臣之名不嫌故)
(名私臣)主人洗爵長賓辭主人奠爵于篚興對卒洗升酌
獻賓于西階上長賓升拜受爵主人在其右北面答拜
宰夫自東房薦脯醢醢在西司士設俎于豆北羊骼一
腸一胃一切肺一膚一注羊骼羊左骼上賓一體賤也
薦與設俎者既則俟于西序端古文骼為胳疏(注釋曰云設俎)
(者既則俟于西序端者按鄉飲酒司正升相旅受酬者降席司正退立于序端然則先事既設後事未至其退)
(立之位當在于序端知此不降者下文賓執祭以降宰夫執薦以從司士執俎以從無升文眀此不降退立于)
(序端可知)賓坐左執爵右取脯㨎于醢祭之執爵興取肺坐
祭之祭酒遂飲卒爵執以興坐奠爵拜執爵以興主人
答拜受爵賓坐取祭以降西面坐委于西階西南注成
祭於上尊賓也取祭以降反下位也反下位而在西階
西南已獻尊之祭脯肺疏(注釋曰云取祭以降反下位也反下位而在西階西南已)
(獻尊之者凡言反位者或反初位或上下位異亦為反此則初位在門東今得獻反在西階南與主人相對已)
(獻尊之故也若燕禮士得獻位于東方亦是尊之者也云祭脯肺者按經云取脯取肺祭之明祭是脯肺)宰
夫執薦以從設于祭東司士執俎以從設于薦東○衆
賓長升拜受爵主人答拜坐祭立飲卒爵不拜既爵注
既盡也長賓升者以次第升受獻言衆賓長拜則其餘
不拜疏(注釋曰云長賓升者以次第升受獻者知不直次上賓後一人為衆賓長時受獻必以長幼次)
(第受獻者以其下文云宰夫贊主人酌若是以辯鄭云每獻一人奠空爵于棜宰夫酌授於尊南是以長幼次)
(第受獻也)宰夫贊主人酌若是以辯注主人每獻一人奠空
爵于棜宰夫酌授於尊南今文若為如辯皆作徧辯受
爵其薦脯醢與脀設于其位其位繼上賓而南皆東面
其脀體儀也注徧獻乃薦略之亦宰夫薦司士脀儀者
尊體盡儀度餘骨可用而用之尊者用尊體卑者用卑
體而已亦有切肺膚今文儀皆為&KR2846;或為議音義(度大各反)
(&KR2846;劉音儀)疏(注釋曰云徧獻乃薦略之者謂若燕禮三卿已上得獻即薦大夫徧獻乃薦亦其類云亦宰夫)
(薦司士脀者此約上賓此衆賓亦同此二人為之云儀者尊體盡儀度餘骨可用而用之尊者用尊體卑者用)
(卑體而已者以其言儀取尊卑得其儀但尊體既盡就卑體之中度尊卑之儀而用之不可辯其尊體故鄭以)
(意解之尊者用尊體卑者用卑體而已也云亦有切肺膚者按特牲用離肺知此衆賓用切肺膚者以其侑用)
(切肺不敢殊於尸眀衆賓亦不敢殊於侑若然不儐尸者亦是不敢變於儐尸禮也)○乃升長賓
主人酌酢于長賓西階上北面賓在左注言升長賓則
有贊者為之主人酌自酢序賓意賓卑不敢酢疏(注釋曰特)
(牲主人獻長賓訖即酢此辯獻乃酢者主人益尊先自逹其意特牲主人獻內賓辯乃自酢注云爵辯乃自酢)
(以初不殊其長也則此大夫尊初則殊其長故也)主人坐奠爵拜執爵以興賓
答拜坐祭遂飲卒爵執爵以興坐奠爵拜賓答拜賓降
注降反位○宰夫洗觶以升主人受酌降酬長賓于西
階南北面賓在左主人坐奠爵拜賓答拜坐祭遂飲卒
爵拜賓答拜注宰夫授主人觶則受其虚爵奠于篚疏
(釋曰自此盡于薦左論主人酬長賓于堂下之事也注釋曰云宰夫授主人觶則受其虚爵奠于篚者謂上主)
(人受賓之酢爵仐宰夫既授觶訖因受取酢之虚爵降奠於篚也知然者上文主人受爵訖賓降主人無降文)
(即云宰夫授觶主人受之眀主人手中虚爵宰夫受之奠於篚可知若然知不待酬賓虚觶受之奠於篚者以)
(其下文賓之虚觶奠於薦左故知非賓虚觶其賓奠薦左者後舉之以為無算爵也)主人洗賓辭
主人坐奠爵于篚對卒洗升酌降復位賓拜受爵主人
拜送爵賓西面坐奠爵于薦左○主人洗升酌獻兄弟
于阼階上兄弟之長升拜受爵主人在其右答拜坐祭
立飲不拜既爵皆若是以辯注兄弟長幼立飲賤不别
大夫之賓尊於兄弟宰夫不贊酌者兄弟以親昵來不
以官待之音義(别彼列反昵女乙反)疏(釋曰自此盡其衆儀也論主人獻兄弟於阼階之事)
(注釋曰云兄弟長幼立飲賤不别者按特牲云獻長兄弟于阼階上如賓儀士卑長兄弟為貴殊貴賤故云如)
(賓儀長賓坐飲也此大夫禮長賓坐飲衆賓立飲至於大夫貴兄弟賤兄弟長幼皆立飲不得如賓儀故立飲)
(賤不别也云大夫之賓尊於兄弟宰夫不贊酌者兄弟以親昵來不以官待之者決上文大夫賓貴使宰夫贊)
(酌今兄弟酌不使宰夫贊酌者為兄弟是親昵不以官待之故兄弟雖賤於賓不得使人贊酌而親之也)辯
受爵其位在洗東西面北上升受爵其薦脀設于其位
注亦辯獻乃薦既云辯矣復言升受爵者為衆兄弟言
也衆兄弟升不拜受爵先著其位於上乃後云薦脀設
於其位眀位初在是也位不繼於主人而云洗東卑不
統於尊此薦脀皆使私人疏(注釋曰云既云辯矣復言升受爵者為衆兄弟言也)
(者以上經云兄弟之長升拜受爵嫌衆兄弟亦升拜受爵是以此更云升受爵直為衆兄弟不拜受爵而言鄭)
(即云衆兄弟升不拜受爵也若然上賓拜受爵又拜既爵衆賓拜受爵不拜既爵長兄弟得與衆賓同衆兄弟)
(又不拜受爵是其差也云先著其位於上乃後云薦脀設於其位眀位初在是者初位謂經云其位在洗東西)
(面北上是先著其位於上乃云升受爵者謂發此位升堂受爵又云薦脀設於其位者謂受爵時設薦脀於洗)
(東西面位是先著其位於上乃後云薦脀設於其位眀位初在是也故先云洗東位以此而言則衆賓亦先有)
(位在門東北面繼上賓後獻訖亦薦脀於位皆是先有位不繼於門東而在西階西南者彼謂已獻薦之故也)
(云位不繼於主人而云洗東卑不統於尊者按特牲主人卑故兄弟助祭之位得繼主人於阼階下南陳又得)
(辟大夫不敢自尊也此以大夫尊故兄弟之位在洗東不繼主人卑不統於尊故也云此薦脀皆使私人者上)
(獻賓長及衆賓使宰夫設薦司士設俎又使宰夫贊酌至於此獻兄弟為親昵不以官待之主人親酌眀亦不)
(以官使私人薦脀可知)其先生之脀折脅一膚一注先生長兄弟
折豕左肩之折疏(注釋曰知先生是長兄弟者以其文承長兄弟之下故知先生非老人教)
(學者折是豕左肩之折者以上初升牲體眀侑俎豕左肩折注云折分為長兄弟俎是也)其衆儀也
○主人洗獻內賓于房中南面拜受爵主人南面于其
右答拜注內賓姑姊妹及宗婦獻于主婦之席東主人
不西面尊不與為賓主禮也南面於其右主人之位恒
左人疏(釋曰自此盡亦有薦脀論主人獻姑姊之等於房中之事注釋曰知內賓是姑姊妹及宗婦者)
(約特牲記而知也云獻於主婦之席東主人不西面尊不與為賓主禮也者按特牲獻內兄弟於房中如獻衆)
(兄弟之儀主人西面答拜此大夫禮主人南面拜故決之不與為賓主之禮也云南面於其右主人之位恒左)
(人者謂人在主人左若鄉飲酒鄉射之等於西階上北面主人在東賓在西此南面則主在西賓在東故云恒)
(左人也)坐祭立飲不拜既爵若是以辯亦有薦脀注亦設
薦脀於其位特牲饋食禮記曰內賓立于房中西墉下
東面南上宗婦北堂東面北上疏(注釋曰云亦設薦脀於其位者言亦者亦)
(上先生之等引特牲記者欲見內賓設薦之位處)○主人降洗升獻私人于阼
階上拜于下升受主人答其長拜乃降坐祭立飲不拜
既爵若是以辯宰夫贊主人酌主人於其羣私人不答
拜其位繼兄弟之南亦北上亦有薦脀注私人家臣已
所自謁除也大夫言私人眀不純臣也士言私臣眀有
君之道北上不敢專其位亦有薦脀初亦北面在衆賓
之後爾言繼者以爵既獻為文凡獻位定疏(釋曰自此盡主人就)
(筵論主人獻私人之事注釋曰云私人家臣已所自謁除也者此對公士得君所命者此乃大夫自謁請於君)
(除其課役以補任為之云大夫言私人眀不純臣也者大夫尊近於君故屈己之臣名為私人云士言私臣眀)
(有君之道者士卑不嫌近君故得名屬吏為私臣也云北上不敢專其位者以其兄弟北上今繼兄弟之南亦)
(北上與兄弟位同故云不敢專其位云凡獻位定者上衆兄弟云其位在洗東西面北上升受爵其薦脀設于)
(其位注云先著其位於上眀位初在是此不先著位于上俱言繼兄弟者是據獻位為言則未獻時在衆賓後)
(矣按特牲記云私臣位在門東北面是衆賓後也云凡獻位定則是未獻以前非定位也)主人就筵
注古文曰升就筵○尸作三獻之爵注上賓所獻爵不
言三獻作之者賓尸而尸益卑可以自舉疏(釋曰自此盡降實于)
(篚論舉三獻之爵賓長又獻侑并致爵之事注釋曰云上賓所獻爵者若然三獻是上賓不言上賓而言三獻)
(者以其主人主婦并此賓長備三獻因號上賓為三獻是以事名官者也云不言三獻作之者對特牲云三獻)
(作止爵故決之下大夫不儐尸自作爵者順上大夫為文作其爵者以神惠均於庭訖欲使尸飲此酒但此一)
(節之內有四爵行事四者尸作三獻之爵一也獻侑二也致爵於主人三也受尸酢四也)司士羞湇
魚縮執俎以升尸取膴祭祭之祭酒卒爵注不羞魚匕
湇略小味也羊有正俎羞匕湇肉湇豕無正俎魚無匕
湇隆汚之殺音義(汚音烏)疏(注釋曰云不羞魚匕湇略小味也者對羊豕牲之大有匕)
(湇之等魚無以魚為小味故略之也云隆汚之殺者以有者為隆盛無者為殺少也)司士縮奠俎
于羊俎南横載于羊俎卒乃縮執俎以降尸奠爵拜三
獻北面答拜受爵○酌獻侑侑拜受三獻北面答拜司
馬羞湇魚一如尸禮卒爵拜三獻答拜受爵注司馬羞
湇魚變於尸疏(注釋曰上文尸使司士羞魚此侑使司馬羞魚故云變於尸也)○酌致
主人主人拜受爵三獻東楹東北面答拜注賓拜於東
楹東以主人拜受於席就之疏(注釋曰就之者賓於禮當在西階上今在東楹)
(之東以主人席在於阼階是以賓拜於東楹東就之也)司士羞一湇魚如尸禮卒
爵拜三獻答拜受爵○尸降筵受三獻酌以酢之注既
致主人尸乃酢之遂賓意疏(注釋曰遂賓意者賓雖不言其意欲得與主人抗獻)
(酢之禮今乃見致爵於主人訖即酌以酢賓是遂逹賓之意)三獻西楹西北面拜受
爵尸在其右以授之尸升筵南面答拜坐祭遂飲卒爵
拜尸答拜執爵以降實于篚○二人洗觶升實爵西楹
西北面東上坐奠爵拜執爵以興尸侑答拜坐祭遂飲
卒爵執爵以興坐奠爵拜尸侑答拜皆降注三獻而禮
小成使二人舉爵序殷勤於尸侑疏(釋曰自此盡及私人論旅酬從尸及)
(上下無不徧之事注釋曰云三獻而禮小成者以此獻為正後仍有舉奠加爵之等終備乃是禮之大成故云)
(小成也云使二人舉爵序殷勤於尸侑者飲酒之禮酬與無算爵乃盡歡心故以旅酬及無算乃為殷勤於尸)
(侑也案鄉飲酒及鄉射特牲等皆一人舉觶為旅酬始二人舉觶為無算爵始今儐尸乃以二人為旅酬始者)
(此儐尸别一體與彼不同以其初時主人酬尸尸奠之侑未得酬故使二人舉觶侑乃得奠而不舉侑既奠一)
(爵尸一爵遂酬於下是以湏二人舉觶)洗升酌反位尸侑皆拜受爵舉觶
者皆拜送侑奠觶于右注奠于右者不舉也神惠右不
舉變於飲酒○尸遂執觶以興北面于阼階上酬主人
主人在右注尸拜於阼階上酬禮殺疏(注釋曰決上文尸酢主人主人)
(東楹東北面拜受爵尸西楹西北面答拜是各於其階今尸酬主人同于阼階故云禮殺也)坐奠爵
拜主人答拜不祭立飲卒爵不拜既爵酌就于阼階上
酬主人注言就者主人立待之疏(注釋曰言立待之者以其不言適阼階上)
(酢主人眀主人不去立待之可知)主人拜受爵尸拜送注酬不奠者急
酬侑也疏(注釋曰此決上主人酬賓奠之也)尸就筵主人以酬侑于西
楹西侑在左坐奠爵拜執爵興侑答拜不祭立飲卒爵
不拜既爵酌復位侑拜受主人拜送注言酌復位眀授
於西階上主人復筵乃升長賓侑酬之如主人之禮注
遂旅也言升長賓則有贊呼之疏(注釋曰知者若不贊呼之則當如上文衆)
(賓長升兄弟之長升拜受爵故知有贊呼之也)至于衆賓遂及兄弟亦如之皆
飲于上注上西階上遂及私人拜受者升受下飲注私
人之長拜於下升受兄弟之爵下飲之疏(注釋曰私人位在兄弟之)
(南今言下飲之則私人之長一人在西階下飲之其餘私人皆飲於其位故下經云卒爵升酌以之其位相酬)
(辯是也)卒爵升酌以之其位相酬辯注其位兄弟南位亦
拜受拜送升酌由西階卒飲者實爵于篚注末受酬者
雖無所旅猶飲疏(注釋曰凡旅酬之法皆執觶酒以酬前人前人領受其意乃始自飲此私)
(人末受酬者彼雖無人可旅猶自飲之訖乃實爵於篚以其酒是前人所酬不可不飲故也)○乃羞
庶羞于賓兄弟內賓及私人注無房中之羞賤也此羞
同時羞則酌房中亦旅其始主婦舉觶於內賓遂及宗
婦疏(釋曰此經論無算爵時羞庶羞於賓及兄弟之等事注釋曰云此羞同時羞則酌房中亦旅者旅酬)
(之下云乃羞庶羞內賓羞在私人之上私人得旅酬則房中內賓亦旅可知)○兄弟之後生
者舉觶于其長注後生年少也古文觶皆為爵延熹中
詔校書定作觶音義(熹許其反)疏(釋曰自此盡爵止論後生舉觶於長兄弟主人酬兄)
(弟之事兄弟之後生者舉觶于其長為無算爵者以其長賓所舉奠酬亦為無算爵以此二觶者皆在堂下故)
(為無算爵尸不與無算爵故舉堂下觶為無算爵其為旅酬皆從上發尸為首故特牲等使一人舉觶與賓長)
(所舉薦南之觶為旅酬此賓不舉旅酬皆從尸舉故所奠者為無算爵亦是異於特牲)洗升酌降
北面立于阼階南長在左坐奠爵拜執爵以興長答拜
注長在左辟主人疏(注釋曰凡獻酬之法主人常左人若北面則主人在東今長兄弟北)
(面云長在左則在西故辟主人也)坐祭遂飲卒爵執爵以興坐奠爵拜
執爵以興長答拜洗升酌降長拜受于其位舉爵者東
面答拜爵止注拜受答拜不北面者儐尸禮殺長賓言
奠兄弟言止互相發眀相待也疏(注釋曰云儐尸禮殺者案特牲兄弟之弟)
(子舉觶於其長為旅酬又賓弟子兄弟弟子舉觶於其長為無算爵拜送皆北面此云東面決上賓尸禮殺也)
(云長賓言奠兄弟言止互相發眀者上文主人酬賓奠爵于薦左是長賓言奠此言爵止是兄弟言止長賓言)
(奠眀止而未行此言止眀亦奠薦左故云互相發眀也云相待也者酬賓雖在前及其行之相待俱時舉行故)
(下文云賓及兄弟交錯其酬皆遂及私人爵無算是也若二人舉觶于尸侑侑奠于右不舉尸即酬主人主人)
(酬侑侑酬長賓至于衆賓遂及兄弟遂及私人依次第行徧不交錯所謂旅酬也)○賓長獻于
尸如初無湇爵不止注賓長者賓之長次上賓者非即
上賓也如初如其獻侑酌致主人受尸酢也無湇爵不
止别不如初者不使兄弟不稱加爵大夫尊也不用觚
大夫尊者也注(釋曰此一經論衆賓長為加爵數多與上賓異何者上賓獻侑致爵於主人時)
(皆有湇魚從今無湇魚從故經云無湇也云爵不止者上賓獻尸時亦奠爵待獻堂下畢乃舉觶今尸不止爵)
(即飲故云爵不止注釋曰云賓長者賓之長次上賓者非即上賓者以其上賓將獻異之言上賓此不異其文)
(眀非上文上賓為賓長者故以為次上賓者也經云無湇爵不止文在如初之下不蒙如初之文則知與上異)
(故文在如初下也云不使兄弟不稱加爵大夫尊也者此決特牲云長兄弟為加爵又衆賓長為加爵不言獻)
(此言獻者尊大夫若三獻之外更容有獻故云大夫尊也云不用觚大夫尊者此亦決特牲云長兄弟洗觚為)
(加爵此用爵爵尊於觚故云大夫尊者也)○賓一人舉爵于尸如初亦遂之
於下注一人次賓長者如初如二人洗觶之為也遂之
於下者逐及賓兄弟下至于私人故言亦遂之于下也
上言無湇爵不止互相發眀疏(釋曰此一經論次賓舉觚于尸更為旅酬如上)
(旅酬之事但前二人舉觶於尸侑尸舉旅酬從上至下皆徧飲今亦從上至下故云亦遂之於下注釋曰云上)
(言無湇爵不止互相發眀者上經云爵止與上賓奠爵云互相發眀今此又與上文無湇爵不止相發眀是以)
(二文皆在如初之下)○賓及兄弟交錯其酬皆遂及私人爵無算
注算數也長賓取觶酬兄弟之黨長兄弟取觶酬賓之
黨唯己所欲無有次第之數也疏(釋曰自此盡有司徹論堂下行無算爵禮)
(終尸侑出主人送於廟門外之事注釋曰云長賓取觶者是主人酬賓觶云長兄弟取觶者是兄弟之後生者)
(舉觶于其長之觶也)○尸出侑從主人送于廟門之外拜尸不顧
注拜送之疏(釋曰儐尸之禮尸侑賓也故孔子亦云賓不顧矣)拜侑與長賓亦
如之衆賓從注從者不拜送也司士歸尸侑之俎注尸
侑尊送其家主人退注反於寢也有司徹注徹堂上下
之薦俎也外賓尸雖堂上婦人不徹疏(注釋曰云徹堂上下之薦俎也)
(者案上文堂上有尸侑之薦俎堂下有賓及兄弟之薦俎皆徹之也云外賓尸雖堂上婦人不徹者案特牲云)
(宗婦徹祝籩豆入于房徹主婦薦俎此篇首云有司徹鄭注云徹室中之饋及祝佐食之俎為將儐尸故使有)
(司徹之下大夫不儐尸改饋饌于室中西北隅云有司官徹饋饌於室中西北隅至篇末禮終云婦人乃徹注)
(云徹祝之薦及房中薦俎不使有司者下上大夫之禮然則此篇首云有司徹别無婦人也下大夫有司饌陽)
(厭婦人徹之篇末云徹室中之饌注云有司饌之婦人徹之外內相兼禮殺此戶外儐尸亦禮殺嫌婦人亦徹)
(之故云雖堂上婦人不徹婦人必不徹者異於下大夫也堂上儐尸猶如室內之陽厭故鄭注篇首云儐尸則)
(不設饌西北隅以此薦俎之陳有祭象而亦足以厭飫神是也)
若不賓尸注不賓尸謂下大夫也其牲物則同不得備
其禮耳舊說云謂大夫有疾病攝昆弟祭曾子問曰攝
主不厭祭不旅不假不綏祭不配布奠于賓賓奠而不
舉而此備有似失之矣音義(綏許恚反本亦作隋同後皆放此)疏(釋曰自此)
(盡牢舉如儐論下大夫不賓尸之事注釋曰云不賓尸謂下大夫者從尸飲七已前皆與上大夫賓尸者同已)
(後則以此祝侑續之是不儐尸之禮故云不賓尸謂下大夫也云其牲物則同不得備其禮耳者謂不備儐尸)
(禮也引曾子問者破舊說案彼上云若宗子有罪居于他國庶子為大夫其祭也祝曰孝子某使介子某執其)
(常事攝主不厭祭不旅不假不綏祭不配注云皆辟正主厭厭飫神也厭有隂有陽迎尸之前祝酌奠奠之且)
(饗是隂厭也尸謖之後徹薦俎敦設于西北隅是陽厭也此不厭者不陽厭也不旅不旅酬也假讀為嘏不嘏)
(不嘏主人也不綏祭謂今主人也又云布奠於賓賓奠而不舉謂主人酬賓奠觶于薦北賓取觶奠于薦南是)
(也云而此備有似失之矣謂此不儐尸者不厭已下皆有則非如舊說使昆弟攝者故云似失之矣)則祝
侑亦如之注謂尸七飯時音義(飯扶晚反後皆同)疏(注釋曰案上篇尸食)
(七飯告飽祝西面于主人之南獨侑不拜侑曰皇尸未實侑是也)尸食注八飯疏(注釋曰上)
(已七飯故知此當八飯也)乃盛俎臑臂肫脡脊横脊短脅代脅皆牢
注盛者盛於肵俎也此七體羊豕其脊脅皆取一骨也
與所舉正脊幹骼凡十矣肩未舉既舉而俎猶有六體
焉音義(盛音成注及下同)疏(釋曰案特牲尸食訖乃盛今八飯即盛者大夫禮與士相變若然此)
(先言臑者見從下起不言盛肩肩未舉舉乃盛不言骼骼已舉先在俎有司徹不盛俎者賓尸之禮更無所用)
(全以歸尸故也注釋曰云盛者盛於肵俎也者以特牲云盛肵俎俎釋三个故知盛於肵以歸尸故也云此七)
(體羊豕者以其五鼎下有魚腊膚又不升故唯羊豕也云其脊脅皆取一骨也與所舉正脊幹骼凡十矣者案)
(上篇載時皆二骨以竝今但盛一骨不云正脊長脅者先舉一骨故不序也凡骨體之數左右合為二十一體)
(案少牢注云肩臂臑肱骨也膞骼股骨也鄉飲酒注前脛骨三肩臂臑也後脛骨二膞骼也又後有髀觳折特)
(牲記云主婦俎觳折注云觳後足也昏禮不數者凡體前貴於後觳賤於臑故數臑不數觳是以不升於鼎又)
(以髀在肫上以竅賤正俎不用又脊有三分一分以為正脊次中為脡脊後分為横脊脅亦為三分前分為代)
(脅次中為長脅後分為短脅是其二十一體也云而俎猶有六體焉者謂三脊三脅皆取一骨盛於肵各有一)
(骨體在俎不取以備陽厭也故云而俎猶有六體焉也)魚七注盛半也魚十有五
而俎其一已舉必盛半者魚無足翼於牲象脊脅而已
疏(注釋曰云魚十有五而俎者案少牢載魚鮒云十有五而俎云其一已舉者謂尸食時已舉其一唯有十)
(四在云必盛半者魚無足翼於牲象脊脅而已者案中候云魚者水精隨流出入得申朕意鄭注引春秋緯璇)
(璣樞曰魚無足翼紂如魚乃討之是也紂雖有臣無益於股肱若魚雖有翼不能飛若然此注云魚無翼者亦)
(從彼文魚雖有翼不能飛云象脊脅者六體十二骨盛六是半魚無足象牲脊脅亦盛半盛半相似數則不同)
(以其牲之脊脅則六魚之半則七也)腊辯無髀注亦盛半也所盛者右體
也脊屬焉言無髀者云一純而俎嫌有之古文髀作脾
疏(注釋曰云亦盛半者謂除尸舉其餘兩半亦似魚十四盛七為半必知盛半者以其此腊在魚下眀盛半)
(與魚同此腊亦盛右體知者以其牲用右故此亦盛右體知脊屬焉者案上篇少牢云腊一純而俎脊不折直)
(為一叚代脅長脅短脅各一叚左右三脅脅骨合為六體并脊為七通肩臂等十為十七體與牲體同如腊肩)
(尸食既舉而俎唯有十六在言盛半眀脊屬又且凡牲載體者脊皆屬焉下經云乃摭于魚腊俎俎釋三个其)
(餘皆取之眀不盡盛可知若然案上虞禮升腊左胖髀不升實于下鼎注云腊亦七體牲之類又特牲記云腊)
(如牲骨鄭注云不但言體以有一骨二骨者以此言之腊與牲體設骨多少盡同而云腊脊脅皆一叚者以其)
(左右盡升欲使祝及主婦已下俱取於此腊體故下云祝主人之魚腊取于是注云祝主人主婦俎之魚腊取)
(於此者大夫之禮文待神餘也三者各取一魚其腊主人臂主婦臑祝則骼也今若復分一骨二骨則數多於)
(特牲特牲祝以下俎無腊體不升腊左胖故云腊如牲骨與牲右胖同上篇少牢雖祝俎有腊兩髀屬竅上大)
(夫禮又異於此士虞禮祝以下亦無腊體故鄭注士虞禮腊亦七體牲之類鄭注士昏禮云凡腊用純者據上)
(下大夫以上祭祀及士之嘉禮士祭禮則腊不用純辟大夫云言無髀者云一純而俎嫌有之者案上篇少牢)
(載腊云一純而俎不云髀不升故此眀之而云腊辯無髀也案上篇少牢祝俎云腊兩髀在祝俎不升於鼎不)
(在神俎已自眀矣今此更眀之者以少牢陳鼎上下大夫皆同今此下大夫不儐尸其祝俎腊骼不云無髀何)
(以眀之)卒盛乃舉牢肩尸受振祭嚌之佐食受加于肵注
卒已佐食取一俎于堂下以入奠于羊俎東注不言魚
俎東主於尊注(注釋曰案少牢云設俎羊在豆東豕亞其北魚在羊東腊在豕東特膚當俎北)
(端今摭魚腊宜在魚俎東而繼羊俎言之以羊尊為主也)乃摭于魚腊俎俎釋三个
其餘皆取之實于一俎以出注个猶枚也魚摭四枚腊
摭五枚其所釋者腊則短脅正脅代脅魚三枚而已今
文摭為揲音義(个古賀反揲之石反劉音與摭同)疏(注釋曰知魚摭四枚腊摭五枚者以)
(魚盛半其俎猶有七个在故摭去四枚釋三个腊盛半而俎猶有八體在摭去五枚釋三个皆為改饌西北隅)
(也云腊則短脅正脅代脅魚三枚而已者以腊右體已盛脊又屬焉唯有左在下文云主人腊臂主婦腊臑祝)
(則骼所釋者故知脅又牲體所釋者是脅脊此腊脊已在盛半限故知所釋唯有三脅耳)祝主人之
魚腊取于是注祝主人主婦俎之魚腊取于此者大夫
之禮文待神餘也三者各取一魚其腊主人臂主婦臑
祝則骼也與此皆於鼎側更載焉不言主婦未聞音義
(與音余)疏(注釋曰案特牲士禮不待神餘故主人主婦祝皆無腊上大夫之祝當有腊俎至於儐尸腊為)
(庶羞又不載於俎與此異此下大夫侍神餘故祝主人主婦皆有腊體也云其腊主人臂主婦臑祝則骼也與)
(者主人用臂主婦用臑見於下經祝無文而知用骼以其骼無正文故云與以疑之也云此皆於鼎側更載焉)
(者上摭時共在一俎以出及下設時主人主婦及祝各異俎又不同時故知更載俎云鼎側則不復升鼎也云)
(不言主婦未聞者下有主婦俎腊臑則主婦用腊可知此經直云祝主人不云主婦未聞其義或轉寫者脫耳)
尸不飯告飽主人拜侑不言尸又三飯注凡十一飯士
九飯大夫十一飯其餘有十三飯十五飯疏(注釋曰上篇士禮九)
(飯少牢上下大夫同十一飯士大夫既不分命數為尊卑則五等諸侯同十三飯天子十五飯可知)佐食
受牢舉如儐注舉肺脊疏(釋曰自此盡薦脀皆如儐禮論主人獻尸祝及佐食之事)
(此主人獻有五節主人獻尸一也酢主人二也獻祝三也獻上佐食四也獻下佐食五也)○主人洗
酌酳尸賓羞肝皆如儐禮卒爵主人拜祝受尸爵尸答
拜○祝酌授尸尸以醋主人亦如儐其綏祭其嘏亦如
儐注肝牢肝也綏皆當作挼挼讀為藏其隋之隋古文
為㨎疏(注釋曰云綏皆當作挼者案經唯有一綏而云皆者鄭并下佐食綏總破之故云皆也云讀為)
(藏其隋之隋者讀從周禮守祧職云既祭則藏其隋必讀從之者義取隋藏之事也)○其獻祝與
二佐食其位其薦脀皆如儐○主婦其洗獻于尸亦如
儐注自尸侑不飯告飽至此與儐同者在上篇疏(釋曰自此)
(盡入于房論主婦亞獻尸及祝并獻二佐食之事此一節之內獻數與主人同唯不受嘏為異注釋曰云與儐)
(同者經既云如儐而注復云與儐同者為事在上篇而發也)主婦反取籩于房中執
棗糗坐設之棗在稷南糗在棗南婦贊者執栗脯主婦
不興受設之栗在糗東脯在棗東主婦興反位注棗饋
食之籩糗羞籩之實雜用之下賓尸也栗脯加籩之實
也反位反主人之北拜還爵位疏(釋曰此設籩實繼在少牢室內西南隅隂)
(厭神饌也案周禮籩人職云饋食之籩棗㮚桃乾䕩榛實羞籩之實糗餌粉餈又加籩之實蓤芡㮚脯是鄭據)
(籩人職而言也注釋曰云雜用之下賓尸也者案上賓尸者麷蕡白黑糗餌之等朝事之籩羞籩之實各用之)
(而不雜也案上賓尸主婦亞獻尸設籩直有脯脩二籩下大夫之禮主婦亞獻有四籩者賓尸之禮主人獻尸)
(主婦設四籩麷蕡白黑故至主婦獻時直設糗餌與脯脩二籩通前四籩六籩此主人初獻如上篇無籩從故)
(至主婦亞獻設四籩猶自少於賓尸兩籩)尸左執爵取棗糗祝取栗脯以授
尸尸兼祭于豆祭祭酒啐酒次賓羞牢燔用俎鹽在右
尸兼取燔㨎于鹽振祭嚌之祝受加于肵卒爵主婦拜
祝受尸爵尸答拜注自主婦反籩至祝受加于肵此異
于儐疏(注釋曰上篇主婦但有獻而已無籩燔從之事此篇首儐尸主婦亞獻尸乃有籩餌之事其物)
(又異唯糗同耳故云此異于儐也上注云自尸侑不飯告飽至此與儐同者在上篇下注云自尸卒爵至此亦)
(與儐同者亦在上篇此注云此異于儐者謂自此祝受加于肵己上至主婦反取籩與儐尸異者也鄭所以不)
(在卒爵上注而在尸答拜下注者取終一事故也)○祝易爵洗酌授尸尸以醋
主婦主婦主人之北拜受爵尸答拜主婦反位又拜上
佐食綏祭如儐卒爵拜尸答拜注主婦夾爵拜為不賓
尸降崇敬今文醋曰酌疏(注釋曰案特牲主婦獻尸不夾爵拜上篇上大夫賓尸主)
(婦獻尸夾爵拜此下大夫既不賓尸主婦宜與士妻同今夾爵拜者為不賓尸降崇敬故夾爵拜與上大夫同)
(言降謂降賓尸之禮也)○主婦獻祝其酌如儐拜坐受爵主婦主
人之北答拜注自尸卒爵至此亦與儐同者亦在上篇
疏(注釋曰經無尸卒爵之文鄭注云尸者以經有卒爵之文多故言尸以别之也)宰夫薦棗糗
坐設棗于菹西糗在棗南祝左執爵取棗糗祭于豆祭
祭酒啐酒次賓羞燔如尸禮卒爵注內子不薦籩祝賤
使官可也自宰夫薦至賓羞燔亦異于儐疏(注釋曰案特牲主婦)
(設籩者士妻卑也案上尸與主人籩皆主婦設之至此祝不使主婦而使宰夫設籩故云祝賤使官可也案禮)
(記注內子卿妻引春秋趙姬請逆叔隗以為內子證卿妻為內子今此下大夫妻得稱内子者欲見此下大夫)
(妻於祝不薦籩兼見上大夫妻亦不薦籩故變言內子也或可散文下大夫妻亦得為內子也云自宰大薦至)
(賓羞燔亦異于儐者少牢主婦獻祝亦無籩燔從一事此有籩燔從者亦異于儐也)主婦受爵酌
獻二佐食亦如儐主婦受爵以入于房○賓長洗爵獻
于尸尸拜受賓戶西北面答拜爵止注尸止爵者以三
獻禮成欲神惠之均於室中是以奠而待之疏(釋曰自此盡庶)
(羞在左論賓長獻尸祝佐食并致爵之事此一節之內凡有十爵獻尸一也主婦致爵於主人二也主人酢主)
(婦三也尸作止爵飲訖酢賓長四也賓獻祝五也又獻上佐食六也又獻下佐食七也賓致爵於主人八也又)
(致爵于主婦九也賓受主人酢十也云賓戶西北面答拜者案上少牢正祭賓獻與此篇首賓長獻皆云拜送)
(此特言答拜者下大夫故也言拜送者禮重云答拜者禮輕)○主婦洗于房中酌致
于主人主人拜受主婦戶西北面拜送爵司宮設席注
拜受乃設席變於士也疏(釋曰此下大夫夫婦致爵之禮祭統云夫祭有十倫之義)
(七曰見夫婦之别焉又曰尸酢夫人執柄夫人受尸執足夫婦相授受不相襲處酢必易爵彼據夫婦致爵而)
(言又詩既醉序云醉酒飽德謂見十倫之義志意充滿是天子諸矦皆有夫婦致爵之事但少牢上大夫受致)
(不酢下大夫受致又酢不致士受致自酢又致是上大夫尊辟君受致不酢下大夫與士卑不嫌得與人君同)
(夫婦致爵也注釋曰云拜受乃設席變於士也者案特牲禮未致爵已設席故云異於士其上大夫正祭未致)
(爵至賓尸尸酢主人設席以有賓尸故設席在前也案周禮司几筵云祀先王昨席亦如之鄭注云昨讀如酢)
(謂祭祀及王受酢之席彼受酢時已設席與大夫禮異也鄭注周禮司几筵又云后諸臣致爵乃設席與此禮)
(同者士卑不嫌多與君同故也)主婦薦韭菹醢坐設于席前菹在北方
婦贊者執棗糗以從主婦不興受設棗于菹北糗在棗
西佐食設俎臂脊脅肺皆牢膚三魚一腊臂注臂左臂
也特牲五體此三者以其牢與腊臂而七牢腊俱臂亦
所謂腊如牲體疏(注釋曰知是左臂者右臂尸所用故知左臂也云特牲五體此三者以其)
(牢與腊臂而七者以經云臂脊脅皆牢牢謂羊豕也既羊豕臂脊脅俱有是六也通腊臂而七是以牲體唯有)
(三也云牢腊俱臂亦所謂腊如牲體者腊如牲體特牲記文案彼云腊如牲骨骨即體也故以體言之以其上)
(腊摭五枚左肩臂臑肫胳今主人不用肩而用臂者以其羊豕皆用臂故腊亦用臂是以鄭云腊如牲體但此)
(腊臂直一骨無竝故須云腊如牲體也)主人左執爵右取菹㨎于醢祭于
豆閒遂祭籩奠爵興取牢肺坐絶祭嚌之興加于俎坐
挩手祭酒執爵以興坐卒爵拜注無從者變於士也亦
所謂順而摭也疏(注釋曰云無從者變於士也者案特牲主婦致爵於主人肝燔竝從此無)
(肝燔從故云變於士也)主婦答拜受爵酌以醋戸內北面拜注自
酢不更爵殺疏(注釋曰此决上主婦受酢時祝易爵冼酌授尸尸以酢主婦今自酢又不更爵)
(故云殺也)主人答拜卒爵拜主人答拜主婦以爵入于房○
尸作止爵祭酒卒爵賓拜祝受爵尸答拜注作止爵乃
祭酒亦變於士自爵止至作止爵亦異於儐疏(注釋曰云作止)
(爵乃祭酒亦變於士者特牲賓三獻如初燔從如初爵止無祭酒之文至三獻作止爵尸卒爵亦無祭酒之文)
(知特牲祭酒訖乃止爵者以經云燔從如初乃云爵止鄭注云初亞獻也亞獻時祭酒訖乃始燔從則三獻燔)
(從如初始云爵止明是祭酒既訖乃始止爵今大夫作止爵乃祭酒故云變於士云自爵止至作止爵亦異於)
(儐者此篇首賓尸禮賓長獻尸奠爵又云尸作三獻之爵不解以為與儐同云異者賓尸止爵在致爵後其作)
(之在獻私人後欲神惠之均於庭此止爵在主婦致爵前作之在致爵後欲神惠均於室中與特牲燔從如初)
(爵止同少牢上篇所以不致爵者為賓尸賓尸止爵者欲室中神惠均於庭故止爵也特牲再止爵者一止爵)
(欲神惠均於室中一止爵者順上大夫之禮也)祝酌授尸賓拜受爵尸拜送坐
祭遂飲卒爵拜尸答拜○獻祝及二佐食○洗致爵于
主人注洗致爵者以承佐食賤新之主人席上拜受爵
賓北面答拜坐祭遂飲卒爵拜賓答拜受爵○酌致爵
于主婦主婦北堂司宮設席東面注北堂中房以北東
面者變於士妻賓尸不變者賓尸禮異矣內子東面則
宗婦南面西上內賓自若東面南上疏(注釋曰云東面者變於士妻者)
(案特牲記宗婦北堂東面北上注云宗婦宜統於主婦主婦南面此東面故云變於士妻云內子東面則宗婦)
(南面西上者此無正文鄭以意解之何者宗婦位繼於主婦今主婦准特牲在宗婦位易處則宗婦位亦易處)
(則主婦位南面西上可知云內賓自若東面南上者亦約特牲記文也)主婦席北東面拜
受爵賓西面答拜注席北東面者北為下疏(注釋曰案特牲宗婦)
(東面北上今主婦在宗婦之位東面鄭以北為下者若宗婦之衆則北為上今主婦特位立則依曲禮席東鄉)
(西鄉以南方為上因於隂陽故北為下)婦贊者薦韭菹醢菹在南方婦人
贊者執棗糗授婦贊者婦贊者不興受設棗于菹南糗
在棗東注婦人贊者宗婦之弟婦也音義(弟音娣)佐食設
俎于豆東羊臑豕折羊脊脅祭肺一膚一魚一腊臑注
豕折豕折骨也不言所折略之特牲主婦觳折豕無脊
脅下主人羊豕四體與腊臑而五疏(注釋曰云豕折骨也者謂不全體就)
(體骨中折之故云折骨云不言所折略之者謂不言所折骨名是略之引特牲主婦觳折者鄭略而不言骨名)
(其折是觳折也云豕無脊脅下主人者主人於上文有脊脅也云羊豕四體與腊臑而五者上主人牢與腊臂)
(而七此五是其略也)主婦升筵坐左執爵右取菹㨎于醢祭之祭
籩奠爵興取肺坐絶祭嚌之興加于俎坐挩手祭酒執
爵興筵北東面立卒爵拜注立飲拜既爵者變於丈夫
賓答拜賓受爵○易爵于篚洗酌醋于主人戶西北面
拜主人答拜卒爵拜主人答拜賓以爵降奠于篚注自
賓獻及二佐食至此亦異於儐疏(注釋曰異者謂賓獻及二佐食以下至此)
(奠于篚異於少牢賓長獻直及祝不及佐食故鄭彼注云不獻佐食將儐尸禮殺是也)○乃羞宰
夫羞房中之羞司士羞庶羞于尸祝主人主婦內羞在
右庶羞在左○主人降拜衆賓洗獻衆賓其薦脀其位
其酬醋皆如儐禮○主人洗獻兄弟與内賓與私人皆
如儐禮其位其薦脀皆如儐禮○卒乃羞于賓兄弟內
賓及私人辯注自乃羞至私人之薦脀此亦與儐同者
在此篇不儐尸則祝猶侑耳卒已也乃羞者羞庶羞疏
(釋曰此一經論主人獻堂下衆賓兄弟下及私人并房中內賓皆與上大夫禮同之事)○賓長獻
于尸尸醋獻祝致醋賓以爵降實于篚注致謂致爵于
主人主婦不言如初者爵不止又不及佐食疏(釋曰此經論次)
(賓長獻尸已下之事以其上賓長已獻尸訖眀此是次賓長為加爵也注釋曰云不言如初者爵不止又不及)
(佐食者謂不言同上文云賓長獻于尸如初無湇爵不止注云如初如其獻侑酌致主人受尸酢也無湇爵不)
(止别不如初者此文不與彼同者為經不可如一故鄭注彼此各申經意)○賓兄弟交錯其
酬無算爵注此亦與儐同者在此篇疏(釋曰此一經論堂下賓及兄弟)
(行無算爵之事注釋曰此堂下兄弟及賓行無算爵似上大夫無旅酬故鄭云此亦與儐同者在此篇若此經)
(兼有旅酬鄭不得言與儐同案特牲尸在室內亦不與旅酬之事而堂下賓及兄弟行旅酬又使弟子二人舉)
(觶為無算爵者下大夫雖無儐尸之禮堂上亦與神靈共尊不敢與人君之禮同既與神靈共尊故闕旅酬直)
(行無算爵而已特牲堂下得獻之後與神别尊故旅酬無算爵竝皆行之士賤不嫌與君同故得禮備也)○
利洗爵獻于尸尸醋獻祝祝受祭酒啐酒奠之注利獻
不及主人殺也此亦異於儐疏(釋曰此一經論佐食事尸禮將畢為加爵獻尸)
(及祝之事注釋曰云利獻不及主人殺也者此對上文賓長為加爵及主人此不及主人是殺也又云此亦異)
(於儐者案上少牢無利獻賓三獻尸即止此篇首儐尸之禮佐食又不與故無佐食獻故云異也)○主
人出立于阼階上西面祝出立于西階上東面祝告于
主人曰利成祝入主人降立于阼階東西面尸謖祝前
尸從遂出于廟門祝反復位于室中祝命佐食徹尸俎
佐食乃出尸俎于廟門外有司受歸之徹阼薦俎注自
主人出至此與儐雜者也先𧃊徹主人薦俎者變于士
特牲饋食禮曰徹阼俎豆籩設于東序下疏(注釋曰云自主人出)
(至此與儐雜者也者謂有同有不同故上少牢直云祝告曰利成此云祝告于主人曰利成上少牢云祝入尸)
(謖主人降立于阼階東西面此云祝入主人降立于阼階東西面尸謖彼云祝先此云祝前彼云祝命佐食徹)
(肵俎降設于堂下此云祝反復位于室中祝命佐食徹尸俎佐食乃出尸俎于廟門外有司受歸之故云雜云)
(先𧃊徹主人薦俎者變於士者特牲既餕祝命佐食徹阼俎豆籩此餕前徹阼薦俎故云變於士引特牲者證)
(徹阼薦俎所置之處也)○乃𧃊如儐注謂上篇自司宮設對席至
上餕興出也古文𧃊作餕○卒𧃊有司官徹饋饌于室
中西北隅南面如饋之設右几厞用席注官徹饋者司
馬司士舉俎宰夫取敦及豆此於尸謖改饌當室之白
孝子不知神之所在庶其饗之於此所以為厭飫不令
婦人改徹饌敦豆變於始也尚使官也佐食不舉羊豕
俎親餕尊也厞隠也古文右作侑厞作茀疏(釋曰自此下盡篇末)
(論餕訖改饌於西北隅為陽厭之事注釋曰云官徹饋者司馬司士舉俎者經云官徹則司馬主羊司士主豕)
(眀還遣此二人舉俎可知即上經云司馬刲羊司士擊豕是也云宰夫取敦及豆者以其宰夫多主主婦之事)
(此敦及豆本主婦設之仐云官徹眀非婦人知是宰夫為之也是以上文云宰夫羞房中之羞又上主婦獻祝)
(宰夫薦鄭注云内子不薦籩祝賤使官可也以此言之則宰夫代主婦設籩豆及敦可知云當室之白孝子不)
(知神之所在庶其饗之於此所以為厭飲者此言雜取曾子問郊特牲祭義之文案曾子問說陽厭之事云當)
(室之白尊於東房鄭云得戶眀者也郊特牲云索祭祝于祊不知神之所在於彼乎於此乎尚曰求諸遠者與)
(祭義云勿勿乎其欲饗之是鄭所取陽厭及祊祭求神之事云不令婦人改饌敦豆變於始也尚使官也者此)
(決少牢初設饌主婦薦兩豆宗婦一人贊兩豆主婦設一敦宗婦贊三敦是其始時婦人設之今使宰夫徹豆)
(敦者尚使官故也)納一尊于室中注陽厭殺無玄酒司宮埽祭
注埽豆閒之祭舊說云埋之西階東疏(注釋曰引舊說者案曾子問几)
(幣帛皮圭為主命埋之階閒此豆閒之祭案舊說埋之西階東以神位在西故近西階是以鄭亦依用也)○
主人出立于阼階上西面祝執其俎以出立于西階上
東面司宮闔牖戶注閉牖與戶為鬼神或者欲幽闇祝
告利成乃執俎以出于廟門外有司受歸之衆賓出主
人拜送于廟門外乃反注拜送賓也者亦拜送其長不
言長賓者下大夫無尊賓也疏(注釋曰此決賓尸時尸出侑從主人送於廟門)
(之外拜尸不顧拜侑與長賓亦如之衆賓從鄭注云從者不拜送也言從者不拜送則此云拜送者拜送其長)
(可知不言長者下大夫賤無尊賓故不别其長也)婦人乃徹注徹祝之薦及房
中薦俎不使有司者下上大夫之禮疏(注釋曰云不使有司者下上大)
(夫之禮者決上大夫祭畢將儐尸有司徹賓尸禮終亦有司徹今婦人徹故云下上大夫之禮也)徹室
中之饌注有司饌之婦人徹之外內相兼禮殺疏(注釋曰云)
(有司饌之婦人徹之外內相兼禮殺者此徹室中之饌者於出經有司徹饋饌於室中西北隅者今使婦人徹)
(之故云外內相兼外者謂有司官改饌西北隅內者謂今婦人徹饋故云相兼也)
儀禮注疏卷十七
儀禮注疏卷十七考證
雍人合執二俎陳于羊俎西竝注司士以羞豕匕湇豕
脀湇魚○豕匕湇下監本衍豕肉湇三字(臣紱)按下
司士匕豕即豕脀也絶無豕肉湇之名蓋後人妄增
者仐刪疏文並同
主人西面左乎執几縮之注拂者外拂之也推拂去塵
示新○監本脱拂者外拂之也句(臣紱)按士昏禮疏
引此注有之今据彼補正
主婦自東房薦韭菹醢疏皆朝事之豆籩者按周禮籩
人云朝事之籩○監本脱者字以下十一字今据下
文醢人例依周官原文補之
侑俎豕左肩折正脊一脅一膚三○(臣紱)按下阼俎注
云降於侑羊體一而增豕膚三謂膚三為增于侑俎
似侑俎無膚三也然諸本皆同無可取正存疑於此
注俎司士所設羊鼎西之北俎也○(臣紱)按上司馬
朼羊注云一俎謂司士所設羊鼎西第一俎彼第一
則此當第二不應反在其北疑北字是次字之譌然
疏已作北俎釋之今仍之而附識所疑如此
主婦俎疏以豕膚在羊肺之上使䋫羊之體○(臣學健)
按此非䋫法疑有譌繆
司士朼魚疏其俎又與尸豕俎同者謂上司士所設於
豕鼎之西者也○(臣紱)按据上經鄭注此俎當是雍
人所設在北者疏語似繆未敢輕改
二手執挑匕枋以挹湇○挑石經作桃
注狀如飯操○操監本作摻今据釋文改正(臣紱)按
操摻經史每有互譌懆慘等字亦然蓋曹魏避諱所
改後人相沿以致淆混其實音義㢠廻别不可通用
次賓縮執匕俎以升若是以授尸尸郤手受匕枋○受
字監本譌作授石經亦作授而刓其扌㫄知受字是
也仐改正
賓亦覆手以受○受字監本譌作授今以石經及敖本
改正
司馬縮奠俎于羊湇俎南○(臣紱)按此羊俎非羊湇俎
也湇字衍敖繼公亦云然石經亦有湇字今仍監本
而加圈以别之
卒載俎○石經載下無俎字
尸侑皆答再拜主人及尸侑皆升就筵○敖繼公云升
就二字宜衍其一
主婦洗爵於房中○石經及敖本無爵字
尸坐左執爵祭糗脩同祭于豆祭○敖繼公云上祭字
當作取蓋字誤也
主婦設二鉶與糗脩如尸禮主人共祭糗脩○共石經
及敖本作其
受豕匕湇拜啐酒○敖本啐酒上無拜字石經有之疏
亦兩解竝存今仍監本
主人降洗爵尸侑降○爵石經及敖本作觶
主人實爵酬尸○爵石經及敖本作觶
尸升主人實爵○爵石經及敖本作觶
疏侑一名加者○(臣學健)按此下辭意不眀非疏文
譌衍即注有脱文
賓坐左執爵右取脯㨎于醢祭之○脯監本作肺敖本
作脯從之(臣紱)按注疏甚眀脯字無疑
遂飲卒爵執以興○敖繼公云執下似脱一爵字石經
有爵字然則敖氏所据者非石經也今仍監本
宰夫執薦以從○薦監本譌爵今依石經及敖本改
乃升長賓主人酌酢于長賓西階上北面○敖繼公云
下長賓二字似衍鄉飲酒禮主人實爵以酢于西階
上此宜類之(臣紱)按此長賓當酢主人主人達賓之
意而自酢即云酢于長賓可也
其先生之脀折○監本脱其字今依石經及敖本補之
酌獻侑侑拜受三獻北面答拜○監本此下衍受爵酌
獻侑侑拜受三獻北面答拜十四字石經及他本無
之今刪
司馬羞湇魚○敖繼公云司馬當作司士字之誤也(臣)
(學健)按以設俎之人差次之敖說良是
尸降筵受三獻酌以酢之○石經及敖本三獻下有爵
字酢石經作醋
兄弟之後生者注延熹中詔校書定作觶○熹監本譌
景今考延熹係漢桓帝年號釋文于此有熹許其反
四字亦足証景字之譌
疏兄弟之後生者云云一叚○監本誤刊于上二人
洗觶疏末今据經文節次移此(臣學健)按据此疏則
注中似有脱文
若不賓尸○賓石經作儐
疏謂主人酬賓奠觶于薦北賓取觶奠于薦南○監
本脱此十七字今据曾子問注文補之
魚七疏按中候云魚者水精隨流出入得申朕意○申
朕或作申侯或作中候
又疏紂如魚乃討之○討或作紂此引緯書文義不
可曉闕之
卒盛注卒已○卒已監本譌舉匕今依續通解改正
佐食取一俎于堂下以入奠于羊俎東○敖繼公云羊
俎當作魚俎字之誤也
乃摭于魚腊俎注仐文摭為揲○今文二字續通解作
古文
祝易爵洗酌授尸○授監本譌作受今依石經及敖本
改正
主婦受爵酌獻二佐食○主婦監本譌作主人今依敖
本改正
賓長洗爵獻于尸尸拜受賓戶西北面答拜○戶監本
譌作尸今据别本改正觀下節主婦戶西北面拜送
爵句尤足證尸字之譌
主婦洗于房中疏士受致自酢又致○監本脱酢又二
字(臣紱)按特牲饋食禮主婦致爵于主人自酢主人
又致爵于主婦補此二字其義乃全
佐食設俎于豆東羊臑豕折羊脊脅祭肺一○敖繼公
云此肺嚌羊肺也祭字誤衍爾
主婦升筵坐注變於丈夫○丈夫監本作大夫(臣紱)按
此謂主婦故對丈夫而言丈夫則兼尸賓非專指大
夫也
儀禮注疏卷十七考證
刑部侍郎(臣)周學健謹言按儀禮一經自宋熙寧
後不列于學宮學者又苦其難讀故治之者頗尠
版本之譌謬視他經尤多現行者眀國子監本與
毛鳳苞汲古閣本魯魚亥豕大約雷同外則朱子
儀禮經傳通解黃氏榦儀禮經傳續通解楊氏復
儀禮圖敖氏繼公儀禮集說諸本採取刪節俱非
鄭賈之全書敖氏所存約之又約而經文差為可
據經文以開成石經為高曾之規榘然亦不能完
善無誤石刻固足以勘諸本之是非而石刻之是
非則又當以諸本還而勘之者也陸氏德眀釋文
唯於不常見之字與字之有轉音者傅之音義每
舉經注一字間有數字比連亦可因此偶有推尋
焉賈疏文筆本多冗拙加以顛錯紛挐盈紙觸目
黃氏楊氏雖間有訂正而未及十之一二也(臣)學
健與(臣)李清植(臣)程恂(臣)吳紱等奉
命校刊既据諸本别其異同決其是否於踳駁疑難之
處更反復其意理究析其指歸凡所引用者必考
其傳注之原文上下章若前後卷交相闡發者必
考其相因相變之所自顯有證佐確然無疑者改
之其不可稽者則闕今竝以列于卷尾其或監本
雖譌毛本已正及更易隻字虚詞人人望而可知
者則不盡著也(臣)學健謹識
