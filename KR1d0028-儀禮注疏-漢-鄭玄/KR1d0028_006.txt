儀禮注疏卷六
漢鄭氏注唐陸德明音義賈公彦疏
燕禮第六
燕禮○小臣戒與者注小臣相君燕飲之法戒與者謂
畱羣臣也君以燕禮勞使臣若臣有功故與羣臣樂之
小臣則警戒告語焉飲酒以合會為歡也音義(與音預相息亮)
(反勞力報反使所吏反樂音洛語魚據反)疏(釋曰自此已下盡射人告具論告戒羣臣及陳饌之事必使小)
(臣戒與者以其燕為聘使者為主兼與舊在者歡樂之故今戒可與之人使依期而至注釋曰云小臣相君燕)
(飲之法者案周禮大㒒職云王燕飲則相其法又案小臣職云凡大事佐大㒒則王燕飲大㒒相小臣佐之此)
(諸侯禮降於天子故宜使小臣相是以下云小臣師一人在東堂下注云師長也小臣之長一人猶天子大㒒)
(正君之服位者也是諸侯小臣當大㒒之事戒與者謂畱羣臣也者謂羣臣畱在國不行者也云君以燕禮勞)
(使臣若臣有功者此即目錄卿大夫有勤勞之功勞使臣即四牡勞使臣也若臣有功即王事之勞也故鄭總)
(云卿大夫勤勞之功若然鄭不言與羣臣無事燕者以其經云戒與者功勞之外與及之為有事之臣燕不得)
(云無事者燕故不言之案大射云君有命戒射者以其大射辨尊卑故云君有命明政教由尊者出燕禮主歡)
(心不辨尊卑故不言君有命)○膳宰具官饌于寢東注膳宰天子曰
膳夫掌君飲食膳羞者也具官饌具其官之所饌謂酒
也牲也脯醢也寢路寢疏(釋曰以其燕在寢故膳宰具官饌于寢東擬燕時設之注)
(釋曰云膳宰天子曰膳夫掌君飲食膳羞者也者以其天子有宰夫兼有膳夫掌君飲食諸侯亦有宰夫復有)
(膳宰掌君飲食與天子膳夫同故引天子膳夫竝之云具官饌具官之所饌者謂卿大夫士之饌總饌之大射)
(亦用燕禮直云官饌不言膳宰與此同不言者文不具云謂酒也牲也脯醢也者案下所設亦有此三者牲即)
(其牲狗也云寢路寢者以其饗在廟服朝服下記云燕朝服於寢正處在路寢不在燕寢可知故云路寢也案)
(公食大夫云凡宰夫之具饌于東房不使膳宰者彼食異國之大夫敬之故使宰夫具饌此燕已臣子故使膳)
(宰卑者具饌必知膳宰卑於宰夫者案天子宰夫下大夫膳夫上士天子膳夫卑於宰夫則知諸侯膳宰亦卑)
(於宰夫者也)樂人縣注縣鍾磬也國君無故不徹縣宫縣者
為燕新之音義(縣音懸為于偽反)疏(釋曰案大射樂人宿縣在射前一日又具辨樂縣之)
(位者以其大射在學宮學宮不常縣樂射乃設之故射前一日縣之又辨樂縣之位此燕在路寢有常縣之樂)
(今言樂人縣者為燕新之而已故不在燕前一日又不辨樂縣之處又直云樂人未知樂人竟是何官案周禮)
(春官大司樂云凡樂事宿縣又案樂師云凡樂成則告備是天子有大司樂并有樂師之官案序官樂師下大)
(夫四人上士八人下士十有六人以此知天子有大司樂樂師諸侯無大司樂直有大樂正小樂正以其諸侯)
(兼官此二者皆當天子樂師天子樂師大夫及士則諸侯樂師不用大夫大樂正當上士小樂正當下士為之)
(故鄭下注云樂正于天子樂師也大射注亦云小樂正於天子樂師若然縣樂之法案周禮視瞭職云掌大師)
(之縣鄭注云大師當縣則為之案下僕人相大師則諸侯無視瞭則使僕人縣樂大師以聲展之樂師又監之)
(注釋曰云縣鍾磬也者案小胥天子宫縣諸侯軒縣面皆鍾磬鎛各一虡大夫判縣士特縣不得有鎛故云鍾)
(磬案下唯有磬而無鍾而云鍾磬者鄭汎解樂縣法故兼言鍾其實諸侯之士特縣磬而已云國君無故不徹)
(縣者案曲禮唯有大夫無故不徹縣士無故不去琴瑟不言國君但大夫無故不徹縣則國君無故亦不徹縣)
(可知鄭以燕禮為國君法故以義約之也云宮縣者為燕新之者更整理樂縣之法為新之也)設洗篚
于阼階東南當東霤罍水在東篚在洗西南肆設膳篚
在其北西面注設此不言其官賤也當東霤者人君為
殿屋也亦南北以堂深肆陳也膳篚者君象觚所饌也
亦南陳言西面尊之異其文音義(霤力又反罍音雷觚音孤)疏(注釋曰云)
(設此不言其官賤也者決膳宰具官饌樂人縣司宮設尊皆言其官獨此不言官故知賤也案少牢司宮設罍)
(水大夫兼官此國君禮或可别人為之但無文故鄭不細辨云當東霤者人君為殿屋也者漢時殿屋四向流)
(水故舉漢以況周言東霤明亦有西霤對大夫士言東榮两下屋故也云亦南北以堂深者亦士冠禮鄉飲酒)
(等也云膳篚者君象觚所饌也者案下文洗象觚升實之東北面獻于公是也但君尊不可與臣同篚故别釋)
(之也云亦南陳者亦臣之南肆者也言西面尊之異其文者欲見膳篚西面南肆者亦西面此不言南肆而言)
(西面是尊君之篚故異其文也)司宮尊于東楹之西兩方壺左玄酒南
上公尊瓦大兩有豐冪用綌若錫在尊南南上尊士旅
食于門西兩圜壺注司宮天子曰小宰聽酒人之成要
者也尊方壺為卿大夫士也臣道直方於東楹之西予
君專此酒也玉藻曰唯君面尊玄酒在南順君之面也
瓦大有虞氏之尊也禮器曰君尊瓦甒豐形似豆卑而
大冪用綌若錫冬夏異也在尊南在方壺之南也尊士
旅食者用圜壺變於卿大夫也旅衆也士衆食謂未得
正禄所謂庶人在官者也今文錫為緆音義(大音泰綌去逆反錫)
(悉歴反圛音圓甒亡甫反卑如字緆悉歴反)疏(注釋曰云司宮天子曰小宰聽酒人之成要者也者案天)
(官小宰職掌建邦之宮刑以治王宮之政令是小宰掌宮事此諸侯無小宰有司宮明司宮亦當掌宮刑治宮)
(之政令可知是司宮掌宮事與小宰同又案酒正云酒正之出日入其成月入其耍小宰聽之此司宮亦設酒)
(尊當掌酒事與小宰同是以知此諸侯司宮當天子小宰者也若然案酒正云酒正之出日入其成月入其要)
(小宰聽之案彼文則是小宰聽酒正之成要此注云聽酒人成要者案彼注云出謂授酒材及用酒之多少也)
(受用酒者日言其計於酒正酒正月盡言於小宰云日言其計於酒正者是酒人也酒正月盡總言於小宰則)
(是小宰所聽者竝是酒人所言故鄭之此注據酒人而言也云尊方壺為卿大夫也者以其燕總有卿大夫士)
(又别有公尊瓦大两故知方尊為此人也云於東楹之西予君專此酒也者此決鄉飲酒鄉射皆於房戶之間)
(賓主共之此於東楹之西向君設之人君尊專大惠故云予君專此酒也引玉藻者欲見尊面向君順君面非)
(賓主共之意案少儀云尊壺者面其鼻鄭注云鼻在面中言鄉人也鄉人者據此燕禮尊面向君而言少儀又)
(云尊者以酌者之左為上尊鄉飲酒云尊两壺于房戸之間玄酒在西又鄉射云尊於賓席之東两壺斯禁左)
(玄酒鄭注云設尊者北面西日左此等皆據酌者北面而言玄酒在左若據設尊之人及尊面而言即南面以)
(右為尊此燕禮尊面向君據君面以左為尊玄酒在南若據酌者不得背君而西面當尊西東面則酌者之右)
(為上尊是以下文媵爵于公者交於東楹北也云瓦大有虞氏之尊也者明堂位文引禮器君尊瓦甒大射亦)
(云膳尊两甒不引大射而引禮器者鄭欲同此三者之文皆是一物故也云豐形似豆卑而大者據漢法而知)
(但豆徑尺柄亦長尺此承尊之物不可同於常豆故知卑而大取其安穩也云冪夏綌冬錫冬夏異也者夏宜)
(用綌冬宜用錫葛之粗者曰綌案喪服傳云錫者何也麻之有錫者也錫者十五升抽其半無事其縷有事其)
(布曰錫鄭注云治其布使之滑易是也云在尊南在方壺之南也者其冪本為瓦大設今未用陳在方壺之南)
(者不可在方壺瓦大之間相襍故也瓦大不言玄酒者以其言瓦太两又言南上有玄酒在南可知凡無玄酒)
(者直陳之而已不言上下是以此尊士旅食直云两圜壺大射亦云两圜壺特牲尊两圜壺於阼階西方亦如)
(之皆是無玄酒不言上下也又凡用醴者無玄酒士冠禮醴子昏禮醴婦聘禮醴賓醴皆無玄酒質故也昏禮)
(房外之尊無玄酒鄭云略之此及大射尊士旅食無玄酒鄭云賤也特牲少牢陽厭納一尊無玄酒鄭注禮殺)
(也士喪既夕士虞皆有酒無玄酒者以凶變於吉故也特牲東西階两壺無玄酒者注云優之云士衆食謂未)
(得正禄者以其士大夫已上得正禄王制云下士九人禄中士倍下士上士倍中士下大夫倍上士卿四大夫)
(禄皆正禄此則未得正禄云所謂庶人在官者也者所謂王制文故王制云庶人在官者其禄以是為差謂府)
(史胥徒諸府八人禄史七人禄胥六人徒五人皆非正禄號為士旅食者也)司宮筵賓于戸
西東上無加席也注筵席也席用蒲筵緇布純無加席
燕私禮臣屈也諸侯之官無司几筵也音義(純之閏反又章允反)
疏(注釋曰云筵席也者案周禮序官司几筵鄭注云鋪陳曰筵藉之曰席然具言之筵席通若然鋪陳曰筵)
(者先鋪一席在地者藉之曰席據重已上相承藉者筵席一也故鄭云筵席通云席用蒲筵緇布純者案公食)
(大夫記云蒲筵常緇布純加萑席尋玄帛純彼有加席故有萑在上此無加席故言席用蒲云無加席燕私禮)
(臣屈也者對公食大夫禮異國之賓有加席禮得申云諸侯之官無司几筵也者對天子有司几筵布席諸侯)
(兼官使司宮設尊并設席)○射人告具注告事具於君射人主此禮
以其或射也疏(注釋曰云射人主此禮以其或射也者案公食大夫禮贊者負東房告具以其)
(無射故使贊者此乃射人告具與大射同案下文若射則不獻庶子言若者或射或不故此鄭注云以其或射)
(言或亦是不定之義案大射告具之上有羹定此不言羹定者文不具也)小臣設公席于阼
階上西鄉設加席公升即位于席西鄉注周禮諸侯昨
席莞筵紛純加繅席畫純後設公席者凡禮卑者先即
事尊者後也音義(鄉許亮反本又作曏莞音官繅音早)疏(釋曰自此下盡諸公卿者論君)
(臣位次及命羞者之事注釋曰注引周禮者司几筵之文也彼諸侯祭祀神席及受酢之席此乃燕飲之席引)
(之者欲見燕飲與受酢席同若饗諸侯來朝則郊特牲云大饗君三重席而酢焉是也燕他國之臣即郊特牲)
(云三獻之介君專席而酢焉此降尊以就卑也故君單席受酢也云後設公席者凡禮卑者先即事尊者後也)
(者此燕私禮故賤者先即事大射辯尊卑故先設公席後設賓席也)小臣納卿大夫卿大
夫皆入門右北面東上士立于西方東面北上祝史立
于門東北面東上小臣師一人在東堂下南面士旅食
者立于門西東上注納者以公命引而入也自士以下
從而入即位耳師長也小臣之長一人猶天子大㒒正
君之服位者也凡入門而右由闑東左則由闑西音義
(長丁丈反大音泰闑魚列反)疏(釋曰云卿大夫皆入門右北面東上者此是擬君揖位故下經君爾之始)
(就庭位云士立於西方東面北上者此是士之定位士賤故不待君揖入門即就定位云祝史立於門東北面)
(東上者案大射大史在豻侯之東北北面不言祝此言祝史不言大史者大射及下文云大史俟於所設中之)
(西東面以聽政嫌其位初在此不在豻侯之東北故著大史以明之其餘祝史彼不言者以其大射先行燕禮)
(此燕禮有祝史故於彼不言省文也注釋曰云納者以公命引而入也者雖無正文進止由君故知以公命者)
(也云自士以下從而入即位耳者對大夫以上小臣引之就門東揖位未就庭位自士以下從而入不須引從)
(大夫而入徑即庭位云師長也小臣之長一人猶天子大㒒正君之服位者也者案夏官大㒒職云掌正王之)
(服位出入王之大命彼下文有小臣之官上士四人其職云掌王之小命詔相王之小法儀諸侯兼官無大㒒)
(唯有小臣出入君之教命正君之服位但諸侯小臣之官有上下是以大射云小臣師從者在東堂下南面西)
(上又云小臣正贊祖若然諸侯小臣正次有小臣師大射禮小臣正相君小臣師佐之正常在君左右不在堂)
(下之位故唯云小臣師從者在堂下南面此燕輕宜有小臣師及從者相君燕飲小臣正一人無事得在堂下)
(此言小臣師即大㒒小臣正一也故鄭以為當天子大㒒云凡入門而石由闑東左則由闑西者鄭云凡入門)
(者廣解賓主人入門之儀案曲禮云大夫士出入君門由闑右又玉藻云公事自闑西私事自闑東言私事即)
(大夫士出入君門一也又與此經卿大夫士入君門亦由闑右同公事自闑西者即聘禮聘賓入由闑西是也)
(若然此注云入門而右由闑東者是臣朝君之法也左則由闑西者是聘賓入門之法)公降立于
阼階之東南南鄉爾卿卿西面北上爾大夫大夫皆少
進注爾近也移也揖而移之近之也大夫猶北面少前
音義(近附近之近)疏(注釋曰曲禮云揖人必違其位是以公將揖卿大夫降立於阼階之東南南面)
(揖之變揖言爾者爾訓近也移也卿大夫得揖移近中庭也是以鄭云揖而移之近之也云大夫猶北面少前)
(者三卿五大夫初入門右同北面三卿得揖東相西面五大夫得揖中庭少進北面不改故云大夫猶北面少)
(前)○射人請賓注命當由君出也疏(釋曰案大射云大射正擯擯者請賓)
(此直云射人請賓下云為擯者但射人有大小大者為大射正其次為小射正又其次為司正悉監射事見於)
(大射禮大射辨尊卑故云大射正為擯此燕禮以因燕而射以其禮輕或大射正為擯或小射正為擯此二者)
(皆是射人故直云射人請賓不定尊卑也既當請君不辨射人面位者以其君南面射人北面可知故不言)
公曰命某為賓注某大夫也疏(注釋曰知大夫非卿者以其賓主相對既以宰)
(夫為主人是大夫明賓亦是大夫燕義云不以公卿為賓而以大夫為賓為疑也故知是大夫)射人命
賓賓少進禮辭注命賓者東面南顧禮辭辭不敏也疏
(注釋曰鄭知命賓者東面南顧者少儀云詔辭自右明知在君之右東面者向君南顧者向賓便也知禮辭辭)
(不敏者取孝經曾子云參不敏為義)反命注射人以賓之辭告於君又命
之賓再拜稽首許諾注又復音義(復扶又反)射人反命注告
賓許賓出立于門外東面注當更以賓禮入疏(注釋曰前卿大)
(夫從臣禮相從而入故出更以賓禮入是以下經賓入及庭公降一等揖之)公揖卿大夫乃
升就席注揖之人之也疏(注釋曰言人之者公將及升堂故以人意相存偶是以揖)
(之乃升)小臣自阼階下北面請執冪者與羞膳者注執冪
者執瓦大之冪也方圜壺無冪羞膳羞於公謂庶羞疏
(注釋曰云執冪者執瓦大之冪也方圜壺無冪鄭知者以其上文冪用綌文承瓦大之下方圜壺不言冪故知)
(義然云羞於公謂庶羞者知羞於公者以其言羞膳據君而言又與執冪者連文冪據君明羞膳據公可知又)
(知是庶羞者以其脯醢稱薦明羞是庶羞)乃命執冪者執冪者升自西階立
于尊南北面東上注以公命於西階前命之也東上玄
酒之冪為上也羞膳者從而東由堂東升自北階房中
西面南上不言之者不升堂略之也疏(注釋曰鄭知西階前命之者案)
(下記云羞膳者與執冪者皆士也士位在西方東面故知西階前以君命命之云東上玄酒之冪為上也者以)
(其唯瓦大两有冪玄酒尊於正酒經云東上故知玄酒之冪為上羞膳者以下盡略之鄭知義然者以經直云)
(執冪者升自西階羞膳者無升文又且東面階西面階婦人之階非男子之所升則羞者升自北階知由堂東)
(者以羞在房又大射工人士與梓人升自北階知房中西面南上者約士冠禮脯醢在房中服北贊者盥于洗)
(西升立于房中西面南上注云近其事也言略之者解不由前堂升執冪與羞膳臨時請者以其諸侯兼官有)
(常職先定亦有臨時命之者是以經與記直云士不言其官不請羞賓者下記約與君同亦用士也)膳宰
請羞于諸公卿者注小臣不請而使膳宰於卑者彌略
也禮以異為敬疏(注釋曰言彌略者上請賓使射人請執冪使小臣已是其略今羞諸公卿)
(乃使膳宰膳宰卑於小臣故云彌略也知膳宰卑於士者周禮膳夫是上士此諸侯膳宰明非上士且禮之大)
(例薦羞者尊於設爼者公士為薦羞膳宰設爼故知膳宰卑也)○射人納賓注射人為
擯者也今文曰擯者疏(釋曰自此至賓以虛爵降論賓升堂主人獻賓之事注釋曰案)
(大射大射正擯此云射人為擯與上射人請賓義同還是小射正也)賓入及庭公降一等
揖之注及至也至庭謂既入而左北面時疏(注釋曰鄭知至庭謂)
(既入而左北面時者以其云賓入及庭賓入謂入門時及庭謂賓入門而出堂塗北面是其當公降揖之節故)
(知北面時也)公升就席注以其將與主人為禮不參之也疏
(注釋曰鄭知將與主人為禮不參之者下經云賓升主人亦升是其賓與主人為禮不得相參之也)○賓
升自西階主人亦升自西階賓右北面至再拜賓答再
拜注主人宰夫也宰夫大宰之屬掌賓客之獻飲食者
也其位在洗北西面君於其臣雖為賓不親獻以其尊
莫敢伉禮也至再拜者拜賓來至也天子膳夫為獻主
音義(伉苦浪反敵也)疏(注釋曰知主人是宰夫者案禮記燕義云使宰夫為獻主是也云宰夫大宰之)
(屬者案天官云大宰卿一人小宰中大夫二人宰夫下大夫四人宰夫屬大宰故云大宰之屬云掌賓客之獻)
(飲食者也者案宰夫職云凡朝覲會同賓客掌其牢禮委積膳獻飲食引之者證宰夫為主人之義云其位在)
(洗北西面者案下文獻大夫下胥薦主人于洗北西面是也云君於其臣雖為賓不親獻以其尊莫敢伉禮也)
(者此略取燕義文設賓主飲酒之禮使宰夫為獻主臣莫敢與君伉禮也不以公卿為賓而以大夫為賓為疑)
(明嫌之義也是君不親為主人之事也云天子膳夫為獻主者案膳夫職云王燕飲酒則為獻主是也案燕義)
(注云天子使膳宰為主人則是膳宰膳夫一人也上文注云膳宰天子曰膳夫者欲見天子諸侯之臣名異其)
(實同也)○主人降洗洗南西北面注賓將從降鄉之疏(釋曰)
(此宰夫代君為獻主升降不由阼階與賓同由西階升降故降自西階當洗南北面今西北面者鄭云賓將從)
(降鄉之當辭賓降故也案鄉飲酒鄉射主人降洗爵在階下辭賓降者彼賓主異階故在階下不在洗南也)
賓降階西東面主人辭降賓對注對答主人北面盥坐
取觚洗賓少進辭洗主人坐奠觚于篚興對賓反位注
賓少進者又辭宜違其位也獻不以爵辟正主也古文
觚皆為觶音義(辟音避觶章豉反)疏(注釋曰賓少進者又辭宜違其位也者言又辭對前)
(主人辭降今又賓辭洗言少進者前賓降賓在階下曲禮云揖人必違其位以其賓又辭洗宜違本位也云獻)
(不以爵避正主也者此宰夫為主人非正主故用觚對鄉飲酒鄉射是正主皆用爵)主人卒洗賓
揖乃升注賓每先升尊也疏(注釋曰每先升者前賓初升時先云賓升自西階後)
(云主人亦升自西階此賓揖乃升下云主人升故云賓每先升賓先升者尊賓故也)主人升賓拜
洗主人賓右奠觚答拜降盥注主人復盥為拜手坋塵
也音義(坋步困反)疏(注釋曰言復盥者前盥為洗爵此盥為汚手)賓降主人辭賓
對卒盥賓揖升主人升坐取觚注取觚將就瓦大酌膳
執冪者舉冪主人酌膳執冪者反冪注君物曰膳膳之
言善也酌君尊者尊賓也疏(注釋曰言君物曰膳膳之言善也者言君物總衆物)
(之名上云設膳篚設膳尊膳之言善所以别於臣子之尊篚也云酌君尊者尊賓也者大夫為賓賓亦臣子而)
(酌膳尊尊賓故也必尊之者立賓以對君故也)主人筵前獻賓賓西階上拜筵
前受爵反位主人賓右拜送爵注賓旣拜前受觚退復
位膳宰薦脯醢賓升筵膳宰設折爼注折爼牲體骨也
鄉飲酒記曰賓爼脊脅肩肺疏(注釋曰引鄉飲酒記者燕禮不言賓之牲體之)
(數此燕禮既與鄉飲酒同用狗則與此賓之牲體數同故引以為證也)賓坐左執爵右祭
脯醢奠爵于薦右興取肺坐絶祭嚌之興加于俎坐捝
手執爵遂祭酒興席末坐啐酒降席坐奠爵拜告旨執
爵興主人答拜注降席席西也旨美也音義(嚌才計反捝始銳反)
(啐七内反)疏(注釋曰云降席坐奠爵拜鄭云降席席西不言面案前例降席席西拜者皆南面拜訖則告旨)
賓西階上北面坐卒爵興坐奠爵遂拜主人答拜注遂
拜拜既爵也疏(注釋曰經云坐卒爵又云興坐奠爵遂拜遂拜之文隔坐奠辭嫌遂拜不為拜)
(既爵故鄭明之云遂拜拜既爵也)○賓以虛爵降注將酢主人疏(注釋曰自)
(此已下盡序内東面論賓酢主人之事鄭知將酢主人者下經論酢主人之事故知也)主人降賓
洗南坐奠觚少進辭降主人東面對注上既言爵矣復
言觚者嫌易之也大射禮曰主人西階西東面少進對
今文從此以下觚皆為爵疏(注釋曰云上既言爵矣復言觚者嫌易之也者上文)
(主人洗觚獻賓云賓以虛爵降此經又云坐奠觚中間言爵者欲見對文一升曰爵二升曰觚散文即通觚亦)
(稱爵以此言之此觚即前爵周公作經嫌易之故復言觚也引大射禮者此經直有主人降又云主人東面對)
(不辨主人立處又無少進之文大射先行燕禮與此同故引以為證)賓坐取觚奠于篚下
盥洗注篚下篚南主人辭洗注謙也今文無洗賓坐奠
觚于篚興對卒洗及階揖升主人升拜洗如賓禮賓降
盥主人降賓辭降卒盥揖升酌膳執冪如初以酢主人
于西階上主人北面拜受爵賓主人之左拜送爵注賓
既南面授爵乃之左疏(注釋曰鄭云賓既南面授爵乃之左鄭知南面授爵與主人者)
(以經言主人北面拜受爵明賓於東楹之西東面酌膳訖向西階南面授主人可知授爵訖乃之主人之左北)
(面拜送爵故鄭云南面授爵乃之左也)主人坐祭不啐酒注辟正主也未
薦者臣也疏(注釋曰案鄉飲酒鄉射皆是正主經直云祭如賓禮亦不見有啐酒之事未知正有)
(啐不此云不啐辟正主者案文可知以燕禮大射啐酒告旨竝不為者經云不啐酒不告旨竝言不鄉飲酒鄉)
(射直云不告旨不言不啐酒明主人啐矣有司徹儐尸之禮尸酢主人云席末坐啐酒特牲少牢尸酢主人主)
(人皆有啐酒是其雖不告旨唯有啐酒之事云未薦者臣也者對賓禮獻訖則薦脯醢此主人是臣故獻訖不)
(薦至獻大夫下胥薦主人于洗北是也)不拜酒不告旨注主人之義疏(注釋)
(曰賓有拜酒告旨但告旨者賓拜訖向主人告酒美鄉飲酒鄉射正主人不拜酒不告旨主人無自告美故此)
(主人代君為主不得直云主人故云主人之義)遂卒爵興坐奠爵拜執爵興賓
答拜主人不崇酒以虛爵降奠于篚注崇充也不以酒
惡謝賓甘美君物也賓降立于西階西注既受獻矣不
敢安盛射人升賓賓升立于序内東面注東西墻謂之
序大射禮曰擯者以命升賓疏(注釋曰東西墻謂之序者爾雅文引大射禮者)
(證此經云射人升賓之時以待君命)○主人盥洗象觚升實之東北面獻
于公注象觚觚有象骨飾也取象觚者東面注(釋曰自此下盡)
(奠于膳篚論主人獻公之事注釋曰云取象觚者東面者以膳篚南有臣之篚不得北面取又不得南面背君)
(取從西階來不得篚東西面取以是知取象觚者東面也)公拜受爵主人降自西階
阼階下北面拜送爵士薦脯醢膳宰設折俎升自西階
注薦進也大射禮曰宰胥薦脯醢由左房音義(胥音須又思敘)
(反)疏(注釋曰凡此篇内公應先拜者皆後拜之尊公故也是以下舉旅行酬皆受酬者先拜公乃答拜此)
(公先拜受爵者受獻禮重故也是以下云主人受公酢得酌膳燕主歡故也大射主人受公酢酌散者辨尊卑)
(故也云士薦脯醢膳宰設折爼者案前獻賓薦脯醢及設折爼皆使膳宰者賓卑故也今於公士薦脯醢膳宰)
(設折爼異人以其士尊於膳宰君尊故使士薦必知士尊於膳宰者以其諸侯膳宰當天子膳夫上士二人諸)
(侯降等膳宰則卑故下記云羞膳者與執冪者皆士也鄭注云尊君也膳宰卑於士是其士尊也大射主於射)
(略於飲酒故公及賓同使宰胥薦脯醢庶子設折俎此燕禮燕私主於羞故賓之薦爼庶羞同使膳宰君之脯)
(醢庶羞同使士尊官為之大射必使庶子設折爼者案周禮庶子下大夫大射序尊卑變於燕禮故尊官為之)
(引大射禮者證此經脯醢從左房而來天子諸侯有左右房故得言左房大夫士無右房故言東房而已)公
祭如賓禮膳宰贊授肺不拜酒立卒爵坐奠爵拜執爵
興注凡異者君尊變於賓也疏(注釋曰云凡異者君尊變於賓也者云凡非一)
(謂膳宰贊授肺立卒爵又上文士薦脯醢皆是異於賓故言凡以廣之)主人答拜升受爵
以降奠于膳篚○更爵洗升酌膳酒以降酢于阼階下
北面坐奠爵再拜稽首公答再拜注更爵者不敢襲至
尊也古文更為受疏(釋曰自此以下盡主人奠爵于篚論主人受公酢之事主人受公酢)
(而自酌者不敢煩公尊君之義注釋曰獻君自酢同用觚必更之者襲因也不敢因君之爵喪服傳云君至尊)
(也故以君為至尊也)主人坐祭遂卒爵再拜稽首公答再拜主人
奠爵于篚○主人盥洗升媵觚于賓酌散西階上坐奠
爵拜賓賓降筵北面答拜注媵送也讀或為揚揚舉也
酌散者酌方壺酒也於膳為散今文媵皆作騰音義(媵以)
(證反散思旦反注及下同)疏(釋曰自此盡東南面立論主人酬賓之事案前受獻訖立于序内以來未有升)
(筵之事案鄉飲酒大射酬時皆主人西階上坐奠爵拜賓西階上北面答拜酬前賓皆無逆在席者又以下文)
(賓奠于薦東賓降筵西東南面立以此約之則此無升筵之事或言降筵者盖誤注釋曰云媵送也讀或為揚)
(揚舉也者案禮記檀弓下云知悼子卒未葬平公飲酒師曠李調侍鼓鍾杜蕢自外來升酌曰曠飲斯又酌曰)
(調飲斯注云皆罰平公曰寡人亦有過焉酌而飲寡人杜蕢洗而揚觶注云舉爵於君也禮揚作媵揚舉也媵)
(送也揚近得之若然此注今文媵作騰騰與媵皆是送義讀從檀弓杜蕢揚觶之揚揚訓為舉義騰與媵決故)
(讀從之也)主人坐祭遂飲賓辭卒爵拜賓答拜注辭者辭其
代君行酒不立飲也此降於正主酬也疏(注釋曰案鄉飲酒鄉射主)
(人酬賓皆坐卒觶此主人酬賓亦坐飲賓辭之者上文獻君君立卒爵此主人代君酬賓亦宜立飲今主人坐)
(祭遂飲故鄭云辭者辭其代君行酒不立飲云此降於正主酬也者正主謂鄉射飲酒正主酬處)主人
降洗賓降主人辭降賓辭洗卒洗揖升不拜洗注不拜
洗酬而禮殺音義(殺所界反)主人酌膳賓西階上拜注拜者
拜其酌已受爵于筵前反位主人拜送爵賓升席坐祭
酒遂奠于薦東注遂者因坐而奠不北面也奠之者酬
不舉也疏(釋曰自此至薦東此為酬賓若然案鄉飲酒鄉射主人酬賓皆主人實觶席前北面賓始)
(西階上拜此及大射主人始酌膳時賓已西階上拜者以其燕禮大射皆是主人代君勸酒其賓是臣急承君)
(勸不敢安暇故先拜也主人又不坐奠於薦西賓祭訖遂南面奠於薦東不北面奠也)主人降復
位賓降筵西東南面立注賓不立於序内位彌尊也位
彌尊者其禮彌卑記所謂一張一弛者是之類與音義
(弛尸氏反與音餘)疏(注釋曰云賓不立于序内位彌尊也位彌尊者其禮彌卑者案上賓初得獻降升之)
(時序内立是不敢近賓席是禮尊而賓卑至此酬訖立於席西是賓位彌尊禮漸殺故云彌卑也云記所謂一)
(張一弛者禮記襍記文案彼孔子謂子貢黨正飲酒百日之蜡一日之澤以弓弩喻是一張一弛之法此獻時)
(為盛是一張也酬時為殺是一弛也無正文故云是之類與言與以疑之)○小臣自阼階下
請媵爵者公命長注命長使選卿大夫之中長幼可使
者音義(長丁丈反)疏(注釋曰自此盡公答再拜論使下大夫媵爵於公之事此旅酬從公而起故須)
(大夫之中長幼可使者知非卿大夫最長而云長幼可使者案下文大夫長升受旅是長幼次第非專最長則)
(此命長亦非最長是長幼之中可使者也)小臣作下大夫二人媵爵注作使
也卿為上大夫不使之者為其尊疏(注釋曰案王制上大夫卿是卿為上)
(大夫云不使之者為其尊者謂若主人與賓使下大夫不使卿之類也)媵爵者阼階下皆
北面再拜稽首公答再拜注再拜稽首拜君命也媵爵
者立于洗南西面北上序進盥洗角觶升自西階序進
酌散交于楹北降阼階下皆奠觶再拜稽首執觶興公
答再拜注序次第也猶代也楹北西楹之北也交而相
待於西階上既酌右還而反往來以右為上疏(釋曰西面北上)
(者是未盥相待之位序進盥則北面向洗注釋曰云楹北西楹之北也者二大夫盥手洗爵訖先者升西階由)
(西楹之北向東楹之西東面酌酒訖右還由西楹北向西階上北面後者升西階亦由西楹之北向東楹之西)
(酌酒訖亦由西楹之北西階上北面相待乃次第而降故云交而相待於西階之上既酌右還而反往來以右)
(為上云以右為上者謂在洗南西面及階上北面時先者在右地道尊右故也)媵爵者皆坐祭
遂卒觶興坐奠觶再拜稽首執觶興公答再拜媵爵者
執觶待于洗南注待君命也疏(注釋曰云執觶待于洗南待君命者以其君尊)
(臣卑雖自飲訖猶執觶待于洗南以待君命也)小臣請致者注請使一人與二
人與優君也疏(注釋曰案下二人俱致禮法當然是以不敢必君舉也故云一人與二人與取)
(君進止是優君也)若君命皆致則序進奠觶于篚阼階下皆再
拜稽首公答再拜媵爵者洗象觶升實之序進坐奠于
薦南北上降阼階下皆再拜稽首送觶公答再拜注序
進往來由尊北交于東楹之北奠于薦南不敢必君舉
也大射禮曰媵爵者皆退反位疏(注釋曰云序進往來由尊北交于東楹之)
(北者前二人酌酒降自西階故交于西楹之北此酌酒奠于君所故交于東楹之北交于東楹北者以其酒尊)
(所陳在東楹之西西向而陳其尊有四并執冪者在南不得南頭以之君所又唯君面尊尊東西面酌酒以背)
(君故先酌者東面酌訖由尊北又於楹北往君所奠訖右還而反後酌者亦於尊北又於楹北與反者相交先)
(者於南西過後者於北東行奠訖亦右還而反相随降自西階云奠于薦南不敢必君舉也者案鄉飲鄉射皆)
(云奠者於左將舉者於右是鄉飲酒一人舉觶及二人舉觶皆奠于薦右今言媵爵於公是將舉旅當奠於薦)
(右而奠於薦左故云不敢必君舉也引大射禮者此經二人階下再拜稽首送觶無反位之文故引大射媵爵)
(者皆退反門右北面位)○公坐取大夫所媵觶興以酬賓賓降西
階下再拜稽首公命小臣辭賓升成拜注興以酬賓就
其階而酬之也升成拜復再拜稽首也先時君辭之於
禮若未成然疏(釋曰自此至奠于篚論公為賓舉旅之節公坐取大夫所媵觶者取上楹北觶)
(注釋曰云興以酬賓就其階而酬之也者經但云興以酬賓鄭知公就西階者以其賓降拜不於阼階下而言)
(西階下故知公在賓西階上也不言西階者以公尊空其文也云升成拜復再拜稽首也先時君辭之於禮若)
(未成然者凡臣於君雖為賓與君相酬受爵不敢拜於堂上皆拜於堂下若君辭之聞命即升若堂下拜訖君)
(辭之即升堂復再拜稽首所以然者以堂下再拜而君辭之若未成然故復升堂再拜稽首以成之升則不云)
(再拜稽首直云成拜以堂下既有再拜稽首則此文是也若堂下未拜之間聞命則升升乃再拜稽首則不得)
(升成拜以其堂下未拜即下經云小臣辭賓升再拜稽首鄭注不言成拜者為拜故下實未拜是也凡臣拜於)
(君有三等初受獻拜於堂下或親辭或遣小臣辭成與不成如上說至於酬酒雖下堂拜未即拜待君辭即此)
(下經云公坐奠觶答再拜執觶興立卒觶賓下拜小臣辭賓升再拜稽首注云不言成拜者為拜故下實未拜)
(也下不輒拜禮殺也此篇末無算爵受公賜爵者皆下席堂上拜稽首不堂下拜者禮末又輕於酬時)公
坐奠觶答再拜執觶興立卒觶賓下拜小臣辭賓升再
拜稽首注不言成拜者為拜故下實未拜也下不輒拜
禮殺也此賓拜于君之左不言之者不敢敵偶於君疏
(注釋曰云此賓拜於君之左不言之者不敢敵偶于君者上云公酬賓于西階上則此賓升再拜者拜于君之)
(左可知經不言拜于君之左者若言再拜于君之左則臣與君敵偶故鄭云不言之者不敢敵偶于君闕其文)
(也)公坐奠觶答再拜執觶興賓進受虛爵降奠于篚易
觶洗注君尊不酌故也凡爵不相襲者也於尊者言更
自敵以下言易更作新易有故之辭進受虛爵尊君也
不言公酬賓於西階上及公反位者亦尊君空其文也
疏(注釋曰云君尊不酌故也者以其君酬賓當親酌以授賓今賓爵自酌者君尊不酌與臣故也云凡爵不)
(相襲者也於尊者言更自敵以下言易者於尊者言更謂受尊者之爵及與尊者爵皆言更上文主人獻公訖)
(受爵以降奠于膳篚更爵洗酌膳以自酢是受尊者之爵言更也下文云賓酬卿若膳觶也則降更觶鄭注云)
(言更觶卿尊也是與尊者之爵言更云自敵以下言易者謂與卑者之爵及受卑者之爵皆云易此文公酬賓)
(云賓進受虛爵降奠于篚易觶洗言易者君尊以公舉觶酬賓是與卑者故言易也上文大夫二人媵爵于公)
(者卒觶執觶待于洗南小臣請致者若君命皆致則序進奠觶于篚阼階下再拜稽首媵爵者洗象觶升實之)
(序進坐奠于薦南是受卑者之爵合言易而不言者理自明若不言易者奠散觶洗象觶隔再拜稽首故不復)
(言易也若然主人受公酢賓受公酬二者之爵皆從尊者來所以受酢為受尊者之爵言更受酬為與卑者之)
(爵言易者以其主人受酢由已獻公公報已已所當得是以為受尊者之爵言更也賓受公酬以公舉媵觶就)
(西階上以酬賓特為賓舉旅故以為尊者與卑者之爵言易案下士舉旅公坐取賓所媵觶唯公所賜受者如)
(初受酬之禮降更爵洗升酌膳彼亦是尊者與卑者之爵不言易而言更者旅酬下為上尊前人故不言易而)
(言更也云更作新者欲見此爵前人已用今不復用更新用一爵故云更作新也云易有故之辭者言此爵我)
(先嘗用今由前人用後已不用易以他爵故云易有故之辭也案特牲賓長致爵于主人主婦言更爵酢者欲)
(得嘉賓美客以事其先故言更少牢不儐尸云致爵于主人主婦賓易爵酢者大夫禮尊于賓有君道故言易)
(若然又案少牢不儐尸主婦致爵于主人主婦更爵酢注云更猶易也若然更與易似不别者但更易不殊以)
(尊卑不同設文有異云不言公酬賓於西階及公反位者亦尊君空其文也者以其公就西階是降尊就卑敬)
(公不言降尊故空文不言)公有命則不易不洗反升酌膳觶下拜小
臣辭賓升再拜稽首注下拜下亦未拜凡下未拜有二
或禮殺或君親辭君親辭則聞命即升升乃拜是亦不
言成拜疏(注釋曰云凡下未拜有二或禮殺或君親辭云禮殺者謂若酬時下為拜實未拜辭之即)
(升再拜稽首是也云或君親辭者謂若公食大夫云公拜至賓降西階東北面答拜公降一等辭賓升不拜直)
(言階上北面再拜稽首是階下未拜不得言升成拜直言再拜稽首而已)公答再拜注拜於
阼階上也於是賓請旅侍臣疏(注釋曰云於是賓請旅侍臣者案下記云凡公)
(所酬既拜請旅侍臣鄭注云既拜謂自酌升拜時也擯者阼階下告於公還西階下告公許旅行也請行酒於)
(羣臣必請者不專君惠也大射於此時賓請旅於諸臣此不言者文不具故記人辨之)賓以旅酬
於西階上注旅序也以次序勸卿大夫飲酒疏(釋曰此經論旅)
(酬先尊後卑之法仍未行旅下經射人作大夫長乃始旅酬)射人作大夫長升受旅
注言作大夫則卿存矣長者尊先而卑後疏(注釋曰遣射人作大)
(夫者燕或射故使之云言作大夫則卿存矣者以其卿稱上大夫言大夫長故知卿亦存在作中矣云長者尊)
(先而卑後者賓則旅三卿三卿徧次第至五大夫大夫徧不及士)賓大夫之右坐奠觶
拜執觶興大夫答拜注賓在右者相飲之位音義(飲於鴆反)
疏(注釋曰言賓在右者賓在西階上酬卿賓與卿並北面賓在東卿在西是賓在大夫之右賓位合在西今)
(在東故云賓在右者相飲之位也)賓坐祭立飲卒觶不拜注酬而禮殺
疏(注釋曰此對酢之時坐卒爵拜既爵是禮盛也今旅酬立卒觶不拜既爵故云禮殺也)若膳觶
也則降更觶洗升實散大夫拜受賓拜送注言更觶卿
尊也疏(注釋曰案上文體例與卑者之爵稱易與尊者之爵稱更雖立為賓仍是大夫為之是賓卑於)
(卿故言更觶者卿尊也)大夫辯受酬如受賓酬之禮不祭卒受者
以虛觶降奠于篚注卒猶後也大射禮曰奠于篚復位
今文辯皆作徧音義(辯音徧)疏(注釋曰言不祭者亦是酬禮殺也引太射禮者此經)
(云降奠于篚不言反位故引大射奠爵於篚訖當復門右北面位)○主人洗升實散獻
卿于西階上注酬而後獻卿别尊卑也飲酒成於酬也
音義(别彼列反)疏(釋曰自此盡無加席論主人獻孤卿之節注釋曰此酬非謂尋常獻酬乃是君為賓)
(舉旅行酬以其主人獻君君酢主人主人不敢酬君故使二大夫媵爵于公以當酬處所以覆獻也但君恩既)
(大為賓舉旅飲酒之禮成於酬故酬辯乃獻卿以君尊卿卑是以君禮成卿乃得獻故云别尊卑也)司宮
兼卷重席設于賓左東上注言兼卷則每卿異席也重
席重蒲筵緇布純也卿坐東上統於君也席自房來音
義(卷居遠反重直容反)疏(注釋曰此經設三卿之席在於賓東言兼卷則每卿異席也者若三卿同席則)
(直云卷重席不須言兼今云兼卷則兼三卿重席皆卷之故知每卿皆異席也云重席重蒲筵者案公食大夫)
(記云司宫具几與蒲筵常緇布純加萑席尋玄帛純彼為異國之賓有蒲筵萑席两重席故稱加上小臣設公)
(席與公食大夫席及賓皆稱加亦是两重席两重而稱加此燕已臣子一種席重設之故不稱加若然案鄉飲)
(酒云席于賓東公三重大夫再重公升如賓禮大夫則如介禮有諸公則辭加席鄉射亦云大夫辭加席案彼)
(二文雖稱加上文云三重再重則無異席故彼記直云蒲筵彼云加者以上席加於下席故鄭彼云加席上席)
(也故此下注云重席雖非加猶為其重累去之是其一種席也云卿坐東上統於君也者決鄉飲酒鄉射諸公)
(大夫席于尊東西上彼遵尊於主人故鄭注云統於尊此為君尊故統於君而東上也云席自房來者案公食)
(記云宰夫筵出自東房故知也)卿升拜受觚主人拜送觚卿辭重席司
宮徹之注徹猶去也重席雖非加猶為其重累去之辟
君也音義(去起呂反)疏(注釋曰云重席雖非加猶為其重累去之辟君也者案鄉射云大夫辭加)
(席之等皆是異席而辭之此重席重蒲筵不合辭以君有加席两重故辭之以辟君)乃薦脯醢卿
升席坐左執爵右祭脯醢遂祭酒不啐酒降席西階上
北面坐卒爵興坐奠爵拜執爵興主人答拜受爵卿降
復位注不酢辟君也卿無爼者燕主於羞疏(釋曰此為卿薦脯醢)
(不言其人略之故下記辨之云羞卿者小膳宰是也注釋曰案上主人獻公主人酢于阼階下此卿不酢故決)
(之云卿無爼者燕主於羞者決大射庶子設俎辨尊卑故與此異)辯獻卿主人以虛爵
降奠于篚注今文無奠于篚射人乃升卿卿皆升就席
若有諸公則先卿獻之如獻卿之禮注諸公者謂大國
之孤也孤一人言諸者容牧有三監音義(先悉薦反)疏(注釋曰云)
(諸公者謂大國之孤也知者周禮典命云公之孤四命侯伯已下不言孤故據大國而言云孤一人者鄭司農)
(注典命云上公得置孤卿一人後鄭從之故此亦云孤一人與司農義同云言諸者容牧有三監者以其言諸)
(非一人案王制云天子使其大夫為三監監於方伯之國國三人彼是殷法用之周制使伯佐牧不置監周公)
(制禮因殷不改者若士冠醮用酒之類故鄭云容言容有異代之法據周禮天子大夫四命與孤等故同稱云)
席于阼階西北面東上無加席注席孤北面為其大尊
屈之也亦因阼階西位近君近君則屈親寵苟敬私昵
之坐音義(大音泰近附近之近昵女乙反坐才卧反)疏(注釋曰案上文卿初設重席辭之乃徹此)
(孤北面初無加席者皆是為大尊屈之也云親寵苟敬私昵之坐者案下記云賓為苟敬席于阼階之西以為)
(敬此孤亦席於阼階之西故為苟敬私昵之坐也)○小臣又請媵爵者二大夫
媵爵如初注又復疏(釋曰自此至送觶公答再拜論一人致爵于公之事云二大夫媵爵)
(如初者如上二人媵爵媵爵者阼階下皆北面再拜稽首公答再拜媵爵者立于洗南西面北上序進盥洗角)
(觶升自西階序進酌散交于楹北降阼階下皆奠觶再拜稽首執觶興公答再拜媵爵者皆坐祭遂卒觶興坐)
(奠觶再拜稽首執觶興公答再拜媵爵者執觶待于洗南相似也故言二大夫媵爵如初也)請致者
若命長致則媵爵者奠觶于篚一人待于洗南長致致
者阼階下再拜稽首公答再拜注命長致者公或時未
能舉自優暇也疏(注釋曰上文小臣請媵爵則此請致者亦小臣也云命長致者公或時未)
(能舉自優暇也者脱屨升坐以前公為賓為卿為大夫三舉旅也燕禮之正不得損益而云公或時未能舉自)
(優暇者正謂周公作經以優之非實也故云若命長致言若者不定之辭優君之義故唯命長致不然似當言)
(皆致以其三舉旅唯有此三觶故也)洗象觶升實之坐奠于薦南降與立
于洗南者二人皆再拜稽首送觶公答再拜注奠于薦
南者於公所用酬賓觶之處二人俱拜以其共勸君音
義(處昌慮反)疏(注釋曰云奠于薦南者於公所用酬賓觶之處者案前大夫二人媵觶奠于公薦南北上)
(其上觶已取為賓舉旅下觶仍在今大夫又媵一觶而云奠于薦南明知是所用酬賓觶之處云二人俱拜以)
(其共勸君者上云媵爵者二大夫媵爵如初是共勸君酒今始命長致故俱拜以其共勸君故也)○公
又行一爵若賓若長唯公所酬注一爵先媵者之下觶
也若賓若長則賓禮殺矣長公卿之尊者也賓則以酬
長長則以酬賓疏(釋曰自此至奠于篚論為卿舉旅之事注釋曰知一爵是先媵者之下觶)
(者以其前大夫二人媵爵皆奠于薦南以其上觶者已為賓舉旅今又行一爵故知先媵者之下觶也其後媵)
(一觶者留之後為大夫舉旅也云若賓若長則賓禮殺矣者前為賓舉旅不云若賓若長專為賓禮盛至此為)
(卿舉旅不專為賓舉旅科從其一是賓禮殺也云長公卿之尊者也者有諸公公為尊若無諸公三卿為尊長)
(中可以兼此二者云賓則以酬長長則以酬賓者釋經若賓若長言若不定或先或後故两言之)以旅
于西階上如初大夫卒受者以虛觶降奠于篚疏(釋曰言如)
(初者一如上為賓舉旅之節)○主人洗升獻大夫于西階上大夫升
拜受觚主人拜送觚大夫坐祭立卒爵不拜既爵主人
受爵大夫降復位注既盡也不拜之者禮又殺疏(釋曰自此)
(盡皆升就席論獻大夫之節注釋曰云不拜之者禮又殺者前卿受獻不酢辟君已是禮殺今大夫受獻不但)
(不酢主人又不拜既爵故云禮又殺)胥薦主人于洗北西面脯醢無脀注
胥膳宰之吏也主人大夫之下先大夫薦之尊之也不
於上者上無其位也脀爼實音義(脀之承反)疏(注釋曰云胥膳宰之吏也)
(者案周禮有府史胥徒鄭注天官胥讀如諝謂其有才知為什長是庶人在官者所羞薦者皆膳宰胥是膳宰)
(之吏云主人大夫之下先大夫薦之尊之也者案大射注直云主人大夫不云下此云大夫之下者謂大夫之)
(中位次在下下經云辯獻大夫乃薦此薦文在上是先大夫薦之尊之也云不於上者上無其位也者案此燕)
(禮大夫堂上士在下獨此宰夫言堂上無位者以其主人位在阼階君已在阼故主人辟之位在下是以大射)
(注云不薦於上辟正主也云脀爼實者脀者升也謂升特牲體於爼故云爼實也)辯獻大夫遂
薦之繼賓以西東上注徧獻之乃薦略賤也亦獻而后
布席也疏(注釋曰凡大夫升堂受獻得獻訖即降獻徧不待大夫升遂薦於其位大夫始升故言遂)
(也云徧獻之乃薦略賤也者決上卿與賓得獻即薦貴故也云亦獻而後布席也者亦上獻卿之時司宫兼卷)
(重席設於賓左此大夫不言設席明亦得獻後即布席也若然案大射席小卿賓西東上注云席於賓西射禮)
(辨貴賤也以此言之燕禮主歡不辨貴賤小卿與大卿皆在賓東故此賓西無小卿位)卒射人乃
升大夫大夫皆就席○席工于西階上少東樂正先升
北面立于其西注工瞽矇歌諷誦詩者也凡執技藝者
稱工少牢饋食禮曰皇尸命工祝樂記師乙曰乙賤工
也樂正于天子樂師也凡樂掌其序事樂成則告備疏
(釋曰自此至降復位論作樂之事此上下作樂之中有四節升歌一笙二間三合樂四注釋曰工瞽矇歌諷誦)
(詩者也者案周禮瞽矇掌播鼗諷誦詩鄭云諷誦詩謂闇讀之不依詠也彼不依琴瑟闇讀之即爾雅徒歌曰)
(謠此作樂之時依於瑟即詩注云曲合樂曰歌一也故下云工歌鹿鳴之類是也云凡執技藝者稱工者執技)
(藝文出於王制但能其事者皆稱工是以引少牢饋食祝稱工樂記師乙為大師樂官亦稱工至於冬官巧作)
(者皆稱工云樂正於天子樂師也知樂正與樂師相當者案周禮樂師職云凡樂成則告備此樂正告樂備故)
(知樂正當天子樂師樂師下大夫四人上士八人下士十有六人樂師大小多矣此諸侯樂正亦有大小之名)
(也故大射云小樂正從之鄭注云小樂正於天子樂師也是其諸侯樂正雖有大小當天子樂師知大樂正不)
(當天子大司樂者以其天子大司樂不告樂備故不得以大樂正當之但大射主於射略於樂故小樂正告樂)
(備此燕主歡心故大樂正告樂備故不同)小臣納工工四人二瑟小臣左何
瑟面鼓執越内弦右手相入升自西階北面東上坐小
臣坐授瑟乃降注工四人者燕禮輕從大夫制也面鼔
者燕尚樂可鼓者在前也越瑟下孔也内弦弦為主也
相扶工也後二人徒相天子大㒒二人也小臣四人祭
㒒六人御㒒十二人皆同官音義(何胡我反相息亮反)疏(注釋曰工四人)
(者燕禮輕從大夫制也者鄭言此者決大射禮重工六人從諸侯制案公羊傳諸公六諸侯四若然知非大射)
(是諸公制此燕禮是諸侯制者案鄉射皆工四人是大夫制則諸侯不得有工四人五等諸侯同六人彼公羊)
(六人四人不同者自是舞人之數不得以彼決此也云面鼓者燕尚樂可鼓者在前也者此決鄉飲酒左何瑟)
(後首臣降於君故也引天子大㒒二人也者周禮序官文引之者此經小臣相工大射云㒒人正徒相大師㒒)
(人師相少師㒒人士相上工㒒人以下同官既多遞換相工但大射辨尊卑故㒒人正等相工此燕禮輕故小)
(臣相工是以引周禮同官人多得相參之意)工歌鹿鳴四牡皇皇者華注三
者皆小雅篇也鹿鳴君與臣下及四方之賓宴講道修
政之樂歌也此采其已有旨酒以召嘉賓嘉賓既來示
我以善道又樂嘉賓有孔昭之明德可則效也四牡君
勞使臣之來樂歌也此采其勤苦王事念將父母懷歸
傷悲忠孝之至以勞賓也皇皇者華君遣使臣之樂歌
也此采其更是勞苦自以為不及欲諮謀於賢知而以
自光明也音義(效戸教反更音賡知音智)疏(注釋曰此經歌詩之類鄭於鄉飲酒已注此注)
(與彼同但此燕禮歌小雅亦合鄉樂下就卑也鄉飲酒升歌鹿鳴之等饗或上取故彼此詩同注亦不異也)
卒歌主人洗升獻工工不興左瑟一人拜受爵主人西
階上拜送爵注工歌乃獻之賤者先就事也左瑟便其
右一人工之長者也工拜於席音義(便婢面反)疏(注釋曰此工歌乃獻)
(之賤者先就事也者歌詩是其事先施功勞乃始獻之是賤者先就事對工以上不就事而得獻也故大射注)
(云工歌而獻之以事報之是也云左瑟便其右者工北面以西為左空其右受獻便者酒從東楹之西來故以)
(右為便案大射云獻工工左瑟鄭注云大師無瑟於是言左瑟者節也以其經云㒒人正徒相大師無瑟言大)
(師左瑟者為飲酒之節此與鄉飲酒同無所分别大師或瑟或歌是以不得言節也案鄉飲酒大師則為之洗)
(則衆工不洗也此經主人洗升獻工不辨大師與衆工則皆為之洗爵又案鄉飲酒記不洗者不祭此篇與大)
(射羣工與衆笙皆言祭故知皆為之洗云工拜於席者以經云工不興左瑟即云一人拜受爵不見有降席之)
(文明工拜於席可知)薦脯醢注輒薦之變於大夫也疏(注釋曰案上獻大夫)
(之時云辯獻大夫遂薦之鄭注云徧獻之乃薦略賤也此獻工之長一人即薦脯醢非謂貴工即獻之正是禮)
(尚異變於大夫也)使人相祭注使扶工者相其祭薦祭酒疏(注釋)
(曰上云小臣相工則此扶工相祭是小臣也此據相長一人又承受爵薦脯醢之下故知祭薦脯醢及祭酒二)
(事對下衆工祭酒不祭脯醢也)卒爵不拜注賤不備禮主人受爵注將
復獻衆工也衆工不拜受爵坐祭遂卒爵辯有脯醢不
祭主人受爵降奠于篚注遂猶因也古文曰卒爵不拜
○公又舉奠觶唯公所賜以旅于西階上如初注言賜
者君又彌尊賓長彌卑疏(注釋曰此燕尚飲酒故工歌之後笙奏之前而為大夫舉)
(旅大射雖行燕禮主於射故笙奏貍首三射畢乃為大夫舉旅云言賜者君又彌尊賓長彌卑者案上為賓舉)
(旅直云公興以酬賓為卿舉旅而云若賓若長言若不定科酬其一不專為賓是君禮漸尊賓禮漸殺雖然猶)
(言酬至此言唯公所賜者以上下言之是君又彌尊賓長彌卑也)卒注旅畢也疏(注釋曰言)
(旅畢者謂為大夫舉旅酬行於西階之上或從賓或從卿次第盡大夫故云旅畢也)○笙入立于
縣中奏南陔白華華黍注以笙播此三篇之詩縣中縣
中央也鄉飲酒禮曰磬南北面奏南陔白華華黍皆小
雅篇也今亡其義未聞昔周之興也周公制禮作樂采
時世之詩以為樂歌所以通情相風切也其有此篇明
矣後世衰微幽厲尤甚禮樂之書稍稍廢棄孔子曰吾
自衛反魯然後樂正雅頌各得其所謂當時在者而復
重襍亂者也惡能存其亡者乎且正考父校商之名頌
十二篇于周大師歸以祀其先王至孔子二百年之間
五篇而已此其信也音義(陔古才反風方鳳反重直用反惡音烏父音甫今按說見)
(鄉飲酒篇)疏(注釋曰此笙奏南陔白華莘黍三篇等經注與鄉射同亦不復重釋但此云笙入立于縣中以)
(其諸侯軒縣闕南面而已故得言縣中鄉飲酒唯有一磬縣而已不得言縣中而云磬南注引鄉飲酒者欲見)
(此雖軒縣亦立近縣之南北面也)主人洗升獻笙于西階上一人拜盡
階不升堂受爵降主人拜送爵階前坐祭立卒爵不拜
既爵升授主人注一人笙之長者也鄉射禮曰笙一人
拜于下疏(注釋曰引鄉射禮者證笙一人拜此與鄉飲酒皆直云一人拜不言拜于下故鄉飲酒與)
(此注皆引鄉射以為證欲見拜者拜於階下)衆笙不拜受爵降坐祭立卒爵
辯有脯醢不祭疏(釋曰言不拜受爵降者於階下受爵者亦盡階不升堂云辯有脯醢者亦)
(獻訖薦于位之前)乃閒歌魚麗笙由庚歌南有嘉魚笙崇丘歌
南山有臺笙由儀注間代也謂一歌則一吹也六者皆
小雅篇也魚麗言太平年豐物多也此采其物多酒旨
所以優賓也南有嘉魚言太平君子有酒樂與賢者共
之也此采其能以禮下賢者賢者纍蔓而歸之與之宴
樂也南山有臺言太平之治以賢者為本也此采其愛
友賢者為邦家之基民之父母既欲其身之夀考又欲
其名德之長也由庚崇丘由儀今亡其義未聞音義(閒閒)
(厠之間麗力知反下遐嫁反纍力追反蔓音萬治直吏反長如字)疏(注釋曰此經注一與鄉飲酒同彼已)
(釋訖不復重解)遂歌鄉樂周南關雎葛覃卷耳召南鵲巢采蘩
采蘋注周南召南國風篇也王后國君夫人房中之樂
歌也關雎言后妃之德葛覃言后妃之職卷耳言后妃
之志鵲巢言國君夫人之德采蘩言國君夫人不失職
也采蘋言卿大夫之妻能修其法度也昔太王王季居
於岐山之陽躳行召南之教以興王業及文王而行周
南之教以受命大雅云刑于寡妻至于兄弟以御于家
邦謂此也其始一國爾文王作邑于豐以故地為卿士
之采地乃分為二國周周公所食也召召公所食也於
時文王三分天下有其二德化被于南土是以其詩有
仁賢之風者屬之召南焉有聖人之風者屬之周南焉
夫婦之道者生民之本王政之端此六篇者其教之原
也故國君與其臣下及四方之賓燕用之合樂也鄉樂
者風也小雅為諸侯之樂大雅頌為天子之樂鄕飲酒
升歌小雅禮盛者可以進取燕合鄉樂者禮輕者可以
逮下也春秋傳曰肆夏繁遏渠天子所以享元侯也文
王大明緜两君相見之樂也然則諸侯之相與燕升歌
大雅合小雅也天子與次國小國之君燕亦如之與大
國之君燕升歌頌合大雅其笙閒之篇未聞音義(睢七徐反)
(覃大南反召上照反蘋音頻興王如字采七代反被皮寄反)疏(釋曰云遂歌鄉樂者鄉飲酒云乃合樂與)
(此文不同者以其二南是大夫士樂大夫士或作鄉大夫或作州長故名鄉大夫樂鄉飲酒不言鄉樂者以其)
(是已之樂不須言鄉故直言合樂此燕禮是諸侯禮下歌大夫士樂故以鄉樂言之又鄉飲酒注云合樂謂歌)
(與衆聲俱作彼經有合樂之字故也此經無合樂之字故闕而不言其實此歌鄉樂亦與衆聲俱作是以彼處)
(解合為歌與衆聲俱作耳此歌而解合明同也注釋曰自周南以下所注亦與鄕飲酒同亦不復重釋)大
師告樂正曰正歌備注大師上工也掌合隂陽之聲教
六詩以六律為之音者也子貢問師乙曰吾聞聲歌各
有宜也如賜者宜何歌也是明其掌而知之也正歌者
升歌及笙各三終閒歌三終合樂三終為一備備亦成
也疏(注釋曰云大師上工也者案春官大師下大夫二人小師上士四人又云上瞽四十人中瞽百人下)
(瞽百有六十人注云凡樂之歌必使瞽矇為焉命其賢知者以為大師對小師已下三百人為下工也云掌合)
(隂陽之聲教六詩以六律為之音者也者竝大師職文案彼云掌六律六同以合隂陽之聲注云陽聲黃鍾大)
(蔟姑洗蕤賓夷則無射隂聲大呂應鍾南吕林鍾中呂夾鍾又云皆文之以五聲宮商角徵羽皆播之以八音)
(金石土革絲木匏竹又云教六詩曰風曰賦曰比曰興曰雅曰頌以六德為之本以六律為之音云子貢問師)
(乙以下至何歌也竝樂記文師乙魯之大師以掌樂事故子貢問焉引之者證大師知樂節故告歌備故鄭云)
(是明其掌而知之也知升歌以下四節皆三終者案禮記鄉飲酒義云工入升歌三終主人獻之笙入三終主)
(人獻之閒歌三終合樂三終工告樂備故知皆三終彼與此經閒歌合樂不獻之者但閒歌合樂還是始升歌)
(笙奏之前已得獻故不復重獻云備亦成也者案周禮樂師職云凡樂成則告備故云亦成也)樂正由
楹内東楹之東告于公乃降復位注言由楹内者以其
立於堂廉也復位位在東縣之北疏(注釋曰言由楹内者以其樂正與工)
(俱在堂廉則楹南無過處故由楹内適東楹之東告于公云復位位在東縣之北者案大射略於樂小樂正升)
(堂經有左右正則知亦有大樂正至席工於西階上少東東面時小樂正亦降立於其南北面卒管工向東坫)
(之東南西面北上坐鄭注云於是時大樂正還北面立於其南臣位尊東明工升堂時小樂正升大樂正東方)
(西面工來東坫之東南西面時大樂正東縣之北北面其小樂正則立於西階下東面此燕禮主於樂故知大)
(樂正升堂今降明復於東縣之北北面也)○射人自阼階下請立司正公許
射人遂為司正注君許其請因命用為司正君三舉爵
樂備作矣將留賓飲酒更立司正以監之察儀法也射
人俱相禮其事同音義(監古銜反相息亮反)疏(釋曰自此盡皆反坐論立司正遂行)
(所監之事注釋曰云君三舉爵者為賓為卿為大夫舉旅云樂備作矣者歌笙閒合四者備作各三終矣案鄉)
(飲酒鄉射立司正後始行旅酬者彼是士饗禮饗禮之法莫問尊卑徧獻之後乃行旅酬此燕禮國君燕其臣)
(子惟一獻以辨尊卑故主人獻君而受酢主人卑不敢酬公獻之禮成於酬故使大夫媵觶於公當酬公君行)
(大惠即舉之酬賓賓得觶請旅諸臣徧卿大夫乃成一獻之禮復獻卿大夫皆為之舉旅行酬皆成其獻但卿)
(大夫皆堂上有位近君不敢失禮故雖舉旅行酬而未立司正作樂後將獻羣士士職卑位在堂下將為士舉)
(旅恐失禮故未獻之前即立司正監之故不同也)司正洗角觶南面坐奠于中
庭升東楹之東受命西階上北面命卿大夫君曰以我
安卿大夫皆對曰諾敢不安注洗奠角觶于中庭明其
事以自表威儀多也君意殷勤欲留賓飲酒命卿大夫
以我故安或亦其實不主意於賓也疏(注釋曰云洗奠角觶于中庭明)
(其事以自表威儀多也者此奠觶于中庭威儀多決鄉飲酒不奠是以鄉飲酒作相為司正洗觶執以升自西)
(階是不奠威儀少也云君意殷勤欲留賓飲酒命卿大夫以我故安者以主人安客乃安故欲安賓先語卿大)
(夫以我意故須安也云或亦其實不主意於賓者鄭意两解前解立意為賓故使卿大夫為賓安或亦其實不)
(專主為賓兼羣臣共安也)司正降自西階南面坐取觶升酌散降南
面坐奠觶右還北面少立坐取觶興坐不祭卒觶奠之
興再拜稽首注右還將適觶南先西面也必從觶西為
君之在東也少立者自嚴正慎其位也音義(為于偽反)疏(注釋)
(曰右還將適觶南先西面也者右還謂奠時南面乃以右手向外而西面乃從觶西南行而右還北面云必從)
(觶西為君之在東也者若從觶東而左還北面則背君以其君在阼故也云自嚴正慎其位者以司正監察主)
(為使人嚴正謹慎故先自嚴正謹慎也)左還南面坐取觶洗南面反奠于
其所注反奠虛觶不空位也疏(注釋曰必使不空者亦欲使衆人覩知司正嚴)
(正之處)○升自西階東楹之東請徹爼降公許告于賓賓
北面取爼以出膳宰徹公爼降自阼階以東注膳宰降
自阼階以賓親徹若君親徹然疏(注釋曰云降自阼階以賓親徹若君親徹)
(然者臣之升降當西階今見賓親徹膳宰代君徹不降西階而降自阼階當君降處故云若君親徹降自阼然)
(也)卿大夫皆降東面北上注以將坐降待賓反也疏(釋曰)
(案大射云大夫降復位注云門東北面位不與卿同東面位者彼卿有爼卿取爼以出故大夫不敢獨在西階)
(下故復位復門東北面位此燕卿無爼故大夫與卿同降西階下東面北上位也注釋曰云以將坐降待賓反)
(者上文賓以爼出當反入并坐故卿大夫待賓反亦升坐也)○賓反入及卿大夫皆
說屨升就席公以賓及卿大夫皆坐乃安注凡燕坐必
說屨屨賤不在堂也禮者尚敬敬多則不親燕安坐相
親之心也音義(說吐活反)疏(注釋曰凡在堂立行禮不說屨安坐則說屨故鄭云凡燕坐必)
(說屨以其屨在足賤不宜在堂陳於尊者之側也云禮者尚敬敬多則不親燕安坐相親之心者左氏傳云饗)
(以訓恭儉設几而不倚爵盈而不飲燕以示慈惠饗在廟立行禮是敬多則不親者也燕在寢以醉為度是相)
(親之心者也若然直云賓及卿大夫說屨不云君降說屨則君說之屨在堂上席側是以禮記少儀云排闔說)
(屨於戶内者一人而已矣彼據尊者坐在室則尊者一人說屨在戶内今此燕在堂上則君尊說屨於席側可)
(知也)羞庶羞注謂&KR0871;肝膋狗胾醢也骨體所以致敬也庶
羞所以盡愛也敬之愛之厚賢之道音義(&KR0871;士戀反膋音遼胾壯吏)
(反)疏(注釋曰案大射云羞庶羞注云所進衆羞謂&KR0871;肝膋狗胾醢也或有炮鼈膾鯉雉兔鶉鴽大射先行)
(燕禮明與彼同此注不言炮鼈已下注文不具鄭知有此物者以經云庶羞不唯二豆而已案内則為肝膋取)
(狗肝一幪之以其膋濡炙之舉燋其膋不蓼注云膋腸間脂此及大射其牲皆用狗故知有肝膋狗胾知有炮)
(鼈膾鯉者詩云吉甫燕喜飲御諸友炮鼈膾鯉又内則及公食大夫上大夫二十豆雉兔鶉鴽禮記王制云庶)
(羞不踰牲此燕用狗必可有此物而已鄉飲酒鄉射亦有狗但經直云羞不云庶是以鄭注云胾醢明二豆無)
(餘物也云骨體所以致敬也者據未坐以前庶羞所以盡愛據說屨已後也)大夫祭薦注燕
乃祭薦不敢於盛成禮也疏(注釋曰不敢於盛成禮謂未立司正之前立行禮受)
(獻之時不祭脯醢祭先是成禮不敢成禮於盛時)司正升受命皆命君曰無不
醉賓及卿大夫皆興對曰諾敢不醉皆反坐注皆命者
命賓命卿大夫也起對必降席司正退立西序端疏(注釋)
(曰云起對必降席者經云反坐不云降明起對必降席既對乃反坐也是以孝經云曾子避席曰参不敏亦是)
(起對也知司正退立西序端者此無降文見鄉飲酒云司正升相旅退立于序端東面故知此亦然也)○
主人洗升獻士于西階上士長升拜受觶主人拜送觶
注獻士用觶士賤也今文觶作觚疏(釋曰自此盡立飲論獻士之事注釋)
(曰云獻士用觶士賤也者對上大夫已上獻用觚旅酬乃用觶此獻士即用觶故云士賤也不從今文觚者若)
(從觚與大夫已上何異故不從)士坐祭立飲不拜既爵其他不拜坐祭
立飲注他謂衆士也亦升受爵不拜疏(注釋曰云他謂衆士也者上云)
(士長明此士長之外皆衆士也知亦升受爵者以其士尊於笙之長笙之長尚受爵於階上明士得升堂受爵)
(也言不拜者以其士長得拜明衆士不拜也)乃薦司正與射人一人司士一
人執冪二人立于觶南東上注天子射人司士皆下大
夫二人諸侯則上士其人數亦如之司正為上疏(釋曰此等)
(皆士而先薦者以其皆有事故先得薦司士亦先薦者案周禮司士掌羣士爵禄廢置之事士中之尊故亦先)
(得薦也注釋曰鄭引周禮序官射人司士下大夫二人約出此諸侯則上士者天子官尊諸侯宜降一等以是)
(諸侯射人司士得在士位中云其人數亦如之者案周禮序官射人下大夫二人上士四人下士八人皆名射)
(人則諸侯雖使士為之人數亦等以其畿外諸侯張三侯與天子同故知射人之數亦同也言此者欲見射時)
(射人有事非一故下文注云大射正射人之長是以大射禮大射正及小射正皆有事也云司正為上者雖同)
(是士以其為庭長故設在上先薦之此經三者當官雖多皆取長先薦其餘在於衆位依齒也又士位在西有)
(事者别在觶南北面東上也)辯獻士士既獻者立于東方西面北上
乃薦士注每已獻而即位于東方盖尊之畢獻薦于其
位疏(注釋曰云即位于東方盖尊之者以其庭中之位卿東方西面大夫北面士西方東面是東方尊今)
(卿大夫得獻升堂位空故士得獻即東方卿位是尊之以無正文故云盖以疑之也知畢獻薦之者以其經云)
(辯獻士乃薦士故知當畢獻後乃薦也)祝史小臣師亦就其位而薦之注
次士獻之已不變位位自在東方疏(注釋曰云次士獻之已不變位者對)
(先獻士士即變位鄉東方也云位自在東方者案上設位之時祝史在門東小臣在東堂下是先在東方也)
主人就旅食之尊而獻之旅食不拜受爵坐祭立飲注
北面酌南鄉獻之於尊南不洗者以其賤略之也亦畢
獻乃薦之主人執虛爵奠于篚復位音義(鄉許亮反)疏(注釋曰云)
(北面酌南鄉獻之於尊南者案大射旅食尊在西鑮之南北面則此主人在南亦北面以陳尊向君若東楹之)
(西東向設尊亦是向君為正彼酌者尊後東面酌此亦尊後北面酌南面獻之於尊南也云不洗者以其賤者)
(此乃庶人在官府史胥徒之莗故云賤略之也云亦畢獻乃薦之者亦上文士此畢獻乃薦可知云主人執虛)
(爵奠于篚復位者此約大射獻旅食訖云執虛爵奠於篚復位故知也)○若射則大射正
為司射如鄉射之禮注大射正射人之長者也如鄉射
之禮者燕為樂卿大夫宜從其禮也如者如其告弓矢
既具至退中與算也納射器而張侯其告請先于君乃
以命賓及卿大夫其為司正者亦為司馬君與賓為耦
鄉射記曰自君射至龍旜亦其異者也薦旅食乃射者
是燕射主於飲酒疏(釋曰此一經論燕末行射之節云大射正為司射者燕禮輕又不主)
(為射故射人為擯又為司正至射時大射正為司射大射之時略於燕主於射故大射正為擯又為司正至射)
(又親其職故不同為司射也注釋曰云宜從之者鄉射是卿大夫禮故樂之還從之也云如者如其告弓矢既)
(具至退中與算也者經云如鄉射之禮明從始至末皆如之案鄉射初司射告弓矢既具至三番射訖而退中)
(與算故如之也云納射器而張侯者欲見此與鄉射因納射器後即張侯大射納射器之後無張侯之事是以)
(特言之也云告請先於君乃以命賓及卿大夫者此燕禮與大射皆國君之禮此燕禮每事皆先請於君大射)
(亦先請於君故大射初司射自阼階前請於公公許乃命賓及卿大夫鄉射西階上告賓曰弓矢既具乃告於)
(主人遂告大夫是先後異也云其為司正者亦為司馬者鄉射將射云司正為司馬此亦於將射司正為司馬)
(故云亦也若然則上文射人告具射人請賓又云射人請立司正公許射人遂為司正皆一人也必云司正為)
(司馬者諸侯有常官嫌與鄉射異故言此也若士射則司正不為司馬云君與賓為耦者欲見鄉射賓與主人)
(為耦此君與賓為耦亦是異於鄉射也引鄉射記君射至龍旜亦其異者也者謂旌與中異何者彼因記國君)
(三處射旌與中各不同云君國中射則皮樹中以翿旌獲白羽與朱羽糅言國中則此燕射也又云於郊則閭)
(中以旌獲謂諸侯大射在郊又云於境則虎中龍旜謂諸侯賓射在境此皆諸侯禮射雖記在鄉射皆與鄉射)
(異也云薦旅食乃射者是燕射主於飲酒者此獻士旅食後乃射是燕主於飲酒決大射未為大夫舉旅之前)
(則射是彼大射主於射故也)○賓降洗升媵觚于公酌散下拜公降
一等小臣辭賓升再拜稽首公答再拜注此當言媵觶
酬之禮皆用觶言觚者字之誤也古者觶字或作角旁
氏由此誤爾音義(觚依注音觶)疏(釋曰自此盡賓反位論賓媵爵於公之節注釋曰云)
(古者觶字或作角旁氏由此誤爾者案冬官梓人為飲器勺一升爵一升觚三升獻以爵而酬以觚一獻而三)
(酬則一豆矣鄭引南郡太守馬季長云觚當為觶豆當為斗鄭康成云古者觶角傍氏似觚故誤為觚時人又)
(多聞觚寡聞觝是以誤為觚此注與彼同也)賓坐祭卒爵再拜稽首公答再
拜賓降洗象觶升酌膳坐奠于薦南降拜小臣辭賓升
成拜公答再拜賓反位注反位反席也今文曰洗象觚
疏(注釋曰知反位是反席者以其堂下無席堂上乃有之而云賓升成拜不云降明上反位者反席可知也)
○公坐取賓所媵觶興唯公所賜注至此又言興者明
公崇禮不倦也今文觶又為觚疏(釋曰自此盡士旅酌卒論君為士舉旅之)
(事云唯公所賜者辭與為大夫舉旅同也注釋曰云至此又言興者明公崇禮不倦也者以其說屨升坐之後)
(理當倦今言興明不倦矣)受者如初受酬之禮降更爵洗升酌膳下
拜小臣辭升成拜公答拜乃就席坐行之注坐行之若
今坐相勸酒有執爵者注士有盥升主酌授之者疏(注釋)
(曰無算坐勸酒有執爵行之者今此為士舉旅亦有執爵行之若無算爵故云士有盥升主酌授之者若然前)
(三舉旅皆酬者自酌授人也)唯受于公者拜注公所賜者也其餘則
否司正命執爵者爵辯卒受者興以酬士注欲令惠均
音義(令力呈反)疏(釋曰此所命者命大夫也以前三舉旅辯大夫則止今此為士舉旅故及之注釋曰)
(云欲令惠均者惠均於室及均於庭也士特牲爵止欲得神惠均於室及均於庭此據人君之惠均於庭也)
大夫卒受者以爵興西階上酬士士升大夫奠爵拜士
答拜注興酬士者士立堂下無坐位疏(釋曰此即上文司正所命者也)
(注釋曰云興酬士者士立堂下無坐位者凡禮堂上有席者坐堂下無席者立是以禮記檀弓工尹商陽是士)
(而云朝不坐堂下無坐位者也)大夫立卒爵不拜實之士拜受大夫拜
送士旅于西階上辯注祝史小臣旅食皆及焉疏(注釋曰知)
(旅食皆及者以士未得獻時旅酬不及得獻之後旅酬及之旅食亦次士得獻故知亦酬及之其庶子以下未)
(得獻者至獻後無算爵及焉)士旅酌注旅序也士以次序自酌相酬
無執爵者卒○主人洗升自西階獻庶子于阼階上如
獻士之禮辯降洗遂獻左右正與内小臣皆于阼階上
如獻庶子之禮注庶子掌正六牲之體及舞位使國子
修德學道世子之官也而與膳宰樂正聯事樂正亦教
國子以舞左右正謂樂正㒒人正也小樂正立于西縣
之北㒒人正㒒人師㒒人士立于其北北上大樂正立
于東縣之北若射則㒒人正㒒人士陪于工後内小臣
奄人掌君隂事隂令后夫人之官也皆獻于阼階上别
於外内臣也獻正下及内小臣則磬人鍾人鑮人鼓人
㒒人之屬盡獻可知也凡獻皆薦也疏(釋曰此一經獻庶子以下之節)
(注釋曰云庶子掌正六牲之體及舞位使國子修德學道世子之官也者案周禮諸子職云大祭祀正六牲之)
(體凡樂事正舞位國子存遊倅使之修德學道彼天子諸子之官屬太子若據諸侯為世子之官引之者以天)
(子謂之諸子諸侯謂之庶子掌公卿大夫士之適子掌事寔同故取諸子職解此庶子之事云而與膳宰樂正)
(聯事者以掌正六牲之體得與膳宰聯事掌國子修德學道得與樂正聯事以其樂正亦掌教國子故也言此)
(者欲見膳宰得獻此庶子亦得獻之意云樂正亦教國子以舞者欲見庶子掌國子得與樂正聯事云左右正)
(謂樂正㒒人正也㒒人正以下至北上鄭知義然者見大射禮而知云左右正者據中庭為左右大射禮工遷)
(於東㒒人正亦與樂正同處名曰左正復云右正明是小樂正在西為右也若小樂正不在西大射之禮不得)
(有左右正之文又两面俱縣明大小樂正各監一縣又知㒒人正以下在小樂正之北北上者以鄉射弟子相)
(工皆在西今㒒人正以下亦是相工之人故知亦在西方也又工堂上西階之東相工者宜近其事故在西方)
(樂正之北也又知北上者以大射鄉射工遷在下之時皆北上統於樂正今相者以工為主明在堂下則宜北)
(統於堂上矣又知大樂正在東縣北者約鄉射云縣于洗東北至射時遷樂於阼階下之東南堂前三笴西面)
(北上坐樂正北面立于其南是得為一證也云若射以下至工後者案大射將射之時工遷於下東坫之東南)
(西面北上坐相者以工為主故知相工陪於東即在工後也云内小臣奄人掌君隂事隂令后夫人之官也者)
(案天官小臣序官云内小臣奄上士四人其職云掌王之隂事隂令鄭注云隂事羣妃御見之事隂令王所求)
(為於北宮彼后之官兼云夫人者欲見諸侯夫人内小臣亦與后之内小臣職同故䨇言之云皆獻於阼階上)
(别於外内臣也者臣云外内者案周禮肆師有外内命男鄭注云外命男六鄉以出也内命男朝廷卿大夫士)
(則諸侯臣在鄉遂及采地者為外臣在朝廷者為内臣但外内臣皆獻於西階上此獻於阼階故云别於外内)
(臣也云則磬人以下至盡獻可知也者此據周禮天子有此官諸侯竝以下士為之則諸侯亦有此官以其庭)
(中之樂軒縣别有鍾磬鑮鼔故知也兼言㒒人者此經直見㒒人正不見㒒人師㒒人士大射見之内小臣奄)
(人之賤者尚得獻明此等皆得獻可知也知凡獻皆薦者以經云如獻士獻士有薦凡此等獻訖明皆有薦也)
○無算爵注算數也爵行無次無數唯意所勸醉而止
疏(釋曰自此盡無算樂論酒行樂作無次數之節注釋曰云爵行無次無數者此對四舉旅以前皆有次有)
(數此則無次數也)士也有執膳爵者有執散爵者執膳爵者酌
以進公公不拜受執散爵者酌以之公命所賜所賜者
興受爵降席下奠爵再拜稽首公答拜注席下席西也
古文曰公答再拜疏(釋日自旅酬已前受公爵皆降拜升成拜至此不復降拜者禮殺故)
(也注釋曰云席下席西也者賓與卿大夫席皆南面統於君皆以東為上故知席下為席西也)受賜爵
者以爵就席坐公卒爵然後飲注不敢先虛爵明此勸
惠從尊者來也疏(注釋曰上已言君命所賜至此經云受賜自然惠從尊者來但先君受爵)
(似惠不由君來故後飲然後授虛爵是由尊者來故後飲之也此執爵者皆酌行之以徧唯卒受爵者興以酬)
(士自酌與之是以鄉飲酒鄉射皆云辯卒受者興以旅在下者注云不使執觶者酌以其將旅酬不以已尊於)
(人也)執膳爵者受公爵酌反奠之注宴歡在於飲酒成其
意疏(注釋曰云成其意者君意欲得皆醉今執膳者酌反奠于君前望當君心故云宴歡在於飲酒成其)
(意也)受賜爵者興授執散爵執散爵者乃酌行之注予其
所勸者唯受爵於公者拜卒受爵者興以酬士于西階
上士升大夫不拜乃飲實爵注乃猶而也疏(注釋曰轉乃為而者)
(乃是緩辭此將勸士士已升階大夫即飲不可為乃故從而解之也)士不拜受爵大夫就
席士旅酌亦如之公有命徹冪則卿大夫皆降西階下
北面東上再拜稽首公命小臣辭公答再拜大夫皆辟
注命徹冪者公意殷勤必盡酒也小臣辭不升成拜明
雖醉正臣禮也不言賓賓彌臣也君答拜於上示不虛
受也音義(辟音避劉房益反)疏(釋曰云士旅酌亦如之者亦如大夫相酌之法云公有命徹冪)
(者此君尊在東楹之西專大惠故待無算爵乃徹冪鄉飲酒尊在房戶之間賓主共之故賓至則徹之與此異)
(也注釋曰云小臣辭不升成拜明雖醉正臣禮也者臣之禮當下拜為正今不言升成拜者於下已拜是雖無)
(算爵已醉而不倦行臣禮禮之正也云不言賓賓彌臣也者經直言卿大夫皆降不别言賓是燕末賓同於臣)
(言彌者上旅酬云若賓若長猶言賓但言賜不言酬已是賓卑今乃沒賓不言賓是賓彌臣故同臣例也云君)
(答拜於上示不虛受也者案燕義云禮無不答言上之不虛取於下也彼釋此言也但彼言不虛取於下者總)
(申此燕禮君答拜之事不獨為此言也)遂升反坐士終旅於上如初注卿
大夫降而爵止於其反席卒之疏(注釋曰云卿大夫降而爵止者上文已云)
(大夫不拜乃飲實爵士不拜受爵是大夫飲訖爵止也云於其反席卒之者謂上士受得大夫爵此經云士終)
(旅於上如初是於大夫反席士卒之也)無算樂注升歌閒合無數也取歡
而已其樂章亦然疏(釋曰此無算對上升歌笙閒合各依次第而三終有次有數此則任)
(君之情無次無數其詩樂章亦然亦無次無數)宵則庶子執燭於阼階上司宮
執燭於西階上甸人執大燭於庭閽人為大燭於門外
注宵夜也燭燋也甸人掌共薪蒸者庭大燭為位廣也
閽人門人也為作也作大燭以俟賓客出音義(甸大練反閽音)
(昏燋哉約反劉哉妙反共音恭)疏(釋曰凡燕法設燭者或射之後終燕則至宵也或冬之日不射亦宵夏之)
(日不射未必至宵也注釋曰云燭燋也者古者無麻燭而用荆燋故少儀云主人執燭抱燋鄭云未爇曰燋但)
(在地曰燎執之曰燭於地廣設之則曰大燭其燎亦名大燭故詩云庭燎之光毛云庭燎大燭也鄭云夜未央)
(而於庭設大燭毛鄭竝指此甸人執大燭之文也司烜氏云凡邦之大事共墳燭庭燎鄭謂墳大也樹於門外)
(曰大燭於門内曰庭燎言樹則大燭亦在地廣設之而已此閽人為大燭於門外者亦是大燭在地者案郊特)
(牲云庭燎之百由齊桓公始也注云僭天子也庭燎之差公盖五十侯伯子男皆三十文出大戴禮也此亦諸)
(侯禮以燕禮輕故不言庭燎設大燭而已云甸人掌共薪蒸者天官甸師氏職文引之者以其内有燭燋故使)
(之在門為大燭也云閽人門人也者案天官閽人掌守王中門之禁諸侯亦當然)○賓醉北面
坐取其薦脯以降注取脯重得君賜奏陔注陔陔夏樂
章也賓出奏陔夏以為行節也凡夏以鍾鼓奏之音義
(夏戸雅反)疏(注釋曰云陔陔夏者案鍾師九夏之中有陔夏九夏皆是詩詩為樂章故知樂章也云賓出奏)
(陔夏以為行節也者此及鄉飲酒皆於賓出奏陔夏明此為行節戒之使不失禮云凡夏以鍾鼓奏之者案周)
(禮鍾師云以鍾鼓奏九夏鄭注云先奏鍾次擊鼓是凡夏皆以鍾鼓奏之)賓所執脯以賜鍾
人於門内霤遂出注必賜鍾人鍾人掌以鍾鼓奏九夏
今奏陔以節已用賜脯以報之明雖醉不忘禮古文賜
作錫卿大夫皆出注隨賓出也公不送注賓禮訖是臣
也○公與客燕注謂四方之使者音義(使所吏反)疏(釋曰自此盡敢)
(拜賜命論與異國臣將燕使卿大夫就舘戒客之辭事但燕異國卿大夫與臣子同唯戒賓為異故於禮末特)
(見之也注釋曰云謂四方之使者以其云客以寡君對之故知四方使卿大夫來聘主君將燕之也)曰寡
君有不腆之酒以請吾子之與寡君須臾焉使某也以
請注君使人戒客辭也禮使人各以其爵寡鮮也猶言
少德謙也腆善也上介出請入告古文腆皆作殄今文
皆曰不腆酒無之音義(腆天典反鮮息淺反)疏(注釋曰云禮使人各以其爵者案公)
(食大夫云使大夫戒各以其爵以其大聘使卿小聘使大夫爵不同故主君亦以其爵戒之也云上介出請入)
(告者亦約公食使者至館門外客使者上介出請事入告賓但彼食禮重故三辭此燕禮輕故再辭為異耳又)
(彼見賓出拜辱大夫不答拜此不言者文不具)對曰寡君君之私也君無所辱
賜于使臣臣敢辭注上介出答主國使者辭也私謂獨
受恩厚也君無所為辱賜於使臣謙不敢當也敢者怖
懼用勢決之辭疏(注釋曰云敢者怖懼用勢決之辭也者謂若怖懼之事不避危難用勢往)
(決之故云用勢決之辭也)寡君固曰不腆使某固以請寡君君之私
也君無所辱賜于使臣臣敢固辭注重傳命固如故音
義(重直用反𫝊丈專反)寡君固曰不腆使某固以請某固辭不得
命敢不從注許之也於是出見主國使者辭以見許為
得命今文無使某致命曰寡君使某有不腆之酒以請
吾子之與寡君須臾焉注親相見致君命辭也君貺寡
君多矣又辱賜于使臣臣敢拜賜命注貺賜也猶愛也
敢拜賜命從使者拜君之賜命猶謙不必辭也疏(注釋曰主)
(君使大夫往戒只為燕事今客從之者來就燕而云拜主君用燕之命者謙不必有燕事)
記燕朝服於寢注朝服者諸侯與其羣臣日視朝之服
也謂冠玄端緇帶素韠白屨也燕於路寢相親昵也今
辟雍十月行此燕禮玄冠而衣皮弁服與禮異也音義
(朝直遥反韠音畢辟音璧衣於既反)疏(釋曰凡記皆記經不具者以經不言燕服及燕處故記人言之也注)
(釋曰云謂冠玄端緇帶素韠白屨者皆士冠禮文案屨人注天子諸侯吉事皆舄諸侯朝服素裳素韠應白舄)
(而云白屨者引士冠禮成文其實諸侯當白舄其臣則白屨也鄭注周禮屨人云複下曰舄襌下曰屨下謂底)
(以此為異也云燕於路寢相親昵也知燕於寢者以其饗在廟明燕在寢私處可知也引漢法欲見與古異者)
(周時玄冠服則緇布衣今衣皮弁服是其異也)○亨于門外東方注亨於門外
臣所掌也音義(亨普庚反)疏(注釋曰此君禮故云臣所掌案公食記云亨于門外東方注云)
(必於門外者大夫之事也注不同者以其饗食在廟嚴凝宜親監視不得言臣所掌故注云大夫之事也鄉飲)
(酒亨狗于堂東北者非君禮是臣於堂東北不在外者宜主人親供又法陽氣之所始故三者注皆不同也)
○若與四方之賓燕則公迎之于大門内揖讓升注四
方之賓謂來聘者也自戒至於拜至皆如公食亦告饌
具而後公即席小臣請執冪請羞者乃迎賓也音義(食音)
(嗣)疏(注釋曰云自戒至於拜至皆如公食者此燕用狗彼用大牢此戒賓再辭彼三辭至於卿大夫立位)
(皆不同而云如公食者謂除此之外如之若然依公食從首使大夫戒各以其爵上介出請入告已下至北面)
(再拜稽首皆如之饌具之等不如之也云亦告饌具而後公即席小臣請執冪請羞者乃迎賓也者言此者欲)
(見燕四方賓此等依上文與燕已臣子同亦不如公食以其公食公無席又無入廟之事又公食無請執冪羞)
(膳故别言此也)賓為苟敬席于阼階之西北面有脀不嚌肺不
啐酒其介為賓注苟且也假也主國君饗時親進醴于
賓今燕又宜獻焉人臣不敢褻煩尊者至此升堂而辭
讓欲以臣禮燕為恭敬也於是席之如獻諸公之位言
苟敬者賓實主國所宜敬也脀折俎也不嚌啐似若尊
者然也介門西北面西上公降迎上介以為賓揖讓升
如初禮主人獻賓獻公既獻苟敬乃媵觚羣臣即位如
燕也音義(饗許两反或作鄉非燕為之為于偽反)疏(注釋曰云主國君饗時親進醴于賓者謂)
(行聘享訖禮賓之時君親酌醴進於賓若然前有饗食不言之者饗禮亡無以引證食禮又無酒醴所獻之事)
(故不言而云饗時也云今燕又宜獻焉者案上燕已臣子使宰夫為主人知此親獻者若不親獻即同已臣子)
(賓何須辭之而為苟敬故知君當親獻焉云至此升堂而辭讓者若此時升堂不辭即行燕賓之禮故知辭之)
(在初升堂時云欲以臣禮燕為恭敬也者此謂在阼西北面故云席之如獻諸公之位也云言苟敬者賓實主)
(國所宜敬也者但為辭讓故以命介為賓不得敬之今雖以介為賓不可全不敬於是席之於阼階西且敬也)
(故云苟敬也云不嚌啐似若尊者然也者案此燕禮與太射鄉射皆不嚌啐是諸公如賓禮今聘卿在諸公之)
(坐亦不嚌不啐是為似若諸公尊者然也云介門西北面西上者約聘禮而知也云公降迎上介以為賓揖讓)
(升如初禮者此如上文燕已臣子以大夫為賓者同故云如初禮也云主人獻賓獻公既獻苟敬乃媵觚者若)
(上燕已臣子之時獻賓獻公既即媵觶以酬賓但苟敬之前宜有薦有俎實與君同明知獻公後即獻苟敬乃)
(可酬賓也云羣臣即位如燕者如上燕已臣子同若然羣臣不待迎賓入乃從君入者以其皆蒙獻酬故因其)
(先至寢門故小臣引之即入不待賓入後也)無膳尊無膳爵注降尊以就卑
也疏(注釋曰郊特牲云三獻之介君專席而酢焉此降尊以就卑也注云三獻卿大夫來聘主君饗燕之)
(以介為賓賓為苟敬則徹重席而受酢也專猶單也彼與此事同故鄭引彼經以證此燕已臣子不見有君親)
(受賓酢若燕異國臣子得有專席受酢者獻卿大夫之後依次各為此三人舉旅獻士之後賓乃媵觶於公公)
(取所媵觶為士舉旅應以此為酢君君專席而受之也)○與卿燕則大夫為賓與
大夫燕亦大夫為賓注不以所與燕者為賓者燕為序
歡心賓主敬也公父文伯飲南宫敬叔酒以路堵父為
客此之謂也君但以大夫為賓者大夫卑雖尊之猶遠
于君今文無則下無燕音義(為于偽反父音甫飲於鴆反堵音者逹于萬反)疏
(釋曰此謂與已臣子燕法若與異國賓燕皆用上介為賓如上說也注釋曰云公父文伯已下是魯語文此三)
(人皆魯大夫自相燕法云此之謂也者此謂不使所為燕者為賓之義云君但以大夫為賓者大夫卑雖尊之)
(猶遠於君者案禮記燕義云不以公卿為賓而以大夫為賓為疑也明嫌之義也注云公卿尊矣復以為賓則)
(尊與君大相近是不用公卿為賓恐逼君用大夫為賓雖尊之猶遠於君不畏逼君也)○羞膳者
與執冪者皆士也注尊君也膳宰卑於士疏(釋曰經直云請執冪)
(與羞膳不辨其人故記人言之注釋曰云尊君也膳宰卑於士者言膳宰别小膳宰也以其下云羞卿者小膳)
(宰明於君者士也士尊於小膳宰也若然士則膳宰之長者故下注小膳宰云膳宰之佐也)羞卿者
小膳宰也注膳宰之佐也○若以樂納賓則賓及庭奏
肆夏賓拜酒主人答拜而樂闋公拜受爵而奏肆夏公
卒爵主人升受爵以下而樂闋注肆夏樂章也今亡以
鍾鑮播之鼓磬應之所謂金奏也記曰入門而縣興示
易以敬也卿大夫有王事之勞則奏此樂焉音義(闋苦穴反)
(應應對之應易以豉反)疏(釋曰自此盡若舞則勺論臣子有王事之勞與之燕之事云若者不定之辭以)
(其常燕已臣子無樂王事之勞或有或無故言若也注釋曰云肆夏樂章也今亡者鄭注鍾師云九夏皆詩篇)
(名頌之族類也此歌之大者載在樂章樂崩亦從而亡是以頌不能具也云以鍾鑮播之鼓磬應之者鍾師云)
(掌金奏鄭注云擊金以為奏樂之節金謂鍾及鑮又云凡樂事以鍾鼓奏九夏鄭注云先擊鍾次擊鼓是奏肆)
(夏時有鍾鑮鼓磬彼經注雖不言磬但縣内有此四者故鄭兼言磬也言所謂金奏也者所謂鍾師掌金奏也)
(云記曰者此鄭引二記之文云入門而縣興是仲尼燕居之文仲尼燕居云两君相見揖讓而入門入門而縣)
(興揖讓而升堂升堂而樂闋郊特牲云賓入大門而奏肆夏示易以敬也必引二記文者以燕在寢賓及庭及)
(寢庭與仲尼燕居入門而縣興事相類故引之證賓及庭樂作之義也此肆夏以金奏之故引郊特牲示易以)
(敬證用肆夏之義也不取賓入大門者大門非寢門故也云卿大夫有王事之勞則奏此樂焉知者以發首陳)
(君與臣子常燕及聘使之臣燕次論四方賓燕今此言賓及庭奏肆夏則非尋常大夫為賓與宰夫為主人相)
(對者謂若賓為苟敬四方賓之類特奏肆夏其事既重若非有王事之勞何以致此故知是臣有王事之勞者)
(乃奏此樂也)升歌鹿鳴下管新宮笙入三成注新宮小雅逸
篇也管之入三成謂三終也疏(釋曰鹿鳴不言工歌新宮不言笙奏而言升歌)
(下管者欲明笙奏異於常燕常燕即上所陳四節是也今工歌鹿鳴三終與笙奏全别故特言下管新宮乃始)
(笙入三成者正謂笙奏新宮三終申說下管之義注釋曰云新宮小雅逸篇也知在小雅者以配鹿鳴而言鹿)
(鳴是小雅明新宮小雅可知)遂合鄉樂注鄉樂周南召南六篇言遂
者不閒也若舞則勺注勺頌篇告成大武之樂歌也其
詩曰於鑠王師遵養時晦又曰實維爾公允師既合鄉
樂萬舞而奏之所以美王侯勸有功也音義(勺音灼於鑠上音烏)
(下舒若反)疏(釋曰言若者或為之舞或不為之舞在於君意故以不定而言云舞則勺者謂為之舞則歌勺)
(詩以為曲注釋曰云勺頌篇告成大武之樂歌也者勺詩序文云其詩曰於鑠王師遵養時晦者鑠美也言於)
(呼美武王之師遵循也循養晦昧之紂三分天下猶服事於殷又曰實維爾公允師者公事允信也言成王代)
(時實維汝武王之事信得用師之道云既合鄉樂者以文承合鄉樂之下故知既合鄉樂也云萬舞而奏之者)
(釋經舞時作周萬舞之舞而奏勺詩宣八年公羊傳云壬午猶繹萬入去籥傳曰萬者何干舞也謂秉干舞以)
(奏勺詩也云所以美王侯勸有功也者天子諸侯作之是美王侯亦所以勸有功也)○惟公與賓
有俎注主於燕其餘可以無俎疏(注釋曰主於燕其餘可以無俎者對大射)
(辨尊卑公卿皆有俎其牲用狗則同也)○獻公曰臣敢奏爵以聽命注授
公釋此辭不敢必受之疏(注釋曰謂若主人獻公賓媵觶於公雖非獻亦釋此辭也)
○凡公所辭皆栗階注栗蹙也謂越等急趨君命也音
義(蹙子六反)凡栗階不過二等注其始升猶聚足連步越二
等左右足各一發而升堂疏(注釋曰凡堂及階尊者高而多卑者庳而少案禮器)
(云天子之堂九尺諸侯七尺大夫五尺士三尺士冠禮降三等受爵弁鄭注云降三等下至地則士三等階以)
(此推之則一尺為一階大夫五尺五等階諸侯七尺七等階天子九尺九等階可知今云凡栗階不過二等言)
(凡則天子九等已下至士三等皆有栗階之法栗階不過二等據上等而言故鄭云其始升猶聚足連步也故)
(曲禮云涉級聚足連步以上鄭注云涉等聚足謂前足躡一等後足從之併連步謂足相随不相過也此即聚)
(足也天子以下皆留上等為栗階左右足各一發而升堂其下無問多少皆連步襍記云主人之升降散等鄭)
(注云散等栗階則栗階亦名散等凡升階之法有四等連步一也栗階二也歴階三也歴階謂從下至上皆越)
(等無連步若禮記檀弓云杜蕢入寢歴階而升是也越階四也越階謂左右足越三等若公羊傳云趙盾避靈)
(公躇階而走是也)○凡公所酬既拜請旅侍臣注既拜謂自酌
升拜時也擯者阼階下告于公還西階下告公許旅行
也請行酒于羣臣必請者不專惠也疏(注釋曰云既拜謂自酌升拜時)
(也者此即上賓得君酬酒飲訖自酌降拜升時請旅侍臣云擯者阼階下告于公還西階下告公許旅行者此)
(約大射而知也)○凡薦與羞者小膳宰也注謂於卿大夫以下
也上特言羞卿者小膳宰欲絶於賓羞賓者亦士疏(注釋)
(曰云謂於卿大夫以下者以其執冪與羞膳於君是士則知此凡者於卿大夫也云上特言羞卿者小膳宰者)
(欲絶於賓羞賓者亦士者鄭意於此言凡總卿大夫於文足矣上文君下特言羞卿者小膳宰者欲見直言君)
(不須言賓以其賓之薦俎與君同明羞膳亦與君同不使小膳宰故云欲絶於賓羞賓者亦士也)○有
内羞注謂羞豆之實酏食糝食羞籩之實糗餌粉餈音
義(酏以支反食音嗣糝素感反糗去久反乾飯屑也劉香久反餌音二餈才私反)疏(注釋曰云謂羞豆之)
(實酏食糝食者天官醢人云羞豆之實酏食糝食鄭注云酏&KR0673;也内則曰取稻米舉糔溲之小切狼臅膏以與)
(稻米為&KR0673;又曰糝取牛羊豕之肉三如一小切之與稻米稻米二肉一合以為餌煎之是也云羞籩之實糗餌)
(粉餈者籩人職云羞籩之實糗餌粉餈鄭注云此二物皆粉稻米黍米所為也合蒸曰餌餅之曰餈糗者𢷬粉)
(熬大豆為餌餈之粘著以粉之耳餌言糗餈言粉互相足是也糗熬之赤粉之其粉𢷬之亦糗之是互相足也)
○君與射則為下射袒朱襦樂作而后就物注君尊音
義(袒徒旱反襦如朱反)小臣以巾授矢稍屬注君尊不搢矢音義
(屬章欲反)不以樂志注辟不敏也音義(辟音避)旣發則小臣受
弓以授弓人注俟復發也不使大射正燕射輕音義(復扶)
(又反)上射退于物一笴既發則答君而俟音義(笴工但反又工老反)
若飲君燕則夾爵注謂君在不勝之黨賓飲之如燕媵
觚則又夾爵疏(釋曰夾爵者將飲君先自飲及君飲訖又自飲為夾爵)君在大夫
射則肉袒注不纁𥜗厭於君音義(厭一涉反)疏(注釋曰鄉射記大夫對士)
(射袒纁襦此對君肉袒故云厭於君也)○若與四方之賓燕媵爵曰臣受
賜矣臣請贊執爵者注受賜謂公鄉者酌之至燕主人
事賓之禮殺賓降洗升媵觶于公答恩惠也音義(鄉許亮反)
疏(注釋曰云公鄉者酌之者謂公取二大夫所媵觶上者以酬賓是也云賓降洗升媵觶于公者謂上獻士)
(訖賓媵觶于公是答恩惠也)相者對曰吾子無自辱焉注辭之也對
答也亦告公以公命答之也音義(相息亮反)有房中之樂注
絃歌周南召南之詩而不用鍾磬之節也謂之房中者
后夫人之所諷誦以事其君子疏(注釋曰云絃歌周南召南之詩而不用鍾)
(磬之節者此文承四方之賓燕下而云有明四方之賓而有之知不用鍾磬者以其此二南本后夫人侍御于)
(君子用樂節是本無鍾磬今若改之而用鍾磬當云有房中之奏樂今直云有房中之樂明彼本無鍾磬也若)
(然案磬師云教縵樂燕樂之鍾磬注云燕樂房中之樂所謂隂聲也二樂皆教其鍾磬房中樂得有鍾磬者彼)
(據教房中樂待祭祀而用之故有鍾磬也房中及燕則無鍾磬也)
儀禮注疏卷六
儀禮注疏卷六考證
膳宰具官饌于寢東疏下記云燕朝服于寢正處在路
寢○朱子云于寢下疑脱既朝服則宜于六字
設洗篚于阼階東南當東霤○敖繼公云諸篇設洗無
連言篚者此有之衍文耳下别云篚在洗西則於此
言篚文意重複且篚在洗西亦不可以東霤為節其
衍明矣
小臣納卿大夫疏正常在君左右○監本脱正字(臣學)
(健)按常在君左右者小臣正也此與小臣師對言補
之乃明
主人盥洗象觚升實之○實監本譌作賓今依石經及
朱子本楊本敖本改
注象觚觚有象骨飾也○敖繼公云注象骨恐當作
象齒(臣紱)按鄭每言象骨盖其所指者即象齒耳
更爵洗升酌膳酒以降○敖繼公云上下文酌膳皆無
酒字此有者衍也
主人盥洗升媵觚于賓○敖繼公云觚當作觶
西階上坐奠爵拜賓賓降筵北面答拜○石經及敖本
俱不叠賓字
若君命皆致疏按鄉飲鄉射皆云奠者於左將舉者於
右○監本脱鄉飲二字(臣紱)按既有皆字則當兼鄉
飲明矣
公有命則不易不洗反升酌膳觶○敖繼公云觶字衍
文大射儀無之
小臣又請媵爵者二大夫媵爵如初○石經叠大夫二
字衍
請致者疏非實也○實監本譌作賓今改正
卒射人乃升大夫大夫皆就席○石經及楊本敖本就
席上有升字
升授主人○敖繼公云授主人下當有爵字如鄉飲鄉
射之所云此文脱耳
太師告樂正曰正歌備○石經及楊本敖本樂正上有
干字
注教六詩以六律為之音○六詩訛大師今改正
疏對小師已下三百人為下工也○三百人監本譌
作上士今考春官大師小師職文改正
升自西階東楹之東請徹俎降公許告于賓○敖繼公
云此降字衍大射儀無之(臣清植)按此降字或當在
告于賓之下而傳寫者誤寫於公許之上與
主人拜送觶○送監本譌作受今依石經及朱子本敖
本改正
大夫立卒爵不拜實之○實監本譌作賓今依石經及
朱子本敖本楊本改正
受賜爵者興授執散爵○敖繼公云大射儀授執散爵
者此脱一者字
士不拜受爵疏今乃没賓不言賓○没監本譌作設(臣)
(紱)按謂經没其文而不見也大射儀卿大夫皆降節
疏亦有没賓之語可證
閽人為大燭於門外○石經無大字
賓所執脯以賜鍾人於門内霤○(臣紱)按鍾鼓之鍾古
皆作鍾三禮無鐘字俗本或作鐘皆後人所改也
亨于門外東方○石經及楊本敖本上文有其牲狗也
四字
若與四方之賓燕疏以其公食公無席又無入廟之事
○(臣紱)按公食大夫禮於廟行之乃云無入廟之事
何也疏盖有誤
凡薦與羞者小膳宰也○朱子本無與字
儀禮注疏卷六考證
