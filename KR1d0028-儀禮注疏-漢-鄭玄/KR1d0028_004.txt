儀禮注疏卷四
漢鄭氏注唐陸德明音義賈公彦疏
鄕飲酒禮第四
鄉飲酒之禮○主人就先生而謀賓介注主人謂諸侯
之鄉大夫也先生鄉中致仕者賓介處士賢者周禮大
司徒之職以鄉三物教萬民而賓興之一曰六德知仁
聖義忠和二曰六行孝友睦婣任恤三曰六藝禮樂射
御書數鄉大夫以正月之吉受灋于司徒退而頒之于
其鄉吏使各以教其所治以考其德行察其道藝及三
年大比而興賢者能者鄉老及鄉大夫帥其吏與其衆
寡以禮禮賓之厥明獻賢能之書於王是禮乃三年正
月而一行也諸侯之鄉大夫貢士於其君蓋如此云古
者年七十而致仕老於鄉里大夫名曰父師士名曰少
師而教學焉恒知鄉人之賢者是以大夫就而謀之賢
者為賓其次為介又其次為衆賓而與之飲酒是亦將
獻之以禮禮賓之也今郡國十月行此飲酒禮以黨正
每歲邦索鬼神而祭祀則以禮屬民而飲酒于序以正
齒位之說然此篇無正齒位之事焉凡鄉黨飲酒必於
民聚之時欲其見化知尚賢尊長也孟子曰天下有逹
尊三爵也德也齒也音義(介音界知音智行下孟反頒音班比毗志反少詩照反索)
(色白反屬音燭長丁丈反)疏(釋曰自此至介亦如之論鄉大夫與先生謀賓介并戒告之儀主人就先生而)
(謀賓介者謂鄉大夫尊敬之先就庠學者若先生謀此二人道藝優者為賓稍劣者為介注釋曰云賓介處士)
(賢者案玉藻云大夫素帶士練帶居士錦帶弟子縞帶鄭君以居士在士之下弟子之上解為道藝處士非朝)
(廷之士此處士亦名君子即鄉射禮云徵唯所欲以告於先生君子可也鄭亦云君子有大德行不仕者以其)
(未仕有德自處故名處士君子也云賢者義取鄉大夫之興賢能者而言也云周禮至書數竝大司徒職文故)
(彼鄭注云物猶事也興猶舉也民三事教成鄉大夫舉其賢者能者以飲酒之禮賓客之既則獻其書於王矣)
(知明於事仁愛人以及物聖通而先識義能斷時宜忠言以中心和不剛不柔善於父母為孝善於兄弟為友)
(睦親於九族婣親於外親任信於友道恤振憂貧者禮五禮之義樂六樂之歌舞射五射之灋御五御之節書)
(六書之品數九數之計也引此天子司徒者欲見諸侯司徒亦使鄉大夫教民以三物教成之使鄉大夫行鄉)
(飲酒之禮尊之為賓客興舉之也云鄉大夫已下至於王竝周禮地官鄉大夫職文云正月之吉謂周之正月)
(朔日也云受灋于司徒者謂六鄉大夫皆於大司徒處受三物教民賓舉之灋也云退而頒之于其鄉吏使各)
(以教其所治者吏即州長黨正族師閭胥之等是也云以考其德行察其道藝者德行即六德六行道藝正謂)
(民中有道藝者考察知其優者擬舉之也云及三年大比而興賢者能者大比謂三年大案比戶口之時而興)
(舉之賢者即德行者也能者即道藝者也云鄉老謂三公二鄉公一人云及鄉大夫帥其吏者即帥其鄉吏州)
(長已下云與其衆寡者即鄉中之人也云以禮禮賓之者以鄉飲酒之禮禮而賓舉之也云厥明獻賢能之書)
(於王者今日行鄉飲酒之禮至其明日獻此賢能之書于王王再拜而受之登于天府也云是禮乃三年正月)
(而一行也者欲見彼是天子鄉大夫灋諸侯鄉大夫無文以此約之故云諸侯之鄉大夫貢士於其君蓋亦如)
(此云但無正文故云蓋以疑之也云古者年七十至學焉案略說云大夫七十而致仕老於鄉里名曰父師士)
(曰少師以教鄉人子弟於門塾之基而教之學焉是也云賢者為賓其次為介又其次為衆賓而與之飲酒是)
(亦將獻之以禮禮賓之也者謂據此經諸侯鄉大夫貢士之灋亦如天子之鄉大夫貢灋故云亦也若據鄉貢)
(一人其介與衆賓不貢之矣但立介與衆賓輔賓行鄉飲酒之禮待後年還以貢之耳案射義云古者天子之)
(制諸侯歲獻貢士注引舊說大國三人次國二人小國一人大國三鄉次國二鄉小國一鄉所貢之士與鄉同)
(則鄉送一人至君所其國有遂數亦同其鄉并有公邑采地皆有賢能貢之而貢士與鄉數同不言遂與公邑)
(采地所貢者蓋當鄉送一人至君所君又總校德之大小取以貢之縱取鄉外仍准鄉數為定鄉大夫雖行飲)
(酒禮賓之于其君簡訖仍更行飲酒禮賓之於王是易觀盥而不薦鄭注云諸侯貢士於天子鄉大夫貢士於)
(其君必以禮賓之唯主人盥而獻賓賓盥而酢主人設薦俎則弟子也是鄉大夫及諸侯貢士皆行飲酒禮禮)
(賓也云今郡國至之說然者鄭欲觧此鄉飲酒貢士灋彼漢時所行飲酒禮者是正齒位與此不同之意漢時)
(已罷諸侯之國而為郡郡有太守而封王子母弟者仍為國故云郡國也云十月行此飲酒禮者謂行此鄉飲)
(酒禮也云以黨正每歲邦索鬼神而祭祀者則禮記郊特牲云蜡者索也歲十二月合聚萬物而索饗之周謂)
(之十二月即夏之十月農功畢而蜡祭也云則以禮屬民而飲酒于序以正齒位者屬聚也謂當蜡祭之月黨)
(正聚民於序學中以三時務農將闕於禮此時農隙故行正齒位之禮則禮記鄉飲酒義云六十者坐五十者)
(立侍六十者三豆七十者四豆八十者五豆九十者六豆年長者在上是正齒位之位也云之說然者漢時十)
(月飲酒禮取此黨正之文而然與此篇鄉飲酒禮異也云此篇無正齒位焉者以其此篇以德行為本而貢之)
(無黨正正齒位灋也云凡鄉黨飲酒必於民聚之時者此鄉飲酒必於三年大比民聚之時黨正鄉飲酒亦於)
(大蜡民聚之時也云皆欲其見化知尚賢尊長也者尚賢據此篇鄉飲酒尊長據黨正鄉飲酒也但黨正飲酒)
(以鄉大夫臨觀行禮或鄉大夫居黨内則亦名鄉飲酒也云孟子者孟子公孫丑篇齊王召孟子不肯朝後不)
(得已而朝之宿於大夫景丑氏之家景子譏之曰禮云父召無諾君命召不俟駕而行固將朝矣聞君命而遂)
(不果宜與夫禮若不相似然對曰天下有逹尊三爵一德一齒一朝廷莫如爵鄉黨莫如齒輔世長民莫如德)
(惡得有其一以慢其二哉是也引之者證鄉大夫飲酒是尚德也黨正飲酒是尚齒也爵則於此無所當連引)
(之耳)○主人戒賓賓拜辱主人答拜乃請賓賓禮辭許主
人再拜賓答拜注戒警也告也拜辱出拜其自屈辱至
已門也請告以其所為來之事不固辭者素所有志音
義(警音景為于偽反)疏(注釋曰云拜辱出拜其自屈辱至已門也者知賓出門者見冠禮主人宿賓賓)
(出門左鄉射戒賓亦出門故知此亦出門云所為來之事者謂行鄉飲酒之禮也云不固辭者素所有志者不)
(如士相見固辭此禮辭即許者以其主人與先生謀時賓已知欲貢已又賓以學習德業擬為賓主情意相許)
(是以不固辭為素有志也案冠禮主人先拜賓答拜此賓先拜主人答拜者彼冠禮主人戒同竂同竂尊又使)
(之加冠於子尊重之故主人先拜此則鄉大夫尊矣賓是鄉人卑矣又將貢己宜尊敬主人故賓先拜辱也是)
(以下文云賓拜辱者以送謝之也)主人退賓拜辱注退猶去也去又拜
辱者以送謝之介亦如之注如戒賓也疏(注釋曰言如戒賓者亦如)
(上主人戒賓已下賓拜辱已上之事謀賓介及戒亦言賓介竟不言衆賓衆賓德劣但謀介時雖不言衆賓亦)
(當謀之故上注兼言其次為衆賓至於戒速之日必當遣人戒速使知但略而不言故下云賓及衆賓皆從之)
(是也鄉飲酒義云主人親速賓及介而衆賓自從之亦據不得主人戒速而為自從也)○乃席賓
主人介注席敷席也夙興往戒歸而敷席賓席牖前南
面主人席阼階上西面介席西階上東面音義(敷音孚牖音酉)
疏(注釋曰知夙興往戒歸而敷席不别日者下記云鄉朝服而謀賓介皆使能而不宿戒是同日也鄭知賓)
(介與主人席位如此者案鄉飲酒義云主人者尊賓故坐賓於西北而坐介於西南以輔賓賓者接人以義者)
(也故坐於西北主人者接人以仁以德厚者也故坐於東南而坐僎於東北以輔主人也又云賓必南面介必)
(東鄉介賓主也鄉射云乃席賓南面席主人于阼階上西面以此故知賓主及介其位然也)衆賓之
席皆不屬焉注席衆賓於賓席之西不屬者不相續也
皆獨坐明其德各特疏(注釋曰鄭知衆賓席在賓席之西者見鄉射云席賓南面東上)
(衆賓之席繼而西此衆賓之席亦當然但此不屬為異耳云皆獨坐明其德各特者鄉射注云言繼者甫欲習)
(衆庶未有所殊别此乃特貢於君故衆賓之席皆不屬焉明三物已久其德各特故不屬續其席雖不屬猶統)
(賓為位同南面也)尊兩壺于房戶間斯禁有玄酒在西設篚于
禁南東肆加二勺于兩壺注斯禁禁切地無足者玄酒
在西上也肆陳也音義(斯如字又音賜勺上灼反)疏(釋曰凡設尊之法但醴尊見其)
(質皆在房内故士冠禮禮子昏禮禮婦醴皆在房隠處若然聘禮禮賓尊於東廂不在房者見尊欲與卑者為)
(禮相變之灋設酒之尊皆於顯處見其文是以此及醮子與鄉射特牲少牢有司徹皆在房戶之間是也燕禮)
(大射尊在東楹之西者君尊專大惠也云設篚于禁南東肆者言束肆以頭首為記從西向東為肆則大頭在)
(西也注釋曰云斯禁禁切地無足者斯澌也澌盡之名故知切地無足昏禮冠禮皆云禁者士禮以禁戒為名)
(卿大夫士竝有禁名故鄭以大夫士雙言也是以玉藻云大夫側尊用棜士側尊用禁注云棜斯禁也大夫士)
(禮之異也禮器云大夫士棜禁注云棜斯禁也謂之棜者無足有似於棜或因名云耳大夫用斯禁士用棜禁)
(然則禁是定名言棜者是其義稱故禮器大夫士總名為棜禁案特牲禮云實獸於棜注云棜之制如今大木)
(轝矣則棜是轝非承尊之物以斯禁無足似輿故世人名為棜若然周公制禮少牢名為棜則以周公為世人)
(或有本無世人字者以少牢不名斯禁謂之為棜取不為酒戒特牲云壺禁在東序記云壺棜禁饌于東序注)
(云禁言棜者祭尚厭飫得與大夫同器不為神戒也其實不用云棜禁不敢與大夫同名斯禁作記解注故云)
(士用棜禁明與少牢棜同也若然士之棜禁大夫之斯禁名雖異其形同是以禮器同名棜禁也其餘士冠昏)
(禮禮賓用醴不飲故無禁不為酒戒若天子諸侯承尊之物謂之豊上有舟是尊與卑異號也)設洗于
阼階東南南北以堂深東西當東榮水在洗東篚在洗
西南肆注榮屋翼音義(深申鴆反後皆放此更不音)疏(釋曰云南北以堂深者堂)
(深謂從堂廉北至房屋之壁堂下洗北去堂遠近深淺取於堂上深淺假令堂深三丈洗亦去堂三丈以此為)
(度注釋曰云榮屋翼者榮在屋棟兩頭與屋為翼若鳥之有翼故斯干詩美宣王之室云如鳥斯革如翬斯飛)
(與屋為榮故云榮也)○羹定注肉謂之羹定猶孰也音義(定丁佞反)疏
(注釋曰云肉謂之羹者爾雅文言肉正謂其狗孰云定者孰即定止然故以定言之言此者以與速賓時節為)
(限不敢煩勞賓故限之也)主人速賓賓拜辱主人答拜還賓拜辱注
速召也還猶退疏(釋曰自此至皆從之論主人往賓門召之使來之事案鄉射云主人朝服)
(乃速賓賓朝服出迎再拜彼云乃速賓此不云主人乃者彼戒速别服故云乃以間之此戒速雖與彼同但此)
(戒速同服故不云乃云主人答拜還賓拜辱案聘禮云賓入境至近郊使下大夫至賓館下大夫遂以賓入賓)
(送不拜又公食大夫禮使大夫戒賓大夫還賓不拜送遂從之鄭注云不拜送者為從之不終事皆不拜送此)
(獨拜送者亦是鄉大夫尊賓卑又擬貢故特拜辱而送之異於餘者)介亦如之注如速賓
也賓及衆賓皆從之注從猶隨也言及衆賓介亦在其
中矣疏(注釋曰鄭云言及衆賓介亦在其中矣者上文戒及速皆言賓與介不言衆賓及從主人來即)
(言賓及衆賓衆賓不戒不速尚從主人則介在從主人可知也)○主人一相迎于門外
再拜賓賓答拜拜介介答拜注相主人之吏擯贊傳命
者音義(相息亮反傳丈專反)疏(釋曰自此至答再拜論主人迎賓入升堂并拜至之事云主人一相)
(迎于門外者謂主人於羣吏中立一相使傳賓主之命主人乃自出迎賓於大門外注釋曰必立一相迎賓者)
(案鄉飲酒義云主人拜迎賓于庠門之外明主人自迎若然主人輒言一相者欲見使一相傳命乃迎故云相)
(主人之吏擯贊傳命者也若然士相見注異日則拜迎同日不拜迎者彼以摰相見灋此自以賓舉賢能故與)
(彼異也)揖衆賓注差益卑也拜介揖衆賓皆西南面疏(注釋)
(曰云差益卑者以上文主人迎賓而拜介是介差卑於賓今於衆賓不拜直揖之而已故云差益卑也知拜介)
(揖衆賓皆西南面者以其賓介衆賓立位在門外位以北為上主人與賓正東西相當則介與衆賓差在南東)
(面明知主人正西面拜賓則側身向西南拜介揖衆賓矣)主人揖先入注揖揖賓也
先入門而西面疏(注釋曰此鄉大夫行鄉飲酒在庠學唯有一門即向階門内既有三揖故)
(主人導賓揖而先入門至内霤西向待賓也)賓厭介入門左介厭衆賓入衆
賓皆入門左北上注皆入門西東面賓之屬相厭變於
主人也推手曰揖引手曰厭今文皆作揖又曰衆賓皆
入左無門音義(厭於涉反)疏(注釋曰主人入後賓乃厭介介厭衆賓相随入門皆東面北上)
(定位賓既北上主人西面相向揖訖乃相背各向堂塗介與衆賓亦隨賓至西階下也云賓之屬相厭變於主)
(人也者以賓與介衆賓等自用引手而入故不揖是變於主人也云推手曰揖引手曰厭者厭字或作撎字者)
(古字義亦通也云推手曰揖者案周禮司儀云土揖庶姓時揖異姓天揖同姓鄭以推手小下之為土揖平推)
(手為時揖推手小舉之為天揖皆以推手為揖又案僖二年公羊傳苟息進曰虞郭見與獻公揖而進之何休)
(云以手通指曰揖與此别者推手解其揖狀通指道其揖意也鄭則解揖體何氏釋其揖意相兼乃足也云引)
(手曰厭者以手向身引之云今文皆作揖者鄭不從也云又曰衆賓皆入左無門亦不從也)主人與
賓三揖至于階三讓主人升賓升主人阼階上當楣北
面再拜賓西階上當楣北面答拜注三揖者將進揖當
陳揖當碑揖楣前梁也復拜拜賓至此堂尊之音義(楣亡)
(悲反復扶又反)疏(釋曰云三讓主人升者主人先升賓後升故鄉射云主人升一等賓升是也注釋曰云三)
(揖者將進揖當陳揖當碑揖者爾雅陳堂塗也云楣前梁也者對後梁為室戸上云復拜拜賓至此堂尊之者)
(案公食禮云公升二等賓升公當楣北鄉至再拜燕禮大射皆云主人升自西階賓右至再拜鄉飲酒義亦云)
(拜至拜洗此不云至者略之是知此升堂拜亦是拜至可知凡拜至者皆是尊之也)○主人坐取
爵于篚降洗注將獻賓也疏(釋曰自此至主人阼階上答拜論主人盥洗獻賓之)
(節也云主人坐取爵于篚者篚在堂上尊南故取之乃降也)賓降注從主人也主人
坐奠爵于階前辭注重以己事煩賓也事同曰讓事異
曰辭疏(注釋曰主人獻賓乃是主人事故云重以己事煩賓也云事同曰讓事異曰辭者事同謂若上)
(文主人與賓俱升階而云三讓是也事異若此文主人有事賓無事是事異則曰辭此對文為義若散文則通)
(是以周禮司儀云主君郊勞交擯三辭車逆拜辱三揖三辭拜受注云三辭重者先辭辭其以禮來於外後辭)
(辭升堂事同而云辭是其通也)賓對注對答也賓主之辭未聞疏(注釋曰其)
(辭未聞者謂若冠禮醮辭之等雖行事辭不見於後以次見辭此則無見辭之事故云未聞也)主人坐
取爵興適洗南面坐奠爵于篚下盥洗注已盥乃洗爵
致潔敬也今文無奠疏(注釋曰案鄉飲酒義云主人盥洗揚觶所以致潔也拜至拜洗)
(拜受拜送所以致敬也此經先言盥次言洗則盥手乃洗爵者所以致潔鄭取鄉飲酒義為言也若然盥手洗)
(爵止是致潔拜受之等乃是致敬并言敬者鄭注兼拜至拜受而言耳)賓進東北面辭洗
注必進東行示情疏(注釋曰案下經云賓復位當西序東面注云言復位者明始降時位)
(在此案鄉射賓進東北面辭洗彼注云必進者方辭洗宜違其位也言東北面則位南於洗矣是其賓初降位)
(在于序南東鄉至於主人洗爵乃東行故此得北面辭洗也云示情者賓進前就主人示謙下主人之情也)
主人坐奠爵于篚興對賓復位當西序東面注言復位
者明始降時位在此疏(釋曰上經奠爵于階前者主人未洗見賓降即奠爵故在階前)
(奠爵此既至洗將洗爵見賓辭故奠爵於篚興對故不同也注釋曰云言復位者明始降時位在此者上始降)
(時直云賓降不言處所於此見之是舉下以明上之義也)主人坐取爵沃洗者西北
面注沃洗者主人之羣吏疏(注釋曰知主人羣吏者下記云主人之贊者西面北)
(上不與注云贊佐也謂主人之屬佐助主人之禮事徹鼏沃盥設薦俎是也)卒洗主人壹揖
壹讓升注俱升古文壹作一疏(注釋曰知俱升者鄉射云主人卒洗一揖一讓)
(以賓升明俱升可知若然上文主人先升賓乃升者以初至之時賓客之道進宜難故主人升導之至此以辭)
(讓訖故略威儀而俱升也)賓拜洗主人坐奠爵遂拜降盥注復盥為
手坋汙音義(為于偽反坋步困反)疏(釋曰言奠爵遂拜者因事曰遂是以燕禮云賓受酬坐祭)
(酒遂奠于薦東注云遂者因坐而奠不北面是其類也凡賓主行事相報皆言答此不言答省文也)賓降
主人辭賓對復位當西序卒盥揖讓升賓西階上疑立
注疑讀為仡然從於趙盾之仡疑正立自定之貌音義
(疑魚乞反後疑立皆放此盾徒本反)疏(釋曰言揖讓升不言一揖一讓從上可知注釋曰云疑讀為仡然從)
(於趙盾之仡疑正立自定之貌者案宣六年公羊傳云晉靈公欲殺趙盾於是伏甲于宫中召趙盾而食之趙)
(盾之車右祁彌明者國之力士也仡然從乎趙盾而入放乎堂下而立何休云仡然壯勇貌鄭氏以仡然從乎)
(趙盾而入放乎堂下而立不取何休注義以鄉射注云疑止也有矜莊之色自定其義不殊字義與何少異也)
主人坐取爵實之賓之席前西北面獻賓注獻進也進
酒於賓疏(釋曰云西北面者賓在西階北面將就席受故西北面向其席故也)賓西階上
拜主人少退注少退少辟音義(辟音避)賓進受爵以復位
主人阼階上拜送爵賓少退注復位復西階上位疏(釋曰)
(云賓進者以賓西階上疑立今見主人西北面獻於已席前故賓進將於席前受之故也案鄉射云賓進受爵)
(於席前復位此不言席前文不具也)薦脯醢注薦進也進之者主人有司
疏(注釋曰知非主人自薦者案昏禮禮賓贊者薦脯醢周禮膳夫薦脯醢皆非主人故知此亦非主人是有)
(司也)賓升席自西方注升由下也升必中席疏(注釋曰案曲禮云席)
(南鄉北鄉以西方為上今升席自西方云升由下者以賓統於主人以東方為上故以西方為升由下也)乃
設折俎注牲體枝解節折在俎音義(折之設反)疏(注釋曰凡解牲體之)
(灋有全烝其豚解為二十一體體解即此折俎是也是以下有賓俎脊脅肩介俎脊脅肫胳是體解也)主
人阼階東疑立賓坐左執爵祭脯醢注坐坐於席祭脯
醢者以右手疏(注釋曰知賓坐坐於席上者上文賓升席下文降席故知此坐在席可知云祭)
(脯醢者以右手者此經左執爵明祭用右手是以鄉射亦云右祭脯醢)奠爵于薦西興右
手取肺郤左手執本坐弗繚右絶末以祭尚左手嚌之
興加于俎注興起也肺離之本端厚大者繚猶紾也大
夫以上威儀多紾絶之尚左手者明垂紾之乃絶其末
嚌嘗也音義(繚音了嚌才計反紾音軫上時掌反)疏(釋曰奠爵於薦右者為取肺奠之將舉故)
(奠於右禮記少儀云取俎進俎不坐是以取時奠爵興至加于俎又興也注釋曰云肺離之本端厚大者此是)
(舉肺刲者本謂根本肺之大端故云厚大云繚猶紾也者弗繚即弗紾一也云大夫以上威儀多者此鄉飲酒)
(大夫禮故云繚祭鄉射士禮云絶祭但云繚必兼絶言絶不得兼繚是以此經云繚兼言絶也言大夫以上則)
(天子諸侯亦繚絶兼有但禮篇亡無以知也案周禮大祝云辨九祭七曰絶祭八曰繚祭注云繚祭以手從肺)
(本循之至于末乃絶以祭絶祭不循其本直絶以祭本同禮多者繚之禮略者絶則祭之亦據此與鄉射而言)
(也大夫已上為繚祭燕禮大射雖諸侯禮以賓皆大夫為之臣在君前故不為繚祭皆為絶祭也云嚌嘗也者)
(嚌至齒則嘗之也)坐挩手遂祭酒注捝拭也古文捝作說音義
(挩始銳反)疏(釋曰案内則事佩之中有捝則賓客自有挩巾以拭手也因事曰遂坐捝手因坐祭酒故云遂)
(也案鄉射坐捝手執爵遂祭此不言執爵省文也)興席末坐啐酒注啐亦嘗也
音義(啐七内反)疏(釋曰言席末謂於席之尾故云末鄉飲酒義云祭薦祭酒敬禮也嚌肺嘗禮也啐酒)
(成禮也於席末言是席之正非專為飲食也此所以貴禮而賤財也注云祭薦祭酒嚌肺於席中唯啐酒於席)
(末是也啐酒於席末者酒是財賤財之義也注釋曰云啐亦嘗者亦前肺云嚌是至齒為嘗此酒云啐謂入口)
(為嘗雖至齒入口不同皆是嘗也又肺於前用之不得言成禮酒後乃用故云成禮異於肺也)降席坐
奠爵拜告旨執爵興主人阼階上答拜注降席席西也
旨美也疏(釋曰賓拜告旨主人拜崇酒其節同義即異矣賓言旨甘主人之味啐則拜之主人云崇)
(者崇充也謝賓以酒惡相充實飲訖乃崇酒先後不同也)賓西階上北面坐卒爵興
坐奠爵遂拜執爵興主人阼階上答拜注卒盡也於此
盡酒者明此席非專為飲食起音義(為于偽反)疏(釋曰言遂拜者亦因)
(奠爵不起因拜也注釋曰云於此盡酒者明此席非專爲飲食起者但此席為賓賢能起故謂不在席盡爵於)
(此西階上卒之也云不專為飲食起者啐酒於席末兼為飲食之事故以不專言之也)○賓降洗
注將酢主人疏(注釋曰自此以下至西階上答拜論賓酢主人之事云將酢主人者案爾雅云)
(酢報也前得主人之獻今將酌以報之故降洗而致潔敬故云將酢主人也)主人降注亦從
賓也降降立阼階東西面疏(注釋曰知面位如此者案下云主人復阼階東西面)
(故知此當於阼階東西面也)賓坐奠爵興辭注西階前也疏(注釋曰鄭知西)
(階前者鄉射云賓西階前東面坐奠爵興辭降此亦然故也)主人對賓坐取爵適洗
南北面主人阼階東南面辭洗賓坐奠爵于篚興對主
人復阼階東西面賓東北面盥坐取爵卒洗揖讓如初
升主人拜洗賓答拜興降盥如主人禮賓實爵主人之
席前東南面酢主人主人阼階上拜賓少退主人進受
爵復位賓西階上拜送爵薦脯醢主人升席自北方設
折俎祭如賓禮注祭者祭薦俎及酒亦嚌啐疏(釋曰此賓坐取)
(爵適洗南盥坐取爵卒洗以此言之則賓未盥主人辭洗案鄉射賓盥訖將洗主人乃辭洗先後不同者彼與)
(鄉人習禮輕故盥訖乃辭洗此鄉人將賓舉之故未盥先辭洗重之故也若然鄉射禮内兼有鄉大夫即尊與)
(州長同於盥後辭洗者以其盥後辭洗是禮之常故也但鄉射賓坐取爵適洗坐奠爵于篚下主人辭洗之時)
(賓方奠爵于篚下此不奠爵篚下便言奠爵于篚者鄉射云賓坐取爵洗之時未得主人之命故得奠於篚下)
(得主人之命乃奠于篚此則賓取爵適洗未奠之時主人即辭故奠于篚也云揖讓如初升者謂前主人卒洗)
(一揖一讓升也云降盥如主人禮者謂如主人降盥禮則此賓降主人亦降賓辭降主人對一與主人降辭已)
(下同也云祭如賓禮者如上賓祭時坐左執爵右祭脯醢奠爵于薦西興右手取肺郤左手執本坐弗繚右絶)
(末以祭尚左手嚌之興加于俎坐挩手遂祭酒興席末坐啐酒故云祭如賓禮注釋曰云祭者祭薦俎及酒者)
(薦謂脯醢俎即離肺也云亦嚌啐者直云祭如賓禮嫌祭不嚌啐故鄭明之云亦嚌肺啐酒是以下文云不告)
(旨明亦啐也)不告旨注酒已物也自席前適阼階上北面坐
卒爵興坐奠爵遂拜執爵興賓西階上答拜注自席前
者啐酒席末因從北方降由便也疏(注釋曰案曲禮云席東鄉西鄉以南)
(方為上南鄉北鄉以西方為上凡升席必由下降由上今主人當降自南方以啐酒於席末遂因從席北頭降)
(又從北向南北面拜是由便也若降由上之正亦是便故下云主人作相降席自南方不由北方亦由便也)
主人坐奠爵于序端阼階上北面再拜崇酒賓西階上
答拜注東西牆謂之序崇充也言酒惡相充實疏(釋曰奠爵)
(于序端者擬後酬賓訖取此爵以獻介也注釋曰云東西牆謂之序者爾雅釋宮文但彼云東西廂廂卽牆故)
(變言之也)○主人坐取觶于篚降洗賓降主人辭降賓不辭
洗立當西序東面注不辭洗者以其將自飲音義(觶之䜴反)
疏(釋曰自此至復位論主人酬賓之事注釋曰酬酒先飲乃酬賓故云將自飲若然既自飲而盥洗者禮灋)
(宜潔故也若然經云賓降主人辭應奠爵不言者理在可知故為文略也)卒洗揖讓升賓西
階上疑立主人實觶酬賓阼階上北面坐奠觶遂拜執
觶興賓西階上答拜注酬勸酒也酬之言周忠信為周
疏(釋曰云賓西階上疑立者待主人自飲故也注釋曰云酬之言周忠信為周者此解主人將酬賓先自飲)
(之意以其酬賓若不自先飲是不忠信恐賓不飲示忠信之道故先自飲乃飲賓為酬也忠信為周國語文)
坐祭遂飲卒觶興坐奠觶遂拜執觶興賓西階上答拜
主人降洗賓降辭如獻禮升不拜洗注不拜洗殺於獻
音義(殺所界反)疏(釋曰云坐祭遂飲者因坐祭即飲飲卒觶因事曰遂故曰遂云辭如獻禮者主人辭)
(賓降賓辭主人為已洗爵此與獻賓時同故云辭如獻禮禮殺升堂不拜洗與獻時異故别言之使不蒙如也)
(注釋曰禮殺於獻者獻時拜洗禮初不殺故也)賓西階上立主人實觶賓之席
前北面賓西階上拜主人少退卒拜進坐奠觶于薦西
注賓已拜主人奠其觶疏(注釋曰賓已拜主人奠其觶者非久停下文賓取之奠于)
(薦東是也)賓辭坐取觶復位主人阼階上拜送賓北面坐奠
觶于薦東復位注酬酒不舉君子不盡人之歡不竭人
之忠以全交也疏(釋曰賓辭不解所辭之事案鄉射二人舉觶于賓與大夫進坐奠于薦右)
(賓與大夫辭坐受觶以興注云辭辭其坐奠觶以彼云賓與大夫辭即云坐受觶以興若自手受之以舉觶是)
(禮已故賓與大夫可以當亢答之禮得云辭其親奠此以賓謙卑不敢辭其奠故經不云坐受以興然此辭是)
(辭主人復親酌已故鄉射主人酬賓云賓辭鄭注云辭主人復親酌已是也注釋曰云酬酒不舉君子不盡人)
(之歡不竭人之忠以全交也者竝曲禮文案彼歡謂飲食忠謂衣服引之并證飲食者鄭於彼歡與忠相對解)
(之故歡為飲食忠為衣服通而言之總為飲食於義合也云全交者所有飲食與已已盡之恐人嫌貪而交絶)
(故不盡為全交酬酒不飲亦是全交故引為證也此以奠于薦東為酬酒不舉案燕禮二人媵爵于公奠于薦)
(南彼皆舉為旅酬而在左者鄭彼注云奠于薦南不敢必君舉也案特牲主人酬賓奠于薦北彼舉旅而在左)
(者鄭彼云行神惠故不與此同也)○主人揖降賓降立于階西當序東
面注主人將與介為禮賓謙不敢居堂上疏(釋曰自此下至主人)
(介右答拜論主人獻介之事)主人以介揖讓升拜如賓禮主人坐取
爵于東序端降洗介降主人辭降介辭洗如賓禮升不
拜洗注介禮殺也疏(釋曰案上主人迎賓之時介與衆賓從入又主人與賓三揖至於階)
(之時介與衆賓亦隨至西階下東面今此文云揖讓升如賓禮則唯於升堂時相讓無庭中三揖之事矣升堂)
(而云拜者謂拜至亦如賓矣注釋曰云介禮殺也者謂不拜洗是以鄉飲酒義云三讓以賓升拜至獻酬辭讓)
(之節繁及介省矣是也)介西階上立注不言疑者省文音義(疑魚乞反)
(省所景反)疏(注釋曰此決上獻賓酬賓時賓於西階上疑立此亦當獻酒節而不言疑者省文也)主人
實爵介之席前西南面獻介介西階上北面拜主人少
退介進北面受爵復位主人介右北面拜送爵介少退
注主人拜于介右降尊以就卑也今文無北面疏(釋曰云主)
(人介之席前西南面獻介者以介席東面故邪向之若獻賓時於賓席前北面向之也注釋曰主人拜于介右)
(降尊以就卑也者以主人獻賓時主人自在阼階今於獻介主人來在西階介右是介卑故降主人之尊就西)
(階介之東北面拜也至旅酬皆同階者禮殺故也)主人立于西階東薦脯醢介
升席自北方設折俎祭如賓禮不嚌肺不啐酒不告旨
自南方降席北面坐卒爵興坐奠爵遂拜執爵興主人
介右答拜注不嚌啐下賓疏(釋曰云主人立于西階東者始獻介之時近西在介)
(右今於設薦之時主人無事稍近東案上獻賓薦設之時主人云疑立此不言者文略也云主人介右答拜者)
(還近西於前立處答拜也)○介降洗主人復阼階降辭如初注如賓
酢之時疏(釋曰自此至介降立于賓南論介酢主人之事云主人復阼階降辭如初者如賓酢主人)
(之時介辭主人從已降主人辭介為己洗一皆如之也)卒洗主人盥注盥者當為
介酌疏(釋曰此主人自飲而盥者尊介也是以鄉射云大夫將酢主人卒洗主人盥注云盥者雖將酌)
(自飲尊大夫不敢褻是其類也)介揖讓升授主人爵于兩楹之間注就
尊南授之介不自酌下賓酒者賓主共之音義(下遐嫁反)疏
(釋曰揖讓升者謂一揖一讓升也云授主人爵于兩楹之間以爵授主人也注釋曰知兩楹間是尊南者以上)
(云尊於房戶間房戶間當兩楹之北故云就尊南授之也云介不自酌下賓者以其賓親酌以酢主人此不自)
(酌故云下賓也云酒者賓主共之者此鄭解酒賓主共之故賓自酌以酢主人介卑故不敢酌是以鄉飲酒義)
(云尊於房戶之間賓主共之是也)介西階上立主人實爵酢于西階上
介右坐奠爵遂拜執爵興介答拜主人坐祭遂飲卒爵
興坐奠爵遂拜執爵興介答拜主人坐奠爵于西楹南
介右再拜崇酒介答拜注奠爵西楹南以當獻衆賓疏
(釋曰此主人既受爵介無事故西階上立不言疑立可知也亦省文注釋曰知此奠爵為衆賓者案下文云主)
(人揖升坐取爵于西楹下是也鄉射無介故獻衆賓時於東序端取爵獻訖奠爵于篚也)主人復阼
階揖降介降立于賓南疏(釋曰向來主人與介行禮於西階上事訖故復阼階揖讓)
(降介降立于賓南者以將獻衆賓故介無事就賓南也)○主人西南面三拜衆賓
衆賓皆答壹拜注三拜一拜示徧不備禮也不升拜賤
也音義(徧音遍下同)疏(釋曰自此以下至奠于篚論獻衆賓之事云西南面者以其主人在阼階)
(下衆賓在賓介之南故西南向拜之注釋曰云三拜一拜示徧不備禮也者衆賓各得主人一拜主人亦徧得)
(一拜是不備禮故鄉射云三拜衆賓衆賓皆答一拜彼注云三拜示徧也一拜不備禮也大夫禮皆然故少牢)
(云主人三拜𧃊者𧃊者皆答拜鄭云三拜旅之示徧也又有司徹云主人降南面拜衆賓于門東三拜衆賓門)
(東北面皆答一拜大夫尊故也士則答再拜故特牲云主人三拜衆賓衆賓答再拜鄭云衆賓再拜者士賤旅)
(之得備禮是也云不升拜賤也者此決上主人與賓介行禮皆升堂拜至此三拜賓賤故不升拜至也)主
人揖升坐取爵于西楹下降洗升實爵于西階上獻衆
賓衆賓之長升拜受者三人注長其老者言三人則衆
賓多矣音義(長丁丈反)疏(釋曰云主人揖升者從三人為首一一揖之而升也云降洗升實爵)
(者以下不更言洗則以下因此不復洗矣云西階上獻衆賓者下别言衆賓之長三人則衆賓之中兼言堂下)
(衆賓故鄭云衆賓多矣自三人已下於下便以次歴言之矣云拜受者三人則堂下衆賓不拜受矣)主人
拜送注於衆賓右疏(注釋曰知在衆賓右拜送者約上文介右而知也)坐祭立
飲不拜既爵授主人爵降復位注既卒也卒爵不拜立
飲立授賤者禮簡疏(注釋曰云卒爵不拜立飲立授賤者禮簡者賓賢能以賢者為賓其)
(次為介不問長幼其三賓德劣于賓介則數年之長幼故上賓介則坐祭坐飲又拜既爵此三賓衆賓之長也)
(則坐祭與賓介同不拜既爵立飲立授則異賤故禮簡也)衆賓獻則不拜受爵坐祭
立飲注次三人以下也不拜禮彌簡疏(注釋曰此據堂下衆賓不拜受)
(簡於三人故云禮彌簡也)每一人獻則薦諸其席注謂三人也疏(注釋)
(曰上已云獻此以下别言薦云每一人還從三人而言云每一人獻則薦諸其席則一一得獻即薦之以其言)
(席又下别言衆賓則此是三人故鄭云三人也)衆賓辯有脯醢注亦每獻薦於
其位位在下今文辯皆作徧音義(辯音遍)疏(注釋曰云亦每獻薦於其)
(位者如上三人一一薦之知位在下者以其言堂下立侍不合有席既不言席故位在下既不言其數則鄉人)
(有學識者皆来觀禮皆入飲酒之内是以鄉射云旅酬堂上辯卒受者興以旅在下者明衆賓在堂下也)主
人以爵降奠于篚注不復用也疏(注釋曰以此爵一獻徧不復用故主人以)
(爵降奠於篚也)○揖讓升賓厭介升介厭衆賓升衆賓序升即
席注序次也即就也今文厭皆為揖疏(釋曰自此至舉觶者降論徧獻)
(衆賓訖將以旅酬之事云衆賓序升者謂三賓堂上有席者以年長為首以次即席也注釋曰云今文厭皆為)
(揖不從者以賓相引以手不得為揖故也)一人洗升舉觶于賓注一人主人
之吏發酒端曰舉疏(注釋曰此一人舉觶為旅酬也云發酒端曰舉者從上至下徧飲訖)
(又從上而起是發酒端曰舉也)實觶西階上坐奠觶遂拜執觶興賓席
末答拜坐祭遂飲卒觶興坐奠觶遂拜執觶興賓答拜
降洗升實觶立于西階上賓拜注賓拜拜將受觶疏(釋曰)
(云賓席末答拜者謂於席西南面非謂席上近西為末以其無席上拜灋也已下賓拜皆然)進坐奠
觶于薦西賓辭坐受以興注舉觶不授下主人也言坐
受者明行事相接若親受謙也疏(注釋曰云舉觶不授下主人也者決主人)
(獻賓皆親授而奠之今不親授是下主人鄉射注云不授賤不敢也下主人明此亦賤不敢授也云言坐受者)
(明行事相接若親授謙也者若於人手相接受名為受不於人取之不得言受今於地取之而言受者以主人)
(奠之賓取之而無隔絶雖於地若手受之故云明行事相接若親受之謙也)舉觶者西階上
拜送賓坐奠觶于其所注所薦西也疏(釋曰賓奠於其所者待作樂後)
(立司正賓乃取此觶以酬主人以其將舉故且奠之於右也)舉觶者降注事巳疏(釋曰)
(案鄉射舉觶者降後有大夫此不言者大夫觀禮之人或来或否故不言也)○設席于堂廉
東上注為工布席也側邊曰廉燕禮曰席工於西階上
少東樂正先升北面此言樂正先升立于西階東則工
席在階東疏(釋曰自此下至樂正告于賓乃降論主人樂賓之事大判總為作樂其中别有四節)
(之殊有歌有笙有間有合次第不同也案燕禮席工于西階上即云樂正先升大射亦云席工于西階上工六)
(人四瑟始云小樂正從之不同者燕禮主於歡心尚樂故先云樂正先升大射主於射略於樂故辨工數乃云)
(樂正從之也若然此主於樂正與燕同而席工下辨工數乃云樂正升者此臣禮避君也至於鄉射亦應主於)
(射略於樂而不言工數先云樂正而不與大射同者亦是避君之事也注釋曰云為工布席也者以鄉射燕禮)
(大射皆席工連言此不言席工文不具爾故此為工布席下云工入升明此席也引燕禮者欲證此席為工又)
(取此工席在西階東以其此經云堂廉東上不言階東故取燕禮西階上少東樂正又在工西此下云樂正於)
(西階東據樂正於西階東而立在工西則知工席更在階東北面可知但此言近堂廉亦在階東彼云階東亦)
(近堂廉也)工四人二瑟瑟先相者二人皆左何瑟後首挎越
内弦右手相注四人大夫制也二瑟二人鼓瑟則二人
歌也瑟先者將入序在前也相扶工也衆賓之少者為
之每工一人鄉射禮曰弟子相工如初入天子相工使
視瞭者凡工瞽矇也故有扶之者師冕見及階子曰階
也及席子曰席也固相師之道後首者變于君也挎持
也相瑟者則為之持瑟其相歌者徒相也越瑟下孔也
内弦側擔之者音義(相息亮反何戶可反挎戸孤反少申召反瞭音了瞽音古矇音蒙見)
(賢遍反為于偽反擔丁甘反)疏(注釋曰云四人大夫制也者此鄉大夫飲酒而云四人大射諸侯禮而云)
(六人故知四人者大夫制也燕禮亦諸矦禮而云四人者鄭彼注云工四人者燕禮輕從大夫制也鄉射是諸)
(矦之州長士為之其中兼有鄉大夫以三物詢衆庶行射禮灋故工亦四人大夫制也若然士當二人天子當)
(八人為差次也二瑟二人鼓瑟則二人歌也者既云工四人二人瑟明二人鼔瑟可知也云相扶工也衆賓之)
(少者為之者見鄉射云樂正適西方命弟子弟子則衆賓之少者也云每工一人者案周禮瞽三百人又此經)
(二人瑟相者二人皆左何瑟又大射僕人正相大師以諸文言之故知每工一人若然此經工四人二人瑟相)
(二人則工二人歌雖不言相亦二人可知以空手無事故不言也云鄉射禮曰弟子相工如初入者彼謂將射)
(樂正命弟子相工遷樂於下降時如初入之次第亦瑟先歌後引之證弟子相工之事天子相工亦使視瞭為)
(之知者見周禮視瞭職云凡樂事相瞽是也云凡工瞽矇也者鄭司農云無目眹謂之瞽有目眹而無見謂之)
(矇有目無眸子謂之瞍故詩大雅云矇瞍奏工是也引論語者證瞽人無目湏扶之義也云師即大師之官無)
(目瞽瞍之長也云後首者變於君也者案燕禮云小臣左何瑟面鼓注云燕尚樂可鼔者在前也此鄉飲酒亦)
(尚樂而不面鼓是變於君也案大射主於射略於樂鄉射亦應主於射略於樂所以面鼓亦是變於君也云挎)
(持也者瑟底有孔越以指深入謂之挎也云其相歌者徒相也者徒空也無可荷空以右手相以經不言故也)
(云内弦側擔之者以左手於外側擔之使弦向内也)樂正先升立于西階東注正
長也疏(釋曰案周禮有大司樂樂師天子之官此樂正者諸矦及大夫士之官當天子大司樂言先升)
(對後升注釋曰云長樂官之長也)工入升自西階北面坐相者東面坐
遂授瑟乃降注降立于西方近其事音義(近附近之近)疏(釋曰)
(工入升不言歌瑟先後案上文巳云瑟先其歌後可知也注釋曰鄭知降立於西方近其事者鄉射云樂正適)
(西方命弟子贊工遷樂故知西方是近其事也)工歌鹿鳴四牡皇皇者華注三
者皆小雅篇也鹿鳴君與臣下及四方之賓燕講道修
政之樂歌也此采其巳有旨酒以召嘉賓嘉賓既来示
我以善道又樂嘉賓有孔昭之明德可則傚也四牡君
勞使臣之来樂歌也此采其勤苦王事念將父母懷歸
傷悲忠孝之至以勞賓也皇皇者華君遣使臣之樂歌
也此采其更是勞苦自以為不及欲諮謀于賢知而以
自光明也音義(傚戶孝反本又作詨同勞力報反使所吏反更音庚知音智)疏(釋曰凡歌)
(詩之灋皆歌其類此時貢賢能擬為卿大夫或為君所燕食以鹿鳴詩也或為君出聘以皇皇者華詩也或使)
(反為君勞来以四牡詩也故賓賢能而預歌此三篇使習之也注釋曰云三者皆小雅篇也者其詩見於小雅)
(之内也云鹿鳴君與臣下及四方之賓燕講道修政之樂歌也者自此已下鄭皆先引詩序於上覆引詩經於)
(下以其子夏作序所以序述經意故鄭竝引之也案鹿鳴序云鹿鳴燕羣臣嘉賓也然後羣臣嘉賓得盡其心)
(之事還依序而言也云此采其已有旨酒以召嘉賓嘉賓既來示我以善道至可則傚也者案彼經云我有旨)
(酒以燕樂嘉賓之心又云示我周行德音孔昭視民不恌是則是傚之事四牡序云勞使臣之來也經云王事)
(靡盬我心傷悲豈不懷歸將母來諗皇皇者華序云君遣使臣也經云於彼原隰駪駪征夫每懷靡及周爰諮)
(謀之事故鄭依而引之為證也)卒歌主人獻工工左瑟一人拜不興受
爵主人阼階上拜送爵注一人工之長也凡工賤不為
之洗疏(注釋曰云一人工之長也者謂就四人之内為首者也云凡工賤不為之洗者下大師為之洗)
(是君賜者為之洗明自外不為之洗也案此鄉飲酒及燕禮同是主歡心尚樂之事故有升歌笙閒合樂及其)
(獻工獻笙後閒合不獻以知二節自前已得獻故不復重獻鄉射主於射略於樂無笙間唯有合樂笙工竝為)
(至終總獻之大射亦主於射略於樂但不閒歌不合樂故有升歌鹿鳴三終主人獻工後乃下管新宮不復得)
(獻此君禮異於鄉射也若鄉射與大射同略於樂大射不略升歌而略笙閒合者二南是卿大夫之正小雅是)
(諸矦之正鄭注鄉射云不略合樂者不可略其正諸矦不略鹿鳴之等義亦然也)薦脯醢使人
相祭注使人相者相其祭酒祭薦疏(注釋曰知使人相祭者以相者扶工)
(之人每事使之指授故知還使相者為之知祭酒祭薦者以其云獻薦脯醢即云相祭知相其祭酒祭薦也)
工飲不拜既爵授主人爵注坐授之疏(注釋曰知坐授之者以經不云)
(興故知坐授之也)衆工則不拜受爵祭飲辯有脯醢不祭注祭
飲獻酒重無不祭也今文辯為徧疏(注釋曰言獻酒重無不祭也者衆工)
(諸事皆不備尚祭飲則知得獻酒無有不祭故云獻酒重無不祭也其正酬亦祭至於旅酬以下則不祭而已)
(故下記云凡旅不洗不洗者不祭鄭注云敬禮殺也不甚潔也此衆工亦不洗而祭是以云獻酒重無不祭也)
大師則為之洗賓介降主人辭降工不辭洗注大夫若
君賜之樂謂之大師則為之洗尊之也賓介降從主人
也工大師也上既言獻工矣乃言大師者大師或瑟或
歌也其獻之瑟則先歌則後音義(大音泰為于偽反)疏(注釋曰天子諸)
(矦有常官則有大師也大夫則無常官若君賜之樂并樂人與之則亦謂之大師主人為之洗若然工非大師)
(則無洗云賓介降從主人也者案鄉射云大師則為之洗賓降注云大夫不降尊也此既大夫禮則有大夫亦)
(不降可知也云工大師也者既言大師則為之洗而云工不辭洗故云工即大師是以論語云師冕見孔子為)
(之相鄭云相扶工是工為樂人之總稱也云上既言獻工矣乃言大師者大師或瑟或歌也者以其前工有瑟)
(有歌後别言大師則大師能瑟或在瑟中若大師能歌或在歌中故云大師或瑟或歌也云其獻之瑟則先歌)
(則後者以其序入及升堂皆瑟先歌後其獻灋皆先瑟後歌是以知獻之瑟先歌後隨大師所在以次獻之也)
(燕禮云卒歌主人洗升獻工工不興左瑟一人拜受爵注云左瑟便其右一人工之長者也燕禮諸矦禮有長)
(官不言大師以燕禮主為臣子故工四人從大夫制其大師入工不别言之也大射云主人洗升實爵獻工工)
(不興左瑟注云大師無瑟於是言左瑟者節也若大師在歌亦先得獻與燕異也)笙入堂下磬
南北面立樂南陔白華華黍注笙吹笙者也以笙吹此
詩以為樂也南陔白華華黍小雅篇也今亡其義未聞
昔周之興也周公制禮作樂采時世之詩以為樂歌所
以通情相風切也其有此篇明矣後世衰微幽厲尤甚
禮樂之書稍稍廢棄孔子曰吾自衞反魯然後樂正雅
頌各得其所謂當時在者而復重雜亂者也惡能存其
亡者乎且正考父校商之名頌十二篇于周太師歸以
祀其先王至孔子二百年之間五篇而已此其信也音
義(陔古才反相如字風方鳳反重直用反惡音烏父音甫)疏(釋曰此升歌訖得獻乃始入也云磬南北)
(面者磬既南面其南當有擊磬者在磬南北面而云笙入磬南北面者在擊磬者之南北面也注釋曰言小雅)
(篇也者今序仍在魚麗之下是小雅也云今亡其義未聞者案詩魚麗之下見子夏序序此三篇案彼子夏序)
(云南陔孝子相戒以養也白華孝子之潔白也華黍時和歲豊宜黍稷也此以上是子夏序文則云有其義而)
(亡其辭者此是毛公續序云有其義指子夏序有其義也云而亡其辭者謂詩辭亡矣若然彼亡辭此亡義與)
(此義異也云昔周之興也周公制禮作樂至明矣者欲明周公制此儀禮之時有此三篇之意也云後世衰微)
(幽厲尤甚者禮運云孔子曰我觀周道幽厲傷之吾舍魯何適是幽厲尤甚者也禮樂之書稍稍廢棄者自幽)
(厲已後稍稍更加廢棄此篇之失也又引孔子以下至其信者欲明孔子以前已亡三篇之意也案南陔注云)
(孔論詩雅頌各得其所時俱在耳篇第當在於此時遭戰國及秦之世而亡之其義則與衆篇之義合編故存)
(至毛公為詁訓傳乃分衆篇之義各置於其篇端彼詩鄭注又與此不同者鄭君注禮之時未見毛𫝊以為此)
(篇孔子前亡注詩之時既見毛傳以為孔子後失必知戰國及秦之世者以子夏作序具序三篇之後則其詩)
(見在毛公之時亡其辭故知當戰國及秦之世也)主人獻之于西階上一人拜
盡階不升堂受爵主人拜送爵階前坐祭立飲不拜既
爵升授主人爵注一人笙之長者也笙三人和一人凡
四人鄉射禮曰笙一人拜于下音義(和胡臥反)疏(釋曰自此至不祭論)
(獻笙者之事云一人拜者謂在地拜乃盡階不升堂受爵也注釋曰云一人笙之長者也者笙者四人今云一)
(人受爵明據為首長者而言也云笙三人和一人凡四人者案鄉射記云三笙一和而成聲注三人吹笙一人)
(吹和凡四人爾雅曰笙小者謂之和是也云鄉射禮曰笙一人拜于下者即此一人拜者亦在堂下可知但獻)
(工之時拜送在西階東以工在階東故也此主人拜送笙之時在西階上以其笙在階下故不同也)衆笙
則不拜受爵坐祭立飲辯有脯醢不祭注亦受爵于西
階上薦之皆於其位磬南今文辯為徧疏(注釋曰衆笙除一人之外)
(三人者不備禮故亦受爵於西階上者與一人同也云薦之皆於其位磬南者依前笙入立于磬南之處是其)
(位也)乃間歌魚麗笙由庚歌南有嘉魚笙崇丘歌南山有
臺笙由儀注間代也謂一歌則一吹六者皆小雅篇也
魚麗言太平年豊物多也此采其物多酒旨所以優賓
也南有嘉魚言太平君子有酒樂與賢者共之也此采
其能以禮下賢者賢者纍蔓而歸之與之燕樂也南山
有臺言太平之治以賢者為夲此采其愛友賢者為邦
家之基民之父母既欲其身之壽考又欲其名德之長
也由庚崇丘由儀今亡其義未聞音義(間間厠之間麗力知反本或作)
(離纍力追反蔓音萬樂音洛治直吏反長如字)疏(釋曰此一經堂下吹笙堂上升歌閒代而作故謂之乃間)
(也注釋曰云謂一歌則一吹者謂堂上歌魚麗終堂下笙中吹由庚續之以下皆然此魚麗南有嘉魚南山有)
(臺其詩見在云六者皆小雅篇也者見編在小雅之内故知之見在者鄭君亦先引其序後引其詩案魚麗序)
(云魚麗美萬物盛多也詩云君子有酒旨且多南有嘉魚序云太平之君子至誠樂與賢者共之也詩云君子)
(有酒嘉賓式燕以樂南山有臺序云樂得賢也得賢則能為邦家立太平之基矣詩云樂只君子邦家之基又)
(云樂只君子民之父母遐不眉夀是也此其鄭君所言義意云由庚崇丘由儀今亡其義未聞者案詩序云由)
(庚萬物得由其道也崇丘萬物得極其高大也由儀萬物之生各得其宜也有其義而亡其辭此毛公續序義)
(與南陔白華華黍同堂上歌者不亡堂下笙者即亡蓋當時方以類聚笙歌之詩各自一處故存者併存亡者)
(併亡也)乃合樂周南關雎葛覃卷耳召南鵲巢采蘩采蘋
注合樂謂歌樂與衆聲俱作周南召南國風篇也王后
國君夫人房中之樂歌也關雎言后妃之德葛覃言后
妃之職卷耳言后妃之志鵲巢言國君夫人之德采蘩
言國君夫人不失職采蘋言卿大夫之妻能循其法度
昔太王王季居于岐山之陽躬行召南之教以興王業
及文王而行周南之教以受命大雅云刑于寡妻至于
兄弟以御于家邦謂此也其始一國耳文王作邑于豐
以故地為卿士之采地乃分為二國周周公所食召召
公所食於時文王三分天下有其二德化被于南土是
以其詩有仁賢之風者屬之召南焉有聖人之風者屬
之周南焉夫婦之道生民之本王政之端此六篇者其
教之原也故國君與其臣下及四方之賓燕用之合樂
也鄉樂者風也小雅為諸矦之樂大雅頌為天子之樂
鄉飲酒升歌小雅禮盛者可以進取也燕合鄉樂禮輕
者可以逮下也春秋傳曰肆夏繁遏渠天子所以享元
矦也文王大明緜兩君相見之樂也然則諸矦相與燕
升歌大雅合小雅天子與次國小國之君燕亦如之與
大國之君燕升歌頌合大雅其笙間之篇未聞音義(睢七)
(徐反覃大南反卷九轉反劉居晚反召音邵注同蘋毗人反妃芳非反岐其宜反采地之采七代反被皮義反)
(夏戶雅反遏於葛反)疏(釋曰此一經論堂上堂下衆聲俱合之事也注釋曰云合樂謂歌樂衆聲俱作者謂)
(堂上有歌瑟堂下有笙磬合奏此詩故云衆聲俱作云周南召南國風篇也者案論語注國風之首篇謂十五)
(國風之篇首義可知也云王后國君夫人房中之樂歌也者案燕禮記云有房中之樂注云弦歌周南召南之)
(詩而不用鐘磬之節謂之房中者后夫人之所諷誦以事其君子是也既名房中之樂用鐘鼓奏之者諸矦卿)
(大夫燕饗亦得用之故用鐘鼓婦人用之乃不用鐘鼔則謂之房中之樂也云關雎言后妃之德以下至循其)
(灋度周南三篇即言后妃召南三篇則言夫人不同者此雖同是文王之化召南是文王未受命已前之事諸)
(矦之禮故稱夫人周南是文王受命稱王之後天子之禮故稱后妃也云昔大王王季居于岐山之陽者案魯)
(頌云后稷之孫實維大王居岐之陽鄭云大王自豳徙居岐陽是大王居於岐陽也兼言王季者王季太王之)
(子繼太王後亦居岐陽至文王始居于豊故兼言王季也云躬行召南之教以興王業者太王得鸑鷟鳴于岐)
(又實始剪商王季又纂我祖考是其以興王業也云及文王而行周南之教以受命者文王徙居豐得赤雀之)
(命故云以受命也鄭注鄉射云昔大王王季文王始居岐山之陽彼兼言文王者欲見文王未受命以前亦得)
(召南之化知者案羔羊詩序云召南之國化文王之政摽有梅序云召南之國被文王之化此不兼言文王者)
(據文王徙豐受命之後專行周南之教是周南十一篇唯言文王之化不言大王王季也大雅云刑于寡妻者)
(是大雅思齊之詩也引之者證文王施化自近及遠自微至著之意云其始一國耳者謂大王自豳遷于岐山)
(周原膴膴不過百里之地言此者欲見徙居于豐以後二分天下以此故國分與二公故云文王作邑于豐以)
(故地為卿士之采地乃分為二國也云周周公所食召召公所食者此二公身為三公下兼卿士即上采地一)
(也云此者欲見采地得稱周召之意云於時文王三分天下有其二德化被于南上者欲見周召皆稱南之意)
(也云是以其詩有仁賢之風者屬之召南焉者謂文王未受命以前也云有聖人之風者屬之周南焉者謂受)
(命以後也故詩序云關雎麟趾之化王者之風故繫之周公鵲巢騶虞之德諸矦之風也先王之所以教故繫)
(之召公必將二南繫此二公者二南天子之風文王受命稱王故繫於二公也云夫婦之道生民之本王政之)
(端者欲見合樂之時作此六篇之意也云故國君與其臣下及四方之賓燕用之合樂也者此據燕禮而言之)
(也云鄉樂者風也者亦據燕禮而言故燕禮記云遂合鄉樂者據此鄉飲酒鄉大夫所用也云小雅為諸矦之)
(樂者則升歌鹿鳴之等是也云大雅頌為天子之樂者肆夏繁遏渠之等是也云鄉飲酒升歌小雅禮盛者可)
(以進取也者據此鄉飲酒為饗禮升歌鹿鳴進取諸矦之樂饗禮盛可以進取也云燕合鄉樂禮輕者可以逮)
(下也者逮及也以燕禮輕故言可以逮下也鄭君據儀禮上下而言其實饗燕同樂知者穆叔如晉晉矦饗之)
(歌鹿鳴之三是與燕禮同樂也若然鄭云饗或進取燕可以逮下者饗亦逮下也云春秋傳曰者襄公四年左)
(氏傳文彼云穆叔如晉晉矦享之金奏肆夏之三不拜工歌文王之三又不拜歌鹿鳴之三三拜韓獻子使行)
(人子員問之曰吾子舍其大而重拜其細敢問何禮也穆叔對曰三夏天子所以享元矦也使臣弗敢與聞文)
(王兩君相見之樂也臣不敢及鹿鳴所以嘉寡君也敢不拜嘉引之者證肆夏繁遏渠是頌謂天子之樂歌案)
(鍾師杜子春注引吕叔玉云肆夏時邁也繁遏執競也渠思文也鄭君不從以爲詩篇名頌之族類也此歌之)
(大者載在樂章樂崩亦從而去之是以頌不能具是也云然則諸矦相與燕升歌大雅合小雅天子與次國小)
(國之君燕亦如之與大國之君燕升歌頌合大雅者此約穆叔云肆夏繁遏渠天子所以享元矦肆夏繁遏渠)
(則頌也元侯大國之君也凡合樂者通取卑者一節故歌頌合大雅也若元矦自相享亦依此案詩譜云天子)
(諸矦燕羣臣及聘問之賓皆歌鹿鳴合鄉樂鄭云諸矦相燕天子與國君燕與大國之君燕及國語襄公四年)
(文言饗引之者欲見燕饗同也向来所言皆據升歌合樂有此尊卑之差若納賓之樂天子與五等諸矦同用)
(肆夏是以燕禮納賓用肆夏禮記郊特牲云大夫之奏肆夏由趙文子始也是大夫不得用之其諸矦以上同)
(用之也云其笙間之篇未聞者案鄉飲酒禮笙間之樂前與升歌同在小雅則知元矦及國君相饗燕笙間亦)
(同升歌矣而云未聞者謂如由庚由儀之等篇名未聞)工告于樂正曰正歌備樂
正告于賓乃降注樂正降者以正歌備無事也降立西
階東北面疏(注釋曰鄭知降立西階東北面者以其堂上時在西階之東北面知降堂下亦然在)
(笙磬之西亦得監堂下之樂故知位在此也鄉飲酒及鄉射大夫禮卑無大師故工告樂備國君禮備有大師)
(告樂備大射不告樂備者是禮主於射略於樂故也)○主人降席自南方注不由
北方由便疏(釋曰自此至退立于觶南論立司正之事注釋曰云不從北方由便者主人之席南)
(上升由下降由上是其常而言不從北方由便者解禮故所以升由下降由上者是由便也)側降注
賓介不從疏(注釋曰側者特也賓介不從故言側上文主人降賓介皆從降此獨不從者以其將)
(燕禮殺故也)作相為司正司正禮辭許諾主人拜司正答拜
注作使也禮樂之正既成將留賓為有解惰立司正以
監之拜拜其許音義(相悉亮反為于偽反解古賣反惰徒臥反監古銜反)疏(釋曰上經)
(云一相迎于門外今將燕使為司正監察賓主之事故使相為司正也注釋曰云禮樂之正既成者謂主人與)
(賓行獻酢之禮畢是禮成也升歌笙間合樂三終是樂成也故鄭總言禮樂之正既成也)○主人升
復席司正洗觶升自西階阼階上北面受命于主人主
人曰請安于賓司正告于賓賓禮辭許注為賓欲去留
之告賓於西階疏(釋曰此司正升西階適阼階上案鄉射云司正升自西階由楹内適阼階)
(上北面彼此同此不言由楹内者省文也注釋曰云告賓於西階者鄉射云司正西階上故知也)司正
告于主人主人阼階上再拜賓西階上答拜司正立于
楹間以相拜皆揖復席注再拜拜賓許也司正既以賓
許告主人遂立楹間以相拜賓主人既拜揖就席疏(釋曰)
(凡相拜者當在賓主拜前今相拜文在賓拜下者以經云司正告于主人因即拜賓賓即答拜文理切不得先)
(言相拜故退之在下其實相拜在賓主拜前是以鄉射云司正告于主人遂立楹間以相拜主人阼階上再拜)
(賓西階上答再拜是其相拜在前也注釋曰云賓主既拜揖就席者以鄉射賓主拜訖即揖就席故知此亦然)
(也)司正實觶降自西階階間北面坐奠觶退共少立注
階間北面東西節也其南北當中庭共拱手也少立自
正慎其位也已帥而正孰敢不正燕禮曰右還北面音
義(共九勇反注同)疏(注釋曰云階間北面東西節也者階間謂兩階之間東西等是東西節也云其南北)
(當中庭者案鄉射云司正實觶降自西階中庭北面坐奠觶此經雖不言中庭宜與彼同故云中庭也云已帥)
(以正孰敢不正者此是論語孔子語季康子之言也彼言子帥指季康子為子此言已帥指司正為已欲見司)
(正退也云共拱手也少立自正慎其位也者欲見令賓主亦皆正慎其位也云燕禮曰右還北面者燕禮司正)
(降自西階右還北面取不背其君此亦降自西階亦右還北面取不背大夫也故引以為證也)坐取觶
不祭遂飲卒觶興坐奠觶遂拜執觶興洗北面坐奠觶
于其所退立于觶南注洗觶奠之示潔敬立于其南以
察衆疏(釋曰執觶興洗北面者案鄉射大射禮皆直云取觶洗南面反奠於其所不云盥此俗本有盥)
(者誤又此文及鄉射奠空觶皆位南北面奠之燕禮大射皆南面奠之者以國君禮威儀多故也)○賓
北面坐取俎西之觶阼階上北面酬主人主人降席立
于賓東注初起旅酬也凡旅酬者少長以齒終於沃盥
者皆弟長而無遺矣音義(長丁丈反弟大計反)疏(釋曰自此至司正降復位論堂)
(上堂下徧行旅酬之事云取俎西之觶者謂前一人舉觶奠于薦右今為旅酬而舉之前主人酬賓奠于薦東)
(者不舉故言俎西以别之云主人降席不云自南方北方者案下記云主人介凡升席自北方降席自南方指)
(此文也注釋曰云凡旅酬者少長以齒以下竝是鄉飲酒義文是以彼云賓酬主人主人酬介介酬衆賓少長)
(以齒終於沃洗者焉知其能弟長而無遺矣案下記云主人之贊者西面北上不與注云贊佐也謂主人之屬)
(佐助主人禮事徹鼏沃盥設薦俎者與及也不及謂不及獻酒言不及獻酒則旅酬亦不與旅酬所以酬正獻)
(也記又云無算爵然後與若然此旅酬得終於沃洗者鄭解酬之大灋欲見堂上賓主人之黨無不與故鄭君)
(連引無算爵與旅酬而言終沃洗也其實此時未及沃洗也)賓坐奠觶遂拜執觶興
主人答拜不祭立飲不拜卒觶不洗實觶東南面授主
人注賓立飲卒觶因更酌以鄉主人將授音義(鄉許亮反)主
人阼階上拜賓少退主人受觶賓拜送于主人之西注
旅酬同階禮殺疏(注釋曰決上正酬時不同階今同階故云禮殺也)賓揖復席
注酬主人訖主人西階上酬介介降席自南方立于主
人之西如賓酬主人之禮主人揖復席注其酌實觶西
南面授介自此以下旅酬酌者亦如之疏(注釋曰知西南面授介者)
(案賓酬主人時於阼階上東南面向之則知此主人酬介于西階上西南面可知云自此已下旅酬酌者亦如)
(之者謂亦如主人酬介其酬酌皆實觶西南面授之以其旅酬皆西階上故也)司正升相旅曰
某子受酬受酬者降席注旅序也於是介酬衆賓衆賓
又以次序相酬某者衆賓姓也同姓則以伯仲别之又
同則以其字别之音義(相悉亮反下注升相同别彼列反下同)疏(釋曰上文作相)
(為司正注云將留賓為有懈惰立司正以監之今以賓主及介旅酬不監之至衆賓乃監者以其主人與賓介)
(習禮已久又各一位不嫌失禮至於衆賓既不久習禮又同在一位恐其失禮故湏監之也注釋曰云某者衆)
(賓姓也者以某在子上故知是衆賓姓也若單言某則是字故鄉射云某酬某子注云某者字也云同姓則以)
(伯仲别之者但此衆賓之内有同姓司正命之則呼伯仲别之也云又同則以其字别之者為同姓之中有伯)
(仲同者則以某甫且字别之也)司正退立于序端東面注辟受酬者又
便其贊上贊下也始升相西階西北面音義(辟音避)疏(注釋)
(曰司正初時在堂上西階西北面命受酬者訖退立于西序端東面者一則案此下文衆受酬者受自左即是)
(司正立處故須辟之二則東面時贊上贊下便也云始升相西階西北面者雖無正文以衆賓之席在賓西南)
(面介酬在西階上司正升相旅當在西階西北面命賓故知位如此也)受酬者自介右注
由介東也尊介使不失故位疏(注釋曰北面以東為右故鄭云由介東也云尊)
(介使不失故位者凡授受之灋授由其右受由其左即下文衆受酬者是也此受介酬者應自介左而自介右)
(者介位在西故云尊介使不失故位也)衆受酬者受自左注後將受酬者
皆由西變於介也今文無衆酬也疏(注釋曰言衆受酬者謂上衆賓之内)
(為首者一人自介右受之白第二以下并堂上衆賓皆自左受之言變於介者即是授受之常灋也)拜興
飲皆如賓酬主人之禮注嫌賓以下異也辯卒受者以
觶降坐奠于篚注辯辯衆賓之在下者鄉射禮曰辯遂
酬在下者皆升受酬于西階上疏(注釋曰引鄉射者彼禮與此同經直言辯)
(不云遂酬在下者皆升受酬于西階上者文不其故引以證也)司正降復位注觶南之
位疏(釋曰復位者以相旅畢堂上無事故降復觶南之位)○使二人舉觶于賓介
洗升實觶于西階上皆坐奠觶遂拜執觶興賓介席末
答拜皆坐祭遂飲卒觶興坐奠觶遂拜執觶興賓介席
末答拜注二人亦主人之吏若有大夫則舉觶于賓與
大夫燕禮曰媵爵者立于洗南西面北上序進盥洗音
義(媵以證反)疏(釋曰自此至無算樂論賓主燕坐爵樂無數之事云賓介席末答拜者賓於席西南面答)
(拜介於席南東面答拜注釋曰云二人亦主人之吏者亦上一人舉觶是主人之吏以其主人使之故知皆是)
(主人之吏也云若有大夫則舉觶于賓與大夫者以其大夫尊於介故也引燕禮者證此二人舉觶將盥時亦)
(於洗南西面北上以次盥手也)逆降洗升實觶皆立于西階上賓介皆
拜注於席末拜疏(注釋曰言席末拜者賓在席西南面介在席南東面以其俱是答拜故同)
(前席末拜也)皆進薦西奠之賓辭坐取觶以興介則薦南奠
之介坐受以興退皆拜送降賓介奠于其所注賓言取
介言受尊卑異文今文曰賓受疏(釋曰言皆進者一人之賓所奠觶于薦西)
(一人之介所奠觶于薦南注釋曰尊者得卑者物言取是以家語云定公假馬於季氏孔子曰君於臣有取無)
(假故賓尊言取介卑言受也)○司正升自西階受命于主人主人曰
請坐于賓賓辭以俎注至此盛禮俱成酒清肴乾賓主
百拜強有力猶倦焉張而不弛弛而不張非文武之道
請坐者將以賓燕也俎者肴之貴者辭之者不敢以禮
殺當貴者音義(弛式氏反)疏(釋曰云司正升自西階受命于主人此不言阼階上受案鄉射)
(司正升自西階阼階上受命于主人適西階上北面請坐於賓則此亦同彼云主人曰請坐于賓者亦是使司)
(正傳語於賓也注釋曰自此以上皆立行禮人皆勞倦故請坐於賓也云酒清肴乾者案聘義云酒清人渴而)
(不敢飲也肉乾人飢而不敢食也彼上云聘射之禮至大禮也則是聘射皆有飲酒禮故此鄉飲酒引之云賓)
(主百拜者樂記文彼是飲酒禮與此同故引而相證但此鄉飲酒之禮雖無百拜舉全數而言也云強有力者)
(亦聘義文言此者欲見自此以前未得安坐飲食也云張而不弛弛而不張非文武之道者此雜記文略而言)
(之此以弓弩喻行禮之灋張而不弛以喻旅酬已前立行禮弛而不張喻無算爵以後坐飲一張一弛是文武)
(之道張而不弛弛而不張非文武之道故後湏坐也云俎者肴之貴者謂骨體貴而肉賤故云肴之貴者云辭)
(之者不敢以禮殺當貴者自旅以前立行禮是盛自此後無算爵坐行禮謂之殺故今將坐辭以俎不敢以禮)
(殺當貴者案燕禮司正奠觶于中庭請徹俎而坐此禮司正監旅訖二人舉觶後將行無算爵始請坐于賓不)
(同者燕禮司正之前二人致爵三舉旅得爵多故司正奠時即坐燕此禮由來未行旅酬故使二人舉觶徹俎)
(後乃坐也)主人請徹俎賓許注亦司正傳請告之音義(傳丈專反)
司正降階前命弟子俟徹俎注西階前也弟子賓之少
者俎者主人之吏設之使弟子俟徹者明徹俎賓之義
音義(少申召反)疏(注釋曰云弟子賓之少者以其稱弟子故知是賓之少者西階前命之故知賓弟子)
(賓敬主人而使弟子徹俎故云賓之義也)司正升立于序端注待事疏(注釋曰司)
(正降階前命弟子徹俎訖即升立于序端弟子仍未徹俎故鄭云待事也)賓降席北面主人
降席阼階上北面介降席西階上北面遵者降席席東
南面注皆立相湏徹俎也遵者謂此鄉之人仕至大夫
者也今來助主人樂賓主人所榮而遵灋者也因以為
名或有無來不來用時事耳今文遵為僎或為全音義
(僎音遵)疏(釋曰皆立者將取俎以授人遵不北面者以其尊故席東南面向主人注釋曰云皆立相須徹)
(俎也者須待也受俎之人一時徹而授之也云遵者謂此鄉之人仕至大夫也者以鄉射云大夫若有遵者入)
(門左注云謂此鄉之人為大夫者也謂之遵者方以禮樂化民欲其遵灋之也既云大夫若有遵明士不得有)
(遵又士立于下不得升堂故知此遵是大夫也云或有無者下文云賓若有遵言若者不定之辭故知或有或)
(無也云來不來用時事耳者言來者與不來事在當時故云用時事耳)賓取俎還授司正
司正以降賓從之主人取俎還授弟子弟子以降自西
階主人降自阼階介取俎還授弟子弟子以降介從之
若有諸公大夫則使人受俎如賓禮衆賓皆降注取俎
者皆鄉其席既授弟子皆降復初入之位疏(釋曰主人取俎還授)
(弟子弟子以降自西階案燕禮膳宰徹公俎降自阼階與此不同者彼公不降故宰夫降阼階此主人降自阼)
(階故弟子降自西階也注釋曰云取俎者皆鄉其席者以其俎在席前鄉席取俎還轉授之故經皆言還授也)
(云既授弟子皆降復初入之位者以其下云揖讓如初升故如此降時亦復初入之位位在東階西階相讓也)
○說屨揖讓如初升坐注說屨者為安燕當坐也必說
於下者屨賤不空居堂說屨主人先左賓先右今文說
為稅音義(說吐活反稅始銳反)疏(釋曰自此以下至再拜論無算爵飲酒禮終送賓之事也云如)
(初升坐者謂賓主初入揖讓而升堂升堂雖同前則升堂立此則即席坐與前異也注釋曰云說屨者為安燕)
(當坐也者凡堂上行禮之灋立行禮不說屨坐則說屨屨空則不宜陳於側故降說屨然後升堂也云說屨主)
(人先左賓先右者案曲禮云上於東階則先右足上於西階則先左足鄭注云近於相鄉敬也案玉藻著屨之)
(灋坐左納右坐右納左今說之亦北面鄉階主人先坐左賓先坐右亦取近於相鄉敬之義也)○乃羞
注羞進也所進者狗胾醢也鄉設骨體所以致敬也今
進羞所以盡愛也敬之愛之所以厚賢也音義(胾莊吏反鄉許)
(亮反本又作曏同)疏(注釋曰知所進者狗胾醢者案下記云其牲狗禮記又云薦羞不踰牲則所羞者狗)
(胾也但醢是舊作之物諸經又不見以狗作醢則胾必狗也醢則當兼有餘牲也云鄉設骨體所以致敬也今)
(進羞所以盡愛也者骨體貴人不食故云致敬胾醢賤人所食故云盡愛也)無算爵注算數
也賓主燕飲爵行無數醉而止也鄉射禮曰使二人舉
觶于賓與大夫又曰執觶者洗升實觶反奠於賓與大
夫皆是疏(注釋曰引鄉射禮者證此無算爵從首至末更從上至下唯醉乃止鄭云皆是者從首至)
(末皆是行無算爵之義)無算樂注燕樂亦無數或間或合盡歡而
止也春秋襄二十九年吴公子札來聘請觀于周樂此
國君之無算音義(札壮八反)疏(注釋曰云燕樂亦無數者亦上無算爵也案上升歌笙間)
(合樂皆三終言有數此即無也云或間或合盡歡而止也者以其不言風雅故知或間如上間歌用小雅也或)
(合用二南也言或間或合者於後科用其一但不竝用也引春秋者彼是國君禮此是大夫禮見其異也但無)
(算之樂還依尊卑用之案春秋為季札所歌大雅與頌者但季札請觀周樂魯為之盡陳又魯周公之後歌樂)
(得與元矦同故無算之樂雅頌竝作也)○賓出奏陔注陔陔夏也陔之言
戒也終日燕飲酒罷以陔為節明無失禮也周禮鍾師
以鍾鼔奏九夏是奏陔夏則有鍾鼔矣鍾鼔者天子諸
矦備用之大夫士鼔而已蓋建於阼階之西南鼓鄉射
禮曰賓興樂正命奏陔賓降及階陔作賓出衆賓皆出
音義(罷皮賣反劉音皮)疏(注釋曰云陔陔夏也者周禮鍾師有陔夏故云陔夏也云周禮鍾師以鍾)
(鼔奏九夏者案鍾師云几樂事以鍾鼓奏九夏王夏肆夏昭夏納夏章夏齊夏族夏祴夏驁夏杜子春云王出)
(入奏王夏尸出入奏肆夏牲出入奏昭夏四方賓來奏納夏臣有功奏章夏夫人祭奏齊夏族人侍奏族夏客)
(醉而出奏陔夏公出入奏驁夏言以鍾鼔者庭中先擊鍾却奏鼓而奏此九夏故云是奏陔夏則有鍾鼔矣云)
(鍾鼓者天子諸矦備用之者鍾師天子禮有鍾鼔大射諸矦禮亦具有鍾鼔故云天子諸矦備用之云大夫士)
(鼓而已者案鄉射云不鼓不釋明無鍾可知此但語鍾鼔若用九夏則尊卑不同天子則九夏俱作諸矦則不)
(用王夏得奏其肆夏以下大夫以下據此文用陔夏其餘無文云蓋建于阼階之西南鼔者據此奏陔夏之時)
(其鼓約大射建鼓在阼階西南鼔而知無正文故云蓋彼注云鼓不在東縣南為君也此鄉大夫無東縣直有)
(一鼔而已故縣在阼階之西鄉主人也引鄉射者證賓出遠近陔作之義云賓出衆賓皆出者經賓據正賓不)
(言衆賓與介則賓出之時衆賓與介俱出可知)主人送于門外再拜注門東西
面拜也賓介不答拜禮有終也疏(注釋曰云門東西面拜也者此約主人迎)
(賓之時門東西面拜今送賓還依此位立也云賓介不答拜禮有終也者於迎賓介時賓介答拜今送賓主人)
(再拜若賓介答拜是行禮無終畢故賓介不答是禮有終也不言衆賓者迎送俱不拜故不言也)○賓
若有遵者諸公大夫則既一人舉觶乃入注不干主人
正禮也遵者諸公大夫也謂之賓者同從外來耳大國
有孤四命謂之公疏(釋曰自此已下至不加席論鄉内有諸公大夫來觀禮主人迎之與)
(行禮事也注釋曰言不干主人正禮也者正禮謂賓主獻酢是也是一人舉觶為旅酬始乃入若然即是作樂)
(前入而於此篇末乃言之者以其無常或来或不来故於後言之也云遵者諸公大夫也者孤只一人而言諸)
(者案鄭注燕禮云諸公者諸大國之孤也孤一人言諸者容牧有三監案王制云天子使其大夫監於方伯之)
(國國三人王制所陳是殷灋言容者周公制禮時因而不改故云容也云大國有孤四命者周禮典命文謂之)
(公者若天子有三公也)席于賓東公三重大夫再重注席此二者
於賓東尊之不與鄉人齒也天子之國三命者不齒於
諸矦之國爵為大夫則不齒矣不言遵者遵者亦卿大
夫音義(重直龍反)疏(釋曰言三重再重者席在地可依若衣裳在身一領即為一重再重三重猶二)
(領三領也注釋曰云席此二者於賓東者賓在戶牖之間酒尊又在戸東席此二者又在酒尊之東但繼賓而)
(言耳云尊之不與鄉人齒也者鄉人謂衆賓之席在賓西故云不與鄉人齒案上注云此篇無正齒位之事今)
(此言齒者彼云無正齒位者對黨正飲酒鄉人五十已上九十已下有齒灋鄉飲酒貢士以德為次故云無正)
(齒位之禮此言齒者謂士已上来觀禮乃有齒灋云天子之國三命者不齒者案周禮黨正職云國索鬼神而)
(祭祀則以禮屬民而飲酒于序以正齒位一命齒于鄉里再命齒于父族三命不齒彼是天子黨正飲酒灋故)
(知天子之國三命不齒此是天子貢人鄉飲酒灋鄭引之為證者欲見天子鄉飲酒三命不齒同也云於諸矦)
(之國爵為大夫則不齒矣者以此篇及鄉射皆云若有大夫不辯命數故知爵為大夫則不齒也此謂鄉射鄉)
(飲酒之禮若黨正飲酒則與此異案文王世子云其朝于公内朝則東面北上臣有貴者以齒下文云庶子治)
(之雖有三命不踰父兄鄭注云治之治公族之禮也唯於内朝則然其餘會聚之事則與庶姓同又引黨正飲)
(酒云一命齒于鄉里再命齒于父族三命不齒不齒者特為位不在父兄行列中但文王世子是諸矦之灋若)
(諸矦黨正飲酒還與天子同但諸矦之國一命已上至三命大夫士具有言一命齒於鄉里者公矦伯之士一)
(命與堂下鄉人齒以其士立堂下故也子男之士不命與一命之士同齒於階下子男之大夫一命坐於上與)
(六十以上齒於堂再命齒於父族者謂子男之卿與公矦伯之大夫以父族為賓則與之齒異姓為賓則不與)
(之齒席於尊東三命不齒者謂公矦伯之卿雖父族為賓亦不與之齒席於尊東也云不言遵者遵者亦卿大)
(夫者案上文賓若有遵者與諸公大夫雖文異諸公大夫則遵也故鄭云遵者諸公大夫也明此經不言遵者)
(亦卿大夫可知)公如大夫入主人降賓介降衆賓皆降復初位
主人迎揖讓升公升如賓禮辭一席使一人去之注如
讀若今之若主人迎之於門内也辭一席謙自同於大
夫音義(如音若出注去起呂反下同)疏(釋曰此據諸公大夫入賓介與衆賓皆避之降復西階下)
(東面位注釋曰鄭曰如讀若今之若者前無諸公入直以大夫與主人為禮是其當公則非當故鄭讀如若今)
(之若謂大夫之於公更無異禮矣云主人迎於門内者以經公如大夫主人不言出故知迎於門内也云辭一)
(席謙自同於大夫者大夫再重公三重故辭去一席同於大夫再重)大夫則如介禮有諸
公則辭加席委于席端主人不徹無諸公則大夫辭加
席主人對不去加席注加席上席也大夫席再重疏(釋曰)
(云大夫則如介禮者以其公如賓故大夫則如介禮主人迎賓賓厭介此公與大夫同入公亦厭大夫故云大)
(夫如介禮云有諸公則辭加席委於席端主人不徹者大夫再重是其正大夫以公在故謙委加席於席端主)
(人不徹也注釋曰云加席上席也者以其再重三重席皆一種故云上席也記云蒲筵緇布純明無異也以其)
(鄉大夫賓賢者公與大夫来觀禮而已故俱加重數更無異席也公食大夫禮異國之客有别席是以公食大)
(夫云宰夫設筵加席几又記云司宮具几與蒲筵常緇布純加萑席尋玄帛純又上大夫蒲筵加萑席其純皆)
(如下大夫純注云謂三命大夫也孤為賓則莞筵紛純加繅席畫純是與當國之大夫異也燕禮云司宮筵賓)
(于戸西東上無加席也者以其燕私故也大射云司宮設賓席于戶西南面有加席與公矦同者以其大射辨)
(尊卑故也)○明日賓鄉服以拜賜注拜賜謝恩惠鄉服昨日
與鄉大夫飲酒之朝服也不言朝服未服以朝也今文
日賓服鄉服音義(朝直遙反下皆同)疏(注釋曰鄭知鄉服是朝服者下記云朝服而謀)
(賓介是也此賓言鄉服其鄉射賓言朝服不同者案鄉射記云大夫與則以公士為賓謂在朝著朝服是其常)
(此賓是鄉人子弟未仕雖箸朝服仍以鄉服言之故鄭云不言朝服未服以朝也)主人如賓服
以拜辱注拜賓復自屈辱也鄉射禮曰賓朝服以拜賜
于門外主人不見如賓服遂從之拜辱于門外乃退音
義(復扶又反)疏(注釋曰引鄉射者於此文不具故引以為證明彼此賓主皆不相見造門外拜謝而已)
○主人釋服注釋朝服更服玄端也古文釋作舍疏(釋曰)
(自此已下至鄉樂唯所欲論後日息司正徵唯所欲更行飲酒之禮注釋曰言釋朝服更服玄端也者以其昨)
(日正行賓舉飲酒之禮相尊敬故朝服此乃燕私輕故玄端也)乃息司正注息勞也勞
賜昨日贊執事者獨云司正司正庭長也音義(勞力報反長丁)
(丈反)疏(注釋曰鄭云勞賜昨日贊執事者者案下記云主人之贊者西面北上不與鄭注云主人之屬佐助)
(主人禮事徹冪沃盥設薦俎者與及也不及謂不獻酒明此時勞可知今獨言司正司正是庭長故獨言之也)
無介注勞禮略也司正為賓疏(注釋曰此勞時司正為賓當立介以輔賓無介)
(者勞禮略故也)不殺注市買若因所有可也不殺則無俎音義
(殺所八反)疏(注釋曰市買無正文鄭以意言之云不殺則無俎者其殺則俎以盛骨體既言不殺故知無俎)
(也)薦脯醢注羞同也疏(注釋曰以其脯醢與正行飲酒同有此薦故云羞同也)羞
唯所有注在有何物疏(釋曰羞謂上文正行飲酒之時用狗胾今不殺故言羞唯所有)
(也注釋曰云在有何物者雜物皆是也)徵唯所欲注徵召也疏(釋曰昨日正行飲酒)
(不得喚親友故今禮食之餘别召知友故言徵唯所欲也)以告于先生君子可也注
告請也先生不以筋力為禮於是可以來君子國中有
盛德者可者召不召唯所欲音義(筋居勤反)疏(注釋曰案曲禮云老者不)
(以筋力為禮此先生老人教學者故云先生不以筋力為禮於是可以来也云君子國中有盛德者者此君子)
(即曲禮博聞彊識敦善行而不怠謂之君子也又玉藻云居士錦帶鄭云居士道藝處士亦一也云可者召不)
(召唯所欲者上文云徵唯所欲上下相成解也)賓介不與注禮瀆則褻古文與
為預音義(與音預)疏(注釋曰賓介昨日正行禮今又召之則是數數則瀆瀆則不敬故云禮瀆)
(則褻是以不預)鄉樂唯欲注鄉樂周南召南六篇之中唯所欲
作不從次也不歌鹿鳴魚麗者辟國君也疏(注釋曰云鄉樂周南)
(召南者上注以二南為鄉大夫之樂小雅為諸矦之樂故知二南也但鄉燕同樂上正行飲酒歌小雅今燕不)
(歌鹿鳴魚麗是避國君也)
記鄉朝服而謀賓介皆使能不㝛戒注鄉鄉人謂鄉大
夫也朝服冠玄端緇帶素韠白屨今郡國行鄉飲酒之
禮玄冠而衣皮弁服與禮異再戒為㝛戒禮將有事先
戒而復㝛戒音義(韠音畢衣於既反)疏(釋曰上經直云主人與先生謀賓介不云服衣)
(不云使能及不㝛戒之事故記之也注釋曰鄉鄉人謂鄉大夫者以鄉大夫為主人故知鄉大夫知朝服冠玄)
(端緇帶素韠白屨者玄端即朝服之衣裳又與韠同色屨亦同裳色故知義然也云再戒為㝛戒禮將有事先)
(戒而又㝛戒者此即士冠先戒賓及宿是也此直戒而不宿與冠禮異)○蒲筵緇布純注
筵席也純緣也音義(純之閏反或章允反緣以絹反)疏(釋曰公食記云蒲筵常緇布純)
(此不言常文不具也倍尋曰常丈六尺也)尊綌冪賓至徹之注綌葛也冪覆
尊巾音義(冪迷狄反)○其牲狗也注狗取擇人亨于堂東北
注祖陽氣之所始也陽氣主養易曰天地養萬物聖人
養賢以及萬民音義(亨普庚反)疏(注釋曰此據鄉飲酒義而言以正月三陽生之月萬)
(物出地盛於東南故云祖陽氣之所始也引易頤象辭者義取養賢能而賓舉之事也)○獻用爵
其他用觶注爵尊不褻用之音義(觶之鼔反)疏(注釋曰案上獻賓獻衆賓)
(等皆用一升之爵至酬及旅酬之等皆用三升之觶以獻為初相敬故用爵以酬之等皆用為相勸故用觶是)
(以鄭云爵尊不褻用之也)○薦脯五挺横祭于其上出自左房注挺
猶膱也鄉射禮曰祭半膱膱長尺有二寸左在東陽也
陽主養房饌陳處也冠禮之饌脯醢南上曲禮曰以脯
脩置者左朐右末音義(挺大頂反本亦作脡同膱音職本亦作樴同朐其于反)疏
(注釋曰此横祭于其上者於脯為横於人為縮其挺有五通祭者六故鄉射記云薦脯用籩五膱祭半膱横于)
(上膱長尺二寸則祭半膱者長六寸此脯不言長短者記文不具也云冠禮之饌脯醢南上者欲見此房中之)
(饌亦南上也引曲禮者欲見此脯與曲禮脯羞雖狗挺有異其設之皆横於人前鄭彼注云屈中曰朐以左手)
(案之右手擘之便)○俎由東壁自西階升注亨狗既孰載之俎
饌於東方疏(注釋曰亨狗於東方孰乃載之於俎饌陳於東壁既饌於東方恐由東階升故記辯)
(之云自西階升也)賓俎脊脅肩肺主人俎脊脅臂肺介俎脊脅
胳肺肺皆離皆右體進腠注凡牲前脛骨三肩臂臑也
後脛骨二膞胳也尊者俎尊骨卑者俎卑骨祭統曰凡
為俎者以骨為上骨有貴賤凡前貴後賤離猶㨒也腠
理也進理謂前其本也今文胳作骼音義(胳音格又音各腠千豆反)
(本又作奏同脛戶定反臑乃報反字林人于反膞劉音純㨒苦圭反骼古白反)疏(釋曰此序體賓用肩主人)
(用臂介用胳其間有臑肫在而介不用者蓋以大夫俎故此闕焉是以鄉射記云賓俎脊脅肩肺主人俎脊脅)
(臂肺注云賓俎用肩主人用臂尊賓也若有尊者則俎其餘體是臑肫為大夫明矣大夫雖尊不奪賓主正禮)
(故用體卑於主人與賓而尊於介也或有介俎肫胳不言者欲見用體無常若有一大夫即介用肫若有二大)
(夫則介用胳故肫胳兩見亦是也注釋曰云後脛骨二膞胳也者此皆如特牲少牢不取觳也云祭統者據祭)
(祀歸俎之灋此據飲酒生人之禮引之者取一邊骨有貴賤之義以其賓用肩主人用臂介用胳前貴於後也)
○以爵拜者不徒作注作起也言拜既爵者不徒起起
必酢主人疏(注釋曰經直云以爵拜者不徒作鄭知拜既爵者不徒起起必酢主人者以其拜受)
(爵者有不酢主人灋故上經衆賓之長一人受爵而不酢主人故此是拜既爵起必酢主人者也)○坐
卒爵者拜既爵立卒爵者不拜既爵注降殺各從其宜
不使相錯唯工不從此禮音義(殺所界反)疏(注釋曰以其工無目故不使立)
(卒爵雖坐卒爵不拜既爵與立卒爵者同故云唯工不從此禮也)○凡奠者於左注不
飲者不欲其妨疏(注釋曰奠於左者謂主人酬賓之觶主人奠於薦右客不盡主人之歡奠)
(之於左是不欲其妨後奠爵也)將舉於右注便也疏(注釋曰謂若上文一人舉觶為旅酬)
(使二人舉觶為無算爵始皆奠於右是其將舉者於右以右手舉之便也)○衆賓之長一人
辭洗如賓禮注於三人之中復差有尊者餘二人雖為
之洗不敢辭其下不洗音義(長丁丈反差初佳反乂初賣反又初宜反為于偽反)
疏(注釋曰此記上主人獻衆賓時主人揖升坐取爵于西楹下降洗爵衆賓長一人降亦進東向辭洗如賓)
(禮是於三人之中復差尊者得辭洗餘二人雖為之洗不敢辭也云其下不洗者謂其堂下立者不為之洗獻)
(之而已)○立者東面北上若有北面者則東上注賢者衆
寡無常也或統於堂或統於門疏(注釋曰此謂堂下立者鄉人賢者或多或)
(少若少則東面北上統於堂也若多東面立不盡即門西北面東上統於門也)○樂正與立者
皆薦以齒注謂其飲之次也尊樂正同於賓黨不言飲
而言薦以薦明飲也既飲皆薦於其位樂正位西階東
北面音義(與音預)疏(注釋曰云謂其飲之次也者謂樂正與立者以齒受旅是飲之次也云薦)
(者以先飲乃薦依飲之次而薦之故明飲也必知飲薦相將者案上經云衆賓徧有脯醢鄭注云亦每獻薦於)
(其位位在下此言樂正與立者皆薦以齒明受獻乃薦與衆賓在下者同也)○凡舉爵三作
而不徒爵注謂獻賓獻大夫獻工皆有薦疏(注釋曰徒空也謂獻)
(賓獻大夫獻工不空以爵獻之而已皆有薦脯醢)○樂作大夫不入注後樂賢
者疏(注釋曰大夫之入當一人舉觶之後未樂作之前以助主人樂賢若樂作之後後樂賢者故不入也)
○獻工與笙取爵于上篚既獻奠于下篚注明其異器
敬也如是則獻大夫亦然上篚三爵疏(注釋曰鄭知上篚三爵者以上)
(經初主人獻賓時云取爵于篚降洗獻賓受酢主人奠爵于序端酬賓訖又取爵于東序端以獻介受酢訖奠)
(爵于西楹南降三拜衆賓訖揖升取爵于西楹下獻堂上堂下衆賓訖主人以爵降奠于篚是其上篚一爵也)
(此記又云獻工與笙取爵于上篚既獻奠于下篚是上篚二爵也又鄉射禮獻大夫云主人揖讓以大夫升拜)
(至大夫答拜主人以爵降洗獻大夫此篇亦有大夫故知上篚有三爵也)其笙則獻諸西階
上注謂主人拜送爵也於工拜于阼階上者以其坐於
西階東也古文無上疏(注釋曰上經主人獻笙於西階上此記人又言之者為拜送爵)
(而言也故鄭云主人拜送爵也云於工拜于阼階上者以其坐於西階東也者以工坐於西階東主人不得西)
(階上拜送爵故也此笙在西階獻於西階上嫌亦阼階拜送故此明之也)○磬階間縮&KR0764;北
面鼓之注縮從也霤以東西為從鼓猶擊也大夫而特
縣方賓鄉人之賢者從士禮也射則磬在東古文縮為
蹙音義(縮所六反霤力又反從子容反縣音懸蹙子六反)疏(注釋曰鄭知此是諸矦之卿大夫者)
(案春官小胥掌樂縣之灋而云凡縣鍾磬半為堵全為肆鄭注云鍾磬者縮縣二八十六枚而在一虡謂之堵)
(鍾一堵磬一堵謂之肆半之者謂諸矦之卿大夫士也諸矦之卿大夫半天子之卿大夫西縣鍾東縣磬今諸)
(矦卿大夫合鍾磬俱有今直云磬是以鄭云大夫而特縣方賓鄉人之賢者從士禮也云射則磬在東者據鄉)
(射而言避射位故在東與兩階間異也)○主人介凡升席自北方降自南
方注席南上升由下降由上由便疏(注釋曰案曲禮云席南鄉北鄉以西)
(方為上東鄉西鄉以南方為上鄭注云坐在陽則上左在隂則上右是以主人與介席南方為上故升由下降)
(由上者便也若然席坐在隂以東為上者統於主人也)○司正既舉觶而薦諸其
位注司正主人之屬也無獻因其舉觶而薦之疏(注釋曰案)
(下文云主人之贊者西面北上不與無算爵然後與是其無獻也故因舉觶薦諸其位)○凡旅不
洗注敬禮殺也疏(釋曰案上二人舉觶皆為旅始不可不自潔故洗自此以後旅酬皆不洗)
(故云凡旅不洗也)不洗者不祭注不甚潔也○既旅士不入注
後正禮也既旅則將燕矣疏(注釋曰旅謂旅酬所酬獻皆拜送拜受故云正禮既)
(旅之後無算爵行燕飲之灋非正禮故士不入後正禮故也)○徹俎賓介遵者之俎
受者以降遂出授從者注送之音義(從才用反)疏(釋曰以上文正經賓)
(介遵者之俎直云降自西階無出之文故記之受之必授從者以其已所當得也)主人之俎以
東注藏於東方疏(釋曰以上文直云主人授弟子俎弟子以降自西階不言以東故記人辨)
(之注釋曰云藏於東方者以其主人故云藏之)○樂正命奏陔賓出至于階陔
作疏(釋曰陔謂陔夏詩篇名命命擊鼔者賓降自西階恐賓醉失禮故至階奏之)○若有諸
公則大夫於主人之北西面注其西面者北上統於公
疏(注釋曰若無諸公則大夫南面西上統於遵也)○主人之贊者西面北上不
與注贊佐也謂主人之屬佐助主人禮事徹鼏沃盥設
薦俎者西面北上統於堂也與及也不及謂不獻酒音
義(與音預)疏(注釋曰云西面北上統於堂也者以其主人自屬故也)無算爵然後與
注燕乃及之疏(釋曰以其主人之屬非主人所敬故無算爵乃得酒也)
儀禮注疏卷四
儀禮注疏卷四考證
主人就先生而謀賓介疏爵則於此無所當○當字或
疑譌(臣學健)按本篇公如夫夫入節亦有當與非當
之文蓋非譌也
尊兩壺于房戶間斯禁疏若天子諸侯承尊之物謂之
豐上有舟○(臣紱)按鄉射禮飲不勝者設豐則豐不
獨天子諸侯有之矣春官司尊彝職六彝皆有舟不
謂舟又置於豐上也燕禮公尊有豐不謂豐上又有
舟也二者難以牽混賈疏似誤
賓降主人辭注疑正立自定之貌○正監本譌然今据
疏及鄉射疏改正
乃設折俎疏其豚解爲二十一體○(臣紱)按豚解只七
體士喪禮特豚四鬄兩胉脊者是也其體解則二十
一體特牲記及少牢經文詳之此疏未晰豈賈氏偶
弗檢與
坐祭遂飲卒觶疏主人辭賓降賓辭主人爲已洗爵○
監本脱賓辭二字今依通解補之
介西階上立疏此決上獻賓酬賓時○監本獻下脱賓
字酬下衍辭字考經之節次訂正之
介揖讓升授主人爵于兩楹之間○敖繼公云以後篇
大夫禮例之介字宜在授字上
坐祭坐飲不拜既爵疏故上賓介則坐祭坐飲又拜既
爵此三賓衆賓之長也○衆賓之長也五字監本錯
在賓介之上今尋繹文義訂正之
工四人二瑟疏按周禮瞽三百人○(臣學健)按此言相
工者每工一人則當連引眡瞭三百人句文義乃明
賈氏止引瞽三百人句語意未全
工入升自西階疏按上文已云瑟先其歌後可知也○
監本脱後可二字今尋繹文義補之
衆笙則不拜受爵疏是其位也○位監本譌作類今以
注及上文訂改之
坐取觶不祭遂飲卒觶興坐奠觶遂拜執觶興洗○(臣)
(紱)按疏言俗本有盥者誤金石經洗字上有盥字是
石經尚用誤本也監本已經刪正從之
辯卒受者以觶降○辯石經作辨
司正升立于序端○序監本譌作席今依石經及楊本
敖本改正
遵者降席席東南面○監本脱一席字今依石經及朱
子本楊本敖本補
若有諸公大夫則使人受俎○受石經作授誤
賓出奏陔疏故縣在阼階之西鄉主人也○監本西字
下有南字(臣紱)按注云建於阼階之西南鼓蓋緣南
鼓南字而誤衍
公如大夫入疏前無諸公入○諸公監本譌作大夫今
以經之節次訂正之
大夫則如介禮疏加萑席尋玄帛純又上大夫蒲筵加
萑席其純皆如下大夫純○此數句内監本有脱文
今考公食大夫記補之
明日賓鄉服以拜賜○監本鄉服上有服字朱子本敖
本無之(臣紱)按注云今文曰賓服鄉服則知鄭從古
文無上服字矣石經亦從今文
薦脯五挺注左在東陽也○監本無左字今依朱子通
解增正
俎由東壁○壁石經作壁誤
介俎脊脅胳肺○石經胳上有肫字朱子據釋文及疏
語駁之以爲本無肫字舊已刪今从之
若有北面者則東上○敖繼公云北面者與東面者相
繼當西上云東者字誤也(臣紱)按敖氏甚精細蓋入
門序進時先者在西後者在東則固已西上矣至進
而受酬亦必西上而後各以其次也若東上則凌越
不便矣
樂正與立者皆薦以齒注以薦明飲也○監本脱薦字
今依敖氏集說補之
儀禮注疏卷四考證
