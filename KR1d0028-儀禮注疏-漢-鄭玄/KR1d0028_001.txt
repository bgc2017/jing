儀禮注疏卷一
漢鄭氏注唐陸德明音義賈公彦疏
士冠禮第一
士冠禮音義(冠古亂反下以意求之)○筮于庿門注筮者以蓍問
日吉凶於易也冠必筮日於庿門者重以成人之禮成
子孫也庿謂禰庿不於堂者嫌蓍之靈由庿神音義(筮市)
(例反庿劉昌宗音廟案庿古廟字蓍音尸禰乃禮反父庿也)疏(釋曰自此至宗人告事畢一節論將行冠)
(禮先筮諏日之事案下文云布席于門中闑西閾外者閾為門限即是門外故特牲禮筮日主人即位於門外)
(西面此不言門外者閾外之文可參故省文也注釋曰鄭知筮以蓍者曲禮云龜曰卜蓍曰筮故知筮以蓍也)
(云問日吉凶於易也者下云若不吉則筮遠日如初儀又案周禮大卜掌三易一曰連山二曰歸蔵三曰周易)
(筮得卦以易辭占吉凶故云問日吉凶於易也不筮月者夏小正云二月綏多士女冠子取妻時也既有常月)
(故不筮也云冠必筮日於庿門者重以成人之禮成子孫也者案冠義云筮日筮賓所以敬冠事敬冠事所以)
(重禮是筮日為重禮之事也冠義又云古者重冠重冠故行之於庿行之於庿者所以尊重事尊重事而不敢)
(擅重事不敢擅重事所以自卑而尊先祖也是成人之禮成子孫也此經唯論父子兄弟不言祖孫鄭兼言孫)
(者家事統於尊若祖在則為冠主故兼孫也云庿謂禰庿者案昏禮行事皆直云庿記云凡行事受諸禰庿此)
(經亦直云庿故知亦於禰庿也然儀禮之内單言庿者皆是禰庿若非禰庿則以庿名别之故聘禮云賓朝服)
(問卿卿受于祖庿又受聘在始祖庿既云不腆先君之祧是不言於庿舉祖祧以别之也士於庿若天子諸侯)
(冠在始祖之庿是以襄九年季武子云以先君之祧處之祧則與聘禮先君之祧同謂遷主所蔵始祖庿也若)
(然服虔注以祧為曾祖者以其公還及衞冠於衞成公之庿服注成公衞曾祖故以祧為曾祖庿時不冠於衛)
(之始祖以非已庿故也無大夫冠禮若幼而冠者與士同在禰庿也云不於堂者嫌蓍之靈由庿神者此據經)
(冠在庿堂此蓍筮在門外不同處故以庿決堂以蓍自有靈知吉凶不假庿神故云嫌蓍之靈由庿神也案天)
(府職云季冬陳玉以貞来歲之美惡注云問歲之美惡謂問於龜凡卜筮者實問於鬼神蓍龜能出其卦兆之)
(占耳若然卜筮實問七八九六之鬼神故以六玉禮耳而蓍龜直能出其卦兆之占似無靈者但蓍龜卦兆各)
(有所對若以蓍龜對生數成數之鬼神則蓍龜直能出卦兆不得有神若以卦兆對生成之鬼神則蓍龜亦自)
(有神是以易繋辭云蓍之德圓而神又云定天下之吉凶成天下之亹亹者莫善於蓍龜又郭璞云上有蔭叢)
(蓍下有千齡蔡凡蟲之智莫善於龜凡草之靈莫善於蓍蓍龜自有靈也是知蓍自有神不假庿神也不於寢)
(門筮者一取成人之禮成子孫二兼取鬼神之謀故易繋辭云人謀鬼謀鄭注云鬼謀謂謀卜筮於庿門是也)
主人玄冠朝服緇帶素韠即位于門東西面注主人將
冠者之父兄也玄冠委貌也朝服者十五升布衣而素
裳也衣不言色者衣與冠同也筮必朝服尊蓍龜之道
也緇帶黑繒帶也士帶博二寸再繚四寸屈垂三尺素
韠白韋韠也長三尺上廣一尺下廣二尺其頸五寸肩
革帶博二寸天子與其臣玄冕以視朔皮弁以日視朝
諸侯與其臣皮弁以視朔朝服以日視朝凡染黑五入
為緅七入為緇玄則六入與音義(朝直遥反注同後朝服放此緇側其反韠)
(音畢蔽膝也繒似陵反繚音了劉音遼長直亮反廣古曠反凡度長短曰長直亮反度廣狹曰廣古曠反他皆)
(放此弁皮彦反緅側留反劉子侯反與音餘)疏(釋曰此主人將欲謀日之時先服即位於禰庿門外東西)
(面立以待筮事也注釋曰經直云主人當是父子加冠之禮知兼有兄者論語云出則事公卿入則事父兄父)
(兄者一家之統父不在則兄為主可知故兼其兄也又案下文若孤子則父兄戒㝛冠之日主人紒而迎賓則)
(無親父親兄故彼注云父兄諸父諸兄則知此主人迎賓是親父親兄也云玄冠委貌者此云玄冠下記云委)
(貌彼云委貌見其安正容體此云玄冠見其色實一物也云朝服者十五升布衣者雜記云朝服十五升布也)
(云素裳者雖經不言裳裳與韠同色既云素韠故知裳亦積白素絹為之也云衣不言色者衣與冠同也者禮)
(之通例衣與冠同色故郊特牲云黃衣黃冠是也裳與韠同色故下爵弁服纁裳韎韐韎韐即纁之類是也經)
(直云朝服不言色與冠同可知也若然鄭不言裳與韠同色者舉衣與冠同裳與韠同亦可知故不言也其衣)
(冠色異經即别言之是以下文爵弁服純衣是也云筮必朝服尊蓍龜之道也者此決正冠時主人服玄端爵)
(韠不服此服乃服朝服是尊蓍龜之道也若然下文云有司如主人服又㝛賓賓如主人服又㝛贊冠者及夕)
(為期皆朝服云尊蓍龜者案鄉飲酒主人朝服則此有司賓主朝服自是尋常相見所服非特相尊敬之禮此)
(筮而朝服決正冠時與士之祭禮入庿常服玄端今此筮亦在庿不服玄端故云尊蓍龜之道此筮唯有蓍草)
(言龜者案周禮小事徒筮而已若大事先筮而後卜龜筮是相將之物同著朝服故兼言龜是以雜記卜筮皆)
(朝服也案特牲禮筮日與祭同服玄端少牢筮日與祭同服朝服不特尊蓍龜者彼為祭事龜不可尊於先祖)
(故同服此為冠事龜可尊於子孫故服異也云緇帶黑繒帶者案玉藻云君素帶終裨大夫素帶裨垂士練帶)
(率下裨注云大夫裨其紐及末士裨其末而已又云雜帶君朱綠大夫玄華士緇裨鄭云君裨帶上以朱下以)
(綠終之大夫裨垂外以玄内以華士裨垂之下外内皆以緇是謂緇帶鄭彼云是謂者指此文也若然天子諸)
(侯帶繞腰及垂者皆裨之大夫則不裨其繞腰者直裨垂之三尺屈而垂者士則裨其末繞三尺所垂者不裨)
(若然大帶所用物大夫已上用素士練繒為帶體所裨者用緇則此言緇據裨者而言也云士帶博二寸再繚)
(四寸屈垂三尺者此亦玉藻文大夫已上大帶搏四寸此士卑降於大夫已上博二寸再繚共為四寸屈垂三)
(尺則大夫已上亦屈垂三尺同矣云素韠白韋韠者案玉藻云韠君朱大夫素士爵韋彼以韠為總目而云君)
(朱大夫素士爵韋是韠色不同下云韋者是君大夫同用韋也但彼是玄端服之韠此士用素韋為之故鄭云)
(白韋韠也又云韠長三尺至博二寸亦皆玉藻鄭君彼注云頸五寸亦謂廣也頸中央肩兩角皆上接革帶肩)
(與革帶廣同此韠即黻也祭服謂之黻朝服謂之韠也云天子與其臣玄冕以視朔皮弁以日視朝者此約玉)
(藻而知案彼云天子玄端聽朔於南門之外皮弁以日視朝又云諸侯皮弁以聽朔於大廟朝服以日視朝於)
(内朝彼注云端當為冕謂天子以玄冕聽朔於南門之外明堂之中彼皆不言臣此鄭兼言臣者欲見在朝君)
(臣同服引之者證此玄冠朝服而筮者是諸侯之士則諸侯與其臣與子加冠同服皮弁以筮日天子與其臣)
(與子加冠同服玄冕以筮日矣知天子服玄冕諸侯服皮弁以筮日者鄭既取君臣同服明筮時還君臣同服)
(若然天子用玄冕諸侯同皮弁其臣不得上同于君君下就臣同朝服也云凡染黑五入為緅七入為緇玄則)
(六入與者案爾雅一染謂之縓再染謂之赬三染謂之纁此三者皆是染赤法周禮鍾氏染鳥羽云三入為纁)
(五入為緅七入為緇此是染黑法故云凡染黑也但爾雅及周禮無四入六入之文禮有朱玄之色故注此玄)
(則六入下經注云朱則四入無正文故皆云與以疑之但論語有紺緅連文紺又在緅上則以纁入赤為朱若)
(以纁入黑則為紺故淮南子云以湼染緅則黑于湼又以紺入黑汁則為緅故紺緅連言也若然玄為六入緇)
(為七入深淺不同而鄭以衣與冠同以緇與玄同色者大同小異皆是黑色故云同也)有司如主
人服即位于西方東面北上注有司羣吏有事者謂主
人之吏所自辟除府史以下也今時卒吏及假吏皆是
也音義(辟必亦反卒子忽反假古雅反)疏(釋曰此論主人有司從主人有事故立位于庿門外西方)
(東面以待事也注釋曰士雖無臣皆有屬吏胥徒及㒒隸故云有司羣吏有事者也云謂主人之吏所自辟除)
(府史以下者案周禮三百六十官之下皆有府史胥徒不得君命主人自辟除去役賦補置之是也又案周禮)
(皆云府史此云羣吏吏史亦一也故舉漢法為證又周禮鄭注云官長所自辟除此云主人者以此經云主人)
(故依經而直云主人主亦為長者也又此注以有司為羣吏案特牲以有司為士屬吏不同者言羣吏則為府)
(史胥徒也言屬吏則謂君命之士是以下文㝛贊冠者注云謂賓若他官之屬中士若下士也又主人贊者亦)
(云其屬中士若下士是言屬者尊之義特牲云有司士之屬吏亦尊類也特牲有司之上有子姓此文無者彼)
(祭祀事重故子姓皆来此冠事稍輕故容有不至故不言)筮與席所卦者具饌于西
塾注筮所以問吉凶謂蓍也所卦者所以畫地記爻易
曰六畫而成卦饌陳也具俱也西塾門外西堂也音義
(饌劉仕轉反一音士戀反塾音孰劉又音育爾雅云門側之堂謂之塾畫音獲下同爻戶交反)疏(釋曰下云)
(布席于門中闑西閾外彼據筮此云西塾據陳處言注釋曰筮所以問吉凶謂蓍也者案曲禮云龜為卜蓍為)
(筮故知問吉凶謂蓍案易筮法用四十九蓍分之為二以象兩掛一以象三揲之以四以象四時歸竒于扐以)
(象閏十有八變而成卦是也云所卦者所以畫地記爻者筮法依七八九六之爻而記之但古用木畫地今則)
(用錢以三少為重錢重錢則九也三多為交錢交錢則六也兩多一少為單錢單錢則七也兩少一多為拆錢)
(拆錢則八也案少牢云卦者在左坐卦以木故知古者畫卦以木也云易曰六畫而成卦者說卦云昔者聖人)
(之作易也將以順性命之理是以立天之道曰隂與陽立地之道曰柔與剛立人之道曰仁與義兼三才而兩)
(之故易六畫而成卦注云三才天地人之道六畫畫六爻引之者證畫地識爻之法云西塾門外西堂也者案)
(爾雅云門側之堂謂之塾即士虞禮云羞燔俎在内西塾上南順是也筮在門外故知此經西塾門外西堂也)
布席于門中闑西閾外西面注闑門橜也閾閫也古文
闑為槷閾為蹙音義(闑魚列反閾音域劉況逼反門限橜其月反閫苦本反劉音困槷魚)
(列反蹙子六反)疏(釋曰此所布之席擬卜筮之事言在門中者以大分言之云闑西閾外者指陳席處也注)
(釋曰云闑門橛者闑一名橛也云閾閫也者曲禮云外言不入于閫閫門限與閾為一也云古文闑為槷閾為)
(蹙者遭于暴秦燔滅典籍漢興求錄遺文之後有古文今文漢書云魯人高堂生為漢博士傳儀禮十七篇是)
(今文也至武帝之末魯恭王壊孔子宅得亡儀禮五十六篇其字皆以篆書是為古文也古文十七篇與高堂)
(生所𫝊者同而字多不同其餘三十九篇絶無師說祕在于館鄭注禮之時以今古二字竝之若從今文不從)
(古文即今文在經闑閾之等于注内疊出古文槷蹙之屬是也若從古文不從今文則古文在經注内疉出今)
(文即下文孝友時格鄭注云今文格為嘏又喪服注今文無冠布纓之等是也此注不從古文槷蹙者以槷蹙)
(非門限之義故從今不從古也儀禮之内或從今或從古皆逐義彊者從之若二字俱合義者則互换見之即)
(下文云壹揖壹讓升注云古文壹皆作一公食大夫三牲之肺不離贊者辯取之一以授賓注云古文一為壹)
(是大小注皆疉今古文二者俱合義故兩從之又鄭疉古今之文者皆釋經義盡乃言之若疉古今之文訖須)
(别釋餘義者則在後皆言之即下文孝友時格注云今文格為嘏又云凡醮不祝之類是也若然下記云章甫)
(殷道鄭云章明也殷質言以表明丈夫也甫或為父今文為斧事相為故因疉出今文也)筮人執筴
抽上韇兼執之進受命於主人注筮人有司主三易者
也韇藏筴之器也今時藏弓矢者謂之韇丸也兼并也
進前也自西方而前受命者當知所筮也音義(筴初革反韇音)
(獨)疏(釋曰此經所陳據筮時之事案少牢云史左執筮右抽上韇兼與筮執之東面受命于主人得主人)
(命訖史曰諾西面于門西抽下韇左執筮右兼執韇以擊筮乃立筮此云筴彼云筮一也但筮法不殊此亦應)
(不異少牢具陳此不言者文不具當與彼同案三正記大夫蓍五尺故立筮士之蓍三尺當坐筮與彼異也注)
(釋曰案周禮春官筮人掌三易一曰連山二曰歸藏三曰周易注云問蓍曰筮其占易是筮人主三易者也云)
(韇藏筴之器者韇有二其一從下向上承之其一從上向下韜之也云今時藏弓矢者謂之韇丸也者此舉漢)
(法為况亦欲見韜弓矢者以皮為之故詩云象弭魚服是以魚皮為矢服則此韥亦用皮也知自西方而前者)
(上云即位于西方故知前向東方受命也云受命者當知所筮也者謂執之不知以請筮何事宰遂命之也凡)
(卜筮之法案洪範云七稽疑擇建立卜筮人三人占從二人之言又案尚書金縢云乃卜三龜一習吉則天子)
(諸侯卜時三龜竝用于玉瓦原三人各占一兆也筮時連山歸藏周易亦三易竝用夏殷以不變為占周易以)
(變者為占亦三人各占一易卜筮皆三占從二三者三吉為大吉一凶為小吉三凶為大凶一吉為小凶案士)
(喪禮筮宅卒筮執卦以示命筮者命筮者受視反之東面旅占注云旅眾也反與其屬共占之謂掌連山歸藏)
(周易者又卜葬日云占者三人在其南注云占者三人掌玉兆瓦兆原兆者也少牢大夫禮亦云三人占鄭既)
(云反與其屬占之則鄭意大夫卜筮同用一龜一易三人共占之矣其用一龜一易則三代類用不專一代故)
(春秋緯演孔圖云孔子修春秋九月而成卜之得陽豫之卦宋均注云陽豫夏殷之卦名故今周易無文是孔)
(子用二代之筮則大夫卜筮皆不常據一代者也)宰自右少退贊命注宰有司
主政教者也自由也贊佐也命告也佐主人告所以筮
也少儀曰贊幣自左詔辭自右音義(少詩召反)疏(注釋曰知宰是有司)
(主政教者士雖無臣以屬吏為宰若諸侯使司徒兼冢宰以出政教之類故云主政教者引少儀者取證贊命)
(在右之義以其地道尊右故贊命在右是以士之喪禮亦云命筮者在主人之右注云命尊者宜由右出特牲)
(云宰自主人之左贊命不由右者為神求吉變故也士喪在右不在左者以其始死未忍異于生故在右也少)
(牢牢不贊命大夫尊屈士卑不嫌故使人贊命也)筮人許諾右還即席坐西面
卦者在左注即就也東面受命右還北行就席卦者有
司主畫地識爻者也音義(還音旋後皆放此識音志爻戶交反)疏(釋曰此言筮人)
(於主人受命訖行筮事也但即席坐西面者主為筮人而言則坐文宜在西面下今退西面于下者欲西面之)
(文下就畫卦者亦西向故也注釋曰鄭知東面受命者以其上文有司在西方東面主人在門東西面今從門)
(西東面主人之宰命之故東面受命可知也知右還北行就席者以其主人在門外之東南席在門中故知右)
(還北行乃得西面就席坐也云卦者有司主畫地識爻者上云所卦者謂木于此云卦者據人以杖畫地記識)
(爻之七八九六者也)卒筮書卦執以示主人注卒巳也書卦者筮
人以方寫所得之卦也疏(釋曰此言所筮六爻俱了卦體得成更以方版畫體示主)
(人之事也注釋曰云書卦者筮人者下文云筮人還東面旅占明此書卦是筮人也不使他人書卦者筮人尊)
(卦亦是尊蓍龜之道也案特牲云卒筮寫卦筮者執以示主人注云卦者主畫地識爻六爻備乃以方版寫之)
(則彼寫卦亦是卦者故鄭云卦者畫爻者彼為祭禮吉事尚提提故卦者寫卦筮人執卦以示主人士喪禮注)
(云卦者寫卦示主人經無寫卦之文是卦者自畫示主人以其喪禮遽于事故卦者自畫自示主人也此冠禮)
(筮者自寫自示主人冠禮異于祭禮喪禮故也)主人受視反之注反還也音義
(視音視還音環一音旋)疏(釋曰此筮訖寫所得卦示主人主人受得省視雖未辨吉凶主人尊先受視以)
(知卦體而已主人既知卦體反還與筮人使人知其占吉凶也)筮人還東面旅占卒進
告吉注旅衆也還與其屬共占之古文旅作臚音義(臚力)
(居反)疏(釋曰此言筮人既於主人受得卦體還于門西東面旅共占之是吉卦乃進向門東東面告主人云)
(吉也)若不吉則筮遠日如初儀注遠日旬之外疏(釋曰曲禮吉事)
(先近日此冠禮是吉事故先筮近日不吉乃更筮遠日是上旬不吉乃更筮中旬又不吉乃更筮下旬云如初)
(儀者自筮于庿門已下至告吉是也注釋曰曲禮云旬之内曰近某日旬之外曰遠某日彼據吉禮而言旬之)
(内曰近某日據士禮旬内筮故云近某日是以特牲旬内筮日是也旬之外曰遠某日據大夫以上禮旬外筮)
(故言遠某日是以少牢筮旬有一日是也案少牢云若不吉則及遠日又筮日如初鄭注云及至也遠日後丁)
(若後已言至遠日又筮日如初明不并筮則前月卜来月之上旬上旬不吉至上旬又筮中旬中旬不吉至中)
(旬又筮下旬下旬不吉則止不祭祀也若然特牲不言及則可上旬之内筮不吉則預筮中旬中旬不吉又預)
(筮下旬又不吉則止若此冠禮亦先近日士冠禮亦于上旬之内預筮三旬不吉則更筮後月之上旬以其祭)
(祀用孟月不容入他月若冠子則年已二十不可止然須冠故容入後月也若然大夫已上筮旬外士筮旬内)
(此士禮而注云遠日旬之外者此遠日旬之外自是當月上旬之内筮不吉更筮中旬之遠日非謂曲禮文大)
(夫以上前月預筮来月上旬為遠某日者彼自有遠日與此别也)徹筮席注徹去也斂
也音義(去起呂反)疏(注釋曰席則徹去之筮則斂藏之故兩訓之也)宗人告事畢注
宗人有司主禮者也疏(注釋曰士雖無臣亦有宗人掌禮比于宗伯故云有司主禮者)
○主人戒賓賓禮辭許注戒警也告也賓主人之僚友
古者有吉事則樂與賢者歡成之有凶事則欲與賢者
哀戚之今將冠子故就告僚友使來禮辭一辭而許也
再辭而許曰固辭三辭曰終辭不許也音義(警居領反)疏(釋曰)
(自此以下至賓拜送一節論主人筮日訖三日之前廣戒僚友使来觀禮之事也云主人戒實者謂主人親至)
(賓大門外之西東面賓出大門外之東西面戒之云賓禮辭許者即下云戒賓曰某有子某將加布于其首願)
(吾子之教之也賓對曰某不敏恐不能共事以病吾子敢辭主人曰某猶願吾子之終教之也賓對曰吾子重)
(有命某敢不從是一度辭後乃許之是賓禮辭許者也注釋曰同官為僚同志為友此賓與主人同足官與為)
(同志故以僚友解之此謂上中下士嘗執摯相見者也若未嘗相見則不必戒故鄭以僚友言之是也云古者)
(有吉事則樂與賢者歡成之者則此經戒賓使来者是也云有凶事則欲與賢者哀戚之者則士喪禮始死命)
(赴者使告君及同僚之等是也云禮辭一辭而許者即此文是也云再辭而許曰固辭者則士相見云某也願)
(見無由達某子以命命某見主人對曰某子命某見吾子有辱請吾子之就家也某將走見賓對曰某不足以)
(辱命請終賜見主人對曰某不敢為儀固請吾子之就家也某將走見賓對曰某不敢為儀固以請主人對曰)
(某也固辭不得命將走見是其再辭而許名為固辭之義也云三辭曰終辭不許也者又士相見云士見于大)
(夫終辭其摯是三辭不許為終辭之義也若一辭不許後辭而許則為禮辭許若再辭不許後三辭而許則為)
(再辭而許之曰固辭若不許至于三辭又不許則為三辭曰終辭不許也又三辭而許則曰三辭若三辭不許)
(乃曰終辭是以公食大夫戒賓上介出請入告三辭又司儀云諸公相為賓主君郊勞交擯三辭車逆拜辱三)
(揖三辭注云先辭辭其以禮来于外後辭辭升堂皆是三辭而許稱三辭若然此戒賓賓禮辭許不固辭案鄉)
(飲酒主人請賓賓禮辭許注云不固辭者素所有志是賓習道藝本望賓舉是素所有志故不固辭此亦素有)
(志樂與主人歡成冠禮故不固辭諸經云禮辭許者是素有志之類也)主人再拜賓答拜
主人退賓拜送注退去也歸也疏(釋曰案鄉飲酒禮主人戒賓賓拜辱主人)
(荅拜乃請賓賓禮辭許主人再拜賓答拜主人退賓拜送鄉射亦然皆與此文不同此經文不具當依彼文為)
(正但此不言拜辱者亦是不為賓已故也)○前期三日筮賓如求日之儀注
前期三日空二日也筮賓筮其可使冠子者賢者恆吉
冠義曰古者冠禮筮日筮賓所以敬冠事敬冠事所以
重禮重禮所以爲國本疏(釋曰此文下盡㝛贊冠者亦如之論筮賓若贊冠者之節)
(云前期三日者加冠日為期期前三日也筮賓者謂於僚友衆士之中筮取吉者為加冠之賓也云如求日之)
(儀者亦于庿門外下至告事畢唯命筮别其餘威儀竝同故云如求日之儀也命筮雖無文宰贊蓋云主人某)
(為適子某加冠筮某為賓庶幾從之若庶子則改適字為庶字其餘亦同此經不云命筮并上筮日亦不云命)
(筮者皆文不具也注釋曰云前期三日空二日也者謂正加冠日是期日冠日之前空二日外為前期三日故)
(云空二日也二日之中雖有㝛賓㝛贊冠者及夕為期但非加冠之事故云空也云筮賓筮其可使冠子者即)
(下文三加皆賓親加冠于首者是也云賢者恆吉者解經先戒後筮之意凡取人之法先筮後戒今以此賓是)
(賢者必知吉故先戒賓賓已許方始筮之以其賢恒自吉故先戒後筮之也若賢恆吉必筮之者取其審慎重)
(冠禮之事故鄭引冠義為證也云重禮所以為國本者詩云人而無禮胡不遄死禮運云治國不以禮猶無耜)
(而耕也故云重禮所以為國本也然冠既筮賓特牲少牢不筮賓者彼以祭祀之事主人自為獻主羣臣助祭)
(而已天子諸侯之祭祭前已射于射宫擇取可預祭者故不筮之也)○乃宿賓賓如主人
服出門左西面再拜主人東面答拜注宿進也宿者必
先戒戒不必宿其不宿者爲衆賓或悉來或否主人朝
服音義(為于偽反)疏(釋曰此經謂㝛賓擯者傳主人辭入内告賓賓如主人服出門與主人相見之)
(儀也注釋曰鄭訓㝛為進者謂進之使知冠日當来故下文㝛曰某將加布于某之首吾子將涖之敢㝛賓對)
(曰某敢不夙興是㝛之使進之義也云㝛者必先戒者謂若賓及贊冠同在上戒賓之内已戒之矣今又㝛是)
(㝛者必先戒也云戒不必㝛者即上文戒賓之中除正賓及贊冠者但是僚友欲觀禮者皆戒之使知而已後)
(更不宿是戒不必㝛者也云不㝛者為衆賓或悉来或否者此決賓與贊冠者戒而又㝛不得不来衆賓主来)
(觀禮非要須来容有不来者故直戒不㝛也云主人朝服者見上文筮日時朝服至此無改服之文則知皆朝)
(服凡有戒無㝛者非止于此案鄉飲酒鄉射主人戒賓及公食大夫各以其爵皆是當日之戒理無㝛也又大)
(射宰戒百官有事于射者射人戒諸公卿大夫射司士戒士射與贊者前射三日宰夫戒宰及司焉皆有戒而)
(無㝛是也射人㝛視滌此言宿者謂將射之前於㝛預視滌濯非戒㝛之意也若然特牲禮云前期二日㝛尸)
(前無戒而直有㝛者特牲文不具其實亦有戒也又禮記祭統云先期旬有一日宫宰㝛夫人夫人亦散齊七)
(日致齊三日注云㝛讀為肅肅猶戒也戒輕㝛重也蓋彼以夫人尊故不得言戒而變言㝛讀為肅者肅亦戒)
(之意彼以㝛當戒處非謂祭前三日之㝛也大宰云祀五帝則掌百官之誓戒者謂戒百官使之散齊至祭前)
(三日當致齊也凡㝛賓之法案特牲云前期三日筮尸乃㝛尸厥明夕陳鼎則前期三日㝛之也少牢筮日下)
(云㝛鄭注云大夫尊儀益多筮日既戒諸官以齊戒矣至前祭一日又戒以進之使知祭日當来又云前㝛一)
(日㝛戒尸注云先㝛尸者重所用為尸者又為將筮吉則乃遂㝛尸是前祭二日筮日訖㝛尸至前祭一日又)
(㝛尸天子諸矦祭前三日㝛之使致齊也)乃宿賓賓許主人再拜賓答拜主
人退賓拜送注乃宿賓者親相見致其辭疏(釋曰上據擯者𫝊辭)
(賓出與主人相見此經據主人白致辭故再舉㝛賓之文也)宿贊冠者一人亦如之
注贊冠者佐賓爲冠事者謂賓若他官之屬中士若下
士也宿之以筮賓之明日疏(注釋曰案下文冠子之時贊者坐櫛設纚卒紘之類)
(是贊冠者佐賓為冠事者以其佐賓為輕故不筮也云謂賓若他官之屬者此所取夲由主人之意或取賓之)
(屬或取他官之屬故鄭兩言之案周禮三百六十官每官之下皆有屬官假令上士為官首其下有中士下士)
(為之屬若中士為官首其下即有下士為之屬也云中士若下士也者此據主人是上士而言之贊冠者皆降)
(一等假令主人是上士賓亦是上士則取中士為之贊假令主人是下士賓亦是下士則亦取下士為之贊禮)
(竆則同故也云宿之以筮賓之明日者以下有厥明夕為期是冠前一日㝛賓㝛贊在厥明之上則去冠前二)
(日矣筮賓是前期三日則知㝛賓贊冠者是筮賓之明日可知不在㝛賓下而在㝛贊冠之下言之者欲取與)
(厥明相近故也)○厥明夕爲期于廟門之外主人立于門東兄
弟在其南少退西面北上有司皆如宿服立于西方東
面北上注厥其也宿服朝服疏(釋曰自此至賓之家論冠前一日之夕為明日)
(加冠之期告賓之事也云厥明夕為期者謂㝛賓與贊冠明日向暮為加冠之期必於庿門者以冠者在庿知)
(亦在廟為期也主人之類在門東賓之類在門西者各依賓主之位夾處東西也注釋曰知㝛服朝服者以其)
(㝛服如筮日之服筮日朝服轉相如故知是朝服也)擯者請期宰告曰質明行事
注擯者有司佐禮者在主人曰擯在客曰介質正也宰
告曰旦日正明行冠事音義(擯必刃反介音界)疏(釋曰上經布位已訖故此)
(經見為期之事言請期者謂請主人加冠之期言告日者即是宰贊命告之也注釋曰上云有司此言擯者故)
(知擯者是有司佐主人行冠禮者也云在主人曰擯在客稱介者案聘禮及大行人皆以在主人曰擯在客稱)
(介亦曰相司儀云每門止一相是也云旦日正明行冠事者案特牲請期曰羹飪鄭注云肉謂之羹飪熟也謂)
(明日質明時而曰肉熟重豫勞賓此無羹飪故云質明少牢云旦明行事故此注取彼而言旦日正明行冠事)
(也)告兄弟及有司注擯者告也疏(注釋曰上文陳兄弟及有司位次此告訖)
(下乃云告事畢則兄弟及有司亦庿門之外矣必告之者禮取審慎之義故也必知擯者告者上擯者請期此)
(即云告明還是擯者告可知)告事畢注宗人告也疏(注釋曰知宗人告者亦約上文)
(筮日時宗人告事得知也)擯者告期于賓之家疏(釋曰有司是家之屬吏者則告期皆)
(得在位賓是同僚之等為期時不在故就家告之於夕為期當暮即得告之者以其共仕於君其家必在城郭)
(之内相近故得告也)○夙興設洗直于東榮南北以堂深水在洗
東注夙早也興起也洗承盥洗者棄水器也士用鐵榮
屋翼也周制自卿大夫以下其室爲夏屋水器尊卑皆
用金罍其大小異音義(直音值深申䲴反凡度淺深曰深後放此盥音管夏戶雅反後)
(同罍力回反)疏(釋曰自此至賓升則東面論將冠子豫陳設冠與服器物之事也注釋曰云洗承盥洗者)
(棄水器也者謂盥手洗爵之時恐水穢地以洗承盥洗水而棄之故云棄水器云士用鐵者案漢禮器制度洗)
(之所用士用鐵大夫用銅諸侯用白銀天子用黃金也云榮屋翼也者即今之摶風云榮者與屋為榮飾言翼)
(者與屋為翅翼也云周制自卿大夫以下其室為夏屋者言周制也夏殷卿大夫以下屋無文故此經是周法)
(即以周制而言也案此經是士禮而云榮鄉飲酒卿大夫禮鄉射喪大記大夫士禮皆云榮又案匠人云夏后)
(氏世室堂脩二七廣四脩一五室此謂宗庿路寢同制則路寢亦然雖不云兩下為之彼下文云殷人重屋四)
(阿鄭云四阿四注屋重屋謂路寢殷之路寢四阿則夏之路寢不四阿矣當兩下為之是以檀弓孔子云見若)
(覆夏屋者矣鄭注云夏屋今之門廡漢時門廡也兩下為之故舉漢法以况夏屋兩下為之或名兩下屋為夏)
(屋夏后氏之屋亦為夏屋鄭云卿大夫以下其室為夏屋兩下而周之天子諸侯皆四注故喪大記云升自屋)
(束榮鄭以為卿大夫士其天子諸侯當言東霤也周天子路寢制似明堂五室十二堂上圓下方明四注也諸)
(侯亦然故燕禮云洗當東霤鄭云人君為殿屋也云水器尊卑皆用金罍及大小異者此亦案漢禮器制度尊)
(卑皆用金罍及其大小異此篇與昏禮鄉飲酒鄉射特牲皆直言水不言罍大射唯云罍水不云枓少牢云司)
(宫設罍水於洗東有枓鄭注云設水用罍沃盥用枓禮在此也欲見罍枓俱有餘文無者不具之意也儀禮之)
(内設洗與設尊或先或後不同者若先設洗則兼餘事此士冠賓與贊共洗昏禮有夫婦與御媵之等少牢特)
(牲兼舉鼎不專為酒以是皆先設洗鄉飲酒鄉射先設尊者以其專為酒燕禮大射自相對大射辨尊卑故先)
(設尊燕禮不辨尊卑故先設洗又儀禮之内或有尊無洗或尊洗皆有又不言設之者是不具也)陳服
于房中西墉下東領北上注墉牆疏(釋曰自此至東面論陳設衣服器物)
(之等以待冠者喪大記與士喪禮服或西領或南領此東領者此嘉禮異於凶禮故士之冠時先用卑服北上)
(便也)爵弁服纁裳純衣緇帶韎韐注此與君祭之服雜記
曰士弁而祭於公爵弁者冕之次其色赤而微黑如爵
頭然或謂之緅其布三十升纁裳淺絳裳凡染絳一入
謂之縓再入謂之赬三入謂之纁朱則四入與純衣絲
衣也餘衣皆用布唯冕與爵弁服用絲耳先裳後衣者
欲令下近緇明衣與帶同色韎韐緼韍也士緼韍而幽
衡合韋爲之士染以茅蒐因以名焉今齊人名蒨爲韎
韐韍之制似韠冠弁者不與衣陳而言於上以冠名服
耳今文纁皆作熏音義(纁許云反韎音妺又武拜反韐古洽反又音閤縓七絹反范散)
(騎音倉亂反染如琰反赬丑貞反令力呈反近附近之近緼音溫劉烏本反韍音弗幽於紏反茅忙交反蒐所)
(畱反蒨七見反)疏(釋曰此所陳從北而南故先陳爵弁服注釋曰士禮玄端自祭以爵弁服助君祭故云與)
(君祭之服也云爵弁者冕之次者凡冕以木為體長尺六寸廣八寸績麻三十升布上以玄下以纁前後有旒)
(其爵弁制大同唯無旒又為爵色為異又名冕者俛也低前一寸二分故得冕稱其爵弁則前後平故不得冕)
(名以其尊卑次於冕故云爵弁冕之次也云其色赤而微黑如爵頭然或謂之緅者五入為緅若以纁入黑則)
(為紺以紺入黑則為緅是三入赤再入黑故云其色赤而微黑也云如爵頭然者以目驗爵頭赤多黑少故以)
(爵頭為喻也以緅再入黑汁與爵同故取鍾氏緅色解之故鄭注鍾氏云緅今禮俗文作爵言如爵頭色也鄭)
(此言赤者對文為赤若將緅比纁則又黑多矣故淮南子云以湼染紺則黑於湼况更一入黑為緅乎故巾車)
(云雀飾鄭注云雀黑多赤少之色是也云其布三十升者取冠倍之義是以喪服衰三升冠六升朝服十五升)
(故冕三十升也云纁裳淺絳裳者絳則一染至三染同云淺絳詩云我朱孔陽毛傳云朱深纁也故從一染至)
(三染皆謂之淺絳也云朱則四入與者爾雅及鍾氏皆無四入之文經有朱色故鄭約之若以纁入黑則為紺)
(若以纁入赤則為朱無正文故云與以疑之也然上注以解玄緇故引鍾氏染黑法此注解纁故引爾雅染赤)
(法也云純衣絲衣也者案鄭解純字或為絲或為色兩解不同者皆望經為注若色理明者以絲解之若絲理)
(明者以色解之此經玄衣與纁裳相對上玄下纁色理自明絲理不明則以絲解之昏禮女次純衣注云絲衣)
(以下文有女從者畢袗玄色理自明則亦絲理不明故亦以絲理解之周禮媒氏云純帛無過五兩注云純實)
(緇字也古緇以才為聲納幣用緇婦人隂也以經云純帛絲理自明故為色解之祭統云蠶於北郊以共純服)
(絲理自明故鄭亦以色解也論語云麻冕禮也今也純儉以純對麻絲理自明故鄭亦以色解之是純有不同)
(之事但古緇䊷二字竝色若據布為色者則為緇字若據帛為色者則為䊷字但緇布之緇多在本字不誤䊷)
(帛之䊷則多誤為純云餘衣皆用布者此據朝服皮弁服玄端服及深衣長衣之等皆以布為之是以雜記云)
(朝服十五升布玄端亦朝服之類則皮弁亦是天子朝服深衣或名麻衣故知用布也云唯冕與爵弁服用絲)
(耳者祭統云王后蠶於北郊以供純服爵弁服是冕服之次故知亦用絲也云先裳後衣者欲令下近緇明衣)
(與帶同色者衣在上宜與冠相近應先言衣今退衣在裳下者若衣與冠同色者先言衣後言裳今爵弁與衣)
(異故退純衣於下使與帶同色也云韎韐縕韍也者此經云韎韐玉藻云縕韍二者一物故鄭合為一物解之)
(也云士縕韍而幽衡者玉藻文言幽衡者同繫於革帶故連引之也云合韋為之者鄭即因解明緼韍之事言)
(韐者韋旁著合謂合韋為之故名韐也云士染以茅蒐因以名焉者案爾雅云茹藘茅蒐孫氏注一名蒨可以)
(染絳若然則一草有此三名矣但周公時名蒨草為韎草以此韎染韋合之為韐因名韍為韎韐也云韍之制)
(似韠者案上注已釋韠制其韍之制亦如之但有飾無飾為異耳祭服謂之韍其他服謂之韠易困卦九二困)
(於酒食朱韍方来利用享祀是祭服之韍也又案明堂位云有虞氏服韍夏后氏山殷火周龍章鄭云後王彌)
(飾天子備焉諸侯火而下卿大夫山士韎韋而已是士無飾則不得單名韍一名韎韐一名緼韍而已是韍有)
(與韠異以制同飾異故鄭云韍之制似韠也但染韋為韍之體天子與其臣及諸侯與其臣有異詩云朱芾斯)
(黃鄭云天子純朱諸侯黃朱詩又云赤芾在股足諸侯用黃朱玉藻再命三命皆云赤韍是諸侯之臣亦用赤)
(韍易困卦九二云用於酒食朱韍方来利用享祀鄭注云二據初辰在未未為土此二為大夫有地之象未上)
(值天廚酒食象困於酒食者采地薄不足已用也二與日為體離為鎮霍爻四為諸侯有明德受命當王者離)
(為火火色赤四爻辰在午時離氣赤又朱是也文王將王天子制用朱韍故易乾鑿度云孔子曰天子三公諸)
(侯同色困卦困于酒食朱韍方来又云天子三公大夫皆朱韍諸侯亦同色者其染之法同以淺絳為名是天)
(子與其臣純朱諸侯與其臣黃朱為異也云冠弁不與衣陳而言於上以冠名服耳者案此文上下陳服則於)
(房緇布冠皮爵弁在堂下是冠弁不與服同陳今以弁在服上竝言之者以冠弁表明其服耳不謂同陳之也)
(云今文纁皆作熏者纁是色當從絲旁為之故疉今文不從熏從經文古纁也)皮弁服素積緇
帶素韠注此與君視朔之服也皮弁者以白鹿皮爲冠
象上古也積猶辟也以素為裳辟蹙其要中皮弁之衣
用布亦十五升其色象焉音義(辟必亦反下同要一遥反)疏(釋曰此皮弁服)
(卑於爵弁故陳之次在爵弁之南上爵弁服下玄端服皆言衣此獨不言衣者以其上爵弁服與爵弁異故言)
(衣下玄端服但冠時用緇布冠不用玄冠既不言冠故言衣也今此皮弁之服用白布衣與冠同色故不言衣)
(也注釋曰案玉藻云諸侯皮弁聽朔於大庿又案鄉黨說孔子之服云素衣麑裘鄭云視朔之服視朔之時君)
(臣同服也云皮弁者以白鹿皮為冠象上古也者謂三皇時以白鹿皮冐覆頭鉤頷繞項至黃帝則有冕故世)
(本云黃帝作冕旒禮運云先王未有宫室又云食草木之實鳥獸之肉未有麻絲衣其羽皮鄭云此上古之時)
(則此象上古謂象三皇時以五帝為太占以三皇為上古也若然黃帝雖有絲麻布帛皮弁至三王不變是以)
(下記云三王共皮弁鄭注云質不變鄭注郊特牲云所不易於先代故孝經緯云百王同之不改易也案禮圖)
(仍以白鹿皮為冠故云以白鹿皮為冠象上古也云積猶辟也以素為裳辟蹙其要中者經典云素者有三義)
(若以衣裳言素者謂白繪也即此文之等是也畫繢言素者謂白色即論語云繪事後素之等是也器物無飾)
(亦曰素則檀弓云奠以素器之等是也是以鄭云以素為裳辟蹙其要中也知皮弁之衣亦用十五升布者雜)
(記云朝服十五升此皮弁亦天子之朝服故亦十五升布也然喪服注云祭服朝服辟積無數則祭服皮弁皆)
(辟積無數餘不云者舉皮弁可知不竝言也唯喪服裳幅三袧有數耳云其色象焉者謂象皮弁之色用白布)
(也以此言之論語注云素用繪者彼上服裼衣用素也)玄端玄裳黃裳雜裳可也
緇帶爵韠注此莫夕於朝之服玄端即朝服之衣易其
裳耳上士玄裳中士黃裳下士雜裳雜裳者前玄後黃
易曰夫玄黃者天地之雜也天玄而地黃士皆爵韋爲
韠其爵同不以玄冠名服者是爲緇布冠陳之玉藻曰
韠君朱大夫素士爵韋音義(莫音暮朝直遥反夫玄之夫音扶)疏(釋曰此玄)
(端服服之下故後陳於皮弁之南陳三等裳者凡諸侯之下皆有二十七士公侯伯之士一命子男之士不命)
(不問一命不命皆分為三等故服分為三等之裳以當之上下經三等之服同用緇帶者以其七唯有一緇裨)
(之帶故三服共用之大帶所以束衣革帶所以佩韠及佩玉之等不言革者舉韠有革帶可知故略不言耳三)
(裳之下云可也者欲見三等之士各有所當當者即服之故言可以許之也注釋曰云此莫夕於朝之服者當)
(是莫夕於君之朝服也案玉藻云君朝服以日視朝于内朝夕深衣祭牢肉是君朝服朝服夕服深衣矣下又)
(云朝玄端夕深衣朝時不朝服與君不同故鄭注云謂大夫士也則彼朝玄端夕深衣是大夫士家私朝也若)
(然大夫士既服玄端深衣以聽私朝矣此服注云莫夕於朝之服是士向莫之時夕君之服必以莫為夕者朝)
(禮備夕禮簡故以夕言之也若卿大夫莫夕於君當亦朝服矣案春秋左氏𫝊成十二年晉郤至謂子反曰百)
(官承事朝而不夕此云莫夕者無事亦無夕法若夕有事須見君則夕故昭十二年子革云夕襄十四年子我)
(亦云夕者皆是有事見君非常朝夕之事也云玄端即朝服之衣易其裳耳者上云玄冠朝服緇帶素韠此玄)
(端亦緇帶彼云朝服即此玄端也但朝服亦得名端故論語云端章甫鄭云端諸侯視朝之服耳皆以十五升)
(布為緇色正幅為之同名也云易其裳耳者彼朝服素韠韠同裳色則裳亦素此既易其裳以三等裳同爵韠)
(則亦易之矣不言者朝服言素韠不言裳故須言易彼言素韠此云爵韠於文自明故不須言易也云上士玄)
(裳中士黃裳下士雜裳者此無正文直以諸侯之士皆有三等之裳故還以三等之士配之但玄是天色黃是)
(地色天尊而地卑故上士服玄中士服黃下士當雜裳雜裳者還用此玄黃但前陽後隂故知前玄後黃也云)
(易曰者是文言文引之者證此裳等是天地二色為之云士皆爵韋為韠其爵同者三裳同云爵韠故知三等)
(之士同用爵韋為韠也其爵韋者所引玉藻文是也云不以玄冠名服者是為緇布冠陳之者今不以玄冠表)
(此服者此為冠時緇布冠陳之冠既不用玄寇故不言也云玉藻者案彼注云此玄端服之韠也云韠者與下)
(君大夫士為總目韋者又總三者用韋為之言君朱大夫素士爵者韠之韋色也云君朱者見五等諸侯則天)
(子亦朱矣韠同裳色則天子諸侯朱裳士言爵則此經爵韠亦一也以其裳有三等爵亦雜色故同爵韠若然)
(大夫素裳則與朝服不異者禮竆則同也)緇布冠缺項青組纓屬于缺緇纚
廣終幅長六尺皮弁笄爵弁笄緇組紘纁邊同篋注缺
讀如有頍者弁之頍緇布冠無笄者著頍圍髮際結項
中隅為四綴以固冠也項中有&KR1362;亦由固頍為之耳今
未冠笄者著卷幘頍象之所生也滕薛名蔮爲頍屬猶
著纚今之幘梁也終充也纚一幅長六尺足以韜髮而
結之矣笄今之簪有笄者屈組爲紘垂爲飾無笄者纓
而結其絛纁邊組側赤也同篋謂此以上凡六物隨方
曰篋音義(缺依注音頍去蘂反又音跬劉屈絹反下皆同項下講反組音祖屬章玉反注同纚山買)
(反舊山綺反笄音雞紘音宏纓從下而上者篋苦協反著頍之著陟略反下著卷同綴丁衞反&KR1362;劉紀屈反卷)
(去圓反蔮古内反猶著之著直略反韜一本作㞵土刀反簮側金反上時掌反隨他果反狹而長)疏(注釋)
(曰云缺讀如有頍者弁之頍者讀從頍弁詩義服在首頍者弁貌之意也云緇布冠無笄者案經皮弁爵弁言)
(笄緇布冠不言笄故云無笄也云著頍圍髮際者無正文約漢時卷幘亦圍髮際故知也云結項者此亦無正)
(文以經云頍明于項上結之也云隅為四綴以固冠也者此亦無正文以義言之既武以下别有頍項明于首)
(四隅為綴上綴于武然後頍項得安稳也云項中有&KR1362;亦由固頍為之耳者此亦無正文以義言之頍之兩頭)
(皆為&KR1362;别以繩穿&KR1362;中結之然後頍得牢固故云亦由固頍為之也云今之未冠笄者著卷幘頍象之所生者)
(此舉漢法以况義耳漢時男女未冠笄者首著卷幘卷幘之狀雖不可知既言頍圍髮際故以冠之明漢時卷)
(幘亦以布帛之等圍繞髮際為之矣云頍象之所生者漢時卷幘是頍之遺象所生至漢時故云頍象之所生)
(也云滕薛名蔮為頍者此亦舉漢時事以况之漢時滕薛二國云蔮蔮卷幘之類亦遺象故為况也云纚今之)
(幘梁者亦舉漢法為况耳幘梁之状鄭目驗而知至今久遠亦未審也云纚一幅長六尺足以韜髮而結之矣)
(者人髮之長者不過六尺纚六尺故云足以韜髮既云韜髮乃云結之則韜訖乃為紒矣云有笄者即經云皮)
(弁及爵弁皆云笄者是有笄也云屈組為紘者經緇組紘纁邊是為有笄者而設言屈組謂以一條組於左笄)
(上繫定遶頤下右相向上仰屬于笄屈繫之有餘因垂為飾也云無笄者纓而結其絛者無筓即經緇布冠是)
(也則以二條組兩相屬于頍故經云組纓屬于頍也既屬訖則所垂絛于頤下結之故云纓而結其絛也云纁)
(邊組側赤也者纁是三入之赤色又云邊則于邊側赤也若然以緇為中以纁為邊側而織之也云同篋謂此)
(上凡六物者緇布至屬于頍共為一物纚長六尺二物皮弁笄三物爵弁笄四物其緇組紘纁邊皮弁爵弁各)
(有一為二物通前四為六物云隨方曰篋者爾雅無文此對笥方而不墮也墮謂狹而長也案周禮弁師云掌)
(五冕而云玉笄朱紘則天子以玉為笄以朱為紘又案祭義云天子冕而朱紘諸侯冕而青紘諸侯之笄亦當)
(用玉矣又案弁師韋弁與皮弁同科皮弁有笄則二者亦有笄矣又為笄者屬纓不見有緌則六冕無緌矣然)
(士緇布冠無緌故下記云孔子曰其緌也吾未之聞也若諸侯亦以緇布冠為始冠之冠則有緌故玉藻云緇)
(布冠繢緌諸侯之冠也鄭注云尊者飾其大夫紘案禮器云管仲鏤簋朱紘鄭注云大夫士當緇組紘纁邊是)
(也其笄亦當用象耳)櫛實于簞注簞笥也音義(櫛莊乙反簞音丹笥也笥息嗣反字)
(林先字反)疏(注釋曰鄭注曲禮圓曰簞方曰笥與簞方圓有異而云簞笥共為一物者鄭舉其類注論語亦)
(然)蒲筵二在南注筵席也疏(釋曰筵二者一為冠子即下云筵于東序少北是也)
(一為醴子即下云筵于戶西南面是也云在南者最在南頭對下文側尊一甒醴在服北也注釋曰鄭注云筵)
(席也者鄭注周禮司几筵云敷陳曰筵藉之曰席然其散言之筵席通矣前敷在地者皆言筵藉取相承之義)
(是以諸席在地者多言筵也)側尊一甒醴在服北有篚實勺觶角柶
脯醢南上注側猶特也無偶曰側置酒曰尊側者無玄
酒服北者纁裳北也篚竹器如笭者勺尊升所以㪺酒
也爵三升曰觶柶狀如匕以角爲之者欲滑也南上者
篚次尊籩豆次篚古文甒作廡音義(甒亡甫反又音武篚方尾反勺上若)
(反觶之䜴反字林音至柶音四匕也醢音海笭力丁反一音泠㪺九于反又音俱挹也廡音武)疏(注釋曰云)
(側猶特也無偶曰側置酒曰尊側者無玄酒者凡禮之通例稱側有二一者無偶特一為側則此文側是也又)
(昏禮云側尊甒醴于房中亦是無玄酒曰側至於昏禮合升側載聘禮云側襲士虞禮云側尊此皆是無偶為)
(側之類也一者聘禮云側受几者側是旁側之義也云服北者纁裳北也者此上先陳爵弁服之時纁裳最在)
(北向南陳之此云服北明在纁裳北可知也云篚竹器如笭其字皆竹下為之故以竹器言之如笭者亦舉漢)
(法為况也云勺尊升所以㪺酒也者案少牢云罍水有枓與此勺為一物故云尊升對彼是罍枓所以㪺水則)
(此為尊枓㪺酒者也云爵三升曰觶者案韓詩外傳云一升曰爵二升曰觚三升曰觶四升曰角五升曰散相)
(對爵觶有異散文則通皆曰爵故鄭以爵名觶也云柶狀如匕以角為之者欲滑也者對士喪禮用木柶者喪)
(禮反吉也云南上者篚次尊籩豆次篚知然者以經云尊在服北南上則是從南北向陳之以尊為貴次云篚)
(後云籩豆故知次第然也云古文甒作廡者此甒為酒器廡是廈屋兩下故不從古文也)爵弁皮弁
緇布冠各一匴執以待于西坫南南面東上賓升則東
面注爵弁者制如冕黑色但無繅耳周禮王之皮弁會
五采玉璂象邸玉笄諸侯及孤卿大夫之冕皮弁各以
其等爲之則士之皮弁又無玉象邸飾緇布冠今小吏
冠其遺象也匴竹器名今之冠箱也執之者有司也坫
在堂角古文匴爲篹坫爲襜音義(匴素管反本或作篹坫丁念反繅音早璂)
(音其邸丁禮反篹素管反劉音纂襜以占反)疏(釋曰此一節論使有司三人各執其一豫在階以待冠事)
(賓未入南面以向賓在堂亦以向賓言升則東面據終言之也注釋曰云爵弁者制如冕而黑色但無繅耳者)
(已於上解說今復言之者上文直舉冠以表服其冠實不陳故略言其冠至此專為冠言之是以注并引皮弁)
(以下之事案弁師言冕有五采繅玉皮弁有五采玉璂象邸玉笄下云諸侯及孤卿大夫之冕韋弁皮弁弁絰)
(各以其等為之鄭注云各以其等繅斿玉璂如其命數也但上文已言上公之法故此諸侯唯據侯伯子男是)
(以鄭云冕則侯伯繅七就用玉九十八子男繅五就用玉五十繅玉皆三采孤繅四就用玉三十二三命之卿)
(繅三就用玉十八再命之大夫繅再就用玉八藻玉皆朱綠韋弁皮弁則佞伯璂飾七子男璂飾五玉亦三采)
(孤則璂飾四三命之卿璂飾三再命之大夫璂飾二玉亦二采弁絰之弁其辟積如冕繅之就然庶人弔者素)
(委貌一命之大夫冕而無斿士變冕為爵弁其韋弁皮弁之會無結飾弁絰之弁不辟積彼經文具言之今此)
(注略引以證士皮弁無玉以象為餙之意不取於韋弁弁絰乃依命數之事故不具引之云緇布冠今小吏冠)
(其遺象也者但緇布冠士為初加之冠冠訖則弊之不用庶人則常著之故詩云臺笠緇撮是庶人以布冠常)
(服者以漢之小吏亦常服之故舉為况云匴竹器名今之冠箱也者此亦舉漢法為况云執之者有司也者則)
(上云有司如主人服有司不主一事故知此亦有司也云坫在堂角者但坫有二文有一者謂若明堂位云崇)
(坫亢圭及論語云兩君之好有反坫之等在廟中有之以亢圭反爵之屬此篇之内言坫者皆據堂上角為名)
(故云堂角云古文匴為纂坫作襜者皆從經今文故疊古文也)○主人玄端爵韠立于
阼階下直東序西面注玄端士入庿之服也阼猶酢也
東階所以答酢賓客也堂東西牆謂之序音義(阼才故反酢才)
(各反)疏(釋曰上文已陳衣冠器物自此以下至外門外論賓主兄弟等著服及位處也云玄端爵韠者主人)
(之服與上所陳于加冠玄端服亦一也云立于阼階下者時欲與賓行禮之事也云直東序者直當也謂當堂)
(上東序牆也注釋曰案特牲士禮祭服用玄端此亦士之加冠在廟故與祭同服故云士入廟之服也云東西)
(牆謂之序者爾雅釋宫文)兄弟畢袗玄立于洗東西面北上注兄弟
主人親戚也畢猶盡也袗同也玄者玄衣玄裳也緇帶
韠位在洗東退於主人不爵韠者降於主人也古文袗
爲均也音義(袗之刃反劉之慎反一音真同)疏(釋曰此論兄弟来觀禮之服也注釋曰云兄弟)
(主人親戚也者既云兄弟故是主人親戚云袗同也玄者玄衣玄裳也緇帶韠者以其同玄故知上下皆玄云)
(緇帶韠者緇亦玄之類因士有緇帶故韠亦言緇實亦玄也云位在洗東退於主人者主人當序南西面洗當)
(東榮兄弟又在洗東故云退於主人也云不爵韠者降於主人也者韠弁同色主人尊故也兄弟用緇韠不用)
(爵韠兄弟卑故云降於主人也)擯者玄端負東塾注東塾門内東堂負
之北面疏(釋曰擯者不言如主人服别言玄端則與主人不同可知主人與兄弟不同故特言玄端)
(與下贊者玄端從之同言玄則此擯者是主人之屬中士若下士也故直舉玄端不言裳也注釋曰知是擯者)
(是主人擯相事在門内故知在門内東堂負之北面向主人也)將冠者采衣紒在房中
南面注采衣未冠者所服玉藻曰童子之飾也緇布衣
錦緣錦紳并紐錦束髮皆朱錦也紒結髮古文紒為結
音義(紒音計後同緣以絹反紐女九反)疏(釋曰將冠者即童子二十之人也以其冠事未至故言將)
(冠者也注釋曰云緇布衣錦緣者以其童子不帛襦袴不衣裘裳故云緇布衣以錦為緇布衣之緣也云錦紳)
(者以錦為大帶也云并紐者亦以錦為紐紳之垂也云錦束髮者以錦為總云皆朱錦也者童子之錦皆朱錦)
(也云紒結髮者則詩曰總角丱兮是也以童子尚華飾故衣此也)○賓如主人服贊者
玄端從之立于外門之外注外門大門外疏(釋曰云賓如主人服)
(者以其賓與主人尊卑同故得如之贊者皆降主人一等其衣冠雖同其裳則異故不得如主人服故别玄端)
(也若然此冠兄弟及賓贊皆得玄端特牲主人與尸祝佐食玄端自餘皆朝服者彼助祭在廟緣孝子之心欲)
(得尊嘉賓以事其祖襧故朝服與主異也)擯者告注告者出請入告疏(注釋曰出)
(請入告者告主人也)主人迎出門左西面再拜賓答拜注左東也
出以東爲左入以東為右疏(注釋曰出以東為左入以東為右據主人在東賓在)
(西出則以西為右入以西為左也)主人揖贊者與賓揖先入注贊者賤
揖之而已又與賓揖先入道之贊者隨賓音義(道音導)疏
(注釋曰云贊者賤揖之而已者正謂贊者降于主人與賓一等為賤也云又與賓揖者對前為賓拜訖今又揖)
(者為主人將先入故又與賓揖乃入也云贊者隨賓後不見更與贊者為禮故知隨賓入也)每曲揖
注周左宗庿入外門將東曲揖直庿將北曲又揖疏(注釋)
(曰周左宗庿者祭義與小宗伯俱有此文對殷右宗廟也言此皆欲見入大門東向入庿云入外門將東曲揖)
(者主人在南賓在北俱向東是一曲故一揖也至庿南將主人在東北面賓在西北面是二曲為二揖故云直庿)
(北曲又揖也通下將入庿又揖三也)至于廟門揖入三揖至于階三讓注
入門將右曲揖將北曲揖當碑揖音義(碑彼宜反)疏(注釋曰經直云)
(入門揖鄭知此為三揖者以上云每曲揖據入門東行時此入庿門三揖是據主人將右欲背客宜揖將北曲)
(與客相見又揖云當碑揖者碑是庭中之大節又宜揖是知三揖據此而言也案昏禮注入三揖者至内霤將)
(曲揖既曲北而揖當碑揖及聘禮鄕飲酒入三揖注雖不同皆據此三節為三揖義不異也)主人升
立于序端西面賓西序東面注主人賓俱升立相鄉音
義(鄉許亮反又作嚮)疏(注釋曰此文主人與賓立相鄉位定將行冠禮者也主人升堂不拜至者冠子)
(非為賓客故異於鄉飲酒之等也)○贊者盥于洗西升立于房中西面
南上注盥於洗西由賓階升也立于房中近其事也南
上尊於主人之贊者古文盥皆作浣音義(近附近之近浣戶管反)
疏(注釋曰此贊者賓之贊冠者不在堂升即位于房中與主人贊者竝立者以其與主人贊者俱是執勞役)
(之事故先入房竝立待事故鄭云近事也云盥於洗西由賓階升也者贊者盥於洗西無正文案鄉飲酒主人)
(在洗北南面賓在洗南北面如此相鄉又主人從内賓從外来之便贊者亦從之又卑不可與賓竝故在洗西)
(東面及向賓階便知在洗西也云由賓階升者以與主人贊者在房竝立恐作阼階故明其同於賓客也云南)
(上尊於主人之贊者以其賓主贊者俱降一等兩贊尊卑同而云尊者直以主人尊敬賓之贊故云尊於主人)
(之贊又知與主人贊竝立者以贊冠一人而已而云南上眀與主人贊為序也)主人之贊者筵
于東序少北西面注主人之贊者其屬中士若下士筵
布席也東序主人位也適子冠於阼少北辟主人音義
(適丁歴反辟音避)疏(注釋曰云主人之贊者其屬中士若下士者以主人上士為正故云其屬中士若主)
(人是中士贊是其屬下士為之賓與贊冠者同云筵布席也者謂布冠者席也云東序主人位也者引冠義云)
(適子冠於阼為證是也)將冠者出房南面注南面立於房外之西
待賓命疏(注釋曰知在房外之西不在東者以房外之東南當阼階是知房外者皆在房外之西故)
(昏禮女出於母左母在房外之西故得出時在母左也云待賓命者以其下文有賓揖將冠則賓有命也)贊
者奠纚笄櫛于筵南端注贊者賓之贊冠者也奠停也
古文櫛爲節疏(釋曰前頍項已下六物同一篋陳於房今將用之故贊冠者取置于將冠之席)
(南擬用若然六者俱用不言纓紘等三物大略其實皆有可知不言櫛盛于簞今亦并簞將来置於席南端也)
(服不將来置於席南者皆加冠訖適房中隠處加服訖乃見容體也注釋曰知贊者是其賓之贊冠者也者以)
(其贊冠者主為冠事而来故知取笄纚是賓之贊冠者若非賓之贊者則云主人以别之故上云主人之贊者)
(是也)賓揖將冠者將冠者即筵坐贊者坐櫛設纚注即就
設施疏(釋曰此二者勞役之事故贊者為之也)賓降主人降賓辭主人對
注主人降為賓將盥不敢安位也辭對之辭未聞音義
(為于偽反)疏(注釋曰云辭對之辭未聞者上筮賓㝛賓之時雖不言其辭下皆陳其辭此賓主之辭不陳不)
(言故云未聞也)賓盥卒壹揖壹讓升主人升復初位注揖讓皆
壹者降於初古文壹皆作一疏(釋曰云主人升復初位者謂初升序端也注釋)
(曰一壹得通用雖疊古文不破之也)賓筵前坐正纚興降西階一等執冠
者升一等東面授賓注正纚者將加冠宜親之興起也
降下也下一等升一等則中等相授冠緇布冠也疏(注釋)
(曰云正纚者將加冠宜親之者以其贊者前已設纚訖今賓復出正之者雖舊設已正以親加冠故纚亦宜親)
(之也云下一等升一等則中等相授者案匠人天子之堂九尺賈馬以為傍九等為階則諸侯堂宜七尺則七)
(等階大夫堂宜五尺則五等階士宜三尺則三等階故鄭以中等解之也知冠是緇布冠者以下文有皮弁爵)
(弁故知此是緇布冠也)賓右手執項左手執前進容乃祝坐如初
乃冠興復位贊者卒注進容者行翔而前鶬焉至則立
祝坐如初坐筵前興起也復位西序東面卒謂設缺項
結纓也音義(祝之又反一音之六反注皆同鶬匕良反)疏(注釋曰知進容者行翔而前鶬焉者)
(曲禮云堂上不趨室中不翔則堂上固得翔矣又云大夫濟濟士蹌蹌注云皆行容止之貌此進容是士故知)
(進容謂行翔而前蹌焉云至則立祝者以經祝下乃云坐如初故祝時立可知云坐如初坐筵前者上正纚時)
(筵前坐是初坐也云卒謂設缺項結纓也者下文皮弁贊者卒紘此謂緇布冠無笄紘直頍項青組纓屬於頍)
(故卒者終頍項與結纓也若然經云右手執項謂冠後為項非頍項其下皮弁爵弁無頍項皆云執項故知非)
(頍項也)冠者興賓揖之適房服玄端爵韠出房南面注復
出房南面者一加禮成觀衆以容體音義(復扶又反)疏(注釋曰言)
(復者對前出房故云復前出為待賓命此出為觀衆以容體也案郊特牲論加冠之事云加有成也故此鄭云)
(一加禮成也云觀衆以容體者以其既去緇布衣錦緣童子服著此玄端成人之服使衆觀知故云觀衆以容)
(體也)賓揖之即筵坐櫛設笄賓盥正纚如初降二等受皮
弁右執項左執前進祝加之如初復位贊者卒紘注如
初爲不見者言也卒紘謂繫屬之音義(見賢遍反屬音燭)疏(釋曰)
(此當第二加皮弁之節云即筵坐櫛者坐訖當脱緇布冠乃更櫛也云設笄者凡諸設笄有二種一是紒内安)
(髮之筓一是皮弁爵弁及六冕固冠之笄今此櫛訖未加冠即言設笄者宜是紒内安髮之笄也若安髮之笄)
(則緇布冠亦宜有之前櫛訖不言設笄者以其固冠之笄緇布冠無笄而皮弁爵弁有笄上文已陳訖今若緇)
(布冠亦言設笄即與皮弁爵弁相亂故緇布冠不言設笄其實亦有也若然緇布冠不言設笄而言設纚皮弁)
(冠言設笄不言設纚互見為義明皆有也其於固冠之笄則於賓加弁之時自設之可知注釋曰云如初為不)
(見者言也者上加緇布冠時有賓降主人降賓辭主人對賓盥卒一揖一讓升主人升復初位賓筵前坐之等)
(相次此皆不見故設經省文如之而已故云為不見者言也云卒紘謂繫屬之者即上注云有笄者屈組以為)
(紘伸屬之左相繫定右相屈繫擬解時易為繫屬之也)興賓揖之適房服素積素
韠容出房南面注容者再加彌成其儀益繁疏(釋曰興謂冠者)
(加皮弁訖起而賓揖之也云適房服素積素韠者上陳服皮弁云緇帶素韠此不言緇帶者上惟有一帶不言)
(可知故不言也注釋曰此對上加緇布冠時直言出房南面不言容此則言容以再加彌成其儀益繁故言容)
(其實彼出亦是容故鄭注云觀衆以容體也)賓降三等受爵弁加之服纁裳
韎韐其他如加皮弁之儀注降三等下至地他謂卒紘
容出疏(注釋曰云降三等下至地者據士而言云他謂卒紘容出者以其自餘皆緇布冠見訖皮弁如)
(之而已至卒紘容出唯皮弁有之故知他謂此二者也)徹皮弁冠櫛筵入于房注
徹者贊冠者主人之贊者為之疏(釋曰冠即緇布冠也不言緇布冠者可知)
(故也皮弁具言者以有爵弁之嫌然不言爵弁者著之以受醴至見母兄弟姑姊訖乃易服故也注釋曰云徹)
(者贊冠者主人之贊者為之者以其贊冠者奠櫛主人之贊者設筵故知還遣之也)○筵于戸西
南面注筵主人之贊者戸西室戶西疏(注釋曰知主人之贊者設筵者)
(以上文筵于東序已遣主人之贊故知此亦主人之贊者也云戶西室戶西者以下記醮于客位在戶西醮醴)
(同處故知戶西也)贊者洗于房中側酌醴加柶覆之面葉注洗
盥而洗爵者昏禮曰房中之洗在北堂直室東隅篚在
洗東北面盥側酌者言無為之薦者面前也葉柶大端
贊酌者賓尊不入房古文葉為擖疏(注釋曰云洗盥而洗爵者凡洗爵者)
(必先盥盥有不洗爵者此經直云洗明盥手乃洗爵故鄭云盥而洗爵引昏禮房中之洗至北面盥者證房中)
(有洗之事萱然前設洗于庭者不為醴以房中有洗醴尊也云側酌者言無為之薦者謂無人為之薦脯醢還)
(是此贊者故下直言薦脯醢不言别有他人明還是贊者也昏禮贊醴婦是贊者自酌自薦經雖不言側酌側)
(自明也云葉柶大端者謂扱醴之面柄細故以為柶大端此與昏禮賓皆云面葉者此以賓尊不入戶贊者面)
(葉授賓賓得面枋授冠者冠者得之面葉以扱醴而祭昏禮禮賓亦主人尊不入房贊者面葉以授主人主人)
(面枋以授賓賓得而葉以扱祭至於聘禮禮賓宰夫實觶以醴加柶于觶面枋授公者凡醴皆設柶聘禮宰夫)
(不訝授公側受醴則還面枋以授賓故面枋也)賓揖冠者就筵筵西南面賓受
醴于戸東加柶面枋筵前北面注戶東室戶東今文枋
為柄音義(枋音柄彼命反)疏(注釋曰知室戶東者以其冠者筵室戶西賓自至房戶取醴酌醴者)
(出向西以授也)冠者筵西拜受觶賓東面答拜注筵西拜南面
拜也賓還答拜於西序之位東面者明成人與為禮異
於答主人疏(注釋曰云筵西拜南面拜也者上云冠者筵西南面知以觶拜還南面也知賓東面)
(在西序者以上文與主人相對夲位於西序也云東面者明成人與為禮異於答主人者案鄉飲酒鄉射賓於)
(西階北面答主人拜今此以西序東面拜故云異於答主人又昏禮禮賓聘禮禮賓皆云拜送此云答拜不云)
(拜送者彼醴是主人之物故云拜送此醴非賓物故云答拜也)薦脯醢注贊冠者也音
義(薦本又作&KR1002;子見反或作廌非也廌依字直買反解廌獸名後放此)疏(注釋曰上文云贊者酌醴是贊)
(冠者明此薦亦是贊冠者也)冠者即筵坐左執觶右祭脯醢以柶祭
醴三興筵末坐啐醴捷柶興降筵坐奠觶拜執觶興賓
答拜注捷柶扱柶於醴中其拜皆如初古文啐為呼音
義(啐七内反捷初洽反本又作插亦作扱)疏(釋曰云祭醴三興者三祭者一如昏禮始扱一祭又扱再)
(祭也云筵末坐啐醴捷柶興降筵此啐醴不拜既爵者以其不卒爵故不拜也)○冠者奠觶于
薦東降筵北面坐取脯降自西階適東壁北面見于母
注薦東薦左凡奠爵將舉者於右不舉者於左適東壁
者出闈門也時母在闈門之外婦人入庿由闈門音義
(見賢遍反下及注入見如見見于君贄見與見姑見母同闈音韋劉音暉宫中小門也)疏(注釋曰云薦東)
(薦左者據南面為正故云薦左也云凡奠爵將舉者於右者謂若鄉飲酒鄉射是也此文及昏禮贊醴婦是不)
(舉者皆奠之於左也云適東壁者出闈門也者宫中之門曰闈門母既冠子無事故不在門外今子須見母故)
(知出闈門也云婦人入庿由闈門者雜記云夫人奔喪入自闈門升自側階鄭注云宫中之門曰闈門為相通)
(者也是也)母拜受子拜送母又拜注婦人於丈夫雖其子猶
俠拜音義(俠古洽反)疏(注釋曰鄭云婦人於丈夫雖其子猶俠拜者欲見禮子之體例但是婦人)
(於丈夫皆使俠拜故舉子以見義也)○賓降直西序東面主人降復初位
注初位初至階讓升之位疏(釋曰此將欲與冠者造字而迎之位也注釋曰云初)
(位初至階讓升之位者謂初迎賓至階讓升之位其賓直西序則非初讓升之位主人直東序西者欲近其事)
(聞字之言故也)冠者立于西階東南面賓字之冠者對注對應
也其辭未聞音義(應應對之應)疏(釋曰云賓字之者即下文有字辭又有某甫之字若)
(孔子云尼父之字是也注釋曰云其辭未聞者下有賓祝辭不見冠者應辭故云未聞也案禮記冠義云既冠)
(而字之成人之道也見於母母拜之據彼則字訖乃見母此文先見母乃字者此先見母是正禮彼見母在下)
(者記人以下有兄弟之等皆拜之故退見母於下使與兄弟拜文相近也若然未字先見母字訖乃見兄弟之)
(等急於母緩於兄弟也)○賓出主人送于廟門外注不出外門將
醴之疏(注釋曰以下云請醴賓故云將醴之也)請醴賓賓禮辭許賓就次
注此醴當作禮次門外更衣處也以帷幕簟席為之音
義(處昌慮反幕武博反)疏(注釋曰云此醴當作禮者對上文有酌醴受醴之等不破之此當為上於下之)
(禮不得用醴禮即從醴字何者周禮云天子禮諸侯用鬯不云鬯賓明不得以醴禮賓即為醴故破從禮也云)
(次門外更衣處也者次者舍之名以其行禮衣服或與常服不同更衣之時須入於次故云更衣處也云必帷)
(幕簟席為之者案聘禮記云宗人授次次以帷少退于君之次注云主國之門外諸侯及卿大夫之所使者次)
(位皆有常處又案周禮幕人掌帷幕幄帟綬之事注云帷幕皆以布為之四合象宫室曰幄云簟席者士卑或)
(用簟席是以雜記諸侯大夫喪皆用布士用簟席為之次亦當然)○冠者見於兄弟兄
弟再拜冠者答拜見贊者西面拜亦如之注見贊者西
面拜則見兄弟東面拜贊者後賓出音義(後戶豆反)疏(注釋曰兄)
(弟位在東方此贊冠者則賓之類故贊者東面也言贊者先拜冠者答之也知贊者後賓出者文於見兄弟下)
(始見之明贊者後賓出也出亦當就次待禮之也)入見姑姊如見母注入入寢
門也庿在寢門外如見母者亦北面姑與姊亦俠拜也
不見妹妹卑疏(注釋曰男子居外女子居内庿在寢門外入見入寢門可知不見父與賓者蓋)
(冠畢則已見也不言者從可知也云不見妹妹卑者以其妹卑於姑姊故不見也)○乃易服服
玄冠玄端爵韠奠摯見於君遂以摯見於鄉大夫鄉先
生注易服不朝服者非朝事也摯雉也鄉先生鄉中老
人為卿大夫致仕者音義(贄本又作摯音至朝直遥反)疏(釋曰云易服者爵弁)
(既助祭之服不可服見君與先生等故易服服玄端也注釋曰云易服不朝服者非朝事也者此乃因加冠以)
(成人之禮見君非立朝之節故不朝服經直云玄端則兼玄冠矣今更云玄冠者以初冠時服玄端為緇布冠)
(服緇布冠非常著之冠冠而弊之易服宜服玄冠配玄端故兼云玄冠也朝服與玄端同玄端則玄裳黃裳雜)
(裳黑屨者朝服玄冠玄端雖同但裳以素而屨色白也以其但正幅故朝服亦得端名然六冕皆正幅故亦名)
(端是以樂記云魏文侯端冕而聽古樂又論語云端章甫鄭云端玄端諸侯視朝之服則玄端以朝得名為玄)
(端也云摯雉也者士執雉是其常故知摯是雉也云鄉先生鄉中老人為卿大夫致仕者此即鄉飲酒與鄉射)
(禮先生及書傳父師皆一也先生亦有士之少師鄭不言者經云鄉大夫不言士故先生亦略不言其實亦當)
(有士也)○乃醴賓以壹獻之禮注壹獻者主人獻賓而已
即燕無亞獻者獻酢酬賓主人各兩爵而禮成特牲少
牢饋食之禮獻尸此其類也士禮一獻卿大夫三獻賓
醴不用柶者泲其醴内則曰飲重醴清糟凡醴事質者
用糟文者用清音義(少詩召反泲子禮反下同糟子曹反劉本作&KR1636;音糟)疏(釋曰此醴)
(亦當為禮不言可知也注釋曰云壹獻者主人獻賓而已即燕無亞獻者案特牲少牢主人獻尸主婦亞獻為)
(二獻此則主人獻賓而已無亞獻知即燕者鄉飲酒末有燕故知獻後有燕云獻酢酬賓主人各兩爵而禮成)
(者主人獻賓賓酢主人主人將酬賓先自飲訖乃酬賓賓奠而不舉是賓主人各兩爵而禮成也必知一獻之)
(禮備有酬酢者昏禮舅姑饗婦以一獻之禮奠酬得正禮不旅又曰婦酢舅更爵自薦是備酬酢也鄕飲酒亦)
(備獻酢酬是其義也云特牲少牢饋食之禮獻尸此其類也者此賓主人各兩爵無亞獻彼主人主婦各一爵)
(有亞獻雖不同得主人一獻義類同故云此其類也云士禮一獻者即士冠及昏禮鄉飲酒禮鄉射皆是一獻)
(也云卿大夫三獻者案左氏傳云季孫㝛如晉拜莒田也晉侯享之有加籩武子退使行人告曰小國之事大)
(國也苟免於討不敢求貺得貺不過三獻又禮記郊特牲云三獻之介亦謂卿大夫三獻之介案大行人云上)
(公饗禮九獻侯伯七獻子男五獻是以大夫三獻士一獻亦是其差也云醴賓不用柶者泲其醴者此有獻酢)
(酬飲之泲者故不用柶冠禮禮子用醴不泲故用柶也云内則曰飲者鄭注云目諸飲也云重醴清糟者鄭云)
(重陪也糟醇也清泲也致飲有醇者有泲者陪設之稻醴以下是也云凡醴事質者用糟文者用清者質者謂)
(若冠禮禮子之類是也故以房戶之閒顯處設尊也)主人酬賓束帛儷皮注飲賓
客而從之以財貨曰酬所以申暢厚意也束帛十端也
儷皮兩鹿皮也古文儷為離音義(儷音麗兩也飲於鴆反)疏(釋曰云主)
(人酬賓當奠酬之節行之以財貨也此禮賓與饗禮同但為饗禮有酬幣則多故聘禮云若不親食致饗以酬)
(幣注云禮幣束帛乘馬亦不是過也又案大戴禮云禮幣采飾而四馬是大夫禮多與士異也案禮器云琥璜)
(爵鄭云天子酬諸侯諸侯相酬以此玉將幣也則又異於大夫也凡酬幣之法尊卑獻數多少不同及其酬幣)
(唯於奠酬之節一行而已春秋秦后子出奔晉后子享晉侯歸取酬幣終事八反杜注云備九獻之儀始禮自)
(齊其一故續送其八酬酒幣彼九酬之閒皆有幣春秋之代奢侈之法非正禮也注釋曰云束帛十端也者禮)
(之通例凡言束者無問脯與錦皆以十為數也云儷皮兩鹿皮也者當與聘禮庭實之皮同禮記郊特牲云虎)
(豹之皮示服猛也又覲禮用馬則國君用馬或虎豹皮若臣聘禮則用鹿皮故鄭注聘禮云凡君於臣臣於君)
(麋鹿皮可也言可者以無正文若然兩國諸侯自相見亦用虎豹皮也)贊者皆與贊冠者
為介注贊者衆賓也皆與亦飲酒為衆賓介賓之輔以
贊為之尊之飲酒之禮賢者爲賓其次為介音義(與音預注)
(同)疏(注釋曰鄭知贊者衆賓者以其下别言贊冠者明上文贊者是衆賓也云介賓之輔者以其鄉飲酒)
(之禮賢者為賓其次為介又其次為衆賓彼據將貢以為優劣之次也此雖不貢以飲酒之禮立賓主亦以優)
(劣立介以輔也云以贊為之尊之者謂賓之贊冠者故遣為介也云飲酒之禮賢者為賓其次為介者取尊賢)
(為義也)賓出主人送于外門外再拜歸賓爼注一獻之禮
有薦有爼其牲未聞使人歸諸賓家也疏(注釋曰賓不言薦脯醢者)
(案舅姑共饗婦以一獻有姑薦則此一獻亦有薦脯醢可知經有俎必有特牲但鄕飲酒鄉射取擇人而用徇)
(此冠禮無擇人之義則不用徇但無正文故云其牲未聞也知使人歸諸賓家者以賓出主人送于門外乃始)
(言歸賓俎明歸於賓家也)○若不醴則醮用酒注若不醴謂國有舊
俗可行聖人用焉不改者也曲禮曰君子行禮不求變
俗祭祀之禮居喪之服哭泣之位皆如其國之故謹脩
其法而審行之是也酌而無酬酢曰醮醴亦當為禮音
義(醮子召反劉側教反)疏(釋曰自此以上說周禮冠子之法自此以下至取籩脯以降如初說夏殷冠子)
(之法注釋曰云若不醴則醮用酒者案上文適子冠於阼三加訖一醴於客位是周法今云若不醴則醮用酒)
(非周法故知先王法矣故鄭云若不醴謂國有舊俗可行聖人用焉不改者也云聖人者即周公制此儀禮用)
(舊俗則夏殷之禮是也云曲禮曰已下者是下曲禮文也云君子行禮不求變俗者與下文為目謂君子所往)
(之國不求變彼國之俗若衞居殷墟者也云祭祀之禮者若郊特牲云殷人先求諸陽周人先求諸隂求諸陽)
(者先合樂乃灌地降神也求諸隂者謂先灌地乃合樂若衞居殷地用殷禮則先合樂乃灌也云居喪之服者)
(謂若檀弓周之諸侯絶旁期降上下殷之諸侯服旁期不降上下衞居殷墟亦不降上下也云哭泣之位者殷)
(禮無文亦應有異也云皆如其國之故者謂上所云皆如其故國之俗而行之云是者依先王舊俗而行不改)
(之事向来所解引曲禮據人君施化之法不改彼國舊俗證此醮用酒舊俗之法也故康誥周公戒康叔居殷)
(墟當用殷法是以云兹殷罰有倫使用殷法故所引曲禮皆據不變彼國之俗但君子行禮不求變俗有二途)
(若據曲禮之文云君子行禮不求變俗鄭注云求猶務也不務變其故俗重本也謂去先祖之國居他國又云)
(祭祀之禮居喪之服哭泣之位皆如其國之故謹脩其法而審行之注其法謂其先祖之制度若夏殷者謂若)
(杞宋之人居鄭衞鄭衞之人居杞宋若據彼注謂臣去已國居他國不變已國之俗是以定四年祝佗云殷人)
(六族在魯啓以商政亦不變本國之俗故開商政示之皆據當身居他國不變已國之俗與此注引不同者不)
(求變俗義得兩合故各據一邊而言也云酌而無酬酢曰醮者鄭解無酬酢曰醮唯據此文而言所以然者以)
(周法用醴無酬酢曰醮案曲禮云長者舉未釂鄭注云盡爵曰釂是醮不專於無酬酢者若然醴亦無酬酢不)
(為醮名者但醴太古之物自然質無酬酢此醮用酒酒本有酬酢故無酬酢得名醮也云醴亦當為禮者亦上)
(請醴賓之醴故破之也)尊于房戶之閒兩甒有禁玄酒在西加勺
南枋注房戶間者房西室戸東也禁承尊之器也名之
為禁者因為酒戒也玄酒新水也雖今不用猶設之不
忘古也疏(注釋曰云禁承尊之器也名之為禁者因為酒戒也者以醴不言禁醴非飲醉之物故不)
(設戒為此用酒酒是所飲之物恐醉因而禁之故云因為酒戒若然玄酒非飲亦為禁者以玄酒對正酒不可)
(一有一無故亦同有禁也云不忘古也者上古無酒今雖有酒猶設之是不忘古也)洗有篚在西
南順注洗庭洗當東榮南北以堂深篚亦以盛勺觶陳
於洗西南順北為上也音義(盛音成)疏(注釋曰知洗庭洗者上周法用醴之)
(時醴之尊在房今醮用酒與常飲酒同故洗亦當在庭是以下云賓降取爵于篚卒洗升酌故知洗在庭也設)
(洗法在設尊前此洗亦當在設尊前設之故此直言洗有篚在西不言設也若然上不言設洗者以其上云醮)
(用酒即連云尊文勢如此故不言設洗云當東榮南北以堂深者上已有文也云篚亦以盛勺觶者周法用醴)
(在房庭洗無篚此用酒庭洗有篚故周公設經辯其異者但醴篚在房以盛勺觶此庭篚亦盛勺觶故云亦也)
(云南順北為上也者席之制有首尾者據識之先後為首尾此篚亦云上者應亦有記識為上下以其南順故)
(言北為上也)始加醮用脯醢賓降取爵于篚辭降如初卒洗
升酌注始加者言一加一醮也加冠于東序醮之於戶
西同耳始醮亦薦脯醢賓降者爵在庭酒在堂將自酌
也辭降如初如將冠時降盥辭主人降也凡薦出自東
房疏(釋曰云始加醮用脯醢者此言與周别之事周家三加訖乃一醴於客位用脯醢此始加訖即醮于)
(客位用脯醢是其不同也但言始加醮用脯醢者言商與周異之意其實未行事是以下乃始云賓降取爵于)
(篚也注釋曰云加冠於東序醮之于戶西同耳者經不見者嫌與周異故辯之其經不言冠者醮之處即與周)
(同故經不言也云始醮亦薦脯醢者以其經云醮用脯醢泛言若醮用酒未著其節故亦如上周家三加始薦)
(脯醢云賓降者爵在庭酒在堂將自酌也者決周家醴在房贊者酌授賓賓不親酌此則賓親酌酒洗爵故有)
(升降也云辭降如初如將冠時降盥辭主人降也者欲見用醴時直有將冠時賓降無賓降取爵以其酌在房)
(故也今云如初者唯謂如將冠降盥之事也云凡薦出自東房者用醴時尊在房脯醢出自東房醮用酒酒尊)
(在堂脯醢亦出自東房鄕飲酒鄉射特牲少牢薦者皆出東房故云凡以該之也)冠者拜受賓
答拜如初注贊者筵于戸西賓升揖冠者就筵乃酌冠
者南面拜受賓授爵東面答拜如醴禮也於賓答拜贊
者則亦薦之疏(注釋曰此經略言拜受答拜不言處所面位言如初者以其雖用酒與周異自)
(外與周同故直言如初也是以鄭取上醴子法以言之故言如初以結之也云於賓答拜贊者則亦薦之者經)
(直云拜受答拜如初亦不言薦之時節故鄭别言之亦當如周家醴子時薦也凡醴子醴婦并昏禮禮賓面位)
(不同者皆隨時之便故不同也)冠者升筵坐左執爵右祭脯醢祭酒興
筵末坐啐酒降筵拜賓答拜冠者奠爵于薦東立于筵
西注冠者立俟賓命賓揖之則就東序之筵疏(釋曰此經雖用)
(醴酒不同其於行事與周禮醴子同但位有異彼一加訖入房易服訖出房立待賓命此則醮訖立於席西待)
(賓命為異皆為更加皮弁也云興筵末坐啐酒者為醮於客位敬之故也昏禮禮賓與聘禮禮賓在西階上啐)
(醴者昏禮注云此筵不主為飲食起聘禮注云糟醴不卒故也冠子用醴拜此醮子用酒亦拜者以與醴子同)
(是成人法拜啐故雖用醮亦拜啐也)徹薦爵筵尊不徹注徹薦與爵者辟
後加也不徹筵尊三加可相因由便也音義(便婢面反)疏(注釋)
(曰云徹薦與爵者辟後加也者案下文云加皮弁如初儀再醮攝酒其他皆如初酒則云攝明因前也除酒之)
(外云其他如初明薦爵更設是後加卒設於席前也故知前云徹薦爵為辟後加也)加皮弁如初
儀再醮攝酒其他皆如初注攝猶整也整酒謂撓之今
文攝爲聶音義(撓劉奴高反聶女輒反)疏(注釋曰云攝猶整也整酒謂撓之者案有司徹)
(云司宫攝酒注云更洗益整頓之不可云洗亦當為撓謂更撓攪添益整頓示新也)加爵弁如初
儀三醮有乾肉折俎嚌之其他如初北面取脯見于母
注乾肉牲體之脯也折其體以為俎嚌嘗之音義(折之設反)
(注同嚌才計反)疏(釋曰前二醮有脯醢更加此乾肉折俎言嚌之者嚌謂至齒嘗之案下若殺再醮不言攝)
(此經再醮言攝三醮不言攝則再醮之後皆有攝互文以見義也云取脯見于母者亦適東壁俠拜與周同案)
(下文若殺已下云卒醮取籩脯以降此亦取籩脯乾肉曰脯注釋曰云乾肉牲體之脯也者案周禮腊人云掌)
(乾肉凡田獸之脯腊鄭注云大物解肆乾之謂之乾肉若今梁州鳥翅矣薄析曰脯捶之而施薑桂曰腶脩若)
(然乾肉與脯脩别言若今梁州鳥翅或為豚解而七體以乾之謂之乾肉及用之將升于俎則節折為二十一)
(體與燕禮同故總名乾肉折俎也)○若殺則特豚載合升離肺實于鼎
設扃鼏注特豚一豚也凡牲皆用左胖煑於鑊曰亨在
鼎曰升在俎曰載載合升者明亨與載皆合左右胖離
割也割肺者使可祭也可嚌也今文扃為鉉古文鼏為
密音義(殺如字肺芳吠反扃古螢反扛鼎也鼏亡歴反鼎覆也胖普半反鑊戸郭反亨普庚反鉉延犬)
(反范古顔反劉音關又胡畎反)疏(釋曰上醮子用乾肉不殺自此至取籩脯以降論夏殷醮子殺牲之事殺)
(言若者是不定之辭殺與不殺俱得云若也云載合升者在鼎曰升在俎曰載載在後今先言載後言升又合)
(字在載升之閒通言之者欲見在俎在鑊俱曰合也云設扃鼏者以茅覆鼎長則束其本短則編其中案冬官)
(匠人庿門容大扃七个注云大扃牛鼎之扃長三尺又曰闈門容小扃參个注云小扃膷鼎之扃長二尺皆依)
(漢禮而知今此豚鼎之扃當用小扃也注釋曰云特豚一豚也者此特若郊特牲之特皆以特為一也云凡牲)
(皆用左胖者案特牲少牢皆用右胖少儀云大牢則以牛左肩折九个為歸胙用左則用右而祭之鄉飲酒鄕)
(射主人用右體主人亦與祭同用右者皆據周而言也此云用左鄭據夏殷之法與周異也但士虞喪祭用左)
(反吉故也云煑於鑊曰亨者案特牲云亨於門外東方西面北上注云亨煑也煑豕魚腊以鑊各一爨詩云誰)
(能亨魚溉之釡鬵是鑊為亨也云在鼎曰升在俎曰載者案昏禮云特豚合升又云側載特牲亦云卒載加匕)
(于鼎少牢云司焉升羊實于一鼎皆是在鼎曰升在俎曰載之文但在鼎直有升名在俎則升載兩稱也故少)
(牢云升羊載右胖升豕其載如羊有司徹亦云乃升注云升牲體於俎也是在俎升載二名也云載合升者明)
(亨與載皆合左右胖者以升載竝陳又合在二者之閒故知從鑊至俎皆合左右胖也云離割也割肺者使可)
(祭也可嚌也者凡肺有二種一者舉肺一者祭肺就舉肺之中復有三稱一名舉肺為食而舉二名離肺少儀)
(云牛羊之肺離而不提心也三名嚌肺以齒嚌之此三者皆據生人為食而有也就祭肺之中亦復有三稱一)
(者謂之祭肺為祭先而有之二者謂之刌肺刌切之使斷三者謂之切肺名雖與刌肺異切肺則刌肺也三者)
(皆為祭而有若然切肺離肺指其形餘皆舉其義稱也云今文扃為鉉古文鼏為密者一部之内皆然不從今)
(文故疉之也)始醮如初注亦薦脯醢徹薦爵筵尊不徹矣疏
(釋曰云始醮如初者此一醮與不殺同未有所加故云如初也)再醮兩豆葵菹蠃醢兩
籩栗脯注蠃醢螔蝓醢今文蠃爲蝸音義(蠃力禾反螔音移劉音夷)
(蝓音俞劉又音由蝸力禾反又占華反)疏(釋曰此二豆二籩增數者為有殺牲故盛其饌也案鄭注周禮)
(醢人云細切為齏全物若䐑為菹作醢及臡者先膊乾其肉乃後剉之雜以粱麴及鹽漬以美酒塗置甀中百)
(日則成矣是作醢及菹之法也注釋曰云螔蝓醢者蚹蠃螔蝓爾雅文)三醮攝酒如再醮
加俎嚌之皆如初嚌肺注攝酒如再醮則再醮亦攝之
矣加俎嚌之嚌當為祭字之誤也祭俎如初如祭脯醢
疏(注釋曰云攝酒如再醮則再醮亦攝之矣者周公作經取省文再醮不言攝酒以三醮如之則再醮攝之)
(可知故鄭云再醮亦攝之矣云加俎嚌之嚌當為祭字之誤也者經有二嚌不破如初嚌之嚌唯破加俎嚌之)
(字者以祭先之法祭乃嚌之又不宜有二嚌故破加俎之嚌為祭也云祭俎如初如祭脯醢者以三醮唯祭俎)
(之肺不復祭脯醢也若然前不殺之時一醮徹脯醢為辟再醮之脯醢至再醮不言徹脯醢者以三醮上唯加)
(乾肉不薦脯醢故不徹也今殺亦然一醮徹薦爵至再醮亦不徹薦唯徹爵而已亦為三醮以不加籩豆加牲)
(俎是以祝辭一醮亦云嘉薦至三醮直云籩豆有楚楚陳列貌是三醮不加籩豆明文也)卒醮取籩
脯以降如初疏(釋曰此取籩脯見母與前不異上周法與不殺皆不云籩者上皆直薦脯醢不)
(云籩豆此若殺云兩籩故云籩脯若然既殺有俎肉而取脯者見其得禮而已故不取俎肉如若得束帛者不)
(須取脯是以冠禮禮賓得束帛皆不取脯也)○若孤子則父兄戒宿注父兄
諸父諸兄疏(釋曰上陳士有父加冠禮訖自此至東塾北面論士之無父自有加冠之法也周公)
(作文於此乃見之者欲見周與夏殷孤子同冠於阼階禮之於客位惟一醴三醮不同耳是以作經言其與上)
(異者而已注釋曰言父兄諸父諸兄者以其上文父兄非直戒㝛而已故知此是諸父諸兄非已之親父親兄)
(也)冠之日主人紒而迎賓拜揖讓立于序端皆如冠主
禮於阼注冠主冠者親父若宗兄也古文紒爲結今文
禮作醴疏(釋曰云主人紒而迎賓者即上采衣紒是也云拜揖讓立于序端者謂主人出先拜賓答)
(拜訖揖讓而入于庿門既入門又三揖至階又三讓而升堂乃立于東序端賓升立西序端一皆如上父兄為)
(主人故作文省略總云揖讓立于序端皆如冠主也云禮於阼者别言其異者也注釋曰云今文禮作醴者鄭)
(不從今文者以其言醴則不兼於醮言禮則兼醴醮二法故也)凡拜北面于阼階上賓
亦北面于西階上答拜疏(釋曰此亦異於父在者云凡拜者謂初拜至及啐拜之等)
(賓主皆北面與父在時拜于筵西南面賓拜于序端東面為異也)若殺則舉鼎陳于門
外直東塾北面注孤子得申禮盛之父在有鼎不陳於
門外疏(釋曰云若殺者有則殺無則已故云若不定之辭也言舉鼎者謂於廟門外之東壁鑊所舉至)
(廟門外之東直東塾三鼎豚魚腊鼎皆北向相重而列之也注釋曰案上文父在亦有殺法今鄭云孤子得申)
(禮盛之者不為殺起止為陳鼎于外而言鄭知父在有鼎不陳於外者以上文若殺直云特豚載合升不辯外)
(内孤子乃云舉鼎陳于門外類知上父在陳鼎不於門外也凡陳鼎在外者賓客之禮也在内者私家之禮也)
(是在外者為盛也今孤子則陳鼎在外故云孤子得申禮盛之也)○若庶子則冠于房
外南面遂醮焉注房外謂尊東也不於阼階非代也不
醮於客位成而不尊疏(釋曰上已言三代適子冠禮訖此經論庶子加冠法也周公作)
(經於三醮之下言之則三代庶子冠禮皆於房外同用醮矣但不知三代庶子各用幾醮耳今於周之適子三)
(加一醴夏殷適子三加三醮是以下文祝辭醴一而醮三皆為適子而言至於三代庶子皆不見别辭則周之)
(庶子宜依適子用一醮夏殷庶子亦依三醮三代適子有祝辭若庶子則無故下文注云凡醮者不祝注釋曰)
(知房外謂尊東也者上陳尊在房戶之閒案鄉飲酒賓在東則尊東明此亦於尊東也云不於阼階非代也者)
(案下記云適子冠於阼以著代也明庶子不於阼非代故也云不醮於客位成而不尊者下記云醮於客位加)
(有成也是適子於客位成而尊之此則成而不尊故因冠之處遂醮焉)○冠者母不在則
使人受脯于西階下疏(釋曰案内則云舅沒則姑老若死當云沒不得云不在且母死)
(則不得使人受脯今言不在者或歸寧或疾病也使人受脯為母生在於後見之也)○戒賓曰某
有子某將加布於其首願吾子之教之也注吾子相親
之辭吾我也子男子之美稱古文某為謀音義(稱尺證反下之)
(稱美稱同)疏(釋曰自此至唯其所當者周公設經直見行事恐失次第不言其辭今行事既終總見戒賓醮)
(及為字之辭也云某有子某者上某主人名下某子之名加布初加緇布冠也云願吾子之教之也者即此以)
(加冠行禮為教之也注釋曰云吾子相親之辭吾我也者謂自已身之子故云吾子相親之辭也云子男子之)
(美稱者古者稱師曰子又公羊傳云名不若字字不若子是子者男子之美稱也今請賓與子加冠故以美稱)
(呼之也)賓對曰某不敏恐不能共事以病吾子敢辭注病
猶辱也古文病為秉音義(共音恭)主人曰某猶願吾子之
終教之也賓對曰吾子重有命某敢不從注敢不從許
之辭音義(重直用反下注同)宿曰某將加布於某之首吾子將
涖之敢宿賓對曰某敢不夙興注涖臨也今文無對音
義(涖音利一音類)始加祝曰令月吉日始加元服注令吉皆善
也元首也疏(注釋曰元首左傳曰先軫入狄師而死之狄人歸先軫之元是元為首又尚書云君)
(為元首亦是元為首也)棄爾幼志順爾成德壽考惟祺介爾景福
注爾女也既冠為成德祺祥也介景皆大也因冠而戒
且勸之女如是則有壽考之祥大女之大福也音義(祺音)
(其女音汝下同)疏(注釋曰云既冠為成德者案冠義既冠責以父子君臣長幼之禮皆成人之德云祺祥也)
(者祺訓為祥祥又訓為善也云因冠而戒者則經棄爾幼志順爾成德是也云且勸之者即經云夀考惟祺介)
(爾景福是也)再加曰吉月令辰乃申爾服注辰子丑也申重
也疏(釋曰上云令月吉日此云吉月令辰互見其言是作文之體無義例也注釋曰云辰子丑也者以十)
(幹配十二辰直云辰子丑明有幹可知即甲子乙丑之類略言之也)敬爾威儀淑愼爾德
眉壽萬年永受胡福注胡猶遐也遠也遠無窮古文眉
作麋音義(麋亡悲反)三加曰以歲之正以月之令咸加爾服
注正猶善也咸皆也皆加女之三服謂緇布冠皮弁爵
弁也兄弟具在以成厥德黃耇無疆受天之慶注黃黃
髮也耇凍犂也皆壽徵也疆竟音義(耇音苟疆居良反竟也下同竟音敬)
(又音景)疏(注釋曰爾雅云黃髮兒齒故以黃為黃髮也云耇凍犂者爾雅云耇老夀也此云耇凍犂者以)
(其面似凍犂之色故也)醴辭曰甘醴惟厚嘉薦令芳注嘉善也善
薦謂脯醢芳香也疏(注釋曰謂脯醢為善薦芳香者謂作之依時又造之依法故使芳香)
(而善也)拜受祭之以定爾祥承天之休壽考不忘注不忘
長有令名音義(休虛蚪反)醮辭曰旨酒既清嘉薦亶時注亶
誠也古文亶為癉音義(亶丁但反時劉本作古旹字癉劉音旦一音丁但反)始加
元服兄弟具來孝友時格永乃保之注善父母為孝善
兄弟為友時是也格至也永長也保安也行此乃能保
之今文格為嘏凡醮者不祝音義(嘏古雅反又作假)疏(注釋曰善父母)
(為孝善兄弟為友者爾雅文不言善事父母善事兄弟者欲見非但善事父母兄弟而亦為父母兄弟之所善)
(者諸行周備之意也云凡醮者不祝者案上文前後例周與夏殷冠子法其加冠祝辭三節不辨三代之異則)
(三代祝辭同可知也至於周醮之辭三等别陳之者以其數異辭宜不同故也若然醮辭唯據適子而言以具)
(將著代重之故備見祝辭也此注云凡醮者不祝者言凡謂庶子也既不加冠於阼又不禮於客位無著代之)
(理故略而輕之也亦不設祝辭者曾子問注云凡殤不備祭之類也其天子冠禮祝辭案大戴公冠篇成王冠)
(周公為祝詞使王近於人遠於年嗇於時惠於財其辭既多不可具載其諸侯無文蓋亦有祝辭異於士也)
再醮曰旨酒既湑嘉薦伊脯注湑清也伊惟也音義(湑息)
(呂反)疏(注釋曰湑泲酒之稱故伐木詩云有酒湑我注云湑莤之也鳧鷖詩云爾酒既湑注云湑酒之泲者)
(是湑為清也云伊惟也者助句辭非為義也)乃申爾服禮儀有序祭此嘉爵
承天之祜注祜福也音義(祜音戶)三醮曰旨酒令芳籩豆
有楚注旨美也楚陳列之貌疏(注釋曰楚茨詩亦云籩豆有楚注云楚陳列之)
(貌是用其再醮之籩豆不增改之故云有楚也)咸加爾服肴升折俎承天之慶
受福無疆注肴升折俎亦謂豚疏(注釋曰云折俎者即謂折上若殺之豚也)
字辭曰禮儀既備令月吉日昭告爾字爰字孔嘉注昭
明也爰於也孔甚也疏(釋曰此字文在三醮之下而言則醴與三醮字辭同可知此辭)
(賓直西序東面與子為字時言之也)髦士攸宐宐之于假永受保之注髦
俊也攸所也于猶為也假大也宐之是為大矣音義(假古)
(雅反大也)曰伯某甫仲叔季唯其所當注伯仲叔季長幼之
稱甫是丈夫之美稱孔子爲尼甫周大夫有嘉甫宋大
夫有孔甫是其類甫字或作父音義(長丁丈反父音甫又如字)疏(釋曰)
(云伯某甫者某若云尼甫嘉甫也但設經不得定言人字故言某甫為且字是以禮記諸侯薨復曰皋某甫復)
(鄭云某甫且字以臣不名君且為某之字呼之既此某甫立為且字言伯仲叔季者是長幼次第之稱若兄弟)
(四人則依次稱之夏殷質則稱仲周文則稱叔若管叔霍叔之類是也云唯其所當者二十冠時與之作字猶)
(孔子生三月名之曰丘至二十冠而字之曰仲尼有兄曰伯居第二則曰仲但殷質二十為字之時兼伯仲叔)
(季呼之周文二十為字之時未呼伯仲至五十乃加而呼之故檀弓云五十以伯仲周道也是呼伯仲之世則)
(兼二十字而言若孔子生於周代從周禮呼尼甫至五十去甫以尼配仲而呼之曰仲尼是也若然二十冠而)
(字之未呼伯仲叔季今於二十加冠而言者一則是殷家冠時遂以二十字呼之二則見周家若不死至五十)
(乃加而呼之若二十已後死雖未滿五十即得呼伯仲知義然者見慶父乃是莊公之弟桓六年莊公生至閔)
(公二年慶父死時莊公未滿五十慶父乃是莊公之弟時未五十慶父死號曰共仲是其死後雖未五十得呼)
(仲叔季故二十冠時則以伯仲叔季當擬之故云唯其所當也注釋曰知甫是丈夫之美稱者以其人之賢愚)
(皆以為字故隐元年公及邾儀父盟于蔑穀梁傳云儀字也父猶傅也男子之美稱也是也云孔子為仲尼甫)
(者哀十六年孔丘卒哀公誄之曰哀哉尼甫因字號諡曰尼甫也云周大夫有嘉甫者桓公十五年天王使嘉)
(甫来求車是也云宋大夫有孔甫是其類者左氏傳桓二年宋孔父嘉為司馬是也鄭引此者證有冠而為此)
(字之意故云是其類也又甫字或作父者字亦通或尼甫嘉甫孔甫等見為父字者也)○屨夏用
葛玄端黑屨青絇繶純純博寸注屨者順裳色玄端黑
屨以玄裳為正也絇之言拘也以為行戒狀如刀衣鼻
在屨頭繶縫中紃也純緣也三者皆青博廣也音義(屨九)
(遇反絇其于反繶於力反純章允反劉之閏反注下同縫扶用反紃音旬緣以絹反)疏(釋曰自此至繐屨論)
(三服之屨不於上與服同陳者一則屨用皮用葛冬夏不同二則屨在下不宜與服同列故退在於此此言夏)
(用葛下云冬皮則春宜從夏秋宜從冬故舉冬夏寒暑極時而言詩魏風以葛屨履霜刺褊也注釋曰云屨者)
(順裳色者禮之通例衣與冠同屨與裳同故云順裳色也云玄端黑屨以玄裳為正也者以其玄端有玄裳黃)
(裳雜裳經唯云玄端黑屨與玄裳同色不取黃裳雜裳故云以玄裳為正也云絇之言拘也以為行戒者以拘)
(者自拘持之意故云以為行戒也云狀如刀衣鼻在屨頭者此以漢法言之今之屨頭見有下鼻似刀衣鼻故)
(以為况也云繶縫中紃也者謂牙底相接之縫中有絛紃也云純緣也者謂繞口緣邊也云皆青者以經三者)
(同云青也云博廣也者謂純所施廣一寸也)素積白屨以魁柎之緇絇繶純
純博寸注魁蜃蛤柎注也音義(魁苦回反柎方于反蜃上忍反蛤音閤)疏
(釋曰以魁蛤灰柎之者取其白耳注釋曰云魁蜃蛤者魁即蜃蛤一物是以周禮地官掌蜃掌共白盛之蜃鄭)
(司農云謂蜃炭引此士冠白屨以魁柎之某謂今東莱用蛤謂之叉灰云是也云柎注者以蛤灰塗注於上使)
(色白也)爵弁纁屨黑絇繶純純博寸注爵弁屨以黑爲飾
爵弁尊其屨飾以繢次音義(繢戶内反)疏(釋曰案此三服見屨不同何者玄端)
(以衣見屨以玄端有黃裳之等裳不得舉裳見屨故舉玄端見屨也皮弁以素積見屨屨裳同色是其正也爵)
(弁既不舉裳又不舉衣而以爵弁見屨者上陳服已言纁裳裳色自顯以與六冕同玄衣纁裳有冕服之嫌故)
(不以衣裳而以首服見屨也注釋曰云爵弁屨以黑為飾爵弁尊其屨飾以繢次者案冬官畫繢之事云青與)
(白相次赤與黑相次玄與黃相次鄭云此言畫繢六色所象及布采之第次繢以為衣又云青與赤謂之文赤)
(與白謂之章白與黑謂之黼黑與青謂之黻鄭云此言刺繡采所用繡以為裳此是對方為繢次比方為繡次)
(案鄭注屨人云複下曰舄襌下曰屨又注云凡舄之飾如繢之次凡屨之飾如繡之次也此即上黑屨以青為)
(絇繶純白屨以黑為絇繶純則白與黑黑與青為繡次之事也今次爵弁纁屨纁南方之色赤不以西方白為)
(絇繶純而以北方黑為絇繶純者取對方繢次為飾與舄同者尊爵弁是祭服故飾與舄同也)冬皮屨
可也疏(釋曰冬時寒許用皮故云可也)不屨繐屨注繐屨喪屨也縷不
灰治曰繐音義(繐音歲)疏(注釋曰案喪服記云繐衰四升有半繐衰既是喪服明繐屨亦)
(是喪屨故鄭云喪屨也云縷不灰治曰繐者斬衰冠六升傳云鍛而勿灰則四升半不灰治可知言此者欲見)
(大功未可以冠子恐人以冠子故於屨末因禁之也)
記疏(釋曰凡言記者皆是記經不備兼記經外遠古之言鄭注燕禮云後世衰微幽厲尤甚禮樂之書稍)
(稍廢棄蓋自爾之後有記乎又案喪服記子夏為之作傳不應自造還自解之記當在子夏之前孔子時未知)
(定誰所錄又鄭注禮記冠義云冠義者記子冠中之義也者記時不同故有二記此則在子夏前其周禮考工)
(記六國時所錄故遭秦燔滅典籍有韋氏雕氏闕其記則在秦漢之際儒者加之故王制有正聽之棘木之下)
(異時所記故其言亦殊也)冠義始冠緇布之冠也大古冠布齊則緇
之其緌也孔子曰吾未之聞也冠而敝之可也注大古
唐虞以上緌纓飾未之聞大古質無飾重古始冠冠其
齊冠白布冠今之喪冠是也音義(大音泰注同齊側皆反注同本亦作齋緌)
(如離反注同敝婢世反劉齋斃反上時掌反下以上同)疏(釋曰此經直言加緇布冠不言有緌無緌又不)
(言加冠之後此緇布冠更著與不故言不緌不更著之事也云大古冠布者謂著白布冠也云齊則緇之者將)
(祭而齊則為緇者以鬼神尚幽闇也云其緌也孔子曰吾未之聞也者孔于時有緌者故非時人緌之諸侯則)
(得著緌故玉藻云緇布冠繢緌諸侯之冠也鄭云尊者飾也士冠不得緌也云冠而敝之可也者據士以上冠)
(時用之冠訖則敝之不復著也若庶人猶著之故詩云彼都人士臺笠緇撮是用緇布冠籠其髮是庶人常服)
(之矣注釋曰云大古唐虞以上者此記與郊特牲皆陳三代之冠云牟追章甫委貌之等鄭注郊特牲云三代)
(改制齊冠不復用也以白布冠質以為喪冠也三代既有此明大古是唐虞以上可知云緌纓飾未之聞大古)
(質無飾者此經據孔子時非其著緌未知大古有緌以否故鄭云大古質無飾也云重古始冠冠其齊冠者以)
(經云始冠緇布之冠即云大古冠布則齊冠一也故鄭云冠其齊冠也云白布冠者今之喪冠是也者以其大)
(古時吉凶同服白布冠未有喪冠三代有牟追之等則以白布冠為喪冠若然喪服起自夏禹以下也)○
適子冠於阼以著代也醮於客位加有成也三加彌尊
諭其志也音義(適丁歴反本又作嫡)疏(釋曰此記人說夏殷法可兼于周以其於阼及三加)
(皆同唯醮禮有異故知舉一以見二也)冠而字之敬其名也注名者質所
受於父母冠成人益文故敬之疏(注釋曰案内則云子生三月父名之不言)
(母今云受於父母者夫婦一體受父即是受於母故兼言也云冠成人益文者對名是受於父母為質字者受)
(於賓為文故君父之前稱名至於他人稱字也是字敬名也)○委貎周道也章甫殷
道也毋追夏后氏之道也注或謂委貌為玄冠委猶安
也言所以安正容貌章明也殷質言以表明丈夫也甫
或爲父今文爲斧毋發聲也追猶堆也夏后氏質以其
形名之二冠皆所常服以行道也其制之異同未之聞
音義(母音牟追丁回反注同堆丁回反本或作塠同)疏(釋曰記人歴陳此三代冠者上緇布冠是諸侯)
(已下始加之冠比委貌之等記人以經有緇布冠皮弁爵弁玄冠故還記緇布冠以下四種之冠以解經之四)
(者此委貌即解經易服服玄冠是也注釋曰云今文為斧者義無取故疊之不從也云母發聲也者若在上謂)
(之發聲在下謂之助句義無取則是發聲也云三冠皆所常服以行道者以釋經三代皆言道是諸侯朝服之)
(冠在朝以行道德者也云其制之異同未之聞者委貌玄冠於禮圖有制但章甫母追相與異同未聞也)周
弁殷冔夏收注弁名出於槃槃大也言所以自光大也
冔名出於幠幠覆也言所以自覆飾也收言所以收斂
髮也齊所服而祭也其制之異未聞音義(冔况甫反槃畔干反幠火)
(吳反)疏(釋曰又歴陳此三者欲見三代加冠皆有弁云周弁者弁是古冠之大號非直言爵弁亦兼含六冕)
(於其中見士之三加之冠周為爵弁故歴陳此三者也注釋曰云弁名出於槃槃大也者無正文鄭以意解之)
(論語云服周之冕以五色繅服有文飾則知有德故云言所以自光大也云冔名出於幠幠覆也言所以自覆)
(飾也收言所以收斂髮也者皆以意解之也云制之異亦未聞者案漢禮器制度弁冕周禮弁冕相參考之冕)
(以木為體廣八寸長尺六寸績麻三十升布為之上以玄下以纁前後有旒尊卑各有差等天子玉笄朱紘其)
(制可聞云未聞者但夏殷之禮亡其制與周異亦如上未聞也)三王共皮弁素積注質
不變疏(釋曰此亦三代自天子下至士皆是再加當在周弁三加之上退之在下者欲見此是三代之)
(冠百王同之無别代之稱也故郊特牲云三王共皮弁注云所不易於先代故孝經亦云百王同之不改易也)
(若然百王同之言三王共者以損益之極極於三王又上三冠亦據三代故云三王共皮弁其實先代後代皆)
(不易是以鄭云質不變也)○無大夫冠禮而有其昏禮古者五十而
后爵何大夫冠禮之有注據時有未冠而命爲大夫者
周之初禮年未五十而有賢才者試以大夫之事猶服
士服行士禮二十而冠急成人也五十乃爵重官人也
大夫或時改娶有昏禮是也疏(釋曰此經所陳欲見無大夫冠禮之事有大夫)
(冠禮記者非之注釋曰鄭云據時有未冠而命為大夫者言周末作記之時有二十以前未加冠而命為大夫)
(者記非之也云周之初禮年未五十而有賢才者試以大夫之事猶服士服行士禮者鄭解古者五十而後爵)
(何大夫冠禮之有是古者未有周大夫有冠禮故非之此鄭云未五十則二十已上或有未二十有賢才亦得)
(試為大夫者故喪服殤小功章云大夫為昆弟之長殤鄭云大夫為昆弟之長殤小功謂士若不仕以此知為)
(大夫無殤服言為大夫無殤服謂兄殤在小功則兄十九已下死大夫則十九以下既為兄殤服已為大夫則)
(早冠矣丈夫冠而不為殤故也雖早冠亦行士禮而冠是大夫無冠禮也云二十而冠急成人也五十乃爵重)
(官人也者解試為大夫二十則其爵命要待五十意也云大夫或時改娶有昏禮者釋經而有其昏禮以其三)
(十而娶五十乃命為大夫則昏時猶為士何得有大夫昏禮乎五十以上容改娶故有大夫昏禮也若然案下)
(文古者生無爵鄭云古謂殷此經以古為周初者下云古者生無爵對周時士生有爵故知古者生無爵據殷)
(也今此云古者以周末時大夫冠對周初時無若以古者為殷時則周家有大夫冠禮何得言周末始有乎明)
(古者據初而言也)公矦之有冠禮也夏之末造也注造作也自
夏初以上諸侯雖父死于繼年未滿五十者亦服士服
行士禮五十乃命也至其衰末上下相亂篡弑所由生
故作公侯冠禮以正君臣也坊記曰君不與同姓同車
與異姓同車不司服示民不嫌也以此坊民民猶得同
姓以弑其君者音義(篡初患反坊音防)疏(釋曰記人言此者欲見夏初以上雖諸矦)
(之貴未有諸矦冠禮猶依士禮故記之於士冠篇末也注釋曰云自夏初以上者以經云公矦之有冠禮夏之)
(末造明夏初未有言以上者夏以前唐虞之等亦未有諸矦冠禮也未滿五十者亦服士服行士禮五十乃命)
(也者既云服士服行士禮亦如上文五十而後爵何公矦冠禮之有以其與大夫同未五十服士服行士禮也)
(云至其衰末上下相亂至以正君臣也者解經夏之末造公矦冠禮也引坊記者欲見夏末以後制諸矦冠禮)
(以防諸矦相篡弑之事也云同車者謂參乘為車右及御者也云不同服者案玉藻云君之右虎裘厥左狼裘)
(又云㒒右恒朝服君則各以時事服是不同服此謂非在軍時若在軍時君臣同服韋弁服也)天子之
元子猶士也天下無生而貴者也注元子世子也無生
而貴皆由下升疏(釋曰此記者見天子元子冠時亦依士冠禮故於此兼記之也天子之元)
(子雖四加與十二而冠其行事猶依士禮也故云猶士也元子尚不得生而貴則天下之人亦無生而貴者也)
(注釋曰云無生而貴皆由下升者天子元子冠時行士禮後繼世為天子是由下升自餘天下之人從微至著)
(皆由下升也)繼世以立諸矦象賢也注象法也爲子孫能法
先祖之賢故使之繼世也疏(釋曰記此者欲見上言天子之子冠行士禮此諸矦)
(之子冠亦行此禮以其士之子恒為士有繼世之義諸矦之子亦繼世象父祖之賢雖繼世象賢亦無生而貴)
(者行士冠禮故記之於此也注釋曰云能法先祖之賢者凡諸矦出封皆由有德若周禮典命云三公八命其)
(卿六命大夫四命及其出封皆加一等出為五等諸矦即為始封之君是其賢也於後子孫繼立者皆不毁始)
(祖之庿是象先祖之賢也)以官爵人德之殺也注殺猶衰也德大者
爵以大官德小者爵以小官音義(殺色界反舊所例反注同)疏(釋曰記人)
(記此者欲見仕者從士至大夫而冠無大夫冠禮者也云以官爵人者以用也謂用官爵命於人也注釋曰云)
(德之殺也者殺衰也以德大小為衰殺故鄭云德大者爵以大官德小者爵以小官官者管領為名爵者位次)
(高下之稱也)死而諡今也古者生無爵死無諡注今謂周衰
記之時也古謂殷殷士生不為爵死不為諡周制以士
為爵死猶不為諡耳下大夫也今記之時士死則諡之
非也諡之由魯莊公始也音義(諡時志反)疏(釋曰記人記此者欲見自上所)
(陳冠禮以士為本者由無生而貴皆從士賤者而升也云死而諡今也者以士生時雖有爵死不合有諡若死)
(而諡之正謂今周衰之時也云古者生無爵死無諡者古謂殷以前夏之時士生無爵死無諡是士賤今古皆)
(不合有諡也注釋曰鄭云今謂周衰記之時也者以記者自云今也明還據周衰記之時案禮運云孔子曰我)
(觀周道幽厲傷之是周衰也自此以後始有作記故云周衰記之時也云古謂殷者周時士有爵故知古謂殷)
(云殷士生不為爵死不為諡者對周士生有爵死猶不諡也云周制以士為爵死猶不諡耳下大夫也者案周)
(禮掌客職云羣介行人宰史以其爵等為之牢禮之陳數鄭注云以命數則參差難等略於臣用爵而已羣介)
(行人皆士故知周士有爵雖有爵死猶不諡卿大夫以上則有諡也云今記之時士死則諡之非也者解經死)
(而諡今也云諡之由魯莊公始也者案禮記檀弓云魯莊公及宋人戰于乘丘縣賁父御卜國為右馬驚敗績)
(公墜佐車授綏公曰未之卜也縣賁父曰他日不敗績而今敗績是無勇也遂死之圉人浴馬有流矢在白肉)
(公曰非其罪也遂誄之士之有誄自魯莊公始也若然作記前莊公誄士至記時亦行之故此記云死而諡今)
(也故鄭云今謂周衰之時也案郊特牲云死而諡之今也古者生無爵死無諡鄭注云古謂殷以前也大夫以)
(上乃謂之爵死有諡也以此而言則殷大夫以上死有諡而檀弓云幼名冠字五十伯仲死諡周道也者殷已)
(前皆因生號為諡若堯舜禹湯之屬是也因生號以諡故不得諡名周禮死則别為諡故云死諡周道也)
儀禮注疏卷一
儀禮注疏卷一考證
筮于庿門疏但蓍龜卦兆各有所對○但蓍龜卦兆五
字監本脱去(臣學健)按下以蓍龜卦兆對言之若脱
此則下句無所承今尋繹文義補之
主人玄冠朝服疏既云素韠○監本作云素韠者今從
朱子通解改
又疏證此玄冠朝服而筮者是諸侯之士○冠監本
作冕(臣紱)按士服至爵弁而止無冕也今改正
有司如主人服疏亦尊類也○尊監本作親(臣龍官)按
上文云是言屬者尊之義則此當是尊
布席于門中疏擬卜筮之事○擬監本作疑(臣紱)按此
所布之席擬用以卜筮也燕禮膳宰具官饌疏云擬
燕可證
筮人執筴○敖繼公云筴當作筮𫝊寫之誤也
疏少牢大夫禮亦云三人占○(臣學健)按少牢無此
文朱子亦曾疑之
乃㝛賓賓如主人服注其不㝛者為衆賓或悉来或否
○為字陸讀作去聲疏以為衆賓貫下句朱子云疏
與音皆非是為只合作如字讀賓字句絶
夙興設洗直于東榮注其大小異○其一本作及(臣學)
(健)按及字意相連其字意另出玩上文云水器尊卑
皆用金罍當是其字
疏榮屋翼也即今之摶風○(臣紱)按摶風謂屋榮在
兩旁如鳥翼之摶風也刻本混作搏非
爵弁服疏此經云韎韐玉藻云緼韍○監本脱玉藻云
縕韍五字(臣紱)按下文云二者一物則必有此句乃
明
又疏離為鎮霍○霍毛本作瞿此緯書無可考
緇布冠缺項注缺讀如有頍者弁之頍○(臣恂)按萬斯
大讀如字謂冠項後缺者非也此另是一物非即緇
布冠緇布冠在匴待于西坫南缺項在篋陳于房
主人迎出門左疏據主人在東賓在西○監本脱東賓
在三字(臣紱)按主無在西之理與賓相對語意乃全
贊者盥于洗西升疏贊者盥于洗西無正文○(臣紱)按
經文明言之乃云無正文何也此或有譌
賓筵前坐疏匠人天子之堂九尺○(臣紱)按考工記匠
人職云周人明堂堂崇一筵疏蓋据此文而約之
贊者洗于房中側酌醴○萬斯大云經無北堂置洗之
文當以贊者洗為句謂贊者就阼階下直東榮之洗
洗觶而入房中酌醴耳(臣紱)按經言洗于房中則房
中有洗可見此省文法也前言醴在服北則固在房
中矣何必又言房中酌之乎當以注疏為正
捷柶○捷石經及敖本作建今從釋文
母拜受注婦人於丈夫雖其子猶俠拜○(臣紱)按古人
於禮所專行者必特拜之不以卑幼為嫌如特牲餕
則父先拜其子士昏禮舅姑饗婦則舅拜獻其婦此
經母拜其子亦然因其冠而拜之非為受脯也
乃醴賓以壹獻之禮疏質者謂若冠禮禮子之類是也
故以房戶之間顯處設尊也○(臣紱)按此三句内似
有脱文當云質者謂若冠禮禮子之類是也故設尊
在房中文者此禮賓是也故以房戶之間顯處設尊
也文義方完備
冠者升筵坐疏聘禮注云糟醴不卒故也○卒監本譌
啐(臣紱)按謂不卒爵也經云啐醴則非不啐明矣
若殺則特豚載合升○敖繼公云載字衍文(臣紱)按昏
禮期初昏陳鼎亦云其實特豚合升無載字
再醮兩豆疏云螔蝓醢者蚹蠃螔蝓○監本脱蚹蠃螔
蝓四字今考爾雅補之
若孤子疏惟一醴三醮不同耳○監本作一醮三醴(臣)
(紱)按醴一而已醮則有三蓋刻本互譌据經文正之
若庶子疏於三醮之下言之○醮監本作代(臣紱)按上
經言三醮非三代也
又疏皆為適子而言○適子監本譌作三代(臣紱)按
以上下文意求之應以適子為是
戒賓曰某有子某○以下二十一節敖繼公云以士昏
禮例之皆當為記文此在經末未詳
始加祝曰○以下諸祝辭(臣紱)按朱子云皆當以古音
讀之其韻乃叶故通解載有叶音是也然陸德明釋
文本無叶音朱子叶音止依吳棫韻補未有訂正如
嘉字當居何反宜字當牛何反今讀宜如字而嘉叶
居之反以就之凖之古音亦不盡合今仍去之以還
陸氏之舊
始加元服兄弟具来疏凡殤不備祭之類也○監本脱
備字(臣紱)按祭殤不備禮非不祭也今从曾子問注
補之
冠義始冠疏未知大古有緌以否○以或云當改作與
(臣紱)按以否猶言與否唐人語多如此賈疏内時有
之不必改
周弁殷冔夏收疏非直言爵弁亦兼含六冕于其中見
士之三加之冠周為爵弁故歴陳此三者也○監本
云非直含六冕亦兼爵弁於其中見士之三加之冠
者爵弁者故云弁弁者冠名也(臣紱)按上二句語勢
似倒以六冕尊於爵弁也爵弁者以下語不相貫今
略以經意順之而仍存其舊文于此
繼世以立諸侯象賢也○朱子云此下三節於冠義無
所當疑錯簡也疏義亦非是
儀禮注疏卷一考證
