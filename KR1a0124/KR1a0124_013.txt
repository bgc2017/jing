周易象辭卷十二
餘姚黃宗炎撰
䷦(山下水上)蹇
古今禍難之興旡不始於乖離天地和洽則雨暘時若天地乖離則五行失叙人情和洽則元首股肱明良喜起人情乖離則君臣父子唯億萬心妖孽生於幽隠舛逆在於跬步凡一動一静莫非艱難危險之
事此睽之所以必至乎蹇也夫五官百骸之用最先在目目視既審其行乃確睽已目失其職足之步履未有不蹇者蹇蓋行而不通之謂卦以水山取象山本高峻拔出於地上水本潤下由行乎地中今水反加諸山上其倒置已極將使盪滅彛倫䧟溺人心者無所不至矣推原其故北方之水性欲東注有山以塞其東北使其不得放歸東回流激湍遂成懷山襄陵之勢禦災捍患唯有因勢利導行所無事水必就
下有來旡往盡息壤以障洪水旡驅其復往之術䟽瀹決排亦唯受其來而縱之斯旡事也斯利也水山皆東北之卦濟險之人與濟險之道必身立乎險外始可有為彖詞所以云利西南不利東北蹇有用足跋涉之義故六爻多言往來初居最卑地下之地汎濫之所究竟如人雖微賤未有救時之責而人望已歸譽之象也二居地上下民昏墊為王臣者蹇蹇獨勞也三在山巅水不能久留反而趨下復其常也四
為水體水來聚會旡不連合也五以天下為蹇其蹇乃大一人憂之羣臣恊力為朋來之象也上處最高水不能及卦終險夷水亦治平山仍巍然而碩大也即水落石出之意蒙山下出泉其水乃山之生氣所成孩提親爱可達天下唯果之育之至壯老而不失斯為大人矣蹇之山上有水其水乃汙合亂流化為狂濤反覆梏亡迷其本性唯反其既往之犇放修其敗壊之習染斯為補過矣
蹇利西南不利東北利見大人貞吉
水險山止有危難而行不進此蹇之象蹇之義也夫流行不息者水阻礙不遷者山山雖塞水之去路水必潰決以就其所歸西南為地平夷廣衍可溝可瀆漸趨于海東北為山綿互澀滯水不可通則將益其汎濫故利西南而不利東北也然濟時救世豈庸衆可能必利見有德有位之大人艱難守正獲治之吉道也
蹇跛也從(塞)從足道路有窒塞足行不能如意
若跛者之不正水流而山塞之亦猶是也小篆譌作
從寒省義雖可通而觧多支離矣
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉
蹇者行逢閉塞動皆窒礙人生之患難也有險在前未可身試見而能止待時而行知彼知此其智已哉
山静水明所以成其為智也蹇之利西南者九五一陽往居平夷之地而得中也坎水一竒行于二偶之中是水由地中行也不利東北者水過山而無可流其道路已窮極也水拂其潤下之性則發為狂濤川瀆不足以隄防而蹇終不可濟也利見大人者謂有其德則知天時地理而舉錯得宜有其位而經營度量天下之人民信從往而有為何功之不成也陽剛中正之君而當位獲吉乃其正邦國之明效也古今
之運會一治一亂因時而致用使亂者復還于治是蹇之所係者大矣哉
象曰山上有水蹇君子以反身修德
山高水深水行山峙山實水所發源者也逆而駕乎其上天時人事未可力争故其象為蹇君子知横逆之在於世者悖上下之常道變萬物之恒性多有出于情理之外既不得論是非亦旡可興怨尤唯當屈其前進之氣自反于身修其德所未偹而已豈能與
氣運相校乎待時非空空坐守以待時世之自平必反身修德增益其所不能始可以有用爾
初六往蹇來譽
蹇難之初往而嘗試是為禍始也退而潜隠于下其身志不染於降辱彼有心世道之人咸欲物色之以為他時濟時之用雖處下位已為人望之所歸而名譽日章矣唯不求譽故聲聞莫得而揜苟&KR0997;進以圖僥倖所遇唯蹇名實兩喪矣君子貴知時也
象曰往蹇來譽宜待也
雖物望歸己而虛名易於賈禍尚宜待時而動聖人恐人誤以虛名之及易于任事又申其義
待竢也從彳從寺寺有拘守之義凡行欲遠去拘
守不進將有竢待而然
六二王臣蹇蹇匪躬之故
以身許國為王之臣天下之蹇皆王所拯救而王之蹇又其臣當代理故曰蹇蹇既任天下之重已溺已
饑雖獨切于我凡其經綸勞瘁俱非因吾躬頂踵之故而自為謀也五剛中濟世之王者與二柔中順承之臣子相應王則知人信任之專臣則忘身報畣之至
故使為之也從攴從古古人立法後人但當奉行
亦有因久而敝生者則不可不議變革之道在人執策而損益之使所為者通今而仍不背于古也以其有酌古之義借為典故以其有長久之義又借為故
舊以其有更改之義又借事故物故戴侗氏杜譔作從久久即古也意則重複義則䟽淺矣
象曰王臣蹇蹇終旡尤也
以天下為已任雖極其腁手胝足不敢自以為賢勞而有所怨尤也
九三往蹇來反
陽剛居上下之介有濟世之才者滔滔天下以一人砥其横流總未可犯難而即行然反求諸身斯世之
安危治亂无不並陳于胸臆可為王者師矣反與反身修德同處蹇難而恊力輔嗣所謂同濟也然其才能必屬諸陽剛而為上下之所頼
象曰往蹇來反内喜之也
反身修德雖未即施於天下而内行純偹家庭鄉黨固以喜之矣君子反身而誠樂以忘憂其内亦未嘗不喜也使其少年逢世豈能若是
六四往蹇來連
離下而上蹇難當除之時居得為之地亦除去蹇難之人也然濟世湏陽剛之才四上承九五下鄰九三連而合之何功之不成苟獨擅自專豈能出險人技若已人聖心好即此之謂
連負連也從辵從車人所負荷之囊槖累累聯貫
步行如車載也今與聫通用負連之釋隠矣
象曰往蹇來連當位實也
四隂當位而虛唯虛故能從人三陽當位而實唯實
故能有所旋轉負連以實物當位以實人
九五大蹇朋來
人君憂時恤民必非一手一足所能匡救唯有知人善任天下之大蹇使百執事散而理之一人舉一事一事有專長朋來會合而分其憂勞雖有大難旡不克濟天䧏災禍于一世必生救災定禍之人於此時但有知與不知用與不用爾能知能用災禍随消不知不用賢人君子老死饑寒災禍蔓延流毒數世至
天怒自息而後其亂漸平此權實操于人君彼人君者亦何樂乎災禍何讐乎治安而必欲助天為虐也蓋亦三復於大蹇朋來之辭象乎
象曰大蹇朋來以中節也
節如節制之節大化之鑪悉屬于人君之鼓鑄收天下之寸長則人旡不可用唯患舉錯有私則賢能日遠以中為節其大智也與何畏乎大蹇
上六往蹇來碩吉利見大人
碩與碩果之碩同山之象也剥之碩在上故云碩果言其高也蹇之碩在三故云來碩言來而向下也九三以剛正之德矻然中流挽舉世之狂瀾内外咸頼以濟蹇上獨與之相應舍此更復何圖所以往則蹇未可出來則得碩可倚同心併力患難可平蹇至于此方能獲吉然其權其勢自操于居天位之大人九五剛中饑渴求賢以致朋來之慶上之利見天下皆雲合而影從矣
象曰往蹇來碩志在内也利見大人以從貴也
有其才而旡其位與有其位而旡其才功俱未可成也來碩則志在内卦之九三見大人則從九五之貴以大有為之君用能勝任之臣撥亂反正斯其時哉
䷧(水下雷上)解
皇天䧏亂民生塗炭天地好生之心或幾乎息矣及乎厭亂悔禍始有聖賢出而任事驅除斯世之患其經緯措置雖非朝夕可定而天時人事實有倏然丕
變者蹇難之後所以繼之觧散也天地之氣閉藏況錮萬物摧殘陽明剛正之道漸萌蘖于幾微其醖釀既久雷振起而破其隂翳雨和暢而潤夫枯稿天下欎勃不申俱自此而發舒向也聾瞶之耳目亦盡洗滌更新矣更新則必有恩膏之及下能散其可散者而後天下歸之唯務于寬大而不可有係戀覆載雖廣旡所棄取寬大也執守雖固多所遺失係戀也寬大之至以舍為獲如田如射舍其矢以獲狐與隼狐
性埋伏隼性飄揚能舍則極高極下旡不致諸羅网係戀之至雖以乘車之貴猶不忍暫離其囊槖自謂執守之固也不知思奪其負者即在其旁矣若夫為相之道旡不相從為君之道其所以維持固結天下者止有觧散之一途内而推誠布公舍已從人外而捐租除賦藏諸民間雖草野小人亦皆精誠貫徹矣觧非緩散而旡拘之謂乃散一已之私而作興天下之謂也雷雨未作萬物雖各含其發生之幾尚有所
蒙蔽而不能透達雷雨一作萬物之生氣随其鼔動而盡出資其潤澤而流行者皆天地解散夫太和既无吝嗇亦无私授也屯之雷未發雨未䧏在人君為膏澤不施人民之瞻望將移于侯國觧之雷已發而上雨已䧏而下人民共沾其膏澤所以象為君子有觧而孚信洽于小人也
解利西南无所往其來復吉有攸往夙吉
雷發聲而春雨至頑凍沉寒悉從此而開釋觧之象
也雷居正東水居正北是觧者先在東北天地之氣化王者之政治豈可有所偏私令方隅之隔絶乎故利及夫西南使四海同仁也夫水本潤下在蹇之逆行豈能長久勢必无所往其來復歸于下得水之正道而吉也今與雷相遇變為時雨將有所往以益萬物人民望之唯恐其至之不夙則又以早為吉也蒼生饑溺聖人憂勞以拯其患難患難既平聖人急為長養之意若此分明无所往有攸往兩語截然對
係以兩吉字順理成章先儒苦苦牽強毫無意義吾不知之矣
解判也從刀從牛從角畜之皮紉骨堅者莫如牛
且又巨而多力最為難判其強在角屠者避其角而奏刀可以披卻導窽无全牛矣所謂迎刃而觧者是也此即理此即義也天下事物雜亂患難乘人亦必有所當避有所當披導者雷雨之解天為之患難之解人為之天為者義理出于自然人為者湏尋繹其
義理而後合于自然也以其有散釋之義故為解事講解以其有離去之義又借為發遣之用夙早敬也從夕從丮持事之意人之莫氣昏墯无取凡言夕者多為明日有事而預戒其期于今日也古文作佰從人從&KR1315;&KR1315;舌之貎也取言語預為告戒之意
彖曰解險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲拆解之時大矣哉
卦何以為解水性險而雷性動動則能達乎其外而免此在身之險故曰解也解則宜廣博不宜偏私自近及遠直至於西南天下之民歸之一往而得衆庶之多也向水在上今來復于下而二得中乃水之正道也除患難施恩澤當速而不當緩故以夙往為有功也自冬徂春天地之氣隂慘者日就于發舒雷以下升至天雨以上䧏及地一時並作百果草木之萌芽苞孕于莩甲者皆拆裂而透出豈有所勉強造作
而然乎皆因時至而自解也故禍亂方興智无可施其謀勇無可施其力雖聖賢亦不能與天争也迨夫時既至矣雖庸夫豎子皆可起而乘其勢蹇之解時為之也夫子特贊其大言時而不言用屬之天者多爾蹇言時用者不欲以咎歸天欲人自盡其事也拆說文闕裂也從手從厈江厈將崩其土先裂人之以手拆物碎裂亦如之
象曰雷雨作解君子以赦過宥罪
隂寒凝錮萬物枯稿雷自地起陽氣随之直達于上雨自天䧏和藹滋潤之脉流通于下前此之惨惻盡消釋矣雷雨作而象解也君子憫生民之凋敝䧟于過罪寔上失其道使天下昏迷而至是天地好生之德无乎不在偶因雷雨而流露為民父母以天地之心為心哀矜其既往赦之宥之咸與維新使各遂夫生生而已
赦置也從支從赤人所犯者乃薄罸以置之使悔
改也謂小撻之使其皮赤而已或從亦作謂既小擊之復扶掖之也宥寬也從宀從有君子不忍以法加人尋其有可寬之路使復還其家也辠犯法也從自從辛辛屬金秋官肅殺為刑獄聖王仁爱之至凡于刑獄必推其所自以求其隠情未敢即䋲以法也秦人以其上類皇下佀帝借魚網之罪為簿書之用是網民也仁愛之心安在
初六旡咎
難之初解人人喜補過之有地此非人力乃天時也故直云旡咎
象曰剛柔之際義无咎也
隂陽交暢雷雨法施初比應四皆剛爻也剛柔際會不吐不茹人與天合義當无咎
九二田獲三狐得黃矢貞吉
雷雨既作農事伊始二當地上稼穡之所也故田以除其害苗者獸三為羣三狐謂狐多成羣雖當春夏
不得不田田而能悉獲者以其得黃矢而為躬之用也剛中之臣應柔中之君有賜履專征彤弓彤矢之象故貞而吉狐篆觧見未濟彖辭
象曰九二貞吉得中道也
九二之所以貞吉者自上卦而復下卦又得中道故也中道而行何邪媚之不解
六三負且乘致寇至貞吝
人難聚而易散其最足以離散人心者莫如聚貨財貨財聚而劫奪興禮傳所謂財聚民散悖入悖出者也位處下卦之上乃有國有家之人固守其畜積之物不忍頃刻離身即在輿也猶然負之而且乘焉其為鄙賤之状至于若是彼必自恃其守護之慎密无間可以竊發豈知寇盜旁觀適足以動其非分之思實在上之貪鄙教之使然也不能解天地之恩膏而必欲私于一身者類如此豈不足為羞恥乎
象曰負且乘亦可醜也自我致戎又誰咎也
夫以乘輿之貴而自負其財物彼方自為得志其状貎之猥瑣鄙陋即此亦可醜矣人徒知劫奪之祸成于寇盗而其所以啟之者實自我致其兵戎爾乃專歸咎于寇盜又誰信之
九四解而拇朋至斯孚
一官之守一事之任必欲有所執持以自盡其所長惟居具瞻之位者不欲其守一已之見違拂于衆人
四奮起之雷激昂决斷天下憚之唯其至公无技能之可試无意必固我之可私解其一手所握固之力則凡為我之同類者俱進而孚誠自不可散矣彼善皆我善彼功彼能皆我功能也三身負而寇至四解拇而朋至解負與解拇孰難寇至與朋至孰樂為民上者盖亦審諸按拇將指也人之握物大指不力則不固咸之拇因在下而借為足指今反因借而附會以從之非也涉險以足解難以手手援天下豈理
也哉硜硜執持此匹夫細行非大臣事也
象曰解而拇未當位也
固執自守非當位者之事
六五君子維有解吉有孚于小人
雷雨既觧散其膏澤于天下使天下之飛潜動植各自因其靈蠢而發舒其性情君子雖為聪明睿知之聖未嘗自任其耳目心思善與人同用中于民其所以維係天下牢固而不可拔者止有解之一道更无
他術能解則吉也其誠其信感格于愚夫愚婦天地同流有孚于小人君民始固結而不可散矣四解拇大臣无技之象朋至同寅協恭之象五有解舍己從人之象孚小人於變時雍之象君相皆解德與效各肖其職
象曰君子有解小人退也
君子不能解小人之攘奪斯起君子有解小人无不退而聽命苟子不欲雖賞不竊也先儒以扶陽抑
隂進君子退小人為讀易綱領横據于胸中處處屈經傳以申此說矯強雜揉意旨索然如曰有孚信于小人之退天下有此騃笨句法否君子小人大約以位言之時居多自生嫌疑自開戰争非天地度量聖賢之胸次也
上六公用射隼(句)于高墉之上獲之(句)无不利(隼句獲之句)
鷹隼霜後始擊雷雨既作非其時矣但恣夫貪戾之性忘其羽重風回不可以高飛且不藏身林木顯然
特立于高墉之上唯知貪食而害物戀戀不能自解公惡其凴陵觀望用弓矢以射随即獲之彼將何所逃罪哉罪人斯得何不利之有人負物不解隼見物不解俱患得患失之心使然也雖有人鳥之異而其見利忘害不異也負物者物為盜奪見物者身為人獲即莊生栗林之喻君子視富貴如浮雲佛氏重解脱正是此意往古來今成毁相因无不解散之物田獲狐墉獲隼我不能解彼為觧人失人得或解
或聚一聽諸時而已君子不可以不知時
䠶弓弩發于身而中于遠也從矢從身或從寸作射謂中的湏有法度也此皆會意不取象形或作則稍兼象形矣隼從隹從一鷙鳥也鷙鳥不雙
棲一擊必中故從一說文謂即鵻字屬鳥部注曰祝鳩也意隼即隼之省體復贅鳥以混于翩翩之䳡斯成俗書矣愚按鷹之為文有隹鳥並著者今隼亦有隹鳥並見之文豈指痽隼能擒摶衆鳥之事與
象曰公用射隼以解悖也
時當解散不宜有所係戀隼貪物而不能捨是悖道悖時之甚者公從而解之
悖亂也從心從孛孛乃草木生長有襍亂之義心
不專一意識種種萌動自不順序矣本從言作誖
謂言易出則多亂也籀文從兩或作疑而不定
兩相違背也古文作從子從出為子而出其背畔父母可知尤覺簡當明切
蹇之患難佀成于天者君子不敢怨尤但反身修德以安義命盡其補救之道皆歸功于人解之動而出險君子不敢貪天功以為己力乃赦過宥罪而薄責于人患難未嘗推委安寧急欲解散足為縮手患難攘臂功名者之戒蹇之時人君亦在患難中主雖英武又必欲才能之臣為佐朋來先在于五五始得人而用解之時人君虛已施其恩澤于天下小人无不歡欣鼓舞湏輔弼无私膂力股肱輻凑而進朋至先
孚于四四可同寅和衷苟蹇之朋不來于五天子未可云知人解之朋不至于四帝王未可為大度蹇難與解散異也
䷨(澤下山上)損
險難既解人情懈怠其趨事赴功俱緩而不亟緩則所失者多矣故損繼解雷風為天地之長男長女禀天地之氣最盛山澤為天地之少男少女禀天地之質最巨萬物之賦受无不氣先而質後者山本居高
澤本居卑其形質固然惟澤之氣能上通乎山山之氣能下貫乎澤則山常潤而澤常積草木藉以培養而發生有交相感應之義其卦為咸今山之高者自高澤之卑者自卑雨露之所濡溼俱流而就下其所承受者不能展輸上達則山將枯稿而不榮澤惟一往而不返其為焦土為淤濁俱无生生之機所以謂之損也少男少女血氣未定共居一室其嗜欲亦足以損人凡天下禄位名夀動人欣慕者无不可損我
者也則其損為虧損為傷損皆為惡德加以減省為義用廉革貪用静勝躁用簡御繁是為道日損損之又損以至于无為損聲色則耳目聪明損馳逐則百骸和調損罔念則心思睿智百姓所說我躬獨止血氣所說天君獨止寕處不足毋處有餘寕安卑下毋安崇高則其為損也虧損傷損何得而入哉夫惟能自損故不受人之損此以人事而合天者也天者何時而已矣時者理勢之自然天地鬼神所不能違大傳
謂盛衰之始盛衰即盈虛也虛者衰之終損之至盛之始也盈者盛之終益之至衰之始也盛衰相倚如循環必視盈虛而逓轉能損則虛恒虛則不終于衰日中月望君子不由也卦以損下益上為義國以民為本高以卑為基損下益上固非美事所以明損然下說則民力所堪上止則不盡民之力雖損而不為害下三爻本☰損九三變六三以益上上三爻本☷益上六變上九以損下三陽並列其勢至盈故招損
三隂並陳其形甚虛故受益初雖陽爻陽位以其處卑僅可斟酌而量損二陽爻隂位又復得中未可云盈也故无損无益四隂爻隂位宜得益者然邀福不如損疾損疾乃益之大者也五隂爻陽位有受有辭有取有與故民不病而益无窮也上居損之極其受益宜大得臣之益校他貨賄不同又在元龜大寳之上者能知損益之時而富貴可長保矣
損有孚元吉无咎可貞利有攸往曷之用二簋可用亨
澤為貞卦山為&KR2644;卦移三之一陽于上若減此而增彼故謂之損也大約人情與而增之則喜取而減之則怨有損于民而能使之急公緩私共信其非厲已是君民一體吉孰有大于此者乎豈尚有聚斂之咎乎可固守以為賦税之正道而不變微獨賦税凡有所往而事事俱无不利者也當念民人疾痛稼穡艱難豈惟自奉之減省節儉且何往而可奢用哉莫大于事神禮賓矣誠敬有餘奚懼儀文之不足雖損至
二簋亦成亨也老子治人事天莫如嗇正有得于此
損減也從手從員員者物之記數也手持其多寡
之數而校量之必有所失墜矣失墜則有所毁壊而減少矣曷何也從曰從匈匈有求之義言語未定而尋求其理于何在也
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虛與時偕行
卦之所以取義于損者以其損下而益上也我失人得人失我得天地總此物力豈能民顦顇而君獨侈忲邪則其減縮省約之道必當上行自為君者始君自損而有孚誠即得元吉无咎且可貞利有攸往矣曷往而散用其損下之物雖二簋可用享盖享禮至盛宜偹物豐腆今僅以二簋從事者實應乎時爾非謂二簋可世法也特有時宜若是也非謂凡剛必損凡柔必益惟剛處有餘柔處不足以有餘補不足亦
有時而然也盈者損之虛者益之既損則盈者就虛將復得益既益則虛者就盈將復見損但覺日月寒暑之推移而人事盛衰亦因斯以倏改損益盈虛原无定著直與時而偕行邁者也君子乘時則不受天損知時則不欲受人益矣
象曰山下有澤損君子以懲忿窒欲
山澤質殊而氣通山下有澤則高高下下不相貫濡削基以豐顛之象損之義也君子思象與義知惡德
當損者莫先于忿欲而惡德之損人者亦莫甚于忿欲夫忿者強梁之氣即死氣也物之生者无不柔弱死則化為剛強古之用兵猶然善戰不怒勝戰不争而况于居身乎是不可以不懲稍有發端即加遏滅勿使其形現也欲乃愛戀之私最足以愚人之智故求生之厚者必至于輕死古之至人不見可欲其心不亂雖有器物无所用雖有舟車无所乘何至汨没其性情而不覺故萌芽初動即杜絶其源而勿使之
流則惟窒塞為善也忿近乎剛隆起若山欲近乎柔纏綿若澤
懲㣻也從心從徵有所懲騐于心即刪刈之不使
見于外也忿悁也從心從分忿怒一發勢如烈火其心不能自主為氣所分矣欲貪欲也從欠從谷人之貪侈无有程限如谷之受水不能充滿所謂谿壑難厭者也此乃氣質使然非性情之罪俗加心作慾失其旨矣
初九已事遄往无咎酌損之
損下益上則初在下宜損也損剛益柔則陽爻陽位又宜損也臣民正當急公緩私之時己己私事遄往以執公功可无觀望之咎然居下非盈澤底不竭随其所貯之淺深酌而損之授者不勞受者不貪適得其時宜者也
遄往來數也從辵從耑耑物初生之題也往來頻
數而不憚煩如草木之初生上蘖下根一時俱發兩
事皆不容暫停也酌盛酒行觴也從酉從勺勺乃挹酒之器如後世匏斗之類取酒于缾罍中而注之觴爵者也其容受甚寡宜計其淺深而行之于彼故借為度量之用
象曰已事遄往尚合志也
上恤民隠欲止其勞下急趨上說于從事好仁好義其志尚相合也即經始勿亟庶民子來之意
九二利貞征凶弗損益之
賦税力役之事居下以奉上固其所當然至于懷才抱德而居下位者豈能舍所學以從上乎利于守正而應上之求苟與召役同征則凶矣夫待損已以益人所損者多所益者寡此細民之職其為益上也亦僅僅焉爾惟弗損于我致益于彼其為益始无窮盡士君子行吾道以事君之謂
象曰九二利貞中以為志也
初與二其志不同初以從上為志二以守中為志校
諸區區益上似更大矣
六三三人行則損一人一人行則得其友
卦所以命名正在三上兩爻隂陽迭換變天地之體而成少男少女使純隂純陽交易其有餘不足玄黃錯襍萬物生生之本也三陽並列如三人同行紛縜各出不能相合則損去其一人以益上而此爻化為一隂如一人獨行則與上剛柔相應得其爻以比輔專心共志无所旁分朋友同心夫婦共室惟致一而
後能成功也
象曰一人行三則疑也
一人行則相得相湏之友自至迨乎三則参差不齊疑貳起矣此所以多不如少益不如損也
六四損其疾使遄有喜无咎
以上下剛柔之道律之于斯時也四宜受益苟非止體用貪得以處此日奉萬鍾之養而負疾以蒞饗焉其亦稍有所樂否則益其所未有豈若損其所本无
之善也故老子曰名與身孰親身與貨孰多世人但知名利之可榮不知名利之賊身所以增忿欲以加戚戚長憂是戕生傷性莫甚于求益而不能損也四隂爻隂位虛而不盈損除其疾病使五官百骸无非天和不亦可喜乎豈有損下之咎哉
象曰損其疾亦可喜也
人之善益不如善損求樂于外不如可喜于身損疾則去我之所本无而喜即在其中天下望益者必有
損求喜者必有憂疾本我所無損之即為益非有益于我也喜非有所喜但喜其疾之无非有喜可期也即損是喜不必分外增加人人可得當前即是者
六五或益之十朋之龜弗克違元吉
君位宜受天下之益其所來之方與所授之人不可一定故云或龜藏明守智默與神通可以驅大疑決大計有國者之物十朋之龜即天子守龜尺有二寸之類所謂昆命元龜遺我大寳龜者是也豈珠玉錦
繡其他玩好可比乎我雖不敢重煩臣民將違而不取然人心所係誠悃是將乃莫之致而致者欲違之而弗克此非常之吉乃元吉也彖辭元吉正属于五則有孚不言可知古者龜貝並用俱兩兩兼行故謂之朋每朋以大小定其貴賤十朋之龜其大為極一龜而直十朋者
象曰六五元吉自上祐也
夫曰或益之則不知其所自來矣人君富有四海不
藏于府庫而藏于民間下民之所喜說即為上天之所眷注五之元吉盖自上祐而能然解經者多泥于損三益上之象謂上受三之益嫌非君位推以與五故爻言或益傳言自上此以象害意也隂陽往來豈同臣庶金帛小兒梨棗可以搬運遜譲者乎若然是為大君而僅受此轉展之醜遺其為益幾何哉易者變通神明之書未可拘拘論也
上九弗損益之无咎貞吉利有攸往得臣无家
損三益上以成卦則損者无容再損其受益者未可涯際蓋以弗損為益如澤之蒸雲吐霧而輸于山山雖受其滋潤何嘗稍減澤之涓滴乎惟居損之極雖體剛而不為盈也不盈何咎為損之正道故吉且操此術以往所往皆利凡彖辭之美德皆歸焉三以友上為得友剛柔相濟有餘不足相補救也上以應三為得臣下能事上柔能承剛有比輔之道也大約卦象以内為家三内之二之初應五應四各有所益不與三為
伍所以謂之无家即國爾忘家之意故夫子以致一證之臣不必專歸天子國君亦有卿大夫大夫亦有家臣不過因卦有上下即取臣象
象曰弗損益之大得志也
合志則志欲因人而顯中以為志則志在我而望行大得志則凡在我所藴蓄而期望者俱見之于事業聲施天下矣行恭儉德謙讓治无為顧不至乎哉
䷩(雷下風上)益
夫物損之則虛虛則有承受之地土虛為行潦勺水歸之虛成江海為百谷王心能虛義理无不凑集位高而虛近依遠趋人民莫不以善告益孰有大于此者乎損正所以成其益故損益相因而序也損益二事若判然不同實一幾相貫稍有前後爾轉損體而成益反山澤為風雷損乾下一陽以益坤下一隂之象物以下為基國以民為本培其基固其本所以美其辭為益世衰道微惟知惟辟玉食以四海而養一
人絶无一人憂萬方之事彖傳言至損上益下不覺歡忻鼔舞極其贊嘆如身逢盛世其實合兩卦彖象而並觀益之振動變更不若損之恬澹无為也家饒則多費國富強則喜制作多學而識則恃聪明而輕性天益止可施于民以民最下雖日有所增加終不至夫盈滿故也雷之一陽壓于重隂未能破閉錮而自起風之一隂束于兩陽亦未能閉鬱結而自散然其壓束之微陽纖隂必不日就于消滅將漸而增加
而奮發微陽之氣至迅厲而為雷纖隂之氣至猛烈而為風振作鼓盪兩相宣暢隂助陽以驅隂陽助隂以闢陽則又隂陽交益于一時者也初大作二享帝三凶事四遷國俱勞民動衆襍然共舉不幾以益下者困下乎五能以惠心行之皆爱民以勤民不為姑息之政務令久安長治可法可傳非更改變易一洗舊習之因循无能為也大綱既定宜安静以守之永為恒憲苟于此復求益焉則上所以招或擊也損不
終損而得益益不終益而致擊故盛衰之始君子貴知時哉
益利有攸往利涉大川
君愛其民能損己以益下民心欣喜歸向用巽入而行動作何適不從故利有所往以成事功微獨順行坦途即蹈險履危亦皆平夷而不難雖涉大川而亦利也如下四爻皆有往涉川之象惟在五之孚惠而己三代以還驅民涉川莫之敢逆豈尚存益下之心
與
益饒也從皿從水皿所容受者少水所增加稍過
則溢出益之字義亦非美辭風雷成卦无有坎兑而益文從水彖有涉川其故何也風雷交作必有雨以應之此象外之象以其非本卦之所有故僅見涓滴于器中爾盖為非分之增水亦從卦外而至
彖曰益損上益下民說无疆自上下下其道大光利有
攸往中正有慶利涉大川木道乃行益動而巽日進无
疆天施地生其益无方凡益之道與時偕行
益之取象以損上卦陽實益下卦隂虛小人力養君子其分宜然不若能反所賦税以賚于下民之感恩說服无有疆界可限也貢助徹之法既立其敝也惟知逆取于下以富上父子相離老弱填乎溝壑天下淒惨而无色澤減十一之正供散為田野之膏血自上而下及于下民天下皆春氣和藹其道盛大且赫奕有光輝也五為中正之君二為中正之臣往而任
事必不至于勞民民已蒙其福慶☳與☶位連正東東南為木道兩木相合刳舟剡楫以行何大川之不濟益所動作出以巽順日漸加進无有窮盡之處天氣下施于地地承受之生生萬物其益豈有方所為之究竟乎凡天地所以益物之道周旋不絶春夏固益秋冬亦益也長養固益秋冬亦益也王者益民之道亦與晝夜寒暑偕行而不息也益道與時偕行乃因時損益之意王者之政令有在昔日則利民在
今日反害民有在前日為易事在後日為艱難不酌時而行益民即所以病民也
象曰風雷益君子以見善則遷有過則改
風雷者隂陽發舒之盛氣鼓動天地之槖籥風散隂氣以及下雷舉陽氣以達上然後隂陽交得其平而為益于萬物也君子見風雷變幻不常人之德業豈可物而不化見善有可從則棄其故武急于遷徙以相就吾有過之當去則盪滌其萌芽必使更改而无
遺雷厲風行盡除其苟安畏難之積習學問進益孰踰于此
初九利用為大作元吉无咎
自上益下初最宜受益者也象雷體奮發之一陽當鼓動興起以有事盖生生之氣亦經綸之樞紐也欲開闢萬世規模置諸民康物阜豈因循苟且所能辦哉其利用有為者必大有所造作如井田以養民學校以教民軍旅以衛民使後人奉為典章守而勿失
其益下也非歡虞小補之謂元吉无咎斯可矣夫卦自損以來但知損民益君剥削餓賸寒餘之膏血聚而斂于一庭泥沙以用之肥肉腐庖廐馬踐粟委棄皮幣珠玉于窮年不省之區猶復鞭朴其瘡痍賣鬻其妻子而展輸堆積新故敗壊莫為紀數上焉者有之不足為增增之不足為樂无之不足為減減之不足為憂下焉者稍得遲緩其湏臾則飽食煖衣父子和順苟不顧其緩急餓莩盈野室家塗炭三代以後
之人君吾不敢求其宫室之殺于阿房建章也吾不敢求其嬪御之僅如周禮也吾并不敢求其珍禽竒獸弗禄食太倉也其逸豫驕侈之具俱與今同僅求其不取无用之物終身未嘗一御耳目未嘗一接者以寬民命有何害于崇高富貴乃數千年來竟莫或議及也漠因乎秦唐因乎隋損下益上以井田之例校之奚啻十取其五井田者官授民者也猶然助耕而已謂為十一今田則民所自置者本无母錢而強
奪其子息沃壤如江浙每歲耕穫官幾十七瘠土窮鄉亦取其三之一加以雜辦差徭有盡以輸官而不足者有悉償以恒産而不足者何必旱潦為虐哉天恤遺黎生聖人居天位非大為振作安能革數千年之弊政乎利用為大作或有鍳于鹿臺鉅橋而立斯象與所以為益下之首事也
象曰元吉无咎下不厚事也
能使斯民元吉无咎誠可法可傳矣豈在下者能自
為厚生之事乎必在上者有以致之爾
六二或益之十朋之龜弗克違永貞吉王用享于帝吉
賢聖之君損上益下宇内含生无不受其膏澤二特有中正之德自與編戶不同尤為當世所注意者不覺其大寳之駢臻矣益龜弗違與損五同辭五為君位受益其分也直謂之元吉二位非君因時受益當省克欲毋貪毋盈永守其正道為吉禍福之集于人莫可測度不得不歸諸鬼神推諸天命柔順中正上
格天心王者以此承天享帝帝即錫王以百福天聪明自我民聪明天明畏自我民明畏王能益下以及民帝亦益下而享王之誠敬故吉也或問二非君位此爻言王且云享帝又為王者之大禮何也曰人君下賢豈分財推觧所可比乎將以共禄共位此賢人者固簡在帝心者也得此帝臣薦之于天而吾民受益无窮期矣
象曰或益之自外來也
益非一方不可預定自其分外來集于此
六三益之用凶事无咎有孚中行告公用圭
人君愛民與父母之保赤子同其用心所以培養護佑之者无所不用其極益之以平日未已也益之以嘉美之事而猶未巳也恐強梁害善不可不修刑恐&KR1373;虐亂治不可不講武刑三赦而不得則徹樂減膳兵以喪禮行之皆凶事也思益下之道詳盡无虧防患未然无可奈何而用凶事仁人君子委曲愛民之
法則也故无咎然古今損益有治法而无治人即吉事行之久亦生弊况于兵刑之凶事乎惟在我確有誠信愛人之心居上下之交獲上治民位乎其中而行政損益得宜无媿立法之至意然猶不敢自專告諸先公用圭以薦禮極其隆也位當風雷相薄有摶擊戰争之象佀刑佀兵而為凶事三四俱上下之交俱為中行周祖后稷唐虞諸侯也文王生未為天子三四之告皆稱公倘泥于爻位之例三四象公二
在其下反象王象帝將置五于何地乎故知讀易无例也周禮琰圭以易行以除慝正用兵刑之微意圭天子公侯伯所執之瑞玉又用以祭天祀神者也從玉為質上象其銳首之形說文作珪從玉從圭(封)會意頒諸侯之爵土即錫圭以信守之謂桓信躬則得矣若介圭與蒲穀璧何總之廢事形之過也
象曰益用凶事固有之也
為民者必詳盡周到兵以定亂刑以懲惡原為益下
中所固有之事非過計也
六四中行告公從利用為依遷國
損之三益之四皆以身往益人者故損三象行而就彼益四象遷徙依人夫懷益下之志位居于中以行所事必先告我先公人神協謀龜筮允從矣如盤庚避河太王避狄武王都鎬成王建洛皆遷國也使民棄其鄉里遠適他邦更變煩擾民亦何以堪此然欲為久遠之益非暫勞何能有成且民心惟我是依赤
子依其父母但知慈親之可恃并不知故土之可懷也雖遷國為非常之事而亦利用也秦不足論若漢之新豐五陵其為依安在直是流竄无辜爾豈與聞益下之道者哉
依倚也從人從衣衣附于人身動止不離最親切
者也遷登也從辵從䙴䙴本升高與登何異加辵實俗人贅筆象鳥巢言人所託棲也上下四手兩人舉之而去為移徙意移徙必舍卑濕而就高燥故
云登云升當擇善所又從節古作拪從手從西西即棲也用手挽物而尋棲息之所也
象曰告公從以益志也
恐遷國病民有傷益下之志告之祖廟而從所卜可以成其益民之素志矣
九五有孚惠心勿問元吉有孚惠我德
大作享帝凶事遷國四爻為象振動變更之日多安静寧謐之時少得无以養人者害人乎人君孚信協
于萬民无不知其以惠愛為心勞之乃所以益之也切問其他自宜元吉夫既天下信之矣豈止功業盛大與將使黎民沐浴雍熙臻无為之至治受惠在我之德也則化民非聲色矣
惠仁也從心從叀叀車軸耑也全車之運用俱管
轄于此仁愛及人者當有術以濟之使可轉動而不窮
象曰有孚惠心勿問之矣惠我德大得志也
惠民為心可勿問其難易况又得元吉乎夫以事功為惠未可云至治漸仁摩義惠民于我德然後大得我愛民之志也聖人惟恐人君好為勲名益下之心淺厲民之政煩則殆矣特贊惠德為大得志則弼教明刑制禮作樂盡歸无為而後已
上九莫益之或擊之立心勿恒凶
益至于終則盈滿己極无有餘地復為容受彼先拒人人莫得而益之隂陽消長之數迭為升䧏既莫能
益必就夫損勢位随時而去爼豆袵席悉為戈矛竟不知災害所興從何卒至言或擊盖夫人而可擊之也君子持滿守盈之道惟知進退存亡寵辱不驚爾卦體躁動患得患失其立心無恒常之德此其所以凶也雷風為恒易位為益反其恒之次第是為勿恒
富貴當益極无位无民有天下不與之意亡矣學
問當益極自以為是拒人千里之外空空无知之意亡矣氣血當益極碩大臃腫如戚施籧篨聪明睿智
之靈性亡矣士君子湏有終身不自足之心守為恒德高不危滿不溢舜禹未嘗自為聖湯武未嘗自為功通不變其塞樂无改其志益固未有極時也
象曰莫益之偏辭也或擊之自外來也
據益而言謂之莫益此一偏之辭耳上豈止于莫益乎且有不及防之擊自外而來未可指名者也祸福无常門乘時而至時益則不期益而益出望外時不受益雖多方偹擊而擊亦來于意外君子所以貴知
時也
偏頗也從人從扁扁者一戸之版圖非天下大觀
有不全之義以其不全又為頗側之義損益因乎盈虛盈虛又随損益惟時使然書云滿招損謙受益時乃天道即此意也天地隂陽之氣其來者日進而日益其往者亦日退而日損損可保長益不可久恃故山澤之在天地間亘古不變風雷雖猛烈直湏臾已爾損言益者即損是益人心无聲色貨
利之擾智慧高朗審時不忒益不言損者勢位富厚作為紛賾雖有損之幾倪不自覺也損則静益則動也三代損益因時立法雖忠敬質文未有久而不敝者君子救弊大約用損之事寡而用益之事多故老子曰失道後德失德後仁失仁後義失義後禮新故相尋益而不止天真太樸亦幾損盡而无餘苟懲忿窒欲以為損遷善改過以為益則天弗能違時勿能囿矣
