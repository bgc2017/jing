周易象辭卷五
餘姚黃宗炎撰
䷊(天下地上)泰
有所侵奪則不安有所陵越則不安上下辨民志定平康正直如砥如矢坦行逹道无或崎嶇危殆之乘舉足步趨隨其所在而履之皆安也安則泰矣此履之所以啓泰也君子秉禮文質彬彬小人守禮雍和
親睦教化行矣風俗美矣詳其義繹其文蓋當唐虞之盛禹錫玄圭告厥成功之時乎當堯之世洚水警予天下猶未平神禹腁手胝足是君子而親為度人之事此乾陽在地下之象故能使地平天成以奏功績至於泰也夫天高地卑乾坤定位其常道也而泰之為卦變易其高卑之序何哉聖人以天澤為履正恐上下之人情睽隔而不通有似乎後世之名分急以地天繼之見地氣无時不達於上而為風雲雨露
天氣无時不徹於下而為四時寒燠天所以不墜地所以不陷惟此一氣之貫通運之急而行之速也在人則小民之痛癢皆得上聞於天子廟堂之好惡无不下合於閭閻故為天地上下之交也然而形分位判高者就卑與卑者向高乃其升降所寄寓而非畫然可長守者是以太平之日恒少也下卦三陽其象本天初茅也茹也彙也二荒也河也三平也陂也食也辭皆屬地以其位實地也上三爻其象本地四翩
翩也五帝也上命也辭半屬天以其位實天也天地有憾必假於財成輔相其平其成非天地所能自致亂世豈无君子治世豈无小人用之得宜則小人順君子而无曠職用之失其宜則君子見制於小人而莫轉其能為卦内外隂陽相應六五虚中任賢羣賢各得盡夫才力參贊可施其功大哉堯之為君巍巍乎舜禹之有天下以聖繼聖三聖人之授受萬古獨隆而治水之事亦財成輔相之尤異者泰之取義與
六爻繋辭俱髣髴似之泰為大人用左右手盡力以治水初為民艱食而聖人有憂二為治水之道三為洪水旣平樹藝方修而惟恐隄防之或決四為盤庚之遷五為賢聖之君繼作六為殷之季世實篇章連貫不費椎鑿
泰小往大來吉亨
泰之所以為泰者人情和樂世道昌明之象也隂小陽大隂氣寒凝而閉錮萬物感之皆雕零慘澹而不
能發舒陽氣宣揚而開暢凡逢其會乘其勢者俱昭顯通逹盡消其沉鬱之情形今幸際泰時所謂隂而小者全往所謂陽而大者皆來凡事无不吉凡行无不亨其云往來者猶錯行代明之謂不可以卦變臆說也隂往一分則陽來一分隂陽消長循環无端豈容有毫髮之間若卦變圖以謂自歸妹來何巍巍天地磈然不靈无能自為往來而乃假手於長男少女始克變而為天地不亦本未倒置也乎大傳曰日
往則月來月往則日來寒往則暑來暑往則寒來將又指何物而云然耶或者以帝乙歸妹為巧合則否之自漸來寧復别有說耶无增此非理之障也
泰治平也從大從收從水三體會意大者大人
也收者左右兩手也水者指其事也言大人以左右手盡力治水而致天下大平也與六爻之義俱有綰合後世惟知借為安泰驕泰與太通用而治水之精義亡矣復以汰字代之别為沙汰字
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
泰之小往大來吉亨何也天地形體至崇極卑今小往而屈大來而伸是天氣旋於地下地氣逹於天上二氣相交而萬物乘時洪纖高下各以通暢也上下人情无有隔越兩相交應而志同也陽為統御之本在内而主命令隂為承奉之才在外而司運用内者
健而不息外者順而弗違元后親賢好善倚任君子君子居内而勞心萬民服其德化禽獸草木咸蒙其福澤小入居外布滿田野勞力而事事各安其分樂其業以聽在位者之指揮内外合宜世運昌隆之象也所謂君子者治人食於人知義而不知利濟人愛物有公无私是其道也所謂小人者食人治於人見利而不見義有私而无公是其道也當泰之時世非盡君子而君子之道日長世非无小人而小人之道
日消何以能長在内而秉權何以能消在外而服從故也君子小人原其初本以位言位之得為即謂之道君子公天下小人私一身各盡其職非有害於世也苟易地而失職大亂未有不因之而起者蓋公天下之人使伏於草野則无可用其公私一身之人使立於朝廷則无不殉其私而禍始不可勝言矣遂至君子小人之名判為霄壤豈其本然哉君子道長則合在朝在野之人而興仁興讓小人而效君子之
風聲小人道消則合在内在外之人而盡除其自私自利小人而去小人之俗習不必刑罰放流而天下丕變斯其為至治與
是直也從日從正及是時也日之經天東西之
候多正惟倏忽人心之萌動非僻之念蕃是或偶見幾微之介是非之判也是非之辨邪正之本也長發生也指人頭髮之形人生自少至老惟髮无時
不長故取為發生之意小篆作從倒亡從兀從
匕化其說支離而反晦轉平聲為長久長遠長短之
用與長幼字有别消盡也從水從肖水能泛漲
而盈溢凝沍而為冰雪及乎消盡則肖其水之常而已
象曰天地交泰后以財成天地之道輔相天地之宜以
左右民
高高下下其形不交今天居地下而地居天上是二氣貫通合而為一相交而成泰也天地開暢萬物和
樂其間缺䧟參差之事不可勝計必頼人功為補綴安排而後能盡善盡美此其人非聖人居天位不可任也天地生財物天地不能成也惟后能財成其道使天下可共由天地有所偏枯天地不能支其傾而扶其危惟后能輔相其所宜使天下可共安凡此皆為民也民處卑弱力有不足左之右之俾遂其生樂其業而已故能成泰也財自可解不必強改作裁
后繼體君也從化從囗(圍)言以德政教化其邦
國也舊解從囗支離无當才伐木而去其根枝
可以僃用者也從木省體指事借為人才才能才物
之用財加貝材加木皆贅也成萬物成實也從
戊從午夏至之後火土同宫萬物皆致養成實小篆
諧丁聲作丁亦火也其義同相工師掄才
而用之也從木從目以目察木知所用之處借為大臣輔弼之名亦掄才而器使也瞽者以杖度地而後行是以木代目也故相師亦用此取持危扶顛之意
故相有審視與贊相二義宜所安也從宀從夕
從一人情晝則馳逐夕則求安一者得其地而處宀者得其室而居也夕而得地與室宜莫如之古文
從多謂一夕之安未可為宜必夕夕如此始為
宜也左手相左助也從&KR1664;從工人之任事必在
又(右)手凡欲制作精工則以&KR1664;手相助而後可施其
巧右助也從又從口人之力有所不足以右手
扶翼之以口教誨之皆以助之也左取自助右取助
人俗廢&KR1664;借又而用左右增加佐佑為相助之義俗書害理所當正者詳玩泰之一字財成輔相左右六字盡在其中窮經者不可不知六書鄭漁仲曰六書明六經如指掌非妄語也
初九拔茅茹以其彙征吉
自伏羲之制網罟神農之播百穀天下饔飱之事僃至於天之降割災害之興而飲食從此復廢當泰之初天下猶未平生於其時者田野荒没民无所粒食
乃拔茅以為茹連其根彙而共取之幾與鴻荒之草衣木食等矣其救灾捍患亟竢於人雖君子伏處下位亦須往而任事乃克有濟惟征則吉也
拔擢也從手從犮犮者犬行而躓於物也犬行
最疾躓而不能舉動以手去其所躓之物則其行如故取象於犬者以他物躓則有傷惟犬出則无害也凡引擢皆用之詩捨拔則獲言既拔弦而開弓捨其所拔則矢往而有所獲矣鄭氏以為矢末朱氏以為
矢括茅菅也從草從矛其葉利能傷人故諧矛
其幹挺直逢霜不委亦有矛義其穗蓬然可以為帚其華潔白可以縮酒質復柔滑可藉物其莖蘀縷紉
可索可屨其根連結其味甘茹食也從草從如
言草如人意而可食者也詩不可以茹柔亦不茹來
咨來茹與史茹毛飲血其義並同彙木之高偉
而實者可兼收並畜彙而取之以待用也借為類聚之稱
象曰拔茅征吉志在外也
君子茹荼戮力不遑寧處豈暇為身家計乎誠以天下之生民已溺已饑以為憂其志之所在廣遠而博大也外者對身家而言
九二包荒用馮河不遐遺朋亡得尚于中行
天地相交中惟一水水包地外流乎地上不就川瀆汛濫而无歸湯湯浩浩包荒之象也包謂地之圍抱在於水中荒謂水之洋溢不由地道蓋乾之中畫原
為坎居於下體所承所乘无有偶畫以為涯涘不得所夾持左右兩竒皆化為水故有此象然何以他卦不取其義而反取於泰乎曰泰以氣則交以形則顛越天地顛越水自騰空矣斯時之憂民者起而任事莫先於治水治水之道窮其害探其原乃始於河流之不順故䟽瀹決排惟首事於河河渾河也河勢汹湧犇騰莫禦非可以遷就殺減也必馮其性而引道之行所无事則四瀆百川咸返其潤下之初功始於
西北訖於東南乘四載而越八年人力所通靡不至矣凡相機宜度成毁不親履其地終有未悉之情不以遐陬遠域而或遺之如此之難事如此之大功一人獨斷而獨行不以淆於羣議即在廷諸臣亦不能施其參贊乃迥出乎儕類之上而朋亡矣猶書云天下莫與争能莫與争功之意於是水由正道還其本性得尚於地中而行矣猶水由地中行也語語相因一氣連貫於象於理俱有實會不敢暴虎不敢馮
河暴虎馮河死而无悔俱非美德而以果斷剛決朦朧解之於義不合且其爻辭一句自為一義不相連屬於文有礙
㠩水廣也從亾從川川流亾滅其水横行茫无
畔岸也借為田野不治荒蕪之用故加草俗通用之而本字遂廢書㠩度土功詩大王㠩之孟子流連㠩亾與此爻俱當用㠩反從加贅之荒於理大悖致使
經不明矣馮馬行疾也從馬從仌(冰)良馬之行
雖疾乘之者安凝而不動也借為凭藉之用言馬行
疾速人須馮鞍以自固故與凭相通用河水出
燉煌塞外昆侖山發原入於中國東流萬里而後注海從水從可可者人氣自下而逹上也渾河之水地
氣厚悍水如沸釜自下而上遐遠也從辵從叚
遠不可至事多假借故凡意想測度俱不如親履其
地之為真遺亾也從貴從辵凡物之可貴者不
翼而飛不脛而馳易於亾失也借為贈遺之用言使
者之行持珍貴之物以往也朋兩貝相比也象
兩貝形古者以貝為通行之貨必大小相似合為一朋而後可貴其細小不成朋者謂之么貝其直賤借
為同道相與之稱言兩人比並共相助益也亾
失也從入從乚(隠)四方而專指東北為艮山之位人隱莫如山入隱則亾也
象曰包荒得尚于中行以光大也
六爻正應二獨居中得乾之全體是以聖王而躬親
勞瘁下同庶民之事故其成就之德業地平天成亦亘古所未有者四海九州无不徧履无不底定何大如之壤賦九等煥然采章何光如之故曰以光大也地道含弘光大聖王平水土地道始章
九三无平不陂无往不復艱貞无咎勿恤其孚于食有
福
天地之交其介在於三四歴初而二及至乎二天氣過中將返而歸其正位向之平者於此而將陂向之
往者於此而將復是乃天地之常理不足怪也世无有平不就陂往不即復者觀泰之始世本未泰后之所以致此甚難得逢其盛可不艱辛貞固以保守而求其无咎乎惟當勿愛恤其孚誠以維係夫人心使二氣長交而不散則平陂往復在天運而不在人心其於生民稼穡求食者庶乎可以長保其福矣愚按陂有隄防之義所以障川澤者正與二之馮河相應
平均正也從水從二(上)物莫平於水其上不流
則平之至矣小篆從亏從八作繆矣陂阪
也一曰沱也從阜從皮大陸綿亘於阪沱之間為之
包皮以防土崩水溢也艱戹也從&KR2897;從艮黃土
堅而黏取之甚難知其難則反顧矣故取艮意恤憂也從心從血人身无形之氣可補有形之血難生血不能灌濡則心憚於思慮心血之所周到皆其
愛之至也愛之必反為之憂矣福祜也從示從
畐畐有享義謂祭而百神享之則人受天之禄矣
象曰无往不復天地際也
天地之交會在於此其去來亦在於此其幾至微間不容髮无有接續之蹟而有往來之分其往其復皆在此際乾坤相遇天地之心見矣君子慎之
際壁會也從阜從祭壘土為壁如阜之状其交
會之處燥濕塗漫稍有不宜无不離而為隙者人之祭祀欲格鬼神合隂陽而一之猶合水土成一體也
六四翩翩不冨以其鄰不戒以孚
地不能上於天天氣下則地氣因之而上耳三陽旣交而還上升則三隂亦旋随而下降地質重濁其性沉墜聳空翅輕翩翩而飛者乘陽之上騰交臂而過相迎相錯之象人情安居樂業則謂之冨當往來之衝翩翩遷徙不得宫居飽食乃以其鄰之故也四鄰於乾三陂則四何能獨平三往則四何能不復此氣化之流行隂陽消長之常道不煩告戒而自然可信
者也三四上下隂陽之會兩誠孚信陽主唱隂主隨三勿恤其孚以誠信施於隂也四不戒以孚誠信相感彼動而此覺自然應於陽也
翩疾飛也從羽從扁扁側也鳥側身則飛更疾
速也
象曰翩翩不冨皆失實也不戒以孚中心願也
泰以氣交乃天地之寄寓非實位也翩翩往來不遑安養者皆失其實位而莫可依據也不戒以孚者中
心相應各從其願非相為期約而後聽信者也
六五帝乙歸妹以祉元吉
聖君之從臣篤信而專一直如女之從夫始得遂其明良喜起之盛當泰之時有九二之賢六五為之君柔中虚巳以聽其宣力效忠如帝乙之歸妹不以天子之貴冨驕諸侯學焉而後臣恭已无為天下之福祉无不集於其身矣吉之大者也卦之二體中含雷澤有歸妹之象故繫辭相同女子以嫁為歸帝女之
歸乃下嫁亦是隂將返下之象或曰子以九二為泰主其爻辭皆王者之事又於六五為虚已任賢之君是泰有二天子矣未見其然也曰萬古之泰極盛於唐虞唐堯之世舜攝天子禹為平治之事虞舜之世禹為相一如舜相堯舜之功績著於唐禹之功績著於虞與予所言若合符節成湯號天乙後有祖乙武乙及紂父帝乙大傳云易當殷之未世則此帝乙為紂父无疑
乙象春草宛曲而出隂氣尚彊其出乙乙也甲
為陽木首尚戴甲而未拆乙為隂木首既分而兩岐
身尚宛曲不能直遂與玄鳥之乙有異祉福也
從示從止止者神臨而錫之福也
象曰以祉元吉中以行願也
五柔中之君任二剛中之臣一中相應凡二之所行皆五之所願上下相交君臣合德天下人民共蒙其福祉
上六城復于隍勿用師自邑告命貞吝
治亂之機相為倚伏泰之終否之始也坤在乾上其形至危築土為城極其高峻必將崩而向下復還故處隍取土築城之阬塹也夏商之未造天下之大勢已去非人力所能為而小國僻壤之諸侯布列於九州者豈可驟用其師旅以急於匡勷但當縮手觀變惟自訓戒其臣妾撫養其人民自我之邑施其告命而已不能身挽天運待聖人之興以朝宗雖守正而
亦可吝也有土地人民者遇城之崩必勞衆而即興版築是逆天之怒也且宜暫緩民力止訓諭其邑人使各為守&KR0879;之具竢天威稍霽農隙以講事此挽回氣運之道
城以盛民也象圍有斥候之形小篆從土諧成
不若古文一見而可識其義自長隍城池也有
水曰池无水曰隍從阜從皇阜者為高必因邱陵築城必擇高地也皇者大也始也城為土功之至大而
取土始於此也築城用土取諸城下城成則繞城皆隍或有水或无水又足以護衛其城也
象曰城復于隍其命亂也
城復於隍乃山崩水竭之象大變將作天命告之以亂也此時之有土地人民者各宜急自修省勿恃久安長治坐待亂至泰卦六爻絶不言泰豈非致泰之難而失泰之易乎下體三陽初亂未終二方用力三即防患上體三隂
四已失時五當倦勤六已亂作國家閒暇日中則昃盛明之世聖人所憂危也
䷋(地下天上)否
古今治日少而亂日多泰未終而否隨之清氣上升而不降濁質下凝而不舉於上下之際若有物以隔塞之然而實无形體之可徵惟上者自上下者自下在大化為天升地降閉塞而成冬在天下為君貴臣賤贒人隠遯在人身為火上水下心腎不交此乃无
情之世君臣父子兄弟夫婦朋友各相判析而无真心誠意行乎其間為卦可謂極凶矣而爻辭多美者何也天上地下原為定位陽為君子君子宜在上隂為小人小人宜在下在上者為得位雖失事權然而相時觀變勢可以有為在下者為順服雖乘機遘會然而俯仰隨人職主乎聽命故虞夏商周一治一亂皆由在上之君子出而定之其治否也易憂勤惕厲天之所以開聖賢也故爻辭多美降自衰周諸侯兼
并極於廢封建而郡縣之君子俱在下矣君子才德雖隆亦必得百里之地以為階始能朝諸侯有天下今屈抑同於編戸无尺土以自振烏得而治否如干戈尚勇則行不義殺不辜不一而足是以暴易暴君子豈忍為之乎所以三代以下日相尋於否特有甚不甚爾安望其能泰哉襍卦否泰反其類非云否反乎泰泰反乎否也蓋以泰者地上天下天地之位顛倒宜似夫亂而反得泰否者天上地下天地之名
順正宜似夫治而反得否是其治亂與名位為類相反也
否之匪人不利君子貞大往小來
天地之氣一往一來發生之後必有彫零温和之後必為寒冱此歲時造化之常運不足為異者惟在於人世則不可有此象苟人道之中亦如天地之否而否之是匪其人矣匪其人則君子雖在不蒙其利僅
(可貞其身而不能正天下蓋不利君子貞也大而為
