圖學辨惑原序
易有圖學非古也注疏猶是魏晉唐所定之書絶無言
及於此者有宋圖學三派出自陳圖南以為飬生馭氣
之術託諸大易假借其乾坤水火之名自申其說如參
同契悟真篇之類與易之為道截然无所關合儒者得
之始則推墨附儒卒之因假即真奉螟蛉為高曾甘自
屈其祖禰據朱子發經筵進表宋易之陳氏亦猶漢之
易學授受俱鼻祖于田子裝田氏之學傳自聖門歴歴
可數圖學從來出自圖南則道家者流襍之大易遂使
天下靡然稱為易老儒者極其崇奉并諱其所謂老專
以易歸之亦可畏也上古何嘗有圖但文字未備畫為
奇耦示文字之造端爾陳氏不識古文古字誤以為圖
也文周孔子文字大備始得暢其所言著之竹木而義
理昭然可覩皆所以闡發古文古字之幽隠破除其艱
澁以就夫坦夷讀十翼正所以明顯彖爻辭象明顯彖
爻辭象正所以追測卦畫之古文古字也創為三圖而
欲揜包犧已露之面目使天下後世重求之于晦冥蒙
昧之途何殊知饔飱而以茹毛飲血為至味毁廬舍而
以上巢下穴為適安也秦焚詩書易獨以卜筮得免若
有圖亦宜不禁胡為偏遯而孤行方外秦漢之時雖有
黃老之學亦只在民間豈有與世間隔不通于學士大
夫之理乎此皆據其偏辭无能強申者也非惑與可不
辯與作圖學辯惑
