春秋地名攷略卷十
詹事府詹事高士竒撰
宋
國於商丘(微子啟紂庶兄知紂必亡告父師少師而遯于荒野商書微子篇云我其𤼵出狂我)
(家耄遜于荒是也後歸周武王封之于宋樂記云武王克殷既下車投殷之後于宋韓詩外傳語略)
(同又吕氏春秋武王立成湯之後于宋以奉桑林是也武王又封紂子武庚以續殷祀使管叔蔡叔)
(監之武王崩武庚畔成王誅之書序云成王既黜殷命殺武庚命微子啟代殷後作微子之命曰猷)
(殷王元子惟稽古崇德象賢綂承先王修其禮物作賓于王家是也孔安國傳云命為宋公為湯後)
(孔穎達云微子初封于宋不知何爵此時因舊宋命之為公令為湯後蓋向苐封之而已以有武庚)
(為嫡屬故未為湯後至是始主湯祀也其地則為商丘昭元年公孫僑對叔向曰昔高辛氏有二子)
(伯曰閼伯季曰實沈居于曠林不相能也日尋干戈以相征討后帝不臧遷閼伯于商丘主辰商人)
(是因故辰為商星是也殷之先相土嘗居之襄九年宋災晉侯問于士弱對曰古之火正或食于心)
(或食于咮咮為鶉火心為大火陶唐之火正閼伯居商丘祀大火而火紀時焉相土因之故商主大)
(火商人閱其禍敗之釁必始于火是也孔穎達云爾雅以大火為大辰昭十七年傳云宋大辰之虚)
(是大火為宋星也殷本紀契生昭明昭明生相土相土契孫也以是言之則商丘本殷舊都武王因)
(以封微子耳臣謹按襄十年宋公享晉侯于楚丘請以桑林荀偃士匄曰魯有禘樂賓祭用之宋以)
(桑林享君不亦可乎莊子曰協于桑林之舞蓋桑林者宋人享祖廟之樂也又書傳言湯伐桀之後)
(大旱七年湯禱于桑林之社而雨大至是桑林又實有其地乃呂氏春秋曰立湯後于宋以奉桑林)
(又昭二十一年宋城舊鄘及桑林之門可見桑林即在商丘之境明矣廟社所在非舊都而何隠元)
(年及宋人盟于宿始見于經杜氏釋例云宋商商丘三名一地梁國睢陽縣也睢陽秦縣于此置碭)
(郡漢改為梁國縣如故梁孝王自大梁徙都于此漢書孝王築東苑方三百餘里廣睢陽城七十里)
(後漢仍為國後魏改梁郡隋廢郡置宋州改縣名曰宋城唐初亦曰宋州建中時為宣武軍城五代)
(唐改歸德軍宋太祖以歸德節度使受命景德二年升為應天府大中祥符七年建為南京城周十)
(五里四十步金曰歸德府復縣名曰睢陽元因之明初降為州省縣入州治嘉靖二十四年復為府)
(置商丘縣為附郭今仍之故城圮于水弘治間少徙而北周九里城西南有商丘周三百步世稱閼)
(臺絰再按僖六年許僖公見楚子面縛銜璧大夫衰士輿櫬楚子問諸逢伯對曰昔武王克殷微)
(子啟如是武王親釋其縛受其璧而祓之焚其櫬禮而命之使復其位史記宋世家云武王克殷微)
(子啟乃持其祭器造于軍門肉袒面縛左牽羊右把茅膝行而前以告武王乃釋微子復其位如故)
(此因左傳之文而增飾之也孔穎達曰馬遷之書辭多錯繆面縳縳手于後故口銜其璧又安得左)
(牽羊右把茅乎斯言當矣若傳言使復其位乃命許僖公者遷亦襲之夫微子新封宋國何云復位)
(乎論語云微子去之即所謂遜荒矣面縳銜璧蓋古者有土之君力屈歸命之禮微子未嘗嗣世主)
(殷國又已避去直一逋播臣耳何為而行此禮乎當時逢伯獻諂謬為此說左氏直書彰其佞以戒)
(後世原非實錄也兹不取也再按服虔云相土居商丘故湯以為國號皆誤商頌天命玄鳥降而)
(生商鄭康成曰商國在太華之陽皇甫謐曰今上洛商縣是也孔穎達曰若契之居商即是商丘則)
(契已居之不得云相土因閼伯若别有商地則湯之為商不是因相土矣傳言商主大火商即宋也)
(昭八年魯蒐于紅革車千乘自根牟至于商衛哀二十四年釁夏對公曰周公武公娶于薛孝惠娶)
(于商此謂宋為商之明驗故釋例曰商宋一地是也商丘之名偶與初封同不必牽混可耳)
黃(隠元年惠公之季年敗宋師于黃杜註陳留外黃縣東有黃城臣謹按今開封杞縣東北有外黃)
(城蘇代所謂决白馬之口魏無黃濟陽者也秦置外黃縣漢因之屬陳留郡唐初廢杜佑曰外黃縣)
(東有黃城兵亂之後城邑邱墟因曰黃墟晉太和四年桓温伐燕燕慕容厲逆戰于黃墟敗走即此)
(薛瓚曰外黃以黃溝而得名寰宇記睢州考城縣西三十六里有黃溝西距外黃城四里即魯惠公)
(敗宋師處水經注河水舊于白馬南泆通濮濟黃溝)
菅(隠十年公敗宋師于菅辛未取郜辛巳取防杜註菅宋地臣謹按菅無考或曰在單縣北境)
郜(見上杜註濟陰成武東南有郜城器臣謹按桓二年取郜大鼎于宋杜註郜國所造也故繫名于)
(郜濟陰城武縣東南有北郜城蓋北郜為郜國又有南郜為宋邑也漢郜成縣屬山陽郡後漢省入)
(成武成武屬濟陰郡晉因之近志南郜城在北郜城南二里今兖州府城武縣東二十里有古郜城)
(詳見郜國防見魯地)
老桃(隠十年公會齊侯鄭伯于老桃杜註宋地寧臣謹按戰國策高誘注曰任城有桃聚今濟城)
(北六十里有桃鄉城或云即其地)
稷(桓二年會于稷以成宋亂杜註稷宋地)
穀丘(桓十二年會宋公燕人盟于穀丘杜註穀丘宋地臣謹按本傳公欲平宋鄭及宋公盟于句)
(瀆之丘杜註即穀丘也漢濟陰郡有句陽縣應劭曰即句瀆之丘水經注濮水逕鹿城南又東與句)
(瀆會句瀆首受濮水枝渠逕勾陽縣故城南春秋之穀丘也左傳以為句瀆之丘縣處其陽故名今)
(在曹縣北三十里府再按本義引張氏曰穀熟縣也今在歸德東南四十里存之俟考)
虚(桓十二年公會宋公于虚杜註宋地疑在睢州境)
龜(桓十二年公會宋公于龜杜註宋地疑亦在睢州境)
盧門(桓十四年宋人以諸侯伐鄭以大宫之椽歸為盧門之椽杜註盧門宋城門臣謹按襄十七)
(年賊殺華吳于盧門合左師之後杜註後屋後昭二十一年華氏居盧門以叛杜註盧門宋東南城)
(門後漢志睢陽有盧門亭宋城門之可考者又有揚門昭二十一年華向之亂公自揚門見公徒下)
(而巡之杜註睢陽正東門名揚門禮檀弓元公入自揚門即此又有澤門襄十七年皇國父為太宰)
(為平公築臺築者謳曰澤門之晳實興我役杜註澤門宋東城南門也皇國父白晳而居近澤門孟)
(子曰魯君之宋呼于垤澤之門即此又有曹門成十八年鄭伯侵宋及曹門外杜註曹門宋城門又)
(有桐門襄十年楚及鄭圍宋門于桐門又昭二十五年宋樂大心居桐門稱桐門右師哀二十六年)
(宋景公無子取公孫周之子得與啟畜諸宫公卒大尹立啟得夢啟北首而寢于盧門之外已為鳥)
(而集諸其上咮加于南門尾加于桐門曰余夢美必立杜註桐門北門又有蒙門襄二十七年宋公)
(及諸侯之大夫盟于蒙門之外杜註蒙門宋城門又外城門曰桑林門昭二十一年宋城舊鄘及桑)
(林之門杜註舊鄘故城桑林城門名又有耏門宋武公之世耏班御皇父充石獲長狄緣斯宋公于)
(是以門賞耏班使食其征謂之耏門杜註門關門是也西門無名襄九年宋災祝宗用馬于四墉祀)
(盤庚于西門之外水經注睢陽城西門即宼先鼓琴處先好釣居睢水旁宋景公問道不告殺之後)
(十年止此門鼓琴而去)
袲(桓十五年會于袲伐鄭杜註袲宋地犖臣謹按杜氏又曰沛國相縣西南有袲亭一名今相縣故)
(城在宿州南九十里袲亭在州西)
蒙澤(莊十二年宋萬弑閔公于蒙澤杜註宋地梁國有蒙縣臣謹按蒙為宋邑故有蒙門國語陳)
(無宇謂楚子宋有蕭蒙是也亦曰大蒙城漢置蒙縣屬梁國晉因之漢地里志蒙縣有獲水首受甾)
(東南逕彭城入泗水經注獲水出汳水亦兼丹水之稱竹書紀年曰宋殺其大夫皇緩于丹水之上)
(又曰宋大水丹水壅不流蓋汳水之變名也獲水自蒙東山東逕長樂固北己氏縣南東南流于蒙)
(澤十三州志曰蒙澤在縣東春秋宋萬與閔公爭博殺公于蒙澤即斯澤矣晉元嘉五年荀晞奉豫)
(章王端屯蒙城置行臺後魏因之亦曰北蒙縣永安初梁將陳慶之送北海王顥北還拔滎城至梁)
(國滎城即蒙城之訛矣後齊廢今歸德府治東北有蒙城再按水經注汳水自貫城逕蒙縣故城)
(南俗謂之小蒙城西征記城在汳水南十五六里莊周為蒙之漆園吏即此汳水又東逕大蒙城北)
(酈氏謂自古不聞有二蒙疑此即蒙亳非是)
亳(羣公子奔蕭公子御說奔亳杜註蒙縣西北有亳城臣謹按此北亳也亦曰蒙亳周書立政篇夷)
(微盧烝三亳阪尹孔安國曰亳人之歸周者有三所為之立監皇甫謐曰三處之地皆名為亳蒙為)
(北亳穀熟為南亳偃師為西亳是也湯始興時蓋居蒙縣之亳仲虺之誥曰葛伯仇餉征自葛始孟)
(子曰湯居亳與葛為隣漢地里志曰古葛國今梁國寧陵縣之葛鄉正與蒙亳相近也春秋皆為宋)
(邑亦名薄僖二十一年楚會諸侯于盂執宋公以伐宋已而宋服公會諸侯盟于薄釋宋公哀十四)
(年桓魋請以鞌易薄公不可曰薄宗邑也乃益鞌七邑是也漢置薄縣屬山陽郡臣瓚曰湯所都後)
(漢改屬梁國晉省今歸德府治西北有亳城穀熟之亳湯所遷也伊尹曰天誅造攻自牧宫朕載自)
(亳即此後漢封更始子歆為穀熟侯邑于此尋為穀熟縣屬梁國劉昭云有南亳帝王世紀曰湯都)
(也括地志穀熟西南三十五里有南亳故城是也今穀熟故城在歸德府治東南四十里偃師之亳)
(湯伐商時所居也書序自契至于成湯八遷湯始居亳從先王居孔安國曰契父帝嚳都亳湯自商)
(丘遷焉故曰從先王居闞駰曰亳本帝嚳之墟在禹貢豫州河洛之間今河南偃師城西二十里尸)
(鄉亭是也鄭康成亦云今河南偃師縣有湯亭依此則偃師為西亳定矣八遷古無其目世本云契)
(居商昭明居砥石相土居商丘與亳為四今益以南北二亳亦得六矣二亳皆在商丘境故曰自商)
(丘徙也左傳椒舉對楚子云成湯有景亳之命而偃師有景山商頌曰景員維河殷受命咸宜乃言)
(商邑之形勢又曰陟彼景山松柏丸丸是斷是遷乃言高宗營立宗廟是則景亳之名因山而得尤)
(不可移也春秋時為鄭地襄十一年同盟于亳城北即此唐高宗太子弘葬景山曰恭陵改山名太)
(平山朱温弑昭宗亦葬景山曰和陵今地志偃師縣西十四里有亳城又縣南二十里有景山餘詳)
(周地鄭地中在再按後漢志云梁國薄縣有湯冡皇覽云湯冡濟陰亳縣東郭去縣三里當時成)
(湯不知何以歸葬舊都乃諸家緣此遂指蒙縣之亳為景亳誤也漢建平二年案行水災因行湯冡)
(劉向曰殷湯無葬處是諸家所言薄縣之冡亦未實又有言湯冡在扶風徵陌者再考史記水經注)
(秦寧公二年伐湯三年與亳戰亳王奔戎遂滅湯皇甫謐曰周桓王時有亳王號湯非殷也徐廣曰)
(亳王蓋成湯之後然則所謂徵陌之冡即其冡矣)
蕭(見上杜註蕭宋邑今沛國蕭縣公臣謹按是年𫝊宋萬弑閔公于蒙澤立子游羣子奔蕭公子御)
(說奔亳南宫牛猛獲帥師圍亳冬十月蕭叔大心及戴武宣穆莊之族以曹師伐之殺南宫牛于師)
(殺子游于宋立桓公杜註叔蕭大夫名後申無宇對楚子曰宋蕭亳實殺子游即此事也與鄭京櫟)
(並稱知為宋邑明矣莊二十三年蕭叔朝公穀梁傳微國之君未爵命者杜註蕭附庸國胡傳蕭叔)
(附庸之君也汪氏曰中國附庸例書字廬陵李氏曰蕭叔穀梁以為名胡氏以入附庸書字之例正)
(義曰蕭本宋邑宋桓公之立蕭叔大心有功焉宋人封之以為附庸夫大心為名則叔自應為字謂)
(叔為名者疑與大心為兩人也當以胡氏為正蓋自是遂為國矣僖三十年介人侵蕭文十四年宋)
(高哀為蕭封人以為卿杜註仕附庸還升為卿也宣十二年楚子伐蕭宋華椒以蔡人救蕭蕭潰遂)
(滅蕭十三年楚子伐宋以其救蕭也襄十年楚子囊鄭子耳伐我西鄙還圍蕭克之杜註蕭宋邑蓋)
(楚人滅蕭而不能有還為宋邑也定十一年宋公之弟辰入于蕭以叛宋樂大心入于蕭傳曰大為)
(宋患寵向魋故也十四年宋公之弟辰自蕭來奔戰國屬楚黃歇說秦王曰秦楚之兵搆而不離魏)
(氏將出兵而攻留方與銍胡陵碭蕭相故宋必盡是也秦置蕭縣二世二年沛公與秦將司馬尼戰)
(蕭西不利還引兵聚留漢二年漢王入彭城項羽自齊還至蕭晨擊漢軍漢蕭縣屬沛郡更始初封)
(光武為蕭王即此後還屬沛國晉因之宋屬沛郡後魏為郡治後齊改為承高縣屬彭城郡隋屬徐)
(州開皇六年改曰龍城縣十八年改曰臨沛縣大業初復為蕭縣唐仍屬徐州宋因之魏收志魏沛)
(郡治蕭縣黃楊城或謂之北城城邑攷北城去南城二十里南城即故蕭國相傳蕭子避暑城也唐)
(以前縣治北城宋以後皆治南城明萬歴間圯于水遷治于三台山南麓古蕭城在縣西北十里)
幽(莊十六年同盟于幽杜註幽宋地疑在考城縣界)
梁丘(莊三十二年齊侯宋公遇于梁丘杜註梁丘在高平昌邑縣西南臣謹按榖梁𫝊曰梁丘在)
(曹邾之間去齊八百里張氏曰在濟州齊不以霸主自居以梁丘近宋而先之也水經注濟水分流)
(東北逕成武城西又東北逕梁山城西地里志昌邑縣有梁丘鄉即春秋宋齊會處也又東北過乘)
(氏縣西而注河水括地志梁丘城在成武縣東北三十二里成武今兖州府城武縣也縣東北三十)
(里有梁丘山晉昌邑縣在今兖州府金鄉縣西北四十里金鄉城武界相接也)
檉朾犖(僖元年會于檉杜註檉宋地陳國陳縣西北有檉城臣謹按檉公羊作朾左)
(傳會犖謀救鄭也杜註犖即檉地有二名范寗亦曰檉宋地後漢志陳縣有檉城王隠曰北有谷水)
(谷水上承澇陂亦曰勞城今陳州西北有犖城)
貫(僖二年齊宋江黃盟于貫杜註梁國蒙縣西北有貰城貰與貫字相似臣謹按公羊作貫澤范寗)
(云貫宋地後漢志蒙縣有貰城水經注汳水東至梁郡蒙縣又東逕貰城南俗謂之薄城非也闞駰)
(以為貫城考文准地貫邑明矣貰城古貰國漢為蒙縣地元帝封梁敬王子為貰鄉侯晉仍屬蒙縣)
(隋開皇六年改置黃縣于此十八年改為蒙澤縣屬曹州大業初廢唐武德四年復置括地志貰城)
(今蒙澤城是也貞觀初縣廢舊志蒙澤城在濟陰縣南六十五里今在曹縣西十里)
多魚(僖二年齊寺人貂始漏師於多魚今臣謹按時為貫澤之盟蓋在宋境也或曰在歸德府虞)
(城界)
葵丘(僖九年會于葵丘杜註陳留外黃縣東有葵丘九月盟于葵丘臣謹按孔疏莊八年連稱管)
(至父戍葵丘杜云齊地在臨淄縣西桓公葵丘之會宰孔稱齊侯不務德而勤遠略西為此會則此)
(地遠處齊西不得近在臨淄故釋例以為陳留外黃屬之宋地後漢志外黃有葵丘聚齊桓公會此)
(城中今考城縣東有葵丘漢有留縣東漢改名考城晉省後復置蓋地相接也)
次睢之社(僖十九年宋公使邾子用鄫子于次睢之社杜註此水次有妖神東夷人皆祠之蓋)
(殺人而用祭次臣謹按後漢志臨沂縣有叢亭博物志縣東界睢有大叢社民謂之食人社今在)
(沂州境)
鹿上(僖二十一年宋人齊人楚人盟于鹿上杜註宋地汝南有原鹿縣臣謹按東漢置原鹿縣屬)
(汝南郡為原鹿侯國晉屬汝陰郡後廢水經注汝水東南過汝南上蔡縣西又東南過平輿縣南又)
(東至原鹿縣南入于淮今潁州太和縣西有原鹿城再按水經注濮水自葭蜜東北經鹿城南即)
(春秋鹿上也疑誤)
盂(僖二十一年宋公楚子會于盂杜註盂宋地有臣謹按穀梁作雩公羊作霍杜氏曰襄邑西北盂)
(亭哀二十六年宋大尹盟六子于唐盂即此今睢州有盂亭)
薄(見前)
泓(僖二十二年宋公及楚子戰于泓杜註泓水名處臣謹按寰宇記鄢城北里許有泓水即宋楚戰)
(鄢城在今柘城縣北三十里)
緡(僖二十三年齊侯伐宋圍緡杜註緡宋邑高平昌邑縣東南有東緡城臣謹按緡穀梁作閔僖二)
(十六年楚人伐宋圍緡即此古為緡國昭四年椒舉曰桀為仍之會有緡叛之十一年叔向曰桀克)
(有緡以喪其國即此也漢置東緡縣建武十三年封馮異子彰為東緡侯晉有東緡入金鄉水經注)
(濟水過金鄉縣南又東過東緡縣北故宋地春秋齊伐宋圍緡鄒衍曰余登緡城以望宋都者也今)
(東緡城在兖州府金鄉縣東北二十里)
孟諸(僖二十八年楚子玉為瓊弁玉纓夢河神謂己曰畀余余賜女孟諸之麋杜註孟諸宋藪澤水)
(草之交曰麋胡臣謹按禹貢導菏澤被孟豬孔安國傳菏澤在陵孟諸澤名在菏東北水流溢覆)
(被之孔穎達曰地理志山陽有胡陵縣不言有荷澤又云菏澤在濟陰定陶縣東北孟諸在梁國睢)
(陽縣東北以今地驗之則胡陵在睢陽之東定陶在睢陽之北其水皆不流溢被孟豬也然郡縣之)
(名隨代變易古之胡陵當在睢陽之西北故得流溢被孟豬耳考水經注菏水分濟于定陶東北歴)
(成武昌邑方與之境即禹貢𨗳濟東出于陶丘北又東至于菏也又云𨗳菏澤被孟豬闞駰曰不言)
(入而言被明不常入也水盛乃覆被矣今菏澤在曹州東濟水自考城來會孔傳本無誤穎達意謂)
(水不逆溢致生疑辨似過也周禮謂之望諸爾雅十藪宋有望諸文十年宋公道楚子田于孟諸十)
(六年宋昭公將田孟諸夫人王姬使帥甸攻而殺之昭二十一年宋司馬華遂與公謀逐華貙將使)
(田孟諸而遣之哀十四年宋皇野語向巢迹人來告逢澤有介麋焉杜註地理志逢澤在開封縣東)
(北遠疑非孔穎達曰臣瓚案汲郡古文梁惠王廢逢忌之藪以賜民今浚儀有逢忌陂宋都睢陽計)
(去開封四百餘里非輕行可到故杜以為疑蓋于宋都之旁别有逢澤也或曰逢猶遇澤即孟諸此)
(說近是史記謂之明都今歸德府治東北有孟諸澤接虞城縣界又虞城縣北有孟諸臺故澤地也)
(俗謂之湄臺即杜預所謂水草之交曰麋矣)
承匡(文十年叔仲彭生會晉卻缺于承匡杜註承匡宋地在陳留襄邑縣西臣謹按秦為承匡縣)
(後以承匡地卑濕徙縣于襄陵城遂廢亦曰匡城襄陵即衛之襄牛宋曰襄陵秦置襄邑縣漢因之)
(即今睢州治也詳衛地襄牛水經注渙水逕雝邱故城南又東逕承匡城又東逕襄邑故城南故宋)
(承匡襄牛之地宋襄公之所築故曰襄陵竹書紀年梁惠成王十七年宋景公衛公孫倉會齊師圍)
(我襄陵十八年惠成王以韓師師于襄陵齊侯使楚景舍來求成即此西有承匡城春秋會于承匡)
(者也又谷水首受渙水于襄邑縣東東逕承匡城京相璠曰陳留襄邑縣西三十里有故承匡城今)
(在睢州西三十里)
長丘(文十一年初宋武公之世鄋瞞伐宋宋敗之于長丘杜註長丘宋地臣謹按漢地里志陳留)
(封丘縣孟康曰春秋傳敗翟于長丘今翟溝是近志翟溝在封丘縣南八里即白溝也音轉為翟西)
(接黃河支流引瀆東入環帶縈紆澄澈如鑑一名滌溝一曰湛渠舊自陽武縣流入又東南經祥符)
(縣境今堙)
耏門(見前)
新城(文十四年公會諸侯及晉趙盾于新城杜註宋地在梁國寧陵縣西臣謹按地理志云歸德)
(府商丘縣南有新城亭)
大棘(宣二年宋華元鄭公子歸生戰于大棘杜註大棘在陳留襄邑縣南臣謹按水經注濄水逕)
(陽夏縣西又東逕邈城北又東逕大棘城南故鄢之大棘城也即春秋宋鄭戰處後其地為楚莊所)
(并故圈稱曰大棘有楚太子建墳伍員釣臺濄水又東逕安平縣北陳留風俗傳曰大棘鄉故安平)
(縣也士人敦惷易以綂御後漢志已吾縣有大棘鄉漢景帝三年七國反吳楚共攻梁破棘璧即大)
(棘也今大棘城在寧陵縣西南七十里)
沙隨(成十六年會于沙隨杜註沙隨宋地梁國寧陵縣北有沙隨亭臣謹按襄二十二年會于沙)
(隨錮欒氏也即此水經注汳水逕考城縣又東逕寧陵縣之沙陽亭北故沙隨國春秋會于沙隨謀)
(伐鄭也世以為堂城汳水又東逕黃蒿塢續述征記曰堂城至黃蒿二十里其旁有白沙堝唐至德)
(初張巡守雍丘以抗賊賊衆屯白沙堝巡乘使襲擊大破之今寧陵縣西六里有沙隨城)
汋陂夫渠汋陵(成十二年鄭子罕伐宋宋將鉏樂懼敗諸汋陂退舍于夫渠不)
(儆鄭人覆敗諸汋陵獲將鉏樂懼杜註汋陂夫渠汋陵皆宋地臣謹按寧陵縣南二十五里有汋)
(陵城)
彭城(成十八年楚子伐宋宋魚石復入于彭城杜註彭城宋邑今彭城縣臣謹按堯封彭祖于彭)
(城號大彭氏國于此國語大彭為商伯是也春秋為宋地成十八年楚伐宋拔之以納魚石公羊曰)
(封魚石也襄元年諸侯之師救宋圍彭城左傳曰非宋地追書也孔穎達曰謂楚以彭城封魚石既)
(列為國非復宋地矣後彭城降晉史記楚共王拔宋彭城以封宋左師魚石四年諸侯共誅魚石而)
(歸彭城于宋即此事又韓世家文侯二年伐宋至彭城執宋君秦置彭城縣屬泗水郡始皇二十八)
(年自琅琊還過彭城欲出周鼎泗水二世二年秦嘉立景駒為楚王軍彭城東既而楚懷王都此史)
(記沛公項羽聞項梁軍破乃與吕臣軍俱引而東呂臣軍彭城東項羽軍彭城西沛公軍碭是也及)
(項羽自立為西楚霸王亦都此漢三年漢王入彭城項羽西從蕭晨擊漢東至彭城大破漢軍孟康)
(曰舊名江陵為南楚陳為東楚彭城為西楚文穎曰彭城故東楚也項羽都謂之西楚漢六年封弟)
(交為楚王宣帝地節元年改為彭城郡尋復故後漢亦為楚國章帝改為彭城國晉因之仍立徐州)
(東晉嘗為重鎮再陷于石勒苻堅太元九年謝玄取之宋仍為徐州治又立彭城郡治泰始中没于)
(後魏自梁迄陳迭屬南北隋初置州後亦為彭城郡唐復為徐州後屢改為郡又置軍宋仍為徐州)
(元因之省彭城縣入州屬歸德府旋升路又改為武安州明初復為徐州屬鳳陽府後直隸南京今)
(屬江南省水經注曰城東北角起層樓號彭祖樓下有彭祖冢)
朝郟(成十八年鄭伯侵宋遂會楚子伐宋取朝郟楚子辛鄭皇辰侵城郜取幽丘杜註朝郟城郜幽)
(丘皆宋地丘或曰朝郟在夏邑境城郜幽在徐州蕭縣界)
城郜(見上)
幽丘(見上)
夷庚(西鉏吾曰今將崇諸侯之姦而披其地以塞夷庚杜註夷庚吳晉往來之要道臣謹按孔穎)
(達曰夷平也詩序云由庚萬物得由其道是以庚為道也此之以塞夷庚下云懼吳晉知謂塞吳晉)
(往來之道也蓋吳晉往來必由彭城故杜云然)
台谷靡角之谷(成十八年晉侯師于台谷以救宋遇楚師于靡角之谷杜註靡角宋)
(地矣臣謹按彭城之役晉楚遇于靡角之谷晉將遁雍子𤼵命于軍將戰行歸者而逸楚圍楚師)
(宵潰晉降彭城而歸諸宋以魚石歸然則靡角之谷即近彭城地也或云台谷晉地彭城在永城界)
(似誤)
虚朾(成十八年同盟于虚朾杜註地闕或云即宋之虚也)
吕留(襄元年楚子辛救鄭侵宋吕留杜註呂留二縣今屬彭城郡臣謹按杜云二縣今謂彭城郡)
(有呂縣留縣即宋之二邑也漢吕縣屬楚國後漢及晉皆屬彭城國宋屬彭城郡後魏因之隋廢泗)
(水至吕城積石為梁故稱吕梁今吕城東十里吕梁洪上有二城一曰雲夢一曰梁王雲夢即韓信)
(梁王即彭越也今吕梁城在徐州北五十里中河分司駐焉留秦置縣二世元年秦嘉立景駒為)
(楚王在留張良遇漢高于此因封留侯尋亦為留縣屬楚國後漢屬彭城國晉因之宋仍屬彭城郡)
(泰始中没于魏魏亦屬彭城郡水經注濟水過沛縣東北又東南過留縣北即春秋吕留也繁休伯)
(避地賦朝余𤼵乎泗洲夕宿于留鄉是也後齊廢隋復置屬徐州唐廢今為運道所經)
犬丘(襄元年鄭子然侵宋取犬丘杜註譙國酇縣東北有太丘城迂迴疑臣謹按太丘地不近鄭)
(故杜以為疑然是時楚方侵宋取吕留鄭蓋為楚取也漢為敬丘縣屬沛郡後漢曰太丘仍屬沛國)
(陳實為太丘長即此晉縣廢城存東晉初祖逖自蘆洲進屯太丘是也今有太丘集在歸德府永城)
(縣西北三十里與夏邑接界大河經此東北流入碭山境酇縣漢屬沛郡晉屬譙郡唐廢酇音嵯本)
(作□非蕭何所封也)
商丘(見卷首)
訾毋(襄十年楚伐宋師于訾毋圍宋門于桐門杜註訾毋宋地或曰在歸德府鹿邑縣境)
桐門(見前)
楊梁(襄十二年楚子囊秦庶長無地伐宋師于楊梁杜註梁國睢陽縣東有地名楊梁臣謹按後)
(漢志睢陽有楊梁聚水經注渙水逕穀熟城南又東逕楊亭北即春秋楊梁也京相璠曰宋地今曰)
(陽亭俗謂之緣城非矣今在歸德府城東南三十里)
合(襄十七年合左師志臣謹按彭城古蹟志徐州沛縣有合鄉應誤漢東海郡有合鄉縣東晉屬蘭)
(陵郡北齊省入嶧縣近志合鄉在嶧縣西北晉滅偪陽以封向戌亦在嶧縣境是就其初封益之也)
澤門(見前)
蒙門(見前)
商(見卷首)
鬼閻(昭二十年宋八公子之徒與華氏戰于鬼閻杜註潁川長平縣西北有閻亭臣謹按今陳州)
(西華縣西南有閻倉城即古閻亭也曹魏築城置倉于此因改今名長平漢縣北齊省今故城在陳)
(州東六十里)
南里(昭二十一年宋華亥向寧華定自陳入于宋南里以叛杜註南里宋城内里名臣謹按是年)
(𫝊華貙之臣張匄劫華遂以叛召亡人華向樂大心等禦諸横華氏居盧門以南里叛公子城大敗)
(華氏圍諸南里華貙犯師以出食于睢上乃復入二十二年華亥向寧華定自南里出奔楚南里為)
(城内近盧門地甚明穀梁𫝊曰宋之南鄙誤也)
橫(見上杜註梁睢陽縣南有横亭之臣謹按今歸德府西南有横城世謂光臣)
舊鄘(見前)
桑林之門(見前)
厨(昭二十一年厨人濮杜註濮宋厨邑大夫)
鴻口(昭二十一年齊師宋師敗吳師于鴻口杜註梁國睢陽縣東有鴻口亭臣謹按今歸德府東)
(有鴻口亭)
楊門
新里(昭二十一年敗華氏于新里杜註新里華氏所取邑)
赭丘(昭二十一年與華氏戰于赭丘杜註赭丘宋地臣謹按後漢志陳國長平縣有赭丘城長平)
(見前鬼閻)
曲棘(昭二十五年宋公卒于曲棘杜註陳留外黃城中有曲棘里宋地臣謹按後漢志外黃有曲)
(棘里外黃城在今杞縣)
老丘(定十五年鄭罕遠敗宋師于老丘杜註老丘宋地臣謹按今開封陳留縣北四十五里有老)
(丘城見陳留風俗傳)
蕖蒢(定十五年鄭伐宋齊侯衛侯次于蕖蒢謀救宋也臣謹按公羊作蘧蒢左𫝊一名蘧拏)
雍丘(哀九年宋皇瑗取宋師于雍丘杜註雍丘縣屬陳留臣謹按杞封雍丘杞遷東國地屬宋後)
(屬魏雍一作雝史記鄭世家繻公十五年韓景侯伐鄭取雍丘又秦蒙鷔拔魏雍丘秦二世二年沛)
(公項羽自定陶西略地破秦于雍丘曹參南攻雍丘擊李由軍破之漢置雍丘縣屬陳留郡晉屬陳)
(留國後魏置陽夏郡北齊因之隋初改置杞州尋廢州以縣屬梁郡唐初仍置杞州尋廢州以縣屬)
(汴州五代晉改為杞縣漢仍為雍丘宋因之金復為杞縣今因之)
城鉏(哀十一年衛太叔疾奔宋臣向魋納美珠焉與之城鉏杜註城鉏宋地臣謹按襄四年魏綘)
(曰昔有夏之方衰也后羿自鉏遷于窮石杜註鉏本國名即此城鉏也其後屬衛哀二十五年衛侯)
(出奔宋適城鉏杜註城鉏近宋邑二十六年衛悼公立以城鉏與越人出公在城鉏以弓問子貢是)
(也今大名府滑縣東十五里有鉏城見路史)
戶牖(哀十三年會于黃池吳人囚子服景伯而還及戶牖歸之杜註戶牖陳留外黃縣西北東昏城)
(是也臣謹按戸牖地秦屬陽武縣陳平陽武戶牖人漢因封為戶牖侯後置東昏縣屬陳留郡相)
(傳秦始皇東游至此昏霧四塞不能進因名三國魏廢縣為鎮宋改置東明縣金又改置蘭陽縣今)
(屬開封府東昏故城在蘭陽縣東北二十里有秦臺廢址存焉)
鞌(哀十四年宋向魋請以鞌易薄杜云鞌向魋邑)
逢澤(見孟諸)
曹(哀十四年宋向魋入于曹以叛杜註哀八年宋滅曹以為邑)
空澤連中空桐(哀二十六年宋景公遊于空澤卒于連中大尹興空澤之士千)
(甲奉公自空桐入如沃宮杜註空澤采邑連中館名梁國虞縣東南有空桐沃宫宋都内宮名臣)
(謹按後漢志梁國虞縣有空桐寰宇記虞城縣東三十里有空桐山元和志虞縣南五里有空桐亭)
(晉虞縣北齊省隋復置虞城縣今屬歸德府)
唐盂(見前盂)
陳
國於宛丘(史記陳胡公滿者帝舜之後也舜已崩傳禹天下而舜子商均為封國夏后之時或)
(失或續至于周武王克殷紂乃復求舜後封之于陳以奉帝舜祀襄二十五年子産曰昔虞閼父為)
(周陶正以服事我先王我先王賴其利器用也與其神明之後也庸以元女大姬配胡公而封諸陳)
(以備三恪杜註閼父舜後為武王陶正元女武王之女胡公閼父之子滿也周得天下封夏殷為二)
(王後又封舜後謂之恪并二王後為三國孔穎達曰樂記云武王克殷未及下車乃封黃帝之後于)
(薊封帝堯之後于祝封帝舜之後于陳下車而封夏后氏之後于杞投殷之後于宋郊特牲云天子)
(封二代之後猶尊賢也尊賢不過二代鄭玄以此謂杞宋為二王之後薊祝陳為三恪今杜說與此)
(異樂臣謹按呂氏春秋薊作鑄祝作黎韓詩外傳與記同史記則薊為祝祝為薊正相反大紀云)
(武王封祝薊陳以備三恪封夏後東樓公于杞紂子武庚于殷皆為上公是為二王之後蓋用鄭說)
(而小變之也再考微子之命云綂承先王修其禮物孔傳云言二王之後各修其典禮與時王並為)
(三綂詩振鷺序云二王之後來助祭也又有瞽篇云我客戾止永觀厥成鄭箋我客二王之後也皆)
(不與陳並列也且言備三恪必先有二國而後以陳備之今杞宋之封乃在下車之後陳先已封矣)
(安得反援杞宋而為三乎由是言之杜說絀矣陳之封地則在宛邱詩譜陳太皥伏羲氏之墟都于)
(宛丘之側其封域在禹貢豫州之東其地廣平無名山大澤西望外方東不及明諸武王妻媯滿太)
(姬太姬無子好巫覡禱祈鬼神歌舞之樂民俗化而為之班固曰太姬婦人尊貴好祭祀用史巫故)
(其俗巫鬼陳詩曰坎其擊鼓宛丘之下無冬無夏植其鷺羽又曰東門之枌宛丘之栩子仲之子婆)
(娑其下此其風也爾雅陳有宛丘毛𫝊四方高中央下曰宛丘隠三年衛莊公娶于陳曰厲媯始見)
(于傳杜註陳今陳國陳縣昭八年楚滅陳以穿封戍為陳公十三年楚復封陳獲麟後三年復滅陳)
(楚頃襄王徙都之號郢陳秦屬潁川郡陳勝于此自立號張楚漢置陳縣又置淮陽國治此後漢改)
(陳國晉屬梁國劉宋置陳郡于項縣省陳縣入之後魏因之隋復于故陳縣地置宛丘縣為陳州治)
(唐宋因之明初省附郭宛丘縣入州州城南三里有宛丘高二丈又州城内東北隅有池即詩所謂)
(東門之池也其再按史記舜為庶人時堯妻之二女居于潙汭後因為姓姓媯氏武王求舜後得)
(媯滿封之于陳誤也世本曰舜姓姚氏哀元年少康逃奔有虞為之庖正虞思于是妻之以二姚邑)
(諸綸杜註虞舜後諸侯思有虞君也虞君自以二女妻少康姚虞姓是也又昭八年史趙曰自幕至)
(于瞽瞍無違命舜重之以明德寘德于遂遂世守之及胡公不淫故周賜之姓使祀虞帝杜註幕舜)
(之先瞽瞍舜父從幕至瞽瞍間無違天命廢絶者遂舜後蓋殷之興存舜之後而封遂胡公遂之後)
(事周武王賜姓曰媯封諸陳紹舜後孔穎達曰虞思猶姓姚至胡公周賜姓為媯耳史遷妄也再)
(按孔潁達曰魯語幕能師顓頊者也有虞氏報焉孔晁曰幕能修道功不及祖德不及宗故每于歲)
(之大烝而祭焉謂之報明幕是舜先但不知去舜遠近也觀傳此文瞽瞍以前似有國土而尚書序)
(云虞舜側微孔安國云為庶人故微賤蓋瞽瞍始失國耳臣再按鄭語史伯曰有天地之大功者其)
(子孫必章虞幕能聽恊風以成樂物生者也夏禹能單平水土以品處庶類者也商契能和合五教)
(以保于百姓者也周棄能播殖百穀疏以衣食民人者也其後皆為王公侯伯幕之功德至於禹稷)
(契並稱又曰虞幕曰虞舜曰虞思一氏相傳其為有國明矣孔氏云至瞽瞍而失國殆不可易至韋)
(昭云虞幕即舜後虞思謬極)
前封虞(虞思傳見上杜註梁國有虞縣綸虞邑降孔穎達曰堯典有鰥在下曰虞舜又曰釐二)
(女于媯汭嬪于虞皇甫謐曰嬪于虞因以虞為氏虞今河東大陽縣西山上虞城是也然則舜有天)
(下之號曰虞本因河東大陽之虞及周之興封仲雍之後為虞國即彼地矣舜既禪禹禹封舜後為)
(諸侯未必封于河東虞地而梁國有虞縣疑是夏時虞國也戰國時為虞邑史記漢王敗于彭城還)
(軍碭西過梁地至虞是也漢置虞縣屬梁國晉因之後魏屬沛郡改曰蕭縣北齊省隋置虞城縣屬)
(宋川唐武德四年置東虞州州旋廢仍屬宋州五代梁屬輝州宋仍屬宋州金廢元復置屬東平路)
(後屬濟寧路明初屬歸德府嘉靖九年以水患徙今治故城在縣南三里又縣西三十五里有綸城)
(即夏時綸邑後漢志虞縣有綸城)
又封遂(莊十三年齊人滅遂杜註遂國在濟北蛇丘縣東北臣謹按十七年齊人殱于遂傳齊)
(滅遂使人戍之遂之遺民飲使者酒而殺之齊人殱焉穀梁曰遂微國襄三年晏子謂叔向曰箕伯)
(直柄虞遂伯戲其相胡公大姬已在齊矣杜註四人皆舜後胡公四人之後八年傳舜重之以明德)
(于寘寘遂杜以為殷所封孔穎達曰遂在直柄之後故曰殷封也傳又曰遂世守之知周時尚存特)
(微不克振耳胡公自以選建明德而封如夏後有越仍封杞也或難之曰商所封國至周猶有存焉)
(者乎曰奚但商封薛越夏所封也然則遂為舜後杜氏何以不言曰鑄為黃帝後厲為神農後焦為)
(堯後杜皆不言而後人言之蓋杜以過慎而略者多矣路史曰舜後封于遂為齊所滅是也今兖州)
(府寧陽縣西北十里有遂鄉)
濮(隠四年衛人殺州吁于濮杜註濮陳地水名永臣謹按水經潩水出河南密縣大騩山劉澄之初)
(記云濮水也注云是水首受谿水川渠雙引俱東注洧洧與之過沙枝流脉亂互相通稱是以春秋)
(昭九年遷城父人于陳以夷濮西田益之京相璠云以夷之濮西田益也杜預亦言以夷田在濮水)
(西者與城父人服虔曰濮水名也蓋與北濮迥别矣潩水又南逕鍾亭宛亭又南逕胡城今潁陰縣)
(也或曰濮在今陳州北境蓋即潩水之說)
焦夷(僖二十三年楚伐陳遂取焦夷杜註焦今譙縣也夷今譙郡城父縣二地皆陳邑臣謹按襄)
(元年晉以東諸侯之師伐陳遂侵楚焦夷即此蓋其時已屬楚矣焦本焦國武王封神農之後于焦)
(既屬楚改為譙秦置譙縣陳勝初起攻譙下之是也漢亦為譙縣屬沛郡後漢建武四年幸譙仍屬)
(沛國曹操生長于譙自言于譙東五十里築精舍欲春夏讀書秋冬射獵建安中往往治兵于譙以)
(擊孫權曹丕簒位改建五都譙其一也數如譙議南侵明帝睿亦常至焉晉仍為譙郡治永昌初陷)
(于石勒永和五年復歸于晉升平三年没子慕容燕太和四年桓温克譙晉末縣廢而譙城如故劉)
(宋亦置譙郡又僑置小黃縣為陳留郡治後魏因之隋初陳留郡廢大業三年改小黃為譙縣譙郡)
(治焉唐宋皆為亳州治間改郡置軍亦尋罷明初以附郭譙縣省入州今仍之夷城父見楚地)
壺丘(文九年楚侵陳克壺丘杜註壺丘陳邑或曰在今陳州南境)
厥貉(文十年楚子蔡侯次于厥貉杜註闕或曰在陳州項城界)
辰陵(宣十一年楚子陳侯鄭伯盟于辰陵穀梁作夷陵杜註潁川長平縣東南有辰亭臣謹按水)
(經注洧水逕茅城又東南逕辰亭俗謂之田城非也春秋盟于辰陵京相璠曰長平有故辰亭今此)
(城在長平西北而杜以為東南疑有誤長平漢縣屬汝南郡後漢屬陳國晉屬梁國今在陳州西六)
(十里)
栗門(宣十一年楚子入陳殺陳夏徵舒轘諸栗門杜註栗門陳城門)
鳴鹿(成十六年知武子以諸侯之師侵陳至于鳴鹿杜註陳國武平縣西南有鹿邑臣謹按陳鳴)
(鹿漢為蘄鄲縣地屬沛縣東漢析置武平縣屬陳國劉昭曰春秋侵陳鳴鹿即此晉因之後改屬梁)
(國魏屬陳留郡隋改為鹿邑縣屬陳州唐屬亳州中和三年宣武帥朱全忠與黃巢黨戰于鹿邑敗)
(之遂入據亳州宋以後因之明改屬歸德府古鹿邑城在縣西南宋白云在縣西十三里志云縣東)
(北有武平故城後漢置縣治此建安元年封曹操為武平侯此其食邑云)
大冥(哀六年吳伐陳楚昭王救陳攻大冥卒于城父杜註大冥陳地吳師所在或曰在今陳州項)
(城縣境)
蔡
國於上蔡(史記蔡叔度文王子武王弟武王克殷封叔鮮于管封叔度于蔡二人相紂子武庚)
(禄父治殷遺民武王崩成王少周公旦專王室管叔蔡叔疑周公之為不利于成王乃挾武庚以作)
(亂周公旦承成王命誅武庚殺管叔而放蔡叔蔡叔度既遷而死其子曰胡周公言于成王復封胡)
(于蔡此蔡國始封之說也書蔡仲之命曰惟周公位冢宰正百工羣叔流言乃致辟管叔于商囚蔡)
(叔于郭鄰以車七乘降霍叔于庶人三年不齒蔡仲克庸祗德周公以為卿士叔卒乃命諸王邦之)
(蔡王若曰小子胡惟爾率德改行克慎厥猷肆予命爾侯于東土定四年祝鮀曰管蔡啟商惎間王)
(室王于是乎殺管叔而蔡蔡叔以車七乘徒七十人其子蔡仲改行帥德周公舉之以為己卿士見)
(諸王而命之以蔡其命書云王曰胡無若爾考之違王命也蓋用蔡仲之命而小損益之孔安國書)
(傳云郭鄰中國之外地名管蔡國名明王之法誅父用子言至公周公圻内諸侯二卿治事叔之所)
(封圻内之蔡仲之所封淮汝之間圻内之蔡名已滅故取其名以名新國欲其戒之孔疏云周禮冢)
(宰以八則治都鄙建其長立其兩馬鄭皆云立卿兩人是畿内諸侯立二卿書言以仲為卿士左傳)
(言為己卿士是為周公圻内之卿士也仲封淮汝之間左傳有文叔封圻内其事不知所出又云蔡)
(蔡叔上蔡字素達反本作&KR1281;說文云&KR1281;散之也從米殺聲放散之義故訓為放隸書改作致失字體)
(隠四年陳蔡方睦于衛杜註蔡今汝南上蔡縣即孔傳所謂淮汝之間也史記世家漢地里志並云)
(叔度封上蔡孔疏别引杜預云武王封叔度于汝南上蔡至平侯徙新蔡昭侯徙居九江下蔡蓋釋)
(例之文穎達雖以汝南去京師遠不得在圻内為疑未有以易之也臣謹按管霍與蔡同時封號三)
(監管在河南霍在河東皆非圻内蔡不得獨為圻内霍叔降黜三年而復之名封不異于舊蔡豈必)
(獨異于舊乎周召初封圻内不過采邑封魯封燕乃為大國叔以罪廢其子乃更封大國無是理也)
(循是以推蔡亦祗應復其舊國孔傳所云存疑可也春秋時亦稱上蔡竹書紀年魏章帥師及鄭師)
(伐楚取上蔡亦謂之蔡陽秦昭襄三十三年客卿胡傷取魏蔡陽孔氏曰蔡城在蔡水之陽也漢因)
(置上蔡縣應劭曰以九江有下蔡故稱上蔡後漢安帝封鄧隲為侯邑晉仍屬汝南郡後魏為汝南)
(郡治隋初郡廢縣屬蔡州大業初改置汝陽縣而改武津縣為上蔡縣屬汝南郡唐屬蔡州宋因之)
(明屬汝寧府故蔡國城在縣西南十里輿地志云古蔡國在汝陽上蔡二縣界又上蔡縣東十里有)
(蔡國國再按史記蔡世家云周公舉胡以為魯卿士魯治于是周公言于成王復封之于蔡此誤)
(也孔穎達駁之云魯世家言成王封周公于魯周公不就封留佑成王則周公身不至魯安得使胡)
(為魯卿士馬遷之謬說耳)
遷於新蔡(昭十一年楚滅蔡使公子棄疾為蔡公十三年平王立復封蔡于是隠太子之子廬)
(歸于蔡是為平侯二十年蔡侯廬卒漢地里志新蔡縣蔡平侯徙此當在此時也然其事不見于經)
(傳惟釋例嘗言之漢置縣屬汝南郡光武封吳漢為侯邑曹魏分屬汝陰郡晉惠帝分立新蔡郡劉)
(宋因之蕭齊置北新蔡郡後魏仍為新蔡郡東魏兼置蔡州高齊州廢改為廣寧郡隋初又改為舒)
(州及廣寧縣尋改縣為汝縣大業初州廢復曰新蔡縣唐初仍置舒州于此貞觀初州廢縣屬豫州)
(後屬蔡州宋因之金屬息州元省入息州洪武四年復置改屬汝寧府今仍之宋忠云蔡仲胡居)
(下蔡誤)
又遷州來(哀元年楚子圍蔡蔡人男女以辨使疆于江汝之間而還蔡于是乎請遷于吳杜註)
(楚欲使蔡徙國于江水之北汝水之南楚既還蔡人更叛楚就吳二年吳洩庸如蔡納聘而稍納師)
(師畢入衆知之蔡侯告大夫殺公子駟以說哭而遷墓冬蔡遷于州來杜註元年蔡請遷于吳中悔)
(故因聘襲之將遷與先君辭故哭此昭侯遷國之事也州來即下蔡詳見楚邑宋忠云平侯遷下)
(蔡誤水孔穎達云服虔曰蔡使楚進疆于故江國與汝之間其意言蔡欲割地以賂楚也乃襄七)
(年申無宇曰文王作僕區之法所以封汝又哀十七年彭仲爽申俘也文王用為令尹封畛于汝是)
(文王時竟已至汝水不待此時進疆汝水也且江國汝水不可共文故杜不取其說)
莘(莊十年荆敗蔡師于莘杜註蔡地或曰在今汝寧府汝陽縣境)
桑隧(成六年晉師侵蔡楚公子申公子成以申息之師救蔡禦諸桑隧杜註汝南朗陵縣東有桑里)
(在上蔡東南府臣謹按朗陵漢縣屬汝南郡晉因之在今汝寧確山縣西南三十五里又縣東有)
(桑里亭)
郥陽(昭十九年楚子在蔡郥陽封人之女奔之生太子建蓋在今新蔡境)
邢
國於邢(史記成王封周公旦子靖淵為邢侯襄十二年傳曰凡蔣邢茅胙祭臨于周公之廟蓋魯)
(人聞諸國之喪各以族屬遠近臨之此為尤親也其地在河北殷祖乙遷都於邢世紀邢侯為紂三)
(公忠諫被誅即此隠五年石碏殺州吁衛人逆公子晉于邢始見于經五年曲沃莊伯以鄭人邢人)
(伐翼杜註邢國在廣平襄國縣閔元年狄伐邢齊人救邢二年齊桓公遷邢于夷儀僖元年齊師曹)
(師城邢十八年邢人狄人伐衛十九年衛人伐邢二十年齊人狄人盟于邢二十五年衛侯燬滅邢)
(成二年晉人以屈巫為邢大夫杜註晉邑蓋衛取邢地又入于晉也蔡聲子曰子靈奔晉晉人與之)
(邢以為謀主即此事昭四年司馬侯曰衛邢無難狄亦滅之十四年晉邢侯與雍子爭鄐田哀四年)
(齊國夏伐晉取邢任欒鄗諸邑既而邢復入于晉戰國為趙邑趙孝成王造檀臺以朝諸侯謂之信)
(都秦滅趙置信都縣秦末趙王歇都此項羽使張耳都之改為襄國蓋取趙襄子謚為名漢亦為襄)
(國縣屬趙國後漢因之晉屬廣平郡石勒改為建平城後趙錄石勒由石門進據襄國後擒劉曜盡)
(得關隴乃僭號建平大修城郭徙洛陽翁仲銅馬各二列于永豐門謂其城曰建平城冉閔滅趙劉)
(獻復稱帝于襄國晉永和八年閔攻滅顯毁其城是後襄國廢入任縣魏太和二十年復改置襄國)
(縣屬北廣平郡隋改為龍岡縣置邢州治焉龍岡者石趙佛圖澄掘地得死龍咒之騰空直上故以)
(為名歴唐宋間置郡軍旋廢大率皆曰邢州宋宣和二年改曰邢臺縣元屬順德府尋改路明復為)
(府今仍之古襄國城在府治西南北齊武平初有掘古冡得銅鼎受五六升銘曰邢侯夫人姜氏今)
(其冡猶在邢臺境)
夷儀(見上杜註夷儀邢地儀臣謹按夷儀公羊作陳儀衛人滅邢之後夷為衛地襄二十四年諸)
(侯會于夷儀將以伐齊水不克二十五年復會于夷儀以伐齊會莊公弑齊人請成晉許之是年衛)
(獻公在齊晉侯逆之將使衛與之夷儀秋衛侯入于夷儀杜註夷儀本邢地衛滅邢而為衛邑晉愍)
(衛衎失國使衛與之一邑二十六年衛侯衎復歸于衛左傳曰書復歸國納之也杜註本旨納之夷)
(儀今從夷儀入國嫌若晉所納故曰國納之按哀二十四年子貢對衛出公曰獻公孫于齊子鮮子)
(展為夷儀之盟而君入即此事也然二子盟國人于夷儀不見正傳當以此條推之又定九年齊伐)
(晉夷儀為衛討也十年晉伐衛報夷儀也則又為晉地蓋實衛之邊邑與齊皆連壤也杜佑通典龍)
(岡縣百五十里夷儀嶺即邢國所遷有夷儀城俗譌為隨宜城寰宇記夷儀山在邢州西北百五十)
(九里今順德府西百四十里有夷儀城聊再按劉昭曰聊城有夷儀聚後漢之初范升為城令保)
(于夷儀即此今在東昌府西南十二里)
聶北(見上杜註聶北邢地蓋臣謹按水經注聊城西二十五里有古聶邑即晏子所謂聊攝以西)
(也寰宇記聶城在博平縣西南二十五里今在東昌府西北)
春秋地名攷略卷十
