春秋地名攷略卷一
詹事府詹事高士竒撰
周
都洛邑王城(武王作邑于鎬京謂之宗周是為西都既革殷命謂周公曰我南望三塗北望)
(嶽鄙顧瞻有河粤瞻雒伊毋遠天室營周居于雒邑而後去蓋營之而未就也周公攝政之七年成)
(王在豐欲宅洛邑使召公先相宅召誥曰太保朝至于洛十宅厥既得卜則經營越三日庚戌太保)
(乃以庶殷攻位于洛汭越五日甲寅位成孔安國傳曰以衆殷之民治都邑之位于洛水北今河南)
(城也康誥曰周公初基作新大邑于東國洛四方民大和會史記曰成王使召公復營洛邑如武王)
(之意周公復卜申視卒營築居九鼎焉曰此天下之中四方入貢道里均即此周書作雒解周公立)
(城方千六百二十丈郛方七十二里南繫乎洛水北因乎郟山以為天下大凑平王東遷始居之以)
(其在豐鎬之東謂之東都鄭氏詩譜曰周東都畿内方六百里其封域在禹貢豫州太華外方之間)
(北得河陽漸冀州之南是也平王四十九年入春秋桓九年書紀季姜歸于京師公羊傳曰京師者)
(天子之居也京者何大也師者何衆也天子之居必以衆大稱之自此屢書至昭二十二年叔鞅如)
(京師皆指此亦謂之王城莊二十一年諸侯同伐王城殺王子頽僖十一年楊拒泉臯伊雒之戎入)
(王城二十五年襄王入于王城昭二十二年劉子單子以王猛入于王城二十三年王子朝入于王)
(城是也平王居東都後十一世至景王而王室亂庶長子朝與子猛爭立猛卒弟敬王丐立出居成)
(周而子朝居王城周人謂子朝曰西王敬王曰東王以成周在王城之東故也其後子朝奔楚敬王)
(遂居成周王城廢至赧王復居王城秦人遷之置三川郡漢為河南縣屬河南郡後漢晉屬河南尹)
(晉地道記河南城去洛城四十里建武二年遣馮異定關輔車駕送至河南晉永嘉五年劉聰遣呼)
(延晏等寇洛陽比至河南晉兵十二敗遂至洛陽隋大業元年擴其東偏十八里營為新都前直伊)
(闕之口後依邙山之塞東出瀍水之東西踰澗水之西洛水貫其中以象天漢横橋跨洛水曰天津)
(橋移洛陽縣並置城中為附郭唐亦曰東都外城周五十二里九十步光宅元年曰神都神龍元年)
(復曰東都武后號太初宫高宗嘗居以聽政宋曰西京河南府金廢京而府如故省河南縣入洛陽)
(元曰河南路明曰河南府治洛陽縣今仍之城即隋所營也其城内西偏即王城故址也再按郟)
(鄏即郟山也桓二年臧哀伯曰武王克商遷九鼎于雒邑杜注時但營雒邑未有都城至周公乃卒)
(營雒邑謂之王城宣三年王孫滿勞楚子曰成王定鼎于郟鄏杜注郟鄏今河南也武王遷之成王)
(定之昭二十六年王子朝告諸侯曰攜王奸命諸侯替之而建王嗣周遷郟鄏杜注攜王伯服王嗣)
(平王也後漢志東城門名鼎路門九鼎所從入也服虔云河南有鼎中觀云置九鼎者蓋郟鄏即王)
(城之别名矣亦謂之郟桓七年遷盟向之民于郟杜注郟王城也襄二十四年齊人城郟于是榖洛)
(鬭將毁王宫齊故為王城之國語晉文公既定襄王于郟是也今河南府西有郟鄏陌亦謂之郟山)
(圖經云郟山在郡西南迤邐至城北二里亦曰邙山)
遷於成周(周公使召公卜營王城并卜營成周以處殷之頑民蓋二役一時並成也洛誥周公)
(曰予惟乙卯朝至于洛師我卜河朔黎水我乃卜澗水東瀍水西惟洛食我又卜瀍水東亦惟洛食)
(孔安國傳曰我使人卜河北黎水上不吉又卜澗瀍之間南近洛吉今河南城也瀍水東今洛陽也)
(將定下都遷殷頑民故并卜之卜必先墨畫龜然後灼之兆順食墨韋昭曰成周在瀍水東王城在)
(瀍水西是也周初成周為二公分陜之地康王十二年王至于豐以成周之衆命畢公保釐東郊春)
(秋亦曰成周隱三年鄭祭足取成周之禾宣七年成周宣榭火杜注成周洛陽宣榭講武屋别在洛)
(陽者昭二十六年天王入于成周王子朝奔楚于是諸侯戍周三十二年經書城成周傳云王使富)
(辛與石張如晉請城成周曰昔成王合諸侯城成周以為東都崇文德焉今我欲徼福假靈于成王)
(修成周之城俾戍人無勤杜注子朝之亂其餘黨多在王城敬王畏之徙都成周成周狹小故請城)
(之蓋自是王定計居成周矣于是范獻子謂魏獻子曰與其戍周不如城之冬十月合諸侯之大夫)
(于狄泉尋盟且令城成周己丑士彌牟營城周計丈數揣高卑以效于劉子定元年孟懿子會城成)
(周庚寅栽宋仲幾不受功士彌牟執之歸于京師三旬而畢乃歸諸侯之戍此京師即成周也自是)
(至于春秋終凡言京師皆此矣定六年天王處于姑蕕避儋翩之亂七年王入于王城此王城似即)
(成周蓋敬王既定都後周人即謂之王城也帝王世紀城東西六里十步南北九里十步俗稱九六)
(城秦因周城而大之置宫闕于洛陽輿地志秦三川守治洛陽漢亦為河南郡治後漢都此規制益)
(以宏壮城十二門南宫至北宫相去七里華延㒞洛陽記曰洛陽城内宫殿臺觀府藏寺舍凡百一)
(萬一千二百一十九間雄據形勢張衡賦曰沂洛背河左伊右瀍西阻九阿東門于旋盟津達其後)
(大谷通其前廻行道于伊闕邪徑捷于轘轅是也曹丕簒位初居北宫晉武營雒大抵因之又築金)
(墉城于城内西北隅縣初名洛陽自東漢改洛為雒魏仍舊魚豢曰漢火德火忌水故去水而加佳)
(魏于行為土土水之牡也故除佳而加水晉仍為洛陽永嘉以後城郭宫殿大都蕪沒後魏孝文太)
(和十七年南廵為之流涕景明二年廣陽王嘉請築洛陽三百二十三坊從之三年修營甫成後元)
(顥入洛侯景燒金墉高觀宇文泰苦戰邙山城市又廢隋營新都并洛陽縣遷入都城其地遂虛今)
(故城在府東二十里有銅駝街在宫南旁有汶陽里再按僖二十九年盟于狄泉杜注翟泉城内)
(太倉西南池水也昭二十三年天王居于狄泉史記敬王元年晉人入敬王子朝自立敬王不得入)
(居澤蓋即此事賈逵曰澤邑名即狄泉也二十六年王始入于成周蓋此時狄泉與成周猶為兩地)
(至城成周後始合為一矣後漢書昭公三十二年合諸侯于狄泉以其地大成周之城皇甫謐曰敬)
(王徙居成周其地小不受王都故壊翟泉以廣之鄭氏曰狄泉本在下都城北時城成周乃繞狄泉)
(于城内皆是說也晉志永嘉元年有蒼鵝起步廣里地陷庾信哀江南賦出狄泉之蒼烏即此韋昭)
(曰翟泉周墓所在帝王世紀云景王葬于狄泉今東陽門内有大街北有太倉中有景王陵西南望)
(步廣里北眺翟泉二處相距遠近惟均戴延之西征記太子宫中有翟泉今乾無水再按杜氏曰)
(敬王居成周後考王封其弟揭于河南以續周公之官職是為河南桓公威烈王時桓公孫惠公又)
(封少子班于鞏以奉王于洛陽是為東周惠公蓋父子同諡也顯王二年韓魏即其所封分周為二)
(于是東西周同于列國顯王特寄居于東周而已赧王又遷西周而周乃亡蓋東西周之名前後凡)
(三變初言東西周者以鎬京對洛邑而言中間言東西周者以王城對成周而言最後言東西周則)
(以河南對鞏而言也)
始封於駘(史記周之先后稷封于邰詩毛萇傳邰姜嫄之國堯見天因邰而生后稷故國后稷)
(于邰昭九年襄王曰我自夏以后稷魏駘芮岐畢吾西土也杜注駘在始平武功縣所治釐城徐廣)
(曰今漦鄉在扶風蓋駘與邰之字同釐與漦之字同也秦孝公置漦縣漢初曺參攻漦是也後亦曰)
(漦縣屬右扶風後漢省入郿縣故志曰郿有漦亭武功亦漢縣後漢廢永元八年復置武功縣志云)
(武功舊治渭川南郿縣境後漢移治古漦城蓋西漢武功漦縣兩置至是始并為一漦初并郿後復)
(置則曰武功史所不載也晉屬始平郡後魏并入美陽縣太和十一年置武功郡于廢縣地後周天)
(和初築武功城以置軍士建德初省郡尋改置武功縣遷于今武功縣治唐置稷州治此亦以后稷)
(命名也旋廢今縣屬乾州古漦城在縣西南二十二里)
邑於豳(毛萇詩𫝊曰公劉居于邰遭夏人亂迫逐公劉公劉乃避中國之難遂平西戎而遷其邑)
(于豳蓋諸侯之從十有八國焉國語祭公謀父曰昔我先世后稷以服事虞夏及夏之衰也棄稷勿)
(務我先王不窋用失其官而自竄于戎翟之間韋昭注曰夏衰謂啟子太康也廢稷之官不復務農)
(不窋及夏而遷于邠西接戎北近狄史記曰不窋卒子鞠立鞠卒子公劉立公劉雖在戎狄之間復)
(修后稷之業公劉卒子慶節立國于豳諸文小異蓋豳邑經營數世而後成也左傳襄二十九年吳)
(公子札來聘為之歌豳杜注豳周之舊國在新平漆縣東北徐廣曰新平漆縣之東北有豳亭是也鄭氏)
(詩譜云豳今屬右扶風栒邑漢志栒邑有豳鄉後漢志同朱子詩注亦用之漢漆縣今在邠州西漢栒邑)
(縣今在三水縣東北二十五里三水縣在邠州東七十里漆縣栒邑漢皆屬右扶風晉皆屬新平郡本接)
(壤也公劉之詩言遷豳之事詳矣曰于京斯依毛氏曰京大衆所宜居之地也詩又曰既溥既長既景廼)
(岡毛氏曰公劉之居豳也既廣其地之東西復長其南北詩又曰夾其皇澗遡其過澗止旅乃密芮鞫之)
(即毛氏曰皇過皆澗名鄭氏曰水之内曰芮水之外曰鞫漢志芮水出汧縣韓詩芮鞫作芮阨蓋綿地甚)
(遠矣詩譜曰豳之封域在禹貢雍州岐山之北原隰之野今邠州東北有豳亭東五十里有豳谷三水縣)
(西二十里有古豳城皆是也文翔鳳豳谷考曰豳為九谷之總名不窋自竄戎翟之間為慶陽寧州公劉)
(城在邠州西似所謂京高丘也未入豳谷之隩公劉冢則在邠州三水之間)
又遷岐號曰周(詩綿之篇曰民之初生自土沮漆又曰古公亶父來朝走馬率西水滸至)
(于岐下毛傳公劉遷於豳至沮漆之地古公豳公也古公居豳狄人侵之去豳踰梁山邑于岐山之)
(下天作篇云天作高山大王荒之毛傳荒大也鄭箋高山岐山也太王自豳徙焉則能尊大之此太)
(王遷岐之說也左傳昭四年椒舉曰成有岐陽之蒐杜注成王歸自奄大蒐于岐山之陽岐山在扶)
(風美陽西北昭九年魏駘芮岐畢注亦同前漢志美陽縣岐山在西北中水鄉大王所居也此杜所)
(本矣漢美陽縣在今武功縣境今岐山縣正在武功之西北彼時未有縣故岐山在其境内也後周)
(置岐山縣于今長武境歷隋唐四遷而後定于今治乃始有岐山縣矣今岐山在縣東北十里山有)
(兩岐故名禹貢導岍及岐又荆岐既旅國語周之興也鸑鷟鳴于岐山吕氏春秋岐山九山之一也)
(河圖岐山在崑崙東南為地乳地志岐山亦名天柱山其峰高峻若柱然唐六典關内名山曰岐山)
(俗名鳳凰堆山之南有周原詩曰周原膴膴堇荼如飴鄭箋廣平曰原地在岐山之南膴膴然肥美)
(其所生菜雖性苦者亦甘如飴也周之國號蓋因乎此皇甫謐曰邑于周地故改國號曰周是也原)
(又東北則太王之都在焉所謂岐陽也閟宫篇曰后稷之孫實惟太王居岐之陽實始翦商是也鄭)
(氏曰文王始謀遷居定天下亦即在此皇矣篇曰度其鮮原居岐之陽在渭之將萬邦之方下民之)
(王是也其後成王為岐陽之蒐宣王亦大獵岐陽蓋亦因省視宗國遂會衆以講武耳東漢建初七)
(年幸岐山西魏大綂十三年宇文泰從魏主狩岐陽唐貞觀七年于其地置岐陽縣十六年校獵于)
(岐陽二十二年縣廢永徽五年復置元和二年又廢宋為岐陽鎮今在縣東北五十里周原東西横)
(亘肥美寬平在縣東北四十里寰再按括地志云美陽城亦曰太王城亦曰周城宇記云周城一)
(名美陽皆誤也後漢周城在美陽西北水經注岐水逕周城南歷周原其北則中水鄉成周聚又東)
(合姜水逕美陽之中亭川又東逕美陽故城注雍入渭據此則周城美陽畫然二地矣周城即指岐)
(陽今岐陽鎮在岐山縣之東境與武功之美陽相去甚遠中間尚隔扶風一縣漢時美陽之境甚廣)
(扶風正為美陽地故岐亦得在其西北耳安得混為一地乎杜佑通典云美陽治中水鄉城西即中)
(亭川尤繆蓋中水鄉與周城本相近故班固即以為太王邑理可通矣隋志魏有周城縣後周廢今)
(不知其處與此無涉王褘周公廟記曰周城今為岐陽鎮遺址猶存廣袤七八里四圍皆深溝南有)
(周原然則周城周原固確有其地無容混指矣雍再按隱六年周桓公言于王杜注周采地扶風)
(縣東北有周城按此周城與前又别蓋周公初封之邑也鄭氏詩譜曰周公封魯死諡曰文公召公)
(封燕死諡曰康公元子世之其次子亦世守采邑在王官春秋時周公召公是也即其說矣孔穎達)
(曰春秋周召二公别于東都受采考王封弟揭于河南以續周公之官職蓋亦即受其采地今則不)
(可考杜預但據始封言之耳魏收志雍縣有故周城括地志周公城在岐山縣北九里今岐山縣有)
(周公邸周公廟知此周城亦在其境也雍縣即今鳳翔府治今岐山縣在府東五十里其東境漢屬)
(美陽其縣城及縣之西境漢屬雍縣雍縣漢屬扶風郡晉仍之)
作都于酆(通鑑前編殷紂十九祀西伯伐崇作豐邑徙都之詩曰既伐于崇作邑于豐是也或)
(謂殷為崇侯虎國文王伐之以作邑詩又曰豐水東注維禹之績四方攸同皇王惟辟鄭氏云堯時)
(豐水汎濫為害禹治之使入渭文王武王作邑于其旁豐邑在豐水之東鎬京在豐水之西豐鎬相)
(去蓋二十五里昭四年椒舉曰康有酆宫之朝杜注酆在始平鄠縣東有靈臺康王于是朝諸侯張)
(楫曰灃水源出鄠南山豐谷東北流經長安城西又北至咸陽縣境入渭禹貢灃水攸同老子灃水)
(出深十丈而不受塵垢即此也括地志鄠縣東三十五里有豐宫蓋近豐水之源也武王既克紂來)
(自商則至于豐成王將宅洛邑則至于豐成王黜殷命滅淮夷則還歸在豐康王命畢公則至于豐)
(孔穎達曰文王居豐武王未遷之時于豐立文王之廟遷都而廟不毁故大事必以告也傳所云酆)
(宫之朝亦此類矣今鄠縣南五里有酆城詩曰考卜惟王宅是鎬京此武王營鎬之事國語内史過)
(曰周之衰杜伯射王于鄗韋昭注鄗鎬京也水經注渭水與豐水會于短隂山水上舊有便門橋又)
(東北與鎬水合水上承鎬池于昆明池北周武王之所都也自漢武帝穿昆明池基搆淪褫無復可)
(考鄗水又北流與滮池合詩所謂滮池北流浸彼稻田也又北逕靈臺西又逕阿房宫前合于渭唐)
(十道志鎬池在長安城西昆明池北即周故都秦始皇時鎬京故址毁唐貞觀中并鎬池入昆明池)
(今昆明池又涸為民田而鎬京故址益不可問程大昌曰昆明鑿而鎬都為池隋苑立而漢京為苑)
(蓋其來久矣志云鎬池在咸陽縣西南二十五里)
祭(隱元年祭伯來杜注祭國伯爵周公第五子所封地在東周畿内後漢志中牟有蔡亭蔡與祭通今)
(在開封府鄭州東北一十五里)
凡(隱七年天王使凡伯來聘杜注汲郡共縣東南有凡城臣謹按後漢志共縣有汎亭周凡伯國今)
(衛輝府輝縣西南二十二里有凡城)
瓦屋(隱八年宋公齊侯衛侯盟于瓦屋杜注周地不臣謹按𫝊稱會于温盟于瓦屋瓦屋距溫當)
(遠故杜注言周地也或言東昌府濮州觀城縣四十里有瓦屋城即三國會處去溫甚遠不可從)
鄔(隱十一年王取鄔劉蒍邘之田于鄭杜注鄔劉二邑在河南緱氏縣西南有鄔聚西北有劉亭蒍邘)
(鄭邑在臣謹按鄔有二後漢書緱氏有鄔聚即此也今偃師縣西南晉司馬彌牟為鄔大夫在汾)
(州介休東北)
劉(見上注臣謹按漢志緱氏有劉聚周大夫劉子邑水經劉水出半石山西北流經劉聚聚三面臨)
(澗在緱氏西南謂之劉澗西北注合水合水入于洛今緱氏故城在偃師縣西南五十里劉子始封)
(為匡王少子劉康公襄十五年劉夏逆王后于齊昭二十二年子朝之亂劉蚠單旗夾輔王室至貞)
(定王而絶括地志曰劉聚即劉累故城似誤)
蔿(見上食東周大夫子國之邑謂之蔿國)
邘(見上紂臣謹按邘地後屬晉後漢書野王縣有邘城即三公鄂侯之所居也鄂一作邘武王以封)
(其子水經注邘水出太行之阜山南流逕邘城西故邘關也京相璠曰野王西北三十里有故邘城)
(漢武帝封李壽為侯國今在懷慶府城北三十里有邘臺村野王今河内懷慶附郭邑也)
溫(王與鄭人蘇忿生之田溫原絺樊隰郕攢茅向盟州陘隤懷杜注蘇忿生周武王司寇蘇公也溫今)
(溫縣曰臣謹按僖十年經書狄滅溫溫子奔衛左傳則狄滅溫蘇子奔衛杜注司寇蘇公之後國)
(于溫故曰溫子一國二名且經傳異辭後人因以叢疑鄭樵曰蘇已姓國顓頊裔封于蘇鄴西蘇城)
(是也羅泌曰蘇已姓國懷之武德有古蘇城在濟原西北二里孟之溫縣西南三十里有古溫城為)
(蘇忿生之邑直判蘇溫為二國顯與經傳相戾王氏巵言王與鄭以蘇田十二溫居一焉則始封于)
(蘇而溫特為蘇田耳其後遂以為國斯言諒矣蓋東遷後蘇氏已絶封故田歸王室第觀王與鄭田)
(時特稱其祖父之名即可見矣其後子頽作難因蘇氏復見于經蓋續封而居溫故見滅于狄遂稱)
(溫子也溫滅之後地復歸王更以賜晉至文公十年女栗之盟復見蘇子再絶再續仍就初封尋其)
(蹤跡了了可見至于蘇城之說鄭羅又異鄴似太遠懷為較近武德漢縣漢志沇水東南至武德入)
(河沇流為濟故有濟原之名度其地在今武陟縣東亦可通也然則羅氏所謂懷之蘇即忿生之初)
(封也所謂孟之溫即續封而尋滅者也原非二國第緣文義少滯遂如乖異耳再按晉受溫邑以)
(狐溱為溫大夫襄公以予陽處父景公以予郤至平公以賜宋樂大心韓宣子以州田易得之中間)
(又嘗屬趙氏故趙文子曰溫吾縣也戰國時屬魏史記魏世家昭王十年齊滅宋宋王死我溫安釐)
(王十年秦軍大梁下予秦溫以和漢于此置溫縣屬河内郡後漢書濟水之所出王莽時大旱枯絶)
(東魏屬武德郡北齊廢隋復置屬懷州唐徙治于李城即今溫縣治也古溫城在縣西南三十里李)
(城者戰國時秦攻趙邯鄲李同帥其徒赴秦軍秦軍退同死封其父為李侯此為封邑也然則溫地)
(乃趙魏分界之處耶)
原(見上杜注沁水縣西北有原城也臣謹按富辰曰原為文昭蓋絶封而地歸于王晉受原不服伐)
(之後趙衰為原大夫故趙同為原屏水經注濟有二源東源出原城今孟州西北九里有古原城路)
(史曰帝杼即位居原即其地也後改為軹即聶政所居後漢志軹縣有原鄉通典原邑在濟源縣西)
(今濟源縣西北十五里有原鄉)
絺(見上杜注在野王縣西南俗後漢志波有絺城今在懷慶府城西南三十里呼絺城一名付逯城)
(括地志故絺城在河内縣西三十二里)
樊(見上杜注一名陽樊野王縣西南有陽城曰臣謹按僖二十五年晉侯次于陽樊晉語倉葛陽人)
(有樊仲之官守服虔曰陽城樊仲山父所居故名陽樊後漢志修武縣有樊陽田今濟源縣東南三)
(十八里有古陽城一名皮子城縣再按仲山甫為宣王卿士食采于今西安咸寧之樊鄉東遷後)
(子孫再封于河北莊公二十九年樊皮叛王三十年虢公入樊執樊仲皮其後遷無終為陽氏)
隰郕(見上杜注在懷縣西南覆今懷慶府城西三十里有期城即其地一名背村水經注曰湛水)
(出河内軹縣西北之湛溪自向城東南逕湛城時人又呼曰隰城谿曰隰澗後漢志河陽有湛城是)
(也)
攢茅(見上杜注在修武縣北垣京相璠曰河内修武縣北有故隤城謂之皮方四百步實中高八)
(丈際陂水之北隔水十五里有蘭丘得皮垣之半去蘭丘十里又有一丘際陂世謂之勑丘方五百)
(步與皮垣相類即古攢茅也徐廣曰修武有茅亭今修武縣西北二十里有攢城括地志云攢茅在)
(獲嘉東北二十五里今屬衛輝府二說異今懷慶府修武縣西北二十里有大陸村即其地)
向(見上杜注軹縣西有地名向上軹水經注天漿水出軹睪向城北闞駰十三州志縣南山西曲有)
(故向城竹書曰鄭侯使韓辰歸晉陽及向二月城陽向更名陽為河雍向為高平即是城也括地志)
(高平故城在河陽縣西北四十里今懷慶府濟源縣西南有向城即周向國)
盟(見上杜注今盟津謂臣謹按武王會諸侯于盟津即此也地後歸晉之河陽僖二十年天王狩于)
(河陽是也後屬魏史記趙惠文王十一年董叔與魏氏伐宋得河陽漢置河陽縣屬河内郡晉魏因)
(之北齊置河陽關周滅齊仍為重鎮隋置河陽宫唐仍曰河陽縣會昌中置孟州于此元豐志云懷)
(州南至河陽七十里河陽東南至河隂一百六十二里金大定中城為河水所壞築城徙治明改州)
(為縣即今治也古河陽城在縣西南三十里)
州(見上杜注今州邑稱臣謹按周之州邑是時予鄭後又屬晉初為郤邑後為欒豹之邑昭三年晉)
(人以賜鄭豐施七年子産歸州田于韓宣子宣子更以賜宋樂大心後宣子自徙居之漢置州縣屬)
(河内郡晉因之後魏置武德郡改縣曰邢丘屬懷州大業初又改曰安昌唐武德二年改曰武德置)
(北義州後廢州縣仍屬懷州宋熙寧中省縣為武德鎮其地在懷慶府東南五十里)
陘(見上杜注地闕一臣謹按輿地志太行陘在懷慶府西北三十里名丹陘連山中斷曰陘太行首)
(始河内北至幽州中有八陘此其一也)
隤(見上杜注在修武縣北後漢志有隤城今同)
懷(見上杜注今懷縣趙臣謹按懷後屬晉宣六年赤狄伐晉圍懷史記成侯四年魏敗我懷又魏安)
(釐王四年秦拔我懷竹書紀年秦師伐鄭次于懷漢置懷縣為河内郡治晉魏仍之東魏于此置武)
(德郡北齊廢隋開皇十六年于其地置武陟縣屬殷州今武陟縣西南十一里有懷城)
夷(莊十年晉武公伐夷杜注周大夫詭諸采邑未詳)
酒泉(莊二十一年虢公為王宫于玤王與之酒泉杜注周邑同州澄城縣有溫泉西注于洛又有)
(甘泉出匱谷中造酒尤美名曰酒泉蓋虢地跨河東西)
伊川(僖二十二年辛有適伊川杜注周地山臣謹按伊源有二水經注伊水出南陽蔓渠逕陸渾)
(縣三塗山下合涓水以東注虢略其地即有莘氏女採桑伊川得嬰兒于伊川為伊尹又辛有過伊)
(川見被髮而野祭者也後漢書伊水出盧氏括地志伊水出盧氏巒山近志伊川出盧氏悶頓嶺東)
(流經嵩縣洛陽偃師入洛水蓋原有二水合流諸家各言所見是以不同耳)
召(僖二十四年富辰曰召穆公思周德之不類傳臣謹按召康公邑史記謂召公奭與周同姓左召)
(穆公糾合宗族於成周而作詩曰凡今之人莫如兄弟此召公與周同族之証詩譜曰文王受命作)
(邑於豐乃分岐邦周召之地為周公旦召公奭采地受封最先武王克商元子國燕次子仍食召邑)
(扶風郡雍縣南有召亭即其地也皇甫謐有召康公為文王庶子之說或别有本但考文昭十六中)
(無燕國當以史記之說為正春秋所書召伯乃東遷後别受采邑在今絳州垣曲縣之召原後漢志)
(河東垣縣有召亭太平寰宇記召原在王屋山下古今地名云王屋山状如垣故以名縣元魏以其)
(地為長平縣屬邵州後周武平元年改為王屋縣隋屬邵州唐初為邵伯縣宋為垣曲王屋兩縣皆)
(召原地今為垣曲縣宋白曰垣縣東六十里有召原)
甘(僖二十四年甘昭公有寵于惠后杜注王子帶食邑河南縣西南有甘水後漢志河南有甘城水)
(經甘水出宜陽縣鹿蹄山東北至河南縣北入洛鄭注河南城西二十五里有故甘城俗曰鑒城在)
(甘水東十里)
坎欿(王遂出及坎欿杜注周地在河南鞏縣東水地道記在縣南京相璠曰鞏地名坎欿在洞東)
(司馬彪曰鞏東欿聚地道記在南)
毛(毛文王子毛伯明封地僖二十四年狄伐周獲毛伯)
隰城(僖二十五年殺太叔于隰城即隰郕見前)
翟泉(見成周)
榮(文五年王使榮叔歸含且賵杜注榮采地未詳恐即榮錡氏也見後)
暴(文八年公子遂及雒戎盟于暴杜注鄭地蘇臣謹按詩何人斯刺暴公也暴公為卿士而譖公故)
(蘇公作是詩以絶之曰伊誰云從維暴之云世本曰暴辛公作塤周圻内國路史曰暴辛公采地一)
(曰暴隧鄭箋謂周圻内無暴者失之)
邥垂(文十七年甘&KR0870;敗戎于邥垂杜注垂亭在新城縣北水經注伊水會厭澗水逕邥垂亭服虔)
(曰邥垂在高都南後漢志新城有高都城今為汝州伊陽縣地)
郟鄏(見王城)
鄄(成十一年周公楚怒而出盟于鄄而入杜注周邑)
鄇田(成十一年郤至與周爭鄇田杜注溫别邑河内懷縣西南有鄇人亭今在懷慶府武陟縣)
檀(蘇忿生與檀伯達俱封于河杜注河内今在河南懷慶府)
溴梁(襄十六年會于溴梁杜注溴水出河内軹縣東南至溫入河臣謹接爾雅梁莫大于溴梁溴)
(梁水堤也溴水一出陽城西南山一出陽城南溪與瀧水會又東南至溫縣入河晉永康二年成都)
(王穎起兵鄴城與趙王倫將孫會戰于溴水會敗走穎遂長驅濟河又隋仁壽末漢王諒起兵幷州)
(其將余公理與隋將史祥戰于溴水為祥所敗今溴水源在濟源縣西北原山勲掌谷俗呼白澗水)
轘轅(襄二十一年使候出諸轘轅杜注轘轅關在緱氏縣東南後漢志險道名輿地志其阪有十)
(二曲道將去復還故名一云九十二曲曹參下轘轅緱氏絶河梁擊趙賁軍破之漢于此置關括地)
(志轘轅關在緱氏縣東南四十里今河南府鞏縣西南七十里有轘轅山)
豳(見前)
平畤(襄三十年成愆奔平畤杜注周邑未詳)
雒汭(昭元年趙孟館于雒汭杜注洛水在河南鞏縣南水曲流為汭後漢書鞏縣注夏太康五弟)
(須于洛汭在縣東北三十里山海經陽虛之山臨于玄扈之水是為洛汭河圖玉版倉頡登陽虛臨)
(于洛汭之水水經注洛水入河之處清濁異流亦名什谷張儀說秦王曰下兵三川塞什谷之口是)
(也史記音義鞏縣有鄩谷水為什谷隋于此置洛口倉謂洛水東逕洛汭北對瑯琊渚入河謂之洛)
(口今在河南府鞏縣)
三塗(昭四年司馬侯曰四嶽三塗陽城太室九州之險杜注三塗在河南陸渾縣南林注山名大行)
(轘轅殽黽也立臣謹按水經注曰伊水歷崖口山翼崖深高壁如闕伊水穿峽北流即古三塗山)
(武王所南望三塗者也又金志嵩縣有三塗山服虔以三塗為道春秋晉伐陸渾有事于三塗即知)
(是山明矣林注亦非)
陽城(見上杜注在陽城縣地三臣謹按此陽城山也在今河南府登封縣北十八里俗名車嶺山)
(亦名馬嶺山晉建興末劉聰將劉雅生攻洛陽守將趙固奔陽城山是也周于其地置潁邑昭元年)
(天王使劉定公勞趙孟于潁杜注潁水出陽城縣九年晉梁丙張趯率隂戎伐潁杜注周邑是也戰)
(國鄭有陽城疑即潁所改矣史記鄭君乙十一年韓伐鄭取陽城秦亦為陽城縣陳勝陽城人也二)
(世三年沛公自洛陽東還至陽城漢二年使韓王信擊鄭昌于陽城昌降遂置陽城縣屬潁川郡晉)
(仍之屬河南郡後魏置陽城郡隋置嵩州不久皆罷唐屬洛州五代周省入登封縣志云城中有測)
(景臺周公定此地為土中立圭測景漢唐因之)
太室(見上杜注在河南陽城縣西南林注即中嶽嵩高山也漢志武帝置崇高縣以奉太室山是)
(為中嶽詩譜即禹貢外方山也東觀記靈帝使棠溪禱雨因其請復稱嵩高山夏之興也有神見于)
(嵩山即此戴延之曰嵩山三十六峰東曰太室西曰少室嵩高其總名也括地志嵩高山在陽城縣)
(西北二十三里今在登封縣北一十里)
景亳(湯有景亳之命杜注河南鞏縣西有湯亭或言亳即偃師臣謹按輿地志偃師縣南二十里)
(有景山詩景員維河即此景亳謂在偃師者得之或以蒙之北亳為景亳誤矣今偃師鞏縣俱屬河)
(南府)
孟津(武有孟津之會即盟津見前)
岐陽(見前)
酆宫(見前)
閻(昭九年周甘人與閻嘉爭閻田杜注閻嘉晉閻縣大夫臣謹按路史曰伯鹵之孫仲奕武王封之)
(閻一曰昭王少子生而手有文曰閻康王封之閻城一曰唐叔後成公子懿采于閻晉滅之俱不盡)
(合晉滅仲奕之封以賜公子奕耳其地未詳所在第據甘在河南城西則閻亦畿内地此時晉雖歸)
(周至定六年晉閻沒戍周則復取之矣)
駘(見前)
郊(昭十二年絞奔郊杜注周邑)
甘鹿(昭十七年陸渾衆奔甘鹿杜注周地甘臣謹按河南府宜陽縣有鹿蹄山甘水所出鹿疑以)
(此得名)
北山(昭二十二年王田于北山杜注北芒也也芒山一作邙山一名平遙山亦郟山之别名魏文)
(帝欲平北邙山令登臺便見孟津辛毗諫曰若九河盛溢丘陵皆夷何以禦之乃止宇文泰攻河橋)
(據北邙為陳李密攻王世充自引精兵出偃師阻北邙以待之蓋洛陽形勝地也今在河南府城北)
(十里山連偃師孟津鞏三縣綿亘四百里東漢諸陵及唐守諸名臣墓多在此)
榮錡氏(周景王崩于榮錡氏杜注河南鞏縣西有榮錡澗今同)
要餞(昭二十二年子朝帥要餞之甲以逐劉子杜注周二邑水經注畛水出新安縣青要山今謂)
(之彊山山海絰青要之山畛水出焉新唐書河南郡諸府有餞濟)
揚(劉子奔揚杜注周邑采揚雄傳曰其先出自有周伯僑者以支庶初食于晉之揚因氏焉揚在河)
(汾之間路史曰宣王子曰尚父幽王封之曰揚侯其地平陽揚氏縣漢之河東縣也)
領(樊頃子追單子及領杜注地名)
京(子朝奔京當即京索之京在今開封府滎陽縣見鄭國京城潞安平遙縣東七里有京陵城周宣王)
(北伐時所築或云即此京也按此時地已入晉非是)
皇(王猛居于皇杜注河南鞏縣西南有黃亭又後漢志有湟水即皇也水經注雒水合于谿泉東濁)
(水注之古湟水也京相璠曰訾城北二里有黃城今在鞏縣西北)
圃車(王如平畤遂如圃車圃車周地)
前城(司徒醜以王師敗績於前城杜注子朝所得邑臣謹按後漢志雒陽西南有前亭為泉戎所)
(居服虔曰前讀為泉即泉戎地在伊闕南水經注伊水自新城又北徑前亭西即傳之前城也京相)
(璠曰在今洛陽西南五十里伊闕外僖十一年楊拒泉臯伊洛之戎同伐京師所謂泉臯即泉戎也)
(又故洛城西有戎城則伊洛之戎也)
東圉(單氏伐東圉杜注洛陽東南有圉鄉路史周地有東西圉東圉即圉鄉也)
社(前城人敗陸渾于社杜注周地五臣謹按黃河西自偃師界至鞏縣洛水入之有社渡又為五社)
(津光武帝幸懷遣耿弇等軍五社津備滎陽以東即此)
隂(晉籍談軍于隂平臣謹按杜佑曰唐河清縣左傳所云晉隂也漢隂縣地晉及後魏為河隂縣地)
(隋省河隂縣唐武德二年置大基縣屬懷州八年省後復置改曰河清會昌三年改置孟州後州廢)
(縣仍屬河南府宋移治于白坡鎮金人移治于河南岸改曰孟津縣即今河南府孟津縣治也其唐)
(初河清古城在今孟縣西南五十里)
侯氏(荀躒軍于侯氏杜注周地有臣謹按侯氏疑即緱氏偃師縣東南二十里廢緱氏城後漢建)
(武九年上幸緱氏登轘轅是也又南十里為緱氏山即王子晉學道處)
谿泉(賈辛軍于谿泉杜注鞏縣西南有明谿泉今屬河南府水經注洛水又東明樂泉注之世謂五)
(道泉即古明谿泉也)
氾(王師軍于汜于解于任人杜注王師分在三邑也臣謹按氾地有四此王師軍于氾蓋成臯之汜)
(漢四年漢挑戰成臯大司馬咎渡兵氾水漢大破楚軍大司馬咎長史欣皆自剄氾水上臣瓚曰成)
(臯城東氾水是也師古取之漢成臯縣屬河南郡隋改曰氾水唐初析置成臯貞觀中省入汜水至)
(今因之本屬鄭地王時駐軍于此至于僖二十四年王適鄭處于氾即今襄城縣僖三十年晉秦圍)
(鄭秦軍氾南在中牟縣南皆非此氾詳見鄭地又漢高祖即位于汜水之陽則在定陶屬濟隂郡叔)
(孫通傳曰漢王已并天下諸侯共尊為皇帝于定陶乃其證也曹咎自剄氾水條張晏注曰氾水在)
(濟隂界乃誤以為定陶之汜也如淳引左傳鄙在鄭地汜乃誤以為襄城之汜也師古並加駁正良)
(是後漢志成臯有氾水乃襄王出居處亦誤也成臯襄城中牟之氾讀曰凡鄉人呼之曰祀定陶之)
(汜音敷劒反音聲各别字畫亦有微分也)
解(見上杜注洛陽西南有大解小解解後漢書洛陽大解城洛陽故城之西南又有小國策蘇代謂)
(向壽曰公與楚解口地封小令尹以杜陽解口即兩解城也)
任人(見上)
京楚(王師軍于京楚)
鄩(昭二十三年郊鄩潰杜注河南鞏縣西南有地名鄩中郊鄩二邑皆子朝所得臣謹按後漢志有)
(尋谷水史記張儀下兵三川塞什谷之口徐廣曰即鄩邑京相璠曰今鞏洛渡北有鄩谷水東入洛)
(謂之下潯亦謂之北潯是即杜氏所本也蓋古有上潯下潯南潯北潯之名括地志故鄩城在鞏縣)
(西南五十八里輿地志偃師東北十四里有鄩溪是又鄩之支流耳或謂即夏之斟鄩誤斟鄩在北)
(海郡平壽縣)
平隂(昭二十三年晉師在平隂杜注今河隂縣乘臣謹按平隂古為津濟處陳平降漢王使參監)
(諸將南渡平隂津至洛陽是也後置平隂縣屬河南郡武帝封劉遂為侯邑十三州志縣在平津大)
(河之間故名魏文帝改曰河隂晉因之永嘉五年傅祗建行臺于河隂後魏太和二十年營方澤于)
(河隂東魏分置河隂郡于此隋初郡縣并廢王世充復置武德初又廢今故城在孟津縣東一里舊)
(志云在洛陽城東北五十里若今河隂縣乃唐開元二十年割汜水滎澤二縣地所置非晉時舊縣)
(也)
澤邑(王師在澤邑賈逵曰澤即翟泉也見前)
狄泉(即翟泉見前)
訾(昭二十三年單子取訾杜注訾在河南鞏縣西南臣謹按路史曰訾有二西訾在洛東訾在鞏單)
(子所取蓋西訾也二十四年河津人得王子朝用于河之寶珪隂不佞拘之王定而獻與之東訾二)
(十七年尹文公焚東訾始為鞏縣之訾杜氏誤以二訾為一故兩注無異辭也後漢志鞏有東訾聚)
(今名訾城水經注洛水東逕訾城北潯水及東羅水注之晉石勒攻趙出于訾鞏之間皆言東訾章)
(懷注後漢書即引杜注如果二訾為一傳文東字不亦贅乎)
墻人(劉子取墻人直人墻一作嗇路史曰嗇廧也今新安縣東北有白墻村金水發源處)
直人(見上杜注子朝邑直伯柄國)
尹(王入于尹杜注尹氏之邑今山西汾州有尹吉甫墓即古尹城也)
阪道(單子從阪道未詳轅臣謹按偃師東南有鄂里阪鞏縣東南有轘阪宜陽東南有九曲阪未)
(詳孰是)
尹道(劉子從尹道當即入尹之道)
左巷(子朝次于左巷杜注近東城)
唐(尹辛敗劉師于唐杜注周邑後漢志有唐聚在今河南府洛陽縣)
西闈(尹辛取西闈杜注周地未詳西臣謹按有東圉即有西圉西闈當是圉之訛)
蒯(尹辛攻蒯杜注河南縣西南蒯鄉是也縣晉地道記曰河南縣西南有蒯亭今在洛陽西南)
三川(昭二十三年萇弘曰周之亡也三川震杜注涇渭洛水也渭河在今陜西西安府城北五十)
(里出臨洮府渭源縣界鳥鼠山西北谷東流經盩厔興平咸陽渭南至華隂縣入黃河涇河𤼵源平)
(凉府界岍頭山經邠州醴泉涇陽至高陵縣入渭洛水出慶陽府北經上郡雕陽秦望山南過寧州)
(東六十里之廢襄樂縣三川舊屬西周後為秦晉所有)
乾祭(昭二十四年士景伯立于乾祭杜注王城北門後漢書王城東門名鼎門北城門曰乾祭皇)
(覽曰城西北柏亭西周山上有周靈王冡民祀之不絶水經注榖水又東遶乾門北子朝之亂晉所)
(開也其東即千金堨又東為金谷水水之西北即金墉城)
瑕(昭二十四年子朝之師攻瑕及杏皆潰杜注曰敬王邑臣謹按燭之武對秦伯許君焦瑕此晉瑕)
(也與子朝所攻為兩地)
杏(見上北洛陽記禹州城有杏山)
鞏(昭二十五年尹文公涉于鞏杜注於鞏縣涉洛水也臣謹按傳曰闕鞏之甲鞏之得名已久周為)
(鞏伯邑爾雅曰鞏固也四面有河山之固也西周惠公封少子班于此為東周史記秦莊襄王元年)
(蒙驁伐韓韓獻成臯蓋東周亡于是年也漢三年項羽拔成臯欲西漢兵距之鞏令不得西後置縣)
(于此其地在今縣西南三十里有鞏王城相傳為赧王所築者是也隋遷洛口倉始為今治李密據)
(之築城以斷洛川包南北山周廻三十餘里)
尸氏(昭二十六年劉人敗王城之師于尸氏杜注在鞏縣西南偃師城臣謹按班固曰尸鄉殷湯)
(所都也故有湯亭皇甫謐以為帝嚳都非湯也又有言盤庚遷之者世遠莫考穆天子傳召伯逆王)
(于尸後漢書尸鄉春秋時曰尸氏水經注尸鄉在偃師縣西三十里漢初曹參還擊秦將趙賁于尸)
(北又田横乘傳詣洛陽至尸鄉厩置遂自剄今有田横墓晉太康地記尸鄉南有亳坂東有桐城太)
(甲所放處湯墓在焉搜神記曰祝雞翁洛陽人也居尸鄉北山下)
施谷(戰于施谷杜注周地未詳)
渠(昭二十六年劉子以王出次于渠杜注周地言臣謹按渠陽渠也陸機洛陽記劉澄之永初記城)
(西面有陽渠周公之所制也亦謂之九曲瀆在河南鞏縣西通洛陽晉書曰洛陽十二門皆有雙闕)
(石橋跨陽渠述征記曰東城有二石橋舊于王城東北開渠引洛水名曰陽渠東流經洛陽于城東)
(南回通出石橋下運至建春門以輸常滿倉水經注上東門外石橋右柱銘陽嘉五年詔書以城下)
(漕渠東通河濟南引江淮方貢委輸所由而至乃作石橋此即陽渠與榖水回通處也輿地志洛陽)
(城外四面有陽渠水周公所鑿也其水上源從函谷東流注城西北角仍分流繞城至建春門外合)
(流又折而東云)
褚氏(王宿于褚氏杜注洛陽縣南有褚氏亭後漢書志洛陽有褚氏聚今未詳)
萑谷(王次于萑谷于胥靡于滑杜注皆周邑胥靡滑本鄭邑臣謹按大谷在洛陽東後漢書孫堅)
(進軍大谷距洛九十里其谷連亘至潁陽縣何進設八關大谷其一也周之萑谷施谷蓋皆大谷之)
(支徑耳曰又按孔安國書傳傅說隱于虞虢之間皇甫謐高宗夢天賜賢胥靡之衣乃以其形旁)
(求于天下見築者胥靡衣褐帶索執役于虞虢之間傅巖之野今虞山東南有傅巖東北十里有顛)
(軫阪當由傅說傭隱止息于此故以胥靡名其地也再按滑國名秦滅之而不能有為晉所得然)
(其地近鄭在所必爭成十七年鄭人所以侵晉虛滑也是時則歸王室逮定六年鄭伐周馮滑胥靡)
(此鄭人爭滑之驗也古緱氏城即滑國城)
胥靡(見上)
滑(見上)
闕塞(晉師納王使女寬守闕塞杜注洛陽西南伊闕口也臣謹按今河南府城南三十里有闕塞)
(山一名龍門一名伊闕一名闕口一名鍾山志云山之東曰香山西曰龍門大禹疏以通水兩山對)
(峙石壁峭立望之若闕伊水歷其間陸機曰洛有四闕此其一焉戰國策秦攻魏將犀武軍于伊闕)
(史記秦昭王十四年白起攻韓魏之師于伊闕四十一年西周君與諸侯約從將天下銳兵出伊闕)
(即此也漢靈帝時為河南八關之一北魏景明初嘗遣宦者白整鑿二佛龕于龍門其後宦者劉騰)
(復鑿一龕皆高百尺用功數十萬熙平初胡太后作石窟寺于伊闕口極土木之美隋煬帝登北邙)
(望伊闕顧謂侍臣曰得非龍門耶自古何以不建都于此蘇威進曰以待陛下耳遂議定都詔令楊)
(素營之)
莒(昭二十六年隂忌奔莒杜注周邑終臣謹按國語有曹姓之莒莒輿期本巳姓與陸曹姓之莒自)
(别或言周滅莒以其地封輿期者非也輿期都介根乃古國)
圉澤(遂軍圉澤次于堤丄杜注皆周地門臣謹按圉澤當即東圉之澤見前又周有圉恐皆以此)
(得名)
堤上(見上寰臣謹按漢書漢孝文時河决酸棗東潰金堤宇記金堤在洛陽縣西南二十三里從)
(陽武縣東北五十八里入洛陽西南界又入滑州靈昌縣界時漢興未四十年河道始决金堤係三)
(代時物明矣所云堤上或即此也)
彘(厲王居于彘本禹貢岳陽也漢為彘縣屬河東郡東漢改永安縣隋義寧初置霍山郡唐罷郡置吕)
(州貞觀中州罷以縣屬晉州宋屬平陽府今為霍州屬平陽州南有彘水有彘城東南有厲王墓如)
(故)
鄻(昭二十九年趙車入于鄻以叛杜注周邑未詳)
馮(定六年鄭伐馮滑胥靡負黍狐人闕外杜注鄭伐周六邑臣謹按東觀記曰魏之别封曰華侯華)
(侯孫長卿食采馮城路史曰畢公後采馮亭春秋有馮簡子杜云歸姓後漢馮魴亦云魏之支庶采)
(馮城說文云䣕姬姓國今范陽李澤中有馮水即故馮地古馮夷國范陽非周地當以畢公畿内馮)
(亭為正)
負黍(見上杜注陽城西南有負黍亭舜臣謹按後漢志陽城有負黍聚路史曰孟子遷于負夏世)
(紀作舜遷于負黍少室一曰黍室負黍城在其南潁水經其東南為許由隱處馮衍顯志賦曰求善)
(卷之所在遇許由于負黍是也京相璠曰負黍在潁川陽城縣西南二十七里今謂之黃城史記鄭)
(繻公十六年伐韓敗韓兵于負黍鄭君乙二年負黍反復歸韓韓世家宣惠王十九年秦拔我陽城)
(負黍又楚世家悼王九年伐韓取負黍索隱韓世家贊曰既徙平陽復侵負黍韓自武子都平陽哀)
(侯滅鄭侵負黍者由此以入鄭也今為登封縣地)
狐人(見上杜注周邑人臣謹按後漢志潁隂縣有狐宗鄉或曰古狐亭即其地今在開封府許州)
(或謂即&KR1222;狐聚者非)
闕外(見上杜注周邑也疑即伊闕之外邑)
姑蕕(天王處于姑蕕杜注周地未詳)
儀栗(定七年周儋翩入于儀栗以叛杜注周邑未詳開封東緡二十里有儀城)
窮谷(定七年敗尹氏于窮谷杜注周地所臣謹按新唐書開封軍府有通谷即洛神賦謂經通谷)
(也昔人嫌里名不美輙舉相反者以易之如楚窮水易豐水之類是也窮谷易為通谷意亦如此)
榖城(定八年單子伐榖城單子伐簡城劉子伐盂杜注榖城在河南縣西臣謹按漢榖城縣屬河)
(南郡范志曰瀍水出今洛陽縣西北榖水之東岸有榖城山即其地也徐廣曰周亡所存止七縣榖)
(城與焉西晉併入河南故有城存魏大綂四年東魏侯景圍金墉宇文泰赴救至榖城北齊常山王)
(演增築榖城置戍以備周師謂之嚴城)
簡城(見上路臣謹按周有簡師父簡城當是其食邑史曰簡者耿後少昊之苖裔也)
盂(見上邘或云盂即也)
春秋地名攷略卷一
