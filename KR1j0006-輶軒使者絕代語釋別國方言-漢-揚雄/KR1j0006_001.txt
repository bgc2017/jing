輶軒使者絶代語釋別國方言第一
黨曉哲知也楚謂之黨(黨朗也解寤㒵)或曰曉齊宋
之間謂之哲
䖍儇慧也(謂慧了音翾)秦謂之謾(言謾訑音&KR1138;大和反謾莫錢又)
(亡山反)晉謂之㦟(音悝或莫佳反)宋楚之間謂之倢(言便)
(倢也)楚或謂之䜏(他和反亦今通語)自關而東趙魏之
間謂之黠或謂之鬼(言鬼眎也)
娥㜲(音盈)好也秦曰娥(言娥娥也)宋魏之間謂之㜲
(言㜲㜲也)秦晉之間凡好而輕者謂之娥自關而
東河濟之間謂之媌(今關西人亦呼好爲媌莫交反)或謂之
姣(言姣潔也音狡)趙魏燕代之間曰姝(昌朱反音株亦四方通語)
或曰妦(言妦容也音蜂)自關而西秦晉之故都曰妍
(秦舊都今扶風雍丘也晉舊都今太原晉陽縣也其俗通呼好爲妍五千反妍一作忓)
好其通語也
烈枿餘也(謂烈餘也五割反)陳鄭之間曰枿晉衞之
間曰烈秦晉之間曰隷(音謚傳曰夏隷是屏)或曰烈
台胎陶鞠養也(台猶頥也音怡)晉衞燕魏曰台陳楚
韓鄭之間曰鞠秦或曰陶汝潁梁宋之間曰
胎或曰艾(爾雅云艾養也)
憮(亡輔反)㤿(音淹)憐牟愛也韓鄭曰憮晉衞曰㤿
(㤿憸多意氣也)汝潁之間曰憐宋魯之間曰牟或曰
憐憐通語也
㥄憮矝悼憐哀也(㥄亦憐耳音陵)齊魯之間曰矜陳
楚之間曰悼趙魏燕代之間曰㥄自楚之北
郊曰憮秦晉之間或曰矜或曰悼
咺(香逺反)唏(虚几反)㣿(音的一音灼)怛痛也凡哀泣而
不止曰咺哀而不泣曰唏於方則楚言哀曰
唏燕之外鄙(鄙邊邑名)朝鮮洌水之間(朝鮮今樂浪郡是也)
(洌水在遼東音烈)少兒泣而不止曰咺(少兒猶言小兒)自關
而西秦晉之間凡大人少兒泣而不止謂之
唴(丘尚反)哭極音絶亦謂之唴平原謂啼極無
聲謂之唴哴(哴音亮今關西語亦然)楚謂之噭咷(叫逃兩音)
(字或作叴音求)齊宋之間謂之喑(音䕃)或謂之惄(奴歷反)
悼惄悴慭傷也(詩曰不慭遺一老亦恨傷之言也慭魚吝反)自關
而東汝潁陳楚之間通語也汝謂之惄秦謂
之悼宋謂之悴楚潁之間謂之慭
愼濟&KR2947;惄溼桓憂也(&KR2947;者憂而不動也作念反)宋衞或謂
之愼或曰&KR2947;陳楚或曰溼或曰濟自關而西
秦晉之間或曰惄或曰溼自關而西秦晉之
間凡志而不得欲而不獲髙而有墜得而中
亡謂之溼(溼者失意潜沮之名沮一作阻)或謂之惄
鬰悠懷惄惟慮願念靖愼思也晉宋衞魯之
間謂之鬰悠(鬰悠猶鬰陶也)惟凡思也慮謀思也願
欲思也念常思也東齊海岱之間曰靖(岱太山)
秦晉或曰愼凡思之貌亦曰愼(謂感思者之容)或曰惄
敦豐厖(鴟&KR2301;)&KR3368;(音介)憮(海狐反)般(般桓)嘏(音賈)奕戎京奘
(在朗反)將大也凡物之大貌曰豐厖深之大也
東齊海岱之間曰&KR3368;或曰憮宋魯陳衞之間
謂之嘏或曰戎秦晉之間凡物壯大謂之嘏
或曰夏秦晉之間凡人之大謂之奘或謂之
壯燕之北鄙齊楚之郊或曰京或曰將皆古
今語也(語聲轉耳)初別國不相往來之言也今或
同而舊書雅記故俗語不失其方(皆本其言之所出也)
(雅小雅也)而後人不知故爲之作釋也(釋詁釋言之屬)
假(音駕)&KR1749;(古格字)懷摧詹戾艐(古届字)至也邠唐冀
兖之間曰假或曰&KR1749;(邠今在始平漆縣唐今在太原晉陽縣)齊
楚之㑹郊(兩境之間)或曰懷摧詹戾楚語也(詩曰先祖)
(于摧六日不詹魯侯戾止之謂也此亦方國之語不專在楚也)艐宋語也皆
古雅之別語也(雅謂風雅)今則或同
嫁逝徂適往也自家而出謂之嫁由女而出
爲嫁也逝秦晉語也徂齊語也適宋魯語也
往凡語也
謾台(蠻怡二音)脅䦧(呼隔反)懼也燕代之間曰謾台
齊楚之間曰脅䦧宋衞之間凡怒而噎噫(噎謂)
(憂也噫央媚反)謂之脅䦧(脅䦧猶䦧糓也)南楚江湘之間謂
之嘽咺(湘水名今在零陵咺音香逺反)
䖍劉慘㨆殺也(今關西人呼打爲㨆音廩或洛感反)秦晉宋衞
之間謂殺曰劉晉之北鄙亦曰劉秦晉之北
鄙燕之北郊翟縣之郊謂賊爲䖍(今上黨潞縣即古翟)
(國)晉魏河内之北謂㨆曰殘楚謂之貪南楚
江湘之間謂之欺(言欺㨆難猒也)
亟憐憮㤿愛也東齊海岱之間曰亟(詐欺也)自
關而西秦晉之間凡相敬愛謂之亟陳楚江
淮之間曰憐宋衞邠陶之間曰憮或曰㤿(陶唐)
(晉都處)
眉棃耊鮐老也東齊曰眉(言秀眉也)燕代之北鄙
曰棃(言面色似凍棃)宋衞兖豫之内曰耊(八十爲耊音絰)秦
晉之郊陳兖之㑹曰耇鮐(言背皮如鮐魚耇音垢)
脩駿融繹尋延長也陳楚之間曰脩海岱大
野之間曰㝷(大野今髙平鉅野)宋衞荆呉之間曰融
自關而西秦晉梁益之間凡物長謂之㝷周
官之法度廣爲㝷(度謂絹帛撗廣)幅廣爲充(爾雅曰繙廣充)
(幅)延永長也凡施於年者謂之延施於衆長
謂之永(各隨事爲義)
允訦(音諶)恂(音荀)展諒(音亮)穆信也齊魯之間曰允
燕代東齊曰訦宋衞汝潁之間曰恂荆呉淮
汭之間曰展(汭水口也音芮)西甌毒屋黄石野之間
曰穆(西甌駱越別種也音嘔其餘㫮未詳所在)衆信曰諒周南召
南衞之語也
碩沈巨濯訏敦夏于大也(訏亦作芋音義同耳香于反)齊
宋之間曰巨曰碩凡物盛多謂之㓂(今江東有小鳧)
(其多無數俗謂之㓂也)齊宋之郊楚魏之際曰夥(音楇)自
關而西秦晉之間凡人語而過謂之&KR3814;(于果反)
或曰僉東齊謂之劒或謂之弩弩猶怒也陳
鄭之間曰敦荆呉揚甌之郊曰濯中齊西楚
之間曰訏(西楚謂今汝南彭城)自關而西秦晉之間凡
物之壯大者而愛偉之謂之夏周鄭之間謂
之暇(音賈)郴齊語也(洛含反)于通詞也
牴(觸牴也)&KR2394;(音致)㑹也雍梁之間曰牴秦晉亦曰
牴凡㑹物謂之&KR2394;
華荂晠也(荂亦蕐別名音誇)齊楚之間或謂之華或
謂之荂
墳地大也青幽之間凡土而髙且大者謂之
墳(即大陵也)張小使大謂之廓陳楚之間謂之摸(音莫)
嬛蟬(火全反)䌪(音剡)撚(諾典反)未續也楚曰嬛嬋出
也(別異義)楚曰蟬或曰未及也
&KR2604;(古蹋字他匣反)䠛(逍遥音拂)跳也楚曰䟷(勑厲反亦中州語)
陳鄭之間曰䠛楚曰蹠自關而西秦晉之間
曰跳或曰&KR2604;
躡郅(音質)跋(音企)&KR1749;(格亦訓來)躋(濟渡)䠯(踊躍)登也自關而
西秦晉之間曰躡東齊海岱之間謂之躋魯
衞曰郅梁益之間曰&KR1749;或曰跋
逢逆迎也自關而東曰逆自關而西或曰迎
或曰逢
撏(常含反)攓(音蹇)摭(盜蹠)挻(羊羶反)取也南楚曰攓陳
宋之間曰摭衞魯揚徐荆衡之郊曰撏(衡衡山南)
(岳名今在長沙)自關而西秦晉之間凡取物而逆謂
之籑(音饌)楚部或謂之挻
餥(音非)飵(音昨)食也陳楚之内相謁而食麥饘謂
之餥(饘糜也音旃)楚曰飵凡陳楚之郊南楚之外
相謁而飧(晝飯爲飧謁請也)或曰飵或曰䬯(音黏)秦晉
之際河隂之間曰䭡(惡恨反)䭓(五恨反今馮翊郃陽河東龍門)
(是其處也)此秦語也(今關西人呼食欲飽爲䭡䭓)
釗薄勉也(相勸勉也居遼反)秦晉曰釗或曰薄故其
鄙語曰薄努猶勉努也(如今人言努力也)南楚之外
曰薄努自關而東周鄭之間曰勔釗(沉湎)齊魯
曰勖兹(勖勔亦訓勉也)
輶軒使者絶代語釋別國方言第一
