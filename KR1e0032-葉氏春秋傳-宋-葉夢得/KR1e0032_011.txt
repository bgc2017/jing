葉氏春秋傳卷十一
宋葉夢得撰
僖公四
三十有一年春取濟西田
濟西田我田而曹侵之者也晉侯執曹伯班其所侵
地於諸侯而我受焉故曰取不繫之曹非曹之所得
有也凡外取内邑外取内田皆不書恥也反而歸于
我則書重地古者國亡大縣邑公卿大夫士皆厭冠
哭於大廟三日君不舉以為吾受之君而為之守者
失地則失其守矣是以謂之重也
公子遂如晉夏四月四卜郊不從乃免牲
郊何以言四卜四卜而不從免牲非禮也周郊以日
至則不卜魯郊以上辛則卜求吉之道三以十二月
下辛卜正月上辛不吉則以正月下辛卜二月上辛
又不吉則以二月下辛卜三月上辛不吉則不郊牲
所以祭也卜郊不從則無所用牲矣以為嘗置之上
帝不敢專也則又卜而免焉卜而吉則免卜而不吉
則置之繫待庀牲而後左右之曷為則謂之繫牲六
月上甲始庀牲十月上甲始繫牲繫牲必在滌三月
繫牲之道也曷為則謂之免牲或曰為之緇衣玄裳
有司玄端奉送於南郊免牲之道也郊不過乎三月
至春之末而止矣三卜禮也四卜非禮也五卜強也
故夏四月四卜郊不從而後免牲者非禮也葉子曰
天子祭天諸侯祭土魯何以得郊天歟曰周公有勲
勞於天下故成王賜魯以重祭使得用天子禮樂内
祭則禘也外祭則郊也此記禮者之言也或以為成
王焉夫成王賢君也立國之道孰大於禮樂周公雖
有勲勞可以人臣而僭天子之制乎聞之吕不韋之
書曰此平王之末造惠公請於周而假寵於周公是
平王為之則可也然猶有降殺焉故郊不以日至而
以卜辛禘不以祖之所自出而以文王望不通方望
之祀而以三望門不兼五門之制而以天子臯門為
庫門應門為雉門雖有為之别而孔子不與焉故曰
魯之郊禘非禮也周公其衰矣然春秋何以無貶文
其賜之者非春秋也禮有其廢之莫敢舉也有其舉
之莫敢廢也非天子不議禮不制度不考文是先公
所以受賜於先王者吾焉得而廢歟乃有賢君能因
其壞請於王而復正之庶幾其可矣故郊之當其時
不書禘之得其節不書凡書者皆非其時而失其節
者非以譏郊禘也乃新作南門書新作雉門及兩觀
書亦為可因以革而不革反有加其度以僭天子則
後之子孫有當其責者矣此君子所以每致意也
猶三望
三望者何禮天子四望方望之事無不通則四方無
不祭也魯得用天子之禮樂而制不同故以泰山河
海為三望何以言猶三望望郊之細也猶可以已之
辭也不郊亦無望猶三望非禮也葉子曰吾何以知
三望為周公之賜歟儒者或言四望天子之禮也三
望諸侯之禮也周官典瑞用玉四圭有邸以祀天而
上帝同焉兩圭有邸以祀地而四望同焉天地祭於
圜丘方澤而四望各兆於國之四郊天地之祭以冬
夏之日至而上帝四望無常時然詩書言柴未有不
兼望者柴則郊也蓋隂陽之義必參配故祀天之後
則祭四望祀地之後則祭上帝周道也而三望之名
於經無傳焉獨見於春秋諸侯山川不在其封内者
不祭楚昭王所以不越江漢睢漳而祭河何魯之得
祭泰山河海乎吾是以知其為周公之賜而非諸侯
之所得通也
秋七月冬杞伯姬來求婦
逆婦非姑道求婦非母道
狄圍衛十有二月衛遷于帝丘
三十有二年春王正月夏四月己丑鄭伯捷卒衛人侵
狄秋衛人及狄盟
衛人何以及狄盟離盟不可以地狄也何以再見衛
人盟非侵之事也
冬十有二月己卯晉侯重耳卒
三十有三年春王二月秦人入滑
滑國也
齊侯使國歸父來聘
國歸父齊大夫之三命者也
夏四月辛巳晉人及姜戎敗秦于殽
秦左氏榖梁作秦師公羊作秦當從公羊貶之也中
國未有不言戰敗績者曰敗不以戰不以中國與秦
也
癸巳葬晉文公狄侵齊公伐邾取訾婁
訾婁邾邑也内取外邑不書此何以書取訾婁不正
其伐取也
秋公子遂帥師伐邾晉人敗狄于箕
冬十月公如齊十有二月公至自齊乙巳公薨於小寢
小寢燕寢也不與其正也乙已十一月之日也何以
言十二月經成而誤也
隕霜不殺草
記異也霜者天之所以殺萬物也霜降矣而不殺草
天反時而不能正其殺是以謂之異也
李梅實
記異也霜不殺物則有非所實而實者矣
晉人陳人鄭人伐許
文公一
元年春王正月公即位二月癸亥日有食之天王使叔
服來會葬
叔服王之下大夫也諸侯喪天子以大夫送葬禮也
前未有書會葬者此何以書正文公之僭也天子七
月而葬諸侯五月而葬僖公之薨以十一月葬以四
月僭七月矣天王以二月來會葬正也薨以十一月
葬以四月則何以謂之僭七月哉僖公之末未有閏
也舉天王之正見魯之不正所以正魯也葉子曰魯
十有二公見葬者九文宣成襄定葬而得節者也桓
莊僖昭葬而緩者桓以故而九月莊以亂而十一月
昭以喪後至而八月皆有為而然是雖緩也而無所
嫌則慢葬而巳矣僖葬以七月未見其所以然者也
豈其尊之欲以擬天子乎文公之事親亦巳悖矣昔
者孟懿子問孝於孔子子告之以無違曰生事之以
禮死葬之以禮祭之以禮故大夫之簀曾子且不敢
死而况諸侯而僭天子之葬凡文公之於僖公皆欲
過厚而不知反䧟其親於罪所謂細人之愛人以姑
息者故未有一得於禮已練而作主逆祀而先其祖
至是復僭天子而葬以是為孝則亦違而已矣
夏四月丁巳葬我君僖公天王使毛伯來錫公命
毛伯王之上大夫也文公在喪未終不待其朝而錫
命非正也
晉侯伐衛
叔孫得臣如京師
叔孫得臣吾大夫之三命者也
衛人伐晉秋公孫敖會晉侯于戚冬十月丁未楚世子
商臣弑其君頵
商臣弑其君又弑其父而無異文極天下之辭無所
加也正其名而君親之義盡矣
公孫敖如齊
二年春王二月甲子晉侯及秦師戰于彭衙秦師敗績
秦伐晉以報殽之役以晉侯及秦師言晉之主戰也
丁丑作僖公主
主者何練主也作主不書此何以書不時也禮既葬
而虞虞有虞主既朞而練練有練主虞主喪主也既
練則埋於兩階之間練主吉主也既祥則藏於廟未
有非時而作者也三年之喪以二十有五月故朞而
練練而祥僖公之薨至是十有六月矣蓋以遽吉為
不忍故從練而作之也
三月乙巳及晉處父盟
處父晉大夫之再命者也孰及之公也何以不言公
及不以處父敵公也晉人以公不朝来討公如晉晉
侯以處父盟焉何以不言公如晉恥也不地地於晉也
夏六月公孫敖會宋公陳侯鄭伯晉士縠盟于垂隴
士縠晉大夫之三命者也
自十有二月不雨至于秋七月
記災也不書旱非大旱也春秋惟大旱而後書故見
大旱則不見不雨見不雨則不見旱
八月丁卯大事於太廟躋僖公
大事者何祫也太廟周公之廟也天子之祭莫大於
禘則禘者天子之大事也諸侯之祭莫大于祫則祫
者諸侯之大事也大事於太廟不書此何以書為躋
僖公起也躋升也僖公以屬于閔公則為兄閔公以
世於文公則為祖君子不以親親害尊尊文公欲先
其禰而後其祖故因祫升僖公以先閔公君子以為
逆祀也
冬晉人宋人陳人鄭人伐秦
此晉先且居宋公子成陳轅選鄭公子歸生也何以
稱人不正其以兵爭既敗人而復伐之故貶而人之
也
公子遂如齊納幣
納幣不書此何以書不正其以喪娶也僖公之喪始
祥而公圖㛰非禮也始祥則何以謂之非禮禮祥而
縞是月禫徙月樂孟獻子禫縣而不樂比御而不入
夫子曰獻子加于人一等矣禫而圖㛰猶喪娶也
三年春王正月叔孫得臣會晉人宋人陳人衛人鄭人
伐沈沈潰夏五月王子虎卒
王子虎王之中士也外大夫不卒此何以卒翟泉之
盟嘗主我而天子為之赴也葉子曰嘗接我而喪之
禮歟曰以義起也昔者孔子遇舊館人之喪入而哭
之哀出使子貢脱驂而賻之子貢以為重而子不從
夫禮緣人情而以義起者也情有所不能已則義有
所不能廢故嘗接于我則王必赴之赴之則必為之
變此禮之所由起也然則宰周公宰渠伯糾榮叔毛
伯亦接我者也何以不卒蓋赴則卒不赴則不卒君
子不虚加之也
秦人伐晉
此秦伯也何以稱人不正其忘殽之悔為彭衙之戰
以取晉伐又從而濟河焚舟取二邑兵自是不解故
貶而人之也
秋楚人圍江雨螽于宋
記異也自上而下謂之隕自下而上謂之雨雨螽死
而墜也外異不書此何以書宋故也
冬公如晉十有二月己巳公及晉侯盟晉陽處父帥師
伐楚以救江
處父何以氏始三命也救不言伐此何以言伐伐所
以為救也君子錄人以意不責人以事圍陳所以納
頓子故因納以見圍則圍非所責也伐楚所以救江
故因救以見伐則伐非所責也江即滅矣何以獨錄
其救救所能為也不滅非所能為也
四年春公至自晉夏逆婦姜于齊
孰逆之公也何以不言公諱以喪娶也此逆女也何
以言逆婦成禮於齊也逆婦何以書以為卿之事而
公親之也何以不言姜氏公以喪娶夫人與有貶也
婦人在家制於父既嫁制於夫貶夫人所以貶齊也
哀姜之罪在其身故喪至言氏不言姜姓以别其身
也出姜穆姜之罪在其父故逆與至言姜不言氏以
别其族也
狄侵齊秋楚人滅江晉侯伐秦衛侯使甯俞來聘
甯俞衛大夫之三命者也
冬十有一月壬寅夫人風氏薨
僖公之妾母也何以曰夫人致之為夫人矣
五年春王正月王使榮叔歸含且賵
榮叔王之下大夫也歸含賵不書此何以書妾母非
王之所得含賵者也凟夫婦之道而亂嫡庶之别王
無以繼天矣故去天何以不曰歸含及賵含一事也
賵一事也何以不言來上有逆禮則下有慢令榮叔
不自來也葉子曰名分禮之大也古者立五教以正
上下夫婦居其一焉其叙為五典曰天叙秩之為五
禮曰天秩明其有所受也非王其誰任之歟禘于太
廟用致夫人僖公之為也使王而能用其政則僖公
在所誅矣今王不能正其僭死又從而禮之則致之
以為夫人者殆請於王而王聽之者也春秋之去天
非正其歸含且賵也正其成之為夫人者也
三月辛亥葬我小君成風
成諡也
王使召伯來會葬
召伯王之上大夫也會夫人葬不書此何以書妾母
非王之所得葬者也故王去天與含賵之辭一施之
也葉子曰春秋一惡不再貶吾固言之矣妾母之不
得為夫人王去天既見於含賵則會葬何為而復貶
乎君子之待其君所以異於衆人也疾惡而一見貶
吾以正天下之為惡者而已彼自棄而不能改吾亦
何用每致意焉曰是不足誅云爾乃吾以為君則不
可以不足誅而遽絶之也見一惡焉曰庶幾其或改
也則從而亟救之又見一惡焉曰庶幾其或改也則
又從而亟救之見者不己救者亦不已終必至於改
而後止此君子之事其君者也含賵非矣吾為之辭
而去天以為知其道者宜於此焉變矣其不能變而
至於會葬吾又為之辭而去天以為知其道者亦宜
於此焉變矣是其存於心者豈有異乎則貶之者乃
所以愛之也
夏公孫敖如晉秦人入鄀秋楚人滅六冬十月甲申許
男業卒
六年春葬許僖公夏季孫行父如陳秋季孫行父如晉
季孫行父吾大夫之三命者也
八月乙亥晉侯驩卒冬十月公子遂如晉葬晉襄公晉
殺其大夫陽處父
晉以狐射姑將中軍趙盾佐之處父黨趙氏言於晉
侯不以趙盾佐射姑襄公從之蒐而易中軍故襄公
死射姑使人殺處父於朝處父之死罪累上也故以
國殺
晉狐射姑出奔狄
狐射姑晉大夫之三命者也
閏月不告月猶朝于廟
閏月者積日之餘以附于月也閏月何以不告月無
是月也天子正歲年以序事各於其朔頒之於諸侯
曰頒朔諸侯受而藏之於祖廟各於其朔朝廟而告
行之曰告朔諸侯告朔不告月前未有書閏月不告
月此何以書為朝于廟𧺫也無是月而不告正也有
告朔而後有朝廟不告朔則亦無所用朝矣閏月而
朝廟非禮也猶者可以已之辭也葉子曰吾何以知
閏月為無是月歟日月所會謂之辰日月所合謂之
朔辰之大數不過十二周天之度而居其舍為十有
二次日行一度而遲故三百六十日而成歲月行十
三度有竒而速故三十日而成月日遲而月速每以
三十日會於所次之辰所謂朔也閏既積日之餘以
附於月則日月無所合是以斗指兩辰之間而無是
朔無朔安得有月哉古者常月則聽朔於南門之外
以告其月之事閏月則闔門左扉立於其中以聽其
附月之餘事此禮之所由辨也春秋積月以編宣之
十年書夏四月丙辰日有食之在晦下見五月而中
有己巳齊侯元卒己巳距丙辰十有四日則為閏四
月蒙上文不書襄之二十八年書十有二月甲寅天
王崩下見正月而中有乙未楚子昭卒乙未距甲寅
四十有二日則為閏十二月蒙上文不書惟喪以月
計故齊景公葬見閏月亦以無是月故不得别見天
子既不以是頒朔則諸侯宜亦不以是告月
七年春公伐邾三月甲戌取須句
須句嘗為我取矣何以復見再歸於邾也何以書不
正其伐取也
遂城郚
書不時也
夏四月宋公王臣卒宋人殺其大夫
大夫何以不名大夫無罪也宋昭公即位欲盡去羣
公子穆襄之族遂率國人攻昭公而殺公孫固公孫
鄭則大夫為無罪矣何以曰宋人衆殺之也
戊子晉人及秦人戰于令狐
秦欲納公子雍而晉拒之故以晉人及秦人言晉之
主戰也此趙盾之師也何以言晉人盾舍嫡而外求
君逮其既悔復背約而禦秦師秦亦黨不正而與之
戰故兩貶之貶而稱人不言敗績曰是猶楚人及吴
戰于長岸者云爾葉子曰吾何以知令狐之戰為兩
貶之歟春秋三十四戰未有不言敗績者以為偏戰
中國之辭也至于楚人及吴戰于長岸未必非偏戰
而但言戰不言敗績以皆非中國是以略而與楚人
敗徐于婁林於越敗吴于檇李之辭一施之其或言
敗或言戰者蓋言敗績則勝負不可兩見故假内辭
以别之戰則我敗也敗則我勝也此春秋重師之道
非中國不敢忽焉故河曲之役亦云今左氏以河曲
為交綏而公羊以河曲及此皆為敵交綏猶言兩相
敵而俱退也以左氏考之河曲趙盾恐獲趙穿而出
戰因以俱退猶云可也令狐乃趙盾潛師夜起以敗
秦師何以亦不書秦師敗績乎公羊蓋不見其事而
意之故槩以為敵豈三十四戰無一相當而獨見於
此二役乎其言亦不足據矣然則河曲何以不言及
及以别會内為志也勝敗既不可不分則内外亦不
可不辨以為兩欲無及之者故不得書戰非人之所
欲是以亦重責之者也
晉先蔑奔秦
先蔑晉大夫之三命者也何以不言出自戰而奔也
令狐秦地
狄侵我西鄙秋八月公會諸侯晉大夫盟于扈
此齊侯宋公衛侯鄭伯許男曹伯也何以不序不足
序也趙盾背秦約而立靈公不以靈公會諸侯而已
臨之諸侯以大夫執國命而靡然聽焉故諸侯不序
大夫亦不名猶溴梁大夫之盟然不與大夫之得會
諸侯也
冬徐伐莒公孫敖如莒涖盟
八年春王正月夏四月秋八月戊申天王崩冬十月壬
午公子遂會晉趙盾盟于衡雍乙酉公子遂會雒戎盟
于暴
何以再言公子遂以兩事出也趙盾晉大夫之三命
者也
公孫敖如京師不至而復
復者事之未畢也事畢之辭謂之還事未畢之辭謂
之復大夫受命而出君言不宿於家雖死以尸將事
聞父母之喪則徐行而不返以君命為不敢專事未
畢而復罪也公子遂至黃乃復非自復也故地而以
難言之乃難辭也公孫敖如京師不至而復自復也
故不地而以易言之而易辭也
丙戌奔莒
何以不言出自外而奔也
螽宋人殺其大夫司馬
大夫司馬者何殺大夫與司馬也何以先大夫殺大
夫而後殺司馬也何以不言及異事也猶曰殺其大
夫趙同趙括然司馬官舉上大夫卿也不名殺無罪
也昭公不禮於襄夫人夫人因戴氏之族殺昭公之
黨孔叔公孫鍾離及大司馬公子卭司馬握節以死
則大夫司馬為無罪矣
宋司城來奔
司城何以官舉卿也
九年春毛伯來求金
毛伯王之下大夫也求賻非矣求金又甚也不言使
當喪未君也葉子曰天子諸侯在喪之稱禮不能詳
左氏謂諸侯曰子此以春秋言之也其曰天子曰小
童則禮未之聞焉豈不曰余小子者乎公羊言世子
君薨稱子某既葬稱子踰年稱公此亦以春秋之文
次之爾至平王未葬桓王未踰年而求賻襄王未葬
頃王已踰年而求金皆不稱天王則以為當喪未君
即位而未稱王也為之說曰以天子三年然後稱王
亦知諸侯於其封内三年稱子踰年稱公矣曷為於
封内稱子緣民臣之心不可一日無君緣終始之義
一年不二君不可曠年無君緣孝子之心則三年不
忍當也原公羊之義蓋以踰年稱公者民臣之稱封
内三年稱子者孝子之自稱也則頃王即位已踰年
此正曠年不可無君者安淂不稱天王乎至敬王在
景王之喪踰年而狄泉書天王則以為著有天子蓋
求其說不得故意之而終不免相戾也以吾考之天
子三年曰余小子諸侯曰子此自稱之辭也所謂三
年不忍當者春秋與禮之所同也故天子崩有所謂
小子王者矣天子即位踰年稱王諸侯即位踰年稱
公此民臣稱之辭也所謂不可曠年無君者豈獨即
位踰年哉康王始即位於柩前羣臣告之曰御王冊
命曰王再拜興則雖未即位踰年亦稱王矣蓋既為
之天子而不稱王諸侯而不稱公則無稱也所謂不
可一日無君者也乃春秋所書則以踰年未踰年葬
未葬為辨爾年者君之節也葬者臣子之終事也二
者必兼盡而後可以為君故以年為辨者雖己葬未
踰年不得稱君子赤卒不稱公是也以葬為辨者雖
踰年未葬亦不得稱君頃王求金不稱天王是也以
頃王不得稱王則桓王未踰年未葬其不稱天王固
宜矣然則敬王得稱天王其以踰年而又葬乎何以
知之鄭莊公以五月卒七月葬厲公明年盟于武父
稱鄭伯齊僖公十二月卒明年四月葬襄公五月會
于艾稱齊侯則敬王之稱王亦固宜矣此春秋盡君
親之道者也
夫人姜氏如齊二月叔孫得臣如京師辛丑葬襄王
葬天王不書此何以書不正其無故以大夫會葬也
葉子曰吾何以知此為不正大夫之會葬歟春秋固
有禮所不見而可以情度之者葬天子親者也有不
能親焉故也遂不葬則不可禮必有許之大夫將事
者則靈王之葬鄭以在楚而以印段行是也天王崩
見經者九其四不書葬書葬而見大夫者惟此與叔
鞅二而已攷之於經襄王前年八月崩冬十月公孫
敖如京師不至以幣奔莒此弔也明年書毛伯來求
金則貨貝賵賻蓋遂闕而不供焉此文公之怠也其
於葬豈亦慢而不親往乎昭公前年冬如晉至河晉
謝之不得見而復此朝也明年天王崩王室亂寧昭
公能朝晉而不能朝京師蓋避王子朝之難而不敢
進焉此昭公之怠也其於葬豈亦畏而不親往乎慢
與畏非故也大夫將事禮之所得通親往或有故不
往而合禮所以四不書則無故不親往而違禮此所
以二特書歟
晉人殺其大夫先都
先都晉大夫之三命者也晉侯蒐於夷將登箕鄭父
先都而使士縠梁益耳將中軍先克不從於是四人
作亂殺先克晉人復殺先都大夫有罪而衆殺之也
故以人殺
三月夫人姜氏至自齊
内夫人出前未有書至者此何以獨書夫人出未有
不告歸未有不致者也前此者或以會或以饗或以
如師或父母没而歸寧皆禮之所不可為者也而況
孫與如他國者乎故内夫人出十有四皆不書至非
不致也諱而没之也父母在而歸寧惟出姜得其節
故書其正以見其不正焉葉子曰泉水載馳之詩孔
子何為而取歟善其思不失其正也父母亡而思見
其兄弟於義未為甚過也然而諸姑伯姊以為不可
則不敢違故曰遄臻于衛不瑕有害國亡矣思歸唁
其兄於義亦未為甚過也然而許人以為尤則不敢
違故曰視爾不臧我思不遠古者婦人内不忘其宗
國而外能止於禮義是以嫌疑之隙無自而萌而廉
恥之心油然常存而不亡魯之亂始於不能正家家
道之不正常自歸寧始春秋書變事不書常事夫人
歸寧常事也宜所不書而不一書則終無以著其正
故以出姜一見法焉
晉人殺其大夫士縠及箕鄭父
箕鄭父晉大夫之三命者也及者罪及之也士縠箕
鄭父先都之黨也先都既死晉人復殺二人大夫有
罪而衆殺之也故以人殺
楚人伐鄭公子遂會晉人宋人衛人許人救鄭夏狄侵
齊秋八月曹伯襄卒九月癸酉地震
記異也陽伏而不能出隂迫而不能散於是有地震
葉氏春秋傳卷十一
