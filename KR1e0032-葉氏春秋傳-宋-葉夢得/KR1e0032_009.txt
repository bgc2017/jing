葉氏春秋傳卷九
宋葉夢得撰
僖公二
七年春齊人伐鄭夏小邾子來朝鄭殺其大夫申侯
申侯鄭大夫之三命者也齊既再討鄭逃盟之罪孔
叔言於鄭伯曰國危矣請下齊以救國鄭伯曰吾知
所由來矣乃用陳轅濤塗之譛殺申侯以說於齊申
侯之死罪累上也故以國殺有國殺有人殺國殺者
大夫有罪而君殺之君亦有罪而累上者也人殺者
大夫有罪而人殺之國人皆曰可殺者也古者大國
三卿皆命於天子次國三卿二卿命於天子一卿命
於其君小國三卿一卿命於天子二卿命於其君諸
侯不得專殺大夫大夫國體也挈國與人殺者大夫
之罪也挈殺其大夫者其君之罪也葉子曰吾何以
知小國之亦有三卿歟五等諸侯之臣其命數則有
間矣而卿大夫之名未之有别也蓋為之國者大小
雖不同而設官分職之事則不可殺一官闕則一事
廢矣既與共王事則未有不命於王者所以尊王也
如是役也猶有私爵人而曠其官者况略之而無
所受命乎則以為二卿而不命於天子者記禮者之
失也
秋七月公會齊侯宋公陳世子欵鄭世子華盟于寗母
陳欵鄭華何以得與盟諸侯有故則世子攝其君下
其君之禮一等周道也
曹伯班卒公子友如齊冬葬曹昭公
八年春王正月公會王人齊侯宋公衛侯許男曹伯陳
世子欵盟于洮
王人微者也序於諸侯之上先王命也
鄭伯乞盟
乞盟者何請盟也霸主有帥諸侯以共盟諸侯無乞
霸主以請盟盟諸侯之所得為也鄭伯殺申侯以謝
首止之逃則服罪矣然寗母之會以世子來而鄭伯
不至則諸侯猶未信也故洮之役以王人會黜鄭不
得與鄭伯於是懼而請盟乞盟猶乞師也有得不得
焉師非我所有乞猶可言也盟我所得為乞不可言
也有諸侯之會不能正其事乃至於下人而請焉賤
之也
夏狄伐晉秋七月禘于太廟用致夫人
八年而禘禘之節也何以書不正其用之以致夫人
且僭天子也夫人者何成風也成風僖公之妾母僖
公欲尊之以匹嫡故因禘致於太廟始見其祖考為
夫人不與非禘之道用禘者也成風遂為夫人矣故
後薨以夫人風氏見不稱用致夫人風氏内辭也蓋
魯自是以妾匹嫡致其志妾母之始而不言風氏其
義則甚乎以風氏見也周之禘以七月日至魯之禘
以季夏六月七月而禘僭天子也葉子曰三傳言夫
人左氏以為哀姜公羊以為聲姜夫哀姜之為夫人
固在莊公之世矣雖以罪討於齊僖公未之敢黜也
故其歸曰夫人氏之喪至自齊何用至是而始致之
乎聲姜不書至蓋僖公之娶在即位之前也以齊媵
而得於傳無聞焉審僖公果以是易嫡則於至之日
已定之矣何待禘而後始致之乎此皆理之必不然
者吾固以榖梁之言為正也
冬十有二月丁未天王崩
九年春王三月丁丑宋公御說卒夏公會宰周公齊侯
宋子衛侯鄭伯許男曹伯于葵丘
宰王之太宰也何以言周公太宰而兼三公者也古
者三公官不必備惟其人則以六卿有道者兼焉王
人不得繫周劉子單子不得繫周宰周公得繫周三
公論道經邦與王同體者也宋子未踰年之君也葉
子曰子夏問於孔子曰三年之喪卒哭金革之事無
辟也者禮歟初有司歟孔子曰夏后氏既殯而致事
商人既葬而致事子夏曰金革之事無辟也者非歟
孔子曰吾聞諸老耼曰昔者魯公伯禽有為為之也
今以三年之喪從其利者吾弗知也故閔子要絰而
服事既而曰若是乎古之道不即人心退而致仕孔
子蓋善之也夫非禮之禮大人不為也其可有三年
之愛而不盡於父母歟則雖伯禽為之固不以為常
也而况因之以為利乎秦伐鄭晉襄公墨衰絰而敗
之殽春秋貶而稱人君子之惡奪親也甚矣故春秋
諸侯會征伐在喪而出與者或踰年或未踰年各以
其實書之無所加損焉所謂不待貶絶而自見也而
榖梁獨以宋桓公未葬背殯出會為無哀然則衛燬
卒成公既葬而會於洮亦書子則無貶乎彼固未知
春秋之意也
秋七月乙酉伯姬卒
内女未適人不卒伯姬卒許嫁也禮男子二十而冠
字之不名列於丈夫三十而娶女子十五而許嫁笄
而字之列於成人二十而嫁女子許嫁不為殤死則
以成人之喪治之故亦以成人之禮卒焉葉子曰内
女嫁為夫人則卒以尊同也為大夫妻則不卒厭也
何以許嫁而卒之歟曰各以其服為之稱也女子在
室為父母三年其嫁而適人降而為父母期故父母
為之報也未嫁者服齊衰三月適人則服大功不以
齊衰薄大功之喪此未嫁所以有加於已嫁者也
九月戊辰諸侯盟于葵丘
諸侯不序一事而再見也冉地葵丘善之也首止之
會既已正父子而尊王室矣故於是合諸侯而授王
政焉初命曰誅不孝無易樹子無以妾為妻再命曰
尊賢育材以彰有德三命曰敬老慈幼無忘賓旅四
命曰士無世官官事無攝取士必得無專殺大夫五
命曰無曲防無遏糴無有封而不告曰凡我同盟之
人既盟之後言歸於好諸侯於是束牲載書而不歃
血咸諭乎小白之志君子蓋以是善之也葉子曰惠
王崩而襄王始立天子在喪可以王臣而會諸侯歟
襄王之立非惠王之意而惠后猶在首止之盟雖已
定而諸侯不能保其無如鄭伯之逃盟者則襄王固
未知得終安其位也此霸主之所當憂則請於王而
與之盟王亦出内臣而臨之有不得已者是以無易
樹子猶載之初命如是而僅終喪猶有子帶之難則
齊侯之慮君子不得不與也
甲子晉侯佹諸卒冬晉里克殺其君之子奚齊
里克晉大夫之三命者也奚齊未踰年未成君也故
言其君之子未成君則不可以弑名故稱殺焉葉子
曰弑君天下之大惡也可以未踰年而薄其罪歟曰
春秋以名定罪若其義則亦各視其情而已矣齊商
人之弑舍晉里克之弑奚齊皆未踰年之君也商人
之弑以已也取而代之里克之弑以文公也蓋以納
文公焉故於奚齊則不成其為君於舍則成其為君
不成其為君者春秋之法也常也成其為君者春秋
之義也變也法不可以變而亂名實義不可以常而
廢善惡此政之所以行而教之所以立也
十年春王正月公如齊
如朝也凡公如皆朝朝君之事也大夫如皆聘聘臣
之事也諸侯之邦交以世相朝非周道也即位大國
聘焉小國朝焉霸主之令爾魯前有諸侯來朝者矣
未有朝人者也蓋小白既霸魯於是事齊魯之屈於
大國自僖公始矣
狄滅温温子奔衛晉里克弑其君卓及其大夫荀息
荀息晉大夫之三命者也及荀息賢也荀息不食其
言者也葉子曰子糾之難召忽死之管仲不死孔子
不嘉召忽之死而與管仲以仁里克傅申生申生死
里克不死以納文公荀息以不正傅卓子卓子死而
荀息死之春秋何以不與里克之不死而與荀息以
賢歟子糾未君也卓子巳君也荀息之不正可責於
傅卓子之初不可責於卓子弑之際夫受命而傅之
既立以為君則君臣之義定矣可以君而不死其難
乎言必信行必果孔子以為小人言不必信行不必
果孟子以為大人夫言之不必信亦必有義焉而後
可故非復言之為難而近義之為貴管仲之仁雖可
與而召忽不可為不忠里克之罪雖可薄而荀息不
可為不信亦各有義而已矣故曰人之欲善誰不如
我我欲無貳而能謂人已乎荀息蓋知之矣此春秋所
以賢也
夏齊侯許男伐北戎晉殺其大夫里克
里克既弑卓惠公重賂秦以求入里克迎而立之惠
公既得國曰又將圖寡人乃殺里克以說晉人里克
之死罪累上也故以國殺葉子曰晉里克衛寗喜皆
弑君者也然其死不書以討賊之辭而與殺大夫一
施之何哉所以殺者非討賊也始卓死惠公求入里
克實迎立焉則惠公固幸卓之死而竊其位者也衛
獻公之入立則固與聞乎弑矣是以求復於喜曰苟
反政由寗氏祭則寡人此豈可責討卓與剽之賊者
歟及其得國惠公則曰子弑二君一大夫為子君者
不亦難乎而後殺克獻公既以政許寗喜而患其專
乃與公孫無地公孫臣謀攻寗氏免余殺喜而尸諸
朝則其討克與喜者皆畏其害已而除之者也孔子
曰名不正則言不順其極至於刑罰不中無所措手
足使惠公獻公初無愧於卓與剽歸正二臣之罪而
誅焉春秋如之何不書曰晉人殺里克衛人殺寗喜
乎而徒以行其私使二臣雖負弑君之惡而終得以
免是謂名不正而刑罰不中者宜春秋之所謹也
秋七月冬大雨雪
大雨雪不志此何以志建酉建戌建亥之月書不時
也
十有一年春晉殺其大夫㔻鄭父
㔻鄭父晉大夫之三命者也㔻鄭父里克之黨也惠
公既殺里克㔻鄭父聘於秦未反請殺吕甥郤稱冀
芮而納文公既歸秦使召三子郤芮曰幣重而言甘
誘我也遂殺㔻鄭父㔻鄭父之死罪累上也故以國
殺
夏公及夫人姜氏會齊侯于陽榖
夫人姜氏聲姜也僖公不戒文姜之失而使夫人復
會齊桓公不戒襄公之失而納夫人以為會皆過也
桓公之業自是衰矣葉子曰吾何以知夫人之為聲
姜歟言哀姜者已死矣言聲姜者見薨見葬而不見
逆蓋僖公娶於世子之時故逆不書於經則夫人固
聲姜也
秋八月大雩冬楚人伐黃
十有二年春王三月庚午日有食之夏楚人滅黃秋七
月冬十有二月丁丑陳侯杵臼卒
十有三年春狄侵衛夏四月葬陳宣公公會齊侯宋公
陳侯衛侯鄭伯許男曹伯于鹹秋九月大雩冬公子友
如齊
十有四年春諸侯城緣陵
緣陵杞邑也外城邑不書此何以書城杞也淮夷病
杞諸侯遷杞於緣陵而城之何以不言城杞不與諸
侯之得專封也故為之辭若城其外邑然何以復言
諸侯以不終乎城亦不序以見貶也楚丘之城也衛
人忘亡緣陵之城杞未有聞焉以為有闕而去之則
非救災䘏鄰之道諸侯為不足序也與之故没諸侯
而為之辭略之故見諸侯而不序葉子曰春秋諸侯
及大夫之行事有再見而不序者有初無所見而不
序者再見而不序前目而後凡也初無所見而不序
不足序而略之也故諸侯不序見於經者兩盟于扈
一會于扈及是而四焉前盟于扈不與趙盾之臨諸
侯後盟于扈不與晉伐齊而取其賂扈之會則欲平
宋亂而後不果者也是皆以為不足言故略之略之
者簡之也左氏以緣陵為闕後扈盟為無能為扈會
為無功蓋近之矣然復或以為公後至或以為公不
會故不序則不能必其說夫後至乃公之罪何與於
諸侯而反不得序乎公羊榖梁或以為失序或以為
略或以為桓德衰皆僅知其端而不能盡蓋春秋之
義有在於詳略者非比事而深考之未足以言君子
之意也
夏六月季姬及鄫子遇于防使鄫子來朝
季姬内女也内女則何以得遇鄫子愛季姬使自擇
配也季姬已許嫁邾子鄫子來請婚僖公未知其所
與也則召鄫子見季姬以擇之若邂逅相遇然防魯
地季姬以為可而後鄫子來朝以請故以季姬及鄫
子非婚姻之道也何以言使鄫子來朝鄫子以國君
使乎季姬賤之也葉子曰吾何以知季姬之遇為擇
配與季姬不繫鄫則未嫁之辭也後見季姬歸於鄫
則始嫁之辭也於是乎擇之矣魯之亂始於不能正
家僖公雖賢而不知禮故致成風為夫人則非所以
事其母及聲姜以會齊侯則非所以閑其妻愛人以
姑息而已則安得以禮正季姬哉王政之不行蓋雖
子産為鄭不能奪公孫黑之強委禽乃從徐吾犯妹
之所欲以與子南其習俗有自然矣公羊乃以為奔
則巳甚夫奔匹夫匹婦之事也豈可行之於有國故
吾以徐吾犯妹與子南之事推之而後知其說云
秋八月辛夘沙鹿崩
記異也沙鹿梁山皆在晉不繫之晉名山大澤不以
封為天下記異也葉子曰是所謂百川沸騰山冢崒
崩高岸為谷深谷為陵者歟此幽王之詩也故曰國
必依山川川竭山必崩亡之徵也伯宗其知之矣
狄侵鄭冬蔡侯肸卒
十有五年春王正月公如齊楚人伐徐三月公會齊侯
宋公陳侯衛侯鄭伯許男曹伯盟于牡丘遂次于匡
前救邢先言次于聶北聶北邢地以次為救者也此
救徐先言次于匡匡衛地不果於救者也故以其大
夫往焉非救之道也
公孫敖帥師及諸侯之大夫救徐
公孫敖吾大夫之三命者也以敖主兵内辭也大夫
何以不序無功不足序也楚遂敗徐于婁林齊自是
不復救人矣
夏五月日有食之秋七月齊師曹師伐厲八月螽九月
公至自會季姬歸于鄫已夘晦震夷伯之廟
記異也晦月晦也夷伯魯大夫夷氏也伯字也大夫
則曷為以字見大夫卒則不名也震雷擊之也桓宫
僖宫災孔子在陳聞火曰其桓僖乎為其親盡而當
毁也夷伯之廟必有不得其正者矣故辭間容之之
緩辭也不與其正之辭也葉子曰是在周易所謂洊
雷震君子以恐懼修省者歟天之威怒非苟然也成
王未知周公秋大熟未獲天大雷電以風禾盡偃成
王啟金縢之書曰今天動威以彰周公之德天乃雨
反風禾則盡起是以君子迅雷風烈必變中夜必興
正衣冠而坐以為天不可不畏也故以夷伯一見法
焉
冬宋人伐曹楚人敗徐于婁林
十有一月壬戌晉侯及秦伯戰于韓獲晉侯
秦伐晉惠公逆而請戰故以晉侯及秦伯言晉
之主戰也以力得之曰獲不言師敗績君獲舉
重也晉侯不名内未有君也執言以歸獲不言
以歸執而以歸者屈服也獲而不以歸者非屈
服也
十有六年春王正月戊申朔隕石于宋五
記異也外異不書此何以書二王之後也聞其隕而
知其石數之則五也于宋國中也不言隕石五于宋
嫌有隕之于宋者也葉子曰春秋不書晦朔惟記異
與戰則書古者謂朔月為吉月惡其始之不能吉也
用兵有違晦惡其隂之窮也故震夷伯之廟書晦戰
于鄢陵書晦隕石于宋書朔戰于泓書朔謹始慎終
之道也
是月六鷁退飛過宋都
是月逮是月也不得其日則嫌與上同日也鷁水
鳥不能高飛以進為順退飛猶逆飛也五石
先物近也近者察其形而後知其數六鷁先
數遠也遠者見其數而後辨其物都鄙也自
是而之他矣
三月壬申公子季友卒
此公子友也何以言季友猶仲遂始賜族也賜族多
矣何以獨言季友仲遂季氏後逐君仲氏身弑君世
卿強而專國者也葉子曰吾何以知季友仲遂之為
賜族歟古者天子以姓氏旌羣臣故舜以禹治内賜
姓曰姒封之於夏而氏有夏以四岳治外賜姓曰姜
封之於吕而氏有吕天子之氏氏其土也諸侯不得
以地與人則不得賜姓與氏故公孫之子氏以王父
之字别其宗云爾而大夫之有功德者賜之族或以
其氏或以其謚或以其官或以其邑天子命氏則世
國諸侯賜族則世官天子諸侯之辨也故衆仲曰天
子建德因生以賜姓胙之土而命之氏諸侯以字為
謚因以為族官有世功則有官族邑亦如之凡族皆
死而後賜之者也季子殺叔牙曰公子從吾言必有
後於魯國及其死而立叔孫氏不待孫而稱叔孫此
以氏為族者也而春秋之世亦有生而賜之族者諸
侯討宋亂取華督賂而立華氏此周之末造也然則
友未氏而先見季遂未氏而先見仲非以世卿故志
其始賜族而特書之歟
夏四月丙申鄫季姬卒秋七月甲子公孫兹卒冬十有
二月公會齊侯宋公陳侯衛侯鄭伯許男邢侯曹伯于
淮
淮淮夷也
十有七年春齊人徐人伐英氏
英氏國也
夏滅項
項國也孰滅之公滅也公方在淮則何以能滅項使
大夫滅也内不言滅此何以言滅諸侯方與公責淮
夷病人於外而公復使大夫滅人於内以公為病矣
何以不言大夫非大夫之罪也
秋夫人姜氏會齊侯于卞
何以不言公及公未歸也會非矣公未歸而專行又
非也
九月公至自會冬十有二月乙亥齊侯小白卒
十有八年春王正月宋公曹伯衛人邾人伐齊
伐齊者何納公子昭也何以不言納不與其納也齊侯
之夫人三皆無子如夫人者六人生諸公子長曰無
虧其三曰昭屬昭於宋以為太子其後復欲立無虧
齊侯卒而無虧立昭奔於宋宋襄公用是納昭夫人
無嫡則立長納昭非正也
夏師救齊五月戊寅宋師及齊師戰于甗齊師敗績
以宋師及齊師言宋之主戰也
狄救齊秋八月丁亥葬齊桓公冬邢人狄人伐衛
狄何以稱人以狄邢也邢嘗病於狄而遷夷儀矣衛
同姓而復與狄伐之自取滅於衛者也不可曰邢狄
伐衛故人狄則邢亦秋也
十有九年春王三月宋人執滕子嬰齊
諸侯有罪執而歸於京師者伯討也故以侯執執而
不歸京師者非伯討也故以人執執而言以歸者歸
於其國而釋之也執而不言以歸者即其所而釋之
也凡執而不名内未有君也此何以言名執而殺之
也何以不言殺之大夫則言殺之諸侯則不言殺之君
臣之辭也
夏六月宋公曹人邾人盟于曹南
盟于曹南曹地也何以不言宋公邾人盟于曹非曹
之國中曹之南也曹衛邾同於伐齊而不同於戰甗
衛以狄伐則有辭矣曹邾之不至以納為非正也宋
公強而與之盟故不盟於國中而盟於國外各以其
微者來義不足以服之也宋於是復圍曹
鄫子會盟于邾巳酉邾人執鄫子用之
鄫子不名惡邾也謂其為虐亦已甚矣故人邾而不
名鄫子也用之或曰殺之以祭也或曰血其鼻以祭
也
秋宋人圍曹衛人伐邢冬會陳人蔡人楚人鄭人盟于
齊
會公羊作公會左氏榖梁作會當從二傳會者何没
公也地齊齊亦與盟也齊小白死五公子爭立而齊
衰矣陳穆公思小白之德率四國與公而盟焉畏楚
之或侵也陳蔡鄭皆楚之與國也陳率諸侯以保齊
可畏楚之侵而使楚亦與盟不可小白率中國以攘
楚公得率楚以保中國乎楚之窺中國自是始矣故
四國皆貶而稱人公亦没而不得見人諸侯所以人
公也
梁亡
有一朝而亡者不幸而人或亡之也有積久而亡者
雖幸而人欲存之不得不亡也人亡之可曰亡梁人
欲存之而不得不亡不可曰亡梁梁亡而已其所由
來者漸矣此梁之所以亡也
二十年春新作南門
南門路門也何以言新作僭天子也因舊而修謂之
新有加其度謂之作禮天子五門曰臯門曰庫門曰
雉門曰應門曰路門諸侯三門曰庫門曰雉門曰路
門古者謂國門為南門故曰天子聽朔於南門之外
謂路門亦為南門故成王喪言逆子釗于南門之外
魯得以天子臯門之制為庫門應門之制為雉門周
公之賜也而路門則有諸侯之門焉新作南門書豈
非有加其度而僭天子路門歟故與新作雉門之辭
一施之不曰路門天子有路門曰是天子之南門云
爾
夏郜子來朝五月乙巳西宫災
記災也西宫夫人之宫也天子六寢后六宫諸侯三
寢夫人三宫曰東宫曰西宫中宫處乎中
鄭人入滑秋齊人狄人盟于邢
狄何以書人以狄齊也衛人伐邢狄以前與邢人伐
衛之故請於齊為此盟以謀邢難明年狄遂侵衛復
報邢而滅之邢衛之怨以齊為有力則齊亦狄也
冬楚人伐隨
二十有一年春狄侵衛宋人齊人楚人盟于鹿上
鹿上宋地此宋公也何以言宋人不知諸侯之不宗
已而強圖霸也齊楚何以皆稱人此亦齊侯楚子也
知宋公之不足宗而矯從之盟也故皆貶而人之
夏大旱
記災也夏以月志不雨者未為災也以時志大旱者
歴時不雨而播種不入也
秋宋公楚子陳侯蔡侯鄭伯許男曹伯會于盂
楚子何以先諸侯宋襄公欲圖霸而會楚子諸侯推
先楚子也楚子先諸侯則何以不貶楚所以正諸侯
也一人衡行於天下武王恥之諸侯知宋襄公不足
覇則勿會而已會而先楚子遂使楚子得以爭中國
則宋與諸侯之罪也葉子曰宋襄公可謂不量力矣
齊桓公自同盟于幽而霸歴楚文王堵敖未嘗與之
通至成王立而以人來聘已而連侵伐鄭者四年桓
公於是遂伐楚雖成王之強以屈完來盟于師則楚
服矣然相繼八合諸侯而楚不與知成王未可以致
則外之而不使得與中國諸侯齒也今襄公一圖霸
而遽召楚豈以桓公所不能為而已為之乎鹿上之
盟公子目夷固知小國爭盟之為禍矣楚子偽從之
以觀其釁而襄公弗悟遂再為此會則宜楚子之所
易也故偃然欲與之爭中國而不肯為諸侯下諸侯
亦莫敢復先焉者蓋以王爵推之也襄公乃反從之
以相敵則惡在其為霸此楚子所以知其無能為而
遂執之歟故春秋不貶楚子而以爵書之以為宋與
諸侯之罪而未可以專責楚子也
葉氏春秋傳卷九
