葉氏春秋傳卷三
宋葉夢得撰
隠公三
十一年春滕侯薛侯來朝
朝諸侯見於天子之禮也諸侯不得相朝侯而更相
朝固僭矣而又旅見亦天子之禮也故累數之以公
為僭之中又有僭焉者也葉子曰吾何以知諸侯之
不得相朝歟禮莫大於君臣辨君臣之分莫嚴於朝
故一歲而以時來見者四六年而以服來朝者五天
子所以一天下也朝覲宗遇會同皆朝之名既命之
曰朝以其先者為主也朝之為言天子當宁而立諸
公東面諸侯西面曾何取於諸侯之庭哉乃諸侯有
入其國假道而過焉者謂之邦交於是有兩君相見
之好是故諸侯有兩君相見之好無兩君相朝之禮
至春秋而先王之制亡矣有言諸侯間於天子之事
則相朝者有言小國之免於大國朝而獻功者有言
先王制諸侯五年四王一相朝者有言明王之制諸
侯五歲而朝者此周之末造也大抵彊弱更相事而
已是以魯之往朝者皆晉楚齊大國而諸侯之來朝
於魯者皆榖鄧滕薛杞鄫邾郜曹郳郯牟葛小國非
特諸侯然也王臣亦有外交而僭者焉其見於内則
祭公祭伯來其見於外則州公如曹春秋一正之外
書曰朝内書曰如旅見則累數非其所則志地攝而
來則志名各著其實而罪自見至於王臣又絶其朝
而不書嫌於貳君也要荒亦絶其朝而不書嫌於騖
遠也而三家不能辨或曰諸侯即位小國朝之或曰
諸侯再相朝以修王命或曰考禮修德所以尊天子
此豈周制也哉然則大行人之辭曰諸侯之邦交有
世相朝者吾聞諸公侯伯子男入有郊勞出有贈賄
見於廟中相與為賓之儀矣未聞當宁而面於庭者
此諸侯欲文過而益其籍之辭非先王之言也
夏公會鄭伯子時來秋七月壬午公及齊侯鄭伯入許
冬十有一月壬辰公薨
公薨何以不地故也故則何以書薨以内大惡則不
可言以臣子之心則不忍言也何以不言葬春秋之
法君弑賊不討則不書葬責臣子也以為所以事君
親者人得以任其責故君弑在官者皆得討之不必
其國也父弑在宫者皆得討之不必其子也州吁弑
桓公衛人能討之故桓公得葬無知弑襄公齊人能
討之故襄公得葬葬者臣子之終事君弑賊在偃然
南面而事之曰吾所以事其君親者為巳終可乎此
春秋所以不得葬也
桓公一
元年春王正月公即位
繼故不書即位言有不忍於先君也此何以書即位
身弑君而代之成其意也葉子曰天子崩諸侯薨嗣
子立於喪次禮歟禮也天子七日而殯諸侯五日而
殯既殯大臣以其受命於前王者即柩前而告之曰
顧命禮歟亦禮也然則何以踰年始書即位稱元年
有喪次之位有南面之位喪次之位所以繼體也一
年不二君故雖即位未成其為君出見羣臣於寢門
之外羣臣拜則答拜天子稱子小子諸侯稱子年用
舊君之年而未敢改位存舊君之位而未敢居死則
天子稱小子王諸侯稱小子侯南面之位所以朝羣
臣也曠年不可以無君故至於明年天道一變前王
之義終矣然後始以其正月朔朝廟見先祖以所受
命者告焉而稱元年天子稱王諸侯於其封内稱爵
自周以來未之有改也然則繼故不書即位豈不即
位歟原其情有所不忍而不書也而先儒乃以為繼
故則不即先君之位夫天下未有無位而為君者不
即先君之位而何位乎即位者禮也忍不忍者情也
死君而代之位孰以為忍而況於繼故繼故不書即
位所以弭天下之争而示有恩於先君者春秋之義
也
三月公會鄭伯于垂
公何以會鄭伯求免于鄭也葉子曰垂之會三傳皆
不著其說吾何以知其為求免於鄭歟放弑其君則
殘之周公之刑也周衰王政不行於天下列國有弑
其君者非特天子不能討方伯不能正而有幸而求
免焉衛州吁弑桓公而立未能和其民厚問定君於
石碏石碏曰王覲為可於是教之使朝陳而請覲曹
負芻殺宣公之子而自立諸侯與會於戚而執之曹
人請於晉曰若有罪則君列諸會矣亂臣賊子之所
懼者天子與侯伯爾天子而與之覲諸侯而與之會
是既許之為君矣後雖有欲討者無所加兵焉此周
之末造也宣公弑子赤而會齊侯于平州左氏以為
定公位齊人於是取濟西田以為賂左氏亦既言之
桓之會鄭非齊之與宣會歟鄭伯以璧假許田則濟
西之會也盖自隠公初齊晉猶未強鄭莊公獨雄諸
侯及使宛來歸邴之後隠遂舍宋而事鄭伐宋入許
無不與之同者此桓之所畏也是其首求於鄭者歟
鄭既得賂然後始固好而為越之盟故稱及焉及者
内為志也三傳惟蔽於易邴之言不知許田之為賂
是以併垂之事而失之春秋有屬辭比事而可見者
吾故以負芻之討平州之役而知其然也
鄭伯以璧假許田
許田許之田也許田則魯何得有之鄭伯與我入許
而居許叔於東偏以其大夫公孫獲居西偏盖有分
地而共取之者矣許近鄭而遠魯於是因會求併得
焉何以言璧假不敢正其為賂而為之辭也其曰許
田者何非許也許之田也郜鼎不得取之宋不可曰
宋鼎許田不得取之魯不可曰魯田葉子曰居常與
許復周公之宇魯固自有許矣吾何以知許田為取
之許者歟春秋邑不言田故讙闡不言田舉重也國
而後言田鄆言田邾言田得田不得國也惟田目地
故濟西汶陽漷東沂西皆繋地許地邑則不目田矣
當與取讙及闡同辭其曰許田亦得田不得許也許
田既入鄭州來之狩楚子曰昔我皇祖伯父昆吾舊
許是宅今鄭人貪頼其田而不我與楚遷許於葉王
子勝言於楚子謂鄭以許為俘邑則鄭之有許豈魯
之謂歟公羊乃以田邑多寡為别邑多於田稱邑夫
邑孰有多於田者非吾所能知也
夏四月丁未公及鄭伯盟于越秋大水
記災也雨淫而害稼凡大水以時書者皆志夏秋以
月書者皆志七月八月志以時者其災長志以月者
其災短七月八月尤麥苖之時也不為災則不書
冬十月
二年春王正月戊申宋督弑其君與夷及其大夫孔父
孔父宋大夫之四命者也宋何以有四命之大夫二
王後得備官也弑君書及其臣君累之也累則何以
有書不書賢則書之也孔父正色立朝人莫敢過督
將弑殤公先攻孔父之家而殺之知孔父存則殤公
不可得而弑矣是以及之也葉子曰吾何以知宋得
備官歟古者二王後天子賓之而弗臣皆得脩其禮
物之舊所以杞宋之郊以禹契者其最大焉者也一
娶而十二女三夫人之媵各三則見於經矣是以諸
侯大國三卿而宋獨備六卿其在成公則公子成為
右師公孫友為左師樂豫為司馬鱗矔為司徒公子
蕩為司城華御事為司寇矣其在共公則華元為右
師魚石為左師蕩澤為司馬華喜為司徒公孫師為
司城向為人為大司寇矣其在元公則公孫忌為大
司馬邊卬為大司徒樂祁為司城仲幾為左師樂大
心為右師樂輓為大司寇矣春秋以命數正名不嫌
與諸侯卿大夫同書王上大夫以邑爵見王中大夫
以氏爵見宋無畿内之邑不得食采而見爵故王上
大夫雖以邑爵見而兼公則舉官宰周公是也宋有
司馬司城則亦其上大夫而舉官者也王下大夫以
字氏見家父是也宋有孔父則亦其下大夫而字舉
者也王上士以名氏見如劉夏宋有仇牧亦上士也
王中士以名見如寔宋有山亦中士也由是言之非
二王後得備官歟然王之上士以名氏見而宋牧得
稱大夫王之中士以名見而宋山亦得稱大夫盖不
能備官而攝者或不與諸侯同春秋攝卿與大夫皆
同正書是以華元魚石仲幾皆得為卿而山得以大
夫稱也或者謂君前臣名孔父不得為字此禮之施
於君臣相與之際者豈春秋之謂哉弑君名者初不
以為輕大夫字者初不以為重道固並行而不相悖
也
滕子來朝
滕侯國何以稱子時王貶之也諸侯一不朝則貶其
爵宗廟有不順亦絀以爵焉周道也滕侯必居一於
此矣葉子曰王政不行於諸侯久矣何以能加於滕
歟春秋之初小國猶有聽命焉者也故杞於桓以侯
見至僖而書子薛於隠以侯見至莊而書伯與是為
三皆微國也大國則莫見焉杞於僖以子見至文則
復書伯亦以是進之也自文以後雖三國亦莫行則
周益衰矣或者以為進退皆春秋夫爵王命也可春
秋而專之乎以春秋為可專則諸侯之惡有大於此
三國者何以不貶或曰小白伯而正王爵杞薛盖終
小白之世未嘗與齊通也
三月公會齊侯陳侯鄭伯于稷以成宋亂
成平也古者謂和為平謂平為成宋亂則何以言成
取賂於華督而不能討也何以不言平言成則見其
與亂和言平則疑有正其亂者焉葉子曰諸侯不專
征陳恒弑簡公孔子沐浴而告諸朝請討焉上無天
子下無方伯天下諸侯有為無道者臣弑君子弑父
力能討之則討之孔子之志也故蔡人殺陳佗楚人
殺陳夏徵舒不嫌與衛州吁齊無知同辭華督之罪
固諸侯所得討也乃取賂而與之成夫伐罪之師不
求其必誅苟服則止矣結成而還可焉取成而還可
焉行成而還可焉弑君之賊其可服罪而成乎春秋
不目事會而目事者二稷之成宋亂也澶淵之宋災
故也盟而目事者二盂之執宋公也薄之釋宋公也
四者獨志於宋以為二王後雖天子客而不臣是以
重之宋亂之成諸侯無與容於天下矣
夏四月取郜大鼎于宋
此華督之賂也何以言郜大鼎郜之分器也古者親
同姓以寳玉郜文之昭也武王克商分其宗廟之器
以賜兄弟之國謂之宗彛而郜在焉是天子所賜以
守其國者也郜雖失之宋不可有之鼎雖在宋猶曰
郜鼎云爾前未有言與之者此何以言取所以見其
為成亂也鄭人以賂輸平於我而我從之故書鄭伯
使宛來歸邴我責賂于宋以成其亂而宋與焉故書
取郜大鼎于宋有所刺於後必有所見於前其曰取
于宋宋非我所得取也宋不得取于郜則我固不得
取於宋矣
戊申納于太廟
太廟周公之廟也周公稱太廟魯公稱世室羣公稱
宫魯道也廟之有器所以薦德不義而薦之周公其
衰矣是謂瀆其祖納者以力強致之辭也
秋七月杞侯來朝蔡侯鄭伯會于鄧
鄧亦與會也
九月入杞
不言主師内之微者也内之微者書人則不辭何以
不言我不居也
公及戎盟于唐冬公至自唐
至者何告至於廟也禮諸侯適天子告于祖奠于禰
反亦如之諸侯相見告于禰反必親告于祖禰乃命
祝史告至於前所告者而後聽朝而入葉子曰春秋
書大事不書小事書變事不書常事國君歸而告于
廟謂之致常事也何以書大也國君宗廟社稷之所
繋安有出境而不致其反者乎何以或書或不書有
史失之而不得書者有君廢之而不得書者故自文
而上六君見出者九十九致者十有八自宣而下六
君見出者八十六致者六十九近詳而遠略則史失
之也隠公不終於君故終其世皆不致則君廢之也
春秋無所加損所大者惟君而已三傳或以為備禮
則書不備禮則不書或以為殆其往而喜其歸齊桓
之盟會安之則不致或以為會夷狄不致離會不致
惡事不致紛然皆不可通此則不知其說而妄意之
也
三年春正月
正月何以不書王無王也桓弑君而奪之國不受命
而自立以為有王則不至於是矣而王亦不加討焉
王亦不自有其王也故不書王何以三年而後始不
書元年二年未知其無王也十年十八年復有王存
王也葉子曰古者諸侯喪畢見於天子賜之韍冕圭
璧然後歸以臨其民明其有所受也而桓至莊公始
見王使榮叔來錫命是桓未嘗朝王而受命也元年
二年隠之喪未畢則將朝而請命歟遂不朝歟未可
知也故書王以俟之至於三年而不朝則不朝矣其
意曰是何必朝焉爾然後見其無王故去王自三年
始王天下之王也十數之終也踰十年無王則無王
天下之王豈以桓為有無哉坤之上六曰為其嫌於
無陽也故稱龍焉則十年之書王亦嫌於無王而存
之也十八年桓之終也桓雖無王王不可以不治使
遂終不見王則桓得成其無王之惡而王亦廢其為
王之實矣故十八年復書王所以治桓而申王此春
秋正王法之道也
公會齊侯于嬴夏齊侯衛侯胥命于蒲
胥相也胥命相命為侯伯也古者王畿之外設方伯
皆以諸侯有功德者為之自侯伯而長九州謂之牧
自上公而分二陜謂之伯必有天子之命焉故曰八
命作牧九命作伯天下無伯齊侯衛侯不受命於天
子而擅相推是諸侯而自為命也何以不言相兩曰
相胥有待也見齊衛之更相待云爾葉子曰吾何以
知齊衛之擅相命歟齊侯僖公也衛侯宣公也齊衛
之初皆常為伯矣管仲曰召康公賜我太公履五侯
九伯皆得征之則太公之為二伯而周官所謂九命
作伯者也康誥命康叔曰孟侯詩責衛伯不能修方
伯連率之職則康叔之為方伯而周官所謂八命作
牧者也桓王之時周德衰而諸侯莫適為主僖公宣
公因欲舉其世職而更命以為侯伯故曰胥命九儀
之命周之所以正邦國之位者也非入而受命於王
則王以大夫為之錫命雖桓文之盛不敢竊以為辭
葵丘之會束牲載書而稱五命盖有宰周公臨之焉
而況於侯伯乎齊小白之霸也王實使召伯廖命之
晉重耳之霸也王實使尹氏王子虎命之而公羊榖
梁乃以結言而退為美傅說曰王言惟作命不言臣
下罔攸禀令諸侯而得言命非春秋之義也
六月公會杞侯于郕秋七月壬辰朔日有食之既
既盡也有繼之辭也
公子翬如齊逆女
翬何以氏始三命也逆女不書此何以書不正其以
翬逆也古者嫂叔不通問而況逆女乎翬桓公之弟
惠公之子也葉子曰夫婦之道人倫之本也魯諸公
十有二見逆女者四皆以違禮而失常也莊書公如
齊逆女不正公親逆也桓書公子翬逆女宣書公子
遂逆女翬桓公之弟惠公之子遂宣公之弟文公之
子不正其以叔逆嫂也成書叔孫僑如逆女僑如成
公之族叔祖叔孫得臣之子不正其以尊逆卑也古
者天子嫁女乎諸侯以諸侯同姓者主之諸侯嫁女
乎大夫以大夫同姓者主之主之以敵大夫可也逆
之於他國不可也天下之本在國國之本在家父父
子子夫夫婦婦兄兄弟弟而家道正魯之亂有如慶
父仲遂之殺嫡者有如僑如之譖其君於霸主而止
之者皆自其家失之此春秋所以謹也
九月齊侯送姜氏于讙公會齊侯于讙
讙魯地也父而自送女非禮也禮送女父不下堂母
不出祭門兄弟庶母不出闕門所以遠嫌也何以不
稱夫人以齊侯為之辭也葉子曰文公逆女于齊在
國不言女已成禮也於文公則既成婦矣故書逆婦
姜於齊姜宜稱女者也齊侯送女於讙入國不言夫
人未成禮也於齊侯猶女矣故書齊侯送姜氏於讙
姜氏宜稱夫人者也是謂名正而言順
夫人姜氏至自齊
何以不言翬以夫人姜氏至自齊公自受之於齊侯
也
冬齊侯使其弟年來聘有年
有年五榖熟也五榖熟為有年大熟為大有年葉子
曰古之辨年之上下者曰豐年曰中年曰無年有年
者中年也大有年者豐年也歲非五榖皆不熟無非
有年者何獨於桓書有年於宣書大有年歟桓宣皆
弑君者也桓書大水書螽書雨雪書無冰則有年非
桓之所得致也宣書螽書大旱書大水書蝝生書饑
則大有年非宣公之所得致也於皇來牟將受厥明
明昭上帝迄用康年武王之詩也天降喪亂滅我立
王降此蟊賊稼穡卒痒厲王之詩也年之有無豈非
以其君歟然天之愛人至矣非其惡有至厲王未有
因其君而奪之年者則有年其常也無年非其常也
故曰自古有年匪今斯今振古如兹以其常而不能
常也故有年大有年各因其人而一見法焉然卒常
也則不必書故終春秋不以再見非外此則無年也
四年春正月公狩于郎
狩冬田之名也正月其節矣何以書非其地也天子
諸侯四時皆有田以習武事因獻禽以奉祭祀春教
振旅以辨鼓鐸遂以蒐田而祭社夏教茇舍以辨號
名遂以苖田而享礿秋教治兵以辨旗物遂以獮田
而祀祊冬教大閱以揔軍實遂以狩田而享烝振旅
茇舍治兵大閱習武之名也蒐苖獮狩田之名也志
以武者書以武志以田者書以田非其時則書非其
地則書
夏天王使宰渠伯糾來聘
宰渠伯糾王之上大夫也宰大宰也糾名也王之上
大夫以邑爵見而不名為大宰則書官此何以名桓
負弑君之罪而不能討不朝王而反聘之王失正也
大宰以六典佐王治邦國聘非其所聘而不能正使
非其所使而不能辭糾失職也然則何以不貶王王
不可以遽貶也貶糾所以貶王也葉子曰是歲與七
年皆闕二時不書秋冬史之闕文歟春秋闕之也易
曰大人者與天地合其德與日月合其明與四時合
其序與鬼神合其吉凶春秋歴一時無事必書首月
以見時所以奉天也桓無王王者天所王也無王亦
無天矣是何足與語四時之序者哉而此二時者下
無事上有事是以因其可闕而闕之四年承宰渠伯
糾來聘見上無天子而渠伯來聘也七年承榖伯綏
鄧侯吾離來朝見下無諸侯而榖鄧來朝也上無天
子而不能誅下無諸侯而不能討故因其無事不書
首月以見時者為其不足與奉天而絶之天也
五年春正月甲戌
下無文經成而亡之也葉子曰春秋有闕文歟曰然
仲尼書而闕之歟曰否經成而後亡之也子曰吾猶
及史之闕文也有馬者借人乘之今亡矣夫史不及
見其全文而與之正猶無馬不能借人而與之乘也
是以君子愼乎闕疑乃春秋則非史也將别嫌疑以
為萬世法則何取於多聞哉可及者及之不可及者
則去之而已所以為春秋者不在是也故春秋無闕
文而先儒之說乃以為信以傳信疑以傳疑納北燕
伯於陽謂之公子陽生曰我知之而不革夫如是則
春秋何以定天下善惡而示勸沮歟吾是以知凡春
秋之闕文非仲尼之闕疑皆經成而後亡之者也
己丑陳侯鮑卒夏齊侯鄭伯如紀
如朝也外相如不書此何以書諼也外此則無諼乎
過我也齊侯將襲紀與鄭假朝以濟其謀紀人知之
不及行諸侯相朝固非矣而又諼焉是以因其過我
而一正之也
天王使仍叔之子來聘
仍叔王之下大夫也子之云者非大夫也辭間容之
之諼辭也不正以其子代父愛人之子而輕其大夫
也桓不足聘名宰渠伯糾已一見貶矣再不足貶也
貶其使仍叔之子而已葉子曰春秋之善善也一善
不再襃因其可襃而襃之而吾所與者自見矣其惡
惡也一貶不再貶亦因其可貶而貶之而吾所奪者
自顯矣盖所以為襃貶者著吾所與奪而已何必致
意而屢見哉是以不以其人每加之也
葬陳桓公城祝丘
不時也
秋蔡人衛人陳人從王伐鄭
王何以伐鄭鄭不朝也初莊公為平王卿士王貳於
虢公忌父周鄭交惡而不來朝至桓王立而鄭伯復
如周王不禮焉遂畀虢公政鄭伯復以齊人來朝猶
脩方伯之職也既而取其鄔劉蒍邘之田遂復不朝
於是八年矣鄭在男服三歲一見諸侯三不朝則六
師移之再不朝則遽伐焉不問罪而王又親之以王
為失正矣何以不曰天王伐鄭而舉從者以為之辭
不以鄭伯敵天王也鄭伯何以無貶辭古者諸侯有
罪方伯征之方伯不能服二伯征之二伯不能服而
後王親征焉諸侯而至於王親征固無與立於天下
矣然則王無罪乎天下有道諸侯六年五服一朝莫
敢不來享莫敢不來王諸侯不能服而王親征王亦
病矣三國何以皆稱人諸侯無軍以卿帥其教衛之
民以贊元侯入天子之國曰某氏故以人見周禮也
鄭於是射王中肩而敗王師何以不書敗不可言也
葉子曰天王敗績於茅戎書敗鄭伯大敗王卒不書
敗戎荒服也鄭甸服也荒服禮義所不加敗何恥焉
甸服而敗王則所以為王者亡矣不可以鄭而亡王
是以不可見敗也
大雩
雩旱祭也天子之雩主上帝諸侯之雩主上公有常
雩有旱雩建巳而雩常雩也常雩未旱不書非建已
而雩旱雩也旱雩已旱書以時書者皆志秋冬以月
書者皆志七月八月志以時者其災長志以月者其
災短故春夏不雩冬雩失時也何以不書旱言雩則
旱見言旱則雩不見旱而得雨則書雩旱而不得雨
則書旱大雩天子之雩也凡天子之祭皆曰大饗曰
大饗旅曰大旅大雩必有盛樂焉魯何以得雩周公
之賜也葉子曰三傳言雩各不同左氏曰龍見而雩
過則書郊禘烝嘗有常則有時旱無常則無時龍見
而雩建已之雩以過而書則旱不得雩乎榖梁以雩
月為正秋雩為非正志月者七月八月九月也志秋
者包三月也月為正而秋安得不正乎知雩為旱祭
惟公羊為近經也
葉氏春秋傳卷三
