葉氏春秋傳卷二
宋葉夢得撰
隠公二
三月庚戌天王崩
天子曰崩諸侯曰薨大夫曰卒士曰不禄禮也天子
記崩不記葬舉天下而葬一人不疑也葉子曰周天
王見春秋之世者十有二有見崩見葬者有見崩不
見葬者有崩葬皆不見者崩以赴書葬以義見莊僖
頃不書崩不以告則不得而書也天子七月而葬桓
以七年則緩匡以四月簡以五月景以二月則速非
其時也葬天子親者也文公以叔孫得臣葬襄王昭
公以叔鞅葬景王非其禮也故特書崩所書也莊僖
頃三王以不赴不書葬所不書也桓匡簡襄景五王
以失時違禮特書葬則平惠定靈四王書崩不書葬
周不失時魯不失禮以為常事而不書歟
夏四月辛卯尹氏卒
尹氏左氏作君氏公羊穀梁作尹氏當從二傳夫人
不可以氏君王之卿士也外大夫不卒此何以卒天
王之喪嘗主我而我喪之也何以舉族因是以貶世
卿也葉子曰古者内諸侯禄外諸侯嗣内諸侯而嗣
強也諸侯世國大夫不世爵禄諸侯之大夫而世爵
禄僭也春秋之世内諸侯之嗣有如尹氏者其後卒
以擅立君諸侯之大夫世爵有如齊崔氏者其後卒
以弑君故尹卒以氏書崔杼出奔以氏書以為是世
卿者所為故各因其事一見法焉
秋武氏子來求賻
賻歸生者也禮有喪弔而含含而襚襚而賵賵而臨
五者皆同日臣為君喪致襚曰致廢衣於賈人納貨
貝曰納甸於有司賵馬入廟門賻馬與其幣大白兵
車不入廟門生事也天王崩於是五月矣魯當歸而
不歸周不當求而求皆過也何以不言使桓王當喪
未君也君薨百官總已聽於冢宰武氏子大夫之在
喪者也君子不奪人之喪武氏在喪而命之亦非也
諸侯在喪稱子繫之國大夫在喪稱子繫之氏
八月庚辰宋公和卒
外諸侯何以卒以我喪之也同姓臨於祖廟同宗同
族臨於禰廟異姓臨於外皆以名見所以正終也不
言薨以别乎内也古者制名上可以兼下下不可以
兼上諸侯曰薨而天子亦有言君薨聽於冢宰者士
曰不禄而諸侯之赴亦有言寡君不禄者故外諸侯
卒不嫌與大夫同辭以上兼下也卒者以赴為辭赴
則書不赴則不書赴以名則書以名赴不以名則不
書以名卒而不赴赴而不以名以為不恭其君外之
失也葉子曰諸侯死而赴以名禮歟曰然同盟則赴
以名不同盟則不赴以名禮歟曰否此左氏之誤也
古者無諱至周而後諱然必葬而後諱之者生事終
鬼事始也未葬而諱是不懷也子蒲卒哭者呼滅子
臯曰若是野哉呼之非也赴之禮也春秋有同盟而
不名者宿男卒之類是也有未同盟而名者蔡侯考
父卒之類是也豈皆别於盟乎春秋雖以名正然終
有不得而名者春秋不能益也從史而已然則禮君
赴於他國之辭曰寡君不禄而不名何也非禮也記
禮者之失也
冬十有二月齊侯鄭伯盟于石門
外盟也内盟言會及外盟不言會及直曰盟而已内
外之辭也必有事焉然後與内同辭鄫子會盟於邾
衞人及狄盟是也
癸未葬宋穆公
外諸侯何以葬以我會之也諸侯之喪士弔大夫會
葬禮也卒從正故書名葬從主人故書諡周人以諱
事神葬而後舉之凡見卒不見葬者我不往會内之
失也
四年春王二月莒人伐杞取牟婁
牟婁杞邑也外取邑不書此何以書不正其以伐取
也伐者問罪之師服則止矣從而取其邑是利之也
凡國曰滅邑曰取無宗廟社稷君長屬之以為己有
謂之取
戊申衞州吁弑其君完
州吁公子也不氏未三命也惡莫大於弑其君不待
貶絶而罪自見君子無所加辭焉各正其名而已世
子稱世子公子稱公子大夫以名氏見者稱名氏以
名見者稱名微者稱人有稱國者為衆弑君之辭也
夏公及宋公遇于清
遇會之薄也清衞地及我接之也會不言及遇言及
會所期也遇非所期也宋公在衞而我往從之故以
我及宋公諸侯非王命不出境凡遇之志皆惡也葉
子曰遇天子冬見諸侯之禮也諸侯相遇亦有為之
禮者歟曰未有兩君相見而不為禮者也昭公孫于
野井齊侯來唁公既哭以人為菑以幦為席以鞍為几
曰以遇禮相見則諸侯之遇固有禮矣然則季姬及
鄫子遇于防亦禮歟曰非此之謂也桃丘之會衞侯
不至書公弗遇此不以禮言也季姬非所見而見故
假遇以為辭使若適相值然固不嫌與諸侯之遇同
辭也
宋公陳侯蔡人衞人伐鄭
宋公陳侯何以稱爵君將不言師也君行師從不嫌
於無師故外稱爵内稱公
秋翬帥師會宋公陳侯蔡人衞人伐鄭
翬吾大夫之再命者也翬名也
九月衞人殺州吁于濮
濮陳地也稱人以殺討賊之辭也臣弑君在官者殺
無赦子弑父在宫者殺無赦夫人而可討也此殺州
吁者石碏也而曰衞人以是為衞人皆得討也
冬十有二月衞人立晉
晉桓公之弟也不氏未三命也衞人衆辭也石碏既
殺州吁衞人逆晉於邢而立之立者不宜立也以其
不宜立也故特書立焉以見義之得與其立也晉則
何以謂之得與其立以弟繼兄謂之宜立不可也致
萬民而詢立君周道也衆以為可立而立之謂之不宜
立不可也葉子日公儀仲子之喪舍其孫而立其子子
服伯子曰仲子亦猶行古之道也昔者文王舍伯邑考
而立武王微子舍其孫腯而立衍子游問諸孔子孔子
曰否立孫春秋所謂宜立者孔子之言是也然不可
以文王為不得立武王微子為不得立衍春秋所謂
宜立者文王微子之意是也國君有嫡而立嫡無嫡
而立長正也不幸無嫡又無長不與之立則無君與
之立則未知其孰宜立也先王於是有致萬民而詢
立君之道使桓公而有嫡與長則石碏必立之矣今
見晉不見嫡與長是桓公無嫡又無長也衞人立晉
而不得立則衞安得有君乎此春秋所以與晉也故
因晉一見法焉以為異乎尹氏立王子朝也
五年春公矢魚于棠
矢魚公羊穀梁作觀魚左氏作矢魚當從左氏矢射
也古者天子諸侯將祭必親射牲因而獲禽亦以共
祭春獻魚之節也公將以盤遊盖託射牲以祭焉以
公為荒矣於是公子彄諫曰鳥獸之肉不登於俎皮
革齒牙骨角毛羽不登於器則公不射非其矢也棠
魯地于棠遠也
夏四月葬衞桓公
宋穆公稱公二王後也衞侯爵也桓公何以亦稱公
主人之辭也葉子曰五等諸侯皆稱公禮歟曰禮也
人有十等王臣公公臣大夫古者五等諸侯有别而
稱之者有合而稱之者别而稱之者實之所在不可
得而越者也故諸公之儀不可為侯伯侯伯之儀不
可為子男合而稱之者名之所在可得而通者也故
五服之别槩曰侯服五等之名槩曰諸侯舉其中以
包上下也諸侯即位踰年於其國中得稱公豈不以
臣子皆欲推尊於其君者歟公之為言上以别乎王
下以别乎大夫者也故有言后王君公者矣有言坐
而論道謂之王公者矣子曰公子孫曰公孫非特許
其臣子也雖王亦假之矣是以魯侯爵而諸公皆書
公諸國之葬皆稱公寰内諸侯葬亦稱公周道也以
為貶其僭者誤也
秋衞師入郕
郕國也
九月考仲子之宫初獻六羽
仲子惠公仲子也宫廟也考成也仲子則何以得考
宫亡乎禮之禮也與之歟與之也禮庶子為君為其
母築宫使公子主其祭於子祭於孫止仲子不得終
於惠公之世則隠公不得祭然為人後者為其祖母
三年則隠公以孫祭之可也是謂亡乎禮之禮義之
所得與也與則何以書不正其初獻六羽干武舞也
羽文舞也隠公知婦人無所用武而不用干不知仲
子不得有樂而不可以獻六羽曰獻尊之也曰初謹
始也夫欲尊之而不得其道適以為卑而已矣子曰
天下無道禮樂征伐自諸侯出六羽其當之矣葉子
曰吾何以知春秋與仲子之考宫歟立武宫立煬宫
不與其立者也故不書考而書立立宜不可考固不
足譏也仲子之宫與其考者也故不書立而書考於
立無譏則考固吾之所與也然辭閒容之之緩辭也
不與其正之辭也故築王姬之館言之震夷伯之廟
言之隠公雖可為仲子立宫而終不可為禮之正故
君子不以所與廢所正春秋之義也婦人則何以不
得有樂婦人從夫者也死而祔於夫則何所用樂周
以閟宫祀姜嫄有先妣之樂亦亡乎禮之禮也而不
通於仲子曰祭必用樂歟先王於羣小祀不興舞則
仲子固不傷於無樂也雖以諸侯用六君子以為悖
矣先儒或以僭而越四羽為譏或以殺而厲八佾為
美夫禮必先察其是非而後議其當否使婦人而得
有樂則六羽固仲子之樂也使不得用樂雖殺其足
美乎古者禮之别有四而已天子也諸侯也大夫也
士也諸侯之樂同以軒縣為節射同以貍首為節未
聞羽數而公侯有别也何獨取於四佾則亦不可謂
之譏耶曰魯諸侯之廟僭用八佾自仲子始降而用
六則八佾之用至昭公猶然則亦不可謂之美僭與
殺二者皆無當吾是以知春秋所書不在六羽也
邾人鄭人伐宋
邾何以先鄭主兵也盟會以爵為序盂之會楚子先
諸侯之類有不以爵焉侵伐以主兵為序戚之圍齊
國夏先衞石曼姑之類有不以主兵焉春秋之義也
螟
記災也螟□蝥賊皆害稼螟食心□食葉蝥食節賊
食根稼以食心為重故獨書螟
冬十有二月辛巳公子彄卒
公子彄吾大夫之三命者也
宋人伐鄭圍長葛
長葛鄭邑也伐國不言圍邑此何以言圍為後取長
葛起也
六年春鄭人來輸平
輸平左氏作渝平公羊穀梁作輸平當從二傳輸猶
輸粟然有物以將之也和而不盟曰平來外辭也何
以不言及鄭平方請未平也人微者也凡外大夫來
皆言使鄭人何以不言使辭不可言使人也葉子曰
吾何以知輸為有物以將之歟夫平則平矣故春秋
有書及平者矣有書暨平者矣未有先請而後遽書
也是必有義重於己平者而後書以見譏焉其重者
何歸邴是也前無與之後孰歸之非以物輸之而何
左氏以輸為渝謂之更成更成猶言釋憾也杜預以
狐壤之戰實之夫釋憾何足志乎二氏雖以渝為輸
而以為墮成則失之尤遠甚盖知其文不知其事而
妄意之也春秋諸侯會盟口血未乾而背之者皆是
曷嘗盡以前告盟且不告而况於平乎更成墮成皆
非義之所在法所不書吾是以知歸邴之為輸也
夏五月卒酉公會齊侯盟于艾秋七月
無事必書首月以見時全天道也時者天道之一變
而歲之所自成也春秋王者之事先天而天不違後
天而奉天時王者繼天而為之子也故歷一時無事
必書首月而繫於時不敢以無事廢時也歷一月無
事則各於有事之月以見時欲因有時不失時也如
是而後可以王矣
冬宋人取長葛
外取邑不書此何以書不正其以伐取也伐人而圍
其邑踰年而後取之其暴為已甚矣不繫之鄭不與
其得取於鄭也
七年春王三月
春秋書王惟春各於其有事之月見之至夏則否王
者以正始為本春歲之始也無事不得見於正月則
見於二月不得見於二月則見於三月過三月則時
已變矣非王之所以為始是以夏不書王不嫌於無
王也
叔姬歸于紀
伯姬歸於紀矣叔姬何以復言歸歸紀季也内女嫁
為夫人則書不為夫人則不書叔姬非夫人也何以
得書將以起紀季之以酅入於齊也酅紀季之邑也
紀季以酅入於齊非以存酅以存紀也言歸紀季則
不得書言歸於紀則得書君子憫紀之亡而欲存之
紀季不得以侯書故假叔姬以夫人之辭成紀季以
為侯而後紀可見者春秋之義也葉子曰叔姬歸於
紀左氏公羊皆無傳而說者以為伯姬之媵而待年
者也禮諸侯一娶九女盖以廣繼嗣之道而絶妬忌
之行為之媵者必與之俱行詩曰韓侯娶妻諸娣從
之待年於室於禮未之聞也且媵小事不書宋共姬
之媵有為言之也使叔姬以紀故而錄自當正名曰
媵亦安得以夫人之辭同書曰歸於穀梁獨以為逆
之道微故不言逆媵固不得言逆以為大夫妻乎則
不當書歸以為紀侯妻乎則既有伯姬矣吾不知其
說則曰紀季為妻者義當然也
滕侯卒夏城中丘
中丘内邑也夏城之失時也凡土功有時制龍見而
戒事火見而致用水昏正而栽日至而畢時也大都
不過參國之一中五之一小九之一無過百雉制也
不得其時則書不得其制則書其役長者志以時其
役短者志以月未有以建子書者外是皆失時也創
築曰築修舊曰城修舊淺事不得其時制雖淺事亦
書重民事也
齊侯使其弟年來聘
諸侯之邦交歲相問殷相聘周道也書聘不書問略
小事也聘大夫之事古者大夫五十而後爵異姓以
名氏見同姓以公子見雖母弟亦以公子見年不稱
公子非大夫也諸侯之尊弟兄不得以屬通其弟年
云者以母弟而任大夫之事以齊侯為愛其弟而易
大夫非公天下之道也
秋公伐邾
不言師君將也
冬天王使凡伯來聘
凡伯王之上大夫也凡邑也伯爵也天子時聘以結
諸侯之好大夫將之周道也何以書非常也葉子曰
存頫省聘問五者君之事也春秋何以獨書聘吾考
於禮天子之撫邦國者一歲徧存三歲徧頫五歲徧
省而無聘問至時聘以結諸侯之好殷頫以除邦國
之慝間問以喻諸侯之志則存省不與盖存頫省常
也猶臣之有朝覲宗遇也聘問非常也猶臣之有會
同也聘與問一事也大曰聘小曰問則問亦聘矣而
殷頫亦與常頫異特見於除慝二者時舉而用之故
典瑞有殷聘之玉無存省之玉無存省之玉盖非常
則用玉常事則不用玉春秋之世邦國之慝無歲無
有王之所不暇頫亦非王之所得除也則非常而見
者惟聘而已此聘之所以獨見也
戎伐凡伯于楚丘以歸
楚丘衞邑也凡伯王之上大夫戎朝周發幣于公卿凡
伯弗賓戎因其使我而歸邀諸塗而執之其曰伐何
不與戎之得執天子之使也伐何以與執何以不與
伐者一國之辭執者一人之辭伐者加諸我當不當
未可知焉執則為之囚服矣伐可言執不可言也戎
之伐雖不得為正而凡伯以王臣而見伐於戎則為
凡伯者亦病矣葉子曰子貢問何如斯可謂之士矣
子曰使於四方不辱君命可謂士矣周衰以楚邱近
地而暴天子之使君子雖為之辭以抗王人然凡伯
不能正其身以辱君命亦春秋所不得掩如是而後
可以正王臣焉
八年春宋公衞侯遇于垂
外遇不言及略之也以告則書不以告則不書
三月鄭伯使宛來歸邴
邴左氏作祊公羊穀梁作邴當從二傳邴鄭邑也宛
鄭大夫之再命者也鄭邑則何以歸于我以輸平也
諸侯受地於天子不得私與人歸之罪納之亦罪也
葉子曰邴三家皆以為鄭祀泰山湯沐之邑盖自左
氏失之古者謂秋田祭四方為祊祭之明日再祭為
祊祊祭名也左氏既以為祀泰山之邑故遂誤其地
為祊謂鄭請復祀周公易田而以許田為周公祊鄭
祀周公非其鬼而祭之此理之必不然者也而何祊
之云二傳雖得其名而不察其實故亦從以為湯沐
之邑邴不得為祀周公之祊則許安得為祭泰山之
邑哉惟不知前之為輸平是以妄信其傳而弗悟也
庚寅我入邴
歸邴挈鄭伯著鄭罪也入邴挈我著魯罪也凡内邑
歸言取不言入我所有也歸外邑言入不言取非我
所有也入逆辭也非我所有外雖歸之其道猶為逆
云爾葉子曰春秋書内事未有言我者惟外伐我言
某鄙敗績言我師此别外之辭也舍是惟我入邴齊
人歸我濟西田吳伐我齊伐我凡四見焉是豈别於
外乎凡我皆有己之辭春秋之所貶固皆己罪然有
因人而致之者未必皆出於我也
夏六月己亥蔡侯考父卒辛亥宿男卒秋七月庚午宋
公齊侯衞侯盟于瓦屋八月葬蔡宣公九月辛夘公及
莒人盟于浮來螟冬十有二月無駭卒
九年春天王使南季來聘
南季王之下大夫也聘或以卿或以大夫以卿聘者
大聘也以大夫聘者小聘也葉子曰吾何以知聘大
小之異使歟聘禮使者載旜旜孤卿之所建也然有
曰大夫來使無罪則饗盖有大夫而為使者矣而禮
諸侯之邦交五年一大聘三年一小聘先儒謂大聘
用卿小聘用大夫此諸侯之禮也春秋書王聘言尊
者如宰周公幼者如王季子仍叔之子固異文而有
書卿以邑爵見如凡伯渠伯者有書大夫以氏字見
如南季家父者以諸侯之禮推之兹非大小之辨歟
大聘聘也小聘問也聘有享獻及夫人主人筵几有
私面外而郊勞至問則略之是所以為大小之辨者
此使所以亦不得同也
三月癸酉大雨震電
大雨震電不書此何以書不時也建寅之月未雨雨
水而大雨雷未發聲而震電
庚辰大雨雪
大雨雪不書此何以書不時也建寅之月也
挾卒
挾吾大夫之再命者也
夏城郎
不時也
秋七月冬公會齊侯于防
十年春王二月公會齊侯鄭伯于中丘夏翬帥師會齊
人鄭人伐宋六月壬戌公敗宋師于菅
前未有言戰者此何以言敗宋師内辭也春秋内魯
而外諸侯内敗於外皆不言我師敗績直曰戰不以
内受敗於外也内勝外皆不言及某師戰直曰敗某
師不以外見敗於内也此翬之師也何以言公非翬
之師也翬還以為不得志而公自將也葉子曰春秋
有偏戰有疑戰偏戰結日而戰也疑戰詐戰也為左
氏之說者曰皆陳曰戰謂偏戰也未陳曰敗某師謂
疑戰也而穀梁亦云非也凡魯與外書敗者七未有
一言敗績者豈魯皆詐戰乎凡外諸侯書戰者十有
四未有一言敗我師者豈諸侯皆偏戰乎吾是以知
春秋之義在内外不在偏戰疑戰也
辛未取郜
郜宋附庸之國也凡取附庸之國曰取屬之以為己
有也雖有社稷宗廟君長而屬之以為己有故不嫌
於與邑同辭也葉子曰吾何以知郜為附庸之國歟
桓書取郜大鼎于宋以郜别宋則非宋之邑也僖書
國之来朝則郜非特為魯之附庸盖後自能立國進
而為子猶邾之為邾子也誠為宋邑則郜安得有君
哉
辛巳取防
防宋邑也内取外邑不書此何以書我舊邑而嘗侵
於宋者也葉子曰吾何以知防之為我邑歟前年書
公會齊侯于防固我邑也至是而會齊鄭伐宋未知
宋之罪也或者齊會之後宋嘗侵於我遂伐而復取
之歟何以不書宋侵外取内邑皆不書殺恥也故書
取鄆亦不著其侵也
秋宋人衞人入鄭宋人蔡人衞人伐戴鄭伯伐取之
鄭伯伐者何伐宋蔡衞三師也鄭伯取者何取宋蔡
衞三師也何以言伐又言取不正鄭伯乘人之隙出
不意而覆其師也宋人衞人入鄭固非矣得而不居
猶未盡惡焉益之以蔡而伐戴則力已憊志已驕矣
鄭伯乘而伐之三國不支鄭伯於是乎取其師伐討
罪之名也鄭伯討其入國之役可也不待其服乘其
隙而取其師不可也何以不言師師少也春秋有言
宋皇瑗取鄭師于雍丘矣有言鄭罕達取宋師于嵒
矣取者覆而敗之不遺一人之辭也何以不言鄭伯
取宋人衞人蔡人於戴戴不見伐無以著三師玩兵
而可取鄭不見伐無以著其以討罪為名而志復怨
伐宋取長葛為暴師也伐邾取須句為登叛也且不
可况一日而覆三師乎君子為之變文曰伐取之其
辭略而殺甚鄭伯也
冬十月壬午齊人鄭人入郕
十有一年春
春秋正月無事則以次月首時而書王矣亦有事在
時而不得其月者則以事繫時而不書王無所寄王
也隠十年無正月豈皆不得其月歟因其有不得者
而去其所得者以正隠也葉子曰吾何以知隠正月
為因其有不得而去其所得歟春秋天下之大法也
事者法之所記以著者也事可以見法則著事事不
可以見法則著法事可去法不可失也隠受位於惠
正也不有其位欲致國於桓則不失也著其始正而
治其終不正故元年有正月自二年終其世無正月
定不受位於昭非正也因其受而有之不為徒讓以
起亂則正也治其始不正而與其終正故定元年無
正月自二年終其世有正月是說也公羊穀梁知之
而不盡夫定亦安得為終正哉盖定既迫於季氏而
受之矣將復致國於昭之子則季氏必不從也定既
不受昭之子又終不得立則魯何時而可治乎三家
未必不乘其隙而取之是以不得已而與之正夫定
猶不得已而見歟則隠之得已宜春秋之不與也
葉氏春秋傳卷二
