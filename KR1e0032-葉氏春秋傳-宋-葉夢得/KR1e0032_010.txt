葉氏春秋傳卷十
宋葉夢得撰
僖公三
執宋公以伐宋
此楚子執之也何以不言楚諸侯與有罪也諸侯知
宋公之不足宗則勿會而巳矣從之而先楚子則宋
公之執非楚所獨能為也
冬公伐邾楚人使宜申來獻捷
宜申楚大夫之再命者也捷者何捷乎宋也前未有
言敗宋者此何以言捷不使楚子得執宋公以敗宋
故見伐不見戰也宋捷則何以獻於我威我也楚居
一方與宋襄公爭中國執宋公以伐宋懼諸侯猶未
盡宗已故其捷也誇之以示諸侯挈使宜申若奉我
然欲求名而不得也不言宋不使楚子得捷於宋也
十有二月癸丑公會諸侯盟于薄釋宋公
此前會盂之諸侯也不序前目而後凡也何以言公
會約盟而公往會也執不言釋此何以言釋以二王
後見重也楚既得宋矣宋公猶未釋諸侯於是請於
楚而盟焉此楚子釋之也何以不言楚諸侯與有力
也執不言楚則諸侯不能逃其罪釋不言楚則楚子
不能專其德宋公曰釋晉舍季孫行父于苕丘曰舍
君臣之辭也
二十有二年春公伐邾取須句
須句邾邑也内取外邑不書此何以書不正其伐取
也須句風姓之國邾人滅而屬之以為邑則取邑者
也
夏宋公衛侯許男滕子伐鄭秋八月丁未及邾人戰于
升陘冬十有一月己巳朔宋公及楚人戰于泓宋師敗
績
此救鄭之師也以宋公及楚人言宋之主戰也薄之
釋宋公鄭伯在焉宋公以鄭為楚與國背惠而伐鄭
不量力而與楚戰敗之道也何以不貶不重傷不禽
二毛不鼓不成列以襄公有取敗之道則可以襄公
為非戰之道則不可春秋貴偏戰不貴詐戰則襄公
義有不可貶也
二十有三年春齊侯伐宋圍緡
伐國不言圍邑此何以言圍緡不正其伐泓之敗而
凌之也伐者問罪之師不正其義而幸其間非伐也
為後宋公兹父卒起也
夏五月庚寅宋公兹父卒秋楚人伐陳冬十有一月杞
子卒
此杞伯也何以言子時王降之也何以降用夷禮也
葉子曰孔子言夏禮吾能言之杞不足徵也殷禮吾
能言之宋不足徵也文獻不足故也古者天子五載
一巡守考制度于四岳變理易樂者為不從其君沿
革制度衣服者為畔其君杞二王之後所以尊賢也
豈不曰統承先王修其禮物者乎宋禮之不足或以
久而亡也而杞習於用夷則時王得降之矣故雖周
之衰王政猶或行也
二十有四年春王正月夏狄伐鄭秋七月冬天王出居
于鄭
天子以畿内為國諸侯以封内為國諸侯不以其道
去其封内故曰出奔天子不以其道去其畿内故曰
出居出之為言恥也若曰雖有其國而不能守云爾
天子無外雖去其國不失天下故謂之居焉凡諸侯
與其國内曰居國外曰在諸侯以國為家者也天子
内外皆曰居天子以天下為家者也葉子曰天子非
巡守不適諸侯諸侯非述職不見天子諸侯於盟會
征伐之事未嘗書出義可得而行也至於奔則失其
位矣然後書出天子於伐鄭狩于河陽未嘗書出亦
義可得而行也至於出居于鄭則失其位矣然後書
出蓋大有天下小有一國皆其所當守而不可失安
有内難不能正而及避之於外以託於諸侯歟夫子
帶之亂君子亦有以處之矣方其奔齊或放焉或封
焉親愛之而勿殺可矣古之人有行之者舜也而王
不能反召之使得終其惡及以狄伐周則罪在可討
弗辟則無以告先王古之人有行之者周公也而王
不能反避之使得奪其位在易鼎而受之震鼎器也
震長子也主器莫若長子故必不喪匕鬯而後出可
以守其宗廟社稷以為祭主若襄王者可謂喪其匕
鬯矣有天下而不知此則亦何以王天下哉故以襄
王一見法焉
晉侯夷吾卒
二十有五年春王正月丙午衛侯燬滅邢
衛侯何以名嫉誘滅也衛侯將伐邢其大夫禮至曰
不得邢之守國不可得也請往其昆弟仕於邢及衛
伐邢邢之守國子巡城衛之仕於邢者乃掖國子赴
外而殺之邢遂以亡禮至銘其器曰余掖殺國子莫
余敢止君子是以嫉衛侯也葉子曰甚矣君子之惡
詐也曰自古皆有死民無信不立民之所以能並生
於天地之間而不相害者以其信足恃也使人而各
懷其詐雖匹夫且不可與共處况有國與天下者乎
故楚子虔誘蔡侯般殺之名惡誘殺人之君也衛侯
燬從禮至之請誘殺國子而滅邢名惡誘滅人之國
也夫滅國之罪亦大矣而辭無所貶以為不待貶絶
而自見也乃其誘殺人之君誘滅人之國非有所示
其誰察焉是以衛與狄異而其辭一施之而三傳皆
言貶滅同姓記禮者從而為之說春秋之義不加於
事之所易見而常致意於義之所難察同姓所易言
也楚滅䕫齊滅萊皆不名滅國滅同姓一事也既見
滅則罪已重矣故不以輕者復參焉誘殺人而滅國
與誘人而殺之二事也不正則終無以著其罪三傳
既已失之為禮者又從而弗悟吾然後知學之為難
也
夏四月癸酉衛侯燬卒宋蕩伯姬來逆婦
蕩氏也伯姬内女而嫁於宋之蕩氏者也子逆妻而
母親之非禮也婦緣姑之辭
宋殺其大夫
大夫何以不名大夫無罪也何用見大夫之無罪其
討泓之敗歟
秋楚人圍陳納頓子于頓
圍陳何以言納頓子與其納也納君未有不以師何
以言圍陳頓陳之鄰國蓋有迫於陳而出奔者圍陳
而使頓子得以歸是亦所以為納也頓子何以不名
内未有君也凡納君而名者内有君也納君而不名
者内未有君也
葬衛文公冬十有二月癸亥公會衛子莒慶盟于洮
公不諱與莒慶盟衛子在焉者也
二十有六年春王正月己未公會莒子衛寗速盟于向
寗速衛大夫之三命者也公不諱與寗速盟莒子在
焉也
齊人侵我西鄙公追齊師至酅弗及
弗及左氏作不及公羊榖梁作弗及當從二傳弗及
可及而我不及也善用師者量敵而後進慮勝而後
會追而弗及有畏齊之志焉酅齊附庸之國齊人而
言齊師以公弗及大之也
夏齊人伐我北鄙衛人伐齊公子遂如楚乞師
乞重辭也得不得之辭也古者諸侯無師帥教衛以
贊元侯人乞師而我從之固已非矣况我不足而乞
于人乎非正師之道也葉子曰齊自鹿上之會不復
與楚通蓋欲與爭霸而我方與諸侯會楚盟于薄以
釋宋公則棄齊而從楚矣故齊連年既侵我又從而
伐之我畏齊弗敢追反假楚以報怨所謂既不能令
又不受命者也召陵之盟桓公與我伐楚而楚服今
我乃欲以楚伐齊而恃之以勝公之謀國為可知已
昔者滕文公嘗問於孟子曰滕小國也間於齊楚事
齊乎事楚乎孟子告之以鑿斯池築斯城與民守之
效死而民弗去使僖公而知此則齊不必畏楚不必
恃蓋為國必有自勝之道故以僖公一見法焉
秋楚人滅䕫以䕫子歸
䕫子何以不名申䕫子也凡滅國之君内無君則不
名然國滅而奔則不名國滅而以歸則名者著屈不
屈也虁楚之同姓楚人責其不祀祝融與鬻熊䕫子
以熊摯有疾别於楚而不得祀楚用是滅焉則䕫子
為有辭而未嘗屈故以出奔之辭書之見䕫子非楚
之所得歸也
冬楚人伐宋圍緡
伐國不言圍邑此何以言圍緡未能得宋先嘗之於
緡也伐者問罪之師國未可得而先嘗之於其邑非
伐也為後圍宋起也
公以楚師伐齊取穀
穀齊邑也内取外邑不書此何以書不正其伐取也
公至自伐齊
二十有七年春杞子來朝夏六月庚寅齊侯昭卒秋八
月乙未葬齊孝公乙巳公子遂帥師入杞
公子遂吾大夫之三命者也
冬楚人陳侯蔡侯鄭伯許男圍宋
楚子何以先諸侯主兵也於是宋襄公死矣而晉文
公未興中國無霸楚子遂欲先諸侯而諸侯莫不從
焉故貶而人之人楚子所以人諸侯也
十有二月甲戌公會諸侯盟于宋
此前圍宋之諸侯也不序前目而後凡也宋公猶在
圍則何以地宋盟于宋之國外是亦宋矣不嫌也曹
南言南聶北言北此何以不言方志於圍則不主方
也楚圍宋而公不與於是如會而請盟焉惡矣何以
不没公公欲之也葉子曰吾何以知此盟為圍宋歟
僖公自陳穆公之盟雖以為齊故然陳蔡鄭皆楚之
與國也而公與之同好楚子得交中國蓋自是始矣
春秋没公而人三國則公宜與楚厚者也明年公雖
不會盂而為薄之盟以釋宋公然後五年伐齊之役
乃乞師於楚而楚援之遂以取榖則何以得於楚乎
晉文公之興首伐衛以致楚而公為之戍衛又責公
子買之不卒戍而刺之則公之附楚審矣圍宋之役
初雖不與會而為盟豈有意於救宋哉殆亦若戍衛
以成楚志爾楚子居申而後使子玉去宋若前盟而
宋圍解何待既退而後命之是會圍非解圍也薄之
盟公會而釋宋公宋之盟公會而圍宋公美惡不嫌
於同辭也
二十有八年春晉侯侵曹晉侯伐衛
何以再見晉侯嫌侵曹與伐衛並也曹侵諸侯之田
不用僖負羈而乘軒者三百人衛欲與楚見逐於國
人楚始得於曹而新昏於衛文公欲習齊桓之迹先
攘楚以圖霸故自南河濟而侵曹歸而討衛罪因以
怒楚而求戰何以不言遂侵曹非以伐衛也
公子買戍衛不卒戍刺之
公子買吾大夫之三命者也何以言不卒戍以買為
善遂事而不正其殺也衛自淮之會不復與諸侯通
至文公卒始以莒故與我為洮及向之盟以我為楚
與國而同好也故晉伐衛而我戍之以援焉買以晉
不當敵而去之大夫出疆可以安社稷而專之可也
則公畏楚而殺買不正也何以言刺内殺大夫不言
殺刺之為言一曰訊羣臣二曰訊羣吏三曰訊萬民
周道也若言察之審而後殺焉内辭也凡先刺而後
名者殺有罪也先名而後刺者殺無罪也
楚人救衛三月丙午晉侯入曹執曹伯畀宋人
侵而不服然後入之數其罪而執其君伯討也故以
侯執不歸之京師而畀宋人則伯討歟闕文也是當
曰畀宋人田不言田經成而亡之也曹衛嘗侵諸侯
之田矣晉侯圖霸欲怒楚而求戰先軫乃為之謀使
執曹君而歸諸侯之田晉侯於是侵曹數其不用僖
負羈而乘軒者三百人奪所侵地以還諸侯宋與得
焉畀之為言與也不曰與曰畀與者我物而歸之彼
畀者彼物而受之我猶曰皇天用訓厥道付畀四方
云爾葉子曰吾何以知畀宋人田為闕文歟楚之圍
宋在二十七年之冬宋公孫固如晉告急是時宋公
蓋在圍也及諸侯盟于宋蓋即宋之城外以為會宋
公不與焉明年三月晉侯入曹執曹伯宋圍猶未解
故再見宋使門尹般如晉師告急左氏載先軫始謀
言我執曹君而分曹衛之田以賜宋人既而公說復
言執曹伯分曹衛之田以畀宋人此其終事也楚子
聞果命子玉去宋宋公于是始釋圍得歸而從晉城
濮之戰始見宋師則方執曹伯畀之者誰乎晉侯有
疾侯獳貨晉史歸曹伯則曹伯之歸蓋自晉不自宋
也是其畀之者田而已穀梁固不見其事左氏見之
而不能辨蓋不知侯執之為伯討也公羊雖知之而
不悟其與京師楚同文亦求之經者不審爾
夏四月己巳晉侯齊師宋師秦師及楚人戰于城濮楚
師敗績
晉怒楚而與之戰故晉與諸侯之師及楚人言晉之
主戰也楚何以言人得臣之師也城濮衛地
楚殺其大夫得臣
得臣楚大夫之再命者也城濮之役楚子命得臣還
師而不從楚子不能制怒而少與之師晉侯戰而師
遂敗得臣之死罪累上也故以國殺
衛侯出奔楚
衛侯何以不名非二君也楚敗衛侯懼而出奔使其
大夫元咺奉母弟叔武受盟於晉叔武不正其為君
而攝焉以内為未君故不名衛侯也
五月癸丑公會晉侯齊侯宋公蔡侯鄭伯衛子莒子盟
于踐土
衛子者何叔武也叔武既不正其為君曰衛侯弟則既
已攝其君矣曰衛侯則叔武未之敢君也故與之以
未踰年君之辭而繫之子賢之也
陳侯如會
如會者何非前約而來從會也何以不言乞會前無
拒會而後無乞會如則得之也何以不言會陳侯以
疾返而不及會也不及會則何以書如會成其意也
公朝于王所
何言乎王所天子所在曰所古者天子無事諸侯來
見于京師則朝于廟中天子巡守諸侯來朝于方岳
之下則朝于王所何以書非常也晉侯既勝將合諸
侯以尊王室遂為踐土之盟作王宫於衡雍王於是
往而即焉何以不言王狩於踐土以王自往為見正
也何以獨言公朝於王所朝者諸侯各自致於王非
有所期而後聽之者也
六月衛侯鄭自楚復歸于衛
衛侯何以復名成叔武為君以惡衛侯也衛侯既命
元咺奉叔武以受盟或訴元咺曰立叔武矣遂殺元
咺之子及其歸也盟國人曰既盟之後行者無保其
力居者無懼其罪衛侯先期入叔武聞君至喜而走
出前驅公子&KR1968;犬華仲射而殺之故進叔武以為君
而名衛侯曰自楚楚有奉焉爾何以言復歸歸順辭
也君而復其國以其道則順也
衛元咺出奔晉
元咺衛大夫之三命者也
陳侯欵卒秋杞伯姬來
内女不言來此何以言來父母没矣伯姬不得來而
來也
公子遂如齊冬公會晉侯齊侯宋公蔡侯鄭伯陳子莒
子邾子秦人于温天王狩于河陽
狩者何天子適諸侯曰巡狩諸侯見天子曰述職巡
狩者巡所守也何以書前以王之自往則不書今以
晉侯召王而往則書蓋王以巡狩為之名也葉子曰
吾何以知晉侯召王而王以狩為之名歟春秋有諱
而為之辭者矣未有諱而變其實者也天王敗績於
茅戎可以自敗見義不可以非敗而言敗也天王出
居於鄭可以自出見義不可以非出而言出也使晉
侯實召王而往春秋虚假之狩是加王以無實之名
而免晉以當正之罪孰有如是而可為春秋乎此自
左氏失之而公羊榖梁復謂再致天子故通文公以
全天子之行則又非矣使天子而可致雖書而何諱
使不可致一致固巳罪矣何再致而反通之乎天子
之行不可以晉侯而苟全此春秋垂萬世之義也
壬申公朝于王所
前朝不言日蒙上癸丑見天子在焉諸侯即其所而
朝也今朝言日見諸侯先會天子來狩而後朝也此
因其日之可得而著者也何以不書月闕文也葉子
曰吾何以知不書月之為闕文歟春秋不以日月為
例吾固言之矣而其所謂闕文蓋有二焉有史失之
而經不能益者有經成亡之而後世不敢益者故桓
書五月而無夏昭書十二月而無冬有月而無時豈
時不可推乎僖書壬申公朝于王所以上五月癸丑
推之知其為十月而不書定書辛已葬定姒以上九
月丁巳推之亦知其為十月而不書有日而無月豈
月不可推乎以公羊榖梁言之可書而不書者皆義
之所在也而二氏不能為之說榖梁但於僖壬申不
書月以為晉文公致天子之罪其言亦已迂矣由是
言之何日月例之云乎以為史失之則經固可推而
益也而不推非經成而後亡之者歟吾意以日繫月
以月繫時此史之常例有不得則闕之而傳春秋者
以為非義之所在雖經之所見亦或略而遺之不然
如是四者雖二氏且不能容其私豈後世可得而妄
意之乎
晉人執衛侯歸之于京師
晉侯初伐衛衛侯請盟而晉不許故去奔楚而以叔
武受盟晉侯雖治殺叔武之罪而衛有辭非伯討也
故以人執何以言歸之于京師諸侯有罪霸主執而
歸之京師正也執之當其罪則曰歸于執之不當其
罪則曰歸之于之緩辭也不與其正之辭也古者君
臣無獄元咺訟衛侯晉侯宥元咺而刖衛大夫鍼莊
子殺士榮歸衛侯于京師是以不與其正也
衛元咺自晉復歸于衛
元咺何以言復歸大夫出奔而位已絶則不可以復
歸者也歸而君復之則可自求復而歸則不可大夫
之復歸惡也元咺訟衛侯而勝以文公之命歸而立
公子瑕求復而歸者也何以曰歸歸易辭也有晉以
為奉則其歸為易也
諸侯遂圍許
此會温之諸侯也何以不序前目而後凡也遂繼事
之辭也
曹伯襄復歸于曹
曹未有君曹伯不名者也何以名不正其歸之不以
道也曹伯執於晉而未釋晉侯有疾使其竪貨晉之
筮史以脅晉侯晉侯於是釋曹伯以是為非歸之道
也何以曰復歸歸順辭也君而復其國以其道則順
也
遂會諸侯圍許
二十有九年春介葛盧來
介附庸之國也葛盧介君之名也附庸之君以字見
葛盧書名不滿三十里之國也來來朝也何以不言
來朝公在會未見公也我接之云爾
公至自圍許
此會温也何以不致會而致圍許春秋之辭也以為
晉侯召諸侯而會天子此不可以告宗廟者故歸而
為之辭以見正也
夏六月公會王人晉人宋人齊人陳人蔡人秦人盟于
翟泉
會左氏作會公羊榖梁作公會當從二傳公不恥會
則不没公也翟泉王城之内也此王子虎晉狐偃宋
公孫固齊國歸父陳轅濤塗秦小子憗何以皆稱人
不正諸侯不自朝王而以陪臣請盟也晉召王使諸
侯皆來朝則自行天子還京師諸侯當朝于王則以
陪臣往受命以諸侯為無君故貶大夫而人之也諸
侯貶則不以公為恥也
秋大雨雹
雨雹不志此何以志記災也害禾稼傷人畜也
冬介葛盧來
此既見公而朝也何以不言朝習於用夷不能朝也
三十年春王正月夏狄侵齊秋衛殺其大夫元咺及公
子瑕
公子瑕衛大夫之三命者也元咺訟君而專立公子
瑕以叔武也衛侯將復使賂其大夫曰苟能納我吾
以爾為卿大夫於是殺元咺及瑕而衛侯入元咺之
死罪累上也故以國殺瑕逾年之君也其曰公子瑕
何瑕元咺之所立不與瑕之得成君則是猶公子也
元咺立之則何以及公子瑕瑕不當受也為曹子臧
吳延州來則免矣葉子曰春秋正名以定罪可謂審
矣衛之事當議罪者四人焉晉侯也衛侯也元咺也
公子瑕也晉侯以霸主逐人之兄而立其弟使骨肉
更相殘衛侯始入則殺叔武再入則殺公子瑕暴戾
而賊其親元咺以臣訟君君入則已出巳入則君出
立公子瑕衛侯在不命於天子而受國于元咺與霸
主則失諸侯與諸侯則失霸主與君則失臣與臣則
失君而春秋未嘗容心焉執衛侯不以為伯討而晉
侯之罪定矣復國特加之名而衛侯之罪定矣自晉
歸以復書而元咺之罪定矣立踰年不稱君而公子
瑕之罪定矣四者不相為乘除而君臣之義方伯諸
侯之職無不各得其正此君子斷獄之道也
衛侯鄭歸于衛
衛侯何以不言復歸絶之不與其復也衛侯既已殺
叔武矣再歸不以為非而又殺公子瑕以為無君之
道雖有其位而不可復也何以名子瑕在焉也何以
曰歸歸易辭也元咺死則衛侯之歸為易也葉子曰
晉侯執曹伯歸於京師及其復也書曰曹伯歸自京
師晉人執衛侯歸之于京師及其復也書曰衛侯鄭
歸于衛而不曰歸自京師何哉曹伯伯討也諸侯將
見子臧於王而立之子臧辭而奔於宋晉侯使曹人
反子臧而歸其君天子許焉故子臧反而曹伯歸天
子命之使君也衛侯非伯討也辭間固巳容之矣及
晉侯使醫酖衛侯不果魯公為納玉於王與晉侯而
後復焉雖曰命之非天子所以君諸侯之道也衛侯
歸于衛而已京師天子之居也諸侯有奉曰自某歸
于某自者諸侯所可為也歸者諸侯所不可為也自
某歸而已天子有命曰歸自京師天子歸之而我自
焉歸自京師者也衛侯命于天子而不得以京師言
其為天子者亦病矣
晉人秦人圍鄭介人侵蕭冬天王使宰周公來聘公子
遂如京師遂如晉
如曷以言遂疾不專於王也遂如京師拜周公之聘
也曰因是而往聘晉焉非尊天子之道也大夫出疆
固有以二事行者矣必再見名公子遂會晉趙盾盟
于衡雍公子遂會雒戎盟于暴是也惟天子不可以
二事故諱為之辭不再挈公子遂若大夫之專事然
葉子曰吾何以知是為因之使聘歟大夫之罪有曰
盟曰城曰入者矣聽於人則可盟兵在已則可城可
入此遂而可得為者也内大夫如皆聘也必有禮焉
非遂之所能為也蓋必受之於君而後施之於其國
以為出疆之專則不可也
葉氏春秋傳卷十
