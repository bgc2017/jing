詩識名解卷十四
錢塘姚炳撰
木部
椅
椅(鄘風定之方中篇)釋木訓椅為梓郭璞謂即楸陸璣以為楸
之疏理白色而生子者為梓梓實桐皮曰椅羅瑞良引
說文及郭璞椅梓楸榎諸註斷為一物而四名愚謂椅
乃梓之一種釋木直云梓者從其類耳故傳定為梓屬
是也詩小雅其桐其椅孟子拱把之桐梓皆類舉言可
證其餘說家通混為楸恐未可據按釋木楸别見又埤
雅廣要謂楸莖榦喬聳至秋條垂如緜與椅梓異惟鼠
梓樹葉木理如楸舊謂山楸之異者亦名苦楸豈以此
而誤耶
陶隱居謂白桐一名椅桐然此詩椅桐明是二木觀湛
露分言可見李時珍謂桐亦名椅與此椅不同此椅即
尸子所謂荆有長松文梓者泡桐古謂之椅桐也先花
後實故爾雅謂之榮桐其說似當又釋木梧為櫬桐為
榮亦自分别今人混呼為梧桐已失其考陸璣乃謂俗
稱椅為梧桐其類不愈紊耶
(小雅湛露篇)鄭氏以桐椅同類而異名喻二王之後然謂其
相類則是謂其同類則非二王之後亦異姓而同爵者
以此取喻頗稱但必分諸侯等級求三章興義亦是穿
鑿何元子云桐椅又高於把棘以象其威儀可為人所
瞻仰其說近似然要從離離取喻不必牽把棘較高卑
也
梓(鄘風定之方中篇)蘇頌謂梓木似桐而葉小華紫六書故云
江南梓木似桐葉小於桐生子成佩然今桐葉有三稜
與梓葉不似木皮亦青黑相殊非一類也舊謂其樹有
三種白木理者為梓赤者為楸梓美文為椅則梓之正
者乃得專有梓名今依釋木文序椅條庶覽者知所類
辨云
梓不可謂楸猶椅不可謂桐韻語陽秋云楸花有香色
杜詩楸花媚遠天蓋别是一木或謂古凡以皮皵者為
楸要不得與梓合為一物明矣
(小雅小弁篇)桑梓必恭敬猶魯論犬馬有養之意古者民居
之制一夫受五畝之宅墻下樹木如桑梓之類既在宅
中則出入必所瞻芘故以興父母耳傳乃謂父之所樹
是以當恭敬則田間桑麻甚夥豈必一一前人手植耶
羅瑞良引伯禽見周公事亦荒渺未足據且與此詩無
涉詩但言梓之當敬而已未嘗言欲如梓之俯而敬也
至五行書種梓令孝之說尤無稽不可入解
楰(小雅南山有臺篇)楰為鼠梓亦稱虎梓乃梓屬非楸屬陸璣
謂楰葉木理如楸山楸之異者要是形似而實非類也
今附梓屬見梓後
通志譌鼠梓作鼠李且有牛李山李名又合椑為一物
愚按鼠李乃釋木之無實李椑乃烏椑絶非楰類蘇頌
辨之云鼠李亦名鼠梓或云即楰然鼠梓花實都不相
類恐别一物而名同則漁仲之誤可知矣
桐
桐(鄘風定之方中篇)釋木桐梧分列梧桐乃桐之一種非即青
桐郭璞謂桐木即梧桐邢昺以為與上櫬梧為一並誤
其專有桐名者則青白岡三者也宋皇祐間陳翥作桐
譜又分六種謂紫花者名紫桐花如百合白花者名白
桐類榖花而不實一種油桐名膏桐實可厭油一種刺
桐文理細密性喜拆裂花側旉如掌體有巨刺如欓樹
實如楓一種赬桐身青葉圓大而長高三四尺即有花
花色紅如火無實一種人家庭院所植名梧桐皮白葉
青子可噉其槩具見於此
鄭漁仲說椅是岡桐桐是梧桐引陶隱居說云白桐岡
桐俱堪作琴瑟因以為白桐者梧桐也材最大可為棺
槨故爾雅謂之櫬其說通誤夫琴瑟之材惟取白桐白
桐乃葉三权白花不結子者漁仲以梧桐當之而謂岡
桐即椅亦不察甚矣
琴瑟必以桐為體惟脣則用他木梓材其選也椅又梓
之美文者亦取以飾脣非謂其表似桐直作桐為琴瑟
用耳乃或以岡白二者為椅桐何居
(小雅湛露篇)羅瑞良說此詩之桐為油桐其子可以取油蓋
因下其實離離云然然紫桐刺桐梧桐三者亦皆有實
不必定是取油者也陸農師又謂岡桐生於高岡亦謂
之岡梧然岡梧乃俗稱此明是桐不應謂之梧總之梧
有桐名桐不可以梧名耳
詩意不在桐椅在桐椅之實舊謂以柔木况令儀非也
蓋桐實參差懸綴離離可愛君子威儀蹌濟亦藹藹可
親此取喻大指耳必謂下垂恭順亦是作時藝穿鑿法
矣
梧桐(大雅卷阿篇)釋木專有櫬梧之文郭璞以為今梧桐是
也陸農師謂其别名青桐羅瑞良辨之以為桐有青赤
白而青桐又有有實無實之辨今人以梧之青亦云青
桐蓋假以為名耳然則梧别是一木故釋木專列而無
桐名以其皮青不皺直生無節葉光滑有尖絶似桐故
詩稱梧桐而本草諸書因附桐類分釋今從詩名併列
桐後覽者類族辨物亦勿使與諸桐混可耳
梧固非琴瑟材即棺櫬亦從無用梧者桐棺自是桐木
不可以梧通也釋木梧别名櫬亦其名偶合非以材為
棺槨之義如必棺槨之用始名櫬則釋草櫬木槿豈亦
用為棺槨而名耶
莊子據梧或以為琴或以為几或寓言取早凋之義其
說不一然史記項籍傳莫敢枝梧注云小柱為枝邪柱
為梧是柱有梧名也天運篇言倚梧齊物論言據梧倚
據之義於柱較合訓琴非是然則以桐梧通稱者乃里
俗譌語絶無考據耳
詩明分梧鳳所在不當如傳以高岡合朝陽為說且其
云朝陽者祗取向明之義而已非必定是高岡之東也
今梧桐是處有之山椒亦頗林立安得以高生為太平
之化耶正義因傳說梧桐連高岡遂謂不言鳳鳴處所
直將詩中鳳鳴一語抹煞矣
釋訓所謂臣盡力者蓋取師濟盈廷之况一如梧桐之
向明而蕃茂耳傳似認梧生為盡力之化則非比喻之
旨矣何元子云中庸言官盛任使所以勸大臣孟子言
與共天位與治天職與食天禄即此詩託喻菶萋之意
是也
漆
漆(鄘風定之方中篇)漆本作桼從水者乃雍州水名然詩書每
通用罕作桼者疑因取汁之義故亦從水為漆與其木
身如柿葉如椿花如槐子如牛李出漢中山谷及峽嚴
歙州皆有之今廣南又有漆樹似小榎而大六月取汁
漆物黃澤如金又是一種
漆自古用之禹貢豫州厥貢漆枲舊傳始造自舜故其
貢亦始於此周制因之漢書陳夏千畝桼與千戶侯等
其為利廣矣文公樹此數木不專為琴瑟用而漆於琴
瑟則亦以固而飾之今世好古者於其斷處騐新舊豈
舜時五絃之製便用此為塗飾與
(唐風山有樞篇)或謂漆可成琴瑟故以興下鼓琴此說最鑿與
栗興酒食論同若然則何不兼云鼓琴而只云鼔瑟耶
(秦風車鄰篇)序禮樂不可泥陳暘謂阪漆君子所以為樂隰
栗君子所以為禮又引禮記並坐不横肱以為並坐者
禮也鼔瑟者樂也秦仲始大有禮樂之好是禮樂自諸
侯出此大武斷
桑
桑(鄘風定之方中篇)桑書謂桑種甚多世所名者荆與魯也葉
薄而尖其邊有瓣者為荆桑葉圓厚而多津者為魯桑
愚按今桑有白桑雞桑子桑山桑諸名白桑葉大如掌
而厚雞桑葉細而薄子桑先葚而後葉山桑葉尖而長
類别之則荆魯各有其屬耳因疑釋木所謂梔者當是
子桑子桑葉葉皆有子所謂瓣有葚是也㸤即㸤字不
應訓半今人乃謂一半有葚一半無葚為梔誤矣種植
書云桑以構接則桑大然則梔其未接者與
此章通是相地形勢曰虚曰楚曰堂又皆地名不應夾
入桑木且下云卜吉亦祗為形勢而卜與觀桑木辨土
宜無涉愚疑桑亦地名即禹貢之桑土也樂記桑間濮
上之音乃衛音鄘風桑中舊謂沬鄉中小地通典滑州
衛南縣衛文公遷楚丘即此城郡縣志隋置楚丘縣屬
滑州後改衛南本漢濮陽縣地又郡國志濮陽縣有顓
帝塚皇覽云塚在城門外廣陽里而博物記云桑中亦
在其中合諸說觀之則桑為衛地當在楚丘之傍與漕
墟相屬故從虚而降觀耳且詩云望楚亦苐望之而已
猶未身歴楚丘何緣便降至其下察樹木而辨土宜哉
劉公瑾云衛詩多言桑蓋衛地跨冀兖二州據楚丘在
冀河之東兖州之境則文公所觀所說其桑土之野乎
蓋亦見及此矣
三章桑田亦祗作桑中之田言靈雨方零土膏萌動故
亟往田中勞勸之此明是勸耕未嘗勸蠶故說家以為
農桑並勸者非也何元子解觀桑句復補出田亦因其
義有礙不得不曲為通之耳
(衛風氓篇)此桑自是寓言鄭氏實指為秋期非也以下文斷
之沃若時為仲秋不應猶有桑葚且詩明以鳩桑興士
女兩兩相形安得以為實事嚴華谷以沃若黃落為情
眷歡弛之喻蓋從下躭字看出於傳顔色喻較合况詩
三歲食貧三歲為婦則相隨至相棄曾未數年何至顔
色盛衰之速若此耶
鄭氏以秋桑無葚故謂鳩非時而食喻女子嫁不以禮
此總緣秋期之說而強合耳
(鄭風將仲子兮篇)吕東萊謂孟子樹墻下以桑則桑在墻下引
證適合愚又謂云里云牆云園皆取同居之義於叔段
極有關照所謂蕭牆之内是也
(魏風汾沮洳篇)鄭氏前謂國君采菜已非兹更謂其采桑尤無
理夫治圃猶男子之事親蠶則婦人之職魏君縱極鄙
瑣未有身遵微行而躬代婦職者以致陸農師侵蠶侵
繅之說浸淫益甚直堪一噱
(魏風十畝之間篇)閑字釋文及穆天子傳註皆作閒自是休暇
之意魏國小政促民不安居故有避世之想欲得十畝
而閒居耳傳真謂地隘無所相避以至男女雜沓無别
不知於閑閑義何取司馬法六尺為步步百為畝禮記
疏云徑一步長百步為畝折而方之則東西南北各十
步種桑之地亦寬然有餘矣何至一家聚采十畝便男
女不可復别且亦何至如華谷所說十畝之桑鮮所可
来徒閒閒然無所得而空歸如是耶
何元子引晉語子犯謀桑下殺蠶妾之事以實此詩觀
與子還逝二語恰似姜與犯謀醉載同行情况然蠶妾
已除不應有閑閑之象未可據以強證也
字書泄泄弛緩貌又散也十畝之外則地又寬廣采桑
者散舒自得較閑閑更覺從容矣傳訓多人於字義絶
不合正義乃謂地旁徑路行非一家則豈十畝之間定
是一家所有耶以此益證十畝之非削小之說也
(唐風鴇羽篇)傳依釋言文解苞栩之苞為稹鄭氏以為稹者
根相廹迮梱緻也於苞棘苞桑義同故不復釋愚謂據
孫炎叢生之解亦當指枝條言桑枝繁茂叢起故鴇集
於其上若根雖廹迮梱緻於集者何與且使以根本堅
緻之木而鴇集之其安甚矣奚言危苦耶易否卦上六
有苞桑之占蓋桑枝柔軟不能繫集故云其亾與詩意
正合說家皆以安固之義為解恐非其旨
(秦風車鄰篇)或謂以桑興下文其亡者桑之為言喪也此蓋
本劉向祥桑傳會按喪亡之喪去聲乃喪本音其陽韻
則變音也先有喪亡之喪傷其亡而後有喪服之喪今
欲汎下亡義以桑通喪亦誕甚矣且詩以桑楊興君子
至鼓簧句為一截未嘗興及其亡也不然則漆栗二者
又於耋義何居
(秦風交交黃鳥篇)陸璣謂黃鳥當葚熟時來在桑間故里語云
黃栗畱看我麥黃葚熟否則黃鳥固有時止桑特非其
所恒止處耳舊以桑人所常採鳥性見人則駭為說大
是穿鑿
(曹風鳲鳩篇)正義謂子自飛去母常不移此取首章儀一義
合序刺不壹之旨然詩以鳲鳩均養起興於在桑之文
無涉况其子有七則所棲自非一木惟養之者均平故
在梅在棘在榛各得其所以順其性不致羣集桑間以
求食於母爾首句每章重言不必泥作專壹解也
(豳風七月篇)蠶桑之候相待蠶穉時桑亦正柔非謂因始生
之蠶而别求所為柔桑也懿無深義何元子云爾雅說
文皆訓懿為美以之言筐猶言精緻是也
條桑舊謂斬條於地就地采之則是下文斧斨之伐矣
愚謂條長也解如厥木維條之條言蠶月之時桑枝正
條達可以采而伐之正為下斧斨張本耳
嚴華谷云桑樹之高大者其枝條遠人而楊起人手所
不能及故取斧斨以伐其條然後就地采其葉而棄其
條即上文所謂條桑也此說最明要之斬條就采乃從
斧斨之伐看出不可以徑解條桑耳
女桑自是小桑之稱釋木訓為桋桑按桋與荑字不相
通傳易作荑恐誤正義又通枯楊生梯為生荑以為葉
之新生者取合女桑則尤誤矣
掎角之掎從手鹿善決驟故角而掎之若桑乃植物枝
條柔軟隨人女桑更其卑小者何用此掎角束縛耶補
傳通猗作倚取猗重較猗畝丘為證其說近似按倚有
傾側之意猶甘棠之言拜也桑樹弱小者攀其條使傾
側就採見其不用斧斨之伐耳
(豳風鴟鴞篇)桑土之土韓詩爾雅註及石經皆作杜方言云
東齊謂根曰杜又字林作&KR2690;云桑皮也則桑土之為桑
根無疑者要非桑根在土之說耳或謂取桑根和土膠
結成巢此不學人語
(豳風東山篇)此桑野疑亦是桑中之野東征時所經歴者不
當汎言桑麻之野也羅瑞良乃以為蠋雖蠶類而不食
桑亦固於言詩矣
烝之本義訓衆况蜎蜎之動其非一蠋可知此與烝在
栗薪無二解嚴華谷以為喻獨宿不當取衆不知彼對
室家為獨宿耳否則東征軍士不知凡幾而云獨耶
(小雅南山有臺篇)陸農師謂沃若之桑以賁乎山有光之象此
較氓詩容色之喻更強合詩意不過以桑楊有用之木
興君子有用之材光邦家正其材之有用處耳豈可泥
光以求桑之解耶
(小雅黃鳥篇)何元子又援劉向祥桑之說以為桑非惡木而
字音不佳故以為醜太戊時桑榖俱生謂之不祥此詩
首章言榖次章言桑其醜可知此大謬也漢時儒者好
言五行禍福之事每多臆測如太戊時所見其災不在
桑榖之生而在七日之拱今乃傅會以桑為喪亡之兆
誣矣夫黃鳥食葚自止桑間特以非時而處故託為禁
語而去之耳
(小雅小弁篇)舊謂桑梓為祖父手植已非羅瑞良更以梓屬
父而桑屬母以為桑者母之所事以供蠶繅則尤傅會
矣
(小雅隰柔篇)桑木原隰皆有然亦隨所見言如秦風所見者
阪則言阪有此所見者隰則言隰有正不當泥為君子
在野之喻且汾洳十畝皆是隰地桑木於隰為宜大抵
在隰者多又不必如舊說以原為對耳
次句明言其葉則有阿自以枝條總言然阿難二字合
言之即萇楚之猗儺韻會小補作娿娜訓為弱態是也
正不必分美盛二義求解涵泳二語大有偏反自得意
當取下樂字傳箋謂庇蔭利人此可以言凡樹不可以
言桑夫植桑豈所以休蔭者耶
傳訓沃為柔義以阿難之状推之其說為近如六轡沃
若亦取柔從之意是矣或云肥也故土不磽曰沃壤
幽色固近黑然謂桑葉茂盛而柔軟其色純黑則不可
通矣愚謂幽乃幽隂不可以葉之色言惟葉盛密則隂
濃而幽所謂桑隂是也
(小雅白華篇)桑性斬伐始茂今田舍多取以為薪如七月斧
斨之伐葉既飼蠶則榦自供㸑理所必然非獨以為善
也何元子引程大昌剃桑之說以為為薪者桑之附枝
乃庶妾之比亦不必然蓋樵薪本為烘燎之用烘煁則
桑薪得所宜今妻妾易位貴賤相陵曾桑薪之不若耳
或牽合氓詩謂鳩食葚則淫以刺褒姒淫亂不能不先
為嘉木負屈也
(大雅桑柔篇)釋言謂旬為均均則徧故說文亦云徧也二義
自通若劉訓爆爍雖見釋詁文而義難解惟蘇子由援
商書無盡劉左傳虔劉為證訓殘近是蓋捋采而至殘
盡也周頌遏劉亦作勝殘解與此字義略同何元子引
豳風七月詩為配以為采蘩祁祁所謂采也猗彼女桑
所謂捋也取彼斧斨以伐遠揚所謂劉也取證亦確
桑葉雖茂而或采之或捋之又或劉之則無遺棄喻王
之於民所以殘削之者無所不至也詩意盡此故下徑
接云瘼此下民
(魯頌泮水篇)說文專以桑葚之黑者名為黮解之者云葚有
黑白二種以黑者為美故稱黮泥矣黮本黑之稱讀若
醰上聲莊子人固受其黮闇束晢詩黮黮重雲是也詩
特借通作葚耳詎可專謂黑葚為黮耶
泮林鴞黮通是寓言何元子以為泮林有此桑黮亦可
貴之物何其固甚
檿(大雅皇矣篇)檿為山桑顔師古以為桑之有點文者其用
亦主飼蠶故禹貢青州以檿絲為貢蘇子由謂山桑之
絲惟東萊有之以之為繒其堅韌異常萊人謂之山繭
蓋即今所呼焦繭是也考工記工人取榦凡七檿居於
三又其餘用耳
柘(大雅皇矣篇)柘亦桑之一種禮月令季春命野虞無伐桑
柘柘與桑並言可見性喜叢生榦疎直葉圓有尖結實
如椒名佳見古今注但其枝條柔弱婀娜葉大僅如掌
寇宗奭謂其木理有紋亦可旋為器是也古史考載烏
號弓以柘枝為之故弓榦以柘為上然此但取韻不辨
良否陸農師謂先檿後柘即駉篇馬序鑿論耳
此但開闢荒徑非是布列室家與公劉卒章不同公劉
明有止旅之文此則僅如頌所謂有夷之行云耳既是
刊除險阻則於衆木自當去其惡者存其美者故嚴華
谷分作屏修平啟闢為除去其木攘剔則成長其木義
各有别是也且如衛文徙楚猶皇皇樹木為百年大計
今岐西新定不為小民謀農桑之本而若檿若柘務所
誅鋤雖險阻刊除將何所賴以安其室家也哉
檜
檜(衛風竹竿篇)檜乃栢葉松身其松葉栢身者為樅此釋木
明文不可混也檜大段似栢其葉亦如細杉謂之柏葉
松身者對樅而言勿泥可耳羅瑞良謂有一種别名檜
柏不甚長其枝葉乍檜乍柏一枝之間屢變此即柏之
種非檜也其材亦鮮大者左傳翰檜乃棺傍飾非為棺
之木詩亦但稱楫而已不徑言舟也
正義謂檜書禹貢作栝又字書别作桰愚按釋木無桰
名亦無栝名說文專訓桰為矢桰不訓木此必有據禹
貢杶榦栝柏榦為弓榦則栝亦當為矢栝杶柏皆弓矢
之材謂之栝柏者錯文耳然則謂檜别名栝又謂檜有
栝音俱未可信
玩此詩上下詞旨但摹寫故鄉風物無一託喻之意傳
箋通作寓言以舟楫之配喻男女之合非也檜楫松舟
乃是麗語猶云桂棹蘭漿而已觀下徑接駕言出遊明
是乘此舟楫以遊故地則其非託喻顯然矣駕猶言乘
舟車通用子瞻賦駕一葉之扁舟是也嚴華谷别謂乘
車出遊則與檜楫松舟句不貫亦未是
松
松(衛風竹竿篇)松别作枀不作㮤㮤乃榕樹南方巨木也說
文以㮤同松誤其樹&KR1761;砢修聳多節皮粗厚四時不改
柯易葉二三月抽蕤生花長四五寸結實状如猪心叠
成鱗砌秋老則子長鱗裂葉有二針三針五針之别出
遼海者子大可食謂之海松子是也
通雅云方書言松為五粒粒當是鬛誤李賀有五粒小
松歌從鬛為正是也按太平廣記謂五鬛松皮不鱗俗
謂孔雀三鬛松又李衛公言二鬛松與孔雀松别皆作
鬛可證此蓋以音似誤通者
(鄭風山有扶蘇篇)松生於山有凌雲蔽日之勢且釋木謂木下
勾為喬其枝柯屈伸偃仰矯若游龍而正義反以枯槁
為說以妃放縱之龍草則非其旨矣愚謂山有名材隰
有文草猶人之有子都子充皆其可美者故類舉以為
喻耳
山隰分言不相比例嚴華谷必以名材凡草對勘非也
此當與同車之詩同旨鄭忽不婚於齊而他娶故序謂
其所美非所美詩取橋松四者以喻子都子充蓋指齊
女而言見山隰各有所應有正破他齊大非吾耦之說
(小雅斯千篇)一說竹苞松茂皆表此地景物之美乃枚舉之
詞其言如者孰如之主下文兄及弟矣為言兄弟相好
則其根本堅固而不可搖其枝葉茂盛而不可替所以
擬之竹苞松茂也其說似合
(小雅頍弁篇)三章變松柏言松上亦祗取叶句蓋古韻通也
何元子有柏視公之語膠於其胸因别松上為專責王
之詞非是
(大雅皇矣篇)兌傳訓易直集傳訓通逹嚴氏訓悦澤三說互
異按松柏霜榦&KR1761;砢鮮滑易調直者商頌丸丸訓易直
彼自為宫室之木云然此不當以易直訓也兌有徑路
門闕之象則通義亦自有說然謂行道通則可謂松柏
通則不成語矣悦澤亦取卦義要不可以強合松柏愚
謂兑與隊通用通史王毛仲牧馬每色為一兑注兑隊
同是也以言松柏則亦茂長成行之義緜之傳訓兑為
成蹊與此集傳義同
(魯頌閟宫篇)按郡縣志徂來山亦曰龍來山一統志在濟南
府泰安州東南四十里水經注鄒山記云在兖州梁父
奉高博城三縣界今猶有美松
傳訓舄為大貌王肅以為無雕餙文章徒見彊大至牢
固義何元子謂通作寫禮記器之溉者不寫其餘皆寫
注訓寫為倒傳之又或加水作瀉考工記以澮瀉水義
與此同屋之有桷其形斜長首高而末低所以瀉雨水
故云有舄此又一說
(商頌殷武篇)傳訓梴為長按說文以梴為長木室之深廣者
其椽必長是也
木瓜
木瓜(衛風木瓜篇)木瓜一名楙大者如甒其木可以為杖花
作房生子形似栝樓蘇頌謂即榠樝之類蒂間别有重
蒂如乳者為木瓜無者為榠樝是也陸農師諸說家俱
以榠樝為木桃木李蓋就其類言耳六書故引釋木文
楙木瓜也或云冬桃然冬桃别名旄見釋木不與楙同
未可混
或駁初學記六帖於果食木瓜門皆引衛風木瓜之詩
為誤謂詩以木為瓜果如画餅土飯之說果爾則其欺
我䙝我甚矣而反答以寳貴之物此情理所必無者且
此詩為衛人欲厚報齊桓之作夫桓之於衛德亦大矣
救敗存亡又遺以車服此奚翅木瓜桃李之投而乃比
之画餅土飯反自多其報瓊之厚豈詩人忠厚之意與
傳謂木瓜為可食之木然投贈正不取此意今惟用以
製釀及療筋轉用之不可與桃李例言郭璞謂其酢可
食疑亦榠樝非木瓜也以此為投蓋猶茞蘭紉佩取芳
臭以相遺耳或引古語云棃百損一益楙百益一損報
人之道宜有以益之則并及療筋諸說益非其旨矣
木瓜自為衛人思報齊桓之作故孔子謂於木瓜見苞
苴之禮行賈誼新書載繇余之說亦以施報言又左傳
韓宣子聘於衛衛侯享之北宫文子賦淇澳宣子賦木
瓜思報德也皆其可驗者
檀
檀(鄭風將仲子兮篇)檀有黃白二種皮青而澤肌細而緻體重
而堅木性彊韌葉類槐論衡云楓桐之樹生而速長故
其皮肌不能堅剛樹檀以五月生葉後彼春榮之木其
材彊勁車以為幅是也陸璣謂與檕迷相似檕迷一名
挈醯按釋木有榽橀郭璞以為大木似檀鄭漁仲謂俗
呼樸樹其木如檀子大如梧桐子而黃則挈醯固與檀
相似者
或謂檀彊韌之木亦以比段然詩之取喻却不重檀乃
重園内之檀以為兄弟之比耳
(魏風伐檀篇)坎坎傳訓伐檀之聲為是非用力也木之堅者
伐之聲洪而壮□宛丘云坎其擊鼓伐木云坎坎鼔我
皆可證或以坎為險義曲解作經歴險陷以伐之則後
章伐輻伐輪是已取材而製器矣而猶曰坎坎何耶
何元子謂伐檀為衛國女關傷怨曠而作以檀比其夫
以河自比此出陳暘樂書述古琴曲然通詩詞旨絶不
似婦人語且夫婦相處今雖暫離終必歸其居室豈如
檀輻河干之適然萍值已哉琴操載古琴有詩歌五曲
伐檀與鹿鳴騶虞鵲巢白駒並傳有大戴禮投壺篇謂
凡雅八篇可歌亦列伐檀並難深考
(小雅杕杜篇)此舉車之最堅者以為言堅車而亦敝則其時
之久力之瘁可知徐鍇謂車敝則木連及韋革金鐏起
皆起若敗巾故字從巾為幝也
(小雅鶴鳴篇)此主求賢言檀蘀並列美惡判然以喻求之不
可不慎蓋樂其園之檀即當别其下之蘀勿使雜進而
後真賢得升於朝耳若說向求理便腐
蘀為他木敗葉與下榖對舉明非檀葉可知且使檀而
為蘀是賢者而淪於不肖之喻矣奚以反樂觀之何元
子謂檀葉凋零為賢者衰謝之况則又不應聞埜聞天
聲名之著若此自當以良楛分觀較合
(大雅大明篇)傳訓煌煌為明於車無取即解為鮮明義亦但
可言旂幟之屬此則專云檀車而已愚按煌與皇通煌
煌猶皇皇著盛之象言兵車張皇赫業也故韓詩外傳
直作檀車皇皇
扶蘇
扶蘇(鄭風山有枎蘇篇)傳謂扶蘇為扶胥然其名無所考何元
子謂即管子所說之枎通作榑為榑桑於蘇字又無著
落均未可據要以下三者各專一物則此當有所指非
僅如扶疎四布之空語耳
何元子駁傳謂下篇喬松是喬木則扶蘇非小木通論
云蓋謂枝葉扶疎乃大木也扶蘇喬松比子都子充荷
華游龍比狂狡義甚明然人不敢為此解者以荷華亦
佳卉也(宋儒尤重之以周茂叔愛蓮故)不知詩意止以在山之高大者
喻美在隰之卑弱者喻不美初未嘗拘自解者拘之於
是不得不以扶蘇為小木而以喻不美以荷花喻美下
章則又以喬松喻美而以游龍喻不美使山隰倒置比
物錯互非也
柳
柳(齊風東方未明篇)柳陶隱居謂即今水楊柳唐本草駁之云
柳與水楊全不相似水楊葉圓闊而尖枝條短硬柳葉
狹長而青綠枝條長軟陶以柳為水楊非陳藏器又謂
江東人通名楊柳北人都不言楊楊樹枝葉短柳樹枝
葉長而李時珍則以為楊枝硬而揚起故謂之楊柳枝
弱而垂流故謂之柳蓋一類二種也據說文爾雅則楊
可稱柳柳亦可稱楊故今人猶并稱楊柳余宗種樹書
又謂順插為柳倒插為楊諸說紛紜皆未盡當愚謂釋
木文柳類甚多有河柳澤柳蒲柳諸名而楊僅列柳之
一則楊為柳屬柳不可言楊屬明矣說家多謂柳有小
楊水楊垂楊之稱並未足據
或謂古詩南楊北有柳分為二其合稱楊柳蓋兼楊與
柳言之非楊即柳柳即楊一物異名也愚按此僅别柳
與楊為二而不悟柳為總名楊乃柳之一種所謂知其
一未知其二者今俗通稱楊柳不知此乃蒲柳專名耳
柳春初生柔荑即開黃蘂花至春晚葉長成後花中結
細黑子及蘂落絮出如白絨因風飄揚如雪則柳絮非
花也至萍薸自有種非柳絮所生今詞章家稱絮為楊
花及以萍為一物變化者並非
齊民要術云凡作園籬法高七尺便足匪直姦人慙失
而返狐狼亦息望而廻其種柳作之者一尺一樹初時
斜插插時即徧數年長成共相蹙迫交柯錯葉折似房
櫳則柳正為籓之木傳箋乃謂柔脆不足為樊比狂夫
之不能知時則非其旨矣集傳以狂夫瞿瞿屬樊圃解
直比不能晨夜二句義捷而當
折柳折字即齊民要術中編字乃所以作樊使之共相
蹙廹要之仍是生柳耳蔡元度謂以柳為樊而生之不
足以為固故折柳者柔之至也解誤
(小雅小弁篇)柳盛蜩多嚴華谷以為物皆有依是也此緊對
下不知所届言蓋蟬鳴于柳草生于淵各有依託今宐
臼被放無歸如舟流之靡所屆極則安得菀柳以為蜩
鳴之所漼淵以為萑葦之地哉
(小雅菀柳篇)郝仲輿謂楊之垂者曰柳柔脆之木也桑車亦
曰柳日酉亦曰柳昧谷謂之柳谷蓋頽敗喪亡之比愚
按釋木文松柏醜茂桑柳醜菀所謂𤼵而成暢茂積而
成菀結是也柳以菀言自取其垂蔭之繁反喻王之暴
虐無親耳必謂比頽敗喪亡則於菀義何居
把(鄭風將仲子兮篇)此釋木所謂旄澤柳也陸璣云生水旁樹
如柳葉麄而白色木理微赤故今人以為車轂孟子猶
以杞柳為桮棬即此嚴華谷辨之云詩有三杞將仲子
無折我樹杞柳屬也有臺南山有杞湛露在彼杞棘山
木也四牡集于苞杞雅枤杜北山言采其杞四月隰有
杞桋枸杞也其辨甚晰
楊(秦風車鄰篇)楊為柳屬之一釋木所謂楊蒲柳是也與澤
柳河柳文並列可見舊說或以柳為水楊又以楊為柳
之揚起者並誤鄭氏解揚之水束蒲謂即此楊則誤之
又誤矣
陸璣云蒲柳有兩種皮正青者為小楊紅者為大楊陸
農師以為有黃白青赤四種則又從楊之類屬分之耳
何元子謂此詩之楊當指白楊白楊墓上所種以興其
亡此較桑說更幻果爾則有臺之楊何以反興萬夀其
於黃青赤三者又安所指耶
(陳風東門之楊篇)傳訓牂牂為盛於字義無解何元子云楊木
有四種以牂牂推之正謂赤楊牂乃赤色羊也前漢書
天文志云牂雲如狗赤色又太歲在午曰敦牂午亦火
德其色赤則牂為赤色明矣引據皆確存其說
何氏又援周禮肺石注云肺石赤石也疏云肺屬南方
火之色赤肺亦赤葉之色似之比牂為深此於赤義亦
有據或讀若弗與芾通叶下晳晳本音淅也芾有赤芾
朱芾楊葉之色似之其說並存攷
陸農師别牂牂為盛肺肺為衰以言嫁娶之暮此強解
耳肺無衰義可通且兩章詞旨無别何云一盛而一衰
耶蔡元度又謂牂從羊言美而未大肺為金臟言其已
成所以刺婚姻之失時尤穿鑿無理
霜降逆女冰泮殺止古婚禮所傳可據至周禮仲春大
會奔者不禁乃為過時者而設也此詩云失時蓋失昏
旦之時所謂親迎而有不至者不然赤楊霜降則葉赤
詩言牂牂肺肺正霜降後矣而顧失時耶若鄭氏以楊
葉牂牂為三月中則溺於仲春婚姻之說因并誣物候
耳
(小雅采薇篇)傳專釋此為蒲柳甚當以其為柳屬故亦得稱
為楊柳非兼言楊與柳也今人不問蒲澤之類統呼楊
柳可哂詩云依依則柔條初長婀娜可人正薇柔之候
為往戍時矣
(小雅南山有臺篇)陸農師謂鬱彼之楊以賁乎山有光之象此
較桑更強合桑猶有沃若光澤之稱楊益難通矣
(小義菁莪篇)楊木不堅實性輕善浮舟之用利之故云載沉
載浮言其與波上下耳嚴華谷云舊說沉物亦載浮物
亦載韓退之亦從之且詩中載馳載驅載笑載言載饑
載渴載清載濁載飛載止凡言載皆則也不當獨以此
為載物於舟是也
(小雅采菽篇)楊舟喻諸侯紼纚乃喻天子之寵賜正下所謂
福禄膍之也鄭氏以為治民禮法之喻何哉
檉(大雅皇矣篇)檉為河柳陸璣云生水旁皮正赤如絳一名
雨師枝葉似松鄭漁仲謂又名春柳一說檉得水則垂
如絲師當為絲譌非如羅瑞良應雨之說宼宗奭謂人
呼為三春柳以一年三秀也花肉紅色成細穗河西者
戎人取滑枝為鞭亦謂之赤檉木以其材赤故也鄭氏
因材可卷為盤合之說通檴落為一此因郭註而誤(駁見)
(釋榆)至赤楊當即是檉故杜詩亦稱頳檉今漁仲分為二
未可據
檉柳性喜水故多生河傍然平原廣陸中亦時有之六
書故謂詩言啟土不宜先河傍此泥也且太王率滸至
岐凡所經過之地必須開闢以便行李往來又安知不
河傍折柳俾勿礙行塵而猥云平原廣陸之是啟也亦
見之固矣
詩識名解卷十四
