明本排字九經直音五經總義類
提要
(臣)等謹按明本排字九經直音二卷不著撰人名氏
書中春秋傳素王二字下引宋真宗宣聖贊但稱真
宗不稱宋又稱御製則為宋人所著可知卷首題
曰明本者宋時刊板多舉其地之首一字如建本
杭本之類此盖明州所刊本即今寕波府也
末題歲次丁亥梅隱書堂新刊不著年號考
丁亥為元世祖至元二十四年是元初刊本
矣其書不用反切而用直音頗染鄉塾陋習
然所音俱根據經典釋文猶為近古釋文一
字數音者皆並存之如金縢辟字下云孔音
闢法也說文音必鄭音辟大誥賁字下云音
墳王讀為賁卦之賁禮内則接以太牢接字
下云鄭音捷王杜並以為接待祭法相近於
坎壇坎字下云註作禳祈孔叢子以為祖迎
祭義爓字下云徐廉反古音燖周禮太宰圃
字下云布古反音布牧字下云徐音目劉音
茂頒字下云鄭音班徐音墳籩人茒字下云
茒音夘又音柳遺人下云遺音位劉音遂乃
與卷首序遺人音推異如此者不可枚舉固
非後來坊本直音以意屬讀惟趨便捷者比
也惟禮記敖不可長釋文敖依註五報反慢
也王肅五高反遨遊也長竹丈反盧植馬融
王肅並直亡反此書云敖王音平則釋文所
云王五高反也而於長字下又註云長張上
又平則又兼用鄭註竹丈反一句之内於鄭
註半從半違遂使敖字長字音義兩不相應
又周禮太宰斿貢下云斿音留燕游也今考
鄭註斿讀如燕游之游此書旣用鄭義則斿
當作以周反其作良周反音留者乃春秋傳
鞶厲游纓之游更自相矛盾又月令審端徑
術下云術註作遂方曰徑道之小術道之末
則如字是今考學記術有序注術當為遂水
經註引學記術有序作遂有序春秋文公十
二年秦伯使術來聘公羊傳漢書五行志術
並作遂是古字術遂本通此書反信方氏之
曲說殊為未協又中庸壹戎衣下云書武成
作如字者是註讀為殷者無據今考古依字
作㐆从反身殷字从此故讀殷為㐆音與衣
同白虎通曰衣之為言隱也所以隱身也則
衣隱音近楚詞新浴必振衣與汶塵合韻則
衣殷二字音通是書以為無據亦為失考然
核其大致則多能决擇是非如於三禮雖多
守方慤注而於祭法幽宗註讀如禜方慤宗
作如字則兼存鄭義又書武成識字下云陸
無音漢翟酺疏引此作恭則補苴闕遺亦頗
能有所考據又檀弓卜人師扶右下云卜讀
為如字者非考鄭註卜當為僕聲之誤也僕
人射人皆平時贊正君服位者若卜人則於
義無取此書不用釋文所載前儒之說最當
又周禮醯人菭字下云音治又音殆今考釋
文云又丈之反未知所出不知說文菭水衣
本作菭以草治聲水衣之菭旣以治為聲則
丈之反乃為菭之古音矣故菭□草名作澄
之切可以相證是書用丈之切為本音而以
代為又音較之釋文以丈之切為無出考核
尤精且釋文所載皆唐以前音而此書則兼
取宋儒如於詩中庸論語孟子則多採朱子
於易則兼採程朱於禮則多採方慤其他經
引胡瑗司馬光音讀尤多與陸氏之書尤足
相續在宋人經書音釋中最為妥善若九經
前後失次則當為坊刻之誤旣無關大旨固
無庸深論矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
