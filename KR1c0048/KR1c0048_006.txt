詩經通義卷六吳江朱鶴齡撰
小雅(大小雅義見首卷)
釋文從鹿鳴至菁菁者莪凡二十二篇是文王武
王成王之正小雅六篇亡從六月至無羊十四篇
是宣王之變小雅從節南山至何草不黃凡四十
四篇是幽王之變小雅○陳啟源曰劉瑾考儀禮
上下通用止小雅二南不歌大雅可見大雅獨為
天子之樂斯言誤矣鄭譜云用于樂國君以小雅
天子以大雅然而饗或上取燕或下就所謂上取
者如左傳以文王為兩君相見之樂禮記謂賓入
大門而奏肆夏又謂兩君相見升歌清廟下管象
孔氏引證甚明劉豈未見乎儀禮亡逸者多所存
諸侯之禮止鄉飲燕禮鄉射大射諸篇稍及奏樂
之制何可執以為據也
鹿鳴之什(雅無諸國之别故毛氏列為什如軍法十人為什也朱子集傳將笙詩六篇編)
(什内故分什為七與毛公本不同吕氏讀記亦然而第二什以南陔為首與朱傳小别蓋用蘇氏之說)
呦呦(音幽)鹿鳴(疏鹿得草必相呼共食故以起興)食野之苹(讀如旁○今籟蒿陸璣疏)
(苹葉青白色莖似筯而輕肥始生香可食)我有嘉賓鼓瑟吹笙(讀師莊反音桑○儀禮燕)
(禮云工四人二瑟瑟堂上之樂鼓瑟而歌笙堂下之樂立于懸中○李氏曰鼓瑟工歌鹿鳴之三是也吹笙笙)
(奏南陔以下是也)吹笙鼓簧(笙中之簧)承筐是將(奉筐行幣帛箋飲之而有幣酬幣也)
(食之而有幣侑幣也○顧炎武曰君子不親貨賄束帛箋箋實諸筐篚非徒盡飾之道亦所以遠財而養廉恥)
(也以此坊民民猶有輕禮重貨者)人之好(去聲)我示我周行(讀如杭○疏申毛云示我)
(以先王至美之道鄭云置于周之列位集傳從毛)○呦呦鹿鳴食野之蒿(今青蒿本)
(草注春生苗葉秋開淡黃花結子如粟米大)我有嘉賓德音孔昭視(與示同)民
不佻(音挑)君子是則是傚我有旨酒嘉賓式燕以敖(音翺)○
呦呦鹿鳴食野之芩(音琴○陸璣疏生澤中下地鹹處牛馬亦喜食之羅愿曰香草)我
有嘉賓鼓瑟鼓琴鼓瑟鼓琴和樂(音洛)且湛(音躭叶持林反音沈古文)
(耽湛通用)我有旨酒以燕樂嘉賓之心
序鹿鳴燕羣臣嘉賓也既飲(去聲)食(音嗣)之又實幣帛筐篚
以將其厚意然後羣臣嘉賓得盡其心矣
序及毛鄭皆專指羣臣為嘉賓羣臣而謂之賓者恩
禮之厚也集傳兼及諸侯之使蓋本儀禮注鹿鳴者
君與臣下及四方賓燕講道修德之樂歌然作詩之
本意實為羣臣孔疏已辨之矣○嚴緝詩求忠益序
所云盡心謂忠告無隱也上下之情不通則羣臣嘉
賓雖欲有以告君而不可得故待燕而後可以盡其
心也杜甫詩聖人筐篚恩實欲邦國活得古人用詩
之義矣按燕禮鼓瑟吹笙在工歌笙入之時吹笙者
以笙吹詩也示我周行德音孔昭蓋在旅酬之後周
行至道也德音善言也鄉射禮記古者于旅也語樂
記于是語于是道古是也
鄒忠胤曰集傳以鹿鳴諸詩為燕饗通用之樂歌然
燕與饗異饗重而燕親饗者天子所以享元侯及卿
大夫之有功與諸侯享鄰國使臣燕則有因祭而餕
如楚茨之備言燕私是也有因朝聘而飲如湛露之
在宗載考是也有因勞而勞如四牡之勞使臣杕杜
之勞戍卒是也有因暇而會如伐木之飲湑是也又
有繼饗而燕如左傳鄭饗趙孟禮終乃燕是也其禮
不若饗之盛饗在廟燕在寢饗親獻燕不親獻饗爵
盈而不飲燕無算爵此燕與饗之别也是詩云嘉賓
式燕以敖又云燕樂嘉賓之心則知是燕非饗矣或
疑燕禮無用幣之文然周語云先王之燕體解節折
共飲食之于是乎折俎加豆酬幣宴貨以示容合好
則燕未嘗不用酬幣也
關睢夫婦也而曰友鹿鳴君臣也而曰賓蓋王者退
處于宫則懼溺牀第故相敬如友以持之尊居于朝
則慮隔堂廉故相洽如賓以通之而引翼之資啟沃
之益亦因以收焉傳曰師臣者帝賓臣者王此之謂
乎
鹿鳴三章章八句(范氏說見集傳)
四牡騑騑(音非)周道(傳周道岐周之道也吕記使臣初發蓋自岐周以往故以周道言之若武)
(王之時則溥天之下莫非周道矣)倭(音威)遲(歴遠貌)豈不懷歸王事靡盬我
心傷悲○四牡騑騑嘽嘽(音灘○說文嘽嘽喘息也陸佃曰駱焉奈勞今喘息不平)
(則以甚苦故也○陳啟源曰毛訓騑騑為行不止貌嘽嘽為喘息貌駸駸為驟貌皆取疲苦義蓋以馬之勞見)
(使臣之勞也朱子合采芑嘽嘽訓衆常武嘽嘽訓盛以訓此詩曰衆盛貌與勞使臣義全不相蒙矣方知古人)
(釋經用意之精非後人所及)駱馬(讀如姥)豈不懷歸王事靡盬(嚴緝文王未嘗)
(稱王而云王事靡盬者諸侯受天子之命治其國西伯受天子之命統諸侯皆王事也)不遑啟處
(傳啟跪也處居也臣受命舍幣于禰乃行按跪乃危坐朱子曰記云授立不跪授坐不立蓋跪有危義兩膝著)
(地伸腰及股而勢危者為跪兩膝著地以尻著蹠而稍安者為坐也)○翩翩(音篇)者鵻(音隹隹音)
(追○傳鵻夫不也箋鳥之謹愿者疏左傳祝鳩氏為司徒即此鳥也蘇傳云祝鳩孝鳥故不獲養者稱焉今按)
(此鳥本名夫不故曰䳕鳩䳕即夫音集傳作鵓鳩恐是傳寫之譌耶陳啟源曰爾雅注疏陸璣詩疏方言博雅)
(諸書並無鵓鳩之名吕記嚴緝皆作鵓鳩嚴緝至並數䳕鳩鵓鳩以為鵻有十四名則䳕之誤為鵓久矣疑朱)
(子作集傳時已然不關後人之傳寫也)載飛載下(讀如戶)集于苞栩(音許)王事
靡盬不遑將父(蘇傳鵻之飛也則亦下而集于栩以興使臣之行久不返至不得將其父戴氏)
(曰將者扶持奉侍之謂)○翩翩者鵻載飛載止集于苞杞(今枸杞本草名)
(仙人杖根名地骨皮莖榦三五尺作叢嚴緝此詩苞杞杕杜北山采杞四月杞桋皆枸杞也)王事靡
盬不遑將母(讀如米)○駕彼四駱載驟駸駸(音侵○嚴緝走馬曰馳不)
(馳而步疾曰驟)豈不懷歸是用作歌將母來諗(音審○王氏曰母恃子以養甚)
(于父范氏曰末章再言將母本其恩之所起以教愛也愛母則敬父矣敬父則尊君矣)
序四牡勞使臣之來也有功而見知則說(音悦)矣(使臣之來謂事)
(畢來歸也)
程子曰四牡之義閔人之勤勞故云有功而見知則
說矣上不知下之勞則下不自盡其力故曰四牡廢
則君臣缺矣○郝敬曰此文王之詩而稱王事者凡
風雅歌文王之事非即作于文王之世周道大行然
後禮樂興則是成王周公之世矣故稱王事稱天子
文武同也
此為使臣自述之辭故末章託言作此詩以來告蓋
臣有勞苦患君不知今探其情以勞之所以為悦非
謂使臣必待知而後悦也
四牡五章章五句(毛傳鄭箋范氏說見集傳)
皇皇者華(音敷)于彼原隰駪駪(音辛)征夫每懷靡及○我馬
維駒六轡如濡(音儒○鮮澤)載馳載驅周爰咨諏(釋文子須反音苴吕)
(記同○左傳咨事為諏)○我馬維騏六轡如絲(調和)載馳載驅周爰
咨謀(讀如迷○左傳咨難為謀難為患難)○我馬維駱六轡沃若載馳載
驅周爰咨度(左傳咨禮為度)○我馬維駰(音因○爾雅疏今名泥驄)六轡既
均載馳載驅周爰咨詢(左傳咨親為詢親為親戚)
序皇皇者華君遣使臣也送之以禮樂言遠而有光華
也(朱公遷曰勞先而遣後者以恤情勸義輕重為次第見君之厚于其臣如此)
按周禮大小行人出使諸侯其責甚重燕以遣之所
謂禮也歌以樂之所謂樂也遠而有光華是皇華所
取義也疏草木之華不以高下而易其色臣之出使
當光顯其君常不辱命不以遠近而易其志也程子
曰皇華之光明于野猶王澤之流布光華于天下也
故以為興天子遣使四方以觀省風俗采察善惡廉
訪疾苦宣道化于天下下國蒙被德澤是以光華
朱子曰叔孫穆子謂君教使臣曰每懷靡及諏謀詢
度必咨于周此詩意也詩本以戒使臣而託于其自
道之辭以發之忠厚之至也○每懷靡及鄭箋據國
語懷私為訓不可從忠信為周又嘗引國語本言諏
謀詢度必咨于忠信之人而詩文乃云周爰咨諏者
東萊謂古語多倒是也永叔觧作周詳訪問集傳因
之然詩旨未必如此(六月序云皇皇者華廢則忠信闕矣可證忠信為周是此詩本)
(旨)
皇皇者華五章章四句(范氏說見集傳)
常棣之華(按召南唐棣之華與論語唐棣之華爾雅所謂栘今白楊也此常棣與采薇維常之華爾)
(雅所謂棣今郁李也吕氏曰常棣今玉李也花萼相承甚力郁李是薁不是常棣郁李實如李常棣實如櫻桃)
(各一木)鄂(五各反音噩)不(鄭云當作跗)韡韡(音偉當作□○疏華下有萼萼下有跗花萼相)
(承覆故得韡韡而光明也○歐陽義不韡韡者韡韡也古詩之語如此者多何煩改字為柎蓋已言鄂則足見)
(兄弟相承之意矣程子曰韡韡鮮華壯盛之貌不作柎可如字亦可以華萼相依生相親力相承興人之莫如)
(兄弟也按歐陽之說本于王肅集傳從之然古義自不可廢)凡今之人莫如兄弟(上聲)
○死喪(去聲)之威兄弟孔懷(讀音回)原隰裒(薄侯反音掊○王氏曰不得保)
(其常居而裒聚于原隰之中此與人同患難時也集傳云積尸裒聚于原野蓋蒙上死喪言之)矣兄弟
求矣(程子曰此章叙兄弟相賴之事當死生危難之可畏則思兄弟之助及困窮離散羣散郊野之時則)
(惟兄弟相依恃)○脊令(音零○嚴緝今名雪姑其色蒼白鄭氏以為水鳥非)在原兄弟急
難(此患難之難讀平聲庾信哀江南賦本無情于急難正用此作平聲言兄弟當相急于患難)每有
(鄭云每有雖也本爾雅釋訓文)良朋况也永歎(蘇傳况甚也其甚者不過為之長歎息○此章)
(東萊說見集傳)○兄弟鬩(許歴反音虩○鬩鬭狠)于牆外禦其務(音侮○傳務侮)
(也嚴緝務猶事也䦧牆禦侮蓋以恩情甚薄而猶有不能已者言之)每有良朋烝也無戎
(讀而至反音汝○元熊朋來五經說曰此詩外禦其務當依左傳侮字為據烝也無戎與常武以昭我戎並當)
(音汝崧高戎有良翰即汝有良翰民勞戎雖小子即汝雖小子可見古者戎汝同音吳氏改務音蒙而不顧左)
(傳引詩之文失之矣愚按洪範曰雨曰霽勺蒙蒙史記引作霿索隱云音蒙又周禮太卜注引作雺楊用修云)
(雺一作霚又作蒙古音務亦叶謨蓬反故才老讀作蒙下與戎叶而朱子非之然此說仍當備一義○曹氏曰)
(烝衆也言朋友雖衆而無助朱子曰此章正為管蔡啟商之事而發)○喪亂既平既安且
寧雖有兄弟不如友生○儐(賓胤反音擯)爾籩豆飲酒之飫
(於慮反音芋)兄弟既具和樂(音洛)且孺(程子曰孺者親慕之義言無異于孺子相慕)
○妻子好(去聲)合如鼓瑟琴兄弟既翕(音吸)和樂且湛(讀如沈)
○宜爾室家(讀古胡反音姑)樂爾妻帑(音奴釋文云帑依字吐蕩反經典通為妻帑字)
(今讀音拏也)是究是圖亶(吕記都但反音胆)其然乎
序常棣燕兄弟也閔管蔡之失道故作常棣焉
按國語引富辰云周文公之詩曰兄弟鬩于牆外禦
其侮則此詩自是成王之時周公所作以親兄弟也
左傳又引富辰云周公弔二叔之不咸封建親戚以
藩屏周召穆公(虎)思周德之不類故糾合宗族于成
周曰常棣之華鄂不韡韡凡今之人莫如兄弟二書
皆富辰之言且其時去召穆公未遠不知其說何以
不同杜預以為周公作之召公歌之據序云閔管蔡
則當屬周公無疑左氏蓋傳聞異辭耳(陳啟源曰正雅文王詩九)
(篇天保以上治内采薇以下治外各有取義常棣詩雖作于成王時既在治内之列不得不先詩譜推其)
(故以為周公閔管蔡被誅若在成王詩中則彰明其罪故推而上之託於文王親兄弟之義理容有之)
首章以常棣之萼著于柎交相映發興至親莫如兄
弟下二章漸次以死喪急難禦侮騐兄弟之至情言
不惟求原野急患難者可恃即鬩牆非令兄弟然猶
愈朋友之無助也五章責人以兄弟之相賴如此乃
或無事而忘之乎六章勸人以兄弟之恩當常相和
樂末二章又因常人之情多厚妻子而薄兄弟故言
妻子雖好合必兄弟具和乃為樂之久而可以宜室
家樂妻子矣人誠究其理圖是事則吾言豈不信然
耶朱子曰燕兄弟之詩當極其和樂而此詩專言死
喪急難之事其志切其辭哀蓋周公處兄弟之變孟
子所謂其兄關弓而射之則已垂涕泣而道之者也
文武燕兄弟之詩雖不可見然意其辭氣和平必異
于此故序者以閔管蔡之失道發之○蘇傳小人好
以親為怨而樂從其疏故此詩每陳朋友之不足恃
者以告之
常棣八章章四句
伐木丁丁(音爭)鳥鳴嚶嚶(箋嚶嚶兩鳥聲也疏鳥聞伐木而驚嚶嚶然以興朋友二人相)
(切磋)出自幽谷遷于喬木嚶其鳴矣求其友聲(箋鳥之遷處高木者)
(求其尚在深谷者其相得則復鳴嚶嚶然)相(去聲)彼鳥矣猶求友聲矧伊人矣
不求友生(張氏曰詩人多相因之辭如伐木而感鳥鳴蓋因此以興焉者也故下章皆以伐木言之)
(蘇傳事之甚小而須友者伐木也物之無知而不忘其羣者鳥也鳥出谷而升于木以木為安而不獨有也故)
(嚶然而鳴以求其友况事之大于伐木而人為有知者哉真氏曰玩其辭只見為人之求友而不為君之求臣)
(蓋先王樂道忘勢但知有朋友相須之義而不見有君臣相臨之方也)神之聽之終和且
平(朱子曰人能盡其道于朋友雖鬼神亦必相之而錫之以和平之福)○伐木許許(音虎○伐)
(木必衆人共力故有邪許之聲以興朋友之相助陳啟源曰舉伐木可兼鳥鳴故二三章皆承伐木古多省文)
(也季氏以四牡詩將母例之良是)釃(音師○釋文以筐&KR1847;酒)酒有藇(音序○美貌)既有
肥羜(音宁○小羊爾雅注今俗呼五月羔為羜疏聘禮云天子享太牢以饗賓知燕禮用羊諸侯燕禮以)
(狗不用羊豕)以速諸父寧適不來微我弗顧於(音烏)粲灑埽(叶音)
(叟)陳饋八簋(叶音九○疏粲然洒埽其室庭陳飲食之饋上肥羜為燕禮此是食禮五陳之也燕)
(禮主于飲酒無飯食此簋盛黍稷是飯食可知劉氏曰簋八則籩豆倍之天子燕禮之數也)既有肥
牡(大牛)以速諸舅寧適不來微我有咎○伐木于阪(音反○此)
(句舊無解者愚謂于往也阪山脅也伐木必往取之于阪險以興朋友尤相須于急難)釃酒有衍
籩豆有踐(上聲)兄弟(箋疏兼同姓異姓)無遠民之失德乾餱以愆
(乾餱不相及此民之失德薄于朋友故舊也君子豈當然乎)有酒湑(胥上聲○湑莤也莤與縮同以)
(筐曰釃以草曰湑)我無酒酤(音古○嚴緝無酒設言之耳酤毛云一宿酒鄭云買也)我坎
坎鼓我蹲蹲(音存)舞我(樂始于鼓終于舞謝氏曰湑我我湑之也酤我我酤之也鼓我舞我)
(我鼓之舞之也此皆倒句法)迨我暇(讀後五反音戶)矣飲此湑矣
序伐木燕朋友故舊也自天子至于庶人(伐木乃庶人之事)未
有不須友以成者親親以睦友賢不棄不遺故舊則民
德歸厚矣
朋友故舊兼同姓異姓而言燕主同姓故曰親親
以睦正義指上常棣篇非也華谷云後序于理無害
而以此說詩則支離○古之聖王有以后妃為友者
關雎琴瑟友之是也有以羣臣為友者六月飲御諸
友假樂燕及朋友是也此詩燕諸父諸舅而序以朋
友故舊括之蓋同姓異姓天子有下交之理皆得言
朋友也與上篇之以良朋友生與兄弟相較而言者
義稍不同或駁朱傳取序首句刪下二句直以父舅
兄弟作朋友者為非不知周之列位非同姓即異姓
也同姓異姓之外更以何者為朋友乎陳啟源曰常
棣伐木二詩兄弟朋友名稱相混愚謂伐木之父舅
兄弟即常棣之朋友常棣之兄弟則非伐木之兄弟
當以九族内外别之常棣之兄弟九族以内也伐木
之諸父及同姓之兄弟九族以外也九族在五服之
内可稱兄弟不可稱朋友九族之外無服大傳云六
世親屬竭斯可謂之朋友矣九族之内歌常棣以燕
之九族之外歌伐木以燕之觀常棣之六章毛傳云
九族會曰和鄭云九族從已上至高祖下至元孫之
親明是常棣詩燕此而其餘則燕之于伐木不然二
詩之兄弟朋友何以别乎
山中伐木必與人共之有朋友之義焉故取為興而
因以鳴木之鳥聲為比也下二章只一句興辭殺而
意同伐木之人猶不可無助君子于閒暇之時可無
以藇酒盛具召朋友而燕樂之乎詩内凡言我皆燕
朋友者自我也鄭以有酒四句族人陳王恩迨我二
句又述王意太支離
伐木三章章十二句(毛氏分六章章六句劉氏云伐木三章章十二句每一章)
(首輒言伐木凡三云伐木故知當三章朱傳吕記皆從之○陳啟源曰按小序下孔疏指伐木許許)
(釃酒有藇為二章首二句伐木于阪釃酒有衍為卒章首二句又指諸父諸舅為二章兄弟無遠為)
(卒章則已判此詩為三章矣其說不自劉氏始也但孔氏釋詩專遵毛鄭不自立說故無一語申明)
(之耳朱吕皆云從劉若未見孔疏者此不可解)
天保定爾(天保與召誥天迪從子保天迪格保義同歐陽義詩人爾其君者蓋稱天以為言)亦
孔之固俾(吕記必以反音鄙)爾單(音丹)厚(箋天使汝盡厚天下之民何楷曰單與殫通厚)
(謂仁厚周家以仁厚開基今厚而益盡其厚書所云乃單文祖德也)何福不除(去聲○疏除訓開者)
(若有閉藏畜積今開出予之吕記除有消去之義所稟薄者雖小福而不能容載惟其甚厚故福祉之來不問)
(多寡其受之也皆若消去而未嘗有者所謂何福不除也何楷曰以新易舊曰除)俾爾多益以
莫不庶(鄧元錫曰多益多受益也天下之益無方能弘受而何益不衆也)○天保定爾
俾爾戩(音剪○陳啟源曰戩字毛鄭皆訓福本爾雅釋詁朱傳從聞人氏說戩與翦同訓為盡此又本)
(說文戩字引詩實始翦商語故合戩翦為一耳然說文翦字注云滅也轉滅義為盡義殊費力從爾雅為長)
榖罄無不宜受天百禄降爾遐福維日不足(輔氏曰罄無不宜二)
(句已然之事也降爾遐福二句方來之事也)○天保定爾以莫不興如山如
阜如岡如陵如川之方至以莫不增(吕氏曰受百禄降爾福言其莫不庶)
(也既庶矣則欲積累至于崇高故曰以莫不興如山阜岡陵言其興也既興矣則欲增益而不絶故曰以莫不)
(增如川之方至言其增也)○吉蠲為饎(音熾○吉蠲詳集傳儀禮注炊黍稷曰饎)是用孝
享禴(音樂)祠烝嘗(劉長翁曰禴祠烝嘗各倒一字為句此音節也)于公(疏鄭云先公后稷至)
(諸盩中庸注組紺以上至后稷組紺即諸盩太王父也集傳后稷以下至公叔祖類按史記公叔祖類生古公)
(亶父祖類即組紺蓋一人有三名索隱引皇甫謐云公祖一名組紺諸盩字叔類號曰太公也)先王君
曰卜爾萬壽無疆(歐陽義此章又言非惟天福我君如此至于四時豐潔酒食祀其先公先)
(王而神亦嘏之以福)○神之弔(音的)矣(弔矣言王已致神之來格)詒爾多福(讀畢力反)
(音偪)民之質(集傳訓實本伊川說)矣日用飲食羣黎(箋訓衆本釋詁文)百姓
徧為爾德(以質實為德詩人之知所本也民之德皆君之德猶思文篇云莫非爾極也○嚴緝此祝)
(君之福而曰爾德歸美之中有責難者寓若盡言福禄則全篇皆獻諛之詞豈古君臣相與之義耶)○如
月之恒(傳恒弦也箋月上弦而就盈)如日之升(王志長曰月不言望日不言中皆指未盛)
(而言未盛而後不可量也曰孔固矣曰單厚矣曰多益矣曰戩榖罄宜矣曰降福維日不足矣亦既盛矣而猶)
(指未盛以況之何也蓋降福已盈而迓福之王躬未盈也不然人滿則天概之矣)如南山之壽
不騫不崩(騫是缺損崩是傾覆)如松柏之茂無不爾或承(朱子曰松柏葉)
(非不凋但舊葉凋時新葉已生故有承繼之義木樨亦然○歐陽義前既欲其興盛此又欲其永久故多引長)
(久不虧壊者以為况)
序天保下報上也君能下(去聲)下(上聲)以成其政臣能歸美
以報其上焉(○下下謂鹿鳴至伐木皆君所以下臣也臣亦歸美于王以答其歌)
詩曰于公先王周未有稱先王者其作于武王以後
明矣此詩既曰答前五篇然則前五篇亦作于武王
之後明矣
前三章言天之降福于君四五章言祖之降福于君
羣黎百姓徧為爾德此受福禄之本也末又終四章
以下之意與三章遥接
天保六章章六句
采薇采薇薇亦作(讀則古反音詛○作生也猶云怒生)止曰歸曰歸歲亦
莫(音慕)止(箋重言采薇者丁寧行期也又丁寧歸期定其心也)靡室靡家(讀如姑○王氏曰男)
(有室女有家今男靡得以室為室女不得以家為家)玁狁(音險允)之故(古音考讀平聲)不遑
啟居玁狁之故(重言玁狁之故見師出于不得已使戍役各有怒寇之心)○采薇采
薇薇亦柔止曰歸曰歸心亦憂止憂心烈烈(烈烈猶云内熱)載
飢載渴(讀巨烈反音謁)我戍未定靡使歸聘○采薇采薇薇亦
剛止曰歸曰歸歲亦陽止(爾雅十月為陽許氏曰鄭云時坤用事嫌于無陽故以此)
(名月扶陽抑隂固聖人之意然名其月為陽果能扶陽乎不然則是以虚言而欲奪造化之實必不然矣夫隂)
(陽消息自微而著皆有其漸一陽之生至子半而成其胚胎乃在亥半則小雪之時正六隂之極陽絶于上而)
(回于下之幾也以此名陽月其義甚明)王事靡盬不遑啟處憂心孔疚(讀訖)
(力反音棘)我行不來(讀六直反音力○箋來猶返也據家曰來王志長曰此行是戍後復他有所行)
(當時或有趨利進攻之事故下章以戍車既駕一月三捷言之)○彼爾(當作薾華盛貌)維何維
常之華(音敷○孫奕示兒編常棣常字諸家無音合如字讀采薇維常之華毛謂常為常棣亦無音常)
(棣與唐棣異俗或書作棠棣大非)彼路(戎路主帥所乘)斯何君子之車(按華既叶敷則)
(車當音車集傳叶尺奢非○疏以常棣花色之美喻君子車飾之盛)戎車既駕四牡業業
豈敢定居一月三捷(三捷是期之之辭非紀實事)○駕彼四牡四牡騤
騤(求龜反音其○說文騤騤馬行有威儀也)君子所依小人所腓(音肥○按鄭云腓當)
(作芘此本非正訓故集傳加猶字程子隨動之說朱子已欲刪之特未改耳二句見古人車戰之利依者依之)
(以為備禦腓者芘之以為進退也顧炎武曰小人所腓正是隨動之說古制一車甲士三人步卒七十二人炊)
(家子十人固守衣裝五人廐養五人樵汲五人見司馬法隨車而動如足之腓步乘相資短長相衞行止相扶)
(所以為節制之師也傳云腓辟也箋云腓芘也皆未是隨動之說合于軍制而戾于腓義恐不可用○陳祥道)
(曰古之用兵也險野又為主易野車為主險野非不用車而主于人易野非不用人而主于車車之于戰動則)
(足以衝突止則足以營衞將卒有所芘衣裝器械有所齎春秋鄭為魚麗之陣先偏後伍伍承彌縫邲之戰楚)
(戎車分為二廣廣有一卒卒偏之兩先偏後伍伍從其偏也卒偏之兩兩從其偏也先其車足以當敵後其人)
(足以待變則古者車戰之法略可知也)四牡翼翼象弭(音米○傳弭弓反末也疏孫炎云不)
(以繳束骨飾兩頭為弭是弭乃弓稍弛則反曲故為弓反末嚴緝即受弦處以象齒飾之)魚服(讀如白)
(以魚皮為矢服)豈不日戒(讀訖力反音急)玁狁孔棘(何楷曰三捷既奏矣而戍事未畢不)
(敢弛備此章所述正防秋之事)○昔我往(謂遣戌時)矣楊柳依依今我來
(謂戍畢時)思雨(去聲)雪霏霏行道遲遲載渴載飢我心傷悲莫
知我哀(讀於市反音噫)
序采薇遣戍役也文王之時西有昆夷之患北有玁狁
之難(去聲)以天子之命命將率(音帥)遣戍役以守衞中國故
歌采薇以遣之出車以勞(去聲)還杕杜以勤歸也(勞來其勤曰勤)
(洛誥周公咸勤是也)
疏此與出車五言玁狁惟一云西戎玁狁大於西戎
出師主伐玁狁故戒敇戍役以玁狁為主而略於西
戎也
程子曰文王遣戍役以守衞歌此詩遣之叙其情而
風以義當時之事後世因用之以遣戍役朱子曰文
王既受命為西伯得專征伐而其征伐也必稱天子
之命以行之此足見以服事殷之實矣或者謂文王
受命而稱王則是二天子也而可乎(朱子又以此未必為文王之詩)
嚴緝遣戍役者指師衆言之其實將帥同遣故詩中
兼言君子小人(首序不及將帥者以將帥體國為心不待勉也)
前三章以大義曉之而託于軍士之自道四章五章
期其立功之速而因勉之以戒備也末章預叙得還
之日以閔其勞楊柳依依即采薇之時雨雪霏霏即
歲亦莫止蓋相為首尾之辭
采薇六章章八句(程子說見集傳)
我出我車于彼牧矣(傳出車就馬于牧也按荀子天子召諸侯諸侯輦輿就馬禮也詩曰)
(我出我車于彼牧矣傳解本此)自天子所謂我來(讀音力)矣召彼僕夫謂
之載(叶節力反音即)矣王事多難(去聲)維其棘矣○我出我車于
彼郊(集傳郊在牧内本爾雅)矣設此旐(音兆○龜蛇四斿此後軍也)矣建彼旄
矣(箋設旐者屬之于干旄而建之戎車)彼旟(音餘○鳥隼七斿此前軍也)旐斯(朱子曰此章所)
(謂旐者元武也旟者朱雀也下章所謂旂者青龍也)胡不旆旆(讀蒲寐反音譬說文从□从市今从)
(巾誤○傳旆旆旒垂貌董氏曰禮德車結旌武事綏旌綏謂垂舒之)憂心悄悄僕夫况瘁
(况借滋義金氏曰言我憂心已自悄悄僕夫况又勞瘁○輔氏曰兵隂事也必嚴重深謀然後與隂氣合而圖)
(功必成不然輕佻率易烏能有所為哉○楊氏東萊二說見集傳)○王命南仲往城于
方(范氏曰往城于方所以守衞中國也非取玁狁之地而城之)出車彭彭(讀如滂)旂旐
(疏交龍為旂蓋南仲所建以下或載旐或載旟也軍吏載旗經所不陳文不具耳)央央(鮮明)天子
命我城彼朔方(朱子曰天子命我城彼朔方者文王以商王之命命南仲而南仲語其軍士以)
(天子之命也朔方今靈夏州西夏所據之地○朔方注疏不言所在集傳始引漢朔方郡以漢立郡名必因于)
(古也按虞書宅朔方必正北之地正北是雲朔等州不與周京相直中隔黃河此非玁狁來路故惟今靈夏等)
(州足以當之耳)赫赫南仲玁狁于襄(程子東萊二說見集傳)○昔我往(往而)
(在道)矣黍稷方華(音敷○箋黍稷方華朔方之地蓋六月時也)今我來(歸而在道)思
雨雪載塗(傳塗凍釋也箋征伐玁狁因伐西戎至春凍始釋而來反也東萊說見集傳)王事
多難(去聲)不遑啟居豈不懷歸畏此簡書(古者無紙書之于簡策故曰簡)
(書)○喓喓草蟲趨趯阜螽未見君子憂心忡忡既見君
子我心則降(讀如洪)赫赫南仲薄伐西戎(箋喻近西戎之諸侯聞南仲將)
(伐西戎之命皆跳躍而嚮望之如阜螽之聞草蟲鳴焉君子斥南仲吕記喓喓草蟲六句說者以草蟲之詩有)
(之遂亦以為室家之語觀其斷句曰赫赫南仲薄伐西戎其詞奮張豈室家思望之語乎毋逝我梁毋發我笱)
(我躬不閱遑恤我後兩見于谷風小弁之詩其一夫婦也其一父子也)○春日遲遲卉(音諱)
木萋萋倉庚喈喈(讀如基)采繁祁祁執訊獲醜(郝敬曰敵之為魁首)
(者執于王而訊問之醜者降服之衆也)薄言還(音族)歸(歸京師)赫赫南仲玁狁
于夷
序出車勞還帥也
箋遣將帥及戍役同歌同時欲其同心也反而勞之
異歌異日殊尊卑也禮記賜君子小人不同日此其
義也按文王之時為難者昆夷也伐玁狁無考本紀
文王虞芮質成之明年伐犬戎書大傳西伯三年伐
犬夷漢書云隴以西有畎戎顔師古謂犬夷即畎戎
亦曰昆夷孟子文王事昆夷是也亦曰混夷緜詩混
夷喙矣是也亦曰緄戎史記自隴以西有緄戎是也
帝王世紀云文王受命四年混夷伐周一日三至周
之東門文王閉門修德不與戰是可證采薇序之昆
夷即此詩所云西戎也若玁狁是北狄即太王時獯
鬻在朔方之外未聞文王時為患中國毛鄭以天子
為殷王受南仲為文王屬觀首章云自天子所謂我
來矣三章云王命南仲往城于方天子命我城彼朔
方其辭甚鄭重豈是西伯承王命遣其屬為軍將者
耶朱子解此詩本用古義集傳更之蓋亦有疑于此
耳及考文王之臣四友十亂並無南仲之名惟宣王
時常武詩有南仲太祖太師皇父鄭氏解云皇父以
南仲為太祖則是南仲之曾孫朱子亦從其說意者
南仲為將西征北討自在成王初年(本東陽許氏之說)史軼
其名氏而詩特著之耶或曰據毛公解常武云命南
仲于太祖皇父為太師是以南仲皇父為二人彼南
仲當即此南仲也六月為宣王伐玁狁之詩今采薇
出車二詩亦皆有玁狁恐是同時事然宣王北伐既
有尹吉甫不應復命南仲况采薇出車杕杜三詩相
次是周公所定斷非宣王時詩也
首章二章述其聞命而忠敬與臨事而憂勞以慰勞
之也三章盛稱元帥之威靈氣燄有扞禦北狄之功
四章言自朔方來歸而西戎又警遂承王命移師以
伐之移師西伐之命所謂簡書也(本鄭箋劉長樂吕東萊同此說)五
章言南仲伐西戎為一方所徯望如草蟲阜螽其類
相應(本鄭箋程子東萊同此說)末章則言春晚到家叙景物之暄
妍稱主將之功伐皆喜而詳之也○此章兩言王事
多難前玁狁後西戎也西戎近在汧隴玁狁既却還
師伐之自可不勞餘力○季本曰古朔方今在寧夏
衞其東北為北狄其西南為西戎朔方者狄人通西
戎之要路也城朔方則狄失右臂之助不待攻戰可
伐其謀故曰玁狁于襄襄者駕出其上也黍稷雨雪
叙自北而西往來道塗所見所謂不遑啟居也戎與
玁狁先嘗表裏為患今西戎服則獵狁平矣故曰玁
狁于夷小序以為文王時詩文王無伐玁狁之事亦
未嘗為天子稱王也○陳啟源曰汲冢紀年帝乙三
年王命南仲距昆夷城朔方逸周書序文王立西距
昆夷北備獵狁謀武以昭威懷作武備合此二條可
為出車詩之證帝乙三年乃文王即位之五年正初
立時也西距昆夷則昆夷為西戎無疑而北備玁狁
亦在此詩蓋南仲乃殷大夫帥王師出會諸侯者文
王正與之同事然則南仲非文王私屬而天子亦豈
殷王紂耶常武詩之南仲鄭氏解為皇父之太祖意
殷亡後南仲之子孫仕于周而皇父正當宣王之世
南仲克戎有顯功于殷故詩人推本其祖言之亦作
詩之法也毛傳分為二人未然又按紀年宣王六年
皇父休父從王伐徐戎正與常武太師皇父程伯休
父語相合並不言南仲從王則毛氏之誤益信矣愚
按此說與詩序相合何氏古義說亦同汲冢書未可
深信而逸周書則兩漢時已有之非偽撰此可據也
出車六章章八句
有杕之杜(杕杜雖識時物之變而義取于杕亦因征夫在外傷其孤特無依)有睆(音莞○睆)
(明貌檀弓華而睆)其實(杜實在秋冬之交)王事靡盬繼嗣我日日月陽
(十月)止(止通作只)女心傷止征夫遑止○有杕之杜其葉萋萋
(杕實落矣而葉又盛為明年二月時)王事靡盬我心傷悲卉木萋止女心
悲止征夫歸止(程子曰古者戍役兩朞而還今年春暮行明年夏代者至復留備秋至過十一)
(月而歸又明年仲春至春暮遣次戍者每秋與冬初兩番戍者皆在疆圉如今之防秋也按采薇詩曰歸曰歸)
(歲亦莫止即過十一月而歸之時也杕杜詩卉木萋止征夫歸止即明年仲春至之時也)○陟彼北
山言采其把(枸把可采則春已暮)王事靡盬憂我父母(音米○李氏曰我我)
(君子也父母君子之父母也)檀車幝幝(音闡)四牡痯痯(音管○何楷曰檀車耐用而亦)
(敝牡馬有力而亦疲以見其久且勞也)征夫不遠○匪載(裝載)匪來(讀如力)憂
心孔疚(讀音棘)期逝(歸期已往過)不至(叶朱力反音側)而多為恤(王氏曰多)
(恤者憂其飢渴歟疾病歟死傷歟何期過而不至也)卜筮偕(讀如几)止會(傳卜筮會人占之)
言近(古音考音記)止征夫邇止(顧炎武曰崧高箋近辭也聲如彼記之子之記古近字多)
(與幾同愚按辭乃語辭近非遠近之近上从亓辨詳考異)
序杕杜勞還卒也
王氏曰上之人能知其下中心委曲之情而形于歌
咏則下說之出車杕杜是也上之人不能知而下自
陳其勞苦之狀悲傷之情則怨也揚之水鴇羽是也
范氏曰出車勞帥故美其功杕杜勞衆故極其情朱
氏曰四章皆述其未至之思而不言已至之喜蓋未
歸時思之切如此則既歸之喜有不待言
杕杜四章章七句
魚麗(音離○魚麗者魚入其中而不能出也陣名取此)于罶(音柳○傳罶柚樑寡婦之笱魚所留)
(也詩詁古者獺祭魚然後魚人入澤梁川澤之利人不得專之惟寡婦之家上所矜閔使得織曲簿絶水為梁)
(以笱承之以時取魚若遺秉滯穗之意)鱨(音常)鯊(音沙讀蘇何反音娑○鱨鯊詳集傳)君子有
酒旨且多(朱子曰舊說有酒旨為句且多為句非是當以有酒為句旨且多為句罶酒鯊多亦隔句)
(叶韻也○蘇傳其酒既旨且多言無所不備也)魚麗于罶魴鱧(音禮○本草鱧今黑鯉魚)
(夜向北斗膽獨甘)君子有酒多且旨○魚麗于罶鰋(音偃)鯉(埤雅鱧圓)
(魴方鰋偃鯉俯)君子有酒旨且有(讀如以)○物其多矣維其嘉(讀音)
(歌)矣○物其旨矣維其偕(讀如紀)矣(吕記旨即所謂嘉也物雖嘉旨然陸産或)
(不如水産之盛澤物或不如山物之盛猶未可以言偕也)○物其有(同上音)矣維其時
(讀上紙反音氏古音考音始)矣(此詩後三章復與前三章叶音節至善○吕記有即所謂偕也物雖盛多)
(而齊有必適當其時然後盡善所謂時者不專為用之之時也苟非國家閒暇内外無故則物雖盛不能全其)
(樂矣)
序魚麗美萬物盛多能備禮也文武以天保以上治内
采薇以下治外始于憂勤終于逸樂故美萬物盛多可
以告于神明矣(箋内謂諸夏外謂夷狄)
程子曰太平之時庶物繁盛故能備禮六月序云魚
麗廢則法度闕矣物不足則不能備法度也文武以
下傳詩者之言不可取嚴緝文王之風终于騶虞序
以為王道成則近于雅矣文王之雅終于魚麗序以
為可告神明則近于頌矣○治内治外文武之政也
天保采薇等篇則非文武時作乃天下既定之後周
公述文武之志播之樂章耳
魚麗六章三章章四句三章章二句
序南陔孝子相戒以養也(李善曰陔隴也)
序白華孝子之潔白也
序華黍時和歲豐宜黍稷也
傳有其義而亡(失也)其辭箋此三篇者鄉飲酒燕禮用
焉曰笙入立于縣中奏南陔白華華黍(此燕禮文)是也孔
子論詩雅頌各得其所時俱在耳(子夏得為立序則詩未亡)篇第
當在于此(以六月序知之)遭戰國及秦之世而亡之其義則
與衆篇之義合編故存至毛公為詁訓傳乃分衆篇
之義各置于其篇端又闕其亡者以見在為數故推
改什首遂通耳(遂通盡小雅)而下非孔子之舊(從此什而下非孔子)
(之舊○疏此云有其義而鄉飲酒之禮注皆云今亡其義未聞蓋為記注後乃得毛公傳記注已行不復)
(改之彼注又云孔子之時六篇已亡亦為不見此序故也)張氏曰六篇必有其辭
所以亡者良由施之于笙非若歌之可習
六月序小雅諸篇魚麗之後次南陔次白華次華黍
次由庚次南有嘉魚次崇丘次南山有臺次由儀考
鄉飲酒禮鼓瑟而歌鹿鳴四牡皇皇者華笙入堂下
磬南北面立樂南陔白華華黍乃間(代也)歌魚麗笙由
庚歌南有嘉魚笙崇丘歌南山有臺笙由儀燕禮亦
然朱子以為曰笙曰樂曰奏而不言歌則是有聲而
無其辭(此劉原父說)意古經篇題之下必有譜焉如投壺
魯鼓薛鼓之節而亡之耳吕東萊云此說不為無理
然魯語叔孫穆子聘晉伶簫咏歌鹿鳴之三鹿鳴三
篇既可與簫相和而歌則南陔以下豈不可與笙相
和而歌乎嚴華谷云樂以人聲為主人聲即所歌之
詩也序特因其辭以知其義若本無辭安得有所序
之義耶郝仲輿云朱子據儀禮于南陔諸篇曰笙曰
樂曰奏而不言歌以為有聲無辭之徵今按鄉射亦
儀禮也云奏騶虞貍首騶虞有辭而曰奏則凡稱奏
者非無辭也國語金奏肆夏樊遏渠肆夏樊遏渠即
時邁執競思文等篇周禮之九夏也金奏九夏有辭
笙奏南陔以下獨無辭乎周禮籥章以籥吹豳詩豳
詩即七月籥吹七月有辭笙吹南陔以下獨無辭乎
又禮記文王世子升歌清廟下管象象即維清謂管
奏維清于堂下也管有辭而笙獨無辭乎夫樂由聲
成聲由辭生古未有有聲無辭之樂朱子謂笙無辭
但有譜不知今之腔譜所以調辭也有譜則所譜之
音自成辭矣集傳之說恐不然○鄭氏謂燕禮升歌
鹿鳴下管新宫新宫辭義皆亡無以知其篇第之處
今按左傳昭二十五年宋公享昭子賦新宫謂之賦
明有辭矣新宫有辭則笙詩之有辭何疑(鄭曉古言曰笙詩有)
(聲有辭如其無辭宜曰笙調不曰笙詩燕禮升歌鹿鳴下管新宫新宫今亡有謂斯干為新宫者非也笙)
(詩之亡猶管詩之亡也書曰琴瑟以咏笙鏞以間詩咏之聲依之律和之自后夔以來未之有改也)○
古詩以魚麗足鹿鳴什數毛公遷南陔白華華黍附
于其後因以南有嘉魚為次什之首潁濱嫌毛公推
改什首為非古于是復為南陔之什而由庚崇丘尚
仍毛公之舊東萊從潁濱說又悉依六月序編之朱
子則據儀禮以南陔足鹿鳴之什而以白華為次什
之首又云魚麗由庚南有嘉魚崇丘南山有臺由儀
六者蓋一時之詩為燕饗通用之樂毛公分魚麗以
足前什說者遂分魚麗以上為文武詩嘉魚以下為
成王詩其失甚矣今考鄭康成說則魚麗殿鹿鳴之
什毛公以前本如此朱子謂魚麗是毛公所移恐亦
未詳今一依毛公原本詮次(郝本同)
南有嘉魚之什
南有嘉魚(疏此實興也傳文略但于三章曰興舉中以明上下知魚鵻皆興也朱子曰北方以魚為)
(重故魚麗南有嘉魚皆特舉之陳啟源曰集傳以嘉魚為丙穴魚實本埤雅埤雅云鯉質鱒鱗肌肉甚美集傳)
(誤作鱒鯽肌諸本皆同必寫刻之譌也又按嘉非魚名猶下章樛木之樛甘瓠之甘耳自蜀都賦有嘉魚出于)
(丙穴而埤雅引之朱子遂取以釋此詩然此詩嘉魚决非專指丙穴魚而丙穴嘉魚乃是因此詩得名也孔仲)
(達疏止云善魚孔是唐人豈不知丙穴嘉魚之名而不引以為證蓋後世事不可以訓古詩其識過後儒遠矣)
烝然(○嚴氏釋烝以為有進衆久三義此烝然當訓衆意集傳云發語聲不知何本)罩罩(音笊○取)
(魚必以其具興燕賓必以其禮)君子有酒嘉賓式燕以樂(讀五教反音效○吕記嘉)
(魚羣然入于網罩之又罩取之不竭興得賢之多也賢才多寡係于君心樂與賢則衆多不樂與賢則亦從而)
(衰少矣君子有酒嘉賓式燕以樂道其樂與賢之心也○蘇傳魚之在水至深遠矣然人未嘗以深遠而不求)
(即不可得猶久伺而多罩之是以魚無不得也苟君子之求賢心誠好之而不倦如是人之于魚則豈有不可)
(得者哉)○南有嘉魚烝然汕汕(音訕○爾雅罺謂之汕說文魚遊水貌集傳從爾雅)
(淮南子罩者抑之罾者舉之為之難易得魚一也詩詁罩今提罟罟之自上而下者也汕今撩罟&KR0699;類罟之自)
(下而上者也)君子有酒嘉賓式燕以衎(音看)○南有樛木甘瓠
(音護○匏苦瓠甘)纍之(吕記樛木下垂以興君子瓠之甘者以興賢○蘇傳魚非有求于人而人則取)
(之以為賢者亦如是而吾則強求之歟非也瓜蔓于地是豈可強使從人然其遇樛木也未嘗不纍之而上物)
(之相從物之性也豈有賢而不願從人者哉獨患不之求耳)君子有酒嘉賓式燕綏
之○翩翩者鵻(音追)烝然來(讀音力)思君子有酒嘉賓式燕
又(讀夷昔反音亦○又者燕而又燕也禮上公三燕侯伯再燕)思(此章思字皆語助辭與漢廣詩同)
序南有嘉魚樂與賢也太平之君子至誠樂與賢者共
之也
嚴緝南有嘉魚南山有臺皆燕賢之樂歌故曰樂與
賢樂得賢言以樂樂之也猶射義言騶虞樂官備采
蘋樂循法采繁樂不失職皆以播之樂歌為樂之也
嘉魚曰與賢以詩言有酒燕賓是與之相親也有臺
曰得賢以詩言邦家之基民之父母是得之為用也
王志長曰烝然罩罩烝然汕汕興君子求賢之誠甘
瓠纍之烝然來思興嘉賓從王之志惟求賢之誠既
孚則從王之志自切此詩先後之序也○按嘉魚甘
瓠味之美鵻禽之孝皆以喻賢也上籠之如罩下撩
之如汕至誠求賢之道也木樛瓠纍言上能屈己下
賢則賢得以上進固結不可解也烝然來思言上求
之至則賢如鵻鳥之羣然來集也曰來曰又俱有親
就之意朱子謂興之全不取義何也顧大韶曰既不
取義矣又何興乎
南有嘉魚四章章四句
南山有臺(讀田飴反音題○臺一名夫須陸璣云莎草也本草實即今香附子)北山有萊
(讀陵之反音黎○爾雅翼萊落帚或云落藜初生可食莖可為杖○歐陽義高山多草木以興周大國多賢才)
樂只君子邦家之基樂只君子萬壽無期(疏無期無期竟也)○
南山有桑北山有楊(吕柟曰臺萊多根故以興基桑楊遠發故以興光)樂只君
子邦家之光樂只君子萬壽無疆○南山有把(陸璣疏把木如)
(樗理白而滑何楷曰以陟彼北山言采其把例之此把當作枸檵)北山有李樂只君子
民之父母(讀如米)樂只君子德音不已○南山有栲(音考讀如)
(口)北山有杻(音紐○栲杻見唐風)樂只君子遐不眉壽(上聲○箋言其遐遠)
(也豈不眉壽乎愚謂此是倒句法詩中多有之不必訓遐為何也)樂只君子德音是茂
○南山有枸(音矩○木蜜也本草名枳椇朱子曰味甘能解酒毒人家種此木者則醖酒不成)
北山有楰(音庾○爾雅楸屬集韻似山楸而黑)樂只君子遐不黃耉(音苟讀五)
(果反音古)樂只君子保艾(五蓋反音礙)爾後(讀下五反音戶)
序南山有臺樂得賢也得賢則能為邦家立太平之基
矣
箋人君能以禮樂樂此賢者則能為國家之本得太
平之福集傳純以頌賓客言之○郝敬曰此詩朱子
亦改為燕饗通用之樂惟以燕禮歌南山有臺為據
夫鹿鳴魚麗嘉魚辭云有酒猶疑似燕饗此詩不及
飲酒本非為燕饗作也山有草木多材之比也亟歎
樂只君子言得賢才則君身君德名譽福祚邦家無
窮之慶所以為樂得賢也○陳啟源曰魚麗嘉魚有
臺三詩朱子因儀禮間歌之文遂皆指為燕享通用
之樂而斥序為非不知序所云作詩之本意也間歌
三詩用詩為樂之事也作詩時原不為間歌今之釋
詩者自當推求作詩之本意序說可概廢乎(用樂與作詩之)
(意本不相謀馬端臨已辨之)
南山有臺五章章六句
序由庚萬物得由其道也
序崇丘萬物得極其高大
序由儀萬物之生各得其宜也
傳有其義而亡其辭箋此三篇者鄉飲酒禮亦用焉
曰乃間歌魚麗笙由庚歌南有嘉魚笙崇丘歌南山
有臺笙由儀亦遭世亂而亡矣(疏言間歌者堂上與堂下逓歌不比篇而)
(間取之笙者在笙中吹之)陸德明曰依六月序由庚在南有嘉魚
前崇丘在南山有臺前今同在此者以其俱亡使以
類相從(吕記以孔氏說考之則毛公降由庚崇丘下從由儀耳)○古樂南陔合
吹黃鍾大吕二宫白華合吹太簇應鍾二宫華黍合
吹姑洗南吕二宫由庚合吹蕤賓林鍾二宫崇丘合
吹夷則中吕二宫由儀合吹無射夾鍾二宫
蓼(音六)彼蕭(陸佃曰蕭蒿也微物而香能上達故詩以況四海之諸侯)斯零露湑(上聲)兮
(露零于蓼蕭有天道下濟之象故以為興)既見君子(箋既見君子言朝見于天子也)我心寫
(讀想羽反)兮燕笑語兮是以有譽(蘇傳譽豫通樂也)處(上聲○安處)兮(蘇傳)
(諸侯來朝天子推恩以接之無所不及如零露之于蕭故其既見天子也其心莫不傾盡天子又申之以燕禮)
(于其燕也極其笑語而無間張子曰有譽處兮謂君接之温厚則下情得伸䜛毁不入而美名可保也)○
蓼彼蕭斯零露瀼瀼(吕記如羊反音攘)既見君子為龍(寵也)為光
(箋言天子之恩澤光曜被及也)其德不爽壽考不忘○蓼彼蕭斯零露
泥泥(音你古音考音瀰)既見君子孔燕豈(吕記開在反音愷)弟(言甚哉燕時如)
(此樂易也)宜兄宜弟(蘇傳兄弟同姓諸侯也)令德壽豈(讀如字○嚴緝天子能宜其兄)
(弟之國與之親睦有令善之德壽而且樂也舉同姓以親該疏)○蓼彼蕭斯零露濃濃
(音農)既見君子鞗(音條)革(何楷曰鞗即轡之别名革乃轡之垂者轡以皮為之故云鞗革轡馬)
(韁也御者所執)冲冲(吕記敕弓反音充)和鸞(按集傳在鑣曰鸞與駟鐵詩注不合劉瑾曰鑣恐當)
(作衡衡是車前横木即軏也鸞在衡上近于馬和在軾上升車則馬動馬動則鸞鳴鸞鳴則和應自然有節奏)
(若車行速則不相應遲則不響若雜然都響便不合節奏)雝雝萬福攸同
序蓼蕭澤及四海也(言澤及天下之諸侯)
澤及四海序櫽括興義為文也王者建萬國親諸侯
故其來朝者以蕭草自喻以零露喻王澤詩中君子
皆指天子(蘇傳同)燕笑語兮言接已之温厚也為龍為
光言恩寵光耀及已也宜兄宜弟言兄弟之國同來
朝者無不親睦也鞗革冲冲和鸞雝雝鄭康成謂諸
侯燕見天子天子必乘車迎于門故云然疏引周禮
大行人朝位賓主之間九十步立當車軹注云賓位
者大門内賓下車及王車出迎所立處也此一說也
王介父謂乘馬路車天子所以好諸侯也有車馬則
有鞗革和鸞矣東萊云韓奕之二章王錫韓侯鞗革
金厄三章其贈維何乘馬路車即其事也此又一說
也朱子則謂天子燕諸侯之詩君子指諸侯鞗革和
鸞諸侯車馬之飾也愚按左傳宋華定來聘享之為
賦蓼蕭弗知又不答賦昭子曰燕語之不懷寵光之
不宣令德之不知同福之不受將何以在杜預注賦
蓼蕭義取燕笑譽處樂與賓燕語也為龍為光欲以
寵光賓也宜兄宜弟令德壽豈言賓有令德可以壽
樂也和鸞雝雝萬福攸同欲與賓同福禄也元凱蓋
以賦詩之意是主人頌賓朱子據此為說與序意亦
可相通也
蓼蕭四章章六句
湛湛(吕記直減反巉上聲)露斯匪陽不晞(音希)厭厭(平聲○疏云安閒)夜飲
(歐陽義古雖以禮飲酒燕示慈惠有至夜者故燕禮有宵則設燭之文○儀禮燕禮宵則庶子執燭于阼階上)
(司宫執燭于西階上甸人執大燭于庭閽人為大燭于門外)不醉無歸○湛湛露斯
在彼豐草厭厭夜飲在宗載考(載鄭訓則考成也何楷曰按儀禮受賓聘饗則)
(于太廟食則于禰廟惟燕行于寢故燕禮云膳宰具官饌于寢東此云在宗載考者蓋饗畢而燕在宗廟寢室)
(之中成此燕禮也陳啟源曰毛云夜飲必于宗室箋疏俱無訓宗室謂宗廟之寢室也爾雅室有東西廂曰廟)
(無東西廂有室曰寢是廟寢俱可名室燕則是寢非廟矣鳧鷖詩既燕于宗與此在宗義同但彼為賓尸在廟)
(門外之西室此為燕同姓在廟後之寢室要之同在廟中則可同謂之宗也集傳以宗為路寢之屬未詳明)
○湛湛露斯在彼把棘(陸璣疏山木也或云枸把○歐陽義言在豐草把棘者以露之)
(被草木如王恩被諸侯)顯允君子莫不令德(程子曰忠順之心温克之容皆令德也)
○其桐其椅(音醫)其實離離豈弟君子莫不令儀(疏當奏陔夏之)
(節猶善威儀)
序湛露天子燕諸侯也(左傳甯武子云云見集傳)
天子燕諸侯之禮三禮無文鄭以豐草為同姓是矣
又分杞棘為異姓桐椅為二王之後則鑿說也
歐陽義露以夜降者也因其夜飲故近取為比豐草
杞棘露之無不被也卒章别引他物詩人比事多然
朱子曰前二章言厭厭夜飲所以道其情之相親
後二章言令德令儀又美其德將而無醉中亦寓規
湛露四章章四句(曾氏說見集傳)
彤弓弨(音超○疏說文弨弓反謂弛之而體反也嚴緝賜弓不張)兮受言藏之(毛鄭謂諸)
(侯受王賜而藏之王介甫改訓為王受工獻藏以待賜吕記朱傳皆用其說)我有嘉賓中心
貺之鐘鼓既設一朝饗之(東萊說見集傳)○彤弓弨兮受言載
(讀子利反音祭○劉瑾曰載彤弓于弓檠抗弓體使正言其藏之謹也)之我有嘉賓中心
喜之鐘鼓既設一朝右(讀于記反音意○右者勸飲而尊其位謝氏曰古者以右為尊)
之○彤弓弨兮受言櫜(音高○韜弓衣)之我有嘉賓中心好(去聲)
之鐘鼓既設一朝醻(音酬讀大到反音導○醻者復勸而報其勞)之
序彤弓天子錫有功諸侯也
嚴緝彤弓非常賜也鐘鼓大樂也饗盛禮也設盛禮
所以重彤弓之賜也(李氏曰周室東遷之後賞罰無章然彤弓之賜惟及晉文侯文)
(公二人則先王盛時可知已)郝敬曰朱傳作燕有功諸侯錫以弓
矢之樂歌詩言饗非燕也燕饗皆酒而饗主于錫以
酒行禮非行禮以飲酒也國語王饗有體薦燕有折
俎公當饗卿當燕燕或至夜饗行于朝故曰一朝饗
之嚴緝二章傳云右勸也三章傳云醻報也孔氏以
勸功報功釋之蓋酬酢是燕禮其饗禮為訓共儉爵
盈而不飲非必有獻醻也孔說為得愚按燕饗固異
然饗畢即繼之以燕左傳鄭饗趙孟禮終乃燕是也
甯武子言報宴(報功宴樂)而鄭氏解右之醻之引儀禮賓
受爵奠于薦右及主人獻賓賓酢主主復酌賓曰醻
皆出燕禮蓋言饗可以包燕也華谷引左傳饗醴命
宥謂右與宥侑通皆助也饗醴必有賜以為宥彤弓
乃宥之大者夫饗禮本為彤弓而設豈有以之為助
者乎
彤弓三章章六句(東萊說見集傳)
菁菁者莪(蘿蒿也陸璣疏葉似邪蒿而細科生三月中莖可生食)在彼中阿(說文阿曲)
(阜也大陸曰阜其曲處名阿按莪本生澤田亦生高阜故陵阿通有之)既見君子樂(音洛)且
有儀(讀如俄)○菁菁者莪在彼中沚既見君子我心則喜
○菁菁者莪在彼中陵既見君子錫我百朋(按箋云五貝為朋集)
(傳用之貝有五種貝中以相與為朋非總五貝為一朋也漢食貨志二貝為朋貝即瑇瑁出南海或云貝非瑇)
(瑁存以待攷)○汎汎楊舟載沈載浮(陳啟源曰鄭云沈物亦載浮物亦載喻人君用)
(人文亦用武亦用于人之材無所廢孔氏以載沈載浮與載飛載止載震載夙相類例訓為則按詩中載字如)
(謂之載矣受言載之載是常服皆取任載為義何必專訓則耶集傳以未見君子心無所定言之則近于曲說)
既見君子我心則休
序菁菁者莪樂育才也人君能長育人才則天下喜樂
之矣
陳氏曰正小雅二十二詩皆因其事而歌之也菁菁者
莪之詩則宜何歌其天子行禮于學校燕飲而歌之
歟嚴緝樂與賢樂得賢樂育才三詩一體皆言以樂
樂之育才于學校而燕飲作樂歌此詩焉是謂樂育
才也
此詩毛鄭以君子為人君則既見君子主賢才言之
不如謂人君樂于得才其說為長莪蒿雖微物美而
可食故為人才之比首章二章言王者育才如陵沚
之育物見此濟濟多士為之喜樂且有禮儀以晉接
之也(謂燕飲之禮儀)三章錫我百朋言人才珍重朝廷猶易
云或益之十朋之龜也末章言楊舟于物無不載(從鄭)
(說)以興國之人才無不可用今既見之故我心安適
而休休也序云天下喜樂之乃是旁意韓退之推衍
其說文雖工而義無當朱子作宴飲賓客之詩此又
失之泛矣○范氏曰養天下之才莫如致敬有禮則
賢者出而風俗厚樂且有儀所以為先也菁菁者莪
廢則無禮儀矣蓋謂此也
菁菁者莪四章章四句
六月棲棲(音西○傳棲棲簡閱貌)戎車(疏春官革路以即戎其等有五)既飾(音敕)四
牡騤騤(音逵)載是常服(讀如白○傳日月為常按周禮司常云王建大常大司馬云若大師)
(則見太常比軍衆誅後至者載是常服謂車中或載太常或載戎服兩舉之也鄭氏訓韋弁服為常服集傳從)
(之○陳啟源曰太常惟王建之大師王親征也王肅因毛訓大常遂謂六月乃宣王親征今既從鄭遣吉甫之)
(說則常服從鄭為當)玁狁孔熾我是用急王于出征以匡王國(叶于)
(逼反音域○箋于曰也命汝出征玁狁以正王國之封畿陳啟源曰于曰也爾雅釋詀文左傳于民生之不易)
(于勝之不可保杜亦訓為曰是也)○比物四驪(比物詳集傳疏比物者比同力之物言四驪者)
(戎事雖以齊力為主亦不厭其同色也)閑之維則(陳啟源曰二章傳云必先教戰然後用師二語)
(正簡閱之事)維此六月既成我服(叶同上○王氏曰上既言四牡騤騤矣此又追本比)
(物而閑之之事以美之上既言載是常服矣此又追本其成服之時以美之)我服既成于三
十里(箋王戒之曰日行三十里可以舍息)王于出征以佐天子(出征以佐天子述王)
(命吉甫之言)○四牡修廣其大有顒(說文顒頭大也)薄伐玁狁以奏
膚公(大功)有嚴有翼(謝氏曰為將必嚴不嚴則軍心不齊為帥必敬不敬則軍事不整)共
(音恭)武之服(讀同上○供其武事)共武之服以定王國○玁狁匪茹
(音孺)整居焦穫(音護○何楷曰爾雅十藪周有焦穫郭注在扶風池陽縣瓠中亦名瓠口漢溝洫志)
(韓水工鄭國說秦令鑿涇水自中山西抵瓠口為渠是也今在西安府三原縣其地有焦吳里焦村數處王翺)
(云焦吳即焦穫之訛朱傳分焦穫為二非也陳啟源曰毛傳云焦穫周地接于玁狁者此言非也焦穫在漢池)
(陽縣今西安府三原涇陽兩縣地也三原在府城北九十里涇陽在府北七十里焦穫又在其北要亦不甚遠)
(其去周京不過百里安得便與玁狁為鄰乎)侵鎬(音浩)及方(鎬方二地毛鄭皆不詳劉向以為千)
(里之鎬必非鎬京方亦必非朔方也經文自鎬而方而涇陽可見方之去周京比鎬為近矣豈得為靈夏之朔)
(方哉)至于涇陽(疏水北曰陽故云涇水之北)織(音志與幟同○箋織幑織也將帥以下衣皆著)
(焉疏幑織者制如所建旌旗而畫之其象但小耳以絳為縿各畫其章又絳為旒書名于末為幑織以著于衣)
(兵凶事若有死者亦以相别)文鳥章(周禮司常鳥隼為旟疏自王以下皆畫其所當建獨言鳥章以)
(綂其餘吕記日月為常交龍為旂之類皆織之文也鳥章特其一耳詩之所指乃所建之旗鄭氏所箋乃所服)
(之號初非一物以其古之軍制故附見焉)白旆(陳啟源曰白旆是大將所建之旗按司常九旗不列旆名)
(爾雅繼旐曰旆注云帛續旐為燕尾意無燕尾為旐有燕尾為旆此其别乎又巾車革路建太白以即戎注云)
(太白殷旗鄭答趙商以為王不親將故建先王之正色劉熙釋名亦云白旆殷旌也帛繼旐者也然則白者旆)
(之色繼旐者旆之形也詩之白旆與左傳僖二十八年之大旆同皆戰時所建則旆即太白何疑)央央
元戎十乘(去聲○史記注韓詩章句法大戎十乘謂車縵輪馬被甲衡軛之上盡有劍戟名曰陷陣)
(之車)以先啟行(音杭)○戎車既安(讀于連反音烟)如輊(音致)如軒四牡
既佶(音吉)既佶且閑薄伐玁狁至于太原(古音考音延○顧炎武曰詩薄)
(伐玁狁至于太原傳箋皆不注所在集傳以為今太原府陽曲縣恐非蓋至于涇陽在今京原之間後漢書靈)
(帝紀段熲破先零羌于涇陽注涇陽縣屬安定在原州郡縣志原州平原縣本漢涇陽縣地今縣西四十里涇)
(陽故城是也然則太原當即唐之原州今之平凉固原涇州皆周人禦玁狁之地若晉陽之太原在大河之東)
(距王畿千四五百里安有寇從西來兵乃東出者乎國語宣王料民于太原亦以其地近邊而為禦戎之備必)
(不料之于唐叔所封之國也若禹貢既修太原至于岳陽春秋晉荀吳帥師敗狄于太原及子産對叔向宣汾)
(洮障大澤以處太原則是今之晉陽也古書地名多有相同者不可不辨又曰今之平凉後魏始置原州其所)
(以立名或取詩至于太原之文趙時春平凉志曰太原之大當讀如字玁狁侵西周其去也宜從涇北平凉之)
(太原以出安有渡黃河而至山西之太原者哉)文武吉甫萬邦為憲(禮記武坐致右憲鄭)
(氏讀作軒○謝氏曰漢唐而下縉紳介胄分為二途儒士武夫各為一說不知三代將帥必文武兼才可為萬)
(邦之法則者也)○吉甫燕喜既多受祉來歸自鎬(千里之鎬)我行永
久(讀如几)飲(去聲)御諸友(讀如以○疏王飲之酒進其在家諸同志之友與共飲以盡其歡范)
(氏曰諸友諸臣也古天子以羣臣為友集傳作吉甫與朋友私燕)包(音庖即炮字)鼈膾鯉(何楷)
(曰考燕禮天子之燕不過牲牢鼈鯉非禮所載故集傳以為吉甫私燕于理為優)侯誰在矣張
仲孝友(讀同上張朱右曰宣王非吉甫無以成其功吉甫非仲無以成其德○朱說從集傳)
序六月宣王北伐也(疏毛意此篇宣王自征鄭云六月使吉甫采芑命方叔江漢命召公)
(惟常武宣王自行爾)鹿鳴廢則和樂缺矣四牡廢則君臣廢矣皇
皇者華廢則忠信缺矣常棣廢則兄弟缺矣伐木廢則
朋友缺矣天保廢則福禄缺矣采薇廢則征伐缺矣出
車廢則功力缺矣杕杜廢則師衆缺矣魚麗廢則法度
缺矣南陔廢則孝友缺矣白華廢則廉恥缺矣華黍廢
則蓄積缺矣由庚廢則隂陽失其道理矣南有嘉魚廢
則賢者不安下不得其所矣崇丘廢則萬物不遂矣南
山有臺廢則為國之基隊(直類反)矣由儀廢則萬物失其
道理矣蓼蕭廢則恩澤乖矣湛露廢則萬國離矣彤弓
廢則諸夏衰矣菁菁者莪廢則無禮儀矣小雅盡廢則
四夷交侵中國微矣(疏宣王所以北伐者由小雅盡廢致四夷交侵○此序原變雅之所)
(由始)
郝敬曰毛公此序歷舉鹿鳴諸詩所由廢一以見世
道興衰之由一以見聖人刪詩正樂之意故孟子曰
詩亡然後春秋作詩與春秋相終始非徒為聲樂而
已毛公所以有功于詩也
篇中凡稱我者皆詩人代為吉甫之辭首章述吉甫
受命之始也二章三章言戎事之備四章五章言却
狄之功末章言吉甫既歸天子以燕禮樂之又進諸
友與共飲而張仲與焉(用鄭說)蓋使文武之臣禦外以
孝友之臣居朝(見毛傳)宣王所以克成中興之功也(范氏)
(曰戎狄四支也朝廷心腹也有孝友之臣日納王于善然後吉甫征伐有功)
六月六章章八句
薄言采芑(音起○按毛氏以采芑為菜豐水有芑為草維糜維芑為榖臨川王氏皆以為榖范氏補)
(傳云新田菑畝中鄉不應指菜蓋以田畝善養嘉榖喻周家善養士卒也嚴氏主此說李氏又云既謂之采必)
(非榖矣集傳則以芑菜軍行采之人馬皆可食故賦其事為興或疑三代行師恐無取菜民田之事然采芑與)
(采薇一類不過借此起興耳何必深泥耶又按集傳解采芑本用陸璣疏但璣云似苦菜今集傳直云苦菜又)
(云即今苦蕒則與荼苦之苦相混矣未知然否)于彼新田于此菑(音淄○疏孫炎曰菑始災)
(殺其草木也新田新成柔田也畬和也田舒緩也郭璞曰今江東呼初耕地反草為菑)畝(音米)方叔
涖止其車三千(三千箋以為羨卒盡起疏以為兼起鄉遂之衆王氏云會諸侯之師劉氏曰凖)
(司馬法其車三千則為甲士九千步卒二十萬六千劉瑾曰兵車戰鬭之車駕馬所謂小車也重車輜重之車)
(駕牛所謂大車也兵車一乘則士卒共七十五人重車一乘則將之者二十五人其中炊家子十人固守衣甲)
(五人廐養五人樵汲五人)師干(程子曰師干猶今云兵車也劉氏曰師衆也干楯也言楯則戈矛&KR1249;矢在)
(其中)之試(蘇傳試其衆以扞敵之法)方叔率止(吕氏曰涖止則布其行陣故止曰其車三千率)
(止則作而用之故下言其車馬之盛服飾之美)乘其四騏四騏翼翼路車有奭
(疏下言鈎膺知路車是金路也巾車云金路同姓以封方叔或是同姓不乘革路者革路臨戰所乘此方受命)
(率軍故不言戎車也季本曰朱傳以戎車釋路車按戎車革輓而漆之是為墨車今曰路車有奭奭訓赤則非)
(戎車矣)簟笰(音弗○疏其車以方文竹簟為蔽飾陳祥道曰衞夫人之車以翟笰齊襄公方叔之車以)
(簟笰此婦人男子車蔽之别)魚服(音白衞魚服見采薇或引左傳齊桓歸夫人之魚軒非是嚴緝其)
(車之所載有魚皮之矢服)鉤膺(疏巾車五路惟金路無錫而有鉤鉤以金為之馬頷之飾也在膺之飾惟)
(有樊纓故毛云鉤樊纓也樊纓皆以五采罽飾之)鞗革(音棘○楊旭曰此章起韻與三四六七句叶而)
(次句猶與五句叶下二三章倣此)○薄言采芑于彼新田于此中鄉(六鄉)
(適中之地何楷曰田愈治則愈美以興衆愈練則愈精)方叔涖止其車三千旂旐
(箋蛟龍為旂龜蛇為旐此言軍中將帥之車皆備董氏曰旂諸侯所建旐縣鄙所建也諸臣之旗旂為上旐為)
(下言上下所建則餘得兼舉矣)央央方叔率止約軧(音祗)錯衡(讀戶郎反音杭○箋)
(約軧轂也乘篆轂金飾錯衡之車篆轂約也疏說文云軧長轂也考工記說兵車乘車其轂長于田車傳云朱)
(而約之謂以皮纏之而上加以朱漆也錯者雜也雜物在衡是有文飾某氏曰說文錯金塗也車軛曰衡塗金)
(于軛所以為文鄭解商頌錯衡亦曰金飾按集傳云以皮纏束兵車之轂而朱之錯文也解此句未備又商頌)
(烈祖詩助祭諸侯亦乘約軧錯衡之車則此不必言兵車矣荀子云錯衡以養目和鸞之聲以養耳)八鸞
瑲瑲(音倉○疏四馬八鸞車行動則聲瑲瑲然)服其命服朱芾(芾服腰垂股所以蔽膝以)
(韋為之)斯皇有瑲葱珩(音衡讀戸郎反音杭○珩繋組貫珠以玉為之疏三命赤芾葱珩至)
(九命皆葱珩非謂方叔惟三命也○輔氏曰約軧錯衡以下言車馬之盛命服之美以見天子付託之重錫命)
(之蕃而方叔之威儀整暇如此可以决其有成也)○鴥(音聿)彼飛隼(息允反音筍○陸佃曰鷹)
(之擊物不能無失獨隼為有凖故取以為興)其飛戾天(箋隼飛至天喻士卒勁勇能深攻入敵也)
亦集爰止(程子曰隼之急疾亦集于所止興兵雖強用之有節而不過)方叔涖止其
車三千師干之試方叔率止鉦(音征○說文鉦鐃也似鈴柄中上下通陳啟源)
(曰鐃與鐲皆名鉦此鉦則是鐃非鐲毛云鉦以靜之鐲以節鼔非靜之義故知非鐲孔氏辨之甚詳不知集傳)
(何以不從)人伐鼓(本云鉦人伐鉦鼓人伐鼓疏凡軍進退皆鼔動鉦止非臨陣獨然依文在陳師鞠旅)
(之上是未陣時是也)陳師鞠旅(古音考音魯)顯允方叔伐鼓淵淵(讀如因)
(王氏曰淵淵深也師衆則鼔遠聲深)振旅闐闐(音田叶徒鄰反音豚○嚴緝方誓師伐鼓以往即言)
(振旅蓋蠻夷望風畏服不待戰也闐闐衆盛也言旋師而歸)○蠢爾蠻荆大邦為讎
方叔元老(傳五官之長出于諸侯曰天子之老陳啟源曰時方叔以命卿為五官之伯元老以官言)
(不重在齒也朱傳云方叔雖老而謀則壯一似輕其老者于義短矣)克壯其猶方叔率止
執訊獲醜戎車嘽嘽(音灘)嘽嘽焞焞(釋文焞吐雷反又他屯反○漢書韋元成)
(傳引此作嘽嘽推推顔師古讀吐雷反後人遂并此焞字讀為吐雷反亭林顔氏嫌其改經文以就史傳云焞)
(見左傳僖五年音他屯反此與彼同愚謂焞讀吐雷反音推此音與下雷威韻正協從之未為不可)如霆
如雷顯允方叔征伐玁狁蠻荆來威(此詩多以三句為韻又是一體)
序采芑宣王南征也
首章二章言軍容之盛三章言師律之嚴末章遂言
其成功也○曾氏曰芾與佩非軍服金路非戎車和
鸞非戎馬所以然者方叔克壯其猶如吳起將戰不
帶劒武侯臨陣不親戎服羊祜輕裘緩帶盛著功名
杜預身不跨馬自能制勝故詩人但咏其車服之美
而已
郝敬曰六月事勢張皇采芑氣象暇豫蓋吉甫承頽
敗之後敵驕兵惰應變不得不敏及北狄既平軍聲
已振方叔再出服命服乘命車從容運籌而南蠻奪
氣矣詩可以觀于此見之○王志長曰宣王于玁狁
之難命吉甫為大將必以方叔佐之至北狄畏威遠
竄國勢既壯荆蠻小醜先聲已奪其氣及方叔率師
一出遂望風來威是以六月之美吉甫曰文武吉甫
萬邦為憲有不止于將帥之任者采芑之美方叔曰
顯允方叔顯則隂陽進退無不明允則賞罰號令無
不信此正必勝之將也以吉甫當玁狁而不謂之小
其才以方叔威蠻荆而不至于隳厥績宣王之赫然
中興豈偶然哉
采芑四章章十二句
我車既攻(堅緻)我馬既同(齊同○按傳引宗廟齊豪戎事齊力田獵齊足本爾雅文以尚)
(純尚強尚疾釋之吉日云既差我馬差擇也此云我馬既同同齊也擇之以使之齊二義相因也)四牡
龐龐(音龍○董氏曰說文訓龐為高屋此蓋言馬之高大也)駕言徂東(蔡汝楠曰周公營洛)
(非獨化殷中原之地鎬遠洛近洛中乃兵車輻輳之處天子都鎬以建邦極幸洛以合中原此聖人貽謀之善)
(也車攻幸洛蒐狩故詩人美而咏之)○田車既好(讀如吼)四牡孔阜東有甫
草(讀此苟反○毛云甫大也鄭音補云即鄭圃田澤集傳從之)駕言行狩○之子(傳之)
(子有司也朱子曰不敢斥王故以有司言之)于苗(疏周禮夏獵曰苗之子于苗明是在夏上言行狩狩)
(是獵之總名)選徒囂囂(音翺)建旐設旄(建旐以綂人設旄以飾旐)搏獸于敖
(吕記敖山名左傳士季設七覆于敖前則敖山之下平曠可以屯兵蘙薈可以設伏所謂東有甫草即此地也)
(愚按圃田在中牟敖山在滎澤二地相去不遠宣王時鄭未徙國猶為東都畿内故得往田焉但康成以甫草)
(為圃田之草破字非古故東萊仍從毛傳之解)○駕彼四牡四牡奕奕赤芾(王氏)
(曰人君宜朱芾而此赤芾者會同故也莅其臣庶則朱芾君道也故方叔服其命服則朱芾會同于王則赤芾)
(臣道也故此會同則赤芾)金舄(疏金舄即禮之赤舄也赤舄而加金飾)會同有繹(此言諸侯)
(皆會合同朝見天子于東都非行時見殷見之禮也考周禮大宗伯注時見殷見不同時其禮各别曹氏曰)
(東都本諸侯朝覲之地夷厲以來此禮久廢宣王中興復古再見斯會詩人所以美之)○決拾(決拾)
(詳集傳)既佽(音次)弓矢既調(讀如同○疏決之與拾既與指臂相比次而和利矣弓之與矢)
(又強弱相配而適調矣)射夫既同(郝敬曰同謂協力助王)助我舉柴(音恣借積也當)
(從說文作□○按調本田聊切一徒弔切一職流切又一叶徒紅切離騷摯咎繇而能調叶求矩矱之所同是)
(也此吳棫韻補之說朱子從之顧炎武曰此章首尾為一韻中二句為一韻蓋詩之變體周頌思文后稷克配)
(彼天立我烝民罔非爾極稷與極為韻天與民為韻同此例也○陳啟源曰諸侯而目為射夫此章所言蓋皆)
(射禮也孔疏以為從王田罷賜射餘獲之事既同者同復射位在澤宫也射雖不中必助中者舉積禽乃鄭箋)
(之說集傳指為田獵意以下章言田而此章先言田罷叙事倒置耳然詩人叙事前後間有不拘即此章言舉)
(□下章乃言如破亦豈依前後為次耶又曰助我舉柴亦因班餘時聚諸禽以待射故有積禽若方獵時其所)
(殺獲尚布散原野安見有積舉柴當在澤宫明矣愚按此章事在田獵之後文在田獵之先者孔氏謂承上章)
(諸侯來會而言令其事相次故射夫即指諸侯又謂田無射禮惟既田乃有班餘獲射古說如此今得長發闡)
(明甚快)○四黃既駕(王氏曰前曰四牡既言力之強此曰四黃又言色之純何楷曰康王之誥)
(言諸侯布乘黃朱以為庭實此周馬貴黃之證故孔氏以此章屬宣王也)兩驂不猗(讀于箇反音恗)
(○疏兩驂之馬不相依猗集傳作倚云偏倚不正王氏曰兩驂不倚言御之能正其馬也獨言兩驂者驂在服)
(外易于出入也)不失其馳(讀徒卧反音惰○劉瑾曰五御之目一曰逐禽左此御田車馳驅之法)
舍矢如破(古音考猗讀阿馳讀駝破讀婆郝本同○箋射者之工矢發即中如推破物○何楷曰毛)
(𫝊田者刈蘭以為防褐纏旃以為門裘纏質以為槸間容握驅而入轚則不得入槸門中闑也握四寸轚挂著)
(車兩軸去門各止四寸若軸頭挂于門則不得入故貴于兩驂不猗也入此門當疾馳蓋乘車馳之勢以從禽)
(稍遲則失故貴于不失其馳也不失其馳然後射者能中是以舍矢如破也不明古禮安能解古經哉)○
蕭蕭馬鳴悠悠旆旌徒(徒行輓輦者)御(車上御馬者)不驚大庖不
盈(集傳引頒禽之禮皆本毛傳榖梁傳射而中田不得禽則得禽田得禽而射不中則不得禽是知古之貴)
(仁義而賤勇力也儀禮注引尚書大傳曰戰鬭不可不習故于蒐狩以閑之也凡祭所餘獲陳于澤然後卿大)
(夫相與射中者雖不中也取不中者雖中也不取所以貴揖讓賤勇力向之取于囿中勇力之取今之取于澤)
(宫揖讓之取也皆可與相證○陳啟源曰大庖是王所擇取之三十禽與士大夫無與王者之田殺不盡物豈)
(如後世所誇風毛雨血禽相鎮壓獸相枕藉者哉)○之子于征有聞(音問)無聲(聞師)
(之行而不聞喧譁之聲)允矣君子展也大成(傳大成謂致太平嚴緝大成謂功業極盛)
(無遺憾也)
序車攻宣王復古也宣王能内修政事外攘夷狄復文
武之境土修車馬備器械復會諸侯于東都因田獵而
選車徒焉
古田獵之制毛傳備矣宣王之往東都以會諸侯為
主因田獵而選車徒而二章三章先言田獵者蓋有
司先為戒具以待會同畢而出獵也(此東萊說)赤芾金舄
會同有繹言諸侯來朝其儀物之盛等威之嚴如此
詩人美之猶後世云不意今日復覩漢官威儀也(此曹)
(氏說)五章六章言田獵時獲禽之衆與射御之良據孔
疏以五章為頒餘獲之射在于澤宫其義可通也蕭
蕭馬鳴以下言獵罷而歸始終靜治
車攻八章章四句
吉日維戊既伯(疏釋文云既伯既禱馬祭也為馬而祭故知馬祖謂之伯伯者長也馬祖始是)
(長也愚按馬祖乃天駟房星也孫炎云龍為天馬故房四星曰天駟毛傳以伯為馬祖豈即指房星耶)既
禱(讀丁口反音斗○毛云禱獲)田車既好(讀如吼)四牡孔阜升彼大阜
從其羣醜(禽獸之衆醜類)○吉日庚午(曲禮外事以剛日戊與庚午皆剛日也崔靈恩)
(云外事指用兵之事)既差我馬獸之所同麀鹿麌麌(音語)漆沮(音苴漆)
(沮在岐周左傳成有岐陽之蒐即此地陳啟源曰朱傳以漆沮在涇渭之北按宣王石鼔文實在岐陽文中述)
(魚獸甚多則此為岐周之漆沮無疑矣)之從天子之所(傳從漆沮驅禽而致天子之所姚舜)
(牧曰言漆沮之旁禽獸最多非甸侯采邑之地乃天子所宜獵者若漢武帝射獵近郊蹂躪稼穡則非其地矣)
○瞻彼中原其祁孔有(音以)儦儦(音標)俟俟或羣或友(音以)悉
率左右以燕天子(箋悉驅禽順其左右之宜以安待天子之射按射禽必自其左故云順其)
(宜也集傳則云率同事之人各供其事此說為長燕天子不專在獲禽蒐狩之禮天子親執路鼓申號令明賞)
(罰人心競勸光復大業是所以樂天子也豈區區以射御追逐言之耶)○既張我弓既挾
我矢發彼小豝(音巴)殪(音意)此大兕(豝小以中為難故曰發兕大以斃為難故曰殪)
以御賓客且以酌醴
序吉日美宣王田也能慎微接下無不自盡以奉其上
焉
疏留意于馬祖之禱祈是能謹于細微也求禽獸惟
以給賓是恩隆于羣下也程子曰漆沮之從天子之
所悉率左右以燕天子皆羣下盡力奉上(嚴緝詩美田獵耳後)
(序舉三隅言之)○王志長曰漆沮之從天子之所悉率左右
以燕天子此下奉上也以御賓客且以酌醴此上迨
下也下恒奉上則永無飛隼之嗟上恒逮下則永無
尸饔之歎君子所以貴有終也
車攻田于東都之敖地吉日田于西都之漆沮也上
之射夫此之賓客皆諸侯也選徒舉柴頒禽之類言
于車攻伯禱差馬酌醴之類言于吉日蓋彼此可以
互見也(劉瑾曰率左右以樂天子猶車攻之射夫同而助舉㧘也進賓客以酌醴猶車攻之大庖)
(不盈也)
吉日四章章六句(東萊說見集傳)
詩經通義卷六
