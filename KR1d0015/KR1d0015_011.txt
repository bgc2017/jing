握機經傳序
古者佳兵無所庸言也談兵也者不得已焉也治古之
時人閑射御軍有成法有寇戎之事則百姓皆兵六卿
皆將文武未分見之無不知行之為常事焉耳不明也
斯有言不行也斯有傳故兵之入於言者非得已也夫
殺則不仁争則無禮詐則非信其非大道之行歟何則
天造草昧龍鬭于野真偽相角六合一家四夷入寇盗
賊竊發何世無之猶之毒蟲猛獸藪澤山林是其區也
則縱之在平原則將剥我樹畜寧免驅逐之乎在蕭牆
之内則將戕我骨肉寧免與之鬭乎故夫虞衡之有擭
穽居室之有藩牆皆兵之道也故知而不為則可欲為
而無其具胡以敉慮備而不用則可欲用而無其備胡
以立國且兵法曰形人而我無形多方以誤之者疑之
也疑之也者密之也示之以利云者誘之也誘之也者
餌之也故投其欲而非詐也不顯吾計而非不信也順
刃者生傃刃者死殺人之中而有禮焉而非争也故兵
者仁人之所不忍言也而不得不言信士之所不肯為
也而不得不為義者之所當為也而不極其力知者之
所優為也而不任其詐必五常之德備而後可以言兵
也故夫分數不明則無所統攝而人各其心左右不相
顧首尾不相應可離而易潰于是隊伍之法生焉布列
無法是使士卒自占其地隊伍必紛亂而不整家自為
敵敵因可乘于是行陣之法生焉擊刺無節是極士卒
之力而不虞其罷怯者敵勇者不立于是有坐作進退
之法焉調發無序是擁衆而無竒正也戰者獨勞居者
虚壘故有出兵次第焉處舍不周徙舉不當是知存不
知亡棄吾民于敵也故有營壘軍行之制焉教道不明
則鼓之不進金之不退器雖利而不殺兵雖衆而無用
是以有教閱之法焉故以兵為是而喜談之者非也以
兵為難而不敢言者亦非也或者謂吾有是陣法彼亦
用之胡以相决是大不然便捷輕佻而不能備物倏聚
倏散而不能持久勝不相讓敗不相救而無節制皆末
世盗賊之常耳彼雖得之必不能用若相敵者更有德
義輔之所以為必勝之道也世所傳孫吳等書皆言兵
之權略也若營陣之制莫逃風后之所作三代保邦莫
之能外操御天命輯寧外侮保護黎元所宜世守但明
者變通以愚民昧者支離以自眩真妄雜陳使聖賢簡
明之心法反為繁晦之剩語後世莫所取裁予因作傳
以明之復推廣其所未言者俾可以措諸行事雖然予
所傳者法也通其意則法神不通其意法不行也昔高
帝得淮隂而申明之以開漢業大宗得衛公而變通之
以肇唐基昭烈得武侯而敷演之猶能吹炎漢之餘燼
使之復然唐之明皇以忘戰而不用終于播遷宋之諸
君以小知揣摩卒以削弱非睿知神武切于救世者可
以語此哉
