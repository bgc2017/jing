經傳正譌題詞(詩沔水民之訛言說文作譌言為乃獸名即猴也其性變詐故用為差譌之意)
(訛字說文缺詩無干或寢或訛獸活動也節南山式訛爾心改易也書平秩南訛物化生也不當用為差譌字)
余觀說文所引五經字與今書文絶異蓋許氏當東漢
時猶及見古文故所載如此今之經文不知幾更翻楷
之手故與許氏不同也夫余所病于說文者以其悖于
古文也而翻楷者又悖于說文則其去古文奚翅千里
余嘗語楷書之非世罕有知者至語說文之非益不信
之矣今舉說文所載則翻楷之非亦自易見然則說文
之非豈無徵者哉世之習經者惟知有今文而書字者
惟知趨簡便狂瀾一决謬將何極今姑據說文所載及
淺近譌謬之甚者稍加訂正以為之防膚淺衰病非其
所長也不賢者識其小者亦非所重也不得已焉耳且
此特因字書中見諸經字聊正之而已苟據諸經文一
一是正之何止于是姑為之發端云
