周禮傳卷三上明王應電撰
春官(上)
惟王建國辨方正位體國經野設官分職以為民極乃
立春官宗伯使帥其屬而掌邦禮以佐王和邦國
(書周官曰宗伯掌邦禮治神人和上下太宰禮典曰以和邦國以統百官以諧萬民小宰禮職曰以和邦)
(國以諧萬民以事鬼神宗伯兼掌禮樂天下事必有序而後和禮先而樂後故曰掌邦禮治神人事鬼神)
(者指其以禮樂治人事鬼也曰統百官與冡宰統治之意稍異百官有禮而心有統攝也曰和邦國曰諧)
(萬民者分定而後和諧者恊物之意也)
禮官之屬大宗伯卿一人小宗伯中大夫二人肆師下
大夫四人上士八人中士十有六人旅下士三十有二
人府六人史十有二人胥十有二人徒百有二十人
鬱人鬯人(鬱人之屬)鷄人司尊彛司几筵天府
典瑞典命司服典祀守祧(音挑○典祀之屬)世婦
内宗外宗(已上&KR1098;屬世婦)冡人墓大夫職喪(已上冡人之類)
大司樂大胥小胥大師小師瞽矇眡瞭
典同磬師鐘師笙師鎛師(音博)韎師(音妺)
旄人籥師籥章鞮鞻氏(鞮音堤鞻讀若屨)典庸器
司干(已上&KR1098;屬大司樂)大卜卜師龜人菙氏(日髓反)
占人簭人(古筮字)占夢眡祲(已上&KR1098;屬大卜)大祝
小祝喪祝甸祝詛祝(音晝○已上&KR1098;屬大祝)司巫
男巫女巫(已上&KR1098;屬司巫)大史小史馮相氏(馮音平相去聲)
保章氏内史外史御史(已上&KR1098;屬大史)巾車典路
車㒒司常(已上&KR1098;屬巾車)都宗人家宗人
(已上春官之屬凡六十六官春主和宗伯掌邦禮皆諧和之事故取象于春禮之秩序皆天所命天府奉)
(若天道也禮莫大乎奉天大卜簭人占夢眡祲馮相保章聽命于天和同天人之際也典命典瑞司服巾)
(車司常禮之秩叙也鬱人司尊彛司几筵行禮之器也巫祝致禮之詞也諸史守禮之官也禮必有樂大)
(司樂所以和禮兼教王世子及國子以禮樂也世婦内外宗教六宫之人以禮也送死大事故冡人職喪)
(專掌其禮也鷄人春畜也不言木者木生于土掌于地官之虞衡也虞廷命伯夷典禮䕫典樂龍納言周)
(禮則合于宗伯六十屬合敬同愛春生象也)
大宗伯之職掌建邦之天神人鬼地示之禮以佐王建
保邦國(示音期俗書&KR1098;借祈此乃禱祈字也惟周禮單用示為當但示乃天垂象之意音視古文別作)
(示更善)
(聖人繫易于渙曰先王以享于帝立廟于萃曰王假有廟致孝享也祭祀之報本于人心故渙散而萃聚)
(之者莫有大且急于天地人之祀者盖有此國則有此祀典人心以之繫屬國祚以之永頼與國同其存)
(亡故繫之建國而宗伯掌之以建保邦國也且五禮皆宗伯所掌而吉祭為先幽能格于鬼神而况于人)
(乎故孔子云知其說者之于天下也其如示諸掌乎正此意也)
以吉禮事邦國之鬼神示(示祗通○古人大祭祀日尸牲皆用卜吉故祭禮稱吉)
以禋祀祀昊天上帝以實柴祀日月星辰以槱燎祀司
中司命飌師雨師(禋音因槱音酉飌風通)
(天之靈曰神天神之祭莫尊于昊天上帝其次祀曰日月星辰星謂木火土金水之五星辰謂日月五星)
(所會之十二次也小祀曰司中而下舊解文昌第四星為司命第五星為司中愚謂虚宿下有司命星主)
(人之夀夭名義甚正司中無攷豈天樞北極主天之中氣故祀之歟若文昌六星自主天子文德不當與)
(此混也飌師雨師舊說以為箕星好風畢星好雨理或然也大抵祀天神皆主精意以享而以牲體燔燎)
(上逹其誠故自牲體實于柴中言曰實柴自其焚之而言曰槱燎槱即薪也自其煙氣之升記所謂見以)
(蕭光假此以上達其誠即書之明禋故曰禋祀三祀互相備天神獨尊故專以禋名也)
以血祭祭社稷五祀五嶽以貍沈祭山林川澤以疈辜
祭四方百物(貍音埋疈音壁辜音孤)
(地之靈曰示地示之祭莫尊于社稷社土神即地也觀古人言社則不言地言地則不言社可見有社必)
(有稷土爰稼穡也其次祀有五祀五嶽山川五祀謂春戶夏竈夏季中霤秋門冬行也以其切于民用故)
(祀之或謂五祀者即木火土金水之神其功甚大豈可舍之而祀門戶等然觀五帝之祀正主五行流行)
(之主宰配以五人帝而從以五人神其禮為至隆其餘祀典若山林于木川澤于水司爟于火與夫鄉州)
(之社無非五行之祀故此之五祀當從月令為善也五嶽岱華嵩衡恒舉四望之大者山林川澤者畿内)
(之名山大川也小祀有四方百物者亦謂境内四方百物之神若八蜡九門磔禳之類也大抵祀地示皆)
(殺牲而沉埋之以下達其誠有牲即為血祭貍埋于土沉没于水也境内山川皆即其地而祭故以貍沉)
(言疈刀判之辜磔而陳之四方百物其神卑多磔牲體而解之各以其體而祀其方故以疈辜言社稷四)
(望為尊故獨以血祭名也○蜡音乍別作䄍善祫音狎磔音責)
以肆獻祼享先王以饋食享先王以祠春享先王以禴
夏享先王以嘗秋享先王以烝冬享先王
(人死而魂靈之游變曰鬼宗廟之祭四時一舉主祭夫高曾祖禰之四親廟與夫祖之始受命宗之有功)
(德而不毁者祭必于四時取夫疏數之中也三年一祫主陳夫毁廟之主而合祀之也五年一禘主追祭)
(夫祖之所自出而以祖配之也肆陳牲也肆獻者肆解牲體以獻也祼用鬱鬯之酒祼地以降神也饋食)
(用黍稷以薦也春物初生祭時品物少主以詞達誠故曰祠夏陽盛主用盛樂故曰禴字從龠或從勺皆)
(樂噐名也秋物初成主以薦新為事故曰嘗冬物大備主合衆物以享故曰烝祠禴嘗烝宗廟中四時常)
(祭之名所以享祖宗及四親廟故皆曰享先王祭必用牲禮莫重于祼鄭氏謂此主禘言祭以追飬亦莫)
(重于饋食鄭氏謂此主祫言故亦曰享先王其實肆獻祼饋食凡祭皆有之以禘祫尊故特舉以為名耳)
(○按立人之道莫大于報本萬物本乎天人本乎祖故天地宗廟之祭國家莫大之事其餘有功于人者)
(必食其報此中祀小祀之所由設也)
以凶禮哀邦國之憂(哀謂悲傷而思拯之)以喪禮哀死亡(人死在殯曰死)
(既葬曰亡)以荒禮哀凶札(饑饉曰凶疫癘曰札)以弔禮哀禍烖(水火為害之類)
以禬禮哀圍敗(禬會通○城郭被圍曰圍兵衂曰敗)以恤禮哀寇亂(兵作于外)
(曰寇作于内曰亂)
(人情嘉生成而惡死亡大君者以天下為體癢疴疾痛舉切吾身凶禮五以哀邦國之憂者救患分烖以)
(憂其憂所謂憂以天下也喪禮者含禭賻賵之禮及為之服也荒禮者司徒移民通財小行人國凶荒則)
(令賙委之膳夫大荒大札則不舉曲禮君膳不祭肺馬不食榖馳道不除祭祀不縣也弔禮者小行人國)
(有禍烖則令哀弔之宋大水魯莊公使人弔焉曰天作滛雨害于齍盛若之何不弔也禬禮者會聚財貨)
(更其所喪若齊桓公城楚丘也恤禮者同難相恤或救兵或犒師使不困于強暴也○含去聲賻音附賵)
(風去衂寧六反)
以賓禮親邦國春見曰朝夏見曰宗秋見曰覲冬見曰
遇(鄭氏云朝猶朝也取其來之早宗尊也取其尊王覲之言勤也取其勤王事遇偶也若不期而遇按朝宗)
(覲遇王朝定名諸侯來者隨所值之時即用其禮漢書吳王不朝使人為秋請是也若拘以四方之說豈東方)
(無覲而西方無朝乎○朝猶朝也下朝字音招)時見曰會殷見曰同(時事也王將有征討)
(之事為壇于國外合諸侯而命事焉春秋傳所謂有事而會也殷衆也即職方氏之殷國大行人之殷同十二)
(歲王不廵守則六服盡朝王亦為壇合諸侯而命政也鄭氏曰殷國所在無常或在城之外或往諸侯之國四)
(方四時分來終歲則徧愚謂周公為東都以為會諸侯之所取其道里之中盖即殷同之事也其後穆王廵遊)
(無度昭王廵守不反遂廢廵守之禮而亦不殷同矣六者諸侯見天子之禮所謂大賓也)○時聘曰
問殷頫曰視(頫天教反○諸侯非朝歲以時而使其臣存問于天子為時聘王制所謂比年一小)
(聘三年一大聘也天子有事諸侯各使其臣頫&KR2178;于天子列國皆至故曰殷頫二者皆諸臣之事所謂大客也)
(易曰先王以建萬國親諸侯賓禮者侯國君臣有事于王國待以賓客之禮使之親附也虞書五載一廵)
(守羣后四朝故元年廵守四方二年已後每歲一方諸侯來朝四年而遍至六年而復廵守周制詳密自)
(一歲一見至六歲一見二匝而王乃時廵朝覲會同者諸侯見天子之至大禮此與廵守相對者也王之)
(所以撫諸侯者有徧頫徧存之禮則諸侯于不朝之歲其能恝然乎于是乎有時聘之禮也王于諸侯有)
(賀慶憂恤之禮則諸侯于天子之善與烖可但已乎于是乎冇殷頫之禮也詳見大行人)
以軍禮同邦國(軍字以包車為文古人用衆必以兵車也同者威其不恊僣亂而定于一之意)
大師之禮用衆也大均之禮恤衆也大田之禮簡衆也
大役之禮任衆也大封之禮合衆也
(天下之事有運籌于尊爼之間而舉之者有必動大衆于原野而後可以集事者此軍禮之所由設也大)
(師伐國也戰事非殺敵則殺于敵若以貪生為心唯知畏敵斯敗亡無日矣故犯軍法者必誅率其衆致)
(身從事死中求生故曰用衆大均者司空度地居民移狹土之民實土壙之處將大衆而舍舊即新者也)
(老弱轉徙道路易至失所新適異鄉未得所安非曲盡夫憂恤者不能故曰恤衆大田者四時畋獵寓講)
(武之灋所以簡閱大衆使可戰可守故曰簡衆大役者築鑿營建其用衆多其勞民久苟事無統紀則人)
(得以偷惰必賦之丈尺分之以事然後可以攷其勤惰而責其成故曰任衆大封者或卿大夫出封或侯)
(國移封正其疆域則四鄰咸在均其職守則同盟畢至主合諸侯而命之故曰合衆大師大田皆司馬主)
(其事大均大役大封皆司空主其事然司空亦掌田灋者以教大閱在仲冬也司馬亦與大役者以將大)
(衆必以軍灋從事也若司徒主民故率民而至並屬之司徒然其民又分屬六官故將其民者不出于六)
(官之吏此小宰所以有軍旅田役之聯事也歟)
以嘉禮親萬民(嘉美善也宴樂喜慶之事人情之所美善者也)以飲食之禮親
宗族兄弟以昏冠之禮親成男女以賓射之禮親故舊
朋友(故舊王之舊相識及共學者朋友天子亦有友臣也)以饗燕之禮親四方之
賓客(朝會聘問而至及諸侯諸臣貢士之賓王者)以脤膰之禮親兄弟之國
(脤日軫反社稷肉膰音煩宗廟肉)以賀慶之禮親異姓之國
(人與人自為同類而相親君臣上下勢分縣絶苟無會合之禮則情意寧無乖離乎同姓貴于親睦先王)
(有時燕焉國語時燕不淫記族食世降一等是也有因祭而燕焉詩曰諸父兄弟備言燕私唯其有此所)
(以同姓之親情自浹洽也冠者成人之道歸妹人之終皆人事之成也昏姻冠笄之禮使同姓異姓相親)
(以樂成之則自王族以及于百姓無怨曠之苦也故舊朋友有禮以禮賓之有射以習禮樂四方賓客有)
(饗以訓恭敬有燕以示慈惠然四方賓客有貢士之賓射有諸侯之大射故舊朋友有耆老之饗無事之)
(燕此分属者各舉一事言之耳諸侯入天子之國既有賓射饗燕以禮之矣至于在其國内復有相親之)
(禮焉兄弟之國祭則歸胙欲其共霑神惠異姓之國冇嘉事則賀慶以樂其樂然大行人云賀慶以贊諸)
(侯之喜則賀慶通于同姓春秋天王使宰孔賜齊侯胙宋先代之後有事膰焉則脤膰及于異姓此亦各)
(舉其重者也夫吉禮主嚴凶禮主哀軍禮主威賓禮主莊故復因人情可嘉美之事制為五禮以親之則)
(上下交而王澤之流沛然矣)
以九儀之命正邦國之位(九儀之命者九命之儀不同也王朝諸臣五等侯國之君)
(臣其相聚雖至賾皆秩然不亂故曰正邦國之位賾音責)一命受職(王朝下士公侯伯之上士子男)
(之大夫)再命受服(王朝中士公侯伯之大夫子男之卿)三命受位(王朝上士公侯伯之)
(卿)四命受器(王朝下大夫公之孤附庸之君)五命賜則(王朝中大夫畿外子男)六
命賜官(王朝六卿)七命賜國(侯伯之國或王朝卿大夫出封或子男加封也)八命作
牧九命作伯
(人之類聚羣分有尊卑上下之等天所以命有德也王者代天制為命數一視其德以為予奪進退雖匹)
(夫之賤命之則得以有列雖諸侯之貴不命則不得以嗣爵有功者進之有罪者黜之凡天下之有爵者)
(皆出于上之命而其國家宫室車旗衣服禮儀一視其命之數不敢有毫髮之干此所以定民志而使人)
(爭務于功德也受職者始受命于王為正吏府史胥徒非無職也皆官長所自辟除與夫子男之士皆非)
(受命于王也受服者得服玄冕之服一命而下則皮弁而已受位者列位于王朝而為王臣再命雖得聘)
(于王不得有列于王朝也受器者王命之得具祭器禮運云大夫具官祭器不假非禮也故未四命不得)
(具祭器賜則者畿内之臣賜之八則以治都鄙畿外子男亦如之也賜官者六卿在王朝則有六十屬在)
(其國都則有灋則以馭其官也賜國者有百里之國也或疑子男已有國矣至七命而後云賜國何也觀)
(夫諸侯未踰年曰子蠻夷雖大曰子故子者未成國之名男之名則猶夫子耳是故三公未有國而執璧)
(子男執璧而不執圭其例可見故必七命而後可以為侯國也作牧者王朝三公及畿外侯伯有功德者)
(加為九州牧在舜典為十二牧即大宰大司馬所建之牧詩所謂賜之弓矢得專征伐也作伯者畿外先)
(代之後為上公之國及王朝三公加為東西二伯領畿外諸侯公羊傳所謂自陜以東周公主之自陜以)
(西大公主之是也自一至四始無而有故曰受自五至七因有而加故曰賜自八至九不可以輕授必有)
(大功德者然後可以充是任書所謂官不必備惟其人故曰作也)
以玉作六瑞以等邦國王執鎮圭公執桓圭侯執信圭
伯執躬圭子執榖璧男執蒲璧(鎮大行人作瑱二字通用信如字)
(瑞者徵祥符應之稱字從玉從耑言美在其中而發耑于外也天子諸侯所執之玉而以瑞名者玉純陽)
(之精氣備天地之全德故執以為守為信而名曰瑞言德藴于内而徵于外也以其世守之以為寳故曰)
(守圭諸侯之圭皆王所命故曰命圭其來朝也必輯而合之以為騐故天子之冐圭則邪刻其下諸侯瑞)
(圭則邪銳其首上下相合所以立天下之信也攷工記玉人之事鎮圭尺有二寸天子守之命圭九寸謂)
(之桓圭公守之命圭七寸謂之信圭侯守之命圭七寸謂之躬圭伯守之鎮安也鎮圭者以四鎮之山為)
(瑑飾所以安四方也雙植謂之桓宫室在上湏桓楹乃安桓圭者圭兩旁如桓楹象其上承王室也夫君)
(國皆曰侯所執皆為信唯二等之國得侯之稱故圭獨以信名信圭之形直隆之為雙植之桓公執之殺)
(之為曲身之躬伯執之也子執糓璧男執蒲璧者穀所以養人蒲所以安人故子男取其義鎮圭尺有二)
(寸灋天數也其餘九七五皆陽數凡南面之君其命數皆從陽桓圭九寸下于天子信圭躬圭七寸下于)
(公榖璧蒲璧五寸下于侯伯也夫圭直方止而不變者也公侯伯位已定故用之璧圓通流行而未定者)
(也子男德方進故用之又此公執桓圭者上公之國射人三公執璧者謂王朝三公近于王而屈又不可)
(同于孤之皮帛故亦視于子男也○按聘禮圭剡上寸半厚半寸博三寸天子之制未聞然過于博厚則)
(重而不勝疑亦不過此其等差在高卑與玉質之不同而已○耑音端殺去聲剡月檢反削也)
以禽作六贄以等諸臣(人臣之贄以禽所以别于邦君也)孤執皮帛卿
執羔大夫執雁士執雉庶人執鶩(鶩音木)工商執鷄
(贄之言致也所執以自致其誠也天子無客禮無所用贄唯適諸侯之祖廟及弔臨有介鬯亦贄之意也)
(諸侯之五瑞天子所命以為信輯而復頒之舊以為贄非也虞有五玉之贄其大各如其瑞周禮復合以)
(六幣之享此乃謂之贄也孤卿以下何以致其誠乎人道莫大于相養不過服食而已此司士所以掌擯)
(士者之贄而膳夫以贄見者必膳而獻之也然其物非泛常而可混用咸象其德以自致而尊卑隆殺之)
(等于是寓焉故曰等諸臣也射人三公執璧此不言者三公官不必備故亦不著其贄也帛即虞書玄黃)
(纁之三帛天地與純乾之色古人衣服所常用也合之以虎豹之皮取其震服百獸三孤在朝若無所事)
(而其德能服遠之義也羔羊子羊之性達生跪乳近于孝外柔内剛近于勇非羣不處近于和千百維羣)
(進止定于一有君道焉觀字書義善祥美等字皆從羊建首者以此故卿執之不用羊而用羔貴其輕煖)
(也雁進以漸飛以序從陽而不忒一偶而不再大夫執之者道合則服從臨大節而不可奪之象也雉文)
(明而不生獲士執之者有文德而以死服事之象也羔雁雉三者虞書所謂二生一死也鶩之性有翼而)
(不能飛有卵而不能乳鳥之至愚者也但能和其醜以依于人而已庶人無他事唯羣居樂業以從上之)
(命故以為贄焉鷄之性能知時之早暮又知雨暘禍福鳥之知者也及其得食相呼大能字小又有仁德)
(焉工之灋象制器商之趨時逐利非知不能使去其自私自利之心以資世之所不及亦何賤之有故以)
(鷄為贄也)
以玉作六器以禮天地四方(上天下地天地各有四方玉器因之)以蒼璧
禮天以黃琮禮地以青圭禮東方以赤璋禮南方以白
琥禮西方以玄瓉禮北方皆有牲幣各放其器之色(琮音)
(崇琥音虎璜音黃放上聲)
(典瑞言四圭兩圭為祀天地之玉而此復有蒼璧玄璜等玉以禮天地四方何也書金縢曰植璧秉圭蓋)
(周之禮有所以祀神者植于所祀之處若其主然書所謂植璧即典瑞之四圭兩圭也有所以禮神者執)
(之以致禮若其所享然書所謂秉圭即此之六器禮天者專指冬至祀天所執冬至一陽生天之全體具)
(焉璧圓中虚一元統天之象蒼者日月之光爍天玄而為蒼人所見天宇之色必蒼也故以蒼璧禮地者)
(專指夏至祀地所執夏至一隂生地之全體具焉琮射為八方地體四正四隅之象從日照地為黃人所)
(見大地之色皆黃也故以黃琮東方者迎春東郊青帝大皥東嶽泰山之類青東方之色圭銳其首象出)
(震生物也南方者迎夏南郊赤帝神農南嶽衡山之類赤南方之色半圭曰璋章明也象物之相見乎離)
(也西方者迎秋西郊白帝少皥西嶽華山之類白西方之色琥者以義推之當為半琮形西方屬虎故以)
(為名象秋氣之肅也北方者迎冬北郊黑帝顓頊北嶽恒山之類玄北方之色半璧曰璜冬初伏藏象天)
(之半見地上也王作六器以放神示之德牲幣又放其器之色因其類以致其饗也)
(又按天地四方祀玉二而禮玉六盖祀玉者神之所主也天之四時主宰不同而同出于天地之四方方)
(向不同而同歸于地神示之精一而已故止以天地為别若禮玉者人之所各致其誠者也故天地各有)
(四方而以六合為别也)
以天産作隂德以中禮防之以地産作陽德以和樂防
之以禮樂合天地之化百物之産以事鬼神以諧萬民
以致百物
(天下之聲色氣味數位皆從天地而降凡陽皆屬天故曰天産凡隂皆屬地故曰地産人之耳目口鼻之)
(所接衣服居處之所寓不出乎二者隂德者人之沉靜持守之體揖讓退巽之節皆是也减而不已則苦)
(節而過中則偽而禮不可行矣故以物之産乎天者以作起隂德使鼓舞進前由于禮之中則其行不偏)
(而不至于偽所謂禮主其减以進為文也陽德者人之流動盈滿之氣懽忻發越之情皆是也盈而不反)
(則放樂而不節則滛而樂不可行矣故以物之産乎地者以作起陽德使優柔平中由于樂之和則其心)
(不乖而不至于滛所謂樂主其盈以反為文也夫禮樂者合天地中和之化百物隂陽之産作之防之使)
(無過不及故幽而鬼神有以事之則天神格而人鬼享衆而黎庶有以諧之則庶尹允諧而黎民於變時)
(雍遠而百物有以致之則百獸率舞四靈畢至記所謂和故百物皆化序故羣物皆别也宗伯叙禮之為)
(用而總結之以此以著禮樂之功用也)
凡祀大神享大鬼祭大示(大神天帝大鬼宗廟大示社稷也)帥執事而
卜日宿眡滌濯涖玉鬯省牲鑊奉玉齍(鑊月郭反齍音咨)詔
大號治其大禮詔相王之大禮
(凡大祀恐有天地災變國家大故以卜日為先雖大卜所掌宗伯必帥之祭以潔誠為主器之濯漑嬪婦)
(女宫等所掌而必宿眡之禮神祀神之玉灌地之鬯皆交神大節雖典瑞鬯人之事而必親臨之六牲六)
(官所奉齍盛六宫所共祭物莫有重于是者故牲鑊必躬省之王齍則親奉之大禮若祭主迎尸祼獻割)
(牲飲福交神之大節小禮又其中之節目蓋若後世之通贊分贊大小宗伯所掌及詔相王並絜其大綱)
(○此祭祀所掌之事)
若王不與祭祀則攝位
(凡次祀小祀王不能遍行或王有疾病及諒隂雖大祭祀而不與者並攝王位而行禮此與王居憂則冡)
(宰攝政王不親將則大司馬將六軍同意皆代王行事者也)
凡大祭祀王后不與則攝而薦豆籩徹大賓客則攝而
載果(與去聲載再通果祼通載果即亞祼也)
(大祭祀王后主豆籩之薦徹大賓客王后有再祼之禮有故而不與大宗伯代以行禮后佐王守國大禮)
(不可缺也○已上祭祀攝行之事)
朝覲會同則為上相(朝覲會同大行人擯者五人出接賓曰擯入相禮曰相)大喪
亦如之(先王之喪嗣王有拜賓之禮或后世子之喪王亦有拜賓之禮)王哭諸侯亦如
之(諸侯薨于其國為位哭之檀弓曰天子哭諸侯爵弁絰䊷衣或來朝而薨于王國王為之緦麻並宗伯為)
(上相○䊷緇同)王命諸侯則儐(儐作擯非○命諸侯者諸侯喪畢受命天子始得為諸侯也)
(按鄭氏云王將出命假祖廟立依前南鄉儐者進當命者延之使豋内史由王右以策命之降再拜稽首)
(登受冊以出此其大略若賜卿大夫士爵則于祭焉皆尊祖不敢自專之意諸侯雖子男必特命而大宗)
(伯儐之待以客禮也諸臣雖公卿賜于祭而小宗伯儐之待以臣道也右儐相事宗伯掌禮故為上相六)
(官莫敢先之)
國有大故則旅上帝及四望
(大故謂寇戎侵叛也旅者祭不一之名上帝者五帝也上帝與四望祭之不一故云旅夫國有大故大宰)
(贊王戒于百官天子必親總六師于是司馬掌其灋治其政令司徒致其民頒其守司空治其功司寇涖)
(其戮何虞夫寇難之不平而為此求媚之事乎蓋宗伯者平日寅清其德以佐王則天明事地察故于此)
(則率其有司各致其精誠相與告于神祗大宗伯主上帝山川之祭大祝主社稷之祭肆師令國人祭則)
(自州長而下凡有民社之憂者靡不竭其誠以感動于鬼神使效其英靈默相于幽冥之中為不道者必)
(遭險逆有道者常獲順易是一弭災兵之一端也夫豈遇災而懼緩急失措不事夫堂堂正正之典而徒)
(祈禱于不見不聞之地則與遇圍逼而講老子談苦空者何異周公之志不以荒乎)
王大封則先告后土(卿大夫出封或畿外諸侯加封也)
(后土即大社總大地之示大封先告者割其方之土而賜之俾立社于其國以為土之主也)
乃頒祀于邦國都家鄉邑(邦國諸侯之國都家鄉邑鄉遂公邑縣都也並頒以應祀)
(神祗)
(愚按頒祀上有闕文觀天地夏秋四官皆有和布縣灋此獨缺典頒祀者正歲首之事乃者繼前事之辭)
(也)
小宗伯之職掌建國之神位(天神人鬼地示大宗伯掌其禮此則掌其位精粗之)
(異建邦之神位者建此邦則立此神位也)右社稷左宗廟(社稷者王畿土榖之神祭灋所謂王)
(自為立社也宗廟者天子祖廟也二者皆王所數行禮者故在王宫左右地道右為尊左為陽故右社稷而左)
(宗廟也)○兆五帝于四郊(帝即易帝出乎震之帝所以主乎元氣革而為五春青夏赤夏)
(季黃秋白冬黑是為五天帝月令云其帝大皥炎帝黃帝少皥顓頊是為五人帝而用以配享者也兆于四郊)
(者青帝東郊赤帝黃帝南郊白帝西郊黑帝北郊即月令迎春于東郊等之地也)四望四類亦
如之(四望者虞書云望于山川不得至其地故望而祀之五嶽四凟四海皆在所望大宗伯但言五嶽舉)
(其大者也四類者祭天神皆主燔燎以達其誠其禮類于祭天故曰類即大宗伯日月星辰司中司命飌師雨)
(師等神也四望四類亦如之者如五帝之兆于四郊也)○兆山川丘陵墳衍各因
其方(畿内山林川澤丘陵墳衍原隰五地隨其方之所有以為之兆)
(按冬日至祀天圜丘則天神皆降夏日至祀地方澤則地示皆出而此復有四郊之兆者盖冬至乃祀天)
(之正祭因而總祀夫天神夏至乃祀地之正祭因而總祀夫地示此則各因夫氣之流行與夫天神地示)
(之所居分方而特祀之也又鄭氏云兆日于東郊兆月與風師于西郊兆司中司命于南郊兆雨師于北)
(郊其說無據而有得失愚按四望之兆若五嶽四凟四海皆原有定方四類之兆則日于東月于西已無)
(可疑其餘飌師當于東雨師當于西觀大司徒所云日東多飌日西多雨盖可騐矣唯夫星辰等兆無可)
(攷愚觀五星流行及七政交錯之次舍皆在天之南司中司命實居紫微垣之北然則星辰其兆于南郊)
(而司中司命其兆于北郊歟)
掌五禮之禁令與其用等(五禮吉凶軍賓嘉也大宗伯掌其禮小宗伯掌其禁令謂)
(禁其不當犯令其所當行及所當用之物與夫降殺之等)
辨廟祧之昭穆(廟始祖及高曾祖禰四親廟也祧謂始祖而下高祖而上既毁之廟也自始祖)
(為主其後一世為昭二世為穆三世為昭四世為穆以及于百世皆然也)辨吉凶之五服車
旗宫室之禁(吉謂祭祀凶謂喪紀五服斬衰齊衰大功小功緦麻也五服之人其車旗有貴賤之)
(等宫室若貴宫貴室下宫下室椅廬堊室皆冇貴賤之别也)掌三族之别以辨親疎
(三族者父族已族子族也掌三族之别者自父而上皆為尊屬自子而下皆為卑屬自已之行皆為兄弟之屬)
(辨其親疎者謂有一從再從三從自五世以及于無窮也)其正室皆謂之門子(正室嫡子)
(也門子者言代父而當門之子也)掌其政令
(王者之道莫大乎親親親親之道莫要于辨昭穆别貴賤分族屬明宗灋廟祧之昭穆既辨則間一世而)
(行輩同雖族屬疎遠祖父子孫尊卑之序秩然而不亂五服既辨則章服有等而貴賤之義昭然而不紊)
(三族既别則上下及旁各及四世而親疎之序不可得而混門子既立則宗灋正在祭祀則登餕受爵必)
(以上嗣親疎各以其次在喪紀則有衰麻之等其居室亦有親疎之異其守于公宫則有父兄子孫之别)
(與凡居守之八次八舍凡此政令皆小宗伯掌之也)
廟祧昭穆賜爵圖
毛六牲辨其名物而頒之于五官使共奉之(六牲之名如牛曰一)
(元大武雞曰翰音物如陽祀用騂隂祀用黝頒于五官者地官牛春官鷄夏官馬及羊秋官犬冬官豕大宰總)
(贊王牲事故不奉牲也)辨六齍之名物與其用使六宫之人共奉
之(六齍名物如黍曰香合而冬食其物稷曰明粢而季夏食其物○六牲天産故王割牲而共奉于六官六)
(齍地産故后薦玉齍而共奉于六宫隂陽之義也)辨六彝之名物以待果將辨
六尊之名物以待祭祀賓客(六彝之名若鷄鳥物即鬱鬯六尊之名若犧象物謂)
(五齊三酒皆所以待祭祀賓客者將奉也酌于圭瓚璋瓚而奉于鬼神賓客六彝言祼將知六尊以備酌獻也)
掌衣服車旗宫室之賞賜(賜衣服車旗者即命服命車書所謂車服以庸也賜宫室)
(者猶後世之治第盖特恩也並小宗伯掌其禮)掌四時祭祀之序事與其禮(周人)
(祀神之事至賾天地人之大祀以至于百物之羣小祀皆有次序使無廢墜不舉及每祭其禮甚繁若卜日省)
(牲視滌濯等禮又皆有秩序使無僣差○已上祭祀賓客賞賜之物○賾音責)
若國大貞奉玉帛以詔號(貞正也古人謂卜為貞洛誥曰我二人共貞謂卜而質正)
(其吉凶也大貞者謂大祭祀大喪大師大封大遷立君也玉帛所以禮先卜號即祭卜神與幣之號小宗伯奉)
(而詔之○此下叙其隨事所當掌之禮卜為始故居首)
大祭祀省牲眡滌濯祭之日逆齍省鑊(牲者校人牛人等所共省其有)
(無損傷滌濯者世婦率女宫之事視其潔否齍盛者饎人世婦所共逆而受之共于大宗伯鑊者烹人之所有)
(事省其火齌之得否大宗伯主視滌濯省牲鑊奉玉齍此皆所以佐之也)告時于王告備于
王(告時者應薦陳之時告備者言祭物備具)凡祭祀賓客以時將瓚果(瓉果者天)
(子用圭瓉及祼時奉之)詔相祭祀之小禮凡大禮佐大宗伯(小禮大禮)
(解見前大禮佐大宗伯以詔相王小禮直詔相之)賜卿大夫士爵則儐(祭統云祭之日)
(一獻君降立于阼階之南南鄕所命北面史由君右執冊命之再拜稽首受書以歸此賜爵之禮也王之賜卿)
(大夫士爵亦當如此命諸侯見大宗伯)小祭祀掌事如大宗伯之禮(大小各有)
(所司)○大賓客受其將幣之齎(諸侯朝覲禮畢以玉幣致三享之禮復有庭實所謂)
(齎也圭璋大宗伯受之庭實小宗伯受之○已上祭祀賓客之禮)
若大師則帥有司而立軍社奉主車(軍社春秋傳曰軍行祓社釁鼓祝奉)
(以從詩曰乃立冡土戎醜攸行也鄭氏曰社主用石必有所據主車者曾子問曰天子廵狩以遷廟主行載于)
(齊車言必有尊也盖古之行軍者用命賞于祖不用命戮于社威福咸不敢自專故營軍壘舍左祖右社亦依)
(在國為之但廟主不可以虚故以遷廟主行也有司謂大祝設軍社司馬奉主軍並小宗伯帥之也)若軍
將有事則與祭有司將事于四望(軍將有事即有事于主及社肆師所謂用)
(牲于社宗也將事于四望即大祝職國將有事于四望也與祭有司文有脫誤盖帥有司而與祭之意此乃用)
(師常禮舊說以謂將與敵合戰而祈之則類于愚夫之所為而非祭祀之正也)○若大甸則帥
有司而饁獸于郊遂頒禽(甸畋通饁月劫反○饁獸于郊者即司馬職仲冬教大閱)
(遂以狩田致禽饁獸于郊也饁饋也仲冬有四方百物之祭以報成功故于狩畢即于此郊外帥司馬之屬以)
(禽而祭四方百物之神故曰饁獸于郊大甸屬司馬而其禮掌于宗伯故帥之遂頒禽者詩傳曰禽雖多擇取)
(三十焉其餘以與大夫士以射于澤宫而頒之)
(按此及肆師大祝凡大師大會同皆言社而不及稷者以稷司稼穡無與于殺伐之事也○已上師田之)
(事)
大烖及執事禱祠于上下神示(大烖王有疾也至尊不安豫臣子致其憂烖莫)
(大焉故曰大烖若國有禍烖則以水火凶札言也禱者遷善悔過以祈神之佑上下謂天神地祗論語云禱爾)
(于上下神祗舉此而宗廟在其中矣執事巫祝之屬)○王崩大肆以秬鬯渳(渳音米○)
(肆始死而陳尸于牀也尊之曰大猶死曰大漸浴曰大渳也渳浴尸也鬯滑可以去垢鬱香草和鬯則其芬芳)
(之氣旁達故鬱人鬯人並共之此則省之也)及執事涖大斂小斂帥異族而
佐(斂者尸以掩藏為善故以絞衾衣服斂束之先小斂而後大斂喪大記曰小斂衣十九稱君大夫士一也)
(大斂君百稱大夫五十稱士三十稱鄭氏曰天子盖百二十稱大約小斂親身之衣不可得而加損故尊卑同)
(大斂可以有加故以尊卑命數為降殺也執事大祝大㒒之屬異族異姓也送死大事恐其失禮凡熟于喪禮)
(者可以帥而贊助之以盡禮為貴也)縣衰冠之式于路門之外(衰喪服冠喪冠精粗)
(斬緝親疎貴賤各有式灋縣于路門之外俾百族之服皆以為凖至于男女之首服不同故大㒒又縣首服于)
(宫門專為女人設也)○及執事眡葬獻器遂哭之(天子七月而葬殯畢即當營其)
(事眡葬者眡其地也器謂明器檀弓曰既殯旬而布材先獻素後獻成執事梓人匠人之屬小宗伯因而哭之)
(哀其死生之異也)卜葬兆甫竁亦如之(竁昌絹昌銳二反○先王體魄所藏不可以犯)
(五患凶然之地然必卜其宅兆而安厝之甫竁者謂初往穿壙之時當告于殯故亦哭之也)既葬詔
相喪祭之禮(喪祭虞祭也天子九諸侯七大夫五士二檀弓曰葬日虞弗忍一日離也是日也以)
(虞易奠卒哭曰成事是日也以吉祭易喪祭蓋初喪冇奠無祭自虞而有祭禮故曰喪祭也)成葬而
祭墓為位(成葬者邱封已畢也先人形體托于此故祀其墓之土神位者為之兆位也二者皆在墓)
(之事小宗伯掌之其在廟中則大宗伯掌之也○已上喪葬之禮)
凡王之會同軍旅田役之禱祠肄儀為位國有禍烖則
亦如之(求福曰禱得所求曰祠凡王會同軍旅大甸大役出而在途卒然有星日山川厲鬼之變故有)
(禱祠之禮與其國内有水火凶札之禍烖並小宗伯肄習其儀及為之位也)凡天地之大烖
類社稷宗廟則為位(天地大烖日月食山崩地震也當安社稷宗廟之神類正禮行之亦)
(小宗伯為之位)
(按大師大會同若大祝職宜于社造于祖類于上帝以至大軍社奉主車所過山川此正禮也此條主祗)
(禱之事非常禮也)
凡國之大禮佐大宗伯凡小禮掌事如大宗伯之儀
(大小宗伯及肆師其掌禮以次相承國之大事凡七禮之大者大宗伯掌之小宗伯佐之肆師則兼佐夫)
(大小宗伯國之小禮小宗伯掌事如大宗伯肆師亦如小宗伯之佐其正此正所謂大事從其長小事則)
(專達也)
肆師之職掌立國祀之禮以佐大宗伯(肆師宗伯之攷也肆之為言陳)
(也掌陳其禮)立大祀用玉帛牲牷立次祀用牲幣立小祀用
牲(劉氏曰天神地示人鬼皆國祀也即其祀中皆有三等之差故以玉帛牲牷明其大小則祀典立矣玉有)
(植玉以為主執玉以為禮幣專以禮神牲所以享神色純者謂之犧體全者謂之牷大祀用玉帛牲則毛而用)
(之中祀無玉小祀無幣牲亦用厖可也)○以歲時序其祭祀及其祈珥(王祀)
(既立然後祭之各有其時以時序為先後之次不必先大後小也祈珥盟詛而殺牲也詳見夏官小子)
大祭祀展犧牲繫于牢頒于職人(充人職云祀五帝繫一牢芻之三月故于)
(牧人共牲之時肆師展視其牲必體全色純然後頒付于充人而繫之也)○凡祭祀之卜日
宿為期詔相其禮(每祭之前十日卜吉而後齊宿為期者肆師于卜之前夕與卜者及諸執)
(事以明旦為期并詔告相助其卜之禮)眡滌濯亦如之(祭之前夕大宗伯眡滌濯肆師亦詔)
(相其事)○祭之日表齍盛告潔展器陳告備(粢六榖也簠以盛稻梁簋)
(以盛黍稷有蓋不知其實故有徽識以表其名器鼎爼尊彝籩豆也實而陳之故曰器陳肆師展省其完備與)
(否告潔告備蓋告于小宗伯而後小宗伯告備于王也)○及果築䰞(果祼通䰞古煑字○雜記)
(築鬱臼以掬杵以梧煑之以和秬鬯之酒泲之而灌地以降神也此夲鬱人之職而肆師與焉)○相治
小禮誅其慢怠者(祭祀之小禮小宗伯所掌而肆師相治之執事之人有惰慢懈怠者則誅)
(責之)○掌兆中廟中之禁令(兆天神地示及墓兆也廟謂廟祧也平時不可不蠲當祭)
(不可不肅故掌其政令也)○凡祭祀禮成則告事畢(告潔告備相終始也○已上祭)
(祀之禮)
大賓客涖筵几築䰞贊果將(大賓客若諸侯免喪之見也筵几司几筵所設肆師)
(臨之鬱鬯鬱人所共肆師築而䰞之大宗伯載祼肆師贊之)大朝覲佐儐共設匪罋
之禮(匪古篚字○佐儐者為承儐也匪以實幣罋以實醯醢公食大夫禮若不親食使大夫以侑幣致之)
(設者設于其館也掌客籩人所共而肆師主設之)饗食授祭(饗食之祭食膳夫授王肆師授于賓)
(凡祼將匪罋等禮大賓客大朝覲並同各舉之者互文也○已上賓禮)
與祝候禳于畺及郊(候主迎善祥禳者却烖異遠自五百里之畺近在百里之郊小祝掌)
(其祝號而肆師與之同事然豈無故而為此徼福之事乎此盖為王疾也觀小宗伯大烖禱祠于上下神祗王)
(躬千里元氣之所萃且畿内百神之主其安否實相關故其候禳之遠與復之于四郊同義也)○大喪
大渳以鬯則築䰞(浴尸之鬱鬯亦鬱人所共肆師築之)令外内命婦序哭
(始死哭不絶聲故外内命婦相代而哭序之者使尊卑有先後次序也)禁外内命男女之
衰不中灋者且授之杖(衰天王斬王后齊不中灋違升數與裁制之灋也杖王竹后桐)
(喪大記君之喪三日子夫人杖五日既嬪授大夫世婦杖又檀弓云天子崩三日祝先服五日官長服蓋杖即)
(服也○已上喪禮○齊音咨)
凡師甸(甸字誤文師甸當作大師蓋大甸無立軍社奉主車等禮也)用牲于社宗則
為位類造上帝封于大神祭兵于山川亦如之(用牲于社宗者)
(祭軍社與遷廟主也類造皆祭名其禮類詳而造略盖或類或造即詩之是類也封于大神即小宗伯將事于)
(四望也祭兵于山川所過名山大川也)○凡師不功則助牽主車(師不功大司馬)
(厭而奉主車恐為敵人所得臣子衛君父如手足之捍頭目不敢以祧主忽之故肆師助牽之)○凡四
時之大甸獵祭表貉則為位(貉師祭記所謂禡于所征之地盖祭古之始為兵灋)
(者大閱禮有司表貉于陳前有司者大司馬之屬立表于陳前而祀之肆師為之位也○已上師田之禮)
嘗之日涖卜來歲之芟獮之日涖卜來歲之戒社之日
涖卜來歲之稼(嘗主穀當卜稼社主土當卜芟稼芟二字誤)
(古人每事皆豫卜其休咎書大誥明王遺我大寳龜紹天明即命曰有大艱于西土春秋傳曰先王卜征)
(五年歲習其祥祥習則行不習則增修德而改卜盖古之卜者吉凶不忒故能前知之以自戒備也嘗有)
(二月令孟秋農乃豋榖天子嘗新先薦寢廟又仲秋獮畢而為嘗祭此嘗之日盖嘗新也嘗者稼穡始成)
(因而卜來歲之稼高黍下稻何者為宜也秋田曰獮獮主治兵以備不虞故于獮之日因而卜來歲之戒)
(謂有無寇戎侵叛有戒心與否也社有二仲春為土功之始仲秋為土功之成此盖謂秋社也社之日因)
(而卜來歲之芟謂芟除草萊易其田疇雨暘時若與否人功難與易也三者皆卜師之事肆師涖之)
若國有大故則令國人祭(解見大宗伯)歲時之祭祀亦如之
(歲時祭祀如州祭社黨祭禜族祭酺之類)○凡卿大夫之喪相其禮
凡國之大事治其禮儀以佐宗伯凡國之小事治其禮
儀而掌其事如宗伯之禮(解見小宗伯)
(按天地之道春始之王者之政禮基之禮孰為大鬼神示為大昔伯夷為秩宗所典者不過此而已至于)
(樂以導天地之和史以彌綸天地之文與夫羲和卜筮廸知天道巫祝知鬼神之情狀皆理之至精而事)
(之神妙苟非潔清精微有以通神明之德者不足以知其道非清明正直純一不貳者不足以致其禮周)
(禮所以並屬之宗伯也歟故舜命伯夷曰夙夜唯寅直哉惟清盖不莊不敬則慢易之心入之而自反不)
(直靈臺昏塞其何以感假于鬼神示易曰聖人以此洗心退藏于密又曰齊戒以神明其德夫宗伯之道)
(斯其至矣)
鬱人下士二人府二人史一人徒八人(鬱字從鬯鬯字從米仄于器中)
(泛溢之意從匕取之從彡指鬱金草葉冂者先事冪之從缶從臼以兩手實于缶也今從林乃木茂鬱字○仄)
(音吳匕音妣取食器)
鬯人下士二人府一人史一人徒八人
鬱人掌祼器(彝以盛匕以酌圭瓚璋瓚以祼也)凡祭祀賓客之祼事和
鬱鬯以實彝而陳之(鬱鄭氏云每十葉為貫百二十貫為築以煑之)○凡祼玉
濯之陳之以贊祼事(祼玉即圭瓚璋瓚)詔祼將之儀與其節○
凡祼事沃盥
(祭祀之祼達諸隂以降神也賓客之祼廟中之享也至館而造贈也鬱人和之而調其齊實之而陳其處)
(凡祼玉謂不止賓祭若封國之命鬯廵守之介鬯等並鬱人洗滌之以致其潔陳于用處贊而酌之及夫)
(王與后奉玉瓉酌鬯以授尸尸受而祭之嚌之儀若執玉奉盈夫人執校尸執足之類節謂時之早晚凡)
(祼事必先盥鬱人掌祼器故主沃盥其事相因也○已上祼事始終節目並鬱人掌之)
大喪之渳共其肆器(渳音米浴尸也○鬯滑可以去垢故齊之浴喪之渳並用之然浴尸)
(更欲其香故掌于鬱人浴體恐其色黃故但共于鬯人而已肆陳尸也肆器若凌人之夷盤及牀笫之類鬱人)
(主浴故拜共之枕柶則共于玉府)及葬共其祼器遂貍之(明器中之祼器圭瓚璋瓚)
(也故遂貍之)
(右浴尸之鬱鬯明器之祼器皆鬱人所有事故並掌之)
大祭祀與量人受舉斝之卒爵而飲之(斝音稼○斝與爵器同名異殷)
(曰斝周曰爵少牢饋食禮主人受嘏詩懷之卒爵執爵以興出宰夫以籩受嗇黍主人嘗之乃還獻祝此則尸)
(嘏王王飲不盡故與量人受王舉斝之卒爵而飲之二人通職者鬱人贊祼量人制從獻脯膰其事相成故共)
(終其事也○詩承也)
(書曰祀兹酒唯元祀鬼神無形與聲聖人制為祭祀之禮以報本追遠而無以自致其誠故制為酒醴以)
(氣而感格之因擇夫植物之至美者以為之秬黍之一稃二米得天地至和之氣者也鬱芳草色黃馨香)
(而有中德者也以秬為酒合之以鬱取其和氣之發揚條暢中德之芬芳散越以是而幽達于淵泉庶或)
(享之故古人之祭莫重于祼而秩宗之屬以鬱人為首也鬯即玄酒以黑黍為之故名曰玄即籩人所稱)
(之黑也舊以玄酒為水非也盖既謂之酒則非水可知以其味方淡故為酒之至貴猶羹之不和者稱為)
(大羹耳鬯人但主共鬯猶酒人之類鬱人則掌其共奉之禮故列職居先)
鬯人掌共秬鬯而飾之(凡祭祀賓客喪紀齊事當用鬯者皆鬯人共之飾謂設巾)
凡祭祀社壝用大罍(社壝當作社稷罍音雷○大罍土罍社稷用之以其合土為之也)
禜門用瓢齎(禜音詠齎音咨○禜穰災害之祭也左傳魯莊公二十五年秋大水鼔用牲於門門)
(人所出入且以禦暴禜所以即門也瓢中虚故取其象齎字未詳)廟用脩(即司尊彝之六彝鷄鳥虎)
(蜼之類皆有文飾故曰脩)凡山川四方用蜃(山川四方為國阻固屏翰蜃外堅以捍内故用)
(蜃)凡祼事用概(概槩通○祼事謂享贈于賓客者概平斗斛之器此則尊以朱帶絡腹取平施)
(適中之意)凡疈事用散(疈音壁○疈辜以祭四方百物散罍之無飾者蜡以送終故無飾○已上)
(祭祀祼器)
(按舊說謂祭天無鬯夫天神在上似不當求之于地然地亦天也何嫌于隂陽上下以求之觀大宗伯祀)
(神鬼示之下緫之云涖玉鬯司尊彝職云大旅存尊彝表記云天子親耕粢盛秬鬯以事上帝則事天有)
(鬯明矣但此叙鬯器不言祭天與典瑞灌器止于宗廟何也盖祭天用陶匏貴其自然此特文有不備耳)
(若因此而遂以為無鬯則司尊彝但言宗廟而不及地示豈祭地無酒乎)
大喪之大渳設斗共其釁鬯(釁塗也釁鬯以浴尸斗以沃鬯共于鬱人合而用之)
凡王之齊事共其秬鬯(齊齊同○齊事不合鬱鬯人自共之)凡王弔臨共
介鬯(弔臨有輔行者執鬯而致之盖天子適諸侯有贄鬯以禮于鬼神此亦禮臣之贄歟○已上喪齋弔)
(事之鬯)
鷄人下士一人史一人徒四人
鷄人掌共鷄牲辨其物(物謂毛色辨之者陽祀用騂隂祀用黝及各以其方各以其時)
(也)
大祭祀夜嘑旦以嘂百官凡國之大賓客會同軍旅喪
紀亦如之(嘑嘂呼叫通○旦者夜漏未盡鷄鳴時也大事嘑旦警百官使夙興)
凡國事為期則告之時(有司請行事之期則鷄人告之時)
凡祭祀面禳釁共其鷄牲(面禳者古者候禳于郊及畺四面禳之以却災變也釁者)
(始作宫室器物殺牲取血以塗其釁隙或壞而新之也釁廟以羊釁門夾室以鷄)
(凡祭祀及面禳釁共其鷄牲此鷄人專職嘑旦告時以其養鷄知時故兼之)
司尊彝下士二人府四人史二人胥二人徒二十人
(尊彝罍皆宗廟承酒器郊持牲曰黃目者鬱氣之上尊也是彝亦曰尊明堂位曰山罍夏后氏之尊是尊)
(亦曰罍然彝為常為灋故承鬱鬯者曰彝以其為酒之至貴在室中而先陳其後五齊三酒皆以是為灋)
(故以彝名尊之為言尊也古文作從艸執之恭敬之意唯尸與王及后獻酢用之以其尊者所用故以)
(尊名若諸臣所酢則曰罍其字從缶言其為瓦器而已)
司尊彝掌六尊六彝之位詔其酌辨其用與其實(位室中戶)
(間堂上堂下之位酌王及后諸臣所酌為祼獻者用謂四時之祭器各有所用實謂鬱鬯齊酒凡酒器各有所)
(實蓋每祭則以所當用之器實以合用之酒于是設于所當陳之處而詔相其酌也)
春祠夏禴祼用鷄彝鳥彝皆有舟其朝踐用两獻尊其
再獻用两象尊皆有罍諸臣之所昨也秋嘗冬烝祼用
斝彝黃彝皆有舟其朝獻用两著尊其饋獻用两壺尊
皆有罍諸臣之所昨也凡四時之間祀追享朝享祼用
虎彝蜼彝皆有舟其朝踐用两大尊其再獻用兩山尊
皆有罍諸臣之所昨也(獻尊鄭氏云當作犧斝音稼著丞略反蜼月鬼反昨當作酢下)
(同○祠禴嘗烝解見大宗伯間祀有二曰追享者五年一禘祭其祖之所自出追而享之也曰朝享者三年一)
(祫合祭其毁廟之主盖自除喪朝廟後始行祫禮故曰朝享也)
(凡宗廟之祭一獻王祼二獻后祼即此之祼也三獻王薦腥四獻后薦豆籩籩人所謂朝事即此之朝踐)
(朝獻也五獻王薦熟六獻后薦豆籩籩人所謂饋食即此之再獻饋獻也其謂之再獻者對朝踐言蓋一)
(二獻但主降神既祼然後迎牲始行祭事獻以朝踐為初故謂饋食為再也七獻王酳尸八獻后酳尸籩)
(人所謂加事九獻諸臣酳尸籩人之修籩修豆于此時進也彝以承鬱鬯唯祼用之每祭止一彝禮運所)
(謂玄酒在室也鷄春畜為春祠之彝鳥朱鳥南方宿為夏禴之彝斝畫為禾稼秋成象為秋嘗之彝黃彝)
(者郊特牲曰黃目者鬱氣之上尊也黃者中也目者清明之氣言酌于中而清明于外也用為冬蒸之彝)
(蓋取黃鍾之義也虎取其慈孝蜼禺屬天將雨自縣于木以尾塞鼻取其知用為追享朝享之彝此六彝)
(灋象之意也舟彝下承盤取名于舟者以承載意且以沉溺為酒戒也尊以承五齊三酒每祭有八尊禮)
(運云醴醆在戸則泛齊醴齊陳于房戸間即此朝踐朝獻之兩尊也曰粢醍在堂則盎齊緹齊陳于堂上)
(即此再獻饋獻之兩尊也曰澄酒在下則五齊之沉齊與夫三酒之事酒則亦同夫再獻之尊而在西階)
(之下三酒之昔酒清酒則皆用夫罍尊而在阼階之下為諸臣之所酢記所謂犧尊在西罍尊在阼君西)
(酌犧象夫人東酌罍尊皆指澄酒言犧尊象尊鑄為犧象之形以實酒古遺器猶有存者著尊鄭氏曰尊)
(無足著地者壺尊以壺為尊也大尊大古之尊山尊即山罍畫為山雲之形者此六尊灋象之意也)
(愚觀夫周公于噐數皆取于六代尊彝之用亦不出此意宗彝之畫虎蜼自舜已然是虎蜼者虞之彝也)
(明堂位曰夏后氏以蜼尊殷以斝尊周以黃目而鷄鳥則周之制是彝之兼用乎四代也明堂位又曰秦)
(有虞氏之尊山罍夏后氏之尊著殷尊也春秋傳曰尊以魯壺而犧象皆周制是尊之兼用乎四代也大)
(抵追享朝享以虞夏嘗蒸兼殷周而祠禴則皆周制也罍尊畫為雲雷之形諸臣之所昨謂諸臣獻者酌)
(罍以自酢不敢與王神共尊也○醆音盞醍緹並音體)
凡六彝六尊之酌鬱齊獻酌醴齊縮酌盎齊涗酌凡酒
脩酌(此總序酌酒之灋也鬱齊主于灌地不嫌其濁酌即獻之故云獻酌醴齊質濁縮者泲去其滓而酌)
(之然後清明可用郊特牲所謂縮酌用茅也盎齊差清然亦不可飲涗者以舊酒和調取其清者而酌之)
(郊特牲所謂餞酒涗于清也凡酒謂三酒修巾冪以飾之也凡酒其氣已定恐其泄味蓋藏貴密故特舉)
(修言涗音税)
大喪存奠彝(明噐中彝曰奠彝存省視也)大旅亦如之(宗伯國有大故旅于上帝)
(及四望亦存其彝此言自宗廟之外凡用彝者皆司尊彝之職也觀大旅用彝則天神地示之用彝可知也)
司几筵下士二人府二人史二人徒八人(阮氏圖几長五尺高尺有)
(二寸博二尺攷工記筵之度九尺古者席地而坐鋪廹地者為筵加筵上者為席詩所謂肆筵設席也筵之為)
(言延也所以延神與賓故宫室之度皆起于筵席之為言籍也措之于地籍以致慎也)
司几筵掌五几五席之名物辨其用與其位
(吉几玉彫彤甸几漆喪几素此五几之名物吉席次繅莞甸席熊噐席萑葦此五席之名物掌之必當完)
(善吉凶所合用之几席與所當設之處辨之無得僣差)
凡大朝覲大饗射凡封國命諸侯(大饗若大行人上公三饗之屬大射王與)
(諸侯射于澤宫封國謂諸臣出封為諸侯命諸侯謂喪畢而見命之襲爵)王位設黼依依前
南鄉(黼音斧依上聲書作扆善○王位者路寢及廟牖戶之間王所立也依卽扆也狀如屛風廣八尺設)
(于後而立其前依之以為安故曰依也畫斧其上取其威斷不施柄以示神武不殺之意凡設色白黑相間為)
(黼斧近刃白近銎黑故又曰黼扆依前南鄉者嚮明而治也)設莞筵紛純加繅席畫
純加次席黼純(純音凖○筵席旁緣曰純莞即今燈心草今人亦用為席布地可以容濕故以)
(為筵紛純白繡也繅席剖蒲蒻展之編以五采如藻文畫純謂雲氣書所謂豐席畫純也次席鄭氏云桃枝竹)
(次第之自然成文黼純即白黑斧形書所謂篾席黼純也禮噐云天子席五重而此不然者觀書敷重篾席席)
(皆有重盖兼繅次而五也)左右玉几(即書華玉几左右設之以優至尊)○祀先王昨
席亦如之(昨當作酢○祀先王安主及尸也昨尸酢王也二者筵席之設皆同上已上天子賓祭几)
(筵)
黼扆圖
諸侯祭祀席(謂祀先公安主及尸也)蒲筵繢純加莞席紛純右彫
几(繢音胃○蒲粗蒻細故以蒲為筵青白赤黑相次畫之為繢莞席重設與蒲筵而為三彫几疑即書彫玉)
(几神道尚右故右設之)昨席莞筵紛純加繅席畫純(昨席者尸酢王君也繅席)
(亦重設與莞筵而為三)筵國賓于牖前亦如之(國賓養國老于大學也亦如諸侯昨)
(席)左彤几(諸侯昨席及國賓之几並以朱飾人道尚左故左設之已上諸侯祭祀禮賓几筵)
(按天子之筵無蒲諸侯之席無次是蒲卑次尊也天子之純無繢諸侯之純無黼是繢卑黼尊也又天子)
(酢席與鬼神同而諸侯則否亦猶天子之酢爵與鬼神同而諸臣則異天子左右几而諸侯單設並貴賤)
(之等也)
甸役則設熊席右漆几(畋役屬軍禮席用熊皮以示威漆几設于右兵事尚右也)
凡喪事設葦席右素几(葦席即今蘆席剖而織之者天子居廬故用此粗惡之席素几)
(者以喪主素設于右者凶事亦尚右也)其柏席用萑黼純(柏迫通萑音丸○柏席謂籍棺)
(迫地之席也萑似葦而細實故以為籍棺之用喪席用黼純施于死者不嫌于文也)諸侯則紛純
(此亦謂柏席不敢用黼純以避天子其萑席素几則同三年之喪自天子達也)每敦一几(敦音對○)
(敦盛黍稷噐朝夕奠所用不知神之在此乎在彼乎故每敦一几唯神所居顧命陳几之灋亦此意也已上天)
(子諸侯喪事几席)
凡吉事變几凶事仍几
(宗廟之祭祼于室饋食于堂繹于房亾者既遠而追之每事更易其几各致其誠以求之庶或享之也喪)
(事始死而䰟未亡朝夕之奠相續每敦之几皆仍其舊不當更易使神有所依而不致散也)
(按此經所陳几席與書顧命稍異者盖顧命乃路寝中所設王平日所御此所載乃有事所設故不同也)
天府上士一人中士二人府四人史二人胥二人徒二
十人
天府掌祖廟之守藏與其禁令(守藏謂自始祖而下累世傳守而寳藏之者禁)
(令謂不得妄入妄移及陳之藏之之灋也)
凡國之玉鎮大寳噐藏焉(如顧命所陳大玉華山之球夷玉東北之璞天球雍州之)
(玉色如天玉未琢治可以救水火却癘疫鎮撫其社稷故以鎮名赤刀武王伐紂所用一代之庸噐胤之舞衣)
(兊之戈和之弓垂之竹矢皆自古相傳之灋器又如大訓河圖雖非器物為帝王之大寳者皆藏之天府)若
有大祭祀大喪則出而陳之既事藏之
(祭而追飬繼孝喪而告終易代皆陳之以示其能守此與典瑞異者彼所藏乃時王之器以為國之用此)
(所藏非一代之物以為國之寳也)
凡官府鄉州及都鄙之治中受而藏之以詔王察羣吏
之治
(治中者百官府及鄉遂都鄙之治即冡宰之受其會聽其致事賢否之實寓焉因革之宜存焉必欲恊于)
(中故曰治中以其天職故藏于天府詔王察羣吏之治以天道而馭天史也)
上春釁寳鎮及寳噐(玉石去水土久則枯噐物不用久則乾每歲上春殺牲取血以釁之)
(所以接續其生氣以神之也)
凡吉凶之事祖廟之中沃盥執燭(吉祭事凶喪事夏官小臣大祭祀沃王盥)
(此特在祖廟之中沃盥執燭盖其職尤尊也此一事以其掌祖廟之藏故兼此職)
季冬陳玉以貞來歲之媺惡(貞問也猶質正之意季冬豫問來歲之&KR0839;惡于龜書)
(大誥即命曰有大囏于西土是也陳玉以禮龜神重其禮也此掌于大卜天府主陳玉故互見之)
若遷寳則奉之(王遷國以寳從示世守也天府從而奉之)
若祭天之司民司禄而獻民數穀數則受而藏之(司民虚宿)
(下之人星主民之安危司寇孟冬祭之而獻民數祈人安也司禄虚宿下之司禄星主歲之豊凶司人之禄食)
(祭之而獻穀數祈榖不耗也主其祭者其司徒之司禄歟詳見小司寇及司民職)
(林氏曰獻民數榖數最為致太平之要務管子制國以為二十一工商之鄉六士農之鄉十五三分其制)
(而言之則七分其民五農士而二工商也先王所以為此者非他為欲等其民數穀數使之本末相當用)
(為平歲之經制至于水旱不虞之至則必有儲蓄以待之此自古在昔所以經綸圖回以富邦國而生萬)
(民者其要實在于此也)
(按地官鄕老及鄉大夫羣吏獻賢能之書于王王再拜受之豋于天府秋官歲終則令羣吏計獄弊訟登)
(中于天府凡邦之大盟約涖其盟書而登之于天府三事不見于此者互文也夫天府所掌主藏守之事)
(故曰府玉鎮寳噐國之神物上春釁之喪祭陳之遷寳奉之示能守祖物以承天也藏民數示不敢虐天)
(民也藏榖數示不敢暴天物也藏治中重天職也司徒獻賢能之書豋于天府天命有德也司寇豋中于)
(天府天討有辠也國之大盟約登于天府質諸鬼神也陳玉大貞聽命于天也王者奉天以致治已何與)
(焉故官以天名孟子曰諸侯之寳三土地人民政事寳珠玉者殃必及身觀天府所藏豈寳器云乎哉)
典瑞中士二人府二人史二人胥一人徒十人(凡玉天子諸侯)
(所執曰瑞其餘事神贄享聘問贈死權度之玉皆曰器其用至廣皆典瑞掌之然莫重於瑞玉也故以瑞命官)
典瑞掌玉瑞玉噐之藏辨其名物與其用事設其服飾
(玉瑞玉器國寳也當慎其藏名圭璋璧琮琥璜等名物謂色與玉之質用事謂合用圭璧也服飾玉之繅藉也)
王晉大圭執鎮圭繅藉五采五就以朝日(晉搢通○大圭天子之笏)
(也長三尺居常所執有事則搢于腰間鎮安也舊說瑑四鎮山于其上有大事則執之繅藉者織為繅文以藉)
(玉所以致慎也天子之繅五采皆備凡采色一匝曰就凡繅皆有組以繫之聘禮皆玄纁繫長尺絢組是也天)
(子常以春分拜日于東門之外言朝日凡祀皆然也已上天子瑞玉)
公執桓圭侯執信圭伯執躬圭繅皆三采三就子執穀
璧男執蒲璧繅皆二采再就(信讀如字)以朝覲宗遇會同于
王諸侯相見亦如之(桓圭已下解見大宗伯公侯伯之繅三采聘禮所謂朱白蒼也子男)
(之繅二采聘禮所謂朱綠也五等諸侯朝覲宗遇會同于天子及其自相朝會並執此圭璧與繅藉天子所命)
(而世守之以為瑞者也)○瑑圭璋璧琮繅皆二采一就以覜聘(瑑音)
(篆○覜聘者諸侯遣臣時聘殷覜于天子及諸國自相遣臣覜聘也臣不得執君之守圭璧故瑑圭璋璧琮以)
(為禮瑑者堟為桓信躬穀蒲之文也圭以聘天子諸侯而璧享之璋以聘后夫人而琮享之聘禮賓襲執圭致)
(命公襲受玉于中堂賓裼奉帛加璧公受幣又聘于夫人禮用璋享用琮是也藻皆二采一就朱綠二文已上)
(諸侯瑞玉及諸臣聘享之玉)
四圭有邸以祀天旅上帝兩圭有邸以祀地旅四望(邸音)
(底○四圭者四面各一圭長尺有二寸邸下趺也以璧為趺而植其上天一而已而氣之流行為五謂之五帝)
(所以主于四時者也四圭以象四時而圭夲著于一璧五帝一天之象祀天者冬至圜丘之祭旅上帝者四時)
(五帝之祭故並以此四圭為植玉也兩圭者前後各一圭長五寸以琮為趺而植其上地一而已而其用偶二)
(偶得四界為四方者也两圭以象地之拆而圭夲著于一琮四方一地之象祀地者夏至方澤大社之祭旅四)
(望者五嶽四瀆之祭故並以此两圭為植玉也)祼圭有瓉以肆先王以祼賓客
圭璧以祀日月星辰璋邸射以祀山川以造贈賓客(瓚以)
(玉為之承鬯酒灌地以降神詩所謂瑟彼玉瓚黃流在中也以圭為柄故曰圭瓚以其承鬯故國語以為鬯圭)
(也祖宗魂氣游變故肆享于先王用祼以求之圭璧者圭五寸而植于璧日月星辰附于天故從天而殺也璋)
(邸射者半圭曰璋矢頭銳穿物曰射璋首微銳貫于玉瓚所謂璋瓚也山川之神欲其聚故亦用祼山川有大)
(小故攷工記有大璋中璋邊璋也賓客者來朝諸侯也祼賓客者大行人廟中將幣三享王禮再祼一祼並以)
(圭瓚也造贈者造于舘而贈之則以璋瓚也賓客以祼者以神明待之鬱鬯芬芳旁達精誠下交之意也○已)
(上祭祀賓客之玉)
土圭以致四時日月封國則以土地(解見大司徒)○珍圭以
徵守以恤凶荒(珍重也天子之圭尺有二寸莫有重于此者珍圭之制如之故以珍名召監守)
(重臣發倉廪以恤凶荒皆莫大之事故以珍圭也)○牙璋以起軍旅以治兵守
(牙乃猛獸之兵中璋而刻為獸牙之形兵象也起軍旅者用以發兵治兵守者廵視戰事及戍守也)○璧
羡以起度(羡月建反○攷工記璧羡度尺好三寸以為度蓋好之圍三寸則璧之外圍九寸璧羡度)
(尺者九寸而羡餘一寸故度尺天下度之不一者則以此同之也)○駔圭璋璧琮琥璜
之渠眉疏璧琮以斂尸(駔組同○玉氣純和可以飬尸故孝子斂尸以玉六玉乃天地)
(四方之象首在南以璋足在北以璜左圭右琥面陽在上以璧背隂在下以琮象六合而措全歸之義也駔以)
(穿連之渠眉疏璧琮者舊說六玉兩頭皆有孔又于两孔之間為溝渠兩畔稍高為眉瑑疏璧琮以通于天地)
(解未融)○榖圭以和難以聘女(植物莫和于五榖因借祥善之意圭刻為榖丈兩不)
(睦則執此以平之及讐不可避者則賜以執之調人所謂與之瑞節也二者皆所以和其難又榖含生生之性)
(故天子以聘女取嗣續無窮之義)琬圭以治德以結好(琬者圭首圓和婉之義攷工記)
(琬圭九寸而繅繅藻通盖為藻文文德之義治德者有德而嘉之結好者和好而贈之也)琰圭以易
行以除慝(琰音剡月冉切○攷工記琰圭九寸判規謂從其圓處而判之圭首為兩鋒殺伐之象易)
(行者使之徙義除慝者使之改過諸侯有不道者未加以刑伐姑惟教之使使者執此以往也)已上制度信
(使嘉事送死雜用之玉)
大祭祀大旅凡賓客之事共其玉器而奉之(即四圭两圭祼圭圭)
(璧璋邸射也典瑞共而奉之)
大喪共飯玉含玉贈玉(含去聲○飯玉雜于米如生時所食也含玉者鄭氏曰柱左右)
(齻及口中者雜記曰含者執璧將命則是璧形而小耳贈玉葬時以贈死者並典瑞共之而王親奉之也○齻)
(音顛)
凡玉噐出則共奉之(凡六玉之用小喪及好賜與之類並由于典瑞共奉之事出于一也)
瑞玉圖說
典命中士二人府二人史二人胥一人徒十人
(命謂王命内史掌冊命謂為冊書命為諸侯孤卿大夫士之爵也受爵之後因其命之數而命以國家宫)
(室車旗衣服禮儀之制不可以毫髮僣差此則典命所掌故以名官)
典命掌諸侯之五儀諸臣五等之命(五儀公侯伯子男五等之儀也諸臣)
(五等之命王臣也世子也大國次國小國之孤卿大夫士也)
上公九命為伯其國家宫室軍旗衣服禮儀皆以九為
節侯伯七命其國家宫室車旗衣服禮儀皆以七為節
子男五命其國家宫室車旗衣服禮儀皆以五為節
(大行人先序上公之禮次序諸侯之禮而諸伯如之次序諸子之禮而諸男如之命同爵異故命三而禮)
(則為五所謂諸侯之五儀也鄭氏曰上公謂王之三公有德者加命為二伯二王之後亦為上公國家國)
(之城方及宫墻也公之城盖方九里宫方九十步侯伯之城蓋方七里宫方七十步子男之城盖方五里)
(宫方五十步大行人職則有諸侯圭藉冕服建常樊纓貳車擯介牢禮朝位之數焉)
王之三公八命其卿六命其大夫四命及其出封皆加
一等其國家宫室車旗衣服禮儀亦如之
(此叙王朝之臣為諸臣命數之一也諸侯在外君道也故其命數從陽公卿大夫在王朝臣道也故其命)
(數從隂三命已下卑故雖陽數亦以命於臣而不拘也公卿大夫出封者或王臣元未有國若太公康叔)
(之始封為諸侯或元以諸侯入為王臣若鄭武公父子為周司徒滕侯為周卜正虢公鄭伯為王卿士然)
(後就封之國盖其在王朝不過為王臣而已故宫室等皆用八六四之命數以近王而屈及各居其國則)
(全于君故宫室等皆用九七五之命數以遠王而伸也)
凡諸侯之適子誓于天子攝其君則下其君之禮一等
未誓則以皮帛繼子男(適音的)
(此叙列國世子為諸臣命數之二也立適周之達禮然猶兼象賢之意故諸侯適子必其賢足以繼世天)
(子乃命為世子而不得擅易既誓于天子則已成其為君故攝君行禮則降一等而執君之玉盖世子之)
(禮專為朝聘會盟而設故宫室玉帛車旗衣服皆用君之物春秋曹伯使其世子射姑來朝行國君之禮)
(是也但其擯介朝位賓主之禮則降一等以避國君之正如公之子則用八侯伯之子則用六子男之子)
(則用四以壓于父而從臣道所以嚴父子之分也舊說公之子如侯伯之圭侯伯之子如子男之璧是降)
(為二等且以侯伯而執璧是失其世守矣未誓則未有為諸侯之義故以皮帛繼子男之後降于諸侯而)
(隆于諸臣雖上公之子未誓亦如之所以尊天子之命也)
公之孤四命以皮帛眡小國之君其卿三命其大夫再
命其士一命其宫室車旗衣服禮儀各眡其命之數○
侯伯之卿大夫士亦如之○子男之卿再命其大夫一
命其士不命其宫室車旗衣服禮儀各眡其命之數
(此叙三等侯國之臣為諸臣命數之三四五也凡臣之命眡其君之命半而弱上公九命故公之孤四命)
(執皮帛者既行聘享之禮更以贄見執束帛而飾以豹皮次于小國之君左傳叔孫婼曰列國之卿當小)
(國之君固周制也盖魯常為二伯故卿得同于大國之孤卿三命大夫再命士一命以次而降○侯伯七)
(命故卿三命大夫再命士一命與大國同其無孤者所以降于大國也○子男五命故其卿再命當大國)
(之大夫其大夫一命當大國之士其士不命同于庶人在官者而已宫室車旗衣服禮儀各眡其命數者)
(鄭氏曰四命者宫室四百步貳車四乘旗四斿冕服四章三命者以三為節再命一命者亦以二與一為)
(降殺也士服爵弁並無章飾故變冕而言爵弁諸侯之大夫一命已上即有二車士雖一命而無貳車天)
(子之士再命已上而有貳車也○婼音綽)
諸侯五儀諸臣五命圖
司服中士二人府二人史一人胥一人徒十人
(服所以蔽體在天文為七星主衣裳文繡先王因為之章等威以辨使之服而思義不徒飾焉易曰黃帝)
(堯舜垂衣裳而天下治衣裳之制備于舜嘗命其臣以明之至周公而為司服内司服之官其制益大備)
(矣)
司服掌王之吉凶衣服(吉服者大裘已下冕服六弁服三凶服者凶事弔事二服在喪)
(服之外者)辨其名物與其用事(衣之名號所畫物色所用之事各不同皆司服辨之)
王之吉服(吉服主祭祀舜制十二章日月星辰山龍華虫六章畫于衣宗彛藻火粉米黼黻六章繡)
(于裳)
(按日月星辰取其天道之垂象山取其鎮安龍取其神化華虫取其文宗彛宗廟鬯器取其德馨致孝鬼)
(神或曰宗彝有虎蜼風從虎蜼知雨風雨取其澤物不可象故畫以二獸藻潔清火光明米養人黼斧形)
(取其威斷黻兩已相背取其判已私而有分辨周人損益之以日月星辰畫于旗是為大常唯王得建之)
(登龍于山次三為華虫次四登火于宗彝五者畫于衣藻粉米黼黻四者繡于裳是為九章之衮衣衮卷)
(也以其龍首之卷然也以華虫火宗彝藻四者畫于衣粉米黼黻繡于裳是為七章之鷩衣鷩雉别名也)
(以宗彝藻粉米畫于衣繡黼黻于裳是為五章之毳衣毳獸細毛虎與蜼皆毛虫故謂之毳刺粉米于衣)
(繡黼黻于裳是為三章之希服謂之希者以其章之少也玄衣無章裳刺黼黻而已故謂之玄服有五而)
(冕則同故均以冕名○蜼月鬼反)
祀昊天上帝則服大裘而冕祀五帝亦如之
(郊特牲曰王被衮以象天戴冕璪十有二旒是祀天以衮冕然此云大裘而冕司裘云掌為大裘以共王)
(祀天之服節服氏云郊祀裘冕未有言衮者何也盖衣衮衣而加以大裘故指其外之所服以為制也夫)
(大裘祀天不已䙝乎盖北方地寒冬至為祀夫之正祭尤嚴寒之時自古聖人皆用之後世聖人遵而不)
(改故以大稱亦猶古尊之稱為大尊也且上古無衣裳之制通上下為一亦大之意大裘服之本故尚之)
(而加于衮猶鞞之加于裳也雖加于衮而有緇衣以襲之則闇然充美是即乘素車器用陶匏牲用犢之)
(意昔陸佃引郊特牲以謂衮冕祀天又云大裘不裼其說皆是但謂以衮而襲大裘則非盖至敬無文父)
(黨無文昊天罔極天子將寸心以事之而侈然服其華美之服于心豈安且凡冬時祭祀内必有裘皆以)
(衮稱何于祀天獨不稱其外之衮而指其内之所服耶祀五帝亦大裘而冕但裘于夏非宜春秋亦有不)
(可服之時盖當以緇衣襲衮猶詩之衣錦絅衣與鞞之用革而易以絲事相類也)
享先王則衮冕享先公饗射則鷩冕(鷩音鼈)
(先王后稷及太王而下也先公后稷子不窟而下太王父祖紺已上也享先王四時常祭享先公謂祫祭)
(饗射謂享食賓客及與諸侯諸臣射也享先王則衮冕五服以衮為尊也享先公則鷩冕者陳氏曰先公)
(非卑于先王以祭則各以其服授尸尸服鷩冕而王服衮以臨之非所以為敬故不敢也饗射亦用鷩冕)
(者以其殺于朝覲故朝覲服衮而此則服鷩也)
祀四望山川則毳冕祭社稷五祀則希冕(毳昌銳反希如字)
(此序地示之祀在宗廟之下與大宗伯大司樂不同者彼之序先天神地示而後人鬼有天地而後生人)
(之意此則以服之上下為次上而天中而人下而地以人鬼地示中下為次序非若諸侯以九七五為尊)
(卑是故宗廟則服衮鷩在上之章地示則服毳希在下之章也又宗伯社稷五祀在五嶽山林之上大司)
(樂地示亦在四望山林之上此則四望山川反先于社稷五祀者盖嶽瀆山川唯諸侯得祀故湏毳冕社)
(稷五祀于人最親切而利澤溥博卿大夫皆得祭之故以希冕但不舉日月星辰之祭亦有闕文疑亦用)
(衮歟)
祭羣小祀則玄冕(羣小祀四方百物之神尤卑故服玄冕○已上天子五冕六服之用)
凡兵事韋弁服眡朝則皮弁服凡甸冠弁服(甸畋同○韋弁以韎)
(韋為弁即爵弁也兵事韋弁則其服亦赤左傳晉卻至衣韎韋之跗注是也皮弁即書顧命綦弁也用文鹿皮)
(說文綦艾蒼色未詳眡朝者眡外内之朝玉藻天子皮弁以日眡朝其衣則素積冠弁者委皃之冠以皮為之)
(田獵不用玉&KR0722;故以冠左傳不釋皮寇而與之言又曰皮冠以招虞人皮冠玄則其衣亦玄)凡凶事
服弁服(弁服者素弁無飾言服之而已凶事若荒札及國有大故素弁必素服玉藻年不順成天子素)
(服是也)凡弔事弁絰服(弁絰者素弁而加環絰也凡弔于其臣下皆用之王于公侯卿大夫)
(士皆有衰吏民無衰然必素服論語羔裘玄冠不以弔是也○已上天子五弁之用其衣則皆從其首服之色)
(者也)
凡喪為天王斬衰為王后齊衰(為天王斬衰者天王崩宇内喪其元如人之喪)
(父故凡天下諸侯與畿内之臣皆方喪三年也王后佐天子出治故為之齊衰同母之服所謂從服也)王
為三公六卿錫衰為諸侯緦衰(儀禮喪服傳緦與錫皆十五升去其半其為布)
(皆六百縷有事其縷無事其布曰緦無事其縷有事其布曰鍚盖先濯治其麻縷則其工精止濯治其布則其)
(工粗以是為差也)為大夫士疑衰(以十四升布為之凡吉服十五升所粗者一升似于吉故)
(曰疑也)其首服皆弁絰(首服皆弁絰不可以玄也上言弔事弔于其家而服之此言喪服居)
(于王宫服之也)
(此主叙天子為其臣下之服因先舉臣下為王之服而後言王所以報之也盖禮必有報臣于君服如此)
(其重然則臣有喪禍天子其忍居然衣錦而不為之服乎諸侯王之屛翰也故為之服緦緦雖服之至輕)
(然天子絶期則為重也三公六卿王之股肱也故為之錫衰稍加于緦矣大夫士雖衆皆王平日所倚任)
(而宣力者故服疑衰也或疑諸侯諸臣衆矣天子皆為之弔與服不亦煩勞而日無乃不足乎夫禮者因)
(理之至極而制為大中之矩其行之則有權焉是故周公康叔始封不降自當依喪制而服之二王之後)
(待之特隆緦服亦不得而殺又若伊尹太公太甲成王皆當為之心喪者雖錫衰數月何得為過其餘但)
(聞喪而哭時服之原不廢大禮而所謂弔者或以公卿大夫士爵同者攝之非必天子一一親弔故禮者)
(制為之極使人有所底止耳)
大札大荒大烖素服(素服即下齊服之素端也○已上凶事二服)
公之服自衮冕而下如王之服侯伯之服自鷩冕而下
如公之服子男之服自毳冕而下如侯伯之服(公二王之後及)
(天子三公加命為二伯者上公九命故服九章之衮冕二王之後亦以衮而享先王其與王異者王之龍一升)
(一降公則有升龍而無降龍所以為别自衮冕而下如王之服則享先公至羣小祀三等冕服兵事至弔事五)
(等弁服皆不與王異矣侯伯七命故服七章之鷩冕亦以之而享先公自鷩冕而下如公之服所不同者衮而)
(已子男五命故服五章之毳冕即以之而享先公及境内山川自毳冕而下如侯伯之服所不同者鷩而已○)
(已上三等諸侯之服)
孤之服自希冕而下如子男之服(孤謂上公之孤也公之孤四命衣四章藻)
(米黼黻冕四旒而自希冕已下之服皆得服之)卿大夫之服自玄冕而下如孤
之服其凶服加以大功小功(公侯伯之卿皆三命當服希衣三章冕三旒大夫皆)
(再命玄衣無章唯裳刺黼黻冕二旒子男之卿再命如次國之大夫以其命數不同故總言自玄冕而下如孤)
(之服也喪服天子絶期諸侯期降而絶功故卿大夫云加以大功小功不言緦者天子諸侯有緦服于其臣與)
(友也)士之服自皮弁而下如大夫之服其凶服亦如之(公侯)
(伯之士子男之大夫皆一命未得受服子男之士不命故皆無冕服但自皮弁而下如大夫之服已上侯國諸)
(臣之服)
(按典命王之三公八命其卿六命其大夫四命則三公之服山其冕八旒卿之服藻其冕六旒大夫則如)
(公之孤元士三命如侯國之卿中士再命如侯國之大夫下士一命未得受服自皮弁而下此不言者可)
(以類推也)
其齊服有玄端素端(齊齋同○齊服將祭而齋無所事事唯玄默以飬其誠玄端衣領袖)
(袪袵皆正方故以端名色玄無畫吉祭之齊服也素端端而用素喪祭之齊服也此自天子以至于士一也)
(已上齋服)
玄端圖制
凡大祭祀大賓客共其衣服而奉之(王之衣服成于天官之縫人其制度)
(共奉之掌于司服其為王服之則掌于夏官之節服氏此云奉之者奉于王而節服氏服之也)○大喪
共其復衣服斂衣服奠衣服廞衣服皆掌其陳序(廞音歆○)
(復衣服夏采以冕服復于大祖也斂謂大斂小斂奠衣服陳于幕中以依神廞衣服與明噐共藏于壙中)
(已上司服掌奉陳王吉凶衣服之事○按詩云何以與之玄衮及黼盖諸侯之服必天子錫之而後得服)
(也觀内司服云凡命婦共其衣服則几命夫鍚命之服並當司服共之)
司服圖
典祀中士二人下士四人府二人史二人胥四人徒四
十人(掌郊社等兆域)
守祧奄八人女祧每廟二人奚四人(祧音挑)
典祀掌外祀之兆守皆有域掌其禁令(祀有在國中者有在國外者外)
(祀國外之祀小宗伯所謂兆五帝于四郊四望四類亦如之兆山川丘陵墳衍各因其方是已域者兆表之塋)
(域禁令者不使人犯及脩除之如下文所言也)
若以時祭祀則帥其屬而脩除徵役于司隸而役之及
祭帥其屬而守其厲禁而蹕之(其屬下士胥徒也司隸掌役煩辱之事故徵之)
(以給脩除之役厲遮迾之不使人犯蹕禁止之不使人行)
(將祭之前帥其屬而脩除之以致其潔及祭之日帥其屬而禁止之以致其嚴先王祀神之禮也)
守祧掌守先王先公之廟祧(廟謂太祖之廟及三昭三穆也遷主所藏曰祧周家)
(先公祖紺已上之遷主藏于后稷之廟先王成康已下之遷主藏于文武之廟盖廟即祧故聘禮云不腆先君)
(之祧既拚以俟此官雖名守祧其職掌則總廟祧之事也○拚音糞掃也)○其遺衣服藏焉
若將祭祀則各以其服授尸(服祖宗之遺衣服大斂之餘也祭則各以其上服授)
(尸服之以象神)○其廟則有司脩除之其祧則守祧黝堊之(黝英)
(九反堊音惡○脩除謂有所廢壊而脩治之也黝黑堊白謂繪畫之常如新也)
(有司冬官匠人脩除工大必有司為之言廟則祧在其中矣黝堊事易故守祧常時為之言祧則廟在其)
(中矣)
既祭則藏其隋與其服(隋祭餘脯醢可久留者薦而不徹故曰隋)
(周公事先之禮于脯醢不特以薦而已必留之使其食嘗不虚于遺衣服不特以象神而已必藏之使其)
(靈嘗有所依其羣廟之中不以男子而以奄及女者盖鬼享屬幽隂奄與女皆隂類故平日使守之則其)
(神不至于渙散禮尸未入隂厭于奥尸旣出陽厭于屋漏無尸者祝闔牖戶如食間皆以幽隂為尚正此)
(意也若迎尸之禮皆陽明之事義各有在非通幽明之故何以與此)
世婦每宫卿二人下大夫四人中士八人女府二人女
史二人奚十有六人
(世婦女官名也后六宫之官曰二十七世婦大夫之妻亦曰世婦每宫者謂后之六宫也每宫以卿之内)
(子二人大夫之命婦四人士之妻八人詔相其禮事大夫言下大夫士言中士盖錯舉之也女府掌每宫)
(文書噐物女吏掌每宫書寫奚以給使令之役皆擇民問女之賢能者猶六官之有府史胥徒也舊說以)
(宫卿世婦為奄卿者夫自古及今豈有奄而為卿者若果然當如内小臣之例以奄字貫于上士之上亦)
(當云奄卿二人矣又引漢灋大長秋等亦用士者然大長秋止可以當内宰監臨之官豈有世婦既以士)
(人在上而府史皆用女乎不可不察也)
内宗凡内女之有爵者(王之女及同姓之女嫁于卿大夫士者記稱婦人無爵何也盖)
(爵皆因夫而得不自有其爵耳故女祝女史等雖賢但有職而無爵也)
外宗凡外女之有爵者(王諸姑姊妹女子等所生之女或外戚女凡嫁于卿大夫士者)
世婦掌女宫之宿戒及祭祀比其具詔王后之禮事帥
六宫之人共齍盛相外内宗之禮事
(凡祭祀始則有宿齊豫戒次則有濯溉及共齍盛内羞之物故世婦掌女宫之宿戒凡百執事無不散齊)
(致齊者將祭比其具無有不潔備者帥六宫之人共齍盛無有不潔敬者及凡王后内外宗之禮事皆世)
(婦詔相之)
大賓客之饗食亦如之(比其具供齍盛詔后禮事相内外宗之禮事並如祭祀)
大喪比外内命婦之朝莫哭不敬者而苛罰之(莫暮通苛音禾)
(常人之情多忽于死者周公每致隆于喪紀之事故于不敬者而苛罰之教人不以死生易心也)
凡王后有&KR0596;事于婦人則詔相(&KR0596;拜同)
(古者爵人于朝王獻之以爵然後得受諸侯卿大夫士之爵命爵者必&KR0596;而受之故曰&KR0596;爵婦人雖以夫)
(之爵為爵然既謂之曰命婦豈有不受命而服其命服者乎即此所謂&KR0596;事而内司服云辨外内命婦之)
(服是也婦人&KR0596;爵者則世婦詔相其禮舊說謂有大喪二王後之夫人來弔則后&KR0596;之非也若如其說止)
(當云有&KR0596;于夫人耳今云&KR0596;事于婦人正以命有不同故總稱婦人不特答&KR0596;故云&KR0596;事也且國君夫人)
(父母死不歸寧豈有越國而弔后之禮哉)
凡内事有達于外官者世婦掌之
(内事達于外官者若天之酒食地之蠶桑市灋春之禮樂噐物夏之&KR0596;爵秋之㓝女冬之絲枲宫室夫治)
(其外妻治其内皆合職聮事故或事有所湏或命有所達其緩急輕重皆有酌量之方矣)
内宗掌宗廟之祭祀薦加豆籩及以樂徹則佐傳豆籩
○賓客之饗食亦如之○王后有事則從○大喪序哭
者哭諸侯亦如之○凡卿大夫之喪掌其弔臨
外宗掌宗廟之祭祀佐王后薦玉豆眡豆籩及以樂徹
亦如之王后以樂羞齍則贊凡王后之獻亦如之王后
不與則贊宗伯小祭祀掌事○賓客之事亦如之○大
喪則叙外内朝莫哭者哭諸侯亦如之
(内宗外宗所掌不外乎祭祀賓客喪紀三者宗廟之祭齍盛豆籩飾皆以玉薦徹皆以樂或言玉齍玉豆)
(而不言玉盛玉籩言以樂羞齍以樂徹而不言以樂薦以樂獻舉此以例彼也凡王后之眡豆籩薦玉豆)
(薦加豆籩以樂羞齍王后之獻及以樂徹或佐或贊世婦與内外宗皆與而文有詳略者亦彼此互見也)
(賓客饗食之事内外宗掌其薦加豆籩羞齍王后之獻以樂徹之事皆如祭祀之禮内宗言王后有事則)
(從外宗言王后不與則贊宗伯亦互文也外宗又言小祭祀掌事則賓客之小者亦掌之矣)
(喪紀之事則内外宗並叙外内命婦朝莫哭者王后哭諸侯謂畿内公卿秩視諸侯及畿外來朝而薨王)
(后哭之亦叙其應哭者凡卿大夫之喪則内宗掌其弔臨代后行禮外宗不言文有不備也)
冡人下大夫二人中士四人府二人史四人胥十有二
人徒百有二十人
墓大夫下大夫一人中士八人府二人史四人胥二十
人徒二百人
(墓者孝子于葬親之地心所思故字從省從土山頂曰冡墓封土為丘壠以識别象冡為之故曰冡)
(冡人者掌公墓之地天文謂之虚梁墓大夫者掌百族兆域天文謂之墳墓盖擇國中西北丘陵之地而)
(為之在天文即西方婁宿下之天陵記所謂墓地不請葬于北方北首兵家以為林木翳薈之處而避之)
(者如此庶乎幽明死生異處而不相干也)
冡人掌公墓之地辨其兆域而為之圖(公墓天子諸侯卿大夫墓地也)
(孝經曰卜其宅兆而安厝之天子諸侯始為墓者既卜得吉子孫以次祔葬昭穆貴賤各有應葬之地所謂域)
(也畫其地形及丘壠所處為之圖以藏之)
先王之葬居中以昭穆為左右凡諸侯居左右以前卿
大夫士居後(先王始造塋者子孫附葬廟序為昭則居墓左廟序為穆則居墓右嗣王崩則别卜)
(吉地以葬)各以其族(子孫各就其所出之王祔葬如文王之孫非武王之子則不入武王之兆也○)
(已上兆域之灋)
凡死于兵者不入兆域凡有功者居前(死于兵者刑戮之人也)
(葬以全歸為善刑人惡其毁傷故不入兆域有功者可以光前裕後故在應葬之域超其列而居前以旌)
(之舊說居先王墓道之前非也或疑比干杞梁皆死于兵其將不入兆域歟是不然此死于社稷謂之有)
(功可也豈復咎其毁傷哉此于葬兆而寓褒貶之意也)
以爵等為丘封之度與其樹數
(爵有尊卑之等因之以定丘封高卑之度樹植多寡之數孝經緯云天子墳高三丈樹以松諸侯半之樹)
(以栢大夫八尺樹以藥草士四尺樹以槐庶人無墳樹以楊柳容或然也然大夫以下疑有誤盖大夫槐)
(士楊柳而庶人藥草耳此以封樹而别尊卑之等也)
大喪既有日請度甫竁遂為之尸及竁以度為丘隧(竁昌)
(絹反)
(凡葬事次第竁穿土容棺也有淺深廣狹丘封土為别也有高卑大小隊穿道以行棺也有寬窄遠近其)
(制度出于冬官葬期既定冡人先期請度遂為尸以祭墓地及竁而依之以為式此將葬之事)
共喪之窆噐及葬言鸞車象人及窆執斧以涖遂人藏
凶噐正墓位蹕墓域
(葬有合用之噐下棺之窆有豐碑之屬匠師尸其事而冡人共之有祔葬之物鸞車象人即塗車芻靈也)
(共于巾車冡人語之棺之入土遂人陳設而冡人涖之凶噐明噐也共于大司樂冡人藏之棺向不正則)
(乖戾正之使無偏衺葬時人衆則不肅闢之毋得近域○已上皆方葬之事)
守墓禁(為之厲禁而守之以防盗竊之患此葬後永遠之事)
凡祭墓為尸
(古人每事必祭如行則祭車射則祭侯豈有先人體魄所藏而不為之祭其地者哉故甫竁而祭者以穿)
(土告也又言凡祭墓者盖或將葬而告期或既葬而為祈祭也冡人主其地故為之尸舊以為墓祭祖考)
(非也祭先當以子孫為尸冡人不皆同姓豈能以數人而徧為之尸哉且觀甫竁遂為之尸則猶未葬其)
(非祖考明矣先儒又謂祭社之外更無祠土之禮然觀中霤與行皆土之類故知祭墓為祀其土也)
凡諸侯及諸臣葬于墓者授之兆(上文唯言王及子孫之墓地其同姓異姓)
(之諸侯及卿大夫各自葬于墓者並為之卜其宅兆而授之)為之蹕(亦葬時之事)均其禁
(有遠近尊卑不同平序其徒衆而為之守無有輕重于其間也)
墓大夫掌凡邦墓之地域為之圖令國民族葬而掌其
禁令(邦墓之地域萬民所葬地各有塋域為之圖而藏之以為徵古者民世居其土小民各有其族使以)
(類相從即司徒之聮墳墓而五族相葬也禁令下文四者)正其位(昭穆倫叙一族内正之不得相侵)
掌其度數(丘隴之高廣樹植之多寡尊卑不得僣越)使皆有私地域凡爭墓
地者聽其獄訟(每族各有私地域聽其争訟不得相陵)帥其屬而廵墓厲
居其中之室以守之(墓厲墓之界限遮迾中之室百族墳墓之中有官寺焉帥其屬廵墓)
(厲使其屬守墓室常恐有侵犯盗竊之者聖王視民之事如已事也)
(夫人為萬物之靈其死也體䰟則降知氣在上聖人既立之主以定其䰟又為之墓以藏其魄人子志之)
(所至氣必至焉主固神靈之所依骨乃舊為神靈之舍故廟之與墓皆未可忽也夫孝子生時不忍頃刻)
(離親則于全歸之地豈忍相違此祔葬之禮所由起及其雨露之濡霜露之降安能恝然于懷此墓祭所)
(以不能已夫朽骨既有神則其葬地吉凶豈不能蔭其子孫此地理之說所由始也然人苟各欲厚其親)
(各欲尋吉地則將不盡人道而專用心于死者越禮犯分營求僣奪容有紀極耶且葬固貴于以族知死)
(而致生之亦為不知故葬于異鄉而欲遷之者亦地官媒氏所禁吉地雖可以為蔭然貴于積德之久而)
(自得之有非人力之所能為此聖人所以為之限制使公私各有其地與其度數則富貴者不得用智而)
(擇之墳墓每族相合則萬姓心有繫屬不至于渙散無統此周人之制所以為善也唯夫墓祭一事古未)
(有之然禮有繹祭求諸墓豈不尤切後王固不得而廢之矣)
公墓圖族葬圖
職喪上士二人中士四人下士八人府二人史四人胥
四人徒四十人
職喪掌諸侯之喪及卿大夫士凡有爵者之喪以國之
喪禮涖其禁令序其事
(諸侯卿大夫士皆王平日之所尊用而與同休戚者也不幸而至于喪亡豈忍坐視而不為之經紀其喪)
(事且有爵而在民上者下民之所眡效也慘毒急遽之時苟無主執以涖其事則有過而僣于上者有不)
(及而遺其親者何以納民于中哉故必以國之喪禮凡五服之制降殺之儀殯殮虞祔葬祭禭含百禮皆)
(有定灋其鄉俗之禮毋得参焉涖其禁令者不使過不及序其事者不以煩喪主若下文所述也)
凡國有司以王命有事焉則詔贊主人○凡其喪祭詔
其號治其禮○凡公有司之所共職喪令之趣其事(趣音)
(促)
(國有司王臣也以王命弔勞或含禭贈賻則詔贊主人以禮&KR0596;命使不失禮于君也喪祭喪中虞祔練祥)
(禫之祭號如牲號齍號之屬執喪荒迷故職喪詔其號治其禮以相之使得盡情于死者也公有司之所)
(共若掌六官之事則有官府所當供之物治都鄉之地則有都鄉所當供之物舊有定制不待王命者職)
(喪令之不以煩喪家所以優賢也趣之者小人恒慢于死者而喪事戒緩故職喪為之趣其事也)
大司樂中大夫二人樂師下大夫四人上士八人下士
十有六人府四人史八人胥八人徒八十人
(大司樂一官語多不可曉後人所用以疑周禮者或又以為後人竄入此篇者按書藝文志云六國之君)
(魏文侯最為好古孝文時得其樂工竇公因以其素所隷習大司樂一篇獻之註云竇公年百八十歲兩)
(目皆盲文帝竒之問曰何因至此對曰臣年十三失明父母哀其不及衆技教鼓琴瑟臣導引無所服餌)
(及至成帝時周禮始顯其大司樂一官即竇公所獻則此篇為周禮經文非後人竄入無疑而此文自魏)
(文俟時已傳習之則周禮為周公之書亦其一證也但其文皆律吕度數神化感通之語後人未嘗肄習)
(豈可妄意窺測且孔子定禮樂則樂書自為一經此篇之在周禮正如毉經之毉師龜經之卜人易經之)
(筮人而非其全也執此而議樂猶執毉師卜人筮人諸篇而遂欲通乎毉卜與易道也可乎夫不知其義)
(而欲語其是非是以瞽者而欲評色相之美惡非其全書而遽欲識樂之統體何異于執太山之一石而)
(遂指為太山也雖然聲樂之感人最深故聖王修道立教移風易俗莫妙于此自樂經散亾遂為後世一)
(大缺典不有神人能通其理以紹前古之絶學者乎愚以衰病不復能勉思聊書鄭註以俟亦不能知其)
(是否也)
周禮傳卷三上
周禮傳卷三下明王應電撰
春官(下)
大卜下大夫二人(卜筮官之長)卜師上士四人卜人中士八
人下士十有六人府二人史二人工四人胥四人徒四
十人龜人中士二人府二人史二人工四人胥四人徒
四十人
(主相龜而藏之以供占龜之用工四人取龜攻龜也)
菙氏下士二人史一人徒八人(菙日髄反)
(菙灼龜所爇之木荆木也士喪禮云楚焞置于燋在龜東荆楚本一物也以其為棰笞之用故又名菙此)
(職主以其木灼龜遂以名官○焞音吞燋音爵棰哲鬼反笞昌兮反)
占人下士八人府一人史一人徒八人
(占吉凶已明斷决之辭也字从卜从口以卜之吉凶從卜者之口象意職主斷龜之吉凶故以占人命官)
簭人中士二人府一人史二人徒四人(簭音誓)
(簭揲蓍求卦之人也古簭字作竹蓍草也从巫通幽明之故也从艸两手揲之从昍占之者非一人也)
(此微變其文廾即艸口即昍之省今楷書作筮則過省矣下文九簭之名&KR1098;作巫字師云非也古文有)
(字當為簭字蓋取參伍以變之意今周禮作巫者以巫相似而誤耳)
占夢中士二人史二人徒四人
(夢者寐而神遊或因思而成或有徵而先見幻境如事事也多主兆吉凶世有知其理者故特設官以掌)
(之古文作从广取在室中而卧于牀之意從夢聲意今書用夢從夕從瞢省寐而昏蒙不明也以代)
非
眡祲中士二人史二人徒四人(祲侵沁二音)
(鄭氏曰祲隂陽相侵漸成祥者魯梓慎云吾見赤黑之祲按此亦屬之大卜者以其占類也)
大卜掌三兆之灋一曰玉兆二曰瓦兆三曰原兆其經
兆之體皆百有二十其頌皆千有二百○掌三易之灋
一曰連山二曰歸藏三曰周易其經卦皆八其别皆六
十有四○掌三夢之灋一曰致夢二曰觭夢三曰咸陟
其經運十其别九十(觭音欺亦與其同)
(太卜通掌卜筮夢三者之占而獨以卜名者古人重卜也三兆三夢之灋不傳于三易猶有可言者易體)
(卦八曰乾坎艮震巽離坤兊重之為六十四夏易首艮即兼山之謂也故曰連山商易首坤即坤乾之謂)
(也故曰歸藏周易首乾即今易書也三易經卦皆八重之皆六十四但其序次與其辭不同掌其灋者三)
(易各有通其學之人筮得卦爻使各言其吉凶書所謂三人占大卜從而折衷之也○以此例而推之龜)
(兆之體若今龜書所載天象山川人物之形者共百有二十體頌爻辭也每體十爻為千有二百頌玉兆)
(者文如玉拆瓦兆者文如瓦解原兆者文如土裂三者蓋以為序兆之始而辭有不同至其體皆百有二)
(十其頌皆千有二百大卜總掌三兆之灋而斷其是非也○夢之有運謂人之神變動而有所之也亦若)
(今夢書所載天地人事動植之物者其經運十每運其别有九故為九十致夢謂事有先兆心無所因而)
(自致者觭竒也謂夢之異者咸感也陟經歴也謂人心有所感神䰟游歴而夢也三者亦以為序夢之始)
(至其經運皆十其别皆九十大卜則總掌三夢之灋而斷其是非也卜夢二者不過以易之灋因此識彼)
(而著其大略如此舊說以顓頊為玉兆帝堯為瓦兆周為原兆致夢作于夏觭夢作于殷咸陟作于周未)
(詳其說闕焉可也又以連山出于神農歸藏出于黃帝周易出于伏羲其說據宋元豐中毛漸奉使契丹)
(于民間得書有山墳形墳氣墳謂即古三墳之書因謂山墳為連山形墳為歸藏氣墳為周易亦未知其)
(是否也)
(按三易之名實與三正相為表裏其說似精深而實顯明也盖陽氣始于子于律為黃鍾氣屬天故曰天)
(開于子而周以之建正先天卦位坤之半為復一陽生于重隂之下乃乾之元而所以統天者也是乃天)
(地人之大德故周易首乾而天下之理得矣天一生水而地六成之萬物之形始于丑于律為林鍾後天)
(坤居未未之衝丑形屬地故曰地闢于丑而商以之建正先天卦位正北方為純坤之卦萬物之所歸藏)
(也不翕聚則不發散貞下起元天地人之至妙者也故商易首坤盖周用夫陽之始而商用夫隂之終義)
(各有當也夫子為氣之始丑為形之始皆未可有為至寅而後人工可施于律為太簇事屬人故曰人生)
(于寅而夏以之建正後天卦位為艮萬物之所成終而成始也故夏易首艮艮止也止則生矣是三正三)
(易其義一也然天地之道一也而已隂特其所收斂耳此洪範之數以陽為主八十一律但紀陽聲易書)
(但為陽謀故夫子序易以周易首乾為正春秋以一之日紀年也時以作事凡聖人敬授人時莫非所以)
(為民也建子建丑之月時當寒沍未可有為故夫子論為邦而以夏正建寅為善周禮以寅月施政也)
以邦事作龜之八命一曰征二曰象三曰與四曰謀五
曰果六曰至七曰雨八曰瘳(瘳音抽)以八命者贊三兆三
易三夢之占以觀國家之吉凶以詔救政
(邦有大事作龜而命之其命辭有八征謂征伐左傳先王卜征五年也象謂天象之變有雲如衆赤鳥夾)
(日以飛之類也與謂两相交際若聚女仕君也謀謂營為若下文立君大封大遷也果古祼字祭莫重于)
(祼謂祭祀之日與牲儀禮卜祭春秋之改卜牛也至謂有所往若廵行廵守文王之卜田也舊謂人之至)
(與不至此小事也何用卜乎雨謂水旱之時有雨與無也瘳謂疾病之時瘳與否書武王有疾周公卜三)
(龜也凡此八事之命辭非但卜之龜而已三易三夢之人皆用是以占之並大卜贊其事參互而觀因以)
(知國家之吉凶吉則為之脩德以承之凶則為之脩省戒備所以救國家政事之得失也)
凡國大貞(貞質正之意天府陳玉以貞來歲之美惡此言大貞則所質問者謂非常事總下所稱也)
卜立君(君無冢嫡庶子中年均德均謀及卜筮)卜大封(諸侯當封以國者故卜其地詩所云)
(卜云其吉也)則眡高作龜(高龜殼高處有紋可灼者作謂先作其墨俟灼後而觀其食與不食)
(也)大祭祀則眡高命龜(大祭祀唯圜丘方丘之祭以二至其餘若祀五帝旅上帝禘祫)
(大廟之祭必以卜命龜謂命以所卜之事也)凡小事莅卜(蒞臨視也凡小事若嘗之卜芟獮之)
(卜戒卜象卜雨卜瘳之類)國大遷(若盤庚遷都)大師則貞龜(貞正也)凡旅陳
龜(謂旅于四望山川)凡喪事命龜
(凡卜在禰廟門閾外闑西南北面其叙先陳龜于廟門外西塾即此陳龜也次正之于閾外席上此之貞)
(龜也次視高而命之事然後視高而作其兆復有尊官但臨視而不執事者蓋有涖陳貞命作五節之叙)
(立君宗廟社稷安危所繫封國社稷萬姓所永頼大卜視高作龜則命之者小宗伯所謂玉帛以詔號而)
(貞之者大宗伯陳之者大宰涖之者王也大祭祀鬼神假與不假所繫喪事先人永藏之地人子莫大之)
(事視高命龜則貞之者小宗伯陳之者大宗伯蒞之者大宰大宰職帥執事而卜日是也大遷因不吉而)
(求其永安大師衆之死生國之存亡繫焉貞龜則命之者卜師陳之者小宗伯蒞之者大司空大司馬也)
(凡旅陳龜則涖之者小宗伯也小事涖卜則大卜但臨視之陳貞命作皆卜師已下自為之也此因事之)
(大小而尊卑相次之叙如此然以小司寇三詢之例推之則大遷大師當與立君一類此在喪祭下或有)
(誤文且若周公之卜瘳成王之卜天變皆身親為之豈必于有司執其事乎是又不可一一拘也)
卜師掌開龜之四兆一曰方兆二曰功兆三曰義兆四
曰弓兆(鄭氏曰開開出其占書也經兆百二十體此言四兆者分之為四部若易之二篇書金縢曰開)
(籥見書是謂歟方功義弓之名未聞然所引亦未知是否)
凡小事眡高揚火以作龜(以火爇龜使拆)致其墨(兆釁微不可辨復以墨潤)
(之而後明凡卜事卜師必主為此)
凡卜辨龜之上下左右隂陽以授命龜者而詔相之
(上下謂龜之首尾左右謂龜之两旁各有應灼之處如闕)亦因其上下左右而别木火金水之兆也
隂龜殼闕(處陽龜殼表視兆處命龜者既命以所卜之闕)灼于何兆使神可以因事而示
之象故卜闕(命卜者及詔相其辭使命之者確然闕)不貳則神亦斷然以示之而不忒
(也)
龜人掌六龜之屬各有名物(名天龜曰靈屬六者是也物謂色與體也)天龜
曰靈屬地龜曰繹屬東龜曰果屬西龜曰靁屬南龜曰
獵屬北龜曰若屬各以其方之色與其體辨之(繹音亦果如字)
(六龜舊說不明按爾雅有十龜一曰神龜龜最神明者二曰靈龜出涪陵郡緣中文似玳瑁者或云即今)
(大觜靈蠵龜能鳴者也三曰攝龜腹甲曲折能自張閉好食蛇者也四曰寳龜大寳龜也五曰文龜甲有)
(文綵者河圖曰靈龜負書丹甲青文六曰蓍龜在蓍叢下者七曰山龜八曰澤龜九曰水龜十曰火龜夫)
(天曰神又神龜負文故神龜靈龜文龜即天龜也傳曰地不愛寳蓍地中植物故寳龜蓍龜即地龜也後)
(天卦位東北為艮山龜即東龜也西為兊澤龜即西龜也南為離火龜即南龜也北為坎水龜即北龜也)
(唯攝龜無用又爾雅云龜俯者靈行頭低仰者繹行頭俯前弇果甲前長後弇獵甲後長左倪不類行頭)
(左痺右倪不若行頭右痺此言龜之體也但果獵類若字微有差誤蓋得天氣多者形下覆而俯靈者神)
(靈之意得地氣多者形向上而仰繹者土勢高下相因之意得南方氣者甲前長而向前弇獵者獵而居)
(前也得北方氣者甲後長而向後弇若者順而在後也得東方氣者目左倪而頭向左卑果木也得西方)
(氣者目右倪而頭向右卑靁主聲謂金也色者天玄地黃東青西白南赤北黑也天地東西南北之龜雖)
(其灋象各不同然受氣不能純然無雜但或以其體或以其色辨之而使之各有所屬因之各有所取用)
(也○蠵音錐弇掩甘二音倪音霓痺皮避二音)
凡取龜用秋時攻龜用春時各以其物入於龜室上
春釁龜祭祀先卜
(秋物成而甲堅取而殺之鼈人秋獻龜魚是矣春氣和而甲潤解之不傷六龜分其體色藏于龜室隨所)
(宜而用之天子備物也大龜其灼非一恐久而枯朽殺牲取血以塗之使潤澤兼以生氣續之也先卜上)
(古始為卜者古人于耕食蠶牧靡不祭其先事之神不忘本也月令孟冬釁祠龜策蓋本諸此秦建亥故)
(以孟冬為上春)
若有祭祀則奉龜以往旅亦如之喪亦如之
(凡國有卜事皆龜人奉龜以往此特舉祭祀及旅與喪者喪祭國之常事餘可知矣)
菙氏掌共燋契以待卜事(燋音爵○燋燒木存性者以木鐩取火用此以傳則易燃)
(也契刻龜之刀刮去其外黑皮可以視兆者故字從刀詩云爰契我龜是也菙氏掌共此二者以待卜事)
凡卜以明火爇燋遂龡其焌契以授卜師遂役之(焌音俊龡)
(吹同)
(明火者以木鐩取火于日取其精明之意焌即菙木以明火爇燋遂龡其焌者謂先以燋爇得明火然後)
(龡之于菙以灼龜禮所謂楚焞置于燋也卜師主視高揚火以作龜故菙氏并契其龜以授卜師而役終)
(其事也)
占人掌占龜以八簭占八頌以八卦占簭之八故以眡
吉凶(簭之八故即簭人所辨九簭之名大卜作龜之八命也此于簭曰八簭于卜曰八頌其實不過八事)
(而已)
(凡稽疑簭短龜長必先筮而後卜故占人之占龜以八簭占龜之八頌必先以八卦占簭之八故因兩視)
(其從違而斷其事之吉凶也)
凡卜簭君占體(兆象天地五行人物之類)大夫占色(兆氣雨霽蒙繹克)史占
墨(先所定之墨食與不食)卜人占坼(坼音冊裂兆聲)
(卜而兼言筮者卜其所筮之吉者也凡卜簭卜人精其事聞兆聲則不俟徵於象而即知其吉凶故曰占)
(坼史主定墨觀其食與不食乃史之事故曰占墨既占其食之後然後授于大夫察其色之潤澤光明昏)
(昧連絡陵犯五者故曰大夫占色君尊但視其體書曰體王其罔害故曰君占體其叙本先卜人此先君)
(者以尊卑為叙也若玉藻云卜人定龜史定墨君定體則未卜前事也)
凡卜簭既事則繫幣以比其命歲終則計其占之中否
(占卜者雖有君已下四者不同然主其事者則占人也故九簭之事既畢則史以幣書其命龜之事與占)
(人斷决之詞繫之于龜比之者占人非一各存其說也歲終則計其占之中否屢中者進其秩不中者退)
(其人盖上責其實則人精其業庶乎國家之事得有所依據而萬無一失矣按書金縢王與大夫盡弁以)
(啓金縢之書是繫幣非特以稽占人之能蓋以其中者藏之金縢匱中又以為他日决疑之攷驗也○比)
(音鄙)
簭人掌三易以辨九簭之名一曰連山二曰歸藏三曰
周易(三易解見上辨九簭之名者三代之易各有所斷九簭之詞也)
九簭之名一曰巫更二曰巫咸三曰巫式四曰巫目五
曰巫易六曰巫比七曰巫祠八曰巫參九曰巫環以辨
吉凶(九巫字並當作與簭同)
(九簭之名解者未當按占人云以八簭占八頌又云占簭之八故未有言九者故愚謂此九簭即大卜作)
(龜之八命而有分合不同耳于易咸為取女比為輔上故此簭咸筮比即八命之與也左傳秦晉戰晉卜)
(右慶鄭吉晉致楚師求御于鄭人卜宛射大吉故此筮參筮環即八命之征也祠祼皆主祭言故此筮祠)
(即八命之果也大卜有立君大遷皆因先不吉而更之謀莫大焉故此之筮更即八命之謀也日月為易)
(懸象著明莫大于日月故八命之象與雨者即此之筮易也唯夫八命有至與瘳于此未有所合此之筮)
(式筮目舊解以為筮制作灋式事衆而筮其要目夫古人制事以義未聞以立灋式定要目而問之鬼神)
(者殆不可強解耳)
凡國之大事先簭而後卜
(洪範曰龜從筮逆又曰龜筮共違于人大事龜筮兼舉此言先筮後卜者蓋必先輕後重也)
上春相簭(擇其神蓍入于蓍室與龜人攻龜用春時同)
(按龜人云上春釁龜祭祀先卜月令有釁祠龜策之文則此亦當釁蓍祭筮歟)
凡國事共簭(國有簭事皆簭人共之也)
占夢掌其歲時觀天地之會辨隂陽之氣以日月星辰
占六夢之吉凶
(掌其歲時者以夢之年與四時為主因據之以推其吉凶也鄭氏曰天地之會建厭所處之日辰斗柄所)
(建為陽建左旋于天日前一次為隂建右旋于天日謂干辰謂支隂陽之氣休王前後前生王者休後王)
(生者相王所勝者死相所勝者囚如木王則水休火相土死金囚也日月星辰謂合辰所在左傳昭三十)
(二年十二月辛亥晉趙簡子夢童子倮而轉以歌旦而日食占諸史墨對曰六年及此月也吳其入郢乎)
(終亦弗克入郢必以庚辰日月在辰尾庚午之日日始有適火勝金故弗克此以日月星辰占夢之灋而)
(今亡矣倮裸同)
一曰正夢二曰噩夢三曰思夢四曰窹夢五曰喜夢六
曰懼夢(噩乂各反窹乂故反)
(六夢即大卜之三夢也正夢者心無所感平安自夢即致夢之云也噩夢者如今所謂魘心氣不足或卧)
(而仰伏神明沉鬱而不舒故字從厭從䰟省䰟驚噩而夢也窹夢覺時而夢若狐突夢太子申生人不見)
(而已見之䰟與鬼接而夢也二者皆恍忽怪異之事即觭夢之云也人有所願欲憂患思想之極與夫大)
(喜樂大恐懼三者動其心神遊于外感而成夢即咸陟之云也)
季冬聘王夢獻吉夢於王王拜而受之乃舍萌於四方
以贈惡夢○遂令始難敺疫(舍音釋難當作儺)
(劉氏曰人之精神通乎天地禨祥兆乎至誠季冬天道終而復始必有禨祥兆乎夢故聘問于王吉則獻)
(其說王拜受之貴天命也不吉則舍萌于四方萌兆也夢不吉則求其所以不吉之兆于四方而舍去之)
(以贈送其惡夢使不復效也鄭氏曰獻羣臣之夢言于王而歸美焉詩牧人乃夢此所獻吉夢也舍萌猶)
(舍菜萌菜始生也祭于四方以贈送惡夢猶司巫之冬堂贈也二說未知孰是占夢之贈夢司巫之堂贈)
(方相氏之時儺索室敺疫涉于鬼神影響之事而夢猶為有據故自贈夢為始而遂以儺其事相聫也)
(易曰定天下之吉凶成天下之亹亹者莫大乎蓍龜書曰汝則有大疑謀及卿士謀及庶民謀及卜筮夫)
(聖人至誠如神而又謀及卿士庶民則所謀亦已得矣而必謀及于蓍龜何也此聖人受命于天也天無)
(言假物以露其先兆蓍龜又草與䖝之靈而能發天地之秘故聖王用之也洪範王及卿士庶民一有同)
(于龜筮則吉龜筮共違于人則用作凶是龜筮重于人也龜從筮逆作内吉而筮從龜逆則不言是龜又)
(重于筮也此左傳所以云筮短龜長不如從長也歟卜筮有象數可徵者而又有所謂占夢何也此天地)
(神明與人之精神魂魄默交于幽冥恍惚之間尤吉凶先見之神巧而自然者是故高宗以夢帝賚良弼)
(而得傅說武王以夢恊朕卜而克商宣王以夢熊羆蛇虺而占男女孔子以不夢見周公而知道之衰盖)
(與稽疑為一類而前夫民用者故大卜一官秩為下大夫而筮人占夢為其屬也○亹音尾)
眡祲掌十煇之灋以觀妖祥辨吉凶(煇當作暈音運古文作隂氣圍日)
(月也煇與輝同古文作火光之發也此用煇誤文也○妖祥者吉凶之先見吉凶者妖祥之已成)○一
曰祲(邪氣圍日如梓慎所云赤黑之祲也)二曰象(如楚有雲如衆赤鳥夾日以飛也)三曰
䥴(䥴錐回二音邪氣反内刺日也)四曰監(邪氣守日上如監臨之也)五曰闇(日食既晝晦也)
六曰瞢(日色昏蒙無光也)七曰彌(雲彌天宇久隂不雨也)八曰叙(雲如山次叙日)
(旁也)九曰隮(白虹貫日或白虹竟天也詩朝隮于西正指虹言)十曰想(雲有象無象變態不)
(常也)掌安宅叙降正歲則行事歲終則弊其事(歲首雲物之占尤重)
(故安宅叙降自正歲而始歲終則計其效否以行賞罰也)
(祲者邪氣干正之名而十煇之灋專指夫日者以其為大陽之精大君之象故經天者以日為主而眡祲)
(者以日為要也以輕重言之則祲與䥴類祲淺而䥴尤烈監與叙類監在上而叙在旁彌與隮類彌蔽之)
(而隮貫之象與想類象有形而想無形闇與瞢類闇則有食之瞢則其魄自虧耳夫日至陽之精故明出)
(地上則萬象為之光明百邪為之消爍今以日而有此十暈皆以人君德虧隂小得以千之因而謫見於)
(天故十暈多主于災唯曰叙曰象曰想猶有吉凶之雜如所謂日下有五色雲見慶雲爛兮者謂之祥瑞)
(故云觀妖祥辨吉凶也古人于災異之生必有禳却之灋如日食則有救日之鼓以助陽氣有救日之弧)
(矢以射隂邪安宅者安定之而使之得其所自日而言叙降者叙止而降却之自邪氣言也然此就人臣)
(愛君無已之心故有此術耳若人君所以彌災之道唯脩德灋天則邪慝自不能干而所以安宅叙降者)
(固在此而不在彼也○謫音責)
大祝下大夫二人上士四人(祝官之長)小祝中士八人下士
十有六人府二人史四人胥四人徒四十人
喪祝上士二人中士四人下士八人府二人史二人胥
四人徒四十人
甸祝下士二人府一人史一人徒四人(甸畋佃通)
詛祝下士二人府一人史一人徒四人(鄭氏曰詛謂祝之使阻敗也)
大祝掌六祝之辭以事鬼神示祈福祥求永貞(示祗通)
(神謂昊天上帝日月星辰風雨水旱司中司命司民司禄凡在天成象者示謂社稷五祀五嶽四瀆四海)
(山林川澤凡在地成形者鬼神自天子以至于庶人死而游䰟者永貞謂降福常得其正也)
一曰順祝二曰年祝三曰吉祝四曰化祝五曰瑞祝六
曰筴祝(筴音策)
(鬼神在天地間昭布森列詩云神之假思不可度思記曰洋洋乎如在其上如在其左右是矣但氣化有)
(不正則善未必福惡未必禍先王求福不回惟極其誠敬以事之而無以自逹大祝為之六祝之辭以薦)
(信于幽冥皆以正而祈之順若臣忠子孝永錫祚&KR1015;從以孫子又如禮運所謂天下之肥是為大順也年)
(詩之明昭上帝迄用康年亦有高廪萬億及秭也吉詩之介爾昭明令終有俶壽考百福也化小祝之彌)
(烖兵遠辠疾也瑞小祝之逆時雨寧風旱又記所謂天不愛道地不愛寳也筴祈蓍龜之吉凶不忒而嫌)
(疑猶豫得有考定也六者不過求天心之永正使善者降福無疆而已故天神假地示出人鬼饗善惡之)
(報咸以正應之而靡有僣忒也)
掌六祈以同鬼神示一曰類二曰造(造清告反○類者書類于上帝小宗)
(伯類社稷宗廟依正禮而祭也造者肆師類造上帝大祝造於祖甸祝舍奠於祖禰造禮略謂至其地即舍奠)
(也)三曰禬四曰禜(禬教外反禜音詠○禬若禬國之凶荒民之札喪也禜若春秋傳云日月)
(星辰之神則雪霜風雨之不時於是乎禜之山川之神則水旱疫癘之災於是乎禜之也)五曰攻六
曰說(攻若翦氏以攻禜攻之祀正神以驅其邪也說若庶氏以攻說禬之說以移其神即牧人所謂毁事)
(也)
(六祝者因祭享正禮而祝之者也氣化不齊鬼神之吉凶有不合于人者祈之為言求也專為有所求而)
(祭使夫惠廸吉從逆凶一如人道之常故曰同易曰與鬼神合其吉凶此天之已定而聖人合之也此所)
(謂同鬼神示者天之未定而聖人使之同也六祈之祝號咸掌于詛祝而其禮則大祝掌之百姓不得為)
(滛詞也)
作六辭以通上下親疎遠近(神示鬼之分有不同作六辭以通達之使精誠透徹)
(則高及雲漢卑及淵泉親而同氣疎而異類近而宫垣遠而四海無不有以感假之也)一曰祠(若春)
(祠其字從司主祭者與鬼神幽明相隔托諸有司以言詞達之也)二曰命(謂命神之卑者書乃命卜)
(筮易其受命如響也)三曰誥(誥與告通古文作從從共謂神之尊者敬恭而告之書湯誥敢昭告)
(于上天神后武成告于皇天垕土也)四曰會(會義未詳疑當作禬即攻說禬之也)五曰禱(有難)
(而默求于神也語子疾病子路請禱左傳鐡之戰衛太子禱于文王康叔古文從作反覆懇求之意)六
曰誄(叙述功德以告于神明疾病曰誄述其善而求免禍也大喪遣之日讀誄述其善而謚之也古文作)
(讄字從畾積纍之意)
(此六辭皆所以告于鬼神者以大祝主事鬼神示也舊說皆主以人事言夫誥命禱于人事雖有之然王)
(者之策命掌于内史誓誥掌于士師至所謂善頌禱者出于一時祝禱之詞何與犬祝之事也)
辨六號一曰神號(若昊上上帝)二曰鬼號(若文祖神宗顯考皇考)三曰
示號(若皇土地祗)四曰牲號(若羊曰柔毛豕曰剛鬛)五曰齍號(若黍曰香合稻)
(曰嘉蔬)六曰幣號(若玉曰嘉玉幣曰量幣)
(神鬼示三者謂其所祭祀者故不敢指斥之以申其尊敬之心牲齍幣三者謂其祭物故不直稱之以致)
(其歆神之意夫名出于聲氣之自然自黃帝正名百物既各有其名矣周公于祭祀之時復易其常名而)
(加以美稱此孔子所謂郁郁乎文者哉)
辨九祭一曰命祭二曰衍祭三曰炮祭四曰周祭五曰
振祭六曰擩祭七曰絶祭八曰繚祭九曰共祭
(劉氏曰大祝之設所以事鬼神者也此九祭當是大享于宗廟而皇尸祭食之灋是以大祝掌之若祭食)
(祭所先進凡賓主行食禮則莫用焉天子祭禮不存今以大夫少牢饋食之禮明之命祭謂妥尸尸坐祝)
(始命尸取韭醢徧擩于三豆祭于豆間也衍祭謂上佐食取黍稷及切肺授尸尸受而登于豆間賓尸所)
(謂兼祭以其衍多故云衍也炮祭謂次賓羞羊膰尸擩塩而祭也周祭謂賓尸依殽祭之也振祭謂凡牢)
(斡魚腊骼肩背擩塩振之擬祭弗奠是也擩祭謂凡取菹以擩干醢而祭也絶祭謂刲肺以絶其本而祭)
(也繚祭謂刲肺之大本紾之以為繚祭大夫以下絶而不繚以上繚而又絶故鄉飲酒稱弗繚右絶末以)
(祭也共祭謂凡尸之食祭皆上佐食工祝共之所以尊之也○按此解未融姑存以俟○妥天果切擩日)
(宣切刲音奎)
辨九&KR0596;一曰稽首二曰䪺首三曰空首四曰振動五曰
吉&KR0596;六曰凶&KR0596;七曰竒&KR0596;八曰褒&KR0596;九曰肅&KR0596;以享右
祭祀(&KR0596;古拜字○享獻也謂朝獻饋獻也右侑通詩既右享之勸尸食也)
(凡&KR0596;必以頭至于手書所謂拜手稽首是也稽首者以首至于手稽留而後起左傳孟武伯曰非天子寡)
(君無所稽首知武子曰天子在而君辱稽首寡君懼矣郊特牲大夫之臣不稽首非尊家臣以避君也故)
(稽首者臣&KR0596;其君之禮也䪺首者以首及手而即起春秋時晉穆嬴抱大子頓首於趙宣子魯季平子頓)
(首于叔孫故頓首者平交之禮也空首不見于經傳然以義差之則空之為言以其首不至于手俯而即)
(起首與手相空而得名此盖尊者答卑幼之拜今人亦有此禮也振動者鄭氏曰戰栗變動之&KR0596;書曰王)
(動色變然其義未明豈應受其&KR0596;而不答者因有所當敬故不寧而變動以待之歟檀弓云&KR0596;而後稽顙)
(頽乎其順此吉&KR0596;也稽顙而後&KR0596;頎乎其至此凶&KR0596;也盖常拜皆拜手唯喪禮則以顙觸地無容聖人恐)
(其過于野故必兼之以&KR0596;手齊衰而下先&KR0596;手而後稽顙不全乎凶故曰吉&KR0596;斬衰則先稽顙而後&KR0596;故)
(曰凶&KR0596;二者皆喪禮竒&KR0596;者單一&KR0596;也臯陶陳謨帝&KR0596;曰俞燕禮大射禮有一&KR0596;之時此君于其臣之&KR0596;)
(又鄉飲鄉射聘禮士相見禮凡禮之殺者亦皆一&KR0596;也褒之為言加也君之于臣有加禮之時伊尹以冕)
(服奉嗣王而太甲&KR0596;稽首周公復子明辟而成王&KR0596;稽首君于臣以一&KR0596;為正此則&KR0596;師之禮且復政大)
(事故加為稽首稽首則再&KR0596;也二者皆君待臣之禮肅拜者軍中之&KR0596;也却至見楚子之使免胄承命不)
(敢&KR0596;三肅使者而退周亞夫對文帝曰介胄之士不&KR0596;請以軍禮見蓋身既衣甲手有所持則不能屈折)
(記所謂為其&KR0596;而莝&KR0596;也故屈膝鞠躬以為禮今之北人猶有此&KR0596;也鄭氏云婦人亦以肅&KR0596;為正蓋婦)
(人夾&KR0596;一屈膝于地而再鞠躬然後可以偕男子之&KR0596;也九&KR0596;通于吉凶軍賓嘉此專以祭祀言者以大)
(祝主鬼神之事也○莝剉通謂剉屈也)
凡大禋祀肆享祭示則執明水火而號祝(禋祀祭天神也肆享祭宗)
(廟也祭示祭地祗也明水火詳見秋官司烜氏凡祭祀明水以和灌明火以燔燎大祝主執之而掌其號祝水)
(火交神之大節故特言之)隋釁逆牲逆尸令鍾鼔右亦如之來瞽令
臯舞(隋者朝事時主婦所薦菹醢藏之廟中以依神者詳見下小祝釁者殺牲取血以塗其鏬隙雜記曰)
(成廟則釁之雍人舉羊升屋自屋中中屋南面刲羊血流于前乃降門夾室皆用鷄交神明之道也隋釁字義)
(本明舊說以為薦血非也逆牲者二祼之後王出廟門迎牲逆尸者記曰廟門之外全于臣全于子廟門之内)
(全于君全于父故君迎牲而不迎尸故小祝職主送逆尸也右尸食而侑之也已上之禮皆主用樂鍾鼔所以)
(節樂者瞽奏琴瑟等樂者臯號也謂升歌也舞人舞也凡用樂時皆大祝令之瞽無目故曰來也)相尸
禮(延其出入詔其坐作也)既祭令徹(既祭而徹亦大祝令之已上所掌吉禮之事)
大喪始崩以肆鬯渳尸(陳尸設鬯以浴尸)相飯(大宰贊王含玉此則相乎大宰)
(以含也)贊歛(冬官主斂此則贊于匠師也)徹奠(始死大小斂之奠並大祝徹之)言甸人讀
禱(甸師于大喪代王受青烖此則為禱詞語于甸師而使讀之也)付練祥掌國事(付當作祔)
(○祔既虞卒哭祔于祖廟也十三月而練二十五月而祥中月而禫皆有祭掌國事者督其祭物相其禮儀也)
(已上所掌喪禮之事)國有大故天烖彌祀社稷禱祠(大故寇戎也天烖疫癘水)
(旱也彌猶偏也偏祀社稷及諸祈禱既則祠之以報焉凡用師無有言稷者此唯禱祀偏祀百神故及于稷也)
○大師宜于社造于祖設軍社類上帝國將有事于四
望及軍歸獻于社則前祝(宜于社者爾雅曰起大事動大衆必先有事乎社而後出)
(謂之宜宜之云者易曰毒天下而民從之蓋不用師則民有東征西怨者故以用師為宜也造于祖舍奠于先)
(王也設軍社解見小宗伯類上帝者司馬灋所謂將用師乃告于皇天上帝日月星辰也國將有事于四望謂)
(祭嶽瀆四海也已上祭祀義見肆師軍歸獻于社者謂大司馬獻捷于社也其前祝並大祝為之)大會
同造于廟宜于社過大山川則用事焉反行舍奠(大會同出)
(必告反必面但于廟社行之不告于上帝也過大山川則用事即玉人職宗祝以璋瓚前馬之禮也亦無事于)
(四望蓋會同常事故其禮殺于大師已上所掌軍禮之事)
建邦國先告后土用牲幣
禁督逆祀命者頒祭號于邦國都鄙
(逆祀命不禀天子之命而僣于祀典如季氏旅于泰山者祭號謂所應祭鬼神祗之號不應祀者督察而)
(禁絶之應祀者頒其號而使祀之五禮以吉祭為先故特重其典内而都鄙外而邦國皆大祝頒之)
小祝掌小祭祀將事候禳禱祠之號祝以祈福祥順豐
年逆時雨寧風旱彌烖兵遠辠疾(辠古罪字○小祭祀若祭殤五祀九門之)
(屬將事謂行祀事或候善祥或却烖害禱以反覆求之祠以達其誠其號祝並小祝掌之福祥吉祝也順順祝)
(也豐年年祝也逆時雨寧風旱瑞祝也彌烖兵遠辠疾化祝也不越乎大祝之六祝但大祝主鬼神示之大者)
(而小祝主其小者耳右小祝所合掌之號祝)
大祭祀逆齍盛送逆尸沃尸盥贊隋贊徹贊奠(凡祭祀奠先徹)
(後此贊徹在贊奠先者誤文也當以大祝既祭令徹為據○大祭大宰贊王逆牲故此則逆齍盛王不迎尸故)
(此送逆尸沃盥者尸尊不就洗特牲少牢禮尸入廟門盥于盤其時小祝沃水也隋者置而不舉之義謂菹醢)
(等可久藏者尸未入時主婦薦朝事之籩豆以饗神祭畢藏之廟中以依神以其薦而不徹故以隋名也此贊)
(隋者贊主婦也徹者大祝職既祭命徹也奠者特牲尸未入時大祝酌祭奠于鉶南也並贊大祝為之)○
凡事佐大祝(凡大祝所掌事小祝並贊其禮右吉禮所掌事)
大喪贊渳(大祝以肆鬯渳尸小祝贊之)設熬置銘(熬者喪大記君四種八筐大夫三種)
(六筐士二種四筐加魚腊焉士喪禮熬饌于西坫南謂初陳之也又曰設熬旁一筐乃塗謂殯之也故此大喪)
(當熬六榖置于棺旁必熬之者取其經久不敗以香氣歆神孝子不忍死其親之情也銘者書死者名號于旌)
(檀弓曰銘明旌也以死者為不可别故以其旗識之設熬置銘並小祝專之)○及葬設道齎
之奠分禱五祀(道齎之奠謂遣奠也齎之為言資也謂行道而資送之也分禱五祀者告王去)
(此不復反且祈其安也祭灋王立七祀有司命大厲平生出入不以告故止于五祀也右喪禮所掌事)
大師掌釁祈號祝(釁釁鼓一取其堅二取其新三取其得生氣以神之祈禡祭禱于始為兵)
(灋者二者小祝掌其號祝)○有寇戎之事則保郊祀于社(郊外兆域小祝與士)
(民之應守者相與保之使寇戎無得剽剠姦民無得乘機侵毁祀于社者大祝彌祀社稷小祝贊之也右軍禮)
(所掌事)
凡外内小祭祀小喪紀小會同小軍旅掌事焉(鄭氏曰外小祭)
(祀如林澤四方百物内小祭祀如宫中七祀等小喪紀者夫人已下之喪小會同謂諸侯遣臣來王使卿大夫)
(與之行會同之禮小軍旅謂王不自行遣卿大夫掌事不用六軍者已上小事皆小祝專掌之)
(神人之交非有詞命則不達故有祝以宣其意猶人之相與亦必有待于言也是故史乃冊祝而武王以)
(瘳祭神有文而鱷魚以徙祝詞之不可無尚矣大祝主達誠于鬼神之大者小祝主達誠于鬼神之小者)
(送終大事則别立喪祝勝國邑社稷之祝號屬焉者以其喪亡之義周人勝商故亦名曰商祝也甸獵以)
(取禽獸則立甸祝禱牲禱馬屬焉以其皆主禽獸之事也至于詛者則又别有操術而能使善者以福惡)
(者以禍而凡盟詛類造攻說禬禜欲以正敺邪祈福禳禍之祝號並屬焉此三者各為設官務使之精于)
(其術且使大小祝心無所淆得以致其寅清于天地人之祀也)
喪祝掌大喪勸防之事(鄭氏曰勸謂倡率前引者蓋若後世䪥露歌也防謂執纛居柩)
(路前却行左右車脚有高下則以纛詔告執披者使制持之不至傾反也○䪥音械)及辟令啓(辟闢)
(通○辟謂除菆塗槨也喪祝主命役人開之)及朝御匶乃奠(匶柩通○將葬而朝于廟則喪)
(祝為御匶檀弓曰喪之朝也順死者之孝心也其哀離其室也故至于祖考之廟而後行乃奠者朝廟之奠也)
及祖飾棺乃載遂御(將葬而祖于庭象生時出則祖道也喪祝主飾棺乃載于喪車遂御)
(之以行執纛居前却行為節度也)及葬御匶出宫乃代(比及葬地其路悠遠既祖之後)
(御匶車出宫門就于通衢則喪祝相與更代也)及壙說載除飾(說脫通○說出喪車除去棺飾)
(令可舉移安厝之)○小喪亦如之(夫人已下之喪並同大喪有勸防等六節也○已上喪祝)
(所掌喪禮)
掌喪祭號祝(喪祭虞祔練祥禫也士虞禮始虞祝曰哀薦祫事再虞曰哀薦虞事三虞曰哀薦成)
(事祔練祥禫亦如之○右喪祝所掌喪祭號祝)
王弔則與巫前(鄭氏曰諸侯諸臣死王就室弔之喪祝與巫以桃茢執戈在王前檀弓曰君臨)
(臣喪以巫祝桃茢執戈惡之也所以異于生也桃鬼所畏惡茢菼帚所以埽不祥執戈者喪大記小臣二人執)
(戈立于前二人立于後此諸侯之灋王禮宜隆蓋死者之傍恐有凶邪之氣故湏用此也○右喪祝所掌弔喪)
(之事)
掌勝國邑之社稷之祝號以祭祀禱祠焉(勝國邑之社稷商之舊社)
(稷或在于國或在于邑者也以其禱水旱而獲應民素往于此故有祭祀禱祠喪祝主死喪之事勝國邑之社)
(稷亦既喪者也故并掌之祭則以士師為之尸詳見秋官士師)
掌凡卿大夫之喪掌事而斂飾棺焉(斂初喪時事飾棺葬時事舉此以例)
(其餘)
甸祝掌四時之田表貉之祝號舍奠于祖廟禰亦如之
(四時之田春蒐夏苖秋獮冬狩也田者以取禽而寓軍灋故亦用夫出師之祭陳氏曰古人祭貉于立表)
(之處無壇壝置甲胄弓矢于神坐之前置矟于神坐之後此師祭也舍奠于祖禰者出必告反必面皆行)
(舍奠之禮有牲而無尸所謂造于祖也右甸祝所掌畋狩之祝號)
師甸致禽于虞中乃屬禽及郊饁獸舍奠于祖禰乃斂
禽
(師甸謂仲冬大閱也大司馬教大閱遂以狩田饁獸于郊小宗伯大甸則帥有司而饁獸于郊遂頒禽凡)
(四時之甸皆謂之師甸而仲冬軍禮為備故獨專其稱且謂之大閱大甸也冬時萬物告成當祀之以息)
(老幼故于大閱之後及郊即以其獸饁餽四方百物之神也致禽者植旌于虞中凡獲禽者皆致于是也)
(屬禽者各以其類聚之也頒禽者頒之于卿大夫士也斂禽者或入于腊人以為乾豆或入于囿人服不)
(氏以待不時而取也凡四時之田皆有之而甸祝兼掌其禮以大閱備禮故獨詳焉右甸祝所掌畋狩之)
(禮)
禂牲禂馬皆掌其祝號(禂禱通○禂牲者牧人充人牛人羊人等官禱于先牧欲其博)
(碩肥腯也禂馬者校人之春祭馬祖夏祭先牧秋祭馬社冬祭馬步欲其獸之蕃息無疾耗也甸祝主禽獸故)
(并掌獸神祝號○腯豚上聲)
詛祝掌盟詛類造攻說禬禜之祝號(祝哲又反)
(盟者有事相約恐不根托要質于鬼神使違約者得禍也詛者因犯盟約相與告于明神使之必禍蓋神)
(主乎氣氣發為聲詛者以聲動氣以氣感神故能為禍福也祝號者祝其所盟詛之神之號詛祝之設官)
(專主于此類造于大祀禬禜于中祀攻說于小祀皆有事而祀者其禮掌于大祝其祝號則并掌于此也)
作盟詛之載辭以叙國之信用以質邦國之劑信
(作盟詛之載辭者謂以盟詛之辭筆之于書殺牲取血坎其牲加書其上而埋之使夫背盟者與不信而)
(詛之者必得神禍也如是則王國萬民之有盟詛者有以叙正之而無不騐故曰叙國之信用邦國有疑)
(會同而盟者有以質成之而莫敢渝故曰質邦國之劑信也按人偽無所不至唯天不可欺盟詛之設使)
(不信者必得禍所以為輔政省刑而不廢也至于大師天地大烖則類造于天地宗廟感動夫宇宙之正)
(氣使彼不道者必獲凶禍水旱疫癘之烖則禬禜于日月星辰山川之神鼔舞夫隂陽之精使邪僻之氣)
(自將消匿及夫蠧物生于隠僻者則翦氏以攻禜攻之案隂陽方位布之于祭以正神臨之而惡物自滅)
(亡毒蠱生于臟腑中者則庶氏以攻說禬之亦以隂陽正神之名號攝之于辭聲音出而神氣應則邪類)
(自退避此皆本夫隂陽時日星辰生尅制化之理使善者常得福惡者常得禍别為一術而非祭祀之常)
(正與盟詛同道故其祝號並屬之詛祝也)
司巫中士二人府一人史一人胥一人徒十人(巫官之長)
男巫無數女巫無數其師中士四人府二人史四人胥
四人徒四十人
(巫者何人為鬼神所降之名也鬼神在聲氣間非人不依故有巫以降之古文巫字作從二人相對而)
(舞盖凡巫降神必執干羽皇紱而舞相與作其氣而迎之也從工者言有灋度為而必騐非妄作也女巫)
(止稱曰巫男巫復曰覡以見鬼神會意也其師者鄭氏所謂巫能制神之處位次主者爵為中士蓋理于)
(性命而又知鬼神之情狀庶不入于妖怪矣)
司巫掌羣巫之政令(羣巫謂男巫女巫政令謂選擇其賢否及降神祈禱等事)○若
國大旱則帥巫而舞雩(雩音預旱祭也)國有大烖則帥巫而造
巫恒
(月令大雩帝習盛樂天子之雩上帝而配以人帝也又命百縣雩祀百辟卿士蓋都鄙邦國之雩山川社)
(稷而配以古人有功德之在其地者故云百辟卿士也舞者旱暵之事以皇舞也大烖王疾病及國中疫)
(癘大作也帥羣巫至于應禱常處若並走羣望及大厲族厲等鬼神也○已上皆有故用巫求神之事)
祭祀則共匰主及道布及蒩舘(匰音丹蒩音租○主者神所依匰承主器也道)
(布者中霤禮曰以功布為道布屬于几蓋或以依神或以藉主未詳所用蒩之言藉也以藉祭酒舘所以承蒩)
(士虞禮刌茅長五寸實于筐饌于西坫上也右司巫所掌祭祀求神之禮)凡祭祀守瘞(祀一本作)
(事瘞音意埋也○若祭地祗有埋牲玉者司巫主為之守)
凡喪事掌巫降之禮(人死魂氣無不之孝子為重為主以降其神亦司巫掌其禮)
男巫掌望祀望衍授號旁招以茅(茅當作旌旄之旄古字通用)
(望祀謂祀四方之神男巫望而降之也望衍謂祀神之時男巫望而留其神使之留連游衍若屈子之九)
(歌也授號授祭者以號大祝所辨六號也茅舞者所執紱羽之屬也蓋授以號而呼之舞以旄而招之皆)
(降神而衍之之禮也)
冬堂贈無方無筭春招弭以除疾病(弭音米)
(冬者歲之窮恐有一歲邪僻之氣匿于人間故于堂而贈之不拘所向不計其數盡其術而止蓋亦儺之)
(意也春者陽氣方生有善祥之意故招而安之窮隂而送新春而招皆所以為王除疾病也)
王弔則與祝前(弔以臨死者祝掌其詞巫掌其禮&KR1098;前于王與神交之道也)
女巫掌歲時祓除釁浴旱暵則舞雩(暵音漢)
(為女巫者歲時常自祓除邪穢蓄積精誠以香草塗其室香湯浴其體使足以來明神旱暵亢陽所致故)
(雩祭以女巫鼔動其隂氣以濟陽之意檀弓云天則不雨而望之愚婦人自古皆然也然則潦用男巫歟)
(按古者雩于北郊禜于南郊漢制雩衣皂禜衣朱各異其物董仲舒傳求雨開諸隂門閉諸陽門求晴反)
(是皆此道也)
若王后弔則與祝前(女巫與女祝前于后亦如王之弔禮)
凡邦之大烖歌哭而請(司巫國有大烖則帥而造巫恒歌者哀鳴之辭女子善哭故歌)
(而請期感於鬼神也)
(鬼神在天地間其理有不可誣者人與之氣脉相通故從而依之此與立尸同意蓋必純一無偽與天無)
(間隔然後可以為社稷之尸子孫一氣相傳然後可以為祖考之尸也夫神既降之則亦能求之而使假)
(家宗人所謂掌三辰之灋以猶鬼神示之居也故喪祭則使之掌求神之禮夫能致其神之假則亦能使)
(之福善而禍滛避災而降祥所以水旱疾疫有招梗禬禳之禮也國語曰古者明神不雜民之精爽不攜)
(貳者而又能齊肅中正其知能上下比義其聖能光遠宣朗其明能光照之其聰能聽徹之如是則神降)
(之後世巫者以誣罔覓利為心所降亦求食邪祟而禍福災祥之理始紊故正人君子不能侵之而亦多)
(不信然愚夫愚婦崇鬼之心則嚻然其未已也故狂巫得以投其欲而欺之皆由于鬼神之禮不正也觀)
(周禮司巫以神仕者及夏官方相氏巫馬之設豈有後世鬼神之禍哉○攜音兮覡月棘反)
(又按人與天地氣化流通程子嘗言天人一也更不分別言合天人已剩一合字但常人神氣昏塞故若)
(有間隔而不能通聖人生而神靈故能通幽明之故而古之稱聖人者曰神明也其次有得氣清明者亦)
(與天地隂陽鬼神之氣不相殊絶故能與之脗合而知其故此卜簭占夢眡祲馮相保章大祝司巫醫師)
(等官所由設也蓋王之心即天心也王之身即天行也王之左右皆通乎天道者也故王心一動鬼神與)
(知一善一惡纖微皆與造化相為流通内則徵之于夢有獻贈之灋外則動乎四體有食治之宜明而見)
(乎蓍龜以詔救政主于思患預防非徒卜其休咎而已幽而察于鬼神以求永貞主于常得其正非徒徼)
(福而已上而垂象于二辰以會天位訪序事遇災而懼敬授人時非徒取必于天時也記曰前巫而後史)
(王中心無為也以守至正此之謂歟然其道自有脉絡是以各專其業而不能相通如掌巫祝者不能卜)
(筮善醫者不能巫也子孫一氣相承故凡醫卜天文率多世其業蓋專且久則歴試而益騐誠精而愈明)
(故能有裨于國家也夫卜筮者受命于天以斷國是大祝者達王誠于鬼神示以祈享右故二官雖涉于)
(藝而皆以大夫醫則案天地四時之氣養王躬救民疾故其秩為上士其他占夢眡祲馮相保章司巫之)
(屬則各司一事故其秩並止中士此設官之等也自聖學不明天人道隔人心散而不合乎天卜祝等官)
(俱流于術數故子夏云雖小道必有可觀者焉致遠恐泥是以君子不由也荀子云通于天地而不通于)
(人曰伎夫術家各持其說為專頼此而不知務本非也至于偏見者又以為理之所無無助于國家之治)
(而可去亦非也孰知周公之禮切而不迂常而非怪也哉○伎期技二音)
大史下大夫二人上士四人小史中士八人下士十有
六人府四人史八人胥四人徒四十人(太史史官之長小史以佐之)
馮相氏中士二人下士四人府二人史四人徒八人(馮音)
(平相去聲○主知天象使有稽憑)
保章氏中士二人下士四人府二人史四人徒八人(世守)
(天文之變動)
内史中大夫一人下大夫二人上士四人中士八人下
士十有六人府四人史八人胥四人徒四十人(掌王之大命)
外史上士四人中士八人下士十有六人胥二人徒二
十人(掌外令職主文書宜有府史此蓋缺文也)
御史中士八人下士十有六人其史百有二十人府四
人胥四人徒四十人(御猶侍也進也執灋之官史在府上者其職以史為事也)
大史掌建邦之六典以逆邦國之治掌灋以逆官府之
治掌則以逆都鄙之治凡辨灋者攷焉不信者刑之
(建邦之六典與夫八灋八則大宰掌之小宰司會貳之矣大史復掌之者蓋經世大灋冡宰執而行之至)
(其為書以成一代制作大史執而藏之故大宰者道揆所出也大史者禮灋所宗也且大史非治事之官)
(何以逆邦國官府都鄙之治蓋史臣據事實錄漢郡國上計亦先送大史公也典灋一定永為遵守其破)
(灋不信者與守灋者爭是非則攷正于大史刑其不信者以正矯誣之罪)
凡邦國都鄙及萬民之有約劑者藏焉以貳六官六官
之所登若約劑亂則辟灋不信者刑之(六官二字衍文辟音闢○約劑)
(謂神民地功器贄之六約及大盟約之載辭也掌于司約司盟登于六官大史亦藏而貳之故曰以貳六官之)
(所登也約劑亂謂違約及抵冐盟誓也辟開也開灋而刑其不信者)
正歲年以叙事頒之于官府及都鄙頒告朔于邦國
(此古羲和氏之職也凡生人之道皆用天時以作事二十四氣唯二至二分當天體東西南北之中此天)
(之中氣中氣匝為歲故其字以步戌為文取步天者一周而成歲至亥而木長生也日與月每月一會十)
(二會而一周天會時為朔朔氣匝為年故其字以千禾為文取禾之成熟為年也然天體三百六十五度)
(有竒二十四氣每氣十五日二時有餘盡天之中氣則三百六十日之外餘六日故曰氣盈六日月之大)
(盡三十日小盡二十九日大小盡相等一歲無過三百五十四日不足六日故曰朔虚六日中與朔盈虚)
(不齊歲餘十二日故聖王造律為之三歲一閠五歲再閏以齊之而後四時恊歲功成焉序事者若書之)
(東作西成南訛朔易月令之春而布德秋而明刑之類頒之于官府都鄙則王國之事叙矣又頒之于邦)
(國使諸侯以每月朔告于祖廟而行之所以一正朔于天下也)
閏月詔王居門終月
(凡王者于平日無一事不奉若天道故明堂所居必隨斗柄所建及其衣服飲食車旗器用靡不有灋象)
(閠月斗柄無所建之次詔王居路寢之門故閏字從王居門為文也)
大祭祀與執事卜日(大卜主卜事大史主定墨也)戒及宿之日與羣
執事讀禮書而恊事(七日戒曰戒三日齊曰宿羣執事凡與祭者讀禮書而肄習之恊者)
(使安和不生疎失錯也)祭之日執書以次位常(尊卑昭穆有恒位存乎書冊故執而)
(序次之)辨事者攷焉不信者誅之(不知禮者與知禮者爭辨于是乎攷焉而責其)
(不知禮者)○大會同朝覲以書恊禮事及將幣之日執書以
詔王(大會同朝覲亦以書先肄習之并執書告王使無失禮)○大師抱天時與大
師同車(下大字音太樂師也○天時謂時日支干孤虚王相及星辰變動軍衆用以行止者大史掌其)
(事樂師執同律以聽軍聲而知其勝負以為趨避故大師旅使與樂師同車以詔軍將也)○大遷國
抱灋以前(若商之五遷周遷東都也大史守國典灋抱之先往恐有散亡且以為立國之基也)○
大喪執灋以涖勸防(勸挽歌也防執披以備傾側者執灋以涖匶之行無使不安)
遣之日讀誅(遣去聲)凡喪事攷焉(喪葬大事皆于是攷之使無違禮)小喪
賜諡
闕(以易名也誄述其行之詞也記曰賤不誄貴幼不誄長闕)相誄非禮也唯天子稱天以誄之公羊
闕(謂制諡于南郊也故大師職大喪帥瞽而廞作匶諡陳其行而諡之大史則于祖奠之時誄其行而)
(讀之小喪卿大夫之喪也將葬而請諡于君記曰公叔文子卒其子戌請于君曰日月有時將葬矣請所)
(以易名也君親為之制諡使大史賜之小史往為之讀誄夫南郊祀天之處言天所命也作之者大師讀)
(之者大史以其知天道也既諡而必讀于匶者一則以謂死者有知亦無後言質諸鬼神而無憾一則以)
(謂生時所行死而不可掩善者以勸惡者以戒使夫人之知懼也)
凡射事飾中舍筭執其禮事(舍釋通○中以承筭射中則釋之飾以致潔射之禮)
(事並大史執之)
(國之大事曰大祭祀也大會同朝覲也大軍旅也大喪也至于射事亦國之大禮大遷國尤國之大變大)
(史禮灋所自出故于此七事曰讀禮書曰執書曰抱灋曰執灋曰抱天時曰執其禮事蓋凡禮事莫非大)
(史所掌也)
小史掌邦國之志奠繫世辨昭穆
(大史掌邦之典灋則與夫禮書當時所行禮灋之書也故朝廷大政事皆得與聞小史掌邦國之志如周)
(志鄭書魯春秋之屬記前人行事之書繫謂帝繫周之統繫出于后稷猶史記所謂帝紀也世謂世本諸)
(侯各自立宗猶史記之世家也繫世既定則昭穆自辨而凡親疎遠近皆不勞而定此其職如後世之志)
(書譜諜以備徵攷小史所以佐大史故其職之輕重如此)
若有事則詔王之忌諱
(鄭氏曰先王死日曰忌名曰諱葉氏曰王制大史執簡記奉諱惡小史者大史之屬故詔忌諱與奉諱惡)
(之職同盖以人君行事當知就善而避惡即吉而忌凶故王之忌諱莫如惡事之當諱惡避忌亦如地官)
(誦訓之掌道方志以詔避忌也若忌日者則出于孝子慈孫之心尚何待于小史之詔耶愚謂以古為鑒)
(可明得失人君行事倘有不灋以古者敗亡之事言之自知所懲戒葉說良是若所謂諱者記稱周人以)
(諱事神孟子亦有諱名之說鄭說亦通但不當如後人之拘耳小史辨昭穆者以其詳于世繫詔忌諱者)
(以其熟于典故也)
大祭祀讀禮灋史以書叙昭穆之爼簋(大史讀禮書小史讀禮灋其事)
(相成昭穆有定次按書而叙次其爼簋宗廟子孫皆然也)
大喪大賓客大會同大軍旅佐大史凡國事之用禮灋
者掌其小事(大喪以下皆國之大事也大史所掌而小史佐之小事若小祭祀小喪紀小賓客小)
(軍旅及燕射亦主用禮灋小史自掌之)
卿大夫之喪賜諡讀誄(解見大㕜)
馮相氏(馮弼兵反相去聲○相猶象也歲月日星辰上天垂象以示人者馮猶稽憑也世主知天文之)
(序次故曰馮相氏)掌十有二歲(大歲左行于地歴十二辰一歲移一辰凡周十二舍為一紀則)
(有十二歲之位)十有二月(日與月每月會一辰故斗柄月建一辰凡歴十二朔為一歲則有十二月)
(之位)十有二辰(天之十二次舍東西南北各有三次舍氣各不同者也)十日(十干十日一易)
(蓋五行之氣各有隂陽甲陽木乙隂木火土金水皆如之始于一而終于十也)二十有八星之
位(二十八宿東蒼龍角亢氐房心尾箕北玄武斗牛女虚危室璧西白虎奎婁胃昴畢嘴參南朱雀井鬼柳)
(星張翼軫四方各有七宿為二十八分屬于七政角木亢金氐土房日心月尾火箕水禀受各不同餘三方並)
(如之也十二辰二十八宿天位之體十二歲十二月十日紀歴之數)辨其叙事以會天位
(生人之道一順天時以作事聖王治天下不過欽若昊天敬授人時而已故歲之所在可以伐人大歲所)
(在不可以犯此會合夫歲之位也平秩東作南訛西成朔易此會合夫月之位也外事剛日内事柔日恊)
(日刑殺之類此會合夫日之位也大約如今造歴之灋矣)
冬夏致日春秋致月以辨四時之叙
(鄭氏曰致日月者樹八尺之表四維四中引八䋲以正之以土圭測其景冬至日在牽牛景丈三尺夏至)
(日在東井景尺五寸此長短之極極則氣至冬無愆陽夏無伏隂春分日在婁月上弦在東井圓于角下)
(弦于牽牛秋分日在角月上弦于牽牛圓于婁下弦于東井此長短之中亦以景知氣至否春秋冬夏氣)
(皆至則四時之叙正矣故日之行黃道外則晷長晷長則隂勝而水日之行黃道内則晷短晷短則陽勝)
(而旱進尺二寸則侵陽而月食退尺二寸則陽弱而日食此日之不得其叙月行出陽道則旱風出隂道)
(則雨此月之不得其叙也)
保章氏(章猶文也七政之麗天九州之分星五行之支干與夫風氣雲物皆天之文章保猶守也世守)
(天文之變動以救政序事故曰保章氏也)掌天星以志星辰日月之變動以
觀天下之遷辨其吉凶(志識通記也○天星者經星也占候以經星為體而七政流行)
(雲物變見于是占之故曰掌天星也鄭氏曰星謂五星辰七政所會五星有嬴縮圓角日有薄蝕暈珥月有盈)
(虧朓側匿之變七者右行列舍變動無常而與人事之得失善惡變移于下者實相符騐故觀其變動而有以)
(前知其吉凶也)○以星土辨九州之地所封封域皆有分星以
觀妖祥(分去聲○星土鄭氏曰星所主之土也大抵列國各有其星如天市两垣二十二星河鼔下十)
(有二國之星于地里各有所主也又春秋傳曰參為晉星商主大火國語曰歲之所在則我有周之分野大界)
(為九州每州諸國之封域又皆有分星而其書已亡堪輿家雖有諸國所入之度而非古數今可言者十二次)
(之分星紀吳也玄枵齊也娵訾衛也降婁魯也大梁趙也實沈晉也鶉首秦也鶉火周也鶉尾楚也夀星鄭也)
(大火宋也析木燕也九州之域皆有星主之彗孛客星見于其分而妖祥可得而知矣)○以十有
二歲之相觀天下之妖祥(相猶肖也隂陽書子鼠丑牛十二歲皆有所肖也歲之支)
(干生尅而天下之妖祥可得而知如云甲子豐年丙子旱也)○以五雲之物辨吉凶
水旱降豐荒之祲象(鄭氏曰物色也以二分二至觀雲色青為䖝白為喪赤為兵荒黑為)
(水黃為豐春秋傳曰凡分至啓閉必書雲物為備故也)○以十有二風察天地之
和命乖别之妖祥(命乖别之妖祥疑有脫誤乖字當在和字上○十有二風者十有二月風)
(生於十二方各有主也其所至之風有不齊則天地之氣乖和於此而見因以别夫人事之妖祥也)
凡此五物者以詔救政訪序事
(五物者七政之變動也九州分星也十二歲之相也五雲也十二風也有吉凶妖祥豐荒乖和之不同善)
(則詔王脩德以承之否則詔王脩省戒備匡救其政事之失如行赦宥黠戎兵與大卜之詔救政同一畏)
(天之意也大史既正歲年以序事矣于此五物有變動復訪求其序事之不備者斟酌行之如宜黍宜稌)
(之類實與大史相表裏大約政大綱事小紀微不同耳)
鄭註八風
九州分星圖
内史掌王之八枋之灋以詔王治一曰爵二曰祿三曰
廢四曰置五曰殺六曰生七曰予八曰奪(枋柄通古文作棅取秉執)
(之義善)○執國灋及國令之貳以攷政事以逆會計○掌
叙事之灋受納訪以詔王聽治○凡命諸侯及孤卿大
夫則策命之○凡四方之事書内史讀之○王制祿則
贊為之以方出之賞賜亦如之○内史掌書王命遂貳
之
(内史之職四執國家典灋上以詔王治也下以攷劾天下之政事也出納王命也納臣下之言也○大宰)
(掌八柄詔王馭羣臣矣此云八枋之灋者謂何事當爵何事當祿何事當生殺廢置子奪指其目言也執)
(之以詔王治者如此○國灋國家典灋則也國令王所以令于邦國官府都鄙以率作興事者也執其貳)
(以攷邦國都鄙羣吏之政事以逆會計盖司會既執其貳而攷逆之矣内史復考其王令之行否以逆會)
(計之大凡則司會容有不盡職者乎所謂攷劾天下之政者如此○叙事之灋即宰夫之叙羣吏之治以)
(待賓客之令諸臣之復萬民之逆也但宰夫主叙而進之此則主叙而受之也納下有謨而獻者訪王有)
(問而荅者内史引以白王俾人得自盡因而詔王以聽天下之治從違損益務于用其中也四方之事書)
(監牧章奏也有煩簡不同王不能一一親覽内史取其要而讀之以俟王與宰臣平章不善者得而攷之)
(所謂納臣下之言者如此○策命者諸侯則書之文侯之命孤卿大夫則畢命冏命亦猶後世之誥文内)
(史掌為之詞士不言者其有命無冊歟制祿者大則分土授田小則若宫正之均其稍食槀人之攷其弓)
(弩以下上其食此本司禄之事故内史主贊之而以方版行之也賞賜者大則司勲之賞地小則玉府内)
(外府之好賜賜予亦内史贊之而以方出之也掌書王命者凡王之命于臣下並内史書之遂貳之者存)
(史舘以備稽攷也凡此善則將順而出之否則匡救而納之所謂出納王命者如此)
外史掌書外令○掌四方之志掌三皇五帝之書○掌
達書名于四方○若以書使于四方則書其令
(外史佐内史者也其職有三掌王之外令也典籍也字畫也○外令者王令下畿外諸侯若徵守起軍旅)
(也以書使于四方事有當以簡書達意如賜璽書也此皆令之行于外者並外史掌書之○四方之志若)
(附庸閒田名山大川及四夷海外之所記者小史所掌邦國之志則主王畿與諸侯之國所以不同皇者)
(始立君道者也故其字從自從王言王道之所自出也世傳天皇地皇人皇不可攷矣帝者主宰天下者)
(也其字作帝象冕而衣裳形伏羲以木德王神農以火黃帝以土帝堯以金帝舜以水故易序此五帝而)
(稱其垂衣裳而天下治也伏羲畫卦而始有文黃帝制字而始有書三皇無書後世仰錄其時事之書也)
(五帝之書若伏羲之易神農之百草黃帝之古文握竒與夫尚書之堯典舜典此皆外史所掌之典籍也)
(○書名六書之灋也黃帝正名百物遂以制字故謂字為名自是而後帝王代作皆有所制人無所適從)
(或遠方之國及四夷亦有文字莫相統一外史掌達書名于四方使書同文也)
御史掌邦國都鄙及萬民之治令以贊冡宰○凡治者
受灋令焉掌贊書○凡數從政者(數上聲)
(冡宰掌邦治統百官治令者冡宰所以佐王而布之邦國都鄙萬民者也灋令者凡為治之有司所以受)
(于冡宰為治之灋也從政者即凡百官府為治之有司也御史乃王侍御之臣執灋之官于冡宰出治之)
(令則贊之盖為之參議可否以助其不及也于有司所受于冡宰之灋則贊書之盖冡宰所授于有司者)
(皆王事也故以王臣贊之事同一家也于凡從政者則計數之盖人之才行不可以一途取故總計其事)
(而知其賢否因而糾舉之以進退人才也凡此皆所以贊之而非以貳之此王朝之上所以為同寅恊恭)
(之道也)
(按御史與内史其職相似但内史掌王命御史掌治令内史攷政事御史但攷其人所以不同後世御史)
(之職益親故戰國獻書者多云大王御史渑池之會各命御史書事淳于髠亦曰御史在前執灋在後至)
(秦重灋令人主自與灋官决事疏遠丞相而御史大夫遂與宰相分權矣○渑音免)
(史者何文書之名也其掌于春官者禮有秩叙史所以制其節文也古文作㕜从中从又謂手持中而不)
(失孔子曰文勝質則史非貶下之辭以其主言不主行故以為文勝質之况耳夫星辰麗于天而為天之)
(文簡書行于世而為人之文史者則天以立教故播遐垂後非史弗傳也○大史者掌為禮書禮灋之宗)
(也故凡攷禮灋者必于此凡大事必執禮灋以往也又主知天道正歲年以叙事在古為羲和歴象授時)
(之官于天文為六甲主布政敬授民時故馮相氏者在天文為天柱主推步之事保章氏者在天文為靈)
(臺漸臺主占騐之事在後世為大史令周禮則分職于二官而&KR1098;屬之大史氏也小史者所以佐大史而)
(掌邦國之志在天文為下垣之宗正所以正玉牒明宗灋也○内史者主出入王之命令而書之叙復逆)
(而受之古納言之職天文為尚書及亢宿王之喉舌也因而執國灋及國令而救正于王攷政事逆會計)
(焉外史所以佐内史掌古書及書名猶後世秘書監正字之職在天文為璧宿天下圖書之秘府也○御)
(史者主參議政事以贊冡宰灋令皆出焉及主糾劾百司朝廷耳目之官灋律之宗也聞之師曰御史職)
(與冡宰内史常相通格王正厥事冡宰大臣之任也獻可替否内史近臣之任也䋲愆糾謬御史小臣以)
(之保氏諫王惡矣御史何以名爭臣保氏所諫王躬過失御史所爭朝政是非因糾劾百司矣○左右史)
(者主左㕜書言右史書動而老𣆀為周柱下史盖兼掌左右史之事即天文之柱史在天子寢殿之柱下)
(記其美惡以垂後故以為名此職殆掌于冬官而今亡矣○已上諸官釐為四職以其並掌文學記載之)
(事而實相表裏故並以史稱夫有行也而後有言有實也而後有文史云史云詞章云乎哉)
巾車下大夫二人上士四人中士八人下士十有六人
府四人史八人工百人胥五人徒五十人(車官之長巾者以布冪物)
(之名凡乘車兵車多無蔽覆王至尊五路必有蓋喪車五乘皆有蔽及后之五路皆有容蓋此職專掌公車故)
(以巾名)
典路中士二人下士四人府二人史二人胥二人徒二
十人(專掌王及后車之出入)
車㒒中士二人下士四人府二人史二人胥二人徒二
十人(專掌戎車之正倅)
巾車掌公車之政令辨其用與其旗物而等叙之以治
其出入(公車王及后之車也用祀賓朝戎田喪也旗物犬常大旂大赤大白大麾也等者差其高下謂)
(同姓異姓四衛蕃國孤卿大夫士庶人也叙者次其先後若書之大路綴路先路次路也當用則出而共之已)
(用則入而藏之至於服車五乘或始命而賜之或已命而乘者亦當辨之與凡會計之事皆所謂政令也)
王之五路(路者行道之名凡王之寢門車馬皆以路貫之取其有章明通達之義也而車則行于道)
(路為尤切故不著其名而直謂之路焉王之五路皆以木為質而漆之其有玉金象革之名者以玉金象革飾)
(其木之末若木路則無所飾直漆之而已故有五路之不同也)一曰玉路錫樊纓十有
再就建大常十有二斿以祀(錫音陽斿音留○玉路車之至貴大常旂之畫日月)
(者斿旗幅所垂之縿十二幅故十二斿于旗為至尊故建之以祭祀唯王得用之其下莫敢參焉者也)
金路鉤樊纓九就建大旂以賓同姓以封(旂音祈○金路建大旂青)
(旗而畫交龍者乘之以朝覲會同封同姓諸侯以此錫之左傳萇弘所稱武王封魯以大路大旂是也然觀衮)
(衣天子之龍一升一降上公有升無降旂之制其亦若此歟)象路朱樊纓七就建大
赤以朝異姓以封(象路即道車建大赤旗之赤而不畫者乘之以日視朝封異姓諸侯以此)
(錫之)革路龍勒條纓五就建大白以即戎以封四衛(革路即戎)
(車以革纏木末如詩小戎五楘梁輈也建大白旗之白者乘之以征伐封蠻服已内諸侯以此錫之○楘音木)
木路前樊鵠纓建大麾以田以封蕃國(前音剪○木路一名斿車建大)
(麾旗之黑色者乘之以廵遊田獵封蠻夷鎮蕃等國以此錫之)
(按五路樊纓有十二就九就七就五就之異而旗則稱大旂大赤大白大麾而不言其旒之數者盖蒙大)
(常之制旗幅皆十二故皆貫之以大猶之五服之章雖異而冕皆十二旒天子與諸侯自當有辨也已上)
(天子五路)
王后之五路重翟錫面朱總(用雉羽重疊以飾車蔽后從王祭宗廟所乘也)厭
翟勒面繢總(鱗次翟羽相厭為飾后從玉賓饗諸侯所乘也)安車彫面鷖總(安車)
(坐乘車也凡婦人車皆坐乘此特無飾故以安車命名后朝見于王所乘也)皆有容蓋(容車旁蔽)
(者亦曰䡴容蓋車蓋也后所至皆當自擁蔽以為別故上三車皆有容蓋也)翟車貝面組總
有握(握當作幄○翟車不重不厭以翟飾車之側后所乘以蠶于北郊者以其出入故有幄)輦車
組輓有翣羽蓋(輦車無飾四輪而卑小用組為輓人引之以行后居宫中從容所乘也翣即扇)
(也以禦風塵羽蓋以羽作小蓋以蔽雨日宫中所接皆女流故不施蔽幄唯翣羽蓋而已已上皆舊說鍚面朱)
(總勒面繢總彫面鷖總貝面組總並未詳○已上王后五等之路)
王之喪車五乘(乘去聲)木車蒲蔽犬&KR0860;尾櫜疏飾小服皆
疏(鄭氏曰服當作箙櫜音高○蔽車旁禦風塵者&KR0860;以覆車軨男子立乘湏馮軾軾上以皮覆之曰&KR0860;櫜戈)
(戟之弢飾緣也小服當作箙刀劒短兵之衣木車木之本質編蒲草席為蔽以犬皮為覆鈴以犬尾為戈戟之)
(弢其&KR0860;與櫜皆以疏布為緣其小服亦以疏布為之始遭喪所乘也○軨音陵軾也弢音滔)素車棼
蔽犬&KR0860;素飾小服皆素(棼當作薠&KR0860;幂同○素車以白土為飾以棼為蔽以犬皮為覆)
(軨以素繒為&KR0860;之緣此卒哭所乘也)薻車薻蔽鹿淺&KR0860;革飾(薻水草蒼色薻車以蒼土)
(為飾以薻為蔽以夏時鹿皮淺毛者為覆軨又以所治去毛之革為&KR0860;之緣此既練所乘也棼薻義未詳舊說)
(棼謂麻布薻為蒼繒按下駹車始以葦為蔽今若用麻布與蒼繒則反精矣蓋以薠麻水草編之以為蔽耳)
駹車萑蔽然&KR0860;髤飾(駹尨通萑髤豻音丸休岸○駹車者車之交縫處有漆其色不純萑)
(細葦也以萑席為蔽以然獸之皮為覆軨髤赤多黑少之韋以為&KR0860;之緣此既祥所乘也)漆車藩蔽
豻&KR0860;雀飾(墨車漆而純黑者藩織竹為之即簟笰也以為蔽以豻獸皮為覆軨雀頭赤韋色如之以)
(為&KR0860;之緣此禫時所乘也已上天子居喪五等之車)
(按士喪禮主人乘堊車白狗幦蒲蔽犬服盖端衰喪車無等父母之喪無貴賤一也墨車大夫吉時所乘)
(禫亦乘之禮窮則同也其用兵器者古人有文事必有武備始遭喪尤當戒嚴也)
服車五乘孤乘夏篆卿乘夏縵(縵暪慢二音○夏翟羽五色夏篆刻轂約為文)
(而施以五采夏縵畫以五采而不篆左傳山崩川竭君降服乘縵即此)大夫乘墨車士乘
棧車(棧字産反○墨車黑漆而不畫棧編木名故編木以為行路謂之棧道棧車素而不漆暢轂可編之)
(以為營衛故以棧名詩有棧之車是也兵車皆用此主虎士所乘凡有爵之士亦乘之墨車惟大夫所乘而士)
(昏禮主人乘墨車者攝盛故也)庶人乘役車(方箱可載器物以供役者即牛車也已上臣民服事)
(五等之車)
凡良車散車不在等者其用無常(良車者車有囱牖可以開閉所謂輼輬武)
(帝以安車迎申公又如婦人所乘輜軿也散車若輂輦之類皆不在五服車之等其華飾不陵上之度而大小)
(咸適于用故其用無常也右不在等者之車○囱古窗字輂輦音菊璉)
凡車之出入歲終則會之凡賜闕之毁折入齎于職幣
(車之出入謂欲用而出用畢而藏歲終總會計其完敗多少命車賜人出而不入故闕而不會其毁敗闕)
(折而不可用者金玉等入于職幣以備他用也其弊壊而材料尚可用者則存之凡出賜毁折不足于常)
(數歲時更造而補續其數則以此共之工費省而良材不至于淪棄也○右會計更續車之灋○齎音韲)
大喪飾遣車遂廞之行之及葬執蓋從車持旌及墓嘑
啓關陳車(遣去聲○遣車即明器之鸞車用以從葬者故將葬則廞之于宫行之於道及葬則嘑冡)
(人開墓門而陳之也王生時車有蓋建大常蜃車無蓋故執蓋從不建大常故持旌也)小喪共匶
路與其飾(匶古柩字○小喪並共其載匶之車與帷翣之屬○右共喪車之事)
歲時更續共其弊車(解見上)
大祭祀鳴鈴以應雞人(雞人主夜嘑旦以嘂百官車者王之所資以行故此則鳴鈴以)
(應之答以王將啓行之意亦所以警王無得宴安也)
(易曰服牛乘馬引重致遠以利天下盖以數牛馬而可以勝百人之任載多而力不竭所以為利于是以)
(為乘車而代徒步之勞以為兵車而格戎馬之衝人有貴賤則等威不可以不辨戰為危事則倅貳不可)
(以不備車乃為器之至急而重者矣是故呈象于天下垣天市則有車肆主制造貿易閣道下則有車府)
(主天子五路所藏畢上五車主兵車所藏氐下天輻為士大夫之車天之垂象其詳如此周禮特設巾車)
(一職掌公車之政令典路者辨車之等而駕脫之也車㒒者掌兵車而用之也冬官輪人輿人則造車之)
(肆也造車與駕車者各司其事王車與兵車各分其職所以志專而事辨巾車兼統之故其秩為下大夫)
(凡公車所駕之馬即校人所掌者專以供王五路及王臣之所乘其卿大夫之車馬各出于其采地士卒)
(之兵車大車出于司馬灋之田賦以人治田以田出車馬兵之與農人之與車馬常相連而不離故國無)
(養兵之費民無養馬之弊武備常修而易集所以為善也○又按造車之費其用邦財甚廣故天文謂之)
(車府盖即九府之一也故巾車職云毁折入齎于職弊與九府相通可見詳見司空義器府下)
典路掌王及后之五路辨其名物與其用說(說脫通下通○王之)
(五路玉路已下五者后之五路重翟已下五者車欲用則出而駕之不用則脫而入之傳曰日出而駕日入而)
(脫此駕脫之辨也)
若有大祭祀則出路贊駕說大喪大賓客亦如之凡會
同軍旅弔于四方以路從
(大祭祀出路出玉路也大喪出路如顧命所陳也大賓客謂朝覲則出金路也會同出金路以革路從合)
(衆亦用兵車也軍旅出革路以金路從有武事者必有文備也弔于四方王弁絰衰服當用木路以路從)
(者以金路革路從行弔畢而歸不用木路也○已上大事出路之灋)
車僕掌戎路之萃廣車之萃闕車之萃苹車之萃輕車
之萃(萃倅通貳也廣平聲苹音平)
(戎路王之革路也革路以即戎故曰戎路若卒伍之車直曰兵車而已廣車者横布戰車在古戰灋為龍)
(虎之陣更迭而戰猶楚之兩廣也輕車者用以馳敵致師即夏官之驅逆使車在古戰灋為風雲之陣主)
(于翼擊猶後世之跳蕩竒軍也遊車曰闕車陣後遊軍所乘左傳邲之戰帥遊闕四十乘也苹蔽也苹車)
(者或軍行在前或對敵自蔽或安營為衛元戎十乘以先啓行之類凡此五戎車必有倅以備毁折並車)
(僕掌之)
凡師共革車各以其萃會同亦如之(凡師謂軍旅之事王親將也上文五)
(等革車及其倅並車僕共之會同用金路猶以革路從故曰亦如之也)
大喪廞革車(典路廞五路其革車亦車僕陳之)
大射共三乏(凡營陳之灋皆以車為苹蔽乏亦苹蔽之事故以其類兼掌之)
車制說(二)
司常中士二人下士四人府二人史二人胥四人徒四
十人
(主王旌旗及諸侯諸臣命數之旗者王建大常旗莫尊焉故以為名即天文坐旗也旗鼓為軍中耳目軍)
(事之旗尤重故參旗九斿麗于參畢之下夫車服以庸天所以命有德也車旗聮事故次于巾車)
司常掌九旗之物名各有屬以待國事(物旗色及所畫也名大常旂旗)
(旐旟旞旜旌物等名也各有屬謂自王已下建旗于此而各有所統國事謂師田祭祀會同賓客之事也)日
月為常交龍為旂通帛為旜雜帛為物熊虎為旗鳥隼
為旟龜蛇為旐全羽為旞析羽為旌(旜哲言反隼恤允反旟音餘旐音兆)
(旞音遂)
(畫日月星于旗者則天之眀王者示人典常之象故曰常也交龍龍一升一降取其變化鳥隼取其摯疾)
(莫敢攖熊虎取其威猛不可犯龜蛇取其捍衛而不犯難凡旗物皆因統衆而用以表尊者故皆取其威)
(武之義若以之辨方位則取象于二十八宿左青龍右白虎前朱雀後玄武也其無所統衆則用色而已)
(通帛猶純白即大白也雜帛雜幅為之以例推之青色也道車載旞即大赤斿車載旌即大麾色黑全羽)
(析羽皆以五采羽注于千首詩孑孑干旌是也又詩建旐設旄則凡旗旐皆有旄此獨于旞旌言之互文)
(也詳見九旗圖釋)
及國之大閱贊司馬頒旗物(司常于平日掌九旗之物名以待國事故大閱則司)
(馬為主以頒旗物而司常贊之大司馬職仲秋教治兵辨旗物之用而此言大閱頒旗物者大閱之禮兼乎三)
(時也)王建大常(巾車大常以祀旗之至尊不以他用大白乃以即戎今大閱而建大常者即記之招)
(摇亦名大常也詳見九旗圖說)諸侯建旂(覲禮曰公侯伯子男各就其旂而立巾車諸侯有同姓異)
(姓四衛蕃國之不同而此言載旂者謂自旂而下也)孤卿建旜大夫士建物(孤卿大夫)
(士從王而屈故孤卿建旜大夫士建物)師都建旗州里建旟縣鄙建旐(師都)
(三公采地大都兵將縣鄙卿大夫采地小都家邑公邑兵將州里鄉遂兵將皆統衆而尊故其旗皆有象而建)
(旗旟旐舊說凡有軍旅則畫異物無者帛而已)道車載旞斿車載旌(斿音由○道車象路)
(也王以朝夕燕出入斿車木路也王以田以鄙旞大赤也旌大麾也)皆畫其象焉(總結言之)官
府各象其事州里各象其名家各象其號(孤卿大夫師都縣鄙州里)
(雖各有所建然猶恐其相混官府即孤卿而下各書其六官所執事如大師大史州里即鄉遂大夫各書其地)
(之名如云某州某里家則總師都縣鄙各書其主之號如云祭公凡伯則物色各有識別而不相混矣○已上)
(司常所掌旗之名物)
凡祭祀各建其旗會同賓客亦如之(王之旗大常以祀大旂以賓大赤以)
(朝兵車之會亦以大白云各建其旗者諸侯之旗各不同又各有所止之地司常蓋叙次之)置旌門
(掌舍職曰為帷宫設旌門司常共之而掌舍設之也)○大喪共銘旌建廞車之旌
及葬亦如之(銘旌設于殯士喪禮曰為銘各以其物廞車之旌朝祖時設于遣車及葬明器中所)
(用並司常共之)○凡軍事建旌旗及致民置旗弊之甸亦如之
(軍旅田獵王車所設之旌司常建之及大司馬建大常鄉遂大旗致民亦司常植之弊之)○凡射共
獲旌(服不氏以旌居乏而待獲司常共之○已上司常所共旗之用事)
歲時共更旌(有司用旌有弊壞而欲更易也並司常共與)
司常九旗圖說
都宗人上士二人中士四人府二人史四人胥四人徒
四十人(都司馬云每都朝大夫云每國則此亦當云每都缺文也)
家宗人如都宗人之數
都宗人掌都祭祀之禮凡都祭祀致福于國○正都禮
與其服○若有寇戎之事則保羣神之壝○國有大故
則令禱祠既祭反命于國
家宗人掌家祭祀之禮凡祭祀致福○國有大故則令
禱祠反命祭亦如之○掌家禮與其衣服宫室車旗之
禁令
(二官掌都家之禮禮莫重于祭故以之為首都家祭祀致福于國者王命所使為祭若都鄙内山川社稷)
(古帝王與凡有功德者之在其地或王五服之親祭則歸胙于王祭僕展而受之膳夫受而膳之也)國
(有大故則令禱祠于前所應祀之神令之者宗伯也反命于國者反命于王也家宗人復言反命祭亦如)
(之者有祈而效報祭也○寇戎之事則令其有司保其所應祀之壇域家宗人不言互文也○此官專掌)
(其禮事與其衣服宫室車旗之禁令都宗人但云正其禮與其服文有詳略耳)
凡以神士者無數以其藝為貴賤之等(士據下文稱仕則此亦當作仕)
(神士者謂明神理而仕者巫祝之類也此亦天地間氣所生世不常有故有即入之不為定員藝即事神)
(之術其能不同上等則命爵為貴下等則不命如庶人在官者為賤也)
凡以神仕者掌三辰之灋以猶鬼神示之居辨其名物
(示祗通○猶圖謀也)
(天神地示人鬼在天文有常居若五帝座及北辰為太乙常居鬼宿下天社天稷則地示之居天廟則人)
(鬼祖廟也三辰日月星所至之次舍也凡祀神各有其時與其日月此以神仕者能按其三辰所臨之時)
(日謀猶其鬼神示之居而祀之猶隂陽家祀神之日有宜有不宜也鄭氏曰居謂坐也郊之布席象五帝)
(座祭天圓丘象北極祭地方澤象后妃及社稷之席祭宗廟序昭穆似虚危即國語所謂居以天灋也愚)
(謂居字當合此二義為備名謂鬼神之名及處位次舍之類物謂鬼神物色及祀物國語神降于莘内史)
(過所謂以其物享焉其至之日亦其物也凡名物亦以三辰之灋而辨之若月令所載孟春之月日在營)
(室其帝大皡其神勾芒其祀戸祭先脾是其灋也)
以冬日至致天神人鬼以夏日至致地示物鬽以禬國
之凶荒民之札喪(鬽魅通明閉反禬音胃)
(冬至一陽生祭天于圜丘凡天神屬陽故皆于是而致之夏至一隂生祭地于方澤凡地示屬隂故皆于)
(是而致之人鬼祭于宗廟四時有常祭此專屬之冬至者盖泰厲國厲之屬人與天合故從天神物鬽百)
(物之精也若八蜡之屬致之于壇墠物鬽作于地故從地示夫于祭天地祖宗大報之後而必祭此天地)
(人物之百神者盖宇宙内有是物必有是神故用之而有功則有報賽之禮焉將用而欲求吉祥則有祈)
(禱之禮焉或不得其所而有烖則有禳禬之禮焉盖以國之凶荒民之札喪故祭百神以禬之吉凶與民)
(同患也)
周禮傳卷三下
