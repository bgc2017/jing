非周禮辨
聖王治法自大德而川流不俟更改而後定其禮經自
神化而模寫非有思勉而後成欲窮之者如登太華即
之而愈峻如涉滄溟測之而愈深故先儒讀經無疑至
有疑有疑至無疑思而不得鬼神將通之然後為庶幾
耳豈若史書集文粗略淺近一覽而盡得其旨義乎非
周禮者若林孝存何休輩不下數家指擿瑕釁無如胡
仁仲之詳著書數十萬言辨析精微無如季明德之苦
移易周禮者若吳幼清余夀翁王次點輩亦不下數家
參互演繹集成後出莫如舒國裳之備以愚觀之胡氏
謂太宰六十屬無一官完善者其說淺陋未見有的然
不可破才高之人乍見而不領略遂置不復思任意剖
决雖欲自絶于經何損哉舒氏作序辨圖釋剔偽繼之
定本夫先王之法本安也而人自不安聖人之書本明
也而人自不明各以其意為之更定初若快意以語
不知者似乎可觀回視作者精義其謬何啻千里季氏
大旨唯執孟子一書以為權度然愚觀孟子之才足以
旋轉乾坤開闢宇宙其學識其大者使其當路則其施
為必不泥于周家之舊章且其所以告時君者在于救
時三揖三讓之儀非所以施于同室之鬭不親授受之
禮不可以語于兄嫂之溺故遠色賤貨下力放淫皆孔
氏家法也好貨好色好勇于王何有今樂猶古樂可執
之以非中庸論語乎况周禮行于王國而非侯國之所
通行其籍藏于六官孟子未嘗適周固不得而見其行
于侯國者則諸侯惡其害已而去其籍至于姜之齊移
而為田姬之晉移而為魏舊法豈有存者立意既偏將
後人誤解者皆以病周禮治經而可草率若是耶愚既
取三家之說為之辨釋因述其所以差失之故冠于篇
首覽者自知所擇云
