周禮翼傳序
五官全經敬為傳詁冬官放失衆說紛紜則天明稽古
訓述冬官補義
昊天懸象皇王布政若合符節中古文盛厥象益彰仰
觀俯察述天王會通
夫子没微言絶處士横議大義乖提挈綱維開示藴奥
述學周禮法
壘高者下為基生民者地為本畺界雖廢方略其存通
變宜民存乎其人述治地事宜
軍輿行司馬職掌俄空東漢罷都肄而古陳脢衛公變
七軍而八陣亡本風后推尚父述握機經傳
盈頷吞者不知易牙之味一指障者不見太山之形鹵
莽自賢敢于非聖毫分縷析述非周禮辨
書名不諭于象胥古文大壞于斯篆至以楷翻經并斯
篆失之酌古準今述經傳正譌
冬官補義
冬者萬物之所終也司空掌邦土天下之治所由以成
故命名曰冬漢人以攷工記補之夫共工者誠冬官之
事但其一屬耳故取之以入冬官則可遂用之以補冬
官則不可自宋以來乃以五官之事聮職于司空者歸
之以為冬官未嘗亡也不知周禮之治每事六官皆與
蓋自王身王宮王朝王畿四海以及于昆虫草木六官
皆有其責非若後世之設官截然各為一事也不得此
意遂用其疑似以相歸幷此說一興人各自以其意見
而更定之乃此人之周禮豈復得為周公之周禮哉愚
謂周公設官皆取法于天五官歷歷可考此見聖人之
制作後天而奉天時建諸天地而不悖也故以天象之
有關于冬官者而參互之即炳然不磨其餘各職見于
經傳者亦昭然可攷謹述之如左補其義則前人是非
不辨自明闕其文以逭續經之罪乎損益而折衷之姑
俟後之君子
天王會通序
天者萬物之祖懸象著明不言而品類畢陳王者天之
元子法天立道無為而天象益彰有見于天者則曰虚
能生有故在天成象在地成形有見于人者則曰影生
于形故下有是形則上有是影孰知有則俱有成不獨
成曷先曷後耶是故元氣之開也以漸後人或以人事
而名象(周鼎靈臺天稷王良之類天象未開時先有此事)人文之著也以時後
王多因天象以設官(三垣八政營室東井之類後王見有此星然後設此官)易曰
先天而天弗違後天而奉天時斯其至矣聞其名可以
了其義觀其位可以測其藴自昔聖神未有不與于此
文者也中古道亨文盛周公得備施于六官春秋道否
文弊孔子不復見于空言秦漢而下業儒者視天象為
術家而知焉者寡言天者以王道為粗迹而罔焉弗聞
直以占騐轉相註釋大義乖而小道熾徒使英雄假之
以用武姦豪竊之以行私宜乎為世大禁而垂象之精
藴隠法天之妙用絶矣夫前世已然之迹未必一一復
見于後世殆可參攷而不可為典要者也今以占而定
其所主或數星而同一主管或一星而淆以數占是皆
不明乎道幾何而不致遠則泥也哉且今之言天者咸
以二十八宿為綱不知二十八宿皆當七政經由之常
道而猶顯著故古之步天者因用以七政之行而天
王合一之妙則未盡于此也粤嘗仰而觀之帝一也垣
斗角心義各有在相一也公孤輔相職各有司后妃太
子諸侯諸臣間見而有無窮之奥八政六府錯出而有
天然之藴大而日月嶽瀆微而昆虫草木精英呈露至
理攸存煥乎圖書布列之象多不可損少不可增昭乎
帝王經綸之法南不可北左不可右更以三五之所陳
稽類體躬則有以見夫六藝之指歸頡頑相並萬化之
綱維昭晰不遺誠王道之權輿列聖之取衷焉者也君
人者明此則對時育物不假強為人臣者稽此則補衮
陳善非為虚言學者而不知此義則無以奉天體道實
有諸已予病夫王道之失其原天人之二其本也述會
通以明之言王道與天文通貫只一事也為星一千四
百六十五為座二百八十三其大義數十其文五千宇
宙間事如指諸掌列宿所主截然不移彼專門者測而
識之因其體之聚拆隠見光之微明變動與夫七政之
所以宿離客氣之所以乘見而又參之以十有二歲之
相伍之以十有二律之徵紀之以十有二州之舍吉凶
妖祥可觸類而推之是則有司存矣拒而不信非予之
所強也知而弗庸非予之所望也合而凝之存乎德推
而行之存乎通神而明之存乎聖人焉
