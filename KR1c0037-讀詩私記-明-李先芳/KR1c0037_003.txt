讀詩私記卷三
明李先芳撰
邶鄘衛考(衛自頃公首壊王制并邶鄘入衛)
衛自康叔受封武庚之地與邶鄘并為三國後邶鄘
入于衛故三風皆載衛事大全云綠衣燕燕等詩莊
姜自作共姜作柏舟桑中作于衛國而或係邶或係
鄘泉水載馳竹竿皆作于外國而一係邶一係鄘一
係衛意太師各從其得詩之地而係之也所以必係
邶鄘故名者無乃欲寓興滅繼絶之心與其以衛繼
二南之後為變風之首者關雎得人倫之至正邶柏
舟處夫婦之變鄘柏舟處子母之變也
柏舟小序言仁而不遇也衛頃公之時仁人不遇小人
在側故借婦人不得其夫為詞亦有兄弟譬僚友也不
可選言不以失志而喪所守也衛賢臣不遇於君猶不
忍去厚之至也朱註作婦人不得于夫其詞尤易見
綠衣莊姜善處夫婦之變能以古道自勉燕燕以善歸
之仲氏日居復以古道望其夫終風願言則懷反求諸
已終無怨尤之意厚之至也
擊鼓小序按左傳州吁與宋陳伐鄭圍其東門五日而
還出師不為久而衛人之怨如此身犯大逆衆叛親離
莫肯為之用也
有綠衣夫人不怨其夫斯有凱風人子不怨其母有雄
雉妻能以德行勉其夫聞莊姜之風而興者也苦葉宣
公納子伋之妻為宣姜夫人夷姜縊死國人化而成風
多棄其舊婦故有谷風之作所謂一家讓一國興讓一
人貪戾一國作亂信然哉朱註以為泛刺淫奔之詩不
知何據予嘗讀谷風而想孤臣去國之懷澘然淚下詩
之感人如此
式微旄丘言宣公失政不能自救焉能救人由此賢者
不得志而仕于伶官作簡兮或出北門而怨天或賦北
風而欲他歸甚則有新臺之刺二子乘舟之悲蓋夫婦
無别父子不親未有不修身齊家而能治國者故賢者
去衛骨肉相殘卒為狄人所滅所謂家道之暌必起于
婦人也後此楚平王納太子建妻有鞭尸之禍唐明皇
納壽王妃身竄南蜀幾失天下則知淫亂之禍其報如
此
静女小序云刺衛君無道夫人無德故述古者賢君賢
妃之相與首節言自處不輕得之不易也彤管古史紀
過后妃以此見貽以禮處我也自牧言婦人惟酒食是
議歸荑以備韲俎供豆實盡女職也所謂茅之為物薄
而用可重也此古賢妃之所為而今不然也自牧猶卷
耳周行之義朱註作淫奔期會之詞
予初讀鄘風見節淫邪正興敗之相雜而疑孔子删定
之未詳今乃知賢者不係于世類不可以習俗之移人
自諉也以宣姜墻茨之淫亂鶉奔之無良桑中世族之
相竊而有共姜柏舟之苦節文公方中之興復伋壽二子
宋許二夫人之賢達可見秉彝好德勉之在我耳蝃蝀
戒女子之淫奔相鼠勉人臣之循理干旄之好賢載馳
之展親若文公亦可謂修身親親而尊賢者其興國也
宜哉
淇澳三章俱以綠竹起興取其虛而有節也故國語季
札稱武公為睿聖(按史記衛武公名和釐侯次子也有寵于釐侯多予之賂釐侯卒周宣王)
(立其兄共伯為君和賂王以襲攻共伯共伯自殺衛人立和為衛侯是為武公又詩著衛世子共伯早死)
(不云被殺若武公殺兄而代立豈可以為訓而形之國史乎姑記之)
碩人小序莊姜族類之貴容貌之美來嫁之儀宜為見
重反嬖于羣妾而不之答益見莊公之狂惑也
氓蚩惟其合之苟是以棄之輕也
毖泉父母終而思歸載馳宗國失而欲弔竹竿適異國
不見答而念父母兄弟河廣既出於夫而望歸於子皆
人情之不能免者類能以禮義自閑然凡民有喪匍匐
救之况宗國乎許夫人之念切矣
伯兮小序宣公之時蔡人衛人陳人從王伐鄭故婦人
嘆其過時而不反焉
木瓜小序云美齊桓公也衛國有狄人之敗出處于漕
齊桓公救而封之遺以車馬器服衛人欲厚報之而作
此詩也
芄蘭鄭箋衛惠公以幼童即位自謂有才能而驕慢于
大臣但習威儀不知為政以禮大夫刺之甲如甲乙之
甲朱註訓長亦通
王風考
自幽王寵褒姒廢申后及太子宜臼申侯與犬戎弑
王于戲立宜臼為平王東遷洛邑王室遂卑與諸侯
無異故詩降為國風其繼邶鄘衛之後者邶鄘處夫
婦母子之變王風處夷夏君臣父子夫婦兄弟之變
也
黍離三過而不易其初心其久役于外自悼之意並可
見矣
君子于役小序云刺平王也君子行役無期度在家之大夫
思僚友在外之危難者如何勿思言行役多危難係在
僚友我誠思之也
君子陽陽小序云憫周也君子遭亂相招為禄仕全身遠害
而已言君子為貧而仕為樂官房敖作樂之地也大略
與簡兮意同
兔爰小序云憫周也桓王失信諸侯背叛構怨連禍王
師傷敗君子不樂其生焉
葛藟小序云王族刺平王也周室道衰棄其九族焉
采葛小序云懼讒也人之譖人多因其不見而乘間而
讒之朱註以為淫奔之託詞
大車小序云刺周大夫也禮義陵遲男女淫奔故陳古
以刺今大夫不能聽男女之訟焉朱註差明
丘中有麻小序云思賢也莊王不明賢人放逐國人思之而
作是詩也言子嗟隱處丘陵之間而殖麻麥果實以為
生民思其賢而庶其肯徐來以從我也將其來食言自
有食不必食其力也貽我珮玖言如懷寳席珍之意輸
所藏以贈我也朱註以為婦人望其所與私者此係王
風難以鄭風比例
鄭風考
鄭自桓公武公相繼為周司徒桓公死幽王之難武
公有立平王之功故鄭次王朱註以為衛風三十有
九而淫奔之詩才四之一鄭詩二十有一而淫奔之
詩已不翅七之五蓋惑於鄭衛之樂皆為淫聲而涇
渭不分槩以非淫者為淫者受誣不自覺其詞之偏
也語云燕趙多佳人豈燕趙之間皆佳人與今仍依
小序而編正如左
緇衣禮記云好賢如緇衣又曰於緇衣見好賢之至今
據朱註及讀詩記或稱鄭人或稱周人俱美武公父子
之賢似非好賢本旨竊謂武公好賢為之衣服館穀以
厚贈之尤見武公之賢鄭風之善如潁考叔獻于公公
賜食之類是也並錄之
將仲子小序云刺莊公也不勝其母以害其弟弟叔失
道而公弗制祭仲諫而公弗聽小不忍以致大亂焉及
考疏義祭仲數諫莊公有君若不與臣請除之之言故
國人云請於仲子兮汝當無踰越我居之里垣無損折
我所樹之杞木以喻無干犯我之親戚無傷害我之兄
弟段將為害我豈敢愛之而不誅與但畏我父母也父
母愛之我誅之傷父母心矣故不忍也仲子之言可私
懷也雖然父母之言亦可畏也言莊公以小不忍至於
大亂故陳其拒諫之詞以刺之及云諸兄及云人之多
言皆假公議以折之朱註以為淫奔之詞
羔裘小序云刺朝也言古之君子以諷其朝見今之不
然也若高克河上遊戲之事豈有舍命不渝之理
遵大路小序云思君子也莊公失道君子去之國人思
望焉朱註作淫婦見棄之詞
雞鳴末章疑女感士弋鳬鴈而飲酒行樂知其來而欲
贈報之也不必以來順作親賢
同車小序云刺忽也鄭人刺昭公忽之不昏於齊太子
忽嘗有功于齊齊侯請妻之齊女賢而不取卒以無大
國之助至於見逐故國人刺之朱註作淫奔之詞
扶蘇小序云刺忽也讀詩記云山宜有扶蘇者也隰宜
有荷華者也朝宜有賢俊者也今觀昭公之朝者不見
子都乃見狂且焉則昭公所美非美可知矣朱註作淫
女戲其所私者
蘀兮小序云刺忽也讀詩記云昭公微弱孤危其羣臣
相謂國勢如槁葉之待衝風難將及矣叔兮伯兮宜各
自謀爾倡我則我其和汝要汝矣要謂要結也蓋君不
能倡故臣下自相倡和也按史記祭仲立忽宋莊公誘
召祭仲復立突突後出奔祭仲立忽懼高渠彌害己疑
此時也朱註作淫女之詞
狡童小序云刺忽也讀詩記云昭公有狡狂之志而無
成人之實孤危將亡君子憂之至於不能餐息愛君之
至也宋微子作傷殷操亦曰彼狡童兮不我好仇朱註
作淫女見絶之詞
褰裳小序云思見正也狂童恣行國人思大國以正己
也讀詩記云彼大國有惠然念我鄭國之亂欲求為我
討正之者非道遠而難至但褰其裳涉其溱水而來則
至矣子不思我豈無他人者但言諸侯衆矣爾不我思
則當有他國思我者朱註作淫女語其所私者
風雨小序云思君子也亂世則思君子不改其度焉讀
詩記云我得見此人則我之心豈不坦然而平哉朱註
作淫奔之女言
子衿小序云刺學校廢也亂世則學校不修焉讀詩記
云世亂學校不修學者棄業賢者念之故曰悠悠我心
縱不可以往教強聒子寧不思其所學而繼其音問遽
爾棄絶於善道乎又言挑達登城而廢學是以一日不
見如三月之久蓋言一日廢學則志荒放僻邪侈之心
滋矣始言學無往教終言當及時以勉學也朱註作淫
奔之詞
揚之水小序云閔無臣也君子閔忽之無忠臣良
士終以死亡而作是詩也終鮮二句表予言之可信也
朱註作淫者相謂之詞
東門小序云閔亂也公子五爭兵革不息男女相棄民
思保其室家焉
蔓草小序云思遇時也君之澤不下流民窮于兵革男
女失時思不期而會焉
溱洧小序云刺亂也兵革不息男女相棄淫風大行莫
之能救焉
齊風考
呂氏云齊五世至哀公荒淫怠慢紀侯譖之于周懿
王使烹焉齊之變風始作
雞鳴小序云思賢妃也哀公荒淫怠慢故陳賢妃貞女
夙夜警戒相成之道焉
還小序云刺荒也哀公好田獵從禽獸而無厭國人化
之遂成風俗習於田獵謂之賢閑於馳逐謂之好焉
東方之日出而即月出而發淫奔無厭窮日之力也
甫田小序云大夫刺襄公也讀詩記云無禮義而求大
功不修德而求諸侯志大心勞所求者非其道也遠人
喻遠方之諸侯猶中庸之遠人也末節言苟由其道而
循其序則小者俄而大微者俄而著厥德修罔覺非計
功求獲者所能與也能修其德治其政諸侯不來將焉
往哉
魏風考
按史記魏本畢公高之後後為晉獻公所滅而取其
地仍以畢萬為魏之苗裔賜其故地故魏風多載晉
事猶邶鄘之于衛也
陟岵無止言止其身也無棄言棄其家也無死言喪其
生也詞愈迫而情彌切矣
十畆之間非賢者所居以此為樂時事可知矣
伐檀讀詩記云坎坎三句美君子在下位而樂者不稼
以刺小人在位貪鄙無功受禄者末言君子指伐檀君
子而言
唐風考
唐本成王封弟叔虞之地至子燮改唐為晉又魏亦
晉地故二風載晉事甚悉遂無晉風之名焉蟋蟀山
樞刺僖昭二公儉不中節不能及時行樂禍在朝夕
而不悟也
揚之水本叛逆之詞聖人何取焉其曰云何不樂云何
其憂在昭公必非與民同憂樂者其舍此而之彼諒有
以致之也末云有命言晉侯封自王命不敢犯之若以
告人則事機一泄而方伯連帥至矣禍不可測也此時
民雖叛逆猶知王法可畏苟昭公知此而早為之所庶
可以潛消其不軌之心亦轉禍為福之幾也惜乎知不
足以及之聖人取此欲人君察民情之憂樂畏天命之
去留思患而預防保邦於未危不可以民之背叛而獨
歸罪于彼也嚴註沃有篡宗國之謀而潘父隂主之將
有内應昭公不知故百姓作此詩以深警之蓋微詞以
泄其謀欲公聞而戒懼早為之備也及考桓叔至武公
更六世而晉人不服及迫於王命而後不敢不聽則晉
人初豈有從沃之心哉其言不敢告人乃所以告昭公
也
椒聊小序云刺晉昭公也君子見沃之盛強能修其政
知其蕃衍盛大子孫將有晉國焉
杕杜小序云刺時也君不能親其九族骨肉離散獨居
而無兄弟將為沃所并爾
羔裘言在位者服此美服不恤其民而使我不得其居
不究其情也豈無他國可投但念故舊相好不忍離耳
民情之厚如此有唐之遺風焉居居究究俱疑詞居居
不得其居也
鴇羽小序云刺時也昭公之後大亂五世君子下從征
役不得養其父母而作也
無衣觀武公滅晉必請命於天子以為安吉則前揚之
水末章既聞有命民亦知天命可畏此時王綱雖不能
振而天理之在人心不容泯滅亦可見矣聖人取此一
以見為人臣者王命不可以襲取一以見為天子者名
器不可以假人
杕杜小序云刺晉武公也言其寡特兼其宗族而不求
賢以自輔如杜生道左人不休息寡薄故也彼君子以
下勉其好賢之誠庶賢者可至矣
葛生小序云刺晉獻公也好攻戰而國人多喪故婦人
以夫從征役而思之生不能遂其同樂而死則望其同
穴也
秦風考
秦本伯益之後至秦仲宣王始封為大夫仲孫襄公
以兵送平王遂封襄公為諸侯故秦風以仲為首
車鄰小序云美秦仲也秦仲始大有車馬禮樂侍御之
好焉其言逝者其耋其亡多其賜予滿而自溢有死道
後果以誅西戎不克見殺也故秦風多載秦仲以後之
事
蒹葭小序云刺襄公也未能用周禮將無以固其國焉
蒹葭之方盛也雖蒼蒼其色不能適用必待霜露凝戾
然後堅成可用猶秦雖富強必待禮義以成其國也而
知禮義之人必求則得之耳所謂伊人知禮義之人也
晨風小序云刺康公也忘穆公之業始棄其賢臣焉未
見二句見康公初立想望賢者如是之切也如何二句
責其不能終也
權輿小序云刺康公也忘先君之舊臣與賢者有始而
無終也
陳風考
陳自胡公五世而傳幽公故宛丘自幽公始
宛丘小序云刺幽公也荒淫昏亂遊蕩無度焉
東門小序云幽公荒淫男女化之棄其舊業會于道路
也
衡門小序云僖公愿而無志賢者不樂於仕而隠居無
求也
東門之池小序云疾其君之淫荒而思賢女以配之也
言池水本清以之漚麻則穢矣猶君心之荒於色也唐
詩云蓮葉壊池水郎亦壊人心語意相類若得如淑姬
如雞鳴之賢妃可以晤歌矣
東門之楊小序云昏姻失時男女多違親迎女猶有不
至者也
墓門小序云陳佗無良師傅以至於不義惡加於萬民
焉言棘本多刺之物生於墓門非斧不足以析之猶佗
之不善必賴師傅以成之也梅本美實之木而鴞萃之
猶佗之初心未壊而比之匪人耳
防有鵲巢小序云宣公多信讒君子憂懼焉言防卭高
地也鵲居之苕生之猶讒人之在位也
月出小序云在位不好德而悦美色焉朱註作男女相
悅之詞
檜曹二風考
按史記虢檜之君貪而好利百姓不附周衰為鄭桓
公滅之而檜之世次不可考曹本武王弟振鐸之後
至昭公好奢而任小人曹之變風始作呂氏云匪風
下泉思周之詩獨于曹檜者何也曰政出天子則強
不陵弱各得其所政出諸侯則徵發之煩共役之困
征伐之暴唯小國偏受其害所以睠懷宗周為獨切
焉
素冠言久不行三年之喪而創見之樂與之同歸而如
一亦良心發見之一端也
萇楚無家無室言有家有室則有賦税為身累也
匪風言周道車馬經行之地方周之初駟牡騑騑周道
倭遲何其盛也及今衰微無風之發無車之偈顧瞻周
道蕭然一空未免中心怛兮也
蜉蝣小序云昭公國小而迫無法以自守好奢而任小
人將無所依焉
候人小序云刺曹共公也
鳲鳩小序云刺在位無君子用心不一也言鳲鳩七子疑
若飼之難一矣然自鳲鳩視之七子猶一子也心惟專
一故能均平以興君子周旋百度雖不一而令儀則有
常不變即外以觀其内心之一者固結而不可解矣其
帶其弁正是儀之發見處而心之如結者可想見矣惟
其心之結故其儀不忒可以正國人而享夀考也心如
結心字是一章關鍵詩人本意正言在位者皆不能如
君子專一所以國人不服國祚不永陳氏曰心結而儀
一且不忒表裏一致也四國國人之皆正遠邇一致也
由之久而胡不萬年久近一致也國人願其年夀之久
豈非欲賴其表正之久哉註内均平專一言專一自兼
均平如無大無小無敢慢本是主一無適而遠近大小
自無不平者故經文只言儀一而已
豳風考
豳風居變風之末豳風亦變風乎變風者紀人倫之
變也始自栢舟終於下泉無非父子兄弟夫婦朋友
之變至豳風周公被流言居東而作則君臣之變尤
甚或曰其居末者要其變之終原其正之始也呂氏
云豳居于風雅之間者風之所為終而雅之所為始
也變風終于曹思明王賢伯之不可得於是次之以
豳反之于周公而後至于鹿鳴言周之所以盛者由
周公也
七月大全云七月之詩一言以蔽之曰豫而已凡感節
物之變而修人事之備皆豫為之謀也又曰前三章皆
以暑退將寒為言故以七月流火一句為始至四章則
以四月秀葽純陽之月為始五章則以五月斯螽動股
為始六章則以六月食鬱及薁為始而迄乎九月叔苴
七章則遂以九月築場圃為始而繼以十月納禾稼八
章則以十二月正月二月為始而終于九月十月周正
之歲終焉其所舉時月雖若参差不齊而細觀之則亦
有次序如此又曰農者衣食之本惟其關生民之大命
是以服天下之至勞今以此詩考之是其心無一念不
在乎農也一歲之間無一日不專乎農也一家之内無
一人不力乎農也
伐柯小序云美周公也周大夫刺朝廷之不知也讀詩
記云既得罪人之後周公遲留未歸士大夫刺王不知
所以還周公之道又言伐柯匪斧則不能娶妻匪媒則
不成言各有其道今欲周公之歸亦必有其道也又言
執柯以伐柯即此手中之柯而得其法以比王欲迎周
公亦不過反之於吾心則知所以迎之之道若我得見
周公而陳其籩豆之列將有日矣
讀詩私記卷三
