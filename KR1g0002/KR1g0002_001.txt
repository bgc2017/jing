鄭志卷上
魏鄭小同撰
冷剛問大畜六四童牛之梏元吉注巽為木互體震震
為牛之足足在艮體之中艮為手持木以就足是施梏
又蒙初六注云木在足曰桎在手曰梏今大畜六四施
梏于足不審桎梏手足定有别否答曰牛無手以前足
當之(案禮記月令正義冷剛問牛四足何以稱梏鄭答云牛無手前足施梏也周禮大司寇正義牛無手)
(惟以足言之與此詞稍異而意竝同)
易歸妹以須注云須有才智之稱天文有須女屈原之
妹名女須答冷剛云須才智之稱故屈原之妹以為
名(案詩桑扈君子樂胥鄭箋胥有才知之名孔穎達謂胥須古今字引易注及答冷剛云云證之其文與此)
(同女須離騷作女媭王逸注云屈原妹與此有異)
書贊云我先師棘下生安國亦好此學自世祖興後漢
衞賈馬二三君子之業則雅才好博既宣之矣張逸
問贊云我先師棘下生何人(案水經淄水注引此作何時人)答曰齊田
氏時善學者所會處也齊人號之棘下生無常人也
孫晧(原註一作顥)問月令季夏火星中前受東方之體盡以
為火星季夏中心也不知夏至中星名答曰日永星火
此謂大火也大火次名東方之次有夀星大火析木三
者大火為中故尚書云舉中以言焉又每三十度有竒
非特一宿者也季夏中火猶謂指心火也(案禮記月令正義載鄭答)
(孫顥云星火非謂心星也夘之三十度總為大火與此義同而詞異詩七月流火正義引吴志孫晧與鄭問答)
(之詞悉與此同王應麟謂康成不與吴孫晧同時吴志亦無此語後人因孫晧名氏遂改鄭志為吴志詳見困)
(學記聞足證宋本詩疏已訛由不知鄭志者妄改附識于此)
趙商問曰禹貢導河至于大陸又北播為九河然則大
陸以南固未播也在于袞州安得有九至于何時復得
合為一然後從大陸以北復播為九也答曰袞州以濟
河為界河流分袞州界文自明矣復合為一乃在下頭
子走南北何所求乎觀子所云似徒見今袞州之界不
及九河而青冀州分之故疑之耳既知今亦當知古
張逸問殷爵三等公侯伯尚書有微子箕子何答曰微
子箕子實是畿内采地之爵非畿外治民之君故云子
也
堯典注云始羲和之時主四岳者謂之四伯至其死分
岳事置八伯張逸問云九州而八伯者何答曰畿内
之州不置伯有鄉遂之吏主之伯即牧也
皐陶謨注云堯初制五服更五百里禹所弼每服五百
里故始有百里之封焉猶用要服之内為九州州立十
二人為諸侯師蓋百國一師則州十有二師則每州千
二百國也八州九千六百國其餘四百國在畿内趙
商問云以王制論之畿内之國有百里有七十里有五
十里今率以下等計之又有王城關遂郊野卿大夫之
采地數不在中今就四百似頗不合答云三代異物王
制之法唐虞或不盡然堯舜之德守在四疆鄉遂有無
無以言也公卿大夫有舊禄者其四百國非采地為何
王城之大郊關之處幾何而子責急也
皐陶謨注云禹朝羣臣于會稽執玉帛者萬國張逸
問云按左傳禹會諸侯于塗山執玉帛者萬國外傳云
禹朝羣臣于會稽防風氏後至不與注相應何答云欲
明諸侯守土之祀故兼用外傳内傳語
趙商問金縢曰若武王未終疾固當瘳信命之終雖請
不得自古以来何患不為答曰君父疾病方困忠臣孝
子不忍默爾視其歔欷歸其命于天中心惻然欲為之
請命周公達于此禮著在尚書若君父之疾不為請命
豈忠孝之志也
顧命東房西房答趙商曰成王崩之時在西都文王
遷豐作靈臺辟廱而已其餘猶諸侯制度故知此喪禮
設衣服之處寢者夹室與東西房也周公攝政致太平
制禮作樂乃立明堂于王城答張逸云周公制禮建
國土中洛誥云王入太室祼是也顧命成王崩在(原註一作)
(于)鎬京鎬京宮室因文武更不改作故同諸侯之制有
左右房宣王承亂(原註斯干詩築室百堵西南其戸)未必如周公之制
(案書顧命正義引鄭志答張逸語詩斯干正義兼引答趙商語與此詞句互異而意指竝同)
洪範云鯀則殛死禹乃嗣興祭法鯀鄣鴻水而殛死注
謂不能成其功也答趙商曰鯀非誅死鯀放居東裔
至死不得反于朝禹乃其子也以有聖功故堯興之若
以為殺人父用其子而舜禹何以忍乎而尚書云鯀則
殛死禹乃嗣興者箕子見武王誅紂今與己言懼其意
有慙德為說父不肖其罪之子賢則舉之以滿武王意
也(案禮記祭法正義引此其罪下無之字)
趙商問甘棠行露之詩美召伯之功(案詩甘棠正義引此作張逸問)箋
以為當文王與紂之時(案鄭箋專指行露此誤以為兼說二詩詳詩譜正義)詩傳
及樂記武王即位乃分周公左召公右為二伯文王之
時(案詩傳至此二十四字原本誤作註文今據詩正義校正)不審召公何得為伯答
曰甘棠之詩召伯自明誰云文王與紂之時乎
張逸問何詩近于比賦興答曰比賦興吴札觀詩已不
歌也孔子錄詩已合風雅頌中難復摘别篇中義多興
(案此條與下二條竝見詩關雎正義其以比賦興原來不分疏觧此條大意最為明曉)
張逸問嘗聞一人作詩何謂答曰作詩者一人而已其
取義者一國之事變雅則譏王政得失閔風俗之衰所
憂者廣發于一人之本身
張逸問王者之風王者當在雅在風何答曰文王以諸
侯而有王者之化述其本宜為風
張逸問麟趾義云關雎之化則天下無犯非禮雖衰世
之公子皆信厚其信厚如麟趾之時箋云喻今公子亦
信厚與禮相應有似于麟惟于此二者時關雎之化致
信厚未致麟答曰衰世者謂當文王與紂之時而周之
盛德關雎化行之時公子化之皆信厚與禮合古太平
致麟之時不是過也(案詩麟趾正義引此作不能過也)
張逸問行露召伯聽訟察民之意化耳何訟乎答曰實
訟之辭也民被化久矣故能有訟
小星傳裯襌被也箋云裯牀帳也張逸問此箋不知
何以易傳又諸妾抱帳進御于君有常寢何其碎答曰
今人名帳為裯雖古無名被為裯諸妾何必人抱一帳
施者因之如今漢抱帳也
張逸問箋(原註何彼穠矣平王箋)云德能正天下之王然則不必
要文王也答曰德能平正天下則稱為平故以號文王
焉
張逸問騶虞傳曰白虎黑文又禮記曰樂官備何謂答
曰白虎黑文周史王會云備者取其一發五豝言多賢
也
張逸問豕生三曰豵不知母豕也豚也答曰豚也過三
以往猶謂之豵自三以上更無名也
谷風涇以渭濁箋云此絶去所經見因取以自喻張
逸問何言絶去答曰衞在東河涇在西河故知絶去不
復還意
張逸問楚宫今何地仲梁子何時人答曰楚丘在濟河
間疑在今東郡界中仲梁子先師說魯人(案詩定之方中正義及玉)
(海引此作先師魯人無說字)當六國時在毛公前
張逸問傳曰山川能說何謂也答曰兩讀或言說說者
說其形勢也或曰述述者述其故(原註一作古)事也述讀如
遂事不諫之遂(案陸德明釋文全載此條正義所引惟至述其古事而止)
張逸問氓詩箋云耽非禮之樂小雅云和樂且耽何謂
也答曰禮樂者五聲八音之謂也小雅亦言過禮之盛
和樂過禮之言也燕樂嘉賓過厚賢也不以禮耽者非
禮之名故此禁女為之
張逸問平王微弱其詩不能復雅厲王流于彘幽王滅
于戲在雅何答曰幽厲無道酷虐于民以強暴至于流
滅豈如平王微弱政在諸侯威令不加于百姓乎
君子陽陽箋云我者君子之友自謂也時在位有官職
也張逸問何知在位有官職又男子焉得在房答曰
房中而招人豈遠乎故知可招者當在位也招之者樂
官有禄而無言責苟免時耳路寢房中可用男子
張逸問有女同車序云齊女賢經云德音不忘文姜内
淫適人殺夫幾亡魯國故齊有雄狐之刺魯有敝笱之
賦何德音之有乎答曰當時佳耳後乃有過或者早嫁
不至于此作據時而言故序達經意
張逸問豳七月專詠周公之德宜在雅今在風何答曰
以周公專為一國上冠先公之業亦為優矣所以在風
下次于雅前在于雅分周公不得專之
張逸問皇皇者華箋云中和謂忠信每懷靡及箋云懷
私為每懷和當為私而此言忠信愚意似乖也答曰非
也此周之忠信也已有五德復問忠信之賢人
張逸問常棣箋云周仲文以左氏論之三辟之興皆在
叔世謂三代之末即二叔宜為夏殷末也答曰此注左
氏者亦云管蔡耳(原註鄭衆賈逵以二叔為管蔡)又此序子夏所為親
受聖人足自明矣(原註周仲文蓋漢世儒者也以為二叔宜為夏殷之末不得為管蔡鄭答)
(注左氏者謂鄭賈之說也)
緜詩自西徂東箋云豳與周原不能為西東據至時從
水滸言也張逸問豳與周原不能為東西何謂答曰
豳地今為栒邑縣在廣山北沮水西有涇水從此西南
行至正東乃得周(案詩緜正義及吕祖謙讀詩記引此句無至字)故言東西云
岐山在長安西北四百里豳又在岐山西北四百里
棫樸箋云二千五百人為師今王興師行者殷末之制
未有周禮五師為軍軍萬二千五百人趙商問棫樸
箋引常武整我六師宣王之時又此征伐之事不稱六
軍而稱六師不達其意答曰師者衆之通名故人多云
焉欲著其大數乃言軍耳(案詩棫樸正義引此問答又此作又出乃言上有則字時)
(邁正義引雜問志天子廵守禮無六軍之文二語其大意可參合而此本未錄載今附識之)
趙商問生民箋云帝上帝又云當堯之時姜源為高辛
氏妃(案詩生民正義及杜佑通典引此俱作高辛氏世妃)意以為非帝嚳之妃史
記嚳以姜源為妃是生后稷明文皎然又毛亦云高辛
氏帝苟信先籍未覺其偏隠是以敢問易毛之義答曰
即姜源誠帝嚳之妃履大人之迹而歆歆然是非真意
矣乃有神氣故意歆歆然天下之事以前騐後其不合
者何可悉信是故悉信亦非不信亦非稷稚于堯堯見
為天子高辛與堯竝在天子位乎
序長𤼵大禘也趙商問云按祭法殷人禘嚳而郊冥
又喪服小記及大傳皆云王者禘其祖之所自出以其
祖配之注皆以為祭天皇大帝以嚳配之然則此詩之
禘亦宜以為圜丘之祭不審云郊何答曰郊祀后稷以
配天則以祖配其祖從出之明文也云注皆以為祭天
皇大帝詩之大禘宜為圜丘之祭探意太過得母誣乎
禘者祭名天人共云(案詩長𤼵正義全載此條雝正義節引云禘大祭天人共之)
答張逸云文王承先公之業積修其德以致風化述其
美以為之法能行其本(案詩譜正義引此作得行其本)則致末應既致
其應設以為法也又云文王以諸侯而有王者之化
卒以受命
答張逸云國史采衆詩時明其好惡令瞽矇歌之其無
作主皆國史主之令可歌
答張逸云風也小雅也大雅也頌也此四者人君行之
則為興廢之則為衰
論語云關雎樂而不淫哀而不傷注云哀世夫婦不得
此人不為減傷其愛詩箋以哀為衷此以哀為義答
劉琰云論語注人間行久義或宜然故不復定以遺後
(案詩關雎正義引此後字下有說字)
答趙商曰婦人有歸宗謂自其家之為宗者大夫稱家
言大夫如此耳夫人王后則不然也(案自其原本作目其今據詩葛覃正)
(義校正)
卷耳傳采采事采之也答張逸云事謂事事一一用
意之事芣苢亦然雖說異義則同
螽斯不言興答張逸云若此無人事實興也文義自
解故不言之凡說不解者耳衆篇皆然
答張逸曰行露以正言也摽有梅以蕃育人民
野有死麕無使尨也吠答張逸云正行昏不得有狗
吠(案詩正義載此昏字下有禮字)
答張逸云雌雉求牡非其耦故喻宣公與夫人
詩序旄丘責衞伯也衛是侯爵而為州伯張逸疑而
問答云實當用伯而侯德適任之何嫌不可命人位以
德古亦然也
答趙商曰狄人入衞其時明然戴公廬漕及城楚丘二
者是還復其國也許夫人傷宗國之滅又閔其民欲歸
行其野視其麥是時之憂思乃引日月而不得歸責以
冬夏與誰因誰極未通于許夫人之意也
清人刺文公詩也文公厲公之子清人當處卷末由爛
脱失次厠于莊公時答趙商曰詩本無文字後人不
能盡得其次第錄者直錄其義而已
答張逸曰税法有常不得薄今魏君不取于民惟食園
桃而已非徒薄于十一故刺之
伐檀傳云熟食曰飱箋云飱讀如魚飱之飱答張逸
云禮飱饔大多非可素不得與不素飱相配故易之也
采苓傳采苓細事也首陽幽辟也細事喻小行也幽辟
喻無徵也箋云興者喻事有似而非答張逸云篇義
云好聽讒當似是而非者故易之
魚麗序云文武以天保以上治内采薇以下治外答
趙商云于文武時兄弟失道有不和協之意故作詩以
感切之至成王之時二叔流言作亂罪乃當誅悔將何
及未可定此篇為成王時作(原註趙商據魚麗之序而發問則于時鄭未為譜故)
(說不定也後為此譜則次定為成王時也)
答趙商云凡賦詩者或造篇或誦古
車攻傳曰戰不出頃田不出防答張逸云戰有頃數
不能盡其多少猶今戰場者不出其頃界田者不出其
防也
答趙商云衞武公居殷墟(案詩賓之初筵正義引此作衞殷之畿内)故用殷
禮君子行禮不求變俗祭祀之禮居喪之服哭泣之位
皆如其國之法故衞稱殷禮
大車傳以菼為鵻箋以菼為薍似易傳又言其青者如
鵻復似從傳張逸疑而問之答云鵻鳥青非草名薍亦
青故其青者如鵻
答趙商云諸侯入為卿大夫與在朝者異各依本國如
其命數(案此與前條竝見大車正義而無衣正義亦引此條)
孫皓問凌人十二月斬冰即以其月納之七月言三之
日納于凌陰四之日即出之藏之既晚出之又早何答
曰夏十二月取冰二月開冰四月班冰是其常也藏之
既晚出之又早晚者建寅乃藏與此周禮十二月藏冰
較遲一月故出之早者四月夏之二月出冰與周禮同
今豳土晚寒故可夏正月納冰夏二月仲春太簇用事
陽氣出地始温故禮應開冰先薦寢廟(案詩七月正義周禮凌人正義)
(與冢宰序官正義竝節引此條大略相同惟豳土晚寒序官正義作豳土寒攷七月毛傳亦有豳土晚寒之文)
(陸德明釋文云晚節而氣寒孔穎達又引鄭志答張逸云晚温亦晚寒則晚字非可節去其為傳寫脱落無疑)
(此本未錄載答張逸原文并附識以備攷)
趙商問王日一舉鼎十有二物皆有爼是為三牲備焉
商按玉藻天子之食日少牢朔月太牢禮數不同請問
其說(案周禮膳夫正義引此作請聞其說)答曰禮記後人所定(原註一作集)據
時而言或以諸侯同天子或以天子與諸侯等所施不
同故難據也(原註一云禮數不同難以據也)王制之法與周異者多(原註)
(一云與禮違者多)當以經為正(案詩鴛鴦正義引此答詞節去據時而言四字)
絲衣序繹賓尸也高子曰靈星之尸也答張逸云高
子之言非毛公後人著之
趙商問傳曰凡土功水昏正而栽日至而畢召誥于三
月之下營洛不依禮之常時答云傳所言者謂庸時也
周召之作洛邑因欲觀衆殷樂之與否則由欲觀民之
意故不依常時也
僖四年傳云五侯九伯答張逸云五侯侯為州牧也
九伯伯為州伯也一州一牧二伯佐之太公為王官之
伯二人共分陕而治自陕以東當四侯半一侯不可分
故言五侯九伯則九人若征五等諸侯九州之伯是天
子何異乎云夾輔之有也(案禮記王制正義引此云若征五等諸侯九州之伯何夾)
(輔之有太公為王官伯分主自陕以東不可分為四侯半故稱為五侯四州有八伯畿内有一伯故為九伯其)
(大意同而文有異)
坊記引燕燕詩注以為夫人定姜之詩答炅模云為
記注時就盧君先師亦然後乃得毛公傳記古書義又
且然記注己行不復改之
禮器云詩云匪革其猶聿追來孝注云革急也猶道也
聿述也言文王改作者非必欲急行己之道乃追述先
祖之業來居此為孝答靈模云為記注之時依循舊
本此文是也後得毛詩傳而為詩注更從毛本故與記
不同(案靈模與前炅模當是一人或後來傳寫者避宋太宗諱不書炅或誤炅為灵因作靈而未曾畫一)
(遂彼此岐異禮記注䟽刊本于坊記正義作炅于禮器正義亦作靈似䛇訛已久此姑各仍其舊)
鄭志卷上
