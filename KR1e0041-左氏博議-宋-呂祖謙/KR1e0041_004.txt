左氏博議卷四
宋吕祖謙撰
楚侵隨(桓六年楚武王侵隨使薳章求成焉軍於瑕以待之隨人使少師董成鬭伯比言於)
(楚子曰吾不得志於漢東也我則使然我張吾三軍而被吾甲兵以武臨之彼則懼而恊以謀我故)
(難間也漢東之國隨為大隨張必棄小國小國離楚之利也少師侈請羸師以張之熊率且比曰季)
(梁在何益鬭伯比曰以為後圖少師得其君王毁軍而納少師少師歸請追楚師隨侯將許之季梁)
(止之曰天方授楚楚之羸其誘我也君何急焉臣聞小之能敵大也小道大淫所謂道忠於民而信)
(於神也上思利民忠也祝史正辭信也今民餒而君逞欲祝史矯舉以祭臣不知其可也公曰吾牲)
(牷肥腯粢盛豐備何則不信對曰夫民神之主也是以聖王先成民而後致力於神故奉牲以告曰)
(博碩肥腯謂民力之普存也謂其畜之碩大蕃滋也謂其不疾瘯蠡也謂其備腯咸有也奉盛以告)
(曰絜粢豐盛謂其三時不害而民和年豐也奉酒醴以告曰嘉栗旨酒謂其上下皆有嘉德而無違)
(心也所謂馨香无讒慝也故務其三時修其五教親其九族以致其禋祀於是乎民和而神降之福)
(故動則有成今民各有心而鬼神乏主君雖獨豐其何福之有君姑修政而親兄弟之國庶免於難)
(隨侯懼而修政楚不敢伐)楚敗隨(桓八年隨少師有寵楚鬭伯比曰可矣讐有釁不可失也)
(楚子伐隨軍於漢淮之間季梁請下之弗許而戰不後戰所以怒我而怠寇也少師謂隨侯曰必速)
(然將失楚師隨侯禦之望楚師季梁曰楚人上左无與王遇且攻其右右无良焉必敗偏敗衆乃擕)
(矣少師曰不當王非敵也弗從戰於速杞隨師敗績隨侯逸鬭丹獲其戎車與其戎右少師秋隨及)
(楚平楚子將不許鬭伯比曰天去其疾矣隨未可克也乃盟而還)
昔之傾人之國者匿其機而使人陰墮其計非受害之
後莫能悟何其深也方始墮其計終日奔走馳驅聽其
所役投於禍患而不自知及師已喪國已破回視前日
之所蹈者無非䧟穽然後噬臍頓足有不可追之悔吁
亦晚矣謀之深者豈復有加於此耶曰有使敵人既敗
而識吾之機猶未足為深也天下固有竒權密機非特
敵人既敗尚不知其所以然雖至於數千百年之後亦
不知其所以然可謂極天下之至深矣吾觀鬭伯比之
謀隨未嘗不三嘆其深也世之論鬭伯比之謀者不過
謂季梁之正終不能勝少師之寵季梁之諫必有時而
不用也少師之說必有時而用也吾之謀雖未行於今
終必行於後嗚呼是何足以窺鬭伯比之機乎人見隨
侯初拒少師追楚之請從季梁修政之諫以為伯比之
謀未行也而不知其謀已深行乎其間矣市中有虎曾
參殺人必三至而後信其始告之者明知其不信也其
再告之者亦明知其不信也明知其不信而續告之者
何耶蓋有一則有二有二則有三無兩人之說居其前
雖有善譛者無以成三至之說也其始之不信所以成
其後之信也知此則可以窺伯比之機矣隨侯之始拒
少師所以成其後之從隨侯之始從季梁所以成其後
之拒季梁者隨之望其君素所畏者也伯比以謂吾苟
欲一舉而成功彼少師雖愛豈能使其君遽違素所畏
者之諫乎今先示弱以誘少師則少師必有伐楚之請
季梁必有修政之諫隨侯廹於平日之所畏必勉從季
梁而拒少師使季梁之諫虚用於無事之時及其有事
而又諫其君必以為瀆矣隨之所恃者獨一季梁而已
季梁之術既窮則吾他日之舉兵誰復齟齬於其間哉
蓋人之情迫於不得已而勉從所畏者之言不過能一
從之耳至於再豈肯復從之乎迫於不得已而勉拒所
愛者之說不過能一拒之耳至於再豈能復拒之乎不
待至於再也其勉從所畏之時雖曰從之而已有不平
之心矣其勉拒所愛之時雖曰拒之而已有不忍之心
矣隨侯一念之不平𤼵於始從季梁之諫積而至數年
其不平日增當楚再駕之際季梁之諫安得而不廢乎
一念之不忍𤼵於始拒少師之說積而至數年其不忍
日深當楚再駕之際少師之說安得而不入乎是拒生
於從而從生於拒也想隨侯恐懼修政之時舉國交賀
頌其君納諫之明而不知伯比欣然獨笑已入於吾之
機矣兆破隨之機於數年之前收破隨之功於數年之
後伯比之機微矣哉吾嘗深考伯比之謀既假毁軍之
詐而中少師之欲復假少師之請而激季梁之諫復假
季梁之重而致隨侯之懼復假隨侯之止而增少師之
慚復假少師之寵而沮季梁之策置毫末之毒於少師
之心而一國君臣展轉薰染自勝自負自起自仆自予
自奪如輪如機不得少息吾端坐拱手不動聲色而徐
制其弊焉雖事往迹陳書之簡牘讀者猶不知其端倪
况於當時自墜其網者乎然則將何以自免曰無受焚
之地則烈火不能焚玉無受病之地則癘氣不能病人
鬭伯比謀隨累年不乘其潰敗之餘一舉平之反以敵
遺子孫勇於伐隨而怯於滅隨非前工而後拙也以少
師既死則隨無受病之地也嗚呼小人之根未去則雖
從諫不足喜小人之根既去則雖軍敗不足憂為國者
其務去小人之根也哉
魯為班後鄭(桓六年北戎伐齊齊侯使乞師於鄭鄭太子忽帥師救齊大敗戎師獲其)
(二帥大良少良甲首三百以獻於齊於是諸侯之大夫戍齊齊人饋之餼使魯為其班後鄭鄭忽以)
(其有功也怒故有郎之師)齊衛鄭戰于郎(桓十年冬齊衛鄭來戰于郎我有辭也初)
(北戎病齊諸侯救之鄭公子忽有功焉齊人餼諸侯使魯次之魯以周班後鄭齊人以衛師助之故)
(不稱侵伐先書齊衛王爵也)
天下之事有當為者有不當為者凡當為者皆常也凡
不當為者皆過也曰是曰正曰善皆所當為也曰非曰
邪曰惡皆不當為也事雖有萬而不同豈有出於此兩
端之外者哉古今以驕矜為通患抑亦未之思也盍反
觀吾之所行果不當為耶方且愧懼之不暇何敢誇人
果當為耶則亦飢食渴飲之類耳何足誇人是天下本
無可誇之事彼驕矜之心亦何自而生乎目當視而反
盲耳當聽而反聵則為殘疾人矣苟目能視耳能聽始
可謂之無疾之人豈有持此以誇世者哉雖舜之孝禹
之功皋陶之謨稷契之忠夷齊之清孔孟之學冠萬世
而絶出者其實皆人之所當為也世之人僅有一善如
毛髮遽自衒以為過人之行亦惑矣人之為人非聖人
莫能盡也今受人之形而反自謂過人豈特翼而飛鬛
而馳耶甚矣其惑也鄭太子忽之救齊雖曰有功然捄
災卹隣亦諸侯之所當為耳遽軒然伐其功輕周室之
爵祿而欲躐之又從而加忿兵於魯嗚呼使小國有功
而可躐處於大國之上則臣有功可陵其君子有功可
傲其父矣曾不如無功之為愈也吾嘗觀鄭忽始敗戎
師之時囚二帥陳俘馘振旅而獻乎齊氣吞諸侯邈視
王爵餼饋之際暫為人所先亟連三國之兵而伐之何
其壯也及其嗣位微弱不振為國人所賤其出奔其復
歸斥其名而赴諸侯曾不以君視之甚者詆以狡童(詩衛)
(國風狡童刺忽也)狡童之稱其受侮受辱一至於此前日之壯
氣安在耶蓋忽之為人得志則氣盈而自視其身不勝
其大人少慢之己不能平失志則氣涸而自視其身不
勝其小人共賤之反不能較其中初無所主惟視外物
以為輕重隨物而盈隨物而涸隨物而大隨物而小終
身為物所驅乍驕乍沮乍勇乍怯已亦不能自必也一
身且不能自主况欲主人之國哉
鄭太子忽辭昏(桓六年齊侯欲以文姜妻鄭太子忽太子忽辭人問其故太子曰人)
(各有耦齊大非吾耦也詩云自求多福在我而已大國何為君子曰善自為謀及其敗戎師也齊侯)
(又請妻之固辭人問其故太子曰無事於齊吾猶不敢今以君命奔齊之急而受室以歸是以師昏)
(也民其謂我何遂辭諸鄭伯)鄭昭公之敗北戎(止)昭公奔衛(桓十)
(一年鄭昭公之敗北戎也齊人將妻之昭公辭祭仲曰必取之君多内寵子无大援將不立三公子)
(皆君也弗從鄭莊公卒祭仲立昭公宋雍氏女於鄭莊公曰雍姑生厲公雍氏宗有寵於宋莊公故)
(訪祭仲而執之曰不立突將死亦執厲公而求賂焉祭仲與宋人盟以厲公歸而立之昭公奔衛己)
(亥厲公立十五年鄭伯宇出奔蔡鄭世子忽復歸於鄭)
為國者當使人依己不當使己依人己不能自立而依
人以為重未有不窮者也所依者不能常盛有時而衰
所依者不能常存有時而亡一旦驟失所依將何所恃
乎嗚呼此特論依之不可常耳抑有甚者焉使所依者
常盛而不衰常有而不亡可謂得所依矣然猶未足恃
也晉方主盟諸夏宋深結而謹事之倚以自固想其心
必自以為善擇所依矣及阨於楚師之圍析骸而炊易
子而食晉迫於狄坐視而莫能救也(宣十五年)當時諸侯之
強盛者莫如晉諸侯之可依者亦莫如晉晉猶不可依
而况其他乎嗚呼此特論人之不足依爾抑又有甚者
焉西魏孝武脅於高歡日有簒奪之憂所恃以為依者
宇文泰耳一旦脱身虎口自杖入關捨所畏而得所依
天下之樂有過於是乎然孝武之禍不在於所畏之高
歡而在於所依之宇文泰(見北史本紀)以是論之非惟人不
可依而禍實生於所依也外物之變不可勝窮恃外以
為安者其患夫豈一端耶人皆咎鄭忽之辭齊女不能
依大國以自固殆非也使忽不辭而取文姜則彭生之
禍移於鄭矣(桓十八年)豈有禍魯而福鄭者耶自古小國連
姻大國得其所依者蓋無幾而啓釁召兵如銅斗摩筓
之禍者(史記趙世家)皆是也然則忽之辭昏固亦未可厚非
也後世徒見其終以微弱致禍遂并與辭昏譏之殊不
知忽前得之於辭昏後失之於微弱一是一非兩不相
掩烏得以後之非廢前之是哉忽之言曰自求多福在
我而已大國何為斯言也實先王之法言古今之篤論
也在我之福以堯為父而不能與丹朱以周公為兄而
不能與管蔡以周宣為子而不能與厲王以大國亦何
有於我哉苟忽能充是言則洪範之五福周雅之百禄
皆我有也尚何微弱之足患乎論者不譏忽之不能蹈
其言而反譏其言之失亦惑矣苟不以人廢言而深味
其言釋然深悟天下之福皆備於我無在我之外者攀
援依附一掃俱除天下無對制命在内忽言之於千載
之上我用之於千載之下是忽雖不能自用適所以留
為我之用也豈曰小補之哉
桓公問名於申繻(桓六年九月丁卯子同生以太子生之禮舉之接以太牢卜士)
(負之士妻食之公與文姜宗婦命之公問名於申繻對曰名有五有信有義有象有假有類以名生)
(為信以德命為義以類命為象取於物為假取於父為類不以國不以官不以山川不以隱疾不以)
(畜牲不以器幣周人以諱事神名終將諱之故以國則廢名以官則廢職以山川則廢主以畜牲則)
(廢祀以器幣則廢禮晉以僖侯廢司徒宋以武功廢司空先君獻武廢二山是以大物不可以命公)
(曰是其生也與吾同物命之曰同)
名子者當為孫地世所共守也生而名没而諱子之始
生嬰孩耳幾年而免乳又幾年而成童又幾年而冠昏
又幾年而有孫又幾年而老又幾年而殁由命名之日
而遐想諱名之時茫昧荒遠若存若亡若滅没而不可
知也今乃預料於百年之外恐其廢名恐其廢職恐其
廢主恐其廢祀恐其廢禮慱詢詳擇精思熟慮俾不為
後世之累當始生之初而思既殁之後可謂遠也已矣
名子之際其遠慮蓋如此至於餘事則每不然法度苟
以趨一時之便未嘗憂他日之弊也政事苟以濟一時
之欲未嘗憂他日之害也財用苟以供一時之求未嘗
憂他日之匱也兵革苟以快一時之忿未嘗憂他日之
危也名子且為百年計况於創業垂統以遺子孫者反
不能為明日計乎大而國小而家苟以名子之心推之
則詒厥孫謀之理盡矣奚必他求哉抑嘗稽禮之所載
子見於父父執子之右手咳而名之庶子則撫其首咳
而名之是知命名特咳唾之頃耳一有不審遂流患於
無窮晉名僖侯以司徒豈知終晉之世易中軍之名乎
(僖侯名司徒廢為中軍)宋名武公以司空豈知終宋之世易司城
之名乎(武公名司空廢為司城)魯名獻公武公以具敖豈知終魯
之世易二山之名乎(二山具敖也魯獻公名具武公名敖更以其鄉名山)失之於
咳唾之間而其患乃與國相終始信矣始之不可不審
也然名子之不審不過後世以諱廢事耳孰知有一嚬
一笑而開子孫萬世之禍者乎觀名子之遠慮可以為
有國家者之大法觀名子之不審可以為有國家者之
大戒申繻之言有鑒有規固不可以易心讀之也
王師伐虢(桓十年春虢仲譛其大夫詹父於王詹父有辭以王師伐虢夏虢公出奔虞)
屈天下之理以信天下之分非善持名分者也世之持
名分者皆曰分可勝理理不可勝分不幸而聽上下交
争之分寧使下受抑勿使上受陵所屈者一夫之理所
信者萬夫之分屈尺寸而信尋丈亦何為而不可哉嗚
呼分固不可屈也理其可屈乎宜人之滋不服也虢公
譛其大夫詹父於威王詹父有辭王為之伐虢而逐虢
公以臣逐君固可罪矣然人之咎周者不過曰虢公雖
曲君也詹父雖直臣也威王之失不當以曲直之理而
廢上下之分耳其罪威王則是也其所以罪威王則非
也數傳而至於襄王晉文公以元咺執衛侯而請殺之
襄王曰夫君臣無獄今元咺雖直不可聽也為臣殺其
君將安庸刑(見國語周語)襄王之意豈非欲矯威王之失乎
所謂君臣無獄者固可以為萬世訓至若元咺雖直之
一語猶未免墮世俗之見也苟如襄王之說是元咺之
理未嘗不直所以不可聽者恐亂君臣之分焉耳有所
謂理又有所謂分是理與分判然二物也捨理而言分
是分孤立於理之外也分孤立於理之外則分者特一
虚名耳天下之亂臣賊子豈虚名所能束縳耶人情所
不平者莫甚於理直而受屈今告之以汝理雖直姑為
名分屈是導之争也彼亦安能鬱鬱受屈久為虚名之
所壓乎必將不勝其忿决壞名分而不暇顧是吾之持
名分適所以壞名分也君子言分必及理言理必及分
分不獨立理不虚行得則俱得失則俱失豈有既犯分
而不犯理者乎子之證父者先有證父之曲不必復問
其所證之事也弟之紾兄者先有紾兄之曲不必復問
其所紾之由也臣之訴君者先有訴君之曲不必復問
其所訴之辭也當詹父元咺未訴君之時其理固直既
啓訴君之口則已陷於滔天之惡矣尚安得有所謂直
哉是詹父之直因訴虢公而曲也元咺之直因訴衛侯
而曲也二人之理已曲吾從而治之亦治所當治而已
彼本自不直復何所屈哉周王苟以是正其罪則二人
者釋然内省其理之曲没齒無憾矣非特可服二人之
心也凡當時諸侯之臣有欲犯上而訴其君者必以謂
訴所以求直今訴君而反變為不直曷若不訴以全吾
直乎勞而不怨虐而不叛益所以彰吾之直也又推而
上之則知君臣之際本非較曲直之地臣之理雖直其
敢自謂直以加吾君乎蚤朝晏退戰戰兢兢上不知君
之曲下不知我之直所知者盡臣道而已為人臣者皆
懷是心雖極天地窮古今安得有犯上之釁耶惜夫威
王昧之而不知襄王知之而不盡此分與理所以終離
而不可復合者也後之為治者非合分與理為一亦安
能洗犯上之習而還於古哉
虞叔伐虞公(桓十年初虞叔有玉虞公求旃弗獻既而悔之曰周諺有之匹夫无罪懷)
(璧其罪吾焉用此其以賈禍也乃獻之又求寳劍叔曰是無厭也无厭將及我遂伐虞公故虞公出)
(奔共池)
虞公以貪失國虞叔以吝逐君貪與吝遇此禍之所以
成也貪者惟恐不得人之物吝者惟恐失己之物貪者
雖得萬金而不能滿吝者雖失一金而不能忘虞之君
臣上貪而下吝貪者求之吝者共之亂安得而不作乎
然貪與吝非二法也視人之物則貪視己之物則吝未
得而求之則貪既得而守之則吝名雖不同其心則同
出於嗜貨焉使虞公思吾求劍之心即虞叔守劍之心
必不至於貪矣使虞叔思吾守劍之心即虞公求劍之
心必不至於吝矣惟其不能交相恕而反相責此其所
以釀莫大之釁也由古而暨今人所以相賊相刃相靡
者職此之由吾將告貪者以廉告吝者以施庶幾其有
瘳乎嗚呼彼方貪而吾告之以廉是教餓虎之不求肉
也彼方吝而吾告之以施是將求肉於餓虎也無益於
彼祗取辱焉信如是則果無術以救之乎曰此固不必
他求也不過以貪治貪以吝治吝而已至理之中無一
物之可廢人心之中無一念之可除貪吝之念苟本無
邪安從而有苟本有邪安得而無是貪吝固不可強使
之無然亦不必使之無也吾心一旦渙然冰釋則曰貪
曰吝孰非至理哉蓋事有善惡而念無善惡是念加於
事之善者則名善念是念加於事之惡者即名惡念所
謂念者初無二也譬之於火用之㸑釜則為善用之燎
原則為惡然曷嘗有二火哉譬之於水用之溉田則為
善用之灌城則為惡然曷嘗有二水哉自人觀之雖若
為二而其一未嘗不卓然獨存於二之中也世所以指
虞公為貪者以其求財常不厭耳苟用是念以求道不
厭立而不已必求與權賢而不已必求為聖則與夫子
學而不厭何以異乎(見論語)世所以指虞叔為吝者以其
守財欲不失耳苟用是念以守道不失與生俱生欲不
能遷與死俱死威不能奪則與顔子服膺弗失何以異
乎(記中庸)求財與求道相去遠矣而所謂不厭者其念未
嘗加損也守財與守道相去遠矣而所謂不失者其念
未嘗加損也向之惡今之善特因物而改其名耳吾之
念曷嘗改哉人徒見其嘗名貪嘗名吝遂疑而惡之乃
欲求道於是念之外是猶惡焚而廢火食惡溺而廢水
飲也誤矣
楚屈瑕敗蒲騷(桓十一年楚屈瑕將盟貳軫鄖人軍於蒲騷將與隨絞州蓼伐楚師)
(莫敖患之鬭廉曰鄖人軍其郊必不誡且曰虞四邑之至也君次於郊郢以禦四邑我以銳師宵加)
(於鄖鄖有虞心而恃其城莫有鬭志若敗鄖師四邑必離莫敖曰盍請濟師於王對曰師克在和不)
(在衆商周之不敵君之所聞也成軍以出又何濟焉莫敖曰卜之對曰卜以決疑不疑何卜遂敗鄖)
(師於蒲騷卒盟而還)楚伐絞(桓十二年楚伐絞軍其南門莫敖屈瑕曰絞小而輕輕則寡謀)
(請無扞采樵者以誘之從之絞人獲三十人明日絞人爭出驅楚役徒於山中楚人坐其北門而覆)
(諸山下大敗之為城下之盟而還)屈瑕大敗(桓十三年楚屈瑕伐羅鬭伯比送之還謂)
(其御曰莫敖必敗舉趾高心不固矣遂見楚子曰必濟師楚子辭焉入告夫人鄧蔓鄧蔓曰大夫其)
(非衆之謂其謂君撫小民以信訓諸司以德而威莫敖以刑也莫敖狃於蒲騷之役將自用也必小)
(羅君若不鎮撫其不設備乎夫固謂君訓衆而好鎮撫之召諸司而勸之以令德見莫敖而告諸天)
(之不假易也不然夫豈不知楚師之盡行也楚子使賴人追之不及莫敖使徇於師曰諫者有刑及)
(鄢亂次以濟遂無次且不設備及羅羅與盧戎兩軍之大敗之)
楚人有習操舟者其始折旋疾徐惟舟師之是聽開帆
擊楫雲興鳥逝一息千里雖未知操舟之術而動於操
舟之利既不能自制亦不能自决也於是小試於洲渚
之間平瀾淺瀨水波不興投之所向無不如意不知適
有大幸遂以為盡操舟之術矣遽謝遣舟師傲然自得
沼視溟渤而杯視江湖椎鼓徑進亟犯大險吞天沃日
之濤排山倒海之風轟逐澎湃奔鯨駭虬乃傍徨四顧
膽落神泣墮槳失柂身膏魚鱉之腹然則召今日之危
者豈非前日之幸乎使其自試之時已遇風濤之變則
將知難而悔終身不敢言舟楫矣屈瑕之禍不幸類是
當屈瑕與鄖師相距於蒲騷自知將略非長委計鬭廉
教以次郢禦四邑者鬭廉也教以銳師宵加於鄖者又
鬭廉也教以師不在衆不疑何卜者又鬭廉也無小無
大惟鬭廉之謀是從以成厥功豈不猶操舟者其始惟
舟師之聽乎屈瑕徒見用竒之功而欲竊效焉伐絞之
役是身試於洲渚之時也幸而絞人偶入其計志滿氣
揚自謂筭無遺策凡天下之言兵者無出我之右矣彼
區區之羅人政須折箠笞之耳削規破矩任意直前變
出不圖軍僨身蹶其得禍蓋與操舟者無以異也鄧曼
推其禍端歸之蒲騷之役吾以為成屈瑕之禍者在絞
而不在蒲騷方伐絞之初屈瑕雖欲自用尚未敢自信
也苟又挫於絞人必謂昔以用人言而勝今以自用而
敗將益求其所未至不敢以兵為戲矣彼既見其謀之
騐忘其幸而矜其能心口相語疇昔蒲騷之勝借曰鬭
廉之謀今采樵誘敵之策豈亦鬭廉教我乎此所以堅
其自用之意而趣其荒谷之縊也屈瑕之死生在於伐
絞之勝敗驕之於先而陷之於後庸非天欲斃之乎苻
堅之治秦一則王猛二則王猛猛之死下詔以新失丞
相置觀以聽訟其辭至兢兢也繼踵而張掖西域之捷
交至(見苻堅載記)其心始縱謂天下之事止此耳猛雖亡吾
豈不能獨辦乎迄自用而致淝水之辱(見謝玄傳)嚮若猛死
之後其鋒嘗小挫必不敢遽輕天下堅之喪國即屈瑕
之喪師也由天子至於庶人免於師傅之嚴而驟欲獨
行其志遇事之易者未足喜遇事之難者未足憂蓋先
遇其易則以易為常是禍之原也先遇其難則以難為
常是福之基也世固有以一勝累一國以一能敗一身
者矣豈不甚可畏耶
左氏博議卷四
