左氏博議春秋類
提要
(臣)等謹案左氏博議二十五卷宋吕祖謙撰
祖謙有東萊書說已别著錄是書相傳祖謙
新娶一月之内所成今考自序稱屏處東陽
之武川居半歲里中稍稍披蓬藋從予遊談
餘語隙波及課試之文乃取左氏書理亂得
失之迹疏其說於下旬儲月積浸就篇帙又
考祖謙年譜其初娶韓元吉女乃紹興二十
七年在信州不在東陽後乾道三年五月持
母喪居明招山學子有來講習者四年已成
左氏博議五年二月除母服五月乃繼娶韓
氏女弟則是書之成寔在喪制之中安有新
娶之事流俗所傳誤也書凡一百六十八篇
通考載作二十卷與此本不同蓋此本每題
之下附載左氏傳文中間徵引典故亦略注
釋故析為二十五卷其注不知何人作觀其
標題板式蓋麻沙所刊考宋史藝文志有祖
謙門人張成招標注左氏博議綱目一卷疑
當時書肆以成招標注散入各篇也楊士竒
稱别有一本十五卷題曰精選黃虞稷稱明
正德中有二十卷刊本今皆未見坊間所鬻
之本僅十二卷非惟篇目不完併字句亦多
妄削世久不見全書此本有董其昌名字二
印又有朱彝尊收藏印亦舊帙之可寳者矣
乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
左氏博議原序
左氏博議者為諸生課試之作也始予屏處東陽之武
川仰林俯壑出戶而望目盡無來人居半歲里中稍稍
披蓬藋從予游談餘語隙波及課試之文予思有以佐
其筆端乃取左氏書理亂得失之蹟䟽其說於下旬儲
月積浸就編帙諸生歲時休沐必抄寘楮中解其歸裝
無虛者並舍婣黨復從而廣之曼衍四出漫不可收客
或咎予之易其言予徐應之曰子亦聞鄉隣之求醫者
乎深痼隠疾人所羞道而諱稱者揭之大塗惟恐行者
不閱閱者不播彼豈&KR0804;然忘耻哉德欲蓄而病欲彰也
予離羣而索居有年矣過而莫予輔也跌而莫予挽也
心術之差見聞之誤而莫予正也幸因是書而胸中所
存所操所識所習毫愆髮謬隨筆呈露舉無留藏又幸
而假課試以為媒借逢掖以為郵徧致於諸公長者之
側或矜而鐫或愠而讁或侮而譙一語聞則一病瘳其
獲不既豐矣乎傳愈博病愈白益愈衆於予也奚損遂
次第其語以諗觀者凡春秋經旨㮣不敢僣論而枝辭
贅喻則舉子所以資課試者也東萊吕祖謙伯恭序
