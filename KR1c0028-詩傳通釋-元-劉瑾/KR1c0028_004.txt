詩傳通釋卷四
元劉瑾撰
詩
朱子集傳
王一之六
王國謂周東都洛邑王城畿内方六百之地
(孔氏曰漢志云周封圻東西長南北短短長相覆千里臣瓉按西都方八百里八八六十四)
(為方百里者六十四東都方六百里六六三十六為方百里者三十六二都方百里者百)
(方千里也)在禹貢豫州大華外方之間北得河陽
漸冀州之南也(孔氏曰漸冀南境也)周室之初文王居
豐武王居鎬至成王周公始營洛邑為時會
諸侯之所以其土中四方來者道里均故也
自是謂豐鎬為西都而洛邑為東都(鄭氏曰洛邑謂)
(之王城是為東都今河南是也周公又營成周今洛陽是也陳大猷曰鎬京謂之宗周以)
(其為天下所宗也洛邑謂之東都又謂之成周以周道成於此也洛邑天下之至中豐鎬)
(天下之至險於洛邑定鼎以朝諸侯宅土中以涖四海其示天下也公於鎬京定都以據)
(形勝處上遊以制六合其慮天下也遠漢唐並建兩京蓋亦深識天下形勢之所在而有)
(得於成王周公之遺意歟)至幽王嬖褒姒生伯服廢申后
及太子宜臼宜臼奔申申侯怒與犬戎攻宗周弑
幽王于戲(羲嚴氏曰戲驪山下地名亦水名)晉文侯鄭武公
迎宜臼于申而立之是為平王徙居東都王
城(孔氏曰鎬京為西周王城為東周及敬王去王城而遷成周自是又謂王城為西周)
(成周為東周)於是王室遂卑與諸侯無異故其詩
不為雅而為風然王號未替也故不曰周而
曰王(蘇氏曰其風及其境内而不能被天下與諸侯比問王風是他風如此不是)
(降為國風曰其辭語可見風多出於在下之異人雅乃士大夫所作雅雖有刺而其辭與風)
(黃實夫曰黍離之為國風以其詩之體為風也周室未遷則其音天下之正聲也平王遷)
(而東之則其音乃東土之音耳故曰王國風孔氏曰平王地狹于千里比於列國當言周)
(而言王尊之也)其地則今河南府及懷孟等州是也
(愚按河南府今隸河南省懷州今改懷孟路與孟川皆隸今河東山西道)
彼黍離離彼稷之苗行邁靡靡中心搖搖知我者謂我
心憂不知我者謂我何求悠悠蒼天(叶鐡因反下同)此何人哉
賦而興也黍穀名苗似蘆高大餘穗黑色實圓重(嚴氏)
(曰黍似粟而非粟有二種米粘者為秫可以釀酒不粘者為黍本草注云黍冇數種又有月黑黑黍謂之)
(秬丹黍皮赤米黃)離離垂貌稷亦穀也一名穄(祭)似黍而小
或曰粟也(孔氏曰楚威王曰寡人心搖搖然如懸旌而无所薄搖搖是心憂而無附著之意)
悠悠遠貌蒼天者據遠而視之蒼蒼然也周既東
遷大夫行役至于宗周過故宗廟宫室盡為禾黍閔
周室之顛覆徬徨不忍去故賦其所見黍之離離與
稷之苗以興行之靡靡心之搖搖既嘆時人莫識已
意(鄭氏曰怪我久留而不去)又傷所以致此者果何人哉追念之
深也(李迂仲曰呼天而愬曰致此者何人哉蓋含畜其詞不欲指斥其人也)
彼黍離離彼稷之穗(音遂)行邁靡靡中心如醉知我者
謂我心憂不知我者謂我何求悠悠蒼天此何人哉
賦而興也穗秀也稷穗下垂如心之醉故以起興(毛氏)
(曰中心似醉醉於憂也)
彼黍離離彼稷之實行邁靡靡中心如噎(於結反於悉反)
知我者謂我心憂不知我者謂我何求悠悠蒼天此何
人哉
賦而興也噎憂深不能喘息如噎之然(孔氏曰噎咽喉閉塞之名)
(言憂深也)稷之實如心之噎故以起興
黍離三章章十句
元城劉氏曰常人之情於憂樂之事初遇之則
其心變焉次遇之則其變少衰三遇之則其心
如常矣至於君子忠厚之情則不然其行役往
來固非一見也初見稷之苗矣又見稷之穗矣
又見稷之實矣(張子曰言苗言穗言實作文者須是如此不可都謂之苗也)
而所感之心終始如一不少變而愈深此則詩
人之意也(輔氏曰久而不忘者天理之常也暴集旋個者人欲之無定也情得其正)
(則自然久而不忘矣謝疊山曰天王而沒于夷狄天地之大變中國之大恥東周臣子之大讐)
(也文武成康之宗廟而盡為禾黍聞者當流涕矣心搖搖而不忍去天悠悠而不我知能為閔)
(周之詩者一行役大夫之外無人也不知平王而聞此詩也亦有惻于中否乎吾觀書至文侯)
(之命知平王之不足以有為矣所以訓戒晉文侯者惟曰自保其國而已王室之盛衰故都之)
(興廢悉置度外吾於黍離之詩重有感也夫愚按小弁詩曰踧踧周道鞠為茂草我心憂傷愍)
(焉如𢷬正若此詩之意然則黍離之感慨有不待於火夫行役之時而已兆于褒姒母子僣亂)
(之日大夫追怨之詞有所歸矣)
序閔宗周也周大夫行役至於宗廟過故宗廟
宫室盡為禾黍閔周室之顛覆徬徨不忍去
而作是詩也
君子于役不知其期曷至哉(叶將黎反)雞棲(音西)于塒(音時)日之
夕矣羊牛下來(叶陵之反)君子于役如之何弗思(叶新齎反)
賦也君子婦人目其夫之辭鑿墻而棲曰塒日夕則
羊先歸而牛次之(埤雅曰羊性畏露晩出而早歸常先於牛也)大夫久
役于外其室家思而賦之曰君子行役不知其反還
之期且今亦何所至哉雞則棲于塒矣日則夕矣牛
羊則下來矣是則畜勗産出入尚有旦暮之節而行
役之君子乃無休息之時使我如何而不思也哉(輔氏)
(曰知其歸期則知其所出也知其所在則思冇所向也今也不知其期則不知其幾時可歸也曷至哉則)
(不知其今在何所也如之何勿思覩物興思雖欲自己而有所不能也)
君子于役不日不月曷其有佸(戶括反叶戶劣反)雞棲于桀日
之夕矣羊牛下括(古活反叶古劣反)君子于役苟無飢渴(叶巨列反)
賦也佸會桀杙(弋)括至苟且也君子行役之久不
可計以日月而又不知其何時可以來會也亦庶幾
其免於飢渴而已矣此憂之深而思之切也(輔氏曰可以日)
(月計則思有節也知其會期則思猶有止也不日不月則不可計以日月也曷其有佸則不知其何時可)
(以來會也苟無飢渴則不敢必其歸而但幸其不至于飢渴而已其憂思之情益甚矣)
君子于役二章章八句(謝疊山曰兩雪霏霏遣戍役而預言歸期也卉木萋)
(萋勞還率而詳言歸期也卉木萋止勞還役而詳言歸期也四牡之使寧幾何時勞之日我心傷悲)
(吉甫在鎬不過千里勞之曰我行永久吾觀先王之心惟恐一人之勞苦惟恐一人之怨咨何也不)
(如是非所謂體羣臣也本于推己及物之恕發而為序情閔勞之仁豈有無期度者哉今君子于役)
(至于不知其期仁恕之意泯然矣文武宣王之治何時而可復見乎)
序刺平王也君子行役無期度大夫思其危難
以風焉
此國人行役而室家念之之辭序說誤矣其
曰刺平王亦未有考
君子陽陽左執簧(音黃)右招我由房其樂(音洛)只(音止)且(子徐反)
賦也陽陽得志之貌(董氏曰陽陽者氣充於内容貌不枯也)簧笙竽管
中金葉也蓋笙竽皆以竹管值於匏中而竅其管底
之側以薄金葉障之吹則鼓之而出聲所謂簧也故
笙竽皆謂之簧笙十三簧或十九簧竽三十六簧也由
從也房東房也(房只是人出入處古人于房前冇壁後無壁所以通内李寶之曰堂屋次)
(棟之架曰楣後楣以北為室與房人君左右房大夫東房西室而已)只且語助辭此
詩疑亦前篇婦人所作蓋其夫既歸不以行役為勞
而安於貧賤以自樂其家人又識其意而深嘆美之
皆可謂賢矣豈非先王之澤哉或曰序說亦通宜更
詳之(輔氏曰謂此詩疑亦前篇婦人所作者蓋兩篇之首皆以君子為言而人相聯屬此固不害於)
(義然亦安知其非偶然而然也故又取或者之說以為序說亦通宜更詳之蓋欲仍舊也孔氏曰君子之)
(人陽陽然左手執簧右手招我從房中樂官之位時世衰亂且相與樂此而已天子諸侯皆有房中之樂)
(胡庭芳曰朱子初解云君子知道之不行為貧而仕所以辭尊居卑辭富居貧相招為禄仕雖役于伶官)
(之賤而陽陽自得若誠有樂乎此者其所以全身遠害之計深矣雖非聖賢出處之正然比於不量其力)
(貪利以没身者豈不賢哉)
君子陶陶左執翿(徒刀反)右招我由敖(五刀反)其樂只且
賦也陶陶和樂之貌翿舞者所持羽旄之屬敖舞位
也
君子陽陽二章章四句
序閔周也君子遭亂相招為禄仕全身遠害而
已
說同上篇(輔氏曰此序得之蓋右之樂官實掌教事如舜命夔典樂教冑子周)
(官大司樂掌教國子可見故賢者多隠於樂工如簡兮詩之類至春秋時如魯太師摯諸)
(人猶知踰河蹈海以去亂不賢者能如是乎使賢者隠于樂工而以全身遠害為樂則時)
(可知矣)
揚之水不流束薪彼其(音記)之子不與我戍申懷(叶胡威反下同)
哉懷哉曷月予還(音旋)歸哉
興也揚悠揚也水緩流之貌彼其之子戍人指其室
家而言也戍屯兵以守也申姜姓之國平王之母家
在今鄧州信陽軍之境(愚按申國屬宋鄧州南陽縣及信陽軍今南陽縣改屬南)
(陽府信陽軍改信陽州並隸河南省)懷思曷何也平王以申國近楚
數被侵伐故遣畿内之民戍之而戍者怨思作此詩
也興取之不二字如小星之例(輔氏曰彼其之子是戍人指其室家而言)
(則不與我戌申云者蓋言不得同其室家以往耳懷哉懷哉言其思念不一而足也曷月予還歸哉言不)
(知何日可以還歸以安其室家也興取之不二字如小星之例此興體之中又别是一例不然則又似比)
(體愚按先儒多以為水弱不流薪楚喻平王微弱不能徵發諸侯蓋由誤認此詩之體此詩乃興之不取)
(義者特取之不二字相應耳故集傳特指其例以明之)
揚之水不流束楚彼其之子不與我戍甫懷哉懷哉
曷月予還歸哉
興也楚木也甫即吕也亦姜姓書吕刑禮記作甫刑
而孔氏以為吕侯後為甫侯是也當時蓋以申故而
并戍之今未知其國之所在計亦不遠於申許也(孔氏)
(曰言甫與許者以其俱為姜姓既重章以變文因借甫許以言申其實不戍許甫也六國時秦趙同為嬴)
(姓史記漢書多謂秦為趙亦此類也)
揚之水不流束蒲(叶滂古反)彼其之子不與我戍許懷哉
懷哉曷月予還歸哉
興也蒲蒲柳春秋傳云董澤之蒲杜氏云蒲楊柳可
以為箭者是也(孔氏曰陸機云蒲柳有兩種皮正青者曰小楊其一種皮紅者曰大楊其)
(葉皆長廣於柳葉皆可為箭幹故宣公十二年傳曰董澤之蒲可勝既乎嚴氏曰毛以為草鄭以為蒲柳)
(皆通蒲草見陳澤陂蒲柳見陳東門之揚)許國名亦姜姓亦潁昌府許昌
縣是也(錢氏曰許在今許州)
揚之水三章章六句
申侯與犬戎攻宗周而弑幽王則申侯者王法
必誅不赦之賊而平王與其臣庶不共戴天之
讐也今平王知有母而不知有父知其立已為
有德而不知其弑父為可怨至使復讐討賊之
師反為報施酧恩之舉則其忘親逆理而得罪
於天已甚矣(項氏口自天理觀之則申侯為平王不共戴天之讐自平王觀之則)
(申侯乃賈充成濟也其戍之宜矣愚按小弁詩曰何辜于天又曰君子信讒又曰君子不惠不)
(舒究之又曰舍彼有罪予之佗矣皆為怨父之詞吾意平王所以但知母家之重而不知弑父)
(之讐者皆自疇昔怨父一念之差所致也究其忘親逆理之罪吾於其傳與有責焉)又況
先王之制諸侯有故則方伯連帥以諸侯之師
討之王室有故則方伯連帥以諸侯之師救之
天子鄉遂之民供貢賦衛王室而已今平王不
能行其威令於天下無以保其母家乃勞天子
之民遠為諸侯戍守故周人之戍申者又以非
其職而怨思焉則其衰懦微弱而得罪於民又
可見矣(程子曰諸侯有患天子命保衛之亦宜也平王獨思其母家耳非有王者保天)
(下之心人怨宜也況天子當使方伯鄰國共保助之李迂仲曰以公存心則如采薇以私存心)
(則如揚之水遣戍則同而美刺則異也)嗚呼詩亡而後春秋作其
不以此也哉(輔氏曰忘親逆理以賊人之秉彛非法枉道以使民之勞役此民之)
(所以怨思也欲其悉力致死以報其上難矣哉所謂民至愚而神於此可見先王之所以畏而)
(敬之也此正平王之詩故曰詩亡然後春秋作其不以此也哉張南軒曰胡文定云按邶鄘而)
(下多春秋時詩而謂詩亡然後春秋作何也自黍離降為國風天下無復有雅而王者之詩亡)
(春秋作於隠公適當雅亡之後夫黍離所以為國風者平王自為之也平王忘讐於是王者之)
(迹熄而詩亡天下貿貿焉日趨於徇私滅理之塗故孔子懼而作春秋愚按以上兩節觀之則)
(王迹所以熄雅所以亡而春秋所以作者皆平王忘親逆理而衰懦微弱之所致也歟)
序刺平王也不撫其民而遠屯戍于母家周人
怨思焉
中谷有蓷(吐雷反)暵(呼但反)其乾矣有女仳(匹指反)離嘅(口愛反)
其嘆(上丹反)矣嘅其嘆矣遇人之艱難矣
興也蓷鵻(錐)也葉以萑(凡)方莖白華華生節間即今
益母草也(木草曰茺蔚一名益母節節生花如雞冠其子三稜嚴氏曰撑本草茺蔚正生海濱)
(他澤其性宜濕)暵燥仳别也嘅歎聲艱難窮厄也池凶年饑
饉室家相棄婦人覽物起興而自述其悲歎之辭也
中谷有蓷暵其脩(叶式竹反)矣有女仳離條其歗(叶息六反)矣
條其歗矣遇人之不淑矣
興也脩長也(陳少南曰長茂者亦為所暵)或曰乾也如脯之脩也
條條然歗貌歗蹙口出聲也悲恨之深不止於嘆矣
淑善也古者謂死喪饑饉皆曰不淑(董氏曰古人傷死者之詞曰如)
(何不淑)蓋以吉慶為善事凶禍為不善事雖今人語猶
然也曾氏曰凶年而遽相棄背蓋衰薄之甚者而
詩人乃曰遇斯人之艱難遇斯人之不淑而無怨懟
過甚之詞焉厚之至也
中谷有蓷暵其濕矣有女仳離啜(張劣反)其泣矣啜其
泣矣何嗟及矣
興也暵濕者旱甚則草之生於濕者亦不免也(孔氏曰先)
(言乾次言脩後言濕見凶年之淺深也劉辰翁曰乾者已暵脩者又暵濕者亦暵其為旱勢可勝言哉旱)
(愈甚則仳離之愁嘆愈甚矣)啜泣貌何嗟及矣言事已至此末如
之何窮之甚也(蘇氏曰嘆之者知其不得已也歗者怨之深矣位則窮之甚也輔氏曰歎)
(則忍歎而已歗則悲而恨焉泣則悲而至于傷矣方其歎且恨之時而曰遇人之艱難遇人之不淑而無)
(怨懟過甚之辭固見其厚矣及其至於傷而泣也則亦曰何嗟及矣而已殆有知其不可奈何而安於命)
(之意此尤見其厚也豈非先王之澤哉)
中谷冇蓷三章章六句
范氏曰世治則室家相保者上之所養也世亂
則室家相棄者上之所殘也其使之也勤其取
之也厚則夫婦日以衰薄而凶年不免於離散
矣伊尹曰匹夫匹婦不獲自盡民主罔與成厥
功故讀詩者於一物失所而知王政之惡一女
見棄而知人民之困周之政荒民散而將無以
為國於此亦可見矣(輔氏曰范氏之說甚得讀詩之旨使讀詩者能如此)
(則詩之為教於人大矣謝疊山曰凶年饑歲上而王朝有司徒荒政十二以聚民下而有司能)
(以時告其上發倉廪開府庫懋遷化居以賑民必無夫婦衰薄室家相棄之事矣此詩三章始)
(暵其乾中暵其脩終暵其濕言物之暵一節急一節始嘅其歎中條其歗終啜其泣民之怨恨)
(者一節深一節始曰遇人之艱難憐其窮苦也中曰遇人之不淑憐其遭凶禍也終曰何嗟及)
(矣夫婦既已離别雖怨嗟亦無及也又曰夫婦人之大倫也饑饉而相棄人道之大變也婦無)
(一語怨其夫而有哀矜惻怛之意焉知其無可奈何而安之苦命此義婦也與忠臣孝子同道)
(人不幸而處三綱之變以此存心則綽綽然有餘裕矣)
序閔周也夫婦日以衰薄凶年饑饉室家相棄
爾
有兔爰爰雉離于羅我生之初尚無為(叶吾禾反)我生之後
逢此百罹(叶良何反)尚寐無吪
比也兔性陰狡爰爰緩意雉性耿介離麗羅網尚猶
罹憂也尚庶幾也(愚按二尚字義不同)吪動也周室衰微諸
侯背叛君子不樂其生而作此詩言張羅本以取兔
今兔狡得脱而雉以耿介反離于羅以比小人致亂
而以巧計幸免君子無辜而以忠直受禍也(吕東萊曰此因)
(所見為比也兔之大以比諸侯雉之小以自比也言諸侯之背叛者怨睢自如而周人反受其禍也)為
此詩者蓋猶及見西周之盛故曰方我生之初天下
尚無事及我生之後而逢時之多難如此然既無如
之何則但庶幾寐而不動以死耳或曰興也以兔爰
興無為以雉離興百罹也(劉辰翁曰有免爰爰舒緩而無虞者此我生之初承)
(平之人也雉離于羅求死不得此我生之後百憂之人也安得一寐而死不復見此之為快哉)下章
放此
有兔爰爰雉離于罦(音孚叶步廟反)我生之初尚無造我生
之後逢此百憂(叶一笑反)尚寐無覺(居孝反叶居笑反)
比也罦覆車也可以掩兔(孔氏曰釋器云繴謂之罿罬也罬謂之罦覆車也郭)
(璞云今之翻車也有兩轅中施罥以捕鳥繴音壁罬音拙罥音絹)造亦為也覺寤也
有兔爰爰雉離于罿(昌鍾反)我生之初尚無庸我生之
後逢此百凶尚寐無聰
比也罿罬也即罦也或曰施羅於車上也庸用聰聞
也無所聞則亦死耳
兔爰三章章七句
序閔周也桓王失信諸侯背叛構怨連禍王師
傷敗君子不樂其生焉
君子不樂其生一句得之餘皆衍說其指桓
王蓋據春秋傳鄭伯不朝王以諸侯伐鄭鄭
伯禦之王卒大敗祝聃射王中肩之事然未
有以見此詩之為是而作也
緜緜葛藟(力軌反)在河之滸(呼五反)終遠(于萬反)兄弟謂他人
父(夫矩反)謂他人父亦莫我顧(叶果五反)
興也緜緜長而不絶之貌岸上曰滸世衰民散有
去其鄉里家族而流離失所者作此詩以自歎言緜
緜葛藟則在河之滸矣(胡旦曰葛也藟也必生於山谷丘野之地延蔓于草木條枚之)
(上不生於河滸水涯生不得其地則失物之性也)今乃終遠兄弟而謂他人
為己父已雖謂彼為父而彼亦不我顧則其窮也甚
緜緜葛藟在河之涘(音俟叶矣始二音)終遠兄弟謂他人母
(叶蒲彼反)謂他人母亦莫我有(叶羽已反)
興也水涯曰涘謂他人父者其妻則母也冇識冇也
春秋傳曰不有寡君(嚴氏曰莫我有言視之若無也)
緜緜葛藟在河之漘(順春反)終遠兄弟謂他人昆(叶古勻反)
謂他人昆亦莫我聞(叶微勻反)
興也夷上洒(跣)下曰漘漘之為言脣也(爾雅注曰涯上平坦而下)
(水深為漘不發聲)昆兄也聞相聞也
葛藟三章章六句
序王族刺平王也周室道衰棄其九族焉
序說未有據詩意亦不類說已見本篇
彼采葛(叶居謁反)兮一日不見如三月兮
賦也采葛所以為絺綌蓋淫奔者託以行也故因以
指其人而言思念之深未久而似久也
彼采蕭(叶疎鳩反)兮一日不見如三秋兮
賦也蕭荻也白葉莖麄科生有香氣祭則焫(爇)以報
氣故采之(孔氏曰蕭荻今人謂之荻蒿可作燭有香氣故祭祀以脂爇之也)曰三秋
則不止三月矣
彼采艾兮一日不見如三歲(本與艾叶)兮
賦也艾蒿屬乾之可灸故采之(吕東萊曰葛為絺綌蕭共祭祀艾療疾特)
(訓釋三物見采之由不於此取義也)曰三歲則不止三秋矣
采葛三章章三句(輔氏曰采葛采蕭采艾其說託言明矣而灸思念之情流而不)
(止如此則為淫奔之辭者宜哉)
序懼讒也
此淫奔之詩其篇與大車相屬其事與采唐
采葑采麥相似其詞與鄭子矜正同序說誤
矣
大車檻檻毳(昌銳反)衣如菼(吐敢反)豈不爾思畏子不敢
賦也大車大夫車檻檻車行聲也毳衣天子大夫之
服(王介甫曰王之大夫四命與子男同服也)菼蘆之始生也毳衣之屬衣
繪而裳繡五色皆備其青者如菼(劉濟曰毳衣以宗彛為首蓋畫虎蜼)
(虎蜼淺毛故謂毳蜼音壘胃右愚按毳衣所畫者三畫章宗彛也藻也粉米也裳所繡者二章黼也黻也所)
(所繡皆備五色所謂以五采彰施于五色者也)爾淫奔者相命之詞也子大
夫也不敢不敢奔也周衰大夫猶冇能以刑政治
其私邑者故淫奔者畏而歌之如此(蘇氏曰其止之有道氏聞其車)
(聲而見其衣服則畏而不敢矣非待刑之而後已也)然其去二南之化則遠矣
此可以觀世變也(吕東萊曰此詩唯能止其奔未能革其心與行露之詩異矣亦僅勝)
(於東遷之初而已輔氏曰漢廣之遊女端莊靜一人見而知其不可求野有死麕之女子貞潔自守人見)
(而知其不可犯此所以為二南之化也豈至於冇淫奔之心待有所畏而後不敢哉今觀此詩則世變之)
(愈下可知矣)
大車啍啍(他敦反)毳衣如璊(音門)豈不爾思畏子不奔
賦也啍啍重遲之貌璊玉赤色五色備則有赤(孔氏口啍)
(啍行之貌故為重遲上言行冇聲此言行之貌互相見也毳衣裳繢繡皆五色青者如菼赤者如璊各舉)
(其耳)
穀則異室死則同穴(叶戶橘反)謂予不信有如皦(古了反)日
賦也穀生穴壙(曠)皦白也民之欲相奔者畏其大
夫自以終身不得如其志也故曰生不得相奔以同
室庶幾死得合葬以同穴而已謂予不信有如皦日
約誓之辭也(輔氏曰世變雖下而大夫能使人畏之如此亦可謂賢也已始則不敢奔而已)
(終則知其雖殁身不得遂其志則其刑政之效亦非無常者之所能也)
大車三章章四句
序刺周大夫也禮義陵遲男女淫奔故陳古以
刺今大夫不能聽男女之訟焉
非刺大夫之詩乃畏大夫之詩
丘中有麻彼留子嗟彼留子嗟將(七羊反)其來施施(叶時遮反)
賦也麻穀名子可食皮可績為布(本草曰一名麻勃此麻上花勃勃者)
(麻子味甘平無毒園圃所蒔今人作布及履川之)子嗟男子之字也將願也
施施喜悦之意婦人望其所與私者而不來故疑
丘中有麻之處復有與之私而留之者今安得其施
施然而來乎
丘中有麥彼留子國彼留子國將其來食
賦也子國亦男子字也來食就我而食也
丘中有李彼留之子(叶奬里反)彼留之子貽我佩玖(叶舉里反)
賦也之子并指前二人也貽我佩玖冀其有以贈已也
丘中有麻三章章四句
序思賢也莊王不明賢人放逐國人思之而作
是詩也
此亦淫奔者之詞其篇上屬大車而語意不
莊非望賢之意序亦誤矣
王國十篇二十八章百六十二句(輔氏曰讀詩者可以)
(怨則詩人固無忿懟過甚之辭然予讀王風也則見其怨詩尤為平和此可見周人之風俗)
鄭一之七
鄭邑名本在西都畿内咸林之地宣王以封
其弟友為采(菜)地後為幽王司徒而死於犬
戎之難是為桓公其子武公掘(一作滑並音鶻)突定
平王於東都亦為司徒又得虢檜之地(鄭氏曰武)
(王取虢檜鄢蔽補丹依疇歷華十邑之地右洛左濟前華後河食溱洧焉)乃徙其
封而施舊號於新邑是為新鄭咸林在今華
州鄭縣(愚按即今安西路華州鄭縣隸陜西省)新鄭即今之鄭州
是也(愚按即今汴梁路鄭州隸河南省)其封域山川詳見檜風
緇衣之宜兮敝予又改為兮適子之館(叶古玩反)兮還予授
子之粲兮
賦也緇黑色緇衣卿大夫居私朝之服也(孔氏曰緇衣即士冠)
(禮所云玄冠朝服緇帶素韠是也卿士朝於工服皮弁不服緇衣退適私朝服緇衣以聽其所朝之政也)
宜稱(去聲)改更(平聲)適之舘舍(鄭氏曰卿士之舘如今之諸盧也孔氏曰考工記說)
(王宫之制外有九室九卿朝焉注外路寢之表九室如今朝堂諸曹治事之處)粲餐(孫)也(鄭氏)
(曰設餐飲食之)或曰粲粟之精鑿(作)者(漢有白粲之刑給舂導之役是也)
舊說鄭桓公武公相繼為周司徒善於其職周人愛
之故作是詩言子之服緇衣也甚宜敝則我將為子
更為之且將適子之舘既還而又授子之粲言好之
無已也(輔氏曰緇衣之宜兮此美武公之德稱其服也敝予又改為兮欲其服之常新也還予授)
(子之粲兮欲其栗之常繼也既欲其服之常新又欲其粟之常繼發乎情形於歌詠如此則其好善之誠)
(心於是為至也程子曰好賢無己之意當就敝予還予二字上看范氏曰適子之舘親之也授子之粲又)
(授之以飲食也既親之又授以飲食此好賢之至也)
緇衣之好兮敝予又改造(叶在早反)兮適子之舘兮還予
授子之粲兮
賦也好猶宜也
緇衣之蓆(叶祥籥反)兮敝予夂改作兮適子之舘兮還予
授子之粲兮
賦也蓆大也程子曰蓆有安舒之義服稱其德則安
舒也
緇衣三章章四句
記曰好賢如緇衣又曰於緇衣見好賢之至(吕東)
(萊曰孔叢子曰於緇衣見好賢之至所謂賢即謂武公父子也范氏曰桓公武公上得於君下)
(得於氏君子好之愈久而愈不厭)
序美武公也父子並為周司徒善於其職國人
宜之故美其德以明有國善善之功焉
此未有據今姑從之
將(匕羊反)仲子兮無踰我里無折(之舌反)我樹杞豈敢愛之
畏我父母(叶滿彼反)仲可懷(叶胡威反下同)也父母之言亦可畏(叶於)
(非反)也
賦也將請也仲子男子之字也我女子自我也里二
十五家所居也杞柳屬生水傍樹如柳葉麄而白色
理微赤蓋里之地域溝樹也莆田鄭氏曰此淫奔者
之辭(輔氏曰此雖為淫奔之詩然其心猶有所畏未至于蕩然而無忌也故列於鄭詩之首以見其)
(為風之始變也歟愚按此女猶能知此畏憚故其託詞如此鄭風之中亦所罕見也)
將仲子兮無踰我墻無折我樹桑豈敢愛之畏我諸
兄(叶虚陽反)仲可懷也諸兄之言亦可畏也
賦也墻垣也古者樹墻下以桑
將仲子兮無踰我園無折我樹檀(叶徒㳂反)豈敢愛之畏
人之多言仲可懷也人之多言亦可畏也
賦也園者圃之藩其内可種木也檀皮青滑澤材彊
韌可為車
將仲子三章章八句(胡庭芳曰三章皆有所畏而不輕身以從其所懷亦庶幾)
(止乎禮義者也)
序刺莊公也不勝其母以害其弟弟叔失道而
公弗制祭仲諫而公弗聽小不忍以致大亂焉
事見春秋傳(愚按見隠公元年)然莆田鄭氏謂此實
淫奔之詩無與於莊公叔段之事序蓋失之
而說者又從而巧為之說以實其事誤益甚
矣今從其說
叔于田(叶地因反)巷無居人豈無居人不如叔也洵美且
仁
賦也叔莊公弟共叔段也事見春秋(隠公元年夏五月鄭伯克叚于)
(鄢左傳曰鄭武公娶于申曰武姜生莊公及共叔叚)田取禽也(孔氏曰以取禽於田因名曰田)
巷里塗也(孔氏曰里内之塗)洵信美好也仁愛人也叚不
義而得衆國人愛之故作此詩言叔出而田則所居
之巷若無居人矣非實無居人也雖有而不如叔之
美且仁是以若無人耳(嚴氏曰叔叚豈其美且仁哉謂其黨私之之言猶何朔之人)
(安史為聖也)或疑此亦民間男女相悅之詞也
叔于狩(叶始九反)巷無飲酒豈無飲酒不如叔也洵美且
好(叶許厚反)
賦也冬獵曰狩(杜氏曰狩圍守也冬物畢成獲則取之無所擇也)
叔適野(叶上與反)巷無服馬(叶滿補反)豈無服馬不如叔也洵
美且武
賦也適之也郊外曰野服乘也
叔于田三章章五句(彭氏曰某氏云玩味此詩宛然如見叔段輕擐浮揚之意)
(如今之貴族輕薄子閭里少年朋徒追逐而極口誇美之也次篇放此)
序刺莊公也叔處于京繕甲治兵以出于田國
人說而歸之
國人之心貳於叔而歌其田狩適野之事初
非以刺莊公亦非說出于田而後歸之也或
曰段以國君貴弟受封大邑有人民兵甲之
衆不得出居閭巷下雜民伍此詩恐亦民間
男女相說之詞耳
叔于田乘乘(下繩證反)馬(叶滿補反)執轡如組(音祖)兩驂如舞叔在
藪(素口反叶素苦反)火烈具舉襢(音但)楊(素歷反)暴虎獻于公所將
(七羊反)叔無狃(女九反叶女古反)戒其傷女(音汝)
賦也叔亦段也車衡外兩馬曰驂如舞謂諧和中節
(董氏曰五御之法有舞交衢者即所謂如舞也服馬制於衡不得如舞其如舞者驂也饒氏曰如舞者節)
(奏謂御中節也)皆言御之善也(愚按善御其馬是以轡則柔順如組驂則諧和如舞也)
藪澤也(釋文曰韓詩云禽獸居之曰藪)火焚而射也(曹氏曰王制云昆蟲未蟄不以)
(火田故爾雅謂火田為狩惟冬田乃用火若夫刈草以為防驅禽而納諸防中然後焚而射焉則四時之)
(田皆然也)烈熾盛貌具俱也襢裼肉袒也(孔氏曰李巡云襢裼脱衣見體)
(曰肉袒孫炎云襢去裼衣)暴空手摶虎也(黃直卿曰暴徒摶也有慢侮欺陵之意)公
莊公也(孔氏曰公與之俱田也)狃習也國人戒之曰請叔無習
此事恐其或傷女也蓋叔多材好勇而鄭人愛之如
此(愚按章首四句所謂才也次四句所謂勇也末二句則國人愛之之詞也)
叔于田乘乘黃兩服上襄兩驂鴈行(戶郎反)叔在藪火
烈具揚叔善射忌(音記)又良御(叶魚駕反)忌抑磬(苦定反)控(口貢反)
忌抑縱送忌
賦也乘黃四馬皆黃也衡下夾轅兩馬曰服襄駕也
馬之上者為上駕猶言上駟(鄭氏曰上駕言馬之最良也)鴈行者
驂少次服後如鴈行也揚起也忌抑皆語助辭騁馬
曰磬止馬曰控舍(捨)拔(跋)曰縱覆彇(蕭)曰送(孔氏曰能磬人)
(能控能縱又能送是叔之善射御也廣韻注曰彇弓弭弭弓末輔氏曰章末四句美叔之才藝也)
叔于田乘乘鴇(音保叶補苟反)兩服齊首兩驂如首叔在藪
火烈具阜(符有反)叔馬慢(叶黃半反)忌叔發罕(叶虚肝反)忌抑釋掤
(音冰)忌抑鬯(勅亮反)弓(叶姑弘反)忌
賦也驪白雜毛曰鴇今所謂烏驄也齊首如手兩服
並首在前而兩驂在旁稍次其後如人之兩手也阜
盛慢遲也發發矢也罕希釋解也掤矢筩蓋春秋傳
作冰(孔氏曰昭公二十五年左傳云公徒執冰而踞字異義同服虔云冰櫝丸蓋杜預云櫝丸是箭)
(筩嚴氏曰用矢則舉掤以用筩既用則納矢筩中釋下掤以覆筩)鬯弓囊也與韔同
(孔氏曰鬯弓謂弢弓而納諸鬯中弢音韜)言其田事將畢而從容整暇如
此(鄭氏曰田事且畢則馬行遲發矢希蓋矢而弢弓)亦喜其無傷之詞也(愚按)
(上章及此亦皆言其田獵射御之善而喜其畢事無傷皆所謂多才好勇而得衆者也)
大叔于田三章章十句
陸氏曰首章作大叔于田者誤蘇氏曰二詩皆
曰叔于田故加大以别之不知者乃以段有大
叔之號而讀曰泰又加大于首章失之矣(小嘉鄭氏)
(曰段以國君介弟之親京城大叔之貴而所好者馳騁弋獵也所矜者袒裼暴虎也所賢者射)
(御足力也出而人思之者飲酒服馬之儔也氣習到此而又恃其君母之愛玩於莊公之惟其)
(所欲而不誰何也欲不為亂得乎)
序刺莊公也叔多才而好勇不義而得衆也
此詩與上篇同意非刺莊公也下兩句得之
清人在彭(叶普郎反)駟介旁旁(補彭反叶補岡反)二矛重(直龍反)英(叶於)
(良反)河上乎翺翔
賦也清邑名清人清邑之人也彭河上地名駟介四
馬而被甲也旁旁馳驅不息之貌二矛酋矛夷矛也
英以朱羽為矛飾也(孔氏曰魯頌說矛之飾謂朱英則以朱染為英飾蓋絲纏而朱)
(染之)酋矛長二大夷矛長二大四尺並建於車上則其
英重疊而見翺翔遊戲之貌鄭文公惡高克使將
清邑之兵禦狄于河上(孔氏曰文公捷厲公子閔公二年冬十二月狄入衛衛在)
(河北鄭在河南恐其渡河侵鄭故使高克將清邑之兵於河上禦之)久而不召師散而
歸鄭人為之賦此詩言其師出之久無事而不得歸
但相與遊戲如此其勢必至於潰散而後已爾(永嘉鄭氏)
(曰夫擁大衆於外而無所事不為亂則必潰散耳)
清人在消駟介麃麃(表驕反)二矛重喬河上乎逍遙
賦也消亦河上地名麃麃武貌矛之上句(勾)曰喬所
以懸英也英弊而盡所存者喬而已
清人在軸(叶音胄)駟介陶陶(叶徒候反)左旋右抽(叶勅救反)中軍
作好(叶許候反)
賦也軸亦河上地名(孔氏曰彭消軸皆河上之地久不得歸師有遷移三地亦應不)
(甚相遠)陶陶樂而自適之貌左謂御在將軍之左執轡
而御馬者也旋還車也右謂勇力之士在將軍之右
執兵以擊刺者也抽拔刃也中軍謂將在鼓下居車
之中即高克也(孔氏曰此謂將所乘車若士卒兵車則左人持弓右人持矛而中人御)
好謂容好也東萊吕氏曰言師久而不歸無所聊
賴姑遊戲以自樂必潰之勢也不言已潰而言將潰
其詞深其情危矣
清人三章章四句
事見春秋(愚按見閔公二年)胡氏曰人君擅一國之
名寵生殺予奪惟我所制耳使高克不臣之罪
已著按而誅之可也情狀未明黜而退之可也
愛惜其才以禮馭之亦可也烏可假以兵權委
諸竟上坐視其離散而莫之卹乎春秋書曰鄭
棄其師其責之深矣
序刺文公也高克好利而不顧其君文公惡而
欲遠之不能使高克將兵而禦狄于竟陳其師
旅翺翔河上久而不召衆散而歸高克奔陳公
子素惡高克進之不以禮文公退之不以道危
國亡師之本故作是詩也
按此序蓋本春秋傳而以他說廣之未詳所
据孔氏正義又据序文而以是詩為公子素
之作然則進之當作之進今文誤矣
羔裘如濡(叶而朱而由二反)洵直且侯(叶洪姑洪鉤二反)彼其(音記)之子
舍(音赦)命不渝(叶容朱容周二反)
賦也羔裘大夫服也如濡潤澤也洵信直順侯美也
其語助辭舍處渝變也言此羔裘潤澤毛順而美
彼服此者當生死之際又能以身居其所受之理而
不可奪(鄭氏曰謂守死善道見危授命之等嚴氏曰命者天所賦予於我者舍則居之而安也君)
(子能安於命臨利害而不變輔氏曰舍命不渝所包者潤命有二有指理而言者有指氣而言者此蓋兼)
(之以理而言則居其理而不變以氣而言則居其分而不渝理可以兼氣故集傳止以理言之)蓋美
其大夫之詞而不知其所指矣
羔裘豹飾孔武有力彼其之子邦之司直
賦也飾緣(去聲)袖也禮君用純物臣下之故羔裘而以
豹皮為飾也孔甚也豹甚武而有力故服其所飾之
裘者如之司主也
羔裘晏兮三英粲兮彼其之子邦之彦(叶魚肝反)兮
賦也晏鮮盛也三英裘飾也未詳其制(程子曰若素絲五紽之類)
(蓋衣服制度之節)粲光明也彦者士之美稱
羔裘三章章四句(輔氏曰首章言其能舍命而不渝次章言其為邦之司直末乃)
(以為邦之彦而結之然則為臣之道主於正直不阿而已雖孔子之在朝亦以便便誾誾侃侃為常)
(至於柔行巽入委曲以就事亦固有時而當用要之其出於不得已而已)
序刺朝也言古之君子以風其朝焉
序以變風不應有美故以此為言古以刺今
之詩今詳詩意恐未必然且當時鄭之大夫
如子皮子産之徒豈無可以當此詩者但今
不可考耳
遵大路兮摻(所覽反)執子之祛(叶起據反)兮無我惡(烏路反)兮不
寁(市坎反)故也
賦也遵循摻擥(覽)祛袂(孔氏曰袂是祛之本祛是袂之末俱是衣袖)寁速
故舊也淫婦為人所棄故於其去也&KR1158;其祛而留
之日子無惡我而不留故舊不可以遽絶宋玉賦有
有遵大路兮攬子祛之句亦男女相說之詞也(愚按宋玉)
(登徒子好色賦曰鄭衛溱洧之問羣女出桑臣觀其麗者田稱詩曰遵大路兮攬子祛贈以芳華詞甚妙)
(注云攬衣袖欲與同歸折芳誦詩以贈遊女也集傳援此為證者蓋宋玉去此詩之時未遠其所引用當)
(得詩人之本旨彼為男語女之詞猶此詩為女語男之詞也)
遵大路兮摻執子之手兮無我魗(市由反叶凿九反)兮不寁
好(叶許口反)也
賦也魗與醜同欲其不以已為醜而棄之也好情好
也
遵大路二章章四句
序思君子也莊公失道君子去之國人思望焉
此亦淫亂之詩序說誤矣
女曰雞鳴士曰昩旦子興視夜明星有爛將翺將翔弋
鳬(音符)與鴈
賦也昧晦旦明也昧旦天欲旦昧晦末辨之際也(吕東)
(萊曰列子云將旦昧爽之交日夕昏明之際)明星啓明之星先日而出者
也弋繳(灼)射謂以生絲繋矢而射也鳬水烏如鴨青
色背上有文此詩人述賢夫婦相警戒之詞言女
曰雞鳴以警其夫而士曰昧旦則不止於雞鳴矣婦
人又語其夫曰若是則子可以起而視夜之如何意
者明星已出而爛然則當翶翔而往弋取鳬鴈而歸
矣其相與警戒之言如此則不留於宴眤之私可知
矣(歐陽子曰此賢夫婦相警勵以勤生之語也)
弋言加(叶居之居何二反)之與子宜(叶無奇無何二反)之宜言飲酒
與子偕老(叶魯吼反)琴瑟在御莫不靜好(叶許厚反)
賦也加中(去聲)也史記所謂以弱弓微繳加諸鳬鴈之
上是也(埤雅曰加與玄鶴加加雙鶤之加同意蓋弱弓微矢乘風振之曰弋故史記謂楚人好以)
(弱弓微矢加諸歸鴈之上)宜和其所宜也内則所謂鴈宜麥之屬
是也(鄭氏曰言其氣味相成)射者男子之事而中饋婦人之
職故婦謂其夫既得鳬鴈以歸則我當為子和其滋
味之所宜以之飲酒相樂期於偕老而琴瑟之在御
者亦莫不安靜而和好其和樂而不淫可見矣
知子之來(叶六直反)之雜佩以贈(叶音則)之知子之順之雜
佩以問之知子之好(呼報反)之雜佩以報之
賦也來之致其來者如所謂修文德以來之雜佩者
左右佩玉也上横曰珩下繫二組貫以蠙(頻)珠中組
之半貫一大珠曰瑀末懸一玉兩端皆銳曰衝牙兩
旁組半各懸一玉長博而方曰琚其末各懸一玉如
半璧而向内曰璜又以兩組貫珠上繫珩兩端下交
貫於瑀而下繫兩璜行則衝牙觸璜而冇聲也吕氏
曰非獨玉也觿(揮)燧箴(與針同)管凡可佩者皆是也
(熊剛大曰婦人左佩紛帨刀礪小觿金燧右佩箴管線纊大觿木燧之屬備尊者使令也觿解結狀如錐)
(以象骨為之燧取火箴貯以管)贈進順愛問遺也(孔氏曰曲禮云凡以苞苴簞笥問人)
(者左傳衛侯使人以弓問子貢皆遺人物謂之問)婦又語其夫曰我苟知
子之所致而來及所親愛者則當解此雜佩以送遺
報答之蓋不惟治其門内之職又欲其君子親賢友
善結其讙心而無所愛於服飾之玩也(輔氏曰一意而三疊之以)
(見其情之不能自己也夫勤勞以成業和樂以宜家此婦之賢德然情猶未巳也故無所愛于服飾之玩)
(而欲其君子之親賢以輔成其德是又加於人一等矣)
女曰雞鳴三章章六句(此詩意思甚好讀之使人有不知手舞足蹈者輔氏)
(曰觀此詩則鄭國之俗雖曰淫亂然在下之人夫婦之間猶知禮義勤生業不眤於宴私相安於和)
(樂而又能贊助其君子親賢樂善以輔成其德此可以觀先王之澤與民性之善矣)
序刺不說德也陳古義以刺今不說德而好色
也
此亦未有以見陳古刺今之意(輔氏曰詩詞正是說德而)
(不昵於色序者意鄭國之風不宜有此故強以為陳古義以刺今其思窄狹固滯甚矣鄭)
(風雖曰淫亂而天理民彝豈容遂殄滅哉惟其鄭風而有此詩此聖人之所以錄之也觀)
(歐陽公於五代史載逆旅婦人事亦可見矣)
有女同車顔如舜華(叶芳無反)將翶將翔佩玉瓊琚彼美孟
姜洵美且都
賦也舜木槿也樹如李其華朝生暮落(陸璣曰舜取瞬之義)孟
字姜姓洵信都閑雅也此疑亦淫奔之詩言所與
同車之女其美如此而又嘆之曰彼美色之孟姜信
美矣而又都也(輔氏曰鄭詩惟此篇為男悦女之辭)
有女同行(叶戶郎反)顔如舜英(叶於良反)將翺將翔佩玉將將
(七羊反)彼美孟姜德音不忘
賦也英猶華也將將聲也德音不忘言其賢也(王介甫曰)
(於瓊琚言德之容于將將言德之音各以其類也輔氏曰所謂德音是亦日月詩之德音類也世衰道降)
(徇情肆欲所美非美者多矣)
有女同車二章章六句
序刺忽也鄭人刺忽之不昏于齊太子忽嘗有
功于齊齊侯請妻之齊女賢而不取卒以無大
國之助至於見逐故國人刺之
按春秋傳齊侯欲以文姜妻鄭太子忽忽辭
人問其故忽曰人各有耦齊大非吾耦也詩
曰自求多福在我而已大國何為其後北戎
侵齊鄭伯使忽帥師救之敗戎師齊侯又請
妻之忽曰無事於齊吾猶不敢令以君命奔
齊之急而受室以歸是以師昏也民其謂我
何遂辭諸鄭伯祭仲曰君多内寵子無大援
將不立忽又不聽及即位遂為祭仲所逐此
序文所據以為說者也然以令考之此詩未
必為忽而作序者但見孟姜二字遂指以為
齊女而附之於忽耳假如其說則忽之辭昏
未為不正而可刺至其失國則又特以勢孤
援寡不能自定亦未有可刺之罪也序乃以
為國人作詩以刺之其亦誤矣後之讀者又
襲其誤必欲煆煉羅織文致其罪而不肯赦
徒欲以循說詩者之謬而不知其失是非之
正害義理之公以亂聖經之本指而壊學者
之心術故予不可以不辨
山有扶蘇隰有荷華(叶芳無反)不見子都乃見狂且(子餘反)
興也扶蘇扶胥(疎須二音)小木也荷華芙蕖也(釋氏曰未開曰菡萏)
(已發曰芙蕖)子都男子之美者也(孟子曰至於子都天下莫不知其狡者也)狂
狂人也且辭也淫女戲其所私者曰山則有扶蘇
矣隰則有荷華矣今乃不見子都而見此狂人何哉
山有橋松隰有游龍不見子充乃見狡童
興也上竦無枝曰橋亦作喬游枝葉放縱也龍紅草
也一名馬蓼葉大而色白生水澤中高大餘(張子曰龍是葒)
(草其枝榦樛屈著土處便有根如龍也本草曰葒草一名鴻䕵如馬蓼而大即水紅也詩注云一名馬蓼)
(馬蓼自是一種也䕵音纈)子充猶子都也(董氏曰子充不見於書疑亦以美著也)狡
獞狡獪之小兒也
山有扶蘇二章章四句
序刺忽也所美非美然
此下四詩及揚之水皆男女戲謔之辭序之
者不得其說而例以為刺忽殊無情理(最是鄭忽)
(可憐凡鄭風中惡詩皆以為刺之東萊又欲主小序煆煉得鄭忽罪不勝誅)
蘀(他落反)兮蘀兮風其吹女(音汝)叔兮伯兮倡(昌亮仄)予和(胡卧)
(反叶戶志反)女
興也蘀木槁而將落者也女指蘀而言也叔伯男子
之字也予女子自予也女叔伯也此淫女之詞言
蘀兮蘀兮則風將吹女矣叔兮伯兮則盍倡予而予
將和女矣
蘀兮蘀兮風其漂(匹遙反)女叔兮伯兮倡予要(於遙反)女
興也漂飄同要成也
蘀兮二章章四句
序刺忽也君弱臣強不倡而和也
見上
彼狡童兮不與我言兮維子之故使我不能餐(七丹反叶七宣)
(反)兮
賦也此亦淫女見絶而戲其人之詞言悦我者衆子
雖見絶未至於使我不能餐也
彼狡童兮不與我食兮維子之故使我不能息兮
賦也息安也
狡童二章章四句
序刺忽也不能與賢人圖事權臣擅命也
昭公嘗為鄭國之君而不幸失國非冇大惡
使其民疾之如寇讐也況方刺其不能與賢
人圖事權臣擅命則是公猶在位也豈可忘
其君臣之分而遽以狡童目之耶且昭公之
為人柔懦疎闊不可謂狡即位之時年已壯
大不可謂童以是名之殊不相似而序於山
有扶蘇所謂狡童者方指昭公之所美至於
此篇則遂移以指公之身焉則其舛乂甚而
非詩之本旨明矣大抵序者之於鄭詩凡不
得其說者則舉而歸之於忽文義一失而其
害於義理有不可勝言者一則使昭公無辜
而被謗二則使詩人脱其淫謔之實罪而麗
於誹上背理之虚惡三則厚誣聖人刪述之
意以為實踐昭公之守正而深與詩人之無
禮於其君凡此皆非小失而後之說者猶或
主之其論愈精其害愈甚學者不可以不察
也(鄭忽之罪不至已甚往往如宋襄這般人大言無當有甚狡處若鄭突却是狡詩意)
(本不如此又曰鄭忽如何做得狡童若是狡自會托婚大國而借其助矣謂之頑童可也)
(許多鄭風只是孔子一言斷了曰鄭聲淫如將仲子自是男女相與之詞却干祭仲共叔)
(段甚事如褰裳自是男女相咎之詞却千忽與突爭國甚事嚴氏曰狡童或以為指忽或)
(以為指祭仲忽為鄭君國人不得目為狡童也若指祭仲則祭仲自莊公時已為卿且為)
(莊公取鄧曼而生昭公當昭公即位仲已老矣不應日為童也聖人刪詩以垂世教安得)
(目君為狡童也陳少南曰說者以衛有雄雉鄭有狡童魏有碩鼠皆以目君不然也序文)
(誤耳)
子惠思我褰裳涉溱(側巾反)子不我思豈無他人狂童之
狂也且(子餘反)
賦也惠愛也溱鄭水名狂童猶狂且狡童也且語辭
也淫女語其所私者曰子惠然而思我則將褰裳
而涉溱以從子子不我思則豈無他人之可從而必
於子哉狂童之狂也且亦謔之之辭
子惠思我褰裳涉洧(叶于已反)子不我思豈無他士(鉏里反)
狂童之狂也且
賦也洧亦鄭水名(前漢地理志曰洧水出潁州陽城山東南至長平入潁)士未
娶者之稱
褰裳二章章五句
序思見正也狂童恣行國人思大國之正已也
此序之失蓋本於子太叔韓宣子之言而不
察其斷章取義之意耳
子之丰(芳容反叶芳用反)兮俟我乎巷(叶胡貢反)兮悔予不送兮
賦也丰豐滿也巷門外也婦人所期之男子已俟
乎巷而婦人以有異志不從既則悔之而作是詩也
子之昌兮俟我乎堂兮悔予不將兮
賦也昌盛壯也將亦送也
衣(於既反)錦褧(苦迴反)衣裳錦褧裳叔兮伯兮駕予與行
(叶戶郎反)
賦也褧禪(丹)也(鄭氏曰蓋以禪縠為之中衣裳用錦而上加禪穀焉惡其文之著也)叔
伯或人之字也婦人既悔其始之不送而失此人
也則曰我之服飾既盛備矣豈無駕車以迎我而偕
行者乎
裳錦褧裳衣錦褧衣叔兮伯兮駕予與歸
賦也婦人謂嫁曰歸
丰四章章三句二章章四句
序刺亂也昏姻之道缺陽倡而陰不和男行而
女不隨
此淫奔之詩序說誤矣(劉辰翁曰諸詩朱氏一以為淫女之辭其)
(識甚遠)
東門之墠(音善叶上演反)茹(音如)藘(力於反)在阪(音反叶孚臠反)其室則邇
其人甚遠
賦也東門城東門也墠除地町町(挺)者(孔氏曰除地去草故云町)
(町)茹藘茅蒐也一名茜舊可以染絳(本草曰一名地血葉似棗葉頭)
(尖下闊莖葉俱澀四五葉對生節間蔓延草木上根紫赤色)陂(坡)者曰阪(孔氏曰陂陀不)
(平而可種者曰阪)門之旁有墠墠之外有阪阪之上有草識
(志)其所與淫者之居也室邇人遠者思之而未得見
之詞也
東門之栗有踐家室豈不爾思子不我即
賦也踐行列貌門之旁有栗栗之下有成行列之家
室亦識其處也即就也
東門之墠二章章四句
序刺亂也男女有不待禮而相奔者也
此序得之
風雨凄凄(子西反)雞鳴喈喈(音皆叶居奚反)既見君子云胡不夷
賦也凄淒寒涼之氣喈喈雞鳴之聲風雨晦冥蓋淫
奔之時君子指所期之男子也夷平也淫奔之女
言當此之時見其所期之人而心悦也
風雨瀟瀟雞鳴膠膠(叶音驕)既見君子云胡不瘳(叶憐蕭反)
賦也瀟瀟風雨之聲膠膠猶喈喈也(嚴氏曰羣雞之聲)瘳病
愈也言積思之病至此而愈也
風雨如晦(叶呼洧反)雞鳴不已既見君子云胡不喜
賦也晦昏已止也
風雨三章章四句
序思君子也亂世則思君子不改其度焉
序意甚美然考詩之詞輕佻狎䁥非思賢之
意也
青青子矜(音金)悠悠我心縱我不往子寧不嗣音
賦也青青純(凖)緣(去聲)之色具父母衣純以青(孔氏曰物色雖)
(一青而重言青青者古人之復言也如都人士狐裘黃黃謂狐色黃耳深衣云其父母衣純以青孤子衣)
(純以素)子男子也衿領也悠悠思之長也我女子自我
也嗣音繼續其聲問也此亦淫奔之詩
青青子佩(叶蒲眉反)悠悠我思(叶新齎反)縱我不往子寧不來
(叶陵之反)
賦也青青組綬之色佩佩王也(孔氏曰禮不佩青玉而云青青子佩者佩)
(玉以組綬帶之)
挑(他刀反)兮達(他末反叶他悦反)兮在城闕兮一日不見如三
月兮
賦也挑輕儇(烜平聲)跳躍之貌達放恣也(輔氏曰此淫女望其所與)
(私者既無音問又不見其來而極其怨之辭也)
子衿三章章四句
序刺學校廢也亂世則學校不脩焉
疑同上篇蓋其辭意儇薄施之學校尤不相
似也(愚按朱子白鹿洞賦有曰廣青衿之疑問又曰樂菁莪之長育用此二事又皆)
(從序說與集傳不同者彼蓋斷章取義耳)
揚之水不流束楚終鮮(息淺仄)兄弟維予與女(女汝同)無信
人之言人實迋(居望仄)女
興也兄弟婚姻之稱(爾雅曰婦之黨為婚兄弟壻之黨為姻兄弟主云古人皆謂婚)
(姻為兄弟)禮所謂不得嗣為兄弟是也(記曾子問篇陳惵解曰夫婦有兄弟)
(之義夫唱婦隨猶兄先弟從所謂宴爾新昏如兄如弟是也陳澔解曰兄弟者亦親之之辭也)予女
男女自相謂也人他人也迋與誑同淫者相謂言
揚之水則不流束楚矣終鮮兄弟則維予與女矣豈
可以他人離問之言而疑之哉彼人之言特誑女耳
揚之水不流束薪終鮮兄弟維予二人無信人之言
人實不信(叶斯人反)
興也
揚之水二章章六句
序閔無人臣也君子閔忽之無忠臣良士終以
死亡而作是詩也
此男女要結之詞序說誤矣
出其東門有女如雲雖則如雲匪我思存縞(古老反)衣綦
(巨基反)巾聊樂(音洛)我員(于云反)
賦也如雲美且衆也縞白色綦蒼艾色(孔氏曰戰國策云強弩之)
(餘不能穿魯縞則縞是薄繒不染故色白也綦青色之小别艾謂青而微白為艾草之色)縞衣綦
巾女服之貧陋者此人自目其室家也(嚴氏曰猶云荆釵布裙也)
員與云同語辭也人見淫奔之女而作此詩以為
此女雖美且衆而非我思之所存也如已之室家雖
貧且陋而聊可自樂也是時淫風大行而其問乃有
如此之人亦可謂能自好而不為習俗所移矣羞惡
之心人皆有之豈不信哉(輔氏曰出其東門有女如雲目之所覩若可美也雖)
(則如雲匪我思存反之於心而知其非所當慕樂也縞衣綦巾聊樂我云則安分自樂而不徇俗以忘已)
(也大序所謂發乎情止乎禮義先王之澤者於此可以觀矣)
出其闉(音因)闍(音都)有女如荼(音徒)雖則如荼匪我思且(子餘)
(反)縞衣茹藘聊可與娛
賦也闉曲城也(陳少南曰門之外冇副城回曲以障門者謂之闉)闍城臺也
(孔氏曰闍是城上之臺謂當門臺也)荼茅華輕白可愛者也(孔氏曰釋草有荼苦)
(菜又有荼委葉弼風荼苦即苦菜也周頌荼蓼即委葉也此言如荼乃是茅草秀出之橞非彼二種荼也)
且語助辭茹藘可以染絳故以名衣服之色娛樂也
出其東門二章章六句(此詩却是箇識道理人做鄭詩雖淫亂然此詩却如)
(此好女曰雞鳴一詩亦好輔氏曰鄭詩唯女曰雞鳴與此詩為得夫婦之道夫子錄之正以見人性)
(之本善而先王之澤猶未泯也曾氏曰氓以華落色衰而相棄背谷風以淫於新昏而棄舊室唯出)
(其東門則不然)
序閔亂也公子五爭兵革不息男女相棄民人
思保其室家焉
五爭事見春秋傳(愚按其事散見左傳桓公十一年十五年十七年十)
(八年莊公十四年)然非此之謂也此乃惡淫奔者之
詞序誤(劉辰翁曰舍序讀詩辭意甚美)
野有蔓草零露溥(徒端反叶上兖反)兮有美一人清揚婉兮邂
逅相遇適我願(叶五遠反)兮
賦而興也蔓延也溥露多貌清揚眉目之間婉然美
也邂逅不期而會也男女相遇於野田草露之間
故賦其所在以起興言野有蔓草則零露溥兮有美
一人則清揚婉矣邂逅相遇則得以適我願矣
野有蔓草零露瀼瀼有美一人婉如清揚邂逅相遇
與子偕臧
賦而興也瀼瀼亦露多貌臧美也與子偕臧言各得
其所欲也
野有蔓草二章章六句
序思遇時也君之澤不下流民窮於兵革男女
失時思不期而會焉
東萊吕氏曰君之澤不下流迺講師見零露
之語從而附益之
溱與洧方渙渙(叶于元反)兮士與女方秉蕳(古顔反叶古賢反)兮女
曰觀乎士曰既且(子餘反)且往觀乎洧之外洵訏(況于反)且
樂(音洛)維士與女伊其相謔贈之以勺藥
賦而興也渙渙春水盛貌蓋冰解而水散之時也(詩考)
(曰三月桃花水下之時)蕳蘭也其莖葉似澤蘭廣而長節節中
赤高四五尺且語辭洵信訏大也勺藥亦香草也三
月開花芳色可愛(蘭與澤蘭相似生水傍紫莖赤節綠葉光潤尖長有岐陰小紫木草)
(注曰芍藥有二種有草芍藥木芍藥)鄭國之俗三月上已之辰采蘭
水上以祓除不样故其女問於士曰盍往觀乎士曰
吾既往矣女復要之曰且往觀乎蓋洧水之外其地
信安天而可樂也於是士女相與戲謔且以芍藥相
贈而結恩情之厚也此詩淫奔者自叙之詞
溱與洧瀏(音留)其清矣士與女殷其盈矣女曰觀乎士
曰既且且往觀乎洧之外洵訏且樂維士與女伊其將
謔贈之以勺藥
賦而興也瀏深貌殷衆也將當作相聲之誤也
溱洧二章章十二句(輔氏曰鄭國之士地寬平人物繁麗情意駘蕩風俗淫泆)
(讀是詩者可以盡得之詩可以觀詎不信然)
序刺亂也兵革不息男女相棄淫風大行莫之
能救焉
鄭俗淫亂乃其風聲氣習流傳已久不為兵
革不息男女相棄而後然也
鄭國二十一篇五十三章二百八十三句
鄭衛之樂皆為淫聲然以詩考之衛詩三
十有九而淫奔之詩才四之一鄭詩二十
有一而淫奔之詩已不翅七之五衛猶為
男悦女之詞而鄭皆為女惑男之語衛人
猶多刺譏懲創之意而鄭人幾於蕩然無
復羞愧悔悟之萌是則鄭聲之淫冇甚於
衛矣故夫子論為邦獨以鄭聲為戒而不
及衛蓋舉重而言固自有次第也詩可以
觀豈不信哉(范氏曰樂之淫者鄭衛如有王者必放鄭聲然則亂關雎)
(者莫如鄭衛故鄭詩終於亂之極者焉詩考曰公羊疏許氏云鄭詩二十一篇說婦)
(人者十九愚按鄭風之有緇衣羔裘女曰雞鳴出其東門數篇乃礫中之玉也他如)
(大叔于田及清人詩雖無足尚猶幸非為淫奔而作若叔于田則亦未免冇男女相)
(悦之疑是其二十一篇之中曉然不為淫奔而作者五六篇而已故曰淫奔之詩不)
(翅七之五然自昔說詩者唯以東門之墠與溱洧為淫詩今朱子乃例以淫奔斥之)
(者蓋即其詞而得其情正以發明放鄭聲之旨不然則衛齊陳詩諸篇非無淫聲夫)
(子何獨以鄭聲為當放哉)
詩傳通釋卷四
