陳氏禮記集說補正卷三十
頭等侍衛納喇性德撰
經解
故詩之失愚書之失誣樂之失奢易之失賊禮之失煩
春秋之失亂集說石梁王氏曰孔子時春秋之筆削者
未出又曰加我數年卒以學易性與天道不可得聞豈
遽以此教人哉所以教者多言詩書禮樂且有愚誣奢
賊煩亂之失豈詩書樂易禮春秋使之然哉此決非孔
子之言
竊案臨川吳氏謂入其國其教可知也只此一語乃
孔子之言自其為人也以下即記者之言而推廣其
義且觀下文復引孔子孝經之語而曰安上治民莫
善於禮則知其中非盡孔子之言矣石梁王氏祗以
夫子不以易春秋立教且以詩書樂易禮春秋無愚
誣奢賊煩亂之失而決其為非夫子之言若將槩而
棄之者不知此記乃作乎孔子刪定之後謂六經有
益乎人君之教如此既有以教又防其失此亦理之
自然也不然當莊子之時何以亦曰詩以道志書以
道事禮以道行樂以道和易以道陰陽春秋以道名
分即有此六經之目哉
哀公問
然後以其所能教百姓不廢其會節集說禮本天秩聖
人因人情而為之節文非強之以甚高難行之事也故
曰以其所能教百姓會節謂行禮之期節葬祭有葬祭
之時冠昏有冠昏之時不可廢也
竊案以其所能教百姓謂以身教之也故鄭氏曰君
子以其所能於禮教百姓使其不廢此上事之期節
吳氏亦曰君子先能自行其所尊敬之禮然後推已
所能以教百姓使之亦不廢其會節禮者嘉美之會
會節謂行禮之節次也不廢者禮不下庶人随其所
得行者行之不責其備也或曰天地之神豈百姓所
得事歟曰郊以事天止行於天子社以事地自公侯
以下至卿大夫士庶皆得行之非天地之事與且祭
葬冠昏皆在其内又何疑焉
有成事然後治其雕鏤文章黼黻以嗣集說有成事謂
諏日而得卜筮之吉事可成也雕鏤祭器之飾文章黼
黻祭服之飾也嗣者傳續不絶之義此器服常存則此
禮必不泯滅矣
竊案有成事者謂君子使百姓不廢此上三事之期
節鄭氏曰上事行於民有成功乃後續以治文飾以
為尊卑之差方氏曰有成事言教之有成效也吳氏
曰有成謂無毁缺也事即行禮之事雕鏤文章黼黻
謂車旗器服之飾有等有儀者也嗣繼續也君子以
禮教民民從其教於禮之事既無毁缺然後制儀等
之飾以示民而繼續所教也必用車旗器服之儀等
以繼續身教之禮者猶孟子言既竭目力而繼之以
規矩既竭耳力而繼之以六律也今但言諏日祭器
祭服於上下文何以接乎
其順之然後言其喪算備其鼎俎設其豕腊修其宗廟
歲時以敬祭祀以序宗族即安其居集說順之謂上下
皆無違心也言猶明也喪算五服歲月之數殯葬久近
之期也即安其居者隨其所處而安之也
竊案順之者謂民皆由禮知禮有順無逆也今言上
下皆無違心是上與下混言之矣臨川吳氏曰君子
之於民以所能教之以儀等嗣之皆施於生人者也
生人之禮略備則教之事死如事生焉慎終於喪追
遠於祭皆事死之禮也言謂載之禮經以曉諭人也
算謂數也服之精粗絰之大小變除之久近哭踊之
多寡凡此等類皆有其數凶奠吉祭並有鼎俎豕腊
蓋兼吉凶二禮言之宗廟歲時祭祀則專言吉禮也
序宗族謂祭後之燕即安其居者居田居邑各隨其
時居渚居山各適其宜是也既言喪祭而即安其居
先之以哀死而終之以樂生也洪範八政三曰祀四
曰司空司空者居民之官見哀死樂生之政相聯屬
也方氏曰歲時以敬祭祀孝經所謂春秋祭祀以時
思之也以序宗族祭統所謂昭與昭齒穆與穆齒也
孔氏曰祭祀之末同姓燕飲會聚宗族集說之解未
詳故備述之
節醜其衣服卑其宫室車不雕幾器不刻鏤食不貳味
以與民同利昔之君子之行禮者如此集說節儉也醜
猶惡也器養器也自奉如此其薄者蓋欲不傷財不害
民而與民同其利也
竊案前言治其雕鏤文章黼黻以嗣者以有事時辨
其儀等言之也此言節醜其衣服卑其宫室車不雕
幾器不刻鏤食不貳味者以無事時自奉言之也故
吳氏亦曰上文三然後皆教民以禮之事此五句遂
言持身以儉之事今集說與其順之節聯文是無别
也
百姓之德也固臣敢無辭而對集說百姓之德猶言百
姓之幸也敢無辭猶言豈敢無辭
竊案鄭氏曰德猶福也辭讓也考韻書德福也無幸
字之訓曲禮曰長者問不辭讓而對非禮也故前章
哀公大禮孔子曰邱也小人不足以知禮君曰否吾
子言之也此辭讓而後對也今以公之問人道為百姓
之福故敢無辭而對豈謂其無辭說乎
合二姓之好以繼先聖之後以為天地宗廟社稷之主
竊案春秋經傳哀公不見有昏聘夫人之事而禮記
言哀公以妾為妻則是哀公未嘗行大昏之禮故夫
子因其問政而言及此鄭氏曰先聖周公也孔氏曰
以魯得郊天故兼言天地也
孔子遂言曰内以治宗廟之禮足以配天地之神明出
以治直言之禮足以立上下之敬集說直言二字未詳
或曰當作朝廷
竊案遂言者孔子既答哀公之問意有未盡者又推
廣而言亦以哀公不能復發問故不待其問而遂言
之也陳氏於此竟無解而直言二字乃云未詳何與
鄭氏曰直猶正也正言為出政教也政教有夫婦之
禮焉昏義曰天子聽外治后聽内職是也石林葉氏
曰夫婦正則名正名正則言順故出足以治直言之
禮延平周氏曰直言者非險詖私謁之言也嚴陵方
氏曰婦人不與外事而曰出以治直言之禮者蓋夫
聽外治婦聽内職家齊而後國治也
大王之道也集說大王愛民之君也嘗言不以養人者
害人故曰大王之道
竊案鄭氏曰大王居豳為狄所伐乃曰土地所以養
人也君子不以其所養害所養乃去之岐是言百姓
之身猶吾身也百姓之妻子乃吾妻子也不忍以土
地之故而害之去之岐而王迹興焉石林葉氏曰大
王愛厥妃而至於内無怨女外無曠夫蓋得於政矣
若止言不以養人者害人烏足以明引大王之意乎
陳氏禮記集說補正卷三十
