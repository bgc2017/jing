陳氏禮記集說補正卷二十二
頭等侍衛納喇性德撰
學記
學記集說石梁王氏曰此篇不詳言先王學制與教者
學者之法多是泛論不如大學篇教是教个甚學是學
个甚
竊案此篇家有塾至九年大成詳言先王學制也大
學始教至學不躐等及時教必有正業退息必有居
學與知四者教之所由興六者教之所由廢而長善
救失及善喻繼志撞鍾攻木記問聽語皆教者之法
也察於三者有志於學察於四者有志於本皆學者
之法也豈必與大學雷同然後謂之非泛論乎且篇
中言大道至道言敬道信道言辨志先志言游志繼
志言敬業孫業亦何常非所教所學之事王氏之云
不免於誣矣
發慮憲求善良集說謂致其思慮以求合乎法則也求
善良親賢也
竊案憲如憲章文武之憲發慮猶俗言發心言其發
心合乎憲典以求為善良之人二句一貫非兩事也
集說以親賢釋求善良則侵下就賢矣吳氏知其難
通而以求為求仁之求善為性之所固有良為良心
之良言充善之至為良以對上句亦屬牽強
家有塾黨有庠術有序國有學集說古者二十五家為
閭同在一巷巷首有門門側有塾民在家者朝夕受教
於塾也五百家為黨黨之學曰庠教閭墪所升之人也
術當為州萬二千五百家為州州之學曰序周禮鄉大
夫春秋以禮會民而射於州序是也序則教黨學所升
之人
竊案學記黨庠州序似有定制攷之諸經則又不然
吳氏云鄉飲酒迎賓於庠門之外則鄉學亦稱庠不
但黨有庠也州長言射於州序則州之學亦稱序不
但遂有序也黨正言飲酒於序則黨之學亦稱為序
孟子言殷曰序周曰庠則不分所在之地然則曰庠
曰序蓋鄉遂州縣黨鄙之學可通稱之也又案鄭注
云術當為遂萬二千五百家為遂黨屬於鄉遂在遠
郊之外孔䟽云六鄉之内五家為比五比為閭四閭
為族五族為黨五黨為州五州為鄉六遂之内五家
為鄰五鄰為里四里為鄼五鄼為鄙五鄙為縣五縣
為遂今此六鄉舉庠六遂舉序則閭里以上皆有學
可知其比與鄰近止五家不必有學愚謂鄭以術為
遂與集說以術為州者不同遂有萬二千五百家州
不過二千五百家而已非萬二千五百家也術者邑
中道徑也道徑者人所遵循故術述通用下文蛾子
時術之術即述之義遂與述相似由此而訛耳集說
改為州字則不惟家數不相符字形亦大逕庭矣
熊明來曰術有序注云術當為遂聲之誤也月令審
端徑術則本注直云周禮作遂徑術即周禮遂上有
徑初不以為聲之誤愚案遂術古字通用非字之誤
亦非聲之誤也春秋文十二年秦伯使術來聘公羊
作遂咀楚文遂取我邊城遂字書作述術字從行还
字從辵皆人所經行之地術述亦同義也萬二千五
百家為遂三年興甿必有學周禮黨正州長之官其
學亦名序此經舉遂可以見鄉不以鄉遂對說而言
二十五家之閭五百家之黨皆互文見義也近顧
氏炎武亦云春秋文十二年秦伯使術來聘公羊傳
漢書五行志並作遂管子度地篇百家為里里十為
術術十為州術音遂此古術遂二字通用之證陳可
大集說改術為州非也
蛾子時術之集說蛾魚起反
竊案以蛾為蟻出於舊注古人蛾蟻同音本一字也
故常儀占月後人訛為常娥詩菁菁者莪與樂且有
儀叶此類甚多不可枚舉
皮弁祭菜示敬道也集說示之以尊敬道藝
竊案古者始入學必釋菜於先聖先師故有司皮弁
行釋菜禮蓋示學者以敬先聖先師之道也集說云
尊敬道藝而不及先聖先師與釋菜無涉矣
夏楚二物收其威也集說以二物為扑以警其怠忽者
使之收斂威儀也
竊案師道貴嚴威夏楚不可廢也故易曰發蒙利用
刑人以正法若廢法則無威而學者怠玩之心生矣
則收其威者乃振收教者之威非收斂學者之威儀
舊說恐誤
未卜禘不視學游其志也集說禘五年之大祭也不五
年不視學所以優游學者之心志也此又非仲春仲秋
視學之禮
竊案視學有二中年考校而視離經辨志視敬業樂
羣視博習親師視論學取友者有司之事也仲春上
丁帥三公九卿諸侯大夫親往視習舞釋菜者天子
之事也有司隔年考校而非天子每歲仲春鼓厲之
則易至於怠廢然必卜春禘而後視學所以優游學
者之心志而不欲急迫之也吳氏云禘者時祭之名
非五年大禘之禘盖周之春祭名祠周之前春祭名
禘見王制郊特牲或云禘即祠字之誤視學謂考較
學者經業或君親往或有司為之非天子大視學之
禮也愚案卜禘乃視學正合月令仲春上丁天子視
學之文吳氏以禘為時祭當矣但春禘止見郊特牲
王制春曰礿夏曰禘無所謂春禘又云或君親往或
有司為之又自反其說何也集說所云仲秋視學攷
之月令無其事豈據周禮大胥秋頒樂合聲之語耶
不興其藝不能樂學故君子之於學也藏焉修焉息焉
游焉集說藝即三者之學是也言退息時若不興此三
者之藝則謂之不能好學矣故君子之於學也藏焉修
焉之時必有正業則所習者專而志不分息焉游焉之
際必有居學則所養者純而藝愈熟故其學易成也
竊案注䟽興謂歆喜也藝謂操縵博依六藝之等若
欲學詩書正業意不歆喜其雜藝則不能耽玩樂於
所學之正道黃叔𤾉亦曰操縵博依雜服者藝也退
息之所宜興者也弦與詩禮者學也時教之所宜安
者也惟其退息不興於藝斯於時教不能樂而相安
此可見退息居學有關於時教正業之成否如此君
子豈容以一息閒乎是以君子藏身於大學之時則
修治其正業如弦與詩禮之類固隨時勤厲而不息
退息於燕居之際則游玩以適情如操縵博依雜服
之類又隨在致力而不惰今集說謂不興此三者之
藝則謂之不能好學又藏修息游四字略不分析舛
矣注䟽以藝為六藝藏謂心常懷抱學業游謂閒暇
無事游行亦非
今之教者呻其佔畢多其訊言及於數進而不顧其安
集說教人者但吟諷其所佔視之簡牘不能通其緼奥
乃多發問辭以訊問學者而所言又不止一端故云言
及於數不顧其安不恤學者之安否也
竊案集說以多其訊為句言及於數為句吳氏以多
其訊言為句及於數進而不顧其安為句及於猶言
至於數進謂數數進之言今之師誦其所視之簡多
其所告之詞學者未可以進而又進之不顧其所學
已安否也黃東發日抄又以數為度數之數云言及
度數之末而不於其本
使人不由其誠集說不由其誠不肯實用其力也
竊案使人不由其誠以教者言如集說不肯實用其
力之云則反以學者言矣吳氏云實知此一理而後
使之别窮一理是謂由其誠否則是使之不由其實
也其說為允
教之不刑集說刑成也
竊案此本鄭注輔氏云刑猶儀刑之刑其教不足為
人之儀刑亦通
道而弗牽強而弗抑集說示之以入道之所由而不牽
強其必進作興其志氣之所尚而不阻抑之使退
竊案道謂引導其前牽猶拽也強謂激勉之抑猶偪
也但引導其前使之自進而不以力拽之以速其進
則受教者不至於乖戾激勉其志使之自能而不以
力偪之以速其能則受教者不至於艱難道非示之
以入道所由之謂抑非沮抑使退之謂也
微而臧集說言不峻而善則明也
竊案臧如詩視爾不臧之臧謂善之也教者之言雖
至微不顯而能使人善之如孟子陳王政而齊王曰
善哉言乎陸賈每奏一篇漢高未嘗不稱善是也觀
上約而達下罕譬而喻亦謂使人達之喻之可見
後其節目集說無解
竊案節目二字有辨方氏云節如木理之剛者說卦
所謂堅多節是矣目木理之精者弓人所謂斵目必
荼是矣皆至堅難攻之處也
待其從容然後盡其聲集說䟽曰從讀為舂者舂謂擊
也以為聲之形容言鍾之為體必待其擊每一舂而為
一容然後盡其聲愚謂從容言優游不迫之意不急疾
擊之則鍾聲之大小長短得以自盡故以為善荅之喻
竊案以從為舂固非矣然不疾擊之之說亦未為得
也盖待其從容之其與下盡其聲之其皆指鍾言則
從容應為鍾聲之餘韻猶瑟之鏗爾也朱子云從容
鍾聲之餘韻從容而將盡者也言必荅盡所問之意
然後止斯言得之矣
大時不齊集說元化流行一氣屈伸不可截然分限求
之故方榮之時而有枯者焉寂之時而有旉者焉
竊案鄭注或以時生或以時死孔䟽大時謂天時也
齊謂一時同也天生殺不共在一時猶春夏華卉自
生薺麥自死秋冬草木自死而薺麥自生故云不齊
不齊為諸齊之本也集說從之吳氏又云天之有時
春夏秋冬歲之齊同此時之小者爾古今氣運或治
或亂是為大時豈可齊同測哉然則不齊齊之本也
注䟽集說主一歲之時言吳氏主萬古之時言皆屬
天道與上大德不官三句不類惟黃氏日抄取戴岷
隠說謂大時如堯舜揖遜湯武征代之時所以不齊
獨屬人事與舊解異
察於此四者可以有志於本矣集說可以有志于學而
洪其本矣
竊案上文可以有志于學承學為箕學為裘車在馬
前而言君子察于此三者可以有志于學以三者皆
學之事也此云察于此四者可以有志于本以大道
大德大信大時四者皆有其本也集說謂可以有志
于學而洪其本迂曲之甚
陳氏禮記集說補正卷二十二
