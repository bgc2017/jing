陳氏禮記集說補正卷十二
頭等侍衛納喇性德撰
文王世子
文王之為世子也集說石梁王氏曰文王之為世子也
一句衍文又引劉氏曰伯禽所行即文王所行世子之
道文王所行乃諸侯世子之禮故曰文王之為世子也
言伯禽所行非王世子之禮也
竊案此篇文王之為世子也句所以結上文王之為
世子三節教世子句所以結凡三王教世子諸節周
公踐阼句所以結武王崩諸節皆結上文之事而標
其目於後也而石梁以為衍文非矣劉氏謂伯禽所
行即文王所行世子之道則又不免於牽強集說兩
存之何歟
大樂正學舞干戚語說命乞言皆大樂正授數大司成
論說在東序集說大樂正教世子及士以舞干戚之容
節及合語之說與乞言之禮此三者皆大樂正授之以
篇章之數于是大司成之官于東序而論說此受教者
義理之淺深才能之優劣也
竊案孔疏以大樂正為周官之大司樂小樂正為樂
師是矣鄭注以大司成為師氏則非也考之周官師
氏雖為教官之屬掌以德行教國子及以中失之事
教國子弟而凡貴游子弟學焉然不言教於國學之
中與此大司成論說於東序者異矣新安王氏又以
大司成即大樂正然上方言大樂正授數何又特言
大司成論說草廬以為授數猶未離乎業於論說始
可言成總似曲解集說大樂正之外渾言大司成雖
差勝諸家亦尚未有明據也陸氏元輔曰成均法大
司樂合國之子弟凡有道有德者使教焉死即以為
樂祖祭於瞽宗下文記曰樂正司業父師司成疑此
所謂大司成者即有道有德之父師也故使教於成
均以佐大司樂而謂之司成焉其亦稱大者蓋師保
之官與大司樂並尊故也
凡釋奠者必有合也有國故則否凡大合樂必遂養老
集說凡行釋奠之禮必有合樂之事若國有凶喪之故
則雖釋奠不合樂也常事合樂不行養老之禮惟大合
樂之時人君視學必養老也舊說合者謂若本國無先
聖先師則合祭鄰國之先聖先師本國故有先聖先師
如魯有孔顔之類則不合祭鄰國之先聖先師也未知
是否
竊案清江劉氏曰合謂合樂也春釋菜合舞秋頒學
合聲釋奠則并合之以侑神也有國故謂凶禮師旅
惟是不合長樂陳氏曰國有故則否與曲禮歲凶祭
祀不縣同意集說本之當矣乃復引舊說以自亂豈
亦愛竒而不能割也耶
凡語于郊者必取賢斂才焉或以德進或以事舉或以
言揚曲藝皆誓之以待又語三而一有焉乃進其等以
其序謂之郊人遠之于成均以及取爵于上尊也集說
語于郊者論辨學士才能于郊學之中也曲藝醫卜之
屬誓戒謹也學士中或無德事言之可取而有此曲藝
之人欲投試考課者皆卻之使退而謹習所能以待後
次再語之時乃考評之也三而一有者謂此曲藝之人
舉說三事而一事有可善者乃于其同等之中拔而升
進之也然猶必使之于同輩中以所能高下為次序使
不混其優劣也如此之人但目之曰郊人非俊選之比
也以非士類故疎遠之若天子飲酒于成均之學宫此
郊人雖賤亦得取爵于堂上之尊以相旅勸焉所以榮
之也人字之字均字皆句絶
竊案集說本注疏而稍更定之然遠之於成均以及
取爵於上尊也二句究未明順今取吴氏纂注一說
以備考其言曰語謂合語郊謂郊學案王制不率教
者自鄉移之郊自郊移之遂則郊學蓋在鄉學之外
遂學之内鄭氏以此為大樂正論造士之秀而升諸
司馬今案大樂正掌國學之教何為出就郊學疑是
六遂之士已升於郊學而可升於鄉學者鄉大夫就
郊學行鄉飲酒之禮於旅酬之時而合語因以審擇
士之賢者才者而取斂之曰舉曰進曰揚皆謂升之
於鄉學也曲藝謂射御書數之屬誓蓋戒厲之使勉
於學至又語之時考察德與事言三者或有其一即
進其品等於曲藝之上然所進非一人又自有高下
為先後之序也成均及取爵於上尊未詳鄭氏以成
均為天子之太學孔氏謂飲酒之禮尊者酌於堂上
之尊卑者酌於堂下之尊蓋是鄉學之秀士已升於
司徒為選士者為天子視學飲酒之時亦得取爵於
堂上之尊以相旅選士升於太學為俊士者始得謂
之成均之士今郊學又語之時曲藝者雖已進等然
猶未升鄉學仍在郊學故但謂之郊人以明其未為
鄉學之士也視彼鄉學以選士得升於太學而為成
均之俊士者相去尚遠故曰遠之視彼秀士得升為
司徒之選士可以取爵於上尊者相去亦尚遠故蒙
上遠之二字而曰以及也
乃退儐于東序一獻無介語可也集說釋菜禮畢儐禮
其賓于東序其禮既殺惟行一獻無介無語于禮亦可
也
竊案此言釋菜禮殺雖禮賓一獻無介若與賓合語
於禮為可然言可也者明釋菜時禮嚴尚未可語至
禮賓時方許之耳此廬陵胡氏及朱子之說較舊說
為優
禮樂交錯于中𤼵形于外是故其成也懌恭敬而温文
集說禮之修達于中樂之修達于外所謂交錯于中也
有諸中必形諸外故其成也懌此懌字與魯論不亦說
乎之說相似既有恭敬之實德又有温潤文雅之氣象
禮樂之教大矣
竊案孔氏謂内外有樂心悦貌和故懌内外有禮貌
恭心敬温潤文章故恭敬而温文方氏亦謂懌言樂
之成如此恭敬而温文言禮之成如此集說則渾言
之不仍舊說分疏似矣然又太無别也愚謂其成也
懌總承禮樂言恭敬而温文分承禮樂言蓋始之禮
以修外樂以修内既而樂從中以見外禮從外而入
中内外交錯融浹無間故其成悦懌此禮樂之合見也
恭肅而敬謹此禮之分見也温潤而文雅此樂之分
見也
記曰虞夏商周有師保有疑丞設四輔及三公不必備
唯其人集說師保疑丞四輔也一說前疑後丞左輔右
弼為四輔四輔與三公不必其全備惟擇其可稱職者
朱子曰疑丞疑字曉不得想止是有疑即問他之意
竊案集說四輔有兩說一以師保疑丞為四輔一以
疑丞輔弼為四輔夫師保者三公也取以充四輔則
三公缺其二矣尚書大傳云古者天子必有四鄰前
曰疑後曰丞左曰輔右曰弼天子有問無以對責之
疑有志而不志責之丞可正而不正責之輔可揚而
不揚責之弼其爵視卿其禄視次國之君書周官曰
立太師太傅太保兹惟三公論道經邦燮理隂陽官
不必備惟其人據此則四輔乃疑丞輔弼三公為太
師太傅太保明矣吴草廬曰周之時太師太傅太保
曰三公虞之時前疑後丞左輔右弼為四輔周之師
即虞之疑周之保即虞之丞周之傅即虞之輔弼故
曰設四輔及三公言虞之設四輔及三公皆不必備
其官及者非謂既設四輔又設三公也師保之間不
言傅疑丞之間不言輔弼從省以便文此說是也朱
子以疑為有疑即問之意蓋非臆說亦本尚書大傳
而云然
君子曰德德成而教尊集說君子曰德此德是指世子
之德世子之德有成則教道尊嚴而無敢慢易者
竊案上文言輔禮樂乃教世子之具四輔三公乃教
世子之人此則言世子受教而成德乃可稱為君子
集說但云此德是指世子之德殊未明曉
樂正司業集說樂正主世子詩書之業
竊案樂正即大司樂以樂德樂舞教國子故謂之司
業業者筍簴上板刻之截業如鋸齒者也其以詩書
禮樂造士蓋兼為之非專主詩書之業也集說蓋孔
疏之誤
公與父兄齒集說君雖尊而與父兄列位序尊卑之齒
者篤親親之道也
竊案孔疏公既不為主族人又不為賓故列位在父
兄之坐上與族人相齒見親親也集說本之而不云
列位在父兄之坐上恐有未安公雖親親而與族齒
然不可不稍存貴賤之等夫三大夫尚且不與父兄
族齒燕會則别席獨坐況君至尊反不别席于父兄
之上乎故孔疏為長
聖人之記事也慮之以大愛之以敬行之以禮修之以
孝養紀之以義終之以仁集說人道莫大于孝弟慮之
以大者謂謀慮此孝弟之大道而推行之也愛敬省具
之事行禮親迎肅之也孝養獻醴也紀義既歌而語也
終仁令侯國行之也
竊案吴氏之說與集說稍異其言曰慮謂圖謀之始
養之以教孝弟于其始而徵召衆士無一不至使知
之者廣博是不狹小也故曰慮之以大老人者君之
所取法先師先聖又老人之所取法愛其道則敬其
人將養老而釋奠於先師敬所本也故曰愛之以敬
適養老之所首祀先老繼設席位養老之時行此二
者之禮最在先故曰行之以禮修謂整飭無欠缺具
滋味致其愛躬省以致其敬𤼵咏于其入以悦其耳
獻醴于其位以悦其口一如人子養親之孝故曰修
之以孝養堂上堂下之樂相繼而作使人知君父之
貴其樂在上臣子之賤其樂在下由是而衆著于上
下之義故曰紀之以義養老禮終又命諸侯羣吏各
歸養老幼於國邑以廣仁恩故曰修之以仁案孝養
紀義終仁本文既明二家所說皆當獨慮大愛敬行
禮三者稍有未安陸菊隱謂先聖先師人倫之至年
高有德者無愧於古人正學士之所當取法也故天
子將養老必鼓召學士釋奠於先聖先師以明大道
之所本所謂慮之以大也始養老既釋奠於先老又
列老更羣老之席位不敢少有怠忽所謂愛之以敬
也又適饌省醴迎門發咏不致傷於質直所謂行之
以禮也由此觀之吴氏以鼓徵為慮大兩釋奠為愛
敬又合省具教咏皆為孝養固似未當集說以慮大
泛言推行孝弟之大道愛敬為省具行禮為親迎老
更亦未得為合也
陳氏禮記集說補正卷十二
