陳氏禮記集說補正卷十一
頭等侍衛納喇性德撰
曾子問
凡告用牲幣反亦如之集說長一丈八尺為制幣
竊案鄭注牲幣當為制幣故集說從之然長樂陳氏
曰所告道或有遠近禮或有重輕故告有特用幣有
兼牲幣非一端也周禮大祝職鄭氏引此文曰凡告
必用牲幣而于此則改制幣是自惑也孔云天子諸
侯出入有告有祭故告用制幣卿大夫惟入祭而已
故聘禮既使而反祭用牲也然則禮凡告朔告至必
用牲矣孰謂天子諸侯之告不皆牲耶皇氏熊氏謂
天子告用特諸侯不用牲尤為無據據此則牲幣無
所事改矣
反葬奠而後辭於殯遂修葬事集說殯音賓及葬母而
反即于父殯設奠告語于賓以明日啟父殯之期賓出
之後孝子遂修營葬父之事也
竊案鄭注殯當為賓辭于賓謂告將葬啟期也集說
本之然辭於殯吴臨川謂告殯以啟期不須改殯為
賓其說殊當
壻免喪女之父母使人請壻弗取而后嫁之禮也女之
父母死壻亦如之集說壻祥禫之後女之父母使人請
壻成昏壻終守前說而不取而后此女嫁于他族禮也
女之父母死女之伯父致命於男氏男氏許諾而不敢
取女免喪壻之父母使人請女家不許壻然后别取也
竊案昏禮既納幣有吉日而壻之父母死已葬壻之
伯父致命女氏辭昏女之父母死女之伯父使人致
命男氏辭昏鄭氏謂必致命者不敢以累年之喪使
人失嘉會之時是也然女雖許諾而不敢嫁壻雖許
諾而不敢娶則以夫婦之義已定而不可易耳乃除
喪之後復有壻弗娶而后嫁女弗嫁而后娶之禮此
何為乎故何燕泉以此記文為可疑也
吾聞諸老&KR1334;曰集說馮氏曰鄭注老&KR1334;古夀考者之稱
石梁王氏曰此老&KR1334;非作五千言者
竊案集說引馮氏王氏之言以斷老&KR1334;非老子蓋因
記所稱老&KR1334;明于禮文作五千言之老子則滅棄禮
法也然烏知其非為柱下史習于掌故見禮之粗而
不得先王之微意遂厭為繁文而思逃于清淨乎先
儒未有不以老耼為老子者集說之云未敢以為必
然也
昔者魯昭公少喪其母有慈母良及其死也公弗忍也
遂練冠以喪慈母集說無解
竊案鄭注云昭公年三十乃喪齊歸猶無戚容是不
少又安能不忍於慈母此非昭公明矣未知何公也
孔疏云案昭公三十一年薨左傳昭公十九猶童心
是即位時年十九也昭公十一年其母齊歸薨而無
戚容是年三十非少孤也案家語云孝公有慈母良
今鄭云未知何公者鄭不見家語故也或家語王肅
所定故鄭不見也山隂陸氏曰練冠喪慈母固昭公
也昭公十九猶有童心則三十喪齊歸雖謂之少可
矣不愛其母而愛慈母何足怪也愚謂疏說是集說
初不及何歟
曾子問曰當祭而日食大廟火其祭也如之何孔子曰
接祭而已矣如牲至未殺則廢集說接捷也速祭之義
此言宗廟之祭遇此變異則減略節文務在速畢無迎
尸于奥及迎尸入坐等禮儀
竊案此經可疑日食雖當救然猶可稍緩至太廟火
則接祭於羣廟心固有所不安無以盡孝子之敬若
正祭太廟勢尤有不得不廢者何接祭之能行先儒
未有疑及此者不知何故愚謂火未及於太廟之堂
室則可不迎尸而接祭若火起堂室則救火遷主為
急祭固當廢矣又案廬陵胡氏謂接祭者接續而祭
不徐徐也解接字較注疏更明
曾子問曰下殤土周葬于園遂輿機而往塗邇故也今
基遠則其葬也如之何孔子曰吾聞諸老&KR1334;曰昔者史
佚有子而死下殤也墓遠召公謂之曰何以不棺斂于
宫中史佚曰吾敢乎哉召公言于周公周公曰豈不可
史佚行之下殤用棺衣棺自史佚始也集說八歲至十
一歲為下殤土周堲周也成人則葬於墓此葬於園圃
之中輿猶抗也機者輿尸之具木為之狀如牀而無脚
以繩縱横維繫之抗舉而往堲周之所棺斂而葬之塗
近故也曾子言今世禮變皆棺斂下殤於家而葬之于
墓則塗遠矣其葬也如之何問既不用輿機則當用人
舉棺以往乎為當用車載棺而往乎墓遠不葬於園也
召公述周公之言告佚佚于是用棺衣而棺斂于宫中
是此禮之變始于史佚也
竊案集說從注疏以輿機為葬於園非葬於墓又以
史佚以前下殤不棺斂而輿機葬於園曾子之時皆
棺斂而葬於墓非也張子曰園是基之園園謂栽植
草木處既曰族葬必不别葬之於園臨川吴氏亦從
張子之說其言曰園墓園輿與舁通共以手舉之也
機尸之牀也往往就葬也周人葬下殤之禮蓋不用
棺但以衣斂尸而置之尸牀不用車載衆手舁之以
往曾子問若園墓近可如此若去墓之塗遠則輿機
亦不可孔子遂引史佚之事以答蓋史佚曾葬下殤
之子而其墓遠方疑於舁尸之不可而召公勸以棺
斂於宫中史佚以前未有此禮恐如成人故有所不
敢周公曰豈不可蓋禮有從權而以義起者墓近則
舁機墓遠則棺斂而車載以往雖前時禮所未有然
亦無害於義也史佚依公言行之自是葬下殤者若
墓遠則用棺也然則園即墓園而下殤墓遠者史佚
以後則棺斂於宫中而車載以至墓其墓近者即曾
子之時亦輿機以往而未嘗用棺與車載也集說悮
矣
金革之事無辟也者非與孔子曰吾聞諸老&KR1334;曰昔者
魯公伯禽有為為之也集說魯公卒哭而從金革之事
以徐戎之難東郊不開不得已而征之是有為為之也
竊案武王崩成王幼周公攝政管叔與其羣弟流言
公將不利於孺子於是周公辟居東土二年之後罪
人斯得公乃為鴟鴞之詩以貽王王疑雖未盡釋亦
未敢誚公及感風雷之變金縢將卜天變得公所自
為功代武王之說乃出郊迎歸於是管叔不安挾武
庚以叛東征破斧又自有三年是時淮夷徐戎並起
為亂伯禽母喪卒哭往而征之是成王三年以後事
非初年事朱子詩集傳雖合居東東征為一晚年自
正是謬故九峰書傳不以居東為東征也
陳氏禮記集說補正卷十一
