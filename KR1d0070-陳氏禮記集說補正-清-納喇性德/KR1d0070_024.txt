陳氏禮記集說補正卷二十四
頭等侍衛納喇性德撰
雜記上
諸侯行而死於館則其復如於其國如於道則升其乘
車之左轂以其綏復集說綏讀為緌旌旗之旄也去其
旒而用之耳
竊案以其綏復之綏有三說鄭謂綏當為緌旌旗之
旄也去其旒而用之異於生也孔申之云若在國中
招魂則用其上服今在路死則招用旌旗之綏亦冀
魂魄望見識之而還也王喪於國亦用綏周禮夏采
云建綏復於四郊是也此以綏為旌旗之旄一矣又
山陰陸氏云綏旐也以其旐復旐北方之物也死無
乎不之號而復之則其旗宜以死者所首之方此以
綏為北方之旐二矣又廬陵胡氏云禮言綏凡數處
鄭皆讀為緌竊謂王制明堂位夏采所云讀作緌可
也此復魄既在車當以執綏之綏杜子春說是鄭意
蓋謂夏采建綏以復不知彼王禮也此以綏為執綏
之綏三矣愚案車上有綏亦有緌皆可以招魂復魄
而記文既云綏則不必改字可也下大夫死於道以
其綏復同
大夫以布為輤而行至於家而說輤集說布輤以白布
為輤也
竊案上諸侯之輤緇布裳帷素錦以為屋而行下士
輤葦席以為屋蒲席以為裳帷則輤未有無屋與裳
帷者也而大夫獨不言廬陵胡氏謂大夫無為屋之
文則是素錦帳同諸侯矣推此則裳帷緇布同諸侯
可知但未知有裧否耳集說未免疎漏
訃於它國之君曰君之外臣寡大夫某死訃於適者曰
吾子之外私寡大夫某不禄使某實訃於士亦曰吾子
之外私寡大夫某不禄使某實集說實讀為至言為訃
而至此也
竊案注疏實當為至周秦人聲之誤也以身訃告故
云使某至集說取之然如字讀未常不通何必改字
方氏曰使某實謂以事實來告劉氏曰實者以異國
傳聞疑言使人實之也愚謂韓退之祭十二郎文以
東野之書日月異耿蘭之報無日月疑傳之非真則
實字之解當以方劉二說為正
大夫為其父母兄弟之未為大夫者之喪服如士服集
說石梁王氏曰父母喪自天子逹周人重爵施於尊親
乃異其服非也周公制禮時恐其弊未至此
士為其父母兄弟之為大夫者之喪服如士服集說孟
子言齊疏之服自天子逹而此經之文若此蓋大夫喪
禮亡不得聞其說之詳矣
士之子為大夫則其父母弗能主也使其子主之無子則
為之置後集說石梁王氏曰此最無義理充其說則是
子爵高父母遂不能子之舜可臣瞽瞍皆齊東野人語
也
竊案夏殷之時但有親親賢賢之禮而無貴貴之禮
貴貴之禮始於周公故天子之禮有異於諸侯諸侯
之禮有異於大夫大夫之禮有異於士庶即以喪禮
言之成王崩未葬康王君臣冕服以受顧命此天子
之異禮不可槩以吉凶異道不相于論也服喪自期
以下諸侯絶不服而同為諸侯者不降天子諸侯既
然則大夫之異於士庶可知矣故大夫為其父母兄
弟之未為大夫者之喪服如士服蓋生者貴而死者
賤則其服從死者嫌若臨之故也士為其父母兄弟
之為大夫者喪服如士服蓋生者賤而死者貴則其
服從生者嫌若僭之故也士之子為大夫則其父母
弗能主使其子主之蓋封贈之典起於後世古者父
貴可以及子而子貴不可以加父故大夫之子得用
大夫之禮而大夫之父不得用大夫之禮也昔齊晏
桓子卒晏嬰麤衰斬苴絰帶杖菅屨食粥居倚廬寢
苫枕草其老曰非大夫之禮也曰唯卿為大夫此平
仲之謙也言已非大夫故為父服士服爾據此見周
家喪服大夫士必有異制矣其以精麤為辨與凡此
皆貴貴之禮與親親賢賢並行者也集說引石梁王
氏說駁之似矣然記者所云恐不為無說也
大夫之喪大宗人相小宗人命龜集說大宗人小宗人
即大宗伯小宗伯也相佐助禮儀也又引劉氏曰大宗
人或是都宗人小宗人或是家宗人掌都家之禮者
竊案大夫之喪而相者大宗伯命龜者小宗伯未免
失之過故劉氏有都宗人家宗人之說然考之周官
宗伯肆師云凡卿大夫之喪相其禮則大小二宗並
是其君之職來為喪事而非都家宗人也故應氏曰
君臣一家也君之喪百官庀其職大夫之喪家臣庀
其役其廣狹不同矣君則䘏其私而以國有司助之
其凡役則司徒供之少儀聽役於司徒是也其贊相
則大小二宗與卜人同之宗伯肆師相禮是也大小
宗與卜人皆春官而喪事同贊相之蓋君喪之用大
宰大宗大祝若曾子問所記是也而亦以贊大夫之
喪其待之厚矣夫臣子之喪其力有不能盡具者皆
仰之於公又俾有司贊其事所謂體羣臣者此類是
也
君薨太子號稱子待猶君也集說待猶君者謂與諸侯
並列供待之禮猶如正君也
竊案待如論語以季孟之間待之之待非供待之謂
也鄭注春秋葵邱之會宋襄公稱子而與諸侯序是
也
有三年之練冠則以大功之麻易之集說以此大功之
麻絰易去練服之葛絰也
竊案三年之喪至練時首絰已除故特云練冠然要
絰亦除故鄭氏云練冠易麻互言之也孔氏亦云麻
謂絰帶大功言絰明三年練亦有絰帶三年練云冠
明大功亦有冠是大功冠與絰帶易三年冠及絰帶
故云互言之集說少此一義
凡王兄弟之喪雖疏亦虞之集說小功緦麻疏服之兄
弟也彼無親者主之而已主其喪則當為之畢虞祔之
祭
竊案小記云大功者主人之喪有三年者則必為之
再祭鄭注云小功緦麻為之練祭可也與此不同者
孔氏曰彼承大功有三年者此則緦小功有三年者
故至小祥同於三年故主虞祔也今此言疏者亦虞
但虞者謂無服者朋友相為亦虞祔也集說未能詳
盡
緦冠繰纓集說緦服之縷其粗細與朝服十五升之布
同而縷數則半之治其縷不治其布冠與衰同是此布
也但為纓之布則加以灰澡治之耳故曰緦冠繰纓繰
讀為澡
竊案此注疏說也山陰陸氏云繰讀如蠶繰之繰繰
纓散絲纓也即言絲嫌不散據此則不煩改字而自
通
朝服十五升集說朝服一千二百縷終幅
竊案先儒以八十縷為升十五升則一千二百縷也
然周書云成王會墠上天子朝服八十物唐叔荀叔
周公太公望朝服七十物唐公虞公殷公夏公朝服
五十物物縷也升之精粗不同者鄭氏謂八十縷為
升舉其精者也
諸侯相禭以後路與冕服先路與褎衣不以禭集說相
禭不可用已之正車服者以彼不用之以為正也
竊案春秋傳車馬曰賵衣被曰禭此冕服後路宜兼
言賵禭而但言相禭者包賵在其中也
遣車視牢具疏布輤四面有章置於四隅載粻有子曰
非禮也喪奠脯醢而已集說視牢具者天子太牢包九
箇則遣車九乘諸侯太牢包七箇則七乘大夫亦太牢
包五箇則五乘天子之上士三命少牢包三箇則三乘
也諸侯之士無遣車遣車之上以麤布為輤輤蓋也四
面有物以鄣蔽之章與鄣同四隅椁之四角也粻米糧
也遣奠之饌無黍稷故有子以載粻為非禮牲體則脯
醢之義也
竊案有子之意言常時喪奠只用脯醢而已者蓋以
死者不食糧也故遣奠亦只用牲體而不用黍稷牲
體與常時脯醢之義同皆是用肉耳集說取注疏不
甚分明又案既夕士禮藏筲有黍稷麥者遣奠之外
别有之非載粻也
委武玄縞而后蕤集說委武皆冠之下卷秦人呼卷為
委齊人呼卷為武玄玄冠也縞縞冠也玄縞二冠既别
有冠卷則必有蕤
竊案委者委貌也委貌有玄有素玄端之冠則玄委
貌其武則縞素端之冠則素委貌其武則玄此記所
謂玄蓋縞冠玄武所謂縞蓋玄冠縞武也如是而後
蕤以飾之故曰委武玄縞而後蕤集說從鄭氏以委
武皆為冠卷非是故採山陰陸氏說補焉
甕甒筲衡實見間而後折入集說甕甒皆瓦器甕盛醯
醢甒盛醴酒筲竹器以盛黍稷衡讀為桁以木為之所
以庋舉甕甒之屬也見棺衣也言此甕甒筲衡實於見
之外椁之内而後折入者折形如牀而無足木為之直
者三横者五窆事畢而後加之壙上以承抗席也
竊案此皆注疏語本無可疑但以見為棺衣而不詳
為引証讀者終未易曉案既夕禮乃窆藏器於旁加
見注云器用器役器也加見者器在見内也又云藏
苞筲於旁注云在見外也則見内是用器役器見外
是明器也此是士禮大夫則有人器明器也陸氏德
明曰見棺衣也賈氏曰見棺飾也飾則帷荒以帷荒
加於柩棺柩不復見唯見此帷荒故名帷荒為見其
言頗著明又案山陰陸氏曰衡讀如字其桁之横者
也以實見閒非止此四物以此四物該之
小歛大歛啓皆辯拜集說禮當大歛小歛及啓攅之時
君來弔則輟事而出拜之若它賓客至則不輟事待事
畢乃即堂下之位而徧拜之故特舉此三節言之若士
於大夫當事而大夫至則亦出拜之也
竊案應氏曰小歛以襲其形大歛以韜於棺啓殯以
載其柩皆喪事之變節而切於死者之身也生者之
痛莫此為甚賓亦於是拜死者弔生者故主人皆徧
拜以謝之而致其哀也吳草廬曰應氏謂賓亦於是
拜死者古無是禮也玉巖黃氏云案吳氏所辯是古
今禮一大變易處何也儀禮喪禮弔者入升自西階
東面主人進中庭弔者致命曰君聞子之喪使某如
何不淑主人哭拜稽顙成踊賓出主人拜送於門外
及後凡禭賻儀皆大略放此又禮記此篇後章諸侯
禭亦放此由此觀之古人弔賓之禮於生者只有慰
問之辭於死者只有燧賵之物及哭踊馮尸之節而
已并無拜祭於死者之禮至於主人拜賓以謝其恩
禮拜送以重其來辱亦惟自盡而已賓皆無答拜之
文此古禮之精意也蓋知生者弔知死者傷弔賓之
情於是為至主人拜謝理所宜然喪事倥偬各欲自
盡而已此何時耶而可交拜欵曲以成禮耶故凡非
弔喪無不答拜者獨喪拜不答意在斯也此古禮之
至也後世之禮一變大與古人相背故楊氏復曰今
世俗弔賓來見几筵哭拜主人亦拜謂代亡者答拜
非禮也既而賓弔主人又相與交拜亦非禮也此古
今禮之大槩不同如此應氏乃謂賓於是三者拜死
者於禮果何據而云然耶
公七踊大夫五踊婦人居閒士三踊婦人皆居閒集說
國君五日而殯自死至大歛凡七次踊者始死一也明
日襲二也襲之明日之朝三也又明日之朝四也其日
既小歛五也小歛明日之朝六也明日大歛時七也大
夫三日而殯凡五次踊者始死一也明日襲之朝二也
明日之朝及小歛四也小歛之明日大歛五也士二日
而殯凡三次踊者始死一也小歛時二也大歛時三也
凡踊男子先踊踊畢而婦人乃踊婦人踊畢賓乃踊是
婦人居主人與賓之中間故云居閒也然記者固云動
尸舉柩哭踊無數而此乃有三五七之限者此以禮經
之常節言彼以哀心之泛感言也又所謂無數者不以
每踊三跳為三踊之限也
竊案集說皆用注疏語山陰陸氏云公五日而殯踊
七日大夫三日而殯踊五日其始死之日踊既殯之
後一日猶踊若士三日而殯踊三日則其既殯之後
一日不踊與三五七然後有閒士三踊婦人居閒言
皆三無又閒故也然則婦人居閒若公七踊其二日
甲一踊又二日乙一踊又二日甲一踊大夫放此
商祝鋪席乃歛集說商祝習知殷禮者專主歛事
竊案周禮大祝之職大喪贊歛喪祝卿大夫之喪掌
歛士喪禮商祝主歛喪大記君將大歛商祝鋪絞紟
衾衣則商祝固與大祝喪祝皆主歛事矣但以商祝
為習知殷禮者殷禮非時王之制何必用習知前代之
禮者主斂事也儀禮士喪禮又有夏祝注亦以為
習知夏禮者則夏祝與商祝或周監於二代而兼存
其禮亦未可知也然商與周官止有大祝小祝喪祝
而無商祝
客使自下由路西集說自率也下謂馬也由在也路即
大路也陳車北轅畢賵者執圭升堂致命而客之從者
牽馬設在車之西也
竊案鄭注云下謂馬也馬在路之下覲禮曰路下四
亞之孔疏引覲禮証馬為下也四亞之謂馬四匹亞
次路車也此集說所本也山陰陸氏謂客使牽馬者
也自下自路西之前聘禮所謂牽馬者自前西乃出
是也
孤降自阼階集說曲禮云升降不由阼階謂平常無弔
賓時耳(集說此條在弔者即位於門西節下)
竊案居喪之禮升降不由阼階謂未踰年之君也公
羊傳云君薨稱子某既葬稱子踰年稱君其曰孤降
自阼階則子踰年可知孤不名亦以此外客來弔亦
容有既葬踰年而後至者耳集說謂平常無弔賓時
升降不由阼階恐非
其國有君喪不敢受弔集說言卿大夫以下有君喪而
又有親喪則不敢受他國賓客之弔尊君故也
竊案國有君喪不獨指卿大夫以下即諸侯亦然也
故山陰陸氏云言諸侯有天子之喪雖有親喪不敢
受弔諸侯如此則其臣有諸侯之喪蓋亦如此設若
衛靈公弔季康子而康子有君之喪應辭
陳氏禮記集說補正卷二十四
