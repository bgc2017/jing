陳氏禮記集說補正卷十六
頭等侍衛納喇性德撰
内則
左佩紛帨集說紛以拭器帨以拭手皆巾也
竊案鄭注紛帨拭物之佩巾也今齊人有言紛者則
是以紛帨為一物集說分而為二未審孰是
男子入内不嘯不指集說謂聲容有異駭人視聽也舊
讀嘯為叱今詳嘯非家庭所發之聲宜其不可叱或有
當發者如見非禮舉動安得不叱以儆之乎讀如本字
為是
竊案嘯讀如本字足正鄭注之訛但以嘯指為聲容
有異駭人視聽則於男女之别無預先儒謂嫌有隱
使也蓋常事以言語處分是顯使人奸私恐人知聞
不以言語但嘯指諷之而已故曰隱使如齊莊公命
棠姜柎楹而歌之類
子放婦出而不表禮焉集說雖放逐其子出棄其婦而
不表明其失禮之罪示終不絶之也
竊案明言其惡之謂表接遇以恩之謂禮子婦既不
可教怒而至於放出所以處之者固不忍明言其惡
而表之亦不接遇以恩而禮之不表所以全我仁不
禮所以致其義集說謂不表明其失禮之罪是不表
失禮非不表禮矣雖先儒舊說皆爾然終不免強解
也
舅沒則姑老集說老謂傳家事於長婦也
竊案此注本無可疑但所謂老當有證據然後讀者
易明否則似老而傳之老矣吴氏云老與孟子堯老
而舜攝左傳吾將老焉桓公立乃老之老同謂謝事
也
舅姑使冢婦毋怠不友無禮於介婦集說石梁王氏曰
友謂當作敢者是劉氏曰不友者不愛也無禮者不敬
也言舅姑以事命冢婦則冢婦當自任其勞不可怠於
勞而怨介婦不助己遂不愛敬之也
竊案毋怠不友無禮於介婦王氏則讀毋怠句絶而
以友作敢劉氏則以毋字統怠與不友無禮三者二
說劉氏近是然謂怨介婦不助己遂不愛敬之非也
項氏云言舅姑若任使冢婦冢婦毋得以尊自怠而
凌辱衆婦令其助己也不友謂煩虐之無禮謂麾叱
之蓋娣姒猶兄弟不善待之亦可謂之不友矣
毋敢敵耦於冢婦集說敵耦者欲求分任均勞之意言
舅姑若以事使介婦為之則介婦亦當自任其勞不可
謂已與冢婦為敵耦欲求均配其勞也
竊案兩相抗為敵兩相合為耦言舅姑若使介婦介
婦不得恃舅姑之命而傲冢婦故曰毋敢敵耦下文
不敢並行並命並坐正其目也記無分任均勞之意
又案鄭注雖有勤勞不敢掉磬孔疏庾氏云齊人
謂之差訐崔氏云北海謂相激之事為掉磬隱義云
齊人謂相絞訐為掉磬愚謂注疏以掉磬釋怨耦恐
亦非是
不敢並命集說不敢並受命於尊者不敢並出命於卑
者蓋介婦當請命於冢婦也
竊案命謂出命以使人凡事宜請命於冢婦不可以
舅姑命我遂與冢婦敵耦而並命也集說謂不敢出
命於卑者是矣又曰不敢並受命於尊者非也
無私畜集說畜許六反
竊案釋文畜許六反又勅六反是畜牲畜藏初無定
解今集說定著為許六反則正謂所養六畜矣意欲
與上文私貨分别然所舉反狹不如作勅六反者之
較廣也下文私親所賜亦必獻諸舅姑舅姑不受亦
必藏以待乏其無私畜可知
婦若有私親兄弟將與之則必復請其故(句)賜而後與
之集說故即前者所獻之物而舅姑不受者雖藏於私
室今必請於尊者既許然後取以與之也
竊案上文婦以物獻舅姑舅姑不受如再受賜而藏
以待乏是以謂之故賜謂舅姑前日所賜也今以故
字句絶非矣自鄭氏以下諸儒亦無如此讀者
夫婦皆齊而宗敬焉集說謂齋戒而往助祭事以致宗
廟之敬也
竊案宗敬如詩君之宗之之宗謂宗之而敬事焉故
孔疏云大宗將祭之時小宗夫婦皆齋戒以助祭於
大宗而加敬集說云致宗廟之敬非矣
飯黍稷稻粱白黍黃粱稰穛集說飯之品有黃黍稷稻
白粱白黍黃粱凡六其穀熟而穫之則曰稰生穫之曰
穛此諸侯之飯天子又有麥與苽
竊案此本注疏未為大失然天子六飯諸侯四飯降
殺以兩案玉藻諸侯朔食四簋惟有黍稷稻粱無所
謂白黍黃粱則知此言黍稷别有白黃二色食時或
用黃或用白耳以此例之則下文稰穛者亦言稷稻
各有稰穛二種也集說並數之為六與天子混而無
别矣
飲重醴稻醴清糟黍醴清糟粱醴清糟或以酏為醴黍
酏漿水醷濫集說醷梅漿也濫雜糗飯之屬和水也
竊案周禮酒正辨四飲之物一曰清二曰醫三曰漿
四曰酏漿人掌共王之六飲水漿醴凉醫酏凡有十
飲說者謂重醴至以酏為醴十九字即周官三醴六
飲之一也黍酏即周官六酏六飲之二也漿即周官
二漿六飲之三也水即周官一水六飲之四也醷即
周官五醫六飲之五也濫即周官四凉六飲之六也
或又謂醷與醫非一物未審孰是鄭氏謂紀莒之間
名諸為濫故釋濫為以諸和水孔氏謂諸者衆雜之
詞以諸雜糗飯之屬和水也釋文云以諸乾桃乾梅
皆曰諸今集說去以諸二字但云雜糗飯之屬則濫
字無所根據
羞糗餌粉酏集說周禮羞籩之實糗餌粉餈此酏字當
讀為餈記者誤耳許慎云餈稻餅也炊米擣之粉餈以
豆為粉糝餈上也糗炒乾米麥也擣之以為餌蓋先屑
為粉然後溲之餌之言堅潔若玉珥也餈之言粢也
竊案經傳文字豈能一一相同鄭氏因周禮有糗餌
粉餈遂改酏為餈而集說本之然如字又何嘗不通
也陸氏云糗餌籩人所謂糗餌言糗餌則餈可知粉
酏醢人所謂酏食言粉酏則糝可知頗為徑直
濡豚集說濡讀為胹烹煮之也
竊案左傳宰夫胹熊膰不熟則胹固有烹煮之義然
不可以釋此濡字也濡與乾為對猶曲禮所謂濡肉
齒決乾肉不齒決也故注云凡濡謂烹之以汁和也
疏謂烹煮以其汁調和今不言汁和但云烹煮而改
濡為胹非矣
凡和春多酸夏多苦秋多辛冬多鹹調以滑甘集說酸
苦辛鹹木火金水之所屬多其時味以養氣也四時皆
以滑甘象土之寄歟
竊案依經方春不食酸夏不食苦秋不食辛冬不食
鹹四時各減其味與内則春多酸夏多苦秋多辛冬
多鹹不同而集說無文以辨之孔氏云經方所謂時
氣壯者減其時味以殺盛氣此所云食以養人恐氣
虚羸故多其時味以養氣也劉氏云經方之減者以
少壯言此以養老而補病扶衰故欲其飲食參配四
時長養五藏之氣以助於五行也二說頗明著黃氏
又云春多酸收發散也夏多苦堅解緩也秋多辛發
收斂也冬多鹹煗堅栗也四味一多恐其不通滑所
以養其竅慮其不和甘所以養其脾此說不主多時
味以養氣與集說異且集說但釋甘字而滑字惟此
能兼明之
春宜羔豚膳膏薌夏宜腒鱐膳膏臊秋宜犢麛膳膏腥
冬宜鮮羽膳膏羶集說舊說此膳所宜以五行衰王相
參及方氏燥濕遲疾強弱之說今皆略之
竊案此周禮食醫之文記者載之於此論調和飲食
之法而集說不推本於周禮非是且膳羞所宜先王
制禮自有深意諸儒解經亦有是非豈得一㮣略去
今特采以補闕鄭氏云此八物四時肥美也為其大
盛煎以休廢之膏節其氣也孔氏云此記庖人論四
時煎和膳食之宜以王相休廢相參其味乃善春宜
羔豚膳膏薌者春為木王牛中央土畜春東方木木
尅土木盛則土休廢故用牛膏也夏宜腒鱐膳膏燥
者犬屬西方金夏南方火火尅金火盛則金休廢故
用犬膏也秋宜犢麛膳膏腥者雞屬東方木秋西方
金金尅木金盛則木休廢故用雞膏也冬宜鮮羽膳
膏羶者羊屬南方火冬水王水尅火水盛則火休廢
故用羊膏也周禮文與此同鄭氏注云羔豚物生而
肥犢與麛物成而充腒鱐熯熟而乾魚雁水涸而性
定此八物者得四時之氣尤盛為人食之弗勝是以
用休廢之脂膏膳之義與此同劉氏云此四膏皆謂
四時之所宜食或謂取休廢之膏以抑其盛非也先
王日一舉膳用六牲不特其脂膏制於腒鱐然後為
養直煎和之味各有所宜爾豈有休廢哉方氏云春
木用事脾土有所不勝故以牛薌之土氣助養脾夏
火用事肺金有所不勝故以犬臊之金氣助養肺秋
金用事肝木有所不勝故以雞腥之木氣助養肝冬
水用事心火有所不勝故以羊羶之火氣助養心也
愚案諸儒之說不同然飲食主於養人或節其太過
或補其不足俱所以善其養也鄭孔劉方諸家並宜
參考
冬宜鮮羽集說羽雁也
竊案以羽為雁此本注疏蓋謂羽族既多而冬來可
食惟雁故耳然鳬雉鶉雀之類冬皆可食不止於雁
故王氏曰羽物皆是
牛脩鹿脯田豕脯麋脯麕脯麋鹿田豕麕皆有軒雉兔
皆有芼爵鷃蜩范芝栭蔆椇棗栗榛柿瓜桃李梅杏楂
梨薑桂集說芝如今木耳之類栭韻會注云江淮呼小
栗為栭栗又引鄭注云自牛脩至此三十一物
竊案鄭云三十一物者牛脩一也鹿脯二也田豕脯
三也麋脯四也麕脯五也麋軒六也鹿軒七也田豕
軒八也麕軒九也雉芼十也兔芼十一也爵十二也
鷃十三也蜩十四也范十五也芝栭十六也蔆十七
也椇十八也棗十九也栗二十也榛二十一也柿二
十二也瓜二十三也桃二十四也李二十五也梅二
十六也杏二十七也楂二十八也梨二十九也薑三
十也桂三十一也集說既以芝栭為二物後仍舊注
云三十一物疎矣豈以楂梨為一物歟不知楂自山
查梨自梨實二物也又案木上生芝故曰芝如今樹
雞之類庾蔚云無葉而生者曰芝栭盧氏云芝木芝
也王肅云無花而實者名栭皆芝屬則芝栭是一物
自賀氏以芝為木椹栭為軟棗於是集說又有木耳
栭栗之解未敢信為必然
大夫燕食有膾無脯有脯無膾士不貳羹胾庶人耆老
不徒食集說因上文言人君燕食之物而言大夫燕食
士不貳羹胾亦謂燕食也不徒食言必有饌疏曰若朝
夕常食則下云羹食自諸侯以下至於庶人無等
竊案集說燕食為燕享之食本之注疏及方氏然不
如黃氏謂燕居之食者較確其說曰脯膾是食之珍
而位至大夫燕居常食不得兼之羹胾為食之本而
士之燕居常食亦不得兼之降及庶人惟耆老乃不
徒食徒者空也謂七十者無故可食肉矣倘庶人無
故可食肉則有位者豈稱肉食哉愚案羹食自諸侯
以下無等者蓋獨指羹食一事而言以其為食之主
也故無等差其餘則有等也安得以羹食無等為燕
居之食遂謂燕居有等為燕享之食乎
三牲用藙集說藙茱萸也
竊案鄭注藙煎茱萸也不但以茱萸釋藙而必曰煎
則有人工作之矣猶秋用芥以芥醬釋之也故孔氏
引賀氏說申之曰今蜀郡作之九月九日取茱萸折
其枝連其實廣長四五寸一升實可和十升膏名之
藙集說既從舊注以芥為芥醬矣於茱萸獨去煎字
何也
不食雛鼈狼去腸狗去腎狸去正脊兔去尻狐去首豚
去腦魚去乙鼈去醜集說雛鼈伏乳者魚體中有骨如
篆乙之形去之為鯁人也醜竅也或云頸下有骨能毒
人
竊案此多本鄭注然未備未當諸儒之說不可不參
陸氏云雛鼈鼈之雛者鼈固善矣然猶不食雛者它
物可知狼之腸直去腸蓋以此狗去腎以其熱歟俗
云凡腎豕不如羊羊不如狗今狸脊上一道如界兔
尻有九孔豕俯聚精在腦醫方云豕腦食之昏人精
神方氏云狐死正丘首天性然也人殺而取之則殺
氣聚乎首故狐去首爾雅云魚腸謂之乙謂其形屈
如乙字之形也魚之餒必自腸始故魚去乙蓋物之
美莫如鼈其肉為美其竅為醜故鼈去醜吴氏云凡
所去蓋為有害於人解者推求其故各以己意臆度
豈其然乎雛鼈去乙後說較注近是
天子之閣左達五右達五公侯伯於房中五大夫於閣
三士於坫一集說宫室之制中央為正室正室左右為
房房外有序序外有夾室天子尊庖厨遠故左夾室五
閣右夾室五閣諸侯卑庖厨宜稍近故於房中惟一房
而五閣也大夫卑而無嫌故亦於夾室而三閣士卑不
得為閣但於室中為土坫以庋食
竊案先王於飲食之節尊卑之辨其嚴如此此每謹
於微之意然本文止云大夫於閣三則止是大夫三
閣也疏謂大夫亦於夾室果何據歟且諸侯不得有
夾室而大夫反有之無等甚矣故陸氏云大夫言於
閣三即蒙上房中可知吳氏因而推之曰士言於坫
一疑亦在房中或北堂之角也疏謂於室中為土坫
恐非是
曾子曰孝子之養老也樂其心不違其志樂其耳目安
其寢處以其飲食忠養之孝子之身終終身也者非終
父母之身終其身也是故父母之所愛亦愛之父母之
所敬亦敬之至於犬馬盡然而況於人乎集說樂其心
喻父母於道也不違其志能養志也飲食忠養以上是
終父母之身愛所愛敬所敬則終孝子之身也
竊案樂其心者心無所事則樂之而不使其憂非喻
親於道之謂孝子之身終以上曾子之言終身也者
以下記者恐人不解故申明之非有終父母之身終
孝子之身之異也
有善則記之為惇史集說方氏曰五帝之憲也而老者
未嘗無言要之以德為主耳故曰有善則記之蓋可記
者言故也
竊案有善之善蓋指老者之德行而言非謂記其善
言也故孔疏云老人有善德行則記錄之使衆人法
則為惇厚之史集說以為可記者言謬矣若徒記善
言何以為惇史
三王亦憲既養老而后乞言亦微其禮集說於乞言之
際其禮微略不誠切以求之故云微其禮
竊案乞言所以亦微其禮者尊老之至不敢急迫須
從容欵曲伺間乘暇然後問之與五帝不乞言雖殊
其乞言之禮亦微而不顯露也孔疏甚明集說誤矣
夫婦之禮唯及七十同藏無間集說無解
竊案鄭注衰老無嫌孔疏夫婦唯至七十同處居藏
無所間别以其衰老無所嫌疑故也夫七十則婦六
十以下若夫雖七十婦唯六十以上則猶間居詩傳
云男女不六十不間居據婦人言之若其宗子雖七
十無妻猶得更娶故曾子問宗子雖七十無無主婦
是必須有主婦也據注疏則同藏為同居室集說無
解想同之矣唯吴氏謂上文不敢藏於夫之篋笥蓋
謂年未七十者則此同藏謂藏於夫之篋笥二說未
審孰是然以妾年未得五十必與五日之御推之其
指居室無疑
擇於諸母與可者集說可者謂雖非衆妾之列或侍御
之屬可為子師者也
竊案侍御之屬本之鄭注似無可疑未子儀禮通解
又引古本可作阿謂阿保之屬也
咳而名之集說說文咳小兒笑聲謂作咳聲笑容以示
慈愛而名之也
竊案咳字有三說孔疏謂父以手承子之咳而名之
陸氏謂咳始垂之時咳而名之待之若有識焉此集
說為三也愚案咳即前不敢嚏咳之咳音苦愛反非
戶才反也河間曰有聲無痰曰咳咳而名之謂先咳
𠻳而後名之也非作笑容之謂亦非承子之咳之謂
也
凡名子不以日月不以國不以隱疾集說隱疾二字無
解
竊案鄭孔皆謂體中幽隱之處疾病其義甚明然疾
而非隱可為名乎杜氏左注云隱痛疾患辟不祥也
此說為該案鄭内則注諱衣中之疾難為醫也
由命士以上及大夫之子旬而見冡子未食而見必執
其右手適子庶子已食而見必循其首集說注讀旬為
均謂適子妾子有同時生者雖是先生者先見後生者
後見然皆在夫未與婦禮食之前故曰均而見也應氏
曰子固以禮見於父父則欲時時見之又不可瀆故每
旬而一見之若庶人則簡略易通故不必以旬而見今
詳二說俱可疑闕之可也疏曰天子諸侯之禮未與后
夫人禮食而先見冢子急於正也禮食之後乃見適子
緩於庶耳
竊案集說前一條本注疏後一條本陸氏然不如朱
子之說為當朱子曰疑鄭說失之旬如字謂十日也
别記異聞或不待三月也承記大夫禮而又别其冢
適庶子之異同冢子之禮仍與前同惟適子庶子為
異耳
惇行孝弟集說孝弟百行之本故先務惇行於孝弟而
後博文也
竊案此本夫子行有餘力則以學文之意然惇行二
字未明方氏云教讓於八年學幼儀於十年則孝弟
之道固已知之及成人然後惇而行之以期於熟焉
其論當矣
姆教婉娩聽從集說婉謂言語娩為容貌司馬公云柔
順貌
竊案孔氏云案周禮九嬪注婦德貞順婦言辭令婦
容婉娩婦功絲枲則婉娩為婦容鄭以婉為婦言娩
為婦容聽從為婦順執麻枲以下為婦功以此備其
四德此二說自相矛盾宜以九嬪注為定蓋記言愉
色婉容婉非言也且上有男唯女俞則婦言已備矣
納酒漿籩豆菹醢集說無解
竊案此解有二集說不言應從注疏矣孔疏云謂於
祭祀之時觀看須於廟外納此酒漿籩豆菹醢之等
置之神座一納之文包此六事言之吳氏則云籩豆菹
醢者籩豆其菹醢謂以菹醢實之於籩豆也然菹醢
實於豆者耳實於籩者有脯脩等物不言者文從省
也納其酒漿籩豆其菹醢各有司之者使女子觀之
至行禮之時則相長者而助其奠於神位之前也二
說吴氏為允
陳氏禮記集說補正卷十六
