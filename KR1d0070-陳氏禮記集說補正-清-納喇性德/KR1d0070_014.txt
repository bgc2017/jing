陳氏禮記集說補正卷十四
頭等侍衛納喇性德撰
禮器
禮器是故大備大備盛德也禮釋回增美質措則正施
則行集說以禮為治身之器故能大備其成人之行至
大備則其德盛矣禮之為用能消釋人回邪之心而增
益其材質之美措諸身則無往不正施諸事則無往不
達
竊案張子曰禮器云者語其成也禮大體完備若成
器然措則正者言不動思慮放下無事時亦不失於
正施則行是利用也必大備乃利用也禮器者亦是
成章也不成章則有窒礙不達處禮未器則亦有不
達處此解器字及措字與集說不同存之以備考擇
人官有能也集說謂助祭執事之官各因其能而任之
竊案人官有能禮中所該者廣不必單指祭祀言若
司徒奉牛司馬奉羊庖人治庖祝治尊俎固是祭祀
中事若蘧篨蒙璆戚施直鎛聾聵司火蒙瞽修聲豈
盡拘之祭祀乎集說偏矣
堯授舜舜授禹湯放桀武王伐紂時也詩云匪革其猶
聿追來孝集說革急也言文王之作豐邑初非急於成
己之謀惟欲追先人之事而致其方來之孝以不墜先
業耳
竊案引詩者蓋證上文禮時為大之意言武王聿追
文王之道以趨時也今但依詩文演義而不顧上文
殊記旨矣
羔豚而祭百官皆足集說無解
竊案羔豚薄物也王制大夫士無田則薦謂用羔豚
言薦而已乃謂之祭者蓋别而言之則有薦祭之異
以事禮言之則薦亦可謂之祭也
天子無介集說介所以佐賓天子以天下為家無為賓
之義故無介也
竊案此本之注疏然孔疏又云其實餘事亦有介副
故鬯人共介鬯是天子臨鬼神使介執鬯也
祭天特牲集說特獨也
竊案疏云天神尊貴質故祭止一特集說本之然尚
有未詳者衛氏集說所引新說云天地之祭有兩牲
有降之者有祀之者燔柴于泰壇瘞埋于泰圻實牲
體焉所以降之在始祭之時也掃地而祭羞牲體焉
所以祀之在正祭之時也故牛人曰凡祭祀共其享
牛求牛享牛祀神之牛也求牛降神之牛也降神之
牛於天則騂犢于地則黝牲各從其類也祀神之牛
于天用蒼于地用黃各象其功也此經特牲蓋言饗
牛而已
大路繁纓一就次路繁纓七就集說殷世尚質其祭天
所乘之車木質而已無别雕飾謂之大路繁馬腹帶也
纓鞅也在馬膺前染絲而織以為罽五色一帀曰就就
猶成也繁與纓皆以此罽為之車朴素故馬亦少飾也
大路之下有先路次路次路殷之第三路也供卑雜之
用故就數多郊特牲云次路五就此盖誤為七就
竊案大路繁纓一就殷祭天之車也周禮王之五路
玉路繁纓十有二就金路九就象路七就革路五就
木路翦繁鵠就陸氏曰繁纓如字繁纓言其文之繁
也巾車云玉路樊纓十有再就謂之繁纓以此冕之
玉一名繁露與此同義士喪禮云馬纓三就則所謂
就者其纓而已鄭氏讀繁為鞶帶之鞶而以就為一
匝非是方氏曰大路繁纓一就次路繁纓七就者殷
尚質故就之少者為大就之多者為次也至于周則
以多者為貴故玉路則十有再就然郊特牲言大路
繁纓一就先路三就次路五就而此則言次路七就
何也蓋彼所謂五就者指繼先路之次路也此所謂
七就指繼次路而又次者也顧命于革路象路通謂
之次路亦若是而已且自上而下降殺以兩由一以
至三由三以至五由五以至七固其理也以周路之
有五則殷輅固不止于三矣二篇所言亦互相備爾
考之于書周所謂大路者非此所謂大路也周以玉
路為大此則木路為大爾周所謂先路次路者非此
所謂先路次路也周以行之前後為先與次此則以
等之上下為先與次爾愚案陸氏方氏之言則集說
依注疏改繁為鞶改七為五者過于信鄭注而疑記
文矣
鬼神之祭單席集說鬼神異于人不假多席以為温煖
也
竊案此本注疏然陳氏謂周官之法祀先王之席如
覲饗祔之數而天神之祭則稾鞂而已此言鬼神之
祭單席者殆非周制也
五獻之尊門外缶門内壺君尊瓦甒此以小為貴也集
說引疏曰壺大一石瓦甒五斗缶又大於壺
竊案鄭注云缶大小未聞故集說亦不言數然案方
氏則云爾雅言盎謂之缶雖不言其所容以算法推
之掬四謂之豆積之至于缶二謂之鍾則缶蓋四石
之名也缶之名雖同缶之用則不一有用之以盛酒
者若坎所謂用缶是也有用之以汲水者若比所謂
盈缶是矣有用之以節樂者若離所謂鼔缶是矣陸
氏又謂燕禮司宫尊于東楹之西兩方壺豈所謂門
内壺者耶公尊瓦本在尊南上豈所謂君尊瓦甒者
耶士旅食于門而兩圓壺豈所謂門外缶者耶圓壺
雖非缶其陳設之序則然
天子之堂九尺諸侯七尺大夫五尺士三尺集說考工
記堂崇三尺是殷制此周制爾
竊案孔疏案考工記殷人重屋堂崇三尺鄭差之云
夏高一尺故知此九尺者周法也集說本之然周氏
又謂天子之堂九尺非周制周之上公以九為節則
天子當以十二為節
天子之冕朱綠藻集說周用五采此言朱綠或是前代
之制
竊案藻必五采特言朱綠則舉其華者該之也亦與
雜帶君朱綠同義注疏必以為前代而非周甚不必
也
燔柴於奥(爨)夫奥者老婦之祭也盛於盆尊於瓶集說
此亦言臧文仲不能正失禮之事周禮以燔柴祀日月
星辰有大火之次故祭火神則燔柴也今弗綦為禮官
謂爨神是火神遂燔柴祭之是失禮矣禮祭至尸食竟
而祭爨神宗婦祭饎爨烹者祭饔爨其神則先炊也故
謂之老婦惟盛食於盆盛酒於瓶卑賤之祭耳雖卑賤
而必祭之者以其有功於人之飲食故報之也
竊案鄭注奥當為爨字之誤也或作竈故集說從之
不知祝融并奥及爨三者不同祝融古火官之長五
祀之神祀於郊奥者是竈之神常祀在夏以老婦配
之有俎及籩豆設於竈陘又延尸入奥爨者宗廟祭
後直祭先炊老婦之神在於爨竈孔疏甚明當時人
祭先炊於爨竈誤以為火神而燔柴臧文仲不能正
故孔子譏之奥或作竈者近之鄭作爨者恐非蓋祭
爨者必於竈祭竈者必延尸於奥故誤竈為奥若爨
字則不相似矣又集說本孔疏謂燔柴於奥亦弗綦
所為疑屬臆斷案記文但說弗綦逆祀鄭注亦以燔
柴為時人未嘗專指弗綦也
或素或青夏造殷因集說殷尚白夏尚黑素即白也青
即黑也此類皆制作之末舉此以例其餘則前之創造
後之因仍皆可知矣
竊案上句言革下句言因或素或青所謂損益其小
過不及者也夏造殷因所謂殷因於夏禮者也舉素
青則周之尚赤在其中矣舉夏殷則周因殷禮亦從
可推矣集說混而無别
因名山升中於天因吉土以饗帝於郊集說中平也成
也巡守而至方岳之下必因此名山升進此方諸侯治
功平成之事以告於天舜典柴岱宗即其禮也吉土王
者所卜而建都之地也兆於南郊歲有常禮
竊案集說以升中於天為升此方諸侯之治功以告
於天恐非是中者中心也巡守之時至方岳則燔柴
而達我中心之精意於天吉土集說以為王者所卜
建都之地亦非是蓋謂兆五帝於四郊而卜其吉土
以為壇墠也
三牲魚腊集說腊獸也少牢禮云腊用麋
竊案易有腊肉云乾肉也不必專主獸故方氏以魚
腊為薧魚
龜為前列先知也金次之見情也集說陳列之序龜獨
在前以其知吉凶故先之金在其次以人情所同欲故
云見情也
竊案集說解見情以金為人所同欲故次於龜殊失
記旨夫見金而欲者末世陋習聖王制禮教人先義
後利豈以金見同欲之情乎先儒有二說一云金能
照物露見其情一云上文内金示和此見其情之和
也並存之
其出也肆夏而送之蓋重禮也集說諸侯為助祭之賓
禮畢而出在無算爵之後樂工歌陔夏之樂章以送之
注讀肆為陔者周禮鍾師掌九夏尸出入奏肆夏客醉
而出則奏陔夏故知此當為陔也
竊案長樂陳氏謂王行大饗之禮四海諸侯各以其
職來祭其祭而入也各貢國之所有以修職其畢而
出也王奏肆夏之樂而送之肆夏天子所以享元侯
也以饗元侯之樂送來祭之諸侯重也其義當矣新
安王氏曰鄭謂肆夏當作陔夏案大司樂王出入奏
王夏尸出入奏肆夏而大饗諸侯則諸侯出入奏肆夏
考其意饗則賓出奏肆夏重賓也然則助祭之後出廟門
疑奏肆夏不奏陔夏鄭謂助祭之後無算爵禮畢客
醉而出宜奏陔夏故燕禮大射賓出皆奏陔夏明不
失禮其說不然饗於廟燕於寢故曰享以訓共儉其
禮意主於嚴燕以示慈惠其禮意主於歡為其無算
爵故也廟中之享必不至醉享於廟燕不於廟安得
奏陔夏以警其失禮乎集說仍鄭注改肆為陔者誤
也
陳氏禮記集說補正卷十四
