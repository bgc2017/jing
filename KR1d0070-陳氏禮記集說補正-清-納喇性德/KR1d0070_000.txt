陳氏禮記集說補正禮類三(禮記之屬)
提要
(臣)等謹案陳氏禮記集說補正三十八卷
國朝頭等侍衛納喇性德撰性德有刪補合訂
大易集義粹言已著錄是編因陳澔禮記集
說舛陋太甚乃為條析而辨之凡澔所遺者
謂之補澔所誤者謂之正皆先列經文次列
澔說而援引考証以著其失其無所補正者
則經文與澔說並不載焉頗采宋元明人之
論於鄭註孔疏亦時立異同大抵考訓詁名
物者十之三四辨義理是非者十之六七以
澔註多主義理故隨文駁詰者亦多也凡澔
之說皆一一溯其本自何人頗為詳核而愛
博嗜竒亦往往泛採異說如曲禮席間函丈
澔以兩席併中間為一丈性德引文王世子
席之制三尺三寸三分寸之一駁之是也而
又引王肅本丈作杖謂可容執杖以指揮則
更謬於集說矣月令羣鳥養羞性德既云集
說未為不是而又引夏小正丹鳥羞白鳥及
項安世人以鳥為羞之說云足廣異聞則明
知集說之不誤而強綴此二條矣曾子問魯
昭公慈母一條既用鄭註孔疏以補澔註又
引陸佃之謬解蔓延於集說之外是正陸氏
非正集說矣凡斯之類皆徵引繁富愛不能
割之故然綜核衆論原委分明凡所指摘切
中者十之八九即其據理推求者如曲禮狠
毋求勝分毋求多澔註稱况求勝者未必能
勝求多者未必能多性德則謂此乃不忮不
求懲忿窒慾之事陳氏所云不免計較得失
若是則可以必勝可以必多將不難於為之
矣是雖立澔於旁恐亦無以復應也然則讀
澔註者又何可廢是編歟乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
