陳氏禮記集說補正卷三十八
頭等侍衛納喇性德撰
鄕飲酒義
故聖人制之以道鄉人士君子集說䟽曰鄉人謂鄉大
夫也士謂州長黨正也君子謂卿大夫也
竊案集說依鄭氏制之以道句絶而以鄉人為鄉大
夫士為州長黨正君子為卿大夫連下尊於房戶之
閒為句大拘執矣惟京山郝氏以聖人制之以道鄉
人士君子作一句讀甚安然以鄉人士君子為鄉人
之賢者即賓介僎之類則專指鄉人之賓介僎矣不
知聖人制鄉飲酒禮特立賓介僎以教鄉人耳一以
使人尊賢一以使人敬老一以使人貴貴故孔子曰
吾觀於鄉而知王道之易易也愚謂鄉人泛言一鄉
之人也士君子則賓介僎并鄉大夫州長黨正也讀
從鄭氏而解鄉人士君子當小異
故曰古之學術道者將以得身也是故聖人務焉集說
由學而後得於身則與先得於人心之同然者亦無異
矣故曰古之學術道者將以得身也
竊案大司徒以鄉三物教萬民而賓興之三物者六
德六行六藝也術即六藝也有六藝則為能也道即
六德六行也有六德六行則為賢也鄭氏曰言學術
道則此說賓賢能之禮是也而集說不明言何與
合諸鄉射教之鄉飲酒之禮而孝弟之行立矣集說此
是黨正属民飲酒正齒位之禮非賓興賢能之飲也
竊案鄭氏曰此說鄉飲酒謂黨正國索鬼神而祭祀
則以禮属民而飲酒於序以正齒位之禮也其鄉射
則州長春秋以禮會民而射於州序之禮也謂之鄕
者州黨鄉之属也或以鄉之所居州黨鄕大夫親為
主人焉如今郡國下令長於鄉射飲酒從太守相臨
之禮也觀鄭氏之說則州長春秋習射而行鄉飲酒
之禮亦如此也故射義曰鄉飲酒之禮者所以明長
幼之序也而集說止言黨正蜡祭飲酒之禮則經文
合諸鄉射何以稱焉
射義
射義第四十六集說䟽曰繫辭云弦木為弧剡木為矢
又世本云揮作弓夷牟作矢注云二人黃帝臣書云侯
以明之夏殷無文周則具矣
竊案儀禮有鄉射大射禮鄭氏又謂射有大射鄉射
賓射燕射而記則止射義一篇孔氏曰鄭目錄云名
曰射義者以其記燕射大射之禮觀德行取於士之
義而此篇中有鄉射又云不失正鵠正則賓射然則
鄉射賓射俱有之矣今目錄惟云燕射大射者但此
篇廣說天子諸侯大射燕射之義不專於鄉射賓射
故特舉大射燕射也京山郝氏曰天子諸侯之射謂
之大射民間之射謂之鄉射射必有燕燕必有賓未
有無賓無燕而成禮者也然則賓射燕射同此鄉射
大射而已此儀禮之止此二篇也
故燕禮者所以明君臣之義也鄉飲酒之禮者所以明
長幼之序也集說燕與鄉飲因燕以娛賓不可以無禮
故有大射鄉射之禮禮不可以無義故明君臣之義與
長幼之序焉
竊案君臣之義長幼之序集說未明言之也鄭氏曰
言别尊卑老穉然後射以觀德行也孔氏曰燕禮所
以明君臣之義者謂臣於堂下再拜稽首升成拜君
荅拜以若臣盡竭其力致敬於君君施惠以報之也
鄉飲酒之禮所以明長幼之序者此鄉飲酒謂黨正
飲酒以鄉統名則前篇云六十者坐五十者立侍是
也此則别尊卑老穉之義也
諸侯歲獻貢士於天子集說鄭氏曰三歲而貢士舊說
大國三人次國二人小國一人䟽曰書傳云古者諸侯
之於天子也三年一貢士一適謂之好德再適謂之賢
賢三適謂之有功一不適謂之過再不適謂之傲三不
適謂之誣
竊案集說既據注䟽云三年一貢士矣而置歲獻不
解不幾歲獻之文祗是貢獻此士與鄭氏云歲獻獻
國士之書及計偕物也鄭意三年則并與所貢之士
偕故云歲獻貢士於天子也何以知三年而貢士孔
氏曰書傳云一不適謂之過注云謂三年時也再不
適謂之傲註云謂六年時也三不適謂之誣注云謂
九年時也鄭以此知三歲而貢士也
天子將祭必先習射於澤澤者所以擇士也已射於澤
而后射於射宫集說澤宫名其所在未詳䟽云於寬閒
之處近水澤而為之射宫即學宫也
竊案澤即澤宫也澤宫即辟雍也射宫東序也故郊特
牲云卜之日王立於澤親聽誓命鄭云謂既卜必到
澤宫擇可與祭祀者因誓敇之以禮也而大射儀亦
云前射三日射人宿視滌鄭云滌謂溉器掃除射宫
愚謂先射於澤宫以習之而後射於射宫以擇之也
長樂陳氏曰射宫在廟非也
燕義
燕義第四十七集說此明君臣燕飲之義
竊案集說依鄭氏之說也鄭目錄云名曰燕義者以
其記君臣燕飲之禮上下相報之義然未明言何事
而燕也賈氏儀禮䟽曰燕有四等目錄云諸侯無事
而燕一也卿大夫有王事之勞二也卿大夫有聘而
来還與之燕三也四方聘客與之燕四也知臣子頫
聘還與之燕者四牡勞使臣是也知有王事之勞燕
者下記云若以樂納賓則賓及庭奏肆夏鄭注云卿
大夫有王事之勞則奏此樂焉是也知君臣無事有
燕者案魯頌云夙夜在公在公明明振振鷺鷺于下
鼓咽咽醉言舞于胥樂兮鄭箋云君臣無事則相與
明事明德君以禮樂與之飲酒燕樂以盡其歡是也
又知異國聘賓有燕者聘禮所云燕與時賜者是也
掌其戒令集說戒令謂任之征役也
竊案諸侯卿大夫士之庶子之卒司馬已弗正之已
又何征役之有乎鄭氏曰戒令致於太子之事是也
即下經國有大事惟所用之甲兵之事軍法治之而
不可以征役名之也集說誤矣
聘義
大夫郊勞集說郊勞勞於近郊也用束帛
竊案聘禮曰賓至於近郊張旜君使下大夫請行反
君使卿朝服用束帛勞孔氏亦曰此大夫郊勞者即
卿也鄭注聘禮士請事大夫請行卿勞彌尊賓也而
記但言大夫郊勞則指上大夫卿也與請行之下大
夫有别孔氏云大夫即卿而不分大夫之上下猶區
别之未精也而集說槩略之何歟
賄贈集說還玉畢加以賄贈之禮經云賄用束紡紡今
之絹也
竊案集說所言似主君以賄贈之矣而聘禮還圭璋
畢大夫賄用束紡孔氏亦曰賄贈者因其還玉之時
主人之卿幷以賄而往還玉既畢以賄贈之是賄贈
者卿也集說於此失詮疏矣
主國待客出入三積集說出既行也入始至也積謂饋
之牢禮米禾芻薪之屬其來與去皆三饋之積故云出
入三積也
竊案孔氏曰主國待客出入二積者此謂上公之臣
故出入三積若侯伯以下之臣則不致積也故司儀
云諸公之臣相為國客則三積出入三積者謂入三
積出亦三積故司儀云遂行如入之積是去之積如
來時之積也夫上公之國二王之後與二伯耳其待
客如此非侯伯之國盡然也故聘禮於卿致館之後
宰夫朝服設飱餁一牢在西鼎九羞鼎三腥一牢在
東鼎七聘禮者侯伯之禮也而賈疏云食不備禮曰
飧對饔餼也生與腥餁俱有餘物又多此飧惟有腥
飪而無生餘物又少故云不備禮而集說不區别言
之以凡待客皆出入三積也國何以供乎
喪服四制
凡禮之大體體天地法四時則陰陽順人情故謂之禮
訾之者是不知禮之所由生也夫禮吉凶異道不得相
干取之陰陽也喪有四制變而從宜取之四時也有恩
有理有節有權取之人情也集說體天地以定尊卑法
四時以為往来則陰陽以殊吉凶順人情以為隆殺先
王制禮皆本於此
竊案上言體天地法四時則陰陽順人情四者下文
不覆說體天地者孔氏謂天地包四時陰陽人情無
物不總也吳氏云禮之大體體天地者總其綱下三
者分其目陰陽之氣四時之序即天地也人生天地
之間其情與天地之情通故天地足以該人情集說
不言疎矣又吉凶軍賓嘉五禮之内各備陰陽今但
以吉禮為陽凶禮為陰似太拘
貴貴尊尊義之大者也故為君亦斬衰三年以義制者
也集說人臣為君重服乃貴貴尊尊之大義故曰以義
制者也
竊案臣之於君非特諸侯之於天子卿大夫士之於
諸侯凡家臣於卿大夫亦稱為君則亦服之以三年
故鄭氏云貴貴謂為大夫君也尊尊謂為天子諸侯
也孔氏云貴貴謂大夫之臣事大夫為君者也大夫
始入尊境是貴也尊尊謂天子諸侯之臣事天子諸
侯為君者也天子諸侯同為南面是尊也以義斷恩
門外如一雖復大夫與王侯有異其臣敬君不殊故
並云義之大者也集說混而無别何歟又案貴貴與
尊尊對言則有别貴貴與尊賢對言則統尊尊在其
中故孟子友德章上述孟獻子費惠公晉平公堯舜
等而總之曰貴貴尊賢其義一也貴貴又兼天子諸
侯卿大夫可知矣
祥之日鼔素琴告民有終也集說祥日大祥之日也素
琴無漆飾也
竊案孔子既祥五日彈琴而不成聲十日而成笙歌
子夏子張既除喪而見夫子皆予之琴夫曰既祥曰
既除喪則非祥之日即鼓素琴也故藍田吕氏曰檀
弓云祥而縞是月禫徙月樂自練至祥漸而即吉則
既祥可樂矣然又至於禫之徙月為樂不忍遽也此
云祥之日鼓素琴告民有終除喪乃可為樂未聞為
樂以告喪之終仁人孝子之情疑不出乎此謂既祥
而樂猶可祥之日鼓素琴或未然集說亦未及辨也
善之故載之書中而高之集說無文
竊案古者有號無諡至周人始以諡易名武丁號為
高宗者以其中興之功德甚高而可宗故耳非載之
書中而高之之謂集說亦應辨明以曉學者
禮斬衰之喪唯而不對集說於閒傳注云唯應辭也不
對不荅人以言也
竊案鄭注此謂與賓客也唯而不對侑者為之應耳
孔氏亦云但稱唯而已不對其所問之事侑者為之
對不旁及也集說不言侑者為之對似疎
比終兹三節者仁者可以觀其愛焉知者可以觀其理
焉彊者可以觀其志焉禮以治之義以正之孝子弟弟
貞婦皆可得而察焉集說篇首言仁義禮智為四制之
本此獨曰禮以治之義以正之者盖恩亦兼義權非悖
禮也
竊案篇首論喪之四制既以仁義禮智言之矣篇末
論喪之三節又復以仁義禮智言而加之以彊蓋彊
所以終之也彊以終之則有禮義仁智之實所謂信
也篇首四者則分而言之如天地之四時篇末五者
則就人而言禮義者聖人所以立教之道仁知彊者
君子所以脩道之德於喪之禮能篤於愛者仁也於
喪之義能明其理者知也始終此仁知不易其志者
彊也彊即中庸三逹德之勇有是三者之德然後能
行禮以治喪事知義以正喪禮而可知其為孝子弟
弟貞婦也已此吳氏之說然則篇末未嘗獨言禮義
以該仁知集說亦察之未精矣
陳氏禮記集說補正卷三十八
