陳氏禮記集記補正卷六
頭等侍衛納喇性德撰
檀弓下一
使人立扵門外告來者狎則入哭集說門外之人以來
弔者告若是交游習狎之人則徑入哭之
竊案孔䟽妻之昆弟為父後者死哭之適室門内有
哭則鄉里聞之必來相弔故使人出門外語來弔者
述所哭之由若弔人與此亡者曾相識狎習則入與
共哭今集說謂告來者為以來弔者告謂狎為與生
者交游習狎之人皆誤
子張死曾子有母之喪齊衰而往哭之或曰齊衰不以
弔曾子曰我弔也與哉集說以喪母之服而哭朋友之
喪踰禮已甚又引劉氏曰曾子嘗問三年之喪弔乎夫
子曰君子禮以飾情三年之喪而弔哭不亦虚乎既聞
此矣而又以母喪弔友必不然也
竊案三年之喪不弔哭者謂不弔泛常之人也曾子
之齊衰而往哭子張者情親誼厚所謂知死者傷而
非知生者弔也故曰我弔也與哉劉氏輕肆訾毁過
矣後儒復多從之皆於曾子問之文考之未詳耳
齊穀(告)王姬之喪魯莊公為之大功或曰由魯嫁故為
之服姊妹之服或曰外祖母也故為之服集說齊襄公
夫人王姬卒在魯莊之二年赴告於魯其初由魯而嫁
魯君為之服出嫁姊妹大功之服禮也
竊案魯主王姬服之如内女雖自穀梁以來有此說
然嘗疑古無此禮故春秋書王姬卒以譏之石林葉
氏亦云王姬之服檀弓所不能決是以設為疑辭且
服稱情而為之者也莊公於王姬厚矣如不共戴天
之仇何集說乃以禮許之未敢以為然也
復盡愛之道也有禱祠之心焉集說行禱五祀而不能
回其生又為之復是盡其愛親之道而禱祠之心猶未
忘於復之時也
竊案鄭注復謂招䰟且分禱五祀庶幾其精氣之反
山隂陸氏駁之曰鄭謂分禱五祀是直禱耳清江劉
氏曰禱祠猶願幸史記云此禱祠而求也集說兼用
兩說遂以為行禱五祀而不能回其生又為之復猶
未忘禱祠之心誤矣凡禱祠者冀其神之來格也復
者冀其神之來復如禱祠然故曰有禱祠之心非未
忘行禱五祀之心也
奠以素器以生者有哀素之心也唯祭祀之禮主人自
盡焉爾豈知神之所饗亦以主人有齊敬之心也集說
方氏曰士喪禮有素爼士虞禮有素几皆其哀而不文
故也喪葬凶禮故若是至於祭祀之吉禮則必自盡以
致其文焉然主人之自盡亦豈知神之所饗必在扵此
乎且以表其心而己耳
竊案注䟽奠以素器句謂葬前祭祀之禮謂虞後以
士虞禮不用素器故也吳氏亦云虞以前視喪未久
奠而不謂之祭其奠也非不敬其親也哀心特甚無
心於飾故用素器虞以後親喪漸久卒附祥禫雖猶
在喪制之中然已是祭祀之禮其祭祀也非不哀其
親也敬心加隆非如初喪之素器也愚以此章前後
考之皆言喪禮則此祭祀之禮指虞後卒祔祥禫為
合集說竟以為祭祀之吉禮非矣
歠主人主婦室老為其病也君命食之也集說䟽曰親
喪歠粥之時主人主婦室老此三人並是大夫之家貴
者為其歠粥病困之故君必命之食䟽飯也若士喪君
不命也喪大記言王婦食䟽食謂既殯之後此主婦歠
者謂未殯前
竊案問喪云鄰里為之糜粥以飲食之蓋謂士以下
此言君命食之謂大夫以上也親喪三日不食過此
恐致滅性惟士則鄰里勸其食糜粥大夫以上則君
以糜粥命之食故曰歠主人主婦室老歠使之歠粥
也集說引䟽云為其歠粥病困故君命食䟽飯是以
食之與歠分為二矣故吳氏駁之以又案喪大記雖
云大夫之喪妻妾䟽食水飲然主人室老子姓皆食
粥故曰三年之喪饘粥之食至既葬然後䟽食水飲
耳豈得據大記一端遂廢通喪之禮乎
君臨臣喪以巫祝桃茢執戈惡之也所以異扵生也喪
有死之道焉先王之所難言也集說君使臣以禮死而
惡之豈禮也哉然人死斯惡之矣故喪禮實有惡死之
道焉先王之所不忍言也
竊案喪大記大夫之喪將大殮君往巫止於門外祝
先入又士喪禮大殮而往巫止於廟門外祝代之小
臣二人執戈先二人後直言巫出無桃茢之文故清
江劉氏曰君臨臣喪以桃茢先非禮也周之末造也
君臣之義非虚加之也寄社稷焉爾寄宗廟焉爾寄
人民焉爾故君有慶臣亦有慶君有戚臣亦有戚臣
疾君親問之臣死君親哭之所以致忠愛也若生也
而用死也而棄生也而厚死也而薄生也而愛死也
而惡是忘生背死也禍莫甚於背死而㤀生背死而
忘生則不足以託六尺之孤寄百里之命施之扵人
者不變於存亡然後人之視其亡猶存矣則夫桃茢
胡為乎諸臣之廟哉或曰於記有之宜若禮然曰否
是亦周末之記也劉氏之云與喪大記士喪禮正合
吳氏謂用桃茢非薄其臣禮則固然未可輕訾恐未
然也
曾子曰國無道君子恥盈禮焉國奢則示之以儉國儉
則示之以禮集說曾子主權有子主經是以二端之論
不合
竊案齊國奢侈晏子浣衣濯冠儉於身可也遣車一
乘豚肩不掩豆儉於親不可也曾子美其恭敬是矣
而不譏其儉於喪祭非也有子譏其儉於喪祭是矣
而不取其矯奢以儉非也集說謂曾子主權有子主
經經權豈有二道哉吳氏又謂曾子言禮之本故以
其恭敬而謂之知禮有子言禮之文故以其儉不中
禮而謂之焉知禮二子之言皆是猶似未盡也
斯子也必多曠於禮矣夫集說以為賢人必知禮矣至
死而覺其曠禮故歎恨之
竊案此解曠禮未明吳氏曰曠於禮謂其曠廢居室
之禮而溺于燕私好内之情非謂其疎薄於朋友諸
臣之禮也頗分曉
人喜則斯陶陶斯咏咏斯猶猶斯舞舞斯愠愠斯戚戚
斯歎歎斯辟辟斯踊矣品節斯斯之謂禮集說此言樂
極生哀之情但舞斯愠一句終是可疑今且據䟽劉氏
欲於猶斯舞之下增一矣字而刪舞斯愠三字今亦未
敢從又引䟽曰此凡九句首末各四句是哀樂相對中
閒舞斯愠一句是哀樂相生又引孫氏曰當作人喜則
斯陶陶斯咏咏斯猶猶斯舞舞斯蹈矣人悲則斯愠愠
斯戚戚斯歎歎斯辟辟斯踊矣蓋自喜至蹈凡六變自
悲至踊亦六變
竊案陸氏釋文云此喜怒哀樂相對本或於愠斯戚
上有舞斯愠一句并注皆衍文而孔䟽亦云鄭諸本
亦有無舞斯愠一句者則劉氏欲刪去此三字不為
無據矣集說不從而主樂極生哀之說何耶至於孫
氏於舞下加蹈愠上加悲雖屬對整齊未免添設此
與鄭又一本所云舞斯蹈蹈斯愠王本所云人喜則
斯循循斯陶總屬誤加耳
咏斯猶猶斯舞集說引䟽曰咏歌不足漸至動搖身體
乃至起舞足蹈手揚樂之極也
竊案猶字集說依注疏讀為搖謂身體動搖也吳氏
則以猶為手動舞為足蹈手之搖動陽舒之氣為樂
而形於手容者也以足蹈地陽舒之氣為樂而形於
足容者也凡言舞而兼言蹈則動手為舞舉足為蹈
此言舞而先言搖則搖即手之舞舞即足之蹈也愚
以為皆不然搖者因咏歌而首動搖舞雖是手動而
足蹈亦該其中矣廬陵胡氏曰猶若所謂君子蓋猶
猶之猶郝氏曰猶合也凡歌必有節以合之如今人
唱則拍板拊手之類乃作搖讀非也未有歌而搖者
並存之以備考
陳太宰嚭使於師夫差謂行人儀曰是夫也多言盍嘗
問焉集說引石梁王氏曰是時吳亦有太宰嚭如何
竊案鄱陽洪氏曰嚭乃吳夫差之宰陳遣使者正用
行人則儀乃陳臣也記禮者簡策差互更錯其名當云
陳行人儀使於師夫差使太宰嚭問之忠宣公作春
秋詩引斯事亦嘗為之辨正臨川吳氏謂洪氏正千
載之訛而從其說遂於纂言兩易二人之名而石梁
王氏之疑可釋矣孔䟽云此太宰嚭與吳太宰嚭名
號同而人異天下同姓名者間有烏得吳陳一時皆
有太宰嚭耶
知悼子卒集說知悼子晉大夫名罃
竊案知悼子名盈若罃自是武子非悼子也左傳昭
公九年夏四月晉荀盈如齊逆女還六月卒于戲陽
殯扵絳未葬晉侯飲酒樂膳宰屠蒯趨入云云公說
徹酒初公欲廢知氏而立其外嬖為是悛而止秋八
月使荀鑠佐下軍以說焉則知悼子為荀盈明矣故
鄭注云悼子晉大夫荀盈魯昭公九年卒今集說之
名罃以悼子為武子不應紕繆至此
子卯不樂集說蕢言桀以乙邜日死紂以甲子日死謂
之疾日故君不舉樂
竊案鄭注紂以甲子死桀以乙夘亡王者謂之疾日
不以舉樂為吉事所以自戒懼孔氏䟽之曰案尚書
時甲子昧爽武王朝至扵商郊又史記云兵敗紂自
焚而死是紂甲子死也案昭十八年二月乙卯周毛
得殺毛伯過而代之萇弘曰毛得必亡是昆吾稔之
日也詩云韋顧既伐昆吾夏桀昆吾與桀同誅昆吾
既乙卯而亡明桀亦以乙卯被放此集說所本也然
鄭謂桀以乙卯亡孔謂桀以乙卯被放非言其死扵
乙卯也集說改為桀以乙邜死誤矣又案漢書翼奉
說與賈逹異張晏云子刑卯卯刑子相刑之日故以
為忌而云夏殷亡日不推湯武以興乎鄭司農注春
秋亦云五行子卯自刑
至於今既畢獻斯揚觶為之杜舉集說故記者云至今
晉國行燕禮之終必舉此觶
竊案鄭氏云畢獻獻賓與君孔氏云知獻賓與君者
蓋杜蕢此事主爵在燕禮之初賓主既入得杜蕢之
言不可即廢唯獻君與賓燕事則止然則所謂既畢
獻斯揚觶者燕禮獻君獻賓之後於斯揚觶非燕禮
既終也集說不免考之未審也
啜菽飲水盡其歡集說無解
竊案陸氏釋文菽大豆也王云熬豆而食曰啜孔氏
䟽云以菽為粥以常啜之飲水更無餘物以水而已
集說於王孔之義未有折衷故略之與又案臨川吳
氏云澄嘗食於北方至貧者之家不惟無飯亦無粥
但以豆煮湯每人所食約豆一掌所掬雜以米一二
十粒煮湯一盂攪起啜之而以療饑始悟古所謂啜
菽者蓋如此無蔬菜可羹但熟煮白水飲之故啜菽
飲水為至貧者之家孔䟽謂以豆為粥非也又案
家語載子路親在之時嘗食藜藿之食為親負米二
百里之外孔子稱其生事盡力則於菽水盡歡之孝
蓋克允蹈之矣
季康子之母死公輸若方小斂般請以機封集說公輸
氏若名為匠師方小年尚幼也斂下棺於椁也般若之
族素多技巧見若掌斂事而年幼欲代之而試用其巧
技也
竊案此注䟽說也郝氏則云般公輸若名稱般者自
請之辭若方與小歛因自請他日葬時已為機以封
不用碑繂也乃以公輸若般為兩人以方小為句謂
若為匠師年幼般為若族人而掌窆事者非也
過墓則式過祀則下集說墓與祀人所易忽而能加之
敬則無往而不用吾敬矣
竊案孔氏謂墓他家墳壟祀謂神位有屋樹者居無
事主於恭敬故或式或下也他墳尚然則巳先祖墳
墓當下也集說不言墓祀為他墳神位失分曉矣
陳氏禮記集說補正卷六
