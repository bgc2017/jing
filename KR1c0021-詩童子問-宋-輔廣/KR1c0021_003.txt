童子問卷三宋輔廣撰
唐一之十(河東民俗勤儉長老相𫝊至今猶然至於地瘠民貧則未有考前漢志但言其)
(土地平易有鹽銕之饒於兗州又言其利蒲魚畜宜六擾穀宜四種而俱不及豆何邪)
蟋蟀
一章(夫百日之蜡一日之澤固所不免也然樂勝則流是以所當慮也况唐風之憂深思遠則方樂)
(而戒其勿過者宜矣蟋蟀在堂歲聿其莫今我不樂日月其除時之不可不樂也無已太康職思其居心)
(為之宰而不流於樂也好樂無荒良士瞿瞿君子之善為樂者也○今我不樂日月其除張而不弛文武)
(不能也無已太康職思其居弛而不張文武不為也好樂無荒良士瞿瞿一張一弛文武之道也)
二章(人無遠慮必有近憂故當思慮在事外也思之雖周而為之不敏則亦無益矣)
三章(庶人之役車猶休矣則君子可無一日之樂乎職思其居謂所居之職也職思其外謂所職之)
(外也職思其憂謂思之極而至於憂也瞿瞿顧慮周旋之貌未見於為也蹶蹶則見於為矣蹶蹶動而敏)
(於事之貌未見其安也安則瞿瞿蹶蹶之效也始則瞿瞿然而思中則蹶蹶然而為終則休休然而安必)
(如是始可以樂而謂之良士爾○方樂而已虞其過雖樂而不忘其憂瞿瞿然慮之周也蹶蹶然為之敏)
(也休休然居之安也如是而樂則不至於流蕩而忘返矣○且歲聿其逝則不止於歲聿其莫矣役車其)
(休則不止於歲聿其逝矣日月其邁則不止於日月其除矣日月其慆則不止於日月其邁矣職思其外)
(則不止於職思其居矣職思其憂則不止於職思其外矣蹶蹶則不止於瞿瞿矣休休則又瞿瞿蹶蹶之)
(效也其意皆自近而遠自淺而深是則所謂憂深而思遠者也)
山有樞
一章(以此詩為答前篇之意而寬其憂則句句有著落有意味此義蓋自先生𤼵之然亦因天&KR0854;為)
(報上之詩故併既醉假樂諸篇皆得其正也)
三章(蟋蟀但言不可不及時以自樂而遂相戒以為不已過於樂乎盍亦職思其居思其外思其憂)
(無至於好樂無荒必若良士之周於慮敏於事而後可以休休而安閑也則是初未必敢為樂也故國人)
(又作山有樞之詩以答其意而寬其憂然其所謂樂者亦不過衣服車馬家庭洒掃飲食喜樂極而至於)
(鐘鼓琴瑟之事而已豈或至於縱情極欲流而不反者哉且以為不可不及時如此不然則一旦宛然而)
(死而他人取以為已樂矣故先生以為憂愈深而意愈蹙者得之彼其縱情肆欲極其樂而忘返者又豈)
(虞夫死而他人得以享之哉今既憂愈深而意愈蹙則其所謂及時以自樂者亦必無過甚之事也觀於)
(唐風之所謂樂或不及而失於蹙然愈於過而流於奢者多矣永日猶言以永今朝也其事迫矣他人入)
(室亦然)
揚之水
一章(晉昭侯非有大無道之事以自絶于民也特以其微弱不振日就萎薾故國人以為不足恃賴)
(而相與離叛惟沃之強是歸焉以是知君人者蓋不必淫刑酷罰厚賦重斂為足以失民心而委靡不振氣)
(象奄奄日就危亡則人心亦因以離散而不可收拾也故古之興王非唯深仁厚澤有以滲漉民心而威)
(靈氣燄又有以興起人氣天下之犬人心之衆固非奄奄欲盡之氣所能統屬也昭侯之微弱如此而曲)
(沃乃以其近親而強大如彼况當其時而唐之先君如虞叔之澤猶未斬也則國人叛而歸焉其勢又易)
(矣但武公之所以傾晉者不遺餘力而正救輔翼之義不聞焉是則可罪焉耳)
二章(既以彼為君子又謂得見之則無不樂無有憂則其情亦不可得而遏矣宜其有聞而為)
(之隠也)
三章(民為桓叔隱而欲其事之成此可見其情之大可畏也大禹之訓曰予臨兆民凜乎若朽索之)
(馭六馬為人上者奈何弗敬其旨深哉)
椒聊
一章(詩中但言彼其之子而已何以知其必為沃也然其意則若指沃而言者故序但取其意而斷)
(以為為沃又因以為刺昭公而先生則直據其辭而觧之使是詩固為沃而作則吾之說固不悖使其别)
(有所指則吾之說亦無可議焉此亦集傳之例蓋亦辭意俱到如揚之水詩方敢斷其必然若但有其意)
(而辭無可證者則不敢縣斷也若是詩果為沃而作則比之揚之水又甚矣椒聊且遠條且頌禱之辭同)
(也)
章句(按揚之水椒聊二詩述當時民情棄舊君而樂桓叔也如此則其俗之薄甚矣聖人何取)
(焉夫民罔常懷懷于有仁民之去就繋上之人如何耳上則無道而責民之我棄不可也是以古之)
(聖人臨乎民上懍乎若朽索之馭六馬焉凡有不得者皆反求諸己而已故聖人錄此二詩以見民)
(無常懷而在上者不可不強於自治也)
綢繆
一章(婚姻禮之常也及其時行其禮雖曰可嘉然亦常事耳何至喜之甚而自慶如此也惟其失時)
(之久而一旦得遂其禮故喜幸之辭至於不能自勝也誦綢繆之詩則足以知民之情而為人上者其可)
(不使之得其常哉)
枤杜
一章(讀是詩者見人生世間之不可獨居無與而他人又不如同氣之為親也蓋有棠棣之遺意庶)
(幾於大序所謂厚人倫者其曰嗟行之人胡不比焉人無兄弟胡不佽焉者不得已而求助之辭蓋亦因)
(上豈無他人不如我同父二句而言之耳比親輔而已佽則有助意也)
羔裘
章句(先生但以居居究究四字不可曉故以為未有在位不恤其民之意又曰此詩不知所謂)
(不敢強觧此正得闕疑之意然曰羔裘豹袪則是指其卿大夫也明矣豈無他人維子之故則其欲)
(去而不忍之意亦可見矣近世諸儒皆據爾雅有居居究究惡也之訓故多從毛鄭之說然先生嘗)
(謂爾雅乃是集諸儒訓詁以成書其間蓋亦不能無誤者如此則居居究究之訓亦未可據也)
鴇羽
一章(王事靡盬者或是勤王之事或是敵王之愾皆不可知天子不恤侯國侯國不恤其民使民久)
(從征役不得耕耨父母飢餓無所恃賴則其窮亦甚矣然但呼天而告之猶冀有時而得所也雖唐風之)
(厚然其情之危亦岌岌然矣唯君子為能通天下之志故王道必使斯民養生送死仰事俯育之無憾不)
(然則亦何所不至哉)
無衣
一章(安謂不隉杌吉謂無後患此特以利害言耳非誠知義命之所在也請命於天子而敢自謂豈)
(曰無衣不如子之所命則其辭之悖慢無禮亦甚矣大率意得志滿者其辭多如此)
二章(以弑君簒國而敢求侯伯七命之服既又自貶而欲比於天子之卿則其無忌惮可知矣)
有枤之杜
二章(好賢而自恐不足以致之則凡可以致之者必無不用也中心好之而自恐其不得飲食之則)
(凡可以養之者必無所吝也好賢之心如此則在彼之賢安有不至而在我之勢又何患於寡弱哉)
葛生
五章(前三章人情之常也後二章唐風之厚也大序所謂𤼵乎情民之性也止乎禮義先王之澤也)
(者是詩可以當之矣夫角枕之粲錦衾之爛是其嫁之未久也而遽曰百歲之後者亦見其憂思之深遠)
(也)
采苓
一章(先生初以此詩為興云采有聽取之意故以采苓起興而今正以為比且曰子欲采苓於首陽)
(之巔乎蓋以采苓比聽言也夫人之所以來其讒者由我之不察而遽聽其言故也若人以其言而告我)
(我無遽聽姑置舍之徐察而審聽焉則讒者無所得而止矣不然凡有言者不審而遽聽之則讒日益進)
(反是而一切拒絶之則忠言又不復可聞矣二者胥失之也故讒譖之人不畏人之不聽而畏人之能審)
(今雖不聽彼將浸潤而入之則異日或不能不聽矣惟能審察而真有以見其情偽之所以然則不惟不)
(敢進而亦無自而進矣此止讒之法也)
秦一之十一(平王嘉秦襄公以兵送己而東封之為諸侯正也而曰能遂犬戎即有岐)
(豐之地則非也夫岐豐乃周所興王之地大王文武之故都也周之子孫不能自強於政治故有犬)
(戎之侵迫修德改度使諸侯畏服如文武之時率天下而征一犬戎何難之有且周之封國固有制)
(度矣今乃謂之曰能逐犬戎即有其地是徒知犬戎之難逐而不知王畿之可重先王之制度不可)
(渝也其後襄公果逐犬戎而盡有周西都畿内八百里之地如此則安得不啓諸侯之相并以拓圉)
(而致秦之強盛以卒代周也歟)
車鄰
一章(古人相見之際必為之擯相以詔其禮介紹以𫝊其命是豈聖人固為多事以美觀聽哉蓋皆)
(理之當然而理之不可不然者故曰直情而徑行夷狄之道也今觀車鄰之詩以秦君有寺人而誇美之)
(則人之情亦可見矣)
二章(未見秦君而覩其車馬之盛寺人之令而誇美之矣則其既見秦君也則相與並坐鼔瑟而又)
(歎以為苟今時而不作樂則逝者其耋矣蓋國家方興禮儀初備而人情喜樂故至如此與唐風所言則)
(異矣東萊先生所謂簡易相親之俗悲壯感慨之氣者秦俗固亦有之而詩人之正意則不為此也故先)
(生亦不取)
駟驖
三章(駟驖孔阜言其馬之盛也六轡在手言其御之善也公之媚子從公于狩言公有所親愛之人)
(隨公以田獵疑即指御者而言也奉時辰牡辰牡孔碩虞夫奉翼夫獸以待公之射禮儀之備也公曰左)
(之舍拔則獲射御之精也遊于北園因出狩而遊觀也四馬既閑車馬皆閑習也輶車鸞鑣載獫歇驕雖)
(田犬而亦處之得宜也此皆昔無而今有故歷叙其事而誇美之也秦本保于西戎自非子為附庸而邑之)
(秦遂入于中國自襄公為諸侯盡有周西都畿内岐豐之地然後始備中國之禮儀侍御而詩人美之然)
(觀其所美者如此則其所缺者亦多矣觀春秋每夷狄之及後來戰國亦皆擯之使不得與中國之會盟)
(而始皇卒以殺伐為強而并天下則其大略亦可覩矣)
小戎
三章(一章主言車二章主言馬三章主言兵器所謂婦人必其卿大夫為將帥之妻也蓋君子良人)
(溫其如玉厭厭秩秩皆非士卒所能當也極其憂思情也無所怨刺義也二者並行而不相背此詩所謂)
(板屋者可見是伐西戎時事故先生於序下雖以為時世無所據而未可知然於詩之首章下復以襄公)
(為說也小戎之詩備言車甲之盛蓋國人之矜辭是固秦風也若婦人之能閔其君子則非秦風矣聶政)
(好俠而其姊不難於殺身今秦國之人方相與矜其車甲悍然有從事於戰鬭之意而一婦人獨能憂閔)
(其君子征討之勞則斯焉取斯今觀其言曰言念君子温其知玉又曰厭厭良人秩秩德音則其夫蓋盛)
(德之士也夫以盛德之士而下從征伐則秦之尚軍功絀文學之弊已兆於斯矣)
蒹葭
三章(此詩實不可曉先儒但據序說為觧耳蘇氏之說以蒹葭得霜而適用以比秦必用周禮以成)
(國似矣如此則是比體非興也然後二章則又解不去至以伊人為周禮則太疎闊矣東萊先生又引孝)
(公之事為證則其意益巧而忘其詩之本義為何如耳)
終南
二章(秦人見其君名位衣服之盛再三誇美之以至頌禱其安且久也此亦可見君臣之彛常有不)
(容已者其或怨刺之作則必有大不得已者焉戒其君也哉其戒勸之者至矣夀考不忘則又不特欲之)
(於今日也)
黃鳥
一章(詩言三良惴栗之貌國人嗟怨之辭願贖之意則穆公之從欲殺人不顧後嗣忍害賢者之罪)
(皆可見矣)
章句(以為穆公遺命如此而三子自殺以從之者蓋孔氏之說故讀詩記載東坡和陶淵明三)
(良詩曰此生太山重忽作鴻毛遺三子死一言所死良已微賢哉晏平仲事君不以私我豈大馬哉)
(從君求蓋惟殺身固有道大節要不虧君為社稷死我則同其歸顧命有治亂臣子得從違魏顆真)
(孝愛三良安足希仕宦豈不榮有時纏憂悲所以靖節翁服此黔婁衣)
晨風
章句(解見詩序辨說)
無衣
一章(豈曰無衣無子同袍慷慨相親之意也王于興師修我戈矛與子同仇致果敵慨愾之氣也讀)
(是詩者可見秦俗之勇悍而樂於戰鬭如此詩可以觀詎不信然)
章句(先生𤼵秦人厚重質直之義與夫強悍果敢之資及周秦之所以導之者不同而皆易於)
(有成先儒之所未及也至謂後世之定都立國當監乎此者蓋又有感於藝祖皇帝之聖訓焉亦嘗)
(疑之堯與文武皆聖人也然堯之風歷三代而尚有遺於晉至文武之風則一變為秦而不復有遺)
(者何哉蓋堯之時風氣方開純樸未散譬之人則孩提之時也至文武時則其人壮大矣今人於孩)
(提之時教之則雖老大有不忘者至於年日益壮雖強䀨之旋得旋失終不能久而不忘也)
渭陽
二章(讀是詩者見其情意周至言有盡而意無窮良心之𤼵固如是也)
權輿
一章(於我乎夏屋渠渠道其始之待我厚也今也每食無餘道其今之待我薄也于嗟乎不承權輿)
(於是而嗟歎之以為不能繼其始而已無已甚之辭也讀是詩者則知可以怨之義矣)
二章(夏屋渠渠無不致其備也每食無餘無一致其備也每食四簋無不極其至也每食不飽無一)
(極其至也其進銳者其退速惟有恒者然後可久也)
章句(先生引穆生之事為證者推原詩人之心蓋餔本於此不然則其所計者不過區區於安居)
(歠之事而已恐非賢者之志也)
陳一之十二(讀詩記載蘇氏說曰陳之變風其原出於大姬蓋列國之風皆有所自起)
(方周之盛時王澤充塞其善者篤於善不善者以禮自將亦不至於惡其後周德既衰諸侯各因其)
(舊俗而增之善者因善以入於惡而不善者日以益甚故晉以堯之遺風為儉不中禮陳以大姬之)
(餘俗為遊蕩無度亦理勢然也此說似好而先生不取者豈以大姬之事不可與堯並言歟抑陳自)
(大姬時風俗固已如此也歟)
宛丘
一章(遊蕩以為樂情也威儀之可望禮也溺於情者必不足於禮故詩人譏之曰洵有情兮而無望)
(兮其諷切之者深矣)
三章(後兩章但再述其事以見其遊蕩之無時耳寒暑而不休則無時而止矣○樂固人之所喜也)
(然必一張一弛時出而用之然後可以和悅其心志舒散其氣血儻作樂無時則適足以陷堙心耳果何)
(意味邪)
東門之枌
三章(夫民勞則思思則善心生逸則淫淫則忘善忘善則惡心生理勢之必然也陳國之地廣平乂)
(以大姬之化故其俗遊蕩無度已見於宛丘之詩其逸甚矣故繼以東門之枌男女聚會歌舞婦人棄其)
(所業相與慕悅各有所贈以交情好動其淫欲者亦其勢之必然也○好樂不已則使人氣蕩而志昏此)
(淫亂之所自起也又曰男女雜處而無間淫亂必生)
衡門
三章(此詩以為隠居自樂而無求者之辭則辭順理明甚易而實是若以為誘掖僖公之詩則繚戾)
(破碎不成文理甚難而實非也夫逐物徇外乃人之常情今玩其辭意安愉恬淡非樂内者有所不能也)
東門之池
三章(序以詩中淑姬二字故生其說正如静女之詩由静女二字而生說也殊不知彼美淑姬云者)
(乃男悦女之辭彼自以爲美自以爲淑耳非真有賢淑之德也)
東門之揚
二章(自宛丘而為東門之枌自東門之枌而為東門之池東門之揚蓋俗之流而勢之下也有國者)
(之於導民可不謹哉)
墓門
一章(人之為惡初動於隱微之中猶有懼人之知之心至於公然形肆於外則已無所忌憚矣然猶)
(幸其為人所規正刺譏而有改也今其為惡至於國人皆知之而猶不自改自疇昔而已然則非一日之)
(積矣蓋不可得而救藥之也)
二章(人之為惡或有出於不自知者則賴人告教然後得以改之今至於歌其惡以告之而更無所)
(顧則是頑然而不覺也宜若無是心矣及其顛沛然後思予則其秉彛猶在也但至此則悔之無及矣)
防有鵲巢
二章(遊蕩歌舞陳之俗也其流為淫邪者宜矣故陳風之末大抵皆淫亂之詩此詩正與鄭風揚之)
(水意相似侜即迋也忉忉憂心多端之貌惕惕憂懼不寧之貎)
月出
三章(窈糾懮受夭紹皆方言不可深解大抵是人心憂思牢結而難解之意然有淺深至於糾緊則)
(甚矣)
株林
二章(首章猶為之隱也至末章則不容隱矣但惜其駒馬之被汚而已詩人雖為靈公隱而靈公)
(則自不以為恥也馳驅乘馬而朝食於株則其無恥甚矣)
澤陂
三章(男女相說至於憂思感傷如月出澤陂之詩則其末流之害當何如哉男有男之業女有女之)
(事今也相與慕悦憂傷至於寤寐無為盡廢其事業焉是亦可憂也已情思之流其弊必至於此)
陳國(東萊先生之說所謂正風之所以為正者舉其正者以勸之也變風之所以為變者)
(舉其不正者以戒之也此數語可謂善說詩而得詩人之意矣此正晦翁先生之意也而其於)
(諸詩則牽於序說終不敢廢而委曲穿鑿以就之是亦安於習聞之病耳○陳風十篇男女淫)
(泆之詩居其大半此則遊蕩無度好樂荒淫之所召也)
檜一之十三
羔裘
一章(心無二用志於大者必遺於小溺於小者則亦無暇於大矣檜君好潔其衣服逍遙遊宴如此)
(則不能自強於政治也宜矣然彼方冥行而不覺而詩人則為之憂勞傷悼若不能以一朝居夫人之心)
(其初本同而末流之弊相去如此遼絶豈不哀哉)
三章(勞心忉忉思之也我心憂傷悲之也中心是悼則知其不復可救也羔裘如膏日出有曜其君)
(之服飾非不美也豈不爾思中心是悼則其所闕者蓋可見矣)
素冠
一章(首章言庶見素冠兮而繼之以棘人欒欒兮蓋言情與服之相稱也不然服於外而忘於内則)
(亦何以為哉)
三章(素衣素冠不祥之服也常情之所厭見也檜國之俗不能行三年之喪則不復見此既祥之衣)
(冠矣而當時賢者庶幾見之而不可得則至於憂勞如此是其心必有大不安者也幸而得見之則又為)
(之愛慕而欲與同歸為一焉是又必有大慊於其心者也此秉彛之心也先王之制喪服亦以是心而已)
(豈強民而為之哉)
章句(子夏閔子騫之事毛𫝊所載如此與禮記不同先生併取宰予之事言之而不加一辭焉)
(然熟讀而詳玩之則自有所𤼵而可以得情性之正矣)
隰有萇楚
三章(人之有知所以為萬物之靈也有家有室所以異於物也今也政繁賦重不堪其苦反歎不如)
(物之無知無家焉則不樂其生甚矣何為使之至此極哉為人上者宜有所覺矣)
匪風
三章(王政不綱周室陵遲諸侯放恣無復知有尊王之義者而詩人顧瞻周道為之憂傷聞有歸周)
(之人則為之歎慕慰勉而不能自已如此熟讀而詳玩之則足以見夫君臣之彝矣)
蜉蝣
一章(人心之體上下四方無不包括古往今來無不通貫可謂大矣今也玩細娱忘遠慮至如蜉蝣)
(之朝生暮死而不自知則亦不靈甚矣此詩人所以憂之而欲其於我歸處也所以欲其於我歸處者蓋)
(思有以警誨之耳蜉衣裳楚楚乃是言蜉蝣之羽耳故以為比體若以蝣之羽興衣裳楚楚則是興體)
(也)
候人
一章(此章是賦而通作興者字誤也當改稱小人以彼其之子者外之也諸侯之制大夫五人而已)
(而曹國之小赤芾而乘軒者至三百之衆此末章所以有薈蔚朝隮之比也其謂是歟蓋疑辭不敢質言)
(也)
二章(命服人之所榮者也德或不稱則人視之禽獸然耳)
四章(一章言候人而荷戈與祋者宜矣彼小人而三百赤芾何哉問之也二章三章則以維鵜在梁)
(不濡其翼咮以興彼小人者不稱其服寵惜之也末之章方言小人之盛而賢者不得其所此蓋當時君子)
(辭也所謂賢者其指僖負羈歟使晉文公以是為曹之罪而伐之則其賢而失所亦可知矣)
鳲鳩
一章(陳氏引曾子之言以為說不惟解得此詩之意出又正得曾子所言之本旨内外無二理見其)
(内可以覘知其外也)
三章(觀大學𫝊所言則此詩所指之君子必大賢以上人也中庸曰君子篤恭而天下平)
四章(鳲鳩之詩然不知其何所指然必是美其人之賢無疑也曹小國而有賢如此又見何地而不)
(生才也有賢如此而國以不振者繋上之人能用與不能用也觀僖負羈之事則亦可見矣一章本其存)
(於心者而言二章以其見於外者而言三章四章以其著於效者而言善有諸已則自無不彰也正是國)
(人胡不萬年國人祝頌之辭好德之常性也)
下泉
四章(冽彼下泉浸彼苞稂則衰茶之意可見芃芃黍苖隂雨膏之則生生之意可見何詩人之善於)
(形容也夫王室陵遲則小國困弊可知小國困弊則膏王室陵遲可歎天下之勢常相關也芃芃黍苗隂雨)
(之天之生物終無已也四國有王郇伯勞之天子愛諸侯終無已也今乃不然是固君子之所憂思也)
章句(匪風下泉二詩雖皆思周道之詩然匪風作於東遷之前其意尚覬乎周道之復興故曰)
(誰將西歸懷之好音若下泉則作於齊桓之後不復有覬望之意矣直嘅嘆想慕之而已程子因解)
(剝卦而及匪風下泉二詩居變風之終之說可謂得聖人之意矣陳氏所謂以示循環之理以言亂)
(之可治變之可正尤足以補程子之說故先生並載之)
豳一之十五
七月
一章(此詩乃周公以成王未知稼穡之艱難故述后稷公劉風化之所由使瞽矇朝夕諷誦以教之)
(則固不可以易視也夫周公之朝夕教諭成王不先於道德性命之大者乃獨舉此耕桑之事為言何哉)
(蓋當是時道術未裂事外無道道外無事固未有言道於事之外者况此乃周之先公開國風化之本而)
(而民生衣食之源為人上而欲致知格物則固無先於此者矣使天下之風俗皆如是詩之所陳則君人之)
(道復有加於此者乎無衣無禍何以卒歲見其慮事之豫三之日于耜四之日舉趾見其趨事之速同我)
(婦子饁彼南畞見其家人之心一田畯至喜見其上下之志通)
二章(舊說以女心傷悲為感春陽之氣而然則失之褻以殆及公子同歸為欲與公之女同歸則人)
(失之僭且於下為公子裳為公子裘有礙故先生不取而以為是時公子猶娶於國中而貴家大族連姻)
(公室者亦無不力於蠶桑之務故其許嫁之女預以將及公子同歸為憂而遠其父母為悲也不唯見當)
(時風俗之厚而上下之情交相忠愛至於如此而入於下文皆可通也周公作此詩所以體其民之意至)
(纖至悉至於女心傷悲殆及公子同歸體之至此則其餘固無不盡也夫后稷先公之世去周公亦遠矣)
(而能體其民如此則當時之民痒疴疾痛周公又豈有不體之者乎所謂唯君子為能通天下之志而聖)
(人之心能合天下為一體通古今為一息者周公之謂矣)
三章(前章但言蠶事之始時物人情如此之美而已此章遂始終夫蠶事而言之以終首章前段無)
(衣之意蓋自今年八月則蓄雈葦以預擬來歲曲薄之用及來歲既蠶則采桑者大小畢取無復有遺遂)
(并及麻績之事而皆染治之以共公上且以為公子之裳先生所謂勞於其事而不自愛以奉其上蓋至)
(誠慘怛之意上以是施之而下以報之者可謂得其旨矣此詩本言稼穡之難難而先及於蠶績而又詳)
(焉者蓋每歲治蠶在先故古語必云衣食先衣而後食亦其理之常也)
四章(此章又自四月純陽之月說起以至十二月大寒之候取狐狸之皮以為公子裳而助布帛之)
(用以終首章前段無褐之意因并及竭力以冬狩大其同獸公之小獸私之以見其民奉上無已之情二之日)
(載纘武功雖先公風化之使然抑以見武事之不可廢人情自有所不能已者故曰天生五材民並用之)
(誰能去兵)
五章(蟲之微者非鳴則無以知其有故首章舉其動股振羽之鳴焉下皆因之則不必更言也十月)
(滌場則所收畢入於倉窖矣故穹窒熏鼠以杜其耗焉此章又所以終首章前段禦寒之意張子所謂見)
(老者之愛深得其旨蓋人老則慮事周為計密)
六章(衣裘具而居室完則孝弟之心自然有不容己者故果蔬酒殽則以供老疾奉賓祭祀瓜瓠苴)
(荼則以給自己之食至於薪樗則所均用者故終言之先生所謂見少長之義豐儉之節者得其旨矣)
七章(為圃築場今猶如此黍稷重樛禾麻菽麥則凡一歲所種者先後小大皆舉之矣故後摠言之)
(曰我稼既同同謂畢聚也嗟我婦子歎其為生之弱也食我農夫憐其自養之薄也嗟我農夫嘆其奉上)
(之忠也其曰我者親之愛之重之之辭上入執宫功觀上之一字恐當從范氏董氏說以為公宫官府之)
(役於其田畝則曰雨我公田遂及我私於其居室則曰上入執宫功然後索綯以乘屋周人之忠君親上𤼵於)
(真誠如此固不待使之而然也七月之民其事則不外於農桑其心則不忘乎君上治天下而未能使斯)
(民至於如此則皆苟道也吕氏以此章為終始農事以極憂勤艱難之意者得之)
八章(此詩前三章皆以暑退將寒為言故以七月流火一句為始至四章則以四月秀葽純陽之月)
(為始五章則以五月斯螽動股為始六章則以六月食鬱及薁為始而迄乎九月菽苴七章則遂以九月)
(築場圃為始而繼以十月納禾稼八章則以十二月正月二月為始而終於九月十月周正之歲終焉其)
(所舉時月雖苦參差不齊而細觀之則亦有次序如此取冰亦歲時之常故及之以見豳民不惟竭力於)
(其家之事至於凡公室之役亦無不盡誠體恤而勸趨之也左氏載申豐所論古者藏冰之事世多疑於)
(誣今得蘇氏釋之其義始明而胡氏又以為此乃聖人輔相燮調之一事而不專恃此以為治然後其說)
(完備無復可疑者以介眉夀祝其親也萬夀無疆祝其君也周之先公自后稷以來以農桑教氏而使民)
(給足於衣食然未嘗以為惠也周之民亦自力於農桑之事以樂其生至於歲終休暇之時則殺羊為酒)
(祝其君之夀以致其尊君親上之誠亦未嘗以為是足以報其上也上以誠愛下下以誠事上而兩不知)
(其所以然此所謂皥皡如也張子之言明白平易可謂善說詩矣)
章句(此詩專言寒暑之候以為斯民農桑之節故周世逆暑迎寒之際皆用之者宜也王氏之)
(說簡易平直超然有得乎此詩之旨與其平日於詩字解句釋穿鑿牽強之說如出二人之手仰觀星)
(日霜露之變俯察昆蟲草木之化以知天時以授民事則合天地人為一矣女服事乎内男服事乎)
(外則男女之職舉矣上以誠愛下下以忠利上則上下之志通矣父父子子夫夫婦婦養老而慈幼)
(食力而助弱則人倫正而民志定輯睦之風成而友助之義得矣其祭祀也時其燕饗也節則奉先)
(享上之禮行矣居愚嘗謂虞夏之際洪水之害始除民得平土而鮮食難食既奏而民始可以得)
(食桑土既蠶而民始可以得衣又得后稷公劉有以教導而輔翼之其於蠶績耕稼之事使之早戒)
(預備則民皆得其所以生而尊君親上之心自生養老慈幼之禮自行食力用節而奢侈之意未萌)
(誠實相與而機械之事未作此是民生最好底時節故周公述其事而作詩以戒成王意欲使成周)
(之俗如此方始慊快今觀雅頌大田良耜諸詩及後來刑措四十年而不用則亦既得之矣非聖人)
(其孰能與於此哉)
鴟鴞
一章(成王之疑不釋則周之為周未可知也故此詩辭意哀切至為禽鳥之語以感切之不啻如慈)
(母之誥教子弟而蘄其悔悟仁之至義之盡也)
二章(先生引孔子之言釋此章蓋示讀詩者以是法學者不可不深長思也後之說詩者動累數百)
(言然何嘗得其意旨血脈如此)
三章(拮据手口共作之貌捋荼蓄租則其所作之事也先言手之拮据終言口之卒瘏亦言之法)
四章(首章言武庚既敗管蔡不可復毁我王室二章便言已之深愛王室先事為備以防禍亂之意)
(疑當時流言必以為周公平日勤勞皆是自為已謀故今攝政而欲不利於孺子耳故周公言此以曉成)
(王也三章則遂言已之勞苦以至於口手盡敝者以王室新造而未集之故四章方言情急而不得不作詩以)
(喻王之意此詩固是周公赤心血誠然流言自以周公為已謀而周公自以王室為已之室家無所避也)
(此又可見其正大之情)
東山
二章(此章言其思乃陳后山所謂歸近不可忍之情)
三章(周公作此詩所以述歸士之情而此章又述其歸士室家之情非通天下為一已者孰能之)
四章(倉庚于飛熠燿其羽雖以見婚姻之時又以言時物之美好也之子于歸皇駁其馬亦言人情)
(之所同喜也親結其縭九十其儀又見其禮儀之備舉也其新孔嘉其舊如之何樂新厭舊人之情也今)
(其言乃如此則人情之美又可知矣始歸而以得免死傷為幸歸近而不勝感念之切室家之望女男女)
(之及時此皆人之至情而周公體悉之而無遺此所謂唯君子為能通天下之志也東山之詩萬世君臣用)
(民之常法也上之人若有如是之心則下之人自無渙散之事矣)
章句(周公之詩七月述后稷公劉衣食斯民之事以告成王見君人之道也鴟鴞述已之勤勞)
(以悟成王見為人臣之義也東山述歸士之意以慰勞之見用民之宜也三詩誠足以為萬世法非)
(周公其孰能為之)
破斧
一章(周公之東征其不知者以為自為也其知者則以為二叔之罪不可不討也乃詩人則又推言)
(周公之心蓋欲使四方無敢不一於正則哀我人斯之故夫周公不東征則管蔡之流言不止成王之疑)
(心不釋四方之國必將至於復亂而斯民必有不得其生者矣先生嘗曰破斧詩須看那周公東征四國)
(是皇見得周公之用心始得人陳安卿問被堅執銳是麄人如何謂之聖人之徒先生曰有麄底聖人之)
(徒亦有讀書說義理底盜賊之徒)
三章(東山之詩周公能得歸士之心也破斧之詩歸士能得周公之心也所謂上下交而其志同者)
(也)
章句(范氏之說辭意和平而義理明順真可玩味)
伐柯
二章(伐柯之詩最難曉所幸我覯之子一句與九罭之詩同而二篇又相屬故可以推求其意此詩)
(但言其心事耳故不及於周公然既言其平日欲見公之難又言其今日得見公之易則其心慰滿浹洽)
(而無一毫不足之意可見使其所聞或過於所見所見或歉於所聞則烏得喜之如是哉)
九罭
四章(伐柯喜其得見之辭九罭願其久留之辭東人之愛公可見其有加而無已也使天下之人愛)
(戴之如此則何為而不成宜乎制禮作樂而卒成周家太平之治也)
狼跋
一章(公孫碩膚之說自程子開端至先生方盡其義)
二章(赤舄几几形容其氣象之安重也德音不瑕直言其令聞之無疵也程子之說非親到周公田)
(地豈能言此哉)
章句(狼跋之詩首章先生之說足以盡作詩者之情末章程子之說足以盡周公之德篇末范)
(氏之說足以盡聖賢處窮通之道自有詩以來無人說得到此)
豳國(文中子之說深得孔子錄詩之意荀揚之所不及也豳雅頌之說鄭氏固繆今當從)
(或者之說而先生之說與王氏之說相近若大田良耜諸篇或以音節不同而居雅頌之中則)
(固可從矣)
童子問卷三
