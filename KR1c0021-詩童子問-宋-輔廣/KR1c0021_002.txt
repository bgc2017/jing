童子問卷二宋輔廣撰
鄘一之四
柏舟
一章(實維我匹一定而決不可易也之死矢靡他雖死而誓不敢易也母也天只愛而尊之之辭不)
(諒人只何其不諒我之心也常人之情人不已知而至於自辨說則必有不平之氣忿厲之辭而共姜之)
(言曰母也天只不諒人只其意愈切其辭愈緩可謂𤼵乎情止乎禮義矣夫母之欲嫁共姜想亦不過是)
(惑於愛而慮其終耳今味共姜自誓之言其至誠貞固之意如此則母之惑可解而慮可釋矣)
二章(靡他言其不敢有他而已靡慝則又言其不屑於為惡也)
章句(范氏曰衰亂之世淫風大行共姜得禮之正而能守義故以首鄘國也)
牆有茨
一章(所可道也言之醜也言其事不可道說所可道說者但可云言之醜而已言之長言之辱皆同)
二章(言之長猶今人言其說甚長也此尤可見詩人忠厚之意)
三章(辱深於醜)
章句(楊氏之說盖不獨為此篇𤼵凡聖人所錄淫亂之詩其意皆如此即先生所謂惡者可以)
(懲創人之逸志者也此與下篇皆刺詩之正體)
君子偕老
一章(能與君子偕老則厚此服飾之盛而雍容自得安重寬廣乃為宜稱今宣姜之不淑如是則雖)
(有是服亦將如之何哉德不稱其服則雖有其服不足貴也)
二章(其者指宣姜而言玼兮玭兮其之翟也言服之美也鬒髮如雲不屑髢也言質之美也足乎已)
(者無待於外也玉之瑱也象之揥也言飾之美也揚且之晳也言色之美也服飾容貌之美盛如天如帝)
(然是豈可以徒居哉)
三章(蒙彼縐絺是紲袢也所以斂飭之意固存而宣姜之淫肆則自若也情文之不協甚矣展如之)
(人兮邦之媛也惜之之意有言不能盡者也)
章句(凡人之責人辭愈多則氣愈暴氣愈暴則辭愈厲此則志不帥氣而氣反動其志者也君)
(子之責人則辭愈多而氣愈緩氣愈緩而辭愈和其此則發乎情止乎禮義也且心有所忿懥則不得)
(正如此詩之詞益婉而意益深則心不至於失其正矣東萊先生責之問之惜之三字說盡詩意極)
(好玩味)
桑中
一章(觀牆有茨君子偕老詩謂之刺可矣此詩則分明是淫亂者所自作不知何從而知其為刺也)
(只為先儒以為聖人不應取此等詩以著於經故特為此說其原始於毛公至衛宏作序遂因而斷以為)
(刺奔後世皆從之而不復玩詩之辭以求其真是非先生孰能正之)
章句(誣上只是欺謾其上之人大抵行私者皆有此心桑中之詩雖肆言無忌然誣上行私之)
(心自在此皆緣民情流蕩無所限節之故民情所以如此則又因政散之故上之人苟有政事則何)
(至於此小序以為刺奔固仍毛𫝊而失之至下云云者却得詩意又引樂記之語亦是而後之說詩)
(者反取其所失而棄其所得其無特見甚矣)
鶉之奔奔
一章(若曰為惠公之言以刺之則恐於下章為君之說不通只從毛氏之說云兄為君之兄亦得)
二章(詩人疾惡宣姜至矣而猶不敢不以為小君也彼謂狡童碩鼠為稱其君者何哉)
章句(惡惡如惡惡臭先遠言之後切言之皆性情之正也人道盡謂無人道無人道故為夷狄)
(禽獸人道以人言天理以理言其實一也楊氏𤼵明此說其可為世之戒)
定之方中
一章(定之方中作于楚宫得其時也揆之以日作于楚室得其制也古人之營宫室上順天時下正)
(方面不敢苟也如此樹之榛栗務其實也椅桐梓漆為有用也不求近功如此則𫝊之永久宜也獨言琴瑟)
(者舉其重者也古人所重在琴瑟)
二章(揆之以日既正其方面也望楚與堂景山與京又覽其形勢也降觀于桑察其土宜也人事盡)
(矣然後卜之則始之吉而終之臧宜矣程子曰既度其可然後卜以決之卜洛亦然古人之為皆如是也)
(人謀臧則龜筮從矣)
三章(此章乃要其後日之終而言觀其始之經營其國者如此其備繼之勤勞於民者如是其勤則)
(其終之善與富亦宜矣程子曰此章叙其勤勞以致殷富蘇氏曰富強之業必深厚者為之非輕揚淺薄)
(之者之所能致)
蝃蝀
一章(以蝃蝀在東人莫敢指比夫淫奔之惡人不可道蓋人所醜惡也女子有行遠父母兄弟鄭氏)
(謂婦人生而有適人之道何憂乎不嫁而為淫奔之過乎意婉而辭緩故先儒多從之而先生獨不取者)
(蓋如此說則不惟全不用本文而添字太多且於此詩嫉惡之意亦不類故只以為况女子有行又當遠)
(其父母兄弟其可不顧此而冒行乎其辭意為正大而明白也)
二章(朝隮于西崇朝其雨見淫慝之氣害隂陽之和以比淫奔之惡害人道之正蓋理所不容也)
三章(男女之欲人所不能無也要當有以制之無以制之則失其貞信之節而有害於天理之正道)
(即是理理即是命以道制欲則能順命去其人欲則能循乎天理矣)
相鼠
三章(每章章末雖是甚疾之之辭然禮者天理之節文人事之儀則也人而無禮則無以自立雖或)
(不死亦何為哉故記曰人有禮則生無禮則死是亦以實理也首章言威儀次章言容止末章方言禮自淺)
(至深以皮興儀以齒興止以體興禮亦有輕重也)
章句(蝃蝀相鼠二詩皆文公之化行而人心去邪反止見國人之淫奔在位之無禮為可惡而)
(作故其辭意比他詩特為嚴厲然亦未嘗不止於禮義也東萊先生曰疾惡不深則遷善不力)
干旄
一章(舊說謂賢者稱衛大夫之美而言我將何以畀之哉蓋心誠愛之而自謙恐無以副其意也其)
(說似亦可通而先生必改之者蓋繹詩之辭意而知其必不如此也既曰彼姝者子則非是指衛大夫明)
(矣夫衛大夫乘此車馬建此旌旄往見賢者於浚邑之郊而觀之者言彼其所見之賢將何以與之而答)
(其禮義之勤則其誠意之足以感人者可見矣况於所見之賢者又豈有不樂告之以善道哉)
章句(蝃蝀相鼠惡不仁之詩也干旄好仁之詩也好仁者固優於惡不仁者矣衛俗由亂而治)
(故其序如此)
載馳
一章(據此詩所言則是許穆夫人既已馳驅而歸欲唁衛侯於漕邑而許之大夫乃奔走跋涉追之)
(于路而告之以不可歸之義夫許大夫何不告而止之於欲行之時乎想其許穆夫人傷宗國之亡不能)
(為懷既請於穆公而穆公許之故遂行焉既而許之大夫及國人皆以為不可遂請於穆公而穆公亦以)
(為然故使其大夫追而止之耳觀夫人見其大夫之至亦知其必將以不可歸之義來告而心以為憂則)
(夫人之行亦固知其於義有不可者矣特以惻怛之情有不能自止者故為是倉卒之行焉要之其初必)
(竟是犯不義但能聞義而自克為可取耳)
二章(使許穆夫人知人以己為不善而竟為之則是從欲者也知人以己為不善而遂已之則是忘)
(情者也知人以己為不善雖不復為而情終不能自已則是𤼵乎情而止乎禮義者也)
三章(女子善懷亦各有道亦所謂道並行而不相悖者也許人尤之衆穉且狂譏其不能察己之情)
(耳)
四章(大夫君子無我有尤欲其察己之情而恕之也以君子稱許國之衆人則亦非真謂其穉且狂)
(也百爾所思不如我所之道其情之至者不能自已之實也亦吾不與祭如不祭之意既不我嘉不能旋)
(反以禮自克者也視爾不臧我思不遠良心又有不能自已者也仁義之道所以為人極也徒知夫禮有)
(不可歸之義而不知人心冇不能自已之仁此許人之尤其夫人而夫人指以為穉且狂者也大夫君子)
(無我冇尤百爾所思不如我所之蓋欲其察我之情而憐我之志耳)
章句(二章章八句重疉四句只是一意此又是一格范氏𤼵義重於亡一句為教甚有力)
衛一之五
淇奥
一章(觀大學𫝊曾子所以解此詩首章後六句之說字義明白而旨意詳備愈讀愈有意味此方可)
(謂之善說詩蓋後之說詩者詳於訓詁則或略於旨意泥於旨意則或遺於訓詁惟曾子則於字義旨意)
(兩皆極其至也若程伯子之未嘗章觧句釋與夫並不下一字訓詁則又非遺其訓詁也蓋已得其訓詀)
(而只涵咏吟哦使人自曉其旨意耳此則又與孔子解鴟鴞與烝民之詩同用也)
三章(首章以綠竹始生之美盛興武公道學自修之進益逐言其威儀之盛而盛德至善民不能忘)
(則固已極其始終而言之矣次章則以綠竹之堅剛茂盛以興其服飾之盛以見其德之稱故復以首章)
(之末四句詠歎之末章則又以綠竹之至盛興其德之成就如金錫之精純圭壁之溫潤而又寬廣而自)
(如和易而中節則其德之成就可知矣寬廣而自如則無勉強矯拂之意和易而中節則有從容自得之)
(意非盛德者不知此味也二章言其服飾二章言其車輿凡人戲謔易流於虐善戲謔兮不為虐兮非有)
(德而以禮自防者不能也)
考槃
一章(詩記引孔叢子孔子曰於考槃見遯世之士而無悶於世此亦深得詩意獨寐寤言而猶自誓)
(其不忘此樂非安之者不能然也)
二章(退而窮處偪反甚矣而能寬大自樂若將終身焉蓋無入而不自得也)
三章(弗告言自得其樂難以告人也)
碩人
一章(此章言其族類之貴)
二章(此章言其顔色之美)
三章(此章言其始至而國人翕然樂得以為君之配)
四章(此章又言齊國廣大民物富饒而夫人之來又士女佼好禮儀盛備夫莊姜族類之貴顔色之美國)
(人既皆願得以為其君之配而齊國地土之廣大民物之富饒又足以相依而莊姜之來又士女佼好禮)
(儀盛備無一不善如此是則人之所同好也而莊公乃獨不之好焉夫好好色惡惡臭人之常情也而莊)
(公之於女色乃不好其所當好是與海上逐臭之夫何異此人心之所以危而可畏也觀邶風燕燕等篇)
(則莊姜之德行文章皆未易及而此詩不之言何也曰此但指其人所易見者以刺莊公之昏惑而不知)
(耳莊姜之美則固不止此也)
章句(此詩據左𫝊為衛人所作固為得之但二章形容其色容之美國人豈能詳知如此或恐)
(宫中之人所作如關雎之述后妃未可知也)
氓
一章(舊說此章意謂人之於不善其初亦必未敢決然為之須有遲回顧藉之意今觀先生之說然)
(後知其不然婦人既已失身從人則凡若此者皆其狡計耳若原其初心而善之則是亦放飯流歠而問)
(無齒決之類其不智甚矣讀先生之說令人惕然知戒不敢有一毫自恕之意也)
二章(此章可見古人之尚卜筮然使其知易為君子謀不為小人謀則亦不敢求之筮矣)
三章(士猶可說女不可說者自婦人愧悔而言則然然士之戰戰兢兢如臨深履薄則豈容有所耽)
(惑哉)
四章(女也不爽此但言其誓約之言不差耳豈不悔其初之失哉然終不說破是亦狡者之所為也)
(雖云曲不在已殊不知始既如此則其終固宜然也)
五章(三歲之說恐非實奔後三歲遂至於背棄也觀下章所謂老使我怨則必不止於三歲明矣此)
(但言其初之勤勞耳)
六章(静言思之躬自悼矣反是不思亦已焉哉皆悔恨之極也大凡人之處事須當思其反不然鮮)
(有不陷於凶咎者欲心一縱則必不能思其反耳)
章句(谷風與氓二詩皆怨然谷風雖怨而責之其辭直蓋其初以正也氓之詩則怨而悔之耳)
(其辭隠蓋其初之不正也嘗謂二詩皆出於衛之婦人其文詞序次雖後世工文之士所不能及然)
(考其行則一賢一否如是其不同所謂有言者不必有德豈不信哉)
竹竿
一章(豈不爾思者言固不能不思也遠莫致之者以義有不可故託以遠而不能致耳)
二章(女子有行遠父母兄弟安之之辭)
三章(雖知其不可歸而思之終不能已也)
四章(此詩固是衛女思歸寧而不可得然其所以不可得歸之事則不可知也然玩其辭意則和緩)
(閑雅而其末章又與載馳相類則想亦是於義有不可歸但未必有國滅君死之事耳)
芄蘭
一章(觀詩辭所謂不我知不我甲之言則亦必須是譏刺其在上之人童孺無知才能不足以知我)
(長我而徒爾舒緩而垂帶悸然也但未必是刺其君耳)
章句(牆有茨𫝊謂宣公卒惠公幼而杜預又謂惠公即位時方十五六則小序以此詩屬之惠)
(公亦可但他無所見而詩文又不明言其所以故先王直斷以為不知所謂不敢強斷此闕疑之義)
(若必為刺衛惠公則便至有依託鑿空之失也)
河廣
二章(但言渄河之廣而不可渡非宋之遠而不可見以極其情思焉而終不明言其義之不得往也)
(此意最可玩范氏以為知禮而畏義者得之矣)
章句(范氏為襄公處者得其義矣所謂先王之化猶有存焉即大序所謂止乎禮義先王之澤)
(也必如此等詩方可當之)
伯兮
一章(先言其君子之才之美如是而後言方執殳而為王前驅則是惜其用之不得其所也)
二章(此其真情也)
三章(冀其歸而復不歸則其憂思為尤甚)
四章(一章言其夫之才美而用之不得其宜二章言已非無物以為容但以君子行役無所主而為)
(之三章則望其歸而不歸憂思甘於首疾四章則不肯求物以忘其憂而但願言思伯雖至於心病而不)
(辭其叙述皆有次第至於寧不求忘憂之草而但願言思伯雖至於心痗而不辭則憂之極也)
章句(范氏之說誠足以詔萬世人君而知此義則知謹重於用兵矣至於所謂治世之詩則述)
(其君上憫恤之情亂世之詩則錄其室家怨思之苦以為人情不出乎此者又深得聖人錄詩之意)
有狐
一章(寡婦見鰥夫欲嫁之且比之以狐則必非得已也故序以為喪其妃耦焉而先生以國亂而民)
(散言之)
木瓜
一章(有學者請於先生曰某於木瓜詩反覆諷詠但見其有忠厚之意而不見其有䙝慢之情小序)
(以為美齊桓恐非居後而揣度者所能及或者其有所𫝊也竊意桓公既殁之後衛文公伐齊殺長立幼衛)
(人感桓公之惠而責文公之無恩故為是詩以風其上不然則家語所謂吾於木瓜見苞苴之禮行亦豈)
(鑿空而為此言乎先生以為不然曰若以此詩為衛人欲報齊桓之詩則齊桓之惠何止於木瓜而衞人)
(實未嘗有一物報之也愚謂以此言之則小序之說則亦傅會之失實無所據而先生疑以為男女相贈)
(答之辭如静女之類者則亦以衛風多淫亂之詩而疑其或然耳至於家語所載夫子之說乃王肅所纂)
(集固難盡信而其言亦又無甚意味且於小序之作未知其孰為先後也又烏可據以為說哉嘗試思之)
(静女之詩其為男女相贈答於詩文可見至此詩則全不見有男女之辭若只據詩文以為尋常相問遺)
(之意似亦通先施之者雖薄而後報之者常過厚是亦忠厚之情也且與家語之說亦不相戾)
衞國(鄭衛之俗淫靡非獨習俗之弊蓋亦風土所致張子𤼵此說可謂能通天地人矣)
王一之六
黍離
一章(人憂則行自遲而心無所定國家顛覆風景變異在臣子固不能無憂故曰知我者謂我心憂)
(然衰世之俗亦有薄情輕脫不以為事者故曰不知我者謂我何求呼天而問其所以致此者果何人哉)
(怨之深也此詩憂怨之得其正者也)
章句(久而不忘者天理之有常也暴集旋涸者人欲之無定也情得其正則自然久而不忘矣)
君子于役
一章(知其歸期則思有所止也知其所在則思有所向也今也不知其期則不知其幾時可歸也曷)
(至哉則不知其今在何所也如之何勿思覩物興思雖欲自己而有所不能也)
二章(可以日月計則思猶有節也知其會期則思猶有止也不日不月則不可計以日月也曷其有)
(佸則不知其何時可以來會也苟無飢渴則不敢必其歸而但幸其不至於飢渴而已其憂思之情益甚)
(矣)
君子陽陽
一章(先生謂此詩疑亦前篇婦人所作者蓋兩篇之首皆以君子為言而又相聯屬之故此固亦不)
(害於義然亦安知其非偶然而然也故又取或者之說以為序說亦通宜更詳之蓋欲仍舊也)
揚之水
一章(彼其之子是戍人指其室家而言則不與我戍申云者蓋言不得同其室家以往耳懷哉懷哉)
(言其思念不一而足也曷月予還歸哉言不知何日可以還歸以安其室家也興取之不二字如小星之)
(例此在興體之中又别是一例不然則又是比體)
章句(忘親逆理以賊人之秉彜非法枉道以使民之勞役此民之所以怨思也欲其悉力致死)
(以報其上難矣哉所謂民至愚而神於此可見先王之所以畏而敬之也此正平王之詩故曰詩亡)
(然後春秋作其不以此也哉)
中谷有蓷
三章(歎則悲歎而已歗則悲而恨焉泣則悲而至於傷矣方其歎且恨之時而曰遇人之艱難遇人)
(之不淑而無怨懟過甚之辭固見其厚矣及其至於傷而泣也則亦曰何嗟及矣而已殆有知其不可奈)
(何而安於命之意此尤見其厚也豈非先王之澤哉)
章句(范氏之說真得讀詩之旨使讀詩者能如此則詩之為教於人大矣但其本說以為詩人)
(舉一物失所而知王政之惡一女見棄而知人民之困則不可故先生今改以為讀詩者如此蓋謂)
(讀此詩而知其如此則可若以為詩人作此詩而先有此意則不可也)
&KR0693;爰
一章(玩每章之末一句則為君子不樂其生而作無可疑者至於周室衰微諸侯背叛亦東遷以後)
(所有之實事故先生取以為說所謂小人幸免君子被禍者雖無所據但以章首二句為比則當如此說)
(又觀君子不樂其生之意則亦容有此事也或以為興者毛氏說也然與其他興體又似不同故先生謂)
(若以為興則當以免爰興無為雉離興百罹則其說亦簡易可通不然則只當作比體)
三章(無吪無覺無聰皆死也義無輕重但趁韻耳)
章句(世治則天下之人欣欣然皆有生意在位者則強於為善在下者則敏於用力世亂則天)
(下之人疾首蹙頞皆無生意在位者則憂思怠情而常恐有一朝之患在下者則放僻邪侈苟免幸)
(獲而無所不至矣惟豪傑之士則不拘於此然天下豈能皆若人哉)
葛藟
一章(世治則人皆安上重遷各親其親者其本性然也世亂則人多流離失所疎其所親親其所疎)
(者夫豈其性之所欲哉不得已也使民不得已而倒行逆施如此卒至於窮困而無所告焉則其責必有)
(任之者矣)
三章(顧親於有有重於聞詩曰顧我復我至於亦莫我聞則漠然而全不相領略矣夫親乃天屬也)
(其可強為之哉)
采葛
三章(采葛采蕭采艾其為託言明矣至於思念之情流而不止如此則以為淫奔之辭者宜矣)
大車
一章(漢廣之遊女端莊静一人見而知其不可求野冇死麕之女子貞潔自守而自必人之不可近)
(此所以二南之化也豈有淫奔之心必待於冇所畏而不敢也今觀此詩則世變之愈可知矣)
二章(不明言其大夫而但言車服而已亦可見其畏之意如菼王氏以為衣之色如璊以為言裳之)
(色亦好)
三章(世變雖下而大夫能使人如此亦可謂賢也已矣始則不敢奔而已終則沒其身不得遂其志)
(刑政之效亦可見矣)
丘中有麻
三章(三章所謂望之之情益厚冀其有以贈己則厚於望其就我而食望其就我而食則厚於望其)
(施施然而來也先生所謂語意不莊非望賢之意者甚當只以後篇緇衣之詩觀之可見)
王國(讀詩者可以怨則詩人固無忿懟過甚之辭然予讀王風則見其怨詩尤為和平此)
(可見周人之風俗也)
鄭一之七
緇衣
一章(緇衣之宜兮此美武公之德稱其服也敝予又改為兮欲其服之常新也還予授子之粲兮欲)
(其粟之常繼也既欲其服之常新𤼵乎情性形於歌詠如此則其好善之誠心於是為至矣)
章句(好賢之至謂𤼵得盡做得徹)
將仲子
一章(此雖為淫奔之詩然其心猶有所畏未至於蕩然而無忌也故列於鄭詩之首以見其為風之)
(始變也歟)
叔于田
一章(仁者德之首故稱之或者之說亦為可疑但段之為人如此意其氣類與羣小合故鄭國之細)
(民悦而歌之如此)
二章(洵美且好猶言好而又好也)
三章(因其服馬故稱其武)
大叔于田
一章(章末兩句鄭人愛叔之情也)
二章(章末四句美叔之才藝也)
三章(章末四句幸其畢事而將休且喜其無傷以終首章之意也)
清人
三章(出軍行師聚大衆於一所日夕戒懼猶恐或失古者出師以喪禮處之所以順隂氣之揫斂致)
(殺伐之沉摰也今其師出之久且無事而不得歸士卒則相與遊戲將軍則習為容好其勢必至於潰散)
(而後已耳隂常揫斂陽常渙散投石超距蓄其勇以求泄也左旋右抽習其事而將肆也)
章句(胡氏之說人君御臣之常道也何事權謀委曲哉)
羔裘
一章(舍命不渝所包者闊命有二有指理而言者有指氣而言者此蓋兼之以理而言則居其理而)
(不變以氣而言則居其分而不踰理可以兼氣故集𫝊止以理言之)
三章(首章言其能舍命而下渝次章言其為邦之司直末章乃以為邦之彦而結之然則為臣之道)
(主於正直不阿而已雖孔子之在朝亦以便便誾誾侃侃為常至於柔行巽入委曲以就事則亦固有時)
(而當用要之其出於不得已而已)
遵大路
二章(無我惡兮不寁故也猶假義以責之至無我魗兮不寁好也則真情見而辭益哀矣)
女曰雞鳴
一章(觀詩人所述賢夫婦之辭則鄭國之俗雖曰淫亂然在下之人夫婦之間猶知禮義勤生業不)
(昵於宴私相安於和樂而人能贊助其君子親賢樂善以輔成其德此可以觀先王之澤而民之性善矣)
二章(琴瑟在御莫不静好此兩句好看蓋家道和夫婦睦則凡其器用自然覺得安静而和好况乎)
(琴瑟本以為和樂之具哉)
三章(一意而三疊之以見其情之不能自已也夫勤勞以成業和樂以宜家此婦人之賢德然情猶)
(未已也則無所愛於服飾之玩而欲其君子之親賢樂善以輔成其德是又加於人一等矣)
有女同車
一章(有女同車顔如舜華言其容色之美也將翺將翔佩玉瓊琚言其儀飾之盛也彼美孟姜洵美)
(且都又極稱道其好樂之情也鄭詩惟此篇為男悅女之辭)
二章(所謂德音是亦日月詩之德音類是也世衰道降徇情肆欲所美非美者多矣)
山有扶蘇
章句(山有扶蘇以下四詩雖皆為淫女戲謔之辭然其指意亦不同山有扶蘇已得而其欲未饜之)
(辭蘀兮未得而亟欲得之辭狡童則已絶而又欲别圖之辭褰裳則未絶而防其欲絶之辭也序併)
(以此四詩為刺忽誠無情理)
蘀兮
一章(倡予和女亟辭也)
二章(爾能倡予則子將成女之志視前章所謂和女者其情益急矣)
狡童
一章(以狡童二字言之則知其下兩句是反而戲之之辭若以為真不能餐與息則不應謂之狡童)
(也下篇褰裳亦此意)
二章(男子之淫泆非狂則狡也)
褰裳
二章(婦人從一而終者也狡童褰裳二詩則其縱欲而賊理也甚矣)
丰
四章(不送不將始之難也與行與歸終則易矣始之難必有以也終之易則惟恐其失之矣夫親迎)
(之禮在六禮之後豈有親迎者已在乎堂而反不行者况鄭風之淫亂乎必如先生之說則於情始協理)
東門之墠
二章(其室則邇其人甚遠思而未得見之辭豈不爾思子不我即則又思之切而冀其亟來就已之)
(辭與丰之意大略相似)
風雨
三章(喜甚於瘳瘳甚於夷云胡不喜言云如之何而不喜也蓋喜劇之辭)
子衿
三章(此淫女望其所與私者既無音問又不見其來而極其怨思之辭也)
揚之水
一章(悠揚緩弱之水不足以流束楚故以興兄弟之寡少維予與女而已此淫女為人所離間而自)
(解於其所私之辭)
出其東門
一章(出其東門有女如雲目之所覩若可美也雖則如雲匪我思存反之於心而知其非所當慕樂)
(也縞衣綦巾聊樂我員則安分自樂而不徇俗以忘已也大序所謂𤼵乎情止乎禮義先王之澤者於此)
(可以觀矣)
二章(聊樂我員自樂其樂也聊可與娱夫婦同樂其樂也)
野有蔓草
二章(適我願兮與子偕臧則與前篇之聊樂我員聊可與娛者異矣大抵樂於理者和易安徐樂於)
(欲者沈溺蕩肆)
溱洧
一章(鄭風二十一篇而淫奔之詩凡十有四故集𫝊以為七之五然諸篇皆有所屬主一人一女而)
(言唯溱洧之詩則見其國俗淫蕩蓋無人不如此也故居其末以見鄭俗之不美焉)
二章(鄭俗之土地寬平人物繁麗情意駘蕩風俗淫泆讀是詩者可以盡得之詩可以觀詎不信然)
鄭國(鄭詩之淫甚於衛詩此義至先生而始明雖云可以觀然先儒皆不之及者為小序)
(所亂故也)
齊一之八(齊地東並海西瀕河故有魚鹽之利謂之便者蓋以魚鹽之利為民之便也所)
(謂通工商之業者據漢書地理志言太公以齊地負海舄鹵少五穀而人民寡迺勸以女工之業通)
(魚監之利而人物輻湊管仲人設輕重之權以富國故齊人織作冰䊵綺繡純麗之物號為冠帶衣)
(履天下以是言之則所謂工者女工為多然至田齊時臨淄海岱之間為一都會其中具五民服虔)
(以五民為士農商工賈則或百工皆具焉)
雞鳴
一章(古者以鷄鳴為夙興之節)
二章(一章疑於耳也二章疑於目也古之賢妃進御於君當其夙興之時心常恐晚故於耳日聞見)
(之際疑其似者而以為真玩繹其辭則其戰兢警惕真有臨深履薄之意至誠所感則其君焉有留於宴)
(昵之私者哉)
三章(前兩章但述賢妃儆畏之誠至末章方極其情意以致戒詩人其亦善於形容諷諫者哉非誠)
(意有以感之於先則亦豈能使其君聽信之也)
還
三章(古者四時各有田獵所以奉順天時𤼵紓民氣而以之習武事備禮典也然田獵不以時或耽)
(樂於此則先王必以為戒故大禹有禽荒之訓孟子謂從獸無厭謂之荒而老子亦曰馳騁田獵令人心)
(𤼵狂今齊以游畋成俗互相稱譽其便捷輕利以為美則是其心狂蕩荒肆而失其是非之正矣此豈一)
(朝一夕之所能致而亦豈一朝一夕之所能反哉讀是詩者當知上之道民固不可不謹好惡於其始而)
(至於習俗之成則其所以反之者尤不可以有亟心也)
著
三章(此詩嫁者明著其壻俟已之所固若不滿其不行親迎之禮者然下二句又却甚美不見有譏)
(刺之意此豈嫁者喜幸之辭而錄之者因以見其時俗不親迎之失歟)
東方之日
二章(東方之日東方之月恐是因其時以起興言彼淫奔之女旦則躡我之迹而來暮則躡我之迹)
(而去也如此則又似賦體蓋亦賦而興也)
東方未明
三章(興居有節號令有時然後能常不然則始雖若豫而勤終則必至於怠而失之莫矣此詩人之)
(所憂也且晝夜昏明之限乃天造地設人所當知所當守也今乃不失之早則失之莫顛倒錯繆如此則)
(其他越禮亂常之事不言而可知矣此詩人之所以刺也)
南山
四章(既曰歸止既曰庸止既曰告止既曰得止言其始之幸得其正也曷又懷止曷又從止曷又鞠)
(止曷又極止惜其終之肆行縱欲而莫之正也)
章句(首二章刺齊襄後二章刺魯桓者二君平分其罪可也)
甫田
一章(厭小而務大田甫田者也妄作者之所為也忽近而圖遠思遠人者也妄想者之所冀也妄作)
(則事不遂妄想則心徒勞)
三章(末章又以其事之易見而人所共知者為比以曉之小之可大邇之可遠理固然也厭小務大)
(忽近圖遠則欲之亟也循其理之自然而計獲之心不萌則忽然而造其極有不自知者徇其欲之所為)
(則躁亟之意紛然而終不能有所達矣故循理者有美成之功而徇欲者無幸成之事)
盧令
一章(仁與鄭詩叔于田所謂仁者同)
三章(仁則美其德也鬈與偲則美其貌也)
敝笱
三章(如雲盛也如雨多也如水與之俱流而不止也如魴鰥魴鱮但言其大耳唯唯則言其出入之自)
(也莊公有哀敬之心以感其母有威嚴之命以制其下則亦何至於是哉)
載驅
四章(首章言文姜疾驅其車離於所宿之舍而來會襄公也二章言其四馬之美六轡之柔而其人)
(則無忌憚羞愧之意也三章四章則又言行道之人甚衆而彼乃翺翔遊遨於其間無恥之甚也人而無)
(羞惡之心則亦何所不至哉)
猗嗟
一章(猗嗟昌兮總歎其昌盛也頎而長兮言其身之長也抑若揚兮所以甚言其美也雖抑之而猶)
(若揚而况於揚之乎美目揚兮言其目之美也巧趨蹌兮言其儀矩之整也射則臧兮言其武藝之精也)
(容止之美固美也至於射則又善則可見其才之稱也射者男子之事故三章皆言射以終之)
二章(儀言文也射則武也以展我甥兮為詩人徵辭者極當)
三章(舞則備文武矣射可禦亂則又武之盛也)
章句(趙子之說義理之正聖賢復生不可易也東萊先生之說亦深得詩人之意)
魏一之九(魏雖舜禹故都以其地之狹隘而氏貧俗儉故有聖賢之遺風然則世之以土)
(地宏闊民富俗侈而陷溺其良心者多矣夫子所謂以約失之者鮮蓋不特指人之一身而言也蘇)
(氏之說更以先生之說證之則魏風皆為晉而作明矣而先生又以為恐魏亦嘗冇此官故但以為)
(不可考者蓋謹重闕疑之意且七篇之詩皆不主晉一君之事而言如邶鄘之於衛故不敢斷以為)
(晉詩然魏國絶無事見於𫝊記而其君之名諡亦復不𫝊故小序亦無由傅會屬之某公某人某事)
(而只據詩文大略為說故其說亦無甚大舛)
葛屨
一章(糾糾葛屨本非可以履霜然自儉嗇者言之則亦可用以履霜矣以興摻摻女手本未可以縫)
(裳然自褊急者言之則亦可使之縫裳矣夫人之情儉嗇者必褊急褊急而不已則較計瑣屑務省而不)
(適宜謀利而不顧禮將無所不至矣所以不但使女縫裳而又使之治其要襋而遂服之也今鄉俗新婦)
(始來一月不出房蓋亦古之遺風也夫苟可以用而無不用者褊者之所為也)
二章(此章則刺其内外表裏之不相副自其外而觀之則其進止之安舒遜讓之有節服飾之貴盛)
(宜若無可刺者矣然其心之褊迫急促如前章之云是以不能不刺之也)
章句(儉本非惡德故葛屨汾沮洳二詩雖有所刺而必先言其美好也)
汾沮洳
三章(沮洳一方一曲皆言其小也魏之俗吝嗇褊急不中禮節故雖公路公行公族之官而或自采)
(莫采桑采藚於汾水之側故因以起興言若而人者美則美矣然其所為儉不中禮屑為卑下之事殊不)
(似夫貴人也所謂美無度如英如玉者亦猶葛屨末章之首所言耳夫儉以能勤而不顧禮則苟可以得)
(者無不為也采莫采桑詩人特舉其一事耳然則作此詩者蓋生乎其時而不溺其習者而葛屨之女尤)
(為難得也)
園有桃
一章(汾沮洳園有桃二詩雖是興體然皆因其實事以起興以世族而自采莫以園桃而為之食其)
(吝嗇褊急甚矣國小而無政氣象迫促日趍於危亡凡有心思者莫不知其可憂也而當時之人溺於流)
(俗恬不之覺反以其流者為是憂者為驕此園有桃詩之所以作也蓋意思促迫者才見人稍自寬紓便)
(以為驕然其所以如此者特未之思耳人心蓋有真是非思則得之不思則不得也○居褊急之時則以)
(憂出而歌謠者為驕處禮廢之世則以事君而盡禮者為諂○黍離之憂憂王室之已覆也園有桃之憂)
(憂魏國之將亡也憂其已覆而不我知則亦已矣憂其將亡而不我知則欲其思之者亦宜也)
二章(歌謠之不足而聊以出遊於國以寫其憂正以其無可告語者故耳罔極則不止以為驕也重)
(言人不知為不思者其情深切而猶欲其反思以得其是非之正也)
陟岵
一章(行旅之人登陟高處可以眺望則必有思慕鄉里親舊之心昔狄仁傑登泰行山望白雲而思)
(其親之在下者是也)
三章(既思其父又思其母又思其凡既想像其念己之言又想像其祝己之言曰庶幾其謹之哉則)
(斯人也必能以其親之心為心亦可謂賢矣)
十畝之間
一章(危邦不入亂邦不居君子仕止之常法也使賢者不樂仕於其朝則其政亂國危可知矣夫以)
(埸圃之採桑者為自得而思與其友歸焉則其不樂仕之意可見矣)
伐檀
一章(不稼不穡則不可以得粒食不狩不獵則不可以得鮮食人之所食雖多而此二者為大故舉)
(而言之所謂甘心窮餓而不悔者詩中雖無此意然觀其志之所存如此而詩人又以為真能不素餐者)
(則必當有此事矣)
碩鼠
一章(三歲貫女莫我肯顧謂三歲之久與女相貫習而女莫肯顧念我也所謂民困於貪殘之政故)
(託言碩鼠害已而去之者深得詩人之意若如序說則過矣○三歲貫女則民之於上至矣莫我肯顧則)
(上之於民甚矣於是而決去焉非民之罪也逝將去女云者則是將去而猶有不忍之意也不然尚何言)
(之有)
三章(首章冀得其所次章冀適其宜末章則冀其得免於永號而已其情亦可哀已讀碩鼠之詩固)
(當知民之情不可以久隳而又當知民之情亦未敢有過求也)
章句(寬裕者其流長急迫者其意短魏以地陿而褊急如此其何以𫝊世至於長久哉故變風)
(作於平桓之世而國遂滅於惠王之十七年止五六十年間耳詩人之意固憂之矣自桓元年至惠)
(王十七年計五十八年)
童子問卷二
