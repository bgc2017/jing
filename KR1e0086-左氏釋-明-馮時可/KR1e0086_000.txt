左氏釋春秋類
提要
(臣)等謹案左氏釋二卷明馮時可撰時可字
敏卿號元成華亭人隆慶辛丑進士官至湖
廣布政司恭政事迹附見明史馮恩傳此書
皆發明左傳訓詁中如解莊公二十五年秋
大水鼓用牲於社於門謂王者事神治民有
神而無祈有省而無禳用鼓己末何况於攻
董仲舒杜預之說皆誤考周禮大祝六祈一
曰類二曰造三曰禬四曰祭五曰攻六曰說
鄭康成註謂攻說則以辭責之如其鳴鼓然
則攻固六祈之一矣時可所言殊為失考至
如昭公二十九年賦晉國一鼓鐵以鑄刑鼎
杜註孔疏皆謂冶石為鐵用橐扇火謂之鼓
刑鼎一鼓便足時可則引王肅家語註云三
十斤為鈞四鈞為石四石為鼓盖用四百八
十斤鐵以鑄刑書適給於用則勝註疏說多
矣盖雖間有臆斷而精核者多固趙汸補註
之亞也此書舊與左氏討左氏論合為一書
總標曰元敏天池集意當時編入集内故鈔
本尚襲舊題今惟錄此編而所謂討與論則
别存目故各分著其名焉乾隆四十六年十
一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
