欽定四庫全書
論語卷三宋朱子集註
公冶長第五(此篇皆論古今人物賢否得失蓋格物窮理之一端也凡二十七章
胡氏以為疑多子貢之徒所記云)
子謂公冶長可妻也雖在縲絏之中非其罪也以其子
妻之(妻去聲下同縲力追反絏息列反○公冶長孔子弟子妻為之妻也縲黑索也絏攣也古者獄中以
黑索拘攣罪人長之為人無所考而夫子稱其可妻其必有以取之矣又言其人雖嘗陷於縲絏之中而非其
罪則固無害於可妻也夫有罪無罪在我而巳豈以自外至者為榮辱哉)子謂南容邦有道
不廢邦無道免於刑戮以其兄之子妻之(南容孔子弟子居南宫名
縚又名适字子容謚敬叔孟懿子之兄也不廢言必見用也以其謹於言行故能見用於治朝免禍於亂世也
事又見第十一篇○或曰公冶長之賢不及南容故聖人以其子妻長而以兄子妻容蓋厚於兄而薄於巳也
程子曰此以己之私心窺聖人也凡人避嫌者皆内不足也聖人自至公何避嫌之有况嫁女必量其才而求
配尤不當有所避也若孔子之事則其年之長幼時之先後皆不可知唯以為避嫌則大不可避嫌之事賢者
且不為况聖人乎)○子謂子賤君子哉若人魯無君子者斯焉
取斯(焉於虔反○子賤孔子弟子姓宓名不齊上斯斯此人下斯斯此德子賤蓋能尊賢取友以成其德
者故夫子既嘆其賢而又言若魯無君子則此人何所取以成此德乎因以見魯之多賢也○蘇氏曰稱人之
善必本其父兄師友厚之至也)○子貢問曰賜也何如子曰女器也曰
何器也曰瑚璉也(女音汝瑚音胡璉力展反○器者有用之成材夏曰瑚商曰璉周曰簠簋
皆宗廟盛黍稷之器而飾以玉器之貴重而華美者也子貢是孔子以君子許子賤故以已為問而孔子告之
以此然則子貢雖未至於不器其亦器之貴者歟)○或曰雍也仁而不佞(雍孔子弟
子姓冉字仲弓佞口才也仲弓為人重厚簡默而時人以佞為賢故美其優於德而病其短於才也)子曰
焉用佞禦人以口給屢憎於人不知其仁焉用佞(焉於虔反
○禦當也猶應答也給辦也憎惡也言何用佞乎佞人所以應答人者但以口取辦而無情實徒多為人所憎
惡爾我雖未知仲弓之仁然其不佞乃所以為賢不足以為病也再言焉用佞所以深曉之○或疑仲弓之賢
而夫子不許其仁何也曰仁道至大非全體而不息者不足以當之如顔子亞聖猶不能無違於三月之後况
仲弓雖賢未及顔子聖人固不得而輕許之也)○子使漆雕開仕對曰吾斯之
未能信子說(說音悦○漆雕開孔子弟子字子若斯指此理而言信謂真知其如此而無毫髮之
疑也開自言未能如此未可以治人故夫子說真篤志○程子曰漆雕開已見大意故夫子說之又曰古人見
道分明故其言如此謝氏曰開之學無可考然聖人使之仕必其材可以仕矣至於心術之微則一毫不自得
不害其為未信此聖人所不能知而開自知之其材可以仕而其器不安於小成他日所就其可量乎夫子所
以說之也)○子曰道不行乘桴浮于海從我者其由與子路
聞之喜子曰由也好勇過我無所取材(桴音孚從好並去聲與平聲材
與裁同古字借用○桴筏也程子曰浮海之歎傷天下之無賢君也子路勇於義故謂其能從巳皆假設之言
耳子路以為實然而喜夫子之與已故夫子美其勇而譏其不能裁度事理以適於義也)○孟武伯
問子路仁乎子曰不知也(子路之於仁蓋日月至焉者或在或亡不能必其有無故
以不知告之)又問子曰由也千乘之國可使治其賦也不知
其仁也(乘去聲○賦兵也古者以田賦出兵故謂兵為賦春秋傳所謂悉索敝賦是也言子路之才可
見者如此仁則不能知也)求也何如子曰求也千室之邑百乘之家
可使為之宰也不知其仁也(千室大邑百乘卿大夫之家宰邑長家臣之通號)
赤也何如子曰赤也束帶立於朝可使與賓客言也不
知其仁也(朝音潮○赤孔子弟子姓公西字子華)○子謂子貢曰女與回
也孰愈(女音汝下同○愈勝也)對曰賜也何敢望回回也聞一以
知十賜也聞一以知二(一數之始十數之終二者一之對也顔子明睿所照即始而見
終子貢推測而知因此而識彼無所不悦告往知來是其驗矣)子曰弗如也吾與女弗
如也(與許也○胡氏曰子貢方人夫子既語以不暇又問其與回孰愈以觀其自知之如何聞一知十上
知之資生知之亞也聞一知二中人以上之資學而知之之才也子貢平日以巳方回見其不可企及故喻之
如此夫子以其自知之明而又不難於自屈故既然之又重許之此其所以終聞性與天道不特聞一知二而
已也)○宰子晝寢子曰朽木不可雕也糞土之牆不可杇
也於予與何誅(朽許久反杇音汚與平聲下同○晝寢謂當晝而寐朽腐也雕刻畫也杇鏝也
言其志氣昏惰教無所施也與語辭誅責也言不足責乃所以深責之)子曰始吾於人也
聽其言而信其行今吾於人也聽其言而觀其行於予
與改是(行去聲○宰予能言而行不逮故孔子自言於予之事而改此失亦以重警之也胡氏曰子曰
疑衍文不然則非一日之言也○范氏曰君子之於學惟日孜孜斃而後已惟恐其不及也宰予晝寢自棄孰
甚焉故夫子責之胡氏曰宰子不能以志帥氣居然而倦是宴安之氣勝儆戒之志惰也古之聖賢未嘗不以
懈惰荒寧為懼勤勵不息自強此孔子所以深責宰子也聽言觀行聖人不待是而後能亦非緣此而盡疑學
者特因此立教以警羣弟子使謹於言而敏於行耳)○子曰吾未見剛者或對曰
申棖子曰棖也慾焉得剛(焉於虔反○剛堅強不屈之意最人所難能者故夫子歎
其未見申棖弟子姓名慾多嗜慾也多嗜慾則不得為剛矣○程子曰人有慾側無剛剛則不屈於慾謝氏曰
剛與慾正相反能勝物之謂剛故常伸於萬物之上為物揜之謂慾故常屈於萬物之下自古有志者少無志
者多宜夫子之未見也棖之慾不可知其為人得非悻悻自好者乎故或者疑以為剛然不知此其所以為慾
爾)○子貢曰我不欲人之加諸我也吾亦欲無加諸人
子曰賜也非爾所及也(子貢言我所不欲人加於我之事我亦不欲以此加之於人此
仁者之事不待勉強故夫子以為非子貢所及○程子曰我不欲人之加諸我吾亦欲無加諸人仁也施諸己
而不願亦勿施於人恕也恕則子貢或能勉之仁則非所及矣愚謂無者自然而然勿者禁止之謂此所以為
仁恕之别)○子貢曰夫子之文章可得而聞也夫子之言性
與天道不可得而聞也(文章德之見乎外者威儀文辭皆是也性者人所受之天理天
道者天理自然之本體其實一理也言夫子之文章日見乎外固學者所共聞至於性與天道則夫子罕言之
而學者有不得聞者蓋聖門教不躐等子貢至是始得聞之而歎其美也○程子曰此子貢聞夫子之至論而
歎美之言也)○子路有聞未之能行唯恐有聞(前所聞者既未及行故恐
復有所聞而行之不給也○范氏曰子路聞善勇於必行門人自以為弗及也故著之若子路可謂能用其勇
矣)○子貢問曰孔文子何以謂之文也子曰敏而好學
不恥下問是以謂之文也(好去聲○孔文子衞大夫名圉凡人性敏者多不好學位
高者多恥下問故諡法有以勤學好問為文者蓋亦人所難也孔圉得諡為文以此而已○蘇氏曰孔文子使
太叔疾出其妻而妻之疾通於初妻之娣文子怒將攻之訪於仲尼仲尼不對命駕而行疾奔宋文子使疾弟
遺室孔姞其為人如此而諡曰文此子貢之所以疑而問也孔子不沒其善言能如此亦足以為文矣非經天
緯地之文也)○子謂子産有君子之道四焉其行已也恭其
事上也敬其養民也惠其使民也義(子産鄭大夫公孫僑恭謙遜也敬謹
恪也惠愛利也使民義如都鄙有章上下有服田有封洫廬井有伍之類○吳氏曰數其事而責之者其所善
者多也臧文仲不仁者三不知者三是也數其事而稱之者猶有所未至也子産有君子之道四焉是也今或
以一言蓋一人一事蓋一時皆非也)○子曰晏平仲善與人交久而敬之
(晏平仲齊大夫名嬰程子曰人交久則敬衰久而能敬所以為善)○子曰臧文仲居蔡
山節藻梲何如其知也(梲章悦反知去聲○臧文仲魯大夫臧孫氏名辰居猶藏也蔡
大龜也節柱頭斗拱也藻水草名梲梁上短柱也蓋為藏龜之室而刻山於節畫藻於梲也當時以文仲為知
孔子言其不務民義而諂瀆鬼神如此安得為知春秋傳所謂作虚器即此事也○張子曰山節藻梲為藏龜
之室祀爰居之義同歸於不知宜矣)○子張問曰令尹子文三仕為令尹
無喜色三已之無慍色舊令尹之政必以告新令尹何
如子曰忠矣曰仁矣乎曰未知焉得仁(知如字焉於虔反○令尹官名
楚上卿執政者也子文姓鬭名穀於菟其為人也喜怒不形物我無間知有其國而不知有其身其忠盛矣故
子張疑其仁然其所以三仕三已而告新令尹者未知其皆出於天理而無人欲之私也是以夫子但許其忠
而未許其仁也)崔子弑齊君陳文子有馬十乘棄而違之至於
他邦則曰猶吾大夫崔子也違之之一邦則又曰猶吾
大夫崔子也違之何如子曰清矣曰仁矣乎曰未知焉
得仁(乘去聲○崔子齊大夫名杼齊君莊公名光陳文子亦齊大夫名須無十乘四十匹也違去也文子
潔身去亂可謂清矣然未知其心果見義理之當然而能脱然無所累乎抑不得已於利害之私而猶未免於
怨悔也故夫子特許其清而不許其仁○愚聞之師曰當理而無私心則仁矣今以是而觀二子之事雖其制
行之高若不可及然皆未有以見其必當於理而真無私心也子張未識仁體而悦於苟難遂以小者信其大
者夫子之不許也宜哉讀者於此更以上章不知其仁後篇仁則吾不知之語并與三仁夷齊之事觀之則彼
此交盡而仁之為義可識矣今以他書考之子文之相楚所謀者無非僭王猾夏之事文子之仕齊既失正君
討賊之義又不數歲而復反於齊焉則其不仁亦可見矣)○季文子三思而後行子
聞之曰再斯可矣(三去聲○季文子魯大夫名行父每事必三思而後行若使晉而求遭喪
之禮以行亦其一事也斯語辭程子曰為惡之人未嘗知有思有思則為善矣然至於再則巳審三則私意起
而反惑矣故夫子譏之○愚按季文子慮事如此可謂詳審而宜無過舉矣而宣公簒立文子乃不能討反為
之使齊而納賂焉豈非程子所謂私意起而反惑之驗與是以君子務窮理而貴果斷不徒多思之為尚)○
子曰甯武子邦有道則知邦無道則愚其知可及也其
愚不可及也(知去聲○甯武子衞大夫名俞按春秋傳武子仕衞當文公成公之時文公有道而
武子無事可見此其知之可及也成公無道至於失國而武子周旋其間盡心竭力不避艱險凡其所處皆知
巧之士所深避而不肯為者而能卒保其身以濟其君此其愚之不可及也○程子曰邦無道能沈晦以免患
故曰不可及也亦有不當愚者比干是也)○子在陳曰歸與歸與吾黨之小
子狂簡斐然成章不知所以裁之(與平聲斐音匪○此孔子周流四方道不
行而思歸之歎也吾黨小子指門人之在魯者狂簡志大而略於事也斐文貌成章言其文理成就有可觀者
裁割正也夫子初心欲行其道於天下至是而知其終不用也於是始欲成就後學以傳道於來世又不得中
行之士而思其次以為狂士志意高遠猶或可與進於道也但恐其過中失正而或陷於異端耳故欲歸而裁
之也)○子曰伯夷叔齊不念舊惡怨是用希(伯夷叔齊孤竹君之二子
孟子稱其不立於惡人之朝不與惡人言與鄉人立其冠不正望望然去之若將浼焉其介如此宜若無所容
矣然其所惡之人能改即止故人亦不甚怨之也○程子曰不念舊惡此清者之量又曰二子之心非夫子孰
能知之)○子曰孰謂微生高直或乞醯焉乞諸其鄰而與
之(醯呼西反○微生姓高名魯人素有直名者醯醋也人來乞時其家無有故乞諸鄰家以與之夫子言此
譏其曲意徇物掠美市恩不得為直也○程子曰微生高所枉雖小害直為大范氏曰是曰是非曰非有謂有
無謂無曰直聖人觀人於其一介之取予而千駟萬鍾從可知焉故以微事斷之所以教人不可不謹也)○
子曰巧言令色足恭左丘明恥之丘亦恥之匿怨而友
其人左丘明恥之丘亦恥之(足將樹反○足過也程子曰左丘明古之聞人也謝
氏曰二者之可恥有甚於穿窬也左丘明恥之其所養可知矣夫子自言丘亦恥之蓋竊比老彭之意又以深
戒學者使察乎此而立心以直也)○顔淵季路侍子曰盍各言爾志(盍音
合○盍何不也)子路曰願車馬衣輕裘與朋友共敝之而無憾
(衣去聲○衣服之也裘皮服敝壤也憾恨也)顏淵曰願無伐善無施勞(伐誇也善
謂有能施亦張大之意勞謂有功易曰勞而不伐是也或曰勞勞事也勞事非巳所欲故亦不欲施之於人亦
通)子路曰願聞子之志子曰老者安之朋友信之少者
懷之(老者養之以安朋友與之以信少者懷之以恩一說安之安我也信之信我也懷之懷我也亦通
程子曰夫子安仁顏淵不違仁子路求仁又曰子路顏淵孔子之志皆與物共者也但有小大之差爾又曰子
路勇於義者觀其志豈可以勢利拘之哉亞於浴沂者也顏子不自私巳故無伐善知同於人故無施勞其志
可謂大矣然未免出於有意也至於夫子則如天地之化工付與萬物而已不勞焉此聖人之所為也今夫羈
靮以御馬而不以制牛人皆知羈靮之作在乎人而不知羈靮之生由於馬聖人之化亦猶是也先觀二子之
言後觀聖人之言分明天地氣象凡看論語非但欲理會文字須要識得聖賢氣象)○子曰巳
矣乎吾未見能見其過而内自訟者也(巳矣乎者恐其終不得見而歎之也
内自訟者口不言而心自咎也人有過而能自知者鮮矣知過而能内自訟者為尤鮮能内自訟則其悔悟深
切而能改必矣夫子自恐終不得見而歎之其警學者深矣)○子曰十室之邑必有
忠信如丘者焉不如丘之好學也(焉如字屬上句好去聲○十室小邑也忠
信如聖人生質之美者也夫子生知而未嘗不好學故言此以勉人言美質易得至道難聞學之至則可以為
聖人不學則不免為鄉人而巳可不勉哉)
雍也第六(凡二十八章篇内第十四章以前大意與前篇同)
子曰雍也可使南面(南面者人君聽治之位言仲弓寬洪簡重有人君之度也)仲弓
問子桑伯子子曰可也簡(子桑伯子魯人胡氏以為疑即莊周所稱子桑戸者是也
仲弓以夫子許巳南面故問伯子如何可者僅可而有所未盡之辭簡者不煩之謂)仲弓曰居敬
而行簡以臨其民不亦可乎居簡而行簡無乃大簡乎
(大音泰○言自處以敬則中有主而自治嚴如是而行簡以臨民則事不煩而民不擾所以為可若先自處以
簡則中無主而自治疎矣而所行又簡豈不失之大簡而無法度之可守乎家語記伯子不衣冠而處夫子譏
其欲同人道於牛馬然則伯子蓋大簡者而仲弓疑夫子之過許與)子曰雍之言然(仲弓蓋未
喻夫子可字之意而其所言之理有默契焉者故夫子然之○程子曰子桑伯子之簡雖可取而未盡善故夫
子云可也仲弓因言内主於敬而簡則為要直内存乎簡而簡則為疎略可謂得其旨矣又曰居敬則心中無
物故所行自簡居簡則先有心於簡而多一簡字矣故曰大簡)○哀公問弟子孰為好
學孔子對曰有顏回者好學不遷怒不貳過不幸短命
死矣今也則亡未聞好學者也(好去聲亡與無同○遷移也貳復也怒於甲者
不移於乙過於前者不復於後顔子克巳之功至於如此可謂真好學矣短命者顔子三十二而卒也既云今
也則亡又言未聞好學者蓋深惜之又以見真好學者之難得也○程子曰顔子之怒在物不在已故不遷有
不善未嘗不知知之未嘗復行不貳過也又曰喜怒在事則理之當喜怒者也不在血氣則不遷若舜之誅四
凶也可怒在彼巳何與焉如鑑之照物姸媸在彼隨物應之而巳何遷之有又曰如顔子地位豈有不善所謂
不善只是微有差失才差失便能知之才知之便更不萌作張子曰慊於巳者不使萌於再或曰詩書六藝七
十子非不習而通也而夫子獨稱顔子為好學顔子之所好果何學歟程子曰學以至乎聖人之道也學之道
奈何曰天地儲精得五行之秀者為人其本也真而静其未發也五性具焉曰仁義禮智信形既生矣外物觸
其形而動於中矣其中勤而七情出焉曰喜怒哀懼愛惡欲情既熾而益蕩其性鑿矣故學者約其情使合於
中正其心養其性而巳然必先明諸心知所往然後力行以求至焉若顔子之非禮勿視聽言動不遷怒貳過
者則其好之篤而學之得其道也然其未至於聖人者守之也非化之也假之以年則不日而化矣今人乃謂
聖本生知非學可至而所以為學者不過記誦文辭之間其亦異乎顔子之學矣)○子華使於
齊冉子為其母請粟子曰與之釡請益曰與之庾冉子
與之粟五秉(使為並去聲○子華公西赤也使為孔子使也釡六斗四升庾十六斗秉十六斛)
子曰赤之適齊也乘肥馬衣輕裘吾聞之也君子周急
不繼富(衣去聲○乘肥馬衣輕裘言其富也急窮迫也周者補不足繼者續有餘)原思為之
宰與之粟九百辭(原思孔子弟子名憲孔子為魯司寇時以思為宰粟宰之禄也九百不言
其量不可考)子曰毋以與爾鄰里鄉黨乎(毋禁止辭五家為鄰二十五家為里
萬二千五百家為鄉五百家為黨言常禄不當辭有餘自可推之以周貧乏蓋鄰里鄉黨有相周之義○程子
曰夫子之使子華子華之為夫子使義也而冉子乃為之請聖人寬容不欲直拒人故與之少所以示不當與
也請益而與之亦少所以示不當益也求未逹而自與之多則巳過矣故夫子非之蓋赤苟至乏則夫子必自
周之不待請矣原思為宰則有常禄思辭其多故又教以分諸鄰里之貧者蓋亦莫非義也張子曰於斯二者
可見聖人之用財矣)○子謂仲弓曰犂牛之子騂且角雖欲勿用
山川其舍諸(犂利之反騂息營反舍上聲○犂雜文騂赤色周人尚赤牲用騂角角周正中犧牲
也用用以祭也山川山川之神也言人雖不用神必不舍也仲弓父賤而行惡故夫子以此譬之言父之惡不
能廢其子之善如仲弓之賢自當見用於世也然此論仲弓云爾非與仲弓言也○范氏曰以瞽瞍為父而有
舜以鯀為父而有禹古之聖賢不繫於世類尚矣子能改父之過變惡以為美則可謂孝矣)○子曰
回也其心三月不違仁其餘則日月至焉而已矣(三月言其
久仁者心之德心不違仁者無私欲而有其德也日月至焉者或日一至焉或月一至焉能造其域而不能久
也○程子曰三月天道小變之節言其久也過此則聖人矣不違仁只是無纖毫私欲少有私欲便是不仁尹
氏曰此顔子於聖人未逹一間者也若聖人則渾然無間斷矣張子曰始學之要當知三月不違與日月至焉
内外賓主之辨使心意勉勉循循而不能已過此幾非在我者)○季康子問仲由可使
從政也與子曰由也果於從政乎何有曰賜也可使從
政也與曰賜也逹於從政乎何有曰求也可使從政也
與曰求也藝於從政乎何有(與平聲○從政謂為大夫果有決斷逹通事理藝多
才能○程子曰季康子問三子之才可以從政乎夫子答以各有所長非惟三子人各有所長能取其長皆可
用也)○季氏使閔子騫為費宰閔子騫曰善為我辭焉如
有復我者則吾必在汶上矣(費音秘為去聲汶音問○閔子騫孔子弟子名損費
季氏邑汶水名在齊南魯北境上閔子不欲臣季氏令使者善為已辭言若再來召我則當去之齊○程子曰
仲尼之門能不仕大夫之家者閔子曾子數人而已謝氏曰學者能少知内外之分皆可以樂道而忘人之𫝑
况閔子得聖人為之依歸彼其視季氏不義之富貴不啻犬彘又從而臣之豈其心哉在聖人則有不然者蓋
居亂邦見惡人在聖人則可自聖人以下剛則必取禍柔則必取辱閔子豈不能蚤見而豫待之乎如由也不
得其死求也為季氏附益夫豈其本心哉蓋既無先見之知又無克亂之才故也然則閔子其賢乎)○伯
牛有疾子問之自牖執其手曰亡之命矣夫斯人也而
有斯疾也斯人也而有斯疾也(夫音扶○伯牛孔子弟子姓冉名耕有疾先儒
以為癩也牖南牖也禮病者居北牖下君視之則遷於南牖下使君得以南面視已時伯牛家以此禮尊孔子
孔子不敢當故不入其室而自牖執其手蓋與之永訣也命謂天命言此人不應有此疾而今乃有之是乃天
之所命也然則非其不能謹疾而有以致之亦可見矣○侯氏曰伯牛以德行稱亞於顔閔故其將死也孔子
尤痛惜之)○子曰賢哉回也一簞食一瓢飲在陋巷人不堪
其憂回也不改其樂賢哉回也(食音嗣樂音洛○簞竹器食飯也瓢瓠也顔子
之貧如此而處之泰然不以害其樂故夫子再言賢哉回也以深歎美之○程子曰顔子之樂非樂簞瓢陋巷
也不以貧窶累其心而改其所樂也故夫子稱其賢又曰簞瓢陋巷非可樂蓋自有其樂爾其字當玩味自有
深意又曰昔受學於周茂叔每令尋仲尼顔子樂處所樂何事愚按程子之言引而不發蓋欲學者深思而自
得之今亦不敢妄為之說學者但當從事於博文約禮之誨以至於欲罷不能而竭其才則庶乎有以得之矣)
○冉求曰非不說子之道力不足也子曰力不足者中
道而廢今女畫(說音悅女音汝○力不足者欲進而不能畫者能進而不欲謂之畫者如畫地
以自限也○胡氏曰夫子稱顔回不改其樂冉求聞之故有是言然使求說夫子之道誠如口之說芻絭則必
將盡力以求之何患力之不足哉畫而不進則日退而巳矣此冉求之所以局於藝也)○子謂子
夏曰女為君子儒無為小人儒(儒學者之稱程子曰君子儒為己小人儒為人
○謝氏曰君子小人之分義與利之間而已然所謂利者豈必殖貨財之謂以私滅公適已自便凡可以害天
理者皆利也子夏文學雖有餘然意其遠者大者或昧焉故夫子語之以此)○子游為武城
宰子曰女得人焉耳乎曰有澹臺滅明者行不由徑非
公事未嘗至於偃之室也(女音汝澹徒甘反○武城魯下邑澹臺姓滅明名字子羽
徑路之小而捷者公事如飲射讀法之類不由徑則動必以正而無見小欲速之意可知非公事不見邑宰則
其有以自守而無枉巳徇人之私可見矣○楊氏曰為政以人才為先故孔子以得人為問如滅明者觀其二
事之小而其正大之情可見矣後世有不由徑者人必以為迂不至其室人必以為簡非孔氏之徒其孰能知
而取之愚謂持身以滅明為法則無苟賤之羞取人以子游為法則無邪媚之惑)○子曰孟之
反不伐奔而殿將入門策其馬曰非敢後也馬不進也
(殿去聲○孟之反魯大夫名側胡氏曰反即莊周所稱孟子反者是也伐誇功也奔敗走也軍後曰殿策鞭也
戰敗而還以後為功反奔而殿故以此言自揜其功也事在哀公十一年○謝氏曰人能操無欲上人之心則
人欲日消天理日明而凡可以矜已誇人者皆無足道矣然不知學者欲上人之心無時而忘也若孟之反可
以為法矣)○子曰不有祝鮀之佞而有宋朝之美難乎免於
今之世矣(鮀徒何反○祝宗廟之官鮀衞大夫字子魚有口才朝宋公子有美色言衰世好諛悦色
非此難免蓋傷之也)○子曰誰能出不由戸何莫由斯道也(言人不能
出不由戸何故乃不由此道耶怪而歎之之辭○洪氏曰人知出必由戸而不知行必由道非道遠人人自遠
爾)○子曰質勝文則野文勝質則史文質彬彬然後君
子(野野人言鄙略也史掌文書多聞習事而誠或不足也彬彬猶班班物相雜而適均之貌言學者當損有
餘補不足至於成德則不期然而然矣○楊氏曰文質不可以相勝然質之勝文猶之甘可以受和白可以受
采也文勝而至於滅質則其本亡矣雖有文將安施乎然則與其史也寧野)○子曰人之生
也直罔之生也幸而免(程子曰生理本直罔不直也而亦生者幸而免爾)○子
曰知之者不如好之者好之者不如樂之者(好去聲樂音洛○尹
氏曰知之者知有此道也好之者好而未得也樂之者有所得而樂之也○張敬夫曰譬之五榖知者知其可
食者也好者食而嗜之者也樂者嗜之而飽者也知而不能好則是知之未至也好之而未及於樂則是好之
未至也此古之學者所以自強而不息者與)○子曰中人以上可以語上也
中人以下不可以語上也(以上之上上聲語去聲○語告也言教人者當隨其高下
而告語之則其言易入而無躐等之弊也○張敬夫曰聖人之道精粗雖無二致但其施教則必因其材而篤
焉蓋中人以下之質驟而語之太高非惟不能以入且將妄意躐等而有不切於身之弊亦終於下而已矣故
就其所及而語之是乃所以使之切問近思而漸進於高遠也)○樊遲問知子曰務民
之義敬鬼神而遠之可謂知矣問仁曰仁者先難而後
獲可謂仁矣(知遠皆去聲○民亦人也獲謂得也專用力於人道之所宜而不惑於鬼神之不可
知知者之事也先其事之所難而後其效之所得仁者之心也此必因樊遲之失而告之○程子曰人多信鬼
神惑也而不信者又不能敬能敬能遠可謂知矣又曰先難克己也以所難為先而不計所獲仁也吕氏曰當
務為急不求所難知力行所知不憚所難為)○子曰知者樂水仁者樂山知
者動仁者静知者樂仁者壽(知去聲樂上二字並五教反下一字音洛○樂喜好
也知者逹於事理而周流無滯有似於水故樂水仁者安於義理而厚重不遷有似於山故樂山動静以體言
樂壽以效言也動而不括故樂静而有常故壽○程子曰非體仁知之深者不能如此形容之)○子曰
齊一變至於魯魯一變至於道(孔子之時齊俗急功利喜夸詐乃霸政之餘習
魯則重禮教崇信義猶有先王之遺風焉但人亡政息不能無廢墜爾道則先王之道也言二國之政俗有美
惡故其變而之道有難易○程子曰夫子之時齊強魯弱孰不以為齊勝魯也然魯猶存周公之法制齊由桓
公之霸為從簡尚功之治太公之遺法變易盡矣故一變乃能至魯魯則修舉廢墜而巳一變則至於先王之
道也愚謂二國之俗惟夫子為能變之而不得試然因其言以考之則其施為緩急之序亦略可見矣)○
子曰觚不觚觚哉觚哉(觚音孤○觚稜也或曰酒器或曰木簡皆器之有稜者也不觚
者蓋當時失其制而不為稜也觚哉觚哉言不得為觚也○程子曰觚而失其形制則非觚也舉一器而天下
之物莫不皆然故君而失其君之道則為不君臣而失其臣之職則為虛位范氏曰人而不仁則非人國而不
治則不國矣)○宰我問曰仁者雖告之曰井有仁焉其從之
也子曰何為其然也君子可逝也不可陷也可欺也不
可罔也(劉聘君曰有仁之仁當作人今從之從謂隨之於井而救之也宰我信道不篤而憂為仁之陷
害故有此問逝謂使之往救陷謂陷之於井欺謂誑之以理之所有罔謂昧之以理之所無蓋身在井上乃可
以救井中之人若從之於井則不復能救之矣此理甚明人所易曉仁者雖切於救人而不私其身然不應如
此之愚也)○子曰君子博學於文約之以禮亦可以弗畔矣
夫(夫音扶○約要也畔背也君子學欲其博故於文無不考守欲其要故其動必以禮如此則可以不背於
道矣○程子曰博學於文而不約之以禮必至於汗漫博學矣又能守禮而由於規矩則亦可以不畔道矣)
○子見南子子路不說夫子矢之曰予所否者天厭之
天厭之(說音悦否方九反○南子衞靈公之夫人有淫行孔子至衞南子請見孔子辭謝不得巳而見
之蓋古者仕於其國有見其小君之禮而子路以夫子見此淫亂之人為辱故不悦矢誓也所誓辭也如云所
不與崔慶者之類否謂不合於禮不由其道也厭棄絶也聖人道大德全無可不可其見惡人固謂在我有可
見之禮則彼之不善我何與焉然此豈子路所能測哉故重言以誓之欲其姑信此而深思以得之也)○
子曰中庸之為德也其至矣乎民鮮久矣(鮮上聲○中者無過無不
及之名也庸平常也至極也鮮少也言民少此德今已久矣○程子曰不偏之謂中不易之謂庸中者天下之
正道庸者天下之定理自世教衰民不興於行少有此德久矣)○子貢曰如有博施於
民而能濟衆何如可謂仁乎子曰何事於仁必也聖乎
堯舜其猶病諸(施去聲○博廣也仁以理言通乎上下聖以地言則造其極之名也乎者疑而
未定之辭病心有所不足也言此何止於仁必也聖人能之乎則雖堯舜之聖其心猶有所不足於此也以是
求仁愈難而愈遠矣)夫仁者已欲立而立人巳欲達而達人(夫音扶
以己及人仁者之心也於此觀之可以見天理之周流而無閒矣狀仁之體莫切於此)能近取譬
可謂仁之方也巳(譬喻也方術也近取諸身以巳所欲譬之他人知其所欲亦猶是也然後
推其所欲以及於人則恕之事而仁之術也於此勉焉則有以勝其人欲之私而全其天理之公矣○程子曰
醫書以手足痿痺為不仁此言最善名狀仁者以天地萬物為一體莫非己也認得為己何所不至若不屬己
自與己不相干如手足之不仁氣已不貫皆不屬已故博施濟衆乃聖人之功用仁至難言故止曰己欲立而
立人己欲達而達人能近取譬可謂仁之方也己欲令如是觀仁可以得仁之體又曰論語言堯舜其猶病諸
者二夫博施者豈非聖人之所欲然必五十乃衣帛七十乃食肉聖人之心非不欲少者亦衣帛食肉也顧其
養有所不贍爾此病其施之不博也濟衆者豈非聖人之所欲然治不過九州聖人非不欲四海之外亦兼濟
也顧其治有所不及爾此病其濟之不衆也推此以求修己以安百姓則為病可知苟以吾治已足則便不是
聖人吕氏曰子貢有志於仁徒事高遠未知其方孔子教以於己取之庶近而可入是乃為仁之方雖博施濟
衆亦由此進)
論語卷三
