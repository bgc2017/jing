欽定四庫全書
論語卷六宋朱子集註
先進第十一(此篇多評弟子賢否凡二十五章胡氏曰此篇記閔子騫言行者四
而其一直稱閔子疑閔氏門人所記也)
子曰先進於禮樂野人也後進於禮樂君子也(先進後進猶言
前輩後輩野人謂郊外之民君子謂賢士大夫也程子曰先進於禮樂文質得宜今反謂之質朴而以為野人
後進之於禮樂文過其質今反謂之彬彬而以為君子蓋周末文勝故時人之言如此不自知其過於文也)
如用之則吾從先進(用之謂用禮樂孔子既述時人之言又自言其如此蓋欲損過以就
中也)○子曰從我於陳蔡者皆不及門也(從去聲○孔子嘗厄於陳蔡之
閒弟子多從之者此時皆不在門故孔子思之蓋不忘其相從於患難之中也)德行顔淵閔子
騫冉伯牛仲弓言語宰我子貢政事冉有季路文學子
游子夏(行去聲○弟子因孔子之言記此十人而幷目其所長分為四科孔子教人各因其材於此可
見○程子曰四科乃從夫子於陳蔡者爾門人之賢君固不止此曾子傳道而不與焉故知十哲世俗論也)
○子曰回也非助我者也於吾言無所不說(說音悅○助我若子
夏之起予因疑問而有以相長也顔子於聖人之言默識心通無所疑問故夫子云然其辭若有憾焉其實乃
深喜之○胡氏曰夫子之於回豈眞以助我望之蓋聖人之謙德又以深贊顔子云爾)○子曰孝
哉閔子騫人不閒於其父母昆弟之言(閒去聲○胡氏曰父母兄弟稱
其孝友人皆信之無異詞者蓋其孝友之實有以積於中而著於外故夫子歎而美之)○南容三
復白圭孔子以其兄之子妻之(三妻並去聲○詩大雅抑之篇曰白圭之玷尚
可磨也斯言之玷不可為也南容一日三復此言事見家語蓋深有意於謹言也此邦有道所以不廢邦無道
所以免禍故孔子以兄子妻之○范氏曰言者行之表行者言之實未有易其言而能謹於行者南容欲謹
其言如此則必能謹其行矣)○季康子問弟子孰為好學孔子對曰有
顔回者好學不幸短命死矣今也則亡(好去聲○范氏曰哀公康子問
同而對有詳略者臣之告君不可不盡若康子者必待其能問乃告之此教誨之道也)○顔淵死
顔路請子之車以為之椁(顔路淵之父名無繇少孔子六歲孔子始教而受學焉椁
外棺也請為椁欲賣車以買椁也)子曰才不才亦各言其子也鯉也死
有棺而無椁吾不徒行以為之椁以吾從大夫之後不
可徒行也(鯉孔子之子伯魚也先孔子卒言鯉之才雖不及顔淵然已與顔路以父視之則皆子也
孔子時已致仕尚從大夫之列言後謙辭○胡氏曰孔子遇舊館人之喪嘗脫驂以賻之矣今乃不許顔路之
請何耶葬可以無椁驂可以脫而復求大夫不可以徒行命車不可以與人而鬻諸市也且為所識窮乏者得
我而勉強以副其意豈誠心與直道哉或者以為君子行禮視吾之有無而已夫君子之用財視義之可否豈
獨視有無而已哉)○顔淵死子曰噫天喪予天喪予(喪去聲○噫傷痛聲
悼道無傳若天喪已也)○顔淵死子哭之慟從者曰子慟矣(從去聲○
慟哀過也)曰有慟乎(哀傷之至不自知也)非夫人之為慟而誰為(夫音扶為
去聲○夫人謂顔淵言其死可惜哭之宐慟非他人之比也○胡氏曰痛惜之至施當其可皆情性之正也)
○顔淵死門人欲厚葬之子曰不可(喪具稱家之有無貧而厚葬不循理
也故夫子止之)門人厚葬之(蓋顔路聽之)子曰回也視予猶父也予
不得視猶子也非我也夫二三子也(歎不得如葬鯉之得宐以責門人也)
○季路問事鬼神子曰未能事人焉能事鬼敢問死曰
未知生焉知死(焉於虔反○問事鬼神蓋求所以奉祭祀之意而死者人之所必有不可不知
皆切問也然非誠敬足以事人則必不能事神非原始而知所以生則必不能反終而知所以死蓋幽明始終
初無二理但學之有序不可躐等故夫子告之如此○程子曰晝夜者死生之道也知生之道則知死之道盡
事人之道則盡事鬼之道死生人鬼一而二二而一者也或言夫子不告子路不知此乃所以深告之也)○
閔子侍側誾誾如也子路行行如也冉有子貢侃侃如
也子樂(誾侃音義見前篇行胡浪反樂音洛○行行剛強之貌子樂者樂得英才而教育之)若由
也不得其死然(尹氏曰子路剛強有不得其死之理故因以戒之其後子路卒死於衛孔悝之
難洪氏曰漢書引此句上有曰字或云上文樂字即曰字之誤)○魯人為長府(長府藏名藏貨
財曰府為蓋改作之)閔子騫曰仍舊貫如之何何必改作(仍因也貫事也
王氏曰改作勞民傷財在於得已則不如仍舊貫之善)子曰夫人不言言必有中(
夫音扶中去聲○言不妄𤼵𤼵必當理惟有德者能之)○子曰由之瑟奚為於丘
之門(程子曰言其聲之不和與己不同也家語云子路鼓瑟有北鄙殺伐之聲蓋其氣質剛勇而不足於
中和故其𤼵於聲者如此)門人不敬子路子曰由也升堂矣未入於
室也(門人以夫子之言遂不敬子路故夫子釋之升堂入室喻入道之次第言子路之學已造乎正大高
明之域特未深入精微之奥耳未可以一事之失而遽忽之也)○子貢問師與商也孰
賢子曰師也過商也不及(子張才高意廣而好為苟難故常過中子夏篤信謹守而
規模狹隘故常不及)曰然則師愈與(與平聲○愈猶勝也)子曰過猶不及(道以
中庸為至賢智之過雖若勝於愚不肖之不及然其失中則一也○尹氏曰中庸之為德也其至矣乎夫過與
不及均也差之毫釐繆以千里故聖人之教抑其過引其不及歸於中道而已)○季氏富於周
公而求也為之聚斂而附益之(為去聲○周公以王室至親有大功位冢宰其
富宐矣季氏以諸侯之卿而富過之非攘奪其君刻剝其民何以得此冉有為季氏宰又為之急賦税以益其
富)子曰非吾徒也小子鳴鼓而攻之可也(非吾徒絶之也小子鳴鼓
而攻之使門人聲其罪以責之也聖人之惡黨惡而害民也加此然師嚴而友親故已絶之而猶使門人正之
又見其愛人之無已也○范氏曰冉有以政事之才施於季氏故為不善至於如此由其心術不明不能反求
諸身而以仕為急故也)○柴也愚(柴孔子弟子姓高字子羔愚者知不足而厚有餘家語記其足
不履影啟蟄不殺方長不折執親之喪泣血三年未嘗見齒避難而行不徑不竇可以見其為人矣)參也
魯(魯鈍也程子曰參也竟以魯得之又曰曾子之學誠篤而已聖門學者聰明才辯不為不多而卒傳其道
乃質魯之人爾故學以誠實為貴也尹氏曰曾子之才魯故其學也確所以能深造乎道也)師也辟
(辟婢亦反○辟便辟也謂習於容止少誠實也)由也喭(喭五旦反○喭粗俗也傳稱喭者謂俗論也○
楊氏曰四者性之偏語之使知自勵也吳氏曰此章之首脱子曰二字或疑下章子曰當在此章之首而通為
一章)○子曰回也其庶乎屢空(庶近也言近道也屢空數至空匱也不以貧窶動心
而求富故屢至於空匱也言其近道又能安貧也)賜不受命而貨殖焉億則屢
中(中去聲○命謂天命貨殖貨財生殖也億意度也言子貢不如顔子之安貧樂道然其才識之明亦能料
事而多中也程子曰子貢之貨殖非若後人之豐財但此心未忘耳然此亦子貢少時事至聞性與天道則不
為此矣○范氏曰屢空者簞食瓢飲屢絶而不改其樂也天下之物豈有可動其中者哉貧富在天而子貢以
貨殖為心則是不能安受天命矣其言而多中者億而已非窮理樂天者也夫子嘗曰賜不幸言而中是使賜
多言也聖人之不貴言也如是)○子張問善人之道子曰不踐迹亦不
入於室(善人質美而未學者也程子曰踐迹如言循途守轍善人雖不必踐舊迹而自不為惡然亦不
能入聖人之室也○張子曰善人欲仁而未志於學者也欲仁故雖不踐成法亦不蹈於惡有諸己也由不學
故無自而入聖人之室也)○子曰論篤是與君子者乎色莊者乎(與加
字○言但以其言論篤實而與之則未知其為君子者乎為色莊者乎言不可以言貌取人也)○子路
問聞斯行諸子曰有父兄在如之何其聞斯行之冉有
問聞斯行諸子曰聞斯行之公西華曰由也問聞斯行
諸子曰有父兄在求也問聞斯行諸子曰聞斯行之赤
也惑敢問子曰求也退故進之由也兼人故退之(兼人謂勝
人也張敬夫曰聞義固當勇為然有父兄在則有不可得而專者若不稟命而行則反傷於義矣子路有聞未
之能行惟恐有聞則於所當為不患其不能為矣特患為之之意或過而於所當稟命者有闕耳若冉求之資
稟失之弱不患其不稟命也患其於所當為者逡巡畏縮而為之不勇耳聖人一進之一退之所以約之於義
理之中而使之無過不及之患也)○子畏於匡顔淵後子曰吾以女為
死矣曰子在回何敢死(女音汝○後謂相失在後何敢死謂不赴鬭而必死也胡氏曰
先王之制民生於三事之如一惟其所在則致死焉况顔淵之於孔子恩義兼盡又非他人之為師弟子者而
已即夫子不幸而遇難回必捐生以赴之矣捐生以赴之幸而不死則必上告天子下告方伯請討以復讎不
但已也夫子而在則回何為而不愛其死以犯匡人之鋒乎)○季子然問仲由冉求
可謂大臣與(與平聲○子然季氏子弟自多其家得臣二子故問之)子曰吾以子
為異之問曾由與求之問(異非常也曾猶乃也輕二子以抑季然也)所謂大
臣者以道事君不可則止(以道事君者不從君之欲不可則止者必行已之志)今
由與求也可謂具臣矣(具臣謂備臣數而已)曰然則從之者與(與平
聲○意二子既非大臣則從季氏之所為而已)子曰弑父與君亦不從也(言二子雖
不足於大臣之道然君臣之義則聞之熟矣弑逆大故必不從之蓋深許二子以死難不可奪之節而又以陰
折季氏不臣之心也○尹氏曰季氏專權僭竊二子仕其家而不能正也知其不可而不能止也可謂具臣矣
是時季氏已有無君之心故自多其得人意其可使從己也故曰弑父與君亦不從也其庶乎二子可免矣)
○子路使子羔為費宰(子路為季氏宰而舉之也)子曰賊夫人之子
(夫音扶下同○賊害也言子羔質美而未學遽使治民適以害之)子路曰有民人焉有
社稷焉何必讀書然後為學(言治民事神皆所以為學)子曰是故惡
夫佞者(惡去聲○治民事神固學者事然必學之已成然後可仕以行其學若初未嘗學而使之即仕
以為學其不至於慢神而虐民者幾希矣子路之言非其本意但理屈詞窮而取辦於口以禦人耳故夫子不
斥其非而特惡其佞也○范氏曰古者學而後入政未聞以政學者也蓋道之本在於脩身而後及於治人其
說具於方冊讀而知之然後能行何可以不讀書也子路乃欲使子羔以政為學失先後本末之序矣不知其
過而以口給禦人故夫子惡其佞也)○子路曾晳冉有公西華侍坐(坐才卧反
○晳曾參父名點)子曰以吾一日長乎爾毋吾以也(長上聲○言我雖年
少長於女然女勿以我長而難言蓋誘之盡言以觀其志而聖人和氣謙德於此亦可見矣)居則曰
不吾知也如或知爾則何以哉(言女平居則言人不知我如或有人知女則女
將何以為用也)子路率爾而對曰千乘之國攝乎大國之閒加
之以師旅因之以饑饉由也為之比及三年可使有勇
且知方也夫子哂之(乘去聲饑音機饉音僅比必二反下同哂詩忍反○率爾輕遽之貌
攝管束也二千五百人為師五百人為旅因仍也榖不熟曰饑菜不熟曰饉方向也謂向義也民向義則能親
其上死其長矣哂微笑也)求爾何如對曰方六七十如五六十求也
為之比及三年可使足民如其禮樂以俟君子(求爾何如孔子
問也下放此方六七十里小國也如猶或也五六十里則又小矣足富足也俟君子言非己所能冉有謙退又
以子路見哂故其詞益遜)赤爾何如對曰非曰能之願學焉宗廟之
事如會同端章甫願為小相焉(相去聲○公西華志於禮樂之事嫌以君子自
居故將言己志而先為遜詞言未能而願學也宗廟之事謂祭祀諸侯時見曰會衆頫曰同端玄端服章甫禮
冠相贊君之禮者言小亦謙辭)點爾何如鼓瑟希鏗爾舍瑟而作對曰
異乎三子者之撰子曰何傷乎亦各言其志也曰莫春
者春服旣成冠者五六人童子六七人浴乎沂風乎舞
雩詠而歸夫子喟然歎曰吾與點也(鏗苦耕反舍上聲撰士免反莫冠並
去聲沂漁依反雩音于○四子侍坐以齒為序則點當次對以方鼓瑟故夫子先問求赤而後及點也希閒歇
也作起也撰具也莫春和煦之時春服單祫之衣浴盥濯也今上已祓除是也沂水名在魯城南地志以為有
溫泉焉理或然也風乘凉也舞雩祭天禱雨之處有壇墠樹木也詠歌也曾點之學蓋有以見夫人欲盡處天
理流行隨處充滿無少欠闕故其動静之際從容如此而其言志則又不過即其所居之位樂其日用之常初
無舍己為人之意而其胷次悠然直與天地萬物上下同流各得其所之妙隱然自見於言外視三子之規規
於事為之末者其氣象不侔矣故夫子歎息而深許之而門人記其本末獨加詳焉蓋亦有以識此矣)三
子者出曾晳後曾晳曰夫三子者之言何如子曰亦各言
其志也已矣(夫音扶)曰夫子何哂由也(點以子路之志乃所優為而夫
子哂之故請其說)曰為國以禮其言不讓是故哂之(夫子蓋許其能特哂
其不遜)唯求則非邦也與安見方六七十如五六十而非
邦也者(與平聲下同○曾點以冉求亦欲為國而不見哂故微問之而夫子之答無貶詞蓋亦許之)
唯赤則非邦也與宗廟會同非諸侯而何赤也為之小
孰能為之大(此亦曾晳問而夫子答也孰能為之大言無能出其右者亦許之之詞○程子曰古
之學者優柔厭飫有先後之序如子路冉有公西赤言志如此夫子許之亦以此自是實事後之學者好高如
人游心千里之外然自身却只在此又曰孔子與點蓋與聖人之志同便是堯舜氣象也誠異三子者之撰特
行有不掩焉耳此所謂狂也子路等所見者小子路只為不達為國以禮道理是以哂之若達却便是這氣象
也又曰三子皆欲得國而治之故夫子不取曾點狂者也未必能為聖人之事而能知夫子之志故曰浴乎沂
風乎舞雩詠而歸言樂而得其所也孔子之志在於老者安之朋友信之少者懷之使萬物莫不遂其性曾點
知之故夫子喟然歎曰吾與點也又曰曾點漆雕開已見大意)
顏淵第十二(凡二十四章)
顔淵問仁子曰克己復禮為仁一日克己復禮天下歸
仁焉為仁由己而由人乎哉(仁者本心之全德克勝也已謂身之私欲也復反也
禮者天理之節文也為仁者所以全其心之德也蓋心之全德莫非天理而亦不能不壊於人欲故為仁者必
有以勝私欲而復於禮則事皆天理而本心之德復全於我矣歸猶與也又言一日克己復禮則天下之人皆
與其仁極言其效之甚速而至大也又言為仁由己而非他人所能預又見其機之在我而無難也日日克之
不以為難則私欲淨盡天理流行而仁不可勝用矣程子曰非禮處便是私意既是私意如何得仁須是克盡
己私皆歸於禮方始是仁又曰克己復禮則事事皆仁故曰天下歸仁謝氏曰克己須從性偏難克處克將去)
顔淵曰請問其目子曰非禮勿視非禮勿聽非禮勿言
非禮勿動顔淵曰回雖不敏請事斯語矣(目條件也顔淵聞夫子之
言則於天理人欲之際已判然矣故不復有所疑問而直請其條目也非禮者己之私也勿者禁止之辭是人
心之所以為主而勝私復禮之機也私勝則動容周旋無不中禮而日用之閒莫非天理之流行矣事如事事
之事請事斯語顔子默識其理又自知其力有以勝之故直以為己任而不疑也○程子曰顔子問克己復禮
之目子曰非禮勿視非禮勿聽非禮勿言非禮勿動四者身之用也由乎中而應乎外制於外所以養其中也
顔淵事斯語所以進於聖人後之學聖人者宐服膺而勿失也因箴以自警其視箴曰心兮本虚應物無迹操
之有要視為之則蔽交於前其中則遷制之於外以安其内克己復禮久而誠矣其聽箴曰人有秉彝本乎天
性知誘物化遂亡其正卓彼先覺知止有定閑邪存誠非禮勿聽其言箴曰人心之動因言以宣發禁躁妄内
斯靜專矧是樞機興戎出好吉凶榮辱惟其所召傷易則誕傷煩則支己肆物忤出悖來違非法不道欽哉訓
辭其動箴曰哲人知幾誠之於思志士勵行守之於為順理則裕從欲惟危造次克念戰兢自持習與性成聖
賢同歸愚按此章問答乃傳授心法切要之言非至明不能察其機非至健不能致其決故惟顔子得聞之而
凡學者亦不可以不勉也程子之箴發明親切學者尤宐深玩)○仲弓問仁子曰出門
如見大賓使民如承大祭己所不欲勿施於人在邦無
怨在家無怨仲弓曰雍雖不敏請事斯語矣(敬以持己恕以及物
則私意無所容而心德全矣内外無怨亦以其效言之使以自考也○程子曰孔子言仁只說出門如見大賓
使民如承大祭看其氣象便須心廣體胖動容周旋中禮唯謹獨便是守之之法或問出門使民之時如此可
也未出門使民之時如之何曰此儼若思時也有諸中而後見於外觀其出門使民之時其敬如此則前乎此
者敬可知矣非因出門使民然後有此敬也愚按克己復禮乾道也主敬行恕坤道也顔冉之學其高下淺深
於此可見然學者誠能從事於敬恕之閒而有得焉亦將無己之可克矣)○司馬牛問仁(司馬
牛孔子弟子名犁向魋之弟)子曰仁者其言也訒(訒音刃○訒忍也難也仁者心存而
不放故其言若有所忍而不易發蓋其德之一端也夫子以牛多言而躁故告之以此使其於此而謹之則所
以為仁之方不外是矣)曰其言也訒斯謂之仁矣乎子曰為之難
言之得無訒乎(牛意仁道至大不但如夫子之所言故夫子又告之以此蓋心常存故事不苟
事不苟故其言自有不得而易者非強閉之而不出也楊氏曰觀此及下章再問之語牛之易其言可知○程
子曰雖為司馬牛多言故及此然聖人之言亦止此為是愚謂牛之為人如此若不告之以其病之所切而泛
以為仁之大槩語之則以彼之躁必不能深思以去其病而終無自以入德矣故其告之如此蓋聖人之言雖
有高下大小之不同然其切於學者之身而皆為入德之要則又初不異也讀者其致思焉)○司馬
牛問君子子曰君子不憂不懼(向魋作亂牛常憂懼故夫子告之以此)曰
不憂不懼斯謂之君子矣乎子曰内省不疚夫何憂何
懼(夫音扶○牛之再問猶前章之意故復告之以此疚病也言由其平日所為無愧於心故能内省不疚而
自無憂懼未可遽以為易而忽之也○晁氏曰不憂不懼由乎德全而無疵故無入而不自得非實有憂懼而
強排遣之也)○司馬牛憂曰人皆有兄弟我獨亡(牛有兄弟而云然者
憂其為亂而將死也)子夏曰商聞之矣(蓋聞之夫子)死生有命富貴在
天(命稟於有生之初非今所能移天莫之為而為非我所能必但當順受而已)君子敬而無
失與人恭而有禮四海之内皆兄弟也君子何患乎無
兄弟也(既安於命又當脩其在己者故又言苟能持己以敬而不閒斷接人以恭而有節文則天下之
人皆愛敬之如兄弟矣蓋子夏欲以寬牛之憂故為是不得已之辭讀者不以辭害意可也○胡氏曰子夏四
海皆兄弟之言特以廣司馬牛之意意圓而語滯者也唯聖人則無此病矣且子夏知此而以哭子喪明則以
蔽於愛而昧於理是以不能踐其言爾)○子張問明子曰浸潤之譖膚受
之愬不行焉可謂明也已矣浸潤之譖膚受之愬不行
焉可謂遠也已矣(譖莊蔭反愬蘇路反○浸潤如水之浸灌滋潤漸漬而不驟也譖毁人之
行也膚受謂肌膚所受利害切身如易所謂剝牀以膚切近災者也愬愬已之冤也毁人者漸漬而不驟則聽
者不覺其入而信之深矣愬冤者急迫而切身則聽者不及致詳而發之暴矣二者難察而能察之則可見其
心之明而不蔽於近矣此亦必因子張之失而告之故其辭繁而不殺以致丁寧之意云○楊氏曰驟而語之
與利害不切於身者不行焉有不待明者能之也故浸潤之譖膚受之愬不行然後謂之明而又謂之遠遠則
明之至也書曰視遠惟明)○子貢問政子曰足食足兵民信之矣(言倉
廩實而武備脩然後教化行而民信於我不離叛也)子貢曰必不得已而去於斯
三者何先曰去兵(去上聲下同○言食足而信孚則無兵而守固矣)子貢曰必
不得已而去於斯二者何先曰去食自古皆有死民無
信不立(民無食必死然死者人之所必不免無信則雖生而無以自立不若死之為安故寧死而不失
信於民使民亦寧死而不失信於我也○程子曰孔門弟子善問直窮到底如此章者非子貢不能問非聖人
不能答也愚謂以人情而言則兵食足而後吾之信可以孚於民以民德而言則信本人之所固有非兵食所
得而先也是以為政者當身率其民而以死守之不以危急而可棄也)○棘子成曰君子
質而已矣何以文為(棘子成衛大夫疾時人文勝故為此言)子貢曰惜乎
夫子之說君子也駟不及舌(言子成之言乃君子之意然言出於舌則駟馬不能
追之又惜其失言也)文猶質也質猶文也虎豹之鞟猶犬羊之鞟
(鞟其郭反○鞟皮去毛者也言文質等耳不可相無若必盡去其文而獨存其質則君子小人無以辨矣夫棘
子成矯當時之弊固失之過而子貢矯子成之弊又無本末輕重之差胥失之矣)○哀公問於
有若曰年饑用不足如之何(稱有若者君臣之辭用謂國用公意蓋欲加賦以足
用也)有若對曰盍徹乎(徹通也均也周制一夫受田百畝而與同溝共井之人通力合作計
畝均收大率民得其九公取其一故謂之徹魯自宣公税畝又逐畝什取其一則為什而取二矣故有若請但
專行徹法欲公節用以厚民也)曰二吾猶不足如之何其徹也(二即所謂什二
也公以有若不喩其旨故言此以示加賦之意)對曰百姓足君孰與不足百姓
不足君孰與足(民富則君不至獨貧民貧則君不能獨富有若深言君民一體之意以止公之
厚斂為人上者所宐深念也○楊氏曰仁政必自經界始經界正而後井地均穀禄平而軍國之需皆量是以
為出焉故一徹而百度舉矣上下寧憂不足乎以二猶不足而教之徹疑若迂矣然什一天下之中正多則桀
寡則貉不可改也後世不究其本而唯末之圖故征斂無藝費出無經而上下困矣又惡知盍徹之當務而不
為迂乎)○子張問崇德辨惑子曰主忠信徙義崇德也(主忠
信則本立徙義則日新)愛之欲其生惡之欲其死既欲其生又欲
其死是惑也(惡去聲○愛惡人之常情也然人之生死有命非可得而欲也以愛惡而欲其生死
則惑矣既欲其生又欲其死則惑之甚也)誠不以富亦祗以異(此詩小雅我行其野之詞
也舊說夫子引之以明欲其生死者不能使之生死如此詩所言不足以致富而適足以取異也程子曰此錯
簡當在第十六篇齊景公有馬千駟之下因此下文亦有齊景公字而誤也○楊氏曰堂堂乎張也難與並為
仁矣則非誠善補過不蔽於私者故告之如此)○齊景公問政於孔子(齊景公名杵臼
魯昭公末年孔子適齊)孔子對曰君君臣臣父父子子(此人道之大經政事
之根本也是時景公失政而大夫陳氏厚施於國景公又多内嬖而不立太子其君臣父子之閒皆失其道故
夫子告之以此)公曰善哉信如君不君臣不臣父不父子不子
雖有粟吾得而食諸(景公善孔子之言而不能用其後果以繼嗣不定啟陳氏弑君纂國
之禍○楊氏曰君之所以君臣之所以臣父之所以父子之所以子是必有道矣景公知善夫子之言而不知
反求其所以然蓋悅而不繹者齊之所以卒於亂也)○子曰片言可以折獄者其
由也與(折之舌反與平聲○片言半言折斷也子路忠信明決故言出而人信服之不待其辭之畢也)
子路無宿諾(宿畱也猶宿怨之宿急於踐言不畱其諾也記者因夫子之言而記此以見子路之
所以取信於人者由其養之有素也○尹氏曰小邾射以句繹奔魯曰使季路要我吾無盟矣千乘之國不信
其盟而信子路之一言其見信於人可知矣一言而折獄者信在言前人自信之故也不畱諾所以全其信也)
○子曰聽訟吾猶人也必也使無訟乎(范氏曰聽訟者治其末塞其流
也正其本清其源則無訟矣○楊氏曰子路片言可以折獄而不知以禮遜為國則未能使民無訟者也故又
記孔子之言以見聖人不以聽訟為難而以使民無訟為貴)○子張問政子曰居之
無倦行之以忠(居謂存諸心無倦則始終如一行謂發於事以忠則表裏如一○程子曰子張
少仁無誠心愛民則必倦而不盡心故告之以此)○子曰博學於文約之以禮
亦可以弗畔矣夫(重出)○子曰君子成人之美不成人之
惡小人反是(成者誘掖獎勸以成其事也君子小人所存既有厚薄之殊而其所好又有善惡之
異故其用心不同如此)○季康子問政於孔子孔子對曰政者正
也子帥以正孰敢不正(范氏曰未有已不正而能正人者○胡氏曰魯自中葉政由大
夫家臣效尤據邑背叛不正甚矣故孔子以是告之欲康子以正自克而改三家之故惜乎康子之溺於利欲
而不能也)○季康子患盜問於孔子孔子對曰苟子之不欲
雖賞之不竊(言子不貪欲則雖賞民使之為盗民亦知恥而不竊○胡氏曰季氏竊柄康子奪嫡
民之為盜固其所也盍亦反其本耶孔子以不欲啟之其旨深矣奪嫡事見春秋傳)○季康子問
政於孔子曰如殺無道以就有道何如孔子對曰子為
政焉用殺子欲善而民善矣君子之德風小人之德草
草上之風必偃(焉於虔反○為政者民所視效何以殺為欲善則民善矣上一作尚加也偃仆
也○尹氏曰殺之為言豈為人上之語哉以身教者從以言教者訟而况於殺乎)○子張問士
何如斯可謂之達矣(達者德孚於人而行無不得之謂)子曰何哉爾所
謂達者(子張務外夫子蓋已知其發問之意故反詰之將以發其病而藥之也)子張對曰
在邦必聞在家必聞(言名譽著聞也)子曰是聞也非達也(聞與達相
似而不同乃誠偽之所以分學者不可不審也故夫子既明辨之下文又詳言之)夫達也者質
直而好義察言而觀色慮以下人在邦必達在家必達
(夫音扶下同好下皆去聲○内主忠信而所行合宐審於接物而卑以自牧皆自脩於内不求人知之事然德
脩於己而人信之則所行自無窒礙矣)夫聞也者色取仁而行違居之不
疑在邦必聞在家必聞(行去聲○善其顔色以取於仁而行實背之又自以為是而無
所忌憚此不務實而專務求名者故虚譽雖隆而實德則病矣○程子曰學者須是務實不要近名有意近名
大本已失更學何事為名而學則是偽也今之學者大抵為名為名與為利雖清濁不同然其利心則一也尹
氏曰子張之學病在乎不務實故孔子告之皆篤實之事充乎内而發乎外者也當時門人親受聖人之教而
差失有如此者况後世乎)○樊遲從遊於舞雩之下曰敢問崇德脩
慝辨惑(慝吐得反○胡氏曰慝之字從心從匿蓋惡之匿於心者脩者治而去之)子曰善哉
問(善其切於為己)先事後得非崇德與攻其惡無攻人之惡非
脩慝與一朝之忿忘其身以及其親非惑與(與平聲○先事後得
猶言先難後獲也為所當為而不計其功則德日積而不自知矣專於治己而不責人則己之惡無所匿矣知
一朝之忿為甚微而禍及其親為甚大則有以辨惑而懲其忿矣樊遲麤鄙近利故告之以此三者皆所以救
其失也○范氏曰先事後得上義而下利也人惟有欲利之心故德不崇惟不自省己過而知人之過故慝不
脩感物而易動者莫如忿忘其身以及其親惑之甚者也惑之甚者必起於細微能辨之於早則不至於大惑
矣故懲忿所以辨惑也)○樊遲問仁子曰愛人問知子曰知人(上知
字去聲下同○愛人仁之施知人知之務)樊遲未達(曾氏曰遲之意蓋以愛欲其周而知有所擇故
疑二者之相悖爾)子曰舉直錯諸枉能使枉者直(舉直錯枉者知也使枉者
直則仁矣如此則二者不惟不相悖而反相為用矣)樊遲退見子夏曰鄉也吾見
於夫子而問知子曰舉直錯諸枉能使枉者直何謂也
(鄉去聲見賢遍反○遲以夫子之言專為知者之事又未達所以能使枉者直之理)子夏曰富哉
言乎(歎其所包者廣不止言知)舜有天下選於衆舉臯陶不仁者遠
矣湯有天下選於衆舉伊尹不仁者遠矣(選息戀反陶音遙遠如字
○伊尹湯之相也不仁者遠言人皆化而為仁不見有不仁者若其遠去爾所謂使枉者直也子夏蓋有以知
夫子之兼仁知而言矣○程子曰聖人之語因人而變化雖若有淺近者而其包含無所不盡觀於此章可見
矣非若他人之言語近則遺遠語遠則不知近也尹氏曰學者之問也不獨欲聞其說又必欲知其方不獨欲
知其方又必欲為其事如樊遲之問仁知也夫子告之盡矣樊遲未達故又問焉而猶未知其何以為之也及
退而問諸子夏然後有以知之使其未喻則必將復問矣既問於師又辨諸友當時學者之務實也如是)○
子貢問友子曰忠告而善道之不可則止毋自辱焉(告工
毒反道去聲○友所以輔仁故盡其心以告之善其說以道之然以義合者也故不可則止若以數而見疏則
自辱矣)○曾子曰君子以文會友以友輔仁(講學以會友則道益明取
善以輔仁則德日進)
論語卷六
欽定四庫全書
論語卷七宋朱子集註
子路第十三(凡三十章)
子路問政子曰先之勞之(勞如字○蘇氏曰凡民之行以身先之則不令而行凡民
之事以身勞之則雖勤不怨)請益曰無倦(無古本作毋○胡氏曰勇者喜於有為而不能持久
故以此告之○程子曰子路問政孔子既告之矣及請益則曰無倦而已未嘗復有所告姑使之深思也)○
仲弓為季氏宰問政子曰先有司赦小過舉賢才(有司衆職
也宰兼衆職然事必先之於彼而後考其成功則已不勞而事畢舉矣過失誤也大者於事或有所害不得不
懲小者赦之則刑不濫而人心悦矣賢有德者才有能者舉而用之則有司皆得其人而政益脩矣)曰焉
知賢才而舉之曰舉爾所知爾所不知人其舍諸(焉於虔反
舍上聲○仲弓慮無以盡知一時之賢才故孔子告之以此程子曰人各親其親然後不獨親其親仲弓曰焉
知賢才而舉之子曰舉爾所知爾所不知人其舍諸便見仲弓與聖人用心之大小推此義則一心可以興邦
一心可以喪邦只在公私之間爾○范氏曰不先有司則君行臣職矣不赦小過則下無全人矣不舉賢才則
百職廢矣失此三者不可以為季氏宰况天下乎)○子路曰衛君待子而為政
子將奚先(衛君謂出公輒也是時魯哀公之十年孔子自楚反乎衛)子曰必也正名
乎(是時出公不父其父而禰其祖名實紊矣故孔子以正名為先謝氏曰正名雖為衛君而言然為政之道
皆當以此為先)子路曰有是哉子之迂也奚其正(迂謂遠於事情言非今日
之急務也)子曰野哉由也君子於其所不知蓋闕如也(野謂鄙俗
責其不能闕疑而率爾妄對也)名不正則言不順言不順則事不成(楊氏
曰名不當其實則言不順言不順則無以考實而事不成)事不成則禮樂不興禮樂
不興則刑罰不中刑罰不中則民無所措手足(中去聲○范氏
曰事得其序之謂禮物得其和之謂樂事不成則無序而不和故禮樂不興禮樂不興則施之政事皆失其道
故刑罰不中)故君子名之必可言也言之必可行也君子於
其言無所苟而已矣(程子曰名實相須一事苟則其餘皆苟矣○胡氏曰衛世子蒯聵恥
其母南子之淫亂欲殺之不果而出奔靈公欲立公子郢郢辭公卒夫人立之又辭乃立蒯聵之子輒以拒蒯
聵夫蒯聵欲殺母得罪於父而輒據國以拒父皆無父之人也其不可有國也明矣夫子為政而以正名為先
必將具其事之本末告諸天王請於方伯命公子郢而立之則人倫正天理得名正言順而事成矣夫子告之
之詳如此而子路終不喻也故事輒不去卒死其難徒知食焉不避其難之為義而不知食輒之食為非義也)
○樊遲請學稼子曰吾不如老農請學為圃曰吾不如
老圃(種五穀曰稼種蔬菜曰圃)樊遲出子曰小人哉樊須也(小人謂細民孟
子所謂小人之事者也)上好禮則民莫敢不敬上好義則民莫敢
不服上好信則民莫敢不用情夫如是則四方之民襁
負其子而至矣焉用稼(好去聲夫音扶襁居丈反焉於虔反○禮義信大人之事也好
義則事合宜情誠實也敬服用情蓋各以其類而應也襁織縷為之以約小兒於背者○楊氏曰樊遲遊聖人
之門而問稼圃志則陋矣辭而闢之可也待其出而後言其非何也蓋於其問也自謂農圃之不如則拒之者
至矣須之學疑不及此而不能問不能以三隅反矣故不復及其既出則懼其終不喻也求老農老圃而學焉
則其失愈遠矣故復言之使知前所言者意有在也)○子曰誦詩三百授之以政
不達使於四方不能專對雖多亦奚以為(使去聲○專獨也詩本人
情該物理可以騐風俗之盛衰見政治之得失其言溫厚和平長於風諭故誦之者必達於政而能言也○程
子曰窮經將以致用也世之誦詩者果能從政而專對乎然則其所學者章句之末耳此學者之大患也)○
子曰其身正不令而行其身不正雖令不從○子曰魯
衛之政兄弟也(魯周公之後衛康叔之後本兄弟之國而是時衰亂政亦相似故孔子歎之)
○子謂衛公子荆善居室始有曰苟合矣少有曰苟完
矣富有曰苟美矣(公子荆衛大夫苟聊且粗略之意合聚也完備也言其循序而有節不以
欲速盡美累其心○楊氏曰務為全美則累物而驕吝之心生公子荆皆曰苟而已則不以外物為心其欲易
足故也)○子適衛冉有僕(僕御車也)子曰庶矣哉(庶衆也)冉有曰
既庶矣又何加焉曰富之(庶而不富則民生不遂故制田里薄賦斂以富之)曰
既富矣又何加焉曰教之(富而不教則近於禽獸故必立學校明禮義以教之○胡
氏曰天生斯民立之司牧而寄以三事然自三代之後能舉此職者百無一二漢之文明唐之太宗亦云庶且
富矣西京之教無聞焉明帝尊師重傅臨雍拜老宗戚子弟莫不受學唐太宗大召名儒增廣生員教亦至矣
然而未知所以教也三代之教天子公卿躬行於上言行政事皆可師法彼二君者其能然乎)○子曰
苟有用我者期月而已可也三年有成(期月謂周一歲之月也可者僅
辭言綱紀布也有成治功成也○尹氏曰孔子歎當時莫能用己也故云然愚按史記此蓋為衛靈公不能用
而發)○子曰善人為邦百年亦可以勝殘去殺矣誠哉是
言也(勝平聲去上聲○為邦百年言相繼而久也勝殘化殘暴之人使不為惡也去殺謂民化於善可以
不用刑殺也蓋古有是言而夫子稱之程子曰漢自高惠至於文景黎民醇厚幾致刑揩庶乎其近之矣○尹
民曰勝殘去殺不為惡而已善人之功如是若夫聖人則不待百年其化亦不止此)○子曰如有
王者必世而後仁(王者謂聖人受命而興也三十年為一世仁謂教化浹也程子曰周自文
武至於成王而後禮樂興即其效也○或問三年必世遲速不同何也程子曰三年有成謂法度紀綱有成而
化行也漸民以仁摩民以義使之浹於肌膚淪於骨髓而禮樂可興所謂仁也此非積久何以能致)○子
曰苟正其身矣於從政乎何有不能正其身如正人何
○冉子退朝子曰何晏也對曰有政子曰其事也如有
政雖不吾以吾其與聞之(朝音潮與去聲○冉有時為季氏宰朝季氏之私朝也晏
晚也政國政事家事以用也禮大夫雖不治事猶得與聞國政是時季氏專魯其於國政蓋有不與同列議於
公朝而獨與家臣謀於私室者故夫子為不知者而言此必季氏之家事耳若是國政我嘗為大夫雖不見用
猶當與聞今既不聞則是非國政也語意與魏徵獻陵之對略相似其所以正名分抑季氏而教冉有之意深
矣)○定公問一言而可以興邦有諸孔子對曰言不可
以若是其幾也(幾期也詩曰如幾如式言一言之間未可以如此而必期其效)人之言
曰為君難為臣不易(易去聲○當時有此言也)如知為君之難也不
幾乎一言而興邦乎(因此言而知為君之難則必戰戰兢兢臨深履薄而無一事之敢忽
然則此言也豈不可以必期於興邦乎為定公言故不及臣也)曰一言而喪邦有諸孔
子對曰言不可以若是其幾也人之言曰予無樂乎為
君唯其言而莫予違也(喪去聲下同樂音洛○言他無所樂惟樂此耳)如其善
而莫之違也不亦善乎如不善而莫之違也不幾乎一
言而喪邦乎(范氏曰如不善而莫之違則忠言不至於耳君日驕而臣日諂未有不喪邦者也○
謝氏曰知為君之難則必敬謹以持之惟其言而莫予違則讒諂面諛之人至矣邦未必遽興喪也而興喪之
源分於此然此非識微之君子何足以知之)○葉公問政(音義並見第七篇)子曰近
者說遠者來(說音悦○被其澤則說聞其風則來然必近者說而後遠者來也)○子夏
為莒父宰問政子曰無欲速無見小利欲速則不達見
小利則大事不成(父音甫○莒父魯邑名欲事之速成則急遽無序而反不達見小者之為
利則所就者小而所失者大矣○程子曰子張問政子曰居之無倦行之以忠子夏問政子曰無欲速無見小
利子張常過高而未仁子夏之病常在近小故各以切己之事告之)○葉公語孔子曰吾
黨有直躬者其父攘羊而子證之(語去聲○直躬直身而行者有因而盜曰
攘)孔子曰吾黨之直者異於是父為子隠子為父隠直
在其中矣(為去聲○父子相隠天理人情之至也故不求為直而直在其中○謝氏曰順理為直父
不為子隠子不為父隠於理順耶瞽䏂殺人舜竊負而逃遵海濱而處當是時愛親之心勝其於直不直何暇
計哉)○樊遲問仁子曰居處恭執事敬與人忠雖之夷狄
不可棄也(恭主容敬主事恭見於外敬主乎中之夷狄不可棄勉其固守而勿失也○程子曰此是
徹上徹下語聖人初無二語也充之則睟面盎背推而達之則篤恭而天下平矣胡氏曰樊遲問仁者三此最
先先難次之愛人其最後乎)○子貢問曰何如斯可謂之士矣子曰
行已有恥使於四方不辱君命可謂士矣(使去聲○此其志有所不
為而其材足以有為者也子貢能言故以使事告之蓋為使之難不獨貴於能言而已)曰敢問其
次曰宗族稱孝焉鄕黨稱弟焉(弟去聲○此本立而材不足者故為其次)曰
敢問其次曰言必信行必果硜硜然小人哉抑亦可以
為次矣(行去聲硜苦耕反○果必行也硜小石之堅確者小人言其識量之淺狹也此其本末皆無足
觀然亦不害其為自守也故聖人猶有取焉下此則市井之人不復可為士矣)曰今之從政者
何如子曰噫斗筲之人何足算也(筲所交反算亦作筭悉亂反○今之從政
者蓋如魯三家之屬噫心不平聲斗量名容十升筲竹器容斗二升斗筲之人言鄙細也算數也子貢之問每
下故夫子以是警之○程子曰子貢之意蓋欲為皎皎之行聞於人者夫子告之皆篤實自得之事)○子
曰不得中行而與之必也狂狷乎狂者進取狷者有所
不為也(狷音絹○行道也狂者志極高而行不掩狷者知未及而守有餘蓋聖人本欲得中道之人而
教之然既不可得而徒得謹厚之人則未必能自振拔而有為也故不若得此狂狷之人猶可因其志節而激
厲裁抑之以進於道非與其終於此而已也○孟子曰孔子豈不欲中道哉不可必得故思其次也如琴張曾
晳牧皮者孔子之所謂狂也其志嘐嘐然曰古之人古之人夷考其行而不掩焉者也狂者又不可得欲得不
屑不潔之士而與之是狷也是又其次也)○子曰南人有言曰人而無恒不
可以作巫醫善夫(恒胡登反夫音扶○南人南國之人恒常久也巫所以交鬼神醫所以寄
生死故雖賤役而尤不可以無常孔子稱其言而善之)不恒其德或承之羞(此易恒卦
九三爻辭承進也)子曰不占而已矣(復加子曰以别易文也其義未詳楊氏曰君子於易
苟玩其占則知無常之取羞矣其為無常也蓋亦不占而已矣意亦略通)○子曰君子和而
不同小人同而不和(和者無乖戾之心同者有阿比之意○尹氏曰君子尚義故有不同
小人尚利安得而和)○子貢問曰鄉人皆好之何如子曰未可也
鄉人皆惡之何如子曰未可也不如鄉人之善者好之
其不善者惡之(好惡並去聲○一鄉之人宜有公論矣然其間亦各以類自為好惡也故善者
好之而惡者不惡則必其有苟合之行惡者惡之而善者不好則必其無可好之實)○子曰君子
易事而難說也說之不以道不說也及其使人也器之
小人難事而易說也說之雖不以道說也及其使人也
求備焉(易去聲說音悦○器之謂隨其材器而使之也君子之心公而恕小人之心私而刻天理人欲
之間每相反而已矣)○子曰君子泰而不驕小人驕而不泰(君子循理
故安舒而不矜肆小人逞欲故反是)○子曰剛毅木訥近仁(程子曰木者質樸訥者遲
鈍四者質之近乎仁者也楊氏曰剛毅則不屈於物欲木訥則不至於外馳故近仁)○子路問曰
何如斯可謂之士矣子曰切切偲偲怡怡如也可謂士
矣朋友切切偲偲兄弟怡怡(胡氏曰切切懇到也偲偲詳勉也怡怡和悦也皆子
路所不足故告之又恐其混於所施則兄弟有賊恩之禍朋友有善柔之損故又别而言之)○子曰
善人教民七年亦可以即戎矣(教民者教之以孝弟忠信之行務農講武之法
即就也戎兵也民知親其上死其長故可以即戎○程子曰七年云者聖人度其時可矣如云期月三年百年
一世大國五年小國七年之類皆當思其作為如何乃有益)○子曰以不教民戰是
謂棄之(以用也言用不教之民以戰必有敗亡之禍是棄其民也)
憲問第十四(胡氏曰此篇疑原憲所記凡四十七章)
憲問恥子曰邦有道穀邦無道穀恥也(憲原思名穀禄也邦有道不能
有為邦無道不能獨善而但知食禄皆可恥也憲之狷介其於邦無道榖之可恥固知之矣至於邦有道穀之
可恥則未必知也故夫子因其問而并言之以廣其志使知所以自勉而進於有為也)○克伐怨
欲不行焉可以為仁矣(此亦原憲以其所能而問也克好勝伐自矜怨忿恨欲貪欲)
子曰可以為難矣仁則吾不知也(有是四者而能制之使不得行可謂難矣
仁則天理渾然自無四者之累不行不足以言之也○程子曰人而無克伐怨欲惟仁者能之有之而能制其
情使不行斯亦難能也謂之仁則未也此聖人開示之深惜乎憲之不能再問也或曰四者不行固不得為仁
矣然亦豈非所謂克己之事求仁之方乎曰克去己私以復乎禮則私欲不留而天理之本然者得矣若但制
而不行則是未有拔去病根之意而容其潛藏隠伏於胷中也豈克己求仁之謂哉學者察於二者之間則其
所以求仁之功益親切而無滲漏矣)○子曰士而懷居不足以為士矣(居謂
意所便安處也)○子曰邦有道危言危行邦無道危行言孫(行孫
皆去聲○危高峻也孫卑順也尹氏曰君子之持身不可變也至於言則有時而不敢盡以避禍也然則為國
者使士言孫豈不殆哉)○子曰有德者必有言有言者不必有德
仁者必有勇勇者不必有仁(有德者和順積中英華發外能言者或便佞口給而
已仁者心無私累見義必為勇者或血氣之強而已○尹氏曰有德者必有言徒能言者未必有德也仁者志
必勇徒能勇者未必有仁也)○南宫适問於孔子曰羿善射奡盪舟
俱不得其死然禹稷躬稼而有天下夫子不答南宫适
出子曰君子哉若人尚德哉若人(适古活反羿音詣奡五報反盪土浪反○
南宫适即南容也羿有窮之君善射滅夏后相而簒其位其臣寒浞又殺羿而代之奡春秋傳作澆浞之子也
力能陸地行舟後為夏后少康所誅禹平水土暨稷播種身親稼穡之事禹受舜禪而有天下稷之後至周武
王亦有天下适之意蓋以羿奡比當世之有權力者而以禹稷比孔子也故孔子不答然适之言如此可謂君
子之人而有尚德之心矣不可以不與故俟其出而贊美之)○子曰君子而不仁者
有矣夫未有小人而仁者也(夫音扶○謝氏曰君子志於仁矣然毫忽之間心不
在焉則未免為不仁也)○子曰愛之能勿勞乎忠焉能勿誨乎(蘇氏
曰愛而勿勞禽犢之愛也忠而勿誨婦寺之忠也愛而知勞之則其為愛也深矣忠而知誨之則其為忠也大
矣)○子曰為命裨諶草創之世叔討論之行人子羽脩
飾之東里子産潤色之(裨婢之反諶時林反○裨諶以下四人皆鄭大夫草略也創造
也謂造為草藁也世叔游吉也春秋傳作子太叔討尋究也論講議也行人掌使之官子羽公孫揮也脩飾謂
增損之東里地名子産所居也潤色謂加以文采也鄭國之為辭命必更此四賢之手而成詳審精密各盡所
長是以應對諸侯鮮有敗事孔子言此蓋善之也)○或問子産子曰惠人也(子産
之政不專於寬然其心則一以愛人為主故孔子以為惠人蓋舉其重而言也)問子西曰彼哉
彼哉(子西楚公子申能遜楚國立昭王而改紀其政亦賢大夫也然不能革其僭王之號昭王欲用孔子
又沮止之其後卒召白公以致禍亂則其為人可知矣彼哉者外之之辭)問管仲曰人也奪
伯氏駢邑三百飯疏食没齒無怨言(人也猶言此人也伯氏齊大夫駢邑
地名齒年也蓋桓公奪伯氏之邑以與管仲伯氏自知己罪而心服管仲之功故窮約以終身而無怨言荀卿
所謂與之書社三百而富人莫之敢拒者即此事也或問管仲子産孰優曰管仲之德不勝其才子産之才
不勝其德然於聖人之學則槩乎其未有聞也)○子曰貧而無怨難富而無驕
易(易去聲○處貧難處富易人之常情然人當勉其難而不可忽其易也)○子曰孟公綽
為趙魏老則優不可以為滕薛大夫(公綽魯大夫趙魏晉卿之家老家臣
之長大家勢重而無諸侯之事家老望尊而無官守之責優有餘也滕薛二國名大夫任國政者滕薛國小政
繁大夫位高責重然則公綽蓋廉靜寡欲而短於才者也○楊氏曰知之弗豫枉其才而用之則為棄人矣此
君子所以患不知人也言此則孔子之用人可知矣)○子路問成人子曰若臧武
仲之知公綽之不欲卞莊子之勇冉求之藝文之以禮
樂亦可以為成人矣(知去聲○成人猶言全人武仲魯大夫名紇莊子魯卞邑大夫言兼
此四子之長則知足以窮理廉足以養心勇足以力行藝足以泛應而又節之以禮和之以樂使德成於内而
文見乎外則材全德備渾然不見一善成名之迹中正和樂粹然無復偏倚駁雜之蔽而其為人也亦成矣然
亦之為言非其至者蓋就子路之所可及而語之也若論其至則非聖人之盡人道不足以語此)曰今
之成人者何必然見利思義見危授命久要不忘平生
之言亦可以為成人矣(復加曰字者既答而復言也授命言不愛其生持以與人也久
要舊約也平生平日也有是忠信之實則雖其才知禮樂有所未備亦可以為成人之次也○程子曰知之明
信之篤行之果天下之達德也若孔子所謂成人亦不出此三者武仲知也公綽仁也卞莊子勇也冉求藝也
須是合此四人之能文之以禮樂亦可以為成人矣然而論其大成則不止於此若今之成人有忠信而不及
於禮樂則又其次者也又曰臧武仲之知非正也若文之以禮樂則無不正矣又曰語成人之名非聖人孰能
之孟子曰唯聖人然後可以踐形如此方可以稱成人之名胡氏曰今之成人以下乃子路之言蓋不復聞斯
行之之勇而有終身誦之之固矣未詳是否)○子問公叔文子於公明賈曰
信乎夫子不言不笑不取乎(公叔文子衛大失公孫枝也公明姓賈名亦衛人文
子為人其詳不可知然必廉靜之士故當時以三者稱之)公明賈對曰以告者過也
夫子時然後言人不厭其言樂然後笑人不厭其笑義
然後取人不厭其取子曰其然豈其然乎(厭者苦其多而惡之之辭
事適其可則人不厭而不覺其有是矣是以稱之或過而以為不言不笑不取也然此言也非禮義充溢於中
得時措之宜者不能文子雖賢疑未及此但君子與人為善不欲正言其非也故曰其然豈其然乎蓋疑之也)
○子曰臧武仲以防求為後於魯雖曰不要君吾不信
也(要平聲○防地名武仲所封邑也要有挾而求也武仲得罪奔邾自邾如防使請立後而避邑以示若不
得請則將據邑以叛是要君也范氏曰要君者無上罪之大者也武仲之邑受之於君得罪出奔則立後在君
非己所得專也而據邑以請由其好智而不好學也楊氏曰武仲卑辭請後其跡非要君者而意實要之夫子
之言亦春秋誅意之法也)○子曰晉文公譎而不正齊桓公正而不
譎(譎古穴反○晉文公名重耳齊桓公名小白譎詭也二公皆諸侯盟主攘夷狄以尊周室者也雖其以力
假仁心皆不正然桓公伐楚仗義執言不由詭道猶為彼善於此文公則伐衛以致楚而隂謀以取勝其譎甚
矣二君他事亦多類此故夫子言比以發其隠)○子路曰桓公殺公子糾召忽
死之管仲不死曰未仁乎(糾居黝反召音邵○按春秋傳齊襄公無道鮑叔牙奉公
子小白奔莒及無知弑襄公管夷吾召忽奉公子糾奔魯魯人納之未克而小白入是為桓公使魯殺子糾而
請管召召忽死之管仲請囚鮑叔牙言於桓公以為相子路疑管仲忘君事讎忍心害理不得為仁也)子
曰桓公九合諸侯不以兵車管仲之力也如其仁如其
仁(九春秋傳作糾督也古字通用不以兵車言不假威力也如其仁言誰如其仁者又再言以深許之蓋管
仲雖未得為仁人而其利澤及人則有仁之功矣)○子貢曰管仲非仁者與桓
公殺公子糾不能死又相之(與平聲相去聲○子貢意不死猶可相之則已甚矣)
子曰管仲相桓公霸諸侯一匡天下民到于今受其賜
微管仲吾其被髮左衽矣(被皮寄反衽而審反○霸與伯同長也匡正也尊周室攘
夷狄皆所以正天下也微無也衽衣衿也被髮左衽夷狄之俗也)豈若匹夫匹婦之為
諒也自經於溝瀆而莫之知也(諒小信也經縊也莫之知人不知也後漢書引
此文莫字上有人字○程子曰桓公兄也子糾弟也仲私於所事輔之以爭國非義也桓公殺之雖過而糾之
死實當仲始與之同謀遂與之同死可也知輔之爭為不義將自免以圖後功亦可也故聖人不責其死而稱
其功若使桓弟而糾兄管仲所輔者正桓奪其國而殺之則管仲之與桓不可同世之讎也若計其後功而與
其事桓聖人之言無乃害義之甚啟萬世反覆不忠之亂乎如唐之王珪魏徵不死建成之難而從大宗可謂
害於義矣後雖有功何足贖哉愚謂管仲有功而無罪故聖人獨稱其功王魏先有罪而後有功則不以相掩
可也)○公叔文子之臣大夫僎與文子同升諸公(僎士免反○臣
家臣公公朝謂薦之與已同進為公朝之臣也)子聞之曰可以為文矣(文者順理而成
章之謂諡法亦有所謂錫民爵位曰文者○洪氏曰家臣之賤而引之使與己並有三善焉知人一也忘己二
也事君三也)○子言衛靈公之無道也康子曰夫如是奚而
不喪(夫音扶喪去聲○喪失位也)孔子曰仲叔圉治賓客祝鮀治宗
廟王孫賈治軍旅夫如是奚其喪(仲叔圉即孔文子也三人皆衛臣雖未必
賢而其才可用靈公用之又各當其才○尹氏曰衛靈公之無道宜喪也而能用此三人猶足以保其國而况
有道之君能用天下之賢才者乎詩曰無競維人四方其訓之)○子曰其言之不怍則
為之也難(大言不慙則無必為之志而不自度其能否矣欲踐其言豈不難哉)○陳成子
弑簡公(成子齊大夫名恒簡公齊君名壬事在春秋哀公十四年)孔子沐浴而朝告
於哀公曰陳恒弑其君請討之(朝音潮○是時孔子致仕居魯沐浴齊戒以告
君重其事而不敢忽也臣弑其君人倫之大變天理所不容人人得而誅之况鄰國乎故夫子雖已告老而猶
請哀公討之)公曰告夫三子(二告夫音扶○三子三家也時政在三家哀公不得自專故使
孔子告之)孔子曰以吾從大夫之後不敢不告也君曰告夫
三子者(孔子出而自言如此意謂弑君之賊法所必討大夫謀國義所當告君乃不能自命三子而使
我告之邪)之三子告不可孔子曰以吾從大夫之後不敢不
告也(以君命往告而三子魯之強臣素有無君之心實與陳氏聲勢相倚故沮其謀而夫子復以此應之
其所以警之者深矣○程子曰左氏記孔子之言曰陳恒弑其君民之不予者半以魯之衆加齊之半可克也
此非孔子之言誠若此言是以力不以義也若孔子之志必將正名其罪上告天子下告方伯而率與國以討
之至於所以勝齊者孔子之餘事也豈計魯人之衆寡哉當是時天下之亂極矣因是足以正之周室其復興
乎魯之君臣終不從之可勝惜哉胡氏曰春秋之法弑君之賊人得而討之仲尼此舉先𤼵後聞可也)○
子路問事君子曰勿欺也而犯之(犯謂犯顔諫爭○范氏曰犯非子路之所
難也而以不欺為難故夫子教以先勿欺而後犯也)○子曰君子上達小人下達
(君子循天理故日進乎高明小人徇人欲故日究乎汙下)○子曰古之學者為己今
之學者為人(為去聲○程子曰為己欲得之於己也為人欲見知於人也○程子曰古之學者為
己其終至於成物今之學者為人其終至於喪己愚按聖賢論學者用心得失之際其說多矣然未有如此言
之切而要者於此明辨而日省之則庶乎其不昩於所從矣)○蘧伯玉使人於孔子(
使去聲下同○蘧伯玉衛大夫名瑗孔子居銜嘗主於其家既而反魯故伯玉使人來也)孔子與之
坐而問焉曰夫子何為對曰夫子欲寡其過而未能也
使者出子曰使乎使乎(與之坐敬其主以及其使也夫子指伯玉也言其但欲寡過而
猶未能則其省身克己常若不及之意可見矣使者之言愈自卑約而其主之賢益彰亦可謂深知君子之心
而善於辭令者矣故夫子再言使乎以重美之按莊周稱伯玉行年五十而知四十九年之非又曰伯玉行年
六十而六十化蓋其進德之功老而不倦是以踐履篤實光輝宣著不惟使者知之而夫子亦信之也)○
子曰不在其位不謀其政(重出)○曾子曰君子思不出其
位(此艮卦之象辭也曾子蓋嘗稱之記者因上章之語而類記之也○范氏曰物各止其所而天下之理得
矣故君子所思不出其位而君臣上下大小皆得其職也)○子曰君子恥其言而過
其行(行去聲○恥者不敢盡之意過者欲有餘之辭)○子曰君子道者三我無
能焉仁者不憂知者不惑勇者不懼(知去聲○自責以勉人也)子貢
曰夫子自道也(道言也自道猶云謙辭○尹氏曰成德以仁為先進學以知為先故夫子之言
其序有不同者以此)○子貢方人子曰賜也賢乎哉夫我則不暇
(夫音扶○方比也乎哉疑辭比方人物而較其短長雖亦窮理之事然專務為此則心馳於外而所以自治者
疎矣故褒之而疑其辭復自貶以深抑之○謝氏曰聖人責人辭不迫切而意己獨至如此)○子曰
不患人之不己知患其不能也(几章指同而文不異者一言而重出也文小異
者屢言而各出也此章凡四見而文皆有異則聖人於此一事蓋屢言之其丁寧之意亦可見矣)○子
曰不逆詐不億不信抑亦先覺者是賢乎(逆未至而迎之也億未見
而意之也詐謂人欺己不信謂人疑己抑反語辭言雖不逆不億而於人之情偽自然先覺乃為賢也○楊氏
曰君子一於誠而已然未有誠而不明者故雖不逆詐不億不信而常先覺也若夫不逆不億而卒為小人所
罔焉斯亦不足觀也已)○微生畝謂孔子曰丘何為是栖栖者與
無乃為佞乎(與平聲○微生姓畝名也畝名呼夫子而辭甚倨蓋有齒德而隠者栖栖依依也為
佞言其務為口給以悦人也)孔子曰非敢為佞也疾固也(疾惡也固執一而不
通也聖人之於達尊禮恭而言直如此其警之亦深矣)○子曰驥不稱其力稱其
德也(驥善馬之名德謂調良也○尹氏曰驥雖有力其稱在德人有才而無德則亦奚足尚哉)○或
曰以德報怨何如(或人所稱今見老子書德謂恩惠也)子曰何以報德(言於
其所怨既以德報之矣則人之有德於我者又將何以報之乎)以直報怨以德報德(於其
所怨者愛憎取舍一以至公而無私所謂直也於其所德者則必以德報之不可忘也○或人之言可謂厚矣
然以聖人之言觀之則見其出於有意之私而怨德之報皆不得其平也必如夫子之言然後二者之報各得
其所然怨有不讎而德無不報則又未嘗不厚也此章之言明白簡約而其指意曲折反覆如造化之簡易易
知而微妙無窮學者所宜詳玩也)○子曰莫我知也夫(夫音扶○夫子自歎以發子貢
之問也)子貢曰何為其莫知子也子曰不怨天不尤人下
學而上達知我者其天乎(不得於天而不怨天不合於人而不尤人但知下學而自
然上達此但自言其反己自脩循序漸進耳無以甚異於人而致其知也然深味其語意則見其中自有人不
及知而天獨知之之妙蓋在孔門惟子貢之智幾足以及此故特語以發之惜乎其猶有所未達也○程子曰
不怨天不尤人在理當如此又曰下學上達意在言表又曰學者須守下學上達之語乃學之要蓋凡下學人
事便是上達天理然習而不察則亦不能以上達矣)○公伯寮愬子路於季孫子
服景伯以告曰夫子固有惑志於公伯寮吾力猶能肆
諸市朝(朝音潮○公伯寮魯人子服氏景諡伯字魯大夫子服何也夫子指季孫言其有疑於寮之言
也肆陳尸也言欲誅寮)子曰道之將行也與命也道之將廢也與
命也公伯寮其如命何(與平聲○謝氏曰雖寮之愬行亦命也其實寮無如之何愚謂
言此以曉景伯安子路而警伯寮耳聖人於利害之際則不待決於命而後泰然也)○子曰賢者
辟世(辟去聲下同○天下無道而隠若伯夷太公是也)其次辟地(去亂國適治邦)其次
辟色(禮貌衰而去)其次辟言(有違言而後去也○程子曰四者雖以大小次第言之然非有
優劣也所遇不同耳)子曰作者七人矣(李氏曰作起也言起而隠去者今七人矣不可
知其誰何必求其人以實之則鑿矣)○子路宿於石門晨門曰奚自子路
曰自孔氏曰是知其不可而為之者與(與平聲○石門地名晨門掌晨
啟門蓋賢人隠於抱關者也自從也問其何所從來也胡氏曰晨門知世之不可而不為故以是譏孔子然不
知聖人之視天下無不可為之時也)○子擊磬於衛有荷蕢而過孔氏之
門者曰有心哉擊磬乎(荷去聲○磬樂器荷擔也蕢草器也此荷蕢者亦隠士也聖人
之心未嘗忘天下此人聞其磬聲而知之則亦非常人矣)既而曰鄙哉硜硜乎莫已
知也斯已而已矣深則厲淺則揭(硜苦耕反莫已之已音紀餘音以揭起例
反○硜硜石聲亦專確之意以衣涉水曰厲攝衣涉水曰揭此兩句衛風匏有苦葉之詩也譏孔子人不知己
而不止不能適淺深之宜)子曰果哉末之難矣(果哉歎其果於忘世也末無也聖人心同
天地視天下猶一家中國猶一人不能一日忘也故聞荷蕢之言而歎其果於忘世且言人之出處若但如此
則亦無所難矣)○子張曰書云高宗諒隂三年不言何謂也(高宗
商王武丁也諒隂天子居喪之名未詳其義)子曰何必高宗古之人皆然君
薨百官總已以聽於冢宰三年(言君薨則諸侯亦然總己謂總攝己職冢宰大
宰也百官聽於冢宰故君得以三年不言也○胡氏曰位有貴賤而生於父母無以異者故三年之喪自天子
達於庶人子張非疑此也殆以為人君三年不言則臣下無所禀令禍亂或由以起也孔子告以聽於冢宰則
禍亂非所憂矣)○子曰上好禮則民易使也(好易皆去聲○謝氏曰禮達而分定
故民易使)○子路問君子子曰脩己以敬曰如斯而已乎曰
脩己以安人曰如斯而已乎曰脩己以安百姓脩己以
安百姓堯舜其猶病諸(脩己以敬夫子之言至矣盡矣而子路少之故再以其充積之
盛自然及物者告之無他道也人者對已而言百姓則盡乎人矣堯舜猶病言不可以有加於此以抑子路使
反求諸近也蓋聖人之心無窮世雖極治然豈能必知四海之内果無一物不得其所哉故堯舜猶以安百姓
為病若曰吾治己足則非所以為聖人矣○程子曰君子脩己以安百姓篤恭而天下平唯上下一於恭敬則
天地自位萬物自育氣無不和而四靈畢至矣此體信達順之道聰明睿知皆由是出以此事天饗帝)○
原壤夷俟子曰幼而不孫弟長而無述焉老而不死是
為賊以杖叩其脛(孫弟並去聲長上聲叩音口脛其定反○原壤孔子之故人母死而歌蓋
老氏之流自放於禮法之外者夷蹲踞也俟待也言見孔子來而蹲踞以待之也述猶稱也賊者害人之名以
其自幼至老無一善狀而久生於世徒足以敗常亂俗則是賊而已矣脛足骨也孔子既責之而因以所曳之
杖微擊其脛若使勿蹲踞然)○闕黨童子將命或問之曰益者與(與平
聲○闕黨黨名童子未冠者之稱將命謂傳賓主之言或人疑此童子學有進益故孔子使之傳命以寵異之
也)子曰吾見其居於位也見其與先生並行也非求益
者也欲速成者也(禮童子當隅坐隨行孔子言吾見此童子不循此禮非能求益但欲速成
爾故使之給使令之役觀長少之序習揖遜之容蓋所以抑而教之非寵而異之也)
論語卷七
