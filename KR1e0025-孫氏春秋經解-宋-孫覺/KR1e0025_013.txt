春秋經解卷十三
宋孫覺撰
哀公
元年春鼷鼠食郊牛改卜牛夏四月辛巳郊
魯郊非禮也非禮之中有可見之者不可不著矣春
秋書郊牛傷者四皆正月春秋之正月夏時之十一
月也牛在滌三月然後郊魯郊夏之二月三王之郊
一用夏正而魯郊夏之二月魯諸侯不敢並天子之
郊時而郊二月也卜郊者四皆四月春秋之四月夏
時二月也夏之二月魯之郊時也及郊之月而復卜
焉月三旬旬一辛日三旬之辛卜皆不吉則不郊且
不復卜也用郊者一九月也用者不宜用也求吉之
道不過于三三旬之辛也過於三則不卜矣而僖之
卜至于四成之卜至於五瀆也郊有常月矣必先卜
而後行事者以人事天人道之修而欽誠之至則卜
而吉人道不修欽誠不至則卜不吉故卜至于三而
不吉則不郊所以欽天變飭人事况牛傷其口而鼠
食其角哉春秋常事不書四月之郊得時合禮而又
書之嘗以災變而改卜之矣不書辛巳之郊則若因
災而不郊也魯之郊則非禮而春秋著之蓋王者之
郊可以類舉而後世得以觀郊於春秋也穀梁之說
曰魯自正月至于三月郊之時也榖梁見春秋牛傷
者必於正月而卜郊者必於四月故曰郊有三月之
時不知自正月養牛而四月卜郊爾又曰卜免牲三
卜郊而不從則已矣郊大事不舉則牲細事何足卜
哉郊卜不從矣又卜免牲無乃瀆乎又曰自十二月
卜以至于正月不知卜一月三旬之辛而已矣十二
月正月二月皆可卜焉則是郊無定月而王者之郊
不止于夏正而魯郊不止於二月榖梁之說失之
二年春王二月季孫斯叔孫州仇仲孫何忌帥師伐邾
取漷東田及沂西田癸巳叔孫州仇仲孫何忌及邾子
盟于句繹夏四月丙子衛侯元卒滕子來朝晉趙鞅帥
師納衛世子蒯瞶于戚
蒯瞶之事三𫝊及諸儒論之多矣左氏之意則以聵
之入復稱世子蓋靈公未嘗有命廢之事迹可考也
公羊𫝊則曰不以家事辭王事以為輙受靈公之命
是王事輙納其父是家事也王事重家事輕故可以
不辭也穀梁則曰其弗受以遵王父也是猶子可拒
父爾江熙則曰其稱世子明正也明正則拒之者非
也蓋曰輙不可以拒蒯聵也孫先生曰蒯聵有罪靈
公逐而廢之可也逐蒯聵而立輙則不可蓋亦曰罪
在靈公不廢蒯聵而立輙也考之聖人諸家之說皆
未得其意也蓋冉有問子貢曰夫子為衛君乎子貢
問伯夷叔齊於孔子而孔子盛稱其仁子路問衛君
待子為政而孔子欲先正名由此推之孔子之意可
知矣夷齊兄弟遜國至于餓死而孔子屢道其仁瞶
輙爭立父子仇敵而孔子請先正名孔子之意可知
矣蒯聵事其親孝必不至于見逐靈公教其子以道
亦不至於逐之書曰衛世子蒯聵出奔宋見蒯聵得
罪於父見逐出奔被天下不孝之名其惡莫加焉不
能飭躬改行以求容于父又不能逃于山林待罪以
死而父没不喪求反其國以與子爭位則蒯聵之罪
也輒為人子而父逐于外不能號慕毁瘠以感動靈
公而復之位靈公死夫人立之不辭以父亡未復而
即位為君蒯聵在外且入不能迎之居位而以兵拒
之又圍之焉則輙之罪也使靈公得為父之道則聵
不至於逐使聵得事父之禮則逐而必反其位使輒
得子孫之義則能感動王父以復聵之位屏位權立
以須聵之入蓋靈公蒯聵不父而衛輙不子是以至
于蒯瞶出奔趙鞅納聵而石㬅姑圍戚孔子曰必也
正名父父子子之名也聵之奔也書曰世子出奔所
以見靈公蒯聵父子之道缺也聵之入書曰納衛世
子所以見蒯聵䘙輙爭國之罪也書曰世子者非與
蒯聵也蓋稱之以有見也出奔而不名世子何以見
父子之乖離乎見納而不曰世子何以見蒯瞶之必
爭而輙拒之之罪乎鄭忽之奔不稱世子忽非見逐
於父也罪其有世子之位不能居而至于出奔是以
奪之也忽久於外得國而後歸稱曰世子者以明突
之不正而正忽之歸也蒯聵稱世子則反是矣其奔
也則見逐于父其入也則見拒於子於其納也奪其
世子之稱則若聵無得立之理而輒之拒之為得其
正然書之曰納衛世子則輒之拒之為不得其正顯
矣鄭忽之歸非與之也所以正突之不正蒯聵之納
非正之也所以罪輒之拒之也三傳諸儒皆未得其
義
三年春齊國夏衛石㬅姑帥師圍戚
欲圍戚者衛也而主兵以齊蓋聖人之意以蒯聵為
世子而輒拒之以子拒父而又圍之罪不待誅絶而
可見也齊大國又世為盟主諸侯不道父子爭國明
大義以正之可也乃助其子以圍其父推之主兵則
以深罪之也公羊曰伯討也以子圍父為伯討天下
復有不義之兵乎穀梁曰子不圍父亦不得其義也
五月辛夘桓宫僖宫災
威公者哀公之十世祖也僖公者哀公之七世祖也
諸侯五廟而十世七世存焉蓋非禮矣蓋威公之存
者三威擅政而祖廟不毁也僖宫之存者以威廟之
存而僖為盛德藉威不毁以兼存僖宫也蓋皆三威
之罪於是因災而書之所以記異且見不毁之非禮
也
四年春王二月庚戌盜殺蔡侯申
春秋弑君有稱國者稱人者稱名者國則衆人則賤
名則大夫也未有書曰盜者不知其來且何國人也
其君見弑而不知弑者之名是以曰盜爾不曰蔡盜
而但曰盜焉是明不知其弑者之名也為人君而見
弑於盜則其所以為君者可知也左氏以為公孫翩
實弑之經何為不書翩乎公羊曰罪人也蔡侯申近
罪人而見弑當如閽弑吳子餘祭書之穀梁謂盜有
三名有襲利者近之爾
晉人執戎蠻子赤歸於楚
戎蠻子赤夷狄也而晉執之楚非京師而晉歸之執
之有罪歸之有罪故微之曰晉人也
六月辛丑亳社災
諸侯建國皆立兩社其一國社其一亡國之社故左
氏曰間于兩社為公室輔公室諸侯國諸侯國有兩
社焉則所謂國社亡國之社也公羊以亳為蒲遂致
誤也榖梁之說是也
五年春城毗夏齊侯伐宋秋九月癸酉齊侯杵臼卒冬
叔還如齊閏月葬齊景公
閏者歲之餘日喪事不以備數為其殺恩而短喪也
諸侯五月而葬而齊景公以閠月焉春秋非之故特
書曰閏月葬齊景公也穀梁之說是
六年春城邾瑕晉趙鞅帥師伐鮮虞吳伐陳夏齊國夏
及高張來奔叔還會吳于柤秋七月庚寅楚子軫卒齊
陽生入于齊齊陳乞弑其君荼
陽生入齊而陳乞弑君則是陽生與聞乎弑也不以
陽生首惡者陽生之入陳乞召之荼之弑陳乞為之加
陽生以弑君之罪則陳乞廢立之迹不明書陽生之
入而陳乞弑君則陳乞之惡著而陽生與有罪也穀
梁曰陽生正荼不正按經書陽生之入而荼見弑焉
則陽生篡荼也何得曰陽生正荼不正乎
七年春宋皇瑗帥師侵鄭晉魏㬅多帥師侵衛夏公會
吳于鄫秋公伐邾八月己酉入邾以邾子益來
春秋滅國而以其君歸者書歸内以君歸有書來來
者自外之辭别異於外諸候之國也穀梁以為外魯
之辭恐不然也
八年春王正月宋公入曹以曹伯陽歸吳伐我
春秋於外諸侯加兵於魯者必曰某鄙未有曰伐我
者於是吳伐之十一年齊伐之不曰某而皆曰伐我
此春秋之終而聖人之意也夫鄙者邊遠之地也我
之治道素行而禦敵之具素修則敵不來來斯敗之
而彼雖加兵焉不能加于我都也加于我鄙而已二
百四十二年之久雖大國之侵伐未嘗曰侵我伐我
者哀之八年吳伐我十一年齊伐我自是春秋且終
而侵伐之事不復見於經矣春秋内魯之法非私之
也欲其修所以為治者稱之爾二百四十二年之間
不為不久一十二公不為無人而因循苟簡訖于春
秋之終國日以蹙敵日以多孔子老矣又不見其成
功於其書法之終而敵人之來不絶之所以同之諸
侯而為戒于後也春秋之法尊周凡其行事皆曰京
師所以望周之有為於天下至其大壞而無法甚衰
而不支則一書之曰成周言周道之不復而列國無
異也春秋之法内魯凡其見伐必曰某鄙所以望魯
之興而有為於其國也至于二百年之久終十數世
而不復則一書之曰伐我言魯竟衰而外諸侯之無
異也何休曰不言鄙者諱圍也何其謬哉
十年春王二月邾子益來奔公會吴伐齊三月戊戍
齊侯陽生卒
左氏於此記陽生之卒以為齊人弑之然經所書乃
正卒爾不知左氏何從知之此當據經為定
十有一年春齊國書帥師伐我夏陳轅頗出奔鄭五月
公會吳伐齊甲戌齊國書帥師及吳戰于艾陵齊師敗
績獲齊國書
伐齊之役書公而戰不言我者我會伐而不會戰也
國書戰敗而至于獲與宋華元之獲等也
十有二年春用田賦
古者什一而税賦有常法有餘不過取之不足不取
贏馬哀公之時國家多事而軍用不給於是用田之
多少以賦歛之蓋常賦之外其常賦民使供於上但
一旦行之其後不以為常故曰用田賦若始行之其
後因之不改則經何以不言始乎公羊之說非也
夏五月甲辰孟子卒
論語曰陳司敗問昭公知禮乎孔子曰知禮孔子退
揖巫馬期而進之曰吾聞君子不黨君子亦黨乎君
娶於吳為同姓謂之吳孟子君而知禮孰不知禮然
則孟子者吳女而昭公夫人也孔子以昭公娶同姓
非禮不敢斥君之惡故對司敗以知禮其於春秋也
可以正言其惡矣然而書之亦曰孟子蓋聖人之於
春秋有内辭焉所以尊之而責之備也若孟子者夫
子不忍一言於陳司敗况忍著其惡以𫝊示後世乎
三傳之說皆通
十有三年春鄭罕達帥師取宋師于嵒夏許男成卒公
會晉侯及吳子于黃池
吳入春秋未常稱子惟使札來聘一稱之其他會盟侵
伐皆曰吳也黃池之會稱子又曰晉侯及焉蓋晉侯
者中國之盟主而諸侯之方伯也於是吳為蠻荒之
彊以侵漁中國晉侯不能以中國之諸侯攘而却之
反與之會于黃池蓋及者内為志也晉侯盟主而為
志於會蠻荒之君則是不能伯天下之諸侯而為吳
之強暴詘也書曰公會晉侯及吳子于黃池進吳稱
子所以外晉侯也稱及所以見方伯求與之會則諸
侯皆為之詘而將南折于吳春秋之辭數萬其尊異
而為法者三天王也魯也中國也故内京師而外
諸侯尊天王也内諸夏外四裔尊中國也内魯外
諸侯尊魯也尊之所以望之備内之所以責之周也
及其既久而天王益衰諸夏益弱魯益無道則聖
人一反之以託於春秋之終而為天下後世之戒也
春秋天子之事見于經者必曰京師而昭三十二年
書曰城成周天王竟衰而同之列國也魯為他國侵
伐者必曰某鄙而哀八年再言伐我魯竟無道而同
之諸侯也蠻荒之會稱國而離之此春秋常法也而
公會晉侯及吳子于黃池進吳稱子又言晉侯及之
諸夏竟衰而同之夷狄也春秋之旨微矣公穀皆不
得其義
十有四年春西狩獲麟
孔子曰鳳鳥不至河不出圖吾已矣夫孔子何取於
河圖鳳鳥哉取其天下有道則鳳鳥來儀河出圖也
孔子自傷不得見昔者有道之世而終没於離亂擾
攘之邦故嘆曰吾已矣夫言其終不及見若鳳鳥者
又何羨之乎蓋昔者舜道之成而韶樂之和充塞於
天地之間則鳳鳥來而為儀鳳者有知之禽網罟有
時而覆巢毁卵之患息則乘和氣而來儀非以應人
道之治而君德之修也世無我害則來儀矣麟者蓋
鳳之類而獸之有知者也蒐田以時而麑卵之害息
則亦乘和氣而來游非應於時君而主於一人也世
無我害則來游矣麟趾之詩是也故麟鳳之為物
非以瑞於人君人道修而物理得則或巢於林或游
於郊人之見之有以知人道之至而和氣之交也人
道乖而物理失則或求之而不來或致之而不至人
之見之有以知治道之謬而戾氣之積也春秋之時
可謂大亂矣父子之恩缺而子弑父父殺世子君臣
之義消而臣弑君君殺大夫兄弟之道失而弟篡兄
兄克弟夫婦之道亡而婦弑夫夫絶婦人道如此則
天地之氣戾而日食星隕地震山崩水旱不時霜雹
為害物理反常而變異薦至螽螟害稼麋多傷物含
沙之蜮當無而有爰居之鳥異土來巢于斯時也非
鳳鳥來儀之世麟趾信厚之時也然而西狩獲麟焉
麟者有知之獸而出於有道之世者也奈何哀公之
十四年而獲焉為麟則不當出於哀公之時有靈則
不當見獲為麟有靈而不免於獲此孔子所以為異
而絶筆於春秋也人道之亂如彼而物理反常如此
孔子區區春秋又何為哉於是而止爾盖春秋十二
公二百四十二年王道備人事浹世益久而亂不止
孔子老矣書之無窮昭定之間孔子之意亦以已矣
而未有可絶之事於是西狩獲麟物理之異而人事
有所不可知者孔子書之絶筆焉盖慨嘆當世至於
無言而深有意於後世也先儒說獲麟者多矣杜預
以為感麟而作故止獲麟就令當時無獲麟之事孔
子春秋將不作耶公羊曰西狩獲麟孔子反𬒮拭面
而涕沾袍麟而見獲誠大異矣孔子性命之際同於
天道何至於涕沾袍乎其曰記異最為得之穀梁之
說疎矣
春秋經解卷十三
