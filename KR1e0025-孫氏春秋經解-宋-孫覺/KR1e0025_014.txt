春秋經解後䟦
先君潜心春秋二十年得成說于郵上孫先生莘老其
書家𫝊三世矣兵火焚蕩遂為煨燼及寓居江浙嘗誦
其說以授學者予每得而聽之一日先君為余言初王
荆公欲釋春秋以行于天下而莘老之傳已出一見而
有碁心自知不復能出其右遂詆聖經而廢之曰此斷
爛朝報也不列於學官不用于貢舉者積有年矣爰自
近世是經復行而學士大失亦罕知有莘老說也已而
歎曰吁孫先生之書其遂湮沒已乎何其久而未顯也
麟之應之曰此書豐城寶也隱顯亦各有時不幸而埋
光鏟采于今之世然而龍泉太阿之氣自當夜動牛斗
復有逹識之士如張荗先輩表而出之以為天下後世
刔蒙之器亦必有日矣後數年有文定胡公著春秋傳
以進于上學者皆傳之而先君不及見也予近得之嘗
反復其義盖與莘老之說合者十常六七然莘老發明
聖人之奥舉三傳以斷得失反復折中著為通論其旨
詳而明深而當異說不得而破此其邃處文定似不及
也因暇閱說序併述于後海陵周麟之謹識
右高沙鄉先生龍學孫公春秋解發明聖經之隱奥
折衷諸儒之是否學者願見而不可得前政邵君出
家藏本刻版郡齋其惠後進也博矣兹復移書以樞
密周公跋語㑭附益卷末又且見景仰不忘之意余
敢不助成美事慶元改號朔旦檇李張顔書
