春秋經解卷八
宋孫覺撰
宣公
元年春王正月公即位
威公弑隠公而立春秋月而不王以罪天王不能誅
之而使弑君大惡之人肆於民上十八年之久也宣
公弑子赤而立其罪同於威春秋書月書王不罪天
王之不討者非赦之也天下無王自平王而下也至
於威公王道之不行未久有王者興赫然而行其道
則威公在可誅之域不於在位當於其將終竟威公
之死天王不能誅之聖人不忍周道之衰而弑君者
得志也一十八年之間書王者四終始反覆欲其見
討而竟不能聖人不忍焉於是月而不王以為法於
萬世至於宣公則王道之不行百餘年矣天下之王
不可無於一日而百餘年間王道不行亂臣賊子接
迹而起而王者未嘗誅之非天下之無王何至是也
宣公弑子赤而自立王道之行在所先誅而即位晏
然無所忌憚春秋於其即位之月則書王以明王道
之行不容滅熄故特鄭重而書曰王爾春秋於威宣
之惡非偏有輕重以威公之時猶可望而宣公之時
竟無王也王猶可望則可以待王之誅後竟無王於
是書王以討也春秋之法弑君賊討則書葬世子弑
君則不待討賊而書葬以為葬者臣子之事世子弑
君則無望於臣子矣威公則不書王以謂待天王之
討也王道益衰亂臣賊子滋起宣公弑君而書王以
為無望於天王也無望於臣子則世子弑君而書葬
無望於天王則宣公弑立而書王無所望者不復望
之此春秋之法也趙子之徒謂不去王者宣公本不
同謀故異於威公也按經繼弑而書即位何謂不與
弑乎非也
公子遂如齊逆女三月遂以夫人婦姜至自齊
宣公弑子赤而立又在文公之喪也乃遽使大夫逆
女于齊書逆書至所以見弑君之人得志而在位則
無所不至也居喪而序大夫逆女皆非禮之大者而
經無異辭不待貶絶而罪惡可見矣公子遂不再言
公子者一事而再見者卒名公羊之說是也左氏以
為尊君命尊夫人蓋失之矣
晉放其大夫胥甲父于衛
放流之也書曰放驩兜於崇山是也大夫者人君在
以治國家者也古者諸侯大夫命于天子大夫有罪
則請於天子天子命殺之可放之可春秋之於諸侯
未嘗請於天子專命之專殺之專放之也君遇臣以
禮臣有罪而去猶使人道之出疆三年而後收其田
里况無罪乎春秋書曰放其大夫罪其命之專放之
無禮也論語曰君子翔而後集色斯舉矣為大夫而
見放焉則亦非賢者矣公羊曰近正也案經書國而
不書其君不與其專放大夫也經不與之安得曰近
正榖梁曰稱國以放放無罪也按書放者皆有罪爾
稱人自為與其下為别也安得以稱國而見其無罪
乎
六月齊人取濟西田
濟西之田齊人取之蓋有罪矣然三𫝊皆以為賂齊
而賂齊之惡經無所見蓋宣公弑君罪大當誅而齊
為伯主不能討與公婚姻與公盟會再受其臣之聘
又取其田蓋皆於數月之間也齊侯之罪隠而難見
故明書取田以著其罪春秋取田邑皆貶之曰人罪
其擅取也惟昭公二十五年齊侯取鄆獨書以爵是
時昭公見逐於季孫而寓於齊齊侯以義取魯之鄆
以居昭公春秋以其取不為已得伯主之義特書曰
齊侯舍是而取田邑者皆貶曰人齊人取濟西田是
也
楚子鄭人侵陳遂侵宋晉趙盾帥師救陳宋公陳侯衛
侯曹伯會晉師于棐林伐鄭
陳宋附晉而見侵於楚趙盾帥師救之不曰救宋者
侵宋已去而陳方受侵也諸侯伐鄭討陳見侵之後
而會晉師不言趙盾者前目後凢也公羊以為君不
會大夫按春秋諸侯會大夫亦多矣此例不通榖梁
以為大趙盾之事按經言會晉師而没去趙盾之名
乃是賤爾何謂大乎蓋公榖不知春秋省文之義故
妄為之說爾
冬晉趙穿帥師侵崇
崇之地未嘗見經於此始書焉左氏以崇為秦所與
之國侵崇所以求成於秦事雖不見於經然以崇為
國則與經相近公羊以崇為柳柳為天子之邑若晉
師侵天子之邑其罪甚重於經當有異文左氏榖梁
皆作崇公羊未可據
二年春王二月壬子宋華元帥師及鄭公子歸生帥師
戰于大棘宋師敗績獲宋華元
華元師敗而身見獲春秋書之蓋罪之也革元為政
於宋不能使寇讎之不來而榖梁以謂以三軍敵華
元華元雖獲不病矣按春秋師敗而至于見獲皆先
言敗而後言獲公子友帥師敗莒師于酈獲莒挐齊
師敗績獲齊國夏是也何獨華元則以三軍敵之榖
梁之說非也
秋九月乙丑晉趙盾弑其君夷臯
晉趙盾許世子止聖人以弑君書之而三家之傳與
後之說者說皆不同蓋皆不知孔子之意三傳之說
以為盾不弑君弑君者趙穿也孔子加趙盾以弑君
之罪者盾亡不越境反不討賊也許世子未嘗弑君
而止不嘗藥父飲止藥而死也後之說者以為學當
據經經書晉趙盾弑君則盾也非趙穿書許世子止
弑君則止也非不嘗藥也從三傳之說則是二子無
心於弑而孔子妄加之罪也從後人之說則二子實
親弑君而三家妄傳也是皆不見孔子之意夫趙盾
之為大夫於晉其執政之久且專如此靈公無道而
欲殺盾者數矣族人弑君而盾反不討又與之並立
於朝然則弑君者誰與盾也若盾者蓋隂弑其君而
陽逃其迹實行其計而穿受其名者也盾執政之久
其賢聞於國人而靈公無道滋欲殺之盾出奔未遠
而其族人乘國人之不悦而弑之盾反討賊猶未免
也况不討乎春秋弑君者多矣不必其身弑之他人
弑之而已受其福者孔子皆以殺賊誅之不論其同
謀不同謀也弑隠公者公子翬也威公被弑君之罪
殺子赤者公子遂也而宣公受弑君之名必待親弑
然後罪之則姦臣賊子得以計免而庸愚無知者常
當其實許世子止進藥於父而不嘗也父飲藥以死
藥不可以妄進進不容於誤也而止以藥弑其父安
知止心不欲弑也若止者蓋亦幸而得不嘗藥之名
也由孔子以觀之則曰止弑其君矣然而後之說者
則曰不討賊不嘗藥其罪輕於弑君孔子不應以不
討賊不嘗藥之人而加之弑君之罪不知孔子原情
定罪而罪當其人爾弑君者趙穿而欲弑者盾也盾不欲
弑何為不討威公不討公子翬而隠不書葬宣公不討公
子遂而繼書即位盾不討穿而經書弑君蓋一例耳
何獨至盾而疑之乎殺人者或以刃或以挺或以藥
或以饑四者雖異而同歸於死春秋弑君二十有四
亦不皆以刃也何獨至止而疑之乎春秋書盾止之
弑而三子者論其情或恕或不恕此自三子之見爾
安可以三子之異而廢春秋之公法哉如三子亦不能
造虚於盾止之事也然如左氏曰惜也出境乃免弑
君之惡天下無所容而逃出其境輒免之何其無法
之甚也公羊曰親弑君者趙穿曷為加之趙盾不討
賊也盾不討賊迹其心乃欲弑者也何謂加之乎又
曰賊未討何以書葬不成于弑也春秋之法世子弑
君不待討賊而書葬蔡世子般弑其君而葬景公是
也何獨至止而曰不成于弑乎榖梁曰於盾也見忠
臣之至於許世子見孝子之至若盾止者君弑不討
賊進藥而父死蓋大惡之人也何謂忠孝之小不至
乎
三年春王正月郊牛之口傷改卜牛牛死乃不郊猶三
望
春秋之正月夏時之十一月也魯諸侯郊不敢並天
子之時而殺從於二月十一月而飬牛三月在滌之
禮也郊牛之口傷不書所以傷之牛自傷也改卜牛牛
死異也不郊而望望所以因郊也不郊矣安用望乎
猶者可以已也
葬匡王
正王之葬不書所以往者宣公自往也古者諸侯即
位必朝天子宣公之立未嘗如京師因其葬正王也
一往會葬而且朝焉春秋常事不書公如京師葬天
王事之常者故不書爾
四年春王正月公及齊侯平莒及郯莒人不肯公伐莒
取向
春秋之義大和平而惡侵伐侵伐必正其主兵之名
和平則曰人而已以明舉國皆欲之也公及齊侯平
二國之怨而莒獨不從書曰莒人不肯蓋微之也春
秋平者曰人不肯者亦曰人所以書人則同而褒貶
則異矣公以大國之義平小國之怨耻已大矣又伐
之而取其邑莒人不肯則有罪矣伐之而取其邑不
亦甚平春秋之義不以有功没其過不以不正治人
之邪楚人殺陳夏徵舒則為義入陳則無道矣平莒
及郯則近正伐莒取向則有罪矣所謂牽牛蹊人之
田而奪之牛也公羊曰其言不肯辭取向也莒雖不
肯平郯而公取向罪可辭乎榖梁曰伐莒義兵也平
莒可以為義伐之安得義乎
夏六月乙酉鄭公子歸生弑其君夷
按左氏以為歸生懼從而殺君實弑者公子宋也春
秋三傳之法弑君者以與謀為首公子宋謀之歸生
從之歸生則有罪矣然公子宋何以免乎又曰弑君
稱君君無道也君雖不君臣不可以不臣奈何君無
道則臣得弑之傷教害義之甚者也
五年春公如齊夏公至自齊秋九月齊高固來逆叔姬
人臣無外交齊高固踰境而婚春秋罪之不曰逆女
而曰逆叔姬者所以别大夫之自逆且禮所當略榖
梁曰不與夫人之稱大夫外交誠有罪矣不與其稱
有何義乎左氏曰卿自逆是也
冬齊高固及子叔姬來
子叔姬之歸寧義不當書春秋以高固外交故見高
固之來與子叔姬偕也左氏曰來反馬也若反馬常
事又何書乎榖梁曰不使得歸之意若高固受命來
聘當先書來聘乃曰及子叔姬來經一書之足明非
聘也
六年春晉趙盾衛孫免侵陳
春秋之法將尊師少稱將趙盾孫免晉衛之大夫而
所將之衆少故不稱帥師也
七年春衛侯使孫良夫來盟
良夫自外而至故書曰來不書其所與之人我之敵
者也榖梁曰來盟前定也按但書其自外爾安知其
前定乎又曰以國與之按盟不言我之敵者以國與
之有何義乎
夏公會齊侯伐萊
春秋内為志曰及外為志曰會伐萊之役主於齊侯
而公往會之左氏以與謀不與謀為别意則近之而
義未精爾
八年春公至自會夏六月公子遂如齊至黃乃復
公子遂至黃乃復而卒于垂復蓋有疾而復亦可矜
也而春秋書之罪其受命而不死于外復者不當復
也
辛巳有事于大廟仲遂卒于垂壬午猶繹萬入去籥
仲遂弑君之賊於經不當書卒而經書其卒又責宣
公之盡禮者蓋仲遂雖弑君之賊宣公以弑賊討之
則罪無所逃矣既任之為大夫則當盡遇臣之禮里
克比弑二君而夷吾殺之書曰晉殺其大夫里克不
言討賊也蓋謂夷吾殺之不以義而以已私里克雖
有罪當討而夷吾殺之無道是以書殺大夫公子遂
之罪當誅而宣公恃之即位國内之事皆使專焉常
任之為大夫則不可不盡大夫之禮卒而猶繹萬入
去籥蓋所謂知其不可而為之者也猶者可以已之
辭籥有聲者徹則萬無聲者將焉用乎三𫝊之說公
羊最得之
冬十月己丑葬我小君敬嬴雨不克葬庚寅日中而克
葬
喪事有進而無退葬必有雨備爾不為雨止也雨不
克葬可以克而不克也孔子葬其母雨壞其墓門人
脩之而孔子不樂老耼助葬日食而止其柩既明而
後行曰君子行禮不以人之親患孔子葬母則墓不
為脩老耼助葬柩以日食而止蓋雨則常有可以前
備而日食非常不可預知也然則春秋書之蓋譏之
也左氏以為禮而公羊無譏皆失之矣榖梁曰喪不
以意蓋孔子之意也
九年春王正月公如齊公至自齊夏仲孫蔑如京師齊
侯伐萊秋取根牟
根牟者邑名也春秋之法本魯田邑而魯復取之者
不以國繫之明本我田邑也取濟西取汶陽取鄟取
鄆是也公羊以根牟為邾邑春秋不係之邾者以亟
數而諱之也此蓋公羊不知根牟本魯邑嘗為邾取
去而魯復得之故不係邾也謂之諱亟有何義乎
辛酉晉侯黑臀卒于扈
春秋諸侯卒皆不地外事則略也卒于外者八書地
者三晉侯卒于扈鄭伯卒于鄵宋公卒于曲棘不言
于師于會而以地言者在其封内也人君之卒必于
正寝而諸侯非王命奔走于外以死國事無所寄託
而宗社危殆者必謹志之晉鄭宋之君皆卒于封内
而春秋猶罪之者罪其不卒于正寝也卒于封内者
書地卒于會者書會卒于師者書師以地為重則于
會于師又可知也公羊曰未出地故不言會此說是
也
陳殺其大夫洩冶
春秋大夫之見殺者不以有罪無罪皆書之以其事
無禮之君不能去而又死之也泄冶之事見於左氏
榖梁皆以為諫其君不聽而君殺之也如陳靈公之
惡蓋桀紂有所不為而泄冶事之久不能格其非心
至其惡積而醜穢聞於人也然後從而諫之亦已晚
矣泄冶得為臣之道當使其君不至於惡君為惡而
不從其言則去之奚至於殺其身乎孔子曰有殺身
以成仁然則泄冶見殺而陳靈不免於弑冶之殺身
何所成哉此春秋書之所以與諸侯之大夫無異辭
也左氏曰詩云民之多僻無自立辟如泄冶之死蓋
不善立辟矣泄冶而能立辟則必不終陳靈之仕惟
其不立是以見殺焉詩人之言非泄冶之謂榖梁曰
使國聞之則猶可如陳靈之惡當言其决不可安得
曰猶可乎
十年春公如齊公至自齊齊人歸我濟西田
宣公弑立懼齊見討而求婚於齊又以濟西之田賂
之齊人以公服從而受制也於是復以其田還我齊
取之未久而復歸之可以知我田也然而必曰我者
濟西之田魯不能皆有之特言我以别之也公羊曰
其實未之齊也按元年書齊取之何得曰未之乎
齊崔氏出奔衛
春秋書氏者皆譏世卿也春秋世卿多矣而尹氏書
卒崔氏書奔蓋聖人於世卿之中擇其尤彊而為害
之深者以為後世戒也隠三年書尹氏卒昭二十三
年書尹氏立王子朝又三年書曰尹氏以立子朝奔
楚自隠至昭二百年矣而尹氏世執周政故有子朝
之難而專廢立之權也宣十年書齊崔氏出奔衛至
襄二十五年書齊崔杼弑其君光自宣至襄五十餘
年矣崔氏世齊大夫故卒有弑君之禍也春秋之國
莫尊於周莫彊於齊而周齊世卿卒造大禍世卿之
為害可知矣故聖人特書其尤著而易知者以為之
戒也左氏曰書曰崔氏非其罪矣告以族不以名按
書崔氏譏世卿爾何言非罪乎假令以族告魯孔子
焉得不加考正而遂書之耶榖梁曰舉族而出之辭
何休非之曰可以尹氏卒復以謂舉族死乎三𫝊之
說公羊得之
秋天王使王季子來聘
春秋天王之大夫則字而不名所以尊天王之命而
異於諸侯之大夫王季子者天王之大夫字而不名
爾公羊曰母弟也按春秋要辯尊卑之分何獨母弟
則貴之乎
饑
春秋書大水而冬書饑大水災之嘉榖不成而歲凶
也經書無麥苖大無麥禾而不言饑它榖或收不全
饑也言饑則是五榖無收而舉國饑凶也公羊曰以
重書是也
十一年春王正月夏楚子陳侯鄭伯盟于辰陵公孫歸
父會齊人伐莒秋晉侯會狄于櫕函
春秋内中國外裔櫕函之會殊會狄人者所以同晉
於内而離狄於外也穀梁曰不言及外狄也按經若
不外狄當書晉侯狄人會于櫕函亦無言及之理安
得以不言及為外狄
冬十月楚人殺陳夏徵舒
陳夏徵舒弑君之賊春秋許其討之故曰楚人也春
秋之義弑君之賊人人皆得殺之殺之者雖諸侯雖
大夫雖國人雖夷狄必皆曰人也陳佗殺太子免而
立蔡殺之則曰蔡人殺陳佗陳夏徵舒弑其君平國
楚人殺之則曰楚人殺陳夏徵舒蓋聖人欲以杜篡
弑之漸而廣忠孝之路也公羊曰稱人者貶其外討
也按稱楚人乃是進之何謂貶乎
丁亥楚子入陳納公孫寧儀行父于陳
楚子夷狄之君因陳之亂討陳之弑賊春秋以其得
中國之義書曰楚人楚子既討其賊則為陳立君而
去可也乃乘其亂以兵入陳而遂將有之又納靈公
同惡之人春秋貶之書曰楚子入陳納公孫寧儀行
父于陳見其為義不終而濟之以亂也徵舒弑賊討
而殺之則進之二人亂臣入而納之則貶之蓋春秋
之法不以一善掩其終身之醜不以有罪廢其常行
之義輕重與奪惟其事之所在爾左氏曰書有禮也
按經乃是貶納惡人何謂有禮乎
十有二年春葬陳靈公
春秋之義弑君賊討則書葬以為為人臣子而君父
見弑焉則罪已大矣弑君之賊能即討之則臣子之
責亦足少恕而君父之讎亦有時而已也賊不討則
雖葬而不書以為臣子之義君父見弑於人又縱而
不討葬雖葬猶不葬也陳靈見弑於夏徵舒陳之臣
子不能討賊而楚人殺之至是二十餘月而始書其
葬不以罪陳之臣子者以為臣子之責主於討賊賊
已討則陳之臣子亦已免矣蓋春秋之義有不可責
而不責之者魯威見弑於齊侯齊彊國魯之臣子力
不能討則不待討賊而書葬陳之臣子雖不討賊而
楚已討之故書葬所以盡人情之難言不責其必不
能也公羊謂之君子辭蓋得之矣
夏六月乙邜晉荀林父帥師及楚子戰于邲晉師敗績
春秋之義内大夫可以及外諸侯外大夫不可以及
我公所以尊内而殺外也中國之大夫可以及夷狄
之君夷狄之大夫不可以及中國之諸侯所以内中
國而外夷狄也外大夫及我公行事則殺而稱人蜀
之盟伐衛伐徐之會是也夷狄之大夫及中國之諸
侯則殺而稱人泓之戰城濮栢舉之敗是也内大夫
可以及諸侯單伯會諸侯于鄄是也中國之大夫可
以及夷狄之君晉荀林父及楚子戰是也春秋之義
以為不内中國不足以責治道之詳不外夷狄不足
以杜侵陵之漸也公羊曰稱名氏以敵楚子不與晉
而與楚子為禮也按經書林父以敵楚子則是不與
楚子爾何得曰不與晉乎
十有五年春公孫歸父會楚子于宋夏五月宋人及楚
人平
是時楚子圍宋而釋之不與之盟而平宋必不敢使
微者然經書之槩皆曰人春秋之義和平而不相侵
害則是舉國之人皆欲之雖晉楚之君釋憾而平然
二國之人欲之故不言其君而言人公羊以為貶之
按春秋罪侵伐而大和平和平者貶則侵伐為可善
乎失之矣穀梁以為上下欲之是也
六月癸邜晉師滅赤狄潞氏以潞子嬰兒歸
潞氏者赤狄之别種也潞氏國滅而以嬰兒歸書滅
書名蓋罪晉也春秋之義夷狄無貶而嬰兒貶之名
焉以晉之滅名之也晉中國也而較重輕於潞氏潞
氏赤狄也何足校哉潞氏之罪在可滅而晉滅之專
猶有罪也潞氏之罪在不可滅而晉滅之則晉亦狄
也以狄滅狄潞子安得不名乎楚子滅䕫以夔子歸
亦不足名也晉中國也潞夷狄也晉滅赤狄而嬰兒
名焉同嬰兒於中國所以一中國於外域也公羊曰
潞子之為善榖梁曰嬰兒賢皆不見春秋之意
王札子殺召伯毛伯
春秋有書王子突王子虎者矣未嘗曰王某子也而
札子特異焉公羊以為長庶之號别長庶者當言伯
仲叔季亦未有曰某子杜預疑經之倒蓋恐然矣殺
召伯毛伯不由王命而王子殺之天子之政如何也
穀梁以為君不君臣不臣蓋得之矣
初税畝
孟子曰耕者助而不税此言税則非助出也至孟子
時天下皆税畆矣故使之復助也井田之法有公田
有私田詩曰雨我公田遂及我私是官取其公民取
其私商謂之助而周謂之徹也故私田雖善而公田
不善官不以其善而取之不善而不取也惟公私為
之别焉至宣公之時患公田之不善而豐凶無常也
於是畝畝而税之定其常入之數而使供焉始隳井
地之制而亂公田之法也春秋罪之故書曰初税畝
公榖皆以為税畝者履畝而税也履畝者謂履踐其
良者而收之若實若此魯國之廣歲歲履畆不亦勞乎
經言初則是終其國而行之履畝而税勢亦不能久
也杜預趙子之徒又以論語哀公曰二吾猶不足為
據言此税畆乃什二而税也按魯舊行什一之法一
朝而什二焉不亦甚乎亦不能暴取於民如此之刻
也必有漸矣此蓋宣公之時始限畆之所出而税之
廢助法而用貢法至哀公十二年又以田為賦其後
始行什二之法也若於宣公之時遂行什二之法不
應於經無譏孔子弟子有若最少孔子没羣弟子嘗
奉之為師則是有若後孔子卒亦以明矣哀公於春
秋之後行什二之法而有若之對皆在春秋之後故
經無譏也諸家皆非
冬蝝生
蝝者螽之子春秋之秋夏時之夏也春秋之冬夏時
之秋也螽為災於夏蝝生於秋一歲而再為災故為
謹志之爾按左氏公羊皆曰幸之以蝝生於冬物皆
已收而不為災也按秋乃五榖大成之時安得曰不
為災乎但生而不為災亦何用書之乎螽蓋常有之
物耳况夏時之冬為甚寒草蟲閉蟄之際蝝安能生
乎榖梁以為税畆之災亦牽合之論也
十有六年春王正月晉人滅赤狄甲氏及留吁
案甲氏留吁皆赤狄之别種經言及者所以别其為
二族爾
夏成周宣榭火
楚語曰榭不過講軍實臺不過望察祥氛蓋榭之實
為講武而設也故杜預以宣榭為講武屋是也成
周之地而有宣榭焉蓋所謂宣王之榭也宣王紹承
幽王之後夷狄内侮中國衰弱於是南征荆舒北伐
玁狁周室中興宣王用武之力也故六月采芑之詩
大其南征北伐而作也然則宣王用武於四方固必
有講武之所矣成周宣榭蓋所謂講武之榭也宣王
之時周未東遷而講武之榭在於成周者蓋成周之
地自周公成王卜之久為别都宣王嘗講武於此爾
周道衰征伐一出於下而宣王講武之榭又天災之
聖人傷之是以謹志之爾公榖之說皆以為樂噐之
所蔵樂器則榭何獨名宣乎左氏以為人火之也按
二𫝊皆作災左氏未可據
冬大有年
春秋之法大者非常之辭有者不宜有也宣公弑君
之賊王法先誅而天下無王即位一十六年之久也
而晏然無討之者人理之不可知必推之天天又大
有年以安之聖人傷之特書曰大有年者不宜有也
春秋書有年者二皆在威宣之時聖人之意可知矣
十有七年春王正月庚子許男錫我卒丁未蔡侯申卒
夏葬許昭公葬蔡文公六月癸邜日有食之己未公會
晉侯衛侯曹伯邾子同盟于斷道秋公至自會冬十有
一月壬午公弟叔肸卒
春秋内臣之卒未有書字者季友以立僖公字叔肸
以不食其兄之禄又不去之字季友之事春秋載之
詳惟曰季焉則賢可知矣叔肸之事不見於經而經
書其卒雖曰叔焉未見其賢人也又特稱之曰公弟
以明叔肸之賢得弟道於宣公也左氏曰凢稱弟皆
母弟也但為母弟亦何足貴而書之榖梁之說得之
矣
十有八年春晉侯衛世子臧伐齊公伐把夏四月秋
七月邾人戕鄫子于鄫
春秋書殺之例有曰弑者有曰殺者有曰用之者蓋
皆有别也其書戕者惟一焉左氏以為外曰戕按楚
子誘蔡世子般殺之亦不曰戕也蓋戕者賊而殺之
無道之甚春秋甚之故曰戕之公榖之說是也
歸父還自晉至笙遂奔齊
歸父使晉事畢而還聞宣公之薨至笙而遂奔齊也
左氏公羊以為公薨家遣出奔爾然皆以還為善按
如晉事畢故書還何足善乎
春秋經解卷八
