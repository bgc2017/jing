春秋經解卷十二
宋孫覺撰
定公
元年春王
春秋魯公即位之始雖無事必書正月所以端本而
正始也人君即位必於柩前以明繼體於先君而君
位有所授也昭公見逐於季氏竟死於乾侯逾年六
月而喪始還定公逾年即位不得於正月朔日而六
月即位焉元年不書正月所以見即位之後而不能
正始也
三月晉人執宋仲幾于京師
京師天王之所在而晉人執宋大夫于其所其無王
也甚矣書曰執宋仲幾于京師所以深罪晉人之無
道也公羊曰于京師伯討也春秋伯討者稱爵稱歸
于京師于京師執其大夫又不稱爵何謂伯討乎榖
梁曰不正其執人於尊者是也
夏六月癸亥公之喪至自乾侯戊辰公即位
春秋八公即位七皆不日而定獨書曰者人君即位
必於正月朔日不日者朔日可知也定公即位不於
正月之朔喪至後行即位之禮必特書曰戊辰以别
之也榖梁說是
二年春王正月夏五月壬辰雉門及兩觀災
雉門兩觀皆天子之禮自成王以天子禮樂賜周公
而魯之羣公相承僣之國内制度一同於天子孔子
非之而欲著其僣於春秋久矣於是雉門兩觀災故
孔子因其災以著其僣也曰及者災雉門而及於
兩觀先後之次爾公羊以為不以微及大榖梁以為
尊之皆非也
冬十月新作雉門及兩觀
雉門兩觀魯不得有而因其災也又侈大焉書曰新
作以兼譏之也
四年春王二月癸巳陳侯吳卒三月公會劉子晉侯宋
公蔡侯衛侯陳子鄭伯許男曺伯莒子邾子頓子胡子
滕子薛伯杞伯小邾子齊國夏于召陵侵楚夏四月庚
辰蔡公孫姓帥師滅沈以沈子嘉歸殺之五月公及諸
侯盟于臯鼬杞伯成卒于會六月葬陳惠公許遷于容
城秋七月公至自會劉卷卒
劉卷者劉子也劉子王臣而下交諸侯於其卒也来
赴魯春秋欲正其外交之罪故特書其卒此與尹氏
王子虎卒例正同也榖梁之說非
葬劉文公
劉卷王臣而外交於魯經因其告卒也書以譏之於
是魯又往葬焉書曰葬劉文公所以譏卷之外交而
魯交王臣也公羊之說非
冬十有一月庚午蔡侯以吳子及楚人戰于柏舉楚師敗績
謹按吳入春秋侵伐會盟未嘗稱子於是蔡侯以之
及楚戰而稱子者非進吳也所以狄蔡也春秋之義有
褒其使而善其君者有貶其敵而罪其人者楚屈完
来盟于師不曰楚子使之善屈完所以善楚子也楚
人陳侯蔡侯鄭伯許男圍宋不稱楚子而稱楚人人
楚子所以人諸侯也然則吳為夷狄而蔡侯以之戰
進吳稱爵所以狄蔡侯也為中國不能明中國之義
而附夷狄之楚至于誘殺其君用其世子蔡侯朱奔
焉東國卒焉而與楚益厚此四年又與諸侯侵之而
滅其與國之沈夫以楚之彊夷狄無道而蔡必親之
親之久又遽絶之而侵犯焉以自取禍故有今年之
圍圍斯已矣又連夷狄之吳以與楚戰戰雖幸勝然
聖人以蔡近於楚屢與楚親而屢絶之復舍楚而從
吳反覆無信輕用干戈盖夷狄之不若於是進吳稱
子以為蔡之所為殆與吳夷狄等爾蔡得稱侯則吳
何以不得稱子進吳稱子所以外蔡於狄也春秋諸
侯連諸侯之師不言以其言以者三焉不宜以而以
也言彼無意於戰而我以之戰者也吳子無意於楚
而蔡侯以之戰焉故曰以吳子也公榖之說皆非
庚辰吳入楚
二𫝊皆作入楚而左氏作入郢此當從二傳為定公
榖以為吳不稱子復狄之也按柏舉之戰稱吳子以
狄蔡非進吳也於是稱吳自其本號爾何謂復狄之
乎
五年春王三月辛亥朔日有食之夏歸粟于蔡
仁義之道先自近始故孟子曰親親而仁民仁民而
愛物盖親有所未親則民雖仁焉不得謂之仁也民
有所未仁則物雖愛焉不得謂之愛也夫以定公之
時三威彊而公室弱家臣擅命而私室又衰連兵而
侵伐者無虚歲上之則政令出於私門下之則國人罷
於奔命為定公之民者少有受其凍餒者矣為定公
之士者必有窮而不給者矣以定公莫之恤而哀也
乃歸粟于蔡夫蔡者何足恤哉絶楚以自取其禍連
吳而戰以求勝不量其國小力弱以鬭楚不度其財
窘粮乏以連吳至于大困且飢而無告也始求救於
諸侯魯又不虞其國民之乏絶而蔡無足與也歸之
粟焉書曰歸粟于蔡非所宜歸而歸也春秋之義有
文可尚而實則貶之事無足善而輕褒之者以弟叛
兄不義之大者而蔡季書字弑父之賊討而殺之而
楚子書名公如京師行朝覲之禮而成公則譏歸粟
于蔡得分災之義而定公有罪此春秋所以為難也
三𫝊之說皆非
於越入吳
春秋諸國惟越最為晚見其見於經凡六其三稱越
皆在於昭公之時五年稱越人與楚子伐吳八年楚
放公子昭于越三十二年吳伐越皆曰越也其三稱
於越二在定公之時五年於越入吳十四年於越敗
吳于檇李一在哀公之時十三年於越入吳皆曰於
越也然則越之見於昭公之時者曰越見於定哀之
時者曰於越也盖當是時越有數種有東越南越閩
越甌越於定公之前國名為越故經據其號皆書曰
越也於定公之後欲自别於羣越始改號為於越經
據其已改之號故書曰於越也此猶楚初見經稱荆
其後稱楚始改號也不然何以見經者六而定公之
前三皆稱越定公之後三稱於越乎公羊及諸說皆
非
六年春王正月癸亥鄭游速帥師滅許以許男斯歸二
月公侵鄭公至自侵鄭夏季孫斯仲孫何忌如晉秋晉
人執宋行人樂祁犂冬城中城季孫斯仲孫忌帥師圍
鄆
仲孫何忌經不言何者舊史闕之孔子不妄加之以
傳信也公羊以為譏二名春秋二名者多矣何獨何
忌乎春秋大法所繫二名細碎者亦足譏耶
七年春王正月夏四月秋齊侯鄭伯盟于鹹齊人執衛
行人北宫結以侵衛
以者不宜以也齊人將討衛則聲其可伐之罪以伐
之爾何乃執其行人而侵人之國乎經書之與楚執
宋公以伐宋等也
八年春王正月公侵齊公至自侵齊二月公侵齊三月
公至自侵齊曺伯露卒夏齊國夏帥師伐我西鄙公會
晉師于瓦公至自瓦秋七月戊辰陳侵柳卒晉士鞅帥
師侵鄭遂侵衛葬曺靖公九月葬陳懷公季孫斯仲孫
何忌帥師侵衛冬䘙侯鄭伯盟于曲濮從祀先公
魯自文公二年躋僖逆祀而昭穆遂亂訖於今不正
於是禘于太廟而正昭穆序閔僖春秋以其變禮故
特書之曰從祀先公言自是而昭穆有别也夫審别
昭穆而序次先公禘于太廟之禮也盖春秋書禘書
大事者而從祀先公不書禘祭得禮常事不書也惟
從祀為禮之變故記之爾左氏以為禘于僖公若禘
禮獨行於僖公則何由得閔在僖上而云從祀乎盖
合食而行大禘之禮故言從祀爾在氏之說非
盗竊寳玉大弓
寳玉大弓魯之分器而世寳之者於是為盗竊之則
是魯公不欽而執政非人也三𫝊皆言陽虎竊之而
經不書者盖陽虎家臣微賤法不當書又寳玉大弓
國之重器至為盗所竊則罪重春秋書曰盗竊盖深
罪魯公及執政者爾
九年春王正月夏四月戊申鄭伯蠆卒得寳玉天弓
得者對失之辭也寳玉大弓去年為盗竊去則是魯
失之也於是復得之故曰得爾不書所以得之以得
為重也左氏曰凡獲噐用曰得郜之大鼎亦器也何
以不言得榖梁曰不目羞也寳玉大弓本我分器嘗
失之而復得之何用目之哉謂之羞非也
十年春王三月及齊平
魯自八年西鄙之役不與齊平至是齊魯始平不書
所以平之者二國皆欲之也
夏公會齊侯于夾谷
夾谷之會孔子相之齊侯詘而歸歸魯鄆讙龜隂之
田盖魯公之會能使大國為之詘畏義而反其侵地
未有盛於夾谷之會者然孔子書之與異時會盟等
爾無異文焉盖孔子之意以為治國有道而交鄰有
義苟治道之不至而奔走盟會以徼幸於言語之間
亦不足尚也故夾谷之會為魯至榮之舉而春秋以
例書之猶有譏焉孔子之道如何也
宋公之弟辰暨仲佗石彄出奔陳
春秋會者外為志及者内為志會及之外又有書暨
暨不得已也暨齊平不得已而暨之平也宋公之弟
辰亦不得已而暨佗彄奔也春秋諸侯之兄弟不書
言兄則罪其弟言弟則罪其兄盗殺衛侯之兄縶罪
衛侯為人君而兄見殺也陳侯之弟出奔楚罪陳侯
為人兄而奔其弟也叚不弟則不書弟凡言兄弟皆
有意也宋為人君有一國之廣不能悌其弟使之從
二叛臣以奔于外辰固有不得已者然宋公之兄道
如何也
十有二年春薛伯定卒夏葬薛襄公叔孫州仇帥師墮
郈
墮毁也是時三威之邑皆為城以自固故其家臣因
之以叛十三年叔弓圍費去夏郈凡再圍於是一墮
毁之而經書之者所以見三威之盛至於城私邑以
自封植墮郈墮費圍成而三威之彊亦少殺也榖梁
以墮為取殊不合經意
十有二月公圍成公至自圍成
天子有天下諸侯有一國天下有逆命不服者則天
子命諸侯伐之一國之邑有背叛不從則諸侯命其
臣伐之故天子無伐其諸侯諸侯無討於其邑春秋
之時天下無王而諸侯逆命者衆故有王而伐鄭者
陪臣擅命而權在私家諸侯不得為政故有公而圍
成者成魯邑而魯圍之書曰公圍成以見諸侯之失
道也
十有三年春齊侯䘙侯次于垂葭夏築蛇淵囿大蒐于
比蒲衛公孟彄帥師伐曺秋晉趙鞅入于晉陽以叛冬
晉荀寅士吉射入于朝歌以叛晉趙鞅歸于晉
趙鞅嘗以晉陽為叛而三𫝊推其事以為逐君側之
惡人雖書其叛而又書歸以善之也趙鞅為人臣不
知進退之義君側有惡人而已志不申則去之可也
既入其邑以其兵逐君側之人則叛爾人君之側豈
人臣用兵之所哉心雖不叛而其迹也甚惡將焉自
明乎故經據其迹而書之曰叛也趙鞅雖已叛者然
其君明其心復其位而使之歸春秋以其人主信之
其歸無難故曰歸也非原其已叛之惡也趙鞅據邑
以叛雖其心在於安社稷善人主而其事不可以訓
故孔子不原其心而書之曰叛所以絶萬世姦臣假
借之禍也然而伯夷無救於紂而孔子稱之以勸事
君之義趙鞅有功於晉而春秋罪之以明進退之節
三𫝊皆失其義
十有五年秋七月壬申姒氏卒
姒氏定公之妾哀公之母禮妾母不稱夫人不書卒
葬而春秋之時稍稍僣之故妾母稱夫人書卒葬同
於小君孔子皆書之以懲其僣是時哀公即位未逾
年而其母未敢稱夫人之號故卒不稱夫人而書氏
葬不稱葬也左氏之說非
冬城漆
漆非魯邑邾庶其以之来奔者魯受之於叛人而又
勞民以城之所謂不待貶絶而罪惡見者也
春秋經解卷十二
