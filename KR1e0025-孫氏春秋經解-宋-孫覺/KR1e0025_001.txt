春秋經解卷一
宋孫覺撰
隠公
元年春王正月
孔子之作春秋也以天下無王而作也非為隱公而
作也然則春秋之始於隱公者非他以平王之所終
也何者昔者幽王遇禍平王東遷平既不王周道絶
矣觀夫東遷之後周室微弱諸侯強大朝覲之禮不
修共賦之職不問號令之無所束賞罰之無所加壞
法易紀者有之變禮亂樂者有之弑君戕父者有之
攘國竊號者有之征伐四出蕩然莫禁天下之政中
國之事皆諸侯分裂之平王庸暗歷孝逾惠莫能中
興播蕩陵遲逮隱而死夫生猶有可待也死則何所
為哉故詩自黍離而降書自文侯之命而絶春秋自
隱公而始也詩自黍離而降者天下無復有誥命也
春秋自隱公而始者天下無復有王也夫欲治其末
者必先端其本嚴其終者必先正其始元年書王所
以端本也正月所以正始也其本既端其始既正然
後以大中之法從而誅賞之故曰元年春王正月也
隱公曷為不書即位正也五等之制雖曰繼世而皆
請于天子隱公承惠天子命也故不書即位以見正
焉
三月公及邾儀父盟于蔑
盟者亂世之事故聖王在上閴無聞焉斯蓋周道陵
遲衆心離貳忠信殆絶譎詐交作于是列國相與始
有歃血要言之事爾凡書盟者皆惡之也邾附庸國
儀父字附庸之君未得列于諸侯故書字以别之威
十七年公會邾儀父盟于趡(翠軌反)莊二十三年蕭叔
朝公是也春秋之法惡甚者日其次者時非獨盟也
以類而求二百四十二年諸侯罪惡重輕之迹煥然
可得而見矣蔑魯地
夏五月鄭伯克段于鄢(于晩反)
段鄭伯弟案諸侯殺大夫稱人稱國殺世子母弟稱
君此鄭伯弟可知也克者力勝之辭段鄭伯弟以鄭
伯之力始勝之者見段驕悍難制國人莫伉也鄭伯
養成段惡至于用兵此兄不兄弟不弟也鄭伯兄不
兄段弟不弟故曰鄭伯克段于鄢以交譏之鄢鄭地
秋七月天王使宰咺(吁阮反)來歸惠公仲子之賵(方鳳反)
天王使宰咺來歸惠公仲子之賵非禮也仲子孝公
妾惠公母惠公既君仲子不稱夫人者妾母不得稱
夫人故曰惠公仲子也其曰惠公仲子者非他以别
惠公之母爾文九年秦人來歸僖公成風之禭皆此
義也仲字子宋姓車馬曰賵衣衾曰禭珠玉曰賻(抉故)
(反)宰咺天子士宰官咺名天子之士名
九月及宋人盟于宿
及宋人盟皆微者也外微者稱人内微者稱及不可
言魯故也
冬十有二月祭(側界反)伯來
祭伯天子卿不稱使者非天子命也非天子命則奔
也不言奔非奔也祭伯私來也祭伯私來故曰祭伯
來以惡之祭國伯爵
公子益師卒
益師孝公子内大夫也内大夫生死皆曰公子公孫
與氏不以大夫目之者惡世祿也古者諸侯之大夫
皆命于天子周室既微其制遂廢故魯之臧氏仲孫
氏叔孫氏季孫氏晉之狐氏荀氏趙氏郤氏欒氏范
氏齊之高氏國氏崔氏衛之寗氏孫氏皆世執其政
莫有命于天子者此皆謂世祿者矣春秋詳内略外
故獨卒内大夫以疾之
二年春公會戎于潛
公會戎于潛聖王不作六戎之人入居中國與諸侯
伉故公會戎于潛諸侯非有天子之事不得出會諸
侯况會戎哉凡書會者皆惡之也潛魯地
夏五月莒人入向(舒亮反)
莒小國也入者以兵入也莒小國以兵入向者隠桓
之際征伐用師國無大小皆專而行之故莒人以兵
入向其稱人者春秋小國卿大夫皆略稱人以其土
地微陋其禮不足故也
無駭帥師入極
無駭公子展孫不氏未命也極附庸國外莒人入向
内無駭帥師入極天子不能誅此國周室陵遲可知
也
秋八月庚辰公及戎盟于唐
盟不相信爾故割牲歃血以要之邾儀父中國也公
與中國盟猶曰不可與戎盟于唐甚矣唐魯地
九月紀裂繻來逆女
惡不親迎也諸侯親迎禮之大者在易咸卦兑上艮
下兑少男先下女親迎之象也故曰咸感也二氣感
應以相與又曰天地感而萬物化生聖人感人心而
天下和平是以文王親迎于渭以啓周室詩人美之
紀侯不知親迎之大故斥言紀裂繻來逆女以惡之
也裂繻紀大夫未命故不氏
冬十月伯姬歸于紀
伯姬紀裂繻所逆内女也伯子姬魯姓婦人謂嫁曰
歸
紀子伯莒子盟于密
紀本侯爵此稱子伯闕文也左氏作子帛杜預言裂
繻字者蓋附會其說爾故不取焉
十有二月乙夘夫人子氏薨
隱公夫人也夫人薨志者夫人小君與君一體故志
之也子宋姓不地者夫人薨有常處不言葬者五月
而葬也
鄭人伐衛
孔子曰天下有道則禮樂征伐自天子出天下無道
則禮樂征伐自諸侯出自諸侯出蓋十世希不失矣
自大夫出五世希不失矣夫禮樂征伐者天下國家
之大經也天子尸之非諸侯可得專也諸侯專之猶
曰不可况大夫乎吾觀隠威之際諸侯無小大皆專
而行之宣成而下大夫無内外皆專而行之其無王
也甚矣故孔子從而錄之正以王法凡侵伐圍入取
滅皆誅罪也鄭人微者
三年春王二月
羣公之年正月書王者九十二二月書王者二十三月
書王者一十七春秋之法唯元年不以有事無事皆
書王正月餘年事在正月則書正月威二年春王正
月戊申宋督弑其君與夷及其大夫孔父十年春王
正月庚申曹伯終生卒之類是也事在二月則書二
月此年春王二月己巳日有食之四年春王二月莒
人伐杞之類是也事在三月則書三月七年春王三
月叔姬歸于紀莊十二年春王三月紀叔姬歸于酅
(音攜)之類是也一時無事則書首月莊五年春王正月
十二年春王正月之類是也
己巳日有食之
言日不言朔者凡日食言日言朔食正朔也言日不
言朔失其朔也言朔不言日失其日也不言日不言
朔日朔俱失也威三年秋七月壬辰朔日有食之莊
二年五年六月辛未朔日有食之食正朔也此年二
月己巳日有食之僖公十二年三月庚午日有食之
失其朔也威十七年冬十月朔日有食之失其日也
莊十八年三月日有食之僖十五年夏五月日有食
之日朔俱失也此皆歷象錯亂攝提無紀周室不綱
太史廢厥職或失之先或失之後夏書曰先時者殺
無赦不及時者殺無赦故春秋詳而錄之以正其罪
三月庚戌天王崩
平王也天子崩諸侯卒皆志者受終易代不可不見
也天子崩七月而葬諸侯卒五月而葬此禮之常也
故不書焉凡書葬者非常也是故天王崩書葬者五
威襄匡簡景是也不書葬者四平惠定靈是也不書
崩不書葬者三莊僖頃是也威襄匡簡景書葬者皆
非常也平惠定靈不書葬者皆得常也莊僖頃不書
崩不書葬者周室微弱失不告也失不告崩故葬不
可得而書也然則襄王而葬者書惡内也案文六年
八月乙亥晉侯驩卒冬十月公子遂如晉葬晉襄公
八年八月戊申天王崩九年二月叔孫得臣如京師
葬襄王魯皆使卿會是天子諸侯可得而齊也故書
襄王之葬以惡内
夏四月辛夘尹氏卒
尹氏天子卿言氏者起其世也泰誓曰罪人以族官
人以世夏商之亂政也周既失道其政亦然案節南
山家父刺幽王之詩也稱尹氏太師維周之氐則尹
氏世卿其來久矣見于此者因其來赴誅之也
秋武氏子來求賻
武氏世卿也其言武氏子父未葬也武氏子來求賻
者武氏子父死未葬故來求賻賻不可求來求非禮
也
八月庚辰宋公和卒冬十有二月齊侯鄭伯盟于石門
石門齊地
癸未葬宋穆公
夫赴告弔會史策之常也貶惡誅亂聖師之筆也春
秋書諸侯之卒葬者豈徒紀其歲時從其赴告弔會
而已哉蓋以周道陵遲諸侯僭亂變古易常驕恣不
道生死以聖王之法治之也是故諸侯之卒書葬者
九十三不書葬者四十一凡書葬者皆惡之也禮天
子崩稱天命以諡之諸侯薨請諡于天子大夫卒受
諡于其君大行受大名小行受小名所以懲惡而勸
善也東遷之後其禮遂廢諸侯之葬也不請諡于天
子皆自諡之非獨不請諡于天子皆自諡之而又僭
稱公焉故孔子從而錄之正以王法唯吳楚之君僭
極惡大貶不書葬此非例之常宋公爵又五月而葬
書者不請諡也
四年春王二月莒人伐杞取牟婁
二月莒人伐杞取牟婁甚之也莒人二年入向天子
不能誅故此肆然伐杞取牟婁牟婁把邑
戊申衛州吁弑其君完
州吁不氏未命也易曰履霜堅冰陰始凝也馴致其
道至堅冰也又曰積善之家必有餘慶積不善之家
必有餘殃臣弑其君子弑其父非一朝一夕之故其
所由來者漸矣由辨之不早辨也斯聖人教人君御
臣子防微杜漸之深戒也蓋以臣子之惡始于微而
積於漸久而不已遂成于弑逆之楇如履霜而至于
堅冰也若辨之不早則辨之不及矣故春秋之世臣
弑其君者有之子弑其父者有之弟弑其兄者有之
婦弑其夫者有之是時綱紀既絶蕩然莫禁孔子懼
萬世之下亂臣賊子交軌乎天下也故以聖王之法
從而誅之其誅之也罪惡有三大夫弑君則稱名氏
以誅之謂大夫國體不能竭力盡能輔不逮包藏禍
心以肆其惡故稱名氏以誅之此年衛州吁弑其君
完莊八年齊無知弑其君諸兒宣十年陳夏徵舒弑
其君平國之類是也微者弑君則稱人以誅之微者
謂非大夫名氏不登于史策故稱人以誅之文十六
年宋人弑其君杵臼十八年齊人弑其君商人襄三
十一年莒人弑其君密州之類是也衆弑君則稱國
以誅之衆謂上下乖離姦宄並作肆禍者非一言舉
國之人可誅也故稱國以誅之文十八年莒弑其君
庶其成十八年晉弑其君州蒲定十三年薛弑其君
比之類是也
夏公及宋公遇于清
遇者不期也不期而會曰遇詩稱邂逅相遇適我願
兮是也諸侯守天子土非享覲不得逾境此言公及
衛侯遇于清者惡其自恣出入無度清衛地
宋公陳侯蔡人衛人伐鄭秋翬帥師會宋公陳侯蔡人
衛人伐鄭
夏宋公陳侯蔡人衛人伐鄭秋翬帥師會宋公陳侯
蔡人衛人伐鄭内外連兵肆然不顧以疾于鄭其惡
可知也蔡衛稱人稱人微者翬不氏未命也
九月衛人殺州吁于濮(音卜)
稱人以弑討賊亂也其言于濮者威公被弑至此八
月惡衛臣子緩不討賊俾州吁出入自恣也濮衛地
冬十有二月衛人立晉
人者衆辭嗣于有常位故不言立言立非正位也州
吁既死衛國無君故國人舉公子晉立之諸侯受國
于天子非國人可得立也故曰衛人立晉以誅其惡
五年春公觀魚于棠
觀魚非諸侯之事也天子適諸侯朝天子無非事也
動必有為也故孟子曰天子適諸侯曰巡狩巡狩者
巡所守也諸侯朝于天子曰述職述職者述所職也
是故春省耕而補不足秋省斂而助不給隠公怠棄
國政春觀魚于棠可謂非事者矣棠魯地
夏四月葬衛桓公
十四月葬
秋衛師入郕九月考仲子之宫
考成也仲子惠公母隠公祖母元年天王使宰咺來
歸惠公仲子之賵故隠公考仲子之宫祭之元年天
王使宰咺來歸惠公仲子之賵非禮也隠公以是考
仲子之宫祭之此又甚矣然宗廟有常故公夫人之
廟皆不書焉此年考仲子之宫成六年立武宫定元
年立煬宫皆譏其變常也
初獻六羽
初始也羽舞者所執大雉之羽也其言初獻六羽者
魯僭用天子禮樂舞則八佾孔子不敢斥也故因此
減用六羽以見其僭天子之惡且經言考仲子之宫
初獻六羽則羣公皆用八佾可知也唯稱羽者婦人
之宫不用干舞
邾人鄭人伐宋
邾序鄭上者邾主乎伐宋也
螟
螟蟲災也食苗心曰螟食葉曰蟘食節曰賊食根
曰蟊
冬十有二月辛巳公子彄(苦侯反)卒
公子彄臧僖伯也孝公子
宋人伐鄭圍長葛
九月邾人鄭人伐宋故宋人伐鄭圍長葛長葛鄭地
六年春鄭人來輸平
其言來輸平者鄭人來輸誠乎我平四年翬會諸侯
伐鄭之怨也平者釋憾之辭
夏五月辛酉公會齊侯盟于艾
艾魯地
秋七月
春秋編年必具四時故雖無事皆書首月不遺時也
冬宋人取長葛
長葛鄭邑天子所封非宋人可得取也宋人前年伐
鄭圍長葛此而取之故言伐言圍言取悉其惡以誅
之也
七年春王三月叔姬歸于紀
叔姬伯姬之媵至是乃歸待年父母國也媵書者為
莊十二年歸于酅(音攜)起
滕侯卒
不日不名者滕入春秋為小國之君卒或日不日或
名不名者以其微弱其禮不足略也
夏城中丘
城邑宫室高下大小皆有王制不可妄作是故城一
邑新一廏作一門築一囿時與不時皆詳而錄之此
年夏城中丘威五年夏城祝丘莊二十九年冬十有
二月城諸及防文十二年冬十有二月季孫行父帥
師城諸及鄆定十四年秋城莒父及霄僖二十年春
新作南門定二年冬十月新作雉門及兩觀之類是
也時謂周之十二月夏之十月非此不時也然得其
時者其惡小非其時者其惡大此聖人受民力重興
作懲僭忒之深旨也中丘魯地
齊侯使其弟年來聘
列國相聘非禮也斯皆東遷之後諸侯横恣連衡自
固以相比周乃有玉帛交聘之事爾是故大國聘而
不朝小國朝而不聘小國力弱可致大國地廣兵衆
不可得而屈也故但使大夫來聘結歡通問而已凡
書者皆惡之也
秋公伐邾冬天王使凡伯來聘
天王使凡伯來聘非天子之事也威王不能興衰振
治統制四海以復文武之業反同列國之君使凡伯
來聘此威王之為天子可知也凡伯天子卿凡國伯
爵
戎伐凡伯于楚丘以歸
凡伯寓衛戎伐凡伯以歸言伐用兵也楚丘衛地地
以楚丘者責衛不能救難錄以歸者悪凡伯不死位
八年春宋公衛侯遇于垂
垂衛地
三月鄭伯使宛來歸祊(必彭反)庚寅我入祊
祊鄭邑天子所封非魯土地故曰來歸定十年齊人
來歸鄆讙龜陰田皆此義也先言歸而後言入者鄭
不可歸魯不可入也鄭人歸之魯人受之其罪一也
入者受之之辭宛不氏未命也
夏六月己亥蔡侯考父卒辛亥宿男卒
秋七月庚午宋公齊侯衛侯盟于瓦屋
此言庚午宋公齊侯衛侯盟于瓦屋者甚之也諸侯
日熾紛紛籍籍相與為羣歃血要言自是卒不可制
也瓦屋周地
八月葬蔡宣公
三月而葬
九月辛夘公及莒人盟于浮來
公與莒人盟非莒人之罪也凡公與外大夫盟内斥
言公外大夫稱人惡在公也此年公及莒人盟於浮
來成二年公及楚人秦人宋人陳人鄭人齊人曹人
邾人薛人鄫人盟於蜀是也内不言公外書大夫名
氏惡在大夫也莊十二年及齊高侯盟於防文二年
及晉處父盟是也浮來莒地
螟
冬十有二月無駭卒
不氏未命也九年挾卒同此
九年春天王使南季來聘
南季天子大夫南氏季字
三月癸酉大雨震電庚辰大雨(于付反)雪
周之三月夏之正月也未當大雨震電既大雨震電
又不當大雨雪甚哉是月之間天變若此也
挾卒夏城郎
郎魯地
秋七月冬公會齊侯于防
防魯地
十年春王二月公會齊侯鄭伯于中丘
此言二月公會齊侯鄭伯于中丘者公末年出入無
度不顧憂患于内數會諸侯于外也十一年時來之
會同此
夏翬帥師會齊人鄭人伐宋六月壬戌公敗宋師于菅
(古顔反)辛未取郜(音告)辛巳取防
夏翬帥師會齊人鄭人伐宋六月壬戌公敗宋師于
菅辛未取郜辛巳取防甚矣公與翬傾衆悉力共疾
于宋又浹日而取二邑故君臣並錄以疾菅宋地
秋宋人衛人入鄭宋人蔡人衛人伐戴鄭伯伐取之
宋人蔡人衛人伐戴戴小國也三國之師既退鄭伯
見利忘義乘戴之弊伐而取之其惡可知也
冬十月壬午齊人鄭人入郕
郕小國
十有一年春滕侯薛侯來朝
諸侯朝天子禮也諸侯朝諸侯非禮也斯皆周室不
競干戈日尋以大陵小小國不得已而為之耳是故
齊晉宋衛未嘗朝魯而滕薛邾杞來朝奔走而不暇
也齊晉宋衛未嘗來朝魯者齊晉盛也宋衛敵也滕
薛邾把來朝奔走而不暇者土地陜陋兵勢寡弱不
能與魯伉也春秋之法諸侯非有天子之事不得踰
境凡書朝者皆惡之也
夏五月公會鄭伯于時來
時來衛地
秋七月壬午公及齊侯鄭伯入許
案前事二月公會齊侯鄭伯于中丘夏翬帥師會齊
人鄭人伐宋六月壬戌公敗宋師于菅辛未取郜辛
巳取防此年五月公會鄭伯于時來秋七月壬午公
及齊侯鄭伯入許甚矣公二年之中與齊侯鄭伯連
兵自恣以為不道其惡若此也
冬十有二月壬辰公薨
公薨不地弑也孰弑之威公弑也曷為不言威公弑
内諱弑也故弑君之賊皆不書焉不言葬者以侯禮
而葬也隱雖見弑其臣子請諡于周以侯禮而葬故
不書焉
春秋經解卷一
