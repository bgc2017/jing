禹貢錐指卷二
德清胡渭撰
冀州(釋文冀居器反)
傳曰堯所都也又曰此州帝都不說境界以餘州所
至則可知正義曰史傳皆云堯都平陽五子之歌云
惟彼陶唐有此冀方是冀州堯所都也又曰兖州云
濟河自東河以東也豫州云荆河自南河以南也雍
州云西河自西河以西也眀東河之西西河之東南
河之北是冀州之境也又曰九州之次以治為先後
以水性下流當從下而泄故治皆從下以為始冀州
帝都故首從冀起而東南次兖而東南次青而南次
徐而南次揚從揚而西次荆從荆而北次豫從豫而
西次梁從梁而北次雍雍地最高故在後也自兖已
下皆凖地之形勢從下向高從東向西青徐揚三州
竝為東偏雍高於豫豫高於青徐雍豫之水從青徐
而入海也梁高於荆荆高於揚梁荆之水從揚而入
海也兖在冀之東南冀兖二州之水各自東北入海
也冀州之水不經兖州以冀是帝都河為大患故先
冀而次兖若使冀州之水東入兖州水無去處治之
無益雖是帝都不得先也蘇氏曰堯水河為患最甚
江次之淮次之河行冀兖為多而青徐其下流被害
尤甚堯都於冀故禹行自冀始次兖次青次徐四州
治而河患衰矣雍豫雖近河以下流既治可以稍緩
也故次揚次荆以治江淮江淮治而水患平故次豫
次梁次雍以治江河上流之餘患而雍最高故終焉
渭案堯都平陽今山西平陽府臨汾縣西南平陽故
城是也李廵注爾雅始解州名孔疏以為所言未必
得其本其後晉志通典亦皆有說林少穎云九州命
名之義盖出於一時之偶然不可必求其義傅同叔
云凡釋九州之名者皆因字生義云爾未必得古人
命名之實不足信也此真通人之見今一槩不錄以
其言盡屬傅會且非要義所關也
古書言唐堯所居者三一為帝都漢志云河東本
唐堯所居應劭曰平陽堯都在平水之陽是也二
為始封之國一在太原晉陽縣漢志云故詩唐國
周成王滅唐封弟叔虞晉水所出是也一在中山
唐縣漢志云堯山在南應劭曰故堯國張晏曰堯
為唐侯國於此是也鄭康成詩譜云唐者帝堯舊
都今曰太原晉陽是堯始居此後乃遷河東平陽
皇甫謐帝王世紀云堯始封於唐今中山唐縣後
徙晉陽及為天子都平陽此皆在冀州之域故曰
惟彼陶唐有此冀方也濟隂定陶縣從漢郡國志
亦云古陶堯所居此則在兖州之域水經注永安
木彘縣汾水自縣西歴唐城東瓚注漢書云堯所
都東去彘十里按永安今霍州霍太山在其東揚
雄冀州牧箴雖有岳陽是都語然岳陽所該者廣
平陽亦在太岳之陽恐不止永安瓚說非是
閻百詩尚書古文疏證曰蔡傳堯初為唐侯後為
天子都陶故曰陶唐按堯為天子實先都吾晉陽
後徙於平陽從不閒有都陶之事真屬臆語即書
䟽左氏杜注孔疏亦不確唯漢書臣瓚注堯初居
唐後居陶故曰陶唐師古曰瓚說非也許慎說文
解字云陶丘再成也在濟隂夏書曰東至陶丘陶
丘有堯城堯嘗居之後居於唐故堯號陶唐氏斯
得其解矣吾欲取以易蔡傳(渭按竹書帝堯九十年游居於陶一百年)
(帝陟于陶瓚說本此)冀州不言境界傳說為正馬鄭皆云時
帝都之使若廣大然孔疏非之曰夫既局以州名
復何以見其廣大是妄說也晁以道云亦所以尊
京師示王者無外之意說本馬鄭班固所謂非其本
義與不得已者
或問冀州欲言其境界當云何曰若從爾雅曰兩
河間則漏却南河未善也古者河北之地皆謂之
河内自戰國魏始有河内河東之别而秦漢因之
以置郡周禮所謂河内不止河内郡地也今即兼
幽幷言之亦無不可必欲書境界曰河内惟冀州
庶幾得之(史記正義云古帝王之都多在河東河北故呼河北為河内河南為河外又云)
(河從龍門南至華隂東至衞州東北入海曲繞冀州故言河内盖自大河以北總謂之河内而非若)
(今之但以懷州為河内也)然經文簡奥可以互見正不必爾也
舜肇十有二州以冀州之北廣大分置幷州幽州
(此馬融說也孔傳同)至夏而復合於冀與堯時同爾雅之九
州有冀幽而無幷郭璞以為殷制兩河間曰冀州
注云自東河至西河燕曰幽州注云自易水至北
狄盖殷分夏冀州之東北以為幽而正北幷州之
地仍屬冀視虞之冀則大矣周禮東北曰幽州河
内曰冀州正北曰幷州與虞制同賈公彦䟽云周
之冀州小於禹貢以其北有幽幷然不唯小於禹
貢亦小於爾雅也
冀州為中土古軒轅陶唐有虞夏后殷人所都及
實沈臺駘孤竹之封皆在焉春秋時可考者晉(古實)
(沈之虚唐人是因以服事夏商及周成王滅之以封弟叔虞為唐侯至子變改名曰晉)魏霍
冀黎(書西伯戡黎即此今為黎城縣)揚郇(或作荀)賈沈姒蓐黃(帝封臺駘)
(於汾州沈姒蓐黃實守其祀)路赤狄邶鄘衞(始封在朝歌)邢共凡原
雍邗虞檀温中山鼓肥鮮虞薊北燕韓無終山戎
凡三十五國戰國時屬燕趙魏而秦衛亦兼得其
地秦并天下置三十六郡此為鉅鹿邯鄲上谷漁
陽右北平遼西河東上黨太原代郡鴈門雲中三
川(北境是)漢武置十三州此爲冀州(領郡國九)幽州(領郡國十)
幷州(領郡九)後漢魏晉並因之(晉冀州領郡國十三幽州七幷州六)南
北朝土地分裂增置漸多不可勝紀唐承隋制州
即是郡貞觀初因山川形便分天下為十道開元
中又析爲十五道此為河北道之汲郡(衛州)鄴郡(相)
廣平(洺)鉅鹿(邢)信都(冀)趙郡(趙)常山(鎮)博陵(定)河
間(瀛)文安(莫)饒陽(深)上谷(易)范陽(幽)順義(順)歸化
(分順州置)歸德(燕)嬀川(媯)漁陽(薊)密雲(檀)北平(平)柳城
(營)等郡河東道之河東(蒲州)絳郡(絳)陜郡(陜北境是)平陽
(晉)高平(澤)上黨(潞)樂平(儀)陽城(沁)大寧(隰)文城(慈)
西河(汾)太原(并)昌化(石)鴈門(代)定襄(忻)安邊(蔚)馬
邑(朔)雲中(雲)等郡又都畿之河内郡(懷州)關内道之
單于大都護府按以上通典所列信都當全屬兖
鄴郡之内黃堯城臨河汲郡之黎陽東境當分屬
兖以今輿地言之山西太原平陽汾州潞安大同
五府澤遼沁三州河南則懷慶衞輝彰德三府(唯衛輝之胙城)
(縣舊在大河之南當屬兖)直隷則順天永平保定廣平順德五
府及真定河間二府之西北境(當以漢時漳水故道為界水西属冀)
(水東属兖詳見後)大名府濬縣之西界(以宿胥故瀆為界西屬冀東屬兖)
又新置宣化府(舊為萬全都司)及故遼東都司之西境(以大)
(遼水為界西屬冀東屬青)其北則踰塞直抵隂山下西起東受
降城之北東訖於大遼水皆古冀州域也
冀西距河河自今塞外東受降城南而東至山西
大同府廢東勝州界折而南經平鹵衞及太原府
之河曲保德興縣汾州府之臨縣永寧寧鄉石樓
平陽府之永和大寧吉州鄉寧河津榮河臨晉蒲
州是為西河與雍分界
冀南亦距河河自蒲州過雷首山折而東經芮城
平陛垣曲及河南懷慶府之濟源孟縣温縣武陟
衞輝府之獲嘉新鄉汲縣是為河南與豫分界
冀東亦以河與兖分界自周定王五年河徙之後
禹河故道堙廢而冀兖之界難分今按漢志魏郡
鄴縣下云故大河在東句北入海故大河者即王
横所云禹之行河水本随西山下東北去者也河
自汲縣南東北流至黎陽縣西南出大伾上陽三
山之間(大伾山一名黎陽山今在濬縣東南二里即賈讓所謂東山也枉人山一名善化山)
(在縣西北二十五里俗名上陽三山即賈讓所謂西山也)蘇代謂之宿胥
之口酈道元謂之宿胥故瀆李垂謂之西河故瀆
濬縣舊志云在縣西十里盖禹迹也(河徙由縣東故稱此為西)
(河)自此而北歴蕩隂安陽鄴縣斥丘(東接内黃魏縣)至列
人斥章之境左會衡漳經所謂北過降水也(應劭曰斥)
(章縣漳水出治北入河杜佑曰漳水横流至肥鄕縣界入河斥章今曲周縣地肥鄉漢列人縣地盖)
(漳水由二縣境注於河也)河自此東北入海及定王時南徙則
衡漳東出循河故道而下至東光縣西與大河合
王莽時河益徙而南漳水遂專達於海故斥章以
下水經通謂之漳水東北歴平恩曲周鉅鹿經縣
南宫堂陽扶柳信都昌成西梁桃縣鄡縣下博樂
鄊武強武隧武邑東昌弓高阜成樂成建成成平
浮陽至章武平舒入海盖皆禹河之故道也而說
經者皆以王莽河為禹河謬矣(大河故瀆一名北瀆王莽時空俗遂)
(稱王莽河)以今輿地言之濬縣(屬直隷大名府)湯隂安陽臨
漳(並屬河南彰德府)成安肥鄊曲周(並屬直隷廣平府)平鄉廣宗
鉅鹿(並屬順德府)南宫新河冀州(並屬真定府)束鹿(屬保定府)深
州衡水武邑武強(並屬真定府)阜城獻縣交河滄州青
縣靜海天津(並屬河間府)皆禹時冀東瀕河之地中流
與兖分界王制謂之東河北播為九河其經流爾
雅謂之徒駭又同為逆河東至碣石入海後世謂
之勃海者也詳見導河
唐冀州治信都縣貝州治清河縣通典以冀入古
冀域貝入古兖域而又據洚水以畫界縣在水西
者為冀域縣在水東者為兖域今按漢志故漳河
在信都縣北東入海禹貢絳水亦入海此水自南
宫入經縣折而東北逕信都城東注於廣川之張
甲故瀆其後水復行北道絳瀆遂空因謂之枯洚
盖漳水一時之徙流也(詳見導河)杜意謂禹河在此間
故以枯洚為降水以深州之陸澤當大陸是為北
過降水至於大陸云爾然枯洚實非禹迹而冀兖
之分界以徒駭不以枯洚也杜承前謬抑又甚焉
漳水故徒駭也唐冀貝所領諸縣皆在漳東安得
有古冀地乎
冀東北與青分界處於古傳記無可考今按碣石
以西之渤海即禹時逆河也自天津衞直沽口與
兖分界又北歴寶坻縣東南折而東歴豐潤灤州
樂亭盧龍昌黎縣南昌黎漢纍縣碣石在其地渤
海之北岸皆冀域也自此以東則為大海東歴撫
寧縣東南又東歴山海關南又東歴遼東寧遠廣
寧等衞南是為漢遼西郡地又折而南歴海州衞
西南(衞在故遼東都司城南一百二十里)曰梁房口關大遼水於此
入海(關在盖州衞西北九十里海運舟由此入遼河)水經注云大遼水出
塞外衞白平山(亦言出&KR2369;石山)東南入塞直遼東之望平
縣西屈而西南流逕襄平縣故城西(襄平漢遼東郡治眀為遼)
(東都司郭下定遼中衛地)又南逕遼隧縣故城西又南小遼水
注之(水出玄菟高句麗縣之遼山)又東南逕房縣西左會白狼
水(水出右北平白狼縣)又東逕安市縣西南入於海(漢志望平縣遼)
(水出塞外南至安市入海行千二百五十里明一統志遼河自三萬衞西北入塞南流經鐵嶺潘陽)
(都司之西境廣寧之東境又南至海州衛西南入海)望平襄平遼隊房縣
安市皆漢遼東郡之屬縣而遼水逕其西是知遼
西為冀域遼東為青域而碣石以東梁房以西之
海則二州共之矣
冀之北界亦無可考約略言之當得隂山侯應曰
北邊塞至遼東外有隂山東西千餘里是也昔戰
國時趙北破林胡樓煩築長城自代竝隂山下至
高闕為塞(師古曰高闕山名在朔方之北)而置雲中鴈門代郡燕
亦築長城自造陽至襄平(師古曰造陽地名在上谷界)置上谷
漁陽右北平遼西遼東郡以距胡燕趙所築長城
自雲中以迄遼西延袤可三千里疑即堯時冀州
之北界但今之長城未必皆古跡其詳不可得聞
耳北之西頭當起東受降城(唐景龍二年張仁愿築置振武軍元和志)
(云在朔州北三百五十里本漢定襄郡之盛樂縣也武德四年扵此置雲州麟德三年置單于大都)
(護府)即舜所分并州之西界東頭當抵醫巫閭山
即舜所分幽州之東界山在故遼東都司廣寕衞
西五里(衞東去都司城四百二十里)職方氏幽州山鎮曰醫巫閭
是也明一統志云舜分冀州東北為幽州即今廣
寧以西之地分青東北為營州即今廣寧以東之
地秦以幽州為遼西郡營州為遼東郡盖仍燕之
舊以大遼水為限也
柳城縣漢屬遼西郡隋置營州治焉唐因之地理
志營州柳城縣西北接奚北接契丹通典云東至
遼河四百八十里南至海二百六十里西至北平
郡七百里北至契丹界五十里其地遠在今之塞
外永平府舊志云柳城在昌黎縣西南六十里此
盖唐永泰元年所置柳城軍非古之柳城昌黎本
金廣寧縣大定末更名亦非古之昌黎也水經注
曰魏田疇引軍出盧龍塞塹山堙谷五百餘里逕
白檀歴平岡登白狼望柳城(見濡水)又曰燕慕容皝
以柳城之北龍山之南福地也使陽裕築龍城改
柳城為龍城縣(見大遼水)此真古之柳城禹貢冀州東
頭之北界當訖於此今乃謂在昌黎縣西南則冀
之東北隅䠞地七八百里矣豈不謬哉
顧氏日知錄云古之天子常居冀州後人因以冀
州為中國之號楚辭九歌覽冀州兮有餘淮南子
女媧氏殺黑龍以濟冀州路史云中國總謂之冀
州榖梁傳曰鄭同姓之國也在乎冀州渭按九歌
云覽冀州兮有餘横四海兮焉窮淮南子云女媧
氏殺黑龍以濟冀州又云正中冀州曰中土則號
中國為冀州范寗注榖梁云鄭姬姓之國冀州近
京師親近猶不能服則疎遠者可知楊士勛釋曰
冀州者天下之中唐虞夏殷皆都焉是天子之常
居故後王雖不都冀州亦得以冀州言之則號王
畿為冀州義亦微别
冀兖共此徒駭八支皆在兖域而孔䟽云冀州之
水不經兖州常深以為疑及讀河渠書禹道河至
于大伾以河行平地數為敗乃厮二渠以引其河
北載之高地過降水至於大陸忽憬然如夢初覺
知洚水大陸九河之區堯時尚未為河所經也孔
義精絶蘇說更暢於孔或謂堯時徐青無河患青
所治者濰淄及汶徐所治者淮沂及泗耳於河無
涉余按漢武帝時河決瓠子東南注鉅野通於淮
泗是患及徐也成帝時河決東郡平原泛濫入濟
南千乘是患又及青也當二渠未厮之日河自大
伾以下行平地數為敗安知青徐之境不若後世
之横被其害乎執經文州界之所無以譏子瞻所
謂夏蟲不可與語冰者也
鄭樵六經奥論曰洪範五行之序一曰水禹之治
水自冀州始冀為帝都在北方屬水故冀在先冀
州之水既治水生木木屬東方故次兖次青次徐
皆東方也兖青徐之水既治木生火火屬南方故
次揚次荆皆南方也荆揚之水既治火生土土屬
中史故次豫豫居天下之中也豫州之水既治土
生金金屬西方故終之以梁雍焉渭按禹治水之
序不過先下而後高更無他義夾漈之說類隂陽
五行家言以此說經將流爲緯書之祅妄然其言
近理足以惑人故洪景盧亦載之隨筆予不可以
不辨
既載壺口治梁及岐(釋文壺音胡治如字岐其宜反)
傳曰壺口在冀州梁岐在雍州從東循山治水而西
正義曰班固作漢書地理志據前漢郡縣言山川所
在志云壺口在河東北屈縣東南梁山在左馮翊夏
陽縣西北岐山在右扶風美陽縣西北然則壺口西
至梁山梁山西至岐山從東而向西言之也曾氏旼
曰吕不韋云龍門未闢吕梁未鑿河出孟門之上大
溢逆流無有丘陵高阜滅之名曰洪水大禹疏通謂
之孟門按地理志謂壺口在北屈之東南而酈道元
謂孟門在北屈之西南則壺口孟門之東山也龍門
在梁山北則梁山龍門之南山也以是言之其先河
出孟門之上横流而出則知其東之壺口其南之梁
山其西之岐山皆墊於水矣禹於壺口之西闢孟門
而始事於壺口於梁山之北闢龍門而終事於梁山
而其餘功又及岐山焉盖壺口梁岐一役也其施功
皆同時不可分言於二州故并言於冀也葉氏夢得
曰詩言奕奕梁山維禹甸之則梁之施功為多而岐
則因梁以及之者也薛氏季宣曰傳稱禹鑿孟門儒
者多未之信夏書既載壺口不可誣也吕氏祖謙曰
壺口龍門之上口水之為患本於龍門狹隘故禹鑿
之以行水此用工之冣大者渭按既者已事之辭載
事也鄭康成云載之言事韋昭同壺口山在今山西
平陽府吉州西南七十里梁山在今陜西西安府同
州韓城縣西北九十里岐山在今鳳翔府岐山縣東
北十里吉州漢北屈韓城則夏陽岐山則美陽也水
患莫大於河孟門龍門乃河之上下口山石當路束
流水泄不利故首闢之壺口事畢遂西治梁盖自龍
門治西河南至於華隂所謂決川距海也治梁之餘
因而及岐蓋決渭之下流入於河兼治梁山之野使
可耕作所謂濬畎澮距川也
先儒以既載連上冀州讀謂賦功屬役載於書籍
經實無此意且以既載連上讀則壺口二字不成
辭當從蘇氏以既載壺口為句載本訓事林少穎
引詩俶載南𤱔為例謂始有事於壺口愚按詩傳
俶始載事以為始有事宜也此但言載無始義爾
雅哉始也哉與載異顔師古以載為始非是當從
鄭韋之訓事如請事斯語之事也
冀三面距河而不言治河盖河非一處治非一時
不可渾言故舉山與地以别之壺口梁山志龍門
西河之治也岳陽志南河底柱之治也覃懷志孟
津洛汭之治也衡漳志東河之治也大陸志徒駭
之治碣石志逆河之治也雖不言治河而河已無
不治聖經之書法其微而彰也如此
禹所治者水也而或舉山以表水唯壺口梁山志
西河雍之三危志黑水為決川距河之事岐岳及
徐之蒙羽梁之岷嶓蔡蒙雍之荆岐終南惇物鳥
鼠則皆濬畎澮距川之事所謂滌源者也
尸子吕氏春秋淮南子皆言龍門未闢吕梁未鑿
河出孟門之上孟門山在今平陽府大寧縣西南
八十里吉州西六十里壺口之北黃河中流水經
注云河水南逕北屈縣故城西有孟門山即龍門
之上口也實為黃河之巨扼此石經始禹鑿河中
潄廣夾岸崇深傾崖返捍巨石臨危若墜復倚其
中水流交衝鼓若山騰濬波頽疊迄於下口元和
郡縣志云孟門山在慈州文城縣西南三十六里
(今吉州西北六十五里有文城廢縣)俗名石槽今河中有山鑿中如槽束流
懸注七十餘尺渭按龍門之上口為孟門在今吉
州西西直陜西延安府之宜川縣其下口即今河
津縣壺口山盡處近世亦謂之龍門者也西與韓
城之龍門相對上口至下口約一百六十餘里
孟門有二一在龍門山北三子言河出孟門之上
者是也一在太行山東左傳襄二十三年齊侯伐
晉取朝歌入孟門登太行史記吴起謂魏武侯曰
殷紂之國左孟門右太行(戰國策作右漳滏)吕氏春秋曰通
乎德之情則孟門太行不為險矣劉孝標廣絶交
論曰太行孟門豈云嶄絶凡與太行連舉者皆非
吉州之孟門也杜預云孟門晉隘道而不言其處
所司馬貞注吴起列傳云劉氏按紂都朝歌則孟
門在其西今言左則東邊别有孟門也其注齊世
家則曰孟門在朝歌東盖據起言以立說今其地
實無山以應之齊師自朝歌而西入亦不當反在
其東然則孟門者太行隘道之名疑即今輝縣之
白陘也樂史太平寰宇記云相州安陽縣有鯀隄
禹之父所築以捍孟門今謂三仞城(淮南子曰夏鯀作三仞之城諸侯背)
(之)盖亦指朝歌西之孟門但不知從孟門來者為
何水須築隄以捍之若謂此孟門即龍門之上口
則築隄當在太原府瀕河之地安陽距西河千里
山脊隔斷何用為孟門築隄竊疑此隄為清淇蕩
洹諸水而設後人誤認兩孟門為一山遂附會其
說以為鯀所築以捍孟門耳
漢賈讓奏云昔大禹治水山陵當路者毁之故鑿
龍門辟伊闕析底柱破碣石墮(火規反)斷天地之性林
少穎曰鑿者宜就狹處鑿而廣之未必如賈讓所
謂墮斷天地之性渭按性猶生也謂非人功所造
對上文城郭田廬冡墓而言山陵當水路則墮之
亦非謂本不通水者也生而狹者人功鑿之使廣
即是墮斷天地之性讓言未為過也
三子所稱吕梁山即禹貢之梁山也春秋成公五
年梁山崩公羊曰梁山河上山榖梁曰壅遏河三
日不流水經河水南出龍門口注云昔大禹導河
積石疏決梁山謂斯處也即經所謂龍門矣魏土
地記曰梁山北有龍門山大禹所鑿通孟津河口
廣八十步巖際鐫跡遺功尚存河水又南逕梁山
原東山在夏陽縣西臨於河上渭按梁山之崩能
壅河則俯瞰河流可知信為禹鑿之餘三子所稱
吕梁即此山之别名矣酈道元以為在離石縣界
其言曰善無水西流歴吕梁之山而為吕梁洪巨
石崇竦壁立千尋河流激盪震天動地昔吕梁未
闢河出孟門之上盖大禹所闢以通河也司馬彪
曰吕梁在離石縣西今於縣西歴山尋河竝無遏
岨至是乃為巨嶮即古吕梁矣在離石北以東可
二百餘里(按元和志唐初分離縣地置孟門縣尋廢後復置定胡縣東至石州九十五里黃河去縣)
(西二百步孟門關在縣西一百步盖誤據司馬彪以此地為孟門遂置縣及關道元本言離石東北有吕梁未)
(嘗謂離石之西有孟門也)閻百詩為之辯曰道元言吕梁之水
勢與龍門無異而以為在離石離石眀之石州改名
永寧州者必求其地以實之永寧州東北則今静
樂縣岢嵐州之地西去黃河約二百里無所謂河
流也土人欲當以河曲縣西南二十五里天橋峽
亦有禹鑿之跡天將隂雨激浪如雷幾相似矣而
無所謂千仞巨石又南去離石四百餘里皆與酈
注不合當闕疑百詩言甚覈今大同府平鹵衞西
亦有吕梁山近志以酈氏所言者當之則更在河
曲之北去離石愈遠矣總由不知吕梁即龍門之
南山而移其名於它處耳且使吕梁果在離石縣
北則西南距孟門六七百里未鑿不足為其害三
子先言龍門次言吕梁其為夏陽之梁山無疑也
列子又有吕梁為孔子所觀者酈道元謂在吕縣
泗水之上今徐州東南五十里吕梁山是也其下
即古泗水金元以後為黃河所奪而泗殫為河禹
河未嘗經此傅同叔以此為禹鑿之吕梁謬極矣
王應麟困學紀聞曰治梁及岐若從古注則雍州
山距冀州甚遠壺口太原不相涉晁以道用水經
注以為吕梁狐岐讀此始知蔡傳說宗晁氏其言
曰梁岐皆冀州山梁山吕梁山也在今石州離石
縣東北爾雅云梁山晉望即冀州吕梁也又春秋
梁山崩左氏榖梁皆以為晉山則亦指吕梁矣岐
山在今汾州介休縣狐岐之山勝水所出東北流
注於汾二山河水所經治之所以開河道也先儒
以為雍州梁岐者非是渭按蔡氏所指吕梁在今
永寧州東北本名骨脊山(一作榖積山在州東北百里與太原府交城縣)
(接界俗稱為吕梁山)去河一百五十餘里狐岐在今孝義縣
西一名薛頡山(與介休縣接界)去河三百三十餘里安得
謂河水所經而治之以開河道乎且使二山果為
此經之岐梁則當在太原役中不得與壺口連舉
矣晁說大謬爾雅曰梁山晉望正謂夏陽之梁山
夏陽故少梁泰地也左傳文十年晉人伐秦取少
梁梁山由是入晉成五年梁山崩晉侯所以問伯
宗而行降服徹樂之禮下逮戰國少梁猶屬魏故
梁山雖在雍域而實為晉望蔡氏以為在冀州即
離石之吕梁何其考之不詳邪
或問尸子之言可信乎曰可信漢藝文志尸子二
十篇名佼晉人秦相商君師之鞅死佼逃入蜀春
秋榖梁傳兩引尸子語後漢書宦者傳注曰尸子
晉人作書二十篇其一篇言九州險阻水泉所起
盖即龍門吕梁之說所自出也尸子晉人必親見
禹鑿之迹故以為言吕不韋相秦採入其書淮南
子亦載之此或古書成語非佼所造也朱子語錄
云龍門至今横石斷流水自上而下其勢極可畏
向未經鑿治時龍門正道不甚泄故一派西滚入
關陜一派東滚往河東為患冣甚此言深得尸子
之意蔡氏親承師說宜尊所聞而集傳既從曾氏
引吕不韋語又從晁氏謂吕梁在離石自相矛盾
眀洪武中劉三吾等奉敕撰書傳會通亦仍謬而
莫之正何其懵與
朱子語錄云今人說禹治水始於壺口鑿龍門某
未敢深信方河水洶湧其勢迅激縱使鑿就龍門
而下流水未分殺必且潰決四出盖禹先決九川
之水使各通於海又濬畎澮之水使各通於川只
是先從低處下手故嘗謂禹治水當始于碣石九
河此必朱子未定之論而傅同叔宗之乂據孟子
禹疏九河瀹濟漯二語以為禹之治水實自兖始
但就冀一州而言則龍門為咽吭之害故首及之
凡為此論者總由不察洪水之狀如何而壺口梁
山所以必當先治之故耳堯曰湯湯洪水方割蕩
蕩懷山襄陵浩浩滔天孟子曰當堯之時水逆行
汜濫於中國蛇龍居之民無所定下者為巢上者
為營窟書曰洚水警余(此亦是堯語古文大禹謨作舜語)洚水者洪水
也此水廹近都邑堯親見其狀故口能言之而心
實懼之正尸子所謂河出孟門之上大溢逆流朱
子所謂一派滚入關陜一派滚往河東者非泛言
九州之水災也盖凡水逆流皆謂之洪水而龍門
吕梁之河為害尤甚禹受命治水無急於此者此
而能治則無水之不可治此而不能治則帝都將
有其魚之患而又何暇救天下之昏墊哉無論冀
為帝都在所當先即非帝都而滔天之勢若此亦
安得舍冀而事兖也眀嘉靖中馬眀衡撰尚書疑
義其論禹貢一條云朱子謂禹貢記治水始於壺
口龍門不敢深信盖謂當自下流始自下流則當
自碣石九河始此意固是余竊以為自下流始者
此治水之大勢然上流有壅遏之甚者則亦必先
達之此治水之權宜也况冀州帝都所在吕梁河
之所急安得不先治之凡後世觀古人之事只當
見其大綱至於因時從宜則去古益遠不可執一
論也斯言深得經意故備錄於此
宋儒以雍山不當入冀故梁岐有異論曾彦和云
壺口梁岐一役也不可分言於二州故并言於冀
疑者可渙然釋矣愚嘗謂禹貢書法亦有變例非
故為變也事有所不同則例因之以變耳於冀得
五焉凡山皆繫本州而雍之岐梁獨書於冀一也
凡治水皆繫土田之上而恒衞既從大陸既作獨
書於田賦之下二也其三則孔傳所云不說境界
先賦後田不言貢篚皆殊於餘州者是已學者不
知變例則膠柱而鼓瑟鍥舟以求劒烏可與言禹
貢哉
冀州有三壺口一在吉州西南禹貢之壺口也一
為汾隂縣西南之平山平水所出亦名壺口山又
名姑射山酈道元謬以為尚書之壺口一在長治
縣東南左傳哀四年齊國夏伐晉取壺口杜注潞
縣東有壺口關潞縣即今潞城縣關以山為名此
二山皆非禹貢之壺口也(近志洪洞縣西南亦有壺口山一名蜀山而傳記無之此土俗所稱)
(故不數)雍州有二梁山一在韓城縣西北詩所云奕奕
梁山者禹貢之梁山也一在乾州西北西南接岐
山縣界即孟子所云太王居邠踰梁山者非禹貢
之梁山也(元和志誤以此山為治梁之梁)
壺口山漢志在北屈縣東南括地志云在吉昌縣
西南五十里吉昌今吉州也後魏延興四年於此
置定陽郡及縣元和志云北屈故縣在定陽郡北
二十里正今州直北之地山當在其西南漢志云
東南誤也梁山漢志在夏陽縣西北而諸志所言
皆不同盖是山綿亘百里自今郃陽縣西北抵韓
城縣西北之麻線嶺皆梁山也然向南則益西而
去河愈遠唯韓城西北之山首枕西河北連龍門
當以是為禹鑿之迹耳
治梁所以終壺口之事除河患也其遂及岐者何
盖吕梁既鑿則河由地中行而西河左右無洪水
之患矣然地上之積潦未經疏洩不可以耕作故
幷治之禹曰濬畎澮距川暨稷播奏庶艱食梁岐
之間其第一功也然太原岳陽密邇帝都禹不急
治而顧先此者何盖治梁已畢若身遽渡河而東
則東方之事正多不能速還治雍當在數年之後
而梁岐之間其於帝都事勢當日必有甚切而不
容緩者故治梁之餘乘便施功及岐而止數千載
以下神禹之經營猶髣髴見之也
詩大雅奕奕梁山維禹甸之傳曰甸治也禹治梁
山除水災箋曰梁山之野堯時俱遭洪水禹甸之
者決除其災使成平田定貢賦於天子渭按此言
正可以發眀治梁及岐之故盖洪水方割自孟門
大溢而西入鄜延之境朱子語錄云長安山生過
鄜延然長安却低鄜延是山尾却高則梁岐之間
卑於鄜延可知水入鄜延必由此汜濫而南注于
渭勢若建瓴平田皆為巨浸及洪水既除之後梁
山之野始可以甸治故禹先決渭之下流以入河
而尋濬畎澮之水以入渭使嚮之巨浸復為平田
則耕作興而賦貢之法有所施矣禹所以獨致力
於此者盖渭南廹近南山岐西漸偪&KR0648;隴地皆高
卬洪水所不及其受患者唯是鄜延之南渭水之
北梁西岐東數百里之地朱子所云一派西滚入
關陜者耳吕梁既鑿舍此其曷先邪
洪水初平艱食未奏冀田僅第五等而梁岐之間
去帝都最近田既膏腴轉輸又便故禹汲汲於此
地昔秦輸粟於晉自雍及絳相繼命之曰汎舟之
役盖由渭泝河由河入汾絳與平陽均此一路禹
甸梁山之野通渭水之漕其為帝都艱食計也切
矣及岐而止者盖岐西地高卬洪水不為災而東
方事急亦無暇西略故也
或問治梁及岐果為岐東渭北之地則涇屬渭汭
漆沮既從荆岐既旅雍州又歴歴言之不亦贅乎
曰梁岐之間略為疏濬其功未畢故必待涇漆沮
皆治而後旅荆岐以告平此最後治雍之事非冀
州經始之事也又何贅焉
既修太原至於岳陽(釋文岳又作嶽)
傳曰高平曰太原今以為郡名岳太岳在太原西南
山南曰陽正義曰太原原之大者漢書以為郡名即
晉陽縣是也釋地云廣平曰原高平曰陸孔以太原
地高故言高平也下文導山云壺口雷首至于太岳
知此岳即太岳也地理志河東彘縣有霍太山周禮
職方氏冀州其山鎮曰霍山即此太岳是也曾氏曰
太原汾水之所出岳陽汾水之所經既修太原至于
岳陽道汾水故也葉氏曰傳言禹能修鯀之功則鯀
功不皆廢也盖有因而修之者焉鯀惟知治太原而
不知道壺口以及岐梁此功所以不成故禹必先事
壺口梁岐而後修鯀之舊迹自太原以至岳陽也朱
氏鶴齡曰今河北多有鯀隄太原岳陽帝都所在鯀
必極意崇防禹因其舊而修之成先績也然不以此
為始事者盖必河道通而汾水之來始有可受禹急
於河之大鯀急於汾之小此成功所以殊耳渭按晉
陽今太原縣屬山西太原府彘縣今霍州屬平陽府
太岳在州東三十里詳見導山岳陽凡太岳山南皆
是其地當直抵南河賈讓言禹析底柱則南河亦施
功之處知必在治岳陽時矣曰至于者所以聮絡其
兩頭見中間相去之遠也
高平曰原廣平曰陸釋地正相反傳改言高平為
是然不當連太字疏云太原原之大者則太字别
是一義斯為無病矣鯀徒事太原而不知鑿龍門
所以無功然壺口梁山之役非神禹何從措手鯀
即欲為禹所為亦終不能耳
水經注汾水出太原汾陽縣北管涔山(山海經曰管涔之山汾水)
(出焉西流注於河十三州志曰出武州之燕京山亦管涔之異名也按今静樂縣在太原西北二百)
(二十里本漢汾陽縣地地理志汾陽北山汾水所出西南至汾隂入河過郡二行千三百四十里管)
(涔山一名燕京山淮南子汾出燕京是也隋志静樂縣有管涔山元和志云在縣北一百三十里)
南流與東西温谿合(水出右近谿)又南逕汾陽縣故城
東(漢立屯農積粟在斯謂之羊腸倉山有羊腸坂在晉陽西北石磴縈委若羊腸焉按汾陽故城)
(在今陽曲縣西北元和志羊腸山在交城縣東南五十二里)又南與酸水合(水西)
(出少陽之山東南注于汾)又南出山東南流洛隂水注之(水出新興)
(郡西南流逕陽曲城北又西注於汾)又南逕陽曲城西(元和志陽曲故城在太原)
(縣東北四十五里)又東南逕晉陽縣東晉水從縣東南流
注之(太原郡治晉陽城尚書所謂既修太原者也大而高平者謂之太原晉水出晉陽縣西甕)
(山山海經曰縣甕之山晉水出焉今在縣之西南昔智伯遏晉水以灌晉陽其川上源後人踵其遺)
(蹟蓄以為沼沼西有唐叔虞祠晉水又東過其縣南分為二派北瀆即智氏故渠乘高東北注入晉)
(陽城以周園漑東南出城注於汾水也其南凟於石塘之下伏流逕舊谿東南出逕晉陽城南又東)
(南入於汾漢志龍山在晉陽縣西北晉水所出東入汾元和志懸甕山一名龍山在晉陽縣西南十)
(里晉水初泉出處砌石為塘自塘東分為三派其北一派為智伯渠東北流入州城中出城入汾水)
(其沃派東流逕晉澤南又東入汾此即酈元所言分為二派者也其南派隋開皇四年開東南流入)
(汾水汾水北自陽曲縣界流入經縣東二里)又南逕梗陽縣故城東(晉陽)
(縣南六十里榆次界有梗陽城元和志云在清源縣南一百二十步)又南洞渦水從
東來注之(洞渦水出沾縣北山西流過榆次縣南又西至晉陽縣南西入于汾出晉水下)
(口者也)又南逕大陵縣東(汾水于縣左迤為鄔澤廣雅曰水自汾出為汾陂陂)
(南接鄔地理志曰九澤在北幷州藪也吕氏春秋謂之大陸又名漚洟之澤俗謂之鄔城按周禮并)
(州澤藪曰昭餘祁即班固所謂九澤也今名鄔城泊元和志云在介休縣東北二十六里大陵故城)
(在文水縣北十三里)又南逕平陶縣東文水從西來注之(水出)
(大陵縣西山文谷東到其縣屈南到平陶縣東北東入於汾元和志文水縣本漢大陵縣地汾水經)
(縣東十五里文水在縣西漢平陶縣城在縣西南二十五里後魏改為平遙)又南與石
桐水合(即綿水也出介休縣之綿山)又西南逕介休縣故城西
又南逕冠雀津(在介休縣西南俗謂之雀鼠谷元和志雀鼠谷在介休縣西十二里)
(汾水在縣北十二里靈石縣本介休地汾河在縣北十步深一丈闊三丈)又南入河東
界逕永安縣西(故彘城也周厲王流于彘即此漢順帝改曰永安)又東與
彘水合(水出東北太岳山禹貢所謂岳陽也即霍太山矣今在趙城縣東北四十五里)又
南逕霍城東(故霍國唐霍邑縣今為霍州元和志霍山在霍邑縣東五十里元地理志)
(霍州有霍山為中鎮)又南霍水入焉(水出霍太山西南逕趙城南又西注於汾)又
南逕揚縣西(應劭曰故揚侯國今洪洞縣東南有揚縣故城周語史伯曰西有霍揚是)
(也)又南逕高梁故城西(故高梁之墟也泰穆公納公子重耳於晉害懷公於)
(此)又南逕白馬城西(今平陽郡治)又南逕平陽縣故城
東(城在今臨汾縣西南汾水之西)又南與平水合(水出平陽西壺口山東逕狐谷)
(亭北春秋時狄侵晉取狐厨者也)又南逕襄陵縣故城西(晉大夫郤犨之)
(邑也城在今縣東南汾水在縣東一里)又南逕臨汾縣東(天井水出東陘山西)
(逕堯城南又西南入汾)又屈從縣南西流逕絳縣故城北(晉新)
(田漢置絳縣其故城在今曲沃縣南)又西逕虒祁宫北(宫地背汾面澮西則兩川)
(之交會也今絳州南有虒祁宫)又西逕魏正平郡南(今絳州木漢臨汾縣後魏)
(改曰正平并置郡)又西逕王橋澮水入焉(水出絳縣束澮山西過其縣南)
(又西南過虒祁宫南又西至王橋注于汾水)又西與古水合(水出臨汾縣故城西)
(西南入汾)又西南逕長修縣故城南(有修水出縣南西南流入汾)又
西逕清原城北(晉侯蒐清原作三軍處)又逕冀亭南(昔臼季使過冀)
(野見卻缺耨即此處杜預曰平陽皮氏縣東北有冀亭)又西與華水合(水出北山)
(華谷晉卿士蒍食采華陽今蒲坂北亭也其水西南注于汾)又逕稷山北(山下有稷)
(亭春秋宣公十五年晉侯治兵於稷以略狄土是也)又西逕鄧丘北(故漢氏之方澤)
又西逕耿鄉城北(故殷都也帝祖乙自相徙此為河所毁故書序曰祖乙圯于耿)
又西逕皮氏縣南(漢河東太守番係穿渠引汾水以溉皮氏縣故渠尚存按今河)
(津縣西二里有皮氏故城)又西至汾隂縣北西注于河(水南有長阜背)
(汾帶河長四五里廣二里高十丈汾水歴其隂西入河漢書謂之汾隂脽應劭曰脽丘類也按漢書)
(武帝元鼎四年立后土祠于汾隂脽上脽音誰今榮河縣北有汾隂故城唐改汾隂曰寳鼎元和志)
(汾水在寳鼎縣北二十五里舊經后土祠下西注于河眀隆慶四年東徙由河津縣葫蘆灘南入河)
以今輿地言之静樂陽曲太原清源交城文水祁
縣(並屬山西太原府)平遙汾陽介休孝義(竝屬汾州府)靈石汾
西霍州趙城洪洞臨汾襄陵太平絳州曲沃稷山
河津榮河(並屬平陽府)諸州縣界中皆汾水之所經也
周禮冀州浸曰汾詩魏風曰彼汾沮洳宰孔言晉
有汾河涑澮以為淵韓獻子言新田有汾澮以流
其惡此四水者晉之望也涑水合洮水互受通稱
故亦名洮(水經注涑水出河東開喜縣東山黍葭谷至周陽與洮水合水東出清野山西)
(流合涑水又西逕董澤陂又西逕桐鄊城北又西南逕左邑縣故城南故曲沃也又西逕王官城北)
(又西南逕安邑縣西禹都也又西逕猗氏縣故城北又西逕郇城郇瑕氏之墟也又西南逕解縣)
(故城南又西南逕瑕城又西南逕張陽城東又西南屬于陂陂分為二城南面兩陂左右澤渚東陂)
(世謂之晉興澤西陂即張澤也西北去蒲坂十五里)左傳子産曰昔金天氏
有裔子曰昧為玄冥師生允格臺駘臺駘能業其
官宣汾洮障大澤以處太原帝用嘉之封諸汾川
然則汾洮之待治自古有然朱長孺云智伯謂汾
水可浸平陽宋取北漢亦壅汾水灌太原是汾水
為河東害甚大禹治之自不容緩豈獨以帝都所
在哉渭按川宜宣澤宜障此一定之理鯀欲繼臺
駘之業而以治澤者治川以害人者救人能無敗
乎
太原在平陽東北左傳臺駘能業其官以處太原
即經所謂太原矣亦謂之大鹵春秋昭公元年晉
荀吴帥師敗狄于大鹵三傳皆作太原榖梁云中
國曰太原夷狄曰大鹵又謂之大夏左傳遷實沈
于大夏史記禹鑿龍門通大夏齊桓公西伐大夏
是也又謂之夏虚左傳命唐叔以唐誥而封於夏
虚是也又謂之晉陽春秋定公十三年晉趙鞅入
于晉陽以叛是也盖皆太原之異名周時廹近戎
狄故祝佗言成王封唐叔於夏虚疆以戎索籍談
言晉居深山戎狄之與鄰景王言唐叔受分噐以
處參虚匡有戎狄杜預曰太原近戎而寒不與中
國同其地盖華戎錯居故榖梁有夷狄曰大鹵之
說
詩小雅薄伐玁狁至于太原周語宣王既喪南國
之師乃料民於太原後漢書西羌傳穆王西征犬
戎獲其五王遂遷戎于太原又云夷王命虢公率
六師伐太原之戎至于俞泉獲馬千匹又云宣王
二十七年遣兵伐太原戎不克(本竹書記年)諸所稱太原
或以為即禹貢之太原日知錄曰薄伐玁狁至于
太原毛鄭皆不詳其地其以為今太原陽曲縣者
始於朱子(吕氏讀詩記嚴氏詩緝並云)而愚未敢信也古之言太原
者多矣若此詩則必先求涇陽所在而後太原可
得而眀也漢書地理志安定郡有涇陽縣幵頭山
在西禹貢涇水所出後漢書靈帝紀段熲破先零
羌於涇陽注涇陽屬安定郡在原州郡縣志原州
平涼縣本漢涇陽縣地今縣西四十里涇陽故城
是也然則太原當即今之平涼而後魏立為原州
亦是取古太原之名爾計周人之禦玁狁必在涇
原之間若晉陽之太原在大河之東距周京千五
百里豈有寇從西來兵乃東出者乎故曰天子命
我城彼朔方而國語宣王料民于太原亦以其地
近邊而為禦戎之備必不料之於晉國也若書禹
貢既修太原至于岳陽春秋晉荀吴帥師敗狄于
太原及子産對叔向宣汾洮障大澤以處太原則
是今之晉陽而豈可以晉之太原為周之太原乎
(司馬相如上林賦布濩潤澤延蔓太原阮籍東平賦長風振厲蕭條太原高平曰原盖古人之通稱)
(也)渭按漢安定郡治高平縣後廢元魏改置曰平
高唐為原州治廣德元年沒吐蕃節度使馬璘表
置行原州於靈臺縣之百里城貞元十九年徙治
平涼縣西去故州一百六十里故州即元開城縣
今固原州也(廢縣在州西南四十里)小爾雅云高平謂之太原
則太原當在州界非平涼縣縣乃古涇陽在固原
之東玁狁侵及涇陽而薄代之以至于太原盖自
平涼逐之出塞至固原而止不窮追也
岳陽就附近山南者言之則為今岳陽趙城二縣
(岳陽漢陭氏縣趙城漢彘縣地並屬河東郡霍山在岳陽縣西北趙城縣東北)蔡氏主岳
陽一縣固非然經之所指亦不止此二縣揚雄冀
州牧箴曰岳陽是都則堯都平陽亦岳陽也且如
華山之陽附近者為商州而山南之地非商州所
可盡衡山之陽附近者為衡陽縣而荆之南界非
此縣所可盡至若岷山之陽更不知其所届安得
專指灌縣為岷陽哉夫岳陽亦猶是也直抵南河
又何疑焉(閻百詩曰後至於太岳專指山言此至于岳陽陽字所包者廣盖既修太原二)
(句直舉一千餘里用功而言也)
或問下文云至于衡漳衡漳者水也岳陽果包有
南河曷不云至于南河乎曰自華隂而底柱而孟
津而洛汭而大伾皆南河也言南河則混而無别
侵及覃懷矣然則書至于底柱不亦可乎曰底柱
者河中之山也言岳陽則底柱之功見言底柱則
太岳之功不見故不言底柱而言岳陽也
復齋集義曰他所舉山川皆先地後績者觀成功
而言也壺口梁岐太原皆先績後地者本用功之
始而言也邵氏簡端錄曰載治及修至于皆言施
功也諸州言施功例諸此底績至于皆言成功也
諸州言成功例諸此渭按篇末云告厥成功則九
州所敘似皆以成功言之諸水土之功率繫山川
地名之下而此載治修獨繫其上故以為施功之
辭然皆冠之以既則亦是成功矣惟豫州導菏澤
被孟豬實施功之辭立文偶爾異同不可強生義
例
覃懷底績至于衡漳(釋文覃徒南反底之履反衡如字漳音章渭按漢書作章)
傳曰覃懷近河地名漳水横流入河從覃懷致功至
横漳正義曰地理志河内郡有懷縣在河之北盖覃
懷二字共為一地故云近河地名衡即古横字漳水
横流入河故云横漳漳在懷北五百餘里地理志清
漳水出上黨沾縣濁津水出長子縣東至鄴縣入清
漳曾氏曰覃懷平地也當在孟津之東太行之西懷
襄之時平地致功為難故曰底績河自大伾折而北
流漳水東流注之地形南北為從東西為横河北流
而漳東流則河從而漳横矣夏氏僎曰冀州三面距
河河為大患故禹所治自壺口至衡漳皆所以治河
之害與夫别流之入於河也金氏履祥曰太行為河
北脊脊上諸州並山險唯太行之南懷州瀕河之地
平夷廣衍田皆腴美俗稱小江南即古覃懷也渭按
懷縣故城在今河南懷慶府武陟縣西衡漳一名降
水其入河在今直隷廣平府肥鄊曲周二縣界經所
謂北過降水者也詳見導河覃懷底績則孟津洛汭
之河治矣至于衡漳則自大伾引河北載之高地與
降水會衡漳治而中間大小諸水亦無不治矣禹治
冀至此太原衡漳之南南河之北西河之東東河之
西水土悉平可以則壤而成賦矣
河内西阻王屋諸山其北又有太行蔽之與河東
隔絶孟門之洪水及太原岳陽而止不能東溢為
災故其役可以差緩
水經注濁漳水出上黨長子縣西發鳩山(漢志云出鹿谷)
(山淮南子云出發苞山後魏志云出廉山盖皆發鳩之異名也)東過其縣南(今山西潞)
(安府長子縣西有長子故城)又東逕屯留縣南屈逕其城東絳
水注之(屯留本春秋晉純留邑漢置屯留縣其故城在今縣東南十三里屯讀曰純)又
東逕壺關縣北(今長治縣東北有壺關故城)又東北逕潞縣北
(闞駰曰有潞水為冀州浸即漳水也故世人亦謂濁漳為潞水今潞城縣西有潞縣故城)又東
逕武安縣南(今彰德府武安縣西南有武安故城)清漳水自涉縣東
南來注之謂之交漳口(清漳水出上黨沾縣西北少山大黽谷今涉縣西北)
(有涉縣故城)又東出山逕鄴縣西又東逕三戶津(孟康日三)
(戸津在鄴西四十里今臨漳縣西有鄴縣故城是也)又東逕武城南(司馬彪曰)
(鄴縣有武城)又東逕梁期城南(地理風俗記曰鄴北五十里有梁期城故縣也)
又東逕平陽城北(司馬彪曰鄴有平陽城)又東逕斥丘縣北
即裴縣南(今成安縣西有斥丘故城春秋晉乾侯邑裴音非應劭曰列人縣西南六十里)
(有即裴城故縣也)又東北逕列人縣故城南(城在今肥鄊縣北)又
東逕肥鄊縣故城北(城在今縣西二十二里)又東北逕斥漳
縣南(今曲周縣東有斥漳故城)尚書所謂覃懷底績至于衡漳
者也渭按漢志鄴縣東有故大河北入海又廣平
斥漳縣注應劭曰漳水出治北入河通典云衡漳
入河在肥鄊縣界盖河由鄴東而北漳從鄴北横
流至肥鄊斥漳二縣界入河故酈氏以為禹貢之
衡漳也以今輿地言之濁漳水出山西長子縣發
鳩山(縣在潞安府西少南五十里)東流經長治縣西又東北經
屯留潞城襄垣黎城平順又東經河南林縣至涉
縣東南清漳水注之清漳出山西樂平縣沾嶺(縣在)
(太原府平定州東南五十里縣西南有沾縣故城)南流經和順遼州黎城
又東經河南林縣至涉縣與濁漳合流東經安陽
(彰德府治)臨漳(在府東北八十里)又東北經直隷成安縣(在廣平府)
(西南六十里)入肥鄊曲周二縣界(肥鄊在府東南四十里曲周在府東北四)
(十里)禹貢之漳降盡於此矣水經注所敘自平恩以
下曰漳曰絳皆後起之名非禹貢之漳降也
蔡傳按桑欽云二漳異源而下流相合同歸于海
唐人亦言漳水能獨達于海請以為瀆而不云入
河者盖禹導河自降水大陸至碣石東北入河周
定王五年河徙砱礫則漸遷而東漢初漳猶入河
其後河徙日東而取漳水益遠至欽時河自大伾
以下已非故道而漳自入海矣故欽與唐人所言
者如此(說本夏氏)渭按水經或以爲漢桑欽作欽成帝時
人河自大伾以下非故道即自周定王五年始豈
待漢成帝時哉且阜城以下之漳水欽時猶為大
河之經流漳未嘗自入海也河徙砱礫乃無稽之
妄談辨見導河歴代徙流下
衡漳者河北之利害也昔戰國時魏西門豹史起
先後為鄴令皆引漳水溉田以冨河内舄鹵化為
稻梁後漢元初二年復修故渠以溉田建安中曹
公平鄴又堨漳水廻流東注號天井堰里中作十
二墱墱相去三百步令互相灌注一源分為十二
流皆懸水門水所溉之處名曰晏澤陂故左思魏
都賦云墱流十二同源異口也東魏天平中決漳
水為萬金渠亦曰天平渠(在安陽之西北臨漳之西南)唐咸亨三年
又引為金鳳菊花諸渠以溉鄴南至德後遂廢宋
天聖四年王㳂上言今相魏磁洺之田並(傍去聲)漳水
者斥鹵不可耕請募民復十二渠渠復則水分無
奔決之患可以冨數郡之民詔河北漕司規度而
議者謂漳水岸高難開導渾濁不可溉田㳂又奏
渠田起于戰國前載但言灌溉之饒不言疏導之
法唯相州圖經載天井堰魏武所作分十二墱相
距三百步互相灌注可見疏導之法必就高阜鑿
岸為渠截流為堰然後行水數里方至平田凡渠
開二十四丈則作堰之功可損其半日役萬人五
十日而罷若采坏山之石(坏山即大伾在濬縣)取磻陽之木(磻陽)
(在林縣)給利成之鐡(相州有利成鐡冶)用鄭白渠之法扼中流以
作堰下流大渠分置斗門餘水東入於御河或水
盛溢則下流閉渠以防奔注復三百年之廢迹溉
數萬頃之良田雖勞不可已也議卒不行後㳂為
河北轉運使導相衞邢趙天平晏陂諸渠溉田至
數萬頃由是觀之漳水之為利也大矣然冬官不
修溝逆地阞水屬(音注)不理孫(音遜)則亦有害曹操慕容
垂郭子儀之攻鄴皆引漳水以灌其城此雖出於人
為亦以水勢乘高而下能沉平地故也眀正德十五
年漳自安陽決而南又東入衞袤百餘里廣四十里
土田悉成汙萊其為害不亦大乎禹治河之餘汜濫
雖除而田間積潦不可不疏洩况漳南河北五百里
間有沇水(出河東垣縣王屋山東南流至河内温縣入河)沁水(出上黨湼縣謁戾山南流)
(至河内武德縣入河)清水(出河内修武縣里山東流至朝歌縣合淇水)淇水(出河内隆慮縣)
(沮洳山東流合清水至魏郡内黃縣為白溝亦曰清河)蕩水(出河内蕩隂縣西蕩音湯)洹水
(出上黨長子縣洹山洹音桓蕩洹二水皆東流至内黃縣入白溝)諸川左右翼帶禹
時並注于河亦猶河汾之間包有涑澮等水無論大
小皆當盡力此濬畎澮距川之事所謂滌源者也
朱子言禹治水從低處下手使先鑿龍門而下流
水未分殺必且潰決四出故以為自九河碣石始
愚謂懷襄之世河從大伾以東早已潰決四出太
史公云行平地數為敗是也不待鑿龍門而始然
且龍門未鑿水由地上汜濫而南亦終入於河河
中之水不加少龍門既鑿水由地中行復其故道
亦只是此水河中之水不加多鑿與不鑿其利害
皆在冀於兖青徐無損益也唯是覃懷底績之後
引河北載之高地河東河内大小諸水悉歸於東
河崩騰北注向之青徐分受其患者至此兖獨當
之勢甚危急(此時兖受患獨深故賦法與他州異至十有三載而後同)而恒衞
大陸亦瀰漫難治非先疏九河不可故經書二役
於田賦之下以見其從其作在九河既道之後不
與覃懷之役相連此化工之筆非史臣所能與也
厥土惟白壤(釋文壤若丈反)
傳曰無塊曰壤水去土復其性色白而壤正義曰此
土色白而壤雍州色黃而壤豫州直言壤不言其色
盖州内之土不純一色故不得言色也曾氏曰冀州
之土豈皆白壤云然者土會之法從其多者論也夏
氏曰周官大司徒辨十有二壤之物而知其種以教
稼穡樹藝以土均之法辨五物九等制天下之地征
則夫教民樹藝與因地制貢固不可不先於辨土也
辨土之宜有二白黑之類辨其色也壤墳之類辨其
性也盖草人糞種之法騂剛用牛赤緹用羊墳壤用
麋渴澤用鹿糞治田疇各因色性而知其所當用禹
之辨土所以必致意於此也東陽陳氏大猷曰白言
色壤言質水患退而後土性復色質辨始可興地利
定賦法也渭按夏氏引渴澤用鹿不如引埴壚用豕
於經為切
疏云鄭注周禮十有二壤曰壤亦土也變文耳以
萬物自生焉則言土以人所耕而樹藝焉則言壤
壤和緩之貌按此經上文言十有二土即分野十
二邦上繁十二次保章氏所謂以星土辨九州之
地者故云壤亦土也變文耳然則九州之土皆可
謂之壤與冀豫雍之壤對墳埴塗泥壚黎而言者
有别唯咸則三壤乃通九州言之壤亦土也與十
有二壤正同也
說文壤軟土也釋文馬融云壤天性和美也劉熙
釋名壤瀼也肥濡意也顔師古注漢志曰柔土曰
壤皆與傳意合若鄭所云和緩則由人功所致凡
土皆然非州别之質性疏不當取以為義
周禮草人職曰凡糞種騂剛用牛赤緹用羊墳壤
用麋渴澤用鹿鹹潟用貆(呼丸反)勃壤用狐埴壚用
豕彊㯺用蕡(疆其兩反㯺呼覧反)輕爂用犬(爂呼照反又婦堯反)注云凡所
以糞種者謂煮取汁也赤緹縓色也渴澤故水處
也潟鹵也貆貒也勃壤粉觧也(解胡買反下同)埴壚黏疏者
彊㯺彊堅者輕爂輕脆者鄭司農云墳壤多蚠鼠
也玄謂墳壤潤解疏云禹貢白壤之屬九等與此
騂剛之屬九等不同者以禹貢是九州大判各為
一等此九等無妨一州並有其類故不同也渭按
草人所言色質略具張華博物志云五土所宜黃
白宜種禾黑墳宜種黍蒼赤宜菽芋則但言其色
而質不詳職方氏云揚荆宜稻豫并宜五種(黍稷菽麥稻)
青宜稻麥兖宜四種(黍稷稻麥)雍冀宜黍稷幽宜三種
(黍稷稻)則但言九州之所宜而色質皆不著總不如
草人之備而草人又不如禹貢之精詳也
厥賦惟上上錯(釋文錯倉各反)
傳曰賦謂土地所生以供天子上上第一錯雜雜出
第二之賦又曰此州先賦後田殊於餘州不言貢篚
亦差於餘州正義曰往者洪水為災民皆墊溺九州
賦税蓋亦不行水災既除土復本性以作貢賦之差
故云賦謂土地所生以供天子也因九州差為九等
上上是第一上上之下即次上中故云雜出第二之
賦孟子稱稅什一為正輕之於堯舜為大貊小貊重
之於堯舜為大桀小桀則此時亦什一税俱什一而
得為九等差者人功有強弱收穫有多少此州以上
上為正而雜為次等言出上上時多而上中時少也
多者為正少者為雜故云第一此州言上上錯者少
在正下故先言上上而後言錯豫州言錯上中者少
在正上故先言錯而後言上中揚州云下上上錯不
言錯下上者以本設九等分三品為之中上下上本
是異品故變文言下上上錯也梁州云下中三錯者
梁州之賦凡有三等其出下中時多故以下中為正
上有下上下有下下三等雜出故言三錯足眀雜有
下上下下可知也九等所較無多諸州相準為等級
耳此計大率所得非上科定也然一升一降不可常
同冀州自出第二與豫州同時則無第一之賦豫州
與冀州第一同時則無第二之賦或容如此事不可
恒也林氏曰九州之賦計其歲入之總數而多寡相
較有此九等冀最多故為上上兖最少故為下下餘
州率皆如此非取民之時有九等之輕重也又曰冀
州之賦獨先於田者盖王畿千里之地天子所自治
幷與園㕓漆林之類而征之如周官載師之所任非
盡出於田也故以賦屬於厥土之下而餘州皆田之
賦也故先田後賦所以異於畿内也
龍子曰貢者校數歲之中以為常樂歲粒米狼戾
多取之而不為虐則寡取之凶年糞其田而不足
則必取盈焉此貢之所以為不善也愚謂貢異於
助唯無公田耳其取民之制雖云於一夫受田五
十畆之中税其五畆之所牧然亦每歲各視其豐
凶以為所入之多寡與助法無異非上之人科定
此五畆者出穀若干斗斛以為常也藉令樂歲不
多取凶年必取盈賦何以有上下錯乎然則龍子
之言非與曰龍子盖有為言之也夏元肅曰戰國
諸侯重歛掊克立定法以取民不能因豐凶而損
益且託貢法以文過故孟子有激而云其所謂不
善者特救戰國之失耳禹法實不然也柯山此解
甚妙盖自魯宣公税畆以後諸侯廢公田而行貢
法取民數倍於古樂歲猶可勉供凶年則不勝其
誅求之苦而皆藉口於夏后氏以文其貪暴龍子
所以痛心疾首而為是言孟子方勸滕君行助以
革當時之弊意在伸助不得不抑貢故舉龍子之
言以相形而未暇深求其義理其實龍子所謂莫
不善者乃戰國諸侯之貢法非夏后氏之貢法也
或問禹之取民果如助法因豐凶以為多寡則九
州之賦何以有定等曰此有其說也消息盈虚天
行自然之理州境廣大一歲之中豐凶並見荒於
東則稔於西贏於高則詘於下彼此乘除相去不
遠故分而言之則民之所供於上者參差不齊此
國不同於彼國此鄊不同於彼鄊合而計之則上
之所得扵民者自有定數此州常多扵彼州彼州
常少於此州雖或有升降之時而要以多者為正
少者為雜此其所以有定等也苟曰五畆之税歲
有常科不問其豐凶則真有如孟子所云凶年必
取盈使民稱貸而益之者矣曾謂堯舜在上大禹
成賦而有如是之敝法乎哉
錯等之義二孔闕如林氏主豐凶立說蔡傳以為
豐凶則九州皆然何獨於冀梁豫揚言之盖地力
有上下年分不同如周官田一易再易之類故賦
之等第亦有上下年分然地力上下年分亦非獨
四州為然也傅氏云錯之為言非雜也差也九州
之賦州内可均齊者則無差等之例如其不可均
齊則大槩幾何而或升或降亦任土隨宜可也若
此則取民之時有輕重而九等非計歲入之總數
矣以理揆之林說近是然其言曰水旱必有所蠲
以利民故其所入之總數自有增損夫謂損由於
蠲可也而增豈加賦所致乎且禹之立法豐凶元
與民共之未嘗有待於蠲也錯等或有或無誠不
可曉竊謂禹貢所言唯據各州定賦之後錫圭告
成之前十餘年間歲入之常數而第為九等又據
四州十餘年間豐凶增損不齊之數而名之曰錯
有則書無則闕非以是為將來之定式而餘州永
無雜出之賦也不然天道有盈虧地力有遺盡人
功有勤惰語其極致則錯而上下相去有不止於
一等者禹安能以目前之所驗而懸定數十百年
之升降哉諸家所說皆未允當愚推測至此自謂
千慮之一得云
疏云冀出第二時無第一豫出第一時無第二是
二州不相易等也或言如此則九等有闕奈何曰
就冀豫觀之謂二州互易其等亦可通知不然者
以雍揚兖騐之也使雍與揚相易則雍當書下錯
梁與揚兖相易則揚當書三錯兖當書上錯矣而
經文無之故知二州不相易等也然二州同年雜
出而互易其等亦理之所有孔預知之故曰或容
如此事不可恒大抵錯等之賦隨時升降即令餘
州備言亦不足以窮其變此四錯者猶之發凡起
例倣是以類推則無不可見耳
劉原父說此經云聖人預為推移通變之權而通
行於萬世於是舉其輕重之尤者四州而為錯法
焉朱子亦云歲有豐凶不能皆如其常故有錯法
以通之愚謂錯等之賦不期然而然禹未嘗預立
為此法凡言錯法者非是若夫推移通變之權則
五畆之税視豐凶以為多寡歲歲如此不獨在錯
等之年也
禹貢之所謂賦鄭注孔疏皆主榖税而軍賦不與
焉蘇氏始云賦田所出粟米兵車之類而蔡傳取
之盖以周時軍旅之征亦謂之賦周禮大司馬注
曰賦給軍用者也小司徒注曰賦謂出車徒給繇
役也論語千乘之國可使治其賦孔安國注云兵
賦也左傳曰天子之老請帥王賦又曰悉索敝賦
又曰韓賦七邑又曰魯賦八百乘邾賦六百乘又
曰鄫無賦於司馬其所謂賦皆軍賦也故蔡以蘇
說為長而其實不然按周以前無謂兵為賦者左
傳云少康有田一成有衆一旅此即司馬法一成
之賦也(詩正義云成方十里容有五百人其出兵夫則衆不盡行故一車士卒唯七十五人)
(少康盡舉大衆故與出賦異也)而稱衆不稱賦則唐虞更可知矣
王耕野云九州田賦止是米穀非必兵車此言得
之然蘇說亦非獨創仍出於鄭鄭注詩韓奕云禹
甸之者決除其災使成平田定貢賦於天子與禹
貢注所言治田出榖者合及注信南山則又曰禹
治而丘甸之六十四井為甸甸方八里居一成之
中成方十里出兵車一乘以為賦法夫禹甸之義
一也何以梁山為治田而南山為兵賦是鄭自言
之而自破之也紛紛諸說又何怪焉觀甸服之賦
惟納總銍秸粟米則經文自有眀徵不煩後人之
聚訟矣鄭以周之丘乘釋禹甸猶以漢之口錢當
九賦並非經旨不可援以入禹貢也
冀州天子所自治無貢名其土之所生而供於上
者亦謂之賦故賦特繫於土之下田之上林氏况
之以載師園㕓漆林之征亦但仿像其事不可一
一求合新安陳氏云埸圃所征載師掌之材木蒲
葦等林衡澤虞掌之金錫禽魚丱人牧人罟人掌
之他以類推則其法又加密矣堯舜之世恐未必
然孟子言王政之善關市譏而不征澤梁無禁又
云市㕓而不征法而不㕓又云數罟不入洿池斧
斤以時入山林盖山澤之利但為之厲禁使民不
妄取而已未嘗有所征也晏子告景公曰山林之
木衡鹿守之澤之萑蒲舟鮫守之藪之薪蒸虞候
守之海之鹽蜃祈望守之此言齊之徵歛無度也
曾謂洪水初平艱食方奏正孟子所謂王道之始
而取民纖悉不遺有如陳氏之所言邪然則冀之
土賦其謂之何曰準以八州之貢物則冀賦可知
也吕伯恭云八州之貢皆衣服器用之物所謂惟
正之供冀之土賦亦當如是盖惟吉凶禮樂之事
用之必不可闕者則視其所有而量取之初非藉
以為冨國之資也此不特與叔世無藝之征相去
懸絶即周官九職之地貢亦有不可同年而語者
矣
疏云賦以收穫為差田以肥瘠為等若田在賦上
則賦宜從田田美則賦重無以見人功修否故令
賦先於田以見賦由人功此州既見此理餘州從
而可知皆令賦在田下欲見賦從田出也渭按孔
說非是欲見人功之修否不在田賦先後之間經
殊不為此盖餘州先田後賦正例也此州兼有土
賦故特變例書之以見賦不皆出於田耳林說確
不可拔
厥田惟中中(釋文中竹仲反又如字)
傳曰田之高下肥瘠九州之中為第五正義曰鄭玄
云田著高下之等者當為水害備也則鄭謂地形高
下為九等也王肅云言其土地各有肥瘠則肅謂定
肥瘠以為九等也如鄭之義高處地瘠出物既少不
得為上如肅之義肥處地下水害所傷不得為上故
孔云高下肥瘠共相參對以為九等上言厥土此言
厥田田土異者鄭玄云地當隂陽之中能吐生萬物
者曰土據人功作力競得而田之則謂之田田土異
名義當然也又曰鄭玄云此州入榖不貢下五百里
甸服傳云為天子服治田是田入榖故不獻貢篚差
異於餘州也林氏曰冀獨不言貢篚者冀天子畿内
之地無所事於貢篚也夏氏曰田之高下既分九等
則賦亦當稱是今乃有異同者盖地有廣狹民有多
少則其賦税之總數自有不同不可以田之高下準
之况洪水初平蕩析離居者猶未復業必有偏聚之
處故地力有闢不闢人功有修不修是以賦之所入
與田之等級如此遼絶也吴氏澄曰田賦之等不同
何也賦之九等以各州歲入總數較其多寡而為高
下也數之冣多者為上上田之九等以各州土地所
宜較其肥瘠而為高下也地之最肥者為上上
劉敞七經小傳曰九州之境有大小之不齊其定
田也以田之美惡為等州雖小而田美則居上州
雖大而田惡則居下不復問其大小也其定賦也
以賦之多寡為差州大者其賦多州小者其賦少
不盡繫其美惡也渭按冀大賦第一兖小賦第九
與劉說合然雍梁大於豫豫賦第二而雍乃第六
梁乃第八青徐小於揚揚賦第七而青乃第四徐
乃第五是賦之多寡不盡由於地之大小故必兼
人功言之而後其義始備
田賦之等非九州攸同無從相校而第其高下然
亦唯據告成時言之其告成以後豈竟無遷改孔
疏於雍州說九等云治水之後即為此差在後随
人少多必得更立其等此非永定也斯言實獲我
心正者猶難永定則雜出之等愈可知矣
周王畿千里之内亦有貢一是九職所税太府謂
之萬民之貢其目則具於閭師農貢九榖圃貢草
木工貢器物商貢貨賄牧貢鳥獸嬪貢布帛衡虞
各貢其物是也一是采地所入左傳昭十三年子
産曰卑而貢重者甸服也注云謂天子畿内供職
貢者盖畿内有三等采地公卿大夫及王子弟各
以其所食之餘輸之於王名曰貢此周制也禹貢
則不然采地在侯服而甸服無之千里之内皆天
子之所自治民以其土之所生上供天子亦謂之賦
而九職所税以人不以土堯時未有故冀無貢也
疏云甸服止方千里冀之北土境界甚遙遠都之
國必有貢篚此言良是然禹治冀州之水及太原
恒山而止太原恒山以北未暇施功冀之北土尚
無定賦安得有貢篚惟是衡漳恒衞大陸之區當
為侯服時已就疆理不知何以無貢豈以帝都距
西河裁三百餘里而絶長補短以充千里之數故
東方此等肥饒之地皆入甸服雖有所供於上而
不名為貢與義實難曉姑識此以待來哲
恒衞既從大陸既作(釋文從才容反)
傳曰二水已治從其故道大陸之地已可耕作正義
曰地理志云恒水出常山上曲陽縣東入滱水衞水
出常山靈夀縣東入滹沱大陸在鉅陸縣北釋地十
藪云晉有大陸孫炎等皆云今鉅鹿縣廣河澤也廣
平曰陸澤雖卑下㫄帶廣平之地故統名焉曾氏曰
恒衞二水在帝都之北而且遠大陸地最卑而河所
經故其成功在田賦之後林氏曰恒衞大陸成功在
田賦既定之後故不與覃懷衡漳文勢相屬黃氏度
曰河未入海則恒衞合而為瀰漫之勢大陸淪焉自
河北流不壅恒衞皆順從大陸於是可耕作矣東陽
陳氏曰謂大陸為地者盖以陸名地也謂大陸為澤
者盖大陸之㫄有澤而因地以名澤也今經言大陸
既作則是其地已可耕作而澤則非可以言作矣故
孔說為當渭按上曲陽今為曲陽縣屬直隷真定府
之定州其故城在縣西靈夀縣今屬真定府其故城
在縣西北恒即滱水衞即滹沱也古今異名耳據黃
氏說此二役當在兖九河既導之後故不與覃懷衡
漳文勢相屬也
或問恒衛滱滹沱漢志明列爲四水子謂恒即滱
衛即滹沱亦有所據乎曰有之水經注云滱水東
過上曲陽縣北恒水從西來注之自下滱水兼納
恒川之通稱即禹貢所謂恒衛既從也此非恒即
滱之明證耶水經無滹沱之目見濁漳易滱巨馬
諸篇中僅一二語故衛水無考然酈注凡二水合
流言自下互受通稱者不可枚舉則滹沱受衞之
後亦得通稱衞水可知也(薛士龍云恒水東流合滱水至瀛州高陽縣入)
(易水衛水東北合滹沱河過信安軍入易水則宋人已知恒&KR0740;衛滹沱為一水矣惜蔡傳𫐠其言而不察耳易)
(水衛水源短&KR0740;滹沱源長當從小水會大水之例謂&KR0740;滹沱入易非也)不然恒水出
曲陽縣西北至縣東北入滱衞水出靈夀縣東北
至縣東南入滹沱其所歴不過數十里之地(曲陽東西)
(相距六十里靈夀東西相距四十里)曾謂是尋常之谿澗而勤大禹
之荒度乎哉雖至愚者亦知其無是理矣周禮職
方氏幷州山鎮曰恒其川虖池嘔夷(釋文虖喚胡反池徒多反)
(嘔烏侯反一音驅)嘔夷即後世所謂滱水也(應劭曰滱音彄顔師古曰)
(滱音寇又音苦侯反)山海經曰高是之山滱水出焉東流注
于河漢志代郡靈丘縣下云滱河東至文安入大
河(文安屬勃海郡寰宇記云文安故城在今縣東北三十里)過郡五行九百四
十里幷州川(周禮注云嘔夷即祁夷出平舒按漢志代郡平舒縣有祁夷水北至桑乾)
(入治治即濕水亦名桑乾河漢桑乾縣故城在今山西大同府蔚州西北平舒則州屬廣靈縣也縣)
(南有壺流河即古祁夷水源出縣西東北流至蔚州入桑乾河不經曲陽縣界鄭說非是)禮記
晉人將有事於河必先有事於惡池注云惡當為
虖字誤也山海經曰泰戲之山滹沱之水出焉戰
國策蘇秦說燕曰南有嘑沱易水漢志代郡鹵城
縣下云虖池河東至參合入嘑沱别并州川從河
東至文安入海過郡六行千三百七十里(參合當作參戶)
(盖傳寫者因郡有參合而誤參合在漢雁門郡平城縣東今大同府陽和衞北鹵城與參合大山隔)
(絶虖沱不得至其地今河間府青縣南有參戶故城應劭云平舒縣西南五十里有參戶亭故縣也)
(水經注漳水自成平縣南又東北左會虖沱别河故瀆又東北合清河又東北逕章武故城西枝瀆)
(出為濊水又東北逕參戶亭分為二瀆一水逕參戶亭北又東北逕平舒縣注虖沱盖即漢志所謂)
(東至參戶入虖沱别從河東至文安入海者也)此即禹貢之恒衞也然禹
主名山川曲陽以下之滱本名恒靈夀以下之滹
沱本名衞其出高是泰戲者則恒衞之别源也自
周以虖池嘔夷為幷州之川其名著而恒衞之名
遂隠於是冀州二大川以恒陽溪雷溝河數十里
之原委當之蔡氏因目恒衞為小水而經義幾不
可通矣
水經注滱水出代郡靈丘縣西北高氏山即漚夷
之水也(山上有石銘題言冀州北界故世謂之石銘陘也元和志蔚州靈丘縣漚夷水一名)
(滱水出縣西北高是山今按渾源州在山西大同府東南一百二十里本漢緐畤崞二縣屬雁門郡)
(州志云州南七里有翠屏山高千餘丈周十里滱水出其東盖即高是之别名東南接靈丘界者也)
東南流合温泉水(水出西北暄谷温熱若湯能愈百疾)又東逕靈丘
縣故城南入峽謂之隘門(高峯隠天深溪埒谷其故城在今渾源州西南)
(一百三十里西北去大同府二百七十里)又東逕廣昌縣南(縣今属大同府之蔚)
(州飛狐口在縣北二十里紫荆關在縣東北一百里)又東逕倒馬關(關山險隘寔為深峭)
(勢均詩人高岡之病故關受其名焉今在廣昌縣南唐縣西北亦名常山關)又東南逕
中山上曲陽縣北恒水從西來注之(自下滱水兼納恒川之通)
(稱即禹貢所謂恒衞既從也按曲陽隋為恒陽縣地理志云有恒陽溪即恒水源也元和志恒山在)
(恒山縣北一百四十里曲陽縣志滱水在縣東北)又東逕中人亭南(左傳昭公)
(十二年晉苟吴率師侵鮮虞及中人大獲而歸者也亭在今唐縣界)又東逕樂羊城
北(史記稱魏文侯使樂羊滅中山盖其故城中山所造也)又東逕唐縣故城
(南北二城俱在滱水之陽故曰滱水逕其東元和志滱水一名唐河西去唐縣一百五十步)又東
逕安喜縣南(中山記曰縣在唐水之西元和志云滱水在安喜縣北八里盖其城南徙)
(也安喜今定州)又東逕安國縣北(漢安國縣隋改曰義豐今為祁州)又東
北逕解瀆亭北(漢順帝陽嘉元年封河間孝王子淑於解瀆亭為侯國孫宏即靈帝)
(也)又東北逕蠡吾縣故城南(城在今博野縣西南)又東逕博
野縣故城南(城在今蠡縣界)又東北逕侯世縣故城南(城在)
(蠡縣東北)又東北逕陵陽亭東又北左會博水(水出望郡縣東)
(南流逕其縣故城南又東南潛入地下又東南於瀆重源湧發東南至陽城縣散爲澤渚世謂之陽)
(城澤其水又伏流循瀆屆清梁亭西北重源又發東逕廣望縣故城北又東北左則濡水注之春秋)
(昭公七年齊與燕會於濡上杜預曰濡水出高陽縣東北至河間鄫縣入易水是濡水與虖池滱易)
(互舉通稱矣按漢志中山望都下云博水東至高陽入河高陽属涿郡盖博既合濡入滱則東至文)
(安入大河也)又東北逕依城北世謂之依城河(依城即古葛城)
(郡國志曰高陽有葛城燕以與趙者也今安州北有依城河)又東北逕阿陵縣
故城東(寰宇記阿陵故城在莫州任丘縣東丑二十里滱水枮瀆在縣西一里)又東
北至長城注於易水(長城在今文安縣界易水有北易中易南易此中易受北)
(易而合流者易水注云易水於容城縣東南合滱水故桑欽日易水出北新城西北東入滱自下滱)
(易互受通稱矣寰宇記南易水自容城縣南流入瀛州高陽縣界與滱水合南易一名雹水)以
今輿地言之渾源靈丘廣昌(並屬山西大同府)曲陽(屬直隷真)
(定府)唐縣定州慶都祁州博野蠡縣高陽安州新安
(並属保定府)任丘(属河間府)文安(屬順天府)諸州縣界中皆古滱
水所行也宋初猶未改自咸平中何承矩興塘濼
以限契丹戎馬之足於是始引水歸北而文安之
瀆遂空其後滱水仍自蠡縣改流經肅寧河間雄
縣任丘以至文安而不復北行眀時則又自雄縣
改流入霸州保定界為玉帶河不復入文安矣此
恒水下流變徙之大略也晁以道云今之恒水西
南流至行唐縣東流入於滋水(元和志滋水在行唐縣南二十六里)
又東南流入于衡水(元和志長蘆水即衡漳故瀆在衡水縣南)然則恒
水之源所謂恒陽溪者亦改流南向合於漳水而
曲陽以下瀆同而源則非矣
滹沱大川也水經當自為一篇頃閱寰宇記鎮州
真定縣蒲澤下引水經注云滹沱河水東逕常山
城北又東南為蒲澤濟水有梁焉俗謂之蒲澤口
又滋水下引水經云滋水又東至新市縣入滹沱
河又深州饒陽縣枯白馬渠下引水經云滹沱河
又東有白馬渠出焉又瀛州河間縣大浦淀下引
水經注云大浦下導陂溝競奔咸注滹沱是故人
因決入之處謂之百道口此四條檢今本無之則
似水經元有滹沱水篇宋初尚存而其後散逸滹
沱原委不可得詳惜哉(歐陽玄補正水經序引崇文總目云酈注四十卷亡)
(其五盖涇洛滹沱等篇皆在此五卷之中今本仍為四十卷則後人析之以充其數耳)漢志
代郡之鹵城常山郡之蒲吾靈夀南行唐新市信
都國之信都河間國之弓高樂城勃海郡之成平
東光參戶東平舒文安皆有滹沱河弓高樂成參
戶又有滹沱别水而發源經過之地未悉今據元
和志所載以補水經之闕滹沱水出代州繁畤縣
泰戲山(一名武夫山在縣東南五十里繁畤本漢葰人縣屬雁門郡漢末荒廢晉改置繁畤)
(縣周省隋復置葰音璅滹沱一名派水許氏說文派水出葰人縣戍夫山郭景純以為鹵城縣武夫)
(山括地志以為孤阜山寰宇記以為平山盖皆泰戲之别名也)西南流逕唐林縣
東(縣東北至代州一百十里本漢廣武縣隋為五臺崞二縣地今州西有廣武廢縣盖即唐林縣)
(界也)又西南逕崞縣東(縣東北至代州五十里水去縣二百步)又西南
逕秀容縣東(縣為忻州治水去縣三十二里)東轉逕定襄縣北(縣西)
(至忻州四十五里今治即陽曲故城水去縣五里)又東逕五臺縣西南(縣西)
(北至代州一百二十里水去縣三十五里)又東逕盂縣北(縣西南至太原府二百二)
(十里水西自五臺縣界流入南去縣百里)又東南逕靈夀縣西南衞水
注之(縣東至恒州五十里水去縣二十里縣志云衞水在縣東十里俗名雷溝河源出縣東北)
(十四里良同村南流至縣東南合滹沱河)又東南逕真定縣北(縣為恒州治水)
(去縣一里)又東南逕九門縣西(縣西至恒州三十里水去縣四十九里今藁城)
(縣西北二十五里有九門城)又東南逕藁城縣東(縣西北至州五十八里水)
(去縣二十九里)又東逕鼓城縣北(縣西至恒州九十五里水去縣十三里寰宇記)
(云隋開皇六年分藳城地置昔陽縣十八年改日鼓城)又東逕深澤縣南(縣西)
(北至定州九十里水去縣二十五里即冰合渡光武處俗謂之危渡口)又東逕無極
縣北(縣北至定州八十里水去縣三十里)又東北逕鹿城縣西北(縣東)
(至深州二十五里水去縣四十二里與博野縣分水寰宇記滹沱河在博野縣東南三十五里)又
東逕安平縣南(縣東南至深州五十三里水去縣二十三里派水今名礓河西自定)
(州義豐縣界流入)又東北逕饒陽縣北(縣西至深川三十里水去縣四十五里)
(縣治晉魯口城也公孫淵叛司馬宣王征之鑿滹沱入派水以運糧因築此城盖滹沱有魯沱之名)
(因號魯口後魏道武皇始三年車駕幸魯口即此地也)自此以下當入瀛莫
二州境而元和志亦闕按寰宇記瀛州河間縣西
二十里高陽縣東北十四里莫州鄚縣南二里霸
州大城縣北一百三十里文安縣西北三十里皆
有滹沱水此即漢志所云從河東至文安入海者
以今輿地言之繁畤代州崞縣忻州定襄五臺盂
縣(並屬山西太原府)靈夀真定藁城深澤無極(並屬直隷真定府)
束鹿博野(並屬保定府)安平饒陽(並屬真定府)高陽(屬保定府)任
丘(屬河間府)大城文安(並屬順天府)諸州縣界中皆古滹沱
水之所行也宋初猶未改自塘濼既興引水歸北
而文安之瀆堙廢遂以樂成(今獻縣)之滹沱别水為
滹沱之正流而故道不可復問眀天唘後漸徙而
南至本朝順治二年自束鹿南決入冀州與漳
水渾濤而安平饒陽之地不復有滹沱矣滹沱在
河北羣川中溢決尤甚未有數年不變者而從冀
州合扵漳水亦猶黃河之與淮合均為古今水道
之極變也
東漢以後浮陽(今滄州)參戶(今青縣)東平舒(今大城)章武
(今静海天津)泉州(今寳坻)諸縣界中漳清合流之瀆即古
徒駭河西漢時大河猶行之者也故漢志云滱水
東至文安入大河滹沱東至參戶合滹沱别從河
東至文安入海是恒衞皆於文安入河也(今文安縣在霸)
(州南少東六十里)據水經注易水逕容城縣南又東合滱
水自下互受通稱又東至文安縣與滹沱合又東
至泉州縣南東入於海此即合漳御由潮河至獨
流口入海之道也(御河即清河潮河即界河)自塘濼興而文安
大城諸水多入白河(即潞河)其行潮河者唯漳御耳
古時滱易滹沱混而為一自文安會大河入海西
漢時猶然而程泰之謂滹易中高不與河通何邪
惟二水皆入河故禹必先道九河而後治恒衛從
河以入海不然海口壅塞雖欲治二水不可得也
冀州有三大陸一在鉅鹿郡北班固繋諸禹貢又
名鉅鹿澤吕氏春秋云趙有鉅鹿又名廣河澤爾
雅晉有大陸孫炎云今鉅鹿縣廣河澤是也此真
禹貢之大陸也(詳見下文)一在河内修武縣(古寗邑秦置修武縣)
(其故城在今獲嘉縣西北)左傳定公元年魏獻子田于大陸還
卒于寗杜預云大陸疑即吴澤陂近寗是也一在
太原鄔縣(今為介休縣地)班固云九澤在縣北是為昭餘
祁并州藪酈道元云吕氏春秋謂之大陸是也斯
二者皆非禹貢之大陸也今按吕覽九藪既云晉
之大陸又云趙之鉅鹿如謂大陸即鉅鹿則一澤
不應兩見故道元以鄔澤當之盖晉為唐叔始封
大陸宜在其境内而鉅鹿當戰國時實爲趙地故
分爲二澤也要之廣平曰陸是處有之其大者則
謂之大陸猶之高平曰原亦是處有之其大者則
謂之太原耳然晉之大陸在漢大陵縣界陸恐是
陵字之誤
蔡傳引程氏曰大陸云者四無山阜曠然平地杜
佑李吉甫以爲邢趙深三州之地者得之今按漢
志鉅鹿縣禹貢大陸澤在北一而已而唐人所言
不一通典有二趙州昭慶縣隋爲大陸縣有大陸
澤(昭慶本漢廣阿縣隋曰大陸唐曰昭慶宋更名隆平今在真定府趙州東南一百里縣志云大)
(陸澤在縣車北三十里杜家莊)深州陸澤縣有禹貢大陸澤(陸澤本漢)
(下博縣其故城在今深州南唐先天二年分下博及饒陽鹿城地置陸澤縣爲深州治今在真定府)
(東二百里)是也元和志有四邢州鉅鹿縣大陸澤一名
鉅鹿澤在縣西北東西二十里南北三十里葭蘆
菱蓮魚蟹之類充牣其中澤畔又有鹹泉煮而成
鹽百姓資之(鉅鹿本漢南&KR1163;縣亦兼得鉅鹿縣地在今順德府東北一百二十里漢路)
(温舒鉅鹿東里人取澤中蒲截以為牒編用寫書即此澤也)趙州昭慶縣廣阿
澤在縣東二十五里即大陸别名深州鹿城縣大
陸澤在縣南十里(鹿城本漢鄡縣今為束鹿縣在保定府祁州南一百三十五里)
又陸澤縣南三里即大陸之澤是也故程泰之謂
以邢趙深三州之地為大陸自杜李始愚竊謂唐
鉅鹿縣東境亦漢鉅鹿縣地澤在西北接昭慶界
盖一澤跨二縣之境即班固所云在鉅鹿縣北孫
炎所云今鉅鹿縣廣河澤者也而志家唯以平鄊
為古鉅鹿求此澤而不得遂言今盡為丘隴豈知
元和志獨詳於鉅鹿原不在平鄊界邪宋河渠志
云大觀元年河決陷鉅鹿縣遷縣于高地又以降
平下濕亦遷之則二縣地勢最卑澤在其間眀矣
(通典昭慶陸澤縣有澤而鉅鹿鹿城無之可見四澤實止二澤)唐人亦似知漳水
即禹河故以南宫所出之洚瀆為北過降水以深
州之大陸澤為至于大陸意謂如此則大陸在過
降之後與經適合故不主鉅鹿而取陸澤然枯洚
乃漢時漳水之徙流實非禹迹即以為禹迹此亦
是河别為降不可謂之過也大陸在邢趙二州界
而深不與焉傅同叔云凡廣河澤以東其地平廣
緜延千里皆謂之大陸是瀛滄亦大陸矣河自大
陸又北始播為九河誠如傅言則許商所謂九河
自鬲以北至徒駭間相去二百餘里者將何所容
其地邪
大陸禹更有濬畎澮之功非因恒衞既從而遂得
耕作也觀復言既可見蓋大陸地形洿下東有大河
北有恒衞先是九河未通恒衞未從合而為瀰漫
之勢平地皆成巨浸至是二水從河以入海禹乃
濬其畎澮達於支川其澤亦為之陂障以資蓄洩
而耕作之事以興故復言既眀其非一役也
島夷皮服夾右碣石入于河(釋文島當老反夾音協碣其列反渭按島史記漢書)
(並作烏鄭康成王肅並稱烏夷疏云孔讀烏為島則唐初亦作鳥字今本作島盖開元中所改也)
傳曰海曲謂之島碣石海畔山正義曰島是海中之
山夷居其上為島夷王肅云東北夷國也地理志碣
石山在北平驪城縣西南是碣石為海畔山也蘇氏
曰河自碣石山南渤海之北入海夾挾也自海入河
逆流而西右顧碣石如在挾掖也林氏曰島夷皮服
者言水害既除海曲之夷獻其皮服也禹貢於九州
之末皆載其達於帝都之道周希聖謂天子之都必
求其舟楫之所可至使夫諸侯之朝貢商賈之貿易
雖其地甚遠而其輸甚易此說得之冀州三面距河
是其設都之意實有取於轉輸之利朝貢之便也禹
貢所載上言田賦貢篚之事而於下言所由以達帝
都之道其始末曲折莫不具備而皆以河為主盖達
於河則達於帝都故也朱子曰碣石山負海當河入
海之衝自海道夾出碣石之右然後入河而達帝都
也蔡氏沈曰島夷以皮服來貢自北海入河南向西
轉而碣石在其右轉屈之間故曰夾右也金氏曰皮
服即爾雅所謂東北方之文皮者(郭璞云虎豹之屬皮有縟綵)都
昌陳氏大猷曰此夷狄獻方物以自效與冀州不言
貢不相妨礙鄭氏曉曰碣石與島夷連書此即島夷
入貢之道也渭按通典三韓在海島之上朝鮮之東
南盖即此所謂島夷驪城後漢省說文碣特立之石
東海有碣石山據文穎酈道兀所說當在直隷永平
府昌黎縣東南今其地無山以應之辯見導山河謂
逆河凡九州之末皆言貢道然亦所以紀治水之成
功曰夾右碣石入於河則破碣石納河流之事隠然
可見矣
九州之末各載其通於帝都之道傳以為禹治一
州之水既畢遂還帝都白所治非也禹欲白所治
不必身入帝都即使身入帝都亦何難於陸行而
必循各州紆㢠之水道以廢時失事哉鄭康成謂
治水既畢更復行之觀地肥瘠定貢賦上下如此
則不當敘於田賦貢篚之後王肅謂功主於治水
故詳記各州往還乘涉之水名今按所載皆達河
之道非有往還乘涉之事諸說皆不可通至周氏
之言出而其義始定此實後人勝前人處謂今必
不古若者曲士之見也
鄭康成云鳥夷東方之民搏食鳥獸者史記正義
以靺鞨為鳥夷引括地志云靺鞨國古肅慎也在
京東北萬里已下東及北各抵大海其人多勇力
善射弓長四尺知弩矢用楛長一尺八寸青石為
鏃渭按此即周初所貢之楛矢石弩也然史記言
四海之内咸戴帝舜之功北有肅慎東有鳥夷則
自是二種鳥夷非即肅慎且洪水初平肅慎亦未
遽通也今本作島夷薛士龍云海上諸夷濊貊肅
慎之屬按海中之山水繞其四面斯謂之島島夷
唯倭韓可以當之濊貊肅慎之國止東面臨大海
餘皆通陸不得為島夷
漢書朝鮮傳真番(音潘)辰國欲上書見天子又雍閼
弗通辰國即三韓地也後漢書光武紀建武二年
東夷韓國人率衆詣樂浪(音洛狼)内附東夷傳韓有
三種一曰馬韓二曰辰韓三曰弁辰(晉梁二書作弁韓)馬
韓在西有五十四國其北與樂浪南與倭接辰韓
在東十有二國其北與濊貊接弁辰在辰韓之南
亦有十二國其南亦與倭接凡七十八國百濟是
其一國焉大者萬餘戸小者數千家各在山海間
地合四千餘里東西以海為限皆古之辰國也馬
韓最大共立其種為辰王盡王三韓之地北史新
羅者本辰韓族也地在高麗東南辰韓亦曰秦韓
相傳言秦世亡人避役來適馬韓割其東界居之
以秦人故名之曰秦韓其言語名物有似中國人
辰韓王常用馬韓人作之不得自立王辰韓之始
有六國稍分為十二新羅則其一也唐書東夷傳
高麗地東跨海距新羅南亦跨海距百濟百濟扶
餘别族也南倭北高麗皆踰海乃至其東則新羅
新羅弁韓苗裔也地横千里縱三千里東距長人
東南日本西百濟北高麗今按新羅百濟本三韓
七十八國中之二至唐時則有新羅百濟而無三
韓之目遼史地理志有高州三韓縣辰韓為扶餘
弁韓為新羅馬韓為高麗開泰中聖宗伐高麗俘
三國之遺人於遼東界中僑置三韓縣今以遼東
為三韓非也古韓國在朝鮮東南大海中依山島
而居水環其四面故曰島夷(元和志大人故城在登州黃縣北二十里)
(司馬宣王伐遼東造此城運糧船從此入今新羅百濟往還常由於此盖河自東漢以後徙從千乘)
(入海故唐時島夷貢船循渤海南岸入河禹河由碣石入海故西指碣石夾右而入河也)
傳云島夷還服其皮眀水害除林少穎曰茹毛飲
血而衣皮夷狄之本性不必水害既平而後得服
其皮也乃改為今說王氏炎云北方地寒故服皮
南方地暖故服卉東陽陳氏曰非也此自各言有
所出耳北方皮服豈夏亦服之乎南方焦葛豈冬
亦服之乎如吉貝木綿皆南方所出然皆非暑服
也陳說良是
王伯厚云在高麗界者為左碣石在平州南者為
右碣石盖以經文右字屬下讀愚謂經有二荆山
不加南北字以别之有二蒙山不加東西字以别
之碣石一而已何用目之曰右果爾則導山之文
無右字當為左碣石矣金吉甫取之殊不可曉
馬眀衡云行海者有山可見則望山為凖無山可
望則望星為凖意碣石是自海達河所望以為凖
者固無妨於遠豈必逼近肱腋之下然後謂之右
轉屈之間邪徐常吉云海水漫天入河之道難認
碣石高峙其右由海望之如在右腋也此皆以碣
石為離岸數十里之大山故有是說其實此山不
過一海濱之巨石負海當逆河之衝故大禹鑿之
以納河自東北泛海而來者帆拂其顛舟檥其足
真如在肱腋之間非但遙望之以為準也
程泰之云冀北為漢遼東西右北平漁陽上谷之
地其水如遼濡滹易皆中高不與河通故必自北
海然後達河也渭按大遼水出塞外又東南流至
安市縣西南入海西去碣石五百餘里此誠不與
河通濡水一音人朱切出涿郡故安縣東南流至
范陽縣合易水入河春秋昭公七年齊燕&KR0576;于濡
上即此水一音乃官切讀若難從塞外來東南流
至絫縣碣石山入海(即今欒河)此正值逆河之尾亦不
可謂不與河通也至若滹易二水合流至文安入
河它日幽并貢道正湏由此而以為不與河通北
來者必由海入大謬且告成之時冀北尚未制貢
此經專為島夷而設與五郡之地全無交涉也
禹貢錐指卷二
