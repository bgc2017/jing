春秋孔義卷十二明高攀龍撰
哀公
元年春王正月公即位
楚子陳侯隨侯許男圍蔡
報栢舉也
鼷鼠食郊牛改卜牛夏四月辛巳郊
牛傷不敬也夏四月郊不時也四卜非禮五卜強也
斬焉衰絰之中上僣天子之禮一舉而犯三不韙焉
書郊之失禮未有甚于此者也
秋齊侯衛侯伐晉
著中國之無伯也
冬仲孫何忌帥師伐邾
邾之事魯至矣而魯人利之不已何忌之學于聖門
者何如哉
二年春王二月季孫斯叔孫州仇仲孫何忌帥師伐邾
取漷東田及沂西田癸巳叔孫州仇仲孫何忌及邾子
盟于句繹
三卿並將伐國取地二卿並盟他國之君大夫強僣
極矣三人伐而二人盟穀梁謂各盟其得也然邾田
近費而季孫專國豈反無得抑季孫之與之也
夏四月丙子衛侯元卒
滕子來朝
晉趙鞅帥師納衛世子蒯聵于戚
納者内不受也于戚者為輒拒不得入衛也父喪而
無子則孫可以承重父喪而有子則孫不可以襲尊
况輒為國人所立未受靈公之命稱帥師納而蒯聵
之罪著稱世子而輒之不當立明矣
秋八月甲戌晉趙鞅帥師及鄭罕達帥師戰于鐡鄭師
敗績
鞅師納蒯聵之師鄭師助齊人輸粟范氏之師邀擊
而敗之也
冬十月葬衛靈公
十有一月蔡遷于州來蔡殺其大夫公子駟
州來吳所滅吳邑也蔡侯既許楚疆于江汝而復請
遷于吳駟與獵皆非之吳人聘而以兵來故殺而放
之稱國以殺殺無罪也
三年春齊國夏衛石曼姑帥師圍戚
蒯聵在戚曼姑主兵而序齊為首者不以子圍父也
不繋戚于衛者不以子制父也蒯聵出入稱世子圍
戚先國夏戚不如彭城書衛春秋筆削之情見矣
夏四月甲午地震
五月辛夘桓宫僖宫災
桓僖親盡矣宫何以存季仲叔皆桓公子季友實相
僖公叔仲之後皆僖所立故三家尊桓而德僖宜毁
不毁而天災之二公不言及祖等也言及則有尊卑
矣
季孫斯叔孫州仇帥師城唘陽
唘陽近邾城之以防邾也
宋樂髠帥師伐曹
曹伯陽奉樂大心入蕭以叛故也
秋七月丙子季孫斯卒
蔡人放其大夫公孫獵于吳
放稱國無罪也稱人得罪於國人有罪也書大夫則
無罪也盖獵與駟不附遷議蔡侯以國法放之而媚
吳也
冬十月癸夘秦伯卒
叔孫州仇仲孫何忌帥師圍邾
季氏邑近邾豈邾惟季氏之是親而二家乘季氏新
立責其背句繹之盟乎
四年春王二月庚戌盜殺蔡侯申
昭公背楚誑吳殘虐大臣君道亡矣變文書盜殺
蔡公孫辰出奔吳
書盜殺蔡侯申蔡公孫辰出奔吳辰必與聞乎弑矣
葬秦惠公
宋人執小邾子
伐曹執邾盖齊景圖伯無成宋亦有志爭權矣
夏蔡殺其大夫公孫姓公孫霍
晉人執戎蠻子赤歸于楚
楚圍蠻氏子赤奔晉晉聽楚命詐執歸之伯主執有
罪者歸于京師正也今曰歸于楚則京師楚矣不競
至此春秋所深惡也
城西郛
備晉也
六月辛丑亳社災
亡國之社屋之不受天陽也以屋故災
秋八月甲寅滕子結卒
冬十有二月葬蔡昭公
葬滕頃公
五年春城毗
備晉也
夏齊侯伐宋
以伐曹執邾故也
晉趙鞅帥師伐衛
以衛助范氏故假納蒯聵為名
秋九月癸酉齊侯杵臼卒
冬叔還如齊
弔會葬也
閏月葬齊景公
劉原父曰喪以年斷者不以閏數以月斷者以閏數
荼以非次得立故速葬也
六年春城邾瑕
瑕邾邑故繋之邾未嘗取于邾而遽城見魯之迫邾
也
晉趙鞅帥師伐鮮虞
鮮虞納荀寅于柏人故也
吳伐陳
陳楚與也吳之入楚召陳侯不至故伐陳陳自是與
吳成
夏齊國夏及高張來奔
陳乞將弑君而逐高國高國為國世臣從君于昏受
其顧命而力不足衛上凡書奔者皆罪也
叔還會吳于柤
吳伐陳還至柤魯懼而往會之
秋七月庚寅楚子軫卒
齊陽生入于齊齊陳乞弑其君荼
不稱公子誅不子也稱齊陽生景公廢長立少以唘
亂也陽生入而陳乞弑為陽生弑也
冬仲孫何忌帥師伐邾
宋向巢帥師伐曹
七年春宋皇瑗帥師侵鄭
齊景既没宋妄圖伯既伐曹又侵鄭報罕達之師且
求諸侯也
晉魏曼多帥師侵衛
衛不服也
夏公會吳于鄫
鄫近邾夫差至此而公往會之然邾亦吳與也會吳
甫罷而即伐之此邾人所以奔告于吳而魯遂被伐
與
秋公伐邾八月己酉入邾以邾子益來
伐邾季氏意也益名賤之也虜服也夾陣而獲其君
曰獲入國滅國而以其君歸曰以於諸侯曰歸于魯
曰來
宋人圍曹冬鄭駟弘帥師救曹
曹伯奸宋是以致討宋稱人貶也苟將卑師少豈能
圍之乎救曹善之也
八年春王正月宋公入曹以曹伯陽歸
滅曹也不書滅者曹伯好田弋任公孫彊背晉奸宋
自亡其國也
吳伐我
為邾故也伐我必書四鄙不書者直造國都四竟藩
屏蕩然而國不足為國矣
夏齊人取讙及闡
内失邑不書君辱當諱也此何以書所以賂齊也以
邾子故
歸邾子益于邾
懼齊討也
秋七月
冬十有二月癸亥杞伯過卒
齊人歸讙及闡
程子曰不云我田既歸邾子亦歸其田非以為惠也
九年春王二月葬杞僖公
宋皇瑗帥師取鄭師于雍丘
悉俘之曰取春秋之末特書取師者二所謂著其禍
之大也長平之坑所由來漸矣
夏楚人伐陳
陳即吳故也
秋宋公伐鄭
鄭雖不義宋盡覆其師亦云㦧矣君又親帥師伐之
明年又伐十二年又伐十三年鄭人復取宋師二國
喪師皆自取之也
冬十月
十年春王二月邾子益來奔
吳人討邾奉太子為政而後奔但書奔何以為自失
國也春秋之法苟其道足以失國雖有敵國猶以自
致之文書
公會吳伐齊三月戊戌齊侯陽生卒
陽生實卒非弑也
夏宋人伐鄭
晉趙鞅帥師侵齊
吳猶遭齊喪而去之晉乃乘齊喪而伐之
五月公至自伐齊
哀公會吳者五獨此役與黃池致擇其甚危者書之
葬齊悼公
衛公孟彄自齊歸于衛
彄蒯聵之黨必從輒而背聵故歸聵入復奔矣
薛伯夷卒
秋葬薛惠公
冬楚公子結帥師伐陳吳救陳
書救善之也猶舉號夷吳而傷中國也所黜在彼所
傷在此
自此春不書王見天下之無王也此春秋之所以終
也
十有一年春齊國書帥師伐我
報去年會吳伐齊之役也魯之伐自取之矣
夏陳轅頗出奔鄭
春秋書轅頗之奔為人臣附上刻下托公營私之戒
五月公會吳伐齊甲戌齊國書帥師及吳戰于艾陵齊
師敗績獲齊國書
公再會吳伐齊招吳戕中國為惡大矣
秋七月辛酉滕子虞母卒
冬十有一月葬滕隱公
衞世叔齊出奔宋
春秋書内外大夫奔者六十君之股肱故重而書之
然春秋之末何其出奔之多也是時政在大夫各欲
自專始則相猜相忌終乃相攻相逐也
十有二年春用田賦
田以出粟而足食賦以出軍而足兵今又計田斂財
以充軍賦大約稅畆多于什一田賦又多于稅畆矣
稅畆私田始有征也用田賦私田又加征也
夏五月甲辰孟子卒
昭公夫人也不言夫人諱取同姓也不薨不成薨也
不葬不成葬也
公會吳于槖臯
吳徵會也
秋公會衛侯宋皇瑗于鄖
宋向巢帥師伐鄭
宋鄭之怨于是十三歲矣兵端雖起于鄭罕達然六
年之間宋四伐鄭明年罕達遂取宋師逞兵不戢亦
可戒哉
冬十有二月螽
十有三年春鄭罕達帥師取宋師于嵒
夏許男成卒
公會晉侯及吳子于黃池
吳欲因魯交中國晉欲交吳以弭兵故魯請而二國
從之以為會吳主會曷為先言晉侯不與勾吳之主
夏盟也言及吳子者何會兩伯之辭也先吳則拂經
列書則冺實故曰及四夷雖大皆曰子吳僣王矣其
稱子正名也
楚公子申帥師伐陳
乘吳之出會也
於越入吳
越乘吳之不備也
秋公至自會
晉魏曼多帥師侵衛
晉事止于此矣
葬許元公
九月螽
冬十有一月有星孛于東方
星孛東方乃東方悖亂吳爭強而越滅之徵也
盜殺陳夏區夫
十有二月螽
十有四年春西狩獲麟
杜元凱謂春秋感麟而作諸家因之胡文定謂春秋
文成麟至則本之何休程子曰述作之意舊矣但因
麟而發麟不出春秋亦必作也故謂聖人感麟始成
春秋則可謂感麟始作春秋則不可
春秋孔義卷十二
