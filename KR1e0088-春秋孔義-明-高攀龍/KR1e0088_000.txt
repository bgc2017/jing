春秋孔義春秋類
提要
(臣)等謹案春秋孔義十二卷明高攀龍撰攀
龍字存之無錫人萬歷己丑進士官至左都
御史以閹禍投水死事蹟具明史本傳是書
斟酌於左氏公羊榖梁胡安國四家之傳無
所攷證亦無所穿鑿意主於以經解經凡經
無傳有者不敢信傳無經有者不敢疑故名
曰孔義明為孔子之義而非諸儒之臆說雖
持論稍拘較之破碎繳繞横生異議者猶說
經之謹嚴者矣按朱彛尊經義考此書之外
别有李攀龍春秋孔義十二卷註曰未見書
名卷數並同攷李攀龍以詩名當世不以經
述聞其墓誌本傳亦不云嘗有是書是必諸
家書目有以攀龍名同誤高為李者尋尊未
及攷核遂誤分為二併附訂於此以正其訛
焉乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
