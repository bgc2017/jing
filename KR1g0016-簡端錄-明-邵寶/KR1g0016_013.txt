簡端錄
右滕文夫婦有别之簡
春秋於典禮議焉命討議焉至矣哉深矣為天下後世
慮也是故雖不韙弗恤此仲尼之志也所謂百世以俟
聖人而不惑者也故曰知我者春秋彼亂賊者烏能知
之知惡其害己而已矣惡之則思所以壞之小則毁大
則戕陽虎桓魋之為何所不至哉仲尼何罪罪云罪云
蓋自道爾
孔子曰罪我者其惟春秋乎孔子何罪哉蓋自亂賊言
之耳是故誅亂臣則亂臣懼而以誅之者為罪討賊子
則賊子懼而以討之者為罪孔子何罪哉或者以假權
為僣是與亂賊為之詞也與亂賊為之詞則何患於無
詞
已上並滕文罪我者其惟春秋乎之簡
春秋成而亂臣賊子懼誅其心也是故奸者露其情巧
者暴其跡欲諉諸人不可得矣苟有以為討則法加焉
故懼
有春秋不知春秋之為功也當於未有春秋時觀之
已上並滕文孔子成春秋而亂臣賊子懼之簡
王迹熄而詩亡蓋巡守典廢而陳詩之政不行於天下
也不獨雅亡也雅亡非亡也德既下衰降於國風也風
亡乎風有降而無亡風之降變風也今之所謂變風已
乎蓋刪而逸焉者多矣
右離婁王者之迹熄之簡
昔者周蓋千八百國入春秋以來何其少也使告不及
於魯魯史不書者仲尼固不得而益也然則於天下之
事得無缺乎備天下之事者史之職存天下之法者經
之義春秋以史為經事不必備惟其法而已矣
右離婁其文則史之簡
天開於子天之元也日月星辰皆天也有不起於子乎
是故歲月日時皆在甲子七曜於是乎同垣是為歴元
歴之元非天之元也上而泝乎天之初開亦可得而推
之故雖謂天之元也亦宜
右離婁天之高也之簡
君重於父然有命而違父不若無命而從君故舜娶不
告
右萬章舜不告而娶之簡
人喜則氣溢故常呼子憂則氣反故常呼親
右萬章舜號泣於旻天之簡
孟子與門人論舜禹湯武伊尹周公孔子之事蓋世之
竊議久矣問焉以盡其疑答焉以發其義援焉以證其
跡喻焉以白其心所以為萬世告也非一時應對之談
也故七篇曰作
右萬章人有言至於禹而德衰之簡
禹之傳子通變於未竆者也不然則變或生矣禹之後
復有禹焉能通其變則豈有升陑之師哉升陑之師竆
而後變者也
右萬章天與子則與子之簡
司城宋官孔子在陳曷為主貞子貞子時為陳侯周臣
也臣云者志其非癰疽侍人之倫也或謂臣孔子為之
考之論語孔子無與陳侯語者他國未嘗臣而獨臣陳
也哉他日孟子論行可際可公養三仕亦無及陳者
右萬章是時孔子當阨之簡
簡端錄卷十二
