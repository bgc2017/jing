簡端錄卷六
明邵寳撰
詩(凡九十三)
琴瑟于閨門燕居之時鐘鼓于廟庭贄見之際
右周南關雎參差荇菜之簡
麟仁獸也一身之間無非仁者趾也定也角也其一體
也仁德於是乎形焉故重嘆之公子公姓公族猶夫趾
定角也非文王后妃其何以有此嘆麟所以嘆文王后
妃也
詩中助字如曲中泛聲有聲故不能無字字之外加之
聲則複矣於音節何有哉讀者不可不知也
已上並周南麟趾麟之趾之簡
兄弟不可據豈其德類莊姜之夫故不直其愬歟
右邶風柏舟我心匪鑒之簡
綠絲不妾之怨而歸怨於夫夫可終怨乎於是有古人
之思絺綌淒風古之善處此者亦無可奈何而已矣
右邶風綠衣綠兮絲兮之簡
夫婦之義無所逃於閨門之内故曰不能奮飛知義之
言也
右邶風日月日居月諸之簡
物是物也日是日也而不以其時非聘也禮有期序為
聘不然為奔奔非婚姻之正而况以淫行之乎詩曰士
如歸妻迨冰未泮此何時哉雖妻吾不信也
右邶風匏有苦葉雝雝鳴雁之簡
凡民有喪匍匐救之婦人之知義如此先王之化也
右邶風谷風就其深矣之簡
周東矣周東矣西方美人此所為思哉如有為東周者
是思也可以免矣
右邶風簡兮山有榛之簡
北門之安命北風之先幾所處不同同歸于道也
右邶風北風北風其涼之簡
騋牝三千塞淵之效見於事者久矣大矣
右鄘風定之方中秉心塞淵之簡
以正行之則為婚姻以邪行之則為淫奔一間耳
右鄘風蝃蝀乃如之人也之簡
寬綽重較一猗三兮嘆咏之外不加一詞而其人可想
見矣詩哉詩哉
武公蓋和易人也未能免於戱謔詩人美之謂不為虐
矣而武公未敢自謂也抑初筵所以作也
已上並衛風淇奥瞻彼淇奥之簡
槃盤桓之意隠者有之考槃猶曰考終言成乎隠也世
固有隠而弗成者矣獨寐寤言言之至隠者也
永矢弗告自得也隠而至於自得斯能隠矣
已上並衛風考槃考槃在澗之簡
碩人一詩為莊姜不見答於莊公而作四章之中惟大
夫夙退無使君勞二句微露其意所謂婉而章者也
右衛風碩人碩人敖敖之簡
氓一章說者謂淫婦見棄而作以予觀之豈當時刺淫
之詩而託為婦言者歟其言則能盡婦之情矣其感而
懲歟否也則在聞者
媒於昏有之而非女之所當責也卜於昏有之而非女
之所當問也况責媒以為堅志之計問卜以為發言之
端又皆不出於誠此所以為欲也
已上並衛風氓氓之蚩蚩之簡
衛之淫靡久矣故有氓之詩有有狐之詩有木瓜之詩
然竹竿河廣之詩亦衛女作也天理之在人心豈終亡
哉故君子不以地廢人
右衛風河廣誰謂河廣之簡
憂思非人之欲也而願言之可以觀情矣
甘心疾首甚言憂思之苦也樹諼以忘憂此亦人之常
情至於願言心痗乃若不欲解者思至於不欲解非身
嘗之孰能知之
夫有不說其婦而說其婦者乃夫之正婦有不思其夫
而思其夫者乃婦之正詩曰豈無膏沐誰適為容
已上並衛風伯兮自伯之東之簡
將仲子其在理欲之間乎當是時女子有為是言也者
故詩人從而歌之刺之而猶幸其知恥焉觀一人而一
國一時之俗概可知也前乎此者其何如也後乎此者
又何如也風以地殊亦以時異
鄭詩淫者居七之四唯女曰雞鳴出其東門二詩為知
禮義將仲子猶有愧心焉
已上並鄭風將仲子兮之簡
鄭詩野有蔓草褰裳蘀兮風雨有女同車說者皆謂淫
奔之詩然鄭六卿餞范宣子宣子請賦子&KR1686;子太叔子
旗子柳所賦即此諸詩也若皆淫也諸子者何為不諱
於客乎不然則諸子之志荒矣
右鄭風野有蔓草之簡
詩人述淫奔者自叙之詞國俗荒於遊淫奔之所由起
也方且托之聲詩以相誇詡俗之漸也深且久矣
右鄭風溱洧溱與洧方渙渙兮之簡
魯風寓齊詩中敝笱載驅是也然姜齊女也抑固齊之
風乎
右齊風敝笱敝笱在梁之簡
椒聊遠條詩人之比也抑有史義焉
右唐風椒聊椒聊之實之簡
綢繆束薪三星在天志偶見也陶詩采菊見山語意同
此
右唐風綢繆綢繆束薪之簡
有關雎之風則薰為麟趾之厚有宛丘之俗則流為株
林之淫微之著也如此夫
右陳風株林胡為乎株林之簡
說者謂君不用道好潔其衣服逍遙遊燕而不能自強
於政治大夫以道去者作是詩也諸侯之朝服緇衣羔
裘大蜡息民則黃衣狐裘今以朝服燕居祭服視朝所
謂好潔者如此去不忘君而形於言大夫之厚也古有
微罪行兹殆微罪言者歟
右檜風羔裘羔裘逍遙之簡
豳風月日兼用夏周用夏以月用周以日春王正月意
蓋如此一變文而二代之紀存焉
右豳風七月七月流火之簡
七月在野八月在字九月在戸十月蟋蟀入我牀下先
事後物古人為文蓋有然者
出自幽谷遷于喬木陽氣之升也八月在宇九月在戸
隂氣之降也
已上並豳風七月七月在野之簡
為春酒言釀也凍醪謂之春酒於冬釀於春用古人以
為養老之具餘人不得飲焉曰介眉夀蓋釀酒之意如
此
右豳風七月為此春酒之簡
古者藏冰蓋備來歲之發苟不藏之雖欲發得乎
右豳風七月二之日鑿冰冲冲之簡
狼善顧蓋多慮之物眩於利害則跋焉疐焉固其所也
詩人蓋略假荒迫之狀以起興非以是為公比也君子
謂公孫碩膚為不使讒邪得加忠聖而謂以異類况乎
右豳風狼跋狼跋其胡之簡
理氣充塞無間則神無往而不臨也詩曰神之聽之終
和且平其知神乎
右小雅伐木伐木丁丁之簡
伐木之興見聞之所及歟興有偶出於見聞者亦有偶
得於心思者有意為比無意為興
右小雅伐木伐木許許之簡
以莫不興謂山阜岡陵也以莫不增謂川也參錯成文
詩之體固如此
右小雅天保定爾以莫不興之簡
祠禴嘗烝時祭之序也禴上於祠以諧聲故嘗下於烝
以協韻故公先公也曰于先公王於義得矣先言公而
後及先王文有蒙上亦有蒙下者如此
右小雅天保禴祠烝嘗之簡
豈不日戒玁狁孔棘已戒而猶以為未也
右小雅采薇豈不日戒之簡
曰玁狁而不曰西戎西戎之患小玁狁之患大舉其大
而終焉猶春秋公至自某之書法也
右小雅出車玁狁于夷之簡
新田菑畆言羡卒盡起也其數為車三千師干之試言
習於陳法也以盡起之卒而皆習於陳法周家之制素
矣師衆也扞禦敵也與衆扞敵與人自為扞者異故曰
陳法
右小雅采芑薄言采芑之簡
顯允方叔征伐玁狁蠻荆來威所謂不戰而屈人者也
望之不可無也如此哉
右小雅采芑顯允方叔之簡
四月曰正月十月曰陽月扶陽抑隂無所不用其極也
右小雅正月正月繁霜之簡
日行於天之内故天舒於日數也月行於日之内故日
揜於月亦數也數徵於象人得而推之亦得而見之然
理行於氣人得而與焉不得而見也是故隂不能勝陽
其常也故當食不食於數為變於理為常陽不能勝隂
其變也故當食而食於數為常於理為變故曰十月之
交交言數也又曰彼月而微此日而微微言氣也
右小雅十月朔日辛夘之簡
左翼之戢自然而戢也君子之得遐福似之
右小雅鴛鴦戢其左翼之簡
周公封魯儉於百里太公封齊亦儉於百里此封建之
制不敢過也采菽之車馬衮黼亦此意歟
右小雅采菽路車乘馬之簡
我行既集召公於本役之外無所加焉可見矣
右小雅黍苗我任我輦之簡
泉流既清水之治也一言而盡物如此夫土高下各得
其宜是之謂平
右小雅黍苗原濕既平之簡
鴛鴦之比與前興不同然謂不失其常則意亦不異也
右小雅白華鴛鴦在梁之簡
嘗獻酢酬燕飲之序亦少見於此
右小雅瓠葉君子有酒之簡
亂世氣象數言盡之傷哉傷哉
右小雅何草不黃之簡
聖人稟天地至清之氣而生其生也固是氣也其沒也
是氣安歸哉亦歸諸至清之地而已矣故曰文王陟降
在帝左右
右大雅文王文王在上之簡
濟濟多士文王以寧以者用也多士在周非文王孰能
以之
右大雅文王濟濟多士之簡
純亦不已文王其天也配文王者非天之妺其孰譬之
右大雅大明俔天之妺之簡
人心莫同於同舟周王邁而六師及何以異此
右大雅棫樸渒彼涇舟之簡
我王金玉也而勉勉焉其為追琢也至矣
右大雅棫樸勉勉我王之簡
二國謂禹湯之後也當是時湯之後方為天子故天於
是乎求既而罔顧猶須暇之况前此乎於是乎而求之
杞焉然後䆒度於四國此蓋理之當然也故曰維此二
國或曰此天意也人惡知之曰以人知之孔子曰我欲
觀夏道是故之杞我欲觀商道是故之宋觀乎人可以
知天矣又曰夷殷於夏之後天知殷之亡久矣
右大雅皇矣維此二國之簡
三以天下讓民無得而稱焉此仲尼為萬世立言也彼
固有稱之者矣曰載錫之光而已觀其所稱而其無得
而稱者益可見矣嗚呼微哉或曰載錫之光詩人叙周
德也蓋為一代立言也
右大雅皇矣載錫之光之簡
舜敷德於三旬之餘而苗格文王修教於三旬之餘而
崇降
右大雅皇矣崇墉言言之簡
求寧而觀厥成聽於天而無所必也受命而有武功蓋
因時而成焉耳
右大雅文王有聲之簡
棄之者異之也屢遷焉復異之也曷異之無生道而生
曷復異之有死道而不死
右大雅生民誕寘之隘巷之簡
此詩所戒蓋在王左右而逢且長焉者也戒之所以戒
王也觀其詞顧若不知其惡而忠告焉蓋詩人之厚如
此
謂無縦且戎且女之者一人也詭隨無良寇虐又一人
也託此以戒彼所以諷警王也
已上並大雅民勞民亦勞止之簡
大宗維翰其梓材所謂大家孟子所謂巨室乎故朱子
曰強族如謂本宗則支也謂大宗無嫌乎
右大雅板大宗維翰之簡
殷之亂貪暴之臣與有力焉若人者曾是自為貪乎曾
是自為暴乎曾是自起在位乎曾是自起在服乎天降
慆德而女興是力耳
右大雅蕩文王曰咨之簡
抑賓筵衛武公詩也說者謂作於為卿士之日有二雅
之音制焉故列之雅若豳諸詩多周公所作乃列之變
風者豈周公既遠而豳人猶歌誦之不忘歟則固所謂
風也乃若其義則夫子取之而王通氏言之矣
右大雅抑抑抑威儀之簡
禄以代耕民之所願也稼穡以代食是誠何心哉
右大雅桑柔代食維好之簡
人君負天下之責亦無所逃於天地之間也故曰寧俾
我遯
右大雅雲漢昊天上帝寧俾我遯之簡
古人贈言不以詩今作詩為贈故言以明之
誦如今之曲詩謂曲詞風謂曲調贈申伯之贈即古贈
處之贈
已上並大雅崧高吉甫作誦之簡
詩非作於一人人品不同固有不知道者
右大雅烝民天生烝民之簡
明哲之保身也或出或處或生或死惟義所在身也者
理氣之會兼得焉上也苟不得已與其全軀吾寧存理
故詩曰既明且哲以保其身又曰夙夜匪懈以事一人
此之謂也
右大雅烝民既明且哲之簡
匪教匪誨則謂之何為譛為愬而已此詩人微婉之詞
也
右大雅瞻卬匪教匪誨之簡
清廟言從祭之人而不言文王之德德固在其中矣中
庸以洋洋如在著鬼神之德意亦如此
右周頌清廟於穆清廟之簡
基命二字詩書皆稱之詩自人言書自天言
右周頌昊天有成命之簡
昊天子之蓋自任有不能已者其之為言則不敢必之
意存焉自任分也義也不敢必者敬畏之心也
右周頌時邁時邁其邦之簡
來牟與天地俱生至稷而后識之藝之以為粒食之輔
故曰貽我來牟帝命率育是故洛書曰天錫來牟曰帝
命其事一也
右周頌臣工貽我來牟之簡
緝熙明也光明明德也緝熙之至光明復矣
右周頌敬之維予小子之簡
耘有二千耦其耘于未種前緜緜其麃于既苗後
右周頌載芟千耦其耘之簡
飶其香香如飶也椒其馨馨如椒也
右周頌載芟有飶其香之簡
此周之命也非文王武王一人之命也蓋其所從來者
遠矣
右周頌賚時周之命之簡
此叙巡狩所過名山大川也舉高嶞以盡山舉翕河以
盡水柴望在其中矣
右周頌般於皇時周之簡
頌祭祀之樂歌也商周之頌其體純魯則變矣未祭而
擬其歌其究也䛕
右魯頌駉駉駉牡馬之簡
黍稷重穋菽麥稙穉天性也惟后稷能性之是天降之
福也福一人所以福天下萬世也
右魯頌閟宫是生后稷降之百福之簡
許即春秋所書許田也桓公以簒立故為鄭脇取未聞
復之如汶田者此詩所言殆祝之歟許朝宿之邑也不
朝何以居之復宇所以復禮也詩人之為祝莫大於是
右魯頌閟宫居常與許之簡
觀思成之說可以見祭祀之理
右商頌那綏我思成之簡
禹敷下土方以下數言言契母家為中國大國蓋頌其
所出也
右商頌長發濬哲維商之簡
詩稱湯曰武王書稱武丁曰高宗文王曰文考武王曰
寧考各以德言之非諡也殷未有諡文王遂以文為諡
武王諡武
韋顧既伐昆吾夏桀治亂者先其黨也
已上並商頌長發武王載旆之簡
簡端錄卷六
