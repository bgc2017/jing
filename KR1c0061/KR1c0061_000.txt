詩疑辨證詩類
提要
(臣)等謹案詩疑辨證六卷
國朝黃中松撰中松字仲嚴上海人是書主於
考訂名物折衷諸說之是非故以辨證為名
然亦間有疎舛如古說雎鳩為雕類鄭樵及
朱子則以為鳬類左傳云王雎司馬也馮復
京規朱傳云江淮所有當年恐未入詩人之
目已為定論至爾雅云雎鳩王鳩郭註雕類
今江東呼之為鶚好在江渚山邊食魚爾雅
又云揚鳥白鷢郭註似鷹尾上白是則二鳥
明矣乃揚雄許慎皆以白鷢釋雎鳩是傎也
中松並存其說未免兩歧黍稷一條獨載雷
禮黍貴稷賤黍早稷晚之說按后稷以官名社
稷以壇名稷為五穀之長諸書皆然稷並不賤
也月令以稷為首種尚書緯云春鳥星昏中
以種稷夏火星昏中以種黍是稷亦非晚也
中松乃取其說又引家語之文以廢羣議不
知家語王肅偽撰不足據也韓奕之梁山韓
城王應麟兩存舊說而其意以在晉為主中
松本王肅之說謂皆在燕地持論自確而又
疑梁山在晉地且不明乾州之梁山與夏陽
者本一山綿亘孔疏最明乃用胡渭雍州有
二梁山之說並疑梁山宫為三梁山則支離
繳繞弊亦與應麟等矣應田不取鄭箋田當
作&KR0615;聲轉字誤之說按陳之為田此聲轉也
&KR0615;之變陳此字誤也中松徒疑&KR0615;非引而曰
讀為引以為費力不知&KR0615;與□同說文解字
曰□擊小鼓引樂聲也其文甚明何足為疑
乎至全書之中考正訛謬校定異同其言多
有依據可謂詳於陸璣而典於蔡卞瑕不掩
瑜亦近人中之留心考證者矣乾隆四十三
年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
