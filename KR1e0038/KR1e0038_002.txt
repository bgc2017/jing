春秋後傳卷二宋陳傅良撰
桓公
元年春王正月公即位
自隠至文六君則曷為再書即位君薨既殯嗣子即
位於柩前雖踰年恒稱子必類見焉而後列於諸侯
東遷之諸侯既踰年而即位改元視天子非周制也
(啖說非是)自隠至文六君唯桓文書即位則亦唯桓文書
錫命是不特類見之禮廢雖請命亦廢矣成公以後
皆書即位而無錫命王室區區所以感諷諸侯之意
不復講也
三月公會鄭伯于垂鄭伯以璧假許田
取許田則曷為謂之以璧假鄭伯之辭也公羊氏曰
為恭也春秋之初諸侯之為惡必有辭焉以自文鄭
伯以璧假許田齊侯鄭伯如紀單伯送王姬築王姬
之館于外皆善辭也夫子傷周之敝曰利而巧文而
不慙於春秋著其事所以見王化衰風俗日趨於變
且以𤼵明鄭莊之欺也愛段之辭立許叔之辭勞王
問左右之辭足以禍五世矣
夏四月丁未公及鄭伯盟于越秋大水冬十月
二年春王正月戊申宋督弑其君與夷及其大夫孔父
(有傳并公羊傳)
華督則曷為但稱督隠桓莊之春秋凡賊皆名之及
其大夫孔父言不殺孔父則不能弑其君也牧息書
及以尊及卑也督先殺孔父而後弑君書及則并也
左氏得之死節人臣之極致也春秋貴死節雖太子
不書(據傳衛寗喜殺太子角楚比殺太子禄)必大臣也然後書大臣誼
與其君存亡者也雖大臣也苟不能與其君存亡則
亦不書是故晉欒書中行偃先殺胥童而後弑君不
言及楚商人先殺鬭勃(子上)而後弑君不言及死節人
臣之極致春秋重以予人也孔父嘉不名命大夫也
滕子来朝三月公會齊侯陳侯鄭伯于稷以成宋亂
會未有言其所為者其曰成宋亂弑君之禍接迹於
天下於是焉始也向也合五國之君大夫以定州吁
而州吁訖於討今也合四國之君以立華督督遂相
宋莊弑君之禍接迹於天下四君為之也春秋之褒
貶至於變文嚴矣向也五國之君大夫書之復書之
終春秋僅一再見焉以變文為猶未也而直言其所
為舍此無復見者矣雖然有孔父焉則東遷之初國
猶有臣子也是故華督但名之
夏四月取郜大鼎于宋戊申納于太廟
於是宋以郜鼎賂公齊陳鄭皆有賂則其書取何蔽
罪於魯也春秋嚴義利之辨苟以為利一以取書之
是故郜鼎賂魯也濟西田賂齊也書取而已矣齊侯
連五國之師抗王子突而納衛朔則書曰来歸衛俘
非取之者之罪矣
秋七月把侯来朝蔡侯鄭伯會于鄧
傳曰始懼楚也
九月入把
内恒言大夫帥師但曰入把何唯桓師非君將皆不
言大夫桓師非君將則曷為皆不言大夫桓以大夫
弑隠而後立故桓師非君將則其大夫專也(杜諤削公以著)
(貶)
公及戎盟于唐冬公至自唐(有傳)
始至盟也(說在十六年至伐鄭例說在章指)
三年春正月公會齊侯于嬴夏齊侯衛侯胥命于蒲
胥命者交相命也相命也者相推長也諸侯不稟於
天子而私相命於是始子頽之亂虢公鄭伯胥命於
弭不書以其謀王室也非王事也而胥命是相推長
而已矣於是齊僖稱小伯黎之臣子亦以方伯責衛
宣桓文之事其所由来者漸矣(本薛氏)
六月公會把侯于郕秋七月壬辰朔日有食之既公子
翬如齊逆女(有傳)
翬何以得稱公子大夫有好事於諸侯則各從其稱
無譏焉爾是故譏但稱翬無譏則從其恒稱為公子
翬譏但稱忽無譏則從其恒稱為世子忽隠薨不地
亂臣賊子之獄具矣則曷為書翬如他大夫翬弑隠
而相桓魯臣子無討焉則固書翬如他大夫也桓立
尚童年也於是長矣而相翬如故是德翬也德翬則
是桓弑隠桓罪著矣名宰渠伯名鄧榖之君春秋有
以斷斯獄矣
九月齊侯送姜氏于讙(有穀梁傳)公會齊侯于讙夫人姜氏
至自齊冬齊侯使其弟年来聘有年
四年春正月公狩于郎夏天王使宰渠伯糾来聘(有傳說在)
(章指)
周大夫不名名宰渠伯聘桓也王人未有書官者於
是特書宰有聘桓者矣(據家父齊弟年)必宰自為使而後貶
貶其甚者也
五年春正月甲戌己丑陳侯鮑卒(有榖梁傳)
夏齊侯鄭伯如紀天王使仍叔之子来聘(公羊榖梁有傳)
曰仍叔之子非見大夫也微者雖王人不書此何以
書桓罪著矣再聘不可以不錄也
葬陳桓公城祝丘秋蔡人衛人陳人從王伐鄭
王師不書書伐鄭伐鄭不服也伐鄭不服而後王命
不行於天下嘗戰矣而不言戰嘗敗績矣而不言敗
績諱之也春秋之初王室多諱辭其曰蔡人衛人陳
人從王伐鄭尊王也春秋之法有天子在則其諸侯
稱人有諸侯在則其大夫稱人(據隠四年蔡衛僖十八年衛邾之類)東
周之不競鄭莊公為之也莊公相平王王貳于虢至于
交惡平王崩四年而鄭始朝桓於是鄭虢相桓為左
右以王命討宋不庭而合齊魯之師于中丘入宋又
入許魯翬之相桓也宋督之相莊也鄭有力焉王奪
其政而遂不朝王固有以失鄭矣自將以討鄭討鄭
而克是仲康之師也春秋可以無作而戰焉王卒大
敗故曰伐鄭不服而後王命不行於天下
大雩螽冬州公如曹(有傳)
六年春正月寔来(有傳)
以為来朝則非朝也来奔則非奔也但曰州公来則
疑於祭伯故書曰州公如曹春正月寔来是不復其
國之辭也春秋之修辭謹矣古者君去其國大宰取
羣廟之主以從而託於諸侯曰寓公先王所以通不
得已也州公如曹寔来紀侯大去其國不書奔通不
得已也
夏四月公會紀侯于成秋八月壬午大閱蔡人殺陳佗
曰蔡人殺陳佗是討賊之辭也佗之罪不著於春秋
曷為以討辭書之佗殺太子免而自立者也然則佗
之罪曷不著於春秋陳侯鮑卒公子與太子爭立猶
兩下相殺而已矣兩下相殺不道(本榖梁例)兩下相殺不
道則其討之何以庶孽亂正統如定何勿討也書殺
免則疑於齊荼不書殺佗則疑於晉重耳春秋之修
辭謹矣是故佗嘗逾年矣不成君而蔡人雖微得書
人
九月丁卯子同生
生子不書(據子般子惡)此何以書志莊公之不能為子也
桓公不良死於齊而不怨文姜之淫詩人所為賦敝
笱載馳猗嗟也而不恥生十有三年而立三十有五
年而文姜薨制於其母必齊女也然後娶而不悔莊
公不足以為人子矣故其年不可以不志也
冬紀侯来朝
七年春二月己亥焚咸丘夏榖伯綏来朝鄧侯吾離来朝(有傳)
諸侯不名爵從其爵未爵稱字(據邾儀父簡叔)必微不能自通
者也而後名之(據郳黎来介葛盧)未成君名之(據鄭忽曹羈)卒名
之失國名之(據鄭伯突衛侯朔之類)嘗失國矣雖復入歸亦名
之(據衛侯鄭曹伯襄)舍是無名道矣而名之者貶也名鄧榖
之君朝桓也古者鄰國世相朝魯在泰山之下鄧榖
在方城之外兩君之好不相及人而亟朝桓有朝桓
者矣(據把侯紀侯)必若鄧榖而後貶貶其甚者也(公羊失地之君)
(榖梁失國也皆非案左氏傳桓九年巴子告于楚請與鄧為好莊六年楚子伐申過鄧析侯享之十六年)
(滅鄧不見失國事迹○失地之君不曰来朝苟有出者如衛侯朔奔齊譚子奔莒是也苟有来者如郕伯)
(来奔州公寔来是也)
八年春正月己夘烝天王使家父来聘夏五月丁丑烝
(有公羊傳)
秋伐邾
但曰伐邾何桓師非君將皆不言大夫
冬十月雨雪祭公来遂逆王后于紀
逆后六書非公卿也而後書是故原莊公逆惠后于
陳不書(事在前十八年)召桓公逆定后于齊不書(宣六年)則祭
公何以書后妃母儀天下而以遂專之也祭公不稱
使則王者有成命也王者有成命而以遂專之是故
書遂始於此凡遂譏也莫甚於逆后罪祭公且罪魯
也
九年春紀季姜歸于京師
后歸不書(據傳莊十八年陳媯傳例非是說在章指)此何以書詳紀事也
后妃母儀天下以為天地社稷宗廟之主俄而宗國
亡焉是不可不詳也諸侯逆稱女至稱夫人尊夫人也天子
稱逆后歸稱季姜尊王也
夏四月秋七月冬曹伯使其世子射姑来朝(有榖梁傳)
十年春王正月庚申曹伯終生卒夏五月葬曹桓公秋
公會衛侯于桃丘弗遇冬十有二月丙午齊侯衛侯鄭
伯来戰于郎(有傳)
魯自中丘之盟於齊鄭未有異也於是齊鄭謀紀會
于成紀来謀齊難也而會衛弗週其曰来戰于郎薄
魯之罪也
十有一年春正月齊人衛人鄭人盟于惡曹
此郎之諸侯也曷為戰稱君盟稱人凡一役而再見
者但人之略之也猶曰上無天子下無方伯莫適為
主則人自為盟而已矣鄭敗王師齊滅后之母家而
衛亦抗子突以自立其無王甚矣自有參盟莫甚於
惡曹略之也
夏五月癸未鄭伯寤生卒秋七月葬鄭莊公
春秋之初罪莫甚於鄭莊宋魯齊衛次之而父子兄
弟之禍亦莫甚於此五國者莊公卒高渠彌殺世子
忽齊人殺子亹傅瑕殺子儀國亂者二十年魯隠公
弑宋殤閔相繼弑衛桓公弑宣殺伋夀而立朔國人
黜朔而立黔牟齊襄公弑雍廪殺公孫無知小白殺
子糾是可為不臣者之戒矣
九月宋人執鄭祭仲
祭仲足何以不名命大夫也祭仲以大夫專廢置君
者也以大夫專廢置君則曷為從其恒稱而不名春
秋之襃貶名號不足以盡意則見于辭書曰宋人執
鄭祭仲突歸于鄭鄭忽出奔衛斯其為辭也詳矣則
從其恒稱不名可也
突歸于鄭
出非其罪歸罪也則但書歸凡歸皆譏也凡歸譏也
莫甚於突故弗繫之鄭歸未有不繫國者突莊公子
也而弗繫之鄭以為是簒鄭也(據小白陽生稱齊去疾展與稱莒皆争國)
(也唯突弗繫之鄭赤弗繫之曹則簒辭也)
鄭忽出奔衛(有榖梁傳)
鄭忽何不能為子也身為冡嗣而廢立自權臣不可
以言子矣是故書奔始於此州公如曹紀侯大去其
國未可以言奔必若忽而後可以言奔爾雖然奔君
未有言故者於是特言故猶愈於自取也
柔會宋公陳侯蔡叔盟于折
柔者何以大夫會諸侯盟於是始也故貶之(内大夫可以會)
(外諸侯榖梁例不侔)至公子結不貶矣(事在莊十九年)
公會宋公于夫鍾冬十有二月公會宋公于闞
十有二年春正月夏六月壬寅公會把侯莒子盟于曲
池秋七月丁亥公會宋公燕人盟于榖丘八月壬辰陳
侯躍卒公會宋公于虚冬十有一月公會宋公于龜丙
戌公會鄭伯盟于武父丙戌衛侯晉卒
再書日日衛晉之卒也於以見春秋之有日例也春
秋之日例莫謹於崩卒以往日赴則書往日以来日
赴則書来日再赴則亦再日之舍卒而稱日皆大事
也是故非日辭必戰也弑君也滅國而執殺其君世
子大夫也則日之會不日會有盟焉則日盟有滅焉
則日滅侵伐不日入之則日入潰之則日潰圍不日
滅之則日滅宜日而不日者不得日也凡日必甚之
也是故公即位不日日定公夫人至不日日哀姜諸
侯奔不日日衛侯衎入不日亦日衛侯衎執不日日
鄫子外災不日日宋衛陳鄭外敗不日日頓胡沈蔡
陳許皆甚之也非甚之也者而稱日則天變也郊薦
之事也
十有二月及鄭師伐宋丁未戰于宋
此公及鄭伯也曷為前稱君後稱師(本杜諤)略之也一
後而再見者但人之用衆焉稱師於是欲平宋鄭期
歲之閒會于折于夫鍾于闞于榖丘于虚于龜而宋
辭平遂舍宋而會鄭師以伐宋戰焉戰不言伐(公羊氏例)
戰而言伐有不與戰者也(據僖十八年宋曹衛邾伐齊宋及齊戰而曹衛邾不)
(書哀十一年公會吴伐齊齊及吳戰而魯不書)未始有不與戰者而亦言伐
則甚伐者也曰戰于宋薄宋之罪也
十有三年春二月公會紀侯鄭伯已巳及齊侯宋公衛
侯燕人戰齊師宋師衛師燕師敗績(有傳)
三月葬衛宣公
凡君在喪恒稱子(據僖九年宋子二十五年衛子定四年陳子)衛宣公未
葬則其稱衛侯何不以居喪之禮出也衛朔宋固(成三)
(年)陳溺(襄五年)猶踰年也鄭費(成三年)未踰年亦曰鄭伯
甚矣春秋之法苟在喪也未踰年不成君是故衛戴
公不書卒鄭忽曹羈之奔也但書名此亦未踰年也
而自稱衛侯吾從而志之無改焉何也以其不成君
則春秋不可以弗辨苟繼世矣則春秋弗辨也從而
志之徒見其悖禮焉耳故凡春秋辭從主人皆實錄
而已非修春秋之辭也
夏大水秋七月冬十月
十有四年春正月公會鄭伯于曹無冰夏五(榖梁有傳)鄭伯
使其弟語來盟秋八月壬申御廪災乙亥嘗(公羊榖梁有傳)
冬十有二月丁巳齊侯祿父卒宋人以齊人蔡人衛人
陳人伐鄭
伐未有言以者則其言以何用諸侯之師於是始也
東遷之後諸侯雖會伐非一國之志也非一國之志
也則會者序爵而已矣(據隐四年伐鄭十年伐戴桓十五年十六年伐鄭十七年)
(伐邾皆先宋)雖主兵也而小國序大國之上(據隐五年邾鄭伐宋莊五)
(年齊宋伐衛)亦非一國之志也以一國而用諸侯之師於
是始上無天子下無方伯有以一國而用諸侯之師
者矣書以此伯之所由興也伯者之令行於天下自
是無書以者書以者必中國用外域者也(據僖二十六年公以)
(楚師定四年蔡侯以吴子)
十有五年春二月天王使家父来求車(有傳說在章指)三月乙
未天王崩夏四月己巳葬齊僖公五月鄭伯突出奔蔡
奔君未有無故者鄭忽嘗言故矣於是祭仲專鄭厲
公與雍糾圖之祭仲殺雍糾而後奔則其但言奔何
以是為自失國也春秋之法苟其道足以失國雖有
權臣亦以自致之文書之是故鄭祭仲殺雍糾而突
出衛孫林父殺子蟜子伯子皮而衎出燕大夫殺外
嬖而款出書奔而已矣
鄭世子忽復歸于鄭
忽嘗不稱世子此其加世子何從其恒稱也以其失
國也不稱子以其歸國也稱世子春秋無加損焉正
其名實而已矣不稱鄭伯以是為終失國也春秋無
二尊苟失國雖見殺不書是故鄭無昭公晉無懷公
(稱世子以正忽之反正以反突之不正)
許叔入于許
出罪也入亦罪也則悉書之(據鄭良霄宋魚石晉欒盈之類)出非其
罪入罪也則但書入(據齊小白陽生莒去疾之類)凡入皆譏也凡
入譏也則其曰許叔何以是為宜入也昔者齊鄭
魯三師入許許莊公奔衛鄭人以許東偏奉許叔而
使其大夫獲處許西偏許無君者十有五年忽突之
亂於是叔始得許若許叔可謂能復莊公之宇矣是故
入未有書字者雖公子也弗謂公子此其曰許叔所
以别有罪也叔不書字則疑於齊小白陽生莒去疾
公會齊侯于艾邾人牟人葛人来朝
朝未有書人者旅見非邦交之舊自參以上甚矣凡
朝不勝譏莫甚於自參以上是故貶人之
秋九月鄭伯突入于櫟冬十有一月公會宋公衛侯陳
侯于袲伐鄭
納厲公也會伐會盟會救會侵皆前定之辭也未前
定則書會于某而後伐(宣元年棐林定四年召陵同)會于某而後
盟(重丘)會于某而後救(牡丘)會于某而後侵前定同欲也
未前定繼事也(榖梁地而後伐疑辭也)
十有六年春正月公會宋公蔡侯衛侯于曹夏四月公
會宋公衛侯陳侯蔡侯伐鄭秋七月公至自伐鄭
始至伐也凡至危之也隐行不至桓至盟戎而已莊
之適齊皆至之桓文有諸侯之事苟不得意則書至
(桓至牡丘文至圍許)訖於斷道而後不至者鮮矣成之瑣澤襄
之鄬之戲之役僅不至焉耳昭定之世無不至者哀
或不至至會吴伐齊至黃池之會皆危之也是故夫
人不至至出姜大夫不至至季孫意如叔孫婼
冬城向十有一月衛侯朔出奔齊
此衛人立公子黔牟而後奔則其但書奔何以為自
失國也春秋之法苟其道足以失國雖有簒公子亦
以自致之文書之是故衛人立黔牟而朔出蔡人立
東國而朱出郕人立君而朱儒出書奔而已矣春秋
之初人猶有讓心也魯隠之奉其弟軌也宋穆之舍
其子馮也衛伋夀之不愛其死以立朔也則皆讓千
乘之國者也俄而魯宋弑禍起衛亦廢置君焉而諸
侯相與成三國之亂於是翬相魯桓督相宋莊衛朔
拒天子之師而自立春秋於是為亂臣賊子作也
十有七年春正月丙辰公會齊侯紀侯盟于黃二月丙
午公會邾儀父盟于趡夏五月丙午及齊師戰于奚六
月丁丑蔡侯封人卒秋八月蔡季自陳歸于蔡
出罪也歸亦罪也則悉書之(據陳黃楚比之類)出非其罪歸
罪也則但書歸(據鄭突曹赤之類)凡歸皆譏也凡歸皆譏
則其曰蔡季何以是為宜歸也蔡桓侯卒無子蔡人
召季於陳而立之是故歸未有稱字者雖公子也弗
謂公子此其曰蔡季所以别有罪也季不稱字則疑
於鄭突曹赤
癸巳葬蔡桓侯及宋人衛人伐邾冬十月朔日有食之
(有傳)
自文以上日食有不書日者自文而下皆書日是故
曰桓莊之世多闕文
十有八年春王正月公會齊侯于濼公與夫人姜氏遂
如齊夏四月丙子公薨于齊
内諱弑書薨不地其曰公薨于齊所以别弑也是故
弑賊不討不書葬見殺于他邦雖讐不復書葬(本榖梁)
可以攷春秋責臣子之葬矣
丁酉公之喪至自齊秋七月冬十有二月己丑葬我君
桓公
見殺於他邦雖讎不復書葬
春秋後傳卷二
