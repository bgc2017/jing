周易卦爻經傳訓解卷下宋蔡淵撰
下經
䷞(艮下兑上)
咸皆也感也六爻皆感應之義也
亨利貞咸則通矣艮止静也兌說感也以静而感感
之正也故六爻皆利静而不利動氣交應也
取女吉
象曰山上有澤咸澤性潤下山虛受潤二氣相感
咸之象也
君子以虚受人中無所主有感必通取山虚受潤
之象也
彖曰咸感也柔上而剛下二氣感應以相與釋咸
之義柔上上爻也坤上交乾而為兌也剛下三爻
也乾下交坤而為艮也
止而說男下女是以亨利貞取女吉也釋咸之彖
辭止而說合二卦之德為言男下女以二卦之象
為言也
天地感而萬物化生聖人感人心而天下和平觀其
所感而天地萬物之情可見矣廣咸之義而極言
咸感之道也天地萬物之情感而必應應感之間
情無所遯矣
初六咸其拇拇者足大指也咸以身取象感于最下
而淺小故以拇為象
象曰咸其拇志在外也外謂四也
六二咸其腓凶腓者足肚也行則好動體之躁者也
躁動則失正故凶
居吉能順其中而不動乃吉
象曰雖凶居吉順不害也
九三咸其股執其隨往吝股者髀也輔下體者隨者
謂二也股動則腓隨以動執二之隨往不知所止
故吝也
象曰咸其股亦不處也不安其位
志在隨人所執下也下謂二也
九四貞吉悔亡以身言之咸其心之地天地聖人之
所感者皆此理也然其心則拘矣故不言心貞者
正也寂然不動感而遂通天下之故咸之正也故
吉悔者容心于感也無一毫為感之心悔亡也處
位不當故有悔不失正則吉而悔亡
憧憧往來朋從爾思憧憧者懷思慮也往来者應
感也憧憧往來者容心于應感也朋者三與五也
思曰睿睿作聖聖人之道不能無思也盖心德未
全則思乎感之本心德已全則忘乎感之用今乃
懷思慮於感應之際雖有朋從之多而其感者利
不生而害至矣
象曰貞吉悔亡未感害也言悔之所以亡者得相
感利生之道而未感於害也
憧憧往來未光大也
九五咸其脢脢者背肉也與心相背不能感者
旡悔無所感故旡悔
象曰咸其脢志末也末者旡也讀如吾末如之何
之末
上六咸其輔頰舌輔頰者皆上之象舌者兌之象以
聲色為感感于外者也
象曰咸其輔頰舌滕口說也
䷟(巽下震上)
恒常久也震剛在上巽柔在下位之常也雷風相與
物之常也巽而動六爻皆相應並常久之意也所
以為恒也
亨旡咎以恒道而通何咎之有
利貞貞者動而不失其恒也日往月來四時變化皆
恒之貞也恒之六爻皆失之偏而不知所以恒惟
二五得中庶乎其恒者也然位皆不當亦不能盡
乎恒久不已之道者也
利有攸往循環不窮之義
象曰雷風恒雷厲風飛相與無違恒之象也
君子以立不易方方者謂事情所向立取巽木之
象方取震動之象
彖曰恒久也剛上而柔下雷風相與巽而動剛柔皆
應恒釋恒義剛上九四爻也乾上交坤而為震也
柔下初六爻也坤下交乾而為巽也雷風相與者
以二卦之象言巽而動者以二卦之德言剛柔皆
應者以爻相應言
恒亨旡咎利貞久于其道也天地之道恒久而不已
也利有攸往終則有始也釋恒之彖辭久於其道
者恒而不息也終則有始者晝終則夜始夜終則
晝始暑終則寒始寒終則暑始也所以恒而不已
也
日月得天而能久照四時變化而能久成聖人久于
其道而天下化成觀其所恒而天地萬物之情可見
矣廣恒之義而極言其恒久之道也天地萬物之
情自其恒者而觀之則無所不見矣
初六浚恒貞凶旡攸利浚者深之也盖巽性善入而
居恒之始求深乎恒者也則失恒之正故凶而旡
所利者也
象曰浚恒之凶始求深也
九二悔亡九二得恒之中者也位不當故有悔得中
故悔可亡
象曰九二悔亡能久中也
九三不恒其德或承之羞貞吝九三處位不中好變
者也不恒其德存諸中者或得或失也羞者不足
于内心無常德故或承乎人則自羞矣未得乎恒
之正者故曰貞吝
象曰不恒其德无所容也容者受也其德不恒中
無所受也
九四田无禽禽初也九四為動之主處位不中好變
者也以好變之心而應浚恒之初必不能相有也
故曰无禽田者奔馳無常之所故取以為象
象曰久非其位安得禽也
六五恒其德貞固守其中也
婦人吉夫子凶其位不當婦人之恒而已非盡乎日
月四時恒久之道者故夫子凶
象曰婦人貞吉從一而終也夫子制義從婦凶也
上六振恒凶振者動之速也處震動之極地乃亂常
者也
象曰振恒在上大无功也
䷠(艮下乾上)
遯退也二柔浸長剛消而退遯之義也
亨五爻也二為成遯之主九五當位而應遯而亨也
小利貞二也小者謂柔也柔居中得時小者之利貞
也耳
象曰天下有山遯山高起而止天運而相違遯之
象
君子以遠小人不惡而嚴以處遯為義艮(闕)
象不惡而嚴
彖曰遯亨遯而亨也剛得位而應與時行也小利貞
浸而長也釋遯之彖辭遯而亨者九五爻也剛得
位者亦九五爻也應者六二爻也浸而長者亦指
六二爻也
遯之時義大矣哉贊遯之時義也
初六遯尾厲遯者剛退也以柔居下見剛者遯亦從
而遯也凡從物者必居其後故曰尾也不當遯而
遯故厲也
勿用有攸往以其質居其時不可遯也
象曰遯尾之厲不往何災也柔不當遯故不遯則
无災
六二執之用黃牛之革莫之勝說執者固結之義也
黃者中色牛者順物革者堅固而難解說與脱同
六二雖為剥剛之主而居位得中上與嘉遯者應
故能以中順之道而固結五也
象曰執用黃牛固志也志者五爻也能固五爻之
志也
九三係遯係戀乎二也昵比乎二故曰係
有疾厲係二故有疾柔將剥已故厲者也
畜臣妾吉臣妾二也與剥宫人之寵義同但剥之戒
在柔而此之戒在剛耳
象曰係遯之厲有疾憊也畜臣妾吉不可大事也
九四好遯與初為應故曰好
君子吉小人否君子居之則知退小人昵之則不退
矣初四皆非正位故有小人之象
象曰君子好遯小人否也
九五嘉遯貞吉與二為應中順相結故曰嘉居中得
正故曰貞吉
象曰嘉遯貞吉以正志也志者二爻也正二爻之
志也
上九肥遯无不利肥者從容寬裕之意剛明居外无
所係累超然遠居者也何不利之有
象曰肥遯无不利无所疑也
䷡(乾下震上)
大壯大者剛也壯者盛也四剛下進之盛大壯之義
者也
利貞剛動而進天道之正也
象曰雷在天上大壯陽氣壯盛震上于天大壯之
象者也
君子以非禮弗履禮者正大之文以天而動取二
象言
彖曰大壯大者壯也剛以動故壯釋大壯之義剛
者乾也動者震也
大壯利貞大者正也正大而天地之情可見矣釋
大壯之彖辭天地之情正大而已
初九壯于趾征凶有孚趾者足也壯于三剛之下故
取以為象三剛在前不可犯也壯則進犯也壯則
進犯于剛而凶矣初九居壯之始壯而有孚者也
故曰征凶有孚
象曰壯于趾其孚窮也
九二貞吉居中能守其正不往犯剛故吉
象曰九二貞吉以中也
九三小人用壯君子用罔貞厲用壯者無禮之勇也
用罔者不慮之決處位不中而好進前犯乎剛非
壯之正故危
羝羊觸藩羸其角大壯之卦有兌象故稱羊焉盖羝
羊喜用角而觸物者藩者四爻也羸者拘纍纏繞
也進則為四所困故有羝羊羸角之象取之以象
三犯乎四也
象曰小人用壯君子罔也
九四貞吉悔亡為壯之主以剛決柔壯之正者位雖
不當其悔可亡
藩決不羸藩者五爻也決者開也以剛决柔易而無
困者也
壯于大輿之輹輹者在車之下所用以行者下乘三
剛壯輹之象也
象曰藩決不羸尚往也
六五喪羊于易无悔羊自謂也易者寬閒无拒之謂
也五為剛所決故曰喪羊也以柔居中故易而无
悔者也
象曰喪羊于易位不當也
上六羝羊觸藩不能退不能遂无攸利羝羊者取在
上用角之義以剛而壯壯之正也柔居動體之極
見剛者壯亦從而壯之非壯之正也故其進退无
一所利耳
艱則吉知其艱而反乎柔之本則吉
象曰不能退不能遂不詳也不審其質之不堪而
用壯者也
艱則吉咎不長也
䷢(坤下離上)
晉進也柔本在下之物進而上五晉之義也
康侯用錫馬蕃庶晝日三接大明在上而下體順附
諸侯承土之象康侯者治安之侯非功侯也蕃庶
衆多也坤之象君臣相得寵錫之厚也晝日三接
離之象寵遇之至也
象曰明出地上晉上離下坤日出地之上晉之象
者也
君子以自昭明德順乎内而照乎外自明明德也
取二象為義
彖曰晉進也釋晉之義
明出地上順而麗乎大明柔進而上行是以康侯用
錫馬蕃庶晝日三接也釋晉之彖辭順而麗乎大
明者以二卦之德為言也柔進而上行者五也坤
自外來交乾而為離也
初六晉如摧如摧抑退也言進而復退也
貞吉進退之間得晉之正所以吉也
罔孚四也處晉之初四未信也
裕无咎裕者寬裕不急之義若裕則終信之矣故可
无咎也
象曰晉如摧如獨行正也正釋貞也言獨行乎晉
之正耳
裕无咎未受命也裕則四終受命故以未受命為
言也
六二晉如愁如進而无應故愁
貞吉居中正也
受兹介福于其王母王母五爻也不相應而同德
象曰受兹介福以中正也
六三衆允悔亡衆允者三處坤順之極也雖不當位
其悔可亡
象曰衆允之志上行也
九四晉如鼫鼠貞厲碩者大也下連二三有艮之象
故稱鼠焉才剛故稱碩夫碩鼠之為物畏人而貪
九四位柔爻剛畏進而實貪進故取碩鼠為象當
晉之正乃危行也
象曰碩鼠貞厲位不當也
六五悔亡位不當故有悔居中故可亡
失得勿恤處大明之中而才柔故有失得之累能不
以失得為憂則其明不為所累矣
往吉无不利進則得剛故吉无不利
象曰失得勿恤往有慶也
上九晉其角維用伐邑角者剛而在上之象戈兵離
象邑内地之私邑也當晉之極不能進矣維能用
之于内地
厲吉无咎位高不中故危伐之必服故吉无咎
貞吝晉之正也柔進而无作僅至于伐己之私邑所
以吝也
象曰維用伐邑道未光也
䷣(離下坤上)
明夷明離也夷傷也離明陷于坤地之中明夷之象也
利艱貞能自固自守則雖蒙難而不失也
象曰明入地中明夷日入于地則失其明矣明夷
之象也
君子以莅衆用晦而明莅離之象衆坤之象用晦
坤象明離象
彖曰明入地中明夷釋明夷之義
内文明而外柔順以蒙大難文王以之利艱貞晦其
明也内難而能正其志箕子以之釋明夷之彖辭
文王以之主卦之二德及卦之二體言箕子以之
主五爻言
初九明夷于飛垂其翼君子于行三日不食有攸往主
人有言飛鳥離之象也飛以象言行往以人事言曰
飛曰行曰往者皆進之謂也曰垂翼曰不食曰有
言者皆傷之謂也言當明夷之初進而有傷也去
上獨遠故所傷者淺
象曰君子于行義不食也
六二明夷夷于左股用拯馬壯吉兵法前為右後
為左左股者初卦唯二剛為明傷于初則我之明
傷矣拯者救也馬壯則行之速言救之道速則吉也
初二皆文王象
象曰六二之吉順以則也以柔居中故順而有則
者也
九三明夷于南狩得其大首不可疾貞剛處離明之
上君之象也南狩者離明之狩也大首上也疾者
疾之已甚之疾言當獲其首者而已若疾貞則疾
之甚矣夫所誅必濫故以為戒之也此周武王克
商紂之象也
象曰南狩之志乃犬得也
六四入于左腹獲明夷之心于出門庭左腹者三也
在後故曰左也在一卦之中故曰腹也獲者得也
明夷之心亦三也出者去也四入坤晦之地故曰
門庭然下近乎剛故能得明夷之心而去坤晦之
門庭也微子之象
象曰入于左腹獲心意也
六五箕子之明夷利貞雖當暗體而位得中故能守
其明而不息如箕子之貞也
象曰箕子之貞明不可息也
上六不明晦居上而獨遠乎明暗之極也
初登于天居至高之位也
後入于地暗極而墜也紂之象
象曰初登于天照四國也後入于地失則也則者
為天則之則暗極故不見則
䷤(離下巽上)
家人火熾則風起一家之事也離主之而離主在二
二人道也故曰家人
利女貞二爻也二居内而位正故利女貞
象曰風自火出家人觀風自火出之象則知天下
定者由家正之義也
君子以言有物而行有恒物恒内也言行外也外
本乎内風自火出之象也
彖曰家人女正位乎内男正位乎外男女正天地之
大義也釋家人之彖辭女正位乎内二也男正位
乎外五也
家人有嚴君焉父母之謂也父父子子兄兄弟弟夫
夫婦婦而家道正正家而天下定矣廣家人之義
初九閑有家悔亡閑者防也男女居室有家也有家
則不能無悔矣防之于始其悔可亡
象曰閑有家志未變也為家之始衆志尚未動之
時也
六二无攸遂在中饋貞吉遂成也婦人无遂事在中
主饋而已貞吉居中得正也
象曰六二之吉順以巽也
九三家人嗃嗃悔厲吉嗃嗃者嚴酷之意也過嚴雖
或有悔厲終能得吉也蓋上九為三之敵應故有
此象耳
婦子嘻嘻終吝嘻嘻者笑樂無節之謂也情愛雖隆
至於失節可吝盖三比近乎二四之間故有此象
以戒之
象曰家人嗃嗃未失也處家之道易以情勝義雖
曰過嚴亦未為失
婦子嘻嘻失家節也節者名分之謂
六四冨家大吉冨者猶肥也蓋父父子子兄兄弟弟
夫夫婦婦而家道成矣故曰冨以柔而得剛故有
此象也
象曰冨家大吉順在位也父子兄弟夫婦各正其
位而無逆
九五王假有家勿恤吉假者至也王者至有家至有
天下也謂有家者主卦為言耳恤者憂也勿恤不
可憂也憂則心有所累非誠孚致化之道所謂至
者有所不至矣故曰勿恤吉
象曰王假有家交相愛也交相愛即至義
上九有孚威如終吉處卦之終家道大成皆信之矣
不以人信而或弛律身益嚴故終吉也三為敵應
故有此象
象曰威如之吉反身之謂也
䷥(兌下離上)
睽乖異也
小事吉小柔也柔進乎五位可小事而已
象曰上火下澤暌火在上而炎上澤在下而潤下
二性相背睽之象也
君子以同而異同以理而言異以事而言盖君子
同不苟同異不苟異同取六爻合之義異取二象
動之義
彖曰睽火動而上澤動而下二女同居其志不同行
釋睽之義火澤以象言二女以卦言
說而麗乎明柔進而上行得中而應乎剛是以小事
吉釋睽之彖辭說而麗乎明以二德言柔進而上
行五也坤自外來交乾而為離也得中五也應乎
剛二剛者也
天地睽而其事同也男女暌而其志通也萬物睽而
其事類也睽之時用大矣哉廣暌之義而贊用睽
之道也
初九悔亡四為敵應故悔動而下不與四争故其悔
可亡
喪馬勿逐自復夫馬人所用以行者初不止行故有
喪馬之象也盖四非正應而同德若緩以待之必
復相遇而合也
見惡人无咎惡人與已乖異者也當睽之初非有以
動四亦不能以自合故雖惡人亦見之所以能致
同德而不睽也亦可无咎
象曰見惡人以辟咎也逐馬見惡人者皆欲求合
也然逐馬急進則四愈疑而為咎但見惡人則可
以辟其咎而致合
九二遇主于巷无咎遇者會也主者五也巷者里中
道也遇主于巷遇之迫也五以噬合故有此象然
當睽之時亦可无咎
象曰遇主于巷未失道也
六三見輿曳其牛掣輿二也牛四也二剛之中故二
則曳之于下四則掣之于上也
其人天且劓其人上也天者髠首也劓者截鼻也與
上九為應而三睽未合故上刑之而使之服也處
位不中故難合而刑深于五與上合也
无初有終无初者與上爻睽者也有終者與下爻合
者也
象曰見輿曳位不當也无初有終遇剛也剛者謂
上爻也
九四睽孤與上爻皆剛而居離體剛明知睽則孤者
故皆曰睽孤
遇元夫初爻也
交孚與初同德而信也
厲位不當也
无咎終合也
象曰交孚无咎志行也以剛明而合剛明心孚志
說故不刑而後合
六五悔亡位不當故悔在中故可亡
厥宗噬膚宗二也噬嚙也膚皮也與二本應而五睽
未合故二噬之而使服之也處位得中故易服而
刑淺于三
往何咎往則合矣何足為咎
象曰厥宗噬膚往有慶也
上九睽孤義與四同
見豕負塗載鬼一車豕鬼皆三也負指四載指二三
睽而致疑也
先張之弧致三也
後說之弧三服而疑解也
匪寇婚媾寇二四也婚媾三正應也
往遇雨則吉雨三也往遇必合也
象曰遇雨之吉羣疑亡也
䷦(艮下坎上)
蹇難也坎險在前艮止而不進蹇之義也
利西南不利東北見險而不進者艮也艮位居東北
難生之時非運動有適則不能解故往西南則利
往東北則不利也
利見大人大人五也
貞吉二五位中正也
象曰山上有水蹇水下而山高崎嶇奔湃蹇之象
者也
君子以反身修德水本在下之物而今居在上反
身之義也反身者正乎外艮之象修德者養乎中
坎之象也
彖曰蹇難也險在前也見險而能止知矣哉釋蹇
之義險止以二卦之德言
蹇利西南往得中也不利東北其道窮也利見大人
往有功也當位貞吉以正邦也釋蹇之彖辭往得
中五爻也其道窮者止于艮也當位者二與五也
蹇之時用大矣哉贊其時之大也
初六往蹇來譽往者上進也來者下止也進則犯難
往則有譽
象曰往蹇來譽宜待也待謂待二往也
六二王臣蹇蹇匪躬之故王臣謂五之臣也蹇蹇入
難之深也匪躬之故為王之事也
象曰王臣蹇蹇終无尤也
九三往蹇來反反者復來則得二可復往也
象曰往蹇來反内喜之也内二也
六四往蹇來連連者牽也來則下剛連之而往也
象曰往蹇來連當位實也實者謂三剛也
九五大蹇朋來大者剛也剛陷乎柔中故曰大蹇朋
者三也五與三爻皆剛故曰朋三非應非近三來
則衆爻皆來矣
象曰大蹇朋來以中節也中謂二居中位故能盡
臣而致三之來也
上六往蹇來碩吉碩者大也謂五剛也來則得乎五
者矣
利見大人大人五也
象曰往蹇來碩志在内也利見大人以從貴也
内與貴皆指五而言
䷧(坎下震上)
解緩也散也坎難震動動則離乎難矣解之義也
利西南坎震者東北之卦也難解于東北至于西南
則无不利矣故曰利西南主内象言
无所往其來復吉往者進也來者復退歸也謂二爻
也險難既解則居中以復其安静也主卦之内象
為言也
有攸往夙吉夙者早也險難有未解者當急往而解
之不可久擾也主卦之外象為言也
象曰雷雨作解雷與雨交相𤼵作閉塞盡通解之
象者也
君子以赦過宥罪赦宥者解之義過者震動之象
罪者陷坎之象
彖曰解險以動動而免乎險解釋解之義險動以
二德言
解利西南往得衆也其來復吉乃得中也有攸往夙
吉往有功也釋解之彖辭往得衆者坤象也乃得
中者坎中象也
天地解而雷雨作雷雨作而百果草木皆甲坼解之
時大矣哉廣解之義而贊其時之大也
初六无咎居解之初承應皆剛故无咎
象曰剛柔之際義无咎也際謂交際也以柔之体
入坎最淺能順乎剛難必解者也
九二田獲三狐獲者得之難也狐乃隠伏之物三狐
謂初三上也
得黃矢黃者中色矢者直也謂五也
貞吉位中正也
象曰九二貞吉得中道也
六三負且乘負者四也乘者二也
致寇至寇者上也
貞吝下乘乎二恃四而不歸二上負乎四牽二而不
歸四頑然不解必致上至乃解焉解之正也在於
夙解至于致寇所以吝也
象曰負且乘亦可醜也自我致戎又誰咎也爻辭
貞吝而此釋无咎疑有誤耳
九四解而拇朋至斯孚拇者初也朋者二也二爻四
爻皆剛故曰朋至初雖正應然必待二至乃孚者
以二能獲其情也
象曰解而拇未當位也
六五君子維有解吉柔位乎中故稱君子維繫也有
解二也二為正應故曰維二能獲三狐之情而退
之故曰有解
有孚于小人小人者謂柔之爻也即二所謂三狐者
也得其情而使之甘于自退所謂有孚也
象曰君子有解小人退也不私已以解難如天地
雷雨無間于草木之微故小人亦信之而退安其
所者也
上六公用射隼于高墉之上獲之无不利公五也用
謂五用上也隼者鷙害之物謂三也墉者内外之
限亦三所居之地也上爻本柔而不中同為難者
五至此已孚之矣故可用以解三者也解之不解
者惟三用其所應而解之獲之必矣故曰无不利
象曰公用射隼以解悖也悖謂三也
䷨(兌下艮上)
損减也内卦本乾外卦本坤乾之上爻與坤之上爻
往來本剛得柔本柔得剛本剛得柔為損本柔得
剛為益凡卦以内為貞而言故為損也
有孚元吉无咎可貞孚者誠實也適乎時措之宜也
而損所當損所謂有孚也貞者恒久也損而有孚
則元吉无咎而可恒久矣
利有攸往其道上行故利往
曷之用二簋可用享當損之時雖約可用
象曰山下有澤損山下之澤潤上行而水漸减損
之象者也
君子以懲忿窒慾懲者止也窒者塞也忿則凌物
慾則溺己二者皆所當損者也懲忿艮之象也窒
慾兊之象也
彖曰損損下益上其道上行釋損之義損乾之上
而益坤之上也上行益在上也
損而有孚元吉无咎可貞利有攸往曷之用二簋可
用享二簋應有時損剛益柔有時損益盈虛與時偕
行釋損之彖辭與時偕行者損當適時也損卦之
六爻惟三爻當可損之時初爻酌損四爻惟損其
疾而已二爻上爻不可損亦不可益五爻則無損
而有益者矣
初九已事遄往无咎酌損之已者止也止其事而不
為即損其事之義也遄者速也酌者斟酌淺深之
謂也處損之初既損其事速往應四乃為无咎也
四爻但損其疾而已應四則酌損之道得矣
象曰己事遄往尚合志也合四之志也
九二利貞征凶利貞者宜守其正也征凶者動則有凶也
弗損益之不可有所損益以失其正者也
象曰九二利貞中以為志也中即正也唯以守中
為志也
六三三人行則損一人三人者乾也損一人者乾之
上爻也盖萬化不窮惟二而已三則為贅者矣所
當損者也
一人行則得其友一人行者乾之上爻往坤之上位
也得位上柔交往来也
象曰一人行三則疑也贅故疑
六四損其疾使遄有喜无咎位當而過乎損之時不
當損者矣惟有疾病則又不可以不速損之惟速
損其疾則有喜而無咎矣六四爻乘承皆柔故有
疾之象者也
象曰損其疾亦可喜也
六五或益之位得乎中而上承剛上益之也非出乎
應之正故曰或
十朋之龜弗克違元吉元龜直二十大貝也雙貝曰
朋十朋者元龜也元龜者有國者之大寳也言益
之至大者也弗克違者不求而必至之謂也故元
吉無疑也
象曰六五元吉自上祐也上九之爻為益體故有
此象也
上九弗損益之无咎貞吉居損之終不以損益累其
心則无咎而得其損之正且吉也
利有攸往應乎三也
得臣无家三爻應乎我者也无家者國爾忘家之義
也言應之之篤也三乃往來之爻故有无家安上
爻之象也
象曰弗損益之大得志也
䷩(震下巽上)
益增也内卦本坤外卦本乾乾之下爻與坤之下爻
往來剛來居柔故曰益
利有攸往剛柔往來二五中正
利涉大川上巽下震木下動也
象曰風雷益風得雷而增威雷得風而愈遠益之
象也
君子以見善則遷有過則改雷以動之遷善之義
也風以散之改過之義也遷善改過者人益之大
者也遷善震之象改過巽之象
彖曰益損上益下民說无疆自上下下其道大光
釋益之義損上益下者損乾益坤也民說无疆者
益在下也
利有攸往中正有慶利涉大川木道乃行釋益之
彖辭中正者二爻五爻也木道乃行者盖巽遇震
之象也
益動而巽日進无疆天施地生其益无方凡益之道
與時偕行廣益之義動巽者以二卦之德言天施
地生者上益下也无疆者以悠久言无方者以廣
大言與時偕行又言凡益之道皆當適乎時也益
之六爻惟初與二五當益之時三四則惟益之于
内上則不可益矣
初九利用為大作元吉无咎初當益主雖利大有為
然在下位非元吉則不能无咎也與損卦之上九
同體而所得異者居位高下之不同也
象曰元吉无咎下不厚事也下者下位也厚事者
重大之事也
六二或益之初為益之主二爻近之而得益非正也
故曰或
十朋之龜弗克違義與損同
永貞吉正應在五守正則吉也初雖益我求則失正
柔近剛則易流故戒之
王用享于帝吉王者五爻也二爻當受益之時王若
用之享帝則受福而吉者上言永貞吉此又言享
于帝吉者是知不利于自求益而利于為君之求
益者也无疑為吉耳
象曰或益之自外来也莫知其益而益之故曰自
外来也
六三益之用凶事無咎有孚中行告公用圭凶事困
心衡慮之事也有孚者中心誠實也凶事宜有咎
也因凶事而增益不能至于有孚所以无咎也三
爻與上爻為應故有凶事之象也中行者在一卦
之中者也故三爻四爻皆曰中行其體在中則所
益之事亦惟當在中者為適時也圭所以通其中
之信而已告公用圭者告公雖見于外而所用
者亦惟在通中之信而已
象曰益用凶事固有之也仁義忠信我固有之也
言其所益者亦惟在其固有者耳
六四中行告公從中行義見上當位而居益之中故
告公而見信從
利用為依遷國本下遷之爻故利用為遷國之依依
者謂近五也
象曰告公從以益志也言見信于外則志益信于
内也
九五有孚惠心勿問元吉心二也惠順也我以有孚
而順二之心洪範所謂皇建有極用敷錫厥庶民
者也有不待形諸言語而獲元吉者也
有孚惠我德二亦以有孚而順五之德洪範所謂錫
汝保極是也
象曰有孚惠心勿問之矣惠我德大得志也
上九莫益之不當益之時而必欲求益故莫有益之
者也
或擊之五為中正之主己乃乘之故為其所擊非應
也故亦曰或
立心勿恒凶恒者動不失時之謂也若立心勿恒矣
故凶
象曰莫益之偏辭也或擊之自外來也此言莫益
之之辭且就其一偏而言也更有或擊之者自外
來也盖重其凶之意
䷪(乾下兑上)
夬决也五剛下長而决一柔夬之義也
揚于王庭揚者播也播一柔于君位之前故曰揚于
王庭也
孚號有厲孚號者信其號令也有厲者柔雖微不誡
而决有危之道也
告自邑告誡自治之邑
不利即戎即從也戎兵也當夬之時小人易去不宜
從事于兵也
利有攸往順剛而動
象曰澤上于天夬澤居至高必决而下注夬之象
者也
君子以施禄及下居德則忌施禄及下澤潤下之
象居其德而不施則與象反矣故忌
彖曰夬决也剛决柔也健而說决而和釋夬之義
剛柔者以一卦之爻言健說者以二卦之德言和
者以兌吉也
揚于王庭柔乘五剛也孚號有厲其危乃光也告自
邑不利即戎所尚乃窮也利有攸往剛長乃終也
釋夬之彖辭柔乘五剛者一柔爻在五剛爻之上
也其危乃光者危消于孚號也所尚乃窮者尚兵
乃徒為窮兵黷武也剛長乃終者剛長當終于上
爻之六位者也
初九壯于前趾壯者决之勇也前趾取最下而小之
象也
往不勝為咎前犯乎剛往必見屈
象曰不勝而往咎也
九二惕號莫夜有戎勿恤惕怵懼也號者令也莫夜
休息安静之時戎謂初也恤憂也言當惕然孚號
于安静之時及其有戎不可憂也臨事過憂反失
所措故戒之
象曰有戎勿恤得中道也先事則當惕及事則不
可憂得居中之道也
九三壯于頄有凶頄者顴也謂上恃其位足以相及
故無所戒懼勇决于上者有凶之道也
君子夬夬獨行遇雨若濡有愠无咎夬夬者非一决
也言决之非和也雨者指上爻也獨行遇雨者三
爻獨應乎上者也若濡者不至為雨所濡也有愠
者有决之之意也以是為决决而无咎惟君子能
之故稱君子也
象曰君子夬夬終无咎也
九四臀无膚後傷乎三也
其行次且前犯乎五也次且不進之貌
牽羊悔亡羊兌之象指五爻也牽羊謂牽挽五而進
不暴可以免悔也
聞言不信居位不當雖聞牽羊之義亦不信也
象曰其行次且位不當也聞言不信聰不明也
九五莧陸夬夬莧者草名柔脆之物謂上六也陸者
道也上爻在五之前故曰莧陸夬夬義同九三之
君子夬夬
中行无咎居中得正其行不暴故无咎
象曰中行无咎中未光也剛雖得位而未能使柔
之自去尚費于决所以為未光也
上六无號終有凶羣剛下進使剛雖無孚號之戒亦
終為其所决故終有凶
象曰无號之凶終不可長也
䷫(巽下乾上)
姤遇也一柔成於下而遇剛姤之義也
女壯謂初爻也柔體雖微壯之幾也
勿用取女柔壯則剥剛女壯則侵男故戒之
象曰天下有風姤風行天之下物無不姤矣姤之
象者也
后以施命誥四方取風行天下之義
彖曰姤遇也柔遇剛也釋姤之義
勿用取女不可與長也釋姤之彖辭
天地相遇品物咸章也剛遇中正天下大行也姤之
時義大矣哉廣姤之義而贊其時義之大也中正
五也以剛明之才遇中正之位也
初六繫于金柅金剛也柅所以止車者謂二也牽于
二故曰繫柔方進而前為剛止故取象于金柅象
止柔也
貞吉從正而止則吉也
有攸往見凶動則敵剛也
羸豕孚蹢躅羸尫弱也蹢躅者跳躑也豕係隂躁之
物其形雖弱其性必躁猶柔體雖微其勢必不能
止者也
象曰繫于金柅柔道牽也以柔道而牽于二也
九二包有魚无咎包褁也魚者隂物也謂初也九二
獨近乎初故包而有之遇雖非正當遇之時故可
无咎也
不利賓賓禮正大而接乎外比而有之不宜為正大
之用故曰不利賓
象曰包有魚義不及賓也
九三臀无膚乘剛也
其行次且行懼二也次且懷初也
厲无大咎无膚故危行次且故无大咎
象曰其行次且行未牽也未牽謂初也
九四包无魚起凶魚指初也初六雖與九四正應為
二爻所包故曰无魚當姤之時二爻方得志若動
則反凶矣
象曰无魚之凶遠民也民亦謂初
九五以把包瓜把者高木堅實之木也謂五爻也瓜
者柔脆在地之果也謂初爻也九五之與初六無
相遇之道猶之以高大堅實之木而欲包在地柔
脆之瓜也
含章有隕自天含者畜也章者文德也隕者傾墜也
九五雖得中正之位于上而不遇乎民是未可為
也惟當自畜其德以待之其有隕墜乃出于天非
人之所能為也
象曰九五含章中正也有隕自天志不舍命也志
于道德仁義之間不以命不遇而舍之也
上九姤其角吝无咎角在上為至剛之物以剛在上
故取此以為象處姤之窮固無所遇其位不中宜
取吝而无所咎
象曰姤其角上窮吝也
䷬(坤下兌上)
萃聚也
亨王假有廟假者至也廟者所以聚祖考精神然非
已之精神聚者不能假也王假有廟則王之為王
道盡焉矣
利見大人大人五也
亨利貞二五位正故利
用大牲吉稱其萃之義也
利有攸往順其萃之義也
象曰澤上于地萃澤居地上水皆聚之萃之象者也
君子以除戎器戒不虞除者修而聚之之謂也將
有所待而用必先聚其物取萃為義也
彖曰萃聚也順以說剛中而應故聚也釋萃之義
順而說者以卦之二德言剛中者九五爻也應者
六二爻也
王假有廟致孝享也利見大人亨聚以正也用大牲
吉利有攸往順天命也釋萃之彖辭致孝享者盡
萃之道則祖考來格
觀其所聚而天地萬物之情可見矣廣萃之義天
地萬物之情于萃時亦可見
初六有孚不終有孚者應四也不終者柔也
乃亂乃萃三柔相比亂萃者也
若號一握為笑一握者小貌若號者憂之淺也一握
為笑者樂之淺也心懷正應不安其聚故憂樂交
戰于中者也
勿恤往无咎勿憂衆柔之相失而往求四之正應則
可无咎
象曰乃亂乃萃其志亂也
六二引吉无咎引者牽也正應在五内則以柔居中
而安于類聚外則以五為四據而未能有孚是必
待其類引而萃乃得吉而无咎也
孚乃利用禴孚者誠信相與也禴者薄祭也始雖未
孚引則孚矣孚則所用雖薄亦利若未孚而用禴
未免有簡薄之嫌
象曰引吉无咎中未變也中下卦中也未變守中
也固守其中引乃變也
六三萃如嗟如无攸利以類而聚乎柔也位剛故能
嗟而不自安然亦无攸利也
往无咎舍其類而往萃乎四則无咎
小吝四雖以剛為萃之主非正應也故吝
象曰往无咎上巽也巽順也從上二陽有巽之體
故也
九四大吉无咎大者周徧之義下得乎民上得乎君
乃為大也居臣之位而據有衆柔非萃之正者必
上下周徧乃能吉而无咎也不然則田常季氏之
徒類焉巳
象曰大吉无咎位不當也
九五萃有位无咎剛居中正有君之位也
匪孚元永貞悔亡民方萃乎四故有匪孚之悔惟修
其善長之德常久正固則其悔可亡也
象曰萃有位志未光也失萃之時故未光
上六齎咨涕洟无咎柔居萃終欲萃乎四而无其道
能憂危不安其上亦可无咎
象曰齎咨涕洟未安上也澤水惟下萃故不安其上也
䷭(巽下坤上)
升進而上也
元亨進而順也
用見大人勿恤柔居尊位故有憂大人者二爻也用
見大人當應二也恤則應必緩矣故戒之
南征吉前進乎南順升之道也
象曰地中生木升木生地之中日見長茂升之象
者也
君子以順德積小以高大進以德之自然而無一
毫之勉強所謂順者也觀木之長以至于高大則
得之矣
彖曰柔以時升釋升之義
巽而順剛中而應是以大亨用見大人勿恤有慶也南征
吉志行也釋升之彖辭巽而順以二德言剛中上
也應五也
初六允升大吉允者信也有升之德附二而升也
象曰允升大吉上合志也上謂二合也
九二孚乃利用禴无咎五爻為二之正應有孚者也
未孚而用禴未免有慢忽之嫌故必待其交孚而
後用之乃无咎也
象曰九二之孚有喜也
九三升虛邑三以剛而升柔坤順在前如入無人之
邑言至易也
象曰升虛邑无所疑也
六四王用亨於岐山吉无咎納下之升者與巳之升
乎上無非順也周王用此道而亨于岐山故吉而
无咎也
象曰王用亨于岐山順事也
六五貞吉位正也
升階由岐而至于豐鎬由一國而至于天下若升階
之易也
象曰貞吉升階大得志也
上六冥升冥者昏冥也升至五爻已極矣上六居升
之極不知不可升矣而一意于井此冥然昏暗而
升者也
利于不息之貞貞者德之在内也惟于貞者進之不
息乃利
象曰冥升在上消不富也
䷮(坎下兑上)
困窮而不能自振之義
亨坎險兑說困而亨也
貞二五爻剛中也
大人吉无咎大人者二五也大人處困亦不失其正
則吉而无咎
有言不信兑象為言坎象為信兑坎相失故有言不
信耳
象曰澤无水困澤而无水困之象也
君子以致命遂志推致其命之當然兑說之象也
君子所志不以窮困禍患而沮其所守坎維心亨
之象也
彖曰困剛揜也釋困之義剛揜者剛為柔所揜也
乾之上爻交坤之中爻而為兑則柔在剛上皆剛
揜之義也
險以說困而不失其所亨其維君子乎貞大人吉以
剛中也有言不信尚口乃窮也釋困之彖辭險以說
者以卦之二德言剛中者二爻五爻也
初六臀困于株木臀者物之底也初象株木槎枿之
木二也
入于幽谷三歲不覿初六在坎之下有幽谷之象前
困乎二故益入于下至于三歲而不覿者盖幽暗
之甚也
象曰入于幽谷幽不明也
九二困于酒食坎為酒食之象
朱紱方來朱紱者天子之服謂五也方來緩來之辭
五為柔所掩故其來緩
利用享祀夫鬼神之道惟至誠貞一者能感通之也
剛中而揜困揜困必能致誠一之至故所以利用
享祀也
征凶居易以俟命當有以自求之者若輕躁而往必
獲困辱
无咎自取困辱无所可咎
象曰困于酒食中有慶也
六三困于石據于蒺藜入于其宮不見其妻凶石者
四爻也蒺藜者二爻也宮者本位也妻者上六之
爻也
象曰據于蒺藜乘剛也剛謂二也
入于其宮不見其妻不祥也
九四來徐徐困于金車來者謂應初也徐徐者緩也
為五所乘故有金車之象下應初緩由上困于五
爻之故也
吝有終吝者位不當也五爻之志同下故終遂其應
初之志
象曰來徐徐志在下也下謂初也
雖不當位有與也與謂五也
九五劓刖劓者謂五也刖者謂二也二五居應位而
皆為柔揜故有劓刖之象
困于赤紱赤紱者諸侯之服謂三爻也
乃徐有說二五爻皆中雖困終亨
利用祭祀義同九二爻之利用享祀夫九二爻謂之
享此謂之祭者享狹而祭廣也君臣之位不同故
所用亦異也
象曰劓刖志未得也乃徐有說以中直也利用祭祀
受福也
上六困于葛藟于臲卼葛藟者纏繞之物困于柔質
也臲卼者危動之狀上六質柔位高困極而思變
之象也
曰動悔有悔征吉當困之時動必有悔而不憚于動
則能征而出乎困也
象曰困于葛藟未當也動悔有悔吉行也
䷯(巽下坎上)
井人取食水之所也以爻言之則初剛上居五而為
坎以卦言則巽入坎水入而得水統卦爻之義皆
井之義也
改邑不改井有邑則必有井盖井有常所改之則失
水矣故邑猶可改而井不可改言井之佳者則不
容改之也
无喪无得汲之不竭存之不盈
往來井井五與上也往來汲引雖多而井不失井之
道故曰井井也
汔至亦未繘井三也汔幾也繘綆也幾至而未及亦
與未下繘于井同言未及于用也
羸其瓶凶二也羸毁敗也瓶者汲水之用言失其所
用也
象曰木上有水井井之水自下而上生木之水亦
自下而上故取以為象也
君子以勞民勸相勞民者勞徠其民也取往來井
井之義坎之象勸相者勸民使相助也取井養不
窮之義巽之象
彖曰巽乎水而上水井井養而不窮也釋井之義
巽卦名水坎象上水者乾初爻上坤中而為坎也
不窮上而不竭也
改邑不改井乃以剛中也汔至亦未繘井未有功也
羸其瓶是以凶也釋井之彖辭剛中五也
初六井泥不食處至下而水未離乎泥也不食者不
可食也
舊井无禽禽與擒同獲也廢棄之井水不上行故无
所獲也
象曰井泥不食下也爻柔故其性下
舊井无禽時舍也
九二井谷射鮒射者注也如川谷之下注鮒者泥中
之魚也謂初上无所相應而下注失井之道也不
能濟物之象
甕敝漏下比乎初有甕漏之象
象曰井谷射鮒无與也上无與應故曰无與
九三井渫不食為我心惻渫者治也惻者傷怛也剛
居下體之上與上為應得井之道者也故曰渫也
應柔性下五剛得位而無相得之道故有不食之
象也盖有清潔之泉宜其取食于人而不見食豈
不為我心惻乎
可用汲用者猶使之也九五雖不食之亦有可使汲
之道也盖夫子之是邦温良恭儉譲而得聞政用
汲之道也
王明並受其福王者指五也明則兼聽廣覽而不拘
于常用則已得行其道君得享其功民得被其澤
並受其福之謂也
象曰井渫不食行惻也求王明受福也求者可用
汲之謂也苟為不食求之亦有其道子貢所謂異
乎人之求之也
六四井甃无咎甃者砌累也當位而承五體柔雖未
足有為亦可以禦惡而致潔也
象曰井甃无咎修井也
九五井冽寒泉食冽者甘潔也泉以寒為美九五剛
居中正故曰寒泉食井以上出為成功五未及乎
上故不言吉
象曰寒泉之食中正也
上六井收勿幕收者汲取也幕者蔽覆也
有孚元吉有孚吉者自至而不可禦也元吉者井道
大成也
象曰元吉在上大成也
䷰(離下兑上)
革變改也
已日乃孚革不可遽必已日而後革革則孚矣已日
二也孚三四也
元亨利貞五也
悔亡四也
象曰澤中有火革澤有水者也而今反有火革之
象者也
君子以治歷明時日月星辰之歷易春夏秋冬之
代謝皆革之義也
彖曰革水火相息二女同居其志不相得曰革釋
革之義水火以卦之二象言二女以隂卦言息烕
息也相息故為革
已日乃孚革而信之文明以說大亨以正革而當其
悔乃亡釋革之彖辭文明以說者以二卦德言
天地革而四時成湯武革命順乎天而應乎人革之
時大矣哉廣革之義言聖王用革之道而贊其時
之大者也
初九鞏用黃牛之革鞏者固也堅靱固結未可遽革
故取黃牛之革為象
象曰鞏用黃牛不可以有為也
六二已日乃革之一爻為一日過乎初故曰已日已
日乃可革之時
征吉无咎征者即革之謂也九五上剛為應故吉而
无咎
象曰已日革之行有嘉也
九三征凶貞厲處革之後猶征不已則凶若一于貞
固失繼革之義則危
革言三就有孚就成也初未可就二就則革之三則
有孚故曰三就有孚
象曰革言三就又何之矣之者往也即征之義也
九四悔亡有孚改命吉革即有悔矣悔亡者革而當
也當則人心皆信之矣故可改前之命令湯武革
命者是也
象曰改命之吉信志也信乎人之志也
九五大人虎變剛居中正故曰大人虎兑象虎變威
德感動自然變化之義
未占有孚占者問決也未占有孚孚之素也
象曰大人虎變其文炳也炳著也
上六君子豹變豹虎之屬亦兑象居柔變化小于虎
也故取豹為象
小人革面小人居柔也頑而難信至此乃能革其外
貌而已有苗頑民之類是也
征凶革面而猶治之不已則危疑不堪故凶
居貞吉處之以正不求盡革乃吉
象曰君子豹變其文蔚也蔚者隠然有文之謂也
柔暗故有此象
小人革面順以從君也
䷱(巽下離上)
鼎器也以全體言之初虛象鼎之足卦中三爻實象
鼎之腹五虛象鼎之耳上横象鼎之鉉也以二體
言之離虛在中巽足在下承之又以木巽火皆鼎
之象者也
元吉亨鼎之為用變腥而為熟易剛而為柔水火不
可同處能使相合為用而不相害其為亨也大矣
以彖考之恐无吉字
象曰木上有火鼎以木巽火烹飪乃用之即鼎之
象者也
君子以正位凝命凝者聚止安重之象也盖鼎之
形端正而鼎之體安重君子觀此於位則象其正
於命則象其安
彖曰鼎象也以木巽火烹飪也聖人亨以享上帝而
大亨以養聖賢釋鼎之義象者謂爻之虛實也如
鼎之形亨飪者木入火為然火之用惟燔與亨而
燔不假器也亨飪者不過祭祀賓客二事而已而
祭之大者無出於上帝而賓客之重者無過於聖
賢也盖事天尚質故言亨以享上帝養聖賢貴多
故言大亨以養聖賢
巽而耳目聰明柔進而上行得中而應乎剛是以元
亨釋鼎之彖辭耳目者離也柔進而上行坤外交
乾為離而居上也得中者六五爻也剛者九二爻
也應者亦應二也
初六鼎顛趾上應乎四則有鼎顛之象既顛則趾反
居上而耳在下矣
利出否否者不善之物穢滓也在鼎之初方當洗濯
之時雖顛而利出否也
得妾以其子无咎妾初也子四也
象曰鼎顛趾未悖也利出否以從貴也貴謂四也
九二鼎有實以剛應柔以實納虛得鼎之實也
我仇有疾仇者四也四近乎五有以間我故為仇四
自欲下應乎初故曰有疾
不我能即吉即者就也
象曰鼎有實慎所之也慎謹也之往應五也有仇
故當謹其所往也
我仇有疾終无尤也
九三鼎耳革其行塞雉膏不食耳五也革異也塞不
通也雉者離之象膏爻柔之象雉膏五也不食三
也三志在上與五為異故其行則不通于雉膏則
不食也
方雨虧悔終吉方匹也雨五也虧損也若能求匹于
五不與為異則可損其悔而終吉也
象曰鼎耳革失其義也鼎用在五而與為異故曰
失其義也
九四鼎折足覆公餗足初也餗鼎實也下應乎初初
趾方顛故有折足之象也足折則鼎覆也而自失
其義矣
其形渥凶渥者沾濡之貌也九四兼三五之爻有兑
象故也
象曰覆公餗信如何也食而不失其期所謂信也
六五鼎黃耳黃者中之色也耳者取柔爻之象也
金鉉鉉者横貫耳上以舉鼎者也金以剛言鉉以在
上言皆謂上九也
利貞
象曰鼎黃耳中以為實也
上九鼎玉鉉金則一于剛而已玉則具剛柔之理下
得乎五故有此象
大吉无不利鼎道大成也
象曰玉鉉在上剛柔節也剛柔謂上與五也
䷲(震下震上)
震動也起也剛初動下而上起震之象也
亨動故亨
震來虩虩虩虩者盤桓恐懼之貌剛動而上為柔所
閉故有此象
笑言啞啞啞啞者和適之貌柔破而上達也
震驚百里震為雷雷之所及百里百里之物無不震
驚者也
不喪匕鬯自亨以下皆主初為言也匕以載鼎實升
之于爼鬯以灌地而降神震長子主器之人故以
祭祀言當薦牲酌祼之時至誠精一雖遇震驚而
不失其守也
象曰洊雷震洊者再也重也雷聲相因則雷益厲
震之象也
君子以恐懼修省恐懼震為柔閉之象修省震動之
象
彖曰震亨震來虩虩恐致福也笑言啞啞後有則也
震驚百里驚遠而懼邇也出可以守宗廟社禝以為
祭主也釋震之彖辭欲上而未得上故恐則者天
則也驚者卒遇於外心無主也懼者惕然修之于
内心有主也出可以守宗廟社禝以為祭主者上
少不喪匕鬯四字
初九震來虩虩後笑言啞啞吉乾始交坤而為震初
爻乃震之所以為震者震之用在下初爻與四爻
皆在卦之下而最下者為獨吉也夫柔閉乎上故
盤桓恐懼不安但剛方來非柔所能終閉者故
又笑言和適也
象曰震來虩虩恐致福也笑言啞啞後有則也
六二震來厲震來者初也厲者二爻也初震而上故
危者也
億喪貝萬萬者為億億猶大也貝者所有之資也其
來也盛故大喪其所有也
躋于九陵勿逐七日得躋者升也九陵者至高之陵
也逐者追也七日者卦有六位七乃更始也剛方
來上能順其上而至于九陵雖大有所喪事既終
時既易當自復也
象曰震來厲乘剛也剛謂初也
六三震蘇蘇震行无眚蘇蘇畏懼不安之貌去初既
遠順而先行亦可无眚
象曰震蘇蘇位不當也
九四震遂泥泥滯溺也四亦震之主性本上而下溺
乎柔故成其泥而不盡其為震之道也
象曰震遂泥未光也
六五震往來厲震往來四也厲五也夫九四欲上而
下牽乎柔故以往來為言也然往來則其震緩矣
雖緩亦危
億无喪有事來緩故萬萬无所喪失有事者謂有危
厲之事也然六五之爻居中雖有其事而不能為
五害者也
象曰震往來厲危行也其事在中大无喪也大即
億之義
上六震索索視矍矍征凶索索者志氣不存之狀矍
矍者不定之貌三則初震尚及故順其行而无眚
此則四震不能及矣不當征者也征則反凶矣可
與三同行乎
震不于其躬于其鄰无咎躬本位也隣者五爻也四剛所
震不震于躬而震于五所以索索矍矍者乃畏鄰
而戒故无咎
婚媾有言畏懼之過雖親亦疑
象曰震索索中未得也位不中故中未有得
雖凶无咎畏鄰戒也
䷳(艮下艮上)
艮其背不獲其身行其庭不見其人无咎艮止也剛
自下升極于上而止艮之義也背者無所見止其
背則無心目之牽止于正者也至切者身不獲其
身内不溺于已者至近者人不見其人外不牽于
人者也止其背而不獲其身行其庭不見其人則
可見其止于自然而無毫髮之私也又艮止于上
而物之背在上故取背為象
象曰兼山艮兩山相疊則山極高艮之象也
君子以思不出其位其位所止之地不出止其所
也艮止之象
彖曰艮止也時止則止時行則行動静不失其時其
道光明釋艮之義時者適當其可之謂也若動若
静皆不可失也既至所止之時則止未至所止之
時則行行非止所以為止也其道光明者艮也震
剛陽動于下坎則陽陷于中艮則陽著于上隂柔
不得而揜之故光明
艮其止止其所也上下敵應不相與也是以不獲其
身行其庭不見其人无咎也釋艮之彖辭止其所
者各止其所也如君止仁臣止敬子止孝父止慈
也敵應不相與若在他卦亦有相與者艮體背不
相見故不相與也
初六艮其趾无咎趾者在下之象也初六居艮之初
知以止為事故能止于无咎之地
利永貞柔不能常固故戒之
象曰艮其趾未失正也不動故未失正
六二艮其腓不拯其随拯者救也腓者躁動之體也
又近乎九三之爻不拯則動而随之矣居中故可
拯之義
其心不快知止而好動交戰于中故不快
象曰不拯其随未退聽也退聽則知止矣
九三艮其限列其夤限猶界也謂其界乎四柔之中
也列者絶也夤膂肉也當止而上牽乎柔失其所
止之義故有列夤之象
厲熏心不安之勢熏爍其心
象曰艮其限危熏心也
六四艮其身无咎當心之所與咸位同不言心者心
不可見夫身者心之體也其身止則知其心亦止
之者矣
象曰艮其身止諸躬也
六五艮其輔言有序輔頰車也既止其輔則言不妄
出矣
悔亡六五以柔居尊位宜有悔也以中正而止則其
悔可亡
象曰艮其輔以中正也
上九敦艮吉敦者厚也乾三爻交坤而為艮上爻乃
艮之所以為艮者艮之用在上三與上皆在卦之
上而最上為獨吉也所謂止以時止其所者也止
于至善故以敦言
象曰敦艮之吉以厚終也
䷴(艮下巽上)
漸進以序也
女歸吉少男在内長女在外三四相交故有女歸之
象自二至五位皆當初上位雖不當剛上柔下亦
得尊卑之正故為吉也
利貞二五爻也中四爻雖當位而三爻四爻相比非
正應也故惟二爻五爻相應為正也
象曰山上有本漸山者草木之聚山上之木高大
有漸漸之象也
君子以居賢德善俗以賢德善俗者漸化之象者
也君子體之
彖曰漸之進也女歸吉也進得位往有功也進以正
可以正邦也其位剛得中也止而巽動不窮也釋
漸之彖辭進得位者六四爻也乾之下爻而交坤
之上爻為艮也坤之上爻交乾之下爻而為巽也
蓋漸義上進故只取坤爻進為義六本居三今進
居四爻位皆當故曰得位也夫得位則往有功矣
進以正位五也剛得中亦五也五位中正其進以
正邦也止而巽者以二卦之德言止巽而進則動
不失其正而自不窮者也
初六鴻漸于干鴻之為物也至有時羣有序漸之進
也有類乎此故取以為象干水湄也
小子厲有言无咎小子幼稚也柔居初故稱小子四
為敵應故厲有言幼稚之厲何咎之有
象曰小子之厲義无咎也
六二鴻漸于磐飲食衎衎吉磐石之安平者衎衎得
志和樂之貌居中應五進之安且易者也
象曰飲食衎衎不素飽也素飽者與素餐同義言
能樂五之道不素飽也
九三鴻漸于陸夫征不復婦孕不育凶陸者平原也
夫者三也婦者四也两爻相比而非正故征則不
敢復孕則不敢育
利禦寇異體而相得
象曰夫征不復離羣醜也羣者謂五上也已本居
四與五上二爻皆剛今以柔進居四而已退居三
故曰離羣
婦孕不育失其道也失夫婦之道而孕故至于不
敢育也
利用禦寇順相保也
六四鴻漸于木或得其桷无咎木漸高矣桷者横平
之柯謂五爻也四爻本不正鴻不能木棲今進于
木有不安之象然居巽順之始或可以得其平柯
而棲也故无咎
象曰或得其桷順以巽也
九五鴻漸于陵婦三歲不孕終莫之勝吉陵者高阜
也婦二也為三四所隔故至于三歲之遲然中正
之道終非邪僻之所能勝也
象曰莫之能勝吉得所願也
上九鴻漸于陸其羽可用為儀吉陸當作逵雲路也
羽鴻所用以進者上九至高為進之極進至于是
乃賢達之高致而所用以進之序可為儀法也豈
非吉者哉
象曰其羽可用為儀吉不可亂也
䷵(兑下震上)
歸妹婦人謂嫁曰歸妹者少女之稱長男在外少女
在内男動而女說歸妹之義也
征凶卦之中四爻位皆不當又卦體以說而動動必
失正故凶
无攸利柔居剛上顛倒失位故无攸利
象曰澤上有雷歸妹澤上之雷將歸息乎澤歸妹
之象也
君子以永終知敝永終生生相續之象知敝說動
敗德之象
彖曰歸妹天地之大義也天地不交而萬物不興歸
妹人之終始也釋歸妹之義天地大義者隂陽交
感男女配合義之大者也天地不交言交也謂四
位與三位交也歸妹者女之終也而生生之道乃
始乎此耳故曰人之終始也
說以動所歸妹也說以動者以二卦之德言
征凶位不當也无攸利柔乘剛也釋歸妹之彖辭
位不當者二三四五爻也柔乘剛者坤下爻退居
乾上位也或曰柔謂三五爻剛謂二四爻盖男女
有尊卑之位夫婦有倡和之禮乃其常也今柔居
剛上皆失其常矣
初九歸妹以娣娣者女弟也謂媵屬女居下位娣媵
之象也
跛能履无應不行故跛居位得當而近乎二爻也故
能履
征吉適二而媵乎五得娣之正也故吉
象曰歸妹以娣以恒也跛能履吉相承也承二復
承五也
九二眇能視失位故眇居中故能視
利幽人之貞退處幽閒守善于身乃其正也
象曰利幽人之貞未變常也雖失位而居中故能
守其常而不動
六三歸妹以須須者待居下體之上本非賤者以失
位無德無受之者故待
反歸以娣不能守其身以娣媵而歸二
象曰歸妹以須未當也
九四歸妹愆期愆期過時也九四失位無應者故曰
過時
遲歸有時剛體在女子為賢明有德時苟未遇寧遲
歸而待時也
象曰愆期之志有待而行也
六五帝乙歸妹柔居尊位有帝乙歸妹之象
其君之袂不如其娣之袂良娣者謂初爻也袂者容
飾也五居柔失位雖貴而無飾初剛得位雖賤而
有華者也
月幾朢吉幾朢未及于滿也今雖未滿而有滿者至
猶袂未良而貴也
象曰帝乙歸妹不如其娣之袂良也其位在中以貴
行也貴謂居君位
上六女承筐无實士刲羊无血无攸利士與女皆指
本爻言筐與羊皆指應爻言三柔為虛有筐之象
下體為兊有羊之象三爻失位不能相應故有无
實无血之象
象曰上六无實承虚筐也
䷶(離下震上)
豐大也
亨大故亨
王假之假者至也蓋豐大之時惟王者能無所不至
者也
勿憂宜日中勿憂者不可憂也憂則所主或偏所謂
至者有所不至矣宜如日之中則自無所不照故
曰勿憂宜日中
象曰雷電皆至豐明與震皆行氣之至盛豐之象
者也
君子以折獄致刑折獄離明之象明則折獄无濫
致刑震懼之象震者陽破隂刑者君子懼小人
彖曰豐大也釋豐義
明以動故豐王假之尚大也勿憂宜日中宜照天下
也釋豐之彖辭明以動合二卦之德言其致亨之
道也豐字疑當作亨尚大者言王能尚其豐之大
也宜照天下者盖使心無所倚心無所倚則照無
所不至矣
日中則昃月盈則食天地盈虛與時消息而況于人
乎況于鬼神乎因豐而致戒也言時之不留易失
之偏也
初九遇其配主雖旬无咎配主者四也四在應位故
曰配主旬者均也初四爻皆剛故曰旬均則相敵
理勢之常也惟豐盛之時事物甚多其明易惑故
以剛明同德而相遇雖均无咎也
往有尚往謂往四也尚嘉尚也以是而往有嘉尚之
功者也
象曰雖旬无咎過旬災也過旬則偏暗而不相照
故有災
六二豐其蔀日中見斗蔀者覆瞹障光明之物斗星
之有光者日昏則見日中見之暗之甚也六二爻
位皆柔惑于豐盛故所見反小故取此豐蔀見斗
以為象也
往得疑疾有孚𤼵若吉往者謂往五也二五两爻皆
柔故其才亦均然五位剛二位柔故其往又得疑
疾有孚者二五位皆中也𤼵若者謂五爻也五位
剛故又能以有孚之道𤼵二使之明者也盖其不
惑于豐故吉
象曰有孚𤼵若信以𤼵志也志本相應故有孚可
以𤼵之者也
九三豐其沛日中見沬沛古本作旆幡幔圍蔽于内
者沬星之微小者與上為應為上所蔽反甚二四
故取此為象
折其右肱无咎折毁也其者指三爻也前為右肱右
肱者謂上爻也九三欲用上爻之切如右肱然也
蓋上柔暗益甚不合而去故曰折其右肱咎不由
已故曰无咎
象曰豐其沛不可大事也所見者故小
折其右肱終不可用也失其所應此亦終不可用
者也
九四豐其蔀日中見斗位柔故亦豐蔀見斗之象
遇其夷主吉夷者等也謂初爻也初四二爻皆剛故
曰夷
象曰豐其蔀位不當也日中見斗幽不明也遇其夷
主吉行也行謂應初
六五來章有慶譽吉章者二爻也二居文明之中故
以章言來者謂致二之来也即𤼵若之謂也相照
而得處豐之義故有慶而又有譽且吉也
象曰六五之吉有慶也
上六豐其屋蔀其家屋居也家所居戶牖之内也既
豐其屋又蔀其家障蔽幽暗之甚也
闚其戶閴其无人三歲不覿凶闚者門中視也閴者
静也覿者見也闚其戶閴其无人三不得見于上
也三歲不覿上終不見于三者也蓋失其處豐之
道者故凶
象曰豐其屋天際翔也上爻居天位之極故曰天
際也翔者飛而去也言上六爻去九三爻之遠也
闚其戶閴其无人自藏也言上自藏之深也
䷷(艮下離上)
旅羈旅也
小亨柔居尊位故曰小亨
旅貞吉得旅之正則吉也謂二五之爻
象曰山上有火旅火行山上而不留旅之象者也
君子以明慎用刑而不留獄明離之象慎艮之象
不留獄火行而不處之象
彖曰旅小亨柔得中乎外而順乎剛止而麗乎明是
以小亨旅貞吉也釋旅之彖辭柔得中乎外者坤
卦之上爻而交乾卦之中爻以為離體也順乎剛
者順乎卦之上九爻也止而麗乎明者以二卦之
德言小亨五爻也
旅之時義大矣哉贊旅之時義也
初六旅瑣瑣斯其所取災瑣瑣者猥細之狀處最下
之位旅之淺者也故猥細取災
象曰旅瑣瑣志窮災也
六二旅即次即者就也次行舍也在内得旅位之中
者也
懷其資資者財貨也六二上承乎剛之爻故曰懷其
資者也
得童僕貞童僕者謂初爻也六二當位故能得童僕
之正
象曰得童僕貞終无尤也
九三旅焚其次居高非旅之次近離故焚
喪其童僕童僕者謂初爻也初六為六二所據故喪
其童僕
貞厲以旅之正言之則危
象曰旅焚其次亦以傷矣以旅與下其義喪也下
謂初也
九四旅于處處者居也履位不當為旅不次而安居
失旅之正者也
得其資斧資者財貨也斧者利器也得剛之體又下
得乎剛也
我心不快有財有器而失旅位之正不適于用故心
不快也
象曰旅于處未得位也得其資斧心未快也
六五射雉一矢亡終以譽命雉者謂上爻也射雉者
承乎上爻也雉蓋文明之鳥六五以柔承剛故有
射雉之象一亡矢者得上之易也終者謂上也終
以譽命者上以譽命及五也
象曰終以譽命上逮也上謂上爻即終之義也逮
者及也
上九鳥焚其巢鳥巢安于高者也焚亦離象上以剛
自居而過亢故焚
旅人先笑後號咷居至高之位故笑旅賤之人而據
高位義之所必失故號咷
喪牛于易凶離卦有牛之象也為五爻所得故在此
曰喪然五爻之體柔順故喪牛于肆易之中而不
自知者也
象曰以旅在上其義焚也喪牛于易終莫之聞也
處上无應又復肆易其誰告之
䷸(巽下巽上)
巽入也順也柔伏于二剛之下而上順乎剛巽之義
者也
小亨柔長也
利有攸往柔皆順乎剛也
利見大人剛居二五也
象曰随風巽風從風而不逆巽順之象也
君子以申命行事申命者重巽之象也行事者風
之象也
彖曰重巽以申命釋巽之義申者重也巽為號令
是取二剛示乎上而下之一柔有順之之象也一
巽見于蠱則曰先甲後甲重巽申命者主在上巽
故于五曰先庚後庚
剛巽乎中正而志行柔皆順乎剛是以小亨利有攸
往利見大人釋巽之彖辭剛巽乎中正二五爻也
柔者初四也
初六進退巽柔不决
利武人之貞斷决也位剛故有此象
象曰進退志疑也利武人之貞志治也
九二巽在牀下牀者人之所以安也柔巽過其所安
者也
用史巫紛若吉无咎史接人者巫事神者皆善口舌
者也紛若者丁寧煩悉之意也巽過乎實惟可用
于史巫則吉而无咎二兼上有兊體故有史巫口
舌之象者也
象曰紛若之吉得中也
九三頻巽吝頻者屢也爻位皆剛勉強為巽者也故
屢巽屢否如是之人豈不可吝
象曰頻巽之吝志窮也
六四悔亡居柔無應宜有悔者處巽之時而能得上
下故其悔可亡
田獲三品田者獵也獲得也三品者一為乾豆一為
賓客與克庖一頒徒御言遍及上下也承乘皆剛
故取此為象
象曰田獲三品有功也
九五貞吉悔亡无不利剛體近柔宜有悔者得位正
中故吉而悔亡无不利也
无初有終申命則後命為用
先庚三日後庚三日吉蠱之甲下巽也巽之庚上巽
也上巽而五當君位故于爻辭見之十干自甲至
已為陽自庚至癸為隂陽主生之始隂主成之始
甲者于時為春春夏一氣也庚者于時為秋秋冬
一氣也先庚三日者丁也後庚三日者癸也丁者
叮嚀之義也癸者揆度之義也盖聖人重於舉事
故先之所以謹其始後之所以圖其終叮嚀揆度
言當如是乃為得吉也
象曰九五之吉位正中也
上九巽在牀下喪其資斧貞凶處巽之極巽順過甚
既失其所安又喪其所有巽之正乎所必凶也反
復之辭
象曰巽在牀下上窮也喪其資斧正乎凶也正乎
問之辭凶也荅之辭
䷹(兑下兑上)
兑說也見也一柔見于二剛之上喜見乎外兊之義
者也
亨剛中而柔外
利貞二五剛中也又說易失正故戒之
象曰麗澤兑澤附澤而相潤兊說之象也
君子以朋友講習講兌說之象習重兌之象
彖曰兌說也釋兌之義
剛中而柔外說以利貞是以順乎天而應乎人釋
兌之彖辭剛中者二五兩爻也柔外者三爻上爻
柔在外也
說以先民民忘其勞說以犯難民忘其死說之大民
勸矣哉廣兌之義
初九和兌吉和者不流于邪也在說之初取柔最遠
無所應係得說之正者
象曰和兑之吉行未疑也未牽于隂故未疑若四
則有商兌之疑矣
九二孚兌吉悔亡剛中故有孚近柔宜有悔者居中
故悔可亡
象曰孚兑之吉信志也在中故以信志言
六三來兌凶来者四也柔居不正之位比四為說而
失正者也
象曰來兑之凶位不當也
九四商兑未寧介疾有喜商者度量也上承下比未
能自决者故商度未安所向也疾者比乎不正而
為已害謂三爻也若介然去之而能承五之中正
則有喜者也
象曰九四之喜有慶也
九五孚于剥剛中故有孚得位近柔信柔之附者以
一卦言之五爻說近乎極不如二爻之孚也說極
則易失正柔附則必剥剛也
有厲處高位而親小人有危之道也
象曰孚于剥位正當也
上六引兌引者牽誘也柔居五之上牽誘五爻而為
說者也
象曰上六引兑未光也引牽為說甚非光大之道
者也
䷺(坎下巽上)
渙散也離也
亨二與四交用故亨
王假有廟假至也人生則神氣聚死則神氣散矣渙
散之時故立廟以聚之耳然非有王者之德則不
能至有廟也
利涉大川木在水上舟楫之象也
利貞剛中也
象曰風行水上渙水遇風而散渙之象也
先王以享于帝立廟取救渙為義
彖曰渙亨剛來而不窮柔得位乎外而上同王假有
廟王乃在中也利涉大川乘木有功也釋渙之彖
辭剛来而不窮者二爻也乾之下爻交坤之中爻
而為坎也二爻在卦之中故不窮柔得位者四爻
也坤之中爻上交于乾之下爻而為巽也上同者
四上同乎五也王乃在中者五也
初六用拯馬壯吉拯救也馬所用以行者馬壯則行
速言用救渙之急也
象曰初六之吉順也
九二渙奔其机悔亡机憑據以為安者謂二爻也九
二居中安静故以机為象奔者來之急也九二爻
以剛居柔宜有悔者然當渙之時來而不窮故其
悔可亡者也
象曰渙奔其机得願也
六三渙其躬无悔四為渙之主六三爻切近之蓋風之渙
水在水之面今三居坎之上渙其躬之象也水受風
渙而有文故可无悔此渙而自治者也何悔之有乎
象曰渙其躬志在外也外四也
六四渙其羣元吉四與初及三爻皆隂柔故曰羣言
能散其同類之私羣而上同乎五爻者也故得元
吉以卦變言之其羣亦謂初爻與三爻也四本居
二之爻與初爻三爻皆柔者也今剛來居二而已
上居四故曰渙其羣
渙有丘匪夷所思丘者聚也夷者平常也聚蓋謂二
也散其三爻與初爻而有二來聚也匪夷所思者
九二非應非近謂非平常所思者也治渙有此故
其功獨大
象曰渙其羣元吉光大也
九五渙汗其大號九二為應位而居坎之體故稱汗
九五當位大出號令澤被天下如人身之汗浹于
四體者也
渙王居无咎大號之渙惟居王位者乃可无咎
象曰王居无咎正位也正其君之位
上九渙其血去逖出无咎下應乎三爻三居坎之上
故稱血逖者遠也坎難在内四爻五爻得位皆以
散其難為功居无位之地但能自散其難遠去以
致无皆而已
象曰渙其血遠害也
䷻(兑下坎上)
節有限而止節之義也
亨五剛中也
苦節不可貞貞固守以為正之謂節之正者止乎中
過乎中則為苦矣謂上爻也
象曰澤上有水節澤容水而有限節之象也
君子以制數度議德行制度數節乎外也兌說之
象議德行節乎内也坎維心之象
彖曰節亨剛柔分而剛得巾苦節不可貞其道窮也
說以行險當位以節中正以通釋節之彖辭剛柔
分者乾剛分上爻居坤之中而為坎也坤柔分中
爻居乾之上而為兑也剛得中者五爻也其道窮
者上爻也說以行險者以二卦之德言當位正中
者皆指五為言也
天地節而四時成節以制度不傷財不害民廣節
之義而明聖人用節之道也
初九不出戶庭无咎戶庭戶外之庭也處節之初在
剛之後故能不出而无咎
象曰不出戶庭知通塞也塞者謂二爻之剛在于
前也
九二不出門庭凶門庭門内之庭也前無剛爻之塞
而五又為應位乃當出之時者也而九二之不出
門庭故凶
象曰不出門庭凶失時極也極中也過守其位之
中而失時中也
六三不節若則嗟若无咎三柔居說之體而為往来
之爻故不能節也不能自節雖嗟何咎六故不能
節三故能嗟
象曰不節之嗟又誰咎也
六四安節亨安者順而无所勉強之謂當位故安得
乎五故亨
象曰安節之亨承上道也上謂五也
九五甘節吉甘者樂易無難苦之謂中正以通天下
皆說從之矣
往有尚往者行也以斯而行人皆尊尚之
象曰甘節之吉居位中也
上六苦節貞凶上六位過乎中故節亦過乎中矣過
中則苦而難行若苦而難行自以為正所以為凶
之道也
悔亡心有所未足者故悔若以苦為正矣則何悔之
有乎
象曰苦節貞凶其道窮也
䷼(兑下巽上)
中孚信也兑說從上巽順應下孚之義也為卦三四
爻以柔居全體之中中虛也二五爻以剛居二體
之中中實也虛者所以受信實者所以為信中孚
之義者也
豚魚吉豚魚者無知難感之物也以實而孚故能感
及豚魚而吉也中孚卦之六爻惟二五爻以剛相
與故其孚皆實初上爻所與皆柔其孚多虛故或
不燕或貞凶也
利涉大川卦之全體中虛有舟之象也又木在澤上
故利也
利貞二五中正也
象曰澤上有風中孚風動感澤澤虛受風中孚之
象者也
君子以議獄緩死議獄者兑之象也緩死者巽之
象也又言獄多主之離象中孚乃兼兩爻象離故
亦言獄也
彖曰中孚柔在内而剛得中說而巽孚乃化邦也
釋中孚之義柔在内三四爻也剛得中二五爻也
說而巽以二卦之德言
豚魚吉信及豚魚也利涉大川乘木舟虚也中孚以
利貞乃應乎天也釋中孚之彖辭舟虛者以卦象
言應乎天五天位也
初九虞吉有他不燕虞者度也有他者四爻也燕者
安也初與四為應必虞度其可信乃為吉也然四
近乎五爻有他謂有五也志在乎五則不安于初
矣故曰有他不燕也初九居中孚之始故當審度
其信乃得吉也
象曰初九虞吉志未變也變動也言虞度其志未
動之時所以吉也
九二鳴鶴在隂其子和之我有好爵吾與爾靡之在
隂者謂九居二也靡與縻同繫也以剛居中與五
位應孚之中實信之自然者也故有鶴鳴子和我
爵爾縻之象
象曰其子和之中心願也
六三得敵或鼓或罷或泣或歌敵者四也同體故曰
敵或者不定也鼓者動也罷者息也泣者悲也歌
者樂也信者有常之謂動息悲歌之无常者安能
有信哉盖六三之爻與六四之爻柔而相比但位
居剛故有此象也
象曰或鼓或罷位不當也
六四月幾望月者隂物受日之光者也近九五之剛
故有此象也幾望者尚未滿也六四乃柔體不實
雖能得九五之剛而下未絶乎三爻之柔故其信
未至充滿也
馬匹亡无咎馬者已之所乘匹者類也皆謂六三也
言六四之爻係三爻之心既去則可无未充滿之
咎者矣
象曰馬匹亡絶類上也類者隂也絶三之類而上
從五也
九五有孚攣如无咎九五剛實居中故孚攣如固結
之義九五居君之位能以孚信固結于天下則何
咎之有
象曰有孚攣如位正當也
上九翰音登于天翰羽虫也音登于天聲之虛也與
三爻為應三柔不實故有此象
貞凶上居中孚之終信之成也有信之名無信之實
中孚之正乎故凶
象曰翰音登于天何可長也
䷽(艮下震上)
小過小柔也二剛四柔柔過于剛小過之義也
亨五也
利貞二五也
可小事柔盛也
不可大事剛微也
飛鳥遺之音不宜上宜下大吉卦之全體有飛鳥之
象中二爻象身上下四爻象翼小過柔為主柔性
下故宜下則大吉
象曰山上有雷小過山上之雷其聲未壯小過之
象也
君子以行過乎恭喪過乎哀用過乎儉恭也哀也
儉也皆過乎衰非過乎盛也小過者柔過盛也君
子主剛為義故過乎衰
彖曰小過小者過而亨也過以利貞與時行也柔得
中是以小事吉也剛失位而不中是以不可大事也
有飛鳥之象焉飛鳥遺之音不宜上宜下大吉上逆
而下順也釋小過之彖辭小者五也五居三四爻
之上而為一卦之主故曰小者過而亨與時行謂
之小過之時而用其正也柔得中二五也剛失位
而不中三四也上逆下順隂之道也
初六飛鳥以凶初上二爻有翼象故皆稱飛鳥柔過
而不中故凶
象曰飛鳥以凶不可如何也
六二過其祖遇其妣祖剛也妣柔也過祖者過三四
爻也遇妣者遇五爻也二爻越三四爻而應五故
曰過曰遇也盖小過之卦惟六五之爻得位故諸
爻多主五為言
不及其君遇其臣无咎柔過而居五位遇之不可及
其君之道若以其臣之道則无咎也
象曰不及其君臣不可過也
九三弗過柔盛之時剛不可過故戒
防之防五也
從或戕之凶戕者殺也柔盛滅剛故曰戕五非應非
近故曰或
象曰從或戕之凶如何也
九四无咎位柔故可无咎
弗過義同三
遇之遇乎五也
往厲必戒往者猶久也久處有危必當戒慎也
勿用永貞柔性无常不可永貞與幹母之蠱同義
象曰弗過遇之位不當也往厲必戒終不可長也
六五密雲不雨自我西郊柔盛居上故有密雲之象
獨隂不能自成故不雨
公弋取彼在穴公者五也弋取之易也彼者二也穴
謂二柔居中也
象曰密雲不雨已上也隂已居上故不能成雨
上六弗遇遇者遇五也凡卦自下而上今在五上故
弗遇
過之過之者過乎五也
飛鳥離之凶是謂災眚離者過之遠也過而不中故
凶至于天災人眚俱有也
象曰弗遇過之已亢也
䷾(離下坎上)
既濟六爻皆已當位既濟之義也
亨小所亨者小謂二也六爻獨二有亨之道體柔故
曰亨小
利貞六位當也
初吉二也離明在内也
終亂上也既濟之終則變為未濟矣又坎之難在外
象曰水在火上既濟水在上而潤下火在下而炎
上相交而相用既濟之象也
君子以思患而豫防之思患坎難之象豫防離明
之象
彖曰既濟亨小者亨也利貞剛柔正而位當也初吉
柔得中也終止則亂其道窮也釋既濟之彖辭剛
柔正者乾坤相交而為坎離也五爻以剛居上二
爻以柔居中盖上下定位剛柔正也剛居陽位柔
居隂位位當者也柔得中者指六二之爻也其道
窮者指上六之爻也
初九曳其輪濡其尾无咎輪者在下尾者在後皆初
之象也曳者不進也濡者沾濡也夫獸之涉水必
揭其尾若尾濡則不能涉矣初九居離體之始明
濟之義為能曳其輪而不急于濟故雖有濡其尾
之象亦可无咎
象曰曳其輪義无咎也
六二婦喪其茀茀婦人行以自蔽者喪茀則不可以
行矣盖九五爻為六二爻之正應已所賴以行者
而五爻則溺乎二柔之中而未應故有婦喪其茀
之象者也
勿逐七日得逐則失正矣卦既一終當復得其正者
故勿逐
象曰七日得以中道也
九三高宗伐鬼方三年克之小人勿用克者勝也有
商之初既濟也高宗乃既濟之中未至於亂者也
升平之世而為國家難者惟四夷耳九三爻近坎
故有鬼方之象居離之體故有伐之象賢君畏慎
重於舉事不恃其既濟之盛而急取故至于三年
之久小人反是故戒勿用
象曰三年克之憊也憊者自壊之謂必待鬼方自
壞乃克之所以至于三年之久也
六四繻有衣袽終日戒繻細密之羅可為衣者袽衣之
敝敗者盖繻雖美則必至于有袽之時事雖濟則
必至于未濟之日六四居變之始而應初故知終
日戒慎乎此也
象曰終日戒有所疑也
九五東隣殺牛不如西隣之禴祭實受其福東隣者
陽也謂五爻西隣者隂也謂二爻殺牛盛祭也禴
者薄祭也二五爻皆中二爻當既濟之初故祭雖
薄而受福五當既濟之終故祭雖盛而無益二必
得五而亨故特于五𤼵之
象曰東隣殺牛不如西隣之時也實受其福吉大來
也
上六濡其首濡者坎之象也首者上之象也
厲至高而濡首故厲
象曰濡其首厲何可久也
䷿(坎下離上)
未濟六爻皆未當位未濟之義也
亨五也
小狐汔濟濡其尾无攸利狐坎之象汔者幾也尾
謂初也幾濟而濡其尾則其力竭而不能濟者矣
何所利哉
象曰火在水上未濟火上而炎上水下而潤下兩
不相用未濟之象也
君子以慎辨物居方慎者坎水之象也辨者離明
之象也居方者水火各定其位之象也
彖曰未濟亨柔得中也小狐汔濟未出中也濡其尾
无攸利不續終也釋未濟之彖辭柔得中者五爻
也未出中者初未及坎中也不續終者亦初也以
卦之體言之則上爻為首下爻為尾以爻之序言
之則初六為事之始上九為事之終始既濡其尾
則不能終續矣
雖不當位剛柔應也廣未濟之義
初六濡其尾吝以柔居剛不知未濟之義而急于濟
者故致有濡尾之吝
象曰濡其尾亦不知極也極中也言其濡尾亦由
未知出中之義
九二曳其輪貞吉以剛居中上應六五之爻有才濟
難者也然以剛應柔易生凌忽之心故必緩其所
以行乃得正而吉也
象曰九二貞吉中以行正也
六三未濟征凶亦以柔居剛而急濟當未濟之時而
往宜其凶也
利涉大川下乘乎剛而將出險故利
象曰未濟征凶位不當也
九四貞吉悔亡五為濟之主已乃近之故必貞然後
吉而悔亡也
震用伐鬼方震者恐懼也下履乎坎亦有難用濟者
故有伐鬼方之象
三年有賞于大國恐懼舉事又久而獲賞者得未濟
之正者也若九四之爻恃剛才而急取反致危敗
何賞之有與既濟之九三爻同有伐鬼方三年克
取之象而此之處位不同所以不言之君而僅言
有賞于大國也
象曰貞吉悔亡志行也
六五貞吉无悔六五柔履中正以柔理天下者何悔
之有
君子之光有孚吉文明之主稱君子之光下得二四
恭順剛明之臣故有孚吉
象曰君子之光其暉吉也
上九有孚于飲酒无咎六五爻為濟之主二四兩爻
助之已成濟之功矣上九獨處其上雖有剛明孚
實之才无所用其力惟于飲食自樂不妄生事端
乃為无咎耳
濡其首有孚失是上九爻居未濟之極故有濡其首
之象也夫飲酒而至于濡其首則其惟知飲酒而
有孚當復失之矣
象曰飲酒濡首亦不知節也
周易卦爻經傳訓解卷下
