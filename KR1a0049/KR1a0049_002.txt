西谿易說卷二
宋李過撰
上經
䷅(坎下乾上)訟
訟有孚窒惕中吉終凶利見大人不利涉大川彖曰訟
上剛下險險而健訟訟有孚窒惕中吉剛來而得中也
終凶訟不可成也利見大人尚中正也不利涉大川入
于淵也
上剛下險險而健訟以健遇險内險外健皆所以為
訟也若健而不險則不生訟險而不健則不能訟也
險而又健是以訟也卦辭訟有孚既訟矣安得有孚
哉夫人之生與萬物同一體也私欲固蔽動與物敵
兩不相下則成訟却于私意方熾之時天理亦自在
故曰訟有孚今人之訟曲直未嘗不自知也既自知
則有孚矣天理本明也有所窒而訟既訟必惕惕自
危也所以危者勝負未可知也自危而終止則吉終
其訟則凶苟終其訟負者固凶而勝者亦凶蓋以訟
而勝所喪已多矣彖剛來而得中也自需卦反剛居
二五皆得中也故能窒惕中吉訟不可成雖勝亦凶
也利見大人九五為聽訟之主天下所以中也不利
涉大川入于淵也求濟其訟其患愈深也
象曰天與水違行訟君子以作事謀始
天一生水其本同也然其終也天道左旋而百川東
注違行而訟之象也君子以作事謀始夫人之訟皆
始合而終競始之不謹終必致訟故君子必于始謀
之
初六不永所事小有言終吉象曰不永所事訟不可長
也雖小有言其辯明也
初居訟之始以柔處下其訟不長方訟之始而能止
也坎為小有言故不免訟與四正應四即命渝故不
成訟而終吉也象曰其辯明也以已與四本无他故
終必辯明
九二不克訟歸而逋其邑人三百戶无𤯝象曰不克訟
歸逋竄也自下訟上患至掇也
二居坎中恃險而訟五以臣訟君宜不克也君臣之
分豈有纖毫鏬隙升降揖遜少不如意則明法而罪
人矣而况於訟乎既不克訟則歸而逋其邑險故能
奉身以竄不可復事君也九五中正之主雖罪人不
獲其詿誤者當與自新邑人三百戶非其𤯝也所謂
纖厥渠魁脅從罔治是也患至掇傷九二之自禍
六三食舊德貞厲終吉或從王事無成象曰食舊德從
上吉也
舊德舊事也三與上正應本有舊事三處險上險極
故食其舊事而訟食如左氏不食其言之食然三體
柔又處危位故能自危而守貞是以中吉夫明者争
之府三居互體雜之中明見致争之由在于居其成
功也故從王事而无成惟能自克則訟已者不期而
釋矣象曰從上吉者不與上訟而從三則吉也
九四不克訟復即命淪安貞吉象曰復即命渝安貞不
失也
四與初訟而近五九五元吉之主能弭天下之訟者
也故四求决而自不成訟復即命渝自反而就命變
其始訟之意以為事而正理依然不失也正如虞芮
之争至文王之境而善心油然以生相遜而去也曰
安貞不失即本然天理未嘗喪
九五訟元吉象曰訟元吉以中正也
九五處中位以聽天下之訟然古人不貴於聽訟而
貴於无訟今也五為聽訟之主而合衆議觀之初不
永其訟二不克訟三貞厲而吉四即命而渝上得服
而褫皆不成訟是天下无訟也此九五之君所以得
元吉也
上九或錫之鞶帶終朝三褫之象曰以訟受服亦不足
敬也
上與三訟而三遜功故上九勝而受服然知其不足
敬也故不待終朝而三禠之九健極其始也以剛健
之資而勇於訟其終也以剛健之資而勇于義惟勇
于義故不待終朝而三褫
䷆(坎下坤上)師
師貞大人吉无咎彖曰師衆也貞正也能以衆正可以
王矣剛中而應行險而順以此毒天下而民從之吉又
何咎矣
序卦云訟必有衆起故受之以師師之興必有所争
也為卦坤上坎下以二體言之地中有水聚水也為
衆聚之象用兵行師所以聚大衆也以二卦之義言之
内險外順險道而以順行之師之義也以爻而言一
陽為衆隂之主統衆之象也比以一陽為衆隂主而
在上君之象也師以一陽為衆隂主而在下將帥之
象也卦辭師貞丈人吉无咎貞正也王者之兵直是
行一不義殺一不辜而得天下不為故曰能以衆正
可以王矣丈人謂九二以剛中之才當主帥之任也
互體有震二居震初震為長子丈人之象六五為遣
將之主故又有長子帥師弟子輿尸之戒聖人之兵
以順動然猶曰毒天下見得用兵終不是好事雖以
順動亦不免一個毒字此聖人特筆以示戒
象曰地中有水師君子以容民畜衆
地中有水澤水也水在澤中則聚而不散師所以聚
衆也師敗則潰也君子觀此則當容保其民而使衆
得所養古人之兵起于鄉遂民皆兵也平時不恤其
民老弱轉死而不顧一日有事則求其為上用者難
矣
初六師出以律否臧凶象曰師出以律失律凶也
初行師之始律法制也行師且當明一個法制也湯
武用兵不免撫衆五步六步七步六伐七伐皆不可
亂周公司馬法坐作進退皆有常節魯侯撫師馬牛
臣妾戒以勿逐以其亂部分後不可以為師也故失
律雖善亦凶觀漢李廣可見
九二在師中吉无咎王三錫命象曰在師中吉承天寵
也王三錫命懷萬邦也
坤為衆二以一陽居下卦之中為衆所主主帥之象
古人遣將君為之推轂曰閫外之事將軍主之故軍中
之事主帥得專也故曰在師中吉王者之兵不在多
殺錫命至三謹之至也象曰承天寵也師中之事主
帥得專則衆知有將而不知有君矣必曰承天寵也
奉君命而行使三軍之衆知命出于君也曰懷萬邦
者聖人用兵不得已多殺非其心也故三錫之意只
在綏懷藝祖遣將必戒以謹毋殺人如曹彬等下諸
國未嘗妄戮一人正所謂王三錫命懷萬邦也
六三師或輿尸凶象曰師或輿尸大无功也
二帥師三以隂柔居二之上是輿尸之象輿衆也尸
主也任將必專而衆以主之則自相節制安能成功
後世用兵多敗皆緣宦者監軍而節制不一之故
六四師左次无咎象曰左次无咎未失常也
六四居外卦師已失出量敵而後進慮勝而後會人
命所係不失為過謹也上體坤坤以順動故左次无
咎前世用兵趨小利而敗者多
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
五居君位為師之主故言出師遣將之道坤以順動
奉辭伐罪之兵也故曰田有禽利執言兵以去害田
而有禽害民之稼故宜獵取之執言奉辭也後世用
兵起于私意若秦皇漢武皆窮山林以索禽獸也非
田有禽也任將授師之道當以長子長子謂二也弟
子輿尸謂三也自古任將不專而致敗者如晉荀林
父邲之戰唐郭子儀之敗也
上六大君有命開國承家小人勿用象曰大君冇命以
正功也小人勿用必亂邦也
師歸而賞功也開國言分封承家言襲爵夫有功而
賞必分封襲爵以至有土則行師之始小人斷不可
用小人有功而不賞則非報本之意賞則必亂邦是
去一患而生一患也先儒只言漢韓彭不當封不知
王者用兵如韓彭輩合下不用用而有功安得不賞
故象曰小人勿用必亂邦也文王卦辭專言丈人吉
於此又有開國承家之戒此義微矣皆先儒所略
䷇(坤下坎上)比
比吉原筮元永貞无咎不寧方來後夫凶彖曰比吉也
比輔也下順從也原筮元永貞无咎以剛中也不寧方
來上下應也後夫凶其道窮也
一陽居五五隂輔之其卦為比天下之衆不能相一
也奉一人而戴之俛首聽命于其下將以求一日之
安也曰比吉比而得主則吉矣原始也筮進也元善
也永久也貞正也始進而求比當備此三體然後无
咎蓋人之求比當比于善不當比于惡當比于久不
當比于暫當比于正不當比于邪比之不苟如此也
不寧方來求比者以不能自相保之故也有為之主
則同趨大安之域矣舜巡方岳羣后畢朝禹會塗山
玉帛萬國皆來求比寧者也後夫凶五為比主上下
皆應比而求比不速故宜取凶六爻九五得元永貞
之體故彖曰以剛中也五隂皆應不寧方來也故曰
上下應也後夫凶謂上六也无首後夫也故彖曰其
道窮也正如漢之田横真人既作而已翔海島將何
為也前軰謂如高帝不可事則横將誰事終于自絶
窮可知矣
象曰地上有水比先王以建萬國親諸侯
地上有水流水也必有所歸江漢萬折朝宗于海天
下比君之象也聖人不自有其天下封建萬國而使
之小大相比則親諸侯乃所以親民也
初六有孚比之无咎有孚盈缶終來有他吉象曰比之
初六有他吉也
六爻皆要比五初與五最遠四已應也上比于五近
而得比初未能比五有援在四故先比四四居坎體
坎為有孚故曰有孚比之无咎言比四而得四也五
居坎中缶之象也初因四比五比而相信有孚盈缶
也始也比四終焉比五終來冇它吉也正如韓信陳
平軰因蕭何魏無知而得高帝也
六二比之自内貞吉象曰比之自内不自失也
二居内卦之中與五為君臣正應不獨已求五而五
亦求二中心相應而比也他爻以隂而外比于陽已
以正應而内相比得比之正也故曰比之自内貞吉
象曰不自失也正道相應由内以比不自失也汲汲
而求比非君子自重之道也乃自失也後世如子房
事高帝方可謂之不自失
六三比之匪人象曰比之匪人不亦傷乎
衆皆比五三係于上上六无首後夫也而三比之比
之匪人也象曰不亦傷乎深可憫也客五百人從田
横以死其義可重也其愚可哀也
六四外比之貞吉象曰外比于賢以從上也
四應在初舍内比外得正而吉也九五之賢在已之
上衆所同比故象曰外比于賢以從上也
九五顯比王用三驅失前禽邑人不誡吉象曰顯比之
吉位正中也舍逆取順失前禽也邑人不誡上使中也
以九居五處君位為比之主上下皆應之王者無私
比皇極一敷偏陂不立天下皆近光之民也故曰顯
比王者之於民聽其自歸來者不拒往者不追也若
田獵然禮止三驅前禽不逐也然聖人雖無心于晉
天下而天下自不能釋然於聖人故攸徂之民室家
胥慶王師所至玄黃以迎有不待告語而自孚者王
者之事也故曰邑人不誡吉象曰顯比之吉位正中
也以所比者無偏陂之私也舍逆取順失前禽也不
強天下以從之也邑人不誡上使中也其使下也以
心感也故不用誡
上六比之无首凶象曰比之无首无所終也
衆皆比五已獨居後後夫之凶也首先也无首不能
為先也象曰无所終也言其身將無所措也正如田
横
䷈(乾下巽上)小畜
小畜亨密雲不雨自我西郊彖曰小畜柔得位而上下
應之曰小畜健而巽剛中而志行乃亨密雲不雨尚往
也自我西郊施未行也
畜止也小畜大畜皆以止健為義小畜臣畜君也大
畜君畜民也以臣畜君畜道之小者以小而畜大也
上巽下健順而止之畜君之道也以隂居四處五陽
之間五剛為一柔所畜也四大臣位上畜九五而乾
體在已之下剛健為四所止也卦辭曰小畜亨密雲
不雨自我西郊臣之畜君其畜固難畜而亨則畜道
成矣可以必亨者以柔得位而上下應之受畜於四
故亨隂陽和則為雨然須陽唱而隂和則為雨可必
隂唱而陽和亦可以雨然陽不遽和也俗人占雨謂
朝看東南暮看西北朝屬陽故須陽暮屬隂故須隂
東南陽方也西北隂方也今以臣畜君隂唱也自西
郊而往也故但密雲而不成雨然至暮而雨則是唱
者急而和者緩喻臣畜君之難也然終必成雨則畜
道成矣故卦辭言不雨畜未成也上九言既雨畜道
成也彖言施未行未成畜也言尚往不以未成畜而
止也參酌而觀之然後聖人之意可見矣
象曰風行天上小畜君子以懿文德
撓萬物莫疾乎風風者天之所以止萬物者也今不
行于下而行于上是自下止上臣止君之象也然風
卦有形其撓物也吹嘘而披拂之有柔行巽入之意
臣之畜君全用不得剛須雍容和緩乃告君之體故
曰君子以懿文德看文字又看懿字全是柔畜之意
龍逄比干非不忠終非盛世事
初九復自道何其咎吉象曰復自道其義吉也
畜君之道畜之于始則易畜之于終則難當健之初
而止之其反道也易故曰復自道何其咎吉象曰其
義吉也正之于始義當吉也
九二牽復吉象曰牽復在中亦不自失也
二居健之中畜之之道已不如初之易須用力牽挽
而復然必進諫而納君于善亦畜道之美所以能復
者以二居中故也故象曰(云云)
九三輿說輻夫妻反目象曰夫妻反目不能正室也
三而止則難矣故必說輻毁其車而使之不得行又
不從也則夫妻反目君臣將不相保也蓋引裾折檻
而不從則繼之以死也象曰不能正室蓋不能正之
於始也至反目則末如之何矣
六四有孚血去惕出无咎象曰有孚惕出上合志也
四以柔居大臣之位上畜九五之剛固難畜也必君
臣相信而後志行故曰有孚血去惕出有孚相信之
深也血傷也所傷既去無說輻反目之嫌也出發也
惕懼也使其惕懼之心兢兢而發以復於道則君臣
无咎矣象曰上合志合九五之志也
九五有孚攣如富以其隣象曰有孚攣如不獨富也
五冇孚與四相從攣如固結之深受畜于四也陽為
富四已之鄰也不有其富尚以厚其隣尊敬之至也
如太甲成王之敬伊尹周公也象曰不獨富也言能
謙恭待下不有其富也
上九既雨既處尚德載婦貞厲月幾望君子征凶象曰
既雨既處德積載也君子征凶有所疑也
密雲不雨畜未成也既雨既處畜道成矣處止也載
成也以六四有懿德而成畜道也雖然臣之于君猶
婦之于夫也貞守此而不變則危月幾望則與日敵
人臣挾畜君之功以居上位勢將敵君矣非保身之
道也故曰君子征凶於此而更征則凶也故太甲成
王既悔過而自悟而伊尹周公已有歸告之志矣象
曰有所疑者蓋欲其保終吉也
䷉(兊下乾上)履
履虎尾不咥人亨彖曰履柔履剛也說而應乎乾是以
履虎尾不咥人亨剛中正履帝位而不疚光明也
序卦物畜然後有禮故受之以履履禮也天上澤下
上下之分尊卑之等禮之所由起也履行也制行莫
如禮動容周旋皆中禮盛德之至也惟聖人然後可
以言人倫之至曰履虎尾不咥人亨虎西方之獸也
兊西方也有虎象虎尾在三而五陽履之履虎尾之
象也履虎尾蹈危機也人惟履患難而不為患難所
傷然後為履道之亨此古人制行必以禮喜怒哀樂
有常節尊卑貴賤有常級飲食起居有常處耳目手
足習熟乎此無敢過而不及也則異時死生利害之
變卒然遇之若平時虞舜歌南風文王演周易雍容
暇逸恐懼不足以累其心此特踐形之至者能之而
學者由禮以入也平時耳目聲色之娛不足以動念
則異時死生利害之變不足以易其所守履虎尾而
不咥然後可以見踐履之熟狼跋之几舄陳蔡之絃
歌至生死交變乎前而此心不亂其必有道矣彖曰
履柔履剛也六爻一柔履五剛也剛不足以制天下
之剛惟柔足以制之虎尾在三而五爻皆剛非履之
善也故必以柔履說而應乎乾兊說體也乾純剛也
純剛非履之善須用說體以應之然後得剛柔之中
是以履虎尾不咥人亨故初素履二坦履四愬履上九
視履皆柔履也皆用說應乾也剛中正履帝位而不
疚光明也五君位也君位須用剛履然後不疚而光
明蓋患難在三初二四上爻履患難者也當用柔履
五君位人君去天下之患難者也不當言履患難故
五爻曰夬履夬决也用剛一决去天下之患難也此
文王盡發在三爻曰眇能視跛能履謂諸爻言也即
彖所謂柔履剛說而應乎乾也武人為于大君謂五
爻言也即彖所謂剛中履帝位而不疚光明者也以
虎尾在三故文王於三爻發其義夫子又就彖中詳
言之學者以彖觀三爻以三爻質上下五爻則履卦
之義明矣
象曰上天下澤履君子以辨上下定民志
上天下澤禮之所由起君子辨上下定民志先王觀
象制禮以節人心名教等級升降揖遜皆有常節所
以習人于死生利害之變也民志既定然後可以履
患難守魯之義絃歌如故壊宅之變絲竹不絶此無
他志定故也
初九素履往无咎象曰素履之往獨行願也
虎尾在三而上下五剛皆履之初處下卦之下虎尾
在下體之上人之涉世舉足皆危機也惟能素其位
而行則各安其當然之分而不䧟危機故素富貴行
乎富貴素貧賤行乎貧賤素患難行乎患難以此而
往何咎之有象曰獨行願也蓋所願者在我人惟所
願乎外故蹈危機而不自知也
九二履道坦坦幽人貞吉象曰幽人貞吉中不自亂也
虎尾在三而二近之危機在前非可履也當求坦道
以履所謂脚踏實地也當如幽人守貞則吉二得中
故能守貞象曰中不自亂謂此
六三眇能視跛能履履虎尾咥人凶武人為于大君象
曰眇能視不足以有明也跛能履不足以與行也咥人
之凶位不當也武人為于大君志剛也
虎尾在三此位乃危機之所在也凡履此者必如𦕈
者之視然後謂之能視必如跛者之履然後謂之能
履象曰不足有明不足與行蓋眇者惟不足于明故
其視必審跛者惟不足于行故其動必謹若自以為
有餘則必猖狂而妄動曰履虎尾咥人凶此機不當
履則必為所傷自此以上為初二四上爻言也曰素
履坦履愬履視履皆致審致謹之意武人為于大君
為五爻言也大君之位當用武不如是不足以去天
下之患難故五曰夬履夬决也視天下患難所在而
以剛决也象曰志剛也去天下之患難必有自強之
志而後可如漢之桓靈唐之敬穆豈足以去天下之
患難正緣虎尾在三故為諸爻發義
九四履虎尾愬愬終吉象曰愬愬終吉志行也
虎尾在下而四在上是履虎尾者也愬愬畏懼貌有
畏懼之志則不至于輕舉妄動以蹈此危機也故終
吉象曰志行也蓋畏懼乃所以行其志也如孟施舍
之畏三軍不勝乃猶勝也顔子之犯而不校乃所以
為大勇也
九五夬履貞厲象曰夬履貞厲位正當也
九五君位夬决也視天下患難之所在或在權臣或
在宦官或在女子或在小人或在夷狄五威福之權
在已一决而去之可也區區而守貞不發則必危故
曰貞厲象曰位正當也以其所居之位正當故可以
用夬履
上九視履考祥其旋元吉象曰元吉在上大有慶也
上九處履之終回視吾之所履六爻皆得履之當則
可以考祥降祥在天不必考之于天即視吾之所履
永言配命自求多福使吾之動容皆中禮則為盛德
之至而天人之意可合矣故曰其旋元吉至此履道
亨矣象曰大有慶也夫禍福無門惟人所召古人不
求福于天而求福于已盡易之道則可以酬酢可以
佑神矣夫子曰我祭則受福又曰吾之禱久矣此豈
可辦于臨事之頃哉其平時陟降固與鬼神同其吉
凶矣履之有慶當以是觀
西谿易說卷二
