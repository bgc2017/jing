西谿易說卷七
宋李過撰
下經
䷞(艮下兑上)咸
咸亨利貞取女吉彖曰咸感也柔上而剛下二氣感應
以相與止而說男下女是以亨利貞取女吉也天地感
而萬物化生聖人感人心而天下和平觀其所感而天地
萬物之情可見矣
上經首乾坤下經首咸恒序卦云有天地然後有萬
物有萬物然後有男女有男女然後有夫婦有夫婦
然後有父子有父子然後有君臣有君臣然後有上
下有上下然後禮義有所錯咸恒者夫婦之道也咸
言夫婦之感怕言夫婦之正感道莫感于夫婦故男
下女為咸之義然咸感也不曰感而曰咸謂感人之
道不可以有心也易无思也无為也寂然不動感而
遂通天下之故有心于求感非易之道也故去其心
而名卦以咸咸皆也无心于感者无所不感也大而
天地隂陽之交小而啁啾牝壮之好天機所動不約
自隨聖人洗心退藏萬物酬酢相代乎吾前所存者
神所過者化此心雖不隨于物而天下萬物卒不能
外聖人之心則得所感矣曰咸亨感而亨者也利貞
感以正也取女吉人道之感莫大于夫婦兊上艮下
男下女取女之義也彖咸感也柔上而剛下卦自否
来否天地不交也今六爻一柔上居上六上九一剛
下居九三是天地之氣交也故上體成兊下體成艮
艮為少男兊為少女艮止而兊說故曰二氣感應以
相與止而說男下女是以亨利貞取女吉也泛觀天
地萬物機者自動籟者自鳴同聲必相應同氣必相
求莫不有自然之感聖人之治天下感應之道亦若
是而已矣故曰觀其所感而天地萬物之情可見矣
象曰山上有澤咸君子以虛受人
澤本在山下而山上澤之澤之氣通乎山也山澤通
氣自然之感以虛受人天下之理惟至虚者為能受
苟先者以安乎其中雖投之不入矣
初六咸其拇象曰咸其拇志在外也
金卦六又為人象初為拇二為腓三為股四為心五
為脢六輔頰舌惟四得貞吉餘爻皆不善盖三爻為
足足欲動而感五為脢以胸感上為口以言感皆非
感之善四守貞無心于感者也故于四爻發眀感人
之道初居最下拇大指也應在四足往而拇隨以拇
而感未能感也象曰志在外言在應四也
六二咸其腓凶居吉象曰雖凶吉順不害也
二居拇上足之肚也行而感則凶順而居則吉設兩
端以聽其自擇也象曰順不害也言能順則不害也
九三咸其股執其隨往吝象曰咸其股亦不處也志在
隨人所執下也
三下體之上股足之上也拇而腓從股以動者也三
位又不正舉股而動以隨人其感亦勞矣守此吝道
也象曰咸其股亦不知處也志在隨人所執下也
九四貞吉悔亡憧憧往來朋從爾思象曰貞吉悔亡未
感害也憧憧往來未光大也
四處心位有心于感則害咸體故不言心曰貞吉悔
亡守貞不動則得咸之吉而悔亡矣萬物往來于吾
前苟此心憧憧然與之為往來是以思感也以思而
感則思之所不及者不能感矣但朋從而已象曰未
感害也貞而不感未有害也以思而感則未光大也
繫辭子曰天下何思何慮天下同歸而殊塗一致而百
慮天下何思何慮日往則月來月往則日來日月相
推而眀生焉寒往則暑來暑往則寒來寒暑相推而
歲成焉往者屈也來者信也屈信相感而利生焉尺
蠖之屈以求信也龍蛇之蟄以存身也精義入神以致
用也利用安身以崇德也過此以往未之或知也窮
神知化德之盛也
九五咸其脢无悔象曰咸其脢志末也
脢心至輔之下人之胸也以胸感人怛然忘懷可以
无悔矣然有胸无心又感道之病蓋此心又不可無
所主也故象曰志末也
又說四以心感則曰悔亡是有悔而亡也五以胸感
則曰无悔是无復有悔也則胸感為善矣知胸感為
感之善則知心感為感之末故象曰志末也
上六咸其輔頰舌象曰咸其輔頰舌滕口說也
上以口舌感人其感人也末矣合咸卦六爻觀之辭
皆未善四得貞吉又有憧憧往來之戒然則感道安
在聖人故曰易无思也无為也寂然不動感而遂通
天下之故非天下之至誠其就能與于此夫惟盡誠
者然後能感所以六爻皆未善以見感道之難
䷟(巽下震上)恒
恒亨无咎利貞利有攸往彖曰恒久也剛上而柔下雷
風相與巽而動剛柔皆應恒恒亨无咎利貞久于其道
也天地之道恒久而不已也利有攸往終則有始也日
月得天而能久照四時變化而能久成聖人久于其道
而天下化成觀其所恒而天地萬物之情可見矣
恒久也天下之理可以常久而不變者以其正也卦
震上㢲下咸男下女夫婦之始今也男上女下男外
女内為夫婦之正道之可常者惟其正而已曰恒亨利
貞无咎道之恒者可以通行而无咎也利貞利乎正
也正則可恒矣利有攸往乃所以為恒也往則不息
不息則久天地之道不過如此子思得此而言中庸
盖中者正也庸者常也惟中故可恒恒則不息不息
則悠久悠久則無疆其此之謂歟彖曰恒久也剛上
而柔下雷風相與巽而動剛柔皆應恒而就卦取恒
義也卦自泰來泰天地之交也今初九一剛上居九
四六四一柔下居初六故上體為震下體為巽震為
長男巽為長女男上而女下男女定位也其位既定
然後二象相與剛動于外柔㢲于内上下二體剛柔
皆相應所以為恒也恒亨無咎利貞久于其道也天
地之道恒久而不已也利有攸往終則有始也天地
之道所以恒久者在于不已利有攸往不已之事也
曰終則有始盖天地之道終始往來相循于无窮所
以為恒也所存者益神所過者常化貞无咎所存者
神之謂也利有攸往所過者化之謂也此終則有始
之意也日月得天而能久照四時變化而能久成聖
人久于其道而天下化成日月四時天地所以為常
也故以其化而見其恒久于其道聖人所以體其常
也故以其常而見其化泛觀天地日月之往來陰陽
之代謝百穀草木之榮悴與夫生民之日用飲食其
相循于无窮者皆常之功用也故曰天生萬物之情
可見矣
象曰雷風恒君子以立不易方
震為雷巽為風天下之至震動者莫如此二者雖聖
人至此亦當祗畏故迅雷烈風必變盖衆人當風雷
震動之時則必倉皇自失改其常度與平居暇日全
相背也惟德至于舜然後能弗迷是舜能有恒故處
雷風震動之時視之如平日也于此之時視之如平
日然後見胸中之有常故君子于此當立不易方若
做過這事確爾如是初不因人作輟也
初六浚恒貞凶无攸利象曰浚恒之凶始求深也
浚深也人情物理深必有漸初處恒之始遽以深為
常既凶而且无所利也人道之交如君臣相交夫婦
相與朋友相際其始皆未可深也由淺而深其深必
久始而求深其壊必遽象曰始求深也賈誼劉蕡皆
始求深者也
九二悔亡象曰九二悔亡能久中也
以久居二剛柔得中可恒之道也故悔亡象曰九二
悔亡能久中也以剛柔得中故可久也子思言中庸
盖本諸此惟中故可常也然九二所以得剛柔之中
者九剛也二柔也剛柔兩用所以為中也中庸曰舜
執兩端用其中于民盖立道以來合下有兩立天之
道曰隂與陽立地之道曰柔與剛皆兩也執兩所以
用中執一則非中也二之得中其謂是歟
九三不恒其德或承之羞貞吝象曰不恒其德无所容
也
以剛居剛而位不中是不恒其德則羞辱或承之矣
以此而不變吝也象曰无所容也為衆所羞則无所
容其身矣子曰不得中行而與之必也狂狷乎中行
恒德之人也狂狷過與不及者也恒卦六爻惟二與
五以中行而有常故二悔亡而五恒其德貞初與四
不及中三與上又過中皆不恒其德者也故初浚恒
凶三不恒而羞四田无禽上振恒凶也
九四田无禽象曰久非其位安得禽也
上體五得中四位不中田所以從禽也然亦必以正
正所謂範我馳驅詭遇之禽雖若丘陵君子不取也
故曰田無禽以此而田未必无禽然猶无禽也象曰
久非其位盖君子之恒者也惟正而已所謂立天下
之正位是也況非其位而可久乎所以无禽也
六五恒其德貞婦人吉夫子凶象曰婦人貞吉從一而
終也夫子制義從婦凶也
五得中能恒其德者故曰恒其德貞卦男上女下五
雖男位而以六為常二雖女位而以九為常以五之
柔下從二之剛夫柔而婦剛非可恒也故曰婦人吉
謂貞于柔婦人則吉也夫子貞于柔凶之道也故象
曰婦人貞吉從一而終也夫子制義從婦凶也謂從
婦人之道也
上六振恒凶象曰振恒在上大无功也
處震之終震動也位又不正以妄動為常凶道也故
象曰振恒在上大无功也合恒卦六爻觀之辭亦未
善初三四上皆凶二五雖得中以夫子制義言之又
失剛柔之正然則恒道安在聖人故曰中庸之為德
其至矣乎民鮮能久矣久于中亦聖人事也夫惟聖
人然後能體恒所以六爻皆未善以見常道之難
䷠(艮下乾上)遯
遯亨小利貞彖曰遯亨遯而亨也剛得位而應與時行
也小利貞浸而長也遯之時義大矣哉
一隂生姤二隂生遯隂長而陽遯也小人漸長則君
子當見幾而去所謂隱居以求其志行義以達其道
曰遯亨雖遯也乃所以為亨然二隂漸進猶未盛也
勢尚可為君子皆全身而去非所望也聖賢處亂世
當亂形未見正當維持危行遯言以漸而正之不害
為遯也故曰小利貞春秋戰國之時人道絶矣而孔
孟猶不去盖聖賢無不可為之時如曰天下有道不
與易也聖人正欲易亂世如沮溺輩則无如之何也
但以隂陽二氣觀之一隂生午二隂生未陽宜遯矣
而勢熖特盛畢竞還他成許多生物之功然後已全
身遠害特遯之細事也彖曰遯亨遯而亨也言遯乃所
以亨也剛當位而應與時行也二隂雖長九五以剛
居君位六二居中而五應之君臣之情未睽也烏可
遽去哉當觀時而動也小利貞浸而長也謂隂長以
漸尚可貞也遯之時義大矣哉謂非止為苟去也卦
中六爻惟上九肥遯五為嘉遯之主下四爻皆可以
去可以无去者也
象曰天下有山遯君子以遠小人不惡而嚴
天至高也天下便見山極高之山所謂泰山巖巖魯
邦所瞻者是也世不亂无以見君子小人方長君子
為天下所屬望正當巍巍自立使小人不可得而依
附則不能為己害矣不惡而嚴乃遠小人之道也
初六遯尾厲勿用有攸往象曰遯尾之厲不往何災也
初居遯之始位最微尾在後之物也象既遯矣已獨
在後見幾不敏也必為小人所害故厲然己處下不
繫成敗可以去可以無去者也故勿用有攸往象曰
不往何災與其遯而危不若不遯之无災也古之人有
仕亂世而不去者多矣位卑位也
六二執之用黃牛之革莫之勝說象曰執用黃牛固志
也
二居中九五之君剛當位而應己君臣之情甚厚也
故二爻特不言遯是可以无遯也所當固守其志不
為小人所亂黃牛之革言其自固所謂危行也莫之
勝說言其避禍所謂言遜也危行以自固遜言以避
禍雍容于羣小之間而使國勢猶有所倚則六二之
為也象曰固志也
九三係遯有疾厲畜臣妾吉象曰係遯之厲有疾憊也
畜臣妾吉不可大事也
三與下二隂同體為小人所拔係不得遯也自古小
人之進皆君子引援之力其引援不知其害己也故
曰係遯有疾厲然小人何世無之不宜引致高位以
臣妾畜之則吉矣非可使在人上象曰有疾憊也謂小
人拔係必為己害也不可大事也小人大用則必亂
九四好遯君子吉小人否象曰君子好遯小人否也
四離下體而居上无所牽係見幾而去得遂其志願
而遯也故曰好遯君子得遯則君子之道伸矣世皆
小人則人心離而生亂則小人必為天下戮實小人
之否也故一君子在小人之間猶為小人之福君子
去則小人危矣
九五嘉遯貞吉象曰嘉遯貞吉以正志也
以陽剛之君而居中所謂陽當位者也己為遯之主
使小人得進而君子棄去誰之咎也必不得已當致
禮以褒寵之以示崇尚之意故曰嘉遯如鳴騶入谷
鶴書赴隴物色丘園皆所以嘉其遯也使其肯来歟
尚足以共國使其不肯来歟亦清風義槩又賴以激
貪而起懦故爻曰貞吉象曰以正志也
上九肥遯无不利象曰肥遯无不利无所疑也
處遯之上在一卦之外高飛遠舉翩然長往本无心
于用世以遯為肥者子雲所謂山雌之肥是也非如
下四爻意在得時行道遇世不可為而後遯者也之
人也飄然物外憂患之所不加故曰无所疑也
䷡(乾下震上)大壯
大壯利貞彖曰大壯大者壯也剛以動故壯大壯利貞大
者正也正大而天地之情可見矣
四陽盛長陽為大大者壯也利貞陽壯而正也陽生
至四隂凝始退陽氣方正正故利也彖曰大壯大者
壯也剛以動故壯大壯利貞大者正也正大而天地
之情可見矣大者正也陽為大陽進至四陽壯也下
體剛上體動以剛而動故名卦以壯也貞正也大壯
利貞陽進至四陽氣始正也陽正則萬物發生生物
之心天地之真情也故曰天地之情可見矣全卦六
爻以剛動為義凡人之生所禀不同而血氣之剛為
難制故君子必以理義制之四陽方壯不可禦也猶
人血氣之盛故六爻皆以進為戒以貞為吉惟四爻
陽正以正而動君子之道則曰壯于大輿之輹
象曰雷在天上大壯君子以非禮弗履
程氏曰雷震于天上而壯也君子觀其壯之象以行
其壯君子之大壯者莫若克己復禮古人云自勝之
謂強中庸于和而不流中立而不倚皆曰強哉矯赴
湯火蹈白刃一勇之决者可能也至于克己復禮則
非君子之大壯不可能也故云非禮弗履
初九壯于趾征凶有孚象曰壯于趾其孚窮也
初陽方壯其心常動趾所以行也以剛而動未必中
理征而得凶既凶而窮天理乃復故曰征凶有孚象
曰其孚窮也頼乎困窮而天理復還也所謂困于心
衡于慮而後得操心危慮患深而後達者也
九二貞吉象曰九二貞吉以中也
剛而得中能禮者也以理勝氣守中而吉象曰九二
貞吉以中也
九三小人用壯君子用罔貞厲羝羊觸藩羸其角象曰
小人用壯君子罔也
三以剛居剛位不中正小人處此必用其壯君子則
忘其壯理義與血氣之别也貞守其剛而不變則厲
羝羊喜觸之物三勇于進四一陽在上止之觸而不
勝至羸其角小人動乎血氣自取橈敗之象也三居
剛極故設此戒
九四貞吉悔亡藩决不羸壯于大輿之輹象曰藩决不
羸尚往也
陽進至四陽氣正矣壯而得正吉且悔亡二隂在上
其藩已决可无羸角之患輹所以行也以此而行莫
之能禦矣象曰尚往也陽壯至四而得正故可往也
與下體異
六五喪牛于易无悔象曰喪牛于易位不當也
一隂在五四陽並進非己之能有五陽生則為夬一
隂必决非可久居故羣陽之進非一隂能主喪之而
去略無芥葉則无悔猶君子並進不容小人更據尊
位所宜退聽以避賢路然後可免也象曰位不當也
謂陽進此則决矣以隂居之故不當也
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
陽壯至六則成純乾其陽必亢亢則不知進退存亡
故曰不能退不能遂无攸利也艱則吉謂知進退存
亡之理而自守則吉盖亢而能用故也象曰不詳也
謂不眀消息之理也曰咎不長者以陽為君子君子
知艱故咎不長然上體六陽進此為義故六五一爻
當以夬卦五爻觀上六一爻當以乾卦上爻觀
䷢(坤下離上)晉
晉康侯用錫馬蕃庶晝日三接彖曰晉進也眀出地上
順而麗乎大眀柔進而上行是以康侯用錫馬蕃庶晝
日三接也
晉眀也進也眀體在上坤進而上行諸侯覲王王錫
之殊禮而其數有加也故卦辭止云康侯用錫馬蕃
庶晝日三接彖曰晉進也眀出地上順而麗乎大眀
離居坤上大眀之世也六五以柔順之道麗乎君位
也柔進而上行三為諸侯之位下卦純柔體自進至
三方得諸侯之位又進至五方得受錫故五為晉之
主三為康侯之位進而上行五接以禮是康侯用此
卦而錫馬蕃庶晝日三接也
象曰眀出地上晉君子以自昭明德
日出地上大眀之主在上也居南面以聽天下諸侯
北面而朝之晉之事也古者分茅胙土以象賢德君
子必自昭眀德然可可以受王命
初六晉如摧如貞吉罔孚裕无咎象曰晉如摧如獨行
正也裕无咎未受命也
卦之三爻為康侯之位初在下未得位晉如欲上進
也摧如又退折也未可上進貞守則吉也故曰晉如
摧如貞吉罔孚德未孚于衆也退而自裕以修德則
无咎象曰獨行正也獨行吾之正也裕无咎未受命
也諸侯必受命于天子以未受命故未可進也
六二晉如愁如貞吉受茲介福于其王母象曰受茲介
福以中正也
二與五分雖君臣然非諸侯之位欲進如又愁如愁
如未得所願也亦未可進守貞則吉六五以柔居君
位是以母道王天下也二應在五進而至五則受錫
矣故曰受兹介福于其王母言受兹介福必進至王
母之所今尚居二未可受福也象曰以中正也以進
而至五然後得中正也
六三衆允悔亡象曰衆允之志上行也
三正康侯之位退而至三可以進矣初之罔孚衆未
允也二之愁如猶有悔也三居上位德孚于衆而衆
允進德所願而悔亡故曰衆允悔亡如此則可以受
錫于王矣象曰衆允之志上行也謂上進于五也
九四晉如鼫鼠貞厲象曰鼫鼠貞厲位不當也
四近卿士之位也古之諸侯有入為王卿士者二進
覲五而至四苟有覬覦卿士之心則覲王之心已不
純故以鼫鼠為戒鼫鼠貪物也如周人將畀虢公政
鄭伯失卿士之位而怨周既交惡又交質其終也帥
師取成周之麥又取成周之禾是鼫鼠也故曰晉如
鼫鼠至此固當守而以危懼自戒則將敬以受錫矣
故曰貞厲象曰位不當也謂此位非諸侯之所當覬
也
六五悔亡失得勿恤往吉无不利象曰失得勿恤往有
慶也
進而至五進于王所矣君臣交際享禮命宥得其所
願悔既亡矣雖然惟知覲君而已錫禮之得與否勿
憂也錫馬之多三接之勤繼此而至矣故曰失得勿
恤往吉无不利象曰往有慶也謂勿恤而往則受殊
禮而有慶也
上九晉其角維用伐邑厲吉无咎貞吝象曰維用伐邑
道未光也
角極也進而至五已受錫矣又進而上諸侯受錫之
極則命為方伯錫以斧鉞使得專征伐諸侯有不庭
者則奉王命以討之故曰晉其角維用伐邑然專征
大事也必謹奉王命則吉而无咎故曰厲吉无咎然
極治之時為二伯者率東方諸侯入應門左率西方
諸侯入應門右安有不庭而尚勞征伐哉至于維用
伐邑則亦吝矣况可恒哉故曰貞吝象曰道未光也
必無事征伐則方伯之職舉而道光矣
西谿易說卷七
