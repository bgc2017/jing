西谿易說卷六
宋李過撰
上經
䷙(乾下艮上)大畜
大畜利貞不家食吉利涉大川彖曰大畜剛健篤實輝
光日新其德剛上而尚賢能止健大正也不家食吉飬
賢也利涉大川應乎天也
大畜小畜皆止健也小畜臣畜君大畜君畜民以臣
畜君當用巽止君之於民可以令行而禁止之也故
用艮止五方之民皆有性凡有血氣者皆有争心天
下之健固難畜也必有道以貞守之故曰利貞不家
食吉賢者然後不家食畜道成則舉天下皆不家食
之賢者也堯舜比屋皆可封之民成周之世人人皆
有士君子之行則不家食之謂也彖曰大畜剛健大
畜天下之剛健也篤實輝光日新其德畜健之道也
大凡血氣之剛與理義之剛相對日新其德理義既
勝則血氣之強自消故聖人止健只就日新其德上
着工夫剛上而尚賢謂上九也以九居上畜道成矣
有賢德之可尚止健之道至此大正也不家食吉養
賢也天下皆可養之賢也利涉大川應乎天也謂畜
道既濟則應天而亨也
象曰天在山中大畜君子以多識前言往行以畜其德
天在山中天地發生之意山中之天常在後天陽一
敷无物不暢而窮山絶谷之中猶凝然蓋涸隂沍寒
之地許多陽氣為積隂所斬未得發逹也此天在山
中為止健之象君子觀此多識前言往行以畜其德
大其所藴畜而不遽發一發則沛然矣猶之山中包
含許多生意積隂既散發生之意不可禦矣古詩人
間四月芳菲盡山寺桃花始盛開即此理也
初九有厲利己象曰有厲利己不犯灾也
六爻皆以畜健為義自初而上以漸而畜畜而至上
九畜道乃成故初有厲二說輻三馬逐此三爻健體
畜之頗用力四童牛五豶豕二爻隂體也受畜矣上
九何天畜道成矣不假畜矣初畜之始健體欲動必
戒之曰動則有危難且宜止也以灾厲而恐懼之也
初能受畜故不犯灾矣
九二輿說輻象曰輿說輻中无尤也
二健欲動如車有輪為說其輻使不得行二得中亦
能受畜故曰中无尤也小畜亦說輻然以臣畜君則
犯堂陛之分故說輻必反曰大畜君畜民可以令行
而禁止之故說輻則受畜
九三良馬逐利艱貞曰閑輿衛利有攸往象曰利有攸
往上合志也
畜健至三受畜者半矣而未受畜者猶半也良馬逐
未受畜者也如良馬之逐逐然則宜以艱貞之道止
之閑輿衛已受畜者也班閑其輿衛而不進則宜與
之往此聖人抑揚之道正如由也兼人故退之求也
退故進之象曰利有攸往上合志也謂閑輿衛者志
與上合故得與進也
六四童牛之牿元吉象曰六四元吉有喜也
畜而至四以六居之其性柔矣良馬之性畜為童牛
牛性順童牛又順者然未免觸故以木牿其角而後
馴變乾為順畜之易矣故元吉而喜
六五豶豕之牙吉象曰六五之吉有慶也
畜至於五柔而得中畜道成矣豶豕去勢之豕也豕
既去勢不復躑躅以就馴養四之童牛未免加牿五
之豶豕并牿去之其性熟矣不惟有喜又有慶也
上九何天之衢亨象曰何天之衢道大行也
畜而至此畜道亨矣四通八逹防閑不立而天下相
忘於道術之中如何天之衢然了無窒礙也所謂千
年古道萬年堤老牯馴馴不解迷牧子不知何處去
亂山芳草鷓鴣啼是也象曰道大行也畜道至此而
後大行古者所謂大同之世也如堯舜之世康衢之
童子擊壤之老人皆天衢中瑞物也
䷚(震下艮上)頤
此卦先儒說頤之理亦貫但卦爻不相屬
頤貞吉觀頤自求口實彖曰頤貞吉養正則吉也觀頤
觀其所養也自求口實觀其自養也天地養萬物聖人
養賢以及萬民頤之時大矣哉
上下二陽中四隂外實中虚頤之象也卦艮上震下
艮止震動上止而下動亦頤之象也頤養也頤之飲
食所以養體也曰頤貞吉觀頤自求口實彖頤貞吉
人生有口體之累孰不求養然得之必有道故曰養
正則吉也有大人之養有小人之養養其大體則為
大人養其小體則為小人觀其所養觀其所從養也
飲食不可自外求之求所以得飲食之道求在我者
也故曰自求口實觀其自養也從而推之天地養萬
物聖人養賢以及萬民則頤之時大矣哉六爻一陽
在上為頤之主上體止而下體動以應之故下之求
食者皆由上而得故上為由頤然口容貴止不貴動
上三爻止而皆吉下三爻勤而皆凶
象曰山下有雷頤君子以愼言語節飲食
山下有雷蟄雷也震在下艮止之故為蟄雷復卦雷
在地中上體順陽動於下而以順行此卦上體止陽
動於下而艮止一畫止之其聲閉而不能出故在復
為雷之動在頤為雷之蟄夫雷所以發號令而施潤
澤也今蟄於山下號令不發而潤澤不施是天地之
口閉也君子體此以自養天不發號令故謹言語天
不施潤澤故節飲食
初九舍爾靈龜觀我朵頤凶象曰觀我朵頤亦不足貴
也
六爻貴止不貴動口之飲食上止而下動初九在頤
下震體動求飲食之人也靈龜心也朵頤口也常謂
人曰舍汝養心之道而觀我養口體故凶飲食之人
人賤之故曰不足貴
六二顚頤拂經于丘頤征凶象曰六二征凶行失類也
二當上應丘近初反隨下體之動故曰顚頤拂逆也
經正也五在上居艮丘頤也二應之正也逆正而從
下故曰拂經于丘頤以此而往凶也象曰行失類也
拂上從下失其黨類也
六三拂頤貞凶十年勿克用无攸利象曰十年勿用道
大悖也
三當應上九居上體為頤之主應之正也三亦拂之
而隨下體之動以正言之凶也志求飲食為人所惡
至於十年而不見用三取上隔互體坤坤數十故曰
十年既不為上用何利之有象曰十年勿用道大悖
也
六四顚頤吉虎視耽耽其欲逐逐无咎象曰顚頤之吉
上施光也
四居上體與初為應亦曰顚頤然四艮體止於上而
初以動應之故吉蓋已不求人而人求我也虎視耽
耽其欲逐逐四居上位如虎之據而視下其狀貌耽
耽然而所欲物逐逐以奔赴之已之威嚴不失也何
咎象曰上施光也以居上體而所施光大也
六五拂經居貞吉不可涉大川象曰居貞之吉順以從
上也
五正當應二以二從初故拂經而居貞自止其所也
止則吉然居五不為頤之主下无與不可以濟難故
曰不可涉大川象曰以從上也言舍二而從上也
上九由頤厲吉利涉大川象曰由頤厲吉大有慶也
以九處上為頤之主體純止天下之求養者皆由之
以成功故曰由頤如人之頤然上體不全則下雖動
而无所應飲食之道廢矣然居上位危將應天下之
求能危懼則吉故曰厲吉下皆從之可以濟難故曰
利涉大川象曰大有慶也頤之功成故大有慶天地
養萬物聖人養賢及萬民功用全屬此爻
䷛(巽下兑上)大過
大過棟橈利有攸往亨彖曰大過大者過也棟橈本末
弱也剛過而中巽而說行利有攸往乃亨大過之時大
矣哉
剛過乎隂大者過也天下之理惟中而已安可過也
然有過而後中者君子之時中也卦中六爻陽雖過
而陽得中故雖過而可用古之聖人有行之者湯武
之君也湯武之過不害為湯武之中周公之兄弟周
公之過也不害為周公之中所為過而中也然太過
必曰棟橈卦中四陽在中上下皆柔猶之棟柱然中
實而上下橈也六爻分明有此象古之聖人有不得
已而於過中取中者皆出於橈敗之世故湯武處君
臣之變然後以弑君為中周公處兄弟之變然後以
殺兄弟為中彼其犯大義虧人倫而不顧者其所遇
然也使所處者在平世安用過以取中哉故大過必
曰棟橈曰利有攸往亨者不以橈敗而止也必求所
以濟橈敗者往則亨也彖曰大過大者過也謂陽過
也棟橈本末弱也謂上下皆柔也剛過而中巽而說
行以六爻言之剛雖過而二五得中以二卦之義言
之則下巽而上說以此而行宜可以濟故往而亨也
當大過之時而不往求濟是聽其橈敗而委之无可
奈何也自古聖人固有以身當天下之變者蓋因時
而制宜也故曰大過之時大矣哉全卦之象上下皆
橈故曰棟橈分上下卦而觀之上卦上橈而下實下
實則猶可立故四居上卦之下而曰棟隆吉下卦下
橈而上實下橈則上必傾故三居下卦之上而曰棟
橈他爻不取棟象而三四爻取者分上下體而言也
初爻言過謹上爻言過勇二五言隂陽之過三四言
棟橈此六爻之大略也
象曰澤滅木大過君子以獨立不懼遯世无悶
木在地上水在澤中常理也今以澤水汎濫而滅木
是大過之象也君子觀此所以大過於人者獨立不
懼遯世无悶而已蓋水无常滅木之理水勢衰則木
見矣君子所以貴於獨立也
初六藉用白茅无咎象曰藉用白茅柔在下也
一柔在四陽之下以柔藉剛猶以茅藉物然過乎謹
也過謹又何咎繫辭苟錯諸地可矣藉之用茅何咎
之有愼之至也夫茅之為物薄而用可重也愼斯術
也以往其无所失矣
九二枯楊生稊老夫得其女妻无不利象曰老夫女妻
過以相與也
二應五而得兑兑為少女老夫得其女妻也陽過乎
隂雖過无害故象曰過以相與也
九三棟橈凶象曰棟撓之凶不可以有輔也
下卦上實而下弱下弱則上傾故三居下卦之上而
曰棟橈凶象曰不可以有輔也言下弱而无助也
九四棟隆吉有它吝象曰棟隆之吉不橈乎下也
上卦上弱而下實下實則可載故四居上卦之下而
曰棟隆吉橈在上六非己吝故曰有他吝象曰不橈
乎下也謂下實也此二爻當分上下體看
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
五應二而得巽巽為長女老婦得其士夫也隂過乎
陽不能生育故象曰亦可醜也卦止二女疑無夫象
與頥對值頥卦震下震為長男故下卦對之為老夫頥
卦上艮艮為少男故上卦對之為士夫
上六過涉滅頂凶无咎象曰過涉之凶不可咎也
六居澤上澤方滅木而已欲過涉過而滅頂過乎勇
也故凶然无咎者可以死勇无害也求仁於井固不
可䧟君臣之難義在必死則冒白刅蹈水火不可已
也捨生取義何畏滅頂象曰不可咎也言過涉之不
可罪也設此義以為逃難偷生者之戒
䷜(坎下坎上)坎
習坎有孚維心亨行有尚彖曰習坎重險也水流而不
盈行險而不失其信維心亨乃以剛中也行有尚往有
功也天險不可升也地險山川丘陵也王公設險以守
其國險之時用大矣哉
習重也坎險也上下皆坎險難之極也然坎之德中
實而有孚故能濟險難者亦必如坎也何以見之坎
為水水之為水日流而不息既盈而復進至於海然
後得水之平其未至海也歴險多矣雖瞿塘灧澦不
辭也故天下善出險无如水人之處險難能如水之
不息則何難之不濟自止於心則无可亨之理矣故
曰有孚維心亨行有尚象曰水流而不盈行險而不
失其信水之流不以盈而止盈則復往矣其行險也
日以繼夜未嘗少息也故有信莫如水此坎之所以
為有孚也維心亨乃以剛中也坎能出險以其中實
以心而亨也六爻二雖剛中在重坎之下故求小得
未能出坎也九五剛中處坎上卦其險可出全卦之
德盡屬五然一陽䧟二隂之間亦未能出也以有坎
之德方在濟險則无咎然亦未出險也故卦辭云行
有尚而彖曰往則有功也天險不可升也地險山川
丘陵也王公設險以守其國險之時用大矣哉夫險
固難也而用險之功亦不可無也築城鑿池背山阻
河亦所以固國也恃險而不修德固不可恃德而不
修險亦大不可故夫子於彖言之
象曰水洊至習坎君子以常德行習教事
洊至相繼而至也君子處坎如水之流則出坎矣常
德行習教事所當盡其在我者也曰常曰習乃不息
之功也
初六習坎入于坎窞凶象曰習坎入坎失道凶也
處重坎之下坎貴乎出而初入坎宜其凶也今水之
先流者入坎後至者出坎入坎而盈既盈而出者至
海而入者在坎是先至者為後至者之藉也初在先
故入坎象曰失道凶違行而失道所以凶也
九二坎有險求小得象曰求小得未出中也
二五君臣也二遠君而在下非能共謀以濟者為國
守險以俟時平可也故曰坎有險求小得不可大用
也象曰未出中也以在重坎之中未能出也如張廵
許遠所處乃為國守險者也
六三來之坎坎險且枕入於坎窞勿用象曰來之坎坎
終无功也
三處一坎又一坎來來之坎坎也處險又枕險雖在
下卦之上猶在上卦之下是為上一坎之藉也故亦
入坎而不可用象曰終无功也三不中正非有常德
故終坎而无功
六四樽酒簋貮用缶納約自牖終无咎象曰樽酒簋貮
剛柔際也
九五為濟難之君四近君為腹心共濟之臣投機之
會間不容髮腹心之臣非他人比相與謀惟密而不
泄禮不必備止以樽酒不容他人惟陳簋器不必
文用缶而已不可庭議自牖納約坎難之時君臣交
際固當如此正如宋藝祖夜半冒雪幸大臣之第以
議南征北伐之計熾炭燒肉普妻行酒而已君臣相
遇如此何難不濟
九五坎不盈祗既平无咎象曰坎不盈中未大也
五濟難之君也有孚維心亨全在五如水流而不盈
行險而不失其信者然後可以去難故曰坎不盈不
以盈坎而止也須止於既平然後无咎如水至於海
既得水之平然後其流息也蓋當患難之世天下之
才何限智者思獻謀勇者思效力惟患人主無平難
之心苟有其心天下莫不與也象曰中未大也謂五
在險中方圖濟險尚未能光大也
上六係用徽纆寘于叢棘三歲不得凶象曰上六失道
凶三歲也
上六處坎之上其難深矣如被繩縳又墜於叢棘之
中无可出之理也至於三歲之久而竟不得脱蓋已
應在三越三爻以求援又入于坎窞故曰三歲不得
凶象曰上六失道凶三歲也蓋以柔居上非濟難之
才故不能出坎
䷝(離下離上)離
離利貞亨畜牝牛吉彖曰離麗也日月麗乎天百穀草
木麗乎土重明以麗乎正乃化成天下柔麗乎中正故
亨是以畜牝牛吉也
據此一卦乃重明繼離之象卦辭彖辭與大象皆極
善而六爻之變三為日昃之辭四又死如棄如六五
正重明之主也乃出涕戚嗟重明之義安在前軰以
出涕戚嗟為謙恭夫謙恭可也安用涕哭為哉殊不
知重明之象以明繼明文王於此為萬世定立君之
法盡在於是惟夫子知之彖象所釋其辭甚嚴先儒
皆未之能察也蓋唐虞禅夏后殷周繼夫繼世以子
三代共之而立子必以嫡此又聖人立一定不易之
之法萬世莫能改也故文王于此六爻中詳之上下
二體皆重明繼離也(原闕)
西谿易說卷六
