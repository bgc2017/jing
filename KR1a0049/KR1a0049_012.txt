西谿易說卷十二
宋李過撰
下經
䷹(兊下兊上)兊
兊亨利貞彖曰兊說也剛中而柔外說以利貞是以順
乎天而應乎人說以先民民忘其勞說以犯難民忘其
死說之大民勸矣哉
兊說也上之使下下之事上非相說則不相得然有
君子之說有小人之說君子易事而難說以理義而
說也小人難事而易說以勢利而說也陽為君子隂
為小人卦中六爻陽爻吉而隂爻凶君子小人之說
固不同也兊亨說而亨也說則上下之情通利貞說
以正也彖說之大民勸矣哉夫天地萬物不說則不
能以相得而况乎君與民哉豳風七月皇華四牡
為之歌咏其辛勤勞苦皆古者勸民之大略也
象曰麗澤兊君子以朋友講習
朋友講習所以求理義之說
初九和兊吉象曰和兊之吉行未疑也
處下而說易於同流而合汚不同之謂和有柳下惠
之志然後可以言和兊象曰行未疑也所謂夷逸而
不怨阨窮而不憫皆行未疑之事也
九二孚兊吉悔亡象曰孚兊之吉信志也
二應五君臣同德而相說孚兊之吉也象曰信志也
六三來兊凶象曰來兊之凶位不當也
以六居三工與六應小人之相說也小人易說故來
則說
九四商兊未寧介疾有喜象曰九四之喜有慶也
四與初同德而說于三隂故去就不决商議而未寧
若介然疾三之隂而說初之剛則有喜象曰有慶也
九五孚于剥有厲象曰孚于剥位正當也
五與二相孚而上六說之小人之說君將以剥君子
也九五剛中之君當以嚴厲待之則得遠小人之道
故曰有厲象曰孚于剥位正當也
上六引兊象曰上六引兊未光也
上與三應而相說小人之說也小人相濡沬兒女之
常事也不言吉凶象曰上六引兊未光也
䷺(坎下㢲上)渙
涣亨王假有廟利涉大川利貞彖曰涣亨剛來而不窮
柔得位乎外而上同王假有廟王乃在中也利涉大川
乘木有功也
涣散而未得所萃之時也九五為涣之主涣而欲萃
必萃于五卦爻皆歸五涣亨涣有亨之理王假有廟
宗廟人心所係有廟則人心定矣利涉大川上下共
濟則涣而萃矣彖曰剛來而不窮卦自否來九四一
剛來居九二與五為同德之應相與以濟涣柔得乎
外而上同六二一柔上居六四得大臣之位而上同
于五九五為涣主所以成涣之功者以此二爻一為
近臣一為正應之臣故也王假有廟王乃在中也在
中謂九五也卦中㢲木居坎上有舟可以濟難故曰
利涉大川乘木有功也
象曰風行水上渙先王以亨于帝立廟
亨帝立廟則涣之主定矣
初六用拯馬壯吉象曰初六之吉順也
當涣之時人必求主五為涣主初居最下非壯馬則
不能遠征故極馬壯吉象曰初六之吉順也
九二涣奔其杌悔亡象曰涣奔其杌得願也
二與五應而又同德奔五則登五之杌謂設杌以待
其來也如信往而登壇良往而帷幄皆奔其杌之謂
也象曰涣奔其机得願也
六三涣其躬无悔象曰渙其躬志在外也
三與上應而上无位不若自身拔而歸五故曰涣其
躬无悔如信布等棄楚而歸漢也象曰涣其躬志在
外也
六四涣其羣元吉涣有丘匪夷所思象曰涣其羣元吉
光大也
六四近五任五腹心之寄羣集天下之才以為五用
故涣其羣元吉丘者物之所聚凢一智一能收拾无
遺如丘之聚物又當脱略邊幅不可有等夷之思則
人才萃而九五之初濟矣漢之蕭何唐之元齡皆當
此任不然則才人之歸无所受也象曰涣其羣元吉
光大也居此位者非光大之臣不可所謂其心休休
其如有容者也然後可以受天下之才
九五涣汗其大號涣王居无咎象曰王居无咎正位也
五為涣主濟涣之功既正君位則大告天下令出如
汗可出不可反故曰涣汗其大號涣王居即王者之
居也象曰王居无咎正位也
上九涣其血去逖出无咎象曰涣其洫遠害也
九居卦上涣功成而論賞也當渙之時患難相同未
必心契功成居賞則君疑而邪念起矣當此之時高
飛遠引不以爵邑為事如子房之長往則无良弓走
狗之禍矣故曰涣其血去逖出无咎象曰涣其血遠
害也盖若臣以涣而合非有堂陛之素必不能相終
凡此皆遠害之道也
䷻(兊下坎上)節
節亨苦節不可貞彖曰節亨剛柔分而剛得中苦節不
可貞其道窮也說以行險當位以節中正以通天地節
而四時成節以制度不傷財不害民
天下之物莫不有節節則也理之不可過者也天下
之財有限而人主之欲无窮聖人立為中正之制凢
衣服飲食器用之具多寡之數尺寸之度皆有常則
而不可過故儉為聖人之微然儉不中節則于禮无
取茅茨土階卑宫菲食聖人躬行之然而各當其可
墨子之治喪必尚儉晏子豚肩不揜豆以為禮又非
可以通行而強衆聖人節天下以禮禮者制中之禮
非可太過而不及曰節亨節所以通也聖人不強人
所不能節而極為苦節非可常之道也故曰苦節不
可貞彖以二卦言之可以見節之義六爻剛與柔分
而二五剛皆得中所以无太過不及而可以通行者
也如苦節則失之太過而極不能強制故其道窮也
下體說上體險人心險于山川其欲至難節也非其
中心之樂則不能說以行險是以能節也六爻九五
居中為節之主剛當其位節以中正得節天下之道
故曰當位以節中正以通天地之道亦莫不有節也
隂陽寒暑之運未嘗有過然後四時相推而成歲聖
人觀天地之節為天下立一定之制凡貴賤等級衣
服器用皆有常則以其所入供其所出與天下共由
之而君民无有餘不足之患故周人以千八百國之
財奉千八國之君而天下常冨秦人以千八百國之
財奉一人之身而天下常貧由制度之立與不立故
也故曰節以制度不傷財不害民
象曰澤上有水節君子以制數度議德行
澤所以節水今澤上猶有水未歸隄防也必思隄防
之功所謂川有防器有範見禮教之至制數度節以
外也議德行節于内也德必稱位則不窮天下以奉
一已之欲
初九不出戶庭无咎象曰不出戶庭知通塞也
處下居節之始人心與物交則為物所引傷財害民
皆由此生能謹密而不出則无咎矣故曰不出戶庭
无咎象曰知通塞也當其在下可以无出非終无出
也二爻則出矣故曰知通塞
九二不出門庭凶象曰不出門庭凶失時極也
時行時止所謂時中也初在下不出戶庭可也二不
出門庭則非時中之道矣處顔子時閉戶可也處禹
稷時則以被髮纓冠為中矣象曰失時極也極中也
所謂時中之道也
六三不節若則嗟若无咎象曰不節之嗟又誰咎也
三柔體位不當不能節者也窮則必嗟嗟則反乎節
故无咎武帝三十年兵禍漢幾危矣輪臺一悔尚足
為國故不節之嗟聖人許之象曰不節之嗟又誰咎
也
六四安節亨象曰安節之亨承上道也
四大臣之位古者王后之用有司不敢會大臣得以
九式而撙節之然不可太過也以萬乘之尊使其自
奉無以異于閭閻之匹夫則其心必不安故曰安節
吉使君心安于節則吉也象曰承上道也節君之道
如此也
九五甘節吉往有尚象曰甘節之吉居位中也
處君位而能節必其心之樂惡衣菲食弋綈革寫必
其所樂之不存者彼自以為甘也以此而往吉莫大
矣故曰甘節吉往有尚象曰居位中也以所居位中
當以節者也
上六苦節貞凶悔亡象曰苦節貞凶其道窮也
處節之極節之苦也不可貞之道也然苦節而凶必
無傷財害民之弊故悔亡象曰苦節貞凶其道窮也
䷼(兊下㢲上)中孚
中孚豚魚吉利涉大川利貞彖曰中孚柔在内而剛得
中說而㢲孚乃化邦也豚魚吉信及豚魚也利涉大川
乘木舟虚也中孚以利貞乃應乎天也
湘卿云孚卵也羽物之卵化也外實中虚節之象也
卵之致用則中故曰中孚仁及草木言草木難仁也
誠動金石言金石難誠也信及豚魚言豚魚難信也
草木金石豚魚天也天則真君臣父子兄弟夫婦朋
友人也人則情聖人與天同德任真不任情故信及
豚魚然後為吉中孚六畫有舟之象故利涉大川彖
柔在内而剛得中二柔居三四柔雖在内二五以剛
得中下體說而上體㢲以理用相孚五為中孚之主
化邦之道亦由是也故曰孚乃化邦也豚魚難信也
信及豚魚信之至也六爻中虚有舟象焉上體為木
故曰乘木舟虚也人心之乎出于天理之正則无往
而不孚矣故曰中孚以利貞乃應乎天也夘化之孚
全是天理六爻初言人心之孚三與四取舟義二與
五與上言夘化之道
象曰澤上有風中孚君子以議獄緩死
澤水平得風便成濤其感至易定而能應之象也議
獄緩死哀矜惻怛出于至誠皆可以見中孚
初九虞吉有它不燕象曰初九虞吉志未變也
虞祭也葬反而虞所謂其去也如慕其反也如疑此
心純乎親也有它不燕所謂食旨不甘聞樂不樂也
可以見中孚故于初爻言之曰志未變也言其純一
而未變也能常存此心如有它不燕時則中孚之理
具矣
九二鳴鶴在隂其子和之我有好爵吾與爾靡之象曰
其子和之中心願也
孚羽物之卵化者惟卵化可以見中孚卵化之物啐
啄同時鶴鳴于隂子和于卵母子未相知也而啐啄
已相應此純乎天理而不容以人参也相孚之道莫
切于此人之相孚形體雖有爾我之異而天爵之同
處不約而合故曰我有好爵吾與靡之象曰中心願
也繫辭子曰君子居其室出其言善則千之外應之
況其邇者乎居其室出其言不善則千里之外違之
況其邇者乎言出乎身加乎民行發乎邇見乎遠言
行君子之樞機樞機之發榮辱之主也言行君子之
所以動天地也可不慎乎
六三得敵或鼔或罷或泣或歌象曰或鼔或罷位不當
也
中孚有舟象三四二隂處舟之中位皆不正不能相
孚同舟而遇風波胡越可以共濟心苟二三則舟中
之人皆敵國三與四不孚而敵故曰得敵或鼓或罷
或泣或歌方其敵則鼓而泣敵已則罷而歌小人喜
怒無常之態象曰位不當也言所居之位不正故小
人之情態自見
六四月幾望馬匹亡无咎象曰馬匹亡絶類上也
四隂在上體近五望也匹敵也二隂同類而敵四能
不與三比亡其匹而獨處則无咎象曰馬匹亡絶類
上也三已之類絶之而居上也
九五有孚攣如无咎象曰有孚攣如位正當也
五與二相孚鶴鳴在二而子和在五相孚也以天攣
如卵化之物方其拳然之時已有孚感之意然後可
以言天理之孚故以攣如言之象曰位正當也言所
之位正故其中以孚也
上九翰音登于天貞凶象曰翰音登于天何可長也
說(闕)
䷽(艮下震上)小過
小過亨利貞可小事不可大事飛鳥遺之音不宜上宜
下大吉彖曰小過小者過而亨也過以利貞與時行也
柔得中是以小事吉也剛失位而不中是以不可大事
也有飛鳥之象焉飛鳥遺之音不宜上宜下大吉上逆
而下順也
小過隂過乎陽也二陽失位而不中隂得位而中故
為小過小過亨小者過而亨也小人之道不可過也
過安得亨盖雖小道必有可觀惟致遠則恐泥故君
子弗由言必信行必果雖非大人之事而言行信謹
又非始學之可忽故小道亦有時而亨也利貞隂不
可長利乎貞也亦不可常貞故彖曰與時行也所謂
大德不踰閑小德出入可也柔得中可小事也剛失
中不可大事也卦有飛鳥之象上體飛而下下體飛
而上飛鳥遺之音謂上六也六極而亢有遺墜之音
初飛而上六飛而下飛上者逆飛下者順隂道不可
令居上故卦言不宜上宜下彖言上逆而下順也
象曰山上有雷小過君子以行過乎恭喪過乎哀用過
乎儉
雷在天則為雨雷而在山則不成雨隂過之象也君
子行過乎恭喪過乎哀用過乎儉小而過者也若大
德則不踰閑
初六飛鳥以凶象曰飛鳥以凶不可如何也
卦有飛鳥之象初飛而上隂不宜上故象曰不可如
何也
六二過其祖遇其妣不及其君遇其臣无咎象曰不及
其君臣不可過也
三二之父四二之祖過其祖而遇六是遇妣也五君
位陽不居之不及其君也而公在焉是遇其臣也然
以二遇五同為隂過故无咎象曰不及其君臣不可
過也
九三弗過防之從或戕之凶象曰從或戕之凶如何也
三居下卦二隂過而陽不過三必防之若從之則被
其戕而凶也象曰從或戕之凶如何也
九四无咎弗過遇之往厲必戒勿用永貞象曰弗過遇
之位不當也往厲必戒終不可長也
四居上體二隂過而四不過然隂得位而在已上與
之遇則可以免害往見小人危道也必加謹戒然從
權則可非可用以為常也故勿用永貞象曰勿過遇
之位不當也往厲必戒終不可長也四與三同弗過
而三以防小人為義四以遇小人為義者盖三處二
隂之上小人在己下可得而防也四處二隂之下小
人在己上不可得而防也故必往遇
六五密雲不雨自我西郊公弋取彼在穴象曰密雲不
雨己上也
五君位而隂居之隂唱則不成雨君子失位此非隂
所宜據也欲不得于君子一隂猶據上能就穴弋而
取之以自納則猶可也臣爵極于公故言公象曰密
雲不雨己上也
上六弗遇過之飛鳥離之凶是謂災眚象曰弗遇過之
已亢也
四與二遇而六不遇六過而上也故曰弗遇過之五
有弋己之意己巳麗六五之弋據高不下災至而凶
矣故曰飛鳥離之凶象曰弗遇過之已亢也言柔不
當亢而在上也
䷾(離下坎上)既濟
既濟亨小利貞初吉終亂彖曰既濟亨小者亨也利貞
剛柔正而位當也初吉柔得中也終止則亂其道窮也
既濟時之既濟也水在火上水火之功成火在水上
水火之情睽既濟未濟之别也古人洪濟艱難不敢
自止所謂若涉淵水予惟往求朕攸濟必往必來安
得不濟全卦有狐象以正體互體皆為坎離坎離水
火也狐能水火故有狐象老狐能濟者也少
狐不能濟者也既濟以九居初老狐也濡尾而曳輪
未濟以六居初少狐也濡尾而不往既濟未濟合在
初爻故既濟初曳輪三伐國五成既濟之功未濟二
曳輪四伐國六成未濟之功大抵又遇陽則能濟遇
隂則不能濟爻之陰陽相間全係初一爻曰既濟亨
既濟則亨也又曰小利貞彖中解作小者亨也利貞
剛柔正而位當也蓋老狐能濟者也能濟則以濟為常少
狐不能濟者也不能濟則以濟為喜老狐既濟則少
狐亦隨之而濟老狐以濟為常安其亨者也少孤以
濟為喜有其亨者也苟有其亨則不能保既濟之功
故既亨之後則小者當利貞以小者有其亨故也剛
柔正而位當則成功可保矣至上六爻以柔居終反
成濡首之害是不能貞小之騐也禹與稷濟盡天下
之饑溺而不自矜伐齊桓公才服江黃便有震矜之
色者无他此緣伯者之器小故耳故文王卦辭曰既
濟亨小利貞聖人之彖辭曰小者亨也盖惟小者有
其亨故當利貞初吉曳輪而吉也終亂濡首而亂也
不難于初而難于終所貴乎利貞彖既濟亨小者亨
也小者有其亨也利貞剛柔正而位當也剛柔位正
故能保既濟之功也初吉柔得中也初之所以吉者
以初九曳輪而二柔終猶得中終止則亂其道窮也
象曰水在火上既濟君子以思患而預防之
水在火上水火之功成既濟之象也思患預防在既
濟之後安而不忘危也四爻見之
初九曳其輪濡其尾无咎象曰曳其輪義无咎也
六爻陽善陰不善二戒喪茀四戒衣袽六戒濡首皆
陰居之初善曳輪三善伐國五善受福皆陽居之福
濟事在剛不在柔也初以陽居濟之始剛而能濟者
也曳輪而往雖濡尾不恤也故能成既濟之功象曰
曳其輪義无咎也
六二婦喪其茀勿逐七日得象曰七日得以中道也
以六居二婦道也濟而喪茀茀車蔽也勿逐而往越
次得五濟道成矣坎數七故曰勿逐七日得謂不可
喪茀而不往也象曰七日得以中道也謂柔得中猶
可濟也
九三高宗伐鬼方三年克之小人勿用象曰三年克之
憊也
三居既濟之中以陽居陽用力以濟者也如高宗伐
鬼方三年而後克之不以師老而止也位在三故曰
三年然三代之兵不用小人蓋无所用小人也象曰
三年克之憊也三年而後克兵力亦憊矣苟有小人
間其中是乎一亂而生一亂也聖人此意甚微學者
宜思之
六四繻有衣袽終日戒象曰終日戒有所疑也
三既克國以六處四安必忘危衣袽所以基舟漏也
治平之世罅漏易生故必思患而預防之終日之間
无時而不戒所以保成功也象曰終日戒有所疑也
九五東隣殺牛不如西隣之禴祭實受其福象曰東隣
殺牛不如西隣之時也實受其福吉大來也
五為既濟之主三既伐國矣夫人處功成治定之後
必生侈心古之聖人其成功也必制為四時之定祭
外此皆徼福者也故于五爻有殺牛之戒禴則四時
之定祭也後世人主邊境纔无事則禱祠之事起漢
唐英主皆所不免且如高宗中興之賢君伐國之後
黷于祭祀有所不免以來鼎雉之變祖已作戒見于
書者可騐也故聖人于此卦三爻取高宗伐國五爻
以祭祀言之其為後世慮者深矣故象曰不如西隣
之時也以禴者四時之定祭也外此而殺牛皆諂也
上六濡其首厲象曰濡其首厲何可久也
以六居上非能守既濟之功者也所謂終止則亂者
也故濡首而且危治亂无常惟人所召既濟之終亂
形已兆所以成未濟也象曰濡其首厲何可久也
䷝(坎下離上)未濟
未濟亨小狐汔濟濡其尾无攸利彖曰未濟亨柔得中
也小狐汔濟未出中也濡其尾无攸利不續終也雖不
當位剛柔應也
火在水上水火之情睽故成未濟以六居初濡尾而
不能曳輪故不成濟然卦有三陽曳輪伐國无異于
既濟但初爻得陰故曳輪不在初而在二伐國不在
三而在四飲酒不在五而在六故未濟不如既濟之初
既濟不如未濟之終陰陽之自然也曰未濟亨未濟
而求所以濟也小狐汔濟汔水涸也狐之老者能濟
故未涸而亦濟既濟之初濡尾而曳輪是也狐之小
者不能濟必待涸而後濟未濟之初濡尾而不曳輪
是也以六居初小狐也小狐汔濟所以成未濟也濡
其尾无攸利皆指初六彖未濟亨柔得中也以六居
五柔得中能資衆陽以共濟故未濟而亨也小狐汔
濟未出中也如既濟柔處二而得中雖婦道亦濟也
未濟柔居五而能出中故謂小狐汔濟也濡其尾无攸
利也不續終也以濡尾曳輪非可繼之道也雖初位
不當然六爻剛柔皆相應以六五柔主資九二陽剛
之大臣故二曳輪而四伐國未濟之功成矣故曰雖
不當位剛柔應也
象曰火在水上未濟君子以思辨物居方
火在水上水火不相射則各從其類當未濟之時紀
綱多壊亂辨物居方君子急務盖平亂之道要在
夫紀綱定
初六濡其尾吝象曰濡其尾亦不知極也
以柔居未濟之初非能濟者故濡尾而吝卦所謂小
狐汔濟者也象曰亦不知極也極終也濡尾不往莫
知所終即彖所謂不續終也
九二曳其輪貞吉象曰九二貞吉中以行正也
二陽剛得中徤而能濟有應在五可以成未濟之
功故初不曳輪而二曳輪得正而吉也象曰九二貞
吉中以行正也
六三未濟征凶利涉大川象曰未濟征凶位不當也
以六居三處坎之極非能濟者以未濟而征凶也涉
坎則利矣故曰利陟大川象曰未濟征凶位不當也
九四貞吉悔亡震用伐鬼方三年有賞于大國象曰貞
吉悔亡志行也
涉坎居之以九居之未濟而能濟者也故曰貞吉悔
亡當伐國之任用此以伐鬼方可三年而克克則行
賞于大國行賞在上九興師在九四四勝任故并言
之象曰貞吉悔亡志行也
六五貞吉无悔君子之光有孚吉象曰君子之光其暉
吉也
六五為未濟之主離明居中貞吉而无悔矣下得二
陽之助二陽君子也進遇離明之主相與共濟君子
之道光矣六五君位下得陽助剛柔相孚吉孰大焉
象曰君子之光其暉吉也
上六有孚于飲酒无咎濡其首有孚失是象曰飲酒濡
首亦不失節也
四伐國逆(闕)六(闕)三年功成行賞之時也古者師
行受賑反(闕)
策勲也(闕)相孚故曰有孚于
飲酒當此賞功之時思既濟之(閔)而失有
孚之道者正在此爻今濟道既成宜用以(闕)
有孚失是盖以九居上故能保成功如此象曰亦不
失節也當飲酒之時而思濡首之戒可謂不失節也
未濟與既濟只争一爻聖人設卦不終既濟而終未
濟者序卦云物不可窮也故受之以未濟終焉終未
濟所以寓生生不窮之意也然上經首乾坤終坎離
下經首咸恒終既濟未濟亦坎離也天地之道不過
陰陽五行之用莫先水火上經首天地陰陽之正也
故以水火之正終焉下經首夫婦陰陽之交也故以
水火之交終焉終始之意義盖如此
西谿易說卷十二
