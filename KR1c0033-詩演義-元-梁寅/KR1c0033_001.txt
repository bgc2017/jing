詩演義卷一
明梁寅撰
國風周南
國風者何也曰以其為侯國民間之歌謠誦之者足
以使人感動如風之能動於物也始於周南召南何
也曰周南召南風之正者也文王為西伯三分天下
有其二教化遠及風俗丕變身修家齊國治而天下
漸平此風之所以為正也其以周召言之何也曰文
王分命周公召公為二伯自陜以東周公主之自陜
以西召公主之故其詩得之東南者屬之周公得之
西南者屬之召公也召南有召公之詩而周南之詩
不及於周公何也曰周公者文王之子佐治於内者
也故以其功為文王之功統於尊也召公者同姓之
臣佐治於外者也故功在於民民稱而美之此甘棠
之詩所以作也其皆以南言之何也曰文王都豐天
下歸之者荆揚雍豫徐梁凡六州地皆在國都之南
故王化自北而南也詩美文王之化而關雎言后妃
鵲巢言夫人何也曰古者天子治外王后治内天下
之治正家為先故美文王而以后妃言之所以明齊
家之效也
關雎
舊序曰美后妃之德也傳曰乃深以見文王之德也
蓋文王之興雖由内助大姒者固聖女然妻道無成
豈得專美故此篇者乃宫中之人於大姒始至美其
賢德以見相成之道而亦以見王化之基也
關關雎鳩在河之洲窈窕淑女君子好逑
詩之六義風雅頌曰三經賦比興曰三緯几興者先
託於物而後言所詠之事也雎鳩者水鳥如鳧鷖之
狀謂之王雎有定偶而常並遊毛傳以為摯而有别
摯者情之深至故不見其四處别者能有分别故不
見其乘居水之大者北方曰河南方曰江洲則江河
皆有之蓋水中可居之地也雎鳩之鳴在於河洲雌
雄相應關關其和故宫人因大姒之至以之起興言
淑善之女得配君子其德性之美亦若雎鳩也窈窕
者德之深密異於輕薄一云窈窕者幽閒也好逑謂
夫婦相稱為匹偶之善者也常人之夫婦恩勝則虧
義義勝則少恩以窈窕之淑女為君子之善匹則同
德相好恩義兼存其為生民之父母如天地為萬物
之父母此肅雍之化所以為不可及者歟
參差荇菜左右流之窈窕淑女寤寐求之求之不得寤
寐思服悠哉悠哉輾轉反側
荇菜一名接余根生水底莖如釵股上青下白葉色
紫赤圓徑寸餘浮於水面其莖細而亂生故以參差
言之也左右流之言或左或右流轉而求之也寤寐
求之言或寤或寐無時而忘也思服常在懷抱也悠
哉悠哉思之長也輾轉反側卧不安席也
參差荇菜左右采之窈窕淑女琴瑟友之參差荇菜左
右芼之窈窕淑女鐘鼓樂之
采者擇而取之也芼者熟而薦之也内則注云芼謂
菜釀疏云用菜雜肉為羹也琴瑟友之小者友之言
相親愛也鐘鼓樂之大者樂之言歡愛之至也
葛覃
后妃既成絺綌而自賦其事也
葛之覃兮施于中谷維葉萋萋黃鳥于飛集于灌木其
鳴喈喈
三章皆賦也賦者分布之義詩之為賦謂敷布其事
而直言之也初夏之時葛蔓覃延徧于谷中萋萋然
茂盛而黃鳥飛翔集叢木之上喈喈其和聲采葛斯
時亦云樂矣
葛之覃兮施于中谷維葉莫莫是刈是濩為絺為綌服
之無斁
刈之乃煑之煑之乃理之精者謂之絺粗者謂之綌
服之無斁斁者厭也傳曰親執其勞而知其成之不易
所以誠心愛之雖極垢敝而不忍厭棄也
言告師氏言告言歸薄汙我私薄澣我衣害澣害否歸
寧父母
師氏女師也古者貴家之女必以婦之賢淑者為之
師稱之曰姆教以婦德婦言婦容婦功女既嫁則姆
隨之為姆者婦人五十無子出而不復嫁者也此章
言絺綌成矣后妃乃告師氏使之告于君子將歸問
父母之安寧也私者䙝服也則將煩撋之以去其舊
染之汙焉衣者禮服也禮服無姤汙則濯澣之焉問
于師何者所當澣何者不必澣見其敬也傳曰已貴
而能勤已富而能儉已長而敬不弛於師傅已嫁而
孝不衰於父母是皆德之厚而人所難也
卷耳
后妃以君子不在因采卷耳而思念之故自賦其事
以見其志也
采采卷耳不盈頃筐嗟我懷人寘彼周行
四章皆賦也卷耳一謂之枲耳即今之蒼耳草葉似
鼠耳叢生如盤今人麯糵中多用之卷耳之采必有
所用乃婦人之職也采之未盈頃欹之筐而思念君
子寘之大道之傍乃情思之發也
陟彼崔嵬我馬虺隤我姑酌彼金罍維以不永懷
崔嵬者山高不可越也虺隤者馬病不能進也於此
則且酌金罍之酒以消其憂庶不至永念蓋欲往從
之而知其不可是其發乎情者竟能止於禮義也
陟彼高岡我馬玄黃我姑酌彼兕觥維以不永傷
我馬玄黃玄馬而黃也馬病極故色變兕觥以野牛
角為酒杯也永傷者懷之深則悲矣
陟彼砠矣我馬瘏矣我僕痡矣云何吁矣
石山戴土曰砠馬瘏僕痡馬與人俱病也義不可往
從君子故託言僕馬之病既不能往從將如之何哉
惟嗟嘆以紓其憤懣而已
樛木
后妃能逮下無嫉妬之心故衆妾作是詩以稱願之
南有樛木葛藟纍之樂只君子福履綏之
三章皆興也葛藟二物本草云藟一名千秋虆一名
虆無蔓延木上葉似蒲萄而小託興於木之下曲而
葛藟上縈以美后妃有逮下之德宜享福祿而安其
身也
南有樛木葛藟荒之樂只君子福履將之
葛藟縈繫於木而曰荒之者蓋芘覆之意將者扶助
也以貴而居賤之上安榮長久是福祿扶助之也
南有樛木葛藟縈之樂只君子福履成之
成就也
螽斯
后妃不妬忌子孫衆多故衆妾以是為比焉
螽斯羽詵詵兮宜爾子孫振振兮
三章皆比也凡比者以彼之物而比此之人也螽斯
蝗屬長而青且小以其至冬而終故曰螽斯者語辭
如云鸒斯鹿斯也螽能以股相切作聲一生九十九
子或云生八十一子言螽斯之羽詵詵和集宜其子
孫振振然盛多爾者指螽斯而言非謂后妃也后妃
不妬忌德之厚也其子孫衆多福之盛也有是德則
有是福矣
螽斯羽薨薨兮宜爾子孫繩繩兮
薨薨羣飛聲繩繩不絶之意
螽斯羽揖揖兮宜爾子孫蟄蟄兮
揖揖言其多而若會聚也蟄蟄言其聚而若蟄藏也
桃夭
文王之化自家而國男女以正昏姻以時故詩人美
之
桃之夭夭灼灼其華之子于歸宜其室家
三章皆興也周禮仲春令會男女桃之有華正昏姻
時也故以之起興言是子之嫁必宜其室家矣男以
女為室女以男為家
桃之夭夭有蕡其實之子于歸宜其家室桃之夭夭
其葉蓁蓁之子于歸宜其家人
桃實則蕡然而多也桃葉則蓁蓁而盛也於是之時
亦可昏姻又不獨有華之時為宜也貴及時而已家
人者一家之人言無不和順也
兔罝
文王之世賢才衆多雖罝兔之野人亦皆可用是詩
所以美之也
肅肅兔罝椓之丁丁赳赳武夫公侯干城
兔罝乃實事因之以起興也罝者兔網也椓椓通擊
也擊小木釘地以設罝也兔之罝則肅肅然其整木
之擊則丁丁然其聲故因曰此赳赳然武勇之夫豈
非公侯之干城乎盾謂之干壘謂之城皆捍外而衛
内者夫五兵之用雖盛時有所不免而武勇之士唯
明君能以義而用之是則赳赳之武夫宜不棄於文
王之世也
肅肅兔罝施于中逵赳赳武夫公侯好仇
逵者路也施者設罝也好逑善匹也謂之公侯善匹
則能為之任事凡國之庶務皆可付託又優於武勇
者矣
肅肅兔罝施于中林赳赳武夫公侯腹心
中林林中也腹心者同心同德之臣凡大謀大議皆
可諮訪又優於徒能任事者矣
芣苢
婦人無事相與采芣苢而賦之也
采采芣苢薄言采之采采芣苢薄言有之
芣苢車前草大葉長穗好生道旁服之令人有子或
曰其子治難産薄者語辭猶聊也
采采芣苢薄言掇之采采芣苢薄言捋之
掇者拾也捋者取其子也
采采芣苢薄言袺之采采芣苢薄言襭之
袺者執其衽也襭者扱其衽於帶間
漢廣
文王之化行於江漢之間有以變其淫俗其出遊之
女容貌端莊人望而敬故美之以是詩也
南有喬木不可休息(思)漢有游女不可求思漢之廣矣
不可泳思江之永矣不可方思
三章皆興而比也江漢之俗甚好遊如樂府大堤曲
可見四思字皆語辭也言木之高也不可休其下女
之遊也不可干近之此則興也泳者潛行水中也方
者桴也連木為牌而乘之渡水也言漢水之廣不可
潛行以過之江水之長不可乘桴以渡之此則比也
翹翹錯薪言刈其楚之子于歸言秣其馬漢之廣矣不
可泳思江之永矣不可方思
翹翹高起也錯者雜也楚即荆也小木叢生刈之以
為薪也以錯薪起興而欲秣其馬則悅之至所謂發
乎情也以江漢為比而嘆其終不可求則敬之深所
謂止乎禮義也
翹翹錯薪言刈其蔞之子于歸言秣其駒漢之廣矣不
可泳思江之永矣不可方思
蔞蒿生水澤中莖葉似艾其始生數寸可為菜高而
乾枯可刈以為薪駒謂馬之一二歲者
汝墳
汝旁之國先被文王之化其民猶以文王之命供紂
役婦人喜其君子行役而歸故賦以見志也
遵彼汝墳伐其條枚未見君子惄如調飢
前二章賦也大防曰墳條枝也枚幹也惄者飢意調
重也言君子未歸之時循汝水之墳伐其樹枝及幹
以為薪其思望之切惄然如重飢有所不能堪忍也
遵彼汝墳伐其條肄既見君子不我遐棄
木斬而復生曰肄既見君子而曰不我遐棄知其前
時之未歸非夫婦之恩薄也迫於王事有所不得已
焉爾
魴魚赬尾王室如燬雖則如燬父母孔邇
比也魴魚身廣而薄少力細鱗赬者赤也魚勞則尾
赤魴魚白赬尾比其夫之勞於役也王室如燬言紂
之酷暴也父母邇言文王如父母望之甚近故雖
勞不怨也或謂父母在家甚近不可懈於王事而貽
親之憂亦通
麟之趾
文王后妃德脩於身子孫宗族無不仁厚故詩人托
興於麟以美之
麟之趾振振公子于嗟麟兮
三章皆興也麟者毛蟲之長麕身牛尾蹄圓如馬蹄
一角在鼻上角端有肉其色黃王者至仁則出趾者
足也振振仁厚貌麟之足不踐生草不履生蟲蓋物
中之秀異者也人之與物其形之成皆天地之氣也
然為人者氣正而通為物者氣偏而塞故人則有知
覺有德性物則知覺雖有德性乃昧為麟者德性獨
能與人同其為王者之瑞宜也詩人以麟之趾興公
之子言麟性仁厚故其趾亦仁厚文王后妃仁厚故
其子亦仁厚于嗟者嘆美之辭嘆息之深也贊美之
至言公子之仁厚是即麟矣何必麟之出于郊然後
為王者之瑞哉
麟之定振振公姓于嗟麟兮
定者額也有額而不以抵觸則額亦仁厚也公姓者
公之孫也孫者子之所生故禮稱子孫曰子姓
麟之角振振公族于嗟麟兮
麟之角端有肉正義曰有角示威有肉示不用角之
不用亦不以牴觸則角亦仁厚也公族者有服之親
也五服之親謂同高祖以下按麟趾之詩乃家齊之
效子至親也孫疏於子矣族又疏於孫矣而皆化於
善焉推之以治國而國治又推之以平天下而天下
平所謂一視而同仁篤近而舉遠其惟文王乎
召南
召公奭初封于召在雍州之境其封于燕者又滅殷
之後所封也周公治陜以東其南為江漢之地漢廣
之詩可見也召公治陜以西其南為岷沱之地江有
沱之詩可見也
鵲巢
諸侯承文王之化能修身齊家夫人亦承后妃之化
能率其妾媵是詩美之猶周南之關雎也
維鵲有巢維鳩居之之子于歸百兩御之
三章皆興也鵲為巢知太歲所在故背太歲向太乙
巢取木杪之枝不取其堕地者故謂之乾鵲鳩性拙
不能為巢有居鵲巢中者如鵓鳩是也之子者此女
也指諸侯之夫人方來嫁者也御者迎也諸侯之女
嫁諸侯於其送其迎車皆百兩既出尊貴妾媵衆多
故以鵲巢鳩居起興而美之
維鵲有巢維鳩方之之子于歸百兩將之
方之言並也故並兩舟為方舟此言鳩與鵲並居巢中
也將送也
維鵲有巢維鳩盈之之子于歸百兩成之
盈滿也謂妾媵之多也成者成其禮也
采蘩
南國被文王之化諸侯夫人能盡誠敬以奉祭祀故
家人敘其事以美之也
于以采蘩于沼于沚于以用之公矦之事
三章皆賦也蘩白蒿言于沼沚采之蓋采之於其傍
地非水莱也夫人親采蘩以見其敬公侯之事謂祭
祀也
于以采蘩于澗之中于以用之公侯之宫
澗中亦謂水旁宫者宗廟也
被之僮僮夙夜在公被之祁祁薄言旋歸
被與髲同又謂之髢蓋今之假髻也僮僮竦敬也祁
祁舒遲也祭儀曰及祭之後陶陶遂遂如將復入然
不欲遽去愛敬之無已也一曰蘩者白蒿可以生蠶
曰宫曰在公乃公桑蠶室亦或然爾
草蟲
諸侯大夫行役在外婦人感物思其君子故賦也
喓喓草蟲趯趯阜螽未見君子憂心忡忡亦既見止亦
既覯止我心則降
三章皆賦也草蟲阜螽二物相似皆蝗屬喓喓聲也
趯趯躍之狀也蟲鳴於秋寒氣將至故因之傷感詩
蓋未見時作言思之而憂必待既見而後喜降者下
也喜而其心釋然也
陟彼南山言采其蕨未見君子憂心惙惙亦既見止亦
既覯止我心則說
蕨初生無葉可食又曰鼈者初生時似鼈脚故以名
之也采蕨為蔬又因以望君子之歸也惙惙憂貌
陟彼南山言采其薇未見君子我心傷悲亦既見止亦
既覯止我心則夷
薇類於蕨者一云野菜類豌豆葉者亦謂之薇我心
則夷言憂之消釋而心氣和平也
采蘋
大夫妻能奉祭祀故其家人敘其事以美之也
于以采蘋南澗之濱于以采藻于彼行潦
三章皆賦也蘋者水上浮萍又謂之藻至秋而葉紫
色五月有花白色故謂之白蘋藻者聚藻莖如釵股
葉如蓬蒿生不出水蘋藻皆非美菜而采以供祭者
不敢用䙝味而貴多品交神明之義也蘋生水上而
取之澗濱藻生清水而取之行潦叶韻爾
于以盛之維筐及筥于以湘之維錡及釡
盛貯也以竹織器方者曰筐圓者曰筥湘烹也以鐵
鑄器無足曰釜有足曰錡
于以奠之宗室牖下誰其尸之有齊季女
奠之以蘋藻薦之也宗室大宗廟中之室也禮有大
宗小宗大宗百世不遷小宗五世則遷凡小宗之祭
必於大宗家廟也牖下者室西南隅所謂奥也凡廟
制門堂皆南向而室中設祭則太祖東向故西南隅
曰奥為最尊之所神位在北牖下而南向者謂之昭
在南牖下而北向者謂之穆齊者敬也禮主婦主薦
豆少而能敬見其質美而亦化之然與
甘棠
召伯循行南國以布政或舍甘棠之下後人思其德
故愛其樹而不忍傷也
蔽芾甘棠勿剪勿伐召伯所茇
三章皆賦也蔽芾茂盛也甘棠杜棃也白者為棠赤
者為杜草木疏云棠今棠棃也棃可食故名甘棠翦
者翦其枝葉伐者伐其條幹茇舍止也大臣宣君上
之德布豈弟之政因樹木之存有無窮之思非文王
之臣孰能至於此
蔽芾甘棠勿翦勿敗召伯所憩蔽芾甘棠勿翦勿拜
召伯所說
勿敗折之則非特勿伐勿拜屈之則非特勿敗愛惜
之愈久而愈至也茇之為止憩之為息說之為舍其
義皆同言暫止於此猶愛其樹而不能忘則其德澤
之在人心豈不與樹俱存而俱久乎覩其樹思其人
懷其惠其愛慕之至乃斯民良心之自然有不容於
已者也
行露
南國遵召伯之教服文王之化淫俗既革貞女賦詩
以見志焉
厭浥行露豈不夙夜謂行多露
賦也女子而早夜獨行或為強暴所侵陵故曰露之
厭浥也豈不欲早夜而行乎但恐多露之沾濡耳
誰謂雀無角何以穿我屋誰謂女無家何以速我獄雖
速我獄室家不足
興也雀鼠皆害人之物故以為強暴之喻若曰雀本
無角也而乃穿我屋乎爾求為室家之禮無有也而
何為召致我於獄乎爾致我於獄而禮未嘗有安能
從女乎
誰謂鼠無牙何以穿我墉誰謂女無家何以速我訟雖
速我訟亦不女從
召致於訟亦不從之志操之堅也
羔羊
南國之人美其大夫衣服有常而從容自得也
羔羊之皮素絲五紽退食自公委蛇委蛇
三章皆賦也羔羊小羊也以羊皮為裘大夫燕居之
服也五紽者裘五處之縫也嚴氏曰以絲素為組紃
於五處紽縫而飾之組者以五綵絲為之薄闊為組
似繩為紃退食自公退朝而食於家自公門出也委
蛇委蛇言其從容順禮也
羔羊之革素絲五緎委蛇委蛇自公退食
緎者縫之界域也
羔羊之縫素絲五總委蛇委蛇退食自公
五總義與五紽五緎同
殷其靁
婦人以夫從役而思念之且美其德而冀其必歸也
殷其靁在南山之陽何斯違斯莫敢或遑振振君子歸
哉歸哉
三章皆興也殷者靁聲初動殷殷然也雷冬而聲收
春而聲發故感氣候之變而念其君子言雷之休息
動作各以時矣何此行役之人久去于此而不敢少
暇乎振振信厚也言其信厚則不失期也歸哉歸哉
必歸之辭也
殷其靁在南山之側何斯違斯莫敢遑息振振君子歸
哉歸哉
莫敢遑息不得暇而休息也
殷其靁在南山之下何斯違斯莫或遑處振振君子歸
哉歸哉
莫或遑處不得暇而歸處也
摽有梅
賢女以貞信自守欲及時而嫁故作是詩
摽有梅其實七兮求我庶士迨其吉兮
三章皆賦也摽有梅言梅實之落也其實七言在樹
者止存其七見時之過也求我求者男之求我者女
自言也陽先乎隂男先乎女故女欲嫁及時而必待
男之求庶士謂庶人之為士者迨吉及吉日成昏也
摽有梅其實三兮求我庶士迨其今兮
梅止於三時又過矣迨今不待吉而成婚也
摽有梅頃筐塈之求我庶士迨其謂之
塈者取也頃筐取之則落之盡時又愈過矣迨其謂
之但相告謂而約可定也或曰女欲婚之亟果可以
為美俗乎曰周禮仲春令會男女其過時也則奔者
不禁今賢女惟恐過時故其言如此然猶必待男求
必待媒妁視彼奔者豈不謂賢乎
小星
南國夫人承后妃之化能不妒忌以惠其下是詩乃
妾媵所作也
嘒彼小星三五在東肅肅宵征夙夜在公寔命不同
小星因所見以起興也嘒本作暳星之微光也三五
言其稀蓋初昏與將旦時也肅肅齊遫也衆妾進御
於君不敢當夕見星而往見星而還其夜行而在於
公所寔以命之賤而不同於貴者故以進御為夫人
之惠而不敢以為怨也
嘒彼小星維參與昴肅肅宵征抱衾與裯寔命不猶
參昴西方白虎宿參三星謂之參者以三相參也昴
六星昴之言留也言陽氣之稽留也襌被曰裯
江有汜
是時貴女之嫁有不與媵妾偕行者既而自悔乃迎
媵以歸故媵作是詩而后妃夫人能不妒忌固有以
化其下者矣
江有汜之子歸不我以不我以其後也悔
三章皆興也汜者江水分流而復入于江江大而汜
小也之子謂正嫡我者媵妾自謂也能左右之曰以
古者諸侯一娶九女正嫡一人餘皆媵妾嫡妾同時
而行者禮也不與妾行非禮也復悔而迎之則嫡亦
可謂賢矣
江有渚之子歸不我與不我與其後也處
渚者小洲水分流而成也不我與亦謂不與皆行也
其後也處悔而迎之乃與同處也
江有沱之子歸不我過不我過其嘯也歌
沱亦江之别流禹貢言岷山導江東别為沱是也不
我過謂不過我之居而挾與俱行也嘯者蹙口出聲
以舒憤懣之氣也歌者既偕行則歡樂而歌也
野有死麕
貞女不為強暴所汙故詩美之
野有死麕白茅包之有女懷春吉士誘之
興也或曰賦也麕獐也似鹿而小無角而有牙古今注獐
有牙不能噬鹿有角不能觸女子當春而有所懷思
為美士所誘固其常也而賢女獨有以自守故詩人
將稱其賢而先以常情言之其曰興則因所見以起
興曰賦則實以白茅包死麕而遺此女也
林有樸&KR0554;野有死鹿白茅純束有女如玉
樸&KR0554;木之小者純束謂以茅展開而約束之也史云
錦繡千純凡錦與帛一段為一純也有女如玉言此
女美如玉也
舒而脱脱兮無感我帨兮無使尨也吠
此章述女子拒其人之辭乃賦也舒而脱脱言姑徐
徐而來也無感我帨言勿動其拭手之巾也無使尨
也吠言勿令犬之驚吠也傳曰甚言其不相及其凜
然不可犯之意蓋可見矣由是論之拒絶其人而為
和婉之辭幾所謂怨而不怒者方之激烈之人尤為
難也
何彼穠矣
王姬下嫁於諸侯有肅雍之德此詩所以美之也
何彼穠矣唐棣之華曷不肅雝王姬之車
三章皆興也穠者華多之貌唐棣謂之栘似白楊凡
草木之華先合後開此華獨先開後合王姬有肅雍
之德則不挾貴以驕其夫家故望其車而知其德也
傳曰此乃東遷以後之詩而文王太姒之教久而不
衰亦可見矣
何彼穠矣華如桃李平王之孫齊侯之子
平王即平王宜臼齊侯即襄公諸兒
其釣維何維絲伊緡齊侯之子平王之孫
絲之合而為綸猶男女之合而為昏故以釣之緡起
興也此詩屬之召南疑不可知
騶虞
諸侯春田詩人美其仁心也
彼茁者葭壹發五豝于嗟乎騶虞
二章皆賦也葭蘆葦也豝牡豕也騶虞者仁獸白質
黑文尾長於身不食生物惟食自死之肉言彼生而
蕃盛者葭也發矢而中五者豝也然射止五豝而已
不欲暴殄而多殺故嗟嘆言之曰其仁心自然是即
所謂騶虞矣
彼茁者蓬壹發五豵于嗟乎騶虞
蓬者蒿也豵者一歲小豕也序以麟趾為關雎之應
騶虞為鵲巢之應是王道之成也
詩演義卷一
