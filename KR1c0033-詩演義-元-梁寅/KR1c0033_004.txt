詩演義卷四
明梁寅撰
王國風
周平王徙居東都王城而王室遂卑與諸侯無異故
其詩不為雅而為風其王號未替故不曰周而曰王
黍離
周既東遷大夫行役過故宗廟宫室盡為禾黍閔周
室之顛覆彷徨不忍去故賦之
彼黍離離彼稷之苖行邁靡靡中心摇摇知我者謂我
心憂不知我者謂我何求悠悠蒼天此何人哉
三章皆賦而興也彼黍離離彼稷之苖黍之苖似蘆
高丈餘穗黑色實圓重或曰即粟也嚴氏曰黍有二
種黏者為秫可以釀酒不黏者為黍如稻之有秔糯
也考之經傳或黏或不黏或高而實黑或低而實黃
皆謂之黍稷一名穄其苗穗亦似蘆為五榖之長月
今章句云稷秋種夏熟歴四時備隂陽榖之貴者行
邁靡靡中心摇摇因黍稷起興言其行之遲遲心無
所定也知我者謂我心憂其知我者忠臣之心也故
以我為憂國而傷感不知我者謂我何求其不知我
者薄情之人也故謂徬徨不去將何所求乎悠悠蒼
天此何人哉怨之之深也韓子曰不知造物者意竟
何如無乃都不省記任其死生夀夭耶此言悠悠蒼
天者其意亦然
彼黍離離彼稷之穗行邁靡靡中心如醉知我者謂我
心憂不知我者謂我何求悠悠蒼天此何人哉
穗黍之抽秈也稷穗下垂故以興心之如醉
彼黍離離彼稷之實行邁靡靡中心如壹知我者謂我
心憂不知我者謂我何求悠悠蒼天此何人哉
實者黍之實既堅好也噎者憂之深而不能喘息如
人之食不下嚥也初見稷之苗再見稷之穗終見稷
之實大夫行役往來非一歴時月之久也初至則心
不定再至則心如醉後至則心如噎感之益深而悲
之益甚也
君子于役
大夫久役于外其室家思而賦之
君子于役不知其期曷至哉雞棲于塒日之夕矣羊牛
下來君子于役如之何勿思
賦也首二句言夫之行役不知歸期曷至哉雞棲于
塒言當何時而至哉雞之棲于塒亦有其時也况于
行役而可無歸期乎日之夕矣羊牛下來言非但雞
之棲也當日之夕羊牛亦知歸矣君子于役如之何
勿思言行之久當歸不歸安得而不思之乎
君子于役不日不月曷其有佸雞棲于桀日之夕矣羊
牛下括君子于役苟無飢渴
不日不月言不可計以日月也曷其有佸何時能會
也桀者釘木以為雞棲也羊牛下括言牛羊歸至于
棧也苟無飢渴願夫在外不至飢渴也
君子陽陽
舊序曰君子遭亂相招為禄仕全身遠害而已
君子陽陽左執簧右招我由房其樂只且
賦也陽陽與洋洋同得志之貌執簧執笙竽也由房
自房而出也其樂只且以伶官之賤事為樂亦猶簡
兮以伶官為榮乃玩世不恭之意也只且語辭
君子陶陶左執翿右招我由敖其樂只且
陶陶和樂也執翿舞者執羽旄之属由敖就舞位也
揚之水
平王以申國近楚數被侵伐遣圻内之民戍之故戍
者怨思而作此詩也
揚之水不流束薪彼其之子不與我戍申懷哉懷哉曷
月予還歸哉
三章皆興也揚水之弱不流束薪以興家之人不能
與我同戍申懷哉懷哉思之甚切也曷月還歸言歸
期未卜也
揚之水不流束楚彼其之子不與我戍甫懷哉懷哉曷
月予還歸哉
甫者吕侯之國申甫相近必昏姻之國故并戍之也
揚之水不流束蒲彼其之子不與我戍許懷哉懷哉曷
月予還歸哉
許亦與申相近故併戍之以平王之母申女也故遣
兵戍申然幽王為申侯所殺而不能復讎是知有母
而不知有父惡得為子哉矧諸侯有難方伯之責圻内
之民專衛王室而使之遠戍亦非也其詩所以列于
變風也
中谷有蓷
凶饑之年室家相棄婦人述其悲嘆之意也
中谷有蓷暵其乾矣有女仳離嘅其歎矣嘅其歎矣遇
人之艱難矣
三章皆興也蓷益母草也暵日氣能乾物也中谷固
幽隂之處而草因日暴至于乾死百榖之不收可見
矣仳離别離也因飢饉而夫婦不相保至于分離則
嘅然歎息重言嘅歎者歎息復歎息悲之甚也艱難
者家之窘窮無所假貸是以至于仳離也
中谷有蓷暵其脩矣有女仳離條其歗矣條其歗矣遇
人之不淑矣
脩者脯也草之乾死如脯也歗蹙口出聲也條然以
歗其聲之長也不淑者古人謂死喪饑饉皆曰不淑
中谷有蓷暵其濕矣有女仳離啜其泣矣啜其泣矣何
嗟及矣
暵其濕矣言草生濕地亦因旱燥而死或曰草死而
腐亦濕也啜然而泣悲哀之甚也何嗟及矣蓋其心
必有所悔者至此則亦無如之何也
兔爰
周室衰微諸侯背畔君子不樂其生而作是詩也
有兔爰爰雉離于羅我生之初尚無為我生之後逢此
百罹尚寐無吪
比也爰爰者緩也兔性隂狡以比小人雉性耿介以
比君子壊朝廷者小人也而禍患之來小人以巧計
幸免如兔之脱于禍患而寬緩自得君子無辜而以
忠直受禍如雉之陷身于網羅也我生之初尚無為
言我生之時猶及見承平無事之日也我生之後逢
此百罹罹者憂也言衰亂之時百憂交集也尚寐無
吪吪者動也言庶幾寐而不動以俟死而已
有兔爰爰雉離于罦我生之初尚無造我生之後逢此
百憂尚寐無覺
罦即翻車網可以掩兔尚寐無覺言長眠而無覺亦
願死之辭
有兔爰爰雉離于罿我生之初尚無庸我生之後逢此
百凶尚寐無聰
罿亦網也無庸言此時無用憂禍難也無聰無所聞
也喪敗之事所不忍聞雖生而猶死也
葛藟
世衰民散有去其鄉里家族而流離失所者作此詩
以自嘆其窮也若一涉尤人語便傷忠厚謂流離之
時不能保聚而依托於人亦非必真以彼為父母兄弟也
緜緜葛藟在河之滸終遠兄弟謂他人父謂他人父亦
莫我顧
興也緜緜葛藟而在河之濱其滋蔓固得所也而我
乃離鄉里違宗族而謂他人為父何耶雖謂他人為
父人亦莫我顧盼是可歎也
緜緜葛藟在河之涘終遠兄弟謂他人母謂他人母亦
莫我有
亦莫我有見如不見也
緜緜葛藟在河之漘終遠兄弟謂他人昆謂他人昆亦
莫我聞
河之漘爾雅曰夷上洒下曰漘郭璞云涯也上平坦
而下水深也亦莫我聞雖與之言聞如不聞也
采葛
滛奔之詩也
彼采葛兮一日不見如三月兮彼采蕭兮一日不見
如三秋兮彼采艾兮一日不見如三歲兮
賦也葛可為布蕭可焫以降神艾乾之可以炙其采
者滛奔而託此以行也一日不見其始如三月其中
如三秋其後如三歲思之愈切而願見之速也
大車
周室既衰大夫猶有能以刑政治其私邑故滛奔者
畏而賦之也
大車檻檻毳衣如菼豈不爾思畏子不敢
三章皆興也大車亦乘車以其為大夫所乘故曰大
車爾檻檻車聲也毳衣毳冕之服也如菼者衣繪而
裳繡五色皆備其青者如葭菼之色也豈不爾思爾
指所與私者而言畏子不敢子者君爵尊其大夫故
以子稱之畏大夫而不敢奔雖不能如二南之化俗
而其政令之行亦可謂嚴而有禮矣
大車啍啍毳衣如璊豈不爾思畏子不奔
啍啍重遲之貌璊者玉之赤色五色備則有王氏曰
如菼者衣之色如璊者裳之色奔謂妄從人也
榖則異室死則同穴謂予不信有如曒日
生不得同居死當與同葬此見其思之切而會之難
然不敢犯刑禁亦不敢怨大夫又以見羞惡之心有
不可泯者如曒日信誓之明也
丘中有麻
婦人望所與私之人而作
丘中有麻彼留子嗟彼留子嗟將其來施施
三章皆賦也丘中有麻以麻之盛長而可以蔽人也
子嗟者男子之字疑其留于麻中也將其來施施願
其施施然而來也
丘中有麥彼留子國彼留子國將其來食
子國亦男子之字來食就我而食也
丘中有李彼留之子彼留之子貽我佩玖
之子此人也佩玖冀其以是為贈也
鄭國風
鄭者宣王弟友所封之國本在西都畿内咸林之地
平王東遷武公佐王得虢檜之地乃徙居之施舊號
于新邑焉
緇衣
鄭桓公友暨子武公並為周司徒善于其職周人愛
之故美之者如是
緇衣之宜兮敝予又改為兮適子之舘兮還予授子之
粲兮
三章皆賦也緇衣者卿大夫居私朝之服宜者稱也
賢而有德稱其服也舘者所居之私第也粲米之精
鑿者為王之司徒自有常禄惟其愛之至故欲為之
製衣又欲饋之糧食以表其好賢之情也
緇衣之好兮敝子又改造兮適子之舘兮還予授子之
粲兮緇衣之蓆兮敝予又改作兮適子之舘兮還予
授子之粲兮
程子曰蓆有安舒之義按此詩言致敬於賢者唯衣
與食春秋傳曰衣食所安不敢專也必以分人矧大臣
之賢邦頼以治民依以安衣食之奉必精美而豐厚
也宜哉故記曰好賢如緇衣又曰于緇衣見好賢之
至以為敬賢之道固當如是也
將仲子兮
莆田鄭氏曰此滛奔者之辭
將仲子兮無踰我里無折我樹把豈敢愛之畏我父母
仲可懷也父母之言亦可畏也
三章皆賦也將仲子將者請也仲子男子之字也無
踰我里言莫過我之里也里者二十五家所居也無
折我樹把莫折我所樹之把也把如柳可為車轂又
可鬱屈為桮棬其曰折把者恐男女相期為先至者
折枝以為信如後世綰結菖蒲之意也豈敢愛之
言非敢愛惜把樹也畏我父母言不正而從人父母
所惡故畏之也仲可懷情欲之感也父母可畏羞惡
之心也滛女而能若是猶賢於縱欲而忘反者與
將仲子兮無踰我牆無折我樹桑豈敢愛之畏我諸兄
仲可懷也諸兄之言亦可畏也將仲子兮無踰我園
無折我樹檀豈敢愛之畏人之多言仲可懷也人之多
言亦可畏也
牆者古者樹牆下以桑園者圃之籓也夫牆既遠於
園而里又遠於牆人之言猶不足恤諸兄之言
則甚于外人父母之言又甚于諸兄其侵陵者愈廹
近則畏懼之心愈加謹是女者比之野有死麕之意
亦近之母乃悼其前行之失而知自悔者耶夫子編
詩與滛奔諸詩異類蓋亦嘉其志也
叔于田
鄭莊公弟共叔段不義而得衆國人愛而美之也
叔于田巷無居人豈無居人不如叔也洵美且仁
三章皆賦也言叔段往田獵則里巷之中若無人焉
非真無人也不如叔之信美且仁也
叔于狩巷無飲酒豈無飲酒不如叔也洵美且好
冬獵曰狩言圍守而取之也
叔適野巷無服馬豈無服馬不如叔也洵美且武
巷無服馬言無有乘馬者武言其勇也夫逐禽走
馬宴飲固貴公子之常事叔段因此以聚結徒衆欲
傾其兄故其黨褒稱之者如是
大叔于田
蘇氏曰二詩皆曰叔于田故後篇加大以别之
叔于田乘乘馬執轡如組兩驂如舞叔在藪火烈具舉
襢裼暴虎獻于公所將叔無狃戒其傷女
三章皆賦也執轡如組言其御馬便習執轡在手如
組之柔也兩驂如舞言驂馬諧和中節如舞之有容
儀也叔在藪火烈且舉山谷之間有草木而無水謂
之藪乃禽獸之所聚也火烈者火之熾盛蓋焚林而
田也襢裼暴虎言叔自裸襢而徒手搏虎也末句又
言請叔無狃恃其勇而輕進恐為虎所傷也
叔于田乘乘黃兩服上襄兩驂雁行叔在藪火烈具揚
叔善射忌又良御忌抑磬控忌抑縱送忌
乘黃者四馬皆黃也两服者當衡下夹轅两馬曰服
襄者駕也兩服稍向前故曰上襄两驂稍次於服後
故曰雁行兩抑字發語辭四忌字助語辭騁馬曰磬
止馬曰控舍拔曰縱從禽曰送總言叔之善射善御
也
叔于田乘乘鴇兩服齊首兩驂如手叔在藪火烈具阜
叔馬慢忌叔發罕忌抑釋掤忌抑鬯弓忌
鴇馬之驪白雜毛者今之烏驄也齊首者兩服頭相
並如手者兩驂在傍如人之兩手也具阜火之盛也
馬慢令馬慢行也發罕箭下輕發也掤者矢之筩蓋
釋掤謂啟筩蓋以出矢也鬯與韔同弓之囊也射畢
則納弓于囊也三章皆美叔段田獵騎射之精也或
疑非必為叔段安知其不為他公子乎
清人
鄭文公惡高克使將清邑之兵禦敵于河上久而不
召師散而歸克奔陳鄭人為之賦此詩也
清人在彭駟介旁旁二矛重英河上乎翺翔
三章皆賦也清人在彭言清邑之人為軍士者從高
克在河上之彭邑也駟介旁旁四馬被甲而旁旁然
馳驅也二矛重英酋矛長二丈夷矛長二丈四尺並
建于車上其朱羽為飾者重累而見也河上乎翺翔
游戲而無所為也
清人在消駟介麃麃二矛重喬河上乎逍遥
消亦河上地名麃麃武貌喬者矛上勾以縣英英盡唯
勾存也逍遥亦翺翔
清人在軸駟介陶陶左旋右抽中軍作好
軸亦地名陶陶樂而自適也左旋右抽言在車左者
旋車在車右者抽刃中軍作好言軍中惟游戲為樂
而已胡氏曰克有不臣之罪誅之可也愛惜其才
以禮馭之亦可也烏可假以兵權委之境上坐觀其
離散而莫卹乎春秋書曰鄭棄其師罪之深矣
羔裘
美其大夫之詩也
羔裘如濡洵直且侯彼其之子舍命不渝
三章皆賦也羔裘者大夫之服如濡潤澤也洵直且
侯言服此羔裘者情直而美也彼其之子言彼人也
舍命不渝言其止于命分不變其心也
羔裘豹飾孔武有力彼其之子邦之司直
豹飾以豹皮為飾也孔武有力甚武而勇也邦之司
直乃主張直道之臣也
羔裘晏兮三英粲兮彼其之子邦之彦兮
晏者服此裘而安然處也粲者裘上之飾爛然而鮮
明但三英之制未有考耳
遵大路
滛婦留其所與私者之辭
遵大路兮掺執子之袪兮無我惡兮不寁故也
賦也男子遵大路而去婦人留之曰擥其袪不實說
也言與我故舊不可速去寁者速辭夫之意
遵大路兮掺執子之手兮無我魗兮不寁好也
無我魗無以我為醜也好情好也
女曰雞鳴
賢夫婦相警戒之詩也
女曰雞鳴士曰昧旦子興視夜明星有爛將翺將翔弋
鳬與雁
女曰雞鳴婦之警其夫也士曰昧旦夫若以不止
於雞鳴矣子興視夜婦又語其夫起而視夜之何如明
星有爛夫出視之言啟明之星爛然天果將明矣將
翺將翔夫遂翺翔而往也弋鳬與雁弋取鳬雁而歸
也以生絲繫矢而射謂之弋
弋言加之與子宜之宜言飲酒與子偕老琴瑟在御莫
不静好
弋言加之則射而中矣與子宜之言當烹之而調和
得宜也宜言飲酒則以之飲宴琴瑟在御莫不静好
言鼓琴瑟以為樂也射者男子之所有事而士無故
不去琴瑟此言弋鳬雁又言琴瑟蓋皆丈夫之事也
知子之來之雜佩以贈之知子之順之雜佩以問之知
子之好之雜佩以報之
婦愛其夫不徒飲酒相樂又欲其親賢友善故知子
能致賢者之來又能順之好之則以雜佩報答而敦
其好焉君子無故玉不去身故問遺必以佩玉也
有女同車
男悦女之詩也
有女同車顔如舜華將翺將翔佩玉瓊琚彼美孟姜洵
美且都
賦也舜華女之顔色似之也翺翔言其出遊而從容自
得也女有佩玉又言姓字見其為貴富之女也洵美
且都信美而又閑雅也
有女同行顔如舜英將翺將翔佩玉將將彼美孟姜德
音不忘
舜英舜華之英也將將佩玉聲
山有扶蘇
滛女戲其所私者之辭
山有扶蘇隰有荷華不見子都乃見狂且
興也扶蘇小木子都美士也狂者狂子也且語辭
山有橋松隰有游龍不見子充乃見狡童
橋喬同游龍水紅草也又名馬蓼生水澤中葉大而
赤白色高丈餘子充亦美士狡童狡獪之小兒也
蘀兮
滛女之辭也
蘀兮蘀兮風其吹女叔兮伯兮倡予和女
興也蘀者木之稿葉也叔伯男子之字也蘀兮蘀兮
則風其吹女矣叔兮伯兮女若能倡之以求于我則
當和之以應于女矣
蘀兮蘀兮風其漂女叔兮伯兮倡予要女
要者成也成其歡好也
狡童
滛女見絶而戲其人之辭
彼狡童兮不與我言兮維子之故使我不能飡兮
賦也彼狡童之不與我言是棄絶我也然豈以爾棄
絶我而不能飡乎言悦已者衆爾之不至亦不憂也
彼狡童兮不與我食兮維子之故使我不能息兮
不與我食不與我同飲食也不能息不能安寢也
褰裳
滛奔之辭
子惠思我褰裳涉溱子不我思豈無他人狂童之狂也
且
賦也言子惠然而思我則我當褰裳而涉溱以從
于子若不思我豈無他人之可從而必於子思念無
常真狂童也哉且者語辭
子惠思我褰裳涉洧子不我思豈無他士狂童之狂
也且
溱洧皆鄭水然二水一出桂陽一出潁陽東南其相
去稍遠以此觀之知滛奔之詩多時人所作若以為
其人之自作則豈有既涉溱而又涉洧者乎
丰
滛奔之詩
子之丰兮俟我乎巷兮悔子不送兮
四章皆賦也滛亂之俗昏姻不以禮女自擇男子而
嫁之曰子之丰者言男之丰滿也俟乎巷男子先求
之也悔不送先疑之而後悅之故悔其不送之也
子之昌兮俟我乎堂兮悔予不將兮
子之昌者男子之盛壯也俟乎堂者男先求之至女
之堂也將亦送也此二章皆言來昏之始女愆期也
衣錦褧衣裳錦褧裳叔兮伯兮駕予與行
錦衣錦裳服之美于中者褧衣褧裳服之襲于外者
女自言衣服美而且備其嫁易矣叔兮伯兮字呼其
男子愛之故敬之也駕予與行言以其車來與之偕
行蓋令其親迎也
裳錦褧裳衣錦褧衣叔兮伯兮駕予與歸
與歸者與之偕歸後二章又言親迎禮成也
東門之墠
男慕女之辭也
東門之墠茹藘在坂其室則邇其人甚遠
賦也東門之墠言城之東門有墠除其地而平坦者
也茹藘茜草可染絳者坂陂也又澤之障曰坂門之
傍有墠墠之外有坂坂之上有草識女之所居也室
邇人遠歎見之難也
東門之栗有踐家室豈不爾思子不我即
門之傍有栗樹栗樹之下有成行列之家室亦識女
之所居也子不我即言思慕之切恨其不來就我也
風雨
淫奔之女見所期之人而心悅也
風雨淒淒雞鳴喈喈既見君子云胡不夷
賦也淒淒寒凉之氣喈喈雞鳴之聲風且雨淒淒然
也雞猶守時而鳴喈喈然也既見君子云胡不夷者
夷平也當此風雨晦冥之時而見所期之人我心云
何不平耶
風雨瀟瀟雞鳴膠膠既見君子云胡不瘳
瀟瀟風雨聲膠膠猶喈喈也瘳病也言未見君子積
思至病至此而愈也
風雨如晦雞鳴不已既見君子云胡不喜
晦昏也已止也胡不喜者至此而悅徵于色也
子衿
亦淫奔之詩也
青青子衿悠悠我心縱我不往子寧不嗣音
三章皆賦也青青純緣色也禮父母在衣純以青衿
領也悠悠思之長也言子衣青青之衿我之思悠悠
矣嗣續也音問也言我縱不往女曾不傳聲問我盖
責其忘已耳
青青子佩悠悠我思縱我不往子寧不来
佩玉佩也士佩瓀珉而青組綬不来者言不一来也
挑兮達兮在城闕兮一日不見如三月兮
挑輕獧皃達放恣也一日三月者言思之甚也
揚之水
淫者相謂也
揚之水不流束楚終鮮兄弟維子與女無信人之言人
實迋女
興也兄弟婚姻之稱予女男女自相謂也迋誑也誡
以無信人言謂他人實欺誑女耳
揚之水不流束薪終鮮兄弟維予二人無信人之言人
實不信
人實不信以他人之言皆無實之言也
出其東門
人見淫奔之女而言其安分自樂無外慕之意也
出其東門有女如雲雖則如雲匪我思存縞衣綦巾聊
樂我員
賦也有女如雲盖淫蕩之女結伴遊戲美而且多也
匪我思存言己之存想不在于是也縞衣綦巾聊樂
我員縞衣者衣之黑白色綦巾者艾色之巾乃女服
之貧陋者員與云同語辭也梁鴻見其妻孟光服作
事之服喜曰真梁鴻妻也此人者不以美色為悅而
以陋妻為悅亦可謂有志操者矣
出其闉都有女如荼雖則如荼匪我思且縞衣茹藘聊
可與娛
闉者曲城又曰城内重門也都者城上之臺即今之
當門臺也荼茅華輕白可愛茹藘可染絳故以名衣
服之色聊可與娛言夫婦相娛樂也
野有蔓草
男女相遇于草野之詩也
野有蔓草零露漙兮有美一人清揚婉兮邂逅相遇適
我願兮
賦而興也清揚婉兮眉目之間婉然而美也邂逅相
遇不期而會也適我願兮遂所願欲也
野有蔓草零露瀼瀼有美一人婉如清揚邂逅相遇與
子偕臧
與子偕臧言各得所欲也曰子者為女悅男之辭
溱洧
此詩亦叙淫奔者之辭
溱與洧方渙渙兮士與女方秉蕳兮女曰觀乎士曰既
且且往觀乎洧之外洵訏且樂維士與女伊其相謔贈
之以勺藥
二章皆賦而興也溱與洧方渙渙兮言水當春水解
而散流也士與女方秉蕳兮蕳即蘭也生澤畔似澤
蘭員莖白華紫萼八月華又名香水蘭澤蘭則方莖
蘭之澤可作膏塗髮鄭俗以上已采蘭水上以祓除
不祥故士女皆秉持之女曰觀乎士曰既且且語辭
盖女邀士以往士樂從也洵訏且樂言洧水之外信
寬大而可樂也伊其相謔贈之以勺藥言士女錯雜
相與謔浪且以勺藥為贈而結厚恩情也
溱與洧瀏其清矣士與女殷其盈矣女曰觀乎士曰既
且且往觀乎洧之外洵訏且樂維士與女伊其將謔贈
之以勺藥(將當作相)
瀏其清矣言二水深而且清也殷其盈矣言士女之
集水濱者衆而盛也傳曰鄭衛之樂皆為淫聲然
衛詩二十有九而淫奔之詩纔四之一鄭詩二十有
一而淫奔之詩已不翅七之五衛猶為男悅女之辭
而鄭皆女惑男之語衛人猶多刺譏懲創之意而鄭
人幾于蕩然無復羞愧悔悟之萌是則鄭聲之淫有
甚于衛也
詩演義卷四
