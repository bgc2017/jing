詩演義卷二
明梁寅撰
邶國風
武王克商分紂城為三自朝歌而北謂之邶南謂之
鄘東謂之衞邶鄘不詳其始封意皆小國為衞之附
庸衞則武王弟康叔之國也其後邶鄘皆入衞而其
詩皆為衛事而冠以舊國之名豈以衞地之廣其詩
之多而分屬二國歟邶以下凡十三國其詩善惡雜
見蓋皆衰世之作故謂之變風云
柏舟
婦人不得於其夫而自作是詩或曰莊姜作之也
汎彼柏舟亦汎其流耿耿不寐如有隱憂微我無酒以
敖以遊
比也婦人見河中之舟汎汎無定故以自比言我之
心耿耿其明夜不能寐遂成隱憂人飲酒則忘憂矣
我非無酒可以敖遊宴樂但以幽憂之深雖飲酒而
憂不能忘爾
我心匪鑒不可以茹亦有兄弟不可以據薄言往愬逢
彼之怒
賦也茹度也我心非鏡何能茹度人之妍媸言不知
何以見怒也豈無兄弟而不可依據言雖同氣之親
亦不我知也故以中心之事往告愬之反遭其怒矣
我心匪石不可轉也我心匪席不可卷也威儀棣棣不
可選也
賦也石可轉而心不可轉席可卷而心不可卷言所
守之定也威儀棣棣然閑習不可選擇言無所差失也
憂心悄悄愠於羣小覯閔既多受侮不少靜言思之寐
辟有摽
賦也羣小謂衆妾覯閔見病也受侮見陵也辟擗同
拊心也摽拊心貌其拊心者自傷悼也
日居月諸胡迭而微心之憂矣如匪澣衣靜言思之不
能奮飛
比也居諸語辭日當常明月則有虧猶正嫡當尊衆
妾則卑今妾反勝嫡是日月更迭而虧矣我心憂傷
如衣不澣之衣思之之深恨不能奮飛而去是亦無
可奈何之辭也
綠衣
舊序云莊公惑於嬖妾夫人莊姜賢而失位自作是
詩也
綠兮衣兮綠衣黃裏心之憂矣曷維其已
四章皆比也綠者蒼勝黃乃間色也問色賤而反以
為衣則貴矣黃者中央土之色乃正色也正色貴而
以為衣之裏則賤矣妾貴而嫡賤何異於此哉
綠兮衣兮綠衣黃裳心之憂矣曷維其亡
上衣下裳衣貴裳賤綠賤而為衣黃貴而為裳益失
所矣曷維其忘言其憂何時而忘也
綠兮絲兮女所治兮我思古人俾無訧兮
女指莊公也綠方為絲女又理而織之則成衣矣妾
方處賤女乃嬖而進之則上僭矣其若之何哉亦思
古人善處此者而以自勵使無過而已訧者過也
絺兮綌兮凄其以風我思古人實獲我心
絺綌暑服寒則棄之譬己之過時而不見答也思古
人之先得我心亦安於所遇之辭也
燕燕
莊姜無子以陳女戴媯之子完為己子莊公卒而完
立嬖人之子州吁弑之戴媯乃大歸于陳莊姜送之
而作此詩也
燕燕于飛差池其羽之子于歸遠送于野瞻望弗及泣
涕如雨
興也燕之類有三漢燕聲多而稍小越燕紫胸胡燕
胸斑黑而聲大其來去有時喪偶則獨飛獨處故因
以起興重言之者方言若是亦愛重之意也差池者
羽之不齊也遠送至野望而涕泣同心同處不忍别也
燕燕于飛頡之頏之之子于歸遠于將之瞻望弗及佇
立以泣
飛而上曰頡飛而下曰頏禽經云燕相背而飛相向
而宿故飛有上下之異佇立者望而立之久也
燕燕于飛下上其音之子于歸遠送于野瞻望弗及實
勞我心
下上其音者飛而上下故音亦上下
仲氏任只其心塞淵終温且惠淑慎其身先君之思以
勗寡人
戴媯而曰仲氏稱其字重之也以恩相信曰任只者
語己之辭言戴媯以恩相信其心則誠實而淵深其
性則温和而婉順其守身則又能善且謹焉而又勉
我以思念先君勿至怨怒兩俱賢而交相愛者如此
日月
莊姜不見答於莊公呼日月以自訴也
日居月諸照臨下土乃如之人兮逝不古處胡能有定
寧不我顧
賦也毛氏曰日居月諸猶言日乎月乎居諸皆語助
也呼日月而言既無不照矣而我之抑鬱何獨不能
照之耶之人者此人謂莊公也逝者發語辭不古處
不以古道相處而夫婦之恩薄也胡能有定言其心
何回惑而不定也寧不我顧不顧念於我也
日居月諸下土是冒乃如之人兮逝不相好胡能有定
寧不我報
冒包覆也日月無不照而獨不照我之情是人也何
其不相好而心之無定乃不見答乎
日居月諸出自東方乃如之人兮德音無良胡能有定
俾也可忘
日每旦出東月至望出東皆有常也而君之於我何
不常乎德音無良者由其德非善故發於音聞亦不
善也俾也可忘言獨使我為可忘者耶不可忘而忘
之此其所以無良也
日居月諸東方自出父兮母兮畜我不卒胡能有定報
我不述
報我不述述循也其報答我者不循義理也
終風
莊公狂蕩暴疾故莊姜以終日暴風比之不忍斥言
其惡也
終風且暴顧我則笑謔浪笑傲中心是悼
四章皆比也風之終日所不堪也而又加暴愈不堪
也人之狂蕩所可惡也而又益甚愈可惡也顧我而
笑非相好也慢侮而已矣故又曰謔浪笑傲如是者
奈之何哉惟自傷悼爾傳曰莊公暴慢無常而莊姜
正靜自守所以忤其意而不見答也
終風且霾惠然肯來莫往莫來悠悠我思
霾說文云風雨土也蓋風揚塵而晝冥晦也惠然肯
來來之速也莫往莫來有不來之時也然其思之非
以其不來而思之也以其狂惑無常而憂思爾
終風且曀不日有曀寤言不寐願言則嚏
終風且曀風而隂也不日有曀言既隂矣不旋日而
又隂也人之狂惑不開悟者蓋如是寤言不寐者憂
思之深故既寤而不復寐也願言則嚏徐氏曰嚏者
腦鼻中氣壅塞遇噴嚏則氣乃舒
曀曀其隂虺虺其雷寤言不寐願言則懷
曀曀隂之貌虺虺雷初發之聲懷者思也
擊鼓
衛人從軍者自述之詩也
擊鼓其鏜踊躍用兵土國城漕我獨南行
四章皆賦也兵以鼓進故聞鼓聲則莫不踊躍傳曰
一鼓作氣又曰援桴鼓之則忘其身士之奮發而前
鼓使之然也土國執土功於國中也城漕築城於漕
邑也或役土功或築城或從軍三事並興而從軍尤
難也
從孫子仲平陳與宋不我以歸憂心有忡
孫子仲軍帥之姓字也將帥非人師久於外不與同
歸是以憂心忡忡然也
爰居爰處爰喪其馬于以求之于林之下
於是而居處者師之次止有所畏也於是而喪失其
馬無以禦敵也喪馬而求之林下見其失伍離次也
士卒之失志如此將之罪也
死生契闊與子成說執子之手與子偕老
此思念其室家之辭也言在家之時與妻臨别相與
期約我之死生不可知也契闊而不得即歸也既與
子有成言矣且當别之時執子之手而期以偕老夫
婦之恩豈薄哉
于嗟闊兮不我活兮于嗟洵兮不我信兮
于嗟歎辭洵者信也信者伸其志也夫既有偕老之
約於是歎息而言今之竟爾契闊知我之不可以生
矣在家而有信誓知我之志不得以伸矣王者之師
用之以制故出必有功體之以情故勞而無怨今觀
此詩士失伍離次不以其制矣思室家而志不遂不
悉其情矣兹所以為變風乎
凱風
衞有七子之母不能安其室其子作詩自責以感悟
之也
凱風自南吹彼棘心棘心夭夭母氏劬勞
比也凱愷同樂也風者天地之怒氣南風而謂之凱
風則和煦而不怒能長養萬物者也棘者多刺之小
木故子以自比而棘心又其稚弱未成者言子之幼
且非材也夭夭盛長貌劬勞言育子之難也
凱風自南吹彼棘薪母氏聖善我無令人
棘可為薪比子之成人也稱母之聖善而自言子之
不善唯自責而已
爰有寒泉在浚之下有子七人母氏勞苦
興也寒泉在浚邑之下潔清而泓渟不濫流于外也
母有七子乃不能安處而反自勞苦乎母以淫風流
行不能慎守必託以何有何無而出入不常故子以
母之勞苦為辭而深責已之不能孝養也
睍睆黃鳥載好其音有子七人莫慰母心
言黃鸝之鳴能以好音悦人意為子者乃不能慰悦
其母心何哉七子者觀其自責之辭皆賢子也言母
之勞苦非不能供養言母之不悦非不能順親母也
知鬻子之勤而不能以母道自重其子之賢乃能微
辭以諫不顯親之惡蓋將喻母於道斯可謂孝矣
雄雉
婦人以夫之從役于外而作也
雄雉于飛泄泄其羽我之懷矣自詒伊阻
興也雉野雞也婦人見雄雉之飛其羽泄泄然舒緩
自得因謂我所思者乃從役於外自遺阻隔夫之從
役必不得已而行謂之自遺阻隔者言其得已而不
已乃憂思之辭也亦以見衰世之使人不以其道也
雄雉于飛下上其音展矣君子實勞我心
雄雉或下其音或上其音與雌相隨飛鳴自得曰展
曰實皆誠也誠矣君子敬之至也誠勞我心愛之深
也
瞻彼日月悠悠我思道之云遠曷云能來
賦也日往則月來月往則日來時之久也悠悠然思
之不已思之長也思之長者發乎情也知其不即至
止乎禮義也
百爾君子不知德行不忮不求何用不臧
百猶言凡百也凡百者總計也總計君子者皆當知
德行不知德行言豈不知德行乎君子者苟能不忮
害則與人無怨尤又能不貪求則不為欲所累將何
為而不善乎此又見其夫之賢知其終不犯患也
匏有苦葉
刺淫亂之詩也
匏有苦葉濟有深涉深則厲淺則揭
比也陸佃云瓠長而瘦上匏短頸大腹瓠甘而匏苦
佩匏可以渡水但今有葉未可以佩渡處方深亦非
佩匏之時也以衣涉水由帶以上曰厲褰裳渡水由
膝以下曰揭水深則厲不必褰水淺則揭不必厲言
渡水者當量深淺之宜也淫亂之人唯知縱欲不知
循理譬之水不可渡而必欲渡衣不必厲而厲裳不
必褰而褰也
有瀰濟盈有鷕雉鳴濟盈不濡軌雉鳴求其牡
瀰者水之盛滿也鷕者雌雉之聲也水盈而不可渡
則不渡可也雌鳴而無其雄則獨處可也今不可渡
而渡乃曰水不濡車軌非所求而求乃曰雉可與獸
合人之非匹偶而妄求亦若是乎
雝雝鳴鴈旭日始旦士如歸妻迨冰未泮
賦也昏禮納采用鴈而親迎以昏歸妻以冰泮今言
鴈鳴於野而雝雝然則納采之禮未行也日初出于
旦則非親迎之時也冰之未泮妻亦未可以歸也彼
淫亂者豈能顧禮哉
招招舟子人涉卬否人涉卬否卬須我友
比也招招者招呼之非一人卬者我也言我而訛轉
為卬也舟子招人以渡而我獨不從者我必待我之
友而同濟也男女非配偶而妄求者何不若是哉
谷風
婦人為夫所棄而作也
習習谷風以隂以雨黽勉同心不宜有怒采葑采菲無
以下體德音莫違及爾同死
比也習習谷風言東風之和煦也葑菲嚴氏曰葑蘿
蔔也菲土瓜也爾雅注以葑為蕪菁亦蘿蔔下體根
也首以谷風隂雨為比言隂陽和而雨澤降猶夫婦
和而家道成我之黽勉勤力與爾同心不宜怒我而
見棄又以葑菲下體為比言采葑菲者不可以根之
替遂見棄捐但我之德音能蒙憐恤不相背負則可
偕老而同死也
行道遲遲中心有違不遠伊邇薄送我畿誰謂荼苦其
甘如薺宴爾新昏如兄如弟
賦而比也婦既見棄矣其行遲遲若有違背不忍遽
去而夫之送我不過門限故又以菜為比荼苦菜薺
甘菜荼雖苦而甘如薺喻棄婦之苦有甚於荼也夫
之宴樂新昏情如兄弟厚於新而薄於舊何其甚乎
涇以渭濁湜湜其沚宴爾新昏不我屑以毋逝我梁毋
發我笱我躬不閱遑恤我後
比也涇水濁而渭水清二水既合流因渭之清見涇
之益濁以新人之美而見故婦之益醜亦猶是也然
又曰湜湜其沚者沚水中之洲也涇水雖濁而近於
洲渚者尚湜湜然而清猶故婦雖見棄尚有可取但
以夫方樂新昏不以我為潔爾毋逝我梁言毋往我
之魚梁毋發我笱言毋發我之笱而取其魚以喻毋
居我之處毋行我之事也我躬不閱遑恤我後又言
我身且無人閱視又何暇恤我去後哉
就其深矣方之舟之就其淺矣泳之游之何有何亡黽
勉求之凡民有喪匍匐救之
賦也此述其平日之勤苦水之深者或桴或舟以渡
之水之淺者或泳或游以涉之泳者潛行水中游者
浮水而渡也又言何者家之所有何者家之所無其
無者強勉以求之至於隣里族姻或有死亡又往弔
恤匍匐者手足並行言救之急也
不我能慉反以我為讎既阻我德賈用不售昔育恐育
鞠及爾顛覆既生既育比予于毒
不我能慉不能養我也反以我為讎視我如仇讎此
既阻我德我雖有善不見取也賈用不售如賈人有
貨無處鬻之也昔育恐育鞠昔為生理惟恐其窮盡
也及爾顛覆顛仆傾覆也既生既育比予于毒生理
既遂比我於毒物而棄之也
我有旨蓄亦以御冬宴爾新昏以我御窮有洸有潰既
詒我肄不念昔者伊余來塈
旨蓄者蓄聚美菜也北方地寒秋蓄乾菜冬無菜時
食之今樂新昏是親我於窮困之時棄我於安樂之
日如冬食乾菜至春夏則不食之矣有洸有潰肆其
武怒也既詒我肄遺我以勞事也不念昔者伊余來
塈言不念昔之來時但令安息不令勞苦士之好惡
不常而恩義衰薄有如是哉
式微
舊序以為黎侯失國寓于衛其臣勸之歸也傳曰此
無所考姑從序說
式微式微胡不歸微君之故胡為乎中露
二章皆賦也式者發語辭微者衰也重言式微見衰
之甚也既衰之甚何不歸乎非為君之故何為而露
處於此也
式微式微胡不歸微君之躬胡為乎泥中
下二句蓋曰非為君之一身何為而在泥塗之中然
非真在泥中也亦見其汙辱之甚耳
旄丘
黎之臣子久寓于衛而作也傳意同上
旄丘之葛兮何誕之節兮叔兮伯兮何多日也
興也丘之前高後下曰旄丘如旄頭之形也葛蔓長
而節疎闊時旣久矣衛之諸臣何多日而不見救乎
何其處也必有與也何其久也必有以也
賦也必有與必候其所與者偕來也必有以必有他
故而不得即來也
狐裘蒙茸匪車不東叔兮伯兮靡所與同
狐裘蒙茸客久而裘敝也匪車不東非我之車不東
來告之也靡所與同先則疑其必有與至此則知其
竟無與同至者矣
瑣兮尾兮流離之子叔兮伯兮褎如充耳
瑣者細碎尾者微末瑣兮尾兮言久客而為人所輕
賤也流離之子言其為漂蕩之人也褎如充耳傳曰
褎多笑貌充耳塞耳也耳聾之人恒多笑以急難告
衛人而若不聞唯笑而已矣夫救灾恤患者義也矧
衛在西周世為方伯以大恤小尤所當急黎侯失國
久寓於衛其以叔伯稱之親之至也望之切也而衛
人邈然無意尚為有人心乎衛之中滅而其詩居變
風之首良有以夫
簡兮
賢者不得志而仕於伶官是詩其自嘲之辭也
簡兮簡兮方將萬舞日之方中在前上處
賦也簡兮簡慢不恭之意或曰簡者簡擇用之也萬
舞者文武二舞之總名大戴禮曰湯武以萬人得天
下故干舞稱萬舞亦是舞人盛多之稱也言方將又
言日方中蓋舞人未集之時在前上處言在君之前
而處於上自誇之意也
碩人俁俁公庭萬舞有力如虎執轡如組
以碩人之俁俁為公庭之舞人不以為辱又自言其
如虎之強勇其執馬韁能如組之柔蓋不唯可充舞
人亦且可為僕御也言執轡者舞與御皆賤役也前
曰在前上處此曰碩人又曰力如虎皆自譽而實自
嘲也
左手執籥右手秉翟赫如渥赭公言錫爵
籥如笛而六孔或三孔翟者雉羽皆文舞所執也赫
如渥赭其貌赫然而盛既厚漬而又紅潤也公言錫爵
乃獻工之禮也錫爵予之以酒也傳曰以碩人而得
此則亦辱矣乃反以其賚予為榮亦玩世不恭之意
山有榛隰有苓云誰之思西方美人彼美人兮西方之
人兮
興也榛栗之小者苓甘草也山則有榛隰則有苓物
之生也各得其所故起興曰將誰之思乎思西方之
美人也再言彼美人兮西方之人兮深以見盛王之
賢而東周以來不復有矣若人者使遇明君而用之
豈無以自著也哉而乃當衰世事庸主而竟止於是
惜也
泉水
衛女嫁于諸侯父母既終欲歸不得作詩以述其意
毖彼泉水亦流于洪有懷于衛靡日不思孌彼諸姬聊
與之謀
興也泉水者水名也毖然而出之泉水流而合于淇
因起興曰我思衛之勤而不得歸於是與孌美之諸
姬謀其可歸與否也
出宿于泲飲餞于禰女子有行遠父母兄弟問我諸姑
遂及伯姊
此下賦也泲禰皆嫁時所歴之地名也言其初嫁也
於泲而宿止於禰而飲餞是時有行已遠父母兄弟
禮國君夫人父母在則歸寧殁則使大夫寧於兄弟
是則父母既殁義不可歸也姑姊即諸姬也先問諸
姑次及長姊以其處尊能守禮法故就之决行止
出宿于干飲餞于言載脂載牽旋車言邁遄臻于衛不
瑕有害
干言今歸時所歴之地名也於干而宿止於言而飲
餞載脂者以脂潤其車軸載牽者理其車軸令可行
也是則可即至于衛矣而又曰不瑕有害則又恐有
害於義焉瑕何通不何有害猶云不無害也斯則止
乎禮義者也
我思肥泉兹之永歎思須與漕我心悠悠駕言出遊以
寫我憂
肥泉衛之水名須與漕衛之二邑也駕言出遊謂駕
車而行也既知害義不敢歸矣然其思衛之心無時
而已安得駕車而行往遊於彼以舒寫我心之憂乎
北門
賢者處亂世事暗君不得志而賦此也
出自北門憂心殷殷終窶且貧莫知我艱已焉哉天實
為之謂之何哉
比也自北門而出將歸其家也心殷殷然而憂之甚
既憂其公又憂其私也貧而無以為禮曰窶窶而且
貧祿之薄也莫知其艱難無所控訴也終之曰已焉
哉天實為之謂之何哉無可奈何而歸之天也
王事適我政事一埤益我我入自外室人交徧謫我已
焉哉天實為之謂之何哉
賦也王事適我言王命所為之事以付之我也政事
一埤益我言其侯國之事又一切以加之我也事煩
如此所以憂之自外入其室室中之人又交徧謫我
蓋日用窘乏故怨而責之也
王事敦我政事一埤遺我我入自外室人交徧摧我已
焉哉天實為之謂之何哉
敦廣韻曰迫也蓋促迫之意摧沮抑之也王事促迫
之則甚於適矣室人摧抑之蓋使之親勞苦之事則
甚於謫之矣
北風
賢者居下位而遭危亂相與去之也
北風其涼雨雪其雱惠而好我攜手同行其虚其邪既
亟只且
賦也北風其涼風之寒也雨雪其雱雪之盛也風雪
交作氣象愁慘以比國家危亂而禍難將至也惠而
好我攜手同行邀其同心之友與之俱去以避難也
邪與徐同虚徐者寬緩之意只且語辭言豈可以虚
徐寬緩而行乎當亟去可也或曰賢者食君之祿見
危亂而去可乎曰致亂者君之親昵也親昵而與君
同生死者宜也若疎賤之小臣則有可去之義矣
北風其喈雨雪其霏惠而好我攜手同歸其虚其邪既
亟只且
喈者疾風之聲
莫赤匪狐莫黑匪烏惠而好我攜手同車其虚其邪既
亟只且
所見者無非赤色之狐無非黑色之烏二者皆不祥
之物人所惡見也同行也同歸也同車也皆疎賤之
臣猶後人之詩曰須行即騎或徒步或乘車當急去
之時無不可也
靜女
淫奔期會之詩也
靜女其姝俟我於城隅愛而不見搔首踟蹰
三章皆賦也靜女其姝言女子閒靜而色美也俟我
於城隅期會於城外也愛而不見失期未至也搔首
以手爬其頭也踟蹰行不進也蓋不見而盤桓以俟
其至爾
靜女其孌貽我彤管彤管有煒說懌女美
傳曰彤管未詳何物蓋相贈以結殷勤之意爾
自牧歸荑洵美且異匪女之為美美人之貽
美人所贈人既美則物亦美也彤管有煒則猶可美
之物荑非可美乃因人而美又以見愛之愈深也
新臺
衛宣公為其子伋娶於齊聞其美而欲自娶之乃作
新臺於河上而要之國人惡之於是作詩刺之也
新臺有泚河水瀰瀰燕婉之求籧篨不鮮
賦也新臺在於河上則泚然而清鮮河水之近臺則
瀰瀰然而盛齊女之嫁本求燕安婉順而乃得此籧
篨醜疾之人乎籧篨本竹席捲以為囷人之擁腫不
能俯者其狀如之故因以目醜疾之人也
新臺有洒河水浼浼燕婉之求籧篨不殄
臺洒然而高峻水浼浼然而平不殄不能拒絶之也
魚網之設鴻則離之燕婉之求得此戚施
比也設網本以求魚而鴻反墮其中所得非所求也
女本求燕婉之好而又得此戚施之人何哉戚施不
能仰亦醜疾者疏云戚施面柔下人以色故不能仰
二子乘舟
舊說宣公納伋之妻是為宣姜生夀及朔朔與宣姜
愬伋於公公令伋之齊使賊先待於隘而殺之夀知
之以告伋伋曰君命也不可以逃夀竊其節而先往
賊殺之伋至曰君命殺我夀有何罪賊又殺之國人
傷而賦之也
二子乘舟汎汎其景願言思子中心養養
二子謂伋夀乘舟者將往齊也景當與影同國人望
二子之舟其帆影汎汎然知其往而不返故思之不
已而中心養養然養養猶漾漾言其心之靡定也
二子乘舟汎汎其逝願言思子不瑕有害
瑕何通不何有害疑其有害之者泉水言有害害於
義也此言有害遭殺害也太史公曰余讀世家言至
於宣公之子以婦見誅弟夀爭死以相讓此與晉太
子申生不敢明驪姬之過同俱惡傷父之志然卒死
亡何其悲也或父子相殺兄弟相戮亦獨何哉或曰
舜之見惡於瞽叟也小杖則受大杖則走公子伋知
父之將殺已逃之其可也曰仁人之為心蹈惡之實
固其所懼被惡之名亦其所惡朔與宣姜愬伋於宣
公必誣之以不孝之名矣被不孝之名雖逃而倖生
何面目以立於世哉夫達節者聖也守節者賢也失節
者庸人也伋未至於聖守節斯可也故伋之死於孝
夀之死於共乃義之盡而仁之至也申生之無所逃
也亦然
詩演義卷二
