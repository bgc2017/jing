詩演義詩類
提要
(臣)等謹案詩演義十五卷明梁寅撰寅字孟
敬新喻人元末屢舉不第辟集慶路儒學訓
導居二年以親老辭歸洪武初徵天下名儒
考定禮樂寅與焉書成賜金幣將授官以老
病辭退居石門事跡具明史儒林傳是書推
演朱子詩傳之義故以演義為名前有自序
云此書為幼學而作博稽訓詁以啟其塞根
之義理以達其義隠也使之顯略也使之詳
今考其書大抵淺顯易見切近不支元儒之
學主于篤實猶勝虚談高論横生臆解者也
朱彝尊經義考載此書作八卷注曰未見此
本至小雅苕之華篇止以下皆闕而已有一
十五卷則八卷之說殊為未確蓋彝尊未覩
此本但據傳聞錄之卷數訛異其亦有由矣
乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
詩演義原序
詩以温柔敦厚而垂教者也其為言也既平易而易知
及諷詠之也又足以感人心而易入然初學誦之亦有
難者焉其所以難者訓詁則必欲其明也義理則必欲
其正也詩之所由作者所當究而其不可知者為多也
吾夫子刪詩之時未有注釋也至漢儒以經相傳授注
釋益衆矣而無所前聞多為臆度故謬誤相襲朱子詩
傳獨覺夫千載之失而有以正之至於字義尤必有據
凡其穿鑿附會者悉棄而不取故曰訓詁之必明也漢
儒之釋經於正理或昧迨程朱之言既行駁雜之論乃
黜今之讀經者宜壹遵程朱難復互異故曰義理之必
正也古人之歌詩如今之歌曲或頌或規唯取大意詩
之事實多所未究以今觀之其作者為何人所指為何
事勿問之可也故曰其不可知者為多也傳之或簡略
者蓋章解句釋非君子之所尚也然幼學之士讀經而
懵於傳讀傳而違於經非加之意何以究通故余之所
論者為幼學慮也故博稽訓詁以啓其塞根之義理以
達其意於其隠也闡而使之顯於其略也推而使之詳
其間與傳牴牾蓋或時有焉而以求其是也君子觀之
恕其僭踰正其疵謬則耄言之或傳也非至幸者乎
洪武十六年歲在癸亥孟夏之月臨江後學梁寅序
凡例
詩演義之作本以申朱子集傳之義非敢違異間有他
說可取必先用傳義而他說附之其後
詩傳於每篇之後各揭篇名云篇凡幾章章凡幾句蓋
因其舊今於各篇之首先揭篇名舊序是者用之其
非者皆以詩傳大意為篇之小序
詩中鳥獸草木之名吾夫子以為可資多識今以韻會
徧攷而詳注之其中雖未必一一可信姑並存之以
廣異聞
凡詩經之正音叶音一依詩傳今不重出間有難字直
音其下以便初學
傳中或引先儒格言或朱子自立論精粹者於演義中仍
全段引之庶讀者可入心熟記
傳以一章之訓詁聚為一處凡者也等字多省之初學
者或難於成誦今於一章之後引經一句或二句先
釋字義後明一句之旨凡者也等字不厭其多庶成
章而便於誦
凡詩之語句有重出者傳既釋之於前則後之重出者
但云義見某篇初學者或檢尋費力今於重出之句
皆仍注釋之但詳略或異
明道先生言詩未嘗章解句釋其談詩不下一字訓詁
只轉却一兩字點(平)掇念過便教人省悟傳中有略
處蓋程子之意然經有語句難解處亦須詳解雖非
善言詩亦初學之便
凡詩精微處言及性命之旨德行之要必詳說之一依
程朱之言或有師其意不師其辭下語恐差卓識之
士必有以正其失者
