詩演義卷十五
明梁寅撰
都人士之什
都人士
亂離之後人不復見昔日都邑之盛人物儀容之美
故作是詩以稱美之也
彼都人士狐裘黃黃其容不改出言有章行歸于周萬
民所望
五章皆賦也彼都人士盛時都邑之士也狐裘黃黃
服之盛也其容不改有常度也出言有章非法不道
也行歸於周行必忠信也萬民所望為民所視傚也
彼都人士臺笠緇撮彼君子女綢直如髮我不見兮我
心不說
臺笠緇撮以草為笠而緇布為冠以撮其髻也彼君
子女都人貴家之女綢直如髮為假髻而稠密正直
如己之美髮也
彼都人士充耳琇實彼君子女謂之尹吉我不見兮我
心苑結
充耳琇實以美石為瑱帶之耳上也謂之尹吉人以
為如尹氏吉氏之女也盖尹氏吉氏乃當時貴族如
晉言王謝唐言崔盧也周有姞姓國吉氏恐即姞氏
苑結言憂思鬱結也
彼都人士垂帶而厲彼君子女卷髮如躉我不見兮言
從之邁
垂帶而厲帶之下垂也謂之厲者大帶而有緣飾也
卷髮如躉言鬢傍短髮不可歛者曲上卷然以為飾
也舊注云躉者螫蟲其末楗然如婦人髮末上曲言
從之邁謂得見則從之以行矣愛慕之甚也
匪伊垂之帶則有餘匪伊卷之髮則有旟我不見兮云
何盱矣
言帶之下垂非故欲垂之也盖其帶自有餘耳髮之
卷然而上曲非故欲曲之也盖其髮之如旟而揚起
而自上曲耳盱者張目遠望惟其愛之至是以望之
切也然愛其士女以士行之善也非徒愛其服飾之
盛也以女德之美也非徒愛其容貌之麗也是豈國
風男女私相悅慕之比乎
采綠
婦人思其君子而作也
終朝采綠不盈一匊予髮曲局薄言歸沐
四章皆賦也終朝自旦至食時也綠者生芻也本草
云藍草也可以染予髮局曲髮不膏沐則卷曲蓬鬆
猶言首如飛蓬也言歸沐則思其君子不復采綠矣
然此亦人倫之常性情之正非比於滛昵之私也
終朝采藍不盈一襜五日為期六日不詹
襜蔽膝也有前無後曰襜褕者前後俱有其出也以
五日為期至六日而不見其歸怪其過期也
之子于狩言韔其弓之子于釣言綸之繩
君子之歸而欲往狩耶我則為之韔其弓韔者弓衣
也既射而藏弓也欲往釣耶我則為之綸其繩綸者
理絲也合絲以為繩也親愛君子以順為正盖如此
其釣維何維魴及鱮維魴及鱮薄言觀者
釣之所得非必皆魴鱮美言之爾
黍苗
宣王封申伯於謝命召穆公往營城邑其從行之徒
作是詩也
芃芃黍苖隂雨膏之悠悠南行召伯勞之
興也芃芃然黍苖之盛則唯隂雨能膏潤之民徒衆
遠行而勞苦則唯召伯能慰勞之王道之盛大臣之
賢徒衆樂從無怨無惡於是可見
我任我輦我車我牛我行既集盖云歸哉
此下皆賦也任者負重也輦者以人輓車也車者以
大車載物也牛者以駕大車也既集功已就也
我徒我御我師我旅我行既集盖云歸處
徒者步行御者乘車師者二千五百人旅者五百人
歸處者城畢則可以歸而安處也
肅肅謝功召伯營之烈烈征師召伯成之
肅肅嚴正也功者工役也言肅肅然謝邑之城乃召
伯之所營也營謂董治其事也烈烈威武也言烈烈
然征行之師旅乃召伯之所成也成謂御衆之有法
也前二章言在道之時此章則言城之既畢也
原隰既平泉流既清召伯有成王心則寧
言築城之後又能治其水土也原隰既平土之治也
泉流既清水之治也土之治如墾闢其荒蕪疆理其
田畝是已水之治如陂池之修築水利之䟽通是已
召伯之有成功者治軍御衆則恩威並用體國經野
則規度咸宜故申伯居之安是即王心之安也申伯
為王之元舅親親之恩所宜優渥召伯既承王命恪
共其事徒衆之稱美者乃所以著召伯之忠勤而見
天子之所倚重也
隰桑
喜見君子之詩也
隰桑有阿其葉有難既見君子其樂如何
前三章興也下濕之地宜桑故其葉婀娜而美盛阿
也難也皆言其條垂之狀
隰桑有阿其葉有沃既見君子云何不樂
沃者葉之潤澤也
隰桑有阿其葉有幽既見君子德音孔膠
幽者葉茂而黑色也德音孔膠聲聞之美常膠固之
而不隕墜也
心乎愛矣遐不謂矣中心藏之何日忘之
賦也遐之言何也言我之愛慕君子但藏之於心何
不以告其人乎盖藏之於心則無時而忘思之固結
愈久不替若徒悦人以言則外之所敬有不如中之
所存者矣
白華
幽王娶申女以為后又得襃姒而黜申后故申后作
此詩也
白華菅兮白茅束兮之子之遠俾我獨兮
比也菅似茅而滑澤柔韌宜為索山間人謂之芒其
華白菅之可取以用則以白茅束之見二物之相須
為用也之子指幽王我者申后自謂言菅之與茅皆
微物猶相須為用何王之遠棄我使我獨居無聊乎
英英白雲露彼菅茅天步艱難之子不猶
言英英然輕明之白雲猶能澤潤於物如露而浥菅
茅之上今而國家中衰天運改常猶人之步履艱難
王乃不能圖謀善道而徇欲悖理何哉
滮池北流浸彼稻田嘯歌傷懷念彼碩人
滮池流水瀦而為池者也北流者凡水出山之隂者
多流於北也流水能溉田以飬稻而王乃遠棄我故
或嘯以舒其憤懣或歌以宣其抑鬱而懷抱之傷損
乃為思念碩人而然也碩人者尊大之人亦謂幽王
樵彼桑薪卬烘于煁維彼碩人實勞我心
桑乃薪之美者而樵採以歸乃不以烹飪煁者無釡
之竈卬者我也烘者燎也我以桑薪燎之是為徒費
可惜也王有正后而黜之故以是為比實勞我心思
念之切而勞苦也
鼓鐘于宫聲聞于外念子懆懆視我邁邁
言我之黜人所共知如鼓鐘于宫而人皆聞聲矣念
王之心懆懆憂勞而王之視我邈然不顧邁邁者行
而不顧之意
有鶖在梁有鶴在林維彼碩人實勞我心
鶖者秃鶯也魯都賦曰綠鶴葱鶖盖鶖之色青如葱
也陸佃曰鶖狀如鶴而性貪惡鶖鶴皆以魚為食而
鶖在漁梁則近以飽鶴在林中則遠以飢如襃姒親
愛而正后疎遠也
鴛鴦在梁戢其左翼之子無良二三其德
箋云鴛鴦戢左翼者右掩左也凡鳥宿右翼掩左為
雄左翼掩右為雌隂陽相下之義也夫婦者亦以禮
義相下而成家道此章言鴛鴦並宿雄服下雌今
幽王尊嬖黜正由執德之不一惟欲是徇故曰二三
其德
有扁斯石履之卑兮之子之遠俾我疷兮
扁者卑也疷者病也言石之卑下則履之者亦卑下
矣以比褎姒之不正則王寵愛之者亦不正矣故王
之棄我使我心憂而至於病也此詩亦未必申后自
作盖當時賢者作之爾
黃鳥
人有微賤勞苦而思有所託者作是詩也
緜蠻黃鳥止于丘阿道之云遠我勞如何飲之食之教
之誨之命彼後車謂之載之
三章皆比也黃鳥之鳴止于丘阿得其所也而我之
不得其所欲依所親則道途甚遠未免勞苦將如何
哉若得其飲食教誨而又得其日相親近載之後車
則誠得其所矣然不可必也則亦徒想而已
緜蠻黃鳥止于丘隅豈敢憚行畏不能趍飲之食之教
之誨之命彼後車謂之載之
畏不能趍步之艱難不能疾行也
緜蠻黃鳥止于丘側豈敢憚行畏不能極飲之食之教
之誨之命彼後車謂之載之
極者至也
瓠葉
燕飲之詩也
幡幡瓠葉采之亨之君子有酒酌言嘗之
四章皆賦也主人與客飲而客賦此詩言瓠葉非所
以待賓而采之亨之以為食乃物之賤而禮之薄也
然曰君子有酒則美其主人之辭盖物雖薄而情厚
也
有兔斯首炮之燔之君子有酒酌言獻之
免以首言盖一兔為一頭猶一魚為一尾也物連毛
包裹而燒之曰炮以物薄之火上曰燔獻之謂初筵
酌酒以獻賓也
有兔斯首燔之炙之君子有酒酌言酢之
以火炕之曰炙謂以物貫之舉于火上以炙之也酢
者報也賓既卒爵酌以酢主人所以荅之也
有免斯首燔之炮之君子有酒酌言醻之
醻者主人既卒酢爵又酌而自飲然后酌以進於賓
謂之醻其先自飲者所以導賓之飲也
漸漸之石
將帥出征經歴險遠不堪勞苦而作此詩也
漸漸之石維其高矣山川悠遠維其勞矣武人東征不
遑朝矣
興也漸漸之石盖行越險阻見石之與巖因以起興
而言其勞苦也武人盖作詩者自謂不遑朝矣言早
起即行無少暇也
漸漸之石維其卒矣山川悠遠曷其沒矣武人東征不
遑出矣
興也卒者其石卒然高大也曷其沒矣言何時行盡
險阻也不遑出矣言深入未能出也
有豕白蹢烝涉波矣月離于畢俾滂沱矣武人東征不
遑他矣
賦也豕本好負塗今其足皆白乃雨多而常行水中
也烝涉波矣羣行而涉波也月離于畢離者月所宿
也洪範云星有好風星有好雨好風者箕星好雨者
畢星故月宿于畢而雨矣征行而遇多雨其道途之
苦可知不遑他者不暇他事也
苕之華
詩人自以逢周之衰如苕之附物而生雖榮不久也
苕之華芸其黃矣心之憂矣維其傷矣
比也苕者陵苕也一曰凌霄一曰紫葳又名鼠尾蔓
如勞豆而細葉如蒺藜而青綠色可生食如小豆藿
其華有黃赤二色一曰黃白二種芸其黃矣言苕如
芸草之死而萎黃也苕之引蔓附於高木今乃萎黃
譬己之依附於人不能久是以憂而且傷也
苕之華其葉青青知我如此不如無生
比也青青葉青而盛也生者人之所欲乃言不如無
生者窮苦憔悴則生不如死也
牂羊墳首三星在罶人可以食鮮可以飽
賦也牂羊墳首牝羊身瘦而頭大也三星在罶言竹
篾為笱本以取魚今水清而笱中無魚惟見星而已
饑饉之年食物艱得故可以僅給少能充飽衰亂之
世窮悴之民愁苦無聊一至於此悲夫
何草不黃
周室衰危征役不息行者苦之也
何草不黃何日不行何人不將經營四方
興也言草本青也今則無不黃矣人本欲逸也今則
無日不行矣將者行也亦猶將車之將言負重而勞
苦也所以勞苦共王事而經營四方爾
何草不玄何人不矜哀我征夫獨為匪民
興也玄者赤黑色草自青而黃黃而玄衰悴之甚也
何人不鰥言常在羇旅如無妻也獨為匪民言我獨
非王之民乎何使我勞困至此也
匪兕匪虎率彼曠野哀我征夫朝夕不暇
賦也虎兕在曠野其性之所樂也征夫而在曠野豈
其所樂乎朝夕不暇宜其勞苦而形之言也
有芃者狐率彼幽草有棧之車行彼周道
興也芃者尾長貌幽草者草深幽而茂也棧車者役
車也棧本作輚埤倉云卧車也盖其制卑小僅可卧
其中如今之眠轎也或曰棧車者編竹為輿也周道
大道也狐在於幽草則樂棧車行大道則苦是行役
者不如狐之樂也
詩演義卷十五
