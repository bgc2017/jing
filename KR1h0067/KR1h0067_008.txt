鄉黨圖考卷八
婺源江永撰
器用
車通考
明堂位鸞車有虞氏之路也鉤車夏后氏之路也大路
殷路也乘路周路也注鸞有鸞和也鉤有曲輿者也大
路木路也乘路玉路也疏曲輿謂曲前闌也○考工記
軫之方也以象地也盖之圜也以象天也輪輻三十以
象日月也盖弓二十有八以象星也注輪象日月者以
其運行也日月三十日而合宿疏不言輿言軫者軫是
輿之本故舉以言之日則一日行一度一年一周天月
行十三度十九分度之七一月一周天又行一辰逐及
日而合宿故以輪象之若據日月合會於其處則名宿
亦名辰亦名次亦名房也(今按名房非也書季秋月朔辰弗集于房房是房宿)○
大戴禮古之為路車也盖圓以象天二十八橑(音僚)以象
列星軫方以象地三十輻以象月故仰則觀天文俯則
察地理前視則睹鸞和之聲側聽則觀四時之運此巾
車教之道也注橑盖弓也觀四時之運謂視輪也車為
日月巾車宗伯之屬○春官巾車王之五路一曰玉路
錫(音陽)樊(音盤)纓十有再就建大常十有二斿(音流)以祀注王
在焉曰路玉路以玉飾諸末錫馬面當盧刻金為之所
謂鏤錫也樊讀如鞶帶之鞶謂今馬大帶也纓今馬鞅
玉路之樊及纓皆以五采罽(音計)飾之十二就就成也大
常九旗之畫日月者正幅為縿斿則屬焉疏纓是夾馬
頸故以今馬鞅解之○又金路鉤樊纓九就建大旂以
賓同姓以封注金路以金飾諸末鉤婁頷之鉤也金路
無錫有鉤亦以金為之其樊及纓以五采罽飾之而九
成大旂九旗之畫交龍者以賓以會賓客同姓以封謂
王子母弟率以功德出封雖為侯伯其畫服猶如上公
若魯衛之屬其無功德各以親疏食采畿内而已疏上
得兼下玉路直言錫兼有鉤可知○又象路朱樊纓七
就建大赤以朝異姓以封注象路以象飾諸末象路無
鉤以朱飾勒而已其樊及纓以五采罽飾之而七成大
赤九旗之通帛以朝以日視朝異姓王甥舅○又革路
龍勒條(音滔)纓五就建大白以即戎以封四衛注革路鞔
之以革而漆之無他飾龍駹(音尨)也以白黑飾韋雜色為
勒條讀為絛其樊及纓以絛絲飾之而五成不言樊字
盖脫爾以此言絛知玉路金路象路飾樊纓皆不用金
玉象矣大白殷之旗猶周大赤盖象正色也即戎謂兵
事四衛四方諸侯守衛者蠻服以内疏玉路金路象路
皆以革鞔則冬官云飾車欲侈者也但象路以上更有
他物則得玉金象之名革路無他物則名為革路也○
又木路前(音翦)樊鵠(音斛)纓建大麾以田以封蕃國注木路
不鞔以革漆之而已前讀為翦翦淺黑也木路無龍勒
以淺黑飾韋為樊鵠色飾韋為纓不言就數飾與革路
同大麾不在九旗中以正色言之則黑夏后氏所建田
四時田獵蕃國謂九州之外夷服鎮服蕃服○又服車
五乘孤乘夏篆卿乘夏縵大夫乘墨車士乘棧車庶人
乘役車注服車服事者之車夏篆五采畫轂約也夏縵
亦五采畫無瑑爾墨車不畫也棧車不革鞔而漆之役
車方箱可載任器以共役疏知士車有漆飾者按唐傳
云古之帝王必有命民於其君得命然後得乘飾車駢
馬衣文駢錦注云飾漆之駢倂也○考工記有虞氏上
陶夏后氏上匠殷人上梓周人上輿故一器而工聚焉
者車為多注官各有所尊王者相變也舜至質貴陶器
甒大瓦棺是也禹治洪水民降邱宅土卑宫室盡力乎
溝洫而尊匠湯放桀疾禮樂之壊而尊梓武王誅紂疾
上下失其服飾而尊輿車周所上也疏工有輪人輿人
車人就職中仍有輈人是一器工聚者車最多
車輪考
考工記凡察車之道必自載於地者始也是故察車自
輪始凡察車之道欲其樸屬(音燭)而微至不樸屬無以為
完久也不微至無以為戚速也注樸屬猶附著堅固貌
也齊人名疾為戚速疾也微至謂輪至地者少言其圜
甚著地者微耳著地者微則易轉○又輪已崇則人不
能登也輪已庳(音婢)則於馬終古登陁(音也)也故兵車之輪
六尺有六寸田車之輪六尺有三寸乘車之輪六尺有
六寸六尺有六寸之輪軹崇三尺有三寸也加軫與轐
(音僕)焉四尺也人長八尺登下以為節注已大也甚也齊
人之言終古猶言常也阤阪也輪庳則難引此以馬大
小為節也兵車革路也田車木路也乘車玉路金路象
路也兵車乘車駕國馬田車駕田馬六尺六寸之輪此
車之高者也軫輿也軹轂末也轐謂伏兔也此軫與轐
并七寸田車又宜減焉乘車之軌廣取數於此軌廣八
尺旁出輿亦七寸也
按軫本輿後橫木之名前言車軫四尺謂之一
等言其去地之數也輿人言六分其廣以一為
之軫圍言其木之方圍也軫為輿下材則輿亦
可謂之軫此言加軫與轐輈人言五分其軫間
又云軫之方也以象地疏云據輿方而言不言
輿言軫者軫是輿之本故舉以言之也
又輪人為輪斬三材必以其時三材既具巧者和之轂
也者以為利轉也輻也者以為直指也牙也者以為固
抱也輪敝三材不失職謂之完望而視其輪欲其(音覓)
爾而下迆也進而視之欲其微至也無所取之取諸圜
也望其輻欲其揱(音宵)爾而纖也進而視之欲其肉稱也
無所取之取諸易直也望其轂欲其眼(魚懇反)也進而視
之欲其幬(音疇)之廉也無所取之取諸急也視其綆(音餠)欲
其蚤(音爪)之正也察其菑(側史反)蚤不齵(五構反)則輪雖敝不
匡注三材所以為轂輻牙(音訝)也斬之以時材在陽則中
冬斬之在陰則中夏斬之今世轂用雜榆輻以檀牙以
橿也和之調其鑿内(音銳)而合之利轉者轂以無有為用
也牙謂輪輮也完敝盡而轂輻牙不動輪謂牙也幎均
致貌也進猶行也(進者人近前非謂輪行也)微至至地者少也非有
他也圜使之然也揱纖殺小貌也肉稱宏殺好也眼突
出貌也幬幔轂之革也革急則裹木廉隅見蚤當為爪
謂輻入牙中者也綆讀為餅謂輪箅(薄計反)也輪雖箅爪
牙必正也菑謂輻入轂中者也菑與爪不相佹(音詭)乃後
輪敝盡不匡剌(音辣)也疏老子云三十輻共一轂當其無
有車之用註無有謂空虚轂中空虚輪得行凡造車輪
皆向外箅則車不掉輪雖箅爪入牙中鑿孔必正直不
隨邪也
按圓物中隆起者謂之箅綆為輪箅謂三十輻
向外隆起不使其平所以必使外箅者何也輪
輻若平則力均行時可掉向内亦可掉向外須
令一邊偏重則不掉向内矣作綆之法鑿牙之
孔仍正鑿不偏但輻入牙處用邊筍一邊有一
邊缺以缺邊向外則向外箅重勢在外矣此物
理甚微余親驗之今車必向外箅所以牙孔正
而輻不平者因用邊筍故後人不知物理妄解
綆為輪外一重護牙護牙當以鐵裹用綆何為
乎綆是活動之字非輪上有一物名綆也
又凡斬轂之道必矩其陰陽陽也者稹(音真)理而堅陰也
者疏理而柔是故以火養其陰而齊諸其陽則轂雖敝
不藃(好角反)轂小而長則柞大而短則摯(音槷)是故六分其
輪崇以其一為之牙圍參分其牙圍而漆其二椁(音郭)其
漆内而中詘(音屈)之以為之轂長以其長為之圍以其圍
之阞(音勒)捎(音宵)其藪五分其轂之長去一以為賢去三以
為軹注矩謂刻識之也稹致也火養其陰炙堅之也藃
藃暴陰柔後必橈減幬革暴起小而長則菑中弱大而
短則轂末不堅六尺六寸之輪牙圍尺一寸不漆其踐
地者也漆者七寸三分寸之一不漆者三寸三分寸之
二令牙厚一寸三分寸之二則内外面不漆者各一寸
也六尺六寸之輪漆内六尺四寸是為轂長三尺二寸
圍徑一尺三分寸之二也(按徑一不止圍三圍三不及徑一鄭皆用徑一圍三粗率)
(未密也)椁者度兩漆之内相距之尺寸也捎除也阞三分
之一也鄭司農云藪謂轂空(音孔)壺中也元謂此藪徑三
寸九分寸之五壺中當輻菑者也藪者衆輻之所趋也
賢大穿也軹小穿也此大穿徑八寸十五分寸之八小
穿徑四寸十五分寸之四大穿甚大似誤矣大穿實五
分轂長去二也去二則得六寸五分寸之二凡大小穿
皆謂金也今大小穿金厚一寸則大穿穿内徑四寸五
分寸之二小穿穿内徑二寸五分寸之四如是乃與藪
相稱也
按藪為轂壺中當輻菑之處鄭所計甚密下文
量其藪以黍謂量兩轂之壺中如以黍量黃鍾
之法也後人解藪為輻菑所入之三十孔誤矣
三十孔但謂之鑿不名為藪
又參分其轂長二在外一在内以置其輻注轂長三尺
二寸者令輻三寸半則輻内九寸半輻外一尺九寸○
又凡輻量其鑿深以為輻廣輻廣而鑿淺則是以大扤
(音兀)雖有良工莫之能固鑿深而輻小則是固有餘而強
不足也故竑(音宏)其輻廣以為之弱則雖有重任轂不折
參分其輻之長而殺其一則雖有深泥亦弗之溓(音黏)也
注廣深相應則固足相任也扤摇動貌強不足言輻弱
不勝轂之所任也轂不折言力相稱也弱菑也竑謂度
之殺衰小之也溓謂泥不黏著輻也○又參分其股圍
去一以為骹(胡飽反)圍注謂殺輻之數也股謂近轂者也
骹謂近牙者也○又揉輻必齊平沈必均直以指牙牙
得則無槷(音藝)而固不得則雖有槷必足見也六尺有六
寸之輪綆參分寸之二謂之輪之固注揉謂以火槁之
衆輻之直齊如一也平沈謂浮之水上無輕重得謂倨
句鑿内相應也槷摋(音屑)也必足見言槷大也輪箅則車
行不掉參分寸之二者出於輻股鑿之數也疏鑿牙之
時孔向外侵三分寸之二使輻股外箅故云輻股鑿之
數也
按疏說則牙上鑿孔不正矣非也牙孔仍正鑿
但輻之枘不用正中使缺一邊則輻股向外參
分寸之二矣余嘗親驗之
又凡為輪行澤者欲杼行山者欲侔杼以行澤則是刀
以割塗也是故塗不附侔以行山則是搏以行石也是
故輪雖敝不甐(音吝)於鑿凡揉牙外不廉而内不挫旁不
腫謂之用火之善注杼謂削薄其踐地者侔上下等附
著也搏圜厚也甐亦敝也以輪之厚石雖齧之不能敝
其鑿旁使之動廉絶也挫折也○又是故規之以視其
圜也萭(音矩)之以視其匡也縣之以視其輻之直也水之
以視其平沈之均也量其藪以黍以視其同也權之以
視其輕重之侔也故可規可萭可水可縣可量可權也
謂之國工注輪中規則圜矣等為萭蔞(音屢)以運輪上輪
中萭蔞則不匡剌也輪輻三十上下相直從旁以繩縣
之中繩則鑿正輻直矣平漸其輪無輕重則斵材均矣
黍滑而齊以量兩壺無贏不足則同侔等也稱兩輪鈞
石同則等矣輪有輕重則引之有難易國工國之名工
(車上盖亦輪人為之今不錄)
按萭之以視其匡有解萭同矩匡為方者非也
凡物圓中規者四角量之方必中矩不必再以
矩量也匡者匡枉不平正也别作萭蔞以運輪
上不高不下則輪平正不匡枉今試輪之法别
置一物於輪旁運輪數周適與彼物相當則輪
平正即古人萭之以視其匡之法
車輿考(兼考式)
考工記輿人為車輪崇車廣衡長參如一謂之參稱注
稱猶等也車輿也衡之長容兩服疏參如一者謂俱六
尺六寸也容兩服者服馬也以其驂馬别有軥鬲引車
故衡唯容服也○又參分車廣去一以為隧參分其隧
一在前二在後以揉其式以其廣之半為之式崇以其
隧之半為之較(古角反)崇注隧謂車輿深也兵車之隧四
尺四寸兵車之式深尺四寸三分寸之二兵車之式高
三尺三寸較兩輢上出式者兵車自較而下凡五尺五
寸疏隧謂車輿之縱凡人所乘車皆取橫闊以或參乘
或四乘故橫則六尺六寸此隧輿之縱三分六尺六寸
取二分以四尺四寸為之鄭言兵車其實乘亦同也式
謂人所憑依而式敬故名此木為式也較謂車輿兩相
今人謂之平鬲也言兩較謂車相兩旁豎之者二者既
别而云較兩輢上出式者以其較之兩頭皆置于輢上
二木相附故據兩較出式而言之
按車輿之制前與左右皆有板而缺其後以升
下言其前後之深謂之隧三分其隧一在前深
一尺四寸三分寸之二者謂之式二在後深二
尺九寸三分寸之一者為兩輢輢上左右各一
木縱置之謂之較其輿之形前低而後高式高
三尺三寸兩輢上之較高五尺五寸經文與鄭
注本分明疏家因後世名平鬲一若三面皆平
者於是式較之制不分明後之作圖者皆不知
作前低後高之形而輿制失矣式本是木名下
文參分軫圍去一以為式圍是也若以地言則
通隧前三分之一處皆名為式盖式是揉木作
三曲之形(或是用兩曲木交於前連合之)在前可憑式者固是
式左右曲向後接兩輢左人可憑左手右人可
憑右手者亦是式所以必用曲木者欲令曲處
彎環不觸人手也若較自是兩直木置輢上人
長八尺較高五尺五寸小俯則憑之其憑也立
左可憑左手立右可憑右手不能兩手俱憑也
曲禮尸必式孔疏云古者車箱長四尺四寸而
三分前一後二橫一木下去車牀三尺三寸謂
之為式又於式上二尺二寸橫一木謂之為較
較去車牀五尺五寸於是立乘若平常則憑較
詩云猗重較兮是也又若應為敬則落手隠下
式而頭得俯俛故後云式視馬尾是也此疏甚
誤式不止橫一木在前兩旁仍有鉤曲而後各
一尺四寸有竒較有兩本是縱置乃謂式上二
尺二寸橫一木謂之較是式之制先不明而較
亦因之而誤此較式之間二尺二寸有板乎無
板乎如有板掩則人如何能落手憑式且式上
有皮謂之幦如何能覆若無板則人俯而憑式
其頭豈不觸較乎較高五尺五寸御者亦甚不
便執策執轡矣詩言重較謂兩較在輢上高於
前之式若兩重然故曰重較非謂兩橫木相重
也毛傳謂重較卿士車此亦不然車制尊卑同
唯車飾異孔疏亦云周禮無重較單較之文矣
而較之為縱置者終不明由其不知式制也
又六分其廣以一為之軫圍參分軫圍去一以為式圍
參分式圍去一以為較圍參分較圍去一以為軹圍參
分軹圍去一以為轛(音對)圍注軫輿後橫者也兵車之軫
圍尺一寸兵車之式圍七寸三分寸之一兵車之較圍
四寸九分寸之八兵車之軹圍三寸二十七分寸之七
軹輢之植者橫者也與轂末同名兵車之轛圍二寸八
十一分寸之十四轛式之植者橫者也轛者以其鄉人
為名○又圜者中規方者中矩立者中縣衡者中水直
者如生焉繼者如附焉輚車欲弇飾車欲侈注治材居
材如此乃善也如生如木從地生如附如附枝之宏殺
也棧車欲弇為其無革鞔不堅易坼壊也飾車謂革輓
輿也大夫以上革輓輿
按輿之三而及底皆以板作之其交接處牝牡
相銜以為固輿後橫木為軫以為車之本板之
上端有式有較以為憑較式之下各有橫直之
小木為軹為轛作於板内縱橫相持皆所以固
板者也輿自後升蔽後戶者曰簟笰以竹作之
輿下三面謂之軓(音范)又有伏兔以銜軸見後
車轅考
考工記輈人為輈輈有三度軸有三理國馬之輈深四
尺有七寸田馬之輈深四尺駑馬之輈深三尺有三寸
軸有三理一者以為媺(音美)也二者以為久也三者以為
利也軓(音范)前十尺而策半之注輈車轅也詩云五楘梁
輈國馬謂種馬戎馬齊馬道馬高八尺兵車乘車軹崇
三尺三寸加軫與轐七寸又并此輈深則衡高八尺七
寸也除馬之高則餘七寸為衡頸之間也鄭司農云深
四尺七寸謂轅曲中田馬軹崇三尺一寸半并此輈深
為七尺一寸半今田馬七尺衡頸之間亦七寸則軫與
轐五寸半則衡高七尺七寸輪軹與軫轐大小之減率
寸半也則駑馬之車軹崇三尺加軫與轐四寸又并此
輈深則衡高六尺七寸也今駑馬六尺除馬之高則衡
頸之間亦七寸媺無節目也久堅紉也利滑密軓前十
尺謂輈軓以前之長也策御者之策也軓是軓法也謂
輿下三面之材輢式之所尌(音樹)持車正也
按輿下唯後有軫餘三面皆無材若有三面材
則兩旁之材有礙於轂之轉矣輿三面板及底
板皆以牝牡相銜如今人作箱之法輢式之軹
轛附著板内非樹之於三面材上也鄭言三面
材因下文任正而誤說見後
又凡任木任正者十分其輈之長以其一為之圍衡任
者五分其長以其一為之圍小於度謂之無任五分其
軫間以其一為之軸圍十分其輈之長以其一為之當
兔之圍參分其兔圍去一以為頸圍五分其頸圍去一
以為踵圍注凡任木目車持任之材任正者謂輿下三
面材持車正者也輈軓前十尺與隧四尺四寸凡丈四
尺四寸則任正之圍尺四寸五分寸之二衡任者謂兩
軛之間也兵車乘車衡圍一尺三寸五分寸之一無任
言其不勝任軸圍亦一尺三寸五分寸之一與衡任相
應當兔輈當伏兔者也亦圍尺四寸五分寸之二與任
正者相應頸前持衡者圍九寸十五分寸之九踵後承
軫者也圍七寸七十五分寸之五十一
按任木與下文為目任正者謂輈在輿下即下
文十分其輈之長以其一為之當兔之圍者也
衡任謂軸即下文五分其軫間以其一為之軸
圍者也同一輿也以縱言之曰任正輈任之以
橫言之曰衡任軸任之輿下别無三面之材若
有之當輿人作之不當言之於輈人矣衡任唯
指軸若輈前之衡圍經未言或可因軸見之謂
衡任為衡則非經意也
又凡揉輈欲其孫而無弧深注孫順理也弧木弓也凡
弓引之中參中參深之極也揉輈之倨句如二可也如
三則深傷其力疏輈軓前十尺國馬之輈深四尺七寸
與二不相應者當通一丈四尺四寸并輿下數之故得
二也二者輈總長丈四尺四寸且取丈二尺得四尺餘
二尺四寸復得八寸總為四尺八寸是國馬之輈猶不
滿二之數也言二舉大而言○又今夫大車之轅摯其
登又難既克其登其覆車也必易此無故唯轅直且無
橈也是故大車平地既節軒摯之任及其登阤不伏其
轅必縊其牛此無故唯轅直且無橈也故登阤者倍任
者也猶能以登及其下阤也不援其邸必緧(音秋)其牛後
此無故唯轅直且無橈也注大車牛車也摯輖(音周)也(輖重)
(也)登上阪也克能也阤阪也倍任用力倍也疏輈人主
為四馬車轅因說駕牛者亦須曲撓之意○又是故輈
欲頎(音懇)典(音殄)輈深則折淺則負輈注則利凖利凖則久
和則安注頎典堅刃貌揉之大深傷其力馬倚之則折
也揉之淺則馬善負之(按輈注則利凖謂揉之不深不淺便利而凖平久者不敝安者)
(人馬皆安也)○又輈欲弧而無折經而無絶進則與馬謀退
則與人謀終日馳騁左不楗(音倦)行數千里馬不契(苦結反)需
(音懦)終歲御衣袵不敝此唯輈之和也注揉輈大深則折
經亦謂順理也言進退之易與人馬之意相應楗或作
劵劵今倦字也輈和則久馳騁載在左者不罷倦尊者
在左契讀為爰契我龜之契需讀為畏需之需衽謂裳
也和則安是以然也○又勸登馬力馬力既竭輈猶能
一取焉良輈環灂自伏兔不至軓七寸軓中有灂謂之
國輈注登上也輈和勸馬周力馬止輈尚能一前取道
喻易進伏兔至軓盖如式深兵車乘車式深尺四寸三
分寸之二灂(漆也)下至軓七寸則是半有灂也輈有筋膠
之被用力均者則灂遠疏伏兔銜車軸在輿下短不至
軓軓即輿下三面材也(輿下三面皆謂之軓)用力均謂軓前十尺
并入式下曲直皆用力均則漆入式下七寸是灂遠也
(按輈之出軾前曲處名疾大行人侯伯立當前疾)
按伏兔即前加軫與轐之轐置於輿底有二其
長當一尺四寸有竒其高加于軸上稍過於轂
使轂可轉其銜軸之處今人作又銜之古制亦
當然也轐又謂之輹左傳車說其輹易大畜九
二輿說輹說輹則輿與軸離不能行矣小畜九
三輿說輻輻亦當為輹也
車馬考
秦風小戎俴收五楘(音木)梁輈游環脅驅陰靷鋈續文茵
暢轂駕我騏馵(音注)傳小戎兵車也俴淺收軫也五五束
也楘歴錄也梁輈輈上句衡也一輈五束束有歴錄游
環靷環也(按靷環本作靳環)游在背上所以禦出也脅驅慎駕
具所以止入也陰揜軓也靷所以引也鋈白金也續續
靷也文茵虎皮也暢轂長轂也騏騏文也左足白曰馵
箋此羣臣之兵車故曰小戎游環在背上無常處貫驂
之外轡以禁其出脅驅者著服馬之外脅以止驂之入
揜軓在軾前垂輈上鋈續白金飾續靷之環疏兵戎之
車大小相同而謂之小戎者六月云元戎十乘以先啓
行先啓行者為大戎從後行者為小戎(一說對大車言之為小戎)軫
者車之前後兩端之橫木所以收斂所載故名收(按輿前無)
(軫木)兵車前軫至後軫唯深四尺四寸大車平地載任之
車牝服長八尺兵車之軫比之為淺故謂之淺軫人之
升車自後登之入於車内故以深淺言之五楘是轅上
之飾以皮革五處束之以為文章歴錄然也梁輈輈上
曲句衡衡者軌也轅從軫以前(當云從前軌以前)稍曲而上至
衡則居衡之上而向下句之如屋之梁然故謂之梁輈
游環貫靷(按游環不貫靷)在背上故謂之靷環也貫兩驂馬之
外轡引轡為環所束驂馬欲出此環牽之故所以禦出
也定本作靷環(按定本非也)脅驅者以一條皮上繋於衡後
繫於軫(車前無軫當繫於陰板上)當服馬之脅也驂馬欲入則此皮
約之所以止入也陰揜軓者謂輿下三面材以板木橫
側車前所以陰映此軓(按輿之揜板謂之陰三面皆有陰此指前面言之故云揜軓不)
(必言陰映此軓)故云揜軓也靷以皮為之繫於陰板之上(即鋈續之)
(環)何則此車衡之長唯六尺六寸止容二服而已驂馬
頸不當衡别為二靷以引車(一驂馬當以二韋帶繫于頸併為一靷)兩服
齊首兩驂雁行明驂馬之首不與服馬齊(驂馬當服馬之胸)襄
十四年左傳射兩軥而還服虔云軥車軛也兩軛义馬
頸者是一衡之下唯有服馬二頸也哀二年左傳兩靷
將絶是橫軓之前别有驂馬二靷也釋名云鋈沃也冶
白金以沃灌靷環也續續靷端也暢轂言長於大車之
轂(大車轂尺有二寸兵車轂三尺二寸)
按毛傳游環靷環也陸氏釋文云靷環居覲反
又作靳沈云舊本皆作靳靳者言無常處游在
驂馬背上(當作服馬背上)以驂馬外轡貫之以止驂馬
之出左傳云如驂之有靳(定九年王猛謂東郭書曰吾從子如驂之)
(靳無有字)居釁反無取於靷也此謂毛傳靷環之靷
本作靳而今定本作靷者非也靷别是一物驂
馬所以引車游環唯貫驂馬之外轡不貫靷故
云無取於靷孔疏因定本作靷環謂以環貫靷
誤矣如釋文之說則左傳之靳即此經之游環
以其靳制驂馬言之謂之靳以其為環形而游
動謂之游環若靷在驂馬背上與靳異矣說文
云靳當膺也左傳杜注云靳車中馬也疏云靳
是當胸之皮驂馬之首當服馬之胸胸上有靳
此皆非確詁集傳引左傳誤作如驂之有靷既
多一有字又訛靳為靷後又云靷亦謂之靳是
誤合靷靳為一物皆因毛傳靳環後作靷環而
誤陰靷之靷釋文音允其云居覲反者本謂毛
傳靷環之靷非謂詩之靷舊本作靳也字與靷
字引釋文亦誤脅驅用皮當是繫於陰板之下
端有小環而經未言車無前軫疏謂後繋於軫
亦非也
又四牡孔阜六轡在手騏駵是中騧驪是驂龍盾之合
鋈以觼(古穴反)軜(音紉)傳黃馬黑喙曰騧龍盾畫龍於盾也
合而載之軜驂内轡也箋赤身黑鬛曰駵中中服也驂
兩騑也軜之觼(環之有舌者)以白金為飾也軜繋於軾前疏
鋈以觼軜以白金飾皮為觼(按觼之環當是以鐵為之)以納物也四
馬八轡而經傳皆言六轡明有二轡當繫之馬之有轡
者所以制馬之左右令之隨逐人意驂馬欲入則偪於
脅驅内轡不須牽挽故知軜者納驂内轡繫於軾前以
繫之處以白金為觼也○大雅王錫韓侯淑旂綏(音緒)章
簟茀錯衡玄衮赤舄鉤膺鏤錫(音羊)鞹鞃(苦宏反)淺幭(莫歷反)
鞗革金厄傳淑善也交龍為旂綏大綏(音縷)也錯衡文衡
也鏤錫有金鏤其錫也鞹革也鞃軾中也淺虎皮淺毛
也幭覆式也箋簟茀漆簟以為車蔽今之藩也鉤膺樊
纓也眉上曰錫刻金飾之今當盧也鞗革謂轡也以金
為小環往往纏搤之疏軾者兩較之間有橫木可憑者
鞹鞃者以去毛之皮施於軾之中央持車使牢固也○
又韓侯出祖出宿于屠顯父餞之其贈維何乘馬路車
箋顯父周公卿也○秦風我送舅氏曰至渭陽何以贈
之路車乘黃傳乘黃四馬也(舅氏秦康公母舅公子重耳也穆公納之康公時為)
(太子贈送之)○曲禮夫為人子者三賜不及車馬故州閭鄉
黨稱其孝也兄弟親戚稱其慈也僚友稱其弟也執友
稱其仁也交遊稱其信也注三賜三命也凡仕者一命
而受爵再命而受衣服三命而受車馬有車馬而身所
以尊者備矣卿大夫士之子不受不敢以成尊比踰於
父兄不敢重受賜者心也如此而五者備有焉僚友官
同者執友志同者○玉藻君賜車馬乘以拜賜○又獻
車馬者執策綏疏策是馬杖綏是上車之繩車馬不上
於堂不可投進尊者之前但執策綏易呈呈之則知有
車馬○少儀車則說(音脱)綏執以將命疏獻車馬者執策
綏故知陳車馬而說綏執以將命○坊記父母在饋獻
不及車馬示民不敢專也注車馬家物之重者
綏考
曲禮君車將駕則僕執策立於馬前已駕僕展軨效駕
奮衣由右上取貳綏跪乘執策分轡驅之五步而立君
出就車則僕并轡授綏左右攘辟注監駕且為馬行展
軨具視效駕白已駕奮振去塵也貳副也跪乘未敢立
敬也驅之調試之授綏車上僕所主左右攘辟謂羣臣
陪位侍駕者攘却也疏古者僕用好人為之故孔子曰
吾執御矣又云子適衛冉有僕及周禮諸僕皆用大夫
士也别有人牽馬駕車而此僕既知車事故監駕也軨
車闌也駕竟僕則從車軨左右四面看視之至於闌
也由右上者君位在左故辟君空位綏登車索綏有二
一是正綏擬君之升一是副綏擬僕右之升分轡六轡
分置兩手各得三轡也君初來欲上僕并六轡及策置
一手中所餘一空手取正綏授與君令登車也當右手
并轡左手授綏轉身向後引君上也○少儀執君之乘
車則坐僕者右帶劍負良綏申之面拖諸幦(音覓)以散綏
升執轡然後步注執執轡謂守之也君不在中坐示不
行也面前也幦覆苓也良綏君綏也負之由左肩上入
右腋下申之於前覆苓上也步行也疏君在左若左帶
劍則妨於君故右帶也良善也善綏君綏也君由後升
僕者在車背後面前取君綏由左腋下加左肩上繞背
入右腋下申綏之末於面前而擲末於車前幦上也(此謂)
(僕者安置君綏之儀君登車則僕右手執策轡左手授綏於君也)以散綏升者謂初升
時也散綏副綏也僕登車既不得執君綏故執副綏而
升也綏既有二種明良綏君綏其散綏則本繫於車僕
者擥之而登車也(良綏亦當本繫於車)○曲禮凡僕人之禮必授
人綏若僕者降等則受不然則否若僕者降等則撫僕
之手不然則自下拘之注撫小止之謙也自下拘之由
僕手下取之也僕與已同爵則不受疏不然則否謂僕
者敵體雖御其主人宜謙不受其綏也○少儀僕於君
子君子升下則授綏
按升車必正立執綏謂方上車時御者授綏正
立於車下而挽之以升也既在車中則無所用
綏矣曲禮少儀皆無車上執綏之文賈誼容經
云立乘以經立之容右持綏而左臂詘此說非
是
席考
春官司几筵注筵亦席也鋪陳曰筵藉之曰席然其言
之筵席通矣疏設席之法先設者皆言筵後加者為席
假令一席在地或亦云筵所云筵席唯據鋪之先後為
名其筵席止是一物○公食大夫禮蒲筵常緇布純(音凖)
加萑(音丸)席尋元帛純皆卷自末注丈六尺曰常半常曰
尋純緣也萑細葦也末經所終有以識之必長筵者以
有左右饌也疏席無異物為記但織之自有首尾可為
記識耳賓在戶牖之間南面陳饌之時正饌在左庶羞
在右陳饌雖不在席上皆陳於席前當席左右其間容
人故為長筵也○曲禮羣居五人則長者必異席注席
以四人為節因宜有所尊疏既長者一人異席餘則四
人矣公食大夫禮云蒲筵常加萑席尋此以蒲席者(長筵)
(丈六尺也)故得容四人此羣居之法若賓主禮席皆無同坐
之法故鄉飲酒賓介異席又云衆賓之席皆不屬不相
連屬也鄉射衆賓之席繼而西謂相連屬也燕禮及大
射公三重大夫再重是皆異席也○又奉席如橋(居廟反)
衡注橫奉之令左昂右低如有首尾然橋井上㮮(音結)橰
(音臯)衡上低昂疏席卷則無首尾此謂卷席奉之法故注
云如有首尾然言如有則實無首尾至於舒席之時則
有首尾故公食禮云卷自末注云末終也終則尾也○
又請席何鄉請衽何趾注順尊者所安也衽卧席也(按坊)
(記云衽席之上譲而坐下民猶犯貴此通言之衽亦為坐席若分言之衽為卧席也)坐問鄉卧問
趾因於陰陽疏既奉席來當隨尊者所欲眠坐從尊者
所安○又席南鄉北鄉以西方為上東鄉西鄉以南方
為上注布席無常此其順之也上謂席端也坐在陽則
上左坐在陰則上右疏南坐是陽其左在西北坐是陰
其右亦在西坐在東是在陽以南方為上坐在西是在
陰亦以南方為上亦是坐在陽則上左坐在陰則上右
此據平常布席如此若禮席則不然鄉飲酒禮註云賓
席牖前南面主人席阼階上西面介席西階上東面與
此不同是也
按此謂室中布席之法以西為上者統於奥以
南為上者統於堂也
又若非飲食之客則布席席間函丈注謂講問之客也
函猶容也講問宜相對容丈足以指畫也飲食之客布
席於牖前疏既來講問則所布兩席中間相去使容一
丈之地足以指畫也文王世子云侍坐於大司成遠近
間三席席之制三尺三寸三分寸之一則三席是一丈
故云容丈也相對者唯講說之客耳不在牖前或在於
室○又主人跪正席客跪撫席而辭客徹重席主人固
辭客踐席乃坐注雖來講問猶以客禮待之異於弟子
撫之者答主人之親正徹去也去重席謙也再辭曰固
客安主人乃敢安也疏撫謂以手按止之也席尊者多
卑者少故主人為客設多重席客謙而自徹也(或問聖人席不)
(正不坐矣豈必君賜食而後正之耶朱子曰席固正矣明坐而又正焉所以為禮也曲禮主人既迎賓則請入)
(為席矣賓既升堂主人則又跪正席夫豈先為不正之席至此然後正之哉盖敬慎之至耳)○又虚
坐盡(音儘)後注謙也○又食坐盡前注為汙席疏虚空也
謂非飲食坐不敢近前以為謙玉藻徒坐不盡席尺是
也古者地鋪席而俎豆皆陳於席前之地若坐近後則
濺汙席故盡前也玉藻讀書食則齊豆去席尺是也○
又毋踖(在亦反)席摳衣趨隅注趨隅升席必由下也疏踖
猶躐也席既地鋪當有上下將就坐當從下而升當已
位上不發初從上從上為躐席也既不踖席當兩手提
裳之前徐徐向席之下角從下而升當已位而就坐也
○玉藻登席不由前為(于偽反)躐席注升必由下也疏失
節而踐為躐席應從下升若由前升是躐席也鄉飲酒
記云主人介凡升席自北方降自南方注云席南上升
由下降由上由便若其尋常無事則升由下而降由上
若賓則升降皆由下也○又徒坐不盡席尺注示無所
求於前不忘謙也○又讀書食則齊豆去席尺注讀書
聲當聞尊者食為汙席也○少儀汜埽曰埽埽席前曰
拚(音糞)拚席不以鬛(音獵)執箕膺擖(音葉)注鬛謂帚也帚恒埽
地不潔清也膺親也擖舌也持箕將去糞者以舌自鄉
疏埽席上不得用埽地帚
杖考
秋官伊耆氏共王之齒杖注伊耆古王者號始為蜡以
息老物此主王者之齒杖後王識伊耆之舊德而以名
官與齒杖王之所以賜老者之杖鄭司農云謂年七十當
以王命受杖者元謂王制曰五十杖於家六十杖於鄉
七十杖於國八十杖於朝疏若不得王賜者自拄之先
鄭唯據七十故後鄭增成之○王制五十杖於家六十
杖於鄉七十杖於國八十杖於朝七十不俟朝疏大夫
士年老而聽政事者則七十杖於國朝君之時入門至
朝位君出揖之即退不待朝事畢也若不聽致事則祭
義云七十杖於朝八十不俟朝○曲禮大夫七十而致
事若不得謝則必賜之几杖注致其所掌之事於君而
告老謝猶聽也其有德尚壯則不聽耳○又謀於長者
必操几杖以從之注從猶就也○又進几杖者拂之注
尊者所焉侑拂去塵也○吕氏春秋孔子以六尺之杖
論貴賤之等辨親疏之義○賈誼容經子贛由其家來
謁於孔子孔子正顔舉杖罄折而立曰子之大親毋乃
不寧乎放杖而立曰子之兄弟亦得無恙乎曳杖倍而
行曰妻子家中得無病乎故身之倨佝手之高下顔色
聲氣各有宜稱所以明尊卑别疏戚也
鄉黨圖考卷八
