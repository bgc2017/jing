三易備遺卷十
宋朱元昇撰
後天周易
周易互卦
易有聖人之道四焉尚其辭尚其變尚其象尚其占也
連山歸藏易亡已久後世不得見其辭周易之辭具在
方冊不於辭焉求之曷足以明理象數哉互體者易之
變也象也占之必有辭也周易卦辭爻辭彖象之辭指
互體而為辭者是或不一如小畜卦辭自我西郊指互
兊也如屯爻辭女子貞不字十年乃字指互坤也如大
過彖辭剛過而中指互乾也如困象辭君子以致命遂
志指互巽也左氏𫝊晉侯將納王筮之遇大有之睽曰
吉遇公用享於天子之卦也天為澤以當日天子降心
以逆公不亦可乎蓋大有互兊也懿氏生敬仲周史有
以周易見陳侯者使筮之遇觀之否曰是謂觀國之光
利用賓于王坤土也巽風也乾天也風為天於土上山
也有山之材而照之以天光於是乎居土上蓋觀互坤
艮也春秋用互體為占尚矣則夫舍互體而言易者非
善言易者也
夫子曰河出圖洛出書聖人則之圖書者竒偶之始也
竒偶者卦畫之始也圖書之數有正有變故卦畫之象
亦有正有變河圖正數四十有五河圖之變則一涵九
九復涵一三涵七七復涵三二涵八八復涵二六涵四
四復涵六惟五虚中以涵四方四維之四十此河圖隂
陽互體為數百有十二者變也乘數也洛書正數五十
有五洛書之變則一涵於六二涵於七三涵於八四涵
於九五涵於十此洛書隂陽互體為數四十者變也除
數也稽之於象則有相為脗合者矣小成之卦八大成
之卦六十四者正也除之而為反對之三十六乘之而
為互體之百有十二者變也何以謂之互體百有二十
乾坤二卦純體不互也夬姤乾之體剥復坤之體不互
也既未濟坎離之體不互也餘五十六卦皆互也不互
者用本卦互者除本卦其象百有二十合於河圖之變
數百有二十也三而約之則為四十合於洛書之變數
四十也於此見聖人作易一本諸河圖洛書固如此夫
子則之之言豈欺我哉
周易互卦綱目
互乾乾一卦
互坤坤一卦
互震艮三卦
互巽兊三卦
互坎離三卦
互乾巽兊四卦
互坤震艮四卦
互坎震艮四卦
互離巽兊四卦
互震艮巽兊四卦
不互五卦
凡三十有六卦
該一百二十象
屯䷂(下互坤上互艮)
坤為母未從貴為女子十為坤成數故六二曰女子
貞不字十年乃字
蒙䷃(下互震上互坤)
坤為母震為長子故九二曰納婦吉子克家
需䷄(下互兑上互離)
兑為澤其於地也為剛鹵故九二曰需于沙九三曰
需于泥
訟䷅(下互離上互巽)
離明也故初六之象曰雖小有言其辯明也離三數
也故九二曰歸而逋其邑人三百戶上九曰或錫之
鞶帶終朝三禠之
師䷆(下互震上互坤)
坤為衆師衆也震為長子故六五曰長子帥師
比䷇(下互坤上互艮)
坤為土為衆故象曰先王以建萬國親諸侯
小畜䷈(下互兑上互離)
兑位乎西故卦辭曰密雲不雨自我西郊兑為毁折
離為目故九三曰輿說輻夫妻反目
履䷉(下互離上互巽)
離為目巽為股故六三曰眇能視跛能履
泰䷊(下互兑上互震)
兑少女震長男故六五曰帝乙歸妹
否䷋(下互艮上互巽)
巽以申命行事故九四之象曰有命无咎志行也
同人䷌(下互巽上互乾)
巽為高為進退故九三曰升其高陵
大有䷍(下互乾上互兑)
兑說也孚兑之吉信志也故六五之象曰厥孚交如
信以𤼵志也威如之吉易而无備也
謙䷎(下互艮上互坎)
艮為小石故六二曰介于石
隨䷐(下互艮上互巽)
艮為門闕為徑路故初九曰出門交有功
蠱䷴(下互兑上互震)
蠱之卦辭曰先甲三日後甲三日巽之爻辭曰先庚
三日後庚三日蠱互震震位於甲也巽互兑兑位於
庚也
臨䷒(下互震上互坤)
觀䷓(下互坤上互艮)
噬嗑䷔(下互艮上互坎)
坎為耳故上九曰何校滅耳
賁䷕(下互坎上互震)
坎為輿震為足故初九曰賁其趾舍車而徒
无妄䷘(下互艮上互巽)
大畜䷙(下互兑上互震)
兑為毁折故九二曰輿說輻
頤䷚(下互坤上互坤)
坤為成數之十故六三曰十年勿用无攸利
大過䷛(下互乾上互乾)
上下互乾大者過也故彖曰剛過而中是為大過乾
為首故上九曰過涉滅頂凶
坎䷜(下互震上互艮)
離䷝(下互巽上互兑)
咸䷞(下互巽上互乾)
巽為股故六二曰咸其腓九三曰咸其股股腓屬也
恒䷟(下互乾上互兑)
兑為少女為妾故六五曰婦人吉
遯䷠(下互巽上互乾)
大壯䷡(下互乾上互兑)
兑為羊故九三曰羝羊觸藩六五曰喪羊于易
晉䷢(下互艮上互乾)
艮為鼠故九四曰晉如鼫鼠
明夷䷣(下互坎上互震)
坎為美脊亟心之馬故六二曰用拯馬壯吉
家人䷤(下互坎上互離)
睽䷥(下互離上互坎)
坎為曳為輿為雨為豕故六三曰見輿曳上九曰見
豕負塗又曰往遇雨則吉
蹇䷦(下互坎上互離)
艮下坎上為蹇又下互坎故六二曰王臣蹇蹇六四
曰往蹇來連九五曰大蹇朋來
解䷧(下互離上互坎)
離為網罟田也故九二曰田獲三狐三者離之數也
損䷨(下互震上互坤)
十坤成數故六五曰或益之十朋之龜
益䷩(下互坤上互艮)
益之六二損之六五也故六二亦曰或益之十朋之龜
萃䷬(下互艮上互巽)
上互巽故六三之象曰往无咎上巽也
升䷭(下互兑上互震)
兑西也故六四曰王用亨于岐山
困䷮(下互離上互巽)
巽為申命故象曰澤无水困君子以致命遂志巽為
風為木故上六曰困于葛藟于臲卼
井䷯(下互兑上互離)
兑為毁折故九二曰甕敝漏離為明故九三曰王明
並受其福
革䷰(下互巽上互乾)
巽為申命故九四曰有孚改命
鼎䷱(下互乾上互兑)
兑為毁折故九四曰鼎折足
震䷲(下互艮上互坎)
艮為山故六二曰躋于九陵坎為陷故九四曰震遂
泥
艮䷳(下互坎上互震)
坎為加憂為心病故六二曰其心不快九三曰厲薰
心
漸䷴(下互坎上互離)
坎曰樽酒簋二故六二曰飲食衎衎坎為盜故九三
曰利禦寇
歸妹䷵(下互離上互坎)
離為目故九二曰眇能視坎為月故六五曰月幾望
豐䷶(下互巽上互兑)
兑為毁折故九三曰折其右肱
旅䷷(下互巽上互兑)
巽為近利市三倍為資斧故六二曰懷其資九四曰
得其資斧
巽䷸(下互兑上互離)
兑為巫故九二曰用史巫紛若兑位於庚故九五曰
先庚三日後庚三日離為網罟以佃以漁故六三曰
田獲三品
兑䷹(下互離上互巽)
離為戈兵故彖辭曰說以犯難民忘其死
渙䷺(下互震上互巽)
艮為山故六四曰渙有丘
節䷻(下互震上互艮)
艮為門闕故初九曰不出戶庭九二曰不出門庭
中孚䷼(下互震上互艮)
震為馬故六四曰馬匹亡
小過䷽(下互巽上互兑)
巽為雞故卦辭曰飛鳥遺之音彖辭又曰有飛鳥之
象焉中孚本卦巽上故中孚上九曰翰音登于天
自漢以來言易者有取互卦有不取互卦蓋相半也然
左氏𫝊晉侯謀納王筮遇大有之睽懿氏生敬仲筮遇
觀之否是皆以互卦騐人事當否若符左契者又嘗求
諸大𫝊之辭抑有可証焉大𫝊曰雜物撰德辨是與非
則非其中爻不備噫亦要存亡吉凶則居可知矣又曰
二與四同功而異位二多譽四多懼三與五同功而異
位三多凶五多功且卦有六爻夫子獨取中爻二四三
五以為言者互卦之謂也互卦取二三四為下互是二
與四為應互卦取三四五為上互是三與五為應若夫
六爻之正例初與四相應二與五相應三與六相應宜
與互爻之應不相似然者夫子言二與四同功三與五
同功舉互卦之例為言也故曰雜物撰德辯是與非則
非其中爻不備學者諦觀大𫝊之辭庶乎可矣
三易備遺卷十
