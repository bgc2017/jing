歴代鐘鼎彞器款識法帖巻四
宋薛尚功撰
商器款識
壺罍爵
弓壺
弓
此器以弓銘之壺酒之下尊也商之酒器間有以弓銘
者盖射者未嘗不繼之以飲其禮難以强世者也故必
寓于人情之所易此記禮者之于鄉飲以謂吾觀于鄉
而知王道之易易者其在是歟
蚊篆壺
月
右壺銘一宇鵠首蚊足全類夏琱戈銘中藏一宇髣髴
如月
㪉姬壺
㪉姬作
寶彞
㪉姬者盖其氏族也古之氏族或以王父字或以世系
所封之地於是後世子孫以之女子皆得以稱之君曰
有娀氏之君盖以娀國為言也若曰孟姜者盖以姜姓
為言也若曰䜌女者盖以䜌公之諡為言也此曰㪉姬
凡此類耳是器則壺也制様典古略不加雕鏤之飾而
作寶彞真所謂法度之器也
足跡罍
亞中足跡
考古録云此器在洹水之濱亶甲墓旁得之銘作亞形
中有左足跡與主父己足跡卣相似語在本篇
龍爵
龍
銘一字象龍形即龍字也政和丙申北海縣民道經臨
胊見岸屺出數器此其一焉以龍銘爵盖取夫亢而有
悔以示其飲不可過過則有悔之義
雷篆爵
爵
右銘乃象形爵字博古又云文鏤囘轉若古雷文故謂
之為雷篆爵
素爵
素
右銘象人拱物形近類子字
中爵
中
右銘一字極古博古云乃中字古作中之為義上以
交乎下下以交乎上左以交乎右右以交乎左則以禮
為飲者其上下左右見于勸酬交舉無過不及之咎也
盖其語簡則義㣲耳
斧爵
斧
右銘一字作斧形博古録云按天子之服十二章而
黼作斧形盖斧之為意取其有斷則足以立我而不
流于沉湎亦飲者之戒也且禮始於飲食之初故汙
尊抔飲而禮已在焉今斧作畫形書體未易盖禮之
所藏器已備矣豈在夫曲禮三千而後見諸鋪筵設
几之虚文哉
車爵
車
右銘一字曰車先王之時凡誥戒于酒無所不致其嚴
爵銘車者以示其有覆車之戒爾
辛爵
辛
右銘一字曰辛字畫竒古器藏盧公裔家今不存矣
銘止一字如李氏所藏商庚鼎辛鼎癸鼎銘亦一字
云
休爵
右銘一字曰休字畫極古得于向巨源傳本休者美也
善也息也爵名曰休未詳何義
單爵
銘一字曰單考古云單姓也王䠂云是觶爾
父乙爵
父乙爵二
父乙爵三
父乙爵四
父乙爵五
父乙爵六
六爵皆名父乙博古云商之君稱乙者六曰報乙者成
湯四世祖也曰天乙者成湯也于後則又有祖乙小乙
武乙太乙此諸爵皆曰父乙未知果何乙也
祖乙爵
商之君以乙銘者不一而祖乙與一焉然前諸爵有曰
父乙盖謂報乙天乙小乙武乙之君也其子銘之故云
父乙此獨曰祖乙則謂成湯以來十四世之君曰祖乙
者是也
祖己爵
銘二字曰祖己按商之君有雍己而無祖己此曰祖己
以見其孫之所作也
己舉爵一
己舉爵二
二銘皆曰己舉者商之雍己也舉者因獻酬而舉之
故銘其器曰舉至于尊罍鼎彞通謂之彞者盖此類
耳
父壬爵
銘曰父壬按商之君有曰仲壬其子曰太甲有曰外壬
其子曰祖乙是器必太甲祖乙為其父而銘之然二君
未知其孰是也
父庚爵
按商紀有太庚盤庚祖庚而此謂父庚必其子為父而
銘之庚之字說文謂象秋時萬物庚庚有實而商之庚
鼎作有垂實之象而此庚則字形已變而與許慎
所記不合盖世之相去有先後故字畫亦因時而為損
益也
父癸爵
父癸者即商成湯之父盖子為父作祭享燕饗之間著
癸以正名也
丁舉爵
博古云王玠得古爵于洛而銘之曰丁舉正杜簣洗
而揚觶以飲平公因謂之杜舉之義也丁亦商君之
號耳
尊癸爵
銘曰尊癸癸者成湯之父此商器也宜以是識之然又
以尊銘之者王氏解六尊所謂尊居其所而爵從之也
盖舉彼而知此焉
言父爵
銘二字曰言父如瞿父碩父信父之類考古録云此爵
有足無文盖足爵也
象形父乙爵
商有六乙此言父乙不知果何乙也上一字作象形爵
字有象形鼎象形鬲前亦有象形爵盖商器之制多如
此耳
父戊丁爵
戊者謂太戌也丁則紀其日耳先王之時外事用剛日
内事用柔日所謂剛日則甲丙戊庚壬是也所謂柔日
則乙丁己辛癸是也宗廟之祀内事也此所以用丁日
歟
守父丁爵
按博古録云右二器一曰守父丁言子之為父丁作也
曰守者又示其持盈守成善繼志述事之義易所謂守
器者莫若長子是也一曰飲父丁若所謂飲平公者是
歟器以載銘銘以立義視其器而求其義則知古人所
以制作豈徒然哉
子父壬爵
博古録嘗考諸姓夏后氏曰姒商曰子周曰姬皆
以其祖賜姓於君故子孫得而乗之然則論三代
之祖則一出於黄帝夏之祖昌意商之祖契周之
祖稷皆黄帝之子孫也黄帝四世而禹始有夏又十
世而湯始有商又十九世而武王始有周其三代未
有天下之初則皆始封為諸侯于是賜姓所以有姒
子姬之異姓也商之器大抵多銘一子字者著國姓
也曰壬則商之君有仲壬外壬此名父壬故知為商
爵無疑
秉仲爵
辛者紀其日也秉仲無所經見而秉者疑其為名仲則
伯仲之稱也前有秉仲鼎亦曰秉仲正一類耳
子父丁爵
右銘一字在左柱曰子一字在腹當耳盖子為父丁作
也
舟父己爵
右銘上一字作横舟盖示沈湎之戒
父辛爵
上一字當作子左執田而右執戈有且耕且戰之義又
疑立戈者子或孫也大者為子小者為孫耳
主人舉爵
考古云謂之舉者舉亦爵觶之名因獻酬而舉之故銘
其器曰舉如杜簣洗而揚觶以飲平公因謂之杜舉是
也主人舉者主人所舉獻賓之爵也
祖丙爵
博古云銘上作矢形旁為一孫字其下著祖丙焉商
之君類以十日銘其器而配以乃祖乃父則此爵亦
其一耳古之訟者入束矢以自明其直則矢有直之
義况為之孫者固當直己以從祀事于乃祖茲取以
寓其器也
象形子爵
上一字作象形爵下曰子作博古云子商姓也語在子父
壬爵篇二字未詳
子父己爵
上一字博古云是析字爵以飲福貽之子孫者故曰析
子孫析之義盖取夫歛之在我析之則在下曰己者商
之君號有曰雍己也夫為人後之道能享其祖考是乃
所以來其福嘏耳銘之宗廟之器宜哉
銘曰父丁尊彞盖商人作禮器多銘之曰彞義取有常
而無變也是爵曰招者名也載其人為父丁而作也
歴代鐘鼎彞器款識法帖卷四
