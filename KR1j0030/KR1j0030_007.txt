厯代鐘鼎彛器款識法帖卷七
宋薛尚功撰
周器款識
鐘
遲父鐘一維揚石本
遲父鐘二博古錄
遲父鐘三考古圖
遲父鐘四古器物銘
是鐘遲父為齊姜作也曰用昭乃穆穆不顯龍光則
穆穆以言其欽和不顯以言其甚顯而龍光又言其
承天子之寵光也詩言為龍為光是矣盖鐘樂之大
者樂所以示其和而銘之所載又以形容其和之之
德福以類應故祈匈多福亦求福不回之謂也是其
所以為子孫無疆之寶焉
盄和鐘
右鐘銘按古器物銘云丕顯朕皇祖受天命奄有下
國十有二公歐陽文忠公集古錄以為太史公史記
於秦本紀云襄公始列為諸侯而諸侯年表則以秦
仲為始今據年表始秦仲則至康公為十二公此鐘
為共公時作也據本紀自非子為周附庸邑于秦至
秦仲始為大夫仲死子莊公伐破西戎於是復予秦
仲後及其先大駱地犬丘并有之為西垂大夫莊公
卒子襄公代立犬戎之難襄公有功周室於是平王
始封襄公為諸侯賜之岐以西之地曰戎無道侵奪
我岐豐之地秦遂能攻戎即有其地與誓封爵之襄
公於是始國與諸侯通使聘享之禮而詩美襄公亦
以能取周地始為諸侯受顯服盖秦仲初未嘗稱公
莊公雖稱公然猶為西垂大夫未立國也至襄公始
國為諸侯矣則銘所謂奄有下國十有二公者當自
襄公始然則銘斯鐘者其景公歟此鐘銘一百四十
二字藏在御府皇祐間嘗模其文以賜公卿楊南仲
為圖刻石者也
齊侯鏄鐘
右銘文有曰師于淄陲按太公望封于爽鳩之墟營
丘之地是為齊郡今臨淄是也曰命汝政于朕三軍
綴成朕師旟之政則申以告戒之辭也曰咸有九州
則齊之封域有所謂臨淄東萊北海高宻膠東太山
樂安濟南平原盖九州也曰處禹之都者齊四岳之
後四岳佐禹有功封于申吕故言處禹之都也曰不
顯穆公之孫其配恐是䕫字公之字書無從出
恐是姂字音乏女好貎而公之女者盖古之彛器
不獨銘其功業而又及其配偶之事是猶詩言齊侯
之子衛侯之妻東宫之妹邢侯之姨皆紀其當時婚
姻異姓之國也曰榖擇吉金用作鑄其寶鏄者字説
以謂厚以厚物為大薄以薄物為小鑄從薄訓小故
也國語曰細鈞有鐘無鏄尚大故也大鈞有鏄無鐘
尚細故也以此推之則鏄鐘比特鐘為小比編鐘為
大今此鐘銘曰鏄考其形制乃大于特鐘盖春秋之
時禮樂征伐自諸侯出而等威制度無復先王之法
而妄有誇大耳以周官制器則首言鐘師而以鏄師
次之是其自異而此制器之時盖齊之中世其實周
鐘也詳其銘文受錫者三一曰錫汝釐都其縣二百
國徒三千二曰錫汝車馬戎兵釐僕二百有五十家
三曰錫乃吉金鈇鎬玄鏐䥈鋁用作鑄其寶鏄齊侯
以勲庸顯著其錫蕃庶如此其銘之鋪張又如此此
臧武仲所謂作彛器銘功烈以示子孫以昭明德也
齊之中世桓公之業替焉文字之傳尚復粲然可觀
若此周監于二代郁郁乎文哉信矣
厯代鐘鼎彛器欵識法帖卷七
