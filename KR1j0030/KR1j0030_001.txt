歴代鐘鼎彞器款識法帖卷一
宋薛尚功撰
夏器款識
琱戈鉤帶
夏琱戈
主
作琱戈
右琱戈銘六字舊藏龍眠李伯時家鈿紫金為文不可
盡議江西漕使蔣宣卿云後三字乃作琱戈王仲庚以
琱為用誤矣然第一字主字無疑下二宇未詳昔夏禹
以九牧之金鑄鼎垂運巧思以鐫鏤之書以象形庾肩
吾書品論曰蚊脚旁舒鵠首仰立正此書也
夏鉤帶
尾四字
鉤腹二
十八字
察
册命敏徃
利産
左右不祭
則賓相
右鉤帶銘三十五字鈿紫金為文不可盡識龍虎蟲鳥
書也庾肩吾書品論曰魚猶捨鳯鳥已分蟲仁義起于
麒麟威刑發于龍虎盖此類也肩吾雖稽古而為此說
乃未之見也鈿金為篆實出邃古張懷瓘書録云往在
翰林見古銅鐘二枚髙二尺許有古文三百餘字紀夏
禹功績字皆紫金鈿似大篆神采驚人盖虞夏之時乃
有此字也
商器款識
商鐘一(出維揚石本)
亥既望
分召純
商鐘三(出愽古録)
惟正月王
春吉日丁
亥既望分
召純釐擇
乃吉金自
欣和其安
以樂
喜而賓客
其怡鼓之
夙暮不忘
烏余子孫
萬葉無疆
用之協相
以上鐘銘識音並同皆鈿紫金為篆博古緑云惟正月
仲春吉日者盖正月之吉適得仲春之節故謹其時而
言之猶漢麟鳯銘言秋十月也然以愚孝之當是王春
不必讀作仲
商鐘四
惟王夾鐘春吉月子
昭鈴鼓之敷受繼命
九州喜悦隆擇吉金
用召和欣怡樂賓客
於純魯侯望能全
之格韻孔協萬年之
後世(闕)自安烏余同
汝之利元孫以介眉夀
右銘藏董武子家一字未詳
商鼎
庚鼎庚
右按李氏古器録云說文庚位西方象秋時萬物庚庚
有實此庚乃有垂實之象許慎記古語雖著其義今商
器多象其形信漢儒著書自有原本由科斗法行意漸
與古書相失况隸詁至今但㸃畫而已無復本初之意
也
辛鼎
辛
右辛鼎銘亦止一字按陶隱居刀劒録云夏孔甲在位
四十年以八年九月歲次甲辰采牛首山鐵鑄劒一銘
曰甲銘止一字器銘一字者多夏商之器也
癸鼎
癸
右按說文癸之字&KR3187;具四屮而此鼎之癸則一屮三
包盖癸與丑相次物至是有紐結而未引達之象萬物
之出也草昧而已草者至巽而齊昧者至離而明癸正
北方而冬也故一屮河圖洛書三代傳寶而夏商為近
故書畫之法未分至篆法既立乃本其意而具四屮焉
自漢揚雄許慎博羣書窮訓詁而智不及知㣲此鼎則
造書之精義奥旨孰得而窺之哉
子鼎一
子
子鼎二
子(作立戈形)
右二銘同而後一鼎作立戈形盖子為父作鼎以銘其
有武功耳
公非鼎
非
按史記有公劉五世孫公非者考其時正與祖甲相近
則作此鼎者當為公非矣
蠆鼎
蠆
按此鼎銘蠆象形篆也博古録云蠆雖㣲物而善毒人
亦君子所以思患而預防之故其銘之於鼎也宜焉又
石公弼云按春秋左氏傳曰公孫蠆鄭子蟜名也或者
遂言子蟜所作詎知非古人欲為厚味之戒猶饕餮之
象歟
饕餮鼎
饕餮形
按博古録云此鼎款識純古髣髴饕餮之形後人觀象
立名故取以為號至周監二代文物大備凡為鼎者悉
以此為飾遂使吕氏春秋獨謂周鼎著饕餮而不知其
原實啟于古也春秋左氏傳曰縉雲氏有不才子貪于
飲食冒于貨賄天下之人謂之饕餮古者鑄鼎象物以
知神姦鼎有此象盖示飲食之戒云
象形鼎
鼎
按鼎之字上从二一而口之下从析木一陰一陽之謂
道鼎者器也而道寓焉一則成象一則效法故从二一
以木巽火烹餁也故从析木此鼎其文雖異而不皆左
右戾有析木之意深得古書之體盖此銘者古人所以
正名也以易考之革去故鼎取新又見其新新不窮之
義
濟南鼎一古器物銘
濟南鼎二向&KR2166;傳本
右二銘字畫竒怪未容訓釋以鼎出濟南姑以名之本
以一器縁傳寫不同未詳孰是聊並存之
箕鼎
箕
右鼎銘古器物并維揚石刻並考作萁字箕疑人名
瞿父鼎
瞿父
商器以父名者多矣瞿則未詳其為誰然瞿作兩目與
商瞿祖丁卣兩目相似固未易以名氏考也
父子鼎
(父子)
右鼎銘曰父子盖子為父作此鼎而言父子者亦子子
孫孫相承之意
乙毛鼎
乙毛
右鼎銘曰乙毛博古云是鼎盖芼羮之用于是乙毛目
之然以愚考之毛言其姓乙乃其號耳
乙鼎
乙作
右鼎銘曰乙作盖作器者乙也商之名乙者甚多惟太
丁之子獨曰乙今銘止曰乙得非太丁之子乎
寶鼎
作寶
右鼎銘曰作寶班固詩云洛修貢兮川効珍吐金景兮
&KR1201;浮雲寶鼎見兮色紛紜煥其炳兮被龍文又鑄鼎象
物以知神姦使民入山林川澤不逢魑魅魍魎是古人
之所寶也
父甲鼎
子(父甲)
銘曰子父甲盖子為父甲作此鼎以追享其父也故加
父于上以顯尊神之意子字或作立戈或作横戈皆所
以銘武功耳
綦父乙鼎
綦父乙
銘曰綦父乙盖綦國名也厯考商書雖不聞有國之名
綦者然歸亳之際諸侯所㑹者至于三千安知其無綦
耶大抵為史者非因事以見之則亦不能具載矣
子父丁鼎
子父丁
銘曰子父丁盖子為父丁作此鼎耳
子父己鼎
子父已
按三代之間惟商為尊神凡于祭祀必致其盡故其鼎
間作子象以持刀非持鼎也尊之與卣悉著此焉盖供
子職者不如是不足以見其竭力從事之意是以先王
之事親于羞躋則執鸞刀入舞則執干戚至于藉田則
秉耒焉必躬必親毎毎如此又况尊神之世乎近其商
之世曰父己者雍己也鼎彞用享其父則必識以其子
繼雍己者乃其弟太戊則所謂子果誰耶豈非繼其後
者乃為之子耶
禾父己鼎
禾父己
銘曰禾父己禾則象禾之形後世傳習之謬而以斚彞
畫禾稼其上雖一時俗學之陋盖亦有自來矣
子父癸鼎
立戈形
父癸
銘曰子父癸盖子為父癸作此鼎以享其父也而子作
立戈之狀凡祭享之器著弓刀戈㦸者皆銘其有武功也
月魚基鼎
月魚基
按重修博古圖録云古者祭祀之名不一祭天于圜丘
祭地于方澤祭日于王宫祭月于夜明祭星于幽禜各
以其類求之既求其類于地又求其類于物耳如詩所謂季
冬薦魚春獻鮪者以其時為之薦獻也基者無所經見
惟說文以為薦物之兀盖象形也
虎父丁鼎
亞形中虎父丁
右鼎銘亞形内著虎象凡如此者皆為亞室而亞室者
廟室也廟之有室如左氏所謂宗祏而杜預以為宗廟
中藏主石室者是也父丁者商君之號也
子孫父丁鼎一
子孫父丁鼎二
右二銘前一器上一字作持刀之狀者孫也盖子與孫
同為父丁作此祭享之器耳後一器上一字曰析有貽
厥子孫之意
兕父癸鼎
銘作子執弓者謂其有武功也旁作象形兕者昔人嘗
取兕角以為觥郭璞山海圖贊曰皮充武備角助文德
古人取于兕者如此
子孫父癸鼎
子孫父癸
右銘子之作横戈亦與立戈之義同盖子孫為父癸作
此祭享之器明其有武功耳
申鼎
申作
寶鼎
右銘曰申作寶鼎申乃作鼎者之名氏耳
秉仲鼎
秉仲
秉仲者索諸書傳訖無所考然字畫竒古兩旁二字亦
左右相戾有析木之意盖鼎之為字下从析木耳
足跡父子鼎
足跡(子父)作
禾鼎
右銘上作足跡之狀又言父子作禾鼎盖父子同作此
鼎足跡者言能繼跡于父祖也
伯申鼎
伯申作
寳彞
伯申經傳無所見不可得而考矣
䕫鼎
䕫作尊
寶彞
䕫乃作鼎者之名耳此鼎也而謂之彞盖彞者法度之
器非六彞之彞也
父辛鼎
子孫父辛
與率同盖作器者之名也率與子孫同作父辛祭享
之器耳
父丁鼎
丁寶鼎
作父
右銘一字未詳乃作器者之名也
召夫鼎
亞形中召夫(子辛)月廼
召夫者于經傳無所考商册命鼎亦著此名殆一時所
作然校其款識無室字而作亞内著召夫亦是廟器
也
册命鼎
亞形中召夫室(父癸)家刋&KR1398;册命
昔周穆王命畢公而作册畢則册命者為册書以命
之也亞形中作召夫而繼以室家則為廟器也抑又
明矣
若癸鼎
亞形中若(癸㫃)乙父(丁丁)甲
右鼎銘于亞形中上作一若字銘其作器之人也旁作
旗斾之勢于左旌其位也又作兩手互執物狀于右以
著薦獻之象而且昭其獲助也四隅作癸丁甲乙雜然
陳布者紀其日也
父乙鼎
庚午王命寢廟辰
見北田四品十二月作
册友史錫賴貝
用作父乙尊彞(册册)
按博古録云友史者太史也曰友者知成王稱太史友
之類所以尊之也古者太史順時覛土盖農官耳說文
房星為辰田候也今曰辰見則農當舉趾故命以北田
四品所以授民時也昔者貨貝而寶龜而曰錫賴貝者
說文以賴為贏言錫貝之多也此商人作之以享父乙
于寢廟而言乃及此盖寢廟宗廟也書曰用命賞于祖
在宗廟之間作册以錫有功是亦賞于祖之意乙之號
在商也有天乙有祖乙有小乙有武乙而惟太丁之子
止曰乙盖不知其為何乙也
歴代鐘鼎彞器款識法帖巻一
