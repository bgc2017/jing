歴代鐘鼎彞器款識法帖卷十八
宋薛尚功撰
秦器款識
璽權斤
漢器款識
鐘甬鈁鼎鼒
秦璽一
右璽文按集古印格云石本在畢景傳家其文玄妙淳
古無過於此雖龍飛鳯翥不足以擬其勢摹印之祖也
璽二向巨源傳本
璽三蔡仲平傳本
右二璽文本只一器緣傳模字畫不同形制大小有異
因並刻之亦疑以傳疑之意也按集古印格序云秦取
趙氏藍田玉命丞相李斯書作魚鳥之狀刻為璽文曰
受命于天既壽永昌歴代傳之以為國寶及始皇帝惡
璽之音與死同遂易璽曰寶曰印曰章云
秦權
平陽斤
考古云按秦本紀始皇廿六年平六國號皇帝一法度
衡石丈尺丞相綰者王綰也二世元年皇帝曰金石刻
盡始皇所為也今襲號而金石刻辭不稱始皇帝其於
久逺也如後嗣為之者不稱成功盛徳丞相臣斯臣去
疾御史大夫臣徳言請具刻書刻石因明白矣臣昧死
請制曰可始言金石刻而卒止言刻石據權之文云故
刻左則史記石字當為左也丞相去疾者徐廣曰姓馮
又古器物銘云世所謂秦權至多銘文悉同歐陽集古
録載秘閣校理文同家有二銘其一乃銅環上有銘循
環列之不知為何器余當考之亦權也案班固漢書律
歴志五權之制圜而環之令之肉陪好者周旋無端周
而復始無窮已也孟康注以謂錘之形如鐶也然古權
亦有如今稱錘相似者葢形製不一各從其便耳
漢
周陽侯鍾
右銘藏歐陽文忠公家銘曰周陽家金鐘漢器亦有周
陽侯甗葢一時器也
谷口甬
谷口銅甬
容十升
始元四年
南方
左馮翊造
谷口銅甬容十升
重卌斤甘露元年
十月計掾章平
左馮翊府
北方概南
右古器物銘云谷口銅甬舊藏劉原父家一器而再刻
銘始歐陽公集古録金石遺文自三代以來法書皆備
獨無西漢文字求之累年不獲㑹原父守長安長安故
都多古物竒器原父好竒博識皆求而藏去㝡後得斯
器及行鐙博山香爐模其銘文以遺歐陽公於是西漢
之書始傳于世矣葢收藏古物實始於原父而集録前
代遺文亦自歐陽公發之後來學者稍稍知捜抉竒古
皆二公之力也
武安侯鈁
武安侯家銅鈁一容一石二斗重四十二斤苐一
右武安侯鈁銘不知所從得按漢書景帝後三年田蚡
封武安侯又楚思王子㥅元始中再封武安侯器銘無
年月未知果誰所作又按帝紀楚懷王嘗封髙祖為武
安侯然騐其刻畫疑非髙祖時器
李氏鼎
銘二字曰李氏按此器圜弇上而耳外附質素無文與
汾隂寶鼎相類其字畫亦作漢蹟李氏顯於兩漢者如
西漢之李廣李陵東漢之李固李膺皆聞家華族甚多
此但紀姓而不書名葢未可考其為誰歟
鮑氏鼎
右銘二字曰鮑氏以不著名故未詳其為誰也
汾隂侯鼎
右鼎得於鄠縣民家井中鼎小似古陪鼎以羞膷臐膮
者也刻其側曰汾隂侯汾隂侯葢漢御史大夫周昌也
以髙帝六秊封汾隂侯昌卒謚悼侯其子開方嗣謚哀
侯未知此昌之鼎與開方之鼎歟劉原父作賛曰昌以
直聞刺主桀紂權擁趙孤見母后勢有不行非智之
陋兄弟競爽是有後
定陶鼎
按漢十二年孝恵帝即位始詔郡國諸侯王各立髙廟
而是鼎於葢間有髙廟二字其字畫復有變篆為隸之
體是其為髙廟祀器無疑也又曰定陶廟者葢漢初有
天下旌功臣以定陶之地封彭越而王之是為梁王而
其國則定陶也越既叛命乃削其地更以封髙祖之子
恢是為定陶共王恢其在恵帝即位之初許立髙廟則
正恢之世也
汾隂宫鼎
汾隂供官銅鼎葢二十枚重三斤八兩
汾隂供官銅鼎二十枚容斗重十斤
汾隂宫銅鼎一容一斗重十斤
平陽一斗鼎重十斤
第廿三
按前漢地里志河東郡屬縣有汾隂有平陽而平陽有
鐵宫此曰汾隂宫則宫之在汾隂者也考其銘識既曰
汾隂供官銅鼎二十枚又曰汾隂宫銅鼎一者二十所
以舉供官之數而一者舉其隸于宫者也又曰平陽一
斗鼎葢平陽有鐵宫此乃紀所鑄之地耳曰第二十三
者總其器之在汾隂者為之次不必言鼎也按西漢郊
祀志云孝武皇帝始建上下之祀營泰畤于甘泉定后
土於汾隂而神祗安之則作宫于汾隂者以祀后土之
所是宜有列鼎之薦而此特其一器耳銘文稱供官銅
鼎亦又明朝廷祀典之物非私享也
按孝成帝乃孝元之子西漢第九帝也是鼎雖孝成廟
器乃造于孝哀即位之三年其銘又有曰建平三年十
月工王襃造葢孝哀即位改號建平而孝哀又嗣服孝
成也
好畤鼎
博古録云按畤封土也冡而祀之在昔秦襄以攻西戎
始祀少昊作西畤秦文夢黄蛇口止于鄜又為鄜畤秦
宣於渭南祠青帝曰密畤秦靈於吳陽祠黄帝曰上畤
祠炎帝曰下畤此畤之所由興也及始皇更游歴祀名
山大川遂祠八神一曰天主二曰地主三曰兵主四曰隂
主五曰陽主六曰月主七曰日主八曰時主而地主之祠
葢在泰山之下梁父之地以天好隂祠之必于髙山之
下故又謂之好畤漢祖有天下覩雍之四畤曰吾聞天
有五帝而四何也葢是秦襄有白帝之畤秦文有黄帝
之畤秦宣有青帝之畤秦靈復有黄帝炎帝之畤而獨
無黒帝之畤也又曰吾知之矣待我而具五也乃祠黒
帝於是後世成有五畤之祠至武帝時幸五畤因獲白
麟以昭神休而旌其年為元狩則好畤起于秦而事於
漢也是鼎乃好畤供厨之器而形制則漢物也又其名
長樂飼官則知漢物明矣葢長樂者漢宫也昔樗里子
塟渭南其治時語於人曰吾墓後百嵗當有天子之宫
夾其左右後漢興而長樂宫乃在其墓東則長樂飼官
乃漢官名置官以祠神於古實不廢也又按吕氏攷古
云此鼎有銘十有五字在腹廿二字在葢器文云好畤
供厨鼎葢文曰好畤苐百三十又曰長樂苐四百廿五
大囬中苐八百六十好畤在雍東秦以來郊上帝長樂
未央建章皆在長安囬中言在汧三輔黄圖云大官從
帝行幸移用其器而次苐不一皆刻以記之備淆錯也
上林鼎
右銘不知所從得銘有監工李負芻按後漢紀無二名
者此鼎葢西漢器也
侈耳鼒
右銘藏新平張氏銘云厶方司正不知何謂
右銘二字曰髙奴髙奴者上郡地名也
歴代鐘鼎彞器欵識法帖卷十八
