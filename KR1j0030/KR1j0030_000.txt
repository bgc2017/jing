提要
厯代鐘鼎彞器款識法帖小學類二(字書之屬)
提要
(臣)等謹案厯代鐘鼎彞器款識法帖二十卷
宋薛尚功撰尚功字用敏錢塘人紹興中以
通直郎僉定江軍節度判官㕔事是書見於
晁公武讀書志者二十卷宋史藝文志亦同
均與今本相合惟陳振孫書録解題作厯代
鐘鼎彞器款識法帖十巻巻數互異似傳寫
誤脱二字然吾衍學古編亦作十巻所云刻
於江州與振孫之説亦符蓋當時原有二本
也所録篆文雖大抵以考古博古二圖為本
而蒐輯較廣實多出於兩書之外其中如十
六卷中載比干銅槃銘之類未免真偽雜糅
然大致可稱博洽即以卷首商鼎一類考之
若箕鼎及維揚石刻之出於古器物銘濟南
鼎之出於向&KR2166;刻本皆非舊圖之所有至其
箋釋名義考據尤精如考古圖釋蠆鼎云周
景王十三年鄭獻公蠆立此書獨從博古圖
以為商鼎䕫鼎銘五字博古圖云上一字未
詳此書以上一字為䕫字父乙鼎銘亦五字
博古圖云末一字未詳此書以末一字為彞
字又如博古圖召夫鼎銘詞有午刋二字此
書作家刋博古圖釋文甲鼎作立戈父甲此
書作子父甲又凡博古圖所云立戈横戈形
者此多釋為子字其立説並有依據葢尚功
嗜古好奇又深通篆籀之學能集諸家所長
而比其同異頗有訂訛刋誤之功非鈔撮蹈
襲者比也尚功所著别有鐘鼎篆韻七巻葢
即本此書而部分之今其本不傳然梗槩已
具於此矣舊刻久佚此本為明崇禎中朱謀
垔所刋自序稱購得尚功手書本雖果否真
跡無可證明然鉤勒特為精審較世傳寫本
為善云乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
歴代鐘鼎彞器款識法帖原序
南宋薛尚功集鐘鼎彞器款識二十卷鐘鼎韻七卷韻
有刻本傳世款識則尚功手書為山隂錢德年秘藏神
物流傳不專一氏庚午夏月客有持以視余余喜出殊
異不惜重貲購之而不欲私為己寶也爰授梓人公諸
同好而敘之曰或謂世數綿邈字體代變古人遺跡止
見岣嶁之碑岐陽之鼓及李斯碑璽而已詎知古人紀
功録德廼有鐘鼎廟堂重器必屬國能則佚籀二史遺
跡在焉秦權量識者以為程邈書若在兩漢又必蕭相
國李書師之徒凡此數人皆能上沿頡誦自成變化其
體曰古文曰大篆曰小篆曰秦隸曰徒隸其法曰鶴頭
曰蚊脚曰倒薤曰芝英曰栁葉曰玉箸上下千載變態
各出一披覽間了無遁情信書家之原系考古之徵鑑
矣其鐘鼎韻亦析此帖而成以考單字可耳若夫信體
結搆自成篇章小大欹正不律而合或函三而為一或
附體于字趺不覩全文曷窺精意且其注釋詳覈愽物
之能茂先所遜盖聞天地萬物之理具在六書六書之
蹟又在此帖有識者當六經奉之不徒曰臨池之鼻祖
而已篆文一卷至八卷臨川帥志摹九卷至二十卷則
族姪統鉫繼之小楷家姪統書書成搜其亥豕之譌
則有族姪寶符統鑽至于命意運指不失古人遺法自
柔翰以至銕史皆不佞垔一一指授願為薛氏忠臣者
崇禎癸酉孟夏南州朱謀垔隱之甫書
