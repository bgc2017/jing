歴代鐘鼎彞器款識法帖卷五
宋薛尚功撰
商器款識
觚舉觶敦甗鬲盉匜盤戈
龍觚
銘一字作龍形龍善養人者也所養在下而能蟠蟄
則能弱變化不測不可制蓄則能强然一至于亢則
蹈于有悔之地觚飲器也飲所以養陽過則有亢之
悔矣
孫觚
銘一字曰孫而字形小異盖商畫類取形似而偏傍不
拘於上下左右此銘孫者謂其為王父尸者也故有象
於尸焉
木觚
博古録云銘一字曰木昔之作詩者嘗借仁于樛木
而王氏以木為仁類則木者仁也觚爵飲器而取象
于是盖嘗禘鄉射與夫燕饗之間未嘗不以仁為主
耳
甲子觚
甲子者非甲子乙丑也甲者商君之號耳商有小甲
河亶甲沃甲陽甲祖甲五君不知為何甲耳盖子為
父甲作此觚而子之字正作立戈之狀所以銘武功
也
奕車觚
銘上一字曰奕古無以奕受氏者殆亦作器者之名耳
下一字作挽車之形盖車軼則致敗而酒至于流足以
敗德亦示飲之戒云
父庚觚
按商紀有太庚南庚盤庚祖庚而此曰父庚宜出于是
商父庚爵與此銘同皆一時之制也但字畫稍異庚者
垂實之象故知先王取象命意各有攸當耳說文云庚
象秋時萬物庚庚有實今此彷
父舟觚
此觚也而謂之舟盖水能載舟亦能覆舟觚飲器也酒
能成禮亦能敗德有舟之義焉
亞形觚
亞形内一字曰節以示節飲之戒下一字近如畫像不
可辨銘文多作圈如亞形者皆廟器也盖亞形所以象
廟室耳
亞父乙觚
商有五乙此曰父乙莫知為何乙亞次也又亞乃藏主
石室是亦宗廟之器耳
合孫祖丁觚
銘作兩孫相向故曰合孫亦子子孫孫之義又恐二孫
同為祖丁作此器耳商人尚質雖簡義存
子乙父丁觚
商之君其號丁則有曰沃丁祖丁武丁庚丁太丁其
號乙則有曰祖乙小乙武乙惟太丁之子獨曰乙則
知父丁子乙者正太丁之子耳昔之銘彞器者或言
其父以明其子或名其子以昭其考惟此器既言其
父又言其子與他器不同盖昔人不相沿襲自為一
家之語也
女乙觚一
女乙觚二
二器銘皆曰帚女乙茲曰乙者商君之號茲女者盖女
子之作是器以享于考詩曰誰其尸之有齊季女盖女
亦預祀事也帚者許慎云箕帚也昔吕公息女願為
髙祖箕帚妾曲禮有曰納女于天子曰備百姓于國
君曰備酒漿于大夫曰備掃灑鄭康成以謂酒漿掃
灑婦人之職也古人之親固當報本反始以致孝享
而于器用之間必著所職者盖亦不忘父祖之教而
謹其所有事故也
癸舉
銘一字曰癸小篆&KR3187;具四屮癸鼎則一&KR0708;三包此則
皆無&KR0708;意豈所謂癸正北方芽蘖未萌者耶
辛舉
銘曰辛舉亦杜蕢洗而揚觶以飲平公而曰杜舉同
意
父辛舉一
父辛舉二
父辛舉三
右三銘政和丙申歲北海縣民道經臨胊見岸圮得之
銘曰父辛後一器又曰舉父辛殆一人所作言舉則觚
酬而舉之
父己舉
舉字按集韻云音舉攴鬲也乃舉省耳或言父辛
或言父己皆商器也
立戈觶
右銘作立戈王䠂云是子字子者商之國姓也立戈所
以銘武功耳
子父辛觶一
子父辛觶二
二器銘各三字曰子父辛而子字皆作立戈之狀父辛
者稱其號立戈者表其功也
父己敦一
父己敦二
二銘皆曰父己己亦商君之號耳
己孫敦
右銘藏南豐曽氏上為己孫下為孫己但得此于古器
物銘耳
己丁敦
銘六字盖曰孫己丁器曰己孫丁按商之君有以己為
號者有以丁為號者然不應併銘其器則己丁者當是
其享祀之日故于是又以孫銘之且享祀者孫子之職
也盖先言孫後言己丁明是器孫所自制也器以孫居
己丁之間又以言孫用其日而祀之耳
丙甗
右甗銘曰丙如鼎之銘辛銘癸之類
鬲甗
右銘一字作象形鬲字字書云鬲獻其氣甗能受焉取
鬲以銘甗可謂得之矣
見父己甗
銘曰見者按三代之間唯商為尊神率民以事神先鬼
而後禮陳之祭祀者曲致其盡故于此特以見為銘盖
以祭神如神在僾然必見乎其位故也非事亡如事存
曷以至此
子虎父乙甗
銘四字曰子虎父乙子則商器類銘之以彰國姓也乙
則商君之號曰虎則取似其形耳前商鼎銘亦曰亞虎
父丁而虎形亦類此故享禮形鹽亦作虎也以人道事
神固宜有此而司尊彞用虎以為追逐之器則虎之為
義其或取此
祖己甗
博古録云或以商髙宗朝有臣嘗作髙宗肜日以訓王
曰祖己祖己者疑商之臣乎然按彞器間以祖乙祖丁
祖戊祖辛為銘則凡稱祖者孫之所作也乙丁戊辛云
者乃其號耳以是考之祖己者其惟商之雍己歟言癸
者商有天癸癸為己作祭器也而此癸字亦作一屮三
包與商癸鼎之字同
父己甗
右銘曰亞者廟室之形也曰無儔者作器者之名也曰
父己者商君之號也
庚甗
按考古云此器藏開封劉氏銘文極古唯一辨庚玄二
字
卜鬲
銘作者李氏所藏父己卣有字此乃其半耳盖析
字也析有貽厥子孫之義旁一字竒古未可考
&KR3886;鬲
上為亞者廟室也中作&KR3886;者名氏也為父戊作此祭享
之器耳
父己鬲一
父己鬲二
二銘上一字作象形鬲字曰父己者明其子為父己作
此器耳
母乙鬲
右銘亞形中作執㦸形曰母則知其執㦸者為子也母
乙者按天有十日以甲乙第其次商自報丁以來始以
是為號至于天乙是為成湯由成湯傳二十八王至于
帝辛未有不以是為稱者其間有祖乙小乙武乙帝乙
則母乙者疑為乙稱之后而後世子孫名之也商祖于
契契之生實自有娀氏之女而詩于長發嘗及之則知
具母道者乃得廟食也故周繼商之後亦有姜嫄之廟
而後世又以為禖神焉然則此鬲豈非用于宗廟之器
耶
阜父丁盉
商有六丁而此曰丁不知何丁也上一字曰阜如詩所
謂如山如阜取其髙大富盛之意
父癸盉
上一字作人形左執戈者子也盖子為父癸作此器下
文云父則知其主祭者為子執戈以銘武功耳
啟匜
按商太丁之子曰乙乙之子曰啟此名啟者乃乙之子
也
祖戊匜
銘六字曰祖戊餘未詳
父辛盤
此銘極古商盤銘也下一字曰彞甄豐校文字部一曰
古文二曰竒字此真是也
鳥篆戈
銘一字曰戈如飛鳥之形盖商初接虞夏之器也
厯代鐘鼎彞噐款識法帖卷五
