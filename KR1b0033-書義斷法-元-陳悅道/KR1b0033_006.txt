書義斷法卷六
元陳悦道撰
周官
唐虞稽古建官惟百内有百揆四岳外有州牧侯伯庶
政惟和萬國咸寧
稽古而建官惟百猶古意之存而官職之簡也内外
之體統相承則簡而有要而治之不擾者也内之百
揆摠百官四岳摠方岳外之州牧各摠其州之諸侯
侯伯義次州牧而摠諸侯是其制與古不殊而獨得
其要可謂和矣未有庶政之和而萬國之民不安也
後世官愈煩而政愈擾政愈擾而民亦不寧盖亦未
明稽古之制而亦未得舉要之道耳
夏商官倍亦克用又明王立政不惟其官惟其人
唐虞官百夏商倍之用人之多乃可致治者夏商權
宜之制也有王者明於治體為官擇人不為人擇官
者明王立政之經也用權宜之制則觀其會通以制
其繁簡非曰官制之一定而不可易也審立政之經
則擇其實才以列于庶位非曰官職之既多而可妄
用也任人乃所以立政立政則所以用又三代之所
損益於此可見矣
立太師太傅太保茲惟三公論道經邦燮理隂陽官不
必備惟其人少師少𫝊少保曰三孤貳公弘化寅亮天
地弼予一人
三公之任大矣三孤特其副貳而責任之淺深亦自
不同盖三公坐而論道以經大經燮理隂陽以贊化
育不有非常之質固難以任非常之責也三孤範圍
天地之化輔弼一人之身三孤苟難於得人則亦可
以為三公之副也論道大於弘化燮理重於寅亮而
一人之身若不敢以累三公者則輕重淺深之分而
國家所以立公孤之本意也
冡宰掌邦治統百官均四海司徒掌邦教敷五典擾兆
民宗伯掌邦禮治神人和上下
冡宰之職無所不統而典禮尤邦治之大者也故冡
宰雖統率百官以佐王平邦國而地官司徒佐王擾
兆民春官宗伯佐王和上下即次之亦如舜之命百
揆而於契之敷五教伯夷之作秩宗未嘗不加重也
况周之宗伯實兼禮樂之事而功用之極貫幽冥通
上下其與司徒皆非若夏秋之卿止各任事也以此
二卿繼於冡宰豈非百官之最重而四海之所由均
平者乎
六卿分職各率其属以倡九牧阜成兆民
天子曰兆民泰和雍熙之治能使之阜厚化成者豈
一手足之為烈哉盖六卿之職各有率属官以尊而
統卑也九牧之治各聽信於六卿以内制外也尊卑
有統而内外相維莫不竭力任事承流宣化以休養
生息斯民為己任民之阜成不亦宜乎
凡我有官君子欽乃攸司慎乃出令令出惟行弗惟反
以公滅私民其永懷
一官必有一官之事一事必有一事之令政令之行
否固可以見職事之修廢人心之從違尤足以見本
心之公私世之析人圭儋人爵往往慢令而曠官者
皆其天理之公不足以勝人私之私故其令不行而
官為尸位不知心術之隱微理欲之消長已固已如
見其肝肝矣成王之訓官既欲其慎乃令以持守官
之敬尤欲其信於此以騐其秉心之公當時之任職
居官者其必自味於斯言
學古入官議事以制政乃不迷其爾典常作之師
學古而以制者前代之法也典常而不易者周家一
代之法也二者皆所當學然入官之初已明古制必
能不惑於政理而随事有以裁制之矣蒞官之時益
必守家法凡所以尊崇而師法之者又何可一日忘
哉學古者言其已然而其爾者期於必然議事者随
事而次之作師則終身行之此成王所以訓官而有
官君子之所以為學者固如此也
戒爾卿士功崇惟志業廣惟勤惟克果斷乃罔後艱
人能詳其所戒則不憂其難立志之初固已期於功
崇矣事業之不勤功無由而積此有志而不勤者之
所當戒也廣業之勤固可積功矣臨事之不斷則志
與勤亦虚用此臨事之不斷者之所當戒也立志以
止其始勤果以成其終卿士所掌之職事必先難後
易而無有不就調理者寧有後艱之足慮哉
位不期驕禄不期侈恭儉惟德無載爾偽作德心逸日
休作偽心勞日拙
位禄不驕侈於外必有恭儉之實有諸中恭儉之實
有於中則其休拙自日異於外盖有位禄則驕侈自
至不期然而然者矣德偽異則休拙自殊亦不期然
而然者也是以君子知恭儉之不可偽為尊其天爵
而不循於人爵則自然心逸日休之樂而無心勞日
拙之苦又豈有矜驕奢侈之失哉
推賢讓能庶官乃和不和政龐舉能其官惟爾之能稱
匪其人惟爾不任
賢有德者能有才者朝廷之上所以相推讓者惟此
所以相稱舉者亦惟此推讓在稱舉之先稱舉在推
讓之後其相推讓者濟濟相遜可以見氣象之和而
政不龐雜其相稱舉也惟賢知賢可以表才能之實
而用必得人盖因舉人之才能而知舉人者之才能
王者之知人善任使盖如此
王曰鳴呼三事暨大夫敬爾有官亂爾有政以佑乃辟
永康兆民萬邦惟無斁
官無尊卑必以敬為主治民者無遠邇可久安長治
萬邦之廣有兆民焉民生之永康而民心之永懷是
豈可以聲音笑貎治之哉官者治民之官政者治民
之政而諸臣之所以輔佐其君者亦惟在於安民盖
舉其詳皆職分内事舉其要則敬之一字而已成王
訓官之終篇嘆息而言歴舉其職而一本於敬言有
盡而意無窮也
君陳
惟爾令德孝恭惟孝友于兄弟克施有政命汝尹茲東
郊敬哉
孝於親而恭上此言君陳令德之綱也也孝友於家
而政施於國此言君德令德之目也齊家而孝於親
施政而恭於上至于兄弟以御于家邦東郊之政舉
而措之耳然成王之命君陳始稱其德而終勉以敬
盖敬之一字又貫徹孝恭之德而通乎家國之間所
謂能敬必有德不可恃其德之能施於政而不思夫
政之必主於敬也此成王臨涖君陳尹兹東郊之誥
命故其言之拳拳如此
昔周公師保萬民民懷其德往慎乃司兹率厥常懋昭
周公之訓惟民其乂
周公之留洛毖殷也有師之道所以教之有保之恩
所以飬之民之懷德深矣君陳繼之必謹守其所司
必率循乎常典必勉力以明公之訓然後民其康乂
此以賢繼聖之功效不能不與周公少異然謹職守
循常憲於周公之訓盡心力以懋明之民亦稱治而
往聖之盛德大業庶幾乎可及也鳴呼周公遠矣勉
焉日有孳孳以懋昭周公師保之訓民其庶幾乎
至治馨香感于神明黍稷非馨明德惟馨爾尚式時周
公之猷訓惟日孜孜無敢逸豫
周公精微之訓該本末貫幽明非自強不息者不能
深體而力行之也盖世有能潔粢豐盛以感神明者
矣未有能至治之馨香也世有能致敬盡禮以告治
功者矣未有能明德之馨香也至治舉其成明德循
其本顯微闡幽昭然周公之猷訓此其至精至微非
日新不已深致敬篤之功者孰能與於斯宜成王舉
以告君陳既欲其孜孜而又戒其逸豫也
凡人未見聖若不克見既見聖亦不克由聖爾其戒哉
爾惟風下民惟草
未見聖而若不克見既克聖而終不克由此人情之
同然也君子之德風小人之德草草上之風必偃物
理之所必然也不惑於人情之同然而真能由周公
之訓則不異於物理之必然民亦皆由君陳之訓矣
夫遵周公之聖訓化商民之愚頑君陳一篇之大旨
惟在於此成王於此深教其意即人情物理以為喻
故以民之不克由者為戒而以風之能動物者為勉
君陳於此宜深知所感矣
圖厥政莫或不艱有廢有興出入自爾師虞庶言同則
繹
艱者謹其所圖之端繹者紬其所圖之緒方其圖之
之初政無大小皆所當謀不可以易心乘之也及其
圖之有廢興也出入反覆必與師虞不可以私意專
之也以至虞度之稽于衆也庶言雖同尤加思繹又
不可以怠心間之也圖於己者復資諸人資諸人者
復繹於己然後政不自專而非苟同庶無負於東郊
之任矣
爾無忿疾于頑無求備于一夫必有忍其乃有濟有容
德乃大
治民之官其於民之未化也必有忿怒疾惡之意其
於民之闡化又有求全之心二者皆君之所當忍而
後有濟也然無忿疾無求傋有堅制力蓄之意至於
有容德則洪裕寬綽恢恢乎有餘地矣故成王之命
君陳首以禁止之辭而終期以遠大之德二者之无
與忍如所謂克伐怨欲不行焉至容德之大則可以
為仁故濟言事容言德其淺深之不同如此
爾克敬典在德時乃罔不變允升于大猷惟予一人膺
受多福
典者君臣父子兄弟夫婦朋友之倫也德者有義有
序有别有信之實也大猷者即君臣父子兄弟夫婦
朋友之大道也惟敬可以敷五教惟實有德可以感
人心以本諸躬行心得之餘不待求之日用彛倫之
外者也君陳能至敬以行之躬行以率之則五品不
遜者變惡而為善彛倫攸序者日進而升猷成周之
民偕之大道一時之風俗如中庸之變則化如堯民
之於變時雍一人在上端拱無為而獨膺百順之祥
其為福寧有限量哉是則臣以一身明化民之道君
以一人享化成之福成王之望於君陳者深矣
康王之誥
昔君文武丕平富不務咎底至齊信用昭明於天下
薄歛庶民而丕平富此文武之廣德也輕省刑罰而
不務咎此文武之不務刑也文武務德而不務刑之
心推行而底其至兼盡而極其誠其光輝𤼵越昭明
于天下則誠之不可掩也至仁之政與至仁之心相
為貫通而表裏洞徹真實無偽其於誠明之極功固
有不期然而然者矣
畢命
惟周公克左右先王綏定厥家毖殷頑民遷于洛邑密
邇王室式化厥訓既歴三紀世變風移四方無虞予一
人以寧
周公有大勲勞于王家其所致謹尤拳拳於營洛邑
遷商民一世三十年之後然後教化洽于天下此其
忠君勤民之功豈苛焉為之哉今日四方之治平一
人之安享人見其寧而不知其所以寧也於是周公
之化深矣康王幸今日之蒙業而安思周公之流風
善政感今懷古深思化商民之難而周公之所以慎
始者正將有望於畢公之成終非敢自以為安而悉
付之無為也
道有升降政由俗革不臧厥臧民罔攸勸
撫世道將隆之運者可以新其政迎人心好善之機
者可以導其趨世道之升降亦人心之善惡為之也
成周遷殷頑于洛既歴三紀治以三后在周公時世
之降也至君陳畢公之時則允升于大猷矣周公之
慎始政之初也至君陳之和中畢公之成終則俗革
而政亦可革可以見世道之升降善可以示人心之
勸畢公乘世變風移之後更化善治商俗漸革放心
已收不於此而臧厥臧焉何以使之感激勸慕而撫
隆平之運建无窮之基哉
惟公懋德克勤小物弼亮四世正色率下罔不祗師言
古者大臣不以一身之盛德而忽略於事事物物之
微不以四世之元老而簡於容色辭氣之末盖不矜
細行終累大德而𤼵禁躁妄内斯靜專雖以元老大
臣盛德大業之已至而孳孳兢兢不以一事細微之
不謹一時之辭色或輕兹乃所以為古之大臣也衛
武公耄期入相于周猶以迷亂于政顛覆厥德自警
以敬爾威儀慎爾出話自勉可謂聞畢公之風而興
起矣
資富能訓惟以永年惟德惟義時乃大訓不由古訓于
何其訓
康王命畢公以訓商民其言一節深於一節盖以民
資富而不能訓將無以永年而保其富舍德義而為
之訓又无以端本而立其大然其所以為訓又非一
己之私也稽古訓而已矣能訓於資富之餘大訓明
德義之實而又由古訓以明德義之所從出循教化
之已然民之從之莫不歴年有永可以一洗其奢麗
驕滛之俗民其庶幾乎
王曰鳴呼父師邦之安危惟兹殷士不剛不柔厥德允
修
鳴呼吾讀康王命畢公之書而知其君臣之相與皆
不苟於小成也以成周之時四方無虞而康王永懷
經邦之謀猶以殷士為安危之所關以畢公之賢懋
德克勤而康王期望父師之辭猶有修德而剛柔之
迭用盖天下之治不安則危不可視殷頑為不足掛
念也一身之德不修則廢不可使剛柔之或有偏尚
也康王既嘆息以自警復誥父師以交警必期天下
之常安而相德之益盛其不苟於小成固如此
康王命畢公保釐東郊不剛所以保之不柔所以
釐之皆實德之用也
惟周公克慎厥始惟君陳克和厥中惟公克成厥終三
后恊心同底于道道洽政治澤潤生民
三后之治商頑民不同時而慎始和中成終之政若
出於一時君成於一人此心同也慎之和之成之始
終之相濟而表裏之相符此道同也此心此道之同
則政愈治先後生民之愈久則澤潤愈深及其成功
無有不同者矣三后之成功如天之貫四時生民被
澤如水之行地中何幸歟
公其惟時成周建无窮之基亦有无窮之聞子孫訓其
成式惟乂
大臣為國家立無窮之基必其治法之足以相傳也
為一身垂无窮之聞必其名實之足以相稱也致君
澤民傳遠垂後使國家建久長之基業而身亦不失
天下之令名是豈可以苟焉為之哉凡其立經陳紀
所以為世世子孫憑藉扶持之計者必有己然之成
式乂治之成規言而世為天下法行而世為天下則
然後王業无窮而令聞亦與之無窮矣書曰自周有
終相亦有終其相期於無窮者正如此訓順也成式
為治之具也未有無其具而能久其基聞者也
罔曰弗克惟既厥心罔曰民寡惟慎厥事欽若先王成
烈以休于前政
先王所成之功烈皆前政相與扶持式克至于今日
能盡其心則先王前政之所已為者皆吾之所能為
不可以為弗克畏其難而不敢為也能慎其事則先
王前政之所已治者皆今日之所當圖治不可以為
寡易其事而以為不足為也不畏難而不敢為不易
而以為不足為則必與為俱盡而君與臣俱學豈非
所謂无窮之基聞哉以畢公之克勤小物其必有以
處此矣
君牙
惟乃祖乃父世篤忠貞服勞王家厥有成績紀于太常
君牙祖父之功書于太常之旗其與日月同明者人
所共見也君牙祖父之竭其股肱之力其相與國家
同久者又未必深知也穆王命君牙為司徒推本其
乃祖乃父為周世臣先言其心之微而後及於功績
之昭著可謂不忘其所自出而益足以勉勵君牙於
無窮其旨深矣
弘敷五典式和民則爾身克正罔敢弗正民心罔中惟
爾之中
司徒之官在於大布五常之教敬和秉彛之則五典
則父子君臣夫婦長幼朋友民則則有親有義有别
有序有信也以五典和民則其教不出於日用彛倫
之外以中正化民心其本實在躬行心得之間反之
於身己正而物正求之於心惟中也飬不中此古之
大臣以中正立人極而新民之所以止於至善也夫
人一身可以檢束而心之隱微未必皆思无邪古人
立教必和敬以當然之則不惟可使民无邪行而能
使心無邪心非闡教之極功歟
夏暑雨小民惟曰怨咨冬祁寒小民亦惟曰怨咨厥惟
艱哉思其艱以圖其易民乃寧
小民自傷其艱難不異於天時之寒暑為人上而思
其艱難即可保乎民俗之康寧盖艱難怨咨人情之
常雖自以為艱誰而上不知也既已知之矣又不肯
思其飢寒之艱而為圖衣食之易此民之所以終於
怨咨而未嘗有一人之安也君牙雖為司徒實兼教
飬之責其必深明夫擾兆民之責而重圖之矣民生
其難思之則不終難盖天下終無難為之事亦無不
可安之民特恐不關念慮未嘗深思之耳其曰民乃
寧乃亦難之辭也
丕顯哉文王謨丕承哉文王烈啓佑我後人咸以正罔
缺
文武之道未墜於地其功謨之極盛前後之相承可
謂大矣有可大之功謨故有可久之王業其咸以正
則无一事不出於正非狹邪之謀逆取之功也其咸
罔缺則无一事之不致其周非疎略之謀淺近之功
也閎深廣大之功謨自有中正周密之氣象文武之
道於此槩可見矣
爾惟敬明乃訓用奉若于先王對掦文武之光命追配
于前人
司徒之職掌五典之教自堯舜以来則然周家之所
以訓則自太王王季肇其端所以肇基王迹與夫其
勤王家者也自文王武王昭其命所以文謨武烈咸
以正罔缺者也君牙為周世臣其乃祖乃父皆嘗為
周大司徒今日復世其官必思所以敬明其訓惟敷
教無忝於前代則令名亦有全於前人皆非持敬者
不能也
冏命
昔在文武聰明齊聖小大之臣咸懷忠良其侍御僕從
罔匪正人以旦夕承弼厥辟
聰明者文武生成之質齊聖者文武極至之德宜無
待於臣人之助矣而小大之臣皆懷忠良惟恐君德
之無輔相也忠臣進藥石之言良臣效股肱之助其
有輔於一人多矣而侍御僕從必擇正人惟恐近習
之有累聖明也此其不自聖之心常資助於人而左
右近習朝夕承弼之職尤致其謹此其聰明之愈遠
聖所以益聖也歟聰明者資禀之異齊一則作聖之
功也
吕刑
乃命三后恤功于民伯夷降典折民惟刑禹平水土主
名山川稷降播種農殖嘉糓三后成功惟殷于民
虞廷人臣治水之功最大水既平矣而尤憂民生之
无以食也民既食矣而尤憂民心之無所檢防也九
官之命先禹稷而後伯夷穆王之言乃先伯夷而後
禹稷豈非伯夷之心因憂民之逸居無教故以三禮
正大典又以五刑明天討禮刑兼用皆以齊民使斯
民終身安享平治種殖之功是伯夷之身心尤為憂
民之切而其功與禹稷同論也三后有恤民之功是
以有仁民之功其以三后並稱者豈非三后之同心
故三后之成功亦不異歟
穆穆在上明明在下灼于四方罔不惟德之勤故乃明
于五刑之中率乂于民棐彛
虞廷君臣其和敬精白之容己足感𤼵人之善心而
無過不及之差猶足以輔人之常性其成德之容中
正之法皆足以維持人心於無窮固不以民德之歸
厚而廢吾法也此其盛德之光輝與刑罸之精華並
行而不相悖豈如後世之淫刑以逞哉
書義斷法卷六
