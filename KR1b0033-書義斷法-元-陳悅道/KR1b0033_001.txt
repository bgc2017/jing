書義斷法卷一
元陳悅道撰
虞書
堯典
曰放勲欽明文思安安允恭克譲光被四表格于上下
古今帝王功之極莫如堯德之盛亦莫如堯論其功
而不究其德非善論聖人者也敬體而明用文著見
而思深遠盖論其德性如此信爲恭而實能譲盖論
其行實如此然是六者皆出於自然而得非有所勉
強故能被四表格上下所謂放勲者如此也史臣以
放勲二字總言其功之極以下文六者析言其德之
成可謂深知聖人而善言德行者矣
克明俊德以親九族九族既睦平章百姓百姓昭明恊
和萬邦黎民於變時雍
人以一心具仁義禮智信之德其德本大舉而措之
天下無不周徧其於宇宙内事亦皆性分内事特有
此大德而莫能明欲明德而有弗克故無以全其本
性之明而充其功用之廣也有帝堯者能明明德於
天下親九族而九族睦章百姓而百姓明和萬邦而
民於變時雍盖本立而效自廣體全而用益周其明
德新民之極功如此而惟史臣能推之克明俊德
四字要分曉下六句只是明德新民
乃命羲和欽若昊天歷象日月星辰敬授人時
聖人一念之敬貫通乎天人之間故命羲和以順天
勤民之事皆以欽敬為主盖順天而不主於敬則其
紀數之書占天之器凢日月星辰周天之度安保其
無差也勤民而不主於敬則其於四時之序耕穫之
候凢民事早晚所關安保其無誤也古今治歷明時
至堯而始詳故堯典中以此為第一事而始終以欽
敬言之微史臣其孰能明帝堯之盛心
分命和仲宅西曰昧谷寅餞納日平秩西成宵中星虛
以殷仲秋厥民夷鳥獸毛毨
和仲占天之所在於西方之昧谷而又餞納日以秩
西成之事觀中星以殷仲秋之時使民氣之平夷鳥
獸潤澤若獨與勤民育物之功者不知舜之分命羲
和奠方測景皆隨地見功無一毫推步之差故民於
秋成皆得享其自然之利以遂其天性之真和仲適
當西成之候力穡有秋非謂和仲獨治西方三子者
無預於此也亦非謂三子各治一時和仲獨專西成
之功也觀帝堯總命羲和之辭意可見矣易兊正
秋也萬物之所說也民物之夷毨以此
咨汝羲曁和朞三百有六旬有六日以閏月定四時成
歲允釐百工庶績咸熙
欲成歲功必明閠法欲成治功必資羣臣然百官之
信治衆功之皆廣則未有不自治歷明時始也周天
三百六十者一歲天運之常數一歲日與天會而多
五日九百四十分日之二百三十五者為氣盈月與
日會而少五日九百四十分日之五百九十二者為
朔虚而閠生焉此歲功之所由成也自黃帝迎日推
策至堯之時而歷法大備然後四時定歲功成百工
惟時以凝庶績而治功無有不成者矣歷象日月星
辰所以為欽天之第一事而亦放勲之一端也
舜典
曰重華恊于帝濬哲文明温恭允塞玄德升聞乃命以
位
四者幽潛之玄德無愧於其位故其終身光華之盛
德無間於其君盖舜之恊帝如堯之則天謂之重華
史臣紀其終身之盛德如此指其發外言之也然其
玄德之升聞職位之歴試其德之積中固已非一朝
夕之故至於重華則亦其積中𤼵外之不可掩者耳
舜典之書以重華二字提其綱而以玄德四者列其
目可謂深知舜者
慎徽五典五典克從納于百揆百揆時叙賓于四門四
門穆穆納于大麓烈風雷雨弗迷
古之聖人其德業隨地而可見其德量則與天而相
通舜之作司徒總百揆兼四岳職任之無曠而德業
之有成亦其職分之所當為者至於入山林之深遇
風雨之變而聰明誠智確乎不亂非甚盛德何以臻
此故非可以尋常功業配之也
在璿璣玉衡以齊七政
虞廷占天之器以璿飾璣以玉飾衡固非為是過侈
也天之日月五星運行不齊而齊其不齊實有宰物
者司乎其間是天之政無大於此而聖人裁成輔相
之政亦莫先於此其於推步占驗非聖人之政而天
之政也以身代天之政其於占天之器可不慎之重
之乎
肆類于上帝禋于六宗望于山川徧于羣神
聖人一身中兩間而立既已勝天下之重任必思舉
天下之重祭然其逐事舉禮必有類禋望祭之異名
以順其事隨事定名必合天神地祗人鬼之異等以
周其敬如郊祀昊天之祭禮之最重者也次及於時
寒暑日月幽宗雩宗則天神無不及矣九州之名山
大川望祀之所先者也及於丘陵墳衍與夫先師聖
賢則禮無不周矣由始焉之特舉以至終焉之咸秩
其輕重先後史臣以數語該之以見聖人承上下神
祗而至諴之感神如此
五載一廵守羣后四朝敷奏以言明試以功車服以庸
五載之内居之廵守者一臣之来朝者四此来往之
禮也來朝之後必聽其言而後功可試考其功而後
車服以庸此考績之法也情不可以不洽故禮無不
畣賞不可以妄得故功無不勸盖藹然之交孚而昭
然言行之可考盖古者君臣之相與如此言必有功
功必有賞周禮所謂民功曰庸是也
詢于四岳闢四門明四目達四聰
舜即位之初開四方之門以来天下之賢俊廣四方
之視聽以決天下之壅蔽其於人才之進用人情之
隱微固已無不周徧矣然非謀之重臣則人之賢否
事之是非孰從而知之故必詢于四岳而後賢路愈
廣視聽愈公謹之於謀慮之初而充之於四方之遠
豈有舉措之不當而幽微之不燭哉
咨十有二牧曰食哉惟時柔遠能邇惇德允元而難任
人
牧民之責重矣故十二州牧亦皆有知人安民之責
然欲安民者必審輕重遠近之勢盖農時在所重而
舉遠必自近也欲知人者必審忠邪賢否之别盖所
用惟有德仁人而任人必抗絶也安民各得其要而
民無不懷知人各辨其實而邪不干正然後可以為
民父母而無愧於司牧之任矣
咨四岳有能奮庸熙帝之載使宅百揆亮采惠疇
載與采皆事也事功至堯而極盛後有作者豈復有
加於帝堯故欲廣其事者雖不可無振起之意深明
其事者惟順庶類之常盖百揆之事雖多而一理之
順初不在乎紛更激作也舜命九官百揆居其首復
咨四岳以舉其人然其所以命百揆之意則於奮揚
振起之中不過各順其類而已疇字諸說作衆今
只從蔡氏觧
帝曰契百姓不親五品不遜汝作司徒敬敷五教在寬
唐虞之時豈有不親不遜之事其為此言者慮其逸
居而無教而或至此也然舜命契以掌教不疾其民
之不率教而敬寬以施教盖敬以持身所謂正已而
物正也寬以治民所謂優而柔之使自得之也布之
以五教重之以專職而敬謹寬厚之至無一毫忿疾
于頑之心唐虞之民所以於變時雍而比屋可封者
其不以此歟
咨伯汝作秩宗夙夜惟寅直哉惟清
禮者敬而已人能敬以直内不使少有私曲而此心
真無一毫人欲之汚則可以典秩宗之三禮而交於
神明矣宗伯之職帝王所重故舜於此官特為訓戒
之辭非若上文之子工朕虞
詩言志歌永言聲依永律和聲八音克諧無相奪倫神
人以和
神人之和由於樂聲之和樂聲之和本於斯人心聲
之和所謂樂由内心以生者也人心有所之必形於
言故曰詩言志既形於言必有長短之節故曰歌永
言既有長短則必有高下清濁之殊故曰聲依永既
有長短清濁又必以十二律和之乃能成文而不亂
故曰律和聲人聲既和乃以其詩被之八音而為樂
可以奏之朝廷薦之郊廟而神人和矣此言樂之極
功如此而究其本原皆生於人心此典樂胄子之教
必先有以正人心而其所以為教自詩言志始也古
有採詩之官而此意正與詩大序相出入
咨汝二十有二人欽哉惟時亮天工
此舜命九官十二牧之後而以一言該其要也宇宙
内事皆人臣之所當勉而實非人工之所能為天功
者在天之天而欽者吾心之天也知其所職所事皆
所以相天之事則以一心為萬事之原焉其柰何不
敬哉盖咨汝二十二人者其目而蔽以一言曰欽者
其綱也
三載考績三考黜陟幽明庶績咸熙
三載考績之後賞罸可以行矣而猶遲回於三考之
久以待其是非賢否之定此聖人從容不廹之意而
庶功之所以無不熙廣也天下之事廹促之意多則
熙廣之功少唐虞考績功罪明而氣象寬衆功之熙
廣恢恢乎有餘裕其不以此歟
大禹謨
文命敷于四海祗承于帝曰后克艱厥后臣克難厥臣
政乃乂黎民敏德
廣文教之敷而又盡責難之恭大禹平生相業於此
二語足以該之盖廣文教之敷者臣之所以治天下
而盡吾職所當為之事也盡責難之恭者君之所當
端政本而動斯人不能自己之機也君盡君道以先
乎臣政本既立而人心自化禹之所望於君者如此
而所以敬君者亦不越乎此此其精神心術之感有
不待敷教而自然樂循理者是以觀史臣美禹之德
而言必觀大禹所以進言此讀禹謨開卷第一之義
也
稽于衆舍己從人不虐無告不廢困窮惟帝時克
稽衆從人聖人之無我也無告困窮聖人之成能也
人之一心才有毫髮之私必不能稽衆從人必不能
愛民好士雖大舜之樂取人以為善而猶若慊然不
足如此者所以不敢自以為能而言惟堯能之雖大
舜之謙辭而舜之克艱於此亦可見矣
帝德廣運乃聖乃神乃武乃文皇天眷命奄有四海為
天下君
堯與天同德故為天所命盖堯之德廣大而包乎天
地運行而周乎四海其廣也覆燾而無外其運也行
健而不息此大德也即下文聖神文武之四德也有
大德者必受天命人心其將安歸乎極天所覆極地
所載奄而君之聖人亦何心於此而天命所歸聖人
有不得辭者故伯益極言帝德而終歸於天命亦足
以見堯之天德敉寧而天之惟德是輔也
任賢勿貳去邪勿疑疑謀勿成百志惟熙
聖人一心純乎天理方寸之間光輝明白其於百為
之慮無不各得其當然姑以此二字言之亦以用人
之邪正謀事之是非此其事之大者非胸中湛然事
来能明未有不疑貳於用舍之間而蔽惑於謀為之
際也是以益之戒舜欲其謹之於用人圖事之初而
必本於措心積慮之始豈非端本澄源之論哉
帝念哉德惟善政政在養民水火金木土榖惟修正德
利用厚生惟和
德非徒善在乎有以善其政政非徒法在乎有以飬
其民至其所謂飬民者又不特飬其身而且有以飬
其心也聖人之於民政教具舉而治定功成不至其
極不止此其心術念慮何可一日忘天下而伯益儆
戒之言又何可不深慮而勉圖之哉
九功惟叙九叙惟歌戒之用休董之用威勸之以九歌
隆古盛時於府事順治之餘思為久遠無窮之計雖
其戒喻程督之意不可少廢而其所以感動人心使
之歡忻鼔舞趨事赴功而不自足又非徒刑責之嚴
而已也盖始之九叙惟歌者一本於自然之心而終
之勸以九歌者已播於九成之韶樂入人愈深則其
功愈遠九功之德所以皆可歌者夫豈後世所及哉
地平天成六府三事允治萬世永賴時乃功
唐虞君臣之飬民論其政則必原其所始盖非水土
之平無以致天成而治府事也論其功則必要其所
終盖非萬世之久無以騐其功而造其極也一時治
水之政萬世傳遠之功尚復有加於大禹者哉
惟茲臣庶罔或干予正汝作士明于五刑以弼五教期
予于治刑期于無刑民恊于中
臯陶本士師掌刑之官而五刑之用惟以弼教期望
之責在於無刑此其風化之原甚深而禁防之具甚
略當時比屋可封民皆由於中道其好犯上鮮矣夫
政者正也有恊中之俗則豈有干正之民臯陶之所
謂明刑者盖如此
帝德罔愆臨下以簡御衆以寬罰弗及嗣賞延于世宥
過無大刑故無小罪疑惟輕功疑惟重
聖人臨御之德主於寬簡故聖人刑賞之用極其忠
厚惟寬簡故其體不煩而不廹惟忠厚故其用刑輕
而賞重或曰刑故無小不得為忠厚曰不然也人之
有罪其於小而懲之使不流於大惡非忠厚而何哉
是非有盛德者不能是以臯陶不徒論其法而先論
其德也
一說聖人盛德至善粹然在中而善政寬簡無非盛
德之𤼵見是以用法之隂每得法外意也盖功賞不
明無以臨御天下而寬簡之德常流行乎其中是以
善善之意長於惡惡而情之可推功罪之有可疑者
莫不有以處之而終歸於厚可以見聖人之政簡而
有要寬而不廹深得乎臨御之宜而不失其本心之
正臯陶之歸美舜是以尚論其德也
好生之德洽於民心茲用不犯于有司
好生出於聖人之本心而刑法特出於有司之所掌
以吾之心洽民之心優柔漸漬之深豈復有入刑者
哉刑法之施雖付之有司而民自不犯有司是士師
為虛設而德之流行皆由内心以生者也執法之意
常不足以勝其好生之德此其本心所以無所壅遏
而得行於常法之外者歟
俾予從欲以治四方風動惟乃之休
刑措不用者聖人之本心化民成俗者大臣之盛美
以臯陶掌刑惟主於弼教其從風而靡者一出於自
然故其從欲以治者莫不有自然而然者矣夫尚德
而不尚刑為人者孰無是心其不得以直遂其心者
以朝無宣明政化之大臣也有臣如此君得以遂欲
治之心而臣得以專化民之美得不申言以美之哉
成允成功惟汝能克勤于邦克儉于家不自滿假惟汝
賢汝惟不矜天下莫與汝爭能汝惟不伐天下莫與汝
爭功
允成也功治水之功也禹以一念之誠弭大菑捍大
患治定功成未有不以自負而始之克勤克儉終不
自以為盛也終之不矜不伐人莫與爭其功能豈非
誠者物之終始一有不誠則其於盛德大業未有不
滿假而矜伐豈所以為聖人之純誠哉舜美大禹之
功德而以成允二字先之可謂能知禹之心矣
人心惟危道心惟微惟精惟一允執厥中無稽之言勿
聽弗詢之謀勿庸
心一而已人心則指其𤼵於形氣而言道心則指其
根於義理而言也人心難公道心易昧故必精以察
之一以守之使道心常為之主而人心聽命焉然後
動靜云為信能執其中而無過不及之差矣然無稽
之言弗詢之謀又妨政害治之大者故言勿聽勿庸
以示禁止之意盖存心出治之本聽言處事之要二
者竝行而不悖而内外之所以相資治道之所以無
弊也
可愛非君可畏非民衆非元后何戴后非衆罔與守邦
欽哉慎乃有位敬修其可願
上四句是言君民相期之勢下三句是言至善之理
以勢言則反復其辭而已明以理言則非深致其敬
無以行之也謹守其所居之位敬修其可欲之善歛
而益慎慎而益敬戰兢惕厲以期造於至善而所謂
君民相與之勢又有不足言者矣盖人君之所以常
持其敬者皆職分之所當然亦天理之本然非特顧
畏民嵒而已
惟德動天無遠弗届滿招損謙受益時乃天道
以德之動天者言之則其所感甚遠以道之出於天
者言之則其所應甚速所感之遠者極精神心術之
通而所應之速者惟在於辭氣容色之際盖虧盈益
謙天道之常人能深明其理而思所以自持則其盛
德之感上際下蟠而格天之妙可言矣
禹拜昌言曰俞班師振旅帝乃誕敷文德舞干羽于兩
階七旬有苖格
禹敬盛德之言而班師於苗國舜大文德之敷而舞
干羽于兩階盖大臣從諫之速而人主尚德之深固
非有意於服苖民也而七旬之間有苖来格雖其理
之必然而亦其事之適然史臣比事而書之盖紀實
也
臯陶
曰若稽古臯陶曰允廸厥德謨明弼諧
史臣稽臯陶廸德之謨不敢同三聖典謨之體史臣
述臯陶陳謨之要亦惟幸一時明良之逢禹聖人也
史臣稽古大禹獨以二語稱美乃及克艱之謨於臯
陶則不敢同此例直述其廸德之謨而已矣然臯陶
之心即禹之心臯陶之謨不異於禹之謨勉其君以
允廸厥德君盡君道也自述其謨明弼諧臣盡臣道
也即其所謂君臣之克艱也此其責難之恭豈有異
於禹哉臯陶賡歌首言元首之明繼以股肱之良亦
無非相責難之意當以二章並觀之勿謂書體之不
同而責難之意有異也
慎厥身脩思永惇叙九族庶明勵翼邇可遠在茲
脩身齊家治國平天下此一理之貫通然古昔聖賢
謹之於修身之初己為久遠之思故推之齊家治國
平天下自無遠邇之間此君子之所以先立乎其大
者由是舉而措之莫非茲理之貫通也其或脩身而
不能慎慎而不能思永則亦苟焉淺近之工夫又烏
能善推其所為而造新民之懋功哉臯陶陳廸德之
謨理政如此故於此申言之
臯陶曰都在知人在安民禹曰吁咸若時惟帝其難之
知人則哲能官人安民則惠黎民懷之
仁知兼舉治天下之急先務無以加之然人不易知
非知之明無以成官人之能民不易安非仁之愛無
以得黎民之心古者大臣相與講明治天下之道不
特舉其要而必思其極故臯陶以知人安民為美而
大禹以知人之哲安民之惠為難反覆究極不至於
成能成功不止盖古聖賢之陳謨責難其不苟如此
亦行有九德亦言其人有德乃言曰載采采
古者聖賢相與講明治人之道其初言人之實行有
九德末言其人也繼言斯人之為人有九德末言其
事也言其人則知其有實行之人言其事則知其有
實事之騐而始謂之亦終謂之乃言以此見聖賢之
患不知人而不嫌於講明之詳也
寬而栗柔而立愿而恭亂而敬擾而毅直而温簡而廉
剛而塞強而義彰厥有常吉哉
九者皆盛德之事非以彼齊此之謂也故皆以而之
一字為轉語之辭以此見其成德之皆全而能不偏
者也復以吉哉一語為贊美之辭以此見其成德之
益彰而能有常者也以此見成德之人為天下國家
用其為天下國家福豈有量哉
日宣三德夙夜浚明有家日嚴祗敬六德亮采有邦翕
受敷施九德咸事俊乂在官
九德而有其三者日宣而充廣之使之益著九德有
其六者日嚴而祗敬之使之益謹此四句者可以見
聖人委曲成就人才之意是以合而受之布而用之
有德者無不事其事而在官者無不展其才也九德
是總言三德六德在官是總言有邦有家千人之俊
百人之乂是才然所謂才者皆從九德中出盖惟聖
人在上涵飬成就人才之功深是以進於德而優於
才内外百官所以無廢事而亦無不盡之才其以是
歟
百僚師師百工惟時撫于五辰庶績其凝
百僚百工一也但僚有僚友之情相觀而善工有職
任之守各奏其功其相共師法乃盛時之氣象故順
天以時能建盛時之功業也記曰播五行於四時當
時百官及時以趍事而不違天以生事是以治功有
成治體不擾盖皆得於平日師友講貫切磋之益故
其所成就如此
無教逸欲有邦兢兢業業一日二日萬幾無曠庶官天
工人其代之
二無字皆禁止之辭聖人恭己南面為官擇人豈有
逸欲曠官之事而臯陶每拳拳於此盖憂治危明之
意也正已所以律人一毫私欲之萌則一日萬幾之
積必有不謹於微者矣用人所以代天任職虛曠其
位必有不勝其任者矣故審事幾者莫先於正己代
天工者必謹於擇人而二者之失必嚴為禁止之辭
焉
天聰明自我民聰明天明畏自我民明畏逹于上下敬
哉有土
天之視聽自民之視聽以為聰明天之明畏自民之
好惡以為明畏此以言天下之一理也人君妙一心
之經綸膺民社之付托敬哉一語又所以合天人而
一之者也一理通乎上下此至理之貫徹處一身位
乎兩間此心之存主處盖始之言天天固自於民終
之言敬天乃在人君方寸中此臯陶安民之謨可以
究極其理而終歸於一心也
天叙有典勅我五典五惇哉天秩有禮自我五禮有庸
哉同寅恊恭和衷哉
民受天地之中以生此事事物物各有當然之則所
謂衷也即謂典禮也五典有君臣父子夫婦長幼朋
友之倫叙五禮有尊卑貴賤等級隆殺之品秩君臣
上下斯須不誠不敬則典禮皆失其序必不能正之
而益厚用之而有常又何以和其本然之中而順其
當然之則哉故必同其寅畏恊其恭敬誠無一間融
會貫通而後民彛物則各得其正典禮之勅我自我
者為益厚而有常矣
天命有德五服五章哉天討有罪五刑五用哉政事懋
哉懋哉
五等之服自一章以至九章所以章有德也五等之
刑自墨劓以至大辟所以用之有罪者也命德罸罪
之權雖出於君臣而實本於天理國之政事盖無大
於此者矣君臣不交致其勉則慶賞刑威之用必有
失其當而非天意者臯陶陳安民之謨於其將終反
復嘆詠以見古者君臣之用心下盡人事上答天意
凢所以代天行權者何可一息之不勉哉
益稷
安汝止惟幾惟康其弼直惟動丕應徯志以昭受上帝
天其申命用休(此内外交脩天人交應)
聖人行事動與天合人心天命相為貫通無感而不
應之理一心之運必安於至善之止而慎於未動之
先方其未動此心湛然及其事之𤼵也必審其幾微
處事之施也必擇其安穩處然猶不敢自足復資左
輔右弼之臣相與效其忠而成其功内外交修無有
不至是以無動動則人歸之天命之矣禹之此言盖
𤼵明慎在位之意故必於其出治之原而深明之
予欲聞六律五聲八音在治忽以出納五言汝聽
樂有六律而後被之五聲有五聲而後播之八音聲
音之道與政通故察樂聲者可以知治亂也詩歌恊
於五聲而逹乎上下古者陳詩以觀民風故出納人
聲者可以知邪正也人聲之精者為言出納五言以
恊於五聲則治亂可察律呂可得聞矣予欲聞而汝
司聽盖舜之所望於大臣者如此
舜典中始於詩言志而後及於聲依永律和聲八
音克諧理正如此但未言納五言
帝光天之下至于海隅蒼生萬邦黎獻共為帝臣惟帝
時舉
際天所覆之盛德莫不被其光華故極地所載之賢
才莫不願效其用夫聖人之德丕冐海隅其蒼然以
生者無不在其照臨之中况靈於物而為人秀於人
而為士孰不願仕於聖明之朝惟在人主舉而用之
耳盖明無覆盆之不照故賢無在野之或遺衣被光
華之日久故願仕於治朝之心同非有虞盛世孰能
及此故禹特稱帝以美之也
敷納以言明試以功車服以庸誰敢不譲敢不敬應
此承上文帝德而言于以見聖人之進言明功不
愆於爵賞而非徒委於爵賞不然何以感動人心
歟
聖人用賢之道敷納以言而觀其藴明試以功而考
其成然後旌能命德以厚其報盖無言功之不就而
亦無爵賞之不酬曲盡其激勸之方而有以興起其
敬譲之意相譲於善而相感以敬其於人心天理之
真固有油然不能自已者所謂不賞而民勸而况於
爵賞之公乎
惟荒度土功弼成五服至于五千州有十二師外薄四
海咸建五長
大禹之功非特荒度土工之為難而水土既平建牧
立長之尤不易荒者大而治之既以身親度之地矣
弼者因而助之則必隨地以擇人皆所以参錯於内
外而維持於久遠矣盖禹平水土之後制為甸侯綏
要荒之五服東西南北相距各五千里於其中立十
二諸侯以為之師使之相收以紏羣后此所以處十
二州之内也五服之外其地薄於四海之濱不在五
服五千里之内於其地各建五人以為之長使之相
統而羈縻之所以處十二州之外此其規模之詳略
功業之先後雖有不同然非大度土功何以平水患
非各建五長何以治民度禹盖自言其輔相之業如
此而舜之所言時乃功惟序者復如此也
戞擊鳴球搏拊琴瑟以詠祖考来格虞賓在位羣后德
譲下管鼗鼔合止柷敔笙鏞以間鳥獸蹌蹌
后䕫奏堂上之樂則以鳴球琴瑟之輕清恊於人聲
此其所以格祖考而正羣臣也奏堂下之樂則以管
鼗鼔柷敔之偹具間以笙鏞此所以感鳥獸而舞蹌
蹌也夫樂與天地同和其感人動物也如此豈謂堂
上之樂獨能事祖考化公侯堂下之樂偏能動鳥獸
哉盖歌者貴人聲其功效貫通乎幽顯而衆樂迭奏
與歌相應其功偏及於動物典樂者必由其序而聞
樂者皆極其和究其所以至此者則所謂如天之無
不覆燾而非盛德無以及此也
臯陶拜手稽首颺言曰念哉率作興事慎乃憲欽哉屢
省乃成欽哉
臯陶之言治道無不主於欽臯陶之格君心先有以
動其聽盖天下萬事皆本於心而成於敬所謂誠者
物之終始不誠無物也臯陶以念哉一語冠於言事
之首復以欽哉二語貫於行事之終始其先之以拜
稽颺言者又所以重其事而聳其聽也大臣格君之
道其委曲詳盡固如此
乃賡載歌曰元首明哉股肱良哉庶事康哉
明良者君臣之盛德而康哉者庶事之皆安然必君
明而後臣良臣良而後事康端本澄源所當責難於
君而舜之作歌乃先言股肱喜哉責難於其臣是以
臯陶續帝歌以成其義盖必君臣之交相責難然後
於義為備而於歌非為容悅也是則臯陶之賡歌所
以勸舜而非以頌舜其所以賡歌者正如此
書義斷法卷一
