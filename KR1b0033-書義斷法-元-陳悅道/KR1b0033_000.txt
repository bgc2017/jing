書義斷法書類
提要
(臣)等謹案書義斷法六卷元陳悦道撰其自
題曰鄒次不知何許人書首冠以科埸備用
四字蓋亦當時坊本為科舉經義而設者也
其書不全載經文僅摘錄其可以命題者載
之逐句詮解各標舉作文之窽要蓋王充耘
書義矜式如今之程墨而此書則如今之講
章後來學者揣摩擬題不讀全經實自此濫
觴然元代士風淳樸其程式猶以義理為宗
故其書訓釋簡明不支不蔓終勝明人厖雜
剽竊之談錄而存之亦足見一代之風氣也
書末原附作義要訣一卷為新安倪士毅所
輯分冒題原題講題結題四則又作文訣數
則尚具見當日程式以世有别本且論文之
作不可附麗於經部故著錄於詩文評類而
此則從刪焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
