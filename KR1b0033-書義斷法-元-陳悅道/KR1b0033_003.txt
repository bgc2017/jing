書義斷法卷三
元陳悅道撰
商書
仲虺之誥
天乃錫王勇智表正萬邦纘禹舊服茲率厥典奉若天
命
天之錫聖人其有猷有為者非常之資聖人之奉天
其率而行之者皆有常之典盖天錫勇智無為不成
固可以正人心而成王業者矣然皆古今常行之道
皆天之所命而非人之所能為者其正萬邦纘禹服
即常道也亦天命也豈以智力之有餘而盡用之哉
湯誥曰各守爾典以承天休仲虺之誥曰欽崇天道
永保天命如斯而已矣仲氏釋湯之慚故言天之錫
湯湯奉天者如此
惟王不邇聲色不殖貨利德懋懋官功懋懋賞用人惟
已改過不吝克寬克仁彰信兆民
惟聖人純乎天理之公故惟聖人能極乎君德之盛
寬仁之德其謂寬而不失於縱仁而不失於柔其德
之昭著而為信於天下者如此然湯身之之聖人也
其本源之地純乎天理無一毫人欲之私而所以用
人脩己者莫不各得其當故其盛德至善民之不能
忘也易曰寬以居之仁以行之君德也其見於臨民
者如此盖本之脩己用人者非一日之積矣
王懋昭大德建中于民以義制事以禮制心垂裕後昆
盛德之為法於天下無往而非中故大業之可𫝊於
後世綽然有餘裕後之人君創業垂統皆無以為維
持憑藉久遠之計其或可以垂後而終不能恢恢乎
有餘裕者皆其明德新民之學有未至焉者也聖人
盛德既足以建中而又内外合德無往非中盖其用
力之深明德之遠事得其宜無一事之非中心得其
正無一念之非中中道卓然有立於天下而𫝊後垂
後之計於是乎有餘裕矣
一說克明俊德者吾心本然之中制心事者所以合
内外而建中聖人之德全體呈露而妙用顯行體用
兼該功力至到如此垂裕自是有餘裕矣
湯誥
天命非僣賁若草木兆民允殖
天理流行付與萬物昭然若草木之光華皆天理也
信然使兆民之生殖亦天理也湯誥萬邦曉之以天
命之理而騐之於民物之間福善禍滛之天決無毫
髮之僣差譬諸草木區以别矣豈有世運之終否而
匹夫匹婦不得遂其生哉古今天理善則得之不善
則失之得衆則得國失衆則失國以湯之興夏之亡
觀之于以見天命之昭昭其自今以往休飬生息兆
民以治以生亦信乎其無可疑者也
伊訓
古有夏先后方懋厥德罔有天災山川鬼神亦莫不寧
暨鳥獸魚鱉咸若
方懋者方見其進而未見其止之意此日新之盛德
也人主一身為天地人萬物之理有日新之盛德故
有位育之極功貫三極而澤及萬物盛德至善其殷
監之不遠者歟
今王嗣厥德罔不在初立愛惟親立敬惟長始于家邦
終于四海
嗣厥德者必先謹其所始立順德者必善推其所為
罔不者總言其事而惟者直指其要也嗣厥德者皆
當謹之於嗣位之初故以罔不在初言然立愛自親
始立敬自長始孝弟乃行仁之本而一理貫通可以
擴充而周遍故曰惟親惟長伊尹慮太甲之不謹其
初而又慮不知其要將無以推其所為也於是以嗣
德為謹始之戒而以孝弟極終始之功豈非治天下
國家之要而無愧於烈祖之成德者歟
先王肇修人紀從諫弗咈先民時若居上克明為下克
忠與人不求備檢身若不及以至于有萬邦茲惟艱哉
修人紀者聖人之所以治天下也有萬邦者聖人之
所以有萬邦也聖人出而扶持世教立經陳紀往往
舍己從人以成其德復急己緩人以新其德其所以
經綸大經立大本者用此道也至於由七十里而有
萬邦聖人豈有計功之心哉伊尹於此盖言其積累
之難而兢業惕厲之心無一日忘其有天下之始終
如此而平天下之要道固不外乎此矣
太甲上
先王顧諟天之明命以承上下神祗社禝宗廟罔不祗
肅天監厥德用集大命撫綏萬邦
明德即明命也人君顧天明命天監君之明德存乎
目睫之間而感應之妙未有若此其速者特以顧諟
言以見天理之流行而通於神明莫非至敬之寓以
監德言以見天心眷顧而撫綏民庶莫非至仁之澤
盖敬之體根於中而仁之用見於外于以見明命之
即明德而任天地人鬼神之托者不可不自持敬始
也湯之學自聖敬日躋始德之日新又新卒為天命
人心之所歸盖特餘事也社稷即地祗此所謂郊
焉而天神格廟焉而人鬼享皆神明之所在此湯所
以常目在也
慎乃儉德惟懷永圖若虞機張往省括于度則釋欽厥
止率乃祖攸行
太甲受病處在於欲敗度縱敗禮一旦改過能以儉
德自待亦足以為久遠之圖矣然天下酬應無窮至
善之所止有在非敬無以得其所止非守家法無以
知其所止正如虞人之機張省括于度而釋也今日
之儉德永圖知改過矣然遵先王之法而過者未之
有也不擇其所當行而法其所已行安知他日無輕
𤼵之失而不能持之以久乎
太甲中
伊尹拜手稽首曰脩厥身允德恊于下惟明后
拜手稽首者臣之禮恭脩己治人者君之德盛方其
君臣上下之容儀拜稽致恭一時之禮已盡矣及其
明德新民之事業隨感而應萬世之令名無窮焉又
豈非臣子之至願哉太甲中篇之書作於太甲處仁
遷義之後伊尹拜稽首而後言太甲進脩之愈遠益
喜之深而期之之無窮也
奉先思孝接下思恭視遠惟明聽德惟聰朕承王之休
無斁
人主一身上承祖宗之托而下撫人民之衆所以思
盡其孝致其恭者何敢不勉然人之一心非視遠則
不明非聽德則不聰所以視思明聽思聰其曰惟者
亦思之義尤不可不謹也盖奉上接下尤為一身之
所接至於一念之𤼵視聽為先一或蔽其聰明則其
於身之所接將不勝其弊故伊尹之言一節深一節
雖四者皆係於君德之美惡而將順其美以垂無窮
則於視聽尤為切要也
太甲下
惟天無親克敬惟親民罔常懷懷于有仁鬼神無常享
享于克誠天位艱哉
謂之天位者天民鬼神之所托也謂之艱哉者誠敬
仁之難盡也以天人鬼神之無常而上下顯微之間
一有不盡其道則離合之機凛乎在前何可不思其
難而循天理之則哉
先王惟時懋敬厥德克配上帝今王嗣有令緒尚監茲
哉
德以敬為主敬以時懋為先盖必此心之純一不已
而後與天合此商家一代相傳之心法也先王之令
緒在此今王之令緒尚監于茲基緒之令美不獨在
王業其盛德純誠可以上當天心而垂裕後昆皆其
緒之美者能監于此則亦如湯之配上帝其為令緒
豈有加於此哉
若升高必自下若陟遐必自邇無輕民事惟難無安厥
位惟危慎終于始
行遠自邇升高自卑此言進德之有序也善始之意
可以占終此言臨政之有初也進德有序故必自其
下者邇者臨政之初故必因其難者危者自下邇者
非可一蹴而逕造思艱危者不可一日而不慎也既
往不咎方来可追故伊尹之於太甲既告之以脩己
之遠業而復告之以治人之遠功其愛君之意豈有
已哉
無輕民事惟難無安厥位惟危慎終于始有言逆于汝
心必求諸道有言遜于汝志必求諸非道
無慢易於臨御之初所以屏人欲之私也必審擇於
聽受之際所以循天理之正也屏人欲則嚴為禁止
之辭循天理則在乎堅固之力此又伊尹立言之意
也上二理字禁止之辭下二必字一循乎公明乎公
私之辨然後可以善始而圖其終矣輕率慢易安
其危而利其菑皆人欲流行處
弗慮胡獲弗為胡成一人元良萬邦以貞
人主一心一身至善之所止而萬邦所視以為儀表
也非此心謹思無以得其理非此身篤行無以成其
事一有不至皆非所以為善之至而為良之元者則
天下又何賴焉太甲下篇乃太甲遷善之一初故伊
尹深期以遠大之規模四方之標凖勉之以知行之
並進庶幾可以集萬善而立人極焉耳
咸有一德
今嗣王新服厥命終始惟一時乃日新
代天理物之初固貴乎德之惟新謹終如始之一乃
所以為德之日新新命之膺與德俱新固已去其舊
染之汚矣日新之功終始常新則其所以日新又新
而上當天心者又豈止如今日所觀哉今之新德新
命固可喜而終之日新又新者深可期茲固伊尹之
所以拳拳於太甲也
大學明德之章言湯之日日新又日新又復及於其
命之維新盖家法之傳遠矣
任官惟賢才左右惟其人臣為上為德為下為民其難
其慎惟和惟一
百官可無用才德而大臣必擇其全人盖身為大臣
兼有致君澤民之責為臣之所以不易也不難於任
用慎於聽察則小人乘間而入不可否相濟終始惟
一則君子不安其位此為君之所以為難也臣盡臣
道則可以稱選任之意君盡君道則可定正名之分
亦各盡其道而已矣
德無常師主善為師善無常主恊于克一
蔡氏曰德者善之摠稱善者德之實行一者其本原
統會也德兼衆善不主於善則無以得一本萬殊之
理善原於一不恊於一則無以逹萬殊一本之妙謂
之克一者能一之謂也博而求之於不一之善約而
會之於至一之理此聖學始終條理之序也
朱子曰有吉德有凶德必主於善或在彼為善或在
此為不善或前日不善今日則為善必湏以此揆度
盖因一而後定德以事言善以理言一以心言恊雖
訓合却是以此合彼之合非己相合之合有揆度参
騐之意又云有比對裁制之意盖從一流出者無不
善恊有齊之意張子曰德主天下之善善原天下之
一
俾萬姓咸曰大哉王言又曰一哉王心克綏先王之禄
永底烝民之生
因王言之大而知其心之一此由其末而推其本因
王言王心之相符而知天禄人心之均安此由本而
極言其效也頌聲之相同真若有以俾之則君民之
相安者自今其審克之矣俾之者誠之不可掩克之
者效之必可期盖伊尹之所望於太甲者如此
盤庚
古我先王亦惟圖任舊人共政王播告之修不匿厥指
王用丕欽罔有逸言民用丕變
世臣舊家之人乃古先王所圖任而相與共政者其
人之能其任則奉承君命能不隱匿其指意王所為
大敬而用之也其化于外又無過言以惑衆聽民所
為丕變而從之也令出惟行上敬下化古先王之用
舊人其能勝任如此均為舊人均所任用而奉上化
下之心乃有不然者故盤庚特引古先王之盛以見
今之不然也
若網在綱有條而不紊若農服田力穡乃亦有秋
綱既舉而目自張有條理而不紊者上下之相從也
種曰稼歛曰穡必勤力而有秋者勞逸之相補也盤
庚率民於殷亳其事理甚順其事功可期而當時之
民傲上以從康故憚遷而違上所命盤庚喻以漁網
之有綱欲其無傲復喻以農田之有秋欲其無從康
不怠於奉上不安於小成能近取譬其俱享遷都之
利也必矣
說命上
知之曰明哲明哲實作則天子惟君萬邦百官承式王
言惟作命
先知明哲以性分之明言之也君令臣行以勢分之
嚴而言之也性分之明既已得之於天而可為法於
天下矣則其勢分之嚴所以臨萬邦統百官君庸得
已於言乎高宗嗣位之初恭默不言羣臣咸諫于王
不特推其君臨之勢而深美其明哲之性盖有德必
有言而羣臣將順其美之辭當如是也
乃審厥象俾以形旁求于天下說築傅巖之野惟肖爰
立作相王置諸其左右命之曰朝夕納誨以輔台德
古昔王者寤寐賢才之心不特取其形象之相似必
期於心迹之相親盖形象之似所以求賢不嫌於地
之遠而心迹之相親所以親賢不嫌於地之近故以
山林巖穴之士一旦舉而加諸上位非以職任尊隆
為貴而以朝夕左右為尚庶幾正論日聞而君德可
成不特想像其形像而已高宗之求傅說史臣盖能
紀其事高宗之所命傅說則後世尤不可不究其心
也
若金用汝作礪若濟巨川用汝作舟楫若歲大旱用汝
作霖雨啓乃心沃朕心
此承上章納誨輔德之意而為是言也高宗於進德
之方如金之在鑛如水之望洋如歲之大旱此心未
能自盡所望灌溉厭飫之也傅說輔德之忠如金之
作礪如川之作楫如大旱之作霖雨此心不可不盡
所當開心而見誠也其引喻則一節深一節其本原
則啓心乃可以沃心此大人格君心之事業而高宗
之所以為拳拳於說也
作礪因其美質作楫期於遠到至於霖雨則有如
時雨化之矣此謂之一節深一節而高宗之所望
於說者有如饑渴其亦不外乎此心而已
惟暨乃僚罔不同心以匡乃辟俾率先王廸我高后以
康兆民嗚呼欽予時命其惟有終
高宗命傅說以摠百官輔台德其於出命之初即相
期以遠大之業然相之有僚属即君之有輔相使下
焉不能率其属則何以共任致君澤民之事上不能
敬君命則何以克全其惟有終之功盖必能敬君而
圖惟厥終然後能率属而期於遠到此其上下之相
率尊卑之相統不正其身如正人何而所惡於下無
以事上高宗命說之初辭其已及此矣
惟木從繩則正后從諫則聖后克聖臣不命其承疇敢
不祗若王之休命
以從繩喻從諫君之所以從臣也由克聖而若休命
臣之所以從其君也君臣之間非相為苟從亦各盡
其道而已矣然從諫之初猶截然規矩凖繩之不可
易克聖之後則臣之從君固有超然命令之外者况
君命之美哉祗若休命乃將順其美之事有不待於
繩愆紏謬而高宗之德進矣傅說復王命之初其所
以自任而相期者固如此
說命中
明王奉若天道建邦設都樹后王君公承以大夫師長
不惟逸豫惟以亂民
天者理而已明王之奉若天道順此理而已后王建
邦君公設都於其下又承以大夫師長其於君臣上
下之分截然不可易也此天道也天之愛民甚矣豈
其使一人肆於民上哉其於治國平天下之責凛然
不可忽也此亦天道也知其勢分之相承而又知其
責任之不易則可與言天道矣此奉天道一言傅說
盖將詳言治民之事而以是先之也君臣皆當奉天
道其獨稱明王者一人之責尤重也
惟天聰明惟聖時憲惟臣欽若惟民從乂
說命中篇多言用臣治民之事傅說於此言臣之敬
順民之從治豈有他道法天而已矣天之聰明無所
不聞無所不見皆至公之理流行乎其間聖人與天
合德亦至公而已至於臣之若而又欽若民之乂而
又從乂此則明德新民之極功而人心天理之同然
皆不可厚誣也憲天者聖人之天欽若從乂者人
心之天
惟治亂在庶官官不及私昵惟其能爵罔及惡德惟其
賢
朝廷之上有百官所謂六卿百執事皆是也公卿大
夫士布列于朝此爵也亦皆官也官以任事故惟其
能爵以命德故惟其賢分而言之則曰官爵摠而言
之則曰庶官惟賢惟能所以治及私昵惡德所以亂
然則任官惟賢才豈容有一官一職之可輕授哉天
下事衆君子維持而不足小人敗壊之而有餘此即
無曠庶官之意故傅說以庶官摠之
非知之艱行之惟艱王忱不艱允恊于先王成德
古今之學皆言行並進𫝊說獨告高宗以為非知之
艱而行之艱惟忱誠則行之不艱非一偏之論也盖
高宗明哲之資而又舊學于甘盤其知之深矣其曰
非知之艱者指其所已知而言也已知而益勉於行
則先王之成德可以脗合盖湯於伊尹能自得師故
詩書所載多言其持敬懋德之實此所以為身之之
聖而德之有成者也王能因其已知而勉於力行則
知行俱到可以合於先王之成德矣
說命下
爾惟訓于朕志若作酒醴爾惟麯蘖若作和羹爾惟鹽
梅爾交修予罔予棄予惟克邁乃訓
訓朕志者訓之於心志趨向之初克邁訓者行之於
美質調和之後此盖說命下篇之辭言𫝊說之納諫
已行於立志之初矣及其相與之日久調和之功多
所以修輔其君非一而已是以所得愈深所以愈力
高宗亦自度其力之能非特如訓志之初也盖始之
之訓志𫝊說惟恐高宗之不從終之邁訓高宗惟恐
傅說之不進諫其所就之淺深於此可見
此亦是傅說之進言能迎其初者而善道之故能
可否相濟終始無棄直截確當果於力行末意互
說
王人求多聞時惟建事學于古訓乃有獲
多聞所以明當世之務故能有立於事學古訓所以
見先聖之道乃能有得於理盖宇宙内事一事皆有
一理有非可以私意妄為者是以人能求多聞深知
事變皆可隨世以立功名然不舉古訓將無得於事
理又何以立大本而經綸大經哉說命下篇傅說為
學之功故特稱王以聳動其聽而深究乎人情物理
之極可謂善於格君矣
求多聞建事是今人皆能如此學古訓有獲則非
學古人不足以得此也
惟學遜志務時敏厥修乃来允懷于茲道積于厥躬
為學之道當遜其志如有所不能當敏於學如有所
不及虚以受人勤以勵己此二者所以為學而學之
終始不越乎此二者也始之謙抑勤敏則其所修如
水之浩浩其来終之堅凝誠實則其於道如水之停
含泓深而積聚矣謙抑則德修而日新允懷則道積
而不散来如日知其无積如月無忘其所能也為學
之初入道之序也
惟斆學半念終始典于學厥德修罔覺監于先王盛憲
其永無愆
學固學也教人亦學也學之貫於人己者學之始終
也德之所以不自知其進也學之監于先王者學之
凖的身之所以永無過愆也湯之自得師修人紀凢
所以修己治人者皆有成法率而行之終身可立於
無過之地固可以百世以俟聖人而不惑又豈止如
一時之進修而已
一念典學以始終言監于先王則萬世而無弊盖昭
然成規粹然至善是乃為學之極也成憲凢湯之所
言所行皆是所謂世為天下則也
監于先王成憲其永無愆惟說式克欽承旁招俊乂列
于庶位
一代有一代之典憲必遠監于先王而後至於盡善
盡美一官有一官之人才必旁求天下而後可以申
用明良盖先王立此成憲為萬世之標凖所謂遵先
王之法而過者未之有也羣賢輔此成憲為列位之
儀刑所謂臣人克有常憲者也高宗以守家為之君
𫝊說以進賢為之相其率先王廸高后也固宜
按此一節不與上文相蒙前言為學此言守法人
君當為之事而皆不可無人才之助也
四海之内咸仰朕德時乃風股肱惟人良臣惟聖
正風化之原能使天下之民皆慕其君之盛德者傅
說既往之功也竭股肱之力必知良臣之責當致君
於聖德者傅說方来之事也說命下篇專言為學進
德之事及高宗不以四海之仰德者為可喜而以良
臣輔德為可期傅說亦不以風化之既行自足而益
以致君於堯舜者自勉下文言保衡之致君澤民其
意固可見矣
四海仰德時乃風如舜之美臯陶所謂從欲以治
四方風動惟乃之休股肱惟人良臣惟聖如臯陶
之賡歌所謂元首明哉股肱良哉是也古者大臣
之事君大要如此
惟后非賢不乂惟賢非后不食其爾克紹乃辟于先王
永綏民
上二句言古今君臣會遇之難今適相值則其時之
可為矣下二句言人臣致君澤民之責惟爾能克則
其才之能為矣以其時之可為而自任以才之能為
則明良相逄之機會為不虛設而君臣兼盡之事業
為益深遠矣不憂其難遇而深責其必能此高宗之
所望於傅說而於終篇尤拳拳也
若更添說拜稽首至休命則當分三節意以見時
之可為惟傅說能為而說之所以能為以其奉休
命而敢為
書義斷法卷三
