詩傳名物集覽卷一庶吉士陳大章撰
鳥
關關雎鳩
朱傳雎鳩水鳥一名王雎狀類鳧鷖今江淮間有之生
有定偶而不相亂偶常並遊而不相狎故毛傳以為摯
而有别列女傳以為人未嘗見其乖居而匹處蓋其性
然也又語錄見人說淮上有之狀如鳩差小而長雌雄
兩兩相隨不失立處須隔丈來地所謂摯而有别也爾
雅雎鳩王雎也郭注雕類江東呼之為鶚好在江渚山
邊食魚禽經王雎魚鷹也亦曰白鷖亦名白鷢鄭箋摯
至也謂雌雄情意至然而有别韓詩雎鳩貞潔慎匹以
聲相求隱蔽乎無人之處陸璣疏雎鳩大小如鴟深目
目上骨露幽州人謂之鷲揚雄許慎皆曰白鷢似鷹尾
上白鄭漁仲云尾邊有一點白風土記白鷢鸇屬於義
無取蓋蒼鷃大如鷢而色蒼其鳴戛和順遊於水而息
於洲常隻不雙陸佃云鶚性好峙所謂鶚立俗云雎鳩
交則雙翔立則異處是謂摯而有别傳云摯鳥不雙是
也左傳杜注雎鳩摯而有别故為司馬主法則嚴氏詩
緝左傳郯子五鳩備見於詩雎鳩氏司馬此詩是也祝
鳩氏司徒鵓鳩也四牡嘉魚之鵻是也鳲鳩氏司空布
榖也曹風之鳲鳩是也爽鳩氏司寇大明之鳩是也鶻
鳩氏司事鷽鳩也非斑鳩小宛之鳴鳩與氓食桑葚之
鳩是也蔡氏名物解凡鳩皆陽鳥也剛而能制真若乎
陽和而不同有不可犯之道故謂之雎鳩又謂之鶚王
大也於鳩為大故又謂之王雎勒以法度足以一衆故
雎鳩氏為司馬隂陽自然變化論雎鳩不再匹淮南子
關雎興於鳥君子美之為其雌雄之不乖居也歐陽本
義先儒辨雎鳩甚衆惟毛公得之曰摯而有别謂捕魚
而食鳥之猛摯者也鄭氏釋摯為至非也鳥獸雌雄皆
有情意孰知雎鳩之獨至哉或曰詩本述后妃淑善之
德不宜反以猛摯之物比之曰不取其摯取其别也雎
鳩之在河洲聽其聲則和視其居則有别此詩人之所
取也正字通雎從且與盱睢恣睢睢水睢陽之睢從目
義别俗作睢非按爾雅止曰王雎鄭郭陸許諸家皆以
為雕鶚之類蓋附爾雅白鷢而訛也黃直翁引夹漈曰
鳧類在水邊尾有一點白舊說雕誤朱子特主其說則
固不能無疑於諸家矣長箋謂王雎如鴨風土記疑為
蒼鷃近代馮元敏謂狀似鴛鴦通雅定為屬玉蓋各得
其形似而郝氏指為布糓錢氏以為杜鵑則又擬非其
倫矣
黃鳥于飛
朱傳鸝也爾雅皇黃鳥郭注俗呼黃離畱亦名搏黍鄭
注黃鸎也陸疏黃鳥黃鸝畱也或謂之黃栗畱幽州曰
黃鸎一名倉庚一名商庚一名黧黃一名楚雀齊人曰
搏黍一曰搏香關西謂之黃鳥當葚熟時來往桑間故
里語云黃栗畱看我麥黃葚熟不或謂之黃袍禮記仲
春之月倉庚鳴野民曰黃栗畱語聲轉耳其色黧黑而
黃埤雅凡詩言黃鳥者興也言倉庚者賦也倉庚鳴於
仲春其羽之鮮明在夏鳴則蠶生故詩曰有鳴倉庚爰
求柔桑爾雅翼倉庚黃鳥而黑章羅氏曰性好雙飛故
鸝字從麗又曰鸝必匹飛鵙必單棲而東山之末章以
比之子于歸者又詩鳥鳴嚶嚶按禽經稱鸎鳴嚶嚶殆
詩所謂鳥也今荆州每冬月於田中得土堅圓如卵者
破之則鸎在其中無復毛羽蓋以土自裹伏候春始破
土而出出谷遷喬恐似此矣禽經燕以狂䀪鸎以喜囀
格物總論鸎黑尾嘴尖紅脚青遍身甘草黃色羽及尾
有黑毛相間三四月鳴聲音圓滑韓退之曰以鳥鳴春
以蟲鳴秋若黃鳥之類其善鳴者也夏小正二月有鳴
倉庚鵙者績之候倉庚蠶之候名物解凡記時者皆言
倉庚形色有中和之美以命其德也故哀三良刺宣王
皆言黃鳥仲夏黍登而聲伏故謂之搏黍月令驚蟄後
五日小桃華次五日倉庚鳴隂陽運祚推移時至氣動
不得不爾故先王以候節令山海經黃鳥食之不妬楊
夔止妬論云梁武帝郄后性妬令倉&KR0996;為膳妬果减半
通雅楊升菴引李邵言倉庚為布榖謂當作博榖按布
榖今呼郭公郭婆去栗畱之音霄壤矣作博榖尤無據
維鵲有巢
朱傳鵲鳩皆鳥名鵲善為巢其巢最為完固鳩性拙不
能為巢或有居鵲之成巢者爾雅鵲鵙醜其飛也翪注
竦翅上下又云烏鵲醜其掌縮注飛縮脚腹下月令季
冬之月鵲始巢周書小寒之日鴈非鄉又五日鵲始巢
鵲不始巢國不寧廣雅鳱鵠鵲也易通卦驗鵲者陽鳥
先時而動先事而應見於未風之象失節不巢癸氣不
通故言春不東風也箋鵲作巢冬至架之至春乃成詩
推度災云鵲以復至之月始作室家鳴鳩因成事天性
如此也禽經鵲以音感而孕又云鵲鳴唶唶莊子鵲上
高城巢於高枝之巔城壞巢折凌風而起故君子得時
則蟻行失時則鵲起又云遊於雕陵之樊覩一異鵲自
南方來東方朔鵲立必順風淮南子鵲識歲之多風去
喬木而巢扶枝故高而不危也又云蟄蟲鵲巢皆向天
一又云太隂所建蟄蟲首穴而處鵲巢向而為戶又曰
乾鵠知來而不知往乾鵠鵲也博物志鵲巢開口背太
歲向太乙歲多風則去高木就卑枝涉秋首無毛又練
鵲白毛如練俗謂之拖白練山鵲曰鷽陸賈云乾鵲噪
行人至陶貞白云一名飛駁鳥以其色雜也古今注鵲
一名神女說文曰象文從隹昔聲荀子古之王者其政
好生惡殺鳥鵲之巢可俯而窺陸佃云鵲知人喜作巢
取在木杪枝不取墮地者皆傅枝受卵故一名乾鵲莊
子烏鵲孺魚傅沫也鵲以傅枝少欲故曰孺也列子所
謂細腰純雄其名穉蜂者與此同義羅願云鵲巢水大
則高水小則卑傅枝而生子春二月有乳鵲矣已而舍
去他鳥居之故召南稱鳩居鵲巢今烏之類亦逐鵲而
居其巢鵲尾尤長故漢高祖劉氏冠民間謂之鵲尾冠
能制蝟其所在蝟必反腹而受啄埤雅鵲強而不淫所
以成德故知風之所在而作巢知歲之所在而開戶所
以趨時故詩以譬國君詩曰防有鵲巢言不驚懼之故
卭有旨苕言不殘賊之故也俗說鵲巢中有梁見鵲上
梁者必貴今二鵲共銜一木置中是也相法云鵲行蹌
蹌性行弗良故古人居欲如燕行不欲如鵲淮南子曰
如鵲之駮一曰從昔昔之言乾也考工記穉牛之角直
而澤老牛之角紾而昔主物簿云鵲啄槐實結入於腦
謂之鵲玉此鵲終歲不復鳴噪雖巢無胎卵天寳遺事
鵲謂之靈鵲聞鵲聲皆喜以為吉兆名物疏按爾雅鷽
山鵲注似鵲而有文采長尾觜脚赤說文云知來事鳥
也據此則羣書所言知來者乃是鷽非鵲也通雅喜鵲
曰乾鵲性惡溼故名王安石以乾音虔謂健也小說謂
之神女藏經謂之芻尼陳后山謂人必欲押芻尼字為
韻甚無謂漢西京有鳷鵲觀說文鳥在木上曰巢在穴
曰窠淮南子雁北嚮鵲始加巢
維鳩居之
毛傳鳩鳲鳩秸鞠也釋鳥鳲鳩鴶鵴疏左傳云鳲鳩氏
司空詩云維鳩居之謂此郭云今之布糓江東呼為穫
糓方言云戴勝謝氏云布榖類也陸璣疏今梁宋之間
謂布榖為鴶鵴一名擊榖一名桑鳩按戴勝自生穴中
不巢生而方言云戴勝非也禽經鳩拙而安注鳲鳩也
禮記仲春之月鷹化為鳩然後設罻羅季春鳴鳩拂羽
列子鷂之為鸇鸇之為布榖布榖久復為鷂方言鳩自
關而東謂之郎睾大者謂之頒鳩埤雅鳲鳩一名搏黍
今之布榖江東呼為郭公牝牡飛鳴以翼相拂不自為
巢居鵲之成巢有均一之德蓋其哺子朝自上而下暮
自下而上者均也其子在梅在棘在榛已常在桑者一
也一者婦道也妻道也均者母道也小君之道均以制
節一以謹度故詩以况夫人周官羅氏仲春獻鳩以養
國老者鳩性不噎食之復助氣故也雅翼此鳥鳴時正
值播種故曰布榖似鷂長尾好鳴之鳥故月令謂之鳴
鳩續漢禮儀志年七十者授之玉杖八十九十有加禮
杖長九尺端以鳩為飾欲老人不噎以愛民也歐陽永
叔云今所謂布榖戴勝者與鳩絶異惟今人直謂之鳩
者拙鳥也不能作巢多在屋瓦間或於樹上架搆樹枝
初不成窠便以生子往往墜雛鵲作巢甚堅旣生雛散
飛則棄而去容有鳩來處彼空巢詩緝一名桑鳩仲春
鷹所化為鳩也或謂之題肩齊人謂之擊正禽經一鳥
曰隹二鳥曰雔三鳥曰朋四鳥曰乘五鳥曰雇六鳥曰
鶂七鳥曰□八鳥曰鸞九鳥曰鳩十鳥曰章鳩字從九
以此名物疏揚雄方言尸鳩或謂戴勝邢氏已辨其非
又云或謂之鶭鸅此即釋鳥所云鶭鸅鸆非尸鳩也其
他鶝䲹鵩鶝&KR2753;諸異名皆不足據羅願以為即月令之
鳴鳩據馮衍逐婦書云口如布榖則此鳥亦多聲者但
鳴鳩自是鶻鵃非鳲鳩也羅氏之言失詳䆒矣依歐陽
氏則拙鳩别是一種不在左傳五鳩之内此蓋以時驗
知之或得其實然古之釋詩者皆謂鳲鳩有均壹之德
故以比夫人若但拙而已安足稱乎後漢書楊由曰向
社中木上有鳩鬭此兵象也又聚也鳩能聚陽氣故取義
於聚舜典共工方鳩僝功註僝見也言鳩聚見其功也
左傳釋三國之圖以鳩其民國語庶可以鑑而鳩趙宗
乎庶物異名疏斑鳩春分化為黃禍侯本草曰春化為
黃褐侯秋分化斑䳡即青䳡也黃褐言其色埤雅引之
言所鳴有禍傅會甚矣通雅凡小鳥皆曰隹音錐曰夫
不曰&KR3841;曰荆鳩皆是鳩之子曰䳕鳩曰役鳩曰糠鳩曰
即臯曰辟臯以其文曰錦鳩五鳩以祝鳩性壹而孝為
司徒祝鳩養老也尸鳩壹而慈鴡鳩司馬鶚也鷞鳩司
寇鷹也鶌鳩司事則鶻鵃鷽也鳲鳩布榖也所謂郭公
化鷂者即此
誰謂雀無角
春秋運斗樞瑶光星散為雀易通卦驗立夏雀子飛說
文雀依人小鳥崔豹云雀一名嘉賓言棲宿人家如賓
客今俗呼瓦雀亦名黃雀麻雀淮南子季秋之月候鴈
來賓雀入大水為蛤許愼注賓雀者老雀也棲宿人家
堂宇間有似賓客故謂之賓雀禽經雀交不一雉交不
再格物要論雀頷皆黑通身毛羽褐色尾長二寸許指
爪黃白異物志南海有黃雀魚六月化為黃雀十月入
海為魚埤雅雀賦曰頭如顆蒜目如擘椒雀物之滛者
鼠物之貪竊者故詩言雀角鼠牙以譬強暴西方之書
曰雀浴沙受卵禽經曰雀以猜瞿雀俛而啄仰而四顧
所謂瞿也凡鳥皆雄乘雌此鳥雌乘雄又雀四時有子
鴿逐月有子雅翌云雀小隹其小者黃口貪食易捕老
者黠難取性極多欲至曛黑輙盲不能為巢穿屋居之
力能勝燕或銜艾於燕巢中燕飛去則居之字通于爵
飲噐以為名象雀之形取其鳴節節足足也太玄曰明
珠彈雀肉費不當也初學記雀肉不可合李食之朝野
僉載叱雀官倉猶是向公故書之所貴者意也舊說鳥
雀尾翠上有肉高有穴者名脂瓶每引觜取脂以塗翅
毛衣悅澤雨露不濡箋云雀之穿屋不以角乃以咮名
物疏按此雀即依人小鳥凡緯書稱赤雀黃雀者瑞鳥
也又有青雀禮記前有水則載青旌是水鳥也永元中
安息所獻者條枝大雀也並與此不同方書蘇頌曰雀
肉和蛇床子熬膏和藥丸服能補下名驛馬膏此法始
於唐明皇服之驗雄雀矢曰雀蘇即白丁香入藥通雅
鵲古作舃雀古作爵今人混之非也雀性淫酒噐一升
曰爵戒淫佚也俗曰瓦雀在堂簷也老而斑曰麻雀小
者黃口曰黃雀
燕燕于飛
朱傳燕鳦也謂之燕燕者重言之也孔疏漢書燕燕尾
涎涎是也爾雅燕燕鳦廣雅玄鳥朱鳥燕也禮記仲春
之月玄鳥至至之日以大牢祠於高禖春秋運斗樞瑤
光星散為燕埤雅燕籥口布翅枝尾齊人呼鳦取其名
自呼也一名玄鳥取其色之玄也一名鷾鴯莊周所謂
鳥莫智於鷾鴯目之所宜處不給視雖落其實棄之而
走其畏人也而襲諸人間此燕安之道也故其字又為
燕安之燕雅翼燕有两種越燕小而多聲頷下紫巢於
門&KR0925;上謂之紫燕亦謂之漢燕胡燕比越燕而大臆前
白質黑章其聲亦大巢於大屋兩榱其長有容匹素者
謂之蛇燕其尾岐分光澤漢書所云涎涎者美好之貌
也以春分來秋分去其來主為孳乳故古者以其至之
日祀高禖契因是而生其去也多藏深谷大空木中無
毛羽或蟄藏坻岸中亦云入水為蜃蛤淮南子云燕之
為蛤是也來去皆避社又戊巳日不取土豈社主於土
戊己土位土尅水燕之所避與巢中有艾則不居鷹鷂
食之立死狐貉皮毛見鳦則毛脱一名遊波雷斆曰海
竭江枯投遊波而立汎是也廣州志燕有三種於嵓崖
者為土燕左傳少皥時鳥師而鳥名玄鳥氏司分者也
又曰猶燕之巢於幕下九章筭術五雀六燕飛集於衡
衡適平一雀一燕飛而易處則燕輕田俅子少昊時赤
燕一䨇飛集少昊之戶遺其丹書夏小正二月來降燕
乃睇降者下也睇者眄也視可為室也九月陟玄鳥蟄
先言陟後言蟄陟而後蟄也又曰玄鳥至至者入人室
屋也一曰衡為鵲虛為燕湘中記零陵有石燕形似燕
得雷風則飛頡頏如眞燕月令仲春玄鳥至仲秋玄鳥
歸吕氏春秋燕雀爭處一屋之下子母相哺呴呴焉相
樂以為安矣&KR0691;决上焚棟宇燕雀顔色不變不知禍之
將及也博物志食燕肉不可入水為蛟龍所吞七修類
藁云燕本水鳥故稱玄鳥而終入水又入水者戒食燕
或其理也天玄主物簿戴玉之鵲巢於竹與燕同羣蓋
燕能識寳也名物解燕就陽而畏隂南北往來有生息
之道玄鳥西北乙鳥東南自所歸而言故謂之玄自所
生而言故謂之乙玄中記千歲之燕戸北向禽經鴛鴦
玄鳥愛其類又云烏向啼背棲燕背飛向宿述異記燕
千年生胡髯京房易占山見白燕則生貴女今俗名燕
為天女淮南子大厦成而燕雀賀通雅云爾雅曰嶲周
燕燕乙孫炎曰别三名也說文曰嶲周燕也陸璣曰嶲
周子規也說文旣失爾雅之句讀陸疏又昧乙鳥為杜
鵑夾漈因之曰蜀嶲州多子規其誤甚矣按凡鳥之岐
尾者曰嶲即嶲字亦肉尾也冏□皆象形觜宿曰觜觽
觜言前一星似喙觽言二星岐是觽尾也佩觽者謂其
尾尖也周周之鳥銜羽愛其尾也玩爾雅本文自得其
解
差池其羽
說文羽鳥長毛也周禮羽人掌以時徵羽翮之政于山
農凡受羽十羽為審百羽為搏十搏為縛鍾氏染羽左
傳毛羽不登於噐則公不射爾雅羽本謂之翮一羽謂
之箴十羽謂之縛百羽謂之緷禮内則冬宜鮮羽注鮮
生魚羽鴈也又羽蟲三百六十鳳為之長又五音之一
屬水漢志羽聚也物聚藏羽覆之為水為智為聽為物
樂書聲出于腎而齒開物聚謂之羽羽水也
雄雉于飛
朱傳雉野雞雄者有冠長尾身有文采善鬭韓詩章句
耿介之鳥爾雅鷂雉□雉鳪雉鷩雉秩秩海雉鸐山雉
雗雉鵫雉雉絶有力奮伊洛而南素質五采皆備成章
曰翬江淮而南青質五采皆備成章曰鷂南方曰&KR1319;東
方曰鶅北方曰鵗西方曰鷷雉之暮子為鷚易離為雉
注取其有文章書日月星辰山龍華蟲注華蟲鷩雉也
楊炯冕服議雉被五采象聖人體兼文明又書高宗彤
日越有雊雉左傳郯子少皥為鳥師而鳥名五雉為五
工正利噐用正度量夷民者也周官巾車掌王后之
五輅重翟錫面注重翟翟雉之羽也大戴禮正月雉震雊
震鳴也雊鼓其翼也正月必雷雷不必聞惟雉為必聞之
說文雷始動雉聞而鴝其頸蔡邕月令雷在地中雉
性精剛故應而鳴也春官大宗伯士執雉注士死制故
執雉所謂二生一死摯者也士相見禮贄冬用雉注取
其耿介交有時别有倫其羽文明可用為儀也月令孟
冬雉入水為蜃季冬之月雉雊雞乳曲禮雉曰疏趾注
雉肥則趾開張也爾雅鴨鴈醜趾間有幕其足蹼雞
雉醜指間無幕其足疏故曰疏趾也運斗樞璣星散為
雉化書雉不再合信也山海經少華之山其鳥多赤鷩
可以禦火孟山鳥多白雉禽經鵻上無尋鷚上無常雉
上有文鷃上有赤莊子澤雉十步一啄百步一飲不蘄
畜於樊中神雖王弗善也徐爰射雉賦注雉一界之内
要以一雄為主餘者雖衆莫敢鳴雊儁異之雉不但欲
擅一場又挟兩雌相感志野雞屬隂先鳴而後鼓翼家
雞屬陽先鼓翼而後鳴埤雅雉死耿介妬壟護疆雖
飛不越分域潘岳所謂畫墳衍以分畿也雉屬火南方之
物陶氏謂丙午日不可食明主於火也雉飛若矢一往
而墮雉雞類也不能遠飛崇不過丈修不過三丈故雉
高一丈長三丈也古者數數以萬度度以雉禮坊記都
城不過百雉左傳五版而堵五堵而雉公羊五雉而城
以此揚子云聆衰鳳於接輿歌雉噫於桓子雉噫孔子
去魯事也爾雅雞雉皆曰絶有力奮以不能遠飛故云
雅翼雉應義氣其鳴以頸相勾左傳賈大夫娶妻美不
言不笑御以如臯射雉獲之其妻忽言而笑孝經援神
契周成王時越裳獻白雉去京師三萬里又曰王者德
至鳥獸則白雉見博物志翟尾長惜其尾雨雪栖高樹
杪不敢下食往往餓死抱樸子白雉種南越猶多今之
九德古越裳也白雉之所出有媒雉者少養雉子至長
狎人能招野雞故名雉性突前其字從矢雉之文來矢
故從矢也易曰射雉一矢亡簡兮曰左手執籥右手秉
翟此大舞也宛丘曰無冬無夏執其鷺羽此小舞也蓋
雉取文明鷺取潔白之容而已所謂大舞者籥舞也所
謂小舞者羽舞也故樂師云掌國子小舞而一曰羽舞名
物疏古云雉有十四種今以爾雅計之鷂雉即江淮南
青質五采者王后揄狄刻繒為其形而采畫為文章鷮
雉即詩有集維鷮者鳪雉雉之黃色鳴自呼者鷩雉釋
名云鷩雉之憋惡者其耿介甚扵他雉似山雞而小背
上黃腹下赤項綠色鮮眀禮鷩冕七章之服畫之蓋取
耿介與王后三翟異也秩秩海雉如雉而黑在海中山
上鸐山雉尾長者俗呼山雞禽經云首有采毛鄭注周
禮云翟雉名然惟此雉稱鸐則簡兮言右手秉翟者此
雉之羽也雗雉鵫雉郭云今白鷯也亦名白雉白雉古
以為瑞周時越裳獻之抱樸子白雉出南越則此雗即
越裳所獻者也翬即斯干所謂如翬斯飛者&KR1319;鶅鵗鷷
四方雉名除奮鷚可通諸雉但得十二種杜預注左傳
以翟為南方之雉與爾雅異史記呂后名雉故諱稱野
雞又縊死曰雉正義云晉申生雉經於新城之廟雉牛
鼻䋲也續水經注曰蛇雉卵入地千年為蛟晉武庫閉
甚密忽有雉鳴張華曰必蛇所化開視之其側果有蛇
蜕注疏左傳五雉未聞其名
雄六書故牡鳥也爾雅鳥翼右掩左雄左掩右雌人物
志草之精秀者為英獸之拔羣者為雄老子知其雄守
其雌物各有雌雄鱗介至蟣蝨皆然乘異記曰龍角浪
凹峭目深鼻豁鱗上壯下殺者雄角靡浪平鼻直目員
鱗薄尾壯於腹者雌物類志曰蜥蝪五色備者雄不備
者雌蝟毛順者雄逆者雌蜻蜓身綠色者雄腰碧色者
雌鼠矢兩頭尖者雄員者雌牡蠣左顧者雄右者雌蛤
蚧皮粗口大身小者雄口銳尾小身大者雌雌雄牝牡
皆飛走通稱分屬禽獸者非
雉鳴求其牡
朱傳飛曰雌雄走曰牝牡詩詁牝畜母牡畜父分飛走
而言然雄狐綏綏則走獸也雉鳴求牡則飛禽也牡莫
偶切音畆易離卦畜牝牛吉書牧誓牝雞無晨老子谷
神不死是謂玄牝注谷虚而能受神無所不應玄玅也
牝有所受而能生物至玅之理有生生之意程子取老
說以此
雝雝鳴鴈
朱傳鴈鳥名似鵝畏寒秋南春北釋鳥云鳧雁醜其足
蹼其踵企郭注鳧鴈指間有幕蹼屬相著故曰其足蹼
也飛則脚跟企直夏小正正月鴈北鄉鄉其居也鴈以
北方為居九月遰遰往也猶曰其驛舍云爾非其居也
周禮六摯大夫摯鴈又曰菭菹鴈醢又曰鴈宜麥禮記
兄弟之齒以鴈行儀禮士相見士大夫相見以鴈飾之
以布注鴈取其知時飛翔有行列也春秋繁露凡贄大
夫用鴈有類長者在民上必有先後鴈成行列故以為
贄也士昏禮云下逹納采用鴈執鴈請問名納吉用鴈
請期用鴈注用鴈為贄者取其順隂陽往來不再偶也
又曰摯不用死噰噰鳴鴈言生者也本草衍義鴈得中
和之氣熱即北寒即南以就和氣所以為幣者一取其
信一取其和也周書白露之日鴻鴈來鴻鴈不來遠人
背畔小寒之日鴈北鄉鴈不北鄉民不懷至詩緝鴻鴈
之趾連蹄不能握木故易以鴻漸於木為失所不安之
象書以彭蠡旣豬陽鳥攸居為得其所也春秋說題辭
鴈之言鴈鴈知晚早故鴈南北以陽動也禽經鴈一名
翁雉一名□鶉一名䳸又云鳱以水言自北而南&KR2448;以
山言自南而北張華注云鳱音鴈冬適南方集於江干
故字從干&KR2448;亦音鴈寒盡北向燕代尚寒猶集於山谷
之間故字從斥山海經鴈門山在高柳北鴈出其間淮
南子鴈從風而飛禽經鴻鴈愛力遇風迅舉孔雀愛毛
遇雨高止王褒頌翼乎若鴻毛之遇順風也方言自關
而西謂鴈&KR1391;鵝南楚之外謂之鵝或謂之鶬&KR1391;古今注
鴈自河北渡江瘦瘠能高飛不畏繒繳江南沃饒每至
還河北體肥不能高飛嘗銜蘆長數寸以防繒繳物類
相感志大曰鴻小曰鴈夜宿洲中鴻在内鴈在外逐更
驚避備狐與人之捕已埤雅鴈行斜步側身故莊子謂
士成綺鴈成行鴈夜泊洲渚令鴈奴圍而警察飛則銜
蘆以避繒繳有遠害之道鹽鐡論曰噰噰鳴鴈旭日始
旦登則前利無蹈後害此言婚姻以禮則有利無害也
故曰貴聘而賤逆之君子以是知出姜之不允於魯也
燕一名玄鳥鴈一名朱鳥玄鳥以春分來朱鳥以春分
去法言曰能來能去者朱鳥之謂歟淮南子曰燕鴈代
飛是也舊說鴈不過衡山今衡山之旁有回鴈峰蓋南
去極燠人罕識雪者故鴈望衡山而止陳琳曰陸䧟蘂
斥水截輕鴻輕鴻鴻毛也今人試刀劍令髮轉浮於水
以刀斷之視其銛鈍水截輕鴻殆是類也爾雅翼鴈鴻
鴈乃是一物初無分别至詩注乃云大曰鴻小曰鴈鴈
曷為有小者按呂氏春秋仲秋鴻鴈來季秋候鴈來月
令云八月鴻鴈來九月鴻鴈来賓周書則曰白露之日鴻
鴈來寒露之日又来既是一種何為先後不齊如此按
許重叔呂覽注云八月来者其父母也其子羽翼穉弱
未能及之故九月始来據此則月令周書同屬一義矣
又北方有白鴈似鴻而小色白秋深乃来来則霜降河
北謂之霜信春秋曹伯陽好田弋曹鄙人公孫彊獲白
鴈獻之漢武帝太子昏得白鴈於上林以為贄即此廣
要曰按鴻鴈非二物羅氏辨之甚悉陸疏亦以為然故
前篇釋鴻此篇釋鳧而更不釋鴈但云鴻純白似鶴肉
美於鴈又似别有一種者杜子美云故國霜前白鴈来
據今霜後南翔之鴈其色俱竊玄竊黃從無純白者考
之諸家傳疏頗合按鵝曰家鴈物之偽者稱為鴈一作
贋宋華願兒稱帝為贋天子韓愈詩前計頓乖張居然
見眞鴈
流離之子
朱傳流離漂散也爾雅鳥少美長醜為鶹鷅郭注鶹鷅
猶畱離詩所謂流離之子陸璣疏流離梟也自關而西
謂梟為流離其子適長大還食其母故張奐云鶹鷅食
母許愼云梟不孝鳥是也爾雅文云梟鴟注土梟說文
梟食母不孝鳥也故冬至捕梟磔之字從鳥首在木上
劉子云炎州有鳥其名曰梟傴伏其子百日而長羽翼
旣成食母而飛蓋稍長從母索食母無以應于是而食
北戶錄古人尚鴞炙欲滅其族非為味美也埤雅云梟
食母破獍食父舊說梟食母始飛黃帝欲絶其類使百
司用之故後世於歲始祓除凶災取以祠黃帝漢使東
郡送梟五月五日作羹以賜百官此遺象也北山錄曰
烏反哺梟反噬蓋順逆之習也淮南子鼓造辟兵壽盡
五月之望許叔重曰鼓造盖謂梟一曰蝦蟆今世人五
月作梟羹亦作蝦蟆羹是食梟之驗也博之采有梟者
博兼行惡道故以梟為采亦梟得之儁故猛將謂之梟
將也後漢五行志稱衆鳥之性見非常斑駁好聚觀之
至於小爵見梟者暴見猶衆故今人多養梟以致鳥嶺
表異錄北方人以梟為怪共惡之南中晝夜飛鳴與烏
鵲無異桂林人羅取生鬻之家家養使捕鼠以為勝狸
齊景公為路寢之臺有梟鳴甚惡之伯常騫請禳之至
旦梟當陛布翼伏地而死曹植曰梟鵙之鳴弗可更者
昔荆之梟將巢於吳鳩問之曰荆人惡予之聲鳩曰子
如不能革子之音則吳楚民不易情也又曰得蟢者莫
不馴而放之為利人也得蚤者莫不靡之齒牙為害身
也鳥獸昆蟲猶以名聲見異况吉士之與凶人乎雅翼
土梟穴土而居故曰土梟而荆楚歲時記稱鴝鵒為土梟
說者云鴝鵒穴居誤矣聽聲考詳篇云鶴聲宜學仙雉
聲宜習武烏聲宜習醫鴈聲宜習卜筮鵲聲宜習工巧
梟聲宜習符咒淮南畢萬術甑瓦止梟鳴西方之書曰
如土梟等附塊為咒搏甑瓦可以令梟寂又曰梟避星
名鵲違歲子梟與鴞音近物殊梟者流離也鴞者似鵩之
鳥也戰國策周赧王割南陽和秦蘇代曰博之所以貴
梟者便則食不便則不食何王之用智不如用梟也注
古六博即今骰子梟即么也晉謝艾攻石季龍夜有三
梟鳴牙中艾曰梟邀也六博得么者勝進攻破之愚按
朱傳以流離為飄散王氏云黎侯之子失職故瑣尾也
而諸家皆釋作梟則是瑣兮尾兮梟鳥之子矣於義無
取姑集之以備故實
右手秉翟
朱傳翟雉羽也孔傳翟翟羽謂雉之羽也異義公羊說
樂萬舞以鴻羽取其勁輕一舉千里詩毛說萬以翟羽
韓詩說以夷狄大鳥羽按爾雅說翟鳥名雉屬知翟羽
舞也爾雅鸐山雉郭璞曰尾長者今俗呼山雞禹貢徐
州羽畎夏翟傳云羽中旌旄羽山之谷有之禽經注山
雉長尾尤珍護之林木之森鬱者不入恐觸其尾也雨
則避於嵓石之下恐濡濕也久雨亦不出而求食死者
甚衆樂書容自隂作故秉翟於右右隂故也左傳五雉
爾雅十二雉而舞之所取者特翟山雉耳以其羽猶可
用為儀執之以舞所以為蔽翼者也又云記曰比音而
樂之及干戚羽旄謂之樂又曰干戚旄狄以舞之言羽
又言狄何也后之六服禕衣摇狄闕狄褘衣繢翬狄於
衣爾雅謂素質五色皆備成章者也揄狄繢揄狄於衣
爾雅謂青質皆備成章者也所謂羽者豈翬狄揄狄之
羽與又教羽舞者亦曰翟禮祭統翟者樂吏之賤者也
書作狄狄翟古通古今注殷高宗時有雊雉之祥服章
多用翟羽周制以為王后夫人之服章
莫黑匪烏
朱傳烏鵶黑色不祥之物人所惡見者爾雅黑謂之黝
考工記北方謂之黑釋名黑晦也如晦冥時色也小爾
雅純黑反哺謂之烏小而腹下白不反哺者謂之雅
烏白項羣飛者謂之燕烏燕烏白脰烏禽經慈烏反哺
白脰烏不祥巨喙烏善警哀烏吟夜注云烏之白脰者
西南人謂之鬼雀鳴則凶咎說文烏象形林罕云全象
烏形但不注其目睛萬類目睛皆黑烏體全黑遠而不
分别其睛也埤雅烏一名鴉其名自呼淮南子烏之啞
啞鵲之唶唶豈為寒暑燥濕變其聲哉詩曰莫赤匪狐
莫黑匪烏狐羣者也烏黑者也以况衛之君臣並為威
虐也又曰瞻烏爰止于誰之屋言富人之屋利之所在
故烏集焉欲王瞻之也又曰誰知烏之雌雄言幽王君
臣俱自謂聖如烏之黑雌雄無以别也管子烏集之交
初雖相驩後必相咄謂其以利合也又烏為嘆詞雀見
虎則鳴烏見異則噪故以為烏霍嘆所異也今人聞鵲
噪則喜烏噪則唾唾其凶也尚書大傳愛人者兼愛其
屋上之烏孫武子烏起者伏也烏集者虚也言善料兵
者觀烏起而知伏視烏集而知遁傳曰烏樂空曠鵲樂
稠閙莊子曰烏鵲孺蓋鴦交頸而感烏𫝊涎而孕也故
語曰鵲傅枝鵶茹沫雜爼曰俗候烏飛翅重知天將雨
烏陽物也感隂氣而翅重故以此占之淮南子螣蛇游
霧而殆於蝍蛆烏力勝日而服於鵻舊三鹿死後能倒
一松三松死後能倒一烏言其壽也六書故烏與雅一
聲之轉皆因其鳴聲謂之非有二字也左傳城上有烏
齊師其遁史武王渡河火自上復下至於王屋流為烏
漢御史府列柏常有野烏集其上故今稱御史府為烏
臺又漢帝東廵過亭障有烏飛鳴乘輿上亭長射中之
賜錢百萬令天下亭長皆畫烏名物疏說文烏孝鳥赤
白蒼三種有三足者緯候皆以為嘉瑞非不祥鳥也莫
黑匪烏以喻衛君臣皆惡必不援孝鳥為喻孔疏不之
詳辨考爾雅注但有反哺不反哺白腹白項之辨埤雅則
混孝鳥與不祥為一按本草禽部有二種烏鴉慈鴉以
吳地所産驗之慈鴉即反哺者其頸白鳴聲啞啞人亦
不惡之有一種純黑而惡聲者謂之老鵶俗云聞其鳴
者凶則此詩之烏即老鴉也
鴻則離之
朱傳鴻鴈之大者毛傳大曰鴻小曰鴈陸疏羽毛光澤
純白似鶴而大長頸肉美如鴈又有小鴻如鳧色亦白
今人直謂之鴻周易漸曰初六鴻漸于干六二鴻漸于
磐九三鴻漸于陸六四鴻漸于木九五鴻漸于陵上九
鴻漸于陸其羽可用為儀吉尸子鴻鵠之鷇羽翼未合
而有四海之心揚子鴻飛冥冥弋人何簒焉禽經鴻儀
鷺序注有行列百官之象埤雅鴻之為物其進有漸其
飛有序其羽可用為儀君子之道也故以况周公易曰
漸之進也公歸東都則之進也然未至西都故為不復
禮曰前有車騎則載飛鴻飛鴻有行列故也載謂合剥
皮毛舉之竿首若所謂鴻脰韜杠者漢書殊翁注即鴻
鴈也博物志鴻鵠千歲者皆胎産鴻鴈大略相類以仲
秋来賓一同也鳴如家鵝二同也進有漸飛有序三同
也鴈色蒼而鴻色白一異也鴈多羣而鴻寡侣二異也
毛有粗細形有大小又曰鴻毛為囊可以渡江不漏正
韻牋史周紀蜚鴻滿野註蠓蠛也鴻鴈之鴻與蠓蠛之
鴻猶鯤鮞之鯤與鯤鵬之鯤蓋假借之類或大而小或
小而大洪纖巨細互見也餘詳鴈類
鶉之奔奔
朱傳鶉䳺屬爾雅鷯鶉其雄鶛牝痺注䳺屬疏䳺即鴽
鴾母田鼠所化者又鶉子鳼鴽子鸋注别䳺鶉鶵之名
内則雉兔鶉鷃運斗樞曰機星散為鶉德義少殘百家
則鶉生夏小正三月田鼠化為鴽鴽鵪也化而之善故
盡其辭也鴽為鼠化而之不善故不盡其辭也周書時
訓云清明日桐始華又五日田鼠化為鴽素問鴽鶉也
交州記黃魚化為鶉本草四月己前未堪食是蝦蟆所
化畢萬曰蟇得瓜化為鶉禽經鴽鶉野則義豢則博注
月令田鼠化為鴽關東謂之鶉蜀隴謂之循在田得食
鳴相呼夜則羣飛晝則草伏馴養之久見食相博鬭也
談苑至道二年夏秋間京師鬻鶉者積於市門是時雨
水絶無蛀聲人有得於水坎者半為鶉半為蛙列子天
瑞篇蛙變為鶉斯不謬矣本草衍義鶉有雌雄從卵生
何言化也嘗於田野屢得其卵初生謂之羅鶉至初秋
謂之早秋中秋後謂之白唐一物四名尸子曰堯鶉居莊子
聖人鶉居而鷇食又曰吾未嘗為牧而牂生於奥未嘗
好田而鶉生於穾埤雅鶉無常居而有常匹俗言此鳥淳
惷不越横草遇小草即旋行避礙筆談曰古人取象不
必大物天文家朱鳥乃取象於鶉南方朱鳥七宿曰鶉
首鶉火鶉尾是也鶉有丹白二種此丹鶉也赤黃色銳上
秃下夏出秋藏飛必附草皆火類也或有魚所化者魚
鱗蟲龍之類火之所自生也天文東方蒼龍七宿有亢
有尾有角南方朱鳥七宿有喙有嗉有翼而無尾此其
取象於鶉歟雅翼鶉居易容食易給竄伏淺草隨地而
安故言上世之俗曰鶉居鷇食尾特秃若衣之短結傳
稱子夏貧衣若懸鶉性好鬭物之小而健無若此者張
爾公云月令陳澔集說鴽鶉䳺屬非即鴽也爾雅鴽鴾
母郭注鸙也又鷚天鸙郭注大如鷃雀色似鶉好高飛
作聲據此說江東呼鴽為天鷚青州呼鴽為鴾母是一
物四名也餘冬緒錄云夏小正三月田鼠化為鴽注鵪也
即鶉鵪莊子田鼠化為鶉十二支神子水位鼠屬水午
位乃鶉火之次豈可移易蓋三月大辰候當出火故田
鼠至建辰月化為鴽九月當納火而鴽於建酉月為鼠
者辰已伏也子與午陰陽之極神交為變化如此餘可
類推焦弱侯引禽經曰雉上有丈鷃上有赤雉上飛能
丈故計丈曰雉鷃上能赤與尺通亦作斥鷃即鵪莊子
斥鷃是也又李時珍分鵪鶉為二物以鴽為鵪通雅曰
一物二種無斑者鵪也按内則雉兔鶉鵪乃四物又曰
爵鷃蜩范又曰鶉羹雞羹絮釀之蓼則鷃與鵪鶉其非
一物明矣
吁嗟鳩兮
朱傳鳩鶻鳩也似山雀而小短尾青黑色多聲毛傳鳩
鶻鳩也爾雅鶌鳩鶻鵃舍人曰今之斑鳩某氏曰春秋
云鶻鳩氏司事春來秋去孫炎曰一名鳴鳩月令鳴鳩拂
其羽郭璞曰似山鵲而小短尾青黑色多聲今江東亦
呼為鶻鵃宛彼鳴鳩亦此鳩也本草鶻嘲南北總有似
鵲尾短黃色在深林間飛翔不遠廣雅鶻鵃□鳩也埤
雅鶌鳩一名鳴鳩一名鷽鳩莊子所謂蜩與鷽鳩笑之
者也似山鵲而小釋鳥曰鷽山鵲也多聲故名鳴鳩鳴
鳩小物决起而飛搶榆枋時則不至控於地而巳矣陸
璣云鶻鳩一名斑鳩蓋斑鳩似鵓鳩而大鵓鳩灰色無
繡項陰則屏逐其匹晴則呼之語曰天將雨鳩逐婦者
是也斑鳩項有繡文斑然故曰斑鳩與此鶻鳩全異璣
之言非今此鳥喜朝鳴故曰鶻嘲也凡鳥朝鳴曰嘲夜
鳴曰㖡禽經曰林鳥以朝嘲水鳥以夜㖡今林棲多朝
鳴水宿多夜呌㖡音夜字見龍龕手鏡周書時訓云
榖雨又五日鳴鳩拂其羽鳴鳩不拂其羽國不治兵許叔
重云鳴鳩奮迅其羽直刺上飛數千丈入雲中名物解
鳴鳩或謂之鵲鳩或謂之鶻鵃凡名鳥者必有所善鳴
鳩善鳴者也春者啟之時秋者閉之時鳴鳩以啟來而
閉去故鶻鳩氏為司事臣以骨鯁為任而非倡和者故
命官以鶻鳩而不謂之鳴鳩也
雞棲于塒
爾雅雞大者蜀蜀子䳜未成雞僆絶有力奮雞三尺為
鶤郭注蜀今蜀雞䳜雞子名今江東呼雞少者為僆鶤
古之名雞易㢲為雞疏㢲主號令雞能知時故為雞也
周禮雞人掌夜呼旦以嘂百官庖人秋行犢麛膳膏腥
大宗伯以禽作六摯工商執雞注取其守時而動雞人
凡祭祀面禳釁共其雞牲禮記祭宗廟之禮雞曰翰音
注翰長也又季冬之月雉雊雞乳又子事父母雞初鳴
咸盥潄夏小正正月雞桴粥桴嫗伏也粥養也運斗樞
玉衡星散為雞春秋說題辭雞為積陽南方之象火陽
精物炎上故陽出雞鳴以類感也雞之為言隹也隹而
起為大期莫寳也韓詩外傳雞有五德頭戴冠者文也
足傅距者武也敵在前敢鬭者勇也見食相呼者仁也
守夜不失時者信也左傳季郈之雞鬭季氏芥其雞郈
氏為之金距平子怒又賓孟適郊見雄雞自斷其尾問
之侍者曰憚為犧也又公膳日雙雞列子紀渻子為周
宣王養鬭雞曰望之如木雞其德全矣異雞無敢應者
也呂氏春秋善學者若食雞跖數千而後足淮南子雞
知將旦鶴知夜半易林雞鳴節時家樂無憂風俗通呼雞
曰朱朱俗傳本朱氏翁化故呼其姓按說文解喌喌二
口為讙州其聲也讀若祝祝誘致禽獸和順之意喌與
朱音相近耳異苑山雞愛其毛羽映水則舞古今注雞
一名燭夜一名司晨九家易風應節而變變不失時雞
時至而鳴與風相應二九十八主風精為雞故雞十八
日剖而成雛二九順陽歷故雞知時而鳴也五行傳貌
之不恭則有雞禍管輅别傳雞者兊之畜故太白揚輝
則雞鳴廣志雞有胡髯五指金骹反翅之種大者蜀小
者荆白雞金骹者善奮九眞出長鳴雞鹽鐵論雞廉狼
呑雞跑而食之每有所擇故曰小廉如雞雞有蜀魯荆
越諸種越雞小蜀雞大魯雞又其大者莊子羊溝之雞
非良雞也而數勝人者以狸膏塗其頭注雞畏狸也又
越雞不能伏鵠卵魯雞固能矣又見卵而求時夜又浸
假化予之左臂以為雞余因以求時夜埤雅舊說日中
有雞月中有兔雞正西方之物兔正東方之物大明生
於東故雞入之月生於西故兔入之此猶西象入東鏡
東象入西鏡耳㢲之為雞兊見而㢲伏故為雞雞知時
善伏也故曰乳狗噬虎伏雞搏貍又曰伏雞日抱其卵
伏而未孚始化之時謂之湼王褒曰魚瞰雞睨李善以
為魚目不瞑雞好邪視是也雅翼雞鳴必三度故禮有
初鳴而衣服者又能自守不為風雨所止故詩人以比
不改度之君子雞有冠距文武之貌不為威儀貌氣毁
故有雞禍漢官儀宫不畜雞汝南出長鳴雞衛士候於
朱雀門外專傳雞唱應劭曰今雞鳴歌是也晉太康地
道記後漢衛士習此曲於闕下歌之即今雞唱舊說正
月一日雞二日狗三日猪四日羊五日牛六日馬七日
人占其日以知登耗也名物解傳稱陽出雞鳴按陽氣
生於子雞應子而和鳴隂氣生於午雞應午而又鳴則
非陽出故鳴也劉畫韜光篇周雞斷尾獲免犧牲山狙
見巧終必招害由此觀之出處之道可知矣顔氏家訓
太史公曰寧為雞口無為牛後出戰國策延篤音義云
尸雞中之主從牛子然則口當為尸後當為從俗寫誤
也塒朱傳雞鑿垣而棲為塒爾雅注李廵曰寒鄉鑿
墻為雞作棲曰塒說文西鳥在巢上象形日在西方而
鳥棲故因以為東西之西字從木栖禽經陸鳥曰棲水
鳥曰宿戰國策諸侯之不能一猶連雞之不能俱止於
棲也抱樸子雞有專棲之雄桀朱傳杙爾雅雞棲于弋
為榤又云樴謂之杙注橜也
弋鳧與鴈
朱傳鳧水鳥如鴨青色背上有文爾雅鸍沈鳧又舒鳧
鶩也郭云似鴨而小長尾背上有文青色卑脚紅掌短
喙今江東亦呼為鸍又云鳧鴈醜其足蹼其踵企禮記
庶人之摯匹又舒鳧翠廣雅鳧鶩鴨也說文鶩野鳧也
陸疏大小如鴨青色卑脚短喙水鳥之謹愿者也左傳
公膳日䨇雞饔人竊更之以鶩子尾怒埤雅沈鳧好没
與鴈常以晨飛容與與波上下金樓子海鴨大如常陽
斑白文亦謂之交鳥易林鳧聲鼓翼嘉樂充德雅翼陸
龜蒙稱夜聞有聲類暴雨者一夕數四明訊其甿曰鳧
鷖也其曹蔽天而來必竭禾穗而去江南不能弋羅常
藥而得之今江東有小鳧其多無數俗謂之冠鳧善飛
說苑鶩無他心故以之為贄方言野鳧甚小而好没水
中者南楚之外謂之鸊鵜莊子鳧脛雖短續之則憂古
今注鳧雁常住海邊沙上食沙石皆消爛惟食海蛤不
消吳錄婁縣有石首魚至秋化為冠鳧頭中猶有石也
廣志野鴨雄者赤頭有距有露華鶩以秋冬生卵並出
蜀晨鳧肥而耐寒宜為臛南越志化蒙縣池中有鳧棲
息松間俗謂之松鳧楚詞寧昂昂若千里之駒乎將
泛泛若水中之鳧乎考工記鳧氏為鐘注鳧入水不溺以
名鐘上取虚浮之義舊說鶩為家鵝然自漢以来鴨亦
稱鶩通雅董子繁露曰張湯欲以鳧代鶩祠祀宗廟仲
舒不可陸龜蒙嘗畜鴨中使彈殺之陸紿之曰能言之
鶩將獻至尊則鴨固稱鶩而鳧之為野鶩明矣
肅肅鴇羽
朱傳肅肅羽聲鴇鳥名似鴈而大無後趾郭璞云鴇似
鴈無後趾毛有豹文一名獨豹疏鴇鳥連蹄性不樹止
樹止則為苦釋文似鴈而大禮記雞肝鴈腎鴇奥鹿胃
鄭玄云奥脾也爾雅翼鴇者今之獨豹也以鴇爲豹聲
之訛耳鴇亦水鳥似鴈上林賦曰鴻鷫鵠鴇駕鵝屬玉
交精旋目是也段成式酉陽雜爼云鴇遇鷙鳥能激糞
禦之糞著毛悉脱今鵰之毛能落衆羽其鷙烈足以服
羽族此類之可推者鴇不以鷙稱而鷙為之落羽此類
之不可推者埤雅毛有豹文一名獨豹一名鴻豹焦貢
易林文山鴻豹肥腯多脂註鴇名鴻豹以鴇善食鴻為
鴻之豹猶魚鷹也閩諺曰鴇無舌兔無脾說文□相次
也從七從十蓋鴇性羣居如鴈自然有行列故從□詩
故曰鴇行叚氏云鴇鴨亦齝七語註引徐幹齊都賦鴻
鵠鶩鳵奄薄水渚北語天鵝地鳵管子非十鈞之弩不
能中鵾雞鷺鳵急就章鷂鳵鴰並音普即鴇字也皇象
書作鳵並同皆轉注俗譌爾以毛詩為正
□彼晨風
朱傳鴥疾飛貌晨風鸇也爾雅晨風鸇舍人曰摯鳥也
郭云鷂屬鄭云似鷂而小陸疏鸇似鷂青黃色燕頷勾
喙嚮風摇翅乃因風飛急疾擊鳩鴿燕雀食之禽經&KR3166;
曰鸇注晨風也向風摇翅其回迅疾狀類雞青色又曰
□好風□惡雨則謂之晨風可知也又曰鸇之信不如
鴈周之智不如鴻今鸇亦去來有時制字從亶又可知
矣列子鷂之為鸇鸇之為布榖布榖久復爲鷂也左傳
見無禮於君者若鷹鸇之逐鳥雀詩義問云晨風今之鷂
莊子鷂為鸇宋康王世有雀生鸇占曰小而生大必覇
天下六書故駁爾雅說文謂晨風為朝風按古詩晨風
懷苦心蟋蟀傷局促又亮無晨風翼焉能凌風翔曹丕
詩願為晨風鳥䨇飛翔北林若非鸇何以言鳥言翼何
以與蟋蟀並稱乎通雅鷂小於鷹所謂鸇或以鷂為杓
窊非也宋太宗賜耶律休哥旗鼓杓窊印窊烏瓜切杓
窊鷙鳥總稱以為印綬取疾速之義凡調發軍馬則用
之
値其鷺羽
朱傳鷺舂鉏今鷺鷥好而潔白頭上有長毛十數枚以
其羽為翳舞者持以指揮也孔疏持鷺羽翳身而舞爾
雅鷺舂鋤郭璞曰白鷺也頭翅背上皆有長翰毛今江
東緝以為睫攡名之曰白鷺縗陸疏鷺水鳥也好而潔
白故謂之白鳥齊魯之間謂之舂鋤遼東樂浪吳揚人
皆云白鷺大小如鷂青脚高尺七八寸尾如鷹尾喙長
三寸頭上有長毛十數枚今吳人亦養焉好羣飛鳴楚
威王時有朱鷺合沓飛翔來舞則復有赤者樂府有朱
鷺曲禽經朱鳶不攫肉朱鷺不吞魚鷺好露又□鷺之
潔又寀寮雝雝鴻儀鷺序注云小不踰大飛有次序百
官縉紳之象隂陽自然變化論鸜影接而懷卵鷺目成
而受胎鴛鴦交頸野鵲傅枝物類相感志鷺人養之於
池塘馴若家禽每至白露日即飛騰而去方言鶡鳴謂
之獨舂其鳴聲亦如舂也埤雅鷺步於淺水好自低昂
似舂似鋤故曰舂鋤色雪白頭上有絲毿毿然欲取魚
則弭之故曰鷺啄則絲偃鷹捕則角弭藏殺機也其翔
集必舞而後下故詩以况二王之後曰我客戾止亦有
斯容今鷺之集每至水面必低回以盤其勢飛則徑起
蓋其天性舞而後下故曰鷺于下醉言舞鷺于飛醉言
歸也禽經山禽之咮多短水禽之咮多長山禽之尾多
脩水禽之尾多促又曰鸘好霜鷺惡露蓋其類之不同
如此古今樂錄吳王夫差時有䨇白鷺出鼓中而入雲
也隋志建鼓商世所作棲翔鷺於其上或曰鵠也取其
聲揚而遠聞或曰白鷺鼓精也考梓人之職蠃者羽者
鱗者以為簨簴其來舊矣海錄云一名帶絲杜牧稱風
標公子李昉名以雪客東坡稱雪衣兒格物論一名屬
玉張爾公云屬玉毛紫紺色非白也愚按鷺一名屬玉
漢武以之名觀云可厭火山谷詩以雙屬玉對一春鋤
非一物可知山谷博雅必不誤也
有鴞萃止
朱傳鴟鴞惡聲之鳥也孔疏鴞一名鵩與梟一名鴟瞻
卬云為梟為鴟是也俗說以為鴞即土梟非也陸璣疏
鴞大如斑鳩綠色惡聲之鳥入人家凶賈誼所賦鵩鳥
是也其肉甚美可為羹臛又可為炙漢供御物各隨其
時唯鴞冬夏常施之以其美故也埤雅鴞鳴其民有禍
證俗云禍鳥也今謂之畫烏蓋聲之誤也肉可為炙故
莊子曰見卵而求時夜見彈而求鴞炙傳曰夏雀生䳕
楚鳩生鴞荆州記巫縣有鳥如雌雞其名為鴞廣志鴞
楚鳩所生如驢巨虛種類不滋乳也漢書賈誼傳鵩似
鴞誼遷長沙鵩集其舍自以壽命不長作賦自廣禽經
云怪鵩塞耳嶺表錄異北方梟鳴人家以為怪南中晝夜
飛鳴與烏鵲無異桂林人羅取生鬻之家家養使捕鼠
以為勝貍酉陽襍爼訓狐鳴則後竅應之相傳鶻生三
子一為鴟不飲泉及井水惟遇雨濡翮方得水飲字說
鴞無爪牙羽翼之才而以口向物為物所惡故常集於
幽荒蒙蔽之土墓門之鴟是已泮水曰翩彼飛鴞集于
泮林言僖公有仁厚之德故雖可惡之鳥猶能去幽荒
而集泮林所以美之也名物疏爾雅梟鴟即郭注土梟
鄭注訓狐也日瞑而夜作惡聲之鴞也梟鴟音相近孔
疏鴞一名梟古書多稱梟鳴指此非土梟也土梟爾雅
自謂之鶹鷅郭注誤矣本草鴞目吞之令人夜中見物
博物志云鵂鶹一名鵄鵂夜目至明吞鴞目而夜中見
物似說鴟鵂非鴞矣鴟鵂即爾雅之怪鴟又云鵅鵋䳢
者也異物志有鳥如小雞體有文色土俗因形名之曰
鵩不能遠飛行不出域周禮注云夭鳥惡鳴之鳥若鴞
鵩賈公彦曰鴞之與鵩二鳥俱夜為惡鳴者是二鳥不
可合為一也廣要曰周官硩蔟氏掌覆夭鳥之巢以方
書十日十有二辰十有二月十有二歲二十有八星之
號縣其巢上則去之先儒以為夭鳥惡鳴之鳥若鴟鴞
之類日謂從甲至癸辰謂從子至亥月謂從陬至涂歲
謂從攝提格至赤奮若星謂角至軫蓋鴞鳴鴟噪嘻嘻
出出皆驚動人為國怪祥故設官驅之不使惑聽書十
日以下則未曉其理豈歲月日星辰五紀者夭鳥所畏
避耶漢書云霍山家鴞數鳴楚辭注鴟鴞二物本草云
其實一耳詩緝鴞怪䳕鵩鵂鶹即瞻卬之鴞也内則云
鵠鴞胖古人尚之胖音判注脅側薄肉也肅宗張后專
權每進酒上前常寘鴞腦酒蓋服之久醉令人健忘也
維鵜在梁
朱傳鵜洿澤水鳥俗所謂淘河也爾雅鵜洿澤郭璞曰
今之鵜鶘也好羣飛沉水食魚故名洿澤俗呼淘河又
爾雅鶭澤虞郭注即鵜也似水鴞黑蒼色常在澤中見
人則鳴喚不去有主守之象故官名澤虞陸疏鵜水鳥
形如鶚而極大喙長尺餘直而廣口中正赤頷下胡大
如數升囊若小澤中有魚便羣共抒水滿胡而棄之令
水竭盡魚在陸地乃共食之故曰淘河本草鳥大如蒼
鵝頥下有皮袋容二升物展縮由袋中盛水以養魚身
是水沬惟胷前有兩塊肉如拳云昔為人竊肉入河化
為此鳥今猶有肉存也故名逃河山海經憲期之山多
鵜鶘如鴛鴦而人足其鳴自呼莊子魚不畏網而畏鵜
鶘網者公平無私鵜鶘有心故魚畏之淮南子鵜鶘飲
水數斗而不足鱣鮪入口若露而死禽經淘河在岸則
魚没沸河在岸則魚出又云鵜志在水鴷志在火前漢
志鵜鶘集昌邑王殿下劉向以為水鳥色青青祥也楚
辭鵜集兮帷幄喻小人在位也晁以道曰鵜之屬有曰
漫畫者以嘴畫水求魚無一刻之停有曰信天緣者終
日凝立不易其處李氏曰信天翁俗名青翰又名青莊
此可喻人之貪廉也廣韻鸅鸆丁度或作鸅通作澤以
其形論之頷下有胡是鵜鶘也魏文帝曰詩人所謂洿
澤刺共公遠君子近小人
詩傳名物集覽卷一
