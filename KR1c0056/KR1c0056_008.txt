詩傳名物集覽卷八庶吉士陳大章撰
草
葭菼揭揭
朱傳菼薍也亦謂之荻爾雅蒹薕菼薍其萌虇又云菼
騅也注菼草色如騅在青白之間廣雅藡萑也說文蒹
萑之未秀者萑之初生一曰薍一曰鵻薍菼也夏小正
萑未秀為菼葦未秀為蘆爾雅疏葭一名蘆菼一名薍
李巡曰分别葦類之異名郭云蘆葦也菼似葦而小實
中江東呼為烏蓲如李巡云蘆薍共一草如郭云則蘆
薍别草按詩大車傳菼鵻也蘆之初生則毛意以葭菼
為一草衞風碩人云葭菼揭揭陸璣疏云云則蘆薍别
草也埤雅荻之初生為菼蒹其未秀者也詩曰葭菼揭
揭又曰毳衣如菼說文曰&KR2270;騅帛也引此毳衣如菼蓋
其青如菼故謂之菼一曰菼玄色傳曰菼鵻也蘆之初
生蘆黑也騅在青黑間按郭璞以為蒹似萑而細又曰
似葦而小實中為菼則菼又蘆之一種也蓋蒹萑之小
者菼葦之小者淮南子荻苖類絮晉童謠官家養蘆化
成荻蘆為盧循也荻猶敵也言養虎遺患也宋武帝詔
少府前歲所封諸州蘆荻可開以利民晉郭璞奏曰不
宜禁荻謂名山大川不以封欲與民通財共利也孔平
仲談苑曰江東蘆賤而荻貴退灘之地先一年生者蘆
也明年生者荻也字說蘆謂之葭其小曰萑荻謂之蒹
其小曰葦其始生曰菼又謂之薍荻強而葭弱荻高而
葭下故謂之荻菼中赤始生末黑黑已而赤故謂之菼
其根旁行牽揉盤互其行無辨矣而又強焉故謂之薍
薍之始生常以無辨惟其強也乃能為亂按戴氏曰菼
薍萑荻蒹一物五名今人特謂之荻莖短小而實末曲
如鈎類馬鞭節其葉狹長色重於蘆有白脊其花先紫
後白如散絲今人以為簾箔者是也孔氏曰初生為葭
長為蘆成為葦一物三名今人特謂之蘆榦大而中虛
葉闊而色淺其花褐色穗如狐尾今人以覆屋織壁編
䕠作筆管箱筥絞繩皆蘆也孫炎郭璞以蘆薍為二李
巡樊光以蘆為一夏小正埤雅及綱目本草丹鉛錄皆
紛紛牽引名愈多而實愈混矣
芄蘭之支
朱傳芄蘭草一名蘿摩蔓生斷之有白汁可啖支枝同
爾雅雚芄蘭邢氏云雚一名芄蘭郭云蔓生斷之有白
汁可啖陸疏一名蘿藦菜幽州人謂之雀瓢蔓生葉青
綠色而厚摘之白汁出食之甜脆䰞為茹滑美其子長
數寸似瓠子毛傳性柔弱阿儺箋云艽蘭柔弱恒蔓延
於地有所依緣孔疏雚所以名蘭者以叢生水中似蘭
而莖圓故字從丸又呼之以蘭也質輕善汎故取以為
幼弱不能自立之比沈括云芄蘭之支支莢也芄蘭生
莢支出於葉間垂之如觹狀其葉如佩韘之狀支石經
作枝說文木别生條也本草蘿藦似女青蘇恭曰大如
棗一說蘿藦即羊婆奶白環藤與莞異六書故曰萑與
莞皆澤草爾雅誤以雚為芄說文遂以芄為莞按此說
最確雚無蘭名芄蘭非雚屬也
一葦杭之
朱傳葦蒹葭之屬埤雅葦即今之蘆其管中籥詳見召
南葭
焉得諼草
朱𫝊諼忘也諼草合歡食之令人忘憂者說文藼令人
忘憂草也又作蕿及萱鄭注萱兒女花也本草注一名
鹿葱花名宜男婦人懷胎佩其花生男味甘令人好歡
樂忘憂圖經萱味甘無毒主安五臟利心志五月採花
八月採根用今人多採其嫩苖及花跗作葅云利胷膈
古今注欲忘人之憂則贈以丹棘一名忘憂欲蠲人之
忿贈以青裳一名合歡其樹枝葉繁弱互相交加每風
來輒自相解不相牽綴青裳一作青堂博物志農經曰
中藥養性謂合歡萱草風土記宜男姙婦佩之必生男
稽含宜男序可以薦俎世人多女求男服之尤良述異
記萱草一名紫萱吳中書生呼療愁花雅翼此草有名
鹿葱食之味有葱氣晏元獻謂鹿葱花中有鹿斑文與
萱大同小異開花亦不並時束晳發蒙記甘草令人不
惑萱草可以忘憂徐勉萱賦信茲華之獨茂挺金質於
炎辰既耀色以袪痗亦含香而可珍其葉四垂其跗六
出亦曰宜男嘉名斯吉王朗與魏太子書雖復萱草忘
憂臯蘇釋勞無以過也曹植宜男頌草號宜男既曄且
貞厥貞伊何惟乾之嘉其曄伊何綠葉丹花壺子云鹿
性警烈多别良草常食九物鹿葱其一也餌藥之人不
可食鹿以鹿多食解毒之草能制散諸藥内則辨鹿之
不可食者一曰鹿胃以其尤受食之府也九草者葛花
葉鹿葱鹿藥白蒿水芹甘草齊頭蒿山蒼耳薺苨是也
花譜萱通作諼蘐蕿萲本作藼苞生莖無附枝繁萼攅
連葉四垂花初發如黃鵠嘴開則六出有春花夏花秋
花花色有黃白紅紫麝香重葉單葉數種苖花跗皆可
食性冷能下氣味勝黃花菜蓋彼山萱也鹿葱似萱無
香各自一種萱綠葉尖長鹿葱葉圑而翠萱花葉俱茂
鹿葱葉枯而後花萱一莖實心鹿葱一莖虛心而花並
開於頂萱六瓣鹿葱七八瓣本草謂萱即今之鹿葱誤
矣又萱亦與黃花菜相似而味勝彼山萱也今人多譌
為一物又萱有三種單瓣者可食千葉者食之殺人按
古今注合歡樹似梧桐與萱全别又博物志合驩蠲忿
萱草忘憂所謂中藥養性也明是二物或疑朱傳諼草
合歡之誤不知朱子因諼草連引合歡作一句讀非以
合歡解諼草也玩本文語氣自見
彼黍離離
朱傳黍穀名苗似蘆高丈餘穗黑色實圓重說文禾屬
而黏者也大暑而種暑盡而穫故謂之黍孔子曰黍可
為酒禾入水也箕子曰麥秀漸漸兮禾黍油油亦與黍
離之詩同意六書精藴黍禾下從氽象細粒散垂之形
爾雅衆秫疏衆一名秫謂黏粟也與穀相似北人用之
釀酒其莖稈似禾而麄大又秬黑黍一稃二米所以釀
鬯本草黍米味甘温無毒主益氣補中陶隱居云其苖
如蘆而異於粟粒亦大於粟而多於秫今人呼秫粟為
黍非也北人作黍飯方藥釀黍米酒則皆用秫也唐本
注黍有數種亦不似蘆似粟而非粟圖經云有二種米
粘者為秫可以釀酒不粘者為黍可食如稲之有粳糯
夏小正五月初昏大火中大火者心星也心中種黍菽
穈時也周書凡禾黍居南方月令仲夏農乃登黍是月
也天子乃以雛嘗黍疏云仲夏黍新熟今蟬鳴黍是也
又云孟秋農乃登穀注黍稷之屬於是始熟曲禮云黍
曰薌合内則云羊宜黍豕宜稷淮南子渭水多力宜黍
管仲曰古之封禪鄗上之黍所以為盛廣志有燕頷黍
驢皮黍牛黍南尾黍成赤黍馬草大黑黍□黍温毛黃
黍白黍物理論粱者黍稷之總名有具粱解粱遼東赤
粱白粱襄陽竹根者最佳黃粱出青冀又蜀黍一名高
粱一名蜀秫一名蘆穄一名木稷穗大如帚粒大如菽
紅黑色性堅實亦有粘糯二種古今注稲之粘者為秫
禾之粘者為黍亦謂之穄亦曰黃黍春秋說題辭精移
火轉生黍黍者緒也故其立字禾入水為黍酒以防老
家語哀公欲以黍雪桃孔子對曰夫黍者五穀之長祭
先王以為上盛果有六桃為下丘聞之君子以賤雪貴
不以貴雪賤王制庶人春薦韭夏薦麥秋薦黍冬薦稲
以其所居賤順時而已吕氏春秋飯之美者南海之秬
又得時之黍芒莖而徼下穗芒以長搏米而薄糠舂之
易而食之不噮而香如此者不飴先時者大本而華莖
殺而不遂葉藳短穗後時者小莖而麻長短穗而厚糠
小米鉗而不香汜勝之書黍者暑也種必待暑先夏至
二十日此時有雨強土可種黍黍欲疏於禾白虎通清
明風至則黍稷滋閶闔風至則種宿麥黍左思魏都賦
雍丘之粱崔駰七依玄山之粱穀譜黍屬火南方之穀
性温益氣補中久食令人熱雅翼黍之秀特舒散故說
者以其象火為南方之穀大體似稷故古人并言黍稷
有赤黍白黍其類有黏不黏黏者别名秫月令造酒命
大酋秫稲必齊蓋以此秫與稲之糯為酒北人謂秫為
黃米亦謂之黃糯釀酒比糯稲差劣本草注黍有數種
又有丹黑黑黍謂之秬丹黍皮赤米黃粱寅云或黏或
不黏或高而實黑或低而實黃皆謂之黍名物解黍丹
穀也仲夏乃登氣浮而味甘馨香而滑故宜釀神陽物
也非有馨香上達之氣不足以降之故用為酒醴凡言
黍稷者皆有冀祖考懷祭祀念父母之意齊民要術夏
種黍稷與植穀同時非夏者大率以葚赤為候諺云葚
離離種黍時下種以樹介日為宜樹介者凝霜封著木
條也十月樹介宜早黍十一月樹介宜中黍十二月樹
介宜晚黍許東陽云黍似粱稷今之穄也二物相類但
黍黃稷黑黍大稷小耳朱子解二物似差互蓋古之粱
即今之粟古之粟即今之穀穀粟實之總名今以傳文
兩易之曰黍穀名似稷而小穗黃色稷亦穀名一名穄
苖似蘆高丈餘穗黑色實圓或曰粟也恐得其實
彼稷之苗
朱傳稷亦穀也一名穄似黍而小或曰粟也爾雅粢稷
注今江東人呼粟為粢左傳粢食不鑿注黍稷曰粢月
令孟春行冬令首種不入注稷歲初先種孟夏先熟故
云首種不入謂極寒種不入土也稷有黃白紫黑北人
呼烏禾不甚珍惟祠事用之玉藻云子卯稷食而菜羹
又云沐稷而靧粱祭法厲山氏之有天下其子曰農能
殖百穀夏之衰也周弃繼之故祀以為稷本草稷米味
甘無毒主益氣補不足圖經稷貴為五穀之長尊屬大
社之神莖葉似粱而庳穗散如稲粒如粱而扁大稃外
瑩滑米正黃吕氏春秋飯之美者有陽山之穄高誘云
關西謂之&KR1265;冀州謂之䵖皆一物也廣雅云如黍黑色
考靈耀云日中星鳥可以種稷戴氏曰爾雅云粢稷說
文云稷齊也齊稷也穄&KR1265;也&KR1265;穄也不知稷穄同聲實
一字說文本之爾雅爾雅本之禮記記曰稷曰明粢祭
祀之米黍稷稲粱通謂粢盛而各為之嘉號故稷曰明
粢粱曰薌萁謂稷為粢亦可謂粱為萁乎固哉爾雅之
說也名物解稷祭也所以祭故謂之穄杜預言黍稷曰
粢降食以為酒貴食次之故穄者粱也所以祭明尊矣
故五穀之官而稷官名之季夏之月中央土天子食稷
與牛蓋五行土為尊故稷為長也名物疏稷有四名曰
稷曰粢曰&KR1265;曰䵖爾雅注稷粟也郭璞云今江東人呼
粟為粢二說非是本草粟米在中部味鹹稷米在下部
味甘其治療亦全别穀譜稷苖似蘆莖高三四尺有毛
結子成枝而疎散外有薄殼粒如粟而光滑色紅黃米
似粟而稍大色黃鮮七月熟熟便刈少遲遇風即落益
氣安中解暑屬土脾之穀也筆談曰齊晉人呼積為祭
蓋其土音也本草又名穈子大雅秬秠穈芑皆黍屬以
色别之丹黍曰穈月令章句云稷秋種夏熟歴四時備
陰陽非也蓋歲初先種孟夏先熟鄧潛谷曰陶隱居生
江南不識稷為何米穀稼尚不能辨况芝英乎稷本與
粟通尸謖言肅也詩既齊既稷亦肅意蓋秋氣也穀秋
成曰稷百穀皆秋成故粟又為總名
苖說文草生於田者從草從田管子神農播穀因苗以
為教詩緝穀始生曰苖草之類始生亦曰苗公羊注苗
者禾也生曰苗秀曰禾淮南子治國若耘田去其害苗
者而已吕氏春秋苗其弱也欲孤長也欲相與居其熟
也欲相與扶是故三以為族乃多粟詩疏云稷苗六月
時也稷穗七月時也稷實八月時也六書故禾穉曰苗
草在田中苗之義也按苗即今之禾秧其分種未吐華
曰穉禾亦在田中豈可專指苗義乎尚書大傳成王時
有苗異莖同生為一穗周公曰三苗一穗天下其和為
一乎又夏獵曰苗為苗除害也又周禮大司馬仲夏教
茇舍遂苗
彼稷之穗
朱傳穗秀也稷穗下垂如心之醉故以起興說文禾成
秀也春秋說題辭嘉禾之滋連莖三十五穗以成盛德
按說文&KR2292;音遂從爪從禾人所以收也或從惠作穗古
兩穗為瑞改禾從木非
中谷有蓷
朱傳蓷鵻也葉似萑方莖白華華生節間即今益母草
也爾雅萑蓷茺蔚疏李巡曰臭穢草也郭云今茺蔚也
廣雅名益母葉似荏方莖白華華生節間毛傳蓷鵻也
陸疏舊說及魏博士濟陰周元明皆云菴䕡是也韓詩
及三倉說悉云益母故曾子見益母而感本草云益母
茺蔚也故劉歆曰蓷臭穢臭穢即茺蔚也埤雅茺蔚一
名蔚臭一名蓷旱乾曰暵蓷者能暵之草今曰暵其乾
矣則非一日之亢也本草經茺蔚子一名益母一名益
明一名大札一名貞蔚生海濱池澤陶隱居云葉如荏
方莖子形細長三稜圖經云苗葉上節節生花實似雞
冠子黑色衍義云茺蔚子葉至初春亦可煑作菜食凌
冬不凋悴陳藏器云此草一名負擔子一名夏枯草三
月採治産婦疾神妙故曰益母許東陽云鵻萑並音隹
萑又名蓷毛氏以鵻代蓷故朱傳從之云葉似萑考爾
雅注及詩疏皆作葉似荏傳中萑字誤蓋鵻即萑不可
謂之似也荏者白蘇紫蘇之類與此迥别朱震亨曰臭
鬱草即茺蔚有臭味夏枯草不臭夏枯先枯而無子鬱
臭後枯而有子陳無功曰夏枯亦有細子四粒丹溪云
無子誤拾遺有鏨菜方莖對節白花即益母草白花者
爾雅曰蓷紫花者爾雅曰蕢名物疏毛傳云蓷鵻其大
車亦𫝊云菼鵻考本草諸書茺蔚子並無鵻名豈毛以
蓷為菼乎毛又云陸草生谷中傷於水據本草茺蔚正
生海濱池澤非陸草也魏博士等以為菴䕡本草菴䕡
生雍州川谷及上黨道邊春生苗葉如艾蒿高三二尺
七月開花八月結實亦無蓷名不知古人何以云爾廣
要蓷鵻菴䕡異種各名毛傳之誤爾雅萑字誤之也朱
𫝊引用毛公亦云鵻也又曰葉似萑則不惟傳訛且兩
岐矣夏枯草一名鬱臭因入夏即枯故名别是一種經
中所不載陳藏器及外臺秘要混以為蓷不知蓷草夏
間始著花何云枯耶但花有白紫二種陳以白者為是
孫思邈以紫花者是李時珍云二色皆是白者主氣紫
者主血如牡丹芍藥之類耳萑字据說文從草從隹朱
惟切草屬即此爾雅萑蓷也從草上又加卄者即八月
萑葦之萑也從&KR1586;從隹者胡官切鴟屬也首既不同因
有三音今從俗混作一字矣按茺蔚節節生穗四五月
花萼内有三稜子四粒即益母草也神農本經夏枯草
一名夕句一名乃東别錄名燕面一名鐵色迥然二物
也或言益母亦有夏枯之名於義無取其為傅會之說
無疑
彼采蕭兮
朱傳蕭荻也白葉莖麄科生有香氣祭則焫以報氣故
采之爾雅蕭荻陸疏今所謂荻蒿者是也或云牛尾蒿
似白蒿白葉莖麄科生多者數十莖可作燭有香氣故
祭祀以脂爇之為香許慎以為艾蒿非也禮王度記曰
士蕭庶人艾蕭艾不同明矣周禮甸師祭祀其蕭茅註
先鄭以為蕭或用莤但以縮茅解之杜子春始讀為蕭
郊特牲既奠然後爇蕭合羶薌以報氣也加以鬱鬯以
報魄也雅翼蕭生於春待秋三月乃成詩緝蒿者總名
蕭者蒿之香者也埤雅蕭可以祭故其字從肅秋風過
肅意象蕭然故蕭一名荻詩曰取蕭祭脂凡祭灌鬯求
諸陰焫蕭求諸陽奏樂求諸陰陽之間禮曰聲音之道
所以詔告於天地之間也又曰見以蕭光以報氣也加
以鬱鬯以報魂也凡祭言鬯常先於蕭今祭言鬯更在
蕭後則以言商禮故也蓋周人先求諸陰故先灌鬯商
人先求諸陽故先焫蕭且周祭肺商祭肝故祭義言商
禮先舉肝所謂羞肝肺首心是也郊特牲言周禮先舉
肺所謂祭肺肝心是也詩曰冽彼下泉浸彼苞蕭民者
上之所恃以事宗廟社稷蕭之象也又曰蓼彼蕭斯蕭
微物也而其香能上達故詩以况四海之諸侯論語蕭
牆注肅也諸侯見羣臣於此加肅敬也禮明堂位疏屏
天子之廟飾即蕭牆也禮記疏一祭之中再度焫蕭郊
特牲云取膟膋燔燎升首報陽也祭義云建設朝事燔
燎羶薌見以蕭光以報氣也此朝踐焫蕭也郊特牲又
云蕭合黍稷既奠然後焫蕭合羶薌此饋熟焫蕭也朝
踐即朝事謂薦血腥時也饋熟則薦黍稷時也
彼采艾兮
朱傳艾蒿屬乾之可灸故采之爾雅艾冰臺疏今艾蒿
也本草經艾葉味苦微温無毒主灸百病一名冰臺一
名醫草生田野圖經云初春布地生苗莖類蒿而葉皆
白以苗短者為佳治令細軟謂之熟艾陳久方可用崔
實四民月令三月可採艾師曠占歲欲疫病草先生病
草艾也廣雅天子祭以鬯諸侯以薰卿大夫以&KR0581;蘭士
以蕭庶人以艾埤雅說文云艾從乂草之可以乂病者曲
禮曰五十曰艾服官政六十曰耆艾歴也耆至也謂其
德十年一進至此可為大夫矣故曰服官政博物志曰
削冰圓舉以向火承其影則得火故曰冰臺舊說燕蓐
惡艾字說艾可乂疾久而彌善故爾雅云艾長也艾歴
也醫用艾灸一灼謂之一壯者以壯人為法其言若干
謂壯人當依此數老幼羸弱量減之藥譜艾舊以湯陰
複道者為佳謂北艾四明者謂之海艾近世推蘄州為
勝相傳蘄州白家山産者置寸板上灸之氣徹於背他
山艾徹五餘僅三分而已博物志積艾三年燒津液下
流成鉛錫容齋隨筆碾艾著茯苓三五片即成細末又
千年艾出武當太和山高尺許花如小菊葉不似艾而
氣味同揉之卽細通雅艾蒿類葉按之成絨者是其背
有白毛者九牛草也陳嘉謨以九牛草為蘄艾或别有
所見耶
丘中有麻
朱傳麻穀名子可食皮可績為布者爾雅枲麻黂枲實
莩麻母疏莩苴麻子之盛子者也周禮注枲是䧺麻苴
是麻之有蕡實者風俗通蓬生麻中不扶自直淮南子
汾水濁宜麻本草圖經麻黂麻子田圃所蒔績其皮以
為布者麻黂一名麻勃麻上花勃勃者七月七日採麻
子九月採陶隱居以麻黂為牡麻牡麻則無實蘇恭以
為蕡即實非花也按本經朱子云麻黂味辛麻子味甘
此又似二物疑本草與爾雅禮記稱謂不同耳養生要
集麻子味甘補中益氣服之令人肥健雅翼麻之屬總
名麻别而言之則有實者名苴無實者名枲子夏喪服
傳曰苴絰者麻之有蕡者也牡麻者枲麻也蕡即實也
牡即無實之名然亦通名麻枲麻實有文理故屬金為
西方之穀明堂月令秋食麻與犬古者朝事之籩熬麻
麥以實之謂之麷蕡於植物中最多子又有檾者亦麻
類有實又胡麻亦有實本生大宛一名油麻淳黑者名
巨勝亦曰一葉兩莢為巨勝抱朴子胡麻一名方莖服
之不老耐風濕其葉名青蘘枲麻與麥互相為候麥黃
種麻麻黃種麥種枲太早則堅剛厚皮多節晚則皮不
堅寧失於早不失於晚麻譜云苧績麻也有二種一種
紫麻一種白苧春秋說題辭麻之為言微也隂精寢密
女作纖微也麻生於夏夏衣物成禮儀故麻可以為衣
陽成於三物以化故三變縷布也宋均曰麻枝葉成謂
之衣三變生成形之變也漚取皮二變也績成為縷三
變也月令仲冬之月天子乃以犬嘗麻先薦寢廟蓋麻
為西方之穀屬金艮為狗亦屬土取土金相生之義也
周禮典枲掌布緦縷紵之麻草之物以待時頒功而授
齎及獻功受苦功以其賈揭而藏之以待時頒疏云苦
功謂麻功謂盬麄之功吕覽得時之麻必芸以長疎節
而色陽小本而莖堅厚枲以均後熟多榮日夜死復生
如此者不蝗管子五沃之土其陽則安樹之五麻若高
若下不擇疇所其麻大者如箭如葦大長以美其細者
如雚如蒸大者不類小者則治揣而藏之若衆練絲地
道記云北地高涼宜麻四時纂要種麻熟耕地從橫七
遍已上生則無葉四民月令二月三月可種苴荼凡種
麻之地耕不厭熟田欲歲易布葉而鋤勃如灰即刈茦
欲小□欲薄穫欲净漚欲清水生熟合宜拾遺記紫沈
麻其實不沈有雲水麻實光宜為油澤有光通麻食之
行不待燭則巨勝也食之延夀名物解麻穀之良也實
曰苴七月之詩言九月菽苴采荼薪樗先王所以致食
勞農之意也五穀之養人以浮虛為下沈實為上胡麻
食之沈實者也故良通雅筆談云古止有火麻油麻種
得自張騫故曰胡麻按九穀八穀五穀皆有麻古人麷
蕡熬葈實豈食火麻耶且火麻子甚不可食意其時早
已有之而騫所得者乃六稜八稜之屬耳爾雅翼曰巨
勝胡麻之黑者宋嘉祐本草有黑白油麻二條沈存中
亦曰八稜六稜者為胡麻是中國當本有白色四稜者
耳古人言枲即麻又曰枲實曰食麻若據今綱目則枲
為雄麻安可食耶杜寳曰隋大業四年改胡麻為交麻
其曰檾麻䔛麻也一作莔但可為繩耳爾雅葋艼熒注
未詳疑是苧檾之訛
隰有荷華
朱傳荷華芙渠也說文荷芙渠葉茄芙渠莖芙蓉華未
發為菡萏已發為芙渠爾雅荷芙渠其莖茄其葉蕸其
本蔤其華菡萏其實蓮其中的的中薏李巡曰分别蓮
莖華葉實之名芙渠其總名也别名芙蓉廣雅江東呼
荷為芙蓉郭璞曰蔤莖下白蒻在泥中者蓮謂房也管
子五沃之土生蓮陸疏蓮靑皮裏白子為的的中有青
長三分如鈎為薏語曰苦如薏也的五月中生生啖脆
至秋表皮黑的成可食或磨以為飯輕身益氣令人強
健援神契王者德至於地則華苹感注云華苹並頭蓮
也周書藪澤已渴即蓮掘藕古今注荷華華之最秀異
者一名水旦一名水芝一名澤芝一名水仙花有赤白
紅紫青黃紅白二色差多大者至百葉王荆公云蓮華
有色有香得日光乃開雖生於水水不能沒雖在汙泥
泥不能汙即華時有實然華事始則實隱華事已則實
見埤雅荷總名也其的中有青為薏皆倒生兩牙一成
芰荷一蕅荷也又生一牙為華蕅荷帖水生藕者也芰
荷無蕅卷荷也與華偶生出水上亭亭如&KR1259;者亦或謂
之距荷蕅荷一本其旁行為蕅節生一花一葉菡萏實
若臽隨昏曉闔闢焉凡物皆先華後實獨此華果齊生
拾遺記曰昆流素蓮一房百子凌冬而茂言其受氣之
特異也蓮之根曰藕偶生善耕泥引長故從偶俗云藕
生應月月生一節閠輒益一今芋有十二子為衞相傳
為應月之數赤箭亦有十二根為衞有風不動無風自
搖亦其類也趙辟公襍記藕能移鯉能飛龜能守其性
使然也芙渠行藕如竹之行鞭節生一葉一華華葉相
偶又華初著子首顧在下久之其房倒垂首更在上矣
說文引杜林曰藕根曰蕫非是爾雅其本蔤蔤乃藕根
非蕫也本草衍義粉紅千葉白千葉者皆不實其根惟
白蓮為佳今禁中生碧蓮亦一瑞也楚辭荷為衣兮蕙
為帶又緝芙蓉以為裳又芙蓉始發襍芰荷些又相如
賦夫容外發又荷作茄古詩鷺何在在茄下反騷衿芰
茄之綠衣破芙蓉之朱裳是也段成式曰蓮子曰湖目
問竒云芙蕖古作扶渠詩疏一作夫渠又蓮華三出一
層凡六層内典芬陀利華白蓮花也優鉢羅花青蓮花
也波頭摩花赤蓮也
隰有游龍
朱傳游枝葉放縱也龍紅草也一名馬蓼葉大而色白
生水澤中高丈餘爾雅紅蘢古其大者蘬陸疏一名馬
蓼葉大而赤白色生水澤中高丈餘張子曰龍是葒草
其枝榦樛屈著土處便有痕如龍也本草經葒草主消
渴去熱明目益氣一名鴻鴶如馬蓼而大生水旁五月
採實陶隱居云馬蓼生於濕地莖斑葉大有黑點最大
者是葒草圖經葒草即水紅下濕地皆有之詩隰有游
龍是也管子五位之土其山之淺有龍與卉埤雅山性
宜木隰性宜草扶蘇荷華橋松游龍皆山隰之所養以
自美者橋高也游縱也以縱故謂之龍上聳曰橋山海
經曰上多橋木鄭讀曰槁木誤矣古本蘢作龍紅草葉
如拓黃花白子皮青滑詩傳龍頭草也淮南子曰海閭
生屈龍屈龍生容華龍鴻也屈龍即游龍又馬蓼曰墨
記草葉中有黑點者水蓼即虞蓼澤蓼青蓼人食之紫
蓼赤蓼以色名香蓼以香名按郭註俗呼紅草為蘢鼓
語轉耳本草經言如馬蓼而大鄭註云紅草似蓼而高
大多毛故謂之馬蓼據二說止言似蓼紅雖有蓼名非
即馬蓼也又本草衍義云水蓼與水紅相似其非蓼明
甚陸疏及埤雅爾雅翼皆曰一作馬蓼故朱傳因之又
爾雅蘢天蘥郭註未詳說文沿本文訓天蘥未審何草
故當闕疑也
茹蘆在阪
朱傳茹蘆茅蒐也一名茜可以染絳爾雅茹蘆茅蒐說
文茹蘆人血所生本草茜根可以染絳一名過山龍一
名地血一名茹蘆一名茅蒐一名蒨鄭康成曰齊人謂
蒨為韎甌人謂&KR2340;口束謂蔓有朿也蜀本圖經染緋草
葉似棗葉頭尖下闊莖葉俱澀四五葉對生節間蔓延
草木上根紫赤色今所在有八月採根陳藏器云周禮
庶氏掌除蠱毒以嘉草攻之嘉草蘘荷與茜主蠱為最
埤雅春秋𫝊曰皿蟲為蠱篆髓曰皿器也蟲諸蟲也指
事律曰造畜蠱毒謂集合諸蟲置於一器之内久而相
食諸蟲皆盡若獨蛇在則即為蛇之類陸疏齊人謂之
茜徐州人謂之牛蔓今圃人或作畦種蒔陶隱居云東
方諸處乃有而少不如西多其文西草為茜以此周禮掌
染草掌以春秋斂染草之物出其東門曰縞衣茹蘆毛𫝊
云茅蒐之染女服也鄭箋云染巾也貨殖𫝊千畞梔茜其
人與千戸侯等茜一作蒨束晳補亡詩蒨蒨士子湼而不
渝註言孝子鮮明雖染不變也卉譜蒨根色紅氣温味微酸
而帶鹹入營氣行滯走血赤柳根與茜相似但酸澀誤用患
内障通雅徐廣曰巵今鮮支茜一名紅藍即今之紅花古
亦稱茜今又有烏紅用蘇木染成者西洋諸國以紫鉚染
成者曰胡胭脂俗呼紫梗紫鉚真臘國所出樹汁也
有女如荼
朱𫝊荼茅華輕白可愛者也鄭箋荼茅秀物之輕者飛
行無常疏云釋草有荼苦菜又有荼委葉邶風誰謂荼
苦即苦菜也周頌以薅荼蓼即委葉也鄭於地官掌荼
注及既夕注與此箋皆云荼茅秀然則此言如荼乃是
草茅秀出之穗非彼二草也爾雅蔈荂荼猋藨䒒疏此
辨䒒荼之異名也荼茅秀蔈也荂也其别名荼即苕也
苕又名猋又名藨皆萑茅之屬花秀名也埤雅予所捋
荼傳曰萑苕也今女匠亦以萑荼絮巢其色白按考工
記凡為甲鞄人之事望而視之欲其荼註荼白茅茅華
輕而白韋革之色似之周禮地官荼人掌以時聚荼以
供喪事註禮茵著用荼言縫淺黑之布貯荼於中柩下
壙以茵藉之也國語吳王萬人為方陳白常白旗素甲
白羽之矰望之如荼韋昭云荼茅秀也
方秉蕳兮
朱傳蕳蘭也其莖葉似澤蘭廣而長節節中赤高四五
尺又云蘭與澤蘭相似生水旁紫莖赤節綠葉光尖長
潤有岐陰小紫陸疏蕳即蘭香草春秋傳曰刈蘭而卒
楚辭既滋蘭之九畹孔子云蘭當為王者香草皆是也
其莖葉似藥草澤蘭廣而長節節中赤高四五尺漢諸
池苑及許昌宫中皆種之可著粉中藏衣著書中可辟
魚禮記婦人或賜之蘭則受而獻之舅姑本草經蘭草
主殺蠱毒辟不祥一名水香生大吳池澤澤蘭生汝南
諸大澤旁蜀本云蘭草葉似澤蘭尖長有岐花紅白色
而香生濕地圖經云澤蘭與蘭草相類蘭草葉光潤根
小紫五六月盛澤蘭葉尖微有毛方莖紫節採七八月
微辛此為異耳易通卦驗冬至廣莫風至蘭始生盛弘
之荆州記都粱縣有小山山上水極淺其中悉生蘭草
綠葉紫莖芳風藻谷俗謂蘭為都梁即以號縣云羅氏
曰蘭葉如莎首春則茁其芽出五六寸杪作一花花甚
芳香大抵生深林中愈深則莖愈紫故稱幽蘭與蕙相
類江南蘭則在春芳荆楚及閩中者秋復再芳故有春
蘭秋蘭衍義云蘭草葉如門冬而闊且韌長一二尺四
時常青花黃中間葉上有細紫點春芳者為春蘭色深
秋芳者為秋蘭今江陵鼎澧州山谷有之其葉與澤蘭
不相似澤蘭纔出土便分枝梗葉如菊而尖長蘭之種
類至多其入藥者更有馬蘭山蘭花可玩者有崇蘭鳳
尾蘭竹蘭石蘭鄭漁仲云蘭即蕙蕙即薰薰即零陵香
其說謬甚矣夏小正五月畜蘭為沐浴也文子日月欲
明浮雲蓋之叢蘭修發秋風敗之孫卿子民之好我芬
若椒蘭家語芝蘭生深林不以無人而不芳君子修道
立德不以困窮而改節埤雅古之佩者各象其德故德
芬芳者佩蘭禮曰佩帨苢蘭楚辭紉秋蘭以為佩又曰
遺余珮兮澧浦今鼎澧之間多蘭左傳蘭有國香人服
媚之荀子曰蘭茝藳本漸於蜜醴一佩易之又曰其漸
之滫君子不近庶人不服此言善惡在所與游故交不
可不慎也易曰同心之言其臭如蘭陰為臭腐而同人
之五陽也故有蘭之象韓詩傳三月桃花水下之時執
蘭祓除薛君注鄭國之俗三月上已之溱洧兩水之上
招魂續魄秉蘭草祓除不祥故詩人願與所悦者俱往
也花木考云花之幽潔者無如蘭故曰蘭似君子蕙似
士大夫今蜂採百花俱置股間惟蘭則拱背入房以獻
於王物亦知其可貴如此淮南子男樹蘭美而不芳說
者以為蘭女類左傳稱女為季蘭又鄭文公妾燕姞夢
天與已蘭文公與而御之遂生穆公則蘭之為女類其
說舊矣朱子楚辭辨證云蘭蕙名物本草甚詳劉次莊
云今沅澧所生花在春則黃在秋則紫春黃不若秋紫
之芬馥又黃魯直云一榦一花而香有餘者為蘭一榦
數花而香不足者為蕙今按本草所言之蘭雖未之識
然云似澤蘭則今處處有之蕙自為零陵香尤不難識
其與人家所種葉類茅而花有兩種如黃說者皆不相
似劉說則又詞不分明大抵古之所謂香草必其花葉
皆香而燥濕不變故可刈以為佩若今之所謂蘭蕙則
花雖香而葉乃無氣香雖美而質弱易萎皆非可刈而
佩者也名物疏祓除之禮說者參差蔡邕以為暮春天
子乘舟禊於名川論語云浴乎沂自上及下古有此禮
後漢書以為上已官民皆絜於東流水上陽氣布暢始
洗潔之南齊志以為三月清明之節修事水側禱祀以
祈豐年予謂周禮女巫掌歲時祓除釁沴則祓除之來
已久第不知何緣定於上已之辰晉束廣微云周公成
洛邑因流水以汛酒逸詩曰羽觴隨流波此三月曲水
之始也其說無稽所引詩復不似周人語摯虞謂起於
徐肇三女亡一村盥洗者抑又妄矣蘭譜蘭無偶稱第
一香常開於春初雖冰霜之後高深自如葉尤葱翠勁
挺可愛不必花也故江南以蘭為香祖其品紫梗青花
為上青梗青花次之紫梗紫花又次之餘不入品凡蘭
皆有一滴露珠在花蕊間謂之蘭膏取多則損花
贈之以勺藥
朱傳勺藥亦香草也三月開花芳色可愛廣雅攣夷芍
藥也韓詩離草也言將離别贈此草也本草一名白术
一名餘容一名犂食一名解倉一名鋋生中岳川谷及
丘陵圖經春生紅芽作叢莖上三枝五葉似牡丹而狹
長高一二尺夏開花有紅白紫數種子似牡丹而小秋
時採根根亦有赤白二色入藥單葉者良古今注芍藥
有二種有草芍藥木芍藥木者花大而色深俗呼為牡
丹非也牛亨問於董仲舒曰將離别相贈以芍藥者何
荅曰芍藥一名可離故將别以贈之亦猶相招召贈文
無文無一名當歸也後世襍記謂贈之以芍藥乃男宜
女貽我握椒以女宜男其說不足信山海經條谷之草
多芍藥洞庭之上多芍藥范子曰芍藥出三輔建寧記
建寧出芍藥極精好埤雅芍藥榮於仲春華於孟夏傳
曰驚蟄節後二十有五日芍藥榮是也華有至千葉者
今羣芳中牡丹品第一芍藥品第二芍藥花後於牡丹
胡嶠詩瓶裏數枝婪尾春蓋婪尾酒乃最後之杯芍藥
殿春亦得是名其花有蓮香白墨紫硃砂紅之類維揚
治芍藥每九月十月悉出其根滌以清泉然後剝消老
硬病腐之處揉調沙糞易其故土大約三二年一分否
則舊根侵蝕新芽花不成就矣孔常父曰揚州芍藥名
天下四方市種者一歲小變三歲大變與常花無異由
是芍藥之美專於揚州其色以黃為最貴緋紅千葉乃
其下者雅翼芍藥華之盛者其根可和五臟制食毒古
有芍藥之醬合蘭桂五味以助諸食因呼五味之和為
芍藥花木考芍藥花譜總别四十二種其色以黃者為
貴本草云芍藥猶綽約美好貌處處有之揚州為上謂
得風土之正猶牡丹以洛陽為最也或疑漢以來以牡
丹為芍藥按牡丹一名鼠姑一名鹿韭芍藥千葉者一
名小牡丹古今注有草芍藥木芍藥木本者牡丹名同
實異必合為一誤矣詩記蘭即今之蘭芍藥即今之芍
藥陸疏泥毛公香草之言必欲求香於柯葉置其花不
論何也通雅古琴疏帝相元年條谷貢桐芍藥帝命羿
植桐於雲和命武羅伯種芍藥於後苑王立之詩話載
北齊楊子華有畫牡丹白樂天李羣玉皆有詩歐陽公
花譜序何謂無人形篇什耶安期生服鍊法有金芍藥
木芍藥木即牡丹温庭筠詩山寺明媚木芍藥王砅引
吕覽月令雷乃發聲芍藥榮田鼠化為鴽牡丹花則周
末已名牡丹矣又芍藥可離唐本草云可離江蘺也子
虛賦作勺藥韓退之郾城聯句亦用勺藥文選注凡四
見皆音酌略乃魚肉等醢豈咏花而可讀為酌略乎
維莠驕驕
朱傳莠害苗之草也孔疏仲虺之誥曰若苗之有莠若
粟之有秕秕似粟莠似苗也國語馬餼不過狼莠韋昭
注似稷而無實韋昭問荅云甫田維莠今何草荅曰今
之狗尾也月令孟春行秋令藜莠蒿萊並興戰國策幽
莠之秀也似禾雅翼莠者害稼之草今之狗尾草也似
稷而不結實無處不生莠既惡物故言之不美者謂之
莠言精藴曰從草從秀言其秀與苖同然實草類不可
食齊風維莠驕驕小雅不稂不莠皆言為害苗草又醜
也左傳鄭公孫揮過伯有其門上生莠白莠猶在乎註
莠喻伯有伯有侈知其不久也
言采其莫
朱傳莫菜也似柳葉厚而長有毛刺可為羹陸疏莫莖
大如箸赤節節一葉似柳葉厚而長有毛刺今人繅以
取繭緒其味酢而滑始生可以為羹又可生食五方通
謂之酸迷冀州人謂之乾絳河汾之間謂之莫埤雅子
如楮實而紅有刺甜酢可食今吳越呼為茂子一作苺
子汾沮之詩一章曰言采其莫二章曰言采其桑言其
君儉以能勤始於侵繅事而采莫終於侵蠶事而采桑
也東坡云吾居南海有此人皆呼夢子其實即&KR3111;子也
霜實纍纍高數尺有刺開花落瓣則為子九月紅熟可
生食之
言采其藚
朱傳藚水舄也葉如車前草爾雅藚牛脣毛傳水蕮也
郭注如續斷寸寸有節拔之復生陸疏今澤潟也其葉
如車前草大其味相似徐州廣陵人食之本草澤泄生
汝南池澤陶隱居云葉狹長叢生諸淺水中仙經服食
斷穀皆用之亦名水瀉一名及瀉一名芒芋一名穀瀉
名物疏爾雅謂藚牛脣郭注引毛傳為水蕮李巡曰别
二名郭云如續斷璣以為今澤潟鄭注云狀如麻黃亦
謂之續斷其節拔可復續生沙陂未知孰是廣疏云陸
氏因毛𫝊水蕮誤為澤潟李巡已非之鄭氏因郭如續
斷遂指為續斷愈失其真矣按爾雅又云蕍瀉注云今
澤蕮即本草澤潟也今考本草並無藚與水蕮之名又
本草云續斷一名龍頭一名屬折一名接骨一名南草
一名槐花亦無藚與水蕮名其花葉莖實圖經亦詳别
之
不稼不穡
朱傳種之曰稼斂之曰穡孔疏以稼穡相對則先稼後
穡故毛傳曰種之斂之若散則相通大田曰曾孫之稼
非惟種之也湯誓曰舍我穡事非惟斂之也說文禾之
秀實為稼莖節為禾一曰稼事也又在野曰稼五稼黍
稷菽麥稲吕覽人稼之容足耨之容耨據云容手得時
之稼其臭香其味甘其氣章百日食之耳目聰明四衛
變強&KR1223;身不入周禮大司徒辨十有二壤之物而知其
種以教稼穡樹藝遂人以土宜教甿稼穡遂師巡稼穡
遂大夫正歲簡稼器修稼政縣正各掌其縣之政令徵
比趨其稼事鄼長歲時簡器與有司數之里宰以歲時
合耦於耡以治稼穡趨其耕耨司稼巡野觀稼以年之
上下出斂法又稲人掌稼下地又司稼掌巡邦野之稼
辨穜稑之種周知其民與其所宜地以為法注云種穀
曰稼如嫁女有所生曹植社頌靈稼阿那一禾千莖
穡說文穀可收曰穡左傳小國為繁大國省穡而用之
疏穡愛也言愛惜而收斂之書說命若農力田服穡乃
亦有秋内則飯黍稷稻粱白黍黃粱稰穫注云穀熟而
穫之則曰稰生穫之曰穫家語良農能為稼不能為穡
管子度地篇樹以荆棘土相穡著所以為固也與塞同
穡之言塞廩藏充塞也
胡取禾三百廛兮
說文嘉穀也二月始生八月而熟得時之中故謂之禾
禾木也木王而生金王而死小雅禾易長畆註易治長
竟也禾者嘉穀之總名凡黍稷稲粱自始生至實皆曰
禾尚書七月禾乃登又天大雷電以風禾盡偃王出郊
天乃雨反風禾則盡起又唐叔得禾異畆同穎獻諸天
子王命歸周公於東作歸禾注禾各生一壠而共為一
穗天下和同之象左傳鄭祭足帥師取成周之禾莊子
鹵莽而種之禾亦鹵莽而報之滅裂而耰之禾亦滅裂
而報之孔子見禾之三變始於粟粟生苖苖成穗所謂
變而益上也淮南子后稷不能令禾冬生管子小問篇
苖始其少也昫昫乎孺子也其壯也莊莊乎士也至其
成也由由乎茲勉何其君子也天下得之則安不得則
危故命之曰禾又古之封禪者北里之禾所以為盛亢
倉子得時之禾長秱大穗圜粟而薄糠米粘而香舂之
易而食之強禾即粇糯二稻也廣雅粢稻其穗謂之禾
春秋大無麥禾書災也春秋說題辭禾者銜滋液注銜
滋液以生故以禾穀為名也又曰嘉禾之滋莖長五尺
五七三十五故連莖三十五穗以成盛德孝經援神契
德之下地則嘉禾生瑞應圖曰嘉禾五穀之長盛德之
精也文者異本而同秀質者同本而異秀仁卉也王者
德盛則生其大盈箱一稃二米周書凡禾麥居東方黍
居南方稻居中央粟居西方菽居北方董仲舒云聖人
於五穀最重麥與禾汜勝之書種禾無期因地為時三
月榆莢之時高地強土可種禾七月疏苖生既秀謂之
禾種殖諸穀名為稼禾稼者苗榦之名黍稷重穋其餘
稻秫苽粱之輩皆名為禾麻與菽麥則無禾稱吕氏春
秋禾之患不俱生而俱死先生者美米後生者為秕其
耨也長其兄而去其弟注謂存其長大而去其弱小也
周禮掌客車禾車三秅音茶禾四百秉也聘禮禾四秉
曰筥十筥曰稯十稯曰秅秉禾盈握也小雅彼有遺秉
稯一作總禹貢百里賦納總或作&KR1469;又禾芒曰秒說文
秋分而秒定或作蔈律數十二秒而當一分十分而一
寸亦取如禾芒之細也&KR2292;禾成秀也秖禾始熟也租田
中禾稭也䄶禾重生也名物解禾粟之苗榦粟禾之穟
實春秋陰陽之中粟春生而秋熟方其以養生言之則
謂之禾禾麻菽麥禾□穟穟是也方其以所用言之則
謂之粟率場啄粟握粟出卜是也師曠術占曰杏多實
不蟲來年秋禾善山海經昆侖之墟有玉山木禾玉山
王母所居也又吕覽飯之美者有玄山之禾
綢繆束芻
說文芻刈草也象包束草之形爾雅秆謂之芻祭統王
執芻注藳也孔疏芻者飼馬牛之草蕘者供燃火之草
俗作芻又牛羊曰芻犬豕曰豢皆以所食得名又茭草
名芻又石龍芻生山谷濕地可以為席即龍須草西京
襍記曰夫人無幽顯道在則為尊雖生芻之賤也不能
脱落君子故贈君生芻一束詩人所謂生芻一束其人
如玉也
不能蓺稻粱
朱傳稻即南方所食稻米水生而色白者爾雅稌稻也
說文稻稌也秔稻屬沛國謂稻為稬周官職方氏掌天
下之圖辨邦國都鄙九穀之數揚州荆州其穀宜稻豫
州并州宜五穀青州宜稻麥兖州宜四種雍州冀州宜
黍稷幽州宜三種又地官稻人掌稼下地以豬蓄水以
防止水以溝蕩水以遂均水以列合水以澮瀉水以涉
揚其芟作田掌草澤之所生種之莣種注莣種稻麥屬
漢世亦有稻田使即稻人之職也廣雅稻穗謂之禾本
草秔米味甘苦主益氣止煩洩稻米味苦主温中顔師
古刊謬正俗本草稻米今之稬米養生要集秔稻屬也
稻亦秔之總名也道家方藥有用稻米秔米此則是兩
物也曲禮祭宗廟之禮稻曰嘉蔬月令季秋天子乃以
犬嘗稻先薦寢廟左傳鄅人藉稻邾人襲鄅注藉履稻
而行也地在瑯琊國語今吳稻蟹不遺其種春秋說題
辭稻之為言籍也稻冬含水盛其德也故稻太陰精含
水沮洳乃能化也孝經援神契汚泉宜稻吕氏春秋得
時之稻大本而莖葆長秱疏穖穗如馬尾大粒無芒摶
米而薄糠舂之易而食之香如此者不益先時者大本
而莖葉格對短秱短穗多秕厚糠薄米多芒後時者纖
莖而不滋厚糠多秕辟米不待定熱卬天而死汜勝之
書種稻春解凍時耕反其土種稻區不欲大大則水深
淺不遍冬至後百一十日可種稻地美者用種畆四斗
四民月令三月可種秔稻美田欲稀薄田欲稠異物志
交趾一歲再種南海晉安有九熟之稻隋書婆登國有
月熟之稻融臯有旬日之稻西域有四熟之稻風土記
稴稻之青穟禾皆青白拾遺記東極有靈和之稻寒者
食之則體温熱者食之則體冷文選清流之稻又瑯琊
之稻古歌曰引漳水灌鄴旁終古斥鹵生稻粱蔡邕月
令章句十月穫稻九月熟者謂之半夏稻廣志有虎掌
稻紫芒稻赤穬稻白米稻南方有蟬鳴稻七月熟有蓋
下白正月種五月穫莖根復生九月熟青芋稻六月熟
累子稻白漠稻七月熟名物疏秔稬二色皆稻也别而
言之則稻是稬秔乃稻屬耳詩書所用各隨文解之論
語食夫稻則稻是稉月令秫稻必齊則稻是稬周禮牛
宜稌則稌是秔豐年多黍多稌為酒為醴則稌是稬以
陶隱居之博物而云江東無稻不知色類云何五穀豈
易分哉稬米今人亦謂之秫廣雅云秫稬也古今注云
稻之黏者為秫然爾雅衆秫别是一種禮記秫稻必齊
又云菽麥蕡稻黍粱秫惟所欲急就篇云稻黍秫稷既
言秫又言稻必非一物鄭司農太宰注亦以秫稻為九
穀之二種本草圖經云黍米黏者為秫說文云秫稷之
黏者則秫是黍稷之屬非稻也顔師古云秫似黍米而
粒小穀譜稻有稉有稬北方以為佳品南方以為常食
有早中晚三熟水旱二類南方土下宜水稻北方地平
惟澤土宜旱稻大要北稉涼南稉温赤稉熱白稉涼新
稉熱陳稉涼耳稻性宜水亦有同類而陸種者謂之陸
稻記曰煎醢加於陸稻上是也今謂之旱稜稻花午開
暮合開合皆於日中有至七開七合者詩十月穫稻今
晚稻也六月收者曰早稻秈稻占稻七八月收者曰菊
花秈稻細名甚多自江淮以南田多三收北地苦寒十
月乃穫七脩類稿云宋真宗聞占城稻早耐旱詔求種
分給諸州故作占粱朱傳粟類也有數色禮記祭宗廟
之禮粱曰薌萁又歲凶大夫不食粱註以粱為加也物
理論粱者黍稷之總名本草青粱白粱味甘微寒黃粱
最佳所謂竹根黃也廣志有具粱解粱遼東赤粱鹽鑽
粱粒如蟣子魏文帝以為粥陶隱居云青粱出北方黃
粱出冀州白粱處處皆有唐本注云青粱殼穗有毛粒
青米亦微青而細於黃白粱殼粒似青稞而少麄夏月
食之極清涼但以味短色惡不如黃白粱故人少種之
此穀早熟而收少作餳清白勝餘米白粱穗大多毛且
長殼麄扁長不似粟圓米亦白而大食之香美為黃粱
之亞黃粱出蜀漢南浙間亦種之穗大毛長殼米俱麄
於白粱收子少不耐水旱食之香美逾於諸粱圖經云
粱皆粟類大抵人多種粟而少種粱以其損地力而收
穫少諸粱食之比他穀最益脾胃粟米亦相似耳粟米
比粱乃細而圓種類亦多功用則無别矣通志汜勝之
書云粱是秫粟今俗謂之粱古祭祀所用粢盛是也可
作粢食及釀酒亦如稬米或云粱亦有稉米雅翼古不
以粟為穀名但米有稃殼者皆稱粟今人以穀之最細
而圓者為粟則粱是類古天子之飯有白粱黃粱者明
取二種耳周禮食毉會膳食之宜犬宜粱疏犬味酸而
温粱米味甘而微寒氣味相成也李時珍曰粱分赤白
黃三色秫即粱米粟米之黏者其黃者北人呼黃稬一
名黃米蘇恭曰今人呼粟稬為秫北人以釀酒汁少於
黍米凡黍稷粟秫稉之類皆有秈稬也左思魏都賦有
雍丘之粱崔駰七依曰玄山之粱粱類數種五穀之一
許重叔謂黍大暑而種故稱黍粱性涼故稱粱其說迂
曲可笑此荆公字說所從來也
蘞蔓于野
陸疏蘞草名似栝樓葉盛而細其子正黑如燕奥不可
食幽州人謂之烏服其莖葉煑以哺牛除熱本草蘞有
赤白黑三種白者根如白芷皮黑肉白斂瘡方用之生
取根擣傅效一種表裏皆赤者名赤蘞功用與白同又
黑者圖經云蔓生莖端五葉花青白色俗呼為五葉苺
葉有五椏子黑一名烏蘞二月生苗多在林中作蔓即
陸璣所指也蜀本注或生人家籬牆間俗呼籠草通雅
云古之藨今之苺覆盆子也曰寒苺曰大麥苺世呼插
田藨爾雅之茥缺盆也稍大者呼割田藨亦謂蓬藟此
皆一枝五葉五月實熟烏赤者一枝三葉實如櫻桃曰
薅田藨即爾雅所謂藨麃陳藏器所謂茅苺也又一種
樹生者所謂樹苺與此各别按本草藨有數種亦謂之
苺覆盆藤蔓有刺白花小葉四五月實成子小於蓬藟
而稀疎實甘酸紅軟大如指頂山中人及時採之少遲
則就枝生蛆此爾雅所謂缺盆俗云插田藨可入藥者
也蓬藟藤蔓有倒刺葉大如掌有毛六七月開小白花
就蒂結實三四十顆成簇有黑毛形色如熟揕而扁冬
不凋功用與覆盆略同此俗所云割田藨者一種蔓小
於蓬藟一枝三葉小白花四月實熟色如紅櫻桃俗名
薅田藨即爾雅所謂藨者故郭注云藨即莓也子似覆
盆而大赤色酢甜可食此不入藥者也一種樹生者葉
似櫻桃而狹長四月小白花實如覆盆但色紅為異此
爾雅所謂山苺陳藏器所云懸鈎子者又一種就地蔓
生長數寸黃花實如覆盆鮮紅不可食即本草所謂蛇
苺也據此則覆盆蓬藟明是二物通雅混為一誤矣
詩傳名物集覽卷八
