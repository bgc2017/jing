詩傳名物集覽卷十二庶吉士陳大章撰
木
無折我樹杞
朱傳把柳屬生水旁樹如柳葉麄而白色理微赤蓋里
之地域溝樹也爾雅旄澤桺邢疏柳生澤中者别名旄
鄭注把柳也生澤中如蘆荻可編為棬箱陸疏杞柳屬
也生水旁樹如柳葉麄而白色理微赤其材堅韌故人
以為車轂今共北淇水旁魯國太山汶水邊純杞也本
草圖經今人取其細條火逼令柔韌屈作箱篋河朔猶
多告子以人性為仁義猶以杞柳為桮棬是也通志杞
柳亦曰澤柳先賢傳鄭敬以蒹葭為席隨杞柳之陰
無折我樹檀
朱傳檀皮青滑澤材強韌可為車陸疏檀木皮正青滑
澤與檕迷相似又似駁馬駁馬梓榆其樹皮青白駁犖
遙視似馬故名檕迷一名挈橀故齊人諺曰上山斫檀
挈橀先殫挈橀爾雅作榽橀論衡楓桐之樹生而速長
故其皮肌不能堅剛樹檀以五月生葉後彼春榮之木
其材強勁車以為軸雅翼淮南子十月檀檀陰木也木
譜檀字从亶有黃白二種葉如槐皮青而澤肌細而膩
體堅重狀如榆梓莢蒾又江南有一種望水檀至夏不
生葉忽然葉開當有大水農人以之占旱澇又一種高
五六尺生高原葉如檀四月花開正紫其根如葛亦名
檀
顔如舜華舜英
朱傳舜木槿也樹如李其華朝生暮落爾雅椵木槿櫬
木槿注别二名也似李樹華朝生夕隕或呼日及亦曰
王蒸白曰椵赤曰櫬廣雅一名朱槿一名赤槿月令仲
夏木槿榮本草木槿作飲服之令人得睡花有紫有白
有粉紅有大紅千葉者作湯代茶治風衍義如小葵花
淡紅色五葉成一花湖南北人家多種植為籬障埤雅
木槿一名舜瞬之義取此抱朴子曰木槿楊柳斷植之
更生倒之亦生橫之亦生生之易者莫過斯木仲夏應
陰而生其花朝開暮落莊生以為朝菌淮南鴻烈解云
莊子貴支離悲木槿篤論云日給之華似柰柰實而日
給虛虛偽之與真實相似也羅浮山記木槿一名赤槿
花甚丹四時敷榮晉宫閣名華林園有木槿三株傅元
云蕣花麗木也謂之日給或謂之洽容或謂之愛老潘
尼以為朝菌花譜槿木如李多岐枝色微白繁密如桑
葉光而厚末尖有椏齒花大小如蜀葵五出中蘂一條
出花外上綴金屑一樹開數百朵有深紅淺紅白色單
葉千葉之異自仲夏至仲冬花開不絶結實輕虛大如
指頂秋深自裂本草槿亦名籓籬草俗名瘧子花小兒
忌弄又廣南有一種扶桑木枝葉婆娑色深而厚微濇
如桑花有紅黃白白色者尤貴重亦有朱槿赤槿日及
之名皆與木槿相似自二月開至仲冬其花深紅雖荳
蔻紅梅無以資其色也傅咸賦應青春而敷蘖逮朱夏
而誕英布夭夭之纖枝發灼灼之殊榮紅葩紫蔕翠葉
素莖含暉吐曜爛若列星成公綏云日及華甚鮮茂榮
於孟夏訖於孟秋東方朔與公洪借車馬書曰木槿夕
死朝榮士亦不長貧賤也英朱傳猶華也草謂之榮
榮而不實謂之英人物志草之精秀者為英荀子注倍
千人曰英
山有扶蘇
朱傳扶胥小木也孔疏毛以下章橋松則扶蘇是木可
知而釋木無文未詳所出說文扶疏木四布也正韻五
模有扶疏無扶蘇扶疏盛貌
蘀兮蘀兮
朱傳蘀木槁將落者毛傳蘀槁也鄭箋木葉槁待風乃
落孔疏七月云十月隕蘀傳云落也木葉雖槁待風而
落則鄭謂木葉者是矣說文草木凡皮葉落陊地為蘀
徐云此言草木而從艸者木蘀與草同也亦作□說文
木部□木葉陊也詩其下維蘀吕氏曰落葉穢襍也蘀
□音義通
折柳樊圃
朱傳柳楊之下垂者柔脆之木也說文楊薄柳也從木
易聲檉河柳也從木聖聲柳小楊也從木卯聲本草柳
華一名柳絮唐本注柳與水楊全不相似水楊葉圓闊
而赤枝條短硬柳葉狹長青綠枝條長軟陶云柳即水
楊非也青史子柳南方之草夏木也夏小正正月柳稊
稊發孚也埤雅柳柔脆易生與楊同類雖縱橫顛倒植
之皆生諺云插柳莫教春知謂宜立春前也百木惟柳
易栽但宜水溼之地耳通志柳曰天棘南人呼為楊柳
一種櫸柳乃榆類其實亦如榆鄉人採其葉為甛茶古
今合璧云樹高二三丈許嬝娜枝條葉細而長者曰柳
樹低枝立葉小者曰楊山海經廆山之西有谷焉名雚
谷其木多柳木譜柳北土最多枝條長軟葉青而狹長
春初生柔荑粗如筋長寸餘黃花鱗次荑上甚細碎漸
次生葉花中結細子如粟米大細扁而黑上帶白絮如
絨名柳絮又名柳絨隨風飛舞著毛衣即生蟲入池沼
隔宿化為浮萍其長條嬝嬝下垂者名垂柳木理最膩
又一種榦小枝弱皮赤葉細如絲縷婀娜可愛一歲三
作花花穗長二三寸色粉紅如蓼花名檉柳唐曲江池
畔多柳號為柳衙謂成行如排衙也柳條柔蔓嬝娜故
言細腰者謂之柳腰又柳可為炭抱朴子曰柳柞速朽
燎以為炭則千歲不敗蓋以喻養生者陳藏器曰本草
經以柳絮為花誤甚花即初發時黃蘂其子乃絮也又
楊與柳同類分為二許慎謂柳為小楊陶洪景謂柳為
水楊朱子謂柳即楊之下垂者不知古詩南楊北柳本
屬二物其合稱楊柳者蓋兼楊與柳言之非謂楊即柳
柳即楊也舊注錯互乖物性矣
山有樞
朱傳樞荎也今刺榆也爾雅藲荎郭云今之刺榆邢疏
别二名也鄭注刺榆有針刺如柘葉似榆瀹為蔬美於
白榆廣雅柘榆梗榆也陸疏其針刺如柘其葉如榆瀹
為茹美滑於白榆榆之類有十種葉皆相似皮及木理
異耳字說榆瀋滑故謂之俞至俞而有刺所以為至陳
藏器江南有刺榆無大榆刺榆秋實
隰有榆
朱傳榆白枌也陸疏榆之皮色白者名枌郭璞云枌榆
先生葉却著莢皮白色内則堇荁枌榆兔薧以滑之注
兔新生者薧其乾也堇荁枌榆初生其葉蓋象兔目故
謂之兔也淮南子槐之生也五日而兔目十日而鼠尾
周禮司烜氏春取榆柳之火元命包三月榆莢落運斗
樞玉衡星散為榆管子五沃之土其榆條直以長淮南
子五月其樹榆萬畢術八月榆檽令人不飢四民月令
二月榆莢成者收乾以為旨蓄色變白將落收為&KR1753;䤅
註音牟豆榆仁醬也河平元年旱傷麥民食榆皮廣雅
山榆毋估也柘榆梗榆也齊民要術梜榆凡榆三種色
别種之勿令襍梜榆莢葉味苦凡榆莢味甘甘者春夏
時將煑賣是以須别也惠子吾有大樹人謂之樗其本
擁腫不中繩墨小枝拳曲不中規矩至於逢匠者不顧
陶弘景曰榆性滑初生莢仁作糜食之多睡嵇康曰榆令
人瞑是也淮南子榆槐與橘柚合而為兄弟有苖與三
兔通而為一家言槐榆北方橘柚南方也是以江南無
榆但言樞耳若晉風則山隰兼有之然有材不能用不
如其亡也汜勝之書漢時鑄榆莢錢如榆莢也又豐有
枌榆社注以此樹為社神因名本草衍義榆皮磑為粉
歉歲農以代食葉青嫩時收貯亦用為羹茹雅翼陳藏
器云江南有刺榆無大榆秦漢故塞其地皆大榆戴侗
云榆木堅忍皮汁滑禮及醫方皆取其滑以為用或曰
大榆其莢飄零一曰零榆又曰莢榆名物疏陸氏云榆
類有十種而不詳其狀爾雅無姑其實夷注無姑姑榆
也生山中葉圓而厚剥取皮合漬之其味辛香所謂蕪
荑本草云味辛平生晉山川谷此一種也樞今之刺榆
即廣雅所謂梗榆其二種也本草榆皮味甘平一名零
榆生潁川山谷其三種也朗榆皮味甘寒生山中如榆
皮有滑汁秋生莢如北榆其四種也爾雅榆白枌其五
種也廣志云有姑榆有郎榆郎榆無莢又任車用姑榆
即無姑朗榆有莢郎榆無莢則郎榆別一種矣齊民要
術有梜榆凡榆之別未知梜榆復如何也陸璣又云駁
馬梓榆或亦一種嚴坦叔云此言隰有榆總言榆耳木
譜榆一名零一名藲莖有數十種人不能別惟知莢榆
白榆刺榆數種而已莢榆白榆皆大榆也有赤白二種
白者名枌木甚高大未葉時枝上先生癭瘤纍纍成串
及開則為榆莢生青熟白圓如小錢又名榆錢甚薄莢
開後方生葉似山萸葉而長尖&KR1359;潤澤
山有栲
朱傳栲山樗也似樗色小白葉差狹爾雅栲山樗郭璞
曰栲似樗亦類桼樹俗語曰櫄樗栲桼相似如一陸疏
山樗與下田樗無異葉差狹吳人以其葉為茗方俗無
名此為栲者爾雅似誤今所云栲者葉如櫟大皮厚數
寸可為車輻或謂之栲櫟許慎云栲讀為糗今人言栲
失其聲耳鄭注山樗葉如椿江東呼為虎目葉脱處有
痕如樗蒲子又如眼目應作糗讀丘上聲故與杻叶南
山有臺亦與杻叶名物解栲輻材也南山有栲言堅久
也故曰樂只君子遐不眉壽栲从考與蓍从耆同意又
栲栳盛物器即古之簝屈竹木為之元志玉輅用栲栳
蓋言其形曲也亦作□䇭
隰有杻
朱傳杻檍也葉似杏而尖白色皮正赤其理多曲少直
材可為弓弩榦者也爾雅杻檍註似棣細葉葉新生可
飼牛材中車輞關西呼杻子一名土橿陸疏葉似杏而
尖白色皮正赤為木多曲少直枝葉茂好二月中葉疏
華如練而細蘂正白蓋樹今官園種之名曰萬歲枝既
取名於億萬其葉又好故種之或謂之牛筋木或謂之
檍材之堅韌者山海經崌崍之山其木多楢杻
椒聊之實
朱傳椒樹似茱萸有針刺其實味辛而香烈爾雅檓大
椒郭云今椒樹叢生實大者名為檓又云椒榝醜莍李
巡曰榝茱萸也椒茱萸皆有房故曰梂梂實也孔疏郭
璞曰茱萸子聚生成房是椒之房褁名梂也今椒實一
褁之内唯有一實間有二實者甚少今言一梂滿升假
多為喻非實事也陸疏椒樹似茱萸有針刺葉堅而滑
澤蜀人作茶吳人作茗皆合煑其葉以為香今成臯諸
山間有椒謂之竹葉椒其樹亦如蜀椒少毒熱不中合
藥用烝雞豚最佳東海諸島上亦有椒樹枝葉皆相似
子長而不圓味似橘皮島上獐鹿食此椒葉其肉自然
作椒橘香聊語助也王氏字說以為薄略之辭似鑿埤
雅椒似茱萸而小赤色内含黑子如點今謂椒目爾雅
言椒榝醜莍桃李醜核言桃李之屬皆内核椒榝之屬
皆外莍也酉陽襍俎椒可以來水銀茱萸氣好上椒氣
好下蓋椒氣性不上達故詩以譬沃也莊子韋以裒椒
雖踰絺綌然久則臭椒故天下之理有初雖若佳後更
為害者不可不察也本草經秦椒生泰山川谷及秦嶺
上或琅琊八九月採實蜀椒一名蓎藙生武都川谷及
巴郡八月採實蔓椒生雲中川谷及丘冢間採莖根煑
釀酒胡椒生西戎形如鼠李子調食用之味甚辛辢范
子計然云蜀椒生武都赤色者善秦椒出天水隴西細
者善孝經援神契椒薑禦溼菖蒲益聰物各用其所長
也蔬譜椒秉五行之氣葉青皮紅花黃膜白子黑氣香
最易蕃衍凡椒閉口者殺人番椒亦名秦椒白花子如
秃筆頭紅鮮可觀味甚辢通志椒曰蓎藙曰陸撥曰南
椒生漢中者曰漢椒蜀中者曰蜀椒巴中者曰巴椒廣
東者曰廣椒又山海經鼔琴之山其木多椒又真臘風
土記胡椒子生而青者尤辢又續漢書天竺出胡椒異
域志入不國出胡椒叚柯古云胡椒蔓生兩兩相對畢
澄茄其類也今番舶來者有玉椒白色此詩作於晉人
晉地近秦歌其土物當指秦椒山海經云景山多秦椒
則秦椒之著久矣漢官儀皇后宫以椒塗殿稱椒房取
其生子蔓衍亦尚其煖也孫卿子云民之親我歡若父
母好我芬若椒蘭又楚俗正月元日以椒盤進椒酒崔
實月令過臘一日謂之小歲拜賀君親進椒酒從小起
離騷申椒醑與菌桂又播芳椒兮成堂奠桂酒兮椒漿
按爾雅椒榝醜莍莍者褁實之房椒與茱萸皆曰莍栗
松楓之類亦曰莍舊註謂莍即椒復以椒實訓莍誤
有杕之杜
朱傳杕特也杜赤棠也爾雅杜赤棠詳見召南甘棠又
方言杜澀也註杜棃子澀故名毛傳杕特貌疏木獨生也
唐史李林甫不識杕杜字謂皇陟曰此言杖杜何也陟
俯首不敢言
集于苞栩
朱傳苞叢生也栩柞櫟也其子為皂斗殼可以染皂者
是也爾雅云栩杼郭注柞樹又云櫟其實梂孫炎曰物
叢生曰苞齊人曰稹櫟實橡也有梂彙自褁邢云櫟似
樗之木也陸疏栩今柞櫟也徐州人謂櫟為杼或謂之
栩其子皂或言皂斗其殼為汁可以染皂今京洛及河
内多言杼斗或橡斗謂櫟為杼五方通語也秦風山有
苞櫟秦人謂柞櫟為櫟河内人謂木蓼為櫟椒榝之屬
也其子房生為梂木蓼子亦房生故說者或曰柞櫟或
曰木蓼此秦詩宜從其方土之言柞櫟是也東海及徐
州謂之木蓮其葉始生食之味辛其梂子八月中成摶
以為燭明如胡麻燭研以為羹肥如胡麻羹莊子匠石
之齊至曲園見櫟樹曰是不才故若是之壽本草槲櫟
皆有斗以櫟為勝所在山谷中皆有圖經云木高二三
丈三四月開黃花八九月結實柞櫟也杼也栩也皆橡
櫟之通名枕中記橡子非果非穀最益人服食無氣而
受氣無味而受味消食止痢令人強健本草衍義櫟葉
如栗葉堅而不堪充材風土記吳越之間名柞為櫪古
今注杼實曰橡齊民要術柞砍去還生宜種於山阜之
曲十年中椽二十年中屋薪樵不在此數雅翼管子五
粟之土其柘其櫟修直以長淮南時訓十二月之木可
以為車轂木不出火惟櫟為然亦應陰氣也鄭漁仲云
栩杼為柞木秦風苞櫟更是一物即今之橡斗樹也綿
詩朱子解柞云枝長葉盛叢生有刺與橡斗樹不同按
爾雅郭注及邢陸諸疏皆以栩櫟為一物故朱傳於山
有苞櫟更無釋文張爾公云橡樣杼柔一也櫟别為一
種櫟實亦有斗或謂之橡斗然橡實大於櫟葉冬凋櫟
不冬凋實二物也
隰有楊
爾雅楊蒲柳註莖可為箭易枯楊生稊老夫得其女妻
枯楊生華老夫得其士夫淮南子正月其木楊古今注
白楊葉圓青楊葉長蒲楊葉長細栘楊葉圓蔕弱微風
則大搖一名高飛一曰獨搖埤雅楊有黃白青赤四種
赤楊霜降則葉赤材理亦赤其孚甲早於衆木又楊櫨
皮白空中子似枸杞子冬月熟赤色一名空疏李當之
藥錄謂之溲疏非今人籬援之楊櫨也黃楊木性堅緻
難長俗云歲長一寸閏年倒長一寸謂之厄閏然考之
爾雅桐茨菰皆有厄閏之名不獨黃楊也世之重黃楊
以其無火或曰必於陰晦夜一星不見伐之為枕不裂
齊民要術白楊勁直堪為屋材寧折終不曲撓榆性懦
軟久無不曲比白楊不如遠矣國策楊樹之生倒之生
折而樹之又生列子虛則夢楊實則夢溺之反也木譜
楊有二種一種白楊芽時有白毛褁之及盡展似梨葉
而稍厚大遇風則簌簌有聲高者十餘丈徑三四尺一
種青楊比白楊較小亦有二種其一青聳直高數丈徑
二三尺葉似杏而大一種矮身多岐枝不堪大用北方
全用楊柳榆槐四木人皆種之楊柳亦是二物柳枝長
脆葉狹長楊枝短硬葉圓闊迥不相侔諸家多混稱之
甚且以為一物蓋南方無楊故耳柳性耐水楊性宜旱
諸書所言水楊皆水柳之譌也惟垂柳作垂楊至於春
月飛絮落水作萍亦與柳同但其穗頗粗大耳崔正熊
云水楊葉似青楊青楊出峽中為牀卧之無蚤别一種
非蒲柳也白楊株大葉圓如梨皮白多種墟墓間故古
詩曰白楊多悲風蕭蕭愁殺人黃楊葉細難長人家庭
中多植之以為玩又蒲柳一種有皮青皮紅之别亦名
楊柳本草柳華其葉狹長青綠枝條長軟者然蒲柳亦
曰蒲楊栘楊亦曰栘柳河柳亦曰小楊陳藏器云江東
通名楊柳北人都不言楊楊樹葉短柳樹枝長朱傳云
柳楊之下垂者楊柳之揚起者說文云柳小楊也欲知
楊與柳之别以三說參之
有條有梅
朱傳條山楸也皮葉白色亦白材理好宜為車版爾雅
槄山榎孫炎曰詩云有條有梅條槄也郭璞曰今之山
楸陸疏槄今山楸也亦如下田楸耳白色堪作車版能
溼又可為棺木宜陽其北山多有之本草楸與梓本同
末異一種無刺者一種有刺者溼時脆燥則堅良木也
榎亦楸屬葉大而蚤脱故謂之榎葉小而蚤秀故謂之
楸史記淮山常山滎南河濟之間有千樹楸與千戶侯
等别賦望青楸之離霜曹植詩走馬長楸間
梅爾雅梅枏陸疏梅樹皮葉似豫章豫章葉大如牛耳
一頭尖赤心華赤黃子青不可食枏葉大可三四葉一
叢木理細緻於豫章子赤者材堅子白者材脆荆州人
曰梅終南及新城上庸蜀皆多樟枏終南山與上庸新
城通故亦有枏也爾雅翼枏大木可為舟又可為棺故
古稱楩楠豫章以為良木之類本草枏近根年深向陽
者結成草木山水形呼骰柏枏俗名鬭柏枏因聲而訛
魏王花木狀言石枏野生二月開花曲阜顔回墓有二
株大三四十圍顔子手植物任昉述異記黃金山有枏
木一年東邊榮西邊枯一年西邊榮東邊枯張華云交
讓木宋子京云讓木即枏木生南方故又作楠黔蜀諸
山尤多其樹童童然若幢蓋直上柯葉不相妨蜀人號
交讓木莊子騰猿得杉楠山海經搖碧山朝歌山脆山
多枏負霜停翠陸文裕曰成都庭院植成行列枝葉若
相迴避實似母丁香粤中分香楠青楠又有石楠凌冬
不凋楠即枬今作枏六書故曰梅之為果書傳所同惟
終南之詩有條有梅毛氏以為枏蓋本爾雅爾雅以梅
為枏是以一字名兩木也說文既以梅為酸果又謂梅
枏為可餐是又合二字為一物也名物疏陸所釋梅自
是枏木似豫章者豫章大樹所謂生七年而可知者陳
文帝嘗出枏材造戰艦即此若今之所謂梅乃古和羹
之梅籩實之乾䕩郭璞云似杏實酢者若爾雅之梅枏
乃陸云似豫章者景純不當以似杏實酢解之草木同
名異種者甚多如山榎名條柚亦名條豈可以上文之
條為柚耶朱傳於標有梅既具釋此章不復云似合二
梅為一矣廣要曰條是槄梅是枏爾雅與陸疏合此乃
秦人誇美其君故借巨材以起興陸農師指條為柚梅
為杏取渡淮變化之義甚無謂通雅云爾雅三釋梅時
英梅注以為雀梅正言梅花之梅與摽梅同蓋古梅作
某而枏則稱梅故又曰梅枏其言朹檕梅則今之山查
糖毬耳爾雅梅枏即陸璣所謂木似豫章者郭璞注誤
云似杏實酢陶淇景本草因之後人遂以枏木為梅果
非也孫炎云荆州曰梅揚州曰枏世說謝安搆室有梅
梁之名則枏亦可稱梅非今之所謂梅也
隰有六駁
朱傳駁梓榆也其皮青白如駁陸疏駁馬梓榆也其樹
皮青白駁犖遥視似駮馬故謂之駮馬下章云山有苞
棣隰有樹檖皆山隰之木相配不宜云獸古今注六駁
山中有木葉似豫章皮多癬駁毛傳駁如馬倨牙食虎
豹爾雅疏駮亦野馬名山海經中曲之山有獸焉其狀
如馬而白身黑尾一角虎牙爪音如鼓音其名曰駮是
食虎豹可以禦兵故馬之色相類者以駮名之雅翼周
書王會正北方義渠以兹白兹白若白馬即此物也古
之名馬有曰六駮者有曰騶虞者有曰騰黃者有曰飛
兔者有曰麒麟者六駁者必其白身黑尾如獸之六駮
耳駮音博
隰有樹檖
朱傳檖赤羅也實似梨而小酢可食釋木檖羅陸疏檖
一名赤羅一名山梨今人謂之楊檖實如梨但小耳一
名鹿梨一名鼠梨今人亦種之極有肥美者亦如梨之
美檖說文作□埤雅其文細密如羅故曰羅又有白者
赤羅文棘白羅文緩雖皆文木赤羅為上秦詩初曰晨
風卒曰樹檖言用賢之道始能致之終能立之栜謂之
綾杉謂之紗檖謂之羅羅亦有花者俗謂之羅錦猶言
杉錦也羅錦明杉錦暗今有栜綾器其文如綺又下於
杉錦
東門之枌
朱傳枌白榆也先生葉郤著莢皮白色爾雅榆白枌孫
炎曰榆白者名枌郭璞曰枌榆先生葉後著莢皮色白
莢狀似錢而小色白成串俗呼榆錢二月剥皮刮去粗
皵中滑白荒歲以為粉食之埤雅枌先敷葉後著莢其
葉初生蓋似兔目榆性扇地所扇各與木等故其陰下
五種不植而古人就以息焉陳詩東門之枌婆娑其下
是也男子道舞尚非所宜女子市舞尤非所宜矣管子
曰桓公之時五衢之民桑麻不種繭縷不治衣多敝履
多穿乃請沐途旁之枝使無尺寸之陰為是故也内則
云堇荁枌榆兔薧以滑之兔新生者薧其乾也博物志
食枌榆則眠不欲覺木譜榆有赤白二種白者名枌赤
者榆也樹甚高大
猗彼女桑
朱傳取葉存條曰猗女桑小桑也小桑不可條取故取
其葉而存其條猗猗然耳毛傳荑桑也孔疏女是人之
弱者女桑柔桑也釋木女桑桋桑注今俗謂桑樹小而
條長者為女桑樹
六月食鬱及薁
朱傳鬱棣屬毛詩義問其樹高五六尺實大如李正赤
食之甛孔疏晉宫闕銘云華林園中有車下李三百一
十四株薁李一株車下李即鬱薁李即薁二者相類而
各一物同時熟
薁朱傳蘡薁也本草郁李一名爵李一名車下李一名
棣生高山川谷及丘陵上五月六月採根陸疏唐棣薁
李也一名雀梅亦曰車下李所在山皆有其華或赤或
白五月中成實大如李子可食本草圖經郁李木高五
六尺枝條葉花皆若李惟子小若櫻桃赤而味甘酸核
隨子熟六月採根并實取核中仁用藥譜郁李山野處
處有之樹高五六尺花千葉雪白粉紅二色如紙剪成
甚可觀李赤色五月熟可食核仁可入藥果譜蘡薁蔓
生六月熟甌越諺云蘡薁熟食新粥正詩六月所食也
名物疏薁郁李薁李蘡薁燕薁棣爵李車下李廣雅謂
之蘡舌與鬱俱棣屬也故同得車下李之名陸璣以唐
棣為薁李非也而以為實大如李則得之本草圖經謂
郁李子如櫻桃則似說常棣非郁李也郁李雖棣屬然
非爾雅所謂唐棣常棣也古之說者惟不知唐棣為扶
栘木而以為薁又不知薁别是一種而以為常棣故本
草注及詩緝諸說俱誤魏王花木志云燕薁實如龍眼
黑色說文謂之蘡薁詩疏一名車鞅藤豳詩六月食薁
者此也廣志曰燕薁似梨早熟據此又非郁李而二說
亦相矛盾殆不足取證韓詩薁字作蒮是爾雅所謂蒮
山韭者非毛詩之薁爾雅翼云山韭形性與韭相類但
根白葉如燈心苗一說燕薁蘡舌宜是草屬按果譜蘡
薁一名山蔔萄蔓生苖葉花實與蔔萄相似但實小而
圓不甚紫亦堪為酒正字通薁果名俗名山蔔萄藤名
木龍時珍曰蘡薁可插植花實與蔔萄無異實小而圓
不甚紫其莖吹之氣出有汁如通草韓詩薁作蒮說文
引詩食鬱及蒮彼此錯誤矣
八月剥棗
爾雅棗壺棗注大而銳上邊要棗註子細腰擠白棗註
子白乃熟樲酸棗註樹小實酢楊徹齊棗煑填棗注未
詳遵羊棗注實小而圓紫黑色俗呼羊矢棗洗大棗注
河東猗氏縣棗大如雞卵蹶洩苦棗注子味苦晳無實
棗注樹不著子還味捻棗注還味短味也還音旋又云
棗李曰疐之周禮饋食之邊其實棗禮記婦人之贄脯
修棗栗又棗曰新之又棗栗飴蜜以甘之又食棗桃李
不致於核左傳女贄不過榛栗棗修以告虔青史子棗
北方之草冬木也鄒子燧人氏夏取棗杏之火韓子秦
饑應侯請以五苑棗栗發與之本草大棗味甘平安中
養脾助十二經平胃氣通九竅補少氣少津液和百藥
八月採暴乾梨百損一益棗百益一損圖經云棗極美
者有水菱棗御棗之類盧諶祭法曰春祠用棗油淮南
子十一月棗棗取其赤心埤雅棘大者棗蓋若酸棗所
謂棘也於文重朿為棗並朿為棘一曰棘實曰棗蓋棗
性重喬棘則低矣故其制字如此詩曰八月剥棗剥擊
也棗實未熟雖擊不落已熟則爛不擊自墮齊民要術
所謂全赤即收收法撼而落之為上是也且棗全赤即
收故乾則紅皺復無烏鳥之費半赤而收者肉未充滿
乾復黃皺將赤味亦不佳故於全赤之時剥而落之世
云噉棗令人齒黃倪彦及云太原人好食棗無貧賤老
少嘗置棗懷袖間探取食之嵇叔夜書齒居晉而黃以
此木譜棗一名木蜜農書云南北皆有然南棗堅燥不
如北棗肥美生青齊晉絳者尤佳齊民要術旱澇之地
不任稼穡種棗則任矣本草無漏子即波斯棗番人名
其木曰窟莽名其實曰若魯麻棗杜甫海㯶即此樹也
函史物性志曰有紫棗元棗實入藥生密雲者實小而
甘天棗産徐州蕭縣實如酸棗樂民棗生山東青州多
膏味美為棗之冠南棗出浙之浦江又嶺南波斯棗木
直聳十餘丈始開枝葉似㯶櫚三五年一結子似北方
青棗但小耳史記李少君曰臣嘗至海上見安期生食
棗大如瓠又楚莊王愛馬噉棗脯水經注酸棗縣古者
名都或以山林故曰酸棗洞冥記今軟棗笮之有膏膏
可然燈王安石初解剥棗不用毛傳曰剥者剥其皮而
進之以養老也後從蔣山步至民家問翁安在曰去剥
棗始悟其非即具奏乞除前說又蜀酸棗肉山萸别名
采荼薪樗
朱傳荼苦菜也樗惡木也孔疏樗惟堪薪故毛稱惡木
樗音樞陸疏樗樹及皮皆似漆青色其葉臭本草圖經
樗木根葉尤良唐本注椿樗二木相類但椿木實而葉
香可噉樗木疏而氣臭膳夫亦能熬去其氣北人呼樗
為山椿江東呼為虎目葉脱去有痕如樗蒲子又如眼
目故名俗云櫄樗栲漆相似如一衍義世以無花不實
木身大其榦端直者為椿其有花而莢木身小榦多迂
矮者為樗樗用根葉莢故曰未見椿上有莢者又有樗
雞故知古人命名不言椿雞而言樗雞顯以有雞者為
樗無雞者為椿也木譜樗俗呼臭椿一名大眼桐皮粗
肌虚而白荒年可採食有花者無莢有莢者無花莊子
吾有大樹人謂之樗其大本臃腫而不中繩墨其小枝
拳曲不中規矩
徹彼桑土
朱傳徹取也桑土桑根也方言東齊為根曰土字林作
&KR2690;桑皮也又方言齊東謂根曰杜通作土詩徹彼桑土
傳曰桑根郭璞注方言引詩作桑杜
集于苞杞
朱傳杞枸檵也爾雅杞枸檵注今狗杞也廣雅地筋枸
杞陸疏一名苦把一名地骨春生作羹茹微苦其莖似
莓子秋熟正赤莖葉及子服之輕身益氣本草枸杞味
苦寒久服堅筋骨一名地輔羊乳郤暑仙人杖西王母
杖生常山平澤及諸丘陵阪岸冬採根春夏採葉秋採
莖實抱朴子家菜一名托盧或名天精郤老地骨日華
子曰地仙苖即枸杞道書枸杞千歲其形如犬圖經春
生苖葉如石榴葉而軟薄堪食俗呼為甛菜莖榦高三
五尺作叢六七月生小紅紫花隨結紅實形微長如棗
核其根名地骨與枸棘相類其實形長而枝無刺者真
枸杞也圓而有刺者枸棘也世傳蓬萊縣南丘村多枸
杞高者一二丈其根盤結甚固鄉人多壽考亦飲食其
水土之品使然耳陳藏器云仙人杖别有兩種一種是
枯死竹竿之色黑者一種是菜類并此為三物而同一
名也沈存中云陜西極邊生枸杞高丈餘大可作柱葉
長數寸無刺根皮如厚朴甘美異於諸處實圓如櫻桃
少核暴乾如餅極膏潤有味寇氏衍義云凡杞未有無
刺者但此物小則多刺大則少刺如酸棗及棘其實一
也後人分别把棘強生名耳藥譜枸杞二木名此物棘
如枸之刺莖條故兼二名處處有之根名地骨根之皮
名地骨皮古以韋山者為上品以甘州為絶品子圓如
櫻桃曝乾可作果食一種辛苦麻人者名曰棘多誤以
入藥詩詁曰枸木子生枝端橫折岐出狀如枅栱土人
謂之枅栱木此木誤入酒能化酒為水一名木蜜一名
木餳一名木珊瑚續仙傳朱孺子少事道士王延且居
大若巖一日汲於溪見二花犬因逐之入枸杞叢下掘
之根形如二犬烹而食之通雅枸杞為檵謂棘如枸莖
如杞也寇宗奭知别刺枸而引杞柳郭璞以梗為杞毛
公以枳椇為枸說文以枸木可為醬楊升菴鄧潜谷以
蒟蒻為蒟醬皆誤也
常棣之華
朱傳棣也子如櫻桃可食李氏云何彼穠矣言唐棣之
華爾雅所謂栘也此常棣與采薇維常之華爾雅所謂
棣也爾雅常棣棣郭云今山中有棣樹子如櫻桃可食
孔疏此與唐棣異木故爾雅别釋陸疏許慎曰白棣樹
也如李而小如櫻桃正白今官園種之又有赤棣樹葉
如刺榆葉而微圓子正赤如郁李而小五月始熟自關
西天水隴西多有之高濓云常棣花若金黃一葉一蘂
生甚蔓延春時與薔薇同開程子經說云常棣今所謂
玉李花萼相承甚力故以興兄弟埤雅華萼上承下覆
甚相親爾栘从多棣从隶言華萼相承輝榮相隶也唐
棣之華反而後合詩以取譬則此華上承下覆甚相親
爾者常而已矣故曰常棣也隶仁也多義也兄弟尚親
親也周公之於詩其道在鴟鴞其事在常棣也
鄂不韡韡
朱傳鄂鄂然外見之貌不猶豈不也韡韡光明貌箋承
華者曰鄂不當作拊拊鄂足也楊用修云鄂花苞也今
文作萼不華蒂也今文作跗華下有萼萼下有跗花萼
相承覆故得韡韡而光明按孔疏解毛傳云豈不韡韡
而光明乎王述之曰不韡韡猶言韡韡也故朱傳取之
與鄭異義歐陽本義云鄭改不為柎先儒已言其非且
不韡韡者言韡韡也古詩如此者多何煩改字乎
南山有杞
朱傳杞樹如樗一名狗骨陸疏杞一名狗骨山材也其
樹如樗理白而滑可為函及檢板其子為木蝱可合藥
曹氏云梓把也嚴氏詩緝曰詩有三杞無折我樹杞柳
屬也南山有杞在彼把棘山木也集于苞杞隰有杞桋
言采其杞枸杞也據此南山有杞之杞與集于苞杞之
把分明二種朱子註南山有杞云樹如樗極肖其形顧
野王曰枸榾木中箭謂其有刺通雅曰即今之貓刺冬
不凋大者可充黃楊製器李時珍言狗骨與冬青相亂
枸榾葉長四方有八稜稜有刺與冬青遠甚若云冬不
凋則不凋者多矣按通雅所言亦其一種俗呼貓兒刺
又有云枸榾樹者其葉比冬青略薄其皮中有絲一謂
之絲綿樹正時珍所云也今刻工多以之代梨棗
南山有枸
朱傳枸枳枸樹高大似白楊有子著枝端大如指長數
寸噉之甘美如飴八月熟亦名本蜜語錄枸是機枸子
建陽人謂之皆拱子甘而解酒毒陸疏枸枳枸也木高
大似白楊所在山中皆有理白可為函板枝柯不直古
語曰枳枸來巢言其味甘故飛鳥慕而巢之本從南方
來能敗酒若以為屋柱則一屋之酒皆薄本草枳椇味
甘平一名木蜜其木皮温唐本注云其樹徑尺木名白
石葉如桑柘其子作房似珊瑚核在其端古今注枳椇
子一名樹蜜一名木餳實形拳曲核在實外亦名白石
白實木石木實埤稚椇木似白楊子依房生著枝端今
俗謂之枅栱曲禮婦人之贄椇榛脯脩棗栗椇取卷曲
榛言至棗言早栗言恂栗故曰以告虔也廣志葉似蒲
柳子十一月熟樹乾者益美或云果名一名白石李通
志枳椇蜀人謂之枸詩緝云疏引枳椇來巢以證毛說
然宋玉風賦字作枳句李善注橘踰淮為枳句曲也音
溝非毛義也雅翼古者人君燕食所加庶羞凡三十一
物其果則有蓤椇棗栗榛柿瓜李桃梅杏楂梨荆楚之
俗亦鹽藏荷褁以為冬儲今不以為重賤者食之而已
正字通枸有矩苟鉤劬四音枸杞之枸音苟南山之枸
音矩字同音異各分二物也
北山有楰
朱傳楰鼠梓樹葉木理如楸亦名苦楸爾雅楰鼠梓郭
璞曰楸屬也今江東有虎梓圖經云鼠梓一名楰亦楸
之屬也小雅北山有楰是也鼠李一名鼠梓或云即此
然花實都不相類恐二物而同名陸疏其樹葉木理如
楸山楸之異者今人謂之苦楸溼時脆燥時堅今永昌
又謂鼠梓漢人謂之楰曹氏云宫室之良材通志略鼠
李曰牛李曰鼠梓曰椑曰山李曰楰曰苦楸即烏巢子
其下維穀
朱傳穀一名楮惡木也廣雅穀楮也陸疏幽州人謂之
穀桑荆揚交廣謂之穀中州人謂之楮今江南人績其
皮以為布又擣以為紙謂之穀皮紙潔白光澤其裏甚
好葉初生可以為茹管子五位之土其柞其穀酉陽襍
俎構穀田廢久必生構葉有瓣曰楮無曰構本草圖經
楮有二種一種皮有斑花文謂之斑穀今人用為冠一
種皮無花但葉似蔔萄作瓣而有子者為佳其實初夏
生如彈丸青綠色至六七月漸深紅色乃成熟八月九
月採抱朴子楮實赤者餌之一年老者還少本草曰楮
亦名穀陶氏以為今構木誤矣先賢以為皮斑者是楮
皮白者是穀有瓣者曰楮無瓣者曰構按此非一種物
類相感志云其膠可以團丹砂語曰構膠為金石之桼
是也列子宋人有為其君以玉為楮葉者三年而成亂
之楮葉中不可别也遂以巧食宋國列子聞之曰使天
地之生物三年而成一葉則物之有葉者寡矣爾雅翼
書桑穀共生劉向以為桑喪也穀生也殺生之柄失而
在下是以桑穀為二物也陸璣以為幽州人謂之穀桑
或曰楮桑然則蓋一物矣廣州記蠻中取穀皮熟搥為
揭裏布鋪以擬氊漢周黨被徵不得已著短布單衣穀
皮綃頭待見尚書注以穀樹皮為綃頭也山海經招摇
之山有木焉其狀如穀而黑裏其華四照名曰迷糓佩
之不迷木譜斑穀葉無椏乂三月開花成長穗如柳花
不結實白皮穀皮有椏乂碎花實如楊梅而無核八月
九月采一名楮桃一名穀實埤雅樂彼之園爰有樹檀
其下維籜檀堅厚籜脆薄其别之易也又曰其下維穀
穀惡木也而疑於美散木也而疑於才其别之難矣故
以誨宣王分别善惡有隆於後也許東陽曰榖字從&KR2020;
從木者木名也從&KR2020;從禾者百穀之總名亦善也此詩
集于榖者木也我肻穀者善也二字當辨正字通構榖
楮三物三名三字三音非讀榖為構也李氏本草楚人
呼乳為榖榖本是㝅字從子從&KR2020;說文甚明陸佃埤雅
訓榖為善如戬榖式榖之義誤矣然其以穀為榖則傳
寫之訛非佃之過也米襄陽云古法粘經以構汁和白
芨飛麵為糊接紙永不脱解
以薪以蒸
朱傳麄曰薪細曰蒸說文蒸折麻中榦也一曰麻榦可
以燒增韻炬也周禮甸師帥其徒以薪蒸役外内甕之
事左傳藪之薪蒸虞衡守之又木槿齊魯之間謂之王
蒸
譬彼壞木
朱傳壞傷病也壞說文作瘣云病也一曰腫旁出也爾
雅瘣木符婁某氏曰詩云譬彼瘣木疾用無枝符婁尫
傴内疾瘣磊故疾用無枝郭璞曰謂木病尫傴癭腫無
枝條
無浸穫薪
朱傳穫艾也爾雅穫落或曰可作桮圈皮韌繞物不解
郭璞曰穫音獲可為杯器素也陸疏今椰榆也其葉如
榆其皮堅韌剥之長數尺可為絙索又可為繒帶其材
可為杯器又禮不隕穫於貧賤注隕如蘀之隕而飄零
穫如禾之穫而枯槁也
隰有杞桋
朱傳杞枸檵也桋赤栜也樹葉細而岐銳皮理錯戾好
叢生山中中為車輛爾雅桋赤栜白者栜或曰白色為
栜其色雖異為名同江淮間栜有可為鞍者陸疏栜葉
如柞皮薄而白其木理赤者為舜栜一名桋白者為栜
木皆堅韌今人以為車轂六書故說文亦云桋赤栜而
無栜字詩蕨薇杞桋並言似皆可采食者又齊韻音題
爾雅桋桑女桑郭注今俗呼小樹長條者為女桑則桋
亦小樹長條之通名矣
如塗塗附
朱傳塗泥附著如於泥塗之上加以泥塗附之也鄭箋
附木桴也孔疏木表之麄皮
柞棫拔矣
朱傳柞櫟也枝長葉盛叢生有刺爾雅翼柞生南方葉
細而密今人為梳用之詩二雅道柞尤多石鼓文亦云
柞棫其特周書方周之興大姒夢商庭産棘小子發取
周庭之梓植之闕間化為松栢柞棫齊民要術言柞斫
去旋生科理還復蓋良木之易成者又柞宜種山阜之
曲十年中椽二十年中屋槱柴在外為利博矣嚴燦云
柞櫟也即唐風所謂栩也廣要據陸疏柞棫苞栩苞櫟
一物嚴氏亦云然鄭漁仲謂栩杼為柞謂櫟為槲别是
一種本草以槲櫟稍有差别朱傳解柞云枝長葉盛叢
生有刺與櫟葉如栗葉者不同况柞中椽中屋而朱傳
云小木相去甚遠可見棫是小木所謂無赤心實如耳
璫者是也柞栩櫟是大木所謂栗屬大蔽牛者是也鄭
氏認棫是山柘恐未然詩緝解維柞之枝亦曰堅韌之
木新葉將生故葉乃落附著甚固故曰蓬蓬然也周禮
柞氏掌攻草木漢書有五柞宫風土記舜所耕地多柞
樹
朱傳棫白桵也小木亦叢生有刺爾雅郭注云挼實如
耳璫紫赤可啖鄭云即山柘也陸疏三倉說即柞也其
材理全白無赤心者為白桵直理易破可為櫝車輻又
可為矛戟矜今人謂之白梂或曰白柘矜音芹柄也張
爾公云爾雅棫白桵與柞殊類詩合舉二木非棫即柞
也陸疏棫即柞鄭注即山柘鄭樵通志柞木曰棫曰栩
並非
芃芃棫樸
朱傳芃芃木盛貌樸叢生也言根枝迫迮相附著也毛
傳樸抱木爾雅樸枹者郭云樸屬叢生者為枹說文樸
木素也徐曰土曰坯木曰樸六書故木之未器者又質
也淮南子堯樸角不斲素題不枅孔疏冬官考工記凡
察車之道欲其樸屬而微至注樸屬附著堅固貌也
薪之槱之
朱傳槱積也孔疏伐木析之謂之薪既已薪之則當積
聚鄭箋祭皇天上帝及三辰聚積以燎之疏云月令注
皇天為北辰耀魄寳上帝為五帝三辰即宗伯所云日
月星辰也周禮大宗伯以禋祀祀昊天上帝以實柴祀
日月星辰以槱燎祀司中司命風師雨師注云煙之言
烟周人尚臭烟氣之臭聞者也槱積也詩曰芃芃棫樸
薪之槱之三祀皆積柴實牲醴焉或有玉帛燔燎而升
烟所以報陽也禮記月令季冬乃命四監收秩薪柴以
共郊廟及百祀之薪燎祭法燔柴於泰壇祭天也
榛楛濟濟
朱傳榛似栗而小楛似荆而赤陸疏楛其形似荆而赤
莖似蓍上黨人織以為牛筥箱器又屈以為釵故上黨
人調曰問婦人欲買赭否曰竈下自有黃土問買釵否
曰山中自有楛禹貢荆州貢楛注云中矢榦出雲夢之
澤爾雅楛堪為矢古者楛矢則石為之弩榛可為贄文
事也楛可為矢武事也說文榛一曰蕞蕞亦矢之善者
春秋傳所謂致師者左射以蕞是也周語曰夫旱麓之
榛楛殖故君子得以樂易干禄焉若夫山林匱竭林麓
散亡藪澤肆竭民力凋盡田疇荒蕪資用乏匱君子將
險哀之不暇而何樂易之有顔師古曰楛木堪為箭笴
今豳以北皆用之俗呼其木為楛子左傳有隼集於陳
庭而死楛矢貫之其長尺有咫以問仲尼對曰隼來遠
矣此肅慎氏之矢也昔武王伐商封異姓以遠方之職
貢使無忘服故以楛矢封陳求之故府果得之夏書荆
州之貢礪砥砮丹惟箘簵楛則亦中州職貢之常豈其
長者為肅慎之物歟荀子勸學篇問楛者勿告也告楛
者勿問也說楛者勿聽也凡器物堅好曰功濫惡曰楛
故以為喻楛或作苦義同
其菑其翳
朱傳菑木立死者也釋木立死菑李巡曰以當死害生
曰菑荀子周公之狀身如斷椔臯陶之狀色如削瓜椔
一作菑孔疏立死之木妨他木生長故曰菑也菑又音
緇韓詩云反草也又車輻入轂處為菑
翳朱傳自斃者也或曰小木蒙密蔽翳者也爾雅木自
斃柛蔽者為翳韓詩作殪云因也因高填下也釋木斃
者翳郭云翳樹陰翳覆地者也孔疏生木自倒枝葉覆
地為蔭翳故曰翳也埤雅木卧死為翳
其灌其栵
朱傳灌叢生也栵行生者也爾雅栵栭郭注樹似槲&KR0554;
而庳小子如細栗可食今江東亦呼為栭栗鄭注茅栗
也陸疏樹如榆木理堅韌而赤可為車轅内則芝栭䔖
椇鄭云人君燕食所加庶羞也通志橡實之類極多有
似栗而小者大小三四種注云子如細栗江淮亦呼栭
栗俗謂之茅栗猴栗柯栗皆其類也栵一作□沈存中
以莊子賦芧為茅栗韻書□茅栗也趙魏間栗小者為
□
其檉其椐
朱傳檉河柳也似楊赤色生河邊爾雅檉河柳郭云今
河旁赤莖小楊鄭注殷檉也生水畔其葉經冬變紅陸
疏生水旁皮正赤如絳一名雨師枝葉如松漢書鄯善
國多檉柳段成式云赤白檉出涼州大者為炭復入灰
汁可以煑銅本草赤檉木皮赤色葉細其中木脂一名
檉乳衍義人謂之三春柳以其一年三秀也花肉紅色
成細穗河西者戎人取滑枝為鞭南都賦注檉似柏而
香雅翼檉葉細如絲婀娜可愛天將雨檉先起氣以應
之故一名雨師亦能負霜雪大寒不凋有異餘柳通志
大概松杉之類而意態似柳故謂之檉柳其材可卷為
盤合又有一種名赤楊又名水楊與此相似而植之水
邊其葉經秋盡紅人多植於門巷杜詩赬檉曉花希即
此木譜漢苑中柳狀如人形一日三眠三起檉柳也一
名人柳一名三眠柳一名觀音柳一名長壽仙人柳即
俗所稱三春柳也春前以枝插之易生
椐朱𫝊樻也腫節似扶老可為杖者也爾雅据樻郭云
腫節可以為杖鄭注此木似籐節自相對以為杖甚竒
陸疏節中腫似扶老即靈壽也為馬鞭及杖弘農郡北
山有之本草靈壽木生劍南山谷作杖令人延年益壽
圓長皮紫漢書孔光傅賜靈壽杖師古曰木似竹有枝
節長八九尺圍三四寸自然有合杖制不須削治唐書
李靖遷右僕射乞骸骨加賜靈壽杖山海經廣都之野
靈壽實華水經注來水合溱水湘水千秋水水出萬歲
山山生靈壽木一說今天台靈壽杖自然腫節乃籐也
與椐别一種王粲頌寄榦堅正不待矯柔字說春秋傳
曰弱足者居椐適可杖居者之所材也椐又樻也材適
可杖木之貴也
其檿其柘
朱傳檿山桑也與柘皆美材可為弓榦又可蠶也爾雅
檿桑山桑注似桑材中作弓及車轅禹貢青州厥篚檿
絲注檿桑蠶絲中琴瑟弦管子五粟之土其檿其桑師
古山桑之有點文者花木考繭生山桑不浴不飼居民
取之製為紬久而不敝左傳宣王之時有童謠曰檿&KR1249;
箕服實亡周國注山桑曰檿&KR1249;弓也箕木名服矢房也
史記引書厥貢酓絲古音獵要云酓與檿同按檿作酓
譌也從檿為正
柘木譜喜叢生榦疎直葉圓有尖結實如椒名隹子隹
音錐染黃赤色謂之柘黃孥柘有刺而小葉可飼蠶月
令季春無伐桑柘投壺矢以柘若棘考工記弓人取材
柘為上檍次之檿桑次之橘次之木爪次之荆次之竹
為下周書季夏取桑柘之火淮南子八月其樹柘四民
月令柘染色黃赤人君所尊蠶書柘葉飼蠶其絲作琴
瑟弦清鳴響亮遠勝凡絲埤雅云柘宜山石柞宜山阜
楮宜澗谷柳宜下田竹宜高平之地本草衍義柘木理
有紋亦可旋為器方書柘通腎氣治耳聾耳鳴有柘根
酒又楚辭有柘漿些漢志樂府歌泰尊柘漿析朝酲應
劭曰取柘汁為飲解酒病也按柘蔗古字通用子虛賦
諸柘巴苴注諸柘即甘蔗也舊註引為桑柘之柘誤矣
梧桐生矣
朱傳梧桐生之盛也釋木云櫬梧注今梧桐禮東方之
&KR1249;以梧青史子梧東方之草春木也王逸云梧桐春榮
陽木也埤雅梧一名櫬即梧桐也今人以其皮青號曰
青桐華净妍雅可愛故多近齋閣種之梧橐鄂皆五其
子似乳綴其橐鄂生多五六少或一二飛鳥喜巢其中
莊子所謂空閱來風桐乳致巢又師曠之枝策也惠子
之據梧也言精大用則竭神大用則弊故二子疲或枝
策而立昏或據梧而瞑也雅翼梧木易生鳥銜墜者輒
隨生殖其畦種者是歲可高一丈遁甲書梧桐知月正
閏立秋之日一葉先墜故曰梧桐葉一落天下盡知秋
方書桐有四種一名梧桐禮有桐棺故誤訓櫬爾雅所
謂櫬或本方言非謂梧定可為櫬也莊子據梧指衺柱
言非梧桐之梧舊注或以為几或以為琴非是通雅引
史記項籍傳莫枝梧注小柱為枝邪柱為梧則據梧者
如倚柱之義耳李氏本草曰樹似桐皮青不皴木直生
無節葉光滑有尖角莢老裂開如箕謂之橐鄂子如胡
椒皮皴春晚乃生望秋輙凋或曰世言金井梧桐以葉
有黃圈文如井故曰金井非井欄也
荏染柔木
朱傳荏染柔貌柔木柔忍之木也鄭箋柔忍之木被之
弦以為弓考功記弓人為弓取榦之道七凡相榦欲赤
黑而陽聲赤黑則鄉心陽聲則遠根六書故木初生柔
耎也引之則柔義無不通金之柔為鍒革之柔為鞣肉
之柔為腬土剛者耰而柔之謂之柔田别作㽥又荏苒
侵尋積漸也魏書彭城王𫝊違離清挹荏苒至今李順
傳荏苒之間遂及於此
苞有三蘖
朱傳苞本也蘖旁生萌蘖也言一本三蘖也毛傳苞本
也孔疏易稱苞桑謂之桑本故以苞為本
蘖毛傳餘也說文&KR2305;伐木餘也一作蘖盤庚若顛木之
有由蘖謂根本已顛更生故餘也釋詁曰枿蘖同餘也
李巡曰槁木之餘國語山不槎蘖魚禁鯤鮞鳥翼鷇卵
蟲含蚳蝝注斜斫木曰搓髠斬之曰蘖
詩傳名物集覽卷十二
