詩傳名物集覽卷二庶吉士陳大章撰
鳥
七月鳴鵙
朱傳鵙伯勞也月令仲夏鵙始鳴補傳云七月則鳴之
極朱子曰鵙以七月鳴則隂氣至而衆芳歇矣為鵙音
相近服虔陸佃以為題鳴即鵙也鄭箋伯勞鳴將寒之
候也五月則鳴豳地晚寒鳥物之候從其氣焉爾雅鵙
伯勞也樊光曰春秋傳曰少皥氏以鳥名官伯趙氏司
至伯趙鵙也郭云似鶷&KR1534;而大又云鵲鵙醜其飛也翪
疏云翪竦也不能翺翔遠飛但竦翅上下夏至来冬至
去應隂之動以聲鵙鵙得名說文曰翪斂足也大戴禮
五月鵙則鳴鴂者百鷯也鳴者相命也時訓解芒種之
日螳螂生又五日鵙始鳴鵙不始鳴號令壅偪通卦驗
摶勞性好單棲楚詞恐題鴂之先鳴使百草為之不芳
呂覽注仲夏隂作於下陽發於上伯勞夏至後應隂而
殺蛇磔之於棘而鳴於上陳思王惡鳥論伯勞以五月
鳴應隂氣之動陽氣為仁養隂為殺殘賊伯勞蓋賊害
之鳥也其聲鵙鵙故以其音名也埤雅七月鳴鵙八月
載績蓋倉庚知分鳴鵙知至故陽氣分而倉庚鳴可蠶
之候也隂氣至而鵙鳴可績之候也類從云鵙鳴在上
蛇盤不動鵲鳴在上蝟反不行或曰金得伯勞之血則
昏鐡得鸊鷂之血則瑩石得鵲髓則化銀得雉糞則枯
禽經注形似鸜鵒但鸜鵒喙黃伯勞喙黑楊用脩云性
能擊摶鷹集於林則盤旋鳴聒候鷹飛輙擊之蜀中名
駕鵹五更輙鳴不止至曙乃息集韻寧鴂春分鳴則百
草芳秋分鳴則衆芳歇卽鵙也揚雄賦鶗鴂作鷤䳏師
古注誤以為子規世本又誤以為巧婦並非通雅曰鵙
當以郭說為正即今之苦吻鳥四月鳴曰苦苦又名姑
惡俗云被姑苦而死東坡以為水鳥亦誤鄭志道云伯
勞食母代代相成此因遯齋謂鵙為梟而譌伯勞冤哉
伯趙即伯勞聲相近而然或疑詩七月鳴鵙通雅以四
月何也按易通卦驗云博勞夏至應隂而鳴冬至止故
少皥以為司至之官嚴粲云五月伯勞鳴應一隂之氣
至七月猶鳴則三隂之候寒將至矣故七月聞之先時
感事非至七月始鳴也據此則通雅與詩義自合
鴟鴞
朱傳鴟鴞鵂&KR0008;惡鳥攫鳥子而食者也爾雅鴟鴞鸋鴂
郭璞曰鴟類又狂茅鴟郭注今鳩鴟似鷹而白又怪鴟
注即鴟鵂方言桑飛郭璞曰桑飛即鷦鷯也按爾雅云
鸋鴂鴟鴞鴟屬非此小雀明矣陸疏鴟鴞似黃雀而小
幽州人謂之鸋鴂或曰巧婦或曰女匠關東謂之工雀
或謂之過鸁關西謂之桑飛或謂之襪雀或曰巧女或
曰鴞皆惡聲之鳥埤雅先儒以為鴟鴞即今巧婦郭注
爾雅獨云鴟類則璞與先儒異意以詩與爾雅考之宜
如璞義蓋爾雅言鴟鴞鸋鴂繼云狂茅鴟怪鴟梟鴟則
鴟鴞宜亦鴟類賈誼所謂鸞鳳伏竄鴟鴞翺翔是也鴟
鵂一名隻狐鴞服鬼車之類詩曰既取我子無毁我室
似戒鴟鴞之詞非鴟鴞自道也昔賢云鴟鴞惜功愛子
及室誤矣吕東萊曰鸋鴂鴟鴞之别名郭景純陸農師
所解得之方言云自關而東謂桑飛曰鸋鴂此乃陸所
謂巧婦似黃雀者其名偶與鴟鴞之别名同與爾雅所
載實兩物也毛鄭誤指以解詩歐陽雖知其失並爾雅
亦非之蓋未考景純注耳藍田吕氏曰惡聲之鷙鳥蓋
梟類也嚴華谷曰鴟鴞喜破鳥巢而取其子爾雅鵅鵋
䳢注今江東呼鵂鶹為鵋欺亦謂之鴝鵒又云怪鴟注
即鴟鵂也今江東通呼此屬為怪鳥禽經鴟以貪顧以
愁嘯似鷹稍小尾如舟舵善高翔舊說古人觀魚翼創
櫓視鴟尾制舵是也莊子鵂鶹夜撮蚤察毫未晝出瞑
目不見丘山言殊性也博物志鵂鶹一名鵄鵂晝目無
所見夜則目至眀至人家輙便鳴其家有殃本草鉤鵅
入城城空入宅宅空怪鳥也又有鵂鶹亦是其類微小
而黃纂文曰鵂鶹夜能拾蚤虱蚤爪音相近博物志云
拾人棄爪相吉凶妄說也淮南萬畢術鵄鵂致鳥取鵄
鵂折其大羽絆其兩足以為媒張羅其旁則鳥聚矣又
呂刑罔不寇賊鴟義註以鴟張䟦扈為義也又庚桑子
人實鴟義而有其國山海經南海蒼梧有離朱鴟久即
鴟舊也國策宋王偃時有雀生□於城之陬注即鵂鶹
也俗謂鬼鳥名物疏鴟是鴞類衛風流離之子土梟也
陳風有鴞萃止爾雅之梟鴟也並非此鴟鴞朱傳以為
鵂鶹按鵂鶹爾雅謂之鵅鵋䳢又云怪鴟不得謂鴟鴞
也巧婦乃周頌之桃蟲耳據本草則鵋䳢鵂鶹是二物
鄭氏云鷦鷯生題肩與鴞亦無所出難以定其然否韓
詩說鴟鴞鸋鴂鳥名養子不知託於大樹茂枝敷之葦
䓟風至䓟折子死卵破與荀子所說蒙鳩同楊倞荀子
注云蒙鳩鷦鷯也是韓嬰亦以鴟鴞為巧婦也廣要經
云旣取我子無毁我室雖比擬之詞其為惡鳥無疑嚴
華谷云喜破鳥巢而食其子朱傳云攫鳥子而食極合
詩人之旨大凡說詩者鳥獸草木之名固應詳覈亦必
與詩義相比附乃為得之耳張爾公曰鴟與鴞同類實
二物大雅為梟為鴟楚辭斥逐鴻鵠近習鴟梟賈誼賦
鸞鳳竄伏鴟梟翺翔按唐光啟三年慈州梟與鴟鬭相
殺皆分言之如鸞鳳鴻鵠虎豹之類其為二物無疑說
者以豳風鴟鴞合咏爾雅茅鴟怪鴟之外又有梟鴞後
人遂誤指為一物矣
鸛鳴于垤
朱傳鸛水鳥似鶴者也韓詩章句鸛水鳥巢居知風穴
處知雨天將雨蟻出壅土鸛見之長鳴而喜陸疏鸛鸛
雀也似鴻而大長頸赤喙白身黑尾翅樹上作窠大如
車輪卵如三升杯望見人按其子令伏徑舍去一名負
釡一名黑尻一名背竈一名皂裙又泥其巢一傍為池
含水滿之取魚及蛇置池中稍稍以食其雛若殺其子
則一村致旱災陶隱居云鸛有兩種似鵠而巢樹者為
白鸛黑色曲頸者為烏鸛本草衍義鸛頭無丹項無烏
帶身如鶴者是兼不善唳但以喙相擊而鳴多在樓殿
上作窠禽經鸛仰鳴則晴俯鳴則隂博物志鸛伏卵時
數入水卵冷則不&KR1409;取礜石周圍繞卵以助煖氣自然
論鸛影接而懷卵襍爼云江淮謂羣鸛旋飛為鸛井好
羣飛人探巢取鸛子六十里旱能羣飛薄霄激雨雨為
之散爾雅翼鸛生三子一為鶴鳩生三子一為鶚言萬物
之相變也易之中孚九二鳴鶴在隂上九翰音登於天
說者以為鸛者别於鶴也震為鶴陽鳥也㢲為鸛陰鳥
也鶴感於陽故知夜半鸛感於陰故知風雨鸛生鶴者
㢲極成震極陰生陽之謂也今通呼鸛為鸛鶴北夢瑣
言南方有鸛甘食蛇每遇巨石如道士禹步其石阞然
而轉因得而噉南方星人伺其養雛緣木以篾絙縳其
巢鸛即作法解之乃於木下鋪沙即其足跡而彷學之
埤雅俗說鵲梁蔽形鸛石歸酒又曰礜石温鸛石凉故
能使卵不㲉水不臭腐也拾遺記曰鸛能聚水巢上故
人多聚鸛鳥以攘火災王伯厚詩攷異字云雚鳴于垤
說文云小雀也想即爾雅所云鸛鷒鶝鶔也郭璞圖贊
云鸛鷒之□一名&KR2432;羿應弦銜鏑矢不著地逄蒙縮手
養由不睨後漢楊震傳有冠雀銜三鱣飛集講堂以雀
朱頂稱冠非指鸛也舊註鸛引用非陳無功引負釡為
負金謂負日而飛日色如金故名一說周思方養鸛縱
之後鸛負金串卸於地串上結書云始於博士終於大
夫此妄不足信
翩翩者鵻
朱傳鵻夫不也今鵓鳩凡鳥之短尾者皆鵻屬毛傳鵻
一宿之鳥箋一宿者一意於所宿之木又云鳥之愿謹
者人皆愛之詩緝鵻鵓鳩也一鳥十四名鵻隹其鵓鳩
祝鳩鳺鴀䳕鳩鵾鳩楚鳩鳻鳩荆鳩乳鳩鵴鳩&KR1891;鳩䳫
鳩爾雅佳其鳺鴀注今䳕鳩方言鳩關東周鄭韓魏謂
之&KR1991;鷱其&KR1891;鳩謂之鸊鷱關西秦漢之間謂之鵴鳩其
大者謂之鳻鳩其小者謂之&KR1891;鳩或謂䳫鳩或謂䳕鳩
或謂鶻鳩梁宋之間謂之鷦鳸陸疏今小鳩也一名䳕
鳩幽州人或謂之鷱&KR1991;梁宋之間謂之鵻揚州亦然左
傳郯子云祝鳩氏司徒也注祝鳩孝故主教民禽經鵻
上無尋鷚上無常言二鳥之飛不過尋丈也聽聲考詳
篇雀聲惨毒鳩聲慈念埤雅鵻今鳻鳩一曰祝鳩或曰
鵻與尸鳩皆壹鳥也故有尸祝之號尸鳩性壹而慈祝
鳩性壹而孝禮云嘏以慈告祝以孝告今鵻類賦尾皆
促故其字從隹說文佳鳥之短尾總名也禽經曰拙莫
如鳩巧莫如鶻今鳩巢止於數枝纔能載身而已鷦巧
而危鵻拙而安雅翼似斑鳩而臆無繡采又頭有贅物
之拙者不能為巢纔架數枝往往破卵無巢不能居天
將雨則逐其雌霽則呼而反之今人辨其聲以為無屋
住云鵻旣孝鳥故漢仲秋之月縣皆按戶比民授民七
十者玉杖端以鳩鳥為飾琴操舜耕歷山思慕父母見
鳩與母俱飛鳴相哺食感思作歌說者曰今之青鷦也
歲時記四月有鳥如烏先雞而鳴聲云加格加格民候
此鳥鳴則入田以為催人犂格也爾雅烏䳎即鵧鳩淮
南云夏孟之日以熟榖禾鴣鳩長鳴為帝候歲蓋亦謂
此按嚴氏舉鵂一鳥十四名一曰鳻鳩方言謂大者為
鳻鳩埤雅云即今鳻鳩據張華禽經注云班次序也凡
哺朝從上下暮從下上他鳥皆否其為鳲鳩無疑矣廣
要云昔人能辨鳴鳩非班鳩不能辨班鳩是鳲鳩皆泥
斑文之斑不知班列之班也凡鳩皆好鳴故馮衍逐婦書
云口如布榖羅氏遂混鳴鳩鳲鳩為一鳥與陸氏分疏
之意甚相矛盾
脊令在原
朱傳脊令雝渠水鳥也爾雅䳭鴒雝渠郭云雀屬也飛
則鳴行則摇陸疏大如鷃雀長脚長尾尖喙背上青灰
色腹下白頸下黑如連錢故杜陽人謂之連錢物類相
感志俗呼雪姑其色蒼白如雪鳴則天當大雪禽經鶺
鴒友悌注鶺鴒共母者飛鳴不相離詩人取以喻兄弟
相友之道也又云水鳥也大雀高尺尖尾長喙頸黑青
灰色腹下正白博雅雝&KR1445;鳽也埤雅詩曰脊令在原脊
令水鳥在原則失其所矣義訓曰䳭鴒錢母其頸如錢
文其鳴自呼或曰首尾相應飛且鳴者故謂雝渠渠之
言勤也詩緝脊令雪姑也鄭氏以為水鳥非今雪姑非
水鳥濮陽曰小宛題彼脊令載飛載鳴亦言於兄弟之
詩唐書明皇時有鶺鴒數十集麟德殿廷木棲翔浃日
魏光乘作頌以為天子友悌之祥世以手足喻兄弟謂
如左右手之相救一體同氣天性自然小宛取義在於
飛則鳴故曰題彼脊令載飛載鳴此詩取義在於行則
摇故曰脊令在原程子以為首尾相應是也鄭氏以為
脊令水鳥宜在水中在原則失其常處故飛鳴以求其
類非也今雪姑非水鳥飛鳴以求其類凡鳥皆然何獨
脊令哉廣要詩攷作䳭鴒在原惟石經作脊令今江南
洲渚間多有之狀小於雀輕俊可愛張茂先云高尺恐
誤
鳥鳴嚶嚶
爾雅鳥之雌雄不可别者以翼右掩左雄左掩右雌又
云二足而羽謂之禽生哺鷇生噣雛又曰亢鳥嚨其粻
嗉注嚨喉也嗉受食之處淮南子羽嘉生飛龍飛龍生
鳳皇鳳皇生鸞鳥鸞鳥生庶鳥凡羽者生於庶鳥白虎
通鳥所以飛何鳥者陽也飄輕所以飛也禽者何鳥獸
之總名明為人所禽制也禽經鳥觜曰咮曰喙爪曰距
尾曰翠一作臎一名尾罌膍胵曰奥嚨曰亢曰員官項
畜食處曰嗉翅曰翮曰翎頸毛曰翁脚短者多伏脚長
者多立脚近翠者好步脚近臆者好躑山禽咮短而銳
水禽咮長而圓山禽尾脩水禽尾促冠鳥性勇帶鳥性
仁纓鳥性樂風翔則風雨舞則雨霜霏則霜露翥則露
林鳥朝嘲水鳥夜㖡山鳥巖棲原鳥地處物食長喙榖
食短咮搏則利觜鳴則引吭毛協四時色合五方周禮
庖人供六禽辨其名物射鳥氏掌射鳥羅氏掌羅烏鳥
掌畜掌養鳥而阜蕃教擾之四時貢鳥物翨氏掌攻猛
鳥庭氏掌射國之妖鳥尚書考靈曜云鳥為春候易飛
鳥遺之音宜上不宜下禮記獻鳥者佛其首畜鳥者則勿
佛也又執禽者左手又凡獻禽加於一雙則執一雙以將
命委其餘又羽者嫗伏卵生不殈又曰處暑之日鷹乃
祭鳥尚書日中星鳥以殷仲春鳥獸孳尾日永星火以
正仲夏鳥獸希革宵中星虚以殷仲秋鳥獸毛毨日短
星昴以正仲冬鳥獸氄毛禮記凡生天地之間者莫不
知愛其類今鳥獸失喪其羣匹踰月踰時焉過其故鄉
回翔焉鳴號焉蹢躅焉踟蹰焉然後乃能去之小者至
於燕雀猶有啁噍之頃焉凢有血氣之屬者莫智於人
故人於其親也至死不窮左傳師曠曰烏鳥之聲樂齊
師其遁禦孫曰男贄大者玉帛小者禽鳥家語顔子曰
桓山之鳥生四子焉羽翼旣成將分四海悲鳴而送之
莊子八竅者卵生又弓弩罼弋機變之智多則鳥亂於
上晏子景公使顔涿聚主鳥而亡欲殺之晏子請數其
罪三公曰勿殺之孫卿子鳥窮則喙獸窮則攫人窮則
詐史記秦仲知百鳥之音與之語皆應家語鳥獸竅喙
漢書傅其翼者兩其足楚詞願寄言於三鳥
鴥彼飛隼
朱傳隼鷂屬急疾之鳥也爾雅鷹隼醜其飛也翬郭云
鼓翅翬翬然疾鄭注翬猶揮也謂鼓翅揮疾說文隼鷙
鳥也陸疏隼鷂屬齊人謂之擊征或謂之題肩或謂之
雀鷹春化為布榖者是也此屬數種皆為隼考異郵陰
陽氣貪故題肩擊宋均云題肩有爪芒為陰中陽故擊
殺也禽經鳥之小而鷙者皆曰隼大而鷙者皆曰鳩又
云鷹好峙隼好翔鷹以膺之鶻而搰之隼以尹之法言
麟之儀儀鳳之師師其至矣乎螭虎桓桓鷹隼䎒䎒未
至也化書烏反哺仁也隼憫胎義也隼之擊物遇懷胎
者不戮韋昭云隼今之鶚李善云鷙擊之鳥通呼曰隼
陸佃云虎之搏噬擬鷹之搏噬凖故凖於文從水從隼
今鷹之搏噬不能無失獨隼為有凖每發必中或曰即
今所呼為鶻者是司常曰鳥隼為旟蓋鳥鳳也畫鳳以
象其德畫隼以象其威字說隼之擊物必中者或有所
過取故詩以喻不制之諸侯而司寇之官則以鷞鳩名
之莊子鷂為鸇鸇爲布榖復化為鷂鷂即隼也雅翼古
今言隼未有的指其物者獨說文解鵻云祝鳩也思允
切又去鳥從十作隼則鵻與隼通凡詩之翩翩者鵻皆隼
也又解淮南子烏力勝日而服於隼禮引爾雅謂之鵧
鷑蠶時鳴又呼舍者鴻鳥皆畏之據許所說則今鵶䳎
鵶䳎小於烏而逐烏郭氏解鵧鷑亦云小黑鳥鳴自呼
江東名為烏䳎解詩鵻者類引釋鳥隹其鳺鴀故遂以
為祝鳩按隹字音錐此旣以鳥自與隼通事不相與獨
鷑鳩鵧鷑者是矣周禮鳥旟七斿注鳥隼為旟也禮記
立秋之日鷹隼始擊易公用射隼於高墉之上國語有
隼集於陳侯之庭而死楛矢貫之其長尺有咫以問仲
尼曰隼之來遠矣此肅愼之矢也隼或作凖杜詩魏侯
骨聳精爽緊華岳峯尖見霜凖是也按說文不以隼為
鷙鳥而詩疏引之云說文鷙鳥可知說文隨人所附會
間有訛者非盡其本文之失也
和鸞雝雝
朱傳和鸞皆鈴也在軾曰和在鑣曰鸞皆諸侯車馬之
飾也周禮大馭凡御路儀以鸞和為節玉藻君子在車
則聞鸞和之聲行則鳴珮玉是以非辟之心無自入也
明堂位鸞車有虞氏之路也注鸞有鸞和也少儀鸞和
之美肅肅雝雝韓詩内傳云鸞在衡和在車軾升車則
馬動馬動則鸞鳴鸞鳴則和應禽經注周之文物大備
法車之上綴以大鈴如鸞之聲埤雅說文曰鸞赤神靈
之精也赤色五采雞形鳴中五音頌聲作則至一曰青
鳳為鸞孔疏云燕雀有啁噍之感鸞鳳有歌舞之容是
也雌曰和雄曰鸞乘車和在衡鸞在軾而輶車置鸞於
鑣驅逆之車尚輕疾故也庭燎之詩曰鸞聲將將鸞聲
噦噦郊特牲曰割刀之用而鸞刀之貴貴其義也鸞刀
刀有鸞者也以言割刀中節而和也舊云鸞血作膠可
以續弓弩琴瑟之弦或曰鸞鳳之亞也山海經曰鸞鳥
自嚨鳳鳥自舞當上古時鸞輿愼動此鳥輙集車上雄
鳴於前雌應於後後世不能致作和鸞以象之因謂之
鸞伏淮南子羽嘉生飛龍飛龍生鳳凰鳳凰生鸞鳥其
始生似鳳久則五采變易故字從變省其音如鈴巒巒
然故曰鸞也山海經女牀之山有鳥其狀如翟而五采
文名曰鸞鳥見則天下安寧春秋元命包火離為鸞詩
含神霧云德化充塞照潤八冥則鸞臻春秋運斗樞天
樞得鸞鳥集孔演圖天子官守以賢舉則鸞在野言稱
其位也孝經援神契德至鳥獸則鸞鳥舞崑崙圖云鸞
鳥似鳳而白纓聞樂則蹈舞而至其雌曰和禽經鸞一
名雞趣首翼赤曰丹鳳青曰羽翔白曰化翼玄曰陰翥
黃曰土符瑞應圖云鸞鳥鳳凰之佐鳴中五音肅肅雝
雝喜則鳴舞人君行步有容進退有度祭祀有禮親疎
有序則至一云心識鐘律鐘律調則至至則鳴舞以和
之師曠言鸞鳴噰噰鳳鳴喈喈也東漢蔡衡曰鳥之象
鳳者有五多赤色者鳳多青色者鸞多黃色者鵷多紫
色者鸑鷟多白色者鵠禮云鸞車有虞氏之路蓋有虞
之世鸞鳥適至故作為鸞和以象其聲而後世因之鄭
注禮記云鸞和皆鈴也則鸞特鈴而已蔡伯喈崔正熊
俱謂乘輿之鸞以金為鸞鳥懸鈴其中施於衡上此自
漢制非古也乘車鸞在衡和在軾禽經注云綴以大鈴
不必有八鸞即漢制亦止為一鸞鳥銜鈴耳左傳疏謂
詩詞每言八鸞當謂馬有二鸞鸞若在衡衡唯兩馬安
得置八即如仲山甫徂齊為卿士之車烈祖諸侯助祭
所乘金路而俱有八鸞者其義何居蓼蕭傳云在軾曰
和在鑣曰鸞鄭注商頌亦依而用之則不能自守其說
矣杜元凱注在傳亦曰鸞在鑣和在衡
鶴鳴于九臯
朱傳鶴鳥名長頸竦身高脚頂赤身白頸尾黑其鳴高
亮聞八九里易鳴鶴在陰其子和之春秋說題詞鶴知
夜半注鶴水鳥也夜半水位感其生氣則喜而鳴所以
壽者無死氣於中也通卦驗立夏清風至而鶴鳴詩義
疏鶴大如鵝青黑長脚高三尺餘喙長四寸餘多純白
或有蒼色者今人謂之赤頰常夜半鳴其鳴高亮雌者
聲差下雞鳴時亦鳴風土記鳴鶴戒露白鶴也此鳥性
警至八月白露降即高鳴相警移所宿處慮變害也浮
丘伯相鶴經鶴陽鳥而遊於隂因金氣依火精以自養食
於水故喙長軒於前故後趾短棲陸故足高而尾凋翔雲
故毛豐而肉疎大喉以吐故修頸以納新故壽體無青黃
二色者土木之氣内養故不表於外行必依洲嶼止不集
林木蓋羽族之宗長仙人之麒驥也鶴之上相瘦頭朱頂
露眼黑睛高鼻短喙䯓頰䯔耳長頸促身燕膺鳳翼雀尾
龜背鼈腹軒前垂後高脛麄節洪髀纖指此相之備者也
鳴則聞於天飛一舉千里鶴二年落子毛易黑點三年產
伏復七年羽翮具復七年飛薄雲漢復七年舞應節復七
年十二時鳴中律復百六十年不食生物大毛落茸毛生
雪白或純黑泥水不汚復百六十年雌雄相見目睛不轉
而孕千六百年飲而不食鸞鳳為羣禽經鶴老則聲下而
不能高近而不能尞又云鶴愛隂而惡陽聲交而孕又云鶴
以怨望鴟以貪顧雞以嗔睨鴨以怒嗔雀以猜瞿燕以狂䀪
鶯以喜囀烏以悲啼鳶以飢鳴鶴以潔唳鳧以凶叫鴟以愁
嘯雅翼鶴性好隂故其羽為隂羽易中孚九二鳴鶴在隂周
書陰羽鳧旌也古今注千載變蒼又千載變黑所謂玄
鶴玉策記千歲之鶴隨時而鳴能登木色純白腦盡成
骨其未千歲者終不集於林也古以鶴為祥故立之華
表又鶴之膝隆起故吳矛骹大者名鶴膝又作詩者以
中字平為鶴膝本草穆天子傳天子至巨蒐二氏獻白
寉之血以飲天子血主益氣力雲嶠類要鶴胎生者形
體堅小惟食稻梁雖馴久飛去鸛合而卵生其體大食
魚鰕噉蛇鼠不能去耳埤雅鶴雌雄相逐如道士步斗履
跡而孕内典云鶴影生鱉男化也鶴譜一說鶴皬也其
羽皬皬然一名仙客一名胎仙一名露禽本草鶴有玄
有黃有白有蒼百六十年則有純白純黑若黃鶴古人
常言之又多言鵠鵠即是鶴音之轉後人以鵠名頗著
故既釋鶴又釋鵠漢昭時黃鵠下建章宮太液池而歌
則名黃鶴神異經鶴國有海鵠衛懿公好鶴齊王使獻
鵠於楚蕙帳空兮夜鶴怨楚辭黃鵠一舉及田饒說魯
哀公或為鶴或為鵠者甚多以此知鶴之外别無所為
鵠也雅翼老子云烏不黔而黑鵠不日浴而白白即鶴
也鵠鳴哠哠哠哠鶴也以龜龍鴻鵠為壽壽亦鶴也字
通鵠鴻類一云鶴屬通作䧼禮内則鵠梟胖楚辭黃鵠
後時而寄處漢高帝歌鴻鵠高飛賈誼賦黃鵠一舉兮
魯陶明女陶嬰寡居作黃鵠歌諸家注未嘗言鵠即是
鶴班固西都賦玄鶴白鷺黃鵠鵁鸛相如子虚賦弋白
鵠玄鶴加左思吳都賦鳥則鸘鵠鶄鶴淮南子覽冥訓
鴻鵠鶬鶴莫不驚憚伏竄皆分鵠鶴為二按古書如别
鶴操之類鶴多譌鵠豈宜據此謂鵠即鶴耶轉注古音
云鵠古鶴字地志黃鵠磯因作黃鶴樓按磯名黃鵠與
樓無涉讀書通云鵠通作鶴引唐風從子於鵠音鶴叶
白石皓皓入聲按詩鵠讀如告叶去聲本不音鶴况鵠
為曲沃邑名非鳥名就令鵠果音鶴音同而物不同者
多矣埤雅鶴鵠分釋今所見鶴與鵠形貌差别信如諸
家言則今人通謂鸛為鸛鶴是鸛即鶴稱綬草為鷊是
艸即鳥也其為舛謬無疑
交交桑扈
朱傳桑扈竊脂也俗呼青觜肉食不食粟爾雅扈鴳又
云桑扈竊脂郭云俗謂之青雀觜曲食肉好盗脂膏因
名又云老扈鴳春鳸鳻鶞夏鳸竊玄秋鳸竊藍冬鳸竊
黃桑鳸竊脂棘鳸竊丹行鳸唶唶宵鳸嘖嘖注諸鳸皆
因其名色音聲以為名疏云釋獸云虎竊毛謂之虦貓
魋如小熊竊毛而黃竊即古淺字此鳥其色不純竊玄
淺黑也竊藍淺青也竊黃淺黃也竊丹淺赤也四色皆
具則竊脂為淺白也左傳九扈為九農正賈逵注桑扈
竊脂為蠶驅雀者也鄭注此鳥今謂之蠟觜性甚慧可
教色微綠其觜似蠟言淺有脂色也又賈注春鳸頒□
相五土之宜趣民耕種者也夏扈竊玄趣民耘苖者也
秋鳸竊藍趣民收歛者也冬扈竊黃趣民蓋藏者也棘
鳸竊丹為果驅鳥者也行鳸唶唶晝為民驅鳥者也宵
鳸嘖嘖夜為農驅獸者也桑鳸竊脂為蠶驅雀者也老
鳸鴳鴳趣民收麥令不得晏起者也樊光注爾雅亦與
賈同皆以鳸為官令依此鳸而動作也山海經崌有鳥
如鶚赤身白首其名竊脂注今呼青雀為竊脂疑非此
也淮南子馬不食脂桑扈不食粟非廉也通志桑扈多
在桑木故名埤雅桑扈一名而二種詩所謂率場啄粟
者以性之竊脂膏者言故以啄粟為失其性所謂有鶯
其羽者以色之淺白者言故其序曰君臣上下動無禮
文焉爾雅主詩言之小雅桑扈所取有兩故亦兩解左
傳九鳸為九農正蓋九鳸農桑候鳥鳸民無淫者也故
先王名官以主農桑之事取其意云爾如棘鳸主園事
桑鳸主蠶事驅鳥驅獸非所難也補傳或指其色或指
其性實一物耳字說桑鳸性好集桑故名戶所以閉邑
所以守也廣要云鳥獸異類同名者甚多如夏鳸曰竊
玄禽經竊玄曰鵰乃是搏擊之鳥山海經有鳥亦名竊
脂絶不相類鳭鷯一名剖葦江東人呼為蘆虎陸農師
認為鳸類誤矣通雅竊脂自以色名然别有肉雀别有
竊脂也淮南子與郭璞青雀之言相證歐陽氏亦有肉
食之論然爾雅兩言桑扈竊脂又有扈鴳則同名者多
未可定為脂色也
弁彼鸒斯
朱傳鸒雅烏也小而多羣腹下白江東呼為鵯烏斯語
詞也爾雅鸒斯鵯鶋注云山鵲狀如鵲烏色有文采觜
足皆赤尾長不能遠飛諺云朝鸒呌晴暮鸒呌雨小爾
雅小而腹下白不及哺者謂之雅烏說文雅楚烏也一
名鸒一名鵯居秦謂之雅孔疏斯字語詞猶蓼彼蕭斯
菀彼柳斯毛傳或有斯者衍字定本無斯字以劉孝標
之博學而類苑鳥部立鸒斯之目是不精也法言頻頻
之黨甚於鸒斯亦賊夫糧食而已言小人之尸禄也孔
叢子純黑反哺者烏小而腹下白不反哺者雅今俗呼
反哺者為慈烏不反哺者為雅通志雀類差小多羣飛
食榖俗呼鵯鳥鵯音匹聲相近埤雅方言曰齊宋之間
凡物盛多謂之寇郭注今江東有小鳧其多無數俗謂
之寇鳧東都賦曰鵯鶋秋棲鶻鳩春鳴今衆鳥秋分多
羣集非特烏也至春則兩兩而翔不復羣矣里俗謂之
分羣月令仲秋曰羣鳥養羞豈謂是乎物類志烏雅亦
有項白者古有鴉經占吉凶南人喜鵲惡鴉北人反之
師曠以白者為不祥俗呼老鴉亦名大觜烏字說能效
鷹鸇聲性惡類相値則搏俗名山鷓酉陽襍爼曰赤觜
鳥鄭樵以為喜鵲誤通雅斯字爾雅已誤况禽經法言
乎俗因作&KR2111;字尤非易林疋居楚鳥即卑居古卑與疋
近
匪鶉匪鳶
朱傳鶉雕也毛傳鶉鳶貪殘之鳥也說文鷻雕也從鳥
敦聲字異於鶉也詩曰匪鷻匪&KR2541;雕鷻也鷲鳥黑色多
子師曠曰南方有鳥名曰羌鷲黃頭赤目五色皆備孔
疏雕之大者名鶚漢書音義曰鶚大雕也廣雅鷲雕也
倉頡解詁鶚金喙鳥也見則天下兵能擊殺麞鹿爪距
長五六寸銛於吳鈎埤雅雕能食草似鷹而大黑色俗
呼皂雕其飛上薄雲漢性刻制今大雕翺翔水上扇魚
令出沸波攫而食之一名沸河一名鶚性好峙立不移
處禰衡傳鷙鳥累百不如一鶚淮南子曰鳥有沸波者
是也六翮乘風輕勁堪為箭羽雅翼雕者鶚之類土黃
色健飛擊沙漠中空中盤旋無細不覩亦能食麞鹿之
屬可謂鷙有力矣鷲即大雕山海經景山多鷲黑色多
力禽經雕以周之鷲以就之又云淘河在岸則魚没沸
河在岸則魚涌雕首欲長而額狭頂平領大項後毛磔
生勁疾目睛大滿臉長眸子小而近前主明慧爪近肉
麤圓其末纖細主多力蹠平潤主巧捷不夭鼻大主長
飛不乏膝骨大如蒺藜實者上相骨小無圭角者下也
指節大肉少分成十字上相骨節細平者下也純金色
青潤者上相淺黑者下也叢林色静白者上相黑膩者
下也封厚而管麤者上相細薄者下也背偃而溝深者
上相隆起者下也臆圓趺為上相窄狹為下尾狹厚為
上相潤軟為下鶻相同雕唯頭欲小頂臆欲圓旋毛欲
深咮欲側薄而短小鷹相亦與雕同而欲其尾長翅短
為異耳相感志其毛能食諸鳥羽如羣錯草中有鵰毛
必衆鳥毛羽自落地名物解决起而飛曰翰言以翼自
翰而上也今鴻鵠鵰鳶之類皆言翰爾雅曰象謂之鵠
玉謂之鵰蓋鵠之義出於鴻鵠之鵠鵰之義出於鵰鶚
之鵰鵠性勁利鵰性刻制故也字通鶉徒桓切音團說
文鷻引詩匪鶉匪鳶改鶉為鷻韻會因之正韻鷻亦作
鶉皆沿毛傳而誤鶉鷻音形各别改鶉為鷻與改鳶為
&KR2541;誤同
鳶朱傳亦鷙鳥也其飛上薄雲漢倉頡解詁鳶鴟也說
文鳶鷙鳥也爾雅鳶烏醜其飛也翔禽經鳶不擊而貪
注不善摶擊貪於攫肉又云風翔則風注風禽鳶類越
人謂之風伯飛翔則天大風古詩鳶起知風舞又茅棘
嘯愁鳶是也抱朴子鳶飛在下無力及至乎上聳身直
翅而巳陶隱居云鳶飛騰江湖間捕魚食之博物志漢
舊綦國送鳶卵給太官埤雅釋鳥鳶飛也翔高飛曰翔
布翼不動曰翔鳶鴟也摩風回翔曲禮前有塵埃則載
鳴鳶鳶鳴則將風故也東觀漢紀馬援擊交趾下潦上
霧毒氣上蒸仰視鳥鳶跕跕墮水中鳶鈍者也乘風則
高飛魚潜者也乘氣則深躍列子云墨子作木鳶飛三
日不集所謂班輸之雲梯墨翟之飛鳶也今人乘風放
紙鳶令小兒張口望視以洩内熱蓋放於此舊說觀魚
翼而創櫓視鴟尾而製柁言古人仰視俯察以前民用
其道蓋如此漢書梅福傳䳒鵲遭毒仁鳥增逝左傳晉
荀吳以鼓子䳒鞮歸並作鳶字夏小正十二月弋注當
作鳶天禄外史嘉陵之墟多鳶
鴛鴦于飛
朱傳鴛鴦匹鳥也鄭箋言其止則相偶飛則為雙一性
馴偶也孔疏止則耦飛則雙性馴善而相耦故取之易
得古今注鴛鴦水鳥鳧類雌雄未嘗相離人得其一則
一者相思死故謂之匹鳥荆楚記節木鳥鴦是也食療
本草食鴛肉令人美麗夫婦不和與食立相憐愛雅翼
歸藏曰有鳧鴛鴦有鴈鷫鷞蓋鳧屬雄名為鴛雌名為
鴦大如鶩杏黃色頭戴白長毛垂至尾尾翅皆黑有黃
赤五采者有纓者皆鸂&KR2409;耳埤雅鴛鴦匹鳥之有思者
說文稱鳳言鸛顙鴛思是已二章言左翼者蓋凡鳥左
顧則怒作右顧則喜生飛而起則仰左翼飛而下則仰
右翼故今鷙鳥下擊皆先倒左翅也列子周宣王時有
梁鴛者能養野禽獸雖虎狼鵰鶚無不柔馴者王令毛
丘園傳之此寓言也所謂梁鴛者即取鴛鴦在梁不驚
擾之義蓋莊列之書每詭名以見義如梁鴛無足滿苟
得之類是也稽聖賦雎鳩奚别鴛鴦奚雙一曰鵲好外
反鴦好内思鄭氏昏禮贊鴛鴦鳥雌雄相類飛止相匹
楚詞鴛鴦兮噰噰張横渠曰禽鳥並棲一正一側戢左
翼以相依於内舒右翼以防患於外左不用而右便故
也
有集維鷮
朱傳鷮雉也微小於翟走而且鳴其尾長肉甚美爾雅
鷮雉郭云即鷮鷄也長尾走且鳴說文鷮走鳴長尾雉
也乘輿以尾為防釳著馬頭上陸疏鷮微小於雉走而
且鳴色如雄雉尾如雉尾而長其頭上有肉冠冠上藂
毛長數寸如雄雉尾角肉甚美故林麓山下人語曰四
足之美有麃兩足之美有鷮麃者似鹿而小也孔疏鷮
是雉中之别名雉性耿介士相見註云贄用雉者取其
交有時别有倫故以喻碩女專貞之德山海經女几之
山多白鷮禽經火為鷮亢為鶴薛綜云雉之健者為鷮
尾長六尺字說鷮从喬尾長而走且鳴則其首尾喬如
也鄭漁仲云鷂雉即鷮雉也青質而有五采者廣要云
雉類甚多爾雅舉雉首列鷂雉鷮雉鳪雉鷩雉郭景純
以為四物鄭漁仲以為二物陸農師从郭說改釋鷂又
釋鷮然味下文秩秩海雉鸐山雉似當以鄭說為正
有鶖在梁
朱傳鶖秃鶖也爾雅鳧鴈醜翁鶖鶴醜鷩埤雅鶖水鳥
似鵜鶘爪如雞性貪惡俗呼秃鶖長頸赤目頭項無毛
其毛辟水毒劉楨賦云綠蠲葱鶖鶖色蓋青也古今注
扶老秃鶖也狀如鶴而大大者高八尺善與人鬭好啖
魚蛇說文秃鶖作□俗曰鷀䳓如鵜鶘爪如雞取其毛
以為鶖翎禽經扶老強力注食之益人氣力走及奔馬
北史魏明帝獲鶖宫中養之崔光云貪惡之鳥野澤所
有養之何為又樊光以秃鶖似鳳皇景煥謂爰居即鶖
皆擬非其倫
時維鷹揚
朱傳鷹揚如鷹之飛揚而將擊言其猛也爾雅鷹鶆鳩
注鶆當為鷞左傳鷞鳩是也又鷹隼醜其飛也翬注鼓
翅翬翬也月令仲春鷹化為鳩季夏鷹乃學習孟秋鷹
乃祭鳥王制鳩化為鷹然後設罻羅陳氏曰仲秋也禮
季冬鷙鳥厲疾左傳郯子曰少皥氏鳥師而鳥名爽鳩
氏司寇也杜注爽鳩鷹鷙鳥也故為司寇主盗賊又見
不仁者如鷹鸇之逐鳥雀也周書驚蟄之日鷹化為鳩
處暑之日鷹乃祭鳥運斗樞瑶光星散為鷹立秋之日
鷹鸇擊廣志有雉鷹有菟鷹一歲為黃鷹二歲為撫鷹
三歲青鷹胡鷹獲麞周易通卦驗鷹者擊殺之鳥大戴
禮正月鷹則為鳩鷹也者其殺之時也鳩也者非其殺
之時也善變而之仁故具言之也鳩為鷹而之不仁故
不盡其辭廣雅白鷢鷹也文選百卉具零剛蟲摶擊注
鷹隼之類也春秋考異郵金伐木故鷹擊雉陶弘景曰
虎聞聲而深伏鷹見形而高飛蔡邕月令鷹化為鳩鷹
鳩屬也鳩凡五種鷹為爽鳩應陽而變則啄仁柔而不
鷙禽經鷹不擊伏鶻不擊姙焦氏易林鷹棲茂樹候雀
往来隋魏彦深賦資金方之猛氣擅火德之炎精指重
十字尾貴合盧立如木植望若愁胡觜同劍利脚等荆
枯亦有白如散花赤如點血大文若錦細斑若纈眼類
明珠毛猶霜雪身重若金爪剛如鐵生於窟則好眠巢
於木則常立雙骹長則起遲六翮短則飛急毛衣屢改
厥色無常寅生酉就總號為黃二周作鴘千日成蒼雌
則體大雄則形小遇犬驚猜得人馴擾埤雅鴘音坡免
切次赤也鷹鷂二年之色也頂有毛角微起今通謂之
角鷹凡鷙鳥雛生而有慧出殼之外即於巢外放條大
鷙恐其墜及為日所曝損乃取帶葉枝插巢畔防其外
墜及作隂凉也十日後枝枯悴其雛大可取裴氏新書
虎豹無事行部若將不勝其驅鷹在衆鳥之間若睡寐
然故積怒而全剛生焉越之滅吳用此道也黔類云養
鷹鸇者其類相語謂之㕲潄今三舘書有㕲潄三卷皆
養鷹鸇及醫療之術㕲音以麥反鳥獸考鷹類甚衆維
角雕黃者以鷹名然角鷹有二種一種青脚有毛一種
兩脚無毛名鸕鶿角鷹朝野僉載蘇味道王方慶並為
鳳閣侍郎或問郎中張元一答曰蘇九月得霜鷹王十
月被凍蠅
鳧鷖在涇
朱傳鷖鷗也倉頡解詁鷖鷗一名水鶚形色似白鴿而
羣飛禽經鷗信鳥也信不知用注鷗如倉庚而小隨潮
而翔迎浪蔽日食小魚潮至則翔水鄉以為信反為鷙
鳥所擊是信而不知所以自害也晉中興說鷗湖澤鳥
南越志江鷗一曰海鷗在漲海中隨潮上下常以三月
風至乃還洲嶼生卵似雞卵色青頗知風雲若羣飛至
岸必風渡海者以此為候謂之信鷗山海經玄股國其
人食鷗風土記鷖以名自呼大如雞生卵於荷葉之上
埤雅鷖鳧屬鳧好没鷗好浮故一名漚列子海上之人
好鷗者每旦從漚鳥遊其父欲取之明日之海上漚鳧
舞而不下今字從鳥後人加之也雅翼鷗色青黑亦有
白者六書故鷖鷗一聲之轉實一物凡鵝鴈鳧鷗鴛鴦
雞&KR2051;鸕鶿駢蹠之鳥皆能浮湛湛而求魚必伏氣不息
勢不能久相如傳有拂翳鷖通作翳羅願引陸龜蒙言
鳧蔽天而來江南人常以□&KR3489;塗枝得鳧
鳳凰于飛
朱傳鳳凰靈鳥也雄曰鳳雌曰凰非梧桐不棲非竹實
不食釋鳥鶠鳳其雌凰大戴禮羽蟲三百六十鳳凰為
之長禮運麟鳳龜龍謂之四靈鳳以為畜故鳥不獝說
象鴻前麟後蛇頸魚尾鸛顙鴛思龍文龜背燕頷雞啄
五色備舉出東方有道之國翺翔乎四海之外過崑崙
飲砥柱濯羽弱水莫宿風穴又字从鳥凡飛則羣從以
萬數故鳳古作朋字即鵬也詩義疏鳳凰一名鸑鷟非
梧桐不棲非竹實不食非醴泉不飲在天為朱雀韓詩
外傳天老曰鳳首帶德頸揭義背負仁心入信翼挟義
足履正尾繫武小音金大音鼓食有質飲有儀遊必擇
所飢不妄下其鳴也雄曰節節雌曰足足論語摘襄聖
曰鳳有六像九包頭像天者圓也目像日者明也背像
月者偃也翼像風者舒也足像地者方也尾像緯者五
色具也口包命者不妄鳴也心合度者進退精也耳聽
逹者居高明也舌詘伸者能變聲也彩色光者文采呈
也冠矩朱者南方行也距銳鉤者武可稱也音激揚者
聲遠聞也腹文戶者不妄納也山海經南禺之山有鳳
凰鵷雛丹穴之山有鳥如雞五采而文名曰鳳凰首文
曰德翼文曰義背文曰禮膺文曰仁腹文曰信飲食自
然自歌自舞見則天下安寧又曰軒轅之丘鸞自歌鳳
自舞三輔决錄蔡衡對光武云凡鳳有五多赤色者乃
鳳多黃色者鵷雛多青色者鸞多紫色者鸑鷟多白色
者鵠禽經鳳青謂之鶡赤謂之鶉黃謂之鸞白謂之鷫
紫謂之鷟埤雅鳳凰不喙生蟲不折生草不羣居不旅
行不罹綱乾鵲斷舌則坐歌孔雀拍尾則立舞人勝之
也鸞入夜而歌鳳入朝而舞天勝之也爾雅注鳳鳥之
美者能君其類鳳美而不大龍乘雲鳳乘風故謂之鶠
偃也衆鳥偃服焉字說鳳鳥有文河圖有畫非人為也
宋玉對鳳凰上擊九千里絶雲霓負蒼天翺翔乎窈冥
之中藩籬之鷃豈能料天地之高哉荀子詩曰鳳凰秋
秋其翼若干其聲若簫有鳳有凰樂帝之心抱朴子古
者太平之世鳳凰居其國而生乳至夏后氏食卵鳳始
去之呂氏春秋黃帝聽鳳凰之鳴以别十二律使伶倫
制十二筩雄鳴六雌鳴亦六比黃鐘之宮而皆可以生
之是為律本少皥氏設鳳鳥之官以為歷正舜作簫以
象之故簫韶九成鳳凰來儀禽經□以鳴鳴鳳鳳以儀
儀□儀匹也衛詩實維我儀是也又鳳靡鸞吪百鳥瘞
之註鳳死曰靡鸞死曰吪左傳鳳鳥氏司歷杜預云鳳
知時故以名歷官中候握河紀堯即政七十載鳳凰巢
阿閣讙樹言讙讙在樹也又帝舜云朕惟不乂百獸鳳
晨注司晨鳴也白虎通黃帝之時鳳凰蔽日而至春秋
合誠圖黃帝遊玄扈洛水上鳳凰銜圖至帝前帝載拜
受圖瑞應圖鳳凰仁鳥王者不剖胎刳卵則至元命包
火離為鳳運斗樞天樞得則鳳凰翔五行傳貌恭體仁
則鳳凰翔斗威儀君乘土而王其政太平鳳凰集於林
苑樂叶圖徵云五音克諧各得其倫則鳳凰至又曰五
鳳為瑞者一其四似鳳並為妖一曰鷫鷞至則役之感
二曰發明至則喪之感三曰焦明至則水之感四曰幽
昌至則旱之感夫旣稱為鳳豈應為孽且說象亦稱鳳
與四者為五方之神鳥矣蓋漢儒欲夸大其辭推為希
世之珍夸而無驗極而必反則又指之為孽皆無足據
又漢書云凡五色大鳥多羽蟲之孽是則異鳥之不知
名者漢世多鳳凰或者即此類可遽鳳之耶淮南子三
皇鳳至於庭三代鳳至於門周室鳳至於澤德彌澆所
至彌遠德彌精所至彌近京房易傳鳳凰高丈二鶡冠
子鳳鶉火禽陽之精德能致之其精畢至南思州北甘
山壁立千仞鳳凰巢其上遇大風雨或飄墮其雛小者
如鶴而足差短山海經有鳳丸山伊尹書丹山之南有
鳳之丸注丸音卵又鳳凰棲止處掘土三尺如圓石白
似卵者名鳳凰臺集韻凰或作䳨通作皇周禮掌次設
皇邸註皇羽覆上邸後版染羽象鳳凰羽色以為之貫
休曰書家作字省文如鳳皇鴛央廟郎下一字俱省其
例皆起於六書建類如弌字從弋聲而弍弎字非弋聲
以弋為類鳳從凡聲而皇非凡聲以鳳為類也
肇允彼桃蟲
朱傳桃蟲鷦鷯小鳥也鷦鷯之雛化而為雕故古語曰
鷦鷯生雕言始小而終大也爾雅桃蟲鷦其雌鷯□其
雄□又曰鳭鷯剖葦說文曰剖葦食其中蟲方言桑飛
自關而東謂之工爵或謂之過鸁或謂之女匠謂之鸋
鴂自關而西謂之桑飛或謂之襪爵郭璞曰桑飛即鷦
鷯也陸疏其喙如錐取茅莠為窠以麻紩之縣著樹枝
或一房或二房鄭箋鷦之為鳥題肩也又陸疏今鷦鷯
是也微小於黃雀其雛化為鵰故俗語鷦鷯生雕爾雅
又曰桃蟲鷦其雌鴱郭璞曰鷦鷯桃爵也俗呼為巧婦
邢昺曰此鷦&KR1775;小鳥而生雕鶚者張華鷦鷯賦翳薈蒙
籠是為遊集飛不飄揚翔不翕集巢林不過一枝每食
不過數粒說苑云鷦鷯巢於葦苕繫之以髮鳩性拙鷦
性巧故有巧婦女匠之名詩紀一說猶言初為鼠後為
虎不必眞謂桃蟲化為雕
天命玄鳥
朱傳玄鳥鳦也春分玄鳥降高辛氏之妃有娀氏女簡
狄祈於郊禖鳦遺卵簡狄吞之而生契事見史記毛傳
春分玄鳥降湯之先祖有娀氏女簡狄配高辛帝與之
祈於郊禖而生契箋鳦遺卵簡狄吞之而生契索隱曰
契生堯代舜始舉之必非嚳子以其父微故不著名其
母有娀氏與宗婦三人浴於川則非帝嚳次妃明矣蘇
老泉曰史載行浴吞卵事神竒妖濫不亦甚乎使聖人
有異於衆庶天地必將儲隂陽之和積元氣之英以生
又焉用此微禽之卵哉卵墮於前取而吞之簡狄其喪
心乎毛公之傳詩以鳦降為祠郊禖之候及鄭箋而後
有吞踐之事遷之說出於疑詩鄭又出於從遷甚矣其
以不祥誣聖人也金仁山曰長發祫禘之詩也不過推
契始受封有國開有商一代之基未見其為嚳子也豈
以太史克有高辛才子之言傳有殷人禘嚳之說遂繫
之歟然以頌次之則史傳為不可信矣
詩傳名物集覽卷二
