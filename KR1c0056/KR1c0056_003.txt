詩傳名物集覽卷三庶吉士陳大章撰
獸
我馬虺隤
說文云馬怒也武也象馬頭髦尾四足之形石建曰
書馬者與尾而五今四不具是也馬一歲曰馵二歲
曰駒三歲曰駣八歲曰&KR2473;高六尺曰驕七尺曰騋八
尺曰龍易曰牝馬地類行地無疆又乾為良馬又賁
如皤如白馬翰如言未受飾於物也周禮校人掌王
馬之政辨六馬之屬種馬戎馬齊馬道馬田馬駑馬
天子十有二閑六種邦國六閑四種家四閑二種凡
大祭祀會同毛馬而頒之凡軍事物馬而頒之其屬
有趣馬巫馬牧師廋人圉師圉人之官爾雅絶有力
又云宗廟齊毫戎事齊力田獵齊足左傳凡馬日中
而出日中而入又冀之北土馬之所生春秋說題辭
地精為馬應隂紀陽以合功故人駕馬任重致遠利
天下月度疾故馬善走埤雅古者天子乘龍諸侯乘
馬故易以龍叙乾以馬明坤而天子乘龍乘六諸侯
乘馬乘四白虎通天子駕六者示有事於天地四方
也漢書乾六車坤六馬列子六轡不亂而二十四蹄
所投無差則古有駕六之制矣故書曰凜于若朽索
之御六馬春秋考異郵隂合於八八合陽九八九七
十二二為地地主月月精為馬月數十二故馬十二
月而生造化權輿曰馬陽起先前足卧先後足主
物論馬生於午禀火氣火不能生木故馬有肝無胆胆
木氣也相馬經馬頭欲得方目欲得明脊欲強腹欲張
四下欲長眼欲高鼻孔欲大口中欲得赤膝骨圓而長
耳欲得相近而前豎小而厚凡相馬之法先除三羸五
駑乃相其餘又云馬生下墮地無毛行千里舉一脚行
五百里蘭筋豎者千里馬膝如團麴三軍莫逐但知所
𤼵不知所宿也一筋從元中出謂之蘭筋元中者目上
䧟如井字舊說相馬望之大就之小筋馬也望之小就
之大肉馬也前視見目旁視見肉後視見足駿馬也毛
束皮皮束筋筋束肉肉束骨五者兼備天下之馬也莊
子吾相馬直者中繩曲者中鈎方者中矩圓者中規是
國馬也而未若天下馬也天下馬有成材若䘏若失若
喪其一若是者超軼絶塵不知其所又云馬陸居則食
草飲水喜則交頸相靡怒則分背相踶馬援銅馬式表
行天莫如龍行地莫如馬馬者兵甲之本國之大用安
寧則以别尊卑之序有變則以濟遠近之難
肅肅兔罝
爾雅兔子㛯其迹迒絶有力欣廣志兔大者曰毚禮記
祭宗廟兔曰明視又云食兔去尻又兔羹和糝不蓼雉
兔皆有芼周禮加豆之實芹菹兔醢典略兔者明月之
精春秋運斗樞玉衡星散為兔又曰行失瑶光則兔出
月瑞應圖王者恩加耆老則白兔見德茂則赤兔見論
衡兔䑛雄毫而孕及其生子從口中出說文凡字形鳥
多左顧朝陽也獸多右顧望月也兔反顧而左月出於
西光盛則東出也博物志兔望月而孕口中吐子張衡
靈憲月者陰精之宗積而成獸象兔蛤抱朴子兔壽千
歲滿五百歲則色白埤雅吐而生子故謂之兔兔吐也
楚辭顧兔在腹言顧兔居月之腹而天下之兔望焉于
是感氣一曰兔目不瞬視雄毫而孕今孔雀亦合而先
儒以孔雀聞雷而孕則兔雖䑛毫其感孕則以月理或
然也月缺也故兔口缺咀嚼者九竅而胎生獨兔雌雄
八竅兔營窟必背丘相通所在三窟内則曰狼去腸狸
去脊兔去尻狐去首豚去腦魚去乙鼈去醜鄭注為其
不利人也說文無兔字以免為兔兔生自口口出宜有
留難吐而後免故字通為兔俗作免非是今産乳曰免
且兔前足卑後倨其形俛故俛又從免也冕亦從免說
者以為位彌高而志俛其以此乎抱朴子山中卯日稱
丈人兔羅氏云冬月惟齕木皮至春草長麥繁而肉反
不美凡野獸有氂惟兔足底皆毛號建毛性狡良兔曰
東郭㕙與韓盧同走馮諼以此導田文今兔之所處其
穴常為三竅相通獵者攻之顯自穴出循其背自後入
坐穴中古今注兔口有缺尻有九孔今尻於文從九盖
生於兔也主物簿云孕環之兔懷於左腋毛有文彩間
色至百五十年當轉環於腦能隠形人不復見矣博物
志孕婦食兔令兒口缺俗語云兔無雄亦或謂兔吮毫
而生然考之古樂府雄兔脚樸&KR0554;雌兔眼迷離兔有雌
雄非專視月也又爾雅兔子曰嬎注俗呼曰□竹書紀
年宣王三十年有兔舞鎬京占者以為不祥考工記輿
下當横軸處曰伏兔漢靈帝命作翻車渴兔省百姓洒
道之費註為曲筒以氣引水上也皆取兔前後拱之象
易乾鑿度决鼻兔也郝京山曰决闕也豈以闕脣而遂
曰闕鼻乎歐陽氏曰兔從免字加一點俗作兔免並非
言秣其馬
朱傳馬之小者爾雅元駒注小馬别名毛傳五尺以上
為駒周禮校人春執駒將事於四海山川則飾黃駒廋
人掌教駣攻駒鄭司農注馬三歲曰駣二歲曰駒禮月
令仲夏游牝别羣則繫騰駒注防踶齧也埤雅傳曰大
夫乘駒盖駒血氣未定有蹄齧之虞故大夫乘之說文
從句字音拘以駒血氣未定宜拘執之焉爾淮南子方
馬為草駒之時人不得制及至圉人擾之良御教之雖
歴險超塹弗敢辭馬聾蟲也而可以通氣志按晉惠帝
時童謠城東馬子莫嚨哅比至來年纏汝&KR1058;永元童謠
野猪雖嗃嗃馬子空閭渠嚨㕼閭渠皆狀馬駒也漢書
重馬傷耗注謂馬懷孕者
麟之趾定角
朱傳麟麕身牛尾馬蹄毛蟲之長也爾雅麐麕身牛尾
一角京房易傳麐麕身牛尾狼額馬蹄有五采腹下黃
高丈二廣雅麟含仁懷義音中鐘呂行步中規折旋中
矩遊必擇土翔必後處不履生蟲不折生草不羣居不
旅行不犯䧟穽不罹罘&KR1577;文章彬彬尚書中候帝軒題
象麒麟在囿孝經援神契德至鳥獸則麒麟臻春秋繁
露恩及羽蟲則麒麟至大戴禮毛蟲三百六十麟為之
長禮記麟鳳龜龍謂之四靈麟以為畜則獸不狘註狘
驚走也又云地不愛其寶鳳凰麒麟皆在郊棷鶡冠子
麟者元枵之精德能致之其精必至春秋哀十四年西
狩獲麟有以告者曰有麕而角者孔子曰孰為來哉孰
為來哉于是作春秋按洪範五事一曰言於五方屬金
故天應以金方之獸是其義也何法盛徵祥記麒仁獸
也牡曰麒牝曰麟牡鳴曰遊聖牝鳴曰歸和夏嗚曰扶
幼秋鳴曰養綏毛傳麟土畜也信而應禮以足至者也
箋麟角之末有肉示有武而不用京房曰狼額馬蹄五
彩蔡邕月令天宫五獸中有大角軒轅麒麟之信麟生
於火游於土故脩其母致其子五行之精也視明禮脩
則麒麟臻春秋運斗樞機星得則麒麟生萬人壽春秋
保乾圖歲星散為麟感精符麟一角明海内共一主也
王者不刳胎不剖卵則出於郊又云明王動則有義静
則有容乃見孔演圖蒼之滅也麟不榮也麟水精也宋
均注麟水精生水故曰陰水氣好土土黃木青故麟色
青黃不榮謂見絏也禮斗威儀君乘金而王其政平麒
麟在郊瑞應圖麟王者之嘉祥食嘉禾之實飲珠玉之
英王隠晉書太始元年白麟見羣獸皆從埤雅狼額赤
目五蹄似麕圓頂一角不角者麒然則麒從騏省不角
故也爾雅翼麟性能避患不妄集其遊於郊藪也以為
萬物得其性太平之驗後世論者紛紛不一或謂其有
翼能飛又善鬭盖若麕䴥麋鹿之屬矣淮南子麒麟鬭
而日月蝕盖歲星散為麟歲失其序則麟鬭麟鬭則日
月蝕矣麟善走故良馬亦名麒麟正義曰傳解四靈多
矣獨以麟為興麟於五常屬信為瑞則應禮故以喻公
子信厚而與禮相應也鄭箋公子與禮相應有似於麟
服虔曰視明禮脩而麟至思睿信立而虎擾言從義成
則神龜在沼聽聰知止而名山出龍貌恭體仁則鳳凰
來儀羅氏曰麟只如䴥麋之屬後世言麐者皆妄司馬
相如賦曰射麋脚麟此麟并州界有之大小如鹿歐陽
五代史曰麟鳳龜龍王者之瑞而出於五代之際又皆
萃於蜀吾固知其非祥也昔漢武帝幸雍祀五畤獲白
麟以薦上帝而遷固皆疑之夫獸而一角固麟矣何疑
焉夫武帝有一汲黯而不能用乃以白麟赤鴈為祥二
子非疑之盖陋之也晉書太始白麟見麟非必德盛政
平而後見也爾雅翼辨後世論麟之誤而不能不惑於
日蝕之說不知月掩日而日為之食月亢日而月為之
食春秋屢書日食豈皆麟鬭乎六書故曰陸璣謂麟不
踐生草不履生蟲果何食乎不羣居不侣行是孤德也
王者至仁而後出何為見獲於鉏商至音中鐘呂行中
規矩愈夸誕矣按此說足正諸家之謬直稱為仁獸可
也麟字石經春秋作麟公羊作麐穀梁譌作驎精藴作
&KR4244;當以春秋公羊為正
趾朱傳足也麟之足不踐生草不履生蟲說文止下基
也象草木出有址故以止為足釋名云趾止也言行一
進一止也字書足指古作止後人加足
定朱傳額也麟額未聞或曰有額不以抵也爾雅定題
郭注額也名物解始於趾終於角言德以升進為美也
易曰德言盛故詩每况愈上
角朱傳麟一角角端有肉終軍傳麟角戴肉設武備而
不用說文角獸角也象形角與刀魚相似周禮角人掌
以時徵齒角凡骨物於山澤之農以當邦賦之政令爾
雅角謂之觷又云北方之美者有幽都之筋角焉詩緝
曰有足者宜踶麟可以踶而不踶有額者宜抵麟可以
抵而不抵有角者宜觸麟可以觸而不觸漢書釋五音
之角曰角觸也物觸地而出戴芒角也獸角其義亦同
黃山谷云麟有趾而不踶有定而不抵有角而不觸麟
哉麟哉今人以一朝之忿滅身辱親嗚呼人中有獸獸
中亦有人
誰謂鼠無牙
說文鼠穴蟲之總名也象形易艮為鼠春秋運斗樞玉
衡星散為鼠左傳抑君似鼠夫鼠晝伏夜動不穴於寢
廟畏人故也呂氏春秋周鼎著鼠令馬履之謂其不陽
也說文鼢鼠伯勞之所化埤雅鼠有齒而無牙性疑出
入多不果故特兩端謂之首鼠又鼠類最壽俗謂之老
鼠是也鼠一名䶆南陽人呼鼠為䶆今一種鼠見人則
交其前足而拱謂之禮鼠亦謂之拱鼠詩曰相鼠有體
或取諸此乎傳窮鼠嚙貍盖鼠窮則鬭也鼷鼠有螫毒
者甘口齧人及鳥獸皆不痛春秋食郊牛之角者也博
物志鼠之最小者或云甘鼠是也莊子載鼷以車馬樂
鴳以鐘鼓傳曰稷蜂不熏杜鼷不灌鼫鼠兔首似鼠而
大能人立交前足而舞害稼者一名雀鼠廣雅云鼩鼠
鼫鼠是也易曰晉如鼫鼠貪而畏人無所守焉鼬鼠健
於捕鼠似貂赤黃色大尾俗謂之鼠狼廣雅曰鼠狼鼬
也一名鼪莊子所謂騏驥捕鼠不如貍狌今栗鼠似之
蒼黑而小取其尾毫可以製筆世所謂鼠鬚栗尾者其
鋒乃健於兔栗鼠若今竹䶉之類盖鼠食竹故名燕山
錄煑羊以䶉煑鼈以蚊言性類相感省火易熟也鼩鼠
一名鼱鼩一名鼶鼬似鼠而小東方朔曰鼱鼩之襲狗
者也䶆鼠爾雅所謂鼯鼠狀如小狐肉翅毛紫赤色脚
短爪長飛且乳者亦謂之飛生或曰一名飛蠝狀如兔
而鼠首以其髯飛性食煙火能從高赴下不能從下升
上荀子曰鼯鼠五技而窮馬融曰猨蜼晝吟鼯鼠夜呌
即此爾雅西方有此肩獸其名曰蟨即蟨鼠也鼠前而
兔後趨則頓走則顛又鳥鼠山鳥鼠同穴為雌雄杜詩
所謂山空鳥鼠秋也鄭氏曰鼠百歲化為蝙蝠廣志嶺
南人食鼠呼曰家鹿俗稱耗蟲抱朴子鼠百歲則色白
善憑人而卜名曰朴知一歲事雲仙志山中謂鼠為社
君又水鼠生岸旁冰鼠生北荒積冰下皮毛柔可為席
又火鼠出西域及南海火州山甚大取其毛績之為火
浣布述異記西域有鼠國商賈過其地不祈祀則齧人
衣又河南禹州雪霽山有鼠寸餘香如麝踰大路即死
又說苑社鼠不薰李斯傳厠鼠倉鼠灌夫傳首鼠兩端
又物多畏者惟鼠故曰鼠憂名物疏鼠種類最多爾雅
鼢鼠地中行者廣雅謂之鼹鼠方言謂之犂鼠者也鼸
鼠以頰裏藏食大戴禮所謂田鼠也鼶鼠似鼬之鼠也
鼬鼠一名鼪今之鼠狼也鼫鼠五伎鼠即魏風之碩鼠
鼨鼠豹文鼠終軍所識者也鼰鼠如鼠而大說文觜似
雞鼠也□斬□鼠似蝯蜼者也鼲可作裘今之鼦鼠也
&KR1338;竹鼠也䶂胡地風鼠也沙鼠今之黃鼠也甘肅志涼
州有兀兒鼠尾若贅疣有鳥曰本周兒似雀色灰白與
兀兒鼠同穴郭注爾雅鼵如鼠而短尾鵌似鵽而小黃
黑色突入地三四尺鼠内鳥外在隴西首陽縣孔氏云
共為雌雄首陽在今熙州渭源縣屬臨洮府
牙朱傳牙牡齒也說文牡齒象上下相錯之形徐曰比
於齒為牡也釋名牙植牙也隨形言之字林齒屬人與
物之通稱陸氏曰鼠有齒而無牙王氏謂雀穿屋以角
而實無角其誣易見鼠穿墉而實有牙其誣難知龜山
以為鼠無牙謂無牡齒耳觀此則說文之解益信朱謀
瑋曰&KR1577;古牙字象獸參差露牙口外形兩不相值故三
之按獸與人異類然人亦有牙何得專象獸也
羔羊之皮
朱傳小曰羔大曰羊所以為裘大夫燕居之服說文羔
羊子也羜五月生羔也&KR2508;六月生羔也羍七月生羔也
䍮羊未卒歲也周禮春行羔豚禮記仲春獻羔開冰宗
伯以禽作六摯卿執羔注羔取其羣而不失其類士相
見禮上大夫相見以羔注云羔取其從帥羣而不黨春
秋繁露凡贄卿用羔羔有角而不用如好仁者執之不
鳴殺之不嘷類死義者飲其母必跪類知禮者故羊之
為言猶祥故以為贄禮記羔裘緇衣以裼之鄭注諸侯
視朝之服禮記疏凡在朝君臣同服小羔大羊對文為
異此說大夫之裘宜直言羔兼言羊以協句名物疏羔
裘古之禮服周禮王祀昊天上帝則服大裘而冕祀五
帝亦如之鄭注黑羔裘也其五冕之服亦同用黑羔裘
鄭注論語云羔裘諸侯視朝之服在朝君臣同服則卿
大夫之朝服亦緇衣羔裘也凡裘人君用全其臣則褎
飾為異鄭風云羔裘豹飾是也鄭注鄭風緇衣云居私
朝之服者以卿士朝於天子服皮弁服其適治事之舘
改服緇衣此私朝在天子宮内非謂緇衣羔裘為大夫
燕居之服也朱子釋此章云大夫燕居之服其釋檜風
羔裘逍遙又云諸侯朝服羔裘必用黑者衣裘同色裼
既用緇則羔必是黑或云羔取其有禮黑取其合道以
道行禮以禮成道先王之所尚也宋羅願以為羔裘用
白素絲亦因羔裘之色今人束注疏於高閣幾不知燕
服朝服之别與羔裘為何色矣禮天子卒食玄端而居
諸侯適小寢釋服鄭云釋服服玄端此玄端緇衣朱裳
則羔裘乃天子諸侯之燕服也其卿大夫燕居之裘則
用狐貉論語云狐貉之厚以居鄭注在家接賓客殆即
所云䙝裘也陳祥道云古者行禮之裘必以羔與麛燕
居之裘必以狐與貉雖戾禮家人君狐白視朝之旨然
亦可知羔裘為禮服矣
說文羊祥也象頭角足尾之形䍧牝羊也羒牡羊也孔
子曰牛羊之字以形舉也羊在六畜主給膳也羊大則
美故從大羸瘦也羊以瘦為病故羸從羊爾雅羊角不
齊觤角三觠羷羳羊黃腹絶有力奮禮記祭廟羊曰柔
毛又曰大夫無故不殺羊又云犬赤股而躁臊羊泠毛
而毳羶皆物之不可食者易羝羊觸藩羸其角周禮羊
人掌羊牲凡祭祀飾羔又云凡膳食羊宜黍又曰羊人
掌羊牲凡祭祀飾羔割羊登其首又云冬行鱻羽膳膏
羶春秋說題辭羊祥也合三而生以養士也故羊高三
尺五行傳視之不明則有羊禍尸子云大羊為羬六尺
埤雅羊性善羣故於文羊為羣犬為獨也羊每成羣要
以一雄為主舉羣聽之今俗所謂壓羣者是也北人謂
之羊頭鄭氏儀禮注云羊取其後帥盖謂此矣易曰兊
為羊兊陰在上故羊性前逆牛性前順詩曰羊牛下來
先羊而後牛者晚出早歸常先於牛故也合璧事類羊
褐白黑三色亦有青者南人所罕見廣雅吳羊牝一歲
曰䍮三歲曰羝一歲曰牸三歲曰牂吳羊犗曰䍸羖羊
犗曰羯古今注羊一名髯鬚主簿左傳宋華元將與鄭
戰殺羊食士其御羊斟不與及戰曰疇昔之羊子為政
今日之事我為政與入鄭師楊朱曰百羊而羣使五尺
童子荷箠隨之欲東而東欲西而西使堯牽一羊舜荷
箠隨之則不能矣莊子臧與榖牧羊而俱亡其羊臧挾
策讀書榖博塞以遊事業不同其於亡羊均也虞衡志
英州多仙茅羊食之舉體化為筋不復有血肉名乳羊
皮革朱傳革猶皮也周禮掌皮掌秋斂皮冬斂革遂以
式法頒皮革於百工共其毳毛為氊以待邦事又云荆
州其利齒革考工記攻皮之工函鮑韗韋裘函人為甲
鮑人之事望而眡之欲其荼白也進而握之欲其柔而
滑也卷而摶之欲其無迆也眡其著欲其淺也察其線
欲其藏也韗人為臯陶釋名皮被也被覆體也又剥取
獸革生曰皮理之曰革柔之曰韋莊子豐狐文豹棲於
山林伏於巖穴然且不免於網羅機辟之患皮為之災
也說文獸皮治去其毛曰革革更也正義對文則皮革
異散文則通司裘曰大喪飾皮車謂革輅去毛得稱皮
明是有毛則稱革故攻皮之工有函鮑韗韋裘是皮革
通言也爾雅革中絶謂之辨革中辨謂之韏注辨中斷
皮也韏復分平也又云東北之美者有斥山之文皮焉
注虎豹之屬皮有文采者左傳宋城者謳曰從其有皮
丹漆若何
野有死麕
朱傳麕麞也鹿屬無角爾雅麕牡麌牝麜其子麆其迹
解絶有力豜郭璞云詩曰麀鹿麌麌鄭康成注即謂此
也但重言耳說文麕麞也埤雅齊人謂麕為麞麞如小
鹿而美故從章章美也易曰陰雖有美含之以從王事
古之制字如此麞從章&KR1393;從旨其義一也語曰四足之
美有麃麃即麞也或曰麞性善驚故從章吳越春秋曰
章者傽偟也盖麕鹿皆健駭而麕性膽猶怯飲水見影
輙奔道書曰麞鹿無魂又曰麞鹿白膽善怖或曰麇性
喜聲音麞性喜文彩故麇從禾麞從章今獵戶以彩服
舞麞鹿麕性喜山善聚善散故從囷囷聚也亦散也雅
翼麞極能走然未及鹿大者不過二三十觔老則牙見
於外淮人謂之牙麞本草圖經大麞毛長狗足者名&KR1393;
麞類甚多麕其總名今陂澤淺草中多有之有有牙者
有無牙者牙不能噬麞與獐同古今注鹿有角而不能
觸麞有牙而不能噬呂氏春秋使麞疾走馬弗及也而
得之者時顧也抱朴子麞山中稱赤吏名物解考工記
山以麞水以龍言畫水必以龍畫山必以麞也盖麞性
喜山麋性喜澤鹿性喜林博物志曰麋聚澤草而食其
場成泥名曰麋䁔居人隨此種稻其收百倍國語曰市
無赤米而囷鹿空虚先儒以為圓曰囷方曰鹿盖鹿亦
羣聚故囷或謂之鹿正字通麕同麇說文本作麇籒文
作麕今經史通用麕
野有死鹿
朱傳鹿獸名有角爾雅鹿牡麚牝麀其子麛其迹速絶
有力麉說文鹿解角獸羣萃善走者也易即鹿無虞周
禮朝事之豆菁菹鹿臡禮記仲夏鹿角解又云居澤以
鹿豕為禮謂之不知禮又云鹿脯麋脯麕脯皆有軒左
傳鹿死不擇音挺而走險急何能擇字統鹿性警防分
背而食以備人物之害孝經援神契德至鳥獸則白鹿
見瑞應圖王者孝白鹿見又明惠及下則見春秋歴命
序皇神駕六飛鹿化三百歲埤雅鹿分背而食食則相
呼羣居則環其角外向以防物之害巳故詩以况君臣
之義而毛詩草蟲經曰鹿欲食皆鳴相召志不忌也周
官視朝則皮弁服正以鹿皮為之鹿愛其類出於天性
也爾雅麋曰其迹躔鹿曰其跡速麕曰其跡解兔曰其
跡迒豕曰其跡刻狐曰其跡&KR1717;盖麋性迷惑故跡躔而
不解麕性散驚故跡解而不躔鹿善决驟故跡速而不
&KR1717;狐善遲疑故跡&KR1717;而不速豕性追突故其跡刻兔性
跳躑故其跡迒今兔將伏輙跳躑擺跡人反以此得之
韓子曰譬如兔得跡安用東西跳也韓子馬似鹿者千
金雅翼古稱馬之似鹿者直百金今荆楚之地其鹿絶
似馬當解角時望之無辨土人謂之馬鹿是知趙高指
鹿為馬盖以類耳鹿無枝觡角有枝曰觡夏則解角而易
毛冬則角長而毛深古伏羲之世麗皮為禮按說文集
韻云麗旅行也鹿之性見食則急而旅行禮麗皮盖鹿
皮云家語四九三十六鹿主律律主鹿鹿故六月而生
運斗樞瑶光星散為鹿衝波傳鹿生三年其角自墮史
記古者皮幣諸侯以聘享乃以白鹿皮方尺緣以藻繢
為幣直四十萬王侯朝會聘享必以為幣薦璧述異記
鹿千年為蒼鹿又五百年為白鹿又五百年化為玄鹿
成帝時中山人得玄鹿烹而視其骨皆黑色仙者說玄
鹿為脯食之壽二千歲主物簿云鹿者仙獸常自能樂
性從其雲泉至六十年必懷瓊於角下角有斑痕紫色
如點行或有涎出於口不復能急走也鹿戴玉而角斑
魚懷珠而鱗紫有諸内未有不形諸外也物類考鹿林
獸也性喜林牡者有角孕於仲秋生於春沈括云北狄
有駝鹿極大色蒼黃無斑角文堅瑩如玉山海經杻陽
之山獸如馬白首文如虎赤尾音如謠名鹿蜀佩之宜
子孫山谷云胡居士常言鹿性驚烈多别良草食葛葉
等九物餘則不嘗凡餌藥者勿食鹿肉以鹿常啖解毒
之草也小爾雅曰鳥之所乳謂之巢雞雉所乳謂之窠
兔之所息謂之窟鹿之所息謂之場本草鹿陽獸夏至
得陰氣而解角從陽退象本草鹿一名斑龍乾寧記云
鹿與遊龍戲必生異角鹿得稱龍以此
無使尨也吠
朱傳尨犬也爾雅犬生三猣二師一玂未成毫狗絶有
力狣狗四尺為獒易艮為狗說文犬狗之有懸蹄者也
狗叩也叩氣吠以守也尨犬之多毛者也左傳國狗之
瘈無不噬也說文狡犬多毛也猲短喙犬也㺌犬吠不
止也獒犬人心可使也㹞壯犬也&KR3808;赤犬也呂忱字林
獹韓㹱宋良犬也&KR1807;逐虎犬也何承天纂文守犬為獖
隴西以犬為犹㺜㲰皆多毛犬也獟猘䂏屈尾犬也公
羊靈公有周狗謂之獒春秋考異郵七九六十三陽氣
通故斗運狗三月而生陽主於三故狗各高三尺宋均
注狗斗精之所生也穆天子傳天子之走狗百里執虎
豹風俗通狗者金畜五行傳雞畜之有冠翼者屬貌犬
畜之以口吠者屬言羊畜之遠視者屬視豕畜之居閑
衛而聽者屬聽牛畜之任重者屬思埤雅犬有三種一
者田犬二者吠犬三者食犬食犬若今菜牛也名物解
厖金獸秋得氣之正故天子於秋食之金為剛故字從
阜畜之成毫則剛果而善相慝未成豪則能吠而已能
吠而大故謂之尨
壹𤼵五豝
朱傳豝牡豕也陳氏曰按毛傳牡恐當作牝爾雅豕牝
豝彘五尺為豝小爾雅彘豬也其子曰豚大者謂之豝
說文二歲能相把挐也古今注漁陽以大豬為豝字說
豝所謂婁豬巴猶婁也雅翼凡六畜之屬皆見於釋畜
惟豕見於釋獸以豕者通田豕之名故别異之詩云彼
茁者葭一發五豝于嗟乎騶虞然則豝牝豕之小者故
又謂之小豝言雖取害稼之物亦必待其成所以為仁
也名物疏羅氏云牝豕之小者對大豕而言若對豵則
豝為大矣玩二章經旨葭叢高故有豝藏焉蓬叢低故
有豵藏焉說文一歲為豵二歲為豝之說殆有所昉也
廣雅云獸一歲為豵二歲為豝三歲為肩四歲為特則
豝豵之名可通於羣獸也
于嗟乎騶虞
朱傳騶虞獸名白虎黑文不食生物者也毛傳義獸也
白虎黑文不食生物有至信之德則應之山海經林氏
國有珍獸大若虎五彩畢具尾長於身名曰騶吾乘之
日行千里封禪書囿騶虞之珍羣頌曰般般之獸樂我
君囿白質黑章其儀可喜旼旼穆穆君子之態晉郭璞
贊怪獸五彩尾參於身矯足千里儵忽若神是謂騶虞
詩歎其仁吳薛綜頌婉婉白虎優仁是崇飢不侵暴困
不改容歛威揚德愷悌之風中興徵祥說騶虞仁獸也
其尾參倍狀如虎而白色嘯則風興皜身如雪而無襍
者是也近代所謂白虎者背斑而虎文爾雅所謂彪虎
耳瑞應圖白虎仁而不害王者不暴虐恩及行葦則見
河圖括地象令訾野中有玉虎晨鳴雷聲聖人感期而
興埤雅騶虞西方之獸而名之曰虎則宜以殺為事今
反不履生草食自死之肉盖仁之至也漢武帝時建章
宫後有異物出焉狀如麋東方朔云此騶互也古者音
聲之假借以互為吾則朔所云即詩之騶虞矣西京賦
圍林氏之騶虞擾澤馬與騰黃盖此獸俊逸故以馬之
健者比之淮南子屈商拘文王於羑里散宜生以間求
天下之珍怪得騶虞雞斯之乘以獻於紂雞斯神馬也
禮射義天子以騶虞為節樂官備也韓詩說騶虞天子
掌鳥獸官魯詩傳古有梁騶者天子之田也賈誼新書
騶者天子之囿也虞者囿之司獸者也月令季秋天子
乃教田獵命僕及七騶咸駕鄭氏云七騶謂趣馬主為
諸官駕說者左傳晉悼公使程鄭為乘馬御六騶屬焉
舜典益作朕虞周有山虞澤虞大田獵萊山澤之野按
騶虞舊說皆以為義獸朱子云騶虞看來只可解做獸
名以于嗟麟兮之類可見歐陽獨引賈誼之言以為騶
者文王之囿虞其官也謂此詩美春田之盛上句𤼵矢
射豝下句直歎騶虞不食生物乃是刺其曾騶虞之不
若也何贊美之有又逸齋詩捕傳言方嘆文王之仁忽
有取於義獸可謂不類特引賈生及禮記射義以為當
時物被其澤皆蕃育以遂性國重農事命蒐田以去害
彼騶囿之虞人宜以多殺獸為有功而乃驅獸以待君
能體其好生之仁如此可謂王化之極致矣按二說亦
自可通然終不若朱子之解於詩義猶為浹洽也瑞應
圖酋耳似虎而大見虎豹即殺之太平則至郭璞曰即
騶虞陳無功曰王會作尊耳王元美亦作尊耳今考王
會但作酋耳無作尊耳者
壹𤼵五豵
朱傳一歲曰豵亦小豕也爾雅豕生三豵二師一特郭
注豕生子常多故别其少者說文豵生六月豚一曰一
歲豵尚叢聚也周禮夏官注豕一歲為豵雅翼豵从從
義猶從也羣以從母有約從之義說文又以小豚為豰
生二月為豯生六月為豵或日一歲為豵二歲能相把
挐三歲豕肩相及為&KR1807;其說豵與爾雅不同然皆小豕
之名
有力如虎
說文虎山獸之君也易雲從龍風從虎又履虎尾不咥
人亨又虎視耽耽書心之憂危若蹈虎尾爾雅甝白虎
虪黑虎熊虎醜其子狗絶有力麙漢律曰捕虎一購錢
三千其狗半之是也方言陳魏宋楚之間或謂之李父
江淮南楚之間謂之李耳或謂之於䖘自關東西或謂
之伯都注虎食物值耳而上以觸其諱故運斗樞樞星
散為虎風俗通虎者陽物百獸之長也月令仲冬虎始
交通卦驗立秋虎始嘯又云虎不再交易乾九五曰風
從虎又王褒頌虎嘯而谷風冽注管輅曰虎者陰精而
居於陽依木長嘯動於㢲二氣相感故能運風考異郵
三九二十七七者陽氣成故虎七月而生陽立於七故
虎首尾長七尺般般文者陰陽襍也猛虎嘯谷風起類
相動也論衡虎出有時猶龍見有期也陰物以冬見陽
蟲以夏出也漢紀楊賜曰虎者金行參伐之精狼戾之
獸博物志虎知衝破又能畫地卜食盖蛇蟠向壬鵲巢
面歲燕伏戊巳虎奮破衝此亦鳥獸之靈也兵法曰將
開牙門背建向破以此虎行以爪畫地觀竒偶穆天子
傳有虎在葭中高奔戎生捕而獻於天子命為柙畜之
東虞是曰虎牢名物解吳越春秋虎之卑身將以有擊
也鳥之擊先高獸之擊先卑舊說虎威王夜方旦目精
豆晝即漸大虎死必倚叢壁淮南子虎之乳子不能搏
噬者殺之為其墮武此君子所以貴夫箕裘也易曰君
子豹變大人虎變豹變言變而為豹也揚子曰貍變則
豹所謂豹變故象曰其文蔚也虎變言變而為虎也楊
子曰豹變則虎所謂虎變故象曰其文炳也國策人有
置繫蹄者得虎虎怒决蹄而去虎非不愛其蹯不以環
寸之蹯害七尺之軀權而已矣莊子梁鴦曰養虎之法
順之則喜逆之則怒食虎者不敢以生物與之為其殺
之之怒也不敢以全物與之為其碎之之怒也虎之與
人異類而媚養己者順也吾豈敢逆之使怒哉亦不順
之使喜也俗云鳩食桑葚則醉猫食薄荷則醉虎食犬
則醉虎所在麂必鳴以告國史補裴旻守北平一日射
虎三十一有一父老曰此皆彪似虎而非若遇真虎無
能為矣旻躍馬往見一虎狀小而勢猛據地一吼山石
震烈弓矢皆墜自此不復射虎圖經虎有威骨如乙字
長一寸在脅旁尾端亦有之不及脅者良又虎被弩射
目光墮入地掘下尺餘有狀如石子琥珀者謂之虎魄
抱朴子山中寅日稱虞史者虎也漢書猛虎在山百獸
震恐及入檻穽摇尾而乞食積威約之漸也雅翼虎性
至猛烈雖遭逐猶徘徊顧步搏物不過三躍不中則捨
之夜以一目放光一目看物獵人侯而射之目光墮地
得之如白石虎豹之駒未成文即有食牛之氣韓子三
人之言成市虎又虎之所以能伏犬者爪牙也使虎釋
其爪牙則反伏於狗矣淮南子蝟使虎申物有所制也
西京襍記李廣射獵冥山見伏虎射之以其頭為溺器
謂之虎子今鑄銅象之彭乘曰虎食一人耳成一缺汀
州得一虎兩耳如鋸豈李耳之謂乎又虎腰内有貫如
囊食人爪甲皆入其中滿則裂而死故謂之貫盈淮南
子曰鳥雄鷙獸牝猛羆為熊牝狼為獾牝乳為虎牝言
其猛也
莫赤匪狐
朱傳狐獸名似犬黃赤色考工記南方謂之赤釋名赤
赫也太陽之色也易曰獲三狐得黃矢禮記狐死正丘
首仁也說丈狐䄏獸也鬼所乘之有三德其色中和小
前大後死則首丘左傳狐尾大不掉韓詩外傳狐水神
也周書成王時青丘獻九尾狐本草陶隠居注江東無
狐皆出北方及益州間形似狸而黃善為魅圖經云今
江南時有京洛尤多形似黃狗鼻尖尾大狐之類猯獾
狢三種大抵相類頭足小别爾雅狸狐猯貈醜其足蹯
其跡&KR1717;注蹯皆有掌蹯&KR1717;指頭處山海經青丘之國有
狐九尾武都之山有玄狐蓬尾禮斗威儀君乘火而王
政平南海輸文狐玉策記狐及狸狼皆壽八百歲滿三
百歲變為人形素問曰其主狐貉變化不藏北征記河
冰厚數丈冰始合車馬未過須狐先行此物善聽水無
聲乃過水經注狐性多疑故俗有狐疑之說管子代出
狐白之皮狐應陰陽之變六月而一見類從曰燕識戊
巳不銜泥狐潛上伏不越度阡陌說文狐以孤省狐性
疑疑則不可以合類故從孤省也犬性獨狐性孤羊性
羣鹿性麗麗旅也名物解人疑則衆乖獸疑則羣離故
謂之狐疑者好思而難其動也南山之詩曰雄狐綏綏
君疑而不明也何草不黃有芃者狐臣疑其上也埤雅
狐性好疑貉性好睡又皆藏獸故狐貉之厚以居而蜡
祭息民以狐裘也舊說狐有媚珠禮北斗而靈善變化
其為物妖淫故詩又以刺惡易曰小狐汔濟濡其尾小
者材不足也狐者志不果也是以幾濟而有濡尾之難
故彖曰不續終也亦其尾重善濡溺故易正以為象里
語曰狐欲渡河無如尾何是也狐狼知虚實虎豹識衝
破狼狐搏物皆以虛擊孤狐從孤省或以此故也雅翼
狐銳口而大尾色赤所在鳥輙羣而噪之盖妖祥之禽
所占也春秋外𫝊曰狐埋之狐搰之是以無成功皆執
心不定之貌山海經青丘狐能食人人食之不蠱名山
記狐者古先之婦人其名曰紫化為狐故多自稱阿紫
象之揥也
朱傳象象骨也說文象長鼻牙南越之大獸三歲一乳
爾雅南方之美者有梁山之犀象焉周官玉路以祀象
路以朝玉仁也象義也故象路一名道車又壺涿氏以
橭貫象齒制水怪左傳象有齒以焚其身賄也又吳伐
楚鍼尹固與王同舟王使執燧象以奔吳師杜預注燒
火繫象尾運斗樞瑶光之精散而為象呂氏春秋肉之
美者髦象之約莊子象見子皮無遠近必泣嶺表錄異
楚越之間象皆青黑惟西方弗林大食多白象雲南豪
族多畜象負重致遠若中國之牛馬帝王世紀舜葬蒼
梧之野有羣象常為之耕本草身有百獸肉體具十二
皆自有分叚惟鼻是其本肉炙食更美膽不附肝隨月
轉在諸肉如正月建寅即膽在虎肉酉陽雜爼象膽隨
四時在四腿春在前膞左夏在前膞右如龜無定體鼻
端有爪可拾鍼古訓云孕五歲始産南州異物志象之
為獸形體特詭身倍數牛目不踰狶鼻為口役望頭若
尾馴良承教聽言則跪素牙玉潔載籍所美服重致遠
行如丘徙地志九真郡龐縣多象生山中山海經巴蛇
食象三歲出其骨南越志雄象牙長丈餘雌長尺餘脱
其牙則深藏之削木代之可得不爾窮其主得乃已牝
牡交在水中以胷貼與他獸異埤雅象三年一乳行孕
肉兼十牛性久識能浮水出没命在其鼻食物皆以鼻
取之其牙生花必因雷聲故古者以為器飾今馴服巨
象以小斧刃斵之其金瘡見星月即合其理有不可推
者舊說象之所在其土必豐周禮弁師掌皮弁會五采
玉璂象抵玉璂以况基德而象邸即莊周所謂託宿於
義者詩曰佩其象揥言有義也袁子曰虎頭高峙貉頭
尖銳鹿頭側長象犀高廣一日龍象六十歲骨方足今
荆象色黑兩牙江豬也雅翼象鼻長三丈大如臂能别
道之虛實稍虛輙不敢過馴者能拜起從人意感雷而
齒亦合於天象云虞衡志象出交趾山谷大者六牙一
軀之力皆在鼻可以開闔取物中有少肉雖芥子亦可
拾出象處曰象山范石湖曰牧者謂之象奴又名象公
凡制象必以鈎象奴正跨其頸以鐡鈎鈎其頭欲左鈎
右欲右鈎左欲却鈎頭欲前不鈎欲其跪以鈎正按其
腦其形雖大不勝痛故人得以數寸之鈎馴焉澠水燕
談波斯以象為白暗以其難識也柯古曰象管環王國
一牡象管牝三十國以代樵今雲南亦取之緬甸諸處
其牙有交互鬉紋以血色為上陶貞白言夏月合藥以
象牙夾竈得雷聲能𤼵光舊說象膽隨四時近有見象
房象死膽在腹中或日四時之首易地而後皆在腹也
騋牝三千
朱傳馬七尺以上為騋孔疏七尺曰騋廋人文也定本
云六尺恐誤國馬供用牝牡俱有舉騋牝以互見耳詩
緝云左傳元年革車三十乘次年乃三百乘三百乘計
一千二百匹周禮校人邦國六閑馬四種齊道田馬各
一閑駑馬三閑閑二百一十六馬計一千二百九十六
則三百乘正合侯國之數今云三千者革車不用牝馬
今並牝馬數之亦見諸侯各務富強不守舊制久矣周
禮馬八尺以上為龍七尺以上為騋六尺以上為馬爾
雅騋牝驪牡以罕稱也埤雅騋之字从來進於馬矣曰
騋牝取其大也盖騲馬常小俗謂之小馬凡馬宗廟用
龍戎事用駥田事用騋騋田馬也考工記國馬之輈深
四尺有七寸田馬之輈深四尺鄭云田馬高七尺衡高
七尺有七寸除馬之高則餘七寸為衡頸之間也雅翼
騋减於龍而愈於馬亦馬之良者騋宜於牧故釋獸稱
騋牝驪牡玄駒褭驂盖言以騋為牝以驪為牡而生玄
駒則為褭驂也腰褭良馬取名於此何燕泉云俗呼牝
畜為草其言有自晉郭欽謂魏杜畿課民畜牸牛草馬
宋絲曰李君有國土之分家有騧草馬生白額駒此其
時也
羊牛下來
朱傳日夕則羊先歸而牛次之說文牛大牲也象角頭
三封尾之形牛為大物天地之數起於牽牛釋畜犘牛
犦牛犤牛犩牛犣牛犝牛㸽牛角一俯一仰觭皆踊觢
黑脣犉黑眥牰黑耳犚黑腹牧黑脚犈其子犢體長牬
絶有力欣犌易畜牝牛吉又服牛乘馬引重致遠又革
卦鞏用黃牛之革禮記祭天子以犧牛諸侯以肥牛大
夫以索牛註毛色純曰犧養於滌曰肥求而用之曰索
又牛曰一元大武注元首也武足跡牛肥則跡大又諸
侯無故不殺牛註穀者民之命牛能植穀故禁之又帝
牛不吉以為稷牛帝牛必在滌三月稷牛惟具所以别
事天神與人鬼也又祭天地之牛角繭栗宗廟之牛角
握賓客之牛角尺周禮庖人春行羔豚膳膏香大司徒
祀五帝奉牛牲羞其肆享先王亦如之封人祭祀飾其
牛牲設其楅衡牛人掌養國之公牛以待國之政令凡
祭祀共其享牛求牛以授職人而芻之又凡軍事共其
犒牛又戎右贊牛耳桃茢廣志犦牛一曰犎牛有赤豹
封牛周留水牛毛青腹大狀似猪有牧牛項上堆肉大
如斗似馲駝日行三百里出徐門有犤牛庳小謂之稷
牛又呼果下牛出高凉郡犩牛肉數千觔出蜀中夔牛
千觔出上庸郡旄牛長毛花蹄高六尺四耳角端有肉
蹄如蓮花麟牛似鹿又似羊肉美牥牛如馲駝能行又
有㲠牛莊子所云大若垂天之雲也左傳介葛盧來朝
聞牛鳴曰是生三犧皆用之矣問之信又鼷鼠食郊牛
角世本&KR2465;作服牛&KR2465;黃帝臣也又曰少昊時人始駕牛
山海經稷之孫曰叔均是始作牛耕五行傳思之不容
則有牛禍寗戚相牛經牛岐胡壽眼中有白脉貫瞳子
最快璧堂(脚股間也)欲闊依欲如絆馬膺庭欲廣天關(背接骨)
欲成雋骨(脊也)欲垂蘭株欲大捶頭欲高百體欲緊豐岳
(膝骨)欲大垂星(蹄上也)欲得有怒肉力柱欲得大而成(當車骨)
懸蹄欲得如八字陽鹽(夾尾前兩臁上)欲得廣常有似鳴者有
黃也身欲得如卷毛少骨多者有力雅翼特牛謂之犅
牛父謂之特子謂之犢吳人謂犢曰□牛羊無子謂之
㹗二歲謂之□三歲謂之犙四歲謂之牭騬牛謂之犗
純色謂之牷駁謂之犖白黑雜毛謂之□㹁黃白色謂
之犥駁如星謂之□黃牛虎文謂之□黃牛黑脣謂之
犉白脊謂之犡又謂之□長脊謂之□白牛謂之㹊琕
雅牛土畜也馬火畜也土煖而和火性健决躁速故易
坤為牛乾為馬牛病則耳燥安則温潤而澤故古之視
牛以耳祭義所謂牛毛尚耳是也天玄主物論牛齒有
下無上三歲二齒四歲四齒五歲六齒目瞳竪而不横
牛生望前則子行母前牛生望後則子行母後隨其天
也抱朴子曰鴈銜蘆而捍綱牛結陣以却虎牛善角虎
環其首外觸詩曰殺時犉牡有捄其角捄長貌社稷之
牛角尺故曰捄角牛膏曰香其耳無竅以鼻聽也管子
凡聽宮如牛鳴窌中牛含宮聲故柳子以為黃鐘在脰
也周官牛夜鳴則庮許重叔曰庮久屋朽牛夜鳴則臭
如之言其病也左傳云執牛耳牛耳無竅聽以鼻盟者
聽於神人故執而正之以不聽為戒易林牛龍耳瞶盖
龍亦聾者先儒以為面牛鼓簧為聾故也造化權輿曰
乾為馬陽也故蹄圓坤為牛陰也故蹄拆陽病則陰勝
故馬病則卧陰病則陽勝故牛疾則立馬陽故起先前
足卧先後足牛陰故起先後足卧先前足世但以坤牛
取順乾馬取健知其一而已左傳風馬牛不相及按牛
走順風馬走逆風牛馬風逸往往相及故云莊子庖丁
解千牛十九年而刀刃如新又子見犧牛乎衣以綵繒
食以芻菽及其牽而入太廟欲為孤犢其可得乎桓譚
新論畜生賤也然尤有善者皆見記識故馬稱驊騮驥
騄牛譽郭椒丁櫟
詩傳名物集覽卷三
