詩傳名物集覽目錄詩類
卷一
鳥
卷二
鳥
卷三
獸
卷四
獸
卷五
蟲豸
卷六
鱗介
卷七
草
卷八
草
卷九
草
卷十
草
卷十一
木
卷十二
木
(臣)等謹案詩傳名物集覽十二卷
國朝陳大章撰大章字仲夔號雨山黃岡人康
熙戊辰進士改翰林院庶吉士以母老乞歸
其於毛詩用功頗深所作集覽本百卷凡三
易稿而後成此乃其先行摘出付梓之本凡
鳥二卷獸二卷蟲豸一卷鱗介一卷草四卷
木二卷蓋尤其生平精力所注也毛詩自陸
璣以下詮釋名物者毋慮數十家此書成之
最後故於諸家之說採輯尤夥其中體例之
未合者如釋鶉之奔奔則莊子之鶉居列子
之蛙變以至朱鳥為鶉首子夏衣若懸鶉之
類無所不引釋雞棲于塒則列子之木雞吕
氏春秋之雞跖漢官儀之長鳴雞亦無不偹
載皆體近類書深乖說經之旨又每條首錄
朱傳大意以紫陽為主故如鄂不韡韡則取
豈不光明之義而駁鄂作萼不作跗之說以
為不煩改字亦過扵偏執至如載宋太宗賜
耶律休格(原作休哥今改正)旗鼓事則以遼事誤作
宋事尤為乖舛然其徵引既衆可資博覽雖
精雅不足而繁富有餘固未始非讀詩者多
識之一助也乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
