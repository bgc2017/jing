詩𫝊名物集覽卷六庶吉士陳大章撰
鱗介
魴魚赬尾
朱𫝊魴魚名身廣而薄少力細鱗爾雅魴魾注今江
東呼魴魚為鯿一名魾小頭縮項闊腹穹脊色青白
腹内肪甚腴陸疏魴今伊洛濟潁魴魚也廣而薄肥
恬而少力細鱗魚之美者漁陽泉州及遼東梁水魴
肥厚尤美故其鄉語曰居就糧梁水魴埤雅其廣方
其厚褊故一曰魴方也一曰鯿褊也魴雖等美而緣
水之優劣則有異故里語曰洛鯉伊魴貴於牛羊言
洛以渾深宜鯉伊以清淺宜魴雅翼魴縮頭博腹青
白而味長漢中者尤美嘗以槎斷水用禁人捕謂之
槎頭鯿杜甫詩即今耆舊無新語漫釣槎頭縮項鯿
鯿一作鯾說苑陽晝云夫投綸錯餌若有若亡若食
若不食者魴也其為魚也博而厚味座客贅語
曰鯿大曰□多腴有□俗所名火筩觜大者五六十
觔
魚爾雅魚有力者鰴魚枕謂之丁魚腸謂之乙魚尾謂
之丙說文水蟲也魚尾與燕尾相似淮南子曰坎為水
為月月者陰之宗魚水族腦視月為盈虚月滿則腦盈
月虚則腦减又曰魚生流水中則背白生止水中則背
黑易包有魚無咎不利賓包無魚起凶又豚魚吉信及
豚魚也又魚貫魚行有甲為之長衆魚徔之駢頭相次
如貫然又作為網罟以佃以漁蓋取諸離周禮䱷人凡
祭祀賓客喪紀共其魚之鱻薧醢人饋食之豆豚胉魚
醢加豆筍菹魚醢禮器三牲魚腊四海九州之美味曲
禮祭宗廟之禮槀魚曰商祭鮮魚曰脡祭注槀乾也商
度也度燥濕之宜鮮者不餒挺然宜也又水潦降不獻
魚鼈注水涸易得不足貴也月令立春之日魚上冰季
冬命漁師始漁天子親往乃嘗魚先薦寢廟内則魚曰
作之注謂削其鱗作猶斮也羞濡魚者進尾冬右腴夏
右鰭禮魚去乙家語魚之大者名為鱄鱨其小者名鱦
國語魚禁鯤鮞蕃庶物也又云庶人祀以魚史記武王
渡河中流白魚躍入舟王取以祭左傳公矢魚於棠非
禮也魯語宣公濫於泗淵非時也尚書中候曰桓公欲
封泰山管仲曰昔聖王功成道格符瑞出乃封泰山今
比目之魚不至鳳麟不臻意者不可封乎莊子吞舟之
魚蕩而失水則螻蟻能制之又朽瓜化為魚物之變也
曹植曰鹹水之魚不入江淡水之魚不遊海物違其性
則死矣按魚鱗物之總名也萬物之類莫繁於魚雄鯨
雌鯢大者長數千里武陽小魚如針一觔千頭東方有
比目魚不比不行其名曰鰈鰩魚魚身鳥翼以夜飛音
如鸞見則大穰何羅魚一首十身音如犬食之已癰鱄
珠鱉如肺六目足有珠魚狀如鮒彘毛其音如豚見則
天下大旱薄魚狀如鱣一目音如歐見則天下旱飛魚
如豚赤文無羽可以禦兵堪㐨魚見則有水災人魚似
人長三尺不可噉牛魚目似牛形如犢子剥皮懸之潮
至則毛起退則毛伏水猪魚似猪形鹿魚頭上有兩角
如鹿海鰍長數千里穴居海底入穴則海水為潮出穴
則潮退出入有節故潮應有期把勒亞魚長數十丈首
有二大孔噴水上出遇舶昂首注水舶中人急取盛酒
巨木罌投之連吞數十輙去此皆魚類之最怪者叚成
式云凡魚腦骨曰魫音枕曰丁尾曰魩音抹曰鯝曰乙
骨曰鯁曰刺脬曰鰾白又曰細曰飄翅曰鰭曰鬛子曰
鮇曰䲑
尾說文微也毛在尸後釋名承脊之末稍微殺也韓詩
章句魴魚勞則尾赤藍田呂氏云鯉尾赤魴尾白赤則
勞甚矣養生經魚勞則尾赤人勞則髮白左傳如魚竀
尾衡流而方羊鄭氏以為魚肥則尾赤二說不同然魚
肥則不耐勞義亦通
鱣鮪發發
朱傳鱣魚似龍黃色銳頭口在頷下背上腹下皆有甲
大者千餘觔鮪似鱣而小色青黑毛傳鱣鯉也釋魚有
鯉鱣郭璞云鯉今赤鯉也鱣大魚似鱏而短鼻口在頷
下體有邪行甲無鱗肉黃大者長二三丈今江東呼為
黃魚與鯉全異亦名蠟魚言脂色似蠟孔䟽孫炎又以
鰋鮎為一魚郭璞以鱣鯉鰋鮎各一魚陸疏鱣鮪出江
海三月中徔河下頭來上鱣身形似龍銳頭口在頷下
背上腹下皆有甲縱廣四五尺今於盟津東石磧上鈎
取之大者千餘觔可烝為&KR0796;又可為鮓子可為醬沈瑩
中水上異物志曰俗傳臨海鯉長百步又有七里鱣魚
埤雅鱣長鼻輭骨俗謂之玉板古今注鯉之大者為鮪
鱧之大者為鱣非是也按詩曰有鱣有鮪鰷鱨鰋鯉言
鮪矣而又言鰋鯉則鮪與鯉異名矣雅翼鱣大如五斗
奩長丈長鼻軟骨常三月中徔河上當於孟津捕之淮
水亦有之惟以作鮓而骨可啖蓋□屬也鱣亦鮪類但
鱣肉黃鮪肉白今江東呼鱣大者曰王鱣孔子曰食水
者善遊而耐寒謂魚類也鱣鮪之類雖食於水而不正
食水淮南子曰鵜鶘飲水數斗而不足鱣鮪入口若露
而死故鱣鮪不善遊冬乃岫居入河而眩浮亦其驗也
異物志鱣謂之含光言脂肉夜有光水經注鱣鮪鯉也
出鞏穴又云漢水東經西域縣胡城為鱣湍洪波漭盪
舊言有鱣魚奮鬛直上至此暴腮因以名湍焉顔氏家
訓鱣魚純灰色無文詩緝云鱣鱑也似鱘漢書楊震𫝊
冠雀銜三鱣飛集講堂前本作鱓譌作鱣魏武食制鱣
大如五斗奩長一丈安有冠雀能銜三者此為鱓明矣
故都講云蛇鱓為卿大夫服之象數三者三台也先生
自此升矣續漢書鱣本作鱓或云古通誤也鱣脆名玉
板腮曰玉梭衣陸佃以玉板為鱣别名亦非
鮪毛𫝊鮪鮥也爾雅云鮥鮇鮪郭云鮪鱣屬大者名王
鮪小者名叔鮪今宜都郡自京門以上通出鱏鱣之魚
有一魚狀似鱣而小建平人呼鮥子即此魚也陸疏鮪
魚一名鮥形似鱣而青黑頭小而尖似鐵兜鍪口亦在
頷下其甲可以摩薑大者不過七八尺益州人謂之鱣
鮪肉色白味不如鱣一名鮥肉東萊遼東人謂之尉魚
或謂之仲明仲明者樂浪尉也溺死海中化為此魚又
郡國志云河南鞏縣東北崖二山腹有穴穴有渚渚多
鮪舊說此穴與江湖通鮪徔穴來北入河故張衡賦云
王鮪岫居山穴為岫謂此穴也埤雅鮪似鱣而青黑長
鼻體無鱗甲岫居至春始出而浮陽北入河西上龍門
入漆沮見日而目眩故詩人言漆沮及河通道此魚禮
曰龍以為畜故魚鮪不淰而序詩者亦曰季冬薦魚春
獻鮪則鮪别於魚其來尚矣故鮪仲春徔河西上得過
龍門便化為龍否則暴腮點額而還尸子曰龍門魚之
難也太行牛之難也故曰暴腮龍門垂耳轅下善為魚
者不求為蘢望禹門而輙逝是以無暴腮點額之患水
經曰鮪出鞏穴直穴有渚謂之鮪渚周禮春獻王鮪非
時及他處則無雅翼周洛曰鮪蜀曰䱎䲛天官䱷人云
春獻王鮪月令季春天子始乘舟薦鮪於寢廟夏小正
二月祭鮪鮪之至有時美物也魚之先至者
其魚魴鰥
朱傳魴鰥大魚也毛傳鰥大魚孔叢子衛人釣於河得
鰥魚其大盈車子思問曰如何得之對曰吾下釣垂一
魴之餌鰥過而不視又以豚之半鰥則吞矣子思曰噫
鰥貪以餌死士貪以禄死鄭箋鰥魚子爾雅鯤魚子疏
引此詩其魚魴鰥云鯤鰥字異古通用魯語里革云魚
禁鯤鮞鳥翼鷇卵蕃庶物也本草鰥鱤魚别名鱤性獨
行故曰鰥又名䱤諸書皆言大魚鄭玄以為小魚誤孟
子老而無妻曰鰥釋名鰥昆也昆明也愁悒不寐目恒
鰥鰥然也毛詩古音考鰥矜古通用詩不侮矜寡禮矜
寡孤獨廢疾有養詩何人不矜論衡作何人不鰥周書
哀矜折獄于定國傳作哀鰥折獄故鰥亦有矜音然鰥
魚之鰥音關不得借矜為鰥也名物疏毛以鰥為大魚
次章魴鱮亦云大魚鄭蓋以盈車之魚必非笱之所制
故以魚子易之不知魚子尚未成魚何云制以笱邪本
草鰥鱤䱤一魚也體似鯼腹平頭似鯇口大頰似鮎色
黃鱗似鱒稍細好吞啗同類故又名䱤一名黃頰山海
經番條之山減水出焉中多鱤父之魚食之已嘔北戶
錄異苑言諸魚欲産䱤輙以頭衝其腹其自生亦更相
衝撞俗謂衆魚之生母李時珍云諸魚生子必雄衝其
腹仍出白以衞其子不必䱤也贅語曰鰥是鱅類鄭玄
以為鯤子非
其魚魴鱮
朱𫝊鱮似魴厚而頭大或謂之鰱箋云鱮似魴而弱鱗
陸䟽鱮魚之不美者故里語曰網魚得鱮不如啗茹其
頭尤大而肥者徐州人謂之鰱或謂之鱅幽州人謂之
鴞□或謂之胡鱅埤雅鱮色白北土皆呼白鱮西征賦
云華魴躍鱗素鱮揚鬐性亦旅行故其制字从與亦或
謂之鰱傳云連行魚屬是已然失水即死弱魚也今吳
越呼鱅鰱魚六韜曰緡隆餌重則嘉魚食之緡調餌芳
則庸魚食之鱅庸魚也故其字从庸雅翼魚雖一類所
食不同今鯇惟食草鱒食螺蚌鱮乃食鯇矢宜其味之
不美今人亦不珍此族往往以為鮑魚詩稱孔樂韓土
魴鱮甫甫蓋言川澤之善者以美惡之並畜魴美而鱮
不美今皆甫甫然則其土之樂可知猶之稱周原之膴
者必以堇荼如飴言之也郭璞曰鰫似鰱而黑今鱅鰱
相似而小别鰱頭小鱅頭大本草詩傳以鰱訓鱮鰱黃
鱮白故有二名李時珍曰鱅味亞於鰱鰱之美在腹鱅
之美在首色之黑白首之大小各别以鱮鰱為一物非
又海魚肉如彘亦名鱅沿海人脯之山海經&KR0554;&KR2739;山水
東北流注海中多鱅狀如犂牛音如彘皆殊類同名非
今池沼之鱅也鱅通作鰫通雅鱮鱅鰱一類而微分今
俗以食草魚矢而肥者為鰱頭稍小身稍扁韻會不收
鰱字其頭最大者鱅也俗呼為鰟頭鱮其總名也說文
魴下别作鰟毋亦古以魴為鰟而以鯾為鯿乎陶隠居
以鱅為鮑則失之遠矣
龍盾之合
大戴禮鱗蟲三百六十而龍為之長卵生思抱易時乘
六龍以御天初九潛龍勿用象曰陽在下也九二見
龍在田利見大人象曰德施普也九五飛龍在天大人
造也又龍戰於野其血玄黃左傳秋龍見於綘郊魏獻
子問於蔡墨曰吾聞蟲莫智於龍對曰人實不智非龍
實智古者畜龍故國有豢龍氏有御龍氏又鄭大水龍
鬭洧淵國人請禜焉子産曰我鬭龍不我覿也龍鬭我
何覿焉乃止孫卿子云積水成川蛟龍生焉帝王世紀
太昊庖犧氏風姓有景龍之瑞故以龍紀官宋玉曰神
龍朝發崑崙暮宿孟諸超騰雲漢之表婉轉四瀆之裏
夫尺澤之鰌豈能量江海之大哉管子云蛟龍水中之
神者乘水則立失水則廢元命包龍之言萌也隂中之
陽故言龍舉而雲興廣雅有鱗曰蛟龍有翼曰應龍有
角曰&KR2836;龍無角曰□龍未升天曰蟠龍能高能下能小
能巨能幽能明能短能長淵深是潛敷和其光說文龍
春分登天秋分潛淵管子龍被五色而遊故神欲小則
化如蠶蠋欲大則極於天下欲上則凌於雲氣欲沉則
入於深泉變化無日上下無時謂之神淮南子蛟龍生
於水而剖卵於陵其雄鳴上風雌鳴下風而化者形精
之至也人不見龍之飛舉而能高者風雨奉之也又羽
嘉生飛龍毛犢生應龍介鱗生蛟龍介潭生先龍論衡
言龍頭上有骨博山形名尺木無尺木不能升天謂龍
徔木中升天也河圖曰黃金千歲生黃龍青金千歲生
青龍赤白之金亦各生龍抱朴子曰有自然之龍有蛇
蠋化成之龍山中辰日稱雨師者龍也陰陽自然變化
論驪龍之眸見百里纖芥又龍能變水人能變火龍不
見石人不見風魚不見水鬼不見地雅翼王符稱世俗
畫龍馬首蛇尾將雨則吟其聲如戞銅盤旋能發衆香
其嘘氣成雲反因雲蔽身故不可見龍火與人火相反
得濕而熖遇水而燔以火逐之則燔息而熖滅述異記
龍有耳而無聽其聽在角廣博物志物之聽以耳而龍
聽以角牛聽以鼻物之走以足蛇無足而行巨虚借足
而行物之鳴以口而蟬鳴以翼螽斯以股物之飛以翼
而鼠飛以尾儡飛以鬛物固無全賦也埤雅龍八十一
鱗具九九之數九陽也蟲莫智於龍龍之德不為妄者
能與細細能與巨巨能與高高能與下下故乾以龍御
天坤以馬行地龍天類也馬地類也易曰震為龍以動
故也乾六爻皆動皆謂之龍乾之姤曰潛龍勿用同人
曰見龍在田大有曰飛龍在天夬曰亢龍有悔坤曰見
羣龍無首蓋乾初九變而之姤九二變而之同人九五
變而之大有上九變而之夬六者俱動變而之坤此知
震所以為龍之義矣賈誼新書亢龍往而不能反故易
曰有悔有悔者凶也潛龍入而不能出故易曰勿用勿
用者不可也韓非說難龍頷下有逆鱗嬰之殺人法言
曰龍以不制為龍聖人以不手為聖詩賓載手仇手取
也酈氏水經曰魚以秋為夜蓋龍秋分則蟄寢於淵也
河津一名龍門每歲江海羣魚集門下不得上上即有
風雨隨之火自後燒其尾乃化為龍矣世傳龍生九子
不成龍各有所好一贔屭形似龜好負重今石碑趺是
也二螭吻形似獸性好望今屋上獸頭是也三蒲牢形
似龍而小今鐘紐是也四狴犴形似虎有威力故立於
獄門五饕餮好飲食故立於鼎蓋六&KR2694;&KR2772;好水故立於
橋柱七睚眦性好殺故立於刀環八金猊形似獅好煙
火故立於香爐九椒圖形似螺蚌性好門故立於門鋪
首又有金吾形似美人首尾似魚有兩翼故用以廵警
蛟亦龍類無角似蛇而四足細頸頸有白嬰大者數圍
卵生眉交又能交尾束物故謂之蛟南部新書龍性麄
猛畏蠟愛竹及空青而嗜燒燕食燕肉人不可渡海或
曰其性畏鐵及楝葉五色線莊子朱評漫學屠龍於支
離益殫千金之産技成而無所用說原龍有三停九似
之說謂自首至膊膊至腰腰至尾皆相停也角似鹿頭
似駝眼似兔項似蛇腹似蜃鱗似魚爪似鷹掌似虎耳
似牛龍千年一蜕骨藏之深山故曰龍易骨蛇易皮糜
鹿易角蟹易螯象退齒麝退臍皆藏覆自珍也楚詞神
龍失水而陸居為螻蟻之所裁雲仙錄云天罰乖龍必
割其耳舊說龍皮以水沃之能辟暑龍肉以醢漬之則
文章生龍珠在頷蛟珠在皮蛇珠在口鼈珠在足魚珠
在眼蚌蛛在腹故頷下之鱗珠所在也考工記凡攫閷
援簭之類必深其爪出其目作其鱗之而注作起也鱗
之而頰之有鬐鬛處謂龍屬也相書云人臣得龍一體
當至公相周禮大祭毁事用龍考工記上公用龍鄭注
龍當為龐謂襍色非純玉也詩為龍為光又何天之龍
毛傳寵也又古壟字借用龍皆借字不借義易震為龍
于氏虞氏並作䮾易潛見惕躍飛龍德備矣上九亢龍
坤上六龍戰皆龍之變也乾龍坤馬義不可移震龍亦
然以䮾易龍曲說叛經謬甚
必河之鯉
爾雅注鯉今之赤鯉養魚經所以養鯉者鯉不相食易
長又貴陶隠居云鯉魚最為魚之主形既可愛又能神
變風俗通曰伯魚之生有饋孔子魚者喜以為瑞故名
鯉古今注鯉之大者曰鱣兖州人謂赤鯉為赤驥青為
青馬黑為黑駒白為白騏以其飛越江湖也淮南子詹
公之釣千歲之鯉弗能避也本草圖經鯉脊中鱗一道
每鱗上皆有小黑點徔頭數至尾無大小皆三十六鱗
有赤白黃三種味甘温但不可合小豆霍食害人又發
諸瘡雅翼鯉孟春之月應陽而動上負冰埤雅鯉魚赤
今人以盤水養之雖困鱗不反白蓋健魚也潘岳西征
賦貫鯉蜀尾掣三牽兩亦言其健也爾雅釋魚以鯉冠
篇俗說魚躍龍門過而為龍唯鯉為然殆亦龍類是以
仙人乘龍亦或騎鯉酉陽襍爼道書以鯉多為龍故不
食非能反藥也山海經曰龍鯉陵居此即穿山甲以其
似鯉而生於陵故名一謂之鯪鯉又一種通紅尾三兩
岐曰金鯉亦曰金鳧唐律民間取鯉即放之賣者杖六
十號赤鯶公以國諱同音也佩用魚符亦取象鯉廣輿
志鯉石在巴山世傳琴高所乘化而為石古詩呼兒烹
鯉魚中有尺素書說者謂古人多以魚腹寄書非也古
者尺素結為鯉形即緘耳烹魚得書亦譬况之言非真
烹也六書故曰爾雅釋魚首鯉鱣毛詩釋文誤合為一
大抵二家專祖爾雅爾雅固不可盡信此乂讀爾雅之
誤也按鯉鱣鱧鯇鰋鮎爾雅六名並舉讀者誤以鱣釋
鯉鯇釋鱧鮎釋鰋說文又並下文以鮀為鱣尤誤矣按
通雅云鯉最易辨鱣是今之鰉魚判然兩物鱣或借為
鱓用楊震三鱣是也說文直指為鯉又引詩鱣鮪發發
則並不知鮪何物也本草以鱣為鰉嚴氏釋之曰今俗
作鱘則是合鰉鱘為一魚矣周官春獻王鮪鮪即鱘一
作□一名駱肉蓋古謂之鱣鮪今謂之鱘鰉耳韻會亦
注鯉曰鱣相沿不察久矣晉書武帝太康中有鯉二見
武庫屋上或言武庫兵府魚有鱗甲兵類象至陰以兵
革之禍于大陽也十年間母后之難再興後周大象元
年六月陽武有鯉魚乘空而鬭明年帝崩
鱒魴
朱傳鱒似鯶而鱗細眼赤魚之美者也爾雅鮅鱒注鱒
一名鮅鯶子赤眼陸疏鱒似鯶魚而鱗細於鯶赤眼多
細文埤雅鱒魚圓魴魚方鱒好獨行制字从尊以此雅
翼鱒目中赤色一道横貫曈俗謂之赤眼魚食螺蚌多
獨行亦有兩三頭同行者極難取見網輙遁張衡七辨
曰鞏洛之鱒割以為□分芒㭊縷細亂䖟足
象弭魚服
朱傳魚獸名似猪東海有之其皮背上斑文腹下純青
可為弓鞬矢服也陸疏魚服魚獸之皮也似豬出東海
背上斑文腹下純青今以為弓鞬步叉者也其皮雖乾
燥以為弓鞬矢服經年海水潮及天將雨毛皆起水潮
還及天晴毛復如故雖在數千里外可以知海水之潮
自相感也孔疏左傳歸夫人魚軒服虔云魚獸名則魚
皮又可飾車夏官司弓人職曰仲冬獻矢服注服盛矢
籠也以獸皮為之羅氏曰魚服鮫魚之皮所為爾雅翼
鮫出南海狀如鼈而無足圓廣尺餘尾長尺許皮有珠
文堅勁可以飾物今總謂之沙魚大而長喙如鋸者名
胡沙小而皮粗者曰白沙用為器物之飾徔古已然詩
象弭魚服衞夫人乘魚軒楚人鮫革犀兕以為甲今人
亦以飾毛靶之屬左思吳都賦有鮫又有鱕䱜釋者以
背上有甲珠文堅強可以飾刀口為鑢者為鮫其有横
骨在鼻前如斤者為鱕䱜是胡沙也要是一類或云隨
母行驚則入母腹中尋復出每鮫腹可容四子頰赤如
金網不能制俗呼河伯健兒鮫既世所服用人多識者
特其音與蛟同解者或有差互凡皮有珠可飾刀劍者
是鮫䱜之鮫滿二千觔為魚之長是蛟龍之蛟埤雅龍
珠在頷鮫珠在皮蛇珠在口鼈珠在足魚珠在眼蚌蛛
在腹天玄主物簿叙魚珠曰魚懷珠至五十年則無腹
鼓腮腦上有汙其鱗鬛口眼皆異鬐當紫色口當赤色
眼當紅色劉歆期交州記曰鮫魚出合浦長三尺背上
有甲山海經曰燕山漳水其中多鮫注鮫有珠文尾青
有毒皮可飾刀劍口述異記南海有鮫人之室水居如
魚不廢機織其眼泣則出珠郭璞贊魚之别屬厥號曰
鮫珠皮毒尾匪鱗匪毛可以錯角兼飾劍刀鮫今謂鯋
魚南人皆鹽為脯左傳昭十二年澤之&KR0841;葦舟鮫守之
注官名也木華海賦鮫人注龍屬人狀通雅鮫海鯋之
最大者後漢輿服志載之陳藏器云一名鰒按鰒音雹
出山東大不數指與鮫無異李時珍言本作□譌鮫腹
有兩洞貯水養子叚成式曰海魚千歲為劍魚一名琵
琶魚喜鳴即大鯋也
鱨鯋
朱傳鱨揚也今黃頰魚是也似燕頭魚身形厚而長大
頰骨正黃魚之大而有力解飛者陸疏鱨一名黃頰魚
徐州人謂之揚黃頰通語也釋文江東呼黃鱨魚尾微
黃大者長七八寸許埤雅性浮而善飛躍故一曰掦也
一名黃揚舊說魚膽春夏近上秋冬近下詩長箋引詩
改鱨鯋為揚鯋竄易經文又引說苑陽鱎作揚喬謂揚
喬即陽鱎不知鱨訓揚與鱎類迥别
鯋朱傳鯋鮀也魚狹而小嘗張口吹沙故又名吹沙爾
雅鯋鮀注今吹沙小魚體圓而有點文鯋即鮀也異物
志吹沙長三寸許背上有刺螫人海物異名記鯋似鯽
而狹小廣志吹沙魚大如指沙中行埤雅鯋性善沈大
如指狹圓而長有黑點文沙中行亦於沙中乳子故張
衡云縣淵沈之鯋鰡也鱨魴鯉其性浮鯋鱧鰋其性沈
字指云鰡鯋屬雅翼鯋非特吹沙亦止食細沙味甚美
大者不過二觔然不若小者之佳今人呼為重脣脣厚
特甚有若鼃龜故名今江東小谿中每春甚多土人珍
之夏則隨水下是後罕矣春來復來大抵正月先至魚
之最先至者次則鯉至次則鱖至桃花水至而鱖肥則
三月矣又海鯋青目赤頰背上有鬛腹下有翅味肥美
與此殊類寧波志皮上有沙故名其類甚多鳥獸考鯋
有二種魚麗之鯋蓋閩廣江漢之常産海鯋虎頭鯋體
黑文鱉足巨者餘二百觔常以春晦陟於海上之麓旬
日化為虎惟四足難化經月乃成矣濮氏曰鯋魚多種
極大者皮如沙可為刀劍鞘吹沙小魚耳說文鯋魚出
樂浪番國从魦省舊注分魦鯋為二石鼓文作鯋通雅
鯋黃皮黑斑正月先至前闊而扁後方而狹陸氏以為
狹小非六書故海中所産其皮如沙哆口無鱗胎生其
類尤多大者盈舟本草曰鮫與鯋一類而數種大者尾
長數尺能傷人皮皆有沙如珍珠斑其背有珠文如鹿
而堅強者曰鹿沙亦曰白沙能變鹿背有斑文如虎而
堅強者曰虎沙亦曰胡沙虎魚所化鼻前有骨如斧能
擊物壊舟者曰鋸沙又曰挺額魚曰鱕䱜謂鼻骨如鐇
斧也然羅願蘇頌皆云大而長喙如鋸者曰胡沙性善
肉美小而皮粗者曰白沙肉強有小毒似鋸沙即胡沙
非别有鋸沙之名矣時珍所言不知何據
魴鱧
朱傳鱧鮦也又曰鯇也毛傳鱧鮦也爾雅鱧鯇舍人曰
鱧一名鯇郭璞曰鱧鮦也鯇今鯶魚似鱒而大邢疏今
䱰魚也鮦與䱰音義同小雅魴鱧是也鄭箋云今只謂
之鱧多在泥水中服食家忌食陸疏鱧鯇也似鯉頰狹
而厚許慎以為鯉魚本草蠡魚味甘寒一名銅魚生九
江池澤味甘無毒主除水氣面大腫及五痔陶隠居云
今皆作鱧字舊言是公蠣蛇所變然亦有相生者至難
死雖死猶有蛇性日華子諸魚中惟此膽甘可食衍義
云今人謂之黑鯉魚邢疏即鱧也爾雅翼鱧魚圓長而
斑頭有七點作北斗之象夜則仰首向北而拱焉有自
然之禮故从禮膽獨甘也故徔醴今道家忌之以其首
戴斗也又指為厭故有天厭雁地厭犬水厭鱧之說皆
禁不食爾雅又云鰹大鮦小者鮵疏此即上文鱧也六
書故魚之摰者鱗黑駁首左右各有竅如七星雌雄相
隨將子啖食衆魚埤雅今玄鱧是也有舌鱗細有花文
一名文魚與蛇通氣其首戴星夜則北向蓋北方之魚
也鱨鯋之美不若魴鱧魴鱧之美不若鰋鯉故詩序如
此郭氏解釋魚稱為鮦然今鮦又别一種廣要釋魚篇
首列鯉鱣鰋鮎鱧鯇六種俱無釋文鄭漁仲曰六者之
名顯而易識故但載之而已不復釋也可見鱧鯇明是
二種毛郭俱云鱧鮦也山陰陸氏徔之陸疏朱傳曰鮦
又曰鯇則兩岐矣若許慎以為鯉魚羅氏以鮦又别一
種不解所自出雨航襍錄闌胡如小鰍而短大者如人
指長三五寸頭有斑點如七星潮退跳擲泥中土人取
之以盂覆於地旦視之皆駢首拱北唐制賣鯉及蠡者
皆杖六十蓋鯉朝日蠡朝斗闌胡亦蠡類也張爾公云
鄭注鯇今鯶魚性健急俗呼草魚與鱧迥别舊註又曰
鯇也則是以鱧為鯇矣鱧□字别音義同說文訓□鮦
也鱧鱯也分為二物亦非
鰋鯉
朱傳鰋鮎也爾雅鰋鮎孫炎曰鰋一名鮎郭璞曰鰋今
偃額白魚鮎别名鯷江東通呼鮎為鮧本草鮧魚味甘
主百病陶隠居云此鯷也即是鮎圖經大首方口背青
黑無鱗多涎又有鱯魚相似而大鮠魚亦相似色黃而
美衍義云鮧魚形少類獺有四足腹重墜如囊身微紫
色無鱗與鮎鮠相類埤雅今偃額白魚也一名鮎鰋魚
偃鯉魚俯鱧魚圓魴魚方又曰鱨魚黃魴魚青鱧魚玄
鰋魚白鯉魚赤則五色之魚皆備雅翼鮧魚兩目上陳
頭大尾小善登竹有水堰處輙自下騰上或曰口腹俱
大者名鱯背青口小者名鮎梁寅云鮎腹平著地故得
鰋名詩緝毛以鮎釋鰋郭云各自一魚只當言似鮎耳
一說鰻也哆口豕頰長鬚多次按孫炎以鰋鮎為一魚
郭璞以為二魚埤雅兩徔之其說尤混如陶貞白之說
鮎即是鮧與郭說合蓋鮎鮧為一魚以其身滑無鱗故
謂之鮎鮠魚似鮎而大色黃白背有肉鬐秦人謂其發
癩呼為癩魚皆無鱗鱯即鮠之大者家語大鯷魚鯷音
夷即鱯也鰋身圓白額性好偃腹著平地當别為一種
六書故曰爾雅鯉鱣鰋鮎鯋鮀各舉六物讀者以鱣釋
鯉鮎釋鰋鮀釋鯋毛氏亦蹈此誤說文又并以鮀為鮎
其謬滋甚
南有嘉魚
朱傳南謂江漢之間嘉魚鯉質鱒鯽肌出沔南之丙穴
水經注褎水又東南得丙水口水上承丙穴穴出嘉魚
常以三月出十月入穴口廣五六尺去平地七八尺泉
源縣注魚自穴下透入水穴口向丙故曰丙穴下注褎
水故左思稱嘉魚出於丙穴任豫益州記嘉魚似鱒蜀
中謂之拙魚蜀郡山處處有之徔石孔出大者五六尺
類要丙水出丙穴在興州順政縣今沔州又大景山在
興州南七十里與小景山對北有穴本作丙以避諱改
雲南記雅州丙穴出嘉魚似鯉鱗細嶺表錄異嘉魚形
如鰽出梧州戎城縣江水口甚肥美最宜為鯅每炙以
芭蕉葉隔火慮脂滴火滅耳本草嘉魚味甘温食之令
人肥健悦澤此乳穴中小魚常食乳水所以益人方輿
勝覽首有黑點謂照映星象相感而成長身細鱗肉白
如玉其味自鹹虞衡志嘉魚出梧州火山下丙穴如小
鰣魚多脂煎不假油蜀中丙穴亦出肥美相似埤雅鯉
質鱒鱗肌肉甚美食乳泉出於丙穴先儒言丙穴在漢
中沔南縣北有乳穴二常以三月取之舊說尾象篆文
丙字故曰丙穴爾雅魚尾謂之丙則魚尾象丙豈特嘉
魚而已李善注左思賦魚以丙日出穴蜀人呼為拙河
陽呼為鮇山海經鈎諸山寐魚郭璞云即鮇魚范成大
言桂林出竹魚形味似之則竹魚即嘉魚也
炰鼈膾鯉
爾雅鼈三足曰能說文介蟲也周禮鼈人掌凡邦之簎
事掌取互物註有甲物也以時簎魚鼈龜蜃凡貍物注
含刀之屬也春獻鼈蜃秋獻龜魚又濡鼈醢醬實蓼注
濡烹也又鼈人以時簎魚鼈註簎謂以扠刺泥中搏取
之禮記水潦降不獻魚鼈又云魚鼈不中殺不鬻於市
又云水煩則魚鼈不大又云居山以魚鼈為禮君子謂
之不知禮又云鼈去醜國語不食雛鼈注伏乳也春秋
外傳公父文伯飲南宮敬叔羞鼈焉路諳父怒鼈小遂
出文伯母曰吾聞祭養尸享養賓鼈於何有而使夫人
怒淮南子鼈無耳而目不可以瞥精於明也又曰青埿
殺鼈得莧復生又曰燒黿致鼈又曰鼈無耳而守神博
物志九竅者胎化八竅者卵生龜鼈黿此諸類皆卵生
而影伏莊子閱休冬則擉鼈於江刺取之古今注鼈一
名河伯徔事食物本草無帬而頭足不縮者名納鼈大
如錢腹赤如血者名朱鼈生南海口中吐珠者名珠鼈
山海經葛山澧水有珠鼈狀如肺有目六足有珠又徔
山多三足鼈大若山郭璞江賦鼈有三足龜有六眸左
思蜀都賦白黿命龜玄獺上祭埤雅云鼈以眼聽穹脊
連脅甲蟲也水居陸生養魚經魚滿三百六十則蛟為
之長引飛出水納鼈則魚不復去故鼈一名神守天地
之性細腰純雄大腰純雌大腰龜鼈之屬以蛇為雄鼈
珠在足在山上者名旱鼈有毒能殺人叚成式云甲蟲
影伏羽蟲體伏今鼈伏於淵而卵剖於陵此思化也内
典曰鶴影生鼈思生是則思生與影伏異矣今□□乳
卵大如彈丸亦望卵而蔭一如龜鼈呼為護卵世云鼈
伏隨日謂隨日光所轉朝首東嚮夕首西嚮也又鼈之
所在其上必有浮沫謂之鼈津捕魚者以此占之韋氏
燕錄曰煮羊以䶉煮鼈以蚊物之相感雖有明知弗能
推也雅翼易離為鼈為蟹為龜以其骨在外肉在内也
考工記以外骨為龜屬内骨為鼈屬以鼈外有肉緣比
龜為内骨耳黿鼈之大者闊或至一二丈左傳堯殛鯀
於羽山其神化為黃能入於羽淵能三足鼈也荀子跬
步不休跛鼈千里酉陽襍爼鼈目白腹下王字者不可
食養生襍纂鼈六甲日不可食有四目者獨目者赤足
三足者領下軟骨如角者頭足不能縮者皆不可食方
書鼈甲味鹹性寒入肝九肋者良三元參贊云鼈居水
底性冷能補隂乂益氣不可合雞子莧菜食之搜神記
蛇之為鼈也鶴之為麞也蛬之為蝦也不失其血氣而
形性變矣應變而動是謂順常苟錯其方則為妖𤯝
我龜既厭
朱𫝊卜筮數則瀆而龜厭之孔疏禮龜曰卜蓍曰筮今
箋並言卜筮以協句耳爾雅龜三足賁俯者靈仰者謝
前弇諸果後弇諸獵左倪不類右倪不若一神龜注龜
之最神明者二靈龜注涪陵郡出可以卜即今觜蠵龜
一名靈&KR1010;其緣甲文似瑇瑁能鳴三攝龜注腹甲曲折
解能自張閉好食蛇四寳龜注書曰遺我大寳龜是也
五文龜注甲有文采河圖云靈龜負書丹甲青文六筮
龜注在蓍下潛伏七山龜八澤龜九水龜十火龜注生
於火者猶火山出火鼠易天生神物聖人則之又或益
之十朋之龜離為龜易緯靈蓍四十九莖下有千歲龜
守之書昆命於元龜又九江納錫大龜雒書靈龜王者
不偏黨尊耆老則出逸周書伊尹請正西以神龜為獻
周禮鼈人秋獻龜魚龜人掌六龜之屬天龜曰靈屬地
龜曰繹屬東龜曰果屬西龜曰靁屬南龜曰臘屬北龜
曰若屬各以其方之色與其體辨之凡取龜用秋時攻
龜用春時各以其物入於龜室上春釁龜大戴禮甲蟲
三百六十而龜為之長禮記季秋登龜取黿季冬命太
史釁龜筴以牲又祠龜筴以牲血塗之又龜以為畜故
人情不失又龜為前列先知也又青墨絲者天子之寳
龜也左傳臧武仲自邾使告臧賈且致大龜焉逸禮天
子龜尺二寸諸侯八寸大夫六寸民士四寸龜者陰蟲
之老也龜三千歲游於卷耳上老者先知故君子舉事
必攷之古今注龜一名玄衣督郵一名元緒六韜龜百
歲一尾千歲十尾褚先生云一曰北斗龜二曰南辰龜
三曰五星龜四曰八風龜五曰二十八宿龜六曰日月
龜七曰九州龜八曰王龜凡八名龜各有文在腹下此
龜不必滿尺二寸民人得長七八寸可寳矣論衡孔子
云龍食於清遊於清龜食於清遊於濁魚食於濁遊於
清說苑龜千歲能與人言靈龜文五色似玉似金背陰
向陽上隆象天下平法地槃衍象山四趾轉運應四時
文著象二十八宿蛇頭龍翅左精象日右精象月千歲
之化下氣上通能知存亡吉凶之變史氏龜經龜生百
歲居鵲尾之上千歲巢蓬葉上一千二百歲可卜天地
之終始又云龜甲黃足赤眼白尾青腹黑者禀受乎五
行之粹也埤雅龜舊也外骨内肉腸屬於首廣肩無雄
故龜與蛇合謂之玄武化書龜龜相顧神交也易曰定
天下之吉凶成天下之亹亹者莫大於蓍龜三禮圖龜
以上春灼後左夏灼前左秋灼前右冬灼後右莊子神
龜能見夢於元君而不能避余且之網知能七十二鑽
無遺策而不能免刳腸之患又龜曳尾泥塗中管子伏
闇能存而能亡者蓍龜與龍是也龜生於水發之於火
為萬物先為禍福正白虎通曰龜象也天産也蓍數也
地産也占人曰凡卜筮君占體大夫占色史占墨卜人
占色說文曰兆龜坼也龜灼之而後坼坼而後墨與色
可知卜人先占坼史占墨次之大夫占色又次之衆備
焉而後占體以斷吉凶之序也玉藻云卜人定龜史定
墨君定體墨謂以墨畫龜占其食否洛誥所謂我卜澗
水東瀍水西惟洛食傳曰卜必先墨畫龜然後灼之兆
順食墨故卜師云揚火以作龜致其墨也書曰三龜一
習吉言龜徔也啟籥見書乃并吉則蓍徔焉而筮書與
龜又并吉也公曰體王其無害則言卜筮之體并吉故
王其無害矣明堂位曰周以黃目蓋以龜目飾尊龜黃
目也而許慎解字說罍亦曰龜目酒尊是也古者簠簋
皆為龜形大臣有以貪墨廢者曰簠簋不飾以龜不嗜
食也家語臧文仲有守龜名蔡注龜出於蔡故名漢書
注蔡龜名誤矣漢食貨志古者貨貝寳龜有元龜公龜
侯龜子龜為大貝壯貝幺貝之别史記南方老人用龜
支牀畜龜飲食之以為能導引致氣有益於助衰養老
易曰舍爾靈龜蓋龜有靈德伏匿而噎善潛而不志於
養類徔玄龜不咽粟蓋龜善蔵能行氣導引其背微傴
韓子謂之穹龜相法強脊如龜有後之人也又龜背微
坼如瓠故莊子云宋有善為不龜手之藥是也龜音均
山海經杻陽山多玄龜鳥首虺尾名旋龜音如刊木佩
之不聾又密山洛水亦有旋龜伊水多三足龜食之已
腫朝野僉載偽周武姓玄武龜也故以銅為龜符考蔡
邕讓表云退省金龜紫紱之飾非臣容體所宜佩服曹
植王粲誄金龜紫綬以彰勲則謝靈運詩牽絲及元興
解龜在景平則龜符不自武氏始又畜背隆處曰龜左
傳射麋麗龜注背之高當心者說文龜鼈之類無雄以
它為雄李杲云龜鼈皆有雌雄以尾交野人親見其然
非以蛇為雄也許說不足據述異記龜腸屬首猿臂通
肩象口隠頥虎腎懸腹龜甲褁肉鼈肉褁甲岣嶁神書
言龜溺磨瓷器能軟研墨書石入數分方書雄龜以鏡
照之即失溺滴耳可治聾格物考龜聽雷聲口中所含
以蟄者吐出而昂首無蟲可食既死敗液滲入下甲故
龜以自敗者良漢書應劭注靈蠵大龜也雌曰蟕蠵雄
曰瑇瑁時珍曰秦龜山龜也蟕蠵澤龜也嶺表異錄蟕
蠵俗謂之兹彛人以木楔其肉吼如牛乃煮拍之如瑇
瑁吳都賦巨鼇贔㞒音避戲一作贔屭
成是貝錦
朱傳貝水中介蟲也有文彩似錦說文貝海介蟲古者
貨貝而寳龜至周有泉至秦廢貝行泉爾雅貝陸居□
在水者蜬郭注水陸異名也貝中肉如科斗但有頭尾
耳又大者魧注引書大傳曰大貝如車渠謂車輞也即
魧屬又小者鰿注今細貝亦有紫色者出日南又玄貝
貽貝註黑色貝也又餘貾黃白文注黃為質白文為點
又餘泉白黃文注白為質黃文為點今紫貝以紫為質
黑文為點又蚆博而頩注頩者中央廣兩頭銳又蜠大
而險注險者謂汚薄又&KR1853;小而橢注即上小貝橢謂狹
而長邢疏云此辨貝水陸大小文彩之不同也書大𫝊
西伯既戡黎紂囚之羑里散宜生之江淮之浦取大貝
如大車之渠以贖辠李廵曰書文貝仍几詩成是貝錦
其曰橢者詩嶞山喬嶽楚詞南北順橢其橢幾何皆狹
長之名也鄭注貝文瑇瑁蓋龜屬其甲人之所寳古今
以為泉貨今出南番海中書掦州厥篚織貝顧命大貝
鼖鼓在西房詩義疏貝龜鼈之屬餘蚳黃為質白為文
餘泉白為質黃為文又有紫貝白質如玉紫點為文皆
行列相當大者至尺六七寸今九真交趾以為杯盤寳
物運斗樞瑶光星得江吐大貝山海經陽山濁洛之水
注于番之澤中多文貝陰山漁水中多文貝邽山濛水
多黃貝蒼梧之野爰有文貝相貝經朱仲學仙於琴高
高乘魚浮河海水産必究其言曰貝盈尺如赤電黑雲
謂之紫貝素質紅黑謂之珠貝青地綠文謂之綬貝黑
文黃畫謂之霞貝紫愈疾珠明目綬消氣障霞伏蛆蟲
貝大者如輪浮貝使人寡濯貝使人善驚雖貝使病瘧
皭貝使胎消惠貝使善忘醟貝使童愚女淫碧貝使人
盜委貝使志強又有鷹啄蟬脊以逐温去水南州異物
志交趾北南海中有大文貝質白而文紫天姿自然不
假雕琢磨瑩而光色煥爛交州記大貝出日南如酒杯
小貝貝齒也善治毒俱有紫色埤雅獸二為友貝二為
朋貝者海之介蟲也貝中肉如科斗而有首尾以其背
用故謂之貝本草惟載紫貝唐本注云形似貝大二三
寸出東海南海上紫斑而骨白圖經云紫貝即砑螺也
儋振夷黎採以為貨市北人惟畫家用砑物貝之類極
多古人用為寳貨而紫貝尤為世所貴重漢文帝時南
越獻紫貝五百是也又車螯之紫者海人亦謂之紫貝
鹽鐵論教與俗改弊與世易夏后以玄貝周人以紫貝
爾雅翼古者貨貝而寳龜夏后以玄貝殷人以紫石周
則有泉貝至秦廢貝而行錢故釋魚於貝之形色尤詳
而古者貨賂貢賦賞賜之屬於貨者字皆徔貝也至王
莽反漢猶以貝四寸八分以上至寸二分為五品故有
大貝壯貝幺貝小貝之名不盈六分不得為貨今大貝
出日南漲海中可為酒杯盖貝之在水者即蠃之小者
也今貝既不復為貨晉宋間猶以飾軍容服物蓋魯頌
所稱貝胄朱綅其來舊矣東方朔曰齒如編貝蓋用以
為飾必編之也樂書有梵貝大可容數斗乃蠡之大者
南蠻吹之以節樂禹貢織貝鄭注云貝錦名先染絲而
後織之即成文也詩成是貝錦言讒人文致人罪猶因
萋菲之形文致之成貝錦也詩錫我百朋注五貝曰朋
即漢書五種貝也朋則二貝為朋嶺南新語云有客嘗
至吳川見海浪至如萬條白練諸蠃殼隨浪去來往復
日久光彩陸離可鑑麋湏不減水碧金膏也又黑夜海
中生火蠃蜬之屬一一負火以行蓋離為蚌為蠃文為
蛤為虈音鴞皆火德也姚寬云蛤蜊文蛤皆一潮生一
暈蓋潮水鹹屬火暈生於潮亦生於火陰火生於海為
鱗介之文陽火生於山為鳥獸之文
鼉鼔逢逢
朱傳鼉似蜥蜴長丈餘皮可冒鼔毛傳魚屬月令季夏
之月命漁師伐蛟取鼉注鼉皮可以冒鼔周書王會曰
會稽以鼉陸疏鼉形似水蜥蜴四足長丈餘卵大如鵝
卵甲如鎧甲今合藥鼉魚甲是也本草圖經鼉水族蛇
魚肉至美口内涎有毒長一丈者吐氣成霧致雨力猛
能攻䧟江岸性嗜睡目精常閉形如龍長者自囓其尾
極難死聲甚可畏人於穴掘之百人掘湏百人牽一人
掘湏一人牽不然終不可出趙辟公襍說鼉聞鼔聲則
鳴晉安海物記鼉宵鳴如桴鼔江淮間謂之鼉鼔亦謂
之鼉更續博物志一名土龍鱗甲黑色能横飛不能上
騰埤雅鼉具十二肉蛇肉在尾最毒其枕瑩净魚枕弗
如象龍形一名鱓夜鳴應更初更一鳴而止二即再鳴
今魨將風則踴鼉欲雨則鳴故里俗以魨䜟風以鼉䜟
雨取以冐鼔其聲逢逢然象鼉之鳴也爾雅翼鼉狀如
守宮而大長一二丈五色背尾皆有鱗甲如鎧夜則出
江岸人甚畏之老者能為鬽梁周興嗣常食鼉肉後為
所噴便成惡瘡詩云鼉鼔逢逢李斯云樹靈鼉之鼔是
周秦皆以冒鼔也呂氏春秋顓頊令飛龍作鼔效八風
之音命之曰承雲乃令鱓先為樂倡鱓乃偃浸以其尾
鼓其腹其音英馬融廣成頌左挈夔龍右提蛟鼉本草
作鮀生南海池澤取無時陶隠居云鮀即今鼉也甲可
療疾皮可冒鼔肉至補益於物難死沸湯沃以入腹良
久乃割老者多變化為邪魅陳蔵器云俗音鱓魚音善
字或作鱓諸書皆以鱣為鱓本草經以鱣為鼉仍足魚
字殊為誤也廣要云鱓字本音鮀埤雅云一名鱓吳越
謂之鱓更與呂氏春秋合其音上演切乃似鰻鱺魚而
細長者羅氏所云似蛇無鱗體有涎沬之魚即俗書鱔
字也張爾公曰六書故云它鼉實一字說文以它為蛇
觀其文絶不相類而龜則徔它魚部又有鱓字魚名也
皮可為鼔即鼉之衍文按此說非是說文它象夗曲類
蛇即蛇之省未可以它同鼉鱓皮不可冒鼔亦非鼉說
文必合而一之誤也韻會通作鮀亦誤
黃耉台背
朱傳台鮐也人老則背有台文鄭箋台之言鮐也人老
則背鮐文釋詁鮐背耉老夀人也舍人注老人氣衰皮
膚消瘠背若鮐魚吳都賦王鮪鯸鮐劉逵注鯸鮐狀如
科斗大者長尺餘腹下白背上青黑有黃文性有毒雖
小獺及大魚不敢餤之烝煮肥美本草鯸鮧魚肝毒殺
人腹無膽頭無腮子大如粟浸之經宿如彈丸其毒尤
甚一名鶘夷魚以物觸之即嗔腹如氣毬亦名嗔魚腹
白背有赤道日華子云又名吹肚魚劉熙釋名九十曰
鮐背爾雅翼云䲅即今之河魨也叚成式作鮭晉庾杲
每食三韮任昉戲之曰誰謂庾郎貧每食鮭菜常有二
十七種晉人以魚為鮭菜今吳語猶然乂名鯸鮐所謂
黃耉台背或謂為鯸鮐魚或謂之鶘夷魚與鰋魚相亂
蓋鰋魚之鮧亦有題夷二音也又云䲅魚肝子有大毒
河魨無毒蓋北人不食河魨故不能的指為何物耳韻
會小補鮭與膎通名物疏廣志鮠魚一名河魨陳蔵器
羅願亦云然本草圖經獨以為秦之䲚魚又未知與河
魨為同為異吳中食河魨以為常味惟忌肝入水沈者
未聞毒皆殺人如本草所言也河魨皮有刺觸人手老
人皮膚粗硬有似此皮故謂之台背非如台之文也但
河魨非西北所産未知詩人何以入詠或者台别一魚
雨航襍錄黃駒即䲅俗所謂河魨也一名鮠一名鴟夷
一名鯸鮐其肝最毒獨眼者尤甚海上人去其頭尾用
橄㰖甘蔗煮之然初出可食久則毒尤甚諺曰青蘆長
一尺不與河魨作主客或曰煮熟則無患然多食亦發
瘍海邊人呼為烏狼膏俗云河魨知風蓋風將南北先
涌不爽故云梅聖俞河魨詩有楊花荻芽之語注河魨
食柳絮而肥南人合荻芽為膾噉之其腹中腴目為西
施乳物類志胡夷魚即河魨博物志䱦魚心肝頭毒司
馬公潛虚用鯸䱦之浮必是河魨誤以鮭為䱦耳輟耕
錄中河魨毒者槐花微炒與乾臙脂等分擣粉水同灌
之良又龍腦亦可解通雅鯸䱌䲅鮐鮭皆今之河豚亦
曰烏狼亦曰探魚黃者曰黃䲅大觀本草列河豚鯸鮐
為兩種非也
鰷鱨鰋鯉
朱傳鰷白鰷也爾雅鮂黑鰦郭云即白鯈江東呼為鰌
者埤雅鰷魚形狹而長若條然故曰鰷也今江淮之間
謂之□魚性浮似鱨而白雅翼鰷形纖長而白故曰白
鰷又謂白鯈釋魚鮂黑鰦是也此魚好遊水上荀子曰
鯈䱁者浮陽之魚胠於水而思水則無逮矣註浮水上
就陽也胠去也一名陽鱎䱁音叨又音喬莊子鯈魚出
遊徔容以為魚樂明遂其性也淮南子不得其道若觀
鯈魚望之可見即之不可得說苑子賤為單父宰將行
王晝謂曰吾少賤不知理民之術然有釣道焉夫投綸
下餌迎而吸之者陽鱎也肉薄而不美若存若亡若食
若不食者魴也其為魚也肉厚而味美子賤曰善及至
單父見有車蓋遠迎者曰此陽鱎魚也驅之而已郭璞
鯈魚贊涸和損平莫慘於憂詩咏萱草帶山則鯈壑焉
遺岱聊以盤遊此山海經所載帶山芘湖之鯈狀如雞
赤毛三尾六足四目音如鵲食之已憂者其說近怪非
莊子淮南所云也通雅鯈李氏音由白魚也徐氏音條
類篇合鰷鯈為一鯫亦浮陽小魚也故士自稱曰鯫生
鰦或作鯔郭註白魚也江東呼為黑鮂蓋鰦類而色不
白者今海味重鰦魚子其白者北方以寳坻為美福州
水晶魚最妙亦其類也
詩傳名物集覽卷六
