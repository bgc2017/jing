古音畧例小學類三(韻書之屬)
提要
臣等謹案古音畧例一卷明楊慎撰是書取
易詩禮記楚詞老莊荀管諸子有韻之詞標
為畧例若易例日昃之離離音羅與歌嗟為
韻三歲不覿覿音徒谷切與木谷為韻並受
其福福音偪與食汲為韻吾與爾靡之靡音
磨與和為韻頗與古音相合他如嘒彼小星
維參與昴舊叶力求切慎據史記天官書徐
邈音昴為旄下文抱衾與禂之禂音調實命
不猶之猶音摇今考郭璞註方言裯丁牢反
檀弓咏斯猶鄭註猶當作摇則二音實有所
據慎又謂呉棫於詩棘心夭夭母氏劬勞勞
必叶音僚我思肥泉思之永嘆嘆必叶他涓
切出自北門憂心殷殷門必叶睂貧切四牡
有驕朱憤儦儦儦必叶音髙不思古韻寛緩
如字讀自可叶何必勞唇齒費簡冊其論亦
頗為得要至如老子朝甚除日甚蕪倉甚虚
服文彩帶利劍厭飲食資財有餘是謂盗夸
慎據韓非解老篇改夸為竽謂竽方與餘字
叶栁子厚詩仍押盜夸均誤今考説文夸从
大於聲則夸之本音不作枯瓜切明矣故楚
詞大招朱唇皓齒嫭以姱只比徳好閑習以
都只集韻姱或作夸又呉都賦列寺七里俠
棟楊路屯營櫛比廨署棊布横塘查下邑屋
隆夸長干延屬飛甍舛互是夸與餘為韻正
得古音而慎反斥之殊為失考又易晉晝也
明夷誅也慎謂古誅字亦有之由切與晝為
韻孫奕改誅為昧昧叶音暮殊誤今考周禮
甸祝裯牲裯馬亦如之鄭讀調為誅則慎説
似有所據但晝字古音讀如註張衡西京賦
徼道外周千廬内附衛尉八屯警夜巡晝又
易林井之復晝與據為韻井之渙晝與故為
韻渙之蠱晝與懼為韻則古韻晝不作涉救
切可知何得舍其本音而反取誅之别音為
叶他若莊子竊鉤者誅竊國者為諸侯慎讀
誅為之由切而不知侯之古音胡正與誅為
韻又易林蜘蛛之務不如蠶之緰慎讀務為
蝥緰為鉤不知緰古音俞正與務為韻葢其
文由掇拾而成故其説或離或合不及後來
顧炎武江永諸人能本末融貫也乾隆四十
六年九月恭校上
總纂官臣紀昀臣陸錫熊臣孫士毅
總校官臣陸費墀
