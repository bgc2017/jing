四書蒙引題辭
四書之有蒙引非但羽翼傳註折衷語錄為諸家講說
之宗而已䆒厥旨義精深宏博發微闡幽實聖門抽關
啟鑰直窺堂奥之書也原夫初藁之作舊續相參詞意
重複又多前後異見至一句而二三其說有未暇刪次
焉者詳具虛齋先生自序中閱者緣此未易領略遂成
遐棄縱有採擇櫽括成書然皆貪為己業非復蔡氏之
舊矣煦自弱冠知好此書尋繹十年稍有端緒嘉靖丙
辰歲鄉先達吳寓菴公見延家塾得其舊所披閱點本
參之去取略定而紛遝浩繁難為貫穿屢輯屢輟又十
九年而始成凡所鈔錄先為考定次序勒去蕪冗條析
類從標題書額之上別將坊本一部割截行欵摘取字
句接續上下文義粘連片叚爰授謄寫未嘗擅改擅增
一字全書具存可覆也大率參校二藁輯成一書其間
十去三四先後既序脈絡可循雖知妄意刪次未必盡
合作者庶或便於觀覽云爾
凡例
十三條
卷册一凡舉業以經義為重而義之精者莫過於蒙
引他如淺說存疑間有發所未發終為青出於藍是書之鈔竊願學焉而繼其志故勿參以諸說或有相悖略之而已至於釐卷分章一因其舊雖見嗤蔡氏書傭弗恤也
綱領二凡係四書本文及章句集註序文元高起一
字用以統攝條貫是為提綱唯蒙引自立標題如大
學序中仁義禮智及禮樂射御書數等項今皆平頭揭起止加一圈
條貫三凡綱領之後另起平頭者為首條其次每隔
一圈為一條相連直下不復另起條中有用本文及大註為起句者句下細書一題字或註字若此條本有所指而無起句者即與補出仍細書一補字此為目中之綱條有補題者著於提綱之下曰補題幾句
次序四凡衆條之次先本文次大註次語錄或總意
居前或覆說居後大率隨文訓義無復倒置而錯出有移易先後者著於提綱之下曰更定次序
芟减五凡詞繁意複元有兩說而存其一或指意稍
違戾者全條削去通謂之芟逐條去幾字或合衆條而計之通謂之减有則著於提綱之下曰芟若干條减若干字又初藁所收包羅貫串旁引曲喻全書可資博雅今所鈔者姑以切要為務若遺文緒論有禆世教有關學術者不在芟减之例或兩說未定間
亦存之
裁剪六凡逐條之中去繁就簡舍逆從順不但减字
而稍費調停俾詞意明暢如親親之殺三條曰裁剪
凑合七凡意義相關互有去取合衆條而聯屬之如
中庸燕毛孟子交隣之類曰凑合與裁剪之法相通
出入八凡前後失次移易類從或自上題而屬下或
自下題而屬上曰出入
摘換九凡所去之條或一字一句可補所存之未備
及借以周旋詞意曰摘換
分插十凡一條元有二義文不相蒙者中斷而為兩
或取他條之義竄入此條之中曰分插
補遺十一凡文義不可缺處或因上下字同而偶有
遺失如大學序天子之元子條下少十三字直據序文增之曰補遺
正誤十二凡字句異同舛錯未必初藁已然多因刊
板之誤如大學序河南程氏兄弟二字中庸辟如行
遠章今人是作三句讀了八字為改易之曰正誤
歸章十三凡四書文義彼此互見如大學致知格物
章論所當然所以然處歸之論語四十不惑章中庸纘太王王季文王章詩云一條歸之論語泰伯章若此類曰歸章以上凡例各著提綱之下倘有觀者用備考覈
萬歷甲戌季春望後三日晉陵莊煦啟暘甫識
