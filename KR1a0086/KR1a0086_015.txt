朱子啓蒙五贊
元董真卿撰
附錄(朱子語所論易是聖人模寫陰陽造化此說甚善但恐於盡其言處未免多着道理說殺了耳)
(此非面論未易窮竟然向於啓蒙後載所述四言數章說得似已分明卒章尤切不知曾細看否幸試考)
(之有所未安却望見教也荅呂祖儉)纂註(雙湖先生曰案五贊大要皆教人以象占之學首篇原奇)
(偶之象推象之由也次篇述作者之旨為占而作也三篇明筮以發其占四篇稽類以考其象五篇以警)
(學名欲人讀易之際常如卜筮之臨假象辭以為儀則而終趨於吉是又會象占而一之也先生嘗曰某)
(解易只作卜筮之書今五贊皆以象占示教其旨深矣)
原象
太一肇判陰降陽升陽一以施陰兩而承纂註(胡氏炳文曰此)
(畫前之易也太一即太極以其未分則曰太一以其極至則曰太極陽實則能施陰虛則能承乾曰雲行雨施)
(曰德施普坤曰乃順承天曰承天時行施與承雖見扵乾坤已畫之後此所言則未畫之前天地間陰陽之象與)
(數凡陽皆一以施凡陰皆兩而承其理固如此太極判而生陰陽一每生兩此天地自然之易也)惟皇
昊羲仰觀俯察奇偶既陳兩儀斯設既榦乃支一各生
兩陰陽交錯以立四象奇加以奇曰陽之陽奇而加偶
陽陰以章偶而加奇陰内陽外偶復加偶陰與陰會兩
一既分一復生兩三才在目八卦指掌奇奇而奇初一
曰乾奇奇而偶兊次二焉奇偶而奇次三曰離奇偶而
偶四震以隨偶奇而奇巽居次五偶奇而偶坎六斯覩
偶偶而奇艮居次七偶偶而偶坤八以畢初畫為儀中
畫為象上畫卦成人文斯朗因而重之一貞八悔六十
四卦由内達外附錄(朱子語胡叔器問内卦為悔先生曰貞晦出洪範貞是正㡳便是體)
(悔是過㡳動則有悔又問一貞八悔先生曰如乾夬大有大壯小畜需大畜泰内體皆乾是一貞外體八卦是)
(八悔餘放此義剛問内卦為貞外卦為悔何如曰此出於洪範貞看來是止悔是過意凡悔字都是過了方悔)
(這悔字是過㡳意思亦是多㡳意思下三爻便是正卦工三爻似是過多了恐是如此這貞悔亦似今占卜分)
(甚主客賀孫貞是事之始悔是事之終貞是事之主悔是事之客貞是在我㡳悔是應人㡳義剛問貞悔之說)
(曰本卦是貞支卦是悔後十卦又自有貞悔貞便是一箇静之本體悔是動用之意顯子問卦爻凡内者多吉)
(上者多凶先生曰時運之窮自是如此内卦為貞外卦為悔貞是正㡳意悔是事過有追不及之意董)交
易為體往此來彼附錄(朱子語先天圖一邊本都是陽一邊本都是陰陽中有陰陰中)
(有陽便是陽往交易陰陰來交易陽兩邊各各相對其實非此往彼來只其象如此僴)變易為用
時静時動附錄(朱子語問易中交易變易之義如何先生曰交易是陽交於陰陰交於陽是卦)
(圖上㡳如天地定位山澤通氣云云者是也變易是陽變陰陰變陽老陽變為少陰老陰變為少陽此是占筮)
(之法如晝夜寒暑屈信往來者是也煇)降帝而王傳夏歴商有占无文民
用弗章文王繫彖周公繫爻視此八卦二純六交乃乾
斯父乃坤斯母震坎艮男巽離兊女離南坎北震東兊
西乾坤艮巽位以四維建官立師命曰同易孔聖傳之
是為十翼遭秦弗燼及宋而明邵傳羲畫程演周經象
陳數列言盡理得彌億萬年永著常式
述旨
昔在上古世質民淳是非莫别利害不分風氣既開乃
生聖人聦明叡知出類超羣仰觀俯察始畫奇偶教之
卜筮以斷可否附錄(朱子語問啓蒙述旨篇云仰觀俯察始畫奇偶教之卜筮以斷可否不知)
(伏羲之後文王周公之前未有卦及辭何以定吉凶荅曰此无可考但周禮三易經卦皆八别皆六十有四則)
(疑已有辭矣時舉)作為君師開鑿戶牖民用不迷以有常守降
及中古世變風移淳澆質喪民偽日滋穆穆文王身蒙
大難安土樂天惟世之患乃本卦義繫此彖辭爰及周
公六爻是資因事設教丁寧詳密必中必正乃亨乃吉
語子惟孝語臣則忠鈎深闡微如日之中爰暨末流淫
于術數僂句成欺黃裳亦誤纂註(左傳昭公二十五年臧昭伯如晉臧會竊)
(其寳龜僂句以卜為信與僣僣吉後平子立會會曰僂句不余欺也註僂句龜所出地名僣不信也謂求立為)
(臧氏後也僂力主力具二反句居具反欲胡氏炳文曰臧會本有僣上之心曰僂句成欺者會以欺人不過)
(借龜以成其欺也南蒯有叛志得黃裳之占以為大吉殊不知其舉事正反乎黃之中裳之下其大敗也固宜)
(曰黃裳亦誤者非易之誤南蒯南蒯用易之誤也)大哉孔子晚好是書韋編既
絶八索以祛乃作彖象十翼之篇專用義理發揮經言
居省象辭動察變占存亡進退陟降飛潛曰毫曰釐匪
差匪繆假我數年庶无大咎恭惟三古四聖一心垂象
炳明千載是臨惟是學者不本其初文辭象數或肆或
拘嗟予小子既微且陋鑚仰没身奚測奚究匪警滋荒
匪識滋陋維用存疑敢曰垂後
明筮
倚數之元參天兩地衍而極之五十乃備是曰大衍虛
一无為其為用者四十九蓍信手平分置右於几取右
一蓍掛左小指乃以右手揲左之策四四之餘歸之于
扐初扐左手无名指間右策左揲將指是安再扐之奇
通掛之筭不五則九是謂一變置此掛扐再用存策分
掛揲歸復準前式三亦如之奇皆四八三變既備數斯
可察數之可察其辨伊何四五為少八九為多三少為
九是曰老陽三多為六老陰是當一少兩多少陽之七
孰八少陰少兩多一附錄(朱子語老陰老陽所以變者无他到極處了无去處只得)
(變回來做八六下來便是五生數了也去不得所以却去做七七八九六雖是逐爻之數然全用七八則當)
(占本卦辭三爻七八則當占兩卦辭全用九六則當占支卦辭並董)既得初爻復合前蓍
四十有九如前之為三變一爻通十八變六爻發揮卦
體可見老極而變少守其常六爻皆守彖辭是當變視
其爻兩兼首尾變及三爻占兩卦體或四或五視彼所
存四二五一二分一專皆變而他新成舊毁消息盈虚
舍此視彼乾占用九坤占用六泰愕匪人姤喜來復附
錄(朱子語凡卦六爻皆不變則占本卦彖辭而以内卦為貞外卦為悔一爻變則以本卦變爻辭占二爻變)
(則以本卦二變爻辭占仍以上爻為主三爻變則占本卦及之卦之彖辭而以本卦為貞支卦為悔前十卦主)
(貞後十卦主悔四爻變則以之卦二不變爻占仍以下爻為主五爻變則以之卦不變爻占六爻變則乾坤占)
(二用餘卦占之卦彖辭啓蒙)纂註(劉氏爚曰筮法占卦爻之辭然其辭或有不相應者吉凶何自而决)
(蓋人於辭上會者淺扵象上會者深伏羲教人卜筮亦有卦而已隨其所遇求之卦體卦象卦變无不應矣文)
(王周公之辭所該終有限故有時而不應必如左傳國語所載占卦體卦象卦變而推互體始足以濟辭之所)
(不及而為吉凶之前知耳讀易者不可不察也可愚案劉氏之說與蒙卦内汪氏不同然此說又自不廢也)
(附錄中餘卦占之卦彖辭即所謂新成舊毁也)
稽𩔖
八卦之象說卦詳焉考之於經其用弗專彖以情言象
以象告唯是之求斯得其要乾健天行坤順地從震動
為雷巽入木風坎險水泉亦雲亦雨離麗文明電日而
火艮止為山兊說為澤以是舉之其要斯得凡卦六虚
奇偶殊位奇陽偶陰各以其類得位為正二五為中二
臣五君初始上終貞悔體分爻以位應陰陽相求乃得
其正纂註(胡氏炳文曰須有兩正字不同得位為正主一爻而論陽居陽位陰居陰位是之謂正乃)
(得其正分上下兩爻而論陰與陽應陽與陰應是之謂正也)凡陽斯淑君子居之凡
陰斯慝小人是為常可類求變非例測非常曷變謹此
為則
警學
讀易之法先正其心肅容端席有翼其臨附錄(朱子語翼敬也)
(易說)于卦于爻如筮斯得假彼象辭為我儀則字從其訓
句逆其情事因其理意適其平曰否曰臧如目斯見曰
止曰行如足斯踐毋寬以略毋密以窮毋固而可毋必
而通平易從容自表而裏及其貫之萬事一理理定既
實事來尚虚用應始有體該本无稽實待虚存體應用
執古御今由静制動附錄(朱子語問啓蒙警學篇云理定既實事來尚虚用應始有)
(體該本无便可見易只是虛設之辭冇事如何應耳未知如此見得否先生頷之時舉敬之問理定既實至由)
(静制動曰聖人作易只是說一箇理都未曾有許多事却待它甚麽事來凑所謂事來尚虚蓋謂事之方來尚)
(虚而未有若論其理則先自定固已實矣用應始有謂理之用實故有體該本无謂理之體該萬物又初无形)
(迹之可見故无下而云稽考實理以待物事之來存此理之體以應无窮之用執古古便是易書裏面文字言)
(語御今今便是今日之事以静制動理便是静㡳事便是動㡳且如即鹿无虞唯入于林中君子幾不如舍往)
(吝其理謂將即鹿而无虞人必陷于林中若不舍而往是取吝之道這箇道理若後人做事如求官爵者求之)
(不已便是取吝之道求財利者求之不已亦是取吝之道又如潛龍勿用其理謂當此時只當潛晦不當用若)
(占得此爻凡事便未可做所謂君子動則觀其變而玩其占若是无事之時觀其象而玩其辭亦當知其理如)
(此某每見前輩說易止把一事說某之說易所以異於前輩者正謂其理人人皆可用之不問君臣上下大事)
(小事皆可用前輩止緣不把做占說了故此易竟无用處賀孫)纂註(勉齋黃氏曰理定既實以下皆深指)
(學易者而言理則體也事則用也理之為體雖甚實而所該者无形事之為用雖本虛而因應乃有稽實存體)
(所以玩理待虛應用所以制事當潛而潛當見而見皆理之自然而不可易者非實乎然求其所謂當然者則)
(无形之可見非本无乎未有潛見之事非虛乎處陋巷三過其門而不入則有迹之可覩非始有乎)潔静
精微是之謂易體之在我動有常吉在昔程氏繼周紹
孔奥指宏綱星陳極拱唯斯未啓以俟後人小子狂簡
敢述而申附錄(朱子語近又作一小卜筮書亦以附呈蓋緣近世說易者扵象數全然闊略其)
(不然者又太拘滯支離不可究詰故推本聖人經傳中說象數者只此數條以意推之以為是足以上究聖人)
(作易之本旨下濟生人觀變玩占之實用學易者决不可以不知而凡說象數之過乎此者皆可以束之高閣)
(而不必問矣荅陸九韶)纂註(愚案本集申字下或有之字然朱子自謂所述四言則有之字為不叶故)
(它本多无之字否則特為此變文耳)
