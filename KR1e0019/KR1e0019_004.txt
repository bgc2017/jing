春秋皇綱論卷四宋王晳撰
歸入
會及
書遂
公至
郊禘
歸入
左氏曰國逆而立之曰入復其位曰復歸諸侯納之曰
歸以惡曰復入公羊曰復歸曰出惡歸無惡復入者出
無惡入有惡入者出入惡歸者出入無惡穀梁曰歸為
善自某歸次之入者内弗受也曰入惡入也又曰大夫
出奔反以好曰歸以惡曰入通例曰歸入以惡皆曰復
(句絶)歸者言國逆而歸復歸者雖國逆而其事不善也入
者不為國逆而自外入也復入者又有惡也啖趙歸入
之義亾而纂例示入者多非善也愚案諸例不一其實
難通唯突歸于鄭榖梁云歸易辭也我入邴公羊云言
入難也二傳各有一說得仲尼之旨以此知二傳之學
博緫前後諸儒之論以成其書特此一義是一人之獨
見爾然二學不能專守大義反攻異端故致其混亂經
意久誤學者今舉諸例不合於經者以明之左氏云國
逆而立之曰入者則鄭伯突入于櫟且殺檀伯豈國逆
乎云復其位曰復歸者則衞侯朔入于衞何以不言復
歸云諸侯納之曰歸者則蔡季自陳歸于蔡乃蔡人召
之豈諸侯納之乎云以惡曰復入者則盖見欒盈魚石
唯此書復入故云爾夫書其出奔又書其復入皆以險
難擅入其國以据其邑則罪已明矣何必以入為惡哉
此左氏之說不通也公羊云復歸者出惡歸無惡則衞
侯出奔楚不名以令叔武攝也復歸書衞侯鄭自楚復
歸于衛以殺叔武也豈出惡歸無惡乎云復入者出無
惡入有惡者亦同左氏之說也云入者出入惡則許叔
入于許豈有惡乎云歸者出入無惡則突歸于鄭豈無
惡乎此公羊氏之說不通榖梁云歸為善自某歸者次
之又云以好曰歸以惡曰入其意大抵同於公羊此榖
梁氏之說不通也通例云歸入以惡皆曰復則鄭世子
忽復歸于鄭豈有惡乎云歸者言國逆而歸則衛逆公
子晉何不言歸乎云入者不為國逆而自外入也則夫
人姜氏入豈非公親逆乎云復入又有惡者亦用𫝊義
爾此通例之說不通也由是觀之則諸說皆不可通亦
已明矣夫歸者直歸己之國爾平常歸己之國奚復難
哉至有憂患險難則不可書歸故同外入之例言入以
别異之也歴觀經文前後皆然其說各具于通義學者
宜詳之也
會及
左氏曰凡師出與謀曰及不與謀曰會而桓十六年春
魯宋蔡衛會于曹夏伐鄭言會不言及杜氏遂以為諱
納不正故從不與之例又見伯主侵伐亦有與謀而書
會者遂以為盟主之命則上行乎下雖或先謀皆從不
與之例此盖傅會傳文實非通論案經稱會及則其與
謀也從可知矣豈有不與乎果若本非期約則當書曰
某侯来會公如定十四年邾子来會公此例是也公羊
曰會猶聚也及我欲之也又曰汲汲也榖梁曰會者外
為主及者内為主也二傳文雖不同義亦相近案僖四
年及江人黃人伐陳是時齊桓帥諸侯伐楚執袁濤塗
遂命魯伐陳豈是我欲之乎又桓十七年公與邾儀父
盟至秋及宋人衛人伐邾此乃宋志豈是内為乎莊八
年夏師及齊師圍郕郕降于齊師又豈是内為主而我
欲之乎由是觀之則三傳之說俱不通矣杜氏又曰傳
唯以師出為例而劉賈許潁濫以經諸及字為義欲以
彊合所以多錯亂也愚案經凡盟會戰伐俱言會及而
左氏唯以師為義則仲尼何故於盟會亦分會及乎諸
儒自不通春秋制文之體遂紛亂爾謹詳此會及之例
凡盟與伐並皆通用盖及者魯先至會者彼先至而魯
往會爾何者若首止之會公己先至諸侯在後即不可
以言公會諸侯故以公及之若諸侯有一人先至即公
在後不可言公及諸侯故以公會之又以公之寡則公
先至者少故書及者少也以諸侯之衆則公後至者多
故書會者多也義既當然仍有明據若雉門及兩觀災
亦以先後而言與此同也況凡及盟及伐之類諸侯一
心善惡同之故止以先後為義唯戰及則異於是以兩
相仇敵須分曲直輕重故變其例以直及不直以罪輕
及罪重若以先及後則當以客及主盖不可通之於經
況此義亦有據焉若宋督弑其君與夷及其大夫孔父
是以尊及卑也尊卑曲直之義亦相類也其有己書會
例于上(句絶)下欲明魯與諸侯盟則但書及以我及外且
不嫌也若定四年公會諸侯于召陵書公及諸侯盟于
臯鼬襄三年公會諸侯同盟于雞澤書叔孫豹及諸侯
之大夫及陳袁僑盟是也義例昭然無足疑矣
書遂
春秋書遂凡二十有一左氏不解而於文十八年冬十
月壬午公子遂會晉趙盾盟于衡雍乙酉公子遂會雒
戎盟于暴釋之云遂會伊雒之戎殊不知聖經之體制
也杜氏於公子遂如京師遂如晉以為各受命於公子
結遂及齊侯宋公盟乃用公羊之說以為專辭自相差
謬矣若以為各受命則衡雍曁暴之盟豈是一受命而
再舉公子遂乎若以為專辭則祭公遂逆王后于紀苟
無王命則祭公焉敢擅逆后乎推之人情必不然也榖
梁曰遂者繼事之辭此但觧遂字而不原聖人所以書
遂之意殊亦未備趙氏用榖梁義而於晉侯侵曹晉侯
伐衞下釋云不言遂者非因侵曹而伐衛也案左氏晉
侯將伐曹假道于衛衞人弗許還自南河濟侵曹伐衛
以此言之則是因侵曹而伐衛明矣若謂凡諸遂字但
以繼事而書無他義例則何故不遂書伐衛而再舉晉
侯乎又衡雍與暴之盟壬午至乙酉三日爾既無他義
例則何故不書遂乃煩其文再舉公子遂乎如榖梁義
固淺矣杜氏曰再舉晉侯兩國俱来告此亦不然盖其
本因各舉侵伐之命故不可書遂若一舉本謀侵曹伐
衛則雖兩國俱来告亦何妨書遂乎趙氏又謂僖四年
齊桓伐楚是尊周室也然怒蔡興師假名及楚非其誠
故書曰遂則反以書遂為譏也若是則侵曹伐衛再舉
晉侯豈聖人襃其誠乎不當然也謹案公羊一事而再
見者卒名及先目後凡之例其義皆通則書遂之義亦
猶是也盖春秋記事凡二事一舉則稱遂二事各舉則
具文驗之前後無有或異者若晉侯侵曹命令已舉衛
不假道遂再舉伐衛之令則須具文不可盡遂也公子
遂受命會晉趙盾盟又受命會雒戎盟與此同也餘無
此義例但當書遂而聊舉一二以明之僖二十八年公
侯(云云)于溫天王狩于河陽下文諸侯遂圍許盖晉侯
始伯會諸侯朝王以討不服則會温圍許本因一舉故
言遂也是時曹伯襄復歸于曹遂會諸侯圍許盖伯主
復之之後即時赴會故亦言遂宣十八年公孫歸父還
自晉至笙遂奔齊亦因聘晉之舉其義一也餘各具於
通義學者詳之
公至
諸侯世嗣宗廟社稷之重其將出也必告廟而後行其
反也又有告至之禮所以謹出入愼安危也王制曰諸
侯將出宜乎社造乎禰曾子問曰諸侯相見反必親告
於祖禰是也春秋書公至即其事也三傳之說各異左
氏云告于廟故書此得其粗者也公榖則緣其事以為
說或謂之危或謂之惡或謂之久或謂之遠或謂之得
意或謂之不信此皆傅會之談非實仲尼之旨也啖助
曰凡公行書至者八十有二不書至者九十有四此因
時君告廟不告廟也告廟則書之於策故春秋書之以
示功過且志其去國遠邇遲速也其餘不告或恥或怠
也此據左氏而云也昭二十六年春公至自齊居于鄆
又云公至自會二十八年公如晉次于乾侯又書公至
自乾侯是時季氏據國公亡在外則豈因告廟然後書
之乎盖公雖在外然其如齊晉也季氏與國人無容不
知故史官得以書之爾㳂此則知凡公之出入史皆書
也但仲尼修經之時凡曾告廟者則存之以記得禮其
不曾告廟者則不書以示失禮而譏之也隐公之時自
嫌非正凡於其至俱不行告廟之禮故仲尼亦不書之
以明其失也其昭公在外亦書之者此乃仲尼痛閔昭
公疾惡季氏特書之以志其變爾故魯卿凡被執辱而
歸者亦書至焉其義一也公榖二傳見有此義故妄為
之說殊淺陋也其有二事者榖梁曰二事偶則以後事
致後事小則以先事致啖助曰或致前事或致後事盖
夫子擇其重者志之也此不通矣案例凡圍滅重於侵
伐襄十八年諸侯圍齊而書公至自伐齊若舉重則何
以不言至自圍齊乎襄十年會吴于柤遂滅偪陽而書
公至自會則何以不言至自滅偪陽乎僖四年諸侯侵
蔡蔡潰而書公至自伐楚不曾戰則蔡潰為重何不言
至自侵蔡乎由是言之則非舉重也明矣盖經書至者
以其告廟而書也所書之文則用告廟之辭也若辭稱
至自伐楚即以伐楚書若辭稱至自侵蔡即以侵蔡書
足明聖人所書之文皆紀其實況事迹自明何假更用
舉重之義哉
郊禘
成王追尊周公賜魯以重祭郊禘是也儒者或謂君臣
名器者禮之大分也成王不當賜魯以天子之祭故仲
尼修經凡遇郊禘之失禮而書之以示譏也愚謂此書
盖失之矣夫武王甫定天下而崩成王在襁褓周公以
聖人才識膺顧託之重攝王政制典禮隆周道致太平
教育成王逮乎成人然後一明復辟之義其功德豈有
量哉是故成王欲尊寵周公無以稱其意故賜魯以郊
禘子孫承之則尊寵周公之意無窮己也奚拘以常禮
而忽天下之度乎議者何不見監諸堯舜之事而思乎
且仲尼之經亦無譏郊禘之旨但衰亂之世既僣且慢
則其罪焉故孔子曰魯之郊禘非禮也周公其衰矣盖
以僣慢而言之也經書吉禘于莊公僣也鼷鼠食郊牛
角慢也非謂譏郊禘也故常時之郊禘不書則常事不
書也假使成王之賜果為失禮則王命固已久矣後王
可俾魯侯廢先王之命而止之乎魯之嗣君又可廢先
王之命而慢其祖乎以此又知罪不在魯故也則聖人
之不譏郊禘無所疑矣學者知成王尊寵周公之義因
謂賜魯以郊禘使得用天子之禮旂章日月祀帝于郊
配以后稷(此明堂位之文)又謂魯以周公故特置文王廟(此杜氏義)
亦皆失之矣謹案成王命魯以郊禘者專欲尊寵周公
爾若使魯侯世得用天子之禮則不惟僣亂而無紀反
是尊寵其後代子孫豈是尊寵周公乎且郊之祭也必
以祖配故周之郊也以后稷配今既魯郊則何故祖后
稷而已為配乎其禘禮則明堂位云以禘禮祀周公於
大廟此說是也魯亦無文王之廟儒者見禘是王祭故
云然夫郊者祭天之名禘者祭先王之號是皆天子之
事也諸侯不得郊天禘其先王成王追思周公之德於
其薨後賜魯以郊禘之祭郊必以祖配是尊寵周公使
配天也禘者禘其祖之所自出是尊寵周公使配文王
也於是尊寵周公之意無有窮己子孫承之世世不絶
也其魯侯之所自用車服制度則有常矣又何乖君臣
名器之分乎其左氏之學謂禮不卜常祀凡郊則為非
禮此說是也公榖之學乃謂三卜不從當不郊或免牲
為禮恐不然矣果若三卜不從而不郊或免牲以為禮
則何故國之重祭且本王命當歲行之豈以三卜不吉
而遂止之乎案禮吉事先近日辟不敏也凶事先遠日
辟不懷也則夫卜葬日者豈以卜不吉而遂不葬乎必
不然也則郊當三卜先卜上辛不吉次卜中辛又不吉
則卜下辛又不吉則於三卜之中擇其差勝者用之以
表誠慤之義但不當不郊爾以此知公榖之說無所據
也或曰果若從左氏謂不郊為非禮則何故未嘗書春
秋三月三卜郊不從乃免牲乎曰春秋適無此一節事
爾何足疑而難之乎
春秋皇綱論卷四
