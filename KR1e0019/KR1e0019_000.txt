春秋皇綱論春秋類
提要
(臣)等謹按春秋皇綱論五卷宋王晳撰自稱太原人其
始末無可考陳振孫書錄解題言其官太常博士考龔
鼎臣東原錄載宋真宗天禧中錢惟演奏留曹利用丁
謂事稱晏殊以語翰林學士王晳則不止太常博士矣
玉海云晳撰春秋通義十二卷據三傳注疏及啖趙之
學其說通者附經文之下闕者用己意釋之
又異義十二卷皇綱論五卷今通義異義皆
不𫝊惟是書尚存凡為論二十有二皆𤼵明
夫子筆削之旨而考辨三傳及啖助趙匡之
得失(按趙匡書中皆作趙正盖避太祖之諱其尊王下篇引論語作一正天下亦同)
(此例)其言多明白平易無穿鑿附會之習其孔
子修春秋篇曰若專為誅亂臣賊子使知懼
則尊賢旌善之旨闕矣足破孫復等有貶無
褒之說其𫝊釋異同篇曰左氏善覽舊史兼
該衆說得春秋之事迹甚備然于經外自成
一書故有貪惑異說採掇過當至于聖人微
旨頗亦疎略而大抵有本末蓋出一人之所
撰述也公榖之學本於議論擇取諸儒之說
繫於經文故雖不能詳其事迹而于聖人微
旨多所究尋然失於曲辨贅義鄙淺叢襍蓋
出于衆儒之所講說也又曰左氏好以一時
言貎之恭惰與卜筮巫醫之事推定禍福靡
有不驗此其蔽也固當裁取其文以通經義
如玉之有瑕但棄瑕而用玉不可並棄其玉
也二𫝊亦然亦足破孫復等盡廢三𫝊之說
在宋人春秋解中可謂不失古義惟郊禘篇
謂周公當用郊禘成王賜之不為過魯國因
之不為僭殺大夫篇謂凡書殺大夫皆罪大
夫不能見幾先去則偏駁之見不足為訓矣
乾隆三十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋皇綱論目錄春秋類
卷一
孔子脩春秋始隠
尊王上尊王下
卷二
公即位卿書名氏
稱人
卷三
朝會盟會盟異例
侵伐取滅紀師
戰上戰下
卷四
歸入會及
書遂公至
郊禘
卷五
災異罪弑
殺大夫日月例
𫝊釋異同
