春秋通論卷一
翰林院侍講銜方苞撰
王室伐救會盟(三章)
周官大司馬之職及師大合軍以行禁令以救無辜伐
有罪大合軍者方伯連帥各以其師至而大司馬監臨
之召虎南征方叔北伐𫝊所稱天子之老請帥王賦元
戎十乘以先啟行是也又曰若大師則掌其戒令謂王
親在行則大司馬巡陣眡事而賞罰常武之詩王謂尹
氏命程伯休父左右陳行戒我師旅是也司盟之職凡
邦國有疑會同則掌其盟約之載蓋天子時巡諸侯會
朝於方嶽其有不恊者則使王官莅盟言歸于信睦覲
禮所載祀方明之禮是也周之東遷晉鄭焉依平王之
初文侯武公心在王室故數十年中諸夏之邦未見簒
弑滅國之事是統紀猶未盡散也至平王二十六年曲
沃封而晉難萌二十八年莊公嗣而鄭釁起馴至平王
之末則晉不能自保而鄭且包禍心王室孤危而無與
立故自入春秋天王嶽狩諸侯朝覲會同無一見焉王
師再出皆為亂臣所挫隱公之篇王數加禮而魯不一
答天下無道遂至於此此春秋之作所以始於隱公而
不始於惠公也禮樂征伐無一自天子出簒弑攘奪所
以接跡於天下也
王室益衰天下視共主如弁髦自繻葛之戰始先儒謂
鄭伯不朝其罪至貶爵削地而止桓王置魯宋弑君之
賊而親伐鄭故王不稱天非也征伐不行則禮樂政教
任天下之滅裂而莫可誰何故周公建典五官之大政
具列于大司馬立政之篇曰其克詰爾戎兵以陟禹之
迹康王嗣位召公陳戒首曰張皇六師當幽平之後欲
起既墜之王綱非先之以征誅不可而征誅之行莫急
于討鄭蓋鄭王室之近親甸服之侯伯玉朝之卿士也
鄭之逆亂不能討而能正外諸侯乎以見諸行事者言
之桓王乃志在撥亂之君其伐鄭亦非中無所主而倉
卒妄出也當平王之末鄭已與王相惡至交質子王崩
之次月興師以犯王都其罪乃九伐之法所未有也故
始朝而嗣王不禮焉乃法所宜然但其君臣皆尚謀詐
而善用兵克段以後敗宋以前攻戰之事十有四所當
無不摧破王固知力之不能敵也故繼序十有四年而
不敢聲言其惡至魯軌之弑鄭既受賂而與之盟宋督
之弑復衆會以成其亂此不能正則更無以馭邦國矣
王之伐鄭必謂鄭莊文深而多數每假禮讓以濟其私
故王雖不禮猶挾齊以朝取其私田亦未敢拒命故親
率蔡衛陳以聲討焉冀鄭顯屈于共主之大義隂懼于
三怨之恊心保疆無動修辭請罪則因而撫之以釋前
愆責後效庶幾王靈少振而威柄可以漸收不料其抗
兵相加六師撓敗以至逆亂之黨益公行而無所忌也
故咎桓王不能修德明政以終復文武之基緒可也謂
不當伐鄭而置亂賊于不問則非其情實矣徵之傳記
桓王即位之三年嘗命虢公伐曲沃莊伯而立哀侯于
翼矣其後又以師及秦師圍魏而執芮伯矣繻葛既敗
之後子突救衛以拒朔又明著于經矣曲沃武公弑晉
哀侯及小子侯又使虢仲致討而立哀侯之弟緡矣(晉芮)
(之事不見於經時晉尚未與魯通而芮則王室不告也)桓王之討伐非盡不能行
也惟不能行于魯宋耳所以不能行于魯宋者以鄭莊
怙亂而齊襄為之輔耳衛朔構殺君兄二公子出之以
立黔牟天王主之鄭齊魯宋猶悍然抗王師以納朔使
桓王嗣位之初遽出師以討魯宋則齊助其外而鄭起
于内王室之憂且岌岌乎其在宗社矣君子以是益歎
息痛恨于平王也酈山之禍雖烈而中興之迹未遠宜
臼即位之初晉鄭同心齊魯宋衛無變秦仲之後世為
西陲之力臣使能枕戈泣血徵諸夏之師親率晉鄭以
誅申侯(子帶之亂王赴告三國秦伯師于河上晉文入定襄王立誅子帶況申侯之大惡乎)然後
益廣秦之故封建其支庶以禦戎狄而内固岐雍保民
經武則周道之興也勃矣乃晏安蹙縮五十餘年棄岐
西則自撥本根而力不足以懾小國戍申甫則衆皆藏
惡而義不足以作人心馴至末年鄭既鴟張蘇亦内畔
桓王所遭之時勢雖以宣王方召當之用力倍難成功
正未可必也春秋作始于平桓之交蓋深痛平王坐失
可為之時至桓王則力屈于所欲為(民去公室則仲尼圍成而不能服況)
(桓王乎)而身困于其所當為也此見諸行事之深切著明
者而諸儒乃以伐鄭為桓王罪誤矣然則王不稱天何
也凡文有所承則王不加天公朝于王所是也文無所
承而其事非王所親亦不加天公會王人王人子突救
衛是也言各有當而以為筆削之特文則義無所處矣
自入春秋凡會盟皆諸侯之私約也王師伐鄭救衛而
外凡戰伐皆列國之擅興也王臣之與會盟自齊桓晉
文始首止之會以戴王世子洮之盟以謀王室葵丘之
會以明王禁宰周公與會而不與盟皆正也踐土之盟
要王以涖之則譎矣然王子虎猶不與盟故得與齊桓
三會同文惟翟泉之盟書會而不書公則特文以著其
罪也翟泉之盟王人共㰱與洮同而書法異王室有故
告于諸侯而王臣與盟禮之可以義起者也王室無故
霸勢方張而於畿内盟王臣使陪臣主衆會則上偪也
踐土之盟王子虎涖之與葵丘同而書法異涖明王禁
書會宰周公可也盟于王所而書會王子虎不可也王
臣之與戰伐自成十六年晉厲公伐鄭始前此桓文倡
霸徵兵討貳不聞請命于王非禮也而實霸迹之盛也
及楚氛益熾中夏懾威諸侯疑貳然後援王臣以屬之
禮也而實霸事之衰也然其號則正義亦無疵焉惟前
十三年伐秦傳稱劉子成子會伐而經不書則筆削之
義存焉耳(諸侯本非入朝其會于京師必為請王臣同役傳得其實必孔子削之)凡書如
者無名之辭也不書公朝于京師而與如齊如晉同文
以著諸侯之志不在朝也若書劉成則似因朝而受命
於王無以著其師過而朝之慢矣(書劉成則當云公朝于京師夏五月遂與)
(劉子成子某侯某伯某人伐秦不得書會亦不必更書自京師)嗚呼周公建六典以經
邦國中外上下聯為一體惟恃禮樂征伐以維持而貫
達焉周道傷于幽厲至平王而廢絶然後禮樂征伐不
出于天子然人不能由而道未嘗亡也故桓文倡霸假
其道而用之則數十年中簒弑者多伏其辜參盟幾絶
私戰亦希晉厲公以後征伐會盟數援王臣以涖之則
天王之葬魯皆應時以會(惟靈王之喪公在楚季孫興師取卞公幾不敢入故志崩)
(而不志葬)傳載鄭游吉之言曰靈王之喪我先君簡公在楚
我先大夫印段實往王吏不討恤所無也則當時諸侯
實因是而尚知有王用此觀之苟有用孔子者皆可以
為東周而定衛之變必先正名聖人撥亂反正見諸行
事之實其端緒即于是可窺尋矣
王使至魯魯君臣朝聘于王(三章)
天王於魯來錫命者三歸賵含者二歸脤者一會葬者
二求賻求車求金者各一皆以非禮書若王臣聘魯魯
君臣朝聘于王則禮也禮則常事也而不削何也魯不
朝而王乃聘焉傎也聘而不報而又聘焉益傎也君不
朝而臣聘則抗也聘列國勤于京師則無等也天王下
勞晉侯而公就朝則非其所也諸侯會伐而道如京師
則非其事也春秋之法常事不書然必盡合于禮而後
得為常二百四十二年之中聘王者三朝王者二如京
師者一而得為常事乎又況朝非其所而如京師不以
其事乎若并此而削之轉疑於得禮而不書矣僖文以
後魯卿始有聘周之文隠桓間王亟加禮而無一報焉
何也此觀于魯之邦交而知之矣公朝於齊晉則間得
聘焉宋衛之聘則交相報薛滕邾杞之朝則未有以聘
報者矣魯之視周蓋不得儕于宋衛也此春秋之作所
以始于隠也安知非微者往而不著于册書也莊之三
年使微者葬王而經志之矣隠三年武氏子來求賻而
不志葬則微者亦未往可知矣莊僖之間王臣不聘魯
者幾六十年論者以為齊桓明禁之功非也王臣下聘
禮也非禁之所宜及也且莊二十六年齊桓始霸前此
固未有聘也蓋莊僖之間王室多難未遑外事又見數
禮於魯而不報耳晉文本謀以勤王屬諸侯故當是時
王使再來而魯應時以報焉晉文既殁則不復然矣毛
伯求金以後百四十年而王使僅三至蓋自知空名不
足以結魯而益怠矣
王錫魯命者三于文公成公稱天王于桓公稱王會葬
者二于僖公稱天王于成風稱王此所謂大義數十炳
如日星者也歸仲子之賵猶稱天王者因惠公而及之
猶未成之為夫人也若禮于成風則視夫人之常數而
有加矣錫桓公命王不稱天而聘桓皆稱天王何也聘
者懷邦國之常典魯國之為非為一人也錫命則專禮
于其人而褒大之也且死者人之終事也故簒弑之賊
有生不能討死而加戮者矣至是而特錫之命是義之
也不天甚矣春秋之義非獨責王所以決疑而定法也
隱公之弑不見於經雖薨而不地葬而不書猶未知賊
之在也錫桓公命王不稱天而後獄有所歸矣成風薨
葬一同于夫人無以明僖公之違禮也歸含賵會葬王
不稱天而後知大從之終不可亂矣凡此類皆春秋之
特文有不得已而後見者也
王使至魯惟隱桓文三世為勤隱之世四桓之世四文
之世五餘九公五而莊元年猶為桓至也每使至之勤
則有所求于隱求賻于桓求車于文求金此王室所以
卑諸侯所以恣也求賻求金不言王使以在喪而聽於
冢宰以此知春秋時典禮未全廢也
天王崩葬(二章)
天王之崩訃則書魯使人會則書葬葬而不書會者其
人微也崩而不書不訃也惠王之崩也傳猶志之莊僖
二王之崩則傳亦闕焉是天下諸侯皆無訃也其不訃
何也天下諸侯宜親周者莫如魯王恩禮所加亦莫如
魯惠公仲子之賵天子之宰親焉而平王之葬魯不會
也錫桓公命榮叔實來而桓王之葬魯乃使微者往此
莊僖二王之喪所以不訃也當是時齊桓創霸而不能
率諸侯以達王事何也齊桓之霸也與晉文異晉文之
興霸者之轍迹已前見矣故曰求諸侯莫如勤王齊桓
之前則未有是也非先得諸侯不能致勤于王室而方
是時諸侯尚渙也莊王之崩在莊十二年僖王之崩在
莊十七年齊桓始入未能屬諸侯故師于長勺而魯敗
之會于北杏而宋叛之再會于鄄而鄭叛之同盟于幽
而魯叛之以信則未孚以威則未懾諸侯方&KR0832;然自外
于齊而安能使帥王職哉直至僖公之世退狄伐戎帖
楚然後諸侯服霸勢成而尊王之事起著于經者可考
也魯事周之勤怠一視乎霸迹之盛衰文九年葬襄王
叔孫得臣如京師至十四年而頃王之崩葬無聞焉則
文襄既没賊盾操國而霸統中絶也自宣以後天王之
崩無不志者以晉霸雖衰而會盟征伐常假王命以屬
諸侯也景王之葬叔鞅如京師以平丘之會劉子實涖
之也自齊桓創霸晉文繼之然後諸侯知有王觀莊僖
二王崩葬之不志則霸者之功不可沒矣觀桓文以後
諸侯卒無親赴天王之崩葬者則霸者之罪亦不可掩
矣抑于此見經因魯史有所損而不能益焉天王崩葬
雖易世以後可考而知而魯史所無者不敢益也非不
能益也益之而悖慢之實隠矣其文則史而義即于是
乎取焉此其較著者也
惠王之崩傳載周公閱與王孫蘇爭政故不訃莊僖之
間頽有禍心安知非以是而不訃也王室有故每假外
諸侯之權以鎮之無為不訃也景王之崩王室之亂極
矣而崩葬皆志于經以是知莊僖惠三王之不訃非以
内難也度諸侯之弱王室不能用典而不訃以殺恥也
訃而若弗聞也者雖匹敵不可堪況臣下乎此當日之
情實也
王室禍亂(二章)
王室禍亂魯不與聞則不書而先儒以筆削之旨求之
是以終不能安也子頽之亂惠王之定不書以虢鄭尸
之而魯不與也襄王之入叔帶之討不書以晉尸之而
魯不與也子朝之亂備書于册以叔鞅方有事于京師
而其後戍周城周魯皆與也蓋王室懿親莫重于魯有
禍亂興魯不能救而他國有功則魯人恥之而不書于
册孔子不能益也襄王之出獨書何也王命特至于魯
而臧文仲有奔問官守之對則其時已著于册書矣厥
後終不能勤王是以忌晉之功而不書王入也抑觀齊
桓之霸也列國禍難無不勤恤而子頽之亂未嘗過而
問焉豈虢公鄭伯世執周政力能定王未嘗赴告于外
而不敢引為己任與(叔帶子朝之亂傳載告難于齊晉甚詳而子頽之亂無聞焉則不告)
(于外可知矣)晉文以勤王求諸侯襄王之入赴告必及于魯
而史不書以是知為魯人之私也以為孔子削之則未
有處也
襄王書出越在鄭地也王猛居皇敬王居狄泉不書出
畿内也王猛居皇入王城敬王居狄泉入成周皆單子
劉子左右之而或書以或不書以何也以未踰年之子
猶可言也以天王則疑于大惡矣且王猛時尚未知誰
為當立者以出入者獨單劉耳敬王之立則晉人問于
介衆而辭子朝名義顯著歸心者不獨單劉矣猛生而
稱王不稱王子者嫌與子朝同辭也卒而稱王子者未
踰年也春秋之書微而顯此其凡也
逆后歸王姬
逆后王姬歸魯為主則書者舊史之法也失禮然後書
者春秋之法也夫人之娶内女之歸有變失禮然後書
則逆后王姬歸非失禮不書可知矣王姬之歸惟見于
莊之篇所以著忘親之罪也逆王后于紀以祭公來而
遂逆書也逆王后于齊以劉夏非卿書也致女納幣而
使卿以過禮書則逆后而不使卿以失禮書宜矣紀姜
之歸京師書而齊姜不書何也春劉夏逆后而夏齊侯
伐我北鄙自是無歲不有齊師盖邦交絶而姜歸不告
故舊史無其文耳歸王姬于齊襄其事詳在喪而主讐
婚故備書以著其惡也歸王姬于齊桓其事略惡有差
也桓之王姬不書卒而襄之王姬書卒見公之偏厚于
讐仇也
戰伐會盟(三章)
孔子曰天下無道則禮樂征伐自諸侯出自諸侯出十
世希不失矣自大夫出五世希不失矣春秋之初天王
猶小有征伐至子突救衛以後則無聞焉自隠至僖凡
會盟戰伐之大者皆諸侯主之是天子之微而諸侯之
恣也自僖之末以至文宣則諸侯之怠而大夫之張也
自宣之末以至襄昭則大夫之恣而諸侯之微也自昭
以至定哀則列國之衰而吳楚之横也隠桓莊之世諸
侯之特相盟交相伐者藉藉焉桓文既霸則無是矣及
定哀而特相盟交相伐者不異于春秋之初則霸統之
既絶也齊桓初殁以及靈成景厲之間晉霸中衰則間
之而私會盟私侵伐者汲汲焉蓋紀散則衆亂也及其
季也會于申而天下之諸侯聽于楚矣滅陳滅蔡伐吳
誅齊慶封而天下之征伐聽于楚矣又其季也入郢敗
齊伐魯伐陳遷蔡藩衛侯會于黃池而天下之會盟征
伐聽于吴矣夫以天下諸侯之衆而不能支吴楚者非
力弱也其勢衰耳非勢衰也其紀散耳定之四年會于
召陵者十八國雖桓文所資以屈楚不若是之衆也而
方是時晉有六卿齊有陳氏魯有三桓宋衛陳鄭皆有
強家各固其私而莫肯盡力於君事故未見吳楚之鋒
而已渙然自離喪矣一國之紀散則無以率臣民霸者
之紀散則無以屬諸侯非一朝一夕之故其所由來者
漸矣
會盟征伐或書人或以名見皆舊史之文也謂諸侯貶
稱人者據左氏所傳而不知其為大夫也謂大夫貶稱
人者不知其為舊史之文而以為春秋之法也自文以
前會盟侵伐内大夫以名見而外大夫悉稱人蓋大夫
末張奉君命以行事第稱為某國之人而不必詳其名
氏也文二年晉士縠盟諸侯于垂隴是外大夫盟會書
名之始也由是而衡雍新城之趙盾承匡之郤缺皆以
名見矣至宣十五年無婁之盟而齊高固亦以名見矣
文三年晉陽處父伐楚以救江是外大夫侵伐書名之
始也由是而郤缺之伐蔡趙盾之救陳趙穿之侵崇皆
以名見矣由是而宋華元鄭公子歸生衛孫免亦以名
見矣然自宣以前盟會書名者不過霸國之大夫而已
侵伐書名者不過霸國之大夫與一國二國之大夫而
已會伐會盟而列序大夫之名氏者無有也自成二年
戰于鞌内大夫四人並列而晉郤克衛孫良夫曹公子
首皆列序焉成十五年會吳于鍾離而晉士爕齊高無
咎宋華元衛孫林父鄭公子鰌皆列序焉自是以後不
以名見而稱人者惟曹許邾莒滕薛把鄫小國之大夫
而已而大國之臣亦有不以名見者則非卿也襄十四
年春會吳于向晉士匄鄭公孫蠆以名見而齊宋衛稱
人夏伐秦衛北宫括鄭公孫蠆以名見而齊宋稱人是
也夫始皆稱人繼而霸國之大夫以名見繼而列國之
大夫皆以名見而小國之大夫終春秋無以名見者以
是知大夫漸張則舊史書之亦漸詳而非春秋之法也
秦雖強而比于小國者讐晉而遠于東夏也自文以前
外大夫盟會皆稱人而僖二十五年公會衛子莒慶盟
于洮二十六年公會莒子衛甯速盟于向蓋莒慶吾姻
也故特書其名而甯速因例焉終春秋小國之大夫皆
稱人而鞌之戰曹公子首以名見蓋三桓自喜其事而
史不能正也以為褒貶所寓則義無所處矣然舊史以
私意為詳略非有典法而孔子不革何也其略者不可
得而詳也其詳者革之以定于一則世變邦交轉不可
得而考矣
魯君臣與隣國特盟與一國同侵伐或書會或書及自
參以上皆書會傳曰及者我所欲會者外為志也蓋會
伐齊盟事由衆起非我所欲也二國同役而會與及異
書則知會者以我而從彼及者要彼以從我矣其義莫
著于定四年臯鼬之盟蓋既會而盟當書諸侯盟于臯
鼬而覆書公及者定受國于意如三年如晉見却而以
與盟為幸也有會盟書及而非以我所欲為義者則文
當然也首止書及所以殊王世子也盟袁僑書及以上
承雞澤之盟不可曰豹會諸侯之大夫也蜀之盟書及
不得再書公會也宋之盟書及不得再書豹會也會吳
于鍾離于柤皆會又會而首止則及以會會又會者班
同也及以會者尊王世子也以是知文各有所當也凡
盟書及書會而不目其人者君也侵伐書入書伐書及
以伐而不目其人則微者也何以明其然也終春秋無
外微者與魯盟則知無内微者與外盟也幽之盟齊桓
始霸在會皆大國公侯而魯乃使微者往乎高傒處父
肯與吾微者盟乎以是知諱不書公所以徵過而諱耻
也若侵伐則過不待徵而書戰即諱敗也圍郕救齊稱
師而外君將稱君大夫將稱名而不目其人則微者可
知矣此所以文同而義異也凡諱耻者舊史之文也徵
過者春秋之法也處父之盟没公以諱耻舊史所知也
于宿于幽于齊翟泉蘇子高傒之盟没公以徵過則非
舊史所能知也
會盟(八章)
隠桓莊閔僖百年之中魯君會遇及盟者五十有九大
夫會盟者四而其中各有故焉于折則未能信于宋而
使柔先之也于鄄則未肯聽于齊而使單伯先之也結
則以媵而適遇齊宋之盟也友如齊涖盟非君所親也
外大夫與魯君會盟者四而浮來則離會也于蔇則齊
無君也于齊則楚人入受夏盟也惟翟泉則大夫之僭
端見焉而是乃僖之季世也魯不與而諸侯自為會遇
及盟者十有四而大夫之盟四惡曹則會伐之師方罷
而使大夫申其信也鹿上則將合諸侯而使大夫先之
也盟于邢及狄盟非君所親也蓋百年之中會盟之大
者皆諸侯自主之而其小者乃間使大夫承事焉至于
文宣則諸侯少怠而大夫張矣故魯君之會盟十有二
大夫之會盟十有一然方是時有魯大夫會盟外諸侯
者矣有魯大夫與諸侯之大夫特會盟者矣其衆會而
皆以大夫尸之者無有也至宣十二年清丘之盟則四
國稱人而無諸侯以涖之是文宣之世將變而為成襄
之始事也然成襄之世大夫與諸侯猶更出為會盟也
至于昭則君之會一而不得與于盟而大夫之會盟六
合而計之則天下諸侯之會二而大夫之會四蓋列國
之君無一不失其操柄者矣此申之會所以胥天下而
聽于楚也至定哀之世則魯大夫再盟邾一盟鄭而自
叔還會吳以外齊吳強國之會反無一不屬之公蓋以
平丘之會意如見執三桓懲焉故自是以後齊晉及吳
之盟會皆使君試其危而已不與也亦猶伐齊侵楚推
而屬之公而曹邾費郈之師則三桓自將也魯君大夫
之會盟與戰伐相表裏而列國之會盟戰伐皆與魯一
轍察其始終則世變極矣
首止葵丘平丘盟與會同地而再書其地說者曰書之
重辭之複其中必有大美惡焉非也有事而會不恊而
盟或示威于衆或昭盟于神其禮本異故書會而不書
盟者專行會禮也書盟而不書會者專行盟禮也既會
而盟則書會而又書盟所以見事實也其同地而再書
所以别于異地也襄二十五年夏五月諸侯會于夷儀
秋八月同盟于重丘是會盟異地而兩書其地者也異
地者既兩書則同地者安得不再書也所以異于溴梁
者何也溴梁之盟以經考之則盟之月即會之月也以
傳徵之則盟之日即會之日也而安得再書其地乎首
止葵丘則夏而會秋而盟平丘則首月而會仲月而盟
而安得不再書其地乎首止葵丘之覆舉諸侯也以王
世子宰周公之不與也平丘之盟魯君不與而不覆舉
諸侯何也覆舉諸侯無以見公之不與也既明著公之
不與而覆舉諸侯則贅矣重丘之盟無所嫌而覆舉諸
侯何也中有間事也與同圍齊盟于祝柯中有間事而
覆舉諸侯同義也襄十一年夏伐鄭秋盟亳北中無間
事而不覆舉諸侯則與平丘同義也凡盟以日繫月而
後列序其人者常也而新城雞澤之盟列序諸侯而後
書日蓋諸侯始將為會至期而更為盟也所以别于始
以盟召諸侯者也春秋之文因時異施而各有典法皆
此類也
會盟未有書其故者而書其故者二以決疑也稷之會
不言其故則疑於欲討宋亂而不能也澶淵之會不言
其故則疑於欲討蔡亂而不能也内會盟未有不書君
大夫者而不書君大夫者三以徵過也于幽則諸侯而
主齊盟之始也于齊則諸侯與大夫共盟之始也翟泉
則諸侯之大夫與王臣共盟之始也故諱不書公以徵
過焉諸侯衆會而為不義其惡有甚此者矣而獨于此
諱公何也惡之無可疑者不必著也若于幽則霸者首
義以尊王于齊則修桓公之好而楚人入受盟翟泉則
霸者率列國以承王事董子所謂春秋視人所惑立說
以大明之此類是也于齊之盟齊君在焉未若會楚嬰
齊盟蜀之甚也而蜀不諱公何也此義之變也楚師内
侵以鞌之戰故三桓懼討而以公試焉且是盟也不獨
宋衛陳鄭之君不與也邾鄫微國皆以大夫會而魯獨
君往則三桓之惡極矣書公而不諱所以著三桓之罪
也春秋時國事之傎未有甚于魯者三桓之在國重于
君而諸侯視之亦重于君邢丘之會公在晉而季孫宿
即事非優公也謂公承命不若季孫之承命為可信也
平丘之盟公不與而執意如非恕公也謂止公不若止
季孫為魯所急也鄫之會魯君親往而吳召季孫太宰
噽曰國君道長而大夫不出門此何禮也觀此而蜀不
諱公之義不益深切著明矣哉
内特盟不目其人而書及者四傳于高傒處父曰公于
宿曰微者非也自文以前百年之間内大夫與于會盟
者四則大夫之專盟也僅矣況微者乎隠之世盟會皆
公而即位之初使微者盟宋人非事之情也蓋于宿乃
諸侯與大夫特盟之始故書及而没公猶于齊為諸侯
與大夫共盟之始書會而没公也高傒之盟則求婚于
讐國也女栗之盟則王喪不奔王立不朝而與王臣要
盟也盟之非義者多矣而獨于此諱公何也于宿則結
四隣之好女栗則受王臣之約非諱公無以知其非義
也惟圖婚于齊其惡顯著然魯桓見戕經無明文而前
此與齊會盟者屢矣非特文以見義恐習而不知其非
也若處父之盟則舊史諱其辱也知然者以并没公之
如晉及至自晉也成十一年諱公送葬則并没葬晉景
公之文亦猶是也外大夫來聘而盟亦書及而不書盟
者何也來盟不書盟者莅盟不書其人以國與之也來
聘而盟與來盟同義不書盟者則不得不第書及也何
以知其非諱也魯大夫有特盟霸主者矣魯君盟外大
夫屢見于經矣無為於來聘而盟諱也然則公如晉公
及晉侯盟事與來聘而盟者類而復書公何也不復書
公則似公以召盟往而無以明其為異事也若來聘而
盟則異事不待言矣故從以國與之之義而第書及也
盟之或書同或不書同皆舊史之文也舊史之文異以
載書之辭本異也自莊十六年盟幽以前見經者特盟
參盟而已不可以言同也以一國而主天下之盟自幽
始故載書之辭言同以紀實也以固信也而既盟之後
詹逃而鄭貳西鄙伐而魯叛則諸侯猶未同心而戢志
也故後幽之盟載書復言同以申其信自是以後霸權
日盛召盟而諸侯聽焉載書不復言同矣宋襄再盟不
言同曹南鹿上皆參盟也晉文一戰屈楚而從者翕然
故盟不言同知其無異心也文襄既殁靈公方幼陳蔡
鄭宋同時而折于楚故文十四年新城之盟復書同自
二幽以來未之有也蓋合異以為同故以是要言而欲
其無匱也後此不書同晉霸猶未衰也自戰邲以後楚
勢益張而諸侯反側載書無不言同者矣以悼公之盛
而雞澤戲亳之盟皆書同者承靈成景厲之衰也三駕
以前蓋時懼諸侯之道敝焉平公少懦矣而溴梁祝柯
澶淵之盟不書同者席悼之盛也蕭魚以後在會者無
異心矣其後晉有欒氏之亂諸侯離叛而重邱之盟復
書同矣吳興楚敝不復有事于北方而臯鼬之盟不書
同矣以是知凡書同者皆懼其異而載書以是要言也
薄蜀二盟楚人以力脅諸侯而不屑要之以同宋之盟
晉楚為成則更無二三之患矣故皆不言同也或謂用
方盟之禮而書同非也葵丘踐土之盛皆不用方盟之
禮而清丘之盟四國之大夫乃用之乎至以褒貶為義
則無一可通者矣
會盟書至歸而告廟也必重其事有戒心而後以告於
廟故通十二公無與大夫會盟而致者以其事為己輕
也雖重其事而無戒心亦不致故自僖十五年牡丘以
前公與諸侯會盟無致者雖齊桓之會盟不致而致盟
唐則懼戎也隠之盟戎不致而桓致者戎魯壤接鍾巫
之事懼討而以盟為幸也齊桓之會盟至牡丘于淮而
後致楚狄交横而桓德衰也晉文之興首為踐土之盟
而執衛侯諸侯恐懼自是霸者之會盟無不致者矣衆
會齊盟然後討執行焉故特會參盟雖霸主與焉亦不
致無所懼也定哀之際特會齊侯而致則晉衰齊横而
魯益微也吳之強諸侯皆懾焉而鄫與槖臯之會不致
何也吳多行無禮雖屈伏焉而以為辱故反不告也(以盟)
(處父為辱則不書如晉以送葬為辱則不書至自晉)黃池之會與晉侯偕則致矣
昭公既孫而鄟陵之盟致者諸侯去國必載主祏以行
也襄七年會鄬八年盟戲不書至者鄬之會未歸而如
晉故以自晉致戲之盟未歸而會柤故歸自柤而後致
也會盟之致與戰伐同揆特會參盟不致而致盟戎猶
有事于齊宋鄭衛不致而致伐戎也與霸主衆會齊盟
而致猶與霸者同役連數國之師而致也宣以前會齊
侯不致而定哀之會齊侯則致猶有事于小國不致而
伐齊則致也然則重其事有戒心而後以告於廟也審
矣
外大夫會盟不書名不書人而以大夫係國者二莊九
年公及齊大夫盟于蔇也文七年公會諸侯晉大夫盟
于扈也蔇稱齊大夫以實屬辭也齊無君魯納糾而受
盟者非一人也扈之盟則晉大夫主諸侯之始也使書
趙盾則諸侯與大夫共會盟之常辭而習其讀者弗之
察矣何以知非其受盟者衆也晉有君而盾專晉也諸
侯之不序何也列序諸侯而晉大夫不名非屬辭之體
也晉大夫之主盟前此矣而見義于此何也垂隴之盟
士縠奉君命以承事而已若扈之盟則制在盾矣悼公
之世盟陳袁僑則曰諸侯之大夫平公之世盟于溴梁
則第曰大夫而不係於諸侯即此義也文之篇諸侯不
序者三七年盟扈以大夫而主諸侯也十五年盟扈十
七年會扈以大夫而列序諸侯之上也知然者以僖二
十七年盟宋書公會諸侯而不言楚人也蓋宋之盟魯
會楚非為諸侯也而所會者即楚人帥以圍宋之諸侯
也未有盟諸侯而不盟楚人者而第書諸侯則諱楚大
夫之先諸侯可知矣文襄以後凡諸侯之合皆晉故也
未有諸侯自為會盟而晉人不與者而第書諸侯則諱
晉大夫之先諸侯可知矣使晉楚之大夫列序諸侯之
下則不必諱也列序諸侯而不書晉楚之大夫又似諸
侯自為會盟而晉楚實不與矣宋之盟之先楚人也以
圍宋之先楚人知之也主兵而先猶可言也列會而先
不可言也盟扈會扈之先晉大夫也以前扈之盟晉大
夫猶列序諸侯之下知之也主盟而列序于下猶可言
也主盟而列序于上不可言也傳謂二扈之盟會皆晉
侯親之而罪諸侯之不討賊非也賊之不討不以諸侯
之序不序異義者也盟主大合諸侯而不能討賊列序
之而其罪益著矣襄二十五年會于夷儀釋賊不討而
諸侯皆序正此義也果晉侯主之則何為不序哉
于幽于齊翟泉之盟及文之篇再盟于扈一會于扈皆
以志班位之亂政柄之移而或以没公而書會見義或
以諸侯不序大夫不名見義何也使于幽于齊翟泉之
盟而總言諸侯大夫則其事之實不可得而見也使盟
扈會扈而序諸侯名大夫則其事之實亦不可得而見
也于幽齊桓得諸侯之始也使書公會諸侯盟于幽則
不知主盟者齊與從之者何國也于齊楚人入盟諸夏
之始也使書公會諸侯之大夫盟于齊則不知欲為是
盟者楚與從之者何國也翟泉晉文得諸侯之始也使
書公會王人諸侯之大夫盟于翟泉則不知主為是盟
者晉與從之者何國也若文襄以後則從晉會盟之諸
侯俱可知矣雖不列序而知其為何國也使文七年書
會齊侯宋公衛侯陳侯鄭伯許男曹伯晉趙盾盟于扈
則與垂隴同文而無以見其為大夫主諸侯之始矣雖
没公而不知其義之安在也十五年盟扈十七年會扈
列序諸侯則似諸侯自為盟會而晉實不與矣此春秋
之文各稱其事而不可以相易者也其義又於莊公之
狩禚見之蓋特會特盟之非義没公而書及者其常也
而是役則義起于齊侯者也必書公會而變文稱齊人
然後知齊侯者乃公不共戴天之讐而必不可以會焉
者也使書會齊侯狩于禚則疑以外諸侯狩于内地為
譏而其義隠矣盟扈會扈以志諸侯之失位大夫亂常
是義起於諸侯大夫者也使諸侯序大夫名則與他役
同而其義不可得而見矣
春秋通論卷一
