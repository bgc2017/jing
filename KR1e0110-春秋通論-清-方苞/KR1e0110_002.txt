春秋通論卷二
翰林院侍講銜方苞撰
戰伐(八章)
觀魯之軍政而盛衰存亡之由可考也隠之世翬再主
兵而有鍾巫之變桓莊懲焉桓之篇君將者四微者之
師四君將者皆大國之事也餘則小國疆邑之事也莊
之篇君將者十三大夫將者二於餘丘微國也會齊伐
衛亦淺事也僖之篇君將者九大夫將者四其末年遂
再主兵而瑕釁萌矣文繼以怠自七年伐邾而外凡役
皆大夫主之而三桓之勢成矣宣公怵于三桓之勢獨
任歸父以抗之而反為所逐于是兵柄盡歸于三桓成
襄之世惟霸主在行公乃親會非公能主兵三桓不敢
抗霸以取罪耳其餘侵伐皆三桓更將自叔老會伐許
而外五十年間未嘗假手于列大夫蓋懲于歸父之事
而併力以弱公也昭公終世未嘗親將蓋中軍初毁三
桓各私其衆而使公不得近也至定哀而反有親將者
民之去公久矣以為不足忌也故私家之兵有事則使
公將之猶魯盛時公室之兵有事使大夫將之公名為
主兵實供大夫之職耳且圍私邑披小弱則三桓尸之
犯強鄰結讐釁則公試之據事直書而其惡不可掩矣
書及戰書伐入而不目君大夫者五而桓之世有四豈
以翬之帥師為戒故身所不親轉使微者將而不敢以
屬重人與然不善之積所以階禍而滅身者豈可以曲
備哉
魯舊二軍皆公室之兵也作三軍者季氏自為一軍孟
叔共為一軍而公徒為中軍也孟孫取四之一叔孫取
四之二故共為一軍而公所得之五為中軍惟中軍屬
公故後復毁之而叔孫早知其然也鞌之戰四卿並將
主帥與其佐也以是知魯舊二軍也中軍既毁則仍二
軍矣而昭十年伐邾三卿並將何也孟叔雖共為一軍
而主兵者則不肯相下也二卿並聘而書二卿並會而
書亦猶是也清之戰季氏為左師孟叔為右師則謂三
桓各有一軍誤矣晉六卿並出獨書元帥者統于君也
魯自成襄以後三卿出則書三卿二卿出則書二卿者
散辭也不屬于君而無所統也
魯君侵伐或致或不致或致以前事或致以後事皆舊
史之文也蓋重其事則反必告廟告則書凡書至皆與
霸主同役也非然則連數國之師也獨用師而致者惟
有事于齊則畏之也通十二公未有用師于小國而致
者以是知輕其事則不致也莊公伐戎而致以戎世為
魯患也鄢陵之後成公會伐鄭者三前以會致而後以
伐致者前會而未伐後會而伐也十六年諸侯次于鄭
西魯以内難不敢過鄭則不與伐可知矣十七年夏伐
鄭自童戲至于曲洧楚人師于首止而諸侯還則兵未
嘗接可知矣故皆以會致惟冬伐鄭傳稱圍則恊心同
攻而薄其城下故以伐致也盟戲之後襄公會伐鄭者
三前以伐致而後以會致者前會而伐後會而不伐也
十年秋伐鄭戍虎牢以逼之十一年夏伐鄭圍之幾踰
時焉故皆以伐致蕭魚之役則觀兵而鄭已受盟故以
會致也成七年救鄭而以會致者不成乎救也僖十五
年救徐公不親徐卒為楚敗則以會致以是知伐救而
以會致者皆不成乎伐救也僖四年伐楚前後皆有事
而獨以伐楚致者大伐楚也六年伐鄭遂救許而以伐
致急服鄭也二十八年會温遂圍許而以圍致明周事
也皆當日各以所重告廟而史承之以書于策也襄二
十八年同圍齊而以伐致者紀其事則曰圍而告其功
則曰伐也有事于齊無不致而哀七年會吳伐齊獨不
致者魯不與戰也定公圍成而致則事之變也邦分崩
離析故視封内如鄰國家臣如大敵也然亦非經之特
文使當日不告于廟不著于册書則孔子不能益也
有連數國之師而不致者桓十五年會袲伐鄭也蓋返
役而告至者重其事而有戒心也桓以前霸事未興東
方之大國莫如魯故師還皆不致其致也自桓十六年
伐鄭始蓋再出而後得其志故歸告于廟也傳于十五
年伐鄭曰不克而還則用力之艱可知矣有與霸國同
役而不致者莊二十六年會宋人齊人伐徐也二十八
年會齊人宋人伐鄭也方是時齊霸未盛又二國之君
不同役故輕其事而不致也成十年會伐鄭襄九年會
伐鄭則非不致也有繼事而未嘗返國也故以後事告
成十年五月會伐鄭六月晉侯獳卒七月公如晉次年
三月歸必公自會遂如晉故以自晉致也襄九年冬十
二月盟戲次年春會吳于柤夏五月歸必公自戲遂如
柤故以後會致也傳稱公送晉侯于河上還至衛冠于
成公之廟則未返國可知矣通十二公未有用師于小
國而致者而齊桓未霸以前用師于齊亦不致以此知
不重其事則不告不告則不書也若以筆削之義求之
則無一可通者矣
魯自成公二年四卿並將之後五十年間自叔老會伐
許而外主兵者惟三桓而昭公之世叔弓三主兵一與
季仲同役以是知叔孫舍之賢也雖私家之兵而仍使
公臣將之也定哀而後公臣無將者矣非徒不將也卒
見於經者如叔鞅叔輒雖會盟不與焉此見諸行事之
深切著明者也
公羊子曰將尊師衆稱某帥師將尊師少稱將將卑師
衆稱師將卑師少稱人以襄二年晉師宋師衛甯殖侵
鄭徵之而知其信然也同役而或稱師或稱將則或將
卑而師衆或將尊而師少可知矣其師將並書者必將
尊而師衆不稱將不稱師而稱人者必將卑師少又可
知矣但自文二年晉陽處父伐楚以救江然後霸國之
大夫以名見自成二年戰于鞌然後列國之大夫以名
見自成以前衆則稱師少則稱人不辨其將之尊卑也
自成以後則帥師會伐而以名見者卿也或稱人或稱
師者大夫也其稱人稱師同而所以稱人稱師者異矣
凡霸國之衆會未有稱師者賦乘有常而不興大衆也
會者少則間稱師用衆也晉師宋師衛甯殖侵鄭是也
其衆會與卿並列而稱人者大夫也襄十二年齊人宋
人會伐秦十六年宋人會伐許是也自宣以前軍旅之
事百二十有五而稱師者三十有八自宣以後軍旅之
事百七十有六稱人者二十而小國之舉八蓋列國君
臣無不阻兵安忍而輕用其民者矣此春秋將變而為
戰國之漸也
戰而不書敗者勝負敵也侵伐而不書戰者或服而聽
命或守而不出也戰而先書伐者已薄其城邑而後出
戰也不先書伐者敵未迫而逆戰也自成以前侵伐戰
書人者兼將之辭也敗則或書師或書人者别衆寡也
戰而書及有以尊及卑者甗是也有以大及小者棘鐵
是也有以内及外者泓城濮邲鄢陵栢舉艾陵是也有
以親及疎者韓新築彭衙令狐是也有以所重及所輕
者長岸是也惟河曲界于秦晉為二國邊邑之爭故不
書及也二國合兵以戰伐而書及者此主兵而彼從之
晉人及姜戎敗秦于殽是也不書及者並有怨也邢人
狄人伐衛晉師白狄伐秦之類是也凡伐國或稱君或
稱大夫或稱師或稱人者其常也而鄭伐許秦伐晉晉
伐秦晉伐鮮虞獨稱國先儒以為號舉非也其事同時
相次而獨于一役貶則其異于前後者何也蓋秦晉鄭
許晉狄之戰亟矣又二國之私而與諸侯無與也或赴
告不及傳聞略不知主兵者為君為大夫又不知其師
之衆寡則第書某國加兵于某國而已凡用他國之師
而書以者必得所以而後能戰伐也故霸國會討列國
連兵皆列序必以弱假強而後書以宋以四國伐鄭魯
以楚師伐齊蔡侯以吳子及楚人戰于栢舉是也戰未
有不地者而桓十三年齊宋衛燕之戰不地使戰于紀
則當書四國伐紀戰于齊則當書公會紀侯鄭伯伐齊
蓋齊宋之怨結于紀鄭而魯居其間故四國來伐而魯
援紀鄭以拒戰也其不書伐我何也春秋之初魯最為
東方之貴國諸侯未有加兵于魯者故十年書來戰于
郎此年戰而不地皆舊史諱伐之辭也齊人伐衛衛人
及齊人戰其不地者于衛也則内戰而不地由于來伐
可知矣其屬辭異于郎何也迫國都也凡伐我至城下
則不書四鄙即此義也先儒謂來戰于郎與戰于宋之
義相發而弊罪内外非也内師外師之非義有過于二
役者矣而於二役特文以罪之則輕重之衡失矣來戰
于郎與齊宋衛燕之戰為類者也戰于宋與衛人及齊
人戰為類者也既書齊人伐衛復書衛人及齊人戰于
衛則贅矣既書及鄭師伐宋復書宋人及我師鄭師戰
則亦贅矣其或地或不地文當然耳晉楚之戰非兩國
相伐而以爭鄭衛故城濮書楚人救衛邲書楚子圍鄭
錄合兵之由也鄢陵不書晉侯伐鄭者鄭伯與戰則合
兵之由不必錄矣
初入春秋魯卿會伐必書帥師自齊桓以後不書蓋伯
者徵兵有常賦而不以大衆往也列國自修怨霸國獨
伐則書帥師用衆也外兵獨稱師卿大夫將也内兵獨
稱師君將無功而諱之也莊八年次郎圍郕與齊同役
而齊專其利僖十八年救齊與宋爭衡而宋擅其功故
君以為慙而史不敢斥也二役皆重事必不使微者將
如卿將則當書某帥師以是知其為諱也
魯君即位薨葬(二章子卒附)
内君之不書即位也舊史無其文而孔子因之以見義
也其薨而不地葬而不志則孔子削之以見義也蓋攝
而不行即位之禮者不敢居也繼弑君而不行即位之
禮者隠之也無故而行即位之禮者常也繼弑君而行
即位之禮者無隠先君之心也不行即位之禮則舊史
無其文以為孔子削之則義無所處矣謂不請命于天
王則十二公之所同也謂不承國于先君則於昭公之
書即位不可通矣若君之薨則未有不地者也路寢書
小寢書高寢書楚宫書臺下書至薨而不知其地則其
為臣子所不忍言也明矣桓公之薨則不得不地者也
晉侯卒于扈宋公卒于曲棘皆地公薨于外而可以不
地乎然如齊而夫人偕薨于齊而夫人孫則雖地而不
嫌於無故矣薨未有不書葬者夫人書葬君之母而用
夫人之禮者書葬君之母而不用夫人之禮者亦書葬
至君薨而不葬則臣子之罪明矣安知非舊史本無薨
地或葬不以禮而不書也隠公之薨也討於蒍氏有死
者使舊史據當日之誣辭則必書蒍氏賊公矣子般之
卒也必書圉人犖賊子矣閔公之薨也必書卜齮賊公
矣倘為國諱惡則竟書公薨于蒍氏子卒于黨氏公薨
於武闈矣以是知孔子削之也隠公之薨也既歸獄于
蒍氏以欺國人則未有不以禮葬者然猶可曰執國者
賊臣也子般之卒也閔為之變焉閔之薨也僖為之變
焉而有不以禮葬者乎且季氏絶昭公於先君之兆而
書葬則非舊史不書明矣以是知孔子削之也何以知
不書葬之為賊不討也以外君見弑賊討而書葬知之
也桓公書葬則義之變也敵國相仇臣子雖志於復而
不能必其時也而先君之喪又不可以久而不葬也故
與蔡靈公别為一例而書葬此義理之權衡也凡即位
不日者有定日也定之即位日無定日也因事之變而
錄其實也
子卒而不地葬而不志義與成君同謂卒不宜地葬不
宜志者非也緣子之心不忍以成君自居而國人待之
猶君也王猛在喪而稱王子般卒而閔不行即位之禮
則子不異于成君審矣夫人之薨不地有常所也君薨
宜于路寢而有不于路寢者皆書之則子卒宜于喪次
而有不于喪次者亦宜書之以志變矣葬者臣子之終
事也姒氏之卒也書葬而謂子之葬可不志乎為此說
者蓋因傳稱子野以毁卒而不知其為故也春秋之文
辨果以毁卒則書子野卒于喪次般赤見弑之迹不益
顯乎而其文一施之是使故與毁無以别也季孫之取
卞也公歸自楚而不敢入矣瑕釁既開故戕嗣子立稚
昧以固其威權不然君方在殯國無變事而子次于季
氏何為者乎季氏隂弑而以毁告羣臣不敢詰國人不
能知猶鄭髠頑見弑而以瘧訃也故與般赤無異文焉
子般之卒也閔為之變而不書即位矣子野以故卒則
昭公之書即位何也有隠而不行即位之禮者變也有
隠而不能不行即位之禮者尤變也季氏既以毁告則
雖欲不行即位之禮而不得矣子卒之地及葬則可削
而公之即位獨不可削何也經有特文以見義而未嘗
没事之實也薨卒未有無其地者君薨子卒未有不葬
者故可削以見義也若即位而削之則與未行即位之
禮無别矣昭雖立于季氏而不與罪人同心其迹可考
而知也桓之立也翬為逆女焉宣之立也遂為逆女焉
昭二年如晉至河乃復而季孫宿如晉蓋恐公訴於晉
使不得遂而私自託也以是知政在季氏惡由季氏公
羸而不能自主也傳曰公如晉而不得入季孫如晉而
得入惡季孫也得其義矣未葬稱名父前子名也既葬
不名無所屈也子般子野日卒黨氏徵之季氏告之也
赤卒不日變由夫人慶父秘而不可詳也
諸侯見弑見殺(四章)
弑君目其人者大臣貴戚赴告有主名也稱人者倉卒
生亂賊由微者本未得其主名也稱盜者隂賊而不知
為何國之人也故盜不稱弑非其君也不目其人不稱
國人而以國舉者懸獄而不敢有所歸也弑君而稱人
者三宋杵臼死于孟諸不知操刃者誰也齊商人死於
申池亦不辨其為歜與職也第知倉卒生亂而賊由微
者舍宋人齊人無可書也莒密州之事必此類也若是
者乃舊史之文也弑君而稱國者四晉州蒲吳僚之弑
赴告不以程滑鱄設諸必曰衆亂而無主名也舊史承
赴而書非目其人必曰晉人吳人也而實欒書公子光
也欲仍其舊則非實欲正其失則無徵故第書其國有
是事而不敢溢一辭焉若書晉人吳人是决其為衆亂
賊由微者而書光得自脱于是獄之外矣薛比莒庶其
之事必此類也若是者非舊史所能及也君弑賊不討
不書葬而蔡景公許悼公書葬何也世子弑君討賊者
在國人與鄰國耳而國人奉以為君隣國與之為禮故
反不削其葬以志人道之滅息也晉里克衛甯喜見殺
矣而二君之葬不書何也不訃也謂克與喜之討不以
罪者近似而非其實也夷吾立衎復國以卓與剽為簒
而殺之為討罪則安肯為訃于隣國哉無訃而魯不會
雖克與喜以罪誅二君之葬亦無由著于册書也然則
弑而不書葬者安知不皆以無訃乎君弑而當國者其
讐仇謂無訃可也晉趙盾宋鮑齊元弑君者别有主名
安肯自比于逆亂而不以禮葬先君哉以是知見弑之
君之葬其國有訃有不訃舊史有書有不書而一切削
之者春秋之法也宋萬魯慶父傳以為既討而二閔之
葬不書何也魯為慶父立後則與瀦宫殄滅之義大悖
矣故不書葬以罪臣子宋則與魯深怨故不告葬而魯
亦不會與
國君死于非命而書葬者三魯軌蔡般戕之者隣國也
蔡侯申殺之者盜也殺于盜則不知賊之在也雖欲討
而無所施也戕于隣國臣子有復讐之義而與討賊異
故異文焉而戕于隣國又與盜殺異盜則不知其孰誰
也戕于隣國葬雖無譏而志在復讐則其事可按也蔡
為楚弱久矣國復于既滅之後而召陵之侵栢舉之戰
猶能以楚為事魯莊則在喪而主齊婚矣此見諸行事
之不可掩者也蔡侯申之死傳謂賊由公孫翩非也果
翩也則或目其人或稱國人可矣無為以盜書也惟不
知賊之在故辰以懼罪而奔姓霍以見疑而殺也
魯史有以傳聞書者楚頵蔡固許悼公見弑之類也世
子弑君未有赴告于隣國者即訃必以告終之常辭而
書弑者以傳聞得其實也經有以義革舊史之文者晉
卓齊荼書君書弑之類是也里克陳乞以討簒為名舊
史承而書之必曰殺公子卓殺公子荼而正其君臣之
名絶亂本也何以明其然也左氏於奚齊卓並稱殺公
榖並稱弑舊史所見亦若是而已矣
傳曰弑君之賊不氏翬隠之罪人故終隠之篇不稱公
子非也未有貶于未弑之前而不貶于既弑之後者且
自翬以至宋萬去氏以示貶而自慶父至經之終弑君
者皆氏則皆無貶乎況小國之大夫如邾庶其邾快遠
國之大夫如秦術吳札有至春秋之終而不以氏見者
矣以弑君之賊而去氏以為貶則罰不稱罪貶弑君之
賊而與無罪者同稱則名不當物以是知其不可通也
蓋宋萬以前外大夫皆不氏故弑君之賊亦不氏慶父
以後内外之大夫皆氏故弑君之賊亦氏皆舊史之文
隨世以變而孔子因之者也(宋萬以前祭仲孔父仇牧皆氏而謂外大夫不氏何)
(也祭仲命卿故比于王朝之卿孔父仇牧魯人重其節皆舊史之特文也其餘如紀履繻鄭詹鄭宛皆名而不)
(氏則州吁無知宋萬無轉書其氏之道也慶父以後莒挐莒慶皆不氏而謂外大夫皆氏何也小國之大夫也)
(如邾庶其邾快雖至經之終而不以氏見也)其義即于翬見之以一人之身
而當隠之世則獨以名見矣當桓之世則稱公子矣其
勢未張雖無罪稱名其勢既張雖有罪稱公子以此知
為舊史之文而非褒貶所寓也孔子仍而不革何也其
書氏者可削也其未書氏者則不能增也苟以是為褒
貶設其人可褒而氏為舊史所不載孔子惡從而得之
討賊
討賊稱人者四州吁無知不可稱國殺也又不可稱石
碏雍廩殺也稱國以殺則齊衛無君目石碏雍廪則疑
于二人之私矣陳佗夏徵舒不可稱蔡殺楚殺也又不
可稱蔡侯楚子殺也稱蔡殺楚殺則與國殺大夫同文
目蔡侯楚子則疑于二君之私矣若是則皆辭有所窮
宜與弑君殺大夫公子稱人同義而先儒以為人人得
而誅之何也亂賊而非以其罪討者皆不稱人殺夏徵
舒稱楚人而入陳稱楚子尤其義顯著者也執諸侯稱
爵為伯討而討賊不可以稱爵何也必執而歸于京師
使即刑於司宼然後於義為盡稱爵則疑于兼罪其專
殺故一斷以討賊之義而稱人記曰臣弑君凡在官者
殺無赦則不待九伐子弑父凡在宫者殺無赦則不必
士師此三代之達禮而春秋通其義於國人隣國皆所
以廣忠孝之路嚴縱逸之防使亂臣賊子無所逃于天
地之間也其見殺而或稱君或稱爵或稱大夫公子何
也惡已前見矣春秋雖重亂賊之誅亦不使誣衆行私
者得假公義以掩其惡故稱君者所以罪國人始不能
討而奉以為君也稱爵者所以見其為隣敵之相誘相
戕而非能討賊也稱大夫者見其為君臣之相猜相圖
而非能討賊也稱公子者見其為公子之相傾相軋而
非能討賊也蓋輕重之權衡曲直之繩墨必如是而後
無匿焉欒盈良霄何以一同於討賊之辭也使盈與霄
而得所欲當置其君于何地乎趙鞅荀盈士射吉治兵
相攻而以叛書欒范構怨駟良爭衡而盈與霄之死以
討賊書皆為其有無君之心而後動于惡也據邑以叛
罪在不赦況伐國而乘公門者乎其不得與討賊異辭
決矣
吳楚徐越(二章)
先儒于吳楚徐越稱人稱爵曰進之而楚穆莊以後稱
人曰貶之皆非也楚始以號舉而自僖文以後君臣見
于册書者一同於齊晉蓋楚強戰勝天下而與晉狎主
諸侯之盟也自僖以前侵伐皆書荆而來聘獨稱人則
魯人之私也自成以前列國之侵伐少則稱人衆則稱
師君將則稱君而楚亦然列國之會盟君出稱君卿大
夫出稱人而楚亦然自成二年戰于鞌列國之卿以名
見而六年楚公子嬰齊伐鄭亦以名見矣成二年嬰齊
會蜀以名見而十五年會吳于鍾離列國之卿皆以名
見矣自成以後列國之卿帥師盡稱名其將卑則不以
名見而或稱人或稱師而楚亦然不獨書辭同其先後
詳略之世年亦相次也所以然者諸侯之視楚不異于
齊晉故魯史之記楚事一同于齊晉也徐勢未張吳越
後起故常以號舉而其事或為魯人之所喜則間稱人
焉間稱爵焉齊桓之興徐助齊以撓楚而魯睦于齊故
取舒伐英氏獨稱人襄五年會戚吳入聽諸侯之會故
稱人栢舉之戰抑楚救蔡故書爵皆魯人私喜之也猶
狄與邢同伐與齊邢同盟則書人而餘從其常號也惟
栢舉稱爵入郢舉號一事而前後異稱故先儒以為筆
削之旨不知喜其敗楚而稱爵惡其班處楚宫而仍以
號舉皆舊史之情也謂孔子以是為褒貶則商臣次厥
貉伐麋皆書爵而自僖公以後楚無以號舉者豈前此
皆貶而後此則一無貶乎至昭四年會于申徐序滕頓
胡沈小邾之上而稱子五年伐吳越始見經而與徐並
稱人蓋方是時楚獨操霸權魯畏之過于齊晉故視徐
越一同于列國而君會則稱爵大夫將則稱人也越之
見經也或稱越或稱於越稱越者從吳楚之告也稱於
越者從越告也一國而兩稱舊史從告春秋不革而謂
稱人稱爵稱號紛紛然易史文以為褒貶乎吳之興會
盟侵伐諸侯皆聽焉其勢不異于楚而終以號舉何也
定哀以前吳雖強未能懾威乎上國也定四年入郢而
班處其宫哀七年會于鄫而徵百牢八年伐魯為城下
之盟魯人憾焉又知其亟暴而無能為也故憎而賤之
艾陵之戰借其力以抗齊而仍以號舉則憎而賤之可
知矣黃池之會與晉爭霸則不得不以爵舉也使書公
會晉侯及吳于黃池則二霸之實不可得而見矣惟始
聘而備君臣之辭則諸卿重季氏之文而尊而異之也
是亦魯人之私也
春秋於吳多殊會而楚無之先儒遂謂春秋惡吳過于
楚非也因事以立文而各有所當焉耳楚會諸侯始于
盂宋公召之自曹以外皆楚之屬而偕楚子以來不得
曰宋公陳侯蔡侯鄭伯許男曹伯會楚子于盂也僖二
十七年楚人自帥四國以圍宋魯懼而往會以受盟不
得曰公會陳侯蔡侯鄭伯許男曹伯會楚人盟于宋也
成二年嬰齊内侵而魯君往會之諸國之卿大夫亦各
往會之而受盟焉不得曰公會秦人宋人陳人衛人鄭
人齊人曹人邾人薛人鄫人會楚人盟于蜀也至宋虢
之會晉楚各帥其屬以至申之會楚召而諸侯聽命焉
不得以會楚為文又明矣若成十五年會吳于鍾離襄
十年會吳于柤十四年會吳于向則吳在是而晉帥諸
侯以會之會吳者晉志也魯從晉而往會者也非會又
會無以徵事實見情勢也襄五年秋諸侯會于戚而吳
人入聽命則不書會吳于戚矣夏叔孫豹衛孫林父並
受命于晉以會吳而非衛志也則不書豹會衛孫林父
會吳于善道矣故曰比事屬辭春秋教也
滅國(四章遷國邑降國邑取邑附)
見于經者齊滅國二晉滅國五楚滅國十有四吳滅國
三衛莒蔡鄭滅國各一虞晉滅國一楚秦巴滅國一自
周之衰諸侯相兼並者多矣而自莊以前無一見經者
楚則與魯未通也列國則不敢告滅也晉武獻兼國甚
多而下陽以外皆不書隠二年莒人入向宣四年魯伐
莒取向而向亡不見于經則知滅國而不告者多矣然
其事多在桓文未霸之前何以知其然也霸者以存亡
字小為義故桓文襄悼之盛諸侯鮮私爭焉況滅國乎
齊桓滅譚遂在未霸之前二幽以後則惟以救患分災
為務矣晉主霸近百年未嘗滅先王之建國潞氏甲氏
留吁陸渾而外惟會吳于柤合諸侯以滅偪陽必假公
義以討告也衛之滅邢則齊桓既殁晉文未興之前也
齊之滅萊莒之滅鄫則楚勢甚張悼公圖霸而未成方
藉其力以服楚鄭故乘是以自封而不能詰也蔡之滅
沈鄭之滅許則霸統既散之後也左氏傳曰雖及滅國
滅不告敗勝不告克不書于策吳楚之告滅以威中夏
也萊之滅齊告之也潞氏甲氏留吁陸渾之滅晉告之
也衛之滅邢則邢告也莒之滅鄫則鄫告也蓋邢周公
之裔而鄫魯之屬也衛莒滅之不宜以告于魯沈許則
䧟于楚而與夏不通久矣其滅必蔡鄭告之也偪陽之
滅則魯人同役歸而志之也惟下陽虞晉同役而譚遂
之滅齊方仇魯告者何國不可得而推矣
下陽之滅公羊氏以為虢君在焉據左氏則虞虢並滅
于五年之冬蓋滅下陽執虞公以告而書虞虢之滅則
不告而不書舊史所無雖知其事不能益也武獻以下
兼國若霍楊韓魏沈姒蓐黃無一見于策書者況虞虢
天子之三公同姓之貴國乎其無辭以告于魯明矣然
則執虞公何以告其以執告正欲掩其滅之迹耳觀傳
所稱修虞祀歸職貢則必以小邑存其五廟可知矣何
以知非虞自告也使虞自告則必具詳晉人之襲盜二
國之喪亡而備書于舊史矣
春秋之初書降國者二使服而為己屬也書遷國者三
傳曰遷者猶未失其國家以往者也故紀郱鄑郚雖遷
而季猶得以酅後五廟焉其降之遷之何也重滅國也
自莊以後無以降與遷書者矣隠公之初書外取邑二
而後此無聞焉蓋列國交爭疆埸之邑攻奪無常以為
不足赴告焉耳此世變之尤著者也
凡書滅者國亡君死而他無可書也亡國之君奔不書
出者無所出也國滅而君奔或執以歸則是君之終也
例當書名而間失其名者赴告略也凡滅國或書人或
書師或目其君未有名其君者而衛侯燬名魯人惡之
也同姓相滅終春秋僅見于此而邢又周公之裔是以
魯人惡之也誘殺蔡侯般楚子虔名亦此類也
諸侯奔執歸入(二章)
兄弟爭國奔而以名係國者示當承國也鄭忽曹羈莒
展輿是也名不係國者簒也突與赤是也諸侯出奔而
名者國有二君也鄭伯突名以忽也衛侯朔名以黔年
也北燕伯欵于傳無徵而事宜類此矣無二君則不名
衛成公獻公郕伯是也無二君而名者去國而不返也
諸侯卒必名去國而不返則以是終矣紀侯大蔡侯朱
莒子庚輿邾子益是也奔而返國執而返國無不名者
已嘗失位矣至是而復宜目其人也曹負芻獨不名歸
自京師則其位未嘗絶也爭國而奔入稱名者逆也鄭
突衛朔是也爭國而奔入不稱名者正也衛獻公北燕
伯是也返國而難則書入莒去疾是也展輿據國而強
入焉難可知矣而鄭伯突衛侯朔則為逆辭不獨其事
本逆也魯宋衛陳蔡同心而助突齊魯宋陳蔡以納朔
而抗王師則其入也何難乎返國而易則書歸鄭世子
忽衛侯鄭衛侯衎是也突既奔則忽之歸易矣叔武為
守王與晉釋之則鄭之歸易矣剽既弑則衎之歸易矣
歸而不書所自者赴告略也書所自者赴告詳也𫝊以
為有奉非也衛侯鄭之歸也在城濮之後而書自楚則
非楚有奉可知矣歸而書復者有不復之勢也第書歸
者無不復之勢也惟蔡侯廬陳侯吳書歸則不與楚之
封國也且其國既亡矣若書復歸則與未亡者無别焉
耳莒去疾之係國則文當然也突與赤之入其文皆有
所承雖不係國而知為鄭曹之公子也去疾之入也文
無所承不係莒則知其為何人哉然則何以知展輿之
為正也使展輿非正則文有所承當從突與赤之例而
不以名係國矣曹羈之奔也承戎侵曹之文而復稱曹
羈鄭忽之奔也承突歸于鄭之文而復稱鄭忽則以别
于不當承國者可知矣以是知展輿之為正也
諸侯之奔例不名而國有二君則名争國而奔其入也
皆名而正者則不名奔而歸執而歸皆名而歸自京師
則不名經于爵次名氏一仍舊史而此又以或名或不
名見義何也凡爵次名氏一仍舊史或欲革之而無從
或雖革之而義無所取也若諸侯之奔者執者其名或
見于前或見于後即于舊史所不名而增之所名而削
之不為無據也又其事實之所以分大義之所由辨即
係于名與不名而安得不託以見義哉何以知舊史之
文本不如是也鄭突衛朔稱名以别二君或舊史所能
及也争國而奔其入也皆名而衛侯衎不名執而歸皆
名而曹負芻不名衛侯衎之入夷儀不名而歸衛名北
燕伯欵之奔名而納于陽不名隨事異文而義皆曲當
恐非舊史所能及也孔子曰其義則某竊取之矣意在
斯乎
執諸侯大夫
春秋中執諸侯大夫者皆霸國也列國而相執者非霸
事未起則霸統既絶之後也凡執皆稱人以是為亂世
相陵暴之事而非典法所當行也知然者以晉厲公之
執曹負芻獨稱爵也蓋古者方伯連帥轉相監臨故執
得其罪而歸于京師則稱爵以是知稱人者相陵暴之
辭也外取邑皆稱人而齊侯取鄆以居昭公獨稱爵亦
此義也晉文公之執曹伯襄不書人者書以畀宋人則
其失已著矣雖蒙上晉侯入曹之文而不疑于霸討也
執宋公不稱楚人者主會而見執故以諸侯執盟主為
文以見情實也諸侯之見執或書歸或不書歸者有告
有不告也衛侯鄭曹伯襄曹負芻晉人自以私怨公討
而執之故其歸以告于魯也邾宣公莒黎比公之執也
以魯人之訴則其歸豈肯以告于魯哉鄭成公之執也
雖以貳于楚而魯與晉同伐鄭故其歸亦不以告也外
大夫之執不書歸者不告也内大夫執則書至詳内事
也晉人執衛侯歸之于京師王在踐土也王在踐土則
京師以地言也其事已達于王矣特歸其人于其地耳
晉侯執曹伯歸于京師王在京師也歸于京師猶歸于
王所也執而書以歸者久而不釋也不書以歸者旋釋
之也諸侯之見執不名而滕子嬰齊戎蠻子赤名者自
是而失國也諸侯卒必名自是而失國則其事終矣若
以褒貶為義則嬰齊之罪豈更加于曹負芻也
納君大夫世子
介大國之力以求復曰納先儒以為内不受非也北燕
伯頓子國其所固有也而書納則以書納蔽罪蒯瞆誤
矣以晉之強而捷菑書不克納則知其非正也公孫寧
儀行父從君于昏君弑而違其難又假楚以求入焉惡
可知矣蓋是非各存乎其事而不係于書納也
春秋通論卷二
