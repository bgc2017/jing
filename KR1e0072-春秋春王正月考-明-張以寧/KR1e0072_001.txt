春秋春王正月考
明張㠯寧撰
論語
子曰行夏之時
子朱子集註曰三代迭用三正天開於子周以子為
天正地闢於丑商以丑為地正人生於寅夏以寅為
人正而時以作事則歲月當以人為紀故孔子嘗曰
吾得夏時焉說者以為夏小正之屬蓋取其時之正
與其令之善而於此又以告顏子也
愚按字義春夏秋冬謂之四時月行每遲於日積三
十日而與日會謂之一月二者固不同也夫子明言
行夏之時有夏之時則有商周之時可知夏以建寅
之月為春為正則商周以建丑建子之月為春為正
可知不言月者月繫於時舉時以該月也聖人之言
簡而奥辭不迫切而意已獨至者如此子朱子謂歲
月當以人事為紀又謂取其時之正曰月曰時已具
此意至漢劉向曰周春夏冬也(說具引春秋傳)陳寵曰天以
子為正周以為春(全文見引後漢書陳寵傳)則甚明白矣
孟子
梁惠王上七八月之閒旱
子朱子集註曰周七八月夏五六月也
離婁下歲十一月徒杠成十二月輿梁成
子朱子集註曰周十一月夏九月也周十二月夏十
月也夏令曰十月成梁從趙岐註前亦同
愚按子朱子之說至矣孟子於戰國之世猶用周正
朔也
子朱子語錄曰據周禮有正歲正月則周實是元改作
春正月夫子所謂行夏之時只是為他不順故欲改從
建寅又曰夫子周之臣子决不改周正朔又荅吳晦叔
書曰春秋是魯史合用時王之月
愚按前語明春王正月之春為周之春也後語明春
王正月之正為周之月也皆朱子晩年之定論也(朱子)
(說見語錄俞氏臯集傳李氏廉會通李氏玨夏時序引之)
張氏集傳曰此所謂春乃建子月冬至陽氣萌生在三
統為天統蓋天統以氣為主故月之建子即以為春而
丑寅之氣皆天之所以生劉歆曰三統者天施地化人
事之紀天施周正也地化商正也人事之紀夏正也
愚按張氏名洽字主一臨江人子朱子之門人高弟
弟子也曰月之建子即以為春於朱子周元改作春
正月之說必有所授之也
總論曰自古帝王之興受命改正正朔各異時亦不
同夫子於魯論言夏時通乎夏時之說則後之冬不
可以為春之疑可釋矣故首之以夫子之言孟子於
七篇言周月依乎周月之說則後之改正朔不改月
數之疑亦可釋矣故次之以孟子之言朱子孔孟正
學也張氏朱子門人也故又次之以朱子而以張氏
附焉大聖大賢之說定則春秋之開卷第一義明矣
春秋之三傳三傳之註䟽皆同故以春秋經傳註䟽
及漢儒之引春秋為說者又次之傳記子史亦同而
劉向陳寵之說甚瑩足以發明春秋之旨故引所載
子思之言及禮記漢史記前漢書律歴志後漢書陳
寵傳備述于其後朱子於孟子集註主周月之說則
既有定論而無疑矣然於易之本義兼存夏正周正
之二者於詩之集傳猶用夏正而其門人於書之集
傳亦然蓋以朱子之平生精力盡在四書於易於詩
有未暇於更定而歸一於書則以屬之蔡氏而蔡氏
未聞其師晩年之說故今因朱子之說更定而補之
以次於春秋經傳之後列於傳記子史之前以尊經
也若夫近代衆說之不齊則亦因朱子之說悉辨其
疑以次于其最後而自叙其躁狂踰僭之不韙以終
是編云
又曰夏以建寅為春爲正人紀也百王所同之善政
周以建子為春為正天施也一王所用之權制故夫
子欲用夏時而漢以後行之至今也是編也非敢重
周時違聖言也誠不忍聖人作春秋以周臣子用周
正朔本無疑而蒙後世之疑故釋其疑以尊聖經也
凡虞夏之書用夏時七月之詩言公劉用夏時者皆
不錄以為證是編為考周之春王正月作也孟子七
八月之間雨集溝澮皆盈說見七八月之間旱章此
無註亦不錄
春秋
隠公元年春王正月
左氏傳曰王周正月杜預註周正建子正月子月也
傳序又曰所用之歴即周正也胡氏傳曰周人以建
子為正月則十一月是也張氏說見前
隠公九年三月癸酉大雨震電庚辰大雨雪
左氏傳書時失也
公羊傳震電何以書記異也何異爾不時也大雨雪
何以書記異也何異爾俶甚也(何休註月令二月雷乃發聲)
榖梁傳八日之間再有大變隂陽錯行故謹而日之
胡氏傳震電者陽精之發雨雪者隂氣之凝周三月
夏之正月雷未可以出電未可以見而大震電陽失
節也雷已出電已見則雪不當復降而大雨雪此隂
氣縱也鍾巫之難萌矣
漢書五行志劉向以為三月今正月也當雨水雪雜
雨雷電未可以發也既已發也則雪不當復降皆失
節故謂之異以公子翬之禍當之
愚按三傳皆以為不時為變異也漢劉向之說明白
故胡氏從之此周正也
桓公四年春正月公狩于郎
左氏傳書時禮也(杜註冬獵曰狩周之春夏之冬也田狩皆夏時也)
公羊傳冬曰狩常事不書此何以書譏遠也
胡氏從公羊傳
愚按周春正月夏冬十一月也冬曰狩不以不時書
以譏遠書也
六年秋八月壬午大閱
胡氏傳曰周禮中冬教大閱書八月不時
愚按周八月夏六月也故曰不時
八年春正月己卯烝
左氏傳曰閉蟄而烝(註閉蟄建亥之月此夏之仲月非為過而書為下五月復烝見)
(瀆也)
胡氏曰非以不時為再烝見瀆書也
愚按周正月夏十一月也故不以不時書(趙匡曰四時之祭皆)
(夏時)
夏五月丁丑烝
榖梁曰烝冬祭也春夏興之黷祀也志不敬也
愚按周五月夏三月也傳夏字衍文也榖梁皆夏時
此誤也
八年冬十月雨雪
公羊曰記異也(註今八月未當雨雪此隂氣太盛兵象也)
愚按漢書五行志劉向曰周冬夏秋周十月今八月
也
十四年春正月無冰
公羊曰記異也(註周正月夏十一月法當堅冰無冰温也此夫人滛泆隂而陽行之所致)
榖梁曰時燠也
胡氏曰今仲冬之月燠而無冰則政治縱弛不明之
所致也
愚按漢五行志劉向以為周春夏冬也
秋八月御廪災乙亥嘗
公羊曰譏嘗也(註當廢一時祭以奉天災也周八月非孟秋本不時不以不時書者本不)
(當嘗也)
胡氏曰春秋用周月以八月嘗不時也
愚按周八月夏六月也故曰不時周正也
莊公七年秋大水無麥苖
左氏曰不害嘉榖也(註今五月周之秋平地水出漂殺熟麥及五稼苗黍稷尚可更)
(種故曰不害)
愚按周七月也周季秋夏孟秋也孟秋凉風至白露
降(見月令)少隂用事殺氣至也律為夷則隂氣夷傷物
也(見律歴志)是月登榖而五種皆不殖矣左氏謂不害嘉
榖杜註謂黍稷尚可更種皆非也緣麥苗之並書杜
氏遂以為五月水出漂殺熟麥也考於二十八年書
冬大無麥禾則於義不通矣蓋麥為五榖之一續食
之最重者故書麥苗麥禾以該五榖也書無麥苗於
秋見五稼之皆無志大水為災也書大無麥禾於冬
見五榖之大無志倉廪俱竭也則秋為周七月明矣
十七年冬多麋
左氏(註䴢多則害五稼故以災書)
愚按周之冬夏之秋也故麋多則稼害
十八年秋有&KR0558;
愚按漢五行志以為&KR0558;盛暑所生非自越來盛暑夏
六月周八月也六月而生七月見異而書
二十八年冬大無麥禾
公羊傳(註書於冬五榖畢入計食不足然後書)
愚按冬周十月也豳風十月納禾稼故傳曰五榖畢
入計食不足
僖公十年冬大雨雪(雪公羊作雹)
公羊曰記異也
愚按周十月也孟冬水始冰地始凍書大雨雪寒甚
過度也
三十三年十有二月隕霜不殺草李梅實
左氏傳(註書時失也)周十二月今十月霜當微而重重而
不能殺所以為災
公羊傳何以書記異也何異爾不時也(註周之十二月夏十月也)
愚按漢書五行志劉向曰周十二月今十月君誅不
行舒緩之應
襄公二十八年春無冰
左氏傳註(前年再失閏故置兩閏以應天正故言此年正月建子以無冰為災而書)
愚按周之春夏之冬也杜氏明以建子為春矣不書
正月疑脱文也
定公元年冬十月隕霜殺菽
公羊傳曰記異也(註周十月夏八月微霜用事未可殺也)
愚按此周正也殺菽舉重也未可殺而殺故以為異
也漢五行志劉向以為周十月今八月也
哀公十二年冬十有二月螽
左氏傳(註是歲失不置閏十二月即今九月九月初尚温故有螽仲尼曰火伏而後蟄者畢今火)
(猶西流司歴過也)
愚按漢五行志劉歆曰周十二月夏十月也火星既
伏蟄蟲皆畢天之見異也
成十六年春王正月雨木冰左氏䟽曰正月今之
仲冬時猶有雨未是盛寒雨下著樹為冰記寒甚
過節度榖梁傳曰志異也註木介甲胄兵之象此
說為是左氏䟽非也故不引為證附著於後
又按春秋無事必書首時首月以周正月為春則
周之夏四月夏之春二月夏者假大而物盛也周
之秋七月夏之夏五月秋者一隂生而揫歛也周
之冬十月夏之秋八月冬者藏而歲終也義見漢
書律歴志固亦可通而終未盡善故夫子欲行夏
之時也亦附著于後云
左氏傳
隠公三年四月鄭祭足帥師取温之麥秋又取成周之
禾(註温周邑周之四月今之二月也麥尚未熟言取温之麥蓋帥師芟蹂之也秋今之五六七月也禾亦未)
(熟復帥師芟蹂成周洛陽之禾)
僖公五年春王正月辛亥朔日南至(註周正月今之十一月蓋十一月之)
(一日冬至也)
愚按周之春夏之冬也至日在周正月書日南至
不書冬至周十一月非冬也
僖公五年晉侯圍上陽卜偃曰克之童謠云丙之晨龍
尾伏辰(尾星也)均服振振取虢之旂鶉之賁賁(鶉火星)天策
焞焞(傅說星)火中成軍虢公其奔其九月十月之交乎十
月朔丙子旦(註周十二月一日日在丙子旦朔旦也)日在尾月在策鶉火
中必此時也冬十二月丙子朔(註以星驗推之乃夏之九月十月晦朔交會之)
(時夏之十月周十二月也)晉師滅虢虢公醜奔周
愚按漢書五行志以為周十二月夏十月也言天者
以夏正(詳見後辨)
僖公十五年秦伯伐晉卜徒父筮之曰歲云秋矣(註周九月)
(夏之七月孟秋也)我落其實而取其材(註艮為山在外象晉巽為風在内象秦占時屬)
(秋風吹落山木之實秦為主故曰我落其實)
愚按周九月夏七月周正也
襄公三十年三月癸未悼夫人食輿人之城杞者綘縣
人與於食曰臣生之歲正月甲子朔四百四十五甲子
矣(註所稱正月得夏一月甲子也)其季於今(註其末至今日)三之一也(自甲子甲戌至)
(癸未凡二十日故為三分六甲之一也)師曠曰七十三年矣士文伯曰二
萬六千六百有六旬也(註此說四百四十五甲子其季於今三之一也之日始四百四)
(十五甲子合得二萬六千七百日以其未三分六甲之一故少四十日實得二萬六千六百六十日也)
愚按絳人所歴七十三年二萬六千六百六旬之數
正當是年夏正正月之癸未今傳書在三月則周之
三月夏之正月也(詳見後辨)
昭四年春王正月大雨雹申豐曰古者日在北陸而藏
冰(註謂夏十一月日在虚危)西陸朝覿而出之(註謂奎婁昴畢乃西方之星春分之中奎)
(星朝見東方夏三月周五月日在昴畢出冰而用之)
愚按夏三月周五月周正也
十七年夏六月甲戌朔日有食之祝史請所用幣平子
禦之唯正月朔於是乎有伐鼓用幣太史曰在此月也
(註正月謂建巳正陽之月也於周為六月於夏為四月平子以為六月非正月故太史荅言在此月也)日
過分而未至(日過春分而未夏至)當夏四月是謂孟夏(註言此六月當夏家)
(之四月是謂孟夏之月)
愚按亦周正也
昭十七年冬有星孛于大辰傳曰西及漢梓慎曰火出
於夏為三月(註建辰月)於商為四月(註亦建辰月)於周為五月(註亦)
(建辰月)夏數得天若火作其四月五月之交其宋衞陳鄭
乎(案後漢註夏之八月辰星見在天漢而今孛星出辰西光芒東及天漢故曰今除於火註今彗出所除於)
(大火大辰之星)
愚按傳稱八月而經書冬周之冬夏之秋周之十月
夏之八月也而梓慎之言改月明矣
十八年夏五月壬午宋衛陳鄭災傳曰夏五月火始昏
見(註大火心星建辰之月始昏見)丙子風(云云)戊寅風甚壬午火甚
愚按大火昏見夏之三月也今經書五月周五月夏
三月也周正也
昭二十四年夏五月乙未朔日有食之梓慎曰將水(註謂)
(隂勝陽故曰將水)昭子曰旱也日過分(註五月建辰故曰已過春分之節)而陽
猶不克克必甚(註陽氣盛時猶不勝隂陽氣久鬱及其勝隂必將猥出)能無旱乎
陽不克莫(註莫然不動)將積聚也(必將積聚而為災)
愚按亦周正也
昭三十一年十有二月辛亥朔日有食之史墨曰吳其
入郢乎日月在辰尾(註辰尾龍尾也)周十二月今之十月日月
合朔於辰尾而食
愚按亦周正也
桓公五年秋大雩
左氏傳曰書不時也凡祀啓蟄而郊龍見而雩始殺
而嘗閉蟄而烝
愚按春秋凡書秋者周九月夏七月也七月雩不時
大雩於上帝用盛樂又僭禮故書無庸言也然其言
啓蟄而郊何也蓋左氏所言者郊以祈農事雩以祈
雨澤嘗烝以秋冬報皆農事也而孟春以祈糓于上
帝故亦謂之郊考於禮記一歲有數郊惟冬至禮天
神于圜丘乃正為天子之郊禮記明言成王賜魯公
祀周公以天子之禮是以魯君孟春乘大輅載弧韣
旂十有二旒日月之章祀帝于郊配以后稷天子之
禮也則是冬至圜丘之郊也况春秋書魯郊繼以猶
三望三望者祀山川也則是魯郊非祈榖之郊明矣
襄公九年春宋災
左氏傳士弱曰古之火正或食於心或食於咮以出
内火咮為鶉火(南方柳星也)心為大火(東方蒼龍星也)陶唐氏之
火正閼伯居商丘祀大火而火紀時焉相土因之故
商主大火商人閱其禍敗之釁必始於火
愚按春秋凡書春周三月夏正月也左傳曰龍見而
雩謂夏九月蒼龍角亢之星晨見東方火見而致用
謂心星次角亢而晨見也月令曰季冬之月旦氐中
氐亦大火之次故昭三年晉張趯曰火中而寒暑退
杜氏註曰心星以季冬旦中而寒退宋商後也其禍
敗之釁必始於火士弱特言其理如此耳初未嘗言
此為火出建辰之月也夫大火有春冬晨見旦見之
不同此乃大火旦見於去年夏之十二月既一月而
災應之也以天道言之則昭十年三月鄭鑄刑書晉
士文伯曰火見鄭其災乎六月而鄭果災既三月而
後應也昭十七年冬有星孛于大辰火之次至十八
年夏五月宋衞陳鄭災既七月而災始應天道遠也
以人事言之則宋樂喜為火備如徹小屋塗大屋備
水器表火道具正徒納郊保庀官司庀刑器出車馬
庀武守儆宫敬享用馬于四墉祀盤庚于西門外之
類非一朝夕倉卒可為也則此春為周之十二月夏
之正月明矣
昭公九年夏四月陳災
左氏傳禆竈曰陳水之屬也火水妃也今火出而火
陳五年陳將復封
愚按周四月夏二月也禆竈言火出而火陳者乃大
火旦見於去年夏十二月至是更二月而災應也經
傳言火出而災者四鄭災者火出建辰之月宋陳災
者火見於建丑之月宋衞陳鄭災者冬孛于大火之
次非專言火出建辰之月也
緫論曰秋大雩之傳曰啓蟄而郊宋災陳災之傳不
言火見於某月恐有疑其為夏正者故詳說而附著
于後
周易
臨卦彖曰至于八月有凶
孔穎達正義曰八月有凶者以物盛必衰隂長陽退
臨為建丑之月從建丑至八月建申之時三隂既盛
三陽方退小人道長君子道消故八月有凶也
愚按本義之說以八月為自復卦一陽之月至遯卦
二隂之月隂長陽遯之時又謂此為建酉之八月為
觀亦臨之反對兩存其說而不決前說從何氏周正
也後說從褚氏夏正也復之彖曰七日來復是自夏
正五月一隂長數至夏正十一月一陽來復日屬陽
故陽稱七日扶之欲其亟長也於七月詩一之日二
之日三之日四之日即此義也今臨之彖曰八月有
凶是自夏正十二月二陽長數至夏正七月三隂長
月屬隂故隂稱八月抑之欲其難長也蓋復彖自復
數起為七日矣則臨卦當自臨數起不當又自復數
起當自夏十二月數起不當自夏十一月數起若自
臨卦夏十二月數起則自臨至遯為夏之六月僅得
七月不可言八月有凶若自臨卦夏十二月數起則
自臨至觀為夏正之八月又九閱月尤不可言八月
有凶今自夏十二月數起至夏正之建申七月恰是
八月於時為商正之八月也於卦為否三隂長而陽
消故其彖曰否之匪人不利君子貞天地不交萬物
不通其凶甚矣非若遯猶有厲而觀絶無凶也而况
否之彖曰小人道長君子道消而臨於八月有凶之
傳曰消不久也正指否卦而言至為明白今若以為
遯是文王而用周正也以為觀是文王而用夏正也
文王作爻辭時為商西伯為商之臣用商之正復何
疑乎若為商之臣而用周正是僣號稱王而改商正
朔大不可也為商之臣而用夏正是不奉時王正朔
而用異代正朔亦不可也孔氏從漢諸儒之說是矣
近時儒者(隆山李氏舜臣)亦有謂文王演易時猶為西伯安
有未代商已用周正此固不攻而自破是矣而又謂
臨於月為丑乃商人之正文王逆知盛衰消長之數
寄之於易謂今雖盛大臨人之勢後且有終凶必然
之理為萬世戒其意微矣則愚恐聖人正大寬厚之
心不如是也且宋代諸儒極辨文王未嘗稱王而猶
為此論故愚極辨文王奉殷正朔以服事殷之為至
德者焉
兊卦曰兊正秋也萬物之所說也
愚按邵子曰此卦位乃文王所定後天之學也曰兊
正秋夏時也夏時百王所同著之於十翼言其理也
不曰兊正秋而曰兊孟冬於理不可也若周之時則
一王之所用魯史奉周正朔而書之以紀其事也以
為改從夏時是改周之正朔矣二者固不同也臨之
彖乃文王脱羑里為西伯之時其時位與夫子亦不
同也
詩
唐風蟋蟀篇蟋蟀在堂歲聿其莫
毛傳曰蟋蟀蛬也九月在堂聿遂也
孔䟽正義曰戸内戶外總名為堂七月篇言蟋蟀九
月在戸此言在堂謂在室戶之外與戶相近是九月
可知時當九月歲未為暮者言其過此月後則歲遂
將暮耳謂十月以後為歲暮也小明云歲聿云暮采
蕭穫菽采穫是九月之事也云歲聿云暮其意與此
同歲實未暮而云聿暮故知聿為遂者從始嚮末之
言也
愚按周以十一月為歲首故此言十月以後為歲暮
九月為歲聿其暮周正也
采薇篇采薇采薇薇亦作止曰歸曰歸歲亦莫止(晩也)采
薇采薇薇亦剛止曰歸曰歸歲亦陽止(註十月坤月嫌於無陽故名此)
(月為陽月)昔我往矣楊柳依依今我來思雨雪霏霏
愚按此詩曰雨雪霏霏曰歲亦陽止則周十二月夏
之十月也故其首章曰歲亦莫止周以夏十一月為
正月為歲首也
六月篇六月棲棲戎車既飭維此六月既成我服
愚按周六月夏四月也盛暑非玁狁入寇時也
十月之交篇十月之交朔日辛卯日有食之亦孔之醜
鄭箋曰周之十月夏之八月也八月朔日日月交會
而日食為隂侵陽臣侵君之象日辰之義日為君辰
為臣辛金也卯木也又以卯侵辛故甚惡也孔䟽一
食而有二象故為亦甚惡也
愚按詩下文曰彼月而微此日而微又曰彼月而微
則維其常此日而微于何不臧反覆言之以釋上文
亦孔之醜謂彼月隂也宜有時而食此日純陽君象
也不宜食而食此其所以為醜惡之甚也其義至明
不必他為之說史記天官書亦曰月食常也日食為
不臧詩下文曰&KR0974;&KR0974;震電蓋八月雷乃收聲之時而
震電見焉亦為變異此詩亦周正也
四月篇四月維夏六月徂暑秋日淒淒百卉具腓冬日
烈烈飄風發發
毛傳徂往也鄭箋曰徂猶始也
愚按周之四月夏二月也春秋王正月朱子以為周
改正月為春則此二月為夏矣周之六月夏四月也
徂暑者言自此而往以至於盛暑也詩曰我徂惟求
定曰我徂東山曰自我徂爾三歲食貧曰我征徂西
書曰攸徂之民室家相慶皆自此往彼之辭今若以
徂暑為暑往則豳風夏正之七月大火始西流而暑
猶未退不可以為夏六月而暑已往也以為暑自此
而往則夏六月為季夏非暑自此而往於盛也進退
兩無所當故知此詩周月也朱子集傳曰淒淒涼風
也卉草腓病也禮記月令曰孟秋凉風至天地始肅
漢律歴志曰隂氣夷當傷之物夷則位於申在七月
則秋日淒淒百卉具腓指夏正七月也孟子曰秋陽
以暴之集註曰秋日燥烈也月令仲秋之月盲風至
註盲風疾風也朱子集傳亦曰發發疾貌則冬日烈
烈飄風發發指夏八月也然則此詩之秋冬亦周時
也
小明篇我征徂西至于艽野二月初吉載離寒暑(云云)昔
我往矣日月方除曷云其還歲聿云莫念我獨兮我事
孔庶(云云)昔我往矣日月方奥曷云其還政事愈蹙歲聿
云莫采蕭穫菽
鄭箋曰征行徂往也除除陳生新也載則也離歴冬
寒夏暑
愚按周二月夏十二月也首章言自我之徂西至于
艽野之地其時十二月朔旦也今則既已離歴冬寒
夏暑尚未得歸此心之所以憂而且苦也曰徂曰往
者始發而往於彼也曰至者已往而至於彼也二義
不同今以二月初吉書於至于艽野之下則二月為
至彼之月也二章乃本其始往之月而言言其昔我
之往也日月方除除者除舊布新之謂周以十一月
為歲首而除舊布新也我之始往自謂其時即歸何
言其還乃至歲將暮而尚未得歸故心憂而念我之
獨也上言日月其除故下言歲聿云莫首尾相應也
三章亦本其始往之月而言言昔者我之往也日月
方奥奥與厥民隩之義同言十一月氣寒而民聚居
於室内室内西南隅為奥古字通用也我之始往亦
自謂其時即歸何言其還乃至歲將暮而尚未得歸
采蕭穫菽以為卒歲之用也上言田畢入居之事故
下言助養農夫之具亦首尾相應也此兩章皆言歲
聿云暮義見唐風蟋蟀篇孔䟽謂十月以後為歲暮
而歲遂將暮為九月既引豳風七月又引此詩以證
之是也今若以夏正二月為說則首章二月初吉當
書於至于艽野之上文而不書其辭失序不得以為
二月而始往也當言昔我往矣如下兩章而不言不
得以二月初吉為下兩章方除方奥之月也仲春非
歲首亦不得以除舊布新為二月也自二月至九月
則肅霜之月氣肅而肇寒不得以為離歴冬寒夏暑
也以是觀之小明大夫以夏十一月始往徂西以十
二月至于艽野至于明年之九月尚未得歸踰年之
久能無憂乎此詩之旨次序甚明與周正合然則二
月初吉為夏十二月周二月信矣
臣工篇嗟嗟保介維莫之春亦又何求如何新畬於皇
來牟將受厥明明昭上帝迄用康年命我衆人庤乃錢
鎛奄觀銍艾
毛傳曰周之暮春於夏為孟春田二歲曰新三歲曰
畬
愚按蔡氏書傳引此以為牟麥將熟其為季春可知
今考之於全篇則其曰如何新畬命我衆人庤乃錢
鎛即七月之詩曰一之日于耜二之日舉趾周官遂
大夫正歲簡稼器謂耒耜鎡基之屬修稼政謂修封
疆相邱陵原隰皆孟春之事嗟嗟保介即月令孟春
之月天子祈榖于上帝載耒耜措之于保介之御間
帥三公九卿諸侯大夫躬耕帝籍之事也若待建辰
之三月始治新畬始庤錢鎛不亦晩乎非夏之季春
明矣若但以來牟將受厥明為三月則詩曰將受厥
明不曰將熟夫麥種於今之八月長於三春月至四
月而始登五月而盡刈周都關右地尤高寒而將之
云者見於經傳甚多皆未為而預言或未至而預期
之辭詩人之言緩而不迫似難以一句蓋全篇而定
其為夏之三月也朱子以此篇為戒農官之詩引月
令吕覽皆為籍田而言竊因是說以為此詩乃孟春
祈榖上帝躬耕籍田而戒農官也麥為五榖之中續
食之最重者孟春之時三陽發動麥已生長是以祈
榖之辭先言將受來牟之明賜繼之以迄用康年而
終之以奄觀銍艾祈之明神欲五榖之皆熟故並言
之猶春秋書麥禾於冬以該五榖之義也若以來牟
將熟為春三月則冬十月非麥熟之時不得言無麥
矣蓋春秋並書麥禾於終而著五榖之大無此詩並
言來牟銍艾於始而期五榖之大有然則將受厥明
乃期之之辭非即時賦物之比不可以文害辭也而
此詩為周季春夏之孟春也明矣
書
甘誓怠棄三正
蔡氏曰子丑寅之三正也怠棄者不用夏之正朔此
見三正迭建其來久矣子丑之正唐虞之前當已有
之
愚按蔡氏之說是也既改正矣而又曰不改月數何
也
伊訓惟元祀十有二月乙丑伊尹祠于先王奉嗣王祗
見厥祖侯甸羣后咸在百官緫已以聽冢宰
序曰成湯既没太甲元年
漢孔氏傳曰此湯崩踰月太甲即位奠殯而告奉嗣
王祗見厥祖居位主喪侯甸羣后咸在位次
唐孔氏正義曰殷家猶質踰月即改元年以明世異
不待正月以為首也周法以踰年即位商謂年為祀
伊尹祠于先王祭湯也奉嗣王祗見厥祖見湯也
愚按蔡氏集傳曰元祀者太甲即位之元年以元年
為踰年即位改元之元年(辨見踰年即位改元)十二月者商以
建丑為正故以十二月為正以商為不改月數此十
二月即夏之十二月也(辨見改正朔不改月數下)考之於書虞夏
受禪曰正月上日受終于文祖曰正月朔旦受命于
神宗至於商周革命皆改正朔以歲首之一月為正
月者人君重居正也月必書正猶年之必書元也春
秋於定公元年不書正定無正也商既以十二月為
正今但書十二月而不書正則是商無正矣不可也
漢書律歴志曰成湯即世崩没之時商十二月乙丑
朔旦冬至故書序曰成湯既没太甲元年使伊尹作
伊訓伊訓篇曰惟太甲元年十有二月乙丑伊尹祠
于先王誕咨有牧方明是朔旦冬至之義也蓋漢初
古歴猶存此其全文也故孔氏從之非臆說也蔡氏
又曰三代雖正朔不同然皆以寅月起數蓋朝覲會
同班歴授時則以正朔行事至於紀月之數則皆以
寅為首謂改正朔不改月數也今攷之春秋胡氏傳
所引周書曰夏正得天百王所同其在商周革命改
正示不相㳂襲至於敬授人時廵守烝享猶自夏焉
自夏者仍以夏時也今謂朝覲會同班歴授時三代
皆以正朔行事與周書不合矣今若果如其說以之
班歴授時則虞周之時冬行春令四時失序信不可
也蓋蔡氏未及考於周官之有正月正歲亦未及聞
朱子晩年之定論故亦疑於冬不可為春而為是說
也律歴志又曰太甲雖有成湯太丁外丙之服以冬
至越茀祀先王于方明以配上帝是朔旦冬至之義
也與書序同故孔氏從之亦非臆說也然孟子之言
太丁未立外丙二年仲壬四年既與漢書略有不同
而趙氏程子兩說亦異固莫知其孰是但古者重於
君臣之禮不以叔姪弟昆逆其祀故有祖廟有考廟
今言祗見厥祖則是湯為之祖矣有祖則必有考為
人後者為之子也雖衆說有略不同而太甲有所繼
之父之服則同也雖有所繼之父之服而重在於湯
故既祀于先王而又見于湯也古人之言簡質但言
祗見厥祖則有父之服可知漢書言成湯崩没之時
書序言成湯既没皆是槩指前後之事而言古文則
然也蔡氏又引詩四月維夏六月徂暑為寅月起數
之證愚己辨於引詩之四月矣又引史記書秦元年
冬十月以為證則子丑寅三陽之月三代皆以為春
則可若建亥六隂之月無陽氣蠢動之義信不可以
為春秦廢先王之正自為一代之制史氏書秦之制
亦自為一代之文不得引以為例也蔡氏又引惟三
祀十有二月朔伊尹以冕服奉嗣王歸于亳以謂祠
告復政皆重事故皆正朔行事以為證則祠告之說
康王之誥固有受册即位之明文(詳見後辨踰年即位改元)而復
政之說則伊尹因太甲有三年之喪乃營桐宫使之
居憂於此密邇成湯之墓以絶其昵比之私興起其
自怨自艾之心而歸於善也及其克終厥德則因其
終喪之月以冕服奉迎以歸非前廢主而今復辟也
且愚固嘗合二篇之年月日而考之自崩年即位之
元祀十有二月至于終喪歸亳三祀之十有二月正
在禮所謂三年之喪二十五月而畢之月也若以為
踰年而即位改元也則方其即位改元之月既已踰
年矣而又加以自元祀至三祀之二十五月則為四
年而非三祀矣夫孟子明言三年復歸于亳太甲中
篇亦明言三祀非四年也而况營桐之舉乃人臣之
大變不得已之事伊尹之心固幸其君之終喪而亟
迎以歸也今乃既踰終喪猶未復政而因循以至于
四年以伊尹之聖决不為是萬萬無疑也由是而言
伊訓之元祀非踰年即位改元之元年又無疑也且
愚又嘗考於惟三祀十有二月朔之文矣夫自元祀
之十有二月至于三祀十有二月之朔旦以畢喪之
月數計之其時為二十有四月之方畢猶有一月之
虧也伊尹之聖决不以一月之有虧而亂喪紀之常
亦無疑也竊意太甲即位之月與康王即位之月同
則自元祀十有二月以至三祀十有二月之朔旦恰
為二十有五月而無虧踰月即位之云恐亦未得為
至當之論也噫孔傳與序朱子固嘗疑之矣蔡氏又
非孔傳引蘇氏之說以崩年改元為亂世事則康王
之誥自乙丑至癸酉方及九日明為崩年即位固與
此篇同矣(詳見辨踰年即位改元)但古人之禮與後之亂世即
位於柩前者事雖同而心則異也以是觀之則十有
二月為商之十二月夏之十一月也信矣
泰誓(上)惟十有三年春大會于孟津
孔氏正義曰周之孟春建子之月也按三統歴以殷
之十二月武王發師至二月甲子咸劉商王紂彼十
二月即周之正月建子之月也
愚按孔氏之說是也漢唐諸儒無異論也蔡氏以為
孟春建寅之月引鄭氏以詩維莫之春為夏之孟春
乃承襲漢儒之誤(說見前引詩臣工篇)又以為四時改易皆不
得其正正愚所謂未及聞朱子晩年之定論也周有
正月正歲安有四時改易之不得其正者乎
泰誓(中)惟戊午王次于河朔
序曰一月戊午師度孟津
愚按蔡氏謂孔氏因一月戊午遂以泰誓篇十一月
為春非是今以漢書律歴志考之則孔氏為有据律
歴志文見下武成
牧誓甲子昧爽王朝至于商郊牧野
孔氏正義曰周之二月四日
武成篇(從更定文)惟一月壬辰旁死魄越翼日癸巳王朝步
自周于征伐商旣戊午師逾孟津癸亥陳于商郊俟天
休命甲子昧爽受率其旅若林會于牧野
孔氏正義曰周正月辛卯朔二日壬辰伐紂三日癸
巳發鎬京二十八日戊午渡河泰誓序云一月戊午
師渡孟津中篇云惟戊午王次于河朔是也二月辛
酉朔甲子殺紂牧誓云甲子昧爽乃誓是也
愚按漢書律歴志引武成篇云惟一月壬辰旁死魄
若翼日癸已武王乃朝步自周于征伐紂越若來二
月既死魄越五日甲子咸劉商王紂引傳曰周師初
發以殷十一月戊子(亥月)後三日得周正辛卯朔(子月)明
日壬辰又明日癸巳始發戊午渡于孟津孟津去周
九百里師行三十里故三十一日而渡(戊子至戊午)明日
已未冬至(正月二十九日)庚申二月朔(丑月)四日癸亥至牧野
夜陳甲子昧爽而合矣此與今泰誓武成日月時皆
合但其文與今之古文武成不同孔穎達謂漢書所
引為偽書其後又亡其篇漢世謂之逸書引鄭玄云
武成逸書建武之際亡矣又按周語云王以二月癸
亥夜陳未畢而雨與漢書同託於孔壁後出之書乃
疑其偽姑未暇辨但二篇皆以一月壬辰為周之正
月周之正月是建子之月商十二月也蓋武王初伐
商猶未革命未改正朔故但書一月序亦言一月戊
午與洪範惟十有三祀同義蓋以武王初克商即下
車訪箕子其時猶未改正朔故稱年曰祀也武王克
商之初猶未遽改正朔可見文王未嘗稱王矣
金縢秋大熟未穫天大雷電以風禾則盡偃(云云)歲則大
熟
孔傳曰二年秋也
愚按豳風夏正云八月其穫則此云秋者周正七月
也八月雷收聲雷電以風為七月也後言歲則大熟
指十月也何以知其為十月豳風七月之詩曰十月
納禾稼黍稷重穋禾麻菽麥朱子集傳以為自田而
納於場者無所不備則禾稼總五榖而言也五榖皆
熟為有年故書之曰歲則大熟猶春秋並書麥禾也
麥禾該五榖而言也五榖咸不熟為饑歲故書之曰
冬大無麥禾蓋周以十一月為歲首十月為歲終會
計歲事皆於十月以是知其為十月也此篇書秋不
書月以七月於夏周皆秋無俟乎書月春秋書冬不
書月以十月於夏商皆冬亦無俟乎書月也然則此
篇之秋大熟亦周時也
召誥惟二月既望越六日乙未王朝步自周則至于豐
惟太保先周公相宅越若來三月惟丙午朏越三日戊
申太保朝至于洛卜宅厥既得卜則經營越三日庚戌
太保乃以庶殷攻位于洛汭越五日甲寅位成若翼日
乙卯(云云)越三日丁巳(云云)越七日甲子(云云)
孔氏正義曰左傳發例云凡土功水昏至而栽日至
而畢此以周之三月農時役衆者遷都事大不可拘
以常制也
愚按此言周之三月為農時是夏之正月也則二月
既望為夏之十二月也與小明詩二月初吉同也二
月不繫之時者二月於周非春也
洛誥曰惟三月哉生魄周公初基作新大邑于東國洛
(舊脱簡在康誥先儒定為洛誥文今從之)予惟乙卯朝至于洛師戊辰王
在新邑烝祭歲文王騂牛一武王騂牛一王命周公後
作册逸誥在十有二月
孔氏傳曰成王既受周公誥遂就居洛邑以十二月
戊辰晦到明月夏之仲冬始於新邑烝祭故曰烝祭
歲
孔氏正義曰成王東赴洛邑其年十二月晦戊辰日
在新邑後月是夏之仲冬為冬節烝祭其月是周之
歲首特異常祭加文王武王騂牛各一也此歲入戊
午蔀五十六年三月云丙午朏以筭法計之三月甲
辰朔大四月甲戌朔小五月癸卯朔大六月癸酉朔
小七月壬寅朔大八月壬申朔小九月辛丑朔大又
有閏九月辛未朔小十月庚子朔大十一月庚午朔
小十二月己亥朔大計十二月三十日戊辰晦到洛
也下云在十有二月者周十二月建亥之月也戊辰
是其晦日故明日即是夏之仲冬建子之月也言明
月者此烝祭非朔日故言月也自作新邑以來未嘗
於此祭祀此歲始於新邑烝祭故曰烝祭歲也
愚按律歴志是歲十二月戊辰晦周公以反政故洛
誥篇曰戊辰王在新邑烝祭歲命作冊惟周公誕保
文武受命惟七年周十二月夏十月也周以十一月
改正月為歲首故曰烝祭歲孔說是也冬祭曰烝此
月烝祭者趙匡曰四時之祭皆夏時也篇首惟三月
夏之正月也不繫之時
多士篇惟三月周公初于新邑洛
多方篇惟五月丁亥王來自奄至于宗周
愚按二篇皆周月也多方五月不繫之夏者五月於
周非夏也
顧命惟四月哉生魄王不懌甲子(云云)越翼日乙丑(云云)丁
卯命作冊度越七日癸酉(云云)
孔氏傳曰成王崩年之四月始生魄月十六日
愚按漢律歴志成王三十年四月庚戌朔十五日甲
子哉生覇引顧命(云云)與書同四月夏二月也不繫之
時
總論六篇之義金縢書時不言月召誥洛誥多士多
方顧命書月日不書時蓋周以子月為正於夏正有
兩月之不同夏正自前代行於民間已久而正月正
歲又自有參差之不齊故於時月日之書皆不相繫
以一臣民之耳目視聽使之不惑此周一代書法也
厥後魯公費誓甲戌我惟征徐戎甲戌我惟築猶周
之書法見魯用周正朔也
畢命惟十有二年六月庚午朏越三日壬申王朝步自
宗周至于豐以成周之衆命畢公保釐東郊
愚按漢律歴志曰康王十二年六月戊辰朔三日庚
午故畢命豐刑曰惟十有二年六月戊辰朔三日庚
午朏王命作策豐刑孟康註曰逸書篇名漢儒未曾
見今畢命也今畢命篇首年月日皆備與周史官書
法見於伏生口受者異非特文章體製氣象之不同
此所以為孔壁後出之書也
論語
曾點言志曰莫春者春服既成冠者五六人童子六七
人浴乎沂風乎舞雩詠而歸
愚按此章程子朱子發明曾點已見大意之旨論語
第一義孰敢少寘其疑矣近觀平庵項氏安世家說
引漢志漢初祈榖之祭舞以七十二人冠者五六人
五六三十也童子六七人六七四十二人也魯沂上
有温泉故曰浴乎沂有舞雩臺故曰風乎舞雩也祭
而歌舞有詠歎滛泆之辭故曰詠而歸也上已祓禊
起秦昭王周時未有也蓋夫子問諸弟子以如有用
我則將何以用世故諸弟子皆言其用世之事點以
此對欲以農事為國故指孟春祈榖之事言之亦用
世之事也夫子言三年有成亦指農事言之猶孟子
勸齊梁之君行王道而先農桑也其說雖出於漢初
之鄙俚而去周未遠似亦有據項氏朱子同時人說
諸經皆平正而非為新竒之論者姑錄之以備周時
之一說未敢以爲必然也
禮記
明堂位篇魯君孟春乘大輅載弧韣旂十有二旒日月
之章祀帝于郊配以后稷天子之禮也季夏六月以禘
禮祀周公于太廟牲用白牡
鄭註孟春建子之月魯之始郊日以至季夏建巳之
月白牡殷牲也
愚按魯郊用周禮禘用商禮先儒曰正用時王之禮
者諸侯之事通用先王之禮者天子之事魯僣也建
子十一月謂之孟春建巳四月謂之季夏六月則春
秋建子之為春明矣詩二月之為四月維夏亦明矣
後篇正月日至尤其明證
雜記篇孟獻子曰正月日至可以有事于上帝七月日
至可以有事於祖七月而禘獻子為之也
鄭註周正月建子之月也日至冬至日也七月周七
月建午之月日至夏至日也獻子言建子冬至既祭
上帝則建午夏至亦可禘祖非也魯之祭祀宗廟亦
猶用夏家之法凡大祭宜用首時應禘於孟月孟月
於夏是四月於周為六月獻子捨此義欲以兩至相
對以天對祖乖夫禮意矣
愚按建子之月冬至而曰正月日至不曰冬至以周
十一月不為冬也建午之月夏至而曰七月日至不
曰夏至以周五月不為夏也然則春秋建子之月不
以為冬而以為春亦明矣
郊特牲天子大蜡八伊耆氏始為蜡蜡也者索也歲十
二月合聚萬物而索饗之也(註蜡祭八神先穡一司嗇二農三郵表畷四貓虎五)
(坊六水庸七昆蟲八)
鄭註歲十二月周之正數謂建亥之月也
孔正義曰知是周十二月者下云既蜡而收民息已
收謂收歛則詩所謂十月納禾稼月令云孟冬祈來
年于天宗是知蜡周建亥之月三代皆然此經文據
周故爲十二月
愚按漢蔡邕曰夏曰嘉平商曰清祀周曰大蜡秦曰
臘送而不迎皆歲終之祭也夫三代及秦正朔不同
則其為歲終各異故月令於孟冬十月曰臘先祖五
祀勞農以休息之則秦建亥為歲首之月也既與歲
終之說不同而秦以十月為臘遂改臘月為嘉平今
曰夏曰嘉平則又誤矣其說亦難盡信也鄭氏三代
皆蜡以亥月之說愚亦未敢盡信也
周禮
大司徒正歲令于教官曰各共爾職脩八事以聽王命
鄭註正歲夏正月朔日
愚按正歲朱子所謂周禮有正歲正月則周實是元
改作春正月是已而春秋胡氏傳引周書猶自夏焉
者亦此意也
凌人掌冰正歲十有二月令斬冰三其凌春始治鑑夏
頒冰秋刷
鄭註正歲季冬火星中大寒冰方盛之時凌冰室也
三之者為消釋度也杜子春讀掌冰為主冰正為夏
正三其凌三倍其冰
愚按周書謂授時廵守烝享猶自夏焉杜氏亦謂田
狩皆用夏時則藏冰之用在於賓食喪祭亦皆用夏
時也故此以夏正十二月言之下文亦然然與豳風
左傳亦不同矣(詳見後異說辨)
遂大夫正歲簡稼器脩稼政(註簡猶閱也稼器耒耜鎡基之屬稼政孟春之月令)
(所云脩封疆審端徑術善相邱陵阪險原隰土地所宜五榖所殖以教道民必躬親也)
太史正歲年以序事頒之于官府及都鄙頒告朔于邦
國(註中數月歲朔數曰年中朔大小不齊正之以閏若今作歴也)
訓方氏掌通四方之政事與其上下之志誦四方之傳
道正歲則布而訓四方而觀新物(註四時於新物出則觀之以知民志所好)
(惡志滛行辟則以政教化正之)
眡祲掌十煇之法以觀妖祥辨吉凶正歲則行事(註占夢以)
(季冬贈惡夢比正月而行安宅之事以順民歲終則弊其事弊斷也謂比其吉凶然否多少)
小司寇歲終則令羣士計獄弊訟登中于天府正歲率
其屬而觀刑象令以木鐸曰不用法者國有常刑士師
歲終則令正要會(定比簿)正歲帥其屬而憲禁令于國及
郊野
愚按凌人正歲十有二月夏季冬也遂大夫訓方氏
正歲夏正月也大司徒小司寇士師先歲終而後正
歲眡祲先正歲而後歲終考之皆夏正月也所謂自
夏所謂正歲用夏時也
天官太宰正月之吉始和而治于邦國都鄙(註正月周之正月凡)
(治有故言始和者若改造云爾)
地官大司徒正月之吉始和布教於邦國都鄙(註正月之吉正)
(月朔日也)
夏官大司馬正月之吉始和布政於邦國都鄙(註正月朔日)
秋官大司寇正月之吉始和布刑於邦國都鄙(註正月朔日)
愚按鄭註云正月謂周之正月則夏十一月也正歲
則夏之正月也所謂自夏用夏時也
史記
歴書昔自在古歴建正作於孟春(云云)王者易姓受命必
慎始初改正朔易服色
索隠曰案古歴者謂黃帝調歴以前有上元太初歴
等皆以建寅為正謂之孟春顓頊夏禹亦以建寅為
正惟黃帝及殷周魯並建子為正而秦正建亥漢初
因之至武帝元封七年始改用太初歴仍以周正建
子為十一月朔旦冬至改元太初歴焉今按此文至
於十二月節出大戴禮虞史伯夷之辭也
愚按此則黃帝以前已有三正與夏書甘誓合非始
於三代也又按建寅為正謂之孟春則在天之月止
有建子建丑建寅至於建戌與亥而春夏秋冬孟仲
季之名出於人之所命隨時而改以為一代之正朔
者也商正建丑而此云並建子者猶易繫曰潤之以
風雨風不得為潤也伯夷虞史也古人簡質言多類
此非誤也
夏正以正月殷正以十二月周正以十一月蓋三王之
政若循環
愚按三代改正子丑寅迭為正月伊訓書十二月不
書正非夏正十二月也商周既改正矣而此云十二
月十一月者漢武用夏正司馬遷漢時人言今夏時
見二者為商周之時後世之辭也
十一月朔更以七年為太初元年年名閼逢攝提格月
名畢聚得夜半朔旦冬至
愚按三正始於天施而治天下立人極必當用人紀
故夫子言行夏之時自漢迄今用之而不能改人事
之當然也然作歴必用天正以甲子夜半朔旦冬至
為元又自黃帝命大撓造甲子以來數干支必首甲
子以子月為明年久矣而以子半為明日者不能改
天數之本然也至於日出而作日入而息亦猶周之
授時用夏時也
漢書律歴志
三統者天施地化人事之紀也十一月乾之初九陽氣
伏於地下始著為一萬物萌動故黃鐘為天統正月乾
之九三萬物棣通(棣音替)族出於寅人奉而行之令事物
各得其理故太簇為人統其於三正也黃鐘子為天正
(師古曰正音之成反)林鐘未之衝丑為地正太簇寅為人正
愚按在律歴為三統在正朔為三正
太隂者北方北伏也陽氣伏於下於時為冬冬終也物
終藏乃可稱太陽者南方南任也陽氣任養物於時爲
夏夏假也物假大乃宣平少隂者西方西遷也隂氣遷
落物於時為秋秋&KR1195;也(即揫也)物揫歛乃成熟少陽者東
方東動也於時為春春蠢也物蠢生乃動運
愚按四時之名皆人所命春蠢也言陽氣蠢動也子
一陽之月丑二陽之月寅三陽之月故夏商周皆以
為春亥六隂之月不可為春矣故行之不久也
夫歴春秋者天時也列人事而目以天時
愚按此可證魯論行夏之時為在天之運四時之時
帝王必改正朔易服色所以明受命於天也創業變改
制不相復(師古曰復重也因也)今三代之統絶而不序矣
愚按漢初尚因秦制以建亥為歲首故云三代之統
絶而不序見帝王必改正朔以為不改月者非也
元典歴始曰元傳曰元善之長也共養三德為元(孟康曰謂)
(三統之微氣也當施育萬物故謂之德師古曰共讀曰供)又曰元體之長也合三體
而為之原故曰元於春三月每月書王元之三統也三
統合於一元故因元一而九三之以為法(孟康曰辰有十二其三為)
(天地人之統老子曰三生萬物是以餘九辰得三氣乃能施化故每辰者以三統之數乘之是謂九三之法得)
(積萬九千六百八十三)十一三之以為實(孟康曰以子數一乘丑三餘次辰亦每三乘之)
(周十一辰得十七萬七千一百四十七)實如法得一黃鐘
愚按公羊傳何休註春秋二月三月皆書王者周二
月殷之正月周三月夏之正月也與此同陳寵傳亦
同子丑寅之三月皆書王而此曰春三月亦後世之
辭也
經曰春王正月傳曰周正月火出於夏為三月商為四
月周為五月(師古曰此左氏之辭)夏數得天得四時之正也三代
各據一統明三統常合而迭為首登降三統之首周還
五行之道也故三五相包而生天統之正始施於子半
日萌色赤地統受之於丑初日肇化而黃至丑半日牙
化而白人統受之於寅初日孳成而黑至寅半日生成
而青天施復於子地化自丑畢於辰(如淳曰地以十二月生萬物三月乃)
(畢)人生自寅成於申(如淳曰人功自正月至七月乃畢)故歴數三統天
以甲子(李竒曰夏正月朔旦)地以甲辰(韋昭曰殷正月朔日)人以甲申(李竒曰周)
(正月朔日)孟仲季迭用事為統首
愚按孟仲季迭用事為統首謂夏以建寅為孟春而
建卯建辰為仲季商以建丑為孟春而建寅建卯為
仲季周以建子為孟春而建丑建寅為仲季迭用事
為統首則四時之孟仲季皆三代命之名特夏時為
時之正令之善也
三辰之合於三統也日合於天統月合於地統斗合於
人統
商十二月乙丑朔旦冬至(詳見引書伊訓下)
愚按冬至在十二月則以為夏正十二月不可也蓋
商正十二月也
周師初發以殷十一月戊午(詳見引書泰誓下)
武成篇曰文多不載(詳見引書武成下)
召誥曰(云詳見引云書召誥)
洛誥曰(云詳見引云書洛誥)
顧命曰(云詳見引云書顧命)
魯煬公二十四年正月丙申朔旦冬至
魯微公二十六年正月乙亥朔旦冬至
魯獻公十五年正月甲寅朔旦冬至
魯懿公九年正月癸巳朔旦冬至
魯惠公三十八年正月壬申朔旦冬至
魯釐公五年正月辛亥朔旦冬至(見引春秋左傳)
愚按漢初魯歴與黃帝顓頊夏商周之歴俱存劉歆
用之為三統歴班固取之為律歴志所引冬至見於
魯六公之時者皆在周正月非夏之正月左傳曰日
至而此曰冬至者則亦後世之辭也
後漢書
陳寵傳寵奏曰夫冬至之節陽氣始萌故十一月有蘭
射干芸荔之應(易通卦驗曰十一月廣莫風至則蘭射干生月令仲冬日短至隂陽爭諸生蕩)
(芸荔挺出射音夜即今之烏扇也芸香草荔鳥薤)時令曰諸生蕩安形體(時令月令)
(也蕩動也仲冬一陽爻生草木皆欲動萌也禮記月令諸生蕩言當戒安形性也)天以為正周
以為春(正春皆始也十一月萬物微而未著天以為正而周以為歲首)十二月陽氣雉
雊雞乳地以為正殷以為春(十二月二陽爻生鴈北向陽氣上通諸生皆動始萌)
(芽地以為正殷以為歲首也月令季冬雉雊雞乳也)十三月陽氣已至天地已交
萬物皆出蟄蟲始振人以為正夏以為春(十三月今正月也)三
微成著以通三統(統者統一歲之事三者三正逓用周環無窮三禮義宗曰三微三正也言)
(十一月陽氣始施萬物動於黃泉之下微而未著其色皆赤赤者陽氣故周以天正為歲首色尚赤夜半為朔)
(十二月萬物始牙色白白者隂氣故殷以地正為歲首色尚白鷄鳴為朔十三月萬物始通其色皆黑人得加)
(功以展其業故夏以人正為歲首色尚黑平旦為朔故曰三微王者奉而成之各法其一以改正朔也)秦
為虐政四時行刑聖漢之興改從簡易蕭何草律季秋
論囚俱避春之月而不計天地之正二王之春實頗有
違(言蕭何不論天地之正及殷周之春實乖正道)陛下探幽析微允執其中革
百載之失建承平之功上有迎承之敬下有奉微之惠
(三正之月不用斷獄敬承天意奉順三微也)稽春秋之月當月令之意(春秋於春)
(每月書王所以通三統也何休註云二月三月皆有王者二月殷正月三月夏正月也)聖功美業
不亦宜乎帝納之
春秋春王正月考
