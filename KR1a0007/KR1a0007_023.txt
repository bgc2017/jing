周易注疏卷六考證
咸九三咸其股執其隨往吝○此節疏文監本全脱依
舊本添
上六象滕口說也○滕集解本作騰虞翻曰騰送也音
義云虞作媵疏云王注義得兩通(臣清植)按儀禮燕
及大射篇有媵觚媵爵之文注云今文媵皆作騰公
食大夫篇有騰羞之文注云騰當作媵恐媵與騰古
或可通至滕則說文云與騰通無與媵通者虞蓋因
滕與騰通而騰又或與媵通故轉而作媵耳本義曰
滕騰通用從說文也然爾雅釋詁云滕虚也王注云
咸道轉末故在口舌言語而巳是以虛釋滕也其義
亦自親切
恒初六象曰始求深也九二象曰能久中也○(臣清植)
按深字唐韻入侵中字唐韻入東此以深與中叶韓
愈送李愿歸盤谷序窈而深廓其有容以深叶容蓋
本諸此
遯彖注陰道欲浸而長正道亦未全滅故小利貞也○
郭京曰雖浸而長雖字誤作欲字欲者未然之辭兩
爻巳變不可言欲
上九肥遯○肥本或作飛(臣良裘)按淮南子師道訓云
遯而能飛吉孰大焉張平子思玄賦欲飛遯以保名
曹植七啓飛遯離俗凡李善呂向皆引易文為注前
檢討(臣)毛竒齡仲氏易云明焦竑又以金陵攝山碑
緬懷飛遯為証是唐前易本本有作飛字者明楊慎
則謂古肥作&KR1446;因&KR1446;誤蜚因蜚成飛
大壯象注故君子以大壯而順禮也○順釋文本作慎
六五喪羊于易○郭京曰喪牛于易經注象五牛字皆
誤羊大壯之義莫先于牛義可見矣(臣良裘)按本卦
自九三以上皆取象于羊顧炎武日知錄曰大壯自
三至五成兌兌為羊故爻辭皆言羊郭京之說不可
從(臣照)按先儒謂大壯卦是夾畫之兌故悉取象于
羊且牛性順不得云壯也
明夷六五音義劉向云今易箕子作荄滋鄒湛云訓箕
為荄詁子為滋漫衍無經不可致詰○(臣良裘)按漢
書儒林傳蜀人趙賓好小數書為易飾易文以爲箕
子者萬物方荄滋也顔師古注引彖傳箕子以之之
文以斥其妄班固謂賓持論巧慧易家不能難云
上六不明晦○郭京曰晦字上脫至字誤增不明字初
九注云明夷之主在於上六上六為至闇者也九三
注云上為至晦上六注云是至晦者也據此三爻注
至晦之理極明(臣清植)按蘇軾易傳云六爻皆晦而
所以晦者不同自五以下明而晦者也若上六不明
而晦者也故曰不明晦其說最確京說非是
家人象注由内以相成熾也○以字下本或有出字於
義較顯
周易注疏卷六考證
