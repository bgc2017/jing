周易注疏卷四
魏王弻注唐陸德明音義孔穎達疏
上經(謙)(豫)(隨)(蠱)(臨)(觀)(噬嗑)(賁)
䷎(艮下坤上)
謙亨君子有終音義(謙卑退為義屈已下物也兌宫五世卦子夏作嗛云嗛謙也)疏
(正義曰謙者屈躬下物先人後已以此待物則所在皆通故曰亨也小人行謙則不能長久唯君子有終也然)
(案謙卦之象謙為諸行之善是善之最極而不言元與利貞及吉者元是物首也利貞是幹正也於人既為謙)
(退何可為之首也以謙下人何以幹正於物故不云元與利貞也謙必𫉬吉其吉可知故不言之凡易經之體)
(有吉理可知而不言吉者即此謙卦之繇及乾之九五利見大人是吉理分明故不云吉也諸卦言吉者其義)
(有嫌者爻兼善惡也若行事有善則吉乃随之若行事有惡則不得其吉諸稱吉者嫌其不吉故稱吉也若坤)
(之六五及泰之六五並以隂居尊位若不行此事則无吉若行此事則得其吉故並稱元吉其餘皆言吉事亦)
(放此亦有大人為吉於小人為凶若否之九五云休否大人吉是也或有於小人為吉大人為凶若屯之九五)
(小貞吉大貞凶及否之六二包承小人吉之𩔖是也亦有其吉灼然而稱吉者若大有上九自天祐之吉无不)
(利之𩔖是也但易之為體不可以一為例今各随文解之義具諸卦之下今謙卦之繇其吉可知也既不云吉)
(何故初六六二及九三並云吉者謙卦是總諸六爻其善既大故不湏云吉也六爻各明其義其義有優劣其)
(德既小嫌其不吉故湏吉以眀之也)
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也音義(濟節細反)
(上時掌反下注上承上行同虧馬本作毁福京本作富惡烏路反卦末注同好呼報反)疏(正義曰謙亨天)
(道下濟而光明地道卑而上行者此釋亨義也欲明天地上下交通坤體在上故言地道卑而上行也其地道)
(既上行天地相對則天道下濟也且艮為陽卦又為山天之高明今在下體亦是天道下濟之義也下濟者謂)
(降下濟生萬物也而光明者謂三光垂耀而顯明也地道卑而上行者地體卑柔而氣上行交通於天以生萬)
(物也天道虧盈而益謙者從此巳下廣說謙德之美以結君子能終之義也虧謂減損減損盈滿而增益謙退)
(若日中則&KR0628;月盈則食是虧減其盈盈者虧減則謙者受益也地道變盈而流謙者丘陵川谷之屬高者漸下)
(下者益高是改變盈者流布謙者也鬼神害盈而福謙者驕盈者被害謙退者受福是害盈而福謙也人道惡)
(盈而好謙者盈溢驕慢皆以惡之謙退恭巽悉皆好之謙尊而光卑而不可踰者尊者有謙而更光明盛大卑)
(謙而不可踰越是君子之所終也言君子能終其謙之善事又𫉬謙之終福故云君子之終也)
象曰地中有山謙君子以裒多益寡稱物平施注多者
用謙以為裒少者用謙以為益隨物而與施不失平也
音義(裒蒲侯反鄭荀董蜀才作捊云取也字書作掊廣雅云掊減稱尺證反施始䜴反注同)疏(正義)
(曰裒多者君子若能用此謙道則裒益其多言多者得謙物更裒聚彌益多也故云裒多即謙尊而光也是尊)
(者得謙而光大也益寡者謂寡者得謙而更進益即卑而不可踰也是卑者得謙而更增益不可踰越也稱物)
(平施者稱此物之多少均平而施物之先多者而得其施也物之先寡者而亦得其施也故云稱物平施也此)
(謙卦之象以山為主是於山為謙於地為不謙應言山在地中今乃云地中有山者意取多之與少皆得其益)
(似地中有山以包取其物以與於人故變其文也注正義曰多者用謙以為裒者爾雅釋詁云裒聚也於先多)
(者其物雖多未得積聚以謙故益其物更多而積聚故云多者用謙以為裒也少者用謙以為益者其物先少)
(今既用謙而更增益故云用謙以為益也隨物而與者多少俱與隨多隨少而皆與也施不失平者多者亦得)
(施恩少者亦得施恩是施不失平也言君子於下若有謙者官之先高則增之榮秩位之先卑亦加以爵禄隨)
(其官之高下考其謙之多少皆因其多少而施與之也)
初六謙謙君子用涉大川吉注處謙之下謙之謙者也
能體謙謙其唯君子用涉大難物无害也象曰謙謙君
子卑以自牧也注牧養也音義(難乃旦反牧牧養之牧徐音目一音茂)疏
(正義曰謙謙君子者能體謙謙唯君子者能之以此涉難其吉宜也用涉大川假象言也象曰卑以自牧者牧)
(養也解謙謙君子之義恒以謙卑自養其德也)
六二鳴謙貞吉注鳴者聲名聞之謂也得位居中謙而
正焉象曰鳴謙貞吉中心得也疏(正義曰鳴謙者謂聲名也二處正得中行)
(謙廣遠故曰鳴謙正而得吉也象曰中心得者鳴聲中吉以中和為心而得其所故鳴謙得中吉也)
九三勞謙君子有終吉注處下體之極履得其位上下
无陽以分其民衆隂所宗尊莫先焉居謙之世何可安
尊上承下綏勞謙匪解是以吉也象曰勞謙君子萬民
服也音義(解佳賣反)疏(正義曰勞謙君子者處下體之極履得其位上下无陽以分其民上承下)
(接勞倦於謙也唯君子能終而得吉也象曰萬民服者釋所以勞謙之義以上下羣隂象萬民皆來歸服事湏)
(引接故疲勞也)
六四无不利撝謙注處三之上而用謙焉則是自上下
下之義也承五而用謙順則是上行之道也盡乎奉上
下下之道故无不利指撝皆謙不違則也象曰无不利
撝謙不違則也音義(撝毁皮反指撝也義與麾同書云右秉白旄以麾是也馬云撝猶離)
(也鄭讀為宣下下上遐嫁反下如字下句同)疏(正義曰无不利者處三之上而用謙焉則是自上下下之)
(義承五而用謙順則是上行之道盡乎奉上下下之道故无所不利也象曰指撝皆謙不違則者釋无不利撝)
(謙之義所以指撝皆謙者以不違法則動合於理故无所不利也)
六五不富以其鄰利用侵伐无不利注居於尊位用謙
與順故能不富而用其鄰也以謙順而侵伐所伐皆驕
逆也象曰利用侵伐征不服也音義(侵王廙作寝)疏(正義曰不富以)
(其鄰者以用也凡人必將財物周贍鄰里乃能用之六五居於尊位用謙與順鄰自歸之故不待豐富能用其)
(鄰也利用侵伐无不利者居謙履順必不濫罰无罪若有驕逆不服則湏伐之以謙得衆故利用侵伐无不利)
(者也)
上六鳴謙利用行師征邑國注最處於外不與内政故
有名而已志功未得也處外而履謙順可以征邑國而
巳象曰鳴謙志未得也可用行師征邑國也注夫吉凶
悔吝生乎動者也動之所起興於利者也故飲食必有
訟訟必有衆起未有居衆人之所惡而為動者所害處
不競之地而為爭者所奪是以六爻雖有失位无應乘
剛而皆无凶咎悔吝者以謙為主也謙尊而光卑而不
可踰信矣哉音義(與音預爭爭鬭之爭)疏(正義曰鳴謙者上六最處於外不與内政不能)
(於實事而謙但有虚名聲聞之謙故云鳴謙志欲立功未能遂事其志未得既在外而行謙順唯利用行師征)
(伐外旁國邑而已不能立功在内也象曰志未得者釋鳴謙之義也所以但有聲鳴之謙不能實事立功者以)
(其居在於外其内立功之志猶未得也可用行師征邑國者釋行師征邑國之意經言利用象改利為可者言)
(内志雖未得猶可在外興行軍師征國邑也注正義曰動之所起興於利者凡人若不見利則心无所動今動)
(之所以起者見利乃動故云興於利也飲食必有訟訟必有衆起者欲明為利乃有動動而致訟訟則起兵故)
(序卦需為飲食飲食必有訟故需卦之後次訟卦也爭訟必興兵故訟卦之後次師卦也)
䷏(坤下震上)
豫利建侯行師音義(豫餘慮反悦豫也備豫也馬云豫樂震宫一世卦)疏(正義曰謂)
(之豫者取逸豫之義以和順而動動不違衆衆皆說豫故謂之豫也動而衆說故可利建侯也以順而動不加)
(无罪故可以行師也无四德者以逸豫之事不可以常行時有所為也縱恣寬暇之事不可長行以經邦訓俗)
(故无元亨也逸豫非幹正之道故不云利貞也莊氏云建侯即元亨也行師即利貞也案屯卦元亨利貞之後)
(别云利建侯則建侯非元亨也恐莊氏說非也)
彖曰豫剛應而志行順以動豫豫順以動故天地如之
而况建侯行師乎天地以順動故日月不過而四時不
忒聖人以順動則刑罰清而民服豫之時義大矣哉音
義(忒他得反鄭云差也京作貸)疏(正義曰豫剛應而志行順以動豫者剛謂九四也應謂初六也既隂)
(陽相應故志行也此就爻明豫義順以動坤在下是順也震在上是動也以順而動故豫也此以上下二象明)
(豫義也自此巳上釋豫卦之理也豫順以動故天地如之而况建侯行師乎者此釋利建侯行師也若聖人和)
(順而動合天地之德故天地亦如聖人而為之也天地尊大而遠神之難者猶尚如之况於封建諸侯行師征)
(伐乎難者既從易者可知若建侯能順動則人從之行師能順動則衆從之天地以順動故日月不過而四時)
(不忒自此以下廣明天地聖人順動之功也若天地以順而動則日月不有過差依其晷度四時不有忒變寒)
(暑以時聖人以順動則刑罰清而民服者聖人能以理順而動則不赦有罪不濫无辜故刑罰清也刑罸當理)
(故人服也豫之時義大矣哉者歎美為豫之善言於逸豫之時其義大矣此歎卦也凡言不盡意者不可煩文)
(具說故歎之以示情使後生思其餘藴得意而忘言也然歎卦有三體一直歎時如大過之時大矣哉之例是)
(也二歎時幷用如險之時用大矣哉之例是也三歎時幷義豫之時義大矣哉之例是也夫立卦之體各象其)
(時時有屯夷事非一揆故爻來適時有凶有吉人之生世亦復如斯或逢治世或遇亂時出處存身此道豈小)
(故曰大矣哉也然時運雖多大體不出四種者一者治時頤養之世是也二者亂時大過之世是也三者離散)
(之時解緩之世是也四者改易之時革變之世是也故舉此四卦之時為歎餘皆可知言用者謂適時之用也)
(雖知居時之難此事不小而未知以何而用之耳故坎睽蹇之時宜用君子小人勿用用險取濟不可為常斟)
(酌得宜是用時之大略舉險難等三卦餘從可知矣又言義者姤卦注云凡言義者不盡於所見中有意謂者)
(也是其時皆有義也略明佚樂之世相隨相遇之日隱遯羇旅之時凡五卦其義不小則餘卦亦可知也今所)
(歎者十二卦足以發明大義恢弘妙理者也凡於彖之末歎云大哉者凡一十二卦若豫旅遯姤凡四卦皆云)
(時義案姤卦注云凡言義者不盡於所見中有意謂以此言之則四卦卦各未盡其理其中更有餘意不可盡)
(申故總云義也隨之一卦亦言義但與四卦其文稍别四卦皆云時義隨卦則隨時之義者非但其中别有義)
(意又取隨逐其時故變云隨時之義大矣哉睽蹇坎此三卦皆云時用案睽卦注云睽離之時非小人之所能)
(用蹇卦亦云非小人之所能用此二卦言大矣哉者則是大人能用故云大矣哉其中更无餘義唯大人能用)
(故云用不云義也坎卦時用則與睽蹇稍别故注云非用之常用有時也謂坎險之事時之湏用利益乃大與)
(睽蹇時用文同而義異也解之時革之時頤之時大過之時此四卦直云時不云義與用也案解卦注難解之)
(時非治難時故不言用體盡於解之名无有幽隱故不曰義以此注言之直云時者尋卦之名則其意具盡中)
(間更无餘義故不言義其卦名之事事已行了不湏别有所用故解革及頤事已行了不湏言用唯大過稱時)
(注云君子有為之時與解革頤其理稍别大過是有用之時亦直稱時者取大過之名其意即盡更无餘意故)
(直稱時不云義文略不云用也)
象曰雷出地奮豫先王以作樂崇德殷薦之上帝以配
祖考音義(奮方問反殷於勤反馬云盛也說文云作樂之盛稱殷京作隱薦將電反本又作&KR1002;同或)
(作廌獸名耳非)疏(正義曰案諸卦之象或云雲上于天或云風行天上以類言之今此應云雷出地上乃云)
(雷出地奮豫者雷是陽氣之聲奮是震動之狀雷既出地震動萬物被陽氣而生各皆逸豫故曰雷出地奮豫)
(也先王以作樂崇德者雷是鼔動故先王法此鼔動而作樂崇盛德業樂以發揚盛德故也殷薦之上帝者用)
(此殷盛之樂薦祭上帝也象雷出地而向天也以配祖考者謂以祖考配上帝用祖用考若周夏正郊天配靈)
(威仰以祖后稷配也配祀明堂五方之帝以考文王也故云以配祖考也)
初六鳴豫凶注處豫之初而特得志於上樂過則淫志
窮則凶豫何可鳴象曰初六鳴豫志窮凶也疏(正義曰鳴豫者)
(處豫之初而獨得應於四逸豫之甚是聲鳴于豫但逸樂之極過則淫荒獨得於樂所以凶也象曰志窮凶者)
(釋鳴豫之義而初時鳴豫後則樂志窮盡故為凶也)
六二介于石不終日貞吉注處豫之時得位履中安夫
貞正不求苟豫者也順不苟從豫不違中是以上交不
諂下交不瀆明禍福之所生故不苟說辯必然之理故
不改其操介如石焉不終日明矣象曰不終日貞吉以
中正也音義(介音界纖介古文作砎鄭古八反云謂磨砎也馬作扴云觸小石聲說音悦)疏
(正義曰介于石者得位履中安夫貞正不苟求逸豫上交不諂下交不瀆知幾事之初始明禍福之所生不苟)
(求逸豫守志耿介似於石然見幾之速不待終竟一日去惡修善恒守正得吉也象曰以中正者釋貞吉之義)
(所以見其惡事即能離去不待終日守正吉者以此六二居中守正順不苟從豫不違中故不湏待其一日終)
(守貞吉也)
六三盱豫悔遲有悔注居下體之極處兩卦之際履非
其位承動豫之主若其睢盱而豫悔亦生焉遲而不從
豫之所疾位非所據而以從豫進退離悔宜其然矣象
曰盱豫有悔位不當也音義(盱香于反睢盱也向云睢盱小人喜悦之貌王肅云)
(盱大也鄭云誇也說文云張目也字林火孤反又火于反子夏作紆京作汙姚作旴云日始出引詩旴日始旦)
(睢香維反說文云仰目也字林火佳反)疏(正義曰盱豫悔者六三履非其位上承動豫之主盱謂睢盱睢)
(盱者喜悦之貌若睢盱之求豫則悔吝也遲有悔者居豫之時若遲停不求於豫亦有悔也象曰位不當者解)
(其盱豫有悔之義以六三居不當位進退不得其所故盱豫有悔但象載經文多從省略經有盱豫有悔遲有)
(悔兩文具載象唯云盱豫有悔不言遲者略其文也故直云盱豫舉其欲進略云有悔舉其遲也)
九四由豫大有得勿疑朋盍簪注處豫之時居動之始
獨體陽爻衆隂所從莫不由之以得其豫故曰由豫大
有得也夫不信於物物亦疑焉故勿疑則朋合疾也盍
合也簪疾也象曰由豫大有得志大行也音義(由從也鄭云用)
(也馬作猶云猶豫疑也盍胡臘反合也簪徐側林反子夏傳同疾也鄭云速也埤蒼同王肅又祖感反古文作)
(貸京作撍馬作臧荀作宗虞作戠戠叢合也蜀才本依京義從鄭)疏(正義曰由豫大有得者處豫之時居)
(動之始獨體陽爻為衆隂之所從莫不由之以得其豫故云由豫也大有得者衆隂皆歸是大有所得勿疑朋)
(盍簪者盍合也簪疾也若能不疑於物以信待之則衆隂羣朋合聚而疾來也象曰志大行者釋由豫大有得)
(之意衆隂既由之而豫大有所得是志意大行也)
六五貞疾恒不死注四以剛動為豫之主專權執制非
巳所乘故不敢與四爭權而又居中處尊未可得亡是
以必常至于貞疾恒不死而已象曰六五貞疾乘剛也
恒不死中未亡也疏(正義曰貞疾恒不死者四以剛動為豫之主專權執制非巳所乘故)
(不敢與四爭權而又居中處尊未可得亡滅之是以必常至於貞疾恒得不死而已象曰六五貞疾乘剛者解)
(貞疾之義以乘九四之剛故正得其疾恒不死也中未亡者以其居中處尊未可亡滅之也)
上六冥豫成有渝无咎注處動豫之極極豫盡樂故至
于冥豫成也過豫不已何可長乎故必渝變然後无咎
象曰冥豫在上何可長也音義(冥覓經反馬云冥昧耽於樂也王廙云深也又)
(亡定反鄭讀為鳴渝羊朱反盡津忍反樂音洛)疏(正義曰處動豫之極極豫盡樂乃至於冥昧之豫而成就)
(也如俾晝作夜不能休已滅亡在近有渝无咎者渝變也若能自思改變不為冥豫乃得无咎也)
䷐(震下兌上)
隨元亨利貞无咎音義(隨從也震宫歸魂卦)疏(正義曰元亨者於相隨之世必大得)
(亨通若其不大亨通則无以相隨逆於時也利貞者相隨之體湏利在得正隨而不正則邪僻之道必湏利貞)
(也无咎者有此四德乃无咎以苟相從涉於朋黨故必湏四德乃无咎也凡卦有四德者或其卦當時之義即)
(有四德如乾坤屯臨无妄此五卦之時即能四德備具其隨卦以惡相隨則不可也有此四德乃无咎无此四)
(德則有咎也與前五卦其義稍别其革卦己日乃孚有四德若不己日乃孚則无四德與乾坤屯臨无妄隨其)
(義又别若當卦之時其卦雖美未有四德若行此美方得在後始致四德者於卦則不言其德也若謙泰及復)
(之等德義既美行之不己久必致此四德但當初之時其德未具故卦不顯四德也其諸卦之三德己下其義)
(大略亦然也)
彖曰隨剛來而下柔動而說隨大亨貞无咎而天下隨
時隨時之義大矣哉注震剛而兌柔也以剛下柔動而
之說乃得隨也為隨而不大通逆於時也相隨而不為
利正災之道也故大通利貞乃得无咎也為隨而令大
通利貞得於時也得時則天下隨之矣隨之所施唯在
於時也時異而不隨否之道也故隨時之義大矣哉音
義(而下之下遐嫁反注下柔同說音悦注下皆同大亨貞本又作大亨利貞天下隨時王肅作隨之隨時之)
(義王肅本作隨之時義令力呈反否備鄙反)疏(正義曰隨剛來而下柔動而說隨者此釋隨卦之義所以)
(致此隨者由剛來而下柔剛謂震也柔謂兌也震處兌下是剛來下柔震動而兌說既能下人動則喜說所以)
(物皆隨從也大亨貞无咎而天下隨時者以有大亨貞正无有咎害而天下隨之以正道相隨故隨之者廣若)
(不以大亨貞无咎而以邪僻相隨則天下不從也隨時之義大矣哉若以元亨利貞則天下隨從即隨之義意)
(廣大矣哉謂隨之初始其道未弘終久義意而美大也特云隨時者謂隨其時節之義謂此時宜行元亨利貞)
(故云隨時也注正義曰為隨而不大通逆於時者物既相隨之時若王者不以廣大開通使物閉塞是違逆於)
(隨從之時也相隨而不為利正災之道者凡物之相隨多曲相朋附不能利益於物守其正直此則小人之道)
(長災禍及之故云災之道也隨之所施唯在於時者釋隨時之義言隨時施設唯在於得時若能大通利貞是)
(得時也若不能大通利貞是失時也時異而不隨否之道者凡所遇之時體無恒定或值不動之時或值相隨)
(之時舊來恒往今湏隨從時既殊異於前而不使物相隨則是否塞之道當湏可隨則隨逐時而用所利則大)
(故云隨時之義大矣哉)
象曰澤中有雷隨君子以嚮晦入宴息注澤中有雷動
說之象也物皆說隨可以无為不勞明鑒故君子嚮晦
入宴息也音義(嚮本又作向許亮反王肅本作鄉音同宴徐烏練反王肅烏顯反)疏(正義)
(曰說卦云動萬物者莫疾乎雷說萬物者莫說乎澤故注云澤中有雷動說之象也君子以嚮晦入宴息者明)
(物皆說豫相隨不勞明鑒故君子象之鄭玄云晦宴也猶人君既夕之後入於宴寝而止息)
初九官有渝貞吉出門交有功注居隨之始上无其應
无所偏係動能隨時意无所主者也隨不以欲以欲隨
宜者也故官有渝變隨不失正也出門无違何所失哉
象曰官有渝從正吉也出門交有功不失也音義(官蜀才本)
(作館)疏(正義曰官有渝者官謂執掌之職人心執掌與官同稱故人心所主謂之官渝變也此初九既无其)
(應无所偏係可隨則隨是所執之志有能渝變也唯正是從故貞吉也出門交有功者所隨不以私欲故見善)
(則往隨之以此出門交獲其功象曰官有渝從正吉者釋官有渝之義所執官守正能隨時渝變以見貞正則)
(往隨從故云從正吉出門交有功不失者釋交有功之義以所隨之處不失正道故出門即有功也注正義曰)
(言隨不以欲以欲隨宜者若有其應則有私欲以无偏應是所隨之事不以私欲有正則從是以欲隨其所宜)
六二係小子失丈夫注隂之為物以處隨世不能獨立
必有係也居隨之時體分柔弱而以乘夫剛動豈能秉
志違於所近隨此失彼弗能兼與五處己上初處己下
故曰係小子失丈夫也象曰係小子弗兼與也疏(正義曰小)
(子謂初九也丈夫謂九五也初九處卑故稱小子五居尊位故稱丈夫六二既是隂柔不能獨立所處必近係)
(屬初九故云係小子既屬初九則不得往應於五故云失丈夫也象曰弗兼與者釋係小子之意既隨此初九)
(則失彼九五丈夫是不能兩處兼有故云弗兼與也)
六三係丈夫失小子隨有求得利居貞注隂之為物以
處隨世不能獨立必有係也雖體下卦二己據初將何
所附故舍初係四志在丈夫四俱无應亦欲於巳隨之
則得其所求矣故曰隨有求得也應非其正以係於人
何可以妄故利居貞也初處己下四處己上故曰係丈
夫失小子也象曰係丈夫志舍下也注下謂初也音義
(舍音捨下文同)疏(正義曰六三隂柔近於九四是係於丈夫也初九既被六二之所據六三不可復往從之)
(是失小子也隨有求得者三欲往隨於四四亦更无他應己往隨於四四不能逆己是三之所隨有求而皆得)
(也利居貞者己非其正以係於人不可妄動唯利在居處守正故云利居貞也象曰志舍下者釋係丈夫之義)
(六三既係九四之丈夫志意則舍下之初九也注正義曰四俱无應者三既无應四亦无應是四與三俱无應)
(也此六二六三因隂陽之象假丈夫小子以明人事餘无義也)
九四隨有𫉬貞凶有孚在道以明何咎注處說之初下
據二隂三求係已不距則𫉬故曰隨有𫉬也居於臣地
履非其位以擅其民失於臣道違正者也故曰貞凶體
剛居說而得民心能幹其事而成其功者也雖違常義
志在濟物心存公誠著信在道以明其功何咎之有象
曰隨有𫉬其義凶也有孚在道明功也音義(擅市戰反)疏(正義)
(曰隨有𫉬者處說之初下據二隂三求係已不距則𫉬故曰隨有獲也貞凶者居於臣地履非其位以擅其民)
(失於臣道違其正理故貞凶也有孚在道以明何咎者體剛居說而得民心雖違常義志在濟物心存公誠著)
(信在於正道有功以明更有何咎故云有孚在道以明何咎也象曰隨有𫉬其義凶者釋隨有𫉬貞凶之意九)
(四既有六三六二𫉬得九五之民為臣而擅君之民失於臣義是以宜其凶也有孚在道明功者釋以明何咎)
(之義既能著信在于正道是明立其功故无咎也)
九五孚于嘉吉注履正居中而處隨世盡隨時之宜得
物之誠故嘉吉也象曰孚于嘉吉位正中也音義(盡津忍反)
(盡卷末同正中一本作中正)疏(正義曰孚于嘉吉者嘉善也履中居正而處隨世盡隨時之義得物之誠)
(信故𫉬美善之吉也)
上六拘係之乃從維之王用亨于西山注隨之為體隂
順陽者也長處上極不從者也隨道已成而特不從故
拘係之乃從也率土之濱莫非王臣而為不從王之所
討也故維之王用亨于西山者兑為西方山者途之險
隔也處西方而為不從故王用通于西山象曰拘係之
上窮也注處于上極故窮也音義(拘句于反亨許庚反通也陸許兩反云祭)
(也濱音賓)疏(正義曰最處上極是不隨從者也隨道已成而特不從故湏拘係之乃始從也維之王用亨于)
(西山者若欲維係此上六王者必湏用兵通于西山險難之處乃得拘係也山謂險阻兑處西方故謂西山令)
(有不從必湏維係此乃王者必湏用兵通于險阻之道非是意在好刑故曰王用亨于西山象曰拘係之上窮)
(者釋拘係之義所以湏拘係者以其在上而窮極不肯隨從故也)
䷳(巽下艮上)
蠱元亨利涉大川先甲三日後甲三日音義(蠱音古事也惑也亂)
(也左傳云於文皿蟲為蠱又云女惑男風落山謂之蠱徐又姬祖反一音故巽宫歸魂卦先息薦反後胡豆反)
(彖并注同)疏(正義曰蠱者事也有事營為則大得亨通有為之時利在拯難故利涉大川也先甲三日後甲)
(三日者甲者創制之令既在有為之時不可因仍舊令今用創制之令以治於人人若犯者未可即加刑罰以)
(民未習故先此宣令之前三日殷勤而語之又於此宣令之後三日更丁寧而語之其人不從乃加刑罰也其)
(褚氏何氏周氏等並同鄭義以為甲者造作新令之日甲前三日取改過自新故用辛也甲後三日取丁寧之)
(義故用丁也今案輔嗣注甲者創制之令不云創制之日又巽卦九五先庚三日後庚三日輔嗣注申命令謂)
(之庚輔嗣又云甲庚皆申命之謂則輔嗣不以甲為創制之日而諸儒不顧輔嗣注旨妄作異端非也)
彖曰蠱剛上而柔下注上剛可以斷制下柔可以施令
巽而止蠱注既巽又止不競爭也有事而无競爭之患
故可以有為也蠱元亨而天下治也注有為而大亨非
天下治而何也利涉大川往有事也先甲三日後甲三
日終則有始天行也注蠱者有事而待能之時也可以
有為其在此時矣物己說隨則待夫作制以定其事也
進德修業往則亨矣故元亨利涉大川也甲者創制之
令也創制不可責之以舊故先之三日後之三日使令
洽而後乃誅也因事申令終則復始若天之行用四時
也音義(斷令亂反令力政反下同爭爭鬭之爭治直吏反注同說音悦創初亮反此俗字也依字作剙)
(復扶又反)疏(正義曰剛上而柔下巽而止蠱者此釋蠱卦之名幷明稱蠱之義也以上剛能斷制下柔能施)
(令巽順止靜故可以有為也禇氏云蠱者惑也物既惑亂終致損壞當湏有事也有為治理也故序卦云蠱者)
(事也謂物蠱必有事非謂訓蠱為事義當然也蠱元亨而天下治者釋元亨之義以有為而得元亨是天下治)
(理也利涉大川往有事也者釋利涉大川也蠱者有為之時拔拯危難往當有事故利涉大川此則假外象以)
(喻危難也先甲三日後甲三日終則有始天行者釋先甲三日後甲三日之義也民之犯令告之已終更復從)
(始告之殷勤不已若天之行四時既終更復從春為始象天之行故云天行也注正義曰蠱者有事待能之時)
(者物既蠱壞湏有事營為所作之事非賢能不可故經云幹父之蠱幹則能也甲者創制之令者甲為十日之)
(首創造之令為在後諸令之首故以創造之令謂之為甲故漢時謂令之重者謂之甲令則此義也創制不可)
(責之以舊者以人有犯令而致罪者不可責之舊法有犯則刑故湏先後三日殷勤語之使曉知新令而後乃)
(誅誅謂兼通責讓之罪非專謂誅殺也)
象曰山下有風蠱君子以振民育德注蠱者有事而待
能之時也故君子以濟民養德也音義(振舊之慎反濟也師讀音真振)
(振仁厚也育王肅作毓古育字)疏(正義曰必云山下有風者風能摇動散布潤澤今山下有風取君子能以)
(恩澤下振於民育養巳德振民象山下有風育德象山在上也)
初六幹父之蠱有子考无咎厲終吉注處事之首始見
任者也以柔巽之質幹父之事能承先軌堪其任者也
故曰有子也任為事首能堪其事考乃无咎也故曰有
子考无咎也當事之首是以危也能堪其事故終吉象
曰幹父之蠱意承考也注幹事之首時有損益不可盡
承故意承而巳音義(有子考无咎絶句周依馬王肅以考絶句當丁堂反盡津忍反下皆)
(同)疏(正義曰幹父之蠱者處事之首以柔巽之質幹父之事堪其任也有子考无咎者有子既能堪任父)
(事考乃无咎也以其處事之初若不堪父事則考有咎也厲終吉者厲危也既為事初所以危也能堪其事所)
(以終吉也象曰意承考者釋幹父之蠱義凡堪幹父事不可小大損益一依父命當量事制宜以意承考而巳)
(對文父沒稱考若散而言之生亦稱考若康誥云大傷厥考心是父在稱考此避幹父之文故變云考也)
九二幹母之蠱不可貞注居於内中宜幹母事故曰幹
母之蠱也婦人之性難可全正宜屈己剛既幹且順故
曰不可貞也幹不失中得中道也象曰幹母之蠱得中
道也疏(正義曰居内處中是幹母事也不可貞者婦人之性難可全正宜屈己剛不可固守貞正故云)
(不可貞也象曰得中道者釋幹母之蠱義雖不能全正猶不失在中之道故云得中道也)
九三幹父之蠱小有悔无大咎注以剛幹事而无其應
故有悔也履得其位以正幹父雖有小悔終无大咎象
曰幹父之蠱終无咎也疏(正義曰幹父之蠱小有悔者以剛幹事而无其應故小有)
(悔也无大咎者履得其位故終无大咎也)
六四裕父之蠱往見吝注體柔當位幹不以剛而以柔
和能裕先事者也然无其應往必不合故曰往見吝象
曰裕父之蠱往未得也音義(裕羊樹反馬云寬也累劣偽反)疏(正義曰裕父之)
(蠱者體柔當位幹不以剛而以柔和能容裕父之事也往見吝者以其无應所往之處見其鄙吝故往未得也)
六五幹父之蠱用譽注以柔處尊用中而應承先以斯
用譽之道也象曰幹父用譽承以德也注以柔處中不
任威力也疏(正義曰幹父之蠱用譽者以柔處尊用中而應以此承父用有聲譽象曰承以德者)
(釋幹父用譽之義奉承父事唯以中和之德不以威力故云承以德也)
上九不事王侯高尚其事注最處事上而不累於位不
事王侯高尚其事也象曰不事王侯志可則也疏(正義曰不)
(事王侯高尚其事者最處事上不復以世事為心不係累於職位故不承事王侯但自尊高慕尚其清虚之事)
(故云高尚其事也象曰志可則者釋不事王侯之義身既不事王侯志則清虚高尚可法則也)
䷒(兌下坤上)
臨元亨利貞至于八月有凶音義(臨如字序卦云大也坤宫二世卦)疏
(正義曰案序卦云臨大也以陽之浸長其德壮大可以監臨於下故曰臨也剛既浸長說而且順又以剛居中)
(有應於外大得亨通而利正也故曰元亨利貞也至于八月有凶者以物盛必衰隂長陽退臨為建丑之月從)
(建丑至于八月建申之時三隂既盛三陽方退小人道長君子道消故八月有凶也以盛不可終保聖人作易)
(以戒之也)
彖曰臨剛浸而長說而順剛中而應大亨以正天之道
也注陽轉進長隂道日消君子日長小人日憂大亨以
正之義至于八月有凶消不久也注八月陽衰而隂長
小人道長君子道消也故曰有凶音義(浸子鴆反長之丈反除六三注)
(末及象咎不長皆同一音此治良反說音悦下同)疏(正義曰臨剛浸而長說而順者此釋臨義也據諸卦)
(之例說而順之下應以臨字結之此无臨字者以其剛中而應亦是臨義故不得於剛中之上而加臨也剛中)
(而應大亨以正天之道者天道以剛居中而下與地相應使物大得亨通而利正故乾卦元亨利貞今此臨卦)
(其義亦然故云天之道也至于八月有凶消不久也者證有凶之義以其陽道既消不可常久故有凶也但復)
(卦一陽始復剛性尚微又不得其中故未有元亨利貞泰卦三陽之時三陽在下而成乾體乾下坤上象天降)
(下地升上上下通泰物通則失正故不具四德唯此卦二陽浸長陽浸壯大特得稱臨所以四德具也然陽長)
(之卦每卦皆應八月有凶但此卦名臨是盛大之義故於此卦特戒之耳若以𩔖言之則陽長之卦至其終末)
(皆有凶也注正義曰云八月者何氏云從建子陽生至建未為八月褚氏云自建寅至建酉為八月今案此注)
(云小人道長君子道消宜據否卦之時故以臨卦建丑而至否卦建申為八月也)
象曰澤上有地臨君子以教思无窮容保民无疆注相
臨之道莫若說順也不恃威制得物之誠故物无違也
是以君子教思无窮容保民无疆也音義(思息吏反疆居良反注同)
疏(正義曰澤上有地者欲見地臨於澤在上臨下之義故云澤上有地也君子以教思无窮者君子於此臨)
(卦之時其下莫不喜說和順在上但湏教化思念无窮巳也欲使教恒不絶也容保民无疆者容謂容受也保)
(安其民无有疆境象地之闊遠故云无疆也)
初九咸臨貞吉注咸感也感應也有應於四感以臨者
也四履正位而已應焉志行正者也以剛感順志行其
正以斯臨物正而𫉬吉也象曰咸臨貞吉志行正也疏
(正義曰咸感也有應於四感之而臨志行得正故貞吉也象曰咸臨貞吉志行正者釋咸臨貞吉之義四既履)
(得正位已往與之相應是己之志意行而歸正也)
九二咸臨吉无不利注有應在五感以臨者也剛勝則
柔危而五體柔非能同斯志者也若順於五則剛德不
長何由得吉无不利乎全與相違則失於感應其得咸
臨吉无不利必未順命也象曰咸臨吉无不利未順命
也音義(勝升證反下同)疏(正義曰咸臨吉者咸感也有應於五是感以臨而得其吉也无不利者二)
(雖與五相應二體是剛五體是柔兩雖相感其志不同若純用剛往則五所不從若純用柔往又損已剛性必)
(湏商量事宜有從有否乃得无不利也象曰未順命者釋无不利之義未可盡順五命湏斟酌事宜有從有否)
(故得无不利也則君臣上下獻可替否之義也)
六三甘臨无攸利既憂之无咎注甘者佞邪說媚不正
之名也履非其位居剛長之世而以邪說臨物宜其无
攸利也若能盡憂其危改修其道剛不害正故咎不長
象曰甘臨位不當也既憂之咎不長也音義(邪似嗟反下同媚密)
(備反)疏(正義曰甘臨者謂甘美諂佞也履非其位居剛長之世而以邪說臨物故无攸利也既憂之无咎者)
(既盡也若能盡憂其危則剛不害正故无咎也象曰既憂之咎不長者能盡憂其事改過自修其咎則止不復)
(長久故无咎也)
六四至臨无咎注處順應陽不忌剛長而乃應之履得
其位盡其至者也剛勝則柔危柔不失正則得无咎也
象曰至臨无咎位當也音義(位當本或作當位實非也)疏(正義曰至臨无咎者)
(履順應陽不畏剛長而已應之履得其位能盡其至極之善而為臨故云至臨以柔不失正故无咎也象曰位)
(當者釋无咎之義以六四以隂所居得正柔不為邪位當其處故无咎也)
六五知臨大君之宜吉注處於尊位履得其中能納剛
以禮用建其正不忌剛長而能任之委物以能而不犯
焉則聰明者竭其視聽知力者盡其謀能不為而成不
行而至矣大君之宜如此而已故曰知臨大君之宜吉
也象曰大君之宜行中之謂也音義(知音智注同又如字)疏(正義曰知)
(臨大君之宜吉者處於尊位履得其中能納剛以禮用建其正不忌剛長而能任之故聰明者竭其視聽知力)
(者盡其謀能是知為臨之道大君之所宜以吉也象曰行中之謂者釋大君之宜所以得宜者正由六五處中)
(行此中和之行致得大君之宜故言行中之謂也)
上六敦臨吉无咎注處坤之極以敦而臨者也志在助
賢以敦為德雖在剛長剛不害厚故无咎也象曰敦臨
之吉志在内也疏(正義曰敦臨吉无咎者敦厚也上六處坤之上敦厚而為臨志在助賢以)
(敦為德故云敦臨吉雖在剛長而志行敦厚剛所以不害故无咎也象曰志在内者釋敦臨吉之義雖在上卦)
(之極志意恒在於内之二陽意在助賢故得吉也)
䷓(坤下巽上)
觀盥而不薦有孚顒若注王道之可觀者莫盛乎宗廟
宗廟之可觀者莫盛於盥也至薦簡略不足復觀故觀
盥而不觀薦也孔子曰禘自既灌而往者吾不欲觀之
矣盡夫觀盛則下觀而化矣故觀至盥則有孚顒若也
音義(觀官喚反示也乾宫四世卦盥音管薦王又作&KR1002;同牋練反不薦王肅本作觀薦顒魚恭反復扶又)
(反灌官喚反)疏(正義曰觀者王者道德之美而可觀也故謂之觀觀盥而不薦者可觀之事莫過宗廟之)
(祭盥其禮盛也薦者謂既灌之後陳薦籩豆之事其禮卑也今所觀宗廟之祭但觀其盥禮不觀在後籩豆之)
(事故云觀盥而不薦也有孚顒若者孚信也但下觀此盛禮莫不皆化悉有孚信而顒然故云有孚顒若注正)
(義曰盡夫觀盛則下觀而化者觀盛則觀盥禮盛則休而止是觀其大不觀其細此是下之效上因觀而皆化)
(之矣故觀至盥則有孚顒若者顒是嚴正之貌若為語辭言下觀而化皆孚信容貌儼然也)
彖曰大觀在上注下賤而上貴也順而巽中正以觀天
下觀盥而不薦有孚顒若下觀而化也觀天之神道而
四時不忒聖人以神道設教而天下服矣注統說觀之
為道不以刑制使物而以觀感化物者也神則无形者
也不見天之使四時而四時不忒不見聖人使百姓而
百姓自服也音義(忒吐得反)疏(正義曰大觀在上者謂大為在下所觀唯在於上由在上)
(既貴故在下大觀今大觀在於上又順而和巽居中得正以觀於天下謂之觀也此釋觀卦之名觀盥而不薦)
(有孚顒若下觀而化者釋有孚顒若之義本由在下觀效在上而變化故有孚顒若也觀天之神道而四時不)
(忒者此盛明觀卦之美言觀盥與天之神道相合觀此天之神道而四時不有忒變神道者微妙无方理不可)
(知目不可見不知所以然而然謂之神道而四時之節氣見矣豈見天之所為不知從何而來唯見四時流行)
(不有差忒故云觀天之神道而四時不忒也聖人以神道設教而天下服矣者此明聖人用此天之神道以觀)
(設教而天下服矣天既不言而行不為而成聖人法則天之神道唯身自行善垂化於人不假言語教戒不湏)
(威刑恐逼在下自然觀化服從故云天下服矣)
象曰風行地上觀先王以省方觀民設教音義(省悉井反)疏
(正義曰風行地上者風主號令行于地上猶如先王設教在於民上故云風行地上觀也先王以省方觀民設)
(教者以省視萬方觀看民之風俗以設於教非諸侯以下之所為故云先王也)
初六童觀小人无咎君子吝注處於觀時而最遠朝美
體於隂柔不能自進无所鑒見故曰童觀趣順而已无
所能為小人之道也故曰小人无咎君子處大觀之時
而為童觀不亦鄙乎象曰初六童觀小人道也音義(童馬)
(云猶獨也鄭云稚也遠袁萬反朝直遥反鑒古暫反下同趣促裕反)疏(正義曰童觀者處於觀時而最遠朝)
(廷之美體是柔弱不能自進无所鑒見唯如童稚之子而觀望也小人无咎君子吝者為此觀者趣在順從而)
(已无所能為於小人行之纔得无咎若君子行之則鄙吝也)
六二闚觀利女貞注處在於内寡所鑒見體於柔弱從
順而已猶有應焉不為全蒙所見者狹故曰闚觀居内
得位柔順寡見故曰利女貞婦人之道也處大觀之時
居中得位不能大觀廣鑒闚觀而已誠可醜也象曰闚
觀女貞亦可醜也音義(闚苦規反本亦作窺狹戸夾反象曰闚觀女貞一本有利字)
疏(正義曰闚觀利女貞者既是隂爻又處在卦内性又柔弱唯闚竊而觀如此之事唯女子之所貞非丈夫)
(所為之事也注正義曰猶有應焉不為全蒙者六二雖柔弱在内猶有九五剛陽與之為應則微有開發不為)
(全是童蒙如初六也故能闚而外觀此童觀闚觀皆讀為去聲也)
六三觀我生進退注居下體之極處二卦之際近不比
尊遠不童觀觀風者也居此時也可以觀我生進退也
象曰觀我生進退未失道也注處進退之時以觀進退
之幾未失道也音義(比毗志反)疏(正義曰觀我生進退者我生我身所動出三居下體)
(之極是有可進之時又居上體之下復是可退之地遠則不為童觀近則未為觀國居在進退之處可以自觀)
(我之動出也故時可則進時不可則退觀風相幾未失其道故曰觀我生進退也道得名生者道是開通生利)
(萬物故繫辭云生生之謂易是道為生也)
六四觀國之光利用賓于王注居觀之時最近至尊觀
國之光者也居近得位明習國儀者也故曰利用賓于
王也象曰觀國之光尚賓也音義(觀國之觀如字或音官喚反最近附近之)
(近居近如字)疏(正義曰最近至尊是觀國之光利用賓于王者居在親近而得其位明習國之禮儀故宜)
(利用賓于王庭也象曰尚賓者釋觀國之光義以居近至尊之道志意慕尚為王賓也)
九五觀我生君子无咎注居於尊位為觀之主宣弘大
化光于四表觀之極者也上之化下猶風之靡草故觀
民之俗以察已道百姓有罪在予一人君子風著已乃
无咎上為化主將欲自觀乃觀民也象曰觀我生觀民
也疏(正義曰九五居尊為觀之主四海之内由我而化我教化善則天下著君子之風教化不善則天下)
(著小人之俗故觀民以察我道有君子之風著則无咎也故曰觀我生君子无咎也象曰觀我生觀民者謂觀)
(民以觀我故觀我即觀民也)
上九觀其生君子无咎注觀我生自觀其道也觀其生
為民所觀者也不在於位最處上極高尚其志為天下
所觀者也處天下所觀之地可不慎乎故君子德見乃
得无咎生猶動出也象曰觀其生志未平也注特處異
地為衆所觀不為平易和光流通志未平也音義(見賢遍反)
(易以豉反○盡夫觀盛故觀至大觀在上以觀天下觀盥而不薦觀之為道而以觀感風行地上觀處於觀時)
(君子處大觀之時處大觀之時大觀廣鑒居觀之時為觀之主觀之盛也並官喚反餘不出者並音官大觀廣)
(鑒亦音官大觀在上王肅音官以觀天下徐唯此一字作官音)疏(正義曰觀其生者最處上極高尚其志生)
(亦道也為天下觀其已之道故云觀其生也君子无咎者既居天下可觀之地可不慎乎故君子謹慎乃得无)
(咎也象曰志未平者釋觀其生之義以特處異地為衆所觀不為平易和光流通志未與世俗均平世无危懼)
(之憂我有符同之慮故曰志未平也注正義曰生猶動出者或動或出是生長之義故云生猶動出六三九五)
(皆云觀我生上九云觀其生此等云生皆為動出故於卦末註總明之也)
䷔(震下離上)
噬嗑亨利用獄注噬齧也嗑合也凡物之不親由有閒
也物之不齊由有過也有閒與過齧而合之所以通也
刑克以通獄之利也音義(噬市制反嗑胡臘反巽宫五世卦齧研節反閒如字下同)
(又音閒厠之閒與過一本作有過)疏(正義曰噬嗑亨者噬齧也嗑合也物在於口則隔其上下若齧去其)
(物上下乃合而得亨也此卦之名假借口象以為義以喻刑法也凡上下之閒有物閒隔當湏用刑法去之乃)
(得亨通故云噬嗑亨也利用獄者以刑除閒隔之物故利用獄也)
彖曰頤中有物曰噬嗑注頤中有物齧而合之噬嗑之
義也噬嗑而亨注有物則閒不齧不合无由亨也剛柔
分動而明雷電合而章注剛柔分動不溷乃明雷電竝
合不亂乃章皆利用獄之義柔得中而上行雖不當位
利用獄也注謂五也能為齧合而通必有其主五則是
也上行謂所之在進也凡言上行皆所之在貴也雖不
當位不害用獄也音義(頤以之反不合本又作而合溷胡困反濁也雜也亂也韋昭云)
(汙辱也上時掌反注同)疏(正義曰頤中有物曰噬嗑者此釋噬嗑名也案諸卦之彖先標卦名乃復言曰)
(某卦曰同人曰大有曰小畜之𩔖是也此發首不疊卦名者若義幽隱者先出卦名後更以卦名結之若其義)
(顯露則不先出卦名則此頤中有物曰噬嗑之𩔖其事可知故不先出卦名此乃夫子因義理文𫝑隨義而發)
(不為例也噬嗑而亨者釋亨義由噬嗑而得亨也剛柔分動而明雷電合而章者釋利用獄之義剛柔既分不)
(相溷雜故動而顯明也雷電既合而不錯亂故事得彰著明而且著可以斷獄剛柔分謂震剛在下離柔在上)
(剛柔云分雷電云合者欲見明之與動各是一事故剛柔云分也明動雖各一事相湏而用故雷電云合但易)
(之為體取象既多若取分義則云震下離上若取合義則云離震合體共成一卦也此釋二象利用獄之義也)
(柔得中而上行雖不當位利用獄者此釋爻有利用獄之義隂居五位是柔得中也而上行者既居上卦意在)
(向進故云上行其德如此雖不當位者所居隂位猶利用獄也注正義曰雷電並合不亂乃章者彖文唯云雷)
(電合注云不亂乃章者不亂之文以其上云剛柔分剛柔分則是不亂故云雷電並合不亂乃章也凡言上行)
(皆所之在貴者輔嗣此注恐謂之適五位則是上行故於此明之凡言上行但所之在進皆曰上行不是唯向)
(五位乃稱上行也故謙卦序彖曰地道卑而上行坤體在上故總云上行不止五也又損卦彖云損下益上曰)
(上行是減下而益上卦謂之上行是亦不據五也然則此云上行及晉卦彖云上行既在五位而又稱上行則)
(似若王者雖見在尊位猶意在欲進仰慕三皇五帝可貴之道故稱上行者也)
象曰雷電噬嗑先王以明罰勑法音義(勑恥力反此俗字也字林作勅)
(鄭云勑猶理也一云整也)疏(正義曰雷電噬嗑者但噬嗑之象其象在口雷電非噬嗑之體但噬嗑象外物)
(既有雷電之體則雷電欲取明罰勑法可畏之義故連云雷電也)
初九屨校滅趾无咎注居无位之地以處刑初受刑而
非治刑者也凡過之所始必始於微而後至於著罰之
所始必始於薄而後至於誅過輕戮薄故屨校滅趾桎
其行也足懲而己故不重也過而不改乃謂之過小懲
大誡乃得其福故无咎也校者以木絞校者也即械也
校者取其通名也象曰屨校滅趾不行也注過止於此
音義(屨紀具反校爻教反注及下同馬音教桎章實反懲直冰反絞交卯反械口戒反不行也或本作止)
(不行也)疏(正義曰屨校滅趾者屨謂著而履踐也校謂所施之械也處刑之初居无位之地是受刑之人)
(非治刑之主凡過之所始必始於微積而不已遂至於著罰之所始必始於薄刑薄刑之不已遂至於誅在刑)
(之初過輕戮薄必校之在足足為懲誡故不復重犯故校之在足已沒其趾桎其小過誡其大惡過而能改乃)
(是其福雖復滅趾可謂无咎故言屨校滅趾无咎也象曰屨校滅趾不行者釋屨校滅趾之義猶著校滅沒其)
(趾也小懲大誡故罪過止息不行也)
六二噬膚滅鼻无咎注噬齧也齧者刑克之謂也處中
得位所刑者當故曰噬膚也乘剛而刑未盡順道噬過
其分故滅鼻也刑得所疾故雖滅鼻而无咎也膚者柔
脆之物也象曰噬膚滅鼻乘剛也音義(膚方于反馬云柔脆肥美曰膚)
(盡津忍反分扶問反脆七歲反)疏(正義曰噬膚滅鼻者六二處中得位是用刑者所刑中當故曰噬膚膚是)
(柔脆之物以喻服罪受刑之人也乘剛而刑未盡順道噬過其分故至滅鼻言用刑太深也无咎者用刑得其)
(所疾謂刑中其理故无咎也象曰乘剛者釋噬膚滅鼻之義以其乘剛故用刑深也)
六三噬腊肉遇毒小吝无咎注處下體之極而履非其
位以斯食物其物必堅豈唯堅乎將遇其毒噬以喻刑
人腊以喻不服毒以喻怨生然承於四而不乘剛雖失
其正刑不侵順故雖遇毒小吝无咎象曰遇毒位不當
也音義(腊音昔馬云晞於陽而煬於火曰腊肉鄭注周禮小物全乾曰腊)疏(正義曰噬腊肉者腊)
(是堅剛之肉也毒者苦惡之物也三處下體之上失政刑人刑人不服若齧其腊肉非但難齧亦更生怨咎猶)
(噬腊而難入復遇其毒味然也三以柔不乘剛刑不侵順道雖有遇毒之吝於德亦无大咎故曰噬腊肉遇毒)
(小吝无咎也象曰位不當者謂處位不當也)
九四噬乾胏得金矢利艱貞吉注雖體陽爻為隂之主
履不𫉬中而居其非位以斯噬物物亦不服故曰噬乾
胏也金剛也矢直也噬乾胏而得剛直可以利於艱貞
之吉未足以盡通理之道也象曰利艱貞吉未光也音
義(乾音干胏緇美反馬云有骨謂之胏鄭云簀也字林云含食所遺也一曰脯也子夏作脯徐音甫荀董同)
疏(正義曰噬乾胏者乾胏是臠肉之乾者履不𫉬中居非其位以斯道治物物亦不服猶如噬乾胏然也得)
(金矢者金剛也矢直也雖刑不服物而能得其剛直也利艱貞吉者既得剛直利益艱難守貞正之吉猶未能)
(光大通理之道故象云未光也)
六五噬乾肉得黃金貞厲无咎注乾肉堅也黃中也金
剛也以隂處陽以柔乘剛以噬於物物亦不服故曰噬
乾肉也然處得尊位以柔乘剛而居於中能行其戮者
也履不正而能行其戮剛勝者也噬雖不服得中而勝
故曰噬乾肉得黃金也已雖不正而刑戮得當故雖貞
厲而无咎也象曰貞厲无咎得當也疏(正義曰噬乾肉者乾肉堅也以)
(隂處陽以柔乘剛以此治罪於人人亦不服如似噬乾肉也得黃金者黃中也金剛也以居於中是黃也以柔)
(乘剛是金也既中而行剛能行其戮剛勝者也故曰得黃金也貞厲无咎者已雖不正刑戮得當故雖貞正自)
(危而无咎害位雖不當而用刑得當故象云得當也)
上九何校滅耳凶注處罰之極惡積不改者也罪非所
懲故刑及其首至於滅耳及首非誡滅耳非懲凶莫甚
焉象曰何校滅耳聰不明也注聰不明故不慮惡積至
于不可解也音義(何何可反又音何本亦作荷音同下同王肅云荷擔聰不明也馬云耳無)
(所聞鄭云目不明耳不聰王肅云言其聰之不明解佳買反)疏(正義曰何校滅耳凶者何謂擔何處罰之)
(極惡積不改故罪及其首何擔枷械滅沒於耳以至誅殺以其聰之不明積惡致此故象云聰不明也注正義)
(曰罪非所懲者言其惡積既深尋常刑罪非能懲誡故云罪非所懲也及首非誡滅耳非懲者若罪未及首猶)
(可誡懼歸善也罪已及首性命將盡非復可誡故云及首非誡也校既滅耳將欲刑殺非可懲改故云滅耳非)
(懲也)
䷕(離下艮上)
賁亨小利有攸往音義(賁彼偽反徐甫寄反李軌府瓫反傅氏云賁古斑字文章貌鄭)
(云變也文飾之貌王肅符文反云有文飾黃白色艮宫一世卦)疏(正義曰賁飾也以剛柔二象交相文飾也)
(賁亨者以柔來文剛而得亨通故曰賁亨也小利有攸往者以剛上文柔不得中正故不能大有所往故云小)
(利有攸往也)
彖曰賁亨柔來而文剛故亨分剛上而文柔故小利有
攸往注剛柔不分文何由生故坤之上六來居二位柔
來文剛之義也柔來文剛居位得中是以亨乾之九二
分居上位分剛上而文柔之義也剛上文柔不得中位
不若柔來文剛故小利有攸往天文也注剛柔交錯而
成文焉天之文也文明以止人文也注止物不以威武
而以文明人之文也觀乎天文以察時變觀乎人文以
化成天下注解天之文則時變可知也解人之文則化
成可為也音義(上時掌反注剛上皆同解音蟹下同)疏(正義曰賁亨柔來而文剛故亨者此)
(釋賁亨之義不直言賁連云賁亨者由賁而致亨事義相連也若大哉乾元以元連乾者也柔來而文剛故亨)
(柔來文剛以文相飾是賁義也相飾即有為亨故云賁亨亨之下不重以賁字結之者以亨之與賁相連而釋)
(所以亨下不得重結賁字分剛上而文柔故小利有攸往者釋小利有攸往義乾體在下今分乾之九二上向)
(文飾坤之上六是分剛上而文柔也棄此九二之中往居无位之地棄善從惡往无大利故小利有攸往也天)
(文也者天之為體二象剛柔剛柔交錯成文是天文也文明以止人文者文明離也以止艮也用此文明之道)
(裁止於人是人之文德之教此賁卦之象既有天文人文欲廣美天文人文之義聖人用之以治於物也觀乎)
(天文以察時變者言聖人當觀視天文剛柔交錯相飾成文以察四時變化若四月純陽用事隂在其中靡草)
(死也十月純隂用事陽在其中齊麥生也是觀剛柔而察時變也觀乎人文以化成天下者言聖人觀察人文)
(則詩書禮樂之謂當法此教而化成天下也注正義曰坤之上六何以來居二位不居於初三乾之九二何以)
(分居上位不居於五者乾性剛亢故以已九二上居坤極坤性柔順不為物首故以已上六下居乾之二位也)
(且若柔不分居乾二剛不分居坤極則不得文明以止故也又陽本在上隂本在下應分剛而下分柔而上何)
(因分剛向上分柔向下者今謂此本泰卦故也若天地交泰則剛柔得交若乾上坤下則是天地否閉剛柔不)
(得交故分剛而上分柔而下也)
象曰山下有火賁君子以明庶政无敢折獄注處賁之
時止物以文明不可以威刑故君子以明庶政而无敢
折獄音義(明蜀才本作命折之舌反注同鄭云斷也斷音丁亂反)疏(正義曰山下有火賁者欲)
(見火上照山有光明文飾也又取山含火之光明象君子内含文明以理庶政故云山下有火賁也以明庶政)
(者用此文章明達以治理庶政也无敢折獄者勿得直用果敢折斷訟獄)
初九賁其趾舍車而徒注在賁之始以剛處下居於无
位棄於不義安夫徒步以從其志者也故飾其趾舍車
而徒義弗乘之謂也象曰舍車而徒義弗乘也音義(趾一)
(本作止鄭云趾足舍音捨下及注同車音居鄭張本作輿從漢時始有居音夫音扶)疏(正義曰賁其趾舍車)
(而徒者在賁之始以剛處下居於无位之地乃棄於不義之車而從有義之徒步故云舍車而徒以其志行高)
(絜不苟就輿乘是以義不肯乘故象云義弗乘也)
六二賁其須注得其位而无應三亦无應俱无應而比
焉近而相得者也須之為物上附者也循其所履以附
於上故曰賁其須也象曰賁其須與上興也音義(須如字字)
(從彡水邊作須非比毗志反下同上附之上時掌循似遵反)疏(正義曰賁其須者須是上附於面六二當)
(上附於三若似賁飾其須也循其所履以附於上與上同為興起故象云與上興也)
九三賁如濡如永貞吉注處下體之極居得其位與二
相比俱履其正和合相潤以成其文者也既得其飾又
得其潤故曰賁如濡如也永保其貞物莫之陵故曰永
貞吉也象曰永貞之吉終莫之陵也音義(濡如臾反)疏(正義曰賁)
(如濡如者賁如華飾之貌濡如潤澤之理居得其位與二相比和合文飾而有潤澤故曰賁如濡如其美如此)
(長保貞吉物莫之陵故象云永貞之吉終莫之陵也)
六四賁如皤如白馬翰如匪宼婚媾注有應在初而閡
於三為已宼難二志相感不𫉬通亨欲靜則疑初之應
欲進則懼三之難故或飾或素内懷疑懼也鮮絜其馬
翰如以待雖履正位未敢累其志也三為剛猛未可輕
犯匪寇乃婚終无尤也象曰六四當位疑也匪寇婚媾
終无尤也音義(皤白波反說文云老人貌董音槃云馬作足横行曰皤鄭陸作燔音煩荀作波)
(翰戸旦反董黃云馬舉頭高卬也馬荀云高也鄭曰白也亦作寒案反媾古豆反閡五戴反難乃旦反)疏
(正義曰賁如皤如者皤是素白之色六四有應在初欲往從之三為己難故己猶豫或以文飾故賁如也或守)
(質素故皤如也白馬翰如者但鮮絜其馬其色翰如徘徊待之未敢輒進也匪寇婚媾者若非九三為已寇害)
(乃得與初為婚媾也象曰六四當位疑者以其當位得與初為應但礙於三故遲疑也若不當位則與初非應)
(何須欲往而致遲疑也匪宼婚媾終无尤者釋匪寇婚媾之義若待匪有宼難乃為婚媾則終无尤過若犯寇)
(難而為婚媾則終有尤也)
六五賁于丘園束帛戔戔吝終吉注處得尊位為飾之
主飾之盛者也施飾於物其道害也施飾丘園盛莫大
焉故賁于束帛丘園乃落賁于丘園帛乃戔戔用莫過
儉泰而能約故必吝焉乃得終吉也象曰六五之吉有
喜也音義(賁黃本作世束帛子夏傳云五匹為束三玄二纁象隂陽戔戔在千反馬云委積貌薛虞)
(云禮之多也又音牋黃云猥積貌一云顯見貌子夏傳作殘殘喜如字徐許意反无妄大畜卦放此)疏(正義)
(曰賁于丘園者丘園是質素之處六五處得尊位為飾之主若能施飾在於質素之處不華侈費用則所束之)
(帛戔戔衆多也吝終吉者初時儉約故是其吝也必儉約之吝乃得終吉而有喜也故象云六五之吉有喜也)
(注正義曰為飾之主飾之盛者若宫室輿服之屬五為飾主若施設華飾在於輿服宫館之物則大道損害也)
(施設丘園盛莫大焉者丘謂丘墟園謂園圃唯草木所生是質素之處非華美之所若能施飾每事質素與丘)
(園相似盛莫大焉故賁于束帛丘園乃落者束帛財物也舉束帛言之則金銀珠玉之等皆是也若賁飾於此)
(束帛珍寳則素質之道乃隕落故云丘園乃落也賁于丘園帛乃戔戔者設飾在於丘園質素之所則不糜費)
(財物束帛乃戔戔衆多也諸儒以為若賁飾束帛不用聘士則丘園之士乃落也若賁飾丘園之士與之故束)
(帛乃戔戔也諸家注易多為此解但今案輔嗣之注全无聘賢之意且爻之與象亦无待士之文輔嗣云用莫)
(過儉泰而能約故必吝焉乃得終吉此則普論為國之道不尚華侈而貴儉約也若從先師唯用束帛招聘丘)
(園以儉約待賢豈其義也所以漢聘隱士或乃用羔鴈玄纁蒲輪駟馬豈止束帛之閒而云儉約之事今觀注)
(意故為此解耳)
上九白賁无咎注處飾之終飾終反素故任其質素不
勞文飾而无咎也以白為飾而无患憂得志者也象曰
白賁无咎上得志也疏(正義曰白賁无咎者處飾之終飾終則反素故任其質素不勞)
(文飾故曰白賁无咎也守志任真得其本性故象云上得志也言居上得志也)
周易注疏卷四
