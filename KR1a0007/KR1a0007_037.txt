周易注疏卷十三考證
參天兩地而倚數音義倚蜀才作竒○周禮注作竒
乾以君之○郭京曰居字誤作君字此一節明八卦長
養萬物之功無君臣父子之義
帝出乎震疏帝出乎震至故曰成言乎艮康伯於此无
注○(臣清植)按韓伯所以無注者蓋古人闕疑之義
以此所列卦位與上天地定位及雷以動之兩節不
相似故也至邵子朱子出以上二節爲伏羲先天卦
位此二節爲文王後天卦位其義始明
艮爲狗○狗集解本作拘虞翻曰指屈伸制物故爲拘
兌爲羊○集解本作羔虞翻曰羔女使取位賤舊讀以
震駹爲龍艮拘爲狗兌羔爲羊皆已見上此爲再出
非孔子意也按仲氏易曰羊鄭氏本作陽陽蓋無家
女行賃炊㸑賤於妾者郭璞引魯詩陽如之何又曰
巴濮之人自稱阿陽卽此
屯者物之始生也注剛柔始交故爲物之始生也○生
譌作交依古注本改
物生必蒙○郭京曰始字誤作物字
蒙者蒙也○郭京曰蒙者蒙昧也脫昧字已於上經屯
卦論訖
故受之以訟○(臣良裘)按僧一行易纂引孟喜序卦曰
隂陽養萬物必訟而成之君臣養萬民亦訟而成之
今𫝊無此
比者比也○郭京曰比者親比也脱親字
故受之以履○(臣良裘)按吳澄纂言本云此下宜有履
者禮也四字今韓注有之而王弼略例引此四字當
是後人誤以正文書作注字耳
履而泰然後安○晁說之云鄭無而泰二字
物大然後可觀○(臣良裘)按說文引易云地可觀者莫
可觀於木今傳無此
致飾然後亨則盡矣○然集解本作而
故受之以剝注極飾則實喪也○實舉正本作賢
剝窮上反下故受之以復○(臣良裘)按淮南子引易云
剝之不可以遂盡也故受之以復與此不同
故受之以大畜○集解本無以字
然後禮義有所錯注以崇人倫之始而不係之於離也
○離譌作雜依古注本改
物不可以終遯注則小人遂陵君子日消也○舉正本
作則小人道勝君子道消也又集解本引韓注無此
十字
決必有所遇○集解本無所字
物不可以終動動必止之○今本無動必二字此仍監
本
有過物者必濟注禮過乎儉○郭京曰用字誤作禮字
此引小過大象辭爲義誤亦可知
雜卦○監本有注雜卦者雜糅衆卦錯綜其義或以同
相類或以異相明也二十二字古注本無蓋因疏文
而妄添之也今削去
屯見而不失其居注雖見而磐桓利貞不失其居也○
郭京曰見字下脱難字
蒙雜而著○郭京曰稚字誤作雜字蒙昧幼稚之時心
無所定非叢雜之義
履不處也注王弼云履卦陽爻皆以不處其位為吉也
○郭京曰美字誤作吉字此是略例正文
周易注疏卷十三考證
