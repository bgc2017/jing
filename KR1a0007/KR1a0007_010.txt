周易正義
卷首
自此下分為八段
第一論易之三名第二論重卦之人
第三論三代易名第四論卦辭爻辭誰作
第五論分上下二篇第六論夫子十翼
第七論𫝊易之人第八論誰加經字
第一論易之三名
正義曰夫易者變化之總名改換之殊稱自天地
開闢隂陽運行寒暑迭來日月更出孚萌庶𩔖亭
毒羣品新新不停生生相續莫非資變化之力換
代之功然變化運行在隂陽二氣故聖人初畫八
卦設剛柔兩畫象二氣也布以三位象三才也謂
之為易取變化之義既義總變化而獨以易為名
者易緯乾鑿度云易一名而含三義所謂易也變
易也不易也又云易者其德也光明四通簡易立
節天以爛眀日月星辰布設張列通精無門藏神
無穴不煩不擾澹泊不失此其易也變易者其氣
也天地不變不能通氣五行迭終四時更廢君臣
取象變節相移能消者息必專者敗此其變易也
不易者其位也天在上地在下君南面臣北面父
坐子伏此其不易也鄭玄依此義作易贊及易論
云易一名而含三義易簡一也變易二也不易三
也故繫辭云乾坤其易之藴邪又云易之門戸邪
又云夫乾確然示人易矣夫坤隤然示人簡矣易
則易知簡則易從此言其易簡之法則也又云為
道也屢遷變動不居周流六虚上下無常剛柔相
易不可為典要唯變所適此言順時變易出入移
動者也又云天尊地卑乾坤定矣卑高以陳貴賤
位矣動静有常剛柔斷矣此言其張設布列不易
者也崔覲劉貞簡等竝用此義云易者謂生生之
德有易簡之義不易者言天地定位不可相易變
易者謂生生之道變而相續皆以緯稱不煩不擾
澹泊不失此眀是易簡之義無為之道故易者易
也作難易之音而周簡子云易者易(音亦)也不易也
變易也易者易代之名凡有无相代彼此相易皆
是易義不易者常體之名有常有體无常无體是
不易之義變易者相變改之名兩有相變此為變
易張氏何氏竝用此義云易者換代之名待奪之
義因於乾鑿度云易者其德也或沒而不論或云
德者得也萬法相形皆得相易不顧緯文不煩不
擾之言所謂用其文而背其義何不思之甚故今
之所用同鄭康成等易者易也音為難易之音義
為簡易之義得緯文之本實也盖易之三義唯在
於有然有從无出理則包无故乾鑿度云夫有形
者生於无形則乾坤安從而生故有太易有太初
有太始有太素太易者未見氣也太初者氣之始
也太始者形之始也太素者質之始也氣形質具
而未相離謂之渾沌渾沌者言萬物相渾沌而未
相離也視之不見聽之不聞循之不得故曰易也
是知易理備包有無而易象唯在於有者盖以聖
人作易本以垂教教之所備本備於有故繫辭云
形而上者謂之道道即无也形而下者謂之器器
即有也故以无言之存乎道體以有言之存乎器
用以變化言之存乎其神以生成言之存乎其易
以真言之存乎其性以邪言之存乎其情以氣言
之存乎隂陽以質言之存乎爻象以教言之存乎
精義以人言之存乎景行此等是也且易者象也
物无不可象也作易所以垂教者即乾鑿度云孔
子曰上古之時人民無别羣物未殊未有衣食器
用之利伏犧乃仰觀象於天俯觀法於地中觀萬
物之宜於是始作八卦以通神明之德以𩔖萬物
之情故易者所以斷天地理人倫而眀王道是以
畫八卦建五氣以立五常之行象法乾坤順隂陽
以正君臣父子夫婦之義度時制宜作為罔罟以
佃以漁以贍民用於是人民乃治君親以尊臣子
以順羣生和洽各安其性此其作易垂教之本意
也
第二論重卦之人
繫辭云河出圖洛出書聖人則之又禮緯含文嘉
曰伏犧德合上下天應以鳥獸文章地應以河圖
洛書伏犧則而象之乃作八卦故孔安國馬融王
肅姚信等竝云伏犧得河圖而作易是則伏犧雖
得河圖復須仰觀俯察以相參正然後畫卦伏犧
初畫八卦萬物之象皆在其中故繫辭曰八卦成
列象在其中矣是也雖有萬物之象其萬物變通
之理猶自未備故因其八卦而更重之卦有六爻
遂重為六十四卦也繫辭曰因而重之爻在其中
矣是也然重卦之人諸儒不同凡有四說王輔嗣
等以為伏犧畫卦鄭玄之徒以為神農重卦孫盛
以為夏禹重卦史遷等以為文王重卦其言夏禹
及文王重卦者案繫辭神農之時已有蓋取益與
噬嗑以此論之不攻自破其言神農重卦亦未為
得今以諸文騐之案說卦云昔者聖人之作易也
幽贊於神明而生蓍凡言作者創造之謂也神農
以後便是述脩不可謂之作也則幽贊用蓍謂伏
犧矣故乾鑿度云垂皇策者犧上繫論用蓍云四
營而成易十有八變而成卦既言聖人作易十八
變成卦眀用蓍在六爻之後非三畫之時伏犧用
蓍即伏犧己重卦矣說卦又云昔者聖人之作易
也將以順性命之理是以立天之道曰隂與陽立
地之道曰柔與剛立人之道曰仁與義兼三才而
兩之故易六畫而成卦旣言聖人作易兼三才而
兩之又非神農始重卦矣又上繫云易有聖人之
道四焉以言者尚其辭以動者尚其變以制器者
尚其象以卜筮者尚其占此之四事皆在六爻之
後何者三畫之時未有彖繇不得有尚其辭因而
重之始有變動三畫不動不得有尚其變揲蓍布
爻方用之卜筮蓍起六爻之後三畫不得有尚其
占自然中閒以制器者尚其象亦非三畫之時今
伏犧結繩而為罔罟則是制器明伏犧已重卦矣
又周禮小史掌三皇五帝之書明三皇巳有書也
下繫云上古結繩而治後世聖人易之以書契蓋
取諸夬既象夬卦而造書契伏犧有書契則有夬
卦矣故孔安國書序云古者伏犧氏之王天下也
始畫八卦造書契以代結繩之政又曰伏犧神農
黃帝之書謂之三墳是也又八卦小成爻象未備
重三成六能事畢矣若言重卦起自神農其為功
也豈比繫辭而巳哉何因易緯等數所歴三聖但
云伏犧文王孔子竟不及神農明神農但有蓋取
諸益不重卦矣故今依王輔嗣以伏犧既畫八卦
即自重為六十四卦為得其實其重卦之意備在
說卦此不具敘伏犧之時道尚質素畫卦重爻足
以垂法後代澆訛德不如古爻象不足以為教故
作繫辭以眀之
第三論三代易名
案周禮太卜三易云一曰連山二曰歸藏三曰周
易杜子春云連山伏犧歸藏黃帝鄭玄易贊及易
論云夏曰連山殷曰歸藏周曰周易鄭玄又釋云
連山者象山之出雲連連不絶歸藏者萬物莫不
歸藏於其中周易者言易道周普无所不備鄭玄
雖有此釋更无所據之文先儒因此遂為文質之
義皆煩而無用今所不取案世譜等羣書神農一
曰連山氏亦曰列山氏黃帝一曰歸藏氏既連山
歸藏竝是代號則周易稱周取岐陽地名毛詩云
周原膴膴是也又文王作易之時正在羑里周德
未興猶是殷世也故題周别於殷以此文王所演
故謂之周易其猶周書周禮題周以别餘代故易
緯云因代以題周是也先儒又兼取鄭說云既指
周代之名亦是普徧之義雖欲无所遐棄亦恐未
可盡通其易題周因代以稱周是先儒更不别解
唯皇甫謐云文王在羑里演六十四卦著七八九
六之爻謂之周易以此文王安周字其繫辭之文
連山歸藏无以言也
第四論卦辭爻辭誰作
其周易繫辭凡有二說一說所以卦辭爻辭竝是
文王所作知者案繫辭云易之興也其於中古乎
作易者其有憂患乎又曰易之興也其當殷之末
世周之盛德邪當文王與紂之事邪又乾鑿度云
垂皇策者犧卦道演德者文成命者孔通卦騐又
云蒼牙通靈昌之成孔演命眀道經準此諸文伏
犧制卦文王繫辭孔子作十翼易歴三聖只謂此
也故史遷云文王囚而演易即是作易者其有憂
患乎鄭學之徒竝依此說也二以為騐爻辭多是
文王後事案升卦六四王用亨于岐山武王克殷
之後始追號文王為王若爻辭是文王所制不應
云王用亨于岐山又眀夷六五箕子之眀夷武王
觀兵之後箕子始被囚奴文王不宜豫言箕子之
明夷又既濟九五東鄰殺牛不如西鄰之禴祭說
者皆云西鄰謂文王東鄰謂紂文武之時紂尚南
面豈容自言巳德受福勝殷又欲抗君之國遂言
東西相鄰而巳又左𫝊韓宣子適魯見易象云吾
乃知周公之德周公被流言之謗亦得為憂患也
騐此諸說以為卦辭文王爻辭周公馬融陸績等
竝同此說今依而用之所以只言三聖不數周公
者以父統子業故也案禮稽命徵曰文王見禮壊
樂崩道孤無主故設禮經三百威儀三千其三百
三千即周公所制周官儀禮眀文王本有此意周
公述而成之故繫之文王然則易之爻辭蓋亦是
文王本意故易緯但言文王也
第五論分上下二篇
案乾鑿度云孔子曰陽三隂四位之正也故易卦
六十四分為上下而象隂陽也夫陽道純而竒故
上篇三十所以象陽也隂道不純而偶故下篇三
十四所以法隂也乾坤者隂陽之本始萬物之祖
宗故為上篇之始而尊之也離為日坎為月日月
之道隂陽之經所以始終萬物故以坎離為上篇
之終也咸恒者男女之始夫婦之道也人道之興
必由夫婦所以奉承祖宗為天地之主故為下篇
之始而貴之也既濟未濟為最終者所以眀戒慎
而全王道也以此言之則上下二篇文王所定夫
子作緯以釋其義也
第六論夫子十翼
其彖象等十翼之辭以為孔子所作先儒更无異
論但數十翼亦有多家既文王易經本分為上下
二篇則區域各别彖象釋卦亦當隨經而分故一
家數十翼云上彖一下彖二上象三下象四上繫
五下繫六文言七說卦八序卦九雜卦十鄭學之
徒竝同此說故今亦依之
第七論𫝊易之人
孔子既作十翼易道大眀自商瞿已後𫝊授不絶
案儒林𫝊云商瞿子木本受易於孔子以授魯橋
庇子庸子庸授江東馯臂子弓子弓授燕周醜子
家子家授東武孫虞子乘子乘授齊田何子莊及
秦燔書易為卜筮之書獨得不禁故傳授者不絶
漢興田何授東武王同子中及雒陽周王孫梁人
丁寬齊服生皆著易傳數篇同授菑川楊何字叔
元叔元𫝊京房京房𫝊梁丘賀賀授子臨臨授御
史大夫王駿其後丁寬又别授田王孫孫授施犨
犨授張禹禹授彭宣此前漢傳授大略之人也其
後漢則有馬融荀爽鄭玄劉表虞翻陸績等及王
輔嗣也
第八論誰加經字
但子夏𫝊云雖分為上下二篇未有經字經字是
後人所加不知起自誰始案前漢孟喜易本云分
上下二經是孟喜之前巳題經字其篇題經字雖
起於後其稱經之理則久在於前故禮記經解云
絜靜精微易教也既在經解之篇是易有稱經之
理案經解之篇備論六藝則詩書禮樂竝合稱經
而孝經緯稱易建八卦序六十四卦轉成三百八
十四爻運機布度其氣轉易故稱經也但緯文鄙
偽不可全信其八卦方位之所六爻上下之次七
八九六之數内外承乘之象入經别釋此未具論
也
周易正義序
