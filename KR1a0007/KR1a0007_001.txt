御製讀易繋辭上𫝊第五章書義
此章與中庸首章相表裏子思或有承乎是章之義乎
盖一隂一陽之謂道繼之者善成之者性即所謂天命
之謂性也仁者見之謂之仁知者見之謂之知即所謂
率性之謂道也百姓日用而不知故君子之道鮮矣即
所謂修道之謂教也至於顯諸仁藏諸用鼓萬物而不
與聖人同憂註疏家皆作一句讀余則以為鼓萬物而
不與應作一句而與應作去聲如舜禹有天下而不與
之與盖所謂不居而已耳不居則不知不知則無為無
為則無心設以上聲讀而貫下文是視天地與聖人有
間然且有心矣夫大易一乾坤乾坤一隂陽隂陽一天
地天地一易簡春生夏長天地之顯諸仁也秋收冬藏
天地之藏諸用也而天地實不居其功此即天地之無
心也若夫聖人輔相左右是有心也有心則不能無為
不能無為則不能不代天地同憂矣咨政之暇與諸皇
子及數儒臣示及此並命各抒其見以論之皆以為不
出所示故不復繁文闡論而直陳其義如此然予亦未
肯遂信以為韙爰簡筆書之以俟後之深於易者
