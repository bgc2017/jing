周易注疏卷九
魏王弼注唐陸德明音義孔穎達疏
下經(震)(艮)(漸)(歸妹)(豐)(旅)(巽)
䷲(震下震上)
震亨注懼以成則是以亨震來虩虩笑言啞啞注震之
爲義威至而後乃懼也故曰震來虩虩恐懼之貎也震
者驚駭怠惰以肅解慢者也故震來虩虩恐致福也笑
言啞啞後有則也震驚百里不喪匕鬯注威震驚乎百
里則是可以不喪匕鬯矣匕所以載鼎實鬯香酒奉宗
廟之盛也音義(震止愼反動也八純卦象雷成亦作威虩許逆反虩虩馬云恐懼貌鄭同荀作)
(愬愬言亦作語下同啞烏客反啞啞馬云笑聲鄭云樂也怠本又作殆惰徒臥反下同解佳賣反下同恐曲勇)
(反下文注皆同喪息浪反卦内並同匕必以反鬯勑亮反香酒)疏(正義曰震亨者震動也此象雷之卦天之)
(威動故以震爲名震旣威動莫不驚懼驚懼以威則物皆整齊由懼而獲通所以震有亨德故曰震亨也震來)
(虩虩笑言啞啞者虩虩恐懼之貎也啞啞笑語之聲也震之爲用天之威怒所以肅整怠慢故迅雷風烈君子)
(爲之變容施之於人事則是威嚴之教行於天下也故震之來也莫不恐懼故曰震來虩虩也物旣恐懼不敢)
(爲非保安其福遂至笑語之盛故曰笑言啞啞也震驚百里不喪匕鬯者匕所以載鼎實鬯香酒也奉宗廟之)
(盛者也震卦施之於人又爲長子長子則正體於上將所傳重出則撫軍守則監國威震驚於百里可以奉承)
(宗廟彝器粢盛守而不失也故曰震驚百里不喪匕鬯注正義曰先儒皆云雷之發聲聞乎百里故古帝王制)
(國公侯地方百里故以象焉竊謂天之震雷不應止聞百里蓋以古之啓土百里爲極文王作繇在殷時明長)
(子威震於一國故以百里言之也匕所以載鼎實鬯香酒者陸績云匕者棘匕橈鼎之器先儒皆云匕形似畢)
(但不兩岐耳以棘木為之長二尺刊柄與末詩云有捄棘匕是也用棘者取其赤心之義祭祀之禮先烹牢於)
(鑊既納諸鼎而加幂焉將薦乃舉幂而以匕出之升于俎上故曰匕所以載鼎實也鬯者鄭玄之義則爲秬黍)
(之酒其氣調暢故謂之鬯詩傳則爲鬯是香草案王度記云天子鬯諸侯薰大夫蘭以例而言之則鬯是草明)
(矣今特言匕鬯者鄭玄云人君於祭祀之禮尚牲薦鬯而已其餘不足觀也)
彖曰震亨震來虩虩恐致福也笑言啞啞後有則也震
驚百里驚遠而懼邇也注威震驚乎百里則惰者懼於
近也出可以守宗廟社稷以爲祭主也注明所以堪長
子之義也不喪匕鬯則已出可以守宗廟音義(長之丈反已音)
(紀)疏(正義曰震亨者卦之名德但舉經而不釋名德所由者正明由懼得通故曰震亨更无他義或夲无)
(此二字震來虩虩恐致福也者威震之來初雖恐懼能因懼自脩所以致福也笑言啞啞後有則也者因前恐)
(懼自脩未敢寬逸致福之後方有笑言以曾經戒懼不敢失則必時然後言樂然後笑故曰笑言啞啞後有則)
(也震驚百里驚遠而懼邇者言威震驚於百里之遠則惰者恐懼於近也出可以守宗廟社稷以為祭主也者)
(釋不喪匕鬯之義也出謂君出廵狩等事也君出則長子留守宗廟社稷攝祭主之禮事也注正義曰已出謂)
(君也)
象曰洊雷震君子以恐懼脩省音義(洊在薦反徐又在悶反)疏(正義)
(曰洊雷震者洊者重也因仍也雷相因仍乃為威震也此是重震之卦故曰洊雷震也君子以恐懼脩省者君)
(子恒自戰戰兢兢不敢懈惰今見天之怒畏雷之威彌自修身省察已過故曰君子以恐懼脩省也)
初九震來虩虩後笑言啞啞吉注體夫剛德爲卦之先
能以恐懼脩其德也象曰震來虩虩恐致福也笑言啞
啞後有則也疏(正義曰初九剛陽之德為一卦之先剛則不闇於幾先則能有前識故處震驚)
(之始能以恐懼自脩而𫉬其吉故曰震來虩虩後笑言啞啞吉此爻辭兩句旣與卦同象辭釋之又與彖不異)
(者盖卦舉威震之功令物恐懼致福爻論遇震而懼脩省致福之人卦則自震言人爻則㩀人威震所說雖殊)
(其事一也所以爻卦二辭夲末俱等其猶屯卦初九與卦俱稱利建侯然卦則汎舉屯時宜其有所封建爻則)
(以貴下賤則是堪建之人此震之初九亦其𩔖也)
六二震來厲億喪貝躋于九陵勿逐七日得注震之為
義威駭怠解肅整惰慢者也初幹其任而二乘之震來
則危喪其資貨亡其所處矣故曰震來厲億喪貝億辭
也貝資貨糧用之屬也犯逆受戮无應而行行无所舍
威嚴大行物莫之納无糧而走雖復超越陵險必困于
窮匱不過七日故曰勿逐七日得也象曰震來厲乘剛
也音義(億夲又作噫同於其反辭也六五同鄭於力反云十萬曰億喪息浪反注同荀如字貝如字荀)
(音敗躋本又作隮子西反升也復扶又反上六注同)疏(正義曰震來厲億喪貝者億辭也貝資貨糧用之屬)
(震之為用夲威惰慢者也初九以剛處下聞震而懼恐而致福即是有德之人六二以隂賤之體不能敬於剛)
(陽尊其有德而反乘之是傲尊陵貴為天所誅震來則有危亡喪其資貨故曰震來厲億喪貝也躋于九陵勿)
(逐七日得者躋升也犯逆受戮无應而行行无所舍威嚴大行物莫之納既喪資貨无糧而走雖復超越陵險)
(必困於窮匱不過七日為有司所𫉬矣故曰躋於九陵勿逐七日得象曰乘剛也者只為乘於剛陽所以犯逆)
(受戮也)
六三震蘇蘇震行无眚注不當其位位非所處故懼蘇
蘇也而无乘剛之逆故可以懼行而无眚也象曰震蘇
蘇位不當也音義(蘇蘇疑懼貌王肅云躁動貌鄭云不安也馬云尸禄素餐貌眚生領反)
疏(正義曰蘇蘇畏懼不安之貌六三居不當位故震懼而蘇蘇然也雖不當位而无乘剛之逆故可以懼行)
(而无災眚也故曰震蘇蘇震行无眚也象曰位不當者其猶竊位者遇威嚴之世不能自安也注正義曰驗注)
(似訓震為懼盖懼不自為懼由震故懼也自下爻辭皆以震言懼也)
九四震遂泥注處四隂之中居恐懼之時為衆隂之主
宜勇其身以安於衆若其震也遂困難矣履夫不正不
能除恐使物安已德未光也象曰震遂泥未光也音義
(泥乃計反下同荀夲遂作隊泥音乃低反難乃旦反)疏(正義曰九四處四隂之中為衆隂之主當恐懼之時)
(宜勇其身以安於衆若其自懷震懼則遂滯溺而困難矣故曰震遂泥也然四失位違中則是有罪自懼遂沈)
(泥者也象曰未光也者身既不正不能除恐使物安已是道德未能光大也)
六五震往來厲億无喪有事注往則无應來則乘剛恐
而往來不免於危夫處震之時而得尊位斯乃有事之
機也而懼往來將喪其事故曰億无喪有事也象曰震
往來厲危行也其事在中大无喪也注大則无喪往來
乃危也疏(正義曰震往來厲者六五往則无應來則乘剛恐而往來不免於咎故曰震往來厲也億)
(无喪有事者夫處震之時而得尊位斯乃有事之機而懼以往來將喪其事故戒之曰億无喪有事也象曰危)
(行也者懷懼往來是致危之行其事在中大无喪也者六五居尊當有其事在於中位得建大功若守中建大)
(則无喪有事若恐懼往來則致危无功也)
上六震索索視矍矍征凶震不于其躬于其鄰无咎㛰
媾有言注處震之極極震者也居震之極求中未得故
懼而索索視而矍矍无所安親也已處動極而復征焉
凶其宜也若恐非已造彼動故懼懼鄰而戒合於備豫
故无咎也極懼相疑故雖㛰媾而有言也象曰震索索
中未得也雖凶无咎畏鄰戒也音義(索桑洛反注及下同索索懼也馬云)
(内不安貌鄭云猶縮縮足不正也視如字徐市至反矍俱縛反徐許縛反矍矍馬云中未得之貌鄭云目不正)
(媾古豆反彼動故懼故或作而)疏(正義曰震索索視矍矍者索索心不安之貌矍矍視不專之容上六處震)
(之極極震者也既居震位欲求中理以自安而未能得故懼而索索視而矍矍无所安親征凶者夫處動懼之)
(極而復征焉凶其宜也故曰征凶也震不于其躬于其鄰无咎者若恐非已造彼動故懼懼鄰而戒合於備豫)
(則得无咎故曰震不于其躬于其鄰无咎也㛰媾有言者居極懼之地雖復㛰媾相結亦不能无相疑之言故)
(曰㛰媾有言也象曰中未得也者猶言未得中也畏鄰戒也者畏鄰之動懼而自戒乃得无咎)
䷳(艮下艮上)
艮其背注目无患也不獲其身注所止在後故不得其
身也行其庭不見其人注相背故也无咎注凡物對面
而不相通否之道也艮者止而不相交通之卦也各止
而不相與何得无咎唯不相見乃可也施止於背不隔
物欲得其所止也背者无見之物无見則自然静止静
止而无見則不𫉬其身矣相背者雖近而不相見故行
其庭不見其人也夫施止不於无見令物自然而止而
強止之則姦邪並興近而不相得則凶其得无咎艮其
背不𫉬其身行其庭不見其人故也音義(艮根恨反止也鄭云艮之)
(言很也八純卦象山背必内反徐甫載反相背之背音佩下相背同否備鄙反令力呈反強其兩反邪似嗟反)
疏(正義曰艮其背不𫉬其身行其庭不見其人无咎者艮止也静止之義此是象山之卦故以艮為名施之)
(於人則是止物之情防其動欲故謂之止艮其背者此明施止之所也施止得所則其道易成施止不得其所)
(則其功難成故老子曰不見可欲使心不亂也背者无見之物也夫无見則自然静止夫欲防止之法宜防其)
(未兆既兆而止則傷物情故施止於无見之所則不隔物欲得其所止也若施止於面則對面而不相通強止)
(其情則姦邪並興而有凶咎止而无見則所止在後不與面相對言有物對面而來則情欲有私於已既止在)
(後則是施止无見所止无見何及其身故不𫉬其身既不𫉬其身則相背矣相背者雖近而不相見故行其庭)
(不見其人如此乃得无咎故曰艮其背不𫉬其身行其庭不見其人无咎也又若能止於未兆則是治之於未)
(萌若對面不相交通則是否之道也但止其背可得无咎也注正義曰目无患也者目者能見之物施止於面)
(則抑割所見強隔其欲是目見之所患今施止於背則目无患也)
彖曰艮止也時止則止時行則行動静不失其時其道
光明注止道不可常用必施於不可以行適於其時道
乃光明也艮其止止其所也注易背曰止以明背即止
也施止不可於面施背乃可也施止於止不施止於行
得其所矣故曰艮其止止其所也上下敵應不相與也
是以不𫉬其身行其庭不見其人无咎也音義(應應對之應又)
(音膺)疏(正義曰艮止也者訓其名也時止則止時行則行動静不失其時其道光明者將釋施止有所先明)
(施止有時凡物之動息自各有時運用止之法不可為常必須應時行止然後其道乃得光明也艮其止止其)
(所者此釋施止之所也艮其止者疊經文艮其背也易背曰止以明背者无見之物即是可止之所也既時止)
(即宜止時行則行所以施止須得所艮既訓止今言艮其止是止其所止也故曰艮其止止其所也上下敵應)
(不相與也者此就六爻皆不相應釋艮卦之名又釋不𫉬其身以下之義凡應者一陰一陽二體不敵今上下)
(之位雖復相當而爻皆峙敵不相交與故曰上下敵應不相與也然八純之卦皆六爻不應何獨於此言之者)
(謂此卦既止而不交爻又峙而不應與止義相協故兼取以明之也是以不𫉬其身行其庭不見其人无咎也)
(者此舉經文以結之明相與而止之則有咎也)
象曰兼山艮君子以思不出其位注各止其所不侵害
也疏(正義曰兼山艮者兩山兼重謂之兼山也直置一山已能鎮止今兩山重疊止義彌大故曰兼山艮)
(也君子以思不出其位者止之為義各止其所故君子於此之時思慮所及不出其已位也)
初六艮其趾无咎利永貞注處止之初行无所之故止
其趾乃得无咎至静而定故利永貞象曰艮其趾未失
正也音義(趾如字荀作止)疏(正義曰艮其趾无咎者趾足也初處體下故謂之足居止之初行无)
(所適止其足而不行乃得无咎故曰艮其趾无咎也利永貞者静止之初不可以躁動故利在永貞也象曰未)
(失正也者行則有咎止則不失其正釋所以利永貞)
六二艮其腓不拯其隨其心不快注隨謂趾也止其腓
故其趾不拯也腓體躁而處止既不得拯其隨又不能
退聽安静故其心不快也象曰不拯其隨未退聽也音
義(腓符非反本又作肥義與咸卦同快苦夬反)疏(正義曰艮其腓不極其隨者腓腸也在足之上腓體)
(或屈或伸躁動之物腓動則足隨之故謂足為随拯舉也今既施止於腓腓不得動則足无由舉故曰艮其腓)
(不拯其随也其心不快者腓是躁動之物而強止之貪進而不得動則情與質乖也故曰其心不快此爻明施)
(止不得其所也象曰不拯其隨未退聽也者聽從也既不能拯動又不能静退聽從其見止之命所以其心不)
(快矣)
九三艮其限列其夤厲薰心注限身之中也三當兩象
之中故曰艮其限夤當中脊之肉也止加其身中體而
分故列其夤而憂危薰心也艮之為義各止於其所上
下不相與至中則列矣列加其夤危莫甚焉危亡之憂
乃薰灼其心也施止體中其體分焉體分兩主大器喪
矣象曰艮其限危薰心也音義(限馬云限要也鄭荀虞同夤引真反馬云夾脊)
(肉也鄭夲作&KR1569;徐又音胤荀作腎云互體有坎坎為腎薰許云反荀作動云互體有震震為動喪息浪反)疏
(正義曰艮其限列其夤厲薰心者限身之中人繫帶之處言三當兩象之中故謂之限施止於限故曰艮其限)
(也夤當中脊之肉也薰澆灼也既止加其身之中則上下不通之義也是分列其夤夤既分列身將喪亡故憂)
(危之切薰灼其心矣然則君臣共治大體若身大體不通則君臣不接君臣不接則上下離心列夤則身亡離)
(心則國喪故曰列其夤厲薰心注正義曰體分兩主大器喪矣者大器謂國與身也此爻亦明施止不得其所)
(也)
六四艮其身无咎注中上稱身履得其位止求諸身得
其所處故不陷於咎也象曰艮其身止諸躬也注自止
其躬不分全體疏(正義曰艮其身无咎者中上稱身六四居止之時已入上體履得其位止)
(求諸身不䧟於咎故曰艮其身无咎也求責也諸之也象曰止諸躬也者躬猶身也明能静止其身不為躁動)
(也注正義曰自止其躬不分全體者艮卦總其兩體以為一身兩體不分乃謂之全全乃謂之身以九三居兩)
(體之際在於身中未入上體則是止於下體不與上交所以體分夤列六四已入上體則非上下不接故能總)
(止其身不分全體然則身是總名而言中上稱身者何也盖至中則體分而身喪入上體則不分而身全九三)
(施止於分體故謂之限六四施止於全體故謂之身非中上獨是其身而中下非身也)
六五艮其輔言有序悔亡注施止於輔以處於中故口
无擇言能亡其悔也象曰艮其輔以中正也注能用中
正故言有序也疏(正義曰艮其輔言有序悔亡者輔頰車也能止於輔頰也以處其中故口)
(无擇言也言有倫序能亡其悔故曰艮其輔言有序悔亡也象曰以中正者位雖不正以居得其中故不失其)
(正故言有序也)
上九敦艮吉注居止之極極止者也敦重在上不䧟非
妄宜其吉也象曰敦艮之吉以厚終也疏(正義曰敦艮吉者敦厚也)
(上九居艮之極極止者也在上能用敦厚以自止不䧟非妄宜其吉也故曰敦艮吉也象曰以厚終者言上九)
(能以敦厚自終所以𫉬吉也)
䷴(艮下巽上)
漸女歸吉利貞注漸者漸進之卦也止而巽以斯適進
漸進者也以止巽為進故女歸吉也進而用正故利貞
也音義(漸捷檢反以之前為義即階漸之道艮宫歸魂卦)疏(正義曰漸者不速之名也凡物有變)
(移徐而不速謂之漸也女歸吉者歸嫁也女人生有外成之義以夫為家故謂嫁曰歸也婦人之嫁備禮乃動)
(故漸之所施吉在女嫁故曰女歸吉也利貞者女歸有漸得禮之正故曰利貞也)
彖曰漸之進也注之於進也女歸吉也進得位往有功
也進以正可以正邦也其位剛得中也注以漸進得位
也止而巽動不窮也音義(女歸吉也王肅夲還作女歸吉利貞)疏(正義曰漸之進)
(也者釋卦名也漸是徐動之名不當進退但卦所名漸是之於進也女歸吉也者漸漸而進之施於人事是女)
(歸之吉也進得位往有功也進以正可以正邦也者此就九五得位剛中釋利貞也言進而得於貴位是往而)
(有功也以六二適九五是進而以正身既得正可以正邦也其位剛得中者此卦爻皆得位上言進得位嫌是)
(兼二三四等故特言剛得中以明得位之言唯是九五也止而巽動不窮者此就二體廣明漸進之美也止不)
(為暴巽能用謙以斯適進物无違拒故能漸而動進不有困窮也)
象曰山上有木漸君子以居賢德善俗注賢德以止巽
則居風俗以止巽乃善音義(善俗王肅本作善風俗)疏(正義曰山上有木漸)
(者木生山上因山而高非是從下忽高故是漸義也君子以居賢德善俗者夫止而巽者漸之美也君子求賢)
(德使居位化風俗使清善皆須文德謙下漸以進之若以卒暴威刑物不從矣)
初六鴻漸于干小子厲有言无咎注鴻水鳥也適進之
義始於下而升者也故以鴻為喻六爻皆以進而履之
為義焉始進而位乎窮下又无其應若履于干危不可
以安也始進而未得其位則困於小子窮於謗言故曰
小子厲有言也困於小子䜛諛之言未傷君子之義故
曰无咎也象曰小子之厲義无咎也音義(干如字鄭云干水傍故停)
(水處陸云水畔稱干毛詩傳曰涯也又云澗也荀王肅云山間澗水也翟云涯也困於小子夲又作困䜛於小)
(子謗博浪反諛音叟)疏(正義曰鴻漸于干者鴻水鳥也干水涯也漸進之道自下升高故取譬鴻飛自下而)
(上也初之始進未得禄位上无應援體又窮下若鴻之進于河之干不得安寧也故曰鴻漸于干也小子厲有)
(言无咎者始進未得顯位易致陵辱則是危於小子而被毁於謗言故曰小子厲有言小人之言未傷君子之)
(義故曰无咎也象曰義无咎者備如經釋)
六二鴻漸于磐飲食衎衎吉注磐山石之安者也進而
得位居中而應本无禄養進而得之其為歡樂願莫先
焉象曰飲食衎衎不素飽也音義(磐畔干反山石之安也馬云山中磐紆衎)
(苦旦反馬云饒衍養羊尚反樂音洛)疏(正義曰鴻漸于磐飲食衎衎吉者磐山石之安者也衎衎樂也六二)
(進而得位居中而應得可安之地故曰鴻漸于磐既得可安之地所以飲食衎衎然樂而𫉬吉福也故曰鴻漸)
(于磐飲食衎衎吉也象曰不素飽者素故也故无禄飬今日得之故願莫先焉注正義曰磐山石之安者馬季)
(長云山中石磐紆故稱磐也鴻是水鳥非是集於山石陵陸之禽而爻辭以此言鴻漸者盖漸之為義漸漸之)
(於高故取山石陵陸以應漸高之義不復係水鳥也)
九三鴻漸于陸夫征不復婦孕不育凶利禦寇注陸高
之頂也進而之陸與四相得不能復反者也夫征不復
樂於邪配則婦亦不能執貞矣非夫而孕故不育也三
夲艮體而棄乎羣醜與四相得遂乃不反至使婦孕不
育見利忘義貪進忘舊凶之道也異體合好順而相保
物莫能間故利禦寇也象曰夫征不復離羣醜也婦孕
不育失其道也利用禦寇順相保也音義(陸高之頂也馬云山上高)
(平曰陸孕以證反說文云懷子曰孕弋甑反鄭云猶娠也荀作乘能復之復扶又反邪似嗟反好呼報反閒閒)
(厠之間離力智反鄭云猶去也)疏(正義曰鴻漸于陸夫征不復婦孕不育凶者陸高之頂也九三居下體之)
(上是進而得高之象故曰鴻漸于陸也進而之陸无應於上與四相比四亦无應近而相得三本是艮體與初)
(二相同一家棄其羣𩔖而與四合好即是夫征而不反復也夫既樂於邪配妻亦不能保其貞非夫而孕故不)
(育也見利忘義貪進忘舊凶之道也故曰夫征不復婦孕不育凶也利禦寇者異體合好恐有寇難離間之者)
(然和比相順共相保安物莫能間故曰利用禦寇也象曰離羣醜者醜𩔖也言三與初二雖有隂陽之殊同體)
(艮卦故謂之羣醜也失其道也者非夫而孕孕而不育失道故也順相保也者謂四以隂乘陽嫌其非順然好)
(合相得和比相安故曰順相保也注正義曰陸高之頂也者爾雅云高平曰陸故曰高之頂也)
六四鴻漸于木或得其桷无咎注鳥而之木得其宜也
或得其桷遇安棲也雖乘于剛志相得也象曰或得其
桷順以巽也音義(桷音角翟云方曰桷桷椽也馬陸云桷榱也說文云秦曰榱周謂之椽齊)
(魯謂之桷棲音西字亦作栖)疏(正義曰鴻漸于木者鳥而之木得其宜也六四進而得位故曰鴻漸于木)
(也或得其桷无咎者桷榱也之木而遇堪為桷之枝取其易直可安也六四與三相得順而相保故曰或得其)
(桷既與相得无乘剛之咎故曰无咎象曰順以巽也者言四雖乘三體巽而附下三雖被乘上順而相保所以)
(六四得其安栖由順以巽也)
九五鴻漸于陵婦三歲不孕終莫之勝吉注陵次陸者
也進得中位而隔乎三四不得與其應合故婦三歲不
孕也各履正而居中三四不能久塞其塗者也不過三
歲必得所願矣進以正邦三年有成成則道濟故不過
三歲也象曰終莫之勝吉得所願也疏(正義曰鴻漸于陵者陵次陸者)
(也九五進乎中位處於尊高故曰鴻漸于陵婦三歲不孕者有應在二而隔乎三四不得與其應合是二五情)
(意徒相感說而隔礙不交故曰婦三歲不孕也終莫之勝吉者然二與五合各履正而居中三四不能久塞其)
(路終得遂其所懷故曰終莫之勝吉也象曰得所願也者所願在於與二合好既备履中正无能勝之故終得)
(其所願也注正義曰進以正邦三年有成者九五居尊得位故曰進以正邦也三歲有成則三四不敢塞其路)
(故曰不過三歲也)
上九鴻漸于陸其羽可用為儀吉注進處高潔不累於
位无物可以屈其心而亂其志峩峩清遠儀可貴也故
曰其羽可用為儀吉象曰其羽可用為儀吉不可亂也
音義(累劣偽反峩五何反)疏(正義曰鴻漸于陸者上九與三皆處卦上故並稱陸上九最居上極是進)
(處高潔故曰鴻漸于陸也其羽可用為儀吉者然居无位之地是不累於位者也處高而能不以位自累則其)
(羽可用為物之儀表可貴可法也故曰其羽可用為儀吉也必言羽者既以鴻明漸故用羽表儀也象曰不可)
(亂也者進處高潔不累於位无物可以亂其志也)
䷵(兌下震上)
歸妹征凶无攸利注妹者少女之稱也兌為少隂震為
長陽少隂而承長陽說以動嫁妹之象也音義(婦人謂嫁曰歸)
(妹者少女之稱兌宫歸魂卦少詩照反下皆同稱尺證反下同長之丈反下皆同說音悦後竝同)疏(正義)
(曰歸妹者卦名也婦人謂嫁曰歸歸妹猶言嫁妹也然易論歸妹得名不同泰卦六五云帝乙歸妹彼據兄嫁)
(妹謂之歸妹此卦名歸妹以妹從娣而嫁謂之歸妹故初九爻辭云歸妹以娣是也上咸卦明二少相感恒卦)
(明二長相承今此卦以少承長非是匹敵明是妹從娣嫁故謂之歸妹焉古者諸侯一取九女嫡夫人及左右)
(媵皆以姪娣從故以此卦當之矣不言歸姪者女娣是兄弟之行亦舉尊以包之也征凶无攸利者歸妹之戒)
(也征謂進有所往也妹從娣嫁本非正匹惟須自守卑退以事元妃若妾進求寵則有竝后凶咎之敗故曰征)
(凶元攸利)
彖曰歸妹天地之大義也天地不交而萬物不興歸妹
人之終始也注隂陽既合長少又交天地之大義人倫
之終始說以動所歸妹也注少女而與長男交少女所
不樂也而今說以動所歸必妹也雖與長男交嫁而係
娣是以說也征凶位不當也注履於不正說動以進妖
邪之道也无攸利柔乘剛也注以征則有不正之凶以
處則有乘剛之逆音義(所歸妹也本或作所以歸妹樂音洛邪似嗟反)疏(正義曰歸)
(妹天地之大義也天地不交而萬物不興者此舉天地交合然後萬物蕃興證美歸妹之義所以未及釋卦名)
(先引證者以歸妹之義非人情所欲且違於匹對之理盖以聖人制禮令姪娣從其姑姊而充妾媵者所以廣)
(其繼嗣以象天地以少隂少陽長隂長陽之氣共相交接所以蕃興萬物也歸妹人之終始也者上既引天地)
(交合為證此又舉人事歸妹結合其義也天地以隂陽相合而得生物不已人倫以長少相交而得繼嗣不絶)
(歸妹豈非天地之大義人倫之終始也說以動所歸妹也者此就二體釋歸妹之義少女而與長男交少女所)
(不樂也而今說以動所歸必妹也雖與長男交嫁而係於娣是以說也係娣所以說者既係娣為媵不得别適)
(若其不以備數更有動望之憂故係娣而行合禮說以動也征凶位不當也者此因二三四五皆不當位釋征)
(凶之義位既不當明非正嫡因說動而更求進妖邪之道也故戒其征凶也无攸利柔乘剛也者此因六三六)
(五乘剛釋无攸利之義夫陽貴而隂賤以妾媵之賤進求殊寵即是以賤陵貴故无施而利也注正義曰以征)
(則有不正之凶以處則有乘剛之逆者彖以失位釋征凶乘剛釋无攸利而注連引言之者略例云去初上而)
(論位分則三五各在一卦之上何得不謂之陽二四各在一卦之下何得不謂之隂然則二四隂位也三五陽)
(位也陽應在上隂應在下今二三四五竝皆失位其𫝑自然柔皆乘剛其猶妾媵求寵其勢自然以賤陵貴以)
(明柔之乘剛緣於失正而進也)
象曰澤上有雷歸妹君子以永終知敝注歸妹相終始
之道也故以永終知敝疏(正義曰澤上有雷說以動也故曰歸妹君子以永終知敝)
(者歸妹相終始之道也故君子象此以永長其終知應有不終之敝故也)
初九歸妹以娣跛能履征吉注少女而與長男為耦非
敵之謂是娣從之義也娣少女之稱也少女之行善莫
若娣夫承嗣以君之子雖糿而不妄行少女以娣雖跛
能履斯乃恒久之義吉而相承之道也以斯而進吉其
宜也象曰歸妹以娣以恒也跛能履吉相承也音義(娣大)
(計反跛波我反從才用反又如字)疏(正義曰歸妹以娣者少女謂之妹從娣而行謂之歸初九以兌適震)
(非夫婦匹敵是從娣之義也故曰歸妹以娣也跛能履者妹而繼姊為娣雖非正配不失常道譬猶跛人之足)
(然雖不正不廢能履故曰跛能履也征吉者少長非偶為妻而行則凶焉為娣而行則吉故曰征吉也象曰以)
(恒也者妹而為娣恒久之道也吉相承也者行得其宜是相承之吉也注正義曰夫承嗣以君之子雖幼而不)
(妄行者此為少女作比例也言君之子宜為嗣承以𩔖妃之妹應為娣也立嗣宜取長然君之子雖糿而立之)
(不為妄也以言行嫁宜匹敵然妃之妹雖至少而為娣則可行也)
九二眇能視利幽人之貞注雖失其位而居内處中眇
猶能視足以保常也在内履中而能守其常故利幽人
之貞也象曰利幽人之貞未變常也音義(眇彌小反)疏(正義曰九)
(二不云歸妹者既在歸妹之卦歸妹可知故略不言也然九二雖失其位不廢居内處中以言歸妹雖非正配)
(不失交合之道猶如眇目之人視雖不正不廢能視耳故曰眇能視也利幽人之貞者居内處中能守其常施)
(之於人是處幽而不失其貞正也故曰利幽人之貞也象曰未變常也者貞正者人之常也九二失位嫌其變)
(常不貞也能以履中不偏故云未變常也)
六三歸妹以須反歸以娣注室主猶存而求進焉進未
值時故有須也不可以進故反歸待時以娣乃行也象
曰歸妹以須未當也音義(須如字待也鄭云有才智之稱荀陸作嬬陸云妾也)疏
(正義曰歸妹以須者六三在歸妹之時處下體之上有欲求為室主之象而居不當位則是室主猶存室主既)
(存而欲求進為未值其時也未當其時則宜有待故曰歸妹以須也反歸以娣者既曰有須不可以進宜反歸)
(待時以娣乃行故曰反歸以娣象曰未當也者未當其時故宜有待也)
九四歸妹愆期遲歸有時注夫以不正无應而適人也
必須彼道窮盡无所與交然後乃可以往故愆期遲歸
以待時也象曰愆期之志有待而行也音義(愆起虔反馬云過也)
(遲雉夷反晚也緩也陸云待也一音直冀反有待而行一本待作時)疏(正義曰歸妹愆期遲歸有時者九四)
(居不得位又无其應以斯適人必待彼道窮盡无所與交然後乃可以往故曰愆期遲歸有時也象曰愆期之)
(志有待而行者嫁宜及時今乃過期而遲歸者此嫁者之志正欲有所待而後乃行也)
六五帝乙歸妹其君之袂不如其娣之袂良月幾望吉
注歸妹之中獨處貴位故謂之帝乙歸妹也袂衣袖所
以為禮容者也其君之袂謂帝乙所寵也即五也為帝
乙所崇餙故謂之其君之袂也配在九二兌少震長以
長從少不若以少從長之為美也故曰不若其娣之袂
良也位在乎中以貴而行極隂之盛以斯適配雖不若
少往亦必合故曰月幾望吉也象曰帝乙歸妹不如其
娣之袂良也其位在中以貴行也音義(袂彌世反幾音機又音祈荀作)
(既)疏(正義曰帝乙歸妹者六五居歸妹之中獨處貴位是帝王之所嫁妹也故曰帝乙歸妹其君之袂不)
(如其娣之袂良者六五雖處貴位卦是長陽之卦若以爻為人即是婦人之道故為帝乙之妹既居長卦乃是)
(長女之象其君即五也袂衣袖也所舉歛以為禮容帝王嫁妹為之崇餙故曰其君之袂也配在九二兌少震)
(長以長從少者可以從少雖有其君崇餙之袂猶不若以少從長之為美故曰不如其娣之袂良也月幾望吉)
(者隂而貴盛如月之近望以斯適配雖不如以少從長然以貴而行往必合志故得吉也故曰月幾望吉也象)
(曰帝乙歸妹不如其姊之袂良者釋其六五雖所居貴位然長不如少也言不如少女而從於長男也其位在)
(中以貴行也者釋月幾望吉也既以長適少非歸妹之美而得吉者其位在五之中以貴盛而行所往必得合)
(而獲吉也)
上六女承筐无實士刲羊无血无攸利注羊謂三也處
卦之窮仰无所承下又无應為女而承命則筐虛而莫
之與為士而下命則刲羊而无血刲羊而无血不應所
命也進退莫與故曰无攸利也象曰上六无實承虚筐
也音義(刲苦圭反馬云刺也一音工惠反)疏(正義曰女承筐无實士刲羊无血无攸利者女之為)
(行以上有承順為美士之為功以下有應命為貴上六處卦之窮仰則无所承受故為女承筐則虚而无實又)
(下无其應下命則无應之者故為士刲羊則乾而无血故曰女承筐无實士刲羊无血則進退莫與故无所利)
(象曰承虚筐者筐本盛幣以幣為實今之无實正是承捧虛筐空无所有也)
䷶(離下震上)
豐亨王假之注大而亨者王之所至勿憂宜日中注豐
之為義闡弘微細通夫隠滯者也為天下之主而令微
隠者不亨憂未已也故至豐亨乃得勿憂也用夫豐亨
不憂之德宜處天中以徧照者也故曰宜日中也音義
(豐芳忠反字林匹忠反依字作豐今竝三直畫猶是變體若曲下作豆禮字耳非也世人亂之久矣彖及序卦)
(皆云大也案豐是腆厚光大之義鄭云豐之言倎充滿意也坎宫五世卦假庚白反至也下同馬古雅反大也)
(闡昌善反令力呈反徧音遍)疏(正義曰豐亨者豐卦名也彖及序卦皆以大訓豐也然則豐者多大之名)
(盈足之義財多德大故謂之為豐德大則无所不容財多則无所不濟无所壅礙謂之為亨故曰豐亨王假之)
(者假至也豐亨之道王之所尚非有王者之德不能至之故曰王假之也勿憂宜日中者勿无也王能至於豐)
(亨乃得无復憂慮故曰勿憂也用夫豐亨无憂之德然後可以居臨萬國徧照四方如日中之時徧照天下故)
(曰宜日中也)
彖曰豐大也注音闡大之大也明以動故豐王假之尚
大也注大者王之所尚故至之也勿憂宜日中宜照天
下也注以勿憂之德故宜照天下也日中則昃月盈則
食天地盈虚與時消息而况於人乎况於鬼神乎注豐
之為用困於昃食者也施於未足則尚豐施於已盈則
方溢不可以為常故具陳消息之道者也音義(昃如字孟作稷)
(食如字或作蝕非)疏(正義曰豐大也者釋卦名正是弘大之義也明以動故豐者此就二體釋卦得名為)
(豐之意動而不明未能光大資明以動乃能致豐故曰明以動故豐也王假之尚大也者豐大之道王所崇尚)
(所以王能至之以能尚大故也勿憂宜日中宜照天下者日中之時徧照天下王无憂慮德乃光被同於日中)
(之盛故曰勿憂宜日中宜照天下也日中則昃月盈則食者此孔子因豐設戒以上言王者以豐大之德照臨)
(天下同於日中然盛必有衰自然常理日中至盛過中則昃月滿則盈過盈則食天之寒暑往來地之陵谷遷)
(貿盈則與時而息虚則與時而消天地日月尚不能久况於人與鬼神而能長保其盈盛乎勉令及時修德仍)
(戒居存慮亡也此辭先陳天地後言人鬼神者欲以輕譬重亦先尊後卑也而日月先天地者承上宜日中之)
(文遂言其昃食因舉日月以對之然後並陳天地作文之體也注正義曰音闡大之大者闡者弘廣之言凡物)
(之大共有二種一者自然之大一者由人之闡弘使大豐之為義既闡弘微細則豐之稱大乃闡大之大非自)
(然之大故音之也)
象曰雷電皆至豐君子以折獄致刑注文明以動不失
情理也音義(折之舌反斷也下及注同)疏(正義曰雷電皆至豐者雷者天之威動電者天之光)
(耀雷電俱至則威明備足以為豐也君子以折獄致刑者君子法象天威而用刑罰亦當文明以動折獄斷决)
(也斷决獄訟須得虚實之情致用刑罰必得輕重之中若動而不明則滛灆斯及故君子象於此卦而折獄致)
(刑)
初九遇其配主雖旬无咎往有尚注處豐之初其配在
四以陽適陽以明之動能相光大者也旬均也雖均无
咎往有尚也初四俱陽爻故曰均也象曰雖旬无咎過
旬災也注過均則争交斯叛也音義(配如字鄭作妃云嘉耦曰妃旬如字)
(均也王肅尚純反或音脣苟作均劉昞作鈞争争鬭之争下皆同)疏(正義曰遇其配主者豐者文明以動)
(尚乎光大者也初配在四俱是陽爻以陽適陽以明之動能相光大者也故曰遇其配主也雖旬无咎往有尚)
(者旬均也俱是陽爻謂之為均非是隂陽相應嫌其有咎以其能相光大故雖均可以无咎而往有嘉尚也故)
(曰雖均无咎往有尚也象曰過旬災也者言勢若不均則相傾奪既相傾奪則争競乃興而相違背災咎至焉)
(故曰過旬災也注正義曰過均則争交斯叛者初四應配謂之為交𫝑若不均則初四之相交於斯乖叛矣)
六二豐其蔀日中見斗往得疑疾有孚𤼵若吉注蔀覆
曖鄣光明之物也處明動之時不能自豐以光大之德
既處乎内而又以隂居隂所豐在蔀幽而无覩者也故
曰豐其蔀日中見斗也日中者明之盛也斗見者闇之
極也處盛明而豐其蔀故曰日中見斗不能自𤼵故往
得疑疾然履中當位處闇不邪有孚者也若辭也有孚
可以𤼵其志不困於闇故獲吉也象曰有孚𤼵若信以
𤼵志也音義(蔀音部王廙同蒲戶反王肅晉苟反略例云大暗之謂蔀馬云蔀小也鄭薛作菩云)
(小席見斗孟作見主曖音愛鄣音章又止尚反字又作障同斗見之見賢遍反下不見同邪似嗟反)疏(正義)
(曰豐其蔀者二以隂居隂又處於内幽闇无所覩見所豐在於覆蔽故曰豐其蔀也蔀者覆曖障光明之物也)
(日中見斗者二居離卦之中如日正中則至極盛者也處日中盛明之時而斗星顯見是二之至闇使斗星見)
(明者也處光大之世而為極闇之行譬日中而斗星見故曰日中見斗也二五俱隂二已見斗之闇不能自𤼵)
(以自求於五往則得見疑之疾故曰往得疑疾也然居中履正處闇不邪是有信者也有信以自𤼵其志不困)
(於闇故𫉬吉也故曰有孚𤼵若吉也象曰信以𤼵志者雖處幽闍而不為邪是有信以𤼵其豐大之志故得吉)
(也)
九三豐其沛日中見沬折其右肱无咎注沛幡幔所以
禦盛光也沬微昧之明也應在上六志在乎隂雖愈乎
以隂處隂亦未足以免於闇也所豐在沛日中則見沬
之謂也施明則見沬而已施用則折其右肱故可以自
守而已未足用也象曰豐其沛不可大事也注明不足
也折其右肱終不可用也注雖有左在不足用也音義
(沛夲或作旆謂幡幔也又普貝反姚云滂沛也王廙豐蓋反又補賴反徐普盖反子夏作芾傳云小也鄭干作)
(韋云祭祀之蔽膝沬徐武蓋反又亡對反微昧之光也字林作昧亡太反云斗杓後星王肅云音妹鄭作昧服)
(虔云日中而昏也子夏傳云昧星之小者馬同薛云輔星也肱古弘反姚作股幡芳袁反幔末半反禦魚吕反)
(昧音妹)疏(正義曰豐其沛日中見沬者沛幡幔所以禦盛光也沬微昧之明也以九三應在上六志在乎)
(隂雖愈於六二以隂處隂亦未見免於闇也是所以豐在沛日中見沬也處光大之時而豐沛見沬雖愈於豐)
(蔀見斗然施於大事終不可用假如折其右肱自守而已乃得无咎故曰折其右肱无咎象曰不可大事者當)
(光大之時可為大事而明不足故不可為大事也終不可用者凡用事在右肱右肱既折雖有左在終不可用)
(也)
九四豐其蔀日中見斗遇其夷主吉注以陽居隂豐其
蔀也得初以發夷主吉也象曰豐其蔀位不當也日中
見斗幽不明也遇其夷主吉行也疏(正義曰豐其蔀者九四以陽居隂闇)
(同於六二故曰豐其蔀也日中見斗遇其夷主吉者夷平也四應在初而同是陽爻能相顯𤼵而得其吉故曰)
(遇其夷主吉也言四之與初交相為主者苦賓主之義也若據初適四則以四為主故曰遇其配主自四之初)
(則以初為主故曰遇其夷主也二陽體敵兩主均平故初謂四為旬而四謂初為夷也象曰位不當者正謂以)
(陽居隂而位不當所以豐蔀而闇者也幽不明也者日中盛則反而見斗以譬當光大而居隂是應明而幽闇)
(不明也吉行也者處於隂位為闇己甚更應於隂无由獲吉猶與陽相遇故得吉行也)
六五來章有慶譽吉注以隂之質來適尊陽之位能自
光大章顯其德𫉬慶譽也象曰六五之吉有慶也疏(正義)
(曰六五處豐大之世以隂柔之質來適尊陽之位能自光大章顯其德而𫉬慶善也故曰來章有慶譽吉也象)
(曰有變也者言六五以柔處尊履得其中故致慶譽也)
上六豐其屋蔀其家闚其戸闃其无人三歲不覿凶注
屋藏蔭之物以隂處極而最在外不履於位深自幽隠
絶跡深藏者也既豐其屋又蔀其家屋厚家覆闇之甚
也雖闚其戸闃其无人棄其所處而自深藏也處於明
動尚大之時而深自幽隠以高其行大道既濟而猶不
見隠不為賢更為反道凶其宜也三年豐道之成治道
未濟隠猶可也既濟而隠是以治為亂也象曰豐其屋
天際翔也注翳光最甚者也闚其戸闃其无人自藏也
注可以出而不出自藏之謂也非有為而藏不出戸庭
失時致凶况自藏乎凶其宜也音義(豐其屋說文作寷云大屋也闚苦規)
(反李登云小視闃苦鵙反徐苦鶂反一音苦馘反馬鄭云无人貌字林云静也姚作䦧孟作窒並通覿徒歷反)
(藏如字蔭於鴆反行下孟反治直吏反下同際如字鄭云當為瘵瘵病也翔鄭王肅作祥翳歷細反自藏之藏)
(如字衆家作戕慈羊反馬王肅云殘也鄭云傷也有為之為于偽反不出戶庭此引節卦九二爻辭應云門庭)
(作戸誤也或云門戶通語)疏(正義曰屋者藏蔭隠蔽之物也上六以隂處隂極以處外不履於位是深自幽)
(隠絶跡深藏也事同豐厚於屋者也既豐厚其屋而又覆鄣其家屋厚家闇蔽鄣之甚也雖闚視其戶而闃寂)
(无人棄其所處而自深藏也處於豐大之世隠不為賢治道未濟隠猶可也三年豐道已成而猶不見所以為)
(凶故曰豐其屋蔀其家闚其戶闃其无人三歲不覿凶象曰天際翔也者如鳥之飛翔於天際言隠翳之深也)
(自藏也者言非有為而當自藏也以出而不出无事自為隠藏也)
䷷(艮下離上)
旅小亨旅貞吉注不足全夫貞吉之道唯足以為旅之
貞吉故特重曰旅貞吉也音義(旅力舉反羇旅也序卦云旅而无所容雜卦云)
(親寡旅是也離宫一世卦王肅等以為軍旅重直用反)疏(正義曰旅者客寄之名羇旅之稱失其本居而)
(寄他方謂之為旅既為羇旅苟求僅序雖得自通非甚光大故旅之為義小亨而已故曰旅小亨羇旅而𫉬小)
(亨是旅之正吉故曰旅貞吉也)
彖曰旅小亨柔得中乎外而順乎剛止而麗乎明是以
小亨旅貞吉也注夫物失其主則散柔乘於剛則乖既
乖且散物皆羇旅何由得小亨而貞吉乎夫陽為物長
而隂皆順陽唯六五乘剛而復得中乎外以承于上隂
各順陽不為乖逆止而麗明動不履妄雖不及剛得尊
位恢弘大通是以小亨令附旅者不失其正得其所安
也旅之時義大矣哉注旅者大散物皆失其所居之時
也咸失其居物願所附豈非知者有為之時音義(長之丈反)
(復扶又反六五注同令力呈反知音智)疏(正義曰旅小亨者舉經文也柔得中乎外而順乎剛止而麗乎)
(明是以小亨旅貞吉者此就六五及二體釋旅得亨貞之義柔處於外弱而為客之象若所託不得其主得主)
(而不能順從則乖逆而離散何由得自通而貞吉乎今柔雖處外而得中順陽則是得其所說而順從於主又)
(止而麗明動不履妄故能於寄旅之時得通而正不失所安也旅之時義大矣哉者此歎美寄旅之時物皆失)
(其所居若能與物為附使亦者𫉬安非小才可濟惟大智能然故曰旅之時義大矣哉)
象曰山上有火旅君子以明愼用刑而不留獄注止以
明之刑戮詳也疏(正義曰火在山上逐草而行勢不久留故為旅象又上下二體艮止離明)
(故君子象此以静止明察審愼用刑而不稽留獄訟)
初六旅瑣瑣斯其所取災注最處下極寄旅不得所安
而為斯卑賤之役所取致災志窮且困象曰旅瑣瑣志
窮災也音義(瑣悉果反或怍璅字者非也鄭云𤨏瑣小也馬云疲弊貌王肅云細小貌)疏(正義)
(曰旅瑣瑣斯其所取災者瑣瑣者細小卑賤之貌也初六當旅之時最處下拯是寄旅不得所安而為斯卑賤)
(之役然則為斯卑賤勞役由其處於窮下故致此災故曰旅瑣瑣斯其所取災也象曰志窮災者志意窮極自)
(取此災也)
六二旅即次懷其資得童僕貞注次者可以安行旅之
地也懷来也得位居中體柔奉上以此寄旅必𫉬次舍
懷來資貨得童僕之所正也旅不可以處盛故其美盡
於童僕之正也過斯以往則見害矣童僕之正義足而
已象曰得童僕貞終无尤也音義(資夲或作資斧非)疏(正義曰旅即次)
(懷其資得童僕貞者得位居中體柔承上以此而為寄旅必為主君所安故得次舍懷来資貨又得童&KR1499;之正)
(不同初六賤役故曰旅即次懷其資得童僕貞象曰終无尤者旅不可以處盛盛則為物所害今惟正於童僕)
(則終保无咎也)
九三旅焚其次喪其童僕貞厲注居下體之上與二相
得以寄旅之身而為施下之道與萌侵權主之所疑也
故次焚僕喪而身危也象曰旅焚其次亦以傷矣以旅
與下其義喪也音義(喪息浪反卦内并下卦同施始䜴反與如字又音預)疏(正義曰旅)
(焚其次喪其童僕貞厲者九三居下體之上下據於二上无其應與二相得是欲自尊而惠施於下也以羇旅)
(之身而為惠下之道是與萌侵權為主君之所疑也為主君所疑則被黜而見害故焚其次舍喪其童僕之正)
(而身危也象曰亦以傷矣者言失其所安亦可悲傷也其義喪者言以旅與下理是喪亡也注正義曰與萌侵)
(權者言與得政事之萌漸侵奪主君之權𫝑若齊之田氏故為主所疑也)
九四旅于處得其資斧我心不快注斧所以斫除荆棘
以安其舍者也雖處上體之下不先於物然而不得其
位不𫉬平坦之地客于所處不得其次而得其資斧之
地故其心不快也象曰旅于處未得位也得其資斧心
未快也音義(資斧如字子夏傳及衆家並作齊斧張軌云齊斧盖黃鉞斧也張晏云整齊也應劭)
(云利也虞喜志林云齊當作齊齊戒入廟而受斧下卦同快苦夬反斫諸若反坦吐但反)疏(正義曰旅于處)
(得其資斧我心不快者九四處上體之下不同九三之自尊然不得其位猶寄旅之人求其次舍不𫉬乎坦之)
(所而得用斧之地言用斧除荆棘然後乃處故曰旅于處得其資斧也求安處而得資斧之地所以其心不快)
(也)
六五射雉一矢亡終以譽命注射雉以一矢而復亡之
明雖有雉終不可得矣寄旅而進雖處于文明之中居
于貴位此位終不可有也以其能知禍福之萌不安其
處以乘其下而上承於上故終以譽而見命也象曰終
以譽命上逮也音義(射食亦反注同而上之上時掌反逮音代一音大計反)疏(正義)
(曰射雉一矢亡終以譽命者羇旅不可以處盛位六五以羇旅之身進居貴位其位終不可保譬之射雉惟有)
(一矢射之而復亡失其矢其雉終不可得故曰射雉一矢亡也然處文明之内能照禍福之幾不乘下以侵權)
(而承上以自保故得終以美譽而見爵命故曰終以譽命也象曰上逮者逮及也以能承及於上故得終以譽)
(命也)
上九鳥焚其巢旅人先笑後號咷喪牛于易凶注居高
危而以為宅巢之謂也客旅得上位故先笑也以旅而
處于上極衆之所嫉也以不親之身而當嫉害之地必
凶之道也故曰後號咷牛者稼穡之資以旅處上衆所
同嫉故喪牛于易不在於難物莫之與危而不扶喪牛
于易終莫之聞莫之聞則傷之者至矣象曰以旅在上
其義焚也喪牛于易終莫之聞也音義(號戶羔反咷道羔反易以䜴反)
(注同王肅音亦嫉音疾字林音自本亦作疾下同其義焚也馬云義宜也一本作宜其焚也)疏(正義曰鳥)
(焚其巢旅人先笑後號咷喪牛于易凶者最居於上如鳥之巢以旅處上必見傾奪如鳥之巢被焚故曰鳥焚)
(其巢也客得上位所以先笑凶害必至故後號咷衆所同嫉喪其稼穡之資理在不難故曰喪牛于易物莫之)
(與則傷之者至矣故曰凶也象曰終莫之開也者衆所同嫉危而不扶至于喪牛于易終无以一言告之使聞)
(而悟也)
䷸(巽下巽上)
巽小亨注全以巽為德是以小亨也上下皆巽不違其
令命乃行也故申命行事之時上下不可以不巽也利
有攸往注巽悌以行物无距也利見大人注大人用之
道愈隆也音義(巽孫問反入也廣雅云順也八純卦象風象木)疏(正義曰巽者卑順之名說)
(卦云巽入也盖以巽是象風之卦風行无所不入故以入為訓若施之於人事能自卑巽者亦无所不容然巽)
(之為義以卑順為體以容入為用故受巽名矣上下皆巽不為違逆君唱臣和教令乃行故於重巽之卦以明)
(申命之理雖上下皆巽命令可行然全用卑巽則所通非大故曰小亨利有攸往者巽悌以行物无違距故曰)
(利有攸往利見大人者但能用巽者皆无往不利然大人用巽其道愈隆故曰利見大人明上下皆須用巽也)
彖曰重巽以申命注命乃行也未有不巽而命行也剛
巽乎中正而志行注以剛而能用巽處于中正物所與
也柔皆順乎剛注明无違逆故得小亨是以小亨利有
攸往利見大人音義(重直龍反)疏(正義曰重巽以申命者此卦以卑巽為名以申命為)
(義故就二體上下皆巽以明可以申命也上巽能接於下下巽能奉於上上下皆巽命乃得行故曰重巽以申)
(命也剛巽乎中正而志行者須上下皆巽若命不可從則物所不與也故又因三五之爻剛而能巽不失其中)
(所以志意得行申其命令也柔皆順乎剛者剛雖巽為中正柔若不順乎剛何所申其命乎故又就初四各處)
(卦下柔皆順剛无有違逆所以教命得中成小亨以下之義也是以小亨以下舉經結也注正義曰案象併舉)
(小亨利有攸往利見大人以結之則柔皆順剛之意不專釋小亨二字而注獨言明无違逆故得小亨者褚氏)
(云夫獻可替否其道乃弘柔皆順剛非失通之道所以文王係小亨之辭孔子致皆順之釋案王注上下卦之)
(體皆以巽言之柔不違剛正是巽義故知皆順之言通釋詣辭也)
象曰隨風巽君子以申命行事疏(正義曰随風巽者兩風相隨故曰隨風風)
(既相隨物无不順故曰隨風巽君子以申命行事者風之隨至非是令初故君子訓之以申命行事也)
初六進退利武人之貞注處令之初未能服令者也故
進退也成命齊邪莫善武人故利武人之貞以整之象
曰進退志疑也注巽順之志進退疑懼利武人之貞志
治也音義(邪似嗟反下并下卦同治直吏反)疏(正義曰初六處令之初法未宣著體於柔巽不)
(能自決心懷進退未能從令者也成命齊邪莫善威武既未能從令則宜用武人之正以整齊之故曰進退利)
(武人之貞也象曰志疑者欲從之則未明其令欲不從則懼罪及己志意懷疑所以進退也志治也者武非行)
(令所宜而言利武人者志在使人從治故曰利武人其猶蒙卦初六象曰利用刑人以正法也)
九二巽在牀下用史巫紛若吉无咎注處巽之中既在
下位而復以陽居隂卑巽之甚故曰巽在牀下也卑甚
失正則入于咎過矣能以居中而施至卑於神祗而不
用之於威勢則乃至于紛若之吉而亡其過矣故曰用
史巫紛若吉无咎也象曰紛若之吉得中也音義(紛芳云反)
(廣雅云衆也喜也一云盛也復扶又反下同祗祁支反)疏(正義曰巽在牀下者九二處巽下體而復以陽)
(居隂卑巽之甚故曰巽在牀下用史巫紛若吉无咎者史謂祝史巫謂巫覡竝是接事鬼神之人也紛若者盛)
(多之貌卑甚失正則入於過咎人有威勢易為行恭神道无形多生怠慢若能用居中之德行至卑之道用之)
(於神祗不行之於威勢則能致之於盛多之吉而无咎過故曰用史巫紛若吉无咎也象曰得中者用卑巽於)
(神祗是行得其中故能致紛若之吉也)
九三頻巽吝注頻頻蹙不樂而窮不得已之謂也以其
剛正而為四所乘志窮而巽是以吝也象曰頻巽之吝
志窮也音義(樂音洛)疏(正義曰頻巽吝者頻者頻蹙憂戚之容也九三體剛居正為四所乘)
(是志意窮屈不得申遂也既處巽時只得受其屈辱也頻蹙而巽鄙吝之道故曰頻巽吝也象曰志窮者志意)
(窮屈所以為吝也)
六四悔亡田獲三品注乘剛悔也然得位承五卑得所
奉雖以柔御剛而依尊履正以斯行命必能獲強暴遠
不仁者也獲而有益莫善三品故曰悔亡田𫉬三品一
曰乾豆二曰賓客三曰充君之庖象曰田獲三品有功
也音義(遠袁萬反庖步交反)疏(正義曰悔亡田𫉬三品者六四有乘剛之悔然得位承尊得其所奉)
(雖以柔乘剛而依尊履正以斯行命必能有功取譬田獵能𫉬而有益莫善三品所以得悔亡故曰悔亡田𫉬)
(三品也三品者一曰乾豆二曰賓客三曰充君之庖厨也象曰有功者田獵有獲以喻行命有功也)
九五貞吉悔亡无不利无初有終先庚三日後庚三日
吉注以陽居陽損於謙巽然秉乎中正以宣其令物莫
之違故曰貞吉悔亡无不利也化不以漸卒以剛直用
加於物故初皆不說也終於中正邪道以消故有終也
申命令謂之庚夫以正齊物不可卒也民迷固久直不
可肆也故先申三日令著之後復申三日然後誅而无
咎怨矣甲庚皆申命之謂也象曰九五之吉位正中也
音義(先西薦反注同後胡豆反卒才忽反下同說又作悦申音身或作甲字非)疏(正義曰九五以陽居)
(陽違於謙巽是悔也然執乎中正以宣其令物莫之違是由貞正獲吉故得悔亡而无不利故曰貞吉悔亡无)
(不利也无初有終者若卒用剛直化不以漸物皆不說故曰无初也終於中正物服其化故曰有終也先庚三)
(日後庚三日吉者申命令謂之庚民迷固久申不可卒故先申之三日令著之後復申之三日然後誅之民服)
(其罪无怨而獲吉矣故曰先庚三日後庚三日吉也象曰位正中者若不以九居五位則不能以中正齊物物)
(之不齊无由致吉致吉是由九居五位故舉爻位言之)
上九巽在牀下喪其資斧貞凶注處巽之極極巽過甚
故曰巽在牀下也斧所以斷者也過巽失正喪所以斷
故曰喪其資斧貞凶也象曰巽在牀下上窮也喪其資
斧正乎凶也音義(斷丁亂反下同)疏(正義曰巽在牀下者上九處巽之極巽之過甚故曰)
(巽在牀下喪其資斧者斧能斬决以喻威斷也巽過則不能行威命命之不行是喪其所用之斧故曰喪其資)
(斧也貞凶者失其威斷是正之凶故曰貞凶也象曰上窮者處上窮巽故過在牀下也正乎凶者正理須當威)
(斷而喪之是正乎凶也)
周易注疏卷九
