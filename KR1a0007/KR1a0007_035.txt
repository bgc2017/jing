周易注疏卷十二考證
爻在其中矣注所存各異○存譌作在依古注本改
繫辭焉而命之動在其中矣注繫辭焉而斷其吉凶况
之六爻動以適時者也○郭京曰定本作繫辭而命
之况六爻之動動以適時者也兩注具錄正謬昭然
又適時之功則存之爻辭○則譌作見依古注本改
聖人之情見乎辭注辭也者各指其所之○監本譌不
可解依古注本改
何以守位曰仁○仁釋文本作人釋云王肅卜伯王桓
玄明僧紹作仁(臣良裘)按本義從呂氏作人云所謂
非衆罔與守邦卽陸氏本也漢蔡邕有言以仁守位
以財聚人則漢以前本用仁字
古者包犧氏之王天下也○包集解本作苞
蓋取諸離疏上擊云以制器者尚其象則取象不取名
也韓氏乃取名不取象於義未善○(臣清植)按蓋取
二字之義注疏互異折中云孔氏所議韓氏是也且
六十四卦名是文王所命黃農堯舜不應便取卦名
蓋以疏說爲正
刳木爲舟剡木爲楫○釋文本刳作挎剡作掞釋云挎
口孤反徐又口溝反掞以冉反
易曰憧憧往來朋從爾思注思以求朋未能一也一以
感物不思而至○集解本引韓注曰思以求朋未能
寂寂以感物不思而至也
天下何思何慮注塗雖殊其歸則同○殊譌作亦依古
注本改
又一以貫之不慮而盡矣○不集解本作百
龍蛇之蟄以存身也○釋文本存作全
不見利不勸○勸舉正本作動云動字誤作勸字
繫于苞桑○苞集解本作包
鮮不及矣○鮮釋文本作尟釋云仙善反少也
幾者動之微吉之先見者也注吉凶之彰始於微兆故
謂吉之先見也疏云吉不云凶者凡豫前知幾皆向
吉而背凶違凶而就吉無復有凶故特云吉也諸本
或有凶字其定本則無也○(臣清植)按本義謂漢書
吉之之間有凶字據此注則韓伯本已無凶字疏說
尤善蓋因爻辭有貞吉之文先言幾爲吉之先見故
知幾則得吉語意正相應也
注幾者去无入有理而无形○集解引韓注作理而
未形郭京曰而理未形倒作理而(臣照)按去无入有
則有形矣但未形之前必先有其理是幾之謂也故
曰去无入有理而无形集解本作理而未形卽不如
理而无形之語之妙郭京謂而理未形倒作理而則
全失本旨理安得有形卽旣形諸形矣亦莫不有理
焉而理固无形也奚獨去无入有之理无形也
危以動則民不與也○郭京曰則民不輔也輔字誤作
與字无交而求則民不與與字不應重見
夫易彰往而察來而微顯闡幽開而當名辨物正言斷
辭則備矣○(臣良裘)按本義曰而微顯恐當作微顯
而開而之而亦疑有誤李氏集解於開而當名句斷
節何氏訂詁開而當斷句名辯物正斷句今折中本
開而當名辯物斷句正言斷辭斷句
知者觀其彖辭則思過半矣注其事彌繁則愈滯乎形
○形集解本引韓注作有
二與四同功而異位注有内外也○集解本引韓注作
有外内也
四多懼近也○郭京曰誤將注近也字作經
文不當故吉凶生焉○集解本無焉字
能研諸侯之慮注諸侯物主有爲者也○(臣清植)按注
說未免附會牽強朱子本義以侯之二字作衍文是
也聞之先(臣)李光地曰諸爲之侯合音想因古經旁
注字切而誤增也雖文義之末似亦可備一解
凡易之情近而不相得則凶注變動相適者也○適集
解本引韓注作逼
又相順而皆凶者乖於時也存事以考則義可見矣
○皆集解本作偕存集解本作隨
周易注疏卷十二考證
