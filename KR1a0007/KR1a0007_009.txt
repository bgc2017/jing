周易正義序
唐國子祭酒上護軍曲阜縣開國子孔穎達奉勅撰
夫易者象也爻者效也聖人有以仰觀俯察象天
地而育羣品雲行雨施效四時以生萬物若用之
以順則兩儀序而百物和若行之以逆則六位傾
而五行亂故王者動必則天地之道不使一物失
其性行必協隂陽之宜不使一物受其害故能彌
綸宇宙酬酢神眀宗社所以无窮風聲所以不朽
非夫道極玄妙孰能與於此乎斯乃乾坤之大造
生靈之所益也若夫龍出於河則八卦宣其象麟
傷於澤則十翼彰其用業資九聖時歴三古及秦
亡金鏡未墜斯文漢理珠囊重興儒雅其𫝊易者
西都則有丁孟京田東都則有荀劉馬鄭大體更
相祖述非有絶倫唯魏世王輔嗣之注獨冠古今
所以江左諸儒竝𫝊其學河北學者罕能及之其
江南義疏十有餘家皆辭尚虚玄義多浮誕原夫
易理難窮雖復玄之又玄至於垂範作則便是有
而教有若論住内住外之空就能就所之說斯乃
義涉於釋氏非為教於孔門也既背其本又違於
注至若復卦云七日來復竝解云七日當為七月
謂陽氣從五月建午而消至十一月建子始復所
歴七辰故云七月今案輔嗣注云陽氣始剝盡至
來復時凡七日則是陽氣剥盡之後凡經七日始
復但陽氣雖建午始消至建戌之月陽氣猶在何
得稱七月來復故鄭康成引易緯之說建戌之月
以陽氣既盡建亥之月純隂用事至建子之月陽
氣始生隔此純隂一卦卦主六日七分舉其成數
言之而云七日來復仲尼之緯分明輔嗣之注若
此康成之說遺跡可尋輔嗣注之於前諸儒背之
於後考其義理其可通乎又蠱卦云先甲三日後
甲三日輔嗣注云甲者創制之令又若漢世之時
甲令乙令也輔嗣又云令洽乃誅故後之三日又
巽卦云先庚三日後庚三日輔嗣注云申命令謂
之庚輔嗣又云甲庚皆申命之謂也諸儒同於鄭
氏之說以為甲者宣令之日先之三日而用辛也
欲取改新之義後之三日而用丁也取其丁寧之
義王氏注意本不如此而又不顧其注妄作異端
今既奉勅刪定攷察其事必以仲尼為宗義理可
詮先以輔嗣為本去其華而取其實欲使信而有
徵其文簡其理約寡而制衆變而能通仍恐鄙才
短見意未周盡謹與朝散大夫行大學博士臣馬
嘉運守大學助教臣趙乾叶等對共參議詳其可
否至十六年又奉勅與前修疏人及給事郎守四
門博士上騎都尉臣蘇德融等對勅使趙弘智覆
更詳審為之正義凡十有四卷庶望上禆聖道下
益將來故序其大略附之卷首爾
周易正義序
