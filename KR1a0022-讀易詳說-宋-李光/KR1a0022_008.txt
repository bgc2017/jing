讀易詳說卷八宋李光撰
下經(萃至鼎)
䷬(坤下兑上)
萃亨王假有廟利見大人亨利貞用大牲吉利有攸往
萃聚也物萃則聚也民猶水也性无不下澤所以能
蓄者以善下之也畜衆之道无他不以威強劫制之
耳好生而惡殺好利而惡害民之性也以逸道使之
能生之而不傷興利而去其害則下无不順者二五
以正應又居中正之位上下悦順故能容民畜衆而
萃道成矣甚哉民之難萃而易散也太王居邠狄人
侵之去之岐山之下居焉從之者如歸市豈以勢力
驅之哉秦專任強威并吞席卷非不能聚民也而陳
勝奮臂一呼天下響應聖人設卦觀象之意則上悦
然後下順是知勢力之不可恃也剛中而應是知偏
任威強則民不與也
彖曰萃聚也順以說剛中而應故聚也王假有廟致孝
亨也利見大人亨聚以正也用大牲吉利有攸往順天
命也觀其所聚而天地萬物之情可見矣
王者致治至萃則人道盡矣可以格祖考矣蓋建邦
設都必先立宗廟所以致孝亨也夫以孝治天下者
四海雖大萬民雖衆舉无不順者以合乎人心也合
乎人心則民之從之也輕此要道也利見大人亨聚
以正者大人謂九五也九得剛中之位而為萃主此
人君能以正道聚天下者故天下皆利見之用大牲
吉利有攸往順天命者享祀之禮皆報也非祈也周
公行郊祀之禮于治定功成之後非豐萃之時而行
盛大之禮則是矯誣上天也因萃時用其禮則天必
親而享之如此然後可以大有為于天下此聖人先
天而天弗違後天而奉天時故彖言用大牲吉利有
攸往順天命也反此則逆天理矣觀其所萃而天地
萬物之情可見者天地至大萬物至衆也欲以一人
之私智而徧察之則吾之智有時而窮矣聖人坐觀
萬化之變必自其近而易見者始民同是心也能同
民心則天地萬物之情舉在此矣豈有它道哉
象曰澤上于地萃君子以除戎器戒不虞
師之象曰地中有水師師亦衆也萃者聚于治安之
時師者用于險難之世方聚于治安禍患潛伏故君
子體此象以除戎器戒不虞也除者除治其虧鈍也
戒者戒慎其未形也此聖人于治安之時不忘乎危
亂之道也後世君臣苟玩歲時因循朝夕銷兵撤警
以幸一旦之安及夫事至而應則已无及其亦昧于
萃之道矣
初六有孚不終乃亂乃萃若號一握為笑勿恤往无咎
象曰乃亂乃萃其志亂也
初六以柔弱之才而處萃之始物之所萃非能萃物
者也在下而為所萃非其中心誠實則物不與也故
宜有孚然初之正應在四而二隂在上初以柔道為
物所萃非能卓然獨立也是以知其决不能克終而
乃亂乃萃也乃亂者其志紛亂不能定于一也乃萃
者不能守其誠實而輕有所萃此小人女子之象也
若號一握為笑勿恤往无咎者若能翻然悔悟號咷
求附于四則正矣雖羣聚而譁笑之勿恤而往則可
終免咎悔也象曰乃亂乃萃其志亂者初本應四四
止而不能下應故初无所適從是其心志之亂也
六二引吉无咎孚乃利用禴
象曰引吉无咎中未變也
萃之時羣隂在下二雖隂柔而與五為正應二五各
處中正之位二在坤中上下皆隂莫知適從既正應
在五則當從所應然非其招不往也必待五招聘然
後往乃吉而无咎也孚乃利用禴者初以有孚不終
故乃亂乃萃二獨得柔中以應剛陽君臣道合誠實
无間雖菲薄之物可交于神明也禴春祭之名方春
之時品物未備故其祭曰禴精潔之義也苟有誠實
雖二簋可用亨損所以貴有孚也象曰引吉无咎中
未變者守其孚誠而不變也君子小人各以類聚小
人之與小人其志趣盖有不約而同者非得位處中
内含誠實未有不反為朋類所引而變者二能應五
之招聘以從正應故吉且无咎以中心有所執守而
不為羣邪所變易也豈非特立獨行之士哉
六三萃如嗟如无攸利往无咎小吝
象曰往无咎上㢲也
六三體隂柔而據陽剛之位小人之桀黠者也卦四
隂而二陽皆非已應莫適所從故萃如嗟如无攸利
也上與三皆居本卦之上雖失隂陽正應之理而上
說下順勢必相合故往則无咎小吝者往雖无咎而
上處大位三乃順從之勢利之交古人所羞故小吝
也象言往无咎上㢲者三與四五變而成㢲三之從
上上能㢲說而无違拒之意故无咎也
九四大吉无咎
象曰大吉无咎位不當也
四居近君之地下據三隂當萃聚之時為說之始而
衆之所歸此爻之最善者故大吉也然以陽居隂是
能柔㢲以奉上接下者故大吉而无咎悔也象言位
不當者本以逼上有咎然既得上下之懽心上為君
所萃下為衆所萃故雖免于咎悔而其位終不當也
聖人不以大吉无咎而廢其不當之位亦不以位之
不當為必蹈凶禍也
九五萃有位无咎匪孚元永貞悔亡
象曰萃有位志未光也
人主居域中之大臨海内之衆總其權綱設官分職
以統治之耳有位者百官有司之位也分民分土大
小尊卑各任其職垂拱以視天民之阜而已故黃帝
堯舜垂衣裳而治天下也如此然後可以无咎匪孚
元永貞悔亡者九五正應在六二人主患不廣大不
能泛應曲當而心有偏係之私豈能使海隅之衆罔
不是孚哉能元永貞則匪孚之悔可以亡矣元善之
長也永久也貞正也是三者大君之道也有其大善
如乾剛之獨運又久于其道而以正固守之則可以
亡其匪孚之悔矣象言萃有位志未光者象辭獨舉
爻中一句以包下文誠信之德未著則于萃為未光
大故云志未光也
上六齎咨涕洟无咎
象曰齎咨涕洟未安上也
上六以隂柔之才而處高位當萃之時進不知止有
顛覆之勢然能恐懼憂危尚可免咎况乎知進退存
亡之道以功名為餘事視富貴如浮雲者乎象曰齎
咨涕洟未安上者六處說之上居萃聚之終下无應
援而又乘五其能一日安于上乎以見危懼之甚也
後世貪沓愚暗之人一旦得路自以子孫常握重權
繼世不離廊廟况復能惕然知禍患之在後而齎咨
涕洟以自危懼乎
䷭(㢲下坤上)
升元亨用見大人勿恤南征吉
㢲下坤上而升下㢲者求升之道也上順者可升之
時也以求升之道遇可升之時所以能大亨也用見
大人勿恤南征吉者大人者道隆德駿可與大有為
之人也乾之二五皆曰利見大人今二五相應自二
之五自下而升上之象文王太公相遇當其時矣勿
恤无所憂慮五雖隂柔而得尊位下有陽剛之臣為
之輔翼何往而不濟乎以此求升故不足憂也南征
吉者此文王伐紂之志也西伯戡黎祖伊恐詩頌武
王能卒其伐功則文王南征之志未嘗一日而忘也
渭濱之獵非熊非羆帝王之師則知南征之必吉也
然卦以柔㢲為主者時或未可柔㢲所以避時之艱
而有待也
彖曰柔以時升㢲而順剛中而應是以大亨用見大人
勿恤有慶也南征吉志行也
坤以柔而升乎上㢲以剛中而應乎上所以為升君
臣道合乃能升也為上之道不順則不能虛心屈已
逮下下之求升一於卑㢲則近于佞媚而入于邪故
應者貴乎剛中也體雖卑㢲而枉道以求升則不可
也以九二之剛應六二之柔此所以能大亨也用見
大人勿恤有慶者君臣相遇无復憂虞天下必賴其
慶矣南征吉志行也南征者文王之志也當升之時
聖賢相遇諸老咸歸以往則无不利矣故其志得行
也
象曰地中生木升君子以順德積小以高大
木生地中其本深固則其末必茂雖資地氣必有其
本地能順而生之耳君子以順德積小以高大者順
德則坤之象也書稱為學遜志務時敏厥修乃來是
知修身進學必本于順德能㢲順則人必樂告以善
道乃能自微小以成其高大也
初六允升大吉
象曰允升大吉上合志也
初以柔㢲而復處卦下至卑㢲者也雖于上无應而
承九二之剛與之俱升而應乎六五中正之位以柔
承剛與二同心合意以進于上故獲大吉也象言允
升大吉上合志者與二中心孚信不相疑忌能上合
六五之志也君臣志合而升道得矣
九二孚乃利用禴无咎
象曰九二之孚有喜也
九二得人臣中正之位而上應六五升道之最善者
也君臣相與以孚信為主君未深信其臣雖周公未
免成王之疑九二雖剛陽以處臣位之中君臣交孚
故雖菲薄之禮无所疑也禴薄祭也祭祀之禮莫大
于誠敬傳曰蘋蘩蕰藻之菜潢汙行潦之水可薦于
鬼神可羞于王公苟不以誠敬為先雖品物之多樂
舞之盛神其吐之矣惟中誠實乃能通乎神明而亨
福禄之報何咎悔之有乎象言九二之孚有喜者上
下交孚志得而道行天下皆喜樂之矣萃與升相反
而相同萃之六二升之九二皆以有應而交孚故二
爻皆云孚乃利用禴君之深信其臣與臣之深文其
君其理一也
九三升虛邑
象曰升虛邑无所疑也
九三以剛陽之才而處陽位體既卑㢲與物无競非
衆隂所能遏也又有上六為之正應故如入空虛之
地物无不順從者象曰升虛邑无所疑者紂有臣億
萬離心離德故孟子有獨夫之號雖商邑之大猶空
虛也以往則无所疑矣此文王必伐之志武王卒其
伐功牧野之戰卜之人心无可疑者也
六四王用亨于岐山吉无咎
象曰王用亨于岐山順事也
六四處近君之位上承于五處尊位而无陵犯之志
者文王是也太王居豳狄人侵之去之岐山之下居
焉從之者如歸市文王因之此周家王業之所基也
居六四之地勢足以亨于天下然止于岐山者此文
王之至德也在升之時當升而不進孔子所謂三分
天下有其二猶服事殷也故能吉且无咎而象言王
用亨于岐山順事也至武王則逆取而順守之詩人
謂之卒伐功則亨于岐山者將時之未可乎然則聖
賢出處進退之際易地皆然善學易者當察其變通
之際則得之矣言豈一端而巳哉
六五貞吉升階
象曰貞吉升階大得志也
貞者靜而正也能靜而正則獲吉而終陟元后之位
矣六五下有剛正之賢為之正應如太公之流此文
王所以卒登王位也然猶服事殷者六為柔順又體
坤德雖位極人臣然猶守其貞固但升階而巳未及
九五之飛龍也象言大得志者升道至此其志可謂
得矣或以升階歸之九二夫九二在下之賢人階至
而升可也便以升階歸之九二豈理也哉程氏以謂
任剛中之賢輔之而升陸氏謂文王受命之象是也
上六冥升利于不息之貞
象曰冥升在上消不富也
上六以隂柔處升之終而不知止者也冥然而行不
知隂陽消息盈虛之理聖賢進退存亡之道至于敗
國亡家而不知悔者大哉貞乎苟正矣雖知進而不
知止富貴功名不足累之也聖賢出處固非衆人之
所測也若利社稷安生靈以宗臣自任終始以正道
自持如周公者雖進不知止又何訾焉經于上六既
戒以冥升而繼以利不息之貞豈慮萬世之下亦有
如周公者衆或責以不釋位而去乎象曰冥升在上
消不富者小人无正固之德貪冐寵禄冥然而升則
其德日消而窮極繼之洪範五福一曰富今上六處
升之極而不知止失富之道也程氏曰以小人貪求
之心移之于進德則何利如之故其說曰君子于貞
正之德終日乾乾自強不息以上六不己之心用之
于此則利也以小人貪求无己之心移于進德則何
善如之
䷮(坎下兑上)
困亨貞大人吉无咎有言不信
彖曰困剛揜也險以說困而不失其所亨其惟君子乎
貞大人吉以剛中也有言不信尚口乃窮也
亨困之反也君子不以貧賤之道而得貧賤雖身困
而道亨小人不以富貴之道而得富貴雖身亨而道
則否也困亨者在困而能亨則不隕穫于困窮矣文
王居羑里而衍易孔子阨陳蔡而弦歌顔淵居陋巷
而不改其樂此聖賢處困之道也貞大人吉无咎者
小人得路必阨居子當斯時也欲以貞固自處鮮有
不蹈禍悔者故貞而𫉬吉非大人不能吉然後可以
无咎有言不信者國之无道是非曲直顛倒錯謬君
子可以忘言之時也
象曰澤无水困君子以致命遂志
澤水所積也水性趨下澤上而水下則澤必枯竭无
以說潤萬物困之象也君子體此象以致命遂志雖
處困阨之時未嘗不得其樂也致命者不以窮達禍
福死生動其心也不以窮達禍福死生動其心則吾
志何往而不遂哉伊尹耕于有莘之野樂堯舜之道
伯夷叔齊餓于首陽之山不食周粟彼各行其志而
已
初六臀困于株木入于幽谷三歲不覿
象曰入于幽谷幽不明也
困者君子小人所不能免也得所援則不困矣初六
以隂柔最處坎下為困之始有臀之象九四雖處近
君之位為吾之應然以陽剛而揜于羣隂之中力不
能有所援也如株枿之木自不能芘其身安能芘人
哉初既无所芘覆又隂柔之才不能自遂顯明之地
如入于幽谷愈以困窮耳故至于三歲之久卒不能
自見于世也初寓坎下隂險底滯趣下而善䧟物其
困也實有以自取之所謂小人以困窮之道而得困
窮者也四雖勢足以應援非徒不能援亦莫之䘏也
詩言在彼空谷其人如玉盖君子當窮獨之時困而
不失其所亨象言入于幽谷幽不明者特以隂柔之
才不善處困識慮昏蒙自趣于幽暗耳
九二困于酒食朱&KR0807;方來利用亨祀征凶无咎
象曰困于酒食中有慶也
九二以陽剛處人臣中正之位又上有九五同德之
君若可與有為然當困世君臣俱為羣隂所揜勢不
能及物但有厭飽于酒食而巳豈其志哉朱&KR0807;天子
飾下體之服九二以剛中之賢雖為羣隂所揜而位
處中正不為貧賤所移此有道之主所以不忍遺也
錫命之至其誰禦之故曰朱&KR0807;方來也方來者以言
寵命之至方來而未巳亨祀者兼天神人鬼而言也
九二以剛中之德雖在險難之中所守正固在困而
心亨固可交于神明矣然在困守正僅能以貞固自
守飲食燕樂可也非大有為之時若強聒妄動必有
悔吝知未可動而動則凶禍之來將誰咎乎故曰征
凶也征者有所往也象言困于酒食中有慶者君子
能守其中正之德非能終困者也困而必亨積善于
身必有餘慶矣
六三困于石據于蒺藜入于其宫不見其妻凶
象曰據于蒺藜乘剛也入于其宫不見其妻不祥也
六三以隂柔而處尊顯之位二陽在上而欲進焉一
陽處下而巳乘焉可謂不量力矣堅重難入而不可
動摇者石也九四九五是也負芒刺而不可枕藉者
蒺藜也九二是也小人之害君子方其處下巧為攻
擊雖負凶惡之名不䘏也方其在上則肆其憑陵雖
嬰刀鋸之戮不避也盖君子當困蹇之時以道義自
處視軒冕猶桎梏于富貴如浮雲小人雖欲陵藉摧
辱之卒不可得故孔子曰非所困而困焉名必辱非
所據而據焉身必危以見小人卒不能勝君子而反
受危辱也方是時也雖知退處燕閒為自全自安之
計則已晚矣故曰既辱且危死期將至妻其可得見
耶死期將至則凶可知矣象言據于蒺藜乘剛也不
見其妻不祥也以見作不善之報仲尼于繫辭𤼵明
此爻使一卦之義渙然明白故予妄欲𤼵明仲尼之
旨以袪諸儒紛紜異同之論而不敢自謂然也
九四來徐徐困于金車吝有終
象曰來徐徐志在下也雖不當位有與也
解紛濟難固以速往為吉故解卦言有攸往夙吉困
之初六最處卦下至困者也其望在外有力之援甚
于倒懸之求解也九四為正應宜亟往赴之而其來
反徐徐者以九處坎之中疑其深險而不敢進也况
四居多懼之地以有強敵不敢輕犯其慮患深矣九
二剛而處中運動適變有金車之象以九四大臣有
濟國之志而不得伸誠可鄙也二剛當困世宜同心
以濟困者况二為剛中之賢豈能終阨之哉故雖吝
而有終也夫四與初為正應其援初之志未嘗忘也
所以徐徐者將以有濟焉耳九四以陽剛而處隂位
然卒无咎悔者有濟困之志為衆所與也孔子所謂
困以寡怨者也
九五劓刖困于赤&KR0807;乃徐有說利用祭祀
象曰劓刖志未得也乃徐有說以中直也利用祭祀受
福也
九五處中正之位有剛健之德若可以有為然當困
世強臣在側為所脅制欲濟天下之大困必以去小
人為先此劓刖之刑不得巳而用也上六六三初六
皆小人而據其上善揜剛者故當刑而去之赤&KR0807;諸
侯之服三隂未去威令不專勢必降殺僅同諸侯之
位耳聖人處困有道能盡消息之理然後從容有濟
不以困于侯位為慊而輕躁妄動也故徐乃有說也
五居兑中小人既去志得而道行天下皆喜樂之矣
如此然後可以祭祀宗廟以膺受多福也自古聖王
郊天告廟未嘗不在小人既去憂虞既釋之後故萃
渙二卦皆曰王假有廟而閔予小子嗣王朝廟之詩
亦在成王釋喪即政之始故此卦九五亨困之道莫
利用于祭祀也象曰劓刖志未得也乃徐有說以中
直也利用祭祀受福也小人為害則志不𫉬伸志不
𫉬伸則劓刖之刑所不得巳而用也九二雖非正應
而處相應之地俱為隂柔所乘道同德合能以中道
輔贊彌縫使不見去之之跡故九五之說以二能以
中直相濟也祭祀非以祈福時適當然則為神天所
祐故祭祀則受福也當困之時下能施刑于小人中
得賢人之助上為神天之所福則不困而可以亨天
下之困矣
上六困于葛藟于臲卼曰動悔有悔征吉
象曰困于葛藟未當也動悔有悔吉行也
上六以隂柔居困極之地三雖非正應小人之同道
者也柔之為道雖假援而濟然六三自以隂柔處險
非有剛健之才能挽巳于困阨者徒能纏繞之耳困
于葛藟者反為三所困也六處上極下乘九五之剛
不知進退存亡之道高而必危故困于臲卼也曰動
悔有悔吉行者當困極之時若曰動必有悔而不思
變動則益入于困耳若能悔前之失窮而思通必濟
矣君子未嘗无過過而能悔善莫大焉書稱慮善以
動動惟厥時若時未可動則以安貞為貴時可動而
不動則有後時之悔非困而求通之道也象言困于
葛藟未當也言處困之道未當于理也動悔有悔吉
行者若慮動必有悔而不復思動則終于困窮矣思
變而行慮善以動理當𫉬吉不失其幾也
䷯(㢲下坎上)
井改邑不改井无喪无得往來井井汔至亦未繘井羸
其瓶凶
井以象有常德之君子也改邑不改井邑人民所聚
聚散无常而邑有時而遷井无變也夫有喪則有得
若本无喪何所得乎汲者常滿而我无所損物賴以
濟而我无所增或汲已而往或方汲而來出入往來
其應无窮而井固自若也此井之功用也井之功用
如此而汲者當致力以求之汔幾也繘綆也瓶所汲
之器也若幾至而不及泉與不汲同以象君子之進
德修業當力行而不怠也若半途而畫非徒不能成
濟物之功而吾之器業亦隨喪矣羸者喪敗之象也
人之器業至于喪敗豈有不蹈凶禍者哉故羸其瓶
凶也
彖曰㢲乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
㢲木也坎水也㢲下坎上木下而水上舉水而上之
汲之象也此合二卦之體言井之用也井之為用泉
源渾渾不舍晝夜取之无盡汲之愈新養物而无窮
者也人物有代謝也墟落有時而變遷也而井不可
易也二與五皆有剛中之德故能有常如此以象君
子獨立而不變者爵禄可辭也名節不可移也身可
殺也而道不可屈也非剛中者能之乎二五皆以剛
陽為德而非應也有應則可以濟物而有功于天下
矣故汔至亦未繘井者未有功也上下各以剛陽君
臣各行其意豈能成功哉羸瓶之凶何所逃乎
象曰木上有水井君子以勞民勸相
木本在上欲汲水則反下水本趨下欲濟物則反上
二者皆勞也君子欲兼善天下以成濟物之功者未
有不始于勤勞者也故觀乎井之用以勞民勸相勞
民者非驅之死地也東作西成不失其時春耕秋斂
不遺其力以是而勸民使不怠于生養之業以是相
民使不乏于衣食之原皆所以法井之功用也
初六井泥不食舊井无禽
象曰井泥不食下也舊井无禽時舍也
井以潔清為貴汲多則日新无窮六處井下而上无
其應不汲之井也汚泥所聚不可食也不食則井之
用廢矣雖禽鳥亦將棄而遠之况于人乎如人不能
致身高遠之地而自處卑穢誰復汲引之者其極至
于无禽則為時所舍棄可知矣
九二井谷射鮒甕敝漏
象曰井谷射鮒无與也
水性本下其流為江河畜為沼沚卒歸于海者以善
下故也而井之為用乃以上出為功非其性也九二
雖以陽剛處中而无應于上乃下比于初不能及物
故旁出為谷徒能射鮒而已井之功用廢矣如敝漏
之甕何所用哉故象言井谷射鮒无與也无與者不
為九五所與也君子有剛陽之才既不為上所汲引
當以廉靜自守歸潔其身可也而朋比于下自投汚
穢之地以抗其上其顛覆必矣故如甕之敝漏而无
用于時也
九三井渫不食為我心惻可用汲王明並受其福
象曰井渫不食行惻也求王明受福也
渫治井去其汚穢其泉清潔可食也三居坎水之下
㢲木之上汲之象也治井至于清潔可食如君子修
德潔行于幽𨼆之中非在上者有以汲引之亦將廢
而不用矣故為衆心之所憫惻也君子豈以不見用
輕動其心哉為我心惻者衆人也水至于渫治清潔
則可用汲汲不汲者上也君子有可用之才非明主
孰能知而任用之知人惟帝其難之故稱王明王而
明則浸潤之譖膚受之愬不行焉君臣上下俱𫉬其
福利井之功既成而汲者以濟非獨在上者受其福
而巳若渫而不食則行道之人皆為之傷惻也君子
之不見用豈當有求哉求王明者量而後入也王而
明吾之所求也不明之王可與有為哉
六四井甃无咎
象曰井甃无咎修井也
井之畜泉泥或汨之甃所以潔其泉也君子進德修
業必有致力之處雖未能及物然德業之盛必由此
而致焉六四以柔弱之才居近君之位不能以剛健
上輔人主從容禆贊期于无過而巳此大臣之任也
故象曰井甃无咎修井也井非修治則汚穢所聚或
為棄井朝廷之不治則綱紀廢弛豈非大臣之咎哉
九五井冽寒泉食
象曰寒泉之食中正也
九五君位人君履中正之位其利澤可以及物矣冽
清也井至清而寒泉之可食者也以象人君博施濟
衆物所賴以生養者也人孰无濟物之心困于无位
而利澤不加于百姓者則勢不足以有行也故象曰寒
泉之食中正也
上六井收勿幕有孚元吉
象曰元吉在上大成也
井收汲也收其綆以上水也縱而下之收而上之所
以汲也幕者以幕障之使不得汲則井之用廢矣上
六正應在九三井之為利當與衆共乃偏于所應而
幕之使不得妄汲非居上博施之道故戒之如此有
孚元吉者收而勿幕則遠近内外居者行者咸𫉬其
利故有孚而𫉬大善之吉也象言元吉在上大成者
井之功用至此而大成則在下者得其所濟而在上
者𫉬其元吉矣
䷰(離下兑丄)
革已日乃孚元亨利貞悔亡
革變革也澤火二物本不相得非水滅火則火必涸
水然亦相資而為用者能革剛為柔革生為熟水火
之用不可闕一也離下兑上此水火相資而為用者
故易曰窮則變變則通通則久欲久而无弊則革之
道不可巳也其大者莫如革命湯武之事聖人所不
得巳也其次則法度有不適于時不便于民者勢不
可不革也三代之政有不得而盡循者莊周曰今期
行周與魯是猶推舟于陸也此勢之不可不革者革
之必駭人之耳目非常之原黎民懼焉聖人覩利害
之未然而衆人見利害之巳然漢之賈生欲改正朔
易服色知七國之必變而大臣絳灌尚不能用况无
知之愚民乎故已日乃孚者見其利害之形而无可
疑者也雖然革之道天下之至難非具元亨利貞之
四德未有革之而不悔者有此四德則體與乾合可
以大有為于天下有所不革革之无不當革之无不
當則悔可亡矣
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉
坎為水兑為澤兑非水也然離下坎上則為既濟而
離下兑上則為革者何也澤最處汙下與火尤相戾
也非若坎離之配合以致用也但能相息而巳息止
也非生息之息也雖然水之息火理之必然者火安
能息水哉蓋從其所勝言之火在下而澤處上則水
必減耗耗而不巳則必涸竭理之不可不革也離為
中女兑為少女中少二女雖同居而不相得者志各
有所行也雖中女處内而少女反處乎外其勢不得
不革離下兑上所以為革也少女處内中女處外其
勢不得不睽故兑下離上所以為暌也聖人固重于
改作愚民亦樂于因循自非燭見利害之原革之而
當豈能使天下曉然心悦而信服之哉文明以說大
亨以正革而當其悔乃亡者合離兑二卦之體以盡
革之理也文明則不昧于事幾說則不違咈乎百姓
又能大亨而盡正固之道以此變更天下之事所謂
革而化之與時宜之尚何悔吝之有哉悔亡者凡革
之道本有悔革之而當故悔可亡也湯以寬仁而革
桀之威虐武王以聖德而革紂之淫酗漢王入關約
法三章以革秦之苛暴昭帝以靜治而革漢武之窮
兵豈有悔乎天地革而四時成湯武革命順乎天而
應乎人革之時大矣哉者聖人深言天地萬物之理
苟或當革有不可得而已者天地所以亘萬古而无
弊壊者以造化密移新新而不停也觀夫隂陽之消
長日月之往來而四時行焉此革之見乎天地者也桀
之无道而湯放之紂之无道而武王伐之天道助順
人心歸仁有不可已者然則革之而當則天下蒙其
福百姓亨其利治亂存亡係焉此革之時所以為大
也
象曰澤中有火革君子以治歷明時
水性潤下火性炎上物之至異者也澤中非有火之
所澤中有火必相滅息其勢不可不革也君子體此
象以治歷明時則隂陽消息之理不能逃矣記曰聖
人慎守日月之數以察星辰之行以敘四時順逆謂
之歷蓋日月之運星辰之行雖有常度然積久則不
能无差差則歷法壊而四時或不得其正矣自黃帝
迎日推策降而唐虞三代下而漢唐其詳見于天文
歷書莫不以五行為本聖人取象水火之相息以明
歷法之必當革也
初九鞏用黃牛之革
象曰鞏用黃牛不可以有為也
初以陽剛為革之始疑于堅頑而難革者也然能以
中順之道自固雖无應于上然順而得中為革之始
雖非強狠難化之人然能守其貞不徇于物如黃牛
之革而體不變也象言鞏用黃牛不可以有為者守
其貞固不為時所變易從道而不從時者也此陽剛
君子伏而在下自處則善矣未可以大有為于天下
也必欲大有為于天下非幾足以通天下之志權足
以通天下之變者未易任此故曰不可以有為也
六二已日乃革之征吉无咎
象曰巳日乃革之行有嘉也
六二以隂柔處中正之位而上有九五陽剛之君為
之正應非敢先時而動于悔亦不敢後時而失其幾
又隂非倡始故巳日乃革之能應上之命以中正之
道從其所革如此然後進而有為則吉无咎矣象言
行有嘉者巳日革之革之而當故為上所嘉美也人
臣進退度時而已可則行不可則止二五各據中正
之位而君臣道合可與有為之時也
九三征凶貞厲革言三就有孚
象曰革言三就又何之矣
革非聖人之得已也其弊極矣堯舜三代之法有不
得盡循者然皆非聖人之得巳也九三以剛健之才
而處陽剛之位過乎剛者也革之道中而巳苟過乎
中則一動一靜无適而可盖革之不當則天下將起
而非我矣往固凶也將退而窮處其身益危若之何
在察乎人情之向背而已聖人將欲革天下之大害
以興天下之大利必有勞民動衆之事非灼見利害
之原者豈能使衆人翕然從我而无疑乎故革言三
就則從我者衆矣聖人欲有所革默觀天下之公論
言可革者三然後中外孚信而无復横議者矣如此
舍我將安之乎故象言革言三就又何之矣
九四悔亡有孚改命吉
象曰改命之吉信志也
九四无應于下宜其悔也然上承九五之君為革之
主勢足以有行有所不革革之而天下莫敢不從故
无復可悔之事也湯伐桀而伊尹相之武王伐紂而
周公輔之上下内外有不信乎天下既已信服則順
天應人以膺受天命而𫉬无疆之福矣此九四之任
惟伊尹周公足以當之象曰改命之吉信志也革之
而吉則湯武之志信于天下亦九四之功也
九五大人虎變未占有孚
象曰大人虎變其文炳也
乾之九五曰飛龍在天利見大人革之九五曰大人
虎變未占有孚龍虎皆大人之象在乾則為龍革則
為虎何也龍能飛能潛升降自如故有乾之象虎以
剛猛之威炳煥之文故有革之象易雲從龍風從虎
聖人作而萬物覩龍興虎變皆取象于聖人也當革
命之際非剛猛之威不足以服天下非炳煥之文不
足以化天下舍湯武其誰哉未占有孚者九五之君
威望素著革道巳成應天順人无可疑者不待占筮
而天下固已信服矣象曰大人虎變其文炳也革道
明著必有粉飾顯設之事以化成天下有目者无不
覩也故曰其文炳也
上六君子豹變小人革面征凶居貞吉
象曰君子豹變其文蔚也小人革面順以從君也
革之六爻二隂而四陽隂柔也陽剛也陽能變隂剛
能變柔大人虎變自變也君子豹變從所變也上六
之時革道已成人无賢愚莫不咸化其上特淺深之
異耳豹變者質性之皆變與五同德若箕子微子是
也革面則其心未必然也商之頑民是也聖人之化
小人革面足矣觀酒誥一篇其待商之諸臣惟工乃
湎于酒勿庸殺之姑惟教之如此豈暇革其心哉非
獨不暇亦不能也上六以隂柔而處革之終不可以
有為也以靜正守之則无事矣吉凶禍福特在動靜
之間耳可不慎哉君子與上同其心德革而化之故
其文蔚然小人特畏吾之威刑所革者不過外䫉而
巳其心未必然也
䷱(㢲下離上)
鼎元吉亨
易无非象也蓋制器所以尚象立象所以明義也鼎
之為卦以全體言之則下㢲上離以木㢲火中虛而
下實此制器所以尚象也以六爻言之則中實為腹
所以受物下植為足所以承鼎對峙于丄以為耳横
亘于耳中以為鉉此立象以明義也有其義有其象
則夫運動其器以致用者聖人也此鼎之所以謂象
也鼎之為象如此故大吉而亨曰元吉亨者大吉然
後能亨也聖人立成器以為天下式鼎之為器通上
下用之而聖人用之非欲衆人之養口體而巳
彖曰鼎象也以木㢲火亨飪也聖人亨以亨上帝而大
亨以養聖賢㢲而耳目聰明柔進而上行得中而應乎
剛是以元亨
鼎之為卦專取其象則其義自見矣所謂立象以明
義也如頤之下動上止有頤頷之象噬嗑震下離上
頤中有物之象此自然之象若鼎之為象則假于人
為然後成器以致用者也鼎所以正名曰象者如此
鼎固重寶大器也非无用之器也有鼎之象必有鼎
之用非若珙璧琬琰徒為寳器而已以木㢲火所以
為亨飪之用亨飪所以為祭祀賓客之用祭祀莫重
乎亨上帝賓客莫大乎養聖賢此二者聖人運動大
器之道也㢲而耳目聰明上離下㢲屈體以尊賢則
賢者必樂告以善道故能合天下耳目以為聰明而
六五柔弱之君能進而上行以登尊極之位者以在
下有剛健之臣應乎我者衆也此所以能大亨也繇
辭言元吉亨彖言元亨而已能致大亨則吉不足道
也
象曰木上有火鼎君子以正位凝命
鼎雖假于人為及其成功則有自然之象非若餘卦
但取其象而巳故木上有火者鼎之所以成器亦所
以成物而致亨飪之功焉君子體此以正位則位一
定而不可踰體此凝命則命一成而不敢變夫鼎所
以革故而取新也其為器也重其為寶也大國之存
亡係焉宜為歴代受命之君所寶用歟聖人置此卦
于革震之間者豈无意哉盖革命則鼎取新而震為
長子守器之主也武王克商遷九鼎于洛非以其器
大故邪蘇氏曰五帝三代及秦漢以來受命之君靡
不有此鼎鼎存而昌鼎亡而亡盖鼎必先壊而國隨
之豈有易姓而猶傳者乎此合大易取新之義觀乎
彖辭以木㢲火亨飪也此蘇氏所謂用器也戰國之
時鼎為周患秦與齊楚皆欲之三國之君未嘗一日
而忘周者以鼎在焉故也是惡知聖人立器觀象之
旨哉
初六鼎顛趾利出否得妾以其子无咎
象曰鼎顛趾未悖也利出否以從貴也
卦有專取乎象者鼎是也以上九為鉉六五為耳四
三二為腹則初六者趾也鼎以安靜不動為體趾所
以承鼎也鼎而顛其趾則所以為鼎者覆矣鼎不覆
則不能去穢而納新故利在出否否者穢濁也鼎以
取新為義不可不潔也穢濁者出則可以受實矣妻
者嫡也尊且正也正家而天下定矣妾非正也得妾
者匹嫡也如趾之顛而反處乎上也然有時而不得
已者春秋之義母以子貴是出否惡也否惡既出所
以為利如妾之至賤越嫡而上配乎主者悖也以子
而貴則非悖也初六上應九四有從貴之象如鼎顛
而出否固有以顛為貴者夏之鼎覆而商受之商之
鼎覆而周受之然則出否者其在鼎初乎若大臣不
勝其任不過折足所覆者美實而已未係于存亡也
聖人寓不盡之意于卦初姑言其小者耳
九二鼎有實我仇有疾不我能即吉
象曰鼎有實慎所之也我仇有疾終无尤也
隂虛而陽實以九居二二于鼎為腹受實者也自二
之四為乾乾陽物是鼎有實也九二正應在五五之
于二仇匹也五欲下應于二而四三以剛強塞其往
來之路九五之所甚病而不𫉬于下者也九二居中
正之位為臣而盡臣道不可加矣六五欲增益之適
以累之耳故不我能即然後乃吉也鼎有實非虚器
也人臣負其實才之象即就也伊尹耕于萃野孔明
處于草廬二主能輕身而往從之然後可以出而有
為今二已處人臣中正之位非不召之臣也正其君
臣之分可也故不我能即乃二之福也象曰鼎有實
慎所之也我仇有疾終无尤也人臣有可用之才當
擇其所從則不枉道矣故曰慎所之也能守其職任
則免乎悔吝矣故終无尤也此人臣自處于中正之
道也
九三鼎耳革其行塞雉膏不食方雨虧悔終吉
象曰鼎耳革失其義也
鼎以象言九三居㢲之上處離之下與二四皆腹也
非耳也曰鼎耳革者言六五之道至此而變革也六
五君道也君易其常道則賢臣在下者于是否隔而
不通矣三陽也以九居三人臣過乎剛則強臣也宜
乎在上者有不能堪也人臣孰不欲行其志若君疑
其臣則退而窮處可也故曰其行塞也雉膏鼎中之
美實也以象美德謂有美德而不𫉬進也不食者謂
人主懸美祿以待天下之賢而三乃自守窮獨而不
復貪冒者良由君臣始交之際其情未通雖明良相
遇亦不能大有為于天下也方雨虧悔終吉者陽氣
升而隂固之則為密雲耳雨者隂陽和也方雨者隂
陽方欲和也以象君臣方情通道合則前之所悔者
既虧而終吉矣上下疑阻而不交者悔也既交則悔
虧矣象言鼎耳革失其義者人君不能體離明之照
虛已聽納則失其為耳之義矣
九四鼎折足覆公餗其形渥凶
象曰覆公餗信如何也
鼎之恃足猶宫室之恃柱礎也未有柱礎傾折而宫
室不摧者南山有臺之詩樂得賢也得賢則能為邦
家之光立太平之基矣鼎之九四處大臣之位當腹
心之寄國之廢興存亡繫焉可以非其人乎下有二
陽不能引而進獨與初六為内應是忌其同列而締
交乎小人也是折其足而覆其養賢之資也其形渥
者言汚穢之甚也汚穢之狀見于面目形骸之外甚
者或至刀鋸之戮原野之刑加焉其凶甚矣象言覆
公餗信如何者大臣不能量力事主而固寵保位至
不勝任而顛覆戮辱隨之尚何救哉孔子曰不曰如
之何如之何者吾末如之何也已信如何者信乎无
如之何也先儒以形為刑渥為剭言大臣不勝任則
受其大刑王㳂曰古之大刑有剭誅之法然則刑者
誅及其身而巳至其形渥凶豈獨戮辱其身而巳哉
六五鼎黃耳金鉉利貞
象曰鼎黃耳中以為實也
五居鼎上中虛而无為雖不若足之任重腹之受實
若无用而鼎用以之成也鉉以扛鼎耳以受鉉而鼎
始成運動之功六五為鼎之得中而能虛己以受物
有君之象故為耳黃者中也金鉉上九也耳處鼎上
鉉又處耳上耳无為而鉉有為也雖在卦上居鼎之
終而不得中正之位故為鉉而已鉉貴而无位利貞
者為利也體本柔弱介乎強臣之間能虛巳无為以
正道格之則衆陽皆為我用矣象曰黃耳金鉉中以
為實非虛名也
上九鼎玉鉉大吉无不利
象曰玉鉉在上剛柔節也
上九之為鉉不可易也上處卦之極體柔而用剛鼎
道既成不為燥濕之所變易有玉之德焉金從革者
也玉不可革也鉉固鼎之所用非虛器也在五為金
在上為玉則益貴矣以玉為鉉又所以飾鼎而鼎道
大成故大吉而无不利也象曰玉鉉在上剛柔節者
上九以剛乘柔居鼎之上而用之有時且六五之柔
非鉉不行是相資而為用相待而成功者也又玉之
為德其温潤有似乎仁而非柔也縝栗有似乎義而
非剛也故曰剛柔節也
讀易詳說卷八
