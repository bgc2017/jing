讀易詳說卷五宋李光撰
上經(復至離)
䷗(震下坤上)
復亨出入无疾朋來无咎反復其道七日來復利有攸
往
剥復二卦聖人專論君子小人相為消長之理然否
泰二卦先泰而後否以言治極必亂也剥復二卦先
剥而後復以言亂極則治也居泰之時无小人以害
政雖長存可也當剥之極有一君子扶持而安全之
其勢必復復亨者復則小人退聽世道无阻而亨通
也出入无疾者一陽生于下而羣隂莫能害之出者
外也入者内也陽剛雖微而在内蓋剥極成坤則陽
入在内出入云者言隂陽消長反復之常也君子出
處之間經營世務无有疾惡之者故得行其志也復
之初爻陽雖生而甚微隂雖消而尚衆如君子雖進
方伏而在下必當從容求濟以俟衆陽之升進勢足
以勝小人然後可以大有為而免咎悔也反復其道
七日来復者自隂柔而反復于陽剛必更俟之七日
則坤之隂氣盡矣夫隂陽之循環未有往而不反者
乾坤交錯而成六十四卦卦有六爻爻各主一日八
卦循環至極則反易天下之至變者六位逓遷隂自
五月而生其卦為姤隂進而陽消九月于卦為剥至
十月六隂數極其卦為坤十一月一陽復生剛来反
初復于本位凡歷七變而為復故曰七日来復也諸
家之說雖辭有異同至言隂陽反復之義其理則一
也復之時君子道長小人不敢加害可以進為于世
故利有攸往也
彖曰復亨剛反動而以順行是以出入无疾朋來无咎
反復其道七日來復天行也利有攸往剛長也復其見
天地之心乎
復所以能亨者以剛反而復其本也夏至一隂生則
剛既往矣至七日為反謂陽剛消極而来反也下震
上坤動而順之象震動而坤以順行是以出入无疾
朋来无咎蓋剥復者陽氣出入之始一出一入羣隂
莫能害之朋類皆至小人莫能間之反復其道七日
来復天行者周天三百六十五度四分度之一一晝
夜日行一度終坤之七日而復其始隂陽消復天道
之常故曰七日来復天行也利有攸往剛長也剛長
則隂消故利有攸往也復其見天地之心者于復之
時君子道長小人道消天地之心于此可見矣天地
豈有心哉而禍福休祥之證皆有以窺見天心至天
地之變五緯失其常度五行失其常性皆逆知其過
董仲舒言天心之仁愛人君故出災異以譴告之以
天地為漠然无心可乎復之時君子之道長小人之
道消天地之心于此可見矣
象曰雷在地中復先王以至日閉關商旅不行后不省
方
雷者陽氣壮動隂不能固擊摶而有聲當復之時雷
在地中陽氣伏藏于下隂能固之先王以至日閉關
商旅不行后不省方所以助天地之閉蔵也月令曰
仲冬行夏令則氛霧冥冥雷乃𤼵聲然則天地生成
萬物之功實有頼于聖人燮調而佐理之也
初九不遠復无祗悔元吉
象曰不遠之復以修身也
隂盡陽来天地之復也知不善之不可為而復于善
君子之復也初九居羣隂之下而陽氣獨先羣隂而
萌復于動初此復之速而不至于悔也其為吉大矣
孔子于此爻獨曰顔氏之子其殆庶幾乎有不善未
嘗不知知之未嘗復行也然則不遠復者言復之速
也人有不善在身巧自掩覆謂人不知者多矣惟顔
子有不善則知之知之而未嘗復行則善日積而不
善无自而萌矣修身之道莫大乎此故象言不遠之
復以修身也孔子稱其不貳過韓子以為見不善之
端而能止之也與此意同
六二休復吉
象曰休復之吉以下仁也
復卦以初九為主處羣隂之中而能速復者也二雖
隂柔在上而切近于初能因之而復不忌不嫉知善
之可從屈已以下之美之至也吉孰如之故象言休
復之吉以下仁也
六三頻復厲无咎
象曰頻復之厲義无咎也
六四中行獨復
象曰中行獨復以從道也
六五敦復无悔
象曰敦復无悔中以自考也
上六迷復凶有災眚用行師終有大敗以其國君凶至
于十年不克征
象曰迷復之凶反君道也
䷘(震下乾上)
无妄元亨利貞其匪正有眚不利有攸往
彖曰无妄剛自外来而為主于内動而健剛中而應大
亨以正天之命也其匪正有眚不利有攸往无妄之往
何之矣天命不祐行矣哉
象曰天下雷行物與无妄先王以茂對時育萬物
初九无妄往吉
象曰无妄之往得志也
六二不耕穫不菑畬則利有攸往
象曰不耕穫未富也
六三无妄之災或繫之牛行人之得邑人之災
象曰行人得牛邑人災也
九四可貞无咎
象曰可貞无咎固有之也
九五无妄之疾勿藥有喜
象曰无妄之藥不可試也
上九无妄行有眚无攸利
象曰无妄之行窮之災也
䷙(乾下艮上)
大畜利貞不家食吉利涉大川
彖曰大畜剛健篤實輝光日新其德剛上而尚賢能止
健大正也不家食吉養賢也利涉大川應乎天也
象曰天在山中大畜君子以多識前言往行以畜其德
初九有厲利已
象曰有厲利已不犯災也
九二輿說輹
象曰輿說輹中无尤也
九三良馬逐利艱貞曰閑輿衛利有攸往
象曰利有攸往上合志也
六四童牛之牿元吉
象曰六四元吉有喜也
六五豶豖之牙吉
象曰六五之吉有慶也
上九何天之衢亨
象曰何天之衢道大行也
䷚(震下艮上)
頤貞吉觀頤自求口實
彖曰頤貞吉養正則吉也觀頤觀其所養也自求口實
觀其自養也天地養萬物聖人養賢以及萬民頥之時
大矣哉
頥之為卦蓋取人之頥頷以為象震下艮上上止而
下動止者无為以飬下動者有為以養上上止下動
各得其正則吉孟子曰无君子莫治野人无野人莫
養君子治所以養之也教化政刑皆所以養人能知
治人為養人之大則可與言頥之義矣人之所養或
養其大體或養其小體如孟子所謂至大至剛充塞
乎天地之間者其所養可知觀頥之義則人之邪正
善惡斷可識矣自求口實者自養也養其口體而已
此資飲食以養形者也窮而在下未能博施濟衆所
以獨善其身者其自奉養必有道豈特飲食之間哉
頥貞吉所養者正則吉隨之善觀人者苐觀其所養
而已器量大財所養亦大器量小則所養亦小自求
口實觀其自養者如顔子簞食瓢飲則其自養何如
哉聖人推廣頥之義天地養萬物動植飛潜咸遂其
性以成生育之功聖人養賢高爵厚禄咸當其位而
已享无為之治則頥之為義豈不大哉
象曰山下有雷頤君子以慎言語節飲食
上止下動山止而雷動頥之象也君子體此以修身
于動之中有止静之義言語之出乎口飲食之入乎
口皆當動其頥頷不有以節慎之則言語出而招憂
虞飲食入而害性命者多矣二者古人之所深戒而
不可忽也
初九舍爾靈龜觀我朵頤凶
象曰觀我朵頤亦不足貴也
龜之為物以鼻引氣可以不食而長生物之至靈而
无求于外者九以陽居初伏而在下有靈龜之象然
于卦為震而正應在四不能静守而貪于所欲急于
上進心所慕悦朵其頥而從之捨已逐物忘在我之
至貴自投苟賤之域非君子之所尚也故象曰亦不
足貴也士能知至貴之在我守志勵操若顔氏之子
雖簞食瓢飲不改其樂豈見可欲而輕動其心哉
六二顛頤拂經于丘頤征凶
象曰六二征凶行失類也
六二无應于上而比于初下者上之所養也今以隂
乘陽反求養于下于理為倒故曰顛頥也經常也丘
園隱者之所盤旋也不能退守廉節而拂其常理于
安處之地而求養焉以此求養往則凶矣象言六二
征凶行失類者六二以柔弱居下雖得中而无應此
士君子不遇之時當安貧守道今動而躁求人所鄙
賤而不與也類謂五也二五本相應之地而皆處隂
柔故為失類故曰行失類也
六三拂頤貞凶十年勿用无攸利
象曰十年勿用道大悖也
六三正應在上九當受飬于上者而六以隂柔而處
陽剛之位此隂邪不正之人也既拂違正道則于自
養養人與夫求養于人无適而可故困阨窮悴至十
年而不用是終不復可用於世此天下之棄人也廢
棄至于十年頥道大悖蓋自取之非時之罪也士固
有不用于世者若昏佞在上度不可以有為君子欲
全身遠害雖終身不用又何戚焉而六三之困阨乃
自已取此以貧賤之道而得貧賤者故可恥也
六四顛頤吉虎視耽耽其欲逐逐无咎
象曰顛頤之吉上施光也
天地養萬物聖人養賢以及萬民下固上之所當養
也卦以一陽在上而養四隂正也故以下養上為顛
六四正應在初反求養于下于理雖為倒置然四居
人臣尊位出教施令以治野人者蓋卦體震艮則上
止下動野人之養君子于理若反而順故六四顛頥
則吉也虎視耽耽威重之貌大臣臨下有威重則可
以折衝萬里外矣以威重之勢欲以掊取于民何求
而不獲然聖人立法取于民有制逐逐而求則必至
竭民之財而難繼矣象曰顛頥之吉上施光者四能
致飬于下蓋无一物不被其澤所施可謂光大矣顛
頥所以獲吉由此也夫
六五拂經居貞吉不可涉大川
象曰居貞之吉順以從上也
六五雖處尊位而下无其應不能養下而反求養于
上是謂拂其常理蓋其才柔弱不足以有為能静貞
自處委任于在上之大臣則可以獲吉也上九在上
之大臣也涉險濟難必頼剛明之才六五之君守成
之幼主能守其道以委任大臣可也責以大有為以
濟天下則非其任矣故不可涉大川象言居貞之吉
順以從上者中才之主不能敬憚大臣虚心而委任
之徒樂阿諛順適之快以濟其私欲鮮有不敗亡者
禍福存亡特在人主逆順之間耳能順以從上則逆
心之言必求諸道而敬聽之矣
上九由頤厲吉利涉大川
象曰由頤厲吉大有慶也
六五本頥主而柔弱不勝其任故上九得用其權下
之衆隂由之以得其飬然權重勢專威能震主非愓
然常有危懼之心則主疑于上衆忌于下而禍不旋
踵矣惟能深自惕厲則可獲吉也夫上九負剛明之
材上所委任者專衆所責望者重非能排難涉險以
利飬天下孰克勝任哉高宗命傅說以若濟巨川用
汝作舟楫古之大臣能勝是任者傅說是已高宗能
委任傅說為商中興之主社稷生靈咸被其福豈特
一人之慶哉故象言大有慶也
䷛(巽下兑上)
大過棟橈利有攸往亨
彖曰大過大者過也棟橈本末弱也剛過而中巽而說
行利有攸往乃亨大過之時大矣哉
大者能立非常之事故其過亦非常過在大者非隂
小所能為亦不敢為也故曰大過大者過也夫大過
之時朝廷衰微百姓離散主昏于上臣強于下故云
棟橈本末弱也本末謂上下皆隂四陽无所託顛也
剛雖過而不失二五之中正欲以有濟不可暴也大
過之世豈純任剛強以違拂人心哉以卦體言之巽
下兊上巽而說行則天下翕然從之矣武王伐紂不
期而會者八百餘國漢祖入關父老皆牛酒迎勞大
過之時聖賢君子為過絶之行以成非常之功故利
于作為往无不濟孔子所以贊其大也
象曰澤滅木大過君子以獨立不懼遯世无悶
澤所以悦萬物至于滅木則物或有被其害者然物
以惟悴枯槁之久有非尋常雨露之潤所能霑溉者
故澤滅木為大過之象也夫天下衰亂海内雲擾惟
賢人君子出以濟難則解紛撥亂有兵有戎而无所
顧避退而窮處則啜菽飲水耕巖釣渭而不改其樂
豈世之是非毁譽所能輕動其心哉是二者皆非中
道處大過之世理則然爾
初六藉用白茅无咎
象曰藉用白茅柔在下也
聖人當大過之世為衆人之所不敢為成衆人之所
不能成宜其輕易妄動率意而行今乃如置器于地
既已安全矣又藉之以茅慎之至也何咎之有以見
聖人立大事成大功未嘗敢易而為之也况初體柔
弱承二而應四以橈弱之勢方賴二剛扶持而安全
之其敢易乎孔子于此爻釋其大略曰藉之用茅何
咎之有慎之至也夫茅之為物薄而用可重也慎斯
術也以往其无所失矣蓋聖人濟難之初其慎重如
此則何往而不利哉
九二枯楊生稊老夫得其女妻无不利
象曰老夫女妻過以相與也
大過之時无非過者陽不過則无以濟弱隂隂不過
則无以益衰陽惟九二剛過而中以陽而居隂老夫
之象初以隂柔伏而在下女妻之象二既无應于上
而密比于初勢固不得不相與也相與而俱受其益
以老益少則少者日以長以少益老則衰者日以壮
當棟橈之時君臣上下各協力以相與何往而不利
哉故象言老夫女妻過以相與也
九三棟橈凶
象曰棟橈之凶不可以有輔也
大過之時方藉衆力以扶危拯弱則當卑遜下已以
收羣賢之助然後大功可成九三雖有上六為正應
而以陽居陽方以高亢自處違拂衆情上不復為之
應援安能濟天下之傾危任朝廷之委寄哉夫屋之
有棟榱桷桓楹所恃以不傾居者所頼以安也今棟
既橈矣則本末皆弱顛仆摧敗凶可知矣其材如此
安能勝其任乎故象言不可以有輔者蓋言上六不
為之輔助以不足輔助故也
九四棟隆吉有它吝
象曰棟隆之吉不橈乎下也
九四切近君位此大臣獨當拯溺扶危之任者以九
居四以剛陽而寓隂柔得人臣之正如棟之穹隆足
以任羣材之寄而勝其任者吉孰如之當斯任者宜
盡大公至正之道若有所偏私則衆必解體而不為
之用矣四與初雖為正應而不橈乎下是以獲吉若
其用心不廣係應在初豈能收攬豪傑使遠近内外
莫不響應以成大過之功乎
九五枯楊生華老婦得其士夫无咎无譽
象曰枯楊生華何可久也老婦士夫亦可醜也
九五以剛陽之才履尊極之位處大過之世若可以
有為然无應于下而為老隂所乘故无能為也如士
夫而為老婦所得反有資於老婦隂處上極老婦之
象也枯楊老婦也以盛陽而益衰隂生華之象也以
卦體言之巽為長女兊為少女今乃反此者以六爻
之義言之也方時大過則危者易而為安亂者變而
為治衰者使強弱者使壮故六爻有升降卦體有反
復不可與餘卦同日而論也蓋初上二爻俱隂而衰
弱故有老婦女妻之象楊雖易生之木其生華必當
茂盛之時既枯而生華豈能久乎男長而女少足以
相感老婦而得士夫豈人情哉故爻无咎无譽而已
至象則云枯楊生華何可久也老婦士夫亦可醜也
上六過涉滅頂凶无咎
象曰過涉之凶不可咎也
當天下傾危之際非挟剛健之才懷救世之志不能
濟也上六以隂柔而處過極之位不能量力度德涉
難既深必蹈凶禍故過涉滅頂凶其凶蓋自取之何
所歸咎乎雖然當棟橈之世志在濟難雖至殺身何
咎之有故曰无咎而象言過涉之凶不可咎者人能
捐軀濟難其成與不成天也既以蹈禍又從而追罪
之則人懷保身之術緩急之際孰肯用命者乎故聖
人從而恕之曰不可咎也意義兩通抑以見大過之
世不可无過絶之行
䷜(坎下坎上)
習坎有孚維心亨行有尚
彖曰習坎重險也水流而不盈行險而不失其信維心
亨乃以剛中也行有尚往有功也
習重也坎險也習坎者重險也上下皆坎故為重險
然乾坤震兊坎離艮巽八卦皆重獨坎加習字者亦
有便習之義蓋履險難非習熟其事則顛沛失錯迹
愈䧟而道愈屯矣吕梁丈人與齊俱出與汨皆入從
水之道而无容私焉此履險而習熟其事者也君子
當險難之時其心超然出乎險難之外蓋誠信之道
素定乎胷中而非一旦可以強勉而偽為之也坎以
一陽居二隂之間陽實隂虚實者處中有孚心之象
心者神明之舍古之學者明其心而已方寸既明則
生死之變不能亂也而况窮逹禍福利害之端乎故
有孚維心亨也以此誠信之道而行于世故為人所
貴尚何往而不利哉商之三仁當紂之世其謀國已
素定矣
天險不可升也地險山川丘陵也王公設險以守其國
險之時用大矣哉
坎之為卦上下皆坎坎所以為險也重險則深水流
而不盈者深也君子陷于險難既險且深未能遽出
乎險難者也行乎險難而不失其信者所以濟險難
也上下二隂而一陽處乎中剛而得中二五是也隂
柔也陽剛也外柔者善陷者也内剛者為所陷者也
處燕閒而心常險者小人也身屯否而心常亨者君
子也小人柔佞隂險故善陷君子君子剛方正直故
常為所䧟上下二隂小人協力而共擠之象也一陽
在中君子獨立无援之象也陽雖䧟於羣隂之中而
剛健篤實其心坦然无所憂懼有所不往往无不濟
故能卒脱乎坎陷而成濟險之功雖然險固君子之
所惡也專于傾害君子者小人之險也君子亦有時
而用險者所以杜陵犯之漸而防傾覆之禍也如天
險之不可升知不可測度而退聽也如地險之有山
川丘陵知其險峭而不可犯也王公設險以守其國
浚城池脩障塞所以設險也人主當深居九重如神
龍之不可脱于淵秦之无道廵遊天下博浪之禍幾
至不免劉項歎息道傍或曰彼可取而代或曰大丈
夫當如此所以動豪傑之心萌非覬之望二人起而
秦卒以亡然則險之時用豈不大矣哉
象曰水洊至習坎君子以常德行習教事
水之傾注相仍不絶其澗壑必有深峭之處水洊至
所以為重險也君子體此象以常其德行故處富貴
貧賤死生禍福之際未嘗少易其節如水之流行雖
萬折而必東也習教事者習為教誨人之事夫以身
教者從能常其德行則觀感而化者疾于影響之應
形聲豈諄諄然訓誨以言哉
初六習坎入于坎窞凶
象曰習坎入坎失道凶也
初六以隂柔而處重險此小人之陷于險難以邪佞
隂險而入于坎窞而凶窞在兩坎之下故曰習坎由
失道而䧟非能脱乎險難者故象言習坎入坎失道
凶也君子固有不幸而入險難者如文王之拘羑里
孔子之阨陳蔡初非失道故卒脱乎險難而小人卒
不能加害也
九二坎有險求小得
象曰求小得未出中也
九二以剛陽而䧟于二隂君子處坎之時而行乎患
難者二與五位本相應今既俱䧟于羣隂之間上下
各无應援二猶欲有求于五勢雖不能援然居中履
尊小人尚有畏憚之心故二往求焉尚可小有所得
也五之䧟于羣隂如末世人君阨于強臣威福之柄
不自我出象言求小得未出中者未能出乎險中也
二之剛陽出乎險中小人退聽必有濟險復辟之功
何求而不獲哉然則求小得者是未出乎坎䧟也
六三來之坎坎險且枕入于坎窞勿用
象曰來之坎坎終无功也
来自外来之有所在也六三隂柔之中而據陽位造
坎險者今乃反䧟于重險之中以上无援而下乘剛
往来皆䧟无適而可故來與之皆險也君子處乎險
難心亨可也而晏然若燕安之時无畏懼惕厲之心
故患難愈深而身愈䧟也六三既不能退處幽隠為
自全之討故聖人戒以勿用此爻也象言来之坎坎
終无功者進退皆遇凶禍豈能成濟險之功哉
六四樽酒簋貳用缶納約自牖終无咎
象曰樽酒簋貳剛柔際也
聖人當重坎之時處險之道以有孚為大蓋非智力
巧詐所能為也六四切近君位人主恃以出乎險難
者惟中誠實而外素儉乃可免禍故一樽之酒二簋
之食瓦缶之器物之至儉陋者當險難之世能深自
貶損𤼵于至誠固可薦王公而交神明也老子曰不
窺牖見天道牖者奥室之間通乎至明之處人臣欲
濟險難非君臣道合則不能也君臣之分上下之勢
固殊絶矣故以祭祀為喻以菲薄之物將潔素之誠
固足以通幽而逹明也况人主乎當險難之世僅能
免乎咎悔而巳豈能濟難而獲福哉故曰終无咎也
象言樽酒簋貳剛柔際者繫辭曰剛柔者晝夜之象
晝夜者幽明之象交神明之道蓋將和同乎天人之
際納此約質從此戶牖所以通乎幽明以喻君臣之
大分也四五无應而以剛柔密相承比君臣道合固
足以濟險難矣
九五坎不盈祗既平无咎
象曰坎不盈中未大也
九五以中正而履尊位勢固足以有為當險難之世
小人衆多坎窞尚深下无應援如水流而不盈未能
出乎險中也人主既制于小人左右前後皆其黨與
雖負剛健之才未能有所為也當深自晦匿以道消
息之勿使見憤疾不平之迹適至于平可也如此然
後可以免禍象言坎不盈中未大者履九五之尊位
不能大有所為但適至于平耳豈足為濟險之主而
成中興之功哉
上六係用徽纆寘于叢棘三歲不得凶
象曰上六失道凶三歲也
上六小人之居大位而尤隂險乘剛犯上有无君之
心勢固難以兩立然隂柔而居險之極衆莫有應者
九五之君卒有以制其死命蓋君子遇險而卒脱小
人遇險而愈䧟故係用徽纆寘于叢棘雖三歲之久
而不得脱其凶可知蓋小人方在大位勢能害物盡
力而為之其傾䧟善類多矣雖人主之尊亦將憑陵
而无所憚其凶熖可知一旦罪惡顯露其治不得不
嚴其拘係之不得不久象言上六失道凶三歲者其
蹈禍患蓋自取之固足以快天下之公論雖寘之叢
棘之下可也噬嗑上九曰何校滅耳凶孔子曰惡積
而不可揜罪大而不可解小人積稔凶惡雖人主有
不能堪其極未嘗不至于此如唐元載之流是已
䷝(離下離上)
離利貞亨畜牝牛吉
坎離水火之象在人為心腎心蔵神腎蔵精精與神
合而不離則變化之所為在我而已坎隂也而一陽
在内離陽也而一隂居内故心液為真水而下䧏腎
水含真火而上升故火下水上為既濟火上水下為
未濟此飬生者有五行顛倒術龍從火裏出五行不
順行虎向水中生之說古之至人以為長生不死之
藥也離麗也火无正體因物以為體太空之中惟所
取之君子體離善附物之性附物則失已當以正為
主故利貞然後能亨也貞而能亨者言君子之道亨
非富貴利逹之謂也在我者既正則當飬成其正順
之德牛善觸物惟牝牛正而能順六二以隂居隂至順
者也故有牝牛之象君子以剛正涵飬成就其德又
麗乎中正其逢吉也豈不宜哉
彖曰離麗也日月麗乎天百穀草木麗乎土重明以麗
乎正乃化成天下柔麗乎中正故亨是以畜牝牛吉也
物生于天地之間凡麗于有形涉于有數與夫動植
飛潜未有无所麗者日月麗乎天百榖草木麗乎土
可謂得所麗矣重明以麗乎正乃化成天下者重明
上下皆離明之盛也人君非至明无以照天下彖以
卦體言故曰重明象以卦材言故曰繼明重明者同
體相重而不可掩也繼明者異體相續而不絶也六
五雖非剛健而以一隂處乎二陽之間居尊履正故
能化成天下也柔麗乎中正者二以柔而得中五
以柔而得正上下皆處中正之位故君臣道合乃底
于亨嘉之會也離之性必有所麗有所麗者皆託體
于異物非能超然而獨立也離以柔為主柔弱則性
順剛強則性逆能飬其至順之德而不與物忤如畜
牝牛故獲吉也
象曰眀兩作離大人以繼明照于四方
明兩作兩明相繼而起然後為離明兩作則前後相
繼之義故大人以繼明照于四方繼體之君以明繼
明其光不息故能无遠弗屆无幽不燭也孟子以充
實而有光輝為大方言繼明故特稱大人能相繼而
明所以為大若以昏繼明則明入地中為明夷暗君
之象也
初九履錯然敬之无咎
象曰履錯之敬以辟咎也
隂陽升䧏猶五行之循環王相休囚時為貴賤本无
一定之體一隂而二陽則以隂為主柔麗乎中正者
位也然二五之隂皆為羣陽所麗蓋賤必麗于貴卑
必麗于尊初最處下居九位之地上承于二以求麗
焉以𤼵跡之初上之諸隂皆非其應所履錯愕未知
適從二方處中為主勢不能抗能敬承于二是以陽
剛而下隂柔故可免咎象言履錯之敬以辟咎者火
性炎上而善麗非能守其廉静安其分義者也處離
之初能錯然敬畏介然獨守非得已也姑避咎悔耳
六二黃離元吉
象曰黃離元吉得中道也
彖曰柔麗乎中正即五與二也離文明也黃為中色
二五俱以文明中正為羣陽所附君臣上下道同德
合吉孰大焉象言黃離元吉得中道者離體雖文明
若日昃之離明將入于地中矣惟大明中天則无幽
不燭容光必照如聖人居中得位故能成大善之吉
也
九三日昃之離不鼓缶而歌則大耋之嗟凶
象曰日昃之離何可久也
古之有道者觀乎隂陽消長之理則進退去就死生
禍福皆能順受之上下二離有𫝊繼之象功成名遂
身退天之道也自昔帝王享國日久既老而當𫝊或
授之子或授之賢故能身享安榮而其明不息也離
火也火性炎上九又以陽剛而據陽位雖過中當退
而不能以禮自娱年至大耋顧戀咨嗟此取禍之道
也聖人垂戒之意深矣象言日昃之離何可久者人
之既老譬之漏盡鐘鳴而夜行不止其能久乎
九四突如其來如焚如死如棄如
象曰突如其來如无所容也
離之重明有繼體之象九四以陽剛逼近君位此嫌
疑之際當深自退避不使至于不容之地則為善處
今下離既終上離乃突然而進勢猶焚灼不可禁遏
如此乃有取死之道衆之所棄也昔者堯崩三年之
喪畢朝覲訟獄者不歸堯之子而歸舜舜禹皆然蓋
神器之重惟不求者能得之實有以服人心厭人望
也末世之君不早自定至倉猝之際争立而相屠滅
者其禍變可勝言哉象曰突如其来如无所容者其
陵犯如此雖四海之廣將无所容理勢然也
六五出涕沱若戚嗟若吉
象曰六五之吉離王公也
聖人不畏多難畏无難蓋无難之世上下恬嬉㦯致
亡國多難之世殷憂戒懼或能興邦六五柔弱之君
介乎上下二強臣之間為所脅制雖履尊位擁虚器
而已亡聊之極故出涕沱若也然以身處多難能臨
事而懼憂戚傷嗟𤼵于辭色故能不蹈禍災有中興
之象象言六五之吉離王公者履尊居正麗于王公
之位雖遭屯否莫或害之而履終吉也
上九王用出征有嘉折首獲匪其醜无咎
象曰王用出征以正邦也
六五之君雖麗乎中正之位而柔弱无斷故上九之
大臣文明剛健以行其權銜命出征征无不服君臣
之道剛柔相濟不廣行殺戮但折伏其首惡而已其
功既美人主之所嘉尚也獲匪其醜醜衆也弔民伐
罪但殱其渠魁豈復深究黨與横及脅從无辜之人
哉用兵如此尚何咎乎象言王用出征以正邦者諸
侯并吞陵暴非人君有以節制之則弱國小邦何自
而立非貪其土地虜其人民也凡以正邦國之侵暴
爾出征必稱王者周公東征未嘗不稱王命蓋征伐
當自天子出也
讀易詳說卷五
