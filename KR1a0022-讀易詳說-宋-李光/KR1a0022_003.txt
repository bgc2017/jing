讀易詳說卷三宋李光撰
上經(泰至蠱)
䷊(乾下坤上)
泰小往大來吉亨
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
夫泰之為卦乾下而坤上言天地之氣交也乾君道
也君能下下以成其政臣能歸美以報其上君臣之
情通上下之勢接此泰之道也一氣不頓進寒暑往
來然後歲功成焉豈一朝一夕之故哉治亂存亡屈
伸消長之理所以致之莫不有漸小者往而大者來
然後吉且亨也小為隂柔大為陽剛隂柔為小人陽
剛為君子小人退聽而君子連彙而來故為泰天地
交者隂陽之氣通而相感也上下交者君臣之道合
而无間也君子小人相為消長退小人之術豈在廹
逐之哉陽剛在内勢足以有為則隂柔知其不勝而
聽命矣在外者特不使之在君側握朝權耳故一陽
在下其卦為復二陽在下其卦為臨陽雖未盛而浸
以長矣故曰内君子而外小人君子道長小人道消
也
象曰天地交泰后以財成天地之道輔相天地之宜以
左右民
天地交泰以象太平盛極之時聖王于此時不敢忽
也財成其道則有節制輔相其宜則无過差故安而
不忘危存而不忘亡治而不忘亂然後亂亡无自而
至焉此其幾微不可不戒者以左右民者民至愚而
无知非聖人有以利導扶持而安全之則其居太平
之時也驕奢滛泆无所不至而卒蹈于刑辟者多矣
周家之業至成王周公始陳后稷先公致王業之艱
難今觀七月之詩所以財成輔相天地以左右斯民
者可謂至矣民為邦本則太平之基也天心不可見
考之民而已
初九拔茅茹以其彙征吉
象曰拔茅征吉志在外也
初九最處乾下為健之始陽雖長而未盛隂方退而
未遠聖賢君子欲有所為非一人之力能獨濟也必
當拔用賢才引其朋類同心同德萃于朝廷然後太
平之功可得而成也孔子曰茅之為物薄而用可重
也可羞于王公可薦于神明以象賢者有潔白之質
也茹者根也茅之生也根相牽連彙者類也征者進
也進必以正故曰征也君子小人各有其類拔其一
則皆相連而起有茹之象君子進則所引拔者皆君
子君子衆多則生民必被其利宗社必蒙其福故曰
以其彙征吉也象曰拔茅征吉志在外者小人得路
志于得君而已君子得路必搜訪于外以盡天下之
賢才使野无遺賢故曰志在外也抑君子之進常出
于不得已彼其于世未數數然也故雖享厚禄握重
權而其志未嘗不惕然以顛覆為懼而思退身之樂
也豈與貪得患失者同日語哉
九二包荒用馮河不遐遺朋亡得尚于中行
象曰包荒得尚于中行以光大也
九二以陽剛之才有應乎五而處人臣之正當泰之
時能包含荒穢雖狂狷之士不顧險患如不假舟楫
而馮河者无不容納此真大臣之任當海内交泰之
時人材衆多若遴選太精則豪傑之士或不得其職
則聚而為寇盗者多矣秦隋之末是也當廓其度量
包含荒穢遠者无所棄遺則山林之士莫不皆至近
者无所阿比故朋黨之禍无自而興如此乃能配乎
九五中行之主而无偏黨之私也人臣之道至此則
光明盛大不可有加矣
九三无平不陂无往不復艱貞无咎勿恤其孚于食有
福
象曰无往不復天地際也
治亂存亡安危之相因如隂陽寒暑之必至有不可
易者惟聖人為能因其盈虚而消息之使常治而不
亂常存而不亡常安而不危也消息之道豈有他哉
兢業以圖之危懼以處之當治安而不忘亂亡之戒
則可以保其治安而无咎矣勿恤其孚于食有福者
聖人處泰之時常思艱難而履夫中正則在我者无
愧矣人之信不信何所恤哉食者人之所享也福者
天之所降也處泰之世當乾道將復之時獨以艱難
守正而享其福祿非徼幸也象曰无往不復天地際
也九三處乾坤之間當天地之際平者當陂往者當
復惟艱難守正庶可保其常安耳聖人知世路之將
阻陽氣之必復故于此爻特為之戒云
六四翩翩不富以其鄰不戒以孚
象曰翩翩不富皆失實也不戒以孚中心願也
地之形頽然而處乎下今氣雖上行終必趨下翩翩
然如飛鳥之疾其勢順也方泰之時上下相承隂陽
相應三隂三陽各安其所然天地之氣往无不復者
今三陽欲上行而三隂下之上與五无不從者是不
富而能用其鄰也夫富而能用其鄰怵于利也不富
而能用其鄰者利害同也四以五上為鄰利害既同
固不待告戒而孚矣陽為實隂為虛隂雖在上其性
本下今三隂在上皆為失實其相率而趨下乃其所
欲也故曰中心願也
六五帝乙歸妹以祉元吉
象曰以祉元吉中以行願也
六五以隂柔而居中正之位帝女之象天地交泰之
時隂雖上進然樂于趨下能降尊就卑順以承夫其
受祉福而獲元吉也宜矣九二以剛中之賢上應六
五五能降其尊位下交九二天地隂陽君臣夫婦其
道一也六五為泰之主故其象如此女以嫁為歸堯
之二女釐降于潙汭周之王姬亦下嫁于諸侯其得
所歸乃其中心之所願也人君能屈已求賢則天下
之士皆願立于其朝矣天地交泰其在兹乎小人得
路則朋滛下比壊主心術蔽君聰明上下之勢隔絶
而不通馴致禍亂可勝諱哉
上六城復于隍勿用師自邑告命貞吝
象曰城復于隍其命亂也
坤土也城者土之所積累也不能增高倍薄致其兢
業之意則城將頽圮而復于隍矣治安之極人君不
能持盈守成而湛于燕安狃于侈泰馴致土崩之勢
而不自悟自古奢滛荒怠之主享國長久而亟致禍
敗以至滅亡者皆因用兵開邊外讐強敵内動豪傑
窺覬之心耳隋煬帝唐明皇是也海内昇平之久民
不識兵革一旦又欲興師動衆雖近郡邑其孰肯聽
命故雖貞而猶吝也象曰城復于隍其命亂也城既
復于隍則尊者必降上者必下小人得志而執國命
禮樂征伐皆不自天子出故曰其命亂也
䷋(坤下乾上)
否之匪人不利君子貞大往小來
否之卦天地不交各復其位乃无平不陂无往不復
之時乎夫消息盈虚之理盖有不能使之常治而不
亂常安而不危者聖人能使禍不至于深耳否泰相
因有非人力所能勝故曰否之匪人先儒或以匪人
為匪人道盖慮後世庸闇之主以一治一亂皆歸之
于天故紂曰我生不有命在天此最害教之大者然
聖人方論否泰之理不得不然抑使後世常兢業畏
慎知治亂无常而不敢忽也漢光武唐太宗皆信圖
䜟李淳風言唐中弱有女武代王其兆既成天之所
命不可去也學者固難言之要之一治一亂豈人事
哉君子當天下否閉小人道長之時則有奉身而退
苟必欲以正道有為于其間遇禍決矣故昔之君子
有詭辭以免禍如叔孫通是也一君子遇禍則衆君
子必相牽連而去大者往則小者乘時而來矣
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
萬物盈天地之間莫不負隂而抱陽雖根莖之微未
有不假天地之氣而生長成遂者若天地不交則隂
陽不和雨𤾉寒燠風皆不以時應萬物何由而通乎
君所以尊安以臣民愛戴之也臣所以強固以君能
封殖之也故君能下下以成其政臣能歸美以報其
上則治道成矣否之時上下之情隔絶而不通如天
之自高地之自下強弱相陵大小相并而上不恤也
朝廷之勢日以微弱政化日以陵遲朝覲會同之禮
廢屏衛勤王之義絶是天下无邦也三隂來居于内
而三陽退處于外君子往而小人來小人之道浸以
長君子之道浸以消此否之時也
象曰天地不交否君子以儉德辟難不可榮以祿
君子居否之時當奉身而退漢管寧之徒是已寧見
天下大亂遂渡海至遼東環堵篳門偃息窮巷晏然
若將終焉雖三公之位有所不顧豈以世之榮辱累
其心哉
初六拔茅茹以其彙貞吉亨
象曰拔茅貞吉志在君也
否卦以全體言之則三隂在内三陽在外内小人而
外君子也以六爻之義言之當否之時賢人在下以
上應九四之君子欲使其類牽連而退故泰之初九
其道利于上行則以其彙征吉征者動而進也否之
初六其道利于下止則以其彙貞吉貞者静而止也
方時大否君子卷藏其道退而窮處身雖否而道不
窮故不失其吉且亨也小人當退黜之時則怨望訕
讟或為戎首未嘗不疾視其上君子則能以道義自
處窮通皆樂雖引類而去其心曷嘗一日而忘君哉
孔子三月无君則皇皇如也故象曰拔茅貞吉志在
君也
六二包承小人吉大人否亨
象曰大人否亨不亂羣也
六二當否之時處人臣之正位此暗君姦臣相濟而
得路者也小人方執其權綱上復有應勢未能敵為
君子者當包容而承順之故小人吉而大人身雖否
而心亨也曰大人者包容小人而承順之非大人不
能孔子恐後世疑于同小人者故曰大人否亨不亂
羣也包承小人而不亂小人之羣尢見其大盖從容
渾跡于羣小之間未嘗悻悻然懷忿躁不平之氣故
小人莫得指目而忌惡之非獨明哲全身之道當然
亦所以傾否而開泰也漢之陳太丘足以當之若李
膺杜喬之流徒激禍亂耳
六三包羞
象曰包羞位不當也
六三以隂柔而據陽位此小人得路之時肆其凶險
上以逢迎其君下以傾害善類天下切齒而能包羞
忍恥以保寵固位者也向使不乘時危亂以竊顯位
雖有隂險之才亦不能窮凶極惡如此之甚也孔子
追論所以致此者故曰包羞位不當也言高位非小
人所宜處故曰不當也
九四有命无咎疇離祉
象曰有命无咎志行也
否之時三隂雖握權居中然三陽在外四復居近君
之位以陽剛而能柔巽以濟危難九五休否之主與
之切近而同心凡朝廷之命一以付之又能承命不
違故得无咎如此非獨一人受福凡同類而進者皆
麗于福矣象曰有命无咎志行也三陽同心以濟難
小人雖居中用事然國命在我勢難久安故吾志得
行否將傾而為泰矣
九五休否大人吉其亡其亡繋于苞桑
象曰大人之吉位正當也
否道既成小人方握國命以久其權未易廢也天下
禍患未易息也惟九五之大人以剛健之才居得政
之位勢足以有臨力足以有制故能休否而逢吉也
休廢也息也廢小人而息禍患非大人其孰能之九
五雖有休否之勢然小人尚處于内君子尚處于外
非兢業以圖之則治亂存亡猶未定也故聖人為之
戒曰其亡其亡繫于苞桑否泰將分之際聖人常以
必亡為心桑者其植根深其生叢委其材堅韌而不
可拔生民之本國家基業之象也以危亡為戒而繫
于不拔之基故能長存而不亡也象曰大人之吉位
正當也所以能休否而獲吉者以陽剛履中正之位
以制羣隂也小人非能制其死命孰肯退聽哉
上九傾否先否後喜
象曰否終則傾何可長也
甚哉治道之難成小人之難去也當否之世隂邪當
路以害治道雖三陽同心不能一朝而頓除也九五
以中正得位特能休之而已至上九然後能力傾而
顯排之猶先否而後喜也其用力多矣自昔未有常
亂而不治者秦之亂而漢祖取之王莽之亂而光武
興之苟非聖賢馳騖而經營則亂之日必長亂之日
長則君子之受禍必深生民之被害必酷故象曰否
終則傾何可長也
䷌(離下乾上)
同人于野亨利涉大川利君子貞
否泰者君子小人相為消長君子處内則為泰小人
處内則為否君子欲去小人小人必欲害君子故泰
之九三已有否之象至上六則城復于隍矣否之九
四已有泰之理至上九然後否終則傾矣凡如此者
皆以黨類相傾邪正相勝不能大同乎物使君子小
人各得其所而不競也同人于野亨則廣大矣利涉
大川則可以涉險矣利君子貞則无有嫉忌之者矣
古者聖賢相遇措斯世于三代之隆而不見其治之
之跡用一賢則不肖者自退用一能則不能者自遠
未嘗挈挈然求異于衆人如此故包容廣大无往而
不通也
彖曰同人柔得位得中而應乎乾曰同人同人曰同人
于野亨利涉大川乾行也文明以健中正而應君子正
也惟君子為能通天下之志
同人以一柔為衆剛之主以六處二隂柔而寓隂位
人臣得位者也二處離中中也二五正應以離中之
柔而應乎乾剛卦之所以為同人也同人以无所不
同為亨有所不同為吝同人于野以象乾之覆燾利
涉大川以象乾之剛健故曰乾行也文明者常失之
柔弱而能濟以健中正者常失之无助而能應乎五
故處羣陽之間介然獨立而不懼也繫辭曰夫易聖
人所以極深而研幾也惟深也故能通天下之志聖
人非能物物而通之好惡榮辱是非利害衆人之所
同也能通乎一則千萬人之情可見矣非極乎至深
者能如是乎
象曰天與火同人君子以類族辨物
天體在上火性炎上性體若同而實異也聖人處大
同之世于君子小人之間盖有甚不同者但處得其
道无阿比之跡小人自退聽故人見其同耳君子觀
乾離二象以類族辨物若黑白之不可亂也
初九同人于門无咎
象曰出門同人又誰咎也
門者人所由以出入非奥室也同人于門則行乎大
公至正之道无所阿比賞罰予奪進退黜陟一付之
公議我无容私焉何咎之有諸葛亮之亡能使廖立
垂泣李平致死以至公而无私也故習鑿齒稱之曰
法行于不可不用刑加乎自犯之罪爵之而无私誅
之而不怒天下有不服者乎象曰出門同人又誰咎
也九居同人之初而无所偏應能盡同人之至公者
惟初爻為然盖无所係應則无親疎之間孰得而議
之故曰又誰咎也
六二同人于宗吝
象曰同人于宗吝道也
六二為一卦之主以一隂而統五陽非盡至公何以
服天下今乃係應在五雖位中正所應偏也他卦以
有應為善同人之世當以天下為公豈得有所偏應
哉咸之為義當以无心感物无遠近親疎之間而九
四憧憧往來朋從爾思孔子曰天下何思何慮天下
同歸而殊途一致而百慮天下何思何慮盖朋從爾
思則往來于心者未離乎黨與之間故象以憧憧往
來為未光大同人于宗則吝道其揆一也
九三伏戎于莽升其高陵三歲不興
象曰伏戎于莽敵剛也三歲不興安行也
同人之世不能以大公同物而各以私意顯立黨援
則強梁者必起而相圖矣九三以陽剛而據陽位則
小人之強梁者五與二為應而三介乎其間勢雖不
敵而欲隂害之故伏戎草莽之中然二以中正得位
而應乎乾剛三雖有害之之意而不敢輕𤼵也故升
其高陵以窺伺之至三歲之久而卒不敢𤼵盖二與
五能同心雖剛者莫能間之象曰伏戎于莽敵剛也
三歲不興安行也九五有剛健之德難以顯攻三非
五敵也故遲回至于三歲不敢輕𤼵既能量敵慮患
則可安行而不蹈乎危難三雖小人然九五據崇高
之勢心所黨比者止在六二三雖不遜五亦有以致
之聖人于此不言凶悔吝者亦所以恕之以見五之
未光大也
九四乘其墉弗克攻吉
象曰乘其墉義弗克也其吉則困而反則也
墉墻垣也四與五為鄰三四俱強各懷異圖以窺伺
于五然四雖陽剛而處隂位故乘三而承五非若三
之純乎剛暴能知難而退故弗克攻而獲吉也夫同
人之時君子小人處之宜各當其理九五无君道二
方為羣陽之主亦不能由公心直道而係應在五而
五又係應在二故羣小紛然争為戎首或伏于草莽
俟時而竊𤼵或顧望形勢乘間而相傾非二五以中
正剛健内外協濟則處乎二強敵之間豈不危哉以
四之強又逼近尊位然卒不克攻者君臣之分上下
之勢非順也知其非順困而反就臣位則免乎凶咎
矣故象曰乘其墉義弗克也其吉則困而反則也
九五同人先號咷而後笑大師克相遇
象曰同人之先以中直也大師相遇言相克也
君道患不廣大九五履尊位而握重權當如天之无
不覆燾地之无不持載生殺子奪一付之无心可也
五既不能為羣陽之主而三得擅之此衆之所必争
也衆既不與欲下應乎二而介乎兩強敵之間孤立
而无援憂憤之切卒至用大師以摧二寇然後方得
與二相遇故先號咷而後笑大師克相遇也克而後
相遇亦已危矣克如鄭伯克段之克以見敵之強大
取之之難也人君能以大公至正之道治天下則遠
近俱應同異咸服何至竊竊然置號笑于黨與親疎
之間哉象言同人之先以中直也大師相遇言相克
也九五師得中而理直則非理犯已者若不足慮然
卒至用兵然後僅能克之亦可恥矣何足喜也以深
見三四之強五无君道而失同人于野之義也
上九同人于郊无悔
象曰同人于郊志未得也
上九處衆陽之上而獨无所争亦知其不可争而悠
然遠去自樂于坰非无有為之志但知其紛紛而脱
身事物之外以遠害而已雖可以无悔而志未得也
九處乾剛之上其志豈止求免于悔吝哉吾知其不
得已也故象曰同人于郊志未得也
䷍(乾下離上)
大有元亨
彖曰大有柔得尊位大中而上下應之曰大有其德剛
健而文明應乎天而時行是以元亨
繋辭曰富有之謂大業聖人能通天下之志以大同
乎物則四海雖廣萬物雖衆无不為我有矣然非得
尊位大中而上下應之則不能奄海内而有之非其
德剛健而文明應天而時行則不能大亨也五以隂
柔而得尊位生殺之柄既自我出五陽雖強不敢違
也體文明而履剛健應天而時行造化之權皆自我
制五陽雖衆不能困也
象曰火在天上大有君子以遏惡揚善順天休命
人君以柔順之德居極尊之位體文明而履剛健則
物无不照燭者故有火在天上之象大有之世海内
治安天下極盛之時物繁事夥非用刑賞以勸沮之
不能齊也聖人于此當遏惡揚善使惡者有所憚而
不敢為善者有所恃而日加勸書曰天命有德五服
五章哉天討有罪五刑五用哉又曰作善降之百祥
作不善降之百殃此天之休命也聖人代天理物則
刑賞之行豈能違乎天道逆乎天心也哉
初九无交害匪咎艱則无咎
象曰大有初九无交害也
大有以一隂而主五陽而四陽各以其才致用于下
故能處治安之時享全盛之業陽雖剛健而處卦下
當大有之初責望者衆獨離羣退處不出而交物則
有害之者然非其罪也惟以艱難節儉自處以防驕
逸之過則可免乎咎悔矣雖然士君子窮居𨼆約退
處寂寞之濱可也大有之世當出而交物如豐之勿
憂宜日中宜照天下也若乃豐其屋蔀其家窺其戶
閴其无人則有致凶之道故象曰大有初九无交害
也以言无交則有害之者非潔身獨往之時也
九二大車以載有攸往无咎
象曰大車以載積中不敗也
六五當大有之時而以柔德處尊位非責任羣臣安
能斡旋天下運量萬物以成无為之功乎九二以剛
健處人臣之正位而有應于上如大車之載物雖負
重致遠轍環天下而无傾覆之患是足以勝其任矣
象曰大車以載積中不敗也物積于中而不敗則其
材可知矣鼎之九四至于折足覆餗其刑渥凶言不
勝其任也孔子曰德薄而位尊知小而謀大力小而
任重鮮不及矣盖非有剛健之材處得其正使當重
任未有不敗者觀鼎象大有二卦聖人垂戒之意深
矣人主任用大臣曷可過其分量乎
九三公用亨于天子小人弗克
象曰公用亨于天子小人害也
九三以陽居陽在他卦則為強臣當大有之世能自
亨于天子則處諸侯上公之位而能效臣節以事其
上者也小人當盛大之時據富有之地則勢必䟦扈
而有唐室方鎮之患其肯以貢賦亨上而自通于王
庭乎亨與享意義略同先儒多作享書曰敬識百辟
享亦識其有不享亨者能自達于上也享者朝覲會
同以時而享于天子之庭也九三剛健而處下卦之
上此貴而不敢驕者小人非獨不知尊朝廷其或懷
忠以奉上者反以為害已而交惡之也田弘正以魏
地六州版籍歸朝廷比鎮皆惡之禍亂卒不可解是
亨于天子者小人之所不利也故曰小人害也李德
裕草鎮魏詔書曰勿為子孫之謀欲存輔車之勢所
以誅其意而伐其謀也故一方作難而諸鎮无敢坐
鎮者卒成會昌中興之功可謂能誅小人之情矣
九四匪其彭无咎
象曰匪其彭无咎明辨晳也
九四逼近君位三居其旁以乾剛而據陽位強臣之
象也四以忠順與三為敵上承柔中之主而為所倚
信下乘強暴之臣而不敢加害故得无咎也象曰匪
其彭无咎明辨晳也盖言明智之士辨邪正之分明
逆順之理然後内足以保身外可以衛上旁足以抑
強也匪其彭自子夏作旁字先儒皆從其說盖子夏
親授學于孔子自有易𫝊而後世无得其真者今王
弼註易諸儒皆宗之則其所從來亦遠矣
六五厥孚交如威如吉
象曰厥孚交如信以𤼵志也威如之吉易而无備也
六五正應在九二當大有之世君臣以至誠交孚而
无間者五以柔而履尊位二能濟以剛嚴則仁不至
于優柔剛不至于強暴諸葛亮所謂法行而知恩者
吉孰如之象曰厥孚交如信以𤼵志者言上下交孚
君臣道合也且人君豈无有為之志人臣豈无能為
之才然非心德之同則孰與𤼵之威如之吉易而无
備者大有之世風俗恬熙人主能肅以威嚴使奸宄
之心无自而萌則可簡易而无備矣故議治道者謂
當備禦于太平无事之時未有易而无備而可以保
長存者是大不然人主當使威加四海先以信義結
百姓之心則足以消患于冥冥之中此乃備之大者
秦築長城未畢而劉項之兵已入關矣是豈无備者
哉
上九自天祐之吉无不利
象曰大有上吉自天祐也
大有火在天上之象火之性固以至明又處天上如
豐之宜照天下明之盛也上九處大有之終在六五
之上功業成而不居富貴極而能退宜乎為上天之
所祐也大臣至于无位容有怏怏而不順者進退出
處之際容有詭譎而不情者蔽賢嫉能惴惴然懼人
之壓已以薦進所私者多矣上九之臣以陽剛而居
羣臣之上履柔中之主勢逼而愈順失位而愈恭下
之衆陽咸得安其職任而盡其才能孔子所謂又以
尚賢也宜乎自天祐之亨上吉而无不利也
䷎(艮下坤上)
謙亨君子有終
謙之為卦艮下而坤上艮止也坤順也止者為剛順
者為柔柔反處乎上剛反處乎下是柔而能剛外順
而中止也外順若卑而能上行以不失已内剛若亢
而能降體以不失物謙德如是故能亨通而有始有
卒也世之小人固有擎跽曲拳脅肩謟笑卑佞媚悦
若妾婦者自謂富貴可以長保而不知幽顯之間舉
將害之則禍不旋踵矣故惟君子為能保其終而无
悔吝也
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
謙有天地之義焉天體高明而下濟于物地形卑順
而上行于天此所以能亨也天能降其高明而其德
愈尊地能效其柔順而其道愈大二者固足以盡謙
德矣天道虧盈而益謙地道變盈而流謙鬼神害盈
而福謙人道惡盈而好謙謙尊而光卑而不可踰君
子之終也天地鬼神无不以謙為貴老子曰天之道
其猶張弓乎高者抑之下者舉之有餘者損之不足
者與之又曰江海所以能為百谷王者以其善下也
又曰夫惟不爭故天下莫能與之争天地且然況于
人乎況于鬼神乎天地无心也能禍福人者鬼神也
有好有惡者人也謙尊而光以能下濟也卑而不可
踰以能上行也盡此二者則剛止乎内屹然如山之
不可動搖柔順乎外頽然如地之无不持載此君子
所以能克終也
象曰地中有山謙君子以裒多益寡稱物平施
莫卑乎地莫高乎山山處地中則地在山上此高者
下之卑者舉之也君子觀此象欲以謙之道行乎天
下故多者裒之寡者益之如地失之太卑則使在山
上山失之太峻則處于地中豈奪彼而與此哉稱物
平施无過不及適中而已觀謙之大象夫豈一于卑
弱失已而趨媚于人哉聖人深惡夫專務柔佞依阿
如孔光馮道之流而剛方忠讜之士正色立朝如汲
黯者小人或更相譛讟指以為非而卒排去之也故
仲尼于此反覆詳密而致意焉
初六謙謙君子用涉大川吉
象曰謙謙君子卑以自牧也
謙謙者謙而又謙謙之至也世之小人多能行之而
入于卑佞故特曰君子惟君子能謙乃可貴也盖初
六最處卦下勢雖卑而體則剛峻也以此涉難非獨
人不忍害亦不能害也非獨不能害亦深知其為君
子而不敢加害也涉難且吉況安處卑陋不以辭氣
加乎人其誰敢害之故象曰謙謙君子卑以自牧也
以卑巽自養其德義德義之盛乃可進而上行以極
乎高明也
六二鳴謙貞吉
象曰鳴謙貞吉中心得也
謙者君子處已接物之道當然豈欲聲聞于人哉六
二在下而得中位非謬為恭順以媚于上下者中心
誠實而安行之𤼵乎聲音笑貌而不可掩也謙近卑
佞故雜卦曰謙輕者不自重大也體輕而不自重大
非由正道則入于佞諛矣謙而非邪乃獲吉也象曰
鳴謙貞吉中心得者處不得中而以謙聞内不失已
外不失物中无所愧乃為得也
九三勞謙君子有終吉
象曰勞謙君子萬民服也
舜戒禹曰汝惟不伐天下莫與汝争功有勞而能謙
則上不疑而衆不忌也故可保終吉三以陽剛而處
陽位羣隂之所主也五雖居尊位亦以柔道行之非
九三之剛健孰任吾事哉繫辭曰勞而不伐有功而
不德厚之至也語以其功下人者也德言盛禮言恭
謙也者致恭以存其位者也孔子于此一爻特𤼵明
精微使後學推類而求之思過半矣夫大臣有功則
氣陵于人鮮有能自全者能以其功下人者幾希矣
非盛德而知禮者能如是乎謙也者致恭以存其位
者也存位者姑存其所有之位不失舊物而已盖身
安則社稷可保非固位也周公是巳方成王未知其
志公乃作詩貽王以明已之勤勞豈顧戀寵禄者哉
其意特在救亂而已象曰勞謙君子萬民服者人臣
能使百姓心悦而誠服之則至矣盡矣謙卦于繇辭
初六九三皆稱君子聖人之意深以小人為戒盖小
人之卑佞或似乎謙此聖主所宜加察而遠之也
六四无不利撝謙
象曰无不利撝謙不違則也
六四處功臣之上居近主之地奉上接下一以柔順
能𤼵撝謙德者也故无往而不利也雖然以謙持已
故无所不利也而已為大臣當存體貌上下之分不
可踰也象曰无不利撝謙不違則者朝廷典禮上下
名分不可違也故曰不違則也
六五不富以其鄰利用侵伐无不利
象曰利用侵伐征不服也
人主操賞罰威福之柄能降尊位而謙故上下无不
悦應雖不以利動而衆无不從者猶不富而能用其
鄰也鄰臣鄰君視臣如比鄰則相親相比患難相䘏
疾病相扶持矣有鐘鼓曰伐无鐘鼓曰侵侵小而伐
大也六五之君以柔道化服天下彼蠻夷猾夏寇賊
姦宄獨負固不服故衆所不與人自奮勵則興師動
衆驅之萬死一生之地而人樂為之用也故曰利用
侵伐而象曰征不服也
上六鳴謙利用行師征邑國
象曰鳴謙志未得也可用行師征邑國也
上六雖處无用之地而勢尊位極能謙巽遠下則聲
聞廣遠矣又下有九三為之正應鳴躍而從之故曰
鳴謙也然人臣以謙而得名固无忌惡之者但上六
已居无位之地雖地望隆重而衆或不為之用雖利
用行師但使之征邑國可也夫姦宄竊𤼵所據不過
邑國上六之臣足以當之使擁百萬之衆以當夷狄
之強盛則上有震主之威下无腹心之助故象言鳴
謙志未得也可用行師征邑國也非以謙居之則危
疑之禍其可逃乎
䷏(坤下震上)
豫利建侯行師
象曰豫剛應而志行順以動豫豫順以動故天地如之
而況建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
象曰雷出地奮豫先王以作樂崇德殷薦之上帝以配
祖考
初六鳴豫凶
象曰初六鳴豫志窮凶也
六二介于石不終日貞吉
象曰不終日貞吉以中正也
六三盱豫悔遲有悔
象曰盱豫有悔位不當也
九四由豫大有得勿疑朋盍簪
象曰由豫大有得志大行也
六五貞疾恒不死
象曰六五貞疾乘剛也恒不死中未亡也
上六冥豫成有渝无咎
象曰冥豫在上何可長也
䷐(震下兑上)
隨元亨利貞无咎
彖曰隨剛來而下柔動而說隨大亨貞无咎而天下隨
時隨時之義大矣哉
象曰澤中有雷隨君子以嚮晦入宴息
初九官有渝貞吉出門交有功
象曰官有渝從正吉也出門交有功不失也
六二係小子失丈夫
象曰係小子弗兼與也
六三係丈夫失小子隨有求得利居貞
象曰係丈夫志舍下也
九四隨有獲貞凶有孚在道以明何咎
象曰隨有獲其義凶也有孚在道明功也
九五孚于嘉吉
象曰孚于嘉吉位正中也
上六拘係之乃從維之王用亨于西山
象曰拘係之上窮也
䷑(巽下艮上)
蠱元亨利涉大川先甲三日後甲三日
蠱惑也壞也有惑必有壞蠱繼豫宴安悦豫之後沒
溺于宴安習染于奢靡湛玩于聲色天下事至此未
有不敗壊者非有陽剛之才出乎衆隂之上振起而
一新之則事之頽敝者未易革也治蠱豈一人之力
能獨任之哉能大通乎天下使羣才皆為我用然後
可涉難而有濟也
彖曰蠱剛上而柔下巽而止蠱蠱元亨而天下治也利
涉大川往有事也先甲三日後甲三日終則有始天行
也
以卦體言之則震剛而巽柔以爻言之則艮以一陽
在上而二隂在下巽以二陽在上而一隂在下陽在
上而為主隂在下而為用治柔者剛也蠱之時必有
所矯革能巽而止彼巽而我止之治蠱之道盡矣蠱
至大通則能革故鼎新而天下治矣利涉大川往有
事者當蠱之時世必多事非冐涉險難不能濟也陽
剛在上隂柔處下上下理順雖未能安静固无悔咎
之可慮先甲三日後甲三日終則有始天行者順乎
人情則因而循之違于人情則革而化之一治一亂
若環之无端法令既久无不敝者聖人救敝之道因
革損益與時宜之此何異四時之運寒暑之推遷乎
盖立春日出于甲故乾成于甲立秋日入于庚故坤
成于庚隂陽天地之終始故經舉甲庚于蠱巽二卦
以極乎變化之道也先甲三日後甲三日聖人欲大
有為以救濫扶衰一新天下非創法制令大有所更
革則不能也然民愚无知非先期而揭示則聽命者
或不能達其情非後令而申審則從命者或不能通
其意夫改更舊法創制新令非天下大壞王道板蕩
之時豈敢易而為之哉唐虞三代損益更革皆不得
已如天地四時之運隂陽之極勢不得不革故彖辭
釋之曰終則有始天行也以言聖人創法制令亦如
六甲之運勢不得不有所革盖隂不極則陽不生亂
不極則德不形予盖因彖辭而悟其理非臆說也諸
儒之論惟陸氏近之陸氏以謂居其始以創其制要
其終以慮其敝敝則復新終則復始猶天道之行四
時之運也鄭氏以謂甲者造作新令之日甲前三日
取改過自新故用辛甲後三日取丁寧之義故用丁
也此說固善不知先庚三日為丁後庚三日為癸其
義安在程子曰甲數之首事之始也如辰之甲乙甲
第甲令皆謂首也治蠱之道當思慮其先後三日盖
推原先後為救敝可久之道先甲謂先于此究其所
以然也後甲謂後于此慮其將然也其說固美然義
則未明獨蘇氏以六甲為說先甲謂子戌申也後甲
寅辰午也大槩言君子小人相為進退而治亂因之
陽生于子盡于已隂生于午盡于亥陽為君子隂為
小人故蠱巽二卦皆以甲庚為言則蘇氏之說獨異
諸儒而非二卦大意然皆不可廢也子因備存其意
以俟後之人𤼵明而去取焉
象曰山下有風蠱君子以振民育德
風行山下物无不擾亂者故有蠱之象君子體此象
以外振窮民内育已德振者拯救之也育者涵養之
也振民所以育吾德也當海内離散敗壊之時能𤼵
倉廪蠲逋負則田野之間父子相保其為育德孰大
于此
初六幹父之蠱有子考无咎厲終吉
象曰幹父之蠱意承考也
人君狃于宴安湛于逸樂天下蠱壊非得善繼之子
堪任大事曷足以振起之宣王承幽王之後修車馬
備器械復會諸侯於東都卒成中興之功祿山之亂
明皇幸蜀肅宗即位靈武以復兩京可謂有子矣故
考可以无咎然亂自我致非吾君之子孰與興之然
則中興之業難以盡付之大臣故蠱卦特稱父子者
以此然幹父之事其間亦有不可盡循者使為子者
能每事加危懼内常恐傷父之志外不失責望者之
心意常承順而不見背違之跡如此乃可終獲其吉
也豈若異姓相代如湯武應天順人聲其惡過而无
所忌畏者乎或稱父或稱考盖兼存沒而言
九二幹母之蠱不可貞
象曰幹母之蠱得中道也
臣事君與子事父母其義一也母為女君之象亦隂
柔之主也九二以陽剛中正上應六五幹母之蠱也
婦人之性雖曰隂柔然亦有鷙忍強戾果于為惡者
非能一旦使之翻然以從善也當從容柔順以輔導
之陳平之事吕后狄仁傑之事武后可謂得其道矣
吕后王諸吕武后廢廬陵王二人未嘗面折廷争然
卒安劉氏者平也卒返廬陵王者仁傑也若王陵褚
遂良輩徒至于殺身而巳何補于治亂哉易道所貴
貴乎无咎悔不以殺身為善蘇氏解五十而學易可
以無大過以謂非老于憂患之君子未易學也孔子
之意盖慮後世學易者有如馮道之流則比干伯夷
不足貴矣爻言不可貞象言得中道盖九二以陽剛
履臣位之中陽剛則慮其守正而不知變故其戒如
此
九三幹父之蠱小有悔无大咎
象曰幹父之蠱終无咎也
子事父臣事君雖負剛明之才足以幹正家國之事
然失之太專則子近于不順臣失之太強固不能无
小悔也但不至大咎而巳盖九居三位重剛而不中
以此事上本有大咎悔而巽能順之艮能止之故不
至于已甚也人臣事君如子事父父有争子君有争
臣其始未嘗无咎悔也然以剛且正故得終无咎也
六四裕父之蠱往見吝
象曰裕父之蠱往未得也
天下蠱壊之時非強濟之才不能幹也幹者實能扶
持其傾危若寬裕優容无所矯正而釐革之日復一
日以苟延朝夕可也若有所往以濟時艱必不勝其
任徒見鄙吝耳盖六四隂柔无應處乎艮下寬裕自
守可也盖事有幾會非適當其時不可強行故象言
往未得也
六五幹父之蠱用譽
象曰幹父用譽承以德也
五為君位六五為繼體之君以隂柔而幹父之蠱是
能從容柔順彌縫蠱壞以濟大業而无矯拂之過材
雖不足而德可尚也以此得譽而天下歸之象言承
以德者九二有中正之德奉承以德不失子道而已
唐太宗肅宗非不才之子也即位之後使其父惴惴
然常有意外之患有德者固如是乎
上九不事王侯高尚其事
象曰不事王侯志可則也
以陽剛有為之才當蠱之終處六五之上若不能遐
舉遠引奉身而退則禍不旋踵矣伊尹既復政厥辟
將告歸漢留侯佐漢得天下然後從赤松子遊其知
此矣老子曰功成名遂身退天之道也象言志可則
者聖賢君子能知進退存亡之幾固可為法于後世
也
讀易詳說卷三
