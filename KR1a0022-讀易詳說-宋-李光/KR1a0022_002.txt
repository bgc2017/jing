讀易詳說卷二宋李光撰
上經(需至履)
䷄(乾下坎上)
需有孚光亨貞吉利涉大川
需須也待也上下相需非特待而巳君非臣不能自
免于險難臣非君不敢冐進而排難君臣相需之急
如此今人君負剛明之德能以誠實相與上下皆有
孚信其德乃光顯而亨通也既能光顯亨通又以正
濟所以吉也九五之君雖在坎窞之中已正乎天位
三陽雖伏而在下皆剛健之君子險雖在前无所憚
也但觀時度宜不敢妄進耳夫君臣同心内外恊濟
有所不往往必有功矣世之言險難者莫如涉大川
需之利涉盖有所恃矣三陽是也
彖曰需須也險在前也剛健而不陷其義不困窮矣需
有孚光亨貞吉位乎天位以正中也利涉大川往有功
也
需須也者需之為義有所須有所待也所以須所以
待者以險在前乾下坎上險在前之象險既在前若
冐昧遽進則為小人之所傾陷矣乾之三陽本銳于
進趨以能觀時而動才又剛健雖小人善陷者莫得
而害之道雖否而心未嘗不亨身雖窮而志未嘗不
遂也故曰其義不困窮矣位乎天位以正中者此夫
子釋需有孚光亨貞吉之義也九五處乎尊極居中
正之位故其道交信于人而光亨貞吉也聖人雖其
道已孚于人而發揮光亨乃在履尊居正之後聖人
易上六九二一爻而成離離有光明之象所謂坤以
陰交乾而生離也其德如是故涉險濟難无往而不
利也以剛健之德待時而動動則有功矣何難而不
濟乎
象曰雲上于天需君子以飲食宴樂
陽上薄陰陰能固之然後蒸而為雨釋疑解難之象
也今雲既上于天而未為雨則疑未釋而難未解故
為需須也待也物有所須則有所待君子處此時則
當飲食宴樂以俟幾會不可亟也飲食者宴樂之具
宴樂必資于飲食此君子從容避禍以禮自娛樂之
時也
初九需于郊利用恒无咎
象曰需于郊不犯難行也利用恒无咎未失常也
乾下坎上險難在上雖有衆君子伏而在下未能遽
進九五之君位乎天位處二隂之間而剛健不陷與
下三陽實相需雖小人在側終必退聽但守正不動
以待其應耳初九最處遠外寬閒之鄉故利用恒无
咎恒常也利用于常則動靜起居未嘗少改其度迫
窮禍患未嘗少易其節故可以无咎也初九之陽在
下以待六四之應彼小人方挾主以擅朝權若不慮
患待時而輕躁妄動則禍不旋踵矣
九二需于沙小有言終吉
象曰需于沙衍在中也雖小有言以吉終也
需卦利涉大川沙與泥皆近乎水際所謂險在前將
進而涉難也涉比泥為饒衍之地彼不我疑但小有
言而已二為中位剛而得中雖无應于五小人不能
害也進而涉難何往不濟故終必獲吉也
九三需于泥致寇至
象曰需于泥災在外也自我致寇敬慎不敗也
坎為水有川之象九三在坎窞之下逼近險難小人
覺悟有凌犯之意自我致之也然三陽以剛健之才
心德俱同以此涉難往必濟也然寇自我致所以禦
之者必有豫備加敬與慎乃不致反為所乘耳
六四需于血出自穴
象曰需于血順以聽也
六四以陰柔而居君側三陽既進必有所傷能釋位
而去順以聽命可以免咎矣君子之去小人不為巳
甚彼能退聽斯巳耳况四與上雖處險而皆有内應
故不至甚傷也穴者陰物之所處四出自穴上入于
穴狐鼠依憑城社之象小人能自竄伏不窮治之也
李膺破柱以取張朔激成黨錮之禍身既不全卒以
亡漢可不戒哉
九五需于酒食貞吉
象曰酒食貞吉以中正也
九五陷于坎險上下二陰之間然三陽在下將同心
以排難上下相須之時又材皆剛健險難必濟但當
從容以應物之求耳四與上方挾我以握其威權若
不能以道消息則寇害必至故需于酒食示以閒暇
靜正以待之剛明之賢自下競進為吾羽翼舟楫之
用則剛中居正位乎天位為需之主吉莫尚焉
上六入于穴有不速之客三人來敬之終吉
象曰不速之客來敬之終吉雖不當位未大失也
上六以陰柔乘剛而居人臣之極位處險難之終否
極將泰之象乾之剛陽豈久為人下哉需之既久險
難將平故衆賢不俟號召而皆進小人自知力不能
拒能以誠敬而待君子君子豈復窮治之哉君子之
待小人其恕如此然三陽在下而一陰反處乎上今
羣陽已升而陰能退聽不忌其進雖不當位未大失
也古人以飲食致訟者多矣宋華元殺羊享士而不
及羊斟鄭靈公解黿而不及子公皆足以致禍今三
陽健進雖非己所召敬以待之乃獲終吉聖人為小
人計亦深矣豈必誅絶之哉
䷅(坎下乾上)
訟有孚窒惕中吉終凶利見大人不利涉大川
訟者人所不得已也非其中心誠寔不敢訟也二之
與五皆以陽剛居中有孚之象也凡訟必抑塞而不
獲伸然猶惕然而懼慮有司之未能明辨也中吉中
止則吉也終凶終竟其事則凶也利見大人求辨明
也不利涉大川涉險則危也入于淵者沒溺之象囹
圄之謂也聖人既不能使人无訟凡為好訟之戒盡
于此矣所以塞其源窒其流欲使之无訟也
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
訟乾上坎下乾剛健而坎陰險健則果于訟而不可
制險則巧于訟而不可測合此二象此小人之善訟
者也大抵訟非君子之所樂為也有孚窒惕中吉不
得已而言之于上也九二以剛自外來居人臣之正
位雖在坎窞而陽剛君子小人不能加害乃反為訟
主陽來而得中此有司之善决獄訟者也九五為訟
主履尊位而有中正明辨之德有罪者刑无罪者釋
是非曲直所取决也訟有二主而爻辭特以自下訟
上為言易固有遺爻以舉二體者卦體不由乎爻盖
彖統論一卦之體爻者適時之變互見之也聖人既
不能使人无訟若有理者獲免无理者退聽則已耳
健訟者必欲終竟其事則凶之道也大人者有位之
大人也吕刑稱皇帝清問下民鰥寡无盖又曰兩造
具備師聽五辭明清于單辭察辭于差非從惟從古
人于獄訟其欽慎審克如此宜乎冤枉者所利見也
訟者必審量事機理直而主明乃可訟也若恃理直
冐昧而進如涉險難則有不測之禍矣
象曰天與水違行訟君子以作事謀始
天體極乎上水性極乎下天右行而水東注此形性
之相違也夫相親相友患難相救疾病相扶持此人
情之常至于乖爭而致訟必由二體之相違也君子
知訟之所由興凡所作事皆當謀始如議婚禮者或
大小之非耦恃契劵者或經界之不正皆始之不慎
而終訟者也水性固下而坎復在下天體極上而乾
復在上此其相違之甚者若止以乾坎二體為相違
則需亦以乾坎成卦乃以雲上于天為需之象有相
須相成之義猶天地交為泰不交為否上火下水為
末濟上水下火為既濟也
初六不永所事小有言終吉
象曰不永所事訟不可長也雖小有言其辨明也
初六以險柔居訟之始然險而不健故所訟之事雖
誣㒺而不敢終執抑塞而不敢必伸有惕然畏懼之
心知訟之終凶而不敢竟也然外有九四為之正應
而辨明之雖有小言故終獲吉也
九二不克訟歸而逋其邑人三百戶无𤯝
象曰不克訟歸逋竄也自下訟上患至掇也
九二以陽剛居險陷之中初與三恃以為主也然上
无應援二剛皆居中履正相違而不相下五既君位
非二可敵故不克訟而歸逋其邑人三百戶盖三百
戶之小邑儉陋之邦非人所競故可免咎而无罪悔
也自下訟上于理為逆若非逋竄以寡約自處則禍
患之至猶掇取之也先儒曰大都偶國固非逋竄之
道胡翼之曰若反據強盛之國是復有敵上之意故
退避至小之邑而人三百戶則可以无災𤯝也
六三食舊德貞厲終吉或從王事无成
象曰食舊德從上吉也
六三以陰柔處兩剛之間失位而居險之終能以靜
正自處慄慄危懼則獲終吉而永保其禄位矣食舊
德世禄也古者分田制禄公卿以下咸有圭田兩漢
子孫猶有世侯爵者能食其舊德之禄則能承家矣
六三處四陽之間而柔順不競雖有失位之危而正
應在上故能食其舊德而獲終吉也既能從上順以
聽命使從王事竭力赴功必歸美以報其上而不敢
成也與夫尸禄素餐者異矣處險難之中能不競如
此豈復蹈禍悔者哉聖人貴乎明哲保身居危疑之
時遇剛強之敵不量已力動輙相違其取禍必矣尚
何舊德之可保乎
九四不克訟復即命渝安貞吉
象曰復即命渝安貞不失也
初與四本為正應然九四居上卦之下而剛健初六
在下卦之下而陰險體性相違爭訟之所由興也初
雖陰險而柔弱非能與剛健為敵勢必退聽故九四
不克訟而反前欲訟之命而變其初心乃能安其分
義而貞且吉也此則于己无所失矣
九五訟元吉
象曰訟元吉以中正也
聽訟者有司之事爾訟之九五非必履尊位也盖聽
訟之主訟者所取决也體既剛明又居中而得正強
梗必有所憚而柔弱者獲伸矣其獲元吉不亦宜乎
堯之臯陶周之召伯漢之于公唐之徐有功足以當
此爻矣
上九或錫之鞶帶終朝三禠之
象曰以訟受服亦不足敬也
書稱天命有德五服五章哉服者所以彰有德也人
能藴德行道藝修身于隠約之中一旦錫命于朝衆
人必以為榮今以剛強善訟而受命服如小人乘君
子之器盜斯奪之故有終胡三禠之辱雖復垂紳正
笏儼然有士大夫之容見者孰不鄙賤之又何足敬
乎
䷆(坎下坤上)
師貞丈人吉无咎
古者不得已而用兵常以曲直為勝負若辭直而理
正非徒衆必為用而敵人固巳喪氣矣行師之道以
貞為主不曰正者靜而正也靜而无譁以聽主帥之
命提三軍之衆坐作進退惟命是聽非人望素為衆
心所畏服者曷足以當其任哉李光弼郭子儀顔真
卿連衡河北裴度之討淮西足以當此爻矣丈人者
宿將老臣之謂也宿將老臣方略必素定乎胷中雖
驅市人而戰可也吉无咎者吉而又无咎悔也如樂
毅之伐齊王濬王渾之平吳鄧艾鍾會之滅蜀雖吉
而有咎悔故知成功名非難守功名者難也
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
周官六鄉之兵出則為六師兵法亦以二千五百人
為一師則師之為言衆也古者興師動衆必本于正
此卦以九二為主帥以寡制衆羣陰所從居險之中
上應六五盖禀命以征伐者正也用衆之道非出于
正孰肯歸之九二以剛中之才應天順人履險以用
衆雖驅之以萬死一生之地民皆悦而從之者正且
順也若違命犯上師出无名雖復誘以重賞孰肯從
之夫履至險者莫甚于行師毒天下者莫慘于矢石
今師以正行兵以順動其害之也乃所以利之其勞
之也乃所以逸之其毒之也乃所以生之則民之從
之也輕故能吉且无咎也
象曰地中有水師君子以容民畜衆
坎下坤上地中有水之象天一生水五行之本在天
地之間至多者莫若水故有民衆之象卦有五陰民
衆也水由地中行江河淮濟何所不受則水不失其
性君子能體此以容民畜衆各樂其業容者包容之
包容則不擾畜者聚畜之聚畜則不散此聖人御人
羣之道豈獨用兵行師哉
初六師出以律否臧凶
象曰師出以律失律凶也
用兵行師必先繩以紀律然後可以萬全縱不大勝
亦不至大敗也律謂正部曲行伍營陣進退坐作皆
有常法司馬掌九伐之法是也韓信多多益辦者用
紀律也若不知嚴紀律肅號令雖復邀倖一勝軍政
必自此壊後必有受其禍者故曰否臧凶否不然也
出師而不以紀律雖善猶凶也初六出師之始聖人
致其戒懼之意深矣
九二在師中吉无咎王三錫命
象曰在師中吉承天寵也王三錫命懷萬邦也
六二九五君臣之正位今九二以陽居陰六五以陰
居陽雖不可謂正而得中也况二與五為正應有主
于中可以專制于外以必其成功也故在師中吉且
无咎也吉者委任之專故戰可必勝也无咎者君臣
意合䜛間不能移也人主操威福之柄有功必賞有
罪必討况戰陳之事賞不踰時故三錫命也按曲禮
一命受爵三命受車馬錫命至于三所謂功多有厚
賞豈特爵服車馬之間哉古之為將者不以成功名
為難能保功名者難也居功名之際主不疑而朝不
忌者唐惟郭子儀一人師之九二以陽剛處中履險
而順雖外握重權而不失人臣之分故能吉且无咎
也古者討有罪命有德皆稱天示不敢私也賞一人
而千萬人悦故象言在師中吉承天寵也王三錫命
懷萬邦也
六三師或輿尸凶
象曰師或輿尸大无功也
九二以剛而居柔故為上所信倚託不御之權專閫
外之寄戰可必勝功可必成也六三體柔而居剛體
柔則其才不足仗也居剛則其任不可專也九二為
衆隂所歸三當退聽而受其節制今乃欲共主其事
以分權其无功必矣自古將相委任不專則號令不
一號令不一則衆莫知所從如此鮮有不敗北者漢
祖登壇拜韓信使盡護諸將故能下齊破趙卒成大
功唐肅宗大舉節度之師以當安史而无主帥進退
相顧望雖郭汾陽李臨淮不免奔潰將之成敗在委
任之專與不專之間耳
六四師左次无咎
象曰左次无咎未失常也
老氏云君子居則貴左用兵則貴右又曰吉事尚左
凶事尚右天地之道左陽而右陰陽生隂殺兵者聖
人不得已而用之殺人固非所樂若知難而不能退
則有覆軍辱國之禍六四以柔弱而處陰位内險既
終外體柔順故堅壁以守敵不能犯雖為无功亦无
咎悔故左次无咎象曰左次无咎未失常也用兵行
師固以克敵制勝為常若知難而退全師以歸愈于
敗亡未為失常也晉師救鄭及河聞鄭既及楚平桓
子欲還彘子不可師遂濟晉師大敗是安知用兵之
常道哉
六五田有禽利執言无咎長子帥師弟子輿尸貞凶
象曰長子帥師以中行也弟子輿尸使不當也
兵法曰師直為壯曲為老古者興師必有辭雖湯武
之師應天順人而鳴條牧野之誓尚聲桀紂之過惡
况餘人乎執言者非无辭也執我之辭聲彼之罪羲
和湎滛廢時亂日&KR1015;侯承王命徂征葛伯不祀湯往
征之皆有辭也田者播種百榖生民之本也田非鳥
獸之所犯有禽則將害我穡事以此出狩非馳騁畋
獵荒于禽者如夷狄侵擾邊陲諸侯一遵軌度聖王
興師動衆有不得已者六五之君以柔弱而居尊位
物來犯我則以兵應往无不克矣動既有辭何咎之
有長子帥師弟子輿尸貞凶何也九二以一陽而為
衆陰所歸長子之象即繇辭所謂師貞丈人吉也丈
人尊嚴之稱任帥師者非得尊嚴之人人望素著衆
心所歸者以統御之安能責其成功哉秦用三帥而
為晉襄公所敗唐用九節度而為史思明所乘盖委
任不專軍無統帥雖用天子之命以伐叛逆猶凶也
九二在師中故象言以中行也人主之職在任將相
不能擇帥而專任之則是人主之過故曰使不當也
上六大君有命開國承家小人勿用
象曰大君有命以正功也小人勿用必亂邦也
上六師之終以柔弱而居无位之地盖功成而退非
久專兵柄者也故大君有命量其功之大小以為諸
侯大夫有功者不可不賞小人不可使有功故終戒
之以小人弗用也象曰大君有命以正功也小人勿
用必亂邦也人主操賞罰利害之權命自我出開國
承家所以正功也苟用小人或恃功而䟦扈或開邊
而生事其亂邦必矣聖人戒之于終欲後世之君命
將謀帥之際不可不慎始也始之不慎至于有功而
不賞則過在我矣
䷇(坤下坎上)
比吉原筮元永貞无咎不寧方來後夫凶
凡有所比或為人所比无不吉者君子必擇其所比
原筮者推原所比之人可從可違而決斷之也元永
貞无咎者惟得剛中之賢君為比之主而親附之則
可无咎悔也元者衆善之長羣陰皆附于我非其善
出乎衆人之上安能翕受而无間言乎永謂常久而
不變易貞謂正固而无傾邪所親如此何咎之有不
寧方來後夫凶者諸侯之國上无道揆下无法守則
各相并吞小大強弱必有受其害者上有剛中之君
以為比主則不寧之國皆有所恃且有所畏莫敢不
來享矣大君在上朝覲會同之禮其敢後乎其或懷
疑偃蹇獨後于衆人此取禍之道也小則削地黜爵
大則如禹之戮防風氏凶其宜矣
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
比以一陽統五陰陽又處尊位而四陰在下而順從
之所以能吉而衆為之輔也故曰比吉也比輔也下
順從也此以九五言比道之大也原筮者卜其所當
比當從之人以人主之尊比者雖衆而有正有邪所
比者君子則衆君子皆進所比者小人則羣小人皆
進同心同德羣而不黨者比也阿諛順旨朋滛狎比
者亦比也始之不慎而能克終者鮮矣故慎之于始
誠善矣攷之于終能永且貞矣故无咎悔也非剛健
中正之君鮮有不昵于私者故曰以剛中也不寧方
來上下應者一陽居中為比之主而羣陰皆應如人
主秉其威權禮樂征伐自我而出孰有不聽命者乎
書稱文王曰大邦畏其力小邦懷其德有力以制之
有德以懷之強不敢陵弱衆不敢暴寡不寧者我能
寧之孰有不來享來王者乎若其偃蹇䟦扈後衆人
而來失比輔之義則有問罪之師如啓之征有扈文
王之伐崇乃自取困辱之道也故曰其道窮也
象曰地上有水比先王以建萬國親諸侯
先王觀地上有水而得比之象非特地水之相比也
盖地上有水非有溝洫畎澮以防範儲蓄之則泛濫
奔衝反為害矣聖人觀此象故建萬國親諸侯小大
強弱不相陵犯或以德懷或以力制咸親比于我矣
自堯舜三代不敢廢也至秦并吞諸侯而郡縣之一
夫呌號天下響應孰有親比于我者王氏論本朝罷
侯置守則曰萬一有秦之變豈可諱哉靖康之禍金
人長驅如入无人之境諸路守臣奔竄迎降之不暇
其間能仗節死難者不過數人何𥙷于治亂哉然則
衆建諸侯或大封同姓以復唐虞三代之制豈非今
日之先務哉
初六有孚比之无咎有孚盈缶終來有它吉
象曰比之初六有它吉也
初六以陰柔之質為比之始若不擇所從而急于求
比則有阿附之嫌惟初无應于上義之與比而已故
曰有孚比之无咎人之相與不以誠實視利之所在
則詭隨而苟合利窮則散矣惟中懷誠寔无矯餙之
偽如質素之缶則衆心所向始雖難合終必從之而
有它來之吉也它來者非獨五服之内而已雖蠻貊
之邦皆不約而自至也夫比之道如交神明其始不
以誠而徒事繁文末節曷足以感之故觀卦言觀盥
而不薦有孚顒若孔子曰禘自既灌而往者吾不欲
觀之矣故象曰比之初六有它吉也盖言慎其始也
六二比之自内貞吉
象曰比之自内不自失也
六二與九五為正應在它卦則吉孰甚焉盡比之道
則狹矣二處于内專比于五于人臣之道為正雖所
比不廣必免凶咎自内者不汲汲馳騖于外以求比
者也故必貞而後吉象曰比之自内不自失也夫比
之道當惟正之從若專應于一則有朋比之嫌今二
能應五不失正道故曰不自失也
六三比之匪人
象曰比之匪人不亦傷乎
六三以陰柔而居陽位上六雖非正應而遠比之上
六陰柔不中而居高顯之位比之无首而无所終者
又處坎之終此陰險之小人而在高位者也而三乃
比之比不以正而終不為所傷陷者幾希矣
六四外比之貞吉
象曰外比于賢以從上也
四无應于初而切近君位雖非正應而外比于賢君
五又為比主以臣比君以下比上以陰柔而比陽剛
相比以正其獲吉宜矣夫人之相比有敵體而比者
有尊卑相臨而比者有因勢利而比者有下比于羣
邪者今四之比五特以君臣之分義所當從捨初而
比五故象曰外比于賢以從上也
九五顯比王用三驅失前禽邑人不誡吉
象曰顯比之吉位正中也舍逆取順失前禽也邑人不
誡上使中也
九五以一陽而比衆隂處中正之位无所偏係比之
主也當明示天下以大公至正之道无私親也无私
應也譬之畋獵三驅之禮取其向順之心捨其逆犯
之意前去者皆免故常失前禽也聖王用此道以親
比天下苟有向順之心則取而用之曷常陰用智謀
以籠絡之哉聖人于天下一視同仁固未嘗分遠近
親疎之間此道既明則邦邑之人不待教誡咸協于
我如此則吉可知矣然非上用中正之道以无心感
格之則邦域之内豈能无偏係之私乎故象曰邑人
不誡上使中也盖歸美以復其上也
上六比之无首凶
象曰比之无首无所終也
人相親比貴乎有始有終上六以隂柔之資處上卦
之極九五以陽剛中正為羣隂之主已獨乘之失比
輔之道比之无首者也初之无咎以有孚信故終來
有它吉上六不能見幾而作其來獨後于衆陰此後
夫凶也始之不慎而能克終者鮮矣故象曰比之无
首无所終也
䷈(乾下巽上)
小畜亨密雲不雨自我西郊
小畜内健外㢲以一隂而畜五陽是以大而反為小
者所畜故其卦曰小畜夫能畜之而已不得行其志
猶善畜財而不能用也小畜之能亨以隂處得其正
能用五陽而衆陽從之也密雲不雨自我西郊何也
雲至于密未有不雨者雲隂氣也西隂位也六四居
人臣之極位上承九五之君乃欲專其施不復禀命
而行故雲雖密而不雨膏澤不下于民之象也
彖曰小畜柔得位而上下應之曰小畜健而㢲剛中而
志行乃亨密雲不雨尚往也自我西郊施未行也
陽大而陰小柔進而居四五陽所從所謂一陰五陽
則陰為之主故四為畜主卦之所以為小畜也健而
巽者以成卦言之也二五皆剛而處中位故志得行
焉内健而外㢲雖剛而不過是以能亨此以卦爻釋
致亨之義也雲密而不成雨盖陰徒尚往而陽未應
也人臣之道和而不倡无成而代有終陽當先而陰
從之可也自我倡之而上不應欲膏澤下于民難矣
善畜其君者必與上同其心德定其計謀如蕭張之
於漢祖諸葛孔明之於蜀先主是也不然豈足以大
有為哉
象曰風行天上小畜君子以懿文德
風至柔之物也指者勝鰌者亦勝及其蜚大屋折大
木力莫強焉今風行天上非暴厲以擾萬物之時也
君子體之以懿文德夫以一陰而畜羣陽此豈力足
以制之哉但以至誠柔順之道以馴擾之耳此大象
之義也
初九復自道何其咎吉
象曰復自道其義吉也
乾陽剛之物體本在上今反處乎下失其所矣今有
應于四是能復由其道非犯難而行也尚何咎乎非
徒无咎也乾陽復位有應于上其義吉矣夫物未有
往而不復者况剛健如乾豈一陰能終畜之乎
九二牽復吉
象曰牽復在中亦不自失也
二居下體人臣之位而乾以陽剛居之失其所矣然
與五同志下乘乎初同志相求皆從于四可牽連而
復則免乎凶咎矣乾以至剛居至柔能隨時曲折健
而能巽剛而得中外不失人内不失已所以獲吉也
九三輿說輻夫妻反目
象曰夫妻反目不能正室也
九三以陽居陽乾剛強而難制非㢲所能羈縻之者
也然密比于四雖剛陽而反為陰柔之所制如車輿
欲進而說其輻勢不得不與四而共處也然三與上
同志四自應初豈能終无悔夫妻反目之象也夫剛
上而柔下所以為恒故曰婦人貞吉從一而終也夫
子制義從婦凶也夫夫婦婦而家道正矣小畜陰既
居上九三之陽為其所畜以陰制陽安能正其室家
乎仲尼于小象因推原其意男女失位不以責婦人
堯將禪舜必先觀其刑于二女文王召南之化亦始
于刑寡妻末世之君不能制婦人以致亂亡如唐之
高宗者多矣况其下者乎故曰夫妻反目不能正室
也為戒深矣
六四有孚血去惕出无咎
象曰有孚惕出上合志也
四以一陰處近君多懼之地下之三陽方務于速進
未易畜也而四卒能畜之者以誠而已苟不以誠則
在上者必疑在下者必忌疑忌交攻力不能勝如此
豈能免于憂傷而脱于危懼乎惟能以至誠孚信而
感動之則才之剛強者必聽命而勢之威重者必親
信于我矣如此乃可為畜主為羣陽之所宗而无咎
也夫乾雖處下剛健而銳于上進至難畜也苟能加
至誠由直道與上合志而假其威權則羣陽安得不
從况敢加害乎故象曰有孚惕出上合志也
九五有孚攣如富以其鄰
象曰有孚攣如不獨富也
五居尊位勢豈不足以畜衆然委成于四以四為畜
主四能盡人臣之道以承其上與五合志五雖不能
自畜而中懷誠寔居中得正親于畜主綢繆膠固而
不相去君臣合德雖剛暴者亦心悦誠服靡然而往
從之矣六爻惟四五有孚盖非有孚則君疑于臣而
臣疑其君衆不聽命也五居崇高之位假大臣以威
權富而能用其鄰者也書曰臣哉鄰哉人主以大臣
為鄰四最近君鄰之象也自古帝王未有獨擅其富
有而能成功者武王伐紂之後列爵惟五分土惟三
漢祖既滅項氏亦徧封功臣韓信王齊之初有三分
之勢特眷戀不忍叛去者懷其解衣推食之惠也故
象曰有孚攣如不獨富也
上九既雨既處尚德載婦貞厲月幾望君子征凶
象曰既雨既處德積載也君子征凶有所疑也
上九處畜之終五陽皆為我畜其道上行无復危疑
矣如雲氣上升而陰能固之然後雨自上下物无不
被其澤者物既盡被其澤則无不得其所者故曰既
雨既處夫以一陰柔而畜羣剛非力能制之也所尚
者德也莊子曰福輕于羽莫之知載君子之載德猶
舟車之載物也積而載之則德愈盛矣乾至上九猶
曰亢龍有悔况以臣畜君至位尊德盛能无疑乎猶
婦之反畜其夫雖貞猶危也月之幾望與日為敵其
勢必虧故坤之六四貴乎括囊至上六則龍戰于野
小畜至上九其勢已逼動必蹈禍尚何往乎孔子曰
君子征凶有所疑也聖人為固位吝權者之戒其意
豈不深矣乎
䷉(兑下乾上)
履虎尾不咥人亨
彖曰履柔履剛也說而應乎乾是以履虎尾不咥人亨剛
中正履帝位而不疚光明也
履人所踐履也出而應物則有履踐之迹君子雖履
畏塗而不犯難者能以天下之至柔馳騁乎天下之
至剛也卦有五剛一柔則以柔為主六三是也三以
一柔而乘二剛故曰柔履剛也下兑上乾三既為一
卦之主而能以說而應乎乾之上剛柔相濟履道之
至善者也剛中正履帝位而不疚光明者謂九五也
履帝位履道之極也履以五剛而挾一柔若不能虚
巳用衆而獨任其剛决鮮有不蹈咎悔者故夬履貞
厲以剛决自任雖正猶危故雖中正而又无剛果之
失則其德日新而有光輝矣虎者至剛猛之物今能
履其尾而不咥人者以說而應之也古語有云人无
害虎之心虎无傷人之意撫我則后虎猶民也虐我
則讐民猶虎也有道之士其知此者乎
象曰上天下澤履君子以辨上下定民志
天體在上澤最處下聖人觀此二象故以禮義治天
下使各安其性分之情然後天下可得而治也詩稱
抱衾與裯寔命不猶雖妾媵之賤知尊卑之不可踰
貴賤之不可易能安于義命如此天下豈有夸跂之
心哉秦之失道禮義消亡陳勝項籍之徒或輟耕隴
上或歎息道傍自此豪傑並起天下紛紛民志何由
而定乎由辨之不早辨也
初九素履往无咎
象曰素履之往獨行願也
君子居窮隠約雖陋巷簞瓢而不悔者守其素節也
以此而往不易其素所守者乃可无咎君子待聘而
往豈為利哉上必欲致君如堯舜之君下則欲使民
如堯舜之民此其志願也天下攘攘皆為利往吾獨
守其志節而務行其道固非衆人之所測也象曰素
履之往獨行願也此仲尼之深旨也
九二履道坦坦幽人貞吉
象曰幽人貞吉中不自亂也
九二无應乎上不可妄進而躁動也今能退處陰位
不與陽亢以此而行進无逼上之嫌退有安貞之吉
履道之至善者也坦坦平易之象人之操履或假隠
自名而志在要禄或陽為廉潔而行實汚穢是謂作
偽心勞惴惴然掩覆之不暇豈能履其坦途守夫安
靜者哉惟君子造道之深所守之固能定能應不為
時世所易若中无所主臨利害之際鮮有不失所守
者故象曰幽人貞吉中不自亂也
六三眇能視跛能履履虎尾咥人凶武人為于大君
象曰眇能視不足以有明也跛能履不足以與行也咥
人之凶位不當也武人為于大君志剛也
履卦以全體言之則兑處乾下以說而應乎乾故履
虎尾不咥人亨以六爻言之則六以隂處陽履非其
位又上下五剛以一隂處乎其間如眇者寔不能視
而自謂能視跛者寔不能履而自謂能履以此涉世
其速危害必矣故如履虎尾咥人凶也離卦曰履不
處也盖履卦陽爻皆以不處其位為吉韓康伯得之
王輔嗣其說妙矣六以隂干陽位如武人而欲為大
君徒肆其剛暴人孰與之故象曰眇能視不足以有
明也跛能履不足以與行也咥人之凶位不當也武
人為于大君志剛也夫以陽居陽處中得正如九五
猶不免危懼况以隂柔而自處于陽剛之地其能免
乎志剛者其志雖剛而才智不足豈足以勝其任哉
使威武之人而挾剛強之才懷剛武之志何往而不
利哉
九四履虎尾愬愬終吉
象曰愬愬終吉志行也
九四以剛強有為之才而能以卑遜柔順自處位既
逼上行非坦途而終獲吉者能恭慎畏懼而不以陽
剛自處也象曰愬愬終吉志行也四居近君之地大
臣也大臣當近君之地常能愬愬而不自安則必有
難進易退之節豈肯戀寵禄貪得而患失哉盖遇可
行之時伸欲行之志耳異乎六三才知不足而徒志
乎剛者矣
九五夬履貞厲
象曰夬履貞厲位正當也
九五既以陽爻而處尊位若以剛决自任於左右大
臣无所詢訪雖尊履帝位豈能獨勝其任哉夬履貞
厲者雖正猶危也此夬決也象言夫履貞厲位正當
者五之專決當犯凶咎以位正當止于危厲而已厲
雖近危而未至于凶也優柔不斷者固昏庸之所為
至于恃其剛明之才居得致之位自謂臣下舉莫已
若不復詢謀咨訪則又上下隔絶堂下千里門庭萬
里而其禍有不可勝言者矣
上九視履考祥其旋元吉
象曰元吉在上大有慶也
祥者吉之先見而未定也作善降之百祥作不善降
之百殃視其所履則吉凶可知矣人可欺天不可欺
也人固有行僻而堅言偽而辨者聖賢于此不能无
疑若視其所以觀其所由察其所安則有不可欺者
吉凶可考矣旋還也彼所履誠善考其歸必獲大吉
象言元吉在上大有慶也上九處履之終苟獲元吉
則有餘慶必矣履道至此非獨身尊榮子孫其逢吉
矣
讀易詳說卷二
