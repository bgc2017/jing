讀易詳說易類
提要
(臣)等謹案讀易詳說十卷宋李光撰光字泰
𤼵上虞人崇寧五年進士官至參知政事謚
莊簡事迹具宋史本傳光為劉安世門人學
有師法紹興庚申以論和議忤秦檜謫嶺南
自號讀易老人因攄其所得以作是書故于
當世之治亂一身之進退觀象玩詞恒三致
意如解坤之六四云大臣以道事君苟君有
失德而不能諫朝有闕政而不能言則是冐
寵竊位豈聖人垂訓之義哉故文言以括囊
為賢人隠之時而大臣不可引此以自解又
解否之初六云小人退黜之時往往疾視其
上君子則窮通皆樂未嘗一日忘其君解蠱
之初六云天下蠱壊非得善繼之子堪任大
事曷足以振起之宣王承幽之亂修車馬備
器械復會諸侯于東都卒成中興之功可為
有子矣故考可以無咎然則中興之業難以
盡付之大臣蠱卦特稱父子者以此其因事
抒忠依經立義大旨往往類此史載其紹興
中奏疏云淮甸咫尺了不經營長江千里不
為限制晉元帝區區草創猶能立宗社修宫
闕保江浙未聞專主避敵如今日也其退而
著書蓋猶此志矣光嘗作胡銓易解序曰易
之為書凡以明人事學者泥于象數易幾為
無用之書邦衡說易真可與論天人之際又
曰自昔遷貶之士率多怨懟感憤邦衡流落
瘴鄉而玩意三畫可謂困而不失其所亨非
聞道者能之乎其序雖為銓作實則自明其
著述之旨也書中于卦爻之詞皆即君臣立
言證以史事或不免間有牽合然聖人作易
以垂訓將使天下萬世無不知所從違非徒
使上智數人矜談妙悟如佛家之傳心印道
家之授丹訣自好異者推闡性命鈎稽竒偶
其言愈精愈妙而于聖人立教牖民之旨愈
南轅而北轍轉不若光作是書切實近理為
有益于學者矣自明以來久無傳本朱彝尊
經義考亦云未見兹從永樂大典薈萃成編
原缺豫隨无妄睽蹇中孚七卦及晉卦六三
以下其復與大畜二卦永樂大典本不缺而
所載光解復卦缺後四爻大畜則一字不存
繫辭傳以下亦無解其為原本如是或傳寫
佚脫均不可知姑仍其舊其書宋史作易傳
諸家書目或作讀易老人解說或作讀易詳
說殊不畫一而十卷之數則並同殆一書而
異名也今從永樂大典題為讀易詳說仍析
為十卷存其舊焉乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
