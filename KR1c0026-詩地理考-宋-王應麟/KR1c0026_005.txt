詩地理攷卷五宋王應麟撰
周頌
鄭氏譜曰周頌者周室成功致太平德洽之詩其作在
周公攝政成王即位之初頌之言容天子之德光被
四表格于上下無不覆燾無不持載此之謂容於是和
樂興焉頌聲乃作禮運曰政也者君之所以藏身也
是故夫政必本於天殽以降命命降於社之謂殽地降
於祖廟之謂仁義降於山川之謂興作降於五祀之謂
制度又曰祭帝於郊所以定天位祀社於國所以列地
利祖廟所以本仁山川所以儐鬼神五祀所以本事又
曰禮行於郊而百神受職焉禮行於社而百貨可極焉
禮行於祖廟而孝慈服焉禮行於五祀而正法則焉故
自郊社宗廟山川五祀義之脩禮之藏也功大如此可
不美報乎故人君必潔其牛羊馨其黍稷齊明而薦之
歌之舞之所以顯神明昭至德也
洛邑
孔氏曰書傳曰周公將作禮樂優游之三年不能作君
子恥其言而不見從恥其行而不見隨將大作恐天下
莫我知將小作恐不能揚父祖功烈德澤然後營洛以
觀天下之心於是四方諸侯率其羣黨各攻位于庭周
公曰示之以力役且猶至況導之以禮樂乎然後敢作
禮樂書曰作新大邑于東國洛四方民大和會此之謂
也周書王會曰成周之會(王城既成大會諸侯及四夷也)天子南面
立絻無繁露朝服八十物搢珽唐叔荀叔周公在左太
公在右皆絻亦無繁露朝服七十物搢笏旁天子而立
於堂上堂下之右唐公虞公南面立焉堂下之左殷公
夏公立焉皆南面絻有繁露朝服五十物皆搢笏相者
太史魚大行人皆朝服有繁露堂下之東面郭叔掌為
天子菉幣焉絻有繁露内臺西面正北方應侯曹叔伯
舅中舅比服次之要服次之荒服次之西方東面正北方伯
父中子次之方千里之内為比服方二千里之内為要
服方三千里之内為荒服是皆朝於内者堂後東北為
赤帟焉作雒篇曰作大邑成周于土中城方千七百
二十丈郛十七里南繫于洛水北因于郟山以為天下
湊(李氏曰鄭氏謂成洛邑居攝五年時孔氏謂朝諸侯在六年按書則周公城洛邑在七年周公所以朝諸)
(侯者特相成王以朝諸侯而已周公非自居南面受諸侯之朝書大傳諸侯進受命扵周公而退見文武之尸)
(者千七百七十三諸侯)
高山
鄭氏曰高山謂岐山也沈括曰後漢西南夷傳作彼岨
者岐(今按彼書岨但作徂韓子亦云彼岐有岨疑或别有所據呂氏曰大王文王雖往而其岨易可行)
(之道昭然皆在與山俱存而未嘗亡也)
及河喬嶽
淮南子作嶠嶽范氏曰古者天子巡守至於方嶽以
柴望告祭封禪始於秦古無有也公羊傳天子有方
望之事無所不通
二王之後
鄭氏曰二王夏殷其後杞宋括地志汴州(今開封府)雍丘
縣古杞國宋見前(王會曰殷公夏公曰微子孔氏曰微采地名孔安國畿内國水)
(經濟水逕微鄉東注云在東平夀張縣西北)
西雝
韓詩嶭君章句西雝文王之雍也(言文王之時辟雍學士皆絜白之人也)
王氏曰雝蓋辟廱也辟廱有水鷺所集也朱氏曰
先儒多謂辟廱在西郊故曰西雝(即旋丘之水其學即所謂澤宫也)
毛氏曰雝澤也李氏曰杞之地在陳留宋之地在睢
陽其來周也自東徂西
漆沮(見前)
毛氏曰岐周之二水孔氏曰以薦獻所取不宜遠於
京邑故言岐周者鎬京去岐不遠曹氏曰漆沮之水
上接涇渭下與河通所以多魚
四嶽
孔氏曰諸書皆以岱衡華恒為四嶽爾雅釋山岱泰衡
霍二文不同一山而二名也(曹氏曰言四嶽而不及嵩高嵩高在王畿之内故也)
(岱在今襲慶府奉符縣衡在潭州湘潭縣華在華州華隂縣恒在中山府曲陽縣)
允猶翕河
鄭氏曰河言翕者河自大陸之北敷為九祭者合為一
(猶圖也皆信按山川之圖而次序祭之)孔氏曰九河之名徒駭太史馬
頰覆釜胡蘇簡潔鉤盤鬲津周時齊桓公塞之同為一
(春秋保乾圖云移河為界在齊呂填閼八流以自廣)今河間弓高以東至平原鬲
盤往往有遺處焉蔡氏曰徒駭河(地理志云滹沱河寰宇記云在滄州)
(清池許商云在平成)馬頰河(元和志在德州安德平原南東寰宇記云在棣州滴河北輿地記云即篤)
(馬河也)覆鬴河(通典云在德州安德)胡蘇河(寰宇記云在滄之饒安無棣臨津三縣許商云)
(在東光)簡潔河(輿地記云在臨津)鉤盤河(寰宇記云在樂陵東南從德州平昌來輿地記)
(云在樂陵)鬲津河(寰宇記云在樂陵東西北流入饒安許商云在鬲縣輿地記云在無棣)太史
河(不知所在)漢世近古止得其三唐人集累世積傳之語遂
得其六歐陽忞輿地記又得其一或新河而載以舊名
或一地而互為兩說皆似是而非無所依據漢王横言
昔天嘗連雨東北風海水溢西南出浸數百里九河之
地已為海水所漸酈道元亦謂九河碣石苞淪於海後
世儒者知求九河於平地而不知碣石有無以為之證
故前後異說嚴氏曰禹貢河自大陸北播為九河同
為逆河注云同合為一大河名曰逆河然則翕河即逆
河也蘇氏曰翕河大河受衆水者也(戴氏曰祭先河而後海故以河)
(為主)
魯頌
鄭氏譜曰魯者少昊摰之墟也(帝王世紀少昊邑于窮桑以登帝位徙都曲阜)
(縣東北六里)國中有大庭氏之庫則大庭氏亦居于兹乎在
周公歸政成王封其元子伯禽於魯(左傳命以伯禽而封扵少昊之墟注)
(曲阜也在魯城内)其封域在禹貢徐州大野蒙羽之野自後政
衰國事多廢十九世至僖公當周惠王襄王時而遵伯
禽之法養四種之馬牧於坰野尊賢養士修泮宫崇禮
教十六年會諸侯于淮上東略公遂伐淮夷(孔氏曰經傳無文)
二十年新作南門又修姜嫄之廟至於復魯舊制未徧
而薨國人美其功季孫行父請命于周而作其頌文公
十三年太室屋壊初成王以周公有太平制典法之勲
命魯郊祭夭三望如天子之禮故孔子錄其詩之頌同
於王者之後問者曰列國作詩未有請于周者行父請
之何也曰周尊魯巡守述職不陳其詩至於臣頌君功
樂周室之聞是以行父請焉周之不陳其詩者為優耳
其有大罪侯伯監之行人書之亦示覺焉(朱氏曰先儒以為時王襃周公)
(之後比扵先代故巡守不陳其詩而其篇第不列扵太師之職是以宋魯無風)朱氏曰今襲
慶東平府沂密海等州即其地也成王以周公有大勲
勞於天下故賜伯禽之禮樂魯於是乎有頌以為廟樂
其後又自作詩以美其君亦謂之頌舊說皆以為伯禽
十九世孫僖公申之時今無所考獨閟宫一篇為僖公
無疑耳夫以其詩之僭如此然夫子猶錄之者蓋其體
固列國之風而所歌者乃當時之事則猶未純天子之
頌若其所歌之事又皆有先王禮樂教化之遺意焉則
其文疑若猶可予也况夫子魯人亦安得而削之哉
宋氏曰秦有誓而書亡魯有頌而詩絶李氏曰周有
風魯有頌而春秋為之作唐氏曰王風而魯頌詩之
末也劉氏曰魯之有天子禮樂殆周之末王賜之非
成王也昔者魯惠公使宰讓請郊廟之禮於天子(呂氏春秋)
(云)天子使史角往惠公止之其後在魯實始為墨翟之
學由是觀之使成王之世魯已郊矣則惠公奚請惠公
之請也殆由平王以下乎陳氏曰諸侯之有郊禘東
遷之僭禮也故曰秦襄公始於諸侯作西畤祠白帝僭
端見矣位在藩臣而臚於郊祀君子懼焉則平王以前
未之有也魯之郊禘惠公請之也齊桓公欲封禪而晉
亦郊鯀皆僭禮也然則春秋何以始見於僖公向者莊
公之觀齊社也曹劌諫曰天子祀上帝諸侯會之受命
焉諸侯祀先王先公卿大夫佐之受事焉用見惠公雖
請之而魯郊禘猶未率為常也僖公始作頌以郊為夸
焉於是四卜不從猶三望是故特書之以其不勝譏譏
其甚焉者爾地理志魯地其民有聖人之教化故孔
子曰齊一變至於魯魯一變至於道言近正也括地
志兖州曲阜縣(漢為魯縣)外城即伯禽所築古魯城(今襲慶府仙源)
(縣)郡縣志曲阜在縣治魯城中委曲長七八里史
記儒林傳高皇帝舉兵誅項籍圍魯魯中諸儒尚講誦
習禮樂弦歌之音不絶豈非聖人之遺化好禮樂之國
哉夫齊魯之間於文學自古以來其天性也(世本云周公居少昊)
(之墟煬公徒魯在史記正義少昊墟即夀丘阜皇甫謐云黃帝夀丘魯城東門之北魯國即曲縣)
坰野
毛氏曰坰遠野也林外曰坰郡縣志坰澤俗名連泉
澤在兖州曲阜縣東九里魯僖公牧馬之地劉公幹
魯都賦曰戢武器於有炎之庫放戎馬於巨野之坰
寰宇記大野在濟州鉅野縣東五里一名鉅野澤爾
雅十藪魯有大野注今高平鉅野縣東北大澤
泮水泮宫
毛氏曰泮水泮宫之水天子辟廱諸侯泮宫鄭氏曰
辟廱者築土廱水之外圓如璧四方來觀者均也泮之
言半也半水者蓋東西門以南通水北無也朱氏曰
說文曰泮宫諸侯鄉射之宫也西南為水東北為墻康
成以為東西門說文以為東西墻其說不同程氏曰
春秋凡用民力必書修泮宫復閟宫不書復古興廢為
國之先務如是而用民力乃所當用也禮器魯人將
有事於上帝必先有事於頖宫注郊之學也詩所謂頖
宫疏魯以小學為頖宫在郊通典兖州泗水縣有泮
水九域志襲慶府有泮宫池泮宫臺水經注靈光
殿之東南即泮宫也在高門直北道西宫中有臺高八
十尺臺南水東西一百步南北六十步臺西水南北四
百步東西六十步臺池咸結石為之詩所謂思樂泮水
也
淮夷
通鑑外紀周襄王八年冬僖公會諸候于淮上(左傳注臨淮郡)
(左右)謀東略未幾遂伐淮夷李氏曰觀費誓是淮夷世
為魯患僖十六年會于淮乃齊桓救鄫非是淮夷從僖
公也(孔氏曰禹貢徐州淮夷蠙珠則淮夷在徐州也春秋時淮夷病鄫齊桓東會于淮以謀之左傳謂之)
(東略是淮夷在東國昭四年楚會諸侯于申有淮夷淮夷居淮水之上在徐州之界最近于魯扵是霸者使魯)
(獨征之辭朱氏曰或謂僖公未嘗有伐淮夷之事此乃頌禱之狄彼東南謂淮夷也嚴氏曰淮夷世為魯)
(患未必慕泮宫之化詩人張言泮宫之美以為淮夷亦將來慕也說文引詩獷彼淮夷韓詩獷彼淮夷)
春秋僖十四年杞辟淮夷遷都諸侯城緣陵十六年鄫
為淮夷所病會于淮謀鄫(後漢東夷傳秦并六國淮西夷皆散為民戸左傳昭二)
(十七年季氏甚得其民淮夷與之注魯東夷)
附庸
王制注小城曰附庸朱氏曰猶屬城也小國不能自
達於天子而附於大國王氏曰孟子曰周公之封於
魯為方百里也地非不足而儉於百里而周官以為諸
侯之地方四百蓋特言其國也則儉於百里并附庸言
之則為方四百里也李氏曰顓臾魯之附庸也春秋
之時有邾國亦魯之附庸也鄭氏據明堂位謂封以七
百里欲其強於諸國其說不然詩人言大啟爾宇不過
諸侯方百里居上等(春秋無駭入極附庸小國取鄟取邿附庸國)皇甫謐
言武王伐紂之年夏四月乙夘祀於周廟將率之士皆
封諸侯國四百人兄弟之國十五人同姓之國四十人
魯世家武王既克殷封周公於少皥之墟(曲阜)書大
傳周公封以魯身未嘗居魯也
戎狄
朱氏曰西戎北狄春秋公會戎于潛(隱二年)公追戎于
濟西(莊十八年)史記戎狄是膺(孟子言周公方且膺之之黃氏曰春秋所記凡魯)
(自主兵者皆邾莒項之小國至扵所伐大國皆齊晉主兵則膺戎狄懲荆舒僖公果有是乎吳氏曰公車千)
(乘止則莫我敢承考其誼為周公魯公設簡編錯亂當與土田附庸為連文蓋詩人言成王命周公建元子于)
(魯錫之以山川土田附庸有千乘之賦有三軍之衆使之膺戎狄懲荆舒也不然孟子引此詩何以云周公膺)
(之乎)
荆舒(見前)
鄭氏曰僖公與齊桓舉義兵北當戎與狄南艾荆及羣
舒天下無敢禦也孔氏曰僖四年經書會齊侯伐楚
楚一名荆羣舒又楚之與國故連言荆舒其伐戎狄則
無文史記荆荼是徵
泰山
說苑泰山巖巖魯侯是瞻孔氏曰泰山在齊魯之界
魯之望也李氏曰禹貢海岱徐州之地泰山乃其境
史記泰山之陽則魯其隂則齊郡縣志泰山一
曰岱宗在兖州乾封縣西北三十里(今奉符縣)春秋猶三
望鄭氏謂海岱淮公羊傳祭泰山河海(職方氏兖州山鎮曰岱山)
龜蒙
孔氏曰定十年齊人來歸鄆讙龜隂之田謂龜山之北
田也論語顓臾為東蒙主謂主蒙山也魯之境内有此
二山故言奄有曹氏曰鄒之龜山費之東蒙郡國
志泰山博縣有龜山(今襲慶府奉符縣郡水經注山在博縣北十五里縣志在兖州)
(泗水縣東北七十五里孔子有龜山操)地理志蒙山在泰山蒙隂縣西
南(郡縣志在沂州費縣西北十里泰東蒙山在費縣西北七十五里蒙山在沂州新縣東南八十八里)
(書曰蒙羽其藝在寰宇記蒙山在海州懷仁縣北七十五里括地志沂州臨沂縣唐六典注在費縣)
(輿地記蒙隂縣故城在新泰縣東南)
大東海邦
鄭氏曰大東極東也海邦近海之國孔氏曰僖公之
時東方小國見於盟會唯邾莒滕杞而已爾雅東至
於泰遠東至日所出為太平(爾雅注遂憮大東)
鳧繹
郡縣志鳧山在兖州鄒縣東南三十八里繹山一名鄒
山在鄒縣南二十二里(地理志繹山在魯國騶縣北陽禹貢徐州繹陽孤桐謂繹山之)
(左傳邾文公卜遷于繹杜氏注繹邾邑魯國鄒縣北有繹山水經注鄒山所謂繹山邾文公所遷城鄒山之)
(陽依巖岨京相璠曰繹邑依繹山為名山東西二十里南北十三里高秀獨出積石相臨殆無土壤石間多孔)
(穴洞達相通秦始皇觀禮扵魯登繹山之上命李斯勒銘太史公北涉汶泗講業齊魯之都觀孔子之遺風鄕)
(射鄒繹之今按鳧繹在邾地亦頌禱之辭多鄒山記曰鄒山古繹山魯穆公改為鄒山繹陽猶桐樹春)
(秋宣十年伐邾取繹)
徐宅
朱氏曰宅居也謂徐國曹氏曰鳧繹二山在鄒之北
本徐州之地而魯宅之李氏曰僖公十五年楚國伐
徐是徐為楚所服豈為僖公服乎
蠻貊
孔氏曰南夷之蠻(後漢傳平王東遷蠻侵暴中國潁首以西有蠻氏之戎春秋伐蠻子在河)
(南新城東南)傅氏曰東夷之貊(後漢傳有貊耳小水貊濊貊之屬孔氏曰魯僖之時)
(貊近魯說文南方蠻從虫東貉從豸職方氏八蠻九貉)
南夷
毛氏曰荆楚也(傅氏曰丄已言荆舒此南夷是南蠻也上所謂蠻貊亦東方諸種嚴氏曰莫)
(不率從非願之之辭)
常許
毛氏曰魯南鄙西鄙孔氏曰常為南鄙許為西鄙
鄭氏曰常或作嘗在薛之傍春秋莊三十一年築臺於
薛是與周公有常邑六國時齊有孟嘗君食邑於薛(史記)
(正義嘗邑在薛國之南國九域志淄州薛邑城孟嘗君冢所食之地地理志魯有薛縣注皇覽曰有孟嘗君)
許許田也魯朝宿之邑孔氏曰桓元年鄭伯以璧假
許田杜氏注成王營王城有遷都之志故賜周公許田
以為魯朝宿之邑後世因而立周公别廟其地近鄭故
鄭人易之許田近許之田劉氏曰許田魯本受封之
地居常與許是也地名與國同者魯多有之莊公築臺
于許秦築臺于薛豈真近秦近薛哉魯自地名許田
括地志許田在許州許昌縣南四十里有魯城周公廟
在其中(九域志潁昌府許田縣省為鎮入長社縣)朱氏曰常許皆魯之故
地見侵於諸侯而未復者故魯人以是願僖公也
徂來
郡縣志徂來山亦曰尤來山在兖州乾封縣(今奉符縣)後漢
志博尤來山注博城縣有徂來山一名尤來(水經注鄒山記曰徂)
(來山在兖州梁父奉高博城三縣界今猶有美松赤眉樊崇保此山自號尤來三老後魏地形志泰山郡梁)
(父縣有徂山在北典輿地廣記唐省梁父入博城今奉符縣通梁父故城在泗水縣地)
新甫
後魏志魯郡汶陽縣有新甫山(通典漢汶陽故城在兖州泗水縣東南)
九域志襲慶府有新甫山
商頌
鄭氏譜曰商者契所封之地有娀氏之女名簡狄者吞
鳦卵而生契堯之末年舜舉為司徒有五教之功乃賜
姓而封之世有官守十四世至湯則受命伐夏桀定天
下後世有中宗者嚴恭寅畏天命自度治民祗懼不敢
荒寧後有高宗者舊勞于外爰洎小人作其即位乃或
諒闇三年不言言乃雍不敢荒寧嘉靜殷邦至于小大無
時或怨此三王有受命中興之功時有作詩頌之者商
德之壊武王伐紂乃以陶唐氏火正閼伯之墟封紂兄
微子啟為宋公代武庚為商後其封域在禹貢徐州泗
濱西及豫州盟豬之野自後政衰散亡商之禮樂七世
至戴公時當宣王大夫正考父者校商之名頌十二篇
於周太師以那為首歸以祀其先王孔子錄詩之時則
得五篇而已乃列之以備三頌著為後王之義監二代
之成功法莫大於是矣問者曰列國政衰則變風作宋
何獨無乎曰有焉乃不錄之王者之後時王所客也巡
守述職不陳其詩亦示無貶黜客之義也又問曰周太
師何由得商頌曰周用六代之樂故有之書序自契
至成湯八遷孔氏曰契居商昭明居砥石相土居商丘
湯居亳見經傳有四其四未聞(商在商州商洛縣砥石或曰即砥柱在陜州陜)
(縣商丘在應天府宋城縣亳在應天府榖熟縣西南三十五里)盤庚曰不常厥邑于
今五邦孔氏注湯遷亳(湯即位居南亳後徙西亳在河南府偃師縣西十四里本帝嚳)
(之墟)仲丁遷囂(滎陽故城在鄭州滎澤縣西南七十里殷時敖地)河亶甲居相(在相)
(州内黃縣東南十三里)祖乙居耿(在絳州龍門縣東南十四里耿城)并盤庚遷都
殷為五邦(三代世表盤庚徙河南亳括地志云盤庚都偃師西)蔡氏曰以下文
今不承于古攷之盤庚之前當自有五遷史記言祖乙
遷邢或祖乙兩遷也(通典在邢州)史記云武乙去亳徙河
北世紀帝乙徙朝歌(在衞州衛縣今并入黎陽)三亳(皇甫謐曰二在梁國一在)
(河洛之間穀熟為南亳湯所都也蒙為北亳亦曰景亳湯所受命也偃師為西亳盤庚所遷也黃氏曰三亳)
(南亳北亳亳殷也南亳今應天府穀熟縣北亳拱州考城縣亳殷河南偃師縣補傳曰湯始居西亳次居北)
(亳最後居南亳三亳皆湯所居書曰商書頌曰商頌本契之始封而稱之也)蘇氏曰商詩
駿發而嚴厲商人之風俗在此故其後世有以自振於
衰微
宋
地理志梁國睢陽縣故宋國微子所封(今應天府宋城縣)本閼
伯之墟左傳商主大火不利于商自根牟至于商衞
(宋商後謂宋為商釋例曰商宋一地)孔氏曰商頌五篇由宋而後得存
故鄭為譜因商而又序宋朱氏曰太史公云宋襄修
仁行誼欲為盟主其大夫正考父美之故追道契湯高
宗之所以興作商頌蓋本韓詩之說諸儒多惑之者今
考此頌皆天子之事非宋所有且其辭古奥亦不類周
世文而國語閔馬父之言亦與今序合(樂記商者五帝之遺聲也商人)
(識之故謂之商注商宋詩也甫韓詩序曰那美襄公也法言曰正考甫嘗晞尹吉矣揚子謂正考甫作)
(商頌韓退之亦云夫子次列國之風而宋魯獨稱頌)
生商
殷紀契封於商鄭氏曰商國在太華之陽皇甫謐
曰在上洛商縣(漢屬弘農郡)括地志商州城八十里商洛
縣本商邑古之商國卨所封國語玄王勤商十四世
而興李氏曰生契謂之商者封於商也補傳曰地
有商山因是得名
殷土
鄭氏曰湯始居亳之殷地孔氏曰殷是亳地之小别名
書序盤庚將治亳殷注商家改號曰殷周氏曰商
人稱殷自盤庚始自此以前稱商自盤庚既都亳於是
殷商兼稱故單稱殷補傳曰殷以溵水得名
九有九圍
毛氏曰九州也孔氏曰九分天下各為九處規圍然
故謂之九圍易氏曰殷人九州之制不見於經傳是
以後世莫詳焉爾雅云兩河間曰冀州河南曰豫州河
西曰雍州漢南曰荆州江南曰揚州濟河間曰兖州濟
東曰徐州燕曰幽州齊曰營州其九州之名與夫疆域
所至與舜典異又與禹貢異後世皆莫得其說先儒以
為殷制其說誠然由今攷之有舜之幽營徐而無舜之
青梁并是青入於徐梁入於雍并入於冀也既分禹貢
冀州之境而復舜之幽州又併青與徐而復舜之營州
殷之九州粲然可考而其山川道里亦以類舉至周人
則又分冀為并而併營於幽復禹之青州而省徐以入
於青孔氏曰爾雅九州之名孫炎以與禹貢不同於
周禮又異故疑為殷制亦無明文地理志云殷因於夏
無所變改王制注殷湯更制中國方三千里之界分
為九州而建千七百七十三國小雅率土之濱孔
氏曰謂中國九州者以水中可居曰洲居民之外皆有
水也韓詩奄有九域(嶭君曰九州也高說文晉堯遭洪水民居水中土故曰九州)
邦畿千里
王制注縣内夏時天子所居州界名也殷曰畿詩邦畿
周亦曰畿孔氏曰殷周稱畿唐虞稱服周禮大司馬
九畿方千里曰國畿職方氏九服方千里曰王畿易
氏曰禹之五服王畿在内職方氏王畿不在九服之内
漢志殷周因井田而制軍賦地方一里為井井十為
通通十為成成方十里十成為終十終為同同方百里
同十為封封十為畿畿方千里(提封百萬井)
景員維河陟彼景山
朱氏曰景山名商所都也春秋傳曰商湯有景亳之命
員與幅&KR0695;義同蓋言周也維河大河也言景山四周皆
大河也陟彼景山蓋商所都之山衞詩亦言景山乃
商舊都補傳曰景山商都之望也商都帶河盤庚所
謂惟涉河以民遷是也今亳有景山故曰景亳括地
志宋州北五十里大蒙城為景亳湯所盟地因景山為
名九域志亳城古景亳也本帝嚳之虛湯都之書云
湯始居亳從先王居在應天府嚴氏曰自湯至盤庚
五遷亳囂皆在河南相耿皆在河北自盤庚之後傳三
世至武丁又傳四世至庚丁之子武乙始去亳徙河北
此詩言河正謂亳寰宇記景山在應天府楚丘縣北三
十八里(高四丈今屬拱州)
禹敷下土方
朱氏曰下土方絶句楚辭天問禹降省下土方蓋用此
語書序帝釐下土方設居方釋文曰一讀至方字絶
句幅&KR0695;既長徐氏曰自直方言之曰幅自周圍言之
曰&KR0695;(曹氏曰猶云廣輪)
有娀
毛氏曰有娀契母也離騷經曰見有娀之佚女注有
娀國名契母簡狄也呂氏曰春秋有娀氏有二佚女
為九成之臺(佚美也)淮南子有娀在不周之北長女簡翟
(古今人表簡逷)少女建疵史記云又桀敗於有娀之墟當在蒲
州(今河中府)朱氏曰舊說有娀國在不周之北恐不應絶
遠如此
韋顧
鄭語祝融其後八姓己姓昆吾顧彭姓豕韋左傳注
東郡白馬縣有韋城(郡國志有韋鄉)通典滑州韋成縣古豕
韋國郡縣志顧城在濮州范縣東二十八里(寰宇記在縣東)
(南)夏之顧國(古今人表韋鼔鼔即顧)故莘城在汴州陳畱縣東北
三十五里古莘國地湯伐桀桀與韋顧之君拒湯於莘
之墟遂戰於鳴條之野呂氏春秋湯立天子商不變
肆親郼如夏
昆吾
郡國志東郡濮陽縣古昆吾國通典濮州濮陽縣即
昆吾之墟亦曰帝丘括地志濮陽縣古昆吾國故城
縣西三十里昆吾臺在縣西百步在顓帝城内周迴五
十步高二丈即昆吾虛也(濮陽今屬聞德府)鄭語昆吾為夏
伯(韋氏注昆吾祝融之孫陸終第一子名樊為己姓封扵昆吾昆吾衛是也其後夏衰昆吾為夏伯遷扵舊)
(許𫝊曰高祖伯父昆吾舊許是宅)左傳衛侯夢于北宫見人登昆吾
之觀杜氏云衛有觀在古昆吾之虛今濮陽城中鄭
氏曰湯先伐韋顧克之昆吾夏桀則同時誅也孔氏
曰昭十八年二月乙卯周毛得殺毛伯過萇弘曰是昆
吾稔之日也言昆吾以乙卯日亡與桀同日誅也故檀
弓注云桀以乙卯日亡寰宇記解州安邑縣有昆吾
亭蓋湯伐桀之時昆吾以兵助桀同時而滅故有亭非
國於此也郡國志河東安邑有昆吾亭湯伐桀戰處
(朱氏曰三蘗韋顧昆吾漢書注包有三枿)
夏桀
吳起曰夏桀之居左河濟右泰華伊闕在其南羊腸在
其北寰宇記禹自安邑都晉陽桀徙安邑(郡縣志安邑故城在)
(陜州夏縣東北十五里禹所都也)書序孔氏注桀都安邑湯升道從
陑陑在河曲之南戰於鳴條之野地在安邑之西寰
宇記解州安邑縣東北七十五里有鳴條陌陑在縣北
二十里郡縣志高堠原在安邑縣北三十里原南坂
口即古鳴條陌也戰地在安邑西桀走保三朡今定陶
也(三朡亭在曹州濟隂縣東北四十九里)桀自安邑東入山出太行東南
三十里有陑山傅氏曰河曲即蒲坂後改河東
荆楚
毛氏曰荆州言楚國也(孔氏曰周有天下始封熊繹為楚子扵武丁之世不知楚君為)
(何人時補傳曰或者為周成王始封熊繹扵荆至周惠王之魯僖公元年始有楚號遂疑商時未冇荆楚乃)
(欲假此以實韓氏宋襄公之說殊不思荆自帝嚳九州已有荆州之名至禹貢分荆州之荊也詩人以有二荆)
(故以荆楚别荆岐耳既自古有荆孰謂周封熊繹始有荆哉)蘇氏曰易曰高宗伐
鬼方三年克之蓋謂此與書大傳武丁側身修行三
年之後諸侯以重譯來朝者六國罙入其阻箋云謂
踰方城之隘(方城山在唐州方城縣東北五十里左傳楚國方城以為城)太史公
曰夫荆楚僄勇輕悍好作亂乃自古記之矣呂氏曰
楚之於中國自商以來迭為盛衰春秋正義荆楚一
木二名故以為號亦得二名莊公之世經皆書荆僖之
元年乃書楚人伐鄭蓋始改為楚
氐羌
鄭氏曰夷狄國在西方後漢西羌傳云武丁征西戎
鬼方三年乃克故其詩曰自彼氐羌莫敢不來王賈
捐之曰武丁成王殷周之大仁也然地東不過江黃西
不過氐羌南不過荆蠻北不過朔方是以頌聲並作
通鑑外紀成湯(云云)海外肅慎北𤼵渠搜氐羌來服
地理志隴西郡有氐道羌道郡縣志夏桀之亂犬夷
入居岐邠之間成湯伐而攘之武王伐商羌髳會于牧
野括地志隴右岷洮叢等州西羌也曹氏曰商居
河洛之間則荆楚乃國之南鄉而已非若氐羌之極遠
也成湯之時氐羌之國近者以時聘享遠者亦來終王
氐羌自謂此商之典常也荆楚豈得獨廢之邪日祭月
祀時享歲貢終王此所謂典常也(漢志顔師古注氐夷種名也羌即西域婼)
(羌之屬也)孔氏曰氐羌之種漢世仍存其居在秦隴之西
黃氏曰羌本姜姓三苗之後居三危今疊宕松諸州
皆羌地說文西方羌從羊爾雅疏戎類曰耆羌
山海經伯夷父生西岳西岳生先龍先龍是始生氐羌
氐羌乞姓
商邑
朱氏曰商邑王都也極中之表也周禮疏堯治平陽
舜治安邑唯湯居亳得地中史記昔唐人都河東殷
人都河内周人都河南三河在天下之中若鼎足王者
所更居也韓詩京師翼翼四方是則(孟子武丁朝諸侯有天下猶運)
(之掌也)
詩地理攷卷五
