詩地理攷卷四宋王應麟撰
受命作周
朱氏曰受命受天命也作周造周室也稱王改元之說
歐陽公蘇氏游氏辨之已詳武成惟九年大統未集若
以文王在位五十年推之不知九年何處數起(尚書大傳曰文)
(王受命一年斷虞芮之質二年伐䢴三年伐密須四年伐犬夷五年伐耆六年伐崇七年而崩孔安國見武成)
(篇故秦誓傳曰周自虞芮質厥成諸侯並附以為受命之年至九年文王卒葉氏曰詩言周雖舊邦其命維)
(新以虞芮質厥成為文王受命之年儒者之傳周有自矣是以武王稱誕膺天命九年)
摰
毛氏曰摰國名任姓周語摰疇之國由大任(注摰疇二國奚)
(仲仲虺之後大任之家)唐世系表祖已七世孫曰成徙國於摰
(仲虺居薛臣扈祖已皆其胄裔商傅氏曰自彼殷商來嫁于周則摰是殷畿内國)
京
朱氏曰祼將于京周之京師也曰嬪于京依其在京周
京也王配于京鎬京也(乃覯于京高丘也)
殷商
史記正義自湯已下號商自盤庚改號曰殷括地志相
州安陽縣本盤庚所都即北冢殷墟南去朝歌城百四
十六里竹書紀年盤庚自奄遷北冢曰殷墟南去鄴四
十里(舊鄴城西南三十里有洹水在相州北四里南岸三里有安陽城即相州外城西有城名殷墟所謂)
(北冢也洹史記項羽與章邯盟水南殷虛上)鄭氏曰契有功封商湯始居
亳之殷地荀子契玄王生昭明居於砥石(或曰即底柱)遷
于商(十四世有成湯)書盤庚遷于殷(孔氏曰亳之别名)孔氏曰成
湯之初以商爲號及盤庚後爲殷取前後二號而言之
曹氏曰盤庚復治亳之殷地湯之故居故兼稱殷商
(朱氏曰商言其國殷言其地)
洽陽
毛氏曰洽水也榖梁傳水北曰陽地理志左馮翊郃
陽縣在郃水之陽說文引詩在郃(音合)之陽朱氏曰
洽水名本在今同州郃陽夏陽縣今流已絶故去水而
加邑渭水亦逕此入河(括地志郃陽故城在同州河西縣南三里)水經注
曰郃陽城南有瀵水東流注于河水南猶有文母廟前
有碑去城十五里水即郃水也縣取名焉(郡縣志水在舊河西縣南)
(五里今郃陽界内)
渭涘
毛氏曰渭水厓王氏曰洽之陽渭之涘莘國所在
朱氏曰渭水至同州馮翊縣入河孔氏曰造舟比船
於水加版於上即今之浮橋杜預曰造舟為梁則河橋
之謂也(爾雅天子造舟迎鄭氏曰周制也殷時未有等制程氏曰親于渭文王未為君周國在渭)
(旁不是出疆)
莘
毛氏曰莘大姒國水經注郃陽城故有莘邑大姒之
國(輿地廣記同州郃陽縣古莘國)括地志古莘女國城在同州河西
縣南二十里(世本莘姒姓禹後于唐世系表啓封支子莘)
牧野
牧說文作坶(孔氏曰紂南郊地名)通典衛州汲縣牧野之地(九域)
(志汲城本牧野之地漢為縣)郡國志朝歌縣南有牧野(牧誓注紂近郊三十)
(里地名牧城括地志今衞州城即牧野之地武王至牧野乃築此孔氏曰商郊牧野是郊上之地戰在乎)
(野故曰野詩于牧之野)皇甫謐曰在朝歌南七十里(水經注自朝歌以南)
(暨清水土地平衍據臯跨澤悉坶野之地故詩稱坶野洋洋竹書紀年曰武王率西夷諸侯伐殷敗之于牧野)
(克括地志朝歌在衞州東北于周書殷曰周車三百五十乘陳牧野)
自土沮漆
地理志右扶風杜陽縣(今鳳翔府普潤縣)杜水南入渭詩曰自
杜顔氏注詩自土沮漆齊詩作自杜言公劉避狄而來
居杜與沮漆之地鄭氏曰公劉遷于豳居沮漆之地
段氏曰沮漆有二皆出雍州皆東入于渭特有上流
下流之别詩漆沮入於渭之上流(自土漆沮言扵岐周之間)書漆沮入於
渭之下流(言扵東會扵灃又東會扵涇之下)十三州志云漆水出漆縣
西北至岐山東入渭後漢注漆縣故城在邠州新平縣
沮水不知所在此詩自土沮漆者也(十三州志萬年縣南有涇渭北有小)
(河即沮水也)眺氏曰地理志漆水在扶風漆縣西北豳之
漆也(水經漆水出扶風杜陽縣俞山東北入扵渭出括地志沮水出維州富平縣東入櫟陽南漆水岐)
(州普潤縣東南岐漆山縣嚴氏曰沮漆名稱相亂水經云沮水出北地郡直路東過馮翊祋祤縣北東入于)
(洛此沮水之源流也漢志扶風有漆縣漆水在縣西東入渭又闞駰十三州記云漆水出漆縣西北至岐山東)
(入渭此漆水之源流也沮出北地入洛漆出扶風入渭沮自沮漆自漆也至孔氏引水經云沮水俗謂之漆水)
(謂之漆沮此則名穪相亂矣諸家書解以出扶風之漆水與出北地之漆水為二謂扶風之漆水至岐山入渭)
(在灃之上流而書言渭水會灃會涇之後乃遇漆沮則漆沮在灃水涇水之下流故以書之漆沮為出北地之)
(漆沮與詩扶風之漆别也但水經出北地者止是沮水而謂之漆沮耳如上所言則詩之漆沮自是二水書之)
(漆沮止是一水即詩之沮也然水經之沮入洛書之漆沮則入渭沮水若為漆沮一名洛水則漆沮即洛也而)
(又云入洛何也姑闕之以俟知者此詩沮漆指豳國是漆沮之上流也下文言周原傳以為漆沮之間指岐周)
(是漆沮之下流也吉日及潛頌言漆沮指鎬京當亦去岐周不遠也疏云漆沮二水在豳地但二水東流亦過)
(周其說是也史記正義二水源在雍州西其名洛水者在雍州東山海經羭次之山漆水出焉北流注于渭)
(今說文漆水出右扶風杜陵岐山東入渭西水經注岐有水出杜陽縣岐山北漆溪謂之漆渠南流注)
(水)
率西水滸
鄭氏曰循西水厓沮漆水側也周紀古公去豳渡漆
沮(徐廣曰水在杜陽岐山顔氏曰漆水在新平)
岐下
孟子大王去邠踰梁山邑于岐山之下居焉(括地志梁山在雍州)
(好畤縣西北十八里鄭氏云岐山西南)郡縣志岐山亦名天柱山在鳳
翔府岐山縣東北十里地理志右扶風美陽縣岐山
在西北中水鄉周大王所邑水經注岐水歷周原下
北則中水鄉成周聚水北即岐山(皇甫謐云今美陽西北有岐城舊址孔)
(氏曰皇矣稱居岐之陽在渭之將是其處險阻也翦地理志大王徙&KR1122;閟宫實維大王居岐之陽實始商)
(朱氏傳曰大王自豳徙居岐陽四方之民咸歸往之王迹始著蓋有翦商之漸矣)
周原
郡國志右扶風美陽有岐山有周城(杜預云城在縣西北)周大王
所徙南有周原郡縣志鳳翔府扶風縣本漢美陽地
(通典美陽故城在京兆府武功縣北七里)皇甫謐云邑於周地始改國為
周(史記正義岐山下有周原上置城)毛氏曰周原沮漆之間也鄭
氏曰廣平曰原周之原地在岐山之南膴膴然肥美(韓詩)
(周原腜腜)
虞芮
毛氏曰虞芮之君爭田久而不平乃相謂曰西伯仁人
也盍往質焉乃相與朝周入其境則耕者讓畔行者讓
路入其邑男女異路頒白不提挈入其朝士讓為大夫
大夫讓為卿二國之君感而相謂曰我等小人不可以
履君子之庭乃相讓以其所爭田為閒田而退天下聞
之而歸者四十餘國郡縣志故虞城在陜州平陸縣
東北五十里虞山之上古虞國(地理志河東大陽縣吳山在西上有吳城)芮
城在陜州芮城縣西二十里古芮國(晉太康地記虞西百四十里有芮城)
閒原在平陸縣西六十五里即虞芮爭田讓為閒田之
所(蘇氏曰芮在同之馮翊與郡國志左馮翊臨晉有芮鄕古芮國虞相讓者)
淠彼涇舟鳧鷖在涇
涇水出原州百泉縣涇谷東南流至涇州臨涇保定二
縣又東南流至邠州之宜禄新平永夀三縣又東北流
至京兆之醴泉高陵雲陽三縣以入渭
旱麓
毛氏曰旱山名麓山足地理志漢中郡南鄭縣旱山
沱水所出東北入漢說文林屬於山為麓曹氏曰
旱山在梁州之地與漢廣相近故取以興焉周語旱
麓之榛楛殖故君子得以易樂干禄焉(九域志興元府有旱山寰宇)
(記在南鄭縣西南二十里雨周地圖記云山上有雲即)
密
毛氏曰國有密須氏呂氏春秋密須之民自縛其主
而與文王地理志安定郡隂密縣詩密人國括地
志隂密故城在涇州鶉觚縣西其東接縣城即古密國
(周語共王遊涇上密康公從又曰密須由伯姞須左傳密須之鼔與其大路文所以大蒐也杜氏注密姞姓)
(國文王伐之得其鼓路廣郡縣志涇州靈臺縣西隂密故城即古密國輿地記商時密國之地本鶉觚隋)
(取文王伐密而民始附之意以靈臺名縣州朱氏曰密密須氏也姞姓之國在今寧)
阮共
張氏曰阮國名共阮國之地名皆在今涇州今有共池
即共也(氏族略阮商諸侯國在岐渭之間)鄭氏曰阮也徂也共也三
國犯周而文王伐之孔氏曰魯詩亦以阮徂共皆為
國名孫毓云文王七年五伐未聞有阮徂共三國助紂
侵周文王伐之之事孟子以遏徂莒(注以遏止往伐莒者)朱
氏曰徂旅密師之往共者也
鮮原居岐之陽
蘇氏曰文王既克密須於是相其高原而徙都焉所謂
程邑是歟孔氏曰大王於遷已在岐山此亦在岐山
之陽去舊都不遠周書稱文王在程作程寤程典皇甫
謐云文王徙宅於程蓋謂此也朱氏曰其地於漢為
扶風安陵今在京兆府咸陽縣(地理志安陸闞駰以為本周之程邑)通
鑑外紀西伯自岐徙鮮原在岐山之陽不出百里鄭
氏曰地在岐山之南居渭水之側後竟徙都于豐(曹氏曰大)
(王邑于岐山之下猶在岐北文王既勝密須扵是度鮮原扵岐山之南渭水之側定程邑而遷都焉魯頌大王)
(居岐之陽謂岐北非也)孟子文王治岐(左傳成有岐陽之蒐縣郡縣志鳳翔府岐陽)
(蓋漢杜陽縣地貞觀七年置以在岐山之南因以名之輿地廣記此詩所謂居岐之陽也文王始亦治焉元)
(和三年省入扶風縣程括地志安陵故城在咸陽東二十一里周之邑書文王肇國於西土)
崇
鄭氏曰崇侯虎倡紂為無道(通典崇國在京兆府鄠縣帝王世紀鯀封崇伯國)
(在豐鎬之間周有崇國晉趙穿侵崇)史記伐崇而作豐邑伏湛曰以伐
崇庸崇國城守先退後伐(氏族略其地在鄠縣東)皇極經世商
受十八年西伯伐崇自岐徙居豐(注既伐于崇作邑于豐是國之地也)
靈臺
三輔黃圖在長安西北四十里高二十丈周四百二十
步三輔故事在豐水東(水經注灃水北經靈臺西杜左傳秦獲晉侯舍諸靈臺)
(氏注在鄠縣周之故臺也又云酆在鄠縣東有靈臺屬京兆府地理志文王作酆注今長安西北界靈臺鄉)
(豐水上是法朱氏曰言倏而成如神靈之為司馬曰偃伯靈臺伯謂師節也)
靈囿
黃圖在長安縣西四十二里(孟子文王之囿方七十里)
靈沼
黃圖在長安西三十里(鄭氏駁異義云於臺下為囿沼)
辟雍
毛氏曰水旋丘如璧曰辟雍以節觀者黃圖文王辟
雍在長安西北四十里史記豐鎬有大子辟池索隱
云即周天子辟雍之地張氏曰靈臺辟雍文王之學
也辟雍之在鎬京者武王之學也(莊子文王有辟雍之樂鄭氏曰辟雍及)
(三靈皆同處在郊樂書大傳樂曰舟張辟雍雍也戴氏曰言文王之不在臺沼靈囿而在辟)
豐
朱氏曰豐在今京兆府鄠縣終南山北地理志文王
作豐括地志豐宫在鄠縣東三十五里地理志京
兆鄠縣豐水出其東南(皇甫謐云豐在京兆府鄠縣東豐水之西文王自程徙此孔)
(氏曰從鮮原徙酆豐在岐山東南三百餘里)說文酆周文王所都在京兆
杜陵西南(朱氏曰即崇國之地今鄠縣杜陵西南)通典酆今京兆府長
安縣西北靈臺鄉豐水上左傳康有酆宫之朝(召誥王朝)
(步自周鎬京則至于豐告文王廟所畢命王朝步自宗周鎬京至于豐文王都)
豐水
鄭氏曰豐水禹治之使入渭東至于河豐邑在豐水之
西鎬京在豐水之東(朱氏曰豐水東北流徑豐邑之東入渭而注于河豐水有芑鎬京在)
(豐水下流故以起興)郡縣志豐水出京兆府鄠縣東南終南山
自發源北流經縣東二十八里北流入渭禹貢灃水
攸同(地理志酆水出扶風鄠縣東南北過上林苑入渭)黃圖出鄠南山豐谷
北入渭黃氏曰北至咸陽縣入渭
鎬京(見前)
坊記引詩度是鎬京郡國志注豐鎬相去二十五里
(鎬在京兆上林苑中黃圖鎬池在昆明池之北即周之故都通典云鎬陂)夾漈鄭氏曰周
地西迫戎狄自岐之豐自豐之鎬是西遠戎而東即華
也朱氏曰鎬京武王所營也在豐水東去豐邑二十
五里周書文𫝊曰文王受命九年在鄗召太子𤼵
戴氏曰武王都鎬京為四方來朝者豐不足以容之作
辟雍以養人才
邰
毛氏曰姜嫄之國郡縣志故斄城一名武功城在京
兆府武功縣西南二十二里古邰(白虎通作台)國也(后稷姜嫄祠在)
(縣后稷母家也)鄭氏曰后稷成功堯改封於邰就其成國之
家室左傳作駘(魏駘芮岐畢吾西土也杜氏注后稷受此五國駘在武功縣所治斄城)
(釋文當作邰)郡國志右扶風郿縣有邰亭郡縣志秦孝
公作四十一縣斄武功各其一斄與邰音同武功蓋在
渭水南今郿縣地是也樊噲攻雍斄城注云即后稷
所封今武功故城是斄縣(漢屬右扶風後周置武功扵故斄城)孔氏曰
邰國自有君此或滅或遷故以其地封后稷(閟宫奄有下國朱氏)
(曰封於邰也)
百泉溥原流泉
曹氏曰漢朝那縣屬安定郡隋改為百泉縣屬平凉郡
魏於其地置原州唐因之百泉溥原即其處(郡縣志邠州三水縣)
(以縣界有羅川谷三泉並流故以為號豳城在縣西高泉山亦曰甘泉在永夀縣北二十五里五龍原在新平)
(縣南三里原側有五泉水因名)
隰原
鄭氏譜曰豳在雍州原隰之野孔氏曰禹貢雍州原
隰㡳績是原隰屬雍州也公劉居豳度其隰原以治田
是豳居原隰之野蔡氏曰廣平曰原下溼曰隰度其
隰原即指此其地在豳今邠州(史記正義原隰豳州地也郡縣志邠州新平)
(縣有五龍原永夀縣有永夀原宜禄縣有淺水原白虎通引詩于邠斯觀)
涉渭
史記周紀公劉自漆沮渡渭取材用(郡縣志邠州公劉所居之地州治新)
(平縣即漢漆縣漆水在縣西九里西北流注于涇木史記正義公劉從漆縣漆水南渡渭水至南山取材為)
(用漆水東入渭)
皇澗過澗
傅氏曰二澗當在邠州界(釋名山夾水曰澗夾孔氏謂皇澗縱在兩旁而之過澗)
(横故在北而嚮之亦可想見其形勢矣芮鞫之即則又在過澗之南鞫者外也)
芮鞫
周禮注作汭㘲地理志注韓詩作芮&KR2101;(與鞫同)職方
雍州其川涇汭地理志芮水出右扶風汧縣吳山西
北東入涇詩芮&KR2101;雍州川也(今隴州汧原縣)蘇氏曰芮鞫芮
水之外也(郡縣志涇州良原縣有汭水一名宜禄川西自隴州華亭縣流入傅氏曰康成以為芮)
(是水内與注禮自相反當以職方為信)
凡伯
孔氏曰畿内國(左傳凡周公之後)春秋凡伯杜氏注汲郡共
縣東南有凡城郡縣志故凡城在衞州共城縣西二
十里古凡伯國(通典凡伯國在衞州黎陽縣)
召(兄前)
周語彘之亂宣王在召公之宫(注避難奔召公召公周之支族食邑扵召康公)
(之後穆公虎)
夏后
帝王世紀禹受封爲夏伯在豫州外方之南今河南陽
翟是也周書度邑篇武王問太公吾將因有夏之居即
河南是也(孟子注禹號夏后氏后君也禹受禪於居故夏稱后)
鬼方
易高宗伐鬼方(毛氏曰遠方也)漢匡衡傳成湯化異俗懷鬼
方(後西羌傳武丁征西戎鬼方竹書紀年周王季伐西落鬼戎大戴禮帝繫曰陸終氏娶于鬼方氏漢)
(五行志注鬼方絶遠之地一曰國名文選注世本注曰鬼方扵漢則先零戎是也)
蠻方
鄭氏曰九州之外不服者(曹氏曰職方氏衞服之外即蠻服禹貢荒服三百里蠻)
(服周語蠻夷要戎翟荒服)
芮伯
鄭氏曰畿内諸候字良夫書序注芮伯周同姓國在
畿内左傳注芮國在馮翊臨晉縣通典同州馮翊
縣古芮國(地理志臨晉縣芮鄕故芮國晉夾滅漈鄭氏曰其地即陜芮城為所)
崧高
毛氏曰山大而高曰崧嶽山之尊者東岱南衡西華北
恒堯時姜氏為四伯掌四嶽之祀郭璞注爾雅曰今
中嶽崧高山蓋依此名李氏曰申甫四岳之後安得
專指為中嶽凡大而高者皆可名之曰崧孔子間居
嵩高惟嶽(云云)此文武之德也魏氏曰人之此心與
天地山川相為流通固也而人物之生又係乎時數清
明之感山川英靈之會祖宗德澤之積(孔氏曰鄭語伯夷能禮扵神以)
(佐堯是掌禮之官故掌四嶽之祀四外傳史記特稱伯夷為四嶽由主嶽祀故也齊世家嶽佐禹有功虞夏)
(之際封扵呂或封於申是歷虞夏商而世有國土)
甫申(見前)申伯
李氏曰崧高之山在穆王時則生甫侯(詩禮記作甫書與外傳作呂)
在宣王時則生申伯朱氏曰甫是宣王時人作呂刑
者之子孫(呂氏曰鄭氏遠取訓夏贖刑之甫侯非也)曹氏曰封於申而職
為侯伯猶召伯也禮記注周道將興五嶽為之生賢
佐仲山甫及申伯孔氏曰按鄭志注禮在先未得毛詩傳
(外傳稱樊仲山甫則是樊國之君必不得與申伯同為嶽神所生)
謝(見前)南國
南國是式鄭氏曰改大其邑使為侯伯南方之國皆綂
理陳氏曰命為州牧也毛氏曰謝周之南國林氏
曰宣王之世申伯以王舅大臣為南國屛翰蓋前此申
在王畿之内而宣王始分封之以扞衞王室楚經營北
方大抵用申息之師其君多居于申合諸侯亦在焉秦
漢之際南陽為要地高祖踰宛攻武關張子房曰強秦
在前強宛在後此危道也漢與楚相持常出武關收兵
宛葉間光武起南陽以宛首事申即宛也孔氏曰申
伯先受封於申國本近謝今命為州牧故邑於謝(嚴氏曰申)
(國在宛謝城在棘陽申謝其地相近孔氏曰申國在南陽宛縣是在洛邑之南)申伯舊是伯爵
今改封之後或進爵為侯周本紀云申侯是申伯子與
孫
郿
孔氏曰郿於漢屬右扶風在鎬京之西岐周之東申在
鎬京之東南自鎬京適申塗不經郿時宣王蓋省視岐
周故餞之於郿朱氏曰郿在今鳳翔府郿縣(郡縣志本秦縣)
(今縣東二十五里有故城今縣周天和元年築縣在渭水南一里縣治城南當斜谷)曹氏曰郿
近岐周先王之廟在岐申伯受封則冊命於先王之廟
故王在岐而飲餞於郿江漢言召虎之封亦曰于周受
命
仲山甫
毛氏曰樊侯也孔氏曰周語樊仲山父諫宣王是為
樊國之君也韋昭云食采於樊左傳王賜晉文公樊邑
則樊在東都畿内(周語樊穆仲)左傳注樊一名陽樊野王
縣西南有陽城(懷州河内縣本野王)晉語王賜公南陽陽樊之
田陽人不服倉葛曰陽有夏商之嗣典有周室之師旅
樊仲之官守(懷州修武縣有南陽城晉語南陽即此)
城東方
朱氏曰仲山甫奉使築成于齊(孔氏曰不言徂齊東方齊也)毛氏
曰古者諸侯之居逼隘則王者遷其邑而定其居蓋去
薄姑而遷於臨菑也(地理志瑯琊姑幕縣或曰薄姑後漢注姑幕故城在今密州莒縣東)
(北古薄姑氏之國括地志薄姑故城在青州博昌縣東北六十里今博興縣左傳注博昌縣北有蒲姑城孔氏)
(曰齊扵成王之世乃得薄姑之地輿地記青州千乘縣有薄姑城)孔氏曰史記齊世
家獻公元年徙薄姑治臨菑當夷王之時與此傳不合
(毛氏在馬遷之前其言當有據臨朱氏曰豈徙於夷王之時至是始備城郭之守歟菑今青州臨菑縣)
(林氏曰宣王時北有玁狁南有荊楚東有徐夷故式是南邦以申伯城彼東方以仲山甫奄受北國以韓侯其)
(為謀甚悉而犬戎自西作焉夫四隅而防其三有變出扵不備之方漢杜欽曰仲山父異姓之臣就封扵齊)
(鄧展注韓詩以為封扵齊此誤耳)
韓侯韓城
左傳韓武之穆也(鄭氏曰姬姓國後為晉所滅史伯曰武王之子應韓不在)通典
同州韓城縣古韓國(有韓原)水經注王肅曰涿郡方城
縣有韓侯城(後魏志范陽郡方城縣有韓侯城地李氏曰溥彼韓城燕師所完涿郡乃燕也又)
(有奄受北國之言水經注聖水逕方城縣故城北又東南逕韓城東引韓奕之言為證梁山恐是方城縣相近)
(梁門界上之山此亦一說存之以備參考括地志方城故城在幽州固安縣南十里)
梁山
地理志左馮翊夏陽縣故少梁梁山在西北括地志
在同州韓城縣東南一十九里(爾雅梁晉望注在夏陽西北臨河上蘇氏曰)
(梁山韓之鎮也曰公羊傳河上之山也山禹貢冀州治梁及岐曹氏禹治水自壺口循梁而西水經)
(河水南逕梁山原東注原自山東南至河九域志山在龍門之南)
屠
出宿于屠潏水李氏曰同州䣝谷(今曰荼)說文䣝左馮
翊䣝陽亭(今同州)
汾王
鄭氏曰厲王也流于彘彘在汾水之上(時人因以號之猶言莒郊公黎)
(北公)孔氏曰彘於漢河東永安縣也西臨汾水蘇氏
曰晉州霍邑是也在汾之上(郡縣志汾水經霍邑縣西二里周厲王陵在縣東北)
(二十五里其解頤新語曰晉敖訾敖汾王之類乎)
燕
王肅曰燕北燕國(董氏曰召公之國)曹氏曰武王子初封於
韓其時召康公封於北燕實為司空王命以燕衆城之
朱氏曰如召伯營謝山甫城齊春秋諸候城邢城楚
丘之類地理志薊縣故燕國召公所封(今燕山府山括地志燕)
(在幽州漁陽縣東南六十里燕國都城記云地在燕山之野故國取名焉北伯欵始見春秋)
百蠻追貊
補傳曰蠻夷可以通稱北可稱蠻猶西可稱夷也貊為
北方之國先聖有蠻貊之說追為北方之國始見於此
毛氏曰因時百蠻長是蠻服之百國也追貊戎狄國
蘇氏曰錫之以追人貊人(鄭氏曰韓侯先祖居韓城為侯伯其州界外接蠻服)
(志孔氏曰北狄亦謂蠻夷史記匈奴傳居于北蠻而鄭答趙商云九貊即九也又秋官貊注征北夷獲)
(是貊者東夷之種而分居于北故為韓侯所統至漢初其種皆在東北于并州之北無復貊種漢高祖四年)
(北貉燕人來致梟騎助漢顔氏注貉在東北方三韓之屬皆貉也職方氏九貉注北方說文貉北方豸種)
(也也)(孔疏曰貉之為言惡爾雅疏狄類曰穢貊)鄭氏曰其後追也貊也為
玁狁所逼稍稍東遷
北國
鄭氏曰北面之國孔氏曰職方氏正北曰并州言受
王畿北面之國當是幷州牧也(曹氏曰奄受北國蠻夷而為之侯伯黃氏曰)
(即封唐戎索也今洛州曲梁赤狄也中山安喜鮮虞國真定鼓國槀城西纍肥國皆白狄也)
淮夷
書成王東伐淮夷滅淮夷(孔氏曰周公歸政之明年淮夷奄又叛魯征淮夷作費誓)
(滅淮夷在成王即政後)陳氏曰淮夷之地不一徐州在淮北徐
州有夷則淮夷之在北者也揚州在淮南揚州有夷則
淮夷之在南者也江漢常武二篇同為宣王之詩而同
言淮夷召虎旣平淮夷而告成于王矣常武又曰鋪敦
淮濆仍執醜虜故知淮夷之地不一以地理考之曰江
漢之滸王命召虎者是淮南之夷也若在淮北則江漢
非所由入之路矣曰率彼淮浦省此徐土者是淮北之
夷也若在淮南則徐土非聯接之地矣孔氏曰召公伐
淮夷當在淮水之南魯僖所伐淮夷應在淮水之北當
淮之南北皆有夷也後漢東夷傳殷武乙衰敝東夷
浸盛遂分遷淮岱漸居中土周公征之遂定東夷厲王
無道淮夷入宼王命虢仲征之不克宣王復命召公伐
而平之嚴氏曰周興西北岐豐去江漢最遠故淮夷
最難服從化則後孚倡亂則先動周人經理淮夷用力
最多成王初年淮夷同三監以叛其後又同奄國以叛
伯禽就封又同徐戎以叛至厲王之時四夷交侵宣王
一命吉甫北方旋定繼命方叔伐蠻荆其後又命召公
平淮南之夷又命皇甫平淮北之夷蓋南方之役至再
至三淮夷未平則一方倡亂天下皆危故至淮夷平然
後四方平此江漢常武所以為宣王之終事而繫之宣
王大雅之末也(朱氏曰淮夷夷之在淮上者注孔氏曰淮水之上東方之夷費誓淮浦之)
(夷淮姓纂有夷氏)
江漢
鄭氏曰江漢之水合而東流孔氏曰大别之南漢與
江合而東流漢志大别在廬江安豐縣界則江漢合處
在揚州之境命將在江漢之上蓋今廬江左右江自廬
江亦東北流故順之而行將至淮夷乃北行嚮之也
胡氏曰杜預云禹貢漢水至大别南入江夏界按漢水
入江乃今漢陽軍之大别山山之北漢口是也漢口亦
云沔口亦曰夏口江東即鄂州江夏郡也至安豐一千
五百里豈江漢相合古今不同哉呂氏曰胡氏辨江
漢合流既得之矣但去淮夷絶遠於經文頗不合或者
會江漢諸侯之師以伐之歟嚴氏曰江漢之滸指江
北接淮南之地林氏曰古者畿兵不出所以重内調
兵諸侯各從其方之便高宗伐楚蓋裒荆旅武王伐商
實用西土至於征徐以魯平淮夷以江漢陳氏曰江
漢去周最遠不應親臨江漢之遠而始命召虎也謂所
伐之淮夷自江漢之滸而入嚴氏曰江漢常武之詩
皆以江漢喻王師江漢浮浮喻盛大而不可禦如江如
漢止喻盛大
南海
呂氏曰淮夷在南故極其遠而言之曰至于南海左
傳楚子曰寡人處南海
于周受命
鄭氏曰岐周孔氏曰以召祖之故地在岐周岐是周
之所起有别廟在焉嚴氏曰周當指豐召誥至于豐
注云文王之廟在豐祭統云賜爵禄必於太廟(錫山土田曹氏)
(曰召乃康公分陜之采地宣王又以岐周山川益封召虎)
程
毛氏曰程伯休父始命為大司馬郡國志雒陽(今河南府)
(洛陽縣)有上程聚古程國伯休父之國也(關中冇程地帝王世紀文王居)
(程故此加為上程)楚語重黎氏世叙天地其在周程伯休父
其後也當宣王時失其官守而為司馬氏(氏族略重為火正裔孫封)
(於程)
淮浦淮濆
說文浦水濱也毛氏曰濆厓也(嚴氏曰先征淮夷而後及徐方此兵行猶)
(未反淮夷而徐方已震驚)
徐土徐方
孔氏曰徐土當謂徐州之地(朱氏曰徐州之土淮北之夷也徐方徐國亦即此)
曹氏曰禹貢徐州東至海北至岱南及淮其地廣人
衆矣若淮夷則東夷之種散處淮浦者爾此先伐淮夷
次征徐國蓋先其小而易者後其大而難者陳氏曰
徐大而淮夷小淮夷即徐州之夷而服屬於徐曰徐方
者兼徐淮而言之曰徐國者特言於徐戎也
徐國
地理志臨淮徐縣故徐國(嬴姓伯益佐禹有功封其子若木於徐)郡縣
志大徐城在泗州徐城縣北三十里徐子國(淮水西南自虹縣界)
(流入今徐城省為鎮入臨淮縣東檀弓徐容居曰昔我先君駒王西討濟於河後漢夷傳徐夷僭號率九)
(夷以伐宗周西至河上穆王畏其方熾乃分東方諸侯命徐偃王主之偃王處潢池東地方五百里行仁義陸)
(地而朝者三十有六國穆王使造父御以告楚令伐徐楚大舉兵而滅之費誓徐戎孔氏注徐州之戎此戎)
(夷帝王所羈縻統馭故錯居九州之内秦始皇逐出之左傳周有徐奄徐戎淮夷二國春秋昭四年會于申)
(有徐子又有淮夷未曹氏曰宣王北伐玁狁西征羌戎南威蠻荆獨徐方服今徐方來朝於王庭則四方既)
(平矣也傅氏曰在淮之北者徐戎在淮之南者淮夷也)
日辟國百里
蘇氏曰文王之世周公治内召公治外故周人之詩謂
之周南諸侯之詩謂之召南所謂日辟國百里云者言
文王之化自北而南至於江漢之間服從之國日以益
衆及虞芮質成而其旁諸侯聞之相率歸周者四十餘
國焉陳氏曰風之終繫之以豳雅之終繼之以召旻
豈非化之衰者必思聖人而正之歟
詩地理攷卷四
