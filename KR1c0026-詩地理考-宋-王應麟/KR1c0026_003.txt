詩地理攷卷三宋王應麟撰
雅
鄭氏譜曰小雅大雅者周室居西都豐鎬之時詩也始
祖后稷由神氣而生有播種之功於民公劉至于大王
王季歷及千載越異代而别世載其功業為天下所歸
文王受命武王遂定天下盛德之隆大雅之初起自文
王至于文王有聲據盛隆而推原天命上述祖考之美
小雅自鹿鳴至于魚麗先其文所以治内後其武所以
治外此二雅逆順之次要於極賢聖之情著天道之助
如此而已矣又大雅生民及卷阿小雅南有嘉魚下及
菁菁者莪周公成王之時詩也傳曰(孔氏曰未知此傳在何書)文王
基之武王鑿之周公内之謂其道同終始相成比而合
之故大雅十八篇小雅十六篇為正經其用於樂國君
以小雅天子以大雅然而饗賓或上取燕或下就何者
天子饗元侯歌肆夏合文王諸侯歌文王合鹿鳴諸侯
於鄰國之君與天子於諸侯同天子諸侯燕羣臣及聘
問之賓皆歌鹿鳴合鄉樂此其著略大挍見在書籍禮樂
崩壊不可得詳大雅民勞小雅六月之後皆謂變雅美
惡各以其時亦顯善懲過正之次也問者曰常棣閔管
蔡之失道何故列於文王之詩曰閔之閔之者閔其失
兄弟相承順之道至於被誅若在成王周公之詩則是
彰其罪非閔之故為隱推而上之因文王有親兄弟之
義又問曰小雅之臣何以獨無刺厲王曰有焉十月之
交雨無正小旻小宛之詩是也漢興之初師移其第耳
亂甚焉旣移又改其目義順上下刺幽王亦過矣朱
氏曰正小雅燕饗之樂也正大雅會朝之樂受釐陳戒
之辭也及其變也事未必同而各以其聲附之
周道郁夷
地理志右扶風郁夷縣注詩周道郁夷顔氏曰四牡詩
周道倭遟韓詩作郁夷言使臣乘馬於此道
管蔡
郡國志河南中牟有管城管叔邑河内山陽有蔡城蔡
叔邑山陽故城在懷州修武縣西北括地志鄭州管
城縣今州外城即管國城叔鮮所封豫州(今蔡州)上蔡縣
在州北七十里古蔡國外城叔度所都城也有蔡岡在
縣東十里因名宋忠云胡徙居新蔡輿地志平侯
徙新蔡
昆夷(混夷)(串夷)周穆王伐畎戎
孫毓曰按書傳文王七年五伐有伐密須犬夷黎䢴崇
漢匈奴傳周西伯昌伐畎夷注畎夷即畎戎也又曰
昆夷或作混又作緄(竝音工本反)亦曰犬戎(山海經云黃帝生苗龍苗龍生)
(融吾融吾生弄明弄明生白犬白犬有牝牡是為犬戎說文赤戎木犬種故字從犬)隴以西
有畎戎史記自隴以西有緄戎緜混夷駾矣(音昆)
說文引詩犬夷呬矣皇矣串夷載路(鄭氏曰即混夷西戎國名)孟
子文王事昆夷(書大傳注引詩畎夷喙矣)
玁狁
史記匈奴傳唐虞以上有山戎獫狁葷粥居于北蠻(顔氏)
(曰皆匈奴别號狁晉灼曰堯時曰葷粥周曰獫秦曰匈奴)孟子大王事獯鬻
曹氏曰西北二邊相掎角為宼故征玁狁則西戎作伐
西戎則玁狁平漢匈奴傳武王伐紂而營雒邑復居
于酆鎬放逐戎夷涇洛之北以時入貢名曰荒服懿王
時戎狄交侵暴虐中國詩人始作疾而歌之曰靡室靡
家獫狁之故
往城于方朔方
毛氏曰方朔方近玁狁之國也朱氏曰今靈夏等州
之地曹氏曰即六月所謂侵鎬及方郡縣志夏州朔
方縣什賁故城在縣治北即漢朔方縣之故城也詩所
謂王命南仲城彼朔方是也漢武帝元朔二年收河南
地置朔方五原郡使蘇建築朔方什賁之號蓋蕃語也
程氏曰城朔方而玁狁之難除禦戎狄之道守備為
本不以攻戰為先也史記匈奴傳戎狄逐周襄王暴
虐中國故詩人歌之曰出輿彭彭城彼朔方漢書宣
王興師征伐詩人美大其功曰出車彭彭城彼朔方
西戎
朱氏曰昆夷也後漢西羌傳武乙暴虐犬戎寇邊周
古公踰梁山而避于岐下及子季歷遂伐西落鬼戎太
丁之時季歷復伐燕京之戎戎人大敗周師後二年周
人克余無之戎於是太丁命季歷為牧師自是之後更
伐始呼翳徒之戎皆克之(竹書紀年)及文王為西伯西有昆
夷之患北有獫狁之難遂攘戎狄而戍之莫不賓服乃
率西戎征殷之叛國以事紂
南有嘉魚
毛氏曰江漢之間魚所產也左太冲蜀都賦嘉魚出
於丙宂(陸氏曰丙宂在漢中沔陽縣北宂口向丙故曰丙類要丙水出丙宂在興州順政縣今沔州)
(向文選注丙地名有魚宂二所常以三月取之有丙者陽宂也輿地記宂口廣五六尺泉源垂注嘉魚)
(常以三月自宂下透入水避大景山在興州南七十里與小景山相連本作丙以諱改相傳北有丙宂產嘉)
(魚)
四海
爾雅九夷八狄七戎六蠻謂之四海疏曰夷類有九畎
夷千夷方夷黃夷白夷赤夷玄夷風夷陽夷又玄菟樂
浪高驪滿飾鳧更索家東屠倭人天鄙蠻類有八天竺
咳首僬僥跂踵穿胷儋耳狗軹旁脊戎類有六僥夷戎
夫老白耆羌鼻息天剛狄類有五月支穢貃匈奴單于
白屋
焦穫
毛氏曰周地接于玁狁者爾雅十藪周有焦護(孫炎云周)
(岐周也)郭璞注今扶風池陽縣瓠中是也(寰宇記焦穫藪在京兆府涇陽)
(縣北外十數里亦名瓠口口溝洫志韓水工鄭國說秦令鑿涇水自中山西抵瓠為渠班彪北征賦夕宿)
(瓠口之玄宫注以為焦穫)朱氏曰焦未詳所在穫郭璞以為瓠中
今在耀州三原縣(孔氏曰澤藪在瓠中而藪外接于玁狁)
鎬方
鄭氏曰鎬也方也皆北方地名孔氏曰漢劉向疏云
吉甫之歸周厚賜之其詩曰來歸自鎬千里之鎬猶以
為遠鎬去京師千里顔師古注鎬非豐鎬之鎬(王肅以為鎬京)
(王基駁之)朱氏曰劉向以為千里之鎬則非鎬京之鎬矣
未詳所在方疑即朔方也
涇陽
鄭氏曰涇水之北(孔氏曰水北曰陽)通典今涇原州地竝涇
水之陽郡縣志原州平涼縣本漢涇陽縣地今縣西
四十里涇陽故城是也涇水源出百泉縣西南涇谷(地理)
(志笄頭山淮南一名薄落山故涇水亦曰薄落水平凉縣今屬渭州)孔氏曰涇去京
師為近
太原
禹貢既修太原顔師古曰即今晉陽黃氏曰晉太原
大鹵大夏夏虛晉陽凡六名朱氏曰太原亦曰大鹵
今在太原府(榖梁傳中國曰大原夷狄曰大鹵)左傳注大鹵太原晉
陽縣(漢太原郡治晉陽)後漢西羌傳穆王遷戎于太原夷王
命虢公率六師伐太原之戎至于俞泉宣王遣兵伐大
原戎不克周語宣王料民於大原孔氏曰杜預云
西河介休縣南有地名千畝則王師與姜戎在晉地而
戰也毛氏曰至于大原言逐出之而已史記戎狄
逐周襄王暴虐中國故詩人歌之曰薄伐獫狁至于大
原九域志古京陵在汾州周宣王北伐獫狁時立
郡縣志在平遥縣東七里漢京陵縣又曰太原臺駘之
所居帝王世紀帝堯徙晉陽即今大原也地理志
趙西有太原秦莊襄四年初置大原郡(漢二十一縣)唐開
元十一年改并州為大原府高齊移晉陽縣於汾水東
隋開皇十年於州城中古晉陽置太原縣在州東二里
百六十步太平興國四年省入榆次薛氏禹貢解曰
太原在榆次縣左傳晉居深山戎狄之與鄰而遠于
王室王靈不及拜戎不暇(中行穆子敗狄于太原注晉陽縣)
中鄉
鄭氏曰美地名
蠻荆
毛氏曰荆州之蠻也鄭語史伯曰當成周者南有荆
蠻(注芉姓之蠻鬻熊之後也)叔熊逃難於濮而蠻(濮蠻邑)蠻芉蠻矣(謂叔)
(熊)晉語叔向曰昔成王盟諸侯於岐陽楚為荆蠻(注荆)
(州之蠻)置茅蕝設望表與鮮牟(東夷國)守燎故不與盟吳
語有蠻荆之虞後漢南蠻傳槃瓠後滋蔓今長沙武
陵蠻是也周世黨衆彌盛宣王中興乃命方叔南伐蠻
方詩人謂蠻荆來威(楚世家熊霜元年周宣王初立)曹氏曰宣王北
伐之事大矣然止見於六月之詩其所任者吉甫一人
而已至於南征在小雅見於采芑者則命方叔在大雅
見於江漢者則命召虎見於常武者則命大師皇父而
各言其成功則荆蠻淮夷之作難非一時其所任非一
人
東都
朱氏曰東都洛邑也周公相成王營洛邑為東都以朝
諸侯周衰久廢其禮至宣王復會諸侯左傳成王合
諸侯城成周以為東都通鑑外紀成王使召公先相
宅周公至洛師復卜申視營築謂之王城是為東都制
郊畿方六百里因西土為方千里分為四縣縣有四郡
郡有鄙曰此天下之中四方入貢道均(書傳云五年營成洛邑)
晁氏曰昔夏后初都陽城南踰洛陽百里而遠成湯遷
亳殷東踰洛陽五十里而近皆會洛陽而不都周興武
王既定鼎郟鄏厥後召公相宅洛邑周公營成周其意
盛矣而成王卒不果遷逮夫宣王中興自濟之洛狩于
圃田及于敖山因以朝諸侯車攻之詩作焉豈不欲成
周召之志歟且宣王嘗狩于岐而石鼓之詩亦偉矣夫
子乃舍而弗錄得非岐之狩為常而東都之狩非常乎
惜夫宣王卒亦不果遷也至平王是遷而周衰矣王
氏曰成王欲宅洛者以天事言則日東景朝多陽日西
景夕多隂日南景短多暑日北景長多寒洛天地之中
風雨之所會隂陽之所和也以人事言則四方朝聘貢
賦道里均焉非特如此而已懲三監之難毖殷頑民遷
以自近洛距姝邦為近則易使之遷作王都焉則易以
鎮服也雖然鎬京宗廟社稷官府宫室具在不可遷也
故於洛時會諸侯而已何以知其如此以詩考之宣王
時會諸侯於東都而車攻謂之復古駕言徂東毛氏曰
東洛邑也
文武竟土
曹氏曰岐周之地迫近西北二邊鎬方焦穫之地嘗為
其所據
甫草
韓詩作圃草鄭氏曰甫田之草也鄭有甫田(音補謂圃)
(田鄭藪也)呂氏春秋九藪梁之圃田爾雅十藪鄭有圃
田穆天子𫝊天子里甫田之路東至于房(左傳鄭有原圃)
郡國志河南中牟縣有圃田澤郡縣志圃田澤一名
原圃在鄭州中牟(今屬開封府)西北七里其澤東西五十里
南北二十六里(水經注東西四十餘里)西限長城東極官渡上承
管城縣界(水經注北佩渠水)曹家陂又溢而北流為二十四陂
(在管城縣東三里)水經注云渠水自河與濟亂流東逕滎澤北
東南分濟歷中牟縣之圃田澤北與陽武分水澤多麻
黃草述征記曰踐縣境便覩斯卉窮則知踰界詩所謂
東有圃草也皇武子曰鄭之有原圃猶秦之有具囿
澤在中牟縣西竹書紀年梁惠成王十年入河水于
甫田又為大溝而引甫水朱氏曰甫草甫田也後為
鄭地宣王之時未有鄭國圃田屬東都畿内故往西也
陳氏曰九州川浸澤藪名在職方不屬諸侯之版而
詩不以圃田繫鄭春秋不以沙麓繫晉略可覩矣周季
諸侯始擅不朌之利齊斡山海而桃林之塞郇瑕之地
晉實私之甚者至周歲貢百二十金於魏以易温囿
韓詩東有圃草補傳曰甫田易野也易野以車為主
故用以選車田車既好是也
敖
郡縣志敖山在鄭州滎澤縣西十五里春秋時晉師在敖
鄗之間(二山名在滎陽縣西北)宋武北征記曰秦時築倉於山
上漢高祖亦因敖倉傍山築甬道下汴水踐土臺故王
宮在縣西北十五里臨汴水南帶三皇山秦所置仲丁
遷于囂此也詩薄狩于敖皆此地括地志滎陽故城
在鄭州滎澤縣西南十七里殷時敖地周時名北制在
敖山之陽水經濟水東逕敖山北注云詩薄狩于敖
山上有城殷仲丁所遷秦置倉於其中亦曰敖倉城
鄭氏曰敖鄭地今近滎陽呂氏曰晉師救鄭在敖鄗
之間設七覆于敖前則敖山之下平曠可以屯兵翳薈
可以設伏東有甫草即此地郡國志河南滎陽有敖
亭周宣王狩于敖補傳曰敖險野也險野以人為主
故用以選徒
漆沮
禹貢雍州漆沮既從蔡氏曰漆水寰宇記自耀州同官
縣東北界來經華原縣合沮水沮水地志出北地郡直
路縣東今坊州宜君縣西北境也寰宇記沮水自坊州
昇平縣北子午嶺出俗號子午水下合榆谷慈馬等川
遂為沮水至耀州華原縣合漆水至同州朝邑縣東南
入渭二水相敵故竝言之既從者從於渭也朱氏曰
漆沮在西都畿内涇渭之北所謂洛水今流入鄜坊至
同州入河段氏曰書所謂漆沮在灃水之東為渭之
下流吉日漆沮乃會於東都繼田獵之後則宜為下流
之漆沮蓋遠歷鄜坊北之東都為地近李氏曰禹貢
東過漆沮即此漆沮是也孔氏傳在涇水之東一名
洛水與自土沮漆者别也此職方氏所謂雍州其浸渭
洛非河南之洛也(水經注洛水闞駰以為漆沮之水州史記正義括地志云洛水源出慶)
(洛源縣此非古公所度漆沮也)
南山
幽幽南山劉氏曰鎬京之陽終南之山(嚴氏曰周都豐鎬面對終南故)
(天保祝君斯干考室節南山刺師尹皆指此山)
沔水
晉語公子賦河水注河當作沔宇相似誤也(嚴氏曰杜詩云衆流)
(歸海意萬國奉君心與此詩意同)
襃
輿地廣記興元府襃城縣故襃國漢置襃中縣括地
志襃國故城在縣東二百步(國都城記襃國姒姓夏同姓所封水經注石門在)
(漢中之西襃中之北襃水又東南歷襃口即襃谷之南口也北口曰斜襃水又南逕襃縣故城東襃中縣也本)
(襃國又南流入于漢南鄭縣故襃之附庸周顯王之世蜀有襃漢之地至六國椘人兼之懷王衰弱秦略取焉)
(詩晉語周幽王伐有襃伃鄭語襃人襃姁鄄魯閻妻扇方處班偼賦哀襃閻之為)
百川沸騰
周語幽王三年西周三川皆震注西周鎬京也邠岐之
所近三川涇渭洛(洛即漆沮)震動也地震故三川亦動伯
陽父曰昔伊洛竭而夏亡河竭而商亡今周德若二代
之季矣是歲也三川竭岐山崩
向
孔氏曰左傳桓王與鄭十二邑向在其中杜預云河内
軹縣西有地名向上則向在東都之畿内也(軹縣唐省入孟州濟)
(源)水經注云向城北向岡左傳襄十一年諸侯伐鄭
師于向朱氏曰都大邑周禮畿内大都方百里小都
方五十里皆天子公卿所封也向在東都畿内今孟州
河陽縣是也九域志同州有向城詩作都于向謂此
蘇公
鄭氏曰蘇畿内國孔氏曰左傳昔周克商使諸侯撫
封蘇忿生以溫為司寇則蘇國在溫(杜預曰今河内温縣是東都畿内也)
春秋時蘇稱子此云公者蓋子爵而為三公書司寇蘇
公(鄭語已姓昆吾之後僖十年溫子奔衛傳云蘇子注國於溫故曰溫子世本蘇成公作箎)寰宇
記故溫城在孟州溫縣西三十里(地理志河内郡溫縣故國已姓蘇忿生所)
(封)
暴公
鄭氏曰暴畿内國春秋文八年公子遂會雒戎盟于
暴杜氏注鄭地(朱氏曰戰國及漢時有人姓暴世本暴辛公作塤譙周古史考云古冇塤箎)
(尚矣風俗通暴辛公周諸侯也)
有北
毛氏曰北方寒涼不毛之地莊子窮髮之北
楊園畝丘
毛氏曰楊園園名(朱氏曰下地也)畝丘丘名(爾雅釋丘云如畝李巡曰謂丘有壟)
(界如田畝地朱氏曰高)孔氏曰於時王都之側蓋有此園丘詩
人見之為詳
東國譚(見前)
孔氏曰譚國在京師之東陳氏曰晉之乘楚之檮杌
魯之春秋皆東遷之史也古者諸侯無私史有邦國之
志則小史掌之而藏周室魯人所謂周人御書晉人所
謂辛有之二子董之晉於是有董史者也是故費誓繫
於周書漢汝江沱至於譚大夫下國之詩皆編入於南
雅朱氏曰小東大東東方小大之國也自周視之則
諸侯之國皆在東方(文中子龔氏注周之侯國各得獻詩扵王若大東漸漸之石之類是)
(也)
氿泉
毛氏曰側出曰氿泉(音軌長釋名流狄而如車軌)
江漢南國之紀
鄭氏曰江漢南國之大水曹氏曰江漢受百川之水
而注之海使無泛濫之患所以紀理南國此詩指江漢
而言盡瘁以漸漸之石之詩考之幽王時荆舒嘗叛命
將徂征則從征役之事者多矣(禹貢江漢朝宗于海黃氏曰江漢至荆州合流)
(去海猶遠而已有朝宗之勢俗疆扵此示訓南孔氏曰幽王之時楚己強矣鄭語史伯謂桓公曰有荆蠻)
(不可以入)
艽野
毛氏曰遠荒之地蘇氏曰艽地名
淮水三洲
禹貢導淮自桐栢東會于泗沂東入于海朱氏曰淮
水出信陽軍桐柏山至楚州漣水軍入海地理志南
陽郡平氏縣(今唐州桐柏縣)桐柏大復山在東南(水經胎簪山)淮水
所出東南至淮陵(今招信縣)入海孔氏曰鄭於中候握河
紀注云昭王之時鼓鐘之詩所為作者依三家為說也
水中可居曰洲(朱氏曰三洲淮上也)蘇氏曰始言湯湯水盛也
中言湝湝水流也終言三洲水落而洲見也言幽王之
久於淮上也呂氏曰三洲作詩者賦其所見也
信南山
董氏曰南山終南山也雍州之山終南則禹固治之矣
(括地志終南山一名南山劉氏曰終南在鎬京之南)
瞻彼洛矣
毛氏曰洛宗周浸溉水也職方氏雍州其浸渭洛易
氏曰按漢志左馮翊懷德縣即彊梁原之洛水(說文洛水出左)
(馮翊歸德北夷中東南入渭懷德即京兆之富平縣今屬耀州即馮翊之地)北條荆山在縣
西正洛水之源也孔安國注禹貢漆沮亦曰洛水出馮
翊北又一洛水出慶州洛源縣有白於山在縣北三十
里洛水所出因以名縣東流至鄜州洛交縣又東南流
至京兆府雲陽東又經同州澄城西北去富平之懷德
亦近(非禹貢導洛自熊耳之洛淮南墜形訓洛出獵山在北地西北夷中洛東南流入渭詩云瞻彼洛矣)
(是也山括地志洛水一名漆沮水源出慶州洛源縣白扵東南流鄜丹同三州至華隂北南流入渭)
王氏曰洛東都之所在也(呂氏曰毛傳以洛為宗周之浸水洛水雖出扵京兆上洛)
(西山然其流尚微此詩所謂洛蓋指東都也)朱氏曰洛水在東都會諸侯
之處(言天子至洛水之上御戎服而起六師)蔡氏曰洛水地志云出弘
農郡上洛縣冢領山水經謂之讙舉山(今商州洛南縣)至鞏縣
入河(今河南鞏縣皋左傳雒汭在䡗縣南張水經注山海經洛水成西入河謂之洛汭儀曰什谷)
(之口史記音義鞏縣有鄩谷水)
鎬京
今京兆長安縣昆明池北鎬陂郡縣志周武王宫即
鎬京也在京兆府長安縣西北十八里自漢武帝穿昆
明池於此鎬京遺趾淪陷焉括地志滈水源出長安
縣西北滈池水經注云滈水承滈池北流入渭(孟康曰長安西)
(南有鎬池武古史考武王遷鎬長安豐亭鎬池也荀子王以鄗與鎬同秦紀鎬池君)水經
渭水東北與鄗水合(注水上承鎬池扵昆明池北武王所都漢穿昆明池扵是地今無可)
(究宗赫赫宗周毛氏曰鎬京也周既滅鄭氏曰周宗鎬京也)
檻泉
爾雅檻泉正出(涌出也)說文作濫
蠻髦
毛氏曰蠻南蠻也髦夷髦也鄭氏曰髦西夷别名武
王伐紂其等有八國從焉牧誓及庸蜀羌髳微盧彭
濮人(髳髦音義同孔氏曰髳在巴蜀)括地志姚府以南古髳國之地
有髳州(唐地理志諸蠻州有髳州)
謝召伯
郡國志南陽郡宛縣本申伯國棘陽縣東北百里有謝
城(朱氏曰謝邑名巾伯所封國也今在鄧州信陽軍)鄭語桓公曰謝西之九
州何如史伯曰惟謝郟之間是易取也注謝申伯之
國今在南陽謝西有九州一千五百家曰州郟南謝北
虢鄶在焉輿地廣記棘陽故謝國漢為棘陽縣屬南
陽其後省故城在今唐州湖陽縣西北水經注泚水
又西南流謝水注之水出謝城北建武十三年封樊重
少子丹為謝陽侯即其國也崧高于邑于謝南國是
式毛氏曰謝周之南國也(召伯周語注召公召康公之後穆公虎也)
滮池北流
鄭氏曰豐鎬之間水北流(毛氏曰滮流貌)水經注鄗水又北
流西北注與滮池合水出鄗池西而北流入于鄗世傳
以為水名寰宇記渭水西自京兆鄠縣流入長安漢
建元三年造便橋跨渭斯滮池之别名西北合渭水
說文作淲沱(九域志京兆府冰池按十道志名彪池亦名聖女泉)
荆舒
鄭氏曰荆謂楚也舒舒鳩舒鄝舒庸之屬春秋莊十
年書荆僖元年始書楚(孔氏曰殷武荆楚并言之楚之稱荆久矣公羊傳荆者州名)
(也叛榖梁傳謂之荆狄之也聖人立必後至天子弱必先故曰荆狄之也地理志成王封熊繹扵荆蠻為)
(楚子居丹陽里左傳熊繹辟在荆山也括地志歸州巴東縣東南四歸故城熊繹之始國輿地志秭歸)
(縣東有丹陽城)春秋有舒(在今廬州舒城縣)舒鳩(今無為軍巢縣)舒蓼(在安豐縣)
舒庸(東夷國)謂之羣舒皆偃姓(皋陶後氏世本舒鮑偃姓國孔曰又有龍舒)
地理志廬江郡舒縣故舒國龍舒縣羣舒之邑(龍舒故城)
(在無為軍廬江縣西唐世系表舒又曰羣舒舒蓼舒庸舒鳩一國而有五名朱氏曰荆楚本號舒近楚)
西戎(見前)東夷
左傳椒舉曰周幽為大室之盟戎狄叛之後漢西羌
傳幽王命伯士伐六濟之戎軍敗(見竹書紀年)戎圍犬丘
書序成王既伐東夷孔氏注海東諸夷駒麗扶餘馯貊
之屬武王克商皆通道焉(孔氏疏漢有高駒麗扶餘馯即韓也北方曰貉又云東北)
(夷也)
詩地理攷卷三
