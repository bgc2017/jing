周易總義卷十三
宋易祓撰
下經
萃
兑上坤下
&KR0306;&KR0320;&KR0320;&KR0306;&KR0306;&KR0306;
(齎咨)(萃有大吉嗟位无咎如)(引吉)(乃亂乃萃)
萃之成卦坤下兊上澤上于地取水之所聚為萃
之義盖陽爻居四五而四隂爻從之則為萃一陽
爻居五而五隂爻從之則為比二爻大略相似然
比爻以九五一陽爻為主乃人君比天下之道故
卦有元筮元永貞之辭萃卦有四五兩陽爻君道
有所不可分故元永貞之辭獨歸于九五爻惟萃
之九五爻以陽剛之德中正在上九四爻雖不當
位而亦以陽剛承乎九五君臣合德四隂爻皆以
相應相比為善初爻應四爻而同比于五二爻應
五爻而不二于四三爻上爻雖无相應而亦比乎
陽剛以為萃六爻皆曰无咎者合上與下而同萃
于九五之一爻得所萃之道者也
萃亨王假有廟利見大人亨利貞用大牲吉利有攸往
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
釋文馬鄭陸虞本萃字下並無亨字獨王肅王弼
有之彖辭亦不及此
萃之為言聚也以卦言之則坤順而兊說以爻言
之則九五爻以剛中在上而六二爻應于下所謂
亨者特所聚之亨而已王道萃天下之道至于有
廟則足以合聚人心惟九五爻足以當之故曰王
假有廟致孝享也天下既聚九五爻以中正為大
人之德六二爻亦以中正往應之至此而復言亨
故曰利見大人亨利貞聚以正也用大牲吉繼于
王假有廟之後利有攸往繼于利見大人亨利貞
之後凡此皆天之所以命聖人者聖人順天之命
合天地鬼神君臣民物之所萃而歸之于一觀其
所聚而天地萬物之情于此可見此萃之所以兩
言享矣
象曰澤上于地萃君子以除戎噐戒不虞
萃以上卦兊體為主兊居西方剛勁之氣戎事也
下卦坤體為衆也隂柔在下二陽統之而上六爻
無應乃失衆焉故易以失衆之道寓之上爻以防
亂之道寓之初爻是謂不虞除戎噐以戒之聖人
處萃之道者也
初六有孚不終乃亂乃萃若號一握為笑勿恤往无咎
象曰乃亂乃萃其志亂也
初六爻與九四爻以正應而萃有孚者也有孚則
宜有終然四五兩陽爻而五爻為君位四爻乃大
臣之位二位以陽剛居上而下為羣隂所萃今初
爻獨應四爻則臣抗乎君所以不終不終則宜何
從其志既亂是謂乃亂乃萃何也君道主乎一者
也一則萃二則分四爻五爻雖同德相應而下之
所應當歸于九五之爻號者號呼而求所歸者也
握者合而為一所以笑也若能號四爻而與之為
一樂附于五爻而勿恤乎他則何所往而不濟者
哉有何咎乎故曰无咎者也
六二引吉无咎孚乃利用禴
象曰引吉无咎中未變也
二爻與五爻正應者也中正得位固自有相孚之
理然九五爻有九四爻以分其萃而初爻之應四
爻未免乃亂乃萃惟六二爻毅然以中道自立不
為分其萃者之所變是以能引衆隂而與之同萃
于五爻故曰引吉无咎孚乃利用禴者禴以樂為
主樂以和為善引衆隂同聚于五爻而有至和感
通之意相孚之至者也
六三萃如嗟如无攸利往无咎小吝
象曰往无咎上巽也
六三爻無正應而言萃如者何也三居羣隂之上
不中不正乃欲上比求萃而與五爻不相得又上
卦兊體在前為嗟故曰嗟如何所利哉然五爻互
三爻為巽三爻在巽卦之下五爻在巽之上同德
相應往而萃于五是以无咎然而未免小吝者五
三兩爻非其應故也
九四大吉无咎
象曰大吉无咎位不當也
九四爻上比于九五爻君臣相萃者也下得三隂
爻之承而與初爻為正應民所萃者也上與下皆
萃所以大吉何咎之有象言位不當者何耶位當
則以陽居陽豈大臣之任哉以九四與衆隂同萃
于五而盡其所以為臣之道此位之不當乃所以
為大吉无咎也
九五萃有位无咎匪孚元永貞悔亡
象曰萃有位志未光也
九五爻以剛中居尊位為萃之主萃固有位也而
爻辭復言有位者何耶當萃之時四爻亦以陽剛
貳之所萃之權既分則五爻之志為未光而其位
為虛噐故五爻必有其位而後可以言无咎无咎
者善補過而已其德為未孚于人故曰匪孚惟能
反而求之益修其元永貞之德元者善也永者
久也貞固而不變者也守此三者則德足以有其
位而无匪孚之悔矣是以悔亡
上六齎咨涕洟无咎
象曰齎咨涕洟未安上也
上六爻居九五爻之上獨立无應失萃之道所以
未安其位而有齎咨涕洟之象盖上爻兊口為齎
咨兌澤為涕洟當萃之時卦之六爻皆不嫌于求
萃惟齎咨涕洟而求萃于五爻雖曰未安乎上亦
可以无咎
升
坤上巽下
&KR0306;&KR0306;&KR0306;&KR0320;&KR0320;&KR0306;
(冥升)(升階)(亨于升虚岐山邑)孚(允升)
升之成卦巽居下坤居上上下皆順以順而升正
主下卦之初爻故必假初爻以𤼵升之義自是而
往與上合志則有陽剛之可以升者有隂柔之不
可過于升者四爻以柔順近君之位不可過于升
故爻辭不言升而言亨于岐山文王之事也二爻
以陽剛應五爻君臣相孚以揖遜而升故言利用
禴舜禹之事也三爻以陽剛進乎上為失民以弔
伐而升故言升虛邑湯武之事也至于五爻言貞
吉升階上爻言冥升利于不息之貞又所以推明
處升之道考序卦之說則升繼于萃繼升者困聖
人盡始終之道善用升者哉
升元亨用見大人勿恤南征吉
彖曰柔以時升巽而順剛中而應是以大亨用見大人
勿恤有慶也南征吉志行也
升者升乎上者也凡升乎上必自下始盖升之下
卦巽體也二爻三爻以陽剛在下卦之上有可升
之道故必假初爻以明時升之義論卦之全體則
内巽而外順九二爻以剛中應乎五爻亦自下而
升是以卦謂之元亨而彖謂之大亨時可以升故
言用見大人易以陽為大大人者二爻三爻之陽
剛是已有可升之道則勿恤乎他而有自然之慶
此南征所以為吉南征者向乎明而已明夷卦以
坤在上為南狩升卦亦以卦在上為南征取坤體
之中爻言之而又居六五之中是謂大明以此時
升志得以行亦六五爻之所謂大得志者也
象曰地中生木升君子以順德積小以高大
坤為地順也巽為木亦順君子體其順德積小以
高大如地中生木自萌蘖而拱把自拱把而合抱
其積已漸故謂之順
初六允升大吉
象曰允升大吉上合志也
初六爻柔順在下未可以升也而一卦之主實𤼵
端于初爻是謂允升允者信也言其相孚而合志
也所謂合志者四爻非其應以柔順近君不可過
于升惟二三兩陽爻其升為易而又與初六爻同
為巽體初能上合二三之志而與之相信此允升
之所以為大吉也
六二孚乃利用禴无咎
象曰九二之孚有喜也
二三爻皆以陽剛而升者也三爻重剛居下卦之
上非二爻之剛柔相濟故二爻以剛中孚于五五
爻亦以柔中孚乎二君臣相得是謂有喜考其爻
義乃舜禹之事故爻辭不言升而言孚乃利用禴
夫禴以樂為主樂以和為貴至和相孚以揖遜而
升其升也易即彖辭所謂剛中而應者也
九三升虛邑
象曰升虛邑无所疑也
九三爻重剛者也爻言升虛邑上失其衆人心歸
之以陽剛而升如入無人之墟故曰升虛邑也盖
升卦上三爻坤體為土為衆衆之所聚則為邑三
爻皆隂隂消為虛又為邑之虛者李元量耿希道
皆以此爻為湯武之事深得分爻之本旨方夏殷
之季民墜塗炭皆欲赴愬其上征葛戡黎之師順
義而行何疑之有所謂升虛邑弔伐而升者也
六四王用亨于岐山吉无咎
象曰王用亨于岐山順事也
亨讀作享義見随卦
六四爻以隂柔得位而在順體之下有順而升之
理即王用享于岐山之意自周而言岐山在西如
小畜卦小過卦以互兊為西郊隨卦以上六兊體
為西山三者皆泛而言之四爻亦互為西指言享
于岐山其惟文王乎盖文王之心上以順事乎君
順而積之翼翼小心交通神明故言王用享于岐
山至此不可復升故爻辭之中不言升而其位終
不越乎四此所以處近君之位而至于吉且无咎
順之至也
六五貞吉升階
象曰貞吉升階大得志也
五君位也凡人君之位乎天位者所升為不一繼
體而嗣非升階之義若舜禹則功德被乎天下薦
諸天而升者湯武則以仁義去民之害順乎天而
升者是二者其志大得皆以貞而吉其升有次序
故以階言之也
上六冥升利于不息之貞
象曰冥升在上消不富也
上六者升之成也升至于上乃不可復升之地惟
有默進此道而已故曰冥升盖上六爻為坤之終
虛變為冥乃乾居西北之時斯謂之貞以物言之
則消而不息是謂不富以道言之貞復于元始終
不窮利莫大焉故曰利于不息之貞
困
兑上坎下
&KR0306;&KR0320;&KR0320;&KR0306;&KR0320;&KR0306;
(困于劓葛藟刖)(來徐困于困于幽徐石酒食谷)
困之成卦兊居上坎居下凡卦之遇坎者皆有剛
揜之義而困為甚卦自否變上九爻降而為二隂
所揜所以成困考其爻義六爻之入于幽谷六三
爻之困于蒺藜上六爻之困于葛藟言隂柔之未
免乎困也九四爻之困于金車而有終九五爻之
困于赤紱而有說九二爻以赤紱方来而利用享
祀言陽剛之不可以終困也陽剛不可終困而二
四五爻皆不言吉隂柔未免乎困而上六爻獨言
吉困極則能變矣如否之有泰雖險而終有濟也
此困而不失其所亨者歟
困亨貞大人吉无咎有言不信
彖曰困剛揜也險以說困而不失其所亨其惟君子乎
貞大人吉以剛中也有言不信尚口乃窮也
范諤昌曰彖文脱无咎二字
困卦之為義有君子之困有小人之困小人有致
困之道自取之也君子不幸而遭困乃莫之致而
至于是乎有命存焉當剛揜為困之時以兊說行
乎坎險之中是以君子不失其所亨君子之與大
人果有異乎卦辭置貞字于大人之上而彖言剛
中則專指二爻五爻謂二五兩爻堅守剛中之德
是以吉且无咎是知大人者乃亨困之主而君子
則善于用困者若小人不知命則不務德而矜于
言尚口乃窮不能以取信于人故曰有言不信豈
兊為口而隂在上而以辨給為似者小人之事也
若君子非言之貴而德之貴此大傳所以言困者
德之辨也
象曰澤无水困君子以致命遂志
澤未嘗无水而謂之无水者水在澤下伏而不見
與无同也君子之困即澤无水之義非命而何也
惟君子順而受之知其不可至而聽其自至焉故
曰致命致命者修身以俟命也凡以遂我之志而
已志行而道不屈困之所以亨也澤无水困豈其
平常之理也哉
初六臀困于株木入于幽谷三歲不覿
象曰入于幽谷幽不明也
此卦凡爻之下先言困字者謂本爻也困之上加
以别字者謂應爻也初爻言臀困盖指九四爻九
四爻兊體如夬之九四亦以兊體為臀之象凡行
以臀為主固所藉以拯困者而九四爻互巽之木
為兊金所毁折有困于株木之象株木者无枝葉
之木兊正秋之後草木黃落僅存其株而已九四
爻既受困又不應初爻而初爻之隂柔在坎為不
明在坎體之下則為入于幽谷是以三歲不覿言
必出坎之三爻而後可以有濟也
九二困于酒食朱紱方来利用亨祀征凶无咎
象曰困于酒食中有慶也
易于凡卦有坎體者多言酒食九二爻以坎水居
兊澤之上為二隂所揜雖中而未能出險故言困
于酒食惟其剛中自守而五爻以同德相與是以
有朱紱方来之慶也考之爻義自外而内曰来又
斯干言朱芾斯皇鄭氏謂芾者天子純朱是知朱
紱者天子之服也謂之方来者則九五爻以同德
来求于九二爻故二爻言利用亨祀而五爻言利
用祭祀夫祭祀則天子以天地為主亨祀則諸侯
以宗廟為主二者皆交通神明之禮益見君臣相
與之至當是時也盖五爻可来而二爻不可往是
以征凶惟其剛中故雖凶而无咎
六三困于石據于蒺藜入于其宫不見其妻凶
象曰據于蒺藜乘剛也入于其宫不見其妻不祥也
六三爻隂柔在坎體之上而二陽爻居其上下進
退皆無所適冒險而動欲之乎外則二陽爻雖比
而情不相與故言困于石言如石之無情而至堅
者也欲之乎内則九二爻以陽剛已承之其末必
傷故言據于蒺藜言如蒺藜之傷乎物而不可據
者也内與外既兩失所倚遂乃入于其宫而不見
其妻宫指三謂本位之剛也妻指六謂本體之柔
也入于其宫而不見其妻凶名辱而身危不祥莫
大焉是小人之不善處困如此
九四来徐徐困于金車吝有終
象曰来徐徐志在下也雖不當位有與也
困上加来徐徐三字而象言志在下指初爻也初
爻雖正應隂柔無位而二爻以陽剛居其上二坎
體為矯輮為弓輪而陽剛為金有金車之象焉四
爻隔于金車而未能從乎初故言于金車吝亦甚
矣知其吝專從正應雖不當位以有與而終濟是
以謂有終者也
九四劓刖困于赤紱乃徐有說利用祭祀
象曰劓刖志未得也乃徐有說以中直也利用祭祀
受福也
困上加劓刖二字指九二爻也二爻方見揜于二
隂之中上為三爻所劓下為初爻所刖則二爻之
受困其志未得故言困于赤紱采菽言赤紱在股
而毛氏以為諸侯赤芾則赤紱者諸侯之服也乃
二爻之所當服者言困于赤紱則陷于坎險不能
尚往惟二爻以中直在下而五爻以兊說在上所
以乃徐有說相說所以相濟故五爻言利用祭祀
亦二爻言利用享祀之意至誠相與二五爻皆以
是受福困而不失其所亨者也
上六困于葛藟于臲卼曰動悔有悔征吉
象曰困于葛藟未當也動悔有悔吉行也
柔揜剛為困剛固困矣柔亦病焉上六爻居一卦
之終有困于葛藟之象盖五爻互巽為水以柔體
在上為草如葛藟之纍于木其𫝑臲卼不安若是
委之命焉不過自為之謀曰動而有悔則誠有悔
何動之有吾求以苟安而已不知困極有必通之
理惟貞則可以𫉬吉先告之以征吉者言能征則
吉也後告之以吉行者言知吉則行也此致命遂
志困之所以有亨者也
井
坎上巽下
&KR0306;&KR0320;&KR0306;&KR0320;&KR0320;&KR0306;
收(寒泉)甃渫谷泥
井之成卦巽居為下卦坎居為上卦以木巽水自
然之象也巽之卦氣行乎八月故月令曰水始涸
坎之卦氣行乎十一月故月令曰水泉動此隂盛
衰之理所以為六爻之義初爻之井泥不食二爻
之井谷射鮒此廢井也三爻為井渫則渫井之泥
而為清潔之水四爻為井甃則甃井之谷而為停
蓄之水至五爻之井冽寒泉食上爻之井收勿幕
斯足以見井飬不窮之利也白雲郭氏曰水若在
下則為無用若在上則出而有功矣其盡巽卦居
下與坎卦居上之大旨也哉
井改邑不改井无喪无得往来井井汔至亦未繘井羸
其瓶凶
彖曰巽乎水而上水井井飬而不窮也改邑不改井乃
以剛中也汔至亦未繘井未有功也羸其瓶是以凶也
晁古易按徐氏彖文改邑不改井下脱无喪无得
往来井井二句范諤昌巽乎水作巽乎木朱子𤼵
作巽乎水而上水井改邑不改井乃以剛中也无
喪无得往来井井飬而不窮也
井卦繼于困卦之後澤无水困命也澤无水而井
則有水是有性存焉以卦彖推之坎卦之三爻二
隂爻在外為險乃井之象也一陽爻在内為二隂
所陷乃井水之象也上卦坎下卦巽巽為木入乎
坎陷巽水而上乃汲井之象也有井則有邑邑者
衆之所聚衆有登耗故天下有可改之邑而井則
居其所而不遷彖辭乃以剛中言之何耶井卦自
泰卦来初爻之一陽升五爻為井則剛中主乎九
五爻矣初爻往而為五爻在井既無所得五爻来
而為初爻在井亦無所喪而君子體无喪无得往
来井井之義則亦自盡其性而已卦之爻義本無
繘井羸瓶之象作易者以與困卦相為表裏故示
人以性命之理致命者聽其自至而盡性者當求
其在我汔者幾也繘者綆也汔至亦未繘井中道
而廢故言未有功羸其瓶則又甚焉者夫是以凶
惟深究其井飬不窮之義而後可以言君子盡性
之道也能知性命之說則知困卦與井卦之義也
象曰木上有水井君子以勞民勸相
木上有水者汲水之井也古今因取井象而為井
地之法九夫為井四井為邑邑則無定取而井則
居其所而不遷當出作入息之時君子因民之勞
而勞之春耕秋斂之時君子以其不失時而勸相
之是井地既有飬人之功矣而勸相之此亦井飬
而不窮之義也夫
初六井泥不食舊井无禽
象曰井泥不食下也舊井无禽時舍也
初六爻井之下體也初之陽升為五為井冽寒泉
之食井則五之隂降為初為井泥不食之舊井舊
井不食邑為无人矣禽得而犯之今謂之无禽則
猶有人焉舊井可治一時而舍未可求廢此君子
所以貴乎修性也
九二井谷射鮒甕敝漏
象曰井谷射鮒无與也
二爻本應五爻者也陽剛自初升五豈相與者哉
上無相與之情則就下而比于初有井谷射鮒甕
敝漏之象盖井卦五爻之土下居初爻為甕互兊
毁折為敝漏位在坎下為谷言其無上出之功也
井貴乎上出也今謂之谷則下注井穴射鮒而已
鮒蟇也射水所注也水雖下注猶可汲取而汲水
之甕敝漏无用其終于无所用耶夫二爻以剛中
而不能或出井之功宜乎中人之性本可語上而
反習于下乃自戕其性者也
九三井渫不食為我心測可用汲王明並受其福
象曰井渫不食行惻也求王明受福也
九三爻以巽體潔齊為井渫渫者治也治其穢濁
而為清潔者也井渫不食乃能自治以待其用必
有為我心惻者我乃九三自謂也為我心惻者上
六爻正應也上比于五在坎中未能汲三而三至
五為互離故爻言王明而象言求王明求非君子
之志王明在五爻而上六爻汲引故為可用用之
則行而已是以兼善天下而並受其福此君子自
盡其性修德以待用之義也
六四井甃无咎
象曰井甃无咎修井也
六四爻已離巽體而入于坎體是言井甃无咎何
也甃為瓦裏坤卦五爻之土下居于初爻則瓦裏
不修非初爻之在下者乎自二爻至三爻猶為無
用之井四爻居坎之下泉溢而湧將以上出故不
患人之莫汲而患已之莫修已之不修井之咎也
今以井甃為修井則護清潔而防穢濁有閑邪存
誠之義矣何咎之有哉此所以見君子自守而不
失其正者以此也
九五井冽寒泉食
象曰寒泉之食中正也
九五爻以九居五即泰之初九升而為井者也其
位北方為寒故言井冽寒泉泉以中正言之者卦
之三陽爻為水九二爻中而不正則謂之井谷九
三爻正而不中則謂之井渫惟九五爻位乎中正
而陽水上出乃井飬不窮之利然言食而不言吉
井以上出為功利未及于人至上而後為元吉此
君子博施致用而先盡其性者也
上六井收勿幕有孚元吉
象曰元吉在上大成也
井卦以上出為利五爻雖可食而未及于用至上
六爻則井道之大成者也收者收繘也勿幕者勿
蔽覆也盖君子之道必先盡其性而後能博施以
致用不能廣其利以濟人則雖成猶未成也故言
井收勿幕然必有孚而後元吉在上非指上六爻
九五爻中正而寒泉之食至此有孚是謂大成盡
元吉之道者也
周易總義卷十三
