御題易祓周易總義八韻
長沙撰總義觀象玩辭符總貫諸家解義通十翼扶人
心即天地易理示規模多辯原成躁求精反涉麤彼非
謂此是喜合率攻殊略覽廿卷有頗嘉各弊無發明尚
平正流布未弘敷設曰不言好安能槩置乎
周易總義易類
提要
(臣)等謹案周易總義二十卷宋易祓撰南宋
館閣續錄載祓字彦章潭州寧鄉人淳熙十
一年上舍釋褐出身慶元六年八月除著作
郎九月知江州周密齊東野語則載其諂事
蘇師旦由司業躐擢左司諫師旦敗後貶死
蓋館閣續錄但記其入院出院之事密所記
則其究竟也祓人不足重其書世亦不甚傳
故朱彝尊經義考注曰未見然其說易兼通
理數折衷衆說每卦先括為總論復於六爻
之下各為詮解於經義實多所發明與耿南
仲之新講義均未可以人廢言也前有祓門
人陳章序稱祓侍經筵日嘗以是經進講又
稱祓别有易學舉隅四卷裒象與數為之圖
說與此書可以參考今未見傳本惟所撰周
禮總義尚散見永樂大典中耳樂雷發有謁
山齋詩曰淳熙人物到嘉熙聽說山齋亦白
髭細嚼梅花讀總義只應姬老是相知蓋指
此二書山齋祓别號也則當時亦頗重其書
矣乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易總義序
易以總義名者總卦爻之義而為之說也昔者聖人作
易得於仰觀俯察者八卦之畫而已後有聖人者作重
之以爻係之以辭貫天理于人事之中而後知有顯必
有微有體必有用惟能識義理之總會然後卦爻之指
歸可得而明也山齋易公先生蚤歲讀易講明是理久
矣嘗舉大綱以示學者曰大易者元氣之管轄也聖人
者大易之權衡也先生之學其梗概見於乾坤蓋一隂
一陽之謂道乾則自元而至於貞坤則自元而反於元
此天道所以流行而不息先生於二卦首發是理然則
濂溪周子所謂元亨誠之通利貞誠之復者先生固已
默會之矣元亨利貞至理無妄五性于是乎始萬善于
是乎出天下之事于是乎標凖易之六十四卦皆是物
也先生侍經筵日嘗以是經進講燕居之暇復取是而
研究之閱二十餘年優柔厭飫渙然冰釋于是略訓詁
明大義合諸家之異而歸之于一每卦各列爻義總為
一說標于卦首欲其倫類貫通而學者有所攷明焉既
又為舉隅四卷裒象與數為之圖說蓋與此書可以參
攷云紹定戊子夏四月旦門人陳章謹序
