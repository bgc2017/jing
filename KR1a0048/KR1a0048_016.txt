周易總義卷十六
宋易祓撰
下經
巽
巽上巽下
&KR0320;&KR0320;&KR0306;&KR0320;&KR0320;&KR0306;
(牀下)(貞吉悔悔亡亡)(頻巽)(牀下)(進退)
巽入也卦之上下二體各以一陰伏于二陽之下
陽尚决而陰多疑疑則不果于行惟柔而矯之以
剛則剛而歸之于中正然後足以盡巽之道巽卦
之六爻惟九五爻中正自然貞吉九二爻中而未
正與九五爻同德而吉彖之所謂剛巽乎中正者
也六四爻比五爻之中正以田獲三品而有功初
六爻比乎二爻之中亦進退利武人之貞彖之所
謂柔皆順乎剛者也若夫九三爻過乎中而猶近
乎正是以頻巽而吝上九爻過乎中而不得其正
是以上窮而凶惟剛柔不偏陰陽相濟多疑者以
陽剛中正而决君子之善用巽者也
巽小亨利有攸往利見大人
彖曰重巽以申命剛巽乎巾正而志行柔皆順乎剛是
以小亨利有攸往利見大人
巽卦之言小亨者二陰之亨也二陰伏乎各體之
下多疑不决故謂之巽何以有致亨之理巽風為
天之號令在人君則為命必待重巽以申命而後
可以言决盖二爻五爻以剛巽乎中正而其志得
行初爻四爻以陰柔而能順乎二五爻之剛剛柔
相資是以小亨何謂小亨二爻為臣位之大人五
爻為君位之大人而四爻順之此初四爻之陰柔
不疑其所行所以利有攸往往則以進見大人為
利必于重卦而後見之也
象曰隨風巽君子以申命行事
風者天之號令也隨風巽者兩風相隨而至申命
之義申命欲其决行事者行其號令之事而已觀
之觀民設教蠱之振民育德渙之汗其大號姤之
施命誥四方非號令之事者乎諸卦得巽體之一
端猶足以行事况乎重巽以申命盖古者之為命
也必反復以申其義此事之所以决而無多疑之
失也民亦順從者矣
初六進退利武人之貞
象曰進退志疑也利武人之貞志治也
初六爻之言進退者陰居陽位為不正在下卦之
下退則無據進則無應欲進欲退猶豫不决其志
既亂能無疑乎故必貴乎利武人之貞盖巽言武
人者取其究為躁卦用其躁以為志所以轉疑而
為治也凡濟巽之道觀乎人之志而已以利武人
之貞為志治則不疑而為决治者謂修立也此進
退之所以得其正也
九二巽在牀下用史巫紛若吉無咎
象曰紛若之吉得中也
巽疑卦也九二爻以陽居陰位在巽木下體為牀
下之象牀卑于身而身乃下于牀不果于行非疑
而何九二爻與初六爻皆以不正自疑初六爻柔
而能疑以其能順乎剛故利武人之貞九二爻為
陽剛至用史巫紛若則其疑為未釋惟九二得中
位與九五爻為配初又順之于下陽與陰比中重
于正所以吉而無咎也
九三頻巽吝
象曰頻巽之吝志窮也
九三爻以陽剛得正未為不善惟其正而不中乘
剛而行當巽之時其志欲以巽自居本非善于巽
乃以互兊之體矯情而為容悅者也是謂頻巽亦
猶復卦之六二爻頻復之義相同也復則頻復于
善所以厲而無咎巽則頻巽于不善所以其志窮
困可吝之甚者也
六四悔亡田獲三品
象曰田獲三品有功也
六四爻在上體之下以陰居柔乘承皆剛宜有悔
也惟九二爻九三爻以陽剛上行而六四爻以柔
應之且無初六爻之疑是以悔亡往則有功為田
獲三品之象也三品者祭祀也賓客也充君之庖
也三四五爻互離為田三品為三陽四爻能順乎
上下之陽而不為邪諂上比于五下則二三樂為
之用故曰田獲三品也
九五貞吉悔亡无不利无初有終先庚三日後庚三日
吉
象曰九五之吉位正中也
九五爻與九二爻皆巽卦之中爻也九二爻已中
矣猶以不正為疑惟九五爻中正居尊位不疑于
所行故曰貞吉悔亡又曰無不利所以决其無所
疑也所謂無初有終者重巽以申命故也九五爻
出命之主也命之所出亦善其始終而已故以先
庚後庚為義庚者始也續也事已而更為之續前
事也庚以甲為對甲者事之始故蠱有先甲後甲
之說庚者變之始故巽有先庚後庚之說程子易
傳謂戊己為中過中為庚曲盡其義九五爻盡所
以處庚之道過中則思所以圖其變方其過中未
變則謂之無初變而歸于中則謂之有終自始而
終皆無所疑即彖之所謂剛巽乎中正而志行者
也
上九巽在牀下喪其資斧貞凶
象曰巽在牀下上窮也喪其資斧正乎凶也
上九爻之辭與九二爻之辭同為不正巽之又巽
者也故皆為巽在牀下之象也牀在身下而反在
牀下過于巽矣九二爻以陽剛得中而所以為吉
上九爻剛過于亢在一卦之終以亢而窮窮上必
反下亦牀下之義也言牀下則反過于巽是以喪
其資斧耳夫資斧者至剛之噐上九爻以剛窮反
下固已失其陽剛之用已喪其所有而過于巽可
謂正乎故于正道為凶也
兊
兊上兊下
&KR0306;&KR0320;&KR0320;&KR0306;&KR0320;&KR0320;
(引兊)(孚于商剥兊)(來兊)(孚兊)(和兊)
兊者說也以重卦而論初爻二爻四爻五爻陽剛
在各卦之内者也六三爻上六爻陰柔在各卦之
外者也陰柔而在各卦之外兊說之小人而己六
三爻居兊說之始下乘二陽爻以為說故初九爻
以和兊而信其行九二爻以孚兊而信其志此二
陽爻言吉者所以見君子待小人之道也上六爻
居兊說之極下引二陽爻以為說故九四爻以介
疾為有喜九五爻以孚于剥而厲此二陽爻言疾
與厲者所以見君子遠小人之道也三爻上爻之
為說一也六三爻以來兊言凶者陰居陽位不得
其正上六爻言引兊不言凶者陰居陰位猶近于
正惟以利貞為說兊之所以亨也
兊亨利貞
彖曰兊說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
兊之為說何也一陰爻進乎二陽爻之上說之見
于外者人君之說天下猶兊澤之說萬物說則物
情通暢有亨之理說之不以道不說也則容說亦
足以害正故利乎貞以卦體推之九二九五陽爻
在中則中心誠實之義六三上六陰爻在外則接
物謙和之義蓋中心誠實與天為徒故言順乎天
接物謙和與人為徒故言應乎人說以利貞天人
之所同與也兊之卦自二爻互上爻互澤火為革
卦之體革卦之彖辭以順乎天而應乎人為湯武
之舉盖湯武非求說于民者也以利貞之道先乎
民而已夫天下之人情莫不欲逸而先王則節其
力而不困是以民忘其勞也天下之人情莫不欲
安而先王則厚其生而不傷是以民忘其死也說
道之大至此至民不期勸而自勸兊之所以為說
也
象曰麗澤兊君子以朋友講習
麗澤兊者上與下皆說故君子以朋友講習魯語
有曰學而時習之不亦說乎有朋自遠方來不亦
樂乎盖樂與人同固取乎朋友而說由中以生是
以理義之悦我心猶芻豢之悦我口則朋友尤貴
乎講習此講習所以貴乎說也
初九和兊吉
象曰和兊之吉行未疑也
兊具少女之性而初九爻在下體之下謙而降己
和而得其正者故曰和兊和有二義孔子曰君子
和而不同小人同而不和知和而和不以禮節之
諂邪而已矣在人安得不疑今以陽剛上行無係
應之私而乃勵其剛介自守之行所謂行未疑者
不能無疑者也往遇九二爻以剛中相比何疑之
有哉所以為吉者也
九二孚兊吉悔亡
象曰孚兊之吉信志也
以九居二爻其位不正又上無正應而近比于陰
在兊之時能無悔者乎惟九二爻之陽剛得中為
中心誠實孚兊也内有相孚之志則九二之位雖
不正而非由于邪佞雖比于陰柔而守志不可移
志出于孚則己不疑于人而人亦信其志此孚兊
之吉所以悔亡也
六三來兊凶
象曰來兊之凶位不當也
六三爻以陰柔不當位乃下比二陽爻枉道而從
之自上而下曰來故言來兊六三爻之上下皆陽
爻也陰柔不能尚往而獨安于比下者陰性就下
失道以求悦在人則讒諂佞邪側媚以取容者也
凶孰大于此焉
九四商未寧介疾有喜
象曰九四之喜有慶也
九四爻比于六三爻而上承乎九五爻承九五者
正也比六三者非正也度其可否而審處之則謂
之商可否莫知其所從則為商兊未寧未寧則宜
何從以陽剛之德介然守正而疾邪于下舍六三
而從九五是為介疾有喜喜者喜于從九五爻而
獲祐所以有慶也
九五孚于剥有厲
象曰孚于剥位正當也
九五爻兊卦之主何以謂之孚于剥剥者陰剥陽
之謂指上六爻也盖兊為秋三月之卦以六爻分
值則上六爻九五爻在九月居剥之位九五爻以
陽剛當位而得中能使小人感悦以相孚其何能
為吾之剥哉故聖人慮其說比小人則有戒之之
辭孚于剥者相與不疑小人或可以容說而進則
雖孚而厲亦所以為危道此位之正當危而安者
也
上六引兊
象曰上六引兊未光也
上六爻居兊說之極下引二陽爻以說己故為引
兊然兊性柔媚彼未遽說而引之使說則凡可為
說者無不為己盖兊之成卦在上六爻與六三爻
六三下從二陽故曰來上六引二陽進于上故曰
引此非君子之說也故象以引兊為未光二陽何
以處之四爻以疾為喜五爻雖孚而厲此君子遠
小人之道于兊卦之終見之也
渙
巽上坎下
&KR0320;&KR0320;&KR0306;&KR0306;&KR0320;&KR0306;
(渙其渙大渙其渙其奔其拯馬血號羣躬机壯)
渙之成卦巽居上坎居下凢坎在卦之下者未能
出險此以巽體在上則險而易散故曰渙渙者散
也言足以散天下之險難也故卦内六爻之義惟
取乎内外上下之相濟初六爻言用拯馬壯吉則
自上而拯者在乎二九二爻言渙奔其机則自下
而奔者歸于四六四爻以柔順而輔九五之主合
羣心而一之故言渙其羣九五爻以剛中而資六
四之臣一天下而作新之故言渙汗其大號若三
居下卦之上僅足以渙其躬上居全卦之終僅足
以渙其血然三比乎二上比乎五上下内外同心
濟險所以六爻無凶咎聖人之善用渙者也
渙亨王假有廟利涉大川利貞
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
石經彖文利涉大川之下有利貞二字
渙卦之所以言亨者陽雖散于外而有剛來不窮
之理謂下卦坎中之一陽爻也盖卦自否變剛自
四爻來而為二爻是謂得中而不窮柔自内位乎
外而上同是謂上同乎五而亦所以為中此剛柔
升降得中之義王假有廟王乃在中者謂九五爻
也夫王者中天下而立險難既散則有宗廟之象
焦延夀易緯以上爻為宗廟以五爻為天子今王
在互艮門闕之上是謂王假有廟又言利涉大川
乘木有功者以巽木坎水推之是坎水為川而巽
木所以涉川如益卦之言木道乃行中孚卦之言
乘木舟虚是出險非難而濟險為難此渙之所以
為功也卦辭之言利貞而彖釋卦之德乃不之及
言在中有功則利貞之義亦可見矣
象曰風行水上渙先王以亨于帝立廟
風行水上二物相遇至散而不可摶故言天下之
渙者莫加焉當渙之時王乃在中謂之亨帝則一
之以郊祀之禮謂之立廟則一之以廟享之禮使
天下之出於險難者皆知有所宗主而無渙散之
志以天祚之為神明主故也
初六用拯馬壯吉
象曰初六之吉順也
卦中六爻獨初六爻不言渙者渙散之勢救之在
始則不至于散然初六之柔順在下其勢不能以
獨濟故不言渙而言用拯馬壯渙與明夷二卦皆
有此象明夷卦二至四爻為互坎之體而渙卦亦
以坎為下體坎為美脊亟心下首薄蹄之馬二卦
皆互震在坎體之上馬之健者也今九二爻以馬
健在初六爻之上而初六爻處乎九二爻之下乃
能以陰柔而順乎二爻二自上拯之以順而行同
濟險難故曰用拯馬壯吉也
九二渙奔其机悔亡
象曰渙奔其机得願也
九二爻以陽居陰為失位又陷于坎險若有悔也
惟能奮身出險而求安于上故言奔其机盖机者
憑之以為安者也王氏以初六爻為机舊說以九
五爻為机漢上朱氏則以六四爻為机推其爻義
則上體之巽為木而成卦則六四爻為机之象四
爻與二爻互震之體為動故二爻之求安于四爻
是謂奔其机四爻亦與之同濟險難而共逹于五
得所願者也何悔之有哉
六三渙其躬无悔
象曰渙其躬志在外也
六三爻居坎險之極出險之始未能及人者也止
于其躬而已故曰渙其躬盖卦分三才三爻與四
爻則為人位在外體者人也在内體者已也六三
爻在内體之上可以出險而與外卦之上九爻為
正應上九之渙其血以其去坎險為甚遠是以去
逖出險而遠害六三則志在于外亦渙其躬以出
險難僅能無悔而已
六四渙其羣元吉渙有丘匪夷所思
象曰渙其羣元吉光大也
六四爻亦人之位而在外卦之下柔得位而上同
者也同乎五而已九五爻以剛中而正居君位六
四爻以柔順而正居大臣之位以巽順之臣輔剛
中之君君臣相須足以成濟天下之功故言渙其
羣舉天下而濟之功及乎人其德光大是以元吉
也然吉凶之道相為倚伏渙難雖濟勿謂無難若
有丘焉三爻四爻五爻互艮卦為山山在艮之下
體為丘有丘則不可以為平夷故再言渙而謂之
有丘匪夷所思而寧可一日忽乎哉此當于九五
爻之居君位言之而特見於六四爻者君與臣同
功以濟難其責在六四爻之故也
九五渙汗其大號渙王居无咎
象曰王居无咎正位也
九五爻巽之中體重巽以申命有發號施令之象
令出惟行弗惟反汗有弗反之義故言渙汗其大
號發大號以濟險惟九五爻之君位剛陽中正乃
克有濟然君不主渙而臣主渙六四爻以大臣而
有事于險是臣則任其勞而君則享其逸惟端居
于上汗其大號而已故曰王居无咎正位也王正
位乎上而爻辭止言无咎六四爻輔君于下而爻
辭乃言元吉者柔得位而上同君與臣相須元吉
而後无咎也非君臣同功合力其能濟乎
上九渙其血去逖出无咎
象曰渙其血遠害也
渙之成卦巽順之體在上坎險之體在下坎為血
指六三爻也六三爻既志在外以出險上九爻與
之相應而險難不能為害故曰渙其血去逖出與小畜
卦之言血去惕出其辭若同而其義不同也惕逖文義
自殊當依象辭以渙其血為句去逖出為句逖者遠也
謂上九爻去坎險為甚遠故謂之遠害所以為無咎也
節
坎上兊下
&KR0306;&KR0320;&KR0306;&KR0306;&KR0320;&KR0320;
(苦節)(廿節)(安節)(嗟若)(不出不出門庭戶庭)
節之成卦兊體居下坎體居上凢人處兊則失于
說處坎則失于險惟以中自處而後可以盡節之
道攷之卦中六爻之義初九爻以兊說之體欲其
謹密而不出六四爻以坎險之體欲其安常以承
乎上節道之未中者也九二爻雖兊說不出則失
時之極九五爻雖坎險往則有功而可尚節道之
得其中者也兊體為說而六三爻則過于求說坎
體為險而上六爻則過于出險節道之過乎中者
也惟節之為道以中為用是以雖說而正雖險而
通君子以中道處之此節之所以亨歟
節亨苦節不可貞
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
節卦之言亨者卦自泰變分九三爻居五之位以
節乎上之柔分六五爻居三之位以節乎下之剛
剛柔既分而九五爻為主節之君剛得其中夫是
以亨然所謂亨者以中為尚以苦為戒古人制行
如孝己之孝直躬之直尾生之信申屠狄之潔陳
仲子之廉非所謂節之苦者乎苦則失中失中則
其道易窮是以不可貞耳今兊說于上而行乎坎
之險殆非苦節之所能濟惟九五爻之當位中正
無非裁其太過而補其不及非中正以通而何節
之為義大矣哉夫天地以是而運行乎四時人君
亦以是而立制度于民間此節道之所以通行于
萬世而有所不可廢者盖以此也
象曰澤上有水節君子以制度數議德行
澤之上有水過乎溢者也過溢則為有餘有餘則
宜隄防之乃聖人制節之道夫上卦坎之體為律
為度在人則制度數以節乎外下卦兊之體為口
為說在人則議德行以節乎内内與外皆有節惟
中正者能之卦言中正以通此節道之大者非君
子體象能如是乎
初九不出戶庭无咎
象曰不出戶庭知通塞也
節卦之六爻惟初九爻與六四爻為正應通也可
以行也而九二爻以陽剛居其上塞也未可以有
行也然兊說之體以陽剛在下其性好動動必不
謹惟當靜默以自守故曰不出戸庭也是謂塞而
不行不可以為通而謂之知通塞者何夫節者止
之義也與艮止同義皆非止之使不進耳酌乎事
理之宜然而已故艮之彖則有時止時行之說節
之象則有知通塞之說時可以往則出從正應初
九爻之塞乃所以為通也
九二不出門庭凶
象曰不出門庭凶失時極也
九二爻與初九爻之不出者一也初九爻在下體
之下未可以有行以不出戸庭為宜九二爻得中
而上有九五爻之中正以通時可為矣而九五爻
非正應乃陽居陰位退守靜默有不出門庭之象
三爻至五爻互艮體為門闕九二爻在下為門庭
時可為而不能為是謂失時之極極猶凖則失其
凖則而謂謹密可以為苟容免過之計此張禹孔
光之所以貽禍于天下凶之道也
六三不節若則嗟若无咎
象曰不節之嗟又誰咎也
節卦之六三爻與九五爻相易而成節惟在下體
之極已過乎中下乘二剛果能節乎盖節之六三
爻正以體為說說以行險則為節若險而不說則
成嗟若嗟與說相反而皆自己為之不出于人故
言不節之嗟又誰咎也以六三爻在下體之極極
則當變故發此義耳
六四安節亨
象曰安節之亨承上道也
六四爻與初九爻為正應應初爻為安可也今言
承上道而以承九五爻為安何也五爻與四爻陰
陽相比而相得陽饒而陰乏故陽常以施諸人者
為節而陰常以取諸人者為節凡節之為道不相
得而強有所取焉皆非所謂安矣雖安亦不能常
矣六四爻之所謂安者陰柔在上卦之下上承九
五之爻此所以謂之承上道而為安節之亨者也
與初九之不出者異矣
九五甘節吉往有尚
象曰甘節之吉居位中也
九五爻節之主也與泰卦之九三爻相易而成九
五彖所謂當位而中正者是己惟中正制節于上
而通行于天下故言甘節也盖甘與苦為對苦者
炎上之味也甘者中正之味也九五爻之制節如
此所以為吉耳往有尚者言中正之道無所不通
故也其功豈不大哉
上六苦節貞凶悔亡
象曰苦節貞凶其道窮也
上六爻處節道之極是為苦節與甘節為對知中
正以通者為甘節則知制行太峻舉一世無與為
徒者為苦節苦節不可貞也貞則不通其道易窮
所以為凶耳夫凶大于悔而此反言悔亡者正與
大過卦之上六言无咎同意篤于信道所守益固
義之所以為悔亡也
