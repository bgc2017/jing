周易總義卷四
宋易祓撰
上經
小畜
巽上乾下
&KR0320;&KR0320;&KR0306;&KR0320;&KR0320;&KR0320;
(既雨有既處孚)(有孚)(反目)(牽復)(復自道)
小畜之成卦巽在乾上乾為巽所畜故曰小畜然
則巽之隂柔何以畜乾凢乾陽在諸卦之下者皆
稱君子今也初九雖與四為應而能復於道九二
以剛中自守而乃牽初以復九三近比于四而或
至于反目君子在下豈隂柔所能畜者哉惟六四
一隂上比二陽資陽剛以行其權是以能畜三陽
于下而與之同比于五者考卦辭之義則言密雲
不雨陽氣未暢而不能大其施小者畜也
小畜亨密雲不雨自我西郊
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也
卦之為義以一隂而畜衆陽何也三陽在下欲進
于上而畜於六四之一隂四之所畜未宏必資上
之二陽以畜之故言上下應之曰小畜健而巽者
言健進於下而巽順于上也剛中而志行者言二
五皆以剛中合志而行也夫是之謂亨然小畜之
亨乃一人之亨而非天下之亨既曰亨矣又曰密
雲不雨言隂氣鬱結未可遽進及其上往雖為上
九之既雨繼以既處則速止為宜盖巽體本隂四
互兊謂西郊所謂自我西郊而施未行者言固守
其隂柔身雖亨而澤不及乎天下小畜之道也
象曰風行天上小畜君子以懿文德
風行天上起伏聚散著見于物文德之象也小畜
以隂柔為主文德未著懿之而已揚雄氏曰浸以
光大不亦懿乎懿則美在其中以此畜陽雖未光
大畜之不已羣陽為用君子之善用小畜者也
初九復自道何其咎吉
象曰復自道其義吉也
夫自下而上謂之復盖初九所謂復自道者乾陽
本在上之物今乾體居下而初又居乾體之下自
下而進復于上乃乾道之常也然受畜於六四之
一隂去四為甚遠陽剛上進𫝑有所格未免于咎
也惟陽居陽位在下而得其正以道自守雖正應
在於四不待於有所畜而能進之復自道其義為
吉何咎之有也乎
九二牽復吉
象曰牽復在中亦不自失也
二以陽剛居下卦之中去四尚遠未若初為正應
而有進復自道之象惟其與初相比牽初以復故
曰牽復然在已不能自復待人而後復未有不徇
人而失已者今二以中自守雖非進復自道亦守
我之中而不至於自失亦者繼上文之辭
九三輿說輻夫妻反目
象曰夫妻反目不能正室也
陸氏釋文輻作輹許氏說文曰易輿說輹云車軸
轉也子夏虞飜傳俱作輹
三與初二同為乾體初二受畜而能復者應與比
故也三無應於四又不比於初與同𩔖上行而獨
逼於六四之一隂未免行而或尼若輿之說輹言
三之不能復乎上也何以謂之夫妻反目三以陽
居陽位夫之象四以隂居隂位妻之象互離為目
隂陽相競為反目三以乾陽上復而四以力止之
如反目然是為妻制其夫而夫不能正其室此畜
道之至不美者三安能辭其責乎
六四有孚血去惕出无咎
象曰有孚惕出上合志也
四在小畜為一卦之主以巽順居近君之位五亦
剛中比之故言有孚君臣相孚畜道之正何以言
血去惕出血傷也惕懼也上下固交畜於四而乾
惕上往四力止之不能無傷懼如之何四能上孚
於五與之合志而衆陽皆順此所以血去惕出而
成小畜亨之義是以无咎
九五有孚攣如富以其隣
象曰有孚攣如不獨富也
五以陽剛中正而下比於四四以有孚感於下五
以有孚應于上正畜道之成者是以陽剛之權攣
衆陽而畜之故言有孚攣如富以其隣富陽也不
富隂也隣謂四四隂柔不富而五之陽剛不獨富
攣衆陽而富之則天下之富皆歸焉况隣乎
上九既雨既處尚德載婦貞厲月幾望君子征凶
象曰既雨既處德積載也君子征凶有所疑也
卦辭言密雲不雨隂陽不和之象也上處小畜之
極畜道成矣至是則隂陽和而雨惟所畜未大不
可或過故既雨而又言既處處止也何謂止小畜
以一隂為主則所成之事皆隂事也坤隂以厚德
載物所向者德載固可以成小畜之道然婦與月
皆隂𩔖婦雖貞而厲月將盈而幾望畜道戒乎虧
未免有所疑若不止而猶有征焉雖君子亦凶
自既雨至征凶五句而象取首尾句省文也下倣
此
履
乾上兑下
&KR0320;&KR0320;&KR0320;&KR0306;&KR0320;&KR0320;
(視履)(夬履)(履虎履虎履尾尾道)素
履之成卦乾履兌於上而兌以一隂履二陽于下
履之象也夫考之六爻履固貴乎剛而亦病夫過
於剛二之幽人貞吉四之愬愬終吉上之其旋元
吉陽居隂位剛而不過皆有致吉之道也若陽居
陽位剛必至於過惟无位僅可无咎蓋五雖中正
而亦不免於厲是知剛不可過而况三之隂居陽
位又履二陽于下陽剛過暴果可以柔履之乎此
六三所以為凶惟以全體論之兌以說而應乎乾
剛柔相濟轉凶而吉得所履之正者也此君子之
反身修德所以貴乎謹所履也
履虎尾不咥人亨
彖曰履柔履剛也說而應乎乾是以履虎尾不咥人亨
剛中正履帝位而不疚光明也
履虎尾與遯尾厲既濟未濟之濡其尾皆以初爻
取義也
履以兌之隂體在下而乾之三陽在上是謂以剛
履柔而彖言柔履剛者何也卦惟六三柔體履之
主也柔履剛者履在下之二陽而已矣卦兌體兌
居西方為虎二陽在下剛而難制若虎尾然履之
甚難而三以柔履之其末必有所傷故六三爻辭
言履虎尾咥人凶然兌者說也而上為乾剛所履
乃說而能應九四又居乾體之下當兌說之上則
向之所謂咥人者雖剛而不忤雖難制而易服故
九四之爻辭亦曰履虎尾愬愬終吉非所謂不咥
人亨者乎况九五之君有剛中正之德剛則所履
不息中則所履不過正則所履不變備是三者而
後可以安履位而不疚也且居互離之上有光明
之美此履道之甚亨者也故尚之
象曰上天下澤君子以辨上下定民志
履者禮也以上天下澤為象者乾三爻在上則上
有常尊兌說在下而應乎乾則下有等威君子以
之辨上下則高卑有定位而足以定民之志此天
澤所以為履也
初九素履往无咎
象曰素履之往獨行願也
初之陽剛在下者下無所履未與物交當履之時
安其素分故曰素履素履之往獨行願也者君子
志願窮則獨善其身無所事乎他求如是而往貧
賤富貴無入而不自得是以无咎
九二履道坦坦幽人貞吉
象曰幽人貞吉中不自亂也
二履初為履道居柔守中所履甚安故以坦坦言
之然陽剛居兌說之中隂揜之為幽人與歸妹九
三同惟幽人静默中退恬於𫝑利而後可以履道
若志於道而又志於𫝑利交戰不决方寸亂矣幽
人守以正固而不汨於𫝑利故所履以貞𫉬吉
六三𦕈能視跛能履履虎尾咥人凶武人為于大君
象曰眇能視不足以有明也跛能履不足以與行也
咥人之凶位不當也武人為于大君志剛也
三兌之主也兌為毁折眇跛之象互離為目眇而
能視不足以有明也互巽為股跛而能履不足以
與行也又其位不當以此履虎尾已不免咥人之
凶况兌體應乾而三乃志於九五之剛故言武人
為于大君大君指九五而三互巽體其究為躁故
言武人巽卦亦言利武人之貞武人為于大君則
以志剛而抗乎五五以光明履帝位而不疚宜其
謂夬履而三有所不能抗也
九四履虎尾愬愬終吉
象曰愬愬終吉志行也
四乾之下體也乾位西北而乘西正之兌三居兌
上隂柔失位且履二剛於下如履虎尾所以為凶
及其說而應乾九四又以陽剛履之陽剛失位亦
履虎尾之象然履虎尾同而所履則異四當多懼
之地而能以恐懼自處是謂愬愬始雖不𫉬厥志
而乾剛不息終應乎五其志得行即卦辭所謂不
咥人亨宜其終吉也
九五夬履貞厲
象曰夬履貞厲位不當也
夬者决也何以言於履哉履之三上相易其卦為
夬夬之所以能决者乾下兌上九五兌體以和用
决是能以五陽而决一隂履亦五陽一隂惟兌體
應乾而乾之三爻皆以剛决若四若上陽居陽位
猶有决而和之意凢五重剛在上其位正當所以
獨任夫夬履之責欲决三而去之三之志剛而五
不能以和用决必以力勝雖貞亦厲厲者危也然
彖言履帝位而不疚初無貶辭者盖彖言剛中正
則發其光明之美爻言夬履貞厲則戒其剛失之
過盖是二者互相為用者也
上九視履考祥其旋元吉
象曰元吉在上大有慶也
上處一卦之極與六三為應視六三所履而考其
祥則六三言凶而此以其旋為吉何也旋反也六
三應剛而上九應柔故彼之凶反為吾之吉故曰
其旋元吉此象所以謂之大有慶大陽也陽與隂
為應而隂陽相得所以為慶也
泰
坤上乾下
&KR0306;&KR0306;&KR0306;&KR0320;&KR0320;&KR0320;
(城復祉元下隍吉際)(上際)(尚于征中行吉)
泰之成卦乾下坤上天地之交也君子在内小人
在外天地交之泰也卦辭言小往大來為吉亨而
爻辭不純乎吉者何也以人事言之而已初以三
陽同𩔖而有彙征之吉二以剛中應五而得中行
之尚五以柔中應二而𫉬元吉之祉泰之所以為
泰也三以泰道將革而有无往不復之戒四以泰
道將盈而有翩翩不富之戒上以泰道既極而有
城復于隍之戒泰之所以不能常泰也惟深察乎
隂陽之消長詳辨君子小人之進退以成上下交
通之治盖聖人保泰其道如此
泰小往大來吉亨
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
泰之為言交也卦言小往大來者三隂在外為小
往三陽在内為大來以彖辭推之天地交而萬物
通上下交而其志同無非乾下坤上之理乾為陽
為健其體在内君子之道也坤為隂為順其體在
外小人之道也聖人以中道處泰不過使之各得
其所處而已君子在内謂之道長則君子無小人
之病小人在外謂之道消則小人為君子之歸小
往大來並行而不相悖則泰道交而吉且亨矣
象曰天地交泰后以財成天地之道輔相天地之宜以
左右民
泰者天地之交也財成則以天地之道而均以節
之輔相則因天地之宜而還以導之以此左右吾
民左謂三陽右謂三隂順隂陽之理以遂吾民之
生亦天地之所以為泰也
初九拔茅茹以其彙征吉
象曰拔茅征吉志在外也
郭璞洞林讀至彙字絶句否卦初六同
初以一陽在下卦之下二陽在上牽連而進拔茅
連茹以其彙之象彙𩔖也釋雅者以茹為今之蒨
乃茅之𩔖是時也二陽引𩔖上有正應可以行志
君子志在于外所以征吉
九二包荒用馮河不遐遺朋亡得尚於中行
象曰包荒得尚于中行以光大也
夫當泰之世二以剛中應五之柔中五資之以治
泰者也盖治泰之道不能使天下皆君子也亦不
能使天下皆無小人也以中道先天下而已矣包
荒者小人之惡可恕則恕之不必疾之已甚馮河
者小人之勇可用則用之不必責之太備不遐遺
者小人在外不以疏遠而棄其善朋亡者小人為
黨必使之喪朋以趨于善以是四者處泰則小人
皆為君子之歸九五之居尊而尚之故曰得尚于
中行此所以為光大之盛也
九三无平不陂无往不復艱貞无咎勿恤其孚于食有
福
象曰无往不復天地際也
三居乾體之上衆陽至此而競進泰之盛也過此
則為六四泰道將革與否為對是為天地之際隂
將降于下陽將升于上蓋无有常平而不陂者
亦无有常往而不復者一泰一否往來不窮于斯
之時厥惟艱哉能思其艱而守之以貞是以无咎
然上處泰之極有城復于隍之象且以正應在上
而孚于我若苟恤乎上之孚于已也則是相須而
趨于否矣惟其勿恤不特无咎而已于食有福乃
自求多福之福所以保泰也
六四翩翩不富以其隣不戒以孚
象曰翩翩不富皆失實也不戒以孚中心願也
四與三介乎泰體之上下正隂陽升降之際三之
泰道未革則曰无往不復四之泰道將革則曰翩
翩不富以其隣隣者謂在下之三陽易以陽為富
小畜所謂不獨富是已又以陽為實蒙所謂獨遠
實是已今三隂在上皆失實不富而三陽引𩔖欲
富乎在上之三隂如鳥之飛翔翩翩然下之以就
其隣得非隂陽相應而孚者夫九二之艱貞在於
勿恤其孚而四乃不戒以孚得於中心之所願此
陽升隂降之漸保泰君子之所甚畏也
六五帝乙歸妹以祉元吉
象曰以祉元吉中以行願也
五泰之主者也夫泰至三四已有隂陽反復之戒
五以得中居尊位不當言隂陽反復故以歸妹明
處泰之義蓋泰之五與二皆以中相應是為上下
之交二以中德而輔乎君雖剛而有所承五以中
德而任其臣雖柔而有所立故六五柔中在上而
能謙虚降志以應二故曰帝乙歸妹何言乎帝乙
意者帝乙嘗制為禮法使降其尊貴而順從其夫
婦人謂嫁曰歸諸侯之尚帝女曰尚此九二所
以得尚於中行之主而六五所以有帝乙歸妹之
象爻曰以祉元吉象曰中以行願者謂以中道行
我志願是以受祉且大善而吉也
上六城復于隍勿用師自邑告命貞吝
象曰城復于隍其命亂也
城復于隍皆坤土之象泰之上體也泰至上九而
極其象為城復于隍夫穴土以為隍累土而高之
以為城亦猶治道積而為泰今也命自上亂亦猶
城自上而壊復于隍而後已也當是時也自治不
給何以攻人故戒以勿用師若治己邑而告命之
守之以貞而益修其自治之道猶不至極亂大壊
也故止曰吝而已
否
乾上坤下
&KR0320;&KR0320;&KR0320;&KR0306;&KR0306;&KR0306;
(傾否)(休否)(有命)(包羞)(包承)(貞吉亨)
否之成卦坤下乾上與泰反體泰則三陽在内三
隂在外而有天地交之象否則三隂在内三陽在
外而有天地不交之象天下其有終否之理者乎
蓋以爻象觀之在否之時初之貞亨二之包承三
之包羞下三爻隂體皆以隂之方進而為小人之
戒也四之有命五之休否上之傾否三爻乾體皆
以陽剛相應而為君子之勸也六爻惟三爻不當
位其他曰亨曰吉曰祉曰喜曰无咎何以為否之
時哉蓋否泰相因而能反其𩔖以求之自有致吉
之理聖人之濟否其道如此
否之匪人不利君子貞大往小來
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
否者泰之反也泰之卦辭曰小往大來吉亨而已
否反之則詳著小人之情状故先言否之匪人不
利君子貞而後言大往小來當是之時以天地言
之則天地不交而萬物不通以君臣言之則上下
不交而天下无邦是以曰隂陽曰剛柔曰君子小
人曰道長道消所居之位皆與泰相反否之極也
然六爻不言凶悔吝卦辭若不相似者卦言天地
之否而爻言濟否之道君子蓋有以處乎此也
象曰天地不交否君子以儉德辟難不可榮以禄
當否之世小人所以機巧相軋者禄而已惟約己
自處以儉德避難不可榮以禄則否之禄為不足
勸矣此君子之道所以否而亨
初六拔茅茹以其彙貞吉亨
象曰拔茅貞吉志在君也
否之卦體君子在外小人在内初爻為内卦而不
言小人之道何也小人之與君子其初一而已故
否泰二卦初爻皆曰拔茅茹以其彙彙者𩔖也泰
則二陽在上而引其𩔖其初不可以不進不進則
非君子之助否則二隂在上而引其𩔖其初不可
以輕進輕進則為小人之歸故否之初爻不言征
而言貞何謂貞堅守至正不為同𩔖所引則其初
亦為君子之泰是以泰之初九言志在外者從主
乎外也否之初六言志在君者專言乎五也而初
欲得君以濟否雖居小人之位而有君子之志此
所以為吉且亨歟
六二包承小人吉大人否亨
象曰大人否亨不亂羣也
包者容也在否之世二本小人之道而隂柔中正
以小人容君子是能降志以相承其可遽絶之哉
故爻辭言小人吉而何與乎大人之事大人謂九
五五與二為正應而能不亂於小人之羣使小人
皆為中正之歸以成休否之功也此小人之吉大
人所以為否亨也
六三包羞
象曰包羞位不當也
三小人也隂居陽位不中不正而乃哆然求以蓋
其不善之迹有包羞之象所謂羞者怨艾懲創猶
足語善若包羞則敢為不善以欺世象以位不當
者謂非其人而在高位惡之之切也
九四有命无咎疇離祉
象曰有命无咎志行也
疇𩔖也離麗也命天命也否泰之理一長一消一
往一來循環無窮而有命存焉是以泰之九三否
之九四三隂因之而升降故作易者皆為之致其
戒九四居上卦之下方與三隂相接小人道長苟
不知命而與小人争角勝負于一决則漢之黨錮
其禍有不可勝言者必也九五在上陽剛可以休
否以命處之其志得行而輔成濟否之功不特在
已无咎而其福均及于同𩔖疇離祉也
九五休否大人吉其亡其亡繋于苞桑
象曰大人之吉位正當也
休止也九五在上未能盡傾其否止其否而已惟
陽剛中正乃能自強不息如乾之大人以成休否
之功故曰大人吉不然則其否暫止而怠心生矣
五互巽為木苞桑之象又巽為繩直繋桑之象大
人處此若曰其亡乎其亡乎如以其身係乎方苞
之桑曾不能以一朝居慄慄危懼以保終吉是知
上九之傾否乃九五之休否者為之也
上九傾否先否後喜
象曰否終則傾何可長也
否泰反其𩔖者也故泰極必否九五陽剛得位成
休否之功故上九傾之而不復留此否終則傾何
可長也之意如宣王撥亂而天下喜于王化復行
久否之餘一遇亨通人情安得不喜蓋喜生於否
无否則无喜矣此先否後喜反而為泰也
周易總義卷四
