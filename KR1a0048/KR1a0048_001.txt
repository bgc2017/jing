周易總義卷一
宋易祓撰
上經
乾
乾上乾下
&KR0320;(乾已建)&KR0320;(夬辰建)&KR0320;(大壯建卯)&KR0320;(泰寅建)&KR0320;(臨丑建)&KR0320;(復子建)
亢飛躍(乾乾)見潛
此伏羲所畫八卦重之為六十四周易以乾為首
乾剛也不徒剛而已考之說卦其象不一故六爻
之義皆以君道推之君道主乎剛中而以不中為
戒初欲其勿用四疑其或躍以其在卦下而未得
乎中三欲其惕厲上憂其亢悔以其在卦上而已
過乎中惟二為見龍五為飛龍雖位有上下不同
以其在卦中而皆剛中之位所以為君道之善然
君道貴乎中不可過於剛變通不窮此用九所以
為乾之吉也
乾元亨利貞
此卦辭也舊說文王所作自坤以下諸卦同
乾純乎四德者也坤言四德而列牝馬於元亨利
貞之間以順承乾已非乾德之純而聖人設卦乃
復係之于屯隨臨革无妄五卦者蓋四德無所不
寓而其用散見於萬物程子易傳曰元者萬物之
始亨者萬物之長利者萬物之遂貞者萬物之成
即是理而推之五卦之辭固與乾同然乾言四德
純一不雜五卦雖係以德而下皆有戒之之辭夫
子釋之謂諸卦之才不足以言元故以大訓之或
云大亨貞或云大亨以正而皆不能純乎乾之德
此乾之所以為大而無侔也
初九潛龍勿用
此以下爻辭也舊說周公所作自坤以下諸卦同
九老陽也七少陽也少常老變易以變為用故乾
爻不用七而用九以九為龍者龍陽物也乾純乎
陽者也凢爻在卦下者皆謂之初今初之一陽起
自黃鍾之宫乃雷在地中復之時陽氣至微象為
潛龍以人事言之故曰勿用勿用者非不可用含
蓄未試以養其全德者也
九二見龍在田利見大人
二居地位之上已出于潛其象為見龍在田在田
之時君德未顯而爻言利見大人者乾爻不取臣
位二與五皆為君德必至於五而後大人之德備
則二之大人亦龍德之正中宜為天下之所利見
者也
九三君子終日乾乾夕惕若厲无咎
九三六龍之一其不言龍何也三過乎二之中以
九居之為重剛重剛不中乃至危之地一或不謹
咎必隨至聖人作易謂三為人位之正故以人事
為戒所以易龍之戒而係之以乾以其在上乾下
乾之間是謂終日乾乾終日朝而夕也猶且惕若
所以言厲厲者知危而懼是以无咎大傳曰无咎
者善補過也九三有之
九四或躍在淵无咎
九四已離下體故謂之躍猶在上體之下故謂之
在淵淵卑于田二言在田則四當躍而上行今反
謂之在淵者淵乃龍之所宅非在田之比在田不
能變而在淵有可變之道故或之或之者疑而未
定之辭文言謂之進德修業欲及時時可以進則
在淵有或躍之理進无咎也
九五飛龍在天利見大人
九五乾之主也以天德居中正之位是謂飛龍在
天與二之見龍在田其位不同而皆言利見大人
何邪或謂以二見五以五見二非也文言所謂善
世而不伐則天下利見乎二又謂聖人作而萬物
睹則天下利見乎五五與二果何以異觀乎在二
則中而未正謂之大在五則中正居上謂之大而
能化所處不同故也
上九亢龍有悔
乾之一陽始於子卦氣為復自子至已正屬上九
卦氣為乾乾之六陽至上而極其義為亢故曰亢
龍龍何有于亢哉時或亢而德不窮故稱龍焉龍
為陽物極則能變必無致亢之理爻辭不言吝而
言有悔者大傳於悔吝皆稱小疵然吝必至于凶
悔猶可以趨于吉此乾之所以貴于用九也
用九見羣龍无首吉
首上也用者不宜用者也易本以乾之上九剛過
為亢亢則必變故六爻之外繼以用九取譬龍无
首為義而春秋傳載乾之坤亦曰見羣龍无首是
知陽爻之變皆用九而于乾之羣龍无首發其例
然則說卦何以言為首曰為首者乾剛之本體也
无首者剛變而從柔也此用九所以吉
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合太和乃利貞首出庶物萬國咸寧
此夫子所作之彖辭與卦下之辭通謂之彖自乾
以下諸卦同
大哉乾元者乾陽物也易以陽為大故曰大哉先
以大哉歎美乾之元然後發明四者之德萬物資
始乃統天者所以釋乾之元也雲行雨施品物流
形者所以釋乾之亨也今考四時之序元者一陽
生於建子之月卦氣為復故謂之始亨者六陽成
于建已之月卦氣為乾故謂之終由始而終其間
歴臨泰大壯夬皆六陽之位陽以大為體明為用
大明終始則六陽之位以時而成當是之時乾乘
六龍以御天所以成元亨之功用至一隂生于建
午之月變乾之初爻為姤是為乾道之變化歴遯
否觀剥是謂變而能化變有利之理化有貞之理
此皆功用斂藏之實是以曲成萬物各正性命保
合太和故總而名之曰為利貞曰利曰貞固屬乎
六隂之月而必言乾道變化者乾陽用事常主歲
功隂則時出而佐之是以五隂剥陽之時卦位之
乾已先臨乎西北又至建亥之月遇坤而戰戰乎
乾而勞乎坎則一陽復生而為元萬物隨元而出
焉是為四德之首首出庶物萬國咸寧者言域中
之大事事物物各得其所此乾元所以始終而不
窮也
象曰天行健君子以自強不息
此夫子所作卦下之象也自坤以下諸卦同
乾天也凢重卦皆取重義而此獨言天者天一而
已周天三百六十有五度四分度之一天道左旋
一日一周有至健者存君子自強不息所以法天
行之健所謂健者雖非重象而有重意乃所以見
乾德之運行而不已也
潛龍勿用陽在下也見龍在田德施普也終日乾乾反
復道也或躍在淵進无咎也飛龍在天大人造也亢龍
有悔盈不可久也用九天德不可為首也
此夫子所作爻下之象也自坤以下諸卦同
卦之六畫三才之位也初二為地三四為人五上
為天以乾六爻考之初之陽在下者陽氣潛㐲于
下而未出于地二之德施普者陽氣著見于地而
普及于物此二爻地道也三之反復道者始涉人
位而反欲復乎二之中四之進无咎者已出人位
而往欲進乎五之中此二爻人道也五之大人造
者正居天位而有興造之義上之盈不可久者動
循天理而有持盈之戒此二爻天道也天德不可
為首者又指乾剛之變者言之變則通通則久乃
天道不窮之用此用九所以繼于六爻之後也
文言曰元者善之長也亨者嘉之會也利者義之和也
貞者事之幹也君子體仁足以長人嘉會足以合禮利
物足以和義貞固足以幹事君子行此四德者故曰乾
元亨利貞
此夫子所作釋卦辭之文言也并以下釋爻辭凢
七坤同
文言者因卦彖之所未言而重之以文也彖辭所
釋元亨利貞則造化之功用文言所釋元亨利貞
則君子體易之功用蓋天下之理元者始也亦謂
之善物之止乎艮而出乎震善之長也亨者通也
亦謂之嘉物之齊乎巽而見乎離嘉之會也利者
順而遂者也必以義而後濟物之役乎坤而悦乎
兌義之和也貞者正而固者也必以事而後著物
之戰乎乾而勞乎坎事之幹也是以在乾為元在
君子則為仁仁者萬物所宗故體仁足以長人在
乾為亨在君子為禮禮者百嘉所會故嘉會足以
合禮在乾為利而君子以義處之義之得其宜而
利存焉故利物足以和義在乾為貞而君子以事
處之事雖沓至而有貞夫一者存焉故貞固足以
幹事行此四德者君子之德推本而論則乾之德
也故曰乾元亨利貞
初九曰潛龍勿用何謂也子曰龍德而𨼆者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
潛龍勿用是謂龍德而𨼆者也不易乎世則所守
在我不隨世而變也故遁世无悶不成乎名則不
求聞于時雖舉世非之而不加損也故不見是而
无悶蓋其憂之樂之在道而所行所違之正確乎
自信是以勿用也
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐
德博而化易曰見龍在田利見大人君德也
以九居二中而未正非五之比五中正之位也而
二言龍德正中者有正中之德而已故曰庸言之
信庸行之謹閑邪存其誠所以釋在田善世而不
伐德博而化所以釋利見蓋二在内卦之中為君
德五在外卦之中為君位居正中之位者必有正
中之德此文言于九二所以兩言君德也
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
三居人位重剛而不中其道至危者也知危而惕
厲者惟進德修業而已蓋德以心而言業以事而
言忠信者則真實其本然之心所以進德也修辭
立其誠者則推廣其真實之理所以居業也知至
而至之進德之事也先知其有可至之道故可與
幾知終而終之居業之事也能知其有保終之道
故可與存義此居上與在下皆得其道矣所以乾
乾惕厲雖危而无咎也
九四曰或躍在淵无咎何謂也子曰上下无常非為邪
也進退无恒非離羣也君子進德修業欲及時也故无
咎
三與四皆人位也三居下卦之上乃惕厲之地故
以進德修業戒其進四居上卦之下有或躍之理
故以進德修業勉其進若四則乾道始革何常之
有上下以位論謂離乎下體而入乎上體非為邪
也進退以爻論謂下退則三而上進則五非離羣
也君子進德修業欲及乎時而已也此三之與四
所以皆言无咎者也
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
睹本乎天者親上本乎地者親下則各從其𩔖也
九五之利見大人與九二之利見大人相同二非
君位而有君德者也物已利見其大人五以天德
居天位者也所謂大人者尤天下之所利見凢天
下之同聲相應同氣相求其𩔖固不一水潤下而
流濕火炎上而就燥龍翔于淵而雲滃虎嘯于山
而風烈以至本乎天者親上本乎地者親下非有
以使之而然而自有不能不然者故各從其𩔖而
已人為聖人之𩔖聖人該天地萬物之理其所以
利見者尤大也大而化之則聖矣故言聖人作而
萬物睹聖與大非有異用在乎化與未化而已未
化者九二之德即所謂充實光輝之大已化者九
五之德即所謂大而化之之謂聖也
上九曰亢龍有悔何謂也子曰貴而无位高而无民賢
人在下位而无輔是以動而有悔也
上之所以為亢者何也九五以陽剛居中正之位
而上過乎五故曰貴而无位初在下為民而上遠
于初故曰高而无民二以在下得中為賢而上非
二之應故曰賢人在下位而无輔當是時也不動
則已動則有悔悔而能變則知所以處亢矣
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也
此文言釋爻辭之二也
上文言乾之德此則推明乾德之用也下者潛伏
于地而勿用也時舍者出居于地而尚未用也行
事者見諸人事而宜于用也自試者蓋反求諸已
不輕于用也上治者居上治下而大其所用也窮
之災者亢則有悔而不可過于用也用九而言天
下治者得變通之用故以乾元言之元其始終不
窮者歟
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
此文言釋爻辭之三也
上文言乾德之用此復言所用之時初在下者為
陽氣潛藏二居中者為天下文明三欲進乎上者
為與時偕行四已離乎下者為乾道乃革五中正
在上者為位乎天德上以陽過乎剛者為與時偕
極至于用九而言乃見天則者剛而能柔天則之
自然所以貴乎時用也
乾元者始而亨者也利貞者性情也乾始能以美利利
天下不言所利大矣哉
此文言再釋卦辭也
乾德之所以為大者一理而四名也上文析而為
四所以詳釋卦辭之義而未足以見其全體至此
則比而為二蓋萬物萌蘖之始其中已有發生長
養之意故曰乾元者始而亨者也性以順為利情
以正為貞皆收斂歸藏之時故曰利貞者性情也
繼此又混而為一曰乾始能以美利利天下不言
所利始者元也美者亨而嘉也不言所利者不可
以定所指名之也有利則有貞而貞亦寓于不言
之中以全體論之信乎四德之所以大也
大哉乾乎剛健中正純粹精也六爻發揮旁通情也時
乘六龍以御天也雲行雨施天下平也
此文言推廣卦辭也
大矣哉之後復贊乾之全體謂乾道之大此七者
是也自其當位者言之惟九五為然九為陽剛五
為用健以九居五則其中而正九五位乎天德則
其體純粹而為至精之極然則何以謂之六爻發
揮旁通其情以爻言之則五爻為旁通而九五得
其正以卦言之則卦之全體得其正而六爻皆旁
通也是以自初至上皆為龍德所以為剛健自潛
至亢皆為龍德之用所以為中正龍德至于用九
而變通不窮所以為純粹而精非全體之所發見
者乎全體之中七者之功用行焉所謂大者無以
加于此
君子以成德為行日可見之行也潛之為言也𨼆而未
見行而未成是以君子勿用也
此以下文言釋爻辭之四也
初之潛龍勿用者未至于見也所謂成德為行日
可見之行者乃見龍之義也若夫潛則𨼆而未見
行而未成在君子豈可以遽用此所以反復發明
潛龍之義耳
君子學以聚之問以辨之寬以居之仁以行之易曰見
龍在田利見大人君德也
二之見即初之潛也潛則德之未成者見則德之
已成者學聚問辨固成德之階寬居仁行乃日可
見之行此以見龍在田利見大人為君德者所以
别乎潛龍之未見未成者也
九三重剛而不中上不在天下不在田故乾乾因其時
而惕雖危无咎矣
九三乘承皆陽又陽居陽位重剛也已過乎二而
未及乎五故言不中上不在天謂非五也下不在
田謂非二也以三為人位之正故以人事言之重
剛不中危亦甚矣所以再三發明惕厲无咎之意
九四重剛而不中上不在天下不在田中不在人故或
之或之者疑之也故无咎
四非重剛也以九居之乘承皆陽故亦言重剛且
四之與三皆言上不在天下不在田而四獨言中
不在人者上卦之下乾道乃革謂之躍則可以離
人而進乎天惟以其陽而居隂猶言在淵則未免
疑或之或之者未定之辭四之疑固異乎三之危
然而皆言无咎者知所戒懼故也
夫大人者與天地合其德與日月合其眀與四時合其序
與鬼神合其吉凶先天而天弗違後天而奉天時天且
弗違而况於人乎况於鬼神乎
夫大人者九五也位乎天德乃大而化之之聖也
故上之文言曰聖人作而萬物睹至此則德合乎
天地明合乎日月序合乎四時吉凶合乎鬼神先
天而行天不能違乎聖人後天而行聖人有以奉
乎天之時天與人與鬼神皆不能違則又極于聖
而不可知之之神矣
亢之為言也知進而不知退知存而不知亡知得而不
知喪其惟聖人乎知進退存亡而不失其正者其惟聖
人乎
易之為道進有退之理存有亡之理得有喪之理
此上九所以為亢聖人處亢則何以不言得喪而
言進退存亡之故蓋進退存亡則在我者也得喪
則效之見于彼者也聖人以天德處亢則得喪有
所不足論此所以為進退存亡之不失其正即其
惟聖人而两言之嘆美之不足而又嘆美之也
周易總義卷一
