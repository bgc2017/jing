周易總義卷十八
宋易祓撰
下經
繫辭上
天尊地卑乾坤定矣卑高以陳貴賤位矣動靜有常剛柔
斷矣方以類聚物以羣分吉凶生矣在天成象在地成
形變化見矣
是故剛柔相摩八卦相盪
鼓之以雷霆潤之以風雨日月運行一寒一暑
乾道成男坤道成女
昔者聖人之作易也明天地之道而已天尊地卑
而乾坤定所以著其設卦之始分為八卦重而為
六十四卦則凢卦皆有天地卑高之位先言卑而
後言高者凢卦之畫先下而後上也卑者陳于下
而其位為賤高者陳于上而其位為貴卦中六爻
之位也貴賤既列分陰分陽動者陽之常靜者陰
之常而剛柔為可斷所以别卦爻之義也卦爻既
别八方之位以類而聚八物之情以羣而分于是
吉凶生焉自吉凶推之成象于天成形于地者無
非變化之所發見是以剛柔相摩而為八卦八卦
相盪而為六十四卦凡雷霆風雨日月寒暑則變
化之成象者乾道成男坤道成女則變化之成形
者此大易不窮之用也
乾知大始坤作成物
乾以易知坤以簡能
易則易知簡則易從易知則有親易從則有功有親則
可久有功則可大可久則賢人之德可大則賢人之業
易簡而天下之理得矣天下之理得而成位乎其中矣
乾坤之道易簡而已知猶主也主萬物于始者也
作猶生也生萬物而成之者也唯始物不貳故乾
以易知唯生物不煩故坤以簡能以人事言之易
則易知與之同心者多是以有親有親則可久而
為賢人之德簡則易從與之協力者多是以有功
有功則可大而為賢人之業言德業而歸之賢人
者以賢人有進修之實是能充其德業而至于乾
坤之簡易故也
聖人設卦觀象繫辭焉而明吉凶
剛柔相推而生變化
是故吉凶者得失之象也悔吝者憂虞之象也
變化者進退之象也剛柔者晝夜之象也六爻之動三
極之道也
卦之始設觀象自得而已初無所謂辭後有聖人
繫之辭焉所以明立象之意盖失得之理微而吉
凶之騐著此吉凶所以為得失之象憂虞存于人
心而悔吝見于行事此悔吝所以為憂虞之象陽
進則陰退陰進則陽退而變化形焉此變化所以
為進退之象陽明則為晝陰晦則為夜而剛柔辨
焉此剛柔所以為晝夜之象是皆散見于六爻其
動有不可掩焉以繫辭推之則極之道亦以觀象
而後見也
是故君子所居而安者易之序也所樂而玩者爻之辭
也
是故君子居則觀其象而玩其辭動則觀其變而玩其
占是以自天祐之吉无不利
君子者體易之君子也所安所玩皆純乎易是以
平居無事變隠于象占隠于辭居則觀其象而玩
其辭及其有事而動象形于變辭形于占動則觀
其變而玩其占唯君子能吉其凶所以不言凶而
言吉
彖者言乎象者也爻者言乎變者也
吉凶者言乎其失得也悔吝者言乎其小疵也无咎者
善補過也
是故列貴賤者存乎位齊小大者存乎卦辯吉凶者存
乎辭
憂悔吝者存乎介震无咎者存乎悔
是故卦有小大辭有險易辭也者各指其所之
彖者一卦之象也爻者每爻之變也凢吉凶悔吝
无咎數者皆不外乎卦彖爻變爻之為位上貴而
下賤故曰列貴賤者存乎位所以發明爻變之義
也卦之為德陽大而陰小故曰齊小大者存乎卦
所以發明彖象之義也繫辭焉以明吉凶故曰辯
吉凶者存乎辭所以發明失得之義也悔吝介于
吉凶之間故曰憂悔吝者存乎介所以發明小疵
之義也吝必至于凶悔猶趨于吉故曰震无咎者
存乎悔所以發明補過之義也卦有小大辭有險
易辭也者各指其所之者何指其險易而使人知
所避就也
易與天地凖故能彌綸天地之道
仰以觀於天文俯以察於地理是故知幽明之故原始
反終故知死生之說精氣為物游魂為變是故知鬼神
之情狀
與天地相似故不違知周乎萬物而道濟天下故不過
旁行而不流樂天知命故不憂安土敦乎仁故能愛
範圍天地之化而不過曲成萬物而不遺通乎晝夜之
道而知故神无方而易无體
易與天地凖故能彌綸天地之道乃一章總義于
下文見之仰觀乎在天成象之文俯察乎在地成
形之理可以知幽明之故在人則原乎形氣之始
反乎形氣之終可以知死生之說萬物出于天地
聚則精氣為物散則游魂為變可以知鬼神之情
狀此三者易之與天地凖者也與天地相似故不
違乎易知周萬物而道濟天下故不過乎易旁行
而不流則守乎易之正樂天知命故不憂則循乎
易之常安土敦乎仁故能愛則推行乎易之藴範
圍天地之化而不過高遠曲成萬物而不遺微小
通乎晝夜之道而知變通之用此七者易之彌綸
天地之道者也至于神無方而易無體易之道即
天地之道矣
一陰一陽之謂道
繼之者善也成之者性也
仁者見之謂之仁知者見之謂之知百姓日用而不知
故君子之道鮮矣
一陰一陽之謂道即乾坤二彖所言一歲之功用
是已周子通書以人事釋之故言元亨誠之通利
貞誠之復誠即易之所謂道也通即元亨之為善
者也復即利貞之為性者也善所以闡是道故曰
繼性所以全是善故曰成唯聖人足以盡之若仁
者則見其善之發見而謂之仁知者則見其性之
斂藏而謂之知百姓日用則由于仁知而莫知其
所自此君子之道所以謂之鮮也一陰一陽豈有
終息之機哉
顯諸仁藏諸用鼓萬物而不與聖人同憂盛德大業至
矣哉
富有之謂大業日新之謂盛德
仁謂造化之體顯于外者德之發也用謂造化之
用藏于内者業之本也造化之理自然而然何容
心哉故言鼓萬物而不與聖人同憂聖人有憂天
下之心是以充賢人可久可大之德而為盛德大
業之至所謂至者與造化無間而極于顯仁藏用
之妙此所以業言大而謂之富有德言盛而謂之
日新也
生生之謂易
成象之謂乾效法之謂坤
極數知來之謂占通變之謂事隂陽不測之謂神
生生者易之道也皆造化自然之理自成象之謂
乾效法之謂坤極數知來之謂占則造化之顯諸
仁者至于通變之謂事陰陽不測之謂神則造化
之藏諸用者此易之為道所以生生不窮也
夫易廣矣大矣以言乎遠則不禦以言乎邇則靜而正
以言乎天地之間則備矣
夫乾其靜也專其動也直是以大生焉夫坤其靜也翕
其動也闢是以廣生焉
廣大配天地變通配四時陰陽之義配日月易簡之善
配至德
易之為道言其廣則坤也言其大則乾也曰遠曰
邇曰備亦不外乎乾坤而已乾純乎陽者也方其
靜則乾陽用九常主歲功故專及其動則九變為
六倚坤而立故直大之所由生也坤純乎陰者也
方其靜則坤陰用六承天而順故翕及其動則六
變為九從乾而出故闢廣之所由生也自其廣大
推之不特配天地而已凢變通為四時之配陰陽
之義為日月之配易簡之善為至德之配皆乾坤
廣大不窮之用也
子曰易其至矣乎夫易聖人所以崇德而廣業也知崇
禮卑崇效天卑法地
天地設位而易行乎其中矣成性存存道義之門
崇德廣業易之至也德非知不立故知欲其崇業
非禮不成故禮欲其卑知崇則上極乎高明所以
效天禮卑則下極乎巽順所以法地盖易行于天
地設位之始成之在人則為性人能即此性而充
之存而又存是為道義之門盖道之察微者為知
義之節文者為禮由禮知而德業自然之理也
聖人有以見天下之賾而擬諸其形容象其物宜是故
謂之象
聖人有以見天下之動而觀其會通以行其典禮繫辭
焉以斷其吉凶是故謂之爻
言天下之至賾而不可惡也言天下之至動而不可亂
也擬之而後言議之而後動擬議以成其變化
此所以推明爻象之意凢天下之紛然殽亂者賾
也往來相代者動也聖人有以見天下之賾如睽
之疑惑无妄之災眚固欲擬諸形容而莫能究其
說于是象其物宜而取諸載鬼繫牛之類所以謂
之象聖人有以見天下之動如泰之九二觀之九
四固宜觀會通以行其典禮而泰否相反觀剥相
仍于是繫辭以斷其吉凶所以謂之爻卦雖賾而
不可惡爻雖動而不可亂此擬議變化之要也
鳴鶴在陰其子和之我有好爵吾與爾靡之子曰君子
居其室出其言善則千里之外應之况其邇者乎居其
室出其言不善則千里之外違之况其邇者乎言出乎
身加乎民行發乎邇見乎遠言行君子之樞機樞機之
發榮辱之主也言行君子之所以動天地也可不慎乎
同人先號咷而後笑子曰君子之道或出或處或默或
語二人同心其利斷金同心之言其臭如蘭
初六藉用白茅无咎子曰苟錯諸地而可矣藉之用茅
何咎之有慎之至也夫茅之為物薄而用可重也慎斯
術也以往其無所失矣
勞謙君子有終吉子曰勞而不伐有功而不德厚之至
也語以其功下人者也德言盛禮言恭謙也者致恭以
存其位者也
亢龍有悔子曰貴而无位高而无民賢人在下位而无
輔是以動而有悔也
不出戸庭无咎子曰亂之所生也則言語以為階君不
密則失臣臣不密則失身幾事不密則害成是以君子
慎密而不出也
子曰作易者其知盜乎易曰負且乘致寇至負也者小
人之事也乘也者君子之器也小人而乘君子之器盜
思奪之矣上慢下暴盜思伐之矣慢藏誨盜冶容誨淫
易曰負且乘致寇至盜之招也
此舉易中七爻以證君子之言動中孚二與五相
應而曰樞機榮辱之主同人五與二相應而曰同
心斷金之利所以述君子之言行也大過初六以
柔藉剛為慎謙之九三以剛下柔為厚所以述君
子之言行貴乎謙而謹也若乾之上九戒乎亢節
之初九戒乎出觧之六三戒乎宼又所以述其不
能謙謹而為言行之累皆所以擬議言動以成其
變化者也
天一地二天三地四天五地六天七地八天九地十
天數五地數五五位相得而各有合天數二十有五地
數三十凡天地之數五十有五此所以成變化而行鬼
神也
此本二章散列于後與上下文相類朱文公併以
寘大衍之首
天地生成之數一六為水二七為火三八為木四
九為金五十為土一三五七九為天之竒數故曰
天數五二四六八十為地之耦數故曰地數五五
位相得而各以竒耦相合故天數二十有五地數
三十成變化而行鬼神天地生成之功用也
大衍之數五十其用四十有九
大衍八卦之衍數也每卦各六爻以六八推之為
四十有八衍其二則為五十之成數所謂衍者實
天地自然之理既曰大衍之數五十矣何以必去
其一又曰其用四十有九矣何以復掛其一盖去
一者非數之數掛一者數之所始二者之外然後
用四十八以推天下不窮之數使易而專以數取
則不過步占之學而已是必有以統其數焉其大
衍之謂乎以周子之說考之五十去一者无極是
已四十有九而卦一者太極是己掛一而用四十
有八者生陰生陽是己以四十有八之數而宗本
于一數以一數而摠攝于非數之數其旨深矣詳
見舉隅
分而為二以象兩掛一以象三揲之以四以象四時
歸竒於扐以象閏五歲再閏故再扐而後掛
筮法用四十九算而中分之寘兩手間以象兩儀
又取右手之一算而掛于左手小指間以象三才
然後左右皆四揲之以象四時竒者左手既以餘
數扐于第二指又以右手餘數歸之于扐所以象
閏是謂一變一變之後第二第三揲皆用餘算中
分不掛是謂再扐故曰五歲再閏再扐而後掛詳
見舉隅
乾之策二百一十有六坤之策百四十有四凡三百有
六十當期之日
二篇之策萬有一千五百二十當萬物之數也
乾之策二百一十有六以老陽之數三十六乘六
爻之數而得之也坤之策百四十有四者以老隂
之數二十四乘六爻之數而得之也凡三百有六
十以當期之日二篇者上下經也陽爻百九十二
以老陽之數三十六乘之積六千九百一十有二
隂爻百九十二以老陰之數二十四乘之積四千
六百有八凡萬一千五百二十以當萬物之數詳
見舉隅
是故四營而成易十有八變而成卦
八卦而小成
引而伸之觸類而長之天下之能事畢矣
顯道神德行是故可與酬酢可與祐神矣
子曰知變化之道者其知神之所為乎
此總結大衍一章之文也四營者分二掛一揲四
歸竒也成易者謂四營成變三變成爻三爻為八
卦之一六爻為六十四卦之一以六十四卦之一
為成卦則八卦之一為小成引而伸之觸類而長
之謂之能事畢者天道雖隱可顯之以成物人事
雖顯可神德行以成已至于可與酬酢可與祐神
唯知變化者知之此又聖人之極致非徒云筮法
而已也
易有聖人之道四焉以言者尚其辭以動者尚其變以
制器者尚其象以卜筮者尚其占
是以君子將有為也將有行也問焉而以言其受命也
如嚮无有遠近幽深遂知來物非天下之至精其孰能
與於此
參伍以變錯綜其數通其變遂成天地之文極其數遂
定天下之象非天下之至變其孰能與於此
易无思也无為也寂然不動感而遂通天下之故非天
下之至神其孰能與於此
夫易聖人之所以極深而研幾也
唯深也故能通天下之志唯幾也故能成天下之務唯
神也故不疾而速不行而至
子曰易有聖人之道四焉者此之謂也
易有聖人之道四曰辭曰變曰象曰占自問焉如
嚮言之則曰天下之至精自參伍錯綜言之則曰
天下之至變至于寂然不動感而遂通天下之故
則曰天下之至神神雖无方亦出于至精至變則
又曰夫易聖人所以極深而研幾也唯至精則能
極深以通天下之志唯至變則能研幾以成天下
之務是以不疾而速不行而至非神而何復以四
者之道終焉參伍錯綜詳見舉隅
子曰夫易何為者也夫易開物成務冒天下之道如斯
而已者也是故聖人以通天下之志以定天下之業以
斷天下之疑
是故蓍之德圓而神卦之德方以知六爻之動易以貢
聖人以此洗心退藏於密吉凶與民同患神以知來知
以藏往其孰能與於此哉古之聰明睿知神武而不殺
者夫
是以明於天之道而察於民之故是興神物以前民用
聖人以此齋戒以神明其德夫
易之為道開物于幾微之先者神也成務于變通
之後者知也以此冒天下則足以通天下之志定
天下之業斷天下之疑盖蓍以七七四十九為竒
其德圓而神蓍以八八六十四為耦其德方以知
六爻之在蓍卦具方圓神知之體故其義易以貢
貢告也于是聖人以此洗心而退藏于密即易之
所謂寂然不動者及其吉凶與民同患則又易之
所謂感而遂通天下之故者非吾心之神知乎吉
凶隱于未形則神以知來吉凶顯于己著則知以
藏往若古之聰明睿知神武而不殺者是以明于
天之道察于民之故是興神物以前民用又以此
齋戒以神明其德言唯聖人而後能全神知之用
也
是故闔戸謂之坤闢戸謂之乾一闔一闢謂之變往來
不窮謂之通見乃謂之象形乃謂之器制而用之謂之
法利用出入民咸用之謂之神
乾坤之相代者陰與陽也陰生于午至酉為閉萬
物隨之而入焉故曰闔戸謂之坤陽生于子至邜
為啟萬物隨之而出焉故曰闢戸謂之乾坤闔則
為陰乾闢則為陽故曰一闔一闢謂之變坤以闔
為往乾以闢為來故曰往來不窮謂之通措之天
下則見者為象形者為器用之于粗則為法用之
于精則為神神其陰陽不測者乎
是故易有太極是生兩儀兩儀生四象四象生八卦
八卦定吉凶吉凶生大業
易者道也周子謂之无極无極而太極乃易道之
形于一而未判者故合而言之曰易有太極自太
極而下始有生數故分一為二而成一竒一耦者
為兩儀之畫兩儀之畫各加一竒一耦而為二畫
者四此兩儀所以生四象又兩四象之畫各加一
竒一耦而為三畫者八此四象所以生八卦八卦
既列凢天地之消長古今之治亂人事之得失皆
不逃乎吉凶所定此吉凶所以生大業也
是故法象莫大乎天地變通莫大乎四時縣象著明莫
大乎日月崇高莫大乎富貴備物致用立成器以為天
下利莫大乎聖人探賾索隱鉤深致遠以定天下之吉
凶成天下之亹亹者莫大乎蓍龜
是故天生神物聖人則之天地變化聖人效之天垂象
見吉凶聖人象之河出圖洛出書聖人則之
易有四象所以示也繫辭焉所以告也定之以吉凶所
以斷也
易曰自天祐之吉无不利子曰祐者助也天之所助者
順也人之所助者信也履信思乎順又以尚賢也是以
自天祐之吉无不利也
前章言吉凶生大業何也夫子發明此理繼之以
六莫大之說曰天地曰日月曰四時曰富貴曰聖
人曰蓍龜而易實行乎六者之中又于六者之中
必得備物致用之聖人履崇高富貴之位然後能
以二者之大用四者之大曰天生神物聖人則之
是聖人有得乎蓍龜之大者也曰天地變化聖人
效之是聖人有得乎四時變通之大者也曰天垂
象見吉凶聖人象之是聖人有得乎日月著明之
大者也曰河出圖洛出書聖人則之是聖人有得
乎天地法象之大者也由是四象所以示繫辭所
以告吉凶所以斷唯聖人知盡吉凶之理故證之
大有吉无不利之說其釋已見上九爻義非所謂
吉凶生大業者乎
子曰書不盡言言不盡意然則聖人之意其不可見乎
子曰聖人立象以盡意設卦以盡情偽繫辭焉以盡其
言變而通之以盡利鼓之舞之以盡神
世之論易者知有書與言而已未足以見聖人之
意于是因立象設卦繫辭而極言變通鼓舞之用
此得象所以忘言得意所以忘象也
乾坤其易之緼邪乾坤成列而易立乎其中矣乾坤毁
則无以見易易不可見則乾坤或幾乎息矣
緼畜也乾坤本不可以言成毁言成毁者書而已
易不可見則乾坤或幾乎息此易之所以不可不
作也
是故形而上者謂之道形而下者謂之器化而裁之謂
之變推而行之謂之通舉而措之天下之民謂之事業
形而上者易之道也分陰分陽而下皆形而下者
之器曰變通曰事業此道之所以无在而无乎不
在也
是故夫象聖人有以見天下之賾而擬諸其形容象其
物宜是故謂之象聖人有以見天下之動而觀其會通
以行其典禮繫辭焉以斷其吉凶是故謂之爻
極天下之賾者存乎卦鼔天下之動者存乎辭
化而裁之存乎變推而行之存乎通神而明之存乎其
人默而成之不言而信存乎德行
上數語重出以起下文先言夫象者象不易見于
是設卦觀象以窮夫賾爻不易知于是效其象而
繫之以辭所以明夫動前言化而裁之謂之變推
而行之謂之通以道之在易者言也此言化而裁
之存乎變推而行之存乎通以易之在人者言也
神而明之存乎人不言而信存乎德行吾心所以
純乎易也
周易總義卷十八
