大易擇言卷三十
上元程廷祚撰
䷸(巽下巽上)
巽小亨利有攸往利見大人
(正義)紫陽朱子曰巽入也隂為主故其占為小亨以隂從
陽故又利有所往然必知所從乃得其正故又曰
利見大人也
(辨正)愚案巽為隂來從陽之卦隂既從陽而猶曰小亨者
巽之一隂初至于此而未為深入故也既有亨之
理則理達分定而行无所滯故曰利有攸往且隂
已至于此則宜益進而從乎陽故又曰利見大人
聖人于柔之初順于剛而辭意周密如此○經中
大小對舉有分指隂陽而言者泰否是也若獨言
小者則少之之辭小亨以為柔亨者亦未確
彖曰重巽以申命剛巽乎中正而志行柔皆順乎剛是
以小亨利有攸往利見大人
(正義)會稽虞氏曰剛中正謂五也(此說確)
漢上朱氏曰剛巽乎中正則所施當乎人心是以志
行乎上下柔皆順乎剛則物无違者大人者九五
剛巽乎中正者也
(辨正)愚案巽乃經卦所重取義于順乎天德其用甚大不
宜僅為發號施令之事彖傳以申命三字必因大
象之文而誤衍或重巽之下仍有他闕文亦不可
知舊說相承殊為訛舛○凡柔貴從剛剛貴中正
此全易之要措而巽卦以一隂初順乎陽如臣之
得主女之于歸柔之道得矣而重巽之卦有柔皆
順剛之象剛居九五又有巽乎中正之象故彖傳
因而備言之實則巽義所重在柔而經之利有攸
往亦指柔而言也剛巽乎中正雖爻象所有而此
句乃孔子補出然巽之理亦于是始備云爾○或
曰凡卦之有巽者多言文教風俗之事何也曰此
見于大象如小畜觀姤諸卦皆因巽之取象于風
而設而彖辭爻辭不言不可援彼以附會申命之
文也
象曰隨風巽君子以申命行事
(正義)安定胡氏曰巽之體上下皆巽如風之入物无所不
至无所不順故曰隨風巽君子法此巽風之象以
申其命行其事于天下无有不至而无有不順者
也
伊川程子曰風兩相重隨風也隨相繼之意君子觀
重巽相繼以順之象而以申命令行攻事上順下
而出之下順上而從之上下皆順重巽之意也命
令政事順理則合民心而民順從矣
建安邱氏曰風隨風而不逆此重巽之象也○又曰
申命者所以致其戒于行事之先行事者所以踐
其言于申命之後
初六進退利武人之貞
(辨正)愚案初六一爻柔始從剛者也内懷猶豫故為進退
之象夫從善不果而欲我有是善未之聞也武人
斷而敢為以是決之則不患其猶豫矣故曰利武
人之貞舊解未確
(存疑)紫陽朱子曰初以隂居下為巽之主卑巽之過故為
進退不果之象若以武人之貞處之則有以濟其所不
及而得其宜矣
象曰進退志疑也利武人之貞志治也
(正義)伊川程子曰進退不知所安者其志疑懼也利用武
人之剛貞以立其志則其志治也治謂修立也
汴水趙氏曰志疑而不決故進退靡定志治而不亂
故決于行
愚案心有主而後不亂知陽德之必當從是之謂志
治矣
九二巽在牀下用史巫紛若吉无咎
(辨正)愚案巽卦以柔爻為主故初與四不言巽不待言也
二三與上言巽明剛亦有巽也五不言巽剛之巽
至此極也○二處下卦之中能厚自貶損以行巽
故為巽在牀下之象用史巫紛若非禱祀之謂言
盡其誠以奉己之神明則吾心之剛德不至于出
入之无時而清明在躬矣剛之巽如此其吉且无
咎理之必然也
(存疑)紫陽朱子曰二以陽處隂而居下有不安之意然當
巽之時不厭其卑而二又居中不至已甚故其占
為能過于巽而丁寧煩悉其辭以自道達則可以
吉而无咎
象曰紛若之吉得中也
(正義)白雲郭氏曰二有剛中之德能行巽之道是其所以
无咎也
九三頻巽吝
(正義)紫陽朱子曰過剛不中居下之上非能巽者勉為屢
失吝之道也故其象占如此
汴水趙氏曰頻巽者既巽復巽猶頻復也
愚案下體之巽方終而上體之巽復至故有頻巽之
象巽而頻焉則其得失初無定據而剛德之在我
者危矣吝之道也
象曰頻巽之吝志窮也
(辨正)愚案志窮謂剛不足也所以巽之者非其道也
六四悔亡田獲三品
(正義)山陽王氏曰三品一曰乾豆二曰賓客三曰充君之
庖
(辨正)愚案六四以柔從剛無復疑貳非初之比悔亡言初
之進退不能无悔而此則已亡之也田者以人從
禽之名順而後獲者也六四之順乎剛如此其所
獲不已多乎舊解未確
(餘論)雲峰胡氏曰田武事也初利武人之貞四之田獲用
武而有功者也
愚案以武事喻巽皆策隂柔以用力從剛之意
(存疑)紫陽朱子曰隂柔无應承乘皆剛宜有悔也而以隂
居隂處上之下故得悔亡而又為卜田之吉占也
象曰田獲三品有功也
九五貞吉悔亡无不利无初有終先庚三日後庚三日
吉
(辨正)愚案九五所謂剛巽乎中正而志行者貞吉悔亡无
不利極言以贊之之辭其故皆于下文見之蓋剛
之弊在好為天下先而巽為不果其究又為躁卦
惟九五以至剛之德巽乎中正則无過與不及而
悉協于時措之宜无初是不為天下先而失之躁
也有終則德足以持久而不失之不果也先庚三
日起于丁戊己而不及甲乙丙申无初之義言事
之未至不敢先也後庚三日歴辛壬而盡于癸甲
有終之義言事之已至不敢不及也其權度精審
而從容不迫如此非盡乎巽之極則者不能又言
吉者所以深贊之也九卦所稱巽體之美蓋皆從
此爻出他不足以當之也舊解未盡其藴先庚後
庚之說亦不可從○无初初爻隂也有終三爻陽
也五得其中故為此象
(存疑)紫陽朱子曰九五剛健中正而居巽體故有悔以有
貞而吉也故得亡其悔而无不利有悔是无初也
亡之是有終也庚更也事之變也先庚三日丁也
後庚三日癸也丁所以丁寧于其變之時癸所以
揆度于其變之後有所變更而得此占者如是則
吉也
象曰九五之吉位正中也
(正義)伊川程子曰正中謂无過不及正得其中也
上九巽在牀下喪其資斧貞凶
(正義)山陽王氏曰處巽之極極巽過甚故曰巽在牀下也
斧所以斷者也過巽失正喪所以斷故曰喪其資
斧
紫陽朱子曰巽在牀下過于巽者也喪其資斧失所
以斷也如是則雖貞亦凶矣居巽之極失其陽剛
之德故其象占如此
象曰巽在牀下上窮也喪其資斧正乎凶也
(正義)紫陽朱子曰正乎凶言必凶(按貞凶之解本義自相牴牾)
楊氏文源曰巽在牀下居巽之極也天下事惟斷乃
成今焉喪其資斧而失所以斷矣无斷則敗可必
其凶也
愚案上九處巽之極无所復巽故曰上窮也
䷹(兑下兑上)
兑亨利貞
(正義)伊川程子曰兑說也能說于物物莫不說而與之是
以致亨然為說之道利于貞正非道求說則為邪
諂而有悔咎故戒利貞也
彖曰兑說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
(正義)伊川程子曰兑之義說也一隂居二陽之上隂說于
陽而為陽所說也陽剛居中中心誠實之象柔爻
在外接物和柔之象故為說而能貞也利貞說之
道宜正也卦有剛中之德能貞者也說而能貞是
以上順天理下應人心說道之至正至善者也若
夫違道以干百姓之譽者苟說之道違道不順天
干譽非應人苟取一時之說耳非君子之正道君
子之道其說于民如天地之施感于其心而說服
无斁故以先民則民心說隨而忘其勞率之以犯
難則民心悦服于義而不恤其死說道之大民莫
不知勸勸謂信之而勉力順從人君之道以人心
說服為本故聖人贊其大
(辨正)愚案兑之為說以柔有得于剛而致者也因柔外近
于邪媚故經曰利貞戒之之辭也輔嗣謂剛中故
利貞柔外故說亨其說顛矣
(餘論)劉氏長民曰天之所助者順也人之所助者信也柔
外為順剛中為信故得順乎天而應乎人
東萊吕氏曰當適意時而說與處平安時而說皆未
足為難惟當勞苦患難而說始見真說聖人以此
先之故能使之任勞苦而不辭赴患難而不畏也
象曰麗澤兑君子以朋友講習
(正義)會稽虞氏曰學以聚之問以辨之兑兩口對故朋友
講習也
衡水孔氏曰同門曰朋同志曰友朋友聚居講習道
義相說之盛莫過于此也
伊川程子曰麗澤二澤相附麗也兩澤相麗交相浸
潤互有滋溢之象故君子觀其象而以朋友講習
朋友講習互相益也先儒謂天下之可說莫若朋
友講習朋友講習固可說之大者然當明相益之
象
節齋蔡氏曰講兑象習重兑象
石澗俞氏曰講者講其所未明講多則義理明矣習
者習其所未熟習久則踐履熟矣此朋友講習所
以為有滋溢而如兩澤之相麗也若獨學无友則
孤陋而寡聞故論語以學之不講為憂以學而時
習為說以有朋自遠方來為樂
初九和兑吉
(正義)節齋蔡氏曰爻位皆剛不比于柔得說之正和而不
流者也故吉
瞿唐來氏曰和與中庸發而皆中節謂之和同謂其
所以說者皆性情之正道義之公也
象曰和兑之吉行未疑也
(辨正)愚案說有正有不正初九之和兑一本于剛則人不
能疑其非正此其所以吉也
九二孚兑吉悔亡
(正義)紫陽朱子曰剛中為孚居隂為悔占者以孚而說則
吉而悔亡矣
泉峰龔氏曰九二陽剛得中當說之時以孚信為說
者也已以孚信為說人不得而妄說之所以吉也
(辨正)愚案說不本于誠是相要以偽也相要以偽則雖暫
有欣喜之情而其後必解體此悔之所以不免也
悔非比柔居隂之謂
象曰孚兑之吉信志也
(辨正)愚案剛中之志自足取信于人非徒說者故曰信志
也
六三來兑凶
(正義)山陽王氏曰以隂柔之質履非其位來求說者也非
正而求說邪佞者也
伊川程子曰六三隂柔不中正之人說不以道者也
來兑就之以求說也比于在下之陽枉己非道就
以求說所以凶也
童溪王氏曰六居兩兑之間一兑既盡一兑復來故
曰來兑夫以不正之才居兩兑之間左右逢迎惟
以容說為事此小人之失正者故于兑為凶
象曰來兑之凶位不當也
(正義)梅邊熊氏曰六三位不當居上下二兑之間下兑方
終上兑又來說而又說不得其正者也上六引兑
蓋與六三相表裏
九四商兑未寧介疾有喜
(正義)紫陽朱子曰四上承九五之中正而下比六三之柔
邪故不能決而商度所說未能有定然質本陽剛
故能介然守正而疾惡柔邪也如此則有喜矣象
占如此為戒深矣
慈湖楊氏曰九剛四柔近比六三諛佞之小人心知
其非而實樂其柔媚故商度所說去取交戰于胸
中而未寧聖人于是勉之曰介然疾惡小人則有
喜
(辨正)
折中曰案易中疾字皆與喜對故曰无妄之疾勿藥有
喜又曰損其疾使遄有喜以此爻例之則疾者謂疾
病也喜者謂病去也四比于三故曰介疾言介于邪
害之間也若安而溺焉則其為鴆毒大矣惟能商度
所說而不以可說者為安則雖介疾而有喜矣
愚案折中謂易中疾字皆與喜對誠不可易但舊
說並以疾為疾惡之疾今姑從之
象曰九四之喜有慶也
(正義)白雲郭氏曰當兑之時處上下之際不妄從說知所
擇者也介然自守故能全兑說之喜喜非獨一身
而已終亦有及物之慶也
九五孚于剥有厲
(正義)山陽王氏曰比于上六而與相得處尊正之位不說
信乎陽而說信乎隂孚于剥之義也剥之為義小
人道長之謂
紫陽朱子曰剥謂隂能剥陽者也九五陽剛中正然
當說之時而居尊位密近上六上六隂柔為說之
主處說之極能妄說以剥陽者也故其占但戒以
信于上六則有危也
(辨正)愚案孚于剥正與二之孚兑相反蓋兑為毁折而五
與上鄰正當毁折之地乃說極將衰之時孚于剥
者言其誠已盡而不足以固結乎天下也人心于
是乎將散矣故曰有厲舊解惟謂與上相比其義
未盡
象曰孚于剥位正當也
(正義)伊川程子曰戒孚于剥者以五所處之位正當戒也
密比隂柔有相說之道故戒在信之也
上六引兑
(正義)劉氏長民曰執德不固見誘則從故稱引兑
折中曰引如孟子所謂物交物則引之而已矣之引
(通論)愚案兑之取義為說本以柔之有得于剛也然在本
卦則三上兩柔爻俱不得其位故易别取義
象曰上六引兑未光也
(正義)楊氏文源曰君子以道德相引其道為光明引而為
說則心術曖昧行事邪僻甚矣豈得為光乎
大易擇言卷三十
