大易擇言卷三十一
上元程廷祚撰
䷺(坎下巽上)
渙亨王假有廟利涉大川利貞
(正義)紫陽朱子曰渙散也為卦下坎上巽風行水上離披
解散之象故為渙以祖考之精神既散故王者當
至于廟以聚之又以巽木坎水舟楫之象故利涉
大川其曰利貞則占者之深戒也
(辨正)愚案孔仲達云渙者散釋之名其說是也蓋天下禍
難連結王者出而平定之則謂之渙故散非天下
之自散乃王者散之也渙如東風解凍之意方為
得之先儒以散為潰散逃散俱誤○王者布政施
仁必于祖考之廟假廟指此而言與萃卦不同觀
彖傳解說各别可見
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
(正義)山陽王氏曰二以剛來居内而不窮于險四以柔得
位乎外而與上同内剛而无險困之難外順而无
違逆之乖是以亨也
衡水孔氏曰此就九二剛德居險六四得位從上釋
所以能散釋險難而致亨通
伊川程子曰在中謂求得其中攝其心之謂也中者
心之象王者拯渙之道在得其中而已(本義謂在廟之中誤)
(辨正)愚案剛來而不窮言陷而能通内體之坎有然柔得
位乎外而上同言柔順乎剛外體之巽有然皆以
體象立論非所謂卦變也
(通論)雲峰胡氏曰易以巽言利涉大川者三皆以木言益
曰木道乃行中孚曰乘木舟虚渙曰乘木有功也
十三卦舟楫之利獨取諸渙亦以此也
(餘論)
折中曰案剛來而不窮者固其本也柔得位乎外而上
同者致其用也固本則保聚有其基致用則聯屬有
其具
象曰風行水上渙先王以享于帝立廟
(正義)伊川程子曰風行水上有渙散之象先王觀是象救
天下之渙散收合人心无如宗廟祭祀之報出于
其心故享帝立廟人心之所歸也係人心合離散
之道无大于此
藍田吕氏曰風行水上波瀾必作振蕩離散不寧之
時王者求以合其散莫若反其本享帝立廟所以
明天下之本也
初六用拯馬壯吉
(正義)童溪王氏曰居渙散之初則時未至于渙也當此之
時順此之勢而急救之則用拯之道得矣故必馬
壯而後吉
紫陽朱子曰居卦之初渙之始也始渙而拯之為力
既易又有壯馬其吉可知
象曰初六之吉順也
(正義)白雲郭氏曰初六難之始也方難之始而拯之无不
濟矣天下之事辦之于早則順而易舉故傳曰初
六之吉順也
九二渙奔其杌悔亡
(辨正)愚案杌宜作軏車之持衡而所以行者也方渙之時
天下散亂而无所統九二剛中為渙之主天下歸
之如車之奔而不離乎軏則散者以合亂者以定
而悔亡矣舊說雖俱有理然于奔字无涉宜辨
(存疑)伊川程子曰諸爻皆云渙謂渙之時也在渙離之時
而處險中其有悔可知若能奔就所安則得悔亡
也杌者俯憑以為安者也俯就下也奔急往也二
與初雖非正應而當渙離之時兩皆无與以隂陽
親比相求則相賴者也故二目初為杌初謂二為
馬二急就于初以為安則能亡其悔矣初雖坎體
而不在險中也
紫陽朱子曰九而居二宜有悔也然當渙之時來而
不窮能亡其悔者也故其象占如此蓋九奔而二
杌也
象曰渙奔其杌得願也
(辨正)愚案得願者謂二以剛中之德能得天下之心也
六三渙其躬无悔
(正義)山陽王氏曰散躬志外不固所守與剛合志故得无
咎(案與剛合志以理論之非謂應上九也)
愚案隂柔而居險陷之體世之所以不渙者以是物
也今三居坎體之終而將出乎陷溺之外是能自
渙其身而不復為天下之患矣何悔之有輔嗣之
訓得之
象曰渙其躬志在外也
(辨正)愚案六三之渙已超乎險陷之外故无復咎悔志在
外者特揭其心之棄暗就明者言之
六四渙其羣元吉渙有丘匪夷所思
(辨正)紫陽朱子曰老蘇云渙之六四曰渙其羣元吉夫羣
者聖人之所欲渙以混一天下者也此說雖程傳
有所不及如程傳之說則是羣其渙非渙其羣也
蓋當人心渙散之時各相朋黨不能混一惟六四
能渙小人之私羣成天下之公道此所以元吉也
愚案卦之所欲渙者隂也六四則諸隂已盡而渙之
功將成故曰渙其羣元吉也又六四于諸隂為最
高如邱山然今已渙之則自是而往天下无足慮
者矣故從而幸之曰匪夷所思猶所謂始願不及
此者也老蘇渙其羣之解得之有邱則諸說俱未
確
(存疑)安定胡氏曰天下之渙起于衆心乖離人自為羣六
四上承九五當濟渙之任而居隂得正下无私應
是大臣秉大公之道使天下之黨盡散則天下之
心不至于乖散而兼得以萃聚故得盡善元大之
吉也
紫陽朱子曰居隂得正上承九五當濟渙之任者也
下无應與為能散其朋黨之象占者如是則大善
而吉又言能散其小羣以成大羣使所散者聚而
若丘則非常人思慮之所及矣
象曰渙其羣元吉光大也
(辨正)愚案光大者渙之功已成也巽之一隂已盡則无暗
昧故曰光坎之二隂已盡則无險阻故曰大
九五渙汗其大號渙王居无咎
(正義)彭城劉氏曰渙汗其大號言號令如汗一出而不反
者也
九家易曰宣布號令百姓被澤若汗之出身不還反
也
潁川荀氏曰布其德教王居其所故无咎矣
安定胡氏曰汗者膚腠之所出出則宣人之壅滯愈
人之疾猶上有教令釋天下之難使天下各得其
所也九五居至尊之位為渙散之主居得其正履
得其中能出其號令布其德澤宣天下壅滯發天
下堙鬱使天下之人皆信于上咸有所歸所以居
位而无悔咎
石澗俞氏曰王居謂王者所居之位
(餘論)紫陽朱子曰聖人就人身上說一汗字為象不為无
意蓋人君之號令當出乎人君之中心由中而外
由近而遠雖至幽至遠之處无不被而及之亦猶
人身之汗出乎中而浹于四體也
(存異)紫陽朱子曰渙王居如陸贄所謂散小儲而成大儲
之意(熊氏陳氏辨見後)
象曰王居无咎正位也
(辨正)梅邊熊氏曰天下離散之時須人君發號施令正位
乎上使人心知所歸向而天下一矣故曰渙王居
无咎而象曰正位也此與萃有位之義同本義以
渙王居為渙其居積然當渙散之時必有為渙之
主者所當從小象正位之說
實齋陳氏曰渙王居不必定指積聚說王者以天下
為家瓊宫瑶臺是但以宫室為居不以四海為居
者也故渙王居為正位
上九渙其血去逖出无咎
(辨正)秋山王氏曰以諸爻文法律之渙其血句也渙其所
傷而免于難
石澗俞氏曰當依爻傳作渙其血上居渙終去坎甚
遠而无傷害故其象為渙其血其占曰无咎
愚案血者隂之伏而无所不在者也惟預有以渙之
而後不至復入于害此所以持渙之終者也故得
无咎
(存疑)紫陽朱子曰上九以陽居渙極能出乎渙故其象占
如此血謂傷害逖當作惕與小畜六四同言渙其
血則去渙其惕則出也
象曰渙其血遠害也
(辨正)愚案爻辭去逖出三字宜作衍文蓋因小畜四爻之
辭而誤增又訛惕為逖耳觀象傳可見
䷻(兑下坎上)
節亨苦節不可貞
(正義)衡水孔氏曰節者制度之名節止之義制事有節其
道乃亨節須得中過苦傷于刻薄物所不堪故曰
苦節不可貞也
紫陽朱子曰節有限而止也為卦下兑上坎澤上有
水其容有限故為節節固自有亨道矣又其體隂
陽各半而二五皆陽故其占得亨然至于太甚則
苦矣故又戒以不可守以為貞也
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
(正義)山陽王氏曰坎陽而兑隂也陽上而隂下剛柔分也
剛柔分而不亂剛得中而為制主節之義也節之
大者莫若剛柔分男女别也(案剛柔分指上下二體勝後儒之說)
衡水孔氏曰天地以氣序為節使寒暑往來各以其
序則四時功成也王者以制度為節使用之有道
役之有時則不傷財不害民也
伊川程子曰節之道自有亨義事有節則能亨也又
卦之才剛柔分處剛得中而不過亦所以為節所
以能亨也節至于極而苦則不可堅固常守其道
已窮極也内兑外坎說以行險也人于所說則不
知已遇艱險則思止方說而止為節之義當位而
以節主節者也處得中正節而能通也中正則通
過則苦矣推言節之道天地有節故能成四時无
節則失序也聖人立制度以為節故能不傷財害
民人欲之无窮也苟非節以制度則侈肆至于傷
財害民矣
次崖林氏曰九五陽剛居尊當位以主節于上而所
節者得以中正是可以通行于天下
趙氏(玉泉)曰統觀全體而剛柔適均則剛以濟柔柔
以濟剛一張一弛惟其稱也析觀二體而二五得
中則不失之過不失之不及一損一益惟其宜也
由是以制度數而隆殺皆中以議德行而進反皆
中此節之所以亨也
(餘論)石澗俞氏曰凡物過節則苦味之過正形之過勞心
之過思皆謂之苦節而苦則非通行之道故曰其
道窮也
象曰澤上有水節君子以制數度議德行
(正義)侯氏(行果)曰澤上有水以隄防為節
衡水孔氏曰數度謂尊卑禮命之多少德行謂人才
堪任之優劣君子象節以制其禮數等差皆使有
度議人之德行任用皆使得宜(議德行孔氏解與諸儒别)
伊川程子曰澤之容水有限過則盈溢是有節故為
節也君子觀節之象以制立數度所以為節也數
多寡度法制議德行者存諸中為德發于外為行
當義則中節議謂商度求中節也
(通論)白雲郭氏曰澤无水則為不足澤上有水則為有餘
不足則為困有餘則當節理之常也在人之節則
制數度所以節于外議德行所以節于内也為國
為家至于一身其内外制節皆一也
(餘論)紫巖張氏曰數度之制因乎人德行之議自于己記
曰君子議道自己而置法以民蓋己之所不能行
與其所不可行而強于人誰其從之一言盡節之
道中而已中必自身始也
初九不出戶庭无咎
(正義)紫陽朱子曰戶庭戶外之庭也陽剛得正居節之初
未可以行能節而止者也故其象占如此
秋山王氏曰陽剛在下居得其正當節之初知其時
未可行故謹言謹行至于不出戶外之庭是知節
而能止者故无咎
象曰不出戶庭知通塞也
(正義)秋山王氏曰時有通塞通則行塞則止當止即止其
知通塞之君子乎繫辭專以慎密言語說之兑體
故也
九二不出門庭凶
(正義)紫陽朱子曰門庭門内之庭也九二當可行之時而
失剛不正上无應與知節而不知通故其象占如
此
(通論)紫陽朱子曰戶庭是初爻之象門庭是第二爻之象
象曰不出門庭凶失時極也
(通論)白雲郭氏曰初為不當有事之地而二以剛中居有
為之位其道不可同也故初以不出戶庭為知塞
而二以不出門庭為不知通知塞故无咎不知通
則有失時之凶矣
愚案節之為卦剛節柔柔受節者也剛之節柔惟九
五一爻故曰當位以節中正以通若初二兩剛尚
居說體无節物之能故爻辭如此
六三不節若則嗟若无咎
(辨正)愚案六三隂柔居說體之極流蕩忘反而不知自節
者也若无以制之則其害未有既而嗟悔繼其後
矣復誰咎乎此言剛之制柔不可不早非六三之
自節也
(存疑)伊川程子曰六三不中正乘剛而臨險固宜有咎然
柔順而和說若能自節而順于義則可以无過不
然則凶咎必至可傷嗟也故不節若則嗟若己所
自致无所歸咎也(此以六三自節為說)
象曰不節之嗟又誰咎也
(辨正)紫陽朱子曰此无咎與諸爻異言无所歸咎也(本王輔嗣)
(說)
六四安節亨
(正義)紫陽朱子曰柔順得正上承九五自然有節者也故
其象占如此
愚案凡六四之屬坎體者以陷溺既輕其辭多美而
此卦九五為節之主四受其節于下恬然无復勉
強繆戾之意所謂安處善而樂循理者也其道豈
不足以亨乎
象曰安節之亨承上道也
(辨正)愚案承上道謂受節于剛乃其所以亨也程傳謂舉
安節之重者言之誤矣
九五甘節吉往有尚
(正義)伊川程子曰九五剛中正居尊位為節之主所謂當
位以節中正以通者也在已則安行天下則說從
節之甘美者也其吉可知以此而行其功大矣故
往則有可嘉尚也
(通論)
折中曰案水之止者苦積澤為鹵是也其流者甘山下
出泉是也五為坎主水之源也在井為冽取其不泥
也在節為甘取其不苦也
象曰甘節之吉居位中也
(辨正)愚案位天則也言五所處適當天則之中无過不及
而非張皇潤色以為甘者也
(通論)石澗俞氏曰節貴乎中當節而不節則六三有不節
之嗟過于節則上六有苦節之凶惟九五甘節而
吉者蓋居位之中當位以節无過不及也
上六苦節貞凶悔亡
(正義)藍田吕氏曰上六居節之極其節已甚苦節者也用
過乎節物所不堪守是不變物窮必乖故曰貞凶
禮奢寧儉未害乎義故曰悔亡
紫陽朱子曰居節之極故為苦節既處過極故雖得
正而不免于凶然禮奢寧儉故雖有悔而終得亡
之也
(辨正)愚案柔宜以受節于剛立論舊說俱作自節似有未
盡上六窮而在上若復裁之太過則彼有所不能
受而他變將作故曰苦節貞凶然最高之隂而有
以制之亦所以防患于未然者故悔亡也
象曰苦節貞凶其道窮也
(正義)伊川程子曰節既苦而貞固守之則凶蓋節之道至
于窮極矣
大易擇言卷三十一
