大易擇言卷六
上元程廷祚撰
䷈(乾下巽上)
小畜亨密雲不雨自我西郊
(正義)紫陽朱子曰小隂也畜止之之義也卦唯六四一
隂上下五陽皆為所畜故為小畜内健外巽二
五皆陽各居一卦之中而用事有剛而能中其
志得行之象故其占當得亨通然畜未極而施
未行故有密雲不雨自我西郊之象
(辨正)愚案小畜一卦自來皆泥于象而不求其義又不求
與履卦對待之義且不求所以次于師比之後之
義卒至于影響支離而莫得其解也蓋此卦立象
實以六四一爻理勢所在有不得不聽其自然者
然柔雖得位不可謂之非梗陽雖有五不可謂之
已純小畜云者言此乃事勢之暫而未可以為常
者也若履則可以為常矣何則健而巽畏天者也
說而應乎乾樂天者也畏天者以有所阻也此小
畜與履對待之故也由王輔嗣以來動引大畜以
為比例故云小畜所畜者小大畜所畜者大不知
卦之一正一反而生實義如天造地設六十四卦
皆然使小畜必待與大畜比例而後見文王何不
直取以相對而使之遥應乎且大畜之畜訓為止
聚小畜之畜訓為容受其義自别也至此卦序在
第九乾坤者天地之象也屯蒙以後皆洪荒之世
聖人經綸開闢之事也師言田有禽比言失前禽
則頑梗未能盡化德教未能盡洽可知時至小畜
大端无所用力優柔厭飫而已至履而人道遂立
故繼之以泰焉觀卦之對待與其次序則小畜之
義愈明而誠非大畜之所謂畜也又嘗求小畜之
義與需卦略相彷彿皆有待其自然之意其不同
者則需以險在前而當待小畜以隂未化而當待
險在前而當待者居易俟命之學隂未化而當待
者必世後仁之效也然則小畜云者非謂隂能畜
陽而謂陽之畜隂又明甚矣先儒謂一隂而畜羣
陽難以為訓不可以不辨彖辭二句當作兩解
上句指隂而言下句謂化隂者也觀彖傳自見矣
(餘論)紫巖張氏曰臣之誠意雖通于上而君德未孚若天
氣未應曰密雲不雨西郊隂位自我西郊言陽氣
未應也(此說亦似有理但與彖傳上下應之語不能无礙)
語類問密雲不雨自我西郊朱子曰凡雨者皆是隂
氣盛凝結得密方濕潤下降為雨今乾上進一隂
止他不得所以彖中云尚往也是指乾欲上進之
象到上九則以卦之始終言畜極則散遂為既雨
既處隂德盛滿如此所以有君子征凶之戒(張氏以密)
(雲為陽氣未應此又以既雨為險氣盛二說不合)
隆山李氏曰小畜小過皆隂用事故止為密雲而不
能為雨澤
(存疑)伊川程子曰畜止也止則聚矣為卦巽上乾下乾在
上之物乃居巽下夫畜止剛健莫如巽順為巽所
畜故為畜也然巽隂也其體柔順唯能以巽順柔
其剛健非能力正之也畜道之小者也又四以一
隂得位為五陽所說得位得柔巽之道也能畜羣
陽之志是以為畜也小畜謂以小畜大所畜聚者
小所畜之事小以隂故也彖專以六四畜諸陽為
成卦之義不言二體蓋舉其重者雲隂陽之氣二
氣交而和則相畜因而成雨陽倡而隂和順也故
和若隂先陽倡不順也故不和不和則不能成雨
雲之畜聚雖密而不(一有能字)成雨者自西郊故也東
北陽方西南隂方自隂倡故不和而不能成雨以
人觀之雲氣之興皆自四遠故云郊據四而言故
云自我畜陽者四畜之主也
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也
(正義)龜山楊氏曰小者畜也此以六四一爻言之也合一
卦之才則三陽健而進一隂體巽而上行九五剛
得中與之合志則志行矣是以亨也
紫陽朱子曰以卦體釋卦名義柔得位指六居四上
下謂五陽以卦德卦體而言陽猶可亨也尚往言
畜之未極其氣猶上進也
平菴項氏曰謂之尚往則非不往謂之未行則非不
行亨固在其中矣
石門梁氏曰不言故亨而言乃亨者乃緩辭也陽為
隂所畜其致亨甚難也若小失其道則不能亨矣
愚案剛天德也巽之柔能順乎剛而四又為多懼之
地故凡六四屬巽者无一不美傳曰柔得位者此
也非特以六居四之謂也柔知從剛則必為陽之
所與雖一時未能即化乎剛而陽亦容之小畜之
名緣是以起當此之時使陽遂自怠于邁往又何
以率未化之隂乎故曰健而巽剛中而志行乃亨
尚往者必期于雨也施未行者勢使然也
(通論)安定胡氏曰小畜卦有二義六四以一隂得位體无
二隂以分其應故上下五陽皆應之是小者能畜
矣三陽在下而並進四以一隂獨當其路是小有
所畜也此二義也
象曰風行天上小畜君子以懿文德
(正義)伊川程子曰畜為藴畜之義君子所藴畜者大則道
德經綸之業小則文章才藝君子觀小畜之象以
懿美其文德方之道義為小也
紫陽朱子曰風有氣而无質能畜而不能久故為小
畜之象懿文德言未能厚積而遠施也
初九復自道何其咎吉
(通論)紫陽朱子曰初九體乾居下得正前遠于隂雖與四
為正應而能自守以正不為所畜故有反復自道
之象占者如是則无咎而吉也
秋山王氏曰復反也初以陽剛居健體志欲上行而
為四得時得位者所畜故復然初剛而得正雖為
所畜而復如自守以正不為所畜者故曰復自道
言雖為彼所畜而吾實自復于道也
泉峰龔氏曰復自道此復字與无往不復不遠復之
義同謂復于在下之位而不進也初九以陽剛之
才位居最下為隂所畜知幾不進而自復其道焉
何咎之有九二牽復亦謂與初九牽連而内復也
易及諸經无有以復為上進者
石澗俞氏曰復謂反于本位也以初九之剛往應六
四之柔而受其制豈不失其道而有咎今也反而
以正道自守故能轉咎而為吉
何氏玄子曰天地間氣化人事皆有隂畜陽之時陽
既為隂所畜便不宜過剛躁動初以陽才居陽位
潛伏于下何咎之有先言何其咎而後言吉者以
无咎為吉也
象曰復自道其義吉也
(正義)紫巖張氏曰能反身以歸道其行已必不悖于理是
能自畜者也故曰其義吉
九二牽復吉
(正義)紫陽朱子曰三陽志同而九二剛中故能與初九牽
連而復亦吉道也占者如是則吉矣
何氏玄子曰與初相牽連而復居于下故吉
(存異)伊川程子曰二以陽居下體之中五以陽居上體之
中皆以陽剛居中為隂所畜俱欲上復五雖在四
上而為其所畜則固是同志者也夫同患相憂二
五同志故相牽連而復二陽並進則隂不能勝得
遂其復矣故吉也
愚案程傳以相牽為指二與五其說近鑿蓋本王輔
嗣之誤
象曰牽復在中亦不自失也
(通論)誠齋楊氏曰初安于復故為自復二勉于復故為牽
復能勉于復故亦許其不自失
石澗俞氏曰往而不復則不能自失既復矣則亦不
自失也云亦者承上爻之義以初九之不失而亦
不失也
九三輿說輻夫妻反目
(正義)紫陽朱子曰九三亦欲上進然剛而不中迫近于隂
為所繫畜不能自進故有輿說輻之象然以志剛
故又不能平而與之爭故又為夫妻反目之象
折中曰進不利于行故曰輿說輻退不安其室故曰夫
妻反目
愚案六四一爻未盡之隂為陽所容畜之為言即遯
卦畜臣妾之義乃隂為陽畜非以陽而見畜于隂
也初與二皆取義于復者剛既容柔則宜于拱手
安坐而无所為矣此非剛之志也夫剛善反者也
進无所為退而益修其德故有初之復又有二之
牽自治于内雖若不復以柔為事乃六四則已得
于觀感之深而上合志矣陽于隂之未盡者其畜
之也有道而化之也有本如此故足貴也九三過
剛不中既疎于自治而又急于責人以從已猶輿
之說輻其不能行可知矣彼夫妻反目又豈能正
室哉内卦三爻斯為劣矣
(辨正)平菴項氏曰輻陸氏釋文云本亦作輹案輻車轑也
輹車軸轉也輻以利輪之轉輹以利軸之轉然輻
无說理必輪破轂裂而後可說若輹則有說時車
不行則說之矣大畜大壯皆作輹字
象曰夫妻反目不能正室也
(通論)伊川程子曰說輻反目三自為也
六四有孚血去惕出无咎
(辨正)愚案六四為得位之柔體巽而順乎剛者也乃雖能
從剛而猶有柔之迹聖人慮之曰有孚欲其誠于
從剛也誠于從剛則无復害剛者故曰血去且无
復遺剛以憂者故曰惕出而何咎之有乎此爻義
本明顯先儒誤解畜字且謂以隂畜陽遂多紛紛
之說
(存疑)伊川程子曰四于畜時處近君之位畜君者也若内
有孚誠則五志信之從其畜也卦獨一隂畜衆陽
者也諸陽之志繫于四四苟欲以力畜之則一柔
敵衆剛必見傷害惟盡其孚誠以應之則可以感
之矣故其傷害遠其危懼免也如此則可以无咎
不然則不免乎害矣此以柔畜剛之道也以人君
之威嚴而細微之臣有能畜止其欲者蓋有孚信
以感之也
紫陽朱子曰以一隂畜衆陽本有傷害憂懼以其柔
順得正處中巽體二陽助之是有孚而血去惕出
之象也无咎宜矣
平菴項氏曰以隂畜陽以小包大能无憂乎獨恃與
五有孚故能離其血惕去而出之以免于咎臣之
畜君必信而後濟非與上合志不可為也
象曰有孚惕出上合志也
(正義)兼山郭氏曰上合志者合九五有孚之志
愚案上合志自謂四上合于五以為五與之合者非
是
(通論)秀巖李氏曰上合志此與大畜九三升初六凡三言
之皆謂上與陽爻合也損初六尚合志同
九五有孚攣如富以其鄰
(辨正)愚案易中九二九五皆有剛中之稱上无九五則九
二稱剛中二五皆九則惟九五稱剛中此定例也
彖傳所謂剛中而志行者即指此爻四與五皆曰
有孚者柔而有孚則誠于從剛剛而有孚則足以
化柔聖人之責柔固重以周而責剛亦嚴以密矣
有孚攣如則剛德日盛而柔與之合將兼有他人
之有而不獨有其有矣故曰富以鄰也
(存疑)伊川程子曰小畜衆陽為隂所畜之時也五以中正
居尊位而有孚信則其類皆應之矣故曰攣如謂
牽連相從也五必援挽與之相濟是富以其鄰也
五以居尊位之勢如富者推其財力與鄰比共之
也
紫陽朱子曰巽體三爻同力畜乾鄰之象也而九五
居中處尊勢能有為以兼乎上下故為有孚攣固
用富厚之力而以其鄰之象以猶春秋以某師之
以言能左右之也
象曰有孚攣如不獨富也
上九既雨既處尚德載婦貞厲月幾望君子征凶
(辨正)愚案此爻乃隂盡陽純之候故言既雨既處又以卦
體屬巽太過則寡斷婦貞厲以下因而遂著其戒
也既雨則雲之密者散矣既處則西郊之行者至
矣尚加也隂之既盡而益厚其陽德非天下之幸
乎斯時而復有自用其柔者謂之婦貞則可危矣
制之不可不早也月之未望有從陽之美月之幾
望則抗于陽而不可復制矣君子于此而後圖之
豈不凶乎舊解總謂以隂畜陽以柔制剛此乃天
下至无道之事而聖人為之畫卦繫辭亦奚取焉
(存疑)伊川程子曰上九巽順之極居卦之上處畜之終從
畜而止者也為四所止也○又曰尚德載四用柔
巽之德積滿而至于成也○又曰隂已能畜陽而
云幾望何也此以柔巽畜其志也非力能制也然
不已則將盛于陽而凶矣
龜山楊氏曰三陽下進一隂畜之不能固故密雲不
雨尚往也至上九而往極矣故既處夫隂陽和則
雨而婦以順為正雖畜而至于雨以是為正則厲
矣月遡日以為明者也望則與日敵故幾望則不
可過君子至此而猶征焉則凶之道也小畜以隂
畜陽為主其極必疑陽故戒之如此
紫陽朱子曰畜極而成隂陽和矣故為既雨既處之
象蓋尊尚隂德至于積滿而然也隂加于陽故雖
正亦厲然隂既盛而抗陽則君子亦不可以有行
矣其占如此為戒深矣
象曰既雨既處德積載也君子征凶有所疑也
(辨正)愚案有所疑正謂巽極寡斷而失事機使隂復盛也
䷉(兑下乾上)
履虎尾不咥人亨
(正義)紫陽朱子曰履有所躡而進之義也以兑遇乾和說
以躡剛強之後有履虎尾而不見傷之象故其卦
為履而占如是也人能如是則處危而不傷矣
又曰履上乾下兑以隂躡陽是隨後躡他如踏他脚
迹相似所以云履虎尾卦之三四爻發虎尾義便
是隂去躡他陽後處
(通論)雲峰胡氏曰程傳訓履為踐為藉以上下論也本義
云有所躡而進以前後論也于尾字為切諸家多
以兑為虎本義從程傳以乾為虎本夫子彖傳意
也不咥人亨大扺人之涉世多是危機不為所傷
乃見所履大傳曰易之興也其當文王與紂之事
邪是故其辭危危莫危于履虎尾之辭矣故九卦
處憂患以履為首
虚齋蔡氏曰八卦惟兑為至弱惟乾為至健今以至
弱者而躡于至健者之後自是危機故獨以履名
卦而彖傳復取其德而謂之履虎尾不咥人亨也
(餘論)石門梁氏曰履者踐履也人之于禮亦踐行其天理
者故履為禮也兑履乾之後履虎尾之象也虎咥
人者也然以和說履之則不見咥而反致亨以是
觀之人之踐履卑遜何往而不亨乎然和非阿容
也說非佞媚也亦恭順而不失其正耳兑之傳曰
剛中而柔外此其道也
(存疑)伊川程子曰履人所履之道也天在上而澤處下以
柔履藉于剛上下各得其義事之至順理之至當
也人之履行如此雖履至危之地亦无所害故履
虎尾而不見咥嚙所以能亨也
彖曰履柔履剛也說而應乎乾是以履虎尾不咥人亨
剛中正履帝位而不疚光明也
(辨正)雲峰胡氏曰本義謂二體見得是以兑體之柔履乾
體之剛非指六三以柔而履剛也
愚案剛柔指乾兑二體胡氏之說甚是程傳解履字
雖與本義不同而以剛柔為指二體則一從前荀
慈明王輔嗣皆誤以柔為指六三然則以六三為
成卦之主者亦誤也○以君臨天下之位為帝位
者易中他處絶无其文不應此處突然有之履帝
位蓋猶言所行合于天道也
(餘論)紫巖張氏曰九五履乾正位曰剛中正剛健不息體
大中至正之道以君臨天下履帝位而不疚也君
臨天下者其可危為大蓋人君以一身撫馭海内
使所履一不正而蹈于非禮則政令紀綱弛于上
䜛賊寇攘起于下穆王命君牙曰心之憂危若蹈
虎尾涉于春冰是也
(存疑)伊川程子曰兑以隂柔履藉乾之陽剛柔履剛也兑
以說順應乎乾剛而履藉之下順乎上隂承乎陽
天下之正理也所履如此至順至當雖履虎尾亦
不見傷害以此履行其亨可知
象曰上天下澤履君子以辨上下定民志
(正義)伊川程子曰天在上澤居下上(一作天)下之正理也人
之所履當如是故取其象而為履君子觀履之象
以辨别上下之分以定其民志夫上下之分明然
後民志有定民志定然後可以言治民志不定天
下不可得而治也古之時公卿大夫而下位各稱
其德終身居之得其分也位未稱德則君舉而進
之士修其學學至而君求之皆非有預于已也農
工商賈勤其事而所享有限故皆有定志而天下
之心可一後世自庶士至于公卿日志于尊榮農
工商賈日志于富侈億兆之心交騖于利天下紛
然如之何其可一也欲其不亂難矣此由上下无
定志也君子觀履之象而分辨上下使各當其分
以定民之心志也
(餘論)文中王子曰禮其皇極之門乎聖人所以嚮明而節
天下也其得中道乎故能辨上下定民志
紫巖張氏曰履不取地而取澤澤氣上通其性說蓋
禮必人情通說而後可久且澤水靜止象民志之
定云
初九素履往无咎
(正義)伊川程子曰履不處者行之義初處至下素在下者
也而陽剛之才可以上進若安其卑下之素而往
則无咎矣夫人不能自安于貧賤之素則其進也
乃貪躁而動求去乎貧賤耳非欲有為也既得其
進驕溢必矣故往則有咎賢者則安履其素其處
也樂其進也將有為乃守其素履者也
龜山楊氏曰君子素其位而行素履也不願乎其外
則无入而不自得矣故往无咎初九在一卦之下
君子敬修其可願在此時而已
紫陽朱子曰以陽在下居履之初未為物遷率其素
履者也占者如是則往而无咎也
西溪李氏曰處下體之後而虎在前人之涉世舉足
皆危機也惟能素其位而行則各安其當然之分
而不蹈危機以此而往何咎之有
草廬吳氏曰初九陽剛安于在下不變所守素其位
而行者也舜飯糗茹草若將終身顔子居于陋巷
不改其樂其斯之謂歟
(通論)山陽王氏曰履道惡華故素乃无咎
雲峰胡氏曰初未交于物有素象案蔡氏曰素者无
文之謂蓋履禮也履初言素禮以質為本也
愚案中庸之言素位曰不願乎其外謂安其當然之
分而无所緣飾未嘗非質素之意也但言素位則
其理富言質素則義差狹而亦可相通
象曰素履之往獨行願也
(正義)伊川程子曰安履其素而往者非苟利也獨行其志
願耳獨專也若欲貴之心與行道之心交戰于中
豈能安履其素也
秀巖李氏曰素履往即中庸所謂素位而行者也獨
行願即中庸所謂不願乎其外者也
九二履道坦坦幽人貞吉
(正義)伊川程子曰九二居柔寬裕得中其所履坦坦然平
易之道也幽靜安恬之人處之則能貞固而吉
石門梁氏曰行于道路者由中則平坦從旁則崎險
九二以剛居中是履道而得其平坦者也持身如
是不輕自售故為幽人貞吉
象曰幽人貞吉中不自亂也
(正義)伊川程子曰履道在于安靜其中恬正則所履安裕
中若躁動豈能安其所履故必幽人則能堅固而
吉蓋其中心安靜不以利欲自亂也
(通論)谷氏拙侯曰初之素而曰行願二之坦而曰不亂可
見其身之履皆由于志之定也
六三眇能視跛能履履虎尾咥人凶武人為于大君
(辨正)愚案八卦中兑為至柔而六三又兑之所以為柔者
以至柔之爻處多凶之地而當履之不測其危固
不可勝言矣然暗而无識弱而无才非窮凶極惡
之此舊說泥于隂爻陽位與武人大君之象又誤
解傳中志剛之語訓詁多異不敢附會也
(存疑)伊川程子曰三以隂居陽志欲剛而體本隂柔安能
堅其所履故如盲眇之視其見不明跛躄之履其
行不遠才既不足而又處不得中履非其正以柔
而務(一作勝)剛其履如此是履于危地故曰履虎尾
以不善履履危地必及禍患故曰咥人凶武人為
于大君如武暴之人而居人上肆其躁率而已非
能順履而遠到也不中正而志剛乃為羣陽所與
是以剛躁蹈危而得凶也
紫陽朱子曰六三不中不正柔而志剛以此履乾必
見傷害故其象如此而占者凶又為剛武之人得
志而肆暴之象如秦政項籍豈能久也
象曰眇能視不足以有明也跛能履不足以與行也咥
人之凶位不當也武人為于大君志剛也
(辨正)愚案六三至暗至弱以蹈凶禍由不知有天德也天
德者何剛之謂也經云武人為于大君言暗弱至
此豈可不求天德而力奉之此曰志剛即彖傳所
謂說而應乎乾也人能志剛而猶自患于暗弱乎
此聖人教人之精意而舊解俱舍此何也
(存疑)伊川程子曰以柔居三履非其正所以致禍害被咥
而凶也以武人為喻者以其處陽才弱而志剛也
志剛則妄動所履不由其道如武人而為大君也
秋山王氏曰三質暗才弱本不足以有為以當履之
時一隂為主適與時遇是以不顧其位不當勇于
行而履危蹈禍斯道也唯武人用之以為王事一
于進以行其志之剛則可故爻辭于咥人凶後言
之用各有當也
愚案易中剛无貶辭所貶者失位之剛不中正者也
若概云志剛則妄動恐无此理王氏蓋知舊說之
誤而稍變者也
九四履虎尾愬愬中吉
(通論)山陽王氏曰逼近至尊以陽承陽處多懼之地故曰
履虎尾愬愬也然以陽居隂以謙為本雖處危懼
終獲其志故終吉也
伊川程子曰九四陽剛而乾體雖居四剛勝者也在
近君多懼之地无相得之義五復剛決之過故為
履虎尾愬愬畏懼之貌若能畏懼則當終吉
紫陽朱子曰九四亦以不中不正履九五之剛然以
剛居柔故能戒懼而得終吉
雲峰胡氏曰本義于三之履虎尾曰不中不正以履
乾是以乾為虎而三在其後也于四之履虎尾則
曰亦以不中不正履九五之剛是以九五為虎而
四在其後也三四皆不中正而占有不同者三多
凶以柔居剛其凶也宜四多懼以剛居柔所以終
吉
愚案彖之履虎尾獨于三四著之者三與四屬人道
且凶懼之地也履之為卦正言人之處世者也以
乾為虎以五為虎之說似亦有不盡然者
象曰愬愬終吉志行也
(正義)紫陽朱子曰志行也只是說進將去
西溪李氏曰畏懼所以行其志也
愚案志即志剛之志言能戒慎恐懼則念念在于天
德无所處而不善矣
九五夬履貞厲
(正義)山陽王氏曰得位處尊以剛決正故曰夬履貞厲也
履道惡盈而五處尊是以危(案夬有決斷盈滿二義此宜兼之故存王)
(氏說)
伊川程子曰夬剛決也五以陽剛乾體居至尊之位
任其剛決而行者也如此則雖得正猶危厲也古
之聖人居天下之尊明足以照剛足以決勢足以
專然而未嘗不盡天下之議雖芻蕘之微必取乃
其所以為聖也履帝位而光明者也若自任剛明
決行不顧雖使得正亦危道也可固守乎有剛明
之才苟專自任猶為危道况明不足者乎易中云
貞厲義各不同隨卦可見
紫陽朱子曰九五以剛中正履帝位而下以兑說應
之凡事必行无所疑礙故其象為夬決其履雖使
得中正亦危道也故其占為雖正而危為戒深矣
秋山王氏曰履之卦義履剛也履剛之道尚柔不尚
剛也五雖中正以履帝位然以剛居剛是一于尚
剛者夬履謂決于行也一于任剛決行而不顧則
于中正之道豈能无咎乎若貞固守此危道也故
曰貞厲
(餘論)平菴項氏曰六三于彖辭為亨者以下卦言之有和
說之德也于本爻為凶者資本隂柔履位不正宜
其凶也九五于彖辭為不疚者以上卦言之有剛
健中正之德也于本爻為厲者以剛行剛志在夬
決其理雖正其事則危也凡彖多言卦德凡爻多
論爻位
雲峰胡氏曰在下者不患其不憂患其不能樂故喜
其履坦在上者不患其不樂患其不能憂故戒其
夬履二之坦則正而吉喜之也五之夬則雖正而
危戒之也
象曰夬履貞厲位正當也
(正義)新蔡于氏曰夬決也居中履正為履貴主萬方所履
一決于前恐決失正恒懼危厲故曰夬履貞厲位
正當也(案此言恒懼危厲是戒人以當存危懼之心其理為優)
伊川程子曰戒夬履者以其正當尊位也居至尊之
位據能專之勢而自任剛決不復畏懼雖使得正
亦危道也
愚案位正當對位不當而言盡剛之道以化柔乃天
下之至難居其位則不可不知其危也
上九視履考祥其旋元吉
(正義)山陽王氏曰禍福之祥生乎所履處履之極履道成
矣故可視履而考祥也居極應說高而不危是其
旋也履道大成故元吉
伊川程子曰上處履之終視其所履行以考其善惡
禍福若其旋則善且吉也旋謂周旋完備无不至
也是以元吉
紫陽朱子曰視履之終以考其祥周旋无虧則得元
吉占者禍福視其所履而未定也
(餘論)石門梁氏曰上履之終也人之所履觀之于始則誠
偽未可見惟觀之于終然後見也故視其所履以
考其善若周旋无虧則其吉大矣是爻也豈非動
容周旋中禮而為盛德之至與
象曰元吉在上大有慶也
(正義)伊川程子曰上履之終也人之所履善而吉至其終
周旋无虧乃大有福慶之人也人之行貴乎有終
紫陽朱子曰若得元吉則大有福慶也
次崖林氏曰在上履之終也言于履之終而得元吉
則大有福慶也在上是解所以元吉大有慶是正
解元吉
大易擇言卷六
