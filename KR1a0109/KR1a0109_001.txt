易用卷一
明陳祖念撰
䷀乾
乾健也天道也此卦上下皆乾故乾之名不易健之至
也夫語至健者莫如天萬古此動萬古此不息一健而
已矣故自其普遍無所不包之謂元自其朗暢無所不
達之謂亨自其惠益無所不被之謂利自其恒確無所
不正之謂貞是元亨利貞也合之則為一分之則為四
相根可以序言元而亨亨而利利而貞貞而復元也相
兼可以混言元中有亨利貞亨中有利貞元利中有貞
元亨貞中有元亨利也盖乾之為妙累言之不足盡其
神四言之足以舉其概然是四德也天有之地有之人
亦有之安此之謂聖勉此之謂賢不純不徧謂之常人
棄而弗有謂之小人六十四卦聖人設之以教人全此
四德者也不惟人有之物亦有之物之元亨利貞待天
地之元亨利貞以生成待聖人之元亨利貞以裁制者
也噫文王知天矣其繫乾四德人人可得而見也乃宋
儒動論天地之外曰天依形地附氣天地自相依附又
有曰天外更須有軀殼甚厚所以固此氣也之二言者
世交述之若身履六合之外而親見天地之依附軀殼
然者不亦誣乎夫六合之外聖人所不知故不言六合
之内聖人所眞知故詳言觀於六十四卦可見矣今不
求知聖人之所知而求知聖人之所不知亦惑矣哉近
世劉伯温曰天之行聖人以歷紀之天之象聖人以器
驗之天之數聖人以算窮之天之理聖人以易究之天
之所閟人無術以知之旨哉言矣
乾之六位備六十三卦之位例初卦之始故曰潛上卦
之終故曰亢三下之上故曰厲四上之下故曰或二五
得中君臣之正位也故曰利見推之諸卦意可識矣
或問元亨利貞四德也今解為大通宜正之說可乎曰
鄭康成純用四德王輔嗣純用大通宜正程傳於乾坤
從康成於他卦從輔嗣本義則純用輔嗣愚謂大有獨
云元亨大壯獨云利貞同人云利君子貞明夷云利艱
貞家人云利女貞之𩔖大通宜正之說不可易矣然易
道屢遷不可以一端泥如屯隨臨无妄革皆有元亨利
貞四字讀者當深思之不得廢四德之義矣
或問左傳襄公九年穆姜薨于東宮始往而筮之遇艮
之八史曰是謂艮之隨隨其出也君必速出姜曰亡是
于周易曰隨元亨利貞无咎元體之長也亨嘉之會也
利義之和也貞事之幹也體仁足以長人嘉德足以合
禮利物足以和義貞固足以幹事然固不可誣也有四
德者隨而无咎我皆無之豈隨也哉我則取惡能无咎
乎必死于此弗得出矣今文言大與此同孔子之生後
穆姜之死十有餘歲何其言之符合也曰自洪荒以至
春秋更神聖多矣至語嘉言流播人間豈穆姜引之而
文言亦引之與又昭公十二年子服惠伯論南蒯之筮
曰黃中之色也裳下之飾也元善之長也益徵為古語
矣本義曰下文别以子曰表孔子之詞盖傳者欲以明
此章之為古語也此言審矣新安胡廷芳謂左氏本文
言語作為穆姜之言豈其然乎嗟夫言從心生人之心
天地之心也故嘗曰道途花草靈藥常存里巷諺謠聖
經常在
䷁坤
坤順也上下皆坤順之至也故坤之名不易地德也配
乎乾乾有元亨利貞坤亦有元亨利貞其德同其所以
為德則異何也乾健坤順也龍行于天故以象乾馬行
于地故以象坤盖順伏于人引重致遠惟所驅策莫如
馬況馬而曰牝尤其順也牝必從牡猶坤必從乾也夫
乾坤合德則萬物生成萬物生成總乾坤之德孰從而
分别之然作易者以乾主倡主君主父主夫以坤主隨
主臣主子主妻故不得不别而詳之也體乾之君子利
用先矣又必陰方以求陰非陰孰助陽乎體陰之君子
先則迷後得主矣利矣又必往西南陽方不可往東北
陰方盖西南朋必得東北朋必喪矣夫後而得主西南
而求陽坤之貞也君子一意而安於貞不亦吉乎或問
從古以來儒者解易皆以西南為隂方東北為陽方今
變之可乎愚謂儒者不察天地之大𫝑而信口耳以為
師一人倡之千人和之盖求其解而不得故強而為之
詞也試以天地觀之北方多寒陰方也南方多暑陽方
也萬古此天地孰能易之老子曰天地負陰而抱陽說
卦傳曰聖人南面而聽天下禮曰南方者夏夏之為言
假也北方者冬冬之為言藏也是南北分陰陽從剖判
以來不易矣今欲解易而變亂天地可乎或問南為陽
方北為陰方信矣此曰西南曰東北何也曰陽衰于西
而盛于南曰西南舉陽之終始言之也陰衰于東而盛
于北曰東北舉陰之終始言之也或問得朋喪朋何以
說乎曰儒者之變易天地正以朋之一字誤之也夫朋
之為義同門曰朋兩貝曰朋謂其𩔖也陽以陰為𩔖陰
以陽為𩔖此天地君臣父子夫妻之所以相得也若陽
與陽𩔖陰與陰𩔖似朋實非何以成生育之功乎故必
夬之而後可觀于睽革之彖傳剝之爻傳意可識矣革
曰二女同居其志不相得睽曰二女同居其志不同行
天地睽而其事同也男女睽而其志通也萬物睽而其
事𩔖也剝之六三剝衆陰以從陽爻曰剝之无咎傳曰
剝之无咎失上下也故通乎睽革之說則朋之義可知
通乎剝之說則喪之義可知矣故體坤君子既後而不
敢先矣惟後而得主矣然則終于後乎終于无所主乎
故教之西南得朋東北喪朋得者依之也如女之從男
也喪者捨之也如二女之相去各從其男也傳曰西南
得朋乃與𩔖行即睽之志通事𩔖也東北喪朋乃終有
慶慶者陰陽相親也不去其似朋安得其眞朋乎曰慶
曰終意至明矣盖東北喪朋即西南得朋西南得朋即
後得主後得主即牝馬之貞非有二也
愚按崔憬曰西方坤兊南方㢲離二方皆陰與坤同𩔖
故曰西南得朋東方艮震北方乾坎二方皆陽與坤非
𩔖故曰東北喪朋以喻在室得朋猶迷于失道出嫁喪
朋乃順而得常程正叔曰西南陰方東北陽方陰必從
陽離喪其朋𩔖乃能成化育之功而有安貞之吉是二
言者似知得喪從陽之義而不知南北陰陽之方馬季
長曰孟秋之月陰氣始著而坤之位同𩔖相得故西南
得朋孟春之月陽氣始著陰始從陽失其黨𩔖故東北
喪朋荀慈明曰陰起于午至申三陰得坤一體故曰西
南得朋陽起于子至寅三陽喪坤一體故東北喪朋吳
幼清曰凡卦之位四為西三為南初為東上為北六四
六三二陰相比近故為得朋初六上六二陰相隔遠故
為喪朋是三說者匠意師心无所證據穿鑿不經之談
也近世熊叔仁云西南坤本鄉與兊離㢲三女同居是
為得朋出而從乾震艮坎三男同居故喪朋夫以坤為
西南本自後天卦位後天卦位附會說卦已不足據況
以三女同居為得朋三男同居為喪朋是不惟不知其
方且不知得喪之義矣嗟夫聖經不明各任其臆遂至
翻天地之陰陽反男女之倫𩔖可悲也已不得不一言
之以俟後聖
六爻之義備在文言初二三四上至明悉矣獨六五黃
裳元吉文言以君子贊之與乾九五大異乾九五爻曰
大人傳曰首出庶物曰大人造也文言曰聖人作而萬
物睹曰上治也曰乃位乎天德今坤六五曰黃裳文言
贊為美之至也未嘗明言其為君干寶曰陰登于五柔
居尊位若成昭之主周霍之臣也程傳曰坤為臣五實
尊位故為之戒曰黃裳元吉又曰陰者臣道也婦道也
臣居尊位羿莽是也婦居尊位女媧武氏是也夫文言
本無貶詞程傳未必然矣焦弱侯曰大傳垂衣裳取諸
乾坤盖合二卦而取象乾為上衣坤為下裳也周官内
司服掌王后六服四曰鞠服注謂黃衣也詩綠衣黃裳
綠衣喻妾黃裳喻夫人今繫黃裳于坤六五則知為乾
九五之配坤純陰嫌于言君又不可以臣當之故取象
于后以存君位又嫌于敵乾故象下裳示坤當下于乾
也聖人謹于位分之辨如此
含弘光大謂其翕也含蓄于地中者甚弘其闢也光輝
于地上者甚大故萬品之物咸遂其生矣
楊敬仲曰坤之至與乾之大非有異無所優劣也
曺丕時許芝奏云易傳曰初六履霜陰始凝也其義甚
通然後漢魯恭上疏引有堅冰二字豈其時已有加之
者耶坤為文故有含章之象坤體虛容物有囊象上在
卦外故曰戰于野
按左傳子服惠伯曰黃中之色也裳下之飾也夫曰黃
所以配玄曰裳所以配衣王后位坤六五其說是也
䷂屯
屯未達也為卦震下坎上動而遇險屯之象也夫物生
之勾萌未舒雷電之鬱蒸未雨皆為屯在人則為天地
開創之初名分未定政教未行事物紛紜之始也濟屯
在人弘濟在德必有乾之四德而後可耳未可輕動其
惟建侯乎盖擾攘之初无主乃亂因人心之思主建才
德以為侯大以統大小以統小民心有屬而不渙猷為
次第而可施利莫大焉者也
夫屯之時不可有攸往非人之才力弗堪𫝑不可也不
可而往詎能益乎故初磐桓二四上皆乘馬班如三无
虞五屯膏可以觀世矣其當日之妙用於諸爻雜見之
故初磐桓居貞不往也利建侯足彖之義也以其剛得
正矣二屯如邅如乘馬班如夫乘馬欲往班馬後歸春
秋傳班馬之聲是也夫屯邅之時非得同心不能獨任
婚媾急矣如強暴何強暴多而婚媾寡時之所以屯也
六二柔而得正故能𨼆忍以待時時極則變婚媾斯通
如女子守貞不字十年乃字禮女子許嫁筓而字男子
冠而字皆敬其名故言字則許嫁矣六三不中正上无
正應是即鹿无虞能得鹿乎不如舍之為見幾而免吝
六四柔正下應獨賢求婚媾而往吉无不利也九五中
正處尊人之所望以亨屯者也然在險中時方艱難膏
澤未徧有屯膏之象夫屯膏時也濟時道也故小心敬
愼則貞而吉若尊大自處雖貞亦凶貞者行正之謂欲
以普其膏也吉凶有異敬肆之道别也上六處屯之上
百不自由泣血而已亦時危而才志弱乎合而觀之建
侯聯民也婚媾協力也知幾審𫝑也小心秉謙也屯其
可亨乎讀法小(讀)貞吉(句)大(讀)貞凶(句)
剛柔始交震也難生坎也震動坎險為動乎險中欲元
善欲嘉會欲貞固何以利物乎建侯而已故雷動之迅
則雲化為雨盈滿兩間孰不沾足天造草昧物莫遂生
宜急于建侯而不遑寧處也非謂建侯之外又不寧矣
居貞非忘世欲行正而未可故傳發其志建侯以理民
不可以輕建故傳屬之初二乘初九之剛始見有寇字
于十年之後終復其常无虞即鹿以從禽之心勝也猶
无媾漫往以急功之念殷也故无虞不待暗于事機得
媾而行明于物理
屯繼乾坤之後震長子也勿用取坎建侯取震草不齊
也指震震為蕃昧不明也指坎坎水外暗郭子和曰坎
在上為雲故雲雷屯坎在下為雨故雷雨解陽貴陰賤
震陽居陰下故曰以貴下賤震馬作足坎為寇盜二五
正應故曰婚媾十年互坤之數或曰震有鹿象以驚走
也互艮土震竹為林中坎為雨曰膏坎血卦故曰血坎
勞卦故不寧或曰不寧言寧也求而往之外稱往
䷃蒙
蒙稚而未通也為卦坎下艮上遇坎而止蒙之象也於
人為渾沌未開愚昧弗靈而性天之聰明&KR0595;倫之眞識
具在也有所以導之則蒙者通矣故曰蒙亨夫物之屯
也必藉君物之蒙也必藉師師者何天地所生先知先
覺之人以佐君者也師不往教蒙必來學故曰匪我求
童蒙童蒙求我夫不求我者不必言矣蒙來求我即可
以告之乎曰未也誠可告而疑不可告也何者凡人之
揲蓍以叩神欲知吉凶以趨避猶學者之就師以請問
欲知臧否以從違也今筮者四營成易十八變成卦動
静俱陳詞象可占矣即率而由之如臨師保是初筮者
也誠也乃神告如響而中心懷疑復再筮焉三筮焉其
志愈惑其精愈散矣是慢神也神則不告告亦無益矣
故蒙之問若人之初筮則欣然而告之告與問相入行
與言相推也蒙之問若人之再筮三筮則凟矣凟則默
然而不告非不欲告不可告也疑與我相持問與行相
判矣故曰初筮告再三凟凟則不告且蒙之求我者何
物我之告蒙者何物性天之明彝倫之識正道也若其
匪正水以多岐迷源學以多方喪生何貴乎故曰利貞
求而應誠而告告而正蒙有不亨者乎
夫師主教也教之道何尚乎尚乎寬嚴得中成其智賢
而不棄其愚不肖也於初二上三爻見之矣初六在蒙
之初發蒙者也夫發蒙在閑其始閑始在嚴其防扑作
教刑用刑人利也初陰柔弱乃說去桎梏自此以往習
與性成不可為矣盖桎梏非他束之教也彼徒知敷教
在寬不知愛克厥威罔功矣上九在蒙之極蒙有怙終
而不變者既失閑于其始乃忿疾于其終上陽剛猛攻
治督責不遺餘力是擊蒙也然蒙有不同其資禀庸下
无邪心者以威擊之是與為寇也其淫用匪彝有邪心
者以威擊之是與禦寇也為寇不利禦寇利矣彼盖知
師嚴道尊而不知其施之者悖也九二陽剛得中有應
于上任覺世之責者也有教無類故舉天下而包羅教
之因人而篤成德達才矣中有難教者棄之可乎夫難
教者莫如婦人詩曰匪教匪誨時惟婦寺而亦納而教
之欲曲以成之也夫造乎才俊而矜其不能繼往開來
之責也以是而報命于上猶子之克家矣臣而體國子
而幹家豈有二乎
夫弟子主學也學之道何尚乎尚夫專心致志不畫而
甘于下愚亦不濫而底于喪節也於三四五三爻見之
矣六三不中正居險之極盖隕穫充詘不足教之士也
猶之女然不可娶者夫貞女見躬不見金淫女見金不
見躬往无所利其可娶乎士而女醜其可教乎六四柔
而不中居止之下盖自暴自棄之士也所謂蒙之困而
不學者吝可知矣六五柔中處尊下應九二是冲虚挹
損惟二之聽有童蒙之象夫五非童也聰明不用以師
為聰明睿知不作以道為睿知師臣者帝治平可知故
曰吉以是而學其希聖希天者乎
内險則居不能安外止則行不能達蒙之象也蒙而曰
亨以可通之道行之故亨以教者之時中也時不後不
先當可也中非難非易適中也
山下出泉涓流未暢蒙之象也然放海不可禦者此水
滔天不可測者此水故果行象其莫禦育德象其莫測
剛柔接謂君臣相際也行不順謂逐外忘内也遠實謂
去陽之遠此爻外意順謂惟道是從又㢲以入之日新
之德矣寇害也以剛而禦蒙之寇是上之順蒙者因是
而自去其寇是下之順
或曰果行象泉之出育德象山之深坎為法律有刑人
象虞翻曰坎為穿木互震為足艮為手故曰桎梏三隂
爻為女有取女象艮為少男有童象坎為盗故曰寇九
二之所教皆陰有納婦之象
䷄需
需待也為卦乾下坎上險在于前需之象也夫人于未
可有為固必從容以待然待必實有也實有道德可以
俟時實有經綸可以俟勢如无有而待妄而已矣故曰
有孚果有孚而待將名顯而道通也故曰光亨使猶未
也又必固守不變則吉以是而待時至事濟矣故曰利
涉大川光者物之神盖出於形器之表
夫需險者以險之遠近為吉凶需之勢也亦以人之所
處為善敗需之理也初冣遠于坎故需于郊二漸近故
于沙三最近故于泥四入險矣故于血郊沙泥血自其
所處之位而言非人之所能為也初陽得正故以用恒
戒之二陽得中故以終吉慰之三陽不中故以致寇危
之四陰得正故以出穴許之此人之所為不得以位而
自諉也郊沙不善亦泥而且血泥血而善何遜于郊沙
夫血者陰陽相傷之微穴者物所安之壑也四需血矣
而能出穴以避之不敢懷安而身名不害處險最善皆
以柔順得之也需之貴于用柔也如此傳曰順以聽命
盡之矣(此下原闕)
吉終哉合六爻觀之五酒食貞吉需于常者也需于血
四需于變者也上六不需之需不測之變者也何者需
待也險在前也曰郊曰沙曰泥皆有險在前明見其險
故不得不需今曰入穴險豈在前乎災忽臨乎其後強
忽逼于其側計无所施獨藉乎敬盖逆之則无遺類敬
之猶冀萬一此亦不得已之微權也𫝊雖不當位謂暴
客之來豈當賓主之正位然能敬不能無失或免大失
耳天下往往有此事昔盜入韓魏公卧内公曰取吾頭
以去知此義矣聖人發此于需所以前民者周矣哉
以中正也中正有孚貞之義光亨吉在其中矣夫需而
必飲食宴樂何也盖酒為歡伯食惟忘憂燕示慈惠以
恩為主與享訓恭儉以禮為主者不同故飲食燕樂之
時心无外覬需莫切于此者故借以言需謂優游以待
耳非荒淫也易于坎多言酒食酒食亦陷人之事非剛
中孰制之乎或曰飲食象坎水之潤宴樂象乾體之健
大川坎象利涉乾知阻也項平甫曰飲食以養陽象坎
宴樂以養陰象乾互兊為口舌故小有言坎為盜曰寇
坎上下兩偶象穴坎水為酒互兊為食三人謂三乾
䷅訟
訟争也為卦坎下乾上以險遇健訟之象也夫人與人
相親惟訟為不美訟得已乎必有孚必窒必惕必中乃
吉夫孚不欺窒不達惕不競中不過皆不得已而訟苟
可已而即已也若終極其事凶也必矣又必利見大人
資其聽斷不利涉大川冒乎險阻冐乎險阻即不孚不
窒不惕不中之謂也
夫不訟其上也訟而知止次也訟而極之禍矣初六以
柔居下訟而不永者也即小有言以吉終矣使其永之
災豈止于言乎上九以剛居上訟而不止者也即幸而
錫之鞶帶旋即有奪之者矣況輿情所惡夫孰有與之
者乎
夫人之興訟皆自以為必克不知勢不敵則不克理不
直則不克不克雖均其究異致何者訟下之愆易解而
訟上之罪難逭也九二本食禄之家有邑三百戶者也
以剛居險遂與五訟或徵賦而爭多寡或論事而争曲
直是必不可勝之數也於是懼而歸歸而逋負罪潛匿
以身塞責其邑人三百戶僅可無眚周禮憑弱犯寡則
眚之眚者四面削其地也亡命喪邑何利之有九四本
有位之臣守大君之命令者也以剛不中遂與初訟因
其弱而侵凌以其賤而狎侮此必有不忍之心也於是
思復而就君之命思變而安理之常雖失于始幸收于
終亦吉道矣盖命之不行自上犯之使其怙終叛命凶
能免乎歸而逋(句)象傳甚明
當訟之世人皆以好爭為能君子獨以不爭自處六三
外柔内剛安其素履是食舊德不與世競者也承乘皆
剛勢為難處然貞以幹事厲以存心必終吉矣或因王
事不得已而有爭亦務存謙順不以成自居也此其心
迹无疵公私不伐可以風訟之世乎或問王事有爭何
也曰晉叔向與子朱爭修成之事師曠曰臣不心競而
力爭若六三者吾知免矣(襄公二十六年)
九五中正居尊德耀所及人皆丕變所云使民无訟者
也故曰元吉
剛來俞玉吾以需倒體言剛有孚窒
有孚窒陽陷于陰也惕中吉坎為加憂(闕)皆以
坎中實為孚需上坎五中正居尊故云光亨訟下坎二
中而不正故窒而不光惕而不亨剛來虞翻范長生皆
謂從遯來朱義因之入淵坎在下也坎為隠伏故曰逋
三爻為三百戶下大夫制猶駢邑三百云爾三爻為三
褫或曰互離為腹為革有鞶帶象
䷆師
師兵也為卦坎下坤上以一陽而統五陰用兵之象也
夫兵者不祥之器不得已而用之故必以正為尚伐暴
非為暴也救民非殃民也則師出有名矣然三軍之衆
統在一人國之安危係焉必擇其才德足以長人者為
將則功成而吉民不怨而无咎丈人子夏傳作大人
夫行師之道有將兵者有將將者將兵者兵之耳目將
將者將之腹心故不善將兵等之无兵不善將將等之
无將此王者所必講也
天下之事莫難於用兵懸權而動不可預設然有經常
之道焉故將兵者必明節制合恩威一事權酌進退此
必不可闕者也將將者必愼興戎察賢否酬膚功定用
舍此亦必不可闕者也爻備之矣初二三四言將兵也
五上言將將也玩師之卦武經七書可无讀矣
能以衆正謂聯士卒為一心通上下為一意則王者之
師戰勝攻取特其餘事耳毒古與育同歸藏易大畜小
畜作大毒小毒老子亭之毒之注亭以品其形毒以成
其質是也陸德明訓役馬季良訓治程傳訓害謂師旅
之興不无傷財害民然而民心從之者以其義動也愚
謂行險而順已具此義矣
地下之潤者皆水國中之耕者皆兵水藏於地見地而
不見水兵隠于農見農而不見兵故取為象容保吾民
即所以畜養吾兵有事無事雖有異勢阡陌行伍非有
異人此古道也後世必不能行不可行矣
律者坐作進退步伐止齊之法師出以律武之善經失
律則凶失律即否臧也用師雖貴剛而尤貴中中兼勇
怯動静謀斷寬猛而言將之純品也惟權患中制任患
弗專耳故爻云吉无咎又云王三錫命傳曰承天寵本
將之所以成功懷萬邦本君之所以任將王道哉輿尸
程傳云衆主是也輿論輿人古皆訓衆誰其尸之詩亦
訓主左次程傳曰退舍是也盖以衆為政敗道也知難
而退常則也利執言謂得執以為辭郭京改言為之意
義末矣已胙之國復使之相承爰及苗裔之意故曰開
國承家國有公侯伯子男之等則功别矣小人勿用不
與之為政也盖擾攘開創小人皆得叙功太平圖治小
人不可與政光武既定天下惟用鄧禹耿弇知此義矣
水民衆之象地容畜之象坎為刑律自五之二歷三位
故稱三錫六三坎體加憂故多疑用人不一也坎豕為
禽互震為長子坤為土有國家象弱侯曰古禽獸皆
稱禽
䷇比
比親輔也為卦坤下坎上九五一陽五陰皆附之比之
象也夫天立君以為民君有民以自立故人而我暌則
凶人而我輔則吉然无德則人不比自泰則人不比故
必再筮以自審果有元永貞之三德乃可比人而无咎
又必乾惕于心不致自寧則萬方皆來附之矣如是而
猶有後夫是怙終而逆命王法所必誅也故曰後夫凶
原再也禮之原廟原蠶左氏傳之原田皆訓再求師欲
其誠故曰初筮省已欲其審故曰原筮趣味雋矣
鳥獸不可與同羣人豈能離人乎故内則有族黨姻親
外則有邦國交與君則有百官兆民皆比也相比之道
欲誠欲正欲顯自天子以至庶人一皆以三者為本匪
誠則始合終離匪正則失人失已匪顯則植黨匿心好
同惡異悉邪也邪則邪人比之非邪人則无與比矣孑
然孤立皓首何歸乎
初六比人之始而有孚信則无咎矣然人非難比而誠
患不積使積誠而至于充滿若盈缶然則其終也有他
吉矣盖不誠雖無他者未孚至誠即有他者亦格傳曰
比之初六有他吉也曰比曰初六見初心未喪易以積
誠耳六二内卦所比族黨姻親也履得中正能貞故吉
傳曰不自失也盖親近相比斷義為難故必不自失乃
為貞耳六三當内外之際位失中正所比皆非其人凶
咎可知矣傳曰不亦傷乎謂有損也六四外卦所比邦
國交與也履得其位能貞故吉猶之二也傳曰外比于
賢以從上也謂内比則親親外比則賢賢也比得其賢
所以從上上勝已者也比失其賢不墜下乎九五大君
也天下所比剛健中正以顯而比智巧有所弗用機械
有所弗設顯然示人而已矣盖以心照天下而天下皆
得見其心也猶之天子之畋用三驅之法不汲汲于得
禽獸不屑屑于誡邑人此至誠至公之道億兆所歸往
也故曰吉傳發其意謂惟舍逆取順所以失前禽此前
禽之罪非王者之過所失至少所得至多邑人不誡盖
上以中使之中何待誡乎上六當卦之首首則亢亢則
人莫與比為比之无首人而无比何以得終故曰无所
終朱義曰以上下之象言之則為无首以終始之象言
之則為无終
以剛居中斯有元永貞之三德上不寧而下方來是上
下應也
天下之相比无間者莫過于水與地故建國以聯民親
侯以親民與水地何異子夏傳曰地得水而柔水得土
而流王應麟曰蒙之剛中陽在下卦初筮得之也比之
剛中陽在上卦再筮得之也或曰坎勞卦故不寧坤方
故曰方來虞翻曰水性流動故不寧坤陰為方上下應
故方來後夫指上六謂後于五坎為水故取缶驅坎馬
駕坤輿之象自五至二歷三爻故曰三驅
䷈小畜
小畜小養大也為卦乾下㢲上㢲陰小乾陽大小畜之
象在人則為恭順之主所畜未徧于四方也夫有所畜
其道行矣故亨然道猶未大行也故曰密雲不雨自我
西郊
下三爻言畜已之道畜已何道也人處倫物本有天然
之則无不善也謂之自道一有不善則離道矣離必貴
復復必貴早初九得位居初復之早也何其咎乎二過
于初復之不早為物牽矣以有剛德也牽而復之用力
頗難亦為吉道三過于二牽又甚矣牽之彌甚復之彌
艱為輿已駕而說其輻如是則善惡交爭義利並鬭有
夫妻反目之象即能旋復亦有危厲如其不然迷復凶
矣
上三爻言畜人之道六四大臣畜君者也以臣畜君以
下畜上危道也懼道也今履得其正能以至誠孚之誠
之所至入金石蹈水火可耳血且去惕且出又何咎乎
九五大君畜臣者也今中正處尊德位並隆誠以固之
權以行之孰不畏威而懷德乎上九在卦之極畜道成
矣何以言之盖四畜之主也猶在上卦之下今進于上
卦之上積累深矣故始之密雲今則既雨始之尚往今
則既處始自西郊今則滿盈故曰尚德載尚上也載滿
也詩厥聲載路滿之謂也畜而至是其亨大矣愛民者
之所喜尊君者之所懼也懼之如何上猶臣位為妻為
月為君子妻不可以抗夫月不可以抗日君子不可以
抗天子故婦必貞厲固而惕也月必幾望不可望也君
子必愼守不可征也盖畜道已成天下皆願以為君天
命去留間不容髮不往則臣節常存往則改厥元子矣
天澤大義聖人欲以一身維之故曰征凶意深哉愚按
文王繫易于羑里曰密雲不雨猶有憫民之心其當日
之辭也然而逆知周德之必遍故曰尚德載君子征凶
豫為之辭也以服事殷之心千古如見矣
柔得位柔者徽柔懿恭之主而得諸侯大臣之位上下
五陽皆應之應志應也卦惟一柔衆剛安得不賴之以
養乎是以小養大也故小畜然是柔也豈偏于柔乎卦
才健而㢲九五剛中而志得行乃亨之道曰密雲不雨
盖雲聚而不往則久而雨矣今雲雖密猶往也安得雨
自我西郊施未大行矣柔雖指六四實指文王往謂雲
往而散也雲來而聚則雨雲往而散則睛矣風所以披
拂萬物而養之者也風行天上尚未下被于物故為小
畜君子以懿文德懿者柔淑粹美之謂如威儀之温恭
言詞之和婉皆德之文飾亦所以養德故曰細行不矜
終累大德
先儒讀畜為勑六反故以止為義謂以一陰止五陽也
彖傳上下應之嘉詞也无有止之之意彖爻俱不言止
既以為止乃強為之說謂初與二止而不進三與四爭
而不得進五上又助四畜乾不免鑿而支矣愚讀許六
反以養為義大畜亦然大畜彖不家食吉食正養也彖
傳有止健之說以六爻有止健義也獖豕牿牛非止健
乎施於畜无當矣
彖曰密雲不雨歉詞也爻曰既雨既處喜詞也盖雲以
致雨雨以生物此人之所望於造化者今儒者解曰二
氣不和陽尚往而上故不成雨是以不雨為幸矣于上
爻則曰陰柔之畜剛非一朝一夕能成由積累而至可
不戒乎是以既雨為憾矣于聖人之旨何如也嗟夫相
承久矣愚故揭之以告來世
不能正室謂不能齊家故致夫妻之反目猶不能修身
故致邪正之交鬭喻詞也疑即陰疑于陽之疑謂畜道
至是疑于君矣又可往乎不往所以為文王往則為湯
武矣
互兊為雲㢲風吹之為不雨懿取㢲象德取乾象文取
互離象坤為輿三乾為夫四㢲長女為妻互離為目㢲
多白眼為反目陰陽交爭必有血㢲為繩攣如之象陽
實為富俞玉吾曰畜極倒轉為履乾上兊下其澤自天
降故為雨
䷉履
履踐也為卦兊下乾上以柔踐剛之後履之象也在人
則為涉世之危機矣夫平夷易處危機最難必涉危而
不危涉險而不險道乃通矣故曰履虎尾不咥人亨盖
戒懼常存憂虞自遠也
履者人之所行錯履多矣君子必愼其所履夫履欲淡
欲適欲儆欲斷欲旋不欲剛此順逆之軌禍福之門也
即其順逆知人之道騐其禍福知天之道矣天人豈有
二乎哉
初九履得其位素履者也素者冲泊不華之謂往何咎
乎九二履得其中履道坦坦无入而不自得此幽人也
貞而吉矣幽人者心遠於事在事而不累事窮達一也
故絲帛未加采色曰素廟廊常若山林曰幽
六三爻柔位剛不中不正愚而自用者也故本眇跛也
自謂能視能履以是履危必凶矣彼以武人而欲有為
于大君非失之慢則失之凌其鬻權先軫之流乎
九四位在大臣逼近至尊以剛居柔故知戒懼可保終
者也九五中正處尊德位並隆天下之事皆其所决明
作有功者也然決斷之過恐失機宜故事必貞固必惕
厲可耳蘇子瞻所謂憂治世而危明主之意也
上九居卦之上當履之成是位尊而功顯者也天下皆
視其所履而考其福祥乃上九剛而能柔健而不息故
知旋焉旋者反也極而能反是寵利功名之際而不變
其愬愬幾幾之心元吉可知矣其指上九詩曰君子所
履小人所視書曰作善降之百祥視履考祥之謂乎老
子曰知足不辱知止不殆其旋元吉之謂乎
乾至剛也說可以應之虎至猛也柔可以履之昔人養
虎之說謂時其飢餓達其怒心是矣大哉說道乎
素者淡也達人之心也初之素履即中庸之素位初之
獨行願即中庸之不願乎外君子於富貴貧賤夷狄患
難皆有恬淡之心故无往而不自由也豈人所及知惟
獨行其願而已今解素位者曰素見在也見在富貴貧
賤則行富貴貧賤幾何不流于小人之歸乎
富貴本不足以熱中貧賤本不足以戚中人先自亂耳
自亂故外物皆魔不亂則外物皆適愬愬坦坦非二心
也愬愬而不坦坦傷於懼坦坦而不愬愬傷于縱皆有
所也非吾心也惟淡之乎淡之則无時而不坦坦无時
而不愬愬此可與通人道之
吳幼清曰互離為虎外文明而中陰質也二互離之下
明而未融幽人之象六三居兊之成互離目㢲股皆為
毁折故曰眇跛或曰兊為白虎四以上九為首四亦稱
尾愬愬四多懼也夬與履乾兊相易之卦夬履者在履
而當夬位也
䷊泰
泰象以有位言否象以无位言有位則兼善天下无位
則獨善其身
泰下三爻皆乾體治泰者也治泰之道進賢急矣用中
要焉而感格小人尤不可忽也初九剛正有應君子之
始進也一君子進則衆君子隨之矣盖任事非一陽之
力類進必一陽之倡猶之拔一茅而衆根起故征則吉
無所疑矣九二剛中而有柔中之應是天下之責在一
身也其道何如盖當泰之世民物滋豐不惟小人雜而
君子亦雜也不惟小人議論煩而君子之建白亦煩也
倘分别太過物無所容故包荒牢籠而倂受之若天之
包地無不覆幬也然包嫌于無斷故用馮河令出惟行
弗惟反也包又嫌于弗察故不遐遺細微之事側陋之
賢罔攸棄也包又嫌于有私故朋亡法行近貴恩割至
親也寬嚴相濟明公並行中道也如是則得尚于六五
中行之君矣泰其有賴哉九三剛正居下卦之上泰亨
將極故時平必陂陰往必復君子將消小人將長矣將
何以處之乎必艱以操心貞以幹事則无咎矣艱貞者
何勿用憂恤也其惟孚之乎盖憂恤則相持相持則相
激凶禍之所生也以誠孚之及其未盛猶可使之順耳
如是則于于而食彼此有福矣于食者有委蛇寬綽之
義有福者絶邪正釁蘖之意此處小人之善道也勿
恤(句)其孚(句)于食(句)有福(句)
泰上三爻皆坤體應乎治泰者也勢未極則願孚于君
子勢既極則無可為矣六四柔而得正下應初九故翩
翩而來心不自富率其二陰以順君子不戒以孚也六
五柔中應二去其尊貴以任賢臣有帝乙歸妹之象夫
帝乙歸妹以祉夫家虚已任人以祉天下其元吉可知
上六泰極而否是城復于隍不可用衆惟以告命自邑
雖正亦吝時之所為也不富(句)以其隣帶下
用馮河不遐遺朋亡皆包荒中之事其綱一其目三故
曰包荒得尚于中行以其心之光明正大也乾本大本
明故云際交際也三當乾坤二體之間陰陽消長之際
也陰爻虛而不富陽爻富而失實失實猶遠實不得依
陽也故孚出其中心五中以行願同命亂故否告自邑
何益乎
初草茅之士在下有茹象互兊河象乾知險而行馮象
三互震動兊毁故有陂復兊為口有食象翩翩者飛而
下向也卦互歸妹故曰歸妹二言尚五言歸義主上下
之交坤為土在卦上為城坤為衆為邑轉為否則衆散
邑壞兊隍象包荒翟云荒虛也虞翻曰有水稱池无水
稱隍愚謂讀泰得相天下之道于九二得之讀否得處
小人之道于六二得之
䷋否
否閉塞也是時用事于内皆非其人故曰匪人小人之
利天下之不利也故曰不利獨君子當此時能貞固自
守故曰君子貞貞屬之君子餘皆風靡可知矣
夫時有春夏必有秋冬世有君子必有小人顧處之何
如耳當泰之世處之猶易否之世處之為難然委而去
之猶非難曲而成之最為難盖委而去之經道也守節
者也曲而成之權道也達節者也且可去而去誰樂不
然位有不可去勢有不能去義有不忍去不得不求其
術矣否下三爻皆處小人者也故于初六戒其貞夫陰
之始進俗染猶未深良心猶未喪故曰貞則吉亨冀之
也二則有位之臣與權貴小人共事矣不姑為容順則
激而生變豈惟一身之災將天下國家之禍也小人不
足道而我與有責矣故包承小人耦俱无猜吉道也非
尋常立節者所能大人之事也於此而斡旋轉移之豈
惟一身之利實天下國家之福也故否亨六三之時小
人之勢益盛矣欲退邪則不能欲進正則不得物恥國
恥併集厥心是包羞以待時不得已也詞不言吉凶盖
幸而濟天之命不幸而不濟終身媿矣上三爻皆亨否
者也九四時已過中否將消泰將長天命之矣然天命
不有反受其咎故必乘機遘會以挽回斯世乃謂之有
命有如蠱有子之有天命實為我有也如此則无咎有
命者何使天下英賢布列内外則儔類皆離于祉而小
人自退矣九五處尊履正能休當世之否者也休者安
也否則不安否去則安大人之事也然天下有不虞之
患而聖人有兢業之心心口相語曰其亡乎其亡乎其
繫于苞桑不固之甚乎如此則邦其永孚于休矣上九
剛而在上否極已通故傾否傾者盡之也此常情之所
喜智者之所憂故必先以否為念後以喜為心則否而
全泰矣夫四廣薦賢也五危操心也上先憂後樂也聖
人之情見矣
泰言内健外順否言内柔外剛若在一人則君子之德
小人之情也志在君釋貞字之義盖志在君則不在于
私家矣
不亂羣謂入小人之羣而不亂之大人之妙用也如入
鳥獸之羣而亂之則鳥飛獸走矣惟不亂故能默移之
若云已不為小人所亂一君子能之矣何待大人位不
當謂不當權也安得不含垢隱忍以俟機會乎焦弱侯
曰此聖人亮之之詞志行也與初在君之志相應位正
當也與三不當相應否終則傾重則字謂否幸極即思
傾之矣何可斯須延乎速之也非歸于時也
或曰坤吝嗇為儉德三陽在外為辟難坤邑為禄互㢲
為命㢲為木故曰苞桑桑柔木也苞或曰苞芽或曰叢
生總之非固如朽索六馬之義與泰山磐石遠矣傾者
倒也否者泰之倒體否極則倒而成泰矣
榮以禄之榮虞翻作營
䷌同人
同人同乎人也為卦乾上離下天火性同同人之象也
夫與人異者寡助寡助則窒礙而不通與人同者多助
多助則無行而不得故亨涉險可也然不可以苟同必
以君子之正道道義是合而非名利之交以其心不以
其跡以此始亦以此終斯得亨而利涉故不徒曰貞而
曰君子之貞辨之嚴矣
同人之道貴廣不貴狹初九同人于門門者一家之門
其同寡矣然以其居下未有與也故无咎上九同人于
郊郊者國門之外其同亦寡矣然猶愈于濫交也故无
悔傳曰出門同人所以廣之曰志未得所以通之又一
義矣同人之道貴專不貴泛宗亦可宗也之宗六二之
宗五也二應五惟同於五五外則否故吝吝者嗇而不
出執而不變之謂坤道也臣道也妻道也傳曰同人于
宗吝是乃道也即君子貞之道也道也為句同人之道
貴明不貴暗明則合公暗則懷私二為同人之主三四
皆欲強與之同也強與人同則其心有不可測者矣九
三重剛不中故伏戎于莽奸心也升其高陵猛心也終
非正應安得同乎故曰三歲不興九四以剛居柔猶能
改過故乘其墉機心也弗克攻悔心也震无咎者存乎
悔悔而遷善君子或與之同即不得同己亦不失道矣
故吉傳曰安行謂終不可行絶三也曰義弗克曰反則
進四也同人之道貴心不貴跡心同跡同可也跡不同
亦可也盖求同于跡始比而終離求同于心先暌而後
合九五六二正應也君剛臣柔而俱中正寬猛兼濟明
良必孚讒邪不能使之間疑似不能使之乖故曰先號
咷而後笑此非柔暗之夫所能為必至剛至明者乃克
有此故曰大師克相遇周成漢昭之識周公霍光是矣
傳曰以中直言以正合曰言相克非彼此克去私意不
能
同人于野亨帶上讀意謂中正應乾同人之道即亨之
道故曰同人于野亨一陰而五陽應之以乾而行故利
涉川王輔嗣曰行健不以武而以文明用之相應不以
邪而以中正應之君子正也故曰利君子貞君子之正
足以通天下之志志正者通之不正者終亦能通之如
九四是也
荀慈明曰乾合于離相與同居故曰同人楊廷秀曰既
曰同人又曰類辨同其不得不同異其不得不異所以
為同之大所以為利君子
六二以陰居陰太陰水象故取大川以初為門象隨節
之初皆曰門互㢲為伏離為戈兵㢲又為草木㢲為股
為高象升高二離中虛外周象垣故九三為六二之墉
先號咷者互㢲其究為躁吳幼清以號咷為離火之聲
爻在三乾為歲或曰自三至五為三歲
䷍大有
大有所有者大也為卦離上乾下火在天上無所不照
大有之象人當此時盛大豐隆之世也故必有大善之
德嘉美之道然後足以當之也故曰元曰亨
大有之世有交則上進無交則道不行道不行非己之
過因而失道則非人之咎也初九剛而得正才德之士
但處最下於時無交非行道之利故曰害然不可頽而
自放亦不可炫而自售惟兢業進修有補風教是亦草
莽之臣也何咎之有
大有之世人臣皆思自效以應聖主九二為天子任事
之臣而有剛中之德遺大投艱皆足以勝任猶之大車
以載致遠不危盖凛然不敢遜其事以為皆臣職之事
也故曰无咎九三為天子屏翰之臣而有剛正之德任
土作貢恭獻之王朝盖顒然不敢有其有以為皆一人
之有也豈小人之所能乎亨者誠之至小人非不致貢
賦不能有其誠也九四為天子左右之臣有剛而能柔
之德嘉謀嘉猷胥讓之厥后盖欿然不敢有其盛以為
皆聖主之盛也臣而若是豈有咎乎
夫二任事三貢獻四退讓皆以誠而上交矣六五處尊
虛己推心以置羣臣之腹中又以誠而下交元首股肱
固結不解如是則不嚴而尊不怒而畏矣無疆惟休盛
治永保也故曰厥孚交如威如吉
夫天在上鑒在下德之盛福之隆必然之理也大有實
驕滿之時今初艱二任三用亨四匪彭五交孚君臣上
下皆有而不有矣天寕不降之福乎故自天祐之吉无
不利此天為五也為天下也聖人借大有之極而發其
意義關全卦非專為上言也
大中者五之中也同人柔在二曰得位得中而應乎乾
大有柔在五曰得尊位大中而上下應之此君臣之辨
也在他卦之初無交猶為未害如履之素如節之不出
是也惟大有行道之世以上下交為利故以不交為害
傳曰大有初九盖傷之也在他卦之極極則必變如乾
之亢泰之吝是也惟大有君臣有而不有以謙下為德
故以受益為福傳曰大有上吉盖慶之也大有言時初
上言位兩舉時位憂樂之情見矣積中不敗謂積載酌
中乃可不敗儆其量力也小人害也謂小人不惟不克
亨當大有而居下上將擁主以自強反為害矣明辨晳
也本其匪彭之故由於明哲能明上下之義也信以發
志謂臣之盡力實上之誠發其志也易則無備故有待
于威如此皆爻外之意可以深味
乾為大車九剛足以行三居下卦之上有公象剛而不
私有亨象彭音旁子夏作旁于云彭亨驕滿貌王肅云
壯也詩出車篇出車彭彭烝民篇四牡彭彭皆取人馬
強盛之義離有明象
䷎謙
謙者欿然不自盈也為卦艮下坤上以山之高而在地
下是貶抑其高甘處物下也以地之卑而在山上是推
遜卑者使居已上也有謙之象夫謙美德何所不通然
有初易克終難天下固有禮謙而情不謙言謙而意不
謙有求謙而既得則不謙若此者皆作偽必不能終其
謙也惟君子乎君子合内外心跡盈虛得喪而一於謙
故謙必有終有終身之謙則有終身之亨矣鄭康成曰
惟艮之堅固坤之厚順乃能終之意亦近矣
謙者若無若虚君子所以進德居業致治戡亂也初二
進德三四居業五上致治戡亂胥以謙也下三爻皆吉
上三爻皆利雖初二无應三四上不中五初失位而悔
吝凶咎皆不及矣大哉謙乎保禄位全身名特其餘事
乎
初六以陰處下故謙謙已謙矣歉以為未謙惟君子有
是也用之涉大川且吉他無論矣鳴謙者聲著而謙也
凡鳴必有聲鳥獸之鳴皆有聲左傳先二子鳴莊子以
堅白鳴是其義也六二居中履正德有聞矣猶歉然以
為不德也未信也其進修可知正而吉矣上六秉順處
尊業有聞矣猶歉然以為孤寡也不穀也其得人和可
知故利用行師小而征邑大而征國无不利矣九三為
艮之主五陰附之是有勲勞也剛而得正抑在坤下是
勞而謙者也夫謙不易勞謙尤不易惟君子能終之則
福履永綏矣盖人以為勞君子不自知其勞也故繫傳
曰厚之至也
六四體柔居正在順之下大臣而謙者也動罔不利矣
以位先勞臣意不自滿又撝九三之謙欲使居已之前
不惟不忌且讓功矣三勞而謙必敬乎四四乃推轂以
身後三此羣后德讓之風也非盛世景象乎撝古注曰
義與麾同書右秉白旄以麾是也使之進也荀慈明曰
撝猶舉也四得位處正秉性為謙故无不利陰欲撝三
使上居五故曰撝謙愚謂荀言近是但撝三使居已前
不必居五可也
六五居尊處順虛中挹損不富者也不富而能用其鄰
書曰臣哉鄰哉臣民之謂也夫不富而能用其鄰得人
之至也故侵伐无不利矣
盈謙之反也傳以天地神人而發揮之見謙之必亨耳
謙之為德尊而且光自卑而實不可踰是即君子之終
也彖之終謂終其謙傳之終謂終不可及也彖防謙之
偽傳發謙之益覺世之意均矣
地中有山以卑藴高謙之象也君子觀象則有謙之學
焉夫人已感應必有所施施之不平以無所稱量也無
所稱量以待已之心太多待人之心太寡也故已有小
善微勞則盈之若見以為天下無踰也人有豐功盛德
則抑之若見以為不足錄也由是已日高人日卑長傲
驕肆恒必由之今為謙非他不過裒多益寡以抑人之
心抑已則盈已之心盈人是之謂權衡夫物而平其施
與此謙之道也故謙恭君子以迹視之若見其卑已而
尊人實非卑已實非尊人惟物我一視等之無心而已
裒鄭荀作桴云取也字書作掊廣雅云掊减也减之義
是矣呂氏春秋云人不愛倕之指而愛已之指不愛崑
山之玉江漢之珠而愛已之蒼璧小璣亦善言多寡之
意矣故裒多益寡孔子訓謙之妙義也不得不極言之
卑以自牧牧養也與虛以受人之意同
中心得也謂二聲著而謙盖由中達外非矯飾也謙為
心德豈聲音笑貌為之乎上曰志未得者正中心謙也無
位有位之分也有位何以志未得乎楊廷秀曰衆人以
居高為得志上六以居高為未得志此善之所起也焦
弱侯曰上居位已極其自視欿然故曰志未得也得上
六之情矣愚謂志未得也一句最善發謙者之心所謂
堯舜猶病是也使其侈然得志欲謙能乎上六一爻聖
人之詞有褒無貶儒者多以邑泥之謂為私邑然則商
邑翼翼四方之極亦私邑乎程傳云謙既過極宜於剛
武自治其私朱義云陰柔無位才力不足故其志未得
而至於行師然亦適足以治其私邑而已項平甫曰五
君位故利以征人上無人故可以自征俞玉吾曰上居
謙之極過謙則取侮豈所宜哉蘇子瞻曰其為鳴謙一
也六二自得于心而上六志未得也以其所居非安于
謙者也特以其配之勞謙而強應焉貌謙而實不至則
所服者寡矣故雖其邑國而猶叛之吳幼清曰上六之
志常欲自伸而不肯下人其鳴謙于九三也畏其勲勞
之大權勢之重不得已而然故曰志未得也其於六五
之君盖如邑國之臣自為尊高而不入王朝故五用師
征之而可愚以為諸說皆非也
或問謙讓之與征伐異道也五言侵伐上言行師何也
曰惟謙德可以行師故大禹弗矜而徂征有苗周公孫
碩膚而四國是皇且謙不自足其功德之名非骩骳也
程傳曰君道不可專尚謙柔必須威武相濟是謙自謙
行師自行師也失謙之旨矣
裒多益寡稱物平施象山與地平謙之下稱謙謙互坎
有大川象互震為善鳴二居震下上居震上故俱曰鳴
坎體為勞羣陰歸之為萬民服坤亦有萬義撝手撝也
艮為手陽實陰虚五陰為不富鄰指四上
楊廷秀曰初六以至柔處至下謙之謙也謙之謙其過
謙乎曰盈患過謙不患過至柔謙也至下養夫謙也牧
養也謙何事夫養曰盈日鋤日不除謙日養日不長
萬民服者非服其勞也服其勞而謙謙而終也不違則
者大臣屈已而讓功臣之則也
吳幼清曰謙者尊崇他人以居巳上而已亦光顯卑屈
自已以居人下而人亦不可踰越之此君子之所以有
終也
易用卷一
