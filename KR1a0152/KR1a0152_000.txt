周易淺釋易類
提要
(臣)等謹案周易淺釋四卷
國朝潘思榘撰思榘字補堂陽湖人雍正甲辰
進士官至福建巡撫是書皆即卦變互體以求象而即象以明理每卦皆註自某卦來謂之時來蓋經以漢儒之法而緯以宋人之義
然卦變與互體皆易中之一義盡廢之者失之悍盡主之者失之鑿固亦得失互陳者也思榘之為此書本取通志堂所刊易解四十二家參互紬繹而時以己見發明之其用力頗深尚闕乾坤二卦未註而没故此本所說惟六十二卦其彖傳象傳則以用註疏本附經併釋而文言繋詞說卦序卦雜卦則未之及蓋主理者多發揮十翼主象主數者多研
索卦爻其宗派然也後有松江沈大成與其門人福唐林迪光二跋迪光述思榘之言曰彖多言象而變在其中爻多言變而象在其中不明時來不知卦之來處不求爻變不知卦之去處爻無所不包舊說一概講人身心政治上去遺却許多道理不如就其淺處說而深處亦可通也是固可括此書之大旨矣乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
