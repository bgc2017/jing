三家詩拾遺卷三
柳州府知府范家相撰
國風
關雎
魯詩司馬遷曰周道缺詩人本之袵席關雎作又曰
周室衰而關雎作劉向曰周之康王夫人晏而出
朝關雎起興思得淑女以配君子夫雎鳩之鳥未嘗
見其乘居而匹處也(列女傳)杜欽曰珮玉晏鳴關雎刺
之知好色之伐性短年離制度之生無厭天下將蒙
化凌夷而成俗也故咏淑女幾以配上忠孝之篤仁
愛之至也(本傳)楊雄曰關雎作為傷始亂又曰周康之
時頌聲作乎下關雎作乎上習治也李竒曰后夫
人鷄鳴佩玉去君所周康王后不然故詩人歎而傷
之(漢書注)張超曰(康成弟子)關雎畢公作(𥙷傳邕或云蔡說)
齊詩匡衡曰妃匹之際生民之始萬福之原婚姻之
禮也然後品物遂而天命全孔子論詩以關雎為首
言太上者民之父母后夫人之行不侔乎天地則無
以奉神靈之統而理萬物之宜故曰窈窕淑女君子
好逑言能致其貞淑情欲之感無介乎容儀晏私之
意不形乎動靜夫然後可以配至尊而為宗廟主此
綱紀之首王教之端也
韓詩關雎刺時也(詩說見内傳及薛君章句下關雎夲篇)又外傳曰子
夏問關雎何以為風始也子曰關雎至矣乎幽幽冥
冥德之所蔵紛紛沸沸道之所行如神龍變化斐斐
文章大哉關雎之道也萬物之所繫羣生之所懸命
也六經之策皆歸論及之盖取之關雎關雎之事大
矣哉天地之間生民之属王道之原不外是矣
詩始萌芽申公訓故单行於世故孔安國司馬遷
劉向揚雄諸人皆宗魯詩至於後漢之末康成未
見毛傳之先亦逓相祖述韓嬰内傳見于薛君章
句者(詳見首章)與魯略同唯外傳述夫子之言似與毛
合然非其夲論也齊詩匡衡一疏似與魯詩不同
而詩之正義亦未明辨以晢當時儀禮左傳未出
無所考正三家者言未嘗深究夫子不淫不傷之
旨使非毛公出而廓清義將终晦矣竊意康王后
夫人晏起畢公思后妃之德或弹絃以諷諫事則
有之薛士龍謂關雎刺時是賦其詩者吕元鈞謂
陳古以諷是也魯韓傳訛遂直以為刺康后而經
師承之不加察耳
後漢明帝詔昔應門失守關雎刺世應門失守一
語夲春秋說題辭其言曰人主不正應門失守故
歌關雎以感之然第曰歌以感之不云作以刺時
也後人加以附會遂謂康王承文武之盛一朝晏
起夫人不鳴璜宫門不擊柝關雎之人見幾而作
至范蔚宗皇后紀序猶用其說豈止漢魏人哉然
考光武廢郭后詔云既無關雎之德而有衛霍之
風似用毛序即蔚宗序先言后夫人進賢才以輔
佐君子衷窈窕而不淫其色(衷誤作哀見文選李善注)是毛說
甚明後又云康王晚朝關雎作諷可知是康王時
人歌關雎以諷諫與薛吕之說正同予故曰康后
晏朝事或有之魯韓雖傳訛非盡無稽也
關關雎鳩在河之洲窈窕淑女君子好逑
韓詩内傳曰窈窕貞專淑女奉順坤德成其紀綱(文選)
(注)薛君章句曰詩人言雎鳩貞潔慎匹以聲相求必
於河洲蔽隱無人之處故人君動靜退朝入於私宫
后妃御見去畱有度應門繋柝鼓人上堂退反燕處
體安志明今時人君内傾於色賢人見其萌故咏關
雎說淑女正容儀以刺時(後漢書注)
按薛君亦云咏以刺時不云作以刺時其文甚明
又漢書注宋均曰應門者人主聽政處也不以政
事為務則有宣淫之心關雎樂而不淫思得賢人
與之共化修應門之政云云此又似别為一解矣
葛覃
維葉萋萋是刈是濩
韓詩内傳萋萋盛也(文選注)刈取也濩瀹也(釋文字凡三家義)
(異者俱錄)
濩毛訓為煮義與韓同爾雅郭注作鑊孫炎曰瀹
謂煮之於鑊
言告師氏
(附)白虎通婦人之所以有師者何學事人之道也(班氏)
(說詩雜出三家不知所傳)
卷耳
晁說之詩序曰魯詩以卷耳鵲巢采蘩采蘋皆康王
時詩今無所考意魯詩在北宋時或尚未亡耶
采采卷耳不盈傾筐嗟我懷人寘彼周行
荀子曰傾筐易滿也卷耳易得也然而不可以貳周
行故曰心枝則無知傾則不精貳則疑惑
荀為四家所自出故有見即錄此說首章義尤精
左傳以此詩為文王能官人以王及公侯伯子
男甸衛采大夫各居其列為周行四家皆同淮南
子引嗟我二句曰以言慕遠世也高誘注思古之
賢人各得其行列知漢人無異義矣
韓詩内傳頃筐欹筐也
我姑酌彼金罍
韓詩内傳罍天子以玉飾諸侯大夫皆以黃金飾(釋文)
又曰金罍大夫器也天子以玉諸侯大夫皆以金士
以梓一升曰爵爵盡也足也二升曰觚觚寡也飲當
寡少三升曰觶觶適也飲當自適四升曰角角觸也
不能自適觸罪故也五升曰散散訕也飲不自節為
人所訕摠名曰爵爵餉也觥亦五升所以罰不敬也
觥廓也所以著明之貌君子有道廓然著明非所以
餉不得名觴(儀禮注引内傳文)
知金罍為大夫酒器則非后妃夫人自酌之罍矣
云何吁矣
韓詩内傳云辭也(釋文)
樛木
南有樛木葛藟縈之(樛韓作枓縈韓作□)
按說文枓木高貌韓蓋以木之高喻后妃以葛藟
喻衆妾言枓木雖高而葛藟得以□蔓而附焉以
興逮下之意與毛詩樛木下曲之訓各有取義
螽斯
宜爾子孫繩繩兮
韓詩外傳言母賢能使子賢也
繩繩毛訓戒慎也正是子賢之意興振振蟄蟄皆
當依古為訓
兔置
施于中逵(逵韓作馗)
韓詩薛君章句馗中九交之道
爾雅一逹謂之道路二逹謂之岐旁三逹謂之劇
旁四逹謂之衢五逹謂之康六逹謂之莊七逹謂
之劇驂八逹謂之崇期九逹謂之馗郭注四道交
出復有旁通者
芣苢
魯詩劉向列女傳蔡人之妻宋人之女也夫有惡疾
其母將改嫁之女曰夫之不幸女之不幸也且夫采
采芣苢之草雖其臭惡猶始于采埓之终于懷襭之
況于夫婦之道乎其母乃作芣苢之詩
韓序芣苢傷夫有惡疾也(文選注)
按劉峻辨命論冉耕歌其芣苢即伯牛也論語伯
牛有疾注曰癩疾是也然宋母恐只是歌芣苢而
非作也亦疑傳訛當如毛傳
采采芣苢薄言采之
韓詩内傳曰直曰車前瞿曰芣苢薛君曰芣苢澤
瀉也臭惡之草詩人傷其君子有惡疾人道不通求
已不得發憤而作以是興芣苢雖臭惡乎我猶采取
而不已者以興君子雖有惡疾我猶守而不離去也
夫有惡疾妻不肯去列女傳猶為近理若求已不
得發憤而作則夫子何取而入之三百篇乎毛
以車前為芣苢韓曰直為車前瞿為芣苢則似二
物薛漢又指澤瀉是非臭惡之草也按陸佃釋韓
傳云車前一名牛舌與澤瀉同又云生于兩旁謂
之瞿可以治癩
漢廣
韓序漢廣悅人也(文選注)薛君章句曰游女漢神也言
漢神時見不可求而得之
韓云悅人蓋悅游女之貞潔而思欲求之耳薛君
乃以游女為漢神類陳思感甄后而賦洛神悖矣
不可休息韓作不可求思孔穎逹曰詩之大體
韻在辭上休求二字為韻二息字俱當依韓作思
汝墳
魯詩劉向曰周南大夫平治水土過時不來其妻恐
其觧于王事蓋與其鄰人陳素所與大夫言國家多
難唯勉強之無有譴怒遺父母憂生于亂世迫于暴
虐然而仕者為父母在也乃作詩云云(列女傳)
韓詩汝濆辭家也王室政教如烈火矣猶觸冒而仕
者以父母甚迫近饑寒之憂為此禄仕(漢書注)
毛序婦人閔其君子能勉之以正也正與魯合所
謂無遺父母憂者王政酷烈恐罪及其親也韓以
家貧禄仕為義亦不貼文王身上說如集傳所云
也後漢周磐嘗讀是詩而起思親之慕若曰王政
雖迫如火矣其如我父母何其情愴然感人千載
古義長矣
遵彼汝墳(韓作濆)惄如調饑(惄韓作愵調作朝)王室如燬(韓作&KR1754;火尾反)
(齊人曰燬楚人曰&KR1754;)父母孔邇
韓詩薛君曰朝饑最難忍(文選注)按韓詩濆水名也
楊慎曰調饑或作輖饑皆屬魯魚焦氏易林㑂如
旦饑郭遐周詩惄焉如朝饑皆作朝
韓詩内傳赬赤也&KR1754;烈火孔甚也邇近也言魴魚勞
則尾赤君子勞則顔色變(漢書注)
草蟲(曹粹中詩說曰齊詩先采蘋而后草蟲王應麟亦云未知何本按儀禮歌召南三篇原以草蟲在先)
魯詩劉向曰孔子曰未見君子憂心惙惙亦旣見止
亦旣覯止我心則悦詩之好善道之甚也如此(說苑)
按劉以思君子為好善道則非大夫妻所作矣
采蘋
禮記采蘩樂不失職也采蘋樂循法也初不言大
夫妻能承祭祀左傳始以采蘋采蘩為昭忠信澗
溪沼沚之毛蘋蘩薀藻之菜可薦於鬼神羞於王
公又曰濟澤之阿行潦之蘋藻寘之宗室季蘭尸
之敬也似以二篇通美大夫妻之作亦未明季蘭
為何時人要之毛說為有據矣三家他無所考惟
晁說之所見魯詩以鵲巢采蘩采蘋皆康王時詩
則與毛公時世不合
采蘋采藻
韓詩沈者曰蘋浮者曰藻(釋文)
郭璞曰蘋水上浮萍也江東人謂之薸陸佃曰藻
生水底有二種萍藻即祭統所云水草之葅又
昏禮云芼之以蘋藻則兼可生用矣關雎之采荇
所以備祭品參觀甚明
甘棠
魯詩史記召伯廵行鄉邑有棠𣗳決政事其下人思
召公懷棠𣗳不敢伐故歌咏之劉向曰召公述職
當蠺桑之時不欲變民事故不入邑中舍於甘棠之
下而聽斷焉後世思而歌咏之
韓詩外傳召伯在朝有司請營洛以居召伯曰嗟以
吾一身而勞百姓非吾先君文王之志也於是出而
就蒸庶於隴畆阡陌之間而聽斷焉召伯暴處百姓
大悦耕桑者倍力以勸於是歲大稔民給家足其後
在位者驕奢不恤元元耕桑失時於是詩人見召伯
之所休息𣗳下美而歌之
孔叢子曰吾于甘棠見宗廟之所以敬也尊其人
必敬其位左傳引此詩亦曰思其人猶愛其𣗳皆
以召伯旣沒而民歌其德也魯韓詞異而大旨同
行露
魯詩劉向曰召南申女者申人之女也旣許嫁于酆
夫家禮不備而往迎之女與其人言夫婦者人倫之
始不可不正夫家輕禮違制不可以行夫家訟之于
理女終以一禮不備持義不往而作詩曰雖速我獄
室家不足君子以為得婦道之宜故舉而揚之傳而
法之以絶無禮之求防淫慾之行焉
韓詩外傳曰行露之人許嫁矣然而未往也見一物
不具一禮未備守志貞禮守死不往君子以為得婦
道之宜故舉而傳之楊而歌之以絶無禮之求防汙
道之行
毛傳不言申女之事但云衰亂之俗微貞信之教
興強暴之男不能侵凌貞女夫強暴尚凌貞女則
未為化行而俗美矣但如魯韓說以閨門之處子
求全責備至于搆訟不顧豈無父母之命媒妁之
言乎意者夫家必可以備禮而不備以致夫家搆
訟其女在家守禮自矢詩人舉而揚之耳
羔羊
羔羊之皮素絲五紽退食自公委蛇委蛇
韓詩内傳小曰羔大曰羊素喻潔白絲喻柔屈紽數
名也逶迤(本作逶迤)公正貌(正義)薛君曰詩人賢仕為大
夫者其德能稱有潔白之性柔屈之行進退有度數
也(漢書注)
以逶迤為公正與毛傳行可從迹之意不同而韓
說較明
摽有梅
摽有梅其實七兮求我庶士迨其吉兮
韓詩摽作莩傳曰莩零落也迨願也(釋文)
王應麟曰摽與莩通非是莩是零落之意摽乃擊
之使落與寤辟有摽之訓為拊心同願者父母之
願戴岷隱鼠璞曰此擇婿之詞父母之心也
小星
寔命不同
韓詩寔作實傳曰實有也(釋文)
寔與實不通大雅實墉實壑注實當作寔按寔音
同室寔是也實有也韓若曰宵征之所以肅肅者
有命自天不得而同也
江有汜
江有渚
韓詩内傳一溢一否曰渚(釋文)
何彼穠矣
魯詩鄭箴膏肓曰齊侯嫁女以其母王姬治嫁之車
遠送之(儀禮疏)(此為魯詩說見康成答張逸語)
毛傳謂武王女文王孫適齊侯之子以平王為平
正之王蓋以二南為文王時詩故其說如此集傳
亦無定見夫太公之女為武王元妃似不應以女
復嫁齊侯之子(毛竒齡說)且武王五男二女元女嫁陳
不聞次女嫁吕伋也集傳載或說謂平王宜臼之
孫嫁齊釐侯之子以齊桓娶共姬事見春秋也似
為可據然共姬為莊王女乃平王之曾孫矣諸說
紛如莫知誰是不如魯詩以齊侯之子為齊侯之
女子以平王之孫為王之外孫女似可解紛穠
韓詩作茙說文云衣厚貌亦與毛傳異
騶虞
魯詩古有梁騶者天子之田也(文選注)賈誼曰騶者文
王之囿虞者囿之司獸者虞人翼五豝以待一發所
以復中也(太𫝊新書)
周禮樂以騶虞疏曰騶虞天子掌鳥獸之官也禮
記射義曰騶虞者樂官備也古以騶虞為官名魯
詩正與之合毛傳不如魯長故歐陽公主之墨
子曰成王因先王之樂命曰騶虞晁說之言魯詩
謂詩作於康王之世皆無他書可證文選注引琴
操曰鄒虞邵國之女所作也未知何本
壹發五豝吁嗟乎騶虞
魯詩鄭氏曰壹發五豝喻得賢者多也吁嗟乎騶虞
嘆仁也(射義注詩鄭注三禮時未見毛所說皆魯詩)
韓詩吁嗟嘆詞(釋文)
鄭以騶虞為嘆仁人者以騶虞之官亦仁人也周
書王會篇曰壹發五豝言多賢也盖五豝五豵皆
以多為喻騶虞之官莫非仁賢則其得人之多而
官之備可見故詩人嗟嘆而美之戴埴鼠璞曰
騶者如七騶六騶虞如山虞澤虞
三家詩拾遺卷三
