三家詩拾遺卷五
柳州府知府范家相撰
國風
淇奥
綠竹猗猗(韓作菉&KR1512;)瑟兮僴兮赫兮咺兮(咺韓詩作宣)有匪君子
(匪韓詩作邲)
韓詩内傳菉&KR1512;篇筑也邲美也僴美貌宣顯也(正義)
毛傳綠王芻竹篇筑是二草名李廵陸璣皆曰一
草二名而正義引终朝采綠以非之但韓詩又止
是一草其不同如此按淇園千畆竹故朱子解為
綠色之竹是也不有竹竿之詩可証乎
綠竹如簀
韓詩薛君曰簀積也綠䓯(&KR1512;同)盛如積
考槃
韓詩槃作盤澗作干傳曰地下而黃曰干(文選注)磽确
之處也(釋文)
黃櫄以考槃為扣盤引鐘鼓弗考為証從韓詩也
考槃在阿碩人之薖
韓詩薖作&KR2551;傳曰曲景曰阿(釋文)&KR2551;美貌(文選注)
碩人
魯詩劉向曰莊姜始至操行衰墮淫佚冶容傅母諭
之云子之家世尊崇當為法則子之質聰達于事當
為人表式衣錦絅裳飾在輿馬是不貴德也乃作碩
人之詩姜遂感而自修也(列女傳)
左傳莊姜美而無子衛人為之賦碩人豈其行衰
墮而好淫佚乎但魯詩本其始至而言之按之詩
文義亦可通當備一說
巧笑倩兮美目盻兮
韓詩倩蒼白色盻黑色(釋文)
大夫夙退
韓詩退罷也(釋文)
北流活活(活韓作濊)鱣鮪發發(韓作鱍鱍)庶姜孽孽庶士有
朅(孽韓作䡾朅作桀)
韓詩内傳濊濊流貌䡾䡾長貌桀健也(釋文)
說文車行載高之貌韓訓為長高車載人則見其
長
氓
氓之蚩蚩將子無怒體無咎言(體無履也)
韓詩内傳氓美貌將辭也履幸也(釋文)
隰則有泮
韓詩泮障也(釋文)
芄蘭
童子佩觽垂帶悸兮能不我甲
魯詩能治煩亂者佩觽能射御者佩玦(劉向說苑)
韓詩甲作狎按毛傳亦以甲訓狎
伯兮
伯兮朅兮邦之桀兮
韓詩朅作偈傳曰偈桀挺也疾驅貌(釋文)
木瓜
賈誼曰木瓜下報上也(見晁氏詩序)
齊桓為盟主以衛人言之曰報上
黍離
魯詩劉向曰衛宣公之子夀閔其兄且見害作憂思
之詩黍離是也(新序)
新序載伋之傅母作二子乘舟壽作黍離王應麟
曰齊詩與魯同
韓詩黍離伯封作也昔尹吉甫信後妻之䜛而殺孝
子伯竒其弟伯封求而不得作黍離之詩(曹植集)
如魯韓則此詩皆弟憂其兄之詞事適相類而所
傳各異但尹吉甫為王朝之臣韓說猶為可通
彼黍離離彼稷之苗
韓詩離離黍貌詩人求亡不得憂懑不識于物視彼
黍離離然憂甚之時反以為稷之苗乃自知其憂之
甚也(太平御覧)
君子于役
曷其有佸韓詩佸至也(釋文)
君子陽陽
君子陶陶韓詩陶陶暢也(後漢書注)
揚之水
不與我戌申韓詩戍舍也(釋文)
中谷有蓷韓詩蓷茺蔚也(釋文)
茺蔚即益母朱傳從之毛訓為鵻則菴閭也上林
賦菴閭軒于陸璣証之按詩曰暵其修暵其濕則
似是菴閭非益母也
兔爰
雉罹于罿韓詩薛君章句曰施于車上曰罿
葛藟
皇甫謐曰刺桓王詩崔靈恩曰桓王詩(俱正義)
大車
魯詩劉向曰楚伐息虜其君使守門將妻其夫人而
納之楚王出遊夫人遂出見息君曰終不以一身更
貳夫生離于地上豈若死離于地下乃作詩曰榖則
同室死則同穴遂自殺君子謂夫人說于行故序之
於詩
大車毳衣皆大夫車服詩曰畏子不奔其義安在
乎
緇衣
緇衣之蓆兮韓詩蓆儲也(釋文)
大叔于田
齊詩匡衡曰鄭伯好勇而國人暴虎(封事)
袒裼暴虎毛鄭指叔叚而齊詩泛指國人時無左
傳故說之而解賾耳
兩驂如舞叔在藪
韓詩兩驂左右驂騑(薛君注文選)禽獸之居曰藪(釋文)
清人
二矛重喬韓詩喬作鷮重喬毛訓累荷鄭云矛矜
近上及室題所以懸毛羽也正義矛柄謂之矜室
矛之銎題所以識也矛柄之上銎室之下懸雉羽
以為之識鷮者雉名重鷮者重施雉羽于矛之室
題也
羔裘
洵直且侯彼其之子舍命不渝
韓詩洵作恂渝作偷𫝊曰侯美也(釋文)
恂信也既信且直也毛訓洵為均朱子從之偷與
侯韻亦當從韓
東門之墠有踐家室
韓詩踐作靖𫝊曰靖善也言東門之外栗𣗳之下有
善人可與成為家室也(太平御覽引内傳)
子衿子寧不嗣音
韓詩嗣作詒傳曰詒寄也言不曾寄問也(釋文)
出其東門聊樂我員
韓詩員作䰟𫝊曰䰟神也(釋文)
詩云縞衣綦巾其心神自有至樂也
野有蔓草
韓詩外傳孔子遭齊程木子於郊傾盖而語終日顧
子路取束帛十以贈先生子路曰由聞之士不中道
女無媒而嫁者君子不行也子曰詩不云乎野有蔓
草零露溥兮有美一人清揚婉兮邂逅相遇適我願
兮齊程木子天下之賢士於是而不贈終身不之見
也
外傳雖非專以釋經然明以美人為賢人以邂逅
相遇為尋常道路之相值非如毛序謂男女失時
思不期而會也是以鄭伯享趙孟于垂隴子太叔
賦之六卿餞韓宣子于郊子齹亦賦之使其為淫
奔期會之詩則夲國之大夫何以賦之趙孟韓起
何以稱之乎此本毛公之說不可不參三家以審
其是非者也朱子以鄭聲淫為鄭詩淫實毛公有
以啟之
溱洧
韓詩薛君章句曰鄭國之俗三月上已之溱洧兩水
之上招䰟續䰟祓除不祥故詩人願與所悦者俱往
焉(藝文類編)
溱與洧方渙渙兮(韓作洹洹)士與女方秉蕑兮洵訏且樂
(洵韓作恂)維士與女伊其相謔贈之以勺藥
韓詩内傳蕑蘭也洵訏樂貌(以上釋文)詩人言溱與洧方
盛流洹洹然謂三月桃花水下之時士與女方秉蘭
兮秉執也衆士與衆女方執蘭而祓除(以上漢書注引内傳)勺
藥離草也言將離别贈此草也(釋文)
按韓傳但言三月上已士女秉蘭祓除水濱與所
悦者俱往而無他詞其曰所悦者謂士與士女與
女各有平日所悦之人即伊其相謔亦是士女各
就其所悦者與之相謔耳世無道路相逄士女雜
沓互相戲謔淫奔之理乃毛傳添出兵革不息男
女相棄淫風大行諸語無論詩中絶無兵革流離
之意即秉蘭贈藥安必為目成期約之物皆非詩
中所有之義也但暮春水渙男女羣相祓禊袵交
趾錯風俗之弊自在言外詩人但直叙其事而含
刺巳在韓詩之說深得風人之旨不可增益一語
鷄鳴
韓序鷄鳴䜛人也(太平御覽也一作悦人)
孔叢子引夫子之言曰於鷄鳴見古之君子不忘
其敬也此君子當屬人君言若以為人臣畏䜛而
恐趨朝之晚設為夫婦之相儆其義淺矣蓋以詩
有蒼蠅之聲亂人聽聞耳毛傳以為哀公怠政
故述賢妃之夙夜警戒以為刺朱子疑其無所證
據改為古之賢妃警君之詞按列女傳桓公好淫
樂衛姬為之不聽鄭衛之音桓公乃立衛姬為夫
人號管仲為仲父夫人治内管仲治外而齊國大
治若如集傳則齊之賢妃無逾于衛姬者矣
匪鷄則鳴蒼蠅之聲
韓詩薛君章句鷄遠鳴蠅聲相似也(文選注)
薛漢之說正同毛傳愚謂蒼蠅之聲豈足以亂嘑
旦而聽之不分如是況蟲飛天曙喈喈之聲將住
反以蠅聲有似鷄鳴可乎詩蓋曰非但鷄則鳴矣
蒼蠅業已作聲蓋蠅尚無聲而疑為有也警旦之
情如話
還
子之還兮(還齊作營韓作嫙)遭我乎□之間兮(□齊作嶩又一作巙)並驅
從兩肩兮揖我謂我擐兮(儇韓作婘)
齊詩崔靈恩曰嶩山名言往適營山而相逄於嶩山
也
漢書地理志營齊地名說見下
韓詩内傳嫙好貌婘亦好貌獸三歲曰肩(釋文)
子之昌兮子之茂兮
齊詩崔靈恩集注昌茂俱齊地
按漢書地理志臨淄名營邱即太公所封之地昌
茂未知何地或云營之故城即濰之昌茂即泰山
之牟牟與茂古字通未知是否
著
顔師古曰著齊地名出濟南郡著縣也(漢書注)
按著即古宁字如是地名則二三章曰庭曰堂又豈
地名乎顔蓋三家說而未知本之何家
東方之日
韓詩薛君曰彼姝者詩人之所悅者顔色之盛若東
方之日也(文選注)
韓意亦作刺淫但東方之日非指顔色戴埴曰男
女相奔不夙則暮日出早也月出遲也
在我闥兮韓詩門屏之間曰闥(釋文)
東方未明
東方未明顚倒衣裳
荀子君召其臣臣不俟駕顚倒衣裳而去禮也
臣之赴召禮宜顛倒衣裳而去此二句非刺也末
章不能辰夜不夙則暮非命召不時乎乃是刺公
南山
衡從其畆(從韓作由)
韓詩内傳東西耕曰衡南北耕曰由(釋文)
敝笱
其魚唯唯(韓作遺遺)
韓詩内傳遺遺言不能制也(釋文)
載驅
齊子發夕韓詩發旦也按發夕謂不俟旦而發行
于夕極言其自恣自如古說皆疎
倚嗟
舞則選兮四矢反兮(選韓作纂反作變)
韓詩薛君曰舞則纂兮言其舞之中雅樂也(文選注)變
易也
四矢反兮鄭箋謂四矢皆得故處是巧射也韓云
變易者周禮謂九射各有其儀莊公每射四矢各
變其儀也然于下禦亂又不貫矣
三家詩拾遺卷五
