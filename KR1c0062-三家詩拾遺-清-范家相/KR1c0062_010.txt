三家詩拾遺卷十
柳州府知府范家相撰
三頌
清廟
魯詩劉向曰文王旣没周公思慕歌咏其德
齊詩韋玄成曰清廟之詩言交神之事無不清静
韓詩傳曰頌言成也一章成篇宜列德故登歌清廟
一章也(後漢祭祀志東平倉王引傳)班固曰周公相成王王道
大洽制禮作樂郊祀后稷以配天宗祀文王於明堂
以配上帝四海之内各以其職來助祭(漢郊祀志)
禮記升歌清廟示德也孝經曰周公宗祀文王於
明堂以配上帝是即清廟詩序也四家皆無異義
於穆清廟肅雝顯相濟濟多士秉文之德對越在天
魯詩尚書大傳曰於者歎之也穆者敬之也清者欲
其在位徧聞之也故周公升歌文王之功烈德澤苟
在廟中者伋然淵其志和其聲愀然若復見文王之
身孔安國曰穆為敬之容又曰四海敬和明德
來助祭(書傳)王褒曰周公咏文王之德而作清廟
蔡邕曰取其宗祀之清貌曰清廟(獨斷)賈逵曰肅然
清靜謂之清廟(左傳注)
維天之命韓傳維念也(釋文)
維清服虔曰象文王之樂舞象也(左傳注)
以維清為象武四家皆同即季札見舞象箾南籥之
象成童所舞文王之樂若樂記所云下管象武明堂
位象謂周頌武也則大武之詩武王之樂也墨子曰
武王因先王之樂又自作樂名曰象武匪可混而為一
烈文無封靡于爾邦韓傳薛君曰靡好也(文選注)
天作彼岨矣岐有夷之行(岨矣韓作徂者岐字屬下句三家同)
韓傳岐道雖僻而人不遠外(文選注)薛君曰彼徂者
岐有夷之行徂往也夷易也行道也彼百姓歸文王
者皆曰岐有易道可歸往矣易道謂仁義之道而易
行故岐道險阻而人不難(薛君本傳)
昊天有成命
賈誼曰叔向曰成王者武王之子文王之孫也文有
大德而功未就武有大功而治未成及成王承嗣仁
以臨民故稱昊天焉不敢怠安早興夜寐以繼文王
之業(新書)
按國語載叔向之言與新書略同其以二后為文
武以成王為成王誦即三家亦無異義毛序以為
郊祀天地之詩其傳全引國語以二后指文武則
成王即成王誦甚明乃鄭氏泥於頌詩作自元公
無成康以後之詩遂以成此王功為說於是韋昭
據之以注國語賈逵孔穎達恪守鄭箋反謂古人
(指叔向)因其節文比義取象理頗溢於經意不必盡
與本同不亦重經師而厚誣古人哉夫成康上繼
文武安得謂無頌詩頌亦安見必出周公之手朱
子詩序駁義之說當矣
夙夜基命宥密(一作謐)
賈誼曰謐寧也億也命者制令也基者經也(新書)
此所言命正所謂意不必與本同者也禮記引此
一句曰無聲之樂也謂後天奉若而不違無聲臭
之可聞也其旨至微賈說姑存而勿論
時邁
薄言震之莫不震叠(震韓作振)明昭有周式序在位
韓詩薛君曰薄辭也振奮也莫無也叠應也美成王
能奮舒文武之道而行之則天下莫不動而聽其政
教(後漢書注)外傳王者之論德也不尊無德不官無功不
誅無罪朝無幸位民無幸生故上賢使能而等給不
踰折暴禁悍而刑罰不過詩曰明昭有周式序在位
左傳國語明以武王克商而作此詩與樂記武成
皆合而韓以為美成王之詩以未見左國故耳外
傳尚無乖異
執競韓詩執服也(鄭箋引傳)
按韓意謂能服彊者武王也天下無彊之不服是
維武王之烈也鄭既從毛訓執為持又引韓說如
此
思文貽我來牟韓詩薛君曰大麥也(文選注)
按廣雅麳小麥麰大麥經言來牟當兼二麥但韓
詩來牟本作嘉&KR1279;似止大麥也
噫嘻播厥百榖韓詩薛君曰榖類非一故云百也
(文選注)
振鷺
振鷺于飛于彼西雝我客戾止亦有斯容在此無斁
韓詩薛君曰鷺潔白之鳥也西雝文王之雍也言文
王之時辟雍學士皆潔白之人(後漢書注)射厭也(後漢曹大家傳)
(注)
毛以雝為澤鷺是水鳥之在澤者無取於西之義
如以鷺興辟雍學士之潔白則非二王之後來助
祭之詩矣姑存其說可耳
豐年
萬億及秭為酒為醴
韓傳陳穀曰秭(釋文)薛君曰醴甜而不泲也(文選注)
按秭字承上萬億而及之當依毛傳作數解
潛韓傳作涔漻魚池也(釋文)
雝
有來雝雝至止肅肅
魯詩劉向曰武王周公繼政朝臣和於内萬國歡於
外故得盡其歡心以事其先祖詩云云言羣臣皆以
和來也(封事)
武耆定爾功(耆韓巨移反)韓詩鄭氏曰耆老也言年老
乃定女之此功不汲汲於誅受也(箋異毛傳)
閔予小子
嬛嬛(齊作煢)在疚念兹(齊作我)皇祖陟降庭止
齊詩匡衡曰煢煢在疚言成王喪畢思慕意氣未能
平也蓋所以就文武之業崇大化之本也又曰成
王之嗣位思𫐠文武之道以養其心休烈盛美皆歸
之二后而不敢專其名是以上天歆享鬼神佑焉其
詩曰念我皇祖陟降庭止言成王嘗思祖考之業而
鬼神佑助其治也(漢書本傳)顔師古曰陟降庭止言成王
常念文王武王之德奉而行之故鬼神上下臨其朝
廷(漢書注)
敬之母曰高高在上日鑒在兹
齊詩匡衡曰言天之日鑒王者之處也
小毖予其懲而毖後患自求辛螫(韓作赦)拚飛維
鳥韓傳懲苦也赦事也(釋文)薛君曰拚飛貌(文選注)
載芟其耕澤澤(韓作驛驛)緜緜(韓作民民)其麃
韓詩驛驛盛貌(文選注)傳曰民民衆貌(釋文)
絲衣自堂徂基自羊徂牛
魯詩劉向曰言以内及外以小及大也(說苑)
酌董仲舒曰周公輔成王作勺樂以奉天(春秋繁露)
按毛傳周公居攝六年歸政成王乃後祭於廟而
奏之蓋祭廟奉天樂章古亦通用耳三家之說皆
同
遵養時晦韓外傳言相養之至於晦也
左傳遵時養晦耆昧也杜預謂武王遵天之道須
晦昧者惡積而後取之與鄭箋同韓言養之至於
晦昧乃伐而取之亦是此意
桓于以四方克定厥家齊詩匡衡曰傳曰一家正
而天下定矣
般於皇時周陟其高山墮山喬嶽允猶翕河於繹思
班固曰於皇時周陟其高山言周太平封太山也墮
山喬嶽允猶翕河言望祭山川百神來歸也(白虎通)
班說近於後世封禪之說當分别觀之於繹思
三字毛詩無之崔靈恩採三家本有此句
駉有驒有駱韓詩驒白馬黑鬛也(釋文)
泮水屈此羣醜狄(韓作鬄)彼東南憬(韓作獷)彼淮夷
韓詩屈收也收斂得此衆聚鬄除也獷覺悟之貌
(俱釋文)
閟宫
閟宫有侐實實枚枚稙穉菽麥
韓詩枚枚閒暇無人之貌稙長稼也穉幼稼也(釋文)
王曰叔父建爾元子白牡騂剛不震不騰
韓傳師臣者帝交友受臣者王臣臣者霸爵臣者王
(白虎通引傳)班固曰王曰叔父建爾元子周公薨天為
之變成王以天子之禮葬之命魯郊以明至孝天所
興也(白虎通)傳曰騰乘也(釋文)
(附)春秋繁露曰魯祭周公用白牡色白貴純也帝牛
必在滌三月牲貴肥潔而不貴其大也武帝使張
湯問曰周天子用騂剛羣臣不毛周公諸公也何以
得用純牲仲舒對曰周公繼文武之業成二聖之功
德漸天地澤被四海故使祭以白牡上不與天子同
色下有異於諸侯臣以為報德之禮臣湯問天子
祭天地諸侯祭土魯緣何以祭郊臣仲舒對曰周公
傅成王成王遂及於聖功莫大於此周公聖人也有
合於天道成王令魯郊也臣湯問魯祭周公用白
牡其郊何用臣仲舒對曰魯郊用純騂周色尚赤魯
以天子命郊故以騂
按江都以為白牡尚純用以祭周公騂剛尚赤魯
郊同於天子分白牡騂剛為二義亦可通至以魯
之郊為成王所賜則後儒多辨其不然蓋明堂位
之文實出漢初諸儒之手遂為莽歆之藉口耳
新(韓作寝)廟奕奕奚斯所作
韓詩曹褒曰奚斯頌魯(本傳)薛君曰奚斯魯公子也言
其所作新廟奕奕然盛也(後漢書注)
那
魯詩司馬遷曰襄公之時修行仁政欲為盟主其大
夫正考父美之追道契湯高宗殷所以興作商頌
曹褒曰考父咏殷(後漢本傳)
按史記春秋世家列傳於二傳國語皆其藍本非
諸家不見二傳者可比獨解詩專用魯說不以左國
是正豈史家不貴研經耶
韓詩那美襄公也(裴駰史記索隠引薛君章句)
玄鳥
魯詩司馬遷曰簡狄行浴見玄鳥墮其卵取吞之因
孕生契劉向曰簡狄與姊妹浴於玄丘之水有玄
鳥御卵過而墮之五色甚好簡狄得而吞之遂孕生
契鄭氏曰降下也天使鳦下生商者謂鳦遺卵娀
氏之女簡狄吞之而生契為堯司徒有功封商堯知
其後將興又錫其姓焉自契至湯八遷始居亳之殷
地而受命又褚少孫曰湯之先為契契母與姊浴
於玄丘水有燕啣卵墮之契母含之誤吞之即生契
立為司徒姓之曰子子者兹兹益大也天命玄鳥降而
生商商者殷質號也(史記三代世表褚先生𫐠詩傳)
按屈原天問云簡狄在臺嚳何宜玄鳥致貽女何
喜則吞卵生商之說自春秋以後有之緯書中候
契握曰玄鳥翔水遺卵流娀簡吞之生契封商鄭
氏據以解經遂成千古疑義愚謂稷契皆無人道
而生何以稷棄而契不棄乎蓋姜原簡狄同為帝
妃履跡吞卵事或有之不過聖人降生之徵履跡
吞卵之後進御於嚳因而有娠理之至常豈無人
道而生者若稷之被棄自因生而不育形状有異
之故已詳生民詩中
奄有九有(韓作域)大糦是承
韓詩薛君曰九域九州也(文選注)傳曰糦大祭也(釋文)
長發有娀方將帝立子生商
魯詩鄭氏曰帝黑帝也禹敷下土之時有娀之國亦
始廣大簡狄吞鳦卵而生契堯封之於商後商王因
以為天下號故曰帝立子生商
玄王桓撥韓傳撥作發明也(釋文)
聖敬日躋
韓詩薛君曰言湯聖敬之道上聞於天也(文選注)
敬之日躋上聞於天故能齊帝命而不違其義精
受小球大球為下國綴旒(古作畷郵)
鄭氏曰畷郵謂民之郵舍言成湯施布仁義為下國
諸侯在畷民之處所使不離散也(禮記注正義此引齊韓魯詩也)
為下國駿厖齊詩厖作駹馬也(漢書注)
苞有三蘖韓詩蘖絶也(釋文○言壞木復生萌芽絶之弗使其生)
殷武
鄭氏異義曰詩魯說丞相匡衡以為殷中宗周成宣
王皆以時毁
撻彼殷武韓傳撻達也(釋文)
維女荆楚居國南鄉
韓序楚地在南郡南陽之間(水經注引韓詩序)
勿予禍適韓詩適數也(釋文)
商邑(韓作京師)翼翼四方之極(韓作是則)韓傳翼翼盛也(後漢書注)
齊詩商邑翼翼四方之極此成湯所以建至治保子
孫而懷鬼方也師古曰商邑之禮俗翼翼然可則
效乃四方之中正也
按齊詩之意言因商邑之禮俗追原成湯之遺烈
知高宗之伐鬼方而四方莫不來享來王者皆祖
宗締造之遺烈也非以是詩為成湯之詩
旅楹有閑韓詩薛君曰閑大也謂閑然大也(文選注)
三家詩拾遺卷十
