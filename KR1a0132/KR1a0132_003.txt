周易通論卷三
大學士李光地撰
論易言隂陽之序
凡易所謂隂陽者皆先以定位者言如天地日月之類
是也而其間又以流行動靜而分隂陽則如天地之氣
一寒一暑日月之行一晝一夜之類是也故繫辭傳首
章先言天地高卑剛柔動靜方物象形一一定位然後
氣機相摩相盪而雷霆風雨聚散乎其間晝夜寒暑運
行乎其際此聖人所以道隂陽之實也說卦亦先叙列
八卦對立之體然後及於動散潤晅周流之用正與繫
傳首章同意其言神妙萬物亦自用而推本於體也故
曰天地設位而易行乎其間矣乾坤毁則無以見易易
不可見則乾坤亦幾乎息矣言其體用之不相離若此
固未有捨實體而談虚機者也雖然流行者變易也而
定位者則已具交易於其中則交易者變易之本也故
繫傳之言鼔潤運行也以相摩相盪者先之說卦之言
動散晅潤也以相薄不相射者先之而其言動撓燥說
也又以相逮不相悖者推而本之也交易者隂中有陽
陽中有隂互藏其宅者也變易者隂極而陽陽極而隂
互為其根者也互藏其宅故其情相求而相須互為其
根故其道相生而相濟此皆所謂行乎其間之易然離
設位成列者求之則亦不可得而見矣周子先言太極
動靜然後曰分隂分陽兩儀立焉張子先言太虚升降
飛揚然後曰浮上降下清濁分焉是二說者不善觀之
未有不妄意為混沌未剖之初氣機不息者也故朱子
說之直以為目前如此然後其言無弊然惟其先言流
行者以及定位故或以啓學者之疑也以夫子之言衷
之則凡易中隂陽皆當以定位者為本其所謂動也靜
也消也息也然後以此推之而已矣然則流行之隂陽
與定位之隂陽二乎曰不二也定位之隂陽既分及其
流行也雖不相離而各有用事偏勝之時故天地同流
而天主生地主成則謂春為陽秋為隂可也日月相推
而日昱晝月昱夜則謂晝為陽夜為隂可也流行之隂
陽自定位之隂陽而起故語道者必於其序也
論易簡之原
易簡者聖人所以語乾坤之德行蓋論道之極致然所
以易簡者其原安在也曰此中庸所謂為物不二也天
地之心一而不二故天地之事順而無為合之則天地
同流者也分之則主宰萬物而不二以知大始者乾也
致役乎帝而無為以作成物者坤也故曰夫乾其靜也
專其動也直夫坤其靜也翕其動也闢專言其心之存
直言其心之發翕言其事之斂闢言其事之施存發之
間毫無夾雜而委曲者此乾之所以有心而無心也斂
施之際毫無凝滯而窒礙者此坤之所以有為而無為
也無以名之則名之曰易簡之善而已無以贊之則贊
之曰至德而已天地之德不可窺也於人心之德驗之
今夫人之心一於理而不二則靜專動直之氣象可識
也其應於事也順乎理而無為則靜翕動闢之氣象可
識也易者坦白之稱簡者要約之謂坦白故易知要約
故易從易者險之對故有以知險簡者煩之對故有以
知阻易之所以達天德而定大業同吉凶而處憂患者
其道無以易此此易簡之原也
論幽明之故
或問觀天察地何以知幽明之故也曰天文之大者三
光而已地理之大者五行而已而皆不離乎隂陽故天
陽也地隂也自在天者言之日陽也月隂也自在地者
言之木火陽也金水隂也張子曰火日外光能闢而施
金水内光能翕而受神與形天與地之道與是故天施
而地受者也日施而月受者也木火施而金水受者也
施者其體實受者其體虚實者著顯而易見故凡明之
類皆視此也虚者隱暗而難知故凡幽之類皆視此也
施者有所麗受者有所涵惟其能受而涵之也故虚而
非虚且虚而能生實也此隂陽所以不窮而萬物所以
生生幽明之理盡於此矣夫下文死生人鬼皆幽明之
大者也雖然就此以觀幽明則似茫昧微渺而未易知
者惟於天文地理之顯者而觀察之則幽明之故可以
耳目及而思慮得夫然後死生之說鬼神之情狀可以
繼是而有明也故邵子曰日者月之形也月者日之影
也陽者隂之形也隂者陽之影也人者鬼之形也鬼者
人之影也即此意也
論死生之說
始終即生死也曰原始反終故知死生之說何也曰始
終者泛論事物之始終死生者切指吾身之生死言推
原反覆於事物之始終則知吾身死生之說也聚則物
之所以有散則物之所以無感則事之所以生寂則事
之所以止其生而有也有所自其止而無也有所歸死
生之變如此而已雖然猶有深於是者焉天之生物也
豈使之徒然而生徒然而死哉蓋必有所以生者焉所
謂全而生之也有所以死者焉所謂全而歸之也百穀
草木之生能蕃其根暢其枝以至於成其實則所以生
之理完矣剝落之後其實必充美而又可以蕃衍於無
窮蓋性之流傳不可息也不如是則雖有是生性而不
完旣落之後必不能充美而可蕃此萬物終始之著者
也人心之造事也如其事之理而無虧欠及乎事已心
休則泯然而有以自得且可以生異日之善而為後事
之師也否則迹雖往而縈懷者不釋甚則過旣成而追
訟者無窮人生於天地間其生其死蓋終始之大者較
之物類事類又相遠矣而聖人所謂朝聞而夕可者蓋
亦等其理於一事物逡廵晨暮之間此之謂死生之說
也異氏之學於知死之說詳焉夫旣死矣彼何從而知
之易之所謂知者以事物終始而知之夫子又言未知
生焉知死蓋此意也周子圖說引此終篇以為太極全
付於人人必全而歸之然後三極之道立西銘亂語存
順沒寧指亦如之皆聖賢深切之訓也舍是而求死生
之說則何以知為
論鬼神之情狀
先儒以精氣為生者為神游魂為死者為鬼愚謂死而
魂游又孰從而知之非窮理之要也蓋精氣游魂皆以
吾身之生生者言之爾筋骨血肉精之為也呼噏營衛
氣之為也二者合而成物物之體也精之靈曰魄氣之
靈曰魂魄主靜故常居魂主動故曰游游者或聚或散
之稱也其聚也乘於氣而思慮動作興焉其散也藏於
魄而思慮動作泯焉是故精之魄為鬼氣之魂為神游
魂之聚而乘於氣者為神其散而藏於魄者又為鬼精
氣魂魄常在鬼神之長流而不息者也游魂之變無方
鬼神之旋伸而旋屈者也以造化言之則天氣地質猶
吾身之精氣天神地靈猶吾身之魂魄也游氣紛擾猶
吾身之游魂感遇聚散以為萬物之終始死生猶吾身
游魂之變也經所謂鬼神者通造化而言者也造化之
鬼神不可知故以人身之鬼神知之也推而極之則造
化之鬼神不可求亦以人身之鬼神求之也知之則質
而無疑求之則感而遂通何則一體故也或曰鬼神之
說侈矣自異氏之說入而怪滋甚今定其為有耶為無
耶曰此經之言所以為理之至也夫求之身而有焉斯
有矣求之身而無焉斯無矣天神地示之長在易知者
也萬物生息之無窮亦易知者也世俗之惑蓋在於人
消物化而不知其所歸故以為有無難明也然自吾身
之游魂觀之則凡耳目之所涉思慮之所營必有所藏
也有所寄也孩稚之習老大而不忘旦晝之為夢寐而
不泯惟精氣之長在而魂魄之周流故動靜之一根而
隱顯之無間然則鬼神之有無可知矣是故仰觀天文
俯察地理則以吾身之精氣為物者當之幽明之故通
而鬼神之情狀已明原始反終則以吾身之游魂為變
者當之死生之說得而鬼神之情狀益著○或以晝作
喻人夜夢喻鬼理然乎曰晝則魂用事而主動其或動
而又或靜者魂之交於魄也夜則魄用事而主靜其或
靜而又或動者魄之交於魂也故明則人為主人交於
鬼者其正也魂交於魄之喻也幽則鬼為主鬼交於人
者其變也魄交於魂之喻也正故虚靈湛定而有常有
所感斯無不通矣有所存斯無不在矣變故彷彿雜糅
而不測其交也不可知其來也不可期故欲知心之體
之靈者於其湛定而有常不於夢也欲知鬼之神之靈
者亦於其湛定而有常不於交也心之體湛定而有常
者與其神智日生之用混然而合一鬼之神湛定而有
常者與萬化無窮之機浩然而常流而世之好語怪者
惑於鬼神之變者也周禮有三夢之占蓋與警妖祥之
術一爾
論繼善成性
夫子之言性與天道不可得而聞也自乾彖傳文言始
發之其曰大哉乾元萬物資始是朱子所謂天地以生
物為心而人物之生因各得夫天地生物之心以為心
者也然傳言萬物資乾元以始而已至文言申之曰元
者善之長也則見元之爲善又曰君子體仁則見善之
為仁仁者即天地生物之德而人物得之以為心之德
之實體也夫自天言之謂之賦自人物言之謂之受自
一賦一受之間言之謂之繼繼也者猶子之於父母曰
繼其體也猶弟子之於師曰繼其志也天道賦與之初
無擇於物人物受命之始無間於天如陽光之照也不
以岡原澗壑而殊也如大雨之奔也不以陂澤沼沚而
異也當此之際徒有善焉而已故曰繼之者善也言天
人交接之間無非善者是大哉乾元萬物資始之謂也
又曰乾道變化各正性命又朱子所謂理為之主而隂
陽五行為之錯綜經緯於是人物之生氣殊質異而各
一其性者也成者氣之聚形之具天旣賦於物而已分
物旣受於天而自足如兼被乎陽光而岡原之明暖澗
壑之隂沍不能均也如兼承乎雨澤而陂澤之汗漫沼
沚之淙滴不能同也當此之時則謂之性故曰成之者
性也言人物之有定而不可移乃其所以為性者是乾
道變化各正性命之謂也是故乾元者專乎天地之心
之德而言者也其資之以始而繼之者是人物之公也
理一者也乾道者兼乎天地之氣之化而言者也其各
正而成之者是人物之差也分殊者也乾元惟大故公
而不私乾道惟變化故差而不齊周子引彖傳之言與
繫傳互相發其指深矣厥後程張天命氣質之說實出
乎此
論河圖
河圖何以作易也曰天地之間隂陽而已河圖之奇耦
者所以紀隂陽之數倣隂陽之象而盡隂陽之理也一
奇為陽數二耦為隂數其餘凡奇者皆從一而為陽也
凡耦者皆從二而為隂也其位則節於四備於五而加
於十四者天地之氣分司於四方迭王於四時之用數
也五者兼其中之體數也十者倍五而成在四方四時
則隂陽互藏互根之數在中央則隂陽混一和會之數
也今以圖觀之除五十為體數居中則一三七九者奇
數之始終也二四六八者耦數之始終也陽始於北盛
於東極於南而終於西此圖一三七九之序也隂始於
南盛於西極於北而終於東此圖二四六八之序也在
北在東則奇内而耦外奇為主而耦為賓奇為生數而
耦為成數此則陽主事而隂受命陽息而隂消之象也
在南在西則耦内而奇外耦為主而奇為賓耦為生數
而奇為成數此則隂用事而陽仰成隂息而陽消之象
也蓋其竝立而同運者固不容一息而相離而其迭為
賓主互為始終者又無一息之不相推而相變也自其
推行之迹言之謂之變化自其合一之妙言之謂之鬼
神推行者變易為用而其體不可執合一者交易為體
而其用不可知此河圖之緼而聖人所因以作易之源
也
論河圖二
聖人之則圖作易也非規規於點畫之似方位之配也
其理之一者有以默啟聖人之心而已圖所列之數如
此其所涵之象又如此今以易卦觀之天一地二數之
源也則聖人所取以定兩儀者也五位相得而各有合
象之成也則聖人所取以定四象八卦者也何則一二
之數起則凡三五七九皆一之變矣四六八十皆二之
變矣故奇耦之畫由此而定也相得有合之象列則隂
陽之賓主辨而交易之妙具矣隂陽之消息序而變易
之機行矣故四象八卦之設由此而定也今以羲文二
圖觀之則先天之左右隂陽内外終始固與圖象無二
而後天之北東皆陽卦也南西皆隂卦也圖象在北東
則陽為主在南西則隂為主亦其義也河圖兼中數故
備於十易卦除中數故止於八中數者何也以一而統
四則數之主也又倍五而為十則數之全也此無極之
眞所以主宰包含二五之精所以停蓄完備而為分播
迭用之本者也易雖不用其數而必曰易有太極說卦
敘圖象旣曰帝又曰神太極也帝也神也卦畫所無也
然而以為易有之焉則河圖中數之精緼象雖不立而
理行乎其間者也
論河圖三
易卦止於八而虚中數此易有太極而不著之義也言
帝言神而無專位之義也固也雖然八卦之乾其統之
矣夫天專言之則道也則乾太極也以主宰言謂之帝
則乾帝也以妙用言謂之神則乾神也至於以形體言
謂之天然後與諸卦列而為八是故以八卦為河圖四
面對待流行之數而虚其中可也以乾坤為河圖之中
數六子隂陽卦為四面對待流行之數可也地亦天也
故坤從乾而為中數凡所以主張綱維皆其為也猶圖
之以十從五而為中數也六子則以隂陽相為内外消
息猶圖四面之數之相為内外消息也是故乾坤者列
之則與諸卦成位統之則為諸卦之宗說卦最後去乾
坤而專言六子以明乾坤之即神也孔子於乾卦彖象
備天德之形容焉則已盡乎太極之緼矣夫豈必於八
卦之外求所謂太極神帝者哉
論圖書
卦以道隂陽之變故曰易疇以敘三才之法故曰範聖
人之取諸圖也所謂陽卦奇隂卦耦者也其取諸書也
所謂參天兩地而倚數者也何則天數始於一地數始
於二奇耦立而隂陽之理明故圖之以一三七九二四
六八相為内外互為終始也是隂陽交易變易之道也
天數乘於三地數乘於二參兩行而天地之義著故書
之以一三九七相乘於四正而左行二四八六相乘於
四隅而右行也是天地順逆之機樞維之位也其為天
地之數則一而卦因之以明變化之情趨時之用疇因
之以明成位之職參贊之功故其中數也易見之則為
太極蓋宰隂陽而為化樞也範見之則為皇極蓋中天
地而立人位也太極皇極其為至理亦一而易所主者
天德無聲無臭所謂太極本無極者故其名不在八卦
之内範所主者王道有典有則所謂皇建其有極者故
其目列於九疇之中也此二圖同異之致聖人法則之
源也
論掛扐
歸奇於扐古人之說不同何也曰其說大略有二一曰
歸左右之餘於兩指之間也如此則奇為餘而扐為指
間一曰歸所掛之一於左右之餘也如此則奇為一而
扐為餘按禮記王制曰祭用數之扐則扐固為餘義況
曰歸奇於扐則是并兩而一之之辭也若曰歸餘指間
云爾則掛一亦於指間而何以不言扐揲四者何所頓
置而亦不言其處故知歸掛於扐之說是也然亦有未
是者蓋為此說者曰以掛象閏而已故必曰後二變者
不掛而但有扐也不掛為無閏之歲故曰再扐而後掛
也審如其說則當曰三歲一閏否當曰六歲再閏不應
曰五歲再閏使五與再皆為剰字而再扐再閏之文兩
不相應(若以掛象閏當以再掛象再閏方得兩再字相應)且自分掛揲歸皆有
所象獨扐無象乎扐無象而又曰歸奇於扐則扐亦為
剰字矣愚故合二說而折之曰合掛與扐皆以象閏也
或曰以再扐應再閏而不及掛則掛非閏也曰歸奇於
扐則以扐為主以扐為主故以再扐應再閏然掛實其
起積之端故又曰再扐而後掛也分先於掛如掛非象
閏則應曰再扐而後分不應曰再扐而後掛使掛又為
剰字也是故以掛象閏者横渠及郭氏之說也以扐象
閏者疏家及朱子之說也合掛與扐皆以象閏則愚之
私見也
論掛扐二
掛為氣盈扐為朔虚氣盈則攬期之成數而可知故分
二之後即除一而掛之也朔虚者計每月之空分而後
得故逐揲之後乃存餘而扐之也歸氣盈於朔虚而閏
法立故歸奇於扐以象閏也閏餘生於朔不盡周天之
氣則朔虚者閏之本法而氣原無盈也据十二月之成
數而先除之則謂之盈据十二揲之全策而先去之則
謂之掛及其積也通謂之朔虚可也故旣歸掛於扐則
可以扐槩之以再扐象再閏而不復及掛者以此也然
古人以三百有六句為期之整數則氣盈者其起積之
端矣以四十八策為蓍之整數則掛一者亦其起積之
端矣雖以再扐象再閏而又必曰再扐而後掛者以此
也
論掛一
後代多以卦爻應歷孔子未言也獨此節以蓍數象四
時閏分朞日之屬則疑惟此數與歷法合蓋推策迎日
古有是法矣唐一行以四十八策應四十八弦之數然
所謂弦者以實弦論也故總四十八弦僅得三百五十
四日餘而所閏十一日則掛一之策纔應一弦而不足
以周之是以一行之法閏分餘於掛一之外也愚謂以
策應弦是也然當以三百六十之甚數為節而應經弦
不當以三百五十四日餘之歲數為節而應實弦也經
弦者七日有半也一年三百六十五日四分日之一以
日法四乘之得一千四百六十一以月法三十除之得
四十八十分之七四十八十分之七者一歲之弦數也
四十八策應經弦之外掛一為畸零之策且在用不用
之間(虚一者全不用餘策全用惟掛一者半用而半不用)是與十分之七相應而
為五日四分日之一之贏分也或曰掛一之策退為七
分則與一行進分之病等爾曰七分之源出於康節所
謂卦用八蓍用七者是也八者四正四隅除中宫之數
七者一歲生物除不用之數故蓍策之窮於七七者用
數也則其畸零之策在乎用不用之間者以七裁之可
矣況一歲之分乘而除之則四十八為整數而一得七
分此有法之分也一行以四十九皆為整數而旋加分
以合歲分此無法之分也一行蓋亦不以扐象閏而欲
以一歲閏分盡寄之掛之一策故也
論策數
朱子以掛扐之數為七八九六之母策數為七八九六
之子其辯詳於啟蒙攷誤諸書然攷之於經則策數者
以象四時者也以當朞日者也掛扐者以象閏者也一
朞四時三百有六旬此正數也當為母盈虚之分是餘
數也當為子有正數而後有餘數不應以餘而先正一
也又果定七八九六者以掛扐為重則經當曰乾坤掛
扐若干二篇掛扐若干今數策而不數掛扐二也蓋策
之為七八九六也其數顯然不必計方圓全半而後合
則知啟蒙攷誤諸辯猶朱子未定之說也然掛扐之與
策數相應則亦有自然之法象存焉九揲者其掛扐三
揲則乾老陽三畫之象也六揲者其掛扐亦六揲則坤
老隂六畫之象也七揲者其掛扐五揲則震坎艮三少
陽五畫之象也八揲者其掛扐四揲則㢲離兑三少隂
四畫之象也此則邵氏蘇氏之說可參用者大氐易言
四象有二兩儀生四象以卦畫言者也易有四象所以
示也以蓍數言者也在卦畫者旣以位次而涵蓍數在
蓍數者又以餘積而涵卦畫其錯綜變化固無不合而
易所謂用九用六之名與凡七日八月之象則專取夫
揲蓍而施於用者爾
論筮法變卦
啟蒙變卦之法備矣然愚竊有疑者蓋其法惟六爻不
變者占卦辭至六爻皆變則占變卦之卦辭變至三爻
則又兼占兩卦之卦辭卦辭之用只此三者而已一爻
二爻動則占本卦之動爻四爻五爻動則占變卦之不
動爻此則爻辭之用也審若此則卦辭之用有所不周
矣又審若此則爻之用半用九六而半用七八矣且攷
之春秋内外傳諸書不論動靜及變爻之多少皆先論
卦之體象及其辭以立說意此其本法也蓋一卦各變
六十四卦故隨其動靜及變爻之多少而貞悔不同固
無嫌乎卦辭之用之為重複也惟一爻動者則於爻辭
必專用焉然猶未嘗不先以兩卦之體此蓋歷据古人
之法而可見者蓋必如此而後卦之用周而後爻之九
六之用為有定而所謂兼用兩爻及用變卦之不動爻
者求之古人似無其說焉此愚之所以疑而祇存其論
也
論筮法變卦二
左氏傳晉文公之筮得貞屯悔豫皆八穆姜之筮得艮
之八是謂艮之隨又董因為晉文公筮得泰之八此三
筮所謂八者皆莫明其說杜元凱謂連山歸藏易用七
八者旣鑿而無據朱子以為其不動之爻皆八於文意
亦不相似且董因之筮乃泰六爻皆不變者尤不得以
此說也竊意古法之用卦辭者不論動不動及動爻之
多寡而皆用之者也其用爻辭者惟一爻專動而後用
之者也當時用爻辭者則以九六為標識因揲蓍之法
爻以九六變也用卦辭者則以八為標識因畫象之法
卦以八成也故貞屯悔豫則三爻變而無專動之爻矣
艮之隨則五爻變而亦無專動之爻矣泰卦不變則亦
無所動之爻矣凡此者於法皆當占卦故竝曰八也但
變自三爻以下及不動者則當以本卦之辭為主以董
因引泰小往大來者推之也變自四爻以上及全變者
則當以變卦之辭為主以穆姜引隨元亨利貞者推之
也變上三爻則當兼論兩卦之辭以司空季子占貞屯
悔豫曰皆利建侯者推之也經傳之例雖不能備而其
可推見者如此至於一爻專動以九六為標識固已然
不曰得某卦之某九某六而必曰得某卦之某卦則益
以明雖用爻辭者未嘗不先以兩卦之體其說信也
論筮法變卦
自六畫之卦而又加一卦則增長至於十二畫矣故曰
引而伸之也自一卦之義而又益以一卦之義隨其所
當可以比附故曰觸類而長之也必如是而後天下之
能事畢者何也曰一卦各變為六十四卦則其貞悔之
間一反一覆而義於焉變矣如貞屯悔豫者文公備嘗
險阻艱難而通亨之象也艮之隨者穆姜宜守婦道以
靜而止而乃以喜隨人之象也若得豫之屯隨之艮賓
主先後不同則其義當又别其餘占例大抵皆然此六
十四卦之變所以能盡天下之無窮聖人之所以成能
百姓之所以與能者莫不具於其中故曰能事畢也若
不先論卦而但論爻則其用反有所限且用爻者似亦
未嘗不兼用變卦之爻晉懷公之筮曰歸妹睽孤者是
也至於筮法曰某卦之某卦者蓋立八卦為主則八卦
貞也旋而加之者悔也故曰貞風悔山是蠱乃㢲所統
之卦也立六十四卦為主則六十四卦貞也旋而變成
者悔也故曰貞屯悔豫是豫乃屯所統之卦也曰某之
某者義蓋如此今人以之卦為名似非文意但當曰變
卦則可爾
論貞勝貞一
貞勝者非謂正道勝也亦非謂常相勝也蓋言以常者
為勝也夫善而遇凶惡而獲吉者有矣然非其常也偶
也偶者不足以勝常故曰貞勝也天地之道有反易焉
然以其常者觀示也日月之道有晦蝕焉然以其常者
著明也天下之動所為以常為勝者亦常夫一理而己
矣順理則吉逆理則凶此則其常也惟其以一者為常
也是故塗雖殊而歸則同慮雖百而致則一天地之寒
暑雖有往來然往者即所以為來者其為成歲不異也
是其所謂貞觀者也日月之晦明雖有往來然往者即
所以為來者其為生明不異也是其所謂貞明者也天
下之動或伸或屈然屈者即所以為伸者其為生利不
異也是其所謂貞夫一者也夫子引十一爻者以括天
下之動雖然咸四之義其首也人心之所以憧憧者動
於利害之私耳其動於利害之私者感於吉凶之無定
耳知其以常者為勝則吉凶定矣知其以一者為常則
吉凶之理得矣夫是以不遷於往來之途不動於屈伸
之迹守吾貞焉而萬感定爻之所謂貞吉悔亡者此也
下十爻之義皆可以即此而推之
論一君二民二君一民
辭之吉凶悔吝生於卦之小大六十四卦之小大生於
八卦之小大是故知八卦之所以分隂陽者而易之大
義可識矣震坎艮多隂而為陽卦者陽卦主於奇也㢲
離兑多陽而為隂卦者隂卦主於耦也蓋奇陽為君耦
隂為民一君則是君之權一而君為主君為主則民聽
命所以為君子之道也二君則是君之權分而民反為
主民為主則君失職所以為小人之道也是故隂陽之
始也但有君民主役之分而未有君子小人善惡之别
惟為主者不失其主之道則役效於主而隂亦陽矣夫
然後君子之名立焉惟為役者不安其役之義則主役
於役而陽亦隂矣夫然後小人之名立焉君子小人之
名旣立此人之所以有邪正世之所以有治亂而未有
已也三畫之卦取類如此故六畫之卦取類如之如剝
復師比謙豫雖一陽也而以陽為主夬姤同人大有畜
履雖一隂也而以隂為主餘則亦以其内外賓主而辨
消長之分因其貴賤上下而明進退之情是夫子所謂
卦有小大辭有險易者而八卦其根也夫彖者材也卦
之剛柔雜居此其所取之材而以定一卦之吉凶者也
是故聖人推其原於隂陽卦以明材之所以區而别者
以此
論初難終易
惟彖之繫也原始而要終故爻之繫也其於初辭亦必
擬而議之而卒則成其終而已此初所以難知而上所
以易知也以乾坤兩卦言之乍觀潛龍之辭則未知其
所指也至於知初之為潛則知上之必亢矣乍觀履霜
之辭亦未知其所指也至於知初之為凝則知上之必
戰矣蓋初上雖非當時而實時之所以造端究竟雖非
正位而實位之所以立本觀成時之變位之分惟聖人
為能審其精焉至於造端立本者旣得則所以究其竟
而觀其成其則不遠矣傳所謂本末之意蓋如此
論中爻之備
初上二爻事外者也中四爻事中者也以時言之則自
始之中以至終之中莫非有事之時也以位言之則自
出潛離隱以至席尊履貴莫非有事之位也如下文所
謂多懼多譽多凶多功皆惟其有事故如此易者吉凶
生大業之書故惟此四爻者於卦之義極相當對發卦
之藴者必於是而始備也若初上兩爻非無時位然以
時言之則為事之將然及其已往以位言之則為人之
未遇及其已退往往在於咎譽辜功之外而於本卦截
定之分限蓋有不相當直者聖人於此或發其未然之
戒與其過中之坊或示其始進之基與其持盈之道雖
一一根於卦義而實出於卦之前後旁外以周旋之故
卦有初上二爻而後時變窮有中四爻而後時義備
論觀彖過半
文王旣名卦而繫之辭矣然其繫辭也必雜取夫卦義
其取夫卦義也又取諸爻之剛柔上下内外比應善惡
當否者為多故名之所以命也間用主爻之義然以兩
象二體為括要之宗者也辭之所以繫也兼論二體之
德然以六爻剛柔為取用之材者也惟其如是是以六
爻未繫而其粲然分列者已具於渾然涵蓄之中周公
之繫爻也蓋本此以為權度者也或彖辭所耑指之爻
則其意可以發明或彖辭所未及之爻則其義可以推
廣文周一心者也彖爻一貫者也故夫未觀爻辭者擬
議懸度可以預知其得失之所歸已讀爻辭者尋繹覆
視可以確定其吉凶之有故吁此智者之事學易之方
也以乾坤兩卦言之元亨利貞者彖辭也夫重乾重坤
之象天地無兩也著其周復一周氣化循環之義而已
元亨利貞貞復啟元此彖辭所以發卦象之藴也然而
大明終始者有六位以時成於其中故自下卦言之初
為元二為亨三則為利貞矣自上卦言之四又為元五
又為亨上又為利貞矣乾初下卦勿用而已四上卦將
用而疑猶勿用也此皆厚養待施元之意也二下卦以
德使天下文明五上卦以德位使天下治所謂雲行雨
施亨之意也三下卦之極以乾惕而无咎上上卦之極
以亢而悔蓋高則必危而盈不可久利貞之意也坤初
下卦故曰始凝四上卦故曰天地閉皆愼微養晦亦元
之意也二下卦有直方之德五上卦有黃裳之美所謂
含弘光大亦亨之意也三下卦之極故含章而无成上
上卦之極故疑陽而必戰蓋讓陽則吉抗陽則凶利牝
馬貞之意也是則六爻發揮乃所以旁通其情而於彖
辭之藴亦無加焉六十四卦之義以是推之無不得者
觀彖而思過半者豈不信哉聖人教人讀易莫深切於
此章矣
論二四遠近
凡九二應六五者多吉蓋居下則宜有實德故貴於剛
在上則宜虚中以下交故貴於柔也六四承九五者多
吉蓋近上則宜有小心故貴於柔君必有剛明之德然
後可以行其道故貴於剛也若以隂應隂以陽應陽以
隂承隂以陽承陽則皆無相取之義其或以時義所當
間有取者然非正例也如六二以隂應九五之陽九四
以陽承六五之隂皆不得為善美何則居下而柔則有
援上之嫌處近而剛則有專己之失也然以六二之雖
柔而中也故為能以中正自守其應九五猶多吉義惟
九四承六五剛而不中以處偪近之地則其危厲甚矣
是故二多譽四多懼者統言之也又云柔之為道不利
遠者以見二雖多譽然惟以剛應柔者多爾且見四雖
多懼然惟以剛承柔者多爾若以柔承剛則無凶害柔
之為道利近故也以柔應剛則不純吉柔之為道不利
遠故也然惟二之中也故剛固有譽柔亦次之是以統
之以多譽也惟四之不中也故剛固可懼柔亦未嘗忘
懼也是以統之以多懼也
論二四遠近二
遠多譽而近多懼何也曰夫月遠日則明生近日則光
失可見遠之多譽而近之多懼也試以天地言之則西
南之方如月之望所謂遠也月受日之光地受天之施
配而不嫌於敵盛而不疑於偪故在傳曰西南得朋乃
與類行言致役於帝以養萬物則雖朋類衆多共效隂
職乃分之宜也東北之方如月之晦朔所謂近也日與
月合天與地交月則匿其明地則閟其氣故在傳曰東
北喪朋乃終有慶言告成於陽以為終禀承於陽以為
始終始之際惟陽之順無有朋私也是故遠則貴於剛
者如月之藉日光地之載天氣柔其質剛其用以君父
之靈濟君父之事則剛者貴矣近則貴於柔者如月之
終魄於東而載魄於西地之安守於貞而順承於元純
隂至順終君父之功以聽君父之命則柔者貴矣蓋不
特位之遠近然也凡受事分職之時皆西南也皆遠之
屬也凡歸功稟令之時皆東北也皆近之屬也自坤彖
發其義而六十四卦視焉是臣之則也
論三五剛柔
三多凶五多功亦統言之也又曰其柔危其剛勝耶言
三雖多凶然惟柔處之則至危若以剛居之則或能自
強而凶可免也然猶疑其辭者庶幾而不盡然也此所
以為多凶也以是而例於五則多功者亦惟剛者為多
若以柔居之則雖因時而有用柔之善然功不若九五
之多矣蓋柔不利遠以中无咎為二言之也而因可以
例於四柔危剛勝為三言之也而因可以例於五聖人
之言有舉一隅而足者皆此類也或曰三四皆高位而
四益高四止多懼三遂多凶何也曰近而親者懼而已
矣遠而任者譽可致焉不遠不近之間於情則未孚於
勢則猶阻於任則已重於責則已切於進退則已難於
牽掣則已多此其所以多凶也凡易之情莫重乎比應
五位之尊有比而二應之三雖近高而無比應其為危
也不亦宜乎自乾卦六爻之辭而二五之功譽三四之
凶懼皆發其端矣六十四卦以是推之
論愛惡遠近情偽
愛惡以爻之時言也如在泰則交在否則不交在隨則
相從在睽則相離之類是也遠近以爻之位言也如蒙
之六四則獨遠於實比之六四則外比於賢隨則以近
而六二係於小子觀則以遠而初六童觀之類是也情
偽以爻之德言也如蒙五之能虚中而順以㢲比二之
能守正而不自失否三之求合而包羞同人三之懷異
而伏莽之類是也非時則愛惡不可知非位則遠近不
可見非德則情偽不可别矣愛惡之相攻者大故生吉
凶也遠近之相取者暫故生悔吝也情偽之相感尤深
故生利害也然愛惡情偽之淺深又因遠近而變惟近
而惡相攻偽相感者必致凶犯害其小者乃悔且吝耳
若遠而無比應之義者則雖不以情相愛而凶害必不
甚如姤之一隂愛惡之主也惟九二比之九四應之有
凶及不利之辭若九五則自有吉義三與相背上與絶
遠則雖有危吝而無凶咎矣夬之一隂亦愛惡之主也
惟九五比之九三應之有凶及戒辭若九二則自有吉
義四與相背初與絶遠則但戒其妄動而亦無凶咎矣
故近而不相得者總例也其重者則以相惡相偽為主
故凶害屬之也其輕者則以相近為主故悔吝屬之也
以是反觀則近而相得者必吉也利也相得而遠者亦
不免乎悔也吝也皆可例求矣此三言者實觀象玩辭
之要
周易通論卷三
