尚書句解卷一
元朱祖義撰
堯典第一
(堯書謂之典孔氏曰五典言常道也是以典訓常盖謂一書之中所載皆堯之常行也堯典於篇次實居)
(第一然篇次之數非孔子之舊乃安國所定何以知之孔子所作書序舜典之後有汨作一篇九共九篇)
(槀飫一篇其十一篇而後乃大禹謨堯典既第一舜典既第二又如此十一篇為孔子所定則大禹謨當)
(第十四今乃云第三是知篇次之數安國所定)
虞書(堯唐帝也書應謂之唐今云虞書者盖其初堯典實題為唐舜典實題為虞禹謨實題為夏今)
(三篇俱謂之虞書者非史之舊乃孔子定書之後序正也何以知之左傳莊八年引夏書曰臯陶邁種德)
(僖二十四年引夏書曰地平天成襄二十八年引夏書曰與其殺不辜寧失不經是莊襄之時夫子未序)
(正禹謨實謂之夏書則堯典於孔子未序正前亦謂之唐書明矣雖然孔子於三聖之書雖不仍舊貫而)
(必為之序正不俱謂之唐不俱謂之夏必謂之虞者盖堯授舜舜授禹三聖相授實守一道故序正其書)
(使同其題號者書同則道同也夫舜上承於堯下授於禹以虞名書則上可以該堯下可以該禹三聖之)
(道混然一致略無間斷夫子之意顧不深歟)
孔氏傳(孔安國孔子十一代孫也武帝時古文尚書厄於秦火而復出帝以其家書詔安國作傳其所)
(注解謂之傳也)
昔在帝堯(古者在於帝堯之時)聰明文思(其聽聰其視明其文煥然其思湛然思笥)光
宅天下(以其有是四德故居天萬民之上而甚光顯也)將遜於位(將退遜于位也)讓
於虞舜(禪於虞舜)作堯典(於是作堯典書書序本自作一篇列於百篇之後鄭玄馬融王肅皆)
(以為孔子所作然觀其領略大意而盡於數言至於一字不可增損盖聖人之文非吾夫子莫能為也本在百)
(篇之後今冠於每篇之首者安國之所分也)堯典(此二字史臣之舊題古者序自為一篇故每篇首揭)
(其題以為一篇之目孔安國引序冠篇首因存而不去故今書諸篇皆重言本目也)曰(史臣言)若稽
古帝堯(順考古道而行之者帝堯)曰放勲(謂能依倣上古之功)欽明文思(其行已也)
(敬其遇事也明發于政事而其文煥然運于心術而其思湛然)安安(堯乃安安然初不矜耀其有是功有是四德)允恭
克讓(方且信于盡恭而非偽誠于遜譲而非假)光被四表(故其功德之光輝被及于四方之外)格於上
下(格而至于塞乎天地之間)克明俊德(能明一己之大德)以親九族(以是德親睦九族如父族四父五屬)
(之内一也父之女昆弟適人及其子二也已之女昆弟適人及其子三也已之女子適人及其子四也母族三)
(母之父姓一也母之母姓二也母之女昆弟適人及其子三也妻族二妻之父姓一也妻之母姓二也兹其所)
(以為九族也若以高祖至玄孫為九族則高祖非已所逮事元孫亦非已所及見果何以親而睦之耶)九
族既睦(則九族盡和睦)平章百姓(以是德平和章顯百官族姓自其分職率屬而言之曰百)
(官自其分姓受氏而言之曰百姓)百姓昭明(百官族姓皆精白以承休德而名揚乃職)協和
萬邦(以是德合和天下萬邦之民)黎民於變時雍(衆民大變於善時臻雍和)乃命
羲和(堯乃總命處羲和之職者林少穎以謂下文言咨汝羲暨和則羲和似人名余以經考之胤征言羲)
(和廢厥職夫堯與仲康之時相去如此其遠若果人名豈有堯時人名羲和仲康時人亦名羲和耶要之羲和)
(乃官職名世掌天地四時之官也在顓帝時其職名重黎自堯以至夏其職名羲和故楊子雲法言云羲近重)
(和近黎是羲和即重黎也然下文又言羲仲和仲羲叔和叔蓋分掌四時相繼相承如伯仲叔季也以此别其)
(次序)欽若昊天(使之敬順昊天之日月星辰)歷象日月星辰(歷以步其數歷者書)
(也如洪範之歷數以紀日月星辰之先後者象以占其象象者器也如舜典之璣衡以参考日月星辰之行度)
(者)敬授人時(以考究天時以敬授於人)分命羲仲(又分命處羲仲之職者掌春也)宅
嵎夷曰暘谷(居正東嵎夷之地禹貢嵎夷既略亦在青州之正東謂之暘谷以日出於東山谷皆)
(明也嵎隅)寅賓出日(寅敬賓迎出日於東若帝嚳歷日月而迎送之即此法也)平秩東作
(春屬於東必均平秩序春時農作之事)日中星鳥(春分之時晝五十刻夜五十刻晝夜相半而鶉)
(火見於南方正午之位不言鶉火而言星鳥舉四象也)以殷仲春(以此可以正仲春之氣曰孟曰)
(仲曰季舉仲而言盖取中氣之得其正)厥民析(其民於此時分析在田以耕以耨析音昔)鳥獸
孳尾(鳥獸於此時孔化而交接孳字)申命羲叔(申命處羲叔之職者掌夏)宅南交(居正)
(南交趾之地史記五帝紀言黃帝之地南至交趾是也)平秩南訛(夏屬於南必均平秩序夏時化)
(育之事自苗而實即物之變化)敬致(敬以致其日之至周官言春夏致日左氏言日官居卿以致日盖聖)
(人南面視因其夏至之日至而致之以驗時氣之中也)日永星火(夏至之日晝長夜短晝六十刻)
(夜四十刻大火星見於南方正午之位謂之日永星火此舉十二次也)以正仲夏(以之可以正仲)
(夏之氣曰孟曰仲曰季舉仲而言盖取中氣之得其正也)厥民因(其民於此時因春所耕以耘以耔)
鳥獸希革(鳥獸於此時毛羽希少而改革)分命和仲(分命處和仲之職者掌秋)宅西
曰昧谷(居正西隴西之縣謂之昧谷以日出於西山谷皆暗)寅餞納日(寅敬餞送入日於西)
(若帝嚳歷日月而迎送之是也)平秩西成(秋屬於西必均平秩序秋時成熟之事)宵中星
虚(秋分之時晝夜相半各五十位刻而虚星見於南方正午之)以殷仲秋(以此可以正仲秋之氣曰)
(孟曰仲曰季舉仲而言盖取中氣之得其正也)厥民夷(其民於此時已見收成其心和平而樂易)鳥
獸毛毨(鳥獸於此時毛羽更生而整理毨銑)申命和叔(重命處和叔之職者掌冬)宅朔
方曰幽都(居正北之方而謂之幽都即幽州也史記五帝紀言黃帝之地北至幽陵亦是此地共工)
(亦流於此)平在朔易(冬屬於北必均平考察冬窮改歲之事)日短星昴(冬至之時畫短)
(夜長晝四十刻夜六十刻昂星見於南方正午之位謂之日短星昴此舉二十八宿也)以正仲冬
(以此可以正仲冬之氣曰孟曰仲曰季舉仲而言蓋取中氣之得其正也)厥民隩(其民於此時入居於)
(隩暖之處)鳥獸氄毛(鳥獸於此時又生氄細之毛以自温氄冗)帝曰(堯言)咨汝羲暨
和(咨命汝羲仲羲叔與和仲和叔)朞三百有六旬有六日以閏月定四
時成歲(周一年計三百有六十有六日號為三百六十日積分餘六日有十二箇月六箇月小又餘六日一年實有三百)
(五十四日共餘十二日第二年又餘十二日第三年又餘十二日共餘三十六日以三十日閏一月猶餘六日)
(所謂三年一閏是也第四年又餘十二日第五年又餘十二日連前所餘六日共三十日又閏一月所謂五年)
(再閏是也而四時由此而定歲功由此而成)允釐百工(然後百官信以治事)庶績咸熙
(故衆官之功績皆熙然而廣大)帝曰(堯言)疇咨若時登庸(有誰可命順是登庸之任將登)
(而用之使居帝位)放齊曰(放齊言)胤子朱啟明(嗣子丹朱開明敏悟可授以天下史)
(記亦云嗣子丹朱)帝曰吁(堯言吁而怪疑之)嚚訟可乎(謂丹朱口不道忠信之言而好)
(争訟具可授以天下乎嚚音銀)帝曰(堯言)疇咨若予采(有誰可命順我百揆之事將用為相)
驩兜曰都(驩兜言都而歎美之)共工方鳩僝功(謂今為共工之官者方始鳩聚著見)
(其功可選用也共恭僝仕簡反)帝曰吁(堯言吁而疑怪之)静言庸違(謂為共工者言不顧)
(行静則能言用則違之)象恭滔天(又象貌恭敬而心則傲狠自大如水之滔滔漫天)帝曰
(堯言)咨四岳(命主四方方岳之職)湯湯洪水方割(大水湯湯逆流沸騰方為世害)蕩
蕩懷山襄陵(蕩蕩然泛濫山之高者懷而包之陵之卑者襄而上之)浩浩滔天(其聲)
(浩浩然有滔天之勢)下民其咨(天下之民皆咨嗟困苦)有能俾乂(有能治水者將使治)
(之)僉曰於(四岳於是采衆人之言先歎而美之於烏)鯀哉(然後薦鯀謂其才可用鰥音衮)帝
曰吁(堯吁而疑怪之曰)咈哉(言其違戾而不可用)方命圯族(孟子云方命虐民趙氏注)
(方猶放放棄教命圯壊族類傾䧟忌刻之人也圯音痞)岳曰(四岳言)异哉(然則已矣乎异音異)
試可乃已(但試其可治水則已無求其他)帝曰(堯姑順四岳之意而戒之曰)往欽哉
(可往治水當處之以敬)九載績用弗成(其功用果歷九年而弗成)帝曰(堯言)咨四
岳(命主四方方岳之官)朕在位士十載(堯年十六自唐侯陟天子之位在位七十年時年八)
(十六)汝能庸命(汝四岳能用我之命)巽朕位(我將巽汝以朕位)岳曰(四岳言)否
德忝帝位(己之不德適所以忝辱帝位)曰(堯言)明明揚側陋(如此則汝當明明然)
(舉揚僻側淺陋之處賢者)師錫帝曰(四岳遂率衆人共與帝堯言之)有鰥在下曰虞
舜(有無妻而鰥者在下謂之虞舜可以當帝位虞其氏舜其名後因以虞為國號)帝曰俞(堯荅曰然)
予聞如何(我亦聞其名但未知為人何如)岳曰(四岳言)瞽子(舜乃瞽者之子舜父本有)
(目以其不能分别善惡時人謂之瞽)父頑(舜父心不則德義之經)母嚚(舜母口不道忠信之言)
象傲(舜弟名象又傲慢而不恭)克諧以孝(舜皆能諧和之以孝道)烝烝乂(使之進進)
(以善而自治)不格姦(不至於為姦惡以害舜)帝曰(堯言)我其試哉(我且試舜以考)
(其行績)女于時(於是以二女女之以女適人謂之女女去)觀厥刑于二女(觀其如何)
(以禮法刑制二女)釐降二女于媯汭(舜果能以禮法制之降下二女於媯水北而居之媯)
(龜汭音芮)嬪于虞(帝女雖貴從夫而居行婦道於有虞之族也)帝曰(堯美之曰)欽哉(果能)
(相敬也)
舜典第二(此書所載皆舜之常行可以為萬世之常法故謂之舜典)
虞舜側微(虞其氏舜其名後因以虞為國號舜初處僻側之地微賤之中)堯聞之聰明
(堯間其聽聰其視明)將使嗣位(將使繼帝位)歴試諸難(歴歴以諸難行之事試之)作
舜典(於是作舜典書)舜典(此二字史官之舊題)曰(史官之言)若稽古帝舜(順考占道)
(而行之者帝舜)曰(又言)重華協于帝(堯有此光華之德舜能重之亦有此光華之德合協于堯)
(而無異)濬哲文明(其德濬深宏也哲睿哲也文文章也明聰明也)温恭允塞(温粹和也)
(恭恭敬也允信當也塞充實也)玄德升聞(凡八者即元德也舜雖潜幽遠處而實升聞於天朝)乃
命以位(堯乃命之以官位)慎徽五典(以之任司徒之職而謹夫慎徽美君臣父子兄弟)
(婦朋友五常之教)五典克從(五典之教皆能順從初無違教之人也)納于百揆(納之)
(於宰相之職而揆度百官之事)百揆時叙(百揆之事一時皆得其次序而無廢事)賓于四
門(以之賓迎諸侯于四門)四門穆穆(四方諸侯來朝者皆和穆而又穆)納于大麓(堯以水為)
(患使舜入山林相視原隰也)烈風雷雨弗迷(暴風雷雨大至而舜不迷惑天地鬼神亦或有)
(相之者太史公亦謂山林川澤烈風雷雨舜行弗迷)帝曰(堯言)格汝舜(至汝舜)詢事考
言(謀汝以事而察汝之言)乃言底可績(汝之言皆能致行而可以立功)三載汝陟
帝位(三年使汝舜升帝位)舜譲于德弗嗣(舜乃遜于有德之人不冐陟帝位以繼堯)正
月上日(舜既譲而堯不許舜乃以正月初一日)受終於文祖(受堯終帝位之事於堯文)
(德之祖宗廟)在璿璣玉衡(以璿玉為璣以玉為衡璣畫天文於其上可以運轉衡如簫管之狀)
(舜察璣衡)以齊七政(以齊上天日月五星之七事使如璣衡所畫之軌度不如則為變異而不齊也)
肆類于上帝(遂以物之類天者祀上天而告以陟位之事如天之色蒼則祀以蒼璧天之體圓則)
(祀以圜丘)禋于六宗(精意以享四時也寒暑也日也月也星辰也水旱也六者之可尊者)望于
山川(山川既遠則望而祭之)徧於羣神(以至祀典不載皆徧及之)輯五瑞(輯歛收聚)
(五等諸侯所執之玉)既月(盡正月一月)乃日覲四岳羣牧(乃日朝覲四岳羣諸侯以)
(觀其能否)班瑞于羣后(果皆賢無所貶黜然後以五瑞復還諸侯)歲二月東巡狩
(舜乃於一年之間二月春之仲月春之中也往東方巡省守土諸侯)至于岱宗柴(至于東岳岱山)
(為衆山之尊者燔柴以告至所以告天也)望秩于山川(又望東方山川之神以序而祭之)肆
覲東后(肆覲見東方之諸侯)協時月正日(因而於四時之節氣月之小大必以王朝之正)
(朔考而合之日之甲乙必以王朝之正朔辨而正之則歷法定矣)同律度量衡(然後律度量衡)
(可考而知度量衡生乎律而律之卜二如黃鍾太簇姑洗蕤賓夷則無射林鍾南吕應鍾大吕夾鍾中吕又生)
(乎律之十二辰班孟堅律歷志云推歷生律故舜欲律之十二度之分寸丈尺量之龠合升斗衡之銖兩斤釣)
(考而校之使遠近内外均同如一必先協時月正日也)修五禮(修明吉凶賓軍嘉之五禮)五玉
(公執桓圭九寸侯執信圭伯執躬圭各七寸子執榖璧男執蒲璧各五寸)三帛(諸侯世子執纁公之孤執)
(玄附庸之君執黃)二生(卿執羔取其羣而不失其類大夫執鴈取其候時而不失其時)一死(士執)
(雉取其守死而不失其節)贄(五等諸侯與其國之卿大夫士各以其所執贄見於天子贄猶言至執之以自)
(至也贄至)如五器(亦如輯五瑞之器)卒乃復(終乃復還之)五月南巡守(五月)
(夏時之中舜往南方巡省守土諸侯)至于南岳(至于南岳衡山)如岱禮(其燔柴以至於諸侯)
(卿大夫士贄見於方岳之下皆如岱宗之禮)八月西巡守(八月秋時之中舜往西方巡省守土)
(之諸侯)至于西岳(至于西岳華山)如初(如其初岱宗之所行)十有一月朔巡
守(十一月冬時之中舜往北方巡省守上之諸侯)至于北岳(至於北岳恒山)如西禮(又知)
(西岳之禮)歸格于藝祖用特(巡守四岳既畢然後歸還京師至于文祖之廟其牲用牛以告)
(至也)五載一巡守(五年之間天子以一年出巡守四岳之諸侯)羣后四朝(由四年侯)
(綏要荒之諸侯各以一年朝天子于京師惟畿内甸服之諸侯執事于王庭朝夕見焉故無俟於朝)敷奏
以言(諸侯來朝者各敷陳進奏其言)明試以功(因其言而明審以試其果有功)車服以
庸(然後錫之車與服以顯其可用如采菽之詩曰君子來朝何以予之路車乘馬玄衮及黼是也)肇十
有二州(洪水之初禹别九州水土既平舜始分為十二分冀為豳為并分青為營)封十有二
山(取十二州之山至高大者以為彊域之表識)濬川(深十二州之川以通其流使無壅塞)象以
典刑(象者垂以示人盖示民以常刑使知所避即周官垂刑象于象魏)流宥五刑(人有罪據)
(其狀合刑而情差可恕全赦則太輕致刑則太重不忍依例刑殺故完全其體流之遠方以寬墨劓剕宫大辟)
(之五刑)鞭作官刑(官事不治則立鞭箠之法以為治官之刑即周禮滌狼氏誓大夫曰敢不關鞭五)
(百是也)扑作教刑(有學校之間不勤學道則扑之以為教導之刑記曰夏楚二物收其威也扑普)
(卜反)金作贖刑(人有過誤又作贖刑使入金以贖罪若吕刑所謂大辟疑赦其罰千鍰等所罰之金)
(即今之銅古者金銀銅鐵總號為金周官攻金之工六其所為者有銅有鐵是皆金名贖音蜀)眚災肆
赦(已所誤為為眚因人致罪為災縱緩自怠於為事為肆三者情輕舜赦之眚省)怙終賊刑(怙恃)
(其惡終於為惡賊害其人此三者情重舜刑之怙戶)欽哉欽哉(敬而又敬)惟刑之恤哉
(惟刑之憂恤惟恐其或濫)流共工于幽洲(共工象恭滔天故放流之幽洲之地流者移其居處)
(若水之流)放驩兜于崇山(驩兜黨共工其罪同故放之崇山放者使之自治)竄三苗
于三危(三苗貪冒無厭故竄之三危之地竄者投弃之名)殛鯀于羽山(鯀九載績用不)
(成故殛之羽山)四罪而天下咸服(罰此四罪而得其當故天下皆心服)二十有八
載(堯年十六即位在位七十年求禪試舜三年一在七十年之中自正月上日舜居攝至堯崩又二十八年)
(凡夀一百二十四歲)帝乃殂落(堯乃魂氣升于天而殂體魄降于地而落)百姓如喪考
妣(百姓思之如失父母)三載(三年之間)四海遏密八音(四海之内皆遏絶金石絲竹匏)
(土革木之八音)月正元日(舜服堯喪三年已畢乃於正月初一日)舜格于文祖(舜至)
(文德之祖廟告以即位)詢于四岳(有事則詢問於在内四岳之大臣)闢四門(闢四方之)
(門以來四方之賢者)明四目(明四方之目以視四方之事)達四聰(達四方之聰以聽四方之)
(言)咨十有二牧(咨命在外十有二牧養民之諸侯)曰(告之曰)食哉惟時(欲民)
(之粒食足當使之因時以趨農)柔遠能邇(以柔道懷遠人則能治邇人)敦德允元(敦崇)
(有德之人信任元善之人)而難任人(以難任用人材不敢輕易也)蠻夷率服(則南蠻東)
(夷莫不相率而來朝)舜曰(舜言)咨四岳(咨言四岳之大臣)有能奮庸熙帝之
載(有人能奮起其功廣堯之事者)使宅百揆(使之居宰相之職以揆度百官之事)亮采惠
疇(明其掌治掌教掌禮者之事各順其類而率屬)僉曰(衆人同詞而言)伯禹作司空(禹作)
(司空主平水土已有功可用案國語云有崇伯鯀賈禹逵云崇國名伯爵也必是禹代鯀為崇伯故謂之伯)帝
曰俞(舜言俞以然其舉)咨禹(於是咨命禹)汝平水土(汝平治水土實有成績)惟
時懋哉(今居是百揆之職必能勉)禹拜稽首(禹乃首至地為稽首而拜)讓于稷契
暨臯陶(讓于稷契與臯陶契音薛)帝曰俞(舜言俞以然之)汝往哉(汝可往居百揆之職)
帝曰棄(棄稷之名因其生時棄之隘巷寒冰平林故名以棄舜命曰)黎民阻飢(黎民之艱)
(阻者在於飢餒)汝后稷播時百榖(汝居稷官當教民播種是百榖)帝曰契(舜命契曰)
百姓不親(百姓不相親睦)五品不遜(父子君臣夫婦朋友長幼五者尊卑品秩之序皆不)
(相順)汝作司徒(命汝為司徒之官)敬敷五教在寬(以敬敷布五常之教於天下在)
(於以寬待之不可急迫)帝曰臯陶(舜命臯陶曰)蠻夷猾夏(今蠻夷猾亂華夏)宼
賊姦宄(肆為攻劫之宼殺人之賊在内曰姦在外曰宄)汝作士(汝為士師之官掌刑以治之)
五刑有服(墨劓剕宫大辟之五刑各有所從犯某罪者從某刑)五服三就(五刑既各有所)
(從則就所在者有三大罪就原野大夫就朝士就市)五流有宅(有情可恕者又制為五等流法以宥)
(之而各有所處)五宅二居(五流之所處有三居大罪居四裔其次居九州之外其次居千里之外)
惟明克允(惟能審其刑而後能允當人之罪)帝曰(舜言)疇若予工(誰能順我百工)
(之事)僉曰(衆人同辭而舉)垂哉(垂可勝任)帝曰俞(舜言俞以然之)咨垂(於是命垂)汝
共工(汝當恭謹百工之事)垂拜稽首(垂乃首至地為稽首而拜)讓于殳斨暨伯
與(讓于殳斨與伯與二臣殳殊斨鎗)帝曰俞(舜然之曰)往哉汝諧(垂可往居此職汝能)
(諧和其事)帝曰(舜言)疇若予上下草木鳥獸(誰木)(順獸)(山澤草事順者)
(以時而取之也)僉曰(衆人同辭而舉)益哉帝曰俞(舜然之)咨益(於是命益)汝作
朕虞(汝可為我虞官)益拜稽首(益首至地稽首而拜)讓于朱虎熊羆(譲于二臣)
帝曰俞(舜然之曰)往哉汝諧(益可往居此職汝能諧和其事)帝曰(舜言)咨四岳
(命四岳大臣)有能典朕三禮(有能主我祀天神祭地祗享人鬼之三禮者我命之)僉曰
(衆人同辭而舉)伯夷(伯夷可勝任)帝曰俞(舜然之)咨伯(於是命伯)汝作秩宗
(汝為秩宗之官謂以序祭祀而尊崇三禮)夙夜惟寅(惟早夜寅敬)直哉惟清(正直而不)
(溺清潔而不汙)伯拜稽首(伯夷首至地為稽首而拜)譲于夔龍(譲于二臣)帝曰俞
(舜然之曰)往欽哉(汝可往居此職敬以處之)帝曰䕫(舜命夔)命汝典樂教胄
子(命汝主樂教長子王制王太子王子羣后之太子卿大夫元士之適子是也周官人司樂以樂德教國子)
(中和祗庸孝友以樂語教國子興道諷誦言語即此職也)直而温(此下即教以樂德盖直者常勁正而)
(不温和故因直而教以温也)寬而栗(寬者常怠緩而不莊栗故因寬而教以栗)剛而無虐
(剛強常失於苛虐故因剛教以無虐)簡而無傲(簡易常失於傲慢故因簡教以無傲)詩言志
(此下即教以樂語也盖詩者志之所之在心為志發言為詩是詩所以言志)歌永言(言不足而嗟歎)
(永歌是歌所以永長其言)聲依永(人聲有洪纖高下樂聲有宫商角徵羽故樂聲常依隨永言而作)
律和聲(又以十二律和樂之五聲)八音克諧(然後金石絲竹匏土革木之八音單出為聲雜)
(出為音莫不諧和)無相奪倫(無相奪其倫理)神人以和(足以感人與神之和則胄子之)
(德安得不歸於中和)䕫曰(䕫自述作樂之效而言)於予擊石拊石(石磬樂之難和也詩)
(曰鞉鼓淵淵嘒嘒管聲既和且平依我磬聲以此知樂之和由石聲而依之也於我大以繫之小以拊之和其)
(所難和)百獸率舞(則百獸之難感也今也聞樂之聲率舞于前自有以感物之所難感)帝曰
龍(舜命龍曰)朕堲讒說殄行(我疾惡小人為讒邪之言殄絶君子之行聖情入殄田上行去聲)
震驚朕師(震動驚恐我衆)命汝作納言(命汝為納言之官)夙夜出納(早夜)
(之間出上之言於下使臣民於人君之德意志慮無不畢達納下之言於上使人臣於下之缺諷刺無不周)
(知上下情通則䜛說自止)朕命惟允(我以是命汝汝惟信以行之)帝曰(舜言)咨汝二
十有二人(命汝禹垂益伯夷䕫龍六人新命居職者合四岳十二牧為二卜二人)欽哉(敬哉)
惟時亮天功(惟因時而明天之事如典曰天叙禮曰天秩刑曰天討無非天命也)三載考
績(三年之後考爾之功)三考黜陟幽明(至於三考九年升陟有功者以顯明其功退黜無功)
(者於幽隐之地使不得顯揚於世)庶績咸熙(如此則衆功皆廣矣)分北三苗(其時惟三)
(苗弗即功已竄其君於三危今又久而不悛於是分别北背其黨北音背)舜生三十(舜生三十年在)
(側微之中)徵庸三十(堯召用歷試三年攝位二十八年)在位五十載(堯崩服喪三年)
(其一年已在三十之數又在位為天子五十年是為舜夀一百一十二歲)陟方乃死(然後升遐而死)
帝釐下土(此下乃十一篇亡書序謂舜經理天下之土)方設居方(隨方而設其居方之)
(法量地制邑度地居民)别生分類(别其族姓之生使知尊祖分其合族之類使知相從別鼈)作
汨作(於是作汨作之書其書雖亡大意言治民之功興汨骨)九共九篇(於是作九共之書九)
(篇其書雖亡大意言九州土地所生不同其貢物亦異共音恭)稾飫(於是作槀飫之書其書雖亡大意言勞賜)
(斯民亦厚稾犒)
尚書句解卷一
