春秋管窺卷十一
新昌縣縣丞徐廷垣撰
定公
元年春王三月晉人執宋仲幾于京師
元年無首月者以内外無君故榖梁謂昭無正終定
無正始不言即位喪在外也然昭無正終固不待言
定無正始非無始也六月戊辰公即位乃春秋之正
其始也于正月尚未立君安得有即位不因喪在外
而不言也執宋仲幾稱人者以諸侯大夫而擅執人
于天子之側又不歸于天子故稱人以示貶
夏六月癸亥公之喪至自乾侯戊辰公即位
喪未至而君先定既殯然後即位故越六日也凡君
初即位不書逾年改元即位乃書今定公初即位何
以書以昭公薨在去年公立而不改元書即位是曠
年無君矣故書日書即位以志有君家氏謂定公簒
君之子受位于賊書即位從桓宣之例非也昭既失
國其子自不能有國公子宋為襄公之子昭公之弟
實其次當立者子家子曰君立君則有卿士大夫與
守龜在公子宋既為卿士卜筮所從立焉誰曰不宜
當國亂無主之時在公子亦不得高談揖讓置宗社
於度外凡属臣子正宜共戴新君以扶危定傾而謂
公非先君所命不得立先君既失國而不得有命魯
將遂無君乎謂受之意如不可此非受之于意如也
乃卿大夫之所共謀而立者君必待去意如而後即
位則終無即位之日矣晉欒書中行偃之弑厲公迎
周子不聞以晉悼為簒而受位于賊寧獨於定公比
諸簒立之桓宣乎此皆刻求於人不達時宜之論非
聖人意也胡氏謂昭公于癸亥喪至定之即位在戊
辰為意如所制不得以時定非謂正棺乎兩楹之間
不知喪及壞隤公子宋先入羣臣已奉公子宋矣不
於即位日始定君也夫吉凶不同日未聞喪以是日
至君即於是日即位之禮如晉大夫之迎悼公庚午
盟而入至辛巳朝于武公乙酉始即位於朝未嘗於
入國之日遂即位也胡氏又引周書顧命以成王之
崩在乙丑即於是日逆子釗於南門之外延入翼室
宅憂為天下主不待崇朝而後定不知翼室之延為
居憂主非即位也康王即位自在癸酉越成王崩已
九日又何嫌於定之即位越喪六日乎蓋定之即位
在戊辰定之為喪主固在癸亥喪至時也
秋七月癸巳葬我君昭公
九月大雩
立焬宫
冬十月隕霜殺菽
二年春王正月
夏五月壬辰雉門及兩觀災
兩觀者雉門外之左右闕也門與觀並災而書及者
嫌於獨災觀也公榖皆謂不言雉門災及兩觀以災
自觀始不以微及大若然後書新作雉門及兩觀豈
亦作自觀始而不以微及大乎
秋楚人伐吳
冬十月新作雉門及兩觀
三年春王正月公如晉至河乃復
二月辛卯邾子穿卒
夏四月
秋葬邾莊公
冬仲孫何忌及邾子盟於拔
四年春王二月癸巳陳侯吳卒
三月公會劉子晉侯宋公蔡侯衛侯陳子鄭伯許男曹
伯莒子邾子頓子胡子滕子薛伯杞伯小邾子齊國夏
于召陵侵楚
夏四月庚辰蔡公孫姓帥師滅沈以沈子嘉歸殺之五
月公及諸侯盟于臯鼬杞伯成卒于會
重言諸侯者以劉子之不與盟非止有事間之也再
言公者以盟與會各地非止王官不與盟也按首止
葵丘之盟以王世子宰周公不與盟故重言諸侯不
因有事間之與否也馬陵戲亳城北之盟以無事間
之故不重言諸侯祝柯重丘之盟以有事間之故重
言諸侯柯陵平丘之盟以王官與盟故不重言諸侯
不專因無事間之也臯鼬之盟王官不與而地又各
殊若再會然故又稱公及諸侯非重丘之僅異地比
也書法雖不一而義例固井井尋繹經文而自得榖
梁謂後而再會公志于後會也程子曰公以不獲見
于晉故因會而求盟此盟公意也故書及按召陵之
役經文明列公會未嘗言後何謂後而再會公志于
後會耶公既與會十八國之君大夫復盟何用再求
盖及者内及外之詞非汲汲也緣召陵已書會臯鼬
之盟不可再言會故稱及豈謂出于公意乎
六月葬陳惠公
許遷于容城
秋七月公至自會
侵楚而荀寅求貨于蔡侯弗得而辭之不成其為侵
矣故至會而不至侵謂公以得盟為幸危不在侵者
非也
劉卷卒
葬把悼公
楚人圍蔡
晉士鞅衛孔圉帥師伐鮮虞
葬劉文公
冬十有一月庚午蔡侯以吳子及楚人戰于柏舉楚師
敗績楚囊瓦出奔鄭
與楚戰者吳也先書蔡侯者以吳子為蔡侯所以也
吳能從中國以伐楚故進而稱子囊瓦貪而致寇故
稱人
庚辰吳入郢
復外吳者以班處王宫非道也入而不能有其國故
不言滅
五年春王三月辛亥朔日有食之
夏歸粟于蔡
於越入吳
六月丙申季孫意如卒
秋七月壬子叔孫不敢卒
冬晉士鞅帥師圍鮮虞
六年春王正月癸亥鄭游速帥師滅許以許男斯歸
二月公侵鄭
公至自侵鄭
夏季孫斯仲孫何忌如晉
秋晉人執宋行人樂祁犂
冬城中城
季孫斯仲孫忌帥師圍鄆
此仲孫何忌也不言何闕文也公羊謂譏二名非也
春秋之書二名多矣即魯之季孫行父叔孫得臣公
孫嬰齊皆二名未之或譏何獨于何忌譏而改削其
名耶
七年春王正月
夏四月
秋齊侯鄭伯盟于鹹
齊人執衛行人北宫結以侵衛
齊侯衛侯盟于沙
大雩
齊國夏帥師伐我西鄙
九月大雩
冬十月
八年春王正月公侵齊
公至自侵齊
二月公侵齊
三月公至自侵齊
曹伯露卒
夏齊國夏帥師伐我西鄙
公會晉師于瓦
此晉師救我而公逆會之也不書救者齊已退而晉
亦不成其為救也
公至自瓦
秋七月戊辰陳侯柳卒
晉士鞅帥師侵鄭遂侵衛
葬曹靖公
九月葬陳懷公
季孫斯仲孫何忌帥師侵衛
冬衛侯鄭伯盟于曲濮
從祀先公
左傳冬十月順祀先公而祈焉辛卯禘于僖公是從
祀者順祀也前之躋僖于閔為逆祀則今之順祀必
升閔于僖矣陽虎欲邀福先公故順祀以祈而又恐
獲戾僖神是以辛卯又禘僖焉時僖公之廟未毁故
得於廟行禘胡氏主蜀人馮山說謂昭公至是始得
從祀於太廟非也先公者非一公之謂果昭公始得
從祀曷不云從祀昭公而曰從祀先公也謂昭公未
得從昭穆而袝祭則季氏必不為公立廟不為公立
廟則無主無主而始有主則當云作昭公主無廟而
始有廟則當云立昭宫矣今無廟而竟以主祔太廟
又不明言昭公而概曰從祀先公之理且𫝊稱辛卯
禘僖公既為昭公從祀于僖何與而又禘焉馮氏所
論實於經𫝊俱未恊也
盗竊寶玉大弓
盗者微賤之稱寶玉大弓國之重器故失得皆書
九年春王正月
夏四月戊申鄭伯蠆卒
得寶玉大弓
六月葬鄭獻公
秋齊侯衛侯次于五氏
秦伯卒
冬葬秦哀公
十年春王三月及齊平
夏公會齊侯于夾谷公至自夾谷
榖梁曰離會不致以地致危之也按𫝊例特相會往
來稱地讓事也自參以上則往稱地來稱會成事也
桓之盟唐文之盟榖定之會夾谷盟黃皆特相會即
榖梁所謂離會也例以地致何危之之有
晉趙鞅帥師圍衛
齊人來歸鄆讙龜陰田
書來歸者明出於彼志而無勉強之詞也齊以萊人
劫公而孔子辟之以兵齊命魯以賦從而孔子責歸
汶陽田齊欲野享公而孔子以秕稗君辱棄禮名惡
止之齊固心折於聖人而不敢以非禮加魯矣但其
歸鄆讙龜陰田謂齊人謝過而歸非也蓋齊景有志
於復霸蒲隧鄟陵之盟僅從徐郯莒邾把小國耳若
魯衛大國固不能致也及衛侯叛晉從齊齊因致禚
媚杏於衛以固結之今歸鄆讙龜陰之田亦所以固
結魯也魯衛從而齊可復霸故不惜土地之割也若
謂虛懷謝過遽徹三邑此非克己復禮之至者未易
能之而况景公知禮之可以為國而自謂不能者而
謂能剖其疆土以為謝過之實乎然歸田實出於齊
志而無所勉強故不曰取及歸而特書曰來歸也
叔孫州仇仲孫何忌帥師圍郈
秋叔孫州仇仲孫何忌帥師圍郈
宋樂大心出奔曹
宋公子地出奔陳
冬齊侯衛侯鄭游速會于安甫
叔孫州仇如齊
宋公之弟辰暨仲佗石彄出奔陳
暨者與也連類之詞非有所不得已也胡氏謂仲佗
石彄見脅於辰恐未必爾二子為國大臣自非義不
可留或廹於放逐詎肯舍國亡家辰雖公之母弟而
身且出奔復何權勢可以廹脅而二子從之恐後歟
此知仲佗石彄實辰之同志辰固知其必從故曰吾
以國人出君誰與處也
十有一年春宋公之弟辰及仲佗石彄公子地自陳入
于蕭以叛
及者言以我及彼為内外之分内為王外為客叛固
以及為主矣蓋奔則情非得已出於人之所自欲叛
則非不約而同必有為之首而後有為之從辰為宋
公母弟於誼最親固他人欲叛而辰宜讐之絶之勿
與通焉者也今辰既與仲佗石彄出又與諸亡人連
結入蕭以叛罔顧親親之誼則甘為戎首者實在辰
而不在他人矣春秋所以於其出奔稱暨而叛則稱
及也
夏四月
秋宋樂大心自曹入于蕭
冬及鄭平叔還如鄭涖盟
十有二年春薛伯定卒
夏葬薛襄公
叔孫州仇帥師墮郈
衛公孟彄帥師伐曹
季孫斯仲孫何忌帥師墮費
秋大雩
冬十月癸亥公會齊侯盟于黃
十有一月丙寅朔日有食之
公至自黃
十有二月公圍成公至自圍成
師加國内之邑皆不言侵伐而曰圍所以存國體也
十有三年春齊侯衛侯次于垂葭
書次而不言其所伐不成其為伐也
夏築蛇淵囿
大蒐于比蒲
衛公孟彄帥師伐曹
秋晉趙鞅入于晉陽以叛
范中行氏伐趙鞅鞅不得已而奔晉陽曷為書叛乎
蓋伐之雖在范中行氏而圍之者晉君之命也君命
圍之而鞅敢憑城以拒非叛而何鞅與寅吉射雖罪
有輕重而律以叛君之條則固無二也
冬晉荀寅士吉射入于朝歌以叛
晉趙鞅歸于晉
歸者順辭也以韓魏為之請而晉侯許之歸故無難
也公羊謂趙鞅取晉陽之甲以逐君側之惡此言遂
為後世跋扈之臣藉口按左𫝊荀寅范吉射不與圍
邯鄲將作亂伐趙氏之宫趙鞅奔晉陽晉人圍之知
文子等五人謀欲逐寅吉射言于晉侯而奉公以伐
范中行氏寅吉射奔而請復趙鞅曷嘗有興晉陽之
甲以伐君側之惡之事哉此先儒悞聽流𫝊而不究
其事之真妄故也
薛弑其君比
十有四年春衛公叔戍來奔衛趙陽出奔宋
二月辛巳楚公子結陳公孫佗人帥師滅頓以頓子牂
歸
夏衛北宫結來奔
五月於越敗吳于檇李吳子光卒
公會齊侯衛侯于牽
公至自會
秋齊侯宋公會于洮
天王使石尚來歸脤
衛世子蒯聵出奔宋
衛公孟彄出奔鄭
宋公之弟辰自蕭來奔
大蒐于比蒲
邾子來會公
城莒父及霄
十有五年春王正月邾子來朝
鼷鼠食郊牛牛死改卜牛
魯之郊以祈榖當于建寅之月養牲必在滌三月卜
之當在三月前是以既養牲而帝牛有變則改卜稷
牛稷牛不吉及吉而又有變則不郊以再養牲復在
滌三月必踰郊祀之期故不郊也今己子月而牛死
改卜牛而復在滌三月自必踰于寅月之期此不當
改卜而改卜禮之所由失也
二月辛丑楚子滅胡以胡子豹歸
夏五月辛亥郊
非時不郊過時亦不郊今因改卜牛而過時以郊故
書以志其失也
壬辰公薨於高寢
鄭罕達帥師伐宋
齊侯衛侯次于渠蒢
書次而不言其故謀救宋而不果也
邾子來奔喪
秋七月壬申姒氏卒
定姒為哀公妾母不稱夫人以子未踰年未加尊於
其母故也
八月庚辰朔日有食之
九月滕子來會葬
丁巳葬我君定公雨不克葬戊午日下昃乃克葬
此與葬敬嬴之不克葬同所謂不克葬者乃就人力
言之非謂克葬而不葬也榖梁謂葬既有日不為雨
止禮也夫雨而克葬固不為雨止矣雨而不克葬豈
舍人力而别有天工乎此泥于王制庶人縣封葬不
為雨止之言故也乃者猶難之詞言至乎日昃乃能
葬也
辛巳葬定姒
𫝊謂不稱小君不成喪也夫所謂不成喪者謂不赴
於諸侯不反哭於寢不袝于姑則謂之不成喪故不
曰夫人某氏薨及葬我小君某氏也此春秋之書法
非以為嫡庶之辨亦不以不成喪為臣子責也
冬城漆
春秋管窺卷十一
