春秋春王正月考辨疑
明張㠯寧撰
冬不可以為春辨(附改正朔不改月數)
或曰前代諸儒曰冬不可以為春曰建子非春亦明矣今
以周正建子之月為春何邪曰此非愚之臆說子朱子
晩年之定說也非子朱子之創說吾夫子告顔子為邦
之明說也是何也春夏秋冬四時之名也正至十二一
年十二月之數也時與月固二者也然而月繫於時言
時可以該月言月不能以該時也使夫子之告顔子而
曰行夏之正則於商周之時猶有疑也今吾夫子明曰
行夏之時則夏之時以建寅之月為春為正吾夫子
之已言也有夏之時則有商周之時夏以建寅之月為
春為正則商以建丑之月為春為正周以建子之月為
春為正夫子之未言也而言固已在其中矣聖人之言
簡奥固無疑也前代諸儒曰以夏時冠周月則既亦以
時與月為二矣顧猶於此未之深察何也蓋嘗論之自
子丑以至戌亥月行之所會其在天者有恒度斗杓之
所建其在地以應乎天者有定分此其千萬古而不可
易者也若其始於春而終於冬始於正而終於十二者在
天固未嘗先有如是之名與數也亦在乎古者帝王受
命改物之迭用三統者從而命之從而數之耳攷之前
史則黃帝始造甲子而建子至顓頊始建寅而唐虞
夏因之逮於商復建丑周復建子月既為正而時亦隨之
以為春姑論春之為義則春者蠢也言陽氣之蠢而
動也子丑寅三陽之月也故三代迭用之以為春非
若建亥純隂之月之不可以為春也然而商周之春
天施而地化之義也若夫人事之紀則當以夏時之
春為正農事之耕耘收藏田政之蒐苖獮狩祭典之
祠禴烝嘗皆不能不以夏時何也麥稲之薦魚鮪之
獻與夫羔豚之行膏香之膳四時不同必以時物故
也於是商周之時以之而發號施令於天下以之而
紀年書事於國史雖皆用當代之正而其於此數者
則立正歲以用夏時所謂猶自夏焉者也商制雖無
可徵而周制之見於周書周官者班班可考也第以
正月正歲既有二者參差不齊之未便而夏正之用
於前代者既久則夫閭閻田野之閒已習之話言猶
有因循而不能改者亦不能以歸一不若夏時之盡
善而夫子所以欲從之也故謂建子建丑之為春雖
可而有未順如朱子之說則可而直以謂建子建丑
之為冬而不可以為春得無過於已甚者乎竊嘗思
之周之正月夏十一月也春秋不修之前魯史於此
當若何而書之也不書為春則書為冬二者必居一
於此矣若如冬不可為春之說則是魯史舊文本書
冬於正月之上至夫子修春秋欲寓行夏時之意始
改為春而以夏時冠周月也且夫春者始也(律歴志正春皆)
(始也何休曰春者時之始)書以首時今猶疑其不可而冬者終也
顧可以為首時乎而况隱公元年一經之首二百四
十二年之月日皆由此而起而乃書冬於正月之上
曰冬正月於義既不可矣而人之謂斯辭也何居是
則魯史舊文之不如是也决矣以為至夫子而改之
也則春秋為尊王而作夫子生周之世而改周之時
於義尤不可也以是言之帝王之世是惟不改正朔
則已如其改正朔也則月之數既已改矣而時之名
獨能不與之而俱改乎是則周固以子為春為正魯
史奉正朔而書之夫子修春秋亦因魯史舊文而書
之又何疑乎曰然則冬不可以為春何為而有是疑
也曰人之常情信於其所習見者而疑於其所未嘗
習見者蓋自吾夫子言夏時於前而漢武帝用夏時
於後以寅卯辰之三月為春不以子丑之月為春者
不翅千有餘年於兹矣今而一旦復推原其始之迭
用三統以子丑之為春者以說經則夫人人之習見
於天氣和煦之為春者已久而疑觱發栗烈之非春
則亦事理之常無足異者雖賢者猶不能無疑也曰
先儒皆曰春秋為周月但疑時之非春耳而後之傳
書者以為改正朔不改月數又併與月而疑之何邪
曰三代之改正朔欲人君之居正故於一月不書一
而書正正者年之始月改正即改月也自正而數至
於十二非月數而何也既改月矣則周以子為正而
夜半為朔商以丑為正而鷄鳴為朔夏以寅為正而
平明為朔朔者月之始日既改朔則已改月矣二者
固相因而為一也今曰改正朔矣而又曰不改月數
何也蓋其意以為但改正月不改餘月而自寅以起
數寅常為正月卯常為二月至於子丑常為十一十
二月而三代常若是也若如其說則是以為三代皆
不改正朔而載籍皆不可信也載籍皆不可信也則
夫子當周之世而何為曰行夏之時春秋於子丑寅
月獨何為而書王也其說不可通矣况乎改月明見
於孟子而朱子已主其說以為集註矣何蔡氏之於
師說而忘之也至其曰四時改易尤為無藝則又甚
矣設使當周之時但有正月而無正歲以兼用夏時
則誠如蔡氏之言矣今既有正歲以立人事之紀則
又奚有改易時令以俶擾天紀之事者乎疑其未聞
朱子晩年之說而然也且如其說則與先儒又有甚
不同者是周之正月乃夏之正月春秋而皆用夏時
與月又有甚不可者矣又曰子安知春秋之不為夏
時夏月也曰春秋因魯史而作若如其說則是春秋
於惠公薨没之年必截去其十一十二之兩月以入
於隠公之元年移去年所書十一十二月之事以為
元年正二月之事於即位改元之大者舉失其實自
此而後每年之間皆差兩月而二百四十二年之事
一一舉失其實聖人因魯史以作經據事直書其不
如是也決矣此大節也而既定矣則於其大雨震電
大雨雪以及春無冰之類而強為之說者皆不足辨
也已曰然則先儒之未嘗詳攷而深究於此何也曰
史氏專於紀事漢儒雜於䜟緯先儒學接孔孟重明
經而貴窮理是以有疑於彼未及詳攷而深究之耳
昔成都篐桶者言未濟男之窮為三陽失位程子亟
稱之朱子謂此出火珠林伊川不讀雜書故為所動
亦猶是也
或又曰朱子語錄嘗以春王正月為千古不决之疑今
乃以為無疑何也曰朱子之於語孟先有精義有或
問其後始專用功於集註論語為政以德章晩始改
定而大學誠意章直改至於絶筆故朱子每教學者
專看集註且休看或問而語錄之書乃其平日與朋
友問荅講明而門人裒集而為編者多早歲中年未
定之論蓋喪欲速貧葬欲速朽猶聖人有為之言而
程子語錄朱子亦辨之於中庸或問而愚所引三條
乃朱子晩年之定論此愚所以不敢從前說而從其
後說非愚之說亦朱子之說也建安熊氏(禾)記考亭
書院曰朱子晩年涵養深厚有莫能窺其涯涘者此
善言朱子也惟深於四書之學者知之或又曰夫子
既告顔子以行夏之時故春秋以夏時冠周月而於
此假之以立義其說不亦善乎曰是說誠有理矣然
以經文考之而竊不能無疑焉蓋若如是說則是夫
子未修春秋之前魯史所書之舊文於元年之下正
月之上巳書為冬而不為春矣至夫子修春秋見周
十二月之不可為春也乃始改冬字以為春而以之
冠於周月之上也則夫冬之一字不可書於經以首
年而夫子周人必不改周之正朔愚既辨之於前矣
又况攷之周官則周之正歲猶用夏時者特以授時
田狩烝享數者之不能不用夏時故但以夏時行事
而其時與其月皆仍用周制而未之改也今若謂以
夏時冠周月則是夫子既已改周之制又明知十一
月之本非春而但虚立春之一字加於其上名實相
戾愚恐聖人作經以垂百王之定法又決不如是也
由是言之則夫子之告顔子者俟其得時得位則行
夏之時以立百王之大法蓋祖述堯舜之意而中庸
引夫子之言曰非天子不制度既不得時得位則用
周之時以遵一王之時制又吾從周之意也二者固
不得比而同之也曰然則先儒何為而有是說也曰
漢唐以來未有是說也先儒見夫夏時之合於人事
之紀而商周以子丑為春之有未善也是以有冬不
可為春之疑又見夫子有行夏之時之一語也是以
有夏時冠周月之說而傳春秋者率從其說然而終
不能以釋然而無疑是以朱子最為尊信程子者而
亦不能無疑焉蓋至於晩年而論始定也詳味其所
謂故欲改用夏時之一語則欲之云者志於為而不
遂於為之辭明夫子未曾改周制也此愚所以不敢
從朱子之前說而從其後說非愚之臆見亦朱子之
意也雖然又有說焉夫書春於王年月之上者固魯
史之舊文非夫子之所改而書王於正月之上者則
非魯史之舊文乃夫子之所加也夫子曷為而加之
也左氏之傳曰王周正月夫子之加之也以尊周也
見周之正朔猶行於天下也見春正月者周一代之
春正月而非百王所同之春正月也著之於經而垂
之於後世也使後之世苟有作者之覽於斯也必將
舉百王所同之春正月而行之也此朱子所謂春秋
亦據事直書而善惡自見者也則亦無俟於改魯史
之舊文而其欲行夏之時之意而隱然自見於是言
者甚明也是一言也而數義具焉聖人之言簡而奥
辭不迫切而意已獨至者也夫子書之於前漢武行
之於後至於今而莫之能改也聖人之所以為萬世
帝王之師也此固亦其一也乎曰然則孟子嘗曰春
秋天子之事矣夫子之改周制或未可知也曰東遷
而後時王之賞罰不行於天下故夫子因魯史作春
秋襃善貶惡垂戒後世而亂臣賊子懼孟子之言但
言其襃貶之大權以之為天子之事非謂改正朔也
春秋為尊王而作文公四不視朔則譏之閏月不告
月則譏之夫子周人也而乃自犯不韙乎且孟子之
書明著改月當戰國之時猶用時王之制豈有當春
秋之世而改周之正朔乎且黜周王魯之說杜預固
已非之矣
或又曰春秋傳言人君踰年即位改元故蔡氏於伊訓
之元祀以為太甲踰年即位之元年十二月者改元
之年十二月也胡氏傳引之以為月不易之證其果
然歟曰愚於書引伊訓已言其略矣今攷杜氏左傳
註曰嗣子定位於初喪而改元必須踰年者繼父之
業不忍有變於中年故說春秋者謂元年公即位為
踰年即位改元也然攷於書顧命康王之誥則有不
同乙丑成王崩太保命仲桓南宫毛俾爰齊侯吕伋
以二干戈虎賁百人逆子釗於南門之外延入翼室
恤宅宗翼室者路寢旁左右翼之室也恤宅宗者為
居憂之主也王崩在於路寢而殯焉則嗣王居憂之
所亦在焉延入翼室者將定嗣子之位以主喪然後
即嗣君之位以繼統故延入於此而俟之也丁卯命
作冊度越七日癸酉鄭元曰癸酉大歛之明日也天
子七日而殯伯相命士須材自狄設黼扆綴衣以至
一人冕執銳立于側階陳設既備王乃麻冕黼裳由
賓階隮卿士邦君麻冕蟻裳入即位即位者君臣各
就其位於下文總言之也御王冊命曰皇后憑玉几
道揚末命命汝嗣訓臨君周邦率循大卞燮和天下
用荅揚文武之光訓則太史陳成王顧命康王受之
而即位也曰嗣訓曰臨君周邦即嗣君之位明矣其
始也迎入以為居憂之主則稱子釗明其定嗣子之
位也及其由賓階升以即位則稱王而自此以下皆
稱王明其即嗣君之位也不言王即位者蒙上入即
位之文也古者君既即位之後則史官紀事即書此
為嗣君之始年以計其歴年之久近此不言元年者
周官諸篇或書時或書月日皆不書年也又當居喪
不言之時未有事可書故不表年以首事也自乙丑
至于癸酉方及九日謂之踰年即位改元可乎周制
猶爾商人尚質不若周之彌文必不待踰年而後即
位改元也可知矣曰然則踰年即位改元見於春秋
而孔氏正義於書以為周制果然乎曰元年公即位
書於春秋此固周制也第以康王之誥觀之則非周
家盛時之制也何也傳春秋者曰即位者告廟臨羣
臣也又曰百官聽於冢宰告廟臨羣臣皆攝也若據
康王之誥則王崩而嗣子就位以為喪主至受顧命
乃更吉服而受冊以即位然後受同以祭而其禮皆
殺於祭焉其曰三宿者進爵也三祭者祭酒也三咤
者奠爵也上宗曰饗者傳神命以饗告也曰酢者報
祭也曰嚌者以酒至齒也不立尸不飲福以在喪也
曰廟門者路寢之門以殯在焉謂之廟非在國之左
之宗廟也曰卿士邦君者與於廟中之祭者非朝覲
會同之羣臣諸侯也與傳所謂告廟臨羣臣者異矣
及其禮畢乃釋冕而反喪服焉謂之反喪服者明其
初由喪服而更吉服今又自吉服而還凶服故謂之
反也既反喪服而諒隂不言至於三年之喪畢乃始
出而告廟而臨羣臣不復攝於冢宰矣此其見於書
者可知已竊意世德下衰之後總百官者不皆得伊
周召畢之臣而大位姦之伺也其防不可以不密於
是乃以昔者三年服終之事移之於踰年之始以從
中制觀隠公之元年出而盟邾于蔑陵夷至於閔公
以喪服未闋而吉禘於莊公則先王之喪制廢壞已
久不復知有三年之喪達于天子之義可知已不然
子張何以疑而有高宗諒隂三年不言之問而夫子
荅以何必高宗古之人皆然言古之人皆然明今之
人不然也若是則踰年即位出於東遷之世非周之
盛時又可知已曰康王君臣之冕服即位蔡氏既引
蘇氏之說以為失禮而著之傳矣今乃引之以為據
(闕)之以為說何也曰康王君臣非特冕裳之為吉服
也在禮凶事設洗於西階西南吉事設洗於東階東
南今太保上宗皆由阼階(東階也)蓋以盥洗在東故由
便升而不嫌於為主以吉禮而行吉事矣是義也見
於朱子荅潘子善書以為正王之尊重君臣之禮愚
已言之於引書之伊訓矣若如朱子之說則天子之
禮異於諸侯而蘇氏所引左傳鄭子皮之事乃列國
交際之常禮不得而例於大君正始之義矣康王君
臣夫豈於周公方薨未久之際而遽為失禮之事者
哉若又以商制而言之則伊訓之祗見厥祖猶康王
之受顧命於廟也侯甸羣后咸在猶康王之誥卿士
邦君入即位也商周之禮大槩則同但如漢書所言
祀先王於方明以配上帝者文質不同故損益不能
無異也故愚嘗因朱子之說而思之以天子之至尊
宗社之至重萬邦四海觀望之至衆天下不可一日
無統也何以必待踰年而後即位改元乎若必待踰
年而後即位改元也則其未即位改元之前史官之
紀年書事當以是年屬之誰乎將屬之前王邪則前
王既即世不可屬之前王也將屬之後王邪則後王
未即位改元不可屬之後王也使其不幸前王之崩
在於歲首則是一年之間天下而無統也可乎不可
也是故蔡氏於書之傳有曰人君即位而史官即書
元年以計其在位之久近常事耳自秦惠文始改十
四年為後元年漢文帝亦改十七年為後元年自後
說春秋者始以改元為重其說是矣然觀春秋之所
書則自東遷之周固已以是為重而其來有漸矣由
是而言踰年改元出於春秋之世非周盛時之制也
明矣古之人君崩年即位史官書之以為元年非踰
年即位改元亦明矣曰然則非盛周之禮夫子何為
而書之於春秋也曰書與春秋皆古史之文也夫子
因而定之修之耳朱子於春秋謂聖人亦據其事而
書之使後世見其善惡是也永嘉陳氏曰古者君薨
既殯嗣子即位於柩前雖踰年恒稱子必類見然後
列於諸侯東遷之始諸侯始踰年而即位改元非周
制也自隠至文六君惟桓文書即位亦惟桓文書錫
命不惟類見之禮廢雖請命亦廢成公以後皆書即
位亦無錫命矣似亦有見於此也但其以諸侯改元
為僭天子之禮則亦過矣
或又曰周時周月載籍豈無異說豈能會而一之乎曰
以朱子晩年之論定之何為而不可一也其有一二
不能一者則亦皆有其說矣攷之諸經皆是周時周
月惟易說卦言兊正秋也則言其理非若史紀事也
詩七月用夏正則以七月陳王業公劉治豳之事公
劉夏之諸侯故用夏正也易之臨用商正則以文王
因憂患作爻辭文王商之臣子故用商正也禮記明
堂位季夏六月以禘禮祀周公于太廟用商時商月
則其說具於前之引禮記矣又曰是則然矣詩之采
薇曰春日遲遲采蘩祁祁為夏之二月明矣而謂之
春又何也曰諸經皆無異辭獨此一章有不合者蓋
周正之改雖其發號施令以新天下之耳目紀年書
事著於史官之記述而前之夏正迭用已久故民間
之話言猶不能忘而稱道之猶七月之詩前言何以
卒歲後又言曰維改歲二者不同吕氏曰見三正之
通於民俗尚矣是皆述民俗之話言非史官之紀事
也又曰左傳卜偃曰其九月十月之交乎絳縣人曰
臣生之月正月甲子朔皆言夏正之月而不改又何
也曰此則禮記注所謂後世之辭也蓋自漢武而後
人皆習見於夏時之久與人話言不舉夏正以明之
則無以見是月之為周正也不特左傳為然史記漢
律歴志皆舉夏正以明周正辭多不錄至於後漢律
歴志紀作歴之法步以黃道日名天正其序亦首之
以十一月而終之以十月皆舉夏之月以明周月蓋
曉人之辭當如是也至於禮記亦出漢儒郊特牲曰
季春出火為焚也亦舉夏時以明周時若此者多皆
所謂後世之辭也左氏於僖五年春王正月辛亥日
南至不書冬至而曰日南至固以周十一月非冬也
莊二十九年曰凡馬日中而出日中而入日中者日
之長短與夜中分為春分秋分也不謂之春分秋分
而謂之日中桓五年又曰啓蟄而郊(注夏建寅月)龍見而
雩(夏建巳月)始殺而嘗(夏建酉月)閉蟄而烝(建亥之月)莊二十九年
又曰龍見而畢務(注角亢龍星也建戌之月日在房故角亢晨見於東方)戒事
也火見而致用(心為大火亥月之初心星次角亢之後而晨見於東方)水昏正
而栽(水營室星謂今十月而昏正)日至而畢(日南至也)國語單襄公曰
角見而雨畢(注大辰蒼龍之角角星名也辰見東方建戌之初寒節也雨畢者殺氣日至而)
(雨盡)天根見而水涸(天根亢氏之間雨畢之後五日天根朝見而水源竭盡)本見
而木節解(本氐也寒露之後十日陽氣盡草木之節皆理解)駟見而隕霜(駟天)
(駟房星也謂建戌之月霜始降)火見而清風戒寒禮記郊特牲曰郊
之祭也迎長日之至也曰周之始郊日以至則皆書
於傳記之文異於時俗之話言故皆不書時與月所
以一民視聽使之不雜非特修辭務於不相蹈襲而
然也
或又曰禮記月令秦相吕不韋之書也秦以建亥為正
而是書時月皆用夏正豈不可為春秋用夏時夏正
之證乎曰秦不師古不可以三代之道例之也不韋
相秦十餘年其時已有必得天下之勢故大集羣儒
損益先王之典禮作為月令名曰春秋將欲以為一
代興王之典禮也故其間多不合於先王之制如太
尉秦官也百縣秦制也季秋夏九月也而曰為來歲
受朔日以建亥之月為歲首也以其為書皆出當時
羣儒之手故猶為彷彿古制而欲行之於天下也至
於其後徙死始皇并天下李斯作相盡廢先王之制
而吕氏春秋亦不用之矣然以建亥為正則其論已
定於不韋之時特以十月六隂之月三代同以為冬
不可謂之春以其異於子丑寅三陽蠢動之月故其
史官之書曰元年冬十月而漢初因之此秦之自為
制不可以為三代迭用三正之證也
或又曰子謂自漢而後所引夏時與月皆後世之辭或
民間之話言是矣而周官之書如中秋獻良裘季秋
獻功裘中春蠶于北郊中春會男女仲冬斬陽木仲
夏斬隂木中秋教治兵中冬教大閱季春出火季秋
内火仲春逆暑仲秋迎寒上春季秋之類皆夏之時
也曰是書有正月正歲月終歲終而時皆用夏時與
諸書不合則亦自欲為一代之制者也姑以中冬教
大閱言之月令彷彿古制者也於九月曰是月也天
子乃教於田獵以習五戎班馬政(五戎者弓矢殳矛戈戟五兵也馬政)
(毛色之同異力之強弱也)命僕及七騶咸駕載旌旐授車以級整
設于屏外司徒搢扑北面誓之(天子六馬并一總主者為七騶)天子
乃厲飾執弓挾矢以獵命主祠祭禽于四方與周官
大司馬教大閱自羣吏戒衆庶修戰法以下其事大
同而小異又漢書韓延壽傳亦言春秋都試講武非
仲冬之事也月令於仲冬之月曰毋起大事以固而
閉又曰事欲靜以待隂陽之所定則大閱又非仲冬
事也今周官於仲冬言之改周之制明矣漢藝文志
周官至劉歆始出故其言如此鄭玄學周官故於詩
箋亦閒有一二不同者朱子謂周禮周公所作但當
時行之恐未能盡先儒亦謂周公作而未及施行之
書且闕冬官其文與易爻辭書大誥諸篇不類疑非
周公全書也姑著其說於此曰然則冬狩非大閱歟
曰蒐苗獮狩常禮也左傳莊僖伯曰皆於農隙以講
武非大閱也大閱天子之禮也魯大閱僭也故春秋
譏之
或又曰春秋謂夏十一月為周春正月矣而詩之正月
繁霜則四月亦以為正月何歟曰愚按漢律歷志於
襄公十七年六月甲戌朔日有食之季平子以為惟
正月朔日有食之於是乎伐鼓用幣太史曰在此月
也當夏四月是謂孟夏說曰正月謂周六月夏四月
正陽純乾之月也隂侵陽為災重非夏之正月也詩
正月繁霜傳亦謂夏之四月純陽用事正陽之月也
故謂之正月太史曰是謂孟夏猶虞史官伯夷曰謂
之孟春見四時之名在於人所命也不特此也十月
純隂嫌於無陽而命之曰陽月又曰良月此見月數
之名皆人所命也不特此也律歴志曰正春皆始也
故何休曰春者四時之始是春之名亦有取於始之
義月令夏之五月而曰麥秋至是秋之為義亦有取
於收之義故於麥之熟以為秋此又見四時之名亦
皆人所命也而泥於三陽之月不可以為春可乎又
不特此也時與月固異年與歲亦不同年者因月紀
年以計其在位歴年之久近故三代之三正皆可用
以首是年在人所命隨時而可改者也歲者堯典所
謂四時成歲月令所謂日窮于次月窮于紀星回于
天數將幾終歲且復始在天之運終古而不易者也
故周官太史正歲時之注曰朔數曰年中數曰歲大
小不齊正之以閏是也故周有正月起夏十一月有
正歲起夏正月二者並行而不悖自漢武而後三正
既不迭用而曰歲曰年始混淆而無復辨之者今所
謂以建子建寅之月為歲首而不謂之年首者亦皆
後世之辭也矣
或又曰孔氏正義引先儒顧氏(彪)云止可依經誥大典
不可用傳記小說今乃引漢書漢傳以說經何居曰
行夏之時夫子以之荅顔子之問者夏之時也春王
正月夫子以之筆於隠公元年者周之時也愚是以
依魯論與春秋之旨本之於孔孟以及朱子稽之於
經史傳記而證之以漢劉歆律歴志陳寵傳漢唐諸
儒之註䟽非疑大典而信小說也且夫古今之時雖
異而理之在人心不可昩者則同昔張覇之偽書漢
初固嘗治以為經引以為說而卒之不可以欺人者
則以理之所在不可以名實眩也然而在漢之時去
古未遠黃帝顓頊夏商周魯六歴之猶有足徵也劉
歆用之以為三統歴班固取之以為律歴志非自為
臆說也而歆之父向之說曰周春夏冬曰周冬夏秋
者於春秋正月書春之義尤為明甚與陳寵同劉氏
父子向治榖梁歆主左氏所傳自有不同而於此則
無異說謂歆不可信也而向獨不可信乎朱子注孟
子尚引外國書以為證而於歆獨可以人廢言乎朱
子嘗曰漢儒最善訓詁著書多用其說故愚亦以註
䟽之說皆同而信之也然則元朝之科舉於諸經兼
用古註䟽者其亦深有見於此也乎
或又曰朱子之說曷為晚年而始定旣定矣而不筆之
以為書何邪曰多聞闕疑慎言其餘夫子之教也朱
子學夫子之學者故其著書立言講明義理沉潛反
覆毫分縷析必其了然自信於心而無纖芥之疑者
然後筆之以為書故先儒以謂朱子之學一邊作冊
子上工夫一邊作心身上工夫故能上接孔孟也至
於天文地理制度名物則多用漢儒之說而不從其
悖理害義者若其有疑不能自信於心者則姑闕之
如魯論道千乘之國有馬氏包氏二說之不同於集
註但曰千乘之國其地可出兵車千乘者也(項氏家說以開)
(方法攷之馬氏包氏之說一也)若此類者甚多其他則曰疑有闕文
誤字皆不強為之說也其於伊川程子則盡學其學
而尊信其書不敢輕改其說又必反覆自信於心而
不敢遽信之也觀於集註章句易本義大全文集可
見已是以於春王正月蚤亦有千載不決之疑至於
晚年而其說始定也又嘗考於朱子之說以謂論孟
既明則權度在我而六經可不治而明故其著書多
用功於四書自謂平生精力盡在四書改之又改至
於絶筆而後已於諸經則書僅訂正其首四篇而謂
其他有不必解者有不可解者詩亦猶書去其小序
易則明其本義此皆先正乎其大者至於春秋既疑
三傳以一字為襃貶非聖人本意又疑胡氏猶以理
而穿鑿又謂直是夫子親與某說方敢盡信是以未
及為傳而於春王正月之說雖晚定而未及筆之於
書也古人謂挍書如掃塵然隨掃隨有而况著書立
言於千載遼邈之後衆言混殽之中而詳考深䆒以
求真是之歸者其工力為尤難伊川程子平生惟易
傳為成書自謂只說得七分而藏之不以示人猶冀
晚年之有進亦猶朱子之意也曰朱子之意固如是
也魯齋許先生學朱子者亦謂語孟二書亦有可疑
學者但當求其旨意以身體之日積月累庶可有益
至於西山詩說與文公詩傳此等疑問姑闕之可也
今子於此而深辨之無乃涉於躁狂非敦厚含蓄氣
象也乎曰闕其疑者謂疑之不可釋者今子朱子既
有定說而門人據之以為集傳則春王正月之疑可
以釋然矣使無朱子之說則㠯寧何人也而敢自為
臆說乎且朱子於諸經雖有未暇及者亦未嘗不深
致其意也於書屬之九峯蔡氏(沉)於易成之於節齋
蔡氏(淵)於儀禮成之於信齋楊氏(復)而春秋則成之
於臨江張氏是皆有意於更定而其門人繼其未卒
之志也今既有其定說譬如荆榛塞路前之人既已
薙而開之以任其甚難者矣而後之人乃不廓而廣
之而辭其所差易者焉以一已之嫌疑而廢前人之
功力非君子忠厚之心也是故㠯寧生朱子之鄉讀
朱子之書悉用朱子之意而辨衆說之疑也非愚之
說也亦子思子辨之弗明弗措之說也雖然夫子於
春秋猶曰知我罪我朱子亦以說經而往往囮謗㠯
寧雖至愚而慮不及此乎姑輯成編藏之於家不敢
示人以俟於後也噫朱子樂善無我九京可作㠯寧
當下拜函丈之前而請是正焉
愚既為是考尋讀廬陵李氏(廉)春秋會通引新安陳氏
(櫟)月數於周而改春隨正而易之說而從之以為周
自武王滅商之日即改月而史就書為春是則商未
嘗書為春至周武王始改之也若以為商未嘗改也
則商時於正月上文亦將若何而書之其書為春邪
抑書為冬邪愚已辨於前矣二氏之說足破學者之
疑惜其猶有未盡釋然者蓋亦嫌於質疑事而然也
且又云據胡氏說則周時與月皆未嘗改四字乃聖
人新意如是則又以為周時周月皆依夏時而三代
未嘗改正朔也愚亦辨於前矣兹不復贅而附著於
後云
愚既述是編而安南大夫來見言近世巴州以齋陽氏
(恪)有春秋夏時考正一編三十四條亟取觀之其說
謂自堯典定時成歲之後四時十二月之序一定不
移虞夏商周皆因之春秋時皆夏正之時月皆夏正
之月謂夏時冠周月之說非是謂加周一字皆左氏
之罪又謂朱子嘗曰改正朔者改歲首耳月不可改
也愚請擿其理不通而強為之說之大者言之陽氏
於孟子七八月之間旱章說曰按豳詩五榖之中惟
禾稲最晩十月納禾稼十月穫稲是也七八月旱申
酉之月也秋旱則苖槁指禾稻而言也攷之朱子詩
集傳曰禾者自田納於場者榖連藁秸之緫名禾之
秀實而在野者曰稼禾麻菽粟麥是為五榖而禾特
居其一秫稻苽粱之屬皆禾而稻亦特居其一自古
踰淮以北中土之地皆種五榖以備凶荒而粟榖最
多稻特其間有者耳惟南方水多寒少則純種稻故
史記以羹魚飯稻為吳楚之俗陽氏蜀人也理宗三
十九年為蜀舉首蜀居西南一隅宋南渡後不通中
原理宗時蜀已喪亂士皆流寓江南故其所見皆江南
風土也孟子生鄒縣所告者齊梁之君不可專以苗
槁為指禾稲之最晚者而言也且若以為榖邪則豳
風言八月其穫月令言孟秋登榖今中原八月皆收
禾而種麥無所謂苖也彼固不敢謂之榖也若以為
稲邪則中原稻既絶少而江南之稲自白露之降苖
不復長亦無所謂浡然興之之氣象矣此其理不通
而強為之說之一也陽氏於歲十一月徒杠成章說
曰以時令考之戌亥之月寒未至於酷烈猶可褰裳
以涉子丑之月冰壯水澌寒凍極矣當此之時而以
乘輿濟人則民必有病涉者故孟子就凍極之時言
之夫既自以為子月凍極則此時僅成徒杠而民有
不病涉者乎則其自相牴牾有不可從不若朱子從
趙岐之說合於周語十月成梁之為善此又理不通
而強為之說之二者也陽氏又於此條引其父存齋
之說得之於朱子高弟涪陵㬊氏(淵)亞夫者以為朱
子孟子集註成於淳熙四年其時年四十有八後知
周改歲首不改月為確論嘗欲改註孟子而其書已
行於天下矣是又不然朱子嘗自謂平生精力盡在
四書中庸第一章言一篇之體要論語為政以德章
得於心而不失者皆晩年始改定而大學誠意一章
直改至於絶筆而後已其時朱子四書非不行於天
下也故謂朱子於諸經有未及改定者則可謂朱子
於四書有未及於改定决不可也以是觀之則朱子
於集註知改月之為是不可改而不改彼謂欲改註
而以其書已行於天下而不改之者非深知朱子之
學者也夫改月之說為是則其所謂改正朔只改歲
首而謂於月不可改者意其必非朱子之言也蓋改
正即改月改朔已改月愚已詳辨於前矣而時始於
春終於冬數始於一終於十國之大政事大號令大
朝會皆於改正朔之歲首行之以新天下之耳目安
有書為冬十一月而可以為一歲之首者乎以愚所
述朱子之三說於是編之首者而揆之故意其必非
朱子之言也若又隨其所條而辨之則大雨震電大
雨雪者一月兩大異也今獨以大雨雪為異則大雨
震電不必書矣春秋謹嚴書法不如是也冬十月雨
雪以為一月雪猶可也冬大雨雪以為亥子丑三月
皆大雪則書春宋災者為寅卯辰三月皆火災乎不
如是之甚也其書無冰不於鑿冰收冰冰方壯盛之
時而謂於開冰攽冰之日書法失本末重輕矣春秋
亦不如是也其論啓蟄而郊知有祈榖上帝之郊而
不考於圜丘祀天之郊也其論宋災陳災者知有大
火昏見於建辰之月而不察大火有旦見於建丑之
月也其論冬孛於大辰以為火已伏而不知火雖伏
而火之次故在也四者之說愚已詳陳於前引左傳
矣至於其以秋無麥苗為八月種麥之時無麥之苗
則冬無麥禾亦以為無麥之禾可乎以日南至為非
冬至之日至則朱子於孟子集註何以言千歲之日
至乎以隕霜殺菽為菽之晩熟而在田豈有禾稼皆
收而八月可烹之物獨至十月而猶在田者乎以取
麥取禾為非芟蹂則後世隋人困陳亦用此策蓋臨
期不能盡得故先時芟蹂之也其引一日之子時則
說亦未當只可以明日比明年以旦比朔也其引汲
冢之書則汲冢明為偽書謗誣聖賢壞傷名教其引
秦漢之史則自秦而後不同三代不可以為證也其
引董仲舒之策則董子治公羊學但言春者天之所
為未嘗言春秋之春為夏正之春又其引屈宋之辭
則屈宋楚人也楚不難於僭周之王號而難於改周
之正朔乎皆未足以為證其餘則大抵皆強為之說
以求其通而卒不通也愚亦不悉辨也矣又况朱子
於七月之詩明言周公述后稷公劉之事則后稷公
劉夏之臣子用夏之正朔昭然可知今其所引以為
朱子之言者乃如此故愚意其必非朱子之言不然
則其中年以前方疑未定之時之說也且其所引㬊
氏之言則亦祖於蔡氏改正朔不改月數之說耳且
蔡氏身為朱子門人其父西山先生為朱子之老友
同居建陽一邑也猶且未及聞朱子之定說而有不
改月數之說況於㬊氏亦蜀人寓江南於朱子必非
朝夕親炙者宜其亦未及聞而遽執未定之說以為
確論也昔當宋氏之世朱子之學大行固有一登其
門即稱朱氏弟子者朱子於來者不拒也而於黨禁
方興之際荅吳伯豐書有曰且得朝廷與某大開爐
鞴鼓扇一番則亦有深意矣噫固矣哉陽氏之說經
也若如其說則書冬十一月於一歲之首以冬而先
於春以十一月先於正月天道節而四時成一年十
二月先後之序果如是乎彼自以為以天道觀聖經
其果然乎愚見世之人多悦於名而不察其實也非
惟不足以考夏時之正而愈以滋學者之疑是以不
得已辨其非以附於後若近代諸儒衆說之不同者
愚固不暇辨且不敢云
後世唐武后天授元年十一月朔日南至改用周正以
十一月為正月十二月為臘月夏正月為一月不改
時月亦未嘗書十一月為歲首至肅宗又以子月為
歲首以斗建紀月行之僅一年而止耳併附於此
春秋春王正月考辨疑
