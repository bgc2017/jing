御製書春秋元年春王正月考
春秋聖人尊王之經也元年春王正月開宗明義之第
一也解此者自三傳以至後儒其說充棟或致操戈無
容置議然識聖人之深意者有幾乎王道熄而作春秋
春秋魯之舊史也自隠公始則不得不書隠公元年而
即繼之曰春王正月前史所無有也盖言公之元年乃
稟王之春王之正而得是非尊王之義乎且是年也於
齊為九年於晉為二年衛鄭以下各為其年不可僂指
數而總為平王之四十九年於斯時也世人將何以紀
其年而知其歲乎是則聖人之書元年春王正月也者
其亦有感於斯乎行夏之時聖人之私議不能行於時
言春王而不言王春月可改而春不可改亦隠寓夏之
時與王之元所謂大一統足以一天下之心而不可任
其紛有不能行之嘆矣兹為開宗始義乃貫春秋之本
未而絶筆於獲麟蓋聖人之道在萬世即聖人之憂在
萬世是則封建之說不惟不可行於後世知聖人亦未
必以為宜然也
春王正月考春秋類
提要
(臣)等謹按春王正月考二卷明張以寕撰以寕字志道
古田人元泰定丁夘進士官至翰林侍講學士入
明仍故官洪武二年奉使冊封安南王還卒于
道事迹具明史文苑傳史稱以寧以春秋致
高第故所學尤專春秋多所自得撰胡傳辨
疑最辯博惟春王正月考未就寓安南踰半
歲始卒業今胡傳辨疑已佚惟此書存考三
王疊更時月並改經書正月繫之于王則為
周正不待辨正月正歲二名載于周禮兩正
並用皆王制也左氏發傳特曰王周正月則
正月建子亦無疑自漢以來亦無異議至唐
劉知幾史通始以春秋為夏正世無信其說
者自程子泥于行夏之時一言盛名之下羽
翼者衆胡安國遂實以夏時冠周月之說程
端學作春秋或問更堅持門戶以梅賾偽書
為據而支離蔓引以證之愈辨而愈滋顛倒
夫左氏失之誣其間偶爾失真或亦間有至
於本朝正朔則婦人孺子皆知之不應左氏
誤記即如程子之說以左氏為秦人亦不應
距周末僅數十年即不知前代正朔也異說
紛紛殆不可解以寧獨徵引五經參以史漢
著為一書决數百載之疑案可謂卓識至于
當時帝王之後許用先代正朔故宋用商正
見于長葛之傳諸侯之國亦或用夏正故傳
載晉事與經皆有兩月之差古書所記時有
參互後儒執為論端者蓋由于此以寧尚未
及抉其本原又伊訓秦誓諸篇皆出古文本
不足據以寧尚未及明其偽託而周禮正歲
正月之兼用僅載鄭註數語亦未分析暢言
之以祛疑似于辨証尚為未密然大綱既得
則細目之少疏亦不足以病焉乾隆四十二
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋春王正月考序
道學至宋氏而上接孔孟之傳何傳爾其世異其理同
也儒先依經而言理有功於經甚大也而獨於春秋之
書春王正月未能無疑之也何疑爾曰夏正得天百王
所同也是以有冬不可為春之疑也曰夫子嘗以行夏
之時告顏子也是以有夏時冠周月之疑也曰自漢武
帝之用夏時首寅月逮于今莫之能改也是以傳書者
有改正朔不改月數之疑而又有春秋用夏之時夏之
月之疑也疑愈甚則說愈多而莫之能一也㠯寧蚤學
是經以叨一第亦嘗有疑於此而未能決也間讀魯論
夫子之言行夏之時若恍然而有省也因之歴稽經史
傳記及古註疏之說同也乃知春王正月之春為周之
時由漢逮唐諸儒舉無異說也而劉向周春夏冬之說
陳寵天以為正周以為春之說最其著明者也而猶未
敢自信也比觀子朱子語錄晩年之三說亦同也其門
人張氏集傳之說又同也於是渙然冰釋而無疑也竊
嘗欲筆於書而奪於世故未遑也茲因忝使安南假舘
俟命之暇始克會萃而成編也本之於孔孟朱子徵
之於經史而下而漢儒之說為多以其去古未遠有据
而足徵朱子之著書多因其說也若易詩書之用夏建
寅之月以為說則朱子於孟子之集註既主改月之說
而於此未及更定之也今亦竊取朱子之義求朱子未
盡之意以成朱子未竟之說次于春秋經傳之後以尊
經也仍辨羣疑悉具于右非㠯寧之敢為私言也尚其
與我同志之君子恕其狂僭之罪而是正之也洪武三
年春三月三日晉安後學張㠯寧序
