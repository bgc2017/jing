五禮通考卷一百七十六
刑部尚書秦蕙田撰
嘉禮四十九
學禮
蕙田案養老之禮自虞夏殷以來已重之至
周而大備其所養之老有三曰國老曰庶老
曰死政之老每歲仲春季春仲秋之月天子
親視學大合樂擇公卿大夫之致仕有賢德
者以為三老五更天子袒而割牲執醬而饋
執爵而酳尊之如父兄其羣老皆設席位禮
之如衆賓欲陳孝弟以教天下也其餘如簡
不帥教出征受成於學以訊馘告凡天子有
事於學必舉養老之禮而諸侯之國及鄉遂
之吏亦皆得養老於學焉若庶人之老不能
徧養於學則有引年復除之令而又制民田
里教之樹畜導其妻子使養其老孟子所謂
善養老者是也養老之禮散見於月令王制
祭義内則樂記諸篇而文王世子尤為詳備
今以類編入學禮而經𫝊所載優老之事亦
附焉後世舉視學養老之典者惟後漢及魏
與後魏及周至於優禮高年之事則歴代史
冊皆不絶書今並蒐輯以著於篇
禮記祭義先王之所以治天下者五貴老為其近於親也
敬長為其近於兄也是故至孝近乎王雖天子必有父
至弟近乎霸雖諸侯必有兄(注天子有所父事諸侯有所兄事謂養三老五更也)
昔者有虞氏貴德而尚齒夏后氏貴爵而尚齒殷人貴
富而尚齒周人貴親而尚齒(注貴謂燕賜有加於諸臣也尚謂有事尊之於其黨)
(也臣能世禄曰富舜時多仁聖有德後德則在小官疏此論四代弟順尚齒之義虞氏帝德弘大故貴德德之中)
(年高者在前是德中尚齒夏后氏尚功功高則爵高既貴其爵德雖下而爵高者則貴之於貴爵之中年高者)
(在前故云尚齒殷家累世有功世爵而富乃貴之亦年高者在前周人敬愛彌狹殷人疏而富者猶貴之周人)
(於已有親乃貴之就此之中亦年高者在前)
(輔氏廣曰有德者必有爵有爵者必有富此虞夏殷之所貴如此至於周則又厚親以反本焉此世變使)
(然聖人因時定制也若夫年齒之尚行乎萬世而不可變者)
虞夏殷周天下之盛王也未有遺年者年之貴乎天下
久矣次乎事親也(注言其先老也近疏次乎事親者言貴年之次第乎事親之孝)
(吕氏澄曰此承上文申言四代皆尚齒之義遺謂忽忘之與違其親之違同年即齒也四代之所貴雖有)
(不同而其尊年尚齒則一蓋年齒之可貴於天下歴四代至今不變故曰久矣尚齒之弟次乎事親之孝)
(也)
(方氏慤曰或曰年或曰齒年以所歴言齒以所序言)
王制司徒養耆老以致孝(注耆老所當孝養上之人養耆老則民皆知孝矣)
大學上老老而民興孝上長長而民興弟
周禮地官大司徒以保息六養萬民二曰養老(注養老七十養)
(於鄉五十異粻之屬謂疏王制云五十養於鄉六十養於國七十養於學彼大夫士也王制又云凡三王養)
(老皆引年注云已而引戶校年當行復除也老人衆多非賢者不可皆養故食貨志云七十已上上所養也此)
(云七十養於鄉亦謂有賢行者也五十異粻之屬者是王制文禮記常法庶人食稷士兼食黍大夫又加以粱)
(今雖庶人至五十或與士大夫同食食黍粱故云異粻)
孟子伯夷辟紂居北海之濱聞文王作興曰盍歸乎來
吾聞西伯善養老者太公辟紂居東海之濱聞文王作
興曰盍歸乎來吾聞西伯善養老者天下有善養老則
仁人以為已歸矣
白虎通德論王者父事三老兄事五更者何欲陳孝
悌之德以示天下也故雖天子必有尊也言有父也
必有先也言有兄也
蕙田案以上總論養老之義
禮記王制有虞氏養國老於上庠養庶老於下庠夏后
氏養國老於東序養庶老於西序殷人養國老於右學
養庶老於左學周人養國老於東膠養庶老於虞庠虞
庠在國之西郊(疏養老必於學者教孝悌之處故於中養老熊氏云國老謂卿大夫致仕者庶)
(老謂士也皇氏云庶老兼庶人在官者其致仕之老大夫以上當養從國老之法士養從庶老之法故外饔云)
(邦饗耆老掌其割烹鄭注引此周人養國老於東膠養庶老於虞庠是也)
陳氏禮書貴胄謂之國子則貴而老者謂之國老賤
者謂之庶人則賤而老者謂之庶老國子與庶人之
秀者同其學所以一道德國老與庶老異其學所以
别分義
蕙田案庶老謂士以下致仕者若庶人之老
别有引年之法不養於學也陳氏指庶人之
老言非
(丘氏濬曰王者之養老所以教天下之孝也而必於學者學所以明人倫也人倫莫先於孝弟老者之於)
(君以德則君尊也以齒則老者先也人君致孝弟於其親長下之人無由以見也故於學校之中行養老)
(之禮使得於聽聞觀感者曰上之人於夫人之老者尚致其敬如此矧其親屬乎萬乘之尊且如此吾儕)
(小人所宜興起感發也噫老吾老以及人之老長吾長以及人之長一禮之行所費者飲食之微而所致)
(者治效之大也)
君子耆老不徒行庶人耆老不徒食(注徒猶空也徒行謂無車徒食謂無)
(肉)
周禮地官遺人門關之委積以養老孤(注委積者廩人倉人計九穀之)
(數足國用以其餘共之所謂餘法用也少曰委多曰積門關以養老孤人所出入易以取餼廩也疏門謂十)
(二國門關謂十二關門出入皆有税所税得者亦送帳多少足國用之外留之以養老孤故司門云以其財養)
(死政之老與其孤)
司門以其財養死政之老與其孤(注財所謂門關之委積也死政之老死國)
(政事者之父母也)
禮記王制少而無父者謂之孤(疏孤顧也顧望無所瞻見也)老而無
子者謂之獨(疏獨鹿也鹿鹿無所依也)老而無妻者謂之矜(疏劉熙釋名曰)
(無妻曰鰥愁悒不能寐目恒鰥鰥然其字從魚魚目恒不閉)老而無夫者謂之寡(疏寡)
(倮也倮然單獨)此四者天下之窮而無告者也皆有常餼(注餼廩也)
(皇氏侃曰人君養老有四種一是養三老五更二是子孫為國難而死王養死者父祖三是養致仕之老)
(四是引戶校年養庶人之老)
陳氏禮書天子之於老也其所養也三國老也庶老
也死政者之老也羅氏獻鳩以養之者國老也司徒
以保息養之者庶老也司門以其財養之者死政者
之老也若夫外饔酒正稾人所謂耆老者總三者而
言之也先王父事三老兄事五更則三老五更乃羣
老之尤者而致仕之老者固在其間皇氏離而二之
誤矣
蕙田案以上論國老庶老及死政之老
周禮夏官羅氏仲春養國老
禮記月令仲秋之月養衰老
(陳氏澔曰月至四隂隂已盛矣時以陽衰隂盛為秋人以陽衰隂盛為老養衰老順時令也)
文王世子凡大合樂必遂養老(注大合樂謂春入學舍菜合舞秋頒學合聲於)
(是時也天子則視學焉遂養老者謂用其明日也疏月令季春大合樂亦在其中)
(陳氏澔曰常事合樂不行養老之禮惟大合樂之時人君視學必養老也)
郊特牲春饗孤子秋食耆老飲養陽氣也故有樂食養
隂氣也故無聲凡聲陽也(疏案王制夏后氏養老以饗禮則夏家養老用春時有樂)
(無秋食之禮殷人養老以食禮而秋時不作樂無春饗之禮周人脩而兼用之則周人養老春夏用饗禮秋冬)
(用食禮四時皆用樂故文王世子云凡大合樂必遂養老注云春合舞秋合聲下云養老之禮遂發咏焉登歌)
(清廟是秋合聲養老亦用樂也皇氏云春是生養之時故饗孤子取長養之義秋是成熟之時故食耆老取老)
(成之義熊氏云春饗孤子亦饗耆老秋食耆老亦食孤子)
大戴禮保傅篇春秋入學坐國老執醬而親饋之所以
明有孝也(盧辨注仲春舍菜合舞仲秋班學合聲)
(熊氏安生曰天子視學之年養老一歲有七謂四時皆養老凡四也又文王世子曰凡大合樂必遂養老)
(注云大合樂謂春入學舍菜合舞秋頒學合聲通前為六又季春大合樂天子視學亦養老是總為七也)
陳氏禮書天子之於老也歲養之也三仲春也季春
也仲秋也周禮羅氏羅春鳥獻鳩以養國老在仲春
月令養衰老授几杖在仲秋文王世子曰凡大合樂
必遂養老鄭氏云大合樂謂春入學舍菜合舞秋頒
學合聲於是時也天子則視學遂養老此養老於仲
春仲秋者也月令季春之末擇吉日大合樂天子親
往視之亦必養老此又養老於季春者也若夫簡不
帥教出征受成以訊馘告凡天子入學莫不養老此
又不在歲養之數也月令無冬夏養老之文周禮禮
記特言春養秋食而已熊氏謂養老歲有七亦誤矣
蕙田案陳氏駮熊說極是
又案以上養老之時
禮記王制有虞氏皇而祭深衣而養老夏后氏收而祭
燕衣而養老殷人&KR1168;而祭縞衣而養老周人冕而祭玄
衣而養老(注凡養老之服皆其時與羣臣燕之服有虞氏質深衣而已夏而改之尚黑而黑衣裳殷)
(尚白而縞衣裳周則兼用之玄衣素裳其冠則牟追章甫委貌也疏深衣謂白布衣以質用白布而已縞白)
(色生絹)
(馬氏晞孟曰祭所以追養繼孝而年之貴乎天下久矣次乎事親事也故先言祭而次言養老祭則言冠)
(而不言衣養老則言衣而不言冠)
(方氏慤曰祭非無衣也然主冠言之者蓋冠在首有尊尊之義焉而祭所以推尊尊之義故也養老非無)
(冠也然主衣言之者蓋衣在體有親親之仁焉而養老所以明親親之仁故也)
蕙田案以上養老之服
曲禮大夫七十而致事若不得謝則必賜之几杖
月令養衰老授几杖
(陳氏澔曰几杖所以安其身)
詩大雅行葦肆筵設席授几有緝御(箋緝猶續也御侍也兄弟之老者既)
(為設重席授几又有相續代而侍者謂敦史也疏敦史主侍老人故知續代而侍者為敦史)
周禮秋官伊耆氏大祭祀共其杖咸(注咸讀為函老臣雖杖於朝事鬼神)
(尚敬去之有司以此函蔵之既事乃去之疏謂七十有德君不許致事者也)
共王之齒杖(注王之所以賜老者之杖王制曰五十杖於家六十杖於鄉七十杖於國八十杖於)
(朝)
(鄭氏鍔曰國老年齒已高在禮宜杖是之謂齒杖以齒論之雖可以杖必出於王之所賜然後杖伊耆氏)
(之職則共之於王而王用以賜也周家之杖有五十六十七十八十在鄉在家在國在朝之異此所共者)
(其在朝在國者乎漢之哀帝賜孔光以靈夀杖其有周舊典與)
禮記王制五十杖於家六十杖於鄉七十杖於國八十
杖於朝
(陳氏曰大夫七十而後賜之杖五十而杖者蓋杖於家鄉國者不待賜杖於朝則非賜不可也)
祭義七十杖於朝
蕙田案王制七十杖於國八十杖於朝謂已
致仕者祭義七十杖於朝謂未致仕者曲禮
所云七十而致事若不得謝則賜之几杖是
也
又案以上几杖
周禮天官外饔邦饗耆老孤子則掌其割烹之事(注孤子者)
(死王事之子也王制曰周人養國老於東膠養庶老於虞庠疏邦饗耆老者謂死事者之父祖兼有國老庶)
(老國老謂卿大夫致仕者庶老謂士之致仕者經直言耆老對孤子則耆老者死事之父祖可知但此不見饗)
(國老庶老之文故鄭解耆老謂國老庶老)
(程子曰外饔酒正皆言享耆老孤子則酒食未嘗偏廢也周官言享不言食亦以享未嘗無食也特以食)
(為下爾言老足矣必曰耆老者容養之以六十而工為率與以六十養於國故也)
酒正饗耆老孤子皆共其酒無酌數(注要以醉為度)
凡有秩酒者以書契授之(注所秩者謂老臣王制曰七十不俟朝八十月告存九十)
(日有秩以疏秩常也老臣年九十上常與之酒)
(鄭氏鍔曰享禮之嚴几設而不倚爵盈而不飲所以訓恭儉而此言共酒無酌數何也蓋此所謂享非大)
(享也耆老之子孤子之父死於王事憫其惸獨無依或用酒以飲之所以念其功其享之也不過以醉為)
(度示恩章之厚耳)
地官稾人若饗耆老孤子士庶子共其食(疏耆老謂死王事者之父)
(國家春饗孤子秋食耆老則稾人共其食)
夏官羅氏仲春羅春鳥獻鳩以養國老行羽物(注春鳥蟄而始)
(出者是時鷹化為鳩鳩與春鳥變舊為新宜以養老助生氣)
禮記王制凡養老有虞氏以燕禮夏后氏以饗禮殷人
以食禮周人脩而兼用之(注凡飲養陽氣凡食養隂氣陽用春夏隂用秋冬兼用之)
(備隂陽也燕疏有虞氏以燕禮者盧氏云燕禮脱屨升堂崔氏云者殽烝於俎行一獻之禮坐而飲酒以至)
(於醉有虞氏帝道宏大故養老以燕禮夏后氏以饗禮者崔氏云饗則體薦而不食爵盈而不飲依尊卑為獻)
(取數畢而已夏貴尚以禮故養老以饗禮相養敬也殷人以食禮者崔氏云不飲酒享大牢以禮食之殷人質)
(素威儀簡少故養老以食禮周人脩而兼用之者謂周人脩三代之禮春夏養老之時用虞氏燕禮夏后氏饗)
(禮秋冬養老之時用殷人食禮周極文故兼用之也皇氏云饗有四種一是諸侯來朝天子饗之則周禮大行)
(人職云上公之禮其饗禮九獻是也其牲則體薦體薦則房烝故春秋宣十六年左傳云饗有體薦又國語云)
(王公立飫則有房烝其所云飫即謂饗也立而成禮謂之飫也其禮亦有飯食故舂人云凡饗食共其食米鄭)
(云饗有食米則饗禮兼燕與食也二是王親戚及諸侯之臣來聘王饗之禮亦有飯食及酒其酌數亦當依命)
(數其牲則折俎亦曰殽烝也故國語云親戚宴享則有殽烝謂以燕禮而享則有之也左傳云饗有體薦宴有)
(折俎公當饗卿當宴王室之禮也時定王享士會而用折俎以國語左傳觀之則知王親戚及諸侯之大夫來)
(聘皆折俎饗也其享朝廷之臣亦當然也三是戎狄之使來王饗之其禮則委饗也其來聘賤故王不親饗但)
(以牲全體委與之故國語云戎狄貪而不讓坐諸門外而體委與之是也若夷狄君來則當與中國子男同故)
(小行人職掌大賓小客所陳牲牢當不異也四是饗宿衞及耆老孤子則以醉為度故酒正云凡饗士庶子饗)
(耆老孤子皆共其酒無酌數鄭云要以醉為度食禮者有飯有殽雖設酒而不飲其禮亦以飯為主故曰食也)
(其禮亦有二種一是禮食故大行人云諸公三食之禮有九舉及公食大夫禮之屬是也二是燕食謂臣下自)
(與賓客旦夕共食案鄭注曲禮酒漿處右云此大夫士與賓客燕食之禮燕禮者凡正饗食在廟燕則在寝燕)
(以示慈惠故也燕禮則折俎有酒而無飯其牲用狗毛詩傳云燕安也其禮最輕升堂行一獻禮畢而脱屨升)
(堂坐飲以至醉也儀禮猶有諸侯燕禮一篇凡燕禮亦有二種一是燕同姓二是燕異姓故詩湛露鄭箋云夜)
(飲之禮同姓則成庶姓譲之則止此宴饗食致仕之老則當用正饗正食正燕之禮以其有賢德不可以䙝禮)
(待之其饗死事之老不必有德又是老人不宜久立當用折俎之饗燕食之食老人不合夜飲當用異姓之燕)
(禮皇氏云春夏雖以飲為主亦有食先行饗次燕次食秋冬雖以食為主亦有饗先行食次燕次饗一日之中)
(三事行畢義或然也)
(劉氏曰以養莫善於燕莫不善於饗而食次之以養亦莫善於饗莫不善於食而燕次之周人備矣所謂)
(養老者養其體者也故擇其柔嘉選其馨香潔其酒醴品其豆籩脩其簠簋奉其犧象謹其袚除於是乎)
(體解節折而共飲食之又為折俎加豆是以惠豐而德洽民之見者以為盡心也莫不加愛焉故莫善於)
(燕夫饗所以訓恭儉也而養老所以充體氣也脩其物篤其意而不得躬之酒盈而不飲肉乾而不食設)
(几而不倚一獻而百拜惡在其惠也故莫不善於享是有虞氏所以不從也所謂養義養其賢者也年者)
(天下之達尊也爵者天下之達尊也以達尊之爵養達尊之年其意猶不敢䙝為之故一獻而百拜民之)
(見者以為至恭也莫不加肅焉故莫善於饗夫養義者貴其養志也若曾子之養曾晢者也而食者無百)
(拜之恭無一獻之節此所謂養口體也若曾元之養曾子者也民之見者可易也故曰莫不善於食是夏)
(后氏所以不從也三聖之作非以相反也養老以彼養義以此所以尊其年尚其德也尊其年仁也尚其)
(德義也周人通其道達其意脩而兼用之仁且義是謂大備矣)
陳氏禮書行葦言飲射而繼之以祈黃耉此周人以
燕禮養老也周官外饔言饗耆老此周人以饗禮養
老也祭義曰食三老五更於大學天子袒而割牲執
醬而饋執爵而酳此周人以食禮養老也
月令養衰老行糜粥飲食(注助老氣也行猶賜也)
内則淳熬煎醢加於陸稻上沃之以膏曰淳熬(注淳沃也熬亦)
(煎也沃煎成之以為名醢疏陸稻謂陸地之稻也謂以陸地稻米熟之為飯煎使熬加於飯上恐其味薄更)
(沃之以膏使味相湛漬)淳母煎醢加於黍食上沃之以膏曰淳母
(注母讀曰模模象也作此象淳熬皆疏法象淳熬而為之但用黍為異耳黍不言陸者黍在陸無在水之嫌)
炮取豚若將刲之刳之實棗於其腹中編萑以苴之塗
之以謹塗炮之塗皆乾擘之濯手以摩之去其皽為稻
粉糔溲之以為酏以付豚煎諸膏膏必滅之鉅鑊湯以
小鼎薌脯於其中使其湯毋滅鼎三日三夜毋絶火而
後調之以醯醢(注炮者以塗燒之為名也將當為牂牂牝羊也刲刳博異語也謹當為墐聲之)
(誤也墐塗塗有穣草也皽謂皮肉之上魄莫也糔溲亦博異語也糔讀與滫瀡之滫同薌脯謂煮豚若羊於小)
(鼎中使之香美也謂之脯者既去皽則解析其肉使薄如為脯然唯豚全耳豚羊入鼎三日乃内醯醢可食也)
(其疏炮取豚若將者言為炮之法或取豚或取牂刲刳腹實香棗於其腹中萑亂草也苴裹也編連亂草以)
(裹帀豚牂也塗之以謹塗者以此墐塗而泥塗之擘之者謂擘去乾塗也手既擘泥不淨其肉又熱故濯手摩)
(之去其皽莫為稻粉糔溲之以為酏者付全豚之外煎之於膏若羊則解析肉以粥和之滅沒也小鼎盛膏以)
(膏煎豚牂膏必沒此豚牂也鉅鑊湯以小鼎薌脯其中者謂以大鑊盛湯以小鼎之香脯實於大鑊湯中使其)
(湯毋滅鼎者使鑊中之湯毋得沒此小鼎若湯滅鼎恐湯入鼎中令食壞也毋絶火者欲令用火微熱勢不絶)
(注云惟豚全耳者案周禮封人有毛炮之豚豚形既小故知全體)擣珍取牛羊麋鹿麕
之肉必脄每物與牛若一捶反側之去其餌孰出之去
其皽柔其肉(注脄脊側肉也捶擣之也餌筋腱也柔之擣為汁和也汁和亦醯醢與疏眷側肉美)
(以為珍宜取美處故為脊側肉腱即筋之類上炮豚炮牂調以醯醢下漬亦食之以醢若醯故知擣珍和亦用)
(醯醢)漬取牛肉必新殺者薄切之必絶其理湛諸美酒期
朝而食之以醢若醯醷(注湛亦漬也)為熬捶之去其皽編萑布
牛肉焉屑桂與薑以洒諸上而鹽之乾而食之施羊亦
如之施麋施鹿施麕皆如牛羊欲濡肉則釋而煎之以
醢欲乾肉則捶而食之(注熬於火上為之也今之火脯似矣欲濡欲乾人自由也醢或)
(為醯此七者周禮八珍其一肝膋是也濡疏此論作熬之法欲濡肉則釋而煎之以醢者欲得肉則以水潤)
(釋之而煎之以醢也注云七者謂第一淳熬也第二淳模也第三第四炮取豚若牂也第五擣珍也第六漬也)
(第七熬也云其一肝膋者則此糝下肝膋也但作記之人文不依次故在糝下陳之)糝取牛羊豕
之肉三如一小切之與稻米稻米二肉一合以為餌煎
之(注此周禮糝食也三如一者謂取牛羊豕之肉等分如一稻米二肉一者謂二分稻米一分肉也)肝
膋取狗肝一幪之以其膋濡炙之舉燋其膋不蓼(注膋腸問)
(脂舉或為巨皆疏舉皆也謂炙膋燋也)取稻米舉糔溲之小切狼臅膏以
與稻米為酏(注狼臅膏臆中膏也以煎稻米則似今膏&KR1464;矣此周禮酏食也此酏當作餰疏此)
(論養老須飲食如養親之事明八珍之饌并明羞豆糝&KR0673;之等)
朱子曰此即所謂養老之珍也
大夫七十而有閣(注有秩膳也閣以板為之庋食物也)
王制五十異粻六十宿肉七十貳膳八十常珍九十飲
食不離寢膳飲從於遊可也(注粻糧也貳副也遊謂出入止觀疏五十始衰粻)
(宜自異不可與少壯者同也六十轉老故恒宿肉在帳下不使求而不得也七十恒令善食有儲副不使有闕)
(也八十珍竒飲食尋常使有九十飲食無時或急求須得故不離於寢美善之膳水漿之飲從於所遊之處可)
(也)
(吳氏澄曰此當兼國老庶老而言見古人之養老年愈衰而養愈厚意每十年一變者以人之精神氣力)
(涉世十年則天道一週而衰憊不能不異於前爾)
詩豳風七月為此春酒以介眉夀(𫝊春酒凍醪也眉夀豪眉也箋介助也)
(穫稻釀酒助其養老之具)
大雅行葦曾孫維主酒醴維醹酌以大斗以祈黃耉(箋祈)
(告也成王有醇厚之酒醴以大斗酌而嘗之而美故以告黃耉之人徵而養之也疏鄭以此章始告老人下)
(章乃言其養言養老之禮亦當豫告老人矣)黃耉台背以引以翼(箋台之言鮐也大老)
(則背有鮐文既告老人及其來也以禮引之以禮翼之在前曰引在旁曰翼)夀考維祺以介
景福(箋養老人而得吉所以助大福也)
蕙田案以上酒食
禮記王制五十養於鄉六十養於國七十養於學達於
諸侯八十拜君命一坐再至瞽亦如之九十使人受(注天)
(子諸侯養老同也國國中小學在王宫之左學大學也在郊小學在國中大學在郊此殷制明矣命謂君不親)
(饗食必以其禮致之於疏五十始衰故養於鄉學六十漸衰養禮彌厚故養國中之小學七十大衰養禮轉)
(重故養於大學此養老之事非唯天子之法乃通逹於諸侯也至於年八十衰弱不堪來學受養君以饗食之)
(禮使人就家致之其受君命之時理須再拜不堪為勞一坐於地而首再至於地也瞽人無目恐其傾倒拜君)
(命亦當如此)
文王世子天子視學大昕鼓徵所以警衆也衆至然後
天子至乃命有司行事興秩節祭先師先聖焉(疏此論天子視)
(學必遂養老之法則養老既畢乃命諸侯羣吏令養老之事)有司卒事反命始之養
也(注告祭畢也祭畢天子乃入又之養老之處凡大合樂必遂養老是以往焉言始始立學也疏天子視)
(學在虞庠之中有司釋奠既畢天子乃從虞庠入反於國明日乃之東序而養老故云始之養也注云言始始)
(立學也者為下釋奠于先老之學故云始立學也若非始立學之後則視學凡養老於東膠不釋奠于先老也)
陳氏禮書記言天子視學遂適東序養老則視學養
老皆同日也鄭氏謂用其明日誤
胡氏銓曰始初也之往也謂反命乃往養老之處鄭
謂始立學非
適東序釋奠於先老遂設三老五更羣老之席位焉(注養)
(老東序則是視學於上庠三老五更各一人也皆年老更事致仕者也天子以父兄養之示天下之孝悌也名)
(以三五者取象三辰五星天所因以照明天下者羣老無數其禮亡以鄉飲酒禮言之席位之處則三老如賓)
(五更如介羣老如衆賓必也以疏三老五更各一人蔡邕以為更字為叟叟老稱又三老為三人五更為五)
(人非鄭義也知天子以父兄養之者以天子冕而總干執醬而饋是父兄事也云三老如賓五更如介者案鄉)
(飲酒注敷席賓席牖前南面介席西階上東面是也云羣老如衆賓者案鄉飲酒注席衆賓於賓之西南面各)
(特焉是也)
白虎通德論享三老五更於太學者所以教諸侯悌
也不正言父兄言老更者何老者夀考也欲言所令
者多也更者更也所更歴者衆也即如是不但言老
言三何也欲言其明於天地人之道而老也五更者
欲言其明於五行之道而更事也三老五更幾人乎
曰各一人何以知之既以父事父一而已不宜有三
應劭漢官儀三老五更三代所尊也安車輭輪送迎
至家天子獨拜於屛三者道成於天地人老者久也
舊也五者訓於五品更者五世長子更更相代言其
能以善道改更已也三老五更皆取有首妻男女完
具
(陳氏禮書古者建國必立三卿鄉飲酒必立三賓而養老必立三老禮曰三公在朝三老在學三公非一)
(人則三老五更非各一人矣漢志以德行年高老者一人為老次一人為更故永平中拜桓榮為五更建)
(初中拜伏恭為三老而鄭氏以此為三代之制誤矣)
蕙田案三老五更鄭氏及白虎通漢官儀俱
以為各一人惟蔡邕云三老三人五更五人
而陳祥道亦宗之然記稱天子之養老更袒
而割牲親執醬執爵其禮甚尊非尋常之老
可以當之說者謂三老選三公之老者五更
選卿大夫之老者公卿大夫其人數不多未
必齒德俱尊者一時頓有八人也白虎通云
父一而已不宜有三其說簡而明矣
觀承案古禮已亡漢志謂三老五更止各一
人亦据漢禮言之耳則蔡邕謂三老三人五
更五人者亦不可厚非也如三公九卿之類
皆以數稱而實人如其數豈可以一人為三
老一人為五更乎但三公不必備惟其人則
三老五更亦不必備有則全之無則以一人
兼之亦無不可也且所謂父事者非父也父
惟一而父事之者何妨有三即如白虎通之
論亦思王者父事三老兄事五更則父不可
以三兄獨不可以有五乎此言固未為全是
當並存之耳
(應氏鏞曰東序夏后氏之學名也此所云序則未必自為一學也即學宫之東序焉爾始立學者既釋菜)
(而退儐於東序諸侯學校之東序也天子亦始立學視學興秩節而始適東序天子學校之東序也鄭氏)
(於此二者皆以為自上庠而適東序上庠在郊而東膠在國若自郊反國則驅馳甚矣以此約度之則東)
(序亦在學中而已樂記祭義皆謂食三老五更於太學則天子之所視者即太學也大學之東序者蓋地)
(道尊右神祀尚隂故宗廟之位皆以西為上竊意夫西者廟宫之所存所以尊先聖先師也東者黌舍之)
(所寓所以處國子俊選也今學宫亦然故立學釋菜則退儐於此而行一獻之禮視學釋菜則退儐於此)
(而行一獻之義視學卒事則設位於此而修教養之禮兩者皆曰退儐曰退修蓋以廟宫為尊故以黌舍)
(為退猶朝廷之進見而曰退也)
適饌省醴養老之珍具遂發咏焉退修之以孝養也(注親)
(視其所有發咏謂以樂納之退修之謂既逆而入獻之以禮獻畢而樂闋疏布席既畢天子親適陳饌之處)
(省視醴酒并省視養老之珍具省具既畢出迎三老五更將入門之時遂作樂聲發其歌咏以樂納之也三老)
(五更入而即位於西階下天子乃退酌醴獻之以修行孝養之道也案大射賓入及庭奏肆夏此養老既尊故)
(用兩君敵禮入門即奏肆夏故仲尼燕居曰入門而縣興是也)反登歌清廟既歌而語
以成之也言父子君臣長幼之道合德音之致禮之大
者也(注反謂獻羣老畢皆升就席也反就席乃席工於西階上歌清廟以樂之既歌謂樂正告正歌備也)
(歌備而旅旅而說父子君臣長幼之道諸合樂之所美以成其意鄉射記曰古者於旅也語疏三老五更羣)
(老初受獻畢皆立於西階下東面今皆反升就席乃使工登堂上西階北面歌清廟之詩以樂之既歌之後則)
(至旅酬之節談說善道以成就天子養老之義也德音謂歌清廟之詩文王道德之音致謂致極也言說父子)
(君臣長幼之道理會合清廟文王道德音聲理之至極也案鄉飲酒之禮告正歌備後作相為司正賓取觶酬)
(主人主人酬衆賓是歌備而旅酬也旅酬之時則語說)下管象舞大武大合衆以
事逹有神興有德也(注象周武王伐紂之樂也以清播其聲又為之舞皆於堂下衆所謂)
(合學士也達有神明天授命周家之有神也興有德美文王武王有德師樂為用前歌後舞疏登歌之後笙)
(入立於堂下管中奏此象武之曲庭中舞此大武之舞大武即象也變文耳興謂發起注云師樂為用前歌後)
(舞者今文泰誓之文)正君臣之位貴賤之等焉而上下之義行矣
(疏登歌清廟文王詩也君詩在上下管象是武王詩臣詩在下是止君臣之位貴賤之等也既以此教上下衆)
(知之是上下之義行於衆庶也)有司告以樂闋(注此所告者謂無算樂疏闋終也謂養老之)
(末無算樂之終也以上云登歌清廟次下管象此云告以樂闋下即云王乃命諸侯是燕末之事故知樂闋為)
(無算樂也)王乃命公侯伯子男及羣吏曰反養老幼於東序
終之以仁也(注羣吏鄉遂之官王於燕之末而令諸侯時朝會在此者各反養老如此禮是終其)
(仁心老疏王家恒自養老是仁恩也又令諸侯州里而行養是終之以仁謂仁恩之心也諸侯既為畿外故)
(知羣吏為畿内鄉遂之官也)
(陳氏曰前言養老不及幼及命諸侯羣吏則兼幼言之者耆老孤子先王未嘗不兼養然其所重特老者)
(而已)
是故聖人之記事也慮之以大(疏此節是申說視學養老之義記事謂聖人親)
(行養老之禮記序前代之事也慮謀也大謂孝第也言謀慮於養老之事是本於孝弟故也)愛之以
敬(疏適饌省醴是愛而又敬之也)行之以禮(䟽迎之如見父兄之禮也)脩之以孝養
(疏親獻醴薦饌是脩於孝養故也)紀之以義(疏既歌而語是紀錄德音之義亦存天下之大義也)
終之以仁(疏命諸侯令歸國各行此禮是終之以仁心也)是故古之人一舉事
而衆皆知其德之備也古之君子舉大事必慎其終始
而衆安得不喻焉(疏此節覆說養老而在下衆庶知道德之備其在學乎一舉事而衆皆知)
(其德之備者上慮之以大之屬是也大事謂養老初則慮之以大是慎其始末則終之以仁是慎其終既慎其)
(本末終始一一露見盡以示衆庶而衆何得不曉喻焉)說命曰念終始典於學(注典)
(常也念事之終始常于學學禮義之府)
蕙田案此經明養老之節文最為詳盡
樂記食三老五更於太學天子袒而割牲執醬而饋執
爵而酳冕而總干所以教諸侯之弟也(注三老五更互言耳皆老人更)
(知三德五事者也冕而總干親在舞位也周名太學曰東膠疏此冕當鷩冕享先公以饗射養老之類)
祭義食三老五更於太學天子袒而割牲執醬而饋執
爵而酳冕而總干所以教諸侯之弟也是故鄉里有齒
而老窮不遺強不犯弱衆不暴寡此由太學來者也(注割)
(牲制俎實也酳食罷飲也冕而總干親在舞位以樂侑食也教諸侯之弟次事親疏以天子敬老鄉里化之)
(故有齒老而被養故在下年老及困窮者皆化上而養之故不見遺棄以老弱被尊養人皆化上故強不犯弱)
(衆不暴寡)
(方氏曰由大學來者言教化之原出自大學也)
内則凡養老五帝憲(注憲法也養之為法其德行)三王有乞言(注有善為)
(法又從之求善言以施行也)五帝憲養氣體而不乞言有善則記之
為惇史三王亦憲既養老而後乞言亦微其禮皆有惇
史(注惇史史之惇厚者也微其禮者依違言之求而不切也疏此一節論五帝三王養老之禮五帝養老)
(法其德行三王其德漸薄非徒法其德行又從求乞善言五帝奉養老人氣息身體恐其勞動故不乞言老人)
(有善則記錄之使衆人法則為惇厚之史三王既法德行又從乞言乞言之禮亦依違求之而不偪切三代皆)
(法其德行善言為惇厚之史)
(吳氏澄曰三王乞言之禮亦微而不顯露謂從容乘間俟可問而後問三代皆如五帝時有惇史以記其)
(所乞之言也)
(吕氏祖謙曰年之貴于天下久矣五帝三王皆尊德尚齒然五帝三王養老之禮雖同憲與乞言不同蓋)
(道有升降風氣有厚薄所以如此五帝憲則是瞻儀容視起居不曾有乞言之禮蓋當時風氣未開人情)
(淳厚朝夕與老者親炙其仁義之容道德之光自得于觀感不言之際三王不及五帝所以有乞言之禮)
(比之於觀瞻不言之中氣㕲稍薄)
文王世子凡祭與養老乞言合語之禮皆小樂正詔之
於東序大樂正學舞干戚語說命乞言皆大樂正授數
詩大雅行葦序行葦忠厚也周家忠厚仁及草木故能
内睦九族外尊事黃耉養老乞言以成其福祿焉(箋乞從求)
(善言可以為政者敦史受之之疏禮有内外小史大史無惇史正以待接老人擇史惇厚者掌之惇非官名)
(也故彼注云惇史史之惇厚者也)
孝經鉤命決天子臨辟雍視割牲以尊三老
五經通義天子臨辟雍者何所以行禮樂宣教化教
導天下之人使為士君子養三老事五更與諸侯行
禮之處也
董氏文驥曰周人養老兼饗食燕之禮一日而相因
天子袒而割牲蓋用饗禮之體薦以為折俎之實也
執醬而饋執爵而酳蓋用食禮之正飯加飯正饌庶
羞所謂設饌也酒正供酒無酌數蓋用燕禮一獻立
而舉旅行酬脱屨安坐而無算爵以醉為度共賓客
飲之外復先設醴齊所謂省醴也陳氏云設席位非
立飲則食當於西階下反升就席之後饋食以醬食
禮公親設醬也食畢以酒酳口食禮酳用漿而此用
酒且酒與醬皆親執之蓋燕禮宰夫為主人此醬酒
既親執則天子必自為主人優老也正饌之俎當兼
三牲不必用狗伐木之詩有肥牡肥羜先儒謂天子
燕禮本當不同於諸侯加饌之羞當無過三十豆而
所謂珍具者如羅氏共鳩及内則八珍之類燕禮旅
酬卿大夫而後升歌堂上笙間堂下鄉飲酒禮則歌
備而旅酬此亦登歌清廟下管象而後於旅也語所
謂惇史乞言也聲莫重於登歌堂上之歌必有琴瑟
節之文不具也燕禮或升歌鹿鳴下管新宮遂合鄉
樂舞勺陳氏云舞在諸樂之後所謂冕而就舞位朱
干玉戚舞大武蓋舞莫重於武宿夜也注謂以樂侑
食天子諸侯每飯有侑食之樂而他食禮則無樂然
樂師饗食奏鼔鐘鐘師饗食奏燕樂籥師賓客饗食
鼓羽籥之舞陳氏謂食亦有樂則此割牲饋食時豈
先有樂舞以侑食而旅酬無算爵之後又樂舞無算
以侑酒猶納賓用樂而旅復用樂與象舞執箾以舞
不在六樂之列習之成童用之祈禱此但以管奏其
詩非舞其箾也管并兩竹笙巢於匏管重於笙大射
祭享用之燕不當用而此用之優老也賓入門發咏
而奏肆夏天子所以享元侯兩君相見不歌文王而
歌清廟為二王後諸侯之長今俱用之優老也舞者
動其容而曲隨之堂下舞六代之舞則堂上亦歌賚
桓勺之詩為樂歌以節之也禮既兼用饗食燕則饗
有酬幣食有侑幣燕有好貨則亦有酬幣禮文不具
也禮文散見於王制文王世子樂記祭義内則但各
舉綱目不能貫串始末故集其略如此
蕙田案以上視學養老行事之禮節
禮記王制凡三王養老皆引年(注已而引戶校年當行復除也老人衆多非賢)
(者不可皆養)
五十始衰六十非肉不飽七十非帛不煖八十非人不
煖九十雖得人不煖矣(注煖温也)
方氏慤曰三十曰壯四十曰強壯強則盛極矣人盛
之極則趨於衰而已故五十為始衰之年自此以往
宜有以扶其衰九十雖得人不煖則以衰之極養之
宜無不至故也
孟子五畝之宅樹之以桑五十者可以衣帛矣雞豚狗
彘之畜無失其時七十者可以食肉矣百畝之田勿奪
其時數口之家可以無飢矣謹庠序之教申之以孝弟
之義頒白者不負戴于道路矣七十者衣帛食肉黎民
不飢不寒然而不王者未之有也
五畝之宅樹墻下以桑匹婦蠶之則老者足以衣帛矣
五母雞二母彘無失其時老者足以無失肉矣百畝之
田匹夫耕之八口之家可以無飢矣(注五雞二彘八口之家畜之足以為)
(畜産之本也)
所謂西伯善養老者制其田里教之樹畜導其妻子使
養其老五十非帛不煖七十非肉不飽不煖不飽謂之
凍餒文王之民無凍餒之老者此之謂也(注所謂無凍餒者教導之)
(使可以養老者耳非家賜而人益之也)
(徐氏乾學曰孟子言五十可以衣帛七十可以食肉與王制不同王制言養血氣以食為先衣為次孟子)
(言王政之序足衣而後足食夫王者之養老扶其衰而適其體尚如此其周備矣則為人子者事父母之)
(年日衰一日則所以盡心於奉養者可不日慎一日乎)
蕙田案以上教民養老之法
右養老之禮
禮記曲禮五十曰艾服官政六十曰耆指使七十曰老
而𫝊八十九十曰耄百年曰期頤
王制五十而爵六十不親學七十致政惟衰麻為喪
蕙田案此二條服官致政之期
曲禮大夫七十而致事(注致其所掌之事於君而告老疏白虎通云臣年七十懸車)
(致仕者臣以執事趨走為職七十耳目不聰明是以退老去避賢也所以長廉遠恥君不使退而自去者尊賢也)
若不得謝(注謝猶聽也君必有命勞苦辭謝之其有德尚壯則不聽耳)則必賜之几
杖行役以婦人適四方乘安車自稱曰老夫(注几杖婦人安車所)
(以養其身體也安車坐乘若今小車也老夫老人稱也亦明君尊賢春秋𫝊曰老夫耄矣疏既不聽致事則)
(祭義云七十杖于朝是也聽致事則王制云七十杖于國八十杖于朝是也養老之具在國及出皆得用之今)
(言行役婦人四方安車庾蔚云漢世駕一馬而)(則言相之互也從耳語便故離略坐說秉也熊氏云云案書𫝊)
(致仕者以朝乘車輲輪鄭云乘車安車言輲輪明其小也)於其國則稱名(注君雖尊異之自稱)
(猶若臣與疏於其國謂自其君言)越國而問焉必告之以其制(注鄰國來問必)
(問於老者以答之制法度老疏若他國來問國君之政君雖已達其事猶宜問于賢老賢則稱國之舊制以)
(對他國之問也)
祭義是故朝廷同爵則尚齒七十杖於朝君問則席八
十不俟朝君問則就之而弟達乎朝廷矣(注同爵尚齒老者在上也)
(君問則席為之布席于堂上而與之言凡朝位于廷不俟朝君揖之即退不待朝事畢也就之就其家也老而)
(致仕君或不許異其禮而已疏言敬老之道通逹于朝廷)
蕙田案此二條據大夫年老未許致仕者
王制九十者天子欲有問焉則就其室以珍從(注尊養之)
七十不俟朝(註大夫士之老者君揖則退)八十月告存(注每月致膳)九十
日有秩(注秩常也有常膳入疏此謂大夫士老年而聽致事者朝君之時門至朝位君出揖之即退)
(不待朝事畢也告謂問也八十者君每月使人致膳告問存否九十年老方極君則日使人以常膳致之)
七十者不有大故不入朝若有大故而入君必與之揖
讓而后及爵者(注謂致仕在家者其入朝君先與之為禮而后揖卿大夫士)
蕙田案此三條據大夫士已致仕者
王制歲二月東巡狩至于岱宗問百年者就見之
祭義天子巡狩諸侯待于竟天子先見百年者(注問其國君以)
(百年者所在而往見之侯疏巡守謂巡行守土諸)
八十九十者東行西行者弗敢過西行東行者弗敢過
欲言政者君就之可也(注弗敢過者謂道經之則見之)
(徐氏乾學曰此節注疏皆云八十九十者若天子諸侯因其行次或東行西行至其閭里之旁不敢過越)
(而去必往見之若論政雖不當道路左右君即就之可也愚謂耆老之人多矣君之所過安得一一而見)
(之此言八十九十者東行則人之西行者不敢分道而過言必避之其西也亦然所以尊年而避道也朱)
(子經𫝊通解亦採此意觀後欲言政者君就之則此屬泛指矣)
蕙田案此二條巡狩優禮老者
王制五十不從力政六十不與服戎七十不與賓客之
事八十齊喪之事弗及也(注五十力稍衰也力政城道之役與及也八十不齊則不)
(祭也子代之祭是謂宗子不孤夫疏五十不從力政唯據庶人力政謂築城治道其大士六十未致仕若為)
(軍將當與服戎故知此據庶人也古周禮說國中自七尺以及六十野自六尺以及六十有五皆征之者使為)
(胥徒給公家之事如今之正衞耳力政田役為重故五十免之此五十不從力政祭義云五十不為甸徒也戎)
(事差輕六十不與戎服又孟氏說六十還兵事也胥徒又輕故野外六十五猶征之若四郊之内以其多役胥)
(徒之事六十則免)
(馬氏曰力政服戎此免於公者也賓客齊喪此免於私者也蓋代之以子孫矣)
八十者一子不從政九十者其家不從政廢疾非人不
養者一人不從政(注廢廢於人事)
祭義古之道五十不為甸徒頒禽隆諸長者而弟達乎
獀狩矣(注四井為邑四邑為丘四丘為甸甸六十四井也以為軍田出役之法五十始衰不從力役之)
(事頒之言分也隆猶多也及田者分禽多其老者謂竭作未五十者春獵為獀冬獵為狩疏作記之人在于)
(周末時力役煩重道周初之事故云古之道凡起徒役無過家一人唯田與追胥竭作此未五十者猶任田役)
(故頒禽之時多此長者)
周禮地官鄉大夫以歲時登其夫家之衆寡辨其可任
者國中老者皆舍(注舍者謂有復除舍不收役事也老者若今八十九十復羡卒也)
蕙田案此三條田役優老
禮記祭義壹命齒于鄉里再命齒于族三命不齒族有
七十者弗敢先(注此謂鄉射飲酒時也)
居鄉以齒而老窮不遺強不犯弱衆不暴寡而弟達乎
州巷矣
蕙田案此二條鄉黨優老
王制父之齒隨行兄之齒雁行朋友不相踰輕任并重
任分斑白者不提挈
祭義行肩而不併不錯則隨見老者則車徒辟斑白者
不以其任行乎道路而弟達乎道路矣
蕙田案此二條道路優老
曲禮八十九十曰耄七年曰悼悼與耄雖有罪不加刑
焉
周禮秋官司厲凡有爵者與七十者與未齒者皆不為
奴
蕙田案此二條刑罰優老
孔子家語正論解哀公問于孔子曰二三大夫皆勸
寡人使隆敬于高年何也孔子對曰君之及此言將
天下實賴之豈惟魯哉公曰何也其義可得聞乎孔
子曰昔者有虞氏貴德而尚齒夏后氏貴爵而尚齒
殷人貴富而尚齒周人貴親而尚齒虞夏殷周天下
之盛王也未有遺高年者焉年之貴于天下久矣次
于事親是故朝廷同爵而尚齒七十杖于朝君問則
席八十則不仕朝君問則就之而悌達乎朝廷矣其
行也肩而不並不錯則隨斑白者不以其任于道路
而悌達乎道路矣居鄉以齒而老窮不匱強不犯弱
衆不暴寡而悌達乎州巷矣古之道五十不為甸役
頒禽隆之長者而悌達乎蒐狩矣軍旅什伍同爵則
尚齒而悌達乎軍旅矣夫聖王之教孝悌發諸朝廷
行于道路至于州巷放于蒐狩循于軍旅則衆感以
義死而弗敢犯公曰善哉寡人雖聞之弗能成
尚書大𫝊齊宣王問于子春曰寡人欲行孝弟之義
為之有道乎子春曰昔者衞聞之樂正子曰文王之
治岐也五十者杖于家六十者杖于鄉七十者杖于
國見君揖杖八十者杖于朝見君揖杖君曰趣見客
無俟朝以朝乘車輭輪御為僕送至于家而孝弟之
義達于諸侯九十杖而朝見君建杖君曰趣見毋俟
朝以朝車送之舍卜筮巫醫御于前祝噎祝哽以食
乘車輭輪胥與就膳徹送至于家君如有欲問明日
就其室以珍從而孝弟之義達于四海
右優老之事
五禮通考卷一百七十六
