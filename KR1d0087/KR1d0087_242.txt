五禮通考卷二百三十二
刑部尚書秦蕙田撰
賓禮十三
相見禮
蕙田案王制述司徒之六禮相見居其一焉
盖先王重交際之禮必介紹以通其誠贄幣
以厚其禮揖讓以致其敬以故上交不諂下
交不凟有交孚之德而無苟合之咎古人列
朋友于五倫而相見之禮與冠昏喪祭並舉
誠重之也儀禮士相見一篇雖主于士禮而
大夫相見及士大夫見君侍食見先生君子
諸儀皆連類及之兹復採曲禮少儀玉藻諸
文禆其不備以存古相見之略云
儀禮士相見禮(鄭目錄云士以職位相親始承摯相見之禮士相見于五禮屬賓禮)
(張氏爾岐曰據經初言士相見禮次言士見于大夫又次言大夫相見又次言士大夫見于君未及見尊)
(長諸儀皆自士相見推之故以士相見名篇)
士相見之禮贄冬用雉夏用腒左頭奉之曰某也願見
無由逹某子以命命某見(注贄所執以至者君子見于所尊敬必執贄以將其厚意)
(也士贄用雉者取其耿介交有時别有倫也雉必用死者為其不可生服也夏用腒備腐臭也左頭頭陽也無)
(由達言久無因緣以自達也某子今所因緣之姓名也以命者稱述主人之意疏周禮庖人夏行腒鱐鄭云)
(腒乾雉鱐乾魚冬時雖死形體不異故存本名稱曰雉夏為乾腒形體異故變本名稱曰腒也某子謂紹介之)
(姓名以命者言紹介之人稱述主人之辭意傳来賓也舊未相見今始来見主人故須某子傳通孺悲欲見孔)
(子不由紹介故孔子辭以疾)
(張氏爾岐曰士與士相見之禮再請返再辭贄而後見賓初以贄見次請賓反見次主人復還贄見賓而)
(禮成)
主人對曰某子命某見吾子有辱請吾子之就家也某
將走見(注有又也某子命某往見今吾子又自辱来序其意也走猶往也疏走取急往之意非走驟)
(也)賓對曰某不足以辱命請終賜見(注命謂請吾子之就家)主人
對曰某不敢為儀固請吾子之就家也某將走見(注不敢為)
(儀言不敢外貌為威儀忠誠欲往也固如故也疏固為堅固堅固則如故)賓對曰某不敢
為儀固以請(注言如固請終賜見也)主人對曰某也固辭不得命
將走見聞吾子稱贄敢辭贄(注不得命者不得見許之命也走猶出也稱舉也辭)
(其贄為其太崇也有疏凡賓主相見唯此新升為士有贄又本不相識故贄為重對重相見則無贄為輕是)
(以辭之也)賓對曰某不以贄不敢見(注見于所尊敬而無贄嫌太簡疏此士相見)
(唯是平敵相抗不問爵之大小惟以尊敬為先後故雖兩士亦須以贄相見若無贄相見是則太簡略也)主
人對曰某不足以習禮敢固辭(注言不足習禮者不敢當其崇禮来見已)賓
對曰某也不依於贄不敢見固以請(注言依于贄謙自卑也)主人
對曰某也固辭不得命敢不敬從
(張氏爾岐曰以上皆賓在門外擯者傳言以相往復)
欽定義疏此士見于士之禮少儀所謂敵者也若以卑
見尊則少儀云始見君子者辭曰某願聞名于將命
者不得階主是也不曰願見而曰聞名不斥主人而
言將命者皆視敵禮為加謙也然惟致辭異耳餘儀
悉當與此同
出迎于門外再拜賓答再拜主人揖入門右賓奉贄入
門左主人再拜受賓再拜送贄出(注右就右也左就左也受贄于庭既拜受)
(送則出矣不受贄于堂下人君也右疏凡門出則以西為右以東為左入則以東為以西為左)
蕙田案賓奉贄見主人為士相見第一節賓
送贄訖而出其禮主於敬
主人請見賓反見退主人送于門外再拜(注請見者為賓崇禮来相)
(接以矜莊歡心未交也賓反見則燕矣下云凡燕見于君至凡侍坐于君子博記反見之燕義臣初見于君再)
(拜奠贄而出此疏士冠禮賓士昏納采之等皆有禮賓享賓之事明行禮主人留必不虚宜有歡燕故云則)
(燕矣)
欽定義疏注意盖以燕為安和之義謂其主賓欵洽從
容笑語耳不謂燕飲之燕也賓不答拜者禮有終也
凡拜送皆無答拜之法
蕙田案賓反見主人為士相見第二節主人
請見賓反見而退其禮主於和
主人復見之以其贄曰曏者吾子辱使某見請還贄于
將命者(注復見之者禮尚往来也以其贄謂曏時所執来者也曏曩也將猶傳也傳命者謂擯相也)
主人對曰某也既得見矣敢辭(注讓其来答已也主疏上言主人此亦言人)
(者上言主人者據前為主人而言此云主人者謂前賓今在已家而說也)
(張氏爾岐曰此下凡稱主人者即前賓稱賓者即前主人也)
賓對曰某也非敢求見請還贄於將命者(注言不敢求見嫌䙝主人)
(不敢當也)主人對曰某也既得見矣敢固辭(注固如故也)賓對曰
某不敢以聞固以請於將命者(注言不敢以聞又益不敢當)
(張氏爾岐曰不敢以聞謂不敢以還贄之事聞之主人但固請于將命者而已益自謙之辭)
主人對曰某也固辭不得命敢不從(注許受之也異日則出迎同日則否)
賓奉贄入主人再拜受賓再拜送贄出主人送于門外
再拜
蕙田案主人復見賓還贄為士相見第三節
禮無不答取其稱也
又案以上士相見之禮
士見於大夫終辭其贄於其入也一拜其辱也賓退送
再拜(注終辭其贄以將不親答也凡不答而受其贄惟君于臣耳大夫于士不出迎入一拜正禮也送再)
(拜尊賓)
(敖氏繼公曰士于大夫降等者也受贄而不答則疑于君答之則疑于敵使人還之則又疑于舊臣是以)
(終辭之也一拜其辱亦于大門内之東為之)
蕙田案以上士見大夫
若常為臣者則禮辭其贄曰某也辭不得命不敢固辭
(注禮辭一辭其贄而許也將不答而聽其以贄入有臣道也)賓入奠贄再拜主人答
壹拜(注奠贄尊卑異不親授也)賓出使擯者還其贄於門外曰某也
使某還贄(注還其贄者辟正君也)賓對曰某也既得見矣敢辭(注辭)
(君還其贄也)擯者對曰某也命某某非敢為儀也敢以請(注還)
(贄者請使受之也)
朱子曰今案某也盖主人之名
賓對曰某也夫子之賤私不足以踐禮敢固辭(注家臣稱私踐)
(行也言某臣也不足以行賓客禮賓客所不答者不受贄)擯者對曰某也使某不敢
為儀也固以請(注言使某尊君也或言命某傳言耳)賓對曰某固辭不得
命敢不從再拜受(注受其贄而去之)
欽定義疏嘗為臣而新升為公士如隨武子所舉筦庫
之士是也舊嘗為臣則非始見也亦必以贄者以始
為公臣而見也禮辭其贄則不辭其見矣若公叔文
子之於僎則僎直為大夫矣其見于文子亦當與大
夫之見于大夫者少異
蕙田案以上士嘗為臣者見于大夫
下大夫相見以鴈飾之以布維之以索如執雉(注鴈取知時飛)
(翔有行列也飾之以布謂裁縫衣其身也維謂繫聯其足疏言下大夫者國皆有三卿五大夫言上大夫據)
(三卿則此下是五大夫也二十七士與五大夫轉相副貳則三卿宜有六大夫而五者何休云司馬事省缺一)
(大夫曲禮云飾羔鴈者以繢彼天子卿大夫非直以布上又畫之此諸侯卿大夫執贄直用布為飾無繢)
上大夫相見以羔飾之以布四維之結於面左頭如麛
執之(注上大夫卿也羔取其從帥羣而不黨也面前也繫聯四足交出背上于胸前結之也如麛執之者)
(秋獻麛有成禮如之或曰麛孤之贄也其禮盖謂左執前足右執後足疏卿也者即三卿也庖人云秋行犢)
(麛則獻當秋時也)如士相見之禮(注大夫雖贄異其儀猶如士)
蕙田案以上大夫相見
始見于君執摯至下容彌蹙(注下謂君所也蹙猶促也促恭慤貌也其為恭士大)
(夫一也)
(敖氏繼公曰至下謂當帶也曲禮曰凡奉者當心提者當帶執摯當帶見至尊之禮也)
(盛氏世佐曰敖氏以當帶為執摯之法考曲禮之文謂物有宜奉持者有宜提挈者各因其宜而為高下)
(之節不聞其以提者為恭于奉也執摯之法雖無明文以義推之當為奉不當為提何則羔雁等物于奉)
(為便上文云左頭奉之是也敖說非是當從注說)
庶人見于君不為容進退走(注容謂趨翔)
(張氏爾岐曰庶人謂在官者府史胥徒是也其見于君不為趨翔之容進退惟疾走而已即曲禮云庶人)
(僬僬)
士大夫則奠摯再拜稽首君答壹拜(注言君答士大夫一拜則於庶人不)
(答之庶人之摯鶩士疏君答一拜當作空首九拜中竒拜是也曲禮君于不答拜此得與大夫同答一拜者)
(新升為士故答拜或新使反也)
蕙田案以上士大夫庶人見于君
若他邦之人則使擯者還其摯曰寡君使某還摯賓對
曰君不有其外臣臣不敢辭再拜稽首受(注賓不辭即受摯以君所)
(不臣禮無受他臣摯法賓知此法不敢亢禮于他君故不辭即受之也臣無境外之交今得以摯見他邦君者)
(謂他國之君来朝此國之臣因見之非特行也)
蕙田案以上他邦之人見于君
凡燕見于君必辯君之南面若不得則正方不疑君(注辯)
(猶正也君南面則臣見正北面君或時不然當正東面若正西面不得疑君所處邪嚮之此謂特見圖事非立)
(賓主之燕也疑度之)
(張氏爾岐曰經本言士與士相見逓推至見大夫大夫與大夫相見士大夫見君見禮已備此下博言圖)
(事進言侍坐侍食退辭稱謂諸儀法殆類記文體例矣註知此燕見是圖事非立賓主之燕者以燕禮君)
(在阼階以西面為正也)
君在堂升見無方階辯君所在(注升見升堂見于君也君近東則升東階君近)
(西則升西階阼疏此謂反燕及圖事之法若立賓主之燕則君升自階賓及主人升自西階燕禮所云是也)
蕙田案以上燕見于君
凡言非對也妥而後傳言(注凡言謂已為君言事也妥安坐也傳言猶出言也若君)
(問可對則對不待安坐也)
(張氏爾岐曰此下言進言之法凡進言惟承尊者之問而對則不待安坐苟非對也則必安坐而後出言)
(註專指為君言似泥疏以妥為君安坐亦不可從)
蕙田案張氏之說較勝敖君善亦與張同而
以妥為安和其志氣乃言不若仍用爾雅釋
詁文之的也
與君言言使臣與大人言言事君與老者言言使弟子
與幼者言言孝弟於父兄與衆言言忠信慈祥與居官
者言言忠信(注博陳燕見言語之儀也言使臣者使臣之禮也大人卿大夫也言事君者臣事君)
(以忠也祥善也居官謂士以下)
凡與大人言始視面中視抱卒視面毋改衆皆若是(注始)
(視面謂觀其顔色可傳言未也中視抱容其思之且為敬也卒視面察其納己言否也毋改謂傳言見答應之)
(間當正容體以待之毋自變動為嫌鮮惰不虚心也衆謂諸卿大夫同在此者皆若是其視之儀無異也)若
父則遊目毋上於面毋下於帶(注子于父主孝不主敬所視廣也因觀安否何)
(如也)若不言立則視足坐則視膝(注不言則伺其行起而已疏已上皆據臣子)
(與君父言語之時此據不言之時)
蕙田案以上言視之法
凡侍坐於君子君子欠伸問日之早晏以食具告改居
則請退可也(注君子謂卿大夫及國中賢者也志倦則久體倦則伸問日晏近于久也具猶辯也)
(改居謂自變動也)夜侍坐問夜膳葷請退可也(注問夜問其時數也膳葷謂食)
(之葷辛物葱薤之屬食之以止卧)
蕙田案以上侍坐於君子
若君賜之食則君祭先飯徧嘗膳飲而俟君命之食然
後食(注君祭先飯食其祭食臣先飯示為君嘗食也此謂君與之禮食膳謂進庶羞既嘗庶羞則飲俟君)
(之徧嘗也得疏凡君將食必有膳宰進食嘗君前之食備火齊不下文是也此文謂膳宰不在則侍食者自)
(嘗自已前食既不嘗君前食則不正嘗食故云示也此君與臣小小禮食法非正禮食正禮食則公食大夫是)
(也彼君前無食此君臣俱有食)
蕙田案注食其祭食敖氏集說引作謂君祭
食當從之
欽定義疏此經盖為得賜食而非君所客者而言故不
得祭若君所客則少儀曰若賜之食而君客之則命
之祭然後祭先飯辯嘗羞飲而俟是也
若有將食者則俟君之食然後食(注將食猶進食謂膳宰也膳宰進食則臣)
(不嘗食周禮膳夫授祭品嘗食王乃食)
若君賜之爵則下席再拜稽首受爵升席祭卒爵而俟
君卒爵然後授虚爵(注受爵者于尊所至于授爵坐授人耳必俟君卒爵若欲其釂然)
(疏此燕而君客之賜爵法若大燕飲禮則君卒爵而後飲案燕禮當無算爵後得君賜爵待君卒爵乃飲是也)
退坐取屨隱辟而后屨君為之興則曰君無為興臣不
敢辭君若降送之則不敢顧辭遂出(注謂君若食之飲之而退也隱辟俛)
(而逡巡興起也辭君興而不敢辭其降于已太崇不敢當也)大夫則辭退下比及門
三辭(注下亦降也夫疏對上不敢辭是士士卑不敢辭降大臣中尊者故得辭降也)
(敖氏繼公曰大夫起而退則君興下階則君降及門則君送於此三節皆辭之故曰三辭)
蕙田案以上士大夫侍飲食于君
若先生異爵者請見之則辭辭不得命則曰某無以見
辭不得命將走見先見之(注先生致仕者也異爵謂卿大夫也辭辭其自降而来走)
(猶出也先見之者出先拜也曲禮曰主人敬賓則先拜賓)
(張氏爾岐曰某無以見言無故不敢輕見也)
蕙田案以上先生異爵者見于士
非以君命使則不稱寡大夫士則曰寡君之老(注謂擯贊者辭)
(也不稱寡君不言寡君之某言姓名而已大夫卿士其使則皆曰寡君之某檀弓曰仕而未有禄者君有饋焉)
(曰獻使焉曰寡君之老)
(張氏爾岐曰此經當有脫文註引檀弓亦多之老二字玉藻云大夫私事使私人擯則稱名公士擯則曰)
(寡大夫寡君之老與此經相發明謂非以君命而有事他國則擯辭不得稱曰寡君之某稱名而已若以)
(君命出聘公士為擯下大夫則曰寡大夫上大夫則曰寡君之老)
欽定義疏此經據玉藻釋之文義自明非以君命使句
所謂大夫私事使也則不稱寡大夫句所謂私人擯
則稱名也士一字為句所謂大夫有所往必與公士
為擯也則曰寡君之老所謂公士擯則曰寡大夫寡
君之老也
蕙田案以上自稱于他邦
凡執幣者不趨容彌蹙以為儀(注不趨主慎也以進而益恭為威儀耳疏案)
(小行人合六幣玉馬皮圭璧帛皆稱幣下文别云執玉則此幣謂皮馬享幣及禽摯皆是不趨者不為疾趨)
執玉者則唯舒武舉前曳踵(注惟舒者重玉器尤慎也武迹也舉前曳踵備&KR2102;跲)
(也言疏因執摯相見故兼朝聘執玉之禮也)
朱子曰案注疏以舒字絶句陸佃曰容彌蹙同惟武
則舒然則讀武字絶句其說近是
蕙田案以上執幣玉之容
凡自稱於君士大夫則曰下臣宅者在邦則曰市井之
臣在野則曰草茅之臣庶人則曰刺草之臣他國之人
則曰外臣(注宅者謂致仕者去官而居宅或在國中或在野周禮載師之職以宅田任近郊之地今)
(文宅或為託刺猶剗除也)
(敖氏繼公曰士大夫謂見為臣者也宅者未仕而家居者也他國之人亦謂士大夫)
(盛氏世佐曰宅當從今文為託託寄也謂他國士大夫寄居其地而未仕者不曰外臣者既居其地不可)
(復同于他國也不曰刺草之臣者以非土著之民且嘗為士大夫故也孟子云在國曰市井之臣在野曰)
(草莽之臣皆謂庶人正與此相發明孟子之時士好遊故據託者之禮言之謂之庶人者以其于所寓之)
(國實未仕也鄭本從古文作宅誤)
蕙田案以上自稱于君
劉氏敞士相見禮自天子至於庶人皆有摯摯者致
也所以致其志也天子之摯鬯諸侯玉卿羔大夫雁
士雉鬯也者言德之遠聞也玉也者言一度不易也
羔也者言柔而有禮也雁也者言進退知時也雉也
者言死其節也故天子以遠德為志諸侯以一度為
志卿以有禮為志大夫以進退為志士以死節為志
明乎志之義而天下治矣故執斯摯者致志者也君
之摯以事神臣之摯以養人唯君受摯者唯君受養
也非其君則辭摯不敢當養也古者非其君不仕非
其師不學非其人不友非其大夫不見士相見之禮
必依于介紹以言其不苟合者也必依於摯以言其
道可親也苟而合惟小人無恥者能之君子可見也
不可屈也可親也不可狎也可遠也不可疎也賓至
而主人三辭見賓稱摯主人三辭摯所以致尊嚴也
大夫以禮相接士以禮相諭庶人以禮相同然而爭
奪興於末者未之有也人苟悅而相若者末必争苟
簡而相親者末必怨是故士相見禮者人道之大也
所以使人重其身而毋邇於辱也所以使人慎其交
而毋邇於禍也唯仕於君者召而往未仕而見於君
者冠而奠摯在邦曰市井之臣在野曰草莽之臣君
雖召不往也是故雖有南面之貴千乘之富士之所
以結者禮義而已矣利不足稱焉刑罰行於國所誅
者好利之人未有好利而其俗不亂者也無介而相
見君以為諂故諸侯大國九介次國七介小國五介
陳氏師道曰宗周之制士見于大夫卿公介以厚其
别詞以正其名摯以效其情儀以致其敬四者備矣
謂之禮成士之相見如女之從人有願見之心而無
自行之義必有紹介為之前焉所以别嫌而慎微也
故曰介以厚其别名以舉事詞以導名名者先王所
以定名分也名正則詞不悖分定則名不犯故曰詞
以正其名言不足以盡意名不可以過情又為之摯
以成其終故授受焉介以通名儐以將命勤亦至矣
然因人而後達也禮莫重於自盡故祭主於重婚主
於迎賓主於摯故曰摯以效其情誠發于心而諭于
身達于容色故又有儀焉詞以三請摯以三獻三揖
而升三拜而出禮煩則泰簡則野三者禮之中也故
曰儀以致其敬是以貴不陵賤下不援上謹其分守
順于時命志不屈而身不辱以成其善當是之世豈
特士之自賢而亦有禮為之節也夫周之制禮其所
為防至矣及其晚世禮存而俗變猶自是而失身况
於禮之亡乎自周之禮亡士知免者寡矣世無君子
明禮以正之既相循以為常而史官又載其事故其
弊習而不自知也又曰先王之制士不傳摯為臣
則不見于王公夫相見所以成禮而其弊必至于自
鬻故先王謹其始以為防而為士者世守焉
盛氏世佐曰交際之道情也有分焉情不洽則暌分
不嚴則䙝䙝之害甚于暌其端兆于士林而其禍延
于公卿大夫之際傾險者啟釁于睚眦卑鄙者失身
于闒茸先王防其微必自士相見始是故將之以摯
先之以介紹五請而後許一見而即退所以難其合
也合之也難則其交必不濫合之也難則其交亦不
易離然猶慮其尊嚴而未足以達賓主之情也故為
之燕以伸其欵曲焉燕不于始入而于反見者謂不
可以干盛禮也云爾斯禮也降及戰國而廢不講矣
唯孟子為能守之以重其道故七篇之中三致意焉
觀其答公孫丑不見諸侯之問而引曾子子路之言
為證則士之能抗節公卿者未有不於尋常交契中
慎之也易曰君子上交不諂下交不凟其知幾乎微
哉斯言非豫之六二有安静堅確之德其孰能與于
斯
右儀禮士相見禮
禮記王制六禮冠昏喪祭鄉相見
蕙田案交際之禮古人所重司徒脩六禮以
節民性相見與冠昏喪祭並列今所存者特
士相見一篇而已
少儀聞始見君子者辭曰某固願聞名于將命者不得
階主敵者曰某固願見(注君子卿大夫若有異德者固如故也將猶奉也即君子之門)
(而云願以名聞于奉命者謙遠之也重則云固將命傳辭出入階上進者言賓之辭不得指斥主人敵當也願)
(見願見于將命者謙也傳疏此論見君子之法記者謙退不敢自專制其儀而聞舊說故曰聞也辭客之辭)
(也某客名也再辭曰固聞名謂名得通達也將命謂傳辭出入通主客之言語也客實願見君子而云願聞名)
(于傳命者不敢必斥見君子但願將命者聞之而已不云初辭而云固者欲明主人不即見己己乃再辭也若)
(初辭則不云固惟云某願聞于將命者耳階進也人升階必上進主謂主人也客宜卑退不得進斥主人也敵)
(者不謙故云願見亦應云願見于將命者因上已有故此略之固義亦同上)
(劉氏彝曰願聞名于將命者謂至于門外擯者請事答以辭不得階主述其崇德之意不敢由階升堂直)
(見主人之謂也)
(方氏慤曰聞言所記之事非由于己見乃聞之于人爾君子者有位有德者之通稱也辭則表記所謂無)
(辭不相見是矣將命者盖將奉主人之命而傳之者也亦擯紹之類與論語言將命者出戶是矣願見君)
(子而曰願聞名于將命者以其尊而不可以遽見故先欲聞其名以其不可指斥而與之亢禮故止言將)
(命者而已不得階主盖言不可指斥主人升進而與之階也與之相敵故不必先聞其名直曰願見而已)
(此隆殺之辨也)
罕見曰聞名亟見曰朝夕瞽曰聞名(注罕希也希相見雖于敵者猶為尊)
(主之辭如于君子也亟數也于君子則曰某願朝夕聞名于將命者于敵者則曰某願朝夕見于將命者瞽無)
(目也以無目辭不稱見願疏前明始相見此明已相見而疏者尊者敵者皆云聞名于將命者然敵者始来)
(曰願見重来而疎翻曰聞名者亦奬之使不疎也或云始来禮隆故尊卑宜異重来禮殺故宜同也亟見謂數)
(相見者瞽者其来不問見貴賤則並通云願聞于將命者)
(陳氏澔曰罕見謂久不相見也亦曰願聞名于將命者盖疑疏澗之久未必主人肯見也)
適有喪者曰比童子曰聽事(注適之也曰某願比于將命者比猶比方俱給事童)
(子曰某願聽事于將命者童子未成人不敢當相見之禮)
適公卿之喪則曰聽役於司徒(注喪憂戚無賓主之禮皆為執事来也)
(陳氏曰孟獻子之喪司徒旅歸四布則公卿之喪司徒掌其事也故云某願聽役于司徒)
請見不請退(注去止不敢自由必疏謂卑者于尊所有請見之禮既見去由于尊者故不敢請)
(退)朝廷曰退(注丘君為進)燕遊曰歸(注禮䙝主于家也)
蕙田案以上請見
曲禮凡與客入者每門讓於客(注下賓也敵者迎于大門外聘禮曰君迎賓于)
(大門内夫疏凡者通貴賤也謂天子五門諸侯三門大二門每門讓于客自謙下敬于賓也)客至於
寢門則主人請入為席(注為猶敷也雖君亦然應疏寢門最内門也主人嚮已正席)
(今客至門方請先入敷席者一則自謙不敢逆設席以招賢一則重慎宜更視之)然後出迎客
客固辭(注又讓先入再疏鋪席竟然後出迎客禮有三辭一曰禮辭曰固辭三曰終辭固辭者客再)
(辭不先入也)主人肅客而入(注肅進也進客謂道之也疏客以再辭故主人進導客公食)
(大夫禮曰公揖入賓從是也)主人入門而右客入門而左(注右就其右左就其)
(左)主人就東階客就西階客若降等則就主人之階(注降)
(下也謂大夫于君士于大夫也不敢輒由其階卑統于尊不敢自專疏降等則不敢亢禮故就主人階是繼)
(屬于主人案聘禮云公迎賓賓不就主人階以己奉君命不可苟下主人也若見主國大夫則入門右鄭注云)
(見私事雖敵猶謙為若降等然也)
主人固辭然後客復就西階(注復其正)
(方氏慤曰主人於賓迎之無不拜每門每曲無不揖此言迎而不言拜則拜可知言每門讓而不言每曲)
(揖則揖可知客與主共階則以卑從尊而於禮為殺與主異階則以此敵彼而于禮為亢客降等則殺故)
(就主人之階)
主人與客讓登主人先登客從之拾級聚足(注拾當為涉聲之悮)
(也級等也涉等聚足謂前足躡一等後足從之併從疏賓主至階各讓不先登也讓必以三三竟而客不故)
(主人先登客從之者言主人先升至第二級客乃升中較一級故云從之公食禮云公升二等賓升是也)連
步以上(注重蹉跌也連步謂足相隨不相過也先疏拾級聚足連步以上此上階法也謂每階舉一)
(足而後足併之不得後過前也上上堂也在級未在堂後足不相過故云連步而上也)上於東階
則先右足上於西階則先左足(注近于相鄉敬)
(呂氏大臨曰禮之于賓主無不答也及門遜入及階遜登乃主人答客也主遜而客辭也客若降等則就)
(主人之階主人固辭然後客復就西階乃客答主人也客遜而主人辭也一入門一登階賓主更為辭遜)
(而不以為煩此禮之所以養人深也)
少儀始入而辭曰辭矣即席曰可矣(注可猶止也謂擯者為賓主之節也)
(始入則告之辭至就席則止其辭主疏此一節明賓主之入擯者告之辭讓之節始入門人辭謝于賓擯者)
(告主人曰辭謝賓矣謂辭讓賓令賓先入至階之時擯者亦應告主人曰辭讓賓先登矣此不言者始入之文)
(包入門登階也至賓主升堂各就席而立擯者恐賓主辭讓即席故告之曰可矣言止不須辭也)
蕙田案以上入門登階
曲禮大夫士相見雖貴賤不敵主人敬客則先拜客客
敬主人則先拜主人(注此謂使臣行禮受勞已竟次見彼國卿大夫而德劣亦先拜有德)
(之士也謂異國則爾同國則否)
朱子曰今案此未有以見同國異國之辨更詳之下
放此
凡非弔喪非見國君無不答拜者(注禮尚往來喪賓不答拜不自賓客也國)
(君見士不答其拜士賤賓疏弔所以賓不答拜者己本来為助執于喪事非行主之禮故主人雖拜己己不)
(答也故士喪禮有賓則拜之賓不答拜是也君不答士者謂士見已君君尊不答也)大夫見於國
君國君拜其辱(注自外来而拜拜見也自内来而拜拜辱也疏君謂見他國君也故聘禮云)
(公在門左拜是拜其辱也熊氏曰同國大夫見己君拜其辱者以其初為大夫敬之也)士見於大
夫大夫拜其辱(注謂平常相答拜非加敬也故聘禮賓問卿卿迎再拜士相見禮士見大夫於)
(其入也主人一拜賓退送又再拜)同國始相見主人拜其辱(注主人必先拜辱不)
(論有德也)君於士不答拜也非其臣則答拜之(注不臣人之臣)大夫
於其臣雖賤必答拜之(注辟正君辨疏大夫為君宜辟正君故不己臣貴賤皆答拜)
(也)男女相答拜也(注嫌遠别不相答拜以明之)
玉藻士於大夫不敢拜迎而拜送(注禮不敵始来拜則士辟也疏此謂大)
(夫詣士禮既不敵故士不敢迎而先拜大夫雖拜士則辟之而拜送者案儀禮鄉射鄉飲酒公食聘禮但是主)
(人送賓者皆主人再拜賓不答拜鄭注云不答拜者禮有終故也)士於尊者先拜進面
答之拜則走(注士往見卿大夫卿大夫出迎答拜亦辟也疏謂士往詣卿大夫即先于門外拜)
(之拜竟乃進面親相見若大夫出迎而答其門外之拜則士走辟之也)
蕙田案以上拜
曲禮席南鄉北鄉以西方為上東鄉西鄉以南方為上
(注布席無常此其順之也上謂席端也坐在陽則上左坐在隂則上右疏東西設席南鄊北鄉則以西方為)
(上頭也南北設席東鄉西鄉則以南方為上頭也盖坐在陽則貴左坐在隂則貴右南坐是陽其左在西北坐)
(是隂其右亦在西東坐是陽其左在南西坐是隂其右亦在南也然此乃據平常布席如此若禮席則或不然)
(也)若非飲食之客則布席席間函丈(注謂講問之客也函猶容也講問宜)
(相對容丈足以指畫也飲食之客布席于牖前丈或為杖疏函容也既来講說則所布兩席中間相去使容)
(一丈之地足以指畫也記云侍坐于大司成遠近間三席席之制三尺三寸三分寸之一則三席是一丈故鄭)
(云容丈也丈或為杖者王肅以為古人講說用杖指畫故使容杖也)主人跪正席(注雖来講問猶)
(以客禮待之異于弟子)客跪撫席而辭(注撫之者答主人之親正席疏撫謂以手按止也)
(辭不聽主人之正席也)客徹重席主人固辭(注徹去也去重席謙也再辭曰固疏禮)
(器云席諸侯三重大夫再重又鄉飲酒之禮公三重大夫再重是尊者多卑者少故主人為客設多重席客謙)
(而自徹也尊卑有數而客必徹之者既言講說本以德義相接不以尊卑為用也)客踐席乃坐
(注客安主人乃敢安也講問宜坐主疏客起徹重席主人止之故客還履席將坐人乃坐也)主人不
問客不先舉(注客自外来宜問其安否無恙及所為来故)
玉藻登席不由前為躐席(注升必由下也)徒坐不盡席尺(注示無所)
(求于前不忘謙也講疏徒坐空坐也謂非飲食及問時也)讀書食則齊豆去席尺
(注讀書聲當聞尊老食為汙席也所疏讀書食則坐近前與席畔齊豆去席尺者又解食以近前之意以設)
(豆去席一尺不得不前坐就豆)
蕙田案以上登席
曲禮將上堂聲必揚(注警内人也)戶外有二屨言聞則入言
不聞則不入(注不干謁人之私也敵疏謂室有兩人故戶外有二屨兩人體故二屨在外若尊)
(卑不同則長者一人脫屨于戶内有二人或謂問密事若内人語聞于戶外則外人乃可入也)將入戶
視必下入戶奉扄視瞻毋回(注奉扄敬也扄疏問戶之木稱扄凡奉之時必兩)
(手向心今入戶雖不奉扄木其手若奉扄然視瞻毋回者見初將入時視必下而竟不得回轉廣有瞻視也)
戶開亦開戶闔亦闔(注不以後来變先)有後入者闔而勿遂(注示)
(不拒人)毋踐屨毋踖席摳衣趨隅必慎唯諾(注趨隅升席必由下也慎)
(唯諾者不先舉見問乃應)
(陳氏澔曰毋踐屨謂後来者不可蹋先入者所脫之屨也踖猶躐也玉藻曰登席不由前為躐席是登席)
(當由前也摳提也摳衣與論語攝齊同欲便于坐故當摳之趨隅由席角而升坐也唯諾皆應辭既坐定)
(又當謹于應對也)
蕙田案以上上堂入戶
客若降等執食興辭(注辭者辭主人之臨已食若欲食于堂下然疏降等謂若大夫為)
(卿之客也食飯也興起也客既卑故未食必執飯以辭謝飯為食主故也若欲往堂下食者公食禮云賓左擁)
(簠粱右執湆以降鄭云辭主人臨已食若欲食于堂下然是也此降等謂大夫于卿故欲降而不降若臣于君)
(則降也若敵者則公食禮云大夫相食賓執粱與湆之西序端無降法也)主人興辭於客然
後客坐(注復坐客疏主人起辭止之則從辭而止)主人延客祭(注延道也祭祭先也)
(君子有事不忘本也客若降等則先祭之疏祭者種種出少許置在豆間之地以報先代造食人也若敵客)
(則得自祭不須主人之延道今此卑客聽主人先祭道之已乃從之也)祭食祭所先進(注主)
(人所先進先祭之所後進後祭之如其次)殽之序徧祭之(注謂胾炙膾也以其本出于牲體也)
(公食禮魚腊湆醬不祭也種疏序次序也謂炙胾之屬雖同出於牲今祭之故種次第徧匝祭之也)三
飯主人延客食胾然後辯殽(注先食胾後食殽殽尊也凡食殽辯于肩食肩則飽)
(也乃疏三飯謂三飱而告飽須勸乃更食故三飯竟主人道客食胾也三飱後乃食胾者案公食禮亦以胾)
(為加故客三飱前未食之也特牲少牢云初食殽次食脊次食骼後食肩是辯于肩也)主人未辯
客不虚口(注俟主人也虚口謂酳也客自敵以上其酳不待主人飽主人不先飽也疏酳謂食竟)
(蕩口也用漿曰潄用酒曰酳主人常讓客故客待主人辯乃得酳也)共食不飽(注讓也謂共羹飯之)
(大器也)共飯不澤手(注謂汗手不潔也澤謂捼莎也禮飯以手)毋摶飯(注為欲致飽不)
(謙)毋放飯(注去手餘飯于器中人所穢)毋流歠(注大歠嫌欲疾)毋咤食(注嫌薄之)
毋齧骨(注為有聲響不敬)毋反魚肉(注謂已歴口人所穢)毋投與狗骨(注為)
(其賤飲食之物)毋固獲(注為其不廉也欲專之曰固争取曰獲)毋揚飯(注飯熱當待冷若揚)
(去熱氣則為貪快傷廉也)飯黍毋以箸(注飯黍當用匕)毋嚃羹(注亦嫌欲疾也嚃為不嚼)
(菜)毋絮羹(注為其詳于味也絮猶調也)毋刺齒(注為其弄口也口容止)毋歠醢
(注亦嫌詳于味也歠者為其淡故)客絮羹主人辭不能亨客歠醢主人
辭以寠(注優賓能疏若客失禮而絮羹則主人謝之云已家不享煮故羹味不調也若歠醢則主人)
(亦致謝云主人作醢淡而無鹽故可歠也)濡肉齒決(注決猶斷也)乾肉不齒決(注堅)
(宜用手)毋嘬炙(注為其貪食甚也嘬謂一舉盡臠)卒食客自前跪徹飯齊
以授相者(注謙也自從也齊醬屬也相者主人贊饌者公食禮賓卒食北面取粱與醬以降也疏)
(食坐在前南嚮客食竟加于俎起從坐前北面當已坐而跪自徹已所食飯與齊飯齊食主故答主人初所親)
(饋者也此是卑者侍食之客耳若敵者則否相者謂佐助進食者)主人興辭於客然後
客坐(注不聽親徹客疏主人起辭不聽自徹則亦止而坐也)
玉藻客祭主人辭曰不足祭也客飱主人辭以疏(注客祭盛)
(主人之饌也客飱者美主人之食也疏之言粗也)主人自置其醬則客自徹之
(注敬主人也)一室之人非賓客一人徹(注同事合居者也賓客則各徹其饌)一
食之人一人徹(注一食之人一猶聚也謂赴事聚食)凡燕食婦人不徹(注質)
(不備禮)
孔子食于季氏不辭不食肉而飱(注以其待已以及饌非禮也)
雜記孔子曰吾食于少施氏而飽少施氏食我以禮吾
祭作而辭曰疏食不足祭也吾飱作而辭曰疏食也不
敢以傷吾子
蕙田案以上賓主飲食
曲禮侍坐于先生先生問焉終則對(注不敢錯亂尊者之言)請業
則起請益則起(注尊師重道也)
侍坐于所尊敬無餘席(注必盡其所近尊者之端為有後来者疏所以然者欲得親)
(近先生似若扶持然備擬先生顧問不可過遠且擬後人之来故闕其在下空處以待之)見同等不
起(注不為私敬)燭至起(注異晝夜)食至起(注為饌變)上客起(注敬尊者疏謂尊)
(者之上客也尊者見之則起故侍者宜從之而起食與燭至起則尊者不起)
侍坐于君子君子欠伸撰杖屨視日蚤暮侍坐者請出
矣(注以君子有倦意也撰猶持也)
(陳氏澔曰氣乏則欠體疲則伸此四者皆厭倦之容恐妨君子就安故請退)
侍坐于君子君子問更端則起而對(注離席對敬異事也君子必令復坐)
(吕氏大臨曰問更端則起而對者因事有所變而起敬也)
侍坐于君子若有告者曰少間願有復也則左右屏而
待(注復白也言欲須少空閭有所白也屏猶退也隠也)
(呂氏大臨曰屏而待不敢干其私也)
侍坐于長者屨不上于堂(注屨賤不陳于尊者之側)解屨不敢當階
(注為妨後升者)就屨跪而舉之屏于側(注謂獨退也就猶著也屏亦不當階)鄉長
者而屨跪而遷屨俯而納屨(注謂長者送之也不得屏遷之而已俯俛也納内也)
(解疏此一節明屨著屨之法)
侍于君子不顧望而對非禮也(注禮尚謙也不顧望若子路率爾而對)
少儀侍坐弗使不執琴瑟不畫地手無容不翣也(注端慤所)
(以為敬也尊長或使彈琴則為之可不疏不畫地者盧云不敢無故畫地也手無容者盧云弄手也不翣者)
(盧云翣扇也雖熱亦不敢摇扇也)
侍坐于君子君子欠伸運笏澤劍首還屨問日之蚤莫
雖請退可也(注以此皆解倦之狀伸頻伸也運澤皆玩弄也金器弄之易以汗澤疏還轉也謂)
(君子自轉屨也尊者脫屨于戸内是屨恒在側故得自還轉之也)
蕙田案士相見禮曲禮俱有此條而文小異
又案以上侍坐于君子
曲禮侍食于長者主人親饋則拜而食(注勸長者食耳雖賤不得執食)
(興辭拜而已示敬也長疏此明侍從尊長為客禮也饋謂進饌也已雖侍尊而主人若自親饋與己己則拜)
(謝之而後食也)主人不親饋則不拜而食(注以其禮于己不隆)
侍飲于長者酒進則起拜受于尊所(注降席拜受敬也燕飲之禮鄉尊)
(注謂長者賜侍者酒進至侍者前侍者不敢即飲故起也尊所者陳尊之處也)長者辭少者反
席而飲長者舉未釂少者不敢飲(注不敢先尊者盡爵曰釂)
御同于長者雖貳不辭(注謂侍食于長者饌宜與之同也貳謂重殽膳也辭之為長者)
(嫌)偶坐不辭(注盛饌不為己共疏或彼為客設饌而召己往嫓偶于客食此饌本不為己設故)
(不辭)
玉藻侍食于先生異爵者後食先飯(注謙也)
凡食果實者後君子火孰者先君子(注果實隂陽所成非人事故後君子)
(火孰備火齊不得故先君子)
少儀燕侍食于君子則先飯而後己(注所以勸也之疏先飯先君子飯)
(若嘗食然君子食罷而後己若勸食然)毋放飯毋流歠小飯而亟之(注亟疾也)
(備噦噎若見問也噦疏小飯謂小口而飯亟謂疾速而咽小飯備噎也速咽之備見問也)數噍毋
為口容(注口容弄口嚼疏數噍謂數數之)客自徹辭焉則止(注主人辭其徹)
蕙田案以上侍食飲于君子
玉藻凡侍于君紳垂足如履齊頥霤垂拱視下而聽上
視帶以及袷聽鄉任左(注紳垂則磬折也齊裳下緝也袷交領也疏凡者臣無貴賤)
(皆然紳大帶也身直則帶倚磬折則帶垂身折則裳前下緝委地故行則足恒如踐履裳下也霤屋簷也身俯)
(故頸臨前垂頥如屋霤拱沓手也身俯則宜手沓而下垂也視下者視高則傲故下矚也聽上謂聽尊者語宜)
(諦聽故仰頭而面鄉上以聽之也視帶以及袷視尊者之處也視君之法下不過帶高不過袷聽上及聽鄉任)
(左皆備君教使也侍君坐時侍者在左右耳近君是以聽鄊皆以左為任也)
侍坐則必退席不退則必引而去君之黨(注引卻也黨鄊之細者謂)
(旁側也引而去者辟君之親黨也疏引卻而去坐君親黨之下也)
蕙田案以上臣侍君
君若賜之爵則越席再拜稽首受登席祭之飲卒爵而
俟君卒爵然後授虚爵(注先飲示賤者先即事后授虚爵與相者示不敢先君盡爵此)
(謂朝夕侍君得爵者若大禮則君先飲而後臣飲燕禮公卒爵而后飲是也此云再拜稽首而後受燕禮則先)
(受而後再拜又云至三爵而退明非大饗之飲若燕禮非惟三爵而已)
君子之飲酒也受一爵而色洒如也二爵而言言斯禮
已三爵而油油以退(注洒如肅敬貌言言和敬貌斯猶爾也油油說敬貌以退禮飲過三)
(爵則敬殺可以去矣三疏言臣侍君小燕惟止爵)退則坐取屨隱辟而后屨坐
左納右坐右納左(注坐跪也初說屨堂下故退而跪取屨起而逡廵隠辟以著之納猶著也)
(若坐左膝則著右足之屨坐右膝則著左足之屨)
若賜之食而君客之則命之祭然後祭先飯辨嘗羞飲
而俟(注侍食則不祭雖見賓客猶不敢備禮也君將食臣先嘗羞忠孝也俟君食而後食疏禮敵者共)
(食則先祭降等之客則後祭臣侍君而賜之食則不祭若君以客禮待之則雖得祭又須君命之祭乃敢祭也)
(君未食而臣先食徧嘗羞膳示行臣禮為嘗食也嘗羞畢歠飲以俟君飧臣乃敢飧也)若有嘗羞
者則俟君之食然後食飯飲而俟(注嘗羞者膳宰也飯飲利將食也疏此)
(謂臣侍食得賜食而非君所客者也故不得祭君使膳宰自嘗羞故不得嘗羞既不祭不嘗則俟君食後已乃)
(食也)君命之羞羞近者(注辟貪味也)命之品嘗之然後唯所欲
凡嘗遠食必順近食(注從近始也敢疏雖君已食已乃後食而猶未食羞故又須君命)
(雖得君命猶先食近其前者一種而止若越次前食遠者則為貪好味也品徧也既未敢越次多食故君又命)
(徧嘗已乃徧嘗之隨所欲不復次第也)君未覆手不敢飧君既食又飯飧
飯飧者三飯也(注覆手以循口已食也飱勸食也君既食又飯飧不敢先君飽也三飯臣勸君)
(食如是可也也疏覆手謂食飽必覆手以循口邊恐有殽粒汙著之飧謂用飲澆飯于器中也禮食竟更作)
(三飧以勸助令飽實不虚也君既食又飯飧者君食畢竟而又飧則臣乃敢飧明不先君而飽也三飧謂三度)
(飧也)君既徹執飯與醬乃出授從者(注食于尊者之前當親徹也疏飯醬是)
(食之主故自執之)
論語侍食于君君祭先飯(注鄭曰于君祭則先飯矣若為君嘗食然)
蕙田案此即士相見禮所云君賜之食則君
祭先飯徧嘗膳飲而俟君命之食然後食者
也君不以客待之故君祭而臣不祭君側無
嘗羞者故先飯辯嘗膳代膳宰之職
又案以上臣賜食于君
曲禮謀于長者必操几杖以從之(注從猶就也)長者問不辭
讓而對非禮也(注當謝不敏)
見父之執不謂之進不敢進不謂之退不敢退不問不
敢對(注敬父同志故疏父之執謂執友與父同志者也或往見或路中相見也)
年長以倍則父事之(注謂年二十于四十者)十年以長則兄事之
五年以長則肩隨之(注肩隨者與之並行差退)羣居五人則長者必
異席(注席以四人為節因宜有所尊)
從于先生不越路而與人言(注尊不二也先生老人教學者)遭先生于
道趨而進正立拱手(注為有教使)先生與之言則對不與之
言則趨而退(注為其不欲與已並行)從長者而上丘陵則必鄉長
者所視(注謂遠視不察有所問)
凡為長者糞之禮必加帚於箕上以袂拘而退其塵不
及長者以箕自鄉而扱之
奉席如橋衡(注横奉之令左昂右低如有首尾然)請席何鄊請袵何趾(注順)
(尊者所安也袵卧席也坐問鄉卧問趾因于隂陽)
先生書策琴瑟在前坐而遷之戒勿越(注廣敬也)虚坐盡後
(注謙也)食坐盡前(注為汙席)坐必安執爾顔(注執猶守也)長者不及
毋儳言(注儳猶暫也非類雜)
少儀排闥說屨于戶内者一人而已矣(注雖衆敵猶有所尊也)有
尊長在則否(注在在内也後来之衆皆說屨于戶外相疏賓主登席其衆須入戶内者如尊卑)
(敵猶推一人為尊排闥謂排推門扇說屨于戶内者一人而已言止許一人不得並皆如此也有尊長在則否)
(者謂先有尊長已在于堂或室衆人後入不得一人說屨于戶内也)
尊長於己踰等不敢問其年(注踰等父兄黨也問年則己恭敬之心不全)燕
見不將命(注自不用賓主之正来則若子弟然)遇於道見則面(注可以隱則隠不敢)
(煩動也)不請所之(注尊長所之或卑褻)喪俟事不犆弔(注亦不敢故煩動也事謂)
(朝夕哭時)寢則坐而將命(注命有所傳辭也坐者不敢臨之)
蕙田案以上卑幼見長者雜儀
右經傳相見禮
宋史禮志百官相見儀制乾德二年詔曰國家職位肇
分軌儀有序冀等威之斯辨在品式之唯明矧著位之庶
官及内司之諸使以至軒墀引籍州縣命官凡進見於
宰相或参候於長吏既為總攝合異禮容稽於舊儀具
無定法或傳晉天福周顯德中以廷臣内職賓從將校
比其品數著為綱條載於刑統未為詳悉宜令尚書省
集臺省官翰林秘書國子司業太常博士等詳定内外
羣臣相見之儀翰林學士承旨陶穀等奏兩省官除授
假使出入並參宰相起居郎以下參同舍人五品以上
官遇於途斂馬側立須其過常侍以下遇三公三師尚
書令引避其值僕射斂馬側立御史大夫中丞皆分路
行起居郎以下避僕射遇大夫斂馬側立中丞分路尚
書丞郎郎中員外並參三師三公令㒒郎中員外兼參
左右丞本行尚書侍郎及本轄左右司郎中員外御史
大夫以下參三師三公尚書令中丞兼參大夫知襍事
參中丞三院御史兼知襍及本院之長大夫避尚書令
以上遇㒒射斂馬側立避大夫遇尚書丞郎兩省官諸
司三品以上金吾大將軍統軍上將軍皆分路餘官遇
中丞悉引避知襍兼避中丞遇左右丞斂馬側立餘皆
分路郎中及少卿監大將軍以下皆避知雜三院同行
如知雜之例少卿監並參本司長官丞參少卿諸司三
品遇僕射於途皆引避諸衛大將軍參本衛大將軍東
宫官参隔品凡参者若遇于途皆避公参之禮列拜堂
上位高受参者答焉四赤縣令初見尹趨庭受拜後升
廳如客禮内官省使謁宰相樞密使以客禮閤門使以
上列拜皆答客省副使至通事舍人諸司使樞密承旨
不答焉自樞密使副宣徽使皆差降其禮供奉官殿直
教坊使副辭令官伎術官並趨庭倨受諸司副使参大
使通事舍人参閤門使防禦團練刺史謁本道節帥節
度防禦團練副使謁本使並具軍容趨庭延以客禮少
尹幕府於院長官悉拜防禦本團練判官謁本道節帥
並趨庭上佐州縣官見宰相樞密使及本屬長官並拜
於庭(天長雄武等軍使見宰相樞密亦如之)参本府賓幕官及曹掾縣簿
尉参令皆拜王府官見親王如賓職見使長府縣官兼
三館職者見大尹同赤縣令六品以下未嘗參官見宰
相樞密及本司長官並拜階上流外見流内品官並趨
庭諸司非相統攝皆稱移牒分路者不得籠街及占中
道依秩序以分左右遇於驛舍非相統攝及名位縣隔
先至者居之臺省官當通官呵止者如舊式文武官不
得假借呼稱以紊朝制當避路者若被宣召及有所捕
逐許横度焉又令諸司使副使通事舍人見宰相樞密
使升階連姓通名展拜不答拜其見樞密副使参知政
事宣徽使以客禮展拜太平興國以後又制京朝官知
令錄者見本州長吏以客禮三司判官推官主判官見
使如郎中員外見尚書丞郎之儀咸平中又詔開封府
左右軍巡使京官知司錄及諸曹参軍到畿縣見京尹
並趨庭設拜六年命翰林學士梁顥等詳定閤門儀制
成六卷因上言三司副使序班朝服比品素無定列至
道中筵會在知制誥後郎中前今請同諸司少卿監班
位在上如官至給諫卿監者自如本品朝會大宴随判
使赴長春殿起居引駕其朝會引駕至前殿與諸司使
同退大中祥符五年復命翰林學士李宗諤等詳定儀
制文武百官遇宰相樞密使参知政事並避起居郎以
下遇給舍以上斂馬御史大夫遇東宫三師尚書丞郎
兩省侍郎分路而行中丞遇三師三少太常卿金吾上
將軍並分路而行知雜御史遇尚書侍郎諸司三品金
吾大將軍統軍諸位上將軍分路而行三院同行如知
雜例不同行遇左右丞則避尚書丞郎郎中員外遇三
師三公尚書令則避郎中員外遇丞郎則避太常博士
以下朝官遇本司長官三師三公僕射尚書丞郎大夫
中丞知襍御史並避權知判者不避遇兩省給舍以上
斂馬京官遇丞郎給舍大卿監祭酒以上及本寺少監
卿司業並避諸軍衛大將軍以下遇上將軍統軍亦避
詹事遇上臺官如卿監之例庶子少詹事至太子㒒遇
東宫三師三少並避遇上臺官如少卿監例中允以下
遇東宫三師三少並避遇賓客詹事斂馬遇上臺官如
太常博士例應合避尚書者並避三司使其權知開封
府如本官品避其臺省官雖不合避而職在統臨者並
避武班内職並依此品大觀二年定王嘉王府侍講沈
錫等奏二王出就外學其初見及侍王禮儀講說疏數
之節請如故事手詔案祥符故事記室翊善見諸王皆
下拜真宗特以張士遜為王友命王答拜以示賓禮今
講讀輔翊之官職在訓道亦王友傅也可如例令王答
拜羣臣赴臺参謝辭者(新授加恩出使者)尚書侍郎則三院御
史各一員中丞大夫皆對拜(三院仍班迎不坐班即不赴)節度使賓
客太常宗正卿則御史一員中丞大夫皆對拜兩使留
後至刺史秘書監至五官正上將軍至郎將四廂都指
揮使及内職軍校遥郡以上樞密都承旨及内職帶正
員官者四赤縣令三京司錄節度行軍至團練副使幕
職官任憲御者皆御史一員對拜中丞大夫對揖(亦令揖訖)
(進言得参風憲再揖而退)若曾任中書門下及左右丞皆不赴加階
勲食邑章服館閤三司開封府職事及内職轉使額軍
額亦不赴臺謝僕射過正衙日臺官大夫以下與百官
並諸幕次致賀(文官一品二品曾任中書樞密院者不赴)大夫中丞則郎中
少卿監大將軍以下亦然(本官約止則不赴僕射赴上都省者罷此儀)
明史禮志品官相見禮凡官員揖拜洪武二十年定公
侯駙馬相見各行兩拜禮一品官見公侯駙馬一品官
居右行兩拜禮公侯駙馬居左答禮二品見一品亦如
之三品以下倣此若三品見一品四品見二品行兩拜
禮一品二品答受從宜餘品倣此如有親戚尊卑之分
從行私禮三十年令凡百官以品秩高下分尊卑品近
者行禮則東西對立卑者西高者東其品越二三等者
卑者下尊者上其越四等者則卑者拜下尊者坐受有
事則跪白凡文武官公聚各依品級序坐若資品同者
照衙門次第若王府官與朝官坐立各照品級俱在朝
宮之次成化十四年定在外總兵廵撫官位次左右都
督與左右都御史並都督同知與副都御史並都督僉
事與僉都御史並俱文東武西伯以上則坐于左十五
年重定都御史係總督及提督軍務者不分左右副僉
俱坐于左總兵官雖伯亦坐於右凡官員相遇逥避洪
武三十年定駙馬遇公侯分路而行一品二品遇公侯
駙馬引馬側立須其過二品見一品趨右讓道而行三
品遇公侯駙馬引馬逥避遇一品引馬側立遇二品趨
右讓道而行四品遇一品以上官引馬逥避遇二品引
馬側立遇三品趨右讓道而行五品至九品皆視此逓
差其後不盡遵行文職雖一命以上不避公侯勛戚大
臣而其相逥避者亦論官不論品秩矣凡屬官見上司
洪武二十年定屬官序立于堂階之上總行一揖上司
拱手首領官答揖其公幹節序見上司官皆行兩拜禮
長官拱手首領官答禮凡官員公座洪武二十年定大
小衙門官員每日公座行肅揖禮佐貳官揖長官長官
答禮首領官揖長官佐貳長官佐貳官拱手
庶人相見禮洪武五年令凡鄉黨序齒民間士農工商
人等平居相見及歲時宴會謁拜之禮幼者先施坐次
之列長者居上十二年令内外官致仕居鄉惟於宗族
及外祖妻家序尊卑如家人禮若筵宴則設别席不許
坐於無官者之下與同致仕官會則序爵爵同序齒其
與異姓無官者相見不須答禮庶民則以官禮謁見凌
侮者論如律二十六年定凡民間子孫弟姪甥壻見尊
長生徒見其師奴婢見家長久别行四拜禮近别行揖
禮其餘親戚長幼悉依等第久别行兩拜禮近别行揖
禮平交同
右列代相見禮
書舜典五玉三帛二生一死贄如五器卒乃復(注五玉五等諸)
(侯執其玉三帛諸侯世子執纁公之孤執玄附庸之君執黃二生卿執羔大夫執雁一死士執雉玉帛生死所)
(以為贄以見之卒終復還也器謂圭璧如五器禮終則還之三帛生死則否疏周禮典命云凡諸侯之適子)
(誓于天子攝其君則下其君之禮一等未誓則以皮帛繼子男之下公之孤四命以皮帛眎小國之君是諸侯)
(世子公之孤執帛也附庸雖無文而為南面之君未有爵命不得執玉則亦繼小國之君同執帛也經言三帛)
(必有三色所云纁玄黃者孔時或有所據未知出何書也王肅云三帛纁玄黃也附庸與諸侯之適子公之孤)
(執皮帛其執之色未詳或曰孤執玄諸侯之適子執纁附庸執黃王肅之注尚書其言多同孔傳周禮孤與世)
(子皆執皮帛鄭玄云皮帛者束帛而表之以皮為之飾此三帛不言皮盖于時未以皮為飾曲禮云飾羔雁者)
(以繢為衣之以布而又畫之雉執之無飾士相見之禮卿大夫飾贄以布不言繢此諸侯之臣與天子之臣異)
(也鄭之此言論周之禮耳虞時每事猶質羔雁不必有飾贄之言至所執以自至也玉帛生死皆所以為贄以)
(見君與自相見其贄同也五器周禮大宗伯云以玉作五器知器謂圭璧即五玉是也如若也言諸侯贄之内)
(若是五器禮終乃還之如三帛生死則不還也)
朱子曰卒乃復是事畢而歸非是以贄為復也
蕙田案注疏以五器即五玉乃復即復還其
贄朱子蔡氏皆不從之
周禮春官大宗伯以禽作六摯以等諸臣(注摯之言至所執以自致)
(莊疏下文有孤執皮帛而此云以禽者以多為主也案公傳男贄大者玉帛小者禽鳥尚書五玉亦云贄則)
(玉亦是贄此玉云瑞禽云贄以相對為文)
(鄭氏鍔曰古之始見君者必有贄贄之為言至也執物以表其至誠之心也盖君子于其所尊不敢質也)
(故用贄焉非特見君為然下而婦人童子亦莫不有摯記曰無辭不相接也無禮不相見也欲民之無瀆)
(也)
孤執皮帛卿執羔大夫執雁士執雉庶人執鶩工商執
雞(注皮帛者束帛而表以皮為之飾皮虎豹皮帛如今璧色繒也羔小羊取其羣而不失其類雁取其候時)
(而行雉取其守介而死不失節鶩取其不飛遷雞取其守時而動曲禮曰飾羔雁者以繢謂衣之以布而又畫)
(之者自雉以下執之無飾士相見之禮卿大夫飾摯以布不言繢此諸侯之臣與天子之臣異也然則天子之)
(孤飾贄以虎皮公之孤飾摯以豹皮與此孤卿大夫士之摯皆以爵不以命數凡贄無庭實疏天子諸侯之)
(臣雖尊卑不同命數有異爵同則摯同是以士相見卿大夫士所執亦與此同但飾有異耳凡以皮配帛者皆)
(手執帛以致命而皮設於地謂若小行人圭以馬璋以皮皮馬設于庭而圭璋特達以升堂致命也此孤相見)
(之時以皮設于庭手執束帛而授但皮與帛為飾耳)
(鄭氏鍔曰三孤貳公宏化寅亮天地以弼一人要當特立無朋然後足以稱其位有天子之孤有諸侯之)
(孤非有衣被人之德與夫炳蔚之文著見于外者不可以當此選故執以皮帛羔羣而不黨跪乳而有禮)
(六卿分職各率屬以佐王輔弼之臣不可從諛故欲其羣而不黨循禮恭遜則民不争故欲其致恭以有)
(禮此所以執羔也雁来往順時行列有序為大夫者循道以進退視義而去就欲如雁之知時而行不失)
(序此所以執雁也雉耿介而守死五色皆備而成章為元士者欲其備文以相質又欲其耿介守節而不)
(屈執雉宜矣古之工商亦有見君之理如工執藝事以諫鄭商人以乘韋先牛犒師匠慶仱州鳩之徒皆)
(工商之得以見君者也工制器商貿遷皆欲其不違乎時其摯以雞宜矣)
(易氏祓曰孤卿大夫士諸臣也庶人工商未為臣亦謂之諸臣以率土之濱莫非王臣苟有以自致于天)
(子之庭皆得以執摯)
陳氏禮書書之言贄有三帛周禮言贄亦三帛周禮
之三帛則王與公之孤諸侯適子之未誓者書之三
帛孔安國以為諸侯世子執纁公之孤執玄附庸之
君執黃其言雖無經見然天子巡狩卿大夫士皆以
贄見於方岳之下附庸宜亦有贄矣孔氏之說盖有
所受之也鄭氏以為高陽氏之後用赤繒高辛氏之
後用黑繒其餘諸侯皆用白繒然二氏之與諸侯贄
以五玉而已其謂用繒誤矣然則古者制幣其長丈
有八尺其束十端其色或素或玄纁故婚禮納徵玄
纁束帛聘禮釋幣與享大夫亦玄纁束帛享君束帛
則素而已周禮三帛之色不可以考觀天子之卿大
夫飾羔雁以繢諸侯之卿大夫飾羔雁以布則天子
之孤與公之孤其贄帛之色宜不同矣郊特牲曰虎
豹之皮示服猛也鄭氏謂天子之孤飾贄以虎皮公
之孤飾以豹皮理或然也士婚禮納徵奉帛於堂實
皮於庭攝之内文兼執足左首隨入西上参分庭一
在南賓致命釋外足見文主人受幣士受皮者自東
出于後自左受遂坐攝皮逆退適東壁聘禮致享亦
奉玉帛於堂實皮於庭攝之毛在内賓致命張皮士
受皮者自後右客賓出當之坐攝之公側授宰幣皮
如入右首而東孤之贄禮盖亦類此以皮不可以上
堂故也帛有衣被之仁皮有炳蔚之文故孤執之
羔有跪乳之禮有羣而不黨之義故卿執之進必以
時行必以序雁也故大夫執之交有時别有倫被文
以相質死分而不變者雉也故士執之可畜而不散
遷者鶩也故庶人執之可畜而不違時者雞也故工
商執之士執雉而昏禮用雁以贄不用死且攝盛故
也觀其所乘者墨車所冠者爵弁女衣必纁袡領必
顈黼腊必用鮮魚必用鮒則其攝盛可知鄭氏謂雁
順隂陽往来故昏禮用焉誤也詩曰雝雝鳴雁旭日
始旦士如歸妻迨冰未泮亦謂用雁士禮也賈公彦
曰昏禮無問尊卑皆用雁盖附會鄭氏而為之說歟
士相見之禮冬用雉夏用腒雉不飾以布以士卑也
不維以索以用死也用死與士死制同意用腒與夏
行腒䐹同意臣之於君奠贄而不授所以尊之也自
敵以下授贄而不奠所以交之也壻之見舅用臣見
君之禮鄭氏謂壻有子道不敢授也贄雉也蓋壻之
親迎稱賓則贄以雁三月然後稱壻故贄以雉士
相見禮庶人見于君不為容進退走孟子曰庶人不
傳質為臣則庶人見君無贄矣鶩之為贄特施於下
其君者也工商亦然
蕙田案陳用之謂庶人工商見君無贄其說
非是經云六摯以等諸臣庶人工商亦稱臣
則宜有摯矣易祓之說是也
夏官射人掌國之三公孤卿大夫之位其摯三公執璧
孤執皮帛卿執羔大夫雁
(王氏昭禹曰三公王之所弗敢臣也宗伯之摯不序于其職射人以主賓射為先則三公之摯言于此亦)
(以見賓而弗敢臣之意)
(劉氏迎曰羣臣之見天子莫不各有所摯宗伯以六摯等諸臣唯不及三公三公執璧乃見于射人之職)
(夫以三公下執子男之璧非所以改容而禮之者不知子男已出封禮不嫌于亢若三公未就封則臣子)
(也見天子之摯而執上公之圭幾于太逼是宜宗伯禮官之長不列之諸臣亦以三公不必備唯其人非)
(若孤卿大夫有常員有常摯也)
陳氏禮書吕氏春秋言得伍員者位執珪漢之曹参
始封執帛後遷執珪陳實父子同時旌命羔雁成羣
魏司空征南將軍與卿校同執羔明帝詔之以執璧
則先王贄禮沿歴漢魏其大略尚存也然周禮三公
一命衮其在朝則服鷩冕服鷩冕則執信圭及王服
鷩冕以大射然後公降服毳冕而執璧魏以三公執
璧為常禮誤矣
天官膳夫凡祭祀之致福者受而膳之以摯見者亦如
之(注鄭司農云以羔雁雉為摯見者亦受以給王膳)
夏官司士掌擯士者膳其摯(注擯士告見初為士者于王也鄭司農云膳其摯者)
(王食其所執羔雁之摯玄謂膳者入于王之膳人)
陳氏禮書凡以摯見者受而膳之受之所以納其德
也膳之所以用其德也然膳夫之所受膳者特禽鳥
而已若玉帛則非膳夫之所受也
秋官大行人九州之外謂之蕃國各以其所貴寳為摯
(注各以其所貴寶為摯則蕃國之君無執玉瑞者所貴寳見傳者若犬戎獻白狼白鹿是也其餘則周書王會)
(備焉)
司約治摯之約次之(注摯約謂玉帛禽鳥相與往来也)
(劉氏彛曰治摯之約謂若五玉三帛二生一死贄先王所以叙諸侯分貴賤莫不依其爵禄高下以為之)
(贄也)
禮記曲禮凡摯天子鬯諸侯圭卿羔大夫雁士雉庶人
之摯匹(注摯之言至也天子無客禮以鬯為摯者所以唯用告神為至也說者以匹為鶩疏天子弔)
(臨適諸侯必舍其祖廟既至仍以鬯禮于廟神以表天子之至也公侯伯用圭子男用璧以朝王及相朝聘此)
(惟云圭不言璧者略可知也)
陳氏禮書天子無客禮于天下而有贄禮于鬼神禮
記凡摯天子鬯周禮鬯人凡王弔臨共介鬯則天子
之鬯以介致之而已鄭氏引檀弓曰臨諸侯畛於鬼
神曰有天王某父此王適四方舍諸侯祖廟祝告其
神之辭介於是進鬯其說是也然以此為檀弓之文
誤也天子宗廟之灌以圭瓉巡狩之灌以大璋中璋
邊璋則贄鬯之器盖圭璋也天子之贄不特鬯耳其
執鎮圭以朝日猶諸侯執圭璧以朝君皆摯瑞也
蕙田案周禮以玉作六瑞以禽作六摯此以
邦國與諸臣相對而言其實六瑞亦摯也書
舜典云班瑞於羣后又云五玉三帛二生一
死贄左傳云男贄大者玉帛小者禽鳥曲禮
亦以鬯圭與羔雁雉匹同名為摯然則王之
鎮圭執以禮日諸侯之圭璧執以朝聘其為
摯何疑焉
童子委摯而退(注不與成人為禮也不疏童子見先生或尋朋友既未成人敢與主人相授)
(受拜伉之儀但奠委其摯于地而自退避之然童子之摯悉用束脩故論語云自行束脩以上吾未嘗無誨焉)
(謂童子也)
陳氏禮書童子之禮衣不裳屨不絇服不緦聽事不
麻立則在北坐則在隅見先生則從之而不並有事
走而不趨及冠然後奠贄于君遂以贄見於卿大夫
鄉先生是未冠不預乎禮也然或賢與多聞不可不
進以成人之事故又有童子之贄焉其制與成人同
所以優其德其委與成人異所以卑其年
野外軍中無摯以纓拾矢可也(注非為禮之處用時物相禮而已纓馬繁纓也)
(拾謂射韝摯疏謂人在野外軍旅之中或應相見而無物可持為者則不以舊禮當随時所用纓馬鞅也拾)
(射韝也矢猶箭也軍在野無物故用此為摯也不云軍中而云野外者若軍在都邑之中則宜依舊禮不可用)
(軍物若非軍中而在野外亦用時物或纓拾之徒随所有耳)
(陳氏澔曰或野外或軍中随所有用之)
陳氏禮書君子之為禮不以在野在軍而或廢亦不
以物不足而求備故以纓拾矢各適其宜而已然不
若備物之為善故曰以纓拾矢可也
婦人之摯椇榛脯脩棗栗(注婦人無外事見以羞物也椇枳也有實榛實似栗而小)
(以疏婦人無外事唯初嫁用摯以見舅姑用此六物所用此者椇訓法也榛訓至也脯始也脩治也棗早也)
(栗肅也婦人有法始至脩身早起肅敬也故后夫人以下皆以棗衆為摯取其早起戰栗自正也昏禮婦見舅)
(以棗栗見姑以腵脩其椇榛所用無文)
陳氏禮書昏禮婦見舅姑執笲棗栗自門入升自西
階進拜奠于席舅坐撫之婦降階受笲腵脩升拜奠
于席姑坐舉以授人盖棗取其赤心榛栗堅實脯脩
取其正治士昏禮不言椇榛特牲少牢大夫士之祭
亦棗栗而已特籩人有棗栗又有榛實盖具椇榛棗
栗者盛禮也棗栗陽也故贄於舅脯脩隂也故贄於
姑聘禮夫人使下大夫勞以二竹簋方其實棗蒸栗
擇兼執之以進賓受栗大夫二手授栗玉人案十有
二寸棗栗十有二列諸侯純九大夫純五夫人以勞
諸侯然則婦人之用棗栗豈特為贄而已哉
執禽者左首(注左首尊凡疏左陽也首亦陽也左首謂横捧之也鳥皆然若並授則主人在左)
(故客以鳥首授之也不牽故執之)
飾羔雁者以繢(注繢畫也諸侯大夫以布天子大夫以畫疏飾覆也畫布為雲氣以覆羔雁)
(為飾以相見也士相見禮云下大夫以雁上大夫以羔飾之以布並不言繢此言繢者彼是諸侯之卿大夫卑)
(但用布此天子之卿大夫尊故畫之也)
陳氏禮書先儒謂飾以繢者天子之卿大夫也飾以
布者諸侯之卿大夫也諸侯之卿大夫以布則士以
下無布矣執禽者必左首雉必左首而無飾維雁有
飾維而亦左首雁之飾與羔同而維與羔異羔四維
而結于面鄭氏謂繫聯四足交出背上於胸前結之
是也
檀弓魯人有周豐也者哀公執摯請見之而曰不可(注摯)
(禽摯諸侯而用禽摯降尊就卑之義下賢也不可者辭君以尊見卑也)
春秋莊公二十四年八月丁丑夫人姜氏入戊寅大夫
宗婦覿用幣(注禮小君至大夫執贄以見明臣子之道莊公欲奢夸夫人故使大夫宗婦同贄俱)
(見)左氏傳秋哀姜至公使宗婦覿用幣非禮也御孫
曰男贄大者玉帛(注公侯伯子男執玉諸侯世子附庸孤卿執帛)小者禽鳥(注卿)
(執羔大夫執雁士執雉)以章别也(注章所執之物别貴賤)女贄不過榛栗棗
脩以告虔也(注榛小栗脩脯虔敬也皆取其名以示敬疏先儒以為栗取其戰栗也棗取其早)
(起也脩取其自脩也唯榛無說盖以榛聲近虔取其虔于事也)今男女同贄是無别也
男女之别國之大節也而由夫人亂之無乃不可乎
公羊傳見用幣非禮也然則曷用棗栗云乎腵脩云乎
(注腵脩者脯也禮婦人見舅姑以棗栗為贄見女姑以腵脩為贄見大人至尊兼而用之云乎辭也)穀
梁傳男子之贄羔雁雉腒婦人之贄棗栗腵脩用幣非
禮也用者不宜用者也
定公八年左氏傳公會晉師于瓦范獻子執羔趙簡子
中行文子皆執雁魯於是始尚羔(注禮卿執羔大夫執雁魯則同之今始知)
(執羔之尊也之疏魯命卿與大夫俱執雁今見士鞅執羔始知執羔尊于是始尚羔令卿執之記禮廢之久)
(也賈逵云周禮公之孤四命執皮帛卿三命執羔大夫再命執雁魯廢其禮三命之卿皆執皮帛至是乃始復)
(禮用羔案周禮禮記皆言卿執羔大夫執雁並以爵斷不依命數賈何以計命高下妄稱禮乎傳言始尚羔者)
(當謂舊賤羔而今尊之耳若本僣孤禮皆執皮帛當云始復用羔不得云尚也鄭衆云天子之卿執羔大夫執)
(雁諸侯之卿當天子之大夫當執雁而執羔僣天子之卿也魯人效之而始尚羔記禮所從壊案禮傳及記天)
(子之臣與諸侯之臣所執無異文周禮掌客見諸侯之禮上公及侯伯之下皆云卿相見以羔是諸侯之卿執)
(羔不執雁又士相見者諸侯之臣相見之禮也經云下大夫相見以雁上大夫相見以羔是諸侯之卿必執羔)
(矣安在于諸侯之卿當天子之大夫乎傳文之乖于禮者爵是卿也皆當執羔趙鞅荀寅不應執雁此是當時)
(之失失于偪下以晉卿失于偪下魯卿不應僣上益明賈言魯卿舊執皮帛非其義矣魯人于是始知執羔為)
(尊或亦效晉唯上卿一人獨執羔耳未必即能如禮諸卿皆執羔也)
蕙田案孔疏駮賈鄭二說是
孟子出疆必載質(注質臣所執以見君者)
庶人不傳質為臣不敢見于諸侯禮也(注傳執也見君之質執雉之屬)
(也)
蕙田案周禮禮記作摯尚書左傳作贄孟子
作質古字通用
荀子周公謂伯禽曰吾所執贄而見者十人還贄而
見者五十人貌贄之士百餘人
春秋繁露凡執贄天子用畼公侯用玉卿用羔大夫
用雁雁乃有類于長者長者在民上必施然有先後
之随必俶然有行列之治故大夫以為贄羔乃有類
其天者天之道任陽不任隂王者之道任德不任刑
天也羔有角而不任設備而不用類好仁者執之不
鳴殺之不啼類死義者羔食於其母必跪而受之類
知禮者故羊之為言猶祥與故卿以為贄玉有似君
子子曰人而不曰如之何如之何者吾末如之何也
矣故匿病者不得良醫羞問者聖人去之以為遠功
而近有災是則不有玉至親而不蔽其惡内有瑕穢
必見之于外故君子不隱其短不知則問不能則學
取之玉也君子比之玉玉潤而不汚是仁而至清潔
也廉而不殺是義而不害也堅而不磨過而不濡視
之如庸展之如石狀如石搔而不可從繞潔白如素
而不受汚玉類備者故公侯以為贄畼有似于聖人
者純仁淳粹而有知之貴也擇于身者盡為德音發
于事者盡為潤澤積美揚芬香以通之天畼亦取百
香之心獨未之合之為一而達其臭氣畼天子其淳
粹無擇與聖人一也故天子以為贄而合以事上也
觀贄之意可以見其事
說苑天子以鬯為贄鬯者百草之本也上暢于天下
暢于地無所不暢故天子以鬯為贄諸侯以圭為贄
圭者玉也薄而不撓廉而不劌有瑕于中必見于外
故諸侯以玉為贄卿以羔為贄羔者羊也羊羣而不
黨故卿以為贄大夫以雁為贄雁者行列有長幼之
禮故大夫以為贄士以雉為贄雉者不可指食籠狎
而服之故士以雉為贄庶人以鶩為贄鶩者鶩鶩也
鶩鶩無他心故庶人以鶩為贄贄者所以質也
白虎通臣見君所以有贄何贄者質也質己之誠致
己之悃愊也王者緣臣子心以為之制差其尊卑以
副其意公侯以玉為贄者玉取其燥不輕濕不重公
之德全卿以羔者取其羣不黨卿職在盡忠率下不
阿黨也大夫以雁為贄者取其飛成行列大夫職在
以奉命之適四方動作當能自正以事君也士以雉
為贄者取其不可誘之以食懾之以威必死不可生
畜士行威守節死義不當移轉也曲禮曰卿羔大夫
以雁士以雉為贄庶人之贄疋童子委贄而退野外
軍中無贄以纓拾矢可也言必有贄也疋謂鶩也卿
大夫贄古以麑鹿今以羔雁何以為古者質取其内
謂得美草鳴相呼今文取其外謂羔跪乳雁有行列
也禮相見經曰上大夫相見以羔左顧右贄執麑明
古以麑鹿今以羔也卿大夫贄變君與士贄不變何
人君至尊極美之物以為質士賤仗節死義一介之
道也故不變私相見亦有贄何所以相尊敬長和睦
也朋友之際五常之道有通財之義賑窮告急之意
中心好之欲飲食之故財幣者所以副至意也禮士
相見經曰下大夫相見以雁士冬以雉夏以脯也婦
人之贄以棗栗腵脩者婦人無專制之義御衆之任
交接辭讓之禮職在供養饋食之間其義一也故后
夫人以棗栗腵脩者凡内脩隂也又取其朝早起栗
戰慄自正也腵脩者脯也故春秋傳曰宗婦覿用幣
非禮也然則棗栗云乎腵脩云乎子見父無贄何至
親也見無時故無贄臣之事君以義合也得親供養
故質己之誠副己之意故有贄也
蕙田案士相見禮上大夫相見以羔左頭如
麛執之注謂秋獻麛有成禮如之也白虎通
據以為古摯用麑鹿恐未然
通典古者人君及臣重于相見之禮所以相尊敬故
將有所見必執贄贄者至也信也君子于其所尊必
執贄以相見明其厚心之至以表忠信不敢相䙝也
然天子無客禮亦有贄者明有事神祗之道故須贄
以表心故巡狩至于山川有所告之用鬯酒盛以大
璋中璋又典瑞云王搢大珪執鎮珪藻五采五就朝
日明其所尊敬象臣之朝君也執鎮珪視安四方以
表其功也凡公卿大夫執贄者皆謂始朝及初相見
用之諸侯德厚故執玉以比德卿大夫以下德薄故
用皮帛羔雁之等射人職云王將射之時公卿朝見
三公執璧卿執羔天子之三公所以執璧與子男同
佐王論道理取圓足故以璧為贄不必飾以蒲榖諸
侯賓射之時卿大夫時亦皆執贄見其君如天子卿
大夫之禮君子所以執玉以比德者也
陳氏禮書禮云無辭不相接也無禮不相見也欲民
之無相瀆也又云君子於其所尊不敢質也故貴至
於邦君賤至於庶人以至婦人童子相見不依贄不
足以為禮贄而不稱德不足以為義此玉帛禽鳥榛
栗棗脩之用所以不一也儀禮士於士無辭贄有還
贄大夫於士無還贄終辭贄君於其臣則受之於外
臣則使儐還之大夫於常為臣者亦然士贄授受於
庭貴者授於堂大夫士於君壻於舅則奠摯士常臣
於大夫亦奠摯童子於所奠則委贄此禮之殺也聘
禮賓見主君以圭璋不以贄訝者訝賓亦不以贄及
賓即館訝將公事乃見之以其贄賓既將公事復見
之以其贄
通典魏明帝青龍二年詔下司空征南將軍帶金紫督
使位高任重近者正朝乃與卿校同執羔非也自今以
後從特進應奉璧者如故事博士高堂隆議曰案周禮
公執桓圭公謂上公九命分陕而理及二王後也今大
司馬大將軍實分征東西可謂上公矣山陽公衛國公
則二王後也侯執信圭謂地方四百里伯執躬圭謂地
方三百里皆七命也今郡王戶數多者可如侯少者可
如伯子執榖璧謂地方二百里男執蒲璧謂地方百里
皆五命也今縣主戶數多者可如子少者可如男上公
禮其率諸侯以朝則執桓珪自非朝宗則如八命之公
與王論道有事而進則執璧今二王後諸王若入朝覲
二公率以進退執桓珪正朝則與羣公執璧案周禮王
官惟公執璧漢代大將軍驃騎車騎衛將軍開府辟召
掾屬與公同儀則執璧可也孤皮帛卿羔孤謂天子七
命之孤及大國四命之孤副公與王論道尊于六卿其
執贄以虎皮表束帛今九卿之列太常光禄勲衛尉尊
于六卿其執贄如孤可也其朝正執皮帛可也三府長
史亦公之副雖有于孤實卑于卿中大夫之禮可也公
之孤覜聘于天子及見于其君其贄以豹皮表束帛今
未有其官意謂山陽公之上卿可以當之卿謂六官六
命之卿及諸侯三命再命之卿也今六卿及永夀永安
長秋城門五校皆執羔可也諸侯之卿自于其君亦如
之天子卿大夫飾羔雁以繢諸侯卿大夫飾羔雁以布
州牧郡守以功德賜勞秩比中二千石者其入朝覲宜
依卿執羔金紫將軍秩中二千石與卿同大夫執雁謂
天子中下大夫四命及諸侯再命一命之大夫也其位
卑于卿今三府長史及五命二千石之著者也博士儒
官歴代禮服從大夫如前執雁可也州牧郡守未賜勞
者宜依大夫執雁皆飾以繢諸縣千石六百石即古大
夫若或會覲宜執雁飾以布士執雉謂天子三命之士
及諸侯一命再命之士也府史以下至于庶人在官亦
謂之士諸縣四百石三百石者從士禮執雉可也
隋書禮儀志天監六年詔元日受五等贄珪璧並量付
所司周捨案周禮冡宰大朝覲贊玉幣尚書古之冡宰
頃王者不親撫玉則不復須冡宰贊助尋尚書主客曹
郎既冡宰隸職今元日五等奠玉既竟請以主客郎受
鄭玄注覲禮云既受之後出付玉人于外漢時少府職
主圭璧請主客受玉付少府掌帝從之
右贄
五禮通考卷二百三十二
