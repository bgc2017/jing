五禮通考卷一百三十五
刑部尚書秦蕙田撰
嘉禮八
朝禮
遼史禮志常朝起居儀昧爽臣僚朝服入朝各依幕次
内侍奏班齊先引京官班於三門外當直舍人放起居
再拜各祗候依次兩府以下文武官於丹墀内面殿立
豎班諸司并供奉官於東西道外相向立定當直閤使
副贊放起居再拜各祗候退還幕次公服帝升殿坐兩
府并京官丹墀内聲喏各祗候教坊司同北班起居畢
奏事
燕京就嘉寧殿西京就同文殿朝服幞頭袍笏公服
紫衫帽
正座儀皇帝升殿座警聲絶契丹漢人殿前班畢各依
位侍立次教坊班畢捲退京官班入拜畢揖於右横街
西依位班立次武班入拜畢依位立文班入拜畢依位
立北班入起居畢於左横街東序班立次兩府班入鞠
躬通宰臣某官以下起居拜畢引上殿奏事
已上六班起居並七拜内有不帶節度使班首止通
名亦七拜捲班與常朝同直院有旨入文班留守司
三司統軍司制署司謂之京官都部置司宫使副宫
使都承以下令史北面主事以下隨駕諸司為武官
館閣大理寺堂後以下御史臺隨駕閒員令史司天
臺翰林醫官院為文官天慶二年冬教坊並服袍
臣僚接見儀皇帝御座奏見榜子畢臣僚左入鞠躬通
文武百僚宰臣某官以下祗候見引面殿鞠躬起居凡
七拜引班首出班謝面天顔復位舞蹈五拜鞠躬宣答
問制再拜宣訖謝宣諭五拜各祗候畢可矮&KR2643;以上引
近前問聖躬萬福傳宣問䟦涉不易鞠躬引班舍人贊
各祗候畢引右上准備宣問其餘並於右侍立
宣答云卿等久居鄉邑來奉乘輿時屬霜寒(或云炎蒸)諒
多勞止卿各平安好想宜知悉
太宗本紀會同三年四月庚子至燕備法駕入自拱辰
門御元和殿行入閤禮
蕙田案遼史禮志不載入閤之儀儀衛志則
云木契正面為陽背面為陰閤門喚仗則有
之是亦有喚仗入閤之禮也
右遼常朝
金史熙宗本紀天眷二年三月丙辰命百官詳定儀制
四月甲戌百官朝參初用朝服
禮志朝參常朝儀及朔望儀准前代制以朔日六日十
一日十五日二十一日二十六日為六參日後又定制
以朔望日為朝參餘日為常朝凡朔望朝參日百官卯
時至幕次皇帝辰刻視朝供御弩手傘子直於殿門外
分兩面排立司辰入殿報時畢皇帝御殿坐鳴鞭閤門
報班齊執擎儀物内侍分降殿階兩傍面南立宿衛官
自都點檢至左右親衛祗應官自宣徽閤門祗候先兩
拜班首少離位奏聖躬萬福兩拜弩手傘子先於殿門
外東西向排立俟奏聖躬萬福時即就位北面山呼聲
喏起居畢即相向對立擎御傘直立左班内侍上都點
檢以次陞殿副點檢在少南東西相向立左右衛在殿
下東西相向立閤門乃引親王班贊班首名以下再拜
訖班首少離位奏聖躬萬福歸位再拜畢先退次引文
武百僚班首以下應合朝參官并府運六品以上官皆
左入至丹墀之東西向鞠躬畢閤門通唱復引至丹墀
閤門贊班首名以下起居舞蹈五拜又再拜畢領省宰
執陞殿奏事殿中侍御史對立於左右衛將軍之北少前
修起居東西對立於殿欄子内副階下餘退右出初帝
就坐置寶匣於殿階上東南角後定制師傅起居畢御
案始東入置定捧案内侍東西分下侍殿隅直日主寶
捧寶當殿叩欄奏封主符寶郎及當監印郎中各一員
監軍手分令史用印訖主寶吏封授主寶俟奏事畢進
封訖内侍徹案若常朝則親王班退引七品以上職事
官分左右班入丹墀再拜班首稍前起居畢復位再拜
宰執升殿餘官分班退
海陵王本紀正隆元年三月壬寅朔始定職事官朝參
等格仍罷兵衛
儀衛志初國制凡朔望常朝日殿下列衛士簾下置甲
兵正隆元年海陵去甲兵惟存錦衣弩手百人分列兩
階其儀都副點檢公服偏帶(常朝則展紫)左右衛將軍宿直
將軍展紫金束帶各執玉水晶及金飾固多左右親衛
盤褁紫襖塗金束帶固多佩兵械供御弩手傘子百人
並金花交脚幞頭塗金銅鈒襯花束帶固多左右班執
儀物内侍二十人展紫塗金東帶朝參日弩手傘子直
於殿門外分兩面排立司辰報時畢皇帝御殿坐鳴鞭
閤門報班齊執擎儀物内侍分降殿階南向立點檢司
起居弩手傘子於殿門外北向山呼聲喏訖即於殿門
外東西相向排立都點檢以次三員陞殿都點檢在東
近南左副又少南右副在西東向對立左右衛將軍在
殿下東西對立省臣隨班起居畢左右司侍郎從宰執
奏事殿中侍御史隨班起居畢東西對立於左右衛將
軍之北少前修起居注分殿陛東西對立於殿欄外副
階下以俟奏事畢皇帝還閤侍衛者乃退
禮志大定二年五月命臺臣定朝參禮五品以上職事
官趨朝朝服入局治事則展皂自來朝參除殿前班外
若遇朔望自七品以上職事官皆赴其餘朝日五品以
上職事官得赴六品以下止於本司局治事如左右司
員外郎侍御史記注院等官職雖不係五品亦赴朝參
若拜詔則但有職事並七品以上散官皆赴朝參吏員
令譯史通事檢法各於本局待官員朝退赴局簽押文
字不得於宫内署押七品以下流外職遇朝日亦不合
入宫如左右司都事有須合奏事乃聽入宫七品以上
職事官如遇使客朝辭見日依朔望日皆赴若元日聖
節拜詔車駕出獵送迎詣祖廟燒飯但有職事并七品
以上散官皆赴凡親王宗室已命官者年十六以上皆
隨班赴起居
大定五年右諫議大夫伊喇子敬言明安穆昆不得與
州鎮官隨班入見非軍民一體之意上是其言責宣徽
院令隨班入見
凡班首遇朝參有故不赴以次押班凡五品以上及侍
御史尚書諸司郎中太常丞翰林修撰起居注殿中侍
御史補闕拾遺赴召或假一月以上若除官出使之類
皆通班入見辭謝除官於殿門外見謝班皆舞蹈七拜
辭班四拜門見謝辭並再拜
十七年詔以皇族袒免以上親雖無官爵封邑若預宴
當有班次禮官言案唐典皇家周親視三品大功親小
功尊屬視四品小功親緦麻尊屬視五品緦麻袒免以
上視六品上令以此制為班次
黃久約傳世宗時左諫議大夫黃久約侍朝故事宰
相奏事則近臣退避久約欲趨出世宗止之自是諫
臣不避以為常
章宗本紀承安四年春二月壬申諭有司自三月一日
為始每旬三品至五品官各一人轉對六品亦以次對
臺諫勿與有應奏事與轉對官相見無面對者上章亦
聽三月戶部尚書孫鐸郎中李仲略國子祭酒趙忱始
轉對香閣
泰和五年十一月戊戌大雪免朝參
宣宗本紀貞祐三年春正月辛巳皇太子疾輟朝四月
權參知政事德升言舊制夏至免朝四日一奏事上曰
此在平時可也方今多故勿謂朕勞遂云當免但使國
事無廢則善矣十二月戊子以軍事免樞密院官朝拜
四年春正月丁卯諭御史臺曰今旦視朝百官既拜之
後始聞開封府報衙聲四方多故之秋弛慢如此可乎
中丞福興號素謹於官事者當一詰之
興定四年五月丙申以時暑免常朝四日一奏事
右金常朝
春明夢餘錄元世祖至元十一年正旦始御大明殿受
朝賀及後天夀節皆行朝賀禮每日則宰執入延春閣
及别殿奏事而已
馬氏治曰百官朝見奏事古有朝儀今國家有天下
百年典章文物悉宜燦然光於前代况欽遇列聖文
明之主如科舉取士吏員䧏等之類屢復古制惟朝
儀之典不講而行使後世無以鑒觀則於國家太平
禮樂之盛實為闕遺且夫羣臣奏對之際御史執簡
史官執筆縉紳佩玉儼然左右則雖有懷奸利乞官
賞者亦不敢公出諸口如蒙聞奏命中書省會集文
翰衙門官員究講參酌古今之宜或三日二日一常
朝則治道昭明生民之福也
蕙田案元有天下百年而常朝之典竟未及
舉故史冊所載闕焉其遜於遼金遠矣
右元常朝
明會典常朝御殿儀洪武初定凡早朝文官自左掖門
入武官自右掖門入如華盖殿朝至鹿頂外東西序立
鳴鞭訖守衛官至鹿頂内行禮訖就侍立位各衙門官
以次行禮訖有事奏者入奏無事奏者四品以上及應
陞殿者入殿内侍立五品以下官出至鹿頂外列班北
向立候鳴鞭以次出如奉天殿朝俱於華盖殿行禮奏
事畢五品以下官詣丹墀依品級列班重行北向立四
品以上及翰林院官給事中監察御史等官於中左中
右門伺候鳴鞭各詣殿内序立候朝退捲班以次出如
先於奉天殿朝後却奏事者文武官於丹墀内依品級
重行北向立候鳴鞭行禮訖四品以上及翰林院官給
事中監察御史等官陞殿侍立五品以下仍前序立候
謝恩見辭人員行禮訖鳴鞭捲班退有事奏者於奉天
門或華盖殿進奏無事奏者以次出常朝御門儀洪
武初定凡早朝文官自左掖門入武官自右掖門入如
奉天門朝至金水橋南各依品級東西序立候鳴鞭訖
以次隨行至丹墀内東西相向序立守衛官先行禮畢
東西序立文武官入班行禮有事者以次進奏無事奏
者隨即入班朝退捲班分東西出
(春明夢餘錄常朝御門其御座謂之金臺既升座錦衣力士張五繖盖四圑扇自東西陛升立座後左右)
(而内使一執盖升立座上一執武備襍二扇立座後正中武備之制一柄三刃而圈以鐵線裹以黃羅袱)
(如扇状用則線圈自落三刃出焉防不虞也)
(又曰御門非古制也古制天子居總章明堂惟閏月則居門故閏字從王從門也)
蕙田案古者天子諸侯臺門每日視朝則於
此周禮師氏居虎門之左司王朝是朝於門
之證也孫氏以御門非古制失之
凡糾舉失儀洪武初令百官有未閑禮儀新任及諸武
臣聽侍儀司官每日於午門外演習御史二員監視有
不如儀者糾舉百官入朝失儀者亦糾舉如律又令朝
班每日都察院輪委監察御史二員侍班糾察失儀
凡雜儀令百官入朝遇雨雪許服雨衣凡行走洪武初
令百官早朝入班行禮及朝退捲班俱分文東武西不
許徑越御道東西行走如在奉天門朝其有事東西往
來者出至金水橋南行過凡謝恩見辭洪武二年令
在京文武官有故告假及出使皆奉辭還皆奉見而奉
特旨授官及除授内外百職皆即辭謝恩到任之日仍
望闕行禮省𨕖者亦到任日望闕行禮或除郡縣官給
賜銀物聽宣諭者皆總行謝禮俱五拜三叩頭又令凡
早朝謝恩見辭人員都察院輪委監察御史二員侍班
凡謝恩者居前見者次之辭者又次之俱行五拜三叩
頭禮凡内外諸司文武官員已入流者謝恩見辭必具
公服行禮其或常服見者綴班後如以軍務遠來及承
使還即時引見者不在此例凡在外諸司遣人來朝及
朝使還京者俱先朝見後詣所司否者以違制論
昭代典則洪武三年正月癸巳命宰臣定百官入侍班
序
明太祖實錄初帝以天下初定欲通君臣之情日詔百
官悉侍左右詢問民情咨訪得失或考論古今典禮制
度故雖小官亦得上殿至有踰越班序者至是帝謂宰
相曰朝廷之上禮法為先殿陛之間嚴肅為貴朕始欲
咨訪庶事故令百官入侍左右至班序失次非所以肅
朝儀也自今文武百官入朝除侍從中書省大都督府
御史臺指揮使六部尚書侍郎等官許上殿其餘文武
官五品以下並列班於丹陛左右違者糾儀官舉正之
續文獻通考三年二月庚午帝問禮部尚書崔亮曰朕
郊祀天地拜位皆正中而百官朝參則班列東西以避
正中此何禮也亮對曰臣聞天子祭天升自午陛祭社
升自子陛盖社祭土而主陰故君升自子陛而南向答
陰之義也郊祭天而主陽故君升自午陛而北向以答
陽也若夫羣臣朝參於上非答神之義俱當避君上之
尊故升降則俱由卯陛朝班則分列東西以避馳道此
其義不同也帝曰臣之事君與君之事天其道不相遠
也因命侍儀司自今百司朝恭左右班相去不得越二
尺其省府臺官俱就甬道上拜謁但不得直行甬道而
已
明太祖實錄三年三月禮部奏案宋制駙馬班次出
入皆依官品今駙馬既授官職當依百官由西門出
入其班次品級當在百官之上如一品在一品之上
二品在二品之上從之
續文獻通考七月己亥詔定朔望升殿儀崔亮奏朔望
日上皮弁服御奉天殿百官公服於丹墀東西對立引
班引合班北面再拜班首詣前同百官鞠躬唱某官臣
某起居贊禮稱聖躬萬福復位皆再拜分班對立省府
臺部官有奏由西階升殿奏畢降階引班引百官以次
出如無事奏則侍儀由西階升殿奏知降階百官出制
可
定百官朝參儀崔亮奏凡朝覲進表箋及謝恩皆公服
如面除不及具服即時謝恩者勿拘凡入午門毋相跪
拜拱揖入朝坐立毋越其等毋談笑諠譁指畫窺望凡
近侍御前毋咳嗽吐唾如有舊患齁喘𤼵者許即退班
或一時感疾不能侍立者許同官掖出凡侍班奏事依
舊儀含雞舌香如賜坐不許推讓或被顧問先起立對
復問不必更起同列侍坐或被顧問一人奏對餘静聽
毋攙言如各有所見俟其人言畢方許前陳凡諸儒官
於御前奏事或進呈文字恐有口氣體氣須退立二三
步毋輙近御案凡立須於東西隅不得直前其入朝或
錫宴俱不得素服制可
瑣綴錄今制早朝班定鴻臚官宣贊謝恩見辭行禮
畢各官將奏事皆預咳一聲文武班中不約而同聲
震如雷俗謂之打掃其有痰咳不可忍者許引退自
便宣德間少詹事曾棨以痰咳作於班中引退上遥
見之勅免其常朝成化中文華殿經筵戶部尚書馬
昂以將咳退出殿門俟講畢仍同行禮餘未見有敢
先退者盖昂初為序班故尚習此例其他見此不以
為異則以為失儀矣
明太祖實錄壬寅賜文武官朝服公服先是命省部會
弘文館學士劉基等參考歴代制度為之至是成始給
賜凡大朝會天子衮冕御殿則服朝服見皇太子則服
公服
四年三月癸丑中書省奏舉百官起居之禮及進膳用
樂不許
五年三月己酉命將官子弟年幼者入國學稍長令隨
班朝參以觀禮儀
六年九月丙午禮部奏定百官常朝班次及奏事等禮
儀
十一年三月丁酉始製牙牌給文武朝臣其製以象牙
為之刻官稱於上凡朝參佩以出入有不佩者門者却
之私相借者論如律有故則納之内府其在外來朝百
司官無牌者則於各門附名以入
明會典洪武十四年定凡朔望日文武百官各具朝服
俟鼓三嚴公侯一品二品官入東西角門俟其餘三品
以下先於丹墀内班横行序立鐘三鳴公侯一品二品
以次入班序立鐘鳴畢儀禮司奏外辦導駕官導上出
陞御座鳴鞭訖鳴贊唱班齊通贊詣中道班首臣某等
起居聖躬萬福畢百官行五拜禮儀禮司奏禮畢而退
明太祖實錄洪武十六年十一月甲寅詔定朝參官坐
次凡奉天門賜坐公侯至都督僉事坐於門内守衛指
揮坐於都督僉事之後稍南六部尚書及署都督府事
官坐於門外皆東西向六部侍郎十衛指揮應天府尹
國子祭酒翰林院官諫官僉都御史坐於西角門東向
若華盖殿則公侯及都督僉事坐於殿内尚書及署都
督府事官坐於鹿頂内六部侍郎及十衛指揮應天府
尹國子祭酒翰林院官諫官僉都御史坐於鹿頂外皆
東西相向
明史禮志十七年罷朔望起居禮後更定朔望御奉天
殿常朝官序立丹墀東西向謝恩見辭官序立奉天門
外北向陞座作樂常朝官一拜三叩頭樂止復班謝恩
見辭官於奉天門外五拜三叩頭畢駕興
明太祖實錄十七年九月辛丑命公侯駙馬及文官三
品武官四品以上凡大朝會及常朝許由午門之右門
出入其有宣召及不時奏事文官四品武官五品以下
仍由左右掖門
二十年十月丁卯命禮部尚書李原名考正禮儀申布
中外重定朝恭及筵宴儀朝恭儀八條一朝班序立公
侯居文武班首次駙馬次伯自一品以下各以序文東
武西風憲糾儀官居下北面紀事官居文武第一班之
後稍近上以便觀聽不得攙越如奏事須從班末至御
前跪奏不得班内横過二文武官於御前侍坐遇大小
官奏事必起立奏畢復坐若特旨賜坐者不拘三文武
官出入朝門各加敬遜如一品以下遇公侯駙馬立則
傍立行則後從餘倣此其有宣召不在此限四朝參官
遇有聖諭須專心拱聽守而勿失五百官入午門内不
得吐唾如朝恭近侍病嗽者許即退班六御前奏對務
從誠實不許妄誕七隨從過丹墀中常北面不得南向
左右環轉不背北如隨從升奉天門或丹陛不得徑行
中道及王道有旨令行於側隨行入朝門須拱手端行
不得行私揖禮
邱氏濬曰案前代朝儀無一定之制時有更改惟我
朝自祖宗以來至於今日率循舊章一日三朝自古
帝王所無也每日晨興上御奉天門文東武西侍鳴
鞭畢鴻臚寺卿唱入班百官行叩頭禮分班侍立翰
林學士侍御座左錦衣衛官俠陛西立六科給事中
分侍左右御史分班北面立鴻臚官屬立其後先日
謝恩見辭者於鴻臚寺報名至日先赴午門外俟百
官叩頭畢鴻臚卿對御宣奏姓名員數於午門外行
五拜三叩頭禮畢五府六部以次奏所司合行事次
通政司引入於御前面奏請旨該司官出班承旨大
理寺以下有事出奏無則已次禮科引差使考滿官
員次六科各奏旨意題本守衛揭帖賞賜鈔錠次鴻
臚宣奏藩府邊鎮所遣使臣上命以酒飯賞賜既而
兩京堂上官新陞者及在外三司來朝赴任者面見
叩頭畢鴻臚卿唱奏事畢羣臣俱側身向上立鳴鞭
畢上乘輦往御武英殿或文華殿閱章疏日率如此
至午後出朝晚亦如之此每日常朝之制也每月朔
望上皮弁服御正殿百官公服叩頭畢分班侍鴻臚
卿宣奏謝恩見辭員數畢上出奉天門視朝如常儀
臣竊考前代之制有所謂押班放仗入閤等名或失
於粗略或失於煩瑣惟今日朝儀酌古凖今寔為得
中洪武二十年冬太祖皇帝諭大臣曰近者臣僚尊
卑體統多未得宜爾等宜著禮儀以為定式禮部尚
書李原名等會官著為禮儀定式一書凡三十七條
所謂朝參之禮有八焉頒行既久而奉行者偶因一
時之便遂襲以為故事旁觀者雖知其非而不復以
為言後來因以為當然者亦或有之竊觀前代朝會
班次皆著成圖式載在文獻通考諸書者可考也乞
勅大臣及翰林院鴻臚寺官將累朝實錄及禮儀定
式等書再稽洪武永樂年間以來事例詳加講究櫽
括節潤畫為圖式懸於兩長安門用以表正百官觀
示列辟俾人人知所趨避世世得以遵守永為定制
云
二十一年二月己巳禮部言今後朝參宫門籍宜從各
衙門自置從之
二十二年七月壬午給文武官朝服錦綬帝以民間不
能製命工部織成頒賜之(文官五品以上武官三品以上)
明會典洪武二十四年定侍班官員凡文武官除分詣
文華殿啟事外如遇陞殿各用履鞵照依品級侍班有
違越失儀者從監察御史儀禮司糾劾東班則六部堂
上官各部堂掌印官都察院堂上官十三道掌印御史
通政司大理寺太常寺太僕寺應天府翰林院春坊光
祿寺欽天監尚寶司太醫院五軍斷事官及京縣官西
班則五軍都督及首領官錦衣衛指揮各衛掌印指揮
給事中中書舍人(又)凡朝班序立洪武二十四年冬禮
部置百官朝班序牌大書品級列丹墀左右木柵之上
文武百官照品序立侍班(又)凡入朝次第洪武二十四
年令朝參將軍先入近侍官員次之公侯駙馬伯又次
之五府六部又次之應天府及在京雜職官員又次之
百官朝見儀凡百官朝見洪武二十六年定稽首頓
首五拜乃臣下見君上之禮先拜手稽首四拜後一拜
叩頭成禮稽首四拜者百官見東宫親王之禮其見父
母亦行四拜禮其餘官長及親戚朋友相見止行兩拜
禮
蕙田案明史禮志載洪武二十六年令凡入
殿必履鞵今以會典考之乃在洪武二十四
年疑志誤也
昭代典則洪武二十八年十月壬寅從禮部言罷百官
朝恭賜食先是每旦視朝奏事畢賜百官食帝御奉天
門或華盖殿武英殿公侯一品官侍坐於門内二品至
四品及翰林院等官坐於門外其餘五品以下於丹墀
内文東武西重行列位贊禮贊拜叩頭然後就坐光祿
司進膳案從以次設饌食畢百官仍拜叩頭而退率以
為常至是以職事衆多供億為難罷之
郭正域典禮志洪武二十九年十月丁酉詔定各司奏
事次第禮部議凡奏事先都督府次十二衛次通政使
司次刑部次都察院次監察御史次斷事官次吏戸禮
兵工五部次應天府次兵馬指揮使次太常司次欽天
監若太常司奏祭祀則在諸司先每朝上御奉天門百
官上謁畢儀禮司以次贊奏事奏畢復班若上御殿奏
事官升殿以次奏畢先退其不升殿者俱於中左中右
門外兩廊候奏事官出則皆出若文華殿啟事則詹事
府在先凡晚朝惟通政使司六科給事中守衛官奏事
其各衙門有軍情重事者許奏餘皆不許詔從之
明太祖實錄十一月乙卯朔詔免國子監生朔望朝恭
續文獻通考成祖永樂元年五月庚辰禮部請忌辰西
角門視朝禮部尚書李至剛等奏五月十日丙戌太祖
高皇帝忌辰議於忌辰前二日上服淺淡衣服御西角
門視事不鳴鐘鼓不行賞罰不舉音樂禁屠宰文武官
服淺淡衣服黑角帶視朝從之仍命八月十日高皇后
忌辰亦如之
明史禮志永樂初令内閣官侍朝立金臺東錦衣衛在
西後移御道東西對立
四年諭六部及近侍官曰早朝多四方所奏事午後事
簡君臣之間得從容陳論自今有事當商確者皆於晚
朝
續文獻通考七年正月癸丑賜朝參官元宵節假自正
月十一日為始凡十日百官朝恭不奏事聽軍民張燈
飲酒為弛夜禁著為令
明會典永樂七年大寒早朝上御奉天門百官行叩頭
禮侍班俟鴻臚寺官引謝恩見辭人員行禮畢駕興御
右順門内便殿百官有事奏者以次入奏無事者退治
職務
明史禮志七年諭行在禮部曰北京冬氣嚴凝羣臣早
朝奏事立久不勝今後朝畢於右順門内便殿奏事
明會典二十二年九月(時仁宗已即位)令方面大臣來朝鴻臚
寺即皆引見
續文獻通考十月庚戌令大小公私之事皆於公朝陳
奏
宣宗實錄宣德三年十二月寧王權言慶賀行禮拜進
表箋三司官皆依秩序立獨儀賓未有定制帝命禮部
考定尚書胡濙言考洪武禮制郡主儀賓秩從二品縣
主儀賓從三品郡君儀賓從四品縣君儀賓從五品鄉
君儀賓從六品若遇行禮宜序於同等官員之左詔頒
行遵守
鄧元錫明書宣德四年十二月帝以霜寒命光祿寺賜
早朝官羊酒謂侍臣曰皇祖考臨朝旦常賜食必謹識
無忘
明史英宗本紀宣德十年正月英宗即位始罷午朝
大政記太祖相傳諸帝臨朝每至日昃不遑暇食惟
欲達四聰以來天下之言至是以帝幼冲始罷午朝
又創權制每日早朝止許言事八件前一日先以副
本詣闕下豫以各事處分陳上遇奏止依所陳傳旨
而已其後遂為定制
(朱氏國楨曰開創與守成不同長君與幼主亦異三楊創權制自合如此後八事改為六事今止三事臨)
(朝文武侍立傳宣奏對不能多亦不能久與文華詳審擬議不可並論矣)
明史禮志景泰初定午朝儀凡午朝御左順門設寶案
執事奏事官候於左掖門外駕出以次入内閣五府六
部奏事官六科侍班官案西序立侍班御史二序班二
將軍四案南面北立鳴贊一案東西向立錦衣衛鴻臚
寺東向立管將軍官侍衛官立於將軍西府部奏事畢
撒案各官退有密事赴御前奏
蕙田案實錄但云景泰二年復午朝而備載
此儀於弘治元年然明會典郭正域典禮志
及此志並以為景泰初定盖景泰復午朝即
定此儀孝宗因而行之耳實錄於景泰中事
多闕略此亦其一證也
續文獻通考景泰二年九月丙申朔定常朝内閣位午
朝翰林院先奏事時戸部尚書兼翰林院學士陳循奏
以永樂初内閣官遇常朝立金臺東錦衣衛在西後因
不便移下貼御道東西對立已為定例近日因雨各衙
門官俱上奉天門奏事五府官雖品高皆立西&KR0585;柱外
獨六卿序立東&KR0585;柱内遂使内閣官無地可立此係朝
儀不可不辨又每午朝進近御榻奏事臣所奏多係制
誥機密重務不宜在五府六部奏雜事後帝從之故有
詔
瑣綴錄舊制每早朝閣老與司禮監太監對立寶座
東西太宗晚年健忘寶座後常有一二宫嬪從立記旨
時金文靖公嫌不自安辭立丹陞下仗馬之南景泰
中陳芳洲請復立陛下託言每遇雨雪不便朝廷難
之事遂寝天順中一日仗馬啼齧驚逼諸閣老英廟
乃命諸閣老移南立諸給事之前大漢將軍之後給
事亦移南立英廟見之命毋南移惟仍舊班成化間
閤老復立北上諸給事又隨而北若前後班然不復
分上下班矣初閣老以品序前後立成化初劉主靜
以四品入閣獨立於陳彭二先生後以與給事班同
上命立陳彭之下萬循吉繼之而立遂為一班
明會典景泰三年令師保兼官品同者立班以衙門為
次又令六科都左右給事中内外序坐書銜俱居御史
之左又令官員人等至皇城門四下馬牌邊横過俱下
馬其順行不係横過不在禁例
續文獻通考英宗天順元年正月武清侯石亨言洪武
禮制榜文凡朝參及護衛官員軍校進退先後有序禁
門出入有常近來不分貴賤相參挨擠皇城各門諸人
往來徑行全無忌憚有帶物貨入内買賣者今後常朝
第三通鼓起先開二門官軍旗校將軍先進排列鐘響
朝官依次而進嚴勅守衛官軍不許徑放無牌面人員
穿朝出入及將物貨買從之
明會典天順三年定方面官入班遞降京官一等
成化元年令每日早朝各衙門并公差官員具本面奏
及通政司類進本状各具手本備開所奏事件送禮科
收照次日將收到奏目并各衙門送到奏題本状通具
奏目送司禮監交收以候類進又令一應奏題本有旨
意者六部都察院等衙門抄出即明白覆奏發落不許
稽緩若過五日不覆奏者該科以聞凡在京文武衙門
奏題本謹封完備俱差屬官捧入左順門進呈
成化十三年奏准文武官員入朝大臣許帶官吏頭目
每人二名若遇陰雨大臣添一人小官許帶一人各執
雨具又令文武大小官員入朝跟隨辦事官吏人等照
出午門例於長安左右門承天門端門各下小木牌進
入出則收回
十四年令朝參官員遇鼔起時俱於左右掖門外拱候
東西班次照依衙門品級序其進士各照辦事衙門次
序立於見任官後
明憲宗實錄成化二十一年六月帝以盛暑祁寒朝官
侍衛人等難於久立今後每歲自五月至七月十一月
至次年正月止奏五事餘仍舊
續文獻通考弘治元年正月丁酉帝黑翼善冠淺淡色
袍黑犀帶御奉天門視朔羣臣常服朝參自是日至十
五日皆不御殿(故事元旦至元宵皆御殿)
閏正月丙寅朔帝御奉天殿文武官公服朝參(自是朔朢始御)
(殿庚午吏部右侍郎楊守陳上疏請遵祖宗舊制日再御朝)
蕙田案憲章錄昭代典則載守陳上疏在是
年三月其官銜稱少詹事今以實錄及明史
本傳考之則守陳時已為吏部侍郎矣本傳
云正月上疏今從實錄及續通考在閏正月
明孝宗實錄弘治元年三月禮部進午朝儀注三月十
八日午朝内官先設御座於左順門之北設案稍南文
武執事奏事官俟於左掖門内駕出以次入序立内閣
及府部奏事官六科侍班官俱案西序立侍班御史二
序班二將軍四俱案南面北立鳴贊一案東面西立錦
衣衛鴻臚寺堂上官於奏事官班下以次面東立管將
軍官及侍衛官立於將軍之西府部官依次出班奏事
通政司依常例引人奏事三法司官遇有奏俱隨班其
常日承旨刑部大理寺郎中寺正各一員都察院侍班
御史承旨其餘衙門分官承旨鴻臚寺官贊奏事畢徹
案百官退如有機密重事許赴御前具奏
蕙田案實錄但云禮部進午朝儀注不云是
年重定則會典明史志以為景泰初所定者
是也特成化中已廢而不舉至是復遵舊制
耳
續文獻通考弘治二年六月戊子朔工部主事林沂奏
欲按品秩列坐御史上為御史所劾帝以沂故違成憲
治之
御史向翀等劾曰朝廷設官分職有拘品秩者有不
拘品秩者故慶成賜宴翰林坐於科道之前科道坐
於郎中之上若概以品秩則殿閣諸大學士皆當列
於太僕少卿之下京縣知縣兵馬指揮皆當列於御
史給事中之上矣
四年八月庚午復午朝九月甲午南京給事中毛珵等
言陛下臨御之初吏部侍郎楊守陳請遵祖宗舊制御
早午二朝聽政意以早朝侍衛森嚴君臣之間難以盡
情冀於午朝欵曲辨議今乃與早朝不殊君臣間隔如
故豈建言初意乎伏望自今午朝勅各衙門將緊切事
件口奏少霽天顔議其可否朝退之後常御便殿時召
大臣咨訪政事如守陳之說詔下所司知之
憲章錄弘治十三年正月大學士劉健等言自古願治
之君必早朝晏罷日省萬幾祖宗黎明視朝每日奏事
二次邇者視朝太遲朝罷或至昏黑四裔朝貢奚所觀
瞻庶府文移多致寝閣矧今各邊啟釁四方薦災尤為
可慮怠荒是戒勵精是圖庶可以回天意慰人心上嘉
納之
孝宗本紀十三年五月丙辰召大學士劉健李東陽謝
遷於平臺議政
蕪史建極殿即謹身殿也殿居中向後高踞三纏白
玉石欄杆之上者雲臺門也兩旁向後者東曰後左
門西曰後右門即雲臺左右門亦名曰平臺也凡召
對閣臣等官或於平臺即後左門也
明孝宗實錄十三年六月戌子御史劾西寧侯宋愷等
文武官五百有六人朝參不至有詔宥之仍奪一月俸
靖遠伯王憲以病在告都督僉事李晟等十二人以赴
操太僕寺少卿李綸以文華殿辦事例免朝參奏状得
不奪俸
明武宗實錄正德九年編修王思以乾清宫災應詔上
言祖宗故事正朝之外日奏事左順門又不時召對便
殿今每月御朝不過三五日每朝進奏不踰一二事其
養德之功求治之實宰輔不得而知也聞見之非嗜好
之過宰輔不得而知也况天下之大四海之廣生民愁
苦之状盗賊縱横之由又豈能一一上達伏願陛下悉
遵舊典凡遇宴閒少賜召問勿以遇災而懼災過而弛
不報
明世宗實錄嘉靖元年二月詔以正德末朝儀多廢命
禮部詳定於是禮部奏朝參諸儀凡入進班奏啟復命
及齋戒忌辰令節予告日期以及御史鴻臚官面糾疏
糾各禮皆查復舊例明示諸司永為遵守從之
典彙嘉靖六年十二月大學士楊一清等言人主視朝
當有常期古禮朝辨色始入君日出而視之今陛下常
於昧爽以前視朝或設燭以登寶位雖大風寒無間是
固勵精圖治之心苐聖躬得毋過勞乎伏願於新歲履
端更始之前倣古禮而行命鴻臚官傳示内外每以日
出為度或遇大風寒日暫免遂著為令上曰卿等所言
真師保愛君至意邇來内外百官偷閑怠惰不能勤事
故朕以身先之庶足以警化云耳古禮謂辨色入朝日
出而視之不獨為息養之計是亦防微之一道也
蕙田案如一清所奏可見世宗初政之勤迨
其後至三十餘年不御常朝矣
明史禮志嘉靖九年令常朝官禮畢内閣官由東陛錦
衣衛官由西陛陞立於寶座東西有欽差官及外國人
領敕坊局官一人奉敕立内閣後稍上候領敕官辭奉
敕官承旨由左陛下循御道授之
續文獻通考十一年八月丙子朔詔領敕及謝恩見辭
之制俱如舊先是正月帝以疾數不視朝鴻臚卿王道
中因請領敕謝恩及見辭官暫受事左順門後因循遂
為定制禮部以為非祖制不可帝以諸事非係重大其
如寺議於是尚書夏言議曰領敕必於御前以重帝命
可防詐傳旁出之奸繳敕必於御前以達下情可防遲
留隠匿之弊至面見面辭人員即遇免朝豈不能少待
而遽廢上下之禮殆非臣子之心所安帝然之詔並遵
舊制如遇雨雪風寒暫三五日不視朝並令候待若免
朝日久准受命左順門著為令
明世宗寔錄十三年十一月帝以大祀御殿誓戒羣臣
中書舍人無侍殿班者御史楊行中奏之掌中書事傅
棨等言故事誓戒無舍人侍班下禮部議言升殿禮儀
翰林官與中書舍人俱用四人東西侍班緣會典所載
互有詳略故於誓戒進歴等禮有翰林而無中書今宜
著為令凡御殿稱賀諸禮皆令中書舍人侍班從之
續文獻通考十四年三月丁卯帝與大學士張孚敬李
時議復午朝帝日講畢召輔臣張孚敬李時見於文華
殿西室語次歴評諸臣時因請舉先朝午朝之典每午
御左順門命大臣朝見即奏事亦足以聯屬人心帝曰
先朝仍有晚朝之儀朕常思之如鴻臚寺奏謝恩見辭
是朝儀若政事另行為是今通政司奏事全是行政非
朝也孚敬曰午朝驟難復不若時常宣召大臣於文華
殿質問政事時曰不但質問政事亦可知人臣賢否臣
等亦在側侍班帝曰也著科道官侍俟廷試後舉行之
大政記隆慶元年正月戊午帝御宣治門視事
明穆宗實錄帝初即位禮部請御宣治門聽政詔以元
年正月二日始至三月己卯始御皇極門復常儀
明書辛酉詔復召對舊典令科道隨入
大政記元年二月考定朝儀
續文獻通考隆慶元年都給事辛自修等以朝儀久曠
班行不肅請令禮官考議成式疏下禮部禮科會議至
是奏言國家初制百官以品序立故今皇極殿前所列
品山表識森然其後更定制度又有不拘於品者如内
閣官錦衣衛升立寶位之東西翰林學士列於僉都御
史之上其他翰林官不論品級叙於京堂之内科道官
自為一等列於部屬之先及鴻臚寺尚寶司列於西階
三科六道與東班對侍雖若次序參錯班行混淆然或
以顧問糾察或以奉事承旨莫不有因難以輕改今後
常朝悉如此例其餘官員仍依品級崇卑衙門次序為
列如有紊越聽糾儀官糾奏至於各官被服束帶會典
所載甚明不得僣用以乖典制從之
穀城山房筆麈國初朝儀專叙品級不分散要世宗
自甲午以後三十餘年不視常朝舊典無人記憶穆
考登極始復常朝鴻臚搜求故實多所散失不知於
世廟初年合否班行東西分列勲臣在西上東面不
與百官齒左班面西侍立一品二品為一行三品次
之為第二四品五品京堂次之為第三宫坊五品六
品次之為第四翰林六品七品次之為第五兩房中
書次之為第六此為一叚其下則六科為第一吏部
第二中書舍人第三此為一叚其下則御史第一五
部次之自此以下品級官次紊不可紀矣右班面東
侍立則錦衣在前五軍都督府次之其後七十二衛
指揮等官叩頭禮畢則左班内閣右班錦衣俱由玉
陛升立金臺左右六科升立甬道左右東西向御史
立於甬道左右北向其北面行禮班次則公侯駙馬
伯立三班於前去文武階次稍遠其下則文武兩班
同上御道左右分立一品二品為第一三品第二四
品五品京堂至翰林史官吉士第三科道中書第四
其下則六部郎官亦頗紊亂其同班序立翰林七品
在小九卿六品之上宫坊六品在小九卿五品之上
宫坊五品在大九卿五品之上講讀學士在大九卿
四品之上惟讓僉都少詹光學士在僉都之上至于
六部郎官往時一吏二禮其下則戸兵等部故有主
事立於郎官之上者其後戸部主事賀邦泰以禮部
在其上嘗疏爭之有詔六部郎中並列員外次之主
事又次之久之又稍稍紊矣
三年閏六月南京吏部尚書吳嶽上疏謂常朝止於見
謝彌文即奏對常規姑取塞責宜將各部院衙門編為
班次分定日期皇上親御便殿依次召入令其各照職
掌次第敷陳其科道官亦得分番參與可否則可以廣
聖聰勸百辟報可
明史禮志隆慶六年詔以三六九日視朝
明神宗實錄元年禮部議應否常朝官定規除兵部協
理戎政侍郎遇開操日免朝戶部總督倉場管東官廳
禄米倉銀庫大通橋崇文門禮部提督四夷館工部管
修京通倉戸刑二部照磨各部司務俱朔望日朝參刑
部提牢主事暫免其餘在京差管倉場廳厰官俱常朝
其差出城者臨時填註門籍
明史禮志神宗三年令常朝日記注起居官四人列於
東班給事中上稍前以便觀聽午朝則列於御座西稍
南
明神宗實錄大學士張居正奏國初設起居注官日侍
左右實古者左史記事右史記言之制後定官制乃設
翰林院修撰編修檢討等官蓋以記載事重故設官加
詳原非有所罷廢而自職名更定遂失朝夕記注之規
以致累朝史文闕略記載臣等仰稽成憲參酌時宜竊
以宫禁邃嚴流傳少實堂廉遠隔聽睹非真何以據事
直書傳信垂後謹案禮儀定式凡遇常朝記事官居文
武官第一班之後近上便於觀聽即古螭頭載筆之意
洪武二十四年定召見臣下儀以修撰編修充侍班官
即古隨仗入直紀事之意今遵祖制除升殿例用史官
侍班外凡常朝御皇極門每日輪該記注起居并史官
共四人列於東班各科給事中之上午朝御會極門列
於御座西稍南專記言動詔依擬行
續文獻通考神宗四年六月癸酉帝命禮兵二部議五
府官應否與勲臣同班立於是禮部言都督諸臣於殿
下則當立錦衣衛官後而稍出其上與六部對侍常朝
御門初立亦如之行禮後則與南北司無執事者同班
而序其上命著為令
春明夢餘錄各班武臣當以都督為先自嘉靖以來
錦衣權重又陸朱二公皆以三公重銜官在都督之
上故立於首神宗六年戊寅朱太傅已殁掌錦衣者
俱都指揮等官相沿舊規仍立前列其後遂有爭議
部中以錦衣貴重竟不得持可否乃令錦衣仍前立
行稍下都督立其後稍上非正禮也
明會典神宗四年議准於左右掖門内各設序班分立
東西與原設催促入班序班二員一同糾察
十二年議令吉服朝參日期除祭祀齋戒不面糾外其
餘照常糾儀又令參將見朝在京營者照京官儀不贊
跪在外者照外官儀贊跪失儀俱面糾
常朝近儀凡早朝鼓起文武官各於左右掖門外序立
候鐘鳴開戸各以次進過金水橋至皇極門丹墀東西
相向立候上御寶座鳴鞭鴻臚寺官贊入班文武官俱
入班行一拜三叩頭禮分班侍立鴻臚寺官宣念謝恩
見辭人員傳贊午門外行禮畢鴻臚寺官唱奏事各衙
門應奏事件以次奏訖御史序班糾儀無失儀官則一
躬而退鴻臚寺官跪奏奏事畢鳴鞭駕興百官以次出
近例朝覲外官及舉監人等不許擅戴煖耳入朝
明神宗實錄十四年十一月己未給事中王三餘疏言
視朝太早多有未便即日出亦不為遲既可調養聖躬
保和元氣且於門禁朝儀俱為便益皇上如欲希古帝
王及我祖宗中興之盛莫若再復午朝之規日與公卿
大臣及執事等官商確政事面賜批答可也帝報聞
明史莊烈帝本紀崇禎元年八月乙未詔非盛暑祁寒
日御文華殿與輔臣議政
續文獻通考是月甲寅御史王相說言文華殿召輔臣
商確機務請仍輪詞臣二員以備記注臺省臣二員以
備糾參庶幾古人左右史記言動及諫官隨宰相入閤
之意從之
春明夢餘錄崇禎十五年閏十一月初七日詔二祖舊
制日常朝見羣臣裁决政事朕今率循成憲除門朝照
例應免日期傳免外餘每日視朝畢勲戚文武諸司等
官有欲奏事者赴弘政門報名候召内外官員敢有壅
蔽阻當者定以奸欺論
觀承案常朝周制不過旅揖特揖其儀最簡
而君體盤臣體蹙其分未始不嚴東遷以後
上替下陵天子下堂侯國大夫相率而拜於
上其朝可知矣秦矯其弊而立朝揖朝之法
遂不復行然受决事於咸陽宫庶幾其猶舊
典禮歟叔孫通采古禮與秦儀雜治之為漢
朝儀其見於史書者皆秦儀也頗采古禮者
安在且不可用於常朝漢初公卿每月常朝
宣帝始親國事五日一朝則常朝也其儀不
著意者即以倣秦之所為决事者為古禮歟
唐宋以來重常朝而儀特備一切已非秦漢
之舊至明御門商確事於晚朝俾從容陳論
依古以來獨此為近載考漢唐君臣决事於
殿庭也皆列坐宋太祖密撤范質之坐宰相
立而白事至不時之朝惟漢唐有之故汲黯
得見武帝於武帳魏徵得見太宗於便殿宋
以下則待召而入夫周之掌治朝者為小宰
通復逆者為小臣皆士也而君臣又不時可
見秦漢唐宋明用宦寺不得時見宜乎多奄
禍而繁文縟節皆成日中之蔀已
右明常朝
五禮通考卷一百三十五
