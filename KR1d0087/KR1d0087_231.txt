五禮通考卷二百二十一
刑部尚書秦蕙田撰
賓禮二
天子受諸侯朝
周禮春官司服公之服自兖冕而下如王之服侯伯之
服自鷩冕而下如公之服子男之服自毳冕而下如侯
伯之服孤之服自希冕而下如子男之服卿大夫之服
自元冕而下如孤之服(注自公之衮冕至卿大夫之元冕皆朝聘天子及助祭之服諸)
(侯自相朝聘皆皮弁服)
蕙田案注見吉禮
夏官弁師掌王之五冕皆元冕朱裏延紐五采繅十有
二就皆五采玉十有二玉笄朱紘
諸侯之繅斿九就瑉玉三采其餘如王之事繅斿皆就
玉填玉笄
諸侯及孤卿大夫之冕各以其等為之而掌其禁令
蕙田案注見吉禮
(楊氏復曰上公衮冕繅九斿前後九旒旒九玉繅三采朱白蒼侯伯鷩冕繅七就前後七旒旒七玉繅三)
(采子男毳冕繅五就前後各五旒旒五玉繅三采)
秋官大行人上公冕服九章侯伯冕服七章子男冕服
五章(注冕服者著冕所服之衣也九章者自山龍以下七章者自華蟲以下五章者自宗彛以下也)
禮記玉藻諸侯裨冕以朝(注朝天子也裨冕公衮侯伯鷩子男毳也)
陳氏禮書古者諸侯將適於王則裨冕而出眡朝至
湯沭之邑則齋戒以入見而王駕齋馬乘齋車以其
等為送逆之節其致敬朝事如此則侯氏裨冕王衮
冕奚間於朝與廟哉曲禮曰天子當依而立諸侯北
面而見曰覲天子當宁而立諸公東面諸侯西面曰
朝鄭氏謂春朝受摯於朝受享於廟生氣文也秋覲
一受之於廟殺氣質也夏宗依春冬遇依夏又以覲
禮王服衮冕司服王眡朝皮弁服則謂受朝於廟則
冕服受朝於朝則皮弁然皮弁服王日眡朝之禮非
受諸侯朝覲之服也行人之職統言朝覲之禮上公
冕服九章侯伯冕服七章子男冕服五章而繼之以
廟中將幣則未將幣之前受朝於朝未聞不以冕服
也又節服氏掌祭祀朝覲衮冕六人維王之太常維
王之太常者從王之服而春朝秋覲皆然孰謂王之
在朝與廟其服異耶或曰冕服祭服也施之於廟則
可於朝廷則不可是不然大車詩言周大夫聽男女
之訟則服毳衣禮諸侯親迎則元冕王養老則冕而
總干耕藉則冕而秉耒是祭服有不施於廟也又司
服王饗射則鷩冕射人三公北面執璧孤東面執皮
帛卿西面執羔大夫西面執鴈諸侯在朝亦北面鄭
氏謂饗射饗食賓客與諸侯射也射人不言士者此
與諸侯之賓射士不與也然則與諸侯之賓射固在
朝矣王鷩冕三公執璧則毳冕而諸侯亦冕服可知
康王既尸天子諸侯入應門奉圭以進既事王乃釋
冕此在朝冕服之事也漢制百官賀正月天子服通
天冠張衡東京賦曰通天冠佩玉璽韋彤曰通天冠
朝會之正服猶古之皮弁也自晉以來天子郊祀天
地明堂宗廟元會臨軒介幘通天冠平冕冕皂表朱
綠裏加於通天冠上衣畫而裳繡為日月星辰十二
章自此元日受朝始用祭服梁及隋唐因之蓋古者
受朝未嘗不以祭服漢失其制至晉以來諸儒考正
乃復舊典本朝之制亦然近者元會用漢儀服通天
冠絳紗袍恐非古也
蕙田案覲禮天子衮冕負斧依則天子受諸
侯朝亦衮冕其服則元衣纁裳素帶朱裏終
辟佩白玉元組綬朱韍赤舄諸侯之冕服元
衣纁裳素帶終辟佩山元玉朱組綬朱韍赤
舄在朝在廟皆然疏家謂在朝服皮弁服者
非也當從陳祥道說
右朝覲服冕
周禮春官巾車金路鉤樊纓九就同姓以封(注金路以金飾諸末)
(鉤婁頷之鉤也金路無錫有鉤亦以金為之其樊及纓以五采罽飾之而九成同姓以封謂王子母弟率以功)
(德出封雖為侯伯其畫服猶如上公若魯衛之屬同疏言此者見二王後上公雖是異姓庶姓乘金路今姓)
(王子母弟以衣服與上公同明乘金路亦同矣)象路朱樊纓七就異姓以封(注象)
(路以象飾諸末象路無鉤以朱飾勒而已其樊及纓以五采罽飾之而七成異姓王甥舅)革路龍勒
條纓五就以封四衛(注革路輓之以革而漆之無他飾龍駹也以白黑飾韋雜色為勒條)
(讀為絛其樊及纓以絛絲飾之而五成不言樊字蓋脱耳以此言絛知玉路金路象路飾樊纓皆不用金玉象)
(矣四衛四方諸侯守衛者蠻服以内)木路前樊鵠纓以封蕃國(注木路不輓以革漆)
(之而已前讀如緇翦之翦翦淺黑也木路無龍勒以淺黑飾韋為樊鵠色飾韋為纓不言就數飾與革路同蕃)
(國謂九州之外夷服鎮服蕃服)
司常交龍為旂諸侯建旂(注諸侯畫交龍一象其升朝一象其下復也)
秋官大行人上公建常九斿樊纓九就貳車九乘侯伯
建常七旂樊纓七就貳車七乘子男建常五斿樊纓五
就貳車五乘(注常旌旗也斿其屬幓垂者也樊纓馬飾也以罽飾之每一處五采備為一就就成)
(也貳副也常疏建常九斿者對文日月為常交龍為旂而云常者總稱故號旂為常也樊馬腹帶纓馬鞅以)
(五采罽飾之而九成貳車九乘者案覲禮記云偏駕不入王門鄭云在旁與已同曰偏同姓金路異姓象路四)
(衛革路蕃國木路此等不入王門舍于館乘墨車龍旂以朝彼據覲禮覲禮天子不下堂而見諸侯故諸侯不)
(得申偏駕今此春夏受贄在朝無迎法亦應偏駕不來今行朝後行三享在廟天子親迎並申上服明乘金路)
(之等若不申上車何得有樊纓九就之等以此知皆乘所得之車也)
蕙田案覲禮侯氏乘墨車載龍旂弧韣乃朝
墨車大夫所乘侯氏乘之屈也此云樊纓九
就七就五就則乘金路象路革路可知與覲
禮不同者彼是秋冬受覲禮於廟禮主於嚴
肅故侯氏降乘墨車此是春夏受享於廟禮
主於交接故天子乘車出迎而侯氏得乘金
路象路革路之等若春夏受摯於朝亦當乘
墨車初見以臣禮接之再見以賓禮待之也
其載龍旂九斿七斿五斿之等則朝宗覲遇
並同
右車旂
春官司几筵凡大朝覲王位設黼依依前南鄉設莞筵
紛純加繅席畫純加次席黼純左右玉几
肆師大賓客涖筵几築鬻(注築香艸煮以為鬯此王所以禮賓客)
書顧命牖間南嚮敷重蔑席黼純華玉仍几
(蘇氏軾曰蔑席桃竹枝席也黼黑白也純緣也華玉色玉也此見羣臣覲諸侯之生也)
右几筵
周禮秋官小行人合六幣圭以馬璋以皮璧以帛琮以
錦琥以繡璜以黼此六物者以和諸侯之好故(注合同也六幣)
(所以享也五等諸侯享天子用璧享后用琮其大各如其瑞皆有庭實以馬若皮皮虎豹皮也用圭璋者二王)
(之後也二王後尊故享用圭璋而特之禮器云圭璋特義亦通于此其于諸侯亦用璧琮耳子男于諸侯則享)
(用琥璜下其瑞也凡二王後諸侯相享之玉大小各降其瑞一等及使卿大夫頫聘亦如之)
陳氏禮書行人合六幣圭以馬璋以皮璧以帛琮以
錦琥以繡璜以黼何也昔太王之於狄人事之以皮
幣繼之以犬馬終之以珠玉是珠玉重於犬馬犬馬
重於皮幣則合圭以馬合璋以皮宜矣繡黼皆隂功
也繡則五色之全黼則白黑而已是繡備於黼也則
合琥以繡合璜以黼宜矣婚禮納徵以束帛饗贈送
者以束錦聘禮享君夫人以束帛覿以束錦上大夫
與下大夫致賓介饔餼皆以束帛賓介儐之以束錦
食禮君侑幣以束帛大夫相食以束錦是帛質於錦
也則合璧以帛合琮以錦宜矣圭東方也馬動物也
璋南方也皮文物也璧天象也天事質故以帛琮地
象也地事文故以錦琥西方也萬寳之成莫備於此
故以繡璜北方也隂陽之辨莫斷於此故以黼此六
幣所以合之之意也皮馬不上堂故以圭璋特然則
璧琮琥璜皆非特達者歟
考工記玉人璧琮九寸諸侯以享天子(注享獻也聘禮享君以璧享夫)
(人以琮九疏案小行人二王後享天子及后用圭璋則此璧琮寸據上公引聘禮者欲見經云享天子用璧)
(享后用琮此據上公九命若侯伯當七寸子男當五寸)
陳氏禮書玉有朝覲之玉有頫聘之玉有獻享之玉
禮於朝覲之玉言其所瑑桓躬信榖蒲是也頫聘之
玉言瑑而已瑑圭璋璧琮以頫聘是也若夫享獻之
玉諸侯以享天子則不瑑玉人謂璧琮九寸諸侯以
享天子是也諸侯以享夫人則瑑玉人謂瑑琮八寸
諸侯以享夫人是也覲禮侯氏覲天子三享皆束帛
加璧禮器曰束帛加璧尊德也郊特牲曰束帛加璧
往德也夫諸侯相朝而享夫人以琮聘卿亦享夫人
以琮則諸侯享后亦必以琮諸侯享王以璧聘卿享
君亦以璧則諸侯相享亦以璧玉人言璧琮以享天
子則后舉矣言瑑琮享夫人則璧舉矣鄭氏曰五等
諸侯享天子用璧享后用琮其大各如其瑞皆有庭
實以馬若皮用圭璋者二王之後也二王後尊故享
用圭璋而特之其於諸侯亦用璧琮耳子男於諸侯
則用琥璜下其瑞也凡二王後諸侯相享之玉大小
各降其瑞一等及使卿大夫頫聘亦如之考之聘禮
享君以璧而有庭實與馬特行人合六幣言圭以馬
璋以皮而圭璋在璧琮之上則圭璋為二王後之禮
可知公瑞桓圭九寸諸侯享王亦璧琮九寸諸侯即
公也則璧琮各如其瑞可知公侯伯之瑞以圭而享
以璧琮下其瑞也子男之瑞以璧而享諸侯亦璧非
下其瑞也則享用琥璜可知公享夫人瑑琮八寸使
卿大夫頫聘亦瑑圭璋璧琮八寸降其瑞一等則諸
侯相享之玉大小各降其瑞一等及卿大夫頫聘亦
如之可知玉人言諸侯以享而不言公言瑑圭璋璧
琮而不及公鄭氏知其為公何也弁師諸侯之繅斿
九就公之繅斿也聘禮所以朝天子圭與繅皆九寸
公之圭繅也禮之所言舉尊以明卑多矣奚獨玉人
然哉聘禮曰凡四器者惟其所寳以聘可也則圭璋
璧琮之類惟其所寳者而已此又先王權於禮者也
楚薳啓疆曰朝聘有圭享頫有璋蓋朝聘之禮嚴於
享特聘之禮重於殷頫故圭璋所用如此然諸侯之
臣聘后夫人以璋二王之後享王以圭則啓疆之言
亦有其大率者也夫圭璋象隂陽之用璧琮象天地
之體故天子公侯伯之瑞以圭子男璧聘卿聘以圭
享以璧琮又圭璋特達璧琮有幣則圭璋貴於璧琮
矣至於禮神各以所象求之此璧琮又重於圭璋
禮記郊特牲旅幣無方所以别土地之宜而節遠邇之
期也龜為前列先知也以鐘次之以和居參之也虎豹
之皮示服猛也束帛加璧往德也(注旅陳也鐘金也獻金為作器鐘其大者)
(以金參居庭實之間示和也物此一節明朝聘貨賄庭實之)
右玉幣
周禮秋官司儀掌九儀之賓客擯相之禮以詔儀容辭
令揖讓之節(注以詔者以禮詔王)
春官大宗伯朝覲會同則為上相(注相詔王禮也出接賓曰擯入詔禮曰相)
(相者五人卿為上擯)
王命諸侯則儐(注儐進之也王將出命假祖廟立依前南鄉儐者進當命者延之命使登内史)
(由王右以策命之降再拜稽首登受策以出此其略也)
肆師大朝覲佐儐(注為承儐時疏大朝覲謂大會同朝覲時若四常朝則小行人為承擯)
秋官大行人上公介九人擯者五人侯伯介七人擯者
四人子男介五人擯者三人(注介輔己行禮者也侯疏王與諸侯行禮與諸待)
(諸侯同案司儀云諸公相為賓及將幣交擯三辭車逆拜辱元謂既三辭主君則乘車出大門而迎賓是也必)
(知天子待諸侯敵禮者案下文大國之孤繼小國之君不交擯其他皆眡小國之君則天子與諸侯交擯交擯)
(是敵禮也)
(儀禮聘禮鄭注天子諸侯朝覲命介紹傳命其儀各鄉本受命反面傳而下及未則卿受之反面傳而上)
(又受命傳而下亦如之繼疏此論天子諸侯交擯法云紹者亦謂使介相紹以傳命即擯介相傳賓主)
(之命也此交擯謂在大門外初未迎賓時覲禮天子不下堂而見諸侯則秋冬受贄受享皆無迎法無迎)
(法則無此交擯之義若春秋受贄于朝無迎法受享于廟則迎之若然覲禮無迎法此云朝覲者覲雖無)
(迎法饗食則有迎法故齊僕云朝覲宗遇饗食皆乘金路其法儀各以其等為車送迎之節故連覲也云)
(其儀各鄉本受命反面傳而下者雖言各鄉本受命非一時之事先上擯入受命出傳與承擯承擯傳與)
(末擯此是上擯鄉本受命反面傳而下末介向末擯邊受命傳與次介次介傳與上介上介傳與賓是及)
(其末則卿受之反面傳而上也云又受命傳而下亦如之者此乃發賓傳向生君一如前發主君傳而向)
(下故云亦如之如此三廽為交擯三辭也)
小行人凡諸侯入王及郊勞眡館將幣為承而擯(注使宗伯)
(為上擯為之丞而擯之)
禮記禮器諸侯七介七牢大夫五介五牢(注諸侯七介七牢者周之)
(侯伯也大夫五介五牢者侯伯之卿使聘者也周禮上公九介九牢侯伯七介七牢子男五介五牢聘義所云)
(上公七介侯伯五介子男三介乃謂其使者也賜疏介副也牢太牢也謂諸侯朝天子天子以太牢禮之也)
(周禮公九介九牢侯伯七子男五今言七舉中言之也臣為君使各降其君二等此五介五牢謂侯伯之卿亦)
(舉中言之)
天子無介(注無客禮也)
七介以相見也不然則已慤三辭三讓而至不然則已
蹙(注已猶甚也慤蹙愿貌大愿則辭不見情無由至也疏陳七介以相見申賓主之情也言七介者舉中)
(言之司儀賓至大門外陳擯介交擯三辭畢君迎賓拜辱至大門三讓三讓入大門主君每門讓賓一辭是三)
(辭三讓而情意交至也)禮有擯詔樂有相步温之至也(注皆為温藉重禮有)
(擯詔告道賓主者也相步扶工也詔或為紹)
蕙田案賓禮陳擯介之儀有二一為交擯擯
介相傳辭往復自上而下自下而上更迭而
徧其儀繁天子見諸侯諸侯自相朝則行之
一為旅擯但陳儐介而不傳辭其儀略卿大
夫聘問則行之天子受諸侯朝覲大宗伯為
上擯小行人為承擯嗇夫為末擯大宗伯卿
也小行人大夫也嗇夫士也上公擯五人一
卿一大夫三士侯伯四人一卿一大夫二士
子男三人一卿一大夫一士此見於經與注
疏者也其諸侯所陳之介亦當以卿大夫士
充之而經無明文以聘禮侯伯相聘上介一
人士介四人推之然則上公九介一卿一大
夫七士侯伯七介一卿一大夫五士子男五
介一卿一大夫三士與
右擯介
禮記曲禮君天下曰天子朝諸侯分職授政任功曰予
一人(注皆擯者辭也天下謂外及四海也今漢于蠻夷稱天子於王侯稱皇帝覲禮曰伯父實來余一人)
(嘉之余子古今字)
五官之長曰伯是職方(注謂為三公者周禮九命作伯職主也是伯分主東西者春秋)
(傳曰自陜以東周公主之自陜以西召公主之一相處於内)其擯於天子也曰天子
之吏(注擯者辭也春秋傳曰王命委之三吏謂三公也)天子同姓謂之伯父異
姓謂之伯舅自稱於諸侯曰天子之老於外曰公於其
國曰君(注稱之以父與舅親之之辭也外自其私土之外天子畿内)九州之長入天
子之國曰牧(注每一州之中天子選諸侯之賢者以為之牧也周禮曰乃施典于邦國而建其牧)
天子同姓謂之叔父異姓謂之叔舅於外曰侯於其國
曰君(注牧尊於大國之君而謂之叔父辟伯也亦以此為尊禮或損之而益謂此類也外自其國之外九)
(州之中曰侯者本爵也二王之後不為牧不疏案晉文公為二伯左傳僖二十八年云王曰叔父稱伯者以)
(州牧之禮命之也昭九年云伯父惠公歸自秦而誘以來又云我在伯父猶衣服之有冠冕晉稱伯父者以晉)
(為州牧又為二伯若以州牧為禮稱之則曰叔父若以二伯之禮稱之則曰伯父故晉或稱伯或稱叔也周公)
(分陜為二伯詩稱王曰叔父者成王以本親命之晉文侯仇為伯尚書直云父義和不云伯者親親之也又二)
(伯稱天子之老自敵以下曰寡人僖四年齊桓公對屈完稱不穀者謙也凡常諸侯皆稱寡人莊十一年宋災)
(魯往弔之宋閔公稱孤者傳云列國有凶稱孤禮也以有凶災故降名稱孤)
其在東夷北狄西戎南蠻雖大曰子(注謂九州之外長也天子亦選其諸)
(侯之賢者以為之子子猶牧也入天子之國曰子天子亦謂之子雖有諸侯之地本爵亦無過子是以同名曰)
(子)於内自稱曰不榖(注與民言之謙稱榖善也)於外自稱曰王老(注威)
(遠國也外亦其戎狄之中)庶方小侯入天子之國曰某人於外曰子
自稱曰孤(注謂戎狄子男君也男者於外亦曰男舉尊言之疏凡二伯自稱及介傳命曰天子之)
(力臣故玉藻云伯者天子之力臣是也若擯者傳命於天子則曰天子之吏故此云擯於天子則曰天子之吏)
(是也於諸侯及朝廷則曰天子之老則此文及昭十三年劉獻公對叔向云天子之老是也九州之長及介傳)
(命則曰某土之守臣某知者玉藻文若其擯者傳命於天子則曰天子之老臣某侯某知者約此文天子之老)
(及下文云某侯某其餘諸侯介傳命云某土之守臣某知者亦約玉藻文也擯者傳命云某侯某知者約下文)
(也凡九州之外大國之子介傳命某屏之守臣某故玉藻又云其在邊邑曰某屏之守臣某是也擯者告天子)
(稱某子某與中國諸侯同庶方小侯介傳命云某土之孤某知者玉藻云小國之君曰孤是也擯者告天子亦)
(應云某孤某知者約尋常諸侯稱某侯某但稱孤為異耳其二伯以下對天子皆稱名也)
諸侯見天子曰臣某侯某(注謂嗇夫承命告天子辭也其為州牧則曰天子之老臣)
(某侯某奉圭請覲)
玉藻凡自稱天子曰予一人(注謙自别於人而已)伯曰天子之力
臣(注伯上公九命分陜者)諸侯之於天子曰某土之守臣某其在
邊邑曰某屏之守臣某其於敵以下曰寡人小國之君
曰孤擯者亦曰孤(注邊邑謂九州之外大國之君自稱曰寡人擯者曰寡君)
蕙田案覲禮以大國稱伯父伯舅小國稱叔
父叔舅據尋常五等諸侯而言曲禮則專舉
二伯九牧而言故不盡同
右天子諸侯稱謂
禮記曾子問孔子曰諸侯適天子必告於祖奠於禰(注皆)
(奠幣以告之互文也)冕而出視朝(注聽國事也諸侯朝天子必禆冕為將廟受也禆冕者公衮侯)
(伯鷩子男毳)命祝史告於社稷宗廟山川(注臨行又徧告宗廟孝敬之心也)
乃命國家五官而後行(注五官五大夫典事者命者勅之以其職)道而出(注祖)
(道也聘禮曰出祖釋軷祭酒脯也)告者五日而徧過是非禮也(注既告不敢久)
(留也)凡告用牲幣反亦如之(注牲當為制字之誤也制幣一丈八尺疏諸侯視朝當)
(用元冠緇衣素裳今服禆冕者案覲禮侯氏禆冕天子受之於廟今諸侯往朝天子為天子將欲於廟中受已)
(之禮故諸侯豫敬之以冕服視朝也上文云告於祖奠於禰此又命祝史告於宗廟山川知再告也言徧告宗)
(廟則五廟皆告也大宰云建其牧立其監設其參傳其伍是諸侯有三卿五大夫既命大夫則卿亦命之可知)
(皇氏熊氏以為諸侯禮不當用牲故牲當為制其天子則當用牲校人云王所過山川則飾黃駒是也知諸侯)
(不用牲者約下文云幣帛皮圭以告故知不用牲也或天子諸侯出入有告有祭故告用制幣其卿大夫惟入)
(祭而已故聘禮既聘而反祭用牲也)
(陳氏祥道曰告有特用幣有兼牲幣非一端也大祝大師宜於社造於祖大會同造於廟宜於社過大山)
(川用事焉反行釋奠鄭氏引曾子問曰凡告必用牲幣及釋曾子問則改牲幣為制幣是自惑也禮凡告)
(朔告至必用牲也孰謂天子諸侯之告不皆用牲耶)
右諸侯朝覲告祭
曾子問老聃曰諸侯朝天子見日而行逮日而舍
右在途
周禮地官司門凡四方之賓客造焉則以告(注造猶至也告告於)
(王而止客以俟逆)
司關凡四方之賓客敂關則為之告(注謂朝聘者也敂關猶謁關人也鄭)
(司農說以國語曰周之秩官有之曰敵國賓至關尹以告行理以節逆之)
秋官小行人凡諸侯入王則逆勞于畿(注鄭司農云入王朝於王也)
蕙田案此逆勞于畿在郊勞之前
訝士邦有賓客則與行人送逆之入於國則為之前驅
而辟野亦如之(注送逆謂始來及去也入國入野自以時事)
掌訝掌邦國之等籍以待賓客(注等九儀之差數)若將有國賓
客至則戒百官脩委積與士逆賓於疆為前驅而入及
宿則令聚柝及委則致積(注官謂牛人羊人舍人委人之屬士訝士也既戒乃出逆)
(賓令令野廬氏致積以王命致於賓)
環人掌送逆邦國之通賓客以路節達諸四方(注路節旌節也)
(四方圻上)舍則授館令聚柝有任器則令環之(注令令野廬氏鄭司農云)
(四方之人有任器者則環人主令殉環守之)凡門關無幾送逆及疆(注鄭司農云門)
(關不得苛留環人也元謂環人送逆之則賓客出入不見幾)
野廬氏掌達國道路至於四畿(注達謂廵行通之使不䧟絶也去王城五百里)
(曰畿)若有賓客則令守涂地之人聚柝之有相翔者誅之
(注守涂地之人道所出廬宿旁民也相翔猶昌翔觀伺者也鄭司農云聚柝之聚擊柝以宿衛之也有姦人相)
(翔於賓客之側則誅之不得令寇盜賓客)
右至郊
地官大司徒大賓客令野修道委積(注令令遺人使為之也少曰委多曰)
(積皆所以給賓客之疏云大賓客者據諸侯來朝大司徒令遺人於野路上修治道塗及委積芻薪來禾之)
(等以待賓客)
遂人凡賓客令修野道而委積(注委積於廬宿市)
遂師賓客則廵其道修庀其委積(注廵其道修行治道路也故書庀為比鄭)
(司農云讀為庀庀具也)
遺人郊里之委積以待賓客(疏里居也郊民所居即六鄉之民所居郊者其委積)
(留之以待賓客)凡賓客掌其道路之委積凡國野之道十里有
廬廬有飲食三十里有宿宿有路室路室有委五十里
有市市有候館候館有積(注廬若今野候徙有庌也宿可止宿若今亭有室矣候館)
(樓可觀望者一市之間有三廬一宿)
委人以稍聚待賓客(注聚凡畜聚之物瓜匏葵芋禦冬之具也)
牛人共其牢禮積膳之牛(注牢禮飱饔也積所以給賓客之用若司儀職曰主國五)
(積者也膳所以間禮賓客若掌客云殷膳太牢)
夏官羊人共其灋羊(注灋羊飱饔積膳之羊)
秋官大行人上公出入五積侯伯出入四積子男出入
三積(注鄭司農云出入五積謂饋之芻米也元謂出入謂從來訖去也每積有牢禮米禾芻薪䟽出入)
(五積者謂在路供賓來去皆五積)
右委積
大行人上公之禮三問三勞侯伯再問再勞子男壹問
壹勞(注問問不恙也勞謂苦倦之也皆有禮以幣致之疏三問者案司儀諸公相為賓主國五積三問)
(注間闊則問行道則勞其禮皆使卿大夫致之天子於諸侯之禮亦當使卿大夫問之亦有禮以致之所行三)
(處亦當與三勞同處也三勞者案小行人逆勞于畿覲禮至于郊王使人皮弁用璧勞注云郊謂近郊其遠郊)
(勞無文但近郊與畿大小行人勞則遠郊勞亦應使大行人也)
小行人凡諸侯入王及郊勞眡館將幣為承而擯(注王使勞)
(賓於郊致館於賓至將幣使宗伯為上擯皆為之丞而擯之疏使宗伯為上擯者惟謂將幣時于郊勞及眡)
(館二者不使大宗伯為上擯以其使者或大行人官卑何得使大宗伯為擯也當别遣餘官為上擯小行人為)
(承擯)
蕙田案賈疏駮注說甚當又案郊勞儀節
詳見儀禮覲禮篇
右郊勞
考工記玉人案十有二寸棗㮚十有二列諸侯純九大
夫純五夫人以勞諸侯(注純猶皆也鄭司農云案玉案也大人天子夫人元謂案玉飾)
(案也夫人王后也記時諸侯僣稱王而夫人之號不列是以同王后於夫人也玉案十二以為列王后勞朝諸)
(侯皆九列聘大夫皆五列則十有二列者勞二王之後也棗㮚實於器乃加於案聘禮曰夫人使下大夫勞以)
(二竹簋方元被纁裏有蓋其實棗烝㮚擇兼執之以進疏案十有二寸者謂玉案十有二枚云棗㮚十有二)
(列案案皆有棗㮚為列十有二者還據案十二為數不謂一案之上十有二也)
蕙田案今儀禮竹簋作竹簠陸德明釋文云
或作簋
(陳氏禮書玉人所言皆玉器非玉飾之器則所謂案者非玉飾者也酒正漿人有后夫人致飲於賓客之)
(禮則是賓客之禮王夫人預焉非必記時諸侯夫人與王后同號也)
(戴氏震曰案者棜禁之屬儀禮注曰棜之制上有四周下無足禮器注曰禁如今方案隋長局足高三寸)
(此亦案承棗㮚上宜有四周漢制小方案局足此亦宜有足)
右后勞
秋官掌訝賓客至於國賓入館次於舍門外待事於客
(注次如今官府門外更衣處待事於客通其所求索)凡賓客諸侯有卿訝卿有大
夫訝大夫有士訝士皆有訝(注此謂朝覲聘問之日王所使迎賓客於館之訝)
凡訝者賓客至而往詔相其事而掌其治令
訝士賓客居館則帥其屬而為之蹕誅戮暴客者客出
入則道之有治則贊之(注出入謂朝覲於王時也春秋傳曰晉侯受策以出出入三覲)
右在館
秋官大行人上公之禮其朝位賓主之間九十步立當
車軹侯伯朝位賓主之間七十步立當前疾子男朝位
賓主之間五十步立當車衡(注朝位謂大門外賓下車及王車出迎所立之處也)
(王始立大門内交擯三辭乃乘車而迎之齊僕為之節上公立當軹侯伯立當疾子男立當衡王立當軫與鄭)
(司農云前疾謂駟馬車轅前胡下垂拄地者迎疏朝位賓主之間九十步者上公去門九十步王未之時在)
(大門内與賓相去之數也立當車軹者軹謂轂末車轅北向在西邊亦去大門九十步公於車東東西相望當)
(轂末)
(王氏昭禹曰車衡謂在輈下軛兩服者)
(王氏應電曰朝位步數以至門為度迎送以遠為敬也立則以進前為敬故上公立當軹侯伯當疾子男)
(當衡也)
蕙田案詩蓼蕭疏引大行人文以前疾為前
侯論語邢昺疏亦作前侯前侯即車轅下曲
處鄭司農所云車轅前胡下拄地者是也侯
之與胡古字相通今本作疾者字相近而訛
耳
(陳氏禮書齊僕朝覲宗遇皆乘金路其法儀各以其等為車送迎之節蓋春朝夏宗秋覲冬遇其送迎之)
(禮雖同然朝宗于朝以春夏者萬物交際之時故諸公東面諸侯西面以象生氣之文而王於堂下見之)
(所以通上下之志也覲遇于廟以秋冬者萬物分辨之時故諸侯一于北面以象殺氣之質而王於堂上)
(見之所以正君臣之分也夷王當覲而下堂故記者譏之賈公彦孔穎達之徒於是謂秋覲無送迎之禮)
(其言與齊僕不合非所信也)
欽定義疏朝位賓客之間先儒講說不一崔氏謂迎入
應門而朝於路門外之朝則朝禮乃君臣之正不應
以賓主之法迎之故熊氏賈氏皆不從據齊僕職皆
乘金路則當迎之以至廟而非入朝者矣鄭賈以朝
禮無迎法而三享則殺故謂行朝禮於朝正南面之
尊既訖然後講賓主之禮迎入廟而行享如此則無
下堂見諸侯之嫌而又與曲禮當宁之文對峙而不
相悖齊僕職云朝覲宗遇饗食皆乘金路其法儀各
以其等為車送逆之節此謂朝覲宗遇之饗食也陳
氏刪脱二字遂生謬解
右送逆之節
秋官大行人上公之禮廟中將幣三享侯伯廟中將幣
三享子男廟中將幣三享(注廟受命祖之廟也鄭司農云三享三獻也元謂三享皆)
(束帛加璧庭實惟國所有朝事義曰奉國地所出重物而獻之明臣職也)
掌訝將幣為前驅至於朝詔其位入復及退亦如之(注道)
(之以如朝鄭司農云詔其位告客以其位處也入復客入則掌訝出復其故位也客退復入迎為之前驅至於)
(館也元謂入復者入告王以客至也退亦如之如其為前驅)
春官小宗伯大賓客受其將幣之齎(注謂所齎來貢獻之財物)
夏官服不氏賓客之事則抗皮(注鄭司農云謂賓客來朝聘布皮帛者服不氏)
(主舉藏之元謂抗者若聘禮曰有司二人舉皮以東)
校人受其幣馬(注賓客之幣馬來朝聘而享王者)
右將幣
天官太宰以九貢致邦國之用一曰祀貢二曰嬪貢三
曰器貢四曰幣貢五曰材貢六曰貨貢七曰服貢八曰
斿貢九曰物貢(注嬪故書作賓鄭司農云祀貢犧牲包茅之屬賓貢皮帛之屬器貢宗廟之器)
(幣貢繡帛材貢木材也貨貢珠貝自然之物服貢祭服斿貢羽毛物貢九州之外各以所貴為摯肅慎氏貢楛)
(矢之屬是也元謂嬪貢絲枲器貢銀鐵石磬丹漆也幣貢玉馬皮帛也材貢櫄幹栝栢篠蕩也貨貢金玉龜貝)
(也服貢絺紵也斿讀如囿游之游斿貢燕好珠璣琅玕也物貢雜物魚鹽橘柚疏此貢諸侯邦國歲之常貢)
(小行人云春入貢是也大行人云侯服歲一見其貢祀物彼謂因朝而貢與此别)
夏官職方氏凡邦國制其貢各以其所有(注國之地物所有)
秋官大行人侯服其貢祀物甸服其貢嬪物男服其貢
器物采服其貢服物衛服其貢材物要服其貢貨物蕃
國各以其所貴寳為摯(注祀物者犧牲之屬鄭司農云嬪物婦人所為物也爾雅曰嬪)
(婦也元謂嬪物絲枲也器物尊彛之屬服物元纁絺纊也材物八材也貨物龜貝也疏此因朝而貢與大宰)
(九貢及下小行人春入貢者别彼二者是歲之常貢也)
(唐氏曰楚於周非侯服而包茅不入齊得以責之則祀貢不止於侯服行人之文蓋以互見耳)
小行人掌邦國之禮籍以待四方之使者令諸侯春入
貢秋獻功王親受之各以其國之籍禮之(注貢六服所貢也)
(蔡氏德晉曰諸侯貢獻皆遣使致之是為歲事管仲云若節春秋來承王命是也貢與功王皆親受者重)
(其事也)
書禹貢兖州厥貢漆絲厥篚織文青州厥貢鹽絺海物
惟錯岱畎絲枲鉛松怪石厥篚檿絲徐州厥貢惟土五
色羽畎夏翟嶧陽孤桐泗濱浮磬淮夷蠙珠暨魚厥篚
玄纖縞揚州厥貢惟金三品瑶琨篠簜齒革羽毛惟木
島夷卉服厥篚織貝厥包橘柚錫貢荆州厥貢羽毛齒革惟
金三品杶榦栝栢礪砥砮丹惟箘簵楛三邦底貢厥名包匭
菁茅厥篚玄纁璣組九江納錫大龜豫州厥貢漆枲絺紵厥
篚纖纊錫貢磬錯梁州厥貢璆鐵銀鏤砮磬熊羆狐狸
織皮雍州厥貢惟球琳琅玕
(胡氏渭曰冀州天子所自治無貢名)
陳氏禮書采邑有賦而無貢邦國有貢而無賦周官
太宰以九賦歛財賄有家削邦縣邦都之賦以九貢
致邦國之用有祀嬪器幣財貨服斿物之貢其制地
貢在大司徒其施邦國之貢在大司馬其物則職方
氏揚州之金錫荆州之丹銀青州蒲魚雍州玉石之
類是也其用則太府以家削之賦待匪頒邦縣之賦
待幣帛邦都之賦待祭祀邦國之貢待弔用是也然
邦國有歲之常貢有因朝而貢歲之常貢則春入貢
是也因朝而貢則侯服歲一見其貢祀物之類是也
二者之禮雖殊其玉帛庭實之設蓋亦相類考之覲
禮侯氏入門右坐奠圭再拜儐者謁侯氏坐取圭升
致命王受之玉侯氏降拜升成拜乃出三享皆束帛
加璧庭實唯國所有奉束帛匹馬卓上九馬隨之中
庭西上奠幣再拜侯氏升致命王撫玉侯氏降自西
階東面授宰幣西階前再拜以馬出授人九馬隨之
禮記言龜為前列先知也金次之示和也然後繼之
以丹漆絲纊又聘禮夕幣之儀馬則北面奠幣於其
前及見主君賓奉束帛加璧享庭實皮則攝之毛在
内賓致命張皮凡庭實左先皮馬相間可知也賓之
幣唯馬出其餘皆東由此推之侯氏奉玉帛以升庭
實旅百先龜次金次丹漆絲纊馬在其南若皮則居
馬之位而王特撫玉而已以示致方物者臣之職而
不有其物者王之道也禹貢八州有貢惟冀州無貢
以畿内王之所專特歛其賦而已非所謂貢也王制
曰千里之内曰甸千里之外曰采曰流鄭氏謂甸者
服治田出榖税采者九州之地采其美物以當榖税
是也周禮太宰序九貢之物先祀貢嬪貢而繼之以
器幣材貨服斿物之貢行人序九服之貢亦先祀物
嬪物而繼之以器服材貨之物者侯服貢祀物上先
而下後也甸服貢嬪物内先而外後也男服貢器物
采服貢服物以器服作治之功多而責近以詳也衛
服貢材物要服貢貨物以材貨作治之功少而責遠
以略也材貨邦用所通服則王身所獨太宰退服在
材貨之後此又著其先所養而後其所自養也幣斿
物六服所共貢者也以幣繼嬪器之後以斿物繼貢
物之後事之序也行人無幣斿物貢者以其所共貢
者不可六服言之也賈公彦曰太宰言歲之常貢故
有幣行人因朝而貢三享之中已有幣矣故不及幣
此說非也鄭康成於太宰以器貢為銀鐵石磬丹漆
而與鄭注異於行人以器貢為尊彛之屬而與鄭注
同於太宰以材貢為杶榦栝栢篠蕩於行人以材貢
為八材是自惑也
(蔡氏德晉曰諸侯歲有朝貢當朝之歲則諸侯親自貢之大行人所言是也非當朝之歲則遣大夫入貢)
(之小行人令諸侯春入貢是也當朝而親貢之則不復遣大夫入貢一歲中不當有兩貢也若九州外之)
(蕃國則無每歲常貢耳)
右貢物
易晉彖晉康侯用錫馬蕃庶晝日三接
朱子本義言多受大賜而顯被親禮也
禮記王制三公一命卷若有加則賜也不過九命次國
之君不過七命小國之君不過五命(注卷俗讀也其通則曰衮三公八命)
(矣復加一命則復龍衮與王者之後同多於此則賜非命服也虞夏之制天子服有日月星辰周禮諸公之服)
(自衮冕而下如王之服)
樂記所謂大輅者天子之車也龍旂九旒天子之旌也
青黑緣者天子之寳龜也從之以牛羊之羣則所以贈
諸侯也(注贈諸侯謂來朝將去報之以禮九疏大輅謂金輅也據上公及同姓侯伯龍旂旒亦上公)
(也寳龜之中以青黑為之緣天子既與大輅龍旂及寳龜占兆又隨從以牛羊非一故稱羣將此以與諸侯故)
(云所以贈諸侯也)
周禮春官典命上公九命為伯其國家宫室車旗衣服
禮儀皆以九為節侯伯七命其國家宫室車旗衣服禮
儀皆以七為節子男五命其國家宫室車旗衣服禮儀
皆以五為節(注上公謂王之三公有德者加命為二伯二王之後亦為上公國家國之所居謂城)
(方也公之城蓋方九里宫方九百步侯伯之城蓋方七里宫方七百步子男之城蓋方五里宫方五百步大行)
(人職則有諸侯圭籍冕服建常樊纓貳車介牢禮朝位之數焉)
小宗伯掌衣服車旗宫室之賞賜(注王以賞賜有功者)
右錫予
秋官大行人上公禮九牢侯伯禮七牢子男禮五牢(注禮)
(大禮饔餼也三牲備為一牢館謂饔餼大禮朝享後乃陳於)
蕙田案覲禮不載致饔餼之文今以掌客所
載諸侯相朝之禮推之則上公九牢者飪一
牢腥四牢牽四牢也侯伯七牢者飪一牢腥
三牢牽三牢也子男五牢者飪一牢腥二牢
牽二牢也其鼎簋簠豆鉶壺醯醢米禾芻薪
之數亦當凖此聘禮諸侯於聘賓使卿歸饔
餼則天子於諸侯亦當使卿可知諸侯受饔
餼之儀節亦當與聘禮相類
右致饔餼
大行人上公之禮王禮再祼而酢饗禮九獻食禮九舉
侯伯王禮壹祼而酢饗禮七獻食禮七舉子男王禮壹
祼不酢饗禮五獻食禮五舉(注饗設盛禮以飲食也鄭司農云祼讀為灌再灌再)
(飲公也而酢報飲王也舉舉樂也元謂王禮王以欎鬯禮賓也欎人職曰凡祭祀賓客之祼事和欎鬯以實彛)
(而陳之禮者使宗伯攝酌圭瓉而祼王既拜送爵又攝酌璋瓉而祼后又拜送爵是謂再祼再祼賓乃酢王也)
(禮侯伯一祼而酢者祼賓賓酢王而已后不祼也禮子男一祼不酢者祼賓而已不酢王也不酢之禮聘禮之)
(賓是與九舉舉牲體九飯也)
蕙田案饗食當屬嘉禮别為一門此特志其
降殺之等
右饗食之等
禮記王制方伯為朝天子皆有湯沐之邑於天子之縣
内視元士(注給齊戒自潔清之用浴用湯沐用潘亦疏天子元士視附庸以湯沐之邑視元士五)
(十里以下異義公羊說諸侯朝天子天子之郊皆有朝宿之邑從泰山之下皆有湯沐之邑左氏說諸侯有功)
(德於王室京師有朝宿之邑泰山有湯沐之邑魯周之後鄭宣王母弟此皆有湯沐邑其餘則否許慎謹案京)
(師之地皆有朝宿邑周千八百諸侯盡京師地不能容之不合事理之宜是許慎不從公羊之說鄭無駮當從)
(許說)
春秋隠公八年三月鄭伯使宛來歸祊左氏傳鄭伯諸
釋泰山之祀而祀周公以泰山之祊易許田三月鄭伯
使宛來歸祊不祀泰山也(注成王營王城有遷都之志故賜周公許田以為魯國朝)
(宿之邑後世因而立周公别廟焉鄭桓公周宣王之母弟封鄭有助祭泰山湯沐之邑在祊鄭以天子不能復)
(廵狩故欲以祊易許田各從本國所近之宜恐魯以周公别廟廟疑故云已廢泰山之祀而欲為魯祀周公孫)
(辭以有求也)
桓公二年鄭伯以璧假許田左氏傳鄭人請復祀周公
卒易祊田三月鄭伯以璧假許田為周公祊故也公
羊傳許田者何魯朝宿之邑也諸侯時朝乎天子天子
郊諸侯皆有朝宿之邑此魯朝宿之邑也則曷為謂之
許田諱取周田也曷為謂之許近許也此邑也其稱田
何田多邑少稱田邑多田少稱邑(注諸侯來朝當有所住止故賜邑于遠郊)
(其實天子地諸侯不得專也桓公專以與鄭背叛當誅故深諱之若暫假借)榖梁傳非假
而曰假諱易地也許田者魯朝宿之邑也邴者鄭伯之
所受命而祭泰山之邑用見魯之不朝於周而鄭之不
祭泰山也(注泰山非鄭境内從天王廵狩受命而祭也)
史記周本紀鄭怨桓王與魯易許田天子之用事泰山
田也
春秋定四年左氏傳祝鮀曰取於有閻之土以共王職
(注有閻衛所受朝宿邑蓋近京畿)取於相土之東都以會王之東蒐(注為)
(湯沐邑王東廵狩以助祭泰山)
陳氏禮書古者諸侯於王畿有朝宿之邑泰山有湯
沐之邑王制曰方伯為朝天子皆有湯沐之邑於縣
内視元士則凡非方伯其邑不得視元士也不然諸
侯湯沐之邑多矣盡王畿其足以容之乎許田魯侯
湯沐之邑也祊鄭伯從祭泰山湯沐之邑也邑非諸
侯之所得專魯鄭專而易之此春秋所以譏也昔祝
鮀盛稱魯衛晉國之封而衛有湯沐之邑則湯沐之
邑豈諸侯之所均也漢諸侯皆有邸於京師武帝令
諸侯各治邸泰山下蓋先王之遺制也先王之時湯
沐邑皆有所賦漢初民無蓋藏高祖於是省禁輕租
自天子以至封君湯沐邑皆各為私奉養不領於天
子之經費
蕙田案王畿有朝宿之邑泰山下有湯沐之
邑此對文言也其實朝宿之邑皆得稱湯沐
王制方伯朝天子皆有湯沐之邑於天子之
縣内是也
右朝宿之邑(湯沐邑附)
禮記曾子問曾子問曰諸侯旅見天子入門不得終禮
廢者幾孔子曰四請問之曰大廟火日食后之喪雨霑
服失容則廢如諸侯皆在而日食則從天子救日各以
其方色與其兵大廟火則從天子救火不以方色與兵
右朝變禮
禮記郊特牲覲禮天子不下堂而見諸侯(注正君臣也)下堂
而見諸侯天子之失禮也由夷王以下(注夷王周康王之元孫之子也)
(時微弱不敢自尊於諸侯)
右朝覲失禮
禮記曲禮既葬見天子曰類見(注代父受國類猶象也執皮帛象諸侯之禮見)
(也其禮亡義疏此諸侯世子父死葬畢而見於天子禮也春秋之三年除喪之後乃見而今云既葬者謂天)
(子或廵狩至竟故得見天子未葬未正君臣故雖天子廵狩亦不見也)
右類見
周禮秋官象胥掌蠻夷閩貉戎狄之國使掌傳王之言
而諭說焉以和親之(注謂蕃國之臣來頫聘者有疏蕃國之君世壹見無聘使法國事)
(來小行人受其幣聽其辭以中國頫聘况之耳其實無頫聘也)若以時入賓則協其禮
與其辭言傳之凡其出入送逆之禮節幣帛辭令而賓
相之(注以時入賓謂其君以世一見來朝為賓者從來至去皆為擯而相侑其禮儀疏夷狄無玉帛來)
(向中國而云幣帛者謂王有賜與之禮也)
(郎氏兆玉曰其拜跪坐起不同於中國則教之以中國之儀而協其禮其言語聲音不同於中國則譯外)
(國之音而傳其語)
右蕃國入賓
大戴禮朝事篇古者聖王明義以别貴賤以序尊卑
以體上下然後民知尊君敬上而忠順之行備矣是
故古者天子之官有典命官掌諸侯之儀大行人掌
諸侯之儀以等其爵故貴賤有别尊卑有序上下有
差也典命諸侯之五儀諸臣之五等以定其爵故貴
賤有别尊卑有序上下有差也命上公九卿為伯其
國家宫室車旗衣服禮儀皆以九為節諸侯諸伯七
命其國家宫室車旗衣服禮儀皆以七為節子男五
命其國家宫室車旗衣服禮儀皆以五為節王之三
公八命其卿六命其大夫四命及其封也皆加一等
其國家宫室車旗衣服禮儀亦如之凡諸侯之適子
省於天子攝君則下其君之禮一等未省則以皮帛
繼子男公之孤四命以皮帛視小國之君其卿二命
其大夫再命士一命其宫室車旗衣服禮儀各視其
命之數侯伯之卿大夫亦如之子男之卿再命其大
夫一命其士不命其宫室車旗衣服禮儀如其命之
數大行人以九儀别諸侯之命等諸臣之爵以同域
國之禮而行其賓主上公之禮執桓圭九寸繅藉九
寸冕服九章建常九旒樊纓九就貳車九乘介九人
禮九牢其朝位賓主之間九十步饗禮九獻食禮九
舉諸侯之禮執信圭七寸繅藉七寸冕服七章建常
七旒樊纓七就貳車七乘介七人禮七牢其朝位賓
主之間七十步饗禮七獻食禮七舉諸伯執躬圭其
他皆如諸侯之禮諸子執榖璧五寸繅藉五寸冕服
五章建常五旒樊纓五就貳車五乘介五人禮五牢
其朝位賓主之間五十步饗禮五獻食禮五舉諸男
執蒲璧其他皆如諸子之禮凡大國之孤執帛皮以
繼小國之君諸侯之卿禮各下其君二等以下及大
夫士皆如之天子之所以明章著此義者以朝聘之
禮是故千里之内歲一見千里之外千五百里之内
二歲一見千五百里之外二千里之内三歲一見二
千里之外二千五百里之内四歲一見二千五百里
之外三千里之内五歲一見三千里之外三千五百
里之内六歲一見各執其圭瑞服其服乘其輅建其
旌旂施其樊纓從其貳車委積之以其牢禮之數所
以明别義也然後天子冕而執鎮圭尺有二寸藻籍
尺有二寸搢大圭乘大輅建大常十有二旒樊纓十
有再就貳車十有二乘率諸侯而朝日東郊所以教
尊尊也退而朝諸侯為壇三成宫旁一門天子南鄉
見諸侯土揖庶姓時揖異姓天揖同姓所以别親疎
外内也公侯伯子男各以其旂就其位諸公之國中
階之前北面東上諸侯之國東階之東西面北上諸
伯之國西階之西東面北上諸子之國門東北面東
上諸男之國門西北面東上及其將幣也公於上等
所以别貴賤序尊卑也奠圭降拜升成拜明臣禮也
奉國地所出重物而獻之明臣職也肉袒入門而右
以聽事也明臣禮職臣事所以教臣也率而祀天於
南郊配以先祖所以教民報德不忘本也率而享祀
於太廟所以教孝也與之大射以考其習禮樂而觀
其德行與之圖事以觀其能儐而禮之三饗三食三
宴以與之習立禮樂是故一朝而近者三年遠者六
年有德焉禮樂為之益習德行為之益修天子之命
為之益行然後使諸侯世相朝交歲相問殷相聘以
習禮考義正刑一德以崇天子故曰朝聘之禮者所
以正君臣之義也古者大行人掌大賓之禮及大客
之義以親諸侯春朝諸侯而圖天下之事秋覲比邦
國之功夏宗以陳天下之謀冬遇協諸侯之慮時會
以發四方之禁殷同以施天下之政時聘以結諸侯
之好殷頫以成邦國之貳間問以諭諸侯之志歸脤
以教諸侯之福慶賀以贊諸侯之喜致會以補諸侯
之災天子之所撫諸侯者歲徧存三歲徧眺五歲徧
省七歲屬象胥喻言語計辭令九歲屬瞽史諭書名
聽音聲十有一歲建瑞節同度量成牢禮同數器脩
法則十有二歲天子廵狩殷國是故諸侯上不敢侵
陵下不敢暴小民然後諸侯之國札喪則令賻補之
凶荒則令賙委之師役則令犒禬之有福事則令慶
賀之有禍灾則令哀弔之凡此五物者治其事故及
其利害為一書其禮俗政事教治刑禁之逆順為一
書其悖逆暴亂作慝欲犯令者為一書其札喪凶荒
厄貧為一書其康樂和親安平為一書凡此五物者
每國别異之天子以周知天下之政是故諸侯附於
德服於義則天下太平古者天子為諸侯不行禮義
不脩法度不附於德不服於義故使射人以射禮選
其德行職方氏大行人以其治國選其能功諸侯之
得失治亂定然後明九命之賞以勸之明九伐之法
以震威之尚猶有不附於德不服於義者則使掌交
說故諸侯莫不附於德服於義者此天子之所以養
諸侯兵不用而諸侯自為政之法也
薛氏禮圖天子待五等諸侯禮數初入境上公則五
積侯伯則四積子男則三積皆用牢出入同等上公
三問侯伯再問子男一問皆用脯脩至國則致飱者
客始至致小禮也飱有牢上公五侯伯四子男三也
有庶羞公四十侯三十二子男二十四有簠公十侯
伯八子男六皆實稻粱也有豆公四十侯伯三十子
男二十四皆實菹醢也有鉶羹公三十八侯伯二十
八子男十八也有壺酒公四十侯伯三十二子男二
十四有簋黍稷器也公侯伯子男各十二朝訖致饔
飱有牢公九侯伯七子男五也有米公百二十筥侯
伯百筥子男八十筥也有醯醢公百二十甕侯伯百
甕子男八十甕也有車米視生牢牢十車公則四十
車侯伯三十車子男二十車也有車禾視死牢牢十
車公五十車侯伯四十車子男三十車也有芻薪其
數倍禾也乘禽公日九十雙侯伯七十雙子男五十
雙也殷膳太牢中又致膳謂之殷膳也公則三饗三
食三燕侯伯則一饗一食一燕若有故不親饗食燕
則以幣致之此王待諸侯之禮然也天子待孤卿以
下禮數若大國之孤天子待之出入亦三積不問一
勞其牢禮饗食及陳設之儀一如子男之禮自卿以
下天子待之皆以其爵等為牢禮之數如爵卿也則
飱二牢饔餼五牢大夫則飱太牢饔餼三牢士也則
飱少牢饔餼太牢至陳設之儀皆如朝聘之禮然則
天子待卿以下積則卿出入二積大夫出入一積所
以知其如此者諸侯之積視飱牽故大夫之積亦視
飱牽也以上皆據從君為介之禮若不從君而特來
聘問之卿大夫士天子待之亦與從君為介之禮同
等也詳見周禮大行人及司儀掌客諸職諸侯朝
天子之禮始至天子之境先謁關人關人告王王使
小行人迎勞於畿又使大夫致積及郊王使大行人
服皮弁用璧以勞之諸侯亦服皮弁服受之諸侯儐
王使者用束帛乘馬及國天子賜館使司空致舍小
行人為承儐諸侯儐王使者亦用束帛乘馬乃致飱
春夏之時將朝之旦諸侯則服禆冕釋幣於禰遷主
各乘其所受上路以朝卿為上介大夫為次介士為
衆介衣服旌旗朝位遠近陳介各如命數而擯用命
數之強半天子迎公則宗伯為上擯小行人為承擯
嗇夫為末擯王時服衮冕乘金路建大旂在於門内
至擯受命請事傳承擯自擯而傳至介自介而傳至
公更報而下傳命既訖王乃乘車出門下車而揖之
公則前至門外相揖而入三擯三介為之三相初出
臯門之時三相俱入及庫門而止一相及廟門外之
舍諸侯入於舍王則更迎侯伯迎侯伯竟更迎子男
凡王出迎時公立當車軹侯伯立當前疾子男立當
車衡則王出門下車時當車軫而立與王既迎訖則
服皮弁服於路門外正朝當宁而立諸侯即服於舍
服皮弁各執瑞玉至於朝諸公皆東面諸侯皆西面
伯子男從侯而朝序進授玉先盡同姓次及異姓也
將授贄之時皆進當王前西北東面奠玉再拜稽首
王命親授諸侯乃執玉而進王以冒玉合圭然後受
之諸侯退再拜稽首授贄既訖各還其舍王更服衮
冕至於廟中當扆而立諸侯各服禆冕一相而入以
行享禮隨國所有分為三享王者之後三享皆以圭
璋致之五等諸侯三享皆以璧琮致之致享之禮王
但撫之諸侯自授於宰先行王禮然後乃行后禮若
秋冬之時將朝之旦諸侯皆乘墨車而至於大門之
外王不迎直陳擯介上擯自與諸侯相接傳命更至
廟門之舍蓋諸侯前期皆受舍於廟門之外也王服
衮當依而立受朝享之禮諸侯入門右皆奠玉再拜
王命時受之諸侯更取玉升堂致命王親受諸侯降
堂又再拜稽首王迎升然後行三享之禮王皆撫之
諸侯降堂自授王率如朝宗之法惟乘墨車天子不
下堂而迎朝享并受於廟為異於朝宗也諸侯行朝
享既訖王使宗伯以圭瓚酌欎鬯祼賓王拜送之次
后亦使宗伯以璋瓚亞祼賓后拜送之公於是酢王
不酢后所謂王禮再祼而酢也侯伯則王使宗伯一
祼侯伯則酢王后不祼也子男則一祼不酢禮畢還
館諸公卿皆就館見之若有功者天子賜之車服皆
使公卿就館致之諸侯儐使者亦以束帛乘馬致饔
餼於館諸侯亦以束帛乘馬儐使者夕則后致饔餼
之禮後日王速賓來就廟中行饗食燕之禮饗食燕
既訖乃還王致贈郊送加勞之禮送之至境凡諸侯
當朝之歲有故不得朝則遣世子來朝若已誓於天
子者則禮下其君一等未誓者以皮帛繼子男也若
無世子則使孤孤之禮與子男同所異者立當車前
不交擯廟中無相以酒禮而已無孤者則使卿如聘
禮也
蕙田案孔仲達曲禮疏天子春夏受朝宗則
無迎法受享則有之其說與薛氏異未詳孰
是
五禮通考卷二百二十一
