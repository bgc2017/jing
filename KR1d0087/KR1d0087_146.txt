五禮通考卷一百三十六
刑部尚書秦蕙田撰
嘉禮九
朝禮
蕙田案古者有朝覲之禮無朝賀之文秦改
封建為郡縣始有朝十月之禮漢叔孫通起
朝儀其制始詳大朝會實始於此其冬至稱
賀昉於魏晉千秋之節始於有唐前明以元
正冬至聖節為三大節我
朝因之盖以元正者一歲之始冬至者一陽之始聖
節者人君之始帝王所以臨御萬國臣子所
以致敬君父將於是乎觀禮焉若唐五代宋
以五月朔受大朝遼以重五稱賀元明則有
郊祀慶成受賀其禮大略相仿遼志别有賀
祥瑞平難諸儀皆起於一時創制不合於古
今編次五禮概不及錄元正冬至朝賀晉書
宋遼諸志俱入賓禮今以杜佑通典明集禮
會典之例載入嘉禮云
史記秦始皇本紀二十六年始皇推終始五德之傳以
為水德之始改年始朝賀皆自十月朔衣服旄旌節旗
皆上黑
蕙田案三代盛時無所謂朝賀也每日則有
視朝之儀月朔則有聽朔之禮聽朔者天子
於明堂諸侯於祖廟行之故亦謂之朝廟不
於朝也其在歲首行之則謂之朝正春秋襄
二十九年經書公在楚左氏傳云釋不朝正
於廟也後世朝正之名盖始於此但古者於
廟行告朔之禮所以尊祖後世於朝舉賀歲
之禮乃以尊君名同而實異秦朝賀儀雖不
可考然漢叔孫通所起朝儀頗采用之當亦
不甚相遠此後代正朔朝會之權輿也
右秦正旦朝賀
叔孫通傳漢已并天下高帝悉去秦苛儀法為簡易羣
臣飲酒爭功醉或妄呼拔劍擊柱高帝患之叔孫通說
上曰儒者難與進取可與守成臣願徵魯諸生與臣弟
子共起朝儀高帝曰得無難乎通曰禮者因時世人情
為之節文臣願頗采古禮與秦儀雜就之上曰可試為
之令易知度吾所能行為之於是通使徵魯諸生三十
餘人及上左右為學者(注左右謂近臣也為學謂素有學術)與其弟子百
餘人為綿蕞野外(注應劭曰立竹及茅索營之習禮儀其中也如淳曰謂以茅剪樹地為纂)
(尊卑之次也春秋傳曰置茅蕝師古曰蕞與蕝同並音子說反)習之月餘通日上可試
觀上使習禮曰吾能為此廼令羣臣習肄會十月漢七
年長樂宫成諸侯羣臣皆朝十月(注適會長樂宫新成漢時尚以十月為正)
(月故行朝歲之禮史家追書十月)儀(叙下儀法)先平明(未平明之前)謁者治禮引
以次入殿門廷中陳車騎戍卒衛官設兵張旗志傳曰
趨(傳聲教入者皆令趨謂疾行為敬也)殿下郎中俠陛陛數百人(俠與挾同挾其)
(兩旁每陛皆數百人)功臣列侯諸將軍軍吏以次陳西方東鄉文
官丞相以下陳東方西鄉大行設九賓臚句傳(上傳告下為臚)
(下告上為句也大行掌賓客之禮今之鴻臚九賓則九儀也謂公侯伯子男卿大夫士也)於是皇帝
輦出房百官執戟傳警(傳聲而唱警)引諸侯王以下至吏六百
石以次奉賀自諸侯王以下莫不振恐肅敬至禮畢復
置法酒(法酒猶言禮酌謂不飲之至醉)諸侍坐殿上皆伏抑首(抑屈也謂依禮)
(法不敢平坐而視)以尊卑次起上夀觴九行謁者言罷酒御史
執法舉不如儀者輙引去竟朝置酒無敢讙譁失禮者
於是高帝起曰吾乃今日知為皇帝之貴也乃拜叔孫
通為太常賜金五百斤
(讀史管見胡氏寅曰帝王之禮因革損益至周而大備周八百年雖柄移祚迄其朝廷所用者無利害於)
(爭戰從横之事雖秦火書滅籍亦必有知其略者誠能深知詢求草創而潤色之縱不得其全亦當參互)
(有見使聖帝明王制儀立度文章物采寓法象形禁戒之意後猶有考不亦美哉惜乎漢高智不及此而)
(叔孫通委己從人諧世而取寵也)
(邱氏濬曰此後世歲首行朝賀禮之始漢承秦制以十月為歲首故也武帝始行夏正而以正月為歲首)
(然朝賀之禮則仍其舊用十月焉至後漢始命行朝會禮於正月此禮三代以前雖未有其制然歲序更)
(端之始萬物維新凡為臣子者畢來朝會以致其履端之慶亦義之當然也)
蕙田案朝賀之禮在歲首正月朔秦漢以十
月為正月其云朝十月者史家於太初改歷
之後追書之顔師古注漢書其說甚明太初
改用夏正則朝賀自當在正月武帝紀太初
四年春正月朝諸侯王於甘泉宫後元二年
春正月朝諸侯王於甘泉宫宣帝紀五鳳三
年單于稱臣使弟奉珍朝賀正月甘露二年
匈奴呼韓邪單于欵五原塞願奉珍以朝三
年正月是其證也杜佑通典云武帝雖用夏
正然每月朔朝至于十月朔猶常享會蓋漢
儀諸侯王惟朝正月公卿則每月常朝以十
月舊為歲首故亦有享會之禮瓊山邱氏據
此以為西漢朝賀常在十月誤矣
史記高祖本紀九年未央宫成高祖大朝諸侯群臣置
酒未央前殿高祖奉玉巵為太上皇夀殿上群臣皆呼
萬歲
吕后本紀孝惠三年方築長安城六年城就諸侯來會
十月朝賀
漢書高后本紀二年春詔曰高皇帝匡飭天下諸有功
者皆受分地為列侯萬民大安莫不受休德朕思念至
於久遠而功名不著亡以尊大誼施後世今欲差次列
侯功以定朝位藏於高廟世世勿絶嗣子各襲其功位
其與列侯議定奏之丞相陳平言謹與絳侯臣勃曲周
侯臣商潁陰侯臣嬰安國侯臣陵等議列侯幸得賜餐
錢奉邑陛下加惠以功次定朝位臣請藏高廟奏可
蕙田案高帝時已定蕭曹以下十八侯位次
至高后二年詔丞相平盡差列侯之功則自
陳濞以下至須無共一百三十七人其朝位
則如淳注漢書謂功大者位在上是也
南齊書禮志秦人以十月旦為歲首漢初習以大饗
會後用夏正饗會猶未廢十月旦會也
蕙田案志所云可正邱氏以朝賀仍舊在十
月之誤
决疑要注古者朝會皆執贄侯伯執圭子男執璧孤
執皮帛卿執羔大夫執鴈士執雉漢魏粗依其制正
旦大會諸侯執玉璧薦以鹿皮公卿以下所執如古
禮古者衣皮故用皮帛為幣玉以象德璧以稱事也
(大學衍義補漢有天子大會殿為周之外朝蕭何造未央宫言前殿宜有後殿大會殿為外朝宫中有後)
(殿為治朝七年諸侯羣臣朝長樂宫蓋大朝會之所)
蕙田案鄭康成注周禮槀人云今司徒府中
有百官朝會之殿云天子與丞相舊決大事
焉是外朝之存者與然則漢無大會殿之名
也邱氏之說蓋承葉石林之誤又漢時朝
正月或在長樂宫或在未央宫或在甘泉宫
或在建章宫隨上所在無定所不必常在長
樂也
右西漢正旦朝賀
續漢書禮儀志每月朔歲首為大朝受賀其儀夜漏未
盡七刻鐘鳴受賀及贄公侯璧中二千石二千石羔千
石六百石鴈四百石以下雉(獻帝起居注舊典市長執雁建安八年始令執雉)
百官賀正月二千石以上上殿稱萬歲舉觴御坐前司
空奉羹大司農奉飯奏食舉之樂百官受賜宴享大作
樂其每朔惟十月旦從故事者高祖定秦之月元年歲
首也
蔡質漢儀正月旦天子幸德陽殿臨軒公卿將大夫
百官各陪朝賀蠻貊胡羌朝貢畢見屬郡計吏皆陛
覲庭燎宗室諸劉雜會萬人以上立西面定位公納
薦太官賜酒食西入東出既定上夀計吏中庭北面
立太官上食賜羣臣酒食貢事御史四人執法殿下
虎賁羽林弧弓撮矢陛戟左右戎頭偪脛陪前向後
左右中郎將往東西羽林虎賁將往東北五官將往
中央悉坐就賜作九賓徹樂舍利從西方來戲於庭
極乃畢入殿前激水化為比目魚跳躍嗽水作霧障
日畢化成黃龍長八丈出水遨戲於庭炫燿日光以
兩大絲繩係兩柱中頭間相去數丈兩倡女對舞行
於繩上對面道逢切肩不傾又蹋局藏形於斗中鐘
磬並作樂畢作魚龍曼延小黃門吹三通謁者引公
卿羣臣以次拜微行出罷卑官在前尊官在後德陽
殿周旋容萬人陛高一丈皆文石作壇激沼水於殿
下書屋朱梁玉階金柱刻鏤作宫掖之好厠以青翡
翠一柱三帶韜以赤緹天子正旦節會朝百僚於此
自到偃師去宫四十三里望朱雀五闕德陽其上鬱
律與天連雒陽宫閣簿云德陽宫殿南北行七丈東
西行三十七丈四尺
蕙田案正旦朝會百僚為盛禮所在乃以雜
技遊戲不經凟禮莫此為甚
班固東都賦春王三朝會同漢京是日也天子受四
海之圖籍膺萬國之貢珍内撫諸夏外接百蠻乃盛
禮樂供帳置乎雲龍之庭陳百僚而贊羣后究皇儀
而展帝容(端門東有崇賢門次外有雲龍門)於是庭實干品旨酒萬
鍾列金罍班玉觴嘉珍御太牢享爾乃食舉雍徹泰
師奏樂陳金石布絲竹鐘鼔鏗鎗管絃燁煜抗五聲
極六律歌九功舞八佾韶武備太古畢四夷間奏德
廣所及伶佅兜離㒺不具集萬樂備百禮暨皇懽浹
羣臣醉䧏烟煴調元氣然後撞鐘告罷百僚遂退
蔡邕獨斷正月朝賀三公奉璧上殿向御座北面太
常贊曰皇帝為君興三公伏皇帝坐乃進璧古語曰
御坐則起此之謂也舊儀三公以後月朝後省常以
六月朔十月朔旦朝後又以盛暑省六月朝故今獨
以為正月十月朔朝也
南齊書禮志東京以後正旦夜漏未盡七刻鳴鐘受
賀張衡賦云皇輿夙駕登天光於扶桑然則雖云夙
駕必辨色而行事矣
宋書禮志舊有充庭之制臨軒大會陳乘輿車輦旌
鼓於殿庭張衡賦云龍路充庭鸞旗拂霓
後漢書朱暉傳驃騎將軍東平王蒼辟之甚禮敬焉
正月朔日蒼當入賀故事少府給璧是時陰就為府
卿貴驕吏傲不奉法蒼坐朝堂漏且盡而求璧不可
得顧謂掾屬曰若之何暉望見少府主簿持璧即往
紿之曰我數聞璧而未嘗見試請觀之主簿以授暉
暉顧召令史奉之主簿大驚遽以白就就曰朱掾義
士勿復求更以他璧朝蒼既罷召暉謂曰屬者掾自
視孰與藺相如帝聞壯之
陳翔傳翔拜侍御史時正旦朝賀大將軍梁冀威儀
不整翔奏冀恃貴不敬請收案罪
後漢書安帝本紀永初元年春正月元日會徹樂不陳
充庭車(每大朝會必陳乘輿法物車輦於庭故曰充庭車以年饑故不陳)
晉書禮志漢建安中將正會而太史上言正旦當日
蝕朝士疑會否共諮尚書令荀彧時廣平計吏劉邵
在坐曰梓慎裨竈古之良史猶占水火錯失天時諸
侯旅見天子入門不得終禮者四日蝕在一然則聖
人垂制不為變異預廢朝禮者或災消異伏或推術
謬誤也彧及衆人咸善而從之遂朝會如舊日亦不
蝕邵由此顯名
南齊書禮志漢末蔡邕立漢朝會志竟不就
蕙田案兩漢朝會樂章無可考蔡邕禮樂志
云漢樂四品其三曰黃門鼓吹天子所以晏
樂羣臣此即三朝食舉之樂也又云孝章皇
帝親著歌詩四章列在食舉今其詩亦不傳
右後漢正旦朝賀
晉書禮志魏氏承漢末大亂舊章殄滅命侍中王粲尚
書衞覬草創朝儀
南齊書禮志魏武都鄴正會文昌殿用漢儀又設百華
燈文帝修洛陽宫室權都許昌宫殿狹小元日於城南
立氊殿青帷以為門設樂享會後還洛陽依漢舊事
宋書禮志何承天云魏元會儀無存者案何禎許都
賦曰元正大饗壇彼西南旗幕峩峩檐宇弘深王沈
正會賦又曰華幄映於飛雲朱幕張於前庭絙青帷
於兩階象紫極之崢嶸咸百辟於和門等尊卑而奉
璋此則大饗悉在城外不在宫内也臣案魏司空王
朗奏事曰故事正月朔賀殿下設兩百華燈對於二
階之間端門設庭燎火炬端門外設五尺三尺燈月
照星明雖夜猶晝矣如此則不在城外也何王二賦
本不在洛京何云許都賦時在許昌也王賦又云朝
四國於東巡亦賦許昌正會也
魏文帝本紀黃初元年注案諸書紀是時帝居北宫以
建始殿朝羣臣門曰承明陳思王植詩曰謁帝承明廬
是也
宋書禮志魏黃初三年始奉璧朝賀
魏志明帝本紀景初元年春正月有司奏以為魏得地
統宜以建丑之月為正朝會建太白之旗
宋書禮志景初三年十二月尚書盧毓以烈祖明皇帝
以今年正日棄離萬國禮忌日不樂甲乙之謂也烈祖
明皇帝建丑之月棄天下臣妾之情於此正月有甚甲
乙今若以建丑正朝四方會羣臣設盛樂不合於禮博
士樂祥議正日旦受朝貢羣臣奉贄後五日乃大宴會
作樂大尉屬朱誕議今因宜改之際還修舊則元首建
寅於制為便大將軍屬劉肇議宜過正一日乃朝賀大
會明令天下知崩亡日不朝也詔曰烈祖明皇帝以正
日棄天下每與皇太后念此日至心有剝裂不可以此
日朝羣辟受慶賀也月二日會又非故也聽當還夏正
月雖違先帝通三統之義斯亦子孫哀慘永懷又夏正
朔得天數者其以建寅之月為歲首
蕙田案禮記祭義云君子有終身之喪忌日
之謂也鄭氏以忌日為親亡之日忌日不用
舉他事魏明帝以元正日崩便是忌日朝賀
之禮自應不舉適會其時改用丑正因改朝
正之禮於建寅復用夏時事出偶然耳不然
則如劉肇議過正一日朝會似亦可行也
魏志鍾繇傳明帝時有疾拜起不便時華歆亦以高
年疾病朝見皆使載輿虎賁士輿上殿就座是後三
公有疾以為故事
蕙田案魏志正始六年詔太傅乘輿升殿此
又在鍾繇華歆之後但此等類非純臣之事
史冊所載不可覼縷今盡刪去以存君臣上
下之分此條以三公沿襲成例故存之
晉書樂志杜䕫傳舊雅樂四曲一曰鹿鳴二曰騶虞三
曰伐檀四曰文王皆古聲辭及太和中左延年攺䕫騶
虞伐檀文王三曲更自作聲節其名雖存而聲實異惟
因䕫鹿鳴全不改易每正旦大會太尉奉璧群后行禮
東廂雅樂常作者是也後又改三篇之行禮詩第一曰
於赫篇詠武帝聲節與古鹿鳴同第二曰巍巍篇詠文
帝用延年所改騶虞聲第三曰洋洋篇詠明帝用延年
所作文王聲第四曰復用鹿鳴鹿嗚之聲重用而除古
伐檀
蕙田案魏朝賀諸樂章俱不存
右魏正旦朝賀
晉書禮志晉氏受命武帝更定元會儀咸寧注是也傅
玄元會賦曰考夏后之遺訓綜殷周之典藝採奏漢之
舊儀定元正之嘉會此則兼採衆代可知矣咸寧注先
正一日有司各宿設(宋志守宫宿設王公卿校便坐於端門外大樂鼓吹又宿設四廂樂)
(及牛馬帷閤於殿前)夜漏未盡十刻羣臣集到庭燎起火上賀起
謁報又賀皇后還從雲龍東中華門入詣東閤下便坐
漏未盡七刻百官及受贄郎官以下至計吏皆入立其
次其陛衞者如臨軒儀漏未盡五刻謁者僕射大鴻臚
各各奏羣臣就位定漏盡侍中奏外辦皇帝出鐘鼔作
百官皆拜伏太常𨗳皇帝升御座鐘鼔止百官起大鴻
臚跪奏請朝賀掌禮郎讃皇帝延王登大鴻臚跪讃藩
王臣某等奉白璧各一再拜賀太常報王悉登謁者引
上殿當御座皇帝興王再拜皇帝坐復再拜跪置璧御
座前復再拜成禮訖謁者引下殿還故位掌禮郎讃皇
帝延太尉等於是公特進匈奴南單于金紫將軍當大
鴻臚西中二千石二千石千石六百石當大行令西皆北
面伏鴻臚跪讚太尉中二千石等奉璧皮帛羔鴈雉再
拜賀太常讚皇帝延公等登掌禮引公至金紫將軍上
殿皇帝興皆再拜皇帝坐又再拜跪置璧皮帛御座前
復再拜成禮訖謁者引下殿還故位公置璧成禮時大
行令並讚殿下中二千石以下同成禮訖以贄授贄郎
郎以璧帛付諸謁者羔雁雉付太官太樂令跪奏雅樂
樂以次作乘黃令乃出車皇帝罷入百官皆坐晝漏上
水六刻諸蠻夷胡客以次入皆再拜訖坐御入後三刻
又出鐘鼔作謁者僕射跪奏請群臣上謁者引王公二
千石上殿千石六百石停本位謁者引王詣罇酌夀酒
跪授侍中侍中跪置御坐前王還王自酌置位前謁者
跪奏藩王臣某等奉觴再拜上千萬歲四廂樂作百官
再拜已飲又再拜謁者引王等還本位陛下者傳就席
羣臣皆跪諾侍中中書令尚書令各於殿上上夀酒登
歌樂升太官又行御酒御酒升階太官令跪授侍郎侍
郎跪進御座前乃行百官酒太樂令跪奏奏登歌三終
乃降太官令跪請具御飯到階羣臣皆起太官令持羹
跪授司徒持飯跪授大司農尚食持案並授持節持節
跪進御座前羣臣就席太樂令跪奏奏食舉樂太官行
百官飯案徧食畢太樂令跪奏請進樂樂以次作鼔吹
令又前跪奏請以次進衆妓乃召諸郡計吏前受敕戒
於階下奏樂畢謁者一人跪奏請罷退鐘鼔作羣臣北
面再拜出然則夜漏未盡七刻謂之晨賀書漏上三刻
更出百官奉夀酒謂之晝會别置女樂三十人於黃帳
外奏房中之歌
蕙田案自漢以後晉書志朝儀始詳
宗元案晉朝儀尚無不用庭燎者益知小雅
宣王早朝詩不必据庭燎二字而以為非常
朝之時也
輿服志臨軒大會則陳乘輿車輦旌鼔於其殿庭
象車漢鹵簿最在前武帝太康中平吳後南越獻馴象
詔作大車駕之以載黃門鼔吹數十人使越人騎之元
正大會駕象入庭
南齊書禮志晉朝會儀夜漏未盡十刻庭燎起火羣
臣集傅元朝會賦云華燈若乎火樹熾百枝之煌煌
此則因魏儀與庭燎並設也史臣曰案晉中朝元
會設卧騎倒騎顛騎自東華門馳往神武門此亦角
抵雜戲之流也
晉書樂志晉初食舉亦用鹿鳴至泰始五年尚書奏使
太僕傅玄中書監荀勖黃門侍郎張華各造正旦行禮
及王公上夀酒食舉樂歌詩荀勖云魏氏行禮食舉再
取周詩鹿鳴以為樂章又鹿鳴以宴嘉賓無取於朝考
之舊聞未知所應勖乃除鹿鳴舊歌更作行禮詩四篇
先陳三朝朝宗之義又為正旦大會王公上夀歌詩并
食舉樂歌詩合十三篇又以魏氏歌詩或二言或三言
或四言或五言與古詩不類以問司律中郎將陳頎頎
曰被之金石未必皆當故勖造晉歌皆為四言惟王公
上夀酒一篇為三言五言焉張華以為魏上夀食舉詩
及漢氏所施用其文句長短不齊未皆合古盖以依詠
弦節本有因循而識樂知音足以制聲度曲法用率非
凡近之所能改二代三京襲而不變雖詩章辭異廢興
隨時至其韻逗留曲折皆繫於舊有由然也是以一皆
因就不敢有所改易此則華勖所明異旨也時詔又使
中書侍郎成公綏亦作焉今並採列之云
宋書樂志晉四廂樂歌三首傅玄造
天鑒有晉世祚聖皇時齊七政朝此萬方(其一)鐘鼔斯
震九賓備禮正位在朝穆穆濟濟(其二)煌煌三辰寔麗
於天君后是象威儀孔虔(其三)率禮無愆莫匪邁德儀
形聖皇萬邦惟則(其四)
右天鑒四章章四句正旦大會行禮歌
於赫明明聖德龍興三朝獻酒萬夀是膺敷佑四方
如日之升自天降祚元吉有徵
右於赫一章八句上夀酒歌
天命大晉載育羣生於穆上德隨時化成(其一)自祖配
命皇皇后辟繼天創業宣文之績(其二)丕顯宣文先知
稼穡克恭克儉足教足食(其三)既教食之弘濟艱難上
帝是祐下民所安(其四)天祐聖皇萬邦來賀雖安勿安
乾乾匪暇(其五)乃正丘郊乃定冡社廙廙作宗光宅天
下(其六)惟敬朝饗爰奏食舉盡禮供御嘉樂有序(其七)樹
羽設業笙鏞以間琴瑟齊列亦有箎塤(其八)喤喤鼓鐘
鎗鎗磬管八音克諧載夷載簡(其九)既夷既簡其大不
禦風化潜興如雲如雨(其十)如雲之覆如雨之潤聲教
所暨無思不順(其十一)教以化之樂以和之和而養之
時惟邕熙(其十二)禮順其儀樂節其聲於鑠皇繇既和
且平(其十三)
右天命十三章章四句食舉東西廂歌
晉四廂樂歌十七篇荀勖造
正旦大會行禮歌四篇於皇元首羣生資始履端
大享敬御繁祉肆覲群后爰及卿士欽順則元允也
天子
於皇一章八句(當於赫)
明明天子臨下有赫四表宅心惠浹荒貊柔遠能邇
孔淑不逆來格祁祁邦家是若
明明一章八句(當巍巍)
光光邦國天篤其祜丕顯哲命顧柔三祖世德作求
奄有九土思我皇度彛倫攸序
邦國一章八句(當洋洋)
惟祖惟宗高朗緝熙對越在天駿惠在兹聿求厥成
我皇崇之式固其猷往敬用治
祖宗一章八句(當鹿鳴)
正旦大會王公上夀酒歌一篇踐元辰延顯融獻
羽觴祈令終我皇夀而隆我皇茂而嵩本枝奮百世
休祚鍾聖躬
踐元辰一章八句(當觴行)
食舉樂東西廂歌十二篇煌煌七燿重明交暢我
有嘉賓是應是貺邦政既圖接以大饗人之好我式
遵德讓
煌煌一章八句(當鹿鳴)
賓之初筵藹藹濟濟既朝乃晏以洽百禮頒以位叙
或庭或陛登擯台叜亦有兄弟胥子陪寮憲兹度楷
觀頥養正䧏福孔偕
賓之初筵一章十二句(當於穆)
昔我三后大業是維今我聖皇焜燿前暉奕世重規
明照九畿思輯用光時罔有違陟禹之跡莫不來威
天被顯禄福履是綏
三后一章十二句(當昭昭)
赫矣太祖克廣明德廓開㝢宙正世立則變化不經
民無瑕慝剏業垂統兆我晉國
赫矣一章八句(當華華)
烈文伯考時惟帝景夷險平亂威而不猛御衡不迷
皇塗焕炳七德咸宜其寧惟永
烈文一章八句(當朝宴)
猗歟盛歟先皇聖文則天作孚大哉為君慎徽五典
帝載是勤文武發揮茂建嘉勲修已濟治民用寧殷
懷遠燭幽元氣氛氲善世不伐服事參分德博化隆
道冒無垠
猗歟一章十六句(當盛德)
隆化洋洋帝命溥將登我晉道越惟聖皇龍飛革運
臨燾八荒叡哲欽明配蹤虞唐封建厥福駿發其祥
三朝習吉終然永臧其臧惟何總彼萬方元侯列辟
四岳藩王時見世享率茲有常旅輯在庭嘉客在堂
宋衞既臻陳留山陽我有賓使觀國之光貢賢納計
獻璧奉璋保祐命之申錫無疆
隆化一章二十八句(當綏萬邦)
振鷺于飛鴻漸其翼京邑穆穆四方是式無競惟人
王綱允敕君子來朝言觀其極
振鷺一章八句(當朝朝)
翼翼大君民之攸暨信理天工惠康不匱將遠不仁
訓以淳粹幽明有倫俊乂在位九族既睦庶邦順比
開元布憲四海鱗萃協時正統殊途同致厚德載物
靈心隆貴敷奏讜言納以無諱樹之典象誨之義類
上教如風下應如卉一人有慶羣萌以遂我后宴喜
令聞不墜
翼翼一章二十六句(當順天)
既宴既喜翕是萬邦禮儀卒度物其有容晢晢庭燎
喤喤鼓鐘笙磬詠德萬舞象功八音克諧俗易化從
其和如樂庶品時邕
既宴一章十二句(當陟天庭)
時邕份份六合同塵往我祖宣威静殊鄰首定荆楚
遂平燕秦娓娓文皇邁德流仁爰造草昧應乾順民
靈瑞告符休徵饗震天地弗違以和神人既戡庸蜀
吴會是賓肅慎率職楛矢來陳韓濊進樂均協清鈞
西旅獻獒扶南效珍蠻裔重譯玄齒文身我皇撫之
景命惟新
時邕一章二十六句(當參兩儀)
愔愔嘉會有聞無聲清酤既奠籩豆既馨禮充樂備
簫韶九成愷樂飲酒酣而不盈率土歡豫邦國以寧
王猷允塞萬載無傾
嘉會一章十二句
晉四廂樂歌十六篇張華造
稱元慶奉夀觴后皇延遐祚安樂撫萬方
右王公上夀詩一章
明明在上丕顯厥繇翼翼三夀蕃后惟休羣生漸德
六合承流三正元辰朝慶麟萃華夏奉職貢八荒覲
殊類黻冕充廣庭鳴玉盈朝位濟濟朝位言觀其
光儀序既以時禮文渙以彰思皇享多祜嘉樂永無
央九賓在庭臚讚既通升瑞奠贄乃侯乃公穆穆
天尊隆禮動容履端承元吉介福御萬邦朝享上
下咸雍崇多儀繁禮容舞盛德歌九功揚芳烈播休
蹤皇化洽洞幽明懷柔百神輯祥禎潛龍躍雕虎
仁儀鳳鳥屆游鱗枯蠧榮竭泉流菌芝茂枳棘柔和
氣應休徵絃(此字疑誤)協靈符彰帝期綏宇宙萬國和昊
天成命賚皇家賚皇家(本在第五章之末今按音節宜在此)世資聖
哲三后在天啟鴻烈啟鴻烈隆皇基率土謳吟欣戴
於時恒文示象代氣著期泰始開元龍升在位四
隅同風燮寧殊類五韙來備嘉生以遂凝庶績臻太
康申繁祉允無疆本支百世繼緒不忘繼緒不忘休
有烈光永言配命惟晉之祥聖明統世篤皇仁廣
大配天地順動若陶鈞元化參自然至德通明神清
風暢八極流澤被無垠於皇時晉奕世齊聖惟天
降嘏神祗保定弘濟區夏允集大命有命既集光帝
猷大明重耀鑑六幽聲教洋溢惠滂流惠滂流移風
俗多士盈朝賢俊比厔敦世心斵雕反素樸反素樸
懷庶方干戚舞階庭疏狄說遐荒扶南假重譯肅慎
襲衣裳雲覆雨施德洽無疆旁作穆穆仁化翔朝
元日賓王庭承宸極當盛明衍和樂竭祗誠仰嘉惠
懷德馨游淳風泳淑清協億兆同歡榮建皇極統天
位運陰陽御六氣殷羣生成性類王道浹治功成人
倫序俗化清虔明祀秪三靈崇禮樂式儀形慶元
吉宴三朝播金石詠泠簫奏九夏舞雲韶邁德音流
英聲八紘一六合寧六合寧承聖明王澤洽道登隆
綏函夏總華戎齊德教混殊風混殊風康萬國崇夷
簡尚敦德弘王度表遐則
右食舉東西廂樂詩十一章
於赫皇祖迪哲齊聖經緯大業基天之命克開洪緒
誕篤天慶旁濟彛倫仰齊七政烈烈景皇克明克
聰静封略定勲功成民立政儀形萬邦式固崇軌光
紹前蹤允文烈考濬哲應期參德天地比功四時
大亨以正庶績咸熙肇啟晉宇遂登皇基明明我
后玄德通神受終正位協應天人容民厚下育物流
仁濟我王道暉光日新
右雅樂正旦大會行禮詩四章
蕙田案張華四廂樂歌十六篇晉書不載但
以志考之旣述華勖異旨即云今並採列之
似亦錄華所作疑傳寫脱之也今依宋志增入
晉四廂歌十六篇成公綏造
上夀酒樂未央大晉應天慶皇帝永無疆
右詩一章王公上夀酒所用
穆穆天子光臨萬國多士盈朝莫匪俊德流化罔極
王猷允塞嘉會置酒嘉賓充庭羽旄燿宸極鐘鼓振
太清百辟朝三朝彧彧(晉志作式式)明儀形濟濟鏘鏘金
振玉聲(晉志作金聲玉振於韻不協)禮樂具宴嘉賓眉夀祚聖
皇景福惟日新羣后戾止有來雝雝獻酬納贄崇此
禮容豐羞萬俎旨酒千鍾嘉賓盡宴樂福禄咸攸同
樂哉天下安寧道化行風俗清簫韶作詠九成年
豐穰世太平至治哉樂無窮元首聰明股肱忠樹豐
澤揚清風嘉瑞出靈應彰麒麟見鳳凰翔醴泉湧
流中唐嘉禾生穗盈箱降繁祉祚聖皇承天位統萬
國受命應期授聖德四世重光宣開洪業景克昌文
欽明德彌彰肇啟晉邦流祚無疆泰始建元鳳凰
龍興龍興伊何享祚萬乘奄有八荒化育黎蒸圖書
煥炳金石有徵德光大道熙隆被四表格皇穹奕奕
萬嗣明明顯融(此下疑有脱句)高朗令終保兹永祚與天比
崇聖皇君四海順人應天期三葉合重光泰始開
洪基明燿參日月功化侔四時宇宙清且泰黎庶咸
雝熙善哉雝熙惟天降命翼仁祐聖於穆三皇載
德彌盛總齊璿璣光統七政百揆時序化若神聖四
海同風興至仁濟民育物擬陶鈞擬陶鈞垂惠潤皇
皇羣賢峩峩英儁德化宣芬芳播來胤播來胤垂
後昆清廟何穆穆皇極闢四門萬機無不綜娓娓(晉志)
(作亹亹)翼翼樂不及荒饑不遑食大禮既行樂無極
登崑崙上增城乘飛龍升泰清冠日月佩五星揚虹
蜺建彗旌披慶雲蔭繁榮覽八極游天庭順天地和
陰陽序四氣燿三光張帝網正皇綱播仁風流惠康
邁洪化振靈威懷萬方納九夷朝閶闔宴紫微建
五旗羅鐘簴列四縣奏韶武鏗金石揚旌羽縱八佾
巴渝舞詠雅頌和律吕于胥樂樂聖主化蕩蕩清
風泄總英雄御俊傑開宇宙掃四裔光緝熙美聖哲
超百代揚休烈流景祚顯萬世皇皇顯祖翼世佐
時寧濟六合受命應期神武鷹揚大化咸熙廓開皇
衢用成帝基光光景皇無競維烈匡時拯俗休功
蓋世宇宙既康九域有截天命降監啟祚明哲穆
穆烈考克明克儁實天生德誕膺靈運肇建帝業開
國有晉載德奕世垂慶洪允明明聖龍飛在天與
靈合契通德幽元仰化清雲俯育重淵受靈之祐於
萬斯年
右雅樂正旦大會行禮詩十五章
蕙田案成公綏王公上夀酒一章晉志失載
依宋志增入
宋書樂志晉鞞舞歌五篇又鐸舞歌一篇幡舞歌一篇
鼔舞伎六曲並陳於元會江左又有拂舞陳於殿庭
蕙田案漢鼙舞歌關東有賢女章和二年中
樂久長四方皇殿前生桂樹五篇魏鼙舞歌
明明魏皇帝太和有聖帝魏歴長天生蒸民
為君既不易五篇今俱不傳晉鐸舞歌二篇
其一竟不可句讀拂舞歌五篇所詠俱無關
元會之事惟傅元所造鼙舞五篇一曰洪業
二曰天命三曰景皇帝四曰大晉五曰明君
歌詠晉德陳於元會為宜以非朝會正曲故
不錄
晉書武帝本紀咸寧二年春正月以疾疫廢朝
禮志武帝咸寧三年四年並以正旦合朔却元會改魏
故事也
惠帝本紀永平元年春正月乙酉朔臨朝不設樂
禮志武帝以來國有大喪輙廢樂終三年惠帝太安元
年太子喪未除及元會亦廢樂
蕙田案孔子稱三年之喪食旨不甘聞樂不
樂晉故事國有大喪元會輟樂者三年於禮
為合若惠帝以愍懷之喪未除而元會廢樂
揆之春秋叔向譏景王之義亦為允協盖晉
時儒者以凶禮為亟儀禮喪服一篇專門訓
詁者亡慮十數家故國有大喪尚能據禮是
正鄭王諸大儒之流風猶有存者未可概以
清談薄之也
江左多虞不復晨賀夜漏未盡十刻開宣陽門至平明
始開殿門晝漏上水五刻皇帝乃出受賀皇太子出會
者則在三恪下王公上正旦元會設白獸樽於殿庭樽
蓋上施白獸若有能獻直言者則發此樽飲酒案禮白
獸樽乃杜舉之遺式也為白獸盖是後世所為示忌憚
也
蕙田案東晉朝賀因行酒舊制設白獸樽以
招直言雖非古禮勝於伏謁上夀者多矣
宋書樂志魏晉訖江左正旦朝賀有夏育扛鼎巨象行
乳神龜抃舞背負靈岳桂樹白雪畫地成川之樂晉成
帝咸康七年散騎侍郎顧臻表雜伎而傷人者皆宜除
之於是除高絙紫鹿跂行鼈食及齊王捲衣笮兒等樂
又減其禀其後復高絙紫鹿焉
元帝本紀太興元年春正月戊申朔臨朝懸而不樂
明帝本紀太寧二年春正月丁丑帝臨朝停饗宴之禮
懸而不樂
晉書禮志康帝建元元年太史上元日合朔後復疑應
却會與否庾冰輔政寫劉邵議以示八座於是有謂邵
為不得禮意荀彧從之是勝人之一失故蔡謨遂著議
非之曰邵論災消異伏又以梓慎裨竈猶有錯失太史
上言亦不必審其理誠然也而云聖人垂制不為變異
預廢朝禮此則謬矣災祥之發所以譴告人君王者之
所重誡故素服廢樂退避正寝百官降物用幣伐鼓躬
親而救之夫敬誡之事與其疑而廢之寧慎而行之故
孔子老𥅆助葬於巷黨以表不見星而行故日蝕而止
柩曰安知其不見星也而邵廢之是棄聖賢之成規也
魯桓公壬申有災而以乙亥嘗祭春秋譏之災事既過
猶追懼未巳故廢宗廟之祭况聞天眚將至行慶樂之
會於禮乖矣禮記所云諸侯入門不得終禮者謂日官
不預言諸侯入見蝕乃知耳非先聞當蝕而朝會不廢
也引此可謂失其義旨劉邵所執者禮記也夫子老𥅆
巷黨之事亦禮記所言復違而反之進退無據然荀令
所言漢朝所從遂使此言至今見稱莫知其誤矣後君
子將擬以為式故正之云耳於是冰從衆議遂以却會
蕙田案蔡謨駁劉邵之議甚當
宗元案劉邵之議一時巧辨非禮意也荀文
若學術本疎故為強詞所奪而典禮幾廢得
蔡謨此議乃能駁正前違開示衆惑誰謂晉
人清談遠遜漢儒歟
永和中殷浩輔政又欲從劉邵議不却會王彪之據咸
寧建元故事又曰禮云諸侯旅見天子不得終禮而廢
者四自謂卒暴有之非謂先存其事而僥倖史官推術
謬錯故不豫廢朝禮也於是又從彪之議
恭帝本紀元熙元年春正月壬辰朔以山陵未厝不朝
會
右晉正旦朝賀
南齊書禮志宋世晝漏至十刻乃受賀
宋書樂志宋武帝永初元年十二月有司又奏依舊正
旦設樂參詳屬三省改大樂諸歌舞詩黃門侍郎王韶
之立三十二章合用教試日近宜逆誦習輙申攝施行
詔可
宋四廂樂歌五篇王韶之造
於鑠我皇體仁包元齊明日月比量乾坤陶甄百王
稽則黃軒訏謨定命辰告四蕃
將將蕃后翼翼羣僚盛服待晨明發來朝饗以八珍
樂以九韶仰祗天顔厥猷孔昭
法章旣設初筵長舒濟濟列辟端委皇除飲和無盈
威儀有餘温恭在位敬終如初
九功旣歌六代惟時被德在樂宣道以詩穆矣太和
品物咸熙慶積自遠告成在兹
右肆夏樂歌四章客入於四廂振作於鑠曲皇帝
當陽四廂振作將將曲皇帝入變服四廂振作於鑠
將將二曲又黃鐘太簇二廂作法章九功二曲
大哉皇宋長發其祥纂系在漢統源伊唐德之克明
休有烈光配天作極辰居四方
皇矣我后聖德通靈有命自天誕授休禎龍飛紫極
造我宋京光宅宇宙赫赫明明
右大會行禮歌二章姑洗廂作
獻夀爵慶聖皇靈祚窮二儀休明等三光
右王公上夀歌一章黃鐘廂作
明明大宋緝熙王道則天垂化光定天保天保既定
肆覲萬方禮繁樂富穆穆皇皇
沔彼流水朝宗天池洋洋貢職抑抑威儀既習威儀
亦閑禮容一人有則作孚萬邦
烝哉我皇固天誕聖履端惟始對越休慶如天斯久
如日斯盛介兹景福永固駿命
右殿前登歌三章别有金石
晨羲載燿萬物咸覩嘉慶三朝禮樂備舉元正肇始
典章暉明萬方畢來賀華裔充皇庭多士盈九位俯
仰觀玉聲恂恂俯仰載爛其煇鼓鐘震大區禮容塞
皇闈思樂窮休慶福履同所歸
五玉既獻三帛是&KR1002;爾公爾侯鳴玉華殿皇皇聖后
降禮南面元首納嘉禮萬邦同歡願休哉君臣嘉燕
建五旗立四縣樂有文禮無倦融皇風窮一變
體至和感陰陽德無不柔繁休祥瑞徽璧應嘉鐘舞
靈鳳躍潛龍景星見甘靈墜木連理禾同穗元化洽
仁澤敷極禎瑞窮靈符
懷荒裔綏齊民荷天祐靡不賓靡不賓長世宏盛昭
明有融繁嘉慶繁嘉慶熙帝載合氣成和蒼生欣戴
三靈協瑞惟新皇代
王道四達流仁布德窮理詠乾元垂訓順帝則靈化
侔四時幽誠通元默德澤被八紘乾寧軌萬國
皇猷緝咸熙泰禮儀焕帝庭要荒服遐外被髮襲纓
冠左袵回衿帶天覆地載流澤汪濊聲教布濩德光
大
開元辰畢來王奉貢職朝后皇鳴珩佩觀典章樂王
度說徽芳陶盛化游太康丕昭明永克昌
惟永初德丕顯齊七政敷五典彛倫序洪化闡王澤
流太平始樹聲教明皇紀和靈祇恭明祀衍景祚膺嘉
祉
禮有容樂有儀金石陳干羽施邁武濩均咸池歌南
風舞德稱文武焕頌聲興
王道純德彌淑寧八表康九服道禮讓移風俗移風
俗永克融歌盛美造成功詠徽烈邈無窮
右食舉歌十章黃鐘太簇二廂交作黃鐘作晨羲
體至和王道開元辰禮有容五曲太簇作五玉懷荒
裔皇猷緝惟永初王道純五曲
宋前舞後舞歌二篇王韶之造
於赫景明天監是臨樂來伊陽禮作惟陰歌自德富
儛由功深庭列宫縣陛羅瑟琴翿籥繁會笙歌諧音
簫韶雖古九成在今道志和聲德音孔宣光我帝基
協靈配乾儀形六合化穆自然如彼雲漢為章于天
熙熙萬類陶和當年擊轅中韶永世弗騫
右前舞歌一章(晉王德之舞蕤賓廂作)
假樂聖后實天誕德積美自中王猷四塞龍飛在天
儀形萬國欽明惟神臨朝淵默不言之化品物咸德
告成於天銘勲是勒翼翼厥猶娓娓其仁順命剏制
因定和神海外有截九圍無塵冕瑬司契垂拱臨民
乃舞大豫欽若天人純嘏孔休萬載彌新
右後舞歌一章(晉大豫之舞蕤賓廂作)
蕙田案宋志云晉泰始九年荀勖使郭瓊宋
識等造正德大豫之舞咸寧元年詔定祖宗
之號而廟樂同用正德大豫舞然則此二舞
乃宗廟之樂及宋攺正德曰前舞大豫曰後
舞於元會四廂亦用之齊梁以後因而不攺
今錄之以足三十二章之數云
禮志宋文帝元嘉十一年皇太子出會升在三恪上
樂志孝武帝孝建二年有司又奏元會登歌伎舊並於
殿庭設作今元會登歌人亦上殿弦管在下詔可
明帝本紀泰始二年春正月己丑朔以軍事不朝會
泰豫元年春正月甲寅朔上有疾不朝會
右宋正旦朝賀
通典宋因晉制無所改易惟朝至十刻乃受朝賀升皇
太子在三恪之上齊因之
南齊書樂志元會大饗四廂樂歌辭宋黃門郎王韶之
造肆夏四章行禮一章上夀一章登歌三章食舉十章
前後舞歌一章齊微攺革多仍舊辭其前後舞二章新
攺其臨軒樂亦奏肆夏於鑠四章
肆夏樂歌辭(四曲)
蕙田案齊肆夏樂歌四章即仍宋曲客入四
廂奏於鑠曲皇帝當陽四廂奏將將曲皇帝
入變服四廂并奏於鑠將將二曲又黃鐘太
簇二廂作法章九功二曲亦與宋儀同今不
重載
大會行禮歌辭(二曲姑洗廂奏)
蕙田案此二曲亦仍宋辭惟皇宋二字改為
皇齊纂系在漢二句改為祚隆姬夏道邁虞
唐宋京改為齊京
上夀歌辭(一曲黃鐘廂奏)
蕙田案此曲仍宋辭無改易
殿前登歌辭(三曲别用金石太樂令跪奏)
蕙田案三曲並仍宋辭惟大宋二字改為齊
國又固天誕聖作實靈誕聖如天斯久作如
天斯崇永固駿命作永固洪命亦小異
食舉歌辭(十章黃鐘先奏晨儀篇太簇奏五玉篇餘八篇二廂更奏之)
蕙田案十曲並仍宋辭惟永初二字改為建
元又晨羲載燿作晨儀載煥萬物畢來賀二
句作萬方來賀華裔充庭九位作九德休哉
君臣嘉燕作休哉休哉君臣熙宴荒裔作荒
遠長世宏盛作長世盛合氣成和作含氣感
和流仁布德作流仁德乾寧作禮章衍景祚
作介景祚舞德稱作德永稱文武作文明小
異
前舞階步歌辭(新辭)
天挺聖哲三方維綱川岳伊寧七耀重光茂育萬物
衆庶咸康道用潛通仁施遐揚德厚巛極功高昊蒼
舞象盛容德以歌章八音既節龍躍鳳翔皇基永樹
二儀等長
前舞凱容歌辭(舊辭)
蕙田案此曲仍宋辭無改
後舞階步歌辭(新辭)
皇皇我后紹業聖明滌拂除穢宇宙載清允執中和
以莅蒼生元化遠被兆世軌形何以崇德乃作九成
妍步恂恂雅曲芬馨八風清鼔應以祥禎澤浩天下
功濟百靈
後舞凱容歌辭(舊辭)
蕙田案此曲仍宋辭惟大豫二字改為凱容
禮志建武二年朝會時世祖遏密未終朝議疑作樂不
祠部郎何佟之議昔舜受終文祖義非嗣堯及放勲徂
落遏密三祀近代晉康帝繼成帝於時亦不作樂懷帝
永嘉元年惠帝喪制未終於時江充議云古帝王相承
雖世及有異而輕重同禮從之
右齊正旦朝賀
隋書禮儀志梁元會之禮未明庭燎設文物充庭臺門
闢禁衛皆嚴有司各從其事太階東置白獸樽羣臣及
諸蕃客並集各從其班而拜侍中奏中嚴王公卿尹各
執珪璧入拜侍中乃奏外辦皇帝服衮冕乘輿以出侍
中扶左常侍扶右黃門侍郎一人執曲直華盖從至階
降輿納舄升坐有司御前施奉珪藉王公以下至阼階
脱舄劍升殿席南奉贄珪璧禮畢下殿納舄佩劍詣本
位主客郎徙珪璧於東廂帝興入徙御座於西壁下東
向設皇太子王公以下位又奏中嚴皇帝服通天冠升
御座王公上夀禮畢食食畢樂伎奏太官進御酒主書
付黃甘逮二品以上尚書騶騎引計吏郡國各一人皆
跪受詔侍中讀五條詔計吏每應諾訖令陳便宜者聽
詣白獸樽以次還座宴樂罷皇帝乘輿以入皇太子朝
則遠遊冠服乘金輅鹵簿以行與會則劍履升座會訖
先興
蕙田案古宗廟之室以西為上朝覲之禮天
子當依而立當宁而立自以南面為尊梁制
徙御座於西壁下非也
隋書音樂志梁天監元年定三朝之樂以武舞為大壯
舞文舞為大觀舞國樂以雅為稱乃去階步之樂增撤
食之雅焉衆官出入宋元徽三年儀注奏肅咸樂齊及
梁初亦同至是改為俊雅取禮記司徒論選士之秀者
而升之學曰俊士也二郊太廟明堂三朝同用焉皇帝
出入宋孝建二年秋起居注奏永至齊及梁初亦同至
是改為皇雅取詩皇矣上帝臨下有赫也二郊太廟同
用皇太子出入奏允雅取詩君子萬年永錫祚允也王
公出入奏寅雅取尚書周官貳公弘化寅亮天地也上
夀酒奏介雅取詩君子萬年介爾景福也食舉奏需雅
取易雲上于天需君子以飲食宴樂也撤饌奏雍雅取
禮記大饗客出以雍撤也並三朝用之
蕙田案皇帝出入奏皇雅志不云三朝同用
然皇帝出入三朝之大節不容無樂歌又志
載周捨議以為禮王入(入字上疑脱出字)奏王夏大
祭祀與朝會其用樂一也而漢制皇帝在廟
奏永至樂朝會之日别有皇夏二樂有異於
禮為乖宜除永至還用皇夏從之然則元會
亦用皇夏審矣此應志之脱文不可不補
觀承案雅頌之為樂章如文德之歌大武之
舞不必案切本事而皆可施用所以廣文武
之德於天下也後代樂章每一節必綴以一
歌詞煩意瑣豈所以重朝典而揚君德乎周
捨議去永至有以哉
俊雅歌詩三曲四言設官分職髦俊攸俟髦俊伊
何貴德尚齒唐乂咸事周寧多士區區衛國猶賴君
子漢之得人帝猷乃理開我八襲闢我九重珩佩
流響纓紱有容衮衣前邁列辟雲從義兼東序事美
西雍分階等肅異列齊恭重列北上分庭異陛百
司揚職九賓相禮齊宋舅甥魯衛兄弟思皇藹藹羣
龍濟濟我有嘉賓實惟愷悌
皇雅三曲五言帝德實廣運車書靡不賓執瑁朝
羣后垂旒御百神八荒重譯至萬國婉來親華盖
拂紫微勾陳繞太一容裔被緹組參差羅䍐畢星回
照以爛天行徐且謐清蹕朝萬㝢端冕臨正陽青
絇黃金繶衮衣文繡裳既散華蟲采復流日月光
胤雅一曲四言自昔殷代哲王迭有降及周成惟
器是守上天乃眷大梁既受灼灼重明仰承元首體
乾作貳命服斯九置保置師居前居後前星比耀克
隆萬夀
寅雅一曲三言禮莫違樂具舉延藩辟朝帝所執
桓蒲列齊莒垂衮毳紛容與升有儀降有序齊簪紱
忘笑語始矜嚴終酣醑
介雅三曲五言百福四象初萬夀三元始拜獻惟
衮職同心協卿士北極永無窮南山何足擬夀隨
百禮洽慶與三朝升惟皇集繁祉景福互相仍申錫
永無遺穰簡必來應百味既含馨六飲莫能尚玉
罍信湛湛金巵頗摇漾敬舉發天和祥祉流嘉貺
需雅八曲七言實體平心待和味庶羞百品多為
貴或鼎或鼒宜九沸楚桂胡鹽芼芳卉加籩列俎彫
且蔚五味九變兼六和令芳甘旨庶且多三危之
露九期禾圓案方丈粲星羅皇舉斯樂同山河九
州上腴非一族玄芝碧樹夀華木終朝采之不盈掬
用拂腥羶和九穀既甘且飫致遐福人欲所大味
為先興和盡敬咸在旃碧鱗朱尾獻嘉鮮紅毛綠翼
墜輕翾臣拜稽首萬斯年擊鐘以俟惟大國况乃
御天流至德侑食斯舉揚盛則其禮不諐儀不忒風
猷所被深且塞膳夫奉職獻芳滋不麛不夭咸以
時調甘適苦别渑淄其德不爽受福釐於焉逸豫永
無期備味斯饗惟至聖咸降人神禮為盛或風或
雅流歌詠負鼎言歸啟殷命悠悠四海同兹慶道
我六穗羅八珍洪鼎自爨匪勞薪荆包海物必來陳
滑甘滌瀡味和神以斯至德被無垠
雍雅三曲四言明明在上其儀有序終事靡諐收
鉶撤俎乃升乃降和樂備舉天德莫違人謀是與敬
行禮達兹焉讌語我餕惟阜我肴孔庶嘉味既充
食旨斯飫屬厭無爽冲和在御擊壤齊歡懷生等豫
蒸庶乃粒實由仁恕百司警列皇在在陛既飫且
醑卒食成禮其容穆穆其儀濟濟凡百庶僚莫不愷
悌奄有萬國抑由天啟
大壮舞奏夷則大觀舞奏姑洗取其月王也二郊明堂
太廟三朝並同用今列其歌詩二曲云
大壯舞歌一曲四言高高在上實愛斯人眷求聖
德大拯彛倫率土方燎如火在薪□□黔首暮不及
晨朱光啟燿兆發穹旻我皇鬱起龍躍漢津言屆牧
野電激雷震闕鞏之甲彭濮之人或貔或武漂杵浮
輪我邦雖舊其命維新六伐乃止七政必陳君臨萬
國遂撫八寅
大觀舞歌一曲四言皇矣帝烈大哉興聖奄有四
方受天明命居上不怠臨下惟敬舉無諐則動無失
正物從其本人遂其性昭播九功肅齊八柄寬以惠
下德以為政三趾晨儀重輪夕映棧壑忘阻梯山匪
夐如日有恒與天無竟載陳金石式流舞詠咸英韶
夏於兹比盛
相和五引角引萌生觸發歲在春咸池始奏德
尚仁惉滯以息和且均徵引執衡司事宅離方
滔滔夏日火德昌八音備舉樂無疆宫引八音
資始君五聲興此和樂感百精優游律吕被咸英
商引司秋紀兑奏西音激揚鐘石和瑟琴風流福
被樂愔愔羽引玄英紀運冬水折物為音本和
且悦窮高測深長無絶
舊三朝設樂有登歌以其頌祖宗之功烈非君臣之所
獻也於是去之三朝第一奏相和五引第二衆官入奏
俊雅第三皇帝入閤奏皇雅第四皇太子發西中華門
奏胤雅第五皇帝進王公發足第六王公降殿同奏寅
雅第七皇帝入儲變服第八皇帝變服出儲同奏皇雅
第九公卿上夀酒奏介雅第十太子入預會奏胤雅十
一皇帝食舉奏需雅十二撤食奏雍雅十三設大壯武
舞十四設大觀文舞十五設雅歌五曲十六設俳伎十
七設鼙舞十八設鐸舞十九設拂舞二十設巾舞並白
紵二十一設舞盤伎二十二設舞輪伎二十三設刺長
追花幢伎二十四設受猾伎二十五設車輪折脰伎二
十六設長蹻伎二十七設須彌山黃山三峽等伎二十
八設跳鈴伎二十九設跳劍伎三十設擲倒伎三十一
設擲倒案伎三十二設青絲幢伎三十三設一繖花幢
伎三十四設雷幢伎三十五設金輪幢伎三十六設白
獸幢伎三十七設擲蹻伎三十八設獼猴幢伎三十九
設啄木幢伎四十設五案幢咒願伎四十一設辟邪伎
四十二設青紫鹿伎四十三設白武伎作訖將白鹿來
迎下四十四設寺子遵安息孔雀鳳凰文鹿胡舞登連
上雲樂歌舞伎四十五設緣高絙伎四十六設變黃龍弄
龜伎四十七皇太子起奏胤雅四十八衆官出奏俊雅
四十九皇帝興奏皇雅自宋齊以來三朝有鳳凰銜書
伎至是乃下詔曰朕君臨南面道風盖闕嘉祥時至為
媿已多假令巢侔軒閣集同昌戶猶當顧循寡德推而
不居况於名實頓爽自欺耳目一日元會大樂奏鳳凰
銜書伎至乃舍人受書升殿跪奏誠復興乎前代率由
自遠内省懷慙彌與事篤可罷之
蕙田案此條載三朝樂次第最詳志既明云
皇帝入閤奏皇雅皇帝入儲變服皇帝變服
出儲同奏皇雅皇帝興奏皇雅知前文誤脱
三朝字審矣
通典徹食宜有樂議周官云王大食三侑皆合鐘鼓
漢蔡邕云王者食舉以樂今但有食舉樂食畢則無
樂案膳夫職以樂侑食禮記云客出以雍徹以振羽
論語云三家者以雍徹如此則徹食宜有樂不容同
用食舉也
蕙田案徹食奏雅惟梁禮為然歴代皆無之
通典三朝不宜奏登歌議禮記燕居入門而金作示
情也升歌清廟示德也下管象武示事也是故古之
君子不必親相與言也以禮樂相示郊特牲云奠酬
而工升歌發德也歌者在上匏竹在下貴人聲也明
堂位云升歌清廟下管象武太師職云大祭祀帥瞽
登歌金奏擊拊小師職云大祭祀登歌擊拊尚書大
傳云古者帝王升歌清廟之樂大琴練絃達越大瑟
朱絃達越以韋為鼔竽瑟之聲亂人聲清廟升歌先
人功烈德深也周公升歌文王之功烈德深苟在廟
中嘗見文王者愀然如復見文王故書曰搏拊琴瑟
以詠祖考來格此之謂也案登歌各頌祖宗之功烈
去鐘徹竽以明至德所以傳云其歌呼也曰於穆清
廟於者歎之也穆者敬之也清者欲其在位者徧聞
之也檢以經記悉施郊廟耳非元日所宜奏也若三
朝大慶百辟具陳升工席殿以歌祖宗君臣相對便
應涕淚豈可獻酬舉爵以申歡宴邪若改辭易旨苟
會一時則非古人登歌之義
蕙田案杜氏二議與梁禮合今附見其下
隋書禮儀志天監六年詔曰頃代以來元日朝畢次會
羣臣則移就西壁下東向坐求之古義王者讌萬國惟
應南面何更居東面於是御座南向以西方為上皇太
子以下在北壁坐者悉西邊東向尚書令以下在南方
坐者悉東邊西向舊元日御座東向酒壺在東壁下御
座既南向乃詔壺於南欄下又詔元日受五等贄珪璧
並量付所司周捨案周禮冡宰大朝覲贊玉幣尚書古
之冡宰頃王者不親撫玉則不復須冡宰贊助尋尚書
主客曺郎既冡宰隸職今元日五等奠玉既竟請以主
客郎受鄭元注覲禮云既受之後出付玉人於外漢時
少府職掌珪璧請主客受玉付少府掌帝從之又尚書
僕射沈約議正會儀注御出乘輿至太極殿前納舄升
階尋路寝之設本是人君居處不容自敬宫室案漢氏
則乘小車升殿請自今元正及大公事御宜乘小輿至
太極階仍乘板輿升殿制可
梁書簡文帝本紀大寶元年春正月辛亥朔以國哀不
朝會
右梁正旦朝賀
隋書禮儀志陳制先元會十日百官並習儀注令僕以
下悉公服監之設庭燎街闕城上殿前皆嚴兵百官各
設部位而朝宫人皆於東廊隔綺疏而觀宫門既無藉
外人但絳衣者亦得入觀是日上事人發白獸樽自餘
亦多依梁禮云
蕙田案朝會鉅典乃禮樂雍肅之地陳制嚴
兵設部伍失嘉會合禮之意矣至今宫人隔
綺疏而觀狎禮至是宜其及也
隋書音樂志大建元年定三朝之樂採梁故事第一奏
相和五引各隨王月則先奏其鐘惟衆官入奏俊雅林
鍾作太簇參應之取其臣道也鼓吹作皇帝出閣奏皇
雅黃鍾作太簇夾鍾姑洗大吕皆應之鼓吹作皇太子
入至十字陛奏允雅太簇作南吕參應之取其二月少
陽也皇帝延王公登奏寅雅夷則作夾鍾應之取其月
法也皇帝入宁變服奏皇雅黃鍾作林鍾參應之鼔吹
作皇帝出宁及升座皆奏皇雅並如變服之作上夀酒
奏介雅太簇作南吕參應之取其陽氣盛長萬物輻凑
也食舉奏需雅蕤賓作大吕參應之取火主於禮所謂
食我以禮也徹饌奏雍雅無射作中吕參應之取其津
潤已竭也武舞奏大壯夷則作夾鍾參應之七月金始
王取其堅斷也鼔吹引而去來文舞奏大觀姑洗作應
鍾參應之三月萬物必榮取其布惠者也鼓吹引而去
來衆官出奏俊雅蕤賓作林鍾夷則南吕無射應鍾太
簇參應之鼓吹作皇帝起奏皇雅黃鍾作林鍾夷則南
吕無射參應之鼓吹作詞用宋曲宴准梁樂盖取人神
不雜也制曰可
六年十一月侍中尚書左僕射建昌侯徐陵儀曺郎中
沈罕奏來年元會儀注稱舍人蔡景歴奉敕先會一日
太樂展宫懸高絙五案於殿庭客入奏相和五引帝出
黃門侍郎舉麾於殿上掌故應之舉於階下奏康韶之
樂詔延王公登奏變韶奉珪璧訖初引下殿奏亦如之
帝興入便殿奏穆韶更衣又出奏亦如之帝舉酒奏綏
韶進膳奏侑韶帝御茶果太常丞跪請進舞七德繼之
九序其鼔吹雜伎取晉宋之舊微更附益舊元會有黃
龍變文鹿師子之類太建初定制皆除之至是蔡景歴
奏悉復設焉
右陳正旦朝賀
魏書禮志太祖天興元年冬詔儀曺郎董謐撰朝覲饗
宴之儀
樂志天興元年冬詔尚書吏部郎鄧淵定律吕協音樂
正月上日饗羣臣宣布政教備列宫懸正樂兼奏燕趙
秦吳之音五方殊俗之曲
高祖本紀太和十年春正月癸亥朔帝始服衮冕朝饗
萬國
十八年春正月丁未朔朝羣臣於鄴宫澄鸞殿
十九年春正月辛未朔朝饗羣臣於懸瓠
二十二年春正月癸未朔朝饗羣臣於新野行宫
二十三年春正月戊寅朔朝羣臣以帝疾瘳上夀大饗
於澄鸞殿
禮志熙平二年二月丁未侍中司空公領尚書令任城
王澄度支尚書崔亮奏謹案禮記曾子問曰諸侯旅見
天子不得成禮者幾孔子曰四太廟火日蝕后之喪雨
沾服失容則廢臣等謂元日萬國賀應是諸侯旅見之
義若禘廢朝會孔子應云五而獨言四明不廢朝賀也
又鄭志檢魯禮春秋昭公十一年夏五月夫人歸氏薨
十三年五月大祥七月釋禫公會劉子及諸侯於平邱
詳考古禮未有以祭祀廢元會者臣等備位樞納可否
必陳冒陳所見伏聽裁衷靈太后令曰可如所執
神龜二年正月二日元會高陽王雍以靈太后臨朝太
上秦公喪制未畢欲罷百戲絲竹之樂清河王懌以為
萬國慶集天子臨享宜應備設太后訪之於侍中崔光
光從雍所執懌謂光曰宜以經典為證光據禮記縞冠
元武子姓之冠父母有重喪子不純吉安定公親為外
祖又有師恩太后不許公除衰麻在體正月朔日還家
哭臨至尊輿駕奉慰記云朋友之墓有宿草焉而不哭
是則朋友有朞年之哀子貢云夫子喪顔淵若喪子而
無服喪子路亦然顔淵之喪饋練肉夫子受之彈琴而
後食之若子之哀則容一朞不舉樂也孔子既大練五
日彈琴父母之喪也由是喪夫子若喪父而無服心喪
三年由此而制雖古義難追比來發詔每言師祖之尊
是則一朞之内猶有餘哀且禮母有喪服聲之所聞子
不舉樂今太后更無别宫所居嘉福去太極不為大遠
鼓鐘於宫聲聞於外况在内密邇也君之卿佐是謂股
肱股肱或虧何痛如之知悼子喪未葬杜蕢所以諫晉
平公也今相國雖已安厝裁三月爾陵墳未乾懌以理
證為然乃從雍議
出帝本紀永熙二年春正月庚寅朔朝饗羣臣於太極
前殿
右北魏正旦朝賀
隋書禮儀志後齊正日侍中宣詔慰勞州郡國使詔牘
長一尺三寸廣一尺雌黃塗飾上寫詔書三計會日侍
中依儀勞郡國計吏問刺史太守安不及穀價麥苖善
惡人間疾苦又班五條詔書於諸州郡國使人寫以詔
牘一枚長二尺五寸廣一尺三寸亦以雌黃塗飾上寫
詔書正會日依儀宣示使人歸以告刺史二千石一曰
政在正身在愛人去殘賊擇良吏主决獄平徭賦二曰
人生在勤勤則不匱其勸率田桑無或煩擾三曰六極
之人務加寬養凡使生有以自救沒有以自給四曰長
吏華浮奉客以求小譽逐末捨本政之所疾宜謹察之
五曰人事意氣干亂奉公外内溷淆綱維不設所宜糾
劾正會日侍中黃門宣詔勞諸郡上計勞訖付紙遣陳
土宜字有脱誤者呼起席後立書迹濫劣者飲墨水一
升文理孟浪無可取者奪容刀及席既而本曺郎中考
其文迹才辭可取者錄牒吏部簡同流外三品叙元正
大饗百官一品以下流外九品已上預會一品已下正
三品已上開國公侯伯散品公侯及特命之官下逮刺
史並升殿從三品已下從九品已上及奉正使人比流
官者在階下勲品已下端門外
蕙田案北齊於朝會日宣詔慰郡國使問穀
價麥苖人間疾苦又頒五條誥誡以示訓行
又付紙遣陳便宜以寓賞罰與古述職之義
為近較之叔孫通所起朝儀僅以拜賀行酒
畢事者誠不免諧世取寵之誚也
隋書音樂志齊武成之時始定三朝之樂元會大饗協
律不得升陛黃門舉麾於殿上今列其歌舞云
賓入門四廂奏肆夏辭昊蒼眷命興王統天業高
帝始道邈皇先禮成化穆樂合風宣賓朝荒夏揚對
穹玄
皇帝出閤奏皇夏辭夏正肇旦周物充庭具僚在
位俛伏無聲大君穆穆宸儀動睟日煦天廻萬靈胥
萃
皇帝當扆羣臣奉賀奏皇夏辭天子南面乾覆離
明三千咸列萬國填并猶從禹會如次湯庭奉兹一
德上下和平
皇帝入宁變服黃鍾太簇二廂奏皇夏辭我應天
歴四海為家協同内外混一戎華鶴盖龍馬風乘雲
車夏章戎服其會如麻九賓有儀八音有節肅肅於
位飲和在列四序氤氲三光昭晰君哉大矣軒唐比
轍
皇帝變服移幄坐於西廂帝出升御坐姑洗奏皇夏
辭皇運應籙廓定區㝢受終以文構業以武堯昔
命舜舜亦命禹大人馭歴重規沓矩欽明在上昭納
八夤從靈體極誕聖窮神化生羣品陶育蒸人展禮
肆樂協此元春
王公奠璧奏肆夏辭萬方咸暨三揖以申垂旒馮
玉五瑞交陳拜稽有章升降有節聖皇負扆虞唐比
烈
上夀黃鍾廂奏上夀曲辭仰三光奏萬夀人皇御
六氣天地同長久
皇太子入至坐位酒至御殿上奏登歌辭大齊統
歴道化光明馬圖呈寶龜籙告靈百蠻非衆八荒非
逖同作堯人俱包禹迹(其一)天覆地載成以四時惟皇
是則比大於兹羣星拱極衆川赴海萬㝢駿奔一朝
咸在(其二)齊之以禮相趨帝庭應規蹈矩玉色金聲動
之以樂和風四布龍申鳳舞鸞歌麟步(其三)
食至御前奏食舉樂辭三端正啟萬方觀禮具物
充庭二儀合體百華昭曉千門洞晨或華或裔奉贄
惟新悠悠亘六合員首莫不臣仰施如雨晞和猶春
風化表笙鏞歌謳被琴瑟誰言文軌異今朝混為一
(其一)彤庭爛景丹陛流光懷黃綰白鵷鷺成行文贊百
揆武鎮四方折衝鼓雷電獻替協陰陽大矣哉道邁
上皇陋五帝狹三王窮禮物該樂章序冠帶垂衣裳
(其二)天壤和家國穆悠悠萬類咸孕育契冥化侔大造
靈效珍神歸寶興雲氣飛龍蒼麟一角鳳五光朱雀
降黃玉表九尾馴三足擾化之定至矣哉瑞感德四
方來(其三)囹圄空水火菽粟求賢振滯棄珠玉衣不靡
宫以卑當陽端嘿垂拱無為云云萬有其樂不訾(其四)
嗟此舉時逢至道肖形咸自持賦命無傷夭行氣進
皇輿遊龍服帝皂聖主寧區宇乾坤永相保(其五)牧野
征鳴條戰大齊家萬國拱揖應終禪奥主廓清都大
君臨赤縣高居深視當扆正殿旦暮之期今一見(其六)
兩儀分牧以君陶有象化無垠大齊德邈誰羣超鳳
火冠龍雲露以絜風以薰榮光至氣氤氲(其七)神化遠
人物協寒暑調風雨爕披泥檢受圖諜圖諜啟期運
昌分四序綴三光延寶祚眇無疆(其八)惟皇道升平日
河水清海不溢雲干吕風入律驅黔首入仁夀與天
高並地厚(其九)刑以厝頌聲揚皇情邈眷汾襄岱山高
配林壮亭亭聳云云望旆葳蕤駕騤騤刊金闕奠玉
龜(其十)
文舞將作先設階步辭我后降德肇峻皇基摇鈴
大號振鐸命期雲行雨洽天臨地持茫茫區宇萬代
一時文來武肅成定於兹象容則舞歌德言詩鏘鏘
金石列列匏絲鳳儀龍至樂我雍熙
文舞辭皇天有命歸我大齊受兹華玉爰錫玄珪
奄家環海實子蒸黎圖開寶匣檢封芝泥無思不順
自東徂西教南暨朔罔敢或攜比日之明如天之大
神化斯洽率土無外眇眇舟車華戎畢會祠我春秋
服我冠帶儀協震象樂均天籟蹈武在庭其容藹藹
武舞將作先設階步辭大齊統歴天監孔昭金人
降汛火鳳來巢眇均虞德干戚降苖夙沙攻主歸我
軒朝禮符揖讓樂契咸韶蹈揚惟序律度時調
武舞辭天眷横流宅心元聖祖功宗德重光襲映
我皇恭已誕膺靈命宇外斯燭域中咸鏡悠悠率土
時惟保定微微動植莫違其性仁豐庶物施洽羣生
海寧洛變契此休明雅宣茂烈頌紀英聲鏗鍠鐘鼓
掩抑簫笙歌之不足舞以禮成鑠矣王度緬邁千齡
皇帝入鐘鼓奏皇夏辭禮終三爵樂奏九成允也
天子穹壤和平載色載笑反寝宴息一人有祉百神
奏職
右北齊正旦朝賀
隋書音樂志周建德二年十月六代樂成朝會則皇帝
出入奏皇夏皇太子出入奏肆夏王公出入奏驁夏五
等諸侯正日獻玉帛奏納夏宴族人奏族夏大會至尊
執爵奏登歌十八曲食舉奏深夏舞六代大夏大濩大
武正德武德山雲之舞
蕙田案隋禮儀志不載周朝會之儀盖偶脱
之其儀節之大者於音樂志可得其一二焉
故錄於首
北周書明帝本紀武成二年春正月癸丑朔大會羣臣
於紫極殿始用百戲焉
武帝本紀保定五年春正月甲申朔廢朝以庸國公王
雄死王事故也
天和四年春正月辛卯朔廢朝以齊武成王薨故也
六年春正月己酉朔廢朝以路門未成故也
建德三年春正月壬戌朔朝羣臣於路門
宣帝本紀大象元年春正月癸巳受朝於路門帝服通
天冠絳紗袍羣臣皆服漢魏衣冠二年春正月丁亥
帝受朝於道會苑
右後周正旦朝賀
五禮通考卷一百三十六
