五禮通考卷三十四
刑部尚書秦蕙田撰
吉禮三十四
日月
舊唐書禮儀志王仲丘撰成一百五十卷名曰大唐開
元禮以日月爲中祀
開元禮皇帝春分朝日于東郊儀(秋分夕月及攝事附)
齋戒
前祀五日皇帝散齋三日致齋二日如圜丘儀諸應祀
之官齋戒如別儀
陳設(如祀五帝儀唯不設配帝位及罇罍燎壇方八尺高一丈開上南出戸方三尺)
鑾駕出宮(如圜丘之儀)
奠玉帛
祀日未明三刻諸祀官各服其服郊社令良醖令各帥
其屬入實罇罍玉幣(凡罇之次太罇為上實以醴齊著罇次之實以盎齊罍罇實以清酒)
(其玄酒各實于上罇罍罇無玄酒禮神之玉以圭有邸其幣大明以青夜明以白)太官令帥進
饌者實諸籩豆簠簋入設于内壝東門之外饌幔内未
明二刻奉禮帥贊者先入就位贊引引御史太祝及令
史與執罇罍筐冪者入自東門當壇南重行北面以西
爲上(凡引導者每曲一逡巡)立定奉禮曰再拜贊者承傳(凡奉禮有詞贊)
(者皆承傳)御史以下皆再拜訖執罇者升自東陛立于罇所
壇下執罍洗篚冪者各就位贊引引御史太祝詣壇東
陛升行埽除于上令史祝史行埽除于下訖引降就位
駕將至謁者贊引各引祀官及從祀羣官諸國蕃客使
俱就門外位駕至大次門外迴輅南向將軍降立于輅
右侍中進當鑾駕前跪奏稱侍中臣某言請降輅俛伏
興還侍立皇帝降輅之大次通事舍人引文武五品以
上從祀之官皆就門外位太樂令帥工人二舞次入就
位文舞入陳于懸内武舞立于懸南道西謁者引司空
入就位立定奉禮曰再拜司空再拜訖謁者引司空詣
壇東陛升行埽除于上降行樂懸于下訖引出就位皇
帝停大次半刻頃通事舍人分引從祀文武羣官介公
酅公諸國客使先入就位太常博士引太常卿立于大
次門外當門北向侍中版奏外辦皇帝服玄冕出次華
蓋侍衞如常儀(侍中負寶陪從如式)博士引太常卿太常卿引皇
帝(凡太常卿前導皆博士先引)至南内壝門外殿中監進大圭尚衣
奉御又以鎮圭授殿中監殿中監受進皇帝搢大圭執
鎮圭華蓋仗衞停于門外近侍者從入如常謁者引禮
部尚書太常少卿陪從如常皇帝至版位西面立(每立定太)
(常卿與博士退立于左)謁者贊引各引祀官次入就位立定太常
卿前奏稱請再拜退復位皇帝再拜奉禮曰衆官再拜
在位者皆再拜太常卿前奏有司謹具請行事(攝則初司空入)
(謁者贊引各引祀官以次入就位贊拜訖謁者進太尉之左曰請行事凡獻皆以太尉為初獻)退復位
協律郎跪俛伏舉麾興(凡取物者皆跪俯伏而取以興奠物則奠訖俛伏而後興)鼓
柷奏元和之樂乃以圜鍾之均以文舞之舞樂舞六成
偃麾戞敔樂止(凡樂皆協律郎舉麾工鼓柷而後作偃麾戞敔而後止)太常卿前
奏稱請再拜退復位(攝則奉禮贊曰衆官再拜)皇帝再拜奉禮曰衆
官再拜在位者皆再拜太祝取玉幣于篚立于罇所太
常卿引皇帝太和之樂作(皇帝每行皆作太和之樂)皇帝詣壇升自
南陛侍中中書令已下及左右侍從量人從升(以下皆如之)
皇帝升壇北向立樂止(攝則謁者引太尉升奠)太祝加玉于幣以
授侍中侍中奉玉帛東向進皇帝搢鎮圭受玉帛(每受物搢)
(鎮圭奠訖執圭俛伏興)登歌作肅和之樂乃以大呂之均太常卿
引皇帝進北面跪奠于大明(夕月云夜明)神座俛伏興太常
卿引皇帝少退北向再拜訖登歌止太常卿引皇帝樂
作皇帝降自南陛還版位西向立樂止(攝則謁者引太尉)初羣
官拜訖祝史奉毛血之豆立于門外俟登歌止祝史奉
毛血入升自南陛太祝迎取于壇上進奠于神座前太
祝與祝史退立于罇所
進熟
皇帝既升奠(攝則太尉既升奠)玉帛大官令出帥進饌者奉饌
陳于内壝門外謁者引司徒出詣饌所司徒奉爼初皇
帝既入至位樂止大官令引饌入爼初入門雍和之樂
作以黃鍾之均饌至陛樂止祝史進徹毛血之豆降自
東陛以出饌升南陛太祝迎引于壇上設于神座前(籩豆)
(蓋冪先徹乃升簠簋既奠却其蓋于下)設訖謁者引司徒以下降自東陛
復位太祝還罇所太常卿引皇帝詣罍洗樂作(其盥洗之儀如)
(圜丘)太常卿引皇帝樂作皇帝詣壇升自南陛樂止謁者
引司徒升自東陛立于罇所齋郎奉爼從升立于司徒
之後太常卿引皇帝詣罇所執罇者舉冪侍中贊酌醴
齊訖夀和之樂作(皇帝每酌獻及飲福皆作夀和之樂)太常卿引皇帝少
退北向立樂止太祝持版進于神座之右東面跪讀祝
文曰維某年歲次月朔日子嗣天子臣某(攝則云謹遣太尉臣名)
敢昭告于大明惟神宣布太陽照臨下土動植咸賴幽
隱無遺時惟仲春敬遵常禮(夜明云昭著玄象輝燿陰精理歴授時仰觀取則爰)
(兹仲秋用率常禮)謹以玉帛犧齊粢盛庶品祗祀于神尚享訖
興皇帝再拜初讀祝文訖樂作太祝進奠版于神座還
罇所皇帝拜訖樂止太祝以爵酌上罇福酒授侍中侍
中受爵西向進皇帝再拜受爵跪祭酒啐酒奠爵俛伏
興太祝帥齋郎進爼太祝減神前胙肉加于爼太祝持
爼以授司徒司徒奉爼西向進皇帝受以授左右(攝則太尉)
(受以授齋郎)謁者引司徒降復位皇帝跪取爵遂飲卒爵侍
中進受爵以授太祝太祝受爵復于坫皇帝俛伏興再
拜樂止太常卿引皇帝樂作皇帝降自南陛還版位西
向立樂止文舞出鼓柷作舒和之樂出訖戞敔樂止武
舞入鼓柷作舒和之樂立定戞敔樂止皇帝獻將畢謁
者引太尉詣罍洗盥手(攝則太尉獻將畢謁者引太常卿為亞獻下皆倣此)洗匏
爵訖謁者引太尉自東陛升壇詣罇所執罇者舉冪太
尉酌盎齊武舞作謁者引太尉進大明神座前北向跪
奠爵興謁者引太尉少退北向再拜太祝以爵酌罍福
酒進太尉之右西向立太尉再拜受爵跪祭酒遂飲卒
爵太祝進受爵復于坫太尉興再拜謁者引太尉降復
位初太尉獻將畢謁者引光祿卿(皇帝儀與攝事同以光祿卿為終獻)詣
罍洗盥洗匏爵升酌盎齊終獻如亞獻之儀訖謁者引
光祿卿降復位武舞六成樂止舞獻俱畢太祝進徹豆
還罇所(徹者籩豆各少移于故處)奉禮曰賜胙贊者唱衆官再拜在
位者皆再拜(已飲福受胙者不拜)太和之樂作太常卿前奏稱請
再拜退復位皇帝再拜奉禮曰衆官再拜在位皆再拜
樂一成止太常卿前奏請就望燎位太常卿引皇帝樂
作(攝則謁者引太尉)皇帝就望燎位南向立樂止于羣官將拜
太祝執篚進神座前跪取玉帛祝版齋郎以爼載牲體
黍稷飯爵酒興降自南陛南行經懸内當柴壇南東行
自南陛登柴壇以玉幣祝版饌物寘于柴上戶内訖奉
禮曰可燎東西各四人以炬燎火半柴太常卿前奏禮
畢太常卿引皇帝還大次樂作皇帝出内壝門殿中監
前受鎮珪以授尚衣奉御殿中監又前受大珪華蓋仗
衞如常儀皇帝入次樂止謁者贊引引祝官及從祝羣
官諸國蕃客以次出贊引引御史以下俱復執事位立
定奉禮曰再拜御史以下俱再拜贊引引出工人二舞
以次出
鑾駕還宫(如圜丘之儀)
冊府元龜天寶三載三月戊寅詔曰祭之爲典以陳至
敬名或不正是相奪倫日月照臨下土式瞻既超言象
之外宜極尊嚴之禮列爲中祀頗紊大猷自今已後升
爲大祀仍以四時致祭庶昭報之誠格于上下欽崇之
稱合于典則
蕙田案開元禮最得禮意玄宗則既行之矣
乃天寶改元旋自反汗郊天之禮屢用移易
日月中祀禮之常經忽又升爲大祭二分朝
夕祭之大倫忽又致以四時其意何居
唐書新羅傳新羅元日相慶是日拜日月神
宋史禮志天禧初太常禮院以監察御史王博文言詳
定凖禮春分朝日于東郊秋分夕月于西郊國語大采
朝日少采夕月又曰春朝朝日秋夕夕月唐柳宗元論
云夕之名者朝拜之偶也古者旦見曰朝暮見曰夕案
禮秋分夕月蓋其時晝夜平分太陽當午而陰魄已生
遂行夕拜之祭以祀日未前十刻大官令率宰人割牲
未後三刻行禮蓋是古禮以夕行朝祭之儀又案禮云
從子至已爲陽從午至亥爲陰參詳典禮合于未後三
刻行禮
蕙田案夕月祭刻此爲合禮
樂志景德朝日三首
降神高安(六變)陽德之母羲御寅賓得天久照首兹
三辰正辭備物肅肅振振淪精降監克享明禋
奠玉幣酌獻嘉安醴齊良潔有牲斯純大采玄冕
乃昭其文王宮定位粢盛苾芬民事以敘盛德升聞
送神高安懸象著明照臨下土降福穰穰德施周
普
夕月三首
降神高安(六變)凝陰禀粹照臨八紘麗天垂象繼日
代明一氣資始四時運行靈祇昭格備物薦誠
奠玉幣酌獻嘉安夕曜乘秋功存㝢縣金奏在縣
以時致薦祀事孔寅明靈降眷潔粢豐盛倉箱流衍
送神高安夙陳籩豆潔誠致祈垂休保佑景祚巍
巍
禮志慶歴三年定朝日之圭夕月之圭皆五寸朝日
夕月慶歴用羊豕各二籩豆十二簠簋爼二
皇祐五年定朝日壇舊高七尺東西六步一尺五寸增
爲八尺廣四丈如唐郊祀錄夕月壇與隋唐制度不合
從舊則壇小如唐則坎深今定坎深三尺廣四丈壇高
一尺廣二丈四方爲陛降入坎中然後升壇壇皆兩壝
壝皆二十五步增大明夜明壇山罍二籩豆十二禮生
引司天監官分獻上香奠幣爵再拜
通考元豐六年禮部言熙寧祀儀朝日壇廣四丈夕月
壇廣二丈以唐王涇郊祀錄考之夕月壇方廣四丈今
止二丈蓋禮儀之誤請依制廣改造夜明壇從之
宋史樂志大觀秋分夕月四首
降神高安至陰之精虧而復盈輪高僊桂階應祥
蓂玉兔影孤金莖露溢其駕星車顧于兹夕
奠玉幣玉鈎初彎冰盤乍圓扇掩秋後烏飛枝邊
精凝蟾蜍輝光嬋娟歆于明祀弭芳節焉
酌獻名稽漢儀歌參唐宗往于卿少乘秋氣中周
天而行如姊之崇可飛霞佩下瑠璃宮
送神四扉大開五雲車立霓裾娣從風翿童執摇
曳胥來鏘洋爰集歆我嚴禋西面以揖
禮志五禮新儀定二壇高廣坎深如皇祐無所改
文獻通考政和三年議禮局上五禮新儀朝日壇廣四
丈高八尺四出陛兩壝二十五步夕月坎深三尺廣四
丈壇高一尺廣二丈四方各爲陛入坎中然後升壇兩
壝每壝二十五步
宋史高宗本紀紹興三年四月己亥復舉五帝日月之
祀
文獻通考紹興三年司封員外郎鄭士彥言春分朝日
秋分夕月祀典未舉望詔禮官講求從之其後于城外
惠照院望祭位版日書曰大明月書曰夜明玉用圭璧
大明幣用赤夜明幣用白禮如祀感生帝
宋史樂志紹興朝日十首
降神高安圜鍾爲宮玄鳥既至序屬春分朝于太
陽厥典備存載嚴大采示民有尊揚光下燭煜爚東
門
黃鍾爲角升暉麗天陽德之母率無頗偏兼燭下
土恭事崇壇禮樂具舉頓御六龍裴回容與
太蔟爲徵周祀及闇漢制中營肸蠁是届禮神以
兄我潔斯璧我肥斯牲神兮燕享鑒觀孔明
姑洗爲羽屹爾王宮泛臨翊翊惠此萬方豈惟五
色以修陽政以習地德雲景杳冥施祥無極
初獻升殿正安天宇四霽嘉壇聿崇肅祗嚴祀登
降有容仰瞻曜靈位居其中既安既宴沛哉豐融
奠玉幣嘉安物之備矣以交于神時惟炎精不忘
顧歆經緯之文璆琳之質燦然相輝其儀秩秩
奉爼豐安扶桑朝暾和氣肸飭奉此牲牢爲爼孔
碩芬馨進聞介我黍稷所將以誠兹用享德
酌獻嘉安匏爵斯陳百味旨酒勺以獻之再拜稽
首鐘鼓在列靈方安留眷然加薦惟時之休
亞終獻文安禮罄沃盥誠意肅將包茅是縮奠畢
重觴煥矣情文既具醉止熙事備成靈其有喜
送神禮安羲和駕兮其容杲杲將安之矣言歸黃
道光赫萬物無古無今人君之表咸仰照臨
夕月十首
降神高安圜鍾爲宮金行告道玉律分秋禮蕆西
郊毖祀聿修精意潛達永孚于休神之聽之爰格飇
斿
黃鍾爲角時維秋仲夜寂天清實嚴姊事用答陰
靈壇壝斯設黍稷惟馨雲車來下庶歆厥誠
太蔟爲徵遡日著明麗天作配潔誠以祠禮行肅
拜光凝冕服氣肅環珮庶幾昭格祗而不懈
姑洗爲羽穆穆流輝太陰之精盈虧靡忒寒暑以
均克禋克祀揆日涓辰牲碩酒旨來燕來寧
升殿正安猗歟崇基右平左墄祗率典常届兹秋
夕陟降惟寅威儀抑抑神其鑒觀穰簡是集
奠玉幣嘉安少采陳儀實曰坎祭禮備樂舉嚴恭
將事于以奠之嘉玉量幣神兮昭受陰隲萬彙
奉爼豐安榖旦其差有牲在滌工祝致告爲爼孔
碩肸蠁是期祚我明德備兹孝欽式和民則
酌獻嘉安白藏在序享惟其時躬即明壇禮惟載
祗斟以瑶爵神靈燕娭歆馨顧德錫我蕃釐
亞終獻文安肅雍嚴祀聖治昭彰清酒既載或肆
或將禮匝三獻終然允臧神具醉止其樂且康
送神理安歌奏雲闋式禮莫愆以我齊明罄其吉
蠲神保聿歸降康自天蘿圖永固億萬斯年
遼史太祖本紀天贊三年九月庚子拜日于蹛林
穆宗本紀應歴二年冬十一月己卯日南至始用舊制
行拜日禮
禮志拜日儀皇帝升露臺設褥向日再拜上香閤門使
通閣使或副應拜臣僚殿左右階陪位再拜皇帝升座
奏牓訖北班起居畢時相以下通名再拜不出班奏聖
躬萬福又再拜各祗候宣徽以下横班同諸司閣門北
面先奏事餘同教坊與臣僚同
聖宗本紀統和元年十二月戊申千齡節祭日月禮畢
百僚稱賀
統和四年十一月癸未祭日月爲駙馬都尉勤德祈福
開泰二年夏四月甲子拜日四年六月庚戌上拜日
如禮秋七月上又拜日遂幸秋山七年夏四月拜日
金史禮志朝日壇曰大明在施仁門外之東北當闕之
卯地門壝之制皆同方丘夕月壇曰夜明在彰義門外
之西北當闕西掘地汙之爲壇其中春分朝日于東郊
秋分夕月于西郊
太宗本紀天會四年春正月丁卯朔始朝日
禮志朝日夕月儀齋戒陳設省牲器奠玉幣進熟其節
並如大祀之儀朝日玉用青璧夕月用白璧幣皆如玉
之色牲各用羊一豕一有司攝三獻司徒行事其親行
朝日金初用本國禮天會四年正月始朝日于乾元殿
而後受賀
熙宗天眷二年定朔望朝日儀皇帝服靴袍百官常服
有司設爐案御褥位于所御殿前陛上設百官褥位于
殿門外皆向日宣徽使奏導皇帝至位南向再拜上香
又再拜各門皆相應贊殿門外臣僚陪拜如常儀
世宗大定二年以無典故罷
十五年言事者謂今正旦并萬春節宜令有司定拜日
之禮有司援據漢唐春分朝日升煙奠玉如圜丘之儀
又案唐開元禮南向設大明神位天子北向皆無南向
拜日之制今已奉勅以月朔拜日宜遵古制殿前東向
拜詔姑從南向其日先引臣僚于殿門外立陪位立殿
前班露臺左右皇帝于露臺香案拜如上儀
十八年上拜日于仁政殿始行東向之禮皇帝出殿東
向設位宣徽贊拜皇帝再拜上香訖又再拜臣僚並陪
拜依班次起居如常儀
章宗本紀明昌五年三月庚辰初定日月常祀
宣宗本紀貞祐元年閏九月戊辰朔拜日于仁政殿自
是每月吉爲常
元史世祖本紀至元十六年十二月甲申祀太陽二
十五年春正月庚寅祭日于司天臺
成宗本紀至元三十一年四月即位五月祭太陽于司
天臺
蕙田案司天臺所以測日觀星蓋司天者所
應用之地猶官府之有衙署錢糧之有倉庫
也豈所以交神致祭乎要之壇坎不必務廣
大而其地不可不特設也
武宗本紀至大三年冬十月丙午三寶奴及司徒田忠
良等言曩奉旨舉行南郊配位從祀北郊方丘朝日夕
月典禮臣等議春秋朝日夕月實合祀典有旨所用儀
物其令有司速備之
明史禮志洪武三年禮部言古者祀日月之禮有六郊
特牲曰郊之祭大報天而主日配以月一也玉藻曰朝
日于東門之外祭義曰祭日于東郊祭月于西郊二也
大宗伯肆類于四郊兆日于東郊兆月于西郊三也月
令孟冬祈來年于天宗天宗日月之類四也覲禮拜日
于東門之外反祀方明禮日于南門之外禮月于北門
之外五也霜雪風雨之不時則禜日月六也說者謂因
郊祀而祀之非正祀也類禜而祀之與覲諸侯而禮之
非常祀也唯春分朝之于東門外秋分夕之于西門外
者祀之正與常也蓋天地至尊故用其始而祭以二至
日月次天地春分陽氣方永秋分陰氣方長故祭于二
分爲得陰陽之義自秦祭八神六曰月主七曰日主雍
又有日月廟漢郊太乙朝日夕月改周法常以郊泰畤
質明出竹宮東向揖日西向揖月又于殿下東西拜日
月宣帝于成山祠日萊山祠月魏明帝始朝日東郊夕
月西郊唐以二分日朝日夕月于國城東西宋人因之
升爲大祀元郊壇以日月從祀其二分朝日夕月皇慶
中議建立而未行今當稽古正祭之禮各設壇專祀朝
日壇宜築于城東門外夕月壇宜築于城西門外朝日
以春分夕月以秋分星辰則祔祭于月壇從之其祀儀
與社稷同
明集禮壇制築朝日壇于城東門外高八尺方廣四丈
築夕月壇于城西門外高六尺方廣四丈俱兩壝每壝
二十五步燎壇方八尺高一丈開上南出戸方三尺
神位版以松柏爲之長二尺五寸闊五寸趺高五寸朱
漆金字唯祝冊朝日曰唯神陽靈東升運行于天神光
下燭無私無偏歲紀聿新昭天之德萬物具瞻黃道弗
忒國有時祀古典式遵曦馭既格海宇咸春夕月曰唯
神太陰所鍾承光于日配陽之德麗于穹碧惟此秋夕
雲斂氣清仰瞻素輝神馭以升夜明有壇用伸報祭唯
神鑒臨萬古不昧星辰曰唯神羅列周天耿耿其輝既
瞻月馭衆象以微上之所躔下必有應爰遵古典用伸
報稱季秋禮祀設壇既崇神其歆格鑒此寸衷
蕙田案星辰從祀月壇本不應讀祝所撰祝
文但當用之專祭耳然集禮所載夕月儀則
星辰另自讀祝故此亦載入以仍其舊實繁
文也
祭器並設太尊二著尊二山罍二在壇上東南隅北面
象尊二壺尊二山罍二在壇下籩豆各十簠簋各四
玉幣玉並用圭璧五寸幣大明用赤夜明星辰並用白
牲大明用赤犢夜明用白犢星辰用純色犢玄酒齊
太尊實醴齊著尊實盎齊山罍實清酒其明水玄酒各
實于上尊籩豆之實籩實以石鹽乾魚乾棗栗黃榛
子仁菱仁芡仁鹿脯白餅黑餅豆實以韭葅醓醢菁葅
鹿醢芹葅兔醢筍葅魚醢脾析葅豚拍祭服服衮冕
皇帝春朝朝日儀注時日以春分日行事齋戒皇
帝散齋三日致齊二日陪祭官執事官並齊五日如常
儀省牲前期二日所司設皇帝大次于壝外東門内道北
南向設省牲位于内壝東門外先祭一日導駕官同太常卿
導引車駕詣大次太常卿奏請中嚴皇帝服皮弁太常卿奏
外辦導駕官同太常卿導引皇帝詣省牲位執事者各執乃
事廩犧令帥其屬牽牲自東行過御前省訖牽詣神厨執事
者取毛血實于豆太常卿奏請詣神厨導駕官同太常卿
導引至神厨太常卿奏請視鼎鑊請視滌濯遂烹牲導駕
官同太常卿導引皇帝還大次陳設前祭一日所司陳
設如圖儀鑾駕出宮鹵簿導從同圜丘儀正祭祭日
清晨太常卿帥執事者各實尊罍籩豆簠簋登俎又實幣
于篚加圭璧陳于尊所祝版寘于神位之右樂生舞生入
就位諸執事官陪祭官各入就位太常卿奏請中嚴皇帝
服衮冕太常卿奏外辦導駕官同太常卿導引皇帝至御
位南向立迎神贊禮唱迎神協律郎跪俛伏舉麾奏熙
和之曲樂一成止贊禮唱請行禮太常卿奏有司謹具請
行事奏鞠躬拜興拜興平身皇帝鞠躬拜興拜興平身贊
禮唱皇太子以下在位官皆再拜傳贊唱鞠躬拜興拜
興平身皇太子以下鞠躬拜興拜興平身奠玉幣贊
禮唱奠玉幣太常卿奏請詣盥洗位導駕官同太常卿
導引皇帝詣盥洗位太常卿贊盥曰前期齊戒今晨奉
祭加其清潔以對神明太常卿奏搢圭皇帝搢圭司執
洗者舉盥進巾太常卿奏盥手&KR0868;手出圭皇帝盥手&KR0868;
手出圭太常卿奏請升壇贊曰神明在上整肅威儀升
自午陛太常卿奏請詣大明神位前司玉幣者奉玉幣
以俟協律郎跪俛伏舉麾奏保和之曲導駕官同太常
卿導引皇帝至神位前北向立太常卿奏跪搢圭皇帝
跪搢圭司香官舉香跪進于皇帝之左太常卿奏上香
上香三上香皇帝上香上香三上香司玉幣者奉玉幣
跪進于皇帝之右皇帝受玉幣奠于大明神位前太常
卿奏出圭鞠躬拜興拜興平身皇帝出圭鞠躬拜興拜
興平身(樂止)太常卿奏復位導駕官同太常卿導引皇
帝復位進熟贊禮唱進爼齋郎舉爼至壇前進爼官
舉爼升自午陛協律郎跪俛伏舉麾奏(缺)之曲導駕
官同太常卿導引皇帝至大明神位前太常卿奏搢圭
皇帝搢圭進爼官以爼進于皇帝之右皇帝以爼奠于
大明神位前太常卿奏出圭皇帝出圭太常卿奏復位
導駕官同太常卿導引皇帝復位初獻贊禮唱行初
獻禮太常卿奏請行初獻禮請詣爵洗位導駕官同太
常卿導引皇帝至爵洗位太常卿奏搢圭皇帝搢圭執
爵官以爵進皇帝受爵滌爵拭爵以爵授執爵官太常
卿奏出圭皇帝出圭太常卿奏請詣酒尊所導駕官同
太常卿導引皇帝升壇至酒尊所太常卿奏搢圭皇帝
搢圭執爵官以爵進皇帝執爵司尊者舉冪酌泛齊皇
帝以爵授執爵官太常卿奏出圭皇帝出圭太常卿奏
請詣大明神位前協律郎跪俛伏舉麾奏安和之曲武
功之舞導駕官同太常卿導引皇帝至神位前太常卿
奏跪搢圭皇帝跪搢圭司香官捧香跪進于皇帝之左
太常卿奏上香上香三上香皇帝上香上香三上香執
爵官捧爵跪進于皇帝之右皇帝受爵太常卿奏祭酒
祭酒三祭酒奠爵皇帝祭酒祭酒三祭酒奠爵(樂舞止)
太常卿奏出圭皇帝出圭讀祝官取祝版於神右跪讀
訖(樂舞作)太常卿奏俛伏興平身稍後鞠躬拜興拜興
平身皇帝俛伏興平身稍後鞠躬拜興拜興平身(樂舞)
(止)太常卿奏請復位導駕官同太常卿導引皇帝復位
亞獻並同初獻儀惟尊酌醴齊樂奏中和之曲文德
之舞奠爵後不讀祝終獻並同亞獻儀惟尊酌盎齊
樂奏肅和之曲文德之舞飲福受胙贊禮唱飲福受
胙太常卿奏請詣飲福位導駕官同太常卿導引皇帝
升壇至飲福位北向立太常卿奏鞠躬拜興拜興平身
皇帝鞠躬拜興拜興平身太常卿奏跪搢圭皇帝跪搢
圭奉爵官酌福酒跪進于皇帝之左贊曰唯此酒肴神
之所與賜以福慶億兆同霑皇帝受福酒祭酒飲福酒
以爵寘于坫奉胙官奉胙跪進于皇帝之右皇帝受胙
以胙授執事者執事者跪受于皇帝之右太常卿奏出
圭皇帝出圭太常卿奏俛伏興平身稍後鞠躬拜興拜
興平身皇帝俛伏興平身稍後鞠躬拜興拜興平身太
常卿奏請復位導駕官同太常卿導引皇帝復位徹
豆贊禮唱徹豆協律郎跪俛伏舉麾奏凝和之曲掌祭
官徹豆贊禮唱賜胙太常卿奏皇帝飲福受胙免拜贊
禮唱皇太子以下在位官皆再拜傳贊唱鞠躬拜興拜
興平身皇太子以下皆鞠躬拜興拜興平身(樂止)送
神贊禮唱送神協律郎跪俛伏舉麾奏夀和之曲太常
卿奏鞠躬拜興拜興平身皇帝鞠躬拜興拜興平身贊
禮唱皇太子以下在位官皆再拜傳贊唱鞠躬拜興拜
興平身皇太子以下皆鞠躬拜興拜興平身贊禮唱祝
人取祝帛人取帛詣望燎位讀祝官捧祝捧帛官捧帛
掌祭官取饌及爵酒詣柴壇寘戸上(樂止)望燎贊禮
唱望燎導駕官同太常卿導引皇帝至望燎所贊禮唱
可燎東西面各二人以炬燎火柴半燎太常卿奏禮畢
導駕官同太常卿導引皇帝還大次解嚴鑾駕還宮
鹵簿導從如來儀大樂鼓吹振作
皇帝秋夕夕月儀注時月以秋分日行事齊戒
省牲陳設鑾駕出宮正祭迎神(以上並同朝日儀惟迎神)
(奏凝和之曲)奠玉幣並同朝日儀(樂止後)太常卿奏請詣星
辰神位前導駕官同太常卿導引皇帝至神位前太常
卿奏跪搢圭皇帝跪搢圭司香官捧香跪進于皇帝之
左太常卿奏上香上香三上香皇帝上香上香三上香
司幣者捧幣跪進于皇帝之右皇帝受幣奠于星辰神
位前太常卿奏出圭鞠躬拜興拜興平身皇帝出圭鞠
躬拜興拜興平身太常卿奏復位導駕官同太常卿導
引皇帝復位進熟並同朝日儀出圭後導駕官同太
常卿導引至星辰神位前進爼官以爼進于皇帝之右
太常卿奏搢圭皇帝搢圭以爼奠于星辰神位前太常
卿奏出圭皇帝出圭太常卿奏復位導駕官同太常卿
導引皇帝復位初獻並同朝日儀(樂舞止後)太常卿
奏請詣酒尊所導駕官同太常卿導引皇帝至酒尊所
執爵官以爵進皇帝受爵司尊舉冪酌泛齊以爵授執
爵官太常卿奏請詣星辰神位前樂作導駕官同太常
卿導引皇帝至神位前太常卿奏跪搢圭皇帝跪搢圭
司香官捧香跪搢于皇帝之左太常卿奏上香上香三
上香皇帝上香上香三上香執爵官捧爵跪進于皇帝
之右皇帝受爵太常卿奏祭酒祭酒三祭酒奠爵皇帝
祭酒祭酒三祭酒奠爵太常卿奏出圭讀祝官取祝版
于神位之右跪讀訖太常卿奏俛伏興平身稍後鞠躬
拜興拜興平身皇帝俯伏興平身稍後鞠躬拜興拜興
平身太常卿奏請復位導駕官同太常卿導引皇帝復
位亞獻終獻並同朝日儀其詣星辰神位並同初
獻儀惟不讀祝不上香飲福受胙同朝日儀徹豆
同朝日儀樂奏夀和之曲送神同朝日儀樂奏豫和
之曲望燎同朝日儀
蕙田案集禮所載夕月之儀悉如朝日之儀
亞獻終獻之儀悉如初獻之儀今節錄之
明史樂志朝日樂章(洪武三年定)
迎神熙和之曲吉日良辰祀典式陳純陽之精惟
是大明濯濯厥靈昭鑒我心以候以迎來格來歆
奠幣保和之曲靈旗涖止有赫其威一念潛通幽
明弗違有幣在篚物薄而微神兮安留尚其饗之
初獻安和之曲神兮我留有薦必受享祀之初奠
兹醴酒晨光初升祥徵應候何以侑觴樂陳雅奏
亞獻中和之曲我祀維何奉兹犧牲爰酌醴齊載
觴載升洋洋如在式燕以寧庶表微衷交于神明
終獻肅和之曲執事有嚴品物斯祭黍稷非馨式
將其意薦兹酒醴成我常祀神其顧歆永言樂只
徹豆凝和之曲春祈秋報率爲我民我民之生賴
于爾神惟神祐之康寧是臻祭祀云畢神其樂歆
送神夀和之曲三獻禮終九成樂作神人以和既
燕且樂雲車風馭靈光照灼瞻望以思邈彼寥廓
望燎豫和之曲爼豆既徹禮樂已終神之云還倏
將焉從以望以燎庶幾感通時和歲豐維神之功
夕月樂章
迎神凝和之曲吉日良辰祀典式陳太陰夜明以
及星辰濯濯厥靈昭鑒我心以候以迎來格來歆
奠幣以下樂章並與朝日同
大政紀洪武四年正月詔定親祀朝日夕月服衮冕陪
祭官各服本品梁冠祭服九月乙亥詔親祀日月齋三
日降香齋一日著爲令
洪武二十一年三月增修南郊壇壝于大祀殿丹墀内
疊石爲臺四東西相向以爲日月星辰四壇從祀其朝
日夕月禜星之祭悉罷之
蕙田案洪武初集禮所定頗合典禮自郊壇
改爲合祭而諸禮俱廢惜哉
明史禮志嘉靖九年帝謂大報天而主日配以月大明
壇當與夜明壇異且日月照臨其功甚大太歲等神歲
有二祭而日月星辰止一從祭義所不安大學士張璁
亦以爲缺典遂定春秋分之祭如舊儀而建朝日壇于
朝陽門外西向夕月壇于阜成門外東向壇制有隆殺
以示別朝日護壇地一百畝夕月護壇地三十六畝朝
日無從祀夕月以五星二十八宿周天星辰共一壇南
向祔焉春祭時以寅迎日出也秋祭時以亥迎月出也
王圻續通考嘉靖九年用夏言議改建四郊兆日于東
郊兆月于西郊每歲春分行朝日禮秋分行夕月禮朝
日壇在朝陽門外方廣五丈高五尺九寸壇面甎青色
琉璃四出陛九級圓壝墻七十五丈高八尺一寸厚二
尺三寸櫺星門六正西三南東北各一外圍墻前方後
圓西北各三門墻西北有石坊曰禮神街夕月壇在阜
成門外方廣四丈高四尺六寸壇面甎白色琉璃四出
陛六級方壝墻二十四丈高八尺厚二尺二寸八分櫺
星門六正東三南北西各一外圍方墻東北各三門墻
東北有石坊亦曰禮神街朝日壇儀注一前期三日
夕月前二日太常寺奏祭祀如常儀諭百官致齋二日
一前期二日夕月前一日太常卿同光祿卿奏省牲
如常儀一前期一日夕月是日上親填祝版于文華
殿遂告于廟(紅楮版硃書如遇遣官之歲則中書官代填日月用白楮版墨書)一陳
設大明之神西向夕月夜明之神東向犢一羊一豕一
登一鉶一簠簋各二籩十豆十玉爵三夕月金爵三酒
尊三紅瓷夕月白瓷酒盞三十紅瑪瑙玉一夕月白璧
帛一紅色夕月白色篚一祝案一夕月有從位一壇南
向籩十豆十帛十青紅黃玄各一白六一正祭是日
免朝錦衣衞備隨朝駕上常服乘輿由東長安門出夕
月由西長安門出至壇北門入至具服殿具祭服夕月
則具皮弁服出導引官導上由左門入夕月由中門入
典儀唱樂舞生就位執事官各司其事内贊奏就位上
就拜位典儀唱迎神樂作樂止内贊奏四拜夕月則兩
拜典儀唱奠玉帛樂作内贊奏陞壇導上至大明神位
前夕月則夜明神位前奏跪奏搢圭司香官捧香跪進
于上左内贊奏上香上香三上香訖捧玉帛官以玉帛
跪進于上右内贊奏獻玉帛上受玉帛奠訖奏出圭奏
復位樂止典儀唱行初獻禮樂作内贊奏陞壇導上至
神位前奏搢圭捧爵官以爵跪進于上右上受爵内贊
奏獻爵上獻訖奏出圭奏詣讀祝位奏跪傳贊衆官皆
跪樂暫止贊讀祝讀祝官跪讀祝畢樂復作奏俛伏興
平身奏復位樂止典儀唱行亞獻禮樂作儀同初獻但
不讀祝樂止典儀唱行終獻禮樂作儀同亞獻樂止太
常卿進立于壇前之右唱賜福胙内贊奏詣飲福位導
上至飲福位奏跪奏搢圭光祿官捧福酒跪進于上右
内贊奏飲福酒上飲訖光祿官捧福胙跪進于上右内
贊奏受胙上受訖奏出圭俛伏興平身奏復位上復位
奏兩拜傳贊百官同典儀唱徹饌樂作執事官徹饌訖
樂止典儀唱送神樂作内贊奏四拜夕月則兩拜興平
身樂止典儀唱讀祝官捧祝進帛官捧帛掌祭官捧饌
各詣燎位夕月則詣瘞位樂作内贊奏禮畢樂止導引
官導上至具服殿易常服陞輦還參拜于廟參拜畢上
還宫遣官則否一夕月壇分獻官儀注初獻讀祝獻
官朝上跪至俛伏興平身贊引引獻官由北級上至神
位前贊搢笏上香獻帛獻爵訖贊出笏復位亞終獻同
上復位贊引引獻官至神位前贊搢笏獻爵出笏復位
一祝文維某年某月某朔某日嗣天子御名謹昭告
于大明之神惟神陽精之宗列聖之首神光下照四極
無遺功垂今昔率土仰賴兹當仲春式遵古典以玉帛
牲醴之儀恭祀于神伏惟鑒歆錫福黎庶尚享維某
年某月某朔某日嗣天子御名謹昭告于夜明之神惟
神鍾陰之精配陽之德繼明于夕有生共賴既惟五星
列宿咸司下土各有攸分眇予之資仰承帝命君此生
民兹者時惟秋分爰遵典禮以玉帛牲醴之儀用修常
祭于神惟神歆鑒福我邦民尚享
圖書編朝日壇嘉靖九年罷從祀建壇朝陽門外二里
許爲制一成壇面紅琉璃東西南北階九級俱白石内
&KR0905;星門四西門外爲燎爐瘞池西南爲具服殿東北爲
神庫神厨宰牲亭燈庫鐘樓北爲遣官房外建天門二
北天門外西北爲禮神坊西天門外迤南爲陪祀齋宿
房護壇地一百畝歲春分祭大明之神于朝日壇西向
甲丙戊庚壬年上祭服親祀餘年遣文大臣攝之夕
月壇嘉靖九年建壇阜成門外之南二里許爲制一成
壇用白琉璃東西南北階六級俱白石内櫺星門四東
門外爲瘞池東北爲具服殿南門外爲神庫西南爲宰
牲亭神厨祭器庫北門外爲鐘樓遣官房外天門二東
門外北爲禮神坊護壇地三十六畝七分歲秋分祭夜
明之神于夕月壇東向從祀木火土金水星二十八宿
周天星辰南向丑辰未戌年上皮弁服親祀餘年遣武
大臣攝之
蕙田案朝日之祭用天干之五夕月之祭用
地支之四六十年中祭日者三十祭月者二
十而又有甲辰甲戌等十年日月皆親祭丁
卯己巳等二十年皆不親祭
明史樂志嘉靖九年復定朝日樂章
迎神熙和之曲仰瞻兮大明位尊兮王宮時當仲
春兮氣融爰遵祀禮兮報功微誠兮祈神昭鑒願來
享兮迓神聰
奠玉帛凝和之曲神靈壇兮肅其恭有帛在篚兮
赤琮奉神兮祈享以納予躬奠兮忻以顒
初獻夀和之曲玉帛方奠兮神歆酒行初獻兮舞
呈齊芳馨兮犧色騂神容悅兮鑒予情
亞獻時和之曲二齊升兮氣芬芳神顔怡和兮喜
將予令樂舞兮具張願垂普照兮民康
終獻保和之曲慇懃三獻兮告成羣職在列兮周
盈神錫休兮福民生萬世永賴兮神功明
徹饌安和之曲一誠盡兮予心懌五福降兮民獲
禧仰九光兮誠己申終三獻兮徹敢遲
送神昭和之曲祀禮既周兮樂舞揚神享以納兮
還青鄉予當拜首兮奉送願恩光兮普萬方永耀熹
明兮攸賴烝民咸仰兮恩光
望燎之曲覩六龍兮御駕神變化兮鳳翥鸞翔束
帛殽羞兮詣燎方佑我皇明兮基緒隆長
夕月樂章
迎神凝和之曲陰曰配合兮承陽宗式循古典兮
齋以恭覩太陰來格兮星辰羅從予拜首兮迓神容
初獻夀和之曲神其來止有嚴其誠玉帛在篚清
酤方盈奉而奠之願鑒微情夫祀兮云何祈祐兮羣
氓
亞獻豫和之曲二觴載斟樂舞雍雍神歆且樂百
職惟供願順歸兮五行祈民福兮惟神必從
終獻康和之曲一誠以申三舉金觥鐘鼓鍧鍧環
珮琤琤鑒予之情願永保我民生
徹饌安和之曲禮樂肅具精意用申位坎居歆納
兹藻蘋徹之弗遲儀典肅陳神其鑒之佑我生民
送神保和之曲禮備告終兮神喜旋穹碧澄輝兮
素華鮮星辰從兮返神鄉露氣清兮霓裳蹁躚
望瘞之曲殽羞兮束帛薦之于瘞兮罔敢愆予拜
首兮奉送願永貺兮民樂豐年
禮志十年禮部上朝日夕月儀朝日迎神四拜飲福受
胙兩拜送神四拜夕月迎神飲福受胙送神皆再拜飲
並如舊儀
圖書編嘉靖十年夕月壇以鐵爐置于坎上焚燎不必
造燎壇以稱祭月于坎之義
明史禮志隆慶三年禮部上朝日儀言正祭遇風雨則
設小次于壇前駕就小次行禮其升降奠儀俱以太常
寺執事官代制曰可
蕙田案明集禮朝日夕月皆以清晨行事續
文獻通考稱隆慶以前朝日以卯時夕月以
酉時明史稱嘉靖時朝日以寅夕月以亥互
有不同宋夕月以未後三刻稍爲近之惟
本朝日以卯月以酉爲得陰陽出入之正矣
右歴代祀日月
五禮通考卷三十四
