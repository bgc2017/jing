五禮通考卷一百四十五
刑部尚書秦蕙田撰
嘉禮十八
飲食禮
周禮天官大宰之職以九兩繫邦國之民五曰宗以族
得民(注繼别為大宗收族者收疏大宗子與族食族燕序以昭穆所以族民即族人也)
張子曰管攝天下人心收宗族厚風俗使人不忘本
須是明譜繫世族與立宗子法古人鮮有不知來處
者宗子法廢後世尚譜牒譜牒又廢人家不知來處
無百年之家骨肉無統雖至親恩亦薄宗子之法
不立則朝廷無世臣且如公卿一日崛起於貧賤之
中以至公相宗法不立既死遂族散其家不傳宗法
若立則人人各知來處朝廷大有所益或問朝廷何
所益曰公卿各保其家忠義豈有不立忠義既立朝
廷之本豈有不固今驟得富貴者止能為三四十年
之計造宅一區乃其所有既死則衆人分裂未幾蕩
盡則家遂不存如此則家且不能保又安能保國家
李氏覯曰大宗者其先祖之負荷族人之綱紀乎夫
五服者人道之大治也然而上盡於高祖則遠者忘
之矣旁盡於三從則疏者忘之矣故立大宗以承其
祖族人五世外皆合之宗子之家序以昭穆則是世
祖常祀而同姓常親也
薛氏季宣曰百夫無長不散則亂一族無宗不離則
疎先王因族以立宗敬宗以尊祖故吉凶有以相及
有無有以相通尊卑有分而不亂親疎有别而不二
貴賤有繁而不間然後一宗如出一族一族如出一
家一家如出一人此所以得民也
鄭氏鍔曰大宗則收族雖無服之親亦係屬而不散
故族可以得民
呂氏大臨曰古之典禮者皆以宗名之故伯夷作秩
宗周官有宗伯下及乎都家皆有宗人宗者廟也禮
始於親親親親之法非廟不統所以别姓收族無一
不出於祖廟不主乎祖宗故天子之元子為天子之
大宗以繼其太祖而别子為諸侯諸侯不敢祖天子
而自為一國之太祖故諸侯之元子亦為諸侯之大
宗以繼其太祖而别子為大夫大夫亦不敢祖諸侯
而自立家為别子之祖繼别者為宗亦謂之大宗所
以别小宗而百世不遷者也小宗有四五世則遷者
也故繼高祖之宗得祀高祖凡族兄弟皆宗之族兄
弟同出於高祖故高祖與族兄弟之服皆三月至於
繼祖繼曾祖繼禰所祀所宗莫不倣此故其所祀者
皆謂之宗子以主家政而宗之者皆聽命焉
蕙田案或謂惟大夫士有宗法天子諸侯不
為宗非也書稱高宗中宗詩曰宗子維城又
曰大宗惟翰滕文公曰吾宗國魯先君則天
子諸侯亦稱宗明矣蓋自為天地宗廟社稷
之宗而非五宗之所得擬也
詩大雅篤公劉君之宗之
朱子集傳宗尊也主也嫡子孫主祭祀而族人尊之
以為主也
(李氏樗曰周禮宗子有五大宗子一小宗子四别子為祖繼别為宗百世不遷者大宗也繼禰之宗繼祖)
(之宗繼曾祖之宗繼高祖之宗五世則遷者小宗也也皆所以主祭祀而統族人如有國有家之重者)
(呂氏祖謙曰古者建國立宗其事相須詩君之宗之言公劉整率其民上則皆屬於君下則各統於宗其)
(相維如此)
欽定義疏繼别之宗謂公子及異姓起家為大夫者周
禮曰以族得民詩曰君之宗之則庶民之家亦有宗
矣意一姓聚居者雖無仕宦朝廷皆為立宗以統攝
之
禮記大傳别子為祖繼别為宗繼禰者為小宗(注别子謂公子)
(若始來在此國者後世以為祖也繼别謂别子之世適也族人尊之謂之大宗是宗子也繼禰者父之適也兄)
(弟尊之謂之小宗之疏此下廣陳五宗義也别子謂諸侯之庶子也諸侯適子適孫繼世為君而第二子以)
(下悉不得禰先君故云别子並為其後世之始祖故云為祖也鄭註若始來在此國謂非君之親或是異姓始)
(來亦謂之别子以其别於在本國不來者繼别謂别子之適子也繼别子為大宗也族人與之為絶族者五世)
(外皆為之齊衰三月母妻亦然繼禰謂父之適子上繼於禰諸兄弟宗之謂之小宗以本親之服服之)
(陳氏祥道曰人生而莫不有孝弟之心親睦之道先王因其有是道而為之節文故立為五宗以紏序族)
(人而使之親疏有以相附赴告有以相通然後恩義不失而人倫歸厚此周官所謂宗以族得民也蓋諸)
(侯之適子孫則繼世為君而支子之為卿大夫者謂之别子有自他國而來於此者亦謂之别子有起自)
(民庶而致位卿大夫者亦從别子之義此三者各立宗而為大宗所謂繼别者也若魯之仲孫叔孫季孫)
(之類是也其適子弟之長子則謂小宗所謂繼禰者也)
(陳氏澔曰别子有三一是諸侯適子之弟别於正室二是異姓公子來自他國别於本國不來者三是庶)
(姓之起於是邦為卿大夫而别於不仕者皆稱别子也為祖者别與後世為始祖也繼别為宗者别子之)
(後世世以適長子繼别子與族人為百世不遷之大宗也)
蕙田案别子有三公子之外其自他國而來
及崛起為卿大夫者皆指命氏賜族者言之
通典薛綜述鄭氏禮五宗圖天子之子稱王子王子
封諸侯若魯衛是也諸侯之子稱公子公子還自仕
食采於其國為卿大夫若魯公子季友者是也則子
孫自立此公子之廟謂之别子為祖則嫡嫡相承作
大宗百代不絶
呂氏祖謙曰别子為祖如魯桓公生四子莊公既立
為君則慶父叔牙季友為别子繼别為宗如公孫敖
繼慶父是為大宗繼禰者為小宗如季武子立悼子
悼子之兄曰公彌悼子既為大宗則繼公彌者為小
宗所以謂之繼禰者蓋自繼其父為小宗不繼祖故
也
晉杜預宗譜别子者君之嫡妻之子長子之母弟也
君命為祖其子則為大宗常有一主審昭穆之序辨
親疎之别是故百代不遷若無子則支子為後雖七
十無無主婦若殤則縗絰加一等以兄弟之列代之
殤無為父道兄弟昭穆同故也死皆為之齊縗其月
數各隨親疎為限雖尊雖出嫁猶不敢降也屬絶則
為之齊縗三月若始封君相傳則自祖始封君其支
子孫皆宗大宗然則繼體君為宗中之尊支庶莫敢
宗之是以命别子為宗主一宗奉之故曰祖者高祖
也言屬逮於君則就君屬絶於君則適宗子家也而
說者或云君代代得立大宗或云别子之母弟亦得
為祖或云命妾子為别子其嫡妻子則遷宗於君皆
非也别子之弟子孫無貴賤皆宜宗别子之子孫小
宗一家之長也同族則宗之其服隨親疎為比姊妹
出嫁不敢降之五屬斷服則不宗之矣
朱子曰君嫡長為世子繼先君為正統自母弟以下
皆不得為宗其次適為别子不得禰其父又不可宗
嗣君又不可無統屬故死後立為大宗之祖所謂别
子為祖也其適子繼之則為大宗直下相傳百世不
遷
别子者為諸侯之弟别於正適故稱别子也為祖者
自與後世為世祖謂此别子子孫為卿大夫立此别
子為始祖也繼别為宗謂别子之世世長子當繼别
子與族人為不遷之宗也(方氏慤曰諸侯之適子繼世而為君非别弟之所敢)
(宗諸侯之於庶子不為之服而子亦不敢私相服故君命長弟以統之使夫不敢宗君者有所宗不敢相)
(服者有以相服此宗道所以立也别子為祖者適子既為諸侯則别子乃大夫耳大夫不敢祖諸侯故自)
(别為祖焉别子即庶子也然庶子有二例别而言之妻之子無長幼皆為適子妾之子無長幼皆為庶子)
(合而言之自繼世之子為適子其餘雖妻之子亦庶子而已)
蕙田案疏云諸侯第二子以下悉不得禰先
君故云别子並為其後世之世祖杜氏宗譜
别子君之嫡妻之子長子之母弟君命為祖
其子為大宗别子之弟子孫皆宜宗别子之
子孫二說不同據經文下云有大宗而無小
宗有小宗而無大宗又云公子之公為其士
大夫之庶者宗其士大夫之嫡者則杜氏之
說較為明確蓋别子乃由君命為之置後故
為先君大宗之祖羣公子皆宗之世世為大
宗與凡公子之為祖者有間也詳見公子有
宗道條下
有百世不遷之宗有五世則遷之宗百世不遷者别子
之後也宗其繼别子之所自出者百世不遷者也宗其
繼高祖者五世則遷者也尊祖故敬宗敬宗尊祖之義
也(注遷猶變易也小宗四與大宗凡五世疏此覆說大宗小宗之義百世不遷謂大宗也五則遷謂小宗)
(也宗其繼别子之所自出者自由也别子或由此君而出或由他國而來適子適孫世世繼别子故鄭註云世)
(適也五宗者一是繼禰與親兄弟為宗二是繼祖與同堂兄弟為宗三是繼曾祖與再從兄弟為宗四是繼高)
(祖與三從凡弟為宗是小宗四并繼别子之大宗凡五宗也)
陳氏禮書公子不禰先君故為别子而繼别者族人
宗之為大宗庶子不得祭祖故諸兄弟宗之為小宗
以其服服之大宗遠祖之正體則一而已小宗高祖
之正體其别有四四世則親盡族絶而不為宗矣然
言繼别為宗又言繼别子之所自出者言繼禰為小
宗又言宗其繼高祖者則繼别者别子之子也繼别
子之所自出者即别子也繼禰者庶子之子也繼高
祖者五世之孫也繼禰言其始繼高祖言其終繼别
言其宗繼别子之所自出言其祖經言繼别子之所
自出而孔穎逹言别子之所由出然則别子所由出
即國君也其可宗乎榖梁曰燕周之分子也分子即
别子也
陳氏埴曰宗法源頭有大宗以統之則人同知尊祖
分𣲖處有小宗以統之則人各知敬禰且始封之君
其適子襲封則庶子為大夫大夫不得以禰諸侯故
自别為大夫之祖是謂别子為祖也别子之適子則
為大宗使繼其祖之所自出從此直下適子世為大
宗合族同宗之是謂繼别為宗也别子之庶子又不
得以禰别子却待其子繼之而自别為禰繼禰遂為
小宗凡小宗之適子服屬未盡常為小宗凡小宗之
庶子又别為禰而其適子又各為小宗兄弟同宗之
謂繼禰為小宗是也大宗是世祖正𣲖下雖其後支
分𣲖别皆同宗此祖則合族皆服齊衰三月初不以
親屬近遠論是為百世不遷之宗小宗是彌正𣲖下
親盡則絶如繼禰者親兄弟宗之為之服期繼祖者
則從兄弟宗之為之服大功繼曾祖者再從兄弟宗
之為之服小功繼高祖者三從兄弟宗之為之服緦
自此以後代常䟎一代是為五世則遷之宗宗法之
立嫡長之尊有君道焉大宗所以統其宗族小宗所以
統其兄弟大宗止是一人小宗儘多故一人之身從
下數至始祖大宗惟一數至高祖小宗則四
朱子文集百世不遷者以其統先君之子孫而非統
别之子孫也别子之庶長義不禰别子而自為五世
小宗之祖其適子繼之則為小宗小宗者繼别子庶
子之所自出也故惟及五世五世之外則無服蓋以
其統别之子孫而非統先君之子孫也不知是否伏
乞垂誨曰宗子有公子之宗有大宗有小宗國家之
衆子不繼世者若其間有適子則衆兄弟宗之為大
宗若皆庶子則兄弟宗其長者為小宗此所謂公子
之宗者也别子即是此宗子既沒之後其適長者各
自繼此别子即是大宗直下相傳百世不遷别子之
衆子既沒之後其適長子又宗之即為繼禰之小宗
每一易世高祖廟毁則同此廟者是為袒免之親不
復相宗矣所謂五世而遷也(答董叔重)
有小宗而無大宗者有大宗而無小宗者有無宗亦莫
之宗者公子是也(注公子有此三事也公子謂先君之子今君昆弟疏此明諸侯之子身)
(自公子上不得宗君下未為後世之宗不可無人主領之義君無適昆弟遣庶兄弟一人為宗領公子禮如小)
(宗是有小宗而無大宗也君有適昆弟使之為宗以領公子更不得立庶昆弟為宗是有大宗而無小宗也公)
(子唯一無他子可為宗是無宗亦無他公子來宗已是亦莫之宗也公子是也言此三事他人無唯公子有也)
朱子曰有有大宗而無小宗者有適則不立小宗也
有有小宗而無大宗者無適則不立大宗也謂如人
君有三子一嫡而二庶則庶宗其嫡是謂有大宗而
無小宗皆庶則宗其庶長是謂有小宗而無大宗止
有一人則無人宗之已亦無人宗焉是謂無宗亦莫
之宗也下云公子之公為其士大夫之庶者宗其士
大夫之嫡者此正解有大宗而無小宗一句之公之
公猶君也
公子有宗道公子之公為其士大夫之庶者宗其士大
夫之適者公子之宗道也(注公子不得宗君君命適昆弟為之宗使之宗之是公子)
(之宗道也所宗者適則如大宗死為之齊衰九月其母則小君也為其妻齊衰三月無適而宗庶則如小宗死)
(為之大功九月其母妻無服公宗子惟已而已則無所宗亦莫之)
(陳氏澔曰此又申言公子之宗道公子之公謂公子之適兄弟為君者為其庶凡弟之為士大夫者立適)
(公子之為士大夫者為宗使此庶者宗之故云宗其子也士大夫之適者此適是君之同母弟適夫人所生之)
晉曹述初曰禮諸侯不服庶子先君之所不服子亦
不敢私相服也夫兄弟之恩既不可以無報親戚羣
居又不可以無主故君必命長弟以為之宗宗立而
相服相服之義由於其宗故曰公子有宗道也公子
之公為其士大夫之庶宗者公子之公謂君之庶弟
受命為宗者也其有功德王復命為諸侯尊羣庶所
不敢宗故此君復命其次庶弟代已為宗主士大夫
羣庶之在位者也
蕙田案公子有宗道公子之公當以曹氏解
為的
呂氏祖謙曰假如國君有兄弟四人庶而一嫡嫡者
君之同母弟公子既不敢宗君君則命同母弟為之
宗使庶兄弟宗焉若皆庶而無適則須令庶長權攝
祭事傳至子則自宗矣
蕙田案東萊之說是也亦可見國君之子不
得皆為别子矣華霞峯云士大夫之庶者宗
其士大夫之嫡者如滕謂魯為宗國也
呂氏大臨宗子議國君之嫡長為世子繼先君之正
統自母弟而下皆不得宗次嫡為别子别子既不得
禰先君則不可宗嗣君又不可無所統屬故為先君
一族大宗之祖其生也適庶兄弟皆宗之别子之母
弟雖適子與羣公子同不得謂之别子其死也子孫
世世繼之為先君一族之大宗凡先君所出之子孫
皆宗之雖百世不遷無後則族人以支子繼之此謂
别子為祖繼别為宗羣公子雖宗别子而自為五世
小宗之祖死則其子其孫為繼禰繼祖之小宗至五
世以上則上遷其祖下易其宗無子孫則絶此謂繼
禰者為小宗每一君有一大宗世世統其君之子孫
故曰宗其繼别子之所自出者百世不遷者也别子
所自出謂别子所出之先君如魯季友乃桓公之别
子所自出即桓公大宗者乃桓公一族之大宗公子
之公為其士大夫之庶者宗其士大夫之適者則别
子為先君大宗之祖羣公子皆宗之是謂有大宗而
無小宗若君無次適可立為别子止有庶公子數人
則不可無宗以統當立庶長一人為小宗使諸弟皆
宗之是謂有小宗而無大宗若庶長死國君復追立
庶長為别子以為先君一族大宗之祖而以其子繼
之此雖不經見然以義求之則一君之大宗不可以
絶後也若君之正嫡外止有一公子既不可宗君又
無昆弟宗已是謂無宗亦莫之宗然此公子亦為其
先君一族大宗之祖沒則百世相繼先君之子孫皆
宗之如大宗法國君主先君之祀上可及先君之太
祖而下為先君子孫之宗故曰尊者尊統上别子為
先君百世太宗之祖而不敢禰先君故曰卑者尊統
下大宗者所以統先君之子孫非統别子之子孫故
曰大宗尊之統也又曰繼别子之所自出
蕙田案鄭註别子有三曰公子曰始來此國
者曰庶人崛起為卿大夫者此二節則專申
公子之宗道以公子有適庶之分有大宗小
宗無宗之異所以著别子之義也注疏及呂
氏之說得之
喪服小記别子為祖繼别為宗繼禰者為小宗有五世
而遷之宗其繼高祖者也(注别子者諸侯之庶子别為後世為始祖也謂之别子者)
(公子不得禰先君繼别者别子之世長子為其族人為宗所謂百世不遷之宗也繼禰者别子庶子之長子為)
(其昆弟為宗也謂之小宗者以其將遷也五世而遷即小宗也小宗有四或繼高祖或繼曾祖或繼禰皆至五)
(世則遷其疏諸侯適子之弟别於正適不得禰先君故稱别子子孫為卿大夫立此别子為始祖故云别子)
(為祖别子之世世長子恒繼别子與族人為百世不遷之大宗故云繼别為宗也禰謂别子之庶子所生長子)
(繼此庶子與兄弟為小宗比大宗為小故云小宗也五世者為上從高祖下至玄孫之子比玄孫之子則合遷)
(徙不得與族人為宗故云有五世則遷之宗此五世則遷實是繼高祖者之子記文略爾若繼高祖之身未滿)
(五世猶為服也鄭註小宗有四以别子之後族人衆多或繼高祖與三從兄弟為宗或繼曾祖與再從兄弟為)
(宗或繼祖與同堂兄弟為宗或繼禰與親兄弟為宗一身凡事四宗事親兄弟之適是繼禰小宗也事同堂兄)
(弟之適是繼祖小宗也事再從兄弟之適是繼曾祖小宗也事三從兄弟之適是繼高祖小宗也兼大宗為五)
(繼高祖者至子五世不復與四從兄弟為宗故云皆至五世則遷各隨近相宗然則小宗所繼非一獨云繼禰)
(為小宗者雖四初皆繼禰為始據初為元故持云繼禰也)
是故祖遷於上宗易於下尊祖故敬宗敬宗所以尊祖
禰也(注宗者祖禰之正體父疏四世之時尚事高祖至五世之時謂高祖之不為加服是祖遷於上四)
(世之時仍宗三從族人至五世不復宗四從族人各自隨近為宗是易於下宗是先祖正體所以尊祖故敬宗)
(敬宗所以尊祖禰也)
(吳氏鼎曰祖遷於上謂廟祭之祧遷宗易於下謂服屬所不及二者相因也)
蕙田案宗有五大宗一小宗四大宗一者大
傳曰别子為祖繼别為宗諸侯之嫡長繼統
正位母弟而下不得宗之然不可無所統屬
故以次適為别子為羣公子之宗上以别於
君下以别於諸公子故曰别子上不敢祖先
君下自為後世之祖故曰别子為祖其别子
之世適族人宗之繼繼繩繩百世不改故曰
繼别為宗又曰百世不遷之宗是也小宗四
者一繼禰之宗親兄弟宗之二繼祖之宗同
堂兄弟宗之三繼曾祖之宗再從兄弟宗之
四繼高祖之宗三從兄弟宗之大傳曰繼禰
者為小宗又曰宗其繼高祖者五世則遷者
也繼禰言其初繼高祖言其終舉初終而四
宗備自此而上則親盡服絶而宗遷矣别子
亦有三一謂本國公子為士大夫而别於君
二謂他國公子來仕而别於不來者三謂庶
姓初起為士大夫而别於不仕者鄭氏大傳
注云别子謂公子若始來在此國者王制注
云雖非别子始爵者亦然是也其公子宗道
亦有三有小宗而無大宗者如君無嫡兄弟
遣庶兄弟一人為宗領公子禮如小宗也有
大宗而無小宗者如君有嫡兄弟使之為宗
以領公子禮如大宗更不立庶兄弟為宗也
有無宗亦莫之宗者公子惟一無他公子可
為宗亦無他公子來宗已也大傳所稱公子
有此三事是也凡言宗皆以繼子言不以公
子言然而公子亦有宗道如所稱有小宗而
無大宗有大宗而無小宗一則君命同母弟
為庶兄弟之宗一則君命庶長權攝宗事大
傳曰公子有宗道公子之公為其士大夫之
庶者宗其士大夫之適者公子之宗道也是
也公子之公晉曹氏謂君之庶弟受命為宗
其解為是注疏並指君言恐非孔疏别子以
為第二子以下並為沒世之始祖張子云如
别子五人五人各為大宗按以魯三桓例之
此說亦是然與大傳公子宗道之義不合又
滕推魯為宗國則兄弟相宗古禮應然魯三
桓實始壊禮之家恐不當援以為例也五宗
服制宗子祭禮詳見讀禮通考及大夫士廟
祭門
又案以上五宗正義
儀禮喪服傳諸侯之子稱公子公子不得禰先君公子
之子稱公孫公孫不得祖諸侯此自卑别於尊者也若
公子之子孫有封為國君者則世世祖是人也不祖公
子此自尊别於卑者也(注不得禰不得祖者不得立其廟而祭之也卿大夫以下祭其)
(祖禰則世世祖是人不得祖公子者後世為君者祖此受封之君不得祀别子也公子若在高祖以下則如其)
(親服後世遷之乃毁其廟耳因國君以尊降其親故終說此義云)
(楊氏復曰子夏傳云自卑别於尊是以子孫之卑自别於祖之尊此義為是自尊别於卑乃以子孫之尊)
(自别於祖之卑此說於理有害而鄭註遂以為因國君以尊降其親而說此義則又愈非禮意蓋國君以)
(尊降其親謂降其旁親其正統之服不降祖服期曾祖高祖齊衰三月是未嘗降其祖也鄭註蓋惑於自)
(尊别卑之說乃以封君之不祖公子為以尊降其親而不知公子為别子繼别為宗謂之大宗百世不遷)
(大宗或無後則為之立後世世不絶而常以公子為祖矣若公子之子孫有封為國君則後世子孫只得)
(祖封君而不得祖公子以紊其别子之宗非是以封君之尊别於公子之卑而不祖之也)
蕙田案傳云公子之子孫有封為國君者則
世世祖是人不祖公子此以後世祖此封君
者言之非謂封君之及身降其親而不祀也
鄭云公子若在高祖以下則如其親服甚得
經意其云因國君以尊降其親正因上文尊
同之義謂降其旁親耳楊氏悞會鄭意而以
封君自降其祖訾之未是此不祖公子之義
可以定唐宋始祖之議矣
是故始封之君不臣諸父昆弟封君之子不臣諸父而
臣昆弟封君之孫盡臣諸父昆弟故君之所為服子亦
不敢不服也君之所不服子亦不敢服也(疏始封之君不臣諸父昆)
(弟者以其初升爲君諸父是祖之一體又是父之一體其昆弟既是父之一體又是己之一體故不臣此二者)
(仍為之著服也云封君之子不臣諸父而臣昆弟者以其諸父尊故未得臣仍為之服昆弟卑故臣之不為之)
(服封君之孫盡臣諸父昆弟者繼世至孫漸為貴重故盡臣之)
朱子曰始封之君所以不臣諸父昆弟者以始封君
之父未嘗臣之故始封之君不敢臣也封君之子所
以不臣諸父而臣昆弟者以封君之子所謂諸父者
即始封君謂之昆弟而未嘗臣之者也故封君之子
亦不敢臣之封君之子所謂昆弟者即始封君之子
始封君嘗臣之者也故今為封君之子者亦臣之封君
之孫所謂諸父昆弟者即封君之子所臣之昆弟及
其子也故封君之孫亦臣之故下文繼之以君之所
不服子亦不敢服也君之所為服子亦不敢不服也
蕙田案朱子之說義最閎遠疏家以漸為貴
重為言陋矣
白虎通諸侯奪宗明尊者宜之大夫不得奪宗何曰
諸侯世世傳子孫故奪宗大夫不傳子故不宗也喪
服經曰大夫為宗子不言諸侯為宗子也
通典晉元帝建武初孫文上事宣帝支子不應祭章
郡京兆二府君僕射刁協云諸侯奪宗聖庶奪嫡豈
况天子乎自皇祚以來五十餘年宗廟已序而又攻
乎異端宜加議罪案漢梅福云諸侯奪宗此謂父為
士庶子封為諸侯則庶子奪宗嫡主祭祀也在諸侯
尚有奪義豈况天子乎所言聖庶者謂如武王庶子
有聖德奪代伯邑考之宗嫡也
蕙田案此章廣别子之義言公子固為百世
不遷之祖設後世有為君者則又當奪宗祖
封君而不祖公子蓋所謂化家為國也此義
明則後世有天下者始建國則立親廟親盡
廟遷則以開國之君為太祖如漢唐明之太
祖自屬不易乃列代有紛紛之議無有以此
經為質者甚矣經學之疎也白虎通通典二
條足以相証而士大夫小宗有起而為卿大
夫者奪宗之義可以類推矣
春秋桓公二年左氏傳大夫有貳宗(注適子為小宗次子為貳宗以相)
(輔貳天音義為小宗本或作為大宗誤姓疏禮有大宗小宗子諸侯之庶子謂之别子及異受族為後世)
(之始祖者世適承嗣百世不遷謂之大宗為父後者諸弟宗之五世則遷謂之小宗五世遷者謂高祖以下喪)
(服未絶其繼高祖之適則緦服之内共宗之其繼曾祖之適則小功之内共宗之繼祖繼禰所宗及亦然大夫)
(身是適子為小宗故其次者為貳宗以相輔助為副貳亦立之為此官也杜知非大宗而云小宗者以其大夫)
(不必皆是大宗據為小宗者多故杜言之也若大夫身為大宗亦止得立貳宗官耳禮記據公族為說故言别)
(子為祖主說諸侯庶子耳其實異姓受族亦為始祖其繼者亦是大宗但記文不及之耳沈云適子為小宗謂)
(是大夫之身為小宗次者為貳宗謂大夫庶弟貳宗與側室為例皆是官名與五宗别)
蕙田案大夫或是大宗或是小宗原不必限
定貳宗為副貳以治宗事疏以為官名亦無
據記云公子之公為其士大夫之庶者宗其
士大夫之適者亦貳宗之意
陳氏禮書儀禮曰都邑之士則知尊禰學士大夫則
知尊祖荀卿曰大夫士有常宗左傳曰大夫有貳宗
蓋由士以上莫不知尊祖禰知尊祖禰則尊者常宗
當其為宗則宗子統族人於外主婦統族婦於内死
雖殤也必喪以成人齒雖七十也主婦不可闕居雖
異邦也正祭不可舉妻死雖母在也禫不可屈尊與
出嫁者不敢降其服賢者不敢干其任貴者不敢擅
其祭衆車徒不敢以入其門凡以尊正統而一人之
情也惟其疾與不肖然後易之故史朝言孟縶非人
將不列於宗賀循言奸回淫亂則告廟而立其次凡
此特義之權耳非其所得已者也方周之盛時宗族
之法行故常棣行葦之美作於上角弓頍弁之刺不
聞於下以此治國而國有倫以此繫民而民不散則
宗子之於天下豈小補哉
右宗法
儀禮喪服傳大宗者收族者也(注收族者謂别親疎序昭穆疏凡為大宗皆)
(以收合族人使不乖睽者也)
士昏禮宗子無父母命之親皆沒已躬命之支子則稱
其宗弟則稱其兄(注支子庶昆弟也稱其宗子命使者弟宗子母弟)
祖廟未毁教於公宮三月若祖廟已毁則教於宗室(注宗)
(室大宗之家别疏若與君絶服者則於大宗之家教之大宗謂子之世適長子族人所宗事者也)
禮記昏義祖廟既毁教於宗室教成祭之(注祭之祭其所出之祖也)
大傳同姓從宗合族屬(注合合之宗子之家序昭穆也)
儀禮喪服傳父子一體也夫妻一體也昆弟一體也故
昆弟之義無分然而有分者則辟子之私也子不私其
父則不成為子故有東宮有西宮有南宮有北宮異居
而同財有餘則歸之宗不足則資之宗(注宗者世父為小宗主宗事者)
(也宗疏有餘不足皆統於仍以明一體之義)
蕙田案此雖以親世父言然以姪視世父即
繼祖小宗也由此遞續之則世父之適子適
孫世主宗事有餘不足皆統於宗可也是即
收族之義也
禮記内則適子庶子祗事宗子宗婦雖貴富不敢以貴
富入宗子之家雖衆車徒舍於外以寡約入子弟猶歸
器衣服裘衾車馬則必獻其上而后敢服用其次也若
非所獻則不敢以入於宗子之門不敢以貴富加於父
兄宗族(注祗敬也宗大宗以寡約入謂入宗子之家猶若也非所獻謂非宗子之爵所當服也加猶高)
(也獻其賢者賢猶善也是疏此論族人敬事宗子之禮適子謂父及祖之嫡子小宗也庶子謂嫡子之弟宗)
(子謂大宗子宗婦謂大宗子之婦也言小宗子及庶子等敬事大宗子及宗婦也歸謂歸遺也子弟若有功德)
(被尊上歸遺衣服裘衾車馬則必獻其善者於宗子此文雖主事大宗子其大宗之外事小宗子者亦然)
通典奉宗禮賀循曰奉宗加於常禮平居即每事諮
告凡告宗之例宗内祭祀嫁女娶妻死亡子生行求
改易名字皆告若宗子時祭則宗内男女畢會喪故
亦如之若宗内吉凶之事宗子亦普率宗黨以赴役
之若宗子時祭則告於同宗祭畢合族於宗子之家
男子女子以班宗子為男主宗婦為女主故云宗子
非七十無無主婦以當合族紏宗故也凡所告子生
宗子皆書於宗籍大宗無後則支子以昭穆後之後
宗立則宗道存而諸義有主也立主義存而有一人
不惇者則會宗而議其罸族不可以無統故立宗宗
既定則常尊歸之理其親親者也是故義定於本自
然不移名存於政而不繼其人宗子之道也故為宗
子者雖在凡才猶當佐之佑之奉以為主雖有高明
之屬盛德之親父兄之尊而不得干其任者所以全
正統而奉一人之情也若姦回淫亂行出軌道有殄
宗廢祀之罪者然後告諸宗廟而改立其次亦義之
權也
呂氏大臨宗法雜議宗子法久不行今雖士大夫亦
無收族之法欲約小宗之法且許士大夫家行之其
異宮同財有餘則歸不足則取及昏冠喪祭必告皆
今可行仍似古法詳立條制使之遵行以為睦宗之
道亦無害於今法
蘇氏軾勸親睦今欲教民和親則其道必始於宗族
古者諸侯之子弟異姓之卿大夫始有家者不敢禰
其父而自使其嫡子後之則為大宗族人宗之雖百
世而宗子死則為之服齊衰九月故曰宗其繼别子
之所自出者百世不遷者也别子之庶子又不得禰
别子而自使其嫡子為後則為小宗古者立宗之道
嫡子既為宗則其庶子之嫡子又各為其庶子之宗
其法止於四而其寔無窮自秦漢以來天下無世卿
大宗之法不可以復立而其可以收合天下之親者
有小宗之法存而莫之行此甚可惜也今夫天下所
以不重族者有族而無宗也有族而無宗則族不可
合族不可合則雖欲親之而無由也族人而不相親
則忘其祖矣今世之公卿大臣賢人君子之後所以
不能世其家如古之久遠者其族散而忘其祖也故
莫若復小宗使族人相率而尊其宗子宗子死則為
之加服犯之則以其服坐貧賤不敢輕而富貴不敢
以加之冠婚必告喪必赴此非有所難行也
羅虞臣小宗辨夫重本始聯族屬叙親疎别嫡庶莫
大乎宗法宗之為言尊也尊無二明無二嫡也宗以
五世為限服盡也服者先王所用為宗子聯屬族人
之具也服盡則親盡親盡則廟毁故曰祖遷於上宗
易於下此之謂也然自漢儒論釋紛如卒不可解孔
穎逵曰族人一身事四宗并大宗為五考諸禮經原
無四宗之說假令四宗為之宗法視子孫互有異同
族人以一身事之將誰適從此决知其不能也四宗
之說起於班固固之言曰宗其高祖後者為高祖宗
宗其爲曾祖後者為曾祖宗宗為祖後者為祖宗宗
其為父後者為父宗此固臆說也夫大宗以世祖為
宗小宗以高祖為宗宗至四世族人雖各有曾祖及
祖禰之親然視之高祖彼皆支子不為宗得為宗者
高祖所傳之嫡而已是宗安有四乎或曰禮經所稱
曰繼禰曰繼高祖何謂也曰據其初言則為繼禰自
其終言則為繼高祖之傳嫡下及玄孫推而上及於
禰然後為小宗者備矣夫小宗以五世為率五世之
内雖父子祖孫相承然世止一嫡耳序之以昭穆别
之以禮義而後族人尊之為宗故曰宗子有君道焉
曰内則有云夫婦皆齊而宗敬終事而後敢私祭若
子之說庶子無私祭乎曰此小宗事大宗之禮也小
宗雖有嫡子然要諸大宗則庶也小宗雖奉四代之
祭然要諸大宗則私也故祭先公而後私先大宗後
小宗尊卑之義也非庶子私之謂也
蕙田案宗子之義經傳諸儒之論詳矣然其
法古今皆可通行蘇氏謂大宗不可復立而
但立小宗亦非篤論夫大小一也未有大宗
不立而可立小宗者也今世士大夫雖譜系
不必盡備然亦必有可知者就其所知之中
或係始遷或係始貴或係有道德而能文章
不論世數遠近皆當奉以為不祧之祖而為
大宗其當立廟者官為之主而俾其子孫趨
役即不應立廟者亦令各建宗祠皆置公産
以為祭祠喪紀飲食課讀之費大宗掌其事
又擇一族人之軰尊而老成者輔之以下則
五世各為一小宗而祠堂公産亦如之小宗
有故則大宗為之經紀大宗有故則各小宗
合為之襄贊以尊祖敬宗之大義動其孝弟
惇睦之天良則争嗣争産之弊庶幾可以少
替而游手不肖之徒亦有所統束而不敢肆
於風俗治化不無小補四海之廣固有一二
家能行者亦有行之得其意而不盡合於法
者有全未行者或為上者率先而倡導之示
之以規條申之以勸誘需之以歲月知必有
起而應之者此寔道德齊禮之一大端也
右宗子收族
五禮通考卷一百四十五
