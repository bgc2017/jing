五禮通考卷一百二十六
刑部尚書秦蕙田撰
吉禮一百二十六
親桑享先蠶
蕙田案周禮内宰仲春詔后帥外内命婦蠶
於北郊以為祭服此與天子親耕南郊以供
粢盛同義祭統云天子諸侯非莫耕也王后
夫人非莫蠶也身致其誠信誠信之謂盡敬
敬盡然後可以事神明此之為言得禮意矣
其儀詳於月令祭義其享先蠶經亦不見杜
氏通典馬氏通考皆云即躬桑之日其說當
是自漢以後時舉時罷今採可考者類次焉
禮記月令季春之月天子乃薦鞠衣於先帝(注鞠衣黃桑之服先)
(帝太皥之屬為將蠶求福祥之助也葉疏依禮祭五帝自服大裘今薦鞠衣色如鞠塵象桑始生鞠者草名)
(花色黃與桑同色又當桑生之時故鄭云黃桑之服盖薦於神坐為蠶求福也知先帝太皥之屬者以其言先)
(不言上故知非天蠶功既大總祭五方之帝於明堂故鄭云之属)
(陳氏祥道曰將耕也祈穀於上帝所以祈有秋將蠶也薦鞠衣於先帝所以祈有春鞠衣后服也其色象)
(鞠鞠之華以隂中其色則隂盛色也后蠶服此則率内外命婦而蠶使天下之嬪婦取中焉后之盛事也)
(薦鞠衣於先帝則是薦之於神所以告將服之以蠶也盖王與后常相資以成禮者也)
(又曰天子薦鞠衣於先帝以告將蠶内宰詔后帥内外命婦以趨蠶事而后之首飾以編服以鞠衣屨以)
(黃屨車以翟車貝面組總有握及郊享先蠶然後東鄉而躬桑焉躬桑后夫人之事耳天子必薦鞠衣君)
(必皮弁素積卜三宫夫人世婦使入蠶室者内外相成之義也)
欽定義疏黃帝之妃西陵氏始蠶後世祀為先蠶或天
子先告黃帝而後乃祀西陵與
路史黃帝有熊氏命西陵氏勸蠶稼月大火而浴種
夫人副禕而躬桑
通鑑外記西陵氏之女嫘祖為帝元妃始教民育蠶
治絲繭以供衣服後世祀為先蠶
唐月令三月之節天子乃薦鞠衣於先帝三月中氣
后妃齋戒享先蠶而躬桑以勸蠶事
通典后妃齋戒享先蠶而躬桑以勸蠶事(注季春吉已王后享)
(先蠶先蠶天駟也享先蠶而後躬桑示帥天下先也)
陳氏禮書先蠶壇呂氏月令言薦鞠衣於先帝不言
享先蠶唐月令言薦鞠衣於先帝又言享先蠶考之
於古食必祭先倉竈必祭先炊視學祭先聖先師養
老祭先老射祭侯師祭禡則將蠶而享先蠶蓋禮然
也漢儀以中牢羊豕祭蠶神曰苑窳婦人寓氏公主
凡二神晉武時先蠶壇在皇后採桑壇東南北齊為
蠶壇每歲季春榖雨後吉日使公卿以一太牢祠先
蠶黃帝氏於壇上無配如祀先農禮訖皇后乃躬桑
後周皇后至蠶所以一少牢親進祭奠先蠶西陵氏
神二嬪為亞獻終獻隋制先蠶壇於宫北三里為壇
季春上已皇后服鞠衣以太牢制幣祭先蠶用一獻
之禮唐制亦皇后上已享先蠶遂以親桑李林父釋
月令曰先蠶天駟也先蠶之神或以為苑窳婦人寓
氏公主或以為黃帝或以為西陵氏或以為天駟歴
代儒者議論不一然則蠶其首馬首其性喜温惡濕
其浴火月而再養則傷馬此固與馬同出於天駟矣
然天駟可謂蠶祖而非先蠶者也蠶婦人之事非黃
帝也史記黃帝娶西陵氏而西陵氏始蠶於志無見
漢祀苑窳婦人寓氏公主二人此或有所傳然也其
壇或在桑壇東南或在桑壇之西其祭或少牢或太
牢或一獻或三獻歴代之所尚異也然禮必皇后親
享北齊使公卿祠之非古也
蕙田案聖王祀典凡有利於民者必報之故
飲食必祭原其始也凡先聖先師先農先老
先醫先牧先炊先倉皆始為之者之神蓋理
與事之所必有而不必實指其為誰何也先
蠶之名舊說為天駟為黃帝為西陵氏為苑
窳婦人寓氏公主夫既為始蠶之人則非天
駟顯然而西陵氏已下則亦無明據也祀先
蠶禮自漢以後具有之陳氏考之特詳但其
正義則經無明文耳惟月令鞠衣之薦為近
於祀事今取通典及禮書說附於經文之下
從其類也至先蠶之神似當與祭諸先同例
而不必求其人以實之與俟議禮者質焉
右饗先蠶
周禮天官内宰中春詔后帥外内命婦始蠶於北郊(注蠶)
(於北郊婦人以純隂為尊)
(鄭氏鍔曰中春者可蠶之候也說者謂月令季春之月鳴鳩拂其羽戴勝降於桑后妃齋戒親東鄉躬桑)
(而先儒於祭義大昕之注亦以為季春朔日今此仲春詔后何也然以七月之詩考之春日載陽有鳴倉)
(庚女執懿筐爰求柔桑謂仲春也倉庚以仲春鳴記禮者乃言季春豈季春者蠶事之始歟謂之始蠶意)
(可知矣)
禮記祭義古者天子諸侯必有公桑蠶室近川而為之
築宫仞有三尺棘牆而外閉之(疏公桑蠶室者謂官家之桑於處而築養蠶之)
(室近川取其浴蠶種便也築宮謂築養蠶宫牆七尺曰仞言牆之七尺又有三尺高一丈也棘牆者謂牆上置)
(棘外閉謂扇在戶外閉也)
(陳氏禮書天子諸侯之禮文而有辨故耕於南郊東郊王后夫人之禮質而少變故皆蠶於北郊公桑蠶)
(室近川為之以其便於浴蠶也築宫仞有三尺棘牆而外閉之所以謹於蠶者也)
(方氏慤曰公桑猶公田也以其别於私故謂之公築宫謂築宫牆也前曰蠶室此曰築宫者蠶居於内故)
(曰室牆圍於外故曰宫也仞者度土高深之用考工記曰人長八尺登下以為節故八尺為仞也牆高於)
(人長之外又有三尺所以防窺伺也又置棘所以防踰越也閽人自外閉其門以親蠶者皆婦人故也)
(陸氏佃曰棘牆而外閉之者不專為防也故曰外戸而不閉禦風氣而已若棘亦以為暖今養華用棘)
蕙田案以上公桑蠶室
月令季春之月命野虞毋伐桑柘鳴鳩拂其羽戴勝降
於桑具曲植籧筐(注毋伐桑柘愛蠶食也野虞謂主田及山林之官鳴鳩飛且翼相擊趨農)
(急也戴勝織紝之鳥是時恒在桑皆蠶將生之候也言降於桑者若時始自天來重之也曲薄也植槌也皆養)
(蠶器也自疏曲植籧筐案方言云宋魏陳楚江淮之間謂之曲關而西謂之簿故云曲簿方言注槌縣蠶薄)
(柱也宋魏陳楚江淮之間謂之植自關而西謂之槌)
(方氏慤曰以致曲而織故曰曲以取直而立故曰植籧則席之粗者筐則筥之方者凡此皆蠶具)
蕙田案此條具蠶器
祭義及大昕之朝君皮弁素積卜三宫之夫人世婦之
吉者使入蠶於蠶室奉種浴於川桑於公桑風戾以食
之(注大昕季春朔日之朝也諸侯夫人三宫半王后也風戾之者及早凉脆采之風戾之使靈氣燥乃以食)
(蠶蠶性惡濕也侯疏世婦亦諸侯世婦前雖總舉天子諸侯此特舉諸互言之奉種浴於川言蠶將生而又)
(浴之初於仲春已浴至此更浴之也)
(陸氏佃曰鄭氏謂大昕季春朔日之朝然則餘日為昕朔日然後謂之大昕言大以有小文王世子大昕)
(鼓徵視學蓋亦朔日不然朝愈益早矣)
蕙田案此條浴蠶
月令季春之月后妃齊戒親東鄉躬桑(注后妃先採桑示帥先天下也)
(束鄉者鄉時氣也是明其不常留養蠶也留養者所卜夫人與世婦)禁婦女毋觀省婦使
以勸蠶事(注毋觀去容飾也婦使縫線組紃之事)
周禮夏官馬質禁原蠶者(注原再也天文辰為馬蠶書蠶為龍精月直大火則浴其)
(種是蠶與馬同氣物莫能兩大禁再蠶者為傷馬與月疏辰則大火房為天駟故云辰為馬月值大火謂二)
(則浴其種則内宰云仲春詔后帥外内命婦治蠶於北郊是也若然祭義云大昕之朝奉種浴於川注云大昕)
(季春朔日之朝是建辰之月又浴之者蓋蠶將生重浴之故彼下文即云桑於公桑之事是也云是蠶與馬同)
(氣者以其俱取大火是同氣也云禁再蠶者為傷馬與者二者既同氣不可兩大而禁再蠶明恐傷馬無正文)
(故云與以疑之也)
(李氏嘉會曰今東南如兖揚衣被天下蠶盛而無馬西北苦寒之地有馬而無蠶蓋可知矣)
蕙田案以上躬桑禁戒
禮記祭義歲既單矣世婦卒蠶奉繭以示於君遂獻繭
於夫人夫人曰此所以為君服與遂副禕而受之因少
牢以禮之古之獻繭者其率用此與(注歲單謂三月月盡之後也言歲者)
(蠶歲之大功事畢於此也副禕王后之服而云夫人容二王之後歟禮之禮奉繭之世婦也其率用此與問者)
(之辭也)
(方氏慤曰自去歲蠶成之後迄今歲蠶成期一歲矣故謂之歲單若孟夏稱麥秋亦此意蠶歲既單故繼)
(言世婦卒蠶也繭則示於君而獻於夫人者示則告其成而已獻則欲其受之以繅也禮之以少牢則所)
(以勞其還也)
月令蠶事既登分繭稱絲效功以共郊廟之服毋有敢
惰(注登成也敕往蠶者蠶畢將課功以勸戒之)
(方氏慤曰蠶事既登者事畢而登比年之數也與曲禮年穀不登之登同義分繭所以使之繅稱絲所以)
(使之織效其功之多少以共郊廟之服無有敢惰敬之至也)
孟夏之月蠶事畢后妃獻繭乃收繭税以桑為均貴賤
長幼如一以給郊廟之服(注后妃獻繭者内命婦獻繭於后妃收繭税者收於外命)
(婦外命婦雖就公桑蠶室而蠶其夫亦當有祭服以助祭收以近郊之税耳貴賤長幼如一國服同疏后妃獻)
(繭者謂后妃受内命婦之獻繭知非后妃獻繭於王者祭義曰世婦卒蠶奉繭以示於君遂以獻於夫人是夫)
(人不獻繭也内命婦既以獻繭乃收外命婦之賦税外命婦雖受公桑蠶室而蠶既是官家之桑繭應全入於)
(巳所以有税者以其夫亦當有祭服官家所給故輸繭税以供造之但税寡少載師云近郊十一公桑在國比)
(近郊故知收以近郊之税也以桑為均者言收税之時以受桑多少為賦之均齊桑多則賦多桑少則賦少)
(胡氏銓曰鄭謂后妃受内命婦獻繭非也據經云后妃獻繭則獻於王矣鄭以祭義云世婦奉繭以示於)
(君遂以獻夫人是夫人不獻故云后亦不獻按天子尊於后妃若諸侯與夫人體敵也不可以為比又祭)
(義云世婦獻繭於君則夫人不可獻也此不云世婦獻繭於天子則后妃自獻無疑也鄭又謂收外命婦)
(繭税案内宰職后妃帥外内命婦蠶則繭税亦内外均何必外命婦)
祭義及良日夫人繅三盆手遂布於三宫夫人世婦之
吉者使繅(注三盆手者三淹也凡繅每淹大總而手振之以出緒也疏良日謂吉日宜繅之日明)
(繅更擇日日至而後夫人自繅每淹以手振出其緒故曰三盆手夫人親繅三盆以手振出其緒訖遂布與三)
(宫夫人世婦之吉者既據諸侯則夫人惟一人而云世婦之吉者雜互天子言之以天子有三夫人就其中取)
(吉者若諸侯惟世婦之吉者蠶繅非一人擇其吉者主領而已)
蕙田案以上獻繭繅絲
月令季夏之月命婦官染采黼黻文章必以法故無或
差貸黑黃蒼赤莫不質良毋敢詐偽
祭義遂朱綠之元黃之以為黼黻文章服既成君服以
祀先王先公敬之至也
(陳氏禮書繅必三盆手者禮成於三也三盆手猶王藉之三推也然後布於三夫人世婦之吉者使繅遂)
(朱綠之元黃之以為祭服猶庶人之終畝也)
蕙田案以上染采作服
右親蠶之禮
漢書文帝本紀十三年詔曰皇后親桑以奉祭服其具
禮儀
景帝本紀二年詔曰后親桑以奉宗廟祭服為天下先
元后𫝊孝元王皇后為太后春幸繭館(師古曰上林苑有繭館盖蠶繭)
(之所也)率皇后列侯夫人桑
後漢書禮儀志注漢舊儀曰春桑生而皇后親桑於苑
中蠶室養蠶千薄以上祀以中牢羊豕祭蠶神曰菀窳
婦人寓氏公主凡二神羣臣妾從桑還獻於繭館皆賜
從桑者絲皇后自行凡蠶絲絮織室以作祭服祭服者
冕服也天地宗廟羣臣五時之服其皇帝得以作縷縫
衣得以作中絮而已置蠶官令丞諸天下官皆詣蠶室
亦婦人從事故舊有東西織室作法
通典漢皇后蠶於東郊
蕙田案史家稱周禮蠶於北郊漢則東郊非
古也魏依周制用北郊為是晉則西郊蓋止
取與東郊藉田相對俱非古義
後漢書禮儀志明帝永平二年三月皇后帥公卿諸侯
夫人蠶祀先蠶禮以少牢
注丁孚漢儀曰皇后出乘鸞輅青羽蓋駕駟馬龍旗
九斿大將軍妻參乘太僕妻御前鸞旗車皮軒闟戟
雒陽令奉引亦千乘萬騎車府令設鹵簿駕公卿五
營校尉司隸校尉河南尹妻皆乘其官車帶夫本官
綬從其官屬導從皇后置虎賁羽林騎戎頭黃門鼓
吹五帝車女騎夾轂執法御史在前後亦有金鉦黃
鉞五將導桑於蠶宫手三盆於繭館畢還宫案谷永
對稱四月壬子皇后蠶桑之日也則漢桑亦用四月
東觀漢記曰明德馬皇后置織室蠶室於濯龍中數
往来觀視
晉書禮志周禮王后帥内外命婦享先蠶於北郊漢儀
皇后親蠶東郊苑中蠶室祭蠶神曰菀窳婦人寓氏公
主祠用少牢魏文帝黃初七年正月命中宫蠶於北郊
依周典也
魏韋誕皇后親蠶頌於時明庶扇物鳥帑昏正躬耕
帝藉邁德班令嘉柔桑之肇敷思郊廟之至敬命皇
后以親蠶俾躬桑於郊坰考時日於巫咸詔太卜以
獻禎御坤德之大輅翳翠葆以揚旌爾乃皇英參乘
塗山奉輿總姜任於後陳載樊衛於貳車千乘隐其
雷動萬騎粲以星敷啟前路於三官命蚩尤而清衢
遊青蚪於左角步素螭於右隅登崇壇而正位覿休
氣於朝陽步雕輦而下降手柔條於公桑嬪妾肅以
莅事職蠶植而承筐供副禕之六服昭孝敬於蒸嘗
盛華禮於中宇神化馳於八方乃延羣妾宴賜於前
降至貴以逮下布愷悌之渥恩禮儀備序巾車回轅
班中黃之禁財散束帛之戔戔神澤沛以雨施洪恩
布於膴原同碩慶於生民𤼵三靈之永歡苞繁祜於
萬國卷福釐以言旋美休祚於億載豈百世之曾元
隋書禮儀志魏遵周禮蠶於北郊吳韋昭制西蠶頌則
孫氏亦有其禮矣
晉書禮志武帝太康六年散騎常侍華嶠奏先王之制
天子諸侯親耕耤田千畝后夫人躬蠶桑宫今陛下以
聖明至仁修先王之緒皇后體資生之德合配乾之義
而坤道未光蠶禮尚缺以為宜依古式備斯盛典詔曰
昔天子親耤以供粢盛后夫人躬蠶以備祭服所以聿
遵孝敬明教示訓也今耤田有制而蠶禮不修由中間
務多未暇崇備今天下無事宜修禮以示四海其詳依
古典及近代故事以參今宜明年施行於是蠶於西郊
蓋與耤田對其方也乃使侍中成粲草定其儀先蠶壇
高一丈方二丈為四出陛陛廣五尺在皇后採桑壇東
南帷宫外門之外而東南去帷宫十丈在蠶室西南桑
林在其東取列侯妻六人為蠶母蠶將生擇吉日皇后
著十二笄步摇依漢魏故事衣青衣乘油畫雲母安車
駕六騩(音貴)馬女尚書著貂蟬佩璽陪乘載筐鈎公主三
夫人九嬪世婦諸太妃太夫人及縣鄉君郡公侯特進
夫人外世婦命婦皆步摇衣青各載筐鈎從蠶先桑二
日蠶宫生蠶著簿上躬桑日皇后未到太祝令質明以
一太牢告祠謁者一人監祠祠畢徹饌頒餘胙於從桑
及奉祠者皇后至西郊升壇公主以下陪列壇東皇后
東面躬桑採三條諸妃公主各採五條縣鄉君以下各
採九條悉以桑授蠶母還蠶室事訖皇后還便座公主
以下乃就位設享宴賜絹各有差
隋書禮儀志晉太康六年武帝楊皇后躬桑於西郊祀
先蠶
宋書孝武帝本紀大明三年冬十月丁酉詔曰古者薦
鞠青壇聿祈多慶分繭元郊以供純服来歲可使六宫
妃嬪修親桑之禮
四年三月甲申皇后親桑於西郊
禮志先蠶壇高一丈方二丈為四出陛陛廣五尺在採
桑壇東南帷宫之外去帷宫十丈皇后未到太祝令質
明以一太牢告祀謁者一人監祀祀畢徹饌班餘胙於
從桑及奉祀者
周禮王后帥外内命婦蠶於北郊漢則東郊非古也
魏則北郊依周禮也晉則西郊宜是與耤田對其方
也魏文帝黃初七年正月命中宫蠶於北郊案韋誕
后蠶頌則於時漢德已亡更考撰其儀也及至晉氏
先蠶多采魏法宋孝武大明四年又修此禮
隋書禮義志宋孝武大明四年始於臺城西白石里為
蠶所設兆域置大殿七間又立蠶觀(其禮皆循晉氏)
宋書孝武文穆王皇后傳大明四年后率六宫躬桑於
西郊皇太后觀禮上下詔曰朕卜祥大昕測辰拂羽爰
詔六宫親蠶川室皇太后降鑾從御佇蹕觀禮綠蘧既
具元紞方修庶儀發椒闈花動中縣妃主以下可量加
班賜
隋書禮儀志北齊為蠶坊於京城北之西去皇宫十八
里之外方千步蠶宫方九十步牆高一丈五尺被以棘
其中起蠶室二十七口别殿一區置蠶宫令丞皆宦者
為之路西置皇后蠶壇高四尺方二丈四出陛陛廣八
尺置先蠶壇於桑壇東南大路東横路之南壇高五尺
方二丈四出陛陛各五尺外兆方四十步面開一門有
綠䄡𥜗□衣黃履以供蠶母每歲季春榖雨後吉日使
公卿以一太牢祠先蠶黃帝軒轅氏於壇上無配如祀
先農禮訖皇后因親桑於桑壇備法駕服鞠衣乘重翟
帥六宫升桑壇東陛即御座女尚書執筐女主衣執鈎
立壇下皇后降自東陛執筐者處右執鈎者居左蠶母
在後乃躬桑三條訖升壇即御座内命婦以次就桑服
鞠衣者採五條展衣七條禒衣九條以授蠶母還蠶室
切之授世婦灑一簿領預桑者並復本位后乃降壇還
便殿設勞酒頒賚而還
後周制皇后乘翠輅率三妃三㚤(音弋婦官名)御媛御婉三
公夫人三孤内子至蠶所以一太牢親進祭奠先蠶西
陵氏神禮畢降壇昭化嬪亞獻淑嬪終獻因以躬桑
蕙田案隋書周祭先蠶以一太牢與隋制同
通典通志通考俱作少牢恐相沿之訛
隋制先蠶壇於宫北三里為壇高四尺季春上已皇后
服鞠衣乘重翟率三夫人九嬪内外命婦以一太牢制
幣祭先蠶於壇上用一獻禮祭訖就桑位於壇南東面
尚功進金鈎典制奉筐皇后採三條反鈎命婦各依班
採五條九條而止世婦以授蠶母受切桑灑訖還依位
皇后乃還宫(自齊及周隋其典法多依晉儀亦時有損益)
唐書太宗本紀貞觀元年三月癸巳皇后親蠶
文獻通考唐先蠶壇在長安宫北苑中高四尺周廽三
十步
太宗貞觀九年三月文德皇后率内外命婦有事於先
蠶
唐會要高宗永徽三年三月七日制以先蠶為中祀后
不祭則皇帝遣有司享之如先農
文獻通考有司言案周官宗伯后不祭則攝而薦豆
籩徹明王后之事而宗伯得攝行之伏以農桑乃衣
食萬人不宜獨闕先蠶之祀無已則皇后遣有司享
之如先農可也
唐書高宗本紀顯慶元年三月辛巳皇后親蠶
總章二年三月癸巳皇后親蠶
咸亨五年三月皇后親蠶
上元元年三月己巳皇后親蠶
二年三月丁巳天后親蠶
元宗本紀開元元年正月辛巳皇后親蠶
文獻通考自嗣聖以来廢闕此禮至是始重行焉
肅宗本紀乾元二年三月己巳皇后親蠶
唐書張皇后傳后親蠶苑中儀物甚盛
通典顯慶元年皇后武氏先天二年皇后王氏乾元二
年皇后張氏並有事於先蠶其儀備開元禮
開元禮皇后季春吉已享先蠶儀(攝事附)
齋戒先祀五日散齋三日於後殿致齋二日於正殿前
致齋一日尚寢設御幄於正殿西序及室中俱東向致
齋之日晝漏上水一刻尚儀版奏請中嚴尚服帥司仗
布侍衛司賓引内命婦陪位並如式六尚以下各服其
服詣後殿奉迎尚儀版奏外辦上水三刻皇后服鈿釵
禮衣結珮乘輿出自西房華蓋警蹕侍衛如常儀皇后
即御座東向坐六尚以下侍衛如常一刻頃尚儀前跪
奏稱尚儀妾姓言請降就齋室興退復位皇后降座乘
輿入室六尚以下各還寢直衛者如常司賓引陪位者
退散齋之日内侍帥内命婦之吉者使蠶於蠶室(攝事無以)
(上儀)凡應享之官散齋三日於其寢致齋二日一日於其
寢一日於享所(亞獻終獻則致齋二日皆於其所)六尚以下應從升者
及從享内外命婦各於其寢清齋一宿諸應享之官致
齋之日給酒食及明衣各習禮於齋所光禄卿監取明
水火(大官令取水於隂鑑取火於陽燧火以供㸑水以實罇)前享一日諸衛令其
屬未後一刻各以其器服守衛壝門(每門二人每隅一人享日未明給使)
(代執與女工人等俱清齋一宿攝事同)
陳設前享三日尚舍直長施大次於外壝東門之内道
北南向尚舍奉御鋪御座尚舍直長設内命婦及六尚
以下次於大次之後俱南向守宫設外命婦次大長公
主長公主公主以下於南壝之外道西三公夫人以下
在其南俱重行每等異位東向北上設陳饌幔於内壝
東門之外道南北向(攝事守宫設享宫次於東壝内道南北向西上設陳饌幔於内壝東)
(門外道南北向)前享二日大樂令設宫懸之樂於壇南内壝之
内如圜邱儀諸女工人各為位於懸後東方西方以北
為上南方北方以西為上右校掃除壇之内外又為瘞
塪於壇之壬地内壝之外方深取足容物南出陛又為
採桑壇於壇南二十步所方三丈高五尺西出陛尚舍
量施帷幛於外壝之外四面開門其東門使容厭翟車
前享一日内謁者設御位於壇之東南西向設望瘞位
於壇之西南當瘞塪西向設亞獻終獻位於内壝東門
之内道南執事者位於其後每等異位俱重行西向北
上設典正位於壇下一位於東南西向一位於西南東
向女史各陪於後設司贊位於樂懸東北掌贊二人在
南差退俱西面又設司贊掌贊位於瘞塪西南東面南
上設典樂舉麾位於壇上南陛之西東向設司樂位於
北懸之間當壇北向設内命婦位於終獻之南每等異
位重行西面北上設外命婦位於中壝南門之外大長
公主以下於道東西向當内命婦位差退太夫人以下
於道西去道遠近准公主俱每等異位重行相向北上
又設御採桑位於採桑壇上東向設内命婦採桑位於
壇下當御位東北每等異位南向西上設外命婦採桑
位於壇下當御位東南每等異位北向西上設執御鈎
筐者位於内命婦之西少南西上(尚功執鈎司製執筐)設内命婦
執鈎筐者位各於其採桑位之後(尚功下四典執鈎司製下女史執筐)設
門外位享官於東壝之外道南從享内命婦於享官之
東俱每等異位重行北向西上從享外命婦於南壝之
外道西如設次之式(攝事内謁者設三獻位於内壝東門之内道北執事位於道南每等)
(異位重行西面以北為上又設望瘞位於壇之東北當瘞塪道西向又設典正位於壇下一位於東南西向一)
(位於西南東向女史各陪其後糾察違失設掌贊位於樂懸東北女史二人在南差退俱西向設掌贊女史位)
(於瘞塪西南東向南上設典樂舉麾位於壇上南陛之西東向設司樂位於北懸之間當壇北向設三獻以下)
(門外位於東壝之外道南每等異位北向西上無設御位下至此儀)設酒罇之位於壇上
東南隅北向西上犧罇二象罇二山罍二(罇皆加勺冪有坫以置爵)
設御洗於壇南陛東南(攝事無御洗)亞獻之洗又於東南俱
北向罍水在洗東篚在洗西南肆(篚實以巾爵)執罇罍篚冪
者位於罇罍篚冪之後設幣篚於壇上罇坫之所晡後
内謁者帥其屬以罇坫罍洗篚冪入設於位(升壇者自東陛)享
日未明十五刻大官令帥宰人以鸞刀割牲祝史以豆
取毛血寘於饌所遂烹牲(其神厨及諸司供事便次守宫與金吾相之量於壇東張)
(設)享日未明五刻司設服其服升設先蠶氏神座於壇
上北方南向席以莞設神位於座首
車駕出宫前享一日金吾奏請外命婦等應集壇所者
並聽夜行其應採桑者四人各具女侍者進筐鈎載之
而行監門先奏請享日未明四刻開所由苑門諸親及
命婦以下以次入詣壇南次所各服其服其應採桑者
筐鈎各具女侍者執授内謁者監内謁者監受之以授
執鈎筐者享日未明三刻槌一鼓為一嚴(三嚴時節前日内寺奏裁)
未明二刻槌二鼓為再嚴尚儀版奏請中嚴内命婦各
服其服所司陳車駕鹵簿未明一刻槌三鼓為三嚴司
賓引内命婦入立於庭重行西面以北為上六尚以下
各服其服俱詣室奉迎(尚服負寳如式)内僕進厭翟車於閤外
尚儀版奏外辦馭者執轡皇后服鞠衣乘輿以出華蓋
侍衛警蹕如常内命婦從出門皇后升車尚功司製進
筐鈎載之仗衛如常内命婦及六尚等乘車陪從如式
其内命婦應採桑者四人各服其服典製等進筐鈎載
之諸翊駕之官皆乘馬駕動警蹕如常不鳴鼓吹諸衛
前後督攝如常内命婦宫人以次從
饋享享日未明二刻諸享官各服其服尚儀及司醖各
帥其屬(攝事則女史及司醖各帥其屬)入實罇罍及幣(犠罇實以醴齊象罇實以盎齊)
(山罍實以清酒齊加明水酒加元酒各實於上罇其幣以黑)太官令實諸籩豆簠簋
爼等内謁者帥其屬詣厨奉饌入設於饌幔内(内侍之屬與司)
(膳等掌之其牲之内不上神爼者亦太官付内謁者同時進入以供班胙自餘供享之物並請祠前一日先入)
駕將至女相者引先置享官典内引引命婦俱就門外
位(女相者以尚儀下女史充攝事質明女相者引享官以下就壝外位掌贊帥女史先入就位女相者引典)
(内女祝女史祝史典女執罇罍篚冪者入自東門當壇南北面西上立定掌贊曰再拜女史承傳典正以下皆)
(再拜訖典正以下各就位司樂帥女工人就位女祝以興贊充女祝史以典贊下女史充)駕至大次
門外廽車南向尚儀進車前跪奏稱尚儀妾姓言請降
車興還侍位皇后降車乘輿之大次華蓋繖扇侍衛如
常儀尚儀以祝版進御署訖奉出奠於坫初皇后降車
訖尚功司製進受鈎筐以退(其内命婦鈎筐則内命婦降車訖典製等進受之)
典贊引亞獻及從享内命婦就門外位司贊帥掌贊先
入就位女相者引尚儀典正女史祝史(女祝史以尚儀下女史充)典
女執罇罍篚冪者入自東門當壇南北面西上立定司
贊曰再拜掌贊承傳(凡司贊有詞掌贊皆承傳)尚儀以下皆再拜訖
尚儀以下各就位司樂帥女工人入就位典贊引亞獻
終獻女相者引執事者司贊引内命婦内典引引外命
婦俱入就位皇后停大次半刻頃司言引尚宫立於大
次門外當門北向尚儀版奏外辦皇后出次華蓋侍衛
如常(尚服負寳陪從如式)司言引尚宫尚宫引皇后(凡尚宫前導皆司言先引)
入自東門華蓋仗衛停於門外近侍者從入如常皇后
至版位西向立(每立定尚宫與司言退立於左)立定尚宫前奏稱請再
拜退復位皇后再拜司贊曰衆官再拜享官及内外命
婦在位者皆再拜(其先拜者不拜)尚宫前奏有司謹具請行事
退復位(攝事女相者各引享官入就位立定掌贊曰再拜在位者皆再拜女相者進尚宫之左白有司)
(謹具請行事無駕至以下至此儀)典樂跪舉麾(凡取物者皆跪而取以興奠物亦跪奠訖而後)
(興)鼓柷奏永和之樂以姑洗之均(自後壇下享神之樂皆奏姑洗)三成
偃麾戞敔樂止(凡樂皆典樂舉麾工鼓柷而後作偃麾戞敔而後止)尚宫前奏稱
請再拜退復位皇后再拜司贊曰衆官再拜享官及内
外命婦在位者皆再拜壇上尚儀跪取幣於篚興立於
罇所(攝事掌贊曰再拜在位者皆再拜女祝史跪取幣於篚興立於罇所)尚宫引皇后正
和之樂作(皇后每行皆作正和之樂)皇后詣壇升自南陛(攝事女相者引尚宫)
(升壇以下皆尚宫行事)六尚以下量人從升(以下升皆如之)皇后升壇北
面立樂止尚儀奉幣東向進皇后受幣登歌作肅和之
樂以南吕之均尚宫引皇后進北向跪奠於神座興尚
宫引皇后少退北向再拜訖登歌止尚宫引皇后樂作
降自南陛還版位西向立樂止初内外命婦拜訖女祝
史奉毛血之豆立於内壝東門之外於登歌止女祝史
奉毛血入升自南陛尚儀迎引於壇上進跪奠於神座
前興女祝史退立於罇所皇后既升奠幣(攝事尚宫既升奠幣下倣)
(此)司膳出帥女進饌者奉饌陳於内壝東門之外皇后
既降復位司膳引饌入爼初入門雍和之樂作(攝事自後酌獻)
(皆奏雍和之樂)饌至陛樂止女祝史跪徹毛血之豆降自東陛
以出饌升南陛尚儀迎引於壇上(攝事女祝史迎引於上)設於神
座前(籩豆蓋冪先徹乃升簠簋既奠却其蓋於下)設訖司膳帥女進饌者降
自東陛復位尚儀(攝事女祝)還罇所尚宫引皇后詣罍洗樂
作(攝事女相者引尚宫無樂)皇后至罍洗樂止尚儀跪取匜盥沃水
司言跪取盤興承水皇后盥手又司言跪取巾於篚興
進皇后帨手訖司言受巾跪奠於篚司言跪取爵於篚
興進皇后受爵尚儀酌罍水司言奉盤皇后洗爵司言
受巾皆如初皇后拭爵訖尚儀奠匜司言奠盤巾皆如
常尚宫引皇后樂作詣壇升自南陛樂止尚宫引皇后
(攝事無皇后至罍洗以下至此儀但女相者引尚宫詣酒罇所)詣酒罇所執罇者舉冪
尚儀贊酌醴齊訖夀和之樂作(皇后每酌獻及飲福皆作夀和之樂攝事奏雍)
(和)尚宫引皇后少退北向立樂止尚儀持版進於神座
之右東向跪讀祝文曰維某年歲次月朔日子皇后某
氏敢昭告於(攝事女祝持版祝云皇后某氏謹遣某官妾姓敢昭告於)先蠶氏唯神
肇興蠶織功濟黔黎爰擇嘉時式遵令典謹以制幣犧
齊粢盛庶品明薦於神尚享訖興皇后再拜初讀祝文
訖樂作尚儀進跪奠版於神座興還罇所皇后拜訖樂
止尚儀以爵酌上罇福酒西向進(攝事女祝以爵酌罍福酒進於尚宫之右)
(西向立)皇后再拜受爵跪祭酒啐奠興尚儀帥女進饌者
持籩爼進尚儀減神前三牲胙肉(以取前脚第二骨)各置一爼
上又以籩取稷黍飯共置一籩尚儀先以飯籩西向進
皇后受以授左右尚儀又以胙爼以次進皇后每受以
授左右皇后跪取爵遂飲卒爵尚儀進受復於坫皇后
興再拜訖樂止尚宫引皇后樂作降自南陛還版位西
向立樂止(自此以上若攝事儀皆尚宫行事女相女祝贊之以下倣此)皇后獻將畢
典贊引貴妃詣罍洗盥手洗爵訖(攝事則女相者引尚儀為亞獻)典贊
引貴妃自東陛升壇詣象罇所執罇者舉冪貴妃酌盎
齊典贊引進神座前北向跪奠爵興典贊引貴妃少退
北向再拜尚儀以爵酌罍福酒持爵進貴妃之右西向
立貴妃再拜受爵跪祭酒遂飲卒爵尚儀進受爵復於
坫貴妃再拜典贊引貴妃降自東陛復位如初貴妃獻
將畢又典贊引昭儀(攝事女相者引尚食為終獻)詣罍洗盥手洗爵
升酌盎齊終獻如亞獻之儀訖典贊引昭儀降復位尚
儀進神座前跪徹豆興還罇所(徹者籩豆各一少移於故處)司贊曰
賜胙掌贊唱衆官拜在位者皆再拜(已飲福酒者不拜攝事賜胙則掌贊)
(唱賜胙女史唱再拜也)永和之樂作尚宫前奏稱請再拜退復位
皇后再拜司贊曰衆官再拜在位者皆再拜樂一成止
尚宫前奏(攝事女相者白)請就望瘞位司贊帥掌贊就瘞塪西
南位尚宫引皇后樂作至望瘞位西向立樂止於衆官
將拜尚儀執篚進神座前取幣自北陛降壇西行詣瘞
塪以幣置於塪訖司贊曰可瘞塪東西各四人寘土半
塪尚宫前贊禮畢請就採桑位尚宫引皇后樂作詣採
桑壇升自西陛東向立樂止初白禮畢司贊帥掌贊還
本位
親桑皇后將詣望瘞位司賓引内外命婦採桑者俱就
採桑位(内外命婦一品各二人二品三品各一人)諸執鈎筐者各就位皇后
既至採桑位尚功奉金鈎自北陛升壇進典製奉筐從
升皇后受鈎採桑典製奉筐受桑皇后採桑三條止尚
功前受鈎典製以筐俱退復位皇后初採桑典製等各
以鈎授内外命婦皇后採桑訖内外命婦以次採桑女
史執筐者受之内外命婦一品各採五條二品三品各
採九條止典製䓁受鈎與執筐者退復位司賓各引内
外命婦採桑者退復位司賓引婕妤一人詣蠶室尚功
帥執鈎筐者以次從至蠶室尚功以桑授蠶母蠶母受
桑切之以授婕妤婕妤食蠶灑一簿訖司賓引婕妤還
本位尚儀前奏禮畢退復位尚宫引皇后還大次樂作
入大次訖樂止司賓引内命婦内典引引外命婦各還
其次尚儀典正以下俱復執事位立定司贊曰再拜尚
儀以下皆再拜訖出女工人以次出其祝版燔於齋所
車駕還宫皇后既還大次内侍版奏請解嚴(將士不得輒離部伍)
皇后停大次一刻頃槌一鼓為一嚴轉仗衛於還塗如
來儀三刻頃槌二鼓為再嚴尚儀版奏請中嚴皇后服
鈿釵禮衣五刻頃槌三鼓為三嚴内典引引外命婦出
次就門外位司賓引内命婦出次序立於大次之前六
尚以下依式奉迎内僕進厭翟車於大次門外南向尚
儀版奏外辦馭者執轡皇后乘輿出次華蓋侍衛警蹕
如常皇后升車鼓吹振作而行内命婦以下乘車陪從
如來儀車駕過内典引引外命婦退還第駕至正殿門
外廽車南向尚儀進當車前跪奏稱尚儀妾姓言請降
車興還侍位皇后降車乘輿入侍衛如常内侍版奏請
解嚴將士各還其所
勞酒車駕還宮之明日内外命婦設會於正殿如元會
儀(唯不賀不上夀為異)
舊唐書音樂志享先蠶樂章五首
迎神用永和芳春開令序韶苑暢和風惟靈申廣
祐利物表神功綺繪周天宇黼黻藻寰中庶幾承慶
節歆奠下帷宫
皇后升壇用肅和明靈光至德深功掩百神祥源
應節啟福緒逐年新萬宇承恩覆七廟佇恭禋於兹
申至懇方期遠慶臻
登歌奠幣用展敬霞莊列寳衛雲集動和聲金巵
薦綺席玉幣委芳庭因心磬丹欵先已勵蒼生所冀
延明福于兹享至誠
迎爼用潔誠桂筵開玉爼蘭圃薦瓊芳八音調鳳
律三獻奉鸞觴潔粢申大享庭㝢冀降祥神其覃有
慶錫福永無疆
飲福送神用昭慶仙壇禮既畢神駕儼將昇佇屬
深祥啟方期庶績凝虔誠資宇内務本勖黎蒸靈心
昭備享率土洽休徵
文獻通考宋真宗景德三年詔祀先蠶依先農例遣官
攝事
資政殿大學士王欽若言古者王后親率嬪御以祀
先蠶是以開寳通禮郊祀錄並有親蠶祝辭蓋由中
宫未嘗親祭所以有司闕而不舉又通禮義纂后親
享先蠶貴妃為亞獻昭儀為終獻若攝事則尚宫為
初獻尚儀為亞獻尚食為終獻又周禮大宗伯后不
祭則攝而薦豆籩徹蓋薦徹豆籩王后之事而宗伯
得攝之唐會要云農桑衣食萬人不宜獨缺先蠶之
祭皇帝遣有司攝祭可也臣以謂屬之命婦未若歸
於有司望詔有司參定其儀
宋史禮志先蠶之禮久廢真宗從王欽若請詔有司檢
討故事以聞案開寳通禮季春吉已享先蠶於公桑前
享五日諸與享官散齋三日致齋二日享日未明五刻
設先蠶氏神座於壇上北方南向尚宫初獻尚儀亞獻
尚食終獻女相引三獻之禮女祝讀文飲福受胙如常
儀又案唐會要皇帝遣有司享先蠶如先農可也乃詔
自今依先農例遣官攝事禮院又言周禮蠶於北郊以
純隂也漢蠶於東郊以春桑生也請約附故事築壇東
郊從桑生之義壇高五尺方二丈四陛陛各五尺一壝
二十五步祀禮如中祀
慶歴用羊豕各一攝事獻官太尉太常光禄卿不用樂
神宗本紀元豐四年九月詳定郊廟奉祀禮文
文獻通考禮文所言季春吉已享先蠶氏唐月令注以
先蠶為天駟案先蠶之義與先農先牧先炊一也當是
始蠶之人故開元禮享先蠶為瘞塪於壇之壬地禮義
羅曰今禮享先蠶無燔柴之儀明不祀天駟星也又案
王涇郊祀錄載先蠶祝文曰唯神肇興蠶織則是始蠶
之人明矣今享先蠶其壇在東郊熙寕祀儀又有燎壇
則是沿襲唐月令以先蠶為天駟誤矣周禮后蠶於北
郊以純隂為尊請就北郊為壇以享始蠶之人仍依開
元禮不設燎壇但瘞埋以祭其餘自如故事從之
宋史禮志政和禮局言禮天子必有公桑蠶室以興蠶
事歲既畢則奉繭而繅遂朱綠之玄黃之以為郊廟之
祭服今既開藉田以供粢盛而未有公桑蠶室以供祭
服尚為闕禮請倣古制於先蠶壇側築蠶室度地為宫
四面為牆高仞有三尺上被棘中起蠶室二十七别構
殿一區為親蠶之所倣漢制置繭館立織室於蠶宫中
養蠶於薄以上度所用之數為桑林築採桑壇於先蠶
壇南相距二十步方三丈高五尺四陛凡七事置蠶官
令丞以供郊廟之祭服又周官内宰紹后帥内外命婦
蠶於北郊鄭氏謂婦人以純隂為尊則蠶為隂事可知
開元禮享先蠶幣以黑蓋以隂祀之禮祀之也請用黑
幣以合至隂之義詔從其議命親蠶殿以無斁為名又
詔親蠶所供不獨衮服凡施於祭祀者皆用之
徽宗本紀宣和元年三月甲戌皇后親蠶
禮志宣和元年三月皇后親蠶即延福宫行禮其儀季
春之月太史擇日皇后親蠶命有司享先蠶氏於本壇
前期殿中監帥尚舍設坐殿上南向前楹施簾設東西
閣殿後之左右又設内命婦妃嬪以下次於殿之左右
外命婦以下次於殿門内外之左右随地之宜量施帷
幄於採桑壇外四面開門設皇后幄次於壇壝東門之
内道北南向其日有司設褥位壇二少東東向設内命
婦位壇下東北南向設外命婦位壇下東南北向俱異
位重行西上内外命婦一品各二人二品三品各一人
又設從採桑内命婦等位於外命婦之東南向以内命
婦一員充詣蠶室授蠶母桑以食蠶設從採桑外命婦
等位於外命婦東北向俱異位重行西上設執皇后鈎
箱者位於内命婦之西少南西上尚功執鈎司製執箱
内外命婦鈎箱者各位於後典製執鈎女史執箱又於
壇上設執皇后鈎箱位於皇后採桑位之北稍東南向
西上前出宫一日兵部帥其屬陳小駕鹵簿於宣德門
外太僕陳厭翟車東偏門内南向其日未明外命婦應
採桑及從採桑者先詣親蠶所冪次以俟起居各令其
女侍者進鈎箱載至親蠶所授内謁者監以授執鈎箱
者前一刻内命婦各服其服内侍引内命婦妃嬪以下
俱詣殿庭起居訖内侍奏請中嚴少頃又奏外辦皇后
首飾鞠衣乘龍飾肩輿如常儀障以行幄出内東門至
左昇龍門内侍跪奏具官臣某言請降肩輿升厭翟車
訖俛伏興少退御者執綏升厭翟車内侍詣車前奏請
車進𤼵出宣德東偏門執事者進鈎箱載之車至親蠶
所降車乘肩輿入後殿西閤門侍衛如常儀内侍先引
内外命婦及從採桑者俱就壇下位諸執鈎箱者各就
位内侍奏請中嚴少頃奏外辦皇后首飾鞠衣乘肩輿
内侍前導至壇東門華蓋仗衛止於門外近侍者從之
入内侍奏請降肩輿至幄次内下簾又内侍至幄次請
行禮導皇后詣壇升自南陛東向立執鈎箱者自北陛
以次升壇就位次内侍引尚功詣採桑位前西向奉鈎
以進皇后受鈎採桑司製奉箱進以受桑皇后採桑三
條止以鈎授尚功尚功受鈎司製奉箱俱退復位初皇
后採桑典製各以鈎授内外命婦皇后採桑訖内外命
婦以次採桑女使執箱者受之内外命婦一品各採五
條二品三品各採九條止典製受鈎與執箱者退復位
内侍各引内外命婦退復位内侍詣皇后前奏禮畢退
復位内侍引皇后降自南陛歸幄次少頃奏請乘肩輿
如初内侍前導皇后歸殿後閤内侍奏解嚴初皇后降
壇内侍引内命婦詣蠶室尚功帥執鈎箱者以次從至
蠶室尚功以桑授蠶母蠶母受桑縷切之授内命婦蠶
灑一薄訖内侍引内外命婦各還次皇后還宫
徽宗本紀六年閠三月辛巳皇后親蠶
禮志宣和重定親蠶禮外命婦宰執并一品夫人升壇
侍立餘品列於壇下六年閠三月皇后復行親蠶之禮
焉
玉海高宗紹興二年四月二十四日上謂輔臣曰宫内
亦自育蠶欲知女工艱難俾每事質儉
宋史高宗本紀紹興七年五月壬申命禮官舉農蠶風
雷雨師之祀
禮志紹興七年始以季春吉已日享先蠶視風師之儀
玉海紹興七年五月十一日黃積厚請季春吉已日享
先蠶從之
文獻通考紹興十五年太常王湛言請案政和禮建親
蠶殿蠶室繭館請皇后就禁中行親蠶之禮朝旨送禮
部下太常寺討論不果行
宋史禮志孝宗乾道中升先蠶為中祀
王圻續通考親蠶之禮遼金俱不行故不列祀典元建
蠶壇而祀事不舉故其禮儀亦無可考趙天麟嘗有策
述古公桑之製勸中宫倣古親蠶
明史世宗本紀嘉靖九年正月作先蠶壇於北郊
禮志先蠶明初未列祀典嘉靖時都給事中夏言請改
各官莊田為親蠶厰公桑園令有司種桑柘以備宫中
蠶事九年復疏言耕蠶之禮不宜偏廢帝乃敕禮部古
者天子親耕皇后親蠶以勸天下自今歲始朕親祀先
農皇后親蠶其考古制具儀以聞大學士張璁等請於
安定門外建先蠶壇詹事霍韜以道遠争之戶部亦言
安定門外近西之地水源不通無浴蠶所皇城内西苑
中有太液瓊島之水考唐制在苑中宋亦在宫中宜倣
行之帝謂唐人因陋就安不可法於是禮部尚書李時
等言大明門至安定門道路遥遠請鳳輦由東華元武
二門因條上四事一治繭之禮二壇壝之向三採桑之
器四掌壇之官帝從其言命自元武門出内使陳儀衛
軍一萬人五千圍壇所五千護於道餘如議
世宗實錄禮部尚書李時等條上四事一增治繭之禮
採桑而不治繭非禮之全及繭成後令内臣自北郊捧
獻宫中仍於宫中量立蠶繭織室行三盆之禮以終蠶
事二定壇壝之向先蠶採桑二壇悉凖先農耤田先蠶
壇北向採桑壇東向如唐開元之制三定採桑之器唐
制尚功奉金鈎夫親桑以識女工之艱難金鈎侈矣篚
鈎宜如民間器用毋過雕飾四擇掌壇之官中宫出郊
禮儀擇司禮監老成謹厚者掌之
禮志三月工部上先蠶壇圖式帝親定其制壇方二丈
六尺疊二級高二尺六寸四出陛東西北俱樹桑柘内
設蠶宫令署採桑臺高一尺四寸方十倍三出陛鑾駕
庫五間後蓋織堂壇圍方八十丈
蕙田案壇圍方八十丈壇字疑誤或當作牆
存考
世宗實錄九年三月皇后親蠶於北郊祭先蠶氏
禮部言親蠶之禮出於創見命婦倉卒入壇恐愆禮
度請以所繪採桑圖授之俾先期肄習並定命婦牙
牌式視陪祀官殺三之一至日皇后出郊行親蠶禮
祭先蠶氏
明會典國初無親蠶禮肅皇帝始勅禮部以每歲季
春皇后親蠶於北郊後改於西苑未久即罷嘉靖九
年定先期欽天監擇日以聞順天府具蠶母名數奏
送蠶室内工部具鈎箱筐架及一應飬蠶什物給送
蠶母順天府將蠶種及鈎筐一副進呈訖奉自西華
門出置綵輿中鼓樂送至蠶室蠶母浴種伺蠶生先
飼以待先一日蠶宫令丞設皇后採桑位於採桑臺
東向執鈎筐者位於稍東設公主及内命婦位於皇
后位東設外命婦位於採桑臺東陛之下南北向以
西為上至日四更宿衛陳兵衛女樂工備樂司設監
備儀仗及重翟車蠶宫令備鈎筐俱候於西華門外
内執事女樂生并司贊六尚女官等皆乘車先至壇
内候將明内侍詣坤寧宫奏請皇后詣先蠶壇所皇
后服常服導引女官導皇后出宫門乘肩輿侍衛警
蹕如常儀公主及内命婦應入壇者各服其服以從
至西華門内侍奏請降輿陞重翟車兵衛儀仗女樂
前導女官奉鈎筐行於車前皇后至具服殿少憩易
禮服祭先蠶祭畢更常服司賓引外命婦先詣採桑
臺位南北向女侍執鈎筐者各随於後尚儀入奏請
詣採桑位導引女官導皇后至採桑位東向公主以
下各就位南北向執鈎者跪進鈎執筐者跪奉筐受
桑皇后採桑三條還至壇南儀門坐觀命婦採桑三
公命婦以次取鈎採桑五條列侯九卿命婦以次採
桑九條採訖各以筐授女侍司賓引内命婦一人詣
蠶室尚功帥執鈎筐者從尚功以桑授蠶母蠶母受
桑縷切之以授内命婦内命婦還尚儀前奏採桑禮
畢皇后還具服殿候陞座尚儀奏司賓帥蠶母等行
叩頭禮訖司贊唱班齊外命婦序列定贊四拜畢腸
命婦宴於殿内外並賜蠶婦酒食於採桑臺旁公主
及内命婦殿内序坐外命婦從採桑者及文武二品
以上命婦於殿臺上三品以下於臺下各序坐尚食
進膳司賓引公主及内命婦各就坐教坊司女樂奏
樂進酒及進膳進湯如儀宴畢徹案公主以下並外
命婦各就班司贊贊四拜尚儀跪奏禮畢皇后興還
宫導從如前
禮志四月蠶事告成行治繭禮選蠶婦善繅絲及織者
各一人卜日皇后出宫導從如常儀至織堂内命婦一
人行三盆手禮布於織婦以終其事蠶宫令送尚衣織
染監局造服其祀先蠶止用樂不用舞樂女生冠服俱
用黑
世宗本紀十年四月皇后親蠶於西苑
實錄二月禮臣言親蠶盛典去歲皇后躬祭採桑巳
足風勵天下今先蠶壇殿工未畢宜且遣官行禮帝
初不可令如舊行已而以皇后出入不便命改築先
蠶壇於西苑
明會典親蠶壇改築於西苑壇高二尺六寸四出陛
廣六尺四寸甃以甎石又為瘞坎於壇右方深取足
容物東為採桑臺方一丈四尺高二尺四寸三出陛
鋪甃如壇制臺之左右樹以桑壇東為具服殿三間
前為門一座俱南向西為神庫神厨各三間右宰牲
亭一座壇之北為蠶室五間南向前為門三座高廣
有差左右為廂房各五間後為從室各十間以居蠶
婦設蠶宫署於宫左置蠶宫令一員丞二員擇内臣
謹恪者為之以督蠶桑等務
初建先蠶壇於北郊以歲春擇日皇后躬祀先蠶行
親蠶禮後又改築壇於内苑致祭行親蠶禮一齋戒
前期三日尚儀奏致齋三日内執事并司贊六尚等
女官及應入壇者各齋二日一省牲羊二豕一鹿一
兔一陳設先蠶氏之神羊二豕一登一籩豆各六簠
簋各二帛一篚一酒尊三爵三酒盞三十祝案一正
祭先一日蠶宫令陳樂女生位於壇南設皇后拜位
於壇下北向次公主次内命婦次外命婦拜位俱異
位重行北向設内贊位於壇南設司贊位於皇后拜
位之東西設司賓位於外命婦班之北東西相向皇
后至壇所入具服殿少憩司賓先引外命婦列於先
蠶壇下東西相向以北為上尚儀詣皇后前奏請皇
后易禮服出殿門將至壇内贊唱樂女生就位執事
官各司其事導引女官導皇后至拜位司贊奏就位
次公主次内命婦又次外命婦各就拜位内贊唱瘞
毛血迎神樂作樂止司贊奏四拜公主以下同内贊
唱奠帛行初獻樂作執事官捧帛爵跪於神位前各
奠訖樂暫止内贊唱讀祝司贊奏跪皇后跪公主以
下同讀祝女官跪於神位前右讀訖樂作司贊奏興
皇后興公主以下同樂止内贊唱行亞獻禮樂作執
事官捧爵跪奠於神位前訖樂止内贊唱行終獻禮
儀同亞獻執事女官進立壇東西向唱賜福胙司贊
奏跪皇后跪執事女官以福酒跪進於皇后右奏飲
福酒皇后飲訖執事女官以胙跪進於皇后右奏受
胙皇后受胙訖司贊奏興皇后興司贊奏二拜公主
以下同内贊唱徹饌樂作執事女官詣神位前徹饌
訖樂止内贊唱送神樂作司贊奏四拜公主以下同
樂止内贊唱讀祝官捧祝執事官捧帛饌各詣瘞位
樂作樂止司贊唱禮畢皇后還具服殿更常衣行親
蠶禮
享先蠶樂章於穆惟神肇啟蠶桑依我萬民保我
家邦兹舉曠儀春日載陽恭迎霞馭靈氣洋洋神
其臨只有苾有芬乃獻玉齍乃奠文纁仰祈昭鑒淑
氣氤氲顧兹蠶婦祈祈如雲載舉清觴蠶祀孔明
以格以享鼓瑟吹笙隂教用彰坤儀允貞神之聽之
鑒此禋誠神之格思桑土是宜三繅七就惟此繭
絲獻禮有終神不我遺錫我純服藻繪皇儀爼豆
具徹式禮莫愆既匡既勅我祀孔虔我思古人葛覃
唯賢明靈歆只永顧桑阡神之升矣日霽霞蒸相
此女紅杼軸其興兹過元宫鸞鳳翔騰瞻望勿及永
錫嘉徵
禮志四月皇后行親蠶禮於内苑帝謂親耕無賀此安
得賀苐行叩頭禮女樂苐供宴勿前導
春明夢餘錄夏言請舉親蠶之禮疏祭統天子親耕
於南郊以供粢盛皇后親蠶於北郊以供祭服夫以
天子之尊非莫為之耕也而必躬耕以供郊廟之粢
盛后妃之貴非莫之蠶也而必躬蠶以為祭祀之服
飾所以然者一以致其誠信可以交於神明一以勸
天下之農夫蠶婦非身帥先之弗可也先儒張栻曰
周家建國自后稷以農事為務歴世相傳其君子則
務稼穡之事其室家則躬織袵之勤如周公之告成
王其見於詩有若七月皆言農桑之候也其見於書
有曰無逸欲其知稼穡之艱難知小人之依也帝王
相傳心法之要端在於此臣由是考之於漢皇后蠶
於東郊後漢皇后帥公卿列侯夫人蠶歴魏晉宋北
齊後周以及於隋亦復依據周典未之或廢唐立先
蠶壇在長安北苑太宗貞觀九年三月文德皇后帥
内外命婦有事於先蠶歴高宗永徽顯慶以還皆間
歲皇后親祀先蠶宋真宗景德三年詔祀先蠶神宗
元豐四年又詳定享先蠶之儀宣和元年皇后親蠶
於延福宫高宗紹興七年猶復舉行至十五年太常
丞王湛言請案政和禮建親蠶殿蠶室繭館請皇后
就禁中行親蠶禮朝旨送禮部下太常寺討論尋不
果行則是親蠶之禮殆廢於此矣洪惟我太祖高皇
帝開天建極制禮作樂躬耕藉田既稽古攸行矣顧
獨於親蠶闕焉當時議禮諸臣亦竟未有及之者豈
非本朝之缺歟列聖相承繼文由舊謙譲未遑禮官
廷臣蔑聞建白是固有待於陛下也夫農桑之業衣
食萬人不宜獨缺耕蠶之禮垂法萬世不宜偏廢先
儒謂禮樂必百年而後興又曰必聖人在天子之位
此臣惓惓之愚所以不巳於今日發也伏望陛下留
神垂覽倘蒙采納乞勅禮戶工三部會集具議以聞
續文獻通考嘉靖十年世宗召張孚敬李時詣西苑
相地建土榖壇并建先蠶壇於仁夀宫側毁北郊蠶
壇
農政全書太祖洪武二年二月上命皇后率内外命
婦蠶北郊供郊廟衣服如儀自是歲以為常
蕙田案明史先蠶明初未立祀典會典亦云
國初無親蠶禮夏言亦云太祖制禮親蠶獨
缺而農政全書所載未知何本今附之以俟
考
世宗實錄嘉靖十六年二月詔罷親蠶禮西苑改建先
蠶壇十一十二年皇后皆親蠶其後因事輒不舉至是
始詔罷之仍命進蠶具如常歲遣女官祭先蠶
明史禮志嘉靖三十八年罷親蠶禮四十一年並罷所
司奏請
蕙田案世宗罷親蠶禮據實錄在十六年至
三十八年并女官亦罷史誤
右漢至明親桑享先蠶
五禮通考卷一百二十六
