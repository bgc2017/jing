五禮通考卷一百一
刑部尚書秦蕙田撰
吉禮一百一
薦新
周禮天官䱷人春獻王鮪(注王鮪鮪之大者月令季春薦鮪於寢廟疏謂季春三月春)
(鮪新來言王鮪鮪之大者云獻者獻於廟之寢故鄭注引月令云薦鮪於寢廟取魚之法歲有五案月令孟春云獺)
(祭魚此時得取一也季春云薦鮪於寢廟即此所引者二也又案鼈人云秋獻龜魚三也王制云獺祭魚然後虞人)
(入澤梁與孝經緯援神契云隂用事木葉落獺祭魚同時是十月取魚四也獺則春冬二時祭魚也案潜詩云季冬)
(薦魚與月令季冬漁師始漁同五也是一歲三時五取魚唯夏不取按魯語云宣公夏濫於泗淵以其非時)
禮記月令仲春之月天子乃鮮羔開冰先薦寢廟(注鮮當為)
(獻聲之悞也獻羔謂祭司寒也祭司寒而出冰薦於宗廟乃後賦之疏鮮當為獻者案詩豳風七月云四之)
(日其早獻羔祭韭故知鮮為獻也云獻羔謂祭司寒者以經云獻羔啟冰先薦寢廟恐是獻羔寢廟故云祭司)
(寒左傳直云獻羔而啟之知祭司寒者以傳云祭寒而蔵之既祭司寒明啟時亦祭之云薦於宗廟乃後賦之)
(者薦於宗廟謂仲春也乃後賦之謂孟夏也故凌人云夏頒冰左傳云火出而畢賦是也)
季春之月天子始乘舟薦鮪於寢廟(注進時美物云疏案爾雅釋魚鮥)
(鮛鮪郭景純云似鱣而小建平人呼鮥子一本云王鮪似鱣口在頷下音義云大者為王鮪小者為鮛鮪似鱣)
(長鼻體無鱗甲)
(方氏慤曰必乘舟而後薦鮪者所以示親漁也蓋先王之饗親牲必親牽殺必親射凡以致其敬而已則)
(乘舟而後薦鮪豈為過哉魚之品多矣然薦必以鮪者為其特大謂之王鮪者以此)
孟夏之月天子乃以彘嘗麥先薦寢廟(注麥之新氣尤盛以彘食之散)
(其熱也彘水畜)
(方氏慤曰以彘嘗麥者以水勝火也仲春以雛嘗黍者以木生火也仲秋以犬嘗麻者以金勝木也季秋)
(以犬嘗稻者以金合金也夫勝所以治之生所以養之合所以和之故食齊得其宜焉)
仲夏之月天子乃以雛嘗黍羞以含桃先薦寢廟(注此嘗雛)
(也而云以嘗黍不以牲主榖也必以黍者黍火榖氣之主也含桃櫻桃也疏黍是火榖於夏時與雛同薦之)
(如鄭此言則黍非新成直取舊黍故下孟秋云農乃登榖注云黍稷於是始熟明仲夏未熟也蔡氏以為此時)
(黍新熟今蟬鳴黍是也非鄭義也案月令諸月無薦果之文此獨羞含桃者以此果先成異於餘物故特記之)
(其實諸果亦時薦之)
(方氏慤曰雛蓋雞也以呂氏春秋見之必謂之雛者雞以雛為美故也若羊之類則以大為美耳)
孟秋之月農乃登榖天子嘗新先薦寢廟(注黍稷之屬於是始熟)
(方氏慤曰榖謂稷也以稷熟於此故農乃登焉然孟夏之麥仲夏之黍仲秋之麻季秋之稻皆榖也此以)
(榖言稷者以其為五榖之長故也若稼穡之官謂之后稷土稷之神謂之社稷者以是而已)
仲秋之月以犬嘗麻先薦寢廟(注麻始熟也)
季秋之月天子乃以犬嘗稻先薦寢廟(注稻始熟也)
季冬之月命漁師始漁天子親往乃嘗魚先薦寢廟(注天)
(子必親往視漁明漁非常事重之也此時魚潔美往疏案仲秋以犬嘗麻季秋以犬嘗稻皆不云天子親今)
(此天子親往特云嘗魚故云明漁非常事重之也以四時薦新是其常事魚則非常祭之物故云重之也)
(馬氏晞孟曰此潜之詩所謂季冬薦魚也漁者牲類也宗廟之祭牲用親獵則漁必親往不亦宜乎)
少儀未嘗不食新(注嘗謂薦新物於寢廟人疏嘗謂薦新物於寢廟也未嘗則子不忍前)
(食新也)
(方氏慤曰秋祭曰嘗以物新成而可嘗故也未嘗則親未嘗新矣孝子其忍食之乎月令每言先薦寢廟)
(者以此然新物不待秋而有此止以嘗言者以物成於秋故也月令特於孟秋言嘗新者以此左傳言不)
(食新乃謂麥為新以夏為秋故也)
中庸薦其時食
朱子集注時食四時之食各有其物如春行羔豚膳
膏香之類是也
陳氏禮書古者祭必卜日而薦新不擇日祭有尸而
薦無尸以至不出神主奠而不祭有時物而無三牲
黍稷此薦新之大略也鄭注釋王制謂大夫士祭以
首時然祭以致禮而有常月薦以致孝而無常時周
禮王者享烝之畋皆在仲月是祭有常月也月令王
者薦新或於孟月或於仲季唯其時物而已是薦無
常時也
詩豳風四之日其蚤獻羔祭韭(箋月令仲春天子乃獻羔開冰先薦寢廟疏)
(引之証經獻羔之事在二月也祭韭者蓋以時韭新出故用之王制云庶人春薦韭亦以新物故薦之也)
(何氏楷曰其蚤孔云其蚤朝也愚案即二月朔也韭菜名禮祭宗廟韭曰豐本案夏小正正月囿有見韭)
(韭乃陽菜春始發露故紀之舊傳以為即此四之日祭韭非也陸佃云開冰春祭也故獻羔祭韭禮曰春)
(行羔豚又曰春薦韭是也曹氏云獻羔祭司寒也祭韭薦清廟也宋淳化中李至上言案詩四之日獻羔)
(祭韭即今之二月也又月令開冰之祭當在春分非四月所當行也帝覽奏曰韭長可以苫屋矣何謂薦)
(新令春分開冰祭司寒卜日薦冰於太廟)
詩序潛季冬薦魚春獻鮪也(箋冬魚之性定春鮪新來薦獻之者謂於宗廟也)
(疏潜詩者季冬薦魚春獻鮪之樂歌也經總言冬春雜陳魚鮪皆是薦獻之事也先言季冬而後言春者冬即)
(次春故依先後為文且冬薦魚多故先言之冬言季冬春亦季春也月令季春薦鮪於寢廟天官漁人春獻王)
(鮪注引月令季春之事是薦鮪在季春也不言季者以季春鮪魚新來正月未有鮪言春則季可知且文承季)
(冬之下從而略之也冬言薦春云獻者皆謂子孫獻進於先祖其義一也經言以享是冬亦為獻月令季春言)
(薦鮪是冬亦有薦因時異而變文耳冬則衆魚皆可薦故總稱魚春惟獻鮪而已故特言鮪冬魚之性定者冬)
(月既寒魚不行乃性定而肥充故冬薦之也天官庖人注云魚雁水涸而性定則十月已定矣但十月初定季)
(冬始肥取其尤美之時薦之也月令季冬乃命漁師始漁天子親往乃嘗魚先薦寢廟注云此時魚潔美故特)
(薦之白虎通云王者不親取魚以薦廟故親行非此則不可故隠五年公矢魚於棠春秋譏之是也魯語里革)
(云古者大寒降土蟄發水虞於是乎講罛罶取名魚而嘗之寢廟言大寒降與此季冬同其言土蟄發則孟春)
(也以春魚始動猶乘冬先肥氣序既移故又取以薦然則季冬孟春皆可以薦魚也韋昭以為薦魚惟在季冬)
(國語云孟春者誤案月令孟春獺祭魚則魚肥而可薦但自禮文不具無其事耳里革稱古以言不當謬也言)
(春鮪新來者陸璣云河南鞏縣東北崖上山腹有穴舊說云此穴與江湖通鮪從此穴而來北入河西上龍門)
(入漆沮故張衡云王鮪岫居山穴為岫謂此穴也然則其來有時以春取而獻之明新來也序止言薦獻不言)
(所在故言薦獻之者謂於宗廟也)
猗與漆沮潛有多魚有鱣有鮪鰷鱨鰋鯉以享以祀以
介景福(𫝊漆沮岐周之二水也潜椮也鰷箋猗與歎美之言也鱣大鯉也鮪鮥也鰷白也鰋鮎也介)
(助景大也)
(徐氏常吉曰享祀是薦非祭所謂備四時之異物順孝子之誠心也)
(方氏慤曰王者於祖廟以人道事之則有寢以神道事之則有廟祭神道薦人道也)
(何氏楷曰周禮獻人凡祭祀共其魚之鱻薧曲禮曰薧魚曰商祭鮮魚曰脡祭則王於凡祭祀其登爼者)
(奚適而不用魚哉特季冬純用魚而春薦新則耑用鮪耳)
國語魯語里革曰古者大寒降土蟄發水虞于是乎講
罛罶取名魚登川禽而嘗之寢廟行諸國人助宣氣也
陳氏禮書人子之於親飲食與藥必先嘗而後進四
時新物必先獻而後食寢廟之薦新蓋亦推其事先
之禮以盡其誠敬而已先儒謂廟藏神主而祭以四
時寢藏衣冠几杖之具而祭之以新物然國語曰大
寒取名魚登川禽嘗之寢廟月令四時新物皆先薦
寝廟者蓋有寢者薦於寢無寢者薦於廟非謂薦止
於寢也月令集記秦禮秦出寢於陵則月令所謂寢
廟豈皆廟後之寢乎古者掌外事之兆有典祀掌廟
有守祧掌寢有隸僕故典祀若以時祭祀則帥其屬
而修除徵役於司隸而役之守祧其廟則有司修除
之其祧則守祧黝堊之隸僕祭祀修寢則薦新蓋亦
修焉觀詩序言薦魚獻鮪而詩言以享以祀月令言
以共寢廟之祀則薦新亦謂之祀也祭僕大喪復於
小廟隸僕大喪復於小寢大寢小寢高祖以下之寢
廟也大寢始祖之寢也復於廟則小廟而已于寢則
及大寢者以廟嚴於寢故也
(方氏慤曰王者之於祖禰以人道事之則有寢以神道事之則有廟王者七廟而周官隸僕止掌五寢者)
(以二祧將毁先除其寢去事有漸故也)
蕙田案僕隸掌五寢謂王之燕寢五也鄭氏
以五寢為五廟之寢者非天子七廟無五寢
之理方氏二祧先除其寢之說尤附會
右寢廟薦新
儀禮士喪禮朔月奠用特豚魚腊陳三鼎(注朔月月朔日也)有
薦新如朔奠徹朔奠先取醴酒其餘取先設者(注薦五榖若時)
(果物新出者一疏薦新如朔奠者牲牢籩豆如上朔奠也)
既夕禮朔月若薦新不饋于下室(注以其殷奠有黍稷也)
禮記檀弓有薦新如朔奠(注重新物為之殷奠味疏薦新謂未葬中間得新而薦)
(亡者如朔奠者謂未葬前月朔大奠于殯宮大奠則牲饌豐也朔禮視大斂士則特豚三鼎今若有新物及五)
(榖始熟薦於亡者則其禮牲物如朔之奠也大夫以上則朔望大奠士但朔而不望)
(應氏鏞曰薦新重時物也薦新于廟死者已遠則感傷或淺薦新於殯其痛尚新則感傷必重朔祭謂之)
(大奠其視禮大斂故薦新亦如之謂男女各即位内外各從事而其哭之義如一也是禮之同非其物之)
(同注謂殷奠恐未然蓋經曰如朔奠非為之也)
蕙田案以上喪奠薦新乃士禮也然推之天
子諸侯其禮當亦有之矣
右喪奠薦新
禮記祭法王立七廟曰考廟曰王考廟曰皇考廟曰顯
考廟曰祖考廟皆月祭之諸侯立五廟曰考廟曰王考
廟曰皇考廟皆月祭之(疏五廟皆月月祭之享嘗四時祭祀文武特留故不月祭但四)
(時祭而已)
陳氏禮書月祭者薦新之祭也月令獻羔開冰薦鮪
羞含桃與夫嘗麥嘗榖嘗麻嘗魚皆先薦寢廟是也
國語楚語觀射父曰古者先王日祭月享時類歲祀(注日)
(祭於祖考月祭於高曾時類及二祧歲祀於壇墠也)
周語祭公謀父曰日祭月祀時享歲貢終王(注祭於祖考謂上食)
(也月祀於高曾時享於二祧歲貢於壇墠終謂世終也推嗣王及即位而來見)
朱子曰左氏云特祀於寢而國語有日祭之文(韋昭曰謂)
(日上食於祖禰漢事亦然)是主復寢猶日上食矣
又曰國語日祭月祀時享既與周禮祀天神祭地祗
享人鬼之名不合韋昭又謂日上食於祖禰月祀於
高曾時享於二祧亦但於祭法略相表裏而不見於
他經又主既復寢則其几筵未知當俟臨祭而後設
耶或常設而不除也
陳氏禮書周禮大宗伯以肆獻祼饋食享先王以春
祠夏禴秋嘗冬烝享先王祭法王立七廟一壇一墠
曰考廟曰王考廟曰皇考廟曰顯考廟曰祖考廟皆
月祭之遠廟為祧有二祧享嘗乃止諸侯五廟一壇
一墠曰考廟曰王考廟曰皇考廟皆月祭之顯考廟
祖考廟享嘗乃止然則周禮有時祭無月祭祭法有
月祭無時祭周語祭公謀父曰甸服者祭侯服者祀
賓服者享要服者貢日祭月祀時享歲貢楚語觀射
父曰先王日祭月享時類歲祀諸侯舍日卿大夫舍
月士庶人舍時韋玄成韋昭之徒則曰天子日祭於
祖考月祭於高曾時享於二祧歲貢於壇墠此與漢
法日祭於寢月祭於廟時祭於便殿其事相類而甸
侯賓要荒五服之制與禹貢相合蓋夏商之禮如此
故左丘明荀卿司馬遷皆得以傳之也周禮小宗伯
凡天地之大灾類社稷宗廟為位則類於宗廟者無
常時與所謂王時類者異矣王制庶人春薦韭夏薦
麥秋薦黍冬薦稻韭以卵麥以魚黍以豚稻以雁則
薦於四時者有常物與所謂庶人舍時者異矣然則
玉藻言天子聽朔於南門之外諸侯聽朔於太廟春
秋文公六年書閏月不告朔猶朝於廟論語曰子貢
欲去告朔之餼羊鄭氏釋玉藻謂天子聽朔於明堂
以特牲告其帝及神配以文王武王釋論語謂人君
每月告朔有祭謂之朝享然周禮朝享非謂告朔而
聽朔於明堂以特牲告其帝及神配以文王武王無
所經見要之告朔於廟餼以特牲謂之月祭此先王
之禮也魯文公不行告朔之禮但身至廟拜謁而已
故春秋譏之榖梁言天子告朔於諸侯諸侯受於禰
廟禮也又曰閏月不以告朔然受朔於禰則異於玉
藻閏月不告朔則異於左氏(左氏曰閏以正時時以作事事以厚生生民之)
(道于是乎在不告朔棄時政也)祭法諸侯月祭不及祖考其說與榖
梁同不知何據然也
蕙田案祭法有享嘗有月祭享嘗則四時之
祭是巳月祭則注疏無明文又考之玉藻聽
朔孔疏春秋告月孔疏公羊徐疏榖梁楊疏
論語邢疏並以祭法月祭釋之案告朔天子
以特牛諸侯以特羊此是告廟之禮並非祭
禮告廟亦止在所藏之祖廟未必徧告五廟
且據玉藻聽朔於南門之外南門之外則明
堂是已王立七廟安得俱在南門之外乎長
樂陳氏以月祭為薦新之祭其說為是今從
之其周語祭公謀父所云月祀楚語觀射父
所云月享之文並當訓為薦新之祭禮記亦
以告朔牽合月祭恐未為的
右月祭薦新
漢書叔孫通傳惠帝嘗出游離宮叔孫通曰古者有春
嘗果方今櫻桃熟可獻願陛下出因取櫻桃獻宗廟上
許之諸果之獻由此興
後漢書鄧太后紀安帝七年正月庚戌謁宗廟命婦羣
妾相禮儀與皇帝交獻成禮而還因下詔曰凡供薦新
味多非其節或鬱養強孰或穿掘萌芽味無所至而夭
折生長豈所以順時育物乎傳曰非其時不食自今奉
祠陵廟須時乃上凡省二十三種
三國魏志明帝本紀太和六年四月甲子初進新果於
廟
高堂隆云案舊典天子諸侯月有祭事其孟則四時
之祭也三牲黍稷時物咸備其仲月季月皆薦新之
祭也大夫以上將之以羔或加以犬而已不備三牲
也士以豚庶人則唯其時宜魚雁可也皆有黍稷禮
器曰羔豚而祭百官皆足太牢而祭不必有餘羔豚
則薦新之禮也太牢則時祭之禮也詩云四月其蚤
獻羔祭韭周之四月則夏之二月也月令仲春天子
乃獻羔開冰季春之月天子始乘舟薦鮪仲夏之月
天子乃嘗魚咸薦之寢廟此則仲月季月薦新之禮
也
蜀譙周禮祭集志天子之廟始祖及高曾祖考皆月
朔加薦以像平生朔日也謂之月祭二祧之廟無月
祭也凡五榖新熟珍物新成天子以薦宗廟禮未薦
不敢食新孝敬之道也其月朔薦及臘薦薦新皆奠
無尸故羣廟皆一日之間盡畢
晉書武帝本紀咸寧二年六月癸丑薦荔枝於太廟
冊府元龜太康元年五月丁卯薦渌酒於太廟
北魏書高祖本紀太和十五年八月壬辰詔郡國有時
物可以薦宗廟者貢之
通典唐四時各以孟月享太廟室各用一太牢若品物
時新堪進御者有司先送太常令尚食相知簡擇務令
潔淨仍以滋味與新物相宜者配之太常卿及少卿一
人奉薦太廟(卿及少卿有故即差五品以上攝)有司行事不出神主仲
春薦冰亦如之
開元禮薦新於太廟儀
薦新之日太廟令帥齋郎灑掃廟之内外太官先饌所
薦之物於神厨(若有酒者廟司設樽坫罍洗如式)謁者引太常卿入立
于門東之内道北面南謁者贊引稱再拜太常卿再拜
進饌者奉饌入自正門升自太階各詣於神座前(籩豆蓋冪)
(徹之如式)訖降自東階以出謁者引太常卿升自東階詣獻
祖室前盥洗酌獻訖再拜又再拜(若無酒即俱再拜)訖謁者引
太常卿復位謁者贊拜訖謁者引出
薦新物
冬魚蕨筍蒲白韭堇小豆眢豆襄荷菱仁薑菱索春酒
桑落酒竹根黃米粳米糯米粱米稷米茄子甘蔗芋子
雞頭仁苜蓿蔓菁胡瓜冬瓜瓠子春魚水蘇枸杞芙茨
子藕大麥麪瓜油蔴麥子椿頭蓮子栗冰甘子李櫻桃
杏林檎橘椹菴蘿果棗兔脾麞鹿野雞凡薦新皆所司
白時新堪供進者先送太常令尚食相與簡擇仍以滋
味與新物相宜者配之以薦皆如上儀
舊唐書禮儀志天寳十一載閏三月制自今已後每有
朔望日宜令上食造食薦太廟每室一牙盤内官享薦
仍五日一開室門灑掃
宋史禮志開寳通禮薦新之儀詣僖祖室戶前盥洗酌
獻訖再拜次獻諸室如上禮遂詔曰夫順時蒐狩禮有
舊章非樂畋遊將薦宗廟久墮前制闕孰甚焉爰遵時
令暫狩近郊既躬獲禽用以薦爼其今月十一日畋獵
親射所獲田禽並付所司以備太廟四時薦享著為令
玉海太宗淳化三年正月二十六日詔仲春開冰獻羔
祭韭
宋史禮志仁宗景祐三年宗正丞趙良規言通禮著薦
新凡五十餘物今太廟祭享之外唯薦冰其餘薦新之
禮皆寢不行宜以品物時新所司送宗正令尚食簡擇
滋味與新物相宜者配以薦之於是禮官宗正條定逐
室時薦以京都新物略依時訓協用典章請每歲春孟
月薦蔬以韭以菘配以卵仲月薦冰季月薦蔬以筍果
以含桃夏孟月嘗麥配以彘仲月薦果以瓜以來禽季
月薦果以芡以菱秋孟月嘗粟嘗穄配以雞果以棗以
梨仲月嘗酒嘗稻蔬以茭筍季月嘗豆嘗蕎麥冬孟月
羞以兔果以栗蔬以藷藇仲月羞以雁以麞季月羞以
魚凡二十八種所司烹治自彘以下令御厨於四時牙
盤食烹饌卜日薦獻一如開寳通禮又太常禮院言自
來薦冰惟薦太廟逐室帝主后主皆闕謹案朔望每室
牙盤食帝后同薦又案禮有薦新如朔奠詳此獻祀帝
后主别無異等之義今後前廟逐室后主欲乞四時薦
新並如朔望牙盤例后廟奉慈廟如太廟之禮
皇祐三年太常寺王洙言每内降新物有司皆擇吉日
至涉三四日而物已損敗自今令禮部預為關報於次
日薦之更不擇日
呂公綽傳故事薦新諸物禮官議迺薦或後時陳敗
公綽採月令諸書以四時新物及所當薦者配合為
圖
神宗元豐元年宗正寺奏據太常寺報選日薦新兔藷
藇栗黃今三物久粥於市而廟猶未薦頗違禮意蓋節
序有蚤晏物品有先後自當變通安能齊一又唐開元
禮薦新不出神主今兩朝薦新及朔望上食並出神主
請下禮官參定所宜詳定所言古者薦新於廟之寢無
尸不卜日不出神主奠而不祭近時擇日而祭非也天
子諸侯物熟則薦不以孟仲季為限呂氏月令一歲之
間八薦新物開元禮加以五十餘品景祐中禮官議以
呂紀簡而近薄唐令雜而不經於是更定四時所薦凡
二十八物除依時禮月令外又增多十有七品雖出一
時之議然歲時登薦行之已久依於古則大略違於經
則無法今欲稍加刊定取其間先王所嘗享用膳羞之
物見於經者存之不經者去之請自今孟春薦韭以卵
羞以葑仲春薦冰季春薦筍羞以含桃孟夏嘗麥以彘
仲夏嘗雛以黍羞以瓜季夏羞以芡以菱孟秋嘗粟與
稷羞以棗以梨仲秋嘗麻嘗稻羞以蒲季秋嘗菽羞以
兔以栗孟冬羞以雁仲冬羞以麕季冬羞以魚今春不
薦鮪誠為闕典請季春薦鮪無則闕之舊有林檎蕎麥
藷藇之類及季秋嘗酒並合刪去凡新物及時出者即
日登獻既非正祭則不當卜日漢儀嘗韭之屬皆於廟
而不在寢故韋元成傳以為廟歲二十五祠而薦新在
焉自漢至於隋唐因仍其失薦新雖在廟然皆不出神
主今出神主失禮尤甚請依五禮精義但設神主仍候
廟成薦新於寢詔依所定如鮪闕即以魴鯉代之既而
知宗正丞趙彦若言禮院以仲秋茭萌不經易以蒲白
今仲秋蒲無白改從春獻大觀禮局亦言薦新雖繫以
月如櫻筍三月當進或萌實未成轉至孟夏之類自當
隨時之宜取新以薦
文獻通考元豐七年詔舊制薦新米麥之屬皆取於市
今後宜令玉津瓊林宜春瑞聖諸園及金明池後苑供
具其所無者乃索之雜買務
宋史禮志政和四年比部員外郎何天衢言先王建祭
祀之禮必得疏數之中未聞一日並行兩祭者也今太
廟薦新有與朔祭同日者夫朔祭之禮行於一月之首
不可易也若夫薦新則未嘗卜日一月内皆可薦也新
物未備猶許次月薦之亦何必同朔祭之日哉自是薦
新偶與朔祭同日詔用次日焉
文獻通考宋禮部修立太廟薦新儀注
陳設前一日有司設新物於太常卿齋所至日以行事
設籩豆於每室戶外以新物實之(每室孟春豆三實以韭葑卵仲春豆一實)
(以冰季春豆三實以筍蒲鮪魚籩一實以含桃孟夏豆三實以彘肉大小麥仲夏豆二實以雛雞黍籩一實以)
(瓜季夏籩二實以蔆㮚孟秋豆二實以粟稷籩二實以棗梨仲秋豆二實以麻稻季秋豆二實以菽兔籩一實)
(以栗孟冬豆一實以雁仲冬豆一實以麕季冬豆一實之以魚)又設盥洗於阼階下直
東霤北向罍在洗東加勺篚在洗西南肆實以巾設太
常卿席位於殿下東南西向省饌前一日祠祭官
引宫闈令詣太常卿齋所同眡新物應饌者有司詣厨
省鑊以時率其屬臨造行事薦新日祠祭官行宮
闈令先入詣殿庭内向立祠祭官曰再拜宮闈令再拜
升自西階(凡行事執事官升降皆自西階)開室(不出神主)帥其屬掃除退就
執事位次有司實新畢禮直官引太常卿常服入就殿
下席位北向立贊再拜太常卿再拜次引詣盥洗位北
向立搢笏盥手帨手執笏升殿詣僖祖室戶外搢笏執
事者以新物授太常卿太常卿受新物奉入詣神位前
北向跪奠執笏俛伏興出戶外北向再拜次詣宣祖室
太祖室太宗室真宗室仁宗室英宗室神宗室哲宗室
徽宗室欽宗室别廟懿節皇后室安穆皇后室安恭皇
后室行禮並如上儀降復位少立退宮闈令闔戶降退
遼史太宗本紀天顯五年七月戊子薦時果於太祖廟
六年七月壬子薦時果於太祖廟
穆宗本紀應歴十三年七月乙丑薦時羞於太廟
金史禮志海陵天德二年命有司議薦新依典禮合用
時物令太常卿行禮正月鮪明昌間用牛魚無則鯉代
二月雁三月韭以卵以葑四月薦冰五月筍蒲羞以含
桃六月彘肉小麥仁七月嘗雛雞以黍羞以瓜八月羞
以茨以菱以栗九月嘗粟與稷羞以棗以梨十月嘗麻
與稻羞以兔十一月羞以麕十二月羞以魚從之
世宗大定三年有司言每歲太廟五享若復薦新似涉
於數擬遇時享之月以所薦物附於籩豆薦之以合古
者祭不欲數之義制可
元史祭祀志至元四年二月初定一歲十二月薦新時
物薦新儀至日質明太常禮儀院官屬赴廟所皆公服
俟於次太廟令率其屬升殿開室戶不出神主設籩豆
爼酒醴馬湩及室戶内外褥位又設盥洗位於階下少
東西向奉禮郎率儀鸞局設席褥版位於横街南又設
盥盆巾帨二所於齊班幕前凡與祭執事官皆盥手訖
太常官詣神厨點視神饌執事者奉所薦饌物各陳饌
幕内太常官以下入就位東西重行北向立定禮直官
贊皆再拜鞠躬拜興拜興平立各就位禮直官引太常
次官一員率執事者出詣饌所奉饌入自正門升自太
階奠各室神位前執事者進時食院官搢笏受而奠之
禮直官引太常禮儀使詣盥洗位盥手帨手升殿詣第
一室神位前搢笏執事者注酒於杯三祭酒又注馬湩
於杯亦三祭之奠杯於案出笏就拜興出室戶外北向
立再拜每室俱畢降復位執事者皆降禮直官贊再拜
鞠躬拜興拜興平立餘官率執事者升徹饌出殿闔戶
禮直官引太常官以下俱出東神門外圓揖
王圻續通考元制世祖至元二十九年始命每月薦新
孟春鮪野彘仲春雁天鵝季春葑韭鴨雞卵孟夏冰羔
羊仲夏櫻桃竹筍蒲筍羊季夏瓜豚大麥飯小麥麫孟
秋雛雞仲秋菱芡栗黃鼠季秋梨棗黍粱鶿老孟冬芝
蔴兔鹿稻米飯仲冬麕埜馬季冬鯉黃羊塔喇布哈其
每月配薦羊羔炙魚饅頭□子西域湯餅圓米粥砂糖
飯羹乳酪馬湩及春秋圍獵始獲之物
元史祭祀志至大元年春正月皇太子言薦新增用影
堂品物羊羔炙魚饅頭□子西域湯餅圓米粥砂糖飯
羹每月用以配薦
明會典薦新凡時物洪武二年令太常先薦宗廟然後
進御每月朔望薦新品物皆太常卿供事其在月薦之
外者奉常卿奉旨與内史監官各服常服捧獻不行禮
薦新品物正月韭菜四斤生菜四斤薺菜四斤雞子二
百六十箇鴨子三百四十箇二月芹菜三斤薹菜五斤
冰蔞蒿五斤子鵝二十二隻三月茶筍一十五斤鯉魚
二十五斤四月櫻桃十斤杏子二十斤青梅二十斤王
瓜五十箇雉雞十五隻猪一口五月桃子十五斤李子
二十斤夏至李子二十斤紅豆一斗沙糖一斤八兩來
禽十五斤茄子一百五十箇大麥仁三斗小麥麫三十
斤嫩雞三十五隻六月蓮蓬二百五十箇甜瓜三十箇
西瓜三十箇冬瓜三十箇七月棗子二十斤葡萄二十
斤梨二十斤鮮菱十五斤芡實十斤雪梨二十斤八月
藕四十枝芋苖二十斤茭白二十斤嫩薑二十五斤粳
米三斗粟米三斗稷米三斗鱖魚十五斤九月橙子二
十斤栗子二十斤小紅豆三斗沙糖一斤八兩鯿魚十
五斤十月柑子二十五斤橘子二十五斤山藥二十斤
兔十五隻蜜一斤八兩十一月甘蔗一百三十根鹿一
隻雁十五隻蕎麥麫三十斤紅豆一斗沙糖一斤八兩
十二月菠菜十斤芥菜五斤鯽魚十五斤白魚十五斤
明集禮薦新儀前期署官灑掃廟室内外設太常卿拜
位於丹墀中道之西南北向内使監官及預祭官位於
其後北向至日鐘鳴後直廟官闢廟門太常司官一同
内使監官陳設時新之物并酒果常饌鵝湯飯於各廟
神位前直廟内使啟櫝訖引禮官引太常卿内使監官
及預祭官各服常服入就位贊禮唱鞠躬拜興拜興平
身太常卿以下鞠躬拜興拜興平身贊禮唱請行禮引
禮官引太常卿至神位前唱跪太常卿少前跪司香者
取香跪進於太常卿之左引禮唱上香上香三上香太
常卿上香上香三上香訖唱祭酒祭酒三祭酒奠爵司
酒以爵授太常卿斟酒太常卿祭酒祭酒三祭酒奠爵
引禮唱俯伏興平身少後鞠躬拜興拜興平身太常卿
俯伏興平身少後鞠躬拜興拜興平身贊禮唱復位引
禮官引太常卿由西門出復位少立贊禮唱徹豆執事
者于神位前徹豆訖贊禮唱鞠躬拜興拜興平身太常
卿以下俱鞠躬拜興拜興平身引禮引太常卿以下詣
焚楮帛所焚訖贊禮唱禮畢直廟内使斂櫝引禮引太
常卿以下出闔廟門各廟儀同
獻新儀凡遇四方别進新物在月薦之外者太常卿奉
旨與内使監官各常服捧獻於太廟是日先報直廟内
使闢廟門燃香燭啟神櫝太常卿捧獻於德祖元皇帝
神位前内使監官捧獻於德祖元皇后神位前不行禮
獻畢内使斂櫝各廟儀同
薦新今在奉先殿每月案定到品物或初二初三初四
用鵝湯粳米飯時果五般案酒五般以品物赴光禄寺
果薦生物薦熟
右漢至明薦新
五禮通考卷一百一
