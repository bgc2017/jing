五禮通考原序
少宗伯秦公味經輯五禮通考一書凡若干卷書垂成
而余入京師屬為之叙余卒讀作而歎曰皇哉唐哉此
數千百年來所絶無而僅有之書也顧實有先得余心
者憶年二十餘讀儀禮周官戴記歎周公制禮整理天
下陶成庶類逮後政衰諸侯惡其害已而皆去其籍蓋
典禮廢壊實自春秋戰國時始漢高堂生僅傳士禮十
七篇而周官三百六十職備陳祭祀朝覲會同賓客燕
饗之事實為天子諸侯之禮則周官列其職事而儀禮
詳其節次二書相為經緯因欲以儀禮為經周禮為傳
旁及詩書大小戴以及鄭孔賈服之注疏略仿朱子經
傳通解之例名曰周官聫取聫事之義屬稿半載因攻
制藝遂爾輟業中間倖成進士復家居三十餘年輯成
春秋大事表及毛詩訂詁而於禮經不復措意辛未秋
有
詔慎簡經學余蒙
恩授國子司業銜迴憶覃精三禮之時已五十餘年余
髮種種且老矣欲復整理故業而畏其繁重力弗克勝
今讀秦公書恍然如其意所欲出綱舉而目張州次而
部居折衷百氏剖析同異復舉兩漢以來至前明凡郊
祀禮樂輿服諸志及紀傳之關於五禮者悉以類相附
詳歴代之因革存古今之同然蓋舉二十二史悉貫以
周官儀禮之書細大不遺體要備舉余謂是書如女媧
之補天視王通之續經束晳之補亡其大小純雜殆不
可以里道計至是而成周之禮始燦然大明於世余向
日所欲為而未竟者似有先告焉而毫髮無餘憾矣余
垂老得睹是書因備陳向日區區之愚得附名簡末自
幸竊自愧也
乾隆十七年壬申顧棟高時年七十有四
