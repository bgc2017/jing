五禮通考卷二百十四
刑部尚書秦蕙田撰
嘉禮八十七
設官分職
書周官立太師太傅太保兹惟三公論道經邦爕理隂
陽(𫝊師天子所師法傅傅相天子保保安天子于德義者此惟三公之任佐王論道以經緯國事和理隂陽)
(言有德乃堪之)官不必備惟其人(𫝊三公之官不必備員惟其人有德乃處之)
少師少傅少保曰三孤(𫝊此三官名曰三孤孤特也言卑于公尊於卿特置此三者)
貳公宏化寅亮天地弼予一人(𫝊副貳三公宏大道化敬信天地之教以輔我一)
(人之治)
朱子曰三公三孤本無職事亦無官屬但以道義輔
佐天子而已三公三少只是加官
陳氏傅良曰周召以師保為冡宰是卿兼三公也顧
命自太保奭以下皆卿也是時召公為保兼冡宰芮
伯為司徒彤伯為宗伯畢公為司馬皆是以三公兼
之衛侯康叔為司寇毛公為司空審如是則三公多
是六卿兼之但其人足以兼公則加其公之職位無
其人則止為卿而已三公三孤皆無其人則闕焉而
已而六卿自若也要之成周以三公三孤待非常之
德故曰官不必備惟其人
蔡氏沈曰此篇與今周禮不同如三公三孤周禮皆
不載或謂公孤兼官無正職故不載然三公論道經
邦三孤貳公宏化非職乎職任之大無踰此矣或又
謂師氏即太師保氏即太保然以師保之尊而反屬
司徒之職亦無是理也然周禮非聖人不能作也意
周公方條治事之官而未及師保之職所謂未及者
鄭重而未及言之也書未成而公亡其間法制有未
施用故與此不合而冬官亦闕要之周禮首末未備
周公未成之書也讀書者參互而考之則周公經制
可得而論矣
陳氏師凱曰周禮未嘗不言公孤但不載其專職耳
如云王之三公八命出封加一等則九命為伯是舉
朝無尊于此者而外朝之位三公在前孤卿大夫在
左公侯伯子男在右是惟三公可以面天子孤則亞
于三公故其位與諸侯之公相對六卿莫敢先也其
䞇孤執皮帛卿執羔則卿亞于孤又可見矣
蕙田案周禮地官之序官云鄉老二鄉則公
一人鄭氏注云王置六鄉則公有三人也三
公者内與王論道中參六官之事外與六鄉
之教其要為民是以屬之鄉焉賈疏引曲禮
三公於諸侯曰天子之老以證之其說極確
然序官雖列鄉老之名而不及其職者以三
公位居六卿之右其職主于論道經邦燮理
隂陽佐天子以出治其分六鄉使領之者如
周召分陜東西為二伯但遥領其政教而已
以三公非地官之屬故闕其職掌所以尊之
也然六鄉之官惟鄉老為最尊故特序于鄉
大夫之前不沒其實也惟三年大比獻賢能
之書鄉老亦與其事則附見于鄉大夫職蓋
舉賢任官固大臣職也後儒或謂鄉老公孤
之致仕在鄉者然致仕之臣無常額安得云
每二鄉置一人乎
觀承案六鄉之官鄉老最尊故六卿則每鄉
一人鄉老以公為之則每二鄉一人然此乃
三公之兼職而非其本職也其本職自在論
道燮理用心於根本之地而不在職業之地
課勤惰也今周禮止有六卿分職而缺三公
之位故先儒謂周禮乃周公屬稿而未能盡
行之書者良非無据後人乃据鄉老有二鄉
則公一人之文以為周禮原有三公之職是
以兼職而冒為本職逐末而忘其本已
冡宰掌邦治統百官均四海(𫝊天官卿稱太宰主國政治統理百官均平四海之)
(内邦國言任大)司徒掌邦教敷五典擾兆民(𫝊地官卿司徒主國教化布五常之)
(教以安天下衆民使小大皆協睦)宗伯掌邦禮治神人和上下(𫝊春官卿宗廟)
(官長主國禮治天神地祗人鬼之事及國之吉凶賓軍嘉五禮以和上下尊卑等列)司馬掌邦政
統六師平邦國(𫝊夏官卿主戎馬之事掌國征伐統正六軍平治王邦四方國之亂者)司
寇掌邦禁詰姦慝刑暴亂(𫝊秋官卿主寇賊法禁治姦惡刑強暴作亂者夏司馬討)
(惡助長物秋司寇刑姦順時殺)司空掌邦土居四民時地利(𫝊冬官卿主國空土)
(以居民士農工商四民使順天時分地利授之土能吐生百榖故曰土)六卿分職各率其
屬以倡九牧阜成兆民(𫝊六卿各率其屬官大夫士治其所分之職以倡道九州牧伯)
(為政大成兆民之性命皆能其官則政治曰疏周禮冬官亡小宰職云六曰冬官掌邦事又云六事職以富)
(邦國以養萬民馬融云事職掌百工器用耒耜弓車之屬與此主土居民全不相當冬官既亡不知其本禮記)
(王制記司空之事云量地以制邑度地以居民是明冬官本有主土居民之事也齊語云管仲制法令士農工)
(商四民不雜即此居民使順天時分地利授之土也土則地利為之名以其吐生百榖故曰土也周禮云事此)
(云土者為下有居四民故云土以居民為急故也)
(呂氏祖謙曰冢宰相天子統百官則司徒以下無非冢宰所統乃均列一職而併數之為六者綱在網中)
(也乾坤之與六子並列于八方冢宰之於五卿並列于六職也)
周禮天官冡宰第一(注象天所立之官冢大也宰者官也天者統理萬物天子立冢宰使)
(掌邦治亦所以總御衆官使不失職不言司者大宰總御衆官不主一官之事也疏周天有三百六十餘度)
(天官亦總攝三百六十官故云象天也)
乃立天官冡宰使帥其屬而掌邦治以佐王均邦國(注掌)
(主也邦治王所以治邦國也佐猶助也鄭司農云邦治謂總六官之職也故大宰職曰掌建邦之六典以佐王)
(治邦國六官皆總屬于冢宰故論語曰君薨百官總已以聽于冢宰言冢宰于百官無所不主爾雅曰冢大也)
(冢宰大宰也)
(魏氏校曰冡長也衆官之有冢宰猶衆子之有冡嫡也)
(高氏愈曰政之均也始于心之均心之均者惡上無以使下惡前無以先後此絜矩之道也後世宰臣濁)
(亂朝政其惡非一要皆始于其心之不平故詩人刺太師尹氏之惡而一言以蔽之曰不平其心嗚呼盡)
(矣故宰相佐天子理天下自平其政始平其政自平其心始)
(蔡氏德晉曰冢宰之官以天名夫統地與四時而成天合教禮兵刑事而成治則冢宰之任誠重也先王)
(將使四海之治歸王畿王畿之治歸六官六官之治歸冢宰故天官冢宰立而萬事之樞機握四方之根)
(抵定矣掌邦治言帥其屬者先有司之義均邦國言佐王者地道無成之義也)
地官司徒第二(注象地所立之官司徒主衆徒地者載養萬物天子立司徒掌邦教亦所以安)
(擾萬民)
乃立地官司徒使帥其屬而掌邦教以佐王安擾邦國
(注教所以親百姓訓五品有虞氏五而周十有二焉擾亦安也言饒衍之)
(陳氏傅良曰先王教民自經界始為井邑邱甸以正其賦比閭族黨以居其民伍兩卒旅以寓其兵無非)
(習民于正而遇之以道德之意俾之分定而心一生厚而德優以服從上令是曰教典豳風述風化之由)
(孟子言王道之本無非田圃之事誠知本者後世大臣不問疆理之務但以設學博置弟子員為修教化)
(何以納民于善也)
(方氏苞曰以地官掌教者禮官所教秀民而已土地人民皆隸于地官而親民之吏屬焉必地官掌教乃)
(能盡天下之人無一不教古之聖人所以務明明德于天下而非漢唐之治所及也)
(蔡氏德晉曰冢宰佐王奉若天道統馭百官司徒佐王祖識地德養教萬民故二官相次又冢宰之屬多)
(上正君德之職司徒之屬多下安民生之職而師保之官亦所以正君德也二官立而邦之根本固矣)
春官宗伯第三(注象春所立之官也宗尊也伯長也春者出生萬物天子立宗伯使掌邦禮典)
(禮以事神為上亦所以使天下報本反始不言司者鬼神示人之所尊不敢主之故也)
乃立春官宗伯使帥其屬而掌邦禮以佐王和邦國(注禮)
(謂曲禮五吉凶賓軍嘉其别三十有六鄭司農云宗伯主禮之官故書堯典曰帝曰咨四岳有能典朕三禮僉)
(曰伯夷帝曰俞咨伯女作秩宗宗官又主鬼神故國語曰使名姓之後能知四時之生犧牲之物玉帛之類采)
(服之宜彛器之量次主之度屏攝之位壇場之所上下之神祗氏姓之所出而率舊典者為之宗春秋禘于大)
(廟躋僖公而𫝊曰夏父弗忌為宗人又曰使宗人釁夏獻其禮禮特牲曰宗人升自西階視壺濯及豆籩然則)
(唐虞歷三代以宗官典國之禮與其祭祀漢之大常是也)
(郝氏敬曰地官稱司春官不稱司何也地後天而春先時天首六官春首四時故天稱冢宰春稱宗伯所)
(以尊禮而配天也)
(蔡氏德晉曰天地之化始于春治教之端在于禮春于天為元于人則為仁而禮以仁為體者也吉禮以)
(仁鬼神凶禮以仁死喪賓禮以仁賓客軍禮嘉禮以仁邦國萬民凡禮儀三百威儀三千無一事而非仁)
(也此春官所以掌禮而贊治教也司徒司馬司寇司空皆言司以各主一事也冢宰兼統六官故不言司)
(宗伯亦不言司者禮無乎不用治非禮不制教非禮不行政非禮不立刑無禮則淫事無禮則亂故亦不)
(言司也)
夏官司馬第四(注象夏所立之官馬者武也言為武者也夏整齊萬物天子立司馬共掌邦政)
(政可以平諸侯正天下故曰統六師平邦國)
乃立夏官司馬使帥其屬而掌邦政以佐王平邦國(注政)
(正也政所以正不正者也孝經說曰政者正也正德名以行道)
(鄭氏鍔曰太宰平邦國平之以道平于順治之前司馬平邦國平之以政平于叛違之後)
(高氏愈曰兵威雄猛象夏火之炎烈故稱夏官然非馬則徒兵不可以戰而貴儲之有素故以司馬名)
(蔡氏德晉曰司馬主兵係之夏官夏為火令古人有言兵猶火也弗戢將自焚也先王其有垂戒之意乎)
秋官司寇第五(注象秋所立之官寇害也秋者遒也如秋義殺害收聚歛藏于萬物也天子立)
(司寇使掌邦刑刑者所以驅恥惡納人于善道也)
乃立秋官司寇使帥其屬而掌邦禁以佐王刑邦國(注禁)
(所以防姦者也刑正人之法孝經說曰刑者侀也過出罪施)
周子曰天以春生萬物止之以秋聖人以仁育萬物
肅之以刑
華氏泉曰周書云伯夷降典折民惟刑盖出乎禮則
入乎刑是禮與刑相表裏也虞書眀于五刑以弼五
教盖教之所棄即刑之所取是教與刑相表裏也
(高氏愈曰刑官名司寇以除盜賊為主也盜賊特飢寒之民草竊無知至微末耳而刑官所掌以是為主)
(者何也觀漢之亂倡于黃巾唐之社屋于黃巢明之鼎遷于逆闖則知盜賊之興真足以亡天下而刑官)
(以司寇名其位即次于司馬聖人之慮深遠矣)
冬官考工記第六(注象冬所立之官也是官名司空者冬閉藏萬物天子立司空使掌邦事)
(亦所以富充國家使民無空者也司空之篇亡漢興購求千金不得此前世識其事者記錄以備大數)
(王氏與之曰書言司空居四民時地利則所謂事者非止如漢人考工記之補亡止言百工之事也民各)
(有職職各有事邦國之富實基于此如衛文公務材訓農通商惠工馴致國家殷富盖得事典之遺意)
辨諸儒以冬官未亡錯見五官之說
(俞氏廷椿曰司空之篇實雜出於五官之厲)
(朱氏彛尊經義考俞氏復古編以天官之屬獸人獻人鱉人獸醫司裘染人追師屨人掌皮典絲典枲改)
(入冬官以地官之屬鼓人舞師改入春官封人載師閭師縣師均人遂人遂師遂大夫土均草人稻人土)
(訓山虞林衡川衡澤虞丱人角人羽人掌葛掌染草囿人場人改入冬官以春官之屬天府世婦内宗外)
(宗太史小史内史外史御史改入天官典瑞典同巾車司常冡人墓大夫改入冬官以夏官之屬弁師司)
(弓矢槀人職方氏土方氏形方氏山師川師邍師改入冬官以秋官之屬大行人小行人司儀行夫掌客)
(掌訝掌交環人改入春官)
(王氏與之曰司空果亡乎以周官司空之掌攷之司空未可以為亡也夫周官言司空掌邦土居四民時)
(地利凡經言田萊溝洫都邑涂巷者非邦土而何農工商賈市井里室廬者非居民而何桑麻榖粟之所)
(出山澤林麓之所生非地利而何及攷小宰官六官設屬各有六十今治官之屬六十有三教官之屬七)
(十有九禮官之屬七十有一政官之屬六十有六意者秦火之餘簡編脱落司空之屬錯雜五官之中先)
(儒莫之能辨遂以考工記補之其實司空一官未嘗亡也)
蕙田案王氏所著周禮訂義八十卷但移序
官於每條之前其餘俱仍經文之舊未嘗輕
有改移别著周官補遺證司空非亡雖亦承
俞夀翁之誤而較之輕改經文者固有間矣
今補遺一編已無存
(丘氏葵曰余生苦晚得俞夀翁王次點兩家之說始知冬官未嘗亡又参以諸家之說訂定天官之屬六)
(十地官之屬五十七春官之屬六十夏官之屬五十有九秋官之屬五十有七冬官之屬五十有四於是)
(六官始為全書)
(朱氏彛尊經義考丘氏更定周禮天官之屬六十太宰小宰宰夫宫正宫伯宫人内宰九嬪世婦女御内)
(宗外宗女祝女史内司服典婦功縫人夏采内小臣閽人寺人内豎膳夫庖人内饔外饔亨人甸師酒正)
(酒人漿人凌人籩人醢人醯人鹽人冪人腊人醫師食醫疾醫痬醫掌舍幕人掌次天府大府玉府内府)
(外府司會司書職内職歲職幣太史小史内史外史御史地官之屬五十七大司徒小司徒鄉師鄉老鄉)
(大夫州長黨正族師閭胥比長遂人遂師遂大夫縣正鄙師鄼長里宰鄰長師氏保氏司諫司救調人媒)
(氏司市質人廛人胥師賈師司虣司稽胥肆長泉府司門司關掌節閭師縣師稍人土訓誦訓遺人旅師)
(委人迹人廩人舍人倉人司祿司稼舂人饎人槀人掌炭掌茶掌蜃春官之屬六十大宗伯小宗伯肆師)
(鬱人鬯人司尊彛司几筵典命典祀守祧職喪大司樂樂師大胥小胥大師小師瞽矇眡瞭磬師鍾師笙)
(師鏄師韎師旄人籥師籥章司干鼓人舞師鞮鞻氏典庸器馮相氏保章氏大卜卜師卜人龜人菙氏占)
(人簭人占夢眡祲大祝小祝喪祝甸祝詛祝司巫男巫女巫都宗人家宗人大行人小行人司儀行夫掌)
(客掌訝掌交夏官之屬六十大司馬小司馬軍司馬輿司馬行司馬都司馬家司馬諸子虎賁氏旅賁氏)
(司甲司兵司戈盾繕人環人挈壺氏掌固司險掌疆司右戎右齊右道右大馭戎僕齊僕道僕田僕馭夫)
(馬質校人趣馬巫馬牧師廋人圉師圉人射人司士司勲懷方氏合方氏訓方氏匡人撢人大僕小臣祭)
(僕御僕隸僕服不氏射鳥氏羅氏掌畜節服氏小子羊人方相氏司爟候人秋官之屬五十七大司寇小)
(司寇士師鄉士遂士縣士方士訝士朝士司民司刑司刺司約司盟職金司厲司圜掌囚掌戮司隸罪隸)
(蠻隸閩隸夷隸貉隸布憲禁殺戮禁暴氏野廬氏蜡氏雍氏萍氏司寤氏司烜氏條狼氏脩閭氏冥氏庶)
(氏穴氏翨氏柞氏薙氏硩簇氏剪氏赤犮氏蟈氏壺涿氏庭氏御枚氏伊耆氏象胥掌察掌貨賄朝大夫)
(都則都士家士冬官補亡五十四大司空小司空載師封人量人均人土均草人稻人山虞林衡川衡澤)
(虞丱人角人羽人掌葛掌染草囿人場人牧人牛人充人獸人獻人鱉人鷄人犬人獸醫司裘掌皮司服)
(典絲典枲染人弁師追師屨人典瑞典同巾車典路車僕司常司弓矢槀人冢人墓大夫職方氏土方氏)
(形方氏山師川師邍師盖合俞夀翁王次點兩家之說而損益之)
(吴氏澂曰周公相成王建六官分六職禮樂政事燦然大備即其設位言之則曰周官即其制作言之則)
(曰周禮周衰諸侯惡其害已滅去其籍漢河間獻王購得周官五篇冬官久亡以考工記補之考工記乃)
(前世能識古制者所作先儒皆以為非惟劉歆獨識之而五官亦錯雜𫝊至於今莫敢是正澄何自而考)
(之乎本之尚書以考之也周官一篇成王董政治官之全書也執此以考周禮之六官則不全者可坐而)
(判也夫冢宰掌邦治統百官均四海執此以考天官之文則其所載非統百官均四海之事可以知其非)
(冢宰之職也司徒掌邦教敷五典擾兆民執此以考地官之文則其所載非敷五典擾兆民之事可以知)
(其非司徒之職也宗伯掌邦禮治神人和上下司馬掌邦政統六師平邦國執此以考春夏二官則凡掌)
(邦禮邦政者皆其職也舍此則非其職也司寇掌邦禁詰姦慝刑暴亂司空掌邦土居四民時地利執此)
(以考秋冬二官則凡掌邦禁邦土者皆其職也舍此則非其職焉是故天官之文有雜在他官者如内史)
(司士之類是也亦有他官之文雜在天官者如甸師世婦之類是也地官之文有雜在他官者如大司樂)
(諸子之類是也亦有他官之文雜在地官者如閭師柞氏之類是也春官之文有雜在他官者如封人大)
(小行人之類是也亦有他官之文雜在春官者如御史大小胥之類是也夏官之文有雜在他官者如銜)
(枚氏司隸之類是也亦有他官之文雜在夏官者如職方氏弁師之類是也至如掌祭之類吾知其非秋)
(官之文縣師㕓人之類吾知其為冬官之文緣文尋意以考之参諸經籍以證之而又何疑之有乎)
(方氏孝孺曰書之周官言六卿之職美矣冡宰者治之所從出也宗伯典禮司馬主兵司寇掌禁司空掌)
(土皆聽于冡宰者也冢宰治之本天下之大政宜見于冢宰今周禮列于冢宰之下者預政之臣不過數)
(人而六十屬皆庖厨之賤事攻醫制服之淺技夫王之膳服固冢宰之所宜知然以是實冢宰之職則陋)
(且䙝矣此必非周公之意司徒以五典施教其為事至重不宜復預他事也而自鄉師以下近于教者止)
(十二屬其餘皆春秋二官之事而冬官為最多盖定其序者不知地官在乎主教而以土官之事屬之土)
(地冬官職也何與乎教教之大法及冡宰之大政皆已亡矣其不亡者間見於他官司馬司寇纂入者甚)
(衆惟宗伯稍存多為他官所掠而禮之係乎邦國者亦亡其亡者皆諸侯之所惡而去之也而其失序者)
(漢儒之謬也余喜讀周禮憂周公之心不明于後世以書周公之言為凖考六卿之屬更次之自宗伯歸)
(于冢宰者五自司馬歸者三自司寇歸者二合宫正以下為五曰宫正歸以司徒之舍曰膳夫曰醫師曰)
(内宰曰司農曰典婦功曰内司服附于冡宰之左重變古也司徒去其非教事者八十存者四以司馬之)
(諸子訓方氏匡人撢人司寇之掌交歸焉宗伯自司徒歸者十自司馬歸者十有九自司寇歸者十有二司馬)
(之存者三十有一司寇之存者二十有三而以司徒之司虣司稽司救調人歸焉於是取土地之事財賦之則)
(在司徒者五十有五在司馬者八在司寇者十有三為司空土地不可無治之之道也故有載師閭師縣師均)
(人治民無法不可以治地也故有遂人遂師遂大夫縣正鄙師鄼長里宰隣長旅師稍人委人土均樹藝地之)
(所宜先也故有草人焉有稻人焉有司稼焉地圖方志王者所宜知也故有土訓誦訓山林川澤地之寳也故)
(有澤虞有川衡金玉錫石角羽荼炭染草葛蜃山澤之所産也故各有主之者以致其用苑囿場圃鳥獸草木)
(所莘也故有迹人囿人場人榖粟土地所入守之宜有制也故有廩人倉人民者土地之本不可無恤也故有)
(遺人以振其凶荒財用者生於地而取之有節故市有司㕓有人肆有長賈有師泉有府質人胥師司門司關)
(職方土方懷方合方形方山師川師邍師所以辨土地而致稱異也故自司馬而歸焉逹道路除不蠲有野廬)
(氏蜡氏掌害稼者有雍氏掌水禁有萍氏除毒蟲猛鳥獸蠹物鼃黽有冥氏庶氏穴氏翨氏硩簇氏翦氏赤犮)
(氏蟈氏壺涿氏庭氏攻禾殺草有柞氏薙氏亦皆司空之事也故自司寇歸焉六卿之屬繇是復其始其不能)
(皆六十者亡者衆也而亦不必以六十為率也卿之所掌有大小其事有煩簡奚必皆止于六十者乎)
蕙田案方氏所更五官之屬與俞氏丘氏吴
氏又有不同
王氏應電曰冬者萬物之所終也司空掌邦土天下
之治所由以成故命名曰冬漢人以考工記補之夫
共工者誠冬官之事但其一屬爾故取之以入冬官
則可用之以補冬官則不可自宋以來乃以五官之
事聯職于司空者歸之以為司空未嘗亡也不知周
禮之治每事六官皆與盖自王身王宫王朝王畿四
海以及於昆蟲草木六官皆有其責非若後世之設
官截然各為一事也不得此意遂用其疑似以相歸
併此說一興人各自以意見而更定之豈得復為周
公之周禮哉
高氏愈曰六官皆稱其屬六十今以其數考之天官
之屬浮其一而教官之屬共浮十有九春官浮其八
夏官浮其十秋官浮其六疑若其數過多者然地官
自鄉大夫至比長自遂大夫至隣長共十二職俱無
府史胥徒之設乃即民間賢能舉而長其民者而比
長每鄉至二千四百六十人之多則非王朝之官也
又自胥師至肆長共六職皆係市賈而為長豈得云
官則實訃教官之屬亦止六十一耳而春官内外宗
係同異姓之女其數至多而瞽矇則盲夫眡瞭則細
民俱非官也則實計春官之屬止六十有四夏官三
司馬皆闕又方相氏為狂夫圉師圉人為厮養不得
居官數則實計政官之屬亦六十有四而秋官五隸
皆俘奴賤役不得稱官則秋官之屬亦止六十有一
而與每屬六十之數固相符也而或者以為五官皆
有溢額而欲取以補冬官之闕謬之甚矣
方氏苞曰司空之篇亡自漢以後無異議而晚宋元
明諸儒乃分割五官以為事典是之謂不知而作也
夫五官之事皆基于事典故洪範之述官政首司空
而後及其餘而是經所謂辨方正位體國經野正司
空之職也尚書周官所謂居四民時地利則體國經
野之實用也即是以求之則事典之本體昭昭然可
見而羣儒之迷謬不足辨矣盖惟司徒司馬與司空
聯事而事各異方雖若有連而不相及也鄉師之職
大役則帥民徒而至治其政令既役則受州里之役
要以攷司空之辟盖任役事者地官之民徒而興事
任力則有司空之辟焉今其所謂辟者安在哉大司
馬之職大役與慮事屬其植受其要盖聚大衆故以
司馬之法治植要以習軍中之壕壘然司馬曰與慮
事則主其事者非司空而誰哉川澮溝洫之積數遂
人掌之量人量之司險設之而規五溝五涂之深廣
相因山通川之地勢要綰道路以立關梁時式險易
以𫝊衆力溝或以水潄防或以水淫則司空之法也
王畿侯國之封疆都鄙之室數大司徒制之大司馬
正之量人量之職方氏辨之土方氏相之形方氏正
其華離邍師辨其名物而鄉遂郊關以封域而别其
遠近農士工商以作業而異其遊居城郭渠落以鄉
山經水而審其面勢測土深以求泉順地阞以行水
春築隄防冬繕城郭則司空之法也其在他職則事
更無聯焉者社稷宗廟之位四郊四望四類以及山
川邱陵墳衍之兆小宗伯授之會同之壇司儀令之
而正方攻位量功命事小宗伯司儀不與也王内之
宫寢宫中之官府次舍司空作焉而後内宰書其版
圖之數宫正宫伯比其官吏人民士庶子之居朝市
既成而後小司寇朝士太僕掌其政司市布其令倉
府廐廩既成而後大府玉府内府外府倉人廩人校
人廋人儆其守車旗兵甲既成而後巾車典路司常
司甲司兵司戈盾司弓矢辨其用其他禮樂賓祭之
器守藏服御之物莫不皆然惟天官之染人追師屨
人夏官之槀人疑可為事官之屬然王后世子之飲
食衣服皆隸天官而聽于冡宰聖人有深慮焉染人
以類從則所掌特宫中之染事耳兵器之用惟弓矢
為多而易毁折故司馬之屬特設槀人以試之然曰
受財于職金以齎其工則造之者乃弓人矢人可知
矣用此觀之五官之屬皆確乎其不可易冬官雖亡
而以五官按之其職其事可班而列也又况鄉師所
涖之匠師儀禮大射之工人士梓人覲禮之嗇夫不
屬于司空而焉屬哉
蕙田案周禮冬官篇亡漢唐諸儒俱無異論
至南宋俞氏庭椿剏為冬官未亡之說其後
王氏與之吴氏澄邱氏葵方氏孝孺等祖述
其說互有更易支離割裂全無根據昔之亡
者止冬官一篇今則并五官之存者而淆亂
之而周公制作之精意幾何其不亡矣且六
官之屬各六十特舉其大數而言非真以六
十為定額而不可浮于六十之外也天官宰
夫之下有上士八人中士十六人地官鄉師
春官肆師之下亦同而夏官之上士别名輿
司馬中士别名行司馬秋官之上士别名鄉
士其名雖異而其官未嘗增多以是推之則
知據五官之目而以為有溢額者皆刻舟之
見也至如鄉遂之官隷於司徒實非王朝之
官九嬪世婦女御内宗外宗非外朝之官胥
師賈師司虣司稽胥肆長皆賈也瞽矇眡瞭
樂人也方相氏狂夫也圉師圉人圉也罪隸
蠻隸閩隸夷隸貉隸隸也皆有職而無官然
則五官之屬本無溢多而欲分其數以補冬
官之亡不亦謬乎
天官大宰之職掌建邦之六典以佐王治邦國一曰治
典以經邦國以治官府以紀萬民二曰教典以安邦國
以教官府以擾萬民三曰禮典以和邦國以統百官以
諧萬民四曰政典以平邦國以正百官以均萬民五曰
刑典以詰邦國以刑百官以紏萬民六曰事典以富邦
國以任百官以生萬民(注典常也經也法也王謂之禮經常所秉以治天下者也邦國)
(官府謂之禮法常所守以為法式也常者其上下通名鄭司農云治典冡宰之職教典司徒之職禮典宗伯之)
(職政典司馬之職刑典司寇之職此三時皆有官惟冬無官以三隅反之則事典司空之職也)
(高氏愈曰太宰言六典猶中庸言九經也邦國守之為常經百官修之為常職萬世由之為常道由是典)
(則治不由是典則亂六典六官所分掌而惟大宰兼統之所以隆其職冠于五官之上也)
乃施法于官府而建其正立其貳設其攷陳其殷置其
輔(注正謂冢宰司徒宗伯司馬司寇司空也貳謂小宰小司徒小宗伯小司馬小司寇小司空也考成也佐)
(成事者謂宰夫鄉師肆師軍司馬士師也司空亡未聞其考疏鄉師云及葬執纛以與匠師御匶注云匠師)
(事官之屬其於司空若鄉師之於司徒若然則匠師司空之考而此云未聞者彼文以義約之無正文故也)
小宰以官府之六屬舉邦治一曰天官其屬六十掌邦
治大事則從其長小事則專逹二曰地官其屬六十掌
邦教大事則從其長小事則專逹三曰春官其屬六十
掌邦禮大事則從其長小事則專逹四曰夏官其屬六
十掌邦政大事則從其長小事則專逹五曰秋官其屬
六十掌邦刑大事則從其長小事則專逹六曰冬官其
屬六十掌邦事大事則從其長小事則專逹(注大事從其長若庖)
(人内外饔與膳夫共王之食小事專逹若宫人掌舍各為一官六官之屬三百六十象天地四時日月星辰之)
(度數天道備焉亨疏大事從其長若膳夫食官之長則下庖人内外饔人有事皆來諮白膳夫也小事則專)
(逹若宫人掌舍無大事無長官可諮自專行事)
(王氏應電曰三百六十之屬固以六官為長而六官之下又有各司之長如膳夫為膳官長醫師為醫官)
(長内宰為内官長也有大事焉則分司之屬承命于各官之長各司之長又承命于六官之長而無敢專)
(行有小事焉則各司之長專行之而六官有弗與或分司之屬專行之而其長亦弗與盖大臣而理小事)
(則是上侵乎下而失其大體小臣而專大事則是下侵乎上而撓其大權其失均矣)
以官府之六職辨邦治一曰治職以平邦國以均萬民
以節財用二曰教職以安邦國以寧萬民以懷賓客三
曰禮職以和邦國以諧萬民以事鬼神四曰攻職以服
邦國以正萬民以聚百物五曰刑職以詰邦國以糾萬
民以除盜賊六曰事職以富邦國以養萬民以生百物
(注懷亦安也賓客來共其委積所以安之聚百物者司馬主九畿職方制其貢各以其所有)
(高氏愈曰六職即六典也大宰以天子所統經綸天下者言之故謂之典小宰以百官所掌紀綱一事者)
(言之故謂之職)
蕙田案以上六官之綱
治官之屬大宰卿一人小宰中大夫二人宰夫下大夫
四人上士八人中士十有六人旅下士三十有二人(注變)
(冡言大進退異名也百官總焉則謂之冢列職于王則稱大冡大之上也山頂曰冡旅衆也下士治衆事者自)
(大宰至旅下士轉相副貳皆王臣也王之卿六命其大夫四命士以三命而下為差)府六人史十
有二人(注府治藏史掌書者凡府史皆其官長所自辟除)胥十有二人徒百有
二十人(注此民給徭役者若今衛士矣胥讀如諝謂其有才知為什長疏府史大例皆府少而史多)
(而府又在史上惟御史史百有二人特多而在府上以其掌贊書多也有府兼有史以其當職事繁也有史而)
(無府以其當職事少得史即足故也至于角人羽人等直有府無史以其當職文書少而有税物湏藏之也腊)
(人食醫之等府史俱無以其專官行事更無所湏也惟天府一官府特多于史以其所藏物特重也有胥必有)
(徒胥為什長故也腊人之類有徒無胥者得徒則足不假長帥也食醫之類胥徒並無者專官行事不假胥徒)
(也)
(林氏之竒曰冢宰三公之任而命以卿盖卿爵也冢宰官也其爵則卿其官則三公可以兼之)
(王氏昭禹曰有藏則置府有書則置史有號令之事則置徒有徒則置胥有市賈之事則置賈也)
(蔡氏德晉曰治典太宰以卿一人主之少宰以中大夫二人副之既已職其要矣然非多設佐員以職其)
(詳則治之繁劇者無由理故更設宰夫以下大夫四人統領上中下士五十六人使職治典之詳也府史)
(胥徒則吏員也自太宰至旅下士凡六十三人而府史胥徒止百五十人官甚多而吏甚簡盖周時百官)
(各勤于政吏止取其給不必過多且吏簡則易周知其情弊不至朋比為姦以蒙蔽其上况吏多而禄不)
(給不得不薄薄則内顧之念重不得不為姦惟吏簡則祿易給而得厚則人咸知自愛然則先王之減省)
(吏員誠法也又成周下士與庶人在官者同祿則知吏之與官其位亦不甚懸絶盖必取儒雅賢厚之人)
(居之如漢世博士弟子之眀經者多補太守卒吏是以吏之流品不雜此又正本清源之法也)
宫正上士二人中士四人下士八人府二人史四人胥
四人徒四十人(注正長也宫正主宫中官之長上疏上大宰至旅下士總馭羣職故為首自)
(此宫正已下至夏采六十官隨事緩急為先後故自宫正至宫伯二官主宫室之事安身先湏官室故為先也)
(自膳夫至腊人皆供王膳羞飲食饌具之事人之處世在安與飽故食次宫室也自醫師已下至獸醫主療疾)
(之事有生則有疾故醫次食饌也自酒正至宫人陳酒飲肴羞之事醫治既畢湏酒食養身故次酒肴也自掌)
(舍至掌次安不忘危出行之事故又次之自大府至掌皮並是府藏計會之事既有其餘理湏貯積或出或納)
(宜計會之故相次也自内宰至屨人陳后夫人已下内教婦功婦人衣服之事君子明以訪政夜以安息故言)
(婦人于後也夏采一職記招魂以其死事故於末言之也)
宫伯中士二人下士四人府一人史二人胥二人徒二
十人(注伯長也)
(魏氏校曰宫正宫伯皆士先王燕居宫巾宦侍婦人不得在側左右前後所與居者惟士耳程子嘗言于)
(哲宗曰人主親賢士大夫之時多親宦官官妾之時少則可涵養德性薰陶氣質得斯義矣)
(王氏應電曰天官之職宫中為至要故小宰宰夫以宫職為至重宫正宫伯與小宰宰夫相戒交舉乃天)
(官之第一義所以列銜百職之首也)
(蔡氏德晉曰成周天子之衛有四官正宫伯所掌居守環列之衛也令官吏及士庶子有德行道藝者直)
(宿衛以養成君德為務孟子所謂在王所者長幼卑尊皆薛居州王誰與為不善乃相臣格王要道故屬)
(冢宰太僕所掌侍御僕從之衛也主于通政令虎賁所掌奔趨先後之衛也取其有勇力故二者屬司馬)
(司隸所掌周防守禦之衛也令四翟之吏守王之門外與罪隸同為五隸故屬司寇然别言之則有四衛)
(合言之止二衛而已宫正宫伯所掌即漢光禄勲所掌之郎衛也太僕虎賁司隸所掌即漢衛尉所掌之)
(兵衛也漢之郎衛類取明經行脩者充之自議郎外皆主更直執戟宿衛諸殿門出充車騎光禄勲考其)
(德行而進退之猶存周官遺法魏晉以後郎衛廢而光祿不復居禁中至北齊光祿寺則掌膳羞悵幕而)
(已)
膳夫上士二人中士四人下士八人府二人史四人胥
十有二人徒百有二十人(注膳之言善也今時美物曰珍膳膳夫食官之長也鄭司)
(農以詩說之曰仲允膳夫)
(蔡氏德晉曰養生莫切於飲食然物性不齊而四時五臟各有宜忌膳夫選擇牲物和調美善而後進于)
(王所以均平其氣體衛護其生理非徒以肥甘養口體而已記以飲食為人之大欲存焉而魯共公擇言)
(亦謂必有以酒與味亡其國者則知飲食之欲不可不防閑撙節也人主玉食萬方苟縱欲不已小之則)
(如唐時貢荔枝置遞鋪至死者相望于道以為民害大之則如商辛之酒池肉林而宗社為墟矣膳夫以)
(禮制王食以道節王欲使品物有定多寡有數則臣民不得貢四方珍竒之味人主不得恣口腹無厭之)
(求此所以成王清心寡欲之德也且膳夫一飲一食必與王俱如晉知悼子卒平公飲酒宰夫杜蕢遂入)
(寢而諫是也是其有助于相臣格君心之職者非小故膳夫屬之冢宰也)
庖人中士四人下士八人府二人史四人賈八人胥四
人徒四十人(注庖之言苞也裹肉曰苞苴賈主市買知物賈)
内饔中士四人下士八人府二人史四人胥十人徒百
人(注饔割烹煎和之稱内饔所主在内)
外饔中士四人下士八人府二人史四人胥十人徒百
人(注外饔所主在外)
亨人下士四人府一人史二人胥五人徒五十人(注主為外)
(内饔煮肉者)
朱子曰陳君舉說天官之職如膳羞衣服之官皆屬
之此是治人主之身此說是
魏氏校曰今之厨役古乃以士為之事外無道也後
世士多清談鼎鑊之事以為賤役事道判矣讀周禮
者以此類求之庶知古人温恭朝夕執事有恪之義
甸師下士二人府一人史二人胥三十人徒三百人(注郊)
(外曰甸師猶長也甸師主共野物官之長)
獸人中士四人下士八人府二人史四人胥四人徒四
十人
&KR1547;人中士二人下士四人府二人史四人胥三十人徒
三百人
鼈人下士四人府二人史二人徒十有六人
腊人下士四人府二人史二人徒二十人(注腊之言夕也)
(高氏愈曰自膳夫至腊人凡十官為一屬以其皆奉王飲食之事也天官自宰夫而下首列宫官所以擁)
(衛王居而防肘腋之變次列食官醫官所以保護王躬而防意外之虞三者皆官之至要固不得以他官)
(先之矣)
醫師上士二人下士四人府二人史二人徒二十人(注醫)
(師衆醫之長)
食醫中士二人(注食有和齊藥之類)
疾醫中士八人
瘍醫下士八人(注瘍創癕也)
獸醫下士四人(注獸牛馬之類)
(黃氏度曰周冢宰必兼三公使其燥濕寒暑之不戒飲食起居之不節而疾生焉何以為師保故食醫之)
(調適飲食為詳而醫師奉王之事屬于冢宰)
(葉氏時曰人君一起居一飲食不知致謹皆足以生疾不統于大臣則小臣何所忌西漢以太醫太官隸)
(少府而統于丞相御史猶有周官遺意至東漢則尚藥太官雖如舊而悉用奄人主之唐亦隸之内侍省)
(起居飲食之重不揆于大臣而委之奄豎豈有防微杜漸葆和毓德之計哉)
(蔡氏德晉曰醫師職在調護王躬其屬以食醫為上治之于未病也疾瘍二醫則治之于己病矣食醫之)
(法下及君子先王之體羣臣也疾瘍之療徧及萬民先王之子庶民也至獸如牛馬之屬人所任用者亦)
(不忍其疾痬而設醫治之先王愛物之仁至矣疾醫不使療瘍内外之證異也民醫不使療獸人物之類)
(殊也人則疾痬分為二職獸則統于一職詳于貴而略于賤也先王經制之善如此宜其上下恬熙民無)
(夭札物無疵癘以成大和之治也)
酒正中士四人下士八人府二人史八人胥八人徒八
十人(注酒正酒官之長)
(高氏愈曰自酒正至冪人共九職亦皆主王飲食供養之事但女酒女漿之屬皆以女人在王宫之内内)
(外貴有别故不與膳夫庖人相次)
酒人奄十人女酒三十人奚三百人(注奄精氣閉藏者今謂之宦人月令)
(仲冬其器閎以奄女酒女奴曉酒者古者從坐男女沒入縣官為奴其少才知以為奚今之侍史官婢或曰奚)
(宦女)
漿人奄五人女漿十有五人奚百有五十人(注女漿女奴曉漿者)
凌人下士二人府二人史二人胥八人徒八十人(注凌冰室)
(也詩云二之日鑿冰冲冲三之日納于凌隂)
(高氏愈曰凌人厠于食官者夏月酒漿籩醢之味皆利冰之寒故也)
籩人奄一人女籩十人奚二十人(注竹曰籩女籩女奴之曉籩者)
醢人奄一人女醢二十人奚四十人(注醢豆實也不謂之豆此主醢豆不)
(盡于醢也女醢女奴曉醢者)
醯人奄二人女醯二十人奚四十人(注女醯女奴曉醯者)
鹽人奄二人女鹽二十人奚四十人(注女鹽女奴曉鹽者)
(葉氏時曰周官鹽人一職亦以鹽之用而供邦事未嘗以鹽之利而供邦財也後世𣙜利之禁興方且𣙜)
(鹽不足而又𣙜鐵𣙜鐵不足而又𣙜茶自漢至唐法日密矣)
冪人奄一人女冪十人奚二十人(注以巾覆物曰冪女冪女奴曉冪者)
(梁氏萬方曰飲食之官以冪人終之者致潔以告成全也)
宫人中士四人下士八人府二人史四人胥八人徒八
十人
掌舍下士四人府二人史四人徒四十人(注舍行所解止之處)
幕人下士一人府二人史二人徒四十人(注幕帷覆上者)
掌次下士四人府四人史二人徒八十人(注次自修正之處)
(王氏應電曰宫寢中凡便身煩勞之事後世皆屬之宦寺而周公必以屬士人宜其有承弼唘沃之功而)
(無逢迎消蝕之禍也漢猶近古孔光以名士親執唾壺侍中後世宮人意亡而治彌不古若矣)
大府下大夫二人上士四人下士八人府四人史八人
賈十有六人胥八人徒八十人(注大府為王治藏之長若今司農矣)
(葉氏時曰周以大府為府官之長總司貨賄出入之權則利權不分歛散得宜使分掌于諸司而不專總)
(于一司則出財者惟以給辦為能用財者惟以濟事為功而不顧後之不繼矣)
玉府上士二人中士四人府二人史二人工八人賈八
人胥四人徒四十有八人(注工能攻玉者)
内府中士二人府一人史二人徒十人(注内府主良貨賄藏在内者)
外府中士二人府一人史二人徒十人(注外府主泉藏在外者)
(李氏覯曰玉府掌天子燕私之物然而為冡宰之屬列大府之下主以上士之官而司書之要貳司會之)
(鈎考皆必及焉若以御府禁錢付之親幸之手省闥之中外人所不覩法制所不行比校所不及則傷財)
(害民非細故矣)
(葉氏時曰玉府掌王内帑内府外府掌王公帑公帑二而内帑一以公用多而私用少也三府各有所掌)
(而統之以大府則三府不得行其私大府雖總其財而制之以太宰則大府亦不得行其私此成周掌財)
(之官然也)
司會中大夫二人下大夫四人上士八人中士十有六
人府四人史八人胥五人徒五十人(注會大計也司會主天下之大計計)
(官之長若今尚書)
司書上士二人中士四人府二人史四人徒八人(注司書主)
(計會之簿書)
職内上士二人中士四人府四人史四人徒二十人(注職)
(内主入也若今之泉所入謂之少内)
職歲上士四人中士八人府四人史八人徒二十人(注主)
(歲計以歲斷)
職幣上士二人中士四人府二人史四人賈四人胥二
人徒二十人
(葉氏時曰財之出入必有會計司會為計官之長而司書貳之職内職歲則以出入相考而職幣復會其)
(餘財焉不特此也司裘何與會計而歲終且會其裘事掌皮何與財用而歲終亦會其財齎以二官而繼)
(于計官之列則凡事皆會可知此成周會財之官然也然以會計之官鈎考掌財用財之吏苟其權不足)
(以制而為太府者反得以勢臨之則將聽命之不暇又安敢校其是非故太府僅以下大夫二人司會乃)
(有中大夫二人下大夫四人使之以尊臨卑以多制寡而後糾察鈎考之勢得行司會又隸之冡宰而冢)
(宰以九式節財以歲終制用司會又不得以欺之也故知大府可以統諸府司會可以臨大府太宰可以)
(制司會則理財之法庶乎可得而論矣後世有為漢丞相而不知一歲錢穀之出入謂當責治粟内史為)
(唐宰相而曰陳調兵食非宰相事請罷度支歸有司彼豈識大府司會兼屬冡宰之意乎)
(蔡氏德晉曰職内職歲皆無府藏唯職幣自有府藏盖羣臣當用公物已經内外府支出其用之有餘則)
(不復更入内外府故另立職幣俾收藏之以供賜予之用此職之立有四善焉一則支給公物可以稍寬)
(令辦事得以舒展一則令羣臣不得侵漁公物以入已一則令羣臣不獻羡餘以媚朝廷一則令君上不)
(得索瑣悉小利入公帑而充正用一職立而君臣之道交得矣)
司裘中士二人下士四人府二人史四人徒四十人
掌皮下士四人府二人史四人徒四十人
(郝氏敬曰自大府至掌皮十一職皆貨財之司而大府與司會為出入之長王飲食居處外財用為至急)
(君心荒于侈與羣小因緣為姦亦唯財為甚故冡宰兼領之後世宰相領度支儒者非之不知後世之失)
(在别設宰相不在領度支也)
(高氏愈曰司裘掌皮二職亦係王服御之事故屬之冡宰又以皮裘之事皆有會計故列諸會訃諸官之)
(下)
内宰下大夫二人上士四人中士八人府四人史八人
胥八人徒八十人(注内宰宫中官之長)
(鄭氏伯謙曰内宰為冡宰之屬則女寵近習皆畏師保之檢察而無敢踰節皇父作相膳夫内史皆不得)
(人晉侯近女而惑疾醫和以為趙孟之過古人致君二南之化其道由此)
内小臣奄上士四人史二人徒八人(注奄稱士者異其賢也)
(李氏覯曰餘奄皆不命也先王不以恩奪義不以私廢公雖其褱人毋得過寵奄稱士者止于四人况可)
(為卿大夫哉)
(吕氏祖謙曰奄位極于上士先王防患之意盖微)
閽人王宫每門四人囿游亦如之(注閽人司昏晨以唘閉者囿御苑游離宫)
(也)
(沈氏形曰宫門臯庫雉應路凡五當二十人囿游之門盖二又當八人也囿人掌囿游之守禁是游即在)
(囿中)
寺人王之正内五人(注寺之言侍也詩云寺人孟子正内路寢疏僖二十四年寺人披)
(請見自稱刑臣明寺人奄人也寺人既掌内人不掌男子而秦詩云欲見國君先令寺人者秦仲時官未備故)
(寺人兼小臣也正内謂后之路寢若王之路寢不得稱内先鄭云后六宫前一後五前一則路寝)
朱子曰天官兼嬪御宦官飲食之事皆總之則其於
飲食男女之欲所以制其君而成其德者至矣豈復
有後世宦官之弊古者宰相之任如此
(蔡氏德晉曰幽王時周家法度雖壊猶有寺人孟子惡讒而作巷伯之詩孔子賢而錄之則成周寺人必)
(選用醇謹老成可知也今考員止五人而無爵其職雖得侍御于王而所掌正内人之事盖慎簡而賤役)
(之周家所以無宦寺之禍也秦詩云未見君子寺人之令說者謂秦仲官未備故寺人兼小臣得掌男子)
(然宦寺與外政自此始厥後卒用趙高殺扶蘇弑二世而亡秦豈非祖宗立法不善之所致與)
内豎倍寺人之數(注豎未冠者之官名)
(方氏苞曰童稚未有遽犯宮刑者按春秋傳庚宗婦人之子叔孫以為豎官又孔氏之豎渾良夫長而美)
(通于伯姬則豎非刑人也)
九嬪(注嬪婦也昏義曰古者天子后立六宫三夫人九嬪二十七世婦八十一御妻以聽天下之内治以)
(眀章婦順故天下内和而家理也不列夫人于此官者夫人之于后猶三公之于王坐而論婦禮無官職)
世婦(注不言數者君子不苟于色有婦德者充之無則闕)
女御(注昏義所謂御妻御猶進也侍也)
朱子曰五峯以周禮為非周公致太平之書謂如天
官冡宰却管甚宫閫之事其意只是見後世宰相請
託宫闈交結近侍以為不可殊不知此正人君治國
平天下之本豈可以後世之弊而併廢聖人之良法
美意哉
薛氏衡曰内宰所掌自内豎以上所以紀綱王宫之
治自九嬪以下所以輔成王内之治
女祝四人奚八人(注女祝女奴曉祝事者)
朱子曰古人立法無所不備有是事則立是官如宮
中祈祝之事專立女祝以掌之自無後世巫蠱之禍
女史八人奚十有六人(注女史女奴曉書者)
張子曰女史八人書王后言動以佐内治及進御煩
碎之事皆書之故后夫人以下莫不懼而增德
典婦功中士二人下士四人府二人史四人工四人賈
四人徒二十人(注典主也典婦功者主婦人絲枲功官之長)
典絲下士二人府二人史二人賈四人徒十有二人
典枲下士二人府二人史二人徒二十人
(陳氏傅良曰三官悉用士人為之先王以此人主奢儉所係國家利害所關非士大夫為之則害國亂政)
(必不得已與内宫相關通如内小臣内司服之類始用宦者耳)
(高氏愈曰婦人不親絲枲則湛于逸樂而淫邪易生故立典婦功典絲典枲三官以督之)
内司服奄一人女御二人奚八人(注内司服主宫中裁縫官之長有女御者)
(以衣服進或當于王廣其禮使無色過)
縫人奄二人女御八人女工八十人奚三十人(注女工女奴曉)
(裁縫者)
染人下士二人府二人史二人徒二十人
(薛氏衡曰内司服與縫人既主以奄人而染人特付之命士者盖縫線之事雖當便于内而采章之正不)
(宜使便于内也)
(王氏志長曰染人職掌甚細然嫌微之際所關綦重書懋五服五章詩關綠衣黃裏盖名器之尊卑後宫)
(之華朴與其式法淫邪皆係焉屬之天官固宜已)
(高氏愈曰婦人淫巧自衣服始衣服奇邪自以豔色相誇闘始故染人一官特掌于冡宰而後宫服飾化)
(于竒邪者鮮矣)
追師下士二人府一人史二人工二人徒四人(注追治玉石之)
(名)
(高氏愈曰按追師為王后及九嬪世婦首服止于工二人其儉約如此)
屨人下士二人府一人史一人工八人徒四人
(史氏浩曰王有弁師后有追師王有司服后有内司服各有其司獨于屨人總之者以為不足煩二官)
夏采下士四人史一人徒四人(注夏采夏翟羽色禹貢徐州貢夏翟之羽有虞)
(氏以為緌後世或無故染鳥羽象而用之謂之夏采)
陳氏傅良曰冡宰一職惟制御天子身畔之人一則
環衛之人二則供奉飲膳酒漿之人三則出納財賄
之人四則宫中使令之人盖以此等與天子勢狎或
用内卿或用女奚他卿不能誰何所以冡宰盡制御
之
李氏光地曰冡宰兼統百官理萬事而其要以正君
身為本故自王及后世子凡内外之飲食服用居處
以至閹豎閽寺婦職女功皆兼而掌之盖所以相天
子脩身齊家而為治國平天下之本其慮至遠而義
至精也惟小宰宰夫則佐冡宰兼總大體紀綱内外
之政此外宫正宫伯則掌宿衛居守王宫之事事之
最要者也膳夫庖人内饔外饔亨人甸師獸人&KR1547;人
鼈人腊人醫師食醫疾醫瘍醫獸醫酒正酒人漿人
凌人籩人醢人醯人鹽人冪人皆飲食之事宫人掌
舍幕人掌次皆王寢處次舍之事大府玉府内府外
府皆蓄藏之事司會司書職内職歲職幣皆會計之
事以上諸職雖兼掌宫内之服食器用然皆外職也
故以司裘掌皮繼之盖裘皮雖衣服之類然不出於
婦功故於内職無所附屬而自内宰以下則皆内職
也内宰内小臣閽人寺人内豎皆内之男官九嬪世
婦女御女祝女史皆内之女官典婦功典絲典枲内
司服縫人染人追師屨人夏采則皆服飾之事也服
飾成於婦功故次於内職之後也
高氏愈曰先儒言天官一職凡宿衛之親人供奉之
近密凡其布列王宫内外廹近人主左右者一舉而
屬之冡宰夫是以嬪妃使令之私無敢蠱惑人主而
侵竊大臣之柄者後世奪大臣之權而授之羣臣散
天官之屬而歸之百司出内廷之士大夫而置之外
廷上不得以臨於下外不能以制乎内甚者宰相大
臣反仰鼻息于薰腐之軰豈復有綱紀名分乎周公
深慮遠識知後世之撓亂國政者固必皆若軰為之
故一攝以大宰之權使不得以乘間竊威福也
蔡氏德晉曰天官冡宰之屬凡六十三職以太宰少
宰宰夫為主乃總六官者其屬五項宫正宫伯主王
宿衛膳夫以下主王飲食膳羞宫人以下主王宫室
起居大府以下主國財用會計内宰以下主王内治
皆廹近人主左右之人一舉而屬之冡宰俾得以道
法而檢押廢置之是以嬪妃閹寺之流無敢蠱惑人
主而侵奪大臣之柄也或疑如此恐有宰相不賢之
弊不知人主但當慎擇賢宰相而專任之不當疑忌
宰相而分其權使羣小得以乘間而竊威福至重為
國家禍患也
蕙田案天官之屬卿一人冡宰是也中大夫
四人小宰司會各二也下大夫十二人宰夫
司會各四大府内宰各二也上士四十六人
中士百一十八人下士一百七十九人自冡
宰而外司會則漢之計相魏晉之度支尚書
唐之度支使宋之三司使是也大府則漢之
司農少府是也宫正則漢之光祿勲是也内
宰則漢之大長秋是也膳夫即今之光祿寺
醫師即今之太醫院
教官之屬大司徒卿一人小司徒中大夫二人鄉師下
大夫四人上士八人中士十有六人旅下士三十有二
人府六人史十有二人胥十有二人徒百有二十人(注師)
(長也司徒掌六鄉鄉師分而治之二人者共三鄉之事相左右也)
朱子語類問司徒職在敷教而地官言教者甚略言
山陵林麓之事甚詳何也曰湏使不饑不寒五方之
民各得其所教始可施但其中言教亦不略如族師
閭胥書其孝弟睦婣任恤屬民讀法之類皆是
(王氏應電曰六鄉天子首善之地多近臣近親司徒自治而教之鄉師為之師長領䄂六遂以及都鄙皆)
(天子畿内之地司徒不能徧及故于六遂特設遂人一職治而教之遂師為之師長領袖都鄙之治教則)
(屬諸其長而有都則都士都宗人朝大夫等官以提挈之若邦國之治教則在諸侯而有牧伯以統率之)
(然其教法皆本于司徒也)
鄉老二鄉則公一人鄉大夫每鄉卿一人州長每州中
大夫一人黨正每黨下大夫一人族師每族上士一人
閭胥每閭中士一人比長五家下士一人(注老尊稱也王置六鄉則)
(公有三人也三公者内與王論道中參六官之事外與六鄉之教其要為民是以屬之鄉焉州黨族閭比鄉之)
(屬别正師胥皆長也正之言政也師之言帥也胥有才知之稱載師職曰以官田牛田賞田牧田任遠郊之地)
(司勲職曰掌六鄉之賞地六鄉地在遠郊之内則居四同鄭司農云百里内為六鄉外為六遂)
(王氏安石曰鄉老公也尊之于鄉憲其言行不累以事故稱老鄉老于司徒之官非屬而無職)
陳氏傅良曰周公畢公以太師保釐東郊而召公以
太保率西方諸侯盖二伯兼鄉老者方叔涖中鄉之
師則卿為鄉大夫者歟春秋傳宋二師令鄉而司徒
令隧管仲為齊士鄉十五公與高國各率其伍雖損
益非古而列國孤卿亦董鄉事所以中外相維而治
出於一
(章氏俊卿曰鄉大夫卿也何以謂之大夫王制曰諸侯之上大夫卿則卿固可謂之大夫矣大夫以智帥)
(人者也故鄉大夫掌鄉之政教禁令則卿可曰大夫朝大夫掌都家之國治則士亦可曰大夫)
(高氏愈曰鄉大夫萬二千五百家之長六鄉共有鄉大夫六人其官以卿為之而復稱鄉大夫者意大夫)
(其本職而卿特為加銜所以别于六遂耳州長二千五百家之長每鄉五州長六鄉共有州長三十人黨)
(正五百家之長每州五黨正五州二十五黨正六鄉共黨正一百五十人族師百家之長每黨五族師一)
(州二十五族師六鄉共族師七百五十人閭胥二十五家之長每族四閭胥一黨共二十閭胥一州共百)
(閭六鄉共有閭胥三千人自鄉大夫至閭胥皆佐司徒以教其民者僅有其官而無府史胥徒以為役盖)
(皆里中賢者選而舉之使各任其鄉之事與朝廷之卿大夫不同比長五家之長六鄉七萬五千家共萬)
(五千比長比長即五家之民自閭胥以上則為另設之官不在齊民之列)
(沈氏彤曰鄉老三公兼之鄉大夫不以六卿兼何也曰鄉老無專職惟及鄉大夫帥其吏而禮賓賢能以)
(獻其書于上退而以五物詢衆庶而已故三公可兼若鄉大夫則職專而所掌多故别置而不以六卿兼)
(也如或兼之亦與公之兼鄉老常暫殊矣)
(蔡氏德晉曰自鄉大夫至比長自遂大夫至鄰長皆無府史胥徒以此皆鄉遂之民差其等職其教非列)
(位于朝而撡刑政之權者也其爵雖為卿大夫士而無官府之設其禄亦皆受田于鄉遂與其子弟自耕)
(以供一家之衣食而非有祿廪稍餼之班故下士即上農夫受田百畝中士倍下士上士又倍巾士大夫)
(又倍上士其所受之田皆私田而與其鄉民同養公田者也唯以致仕之公卿大夫士及世禄之子弟為)
(之則皆受公田之禄于朝者也而司徒歲終之考三歲之比又視其賢否以進退其爵秩是以古者之民)
(富貴貧賤常與其德行才能相稱而民莫不砥行脩職以待上之察舉也)
蕙田案外朝之位三公及州長百姓北面三
公每一人領二鄉之教則州長以下皆其屬
吏故皆從三公之位也鄉老為兼官鄉大夫
以下皆正官周禮列地官之職有鄉大夫而
無鄉老以此或謂鄉大夫即六卿為之恐未
然
封人中士四人下士八人府二人史四人胥六人徒六
十人(注聚土曰封謂壝堳埒及小封疆也)
(高氏愈曰司徒主民民依于土教民安土重遷莫重于正四封而建社故鄉官以下即以封人先之)
鼓人中士六人府二人史二人徒二十人
舞師下士二人胥四人舞徒四十人(注舞徒給徭役能舞者以為之)
牧人下士六人府一人史二人徒六十人(注牧人養牲于野田者詩)
(云爾牧來思何蓑何笠或負其餱三十維物爾牲則具)
牛人中士二人下士四人府二人史四人胥二十人徒
二百人(注主牧公家之牛者詩云誰謂爾無牛九十其犉犉者九十其餘多矣)
充人下士二人史二人胥四人徒四十人(注充猶肥也養繫牲而肥)
(之)
(方氏苞曰鼓舞乃民間通用之樂必屬地官于教民乃便牧人掌牧六牲以共祭祀亦地事也牧人養牲)
(于田野充人養牲于國中)
載師上士二人中士四人府二人史四人胥六人徒六
十人(注載之言事也事民而税之載師者閭師縣師遺人均人官之長)
閭師中士二人史二人徒二十人(注主徵六鄉賦貢之税者鄉官有州黨族)
(閭比正言閭者徵民之税宜督其親民者凡其賦貢入大府榖入倉人)
縣師上士二人中士四人府二人史四人胥八人徒八
十人(注主天下土地人民已下之數徵野賦貢也名曰縣師者自六鄉以至邦國縣居中焉鄭司農云四)
(百里曰縣)
(魏氏校曰縣師主天下之兵賦不屬之司馬而屬之司徒者古者寓兵于農無事則屬之司徒此經制也)
(有事而後屬之司馬此權制也是故司馬調兵必檄司徒之屬先王所以防微也)
(蔡氏德晉曰成周役法與軍法相表裏其事至煩重小司徒既兼總之又特設縣師以專司其事而于六)
(遂内更立稍人掌邱乘之法亦所以佐縣師也)
遺人中士二人下士四人府二人史四人胥四人徒四
十人(注遺謂以物有所饋遺)
均人中士二人下士四人府二人史四人胥四人徒四
十人(注均猶平也主平土地之力政者)
(高氏愈曰自載師至均人共五官為一類皆主土地人民賦歛征役之事宜為司徒所掌也)
師氏中大夫一人上士二人府二人史二人胥十有二
人徒百有二十人(注師教人以道者之稱也保氏司諫司救官之長鄭司農云詩云楀維師)
(氏)
保氏下大夫一人中士二人府二人史二人胥六人徒
六十人(注保安也以道安人者也書叙曰周公為師召公為保相成王為左右聖賢兼此官也)
(薛氏衡曰人主居君師之位將以善天下之民必先自善其身先王特設師保之官責以長善救失之任)
(使人主無動不善所以善天下之本)
(魏氏校曰先王有師臣者有友臣者于公孤則師之于師保氏則友之師嚴而友親相湏以成德後世人)
(主不知務故師友道廢人臣唯僕僕為恭漢置諫議大夫唐宋置拾遺補闕人主曷嘗與之友㦲)
(蔡氏德晉曰師保氏所以詔諫王者即所以教世子者也故父子一德也所以教世子者即所以教胄子)
(者也故君臣一德也後世另設東宫官屬以教世子而詔諫王非其職則世子無嚴憚之心教胄子又非)
(其職則世子無切磋之益其何以養成諸德也)
蕙田案周召為成王師保乃三公之職與經
所云師氏保氏不同鄭合而一之誤矣文王
世子云父師司成又云大司成論說在東序
即地官之師氏教國子以道者也
觀承案師氏保氏自與師保之尊不同据文
王世子父師司成之文而以師氏保氏當之
分析最確可破康成之謬
司諫中士二人史二人徒二十人(注諫猶正也以道正人行)
司救中士二人史二人徒二十人(注救猶禁也以禮防禁人之過者也)
(鄭氏鍔曰王者以天下為一身己之德成而無過亦欲天下之民有德行而無過惡故為民設司諫猶已)
(有詔媺之師為民設司救猶已有諫惡之保)
調人下士二人史二人徒十人(注調猶和合也)
媒氏下士二人史二人徒十人(注媒之言謀也謀合異類使和成者今齊人名)
(麴麩曰媒)
(高氏愈曰自師氏至媒氏共六官為一類主詔諫王訓國子而調和匡正會合其民司徒掌教莫切于此)
司市下大夫二人上士四人中士八人下士十有六人
府四人史八人胥十有二人徒百有二十人(注司市市官之長)
(王氏曰地官主教養萬民士農工商四者而已六鄉皆士故鄉大夫而下於德行之教詳六遂皆農故遂)
(人而下於稼穡之教詳市商人也司市而下治教商人之法也工則當見之于冬官矣)
質人中士二人下士四人府二人史四人胥二人徒二
十人(注質平也主平定物賈者)
廛人中士二人下士四人府二人史四人胥二人徒二
十人(注故書廛為壇杜子春讀壇為廛說云市中空地元謂廛民居區域之稱)
胥師二十肆則一人皆二史賈師二十肆則一人皆二
史司虣十肆則一人司稽五肆則一人胥二肆則一人
肆長每肆則一人(注自胥師以及司稽皆司市所自辟除也胥及肆長市中給徭役者胥師)
(領羣胥賈師定物價司虣禁暴亂司稽察留連不時去者)
欽定義疏有爵者自下士始故知胥師以下非官也比
長治五家即假以下士之名胥師賈師治二十肆而
仍與羣胥伍以是知古之賤未而貴農也惟不假以
爵故王都而外鄉遂都家公邑凡小邑聚有列肆者
守土之吏皆得辟除以治市政又所以便民而恤商
也
泉府上士四人中士八人下士十有六人府四人史八
人賈八人徒八十人(注鄭司農云故書泉或作錢市疏其職掌以市之征布故與司連)
(類在此)
(易氏祓曰外府列于天官而泉府列于地官者以掌市之征布也)
(高氏愈曰自司市至泉府凡十職皆所以治市然自胥師至肆長皆賈氏為之地官之屬六十其人固皆)
(不在數中也)
司門下大夫二人上士四人中士八人下士十有六人
府二人史四人胥四人徒四十人每門下士二人府一
人史二人徒四人(注司門若今城門校尉主王城十二門)
(高氏愈曰司門賤役也而主之以下大夫盖凡門關之内敢于出入犯禁者類皆豪強兼并之徒非位尊)
(權重必不能防閑檢責之且主城管鑰原非可輕倘奸徒竊發繫尤非小故官卑者不可以居是職也在)
(漢有城門校尉掌城門屯兵而出從緹騎且百二十者後世兵備彌嚴也)
司關上士二人中士四人府二人史四人胥八人徒八
十人每關下士二人府一人史二人徒四人(注關界上之門)
掌節上士二人中士四人府二人史四人胥二人徒二
十人(注節猶信也行者所執之信)
(高氏愈曰司門司關掌節三官以其為貨賄往來交通所係故屬於司徒市官之後太宰九賦其七所謂)
(關市之賦者盖皆司市以下諸官掌之矣)
遂人中大夫一人遂師下大夫四人上士八人中士十
有六人旅下士三十有二人府四人史十有二人胥十
有二人徒百有二十人(注遂人主六遂若司徒之于六鄉也六遂之地自遠郊以逹于)
(畿中有公邑家邑小都大都焉鄭司農云遂謂王國百里外)
遂大夫每遂中大夫一人縣正每縣下大夫一人鄙師
每鄙上士一人鄼長每鄼中士一人里宰每里下士一
人鄰長五家則一人(注縣鄙鄼里鄰遂之屬别也)
(王氏安石曰遂官各降鄉官一等故州謂之長縣與黨同謂之正鄙與族同謂之師)
(高氏愈曰六遂之制與六鄉無殊遂人之官視小司徒遂師視鄉師二官兼總六遂之政其地大其事煩)
(故其設屬之多胥徒之盛直擬于冢宰司徒之六卿自遂大夫以下皆所謂民官其遂大夫統萬二千五)
(百家視鄉大夫縣正統二千五百家視州長鄙師統五百家視黨正鄼長統百家視族師里宰統二十五)
(家視閭胥鄰長統五家視比長而其爵每視鄉官皆卑一級)
旅師中士四人下士八人府二人史四人胥八人徒八
十人(注主歛縣師所徵野之賦榖者也旅猶處也六遂之官里宰之師也正用里宰者亦歛民之税宜督)
(其親民)
稍人下士四人史二人徒十有二人(注主為縣師令都鄙邱甸之政也距)
(王城三百里曰稍家邑小都大都自稍以出焉)
委人中士二人下士四人府二人史四人徒四十人(注主)
(歛甸稍芻薪之賦以共委積者也)
土均上士二人中士四人下士八人府二人史四人胥
四人徒四十人(注均猶平也主平土地之政令者也)
草人下士四人史二人徒十有二人(注草除草)
稻人上士二人中士四人下士八人府二人史四人胥
十人徒百人
(高氏愈曰自旅師至稻人共六職俱主郊野米粟兵車芻薪貢賦與夫糞種作田之事次于遂人之下盖)
(亦猶其屬官而為之左右者也)
土訓中士二人下士四人史二人徒八人(注鄭司農云訓讀為馴謂)
(以遠方土地所生異物告道王也爾雅云訓道也元謂能訓說土地善惡之勢)
誦訓中士二人下士四人史二人徒八人(注能訓說四方所誦習及)
(人所作為久時事)
(林氏之奇曰土訓之所訓者土地之圖誦訓之所訓者方志之書)
蕙田案大司徒以天下土地之圖周知九州
之地域識其大者也土訓掌道地圖誦訓掌
道方志以告於王識其小者也故二官為司
徒之屬
山虞每大山中士四人下士八人府二人史四人胥八
人徒八十人中山下士六人史二人胥六人徒六十人
小山下士二人史一人徒二十人(注虞度也度知山之大小及所生者)
林衡每大林麓下士十有二人史四人胥十有二人徒
百有二十人中林麓如中山之虞小林麓如小山之虞
(注衡平也平林麓之大小及所生者竹木生平地曰林山足曰麓)
川衡每大川下士十有二人史四人胥十有二人徒百
有二十人中川下士六人史二人胥六人徒六十人小
川下士二人史一人徒二十人(注川流水也禹貢曰九川滌源)
澤虞每大澤大藪中士四人下士八人府二人史四人
胥八人徒八十人中澤中藪如中川之衡小澤小藪如
小川之衡(注澤水所鍾也水希曰藪禹貢曰九澤既陂爾雅有八藪)
(陳氏汲曰周禮有頒田法而山澤未嘗頒之民太宰以九職任萬民乃有虞衡以作山澤之材則知畿内)
(山澤皆官物也特置虞衡之官以掌之分山林川澤為上中下三等而設官有多少之異却令山澤之農)
(以時入山林川澤入山林者供薪蒸木材入川澤者供川澤之奠以當邦賦然則周制何以不頒之民而)
(乃設官以掌之也民自有之則有田不耕趨末者衆矣今設官以掌使旁近之民以時而入俾各供所有)
(以當邦賦則上之政令有制而下之取有節)
迹人中士四人下士八人史二人徒四十人(注迹之言跡知禽獸)
(處)
丱人中士二人下士四人府二人史二人胥四人徒四
十人(注丱之言礦也金玉未成器曰礦)
角人下士二人府一人徒八人
羽人下士二人府一人徒八人
掌葛下士二人府一人史一人胥二人徒二十人
掌染草下士二人府一人史二人徒八人(注染草藍蒨象斗之屬)
掌炭下士二人史二人徒二十人
掌荼下士二人府一人史一人徒二十人(注荼茅莠)
掌蜃下士二人府一人史一人徒八人(注蜃大蛤月令孟冬雉入大水)
(為蜃)
囿人中士四人下士八人府二人胥八人徒八十人(注囿)
(今之苑)
場人每場下士二人府一人史一人徒二十人(注場築地為墠)
(季秋除圃中為之詩云九月築場圃十月納禾稼)
(高氏愈曰自山虞至場人共十五職皆主山林藪澤及其徵歛之事盖太宰九職有山澤之賦皆此山虞)
(以下諸官掌之也)
廪人下大夫二人上士四人中士八人下士十有六人
府八人史十有六人胥三十人徒三百人(注藏米曰廪廪人舍人倉)
(人司禄官之長)
舍人上士二人中士四人府二人史四人胥四人徒四
十人(注舍猶宫也主平宫中用榖者也)
倉人中士四人下士八人府二人史四人胥四人徒四
十人
司祿中士四人下士八人府二人史四人徒四十人(注主)
(班祿)
司稼下士八人史四人徒四十人(注種穀曰稼如嫁女以有所生)
舂人奄二人女舂抌二人奚五人(注女舂扌女奴能舂與扌者扌抒臼也詩)
(云或舂或扌)
饎人奄二人女饎八人奚四十人(注鄭司農云饎人主炊官也特牲饋食禮)
(曰主婦視饎爨故書饎作&KR1066;)
槀人奄八人女槀每奄二人奚五人(注鄭司農云槀讀為犒帥之犒主冗)
(食者故謂之犒)
(高氏愈曰自廪人至槀人共八職皆與米粟之事相出入故類為一屬周公以錢幣事屬天官以米粟事)
(屬地官者錢幣主流行米穀主蓄藏隂陽之義也且使會計之繁劇各有所分而人不得縱其奸後世以)
(錢榖二事總于戶部一官而筦算之勞有不勝言矣)
陳氏傅良曰周禮地官掌教最難曉以屬官考之自
鄉師至比長自遂人至鄰長皆鄉遂之官自封人至
充人皆疆場畜牧之官自載師至均人皆掌財賦征
役之事自司市至泉府皆掌市井自司門至掌節皆
掌門關自旅師草人稻人虞衡以至掌染草炭荼蜃
極于場人囿人無非山林川澤田疇之官所謂教官
者師氏保氏司諫司救調人鼓人不過六七而已當
時謂之教典何也先王教民自經界始八八為井五
五為軍市有奠居里有聯比無非習民于正而寓之
以道德之意俾之分定而慮不易事同而心臧生厚
而德正易直而淳龐以服從上令是曰教典師保諫
救調媒之官則導媺惡訓禮行判合婚冠者也而豈
徒謂是哉豳詩述風化之由孟子言王道之本無非
田圃之事誠知本者也
李氏光地曰大司徒主於教民然教民者以養民為
本故自土地田野之事賦税兵車之政皆司徒掌之
盖古者養即為教教即為養養教不相離非如後世
之截然為二物也鄉師鄉老鄉大夫州長黨正族師
閭胥比長皆六鄉之官也六鄉之民居王城之中其
受田在近郊百里之内其施教最先其立法最詳盖
其所謂教民讀法序齒興賢其紀綱條具布之六遂
都鄙邦國所以化民成俗無不由是故下六遂之官
詳于田野稼穡而略于教事非遠近異施也其法已
具于六鄉故於遂略其詞立文不同而義相備也封
人主封社稷鼓人舞師主鼓舞祭祀牧人牛人充人
主祭祀之犧牲皆國之大事故次之載師閭師縣師
遺人均人主賦斂力征之事故又次之師氏保氏司
諫司救調人媒氏掌教萬民德行道藝匡其過惡勸
其親睦之事乃教所以成故又次之盖六鄉之官為
之經而封人以下至媒氏為之緯各主其鄉之祭祀
賦役教化者經也又各為之專官者緯也此其序也
司市質人㕓人胥師賈師司虣司稽胥肆長泉府皆
市官也司門司關掌節皆關吏也市在王朝之後關
在王城之外故關市次於此而山林川澤之官則列
於六遂之終者亦重王城之義也遂人遂師遂大夫
縣正鄙師鄼長里宰鄰長皆六遂之官也旅師稍人
委人土均亦主賦役力征之事者也旅師猶載師也
稍人猶縣師也委人猶遺人也土均猶均人也其職
盖相成而或屬於鄉或屬於遂亦以所職之遠近為
先後之次也草人稻人盖農師也繼於土均之後猶
師氏保氏之繼均人鄉主教而遂主耕也土訓誦訓
辨四海九州之土宜地俗因草人稻人辨地物而並
及之也山虞林衡川衡澤虞迹人丱人角人羽人掌
葛掌染草掌炭掌荼掌蜃皆山澤之官也次於此者
猶關市之次六鄉也關市近故内之山澤遠故外之
也囿人場人園圃之官也故次山澤也廪人舍人倉
人司祿司稼舂人&KR1066;人槀人皆倉廪粟米之官也國
之積貯民之司命故以是終焉
蕙田案地官之屬卿一人大司徒是也中大
夫五人小司徒二師氏一遂人二也下大夫
十五人鄉師四保氏一司市二司門二遂師
四廪人二也上士四十八人中士百四十八
人下士三百三十八人山虞林衡川衡澤虞
皆中下士其數無考其鄉遂之官則卿六人
中大夫三十六人下大夫百八十人上士九
百人中士三千七百五十人下士萬八千人
而郊野之官不與焉師氏保氏如後世之經
筵講讀及太子師傅司門如漢之城門校尉
廪人如魏晉以後之倉部今之倉場侍郎也
禮官之屬大宗伯卿一人小宗伯中大夫二人肆師下
大夫四人上士八人中士十有六人旅下士三十有二
人府六人史十有二人胥十有二人徒百有二十人(注肆)
(猶陳也肆師佐宗伯陳列祭祀之位及牲器粢盛)
(薛氏衡曰肆之為言陳也宗伯以明其義肆師以陳其數)
鬱人下士二人府二人史一人徒八人(注鬱鬱金香草宜以和鬯)
鬯人下士二人府一人史一人徒八人(注鬯釀秬為酒芬香條暢于上)
(下也秬如黑黍一稃二米)
鷄人下士一人史一人徒四人
司尊彛下士二人府四人史二人胥二人徒二十人(注彛)
(亦尊也鬱鬯曰彛彛法也言為尊之法也)
司几筵下士二人府二人史一人徒八人(注筵亦席也鋪陳曰筵藉)
(之曰席然其言之筵席通矣)
(薛氏衡曰鬱鬯實尊彛而獻之涖几筵而陳之故三職相次)
天府上士一人中士二人府四人史二人胥二人徒二
十人(注府物所藏言天者尊此所藏若天物然)
典瑞中士一人府二人史二人胥一人徒十人(注瑞節信也典)
(瑞若今符璽郎)
典命中士二人府二人史二人胥一人徒十人(注命謂王遷秩)
(羣臣之書)
司服中士二人府二人史一人胥一人徒十人
(高氏愈曰自天府至司服共四官皆國家典禮之物名器爵秩所係宜為禮官重職也)
典祀中士二人下士四人府二人史二人胥四人徒四
十人
守祧奄八人女祧每廟二人奚四人(注遠廟曰祧周為文王武王廟遷主)
(藏焉奄如今之宦者女祧女奴有才知者天子七廟三昭三穆奚女奴也)
(薛氏衡曰典祀掌外祀之兆守守祧掌先王先公之廟祧外焉兆守謹于四郊内焉廟祧謹于宗廟禮之)
(大本在是)
世婦每宫卿二人下大夫四人中士八人女府二人女
史二人奚十有六人(注世婦后官官也王后六宫漢始大長秋詹事中少府太僕亦用士)
(人女府女史女奴有才智者卿疏王后六官每宫卿二人則十二人也此主婦人則大夫士並奄人為之是)
(以賈馬皆云奄卿也)
(沈氏彤曰王之六卿六命十二小卿皆中大夫四命九嬪視九卿此卿十二人則當視四命中大夫也天)
(官之世婦即春官之世婦乎曰然其職同則其人同也但兩著其職而爵數獨詳于春官則未之歸一耳)
(朱子以周禮為草本盖謂此類也)
蕙田案賈疏以世婦為奄人大謬豈有奄人
而位為列卿者乎攷天官世婦所掌與此世
婦所掌大略相同則其非兩職明甚
内宗凡内女之有爵者(注内女王同姓之女謂之内宗有爵其嫁于大夫及士者凡無)
(常數之言)
外宗凡外女之有爵者(注外女王諸姑姊妹之女謂之外宗)
冡人下大夫二人中士四人府二人史四人胥十有二
人徒百有二十人(注冡封土為邱壠象冡而為之)
墓大夫下大夫二人中士八人府二人史四人胥二十
人徒二百人(注墓冡塋之地孝子所思慕之處)
職喪上士二人中士四人下士八人府二人史四人胥
四人徒四十人(注職主也)
(高氏愈曰人死魂氣歸天體魄歸地聖人既立之主以定其魂復為之墓以藏其魄故廟之與墓皆有禮)
(儀而不可忽而守祧與冡人墓大夫皆隸于禮官職喪主諸侯公卿大夫喪禮者與墳墓之類相近故冡)
(人墓大夫以下即以此繼之)
大司樂中大夫二人樂師下大夫四人上士八人下士
十有六人府四人史八人胥八人徒八十人(注大司樂樂官之長)
(高氏愈曰凡教人均平其氣體怡懌其心志使之優柔漸漬而自和順于道德者莫善于樂故虞廷命夔)
(教胄子而周官教國子以司樂名官然虞廷典禮典樂分為二而周官以司樂屬之大宗伯盖禮理也樂)
(和也隂陽理而後和則司樂隸禮官宜矣)
大胥中士四人小胥下士八人府二人史四人徒四十
人(注胥有才知之稱禮記文王世子曰小樂正學干大胥佐之)
(鄭氏鍔曰閭胥以胥名之謂其才智足以長人樂官亦名胥胥者相也惟有才智然後能相人)
太師下大夫二人小師上士四人瞽矇上瞽四十人中
瞽百人下瞽百有六十人眡瞭三百人府四人史八人
胥十有二人徒百有二十人(注凡樂之歌必使瞽矇為焉命其賢知者以為大師)
(小師晉杜蒯云曠也大師也眡讀為虎眡之眡瞭目明者鄭司農云無目眹謂之瞽有目眹而無見謂之矇有)
(目無眸子謂之瞍)
(高氏愈曰大司樂學官之長大師教樂之官之長小師其副也古人重樂謂其可以格神眀馴鳥獸故其)
(官特以下大夫為之瞽矇其别有上中下者盖亦以審音之優劣定其差)
典同中士二人府一人史二人胥二人徒二十人(注同隂律)
(也不以陽律名官者因其先言耳書曰協時月正日同律度量衡太師職曰執同律以聽軍聲疏引書及大)
(師職證同在律上之義孔注尚書律為法制當齊同之則同不為隂律與鄭義别)
(王氏安石曰典同則律可知)
(高氏愈曰不以陽律名官者陽待隂之和舉其全也)
磬師中士四人下士八人府四人史二人胥四人徒四
十人
鐘師中士四人下士八人府二人史二人胥六人徒六十人
笙師中士二人下士四人府二人史二人胥一人徒十人
鎛師中士二人下士四人府二人史二人胥二人徒二
十人(注鎛如鐘而大)
(高氏愈曰八音金石為重故先鐘磬二師笙師于匏土竹木四音皆教而耑稱笙師者以笙之用獨多也)
(鎛師主革音而以鎛名官者以主鼓其金奏也)
韎師下士二人府一人史一人舞者十有六人徒四十
人(注鄭司農說以眀堂位曰韎東夷之樂讀如味飲食之味杜子春讀韎為菋荎著之菋元謂如韎韐之韎)
旄人下士四人舞者衆寡無數府二人史二人胥二人
徒二十人(注旄牛尾舞者所持以指麾)
(陸氏佃曰王者舞先王之樂眀有法也舞當代之樂明有制也舞四夷之樂明有懷也)
(鄭氏鍔曰作四夷之樂當從其國不變其俗故韎師所服者赤韎示不變其所服旄人所執者牛尾示不)
(變其所執鞮鞻氏所履者革履示不變其所履)
籥師中士四人府二人史二人胥二人徒二十人(注籥舞者)
(所吹春秋宣八年壬午猶繹萬入去籥傳曰去其有聲廢其無聲者詩云左手執籥右手秉翟)
籥章中士二人下士四人府一人史一人胥二人徒二
十人(注籥章吹籥以為詩章)
(鄭氏鍔曰迎寒逆暑祈年祭蜡古之詩無不可用乃專用豳籥吹豳詩者盖以先公開國于豳稼穡蠶桑)
(勤力重本極王業之艱難周公念其祖先務農之勤教民之心風俗之厚故四時祈祭皆用豳籥吹豳詩)
(而以籥章名官)
鞮鞻氏下士四人府一人史一人胥二人徒二十人(注鞻)
(讀如屨也鞮屨四夷舞者所屝也今時倡蹋鼓沓行者自有屝)
典庸器下士四人府四人史二人胥八人徒八十人(注庸)
(功也鄭司農云庸器有功者鑄器銘其功春秋𫝊曰以所得於齊之兵作林鐘而銘魯功焉)
司干下士二人府二人史二人徒二十人(注干舞者所持謂楯也春)
(秋傳曰萬者何干舞也)
(高氏愈曰自典同至司干共十二職皆太師之屬而總隸于大司樂也)
大卜下大夫二人卜師上士四人卜人中士八人下士
十有六人府二人史二人胥四人徒四十人(注問龜曰卜大卜卜)
(筮官之長)
(高氏愈曰大卜卜師卜人三官同署而龜人以下四官皆其屬也先王所以同民患前民用使人通隂陽)
(造化之幾而趨吉避凶者莫過於卜筮觀洪範九疇耑以稽疑繫之則其重可知矣占夢眡祲二官所以)
(考休咎而察灾祥亦其類也故附焉大卜卜師卜人官至三十人之多者盖神明之事微妙而難窺當主)
(多人以相参决也)
蕙田案洪範稽大疑則謀及卜筮易稱定天
下之吉凶成天下之亹亹莫大乎蓍龜故先
王以卜筮為重殷人建天官先六大而大卜
居其一周禮大卜以下大夫為之而滕侯之
先以王室懿親為周卜正則三代以上未嘗
以方技目之矣古人先卜而後筮春秋傳亦
云筮短龜長此筮人之官領於大卜盖古制
然也至孔子贊易列于六經而卜龜之法不
𫝊人始重筮而輕卜矣
龜人中士二人府二人史二人工四人胥四人徒四十
人(注工取龜攻龜)
菙氏下士二人史一人徒八人(注燋焌用荆菙之類)
占人下士八人府一人史二人徒八人(注占著龜之卦兆吉凶)
簭人中士二人府一人史二人徒四人(注問著曰筮其占易)
占夢中士二人史二人徒四人
眡祲中士二人史二人徒四人(注祲隂陽氣相侵漸成祥者魯史梓慎云吾見)
(赤黑之祲)
朱子曰聖人雖至小事必用其敬如夢亦有官掌之
(鄧氏元錫曰卜筮占夢即人占天也眡祲以天占人也)
欽定義疏殷宗恭默傅說見夢夢協朕卜武王以誓師
大人之占著於小雅傳記所載祲祥凶變先見于夢
兆者多矣故周公特設掌夢之官與卜筮眡祲相間
皆聖人畏天省躬精誠之所貫注也
大祝下大夫二人上士四人小祝中士八人下士十有
六人府二人史四人胥四人徒四十人(注大祝祝官之長)
(薛氏衡曰卜也者先王所以求諸幽以决吾心之疑祝也者先王所以告諸幽以薦吾心之信此序官之)
(相為先後與)
(王氏志長曰别立喪祝詛祝甸祝不以干大小祝者逹誠于鬼神示欲其心無所淆得專致其寅清也)
喪祝上士二人中士四人下士八人府二人史二人胥
四人徒四十人
甸祝下士二人府一人史一人徒四人(注甸之言田也田狩之祝)
詛祝下士二人府一人史一人徒四人(注謂祝之使沮敗也)
司巫中士二人府一人史一人胥一人徒十人(注司巫巫官之)
(長)
男巫無數女巫無數其師中士四人府二人史四人胥
四人徒四十人(注巫能制神之處位次主者)
(王氏志長曰程子嘗言天人一也但常人神氣昏塞有所隔而不能相通聖人能通幽眀而一之此卜筮)
(占夢眡祲馮相保章巫祝醫官所由設也盖王心一動鬼神與知善惡纖微皆與造化流通而無間内而)
(徵於夢寐有獻贈之法外而動乎四體有養治之宜眀而見於蓍龜以詔救政幽而祈於鬼神以求福佑)
(上而觀象於三辰以辨序事故曰王前巫而後史卜筮瞽侑皆在左右王中心無為也以守至正其此之)
(謂與)
大史下大夫二人上士四人小史中士八人下士十有
六人府四人史八人胥四人徒四十人(注大史史官之長)
(王氏與之曰史官公道所係清議所出君相一有過舉史氏直書正蘇子由所謂宰相操一時之賞罰史)
(官明萬世之是非者此所以權重宰相列之春官雖太宰不得統攝之)
(陳氏曰太史盖掌記錄明卜候故凡郡國記書及天官星憲之書皆藏于此晉韓宣子適魯觀書於大史)
(見易象與魯春秋則知凡書皆藏大史矣楚昭王時有雲如衆赤鳥夾日以飛楚子使問之周大史則知)
(太史兼明天象矣)
(高氏愈曰大史掌國家一切禮法當屬禮官而得以鈎考邦國官府之治其相亞太宰而略與司會權埒)
(漢人以郡國計書先上大史猶仍周官之法至掌天時告朔之禮又合後世欽天監職而兼之故馮相保)
(章司推算占候為其屬自後漢至隋惟魏明帝史職領中書其餘多領秘書而變為著作局國史纂修實)
(錄之屬矣)
馮相氏中士二人下士四人府二人史四人徒八人(注馮)
(乘也相視也世登高臺以視天文之次序天文屬大史月令曰乃命大史守典奉法司天日月星辰之行宿離)
(不貸)
保章氏中士二人下士四人府二人史四人徒八人(注保)
(守也世守天文之變)
(高氏愈曰馮相主推步保章主占候推步者司天文之常占候者司天文之變此則唐虞羲和之職而周)
(公列之為二繫之以氏盖亦世掌其官者)
内史中大夫一人下大夫二人上士四人中士八人下
士十有六人府四人史八人胥四人徒四十人
王氏詳說玉藻曰左史書動右史書言以左傳考之
左史即大史右史即内史襄二十五年載齊大史書
崔杼之事非書動乎僖二十八年王命内史策命晉
侯非書言乎
(高氏愈曰内史於王生殺大柄皆参與而一切誥命策令皆出其手盖為天子最親密之臣書稱大史友)
(内史友而家語云古者天子以内史為左右手則倚任之重可知)
外史上士四人中士八人下士十有六人胥二人徒二
十人
(陳氏傅良曰内史猶今内制翰林也外史猶今外制舍人也凡策命之出黜陟予奪其與人主圖之者冡)
(宰也而以二史屬春官冡宰詔王大宗伯之屬得以陳誼補過於其間故號令罔不臧而賞罰公亦三公)
(所以集衆思昭令聞也)
(高氏愈曰其官無府史盖闕文)
御史中士八人下士十有六人其史百有二十人府四
人胥四人徒四十人(注御猶侍也進也其史百有二十人以掌贊書人多也)
(吕氏祖謙曰御史之名見於周官以中下士為之特小臣耳至于戰國其職益親故獻書多云獻書于大)
(王御史秦趙澠池之會令御史書事淳于髠亦云御史在後執法在傍是乂掌記事紏察之任也至秦皇)
(衡石程書侍御史之權益重漢以後御史大夫直與丞相分權矣)
蕙田案自大史以下皆史官大史位下大夫
卑於内史而列職在其前者大史兼掌天事
内史專掌人事古者以天事為重故也馮相
保章大史之屬故次之漢以内史治三輔而
御史大夫班亞丞相謂之副相與周禮名同
而實異惟大史令即周大史之職凡郡國計
書先上大史以其副下丞相與周禮掌六典
法則之意同而司馬遷以為近於卜祝之流
則其權益輕矣
巾車下大夫二人上士四人中士八人下士十有六人
府四人史八人工百人胥五人徒五十人(注巾猶衣也巾車車官之)
(長)
典路中士二人下士四人府二人史二人胥二人徒二
十人(注路王之所乘車)
車僕中士二人下士四人府二人史二人胥二人徒二
十人
司常中士二人下士四人府二人史二人胥四人徒四
十人(注司常主王旌旗)
(高氏愈曰先王所以明上下列貴賤辨等咸異物采者自衣服宫室而外莫過于車旗後世名分僣差亡)
(等冒上多自此始故巾車司常二官為禮官重職)
都宗人上士二人中士四人府二人史四人胥四人徒
四十人(注都謂王子弟所封及公卿所食邑)
家宗人如都宗人之數(注家謂大夫所食采邑)
(易氏祓曰天子有宗伯諸侯有宗人春秋夏父弗忌為宗人此諸侯之宗人也内諸侯亦有宗人都宗人)
(家宗人是已)
(高氏愈曰宗人主都家之禮猶天子之宗伯不敢稱伯稱宗人而已都司馬云每都朝大夫云每國此不)
(言者缺文也春官有都家宗人夏官有都家司馬秋官有都家士是祭祀兵刑大事禮樂征伐大權俱不)
(下移而一統于上此大都耦國之禍所以不見於先王之世也歟)
𫝊田案春秋傳鄭公孫黑肱有疾召室老宗
人立段則諸侯之大夫亦設宗人矣
凡以神士者無數以其藝之貴賤為之等(注以神士者男巫之俊有)
(學問才知者藝謂禮樂射御書數高者為上士次之為中士又次之為下士疏有即入之故無常數在都家)
(之下者欲見都家之神亦處置之)
易氏祓曰春官設屬最有統紀所典之禮五禮為先
五禮之中吉禮為本是盖天秩天叙自然之理觀大
宗伯其用亦博矣實以天神人鬼地示為主然後小
宗伯為之建國之神位肆師為之立國祀之禮而五
禮從之自其設屬而言雖五禮之用為不同莫先于
祭祀之禮於是因禮事之緩急而為職掌之先後祭
祀始于祼而告時告備之禮行焉故鬱人先之鬯人
次之鷄人次之尊彛几筵瑞玉命服之官又次之以
至内外祭祀無不畢舉而凶禮為謹終之事此冡墓
職喪所以居五禮之末掌禮之職備矣禮之所至樂
亦至焉又自大司樂以至司千凡二十職皆列于禮
官之次盖聖人制禮所以檢柅人心而歸之于中使
之周旋鼓舞于聲容之間而至敬存焉是樂之為用
皆所以輔成乎是禮者也然禮者理也所以經理斯
世者苟有一毫之不盡亦不足以為禮之至又自太
卜而下皆卜筮之事太祝而下皆巫祝之事太史而
下皆紀策書之事是雖文為制度之未而天秩天叙
實寓其間聖人率是而行之始于宫庭逹于天下其
道甚大百物不廢復以神士者終焉寧非吉禮為五
禮之本乎
李氏光地曰宗伯職掌邦禮而以祭祀為主盖所以
治神人而和上下故凡有事於禮及司神之官皆屬
焉小宗伯肆師佐大宗伯者也其次則鬱人鬯人鷄
人司尊彛司几筵皆掌祭祀之重器其次則天府典
瑞典命司服皆掌禮秩之大儀又其次典祀守祧世
婦内宗外宗則守廟兆之官及祭祀之職也又其次
冡人墓大夫職喪則守墓域之官及喪事之職也行
禮必有樂然後神人以和故大司樂樂師大胥小胥
大師小師瞽矇眡瞭典同磬師鐘師笙師鎛師韎師
旄人籥師籥章鞮鞍氏典庸器司干皆樂官之屬也
卜祝筮史明鬼神之理通隂陽之道故次於司樂之
後而俱隸於宗伯之職太卜卜師龜人菙氏占人簭
氏占夢眡祲卜官之屬也大祝小祝喪祝甸祝詛祝
祝官之屬也司巫男巫女巫巫官之屬也大史小史
馮相氏保章氏内史外史御史史官之屬也巾車典
路車僕司常掌車旄之事宜次於典命司服而叙在
巫史之後盖車所以乘旗載於車後之者貴賤之等
也都宗人家宗人主食邑采地之官後之者内外之
辨也凡以神仕者無常數未有官職故又後之也
蕙田案春官之屬卿一人大宗伯也中大夫
五人小宗伯二大司樂二内史一也下大夫
二十四人肆師四冡人二墓大夫二樂師四
大師二大卜二大祝二大史二内史二巾車
二也上士五十三人中士一百五十八人下
士二百七十五人瞽矇眡瞭皆三百人男巫
女巫凡以神士者無數内官則卿十二人下
大夫二十四人中士四十八人内宗外宗無
常數焉大司樂即虞書典樂教胄之職後世
别立國子監而樂官領於太常分為二職與
古制異矣内史即唐宋兩制之任明初以學
士入閣辦事與周官設内史之意同其後委
任益重遂為輔弼之臣諸曹莫能抗矣
右周禮官制上
五禮通考卷二百十四
