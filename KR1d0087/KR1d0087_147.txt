五禮通考卷一百三十七
刑部尚書秦蕙田撰
嘉禮十
朝禮
隋書禮儀志隋制正旦及冬至文物充庭皇帝出西房
即御座皇太子鹵簿至顯日門外入賀復詣皇后御殿
拜賀訖還宫皇太子朝訖羣官客使入就位再拜上公
一人詣西階觧劍升賀䧏階帶劍復位而拜有司奏諸
州表羣官在位者又拜而出皇帝入東房有司奏行事
訖乃出西房坐定羣官入就位上壽訖上下俱拜皇帝
舉酒上下舞蹈三稱萬歲皇太子與會則設坐於御東
南西向羣臣上夀畢入觧劍以升會訖先興
蕙田案顯日門文獻通考作明陽門
音樂志仁夀元年制詔吏部尚書竒章公弘等創制雅
樂歌辭
元會皇帝出入殿庭奏皇夏辭(郊丘社廟同)深哉皇度
粹矣天儀司陛整蹕式道先馳八屯霧擁七萃雲披
退揚進揖步矩行規勾陳乍轉華盖徐移羽旗照耀
珪組陸離居高念下處安思危臨照有度紀律無虧
皇太子出入奏肆夏辭惟熙帝載式固王猷體
乾建本是曰孟侯馳道美漢寝門稱周德心既廣道
業惟優傅保斯導賢才與遊瑜玉發響畫輪停輈皇
基方峻匕鬯恒休
食舉歌辭八首燔黍設教禮之始五味相資火為
紀平心和德在甘旨牢羞既陳鐘石俟以斯而御揚
盛軌養身必敬禮食昭時和歲阜庶物饒鹽梅既
濟鼎鉉調特以膚腊加臐膮威儀濟濟懋王朝饔
人進羞樂侑作川潛之膾雲飛&KR0796;甘酸有宜芬勺藥
金敦玉豆盛交錯御鼓既聲安以樂玉食惟君膳
必珍芳菰既潔重秬新是能安體又調神荆包畢至
海貢陳用之有節德無垠嘉羞入饋猶化謐沃土
名滋帝臺實陽華之菜雕陵栗鼎俎芬芳豆籩溢通
幽致遠車書一道高物備食多方山膚既善水豢
良桓蒲在位簨業張加籩折俎爛成行恩風下濟道
化光禮以安國仁為政具物必陳饔牢盛罝罘斤
斧順時令懷生熙熙皆得性於兹宴喜流嘉慶皇
道四達禮樂成臨朝日舉表時平甘芳既飫醑以清
揚休玉巵正性情隆我帝載永明明
上夀歌辭俗已乂時又良朝玉帛會衣裳基同北
辰久夀比南山長黎元鼓腹樂未央
宴羣臣登歌辭皇明馭歴仁深海縣載擇良辰式
陳高宴顒顒卿士昂昂侯甸車旗煜爚衣纓蔥蒨樂
正展懸司宫飾殿三揖稱禮九賓為傳圓鼎臨碑方
壺在面鹿鳴成曲嘉魚入薦筐篚相輝獻酬交徧飲
和飽德恩風長扇
文舞歌辭天睠有屬后德惟明君臨萬㝢昭事百
靈濯以江漢樹之風聲罄地必歸窮天皆至六戎仰
朔八蠻請吏烟雲獻彩龜龍表異緝和禮樂爕理陰
陽功由舞見德以歌彰兩儀同大日月齊光(同大一作固天)
(一作同天)
武舞歌辭惟皇御㝢惟帝乘乾五材並用七德兼
宣平暴夷險拯溺救燔九域載安兆庶斯賴續地之
厚補天之大聲隆有截化覃無外鼓鐘既奮干戚攸
陳功高德重政謐化淳鴻休永播久而彌新
右隋正旦朝賀
唐六典元日大陳設於太極殿(今大明宫於含元殿東都則於乾元殿)皇
帝衮冕臨軒皇太子獻夀次上公獻夀次中書令奏諸
州表黃門侍郎奏祥瑞戶部尚書奏諸州貢獻禮部尚
書奏諸蕃貢獻太史令奏雲物侍中奏禮畢然後中書
令又與供奉官獻夀時殿上皆呼萬歲
蕙田案通典以此條為唐舊制然考唐六典
注云舊儀闕供奉官獻夀禮開元二十五年
臣林甫謹草其儀奏而行之然則開元以後
更有增益非盡舊制也
宫城在皇城之北南面三門中曰承天東曰長樂西
曰永安若元正冬至大陳設燕會赦過宥罪除舊布
新受萬國之朝貢四夷之賓客則御承天門以聽政
(盖古之外朝也)其北曰太極門其内曰太極殿朔望則坐而
視朝焉(盖古之中朝也有東上西上二閣門東西廊左延明右延明二門)又北曰兩
儀門其内曰兩儀殿常日聽朝而視事焉(盖古之内朝也)
大明宫在禁苑之東南西接宫城之東北隅(龍朔元年高宗)
(以大内卑濕乃於此置宫)南面五門正南曰丹鳳門門内正殿曰
含元殿(殿即龍首山之東趾也階上高於平地四十餘尺南去丹鳳門四百餘步東西廣五百步)
(今元正冬至於此聽朝也)其北曰宣政門門内曰宣政殿次西曰
延英門其内之左曰延英殿右曰含象殿宣政北曰
紫宸門其内曰紫宸殿(即内朝正殿也)興慶宫在皇城之
東南(即今上龍潛舊宅也開元初以為離宫)宫之西曰興慶門其内曰
興慶殿(即正衙殿)次南曰金明門門内之北曰大同門其
内曰大同殿宫之南曰通陽門北入曰明光殿其内
曰龍堂通陽之西曰花萼樓樓西曰明義門其内曰
長慶殿東都皇城如京城之制皇宫在皇城之北
南面三門中曰應天左曰興教右曰光政(應天門端門若西京)
(之承天門)其内曰乾元門(若西京之太極門)乾元之左曰萬春右
曰千秋其内曰乾元殿(則明堂也證聖元年營造上圜下方八窗四闥高三百尺)
(元正冬正有時而御焉)上陽宫在皇城之西南(上元中營造高宗晚年常)
(居此宫以聽政焉)東面三門南曰提象門(即正衙門)北曰星躔門
提象門内曰觀風門南曰浴日樓北曰七寶閣其内
曰觀風殿
蕙田案唐六典於禮部職云元日冬至大陳
設於太極殿於工部職則云元正冬至大陳
設御承天門以聽政朔望則御太極殿以視
朝二條不合今以大明宫三殿之制相較似
當以太極殿為大朝之外朝兩儀殿為常朝
之正朝但考冊府元龜載永徽二年八月詔
來月一日太極殿受朝此後每五日一度太
極殿視事朔望即為常式則又當以後說為
是今姑兩存之以俟考
(葉氏夢得曰唐以宣政殿為前殿謂之正衙即古之内朝也以紫宸殿為便殿謂之上閤即古之燕朝也)
(而外别有含元殿古者天子三朝外朝内朝燕朝外朝在王宫庫門外有非常之事以詢萬民於宫中内)
(朝在路門外燕朝在路門内盖内朝以見羣臣或謂之路朝燕朝以聽政猶今之奏事或謂之燕寢鄭氏)
(小宗伯注以漢司徒府有天子以下大會殿為周之外朝而蕭何造未央宫言前殿則宜有後殿大會殿)
(設於司徒府則為外朝而宫中有前殿則為内朝燕朝盖去周猶未遠也唐含元殿宜如漢之大會殿宣)
(政紫宸乃前後殿其沿習有自來矣方其盛時宣政傳盖常朝日見羣臣遇朔望陵寝薦食然後御紫宸旋)
(宣喚仗入閤宰相押之由閤門進百官隨之入謂之喚仗入閤紫宸殿言閤猶古之言寝此御朝之常制)
(也中世亂離宣政不復御正衙立仗之禮遂廢惟以隻日常朝御紫宸而不設仗敬宗始復修之因以朔)
(望陳仗紫宸以為盛禮亦謂之入閤誤矣)
蕙田案唐自高宗以後朝會聽政多在大明
宫而不常在大内故石林亦止舉大明宫而
言其實大内興慶宫東都之皇宫上陽宫並
有正衙不必常在宣政也漢司徒府中有百
官朝會之殿其說見鄭氏槀人注别無大會
殿之名若小宗伯注則并無此文何疎舛如
此也
唐書百官志凡朝晚入失儀御史錄名奪俸三奪者奏
彈御史臺大夫一人中丞三人朝會則率其屬正百
官之班序遲明列於兩觀監察御史二人押班侍御史
顓舉不如法者凡朝會以官職事同者先爵爵同以齒
致仕官居上職事與散官勲官合班則文散官居職事
之下武散官次之勲官又次之官同者異姓為後親王
嗣王任文武官者從其班官卑者從王品郡王任三品
以下執事者居官階品之上非任文武官者嗣王居太
子太保之下郡王次之國公居三品之下郡公居從三
品之下縣公居四品之下侯居從四品之下伯居五品
之下子居從五品之上男居從五品之下以前官召見
者居本品見任之上以理解者居同品之下本司參集
者以職事為上下文武三品非職事官者朝參名簿皆
稱曰諸公
冊府元龜武德九年正月庚寅朔廢朝雨故也
舊唐書太宗本紀貞觀二年秋九月丙午詔曰尚齒重
舊先王以之垂範還章解組朝臣於是克終釋菜合樂
之儀東膠西序之制養老之義遺文可覩朕恭膺大寶
憲章故實乞言尊事彌切深衷然情存今古世踵澆季
而策名就列或乖大體至若筋力將盡桑榆且廹徒竭
夙興之勤未悟夜行之罪其有心驚止足行堪激勵謝
事公門收骸閭里能以禮讓固可嘉焉内外文武羣官
年高致仕抗表去職者參朝之日宜在本品見任之上
蕙田案禮有七十致仕之文所以崇禮讓誡
止足也唐制年高抗表致仕者朝參之位居
見任之上以理解者居同品之下其扶風教
勵廉恥之義可為後世法
舊唐書音樂志武德九年命祖孝孫修定雅樂至貞觀
二年六月奏之制十二和之樂皇帝臨軒奏太和王公
出入奏舒和皇帝食舉及飲酒奏休和皇帝受朝奏政
和皇太子軒懸出入奏承和元日冬至皇帝禮會登歌
奏昭和
蕙田案新書禮樂志十一曰正和皇后受冊
以行此云皇帝受朝奏政和與彼不同考開
元禮朝賀儀並無奏政和之文惟皇后受冊
儀則云典樂舉麾奏正和之樂則舊史誤也
冊府元龜載後漢張昭改十二和為十二成
議云皇帝受朝皇后入宫奏正和請改為扆
成然則皇帝受朝下當有皇后入宫四字舊
志誤脱去又訛正為政耳
唐書禮樂志唐之自製樂凡三大舞一曰七德舞二曰
九功舞三曰上元舞元日冬至朝會慶賀七德舞與九
功舞同奏
通典貞觀中景雲見河水清協律郎張文收採古朱雁
天馬之義製景雲河清歌名曰讌樂奏之管絃為諸樂
之首今元會第一奏者是
蕙田案張文收製讌樂在太宗朝冊府元龜
所載亦同唐志誤以為高宗時
冊府元龜貞觀十一年正月朔帝臨軒懸而不樂禮也
十五年正月庚午朔帝常服不臨軒行幸洛陽宫衣
冠禮樂闕如也二十年正月甲子太宗常服不臨軒
行在故也
舊唐書高宗本紀永徽元年春正月辛丑朔上不受朝
詔改元壬寅御太極殿受朝而不會四年春正月癸
丑朔上御軒不受朝以濮王泰在殯故也
永淳元年正月乙未朔以年饑罷朝會
冊府元龜神龍二年正月庚子朔以則天皇后梓宫在
殯不朝會
舊唐書中宗本紀神龍三年春正月庚子朔不受朝會
喪未再朞也
唐書睿宗本紀景雲二年春正月丁未朔以山陵日近
不受朝賀
舊唐書睿宗本紀景雲三年春正月癸酉上始釋慘服
御正殿受朝賀
冊府元龜開元四年正月戊寅朔帝御正殿受朝賀禮
畢親朝太上皇於西宫
舊唐書玄宗本紀開元五年春正月壬寅朔上以喪制
不受朝賀六年春正月丙辰朔以未經大祥不受朝
賀
通典開元六年八月勅九族既睦百姓有叙至于班列
宜當分位嗣王實先於主祭國老有貴于乞言比在朝
儀尚為間雜非所謂睦親敦舊之義也嗣王宜與開府
儀同三司等致仕官各居本品之上用為永式
冊府元龜開元七年正月辛卯朔御含元殿受朝衛仗
如常儀十年正月癸卯朔御含元殿受朝賀十六
年正月戊戌朔始聽政於興慶宫朝賀如常儀十八
年正月癸酉御含元殿受百僚朝賀如常儀
開元禮皇帝皇后至正受皇太子朝賀
前二日本司宣攝内外各供其職前一人尚舍奉御幄
座於太極殿北壁南向守宫設皇太子次於承天門外
朝堂北西向又於東宫朝堂設宫臣次如式太樂令展
宫懸於殿庭如臨軒儀典儀設皇太子位於横街南道
東北面設典謁位於懸之東北贊者二人在南差退俱
西面奉禮設宫臣版位於東宫朝堂如常其日依時刻
宫官俱集於次各服其服諸衛率各勒所部陳設如常
左庶子版奏請中嚴典謁引宫臣各就位如侍衛之官
各服其器服(右庶子負寶如式)俱詣閣奉迎僕進金輅於西閣
外南向内率一人執刀立於輅前北向中允一人在侍
臣之前贊者二人在中允前左庶子版奏外辦僕奮衣
而升正立執轡皇太子具服遠遊冠(若未冠則雙童髻)絳紗袍
升輿而出左右侍衛如常儀内率前執轡皇太子升輅
僕立授綏左庶子以下夾侍如常中允進當輅前跪奏
稱中允臣某言請發引俛伏興退復位(凡中允奏請皆如此儀)輅
動中允與贊者夾引以出内率夾輅而趨出出重明門
至侍臣上馬所中允奏請輅權停令侍臣上馬左庶子
前承令退稱令曰諾中允退稱侍臣上馬贊者承傳文
武侍臣皆上馬左庶子夾侍於輅前贊者在供奉宦人
内侍臣上馬畢中允奏稱請令車右升左庶子前承令
退稱令曰諾中允退復位令率升訖中允奏請發引退
復位皇太子輅動三師乘車訓導三少乘車訓從鳴鐃
而行文武宫臣皆乘馬以從至長樂門鐃吹止至次前
廽輅西向内率降立於輅右左庶子進當輅前跪奏稱
左庶子臣某言請降輅俛㐲興還侍位皇太子降輅舍
人引就次坐侍衛如常其日依時刻將士填街諸衛勒
所部列黃麾大仗屯門及陳於殿庭如常儀皇太子既
就次侍中版奏請中嚴進仗就陳於閣外太樂令帥工
人入就位協律郎入就舉麾位諸衛之官各服其服符
寶郎奉寶詣閣奉迎典儀贊者先入就位通事舍人引
羣官四品以下次入就位皇太子出次舍人引皇太子
三師三少導從如式入立於太極門外之東西面(諸衛率左)
(右庶子舍人及近侍者量人從入)侍中版奏外辦皇帝服衮冕之服乘
輿以出曲直華盖警蹕侍衛如常儀皇帝將出仗動太
樂令撞黃鐘之鐘右五鐘皆應協律郎跪俛伏舉麾工
鼓柷奏太和之樂鼓吹振作皇帝出自西房即御座南
向坐符寶郎奉寶置於御座如常協律郎偃麾戞敔樂
止舍人引皇太子入就位(諸衛率左右庶子以下從入者立於皇太子東南西面向)
(上)皇太子初入門舒和之樂作至位樂止立定典儀曰
再拜贊者承傳皇太子再拜舍人引皇太子詣西階初
行樂作至階樂止舍人引進當御座前北面跪賀稱元
正首祚景福惟新伏惟陛下與天同休(冬至云天正長至伏惟陛下如)
(日之升以下諸正至賀詞並同)俛伏興舍人引降樂作復位樂止皇太
子再拜侍中前承制降詣皇太子東北西面稱有制皇
太子再拜宣制訖皇太子又再拜典儀唱再拜皇太子
又再拜通事舍人引出初行樂作出門樂止皇太子既
出公主入朝賀如别儀前一日守宫設皇太子次於
崇義門内隨地之宜其日司贊設皇太子版位於皇后
正殿之庭懸南北面皇太子朝皇后訖舍人引皇太子
從納義門詣崇義門内次權停外命婦朝賀將訖舍人
引皇太子出立於肅章門外命婦出訖内謁者監引皇
太子至肅章門司賓承引皇太子入就位立定司贊唱
再拜皇太子再拜訖司賓又引皇太子詣階升當御座
前北面跪賀(其賀詞同賀皇帝唯改云殿下)俛伏興引復位皇太子再
拜尚儀前承令降詣皇太子西北東面稱令旨皇太子
再拜宣令訖又再拜司贊唱再拜皇太子又再拜司賓
引皇太子閣内謁者監承引以出舍人引皇太子乘車
還宫如來儀
皇帝皇后正至受皇太子妃朝賀
其日依時刻諸衛率各勒所部陳布妃儀仗如常内廐
尉進車於閣外司則量時刻啟外辦妃服首飾䄖衣乘
車以出侍衛如常入至下車所妃降車侍從如常内侍
所司引詣閣外皇帝即御座南向坐侍衛如常司賓引
妃升自西階進當御座前北面跪賀(詞與上同唯加尊號耳)賀訖
起司賓引降復位妃再拜訖尚儀前承勅降詣妃西北
東面稱有勅妃再拜宣勅訖又再拜司賓引妃出謁皇
后所御殿立於閣外六尚以下各服其服俱詣皇后内
閣奉迎如式皇后出即御座南向坐近侍如常司賓引
妃入立於庭北面立定再拜司賓引妃升自西階進當
御座前北面跪賀(賀詞同上)賀訖起司賓引降復位妃再拜
訖尚儀前承令降詣妃西北東面稱令旨妃再拜宣令
訖又再拜司賓引妃出乘車還宫如來儀(若諸王妃奉勅同朝則各)
(服其服先至皇太子妃車妃所侍隨入位在皇太子妃南北面西上唯不升於外與皇太子妃同若别朝亦准)
(皇太子妃式)
皇帝正至受羣臣朝賀(并會)
前一日尚舍奉御設御幄於太極殿北壁下南向鋪御
座如常守宫設羣官客使等次於東西朝堂太樂令展
宫懸於殿庭設麾於殿上西階之西東向一位於樂懸
東南西向鼓吹令分置十二案於建鼓之外乘黃令陳
車輅尚輦奉御陳輿輦尚舍奉御設觧劍席於懸西北
横街之南並如常儀典儀設文官三品以上位於横街
之南道東(褒聖侯於三品以下)介公&KR0566;公於道西武官三品以上
於介公&KR0566;公之西少南每等異位重行北面相對為首
設文官四品五品位於懸東六品以下於横街南每等
異位重行西面北上設諸州朝集使位都督刺史及三
品以上東方南方於文官三品之東重行北面西上西
方北方於武官三品之西重行北面東上四品以下皆
分方位於文武官當品之下諸州使人分方位於朝集
使之下亦如之設諸親位於四品五品之南(皇親在東異姓親在)
(西)設諸方客位三等以下東方南方於東方朝集使之
東每國異位重行北面西上西方北方於西方朝集使
之西每國異位重行北面東上四等以下分方位於朝
集使六品之下重行每等異位設典儀位於懸之東北
贊者二人在南少退俱西面奉禮設門外位文官於東
朝堂每等異位重行西面(褒聖侯於三品之下)介公&KR0566;公於西朝
堂之前武官於介公之南少退每等異位重行東面諸
親位文武官四品五品之南(皇宗親在東異姓親在西)設諸州朝集使
位東方南方於宗親之南每等異位重行西面西方北方
於異姓親之南每等異位重行東面諸州使人分方位於
朝集使之下亦如之諸方客位東方南方於東方朝集使
之南每國異位重行西面北上西方北方於西方朝集使
之南東面北上其日依時刻將士填街諸衛勒所部列黃
麾大仗屯門及陳於殿庭如常儀羣官諸親客使集朝堂
皆就次各服其服侍中版奏請中嚴太樂令帥工人入就
位協律郎入就舉麾位諸侍位之官各服其服符寳郎奉
寳俱詣閣奉迎典儀帥贊者先入就位吏部兵部主客戸
部贊羣官客使俱出次通事舍人各引就朝堂前位又通
事舍人引四品以下及諸親客使等應先置者入就位侍
中版奏外辦皇帝服衮冕(冬至則服通天冠絳紗袍)御輿以出曲直華
蓋警蹕侍衛如常儀皇帝將出仗動太樂令令撞黃鐘右
五鐘皆應協律郎俛伏舉麾鼔柷奏太和之樂鼓吹振作以
姑洗之均皇帝出自西房即御座南向坐符寳郎奉寳置於
御座如常協律郎偃麾戞敔樂止通事舍人引王公以
下及諸方客使等以次入就位(皇太子若來朝皇太子朝出訖典謁引王公以)
(下入)公初入門舒和之樂作公至位樂止羣官客使等立
定典儀曰再拜贊者承傳羣官使客等皆再拜訖通事
舍人引上公一人詣西階初行樂作至解劍席樂止公
就席脱舄跪解劍置於席俛伏興通事舍人引升階進
當御座前北面跪賀稱某官臣言(賀辭與太子同惟稱尊號為異)賀訖
俛伏興通事舍人引䧏階詣席後上公跪著劍俛伏興
納舄樂作復横街南位樂止羣官客使等皆再拜侍中
前承詔降詣羣官東北西面稱有制羣官客使等皆再
拜宣制曰履新之慶與公等同之(冬至云履長之慶與公等同之)宣訖
羣官客使等皆再拜訖舞蹈三稱萬歲訖又再拜侍中
還侍位初羣官將朝中書侍郎以諸州鎮表别為一案
俟於右延明門外給事中以祥瑞案俟於左延明門外
俱令史絳公服對舉案侍郎給事中俱就侍臣班於客
使入戶部以諸州貢物陳於太極門東西廂禮部以諸
蕃貢物冣可執者蕃客手執入就内位其重大者陳於
廟堂前初上公將入門中書侍郎降引表案入詣西階
下東面立給事中降引祥瑞案入詣東階下西面立上
公將升賀中書令黃門侍郎俱降各立階下初上公升
階中書令黃門侍郎各取所奏之文以次升上公賀訖
中書令前跪奏諸方表訖黃門侍郎又進跪奏祥瑞訖
俱降置所奏之文於案各還侍位侍郎引給事中引案
退至東西階前案遂出侍郎給事中還侍位初侍中宣
制訖朝集使及蕃客皆再拜訖戶部尚書進階間北面
跪奏(其尚書奏仍待黃門侍郎奏祥瑞訖)稱戶部尚書臣某言諸州貢物
請付所司俛伏興侍中前承制退稱制曰可尚書退復
位禮部尚書以次進詣階間北面跪奏稱禮部尚書臣
某言諸蕃貢物請付所司俛伏興侍中前承制退稱制
曰可尚書退復位侍中還侍位太府率其屬受諸州及
諸蕃貢物出歸仁納義門執物者隨之典儀曰再拜通
事舍人以次引北面位者出公初行樂作出門樂止侍
中前跪奏稱侍中臣某言禮畢俛伏興還侍位皇帝興
太樂令令撞蕤賓之鐘左五鐘皆應奏太和之樂鼓吹
振作皇帝降座御輿入自東房侍衛警蹕如來儀侍臣
從至閤樂止通事舍人引東西面位者以次出(蕃客先出其冬)
(至受朝則不奏祥瑞貢物又無諸方表)
會朝訖太樂令設登歌於殿上引二舞入立於懸南
面尚舍奉御鋪羣官升殿者座文官三品以上於御座
東南西向(褒聖侯於三品之下)介公&KR0566;公於御座西南東向武官
三品以上於介公&KR0566;公之後朝集使都督刺史及三品
以上東方南方於文官三品之後西方北方於武官三
品之後蕃客三等以上東方南方於東方朝集使之後
西方北方於西方朝集使之後俱重行每等異位以北
為上設不升殿者座各於其位又設羣官解劒席於懸
之西北横街之南並如常儀尚食奉御設夀罇於殿上
東序之端西向設坫於罇南加爵一太官令設升殿者
酒罇於東西廂近北設殿庭羣官酒罇各於其座之南
皆有坫冪俱障以帷施設訖吏部兵部戶部主客贊羣
官客使俱出次通事舍人各引就朝堂前位典儀帥贊
者先入就位通事舍人各引升殿者次入就位侍中版
奏外辦皇帝服通天冠絳紗袍(冬至則不改服)御輿以出曲直
華盖警蹕侍衛如常儀皇帝將出仗動太樂令令撞黃
鐘之鐘右五鐘皆應奏太和之樂鼓吹振作皇帝出自
西房即御座南向坐符寶郎奉寶置於座如常樂止典
儀一人升就東階上西面立通事舍人引王公以下及
諸客使以次入就位王公初入門樂作至位樂止羣官
客使立定(若朝會日别設位贊拜陳引如禮其日二舞與工人俱入就位)朝侍中進當
御座前北面跪奏稱侍中臣某言請延諸王公等升俛
伏興又侍中稱制曰可侍中詣東階上西面稱制延王
公等升殿上典儀承傳階下贊者又承傳羣官客使皆
再拜侍中還位羣官拜訖通事舍人引應升殿者詣東
西階公初行樂作至解劍席樂止王公以下各脱舄跪
解劍置於席上俛伏興通事舍人接引上公一人升階
少東西面立定以下各立於座後立定光祿卿進詣階
間跪奏稱臣某言請賜羣官上夀俛伏興侍中稱制曰
可光祿卿進詣酒罇所西面立通事舍人引上公詣酒
罇所北面立尚食奉御酌酒一爵授上公上公搢笏受
爵通事舍人引上公進到御座前北面授殿中監殿中
監受爵進置御前上公執笏通事舍人引上公退北面
跪稱某官臣某等稽首言元正首祚(冬至云天正長至)臣某不
勝大慶謹上千萬歲夀俛伏興再拜羣官客使等上下
俱再拜立於席後侍中前承制退稱敬舉公等之觴羣
官客使等上下又再拜殿中監收爵奉進近臣遞進皇
帝舉酒休和之樂作羣官客使等上下皆三舞蹈稱萬
歲皇帝舉酒訖殿中監進受虚爵以授尚食奉御奉御
受爵復於坫樂止初殿中監受虚爵殿上典儀唱再拜
階下贊者承傳羣官客使等上下皆再拜通事舍人引
上公就座後立殿上典儀唱就座階下贊者承傳羣官
客使等上下俱就座俛伏坐太樂令引歌者及瑟琴至
階脱履於外升就位坐其笙管者進詣西階間北面立
尚食奉御進酒至階殿上典儀唱酒至興階下贊者承
傳羣官客使等上下皆俛伏起立於席後殿中監到階
省酒尚食奉御奉酒進皇帝舉酒太官令又行羣官酒
酒至殿上典儀唱再拜階下贊者承傳羣官客使等皆
再拜搢笏受觶殿上典儀唱就座階下贊者承傳羣官
客使等上下皆就座俛伏坐飲皇帝初舉酒登歌作昭
和之樂三終尚食奉御進受虚觶復於坫登歌訖降復
位觴行三周尚食奉御進御食食升階殿上典儀唱食
至興階下贊者承傳羣官客使等上下皆執笏俛伏起
立座後殿中監到階省按尚食奉御品嘗食訖以次進
置御前太官令又行羣官桉(御若不食羣官桉先上訖不須興)設食訖
殿上典儀唱就座階下贊者承傳羣官客使等上下皆
就座俛伏坐皇帝乃飯休和之樂作羣官客使等上下
俱飯御食畢樂止仍行酒遂設庶羞太樂令引二舞以
次入作若賜酒侍中承詔詣東階西面稱賜酒殿上典
儀承傳階下贊者又承傳羣官客使等上下皆執笏俛
伏起再拜搢笏立受觶就席俛伏坐飲訖俛伏起立授
虚爵執笏又再拜就座酒行十二徧會畢殿上典儀唱
可退階下贊者承傳羣官客使等上下皆俛伏起立席
後通事舍人引降階俱詣席後跪著劍俛伏興納舄樂
作復横街南位樂止位於殿庭者仍立於席後立定典
儀曰再拜贊者承傳羣官客使等在位者皆再拜(位於殿庭)
(者拜於席後)若有勅賜物侍中前承制降詣羣官東北西面
稱有制羣官客使等皆再拜侍中宣制訖羣官客使等
又再拜通事舍人引羣官客使以次出公初行樂作出
門樂止侍中前奏稱侍中臣某言禮畢俛伏興還侍位
皇帝興太樂令令撞蕤賓之鐘左右五鐘皆應奏太和
之樂鼓吹振作皇帝降座御輿入自東房侍衛警蹕如
來儀侍臣從至閤樂止通事舍人引東西面位者以次
出(蕃官先出)皇帝若服翼善冠袴褶則京官著袴褶朝集使
著公服(升座者服履如式)若設九部樂則去樂懸無警蹕太樂
令帥九部伎立於左右延明門外羣官初唱萬歲太樂
令即引九部伎聲作而入各就座以次作如式
冊府元龜開元二十一年正月庚子朔御含元殿受朝
賀如常儀二十三年正月戊申朔御含元殿朝賀如
常儀
通典開元二十五年十一月御史大夫李適之奏每至
冬正及緣大禮應朝參官並六品清官並服朱衣餘六
品以下許通著袴褶如有慘故准式不合著朱衣袴褶
者其日聽不入朝自餘應合著而不著者請奪一月俸
以懲不恪制曰可
冊府元龜開元二十六年正月庚午朔御含元殿受朝
賀如常儀二十八年正月戊子朔御含元殿受朝賀
如常儀二十九年正月癸未朔御含元殿受朝賀
天寶元年正月丁未朔御勤政樓受朝賀大赦天下改
開元三十年為天寶元年二年正月辛丑朔御含元
殿受朝賀三載正月丙申朔御含元殿受朝賀四
載正月己未朔御含元殿受朝賀五載正月癸丑朔
御含元殿受朝賀六載正月丁丑朔御含元殿受朝
賀
文獻通考天寶六載敕中書門下奏前諸道差使賀正
十二月早到或有先見或有不見其所賀正表但送省
司又不通進因循日久於禮全乖望自今以後應賀正
使並取元日隨京官例序立便見通事舍人奏知其表
直送四方館元日仗下後一日同進勅旨依
冊府元龜天寶七載正月壬申朔御含元殿受朝賀
八載正月丙寅朔御含元殿受朝賀
舊唐書元宗本紀天寶九載春正月庚寅朔與歲次同
始受朝於華清宫
冊府元龜天寶十載正月乙酉朔御含元殿受朝賀
十二載正月癸卯朔帝御含元殿受朝賀
舊唐書玄宗本紀天寶十三載春正月丁酉朔上御華
清宫之觀風樓受朝賀十五載春正月乙卯御宣政
殿受朝
肅宗本紀至德二載春正月庚戌朔上在彭原受朝賀
冊府元龜上元二年正月丁亥朔御含元殿受朝賀
代宗廣德二年正月己亥朔御含元殿受朝賀如常儀
永泰元年正月癸巳朔御含元殿下制大赦天下宣制
畢乃受朝賀二年正月丁巳朔御含元殿受朝賀仗
衛如常儀
大歴二年正月壬子朔御含元殿受朝賀仗衛如常儀
三年正月庚午朔御含元殿受朝賀仗衛如常儀
八年正月己丑朔御含元殿受朝賀仗衛如常儀九
年正月庚子朔御含元殿受朝賀仗衛如常儀十年
正月乙未朔御含元殿受朝賀仗衛如常儀十一年
正月庚午朔御含元殿受朝賀仗衛如常儀十三年
正月戊申朔御含元殿受朝賀仗衛如常儀
舊唐書德宗本紀大歴十四年五月辛酉代宗崩癸亥
即位冬十二月丙寅詔元日朝會不得奏祥瑞事
冊府元龜德宗建中二年正月庚申朔御含元殿受朝
賀四方貢物珍寶列為庭實復舊制也三年正月乙
卯朔御含元殿受朝賀四年正月戊寅朔御含元殿
受朝賀
舊唐書德宗本紀貞元元年正月丁酉朔御含元殿受
朝賀
冊府元龜貞元元年十二月丁亥詔曰朕以眇身仰承
列聖不能纂修先志以洽昇平馴致寇戎屢興兵革上
天降警蝗旱為災年不順成人方歉食言念於此實用
傷懷是以齋心别宫與人祈穀雖陽和任候而黔首無
聊稱慶於予竊所不敢其來年正月一日朝賀宜罷
通典貞元二年九月勅應文武百官朝謁班序中書門
下(侍中中書令同中書門下平章事各以官為序)供奉官(左右散騎常侍門下中書侍郎諫議大夫)
(給事中中書舍人起居郎及舍人左右補闕左右拾遺通事舍人在横班)若入閤即各隨左
右省主其御史大夫中丞侍御史(在左)殿中侍御史(在右)通
事舍人(分左右立)若横行參賀辭見(御史大夫在散騎常侍之上中丞在諫議大夫)
(之下)御史臺(御史大夫在三品官之上别立中丞在五品官之上别立)留守副元帥都
統節度使觀察使都團練都防禦使并大都督大都護
持節兼者即入班在正官之次餘官兼者各從本官班
序(御史在六品之後)諸使下無本官唯授内供奉裏行者即入
班亦在正官之次有本官兼者各從本官班序如本官
不是常參官并憲官攝者唯聽於御史班中辭見殿中
省官(監少監尚衣尚舍尚輦奉御)分左右隨繖扇立若入閤亦如之
一品班(三太三公太子三太嗣王郡王散官開府儀同三司國公)二品班(尚書左右僕射太子)
(三少京兆河南牧大都督大都護散官特進光祿大夫爵開國郡公開國縣公勛官上柱國柱國)三品
班(六司尚書太子賓客九寺卿國子祭酒三監京兆等七府尹詹事親王傅中都督上都督下都督上州刺)
(史五大都督長史上都護府副都護散官金紫光祿大夫爵開國侯勛官上護軍)四品班(尚書左右)
(丞六司侍郎太常少卿宗正少卿左右庶監京兆河南太原少尹少詹事左右諭德家令率更僕親王長史司)
(馬鳳翔等少監中州刺史大都督大都護司馬散官正議大夫通議大夫太中大夫中大夫爵開國伯勛官上)
(輕車都尉)五品班(尚書諸司郎中國子博士都水使者萬年等六縣令太常宗正秘書丞著作郎殿中)
(丞尚食尚藥尚舍尚輦奉御大理正左右中允贊善中舍人洗馬親王咨議友散官中散大夫朝散大夫朝請)
(大夫爵開國子開國男勛官上騎都尉)武班供奉班宣政殿前立位(從北千牛)
(連行立次千牛中郎將次千牛將軍一人次過状中將一人次接状中將一人次押柱將一人次後又押柱中)
(將一人次排階中將一人次押散手仗中將一人以上在横階北次南金吾將軍分左右立)入閤升
殿(夾階座左右從南千牛將軍一人次千牛郎將一人次千牛連行立柱外過状中將一人接状中將一人)
(次押柱中將一人次後又押柱中將一人排階中將一人階下押散手仗中將一人金吾將軍分左右立)應
當上合入閤人各依前件立其不合入閤人各依本職
事立非當上人遇合參日並從本官品第班序其入閤
日升殿除千牛衛將軍中郎將外餘並以左右衛中將
充其諸衛及率府中將不得升殿一品班(郡王散官驃騎大將軍爵)
(國公)二品班(散官輔國大將軍鎮國大將軍爵開國郡公開國縣公勛官上柱國柱國)三品班
(左右衛左右金吾衛左右驍衛左右武衛左右威衛左右領軍衛左右監門衛左右千牛衛大將軍諸衛將軍)
(散官冠軍大將軍雲麾將軍爵開國侯勛官上護軍護軍)四品班(左右千牛衛左右監門衛中郎將親)
(勛翊衛中郎將太子左右衛司率清道内率監門副率太子親勛翊衛中郎將上府折衝都尉中府折衝都尉)
(散官忠武將軍壮武將軍宣威將軍明威將軍爵開國伯勛官上輕車都尉輕車都尉)五品班(王親)
(勛翊衛郎將太子親勛翊衛郎將親王典軍親王府副典軍下府折衝都尉上府果毅都尉散官定遠將軍寧)
(遠將軍遊擊將軍遊騎將軍爵開國男勛官上騎都尉騎都尉)尚書省官(據周禮先叙六官准六典)
(尚書為百官之本今每班請以尚書省官為首)東宫官王府官外官(東宫官既為宫臣請)
(在上臺官之次王府官又次之三太三少賓客庶子王傅既為師傅賓相不同官屬請仍舊)太常宗
正丞(並隨寺望合在秘書丞上)尚食奉御尚藥奉御(本局既隸殿中官合在殿中丞)
(之下)諸王府官(行列合以王長幼為序)檢校官兼官及攝試知判等
官(並列在同位正官之次其有行守檢校兼試攝判等官職事者即依正官班序除留守副元帥都統節度)
(使觀察使都團練都防禦使兼大都督大都護持節兼外餘應帶武職事者位在西班仍各以本官品第為班)
(序)含元殿前龍尾道下叙班(舊無此儀唯令於通乾觀象門南叙班自李若冰任)
(通事舍人奏更於龍尾道下序班既非典故今請停廢)文武官行立班序(通乾觀象門外)
(序班武次於文至宣政門文由東門而入武由西門而入至閤門亦如之其退朝則並從宣政門而出)文
官充翰林學士皇太子侍讀武官充禁軍職事(准舊制並不常)
(朝參其翰林學士大朝會日准興元元年十二月勅朝服班序宜准諸司知制誥例其集賢史館等諸職事者)
(並請朝參訖各歸所務)辭見宴集班列先後(請依天寶二載七月禮部詳定所奏勅)
公式令(諸文武官朝參行立二王後位在諸王侯上餘各依職事官品為序職事同者以齒致仕官各)
(居本品之上若職事與散官勛官合班則文散官在當階職事者之下武散官次之勛官又次之官同者異姓)
(為後若以爵為班爵同者亦准此其男以上任文武官者從文武班若親王嗣王任卑者職事仍依本品郡王)
(在三品以下職事官在同階品上自外無文武官者嗣王在太子太保下郡王次之國公在正三品下郡公在)
(從三品下縣公在正四品下侯在從四品下伯在正五品下子在從五品上男在從五品下即前資官被召及)
(赴朝參致仕者在本品見任上以理解者在同品下其在本司參集者依職事諸散官三品已上在京者正冬)
(朝會依百官例自餘朝集及須别使臨時聽勅進止)儀制令(諸在京文武官職事九品以上朔望日朝)
(其文官五品已上及監察御史員外郎太常博士每日朝參武官五品已上仍每月五日十一日二十一日二)
(十五日參三品已上九日十九日二十九日又參當上日不在此例其長上折衝果毅若文武散官五品已上)
(直諸司及長上者各准職事參其弘文崇文館及國子監學生每季參若雨露失容及泥潦並停諸文武九品)
(已上應朔望朝參者十月一日以後二月二十日以前並服袴褶五品已上者著珂傘周喪未練大功未葬非)
(供奉及宿衛官皆聽不赴)常參文武官准令每日參自艱難以來人
馬劣弱遂許分日伏望且許依前分日參待戎事稍平
加其俸祿即依恒式其武官准令五品已上每月六參
三品已上更加三參頃並停廢今請准令却復舊儀其
朔望朝參及弘文崇文館國子監學生每季參等請續
商量聞奏勅旨二品武班宜以左右金吾等十六衛上
將軍依次為班首其檢校官兼攝試知判等本官二品
已上者位望崇重禮異羣僚宜依本班朝會餘依
冊府元龜貞元三年正月丙戌朔停朝賀以大行皇后
在殯故也
舊唐書德宗本紀貞元四年秋七月壬申詔嗣王郡王
朝會班位在本官班之上左右庶子准令在左右丞侍
郎之下諸司四品之上今在少卿之下非也宜改之
冊府元龜貞元四年五月庚戌朔御含元殿受朝賀畢
御丹鳳門樓大赦天下五年正月甲辰朔御含元殿
受朝賀六年正月癸卯朔不視朝先是有司奏元日
日有食之遂停朝會及時不食百僚皆賀
蕙田案有司奏日食及時不食此歴官推步
之疎也而臣僚稱賀諛矣
七年正月壬戌朔帝不視朝以去年冬親迎郊故也
八年正月丙辰朔御含元殿受朝賀
舊唐書德宗本紀貞元九年春正月庚辰朔朝賀畢上
賦退朝觀仗歸營詩
冊府元龜貞元十年正月乙亥朔罷朝賀之禮以九年
冬郊祀故也十一年正月庚午朔御含元殿受朝賀
十二年正月甲午朔御含元殿受朝賀十三年正
月朔御含元殿受朝賀十四年正月朔御含元殿受
朝賀十五年正月朔御含元殿受朝賀
文獻通考貞元十五年膳部郎中歸崇敬以百官朝服
袴褶非古禮上疏云案三代典禮兩漢史籍並無袴褶
之制亦未詳所起之由隋代以來始有服者事不師古
請罷之奏可
冊府元龜貞元十六年正月朔御含元殿受朝賀十
七年正月朔御含元殿受朝賀
舊唐書德宗本紀貞元十八年春正月戊午朔大雨雪
罷朝賀
冊府元龜貞元十九年正月甲辰朔御含元殿受朝賀
二十年正月朔御含元殿受朝賀
舊唐書憲宗本紀元和元年春正月丁卯朔御含元殿
受朝賀禮畢御丹鳳樓大赦天下改元曰元和
冊府元龜元和三年正月癸未朔以將受尊號元日權
停朝賀四年正月戊寅朔御含元殿受朝賀五年
正月壬寅朔御含元殿受朝賀十二月制來年正月一
日御含元殿受朝賀令所司准式六年正月丙申朔
御含元殿受朝賀閏十二月壬子勅來年正月一日御
含元殿受朝賀宜權停七年正月辛酉朔帝不受朝
賀以皇太子薨廢朝故也十二月戊戌勅來年正月一
日御含元殿宜令所司准式甲寅晦宰臣並宿於中書
八年正月乙卯朔御含元殿受朝賀九年正月己
酉朔御含元殿受朝賀十年正月癸酉朔御含元殿
受朝賀
舊唐書憲宗本紀元和十一年正月丁卯朔以宿師於
野不受朝賀十二年正月辛酉朔以用兵不受朝賀
十三年春正月乙酉朔御含元殿受朝賀禮畢御丹
鳳樓大赦天下十四年春正月庚辰朔以東師宿野
不受朝賀
穆宗本紀長慶元年正月辛丑朔御丹鳳閣羣臣於樓
前稱賀二年春正月癸巳朔以用兵罷元會四年
正月辛亥朔上御殿受朝如常儀
冊府元龜長慶四年十二月乙未勅來年正月一日朝
賀宜權停
舊唐書文宗本紀太和五年春正月庚子朔以積陰浹
旬罷元會六年春正月乙未朔以久雪廢元會七
年春正月乙丑朔御含元殿受朝賀比年以用兵雨雪
不行元會之儀故書
冊府元龜太和九年正月丁未朔權停朝賀之禮
舊唐書文宗本紀開成元年正月辛丑朔帝常服御宣
政殿受賀
文獻通考武宗會昌二年中書門下奏元日御含元殿
百官就列唯宰相及兩省官皆未索扇前立於欄檻之
内及扇開便侍立於御前三朝大慶萬邦稱賀唯宰相
侍臣同介胄武夫竟不拜至尊而退酌於禮意事未得
中臣商量請御殿日昧爽宰相兩省官對班於香案前
俟扇開通事贊兩班官再拜拜訖升殿侍立從之
蕙田案朝賀日宰相兩省官因侍立御前昧
爽先拜其儀始此
舊唐書武宗本紀會昌三年春正月以宿師於野罷元
會四年春正月乙酉朔以澤潞用兵罷元會
懿宗本紀咸通元年春正月上御紫宸殿受朝五年
春正月戊午朔以用兵罷元會七年春正月戊寅朔
以太皇太后喪罷元會十年春正月己未朔以徐州
用兵罷元會
舊唐書昭宗本紀乾寧元年正月乙丑朔上御武德殿
受朝
右唐正旦朝賀
冊府元龜後唐莊宗同光二年正月庚子朔帝衮冕御
明堂殿受朝賀太常樂左右金吾仗六軍諸衛如常儀
三年正月甲午朔帝御文明殿受朝賀如常儀
明宗天成二年正月癸丑朔帝被衮冕法服御明堂殿
百寮稱賀文物仗衛禮樂如常儀三年正月戊申朔
帝御崇元殿受朝賀禮樂仗衛如常儀四年正月壬
申朔帝御崇元殿受朝賀仗衛如常儀
長興元年正月丙寅朔帝御明堂殿受朝賀樂懸仗衛
如常儀二年正月庚寅朔帝御文明殿受朝賀如常
儀三年正月癸未朔帝御明堂殿朝賀禮樂仗衛如
式四年正月戊寅朔帝御文明殿百寮稱賀
閔帝清泰三年春正月辛卯朔始御文明殿陳樂懸仗
衛受朝賀
蕙田案以上後唐
冊府元龜後晉高祖天福二年正月甲寅朔帝御文明
殿受文武百寮朝賀三年正月戊申朔帝御崇元殿
受朝仗衛如式四年正月癸卯朔帝御崇元殿受朝
賀仗衛如式十二月庚戌禮官奏歲正旦王公上壽皇
帝舉酒奏元同之樂再飲三飲並奏文同之樂三飲訖
羣臣再拜樂奏大同蕤賓之鐘左右皆應是月壬戌又
奏正旦宫懸歌舞未全且請雜用九部雅樂歌聲坊法
曲從之五年正月丁卯朔帝御崇元殿朝賀仗衛如
式六年正月辛酉朔帝受朝於崇元殿七年正月
丙辰朔帝不受朝賀用兵故也
少帝開運二年春正月戊戌朔帝不受朝賀不豫故也
蕙田案以上後晉
冊府元龜後漢高祖天福十二年九月權判太常卿張
昭議請改十二和樂皇帝臨軒奏太和請改為政成王
公出入奏舒和請改為弼成皇帝食舉及飲宴奏休和
請改為德成皇帝受朝皇后入宫奏正和請改為扆成
皇太子軒懸出入奏成和請改為裔成元日冬至皇帝
禮會登歌奏昭和請改為慶成
乾祐元年正月辛亥朔帝不受朝賀
蕙田案以上後漢
冊府元龜周太祖廣順元年七月太常卿邊蔚上言議
改十二成皇帝臨軒奏政成請改為治順之樂王公出
入奏弼成請改為忠順之樂皇帝食舉奏德成請改為
康順之樂皇帝受朝皇后入宫奏扆成請改為雍順之
樂皇太子軒懸出入奏裔成請改為温順之樂元日冬
至皇帝禮會登歌奏慶成請改為禮順之樂三年正
月壬子朔帝御崇元殿羣臣朝賀樂懸仗衛如常儀班
退太祖御永福殿羣臣百竂稱觴獻夀舉教坊樂
世宗顯德二年正月辛未朔帝不御殿宰臣率百官拜
表稱賀三年正月乙未朔帝不御殿文武百官詣閣
進名稱賀四年正月己丑朔帝御崇元殿受朝賀禮
畢御廣政殿羣臣上夀並如常儀五年春正月癸未
朔帝在楚州西北衣戎衣御帳殿受宰臣已下稱賀
六年春正月丁未朔帝御崇元殿受朝賀金吾仗衛太
常樂懸如儀
蕙田案以上後周
右五代正旦朝賀
五禮通考卷一百三十七
