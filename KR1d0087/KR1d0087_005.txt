五禮通考自序
蕙田性拙鈍少讀書不敢為詞章淹博之學塾師
授之經循行數墨恐恐然若失也歲甲辰年甫逾
冠偕同邑蔡學正宸錫吴主事大年學士尊彛兄
弟為讀經之會相與謂三禮自秦漢諸儒抱殘守
闕註疏雜入䜟緯轇輵紛紜宋史載子朱子當日
嘗欲取儀禮周官二戴記為本編次朝廷公卿大
夫士民之禮盡取漢唐以下諸儒之說考訂辨正
以為當代之典今觀所著經傳通解繼以黃勉齋
楊信齋兩先生修述究未足為完書是以三禮疑
義至今猶蔀迺於禮經之文如郊祀明堂宗廟禘
嘗饗宴朝會冠昏賓祭宫室衣服器用等先之以
經文之互見錯出足相印証者繼之以註疏諸儒
之牴牾訾議者又益以唐宋以來專門名家之考
論發明者每一事一義輒集百氏之說而諦審之
審之久思之深往往如入山得逕榛蕪豁然又如
掘井逢源溢然自出然猶未敢自信也半月一會
問者難者辨者答者迴旋反覆務期惬諸已信諸
人而後乃筆之箋釋存之考辨如是者十有餘年
而裒然漸有成帙矣丙辰通籍供奉
内廷見聞所及時加釐正乙丑
簡佐秩宗奉
命校閱禮書時方纂修會典
天子以聖人之德制作禮樂百度聿新蕙田職業攸司
源流沿革不敢不益深考究丁卯戊辰治喪在籍
杜門讀禮見崑山徐健菴先生通考規模義例具
得朱子本意惟吉嘉賓軍四禮尚屬闕如惜宸錫
大年相繼徂謝乃與學士吴君尊彝陳舊篋置抄
胥發凡起例一依徐氏之本並取向所考定者分
類排輯補所未及服闋後再任容臺徧覽典章日
以增廣適同學桐山宜田領軍見而好之且許同
訂宜田受其世父望溪先生家學夙精三禮郵籖
往來多所啟發并促早為卒業施之剞氏以諗同
志德水盧君抱孫元和宋君慤庭從而和之戊寅
移長司寇兼攝司空事繁少暇嘉定錢宫允曉徵
實㐮參校之役辛巳冬爰始竣事凡為門類七十
有五為卷二百六十有二自甲辰至是閱寒暑三
十有八而年亦已六十矣顧以蕙田之謭陋遭遇
聖明復理舊業以期無瘝厥職而已至于朱子之規模
遺意未知果有合焉否也是為序金匱秦蕙田
