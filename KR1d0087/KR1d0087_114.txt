五禮通考卷一百四
刑部尚書秦蕙田撰
吉禮一百四
后妃廟
金史世宗本紀大定元年十月丙午即皇帝位十一月
甲申追尊皇考豳王為皇帝諡簡肅廟號睿宗皇妣富
察氏曰欽慈皇后李氏曰貞懿皇后戊子辭謁太祖廟
及貞懿皇后園陵
貞懿皇后傳后李氏世宗母遼陽人父綽爾齊仕遼
官至桂州觀察使天輔間后入睿宗邸七年世宗生
天會十三年睿宗薨世宗時年十三后祝髮為比邱
尼號通慧圓明大師賜紫衣歸遼陽營建清安禪寺
别為尼院居之貞元三年世宗為東京留守正隆六
年五月后卒世宗即位於東京尊諡為貞懿皇后其
寢園曰孝寧宫大定二年改葬睿宗於景陵初后自
建浮圖於遼陽是為垂慶寺臨終謂世宗曰鄉土之
念人情所同吾已用浮屠法置塔於此不必合葬也
我死毋忘此言世宗深念遺命乃即東京清安寺建
神御殿詔有司增大舊塔起奉慈殿於塔前九年神
御殿更名曰報德殿十三年東京垂慶寺起神御殿
禮志世宗大定二年有司援唐典昭德皇后合立别廟
擬於太廟内垣東北起建從之三年十月七日太廟祫
享升祔睿宗皇帝并昭德皇后神主同時製造題寫奉
詣殿庭謁畢祔于祖姑欽仁皇后之左享祀畢奉主還
本廟十二月二十一日臘享禮官言唐禮别廟薦享皆
凖太廟一室之儀伏恐今廟享畢已過質明請别差官
攝祭制可後以廟制小又於太廟之東别建一位十二
年八月廟成正殿三間東西各空半間以兩間為室從
西一間西壁上安置祏室廟置一便門與太廟相通仍
以舊殿為冊寳殿祏室奏毁十三年六月二十一日奏
告太廟祭告别廟二十三日奉安用前祫享通廟儀有
司言當用鹵簿以廟相去不遠參酌議用清道二人次
團扇二人次職掌二人次衙官二十六人為十三重供
奉官充次腰輿輿士一十六人傘子二人次團扇十四
為七重方扇四次排列職掌六人燈籠十對輦官並錦
襖盤裹仍令皇太子率百官行禮前一日行事執事官
就祀所清齋一宿仍習儀執事者眡醴饌太廟令帥其
屬掃除廟之内外禮直官設皇太子西向位執事官位
太子後近南西向各依品從立監察殿西階下東向立
及親王百官位於廟庭北向西上又設祝案於神位之
右設尊彛之位于左各加爵冪坫又設祭器皆藉以席
左一籩實以鹿脯右一豆實以鹿臡又設盥洗爵洗位
於横街之南稍東罍在洗東加勺篚在洗西南肆實以
巾執罍篚者位於其後太廟令又設神位於室内北墉
下當戸南向設直几一黼扆一莞席一繅席一次席二
紫綾厚褥一紫綾蒙褥一并幄帳等諸物並如舊廟之
儀又設望燎位於西神門外之北設燎柴於位之北預
掘瘞坎于燎所所司陳儀衛于舊廟門之外奉安日未
明二刻所司進方扇燭籠于舊廟殿門外設腰輿一繖
一於殿階之下南向質明皇太子公服乘馬本宫官屬
導從至廟門外下馬步入廟門至幕次引親王百官常
服由廟門入於殿庭北向西上重行立定次引皇太子
於百官前絶席位立贊者曰再拜皆再拜宫闈令升殿
捧昭德皇后神主置於座贊者曰再拜皆再拜次引内
常侍北向俯伏跪奉請昭德皇后神主奉安於新廟降
殿升輿奏訖俯伏興捧几内侍先捧几匱跪置於輿又
宫闈令接神主内侍前引跪置於輿上几後覆以紅羅
帕内常侍以下分左右前引皇太子步自舊廟先從行
親王次之百官分左右後從儀衞導從至别廟殿下北
向内常侍于腰輿前俯伏興跪奏請降輿升殿内侍捧
几匱前宫闈令捧接神主升殿置於座禮直官引皇太
子以下親王百官入殿庭北向西上重行立皇太子在
絶席立禮直官贊曰再拜皆再拜又贊曰行事官各就
位禮直官引皇太子西向位立定禮直官少前贊曰有
司謹具請行禮即引皇太子就盥洗位北向搢笏盥手帨
手執笏詣爵洗位北向立搢笏洗爵拭爵以授執事者
執笏升詣酒尊所西向立執事者以爵授皇太子搢笏
執爵執事者舉冪酌酒皇太子以爵授執事者詣神位
前北向搢笏跪執事者以爵授皇太子執爵三祭酒反
爵于坫執笏俛伏興少立次引太祝舉祝官詣讀祝位
東北向舉祝官跪舉祝版太祝讀祝訖置祝于案俛伏
興舉祝官皆却立北向贊者曰再拜皇太子就兩拜降
階復位舉祝讀祝官後從復本位禮直官曰再拜在位
者皆再拜宫闈令納神主於室贊者曰再拜皆再拜禮
畢退署令闔廟門瘞祝於坎儀物各還所司二十六
年勅别建昭德皇后影廟于太廟内有司言宜建殿三
間南面一屋三門垣周以甓外垣置櫺星門一神厨及
西房各三間然禮無廟中别建影廟之例今皇后廟西
有隙地廣三十四步袤五十四步可以興建制可仍於
正南别創正門以坤儀為名仍留舊有便門遇禘祫祔
享由之每歲五享并影廟行禮于正南門出入又於廟
外起齋廊房二十三間
世宗昭德皇后傳后烏凌阿氏其先居海倫河世
為烏凌阿部長率部族來歸居上京與本朝為婚姻
家父實勒扎哈以功授世襲穆昆為東京留守后歸世
宗甚得婦道世宗在濟南海陵召后來中都后念若
身死濟南海陵必殺世宗惟奉詔去濟南而死世宗
可以免謂世宗曰我當自免不可累大王也后既離
濟南從行者知后必不肯見海陵將自為之所防護
甚謹行至良鄉去中都七十里從行者防之稍緩后
得間即自殺海陵猶疑世宗教之使然世宗自濟南
改西京留守過良鄉使魯國公主葬后於宛平縣土
魯原大定二年追冊為昭德皇后立别廟勅有司改
葬命皇太子致奠二十九年祔葬興陵章宗時有司
奏太祖諡有昭德字改諡明德皇后
樂志昭德皇后别廟郊祀前薦享登歌樂曲
初獻盥洗夷則宫肅寧之曲神無常享時歆精誠
惟誠惟潔感通神明先事盥滌注兹清泠巾篚既奠
尊彛薦馨
初獻升降殿仲吕宫嘉寧之曲有來肅肅登降以
敬粲粲祇服鏘鏘佩聲金石節奏既協且平其儀不
忒乃終有慶
司徒奉爼奏夷則宫豐寧之曲馨我黍稷潔我牲
牷升降有節薦是吉蠲工祝致告威儀肅然神之弔
矣元吉其旋
酌獻奏夷則宫儀坤之曲俔天之妹坤德利貞圜
丘有事先薦以誠我酒既旨我殽既盈神其居饗福
禄來成
徹豆奏仲吕宫豐寧之曲明昭祀事舊典無違樂
既云闋神其聿歸禮之克成神保斯饗于萬斯年迓
續丕貺
昭德皇后時享登歌樂章
初獻盥洗無射宫肅寧之曲時祀有章禮備樂舉
爰潔其盥亦豐其爼俯仰升降中規中矩神其來格
百福是與
初獻升殿夾鍾宫嘉寧之曲(三獻及司徒降同)假哉神宫
神宫有侐惟時吉蠲登升翼翼歌鍾鏘煌笙磬翕繹
於昭肅恭靈釐來格
司徒奉爼無射宫豐寧之曲宫庭枚枚鍾磬喤喤
既儀圭鬯既奠膋薌齋莊奉饋籩豆大房靈之右饗
流慶無疆
酌獻無射宫儀坤之曲於皇坤德作合乾儀塗山
懿範京室芳徽容聲如在典祀惟時神其克享薦祉
來儀
亞終獻無射宫儀坤之曲嘉羞實爼高張在庭申
獻合禮(終獻改申為三)坤德儀刑神其是聽用鬯清明清明
既鬯來享來寧
徹豆夾鍾宫豐寧之曲禮成于終神心禗禗膋蕭
發馨樂闋獻已徒馭孔多靈輿載轙青元悠悠歸且
億矣
章宗欽懷皇后傳后富察氏上京路和碩河人也父
丹舒克尚熙宗鄭國公主授駙馬都尉贈太尉越國公
后之始生有紅光被體移時不退就養于姨冀國公
主既長孝謹如事所生大定二十三年章宗為金源
郡王備禮親迎詔親王宰執三品以上官及命婦會
禮封金源郡王夫人後進封妃薨帝即位遂加追冊
仍詔誥中外奉安神主于坤寧宫歲時致祭大安初
祔葬於道陵
右金后妃廟
元史世祖本紀至元十八年十月乙未享於太廟貞懿
順聖昭天睿文光應皇后祔
禮樂志十八年冬十月昭睿順聖皇后將祔廟製昭睿
順聖皇后室曲舞
世祖皇后祔廟酌獻樂章(太常集禮云卷牘所載)徽柔懿哲温默
靜恭範儀宫閫任姒同風敷天寧謐内助多功淑德
祔廟萬世昌隆
世祖昭睿順聖皇后傳后鴻吉哩氏濟寧忠武王安
春之女生裕宗中統初立為皇后至元十年三月授
冊寳上尊號貞懿順聖昭天睿文光應皇后十四年
二月崩成宗即位追諡昭懿順聖皇后升祔世祖廟
蕙田案昭睿順聖至成宗時升祔世祖至元
十八年世祖猶在位也而紀志俱云祔廟想
亦由别廟而祔享焉耳如世祖在位時即已
升祔亦何待成宗時哉但别廟之文志傳缺
如今亦不可考矣
順帝本紀元統元年十月庚辰奉文宗皇帝及太皇太
后御容于大承天護聖寺命左丞相薩敦為隆祥使奉
其祭祀庚寅中書省臣請集議武宗英宗明宗三朝皇
后升祔丁酉享于太廟辛亥追諡濟雅圖皇帝為聖明
元孝皇帝廟號文宗時寢廟未建於英宗室次權結綵
殿以奉安神主
逯魯曾傳曾除太常博士武宗一廟未立后主配享
集羣臣廷議之魯曾抗言先朝以武宗皇后珍格無
子不立其主時巴延為右丞相以為明宗之母伊竒
哩氏可以配享徽政院傳太后旨以文宗之母唐古
氏可以配享巴延問魯曾曰先朝既以巴延皇后無
子不為立主今所立者明宗母乎文宗母乎對曰珍
格皇后在武宗朝已膺玉冊則為武宗皇后明宗文
宗二母后固為妾也今以無子之故不為立主以妾
后為正宫是為臣而廢先君之后為子而追封先父
之妾於禮不可且燕王垂即位追廢其母后而立其
先母為后以配享先王為萬世笑豈可復蹈其失乎
集賢大學士陳顥素嫉魯曾出曰唐太宗冊曹王明
之母是亦二后也豈不可乎魯曾曰堯之母為帝嚳
庶妃堯立為帝未聞冊以為后而配嚳皇上為大元
天子不法堯舜而法唐太宗耶衆服其議而巴延韙
之遂以珍格皇后配焉
至元元年三月丙申中書省臣言甘肅甘州路十字寺
奉安世祖皇帝母伯竒太后於内請定祭禮從之庚子
中書省臣言帝生母太后神主宜於太廟安奉命集議
其禮五月壬午朔皇太后以膺受寳冊恭謝太廟十月
辛未太后玉冊玉寳成遣官告祭於太廟
右元后妃廟
明史英宗後紀閏七月甲戌上宣宗廢后胡氏尊諡
宣宗恭讓皇后傳宣宗恭讓皇后胡氏名善祥濟寧
人永樂十五年選為皇太孫妃已為皇太子妃宣宗
即位立為皇后時孫貴人有寵后未有子又善病三
年春帝令后上表辭位乃退居長安宫賜號靜慈仙
師而冊貴妃為后宣宗後亦悔嘗自解曰此朕少年
事天順六年孫太后崩錢皇后為英宗言后賢而無
罪廢為仙師其殁也人畏太后殮葬皆不如禮因勸
復其位號英宗問大學士李賢賢對曰陛下此心天
地鬼神實臨之然臣以陵寢享殿神主俱宜如奉先
殿式庶稱陛下明孝七年七月上尊諡曰恭讓誠順
康穆靜慈章皇后修陵寢不祔廟
憲宗本紀成化四年六月甲寅慈懿皇太后崩九月庚
申葬孝莊睿皇后於裕陵
英宗孝莊皇后傳后錢氏海州人正統七年立為后
后無子周貴妃有子立為皇太子英宗大漸遺命曰
錢皇后千秋萬歲後與朕同葬大學士李賢退而書
之冊憲宗立上兩宫徽號下廷臣議太監夏時希貴
妃意傳諭獨尊貴妃為皇太后大學士李賢彭時力
爭乃兩宫並尊而稱后為慈懿皇太后及營裕陵賢
時請營三壙下廷議夏時復言不可事竟寢成化四
年六月太后崩周太后不欲后合葬帝使夏時懷恩
召大臣議彭時首對曰合葬裕陵主祔廟定禮也翼
日帝召問時對如前帝曰朕豈不知慮他日妨母后
耳時曰皇上孝事兩宫聖德彰聞禮之所合孝之所
歸也商輅亦言不祔葬損聖德劉定之曰孝從義不
從命帝默然久之曰不從命尚得為孝耶時力請合
葬裕陵左而虛右以待周太后已復與大臣疏爭帝
再下廷議吏部尚書李秉禮部尚書姚䕫集廷臣九
十九人議皆請如時言帝曰卿等言是顧朕屢請太
后未得命乖禮非孝違親亦非孝明日詹事柯潛給
事中魏元等上疏又明日䕫等合疏上皆執議如初
中旨猶諭别擇葬地於是百官伏哭文華門外帝命
羣臣退衆叩頭不得旨不敢退自己至申乃得允衆
呼萬歲出是年七月上尊諡曰孝莊獻穆弘惠顯仁
恭天欽聖睿皇后祔太廟九月合葬裕陵異隧距英
宗元堂數丈許中窒之虛右壙以待周太后其隧獨
通而奉先殿祭亦不設后主弘治十七年周太后崩
孝宗御便殿出裕陵圖示大學士劉健謝遷李東陽
曰陵有二隧若者窒若者可通往來皆先朝内臣所
為此未合禮昨見成化間彭時姚䕫等章奏先朝大
臣為國如此先帝亦不得已耳欽天監言通隧上干
先帝陵堂恐動地脈朕已面折之窒則天地閉塞通
則風氣流行健等因力贊帝復問祔廟劉健等言祔
二后自唐始也祔三后自宋始也漢以前一帝一后
曩者定議合祔孝莊太后居左今大行太皇太后居
右且引唐宋故事為証臣等以此不敢復論帝曰二
后已非况復三后遷曰宋祔三后一繼立一生母也
帝曰事須師古太皇太后鞠育朕躬朕豈敢忘顧私
情耳祖宗來一帝一后今並祔壞禮自朕始且奉先
殿祭皇祖特座一飯一匙而已夫孝穆皇太后朕生
母也别祀之奉慈殿今仁壽宫前殿稍寬朕欲奉太
皇太后於此他日奉孝穆皇太后於後歲時祭享如
太廟於是命羣臣詳議議上將建新廟欽天監奏年
方有礙廷議請暫祀周太后於奉慈殿稱孝肅太皇
太后廟在奉先殿西帝以祀孝穆至是中奉孝肅而
使孝穆居左焉
蕙田案孝莊錢后雖係合葬祔廟正禮然與
孝肅周后别廟事體相關故亦附載使讀者
得屬詞比事便省覽焉
孝宗本紀成化二十三年九月壬寅即皇帝位冬十月
乙亥追尊皇太后周氏為太皇太后十七年三月壬戌
太皇太后崩癸未定太廟各室一帝一后之制夏四月
己酉葬孝肅皇太后
孝肅周太后傳后英宗妃憲宗生母也昌平人天順
元年封貴妃憲宗即位尊為皇太后二十三年四月
上徽號曰聖慈仁壽皇太后孝宗立尊為太皇太后
先是憲宗在位事太后至孝五日一朝燕享必親太
后意所欲惟恐不懽至錢太后合葬裕陵太后殊難
之憲宗委曲寬譬乃得請孝宗生西宫母妃紀氏薨
太后育之宫中省視萬方及孝宗即位事太后亦至
孝弘治十七年三月崩諡孝肅貞順康懿光烈輔天
承聖睿皇后合葬裕陵以大學士劉健謝遷李東陽
議别祀於奉慈殿不祔廟仍稱太皇太后嘉靖十五
年與紀邵二太后並移祀陵殿題主曰皇后不繫帝
諡以别嫡庶其後穆宗母孝恪神宗母孝定光宗母
孝靖熹宗母孝和莊烈帝母孝純咸遵用其制
成化二十三年冬十月壬辰追諡母淑妃為孝穆皇太
后
孝穆紀太后傳后孝宗生母也賀縣人本蠻土官女
成化中征蠻俘入掖庭授女史警敏通文字命守内
藏時萬貴妃專寵而妬後宫有娠者皆治使墮栢賢
妃生悼恭太子亦為所害帝偶行内藏應對稱旨悦
幸之遂有身萬貴妃知而恚甚令婢鈎治之婢謬報
曰病痞乃謫居安樂堂久之生孝宗使門監張敏溺
焉敏驚曰上未有子奈何棄之稍哺粉餌飴蜜藏之
他室貴妃日伺無所得至五六歲未敢剪胎髮時吳
后廢居西内近安樂堂密知其事往來哺養帝不知
也帝自悼恭太子薨後久無嗣中外皆以為憂成化
十一年帝召張敏櫛髮照鏡嘆曰老將至而無子敏
伏地曰死罪萬歲已有子也帝愕然問安在對曰奴
言即死萬歲當為皇子主于是太監懷恩頓首曰敏
言是皇子潛養西内今已六歲矣匿不敢聞帝大喜
即日幸西内遣使往迎皇子使至妃抱皇子泣曰兒
去吾不得生兒見黃袍有鬚者即兒父也衣以小緋
袍乘小輿擁至階下髮披地走投帝懷帝置之膝撫
視久之悲喜泣下曰我子也類我使懷恩赴内閣具
道其故羣臣皆大喜明日入賀頒詔天下移妃居永
壽宫數召見萬貴妃日夜怨泣曰羣小紿我其年六
月妃暴薨或曰貴妃致之死或曰自縊也諡恭恪莊
僖淑妃敏懼亦吞金死敏同安人孝宗既立為皇太
子時孝肅皇太后居仁壽宫語帝曰以兒付我太子
遂居仁壽孝宗即位追諡淑妃為孝穆慈慧恭恪莊
僖崇天承聖純皇后遷葬茂陵别祀奉慈殿
禮志奉慈殿孝宗即位追上母妃孝穆太后紀氏諡祔
葬茂陵以不得祔廟遂於奉先殿右别建奉慈殿以祀
一歲五享薦新忌祭俱如太廟奉先殿儀弘治十七年
孝肅周太后崩先是成化時預定周太后祔葬祔祭之
議至是召輔臣議祔廟禮劉健等言議誠有之顧當年
所引唐宋故事非漢以前制也帝以事當師古乃援孝
穆太后别祭奉慈殿為言而命廷臣議健退復疏論其
事以堅帝心于是英國公張懋吏部尚書馬文升等言
宗廟之禮乃天下公議非子孫得以私之殷周七廟父
昭子穆各有配座一帝一后禮之正儀春秋書考仲子
之宫胡安國傳云孟子入惠公之廟仲子無祭享之所
以此見魯秉周禮先王之制猶存祖廟無二配故也伏
睹憲宗勅諭有曰朕心終不自安竊窺先帝至情以重
違慈意因勉從並配之議羣臣欲權以濟事亦不得已
而為此也據禮區處上副先帝在天遺志端有待於今
日稽之周禮有祀先妣之文疏云姜嫄也詩所謂閟宫
是已唐宋推尊太后不配食祖廟者則别立廟以享之
亦得閟宫之義我朝祖宗迄今已溢九廟配皆無二今
宜於奉先殿外建一新廟如詩之閟宫宋之别殿歲時
薦享仍稱太皇太后則情義兩盡議上復召健等至素
幄䄂出奉先圖指西一區曰此奉慈殿也又指東一區
曰此神厨也欲於此地别建廟奉遷孝穆神主併祭於
此健等皆對曰最當已而欽天監奏年方有礙廷議暫
奉於奉慈殿正中徙孝穆居左及孝宗崩武宗即位禮
部始進奉安孝肅神主儀前期致齋三日告奉先殿及
孝宗几筵是日早帝具黑翼善冠淺淡色服黑犀帶告
孝穆神座禮畢帝詣神座前請神主降座帝捧主立内
執事移神座於殿左間帝奉安訖行叩頭禮至午帝詣
清寧宫孝肅几筵行禮畢内侍進神主輿于殿前衣冠
輿于丹陛上帝詣拜位親王吉服後隨四拜興帝捧神
主由殿中門出奉安輿内執事捧衣冠置輿後隨帝率
親王步從至寳善門外太皇太后皇太后率宫妃迎於
門内先詣奉慈殿序立於殿西神主輿至奉先殿門外
少駐帝詣輿前跪請神主詣奉先殿俛伏興捧神主由
殿左門入至殿内褥位跪置神主帝行五拜三叩頭禮
畢捧神主仍由左門出安輿内至奉慈殿門外帝捧神
主由中門入奉安於神座訖行安神禮三獻如常儀太
皇太后以下四拜禮畢内侍官設褥位於殿正中之南
帝詣孝穆皇太后神座前跪請神主謁孝肅太皇太后
跪置於褥位上俛伏興行五拜三叩頭禮畢帝捧主興
仍安於神座訖行安神禮如前皇太后以下四拜
世宗本紀嘉靖元年三月戊午上皇太后尊號曰壽安
皇太后十一月庚申壽安皇太后崩七年秋七月己卯
追尊孝惠皇太后曰太皇太后
蕙田案孝惠傳生尊為壽安崩諡曰孝惠乃
史無上諡一條蓋疎漏也
孝惠邵太后傳孝惠邵太后憲宗妃興獻帝母也父
林昌化人貧甚鬻女於杭州鎮守太監妃由此入宫
知書有容色成化十二年封宸妃尋進封貴妃興王
之藩妃不得從世宗入繼大統妃已老目眚矣喜孫
為皇帝摸世宗身自頂至踵己尊為皇太后嘉靖元
年上尊號曰壽安十一月崩帝欲明年二月遷葬茂
陵大學士楊廷和等言祖陵不當數興工作驚動神
靈不從諡曰孝惠康肅温仁懿順協天祐聖皇太后
别祀奉慈殿七年七月改稱太皇太后十五年遷主
陵殿稱皇后與孝肅孝穆等
嘉靖七年十月丁未皇后崩三月丙申葬悼靈皇后
世宗孝潔皇后傳世宗孝潔皇后陳氏元城人嘉靖
元年冊立為皇后帝性嚴厲一日與后同坐張方二
妃進茗帝循視其手后恚投杯起帝大怒后驚悸堕
娠崩七年十月也喪禮從殺諡曰悼靈十五年禮部
尚書夏言議請改諡時帝意久釋矣乃改諡曰孝潔
穆宗即位禮臣議孝潔皇后大行皇帝元配宜合葬
祔廟若遵遺制祔孝烈則舍元配也若同祔則二后
也大行皇帝升祔時宜奉孝潔配遷葬永陵孝烈主
宜别祀報可隆慶元年二月上尊諡曰孝潔恭懿慈
睿安莊相天翊聖肅皇后
禮志隆慶元年禮部言舊制太廟一歲五享而節序
忌辰等祭則行於奉先殿今孝潔皇后既袝太廟則
奉先殿亦宜奉安神位乃設神座儀物於第九室遣
官祭告如儀
禮志嘉靖元年世宗奉孝惠邵太后祔祀八年二月禮
部尚書方獻夫等言悼靈皇后禮宜祔享太廟但今九
廟之制己備考唐宋故事后于太廟未有本室則剏别
廟故曲臺禮有别廟皇后禘祫於太廟之文又禮記喪
服小記婦祔於祖姑祖姑有三人則祔于親者釋之者
曰親者謂舅所生母也今孝惠太皇太后實皇考獻皇
帝之生母則悼靈皇后當祔於側詔可三月行祔廟禮
先期祭告諸殿至期請悼靈后主詣奉慈殿奉安内侍
捧神主諡冊衣冠隨帝至奉先殿謁見帝就位行五拜
三叩頭禮次詣崇先殿次詣奉慈殿謁三太后内侍捧
主安神座皇妃以下四拜
世宗本紀嘉靖十五年九月庚午如天夀山
禮志嘉靖十五年帝以三太后别祀奉慈殿不若奉于
陵殿為宜廷臣議古天子宗廟唯一帝一后所生母薦
於寢身没而已孝宗奉慈殿之祭蓋子祀生母以盡終
身之孝焉耳然禮妾母不世祭疏曰不世祭者謂子祭
之于孫則止明繼祖重故不復顧其私祖母也今陛下
於孝肅曾孫也孝穆孫屬也孝惠孫也禮不世祭議當
祧考宋熙寧罷奉慈廟故事與今同宜遷主陵廟歲時
祔享如故報可奉慈殿遂罷
王圻續通考十五年秋遷三太后主於陵殿先是上
傳旨云廟重於陵禮制故嚴今廟凡帝以一后配惟
陵則二三后以配葬夫如是其廟祀陵祀己不同今
復建奉慈殿不如奉主於陵殿為合禮又梓宫既配
葬於帝主無祔廟之禮宜在陵殿今别置之近於黜
者非親之也此亦關於典禮卿其會議以行明日又
諭云崇先殿比古不同周人祀后稷係始祖之母今
奉慈殿亦但存名耳四時之祭樂舞俱無便會議來
時尚書夏言會同大學士李時武定侯郭勛吏部侍
郎張邦奇等議謂禮嚴尊祖祀重廟享自古天子惟
一帝一后配享於廟所生大母别薦于寢身殁而已
斯禮之正是故禮有享先妣之文周之閟宫宋之别
殿皆此義也國朝制稽古惟一后配帝禮莫嚴焉孝
宗皇帝乃於奉先殿側特建奉慈殿别祭孝穆皇太
后後祔孝肅太皇太后近復祔孝惠皇太后是蓋子
祀生母以盡終身之孝焉耳然禮於妾母不世祭者
謂子祀之於孫則止蓋父之所尊子不可以不承父
之所異子不敢同明其宗耳蓋繼祖重故不復顧其
私祖母也今日陛下於孝肅太皇后曾孫也於孝穆
太皇后孫屬也孝惠皇太后孫也禮不世祭義當擬
祧若崇先殿之建則陛下事考廟當世享故世廟配
太廟而作崇先殿配奉先殿而作也義不侔矣聖諭
又以三太后梓宫既配葬於帝主不祔廟世不舉祭
議欲遷主陵殿使獲所安是誠仁至義盡情中禮得
足定天下之大典也臣等復考得宋熙寧罷奉慈廟
故事與今事體略同但祧義惟遷主為是若當時瘞
主陵園則襲古人栗主既立乃埋桑主之說而誤用
之非禮也今遷主陵殿歲時祔享陵祀如故尤為曲
盡非前代所及制曰可十五年八月上親幸天夀山
奉安三太后於陵殿
十五年禮部尚書夏言等奏悼靈皇后神主先因祔於
所親暫祔奉慈殿孝惠太后之側兹三后神主既擬遷
於陵殿則悼靈亦宜暫遷奉先殿旁室享祀祭告則一
體設饌從之
世宗本紀嘉靖二十六年十一月乙未皇后崩二十七
年五月丙戌葬孝烈皇后二十九年冬十月祧仁宗祔
孝烈皇后於太廟
孝烈皇后傳孝烈皇后方氏世宗第三后也江寧人
張后廢遂立為后二十一年宫婢楊金英等謀弑逆
帝賴后救得免二十六年十一月乙未后崩詔曰皇
后比救朕危奉天濟難其以元后禮葬預名葬地曰
永陵諡孝烈親定諡禮視昔加隆焉禮成頒詔天下
及大祥禮臣請安主奉先殿東夾室帝曰奉先殿夾
室非正也可即祔太廟於是大學士嚴嵩等請設位
於太廟東皇妣睿皇后之次後寢藏主則設幄于憲
廟皇祖妣之右以從祔於祖姑之義帝曰祔禮至重
豈可權就后非帝乃配帝者自有一定之序安有享
從此而主從彼之禮其祧仁宗祔以新序即朕位次
勿得亂禮嵩曰祔新序非臣下所敢言且隂不可當
陽位乃命姑藏主睿皇后側二十九年十月帝終欲
祔后太廟命再議尚書徐階言不可給事中楊思忠
是階議餘無言者帝覘知狀及議疏入謂后正位中
宫禮宜祔享但遽及廟次則臣子之情不唯不敢實
不忍也宜設位奉先殿帝震怒階思忠惶恐言周建
九廟三昭三穆國朝廟制同堂異室與周禮不同今
太廟九室皆滿若以聖躬論仁宗當祧固不待言但
此乃異日聖子神孫之事臣聞夏人之廟五商以七
周以九禮由義起五可七七可九九之外亦可加也
請於太廟及奉先殿各增二室以祔孝烈則仁宗可
不必祧孝烈皇后可速正南面之位陛下亦無預祧
以俟之嫌帝曰臣子之誼當祧當祔力請可也苟禮
得其正何避豫為于是階等復會廷臣上言唐虞夏
五廟其祀皆止四世周九廟三昭三穆然而兄弟相
及亦不能盡足六世今仁宗為皇上五世祖以聖躬
論仁宗於禮當祧孝烈皇后於禮當祔請祧仁宗祔
孝烈皇后於太廟第九室因上祧祔儀注己而請忌
日祭帝猶銜前議報曰孝烈繼后所奉者又入繼之
君忌不祭亦可階等請益力帝曰非天子不議禮后
當祔廟居朕室次禮官顧謂今日未宜徒飾說以惑
衆聽因諭嚴嵩等曰禮官從朕言勉強耳即不忍祧
仁宗且置后主别廟將來由臣下議處忌日令奠一
巵酒不至傷情于是禮臣不敢復言第請如勅行乃
許之隆慶初與孝潔皇后同日上尊諡曰孝烈端順
敏恭惠誠祗天衞聖皇后移主弘孝殿
禮志世宗孝烈后隆慶時祀弘孝殿萬歴三年遷祔奉
先殿
萬歴三年帝欲以孝烈孝恪二后神位奉安於奉先殿
禮官謂世宗時議祔陵祭不議祔内殿帝曰奉先殿見
有孝肅孝穆孝惠三后神位俱皇祖所定宜遵行祔安
蓋當時三后既各祔陵廟仍并祭于奉先殿而外廷莫
知也命輔臣張居正等入視居正等言奉先殿奉安列
聖祖妣凡推尊為后者俱得祔享内殿比之太廟一帝
一后者不同今亦宜奉安祔享從之
穆宗母孝恪皇太后隆慶初祀神霄殿又祔孝懿后於
其側六年孝懿祔太廟萬歴三年孝恪遷祔奉先殿二
殿俱罷
蕙田案孝懿穆宗元配也薨於嘉靖三十七
年四月穆宗即位追諡孝懿皇后時帝在位
故權祔於孝恪之側後祔太廟
明會典萬歴三年奉孝烈皇后及孝恪皇太后祔饗奉
先殿其神主並遷於永陵改題孝恪神主曰孝恪淵純
慈懿恭順贊天開聖皇后二后神位即以遷詣陵殿之
日安於奉先殿而弘孝神霄之祭俱罷
春明夢餘錄萬歴三年上諭禮官曰朕思弘孝神霄
二殿皇祖妣孝烈皇后孝恪皇太后神位宜奉安於
奉先殿祔饗查議來行禮部查嘉靖十五年議祔陵
祭不議祔内殿上曰奉先殿今見有孝肅孝穆孝惠
三后神位俱係我皇祖欽定宜遵照祔安不必另擬
乃奉安孝烈孝恪神位於肅皇帝室併罷弘孝神霄
之祀而專祀於奉先殿
孝恪杜太后傳后穆宗生母也大興人嘉靖十年封
康嬪十五年進封妃三十三年正月薨穆宗立上諡
曰孝恪淵純慈懿恭順贊天開聖皇太后遷葬永陵
祀主神霄殿
神宗本紀萬歴二十四年七月戊寅仁聖皇太后崩九
月乙卯葬孝安莊皇后
孝安皇后𫝊孝安皇后陳氏通州人嘉靖三十七年
九月選為裕王繼妃隆慶元年册為皇后后無子多
病居别宫神宗即位上尊號曰仁聖皇太后六年加
上貞懿十年加康静二十四年七月崩諡曰孝安貞
懿恭純温惠佐天弘聖皇后祀奉先殿别室
四十二年二月辛卯慈聖皇太后崩六月甲午葬孝定
皇后
孝定李太后傳孝定李太后神宗生母也漷縣人侍
穆宗於裕邸隆慶元年三月封貴妃生神宗即位上
尊號曰慈聖皇太后三月加尊號曰宣文十年加明
肅十二年同仁聖太后謁山陵二十九年加貞夀端
獻三十四年加恭熹四十二年二月崩上尊諡曰孝
定貞純欽仁端肅弼天祚聖皇太后合葬昭陵别祀
崇先殿
孝靖王太后𫝊孝靖皇太后光宗生母也初為慈寧
宫宫人年長矣帝過慈寧私幸之有身十年四月封
恭妃八月光宗生是為皇長子既而鄭貴妃生皇三
子進封皇貴妃而恭妃不進封二十九年冊立皇長
子為皇太子仍不封如故三十四年元孫生加慈聖
徽號始進封皇貴妃四十年病革光宗請旨得往省
宫門猶閉抉鑰而入妃目眚手光宗衣而泣曰兒長
大如此我死何恨遂薨光宗即位下詔曰朕嗣承基
緒撫臨萬方遡厥慶源則我生母温肅端靖純懿皇
貴妃恩莫大焉朕昔在青宫莫親温凊今居禁闥徒
痛桮棬欲伸罔極之深悰惟有聿稱乎殷禮其凖皇
祖穆宗皇帝尊生母榮淑康妃故事禮部詳議以聞
會崩熹宗即位上尊諡曰孝靖温懿敬讓貞慈參天
允聖皇太后遷葬定陵祀奉慈殿
蕙田案孝靖薨葬追諡本紀俱不載兹特採
傳以補其闕
熹宗本紀天啓元年十一月丙子追諡生母孝和皇太
后
孝和王太后傳孝和王太后熹宗生母也順天人侍
光宗東宫為選侍萬歴三十二年進才人四十七年
三月薨熹宗即位上尊諡曰孝和恭獻温穆徽慈諧
天鞠聖皇太后遷葬慶陵祀奉先殿崇禎十一年三
月以加上孝純太后尊諡於御用監得后及孝靖太
后玉冊玉寳始命有司獻於廟忠賢黨王體乾坐怠
玩論死蓋距上諡時十有八年矣
莊烈帝本紀崇禎元年九月甲申追諡生母賢妃曰孝
純皇后
孝純劉太后傳孝純劉太后莊烈帝生母也海州人
後籍宛平初入宫為淑女萬歴三十八年十二月生
莊烈皇帝已失光宗意被譴薨光宗中悔恐神宗知
之戒掖庭勿言葬於西山及莊烈帝長封信王追進
賢妃時莊烈帝居勖勤宫問近侍曰西山有申懿王
墳乎曰有傍有劉娘娘墳乎曰有每密付金錢往祭
及即位上尊諡曰孝純恭懿淑穆莊静毗天毓聖皇
太后遷葬慶陵帝五歲失太后問左右遺像莫能得
傅懿妃者舊與太后同為淑女比宫居自稱習太后
言宫人中狀貌相類者命后母瀛國太夫人指示畫
工可意得也圖成由正陽門具法駕迎入帝跪迎于
午門懸之宫中呼老宫婢視之或曰似或曰否帝雨
泣六宫皆泣故事生母忌日不設祭不服青十五年
六月帝以太后故欲追前代生繼七后同建一廟以
展孝思乃御德政殿召大學士及禮臣入問曰太廟
之制一帝一后祧廟亦然歴朝繼后及生母凡七位
皆不得與即宫中奉先殿亦尚無祭奈何禮部侍郎
蔣德璟曰奉先殿外尚有奉慈殿所以奉繼后及生
母者雖廢可舉也帝曰奉慈殿外尚有弘孝神霄本
恩諸殿德璟曰内廷規制臣等未悉孝宗建奉慈殿
嘉靖間廢之今未知尚有舊基否帝曰奉慈已撤惟
奉先尚可拓也於是别置一殿祀孝純及七后云
春明夢餘錄崇禎十五年五月十七日上傳禮部堂
上官禮科太常寺卿來中左門曰太廟之制一帝一
后計九廟此外祧廟亦有九亦止一帝一后因屈指
數自德懿熙仁四祖外仁宣英憲孝共九祧廟已滿
各一帝一后其繼后及生母后七位即不得入太廟
亦並無祧廟之主即宫中奉先殿亦原止一帝一后
嘉靖後有以繼后生母后入者而以前七位尚無祭
也上意似在生母孝純皇太后而又推及七位后悉
入奉先殿亦未明言也禮臣林欲楫蔣德璟王錫衮
奏奉先之外别有奉慈殿祀繼后及生母后處今雖
廢尚可舉行上曰奉慈殿外尚有弘孝殿神霄宫本
恩殿禮臣奏奉慈殿如未可復即在神霄殿奉祀未
知可否上曰太廟一帝一后朕不敢輕動還只是奉
先尚可恢拓前後加一層即祧廟亦當祫祭德璟奏
大祫之禮歲暮已行於太廟似已妥當且奉先原只
一帝一后與太廟同若並祧廟之主俱入未知妥否
上曰奉先殿現有繼后及生母后七位璟奏此萬歴
初添入上默然此舉雖屬孝思然自古無二祧廟再
建非禮也賴部上疏奏得止
右明后妃廟
後漢書光武本紀中元元年上薄太后尊號曰高皇后
遷吕后廟主於園
蕙田案此入而復出之始
祭祀志永元中以竇后配食章帝
蕙田案兩漢皇后祔廟史俱不載惟見此兩
條
晉書禮志延康元年文帝繼王位七月追尊皇祖夫人
曰太王后明帝太和三年六月又追尊高祖夫人吳氏
曰高皇后並在鄴廟之所祠
武帝泰始元年十二月景寅受禪丁卯追尊宣王妃張
氏為宣穆皇后
武帝本紀泰始二年冬十一月追尊景帝夫人夏侯氏
為景懷皇后
文明王皇后傳武帝受禪尊為皇太后宫曰崇化咸寧
四年崩將遷祔帝手疏后德行令史官為哀策
元帝本紀太興三年八月戊午尊敬王后虞氏為敬皇
后辛酉遷神主於太廟
元敬虞皇后傳永嘉六年薨帝為晉王追尊為王后太
興三年遣使持節兼太尉萬勝奉冊贈皇后璽綬祔於
太廟
蕙田案此帝在位而后先入廟之始
成帝本紀咸康八年三月初以武悼楊皇后配饗武帝
廟
蕙田案二后並祔蓋始於此劉健言祔二后
自唐始蓋誤記也諸臣之議詳載后妃廟中
宋書武帝紀永初元年六月即皇帝位追尊皇妣為穆
皇后
禮志宋武帝初為宋王建宗廟於彭城初祠高祖曾祖
皇祖皇考武敬臧后永初初追尊皇妣趙氏為穆皇后
三年孝懿蕭皇后崩又祔廟
齊書禮志太祖即位立七廟廣陵府君太中府君淮隂
府君即邱府君太常府君宣皇帝昭皇后為七廟
蕙田案此以父母分兩廟
建元二年太祖親祀太廟六室如儀拜伏竟至昭后室
前儀注應倚立上以為疑欲使廟僚行事又欲以諸王
代祝令於昭后室前執爵以問彭城丞劉瓛瓛對謂若
都不至昭后坐前竊以為薄廟僚即是代上執爵饋奠
耳祝令位卑恐諸王無容代之舊廟儀諸王得兼三公
親事謂此為便從之
蕙田案后先入廟以夫祭妻所以疑其儀注
隋書禮儀志梁武初為梁公乃建臺於東城立四親廟
并妃郗氏而為五廟
梁書武帝紀天監元年四月丙寅即皇帝位追尊皇妣
為獻皇后追諡妃郗氏為德皇后
陳書高祖本紀永定元年十月辛巳追尊皇妣董太夫
人曰安皇后
北魏書平文皇后王氏傳昭成十八年崩太祖即位配
饗太廟
昭成皇后慕容氏傳建國二十三年崩太祖即位配饗
太廟
獻明皇后賀氏傳皇始元年崩後追加尊諡配饗焉
道武宣穆皇后劉氏傳太祖末年薨太宗即位追尊諡
號配饗太廟自此後宫人為帝母皆正位配饗焉
明元密皇后杜氏傳泰常五年薨諡曰密世祖即位追
尊號諡配饗太廟
太武敬哀皇后賀氏傳神䴥元年薨後追加號諡配饗
太廟
景穆恭皇后郁久閭氏傳世祖末年薨高宗即位追尊
號諡配饗太廟
文成元皇后李氏傳薨後諡曰元皇后配饗太廟
獻文思皇后李氏傳皇興三年薨承明元年追崇號諡
配饗太廟
孝文昭皇后高氏傳后自代如洛陽暴薨世宗踐祚尊
崇配饗
孝莊本紀永安二年二月甲午尊皇妣為文穆皇后四
月癸未遷神主於太廟
蕙田案魏及元明三史后妃入廟傳中無不
書者最為詳悉
北齊書文宣帝紀天保元年五月戊午即皇帝位追尊
皇祖妣為文穆皇后
周書孝閔帝紀元年正月辛丑即天王位追尊皇妣為
文后
隋書高祖紀開皇元年二月甲子即皇帝位追尊皇妣
為元明皇后
唐書高祖紀武德元年六月己卯追諡祖妣梁氏曰景
烈皇后妣&KR0870;孤氏曰元貞皇后
舊唐書禮儀志太常卿姜皎曰伏見太廟中則天皇后
配高宗天皇大帝題云天后聖帝武氏請除聖帝之字
直題云則天皇后武氏從之
景雲元年祔和思皇后趙氏神主於太廟
唐書睿宗昭成順聖皇后竇氏傳后以子貴故先祔睿
宗室肅明以開元二十年乃得祔廟
蕙田案先祔妾母繼祔嫡母此嫡妾並祔之
始
順宗莊憲皇后王氏傳后暴崩咸通中詔后主祔於廟
穆宗宣懿皇后韋氏傳武宗立追冊為皇太后奉后合
食穆宗室
五代史梁本紀太祖開平元年秋七月己亥追尊祖考
為皇帝妣為皇后皇高祖妣范氏諡曰宣僖曾祖妣楊
氏諡曰光孝祖妣劉氏諡曰昭懿妣王氏諡曰文惠
唐本紀莊宗同光元年追尊祖考為皇帝妣為皇后曾
祖妣崔氏諡曰昭烈祖妣秦氏諡曰文景
晉本紀高祖天福二年追尊祖考為皇帝妣為皇后高
祖妣秦氏諡曰孝安曾祖妣安氏諡曰孝簡祖妣來氏
諡曰孝平妣何氏諡曰孝元
漢本紀二月辛未即皇帝位稱天福十二年閏七月庚
辰追尊祖考為皇帝妣為皇后高祖妣李氏諡曰明貞
曾祖妣楊氏諡曰恭惠祖妣李氏諡曰昭穆妣安氏諡
曰章懿
周本紀廣順元年五月辛未追尊祖考為皇帝妣為皇
后高祖妣張氏諡曰睿恭曾祖妣申氏諡曰明孝祖妣
韓氏諡曰翼敬妣王氏諡曰章德
宋史太祖紀乾德元年九月丙午奉玉冊諡高祖妣崔
氏曰文懿皇后曾祖妣桑氏曰惠明皇后祖妣劉氏曰
簡穆皇后
禮志建隆二年十月祔明憲皇后杜氏於宣祖室
太祖孝惠賀皇后傳建隆三年四月追冊為皇后神宗
時祔太廟
孝明王皇后傳乾德元年十二月崩太平興國二年祔
享太廟
孝章宋皇后傳至道元年四月崩神宗時升祔太廟
太宗淑德尹皇后傳帝即位追冊為皇后後升祔太廟
懿德符皇后傳帝即位追冊為皇后至道三年升祔太
廟
明德李皇后傳景德元年崩三年祔太宗廟
李賢妃傳真宗即位進上尊號曰皇太后大中祥符六
年升祔太廟
章穆郭皇后傳景德四年崩仁宗即位升祔真宗廟
仁宗本紀慶歴五年十月辛酉祔章獻明肅皇后章懿
皇后神主於太廟
章獻明肅劉皇后傳明道元年崩慶歴五年翰林學士
王堯臣等請二后祔序於章穆之次從之
李宸妃傳明道元年薨後章獻太后崩尊為皇太后慶
歴中升祔太廟
禮志元豐三年二月慈聖光獻皇后祔廟紹聖元年二
月祔宣仁聖烈皇后於太廟
徽宗本紀建中靖國元年五月丙戌祔欽聖獻肅皇后
欽慈皇后神主於太廟崇寧元年六月己丑祔欽成皇
后神主於太廟二年三月甲午躋欽成皇后神主於欽
慈皇后之上
政和三年六月癸卯袝昭懷皇后神主於太廟
高宗本紀紹興元年八月丁丑祔昭慈獻烈皇后神主
於温州太廟
哲宗昭慈聖獻孟皇后傳紹興元年崩祔神主於哲宗
室位在昭懷皇后上
徽宗顯恭王皇后傳大觀二年崩諡曰靜和紹興中始
祔徽宗廟改今諡
鄭皇后傳從上皇北遷崩於五國城紹興七年何蘇等
使還始知諡顯肅祔主徽宗室
高宗本紀紹興二十九年十二月甲子祔顯仁皇后神
主於太廟
韋賢妃傳紹興二十九年崩祔神主太廟徽宗室
欽宗朱皇后傳后既北遷不知崩問慶元三年上尊諡
仁懷祔於太廟
高宗憲節刑皇后傳紹興九年后崩於五國城淳熙末
祔高宗廟
孝宗成穆郭皇后傳紹興二十六年薨及受禪追冊為
皇后諡恭懷尋改安穆又改成穆祔孝宗廟
寧宗本紀紹熙五年上成穆皇后成恭皇后冊寳於本
室
慶元四年四月丙戌祔仁懷皇后神主慈烈皇后神主
於太廟
六年九月壬寅祔慈懿皇后神主於太廟
開禧三年九月壬寅祔成肅皇后神主於太廟
蕙田案寧宗以前宋之諸后自温成外無不
入廟者若太祖之孝惠孝明孝章神宗之欽
聖欽成欽慈徽宗之顯恭顯肅顯仁孝宗之
成穆成恭成肅此三后並祔也太宗之淑德
懿德明德元德真宗之章懷章穆章獻章懿
此四后並祔也
金史熙宗本紀天會十四年八月丙辰追尊九代祖以
下曰皇帝皇后
禮志天會十四年八月庚戌上皇九代祖妣曰明懿皇
后皇八代祖妣曰思皇后皇七代祖妣曰節皇后皇六
代祖妣曰恭靖皇后皇五代祖妣曰威順皇后皇高祖
妣曰昭肅皇后皇曾祖妣曰簡翼皇后皇曾叔祖妣曰
静宣皇后皇曾叔祖妣曰貞惠皇后皇伯祖妣曰敬僖
皇后丙辰奉上尊諡
大定二十九年五月祧獻祖昭祖升祔世宗明德皇后
顯宗於廟
明昌三年十二月尚書省奏明年親禘室當用犢一欽
懷皇后祔於明德之廟
昭聖皇后劉氏傳大定三年三月生宣宗卒宣宗即位
尊為皇太后升祔顯宗廟
元史祭祀志至元三年命平章政事趙壁等集議製尊
諡廟號定為八室烈祖神元皇帝皇曾祖妣宣懿皇后
第一室太祖聖武皇帝皇祖妣光獻后第二室太宗英
文皇帝皇伯妣昭慈皇后第三室皇伯珠齊皇伯妣布
屯綽克默色第四室皇伯考察哈岱皇伯妣伊蘇婁第五
室皇考睿宗景襄皇帝皇妣莊聖皇后第六室定宗簡
平皇帝欽淑皇后第七室憲宗桓肅皇帝貞節皇后第
八室
十二年改作金主太祖主題曰青吉斯皇帝睿宗題曰
太上皇伊克諾延皇后皆題名諱
太宗昭慈皇后傳至元二年崩升祔太宗廟
憲宗貞淑皇后傳至元二年追諡升祔憲宗廟
世祖昭睿順聖皇后傳成宗即位追諡升祔世祖廟
祭祀志元貞元年冬十月癸卯有事於太廟中書省臣
言去歲世祖皇帝裕宗祔廟以綾代玉冊今玉冊玉寳
成請納之各室命獻官迎導入廟
成宗大德四年八月以皇妣皇后祔
武宗本紀大德十一年五月甲申即皇帝位尊太母元
妃曰皇后六月丁酉先元妃鴻吉哩氏實哩達喇宜諡
曰貞慈静懿皇后祔成宗廟室
祭祀志大德十一年武宗即位追尊先元妃為皇后祔
成宗室
蕙田案成宗大德十一年春崩皇后巴約特珍
氏謀立安西王阿南達武宗即位廢居東安
州賜死故以成宗元妃鴻吉哩氏升祔焉妃
蓋成宗元配未即位而先薨者
英宗本紀至治二年十二月丙戌定諡太皇太后曰昭
獻元聖遣太常院使多台以諡議告於太廟
至治三年三月戊申祔昭獻元聖皇后於順宗室
晉王即皇帝位追尊皇考晉王為皇帝廟號顯宗皇妣
晉王妃為皇后
武宗宣慈惠聖皇后傳泰定四年十一月崩升祔武宗
廟
祭祀志泰定四年諡武宗皇后曰宣慈惠聖英宗皇后
曰莊靜懿聖祔太廟
仁宗莊懿慈聖皇后𫝊至治二年崩升祔仁宗廟
祭祀志泰定元年奉安仁宗及慈聖皇后二神主
寧宗達哩伊德默色皇后傳至正二十八年崩升祔寧
宗廟
順帝本紀元統元年十月庚寅中書省臣請集議武宗
英宗明宗三朝皇后升祔武宗一室以珍格皇后配焉
明史禮志洪武元年上皇高祖妣曰元皇后皇曾祖妣
曰恒皇后皇祖妣曰裕皇后皇妣陳氏曰淳皇后
十五年以孝慈皇后神主祔享太廟
成祖仁孝徐皇后傳永樂五年七月乙卯崩仁宗即位
祔太廟
仁宗誠孝張皇后傳正統七年十月崩祔太廟
宣宗孝恭孫皇后傳天順六年九月崩祔太廟
英宗孝莊錢皇后傳成化四年六月太后崩七月祔太
廟
蕙田案當時大臣廷諍事載入后妃廟中
憲宗孝貞王皇后傳正德十三年二月崩祔太廟
孝宗孝康張皇后傳嘉靖二十年八月崩祔廟
武宗孝靜夏皇后傳嘉靖十四年崩祔廟
世宗孝潔陳皇后傳崩七年十月也穆宗即位禮臣議
孝潔皇后大行皇帝元配宜合葬祔廟報可
孝烈方皇后傳嘉靖二十六年十一月乙未崩祧仁宗
祔於太廟隆慶初移主弘孝殿
蕙田案此已祔而復出者其事詳載后妃廟
穆宗孝懿李皇后傳嘉靖三十七年四月薨穆宗即位
諡曰孝懿皇后神宗即位祔太廟
神宗孝端王皇后傳萬歴四十八年四月崩光宗即位
袝廟
光宗孝元郭皇后傳萬歴四十一年十一月薨熹宗即
位祔廟
右后妃升祔
五禮通考卷一百四
