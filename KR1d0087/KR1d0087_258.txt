五禮通考卷二百四十八
刑部尚書秦蕙田撰
凶禮三
荒禮
後漢書順帝本紀永建三年春正月丙子京師地震漢陽
地陷裂甲午詔實覈傷害者賜年七歲以上錢人二千
魏書宣武帝本紀延昌二年夏四月庚子以絹十五萬
匹賑恤河南郡饑民
冊府元龜武德二年閏二月出庫物三萬段以賑窮乏
永貞元年十一月以久雨京師鹽貴出庫鹽一萬石以
惠饑民
長慶二年十二月命以絹二百疋賑京師東市西市窮
乏者
荒政考略宋天聖七年詔曰河北大水壊澶州浮橋其
被災之民見存三口者給錢二千不及者半之
宋史仁宗本紀景祐四年八月越州水賜被溺民家錢
有差
慶歴四年二月出奉宸庫銀三萬兩振陜西饑民
嘉祐元年七月出内藏銀絹三十萬振貸河北
哲宗本紀紹聖二年二月出内庫錢帛二十萬助河北
振饑
孝宗本紀乾道四年七月以經總制餘剰錢二十一萬
緡樁留卭蜀州以備振濟
王圻續通考嘉定七年出内帑錢賑臨安府貧民
紹定四年詔出封樁庫緡錢三十萬賑臨安貧民
嘉熙元年五月詔出内庫緡錢二十萬給被災之家
淳祐二年詔出封樁庫十七界楮幣十萬賑贍紹興處
婺水澇之民
宋史度宗本紀咸淳元年閏五月久雨發錢二十萬賑
在京小民
遼史道宗本紀大安二年七月賜興聖積慶二宫貧民
錢三年四月賜中京貧民帛賜威烏爾古部貧民帛七
月出雜帛賜興聖宫貧民
夀隆六年二月出絹賜五院貧民
金史章宗本紀泰和五年十一月山東闕食賜錢三萬
貫以振之
元史食貨志中統三年七月以課銀一百五十錠濟甘
州貧民
至元二年以鈔百定賑庫庫楚所部軍二十年以帛
千疋鈔三百定賑碩達勒達地貧民二十四年鄂端民
饑賑鈔萬定
大德七年以鈔萬定賑歸德饑民
王圻續通考洪武二十五年令山東災傷去處每戸給
鈔五定
明會典嘉靖元年令將太倉銀庫見貯銀兩差官秤盤
二十萬兩運赴陜西蝗旱地方支用二年令將滸墅
鈔關收貯嘉靖元年秋冬二季二年春夏二季共四季
銀兩照數查取在官類解南直隸巡撫衙門相兼原查
餘鹽等銀通融賑濟災傷地方又令將湖廣正德十四
年起至嘉靖二年止解京銀三萬五千兩給發賑濟荆
州府荆門石首等州縣旱災又令將嘉靖三年分净樂
宫庫藏查盤節年所積香錢暫支二千兩賑濟湖廣地
方旱災
王圻續通考嘉靖三十四年歲祲詔發内帑銀三萬兩
賑濟饑民
隆慶元年六月以霖雨壞民廬舍令五城御史以房號
錢巡按御史以贓罰銀分賑之貧者每戸給銀五錢次
三錢仍諭都察院左都御史王廷等督御史嚴加稽察
使貧民得沾實惠二年七月詔戸部發太倉銀二萬
兩遣于災重處亟行賑濟三年十月兩淮巡鹽御史
李學詩以鹽場水災請扣留商人正鹽納銀每引一分
挑河銀二萬兩賑恤竈丁從之
蕙田案以上賑銀鈔絹帛諸物
漢書元帝本紀初元二年七月詔曰歲比災害民有菜
色慘怛于心已詔吏虛倉廪開府庫振救
魏書明元帝本紀神瑞二年十月詔曰頃者以來頻遇
霜旱年穀不登百姓饑寒不能自存者甚衆其出布帛
倉穀以賑貧窮
冊府元龜唐貞觀十一年七月詔以水災其雒州諸縣
百姓漂失資産乏絶糧食者宜令使人與之相知量以
義倉賑給庚子賜遭水旱之家帛十五匹半毁者八匹
舊唐書德宗本紀貞元十八年秋七月蔡申光三州春
水夏旱賜帛五萬段米十萬石鹽三千石
宋史仁宗本紀天聖五年七月振秦州水災賜被溺家
錢米
嘉祐元年七月賜河北流民米壓溺死者賜其家錢有
差
曾鞏救災議河北地震水災隳城郭壞廬舍百姓暴
露乏食主上憂憫下緩刑之令遣拊循之使恩甚厚
也然百姓患于暴露非錢不可以立屋廬患于乏食
非粟不可以飽二者不易之理也非得此二者雖主
上憂勞于上使者旁午于下無以救其患塞其求也
有司建言請發倉廪與之粟壯者人日二升幼者人
日一升主上不旋日而許之賜之可謂大矣然有司
之所言特常行之法非審計終始見于衆人之所未
見也今河北地震水災所毁敗者甚衆可謂非常之
變也遭非常之變者必有非常之恩然後可以振之
今百姓暴露乏食已廢其業矣使之相率日待二升
之廪于上則其𫝑必不暇乎他為使農不復得修其
畎畝商不復得治其貨賄工不復得利其器用閒民
不復得轉移執事一切棄百事而專意于待升合之
食以偷爲性命之計是直以餓殍之飬飬之而已非
深思遠慮爲百姓長計也以中戸計之戸爲十人壯
者六人月當受粟三石六斗幼者四人月當受粟一
石二斗率一戸月當受粟五石難可以久行也則百
姓何以贍其後久行之則被水之地既無秋成之望
非至來歲麥熟之時未可以罷自今至于來歲麥熟
凡十月一戸當受粟五十石今被災者十餘州州以
二萬戸計之中戸以上及非災害所被不仰食縣官
者去其半則仰食縣官者爲十萬戸食之不徧則爲
施不均而民猶有無告者也食之徧則當用粟五百
萬石而足何以辦此又非深思遠慮爲公家長計也
至于給授之際有淹速有均否有真僞有會集之擾
有辨察之煩厝置一差皆足致弊又羣而處之氣久
蒸薄必生疾癘此皆必至之害也且此不過能使之
得旦暮之食耳其于屋廬搆築之費將安取哉屋廬
搆築之費既無所取而就食于州縣必相率而去其
故居雖有頽墻壞屋之尚可完者故材舊瓦之尚可
因者什器衆物之尚可賴者必棄之而不暇顧甚則
殺馬牛而去者有之伐桑棗而去者有之其害又可
謂甚也今秋氣已半霜露方始而民露處不知所蔽
蓋流亡者亦已衆矣如是不可止則將空近塞之地
空近塞之地則失戰闘之民此衆士大夫之所慮而
不可謂無患者也空近塞之地則失耕桑之民此衆
士大夫所未慮而患之尤甚者也何則失戰闘之民
異時有警邊戍不可以不增爾失耕桑之民異時無事
邊糴不可以不貴矣二者皆可不深念歟萬一或出
于無聊之計有窺倉庫盜一&KR0809;之粟一束之帛者彼
知己負有司之禁則必鳥駭鼠竄竊弄鋤梃于草茅
之中以扞游徼之吏強者既囂而動則弱者必隨而
聚矣不幸或連一二城之地有枹鼓之警國家胡能
宴然而已乎况夫外有夷狄之可慮内有郊社之將
行安得不防之于未然銷之于未萌也然則爲今之
策下方紙之詔賜之以錢五十萬貫貸之以粟一百
萬石而事足矣何則令被災之州爲十萬戸如一戸
得粟十石得錢五千下戸常産之資平日未有及此
者也彼得錢以完其居得粟以給其食則農得修其
畎畝商得治其貨賄工得利其器用閒民得轉移執
事一切得復其業而不失其常生之計與專意以待
二升之廪于上而𫝑不暇乎他爲豈不遠哉此可謂
深思遠慮爲百姓長計者也由有司之說則用十月
之費爲粟五百萬石由今之說則用兩月之費爲粟
一百萬石况貸之于今而收之于後足以振其艱乏
而終無損于儲峙之實所實費者錢五鉅萬貫而已
此可爲深思遠慮爲公家長計者也又無給授之弊
疾癘之憂民不必去其故居苟有頽墻壞屋之尚可
完者故材舊瓦之尚可因者什器衆物之尚可賴者
皆得而不失况于全牛馬保桑棗其利又可謂甚也
雖寒氣方始而無暴露之患民安居足食則有樂生
自重之心各復其業則𫝑不暇乎他爲雖驅之不去
誘之不爲盜矣夫饑歲聚餓殍之民而與之升合之
食無益于救災補敗之數此常行之弊法也今破去
常行之弊法以錢與粟一舉而賑之足以救其患復
其業河北之民聞詔令之出必皆喜上之足賴而自
安于畎畝之中負錢與粟而歸與父母妻子脱于流
亡轉死之禍則戴上之施而懷欲報之心豈有已哉
不早出此或至于一有枹鼓之警則雖欲爲之將不
及矣且今河北州軍凡三十七災害所被十餘州軍
而已他州之田秋稼足望今有司于糴粟常價斗增
一二十錢非獨足以利農其于增糴一百萬石易矣
斗增一二十錢吾權一時之事有以爲之耳以實錢
給其常價以茶荈香藥之類佐其虛估不過損茶荈
香藥之類爲錢數鉅萬貫而其費已足茶荈香藥之
類與百姓之命孰爲可惜不待議而可知者也夫費
錢五鉅萬貫又捐茶荈香藥之類爲錢數鉅萬貫而
足以救一時之患爲天下之計利害輕重又非難明
者顧吾之有司能越拘攣之見破常行之法與否而
已此時事之急也故述斯議焉
(丘氏濬曰曾鞏此議所謂賜之錢貸之粟比之有司日逐給粟之說其為利病相去甚遠所謂深思遠慮)
(以為百姓長計者真誠有之但饑民一戸貸之米十石一旦責其如數償之難矣不若因時量力稍有力)
(者償其半無力者併與之或立為次第之限可也)
文獻通考元祐六年翰林學士承旨知杭州蘇軾言浙
西二年諸郡災傷今歲大水蘇湖常三州水通爲一杭
州民死者五十餘萬蘇州三十萬未數他郡今既秋田
不種正使來歲豐稔亦須七月方見新穀變故未易度
量乞令轉運司約度諸郡合糶米斛數目下諸路封樁
及年計上供赴浙西諸郡糶賣詔賜米百萬斛錢二十
餘萬緡賑濟災傷
宋史哲宗本紀元祐八年十二月出錢粟十萬賑流民
食貨志紹興三十一年正月雪寒民多艱食詔臨安府
城内外貧乏之家人給錢二百米一斗及柴炭錢並于
内藏給之輔郡之民令諸州以常平錢依臨安府振之
王圻續通考乾道四年降僧牒一百道付建寧府戸部
降米五千石賑衢州饑荆南府僧牒二百道衢州一百
道饒信米各三萬石雷州水賜十道詔諸路運司行下
所屬將災傷處各選清強官遍詣地頭盡行檢放或不
實不盡有虧公私被差官并所差不當官司並重作行
遣其被水甚處令監司守臣條具合措置存恤事件聞
奏知温州趙與可以支常平錢五百貫并係省錢五百
貫賑給被災人戸自劾上曰國家積常平米正爲此也
可赦罪
宋史孝宗本紀淳熙十四年八月賜度牒一百道米四
萬五千石備振紹興府饑
王圻續通考寳慶元年滁州大水詔撥會子三千緡米
千六百石賑恤被災之家
紹定三年浙東大水汪綱發粟三萬八千餘緡錢五萬
賑給之
景定二年十月詔物價未平出封樁庫楮幣二十萬賑
二衛諸軍出豐儲倉米五萬石賑都民
遼史道宗本紀太康元年九月以南京饑出錢粟賑之
大安三年正月出錢粟振南京貧民
元史食貨志中統四年以錢糧幣帛賑東平濟河貧民
鈔四千錠賑諸王濟必特穆爾部貧民
大德十一年以饑賑安州高陽等縣糧五千石漷州穀
一萬石奉符等處鈔二千定兩浙江東等處鈔三萬餘
定糧二十萬餘石又勸率富戸賑糶糧一百四十餘萬
石凡施米者騐其數之多寡而授以院務等官是年又
以鈔一十四萬七千餘定鹽引五千道糧三十萬石賑
紹與慶元台州三路饑民
自延祐之後腹裏江南饑民歲加賑恤其所賑或以糧
或以鹽引或以鈔
蕙田案元史本紀所載賑恤之事無歲無之
不能悉載其大要已該于數言矣
明會典成化二年奏准今後若有侵欺賑濟銀糧或將
官銀假以煎銷均散爲名却乃插和銅鉛給與貧民者
一體解京發落
王圻續通考嘉靖二年南北二京及山東河南湖廣江
西俱旱災戸部孫交請留蘇松折兑銀粳白米兩浙鹽
價滸墅關鈔課應天缺官薪皂贖鍰兼賑又請發太倉
銀二十萬折漕米九十萬往賑從之
明會典嘉靖五年奏准湖廣地方災傷將合屬各預備
倉原積穀米雜糧八十二萬石銀四萬兩并太和山嘉
靖四年五年分香錢銀兩見在實數十分内摘取六分
酌量輕重賑濟七年奏准河南災荒將所屬庫貯各
項錢糧動支及准留攺折兊軍米十萬石賑濟被災府
分饑民又諭巡撫官督令司府州縣等官將極貧人戸
先儘見在倉糧量爲給賑若有不敷將各項官銀給發
蕙田案以上銀米兼賑
禮記檀弓公叔文子卒其子戍請諡於君君曰昔者衛
國凶饑夫子爲粥與國之餓者是不亦惠乎
齊大饑黔敖爲食於路以待餓者而食之有餓者蒙𬒮
輯屨貿貿然來黔敖左奉食右執飲曰嗟來食揚其目
而視之曰予惟不食嗟來之食以至于斯也從而謝焉
終不食而死曾子聞之曰微與其嗟也可去其謝也可
食
後漢書獻帝本紀興平元年七月三輔大旱自四月至
于是月帝避正殿請雨是歲穀一斛五十萬豆麥一斛
二十萬人相食啖白骨委積帝使侍御史侯汶出太倉
米豆為饑人作糜粥經日而死者無數帝疑賦䘏有虛
乃親于御座前量試作糜乃知非實使侍中劉艾出讓
有司于是尚書令以下皆詣省閣謝奏收侯汶考實詔
曰未忍致汶于理可杖五十自是之後多得全濟
魏書孝文帝本紀太和七年三月以冀定二州民饑詔
郡縣爲粥于路以食之六月定州上言爲粥給饑人所
活九十四萬七千餘口九月冀州上言爲粥給饑民所
活七十五萬一千七百餘口
食貨志太和十一年大旱京都民饑加以牛疫公私闕
乏時有馬驢及橐駝供駕輓耕載詔聽民就豐行者十
五六道路給糧禀至所在三長贍飬之遣使者時省察
焉留業者皆令主司審覈開倉賑貸其有特不自存者
悉檢集爲粥于街衢以救其困然主者不明牧察郊甸
間甚多餧死者
薛安都傳安都從祖弟真度爲豫州刺史景明初豫州
大饑真度表曰去歲不收饑饉十五今又災雪三尺民
人萎餒無以濟之臣輙日别出州倉米五十斛爲粥救
其甚者詔曰真度所表甚有憂濟百姓之意宜在拯䘏
陳郡儲粟雖復不多亦可分贍尚書量賑以聞
冊府元龜唐乾元三年二月以米貴斗至五百文多餓
死令中使于西市煮粥以飼餓者
後周顯德四年三月命供奉官田處嵓梁希進等于夀
州城内煮粥以救饑民六年三月楚州上言詔准煮
粥以救饑民
宋史太祖本紀建隆元年夏四月乙酉遣使分詣京城
門賜饑民粥
真宗本紀大中祥符六年四月詔淮南給饑民粥麥登
乃止
天禧元年三月令作淖糜濟懷衛流民二年二月遣
使諭京東官吏安撫饑民又命諸路振以淖糜
仁宗本紀景祐元年正月詔開封府界諸縣作糜粥以
濟饑民諸災傷州軍亦如之
嘉祐四年正月遣官分行畿縣委令佐爲糜粥濟饑
神宗本紀熙寧八年正月洮西安撫司以歲旱請爲粥
以食羌戸饑者
程頤賑濟論不制民之産無儲蓄之備饑而後發廪
以食之廪有竭而饑者不可勝濟也今不暇論其本
且救目前之死亡惟有節則所及者廣常見今時州
縣濟饑之法或給之米豆或食之粥飯來者與之不
復有辨中雖欲辨之亦不能也穀貴之時何人不願
得食倉廪既竭則殍死者在前無以救之矣數年前
一親戚爲郡守愛恤之心可謂至矣雞鳴而起親視
俵散官吏後至者必責怒之于是流民歌詠至者日
衆未幾穀盡殍者滿道愚嘗憐其用心而嗤其不善
處事救饑者使之免死而已非欲其豐肥也當擇寬
廣之處宿戒使晨入至已則闔門不納午而後與之
食申而出之給米者午即出日得一食則不死矣其
力自能營一食者皆不來矣比之不擇而與者當活
數倍之多也凡濟饑當分兩處擇羸弱者作稀粥早
晚兩給勿使至飽俟氣稍完然後一給第一先營廣
居處切不得令相枕藉如作粥須官員親嘗恐生及
入石灰不給浮浪無此理也平日當禁游惰至其饑
餓哀矜之一也
宋史孝宗本紀淳熙八年十一月再詔臨安府爲粥食
饑民
金史章宗本紀承安二年冬十月大雪以米千石賜普
濟院令爲粥以食貧民四年冬十月敕京府州縣設
普濟院每歲十月至明年四月設粥以食貧民
泰和五年三月命給米諸寺自十月十五日至次年正
月十五日作糜以食貧民
廣治平略嘉靖元年南京兵部侍郎席書言南畿民饑
殊甚考古荒政可行于今日者惟作粥一法不煩審戸
不待防奸至簡至要可以舉行而世俗咸謂不便蓋緣
曾有舉于一城不知散布諸縣以致四遠饑民聞風併
集主者𫝑不能給致民相聚而死遂謂此法難行臣今
總計南畿作粥江南北可四十二州縣大都大縣設粥
十二所中縣減三之一小減十之五諸所設粥處約日
並舉凡以饑來者無論本處鄰境軍民男女老幼戸口
多寡均粥給濟起今十一月半抵麥熟止計用米不過
十六萬石可活人二十餘萬取用有數未至太靡賑恤
有等不至虛費此法一行垂死之人晨得而暮起其效
甚速其功甚大戸部覆此法不特宜于南畿宜通行天
下災荒處所一體施行
江南通志神宗十六年吳中大荒發大僕寺馬價及南
京戸部銀共三十萬兩命戸科楊文舉賑濟有司各處
設厰煮粥賑饑
王圻續通考賑貸羣議議煮粥蓋凶荒時人民流徙
饑餒疾病扶老挈幼驅之不前緩之則斃資之錢幣
則價踴而難糴散之菽粟則廪歉人衆而難遍惟煮
粥庶可救燃眉然舉行固自有法蓋處之宜廣不宜
隘舉之宜同不宜異令行宜嚴不宜寬食之口宜散
不宜聚授之餐宜遍不宜頻是在賢守令善行之而
已
蕙田案以上賑粥
漢書昭帝本紀始元二年三月遣使者振貸貧民毋種
食者八月詔曰往年災害多今年𧖟麥傷所振貸種食
勿收責
宣帝本紀地節三年冬十月詔流民還歸者假公田貸
種食
元帝本紀初元元年三月以三輔太常郡國公田及苑
可省者振業貧民貲不滿千錢者賦貸種食
後漢書和帝本紀永元十二年二月詔貸被災諸郡民
種糧十六年正月詔貧民有田業而以匱乏不能自
農者貸種糧四月遣三府掾分行四州貧民無以耕者
爲雇犂牛直
安帝本紀永初三年七月詔長吏案行在所皆令種宿
麥蔬食務盡地力其貧者給種餉
順帝本紀陽嘉二年二月詔以吳郡會稽饑荒貸人種
糧
宋史文帝本紀元嘉二十年諸州郡水旱傷稼民大饑
遣使給賜糧種二十一年正月尤弊之處遣使就郡
縣隨宜賑䘏凡欲附農而種糧匱乏者並加給貸二
十九年正月詔曰經寇六州居業未能仍值災澇饑困
薦臻可速符諸鎮優量救䘏今農事行興務盡地利若
須田種隨宜給之
孝武帝本紀大明二年正月詔曰去歲東土多經水災
春務已及宜加優課糧種所須以時貸給七年九月
詔曰近炎精亢序苗稼多傷今二麥未晚甘澤頻降可
下東境郡勤課墾殖尤弊之家量貸麥種
冊府元龜唐貞觀二十一年十月絳陜二州旱詔令賑
貸湖州給貸種食二十二年瀘州交州越州渝州徐
州水戎州鼠傷稼開州萬州旱通州秋蝗損稼並賑貸
種食
舊唐書玄宗本紀開元二十二年正月懷衛邢相等五
州乏糧遣中書舍人裴敦復巡問量給種子
冊府元龜天寳十四載正月以歲饑乏故詔天下府縣
百姓去載有損交不支濟者仰所由審勘責除有倉糧
之外仍便據籍地頃畝量與種子京兆府及華陽馮翊
扶風等郡既是近輔須别優矜雖非損戸或有乏少種
子者亦仰每鄉量宜准給
貞元元年二月詔曰諸道節度觀察使所進耕牛委京
兆府勘責有地無牛百姓量其産業以所進牛均平給
賜其有田五十畝以下人不在給限給事中袁高奏曰
聖慈所憂切在貧下百姓有田不滿五十畝者尤是貧
人請量三兩戸共給牛一頭以濟農事從之是時蝗旱
之後牛多疫死諸道節度韋臯李叔明等咸進耕牛故
有是命四年正月詔曰諸州遭水旱委長吏貸種
六年七月以麥不登賜京兆府種五萬石
舊唐書德宗本紀貞元十九年七月貸京畿民麥種
敬宗本紀寳歴元年十二月敕農功所切實在耕牛疲
氓多乏須議給賜委度支往河東振武靈夏等州市耕
牛一萬頭分給畿内貧下百姓
冊府元龜太和三年七月齊德州奏百姓自用兵已來
流移十分只有二分伏乞賜麥種耕牛等敕量賜麥三
千石牛五百頭共給綾一萬疋充價值仍各委本州自
以側近市糴分給
後唐長興三年宋亳潁三州水災尤甚樞密使范延光
趙延夀從容奏曰今秋宋亳潁等州水災甚民戸流亡
粟價暴貴臣等量欲與本州官倉斛㪷依如今時估出
糶以救貧民大水之後頗宜宿麥窮民不便種子亦望
本州據民戸等第支借麥種自十石至三石候來年收
麥據原借數納官從之
宋史真宗本紀大中祥符元年正月幽州旱求市麥種
許之五年五月江淮兩浙旱給占城稻種教民種之
食貨志帝以江淮兩浙稍旱即水田不登遣使就福
建取占城稻三萬斛分給三路爲種擇民田高仰者
蒔之蓋早稻也内出種法命轉運使揭榜示民
天禧元年諸路蝗民饑鎮戎軍風雹害稼詔貸其種糧
二年三月先貸貧民糧種止勿收四年三月以淄
州民饑貸牛種
仁宗本紀天聖六年四月貸河北流民復業者種食
皇祐元年正月詔以緡錢二十萬市穀種分給河北貧
民
嘉祐元年七月貸被水災民麥種
高宗本紀建炎二年正月錄兩河流亡吏士沿河給流
民官田牛種
紹興十八年十一月借給被災農民春耕費
孝宗本紀淳熙三年正月振淮東饑仍命貸貧民種
八年五月以久雨貸貧民稻種錢九年正月詔江浙
兩淮旱傷州縣貸民稻種計度不足者貸以樁積錢
朱子乞給借稻種狀本司凖淳熙九年正月二十日
尚書省劄子勘會春耕是時深慮江浙兩淮州縣去
歲旱傷之後貧民下戸并流移歸業之人艱得稻種
却致妨廢農務理宜措置正月十九日三省同奉聖
旨令逐路轉運提舉司疾速行下去歲旱傷州縣多
方措置稻種勘量給借務令及時布種候豐熟却行
拘還具已借支數目聞奏仍多出文榜曉諭本司照
對紹興府去歲旱傷爲甚衢婺州爲次遂那撥錢發
下紹興府及下衢婺兩州諸縣恭禀聖旨指揮措置
給借并鏤版曉諭人戸通知先據婺州申本州鄉俗
體例並是田主之家給借今措置欲依鄉俗體例各
請田主每一石地借與租戸種穀三升應副及時布
種候收成日帶還不得因而收息如有少欠官司專
與催理不同尋常債負已下諸縣從此施行
蕙田案此令田主出穀種貸租戸至收成之
日官爲催還朱子提舉浙東日於衢婺二州
行之
寧宗本紀嘉定二年七月命兩淮轉運司給諸州民麥
種十月命兩淮轉運司給諸路民稻種
食貨志嘉定八年左司諫黃序奏雨澤愆期地多荒白
知餘杭縣趙師恕請勸民雜種麻粟豆麥之屬蓋種稻
則費少利多雜種則勞多𫉬少慮收成之日田主欲分
官課責輸則非徒無益若使之從便雜種多寡皆爲己
有則不勸而勤民可無饑望如所陳下兩浙兩淮江東
西等路凡有耕種失時者並令雜種主毋分其地利官
無取其秋苗庶幾農民得以續食官免振救之費從之
蕙田案水旱之後播種失時惟廣種雜糧稍
可𫉬利而又縣官不徵其課田主不責其租
庶凋瘵之民不致甚失所此當籌畫于既荒
之後者也
理宗本紀嘉熙二年三月詔四川帥臣招集流民復業
給種與牛優與振贍
遼史食貨志開泰元年詔曰朕惟百姓徭役煩重則多
給工價田園蕪廢者則給牛種以助之
金史宣宗本紀興定元年四月單州雨雹傷稼詔遣官
勸諭農民改蒔秋田官給其種五月延州原武縣雨雹
傷稼詔官貸民種改蒔
元史世祖本紀至元四年七月詔額齊訥新附貧民給
牛具種實及糧食二十二年十月都護府言哈喇和
卓民饑戸給牛二頭種二石二十三年十二月遣布
察濟貧民墾甘肅閒田官給牛種農具
明會典嘉靖三十八年令發太倉銀六萬兩賑薊遼饑
荒另發銀五萬兩以給牛種
蕙田案以上貸穀種及牛具
又案說文振舉救也賑富也振賑二字義訓
不同後世以賑字代振救之振失其義矣凡
以物救人之急皆謂之振救災之法給以錢
粟而不責其償則曰振濟先給之而後徵之
則曰振貸以粟減直出糶以利民則曰振糶
其濟之貸之也或以米或以銀錢或以絹帛
鹽鈔諸物或以粥或以耔種牛具列代史書
所載其法具在分類比附俾言荒政者有所
考其但云振恤振給而不著其振之法者不
能備載云
通典元嘉中三吳水潦穀貴人饑彭城王義康立議以
東土災荒人凋穀踊富商蓄米日成其價宜班下所在
隱其虛實令積蓄之家聽留一年儲餘皆敕使糴貨爲
制平價此所謂常道行于百代權宜用于一時也
周書武帝本紀建德三年正月詔以往歲年穀不登民
多乏絶令公卿道俗凡有貯積粟麥者皆准口聽留
以外盡糶
舊唐書高宗本紀永徽六年八月大雨道路不通京
師米價暴貴出倉粟糶之
永隆元年十一月洛州饑減價出糶以救饑人
冊府元龜開元二年閏二月十八日敕年歲不稔有
無須通所在州縣不得閉糴各令當處長吏簡
較十二年八月詔曰蒲同兩州自春偏旱慮至
來歲貧下少糧宜令太原倉出十五萬石米付蒲
州永豐倉出十五萬石米付同州減時價十錢糶
與百姓
舊唐書玄宗本紀天寳十二載八月京城霖雨米貴
令出太倉米十萬石減價糶與貧人十三載秋
霖雨積六十餘日京城垣屋頽壞殆盡物價暴貴
人多乏食令出太倉米一百萬石開十場賤糶以濟
貧民
冊府元龜天寳十四載正月詔曰豐熟已來歲時頗
久爰自二載稍異有年粟麥之間或聞未贍此開倉
賤糶以濟時須雖且得支持而價未全減今更出倉
務令家給俾其樂業式副朕心宜于太倉出糶一百
萬石分付京兆府與諸縣糶每斗減于時價十文河
南府畿縣出三十萬石太原府出三十萬石滎陽臨
汝等郡各出粟二十萬石河内郡出米十萬石陜郡
出米二萬石并每斗減時價十文糶與當處百姓應
緣開場差官分配多少一時各委府郡縣長官處置
乃令採訪使各自勾當其太倉含嘉出粟兼令監倉
使與府縣計會處分其奉先同官華原等縣與中部
郡地近宜准諸縣例數便于中部請受其餘縣有司
者仰准此
舊唐書代宗本紀大歴四年八月丙申朔自夏四月
連雨至此月京城米斗八百文官出米二萬石減估
而糶以惠貧民
冊府元龜興元元年十月詔曰歴河朔而至太原自
淮沂而被雒汭蟲螟爲害雨澤愆時其宋亳淄青澤
潞河東常冀幽州易定魏博等八節度管内各賜米
五萬石河陽東都畿二節度管内各賜三萬石所司
即搬運于楚州分付各委本道領受賑給將士百姓
江淮之間連歲豐稔迫于供賦頗亦傷農收其有餘
濟彼不足宜令度支于淮南浙江東西道加價和糴
米三五十萬石差官搬運于諸道減價出糶貴從權
便以利于人
蕙田案平糴之法始于李悝蓋因穀賤
而取之穀貴而出之取有餘補不足使
農民交利而已軍國之用未嘗仰給于
此也唐開元以後始有和糴之名大抵
取以充他用不復爲凶荒平糶之計矣
其始也官出錢民出穀彼此交易兩得
其便民無科抑之累官有儲蓄之利故
云和糴及其弊也善價不及鄉閭美利
皆歸司局配戸勒限甚于税賦此白居
易有和糴有害無利之疏也宋時飬兵
之費愈增備邊之計愈亟於是和糴結
糴俵糴均糴博糴兊糴括糴之名目亦
愈繁然穀之糴于官者多則藏于民者
必少一有凶歉即無以接濟而官吏抑
配括索之弊又有不可勝言者故和糴
之舉特籌國用之一法而未必便于農
也德宗此詔以江淮和糴之米運至諸
道減價出糶得周禮通財之意故特錄之
而附論其利弊如此
貞元九年正月詔曰分災救患法有常規通商惠人國
之令典自今宜令州府不得輙有閉糴仍委鹽鐡使及
觀察使訪察聞奏十四年六月詔曰訪聞蒸庶之間
米價稍貴念兹貧乏每用憂懷苟利于人所宜通濟今
令度支出官米十萬石于街東西各五萬石每斗賤較
時價糶與百姓七月令賑給京兆府百姓麥種二萬石
舊唐書德宗本紀貞元十四年十月以歲凶穀貴出太
倉粟三十萬石開場糶以惠民十二月出東都含嘉倉
粟七萬石開場糶以惠河南饑民十五年二月出太
倉粟十八萬石糶京畿諸縣
食貨志元和九年四月詔出太倉粟七十萬石開六場
糶之并賑貸外縣百姓至秋熟徵納便于外縣收貯以
防水旱十二年四月詔出粟二十五萬石分兩街降
估出糶
穆宗本紀長慶二年閏十月詔江淮諸州旱損頗多所
在米價不免踴貴眷言疲困須議優矜宜委淮南浙西
東宣歙江西福建等道觀察使各于當道有水旱處取
常平義倉斛㪷據時估減半價出糶以惠貧民
冊府元龜長慶四年二月詔如聞京城米穀翔貴百姓
乏食者多夏麥未登須有救恤宜出太倉陳粟四十萬
石委度支京兆府類會減時價于東西街置場出糶其
價錢仍司府收貯至秋收糴七月敕近日訪聞京城米
價稍貴須有通變以便公私宜令戸部應給百官俸料
其中一半合給疋段者逥給官中所糴粟每斗折錢五
十文其疋段委别收貯至冬糴粟填納太倉時人以爲
甚便
蕙田案此官俸折米之始
太和六年二月戸部侍郎庾敬休奏兩州米價騰貴百
姓流亡至多請糴兩州闕宫職田禄米以救貧人從之
八年九月詔江淮浙西等道仍歲水潦遣殿中侍御
史任畹馳往慰勞以比年賑貸多爲奸吏所欺徒有其
名惠不及下宜委所在長吏以軍州自貯官倉米減一
半價出糶各給貧弱如無貯蓄處即以常平義倉米出
糶又詔諸道有饑疫處軍糧蓄積之外其屬度支戶部
雜穀並令減價以出糶濟貧人
開成元年十二月鹽鐡轉運使奏據江淮留後盧鋼以
江淮諸州人將阻饑請于來年運米數内量留收貯至
春夏百姓饑乏之際減價出糶收其直待熟償之無損
于官有利于人帝嘉之詔留常運米三十萬石
蕙田案此截留漕米以爲平糶之用
後唐同光四年正月詔曰輦轂之中郊甸之内時物踊
貴人戸饑窮訪聞自陜已西遐及邠鳳積年時熟百穀
價和縱未能别備于貢輸亦宜廣通于和糴近聞輙有
税索已曾降敕指揮尚恐關鎮阻滯行塗增長物價仰
所在長吏切加檢御以濟往來推救災䘏患之心明奉
國憂人之道又京圻之内自張全義制置已數十年每
聞開墾荒蕪勸課稼穡曾無歉歲甚有餘糧公私貯蓄
及多收藏未肯出糶更俟厚價頗失衆情宜令中書門
下條疏應在京及諸縣有貯斛㪷並令減價出糶以濟
公私
後周廣順元年四月敕天災流行分野代有苟或閉糴
豈是愛人宜令㳂淮渡口鎮鋪不得止淮南人糴易
三年十一月敕膳部員外郎劉表微往兖州開倉減價
糶粟以水害稼救饑民也丙午單州刺吏劉禧言滄州
充給歲餘軍糧外有大麥六萬石欲開倉官糶以濟貧
民從之十二月以亳州潁州大水民饑所有倉儲及永
城倉度支給軍食一年外遣使減價出糶
顯德元年正月分命朝臣杜曄等五人往潁亳濮永城
固河口開食減價出糶以濟饑民六年正月命廬州
開倉出陳麥以糶之蓋克復之後民多阻饑故廉其價
以惠之也二月濠州上言准宣出糶省倉陳麥以利饑
民
宋史太宗本紀淳化元年七月京師貴糴遣使開廪減
價分糶
真宗本紀大中祥符五年京城河北淮南饑減直鬻穀
以濟流民
玉海天禧元年詔災傷州以常平倉元糴價出糶
荒政考略天禧元年濮州侯日成上言本州富民儲蓄
不少近價值日增乞差使臣與通判點檢量留一年支
費餘悉令糶真宗有旨勸誘出糶不得擾富民
真宗本紀天禧四年閏十二月京城穀貴減直發常平
倉
仁宗本紀天聖四年四月詔京東西河北淮南平穀價
慶歴元年十一月發廪粟減價以濟京城八年十一
月出廪米減價以濟畿内貧民
至和二年四月出米京城門下其價以濟流民
吳及傳嘉祐四年及管勾登聞檢院上書言春秋有告
糴陛下恩施動植視人如傷然州郡官司各專其民擅
造閉糴之令一路饑則鄰路爲之閉糴一郡饑則鄰郡
爲之閉糴夫二千石以上所宜同國休戚而坐視流離
豈聖朝子育兆民之意哉遂詔鄰州鄰路災傷而輙閉
糴論如違制律
言行錄熙寧中趙清獻公抃以大資政知越州兩浙旱
蝗米價踴貴諸州皆榜衢路禁人增米價公獨榜衢路
令有米者增價糶之於是諸州米商輻湊詣越米價更
賤民無餓死者
蘇頌乞糶官米濟民疏臣竊聞近日甚有近北災傷
人民流移往鄰路州軍逐熟尋有旨下諸路令州縣
常切存恤恭惟聖恩溥施靡所不逮然恐州縣虛文
不能上副仁憫之意何則其流民所之惟是歲豐物
賤便爲安居之地今並淮諸郡雖稍登稔若食口既
多必是物價騰踴萬一將來秋成失望漂泊之民未
有歸業之期坐食貴穀便見失所彼時須煩縣官賑
救爲惠差遲則其無益甚矣臣以謂存恤之法莫先
於平物價欲物貨之平則莫若官爲糶給使之常食
賤價之物則不覺轉移流徙之爲患也臣欲望特降
朝旨應有流民所聚州縣權將上供或軍糧米斛比
見今在市實直量減分數估定價例將來更不得添
長專差強幹官一員置場出糶直候流民歸業日即
罷其約束事件並依昨來在京糶場施行收到價錢
却委轉運司和糴斛㪷充數如此擘畫比之出粟賑
濟所費寡而所惠博惟朝廷垂意幸甚
宋史徽宗本紀元符三年正月即皇帝位十二月出廪
粟減價以濟民
高宗本紀建炎二年十月禁江浙閉糴三年二月出
米十萬斛即杭秀常湖州平江府損直以糶濟東北流
寓之人
紹興十三年三月振淮南饑民仍禁遏糴
食貨志紹興三十一年正月雪寒民多艱食詔臨安府
并屬縣以常平米減時之半振糶十日
朱子與星子諸縣議荒政書一將來糶米亦請一面
早與上戸及糴米人戸公共商議置場去處務令公
私貧富遠近之人各得其便大抵官米只于縣市出
糶上戸米穀即與近便鄉村置場出糶不須般載往
來徒有勞費如有大段有餘不足去處及將來發糶
常平米斛即具因依申來切待别行措置
與建寧諸司論賑濟劄子一安撫司賑濟米合于冬
前差船般運免至冬後與民間般載租米互有相妨
或致延滯一廣南最係米多去處常歲商賈轉販
舶在海中今欲招邀合從兩司多印文牓發下福州
沿海諸縣優立價直委官收糴自然輻湊然後却用
溪船節次津般前來建寧府交卸一般運米須得
十餘萬石方可濟用合從使府兩司及早撥定本錢
選差官員使臣或募土豪給與在路錢糧令及冬前
速到地頭趁熟收糴潮惠州與本路界相近往回别
無疎虞即與支賞約運到米一千石支錢三十貫充
賞其糴到米數最多之人仍與别議保奏推賞施行
一上件福廣米既到府城即城下居人自無闕食
之理不須過有招邀上溪船米反致鄉村匱乏將來
却煩官司般米賑濟勞費百端今合先次出牓曉諭
諸縣産戸寺院除日逐出糶不得閉糴外每産錢一
貫樁米三十石省禾亦依此紀數兩貫以下不樁委
社首遍行勸諭親自封樁開具本都樁管米數及所
樁去處限十一月内申縣祗備覆實不得輙徇顔情
虛申數目及妄挾怨仇生事騷擾其社首家禾即委
隅官封樁一鄉下有外里産戶等寄莊即仰社首
及本處居人指定經官陳說封樁十分之七一鄉
下有産錢低小而停積禾米之家仰鄰保重立罪賞
陳告亦與量數封樁十分之五並依前法一上戸
有願於合樁數外别行樁糶之人許具實數經縣自
陳收附出糶量行旌賞一所樁禾米更不預定價
直將來隨鄉原高下量估平價出糶不使太貴以病
細民亦不使太賤以虧上戸一所樁禾米自來年
正月爲始以十分爲率至每月終即給一分還元樁
産戸自行出糶直至稍覺民饑即據見數五日一次
差隅官監糶大人一斗婦人七升小兒四升如至六
月中旬民間不甚告饑即盡數給還産戸自行出糶
一府城縣郭及鄉村居民合糴禾米之家合預行
括責取見戸口實數即見合用米數及將來分定坊
保給關收糴庶免欺弊大人婦人小兒逐戸分作三
項一上戶自有蓄積軍人自有衣糧公吏自有廪
禄市戸自有經紀工匠自有手作僧道自有常住並
不在收糴之限一鰥寡孤獨老病無錢糴米之人
候三四月間别議措置如是饑荒須令得所右謹
具呈第一項至第三項乞使府兩司早賜詳度定議
第四項以後乞使府出牓通衢恐有未盡未便之處
令諸色人詳其利害疾速具狀陳述廣詢審議然後
施行庶使大戸細民兩得安便伏候台旨此米須
留以待來歲之用目今秋成在邇般運到人已食新
切乞存留無爲虛費樁米多則上戸不易少又儲蓄
不足此數更乞裁酌更以戸口之數計之方見實用
米數
寳慶三年監察御史汪剛中言豐穰之地穀賤傷農凶
歉之地濟糴無策惟以其所有餘濟其所不足則饑者
不至于貴糴而農民亦可以得利乞申嚴遏糴之禁凡
兩浙東江西湖南北州縣有米處並聽販鬻流通違許
被害者越訴官按劾吏決配庶幾令出惟行不致文具
從之
王圻續通考紹定元年資政殿學士知潭州曾從龍奏
州縣賑民之法有三曰濟曰貸曰糶濟不可常惟貸與
糶爲利可久今撥緡錢一千萬有竒分下潭州十縣委
令佐糴米置惠民倉乞比附常平法從之六年正月
監察御史何處久奏乞申飭諸道轉運司嚴飭所部州
縣不許遏糴如歉郡招誘客販委官告糴仍具數上之
朝廷其阻糴苛税者令御史臺劾奏從之
宋史度宗本紀咸淳元年閏五月久雨京城減直糶米
三萬石自是米價高即發廪平糶以爲常
食貨志咸淳元年有旨豐儲倉撥公田米五十萬石付
平糴倉遇米貴平價出糶二年監察御史趙順孫言
今日急務莫過于平糴乾道間郡有米斗直五六百錢
者孝宗聞之即罷其守更用賢守此今日所當法者今
粒食翔踴未知所由市井之間見楮而不見米推原其
由寔富家大姓所至閉廪所以糴價愈高而楮價隂減
陛下念小民之艱食爲之發常平義倉然爲數有限安
得人人而濟之願陛下課官吏使之任牛羊芻牧之責
勸富民使之無秦越肥瘠之視糴價一平則楮價不因
之而輕物價不因之而重矣七年以咸淳三年以前
諸路義米一百一十二萬九千餘石減價發糶薄收郡
縣聽民不拘關會見錢收糶
金史世宗本紀大定九年三月以大名路諸明安民戸
艱食遣使發倉廪減價出之
食貨志大定二十一年中都大水命都城減價以糶
明昌四年七月諭旨戸部官聞通州米粟甚賤若以平
價官糴之何如于是有司奏中都路去歲不熟今其價
稍減者以商旅運販繼至故也若即差官争糴切恐市
價騰踴貧民愈病請俟秋收日依常平倉條理收糴詔
從之五年五月上曰聞米價騰踴今官運至者有餘
可減直以糶之其明告民不須貴價私糴也
章宗本紀承安元年六月上以百姓艱食詔出倉粟十
萬石減價以糶之
高汝礪傳貞祐二年六月宣宗南遷次邯鄲拜汝礪爲
參知政事次湯隂上聞汴京穀價騰踴慮扈從人至則
愈貴問宰臣何以處之皆請命留守司約束汝礪獨曰
物價低昂朝夕或異然糴多糶少則貴蓋諸路之人輻
輳河南糴者既多安得不貴若禁止之有物之家皆將
閉而不出商旅轉販亦不復入城則糴者益急而貴益
甚矣事有難易不可不知今少而難得者穀也多而易
致者鈔也自當先其所難後其所易多方開誘務使出
粟更鈔則穀價自平矣上從之
蕙田案米價騰貴之時無抑之使平之理汝
礪此議與趙清獻榜衢路令增價出糶之意
合
侯摯傳貞祐四年正月拜尚書右丞是時河北大饑摯
上言曰今河朔饑甚人至相食觀滄等州斗米銀十餘
兩殍殣相屬伏見沿河上下許販粟北渡然每石官糴
其八彼商人非有濟物之心也所以涉河往來者特利
其厚息而已利既無有誰復爲之是雖有濟物之名而
實無所渡之物其與不渡何異昔春秋列國各列疆界
然晉饑則秦輸之粟及秦饑晉閉之糴千古譏之况今
天下一家河朔之民皆陛下赤子而遭罹兵革尤爲可
哀其忍坐視其死而不救歟人心惟危臣恐弄兵之徒
得以藉口而起也願止其糴縱民輸販爲便詔尚書省
行之
元史食貨志京師賑糶之制至元二十二年始行其法
於京城南城設鋪各三所分遣官吏發海運之糧減其
市直以賑糶焉凡白米每石減鈔五兩南粳米減鈔三
兩歲以爲常成宗元貞元年以京師米貴益廣世祖之
制設肆三十所發糧七萬餘石糶之白粳米每石中統
鈔一十五兩白米每石一十二兩糙米每石六兩五錢
二年減米肆爲一十所其每年所糶多至四十餘萬石
少亦不下二十餘萬石至大元年增兩城米肆爲一十
五所每肆日糶米一百石四年增所糶米價爲中統鈔
二十五貫自是每年所糶率五十餘萬石泰定二年減
米價爲二十貫致和元年又減爲一十五貫云賑糶糧
之外復有紅貼粮紅貼粮者成宗大德五年始行初賑
糶糧多爲豪強嗜利之徒用計巧取弗能周及貧民於
是令有司籍兩京貧乏戸口之數置半印號簿文貼各
書其姓名口數逐月對貼以給大口三斗小口半之其
價視賑糶之直三分常減其一與賑糶並行每年撥米
總二十萬四千九百餘石閏月不與焉其愛民之仁于
此亦可見矣
廣治平略周忱巡撫直隸初至蘇松屬大饑穀貴忱廉
得江浙湖廣大稔令人槖金至其地故抑其直勿糴且
紿言吳中米價高甚用是三省大賈載米數百艘來集
忱乃下令盡發官廪貸民半收其直城中米價驟減各
賈懷觀望只得賤糶忱復椎牛釃酒謝之各賈悉大歡
而去米價既平乃復官糴以實廪此巧行其平糴者也
杭州府志正統六年二月巡按浙江監察御史康榮奏
杭州府地狹人稠浮食者多仰給蘇松諸府今彼地水
旱相仍穀米不至杭州遂困又湖州府比因歲凶米亦
甚貴竊計二府官廪尚有二十年之積恐年久紅腐請
發三十五萬糶于民間令依時值償納則朝廷不費而
民受其惠矣從之
荒政考略成化七年京畿饑敕戸部發太倉粟一百萬
斛減價糶以利民凡糴惟以升斗計滿一石不與饑者
獲濟
明會典成化六年奏准將京通二倉糧米發糶五十萬
石每秔米收銀六錢粟米五錢以殺京城米價騰貴
王圻續通考成化十八年正月命南京糶常平倉糧時
歲饑米貴南京戸部議減價糶以濟民饑秋成平糴還
倉
明會典嘉靖九年令天下各府州縣有積久米粟盡數
平糶以濟貧窮候收成買貯新穀務足前數
通紀會纂神宗十五年申時行請禁遏糴疏曰治本在
使民得食頃者因荒大發帑銀遣使分賑恩至渥矣然
賑銀有限而饑民無窮惟是鄰近恊助市糴通行乃可
延旦夕之命近訪河南等處往往閉糴彼固各愛其民
然自朝廷視之莫非赤子災民既缺食于本土又絶望
于他方是激之爲變也乞禁止遏糴之令聽商民糴買
接濟則百姓不至嗷嗷待斃洶洶思亂也上從之
蕙田案以上平糶
荒政考略唐高宗儀鳳間王方翼爲肅州刺史蝗獨不
至其境隣郡民皆重繭走之乃出私錢作水磑薄其直
以濟饑瘵起舍數十百楹居之全活甚衆
古今治平略皇祐間吳中大饑范仲淹領浙西乃縱民
競渡與僚佐日出燕湖上諭諸守者以荒歲價廉可大
興土木于是諸寺工作鼎新又新倉厫吏舍日役千夫
監司劾奏杭州不䘏荒政游宴興作傷財勞民公乃條
奏所以如此正欲廢有餘之財以惠貧者使工技傭力
之人皆得仰食于公私不至轉徙填壑荒政之施莫此
爲大是歲惟杭饑而不害
文獻通考熙寧六年詔自今災傷用司農常法賑救不
足者並預且當修農田水利工役募夫數及其直上聞
乃發常平錢斛募飢民興修不如法賑救者委司農劾
之
曾鞏越州趙公救菑記熙寧八年吳越大旱知越州趙
公僦民完城四千一百丈爲工三萬八千計其傭與錢
又與粟再倍之
朱子奏救荒畫一事件狀一檢凖常平免役令諸興
修農田水利而募被災饑流民充役者其工直糧食
以常平錢穀給臣契勘本路水利極有廢壊去處亦
有全未興創去處欲俟將來給到錢物即令逐州計
度合興修處雇募作役既濟饑民又成永久之利實
爲兩便
奏救荒事宜畫一狀一臣昨所奏逐項事理並蒙開
允獨有依凖舊制募饑民修水利一事未蒙施行臣
竊見連年災旱國家不忍坐視夫民之死大發倉廪
以拯救之其費以巨億計蓋其賑給者固不復收其
賑糶者雖曰得錢而所折閱亦不勝計仁聖之心於
此固無所吝然饑民百萬安坐飽食而於公私無毫
髮之補則議者亦深惜之故臣嘗竊仰稽令甲私計
以爲若微於數外有所增加以爲募民興役之資則
救災興利一舉而兩得之其與見行糶給之法利害
之算相去甚遠故不自揆既以奏聞而輙下諸州委
是通判詢究水利合興復處以俟報可至於近日巡
歴又得親見所至原野極目蕭條唯是有陂塘處則
其苗之蔚茂秀實無以異於豐歲於是竊嘆益知水
利之不可不脩自謂若得奉承明詔悉力經營令逐
村逐保各有陂塘之利如此則民間永無流離餓莩
之患而國家亦永無蠲減糶濟之費矣不謂言語疎
略未蒙鍳照敢竭其愚重以爲請伏望聖慈深察上
件事理許臣前項所請百七十萬貫者而令於内量
撥什三候諸州通判申到合興修水利去處即與審
實應副其合糶給人有應募者即令繳納糶給由歴
就雇入役俟畢工日糶給如舊則所損不至甚多而
可以成永久之利絶凶年之憂費短利長未爲失策
候聖旨簽黃臣又竊恐興修水利所費太多難以
支給即乞且令貸與食利人戸雇工興役却候將來
豐熟年分紐計米數量分料次赴官送納樁管在官
尤爲利便伏候聖旨
宋史寧宗本紀嘉定二年十一月詔浙西監司募饑民
修水利
蕙田案興工代賑之法起於後代然周宣王
之集流民則云百堵皆作臧文仲之述旱備
則云修城郭夫非古人已行之事乎且聚數
千百饑人仰首而待食于上而於縣官無絲
髮之補詎若使之自食其力巧者效其技強
者效其勤於小民既覺得所於公家亦爲有
益尤一舉而兩得也宋時又有募饑民為兵之
法亦是量其才力俾得就食于官與此同意
觀承案興工代賑官民俱利此法誠善他若
增價來米及饑民爲兵亦可參用蓋米多則
價自平爲兵則盜自弭惟在司牧者權其情
𫝑輕重而兼行之可也
蕙田案以上以工代賑
金史章宗本紀明昌三年六月諭戸部可預給百官冬
季俸令就倉以時直糶與貧民秋成各以其貲糴之其
所得必多矣而上下便之其承應人不願者聽
明會典成化六年以京城米價騰貴將文武官吏俸糧
預支三個月
蕙田案以上預支俸米
明史食貨志弘治五年戸部尚書葉淇言蘇松諸府連
歲荒歉民買漕米每石銀二兩而北直隸山東河南歲
供宣大二邊糧料每石亦銀一兩去歲蘇州兊運已折
五十萬石每石銀一兩今請推行于諸府而稍差其直
災重者石七錢稍輕者石仍一兩俱解部轉發各邊抵
北直隸三處歲供之數而收三處本色以輸京倉則費
省而事易集從之自後歲災輙權宜折銀以水次倉支
運之糧充其數而折價以六七錢爲率無復至一兩者
蕙田案明會典成化十九年鳳陽等府被災
秋糧減免三分其餘七分除存留外起運者
照江南折銀則例每石徵銀二錢五分是折
銀之例不始于孝宗之世
王圻續通考神宗二十九年十一月戸部覆直隸巡按
何熊祥題蘇松水災異常乞將嘉定縣永折漕糧姑准
減折一年毋分正改每石折徵銀五錢以後仍照原題
起解被災十分江隂一縣被災九分以上太倉州吳江
崑山武進江隂宜興金壇七縣本年漕糧俱准折七分
仍徵本色三分被災八分以上長洲吳縣常熟華亭上
海青浦無錫丹徒丹陽九縣俱准改折五分仍徵本色
五分其改折之數不分正改照例每石折銀五錢連蓆
板耗脚輕齎在内每同本色齊徵其改折項下運軍月
糧亦准扣數免編及查靖江縣被災雖止七分以上姑
念疲邑准將該年應解南京光禄寺白糧每石折銀八
錢四門倉糙米每石折銀六錢與别縣本色一同徵解
南京戸部其正徵帶徵金花銀兩等項已經差官守催
速令追完解進及南京各衛倉米已經題准改折毋容
别議奉旨是
蕙田案以上改折漕糧
右散利下
五禮通考卷二百四十八
