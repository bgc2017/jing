五禮通考卷九十三
刑部尚書秦蕙田撰
吉禮九十三
宗廟時享
文獻通考宋親享太廟别廟行禮儀注
誓戒
如紹興修立郊祀誓戒儀注惟不置郊社令誓文曰今
年七月十四皇帝爲登寶位親行朝享太廟别廟各揚
其職其或不恭國有常刑
致齋
皇帝散齋七日於别殿致齋三日於齋殿至行禮日自
齋殿詣太廟餘如郊祀儀注
陳設
並同郊祀前一日朝享太廟禮惟不設四方客使次及
陳諸州歲貢并實俎不以牛止用羊豕
省牲器
儀註如紹興十三年親享唯舊用未後二刻掃除廟内外陳
設祭器幣篚三刻省牲饌鼎鑊樂器等今用其日質明
車駕自齋殿詣太廟
其日文武侍祠行事執事助祭官宗室先詣太廟祠所
其從駕臣僚並服常服就次有司進輦於齋殿其從駕
臣僚並俟從駕次禮直官宣贊舍人引禮部侍郎奏請
中嚴少頃又奏外辦皇帝自内服履袍詣齋殿即御座
鳴鞭行門禁衛諸班親從等諸司祇應人員以下各自
贊常起居次知客省事以下樞密都承旨以下入内内
侍省都知以下帶御器械官應奉祇應通侍大夫以下
武功大夫以下及幹辦庫務文臣一班常起居宣贊舍
人贊從駕臣僚並常起居(凡起居者止奏聖躬萬福)次管軍臣僚並
常起居該宣名即宣名(若得旨免起居更不起居)皇帝乘輦降自西
階稱警蹕侍衛如常儀出和寧門將至太廟御史臺閤
門分引文武助祭官宗室禮直官贊者引行事執事官
俱詣廟櫺星門外立班再拜奉迎訖退(内已奏起居止奏聖躬萬福)
皇帝乘輦入櫺星門至大次侍衛如常儀皇帝降輦入
大次簾降舍人承旨勅羣臣各還次以俟立班行禮
晨祼
並同郊祀前朝享太廟禮但諸帝室既祼鬯後禮儀使
引皇帝至别廟后室前祼鬯如上儀
饋食(並同郊祀前朝享太廟禮惟無牛鼎俎)
亞終獻
皇帝飲福
神主入室
並同紹興十三年儀注唯飲福不用牛俎
車駕還内
臣僚禁衛等起居迎駕奏聖躬萬福訖以俟從駕還内
並如來儀禮部郎中奏解嚴宣贊舍人承旨敕羣官各
還次將士各還其所
宋史樂志紹興别廟樂歌五首
升殿崇安新廟肅肅藏事以時陟降階墄雍容有
儀鞠躬周旋罔敢不祗祝史正辭靈其格思
奉俎肅安肇嚴廟祀爰圖遺芳物必稱德或陳或
將有縟其儀有苾其香靈兮來下割烹是嘗
懿節皇后室酌獻明安曾沙表慶正位椒庭徽音
杳邈宫壺儀刑虔修祀事清酌惟馨縮以包茅昭格
明靈
亞終獻嘉安霄漢月墮郊原露稀徽音如在延佇
來歸有酒既清累觴載祇神具醉止燕衎怡怡
徹豆寧安仙馭弗返眇邈清都薦此嘉殽既豐既
腴奠享有成鼓樂愉愉徹我豆籩率禮無踰
乾道别廟樂歌三首
詣廟乾安涓選休辰于秋之杪既齊既戒爰格祖
廟有侐儀坤舊章是傚享祀奚爲天子純孝
升殿乾安宗祀九筵先薦闕宫陟自東階煌煌衮
龍於穆聖善監兹禮容是享是宜介福無窮
懿節皇后室酌獻歆安丕顯文母厚德維坤仙馭
雖邈徽音固存瑟彼玉瓚酌此鬱尊簡簡穰穰裕我
後昆
文獻通考太廟時享儀注
時日
太常寺預於隔季以孟春擇日享太廟别廟關太史局
(孟夏孟秋孟冬並准此若臘享則預於隔季以季冬臘月享太廟别廟)太史局擇日報太
常寺(臘享則以其日報太常寺)太常寺參酌訖具時告散告
齋戒
前享十日受誓戒於尚書省其日五鼓贊者設位版於
都堂下初獻官在左刑部尚書在右並南向亞終獻位
於其南稍東北向西上(若冬享臘享則又設禮官位於終獻之東其揖位省牲位省饌)
(位准此)監察御史位於其西稍北東向兵部工部尚書押
樂太常卿光禄卿押樂太常丞光禄丞位於其南稍西
北向東上(凡設太常丞光禄丞位皆稍却)奉禮協律郎太祝太官宫闈
令位於其東西向北上捧俎官薦香燈官位其後質明
贊者引行事執事官就位立定禮直官引初獻降階就
位禮直官贊揖在位者對揖初獻搢笏讀誓文云某月
某日孟春薦享太廟别廟(夏云孟夏秋云孟秋冬云孟冬臘享云季冬臘享)各
揚其職不共其事國有常刑讀訖執笏禮直官贊奉禮
協律郎太祝太官宫闈令以下先退餘官對拜乃退散
齋七日治事如故宿於正寢不弔喪問疾作樂判書刑
殺文書决罰罪人及與穢惡致齋三日(光禄卿丞太官令齋一日)二
日於本司(宗室及睦親宅都廳如相妨即於宗學餘官無本司者並於太廟齋坊直明至齋所)唯
享事得行其餘悉禁前享一日質明俱赴祠所齋宫官
給酒饌享官己齋而闕者通攝行事
陳設
前享三日儀鸞司設饌幔於東神門外别廟饌幔于本
廟(每室饌幔各一若冬享則設配享功臣次于殿下横街之南東西相向每室配享功臣各爲一次若臘享)
(則設七祀次一於横街之北道西東向)前二日有司牽牲詣祠所前一日
宫闈令帥其屬掃除廟之内外太常設祭器(凡設祭器皆藉以席)
(籩豆又加巾盖)以俟告潔(既畢權徹)有司陳牲於東神門外當門西
向祝史各位於牲後太常設省牲位於牲西三獻官在
道南北向兵部工部尚書押樂太常卿光祿卿押樂太
常丞光禄丞奉禮協律郎太祝太官宫闈令在道北南
向俱西上(凡設押樂太常丞以下位皆稍却若享日則不設光禄卿丞宫闈令位)監察御
史於兵部尚書之西少北太常陳禮饌於東神門外却
東道北南向設省饌位版於禮饌之南三獻官皆南北
向西上監察御史在西東向兵部尚書押樂太常卿光
禄卿押樂太常丞光禄丞奉禮協律郎太祝太官宫闈
令在東西向北上捧俎官薦香燈官在其後太常設登
歌之樂於太廟别廟殿上前楹閒却南北向設宫架於
太廟庭中立舞表於酇綴之間享日丑前五刻禮直官
贊者諸司職掌各服其服宫闈令入殿開室整拂神幄
帥其屬掃除鋪筵在室内北牖下南向几在筵上如常
儀太常陳幣篚各於神位前之左(幣以白一)祝版各於神位
之右置於坫次祭器實之每室左二十有六籩為四行
以右爲上右二十有六豆爲四行以左為上俎二一在
籩前(實以羊腥七體)一在豆前(實以豕腥七體其載如羊)又俎六在豆右爲
三重以北為上(第一重實以羊豕首各一第二重實以羊腥腸胃肺离肺一在上端刌肺三次)
(之腸三胃三又次之一實以豕腥膚九横載第三重一實以羊熟腸胃肺一實以豕熟膚其載如腥皆羊在左)
(豕在右)登一在籩豆間(實以大羹)鉶三在登前(實以羹加芼滑)簠八簋
八在籩豆外二俎間簠在左簋在右(簠實以稻粱粱在稻前簋實以黍稷)
(稷在黍前)登一在籩之左(實以肝膋)槃一在室戶外稍東(實以毛血)爐
炭於室尸外之左稍前置蕭蒿於篚設尊罍於殿上為
二重著尊二加勺冪爲上尊(一實玄酒一實醴齊初獻酌之)壺尊二加
勺冪(一實玄酒一實盎齊亞終獻酌之)春夏設雞彛一并舟在著尊之
右(實以鬱鬯初獻酌之秋冬臘享則設斝彛)加勺冪又設雞彛一并舟在著
罍之右(實以明水秋冬臘享則設黃彛)太尊二(一實泛齊一實醴齊)山尊二(一實盎齊)
(一實醍齊)犠尊二(一實沈齊一實事酒)象尊二(一實昔酒一實清酒)罍皆實以明
水俱北向西上皆加冪設而不酌爵坫三在尊之前太
常設燭於神位前(若冬享設配享功臣位於殿下横街之南次内若臘享則設七祀司命戶)
(竈中霤門厲行於横街之北次内皆太常設神位席本廟設神位版太常設祭器實之)又設俎二
於東神門外每室饌幔内洗二於東階下直東霤北向
(盥洗在東爵洗在西)罍在洗東加勺篚在洗西南肆實以巾(若爵洗之)
(篚則又實以圭瓚及别廟則實以璋瓚)執罍篚者位其後(若冬臘二享則又設禮官盥洗)
(一於從事神位前)又設揖位於東神門外如省牲位(唯不設光禄卿丞捧)
(俎官薦香燈官宮闈令位)開瘞坎於太廟别廟殿西階之東方深取
足容物南出陛設望瘞位於太廟瘞坎之南如省饌之
位(唯不設光禄卿丞太官令奉俎官薦香燈官宫闈令位若臘享則積七祀燎柴於西神門外)又設
三獻官席位於殿下東階之東南西向南上(若冬享臘享則又設)
(禮官位於終獻之北)兵部工部尚書於其南西向北上監察御史
押樂太常丞席位於殿庭之南北向奉禮協律郎太祝
太官令位其後俱西上光禄卿席位於監察御史之東
北向又設監察御史位於殿上前楹西架東向奉禮郎
太祝在東西向北上押樂太常丞於樂虡之北太官令
於酌尊所俱北向協律郎位二一於太廟殿上前楹閒
稍西一於宫架西北俱東向押樂太常卿位於宫架北
北向
省牲器(同郊祀前朝享太廟禮)
晨祼
享日丑前五刻(行亊春冬用丑時七刻夏秋用丑時一刻)祠祭官引宫闈令
入詣殿庭北向立祠祭官曰再拜宫闈令再拜升殿開
室整拂神幄帥其屬掃除退就執事位次引薦香燈官
入詣殿庭北向立(凡宫闈令薦香燈捧俎官行事皆祠祭官引)祠祭官曰再
拜薦香燈官再拜升殿各就執事位次樂正帥工人二
舞入就位(太廟别廟登歌工人俟監察御史點閱訖升西階各就位)次太官令光祿
丞帥其屬實饌具畢光祿丞還齋所次引光禄卿入詣
殿庭席位北向立贊者曰再拜光禄卿再拜升殿點視
禮饌畢次引監察御史升殿點閱陳設糾察不如儀者
(凡點視及點閱皆先詣僖祖室以至次室及别廟)光祿卿還齋所餘官各服祭
服次引行事執事官詣東神門外揖位立定禮直官贊
揖次引押樂太常卿太常丞協律郎次引監察御史奉
禮郎太祝太官令入就殿下席位北向立次引初獻兵
部工部尚書亞終獻入就殿下席位西向立(若冬享臘享則引禮)
(官)祠祭官於殿上贊奉神主次引薦香燈官入室搢笏
於祏室内奉帝主設於座(奉神主詣神幄内於几後啟匱設於座以白羅巾覆之)
執笏退復執事位次引宫闈令奉后主奉别廟宫闈令
奉后主如上儀(以青羅巾覆之)退復執事位祠祭官於殿上贊
奉神主訖禮直官稍前贊有司謹具請行事贊者曰再
拜在位者皆再拜次引監察御史押樂太常卿太常丞
奉禮協律郎太祝太官令各就位立定(太官令就僖祖位尊彛所)次
引初獻詣盥洗位北向立搢笏盥手帨手執笏詣爵洗
位北向立搢笏洗瓚授執事者執笏升殿詣僖祖室尊
彛所西向立執事者以瓚授初獻初獻搢笏跪執瓚執
彛者舉冪太常令酌鬱鬯訖先詣宣祖室尊彜所北向
立初獻以瓚授執事者執笏興詣僖祖室神位前北向
立搢笏跪次引奉禮郎搢笏西向跪執事者以瓚授奉
禮郎奉禮郎奉瓚授初獻初獻執瓚以鬯祼地奠訖以
瓚授執事者次執事者以幣授奉禮郎奉禮郎奉幣授
初獻執笏興先詣宣祖室神位前西向立初獻受幣奠
訖執笏俛伏興出戶外北向再拜次詣宣祖室太祖室
太宗室真宗室仁宗室英宗室神宗室哲宗室徽宗室
欽宗室次降西側階詣别室升西階詣懿節皇后室安
穆皇后室安恭皇后室祼鬯奠幣並如上儀訖降東側
階由東廊俱復位立協律郎跪俛伏舉麾興工鼓柷宫
架作興安之樂孝熙昭德之舞九成偃麾戛敔樂止(凡樂)
(皆協律郎跪俛伏舉麾興工鼓柷而後作偃麾戛敔而後止)既晨祼薦香燈官入取
毛血奠於神座前别廟以太祝太官令取肝以鸞刀制
之洗於鬱鬯貫之以膋燎于爐炭薦香燈官以肝膋入
詔神於室别廟以太祝又出以隋祭于室戶外之左三
祭于茅苴退復位
饋食
享日有司帥進饌者詣厨以匕升羊實于一俎(肩臂臑在上端)
(肫胳在下端正脊一直脊一横脊一長脅一短脅一代脅一皆二骨以並在中)次升豕如羊實
于一俎(每室羊豕各一俎)入設於饌幔内俟初獻既升祼訖捧
俎官及執事者捧俎入詣西階下北向北上次引兵部
工部尚書詣西階下搢笏捧俎(兵部奉羊工部奉豕)升殿宫架豐
安之樂作詣僖祖神位前北向跪奠先薦羊次薦豕各
執笏俛伏興有司入設於豆右腸胃膚之前(羊在左豕在右)次
詣每室奉俎並如上儀樂止次詣别廟奠俎如前太廟
之儀(唯登歌作肅安之樂)降東側階由東廊復位初奠俎訖次引
薦香燈官取蕭合黍稷擩於脂燎於爐炭當饋熟之時
薦香燈官取菹擩於醢祭於豆間三又取黍稷肺祭如
初俱藉以茅别廟以太祝退復位次引太祝詣僖祖室
前東向立次引初獻再詣盥洗位宫架正安之樂作(初獻)
(升降行立皆作正安之樂)至位北向立搢笏盥手帨手執笏詣爵洗
位北向立搢笏洗爵拭爵以授執事者執笏升殿上登
歌樂作詣僖祖室酌尊所北向立樂止登歌基命之樂
作執事者以爵授初獻初獻搢笏跪執爵執尊者舉冪
太官令酌著尊之醴齊訖先詣宣祖室酌尊所北向立
初獻以爵授執事者執笏興入詣僖祖室神位前北向
立搢笏執事者以爵授初獻初獻執爵祭酒三祭于茅
苴奠爵執笏俛伏興出戶北向立樂止次太祝搢笏跪
讀祝文讀訖執笏興先詣宣祖室戶外東向立初獻再
拜次詣每室及詣别廟行禮並如上儀(初獻詣别廟升降登歌作崇安)
(之樂酌獻行禮登歌並作欯安之樂)初獻將降階登歌作降階樂止宫架
樂作復位樂止文舞退武舞進宫架作正安之樂舞者
立定樂止次引亞獻詣盥洗位北向立搢笏盥手帨手
執笏詣爵洗位北向立搢笏洗爵拭爵以授執事者執
笏升殿詣僖祖室酌尊所西向立宫架作武安之樂禮
洽儲祥之舞執事者以爵授亞獻搢笏跪執爵執尊者
舉冪太官令酌壺尊之盎齊訖先詣宣祖室酌尊所北
向立亞獻以爵授執事者執笏興詣僖祖室神位前北
向立搢笏跪執事者以爵授亞獻亞獻執爵祭酒三祭
于茅苴奠爵執笏俛伏興出戶外北向再拜次詣每室
并别廟行禮並如上儀(亞終獻詣别廟酌獻登歌並作嘉安之樂)初亞獻既
入太室引終獻詣洗及升殿行禮並如上獻之儀訖俱
降復位(若冬享則俟終獻將升次引禮官詣盥洗位搢笏盥手帨手執笏詣配享功臣神位前搢笏跪)
(執爵三祭酒奠爵執笏俛伏興再拜詣次位行禮並如上儀退復位若臘享則俟終獻將升次引禮官詣盥洗)
(位搢笏盥手帨手執笏詣司命神位前搢笏跪執爵三祭酒奠爵執笏俛伏興少立次引太祝進詣神位前北)
(向搢笏跪讀祝文讀訖執笏興退復位禮官再拜詣每位前行禮並如分獻配享功臣之儀退復位)次引
太祝徹籩豆(籩豆各一少移故處)登歌恭安之樂作(别廟寧安之樂)卒徹
樂止次引宫闈令束茅訖俱復位禮直官曰賜胙贊者
承傳曰賜胙再拜在位者皆再拜送神宫架興安之樂
作一成止祠祭官於殿上贊奉神主入祏室次引薦香
燈官搢笏奉帝主入祏室(薦香燈官先捧匱置於神座納神主於匱訖捧入祏室)
執笏退復位次引宫闈令奉后主并引别廟宫闈令奉
后主入祏室並如上儀退復位祠祭官於殿上贊奉神
主入祏室訖次引初獻兵部刑部尚書亞終獻就望瘞
位(若冬享臘享則又引禮官就望瘞位)有司詣室取幣束茅苴於坎次引
監察御史押樂太常丞奉禮協律郎太祝就望瘞位立
定禮直官曰可瘞寘土半坎本廟宫闈令監視(别廟殿下宫闈)
(令監視)次引初獻以下詣東神門外揖位立禮直官贊禮
畢揖訖退(若臘享則次引禮官詣西神門外七望燎位立有司置祝版於燎柴焚訖退)太官
令帥其屬徹禮饌次引監察御史詣殿監視收徹訖還
齋所宫闈令闔戶以降太常藏祀版於匱光祿卿以胙
奉進監察御史就位展視光禄卿望闕再拜乃退
宋史樂志攝事十三首
降神理安肅肅清廟昭事祖禰粢盛苾芬四海來
祭皇靈格思令容有睟降福孔皆以克永世
太尉行正安祼鬯溥將賓尸在位帝德升聞孝思
光被公卿庶正傅御師氏至誠感神福禄來暨
奠瓚瑞安淳清育物瑞木成文元氣陶冶非烟郁
氛玄貺昭格至和所熏登歌祼獻肹蠁如聞
奉祖豐安麗碑割牲以炰以烹博碩肥腯薦羞神
明祖考來格享于克誠如聞聲欬式燕以寧
酌獻僖祖室大善肅肅藝祖肇基鴻源權輿光大
燕翼貽孫載祀惟永慶流後昆威靈在天顧我思存
順祖室大寧思文聖祖長發其祥錫羡蕃衍德厚
流光眷命自天卜世聿昌祗肅孝享降福無疆
翼祖室大順明明我祖積德累仁居晦匿耀邁種
惟勤帝圖天錫輝光日新寢廟繹繹昭事同寅
宣祖室大慶洸洸我祖時惟鷹揚潛德弗耀發源
靈長肆類配天永思不忘來顧來享百福是將
太祖室大定赫赫太祖受命于天赤符啟運威加
八埏神武戡難功無間然翼翼丕承億萬斯年
太宗室大盛穆穆太宗與天合德昧旦丕顯乾乾
翼翼敷佑下民時帝之力永懷聖神孝思罔極
真宗室大明煌煌真宗善繼善承經武耀德臻于
治平封祀禮樂丕昭鴻名陟配文廟皇圖永寧
徹豆豐安鼎爼既陳籩豆既設金玉在庭師工就
列備物有嚴著誠致潔孝維時思禮以雍徹
送神理安神之來兮風肅然神之去兮升九天排
凌競兮還恍惚羽旄紛兮蕭燔烟
紹興以後時享二十五首
迎神興安黃鐘為宫奉先嚴祀率禮大經時思致
享肅薦芳馨竭誠備物樂奏和聲真馭來止熙事克
成
大吕為角聖靈在天九關崇深風馬雲車紛其顧
臨擁祥儲休昭答孝心孝孫受祉萬福是膺
太簇為徵嘉承和平秩祀為先乃練休辰祝史告
虔内心齊明祀具吉蠲交際恍惚如在後前
應鐘為羽道信於神神靈燕娭酒有嘉德物惟其
時緩節安歌樂奏具宜欣欣樂康福禄綏之
奉爼豐安王假有廟子孫保光奉牲以告玉爼膏
香專精厲意神其廸嘗休承靈意申錫無疆
初獻盥洗正安恪恭祀典涓選休成設洗致潔直
於東榮嘉觴祗薦明德惟馨祖考來格享兹孝誠
升殿正安冠佩雍容時惟上公享于清廟陟降彌
恭籩豆静嘉粢盛潔豐孝孫有慶萬福來同
僖祖室酌獻基命於穆文獻自天發祥肇基明命
錫羡無疆子孫千億宗社靈長神之格思如在洋洋
宣祖室酌獻天元天啟炎歷集我大命長發其祥
篤生上聖夷亂芟荒乾坤以定時祀聿修孝孫有慶
太祖室酌獻皇武赫赫藝祖受天明命威加八紘
德垂累聖祀事孔明有嚴笙磬對越在天延休錫慶
太宗室酌獻大定明明在上時維太宗允武允文
丕基紹隆於肅清廟昭報是豐皇靈格思福禄来同
真宗室酌獻熙文於穆真皇維烈有光丕承二后
奄奠萬方威加戎狄道格穹蒼歆時禋祀降福無疆
仁宗室酌獻美成至哉帝德乃聖乃神恭已南面
天下歸仁歴年長久垂裕後人祀脩舊典寶命維新
英宗室酌獻治隆炎基克鞏赫赫英宗紹休前烈
仁化彌隆篤生聖子堯湯比蹤烝嘗萬世福禄来崇
神宗室酌獻大明於昭神祖運撫明昌肇新百度
克配三王遐荒底績聖武維揚永言執競上帝是皇
哲宗室酌獻重光於皇濬哲遹駿有聲率時昭考
丕顯儀刑功光大業道協三靈永綏厥後來燕來寧
徽宗室酌獻承元天錫神聖徽柔懿恭垂衣拱手
遵制揚功配天立極體道居中佑我烈考萬福攸同
欽宗室端慶於皇欽宗道備德宏允恭允儉克類
克明孝遵前烈仁翊函生歆兹肆祀永燕宗祊
高宗室大德於皇時宋自天保定高宗受之再僕
景命紹開中興翼善傅聖何千萬年永綏厥慶
孝宗室大倫聖人之德無加於孝思皇孝宗履行
立教始終純誠非曰笑貌於萬斯年是則是傚
光宗室大和維宋洽熙帝統于理萬姓厚生三辰
順軌對時天休以燕翼子肅唱和聲神其有喜
文舞退武舞進正安肅肅清廟於顯維德我祀孔
時我奏有翼秉翟載駿有來干戚神之燕娭休祥允
格
亞終獻文安觀德宗祏奕世烈光有嚴祀典粤循
舊章樂諧九變獻舉重觴燕娭如在戩榖穰穰
徹豆恭安禮備樂成物稱誠竭相維辟公神人以
說歌雍一章諸宰斯徹天子萬年無競維烈
送神興安霜露既降時思展禋在天之御睠然顧
歆樂成禮備言歸靡停既安既樂福禄來成
上仁宗英宗徽號一首
入門升殿顯安於穆仁祖寵綏萬方執競英考迄
用成康圖徽寶冊有烈其光庶幾億載與天無疆
上英宗尊號一首
入門正安在宋五世天子神明羣公奉冊廼揚鴻
名金書煌煌遹昭厥成思皇多祜與天同聲
增上神宗徽號一首(哲宗朝製)
升殿顯安於惟禰廟乃聖乃神秉文之士作起惟
新建官稽古一視同仁庶幾備號以享天人
紹興十四年奉上徽宗冊寶二首
冊寳入門顯安於鑠徽考如天莫名迨兹丕揚擬
純粹精溫玉鏤文來至於祊有嚴奕奕禮備樂成
冊寶升殿顯安金字煌煌瑶光燦燦羣工奉之登
此寶殿對越祖宗式遵成憲威靈在天来止来燕
上徽號顯安惟精惟一乃聖乃神鴻名克揚茂實
斯賓如禹之功如堯之仁孝思永慕用詔無垠
淳熙十五年上高宗徽號三首
冊寶入門顯安於穆高皇功德兼隆稱天以誄初
諡未崇載稽禮典揚徽垂鴻涓日之良登進廟宫
冊寶升殿顯安有瑑斯寶有編斯册導以麾仗奏
以金石祲威盛容煌煌赫赫臣工奉之高靈來格
上徽號顯安中興之烈高掩商宗揖遜之美放勲
比隆字十有六擬諸形容威靈在天裕後無窮
慶元三年奉上孝宗徽號三首
冊寶入門顯安巍巍孝廟聖德天通同符藝祖克
紹高宗有儀有冊載推載崇鏤玉繩金登奉祏宫
冊寶升殿顯安文金晶熒冊玉輝潤統紹乎堯德
全于舜勤崇推高子孝孫順冠德百王萬年垂訓
上徽號顯安金石充庭珩璜在列繪畫乾坤形容
日月巍巍功德顯顯謨烈垂億萬年鴻徽昭揭
文獻通考郊祀大禮前二日朝獻景靈宫行禮儀注
陳設
前朝獻三日儀鑾司設大次於齋殿又設文武侍臣次
於大次之前隨地之宜行事助祭官宗室及有司次于
宫之内外各隨地之宜設東方南方客使次於文官之
後西方北方客使次于武官之後又設饌幔於殿門外
隨地之宜前二日郊社令帥其屬掃除宫之内外太常
設燎爐於殿門之外又陳登歌之樂於殿上前楹間稍
南北向設宫架於殿門外隨地之宜立舞表於酇綴之
間前朝獻一日奉禮郎禮直官設皇帝位版於阼階上
西向飲福位于聖像之西南北向望燎位于殿下之東
南向贊者設亞終獻位於阼階之東稍南西向大禮使
左僕射於西階之西稍南東向(與亞終獻班相對)行事戶部禮
部刑部尚書吏部刑部侍郎光祿卿讀冊官舉冊官光
祿丞於其西(光祿丞稍却)執事官位又於其後奉禮郎搏黍
太祝太社太官令位於亞獻之北西向稍却監察御史
位二於大禮使之北東向俱稍却又設協律郎位二一
於殿上磬虡之西北一於宫架西北俱東向押樂太常
丞於登歌樂虡北押樂太常卿位於宫架之北良醖令
於酌尊所俱北向又設文武助祭官宗室位於行事執
事官之南東西相向諸方客使位於殿門之外隨其方
國又設告潔位於殿門之外設大禮使左僕射位於道
西東向行事吏部戶部禮部刑部尚書吏部刑部侍郎
押樂太常卿光祿卿讀冊官舉冊官押樂太常丞光禄
丞奉禮協律郎搏黍太祝太社太官令位於道東西向
北上(押樂太常丞以下位稍却)監察御史位於尚書之右異位稍却
光禄陳禮饌於殿門内在北南后太常設省饌位版於
禮饌之南大禮使左僕射在南北向西上監察御史位
二在西東向行事吏部戶部禮部刑部尚書吏部刑部
侍郎押樂太常卿光祿卿讀冊官舉冊官押樂太常丞
光禄丞奉禮協律郎搏黍太祝太社太官令在東西向
北上禮部帥其屬設祝冊案於殿上之西司尊彛帥其
屬設玉幣篚於酌尊所次設籩豆簠簋之位於聖像前
左十有一籩右十有一豆俱為三行俎一在籩前簠一
簋一在籩豆外簠在左簋在右又設尊罍之位著尊二
壺尊二皆有罍加勺冪為酌尊太尊二山尊二犧尊二
象尊二皆有罍加冪設而不酌並在殿上稍南北向西
上又設籩豆簠簋爼各一於饌幔内設御盤匜於阼階
上并供進盤匜帨巾内侍坐並於皇帝版位之後分左
右(奉盤者北向奉匜及執巾者南向)又設亞終獻盥洗爵洗於其位之
北(盥洗在東爵洗在西)罍洗在東加勺篚在洗西南肆實以巾(若洗)
(爵之篚則又實以爵)執罍篚者各位于其後朝獻日行事前太常
府卿帥其屬陳幣於篚(幣蒼)少府監帥其屬入陳禮神之
玉置於聖像前(玉以四圭有邸)光祿卿帥其屬入實籩豆簠簋
(籩三行以右為上第一行形鹽在前粢糗餌次之第二行榛實在前乾桃乾橑乾棗次之第三行菱在前芡㮚)
(乾柿次之豆三行以左為上第一行芹菹在前筍菹菁菹葵菹次之第二行篚在前麫筋松脯虀脯次之第三)
(行&KR1246;食在前瓜虀醬次之簋實以黍簠實以稻)太官令帥其屬入實爼(籩前之爼實以)
(乳餅)良醖令帥其屬入實尊(皇尊二一實玄酒一實醴齊著帝酌之壺尊二一實玄酒)
(一實盎齊亞終獻酌之大尊二一實泛齊一實醴齊山尊二一實盎齊一實醴齊犧尊二一實沈齊一實事酒)
(象尊二一實昔酒一實清酒並設而不酌凡罍之實各視其尊)有司設神御殿禮饌及
供奉之物如常儀太常設燭於聖像前又設大禮使以
下行事執事官揖位於殿門外如告㓗之位儀鸞司設
神位版幄又設册幄於殿門外各隨地之宜
省饌
前朝獻一日質明太社令帥其屬掃除宫之内外訖司
尊彛帥執事者以祭器入設於位(凡設祭器皆籍以蓆籩豆又設巾蓋)太
府卿少府監入陳玉幣(告潔畢權徹)少頃禮直官贊者分引
大禮使以下並常服詣殿門外告潔位禮直官贊揖揖
訖贊者引押樂太常卿入行樂架(凡亞終獻行事皆禮直官太常博士引大)
(禮使執政官行事皆禮直官引餘官皆贊者引)次引禮部尚書入升自西階眡
滌濯(凡行事執事官升降皆自西階内應奉官并執事應二人各隨應奉階升降)次引左僕
射申眡滌濯執事皆舉冪曰潔俱退復位禮直官稍
前曰告潔畢請就省饌位揖訖引大禮使以下各就位
禮直官贊揖有司省饌具畢禮直官贊省饌畢揖訖俱
還齊所次引禮部尚書詣厨眡濯溉次引刑部尚書詣
厨實鑊水刑部侍郎增沃鑊水協律郎展祀樂器乃還
齊所晡後太社令帥其屬掃除宫之内外學士院以祝
冊授通進司進玉書訖降付尚書禮部
車駕自太慶殿詣景靈宫
朝獻日文武侍祠行事助祭之官宗室(非從駕者)先詣景靈
宫祠所次禮直官宣贊舍人引禮部侍郎詣大慶殿奏
請中嚴少頃又奏外辦皇帝服履袍詣大慶殿鳴鞭行
門禁衞諸班親從等諸司祗應人員以下各自贊常起
居次知客省事以下樞密都承旨以下知内侍省事以
下御帶器械官應奉祗應通侍大夫以下武功大夫以
下及幹辦庫務文官一班常起居俟皇帝即御座從駕
宰執使相以下一班次管軍臣僚並常起居(若得旨免起居更不)
(起居)皇帝乘輿鳴鞭出行宫北門將至景靈宫御史臺太
常寺閤門分引文武侍祠行事執事助祭之官宗室于
宫櫺星門外立班再拜奏御訖退(已起居者止奏聖躬萬福皇帝乘輿將及)
(門從駕宰執侍從等繫行事前導者先退各服祭服)皇帝乘輿入櫺星門至大次
降輿以入簾降侍衞如常儀以俟行事
奉玉幣
朝獻日未行事前諸行事及助祭之官各服其服大祝
奠冊於案太府卿少府監入陳玉幣光祿卿入實籩豆
簠簋太官令入實爼良醖令入實尊罍樂正帥工人二
舞以次入與執尊罍篚冪者各就位次御史臺太常寺
閤門宣贊舍人分引文武助祭官及宗室客使入就位
次禮直官贊者分引大禮使以下行事執事官詣殿門
外揖位立禮直官贊揖訖先引監察御史案視殿之上
下紏察不如儀者降階就位次引大禮使以下各入就
位次禮儀使樞密院官太常卿閤門官太常博士禮直
官分立於大次外左右次引禮部侍郎詣次前奏請中
嚴少頃又奏外辦符寳郎奉寳陳於宫架之側隨地之
宜禮儀使當次前俛伏跪奏禮儀使臣某言請皇帝行
事奏訖俛伏興還侍立(禮儀使奏禮畢准此)簾捲皇帝服衮冕以
出侍衞如常儀禮儀使以下前導至殿門外殿中監跪
進大圭禮儀使奏請執大圭前導皇帝入自正門(侍衞不應)
(入者止於門外)協律郎跪俛伏舉麾興工鼓柷宫架乾安之樂
作(皇帝升降行止皆奏乾安之樂)至阼階下偃麾戞敔樂止(凡樂皆協律郎跪俛)
(伏舉麾興工鼓柷而後作偃麾戞敔而後止)升自阼階大禮使從(皇帝升降大禮使皆)
(從)登歌樂作(左右侍衞之官量人數升降)至版位西向立樂止禮儀
使以下分左右侍立(凡行禮皆禮儀使樞密院官太常卿閤門官太常博士禮直郎前導)
(至位分立於左右)禮儀使前奏有司謹具請行事宫架作大安
之樂發祥流慶之舞俟樂作三成止先引左僕射吏部
尚書侍郎升詣聖祖座前立左僕射吏部尚書俱西向
北上吏部侍郎東向樂作六成樂止禮儀使奏請再拜
皇帝再拜贊者曰再拜在位官皆再拜内侍取玉幣於
篚立於尊所又内侍各執盤匜帨巾以進宫駕樂作禮
儀使奏請皇帝搢大圭盥手内侍進盤匜沃水皇帝盥
手内侍進巾皇帝帨手訖又奏請皇帝執大圭樂止禮
儀使前導登歌靈安之樂作殿中監跪進圭禮儀使奏
請搢大圭執鎮圭前導皇帝詣聖祖座前北向立内侍
先設繅藉於地禮儀使奏請跪奠鎮圭於繅席執大圭
俛伏興又奏請搢大圭跪内侍加玉於幣以授吏部尚
書吏部尚書以授左僕射左僕射西向跪以進禮儀使
奏請授玉幣皇帝受奠訖吏部侍郎東向跪受以興進
奠於聖像前左僕射吏部侍郎權於殿上稍西東向立
吏部尚書降復位禮儀使奏請執大圭俛伏興又奏請
再拜皇帝再拜訖樂止禮儀使奏前導皇帝還版位登
歌樂作至位西向立樂止内侍舉鎮圭繅藉以鎮圭授
殿中監以授有司
薦饌
朝獻日太官令以饌實於爼及籩豆簠簋陳於饌幔内
東西相向(爼實以乳餅籩實以粉餈豆實以糁食簠實以粱簋實以黍稷)俟皇帝升奉
玉幣訖還位樂止次引禮部尚書詣饌所執籩豆簠簋
以入戶部尚書詣饌所奉爼以入太官令引入正門宫
架吉安之樂作設於西階下北向北上奉俎者在南次
引禮部尚書搢笏執籩豆簠簋戶部尚書搢笏奉爼以
升執事者各迎於階上禮部尚書奉籩豆簠簋於聖像
前北向跪奠訖執笏俛伏興有司設籩於糗餌前豆於
醬前簠於稻前簋於黍前次戶部尚書奉爼於聖像前
北向跪奠訖執笏俛伏興有司設於豆前樂止俱降復
位次引左僕射吏部侍郎詣聖祖座前立左僕射西向
吏部侍郎東向次引吏部侍郎奉爵升詣皇帝版位前
北向立内侍各執盤匜帨巾以進宫架樂作禮儀使奏
請皇帝搢大圭盥手内侍進盤匜沃水皇帝盥手内侍
進巾皇帝帨手訖又奏請皇帝洗爵吏部侍郎進爵内
侍進巾皇帝拭爵訖樂止又奏請執大圭登歌祖安之
樂作吏部侍郎受爵奉爵詣酌尊所東向立執尊者舉
冪良醖令酌著尊之醴齊禮儀使前導皇帝詣聖祖座
前北向立禮儀使奏請搢大圭跪吏部侍郎以爵授左
僕射左僕射西向跪以進禮儀使奏請執爵進酒再進
酒三進酒俱以爵授吏部侍郎吏部侍郎東向跪受爵
置于聖祖座前禮儀使奏請執大圭俛伏興又奏請皇
帝少立樂止左僕射以下俱復位舉冊官搢笏跪舉祝
冊讀冊官搢笏東向跪讀冊文讀訖奠冊各執笏興俱
降復位禮儀使奏請再拜皇帝再拜訖禮儀使前導皇
帝還版位登歌樂作至版位西向立樂止文舞退武舞
進宫架正安之樂作舞者立定樂止禮直官太常博士
引亞獻詣盥洗位北向立搢笏盥手帨手執笏詣爵洗
位北向立搢笏洗爵拭爵以爵授執事執笏升詣酌尊
所東向立宫架作冲安之樂降真觀德之舞執事者以
爵授亞獻亞獻搢笏跪執爵執爵者舉冪太官令酌壺
尊之盎齊亞獻以爵授執事者執笏興詣聖祖座前北
向搢笏跪執事者以爵授亞獻亞獻執爵三進酒執笏
俛伏興少退北向再拜訖樂止降復位初亞獻行禮將
畢禮直官太常博士引終獻詣洗及升殿酌獻並如亞
獻之儀訖降復位初終獻既升獻戶部禮部尚書升詣
殿西東向立次引殿中監太祝太官令詣飲福位東向
立奉豆及爵酒者各立於其後禮儀使奏請詣飲福位
前導皇帝登歌樂作將至位樂止又登歌報安之樂作
皇帝至飲福位北向立尚醖奉御執尊詣酌尊所良醖
令酌上尊福酒合置一尊尚醖奉御酌福酒殿中監西
向奉以立禮儀使奏請再拜殿中監跪以爵酒進禮儀
使奏請搢大圭跪受爵祭酒三(祭於地)啐酒奠爵殿中監
跪受爵以興太官令取黍于簋搏以授太祝太祝受以
豆東向跪以進皇帝受豆奠之太祝乃受以興降復位
次殿中監再跪以爵酒進禮儀使奏請受爵飲福酒奠
爵殿中監受虚爵以興以授尚醖奉御執事者俱降復
位禮儀使奏請執大圭俛伏興又奏請再拜皇帝再拜
樂止禮儀使前導皇帝還版位登歌樂作至版位西向
立樂止次引禮部尚書詣聖像前徹籩豆次戸部尚書
徹爼(籩豆爼各一俱少移故處)登歌吉安之樂作卒徹樂止禮部戶
部尚書降復位禮直官曰賜福酒行事助祭官拜贊者
承傳曰賜福酒再拜在位官皆再拜送神宫架太安之
樂作一成止
望燎
太安之樂畢禮儀使奏請詣望燎位前導皇帝詣望燎
位登歌樂作降自阼階樂止宫架樂作至位南向立樂
止初賜福酒再拜訖吏部侍郎帥太祝執篚進詣聖祖
座前取幣祝冊執事官以爼載黍稷飯及爵酒降階置
於柴上禮直官曰可燎東西各以炬燎半柴禮儀使奏
禮畢前導皇帝還大次宫架樂作出門外禮儀使奏請
釋大圭殿中監跪受大圭以授有司侍衞如常儀皇帝
至大次樂止禮部奏請解嚴次引大禮使以下詣殿門
外揖位立禮直官贊禮畢揖訖退宣贊舍人等分引文
武助祭官及宗室客使以次出次引諸神御殿分獻官
及太祝各入就位太祝在南北向分獻官在東西向(神御)
(殿獻官太祝俱常服)贊者曰再拜在位官皆再拜太祝升詣香案
之西東向立次引分獻官升詣香案前北向立搢笏三
上香跪執琖奠茶三奠酒執笏俛伏興少立太祝跪讀
祝文讀訖以興舉版置於案降復位分獻官再拜訖降
復位退其後南郊並如儀
四孟朝獻景靈宫儀
齋戒
朝獻前一日皇帝齊於内殿御崇政殿視事如故唯不
弔喪問疾作樂有司不奏刑殺文書其行事前導官齊
於本司治事如故惟不判書刑殺文書及行刑
陳設
前期有司陳香案及供奉之物於聖祖天尊大帝元天
大聖后并諸帝后位前儀鸞司設御幄於殿東廡西向
設皇帝褥位於殿下東階之東西向及鋪設黃道䄄褥
并逐香案前褥位(内第二日上詣後殿行禮)
朝獻
其日質明皇帝服履袍出内即御座鳴鞭行門禁衞諸
班親從等諸司祗應人員已下於崇政殿各自贊常起
居次從駕臣僚并應奉前導陪位官并管軍於崇政殿
起居如閤門儀訖先退以俟從駕俟皇帝自崇政殿乘
輦出行宫北門將至景靈宫侍臣前導及陪位官於景
靈宫櫺星門外殿門外迎駕起居再拜訖次有司引陪
位官先詣殿下北向立禮直官太常博士太常卿詣御
幄前北向立禮直官引侍臣二員升殿詣聖祖天尊大
帝香案前東西相向對立(諸帝后御前即引侍臣一員於香案前西向立候進接茶)
(酒畢上於殿上稍東西相向立)陪位文武官入詣殿下北向立定俟皇
帝乘輦入櫺星門於東廊便門步至御幄簾降閤門官
於東幄前相向立閤門報班齊禮直官太常博士引太
常卿於御幄前俛伏跪奏稱太常卿臣某言請皇帝行
朝獻之禮奏訖伏興(奏禮畢准此)簾捲太常卿閤門官太常
博士禮直官前導皇帝詣殿下褥位西向立(凡行禮皆太常卿閤)
(門官太常博士禮直官前導至位即分立於左右)太常卿奏請拜皇帝再拜贊
者曰拜在位官皆再拜訖前導官前導皇帝升自東階
詣聖祖天尊大帝位香案前褥位北向立内侍奉香太
常卿奏請上香再上香三上香内侍以茶酒授侍臣侍
臣西向跪以進又奏請皇帝跪進茶進酒再進酒三進
酒以授侍臣侍臣置於聖祖天尊大帝位又奏請俛伏
興又奏請拜皇帝再拜贊者曰拜在位官皆再拜訖前
導官前導皇帝降自東階詣殿下褥位西向立奏請拜
皇帝再拜贊者曰拜在位官皆再拜訖前導官前導皇
帝還御幄簾降太常卿奏禮畢訖行事前導陪位官等
先詣中殿立班如前殿儀俟皇帝詣中殿御幄簾降閤
門報班齊禮直官太常博士引太常卿於御幄前俛伏
跪奏稱太常卿臣某言請皇帝行朝獻之禮奏訖伏興
(奏禮畢准此)簾捲太常卿閤門官太常博士禮直官前導皇
帝詣殿下褥位西向立太常卿奏請拜皇帝再拜贊者
曰拜在位官皆再拜前導官前導皇帝升殿詣宣祖皇
帝位香案前褥位北向立内侍奉香太常卿奏請上香
再上香三上香内侍以茶酒授侍臣侍臣西向跪以進
又奏請皇帝跪一奠茶奠酒再奠酒三奠酒俛伏興又
奏請拜皇帝再拜贊者曰拜在位官皆再拜訖次詣太
祖皇帝太宗皇帝真宗皇帝仁宗皇帝英宗皇帝神宗
皇帝哲宗皇帝徽宗皇帝欽宗皇帝神御神案前行禮
並如上儀訖前導官前導皇帝降自東階殿下褥位西
向立奏請拜皇帝再拜贊者曰拜在位官皆再拜訖前
導官前導皇帝還御幄簾降太常卿奏禮畢訖陪位行
事前導應奉官以次退皇帝歸齊殿以俟還内如來儀
次日皇帝自内乘輦入櫺星門將至宫門就露幄降輦
步至齊殿由後殿之後至後殿東廊御幄以俟詣元天
大聖后次詣昭憲皇后孝明皇后懿德皇后明德皇后
元德皇后章穆皇后章憲明肅皇后章懿皇后慈聖光
獻皇后宣仁聖烈皇后欽聖憲肅皇后欽成皇后欽慈
皇后昭慈聖獻皇后昭懷皇后顯恭皇后顯肅皇后神
御香案前行禮並如前殿中殿之儀
第一日
其日質明皇帝服靴袍出内即御座鳴鞭行門禁衞諸
班親從等諸司祗應人員以下於後殿各自贊起居次
從駕臣僚并應奉前導陪位官等先詣中殿立班如前
殿儀俟皇帝詣中殿御幄簾降閤門報班齊禮直官太
常博士引太常卿於御幄前俛伏跪奏稱太常卿臣某
言請皇帝行恭謝之禮奏訖伏興(奏禮畢准此)簾捲太常卿
閤門官太常博士禮直官前導皇帝升詣殿上褥位西
向立太常卿奏請拜皇帝再拜贊者曰拜在位官皆再
拜訖前導官前導皇帝詣宣祖皇帝位香案前褥位北
向立内侍奉香太常卿奏請上香再上香三上香内侍
以茶酒授侍臣侍臣西向跪以進又奏請皇帝跪奠茶
酒再奠酒三奠酒俛伏興又奏請拜皇帝再拜贊者曰
拜在位官皆再拜訖次詣太祖皇帝太宗皇帝真宗皇
帝仁宗皇帝英宗皇帝神宗皇帝哲宗皇帝徽宗皇帝
欽宗皇帝神御香案前行禮並如上儀訖前導官前導
皇帝還褥位西向立奏請拜皇帝再拜贊者曰拜在位
官皆再拜訖前導官前導皇帝還御幄簾降太常卿奏
禮畢訖陪位行事前導應奉官以次退帝歸齊殿以俟
還内(依已降指揮駕回入祥曦殿門)
第二日(淳熙九年恭謝分作三日行禮内第二日詣後殿元天大聖后并昭憲皇后至慈聖)
(光獻皇后第三日詣後殿宣仁聖烈皇后以下神御)
皇帝自内乘輦入櫺星門至齋殿降輦步至後殿東廡
御幄以俟詣元天大聖后次詣昭憲皇后孝明皇后懿
德皇后明德皇后元德皇后章穆皇后章獻明肅皇后
慈聖光憲皇后宣仁聖烈皇后欽聖憲肅皇后欽成皇
后欽慈皇后昭慈聖獻皇后昭懷皇后顯恭皇后顯肅
皇后顯仁皇后神御香案前行禮並如前殿中殿之儀
宋史樂志真宗奉聖祖玉清昭應宫御製十一首
降聖真安巍巍真宇奕奕殊庭規模大紫炳焕丹
青元命祗答大猷是經多儀有踐丕應無形肆設金
石聲聞杳冥佇廻飇馭永祐基扄
奉香靈安芳氣上浹飇馭下臨昭承丕緒永勵精
明氤氲成霧蔥鬱垂陰虔恭對越介祉攸欽
奉饌吉安發祥有自介福無疆紛綸丕應保祐下
方嘉薦斯備雅奏具揚寅威洞達監盼昭章
玉皇位酌獻慶安無體之體強名之名監觀萬㝢
繞治九清真期保佑瑞命昭明乾乾翼翼祗答財成
聖祖位酌獻慶安於昭靈貺誕啟鴻源功濟庶彙
慶流後昆蘭肴登爼桂酒盈樽俯迴飇駕永庇雲孫
太祖位酌獻慶安赫赫藝祖受命高穹威加海外
化浹區中發祥宗祏錫祐眇冲欽成積德勵翼精衷
太宗位酌獻慶安明明文考儲精上蒼禮樂明備
溥率賓王功德累洽歷數會昌孝思罔極丕祐無疆
亞終獻冲安太初非有體至道本無聲降迹臨下
土成功陟上清至仁敦動植丕緒啟宗祊紫禁承來
格鴻基保永寧發祥垂誕告致孝薦崇名廣樂伸欽
奉儲休固太平
飲福慶安明明始祖誕啟慶基翼翼後嗣虔奉孝
思精潔斯達祉福咸宜于以報貺于以受釐
徹饌吉安雕爼在御飇駕聞聲真遊斯降旨酒斯
盈大樂云闋大禮云成徹彼常薦罄此明誠
送神真安精心既達真遊允臻禮容斯舉福應惟
醇將整僊馭言還上旻永存嘉貺用泰烝民
迎奉聖像四首(並用慶安)
玉皇位玉虚上帝金像睟容宅真雲構練日龜從
維皇對越率禮寅恭靈心丕應福祿來崇
聖祖位總化在天保昌厥緒降格皇闈瓊輪載御
藻仗星陳睟容金鑄佑我慶基宅兹靈宇
太祖位烝哉大君聿懷帝祖鎔範真儀奉尊靈宇
至感祥開洪輝物覩瞻謁盡恭飛英率土
太宗位於顯神宗德洽區中祥金爍冶範兹睟容
殊庭胥宇備物致恭明威有赫降福來同
玉清昭應宫上尊號三首
奉告隆安登隆妙號欽翼淵宗茂宣德禮有恪其
容奉璋升薦垂佩彌恭揚休詠美以間笙鏞
太初殿奉冊寳登安皇靈垂祐洪福彌隆祗率綿
㝢潔祀真容嚴恭奉冊對越清躬睟容肅穆懿號尊
崇禮成樂舉福祿来同
二聖殿奉紗袍登安赫赫列聖盛德巍然彤彤靈
宇睟儀在焉奉以龍衮被之象天重慶宗稷億萬斯
年
太尉奉聖號冊寳真安上旻降監介祉實繁邦家
修報妙道歸尊增名宵極奉冊靈軒茂宣聖典永祐
黎元
寳冊升殿大安圖書昭錫典禮紹成烝民何幸教
父儲靈欽承景貺祗奉崇名致虔寶册垂祐基扃
降神真安猶龍之聖降生厲鄉教流清净道符混
茫大君肅謁盛儀允臧森羅羽衞躬薦蕭薌簪紱濟
濟鐘石洋洋高真至止介福誕祥
奉玉幣靈安琳宫奕奕黼坐煌煌玉帛成禮飇馭
延祥鴻儀有則景福無疆嘉應昭協丕猶誕揚
奉饌吉安金奏以諧飇遊斯格靈監章明皇心勵
翼肅奉雕爼來升綵席享德有孚凝禧無斁
酌獻大安欽崇至道肅謁殊庭順風而拜明德唯
馨飇馭來格尊酒斯盈是酌是獻心通杳冥
飲福大安彼渦之壤捐李之區千乘萬騎來朝密
都躬陳芳薦欵接仙輿飲酒受福永耀鴻圖
亞終獻正安邈矣道祖冥幾惚恍常德不離至真
無象引位清穹降祥神壤酌醴薦誠控飇來享
送神真安醴醆在戸金奏在庭籩豆有踐黍稷非
馨義盡蠲潔誠通杳冥言旋風駟祚我修齡
太極觀奉冊寳一首
登安之曲薦號穹冥登名祖禰陟配陽郊協宣典
禮感電靈區誕聖鴻懿冊寳斯陳福祿來暨
景靈宫奉冊寳一首
登安之曲穆穆真宗錫羡蕃昌飇輪臨貺諄誨洞
彰虔崇懿號祗答景祥至誠致享降福無疆
景祐元年親享景靈宫二首
降真太安真館奉幣潔齊致馨靈因斯格社稷慶
寧
送真太安椒漿尊享珍饌精祈睟容杳邈瑶輅霞
飛
大觀三年朝獻景靈宫二首
奉饌吉安威靈洋洋靡有常饗於惟欽承來假來
饗博碩芬香是烝是享奉器有虔載德無爽爾牲
既充是烹是肆爾肴既具是羞是饋非物之重唯德
之備神之格思歆我精意
高宗郊前朝獻景靈宫二十一首
皇帝入門乾安維皇齊居承神其初顒顒昂昂龍
步雲趨景鐘鏗如肅覲清都肸蠁之交神人用孚
升殿乾安帝既臨享罄兹精意對越在天爰升紫
陛孔容翼翼保承丕緒孝奏天儀永錫爾類
降聖太安惟德馨香升聞八方粤神臨之來從帝
鄉萬靈景衞有燁其光監我精神降神穰穰
盥洗乾安齊居皇皇瓊琚鏘鏘承祭之初其如在
旁挹彼注兹儲禧迎祥神之聽之欣欣樂康
聖祖位乾安涓選休辰有事嘉薦琅琅瓊佩陟降
巖殿其陟伊何幣玉斯奠周旋中禮千億儲羡
聖祖位奉玉幣臨安上靈始祖雲景元尊嚴祀夙
展六樂朱軒明玉之潔豐帛之溫暢乃繼序承德不
愆
還位乾安我后臨享奠幣攸畢式旋其趨榘度其
式禮容齊莊孝思純實天休滋至時萬時億
奉饌吉安百職駿奔來相於庭奉聖以告登兹芳
馨際天蟠地默運二靈神兮來歆祚我休平
再盥洗乾安有嚴大禮對時休明情文則粲蠲潔
必清再臨觀盥以專以精真游來格永觀厥成
再詣聖祖位乾安於赫炎宋十葉華耀屬兹郊報
陟降在廟其降伊何椒漿桂酒再拜斟酌永御九有
聖祖位酌獻祖安(御製)瑶源誕啟玉牒肇榮覆育群
言監觀圓清酒醴既洽登薦惟誠無有後艱駿惠雲
仍
還位乾安奠鬯告成式旋厥位天步雍容神人燕
喜九廟觀德百靈薦祉子孫其昌垂千萬祀
文舞退武舞進正安於皇樂舞進旅退旅一弛一
張笙磬具舉豈惟翫聲象德是似神鑒孔昭福祿來
予
亞終獻冲安五音飭奏神既億康澹其容與薦此
嘉觴有來顯相鋗玉鏘鏘奉承若宥罔不齊莊
飲福報安嘉薦貺終神貺斯復賚我思成靈光下
燭孝孫承之載祗載肅敷錫庶民函蒙祉福
還位乾安帝臨閟庭逆釐上靈神鴹安坐肅若有
承嘉觴既申德聞唯馨靈光留俞祚我億齡
徹饌吉安普淖既薦苾芬孔時神嗜而顧有來燕
娭饗矣將徹載欽載祗展詩以侑益臻厥熙
送真太安雍歌既徹熙事備成神夕奄虞忽乘青
冥靈心回睠監我精禋誕降嘉祉休德昭清
降殿乾安我秩元祀上推靈源展事有侐侵威肅
然丹墄既降秉心益虔荷天之休于千萬年
望燎乾安奕奕靈宫有嚴毖祀燔燎具揚禮儀既
備帝心肅祗天步旋止對越在天永膺蕃祉
還大次乾安帝將於郊昭事上祀爰兹畢觴復即
于此飇游載旋容旌杳騎唯皇嘉承錫祚昌熾
高宗明堂前朝獻景靈宫十首
降聖大安德唯馨香升聞八方粤神之從燦然有
光驂飛乘蒼啾啾蹌蹌消摇從容顧予不忘
升殿乾安帝既臨享龍馭華耀孝孫承之陟降在
廟誠意上交慶陰下冒天休駢至千億克紹
聖祖位奠玉幣靈安玉氣如虹豐繒充笥既奉既
將亦奠在位有永羣后實相祀事何以臨下心意不
貳
奉饌吉安瓊琚鏘鏘元衣繡裳薦嘉升香粢盛芬
芳禮儀莫愆鼓鐘喤喤曾孫之常綏福無疆
聖祖位酌獻祖安裴回若留靈其有喜薦我馨香
挹兹酒醴我祖在天執道之紀申佑無疆奏神稱禮
文舞退武舞進正安進旅退旅載執干戚不愆於
儀容服有赫式妥式侑神保是格靈鑒孔昭孝思惟
則
亞終獻冲安(用舊辭)
飲福報安於赫大神總司元化監我純精威光來
下延昌之貺千億憑藉曾孫保之丕平是迓
徹饌吉安洋洋降臨肅肅布列熙事既成嘉籩告
徹九天儲慶垂佑無缺寖明寖昌綿綿瓜瓞
送真太安高飛安翔持御陰陽幽贊圓穹監觀四
方元精回復奄虞孔良畢觴降嘏偃蹇于驤
望燎乾安奕奕原祠有嚴毖祀禮儀孔宣燔燎斯
暨帝心肅祗天步旋止熙事既成永膺蕃祉
孝宗明堂前朝獻景靈宫八首
盥洗乾安合宫之享報本奉先欽惟道祖濬發璿
源駕言謁欵其盥惟虔尚監精衷錫祚綿綿
聖祖乾安駿命有開慶基無窮祗率百辟仰瞻睟
容鼓鐘斯和黍稷斯豐靈其居歆福祿來崇
還位乾安嘉玉既設量幣既陳髣髴靈游來顧來
寧對越伊何厥惟一純佑(缺)我熙事迄以成
奉饌吉安發祥僊源流澤萬世曷其報之親饗三
歲相維列卿潔粢是饋匪物之尚誠之為至
再詣盥洗乾安華燈熒煌瑞烟氤氲威神如在蠲
潔必親再盥於罍再帨於巾皇心肅祗其敢憚勤
再詣聖祖位乾安歲逢有年月旅無射我將我饗
如幾如式肅爾臣工諧爾金石本原休功垂裕罔極
還位乾安旨酒思柔神其醉止工祝既告孝孫旋
位何以酢之純嘏来備燕及雲來蕃衍無已
文舞退武舞進正安象德之成有奕其舞一弛一
張進旅退旅嘒以管簫和以鏞鼓神其樂康永錫多
祜
寧宗郊前朝獻景靈宫二十四首
皇帝入門乾安閟幄邃深雲景杳冥天清日睟展
容玉庭締基發祥希夷降靈神其來燕是饗是聽
升殿乾安帝居瑶圖璇題玉京日月經振列宿上
榮桂簋飶芬瑚器華晶夤承禋祀用戒昭明
降神太安六變圜鐘為宫四靈晨耀五緯夕明風
雲晏和天地粹清靈兮來迎靈兮來迎啟我子孫饗
于純精
黃鐘為角芬枝揚烈熉珠叶陶闓珍闡符展詩舞
箾神哉来下神哉來翺肅若有承靈心招摇
太簇為徵龍車既奏鳳馭載翔帝幄佇靈天衢騰
芳神來留俞神來蹇驤禮鬯樂明奏假孔將
姑洗為羽虹旌蜺旄鸞旗翠蓋星樞扶輪月御叶
衞靈至陰陰靈般裔裔來格來饗福流萬世
盥洗乾安禮文有俶祀事孔明將以潔告允唯齊
精自盥而往聿觀厥成靈監下臨天德其清
詣聖祖位乾安維宋肖德欽天顧右於皇道祖丕
釐靈祐葛藟殖繁瓜瓞孕茂克昌厥後世世孝奏
聖祖位奉玉幣靈安(高宗御製見前)
皇帝還位乾安桂宫耽耽藻儀穆穆天回衮彩風
韶璜玉咸英皦亮容與炳煜假我上靈景命有僕
奉饌吉安我簋斯盈我簠斯實或剝或烹或燔或
炙有殽既將為爼孔碩禮儀卒度永錫爾極
再盥洗乾安觴澹初勺禮戒重盥假廟以萃取象
于觀清明外暢精肅中貫我儀圖之三靈攸贊
再詣聖祖位乾安肇基駿命鞏右鴻業鼎玉龜符
垂固萬葉靈貺具臻神光燁燁暉祚無疆規重矩疊
聖祖位酌獻祖安(高宗御製見前)
還位乾安皇帝瑞慶長發其祥纂系悠遠遡源靈
長德之克明休烈有光配天作極孝享是將
文舞退武舞進正安持翟成象秉朱就列旄乘整
溢鳳儀諧節揮舒皇文歌蹈先烈合好效懽福流有
截
亞獻冲安光熉紫幄神流玉房秉文侑儀嘉虞貳
觴震澹醉喜彷彿廸嘗璇源之休地久天長
終獻冲安靈輿蹇驤畢觴泰筵貳享允穆祼將克
竣垂恩儲祉錫羡永年將以慶成燕及皇天
詣飲福位乾安若木露英清雲流霞蔓蔓芝秀馮
馮桂華綿瑞無疆産嘏孔奢皇則受之鞏我帝家
飲福酒報安旨酒惟蘭勺漿惟椒福流瓚斝光燭
琨瑶拜貺清宫凝輝慶霄神其如在徘徊招摇
還位乾安烝哉我皇繼天毓聖逆釐元都對越靈
慶如天斯久如日斯盛瑶圖濬邈永隆駿命
徹饌吉安房鉶陳列室簋登奉告享具歆展徹惟
拱祥光奕奕嘉氣懞懞受嘏不諐燕天之寵
送真太安雲車風馬靈其來游天門軼蕩神其莫
留遺慶陰陰祉發祥流康我有宋與天匹休
降殿乾安璇庭爛景紫殿流光禮洽乾回福應日
昌聖系彪鴻景命溥將德茂功成率祀無疆
詣望燎位乾安厥初生民淵濬唯祖芳薦既輟明
燎具舉德馨升聞靈貺蕃詡懷濡上禋佑周之祜
還大次乾安帝假於宫彛承清祀天睴臨幄宸衞
森峙行繇太室旋趨紫畤率禮不違式旉靈祉
理宗明堂前朝獻景靈宫二首(餘用舊辭)
升殿登歌乾安我享我將罄兹精意陟降左右維
天與契齊明乃心祗蕭在位於萬斯年百福來備
亞獻宫架冲安慶雲郁郁鳴璆琅琅澹其容與申
薦貳觴奉承若宥神其樂康錫以多祉源深流長
右宋廟享下
五禮通考卷九十三
