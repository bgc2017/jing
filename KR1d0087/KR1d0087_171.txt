五禮通考卷一百六十一
刑部尚書秦蕙田撰
嘉禮三十四
射禮
蕙田案孔氏穎達曰射禮有三一為大射是
將祭擇士之射二為賓射是諸侯來朝而天
子與之射或諸侯相朝而與之射三為燕射
謂燕息而與之射此所論皆臨時行禮之射
又有平日肄習之射則鄉射是也射以觀德
行故古聖人最重其事禮既殘缺其完善可
考者獨有儀禮大射儀鄉射禮二篇又戴記
射義一篇而已鄭康成注鄉射以為惟大射
賓射燕射謂之禮射則其餘皆散射也又注
周官云庶民無禮射今取儀禮大射鄉射二
篇為首尊全經也旁采經傳分大射賓射燕
射鄉射存其略也終以諸書所論射雜儀及
射器而射禮粗備矣
又案劉向别錄以射入吉禮唐開元禮入軍
禮通典因之射為六藝之一原所以習禮樂
非專尚威武至於諸經言射兼朝祭饗燕亦
不得專屬吉禮鄭康成注儀禮大射鄉射皆
屬嘉禮宋史亦以大射入嘉禮頗存古意今
從之
儀禮大射儀(鄭目錄云名曰大射者諸侯將有祭祀之事與其羣臣射以觀禮數中者得與於祭)
(不數中者不得與於祭於五禮屬嘉禮)
(敖氏繼公曰諸侯與其羣臣飲酒而習射之禮也言大射者别於賓射燕射也)
(盛氏世佐曰射義云諸侯之射也必先行燕禮又云諸侯君臣盡志於射以習禮樂此篇所陳是也亦曰)
(大射者别於鄉射也卿大夫與其民習射於鄉學謂之鄕射諸侯與其臣習射於大學謂之大射其與賓)
(射燕射異者彼是因賓燕而射射否惟欲主於序歡情也此則為射而燕主於習禮樂也不曰禮而曰儀)
(以其威儀之法比鄕射尤詳也)
大射之儀君有命戒射(注將有祭祀之事當射宰告於君君乃命之)宰戒百
官有事於射者(注宰於天子冡宰治官卿也作大事則掌以君命戒於百官)射人戒
諸公卿大夫射司士戒士射與贊者(注射人掌以射法治射儀司士掌國)
(中之士治凡其戒令皆司馬之屬也殊戒公卿大夫與士辨貴賤也贊佐也謂士佐執事不射者)前射
三日宰夫戒宰及司馬射人宿視滌(注宰夫冡宰之屬掌百官之徵令者)
(司馬於天子政官之卿凡大射則合其六耦滌謂溉器掃除射宫)
蕙田案以上戒百官
觀承案上文射人戒是前期旬有一日此宰
夫戒是前射之三日射人宿是夕宿為前一
日宗伯宿視滌濯是也
司馬命量人量侯道與所設乏以貍步大侯九十參七
十干五十設乏各去其侯西十北十(注量人司馬之屬掌量道巷塗數者)
(侯謂所射布也尊者射之以威不寧侯卑者射之以求為侯量侯道謂去堂遠近也容謂之乏所以為獲者之)
(禦矢貍之伺物每舉足者正視遠近為發必中也是以量侯道取象馬鄉射記曰侯道五十弓考工記曰弓之)
(下制六尺則此貍步六尺明矣大侯熊侯謂之大者與天子熊侯同參讀為糁糁雜也雜侯者豹鵠而麋飾下)
(天子大夫也干讀為豻豻侯者豻鵠豻飾也大夫將祭於已射糜侯士無臣祭不射疏熊侯而謂之大者言)
(畿外諸侯亦得用三侯其數上同於天子而非畿内諸侯所可比故於熊侯加大以别之然不嫌於偪上者天)
(子三侯則虎侯熊侯豹侯諸侯不得用虎侯而以熊侯參侯豻侯為三侯若畿内則但有熊侯豹侯此其所以)
(别也云豹鵠而麋飾下天子大夫也者司裘云卿大夫則共麋侯此則豹皮為鵠以糜飾其側不用純麋是下)
(天子大夫也豻鄭注周禮云胡犬豻侯亦取捷黠意大夫得置家臣故將祭得大射擇士士卑無臣故祭不得)
(射也)遂命量人巾車張三侯大侯之崇見鵠於參參見鵠
於干干不及地武不繫左下綱設乏西十北十凡乏用
革(注巾車於天子宗伯之屬掌裝衣車者亦使張侯侯巾類崇高也高必見鵠鵲所射之主鵠之言較較直)
(也射者所以直己志或曰鵠鳥名射之難中中之為俊是以取名淮南子曰鳱鵠如來然則所云正者正也亦)
(鳥名齊魯之間名題肩為正正鵠皆鳥之捷黠者考工記曰梓人為侯廣與崇方參分其廣而鵠居一焉則大)
(侯之鵠方六尺糁侯之鵠方四尺六寸大半寸豻侯之鵠方三尺三寸少半寸及至也武迹也中人之足長尺)
(二寸以豻侯計之參侯去地一丈五寸少半寸大侯去地二丈二尺五寸少半寸凡侯北面西方謂之左前射)
(三日張侯設乏欲使有事者豫志焉去疏鄉射云乏参侯道居侯黨之一西五步注云此乏侯北十丈西三)
(丈此經云西十北十則西與北皆六丈不得為三分居侯黨之一者以其三侯入堂深故也西亦六丈者以三)
(侯恐矢揚傷人與一侯亦異也三侯之下總云西十北十則其乏皆西十北十矣侯之廣狹取度於侯道大侯)
(道九十弓弓取二寸二九十八侯中丈八尺三分其侯而鵠居一故知鵠六尺也参侯干侯亦以侯道弓數及)
(弓取二寸推之大侯中丈八尺鵠方六尺参侯中丈四尺鵠方四尺六寸大半寸干侯中一丈鵠方三尺三寸)
(少半寸凡言大半寸者二分寸之二少半寸者三分寸之一)
(張氏爾岐曰王大射用虎侯熊侯豹侯畿内諸侯二侯以熊侯為首畿外諸侯得用三侯熊侯糁侯豻侯)
(以熊侯同於天子故云大侯三侯共道遞近以二十步為率尊者射遠卑者射近侯遠則鵠大侯近則鵠)
(小大侯之鵠見参侯之上参侯之鵠見干侯之上干侯下綱則去地一尺二寸此三侯高下之法也註知)
(三侯之鵠廣狹之數者以侯之廣狹取則於侯道之遠近每弓取二寸九十弓者十八尺七十弓者十四)
(尺五十弓者十尺每侯之鵠又各取其侯三分之一故推知之也設乏西十北十西與北各去侯六丈也)
(云凡乏三侯各有乏也)
蕙田案此所言侯與司裘職文異註以為彼
乃畿内諸侯此為畿外諸侯敖繼公謂畿内
無諸侯盛世佐謂王制天子之縣内諸侯禄
也故春秋有凡伯祭伯當從盛氏參侯康成
以為當作糝敖繼公以為參如無往參之參
謂介於二者之間也大侯以大於二侯名則
參侯以參於二侯名大侯為熊侯參侯為豹
侯歟當從敖氏作如字讀但謂為豹侯亦無
所據不如盛世佐謂參用豹侯麋侯為的
又案以上張侯
樂人宿縣於阼階東笙磬西面其南笙鐘其南鑮皆南
陳(注周禮曰凡縣鐘磬半為堵全為肆有鐘有磬為全鑮如鐘而大奏樂以鼓鑮為節)建鼓在阼
階西南鼓應鼙在其東南鼓(注南鼓謂所伐面也應鼙應朔鼙也先擊朔鼙應鼙)
(應之鼙小鼓也在東便其先擊小後擊大也鼓不在東縣南為君也)西階之西頌磬東面
其南鐘其南鑮皆南陳一建鼓在其南東鼓朔鼙在其
北(注朔始也奏樂先擊西鼙樂為賓所由來也)一建鼓在西階之東南面(注言)
(面者國君於其羣臣備三面爾無鐘磬有鼓而已其為諸侯則軒縣)簜在建鼓之間(注簜竹也)
(謂笙簫之屬倚於堂)鼗倚於頌磬西紘(注紘編磬繩也設鼗於磬西倚於紘也王制曰天子)
(賜諸侯樂則以柷將之賜伯子男樂則以鼗將之)
(盛氏世佐曰燕禮縣與燕同日此亦於射前一日為之者大射重於燕也樂以人聲為貴故歌者在上匏)
(竹在下上下謂堂上堂下也陳氏云頌磬歌於西是南鄉北鄉以西方為上所以貴人聲也笙磬吹於東)
(是以東方為下所以賤匏竹也非就堂下樂中亦有差等笙管聲之發乎人者也磬鐘之屬聲之發乎器)
(者也故有時以笙為主而磬以下應之所謂笙奏也詩云笙磬同音是也有時以管為主而磬以下應之)
(所謂下管也詩云嘒嘒管聲既和且平依我磬聲是也下經云乃管新宫三終則大射樂以管為主矣)
蕙田案以上樂縣
厥明司宫尊於東楹之西兩方壺膳尊兩甒在南有豐
冪用錫若絺綴諸箭盖冪加勺又反之皆玄尊酒在北
(注膳尊君尊也後陳之尊之也豐以承尊也冪覆尊巾也錫細布也絺細葛也箭篠也為冪盖卷辟綴於篠横)
(之也又反之為覆勺也皆玄尊二者皆有玄酒之尊重本也酒在北尊統於君南為上也唯君面尊言專惠也)
(子疏唯君面尊謂君燕臣專其恩惠故尊鼻嚮君)尊士旅食於西鑮之南北面
兩圜壺(注旅衆也士衆食未得正禄謂庶人在官者圜壺變於方也賤無玄酒)又尊於大
侯之乏東北兩壺獻酒(注為隸僕人巾卓糁侯豻侯之獲者郊特牲曰汁獻涗於醆酒)
(服不之尊俟時而陳於南統於侯皆東面皆疏此為隸僕以下卑賤之人而獻鬱鬯者此所得獻因祭侯為)
(侯之神故用鬱鬯也)設洗於阼階東南罍水在東篚在洗西南陳
設膳篚在其北西面又設洗於獲者之尊西北水在洗
北篚在南東陳(注無爵因服不也有篚為奠虚爵也服不之洗亦俟時而陳於其南)小臣
設公席於阼階上西鄉司宫設賓席於戶西南面有加
席卿席賓東東上小卿賓西東上大夫繼而東上若有
東面者則北上席工於西階之東東上諸公阼階西北
面東上官饌(注百官各饌其所當共之物)
蕙田案以上陳設
羹定射人告具於公公升即位於席西鄉小臣師納諸
公卿大夫諸公卿大夫皆入門右北面東上士西方東
面北上太史在干侯之東北北面東上士旅食者在士
南北面東上小臣師從者在東堂下南面西上(注太史在干侯)
(東北士旅食者在士南為有侯故入庭深也小臣師正之佐也正相君出入君之大命)
(張氏爾岐曰自此至南面反奠於其所北面立皆將射先燕之事公命賓納賓以來主人獻賓賓酢主人)
(主人獻公主人受公酢主人酬賓二人舉觶公取觶酬賓遂旅酬主人獻卿二人再舉觶公為卿舉旅酬)
(主人獻大夫工入奏樂凡十二節)
公降立於阼階之東南南鄉小臣師詔揖諸公卿大夫
諸公卿大夫西面北上揖大夫大夫皆少進(注詔告也變爾言揖)
(亦以其入庭深也上言大夫誤衍耳)大射正擯(注大射正射人之長)擯者請賓公曰
命某為賓(注某大夫名)擯者命賓賓少進禮辭(注命賓者東面南顧辭辭)
(以不敏)反命(注以賓之辭告於君)又命之賓再拜稽首受命(注又復)擯
者反命賓出立於門外北面公揖卿大夫升就席小臣
自阼階下北面請執冪者與羞膳者(注請士可使執君兩甒之冪及羞脯)
(醢庶羞於君者方圜壺獻無冪)乃命執冪者執冪者升自西階立於尊
南北面東上(注命者於西階前以公命命之東上執玄尊之冪為上羞膳者從而東由堂東升自)
(北階立於房中西面南上不言命者不升堂略之)膳宰請羞於諸公卿者(注膳宰請)
(者異於君也)擯者納賓賓及庭公降一等揖賓賓辟(注及至也辟逡)
(遁不敢當盛)公升即席(注以賓將與主人為禮不参之)
蕙田案以上即位命賓納賓
奏肆夏(注肆夏樂章名今亡)
(敖氏繼公曰穆叔聘於晉晉侯享之金奏肆夏之三穆叔曰三夏天子所以享元侯也使臣不敢與聞此)
(惟奏肆夏而不及繁遏渠其辟天子之享禮與)
賓升自西階主人從之賓右北面至再拜賓答再拜(注主)
(人宰夫也又掌賓客之獻飲食君於臣雖為賓不親獻以其莫敢亢禮)主人降洗洗南西
北面(注賓將從降鄉之不於洗北辟正主)賓降階西東面主人辭降賓對
主人北面盥坐取觚洗賓少進辭洗主人坐奠觚於篚
興對賓反位(注賓少進者所辭異宜違其位也獻不用爵辟正主)主人卒洗賓揖
乃升(注賓每先升揖之)主人升賓拜洗主人賓右奠觚答拜降
盥賓降主人辭降賓對卒盥賓揖升主人升坐取觚(注取)
(觚將就瓦甒酌膳)執冪者舉冪主人酌膳執冪者盖冪酌者加
勺又反之(注反之覆勺)筵前獻賓賓西階上拜受爵於筵前
反位主人賓右拜送爵(注賓既拜於筵前受爵退復位)宰胥薦脯醢(注宰)
(胥宰官之吏也不使膳宰薦不主於飲酒變於燕)賓升筵庶子設折俎(注庶子司馬之)
(屬掌正六牲之體者也鄉射記曰賓俎脊脇肩肺不使膳宰設俎為射變於燕)賓坐左執觚右
祭脯醢奠爵於薦右興取肺坐絶祭嚌之興加於俎坐
捝手執爵遂祭酒興席末坐啐酒降席坐奠爵拜告旨
執爵興主人答拜(注降席席西也旨美也)樂闋(注闋止也樂止者尊賓之禮盛於上)
(也闋疏燕禮記云賓及庭奏肆夏賓拜酒主人答拜而樂亦據啐酒時按郊特牲賓入大門而奏肆夏卒爵)
(而樂闋與此啐酒樂闋不同者彼謂朝聘者故卒爵而樂闋此燕已臣子法故啐酒而樂闋也)賓西階
上北面坐卒爵興坐奠爵拜執爵興主人答拜
蕙田案以上主人獻賓
賓以虚爵降主人降賓洗南西北面坐奠觚少進辭降
主人西階西東面少進對賓坐取觚奠於篚下盥洗(注既)
(卒爵賓將酢主人也篚下篚南也)主人辭洗賓坐奠觚於篚興對卒洗
及階揖升主人升拜洗如賓禮賓降盥主人降賓辭降
卒盥揖升酌膳執冪如初以酢主人於西階上主人北
面拜受爵賓主人之左拜送爵主人坐祭不啐酒不拜
酒遂卒爵興坐奠爵拜執爵興賓答拜主人不崇酒以
虚爵降奠於篚賓降立於西階西東面擯者以命升賓
賓升立於西序東面(注命公命也)
蕙田案以上賓酢主人
主人盥洗象觚升酌膳東北面獻於公公拜受爵乃奏
肆夏(注言乃者其節異於賓)
蕙田案前賓入之時已奏肆夏故康成云其
節異於賓敖繼公云此奏當以東方之縣
主人降自西階阼階下北面拜送爵宰胥薦脯醢由左
房庶子設折俎升自西階(注鄉射記曰主人俎脊脅臂肺)公祭如賓禮
庶子贊授肺不拜酒立卒爵坐奠爵拜執爵興主人答
拜樂闋升受爵降奠於篚
蕙田案以上主人獻公
更爵洗升酌散以降酢於阼階下北面坐奠爵再拜稽
首公答拜主人坐祭遂卒爵興坐奠爵再拜稽首公答
拜主人奠爵於篚
蕙田案以上主人自酢
主人盥洗升媵觚於賓酌散西階上坐奠爵拜賓西階
上北面答拜主人坐祭遂飲賓辭卒爵興坐奠爵拜執
爵興賓答拜主人降洗賓降主人辭降賓辭洗卒洗賓
揖升不拜洗主人酌膳賓西階上拜受爵於筵前反位
主人拜送爵賓升席坐祭酒遂奠於薦東主人降復位
賓降筵西東南面立
蕙田案以上主人酬賓
又案自此以下儀節多與燕禮相為出入
小臣自阼階下請媵爵者公命長小臣作下大夫二人
媵爵媵爵者阼階下皆北面再拜稽首公答拜媵爵者
立於洗南西面北上序進盥洗角觶升自西階序進酌
散交於楹北降適阼階下皆奠觶再拜稽首執觶興公
答拜媵爵者皆坐祭遂卒觶興坐奠觶再拜稽首執觶
興公答再拜媵爵者執觶待於洗南小臣請致者若命
皆致則序進奠觶於篚阼階下皆北面再拜稽首公答
拜媵爵者洗象觶升實之序進坐奠於薦南北上降適
阼階下皆再拜稽首送觶公答拜媵爵者皆退反位(注反)
(門右北面位)
蕙田案以上媵觶於公
公坐取大夫所媵觶興以酬賓賓降西階下再拜稽首
小臣正辭賓升成拜(注正長也)
(敖氏繼公曰小臣正辭亦公命之)
公坐奠觶答拜執觶興公卒觶賓下拜小臣正辭賓升
再拜稽首公坐奠觶答拜執觶興賓進受虚觶降奠於
篚易觶興洗公有命則不易不洗反升酌膳下拜小臣
正辭賓升再拜稽首公答拜賓告於擯者請旅諸臣擯
者告於公公許
(敖氏繼公曰旅旅酬之也賓因君所賜請旅諸臣所以廣君賜也公許擯者又以告賓乃旅也)
賓以旅大夫於西階上擯者作大夫長升受旅賓大夫
之右坐奠觶拜執觶興大夫答拜賓坐祭立卒觶不拜
若膳觶也則降更觶洗升實散大夫拜受賓拜送遂就
席
(盛氏世佐曰賓初立西序東面既及於筵西東南面立至是始就席禮以漸殺也)
大夫辯受酬如受賓酬之禮不祭酒卒受者以虚觶降
奠於篚復位
蕙田案以上公為賓舉旅
主人洗觚升實散獻卿於西階上司宫兼卷重席設於
賓左東上卿升拜受觚主人拜送觚卿辭重席司宫徹
之乃薦脯醢卿升席庶子設折俎
(敖氏繼公曰卿有俎大射差重於燕也)
(盛氏世佐曰案此薦不言其人意亦宰胥也)
卿坐左執爵右祭脯醢奠爵於薦右興取肺坐絶祭不
嚌肺興加於俎坐挩手取爵遂祭酒執爵興降席西階
上北面坐卒爵興坐奠爵拜執爵興主人答拜受爵卿
降復位(注復西面位)辯獻卿主人以虚爵降奠於篚擯者升
卿卿皆升就席若有諸公則先卿獻之如獻卿之禮席
於阼階西北面東上無加席
蕙田案以上主人獻諸公卿
小臣又請媵爵者二大夫媵爵如初請致者若命長致
則媵爵者奠觶於篚(注命長致者使長者一人致也公或時未能舉自優暇)一人
待於洗南(注不致者)長致者阼階下再拜稽首公答拜(注再拜稽)
(首拜君命)洗象觶升實之坐奠於薦南降與立於洗南者二
人皆再拜稽首送觶公答拜(注奠於薦南先媵者上觶之處也二人皆拜如初共)
(勸君飲之)
蕙田案以上二人再媵觶於公
公又行一爵若賓若長唯公所賜(注於是言賜射禮明尊卑)以旅於
西階上如初(注賜賓則以酬長賜長則以酬賓大夫長升受旅以辯)大夫卒受者
以虚觶降奠於篚
蕙田案言賜敖氏云文異耳盛世佐云當從
註
又案以上公為卿舉旅
主人洗觚升獻大夫於西階上大夫升拜受觚主人拜
送觚大夫坐祭立卒爵不拜既爵主人受爵大夫降復
位(注大夫卒爵不拜賤不備禮)胥薦主人於洗北西面脯醢無脀辯
獻大夫遂薦之繼賓以西東上若有東面者則北上卒
擯者升大夫大夫皆升就席
蕙田案以上主人獻大夫
乃席工於西階上少東小臣納工工六人四瑟(注工謂瞽矇善)
(歌諷誦詩者也六人太師少師各一人上工四人四瑟者禮大樂衆也)
(敖氏繼公曰大射差重於燕加瑟者二人然則諸侯祭饗歌與瑟各四人與以是推之天子之制其隆殺)
(之數亦可知矣)
僕人正徒相大師僕人師相少師僕人士相上工(注徒空手)
(也僕人正僕人之長師其佐也士其吏也天子視瞭相工諸侯兼官是以僕人掌之大師少師工之長也凡國)
(之瞽矇正焉杜蒯曰曠也大師也於是分别工及相者射禮明貴賤疏正為長師為衆故僕人正為長師為)
(佐士在僕人之下故知僕人之吏)相者皆左何瑟後首内弦挎越右手
相(注謂相上工者後首主於射略於樂也内弦挎越以右手相工由便也越瑟下孔所以發越其聲者也)
後者徒相入(注謂相大師少師者也上列官之尊卑此言先後之位亦所以明貴賤凡相者以工)
(出入)小樂正從之(注從大師也後升者變於燕也小樂正於天子樂師也疏燕禮樂正先升又)
(不使小樂正者彼主於樂此則略於樂也)升自西階北面東上(注工六人)坐授瑟
乃降(注相降立於西縣之北)小樂正立於西階東(注不統於工明工雖衆位猶在)
(此)乃歌鹿鳴三終(注歌鹿鳴三終而不歌四牡皇皇者華主於講道略於勞苦與諮事)主
人洗升實爵獻工工不興左瑟(注洗爵獻工辟正主也獻不用觚工賤異之工)
(不興不能備禮左瑟便其右)一人拜受爵(注謂大師也言一人者工賤同之也工拜於席)主
人西階上拜送爵薦脯醢使人相祭(注使人相者相其祭薦祭酒)卒
爵不拜主人受虚爵衆工不拜受爵坐祭遂卒爵辯有
脯醢不祭主人受爵降奠於篚復位大師及少師上工
皆降立於鼓北羣工陪於後(注鼓北西縣之北也言鼓北者與鼓齊面餘長在後)
(也羣公陪於後三人為列也可疏下文太師少師始遷向東明此降者在西縣之北知云鼓北者案前列樂)
(縣之時鼓在鑮南今不言在鐘磬之北遥繼鼓而言之者欲取形大又面向東工亦面向東故遥取鼓面也)
乃管新宫三終(注管謂吹簜以播新宫之樂其篇亡其義未聞管從工而入既管不獻略下樂)
(也立於東縣之中)
(張氏爾岐曰注立於東縣句可疑愚案燕禮笙入立於縣中注云縣中縣中央也鄉飲酒禮曰磬南北面)
(疏云諸侯軒縣闕南面而已故得言縣中鄉飲酒唯以磬縣而已不得言縣中而云磬南注引鄉飲酒者)
(欲見此雖軒縣近北面縣之南也此經初設樂無北面縣但移東縣建鼓在阼階西又設一建鼓在西階)
(東正當北面一縣之處簜在建鼓之間注云簜謂笙簫之屬倚於堂又與燕禮笙入所立之位同疑設之)
(在此者亦奏之於此至此管新宫三終注乃云立於東縣之中不知於經何據若云辟射位射事未至無)
(可辟也且上文太師等立於鼓北亦當是此建鼓之北注以為西縣之北不知西縣何以單名為鼓竊疑)
(大師等立此或亦以將奏管故臨之非徒立也至下管三終乃相率而東耳既從工而入工升堂笙即立)
(堂下亦其宜也姑存此疑以質知者)
卒管太師及少師上工皆東坫之東南西面北上坐(注不)
(言縣北統於堂也於是時大樂正還北面立於其南)
(盛氏世佐曰管之者大師諸人也管數未聞然以鄕射記三笙一和推之則管亦不止於一矣管奏則堂)
(下諸樂並奏以應之書曰下管鞉鼓合止柷敔既管不獻者以奏管者既受獻羣工賤又不奏管故也)
蕙田案以上作樂娛賓射前燕禮備
擯者自阼階下請立司正(注三爵既備上下樂阼君將留羣臣而射宜更立師正以)
(監之察儀法也)公許擯者遂為司正(注君許其請因命用之不易之者俱相禮其事同也)
司正適洗洗角觶南面坐奠於中庭(注奠觶者著其位以顯其事威儀多)
(也)升東楹之東受命於公西階上北面命賓諸公卿大
夫公曰以我安賓諸公卿大夫皆對曰諾敢不安(注以我安)
(者君意殷勤欲留之以我故安也)
(敖氏繼公曰此中庭者亦阼階前南北之中與燕禮司正之位同以當辟射也羣臣皆為射而來時猶未)
(射固無嫌於不安而司正乃受命以安之者緣其意君不敢必君之終行射事然也受命亦北面與請徹)
(俎同)
司正降自西階南面坐取觶升酌散降南面坐奠觶(注奠)
(於中庭故也)興右還北面少立坐取觶興坐不祭卒觶奠之
興再拜稽首左還南面坐取觶洗南面反奠於其所北
面立(注皆所以自昭明於衆也將於觶南北面則右還於觶北南面則左還如是得從觶西往來也必從)
(觶西往來者為君在阼不背之也)
蕙田案以上將射立司正安賓察儀
司射適次袒決遂執弓挾乘矢於弓外見鏃於弣右巨
指鈎弦(注司射射人也次若今時更衣處帳幃席為之耦次在洗東南袒左免衣也決猶闓也以象骨)
(為之著右巨指所以鈎弦而間之遂射韝也以朱韋為之著左臂所以遂弦也方持弦矢曰挾乘矢四矢弣弓)
(把見鏃焉順其射也右巨指右手大擘以鈎弦弦在旁挾由便也疏司射射人大射正司正擯者其實一人)
(也)
(張氏爾岐曰此下方及射事有三耦不釋獲之射有三耦衆耦釋獲之射有以樂射共三番射亦略如鄉)
(射之節自此至左右撫之興反位皆言三耦不釋獲之射司射納器比耦司射誘射三耦乃射射已取矢)
(凡四節)
自阼階前曰為政請射(注為政謂司馬也司馬政官主射禮)遂告曰大夫
與大夫士御於大夫(注因告選三耦於君御猶侍也大夫與大夫為耦不足則士侍於大)
(夫與為耦也)遂適西階前東面右顧(疏司射西階前東面者君在阼宜向之右顧者)
(以其有司是士士在西階南東面是以右顧向之)命有司納射器射器皆入君
之弓矢適東堂賓之弓矢與中籌豐皆止於西堂下衆
弓矢不挾總衆弓矢楅皆適次而俟(注中閭中算器也籌算也豐可奠射)
(爵者衆弓矢三耦及卿大夫以下弓矢也司射矢亦止西堂下衆弓矢不挾則納公與賓弓矢者挾之楅承矢)
(器)工人士與梓人升自北階兩楹之間疏數容弓若丹
若墨度尺而午射正涖之(注工人士梓人皆司空之屬能正方圜者一從一横曰午)
(謂畫物也)卒畫自北階下司宫埽所畫物自北階下(注埽物重射事)
(也工人士梓人司宫位在北堂下)太史俟於所設中之西東面以聽政
(注中未設也太史俟焉將有事也鄉射禮曰設中南當楅西當西序東面)司射西面誓之曰
公射大侯大夫射參士射干射者非其侯中之不獲卑
者與尊者為耦不異侯太史許諾遂比三耦(注比選次之也不言)
(面者大夫在門右北面士西方東面畿疏天子大射賓射六耦三侯畿内諸侯則二侯四耦外諸侯大射賓)
(射皆三侯三耦但諸侯畿外畿内各有一申一屈故畿外三侯遠尊得申與天子同三耦則屈畿内二侯近尊)
(則屈四耦則申若燕射則天子諸侯例同三耦一侯而已以其燕私屈也若卿大夫士例同一侯三耦)三
耦俟於次北西面北上司射命上射曰某御於子命下
射曰子與某子射卒遂命三耦取弓矢於次(注取弓矢不拾者次)
(中隠蔽處)
蕙田案鄭以次中隠蔽不拾其說欠理敖繼
公云此下當有三耦袒決遂拾弓矢之事文
不具耳
又案以上誓太史納射器比三耦
司射入於次搢三挾一个出於次西面揖當階北面揖
及階揖升堂揖當物北面揖及物揖由下物少退誘射
(注搢捷也挾一个挾於弦也个猶枚也由下物而少退謙也誘猶教也疏射人誘射與鄉射同但鄉射往階)
(西取弓矢此則入次取弓矢為異然此云入次搢三挾一个則已前皆挾乘矢不改鄉射亦然)射三侯
將乘矢始射干又射參大侯再發(注將行也行四矢象有事於四方詩云四)
(矢反兮以御亂兮)卒射北面揖(注揖於當物之處不南面者為不背卿疏鄉射南西揖者彼)
(尊東或公或卿大夫位同不别故司射不特尊之此大射辨尊卑尊東唯有天子命卿其餘小卿及大夫皆賓)
(西故特尊之不背之也)
(郝氏敬曰卒時北面揖敬君事殊於鄉射揖南面也)
及階揖降如升射之儀遂適堂西改取一个挾之(注改更也)
(不射而挾矢示有事也)遂取扑搢之以立於所設中之西南東面
(注扑所以撻犯教者也於是言立著其位也鄉射記曰司射之弓矢與扑倚於西階之西疏鄉射先立于所)
(設中之西南乃誘射此則誘射卒始來就位)
蕙田案以上司射誘射
司馬師命負侯者執旌以負侯(注司馬師正之佐也欲令射者見侯與旌深志)
(於侯中也負侯獲者也天子服不氏下士一人徒四人掌以旌居乏待獲析羽為旌疏引天子服不氏為獲)
(者明諸侯亦當然也)
蕙田案司馬師鄭云正之佐盛世佐云軍司
馬之佐軍司馬之職本闕不可知此何以知
必為軍司馬佐且經文亦無軍司馬當從鄭
負侯者鄭云獲者盛云在天子為射鳥氏周
禮射鳥氏射則取矢矢在侯高則以并夾取
之諸侯盖以庶人在官者為之此可以補鄭
之闕旌鄭云析羽敖繼公云翿旌盛云三侯
之旌各不同大侯之旌以析羽為之鄉射記
云於郊則以旌獲是也參侯干侯之旌以雜
帛為之鄉射記云旌各以其物是也敖說偏
鄭亦混惟盛氏得之
負侯者皆適侯執旌負侯而俟司射適次作上耦射(注作)
(使也)司射反位上耦出次西面揖進上射在左並行當階
北面揖及階揖上射先升三等下射從之中等(注上射在左便)
(射位也中猶間也)
(張氏爾岐曰發位並行及升上射皆居左履物南面上射乃在右右物為上也)
上射升堂少左下射升上射揖並行(注並併也併東行)皆當其
物北面揖及物揖皆左足履物還視侯中合足而俟(注視)
(侯中各視其侯之中大夫耦則視參中参中十四尺士耦則視干中干中十尺)司馬正適次袒
決遂執弓右挾之出升自西階適下物立於物間左執
弣右執簫南揚弓命去侯(注司馬正政官之屬簫弓末揚弓者執下末揚猶舉也適)
(下物由上射後東過也命去侯者將射當獲也鄉射禮曰西南面立於物間)負侯皆許諾以
宫趨直西及乏南又諾以商至乏聲止(注宫為君商為臣其聲和相生)
(也鄉射禮曰獲者執旌許諾故疏宫數八十一商數七十二彈宫則商應云聲和也)
蕙田案宫字絶句張爾岐以宫趨為句非是
授獲者退立於西方獲者興共而俟(注大侯服不氏負侯徒一人居乏相)
(代而獲参侯干侯徒負侯居乏不相代鄉射禮曰獲者執旌許諾聲不絶以至於乏坐東面偃旌興而俟)司
馬正出於下射之南還其後降自西階遂適次釋弓說
決拾襲反位(注拾遂也鄉射禮曰司馬反位立於司射之南)司射進與司馬正
交於階前相左由堂下西階之東北面視上射命曰毋
射獲毋獵獲上射揖司射退反位(注射獲矢中乏也從旁為獵)乃射
上射既發挾矢而后下射射拾發以將乘矢(注拾更也將行也)
獲者坐而獲(注坐言獲也)舉旌以宫偃旌以商(注再言獲也)獲而
未釋獲(注但言獲未釋算)卒射右挾之北面揖如升射(注右挾之右手)
(挾弦)上射降三等下射少右從之中等並行上射於左與
升射者相左交於階前相揖適次釋弓說決拾襲反位
(注上射於左由下射階上少右乃降待之言襲者凡射皆袒)三耦卒射亦如之司射
去扑倚於階西適阼階下北面告於公曰三耦卒射反
搢扑反位
蕙田案以上三耦初射
司馬正袒決遂執弓右挾之出與司射交於階前相左
(注出出於次也袒時亦適次)升自西階自右物之後立於物間西南
面揖弓命取矢(注揖推之)負侯許諾如初去侯皆執旌以負
其侯而俟(注俟小臣取矢以旌指教之)司馬正降自西階北面命設
楅(注此出於下射之南還其後而降之)小臣師設楅司馬正東面以弓為
畢(注畢所以教助執事者鄉射記曰乃設楅於中庭南當洗東肆)既設楅司馬正適次
釋弓說決拾襲反位小臣坐委矢於楅北括司馬師坐
乘之(注乘四四數之)卒若矢不備則司馬正又袒執弓升命取
矢如初曰取矢不索乃復求矢加於楅卒司馬正進坐
左右撫之興反位(注左右撫分上下射此坐皆北面)
蕙田案以上設楅取矢第一番射禮竟
司射適西階西倚扑升自西階東面請射於公(注倚扑者將即)
(君前不敢佩刑器也升堂者欲諸公卿大夫辯聞也)公許遂適西階上命賓御於
公諸公卿則以耦告於上大夫則降即位而后告(注告諸公)
(卿於堂上尊之也)司射自西階上北面告於大夫曰請降司射
先降搢扑反位大夫從之降適次立於三耦之南西面
北上(注適次由次前而北西面立)司射東面於大夫之西比耦大夫
與大夫命上射曰某御於子命下射曰子與某子射卒
遂比衆耦(注衆耦士也)衆耦立於大夫之南西面北上若有
士與大夫為耦則以大夫之耦為上(注為上居羣士之上)命大夫
之耦曰子與某子射告於大夫曰某御於子(注士雖為上射其辭)
(猶尊大夫)命衆耦如命三耦之辭諸公卿皆未降(注言未降者見其志)
(仕降)
蕙田案以上請射於公及比衆耦
遂命三耦各與其耦拾取矢皆袒決遂執弓右挾之(注此)
(命入次之事也司射既命而反位不言之者上射出當作取矢事未訖)一耦出西面揖當
楅北面揖及楅揖(注三耦同入次其出也一上射出西面立司射作之乃揖行也當楅楅正)
(南之東西)上射東面下射西面上射揖進坐横弓郤手自弓
下取一个兼諸弣興順羽且左還毋周反面揖(注横弓者南踣)
(弓也郤手自弓下取矢者以左手在弓表右手從裏取之便也兼并也并矢於弣當順羽既又當執弦順羽者)
(手放而下備不整理也左還反其位毋周右還而反東面也君在阼還周則下射將背之)下射進坐
横弓覆手自弓上取一个兼諸弣興順羽且左還毋周
反面揖(注横弓亦南踣弓也人東西鄉以南北為横覆手自弓上取矢以左手在弓裏右手從表取之)
(便也)既拾取矢梱之(注梱齊等之也)
蕙田案梱郝敬云叩也叩四矢使齊即鄭氏
意張爾岐曰疑當作捆孟子注捆猶叩㭬也
若梱則門橛耳監本正誤亦云梱與梱復二
字皆誤盛世佐云二字通用盛氏為長楊氏
脱此一節不知何故
兼挾乘矢皆内還南面揖(注内還者上射左下射右不皆右還亦以君在阼嫌下射)
(故左還而背之也上以陽為内下以隂為内因其宜可也)適楅南皆左還北面揖搢
三挾一个(注楅南鄉當楅之位也)揖以耦左還上射於左(注以猶與也言)
(以者耦之事成於此意相人耦也上射轉居左便其反位也上射少北乃東面)退者與進者相
左相揖退釋弓矢於次說決拾襲反位二耦拾取矢亦
如之後者遂取誘射之矢兼乘矢而取之以授有司於
次中皆襲反位(注有司納射器因留主授受之)
蕙田案以上三耦取夫於楅
又案自司馬正袒決遂以下至此楊氏皆以
為第二次射之第一節
司射作射如初一耦揖升如初司馬命去侯負侯許諾
如初司馬降釋弓反位司射猶挾一个去扑與司馬交
於階前適阼階下北面請釋獲於公公許反搢扑遂命
釋獲者設中以弓為畢北面(注北面立於所設中之南當視之也鄉射禮曰設中)
(南當楅西當西序)大史釋獲小臣師執中先首坐設之東面退
大史實八算於中横委其餘於中西興共而俟(注先猶前也命)
(大史而小臣師設之國君官多也小臣師退反東堂下位鄉射禮曰横委其餘於中西南末)司射西
面命曰中離維綱揚觸梱復公則釋獲衆則不與(注離猶過)
(也獵也侯有上下綱其邪制躬舌之角者為維或曰維當為縜縜綱耳揚觸者謂矢中他物揚而觸侯也梱復)
(謂矢至侯不著而還復復反也公則釋獲優君也衆當中鵠而著)唯公所中中三侯皆
獲(注值中一侯則釋獲)釋獲者命小史小史命獲者(注傳告服不使知此司射)
(所命)司射遂進由堂下北面視上射命曰不貫不釋上射
揖司射退反位(注貫猶中也射不中鵠不釋算)釋獲者坐取中之八算
改實八算興執而俟(注執所取算)乃射若中則釋獲者每一
个釋一算上射於右下射於左若有餘算則反委之(注委)
(餘算禮貴異)又取中之八算改實八算於中興執而俟三耦
卒射
蕙田案以上三耦再射釋獲
賓降取弓矢於堂西(注不敢與君並俟告取之以升俟君事畢疏君待告乃取弓矢)
諸公卿則適次繼三耦以南(注言繼三耦明在大夫北)公將射則司
馬師命負侯皆執其旌以負其侯而俟(注君尊若始焉)司馬師
反位隸僕人埽侯道(注新之)司射去扑適阼階下告射於
公公許適西階東告於賓(注告當射也)遂搢扑反位小射正
一人取公之決拾於東坫上一小射正授弓拂弓皆以
俟於東堂(注授弓當授大射正拂弓去塵)公將射則賓降適堂西袒決
遂執弓搢三挾一个升自西階先待於物北北一笴東
面立(注不敢與君併笴矢幹東面立鄉君也)司馬升命去侯如初還右乃
降釋弓反位(注還右還君之右也猶出下射之南還其後也)公就物小射正奉
決拾以笥大射正執弓皆以從於物(注笥萑葦器大射正舍司正親其職)
小射正坐奠笥於物南遂拂以巾取決興贊設決朱極
三(注極猶放也所以韜指利放弦也以朱韋為之三者食指將指無名指無極放弦契於此指多則痛小指)
(短不用)小臣正贊袒公袒朱𥜗卒袒小臣正退俟於東堂
小射正又坐取拾興贊設拾以笥退奠於坫上復位(注既)
(袒乃設拾拾當以韝𥜗上)大射正執弓以袂順左右隈上再下壹左
執弣右執簫以授公公親揉之(注順放之也隈弓淵也揉宛之觀其安危也)
小臣師以巾内拂矢而授矢於公稍屬(注内拂恐塵及君也稍屬不搢)
(矢)大射正立於公後以矢行告於公(注若不中使君當知而改其度)下
曰留上曰揚左右曰方(注留不至也揚遇去也方出旁也)公既發大射
正受弓而俟拾發以將乘矢(注公下射也而先發不留尊也)公卒射小
臣師以巾退反位大射正受弓(注受弓以授有司於東堂)小射正以
笥受決拾退奠於坫上復位大射正退反司正之位小
臣正贊襲公還而后賓降釋弓於堂西反位於階西東
面(注階西東面賓降位)公即席司正以命升賓賓升復筵而後卿
大夫繼射
蕙田案以上君與賓耦射
諸公卿取弓矢於次中袒決遂執弓搢三挾一个出西
面揖揖如三耦升射卒射降如三耦適次釋弓說決拾
襲反位衆皆繼射釋獲皆如初(注諸公卿言取弓矢衆言釋獲互言也)卒
射釋獲者遂以所執餘獲適阼階下北面告於公曰左
右卒射(注司射不言告者釋獲者於是有事宜終之也餘獲餘算也無餘算則無所執)反位坐
委餘獲於中西興共而俟
蕙田案以上公卿大夫衆耦再射
司馬袒執弓升命取矢如初負侯許諾以旌負侯如初
司馬降釋弓如初小臣委矢於楅如初(注司馬司馬正於是司馬師亦)
(坐乘矢)賓諸公卿大夫之矢皆異束之以茅卒正坐左右
撫之進束反位(注異束大夫矢尊殊之也正司馬正也進前也又言束整結之示親也疏公)
(卿皆異束但大夫或與士耦則士矢不束大夫束之故注異束大夫矢尊殊之也)
(郝氏敬曰左右撫之數衆矢也進束謂既數衆矢而后進所束之矢於楅反位反中西南東面之位)
賓之矢則以授矢人於西堂下(注是言矢人則納射器之有司各以其器名官)
(職不言君矢小臣以授矢人於東堂下可知)司馬釋弓反位而后卿大夫升
就席(注此言其升前小臣委矢於楅矢疏據上文則升席當在司馬釋弓之後小臣委之前故注言其)
(次第也)司射適階西釋弓去扑襲進由中東立於中南北
面視算釋獲者東面於中西坐先數右獲二算為純一
純以取實於左手十純則縮而委之每委異之有餘純
則横諸下一算為奇竒則又縮諸純下興自前適左東
面坐坐兼歛算實於左手一純以委十則異之其餘如
右獲司射復位釋獲者遂進取賢獲執之由阼階下北
面告於公若右勝則曰右賢於左若左勝則曰左賢於
右以純數告若有奇者亦曰奇若左右鈞則左右各執
一算以告曰左右鈞還復位坐兼歛算實八算於中委
其餘於中西興共而俟
蕙田案以上再射數左右獲算多少
司射命設豐(注當飲不勝者射爵)司宫士奉豐由西階升北面坐
設於西楹西降復位勝者之弟子洗觶升酌散南面坐
奠於豐上降反位(注弟子其少者也不授者射爵猶罰爵略之)司射遂袒執
弓挾一个搢扑東面於三耦之西命三耦及衆射者勝
者皆袒決遂執張弓(注執張弓言能用之也右手挾弦)不勝者皆襲說
決拾卻左手右加弛弓於其上遂以執弣(注固襲說決拾矣復言之)
(者起勝者也不勝者執弛弓言不能用之也兩言執弣無所挾也)司射先反位(注居前俟所命)
(入次而來飲)三耦及衆射者皆升飲射爵於西階上(注不勝之黨無)
(不飲數疏大射者所以擇士以助祭今若在於不勝之黨雖中亦受罰及其助祭雖飲射爵亦得助祭但在)
(勝黨雖不飲罰爵若不數中亦不得助祭飲罰據一黨而言助祭取一身之藝義固不同也)小射正
作升飲射爵者如作射
(郝氏敬曰司射但命其儀不親作與鄉射異)
一耦出揖如升射及階勝者先升升堂少右不勝者進
北面坐取豐上之觶興少退立卒觶進坐奠於豐下興
揖(注右手執觶左手執弓)不勝者先降(注後升先降略之不由次也降而少右復並行)與
升飲者相左交於階前相揖適次釋弓襲反位僕人師
繼酌射爵取觶實之反奠於豐上退俟於序端(注僕人師酌者)
(君使之代弟子也自此以下辯為之酌)升飲者如初三耦卒飲若賓諸公
卿大夫不勝則不降不執弓耦不升(注此耦謂士也)僕人師洗
升實觶以授賓諸公卿大夫受觶於席以降適西階上
北面立飲卒觶授執爵者反就席(注雖尊亦西階上立飲不可以己尊枉正)
(罰也授爵而不奠豐尊大夫也)若飲公則侍射者降洗角觶升酌散降
拜(注侍射賓也飲君則不敢以為罰從致爵之禮也)公降一等小臣正辭賓升
再拜稽首公答再拜賓坐祭卒爵再拜稽首公答再拜
賓降洗象觶升酌膳以致下拜小臣正辭升再拜稽首
公答再拜公卒觶賓進受觶降洗散觶升實散下拜小
臣正辭升再拜稽首公答再拜(注賓復酌自飲者夾爵也但如致爵則無以異)
(於燕也夾爵亦所以恥公也所謂若飲君燕則夾爵)賓坐不祭卒觶降奠於篚階
西東面立(注不祭象射爵)擯者以命升賓賓升就席(注擯者司正也)若
諸公卿大夫之耦不勝則亦執弛弓特升飲(注此耦亦謂士也特)
(猶獨也與卑為耦而又不勝使之獨飲若無倫匹孤賤也)衆皆繼飲射爵如三耦射
爵辯乃徹豐與觶
蕙田案以上飲不勝者
司宫尊侯於服不之東北兩獻酒東面南上皆加勺設
洗於尊西北篚在南東肆實一散於篚(注為大侯獲者設尊也言尊侯)
(者獲者之功由侯也不於初設之者不敢必君射也君不射則不獻大侯之獲者散爵名容五升)
(敖氏繼公曰為三侯之獲者及隸僕人巾車設尊而言尊侯者以其功皆由侯也兩兩壺也或脱一壺字)
(耳兩壺皆酒而云南上是先酌所上者與加勺東枋此在大侯之乏東北乃云服不者見此時服不在乏)
(也不於初設之者因事而獻故其尊亦俟時而設所以别於正獻者也此所設尊洗之類即篇首所言者)
(也上言獲者之尊此云尊侯上言大侯之乏此云服不文互見耳又文亦有詳略則以設與未設而異也)
(盛氏世佐曰敖說是注以此尊專為大侯獲者設非三侯之獲者其功同其人相去亦不遠何必異尊上)
(經云大侯之乏東北此經云服不之東北其地一也一地而兩尊或先或後亦理之所無者注又云君不)
(射則不獻大侯之獲者尤屬飾說因燕而射君或可以不與未聞大射君不與者也君若不射射義何以)
(言君臣盡志於射乎云南上是亦有玄酒矣獻獲者而有玄酒以祭侯故重之也)
蕙田案此所設尊洗在侯乏之間則必俟時
而設恐早設之而妨獲者執旌之往來也與
君之射不射無涉鄭云君不射固非盛說亦
未盡
司馬正洗散遂實爵獻服不(注言服不者著其官尊大侯也服不司馬之屬掌養)
(猛獸而教擾之者洗酌皆西面)服不侯西北三步北面拜受爵(注近其所為獻)
司馬正西面拜送爵反位(注不俟卒爵略賤也此終言之獻服不之徒乃反位疏)
(服不祭侯而後卒爵今司馬反位在未祭侯之前是略賤也雖不俟卒爵然亦必兼獻其徒而後始反位)宰
夫有司薦庶子設折俎(注宰夫有司宰夫之吏也鄉射記曰獲者之俎折脊脅肺)卒
錯獲者適右个薦俎從之(注不言服不言獲者國君大侯服不負侯其徒居乏待獲)
(變其文容二人也司馬正皆獻之薦俎已錯乃適右个明此獻己巳歸功於侯也適右个由侯内鄉射記曰東)
(方謂之右个)
(張氏爾岐曰信如注言司馬正並獻二人當用二爵經文明言實一散於篚安得有二爵乎司馬正所獻)
(決是服不氏一人其徒則司馬師獻隸僕巾車後乃獻之服不本下士其徒庶人在官者故可後也)
獲者左執爵右祭薦俎二手祭酒(注祭爼不奠爵不備禮也二手祭酒者獲)
(者南面於俎北當為侯祭於豆間爵反注為一手不能正也此薦俎之設如於北面人焉天子祝侯曰維若寧)
(侯無或若女不寧侯不屬於王所故抗而射女彊飲彊食貽女曾孫諸侯百福諸侯以下祝辭未聞)適左
个祭如右个中亦如之卒祭左个之西北三步東面(注東)
(面受獻之位也不北面者嫌為侯卒爵)設薦俎立卒爵(注不言不拜既爵司馬正已反位不)
(拜可知也鄉射禮曰獲者薦右東面立飲)司馬師受虚爵洗獻隸僕人與巾
車獲者皆如大侯之禮(注隸僕人埽侯道巾車張大侯及參侯干侯之獲者其受獻之)
(禮如服不也隸僕人巾車於服不之位受之功成於大侯也不言量人者此自後以及先可知)卒司馬
師受虚爵奠於篚(注獲者之篚)獲者皆執其薦庶子執俎從
之設於乏少南(注少南為復射妨旌也隸僕人巾車量人自服不而南)服不復負
侯而俟司射適階西去扑適堂西釋弓說决拾襲適洗
洗觚升實之降獻釋獲者於其位少南(注獻釋獲者與獲者異文武不)
(同也去扑者扑不升堂也少南辟中)薦脯醢折俎皆有祭(注俎與服不同惟祭一為異)
釋獲者薦右東面拜受爵司射北面拜送爵釋獲者就
其薦坐左執爵右祭脯醢興取肺坐祭遂祭酒(注祭俎不奠爵)
(亦賤不備禮)興司射之西北面立卒爵不拜既爵司射受虚
爵奠於篚釋獲者少西辟薦反位司射適堂西袒决遂
取弓挾一个適階西搢扑以反位(注為將復射)
蕙田案以上獻服不及釋獲者第二番射事
竟
司射倚扑於階西適阼階下北面請射於公如初(注不升堂)
(賓諸公卿大夫既射矣聞之可知)反搢扑適次命三耦皆袒决遂執弓
序出取矢(注曏言拾是言序互言耳)司射先反位(注言先先三耦也司射既命三耦以)
(入次之事即反位三耦入次袒决遂執弓挾矢乃出反次外西面位)三耦拾取矢如初小
射正作取矢如初(注小射正司射之佐作取矢禮殺代之)三耦既拾取矢
諸公卿大夫皆降如初位與耦入於次皆袒决遂執弓
皆進當楅進坐說矢束上射東面下射西面拾取矢如
三耦(注凡繼射命耦而已不作射不作取矢從初三疏言凡繼射命耦者前三耦卒射後大夫降至耦)
(之南西面北上司射東面於大夫西比耦大夫與大夫命上射曰某御於子命下射曰子與某子射卒遂比衆)
(耦云云至公即席後賓升階復位還筵而後卿大夫繼射後衆皆繼射釋獲皆如初注云諸公卿言取弓矢衆)
(言釋獲互言也既司射所作唯上耦是此文小射正但作三耦拾取矢公以下亦無作拾文故曰不作取矢從)
(初從三耦法也)若士與大夫為耦士東面大夫西面大夫進坐
說矢束退反位(注說矢束自同於三耦謙也)耦揖進坐兼取乘矢興
順羽且左還毋周反面揖(注兼取乘矢不敢與大夫拾)大夫進坐亦
兼取乘矢如其耦北面搢三挾一个揖進大夫與其耦
皆適次釋弓說决拾襲反位諸公卿升就席(注大夫反位諸公卿)
(乃升就席大夫與已上下位反疏公卿乃上大夫雖取矢在前猶待下大夫位乃升就席)衆射者
繼拾取矢皆如三耦遂入於次釋弓矢說决拾襲反位
蕙田案以上將以樂射射者拾取矢
司射猶挾一个以作射如初一耦揖升如初司馬升命
去侯負侯許諾司馬降釋弓反位司射與司馬交於階
前倚扑於階西適阼階下北面請以樂於公公許(注請奏樂)
(以為節也始射獲而未釋獲復釋獲復用樂行之君子之於事也始取苟能中課有功終用成法教化之漸也)
(射用應樂為難孔子曰射者何以聽循聲而發發而不失正鵠者其惟賢者乎)司射反搢扑東
面命樂正曰命用樂(注言君有命用樂射也樂正在工南北面)樂正曰諾司
射遂適堂下北面視上射命曰不鼓不釋(注不與鼓節相應不釋算)
(也鼓亦樂之節學記曰鼓無當於五聲五聲不得不和凡射之鼓節投壺其存者也周禮射節天子九諸侯七)
(卿大夫以下五)上射揖司射退反位樂正命大師曰奏貍首間
若一(注樂正西向受命左還東面命太師以大射之樂章使奏之也貍首逸詩曾孫也貍之言不來也其)
(詩有射諸侯首不朝者之言因以名篇後世失之謂之曾孫曾孫者其章頭也射義所載詩曰曾孫侯氏是也)
(以為諸侯射節者采其既有弧矢之威又言小大莫處御於君所以燕以射則燕則譽有樂以時會君事之志)
(也間若一者調其聲之疏數重節)
蕙田案貍首鄭以為即射義曾孫節劉敝以
為即召南之鵲巢篆文貍似鵲首似巢鄭因
下文有詒女曾孫之云而貍之言不來也詩
有射諸侯首不朝之言與考工記祭侯之辭
義相近故傅會其說未免牽強然劉敞鵲巢
之說尤為穿鑿當以為逸詩不必求詩以實
之
大師不興許諾樂正反位奏貍首以射三耦卒射賓待
於物如初公樂作而后就物稍屬不以樂志其他如初
儀(注不以樂志君之射儀遲速從心其發不必應樂辟不敏也志意所擬度也春秋傳曰吾志其目)卒
射如初賓就席諸公卿大夫衆射者皆繼射釋獲如初
卒射降反位釋獲者執餘獲進告左右卒射如初
蕙田案以上三射以樂節射
司馬升命取矢負侯許諾司馬降釋弓反位小臣委矢
司馬師乘之皆如初司射釋弓視算如初釋獲者以賢
獲與鈞告如初復位
蕙田案以上取矢數獲如初
司射命設豐實觶如初遂命勝者執張弓不勝者執弛
弓升飲如初卒退豐與觶如初
蕙田案以上樂射後飲不勝者如初
司射猶袒决遂左執弓右執一个兼諸弦面鏃適次命
拾取矢如初(注側持弦矢曰執面猶尚也兼矢於弦尚鏃將止變於射也)司射反位
三耦及諸公卿大夫衆射者皆袒决遂以拾取矢如初
矢不挾兼諸弦面鏃退適次皆授有司弓矢襲反位(注不)
(挾亦謂執之如司射)卿大夫升就席
蕙田案以上樂射後拾取矢如初
司射適次釋弓說决拾去扑襲反位司馬正命退楅解
綱小臣師退楅巾車量人解左下綱司馬師命獲者以
旌與薦俎退(注解猶釋也)司射命釋獲者退中與算而俟(注諸)
(所退射器皆俟備君復射釋獲者亦退其薦俎)
蕙田案以上三射射事終
公又舉奠觶唯公所賜若賓若長以旅於西階上如初
大夫卒受者以虚觶降奠於篚反位
(敖氏繼公曰此一舉觶當在未立司正之前乃降於此者為射故也)
蕙田案以上為大夫舉旅酬
司馬正升自西階東楹之東北面告於公請徹俎公許
(注射事既畢禮殺人倦宜徹俎燕坐)遂適西階上北面告於賓賓北面取
俎以出諸公卿取俎如賓禮遂出授從者於門外大夫
降復位(注門東北面位立疏大夫雖無俎以賓及公卿皆送俎不可獨於堂故降復位云門東北面)
(位者謂初小臣納卿大夫門東北面揖位)庶子正徹公俎降自阼階以東(注降)
(自阼階若親徹也以東去藏)賓諸公卿皆入門東面北上(注諸公卿不入門而)
(右以將燕亦因從賓)司正升賓賓諸公卿大夫皆說屨升就席公
以賓及卿大夫皆坐乃安(注曏命以我安臣於君尚猶踧踖至此乃敢安)羞庶
羞大夫祭薦司正升受命皆命公曰衆無不醉賓及諸
公卿大夫皆興對曰諾敢不醉皆反位坐
蕙田案以上徹俎脱屨安坐
又案以下儀節皆與燕禮相同
主人洗酌獻士於西階上士長升拜受觶主人拜送(注獻)
(士用觶士賤也)士坐祭立飲不拜既爵其他不拜坐祭立飲(注其)
(他謂衆士也升不拜受爵)乃薦司正與射人於觶南北面東上司正
為上(注司正射人士也以齒受獻既乃薦之也司正大射正也射人小射正略其佐疏案燕禮薦司正)
(與射人一人司士一人執冪二人此不言其數又不言司士與執冪文不具)辯獻士士既獻
者立於東方西面北上乃薦士(注士既獻易位者以卿大夫在堂臣位尊東也)
(畢獻薦之略賤)祝史小臣師亦就其位而薦之(注亦者亦士也辯獻乃薦也祝)
(史門東北面東上)
(敖氏繼公曰此獻史盖小史也大史釋獲曏已受獻)
主人就士旅食之尊而獻之旅食不拜受爵坐祭立飲
主人執虚爵奠於篚復位
蕙田案以上主人獻士及旅食
賓降洗升媵觶於公酌散下拜公降一等小臣正辭賓
升再拜稽首公答再拜賓坐祭卒爵再拜稽首公答再
拜賓降洗象觚升酌膳坐奠於薦南降拜小臣正辭賓
升成拜公答拜賓反位(注此觚當作觶)公坐取賓所媵觚興唯
公所賜受者如初受酬之禮降更爵洗升酌膳下再拜
稽首小臣正辭升成拜公答拜乃就席坐行之有執爵
者唯受於公者拜司正命執爵者爵辯卒受者興以酬
士大夫卒受者以爵興西階上酬士士升大夫奠爵拜
士答拜大夫立卒爵不拜實之士拜受大夫拜送士旅
於西階上辯士旅酌
蕙田案此篇偏字皆作辯古字同尚書徧於
羣神史記作辯左傳子言辯舍爵於季氏之
廟而出是也
又案以上賓舉爵為士旅酬
若命曰復射則不獻庶子(注獻庶子則正禮畢後無事)司射命射唯
欲(注司射命賓及諸公卿大夫射欲者則射不欲者則止可否之事從人心也)卿大夫皆降
再拜稽首公答拜(注拜君樂與臣下執事無已不言賓賓從羣臣禮在上)
(敖氏繼公曰拜拜君命也公不辭之而即答拜者以賓不在其中也賓不與此拜者以與君為耦射否宜)
(由君不敢從唯欲之命也)
壹發中三侯皆獲
(敖氏繼公曰以其非正射故上下射惟拾發一矢以其壹發故雖中非其侯而亦獲是禮亦因而然也唯)
(公則中離維綱楊觸梱復而皆獲上云退中與算而俟至是則亦設中執算而釋獲矣釋獲則有飲射爵)
(之事也)
蕙田案以上坐燕時復射
主人洗升自西階獻庶子於阼階下如獻士之禮辯獻
降洗遂獻左右正與内小臣皆於阼階下如獻庶子之
禮
蕙田案以上主人獻庶子以下獻禮終
無算爵(注算數也爵行無次數唯意所歡醉而止)士也有執膳爵者有執散
爵者執膳爵者酌以進公公不拜受執散爵者酌以之
公命所賜所賜者興受爵降席下奠爵再拜稽首公答
再拜(注席下席西)受賜爵者以爵就席坐公卒爵然後飲(注酬)
(之禮爵代舉今爵並行嫌不代也並行猶代者明勸惠從尊者來)執膳爵者受公爵酌
反奠之(注燕之歡在飲酒成其意也)受賜者興授執散爵者執散爵
者乃酌行之(注與其所歡者)唯受於公者拜卒爵者興以酬士
於西階上士升大夫不拜乃飲實爵(注乃猶而也)士不拜受
爵大夫就席士旅酌亦如之公有命徹冪則賓及諸公
卿大夫皆降西階下北面東上再拜稽首公命小臣正
辭公答拜大夫皆辟升反位士終旅於上如初無算樂
宵則庶子執燭於阼階上司宫執燭於西階上甸人執
大燭於庭閽人為燭於門外
蕙田案以上無算爵燕禮畢
賓醉北面坐取其薦脯以降(注取脯重得君之賜)奏陔(注陔夏樂章也其歌)
(頌類也以鐘鼓奏之其篇今亡)賓所執脯以賜鐘人於門内霤遂出(注必)
(賜鐘人鐘人以鐘鼓奏陔夏賜之脯明雖醉志禮不忘樂)卿大夫皆出(注從賓出)公不送
(注臣也與之安燕交歡嫌亢禮也)公入驁(注驁夏亦樂章也以鐘鼓奏之其詩今亡此公出而言入)
(者射宫在郊以將還為入燕不驁者於路寢無出入也)
蕙田案敖繼公云入謂降而入於内也燕禮
不言公入此言公入者為奏驁而見之也案
公出入奏驁夏但此奏驁尚在射所非路寢
盖射所之入既已奏驁至入路寢又當奏之
經文省耳
又案以上賓出公入
又案此篇於未射之前先行燕禮則與燕禮
篇相為表裏也射之時分為三次其儀節則
與鄉射禮篇相為表裏也
右儀禮大射儀
五禮通考卷一百六十一
