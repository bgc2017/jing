五禮通考卷二百十七
刑部尚書秦蕙田撰
嘉禮九十
設官分職
通典秦太尉左右丞相丞相相國侍中
黃門侍郎散騎常侍少府吏在殿中主𤼵書謂之
尚書四人尚書令僕射尚書丞御史大夫奉
常郎中令衛尉宗正治粟内史主爵中尉
廷尉典客典屬國少府將作少府中尉
中書謁者令僕射詹事中庶子庶子太子
家令率更令僕率内史郡守大中二大
夫
蕙田案通典述秦所設官如此以漢書考之
如博士將行護軍都尉監御史郡尉關都尉
縣令長之類亦皆秦官也
右秦官制
漢書百官公卿表丞相掌丞天子助理萬機(高帝置一丞相十一)
(年更名相國孝惠高后置左右丞相文帝二年復置一丞相有两長史哀帝元夀二年更名大司徒武帝元狩)
(五年初置司直掌佐丞相)
太尉掌武事(漢初或置或省武帝省太尉置大司馬以冠將軍之號宣帝時大司馬不冠將軍亦)
(無官屬成帝時大司馬禄比丞相置官屬去將軍哀帝初去大司馬官屬冠將軍如故後大司馬復置官屬去)
(將軍位在司徒上有長史)
蕙田案漢制太尉與大司馬不並置高惠文
景之世有軍事則置太尉事已則省史記將
相年表於高帝五年文帝二年景帝七年武
帝建元二年皆云罷太尉官於高帝十一年
云周勃為太尉攻代後官省皆其證也自武
帝以後不復置太尉官班史遂云武帝建元
二年省不知漢初亦不常置也
御史大夫掌副丞相(有两丞一曰中丞成帝改御史大夫曰大司空禄比丞相置長史如)
(中丞官職如故哀帝初復為御史大夫後復為大司空御史中丞更名御史長史侍御史)
太傅太師太保(高后初置太傅後省哀帝復置位在三公上平帝置太師位太傅上太保次太)
(傅)
前後左右將軍皆掌兵及四夷(不常置或有前後或有左右有長史)
奉常掌宗廟禮儀(有丞景帝更名太常太屬官有太樂太祝太宰太史太卜醫六令丞又)
(均官都水兩長丞又諸廟寝園食官令長丞又雍太宰太祝令丞五畤各一尉又博士及諸陵縣皆屬焉博士)
(掌通古今員多至數十人武帝置五經博士元帝分諸陵邑屬三輔)
郎中令掌宫殿掖門戶(有丞武帝更名光祿勲羽屬官有大夫郎謁者又期門林皆)
(属焉至大夫掌論議有太中大夫中大夫諫大夫皆無員多數十人太初元年更名中大夫為光禄大夫)
(郎掌守門戶出充車騎有議郎中郎侍郎郎中皆無員多至千人中郎有五官左右三將郎中有車戶騎三將)
(送謁者掌賓讃受事員七十人有僕射元期門掌執兵從無員多至千人有僕射平帝元始年更名虎賁)
(郎置中郎將侍羽林掌送從次期門有令丞僕射自中尚書博士郎皆有之)
衛尉掌宫門衛屯兵(有丞景帝初更名中大夫令後復為衛尉属官有公車司馬衛士)
(旅賁三令丞衛士三丞又諸屯衛侯司馬二十二官皆属焉長樂建章甘泉衛尉皆掌其宫不常置)
太僕掌輿馬(有兩丞尉属官有大廐未央家馬三令各五丞一又車府路軨騎馬駿馬四令丞)
(又龍馬閑駒槖泉騊駼承華五監長丞又邊郡六牧師菀令各三丞又牧槖昆蹏令丞皆屬焉武帝更名家馬)
(為桐馬輿中太僕掌皇太后馬不常置)
廷尉掌刑辟(景帝更名大理武帝復為廷尉哀帝復為大理有正左右監左右平)
典客掌諸歸義蠻夷(有丞景帝更名大行令武帝更名大鴻臚屬官有行人譯官别火)
(三令丞及郡邸長丞武帝更名行人為大行令)
宗正掌親屬(有丞平帝更名宗伯主屬官有都司空令丞内官長丞又諸公家令門尉皆屬焉)
治粟内史掌穀貨(有兩丞景帝更名大農令武帝更名大司農屬官有太倉均輸平凖都)
(内籍田五令丞斡官鐵市兩長丞又郡國諸倉農監都水六十五官長丞皆屬焉搜粟都尉武帝軍官不常)
(置)
少府掌山海池澤之税以給共養(有六丞太屬官有尚書符節醫太官湯)
(官導官樂府若盧考工室左弋居室甘泉居室左右司空東織西織東園匠十六官令丞又胞人都水均官三)
(長丞又上林中十池監又中書謁者黃門鈎盾尚方御府永巷内者宦者八官令丞諸僕射署長中黃門皆屬)
(焉武帝更名考工室為考工左弋為佽飛居室為保宫甘泉居室為昆臺永巷為掖廷成帝更名中書謁者令)
(為中謁者令初置尚書員五人有四丞省東織更名西織為織室哀帝省樂府)
馬氏端臨曰中書尚書之名始於漢通典言漢武帝
遊宴後庭始令宦者典事尚書謂之中書謁者則中
書尚書只是一所然攷霍光傳光薨霍山以奉車都
尉領尚書事故事諸上書者皆為二封署其一曰副
領尚書者先𤼵之所言不然屏去不奏魏相請去副
封以防壅蔽而光夫人顯及禹山雲等言上書者益
黠盡奏封事輙下中書令出取之不關尚書則其時
中書尚書似已分而為二盖尚書在漢時乃御前管
文書之所故漢人上書言昧死上言尚書如丞相大
將軍已下連名奏太后廢昌邑王亦是尚書令讀奏
武帝雖令宦者典其事然其末年以霍光出入禁闥
謹慎可屬大事輔少主則以光領之光薨而山繼領
其事蓋既以大臣之秉政者領之則其事始在外庭
矣然則所謂上書者為二封意正本則徹中書二人
主閱之副封則徹尚書而大將軍閱之自此始判而
為二而有内外之分此顯禹所以有中書令出取之
不關尚書之說歟霍氏既敗張安世復以大司馬車
騎將軍領尚書事史言安世職典樞機謹慎周密每
定大政已決輙移病出聞有詔令乃驚使史之丞相
府問焉蓋霍光領尚書之時丞相乃蔡義楊敞也張
安世領尚書時丞相乃魏相丙吉也是時尚書雖在
外庭以腹心重臣領之然於宰相並無干預此安世
所以密議大政及出詔令而佯為不知遣使問之丞
相府則丞相府乃宣行尚書所議之政令耳而尚書
非丞相之司存也(漢丞相府有東曺西曺為處掾屬議政令之地于尚書並無干預)
至魏明帝常卒至尚書門陳矯為尚書令跪問欲何
之帝曰欲案行文書然則魏時尚書猶去禁中不遠
蕙田案尚書門下中書後世謂之三省為宰
相之職在漢則皆少府之屬也
中尉掌徼循京師(有兩丞候司馬千人武帝更名執金吾屬官有中壘寺互武庫都船四)
(令丞又式道左右中候候丞及左右京輔都尉尉丞兵卒皆屬焉)
太子太傅少傅(屬官有太子門大夫庶子先馬舍人)
將作少府掌治宫室(有兩丞左右中候景帝更名將作大匠屬官有石庫東園主章左)
(右前後中校七令丞又主章長丞武帝更名東園主章為木工成帝省中候及左右前後中校五丞)
詹事掌皇后太子家(有丞漢初皇后太子各置詹事成帝省皇后詹事併属大長秋屬)
(官有太子率更家令丞僕中盾衛率厨廐長丞又中長秋私府永巷倉廐祠祀食官令長丞諸宦官皆屬焉)
蕙田案自中長秋以下皆皇后之官後皆屬
大長秋中盾即中允也
長信詹事掌皇太后宫(景帝更名長信少府平帝更名長樂少府張晏曰以太后所居)
(宫為名)
將行(應劭曰皇后卿也景帝更名大長秋或用中人或用士人)
典屬國掌蠻夷降者(武帝增屬國置都尉丞候千人屬官九譯令成帝省并大鴻臚)
水衡都尉掌上林苑(武帝置有五丞濯屬官有上林均輸御羞禁圃輯鍾官技巧六廐)
(辯銅九官令丞又衡官水司空都水農倉又甘泉上林都水七官長丞皆属焉成帝省技巧六廐官)
内史掌治京師(景帝分置左内史右内史武帝更名京兆尹屬官有長安市厨兩令丞又都水)
(鐵官兩長丞水左内史更名左馮翊屬官有廪犧令丞尉又左都鐵官雲壘長安四市四長丞皆屬焉)
主爵中尉掌列侯(景帝更名都尉武帝更名右扶風治内史右地而列侯更属大鴻臚属官)
(有掌畜令丞又有都水鐵官廐廱厨四長丞皆屬焉置右扶風與左馮翊京兆尹是為三輔皆有兩丞後更)
(三輔都尉都尉丞各一人)
護軍都尉(武帝時属大司馬成帝時居大司馬府比司直哀帝更名司寇平帝更名護軍)
司隸校尉(武帝置持節察三輔三河宏農元帝初去節成帝省哀帝復置司隸属大司空比司直)
城門校尉掌京師城門屯兵(有司馬十二城門候)
中壘校尉掌北軍壘門内外掌西域屯騎校尉掌騎
士步兵校尉掌上林苑門屯兵越騎校尉掌越騎
長水校尉掌長水宣曲胡騎胡騎校尉掌池陽胡
騎射聲校尉掌待詔射聲士虎賁校尉掌輕車(凡八)
(校尉皆武帝置有丞司馬)
西域都護加官(宣帝置以騎都尉諫大夫使護西域三十六國有副校尉丞司馬候)
戊巳校尉(元帝置有丞司馬候)
奉車都尉掌御乘輿車駙馬都尉掌駙馬(皆武帝初置)
侍中左右曺諸吏散騎中常侍皆加官(所加自列候至郎中無員多至)
(數十人侍中中常侍得入禁中諸曺受尚書事諸吏得舉法散騎騎並乘輿車)
給事中亦加官(所加或大夫博士議郎掌顧問應對中黃門有給事黃門)
諸侯王(高帝置有太傅輔王内史治國民中尉掌武職丞相統衆官羣卿大夫都官如漢朝景帝令諸)
(候王不得復治國天子為置吏改丞相曰相省御史大夫廷尉少府宗正博士官武帝改大僕曰僕成帝省内)
(史更令相治民如郡太守中尉如郡都尉)
部刺史掌奉詔條察州(武帝置員十三人成帝更名牧哀帝復為刺史後復為牧)
郡守掌治其郡(景帝更名太守有丞邊郡又有長史)郡尉掌佐守典武職
甲卒(景帝更名都尉有丞又有關都尉農都尉屬國都尉)
縣令長掌治其縣(萬戶以上為令減萬戶為長皆有丞尉又十里一亭亭有長十亭一鄕鄕)
(有三老有秩嗇夫游徼三老掌教化嗇夫職聽訟收賦税游徼徼循禁賊盗列侯所食縣曰國皇太后皇后公)
(主所食曰邑有蠻夷曰道)
吏員自佐史至丞相十三萬二百八十五人
通典漢以丞相大司馬御史大夫為三公成帝改御
史大夫為司空與大司馬丞相為三公皆宰相也哀
帝改丞相為大司徒亦為宰相以太常光禄勲衛尉
大僕廷尉太鴻臚宗正大司農少府謂之九寺大卿
蕙田案通典載漢九卿之名本於後漢百官
志其外有執金吾京兆尹左馮翊右扶風位
與九卿相埒故公卿表列之史載汲黯朱買
臣為主爵都尉列于九卿鄭當時至九卿為
右内史寗成為中尉徙内史抵罪髠鉗是時
九卿少被刑而成刑極自以為不復收石建
傳稱左内史減宣為九卿張敞為京兆尹上
書臣前幸得備位列卿王尊為京兆尹御史
大夫奏尊不宜備位九卿毋將隆為執金吾
詔稱隆位九卿主爵都尉後為右扶風内史
後為京兆尹左内史後為左馮翊中尉後為
執金吾此四官在漢亦為九卿其名曰九卿
其實則十三卿也又有前後左右將軍謂之
上卿位在九卿之右
又案九寺之名不見于漢史而以寺為官舍
之稱實自漢始漢書元帝紀城郭官寺師古
注云凡府廷所在皆謂之寺唐書楊收傳漢
制總羣官而聽曰省分務而專治曰寺是也
後漢書百官志太傅上公一人(掌以善導無常職世祖以卓茂為太傅薨因省)
(其後每帝初即位輙置太傅錄尚書事薨輙省)
太尉公一人(掌四方兵事凡國有大造大疑則與司徒司空通而論之國有過事則與二公通諫)
(争之世祖即位為大司馬建武二十七年改太尉辭長史一人掾史屬二十四人有西曹東曹戸曹奏曹曹)
(法曹尉曹賊曹決曹兵曹金曹倉曹黃閣主簿令史及御屬二十三人有閤下令史記室令史門令史)
司徒公一人(掌人民事世祖即位為大司徒建武二十七年去大長史一人掾屬三十一人令)
(史及御屬三十六人)
司空公一人(掌水土事世祖即位為大司空建武二十七年去大長史一人掾屬二十九人令)
(史及御屬四十二人)
將軍不常置(掌征伐背叛比公者四第一大將軍次驃騎將軍次車騎將軍次衛將軍又有前後)
(左右將軍史長史司馬皆一人從事中郎二人掾屬二十九人令及御屬三十一人其領軍皆有部曲大將)
(軍營五部部有校尉軍司馬部下有曲曲有軍候曲下有屯屯有長部校尉或不置但軍司馬一人又有軍假)
(司馬假候皆為副貳其别營領屬為别部司馬其餘將軍置以征伐無員職亦有部曲司馬軍候以領兵明帝)
(初置度遼將軍以衛南單于後遂為常守)
太常卿一人(掌禮儀祭祀靈丞一人人太史令一人丞一人明堂及臺丞一博士祭酒一)
(人博士十四人樂太祝令一人丞一人廟太宰令一人亟一人太子令一人丞一人高令一人世祖)
(廟令一人陵先帝陵每陵園令各一人丞及校長各一人先帝每陵食官令各一人)
光禄勲卿一人(掌宿衛宫殿門戶丞一人郎五官中郎將一人五官中郎五官侍五官郎中)
(無員皆左中郎將中郎侍郎郎中右中郎將中郎侍郎郎中無員虎賁中郎將左右僕射左右陛長各一)
(人虎賁中郎虎賁侍郎虎賁郎中節從虎賁皆無員羽羽林中郎將羽林郎無員羽林左監一人丞一人)
(林右監一人丞一人中奉車都尉駙馬都尉騎都尉皆無員光禄大夫太大夫中散大夫諫議大夫議郎)
(皆無員五謁者僕射一人常侍謁者人謁者三十人)
衛尉卿一人(掌宫門衛士宫中徼循事丞一人衛公車司馬令一人丞尉各一人南宫士令)
(一人丞一人丞北宫衛士令一人丞一人馬左右都候各一人各一人宫掖門每門司一人)
太僕卿一人(掌車馬丞一人一考工令一人左右丞各一人車府令人丞一人未央廐令)
(一人長樂廐丞一人)
廷尉卿一人(掌平獄正左監各一人左平一人)
大鴻臚卿一人(掌諸侯及四方歸義蠻夷丞一人人大行令一人丞一人治禮郎四十七)
宗正卿一人(掌宗室親屬丞一人一諸公主每主家令一人丞人)
大司農卿一人(掌諸錢穀金帛諸貨幣丞一人部丞一人太倉令一人丞一人平凖令)
(一人丞一人一導官令一人丞人)
少府卿一人(掌中服御諸物丞一人令太醫令一人藥丞方丞各一人太官一人左丞甘丞)
(湯官丞果丞各一人令一人丞尉各一人)(守宫令一人丞一人贊上林苑侍中無員掌侍左右導衆事)
(本有僕射一人中興轉為祭酒或置或否者無員掌侍左右從入内宫贊導内衆事)(中常侍宦黃門侍郎)
(無員掌侍從左右給事中關通中外人小黃門宦者無員掌侍左右受尚書事黃門令一丞從丞各一人)
(黃門署長畫室署長玉堂署長各一人丙署長七人中黃門冗從僕射一人中黃門無員掖庭令一人左右丞)
(暴室丞各一人永巷令一人丞一人御府令一人丞織室丞各一人祠祀令一人丞一人鉤盾令一人丞永安)
(丞各一人自黃門令以下皆宦者各苑中丞果丞鴻池丞南園丞各一人濯龍監直里監一人中藏府令一)
(人丞一人内者令一人左右丞各一人尚方令一人丞一人尚書令一人掌凡選署及奏下尚書曺文書衆)
(事尚書僕射一人署尚書事尚書六人初成帝置尚書分四曺曰常侍曺二千石曺民曺客曺世祖分二千石)
(曺又分客曺為南主客曺北主客曺凡六曺左右丞各一人掌錄文書期會侍郎三十六人主作文書起草一)
(曺有六人令史十八人後增三人史符節令一人為符節臺率尚符璽郎中四人符節令御史中丞一人)
(為御史臺率治書侍御史二人侍御史十五人蘭臺令史)
蕙田案後漢六曹尚書志但云世祖分二千
石曹不言所分為何名應劭以為三公曹二
人吏曹(即常侍曹亦曰選部)二千石曹(亦曰賊曹)民曹客曹
各一人蔡質漢儀杜佑通典亦同然則六尚
書實止五曺耳晉志又云後漢因前漢五曺
更加中都官曺為六曺杜佑駁之云據應劭
漢官稱二千石曺主中都官事則不應更有
中都官曺諸說紛紛迄無定論今案應劭漢
官有三公曺之名而前漢無之則三公曺為
光武所立無疑而公卿之事本屬常侍曺主
之則光武所分者乃常侍曹非二千石曹也
又案後漢九卿分屬三司太常光禄勲衛尉
並太尉所部太僕廷尉大鴻臚並司徒所部
宗正大司農少府並司空所部其官名職掌
則與西京同
執金吾一人(掌宫外戒司非常水火之事丞一人緹騎二百人武庫令一人丞一人)
太子太傅一人(掌輔導太子不領官屬)
大長秋一人(掌奉宣中宫命中興常用宦者丞一人宫中宫僕一人中宫謁者令一人中)
(謁者三人永中宫尚書五人人中宫私府令一人丞一人中宫巷令一人丞一中宫黃門冗從僕射)
(一人皆中宫署令一人丞複道丞各一人府中宫藥長一人宦者其中長信長樂宫者署少一人職如)
(長秋及餘吏皆以宫名為號位在長秋上長樂又有衛尉太僕在少府上其崩則省不常置)
蕙田案帝祖母稱長信宫太后稱長樂宫長
信惟有少府一卿長樂則有衛尉太僕少府
謂之三卿
太子少傅(亦以輔導為職悉主太子官屬子太子率更令一人太子庶子無員太舍人無員)
(人太子家令一人太子僕一人)(太子倉令一人太子廐長一人)(太子食官令一太子門大夫二)
(人人)(太子中庶子五人太太子洗馬十六太子中盾一人子衛率一人)
蕙田案後漢不置詹事以少傅領東宫官屬
與西京異
將作大匠一人(掌修作宗廟路寝宫室陵園木土之功丞一人左校令一人丞一人右校)
(令一人丞一人)
城門校尉一人(掌雒陽城門十二所司馬一人城門每門候一人)北軍中候
一人(掌監五營馬屯騎校尉一人司馬一人馬越騎校尉一人司一人步兵校尉一人司一人)
(長水校尉一人司馬胡騎司馬各一人射聲校尉一人司馬一人)
司隷校尉一人(掌持節察舉百官以下及京師近郡犯法者并領一州從事史十二人有都)
(官從事功曺從事别駕從事簿曺從事有軍事則置兵曺從事其餘部郡國從事每郡國各一人假佐二十)
(五人有主簿門亭長功曺書佐孝經師月令師律令師簿曺書佐都官書佐典郡書佐)
外有十二州每州刺史一人(皆有從事史假佐略與司隸同無都官從事其功曺)
(從事為治中從事)
京都置尹一人(丞一人)每郡置太守一人(丞一人郡當邊戍者丞為長史)
(惟邊郡往往置都尉)
每屬國置都尉一人(丞一人東皆置諸曺掾史略如公府曺無西曺有功曺史五官掾)
(其監屬縣有五部督郵曺掾正門有亭長主記室史無令史閤下及諸曺掾各有書佐幹)每縣邑道
大者置令一人小者置長(丞各一人尉大縣二人小縣一人各署諸曺掾史略如郡)
(員五官為廷掾監鄕五部春夏為勸農掾秋冬為制度掾鄕置有秩三老游徼鄕小者縣置嗇夫一人亭有)
(亭長里有里魁邊縣有障塞尉置其郡有鹽官鐵官工官都水官者随事廣狭令長及丞)
使匈奴中郎將一人(從事二人有事随事增之掾随事為員護羌烏桓校尉亦然)
護烏桓校尉一人護羌校尉一人
皇子封王其郡為國每置傅一人相一人(王國相如太守有長史如)
(郡丞夫中尉一人長郎中令一人長僕一人祠又有治書大謁者禮樂衛士長醫工永巷長祀長郎)
(中)
列候所食縣為侯國每國相一人(如令長子其家臣置家丞庶各一人)
通典後漢廢丞相及御史大夫而以三公綜理衆務
則三公復為宰相矣至于中年以後事歸臺閣則尚
書官為機衡之任至獻帝建安十三年復置丞相而
以曺公居之又有相國後漢衆務悉歸尚書三公
但受成事而已尚書令主贊奏事總領紀綱無所不
統與司隸校尉御史中丞朝會皆專席而坐京師號
曰三獨坐故公為令僕射者朝會不陛奏事天子封
禪則尚書令奉玉牒檢兼藏封之禮(後漢光武以侯覇為尚書令每)
(春常下寬大之詔奉四時之命皆覇所建也郭伋遷尚書令處職機密數納忠諫陳忠為尚書令前後所)
(奏悉條于南宫閣上以為故事鄭弘為尚書令亦著于南宫以為故事郭賀為尚書令百姓歌之曰厥德)
(仁明郭喬卿忠政朝廷上下平又左雄為尚書令自雄在尚書天下不敢謬選十餘年間稱為得人自雄)
(掌納言多所正肅沈勲詣南宫賜酒拜尚書令持節臨辟雍名冠百僚荀彧為尚書令居中持重焚毁故)
(案竒策密謀不得盡聞又舉荀攸可以代已後攸為尚書令亦推賢進士魏武帝曰二荀令之論人久而)
(益信没世不亡)
右兩漢官制
晉書職官志當塗得志初有軍師祭酒參掌戎律建安
十三年罷漢台司更置丞相而以曺公居之用兼端揆
孫吴劉蜀多依漢制
通典魏官置九品(自魏以下並為九品其祿秩差次大約亦如漢制)第一品黃
鉞大將軍三公諸國王公侯伯子男爵大丞相第二品
諸四征四鎮車騎驃騎將軍諸大將軍第三品侍中散
騎常侍中常侍尚書令左右僕射尚書中書監令秘書
監諸征鎮安平將軍光禄大夫九卿司隸校尉京兆河
南尹太子保傅大長秋太子詹事中領軍諸縣侯爵龍
&KR0750;將軍征虜將軍輔國將軍第四品城門校尉武衛左
右衛中堅中壘驍騎游騎前軍左軍右軍後軍寧朔建威
建武振威振武奮威奮武揚威揚武廣威廣武左右積弩
積射強弩等將軍護軍監軍五營校尉南北東西中郎
將御史中丞都水使者州領兵刺史越騎烏桓諸匈奴
護羌蠻夷等校尉諸鄉侯爵第五品給事中給事黃門
侍郎散騎侍郎中書侍郎謁者僕射虎賁中郎將符節
令冗從僕射羽林監太子中庶子太子庶子太子家令
太子率更令僕衛率諸軍司北軍中候都督護軍西域
校尉禮見諸將軍鷹揚折衝輕車虎烈宣威威遠懷遠
伏波虎威凌江等將軍太學博士將兵都尉牙門將騎
督安夷撫夷護軍郡國太守相内史州郡國都尉國子
祭酒諸亭侯爵州單車刺史第六品尚書左右丞尚書
郎中秘書郎著作丞郎治書侍御史部曹侍御史諸督
軍奉車駙馬都尉諸博士公府長史司馬驃騎車騎長
史司馬廷尉正監評將兵助郡尉置司馬史卒者諸護
軍太子侍講門大夫太子中舍人太子常從虎賁督司
馬督水衡典虞牧官都尉司鹽都尉度支中郎將校尉
司竹都尉材官校尉驃騎車騎衛將軍府從事中郎四
征鎮公府從事中郎公車令諸縣署令千石者千人督
校尉督守殿内將軍殿内典兵黃門冗從僕射諸關内
名號侯爵諸王公友第七品期門郎諸國公謁者殿中
監諸卿尹丞諸獄丞太子保傅丞詹事丞諸軍長史司
馬秩六百石者護羌戎蠻夷越烏桓校尉長史司馬諸
軍諸大將軍正行參軍諸持節督正行參軍二品將軍
正行參軍門下督中書通事舍人尚書曹典事中書佐
著作太子洗馬北軍候丞城門五營校尉司馬宜禾伊
吾都尉度支都尉典農都尉諸封公保傅相郎中令及
中尉大農監淮海津都尉諸國文學太子食官令舍人
單于率正都水參軍諸縣令相秩六百石以上者左右
都尉武衛左右衛長史司馬京城門候諸門候副散牙
門將部曲督殿中中郎將校尉尚藥監尚食監太官食
監中署監南北軍監中廷御史禁防御史小黃門諸署
長僕謁者藥長寺人監靈芝園監黃門署丞中黃門太
史中散諫議三大夫議郎三臺五都侍御史太廟令諸
公府掾屬諸府記室督主督受除遣者符璽郎門下郎
中書主事通事散騎集書公主及諸國丞萬戶以上典
書令及家令符節御史第八品尚書中書秘書著作及
主書主圖主譜史太常齋郎京城門郎四平四安長史
司馬三品四品將軍正行參軍郡國太守相内史中丞
長史西域戎部譯長諸縣署令千石以上者丞州郡國
都尉司馬司鹽司竹監丞水衡典虞牧材官都尉司馬
秘書校書郎東宫摘句郎諸襍署長史關谷長王公妃
公主家令諸部護軍司馬王郡公諸襍署令國子太學
助教諸京城四門學博士諸國常侍侍郎殿中都尉司
馬諸部護軍司馬殿中羽林郎左右度支中郎將司馬
黃門從官寺人中郎郎中諸襍號宣威將軍以下五品
將軍長史司馬蘭臺謁者都水使者令史門下禁防金
鼓幢麾城門令史校尉部司馬軍司馬假司馬諸鄉有
秩三老司馬史從掾諸州郡防門尚書中書秘書令史
第九品蘭臺殿中蘭臺謁者及都水使者書令史諸縣
長令相關谷塞尉倉簟河津督監殿中監典事左右太
官督監内者總章戲馬監諸紙署監王郡公郡諸署長
司理治書異族封公世子庶子諸王友國謁者大夫諸
署丞諸王太妃及公主家僕丞公主行夜督郎太廟令
行夜督郎太子掌固主事候郎王官舍人副散部曲將
武猛中郎將校尉部司馬軍司馬假司馬諸鄉有秩司
徒史從掾諸州郡防門
蕙田案九品之等始定於此後魏於九品之
中又有從品列代以來互有沿革而大略不
遠梁官品有十八班後周制為九命名異實
同今錄魏制以見緣起其餘則不復及云
觀承案九品官制其來久矣周語内官不過
九御外官不過九品至後魏則於九品之中
分正從故梁時官有十八班遂為官品常制
右魏官制
晉書職官志丞相相國(晉初不置惠帝之後省置無恒)
太宰太傅太保(晉避景帝諱置太宰以代太師與太傅太保皆為上公)太尉司徒
司空(為三公)大司馬(漢制以冠大將軍驃騎車騎之上與太尉不並置魏有太尉而大司馬大)
(將軍各自為官位三司上晉因之)大將軍(位次三司後改在三司上自太宰以下晉初謂之八公)
蕙田案大司馬大將軍謂之二大太尉司徒
司空謂之三司(亦曰三公)與三師並列所謂八公
也
驃騎車騎衛將軍伏波撫軍都護鎮軍中軍四征四鎮
龍驤典軍上軍輔國等大將軍左右光禄光禄三大夫
開府者皆為位從公(諸公及開府位從公者置長史一人西東閤祭酒西東曺掾戶倉賊)
(曺令史屬各一人御屬閤下令史西東曺倉戶賊曺令史門令史記室省事令史閤下記室書令史西東曺學)
(事各一人司徒加置左右長史各一人主簿左西曺掾屬各一人西曺稱右西曺司空加置導橋掾一人諸公)
(及開府位從公加兵者增置司馬一人從事中郎二人主簿記室督各一人舍人四人兵鎧士曺營軍刺姦帳)
(下都督外都督令史各一人若為持節都督則增參軍為六人其餘如加兵公制驃騎已下及諸大將軍不)
(開府非持節都督者置長史司馬各一人主簿功曺史門下督錄事兵鎧士賊曺營軍刺姦帳下都督功曺書)
(佐門吏門下書吏各一人其假節為都督者所置與四征鎮加大將軍不開府為都督者同四征鎮安平加)
(大將軍不開府持節都督者置恭佐吏卒如常都督制)
持節都督(無定員都督諸軍為上監諸軍次之督諸軍為下使持節為上持節次之假節為下江左)
(以來都督中外尤重惟王導等權重者乃居之)
錄尚書(公卿權重者為之)尚書令(秩千石)僕射(秩與令同漢本置一人獻)
(帝時分置左右僕射魏晉迄于江左省置無恒置二則為左右僕射或不兩置但曰尚書僕射令闕則左為省)
(主)列曹尚書(後漢有六曺并令僕二人謂之八座魏有吏部左民客曺五兵度支五曺尚書)
(二僕射一令為八座晉置吏部三公客曺駕部屯田度支六曺而無五兵咸寕二年省駕部尚書四年省一僕)
(射又置駕部尚書太康中有吏部殿中及五兵田曺度支左民為六曺又無駕部三公客曺惠帝世又有右民)
(尚書止于六曺不知省何曺也及渡江有吏部祠部五兵左民度支五尚書祠部尚書恒以右僕射攝之若右)
(僕射闕則以祠部尚書攝知右事)左右丞(左丞主臺内禁令宗廟祠祀朝儀禮制選用署吏急)
(假右丞掌臺内庫藏廬舍刑獄兵噐督錄遠道文書章表奏事)尚書郎(魏有殿中吏部駕部金部)
(虞曺比部南主客祠部度支庫部農部水部儀曺三公倉部民曺二千石中兵外兵都兵别兵考功定課凡二)
(十三郎後又置都官騎兵合二十五郎晉武帝罷農部定課置直事殿中祠部儀曺吏部三公比部金部倉部)
(度支都官二千石左民右民虞曺屯田起部水部左右主客駕部車部庫部左右中兵左右外兵别兵都兵騎)
(兵左右士北主客南主客為三十四曺郎後又置運曺凡三十五曺置郎二十三人更相統攝江左但有殿中)
(祠部吏部儀曹三公比部金部倉部度支都官左民駕部庫部中兵外兵十五曺云)
侍中(魏晉以來置四人江左哀帝興寕四年省二人後復舊)給事黃門侍郎(與侍)
(中俱管門下衆事晉置四人)散騎常侍(秦置散騎又置中常侍漢東京省散騎而中常侍用)
(宦者魏文帝置散騎合之于中司掌規諫不典事貂璫插右騎而散從至晉常為顯職)給事中
(在散騎常侍下給事黃門侍郎上無員)通直散騎常侍(魏末散騎常侍有在員外者晉)
(武帝使二人與散騎常侍通員直故名江左置四人)員外散騎常侍(魏末置無員)
散騎侍郎(四人魏置自魏至晉散騎常侍侍郎與侍中黃門侍郎共平尚書奏事江左乃罷)
通直散騎侍郎(初武帝置員外散騎侍郎元帝使二人與散騎侍郎通員直故名後增為四人)
員外散騎侍郎(武帝置無員)奉朝請(本不為官無員漢列侯多奉朝請謂)
(奉朝會請召而已晉初以宗室外戚為奉車駙馬騎三都尉奉朝請元帝為晉王以參軍為奉車都尉掾屬為)
(駙馬都尉行恭軍舍人為騎都尉皆奉朝請後罷奉車騎二都尉惟留駙馬都尉諸尚公主者皆為之)
蕙田案通典稱散騎常侍晉時雖隷門下而
别為一省引潘岳賦寓直散騎之省為證其
說是矣然門下集書省名至齊始見於史晉
宋志俱無之
中書監及令(漢武帝使宦者典事尚書謂之中書謁者置令僕射成帝更名中謁者令而罷僕射)
(東京省魏武帝為魏王置秘書令典尚書奏事文帝改為中書置監令並一人晉因之)中書侍
郎(魏置中書通事郎晉改曰中書侍郎員四人江左初改為通事郎尋復如舊)中書舍人
(晉初置舍人通事各十人江左令舍人通事謂之通事舍人後省而以中書侍郎一人直西省又掌詔命)
蕙田案自後漢以尚書為機衡之任魏文帝
置中書監令專主機密宋齊以下侍中多為
宰相之職政出三省其來已久九寺列卿徒
有其名而已又考晉宋官品侍中散騎常侍
尚書令僕射諸尚書中書監令與太常諸卿
位俱在第三品而班於諸卿之上宋齊史志
猶沿兩漢之舊以尚書諸省列於列卿之後
失其實矣唐初改脩晉書移在諸卿前最為
有識
祕書監(漢桓帝置後省魏武為魏王置祕書令丞文帝置中書令而祕書改令為監又設祕書右丞晉)
(初并中書省惠帝復置祕書監其屬官有丞有郎)著作郎(漢東京使名儒著作東觀尚未有官)
(魏明帝置著作郎隸中書省晉元康二年改隸祕書省後别自置省而猶隷祕書著作郎一人謂之大著作郎)
(又佐著作郎八人)
太常光禄勲衛尉大僕廷尉大鴻臚宗正大司農少府
將作大匠太后三卿大長秋皆為列卿(各置丞功曺主簿五官等員)
太常(有博士協律校尉員又統太學諸博士祭酒及太史太廟太樂鼓吹陵等令太史又别置靈臺)
(丞)光禄勲(統虎賁中郎將羽林郎將冗從僕射羽林左監五官左右中郎將東園匠太官御府)
(守宫黃門掖廷清商華林園暴室等令哀帝省光禄勲并司徒孝武復置)衛尉(統武庫公車衛士諸)
(冶等令左右都候南北東西督冶掾江左省衛尉)太僕(統典農典虞都尉典虞丞左右中典牧都)
(尉車府典牧廐驊騮廐龍馬廐等令典牧又别置羊牧丞渡江之後太僕或省或置)廷尉(属官有正)
(監評并有律博士員)大鴻臚(統大行典客園池華林園鈎盾等令又有青宫列丞鄴元武苑丞江)
(左有事則權置無事則省)宗正(統皇族宗人圖牒又統太醫令史又有司牧掾員哀帝省并太常太)
(醫以給門下省)大司農(統太倉籍田導官三令㐮國都水長東西南北部護漕掾哀帝省并都水)
(孝武復置)少府(統材官校尉中左右三尚方中黃左右藏左校甄官平凖奚官等令左校坊鄴中黃)
(左右藏油官等丞哀帝省并丹陽尹孝武復置自渡江惟置一尚方又省御府)將作大匠(有事)
(則置)太后三卿衛尉少府太僕(漢置随太后宫為官號在同名卿上魏改在九)
(卿下晉復舊在同號卿上)大長秋(皇后卿也有后則置)
御史中丞(為御史臺主)治書侍御史(魏置晉初員四人後省二員泰始中又置)
(黃沙獄治書侍御史一人尋省)侍御史(魏置八人晉置員九人有十三曺吏曺課第曺直事曺郎)
(曺中都督曺外都督曺媒曺符節曺水曺中壘曺營軍曺法曺筭曺江左初省課第曺置庫曺後分為外左庫)
(内左庫)殿中侍御史(魏蘭臺遣二御史居殿中伺察非法晉置四人江左置二人魏晉又)
(有禁防御史孝武時有檢校御史亦蘭臺之職)符節御史(秦漢有符璽令魏别為一臺位次御)
(史中丞晉武帝省并蘭臺置符節御史)司隸校尉(屬官有功曺都官從事諸曺從事部郡從)
(事主簿錄事門下書佐省事記室書佐諸曺書佐守從事武猛從事等員渡江罷司隸校尉)
謁者僕射(魏置僕射統謁者十人晉初省僕射以謁者并蘭臺江左復置僕射後又省)
都水使者(武帝省水衡置都水使者一人以河隄謁者為其屬江左省河隄謁者置謁者六人)
中領軍將軍(魏置晉初為中軍將軍懷帝改曰中領軍又改北軍中候尋復為領軍成帝世復為)
(中候尋復為領軍)護軍將軍(魏置隸領軍晉初不隸元帝省并領軍明帝復置領軍護軍並)
(置長史司馬功曺主簿五官出軍則置參軍)左右衛將軍(並置長史司馬功曺主簿江左)
(罷長史)驍騎將軍游擊將軍(晉以領護左右衛驍騎游擊為六軍)左右
前後軍將軍(魏有左軍晉初置前軍右軍又置後軍是為四軍)屯騎步兵越
騎長水射聲校尉(謂之五校並置司馬功曺主簿後省)
太子太傅少傅(泰始三年置並有功曺主簿五官咸寕元年設詹事掌宫事而二傅不復領官)
(屬後又省詹事立太保太傅少傅所置官屬復如舊元康元年復置詹事有丞主簿五官掾功曺史等員後又)
(置六傅三太三少江左有太傅少傅不立師保)中庶子(四人職如侍中)中舍人(四人)
(職如黃門侍郎)食官令(一人職如太官令)庶子(四人職比散騎常侍中書監令)
舍人(十六人職比散騎中書等侍郎)洗馬(八人職如謁者)率更令(職如光禄勲衛)
(尉)家令(職比廷尉司農少府)僕(職如太僕宗正)左右衛率(晉初曰中衛率)
(泰始五年分為左右惠帝時又加前後二率江左省太元中又置)
王置師友文學(各一人改太守為内史有郎中令中尉大農為三卿大國置左右常侍侍郎典)
(書典祠典衛學官令典書丞治書中尉司馬世子庶子陵廟牧長謁者中大夫舍人典府等員又大國制上中)
(下三軍次國上下二軍小國一軍皆中尉領兵公侯亦置一軍中尉領之及渡江公國則無中尉常侍侯國又)
(無大農侍郎伯子男唯典書以下又無官學令史職皆以次减焉)
州置刺史(又置别駕治中從事諸曺從事等員所領郡各置部從事一人又有主簿門亭長錄事記)
(室書佐諸曺佐守從事武猛從事等)
蕙田案魏晉諸州刺史多兼將軍都督之稱
任重者為使持節都督輕者為持節其庶姓
為州而無將軍者謂之單車刺史刺史治民
事加都督則兼治軍事
郡置太守河南郡則曰尹諸王國以内史掌太守之任
(又置主簿主記室門下賊曺議生門下史記室史錄事史書佐循行幹小史五官掾功曺史功曺書佐循行小)
(史五官掾等員郡國皆置文學掾一人)
縣大者置令小者置長(有主簿錄事史主記室史門下書佐幹游徼議生循行功曺史)
(小史廷掾功曺史小史書佐幹戶曺掾史幹法曺門幹金倉賊曺掾史兵曺史吏曺史獄小史獄門亭長都亭)
(長賊捕掾等員又縣五百戶以上皆置鄕三千以上置二鄕五千以上置三鄕萬以上置四鄕鄕置嗇夫一人)
(鄕戶不滿千以下置治書史一人千以上置史佐各一人正一人五千五百以上置吏一人佐二人戶千以上)
(置校官掾一人縣皆置方略吏四人洛陽縣置六部尉江左以後建康亦置六部尉餘大縣置二人次縣小縣)
(各一人)
四中郎將(東中郎將西中郎將南中郎將北中郎將也江左彌重)
護羌夷蠻等校尉(武帝置南蠻校尉于㐮陽西戎校尉于長安南夷校尉于寕州元康中護)
(羌校尉為凉州刺史西戎校尉為雍州刺史南蠻校尉為荆州刺史江左初省南蠻校尉尋又置于江陵改南)
(夷校尉為鎮蠻校尉安帝時于㐮陽置寕蠻校尉)護匈奴羌戎蠻夷越中郎
將(武帝置四中郎將或領刺史或持節為之又置平越中郎將居廣州主護南越)
通典晉魏帝永寧元年罷丞相復置司徒永昌元年
罷司徒并丞相則丞相與司徒不並置矣其後或有
相國或有丞相省置無恒而中書監令常管機要多
為宰相之任自魏晉以來相國丞相多非尋常人臣
之職
馬氏端臨曰後漢雖置三公而事歸臺閣尚書始為
機衡之任然不過預聞國政未嘗盡奪三公之權也
至魏晉以來中書尚書之官始真為宰相而三公遂
為具員其故何也蓋漢之典事尚書中書者號為天
子之私人及叔季之世則姦雄之謀簒奪者亦以其
私人居是官而所謂三公者古有其官雖鼎命將遷
之時大權一出于私門而三公不容遽廢也故必擇
其老病不任事依違不侵權者居之凡任中書者皆
運籌帷幄佐命移祚之人任三公者皆備員高位畏
權遠勢之人而三公之失權任中書之秉機要自此
判矣
右晉官制
宋書百官志太宰太傅太保(是為三公無其人則闕)
相國(晉安帝時宋高祖順帝時齊王並為之非復人臣之位)丞相(晉成帝以王導為丞相罷)
(司徒府導薨罷丞相復為司徒府宋世祖以南郡王義宣為丞相而司徒府如故)
太尉司徒司空大司馬大將軍
特進(為加官在諸公下驃騎將軍上)驃騎將軍(一人)車騎將軍(一人)
衛將軍(一人江晉江右伏波輔國將軍並加大而儀同三司左以來將軍則中鎮撫四鎮以上或加)
(大餘官則左右光禄大夫以上並得儀同三司自此以下不得也)持節都督(無定員)
征東征南征西征北將軍(各一人)鎮東鎮南鎮西鎮北
將軍(各一人)中軍鎮軍撫軍將軍(各一人)安東安南安
西安北將軍(各一人)平東平南平西平北將軍(各一人)
左右前後征虜冠軍輔國龍&KR0750;將軍東南西北中郎
將建威振威奮威揚威廣威建武振武奮武揚武廣
武鷹揚折衝輕車揚烈寕遠材官伏波凌江將軍(左右前後)
(將軍以下唯四中郎將各一人餘皆無定員)
太常(一人)光禄勲(一人)衛尉(一人)廷尉(一人)大司農(一人)
少府(一人)將作大匠(一人有事則置無則省)大鴻臚(有事權置事畢)
(則省)太僕(郊祀則權置事畢則省)太后三卿(衛尉少府太僕各一人無太后則闕)
大長秋(有后則置無則省)錄尚書(孝建中省大明末復置此後或置或省)
尚書令僕射尚書(宋有祠部吏部左民度支五兵都官六曺尚書若有右僕射則)
(不置祠部尚書大明二年置二吏部尚書後復舊尚僕射尚書分領諸曺左僕射領殿中主客二曺吏部書)
(領吏部刪定三公比部四曺祠部尚書領祠部儀曺二曺度支尚書領度支金部倉部起部四曺左民尚書領)
(左民駕部二曺都官尚書領都官水部庫部功論四曺五兵尚書領中兵外兵二曺昔有騎兵别兵都兵故謂)
(之五兵)尚書郎(宋因江左十五曺加騎兵主客起部水部為十九曺太祖省儀曺主客比部騎)
(兵四曺尋復置又增刪定功論二曺太宗世省騎兵凡二十曺)
侍中(四人)給事黃門侍郎(四人)散騎常侍(四人)通直散
騎常侍(四人)員外散騎常侍(無員)散騎侍郎(四人)通直
散騎侍郎(四人)員外散騎侍郎(無員)給事中(無員)奉朝
請(無員)
中書令(一人)中書舍人(一人)中書侍郎(四人)中書通事
舍人(四人官其下有主事本用武宋改用文吏)
祕書監(一人)祕書丞(一人)祕書郎(四人)
領軍將軍(一人)護軍將軍(一人)左衛將軍(一人)右衛將
軍(一人)驍騎將軍游擊將軍左軍將軍右軍將
軍前軍將軍後軍將軍左中郎將右中郎將
屯騎校尉步兵校尉越騎校尉長水校尉
射聲校尉虎賁中郎將冗從僕射羽林監(自虎賁至)
(羽林是為三將)積射將軍強弩將軍(自驍騎至強弩將軍並無員)殿
中將軍殿中司馬督(宋初置二十人過員者謂之殿中員外將員外司馬督其後並)
(無員)武衛將軍武騎常侍(並無員)
御史中丞(一人)治書侍御史侍御史(宋初承晉十四曺太祖省外左)
(庫而内左庫直云左庫世祖復置後又廢順帝初省營軍併水曺省筭曺併法曺吏曺不置御史凡十御史焉)
謁者僕射(一人)都水使者(一人)
太子太傅(一人)少傅(一人)詹事(一人)家令(一人)率更令
(一人)僕(一人自家令至僕是為太子三卿)門大夫(二人)中庶子(四人)
中舍人(四人)庶子(四人)舍人(十六人)洗馬(八人)太子左
衛率(七人)右衛率(二人)太子屯騎校尉步兵校尉翊軍
校尉(各七人宋初置)太子冗從僕射(七人宋初置)太子旅賁中
郎將(十人)太子左積弩將軍(十人)右積弩將軍(二人)殿
中將軍(十人)殿中員外將軍(二十人宋初置)
平越中郎將南蠻校尉(孝建中省)西戎校尉寧蠻校
尉南夷校尉
州刺史郡守縣令長
王國師友文學(各一人)内史三卿(郎中令中尉大農為三卿)
上軍中軍下軍三將軍(宋制大小國皆有三軍)
蕙田案宋齊皆沿晉制無大改易今於宋志
粗舉其略齊制相國太宰大將軍皆為贈官
惟置太傅散騎常侍以下别為集書省又國
學之外别有總明觀祭酒其餘並與宋同無
庸别出也又齊以侍中為門下給事黃門侍
郎為小門下此門下名省之始
右宋官制
隋書百官志梁武受命之初官班多同宋齊之舊有丞
相太宰太傅太保大將軍大司馬太尉司徒司空開府
儀同三司(諸公及位從公開府者皆置官屬有公則置無則省司徒無公亦置惟省舍人開府儀同)
(三司位次三公諸將軍左右光禄大夫優者則加之同三公置官屬特進舊位從公武帝革之)
尚書省(令左右僕射各一人掌出納王命敷奏萬機又置吏部祠部度支左戶都官五兵六尚書左右)
(丞各一人祠部尚書多不置以右僕射主之左右僕射並闕則置尚書僕射掌左事置祠部尚書掌右事又有)
(起部尚書營宗廟宫室則權置事畢則省吏部刪定三公比部祠部儀曺虞曺主客度支殿中金部倉部左戶)
(駕部起部屯田都官水部庫部功論中兵外兵騎兵等郎二十三人天監三年置侍郎其郎中在職勤能滿三)
(歲者轉之九年以殿中吏部金部左戶中兵五都令史視奉朝請)
蕙田案左戶本名左民唐人避太宗諱追改
門下省(侍中給事黃門侍郎各四人掌侍從左右擯相威儀盡規獻納糾正違闕侍中高功者在職一)
(年詔加侍中祭酒領公車大官大醫等令及驊騮廐丞)
集書省(散騎常侍通直散騎常侍各四人掌侍從左右獻納得失省諸奏聞文書員外散騎常侍無員)
(散騎侍郎通直郎各四人又有員外散騎侍郎給事中奉朝請駙馬奉車騎都尉散騎常侍高功者一人為祭)
(酒)
中書省(監令各一人掌出内帝命侍郎四人又有通事舍人主事令史等員其後除通事直日中書舍)
(人)
祕書省(監丞各一人郎一人掌國之典籍圖書著作郎一人佐郎八人著作郎多以他官領之又有撰)
(史學士亦知史書)
蕙田案學士官名始見於此通考稱北齊有
文林館學士後周有麟趾殿學士史志俱不
載
御史臺(大夫一人天監元年復曰中丞掌督司百僚治書侍御史二人侍御史九人殿中御史四人又)
(有符節令史)
謁者臺(僕射一人掌朝覲賓饗之事屬官謁者十人)
諸卿(梁初猶依宋齊皆無卿名天監七年以太常為太常卿加置宗正卿以大司農為司農卿三卿為春)
(卿加置太府卿以少府為少府卿加置太僕卿三卿為夏卿以衛尉為衛尉卿廷尉為廷尉卿將作大匠為大)
(匠卿三卿為秋卿以光禄勲為光禄卿大鴻臚為鴻臚卿都水使者為太舟卿三卿為冬卿凡十二卿皆置丞)
(及功曺主簿北太常卿統明堂二廟太史太祝廪犧太樂鼓吹乘黃館典客館令丞及陵監國學又置協律)
(校尉總章校尉太樂又有清商署丞太史又有靈臺丞國學有祭酒博士助教等員皆隸焉司農卿統大倉)
(導官籍田上林令又管樂遊北苑丞左右中部三倉丞莢庫荻庫箬庫丞湖西諸屯主又置勸農謁者大府)
(卿統左右藏令上庫丞南北市令關津皆屬焉邸少府卿置材官將軍左中右尚方甄官平水署南塘稅庫)
(東西治中黃細作炭庫紙官柴署等令丞太太僕卿統南馬牧左右牧龍廐内外廐丞又有宏訓僕亦置屬)
(官屬)(衛尉卿統武庫公車司馬令又有宏訓衛尉亦置廷尉卿梁初曰大理後改有正監平律博士大)
(匠卿統左右校諸署禄光禄卿統守宫黃門華林園暴室等令又有左右光金紫光禄大中中散等大夫並)
(無員以養老疾軍太舟卿梁初為都水臺置使者參河隄謁者後改)
蕙田案太常諸卿繫卿於官名蓋始於此列
代太后有三卿此惟有衛尉太僕無少府
大長秋(統黃門中署奚官暴室華林等署)
領軍護軍左右衛驍騎游騎等六將軍(是為六軍又有中領中護資輕)
(于領護)左右前後四將軍左右中郎將屯騎步騎越騎長
水射聲五校尉武賁冗從羽林三將軍積射強弩二軍
殿中將軍武騎(皆以分司丹禁侍衛左右天監六年置左右驍騎左右游擊將軍改舊驍騎曰)
(雲騎游擊曰游騎又置朱衣直閤將軍)
太子太傅少傅詹事(各置丞功曺主簿天監初又置東宫常侍)家令率更
令僕(各置丞)左右衛率(各有丞各置殿中將軍十人員外將軍十人正員司馬四人又)
(有員外司馬督其屯騎步兵翊軍三校尉各一人謂之三校旅賁中郎將冗從僕射各一人謂之二將左右積)
(弩將軍各一人)門大夫(一人)中庶子(四人功高者一人為祭酒)中舍人
(四人又有通事守舍人典事守舍人典法守舍人)庶子(四人)舍人(十六人)通
事舍人(二人)典經局洗馬(八人又有典經守舍人典事守舍人)
皇弟皇子府(置師長史司馬從事中郎諮議參軍及掾屬嗣王及蕃王府逓減)王國
(置郎中令將軍常侍官又置典祠令廟長陵長典醫典府丞典書令學官令食官長中尉侍郎執事中尉司馬)
(謁者典衛令舍人中大夫大農等官嗣王國則惟置郎中令中尉常侍大農等員蕃王則無常侍公己下各置)
(相及典祠典書典尉等員)
州刺史(置别駕治中從事各一人主簿以下各因其州之大小而置員)郡太守(置丞)
(王國曰内史)縣令長(皆置丞尉國曰相郡縣吏亦各以大小而制員)
右梁官制
隋書百官志陳承梁皆循其制官又置相國位列丞相
上并丞相太宰太傅太保大司馬大將軍並以為贈官
定令尚書置五員郎二十一員其餘並遵梁制國之政
事並由中書省有中書舍人五人領主事五人書吏二
百人分掌二十一局事各當尚書諸曺並為上司總國
内機要而尚書惟聽受而已
蕙田案尚書五員蓋以右僕射領祠部事不
復立祠部也梁時尚書郎二十三曺陳省其
二不知所省何曺
通典自魏晉重中書之官居喉舌之任則尚書之職
稍以疎遠至梁陳舉國機要悉在中書獻納之任又
歸門下而尚書但聽命受事而已
杜氏佑曰自魏晉以來宰相但以他官參掌機密或
委知政事者則是矣無有常官其相國丞相或為贈
官或則不置自為尊崇之位多非人臣之職其真為
宰相者不必居此官(魏文帝以劉放孫資為中書監令並掌機密晉武帝詔以荀勖)
(為中書監侍中毗贊朝政張華為中書令侍中劉卞謂華曰公居阿衡之地東晉庾亮庾冰相次為中書)
(監先是王導輔政以寬和得衆庾亮以法裁物頗失人心至冰經綸時務升擢後進朝野注心咸曰賢相)
(殷浩為揚州刺史參綜朝權王敦為大將軍侍中上表曰臣備位宰輔謝安為中書監錄尚書省事宋文)
(帝初徐羡之為司空錄尚書事後以江湛王僧綽俱為侍中任以機密後又以殷景仁為侍中左衛將軍)
(與侍中右衛將軍王華侍中左衛將軍王曇首侍中劉湛四人俱居門下皆以風力局幹冠冕一時同時)
(之美近代莫及初王弘為江州刺史加侍中後徵輔政以為侍中司徒錄尚書事而弘弟曇首為文帝所)
(任與華相埒華常謂己力用不盡每歎息云宰相頓有數人天下何由得理湛母憂去職後徵為太子詹)
(事加給事中與殷景仁並被任遇湛常云今代宰相何難此正可當我南陽郡漢代功曺耳沈演之為侍)
(中衛將軍文帝謂之曰侍中領衛俱為優重此盖宰相便坐卿其勉之齊王儉為侍中尚書令常謂人曰)
(江左風流宰相惟有謝安蓋自况也明帝顧命江祏兄弟及始安王遥光尚書令徐孝嗣領軍蕭坦之更)
(日帖敕時呼為六貴皆宰相也梁何敬容初為吏部尚書侍中時徐勉為僕射參掌機事以疾陳觧因舉)
(敬容自代故敬容遷為僕射掌選事侍中如故此並為宰相後敬容屡轉他官参掌如故又王訓為侍中)
(武帝問敬容曰禇彦回年幾為宰相對曰年過三十帝曰今之王訓無謝彦回彦回宋明帝時為侍中又)
(周捨卒後朱异為散騎常侍代掌機密北齊韓軌為中書令尋授司空自以勲庸歷登台鉉案此則或掌)
(機密或錄尚書或綜機權或管朝政或單侍中或給事中或受顧命皆為宰相也然侍中職任機務之司)
(不必他名亦多為宰相其有侍中兼外官若宋王弘侍中兼内官若沈演之其例不少則非宰相盖在當)
(時委任而已)
右陳官制
魏書官氏志太祖登國元年南北置大人對治二部是
年置都統長又置幢將及外朝大人官皇始元年始建
曺省備置百官
通典後魏舊制有大將軍不置太尉有丞相不置司徒
正光以後始俱置之然而尤重門下官多以侍中輔政
則侍中為樞密之任(中書省後魏謂之西臺宣武帝謂中書監崔光曰卿是朕西臺大臣)
(御史臺謂之南臺)初有殿中樂部駕部南部北部五尚書其
後亦有吏部(初曰選部)
兵部都官度支七兵祠部民曺等尚書又有金部庫部
虞曺儀曺右民宰官都牧牧曺右曺太倉太官祈曺神
都儀同曺等尚書(魏初分尚書三十六曺西魏改為十二部)以太常光禄勲
衛尉謂之三卿太僕廷尉大鴻臚宗正大司農少府謂
之六卿
蕙田案後魏末又剙立天柱大將軍及柱國
大將軍大丞相諸名皆古所未有
右魏官制
隋書百官志後齊制官多循後魏置太師太傅太保是
為三師次有大司馬大將軍是為二大次置太尉司徒
司空是為三公(三師二大三公府各置長史司馬諮議參軍從事中郎掾屬主簿錄事功曺記)
(室戶曺金曺中兵外兵騎兵長流城局刑獄等參軍事東西閤祭酒及參軍事法墨田水鎧集士等曺行参軍)
(兼左戶右戶行參軍長兼行参軍参軍督護等員司徒則加有左右長史)三公下次有儀同
三司(加開府者亦置長史以下官屬而减記室倉城局田水鎧士等七曺各一人)乾明中又
置丞相河清中分為左右(亦各置府僚)
尚書省(令僕射吏部殿中祠部五兵都官度支六尚書又有錄尚書一人位在令上錄令僕射總理六)
(尚書事謂之都省其屬左右丞各一人都令史八人六尚書分統列曺吏部統吏部考功主爵三曺殿中統殿)
(中儀曺三公駕部四曺祠部統祠部主客虞曺屯田起部五曺祠部無尚書則右僕射攝五兵統左中兵右中)
(兵左外兵右外兵都兵五曺都官統都官二千石比部水部膳部五曺度支統度支倉部左戶右戶金部庫部)
(六曺凡二十八曺吏部三公郎中各二人餘並一人凡三十郎中)
門下省(掌獻納諫正及司進御之職侍中給事黃門侍郎各六人錄事四人通事令史主事令史八人)
(統領左右尚食尚藥主衣齋帥殿中六局)
中書省(管司王言及司進御之音樂監令各一人侍郎四人并司伶官西涼龜兹清商諸部又領舍人)
(省中書舍人主書各十人)
祕書省(典司經籍監丞各一人郎中四人校書郎十二人正字四人又領著作省郎二人佐郎八人校)
(書郎二人)
集書省(掌諷議左右從容獻納散騎常侍通直散騎常侍各六人諫議大夫七人散騎侍郎六人員外)
(散騎常侍二十人通直散騎侍郎六人給事中六人員外散騎侍郎一百二十人奉朝請二百四十人又領起)
(居省散騎常侍通直散騎常侍散騎侍郎通直散騎侍郎各一人校書郎二人)
中侍中省(掌出入門閤中侍中二人中常侍中給事中各四人又有中尚藥中謁者中尚食諸局)
御史臺(掌察糾弹劾中丞一人治書侍御史二人侍御史八人殿中侍御史檢校御史各十二人錄事)
(四人領符節署)
都水臺(管諸津橋使者二人参事十人又領都尉合昌坊城三局)
謁者臺(掌導相禮儀僕射二人謁者三十人錄事一人)
太常光禄衛尉宗正太僕大理鴻臚司農太府是為九
寺(置卿少卿丞各一人各有功曺主簿錄事)太常(掌陵廟羣祀禮樂儀制天文術數衣冠之屬其)
(屬有博士協律郎八書博士統諸陵太廟太樂衣冠鼓吹太祝太史太醫廪犧太宰諸署)光禄寺
(掌諸膳食帳幕噐物宫殿門戶等事統守宫太官宫門供府肴蔵清漳華林等署)衛尉寺(掌禁)
(衛甲兵統城門寺又領公車武庫衛士等署)大宗正寺(掌宗室屬籍)太僕寺
(掌諸車輦馬牛畜産之屬統驊騮左右龍左右牝駝牛司羊乘黃車府等署)大理寺(掌決正刑)
(獄有正監評律博士明法掾檻車督掾獄丞掾司直明法)鴻臚寺(掌蕃客朝會吉凶弔祭統典客)
(典寺司儀等署)司農寺(掌倉市薪菜園池果實統平準太倉鉤盾典農導官梁州水次倉石濟水)
(次倉藉田諸署)太府寺(掌金帛府庫营造器物統左中右三尚方左藏司染諸冶東西道署黃藏)
(右藏細作左校甄官等署)
杜氏佑曰晉荀勖云九寺可併於尚書後魏亦有三
府九寺則九卿稱寺久矣然通異名不連官號其官
寺連稱自北齊始也
蕙田案兩漢光禄勲主宫掖門戶領三署郎
為禁衛親近之職魏晉以後無三署郎而光
禄不復居禁中後齊始令兼主膳食嗣後遂
為典膳之職與漢之光禄名同而實異矣今
之光禄卿在漢為太官令
國子寺(掌訓教胄子祭酒一人亦置功曺五官主簿錄事領博士助教學生又領太學四門學亦有博)
(士助教學生)
長秋寺(掌諸宫閤卿中尹各一人並用宦者丞二十人亦有功曺五官主簿錄事領中黃門掖廷晉陽)
(宫中山宫園池中宫僕奚官等署)
將作寺(掌諸營建大匠一人丞四人亦有功曺主簿錄事若有營作則立將副將長史司馬)
昭元寺(掌諸佛教大統一人統一人都維那三人亦置功曺主簿)
蕙田案昭元之名始於後魏而齊因之元時
立宣政院統領僧衆其源盖濫觴於拓䟦之
世
領軍府(將軍一人掌禁衛宫掖凡守衛官皆主之輿駕出入督攝仗衛中領軍亦同有長史司馬功曺)
(五官主簿錄事又領左右衛領左右等府左右衛府將軍各一人武衛將軍二人其屬有御仗直盪直衛直突)
(諸都督直閤諸將軍又有武騎雲騎驍騎遊擊前後左右將軍左右中郎將步兵越騎射聲屯騎長水校尉奉)
(車都尉武賁中郎將羽林監冗從僕射騎都尉積弩積射強弩將軍武騎常侍殿中將軍員外將軍殿中司馬)
(督員外司馬督備領左右府有領左右將軍領千牛備身又有左右身刀劍備身備身正副諸都督)
護軍府(將軍一人輿駕出則護駕中護軍亦同有長史司馬功曺五官主簿錄事其屬東西南北四中)
(府各有中郎將長史司馬等員又領諸關尉津尉)
太子太師太傅太保是為三師少師少傅少保是為三
少詹事(總東宫内外衆務事無大小皆統之有丞功曺五官主簿錄事領家令率更令僕三寺左右衛)
(二坊三寺各置丞二坊各置司馬俱有功曺主簿家令領食官典倉司藏等署率更領中盾署僕寺領廐牧署)
(左右衛坊率各領騎官備身内直備身備身諸都督又有直閤直前直後又有旅騎屯衛典軍校尉騎尉門下)
(坊置中庶子中舍人通事守舍人主事守舍人又領殿内典膳藥藏齊帥等局典書坊置庶子舍人又領典經)
(門大夫二坊典經坊有洗馬守舍人)
王位(置師一人餘官大抵與梁制不異)
皇子王國(置郎中令大農中尉常侍侍郎上中下三將軍上中大夫防閤典書典祠學官典衛等令)
(齊帥食官廐牧長典醫丞典府丞執書謁者舍人等員諸王國加陵長廟長而無中將軍諸公又减防閤齋帥)
(典醫丞諸侯伯子男國又減將軍大夫員諸公主則置家令丞主簿錄事)
司州牧(屬官有别駕從事史治中從事史州都主簿西曺書佐記室及諸曺從事員又領西東市署令)
清都郡尹(有丞中正功曺主簿督郵五官門下督錄事主記議及功曺記室諸曺掾)
鄴臨漳成安三縣令(各置丞中正功曺主簿門下督錄事主記議及功曺記室諸曺掾員)
(鄴又領三尉臨漳成安各二尉)
上上州刺史(置府屬官佐史合三百九十三人上中州以下以次减省)
上上郡太守(屬官佐史合一百一十一人上中郡以下以次减省)
上上縣令(屬官佐史合五十四人上中縣以下以次减省)
三等諸鎮將(有副將長史錄事參軍以下)
三等戍主(有副及隊主副等員)
右北齊官制
隋書百官志周太祖初據關内官名未改魏號及方隅
粗定命尚書令盧辯遠師周之建職置三公三孤以為
論道之官次置六卿以分司庶務以魏恭帝三年始命
行之所設官名訖于周末多有改更
周書盧辯傳辯依周禮建六官置公卿大夫士天官府
管冢宰等衆職地官府領司徒等衆職春官府領宗伯
等衆職夏官府領司馬等衆職秋官府領司宼等衆職
冬官府領司空等衆職
蕙田案後周所改六官之名不載於正史惟
杜氏通典備述之其六卿之屬率取周禮亦
小有異同冬官屬則以意命名别無所據六
官之外如柱國大將軍開府都督都尉之類
仍參用秦漢以下制州郡吏則全用後代之
制今不復載
右後周官制
隋書百官志高祖既受命改周之六官其所制名多依
前代之法置三師三公及尚書門下内史祕書内寺等
省御史都水等臺太常光禄衛尉宗正太僕大理鴻臚
司農太府國子將作等寺左右衛左右武衛左右武候
左右領左右監門左右領軍等府分司統職焉煬帝即
位多所改革罷諸總管廢三師特進官分門下太僕二
司取殿内監名以為殿内省并尚書門下内史祕書以
為五省增置謁者司隸二臺併御史為三臺分太府寺
為少府監改内侍省為長秋監國子學為國子監將作
寺為將作監并都水監為五監改左右衛為左右翊衛
左右備身為左右驍衛左右武衛依舊名改領軍為左
右屯衛加置左右禦改左右武候為左右候衛是為十
二府又改領左右府為左右備身府左右監門依舊名
凡十六府其朝之班序以品之高卑為列品同則以省
府為前後省府同則以局署為前後焉
三師(不主事不置府僚)三公(無其人則闕初置府僚尋省置公則坐于尚書都省)
尚書省(令左右僕射各一人總吏部禮部兵部都官度支工部等六曺事是為八座屬官左右丞各一)
(人都事八人吏部尚書統吏部侍郎二人主爵侍郎一人司勲侍郎二人考功侍郎一人禮部尚書統禮部祠)
(部侍郎各一人主客膳部侍郎各二人兵部尚書統兵部職方侍郎各二人駕部庫部侍郎各一人都官尚書)
(統都官侍郎二人刑部比部侍郎各一人司門侍郎二人度支尚書統度支戶部侍郎各二人金部倉部侍郎)
(各一人工部尚書統工部屯田侍郎各二人虞部水部侍郎各一人凡三十六侍郎分司曺務開皇三年詔左)
(僕射判吏部禮部兵部三尚書事右僕射判都官度支工部三尚書事尋改度支尚書為戶部都官尚書為刑)
(部四年詔官名稱曺者並改為司六年尚書二十四司各置員外郎一人十四年諸省各置主事令史員煬帝)
(時定六曺各置侍郎一人以貳尚書之職諸曺侍郎並改為郎又改吏部為選部郎戶部為民部郎禮部為儀)
(曺郎兵部為兵曺郎刑部為憲曺郎工部為起部郎以異六侍郎之名廢諸司員外郎而每曺增置一郎各為)
(二員諸司主事並去令史之名每十令史置一主事不滿十者亦置一後又改主客郎為司蕃郎又每减一員)
(置承務郎一人同員外之職)
馬氏端臨曰侍郎之名舊矣漢凡諸郎皆掌更直執
戟宿衛諸殿門以侍衛之故通謂之侍郎若今之郎
官且非今六部侍郎之任今之侍郎其置自隋始
又曰歷代尚書郎各以曹名為稱省或謂之侍郎無
員外郎之號員外郎之置亦自隋始前代所云郎官
上應列宿蓋謂三署郎亦非今之尚書郎中也
蕙田案尚書六曹其名始于漢代至隋以吏
禮兵工四部及度支都官為六曹又改度支
為戶部都官為刑部六部之名實定于此戶
部在隋時本名民部史家以唐諱追改
又案漢之郎中令列于九卿而侍郎乃為其
屬後漢尚書侍郎三十六人尚書者官署之
稱侍郎則其官名也亦謂之尚書郎則郎與
侍郎可互稱矣梁時以郎中滿三歲勤職者
轉侍郎始分郎與侍郎為二隋初三十六侍
郎亦即唐二十四司郎中之任其後改諸司
侍郎為郎而别置六部侍郎以貳尚書唐世
又改郎為郎中自是侍郎始在郎中之上
門下省(納言二人給事黃門侍郎四人錄事通事令史各六人又有散騎常侍通直散騎常侍各四人)
(諫議大夫七人散騎侍郎四人員外散騎常侍六人通直散騎侍郎四人又有給事二十人員外散騎侍郎二)
(十人奉朝請四十人統城門尚食尚藥符璽御府殿内等六局開皇三年罷員外散騎常侍奉朝請煬帝時减)
(給事黃門侍郎員二人去給事之名置給事郎四人廢散騎常侍通直散騎常侍諫議大夫散騎侍郎以城門)
(殿内尚食尚藥御府五局隸殿内省十二年改納言為侍内)
内史省(監令各一人尋廢監置令二人侍郎四人舍人八人通事舍人十六人主事十人錄事四人開)
(皇三年增通事舍人十二員煬帝减侍郎二人舍人四人加置起居舍人二人改通事舍人為謁者臺職减主)
(書員置四人十二年改内史為内書)
蕙田案隋改侍中為納言又為侍内中書為
内史又為内書殿中為殿内避武元皇帝嫌
名
祕書省(監丞各一人郎一人校書郎十二人正字四人錄事二人領著作太史二曺著作曺置郎佐郎)
(校書郎正字太史曺置令丞司歷監候煬帝增置少監一人减校書郎為十人改太史局為監後又改監少監)
(為令少令增置佐郎四人又置儒林郎十人文林郎二十人)
殿内省(煬帝置監少監丞各一人掌諸供奉又有奉車都尉十二人統尚食尚藥尚衣尚舍尚乘尚輦)
(六局各置奉御直長尚衣舊御府也尚舍舊殿中局也城門校尉後改為郎自殿内省隸為門下省官)
内侍省(内侍内常侍各二人内給事四人内謁者監六人内寺伯十二人内謁者十二人寺人六人伺)
(非八人並用宦者領内尚食掖廷宫闈奚官内僕内府等局開皇十六年加置内主事二十人煬帝改内侍省)
(為長秋監置令少令各一人丞二人並用士人改内常侍為内承奉給事為内承直用宦者罷内謁者官領掖)
(廷宫闈奚官三署並参用士人後又置内謁者)
御史臺(大夫一人治書侍御史二人侍御史八人殿内侍御史監察御史各十二人錄事二人焬帝省)
(殿内御史增監察御史員十六人)
都水臺(使者丞各二人參軍三十人河堤謁者六十人錄事二人都水尉二人又領諸津尉丞開皇三)
(年廢都水臺入司農十三年復置仁夀元年改臺為監改使者為監煬帝初復為使者統舟檝河渠二署五年)
(又改使者為監加置少監後又改監少監為令少令)
謁者臺(大夫一人掌受詔勞問出使慰撫司朝謁者二人丞一人主簿錄事各一人又有通事謁者二)
(十人即内史通事舍人職也次有議郎通直將事謁者謁者皆掌出使後廢而置員外郎八十員尋又置散騎)
(承議通直宣德宣義徵事將仕常從奉信諸郎)
司隸臺(煬帝置大夫一人掌諸廵察别駕二人分察畿内刺史十六人廵察畿外諸郡從事四十人丞)
(主簿錄事各一人後罷司隸臺而留司隸從事之名不為常員臨時權攝以行)
太常光禄衛尉宗正太僕大理鴻臚司農太府九寺(並置)
(卿少卿各一人尋加太僕少卿一人各有丞主簿錄事等員開皇三年廢光禄寺入司農廢衛尉入太常尚書)
(省廢鴻臚亦入太常十二年復置祝太常寺有博士協律郎奉禮郎統郊社太廟諸陵太衣冠太樂清商鼓)
(吹太醫太卜廪犧等署後罷太祝衣冠清商三署以太祝員屬寺光禄寺統太官肴藏良醖掌醢等署衛)
(尉寺統公車武庫守宫等署驊太僕寺統驊騮乘黃龍廐車府典牧牛羊等署後以騮署入殿内典乘局改)
(龍廐曰典廐罷牛羊署博大理寺有正監評司直律博士明法獄掾尋罷監評律士後又改丞為勾檢官置評)
(事以鴻臚寺統典客司儀崇元三署後改典客曰典蕃又四方館隸焉司農寺統太倉典農平凖京市鈎)
(盾華林上林導官等署後罷典農華林二署以平凖京市隸太府太府寺統左藏左尚方内尚方右尚方司)
(染右藏黃藏掌冶甄官等署後分為少府監但管京都市五署及平凖左右藏等署)
杜氏佑曰三代以上分置六卿比周百事自秦及漢
雖事不師古猶制度未繁後漢有三公九卿而尚書
之權又益重矣魏晉以降職制日增後周依周禮置
六官而年代短促人情相習已久不能革其視聽故
隋氏復廢六官多依北齊之制官職重設庶務煩滯
如六尚書似周之六卿又更别立寺監則戶部與少
府分司徒職事禮部與太常分宗伯職事刑部與大
理分司寇職事工部與將作分司空職事自餘百司
之任多類於斯欲求理要實在簡省
國子寺(祭酒一人屬官有主簿錄事統國子太學四門書筭學各置博士助教學生開皇十三年改寺)
(為學仁夀元年罷國子學惟立太學一所煬帝改為國子監加置司業一人丞三人)
將作寺(大匠一人丞主簿錄事各二人統左右校署開皇二十年改寺為監以大匠為大監增置副監)
(煬帝初改為大匠少匠又統甄官署五年改大監少監十三年又改為令少令)
少府監(煬帝置監少監各一人丞二人統左尚右尚内尚司織司染鎧甲弓弩掌冶等署復改監少監)
(為令少令併司織司染為織染署廢鎧甲弓弩二署)
左右翊衛(本名左右衛)左右驍衛(本名左右備身府)左右武衛(依舊名)
左右屯衛(本名領軍府)左右禦衛(煬帝置)左右候衛(本名左右武候)是
為十二衛(煬帝所定各置大將軍一人將軍二人統諸鷹揚府改驃騎為鷹揚郎將車騎為鷹揚副)
(郎將大都督為校尉帥都督為旅帥都督為隊正增置隊副以貳之改親勲武三衛為三侍每衛置護軍四人)
(尋改為武賁郎將置武牙郎將六人副焉諸衛皆置長史錄事參軍司倉兵騎鎧曺等員翊衛府又有親侍鷹)
(揚府其府領親勲武三侍五年改副郎將為鷹擊郎將)左右備身府(本名左右領左右府置備)
(身郎將一人直齊二人統千牛左右司射左右各十六人置長史錄事司兵倉騎參軍等員有折衝果毅雄武)
(武勇諸郎將以統領驍果有司兵司騎二局)左右監門府(依舊名改將軍為郎將各一人直閤)
(六人官屬並同備身府統左右門尉候)
蕙田案唐十六衛及折衝果毅諸府名皆出
於此
行臺省(有尚書令僕射兵部度支尚書及丞各一人都事四人有考功禮部膳部兵部駕部庫部刑部)
(度支戶部金部工部屯田侍郎各一人每行臺置食貨農圃武器百工監副監各一人有丞錄事)
太子太師太傅太保少師少傅少保(開皇初置詹事二年罷)門
下坊(左庶子二人内舍人四人錄事二人主事令史四人統司經宫門内直典膳藥藏齊帥六局司經置)
(洗馬校書正字等員後减内舍人二人改正字為正書)典書坊(右庶子二人舍人通事舍人各)
(八人錄事二人主事令史四人内坊典内及丞各二人内廐尉二人後改舍人為管記舍人减四員改通事舍)
(人為宣令舍人)家令率更令僕(各一人是為三寺家令掌刑法食膳倉庫等事率更令掌)
(伎樂漏刻僕掌宗族親疎車輿騎乘各置丞錄事家令領食官典倉司藏三署僕寺領廐牧令煬帝改家令為)
(司府令)左右衛(各置率一人副率二人有長史司馬錄事諸曺參軍行参軍等員又各有直閤)
(直寝直齊直後等員煬帝改左右衛為左右侍罷直閤直齋員)左右宗衛(制官如左右衛無直)
(閤以下煬帝改左右宗衛為左右武侍)左右虞候(各置開府一人長史以下如左右衛而無)
(錄事參軍煬帝改開府為率并置副率)左右内(率副率各一人有長史司馬直長有千牛備身)
(有左右備身等員煬帝改千牛備身為司仗左右備身為主射左右)左右監門(各率一人副率)
(二人有長史司馬直長煬帝改監門率為宫門將直長為直事)
上柱國柱國上大將軍大將軍上開府儀同三司開府
儀同三司上儀同三司儀同三司大都督帥都督都督
總十一等國王郡王國公郡公縣公侯伯子男凡九等
(皇伯叔昆弟皇子為親王置師友各一人文學二人嗣王則無師友長史司馬諮議參軍事掾屬各一人又置)
(主簿錄事諸曺恭軍東西閤祭酒恭軍諸曺行恭軍典籖等員上柱國嗣王郡王以下僚佐曺掾以次逓减三)
(師三公府佐與柱國同二諸王國官有令大農各一人尉二人典衛八人常侍人侍郎四人廟長學官長各)
(一人食官廐牧長丞各一人典府長丞各一人舍人四人上柱國柱國公以下以次减省煬帝留王公侯三等)
(餘並廢又改國令為家令舍大長公主長公主公主置家令丞各一人主簿謁者人各二人郡王减主簿)
雍州(置牧屬官有别駕贊務州都郡正主簿錄事諸曺從事等員并佐史合五百二十四人)京
兆郡(置尹丞正功胄主簿以下并佐史合二百四十四人煬帝時京兆河南俱為尹設内史以貳之乂有)
(贊務)大興長安縣(置令丞正功曺主簿以下并佐史合一百四十七人煬帝時洛陽河南亦)
(為京縣)
州(分上上上中上下中上中中中下下上下中下下凡九等上上州置刺史長史司馬錄事參軍以下并佐)
(史合三百三十三人餘州吏屬以次减省)郡(亦分九等上上郡置太守丞尉正功曺主簿以下及佐史)
(合一百四十六人餘以次减省開皇三年罷郡以州統縣煬帝又罷州置郡郡分三等罷長史司馬置贊務一)
(人貳之舊有兵處則刺史帶諸軍事以統之至是别置都尉副都尉以領兵又加置通守一人位次太守改郡)
(贊務為丞位通守下)縣(亦分九等上上縣置令丞尉正功曺主簿以下及市領等員合九十九人餘以)
(次减)
杜氏佑曰自魏晉已後刺史多帶將軍開府則州與
府各置僚屬州官理民(别駕治中以下是)府官理戎(長史司馬等官)
(是)至隋以州為郡無復軍府則州府之吏變為郡吏
矣
顧氏炎武曰秦置御史以監諸郡漢省丞相遣史分
刺州不常置武帝元封五年初置十三州刺史魏晉
以後為刺史持節都督(魏志言自漢季以來刺史總統諸郡賦政于外非若曩時)
(司察之任而已)隋文帝開皇三年罷郡以州統縣(杜氏通典曰以州治)
(民職同郡守無復刺舉之任)自是刺史之名存而職廢後雖有刺
史皆太守之互名(有時改郡為州則謂之刺史有時改州為郡則謂之太守其實一也)
非舊刺史之職領一郡而已漢之刺史猶今之廵按
御史魏晉以下之刺史猶今之總督隋以後之刺史
猶今之知府及直隸知州也
古隋官制
五禮通考卷二百十七
