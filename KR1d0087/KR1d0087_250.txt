五禮通考卷二百四十
刑部尚書秦蕙田撰
軍禮八
校閱
蕙田案古者寓兵於農有校閱之禮有田獵
之禮考周禮大田之禮簡衆也又云聽師田
以簡稽春而振旅夏而茇舍秋而治兵冬而
大閱非徒以饁禽取獸供賓客宗廟之用而
已蓋安不忘危講武之儀即寓於游田之内
故校閱即田獵田獵即校閱二者不可分也
然觀月令講武飭事之文則其事亦有不為
田獵者即康成注亦未嘗與冬狩混而為一
也至春秋一經所書大閱治兵之事尤多蓋
列國多故臨戰而習武以是為權禮焉漢唐
以下其事益分古今異宜無容泥古也今分為
二門而於大司馬四時之狩悉歸之田獵云
春秋莊公八年公羊傳治兵者何出曰治兵入曰振旅
其禮一也皆習戰也
國語周語三時務農而一時講武故征則有威守則有
財
蕙田案以上總論
禮記月令孟冬之月天子乃命將帥講武習射御角力
(注為簡習之亦因營室主武士也)
仲冬之月飭死事(注飭軍士戰必有死志必疏因死氣之盛以飭軍士使戰者有死志故)
(曰飭死事也)
蕙田案以上王畿校閱之禮
春秋桓公六年秋八月壬午大閱(杜注齊為大國以戎事徵諸侯之戍嘉美)
(鄭忽而忽欲以有功為班首怒而訴齊人魯人懼之故以非時簡車馬疏公狩于郎公狩于禚皆書公大蒐)
(大閱不書公者周禮雖四時教戰而遂以田獵但蒐閱車馬未必皆因田獵田獵從禽未必皆閱車馬何則怠)
(慢之主外作禽荒豈待教戰方始獵也公及齊人狩于禚乃與鄰國共獵必非自教民戰以矢魚于棠非教戰)
(之事至為游戲而斥言公則狩于郎禚亦主為游戲故特書公也大蒐大閱國家之常禮公身雖在非為游戲)
(如此之類例不書公定十四年大蒐于比蒲邾子來會公公身在蒐而經不書公知其法所不書以其國家大)
(事非公私欲故也且比蒲昌間皆舉蒐地此不言地者蓋在國簡閱未必田獵昭十八年鄭人簡兵大蒐在于)
(城内此亦當在城内)左氏傳秋大閱簡車馬也公羊傳大閱
者何簡車徒也何以書蓋以罕書也(注大簡閱兵車使可任用而習之也)
(比年簡徒謂之蒐三年簡車謂之大閱五年大蒐車徒謂之大蒐)穀梁傳大閱者何
閱兵車也修教明諭國以道也平而修戎事非正也(注因)
(四時田獵以習用戎事平謂不因田獵無事而修之)
蕙田案杜預以大閱為因事習武何休以大
閱為五年定制二說不同然皆以為與田獵
異事書之於策非有所譏也觀孔氏正義自
明乃穀梁以為非正范甯以不因田獵貶之
恐非經意
莊公八年春王正月師次于郎以俟陳人蔡人甲午治
兵(杜注治兵于廟習號令將以圍郕兵疏周禮仲春教振旅仲秋教治兵穀梁云出曰治習戰也入曰振)
(旅習戰也釋天云出為治兵尚威武也入為振旅定尊卑也孫炎云出則幼賤在前貴勇力也入則尊老在前)
(復常法也彼言治兵振旅皆謂因田獵而選車徒教戰法習號令知此治兵亦是習號令此治兵于廟欲就尊)
(嚴之處使之畏威用命耳但軍旅之衆非廟内所容止應告于宗廟出在門巷習之昭十八年傳稱鄭人簡兵)
(大蒐將為蒐除注云治兵于廟城内地迫故除廣云是告于廟習于巷也下有圍郕知治兵為圍郕也沈云周)
(禮中秋治兵月令孟春云是月也不可以稱兵稱兵必天殃所以甲午治兵者以為圍郕故非時治兵猶如備)
(難而城雖非時不譏沈又云治兵之禮必須告廟告廟雖是内事治兵乃是外事故雖告廟仍用甲午且治兵)
(則征伐之類又為圍郕雖在郊内亦用剛日甲午治兵公羊以為治兵殺牲饗士卒)穀梁傳出
曰治兵習戰也入曰振旅習戰也治兵而陳蔡不至矣
(注師次于郎以俟陳人蔡人)兵事以嚴終故曰善陳者不戰此之謂
也善為國者不師(注道德齊禮鄰國望之歡如親戚何師之為)善師者不陣
(注師衆素嚴不須耀兵列陣)善陣者不戰(注軍陣嚴整敵望而畏之莫敢與戰)善戰者
不死(注役兵勝地故無死者)善死者不亡(注民盡其命無奔敵皆亡)
蕙田案以上魯校閱之禮
國語齊語管仲作内政而寄軍令制三軍有中軍之鼔
有國子之鼔有高子之鼔春以振旅秋以治兵是故卒
伍整于里軍旅整于郊
蕙田案以上齊校閱之禮
春秋昭公十四年左氏傳夏楚子使然丹簡上國之兵
于宗丘且撫其民分貧振窮長孤幼養老疾收介特救
災患宥孤寡救罪戾詰奸慝舉淹滯禮新敘舊祿勲合
親任良物官(注上國在國都之西西方居上流故謂之上國宗丘楚地特單身民收聚不使流散)
(物事也矛疏周禮司兵掌五兵鄭衆云五兵者戈殳戟酋矛夷鄭玄云步卒之五兵則無夷矛而有弓矢然)
(則兵者戰器之名戰必令人執兵因即名人為兵也此簡上國之兵謂簡料人丁之強弱于宗丘之地集而簡)
(之)使屈罷簡東國之兵于召陵亦如之(注兵在國都之東者)好于
邊疆息民五年而後用師禮也
蕙田案以上楚校閱之禮
僖公二十七年左氏傳楚子將圍宋使子文治兵于暌
(注子文時不為令尹故云使治兵習號令也暌楚邑也)終朝而畢不戮一人(注終朝自)
(旦及食時也子文欲委重于子玉故略其事)子玉復治兵于蒍(注子玉為令尹故蒍楚邑)
終日而畢鞭七人貫三人耳國老皆賀子文子文飲之
酒(注賀子玉堪其事)蒍賈尚幼後至不賀子文問之對曰不知
所賀子之傳政于子玉曰以靖國也靖諸内而敗諸外
所獲幾何子玉之敗子之舉也舉以敗國將何賀焉子
玉剛而無禮不可以治民過三百乘其不能以入矣苟
入而賀何後之有(注三百乘二萬二千五百人言子玉力小任重將不能以入其衆而治之)
(也苟子玉能入其衆而舉賀典未為後時而失禮言不勝其任不足賀)
蕙田案以上校閱失禮之事
右校閱
通典漢興設南北軍之備外命天下郡國選能引強蹶
張材力武猛者以為輕車騎士材官樓船常以立秋後
郊禮畢斬牲於東門以薦陵廟肄孫吳兵法六十四陣
每十月都試金革騎士各有員數
蕙田案劉昭注續漢志引魏書漢承秦制十
月會五營士為八乘進退名曰乘之晉志亦
曰都講
續漢禮儀志漢儀立秋之日自郊禮畢始揚威武斬牲
於郊東門以薦陵廟乘輿御戎輅白馬朱鬛躬執弩射牲
太宰命謁者各一人載以獲車馳送陵廟還宫遣使者
齎束帛以賜武官武官肄兵習戰陣之儀斬牲之禮名
曰貙劉兵官皆肄孫吳兵法六十四陣名曰乘之
晉書禮志既還公卿以下陳雒陽街乘輿到公卿以下
拜天子下車公卿親識顔色然後還宫
漢書文帝本紀十四年冬匈奴寇邊殺北地都尉卬遣
三將軍軍隴西北地上郡中尉周舍為衞將軍郎中令
張武為車騎將軍軍渭北車千乘騎卒十萬人上親勞
軍勒兵申教令賜吏卒
武帝本紀元封元年冬十月詔曰南越東甌咸伏其辜
西蠻北裔頗未輯睦朕將巡邊陲擇兵振旅躬秉武節
置十二部將軍親帥師焉行自雲陽北歴上郡西河五
原出長城北登單于臺至朔方臨北河勒兵十八萬騎
旌旗徑千餘里
郊祀志冬上議曰古者先振兵釋旅然後封禪遂北巡
朔方勒兵十餘萬騎還祭黃帝冢橋山釋兵凉如(注李竒曰)
(凉如地名)
後漢書世祖本紀建武六年初罷郡國都尉官
(劉氏攽曰郡有都尉國有中尉此時罷郡都尉耳不應有國字)
章如愚曰光武見翟義反隗囂叛皆以秋試勒車騎
誅守長以起事也是以罷郡國都尉無都試之法惟
京師肄兵如故
順帝本紀永建元年夏五月嚴飭障塞繕設屯備立秋
之後簡習戎馬冬十月庚寅遣黎陽營兵出屯中山北
界告幽州刺史令緣邊增置步兵列屯塞下調五營弩
師郡舉五人令教習戰射(注調選也五營五校也謂長水步兵射聲胡騎車騎五校)
尉
何進傳靈帝中平五年天下滋亂望氣者以為京師當
有大兵兩宫流血大將軍司馬許凉假司馬伍宕說進
曰太公六韜有天子將兵事可以威厭四方進以為然
入言之於帝於是乃詔進大發四方兵講武於平樂觀
下起大壇上建十二重五采華蓋高十丈壇東北為小
壇復建九重華蓋高九丈列步兵騎士數萬人結營為
陣天子親出臨軍駐大華蓋下進駐小華蓋下禮畢帝
躬擐介馬稱無上將軍行陣三匝而還詔使進悉領兵
屯於觀下是時置西園八校尉以小黃門蹇碩為上軍
校尉虎賁中郎將袁紹為中軍校尉屯騎都尉鮑鴻為
下軍校尉議郎曺操為典軍校尉趙融為助軍校尉淳
于瓊為佐軍校尉又有左右校尉帝以蹇碩壯健而有
武略特親任之以為元帥督司隷校尉以下雖大將軍
亦領屬焉
魏志武帝本紀建安十三年春正月作元武池以肄舟
師
晉書禮志獻帝建安二十一年魏國有司奏古四時講
武皆於農隙漢西京承秦制三時不講惟十月都試今
金革未偃士衆素習可無四時講武但以立秋擇吉日
大朝車騎號曰治兵上合禮名下承漢制奏可是秋閱
兵魏王親執金鼓以令進退
右漢
晉書禮志延康元年魏文帝為魏王是年六月立秋治
兵于東郊公卿相儀王御華蓋親令金鼓之節
魏志文帝本紀黃初六年十月行幸廣陵故城臨江觀
兵
明帝本紀太和元年冬十月丙寅治兵於東郊
蜀志後主建興十年亮休士勸農於黃沙作流馬木牛
畢教兵講武
右三國
晉書武帝本紀咸寧元年十一月癸亥大閱於宣武觀
三年十一月丙戌帝臨宣武觀大閱
太康四年十二月庚午大閱於宣武觀六年十二月
甲申大閱於宣武觀旬日而罷
禮志元帝太興四年詔左右衞及諸營教習依大習儀
作鴈羽仗
成帝本紀咸和元年十一月壬子大閱於南郊
文獻通考咸寧元年太康四年六年皆大閱習衆然
不自令進退自惠帝以後其禮遂廢成帝咸和中詔
内外諸軍戲兵於南郊之場故其地因名鬭場自後
蕃鎮桓庾諸方伯往往閱習朝廷無事焉
右晉
宋書文帝本紀元嘉二十年二月甲寅車駕於白下閱
武二十五年春正月庚寅詔曰安不忘虞經世之所
同治兵教戰有國之恒典故服訓明恥然後少長知禁
頃戎政雖修而號令未審今宣武場始成便可刻日大
習衆軍當因校獵肄武講事
孝武帝本紀孝建二年九月丁亥車駕於武場閱武
大明五年二月癸巳車駕閱武詔曰昔人稱人道何先
于兵為首雖淹紀勿用忘之必危朕以聽覽餘閒因時
講事坐作有儀進退無爽軍幢以下普量班錫七年
春正月癸未詔曰春蒐之禮著自周令講事之語書於
魯史所以昭宣德度示民軌則今歲稔氣榮中外寧晏
當因農隙葺是舊章可尅日於元武湖大閱水師并巡
江右講武校獵十一月癸巳車駕習水軍於梁山
南齊書武帝本紀永明二年八月戊申車駕幸元武湖
講武三年閏月戊午車駕幸宣武堂詔曰今親閱六
師少長有禮領馭群帥可量班賜四年九月戊辰車
駕幸琅邪城講武觀者傾都普頒酒肉
陳書後主本紀禎明四年秋九月甲午車駕幸元武湖
肄艫艦閱武宴羣臣賦詩
魏書昭成帝本紀建國五年秋七月七日諸部畢集設
壇埒講武馳射因以為常
道武帝本紀登國六年秋七月壬申講武於牛川八
年秋七月車駕臨幸新壇庚寅宴羣臣仍講武十年
八月帝親治兵於河南
皇始元年八月庚寅治兵於東郊
天興二年秋七月辛酉大閱於鹿苑享賜各有差五
年春正月帝聞姚興將寇邊庚寅大簡輿徒詔并州諸
軍積穀於平陽之乾壁六月治兵於東郊部分衆軍
明元帝本紀永興二年秋七月丁巳立馬射臺於陂西
仍講武教戰五年春正月己巳大閱畿内男子十二
以上悉集己卯幸西宫拔大渠帥四十餘人詣闕賜以
繒帛錦罽各有差乙酉詔諸州六十戶出戎馬一匹庚
寅大閱於東郊部署將帥以山陽侯奚斤為前軍衆三
萬陽平王熙等十二將各萬騎帝臨白登躬自校覽焉
二月戊申賜陽平王熙及諸王公侯將士布帛各有差
庚戌幸高柳川甲寅車駕還宫
太武帝本紀始光元年九月大簡輿徒治兵於東郊部
分諸軍五萬騎二年冬十月治兵於西郊四年夏
四月治兵講武
延和元年夏五月大簡輿徒於南郊九年九月乙酉
治兵於西郊十一年八月癸未治兵於西郊
文成帝本紀興安二年九月壬子閱武於南郊
冊府元龜太安四年七月壬子詔曰朕每歲以秋月閒
日命羣官講武平壌所幸之處必立宫壇糜費之功勞
損非一宜仍舊貫何必改作也
文獻通考文成帝和平三年因歲除大儺遂耀兵示武
更為制令步兵陳於南騎士陳於北各擊鐘鼔以為節
度其步兵所衣青赤黑黃别為部隊楯矟矛戟相次周
迴轉易以相赴就有飛龍騰蛇之變為車箱魚鱗四門
之陣凡十餘法跪起前卻莫不應節陣畢南北二軍皆
鳴鼓角衆盡大譟各令騎將六千人去來挑戰步兵更
進退以相拒擊南敗北捷以為威觀自後以為常
魏書孝文帝本紀延興四年八月戊申大閱於北郊
五年冬十月太上皇帝大閱於北郊
太和五年二月己酉講武於唐水之陽三月辛酉朔車
駕幸肆州癸亥講武於雲水之陽九月庚午閱武於南
郊大享羣臣十六年八月癸丑詔曰文武之道自古
並行威福之施必也相藉故三五至仁尚有征伐之事
夏殷明叡未舍甲兵之行然則天下雖平忘戰者殆不
教民戰可謂棄之是以周立司馬之官漢制將軍之職
皆所以輔文強武威肅四方者矣國家雖崇文以懷九
服修武以寧八荒然於習武之方猶為未盡今則訓文
有典教武闕然將於馬射之前先行講武之式可勅有
司豫修場埒其列陣之儀五戎之數别俟後勅十八
年八月丁未幸閱武臺臨觀講武十九年春正月壬
午講武於汝水之西大賚六軍二十年九月戊辰車
駕閱武於小平津癸酉還宫二十二年三月庚寅行
幸樊城觀兵襄沔耀武而還
宣武帝本紀景明三年九月丁巳車駕行幸鄴戊寅閱
武於鄴南
隋書禮儀志後齊常以季秋皇帝講武于都外有司先
萊野為場為三軍進止之節又别墠於北場輿駕停觀
遂命將簡士教衆為戰陣之法凡為陳少者在前長者
在後其還則長者在前少者在後長者持弓矢短者持
旌旗勇者持鉦鼓刀楯為前行戟槊者次之弓箭為後
行將帥先教士目使習見旌旗指揮之蹤發起之意旗
卧則教士耳使習金鼔動止之節聲鼔則進鳴金則止
教士心使知刑罰之苦賞賜之利教士手使習持五兵
之使戰鬭之備教士足使習跪及行列嶮泥之塗前五
日皆請兵嚴於場所依方色建旗為和門都墠之中及
四角皆建五采牙旗應講武者各集于其軍戒鼓一通
軍士皆嚴備二通將士貫甲三通步軍各為直陳以相
俟大將各處軍中立旗鼓下有司陳小駕鹵簿皇帝武
弁乘革輅大司馬介胄乘奉引入行殿百司陪列位定
二軍迭為客主先舉為客後舉為主從五行相勝法為
陣以應之
周書太祖本紀大統三年進太祖柱國大將軍五年
冬大閱於華隂九年冬十月大閱於櫟陽還屯華州
十年冬十月大閱於白水十一年冬十月大閱於
白水遂西狩岐陽
武帝本紀保定二年冬十月辛亥帝御大武殿大射公
卿列將皆會戊午講武於少陵原三年冬十月丁亥
上親率六軍講武於城南京邑觀者輿馬彌漫數十里
諸蕃使咸在焉
天和六年冬十月壬寅上親率六軍講武于城南
建德元年十一月丙午上親帥六軍講武城南二年
十一月辛巳帝親率大軍講武於城東癸未集諸軍都
督以上五十人於道會苑大射帝親臨射宫大備軍容
三年六月丁未集諸軍將教以戰陣之法十一月行
幸同州己巳大閱於城東十二月癸卯集諸軍講武於
臨臯澤
宣帝本紀宣政元年十一月己亥講武於道會苑帝親
擐甲胄
右南北朝
隋書文帝本紀開皇二年十二月辛未上講武於後園
煬帝本紀大業五年癸亥出臨津關渡黃河至西平陳
兵講武
通典隋大業七年征遼東衆軍將發御臨朔宫親授節
度每軍大將亞將各一人騎兵四十隊隊百人(百人置一纛十)
(隊為一團團有偏將一人第一團皆青絲連光甲鐵具装青纓拂建狻猊旗第二團絳絲連珠犀甲獸文具装)
(赤纓拂建豼貅旗第三團白絲連明光甲銑具装素纓拂建辟邪旗第四團烏絲連玄犀甲獸文具装建六駿)
(旗前部鼓吹一部大鼓小鼓及鼙長鳴中鳴等各十八具柵鼓金鉦各一具後部鐃吹一部鐃一面歌簫及笳)
(各四具節鼓一面篳篥横笛各四具大角十八具)又步卒八十隊分為四團團
有偏將一人(第一團每隊給青隼盪幡一第二團每隊給黃隼盪幡一第三團每隊給蒼隼盪幡)
(一第四團每隊給烏隼盪幡一長槊楯弩及甲眊等各稱兵數)受降使者一人(給二馬軺車一)
(乘白獸幡及節每一騎吏三人車輻自從十二人)承詔慰撫不受大將節制戰
前則為監軍軍將發候大角一通步卒第一團出營東
門東向陣第二團出營南門南向陣第三團出營西門
西向陣第四團出營北門北向陣陣四面團營然後請
團嚴駕立大角三通則鐃鼓俱振第一團引行隊間相
去各十五步次第二團次前部鼓吹次弓矢一隊各二
百騎建蹲獸旗爬槊二張大將在其次䩠馬二十匹次
大角次後部鐃吹次第四團受降使者次及輜重戎車
散兵等亦有四團第一輜重出收東面陣分為兩道夾
以行第二輜重出收南面陣夾以行第三輜重出收西
面陣夾以行第四輜重出收北面陣夾以行亞將領五
百騎建騰豹旗殿軍後至營則第一團騎陣於東面第
二團騎陣於南面鼓翊大將軍居中駐馬南面第三團
騎陣於西面第四團騎陣於北面合為方陣四方外向
步卒翊輜重入於陣内以次安營定四面陣者引入營
亞將率驍騎遊奕督察其安營之制以車外布間設馬
槍次施兵幕安内雜畜事大將亞將等各就牙帳馬步
陣與軍中散兵交為兩番五日而代於是每一日遣一
軍發相去四十里連營漸進二十四日續發而進首尾
相繼鼓角相聞旌旗亘九百六十里天子六軍次發兩
部前後先置又亘八十里通諸道合三十軍亘千四十
里諸軍各以帛為帶長尺五寸闊二寸題其軍號為記
御營内者合十衞三臺五省九寺並分隸内外前後左
右六軍亦各題其號不得自言臺省王公以下至於兵
馬私隸悉以綴於衣領名軍記帶諸軍並給幡數百有
餘事使人交相去來執以行執幡而離本軍者他軍騐
記帶知非本部兵則所在斬之
蕙田案此為征遼東事當屬出師然其儀節
實係將出兵之前先定其訓練簡閱之禮也
右隋
唐開元禮皇帝講武仲冬之月講武於都外前期十有
一日所司奏講武兵部承詔遂命將帥簡軍士有司先
芟萊除地為場方一千二百步四出為和門又於其内
墠地為步騎六軍營域處所左右廂各為三軍位上軍
在北中軍次之下軍在南東西相向中間相去三百步
五十步立表行凡立五行表間前後各相去五十步為
三軍進止之節又别墠地於北廂南向為車駕停觀之
處前三日尚舍奉御設大次及御座於其中如常儀前
一日講武將帥及士卒集於墠所禁止諠譁依方色建
旗為和門於都墠之中及四角皆建以五綵牙旗旗鼔
甲仗威儀悉備於墠所大將以下各有統帥如常式步
軍大將被甲胄乘馬教騎大將亦乘馬教習士衆為戰
隊之法講武日未明七刻搥一鼓為一嚴侍中奏開宫
殿門及城門未明五刻搥二鼓為再嚴侍中版奏請中
嚴文武官應從者俱先至文武官皆公服所司為小駕
依圖陳設未明二刻搥三鼓為三嚴諸衞各督其隊與
鈒戟以次入陳於殿庭諸侍衞之官各服其器服諸侍
臣俱詣西階下奉迎(侍中負璽如式)乘黃令進革輅於太極殿
前皇帝服武弁之服餘並如圜丘儀駕至墠所兵部尚
書介胄乘馬奉引至講武所入自都墠北和門兩步軍
之北當空南向黃門侍郎奏稱請降輅還侍位皇帝降
輅入大次而觀兵部尚書停於東廂西向三仗小退以
通觀路領軍減小駕騎士立於都墠之四周侍臣依左
右廂立於大次之前東西面北上文武九品以上皆公
服文東武西在侍臣之外十步重行北上諸州使人及
蕃客先集於都墠北和門外東方南方立於道東西方
北方立於道西皆向輅而立以北為上駕至和門奉禮
曰再拜在位者皆拜訖皇帝入次謁者引諸州使人鴻
臚卿引蕃客東方南方立於大次東北南向以西為上
西方北方立於大次西北南向以東為上若有觀者立
於都墠騎士仗外四周任意然後講武諸州使人及蕃
客立定吹大角一通中軍將各以鞞命鼔二軍俱擊鼔
三鼓有司偃旗步卒皆跪二軍諸帥果毅以上各集於
中軍大將旗鼓之下左廂中軍大將立於旗鼔之東西
面諸軍將立於旗鼔之南北面東上右廂中軍大將立
於旗鼓之西東面諸軍將立於旗鼓之南北面西上以
聽誓大將誓曰今行講武以教人戰進退左右一如軍
法用命有常賞不用命有常刑可不勉之誓訖左右三
軍各長史二人振鐸分巡以警衆諸果毅各以誓詞遍
告其所部遂聲鼔有司舉旗士衆皆起騎從皆行及表
擊鉦騎從乃止又擊三鼓有司偃旗士衆皆跪又擊有
司舉旗士衆皆起騎驟徒趨及表乃止整列位定東軍
一鼓舉青旗為直陣西軍亦鼓而舉白旗為方陣以應
之次南軍一鼓而舉赤旗為銳陣北軍亦鼓而舉黑旗
為曲陣以應之次東軍鼔而舉黃旗為圓陣西軍亦鼔
而舉青旗為直陣以應之次西軍鼓而舉白旗為方陣
東軍亦鼔而舉赤旗為銳陣以應之次東軍鼔而舉黑
旗為曲陣西軍亦鼓而舉黃旗為圓陣以應之凡陣迭
為主客先舉者為客後舉者為主從五行相勝之法為
陣以應之每變陣二軍各選刀楯之士五十人挑戰於
兩軍之前第一第二挑戰迭為勇怯之狀第三挑戰為
敵均之勢第四第五挑戰為勝敗之形每將變陣先鼔
而為直陣然後變從餘陣之法五陣畢兩軍俱為直陣
又擊三鼔有司偃旗士衆皆跪又聲鼔舉旗士衆皆起
騎馳徒走左右軍俱至中表相擬擊而還每退至一行
表跪起如前遂復本列侍中跪奏諸觀騎軍又侍中稱
制曰可侍中俛伏興二軍吹角擊鼔誓衆俱進及表乃
止皆如步軍唯無跪起耳騎軍東西迭為主客為五變
之陣皆如步軍之法每陣各八騎挑戰於兩陣之間如
步軍法五陣畢俱大擊鼓而前盤馬相擬擊而罷遂振
旅而還凡步騎二軍之士備則滿數省則半之損益隨
時唯不得減將帥凡相擬擊皆不得以刃相及凡步士
逐退過中表二十步而止不得過也騎士不在此例(若由)
(田狩則令講武軍士之外先期為圍觀訖乘馬鼓行親禽如别禮狩訖乘輅振旅而還如常儀)講武罷
侍中跪奏稱侍中臣具言講武禮畢請還俛伏興皇帝
降御輿侍衞如常儀皇帝升輅太僕御立授綏升訖勅
車右升千牛將軍升輅陪乘黃門侍郎奏請鑾駕發引
以下如圜丘還宫儀唯不作鼔吹不撞蕤賓解嚴訖將
士各還明日羣官奉參起居如别儀
蕙田案以上開元禮與隋書禮儀志有同者
今刪併又見唐書禮樂志亦不復複載
唐書兵志每歲季冬折衝都尉率五校兵馬之在府者
置左右二校尉位相距百步每校為步隊十騎隊一皆
卷矟幡展刃旗散立以俟角手吹大角一通諸校皆斂
人騎為隊二通偃旗矟解幡三通旗矟舉左右校擊鼔
二校合譟而進右校擊鉦隊少却左校進逐至右校立
所左校擊鉦隊少却右校進逐至左校立所右校復擊
鉦隊還左校復薄戰皆擊鉦隊各還大角復鳴一通皆
卷幡攝矢弛弓匣刃二通隊皆進三通左右校皆引還
蕙田案開元禮所載天子親自臨閱京師所
行也兵志所載折衝都尉臨閱郡國所行也
唐書高祖本紀武德元年十月辛丑大閱
冊府元龜唐高祖武德元年十月詔曰安人静俗文教
為先禁暴懲凶武略斯重比以喪亂日久黎庶凋殘是
用務本勸農冀在豐贍而人蠧未盡寇盜尚繁欲暢兵
威須加練習今農收已畢殺氣方嚴宜順天時申耀威
武可依别勅大集諸軍朕將躬自循撫親臨校閱
舊唐書高祖本紀武德五年十一月丙申幸宜州簡閱
將士八年十一月辛卯如宜州庚子講武於同官
九年三月幸昆明池習水戰
太宗本紀武德九年八月癸亥高祖傳位於皇太子太
宗即位九月丁未引諸衞騎兵統將等習射於顯德殿
庭謂將軍以下曰自古突厥與中國更有盛衰若軒轅
善用五兵即能北逐玁狁周宣馳驅方召亦能制勝太
原至漢晉之君逮於隋代不使兵士素習干戈突厥來
侵莫能抗禦致遺中國生民塗炭於寇手我今不使汝
等穿池築苑造諸淫費農民恣令逸樂兵士惟習弓馬
庶使汝鬭戰亦望汝前無横敵于是每日引數百人於
殿前教射帝親自臨試射中者隨賞弓刀布帛朝臣多
有諫者曰先王制法有以兵刃至御所者刑之所以防
萌杜漸備不虞也今引禆卒之人彎弧縱矢於軒陛之
側陛下親在其間正恐禍出非意非所以為社稷計也
上不納自是後士卒皆為精銳
唐書太宗本紀貞觀八年十二月丁卯從太上皇閱武
於城西
舊唐書高祖本紀貞觀八年是歲閱武於城西高祖親
自臨視勞將士而還
唐書高宗本紀顯慶二年十一月乙巳獵于滍南壬子
講武於新鄭
唐會要高宗顯慶二年十一月二十一日講武於滍水
之南行三驅之禮上設次於尚書臺以觀之(許州長史封道宏奏)
(言後漢南郡太守馬融講尚書于此因為名今請改為觀武臺從之)五年三月八日又講
武於并州城北上御飛閤羣臣臨觀之左衞大將軍張
延師為左軍左右驍武等六衞左羽林騎士屬焉左武
衞大將軍梁建方為右軍左右威武等六衞右羽林騎
士屬焉一鼓而誓衆再鼓而整列三鼓而交前左為曲
直圓銳之陣右為方銳直圓之陣三挑而五變步退而
騎進五合而各復許敬宗奏曰延師整而堅建方敢而
銳皆良將也上曰講閱者安不忘危之道也梁朝衣冠
甚盛人物亦多侯景以數千人渡江一朝瓦解武不可
黷人不可棄此之謂也
蕙田案此事亦見新唐書高宗本紀及冊府
元龜
冊府元龜麟德二年四月丙寅講武於邙山之陽帝御
城北門樓以觀之
文獻通考武太后聖歴二年欲以季冬講武有司請延
至孟春王方慶上疏曰謹案禮記月令孟冬之月天子
命將帥講武習射御角力此乃三時務農一時講武蓋
王者常事安不忘危之道也孟春之月不可以稱兵者
兵金也金性克木春盛德在木金氣以害盛德逆生氣
孟春行冬令則水潦為敗霜雪大摰首種不入案蔡邕
月令章句太隂休少陽尚微而行冬令以道水氣故水
潦至而敗生物也雪霜大摰催傷者也太隂干時雨雪
而霜故傷首種(謂宿麥也麥以秋種故謂之首種)今孟春講武是行冬
令以隂犯陽氣害發生之德臣恐水潦敗物霜雪損稼
宿麥不登無所收入也請至明年孟冬教習以順天道
從之
冊府元龜玄宗先天二年十月癸亥親講武於驪山之
下徵兵二十萬旌旗連互五十餘里戈鋋金甲照耀天
地列大陣於長川坐作進退以金鼓之聲節之三軍出
入號令如一帝親擐戎服持沈香大鎗立于陣前威振
宇宙長安士庶奔走縱觀填塞道路兵部尚書郭元振
以虧失軍容坐於纛下將斬之宰相劉幽求張說跪於
馬前諫曰元振翊戴上皇有大功於國雖犯軍令不可
加刑伏願寬宥以從人望帝乃赦之配流新州給事中
知禮儀事唐紹以草軍儀有失坐於纛下斬之禮畢乃
下制曰傳不云乎兵之設久矣所以威不軌而昭文德
聖人以興亂人以廢皆兵之由也故文事必有武備耀
德在於觀兵所以外清蠻貊内輯華夏其經濟之致歟
自有隋失道三靈改卜我唐受命百姓與能四罪而天
下服一戎而天下定航海梯山罔不率俾休牛歸馬永
不復用德逮羣物刑清百年然而制軍為旅先王分職
在祀與戎前史垂訓則未學也孰可棄之往以韋氏搆
逆兇魁作禍則我之宗祀危如綴旒故斬長蛇截封豨
戮梟獍掃攙槍使武之不修則兆人何人朕以薄德皆
奉聖謨濟邦家之多難畏君父之嚴旨自撫兹億兆若
臨淵谷雖重譯雲歸和親日至遂五兵之不教慮七德
之未康今蓋玄冬戒時農事爰隙驪山之下鴻門在望
横層阜以南屬耿長川而北流嚴霜初隕疾風始至以
時而命羣帥得地以講武功料其勝負詳其進退以振
國威用蒐軍實故披堅執銳干戈有容練卒陳師金鼓
有節上應於天也下順於人也三光之靈可接五行之
德斯用將孫吳不遠頗牧同時非熊所期怒蛙亦勸布
三令調九章且閱宣場之儀若觀莘墟之禮情兼慰賞
義宏寵錫惟此畿甸比經水旱總集士馬頗有煩勞中
念元元更資勤恤其講武使各賜物一百段將軍各八
十段中郎將各六十段郎將及左右軍長史各四十段
折衝果毅各三十段押官六品以下各二十段新豐百
姓宜免來年地税置頓使賜物一百段緣頓踏踐麥苖
給米酬直
開元二年八月辛巳上以河隴之故命有司大募壯勇
士從軍既募引見置酒於朝堂享之詔曰朕光宅四海
撫御百蠻屬疆場未寧軍國多費每欲指揮方略親率
軍師故召募爾等擬從朕行知爾等材力冠羣藝能拔
萃但以不教人戰豈知金鼓之聲授以兵律方辨干戈
之勢所以且遣薛訥等於隴右防禦使令教習爾等既
練韜鈐須明隊伍使投石拔劍以勵威鋒裹糧坐甲待
清逋寇若能因機立效遇敵邀勲酬以官榮必超格例
然後陪朕輿駕從戎塞垣俾爾先驅敬聽後命今宴勞
爾等并賜錢三千貫可節級領取即宜好去十月薛訥
克吐蕃帝遂停親征詔曰比來緣邊鎮軍每年更代兵
不識將將不識兵豈有緣路疲人蓋是以卒與敵其以
西北軍鎮宜加兵數先以側近兵人充並精加簡擇其
有勞考等色所司其以條例奏聞戰兵别簡為隊伍專
令教練不得輒有使役仍令兵部侍郎裴璀太常少卿
姜晦往軍州計會便簡支配有見集後軍兵宜令兵部
侍郎韋抗紫微舍人王珽即簡擇以聞
八年八月詔曰國家偃武教修文德百年於兹矣自運
屬清平人忘争戰俎豆之事嘗聞之矣軍戎之禮我所
未暇且五材並用誰能去兵四方雖安不可忘戰故周
禮以軍禁糾邦國以蒐狩習戎旅不教人戰是為棄之
宜差使於兩京及諸州且揀取十萬人務求灼然驍勇
不須限以蕃漢皆放番役差科惟令團伍教練辨其旗
物簡其車徒習攻取進退之方陳威儀貴賤之等俾夫
少長有禮疾徐有節將以伐叛懷服將以保大定功叶
于師貞以宏武備應須集期及有蠲免所司明為條制
别作優異法奏聞仍勅幽州刺史邵寵於幽易兩州選
二萬灼然驍勇者充幽州經略軍健兒不得雜使租庸
資課並放免
肅宗至德二載八月帝在鳳翔癸巳六軍大閱帝御府
城樓觀軍陣之容
舊唐書肅宗本紀至德三載正月庚寅大閱諸軍於含
元殿庭上御棲鸞閣觀之
冊府元龜代宗寳應元年九月壬寅大閱兵馬於鳴鳳
門街
舊唐書代宗本紀大歴九年四月乙酉詔郭子儀等大
閱兵師以備吐蕃
德宗本紀貞元十六年春正月庚子朔乙巳上閱兵於
麟德殿前
冊府元龜宣宗大中五年五月勅如聞諸道軍將及官
健兒等近日所在將帥多務因循當召募之時巳不選
擇及收補之後曾莫教招遂使名在戎行少能知其弓
矢職居列校罕見識於韜鈐緩急忽有徵差便取現在
應數惟憂就役豈暇圖功虚費資糧莫克讎敵為弊頗
久須有舉明自今以後委諸道觀察節度都防禦團練
經略等使每道慎擇會兵法及能弓馬解槍弩及筒射
等軍將兩人充教練使每年至合教習時分番各以本
藝閱試其間或有伎藝超異者量加優賞仍作等第節
級與進改職名每至年終都具所教習焉步及各執所
藝人數申兵部及中書門下仍委兵部簡勘都開件奏
聞所冀各盡伎能自成勁銳其支部有兵處亦委本道
點簡訓練准詔處分
右唐
五代史梁太祖本紀開平元年冬十月己未講武於繁
臺
霍存傳太祖已即位閱騎兵於繁臺顧諸將曰使霍
存在豈勞吾親閱耶諸軍寧復思之乎它日語又如
此
開平四年春正月丁未講武於榆林
乾化元年八月戊寅大閱於興安鞠場冬十月丙子大
閱於魏東郊
唐莊宗本紀天祐十有五年八月大閱於魏東郊
冊府元龜明宗天成二年十月癸未御興教門觀兵自
卯至午隊伍方絶
晉高祖天福二年十月勅習戰講武歴代通規選士練
兵其來舊制宜以每年農隙時講武仍准令式處分
五代史晉出帝本紀開運元年春正月辛卯講武於澶
州二年二月丙子大閱於戚城
周世祖本紀顯德元年三月壬辰次澤州閱兵於北郊
右五代
宋史禮志閱武仍前代制太祖太宗征伐四方親講武
事故不盡用定儀亦不常其處鑿講武池朱明門外以
習水戰復築講武臺城西楊村秋九月大閱與從臣登
臺觀焉真宗詔有司擇地含輝門外之東武村為廣場
憑高為臺臺上設屋搆行宫其夜三鼓殿前侍衞馬步
諸軍分出諸門詰旦帝乘馬從官並戎服賜以窄袍至
行宫諸軍陣臺前左右相向步騎交屬亘二十里諸班
衞士翼從于後有司奏成列帝升臺東向御戎帳召從
臣坐觀之殿前都指揮使執五方旗以節進退又於兩
陣中起候臺相望使人執旗如臺上之數以相應初舉
黃旗諸軍旅拜舉赤旗則騎進舉青旗則步進每旗動
則鼓駴大譟聲震百里外皆三挑乃退次舉白旗諸軍
復再拜呼萬歲遂舉黑旗以振旅軍於左者略右陣以
還由臺前出西北隅軍於右者略左陣以還由臺前出
西南隅並凱旋以退乃召從臣宴教坊奏樂回御東華
門閱諸軍還營鈞容奏樂於樓下復召從臣坐賜飲明
日又賜近臣飲於中書諸軍將校飲於營中内職飲於
軍器庫諸班衞士飲於殿門外
兵志訓練之制禁軍月奉五百以上皆日習武技三百
以下或給役或習技其後别募廂兵亦閱習武技號教
閱廂軍戍川廣者舊不訓練嘉祐以後稍習焉凡諸日
習之法以鼔聲為節騎兵五習步兵四習以其坐作進
退非施於兩軍相當者然自宋初以來諸軍皆用之
宋史太祖本紀建隆元年十一月丁未命諸軍習戰艦
於迎鑾三年十月丙戌幸太清觀遂幸造船務觀習
水戰己亥幸岳臺命諸軍習騎射
乾德四年四月庚寅出内錢募諸軍子弟鑿習戰池乙
巳幸玉津園閱諸軍騎射六月己酉命習水戰於新池
七月丁卯幸武成王廟遂幸新池觀習水戰
文獻通考開寳九年四月幸金明池習水戰上御水心
殿命從臣列坐以觀戰艦角勝鼓譟以進往來馳突為
迴旋擊刺之狀顧謂侍臣曰兵棹之技南方之事也今
已平定固不復用但時習之不忘武功耳迄真宗朝歲
習不輟
太宗本紀太平興國二年秋九月辛亥幸講武臺大閱
崔翰傳太平興國二年秋講武於西郊時殿前都指
揮使楊信病瘖命翰代之翰分布士伍南北綿亘二
十里建五色旗號令將卒望其所舉以為進退六師
周旋如一上御臺臨觀大悦以藩邸時金帶賜之謂
左右曰晉朝之將必無如崔翰者
文獻通考太平興國二年將伐太原詔築講武臺於西
郊九月大閱上與從官登而觀焉是冬又觀飛山兵射
連弩發機石於臺下
宋史太宗本紀太平興國五年三月庚午幸講武池觀
習樓船十二月甲戌大閱遂宴幄殿
山堂攷索太平興國九年上親閱諸軍參考勞績升
絀之上曰兵雖衆苟不簡閱即與無兵同先帝訓練
之方咸盡其要朕因講習漸至精銳倘統帥得人何
敵不克
兵志至道元年帝閱禁兵有挽彊弩至一石五斗連二
十發而有餘力者顧謂左右曰今宇内阜安材武間出
弧矢之妙亦近代罕有也又令騎步兵各數百東西列
陳挽強彀弩視其進退發矢如一容止中節因曰此殿
庭間數百人爾猶兵威可觀況堂堂之陣數萬成列者
乎
曲洧舊聞真宗咸平二年秋大閱其日殿前侍衞馬
步軍二十萬是夜三鼓初分出諸門遲明乃絶詰旦
上按轡出東華門從行臣僚並賜戎服既回御東華
門閱諸軍還營奏樂於樓下
真宗本紀咸平三年春正月丁亥幸紫極宫還登子城
閱騎射夏四月閱河北防城舉人康克勤等擊射十二
月丁巳閱武藝遂宴射苑中六年十一月己亥閱捧
日軍士教三陣於崇政殿
山堂攷索太宗祥符六年詔在京諸軍選江淮水卒
於金明池按試戰櫂立為水虎翼軍置營於側其江
浙淮南諸州亦令准此選卒置營初太祖立神衞水
軍及江淮平定不復舉上以兵備不可廢故復置焉
兵志明道二年樞密使王曙言本廂下軍止給役而未
嘗習武技宜取材勇者訓肄升補禁軍上可其奏
仁宗康定元年帝御便殿閱諸軍陣法議者謂諸軍止
教坐作進退雖整肅可觀然臨敵難用請自今遣官閱
陣畢令解鐙以弓弩射營置弓三等自一石至八斗弩
四等自二石八斗至二石五斗以次閱習詔行之陜西
河東河北路是歲詔教士不袵帶金革緩急不足以應
敵自今諸軍各予鎧甲十馬甲五令迭披帶又命諸軍
班聽習雜武技勿輒禁止
慶歴元年徙邊兵不教者於内郡俟習武技即遣戍邊
二年諸軍以射親疎為賞罰中的者免是月諸役仍
籍其名闕校長則按籍取中多者補樞密直學士楊楷
請教騎兵止射九斗至七斗三等弓畫的為五暈去的二
十步引満即發射中者視暈數給錢為賞騎兵佩劈陣
刀訓肄時以木捍代之奏可四年詔騎兵帶甲射不
能發矢者奪所乘馬與本營藝優士卒韓琦言教惟事
體容及彊弓不習射親不可以臨陣臣至邊嘗定弓弩
挽彊蹠硬射親格願行諸軍立賞肄習歲以春秋二時
各一閱諸營先上射親吏卒之數命近臣與殿前馬步
軍司閱之其射親入第四至第七等量先給賜入第三
等以上及挽彊蹠硬中格悉引對親閱等數多者其正
副指揮使亦第賜金帛詔以所定格班教諸軍四年遣
官以陜西陣法分教河北軍士五年密詔益利梓䕫
路鈐轄司以弓弩習士卒候民間觀聽䆮熟即便以短
兵日教三十人十日一易知并州明鎬言近臣籍諸營
武藝之卒使帶甲試充竒兵外為三等庶幾主將悉知
軍中武技強弱臨敵可用詔頒其法三路范仲淹請以
帶甲射一石充竒兵餘自九斗至七斗第為三等射力
及等即升之詔著為令六年詔諸軍夏三月母教弓
弩止習短兵又詔以春秋大教弓射一石四斗弩彍三
石八挺槍刀手勝二人者立為武藝出衆格中者本營
闕階級即以次補
至和元年詔諸軍選將校武藝以射親為上韓𤦺又言
奉詔軍士弩彍四石二斗并弓箭槍手應舊規選中者
即給挺補守闕押官然則排連舊制為虚文矣請三路
兵遇春秋大教武技出衆者優給賞物免本營他役候
階級闕如舊制選補奏可
仁宗本紀至和二年七月辛巳詔河北諸道總管分遣
兵官教閱所部軍
兵志治平二年詔河北戰卒三十萬一千陜西四十五
萬九百并義勇等委總管司訓練毋得冗占
神宗熙寧元年詔曰國家置兵以備戰守而主官之兵
冗占者衆肄習弗時或誤軍事帥臣按撫監司其察所
部有占兵不如令者以聞十月樞密院請陜西河東選
三班使臣及士人任殿侍者以為河北諸路指使教習
騎軍或言河朔兵有教閱之名而無其實請教法於其
軍久而弗能者罷為廂軍奏可二年帝嘗語執政並
邊訓練士卒何以得其精熟安石對曰京東所教兵已
精強願陛下推此法以責邊將間詔其兵親臨閱試訓
練簡閱有不如詔者罰之而賞其能者賞不遺賤罰不
避貴則法行而將吏加勸士卒無不奮勵矣九月選置
指使巡教諸軍殿前司四人馬步軍司各三人
山堂攷索神宗熙寧二年樞密院言廂軍近已團結教
閱武藝欲給威邊指揮請以州軍大小定人數自三百
人至百人仍改軍額淮南曰壯武江南曰雄武荆湖曰
静江兩浙曰崇節福建曰保節並加教閱二字於軍額
上從之
宋史兵志熙寧三年帝親閱河東所教排手進退輕捷
不畏矢石遂詔殿前司步軍指揮當出戍者内擇槍刀
手伉健者百人教如河東法藝精者役使以優奬之
五年四月詔在京殿前馬步諸軍巡教使臣並以春秋
分行校試射命中者第賜銀楪兵房置籍考校以多少
定殿最五月詔以涇原路蔡挺衙教陣隊於崇政殿引
見仍頒諸路其法五伍為隊五隊為陣陣横列騎兵二
隊亦五伍列之其出皆以鼓為節束草象人而射焉中
者有賞馬步皆前三行槍刀後二行弓弩附隊以虎蹲
弩牀子弩各一射與擊刺迭出皆聞金即退預籍人馬
之彊者隠於隊中遇可用則别出為竒帝以其點閱周
悉常有出野之備故今頒行
李氏燾長編神宗閱左蔵庫副使开斌所教排手於
崇政殿乃命殿前步軍司擇驍健者依法教習自是
營屯及更戍諸軍畿甸三路民兵皆隨伎藝召見親
閱焉凡閱試禁衞戍軍民兵總率第其精觕賜以金
帛而超等高者至命為吏選官其典領者優加職秩
涇原經略蔡挺肄習諸將軍馬點閱周悉隊伍有法
入為樞密副使因言於上而引試之舊以七軍營陣
校試而分數不齊前後牴牾命校試官采綴定為八
軍法及軍法成頒行諸路既又定九軍法以一軍營
陣即城南好草坡閱之皆有賞賚其按閱砲場連弩
及便坐日閱召募新軍時令習戰如故事
文獻通考神宗諭近臣曰黃帝始置八陣法敗蚩尤於
涿鹿諸葛亮造八陣圖於魚復平沙之上壘石為八行
晉桓温見之曰常山蛇勢也文武皆莫能識之此即九
軍陣法也後至隋韓擒虎深明其法以授其甥李靖靖
以時遇久亂將臣通曉其法者頗多故造六花陣以變
九軍之法使世人不能曉之大抵八陣即九軍九軍者
方陣也六花陣即七軍七軍者圓陣也蓋陣以圓為體
方陣者内圓而外方圓陣即内外俱圓矣故以圓物驗
之則方以八包一圓以六包一此九軍六花陣之大體
也七軍者左右虞候軍各一為二虞候軍左右廂各二
為四廂軍與中軍共為七軍八陣者加前後二軍共為
九軍本朝祖宗以來置殿前馬步軍三帥即中軍前後
軍帥之别名而馬步軍都虞候是為二虞候軍天武捧
日龍神衞四廂是為四廂軍也中軍帥總制九軍即殿
前都虞候專總中軍一軍之事務是其名實與古九軍
及六花陣相符而不少差也今論兵者俱以唐李筌太
白隂經中所載陣圖為法失之遠矣朕嘗覽近日臣僚
所獻陣圖皆妄相眩惑無一可取果如此輩之說則兩
敵相遇必須遣使豫約戰日擇一寬平之地仍夷阜塞
壑誅草伐木如射圃教場方可盡其法耳以理推之知
其不可用也決矣今可約李靖法為九軍營陣之制然
李筌之圖乃營法非陣法也朕採古之法酌今之宜曰
營曰陣本出於一法而已止曰營行曰陣在竒正言之
則營為正陣為竒也於是以八月大閱八軍陣於城南
荆家陂已事拆營回軍賜遂等以下指揮焉步諸軍銀
絹有差
宋史兵志六年詔河北四路承平日久重於改作遂因
循益隳軍制其以京東武衞等六十二營隸屬諸路分
番教習餘兵並分遣主兵官訓練九月詔自今巡教使
臣校殿最雖以十分為率其事藝第一等及九分以上
或射親及四分雖殿除其罰第二等事藝及八分或射
親不及三分雖最削其賞十月選涇原土兵之善射者
以教河朔騎軍馳驟野戰帝曰裁併軍營凡省軍員四
千餘人此十萬軍之資也儻訓練精勇人得其用不惟
勝敵亦以省財安石等曰陛下頻年選擇使臣專務訓
練間御便殿躬親試閱賞罰既明士卒皆奮觀其技藝
之精一人為數夫之敵此實國家安危所繫也是時帝
初置内教法旬一御便殿閱武校程其能否而勸沮之
士無不争勸者七年詔教閱戰法主將度地之形隨
宜施行二月詔自今歲遣一使按視五路安撫使以下
及提舉教閱諸軍義勇保甲官課其優劣以聞而誅賞
之七年命呂惠卿曾孝寬比校三五結隊法十月以
新定結隊法并賞罰格及置陣形勢等遣近侍李憲付
趙卨曰陣法之詳已令憲面諭今所圖止是一小陣卿
其從容析問憲必一一有說然置陣法度久失其傳今
朕一旦據意所得率爾為法恐有未盡宜無避忌但具
奏來繼又詔曰近令李憲齎新定結隊法并賞罰格付
卿同議可否因以團立將官更置陣法卿必深悉朝廷
經畫之意如近日可了宜令李憲齎赴闕卨奏曰置陣
之法以結隊為先李靖以五十人為一隊每三人自相
得者結為一小隊合三小隊為一中隊合五中隊為一
大隊餘押官隊頭副隊頭左右傔旗五人即充五十並
相依附今聖制每一大隊合五中隊五十人為之中隊
合小隊九人為之小隊合三人為之亦擇心意相得者
又選壯勇善槍者一人為旗頭令自擇如已藝心相得
者二人為左右傔自選勇悍者一人為引戰又選軍校
一人執刀在後為擁隊凡隊内一人用命二人應援小
隊用命中隊應援中隊用命大隊應援大隊用命小隊
應援如通撓觀望不即赴救致有陷失者本隊委擁軍
校次隊委本轄隊將審觀不救所由斬之其有不可救
或赴救不及或身自受敵體被重創但非可救者皆不
坐其說雖與古同而用法尤為精密此蓋陛下天錫勇
智不學而能也然議者謂四十五人而一長不若五人
而一長之密且以五人而一長即五十人而十長也推
之于百千萬則為長者多而統制不一也至如周制五
人為伍屬之比長五伍為兩屬之閭胥四兩為卒屬之
族師五卒為旅屬之黨正五旅為師屬之州長五師為
軍屬之命卿此猶今之軍制百人為都五都為營五營
為軍十軍為廂自廂都指揮而下各有節級有員品亦
昔之比長閭胥族師黨正之任也議者謂什伍之制於
都法為便然都法恐非臨陣對敵決勝之術也况八陣
之法久失其傳聖制一新稽之前聞若合符節夫法一
定易以制人敵好擊虚吾以虚形之敵好背實吾以實
形之然而所擊者非其虚所背者非其實故逸能勞之
飽能飢之此所謂致人而不致於人也七月詔諸路安
撫使各具可用陣隊法及訪求知陣隊法者以聞九月
崇儀使郭固以同詳定古今陣法賜對於是内出攻守
圖二十五部付河北
蕙田案志稱太宗選州兵壯勇者補禁衞餘
留本城於是兵勢重於内輕於外本城但更
戍而不教閱矣故陳傅良言熙寧按天下廂
軍之籍五十萬人皆不足戰而教閱之法起
教閱者拔之廂軍之中而排立在就糧禁軍
之下於是禁軍始遍天下然吾觀神宗教閱
之法如此其詳矯前人之弊防兵力之弱如
此其至而當時如王韶輩僅能小得志於南
詔瀘夷而已至以當西夏動輒敗北李復圭
李信劉甫挫衂於前韓綘种諤李憲高遵裕
王中正劉昌祚徐禧曲珍等喪師於後諸將
濫邀功賞皆以城築而已然則當日教閱亦
徒有其名未嘗獲一勁旅之用也故太宗之
失失在略外而不在置禁軍之多神宗之失
失在務名而不在更廂兵之制
八年詔在京諸軍營屯迫隘馬無所調習比剏四教場
益寬大可以馳騁其令騎軍就教者日輪一營以馬走
驟閱習五月臧景陳馬射六事一順騣直射二背射三
盤馬射四射親五野戰六輪弄各為說以曉射者詔依
此教習八月帝令曾孝寬視教營陣大閱八軍陣於荆
家陂訖事大賞
神宗本紀熙寧九年十月乙未詔東南諸路教閱新軍
兵志元豐元年十月詔立在京校試諸軍技藝格第為
上中下三等步射六發而三中為一等二中為二等一
中為三等馬射五發驟馬直射三矢背射二矢中數等
如步射弩射自六中至二中牀子弩及砲自三中至一
中為及等並賞銀有差槍刀并標排手角勝負計所勝
第賞其弓弩墜落或縱矢不及堋或挽弓破體或局而
不張或矢不滿或弩蹠不上牙或擭不發或身倒足落
並為不合格即射已中賞餘箭不合格者降一等無可
降者罷之是月賈達燕達等言近者增損東南排弩隊
法與東南所用兵械不同請止依東南隊法以弩手代
小排若去敵稍遠則施箭近則左手持弩如小排架隔
右手執刀以備斬伐與長兵相參為用詔可其槍手仍
以標排兼習十一月西京將劉元言馬軍教習不成請
降步軍又不成降廂軍乃下令諸軍約一季不能學者
如所請降之十二月詔開封府界京東西將兵十人以
一人習馬射受教於中都所遣教頭在京步軍諸營弓
箭手亦十人以一人習馬射受教於教習馬軍所藝成
則展轉分教於其軍二年四月遣内侍石得一閱視
京西第五將所教馬軍五月得一言其教習無狀詔本
將陳宗等具析宗等引罪帝責曰朝廷比以四方驕悍
為可虞選置將臣分總禁旅俾時訓肄以待非常至於
部勒規模悉經朕慮前後告戒已極周詳使宗等稍異
木石亦宜略知人意尸禄日久既頑且慵苟遂矜寬實
難勵衆可並勒停是月詔殿前步軍司兵各置都教頭
掌隸教習之事弩手五營弓箭手十營槍刀槍標排手
五營各選一人武藝優者奏補逐司各舉散直二人為
指使罷巡教使臣是日詔河東陜西諸路舊制馬軍自
十月一日馳射野戰至穀雨日止塞上地凉自今教起
八月止五月一日七月詔諸路教閱禁軍毋過兩時九
月内出教法格并圖象頒行之步射執弓發矢運手舉
足移步及馬射馬使蕃槍馬上野戰格鬭步用標排皆
有法象凡千餘言使軍士習誦焉十一月始立府界
集教大保長法以昭宣使入内侍省副都知王中正東
上閤門使狄諮兼提舉府界教保甲大保長總二十二
縣為教場十一所大保長凡二千八百二十五人每十
人一色事藝置教頭一凡禁軍教頭二百七十都教頭
三十使臣十弓以八斗九斗一石為三等弩以二石四
斗二石七斗三石為三等馬射九斗八斗為二等其材
力超拔者為出等當教時月給錢三千日給食官予戎
械戰袍具銀楪酒醪以為賞犒三年大保長藝成乃
立團教法以大保長為教頭教保丁焉凡一都保相近
者分為五團即本團都副保正所居空地聚教之以大
保長藝成者十人滚教五日一周五分其丁以其一為
騎二為弓三為弩府界法成乃推之三路各置文武官
一人提舉河北則狄諮劉定陜西則張山甫河東則黃
廉王崇極以封樁養贍義勇保甲錢糧給其費是歲引
府界保甲武藝成帝親閱錄用能者餘賜金帛
神宗本紀元豐四年三月乙巳命官閱九軍營陣法於
京城南戊申大閱九月壬寅閱河北保甲於崇政殿官
其優者三十六人
蕙田案熙豐教閱之法何紛紛也宋之初制
所重者禁軍廂軍令二者勢無畸重訓練必
精自足以壯威戡亂鄉兵蕃兵備數而已韓
魏公刺陜西義勇而鄉兵日增然害猶未甚
也浸假變為王安石之保甲法一切募荷耡
之農氓游手之無賴為之而鄉兵之冗甚矣
於是或立集教法或立團教法或頒教閱新
法或遣提舉或遣近臣内侍長為保長丁為
保丁於是元豐四年祗就河北河東陜西路
會校保甲都保凡三千二百六十六正長壯
丁凡六十萬一千九百四十五其時綜計繋
籍義勇保甲及民兵直至七百一十八萬三
千二十八人歲費緡錢至幾百萬又有銀楪
賞錢之賜此皆在常額之外者也夫廂軍取
之欲精教之欲熟不此之求而别立名目多
為擾費因廂兵之冗占而為保甲因保甲之
新募而施教法因教法之專於保丁而廂兵
益以懈弛此非熙豐之弊政而何
又案志稱四年改五路義勇為保甲則是時
義勇即保甲也五路當即河北河東陜西京
東京西
兵志元豐四年以九軍法一軍營陣按閱於城南好艸
坡已事奬諭熙寧七年詔已降五陣法令諸將教習其
舊教陣法並罷蓋九軍營陣為方圓曲直銳凡五變是
為五陣
神宗本紀元豐六年正月御崇政殿閱武士七年三
月庚申御崇政殿大閱
兵志元祐元年四月右司諫蘇轍上言諸道禁軍自置
將以來日夜按習武藝將兵皆早晚兩教新募之士或
終日不得休息今平居無事朝夕虐之以教閱使無遺
力以治生事衣食殫盡憔悴無聊緩急安得其死力請
使禁軍除新募未習之人其餘月止一教是月朝請郎
任公裕言軍中誦習新法愚懵者頗以為苦夫射志於
中而擊刺格鬭期於勝豈必盡能如法樞密院亦以為
元降教閱新法自合教者指授不當令兵衆例誦詔從
之九月樞密院奏異時馬軍教御陣外更教馬射其法
全隊馳馬皆重行為之字透空發矢可迭出最便利近
歲專用順鬃直射抺鞦背射法止可輕騎挑戰即用衆
乃不能重列非便請自今營閱排日馬軍之字射與立
背射隔日互教詔可
哲宗本紀元祐二年七月幸亥夏人寇鎮戎詔府界三
路教閱保甲
兵志三年五月罷提舉教習馬軍所
哲宗本紀元祐五年十二月丙辰禁軍大閱賜以銀楪
匹帛
兵志紹聖元年三月樞密院言禁軍春秋大教賞法每
千人增取二百一十人給賞有差從之三年五月詔
在京府界諸路禁軍格鬭法自今並依元豐條法教習
七月詔選弩手兼習神臂弓八月詔殿前馬步軍司見
管教頭别選事藝精強通曉教像體法者展轉教習其
弓箭手馬步射射親用點藥包指及第二指知鏃並如
元豐格法是月又詔復神臂弓射法為百二十步
徽宗本紀崇寧四年九月乙巳詔京畿三路保甲並於
農隙教閱
兵志大觀元年詔以五陣法頒行諸路
蕙田案五陣法謂方陣圓陣曲陣直陣銳陣
也五陣法前此曾罷矣崇寧大觀間紹復熙
豐故有此命
政和元年三月詔春秋大教諸軍弓弩斗力並依元豐
舊制四年五月臣僚上言神臂弓垜遠百二十步給
箭十隻取五中為合格軍中少得該賞恐惰於習射送
殿前馬步軍司勘會將中貼箭數並改為上垜其一中
貼此兩上垜從之五年三月詔自今敢占留將兵不
赴教閱並以違御筆論不按舉者如其罪十一月臣僚
言春秋大教諸軍弓弩上取斗力高強其射親中多者
激賞太薄無以為勸詔依元豐法八年詔州郡禁軍
出戍外常留五分在州教閱從毛友之請也
重和元年正月兵部侍郎宇文粹中進對論訓練不精
多充雜役帝曰祖宗軍旅之法最為密緻神考尢加意
訓習近來兵官䆮以弛慢古者春振旅夏苃舍秋治兵
冬大閱皆于農隙以講事大司馬教戰之法大宗伯大
田之禮細論周制大抵軍旅之政六卿無有不總之者
今士人作守倅任勸農事不以勸耕稼為職管軍府事
不以督訓練為意自今如役使班直及禁衞者當差人
捉探懲戒更候日長即親御教閱激賞尋以粹中所奏
參照條令行之
宣和三年四月立騎射賞法其背射上垜中貼者依步
射法推賞
欽宗本紀靖康元年冬十月己酉閱砲飛山營
兵志靖康元年二月詔軍兵久教習汰冗濫今三衙與
諸將招軍惟務增數希賞但及等格不問勇怯招收既
不精當教習又不以時雜色占破十居三四今宜招兵
之際精加揀擇既係軍籍專使教習不得以雜色拘占
又神臂弓馬黃弩乃中國長技宜多行教習以扞邊騎
仍令間用衣甲教閱庶使習熟四月詔復置教場春秋
大閱及復内教法以激賞之
蕙田案靖康之詔切中當日之弊東坡云三
代之法兵農為一唐中葉盡變府兵為長征
之卒自爾以來農出穀帛以養兵兵出性命
以衞農天下便之聖人復起不能易也熙豐
以降訖于靖康教閱繁密而兵不足用豈非
安石改制之罪耶
高宗建炎元年始頒樞密院教閱法專習制禦摧鋒破
敵之藝全副執帶出入短樁神臂弓長柄刀馬射穿甲
木挺每歲儗春秋教閱法立新格神臂弓日給箭二十
射親去垜百二十步刀長丈二尺以上氈皮裹之引鬭
五十二次不令刀頭至地每營選二十人閱習經兩閱
者五十人為一隊教習分合隨隊多少分隸五軍每軍
各置旗號前軍緋旗飛鳥為號後軍皂旗龜為號左軍
青旗蛟為號右軍白旗虎為號中軍黃旗神人為號又
别以五色物號制招旗分旗舉招旗則五軍以旗相應
合而成陣舉分旗則五軍以旗相應分而成隊左右前
却或分蔵為㐲或分出為竒皆舉旗為號更鳴小金應
鼓備瞻望不及者豫約伏蔵之所緩鳴小金即止急鳴
應鼓即竒兵出陣趨戰急鳴小金即㐲兵出其春秋大
教推賞依海行格法李綱言水戰之利南方所宜沿河
淮海江帥府要郡宜傚古制造戰船以運轉輕捷安穏
為良又習火攻以焚敵舟詔命楊觀復往江浙措置河
淮别委官
高宗本紀建炎二年冬十月甲寅命揚州濬隍修城閱
江淮州郡水軍三年七月乙巳詔江西閩廣荆湖諸
路團教峒丁槍杖手
山堂攷索紹興三年十二月辛亥司封員外郎鄭士
彦奏國以兵故強兵以教故精孔子曰以不教民戰
是謂棄之甚言其教之不可廢也惟國家方承平之
際禁軍教習之法最嚴且密況當艱虞之時其可忽
諸方今諸州軍往往冗占樁留實妨教閱大抵以將
迎為急務而以教習為虚文伏望深詔有司參酌祖
宗成法申嚴而行之每州遴選兵官三兩員專主教
習庶責任嚴而成效速歲終則較其精粗而賞罰之
如此則兵精而國振矣詔劄與諸路帥司措置施行
紹興四年冬十月丁酉詔州縣團教弓手土兵五年
春正月庚申置諸州軍教場選兵專習弓弩立格按試
禮志紹興五年正月始御射殿閱諸班直殿前司諸軍
指教使臣親從宿衞親兵并提轄部押親兵使臣射射
共一千二百六十人每六十人作一撥遂詔戶部支金
千兩付樞密院激賞庫充犒用三月御射殿閱等子趙
青等五十人角力轉資支賜錢銀有差八月御射殿閱
廣東路經略司解發到韶州士庶子弟陳裕試神臂弓
特補進武校尉賜紫羅穿衫銀束帶差充本路經略司
指使
高宗本紀紹興十四年十一月甲子復内教即禁中閱
試三衙將士
禮志十四年十一月閱殿前馬步軍將士藝精者賞有
差自是歲以冬月行之號曰冬教
兵志二十四年臣僚言州郡禁卒遠方縱弛多不訓練
春秋教閱臨時備數乞申嚴舊制
高宗本紀紹興三十年秋七月甲申詔諸路帥司春秋
教閱禁兵弓弩手三十一年五月壬辰選兩浙江東
福建諸州禁軍弓弩手之半部送樞密院按試秋七月
丙子詔諸路帥臣教閱土兵弓手
兵志三十一年詔比聞諸路州廂禁軍土軍有司擅私
役妨教閱帥府其嚴責守兵勒兵歸營訓練精熟以備
點視
禮志三十二年四月二十五日御射殿閱射
乾道二年十一月幸侯潮門外大教場次幸白石教場
應從駕臣僚自祥曦殿並戎服起居從駕往回内管軍
御帶環衞官從駕宰執以下免從就逐幕次賜食俟進
晚膳畢免奏萬福并免茶從駕還内二十四日幸候潮
門外大教場進早膳次幸白石教場閱兵三衙率將佐
等導駕詣白石皇帝登臺三衙統制統領官等起居畢
舉黃旗諸軍皆三呼萬歲拜訖三衙管軍奏報取旨馬
軍上馬打圍教場舉白旗三司馬軍首尾相接舉紅旗
向臺合圍聽一金止軍馬各就圍地作圓形排立射生
官兵隨鼔聲出馬射獐兔一金止疊金射生官兵各歸
陣隊舉黃旗射生官兵就御臺下獻所獲帝遂慰勞賜
賚諸將鞍馬金帶以及士卒諸軍懽騰鼓舞就列百姓
觀者如山時久隂曀暨帝出郊雲霧解駁風日開霽帝
遣諭主管殿前司王琪等曰前日之教師律整嚴人無
譁囂分合應度朕甚悦之皆卿等力也琪等曰此陛下
神武之化六軍恭謹所致臣願得以此為陛下剪絶奸
宄四年十月殿前司官相視龍王堂北江岸以東茅
灘一帶平地可作教場已脩築將臺將來三司馬步軍
並各全装披帶衣甲執色器械至日先赴教場下營排
辦俟駕登臺聽金鼓起居畢依資次變陣教閱所有聖
駕出郊除禁衞外欲于本司入陣馬軍内摘差護聖駕
軍八百人騎弓箭器械作十六隊于儀衞前後引從各
分八隊隊各五十人往回沿路各奏隨軍鼓笛大樂及
摘差本司入教陣内諸軍步親隨一千人并統領將官
三員至日先赴將臺下各分左右于後壁周圍留空地
三十步以容禁衞外作三重環立十六日車駕至灘上
諸軍人馬前一日于教場東列幕宿營是日三衞管軍
與各軍統領將佐導駕乘馬至護聖步軍大教場亭更
御甲胄至灘上皇帝登臺三衙起居畢權主管殿前司
王逵奏三司人馬齊舉黃旗諸軍呼拜者三逵奏請從
頭教閱中軍鳴角倒門角旗出營馬步軍簇隊成收鼔
訖連三鼓馬軍上馬步人撮起旗槍四鼓舉白旗中軍
鼓聲旗應變方陣為備敵之形别高一鼔步軍四向作
禦敵之勢且戰且前馬軍出陣作戰鬭之勢别高一鼔
各分歸地分五鼔舉黃旗變圓陣為自環内固之形如
前節次訖三鼓舉赤旗變銳陣諸軍相屬魚貫斜列前
利後張為衝敵之形亦依前節次訖王逵奏人馬教絶
取旨舉青旗變放教直陣收鼓訖一金止重鼓三馬軍
下馬步人齪落旗槍皆應規矩帝大悦犒賞倍之士卒
歡呼謝恩如儀鳴角聲簇隊訖放教拽隊步人分東西
引拽馬軍交頭于御臺下隨隊呈試驍銳大刀武藝繼
而進呈車砲火砲烟槍及赭山打圍射生馬步軍統制
官蕭鷓巴以所獲獐鹿等就御臺下進獻人馬拽絶皇
帝復御常服乘馬至車子院宣喚殿前司撥發官馬定
遠侯彦昌各賜馬一匹彦昌仍自凖備將特陞副將進
御酒上謂王逵曰今日教閱進止分合軍律整肅皆卿
之力也逵奏陛下神武四海共知六師軍容孰敢不肅
時賜酒俱以十分逵奏以軍馬事不敢飲帝曰少飲之
親減大半飲畢謝恩退又宣問主管侍衞馬軍司李舜
舉今日按閱之兵比向時所用之師何如舜舉奏曰今
日所治之兵皆陛下平時躬親訓練撫以深恩賜之重
賞忠勇百倍非昔日可比
蕙田案乾道二年四年凡兩大閱俱見兵志
而禮志為詳禮志所載儀節與序事頗有不
同二年舉白旗紅旗軍馬各就圍地作圓形
而其儀則教直銳圓三陣也二年射生官射
獐兔而其儀則無射生事也二年獻獲頒賜
畢即訖事退而其儀則於教閱畢後尚有宰
執等進御茶御酒諸儀也至四年于禁衞外
又摘護聖馬軍作引從而二年及儀並無之
其餘與儀同蓋四年之閱較二年特為詳備
且二年未有茅灘教場祗就白石行之廣狹
不同耳
孝宗本紀乾道六年十二月戊申大閱
兵志乾道中詔弓箭手元射一石四斗力升加三斗元
射一石力升加五斗弩手元射四石力升加五斗元射
兩石七斗力升加八斗進秩推賞有差宰執進射親賞
格虞允文曰拍試以斗力升請給今用射親定賞恐不
加意斗力上曰然他日雖強弓弩可以取勝若止習射
親則斗力不進此賞格不須行
孝宗本紀七年三月乙亥詔訓習水軍五月遣知閤門
事王樸點閱荆襄軍馬
淳熙四年春正月戊申詔自今内外諸軍歲一閱庚申
詔沿江諸軍歲再習水戰十二月乙亥大閱十年十
一月甲戌幸龍山大閱
兵志淳熙間立槍手及射鐵簾格上謂輔臣曰聞射鐵
簾諸軍鼔躍奮厲周必大曰兵久不用此輩無進取自
然氣惰今陛下激勸告戒人人皆勝兵于是殿前步軍
司諸軍及馬軍舊司弓弩手射鐵簾合格兵共一千八
百四十餘詔中垜簾弓箭手一石二斗力十箭弩手四
石力八箭依格進兩秩各賜錢百緡弓箭手一石力十
箭以上弩手三石力八箭各進兩秩詔中外諸軍賞格
亦如之
禮志慶元元年十月以在諒闇令宰執于大教場教閱
寧宗本紀慶元二年冬十月甲戌大閱
嘉泰二年十二月庚寅大閱三年冬十一月丙子命
兩淮諸州以仲冬教閱民兵弓弩手
兵志寳慶二年莫澤言州郡禁軍平時則以防寇盜有
事則以備戎行實錄於朝廷非州郡可得私役比年州
郡軍政隳廢吝于廩給闕額恒多郡官主兵官有窠占
寓公有借事存留者不什一當教閱時鈐總路分雖號
主兵僅守虚籍莫敢號召入教之次坐作進退殆同兒
戱守臣利虚券不招填主兵受厚賂改年甲且一兵請
給歲不下百緡以小計之一郡占三百人是虚費三萬
緡也私役禁軍素有常憲守帥闢園池建第宅不給餐
錢寓公去城遼絶類得借兵擾害鄉閭近而輔郡至有
寓公占四五百兵者良由兵官之權輕而私占之禁弛也
乞嚴戒監司守倅等止許借廂軍仍不得妨教閱餘官
雖廂軍亦勿借
王圻續通考嘉熙四年閏十二月閱軍頭司武伎
淳祐十一年十二月上諭輔臣曰邊事未息武備當嚴
五兵所先莫如弧矢昔种世衡守青澗日教習射羌人
畏之其法可以推行詔今諸路帥閫守臣講明區畫詳
議激勸使各令自衞鄉井弓弩箭隻聽從其便
宋史度宗本紀咸淳元年八月庚辰命陳奕沿江按閱
軍防賜錢二十萬給用
兵志咸淳初臣僚言諸軍統領統制正將副將正欲在
軍訓練閑于武事一有調用令下即行士悉將智將悉
士勇所向無敵今江南州郡沿江制閫置帳前官專任
營運不為軍計實為家謀絶無戰陳新功率從帳前升
差大略一軍僅二三千而使臣至五六百以供雜役
王圻續通考淳祐中董槐知建康府時軍政弛弗治乃
為賞三等以教射歲餘盡為精銳矣
宋史度宗本紀咸淳二年五月癸丑詔諸節制將帥討
軍實節浮費毋占役兵士致妨訓練
兵志九年臣僚言比者招募軍兵一時徒取充數以覬
賞格湼刺之後更不教閱主兵官苦以勞役日夜罔休
一或少違即罹囹圄搒掠之酷兵不堪命而死者逃者
接踵也今請以新招軍分隸諸隊使之熟紀律習事藝
或旬或月上各郡閱試蓋弊至于此而訓練之制大壞
矣
禮志教閱儀皇帝至祥曦殿行門禁衞等並戎服迎駕
常起居皇帝至知閤門官以下並戎服常起居訖皇帝
乘馬出從駕官從駕至候潮門外大教場御幄殿下馬
入幄更衣訖皇帝被金甲出幄行門禁衞等迎駕奏萬
福皇帝乘馬至教場臺下馬升臺入幄從駕官宰執親
王使相正任知閤御帶環衞官升臺於幄殿分東西相
向立管軍並令全装衣甲帶御器械執骨朵升臺于幄
殿稍南面西立俟入内官喝排立皇帝出幄行門禁衞
等迎駕奏萬福皇帝出閤門分引殿前馬步三司統制
統領官常起居訖次三司將佐以下聽鼔聲常起居次
殿帥執骨朵赴御座前奏教直陣俟教閱畢再赴御座
前奏教圓陣俟教閱畢再赴御座前奏教銳陣俟教閱
畢再赴御座前奏教閱畢歸侍立内侍傳旨與殿前太
尉某諸軍謝恩承旨訖轉與撥發官引三司統制統領
將佐再拜謝恩訖各歸本軍皇帝起入幄更衣訖皇帝
出幄皇帝座舍人引宰執墩後立俟進御茶牀舍人贊
就坐宰執躬身應喏訖直身立就坐進第一盞酒起立
墩後俟皇帝飲酒訖舍人贊就坐躬身應喏訖直身俟
宰執酒至接盞飲酒訖盞付殿侍次舍人贊食並如儀
至第四盞傳旨宣勸訖御藥傳旨不拜舍人承旨贊不
拜贊就坐第五盞宣勸如第四盞儀酒食畢舉御茶牀
舍人分引宰執于幄殿重行立御藥傳旨不拜舍人承
旨訖揖宰執躬身贊不拜各祗候直身立降踏道歸幕
次皇帝起乘馬至車子院下馬皇帝出幄至車子院門
樓上出賜親王酒再拜謝訖次賜使相正任並管軍知
閤御帶環衞官酒訖逐班再拜謝訖依舊向立次親王
執盞進皇帝酒皇帝飲酒訖一班再拜謝訖俟皇帝觀
畢起降車子院門樓歸幄親王以下退皇帝乘馬出車
子院門行門禁衞等迎駕奏萬福皇帝乘馬至侯潮門
外大教場應從駕官並戎服乘馬從駕回皇帝乘馬入
和寧門至祥曦殿上下馬還宫
乾淳御教記大閱先一日諸軍人馬金装執色于教場
東布列軍幕宿營至日殿前馬步諸軍先赴教場下方
營并親隨軍排列將壇之後質明三衙管軍官並金装
從駕上自祥曦殿戎服乘馬太子親王宰執近臣並戎
服乘馬以從護聖駕馬軍八百騎分執鎗旗弓矢軍器
前後奏隨軍番部大樂等駕入教場升幄殿殿帥執撾
躬身奏諸司人馬排立齊舉黃旗招諸軍向御殿梆子
一鼓唱喏一鼓呼萬歲再一鼔又呼萬歲疊鼔呼萬萬
歲又一鼔唱喏殿帥奏取聖旨鳴角發嚴上御金裝甲
胄登將壇幄殿鳴角戒嚴殿帥奏取聖旨馬步軍整隊
成屯以備教戰連三鼔馬軍上馬步軍起旗槍分東西
為應敵之勢舉白旗教方陣黃旗變圓陣皂旗變曲陣
青旗變直陣緋旗變銳陣緋心皂旗作長蛇陣緋心白
旗作伏虎陣殿帥奏取聖旨兩陣各遣勇將挑戰變八
圓陣叠鼓舉旗左馬軍戰右步軍右馬軍戰左步軍再
叠鼔交旗擊刺混戰三叠金分陣大勢馬軍四面大戰
三叠金分陣殿帥奏教陣訖取旨人馬排列當頭鳴角
簇隊以俟放教諸軍呈大刀車砲煙槍諸色武藝御前
傳宣撫諭將士射生官進獻獐鹿上更戎服賜宰臣已
下對御酒五行殿帥奏取旨謝恩如前唱喏訖駕出教
場
蕙田案南宋自慶元嘉泰以後禁衞之訓練
猶間行之而外郡之兵多為州軍官所占役
謂之軍匠甚至雕鏤組繡攻金設色之事皆
兵為之蓋光寧怠廢重以韓賈諸姦姑息之
習成虚糜之政煩也
右宋
遼史太宗本紀天顯元年十二月甲辰閱旗鼔二年
春正月己酉閱北尅兵籍庚戌閱南尅兵籍丁巳閱皮
室伊喇摩哩三軍四年冬十月甲辰幸諸營閱軍籍
庚戌以雲中郡縣未平大閱六軍
會同三年五月戊子閱騎兵于南郊六月丙申閱步卒
于南郊七年十二月癸卯南伐甲子次古北口閏月
己巳閱諸道兵于温榆河九年八月自將南伐九月
壬辰閱諸道兵于漁陽西棗林淀
聖宗本紀統和元年冬十月上將征高麗親閱東京留
守耶律未只所總兵馬三年七月丁卯遣使閱東京
諸軍兵器及東征道路四年十二月癸酉御正殿大
勞南征將校丙子南伐次狹底堝皇太后親閱輜重兵
甲十四年冬十月丙辰命劉遂教南京神武軍士劍
法賜袍帶錦幣
興宗本紀重熙四年十二月癸丑詔諸軍砲弩弓劍手
以時閱習
道宗本紀夀隆元年九月丙辰詔西京砲人弩人教西
北路漢軍
蕙田案遼史兵衞志初分德哷部為二又分
舒紳軍皮室軍此御帳親軍也各宫有正丁
轉丁騎軍各京有提轄司此宫衞騎軍也親
王大臣所置私甲則大首領部族軍及衆部
族軍也此皆屬禁衞至五京鄉丁則分屬州
縣者矣其校閱之事祗見於本紀而志不及
以今推之本紀所載國主自臨閱者皆禁衞
之軍其宫衞騎軍當使提轄司臨閱首領部
族軍當使招討司統軍司部署司兵馬司臨
閱也
金史太宗本紀天會三年八月壬子詔有司揀閱善射
勇健之士以備宋
王圻續通考天會三年十月詔分遣呼沙呼等十三人
閱諸路丁壯調赴軍
金史世宗本紀大定二十二年三月命尚書省申勅西
北路招討司勒明安穆昆官督部人習武備二十六
年九月庚寅上謂宰臣曰西南西北兩路招討司地隘
明安人戶無處圍獵不能閑習騎射委各明安穆昆官
依時教練其弛慢過期及不親監視並決罰之
章宗本紀明昌六年五月乙巳詔諸路明安穆昆農隙
講武本路提刑司察其惰者罰之
承安三年正月丁巳併上京東京兩路提刑司為一提
刑使副兼安撫使副安撫專掌教習武事毋令改其本
俗
王圻續通考承安四年九月詔訓練軍士
金史宣宗本紀貞祐三年三月丙寅勅河東河北大名
長貳官訓練隨處義兵隣境有警責其救援
興定二年六月甲辰樞密院言諸路表稱大元集兵應
州飛狐將分道南下觀其意不在河北而在陜西河東
各路義士土兵蕃漢弓箭手宜于農隙教閱以備緩急
蕙田案金兵志諸部長為貝勒千夫長為明
安百夫長為穆昆天會二年罷是制凡諸部
降人但置長吏以下從漢官之號燕山八路
民兵隸諸萬戶蓋金之初起將志一而兵力
齊其時校閱訓練之制史志無文殆不教而
自精也明章以下襍用漢制兵之訓練大約
責成於招討安撫二司矣
元史兵志至元九年正月河南省請益兵勅諸路僉軍
三萬詔元帥府統軍司總管萬戶府閱實軍籍
世祖本紀至元十六年十一月戊子命湖北道宣慰使
劉深教練鄂州漢陽新附水軍二十二年十二月己
亥江淮行省以戰船千艘習水戰江中二十五年六
月乙丑詔蒙古人總漢軍閱習水戰
成宗本紀大德五年十一月丁未選六御扈從漢軍習
武事仍禁萬戶以下毋令私代犯者斷罪有差
仁宗本紀至大四年冬十月壬辰勅諸衞漢軍練習武
事
皇慶元年夏四月庚午命浙東都元帥鄭祐同江浙軍
官教練水軍
延祐元年十月監察御史言乞命樞密院設法教練士
卒一應軍官襲職者試以武事而後任之詔曰可
英宗本紀延祐七年十一月遣使閱實各行省戍兵
至治三年春正月遣回回砲手萬戶赴汝寧新蔡遵世
祖舊制教習砲法
泰定帝本紀泰定三年八月乙亥遣納瑪台簡閱邊兵
十一月御史言比年營繕以衞軍供役廢武事不講請
遵世祖舊制教習五衞親軍以備扈從不報四年二
月詔同僉樞密院事雅克特穆爾教閱諸衞軍
蕙田案元史兵志國初典兵之官長萬夫者
為萬戶千夫者為千戶百夫者為百戶世祖
脩官制内立五衞以總宿衞諸軍衞設親軍
都指揮使外則萬戶之下置總管千戶之下
置總把百戶之下置彈壓立樞密院以總之
遇方面有警則置行樞密院事已則廢而移
都鎮撫司屬行省以上皆軍官也然其校閱
之事則不專於以上諸官其在外則令元帥
府統軍司主之或宣慰使或都元帥其在内
或特遣人如泰定三年之遣納瑪台四年之
遣雅克特穆爾是也此正當日内外相維文武
相制之深意
右遼金元
王圻續通考明太祖吳元年春三月大閱時張士誠據
兩淮未下大祖議征討遂揀將士更制編伍命鎮撫居
明領之分隊習戰勝者賞銀十兩其傷而不退者亦稱
勇敢士賞銀有差因諭之曰刀不素持必致血指舟不
素操必致傾業弓馬不善習而欲攻戰未有不敗者吾
故令汝等練之汝等勇健若此臨敵何憂不克爵賞富
貴惟有功者得之又謂起居注詹同曰兵不貴多而貴
精多而不精徒累行陣近來軍中募兵多有冗濫故特
戒之冀得精銳庶幾有用也初定鼎金陵置五軍營
設大教場在都城外南二里小教場在國子監之右望
皇城迤西
大政紀洪武六年正月壬子命吉安侯陸仲亨偕大同
都督何文輝往北平練兵防禦戊午命中書省臣同大
都督府御史臺六部議教練軍士律
明會典凡操練洪武六年定操練軍士律騎卒必善馳
射及鎗刀步兵必善弓弩及鎗凡射十二箭内六箭遠
可到近可中為試中遠可到將士以一百六十步軍士
以一百二十步近可中以五十步凡射弩每用十二箭
内五箭遠可到蹶張以八十步划車以六十步凡用鎗
以進退習熟為試中凡在京衞所每一衞以五千人為
則内取一千人令所管指揮千百戶總小旗領赴御前
試驗餘以次輪班在外都司衞所每衞五千人取一千
人令千百戸總小旗領赴京師一體驗試餘以次輪班
其所試軍士如騎卒騎射便熟善鎗刀步軍善弓弩及
鎗者所管指揮千百戶總小旗各以其能受賞不中者
降罰軍士中者受賞不中者亦給錢六百文為道里費
指揮所管軍士一千人内三百人至四百人不中者住
俸四箇月四百至五百人不中者住俸半年五百人至
六百人不中者住俸十箇月六百人至七百人不中者
住俸一年七百人以上不中者指揮使降同知同知降
僉事僉事降千戶千戶所管軍士一千人内二百人至
四百人不中者住俸半年四百人至六百人不中者住
俸一年六百人以上不中者降百戶百戶所管軍士一
百人内二十人至四十人不中者住俸半年四十人至
六十人不中者住俸一年六十人以上不中降充總旗
總旗所管五十人内二十五人以上不中小旗所管十
人内五人以上不中者皆降為軍在京衞所發廣西南
寧柳州守禦在外衞所北方者發南烟瘴地方南方者
發迤北極邊衞分守禦各都指揮使司所試軍士四分
以上不中者住俸一年六分以上不中者都指揮罷職
蕙田案此校閱律令格式
大政紀洪武十年正月命都督僉事藍玉練兵東昌
十一年正月命信國公湯和率列侯韓政郭興俞通源
黃彬練兵臨清以聽調遣
明史兵志洪武十六年令天下衞所善射者十選一於
農隙分番赴京較閱以優劣為千百戶賞罰邊軍本衞
較射
太祖本紀二十年二月壬午閱武
兵志洪武二十年命衞士習射於午門丹墀明年復令
天下衞所馬步軍士各分十班將弁以蔭敘久次陞者
統之冬月至京閱試指揮千百戸年深慣戰及屯田者
免明年詔五軍府比試軍士分三等賞鈔又各給鈔三
錠為路費不中者亦給之明年再試不如式軍移戍雲
南官謫從征總小旗降為軍武臣子弟襲職試騎步射
不中程令還衛與半俸二年後仍試如故者亦降為軍
太祖本紀二十四年五月戊戌漢衞谷慶寧岷六王練
兵臨清二十五年二月戊午靖寧侯葉昇等練兵於
河南及臨鞏閏月戊戌馮勝為總兵官傅友德副之練
兵山西河南二十六年三月辛亥長興侯耿炳文練
兵陜西三十年秋八月甲午李景隆為征虜大將軍
練兵河南
王圻續通考初立大小教場以練五軍將士永樂初既
有五軍又有三千營以司寳纛令旗神機營以司神鎗
火器是為三大營各營管操者曰提督各哨分管官曰
坐司俱奏請于公侯伯都督都指揮内推選永樂間始
間用内臣而神機火器則特命内臣監之曰監鎗又有
掌號把總把司牌等官皆于都指揮内推選又京營之
制主訓練在京官軍永樂遷都又于中都大寧山東河
南附近衞所摘撥官軍輪班上操以内衞京師外備四
方征伐云五軍營曰中軍曰左掖曰右掖曰左哨曰
右哨管操練京衞及中都留守司山東河南大寧三都
司各衞輪班馬步軍又有十二營管隨駕擺列馬隊官
軍圍子手營管操練上直又刀手及京衞步隊官軍幼
官舍人營管操練京衞幼官及應襲舍人殫忠效義營
管操練京衞報效舍人餘丁皆五軍之支分也永樂初
始以龍旗寳纛勇字旗負御寳及兵仗局什物等件上
直官軍一管左右二十隊勇字旗大駕旗纛金鼔等件
上直官軍一管傳令旗令牌御用監盔甲尚冠尚衣尚
履什物等件上直官軍一管執大駕勇字旗五軍紅盔
貼直官軍一管殺虎手馬轎及前哨馬營上直明甲官
軍又有隨侍營隨侍東宫官舍遼東備禦回還官軍此
則三千營之支分也後永樂間因征交趾得其神機火
箭之法遂立神機營亦設中軍左掖右掖左哨右哨各
有坐營把司把牌等官管操演神銃神砲等項火器又
有五千下者因得都督譚廣馬五千匹今謂之譚家馬
者即此亦另置坐營把司等官統之此則神機營之支
分也
明史兵志文皇即位五駕北征六師嘗自較閱又嘗勅
秦晉周肅諸王各選護衞軍五千命官督赴真定操練
陜西甘肅寧夏大同遼東諸守將及中都留守河南等
都司徐宿等衞遣將統馬步軍分駐真定德州操練候
赴京閱視
蕙田案永樂中選步騎兵遣能幹指揮千戶
百戸統領赴京閱視此京操與輪操並重之
始也考大事記於正史所舉諸處外尚有陜
西守將山東山西陜西都司淮邳淮安揚州
武平歸德睢陽潼關諸衞較正史更詳備
大政紀永樂八年二月丁巳駐蹕宣府閱武營内癸亥
命鎮守大同江隂侯吳高操練山西大同天城陽和等
處軍馬整理城池節制山西都司行都司及太原三護
衞官軍甲子駐蹕興和閱武營外上指揮將士坐作進
退折旋無不如旨十二年三月庚寅車駕發北京四
月甲辰朔駐蹕興和己酉大閱軍士于沙城五月癸酉
朔駐蹕楊林戍大閱武
明會典凡行軍號令永樂十二年令凡交鋒之際突入
賊陣透出其背殺敗賊衆者敢勇入陣斬將搴旗者本
隊已敗賊衆别隊勝負未決而能救援克敵者受命能
任其事出竒破賊成功者皆為竒功齊力進前首先敗
賊者前隊交鋒未決後隊向前殺敗賊衆者皆為頭功
凡建立竒功頭功者其親管頭目即為報知妄報者治
以重罪行營及下營之時擒獲奸細者陞賞准頭功哨
馬生擒寇賊一人者賞銀三十兩斬首一級者二十兩
凡行營之時遇有鞍馬衣服器械不同者衣甲器械相
同而喝問答號不同者皆即擒之來降寇賊所攜人口
財畜分毫不許侵犯即時來報凡與賊對陣須齊力殺
賊不許聚為一處掣拽空缺如力不能支不能決勝無
勇無謀及不盡力殺賊者全伍皆斬凡隊伍已定不許
馬軍入步隊步軍入馬隊違者重罪如臨陣混戰失其
本隊插入别隊者不拘凡殺敗寇賊須盡力進勦不許
搶掠人畜財物違者重罪如所乘馬困乏許以所擒賊
馬換乘凡對敵之際一隊遞看一隊有不齊力前進者
戰勝之後連隊之人首告治以重罪容情不首告者罪
同凡管軍頭目須愛恤軍士亦聽令不許怠慢如伍中
有一人不在小旗報總旗總旗報百戶以次報至總兵
官總兵官奏知從征官軍有在逃者斬該管頭目不報
者重罪凡軍士須人馬相應不許以輭弱不堪者插入
隊伍如人壯馬弱或馬壯人弱者許弱者以馬與壯者
若自己有馬臨戰之際能借與驍勇者殺賊有功許借
馬人分賞不願分者聽其戰馬臨敵許騎無事騎者治
罪各營馬驢須愛恤䭾載該管官時常點閱有故違及
將軍器抛失或盜賣者俱重罪凡軍士行糧該管官旗
時行點閱有過用及遺棄者并該管頭目皆斬凡軍行
及下營之時須各認隊伍不許擅離及雜入别營别隊
違者併該管頭目俱重罪凡夜行相遇即喝問有答號
不得者擒送辨驗果是奸細照例陞賞故不答號及見
而不擒者事覺俱治以重罪凡軍中遇夜以各樣大小
銅角笛聲為號不許聲音相同各聽號聲識認隊伍不
許呌營違者論罪但夜間有喧譁者即問所起之處及
左右應聲之人與該管頭目皆治以重罪凡行營須待
大營旗纛起行或聽駕前銅角聲各營方許起行每日
下營量撥步軍或五隊十隊馬軍五隊或三四隊步軍
披甲馬軍不摘鞍伺侯長圍及架砲者布列已定方許
入營休息有盜人衣糧諸物及盜驢馬宰殺并檢括隠
蔵人遺失物者俱斬知情實首者給賞知而不首者同
罪若收得馬驢騾垜者即送該軍轉送大營召人識認
如有遺失被後哨官軍收獲者收後官治以重罪凡各
營有失火者即是與賊遞送消息并該管頭目俱重罪
其每日行營不許在途炊飯違者并本管頭目皆斬下
營掘井必令人監守不許作踐及占蔵自用凡軍中有
病者管隊官旗即令醫療掌藥料官及醫士常加廵視
不許勒取財物違者重罪凡長圍及坐冷者須晝夜關
防各營架砲者務依方瞭望有灰塵揚起人馬往來若
聞哨馬營及四面砲響即時傳報其管事官遇有事隨
即飛報不許頃刻遲慢凡掠陣官臨敵時視有畏避退
後者即斬之紀功過官遇有功者即紀之有過者即錄
之以憑賞罰凡臨陣令内官持象牙牌視有勇敢當先
殺賊能立竒功頭功者即與牙牌收執徑赴大營給與
勘合以憑陞賞凡軍中有妄談灾異及妖言或漏洩軍
機者皆斬知情不首者罪同首實者重賞凡見鹿及野
馬黃羊諸物驚走突入營伍及望見塵起及旋風揚沙
野獸騰踏及見死馬牛羊與牛羊駝馬遺穢蹤跡或拾
得一應物件若男女衣服首飾并文字等項不論久近
隨即報知凡軍行在道不許圍獵或遠望似馬非馬似
鹿非鹿似人非人白日見烟入夜見火不論是非即報
凡功次務須實報有虚誑者重罪所報實者給與勘合
無勘合者不准陞賞凡號令總兵官告都指揮都指揮
告指揮指揮告千戶千戶告百戶百戶告總旗總旗告
小旗小旗告軍士務令遵守
蕙田案此申明行軍號令
明史成祖本紀永樂二十年夏四月乙卯次雲州大閱
五月乙丑獵于偏嶺丁卯大閱辛未次西凉亭壬申大
閱二十一年秋七月戊申次宣府八月己酉大閱
二十二年三月戊寅大閱
仁宗本紀永樂二十二年十一月乙亥始命近畿諸衞
官軍更番詣京師操練
宣宗本紀宣德元年春正月己未遣侍郎黃宗載十五
人清理天下軍伍後遣使著為令
明會典凡輪操宣德元年調河南山東大寧都司中都
留守司直隸淮揚等衞及宣府軍士至京操備令每歲
輪班往來
明通紀宣德三年八月車駕巡邊閱武四年七月上
巡邊校獵閱武尋還京
大政紀正統元年十月望車駕閱武于將臺上命諸將
騎射以三矢為率受命者萬餘十一年十月閱武近
郊
明史英宗前紀正統十四年六月戊寅平鄉伯陳懷駙
馬都尉井源都督王貴吳克勤太監林夀分練京軍於
大同宣府
明會典正統十四年令外衞輪班京操者前班三月還
八月到後班八月還次年三月到河南山東北直隸強
壯官軍皆隸前班
蕙田案洪武之際國勢草創其練兵也皆因
出師征討而無事之時未有定式永樂有定
式矣然天子自行大閱者亦為命將出師或
親征行之也仁宣之世亦然景泰以後因土
木之變國家多故特重京撡隆萬以還操練
更頻數矣然兵反不如洪武者戚繼光所謂
但練花法與陣上所用全不相涉耳
明史景帝本紀景泰三年十二月癸巳始立團營太監
阮譲都督楊俊等分統之聽于謙石亨太監劉永誠曺
吉祥節制
王圻續通考明景泰三年始立京營團操法先是京軍
分立三大營及土木變後卒伍耗弱屬邊報時警京師
戒嚴兵部尚書于謙建議云此三營不相統一每遇調
遣選摘號令不同兵將不相識或因而誤事請揀選諸
營五步官軍一十五萬分為十營團操以備警急是團
營每營官軍一萬五千員名各以都督領之每兵五千
用都指揮一員十營共指揮三十員每營中每千用都
指揮或指揮一員共十五員指總共五百名分管每隊
用管隊官二員又命兵部尚書或都御史一員提督之
嘗令在營操練統體相維兵將相識出征就令原都督
等統領前去庶號令歸一而行伍不亂制曰可
成化三年始立十二團營法時議抽選京衞伉健八萬
外衞八萬外衞者分二班每班四萬連京衞共十二萬
分為十二營曰奮武曰耀武曰練武曰顯武曰敢勇曰
果勇曰效勇曰鼓勇曰立威曰伸威曰揚威曰振威是
為十二團營而三大營官軍之數不與焉每營各分五
軍三千神機三營五軍營管内外馬步官軍三千營管
内外馬隊官軍神機營管内外步隊官軍每營各設坐
營把總等官統之若遇出征即量調而行三大營所揀
存老弱者名曰老家兒專備營造差撥等用十二團營
益以北直隸各衞(曰京衞)及山東河南江北各都司衞所
精兵(曰外衞)并三大營兵共二十五萬實之分為春秋二
班團操聽征十二營之制又自此始
大政紀成化三年四月復十二團營命太子少保兵部
尚書白圭不妨部事提督操練
明通紀成化九年十月上閱武于内苑公侯而下皆騎
射英國公張懋三發連中上大喜錫鈔千貫白金五十
兩金帶一束尋命掌中軍都督府事提督五軍營
弘治十五年春發保定京操軍回衞團操先是上欲于
附近地方團操人馬以為京師左右掖以問劉大夏對
曰京西保定府地方獨設都司統五衞仰思祖宗恐亦
是此意未幾一御史陳言奏將保定兩班一萬餘人回
衞團練奏入上可之遂勅都指揮戴儀往任其事乃有
造飛語帖子于宫門以誣大夏上曰宫門豈外人可到
必此曺忿不得私役此軍者所為耳
王圻續通考嘉靖十四年設池河演武場在定遠縣東
二十里時雖遷都于北而在南兵衞不廢且練習以時
皆轄于兵部及操江都御史蓋以重根本而飭江防云
十五年都御史兼提督團營王廷相上疏云即今團
營内外官軍雖有十二萬之數而京衞撥去捕盜已五
千六百員名外衞撥去各處做工及拽木等項常不下
二萬有零雖云暫時借用而營伍經年空缺其見操者
中間老弱疲羸不能執弓習藝者甚衆校閱之際已不
堪觀脱有緊急邊情調遣又安望其投石超距奮勇以
禦敵哉又團營軍士泒之雜差撥之做工留之拽木終
歲不得入操困苦以勞其身而敵愾之氣縮畚鍤以奪
其習而弓馬之藝疎雖有團營聽征之名實與田畝常
耕之夫無異(是不能養其氣于未戰之先)又軍士替役之難緣吏胥
需索重賄貧軍不能辦此是以終年累月老弱在營苟
且應役而精壯子弟不得收練(是當革其弊于搭補之時)又三大營
挑選精壯以聽征有等富貴奸猾之徒懼營操出征之
苦賄該管人員偽為不堪之數揀存本營其貧者不能
營幹常川操練(是當革三大營買差之弊)由斯三者軍士之所以不
精力也丙申詔改大興隆寺為講武堂先是兵部以
為言上諭輔臣改之又諭禮部尚書夏言曰雖是兵事
係典禮卿部裏可具奏來言奏曰周禮大司馬每遇仲
月因時教武惟冬農隙則大閱之在漢有會都平樂觀
之講唐有都外驪山之講宋有近郊西郊之講歴代之
典雖各不同然倣古周制思患預防蓋未始有二也太
祖高皇帝經理淮甸親閱試將士太宗文皇帝靖難之
後亦時加簡練是以國初名將叠出類皆文武兼資韜
略素習威震沙漠策勲闕庭漢唐宋以來所未有也及
今百七十餘年承平日久武備漸弛將驕卒惰幾不知
兵宜有足厪聖慮者講武事誠不可緩上嘉納之言因
條三事以進一曰專教將領一曰尊崇廟祀一曰時加
懲勸
大政紀隆慶二年八月大學士張居正疏陳六事一飭
武備今議者皆曰兵不多食不足將帥不得其人臣以
為此三者皆不足患也夫兵不患少而患弱今軍伍雖
缺而糧籍具存若能按籍徵求清查影占隨宜募補著
實訓練何患無兵捐無用不急之費併其才力以撫養
鬭戰之士何患無財懸重賞以勸有功寬文法以伸將
權則忠勇之夫孰不思奮又何患于無將臣之所患特
患於無奮勵激發之志耳故願皇上急先自治之圖堅
定必為之志屬任謀臣脩舉實政不求近功不忘有事
熟計而審行之不出五年敵可圖矣至于目前自守之
策莫要于選擇邊吏團操鄉兵併守墩堡令民收保時
簡精銳出其空虚以制之即敵入犯亦可不至大失又
考之古禮及我祖宗故事俱有大閱之禮以習武事而
戒不虞今京城内外守備單弱臣嘗以為憂伏乞勅下
戎政大臣申嚴軍政設法訓練每歲或間歲季冬農隙
之時恭請聖駕親臨校閱一以試將官之能否一以觀
軍士之勇怯注意武備整飭戎事亦足以伐狂寇之謀
銷未萌之患誠轉弱為強之一機也疏入上曰覽卿奏
皆深切時務具見謀國忠懇該部看議以聞兵部議覆
飭武備事宜其一議兵祖宗朝九邊兵以百萬計今尚
存六十萬有竒其逃者若能設法請補原額亦可盡復
至于團練之法當令各邊選編見在軍士五人為伍五
伍為一隊各立之長長各擇教師教以武藝其一議食
冗兵汰則冒替之糧減主兵練則客兵之餉省我兵能
戰而敵一遭剉則數年不擾而行糧可免敵既遠遁則
我之威力能制屬裔之死命而撫賞亦可罷是足食之
方已寓于練兵之中矣至于興屯監以復本色視豐儉
以為折支又在戶部酌議施行其一議將將才難得亦
難任今邊臣不肯效死者弊在操切太過爵賞太輕請
令督撫兵備官一切閫外之務悉聽總兵而下自擇進
止不得拘以文法其一議選擇邊吏各邊守令務得真
才其一議團練鄉兵凡沿邊郡縣不分城市村堡軍餘
民舍皆列為鄉兵如邊軍隊伍之制各不妨農務隨時
訓習遇有寇警移檄郡縣轉相告諭各率鄉兵乘機防
守賊退而鄉兵有斬獲者仍照軍例陞賞雖無斬獲而
防守無失者亦量犒之其一議守城堡寇賊臨墻不能
拒之邊外則當急入收堡而邊内城堡又不能盡守則
當擇適中之處將附近小堡併入大堡脩城浚濠務得
堅固其軍民有自願包磚者聽亦量助之其一議整飭
京營祖宗設立京營屯兵數十萬歲久逃亡者衆見存
僅九萬餘人中又多四方竄籍之人有以一人而應三
五役者即春秋操演亦虚文耳今宜盡數報冊有名者
行衞查補無名者發單清勾兵數既足仍行戎政大臣
從實操練季冬會同巡視科道官視勤惰以聞至于大
閱之禮宣宗嘗行之兔兒山英宗嘗行之北郊又嘗行
之西苑望自隆慶二年為始于季冬農隙之候恭請聖
駕親臨校閱一以甄别將官驗其教練之多寡以為黜
陟之次第一以考校軍士視其技藝之高下以為賞賚
之等差但有老弱即行汰易上曰然大閱既祖宗成憲
允宜脩舉兵部宜與戎政官先期整飭俟明年八月内
來聞餘悉如議
明會典隆慶二年題准大閱儀注先一日預告於内殿
用告詞行四拜禮如出郊常儀是日司禮監設御幄于
將臺下總協戎政大臣巡視科道官督率將領軍兵預
肅教場内外至日早遣官於教場内祭旗纛之神三大
營官軍俱各披戴陳旌旗器械于本營擺列仍選撥將
官四員統領有馬戰兵二十名于長安左門外伺候扈
駕文職各堂上官六科十三道掌印官并禮科兵科禮
部儀制司兵部四司官及糾儀官監射御史鴻臚寺供
事官武職除應該操閱外其餘都督以上并錦衣衞堂
上及南鎮撫司掌印僉書官各具大紅便服關領扈從
牙牌懸帶俱詣教場伺候一是日免朝錦衣衞備鹵簿
駕設輦于皇極門下上常服乘輦由長安左門出扈駕
官軍前後導從鉦鼓響器振作從安定門出至閱武門
外總協戎政官率領大小將佐官戎服跪迎候駕過方
起隨入將臺下北向序立駕進閱武門内中軍舉號砲
三各營鉦鼔響器振作扈從官序立于行宫門外迎駕
上到行宫門降輦兵部官導上入行宫鳴金止鼓候上
升座扈從官行一拜叩頭禮傳賜酒飯各官仍叩頭謝
恩畢即退出於將臺下東面序立兵部官跪奏請登臺
大閱兵部鴻臚寺官導上登臺陞御幄舉號砲三鴻臚
寺官跪奏京營將士叩頭贊一拜叩頭禮畢分東西侍
立總協戎政官列于扈從官之北其餘將佐列於扈從
官之南兵部尚書跪奏請令各營整搠人馬承旨畢將
臺上吹號笛麾黃旗總協戎政官指揮副參遊佐等官
各歸所部整搠人馬兵部尚書跪奏請閱陣號砲三馬
步官軍演陣悉如常法演畢將臺上吹號笛麾黃旗各
將官軍士俱各回營少頃兵部尚書跪奏請閱射總協
戎政官指揮副遊參佐坐營號頭中軍千總等官及聽
射公侯駙馬伯錦衣衞等官俱於將臺下比較射藝馬
上人各三箭步下人各六箭中的者鳴鼔以報用御史
二員兵部司官二員監視紀錄其餘把總以下及家丁
軍士射箭以府部大臣并御史及兵部司官各四員於
東西廳分投校閱一體紀錄其刀鎗火器等藝聽總協
戎政官各量取一隊於御前呈驗訖兵部尚書跪奏大
閱畢將臺上舉號旗總協戎政官及大小將領俱詣將
臺下北向序立鴻臚寺官奏傳制贊跪各官皆跪鴻臚
寺官宣制訖贊叩頭各官叩頭訖先退出閱武門外伺
候仍贊扈從官行叩頭禮訖鴻臚寺官奏禮畢上回行
宫少憩扈從官趨至閱武門内序立伺候送駕上陞輦
中軍舉號砲三各營鼓吹齊鳴鹵簿及馬戰兵導從如
來儀鉦鼔響器與大樂相應振作總協戎政以下官候
駕至跪叩頭退馬戰兵至長安左門外止鹵簿大樂至
午門外止上還仍詣内殿參謁如前儀是日百官不係
扈從者各具吉服於承天門外橋南向北序立恭送候
駕出長安左門退于本衙辦事駕還之時仍前序立迎
候駕入午門百官退
蕙田案以上專論京營及輪班馬軍教練之
儀
又案明太祖初即位即命元勛宿將如馮勝
傅友德輩分道練兵但未有定制其後洪武
二十一年始下操練法俾遵行不如法及不
嫻習者罰是時操練之制蓋内外並重也景
泰初始立十團營給事中鄧林進軒轅圖即
八陣法因用以教軍成化間增團營為十二
命月二次會操起仲春十五日止仲夏十五
日秋冬亦如之嘉靖六年又申其制隆慶初
命各營將領以教練軍士分數多寡為黜陟
全營教練者加都督僉事以次減全不教練
者降祖職一級革任回衞三年内教練有成
撡協大臣奬諭恩錄無功績者議罰於是撡
練乃特重于京營矣其衞所兵撡練之制兵
志略而不言然京營之重如此而及其末造
兵力衰弱不振者何歟此則志所謂規制雖
立將卒惰媮&KR0757;演徒為具文故也
又案輪班馬軍本衞所之軍而番上京師者
也始於永樂十三年其制頗有唐府兵番上
宿衞之遺意此雖屬外兵實與京營同教練
者
又案王圻續通考及會典所載永樂摘撥官
軍輪班之制但有中都大寧山東河南四處
明史兵志則併及山西陜西各都司及江南
北諸衞其說不同竊以既調官軍輪班不應
但舉四處當以正史為據
大政紀隆慶三年八月大閱將士于京營教場是日上
戎服登壇軍容整肅五年正月以歲終閱視京營將
士
明史兵志穆宗從給事中吳時來請命戚繼光練兵薊
門薊兵精整者數十年繼光著練兵實紀以訓士一曰
練伍首騎次步次車次輜重先選伍次較藝總之以合
營二曰練膽氣使明作止進退及上下統屬相友相助
之義三曰練耳使明號令四曰練手足使熟技藝五曰
練營陣詳布陣起行結營及交鋒之正變終之以練將
明會典神宗九年上親大閱一如隆慶中故事
蕙田案明之軍制變於團營操演教閱此為
最重一罷於英宗天順元年四月至憲宗成
化二年四月而復再罷於武宗正德十六年
三月至穆宗隆慶二年而復復之是也然而
憲孝以上以團營而盛嘉隆以後以團營而
衰孝宗十八年已有工作不得擅役團營軍
士之詔及觀王廷相所陳則占役買閑積弊
尤甚矣李夢陽亦言十二團營近日欲遣將
北伐拔之不満三萬狼狽若此何也官不恤
軍豪勢多占壯丁各營其身老弱出而應點
冗食而無補空名而鮮實也明史兵志謂京
軍積弱由於占役買閑而其弊實始於紈袴
之營帥監視之中官後人可不鑒哉
右明
五禮通考卷二百四十
