五禮通考卷二百二十九
刑部尚書秦蕙田撰
賓禮十
諸侯會盟遇
蕙田案周禮邦國有疑會同則司盟掌其盟
約之載北面詔明神既盟則貳之何休云古
者諸侯將朝天子必先會間隙之地考德行
一刑法講禮義正文章習事天子之儀尊京
師重法度恐過誤也又云古者有遇禮為朝
天子若朝罷時卒相遇于塗近者為主遠者
為賓稱先君以相接何氏去古未遠其言當
有傳授然則古諸侯有會盟遇之禮皆因朝
覲天子而後修之以奬王室睦鄰好春秋之
世諸侯不尊天子而假此禮以行之故荀卿
榖梁子有盟詛不及三王之論非古無是禮
也今錄曲禮所載遇會誓盟四者之義而以
春秋所書者附之以見世變云
禮記曲禮諸侯未及期相見曰遇相見于郤地曰會約
信曰誓涖牲曰盟(注及至也郤間也涖臨也坎用牲臨而讀其盟書遇會誓盟禮亡疏天)
(下太平之時諸侯不得擅相與盟唯天子巡守至方嶽之下會畢然後乃與諸侯同盟同好惡奬王室以昭事)
(神訓民事君凡國有疑會同則盟詛其不信者及殷見曰同並用此禮後至于五霸之道卑于三王有事而會)
(不協而盟盟之為法先鑿地為方坎殺牲于坎上割牲左耳盛以珠槃又取血盛以玉敦用血為盟書成乃㰱)
(血而讀書知坎血加書者案僖二十五年左傳云坎血加書又襄二十六年左傳云坎用牲加書是也知用耳)
(者戎右職云贊牛耳知用左者以馘者用左耳故也知珠槃玉敦者戎右職云以玉敦辟盟又玉府云則共珠)
(槃玉敦知口㰱血者隱七年左傳云陳五父及鄭伯盟㰱如忘又襄九年云新與楚盟口血未乾是也盟牲所)
(用許慎據韓詩云天子諸侯以牛豕大夫以大庶人以雞又毛詩說君以豕臣以犬民以雞又左傳云鄭伯使)
(卒出豭行出犬雞以詛射穎考叔者又云衛伯姬盟孔悝以豭鄭云詩說及鄭伯皆謂詛小于盟周禮戎右職)
(云盟則以玉敦辟盟遂役之贊牛耳桃茢又左傳云孟武伯問于高柴曰諸侯盟誰執牛耳然則盟者人君以)
(牛伯姬盟孔悝以豭不人君也皇氏以為春秋時盟乃割心取血故定四年王割子期之心與隨人盟杜云當)
(心前割取血以盟示其至心是也)
春秋昭公三年左氏傳有事而會不協而盟(疏諸侯朝天子因朝)
(而為盟會所以同好惡奬王室霸主之合諸侯不得令其同盟以奬已故令有事而會不協而盟不復設年限)
(之期)
蕙田案此子太叔所說晉文襄之霸制
右會盟遇名義
春秋隱公元年三月公及邾儀父盟于蔑(杜注附庸之君未王命例)
(稱名能自通于大國繼好息民故書字貴之劫疏諸侯之盟亦有壇故柯之盟公羊傳曹子以手劍桓公于)
(壇是也其盟神則無復定限故襄十一年傳稱司慎司盟名山名川羣神羣祀先王先公七姓十二國之祖是)
(也其盟用牛牲故襄二十六年傳云㰱用牲又哀十七年傳云諸侯盟誰執牛耳是也其殺牛必取血及耳以)
(手執玉敦之血進之于口知者定八年涉佗捘衛侯之手及腕又襄九年傳云與大國盟口血未乾是也既盟)
(之後牲及餘血并盟載之書加于牲上坎而埋之故僖二十五年傳云宵坎血加書是也春秋之世不由天子)
(之命諸侯自相與盟則大國制其言小國尸其事故釋例曰盟者殺牲載書大國制其言小國尸其事珠槃玉)
(敦以奉流血而同㰱是其事也桓十七年公會邾儀父盟于趡彼言會此言及者彼行會禮此不行會禮故也)
(故劉炫云策書之例先會後盟者上言會下言盟惟盟不會者直言及此為不行會禮故言及也或可史異辭)
(非先會而盟則稱會知者文七年公會諸侯晉大夫盟于扈傳云公後至則是不及其會而經稱會故知盟稱)
(會者未必先行會禮也)左氏傳邾子克也未王命故不書爵曰
儀父貴之也(注王未賜命以為諸侯其後儀父服事齊桓以奬王室王命以為邾子故莊十六年)
(經書邾子克卒)公攝位而欲求好于邾故為蔑之盟公羊傳
及者何與也會及暨皆與也曷為或言會或言及或言
暨會猶最也(注最聚也直自若平時聚會無他深淺意也)及猶汲汲也暨猶
暨暨也及我欲之暨不得已也儀父者何邾婁之君也
何以名字也曷為稱字褒之也曷為褒之為其與公盟
也與公盟者衆矣曷為獨褒乎此因其可褒而褒之此
其為可褒奈何漸進也昧者何地期也榖梁傳及者
何内為志焉爾儀字也父猶傅也男子之美稱也其不
言邾子何也邾之上古微未爵命於周也不日其盟渝
也
九月及宋人盟于宿(杜注客主無名皆微者也宿小國凡盟以國地者國主亦與盟)
左氏傳始通也公羊傳孰及之内之微者也榖梁
傳及者何内卑者也宋人外卑者也卑者之盟不日宿
邑名也
二年冬十月紀子伯莒子盟于密(子伯左氏作子帛也杜注子帛裂繻字)
(莒魯有怨紀侯既昏于魯使大夫盟莒以和解之)左氏傳紀子帛莒子盟于
密魯故也公羊傳紀子伯者何無聞焉爾榖梁傳
或曰紀子伯莒子而與之盟(注紀子以莒子為伯而與之盟伯長也)或曰
年同爵同故紀子以伯先也(注年爵雖同紀子自以為伯而先)
三年冬十有二月齊侯鄭伯盟于石門左氏傳齊鄭
盟于石門尋盧之盟也(注盧盟左春秋前)
八年秋七月庚午宋公齊侯衛侯盟于瓦屋左氏傳
盟于瓦屋以釋東門之役禮也榖梁傳外盟不日此
其日何也諸侯之參盟于是始故謹而日也誥誓不及
五帝(注五帝之世道化淳備不須誥誓而信自著)盟詛不及三王(注三王謂夏殷周也)
(夏啟有鈞臺之享商湯有景亳之命周武有孟津之會衆所歸信不盟詛也疏周禮秋官司盟之官掌盟載)
(之法云盟詛不及三王者周公制盟載之法謂凡邦國有疑會同始為之不如春秋之世屢盟也)交質
子不及二伯(注二伯謂齊桓晉文)
蕙田案荀卿亦云盟詛不及三王與榖梁同
然周官司盟掌盟載之法天子會諸侯于方
岳加方明于壇而盟之三王之世非無盟也
榖梁及荀子所譏謂春秋諸侯自相盟不命
于天子者也
九月辛卯公及莒人盟于浮來(浮公榖作包)左氏傳以成
紀好也(注二年紀莒盟于密為魯故今公尋之故曰以成紀好)公羊傳公曷為
與微者盟稱人則從不疑也榖梁傳可言公及人不
可言公及大夫
桓公元年夏四月丁未公及鄭伯盟于越左氏傳公
及鄭伯盟于越結祊成也盟曰渝盟無享國榖梁傳
及者内為志焉爾越盟地之名也
二年九月公及戎盟于唐左氏傳修舊好也
十有一年春齊人衛人鄭人盟于惡曹左氏傳齊衛
鄭宋盟于惡曹(注宋不書經闕)
十有四年夏五鄭伯使其弟語來盟左氏傳鄭子人
來盟且修曹之會榖梁傳諸侯之尊弟兄不得以屬
通其弟云者以其來我舉其貴者也來盟前定也不日
前定之盟不日夏五傳疑也
十有七年公及邾儀父盟于趡(及左氏作會)左氏傳及邾
儀父盟于趡尋蔑之盟也
蕙田案公榖皆作公及左氏傳亦云及邾儀
父盟于趡惟經文云公會疑誤也
莊公九年春公及齊大夫盟于蔇(蔇公榖作暨)左氏傳齊
無君也公羊傳公曷為與大夫盟齊無君也然則何
以不名為其諱與大夫盟也使若衆然榖梁傳公不
及大夫大夫不名無君也盟納子糾也不日其盟渝也
當齊無君制在公矣當可納而不納故惡内也
十有九年秋公子結媵陳人之婦于鄄遂及齊侯宋公
盟公羊傳大夫無遂事此其言遂何聘禮大夫受命
不受辭出竟有可安社稷利國家者則專之可也榖
梁傳媵淺事也不志此其志何也辟要盟也何以見其
辟要盟也媵禮之輕者也盟國之重也以輕事遂乎國
重無說其曰陳人之婦略之也其不日數渝惡之也
二十有一年秋七月丙申及齊高徯盟于防公羊傳
齊高徯者何貴大夫也曷為就吾微者而盟公也公則
曷為不言公諱與大夫盟也榖梁傳不言公高徯伉
也
閔公元年秋八月公及齊侯盟于落姑左氏傳請復
季友也榖梁傳盟納季子也
二年冬高子來盟公羊傳高子者何齊大夫也何以
不稱使我無君也然則何以不名喜之也何喜爾正我
也其正我奈何莊公死子般弑閔公弑比三君死曠年
無君設以齊取魯曾不興師徒以言而已矣桓公使高
子將南陽之甲立僖公而城魯或曰自鹿門至于争門
者是也或曰自争門至于吏門者是也魯人至今以為
美談曰猶望高子也榖梁傳其曰來喜之也其曰高
子貴之也盟立僖公也不言使何也不以齊侯使高子
也
僖公二年秋九月齊侯宋公江人黃人盟于貫左氏
傳服江黃也公羊傳江人黃人者何遠國之辭也遠
國至矣則中國曷為獨言齊宋至爾大國言齊宋遠國
言江黃則以其餘為莫敢不至也榖梁傳貫之盟不
期而至者江人黃人也江人黃人者遠國之辭也中國
稱齊宋遠國稱江黃以為諸侯皆來至也
三年冬公子友如齊莅盟左氏傳齊侯為陽榖之會
來尋盟公羊傳莅盟者何往盟乎彼也其言來盟者
何來盟于我也榖梁傳莅者位也其不日前定也不
言及者以國與之也不言其人亦以國與之也
四年夏楚屈完來盟于師盟于召陵左氏傳楚子使
屈完如師師退次于召陵屈完及諸侯盟公羊傳屈
完者何楚大夫也何以不稱使尊屈完也曷為尊屈完
以當桓公也其言盟于師盟于召陵何師在召陵也師
在召陵則曷為再言盟喜服楚也何言乎喜服楚楚有
王者則後服無王者則先叛夷狄也而亟病中國南夷
與北狄交中國不絶若綫桓公救中國而攘夷狄卒帖
荆以是為王者之事也榖梁傳楚無大夫其曰屈完
何也以其來會桓成之為大夫也其不言使權在屈完
也則是正乎曰非正也以其來會諸侯重之也來者何
内桓師也于師前定也于召陵得志于桓公也得志者
不得志也以桓公得志為僅矣
十有九年夏六月宋公曹人邾人盟于曹南
二十年秋齊人狄人盟于邢左氏傳為邢謀衛難也
榖梁傳邢為主焉爾邢小其為主何也其為主乎救
齊
二十有一年春宋人齊人楚人盟于鹿上(杜注宋為盟主故在齊人)
(上)
三十有二年夏衛人侵狄秋衛人及狄盟
文公二年三月乙已及晉處父盟左氏傳晉人以公
不朝來討公如晉夏四月乙巳晉人使陽處父盟公以
恥之書曰及晉處父盟以厭之也適晉不書諱之也
公羊傳此晉陽處父也何以不氏諱與大夫盟也榖
梁傳不言公處父伉也為公諱也何以知其與公盟以
其日何以不言公之如晉所恥也出不書反不致也
三年冬公如晉十有二月己巳公及晉侯盟
七年秋公孫敖如莒涖盟榖梁傳莅位也其曰位何
也前定也其不日前定之盟不日也
十年秋及蘇子盟于女栗(杜注蘇子周卿士頃王新立故與魯盟親諸侯也)
左氏傳頃王立故也
十有三年冬公如晉十有二月己丑公及晉侯盟
十有五年三月宋司馬華孫來盟左氏傳宋華耦來
盟其官皆從之書曰宋司馬華孫貴之也(注古之盟會必備威儀崇)
(贄幣賓圭以成禮為敬故傳曰卿行旅從春秋時率多不能備儀華孫能率其屬以從古典故貴而不名)
榖梁傳來盟者何前定也不言及者以國與之也
冬十有一月諸侯盟于扈左氏傳晉侯宋公衛侯蔡
侯鄭伯許男曹伯盟于扈尋新城之盟且謀伐齊也齊
人賂晉侯故不克而還於是有齊難是以公不會書曰
諸侯盟于扈無能為故也凡諸侯會公不與不書諱君
惡也與而不書後也
(趙氏汸曰文七年十五年十七年伯國盟會不序諸侯見中國之無伯也晉襄公卒靈公幼楚人知北方)
(可圖矣趙盾以大夫合諸侯以救鄭不及楚師以三國伐宋取賂而還新城之盟諸侯若不能忘晉者而)
(扈之再盟以賂不克伐齊又再會以定宋文之簒諸侯以為晉不足與也鄭既受盟于楚而齊魯俱貳中)
(國遂至于無伯矣中國無伯乃楚之所由興也春秋于靈公之盟會略諸侯不序以明晉伯中衰而楚自)
(厥貉以後君將皆稱君其爵楚君者亦所以志無伯也)
十有六年六月戊辰公子遂及齊侯盟于郪丘(郪公羊作犀穀)
(梁作師)榖梁傳復行父之盟也
十有七年六月癸未公及齊侯盟于榖
宣公七年春衛侯使孫良夫來盟左氏傳衛孫桓子
來盟始通且謀會晉也榖梁傳來盟前定也
十有一年夏楚子陳侯鄭伯盟于辰陵左氏傳陳鄭
服也
十有二年冬十有二月晉人宋人衛人曹人同盟于清
邱左氏傳卿不書不實其言也
成公元年夏臧孫許及晉侯盟于赤棘
二年秋七月齊侯使國佐如師己酉及國佐盟于袁婁
三年冬十有一月晉侯使荀庚來聘衛侯使孫良夫來
聘丙午及荀庚盟丁未及孫良夫盟左氏傳晉侯使
荀庚來聘且尋盟衛侯使孫良夫來聘且尋盟公問諸
臧宣叔曰中行伯之於晉也其位在三(注下卿)孫子之於
衛也位為上卿將誰先對曰次國之上卿當大國之中
中當其下下當其上大夫(注降一等)小國之上卿當大國之
下卿中當其上大夫下當其下大夫(注降大國二等)上下如是
古之制也(注古制公為大國侯伯為次國子男為小國)衛在晉不得為次國
(注春秋時以強弱為大小故衛雖侯爵猶為小國)晉為盟主其將先之(注計等則二人)
(位敵以盟主故先晉)丙午盟晉丁未盟衛禮也公羊傳此聘也
其言盟何聘而言盟者尋舊盟也榖梁傳其日公也
來聘而求盟不言及者以國與之也不言其人亦以國
與之也不言求兩欲之也
十有一年春王三月晉侯使郤犨來聘己丑及郤犨盟
左氏傳郤犨來聘且涖盟
十有六年十有二月乙丑季孫行父及晉郤犨盟于扈
襄公三年夏四月壬戌公及晉侯盟于長樗左氏傳
盟于長樗孟獻子相公稽首(注相儀也稽首首至地)
七年十月衛侯使孫林父來聘壬戌及孫林父盟
十有五年春宋公使向戌來聘二月己亥及向戌盟于
劉
二十有九年夏杞子來盟(范注杞復稱子盖時王所黜)左氏傳杞
文公來盟書曰子賤之也(注賤其用夷禮)
昭公七年三月叔孫婼如齊涖盟(婼公羊作舍)榖梁傳莅
位也内之前定之辭謂之莅外之前定之辭謂之來
定公三年冬仲孫何忌及邾子盟于拔左氏傳盟于
郯(注郯即拔也)修邾好也
七年秋齊侯鄭伯盟于鹹
齊侯衛侯盟于沙
(趙氏汸曰陳氏謂特相盟不書必有關於天下之故而後書紀莒無足道也齊鄭合天下始多故矣故書)
(齊鄭盟于石門以志諸侯之合書齊鄭盟于鹹以志諸侯之散是春秋之始終也今按春秋之初王綱既)
(墜有特相盟而後有参盟諸侯合而為亂也有参盟而後有主盟則伯者興矣自有主盟而後無外特相)
(盟故外特相盟雖伯主不書如僖二十八年晉侯齊侯盟于歛盂宣十八年齊侯會晉侯盟于繒是也惟)
(晉弗主盟而後諸侯始特相盟鹹與沙齊衛鄭皆叛晉也此特相盟所以又見于經也)
八年冬衛侯鄭伯盟于曲濮
十有一年冬叔還如鄭涖盟
哀公二年春王二月癸巳叔孫州仇仲孫何忌及邾子
盟于句繹榖梁傳三人伐而二人盟何也各盟其得
也
蕙田案以上書盟不書會
又案春秋書内特相盟者七隱元年于蔑桓
元年于越十七年于趡閔元年于落姑文十
年于女栗十七年于榖襄三年于長樗是也
特相盟而不地者二文三年十三年及晉侯
盟是也公及外臣盟者二隱八年于浮來莊
九年于蔇是也不地者一文二年及處父是
也不稱公者一莊二十一年于防是也及戎
盟者一桓二年于唐是也内大夫與諸侯盟
者四文十六年于郪邱成元年于赤棘定三
年于拔哀二年于句繹是也因遂事而盟者
二莊十九年公子結是也内大夫特與外臣
盟者一成十六年于扈是也内微者與外盟
一隱元年于宿是也諸侯來盟者一襄二十
九年杞子是也外臣來盟者四桓十四年鄭
伯之弟語閔七年齊高子文十五年宋華孫
宣七年衛孫良夫是也因來聘而盟者五成
三年晉荀庚衛孫良夫十一年晉郤犨襄七
年衛孫林父十五年宋向戌是也内大夫出
涖盟者四僖三年公子友文七年公孫敖昭
七年叔孫婼定十一年叔還是也外特相盟
者五隱二年于密三年于石門定七年于鹹
于沙八年于曲濮是也外參盟者五隱八年
于瓦屋桓十一年于惡曹僖十九年于曹南
二十一年于鹿上宣十一年于辰陵是也外
相盟參以上者二僖二年于貫文十五年于
扈(扈盟諸侯不序)是也外同盟者一宣十二年于清
丘是也外與狄盟者一僖二十年于邢是也
因侵伐而盟者三僖四年于召陵成二年于
袁婁及僖三十二年衛及狄是也
隱公九年冬公會齊侯于防(防公羊作邴)左氏傳謀伐宋
也榖梁傳會者外為主焉爾
十年春王二月公會齊侯鄭伯于中丘
十一年夏五月公會鄭伯于時來(時來公羊作祈黎)左氏傳
謀伐許也
桓公元年三月公會鄭伯于垂榖梁傳會者外為主
焉爾
二年三月公會齊侯陳侯鄭伯于稷以成宋亂(杜注成平也宋)
(有弑君之亂故為會欲以平之)公羊傳内大惡諱此其目言之何遠
也榖梁傳以者内為志焉爾公為志乎成是亂也此
成矣取不成事之辭而加之焉於内之惡而君子無遺
焉爾(注江熙曰案宣四年公及齊侯平莒及郯傳曰平者成也然則成亦平也公與齊陳鄭欲平宋亂而)
(取其賂鼎不能平亂故書成宋亂取郜大鼎納于太廟微旨見矣尋理推經傳似失之)
(惠氏士奇曰成者斷獄之名王制所謂成獄辭也秋官訝士掌四方之訟獄四方有亂獄則往而成之成)
(之者聽之也不可謂之平平者和解兩家訓成為平妄矣四方亂獄莫大于弑君桓往成之不成而退反)
(取賂焉孔子直書之傷天下之無王也取賂在後成亂在前左氏一之失經義矣)
蕙田案春秋書成宋亂之義惟惠氏得之可
謂發前人所未發
七月蔡侯鄭伯會于鄧左氏傳始懼楚也公羊傳
離不言會此其言會何盖鄧與會爾(注二國會曰離二人議各是其所是)
(非其所非所道不同不能决事定是非立善惡不足采取故謂之離會自三國以上言會者重其少從多也能)
(决事定是非立善惡)
三年春正月公會齊侯于嬴左氏傳成昏于齊也
六月公會杞侯于郕(杞公羊作紀郕公羊作盛)左氏傳杞求成也
九月公會齊侯于讙榖梁傳無譏乎曰為禮也齊侯
來也公之逆而會之可也(注為親迎之禮)
六年夏四月公會紀侯于成(成榖梁作郕)左氏傳紀來諮
謀齊難也
十年公會衛侯于桃丘弗遇公羊傳會者何期辭也
其言弗遇何公不見要也榖梁傳弗遇者志不相得
也弗内辭也
十有一年秋九月公會宋公于夫鍾(公羊作夫童)
冬十有二月公會宋公于闞
十有二年八月公會宋公于虛(虛公羊作郯)
冬十有一月公會宋公于龜
十四年春正月公會鄭伯于曹左氏傳會于曹曹人
致餼禮也
十五年夏公會齊侯于艾(艾公羊作鄗穀梁作蒿)左氏傳謀定
許也
冬十有一月公會宋公衛侯陳侯于袲伐鄭左氏傳
謀伐鄭將納厲公也
十六年春正月公會宋公蔡侯衛侯于曹左氏傳謀
伐鄭也
十八年春王正月公會齊侯于濼
莊公十有三年春齊侯宋人陳人蔡人邾人會于北杏
(齊侯穀梁作齊人時何注齊桓行伯約束諸侯尊天子故為此會也桓公未為諸侯所信鄉故使微者會也)
(桓公不辭微者欲以卑下諸侯遂成霸功也)左氏傳會于北杏以平宋亂
穀梁傳是齊侯宋公也其曰人何也始疑之何疑焉
桓非受命之伯也將以事授之者也(注言諸侯將權時推齊侯使行伯事)
曰可矣乎未乎舉人衆之也(注稱人言非王命衆授之以事)
十有四年冬單伯會齊侯宋公衛侯鄭伯于鄄左氏
傳宋服故也穀梁傳復同會也
十有五年春齊侯宋公陳侯衛侯鄭伯會于鄄左氏
傳復會焉齊始霸也榖梁傳復同會也
二十有七年冬公會齊侯于城濮(杜注將討衛也)
僖公元年八月公會齊侯宋公鄭伯曹伯邾人于檉(檉公)
(羊作朾)
三年秋齊侯宋公江人黃人會于陽榖左氏傳謀伐
楚也公羊傳此大會也曷為末言爾桓公曰無障谷
無貯粟無易樹子無以妾為妻(注時桓公功德隆盛諸侯咸曰無言不從曷為)
(用盟哉故告誓而已)榖梁傳陽榖之會桓公委端搢笏而朝諸
侯諸侯皆諭乎桓公之志
十有三年夏四月公會齊侯宋公陳侯衛侯鄭伯許男
曹伯于鹹左氏傳淮夷病杞故且謀王室也榖梁
傳兵車之會也
十月六年冬十有二月公會齊侯宋公陳侯衛侯鄭伯
許男邢侯曹伯于淮左氏傳謀鄫且東略也榖梁
傳兵車之會也
二十有一年秋宋公楚子陳侯蔡侯鄭伯許男曹伯會
于盂執宋公以伐宋(盂公羊作霍榖梁作雩)
二十有八年冬公會晉侯宋公蔡侯鄭伯陳子莒子邾
子秦人于温左氏傳討不服也榖梁傳諱會天王
也
文公元年秋公孫敖會晉侯于戚
十有一年夏叔仲彭生會晉郤缺于承筐左氏傳謀
諸侯之從于楚者
十有三年冬公如晉衛侯會公于沓十有二月己丑公
及晉侯盟還自晉鄭伯會公于棐(棐公羊作斐)公羊傳還
者何善辭也何善爾往黨衛侯會公于沓至得與晉侯
盟反黨鄭伯會公于斐故善也(注黨所也所猶是齊人語也一出三為諸侯所)
(榮深善之)
十有七年六月諸侯會于扈左氏傳晉侯蒐于黃父
遂復合諸侯于扈平宋也公不與會齊難故也書曰諸
侯無功也
宣公元年夏公會齊侯于平州左氏傳會于平州以
定公位
七年冬公會晉侯宋公衛侯鄭伯曹伯于黑壤左氏
傳晉侯之立也公不朝焉又不使大夫聘晉人止公于
會盟于黃父公不與盟以賂免故黑壤之盟不書諱之
也
九年九月晉侯宋公衛侯鄭伯曹伯會于扈左氏傳
討不睦也
十有一年秋晉侯會狄于攢函左氏傳衆狄服也
榖梁傳不言及外狄
十有四年冬公孫歸父會齊侯于榖
十有五年春公孫歸父會楚子于宋
秋仲孫蔑會齊高固于無婁
成公五年夏叔孫僑如會晉荀首于榖左氏傳晉荀
首如齊送女故宣伯餫諸榖(注野饋曰餫運糧饋之敬大國也)
十有二年夏公會晉侯衛侯于瑣澤左氏傳宋華元
克合晉楚之成夏五月晉士燮會楚公子罷許偃癸亥
盟于宋西門之外曰凡晉楚無相加戎好惡同之同恤
菑危備救凶患若有害楚則晉伐之在晉楚亦如之交
贄往來道路無壅謀其不協而討不庭有渝此盟神明
殛之俾隊其師無克胙國鄭伯如晉聽成會于瑣澤成
故也
十有五年冬十有一月叔孫僑如會晉士燮齊高無咎
宋華元衛孫林父鄭公子鰌邾人會吳于鍾離左氏
傳始通吳也公羊傳曷為殊會吳外吳也曷為外也
春秋内其國而外諸夏内諸夏而外夷狄榖梁傳會
又會外之也
十有六年秋公會晉侯齊侯衛侯宋華元邾人于沙隨
不見公左氏傳謀伐鄭也公羊傳不見公者何公
不見見也(注不見見者恚乞師不得欲執之)榖梁傳不見公者可以
見公也可以見公而不見公譏在諸侯也
(劉氏敞曰春秋于魯事有可耻者必為之諱君臣之禮也若我無失道而横逆所加則不諱故直書以罪)
(諸侯)
襄公二年秋七月仲孫蔑會晉荀罃宋華元衛孫林父
曹人邾人于戚左氏傳謀鄭故也
冬仲孫蔑會晉荀罃齊崔杼宋華元衛孫林父曹人邾
人滕人薛人小邾人于戚
五年夏仲孫蔑衛孫林父會吳于善道
秋公會晉侯宋公陳侯衛侯鄭伯曹伯莒子邾子滕子
薛伯齊世子光吳人鄫人于戚左氏傳盟于戚會吳
且謀戍陳也公羊傳吳何以稱人吳鄫人云則不辭
七年十有二月公會晉侯宋公陳侯衛侯曹伯莒子邾
子于鄬
八年夏季孫宿會晉侯鄭伯齊人宋人衛人邾人于邢
丘左氏傳會于邢丘以命朝聘之數使諸侯之大夫
聽命季孫宿齊高厚宋向戌衛甯殖邾大夫會之鄭伯
獻捷于會故親聽命大夫不書尊晉侯也榖梁傳見
魯之失正也公在而大夫會也
十年春公會晉侯宋公衛侯曹伯莒子邾子滕子薛伯
杞伯小邾子齊世子光會吳于柤左氏傳會吳子壽
夢也榖梁傳會又會外之也
十有一年公會晉侯宋公衛侯曹伯齊世子光莒子邾
子滕子薛伯杞伯小邾子伐鄭會于蕭魚公羊傳此
伐鄭也其言會于蕭魚何盖鄭與會爾(注中國以鄭故三年之中五起)
(兵至是乃服其後無干戈之患二十餘年故喜而詳錄其會)
十有四年春王正月季孫宿叔老會晉士匄齊人宋人
衛人鄭公孫蠆曹人莒人邾人滕人薛人杞人小邾子
會吳于向左氏傳會于向為吳謀楚故也
冬季孫宿會晉士匄宋華閱衛孫林父鄭公孫蠆莒人
邾人于戚左氏傳謀定衛也
十有九年冬叔孫豹會晉士匄于柯
二十有一年冬公會晉侯齊侯宋公衛侯鄭伯曹伯莒
子邾子于商仕左氏傳錮欒氏也
二十有二年冬公會晉侯齊侯宋公衛侯鄭伯曹伯莒
子邾子滕子薛伯杞伯小邾子于沙隨左氏傳復錮
欒氏也
二十有四年八月公會晉侯宋公衛侯鄭伯曹伯莒子
邾子滕子薛伯杞伯小邾子于夷儀左氏傳會于夷
儀將以伐齊水不克
二十有六年夏公會晉人鄭良霄宋人曹人于澶淵
左氏傳公會晉趙武宋向戌鄭良霄曹人于澶淵以討
衛疆戚田趙武不書尊公也(注罪武會公侯)向戌不書後也(注後)
(會期)鄭先宋不失所也(注如期至)
三十年冬十月晉人齊人宋人衛人鄭人曹人莒人邾
人滕人薛人杞人小邾人會于澶淵宋灾故左氏傳
為宋災故諸侯之大夫會以謀歸宋財冬十月叔孫豹
會晉趙武齊公孫蠆宋向戌衛北宫佗鄭罕虎及小邾
之大夫會于澶淵既而無歸于宋故不書其人不信也
公羊傳會未有言其所為者此言所為何錄伯姬也
諸侯相聚而更宋之所喪曰死者不可復生爾財復矣
此大事也曷為使微者卿也卿則其稱人何貶曷為貶
卿不得憂諸侯也榖梁傳會不言其所為其曰宋災
故何也不言災故則無以見其善也其曰人何也救災
以衆何救焉更宋之所喪財也
昭公元年春王正月叔孫豹會晉趙武楚公子圍齊國
弱宋向戌衛齊惡陳公子招蔡公孫歸生鄭罕虎許人
曹人于虢左氏傳尋宋之盟也
四年夏楚子蔡侯陳侯鄭伯許男徐子滕子頓子胡子
沈子小邾子宋世子佐淮夷會于申(杜注楚靈王始會諸侯)
九年春叔弓會楚子于陳
十有一年秋季孫意如會晉韓起齊國弱宋華亥衛北
宫佗鄭罕虎曹人杞人于厥慗左氏傳謀救蔡也
二十有五年夏叔詣會晉趙鞅宋樂大心衛北宫喜鄭
游吉曹人邾人滕人薛人小邾人于黃父左氏傳謀
王室也
二十有七年秋晉士鞅宋樂祁犂衛北宫喜曹人邾人
滕人會于扈左氏傳令戍周且謀納公也
三十有一年春季孫意如會晉荀躒于適歷
定公十年夏公會齊侯于夾谷左氏傳公會齊侯于
祝其實夾谷孔丘相犂彌言於齊侯曰孔丘知禮而無
勇若使萊人以兵劫魯侯必得志焉齊侯從之孔丘以
公退曰士兵之兩君合好而裔夷之俘以兵亂之非齊
君所以命諸侯也裔不謀夏夷不亂華俘不干盟兵不
偪好於神為不祥於德為愆義於人為失禮君必不然
齊侯聞之遽辟之將盟齊人加于載書曰齊師出竟而
不以甲車三百乘從我者有如此盟孔丘使兹無還揖
對曰而不反我汶陽之田吾以共命者亦如之
冬齊侯衛侯鄭游速會于安甫
十有四年五月公會齊侯衛侯于牽左氏傳謀救范
中行氏
秋齊侯宋公會于洮左氏傳范氏故也
大蒐于比蒲邾子來會公(杜注會公于比蒲于何注書者非邾婁子會人都也如)
(入人都當修朝禮古者諸侯將朝天子必先會閒隙之地考德行一刑法講禮義正文章習事天子之儀尊京)
(師重法度恐過誤言公者不受于廟)
(趙氏汸曰凡公在外而諸侯會之曰會公于某公在内而諸侯會之曰某來會公)
哀公六年夏叔還會吳于柤
七年夏公會吳于鄫
十有二年夏五月公會吳于槖皋
秋公會衛侯宋皇瑗于鄖
十有三年夏公會晉侯及吳子于黃池左氏傳公會
單平公晉定公吳夫差于黃池秋七月辛丑盟吳晉爭
先吳人曰於周室我為長晉人曰於姬姓我為伯乃先
晉人公羊傳吳何以稱子吳主會也吳主會則易為
先言晉侯不與夷狄之主中國也其言及吳子何會兩
伯之辭也不與夷狄之主中國則曷為以兩伯之辭言
之重吳也曷為重吳吳在是則天下諸侯莫敢不至也
榖梁傳黃池之會吳子進乎哉遂子矣吳夷狄之國
也祝髮文身欲因魯之禮因晉之權而請冠端而襲其
藉于成周以尊天王吳進矣吳東方之大國也累累致
小國以會諸侯以合乎中國吳能為之則不臣乎(注言其臣)
(也)吳進矣王尊稱也子卑稱也辭尊稱而居卑稱以會
乎諸侯以尊天王吳王夫差曰好冠來孔子曰大矣哉
夫差未能言冠而欲冠也
蕙田案以上書會而不盟
又案春秋書公特會諸侯者十七隠九年于
防十一年于時來桓元年于垂三年于嬴于
郕于讙六年于成十一年于夫鍾于闞十二
年于虚于龜十四年于曹十五年于艾十八
年于濼莊二十七年于城濮宣元年于平州
定十年于夾谷是也會而弗遇者一桓十年
于桃邱是也特會吳者二哀七年于鄖十二
年于槖皋是也會諸侯參以上者六隱十年
于中邱桓二年于稷十五年于袲十六年于
曹定十四年于牽哀十二年于鄖是也公與
伯主之會者十四僖元年于檉十三年于鹹
十六年于淮二十八年于温宣七年于黑壤
成十二年于瑣澤襄五年于戚七年于鄬十
年于柤(殊會吳)十一年于蕭魚二十一年于商
任二十二年于沙隨二十四年于夷儀哀十
三年于黃池(吳晉兩伯)是也會而不見公者一成
十六年于沙隨是也諸侯迎會公者二文十
三年于沓于棐是也來會公者一定十四年
于比蒲是也公會外大夫者一襄二十六年
于澶淵是也内大夫特會諸侯者四文元年
于戚宣十四年于榖十五年于宋昭九年于
陳是也特會吳者一哀六年于柤是也内大
夫會諸侯者一襄八年于邢邱是也内大夫
特會外大夫者五文十一年于承匡宣十五
年于無婁成五年于穀襄十九年于柯昭三
十一年于適歷是也會外大夫者八成十五
年于鍾離襄元年秋于戚冬于戚十四年于
向于戚昭元年于虢十一年于厥慗二十五
年于黃父是也(鍾離及向皆殊會吳)内外大夫會吳者
一襄五年于善道是也王臣會諸侯者一莊
十四年于鄄是也外諸侯相會者七莊十三
年于北杏十五年于鄄僖三年于陽榖二十
一年于盂文十七年于扈(諸侯不序)宣九年于扈
昭四年于申是也特相會者二桓二年于鄧
定十四年于洮是也外諸侯大夫參相會者
一定十年于安甫是也外諸侯會狄者一宣
十一年于攢函是也外大夫相會者二襄三
十年于澶淵昭二十七年于扈是也
隱公二年春公會戎于潛(杜注戎而書會者順其俗以為禮何注凡書會者惡其)
(虚内務恃外好也古者諸侯非朝時不得踰竟所傳聞之世外離會不書書内離會者春秋王魯明當先自持)
(正躬自厚而薄責于人故略外也朝聘會盟例書時)左氏傳公會戎于潛修惠
公之好也戎請盟公辭榖梁傳會者外為主焉爾知
者慮義者行仁者守有此三者然後可以出會會戎危
公也
秋八月庚辰公及戎盟于唐左氏傳戎請盟秋盟于
唐復修戎好也
六年夏五月辛酉公會齊侯盟于艾左氏傳盟于艾
始平于齊也
桓公十一年秋九月柔會宋公陳侯蔡叔盟于折公
羊傳柔者何吾大夫之未命者也榖梁傳柔者何吾
大夫之未命者也
十二年夏六月壬寅公會紀侯莒子盟于曲池(曲池公羊作毆)
(蛇)左氏傳平紀莒也
秋七月丁亥公會宋公燕人盟于榖丘
十有二年十有一月丙戌公會鄭伯盟于武父
十七年春正月丙辰公會齊侯紀侯盟于黃左氏傳
平齊紀且謀衛故也
莊公十有三年冬公會齊侯盟于柯左氏傳始及齊
平也公羊傳何以不日易也其易柰何桓之盟不日
其會不致信之也其不日何以始乎此莊公將會乎桓
曹子進曰君之意何如莊公曰寡人之生則不若死矣
曹子曰然則君請當其君臣請當其臣莊公曰諾於是
會乎桓莊公升壇(注土基三尺土高三等曰壇會必有壇者為升降揖讓稱先君以相接所)
(以長其敬)曹子手劍而從之管子進曰君何求乎曹子曰城
壊壓境君不圖與管子曰然則君將何求曹子曰願請
汶陽之田管子顧曰君許諾桓公曰諾曹子請盟桓公
下與之盟(注下壇與曹子定約必下壇者為殺牲不潔又盟本非禮故不于壇上也)已盟曹
子摽劍而去之要盟可犯而桓公不欺曹子可讎而桓
公不怒桓公之信著乎天下自柯之盟始焉榖梁傳
曹劌之盟也信齊侯也桓盟雖内與不日信也
十有六年冬十有二月會齊侯宋公陳侯衛侯鄭伯許
男曹伯滑伯滕于同盟于幽左氏傳鄭服也公羊
傳同盟者何同欲也榖梁傳同者有同也同尊周也
不言公外内寮一疑之也
二十有三年十有二月甲寅公會齊侯盟于扈公羊
傳桓之盟不日此何以日危之也何危爾我貳也魯子
曰我貳者非彼然我然也
二十有七年夏六月公會齊侯宋公陳侯鄭伯同盟于
幽左氏傳陳鄭服也穀梁傳同者有同也同尊周
也於是而後授之諸侯也其授之諸侯何也齊侯得衆
也桓公不致安之也桓盟不日信之也信其信仁其仁
衣裳之會十有一未嘗有㰱血之盟也信厚也兵車之
會四未嘗有大戰也愛民也
僖公五年夏公及齊侯宋公陳侯衛侯鄭伯許男曹伯
會王世子于首止(首止公榖作首戴)左氏傳會王太子鄭謀
寧周也公羊傳曷為殊會王世子世子貴也世子猶
世世子也榖梁傳及以會尊之也何尊焉王世子云
者唯王之貳也云可以重之右焉尊之也何重焉天子
世子世天下也
秋八月諸侯盟于首止公羊傳諸侯何以不序一事
而再見者前目而後凡也榖梁傳無中事而復舉諸
侯何也尊王世子而不敢與盟也尊則其不敢與盟何
也盟者不相信也故謹信也不敢以所不信而加之尊
者桓諸侯也不能朝天子是不臣也王世子子也塊然
受諸侯之尊已而立乎其位是不子也桓不臣王世子
不子則其所善焉何也是則變之正也天子微諸侯不
享覲桓控大國扶小國統諸侯不能以朝天子亦不敢
致天王尊王世子於首戴乃所以尊天王之命也世子
含王命會齊桓亦所以尊天王之命也世子受之可乎
是亦變之正也天子微諸侯不享覲世子受諸侯之尊
已而天王尊矣世子受之可也
七年秋七月公會齊侯宋公陳世子款鄭世子華盟于
甯母左氏傳謀鄭故也榖梁傳衣裳之會也
八年春王正月公會王人齊侯宋公衛侯許男曹伯陳
世子款盟于洮左氏傳謀王室也公羊傳王人者
何微者也曷為序乎諸侯之上先王命也榖梁傳王
人之先諸侯何也貴王命也朝服雖敝必加于上弁冕
雖舊必加于首周室雖衰必先諸侯兵車之會也
九年夏公會宰周公齊侯宋子衛侯鄭伯許男曹伯于
葵丘左氏傳尋盟且修好禮也公羊傳宰周公者
何天子之為政者也榖梁傳天子之宰通于四海宋
其稱子何也未葬之辭也
九月戊辰諸侯盟于葵丘左氏傳齊侯盟諸侯于葵
丘曰凡我同盟之人既盟之後咸歸于好公羊傳桓
之盟不日此何以日危之也何危爾貫澤之會桓公有
憂中國之心不召而至者江人黃人也葵丘之會桓公
震而矜之叛者九國震之者猶曰振振然矜之者何猶
曰莫若我也榖梁傳桓盟不日此何以日美之也為
見天子之禁故美之也葵丘之盟陳牲而不殺讀書加
于牲上壹明天子之禁曰毋雍泉毋訖糴毋易樹子毋
以妾為妻毋使婦人與國事
十有五年三月公會齊侯宋公陳侯衛侯鄭伯許男曹
伯盟于牡丘左氏傳尋葵丘之盟且救徐也榖梁
傳兵車之會也
十有九年冬會陳人蔡人楚人鄭人盟于齊(何注因宋征齊有隙)
(為此盟也其後楚遂得中國霍之會執宋公)
二十有一年十有二月癸丑公會諸侯盟于薄釋宋公
榖梁傳會者外為主焉爾
二十有五年冬十有二月癸亥公會衛子莒慶盟于洮
左氏傳修衛文公之好且及莒平也榖梁傳莒無
大夫其曰莒慶何也以公之會目之也
二十有六年春王正月己未公會莒子衛甯速盟于向
左氏傳尋洮之盟也榖梁傳公不會大夫其曰甯
速何也以其隨莒子可以言會也
二十有七年十有二月甲戌公會諸侯盟于宋(杜注諸侯伐宋)
(公與楚有好而往會之非後期宋方見圍無嫌于與盟故直以宋地何注地以宋者起公解宋圍為此盟也)
(宋得與盟則宋解可知也而公釋之見矣范注地以宋者則宋得與盟宋圍解可知)
蕙田案左氏以宋方見圍公往會諸侯不與
宋會二傳則以公會諸侯而宋圍釋宋亦與
會以左傳宋人如晉告急之文校之則宋圍
盖未釋也左氏義長
二十有八年五月癸丑公會晉侯齊侯宋公蔡侯鄭伯
衛子莒子盟于踐土榖梁傳諱會天王也
二十有九年夏六月會王人晉人宋人齊人陳人蔡人
秦人盟于翟泉左氏傳公會王子虎晉狐偃宋公孫
固齊國歸父陳轅濤塗秦小子慗盟于翟泉尋踐土之
盟且謀伐鄭也卿不書罪之也在禮卿不會公侯會伯
子男可也
文公二年夏六月公孫敖會宋公陳侯鄭伯晉士縠盟
于垂隴左氏傳公未至六月穆伯會諸侯及晉司空
士縠盟于垂隴晉討衛故也書士縠堪其事也(注晉司空非卿)
(也以士縠能堪卿事故書)榖梁傳内大夫可以會外諸侯
七年秋八月公會諸侯晉大夫盟于扈左氏傳晉侯
立故也公後至故不書所會凡會諸侯不書所會後也
(注不書所會謂不具列公侯及卿大夫)後至不書其國辟不敏也公羊
傳諸侯何以不序大夫何以不名公失序也公失序奈
何諸侯不可使與公盟眣晉大夫使與公盟也榖梁
傳其曰諸侯略之也
八年冬十月壬午公子遂會晉趙盾盟于衡雍左氏
傳報扈之盟也
乙酉公子遂會雒戎盟于暴左氏傳書曰公子遂珍
之也(注大夫出竟有可以安社稷利國家者專之可也)
十有四年六月公會宋公陳侯衛侯鄭伯許男曹伯晉
趙盾癸酉同盟于新城左氏傳同盟于新城從于楚
者服且謀邾也榖梁傳同者有同也同外楚也
十有六年春季孫行父會齊侯于陽榖齊侯弗及盟
左氏傳公有疾使季文子會齊侯于陽榖諸盟齊侯不
肯曰請俟君間公羊傳其言弗及盟何不見與盟也
榖梁傳弗及者内辭也行父失命矣齊得内辭也
宣公十有七年六月己未公會晉侯衛侯曹伯邾子同
盟于斷道左氏傳討貳也榖梁傳同者有同也同
外楚也
成公二年十有一月公會楚公子嬰齊于蜀榖梁傳
楚無大夫其曰公子何也嬰齊亢也
丙申公及楚人秦人宋人陳人衛人鄭人齊人曹人邾
人薛人鄫人盟于蜀公羊傳此楚公子嬰齊也其稱
人何得壹貶焉爾榖梁傳楚其稱人何也於是而後
公得其所也會與盟同月則地會不地盟不同月則地
會地盟此其地會地盟何也以公得其所申其事也今
之屈向之驕也
五年十有二月己丑公會晉侯齊侯宋公衛侯鄭伯曹
伯邾子杞伯同盟于蟲牢左氏傳同盟于蟲牢鄭服
也
七年秋公會晉侯齊侯宋公衛侯曹伯莒子邾子杞伯
救鄭八月戊辰同盟于馬陵左氏傳同盟于馬陵尋
蟲牢之盟且莒服故也
九年春王正月公會晉侯齊侯宋公衛侯鄭伯曹伯莒
子杞伯同盟于蒲左氏傳會于蒲以尋馬陵之盟
十有五年三月癸丑公會晉侯衛侯鄭伯曹伯宋世子
成齊國佐邾人同盟于戚左氏傳討曹成公也
十有七年夏公會尹子單子晉侯齊侯宋公衛侯曹伯
邾人伐鄭六月乙酉同盟于柯陵左氏傳同盟于柯
陵尋戚之盟也榖梁傳柯陵之盟謀復伐鄭也
十有八年十有二月仲孫蔑會晉侯宋公衛侯邾子齊
崔杼同盟于虛朾左氏傳謀救宋也
襄公三年六月公會單子晉侯宋公衛侯鄭伯莒子邾
子齊世子光已未同盟于雞澤榖梁傳同者有同也
同外楚也
陳侯使袁僑如會公羊傳其言如會何後會也榖
梁傳如會外乎會也於會受命也
戊寅叔孫豹及諸侯之大夫及陳袁僑盟左氏傳陳
請服也公羊傳曷為殊及陳袁僑為其與袁僑盟也
榖梁傳及以及與之也諸侯以為可與則與之不可
與則釋之諸侯盟又大夫相與私盟是大夫張也故雞
澤之會諸侯始失正矣大夫執國權曰袁僑異之也(注再)
(言及明獨與袁僑不與諸侯之大夫)
九年冬公會晉侯宋公衛侯曹伯莒子邾子滕子薛伯
小邾子齊世子光伐鄭十有二月己亥同盟于戱左
氏傳同盟于戲鄭服也榖梁傳不異言鄭善得鄭也
不致恥不能據鄭也
十有一年夏四月公會晉侯宋公衛侯曹伯齊世子光
莒子邾子滕子薛伯杞伯小邾子伐鄭秋七月己未同
盟于亳城北左氏傳同盟于亳載書曰凡我同盟無
蕰年無壅利無保姦無留慝救灾患恤禍亂同好惡奬
王室或間兹命司慎司盟(注二司天神)名山名川羣神羣祀
(注羣祀在祀典者)先王先公(注先王諸侯之大祖宋祖帝乙鄭祖厲王之比也先公始封君)七
姓十二國之祖(注七姓晉魯衛鄭曹滕姬姓邾小邾曹姓宋子姓齊姜姓莒己姓杞姒姓薛任)
(姓實十三國言十二誤也)明神殛之俾失其民隊命亡氏踣其國家
(趙氏汸曰襄公會晉悼者三同盟者四悼公既得國即圍宋彭城再會于戚遂城虎牢皆使大夫主之雞)
(澤之役始命諸侯同盟而以大夫别盟陳袁僑為大夫專盟之始戚之會戍陳而會吳人為諸侯盟吳之)
(始會于鄬以救陳而陳侯逃歸盟于戲以服鄭而鄭有異志於是會吳子于柤伐鄭戍虎牢矣再駕而盟)
(亳城北三駕而會蕭魚鄭始服從於是會吳伐秦復以大夫主之戚之會遂孫林父廢立之謀而衛人君)
(臣之禍成于晉矣此悼公復伯之事其於文襄之業果何如乎)
十有六年三月公會晉侯宋公衛侯鄭伯曹伯莒子邾
子薛伯杞伯小邾子于溴梁戊寅大夫盟公羊傳諸
侯皆在是其言大夫盟何信在大夫也何言乎信在大
夫徧刺天下之大夫也曷為徧刺天下之大夫君若贅
旒然榖梁傳溴梁之會諸侯失正矣諸侯會而曰大
夫盟正在大夫也諸侯在而不曰諸侯之大夫大夫不
臣也
十有八年冬十月公會晉侯宋公衛侯鄭伯曹伯莒子
邾子滕子薛伯杞伯小邾子同圍齊十有九年春王正
月諸侯盟于祝阿(杜注前年圍齊之諸侯也)
二十年春王正月辛亥仲孫速會莒人盟于向左氏
傳督揚之盟故也
夏六月庚申公會晉侯齊侯宋公衛侯鄭伯曹伯莒子
邾子滕子薛伯杞伯小邾子盟于澶淵左氏傳齊成
故也
二十有五年夏五月公會晉侯宋公衛侯鄭伯曹伯莒
子邾子滕子薛伯杞伯小邾子于夷儀左氏傳會于
夷儀伐齊以報朝歌之役
秋八月己巳諸侯同盟于重邱左氏傳同盟于重邱
齊成故也
二十有七年夏叔孫豹會晉趙武楚屈建蔡公孫歸生
衛石惡陳孔奐鄭良霄許人曹人于宋
秋七月辛巳豹及諸侯之大夫盟于宋左氏傳盟于
宋西門之外季武子使謂叔孫以公命曰視邾滕既而
齊人請邾宋人請滕皆不與盟叔孫曰邾滕人之私也
我列國也何故視之宋衛吾匹也乃盟故不書其族言
違命也公羊傳曷為再言豹殆諸侯也曷為殆諸侯
為衛石惡在是也曰惡人之徒在是矣榖梁傳溴梁
之會諸侯在而不曰諸侯之大夫大夫不臣也晉趙武
恥之豹云者恭也諸侯不在而曰諸侯之大夫大夫臣
也其臣恭也晉趙武為之會也
(趙氏汸曰襄公會晉平者四會而盟者二大夫盟者一溴梁諸侯會而大夫盟視雞澤益專同圍齊盟祝)
(阿而齊靈卒乃得齊莊盟于澶淵商任沙隨勤諸侯以錮叛臣而齊始伐盟主矣再會夷儀伐齊不果重)
(邱之盟適以成崔杼之亂而已盖晉至平公益不競于楚於是趙武屈建盟于宋公子圍尋宋之盟于虢)
(晉不復主夏盟而襄昭皆如楚矣)
昭公十有一年五月仲孫貜會邾子盟于祲祥左氏
傳孟僖子會邾莊公盟于祲祥修好禮也
十有三年秋公會劉子晉侯齊侯宋公衛侯鄭伯曹伯
莒子邾子滕子薛伯杞伯小邾子于平丘八月甲戌同
盟于平丘公不與盟左氏傳同盟于平丘齊服也
公羊傳公不與盟者何公不見與盟也公不見與盟大
夫執何以致會不恥也曷為不恥諸侯遂亂反陳蔡君
子不恥不與焉榖梁傳同者有同也同外楚也公不
與盟者可以與而不與譏在公也其日善是盟也
二十有六年秋公會齊侯莒子邾子杞伯盟于鄟陵
左氏傳謀納公也榖梁傳公在外也
定公四年三月公會劉子晉侯宋公蔡侯衛侯陳子鄭
伯許男曹伯莒子邾子頓子胡子滕子薛伯杞伯小邾
子齊國夏于召陵左氏傳劉文公合諸侯于召陵謀
伐楚也
五月公及諸侯盟于□鼬榖梁傳後而再盟公志於
後會也後志疑也
十有二年冬十月癸亥公會齊侯盟于黃
蕙田案以上先書會後書盟
又案春秋書公特與諸侯會盟者五隱六年
于艾桓十二年于武父莊十三年于柯二十
三年于扈定十二年于黃是也會盟參以上
者八桓十二年于曲池于榖邱十七年于黃
僖二十一年于薄(諸侯不序)二十五年于洮二十
六年于向二十七年于宋(諸侯不序)昭二十六年
于鄟陵是也與伯主會盟者二十二莊二十
七年于幽僖五年于首止(殊會王世子)七年于寗
母八年于洮九年于葵邱十五年于牡邱二
十八年于踐土文七年于扈(諸侯不序)十四年于
新城宣十七年于斷道成五年于蟲牢七年
于馬陵九年于蒲十五年于戚十七年于柯
陵襄三年于雞澤九年于戲十一年于亳城
北十八年于祝柯二十年于澶淵二十五年
于重邱(會盟異地)定四年于皋鼬(會盟異地)是也與會
而不與盟者一昭十三年于平邱也公會而
大夫盟者一襄十六年于溴梁是也書會不
稱公者一莊十六年于幽是也内不書公外
稱人者二僖十九年于齊二十九年于翟泉
是也公與大夫會盟者一成二年于蜀是也
與戎會盟者一隱二年于唐(會盟異地)是也内大
夫特與諸侯會盟者一昭十一年于祲祥是
也會而弗及盟者一文十六年于陽榖是也
會盟參以上者三桓十一年于折文二年于
垂隴成十八年于虚朾是也内大夫特與外
臣會盟者二文八年于衡雍襄二十年于向
是也與外臣會盟者一襄二十七年于宋是
也與戎會盟者一文八年于暴是也
桓公三年夏齊侯衛侯胥命于蒲左氏傳不盟也
公羊傳胥命者何相命也(注時盟不㰱血但以命相誓)何言乎相命
近正也此其為近正奈何古者不盟結言而退榖梁
傳胥之為言猶相也相命而信諭謹言而退以是為近
古也是必一人先其以相言之何也不以齊侯命衛侯
也
(趙氏汸曰春秋之初齊鄭一黨也宋衛一黨也齊衛之合於是始故特書之義與石門之盟同若莊二十)
(一年鄭虢胥命于弭則不書或有謂齊衛相命以伯者雖陳氏亦引齊僖小伯及黎之臣子責衛以方伯)
(連率之事證成其說則失其實矣盖所謂伯者為諸侯盟主也齊自胥命後不能一日主諸侯之政而况)
(於衛乎)
蕙田案以上書胥命者一
右會盟
隱公四年夏公及宋公遇于清(杜注遇者革次之期二國各簡其禮若道路相)
(逢遇也會疏曲禮下云諸侯未及期相見曰遇相見于郤地曰然則會者豫謀閒地克期聚集訓上下之則)
(制財用之節示威于衆各重其禮雖特會一國若二國以上皆稱會也遇者或未及會期或暫須相見各簡其)
(禮若道路相逢遇然周禮冬見曰遇則與此别劉賈以遇者用冬遇之禮故杜難之釋例曰遇者倉卒簡儀若)
(道路相逢遇者耳周禮諸侯冬見天子曰遇劉氏因此名以說春秋自與傳違案禮春曰朝夏曰宗秋曰覲冬)
(曰遇此四時之名令者春秋不皆同之于禮冬見天子當是百官備物之時而云遇禮簡易經書李姬及鄫子)
(遇于防此婦于夫共朝豈當復用見天子之禮於禮皆違是言春秋之遇與周禮冬遇異也)公羊
傳遇者何不期也一君出一君要之也(注古者有遇禮為朝天子若朝)
(罷時卒相遇于塗近者為主遠者為賓稱先君以相接所以崇禮讓絶慢易也當春秋時出入無度禍亂姦宄)
(多在不虞無故卒然相要小人將以生心故重而書之所以防禍原也)榖梁傳及者内
為志焉爾遇者志相得也
八年春宋公衛侯遇于垂左氏傳齊侯將平宋衛有
會期宋公以幣請于衛請先相見衛侯許故遇于犬丘
(注犬丘垂也地有兩名)榖梁傳不期而會曰遇遇者志相得也
莊公四年夏齊侯陳侯鄭伯遇于垂
二十有三年夏公及齊侯遇于榖榖梁傳及者内為
志焉爾遇者志相得也
三十年冬公及齊侯遇于魯濟左氏傳謀山戎也以
其病燕故也榖梁傳及者内為志焉爾遇者志相得
也
三十有二年夏宋公齊侯遇于梁丘左氏傳齊侯為
楚伐鄭之故請會于諸侯宋公請先見于諸侯夏遇于
梁丘榖梁傳遇者志相得也梁丘在曹邾之間去齊
八百里非不能從諸侯而往也辭所遇遇所不遇大齊
桓也
(趙氏汸曰以禮相見為會不行會禮為遇特相遇惟莊以前見之齋僖欲平三國宋公有疑故請與衛侯)
(先相見于垂是故有明年鄭宋連兵之禍齊襄欲滅紀故與陳鄭遇垂紀侯是以大去其國齊為楚伐鄭)
(故請會諸侯宋公請先見齊侯是以緩于伐楚皆有關于天下之故者也隱與宋公聞衛亂而相遇齊桓)
(圖伯亦兩與莊公遇者桓公欲身下諸侯以成伯業故以簡便濟其勤勞也)
蕙田案以上内相遇者三外相遇者三
右遇
五禮通考卷二百二十九
