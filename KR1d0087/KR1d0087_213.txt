五禮通考卷二百三
刑部尚書秦蕙田撰
嘉禮七十六
體國經野
書禹貢荆河惟豫州
錐指傳曰西南至荆山北距河水曾氏曰臨沮之荆
山其隂為豫州其陽為荆州渭案河南河也其不言
南者蒙上至于南河省文也荆山主南言傳不當兼
西亦猶青之岱主南言不當兼西也豫之南界亦
判自南漳縣之荆山西起保康歴宜城棗陽及隨州
之北境故隨縣地(州之南境廢光化縣境入荆域)又東為信陽羅山
皆與荆接界處也豫北濱冀之南河其西與華隂
接華隂雍域也案職方豫州山鎮曰華山通典云即
今華隂郡山連延東出故屬豫州九域志云華山四
州之際東北冀東南豫西南梁西北雍十字分之四
隅為四州也豫之北界由華山而東為閿鄉靈寳陜
州澠池新安洛陽孟津鞏縣汜水河隂滎陽滎澤又
東北為陽武延津皆在南河之南(陽武自元時河從原武決而東南流)
(始為河北地)又東北抵濬縣大伾山冀兖豫三州之交也
豫東接兖徐揚三州之界自封邱而東為長垣東
明又東為考城定陶曹縣城武單縣與兖接界又南
為夏邑永城亳州穎州又東為穎上蒙城皆在淮北
與徐接界自穎州以西為商城息縣真陽踰淮而南
為信陽與揚接界豫西自閿鄉以南為盧氏鄖縣
及鄖西之東境故鄖縣地與雍梁接界豫居中央為輻
輳之地接界者七州唯青為兖徐所隔與豫不相接云
伊洛瀍澗既入于河
錐指傳曰四水合流而入河正義曰地理志云伊水
出弘農盧氏縣熊耳山東北入洛洛水出弘農上洛
縣冢領山東北至鞏入河瀍水出河南榖城縣潛亭
北東入洛(城志作成潛志作朁)澗水出弘農新安縣東南入洛
伊瀍澗三水入洛合流而入河傅氏曰導洛言東北
會于澗瀍又東會于伊序水之次第此言伊洛瀍澗
乃治水之先後渭案漢上洛縣即今陜西西安府商
州治盧氏新安二縣今屬河南府榖城故縣在今洛
陽縣西北今盧氏嵩縣伊陽(伊陽屬汝州以伊水與嵩縣分界)洛陽
界中皆伊水之所經也商州盧氏永寧宜陽洛陽偃
師鞏縣界中皆洛水之所經也近世乃過汜水縣北
入河則洛口又移于東矣
地理今釋伊水出今河南河南府盧氏縣熊耳山(縣志)
(謂伊水出悶頓嶺之陽者古熊耳盤基甚廣悶頓亦熊耳也)至偃師縣南入洛洛
水出今陜西西安府雒南縣冡嶺山至河南鞏縣東
北入河瀍水出今河南府洛陽縣西北榖城山至縣
東入洛澗水出今河南府澠池縣東北白石山至洛
陽縣西南入洛
胡氏渭曰洛誥周公曰我乃卜澗水東瀍水西惟洛
食謂王城也我又卜瀍水東亦惟洛食謂下都也漢
志瀍水出河南榖城縣朁亭北東南入雒後漢志瀍
水出河南榖城縣劉昭引博物記曰出朁亭山(括地志云)
(故榖城在河南縣西北十八里苑中西臨榖水左傳定八年周大夫儋翩叛單子伐榖城即此漢榖城縣)
(魏省入河南縣自故縣西北又三十二里有穀城山東連孟津縣界即博物記所謂朁亭山也)水經
瀍水出河南榖城縣北山東與千金渠合又東過洛
陽縣南又東過偃師縣又東入于洛注云縣北有朁
亭瀍水出其北梓澤中歴澤東而南水西有一原其
上平敞古舊(朁訛為舊)亭之處潘安仁西征賦所謂越街
郵者也瀍水又東南流注于榖榖水自千金堨東注
謂之千金渠也渭案王城即郟邑漢為河南縣其故
城在今洛陽縣西北(後漢志云河南周公所城雒邑也春秋時謂之王城)下都
即成周漢為洛陽縣河南郡治其故城在今洛陽縣
東北二十里(後漢志云雒陽周時號成周)二城東西相去四十里
而今洛陽縣居其中(隋大業初營新都始移二縣于都城内金又省河南入洛陽)
古時澗水經河南故城西入洛瀍水經河南故城東
入洛故澗水東瀍水西為王城而瀍水東為下都洛
誥之文甚明也自周靈王壅榖水使東出於王城之
北則其勢必入于瀍水而合流歴王城之東以南注
于洛時二水猶未經洛陽城也迨東漢建都於此自
河南縣東十五里之千金堨引水繞都城南北以通
漕而瀍水始與榖水俱東注矣古時瀍不合澗亦不
過洛陽縣南而東至偃師也
滎波既豬
錐指正義曰沇水入河溢為滎滎是澤名鄭云今塞
為平地滎陽民猶謂其處為滎澤在其縣東馬鄭王
本皆作滎播謂此澤名滎播渭案地理志沇水出河
東垣縣王屋山東南至武德入河軼出滎陽北地中
蓋即滎澤經所謂溢為滎也今河南開封府滎澤縣
本漢滎陽縣地隋分置滎澤縣澤在其縣南而班云
出縣北鄭云在縣東者蓋滎陽故城在今縣西南班
鄭據以為言澤起縣北歴其東也(滎澤故城在今縣北五里隋置明洪)
(武八年為河水所圯移今治)
地理今釋滎波即滎澤在今河南開封府滎陽縣南
三里古城村案孔安國傳云滎澤波水已成遏豬正
義曰鄭云今塞為平地滎陽民猶謂其處為滎澤在
其縣東蓋濟水伏流地中絶河而南溢為巨澤禹貢
錐指云閻百詩云案馬鄭王本波並作播伏生今文
亦然孔安國解作一水非二水以為二水自顔師古
始宋林之竒本之引周職方豫州其川滎雒其浸波
溠爾雅水自洛出為波别滎波為二水蔡氏因之然
案圖究義一為濟之溢流一為洛之支流以滎波為
二水終無是處傅氏寅曰上文言導洛此則專主導
濟言不當又泛言洛之支水職方所記山川非治水
次第不必泥也山海經婁涿之山波水出於其隂北
流至於榖水今本作陂郭璞云世謂之百答水非屬
波水證一惟酈注引作波然亦出於山不出於洛非
屬波水證二水經洛水又東門水出焉注云爾雅所
謂洛别為波也惟此堪引然余考門水下流為鴻關
水今謂之洪門堰在商州洛南縣東北至靈寳縣而
入河何曾見水豬為澤乎非屬波水證三百詩此論
精覈且職方豫州之波出魯山縣鄭注謂即滎播固
非而洛南之波水則與滎澤相距五六百里中隔大
山豈可總撮而言之曰滎波既豬乎其說極詳引之
以証林氏之失
導菏澤被孟豬
錐指正義曰地理志云菏澤在濟隂定陶縣東孟豬
在梁國睢陽縣東北左傳爾雅作孟豬周禮作望諸
聲轉字異正是一地也周禮青州澤藪曰望諸此乃
屬豫者周無徐徐并於青青在豫東故得兼有孟豬
定陶今屬山東兖州府之曹州其故城在今縣西北
四里睢陽今為商邱縣河南歸德府治其故城在今
治南二里通典云菏澤在曹州濟隂東北九十里故
定陶城東北宋州虞城縣有孟豬澤元和志云孟諸
澤在虞城西北十里周迴五十里今在商邱東北接
虞城界也
地理今釋菏澤古濟水所滙當在今山東兖州府曹
州東南及定陶縣界孟豬周禮作望諸史記作明都
澤今河南歸德府商邱虞城二縣界有孟諸臺寰宇
記云虞城孟諸澤俗呼為眉臺蓋澤中有臺也
胡氏渭曰周禮青州澤藪曰望諸爾雅十藪宋有孟
豬左傳僖十八年楚子玉夢河神賜以孟諸之麋文
十年宋道楚子田孟諸杜預曰宋大藪也水經注云
尚書曰導菏澤被孟豬孟豬在睢陽縣東北闞駰十
三州記曰不言入而言被者明不常入也水盛方乃
覆被矣寰宇記云虞城孟豬澤俗呼為湄臺蓋澤中
有臺也渭案今虞城縣西北十里有孟諸臺接商邱
縣界即此爾雅水草交曰麋麋古湄字臺蓋以孟諸
之麋得名也自元至元二十三年以後歸德府城南
北屢被黃河衝決禹迹不可復問然余考漢書梁孝
王傳築東苑方三百里則孟諸澤皆在其中矣孝王
大治宫室臺榭陂池高高下下澤形盡失故酈元於
睢陽故城絶不言孟諸而叙臺池甚詳蓋澤之畔岸
蕩夷無存久矣元和志云周迴五十里亦彷彿言之
耳
又曰豫州有古太皥祝融之虚及帝嚳成湯所都虞
(舜後即少康所都)戈邳封葛三鬷諸國皆在焉春秋時可考
者管蔡郜曹鄭東虢西虢凡蔣祭杞宋焦申許蓼(左傳)
(哀十七年楚子榖曰武王克州蓼即此一作廖漢志南陽縣故廖國)密隨厲唐戴沈息
房(周語内史過曰昭王娶于房後漢志汝南吴房縣故房國楚靈王所滅)滑鄶鄀榖鄧
賴項頓胡江黃道栢州來絞蠻陸渾凡四十一國戰
國時屬宋魏韓而秦楚亦兼得其地秦并天下置三
川碭郡穎川南陽(東境北境是)南郡(北境是)漢復置豫州(領郡)
(國五其今河南府陜郡弘農之地則屬司隸陳留濟隂之地則屬兖州)後漢為司隸(治河)
(陽)豫州(治譙領郡國六)魏因之晉分置司州(領郡十一豫州領郡國十)唐
為都畿之河南府(洛州)陜郡(陜南境)臨汝(汝)滎陽(鄭)等郡
河南道之陳留(汴)睢陽(宋)濟隂(曹)譙郡(亳)潁川(許)淮
陽(陳)汝隂(穎)汝南(豫)等郡山南東道之淮安(唐)南陽
(鄧)襄陽(襄)漢東(隨)武當(均)等郡及河東道之弘農郡
(虢)案以上通典所列濟隂之乘氏當往屬兖襄陽之
南漳漢東之光化當往屬荆又有當來屬者兖域靈
昌之匡城梁域上洛之上津東境廢長利縣地是也
以今輿地言之河南則河南開封歸德南陽汝寧五
府及汝州直隸則大名府之東明長垣山東兖州府
之定陶曹縣城武單縣江南則鳳陽府之潁州潁上
太和亳州蒙城湖廣則襄陽府之襄陽光化宜城棗
陽榖城均州鄖陽府之鄖縣保康及鄖西之東境德
安府隨州之北境皆古豫州域也
華陽黑水惟梁州
錐指傳曰東據華山之南西距黑水曾氏曰華山之
隂為雍州其陽為梁州則梁州之北雍州之南以華
為畿(周禮注畿限也)而梁實在雍州之南矣薛氏曰梁州北
界華山南距黑水黑水今瀘水也酈道元說黑水亦
曰瀘水若水馬湖江出姚州徼外吐蕃界中東北至
叙州宜賓縣入江也渭案華即西岳華山地理志京
兆華隂縣南有太華山在今陜西西安府華隂縣南
八里華陽今商州之地是也黑水諸家遵孔傳謂出
雍歴梁入南海為二州之西界故其說穿鑿支離不
可得通唯韓汝節疑梁州自有黑水為界與導川之
黑水不相涉而不謂薛士龍已先得之蓋古之若水
即禹貢梁州之里水漢時名瀘水唐以後名金沙江
而黑水之名遂隠然古記間有存者地理志滇池縣
有黑水祠一也山海經黑水之間有若水二也水經
注自朱提(音殊時)至僰道有黑水三也輿地志黑水至
僰道入江四也今瀘水西連若水南界滇池東經朱
提僰道其為梁州之黑水無疑矣故斷從薛氏以南
北易孔傳之東西亦甚明確也姚州本漢弄棟青蛉
遂久三縣地(弄栜属益州郡青蛉遂久属越雋郡)今為雲南之姚安府
宜賓本漢僰道縣(犍為郡治)今為四川叙州府治孔疏
云周禮職方氏華山在豫州界内此梁州境東據華
山之南不得其山故言陽山之西則雍州境也竊謂
職方九州之山川與禹貢不同雍既有嶽山為鎮故
華屬豫今以禹貢之太華為豫州山彼兖之鎮曰岱
亦將以禹貢之岱為兖州山乎其不可也明矣蓋境
上之山非一州所得專青徐共是岱荆豫共是荆而
太華則雍梁豫共之華北為雍華南為梁華東為豫
豫雖不言西界觀雍梁可見也九域志云華山四州
之際東北翼東南豫西南梁西北雍十字分之四隅
為四州此言實獲我心然冀境三面距河華山在河
外冀又與三州微别耳漢志若水出蜀郡旄牛縣
徼外南至大莋入繩(今黎大所南有旄牛故城即漢縣師古曰西南之徼猶北方塞)
(也)繩水出越雋郡遂久縣徼外東至僰道入江行千
四百里(嶲先蕊反今建昌衞治即漢越嶲郡卭都縣也遂久蜀漢改屬雲南)水經注若
水出蜀郡旄牛徼外東南至故關為若水(司馬相如傳曰略定)
(西南夷邊關益斥西至沫若水又曰關沫若是若水故有關也)山海經曰南海内黑
水之間有木名曰若木若水出焉若水沿流間關蜀
土黃帝長子昌意降居斯水為諸侯娶蜀山氏女生
顓頊於若水之野若水東南流鮮水注之一名州江
大度(漢志鮮水出旄牛徼外南入若水)又南逕越雋卭都縣西(有嶲水漢)
(武帝置越嶲郡治卭都縣言越北水以章休盛也縣故卭都國越嶲水即繩若矣又有温水冬夏常熱昔)
(李&KR0750;敗李流于温水是也案此温水源流不遠非漢志牂柯鐔封縣下之温水東至廣鬱入鬱者金吉甫)
(謂漢志以瀘為温字從省誤非也卭都唐為嶲州越嶲縣今建昌衞四川行都司治領營四會川䀋井冕)
(山越嶲)又南逕大莋縣入繩(繩水出徼外山海經曰巴遂之山繩水出焉東南流)
(逕髦牛道至大莋與若水合自下亦通謂之繩水)又南逕會無縣(元和志會川縣北至)
(嶲州三百七十里本漢會無縣也今為會川營地)與孫水合(孫水出臺登縣一名白沙江南)
(流逕卭都縣司馬相如定西夷橋孫水即此又南至會無入若水也漢志臺登縣孫水南至會無入若行)
(七百五十里元和志嶲州臺登縣正南微西至州一百七十里念諾水本名繩水流入瀘水在縣西北七)
(百里自羌戎界流入長江水本名孫水出縣西北胡浪山下今冕山營東北有孫水)繩水南經
雲南郡之遂久縣蜻蛉水入焉(縣本屬越嶲蜀漢建興三年分益州永昌)
(置雲南郡以遂久來屬蜻蛉水出蜻蛉縣西東逕其縣下又東注于繩水漢志蜻蛉縣禺同山有金馬碧)
(雞)又逕三絳縣西(三絳一曰小會無)又逕姑復縣北(對三絳縣)淹
水注之(淹水出遂久徼外東南至蜻蛉縣又東過姑復縣南東入于若水案漢志會無臺登遂久)
(蜻蛉三絳姑復並屬越嶲郡)又東與母血水合(漢志益州郡弄棟縣東農山母血水)
(出北至三絳南入繩行五百一十里母音無)又東涂水注之(漢志牧靡縣南臘涂水所)
(出西北至越嶲入繩過郡二行千二十里)又東北至犍為朱提縣西為瀘
江水(後漢書建武十九年武威將軍劉尚擊西夷反者棟蠶度瀘水入孟州郡注云瀘水一名若水)
(出旄牛徼外經朱提至僰道入江在今嶲州南)朱提山名應劭曰在縣西南
以氏焉犍為屬國也在郡南千八百許里建安二十
年立朱提郡治縣故城(尋廢諸葛亮南征復置自梁陳已來不復賓屬隋開置恭)
(州唐改為曲州元和志云曲州南北四百里東西七百里窮年密霧未嘗覩日月輝光樹木皆衣毛深厚)
(時時多水濕晝夜沾洒上無飛鳥下絶走獸惟夏月頗有蝮蛇土人呼為漏天也)郡西南二
百里得所綰堂琅縣(西北行上高山羊腸繩屈八十餘里或攀木而升或繩索相牽)
(而上緣陟者若將階天案後漢志無堂琅蓋省入朱提也劉昭曰朱提縣西南有堂琅山多毒草盛夏之)
(月飛鳥過之不能得去)有瀘津東去縣八十里水廣六七百步
深十數丈(晉明帝大寧二年李&KR0750;等侵越嶲攻臺登縣寧州刺史王遜遣將軍姚岳擊之戰于)
(堂琅驤軍大敗追之至瀘水赴水死者千餘人)兩岸皆山高數百丈瀘峰最
為高秀孤高三千餘丈(是山晉大康中崩震動郡邑)水之左右馬
步之徑裁通而時有瘴氣三月四月經之必死非此
時猶令人悶吐五月以後行者差得無害故諸葛亮
表言五月渡瀘也自朱提至僰道有水步道有黑水
羊官水三津之阻行者苦之又有牛叩頭馬搏頰坂
其艱嶮如此也若水逕越嶲之馬湖縣又謂之馬湖
江(馬湖縣今為四川之馬湖府)繩水瀘水孫水淹水大渡水隨決
入而納通稱是以諸書錄記羣水或言入若又言注
繩亦咸言至僰道入江(華陽國志云僰道治馬湖江會水通越嶲)正是異
水沿注通為一津更無别川可以當之今案府縣圖
志若水在建昌衞俗名打沖河自冕山營西徼外(營故)
(寧番衞在建昌衞東北)東南流至衞西鹽井營東南與雲南金
沙江合(營在衞西元和志嶲州昆明縣東北至州三百里本漢定笮縣也出鹽鐵夷皆用之漢將)
(張嶷殺其豪率遂獲鹽鐵之利鹽井在縣城中取鹽先積柴燒之以水洗上即成黑鹽凡言笮者夷人于)
(大江水上置藤橋謂之笮其大笮定笮皆是近水置笮橋處笮與筰同)金沙江源出吐
蕃界至共龍山犛牛石下南流漸廣本名犛水後訛
為麗水東南流經麗江府北又東經姚安府北(即鹽井衞)
(東南)合打沖河又東合瀘水又東經衞川營南(通典衞川縣有)
(瀘水五月渡瀘即此元和志嶲州南至瀘渡四百五十里)又東至東川府西折而
東北經烏蒙府西北又東北經馬湖府南又東經叙
州府南而北入大江(雲南無水路行者以為艱惟由蜀浮金沙江可以直達南中明)
(正統嘉靖隆慶時屢議開通而不果行至天啟時安酋倡亂貴陽道阻復議開通按察使莊祖誥議云自)
(金沙江巡檢司開由白馬口歴普隆紅巖石刺鮓至廣翅塘皆禄勸州地其下有三灘水溢没石乃可放)
(舟涸則躋岸纜空舟以行又歴直勒村罵刺土色皆會禮州地其下有雞心石石如堆者三纍纍江中舟)
(者相水勢緩急可行又歴踏照亂得頭峡刺鮓至枌壁灘甚駛皆東川地又歴驛馬河新灘至虎跳灘隂)
(溝洞皆巧家地虎跳湍瀉陡石不可容舟隂溝二山頽集水行山腹中皆從陸過灘易舟而下又歴大小)
(流灘為蠻夷司地又歴黃郎木舖貴溪寨業灘至南江口為烏蒙府地始安流自廣翅塘至南江木商行)
(之可十日又至文溪鐵索江邊數灘歴麻柳灣教化巖為馬湖府地又歴洩灘蓮花三灘會溪石角灘至)
(叙州府其說甚詳晰)鹽井營東南蓋即漢大筰縣界繩若合流
處若為建昌衞西之打沖河繩則姚安府北之金沙
江也此水禹無可致力不用循行故所道唯雍州之
黑水瀘本作盧如盧弓盧矢盧橘之類皆訓黑劉
熙釋名土黑曰盧沈括筆談云夷人謂黑為盧漢中
山盧奴縣有盧水酈道元云水黑曰盧不流曰奴尤
盧水為黑水之切證也牧誓八國有盧人疑即居盧
水上者其字後加水作瀘章懷太子注後漢書云瀘
水一名若水則瀘若似非異源而酈元引益州記曰
瀘水源出曲羅舊下三百里曰瀘水兩峰有殺氣暑
月舊不行故武侯以夏渡為艱瀘水又下合諸水而
總其目焉故有瀘江之名矣據此則瀘水自出曲羅
舊其地當在若水之東下流合若水故若水兼瀘水
之目所謂隨決入而納通稱者也元和志云嶲州西
瀘縣東北至州二十七里本漢卭都縣地瀘水在縣
西一百十二里水峻急而多石土人以牛皮作船而
渡一船勝七八人蓋即曲羅舊出之瀘水也考其源
流不出漢越嶲犍為二郡界而杜氏通典云吐蕃有
可跋海去赤嶺百里方圓七十里東南流入西洱河
合流而東號漾濞水又東南出會川為瀘水瀘水即
黑水也程大昌金履祥之說皆出於此漾濞水見唐
書在今大理府西百里西洱河即葉榆河也出大理鄧
川州點蒼山滙為巨湖周三百里亦曰西洱海今案水
經注葉榆河出益州郡葉榆縣縣東有葉榆澤葉榆水
之所鍾也其水自縣南枝分東北流逕遂久縣東姑復
縣西與淹水合淹水雖合繩若入蜀江而葉榆初無黑
水之名也何以知為黑水之源其經流則自邪龍縣東
南流逕滇池縣南又東與盤江合又東南至交趾麋泠
縣入海此與會川相去懸絶並不合繩若入蜀江安得
謂樣濞水東南出會川為瀘水即滇池縣所祠之黑水
哉杜說非是又案水經注永昌郡有蘭蒼水出博南縣
漢武帝時通博南山道渡蘭倉津土地絶遠行者苦之
歌曰漢德廣開不賓度博南越倉津其水東北流逕不
韋縣與類水合又東與禁水合又北注瀘津水然則此蘭倉
水仍東北合瀘水入蜀江也若今之所謂闌滄江元人指以
為禹貢之黑水者則東南流至交趾入海與梁州絶無
交涉影響附會之談殊不足信漢志滇池澤在滇池
縣西北有黑水祠後漢志縣北有黑水祠或以為武
帝開置益州郡始立之非也使帝知郡界有黑水而
立此祠則班史必知其所在而能言之矣竊謂此祠
蓋彼中相承已久黑水即金沙江東經會無縣南南
直滇池縣縣故滇王國於其北立祠祭之宜矣自周
衰以迄漢初聲教阻絶故尚書家莫能言梁州黑水
之所在千載而下尚賴有此祠可以推測而得之語
云天子失官學在四夷又云禮失而求之野此亦其
一端也杜佑以漾濞水經會川縣者為黑水樊綽以
麗水合瀰渃江者為黑水程大昌以西洱河貫葉榆
澤者為黑水元人則以闌滄江至交趾入海者為黑
水而明李元陽引張立道之事以為證此皆轉相附
會以求合于入南海之文非實有所驗也以是為雍
界之黑水吾不敢知如謂梁界之黑水亦即斯川則
梁州奄有雲南極於交趾以一州而兼數州之地何
至若是之廣遠此可以理斷之而信其必不然者也
地理今釋梁州黑水即今雲南之金沙江其源發於
西蕃諾莫渾五巴什山分支之東曰阿克逹毋必拉
南流至塔城關入雲南麗江府境亦曰麗水東南流
至姚安府大姚縣之左却鄉(即苴却營)北打沖河自鹽井
衞來會之(打沖河出自西蕃界在崑崙東南百里二源同發名查禇必拉蒙古謂之七察兒哈)
(那平地水泉數十泓沮洳觱沸散若列星滙而南流有支河十二道左右流入之至占對安撫司入四川)
(界南流東折繞鹽井衞之東北又南至烏喇猓果入金沙江)又東入四川逕會川
衞南又東至東川府西折而東北流逕烏蒙府西北
馬湖府南又東逕叙州府南入岷江
胡氏渭曰梁北自洛南商州鎮安(並屬西安府)以西為洋
縣城固褒城鳳縣(並屬漢中府)兩當徽州成縣(並屬鞏昌府)及
唐宕疉二州之地(北與今岷州洮州二衞接界衞屬臨洮府)又西為西傾
山南唐松州徼外羈縻之地(貞觀二年於松州置都督府督羈縻二十五州)
(其後多至百有四州悉生羌都落)皆與雍接界其間大山長谷遠者
或數百里終南山東連二華竦峙長安之南有子午
道直達漢中岡巒綿亘歴盩厔至武功郿縣為太一
山亦名太白山駱谷斜谷之口皆當其地又西過寳
雞訖於隴首山之深處高而長大者曰秦嶺西京記
云長安正南山名秦嶺東起商洛西盡汧隴東西八
百里是也關中指此為南山漢中指此為北山斯實
雍梁之大限矣寳雞西南為鳳縣(即漢故道縣屬武都郡)縣東
北大散嶺與寳雞分界嶺上有大散關當秦隴之會
扼南北之交雍梁有事在所必争又西為徽州州東
南有鐵山懸崖萬仞劉子羽曰蜀口有鐵山棧道之
隘是也州西有木皮嶺甚高險唐黃巢之亂王鐸置
關於此以遮秦隴又西為成縣縣有鷲峽羊頭峽龍
門戍皆在仇池山北北兵攻仇池必由此入又西為
洮州衞之西傾山山東北去衞四百餘里屬雍州其
南則屬梁州所謂西傾因桓是來者也以上諸山皆
隴蜀阸塞西傾與華陽東西凖望相直曹彦和云梁
北雍南以華為畿不兼言東最得經旨而林少穎以
為華山在梁雍之東當云梁之東北雍之東南以華
為畿夫兼言東則不足以該其西是謂欲密而反疎
林氏蓋習聞西南距岱之說而不知其非故有此論
梁東自洛南商南以南(二縣並屬西安府)為鄖西之西境
故上津縣地(上津唐屬商州其故城在今鄖西縣西北一百十里)又南為房縣
(鄖西房縣並屬鄖陽府)與豫接界又南為竹山縣(屬鄖陽府)又南為
巫山縣(屬䕫州府)與荆接界梁南自宜賓以西至會川
諸州縣凡在瀘水馬湖江之北者皆梁域宜賓以東
至巫山諸州縣凡在大江之北者皆梁域蓋大江既
合瀘水亦得互受通稱故隋改江陽縣曰瀘川置瀘
州治焉其縣南大江寰宇記謂之瀘江瀘水即黑水
則梁左之南鄙亦當以此水表界也或曰梁州之水
莫大於江經曷不界以江曰江自岷山導源大勢皆
南行至叙州始折而東苟界以江則江右之地悉遺
之域外矣故言黑水可以見左界而言江則不可以
該右界也梁西自西傾山歴唐羈縻州以南為當
州奉州柘州又西南為始陽鎮又南為雅州黎州又
西南為嶲州皆與蠻夷接界今松潘衞威州天全六
番招討司雅州黎大所及越嶲冕山營之北境鹽井
營之西境是也唐當州在今松潘衞西南三百里州
治通軌縣隋志縣有甘松山(元和志云甘松嶺在嘉城縣西南十五里)唐
開元十九年吐蕃請互市於甘松宰相裴光庭曰甘
松嶺中國之阻不如許赤嶺即此也(赤嶺在今陜西西寧衞界)奉
柘二州在今疊溪威州之西奉州西七十里有的博
嶺韋臯嘗分兵出此圍維州柘州西北百里有大雪
山一名蓬婆山杜甫詩已收滴博雲間戌欲奪蓬婆
雪外城是蓬婆又在滴博之西也威州北有高碉山
(山上有薛城廢縣唐維州治亦曰姜維城)邊略云自松達茂不三百里夷
碉棋布山巖如蜂房宋史有碉門元有碉門宣撫司
即今天全六番招討司也蓋夷碉起自松州訖於始
陽故謂之碉門矣(廣韻無碉字不知其音今案後漢書冉䮾夷皆依山居止累石為室)
(高者至十餘丈為卭籠注云今彼土夷人呼為彫也蓋碉本作彫後改从石作碉耳音當與彫同)唐
雅州治嚴道縣領羈縻吐蕃四十六州黎州治漢源
縣管羈縻州五十七並蠻夷部落寰宇記云雅州西
去大渡河五日程羌蠻混雜連山接野鳥路㳂空不
知里數黎州西至廓清縣一百八十里其城西臨大
渡河河西則生羌蠻界高山萬重更無郡縣今黎大
所北有卭來山九折坂後漢永平中白狼槃木唐菆
等百餘國舉種奉貢越山坂繦負而至皆旄牛徼外
蠻夷也嶲州即今建昌衞通典云南至姚州界五百
六十里西至磨迷生蠻六百六十里昔司馬相如略
定西南夷關沫若徼牂牁鏤靈山橋孫水蓋皆在此
地矣
岷嶓既藝
錐指傳曰岷嶓皆山名地理志云㟭山在蜀郡湔氐
道西徼外江水所出(縣有蠻夷曰道)今四川松潘衞即漢湔
氐道也山在衞西北後魏地形志華陽郡嶓冢縣有
嶓冢山漢水出焉括地志云嶓冢山在梁州金牛縣
東二十八里今在陜西漢中府寧羌州北九十里州
本漢廣漢郡葭萌縣地也
地理今釋嶓冢有二一在陜西漢中府寧羌州北九
十里東漢水所出(即導漾之嶓冢)一在鞏昌府秦州西南六
十里西漢水所出二山南北相去三四百里而支脈
隠然聫屬郡縣志所謂隴東之山皆嶓冢是也
沱潛既道
錐指正義曰鄭注梁州云二水亦謂自江漢出者郭
璞爾雅音義云沱水自蜀郡都安縣湔山與江别而
東流又云有水從漢沔陽縣南流至梓潼漢夀入大
穴中通峒山下西南潛出一名沔水舊俗云即禹貢
潛也渭案地理志禹貢江沱在蜀郡郫縣西東入大
江此即今之郫江郭氏所謂沱也括地志云潛水一一
名復水今名龍門水源出綿谷縣東龍門大石穴下
元和志云龍門山在利州綿谷縣東北八十二里潛
水所出此即郭氏所謂潛也今成都府灌縣東有都
安故城漢中府沔縣東南有沔陽故城漢夀晉改曰
晉夀其故城在今保寧府昭化縣東南綿谷亦晉夀
地今為廣元縣河渠書蜀守冰鑿離碓辟沫水之
害穿二江成都之中(溝洫志同碓作&KR1374;)注引杜預益州記云
二江者郫江流江也(隋經籍志有益州記三卷李氏撰而無杜預之書李氏者李膺)
(也梁益州别駕初學記引任豫益州記曰郫江者大江之支也亦曰涪江亦曰湔水在蜀與洛水合又劉)
(逵蜀都賦注丙穴下劉昭注補郡國志廣都縣下並引任豫益州記此杜預當是任豫豫通作預任與杜)
(字形相似而誤)揚雄蜀都賦曰兩江珥其前應劭風俗通曰
李冰開成都兩江溉田萬頃左思蜀都賦曰帶二江
之雙流常璩華陽國志曰李冰壅江作塴穿郫江檢
江(即流江)别支流雙過郡下蓋自漢以來皆以郫江為
沱水流江為大江水經所叙江水自都安以至成都
者攷其原委皆流江也然流江實非大江江原縣&KR1514;
水(江原今崇慶州應劭曰&KR1514;音夀)近世謂之大皂江者(元和志&KR1514;江一名皂江蓋)
(夀音轉為皂)則岷江之正流也而班氏以為首受江故鄭
康成云沱之類&KR1514;與郫俱為沱而流江於是乎為大
江矣推尋事理李冰所穿之二江一是流江乃冰所
創造一是郫江即禹貢之沱時必淤淺冰復從而濬
之遂并數為二江兹二江者或稱内江外江或稱南
江北江彼此參錯未知誰是其湔水不經成都縣界
元史河渠志以郫湔為冰所穿之二江大謬郫江之
為沱水無疑矣然世皆以灌縣西南至廣都北岸合
流江者為郫江之起止(今成都城東南岸曲有合江亭郫江入流江處也)則
所行不過三百餘里今案漢志緜虒縣湔水東南至
江陽入江(江陽今瀘州)行千八百九十里水經注云緜雒
二水與湔水合亦謂之郫江郫江者沱水也既與湔
水渾濤則直至瀘州入江矣安得以五城水口之枝
津為沱水西合大江之正道哉(水經注云湔水東絶緜洛逕五城界至廣)
(都北岸南入于江謂之五城水口)蓋禹治梁州特紀沱潛潛自廣元
至巴縣入江行千餘里沱自灌縣至瀘州入江行千
五百里羣流凑集源遥波濬雖江漢之别而實為州
界兩大川荒度之功不遺餘力此沱潛所以與岷嶓
並志也
蔡蒙旅平
錐指傳曰蔡蒙二山名正義曰地理志云蒙山在蜀
郡青衣縣順帝改曰漢嘉縣蔡山不知所在蘇氏曰
蒙山今曰蒙頂渭案今雅州北有青衣廢縣蒙山在
州南
地理今釋蔡山宋葉少藴謂即周公山在今四川雅
州東五里蒙在今雅州名山縣西五里接雅州及蘆
山縣界
蕙田案蔡山正義云不知所在胡朏明謂當
是今之峨嵋山以為周公山者葉少藴及明
一統志也
和夷底績
錐指正義曰和夷平地之名蘇氏曰和夷西南夷名
也渭案水經注引鄭說云和夷和上夷所居之地和
水即涐水和涐聲相近字從而變地理志云青衣縣
禹貢蒙山谿大渡水東南至南安入渽渽水出汶江
縣徼外南至南安東入江過郡三行三千四十里渽
乃涐字之誤說文涐水出蜀汶江徼外東南入江从
水我聲徐鉉音五何切故知渽當作涐和夷者涐水
南之夷也汶江今茂州南安今嘉定州水經江水
東南過犍為武陽縣(故城在今眉州北新津仁夀井研三縣皆武陽也)青衣
水沫水從西南來合而注之此即二水會涐水入江
處也酈注云江水自武陽東至彭亡聚曰外水又東
南逕南安縣西有熊耳峽連山競險接嶺争高縣治
青衣江會衿帶二水矣縣南有峨眉山有蒙水即大
渡水也水發蒙溪東南流與涐水合水出徼外逕汶
江道吕忱曰涐水出蜀許慎以為涐水也從水我聲
南至南安入大渡水大渡水又東入江也班固謂大
渡入涐道元謂涐入大渡然涐水源長當以漢志為
正道元叙涐水甚略自漢志涐誤作渽而師古曰音
哉世遂不知有涐水且不知渽水之所在徒以其下
流與南安之沫水號為大渡者合而入江因目涐水
曰大渡河元和志云黎州西至廓清城一百八十里
其城西臨大渡河河西生羌蠻界(黎州本漢沈黎郡旄牛縣地唐置黎)
(州治漢源縣今黎大所南三十里漢源廢縣是也)又云通望縣北至黎州九
十里大渡水經縣北二百步(通望本漢旄牛縣隋為大渡戍尋置陽山縣唐)
(改曰通望今黎大所東南通望故城是也旄牛故城在所南牧誓有髳人蓋國于此也)李膺益
州記云羊膊嶺水分二派一南流為大江一西南流
為大渡河王應麟地理通釋云大渡河一名羊山江
源出鐵豹嶺嶺即岷山羊膊嶺之異名也大渡河即
涐水羊膊嶺即汶江徼外之山涐水所出以今輿地
言之涐水自茂州徼外南流經黎大所西(舊有黎州所大渡所)
(本朝并并為一曰黎大所附屬雅州)折而東經所南又東經建昌衞越嶲
營北(南去營二百二十里歴鬼皮落野夷界水勢浩大煙瘴特甚)又東經峨眉縣
南又東至嘉定州南合青衣沫水又東入大江此水
之南蓋即經所謂和夷也禹導和水使入江而其地
已底績矣或曰何以知不在山北曰古者桓有和音
故鄭康成破和為桓晉地道記云梁州自桓水以南
為夷書所謂和夷底績此說是也但不當破和為桓
耳方輿勝覽云大渡河於黎州為南邊要害之地唐
時太渡之戍一不守則黎雅卭嘉成都皆擾建隆三
年王全斌平蜀以圖來上議者欲因兵威復越嶲藝
祖以玉斧畫此河曰外此吾不有也於是為黎之極
邊曩時河道平廣可通漕舟自玉斧畫河之後河之
中流忽䧟下五六十丈河流至此澎湃如瀑從空而
落舂撞怒號波濤洶湧船筏不通名為噎口殆天設
險以限羌蠻也政和末大理通貢有上書乞於大渡
河外置城邑以便互市詔問得失知黎州宇文常言
太祖觀地圖畫大渡河為境歴百五十年無恙今若
於河外建城邑開邊隙非中國之福也議遂寝以是
知大渡河南當為禹貢外薄之地唐韋皋拒吐蕃李
德裕拒南詔皆扼此水為險要和夷在大渡河南馬
湖江北為宋祖玉斧畫而棄之者無疑矣(馬湖江即古若水漢)
(瀘水禹貢梁州之黑水也)
地理今釋和夷案水經注引鄭說云和夷所居之地
和即和川水在今四川雅州滎經縣寰宇記謂滎經
縣北九十里有和川水從羅巖古蠻州來也蔡傳以
夷為嚴道(今滎經縣宋曰嚴道)以西之夷道(滎經以西無夷道)非是時
瀾書說云嚴道以西地名和川夷人所居乃為得之
觀承案和夷之解極是與島夷萊夷淮夷一
例是禹貢之書法也蔡氏以夷為嚴道以西
之夷道者即令果有其地亦不足据矣
西傾因桓是來
錐指傳曰西傾山名桓水自西傾山南行因桓水是
來浮于潛地理志云西傾山在隴西臨洮縣西南夏氏
曰西傾後世所謂嵹臺山其南桓水出焉一名白水
渭案今陜西洮州衞本漢臨洮縣地唐為臨潭縣屬
洮州括地志云西傾山在臨潭縣西南三百三十六
里西傾之戎在山之西南唐為吐蕃地北連吐谷渾
西接党項党項故析支也山海經曰白水出蜀而東
南注于江郭璞云色微白濁今在梓潼白水縣從臨
洮之西西傾山來經沓中東流過隂平至漢夀縣入
潛酈道元云桓水自西傾至葭萌入于西漢即鄭元
之所謂潛水者也今白水自洮州衞流經文縣平
武(龍安府治)劒州至昭化縣東入西漢水此即禹貢之桓
水西傾之戎所因以來者也
地理今釋西傾山一名嵹臺山在今陜西鞏昌府洮
州衞西蕃界延袤千里外跨諸羌桓水一名白水出
今陜西岷州衞東南分水嶺至四川保寧府昭化縣
東入西漢水(西漢水出秦州嶓冢山上流為犀牛江下流為嘉陵江)
浮于潛逾于沔入于渭亂于河
錐指傳曰漢上曰沔越沔而北入渭浮東渡河正絶
流曰亂正義曰下傳云泉始出山為漾水東南流為
沔水至漢中東行為漢水是漢上曰沔也渭案地理
志渭水出隴西首陽縣西南鳥鼠同穴山東至船司
空入河河謂西河水經注云西漢即潛水自西漢遡
流而届于晉夀界阻漾枝津南歴岡穴迤邐而接漢
沿此入漾書所謂浮潛而逾沔矣歴漢川至南鄭縣
屬于褒水遡褒暨于衙嶺之南溪水支灌于斜川(水支)
(本作川皮字之誤也)届于武功而北達于渭水此乃水陸之相
關川流之所(巠)復不乖禹貢入渭之宗實符尚書亂
河之義也林蔡所引皆有脱誤謹依原文備錄于此
南鄭今為漢中府治其故城在縣東北武功故城在
鳳翔府郿縣東四十里渭水之南漢志右扶風武
功縣下云斜水出衙嶺山北至郿入渭褒水亦出衙
嶺至南鄭入沔案衙嶺山在今郿縣西南三十里俗
呼馬鞍山褒斜本谷名李善西都賦注引梁州記云
萬石城泝漢上七里有褒谷(萬石城在今漢中府褒城縣東)南口曰
褒北口曰斜長四百五十里(溝洫志曰作褒斜道五百餘里曹孟德以此谷)
(為五百里石穴孔穎達云漢在渭南五百餘里皆與梁州記合程大昌謂漢中北距斜口八九百里妄也)
水經注漢水自西樂城北(城在今沔縣東南漢水南岸)又東合褒
水水東北出衙嶺山東南經大石門歴故棧道下谷
又東南逕三交城(城在褒城縣西北以山水之會名)又東南得丙水
口(水上承丙穴穴出嘉魚故左思稱嘉魚出于丙穴良木攅于褒谷)又東南歴小石
門(門穿山通道六丈有餘蜀都賦曰岨以石門即此門在漢中之西褒中之北案今褒城縣西北十五)
(里箕谷口有石如門曰石門)又東南歴褒口(即褒谷之南口北口曰斜所謂北出褒)
又南逕褒縣故城東(褒中縣也本褒國案褒中故城在褒城縣南)又南流
入于漢渭水自郿縣故城南(城在今郿縣東北十五里渭水之北)又東
逕武功縣北斜水自南注之水出縣西南衙嶺山北
歴五丈原東(原在郿縣西三十里渭水南)亦謂之武功水諸葛亮
表云臣遣虎步監孟琰據武功水東是也以今輿地
言之褒谷口在褒城縣北十里斜谷口在郿縣西南
三十里褒水自衙嶺南流經褒城縣東又南入于漢
斜水自衙嶺北流經郿縣東又東北入于渭褒之流
長而斜之流短兩谷高峻中間褒水所經皆穴山架
木而行名曰連雲棧陸贄所云緣側徑於嶺嵓綴危
棧於絶壁者也酈元云自西漢泝流而至晉夀阻漾
枝津南枝津即郭璞所云水從沔陽縣南流至漢夀
寰宇記所謂三泉故縣南大寒水西流者也歴岡穴
迤邐而接漢岡穴即郭璞所謂峒山括地志所謂龍
門山大石穴者也以今輿地言之浮嘉陵江至廣元
縣北龍門第三洞口舍舟從陸越岡巒而北至第一
洞口出谷乘舟至沔縣南經所謂浮潛而逾沔也自
沔入南鄭縣界抵褒城東歴褒水斜水至郿縣東北
入渭沿流而東歴武功興平盩厔鄠縣咸陽長安高
陵咸寧臨潼渭南華州朝邑至華隂縣之渭口絶河
流而東抵蒲州經所謂入渭而亂河也自蒲州並東
岸而行至榮河縣北泝汾水而上歴河津稷山絳州
太平襄陵至臨汾縣是為平陽堯之所都此梁州入
西傾之貢道也
地理今釋沔水一名沮水漢書地理志武都郡沮縣
沮水出東浪谷沮縣即今陜西漢中府略陽縣也東
南至沔縣西南入漢水名曰沮口
胡氏渭曰梁州有古蜀山氏蠶叢氏之國又元囂昌
意所封及牧誓所稱庸蜀羌髳微盧彭濮諸國皆在
焉春秋時可考者庸巴濮麇褒凡五國戰國時屬秦
而楚亦兼得其地秦并天下置漢中巴郡蜀郡隴西
(南境是)内史(南境是)漢改置益州(領郡八漢志云改梁曰益)魏兮置梁
州晉初因之(益梁二州並領郡八)後又分益州南境置寧州(領郡)
(四)唐為山南西道之漢中(梁州)洋川(洋)通川(通)潾山(渠)
南平(渝)清化(巴)始寧(壁)咸安(蓬)符陽(集)巴川(合)河池
(鳳)順政(興)益昌(利)等郡山南東道之房陵(房)南賓(忠)
南浦(萬)雲安(䕫)等郡劒南道之蜀郡(益)唐安(蜀)濛陽
(彭)德陽(漢)通義(眉)梓潼(梓)巴西(綿)普安(劍)閬中(閬)資
陽(資)臨卭(卭)通化(茂)交川(松)越嶲(嶲)南溪(戎)遂寧(遂)
仁夀(陵)犍為(嘉)盧山(雅)瀘川(瀘)陽安(簡)安岳(普)江源
(當)隂平(文)同昌(扶)油江(龍)臨翌(翌)歸誠(悉)静川(静)蓬
山(柘)恭化(恭)維川(維)雲山(奉)和義(榮)盛山(開)南充(果)
洪源(黎)雲南(姚)等郡又京畿之上洛(商)安康(金)隴右
道之武都(武)同谷(成)懷道(宕)合川(叠)黔中道之涪陵
(涪)南川(南)等郡案以上通典所列雲南涪陵南川三
郡乃梁南徼外蠻夷不在九州之限其雲安之建始
縣當往屬荆上洛之上津東境廢長利縣地當往屬
豫而黔中寧夷涪川播川夜郎義泉溱溪七郡列在
荆域者雖附近蜀江之南亦係徼外蠻夷不在九州
之限以今輿地言之陜西漢中府興安州及西安府
之商州洛南山陽鎮安商南鞏昌府之鳳縣兩當徽
州成縣階州文縣湖廣鄖陽府之房縣竹山竹溪及
鄖西縣之西境四川則成都保寧順慶龍安馬湖五
府潼川嘉定卭眉雅五州及叙州瀘州重慶䕫州之
江北諸州縣松潘衞叠溪營天全六番招討司黎大
所建昌衞皆古梁州域也其遵義府永寧衞及東川
烏蒙鎮雄(故烏撒)三府並在瀘水之外雲南郡唐於昆
明之弄棟川置即今姚安府其非梁域又不待言矣
黑水西河惟雍州
錐指傳曰西距黑水東據河龍門之河在冀州西正
義曰河在雍州之東而謂之西河者以冀州西界故
王制云自東河至於西河千里而近是河相對而為
東西也渭案黑水水經注云出張掖雞山南流至燉
煌過三危山南流入于南海括地志云源出伊州伊
吾縣北百二十里南流絶三危山在沙州燉煌縣東
南四十里二說未知孰是通典云孔鄭通儒莫知其
所或是年代久遠遂至湮涸無以詳焉河經龍門而
南至於華隂為西河左傳昭公十三年晉叔魚謂季
孫曰將為子除館于西河禮記子夏退而老于西河
之上史記魏武侯浮西河而下封吴起為西河守皆
此水也
地理今釋雍州黑水出陜西甘肅塞外南流至河州
入積石河今俗名大通河是也(案括地志云黑水出伊州伊吾縣北東南)
(流至鄯州又東南至河州入黃河今黑水上源為流沙壅塞已無遺跡可考其下流為大通河在瓜州之)
(南歴西寧衞東南至河州入河西寧即唐之鄯州則括地志之說與今圖合又案河之積石北則大通)
(河入之南則大夏河注之二水入河之口南北相值後人或遂指大夏為黑水絶河而南之跡不知大夏)
(雖在黃河之南實仍在南山之北且其源自南而北與山南入海之水絶不相通)
胡氏渭曰黑水今不可得詳據括地志言出伊吾南
流絶三危山則當自燉煌北大磧外流入郡界南經
白龍堆東三危山西又南經吐谷渾界中又南經吐
蕃界中繞出河源之外而入于南海梁州之黑水别
是一川非為雍西界者也西河東與冀分界自今
榆林衞故勝州東北折而南且西經府谷神木又西
南經葭州吴堡又南經綏德清澗延川延長又東南
經宜川(並屬延安府)又南經韓城郃陽朝邑以至于華隂
(並屬西安府)與豫接界河行凡一千七百餘里雍之南
界自華隂太華山以西為華州渭南藍田鄠縣盩厔
(並屬西安府)郿縣寳雞(並屬鳳翔府)皆以南山與梁分界又西
為鳳縣有大散嶺又西為徽州有鐵山木皮嶺又西
為成縣有鷲峽羊頭峽龍門戍(並屬鞏昌府)又西為岷州
衞又西為洮州衞有西傾山皆與梁分界處也(詳見梁州)
自西傾又西歴吐谷渾南至大積石自積石又西歴
吐谷渾南党項白蘭之北至於黑水吐谷渾本遼東
鮮卑種也東晉初徙居枹罕宋景平中其子孫有阿
豺者升西彊山觀墊江源則其地南至西傾矣又數
傳為夸吕始自號可汗治伏俟城在青海西十五里
據有甘松之南洮水之西南極於白蘭其地東西三
千里南北千餘里党項羌在古析支之地漢時燒當
羌亦嘗居之白蘭者羌之别種也其地皆與吐谷渾
接吐谷渾在河湟之間即先零燒當諸羌故地積石
在其西南南枕賜支河曲禹導河自此始則湟水之
南積石之北西傾之西其為雍州之域無疑矣雍
之北界經無可見約略言之自今塞外東受降城之
西與冀分界(元和志云東受降城在勝州榆林縣東北八里)又西四百里為
中受降城(元和志云南至麟州四百里)又西四百餘里為西受降
城(元和志云在豐州西北八十里)唐景龍二年張仁愿所築南直今
榆林衞黃河經三城之南謂之北河河北有隂山為
華夷大限侯應曰北邊塞至遼東外有隂山東西千
餘里是也又西為高闕山戰國時趙築長城並隂山
下至高闕為塞及秦始皇斥逐匃奴城河上為塞又
使蒙恬度河取高闕陶山北假中築亭障以逐戎人
是也其地又有光禄塞雞鹿塞漢受降城皆雲中五
原二郡境也又西為河西四郡之北鄙漢太初中收
匃奴休屠渾邪王地置武威張掖酒泉敦煌以通西
域隔絶羌胡往來武威姑臧縣北三百里有白亭軍
元和志云在馬城河東岸天寳十年哥舒翰置因白
亭海為名也張掖東北一千五百餘里有地曰居延
元狩二年霍去病出北地二千餘里過居延太初三
年使路博德築居延澤上今甘州衞塞外居延故城
是也亦曰居延塞元為亦集乃路地理志云在甘州
北一千五百里城東北有大澤西北俱接沙磧乃漢
居延故城明洪武初馮勝拔肅州進至掃林山亦集
乃路是也合黎山在張掖縣西北二百里弱水由此
東北入居延澤遮虜障在肅州酒泉縣北二百四十
里李陵與單于戰處敦煌即今廢沙州衞衞北抵大
磧磧外即古伊吾盧地唐置伊州今為廢哈密衞也
自雲中至敦煌六郡皆古雍州之城後為戎翟所據
至秦漢始收復者其北皆臨大磧大磧即沙幕(漢人謂之)
(幕唐人謂之磧)東西數千里南北遠者千里無水草不可駐
牧雖禽獸亦不能居之
弱水既西
錐指傳曰導之西流至于合黎渭案地理志張掖刪
丹縣桑欽以為道弱水自此西至酒泉合黎今陜西
行都司之山丹衞故刪丹縣也
地理今釋弱水今陜西山丹衞(漢刪丹縣)城西有山丹河
古弱水也(法顯佛國記謂之流沙河)出衞西南窮石山正流西至
合黎山與張掖河合又東北至甘州衞北迤邐流至
塞外入居延澤其餘波溢入流沙也
涇屬渭汭
錐指傳曰屬逮也水北曰汭言治涇水入于渭地理
志云涇水出安定涇陽縣西笄頭山東南至馮翊陽
陵縣入渭行千六十里渭案涇陽故城在今陜西平
凉府平凉縣西南笄頭山在縣西一百里陽陵故城
在今西安府高陵縣西南二十里說文汭水相入也
左傳閔公二年虢公敗犬戎于渭汭杜預曰水之隈
曲曰汭
地理今釋涇水出今陜西平涼府平涼縣西南笄頭
山亦名崆峒山東至西安府高陵縣西南入渭水渭
水出今陜西臨洮府渭源縣西鳥鼠山東至西安府
華隂縣東北入河汭水出今平凉府華亭縣有二源
北源出湫頭山之朝那湫南源出齊山至縣東與北
河合又東至涇州西北入涇水
胡氏渭曰蔡傳云涇渭汭三水名屬連屬也涇水連
屬渭汭三水也黃東發非之曰古說涇入於渭水之
内而漆沮既從灃水攸同皆主渭言之文意俱協若
以汭為一水而入涇則涇屬渭汭者是涇既入渭汭
又入涇下文漆沮之從灃水之同孰從孰同耶職方
氏其川涇汭易氏解云汭非禹貢之汭禹貢言汭皆
水内此川名鄒季友亦曰涇水先會汭水後入渭水
則經當言涇屬汭渭不當先渭而後汭況下文即有
渭汭字不可異說一言破的蔡說可以永廢矣
漆沮既從
錐指傳曰漆沮之水已從入渭顔氏曰漆沮即馮翊
之洛水渭案地理志沮水出北地直路縣西東入洛
洛水至馮翊褱(懷同)德縣東南入渭直路縣自後漢已
廢其故城在今延安府鄜州中部縣西北二百里褱
德今西安府同州之朝邑縣也縣西南四十三里有
懷德故城水經注云渭水東過華隂縣北洛水入焉
闞駰以為漆沮之水華隂縣北即懷德縣南也導
渭傳云漆沮二水名亦曰洛水出馮翊北正義云地
理志漆水出扶風漆縣依十三州記漆水出岐山東
入渭則與漆沮不同矣此云會于涇又東過漆沮是
漆沮在涇水之東故孔以為洛水一名漆沮水經沮
水出北地直路縣東入洛又曰鄭渠在太上皇陵東
南濁水入焉俗謂之漆水又謂之漆沮其水東流注
于洛水志云在馮翊懷德縣東南入渭以水土驗之
與毛詩古公自土沮漆者别也彼漆即扶風漆水彼
沮則未聞渭案此說是也本疏引扶風漆水蓋未定
之論失於刊正耳詩大雅民之初生自土漆沮傳云
沮水漆水也周頌猗與漆沮潛有多魚傳云漆沮岐
周二水也此皆謂扶風之漆沮而林少穎以猗與漆
沮釋漆沮既從恐非小雅瞻彼洛矣傳以為宗周溉
浸之水亦不言洛即漆沮謂漆沮亦曰洛水實自安
國書傳始而闞駰酈道元從之孔穎達復援以釋詩
于是洛與漆沮合而為一水矣其濁水上承雲陽大
黑泉名漆沮水者乃土俗之稱而洛水之為漆沮則
先儒皆以為然故顔師古注漢書亦用其說然直路
之沮自櫟陽縣界合蜀水分為二水一循鄭渠而東
注洛其間二百餘里實鄭國之所鑿漢志云沮入洛
亦據既有鄭渠後言之耳自鄭渠一廢而濁水絶于
三原沮水不抵富平可見此水在古時元合濁水至
櫟陽入渭而不與洛通也程大昌雍錄謂禹貢漆沮
惟富平石川河正當其地確不可易
地理今釋漆水源出陜西西安府同官縣北高山流
經縣城東合同官水西南至耀州(屬西安府)與沮水合沮
水出陜西延安府中部縣西南流經宜君(屬延安府)同官
二縣境至耀州城南會漆水東流入富平縣(屬西安府)界
名石川河又南流至臨潼縣(屬西安府)北交口鎮入渭水
灃水攸同
錐指傳曰灃水所同同之於渭地理志灃水出扶風
鄠縣東南北過上林苑入渭渭案鄠縣今屬陜西西
安府其故城在今縣北二里上林苑在今長安縣西
南灃水至咸陽縣西南入渭詩曰豐水東注維禹之
績言同於渭也灃一作豐又作酆漢志扶風鄠縣
古國有扈谷亭扈夏啟所伐酆水出東南又有潏水
皆北過上林苑入渭水經無灃水之目其附見渭水
篇中者曰渭水自槐里縣故城南(槐里今為興平縣在西安府西少北)
(一百里)又東合甘水(水出南山甘谷北流至鄠縣合澇水入渭甘誓云大戰于甘即此地)
又東豐水從南來注之地說云渭水與豐水會于短
隂山内水會無他高山異巒所有唯原阜石激而已
漢書音義張揖曰酆水出鄠縣南山酆谷北入渭長
安志豐水出長安縣西南五十五里終南山豐谷其
源闊一十五步其下闊六十步水深三尺自鄠縣界
來終縣界由馬坊村入咸陽合渭水(咸陽縣在西安府西北五十里)
昔文王作豐武王治鎬詩詠其事鄭康成云豐在豐
水之西鎬在豐水之東
地理今釋灃水源出今陜西西安府鄠縣東南終南
山自柴閣而下至咸陽縣東南入渭水
荆岐既旅終南惇物至于鳥鼠
錐指傳曰此荆在岐東非荆州之荆終南惇物鳥鼠
三山名正義曰治水從下自東而西先荆後岐荆在
岐東也地理志云禹貢北條荆山在馮翊懷德縣南
三山空舉山名不言治意蒙上既旅之文也地理志
云扶風武功縣有太一山古文以為終南垂山古文
以為惇物皆在縣東渭案鳥鼠在今陜西臨洮府渭
源縣西渭水出焉
地理今釋終南山在今陜西西安府長安縣南五十
里東至藍田縣西至鳳翔府郿縣綿亘八百餘里惇
物山漢書地理志右扶風縣武功注大壹山古文以
為終南垂山古文以為惇物皆在縣東武功今陜西
鳳翔府郿縣考圖志不載是山胡渭禹貢錐指以為
太乙之北峰在縣東四十里者是也
原隰底績至于豬野
錐指傳曰下隰曰隰豬野地名正義曰地理志云武
威縣東北有休屠(音除)澤古文以為豬壄澤鄭元以為
詩云度其隰原即此原隰是也原隰豳地從此致功
西至豬野之澤也渭案今西安府邠州及三水縣皆
豳地漢武威縣屬武威郡今為陜西行都司鎮番衞
地休屠澤在衞東北
三危既宅三苗丕叙
錐指傳曰西裔之山己可居三苗之族大有次叙正
義曰左傳稱舜去四凶投之四裔舜典云竄三苗于
三危是三危為四裔之山也地理志杜林以為敦煌
郡即古瓜州昭九年左傳云先王居檮杌于四裔故
允姓之姦居於瓜州杜預云允姓之祖與三苗俱放
于三危瓜州今敦煌也傅氏曰三危既宅此治黑水
之成功也渭案漢敦煌唐分為瓜沙二州水經注云
三危山在敦煌縣南括地志云在沙州敦煌縣東南
四十里山有三峰故名亦名卑羽山今為嘉峪關外
廢沙州衞地(衞本屬行都司後弃之化外)治黑水及三危而止兼
有濬畎澮之事故言山以包之自豬野至黑水中隔
弱水弱水先已治故豬野功畢即繼以黑水也三苗
今為湖廣岳州府地吴起曰三苗之國左洞庭右彭
蠡是也舜臣堯竄其君及民於三危至是禹安定之
正義云三危山必是西裔未知山之所在鄭元引
地記書曰三危之山在鳥鼠之西南當岷山則在積
石之西南地記乃妄書其言未必可信要知三危之
山必在河之南也渭案水經注兩引山海經以證尚
書之三危一云三危之山三青鳥居之廣圓百里在
鳥鼠山西(見第四十卷末)一云三危在燉煌南與岷山相接
山南帶黑水(見第三十一卷江水)輿地記略同鳥鼠之西南當
岷山則在今臨洮府南岷州衞北矣又云在積石之
西南殊不可曉山南帶黑水蓋以扶州之黑水出素
嶺山入白水者當之也妄言無疑三危山自當以在
沙州者為是後魏書太平真君六年討吐谷渾杜豐
追被嚢度三危至雪山即沙州之三危也肅州舊志
云白龍堆沙東倚三危北望蒲昌是為西極要路推
其地望可以得三危之形勢矣
浮于積石至于龍門西河會于渭汭
錐指傳曰積石山在金城西南河所經也沿河順流
而北千里而東千里而南龍門山在河東之西界正
義曰地理志云積石山在金城河關縣西南羌中龍
門山在馮翊夏陽縣北渭案漢河關縣在今陜西西
寧衞西南塞外夏陽今西安府之韓城縣也會於渭
汭今韓城縣北龍門山南是其地也
地理今釋積石山在今河州北一百二十里水經注
謂之唐述山(括地志云山勢峭拔下臨黃河)其西五十里有積石關
唐置積石軍於此山海經云積石山在金城河門關
西南境中(漢之河關縣今之河州)杜佑通典云禹施功自積石
山而東今西平郡龍支縣(今西寧衞地與河州接界)界山是也案
諸家言積石者多以此為小積石别有大積石去此
尚千餘里其說蓋本於漢書西域傳謂河源出于闐
北流與葱嶺河合東注蒲昌海潛行地下南出于積
石為中國河之文其實禹施功之始即此積石更無
所謂大積石也歐陽忞輿地廣記云班固所載張騫
窮河源事乃意度之非實見蒲昌海與積石通流其
言甚正蓋河源在吐蕃境漢時吐蕃未通中國武帝
以于闐山出玉案古圖書乃名河所出為崑崙後人
遂并積石亦失其實耳(于闐東流之水古名玉河葱嶺之水名新頭河見法顯佛)
(國記總與河源無涉)至水經并云積石在葱嶺之北則又失之
遠矣或議杜佑主龍支之積石謂因唐置積石軍于
澆河故城而誤考後漢書郡國志隴西郡河關縣積
石山在西南又桓帝紀燒當羌叛段熲追擊于積石
注即禹貢導河積石在鄯州龍支縣南是河州積石
之名非始于唐矣蔡氏據杜氏說釋經最當龍門
山在今陜西西安府韓城縣東北五十里大河之西
東與壺口隔水相望
織皮崑崙析支渠搜西戎即叙
錐指顔氏曰崑崙析支渠搜三國名也渭案三國皆
西戎而西戎不止于三國三國乃西戎之大者皆來
入貢則其餘無不賓服故曰西戎即叙
地理今釋崑崙西戎國蓋附近崑崙山者案鄭康成
云衣皮之民居此崑崙析支渠搜三山之野者是崑
崙析支渠搜皆本山名而因以為國號也析支今西
蕃在陜西臨洮府河州西應劭曰禹貢析支屬雍州
在河關之西東去河關千餘里羌人所居謂之河曲
羌也唐書党項傳曰党項漢西羌别種其地古析支
東距松州西葉護南舂桑迷桑等羌北吐谷渾渠搜
涼土異物志云古渠搜國在大宛北界隋書西域傳
云鏺汙國(文獻通考云鏺汙國東去瓜州五千五百里)都葱嶺之西五百
餘里古渠搜國渠搜當在西域非朔方也傅寅禹貢
集解云陸氏曰漢志朔方郡有渠縣武紀云北發渠
搜是也然考漢朔方之渠搜非此所謂渠搜此亦當
是金城以西之戎也後世種落遷徙故漢有居朔方
者當禹時渠搜居朔方則不應浮積石陸說非也
胡氏渭曰雍州為奥區神臯后稷始封於邰(一作駘又作斄)
公劉處豳太王徙岐文王作豐武王治鎬及扈崇密
湏之封皆在焉春秋時可考者虢(文王弟所封曰西虢)周召畢
豐鄭(初封咸林之地漢為鄭縣屬京兆今華州是)秦芮梁崇密驪戎白狄
晉(西境是)凡十四國戰國時屬秦而魏趙亦兼得其地
秦并天下置内史上郡北地九原隴西雲中(西南境唐榆林)
(郡是)漢以其地之西偏置凉州(領郡十漢志云改雍曰凉)而三輔則
領於司隸後漢並因之魏分置秦州晉又分置雍州
(領郡國七治京兆凉州領郡國八治武威秦州領郡六治上邽)唐為京畿之京兆府
(雍州)華隂(華)馮翊(同)扶風(岐)新平(邠)等郡關内道之汧
陽(隴)安定(涇)彭原(寧)安化(慶)平凉(原)靈武(靈)五原(鹽)
寧朔(宥)洛交(鄜)中部(坊)延安(延)咸寧(丹)上郡(綏)銀川
(銀)新秦(麟)朔方(夏)九原(豐)榆林(勝)安北(大都護府分豐勝二州界)
(置)等郡隴右道之天水(秦)隴西(渭)金城(蘭)會寧(會)安
鄉(河)臨洮(洮)和政(岷)寧塞(廓)西平(鄯)武威(凉)張掖(甘)
酒泉(肅)晉昌(瓜)燉煌(沙)伊吾(伊)交河(西)北庭(庭州後為都護)
(府)安西(都護府)等郡案以上通典所列伊吾交河北庭
安西自古為戎狄不在禹貢九州之限又河湟之間
吐谷渾故地未嘗為郡縣故不入雍域以今輿地言
之陜西臨洮平凉慶陽延安鳳翔五府其西安則唯
商州洛南山陽鎮安商南鞏昌府則唯鳳縣兩當
徽州成縣階州文縣為梁域餘皆屬雍又榆林衞寧
夏衞寧夏中衞又靖遠岷州洮州三衞行都司所領
甘州莊浪等諸衞所其在化外者南至西傾積石西
踰三危北抵沙漠皆古雍州域也
右禹貢豫梁雍三州
五禮通考卷二百三
