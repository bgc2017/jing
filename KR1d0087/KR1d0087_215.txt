五禮通考卷二百五
刑部尚書秦蕙田撰
嘉禮七十八
體國經野
書禹貢導河積石至于龍門
錐指傅氏曰自積石至于龍門計應三千餘里龍門
而上積石而下禹功所不加也
南至于華隂
錐指河自龍門南流至華州北而東行易氏曰河自
龍門口又二百里至陜州之西北對河為華州華隂
縣蔡氏曰華隂華山之北也
東至于底柱
錐指傳曰底柱山名河水分流包山而過山見水中
若柱然在西虢之界渭案西虢今河南府之陜州是
也底柱在州東四十里黃河中
又東至于孟津
錐指傳曰孟津地名在洛北都道所凑古今以為津正義
曰在孟地置津謂之孟津傳云地名謂孟為地名耳杜
預云孟津河内河陽縣南孟津也在洛陽城北都道所
凑古今常以為津武王渡之渭案河陽本晉邑漢置縣
屬河内郡其故城在今河南懷慶府孟縣西南三十里
東過洛汭至于大伾
錐指傳曰洛汭洛入河處山再成曰伾至於大伾而
北行正義曰洛入河處河南鞏縣東也鄭玄云大伾
在修武武德之界張揖云成臯縣山也漢書音義有
臣瓉者以為修武武德無此山也成臯縣山又不一
成今黎陽縣山臨河豈不是大伾乎瓉言當然程氏
曰黎陽山在大河垂欲北趨之地經之於河方其自
南而東嘗即華隂以記折東之始今其流東已遠垂
欲折北亦當以地之極東者記之參揣其叙則黎陽
實為惬當而成臯則為太早也渭案鞏縣漢屬河南
郡其故城在今河南府鞏縣西南三十里修武武德
漢屬河内郡修武故城在今衞輝府獲嘉縣西北武
德故城在今懷慶府武陟縣東成臯漢屬河南郡其
故城在今開封府鄭州汜水縣西北黎陽漢屬魏郡
其故城在今大名府濬縣東北大伾山在縣東南二
里
地理今釋大伾山亦名黎山在今直隸大名府濬縣
東南二里周五里
北過降水至於大陸
錐指傳曰降水水名入河渭案宋張洎云降水即濁
漳也字或作絳地理志上黨屯留縣下云桑欽言絳
水出西南東入海酈道元引此文作入漳云絳水發
源屯留下亂漳津與漳俱得通稱也通典云漳水横
流而入河在今廣平郡肥鄉縣界大陸地名見冀州
河渠書云禹道河至於大伾以為河所從來者高水
湍悍難以行平地數為敗乃厮二渠以引其河北載
之高地過降水至於大陸二渠其一為漯川自黎陽
大伾山南東北流至千乘入海其一則河之經流自
大伾山西南折而北為宿胥口又東北逕鄴縣東至
列人斥章縣界合漳水是為北過降水溝洫志王横
曰禹之行河水本隨西山下東北去周譜云定王五
年河徙則今所行非禹之所穿宜更開空使緣西山
足乘高地而東北入海即此道也水經所叙漳水自
平恩以下皆禹河之故道河自斥璋又東北逕平恩
曲周以至鉅鹿其西畔為大陸也漢鉅鹿縣唐為平
鄉鉅鹿二縣屬邢州今屬順德府鉅鹿故城即今平
鄉縣治
地理今釋降(今本作洚)水出今山西潞安府屯留縣西南
八十里盤秀嶺至潞安府潞城縣入濁漳水而濁漳
水由是亦名降矣
胡氏渭曰禹河自汲縣東北流入黎陽縣界至大伾
山西南折而北為宿胥口蘇代曰決宿胥之口魏無
虚頓丘虚在朝歌界(今濬縣西南有古朝歌城本殷虚)頓丘在黎陽
界(今濬縣西有頓邱故城本衞邑)時河已徙而東宿胥口塞故秦欲
決之以灌二邑水經河水注云自淇口東至遮害亭
(亭在濬縣西南五十里)又有宿胥口舊河水北入也淇水注云
淇水東流逕枋城南(在今濬縣西南即淇門渡也)右合宿胥故瀆
瀆受河於頓丘縣遮害亭東黎山西(句)北會淇水處
立石堰遏水令更東北注魏武開白溝因宿胥故瀆
而加功故蘇代曰决宿胥之口魏無虚頓丘即指是
瀆也淇水又東北逕雍榆城南(在濬縣西南)又東北逕同
山東(在濬縣西南四十五里)又北逕其城東東北逕帝嚳冡西
(元和志帝嚳陵在澶州頓邱縣北三十里)又北逕白祠山東歴廣陽里逕
顓頊冡西(元和志顓頊陵在頓邱縣西北三十五里)又北逕頓丘縣故城
西(在濬縣西)又東北逕枉人山東牽城西(湯隂縣志云枉人山在縣東南)
(二十五里與濬縣接界)又東北逕石柱岡(枉人山北連跨巨岡石柱之類也)又
東過内黃縣南為白溝也(即漢志清河)今案宋李垂上導
河形勢書請自汲郡東推禹故道出大伾上陽三山
之間復西河故瀆酈道元所謂宿胥故瀆也濬縣舊
志故瀆在縣西十里亦曰西河蓋禹迹漢時則流經
縣東又縣北四十里有齊村相傳亦黃河故道也然
淇水自東過内黃縣南為白溝而向北之河道不可
得聞據本注云内黃縣故城右對黃澤即賈讓所見
内黃界中有澤方數十里環之有隄者也内黃故城
在今縣西北澤大方數十里當接安陽縣界疑此地
亦禹河之所經河徙乃鍾為黃澤耳昔殷王河亶甲
居相其子祖乙圮焉而又遷(書序仲丁遷於囂河亶甲居相祖乙圮於耿傳)
(云相地名在河北祖乙亶甲子圯於相遷於耿河水毁曰圯)通典相州治安陽縣
殷王河亶甲居相即其地元和志相州内黃縣東南
十三里有故殷城河亶甲居相築此則禹河出内黃
安陽之間明矣自此而北則為鄴東之故大河洹水
注云洹水出上黨逕鄴縣南殷墟北竹書紀年曰盤庚
即位自奄遷於此遂曰殷也據書序盤庚所遷之殷
在河南與竹書異孔穎達云盤庚後王或有從河南
亳地遷於洹水之南者非盤庚也今案楚語白公子
張曰昔殷武丁能聳其德至於神明以入於河自河
徂亳韋昭云從河内徙都亳也此必盤庚後王有自
亳遷於奄者又有自奄遷於鄴南之殷者故武丁即
位時殷都仍在河北尋復徂亳蓋亦圮而遷焉(殷本紀曰)
(武乙復去亳徙河北即紂都朝歌也武丁自鄴南復遷於亳至武乙則又自亳遷於朝歌淇水注引晉書)
(地道記謂武丁遷居沬邑蓋誤以武乙為武丁耳)禹河行臨漳之東又明矣
自此東北歴成安至肥鄉而合漳是為北過降水也
漳絳至此并為河矣及河南徙漳絳循河故道而下
故東川復有漳絳之目水經注漳水自斥漳縣南至
銅馬祠東(寰宇記銅馬祠在鉅鹿北七里)皆漢鉅鹿縣境也昔殷王祖
乙遷於邢杜佑云即邢州今為順德府蓋亦瀕河之
地故其後盤庚又圮而遷於亳殷(書序祖乙圮於耿又祖乙傳云圮於)
(相遷於耿殷本紀云祖乙遷於邢其說不同按耿在漢河東皮氏縣今為河津縣地傳直以圮為遷未安)
(從史記較長抑或序圮於耿下脱遷於邢三字皇極經世云祖乙踐位圮於耿徙居邢此說是也仲丁河)
(亶甲盤庚皆為遷事作書祖乙但圮而不遷何用作書其為遷邢而作無疑矣)禹河行鉅鹿
之東又明矣以今輿地言之河自濬縣西南折而北
歴内黃(並屬直隸大名府)湯隂安陽臨漳(並屬河南彰德府)魏縣(屬直)
(隸大名府)成安肥鄉曲周(並屬廣平府)平鄉廣宗至鉅鹿縣(並屬)
(順德府)大陸澤在焉此即禹河北過降水至於大陸之
故道也
又北播為九河
錐指傳曰北分為九河以殺其溢在兖州界渭案徒
駭與冀分水八枝皆在兖域
同為逆河入于海
錐指傳曰同合為一大河名逆河而入于渤海蘇氏
曰逆河者既分為九又合為一以一迎八而入于海
即渤海也薛氏曰河入海處舊在平州石城縣東望
碣石其後大風逆河皆漸于海舊道堙矣渭案石城
縣唐初析平州盧龍縣地置其故城在今直隸永平
府灤州南三十里
蕙田案東過洛汭至於大伾北過洚水至於
大陸又北播為九河同為逆河入于海此廿
九字中盡豫兖冀三州境内河所經行處矣
洛汭在孟津之東即今鞏縣洛水從南來入
河處也大伾在今濬縣洚水即清濁二漳水
肥鄉曲周之境漳水入河處也大陸地名亦
澤名在今鉅鹿縣河從此東北行即分而為
九九河在周已無其跡今著書家旁稽博考
略得其槩終不能一一實指其地惟北為徒
駭(即經流)南為鬲津當不謬耳逆河即九河會
為一河入海處以海潮逆上故名當在今天
津以東久為海水所没無其地矣禹河初行
之地(此止就孟津以下言之)在當時為冀豫兖三州之
境以今地理言之則洛陽鞏縣原武陽武胙
城皆在河之南濬縣内黃魏縣元城南宫冀
州皆在河之東衡水武邑交河滄州又在河
之南武陟獲嘉新鄉皆在河之北衞輝湯隂
彰德臨漳成安肥鄉曲周鉅鹿新河皆在河
之西束鹿深州武強獻縣大城青縣天津皆
在河之北此神禹初平水土大河所行境界
也
附黃河考
河源發于崑崙
禹貢曰導河自積石司馬遷云言九州山川尚書
近之矣今曰河源發於崑崙者從其可信者言之
也爾雅河出崑崙虚淮南子崑崙之墟河水出其
東北陬水經注亦曰崑崙墟河水所出自古言河
源者皆推本于崑崙(史記大宛傳漢使窮河源河源出于闐天子按古圖書名)
(河所出山曰崑崙漢書西南夷傳河兩源一源葱嶺一出于闐鄭樵遂謂河有三源一出葱嶺一出)
(于闐南山其正源自崑崙又山海經洛書緯及扶南傳皆曰河出崑崙)唐史長慶中
劉元鼎為盟會使言河之上流由洪濟橋(亦曰洪濟城在)
(陜西西寧衞)西南行千三里水益狹冬春可涉夏秋乃
勝舟其南三百里有三山中高而四下曰紫山直
大羊同國(今在西番朵甘衞)古所謂崑崙者也虜曰悶摩
黎山東距長安萬五千里河源其間流澄緩下稍
合衆流水色赤行益遠他水并注則濁河源東北
直莫賀延磧尾(今西番火州境有莫賀城)隠測其地蓋劍南之
西元志至元十七年命招討使都實求河源實還
報謂河源出吐蕃朵甘思西鄙有泉百餘泓沮洳
散渙弗可逼視方可七八十里登高望之如列星
然是為星宿海也(番名火敦腦兒)羣流奔凑連滙二澤(番名)
(阿剌腦兒)東流曰赤賓河益引而東凡二三百里羣川
次第流合焉其流浸大遂名黃河然水淺可涉又
東一二百里岐為九渡河通廣五七里又東五百
里水益濁土人抱革嚢乘馬以渡自是經兩山峽
間廣可一里二里或半里其深叵測至朵甘思東
北有大雪山(番名亦耳麻不剌譯言騰乞里塔)其山最高多積雪
即崑崙也自九度水至崑崙約二十日程崑崙山
麓綿亘五百里河隨山足而東(河源考河水北行至崑崙轉西北流)
(又折而過崑崙北乃折而東北流)又東北流千餘里有細黃河自
西南來注之(番名納鄰哈剌)又東北四五百里至貴德州
(在西寧衞西南)又四百餘里至積石州即禹貢導河之處
矣自發源入中國計六千餘里南北溪澗絡繹灌
注莫知紀極崑崙之西人鮮少山平水漫其東益
高地漸下至積石方林木暢茂世言河九折彼地
有二折焉王氏鏊嘗言天下之山起于崑崙天下
之水亦宜出于崑崙漢張騫歴西域諸國甚久東
漢之世大秦條支安息至于海濱四萬里分重譯
貢獻甘英嘗窮臨西海而還皆未覩所謂崑崙者
元使所言何崑崙之近乎恐未可以一人之言廢
千古之論也夫張騫固已鑿空甘英亦非專使考
劉元鼎之說參以都實所見河源庶幾可攷又曰
河源本在西南張騫求之西北所謂差之毫釐謬
以千里者歟
地理今釋崑崙山在今西蕃界有三山一名阿克
坦齊禽一名巴爾布哈一名巴顔喀拉總名枯爾
坤譯言崑崙也在積石之西河源所出案漢書地
理志金城郡臨羌縣西北至塞外有西王母石室
西有弱水崑崙山祠此蔡傳所據以為崑崙在臨
羌者也然漢志言西有崑崙山祠非言山在縣界
漢臨羌縣在今陜西西寧衞西崑崙山不當若是
之近通典云吐蕃自云崑崙山在國中西南河之
所出唐書吐蕃傳云劉元鼎使還言自湟水入河
處西南行二千三百里有紫山直大羊同國古所
謂崑崙蕃曰悶摩黎山東距長安五千里河源其
間蓋即今之枯爾坤也元史河源附錄云吐蕃朵
甘思東北有大雪山名亦耳麻不莫剌其山最高
譯言騰乞里塔即崑崙也案此即今蕃語所稱阿
木你馬勒産母孫大雪山也在星宿海東其山緜
亘三百餘里上有九峯最為高大黃河經其南又
遶其東北梁寅所謂河遶山之三面如玦然者但
如其言則崑崙轉在河源下流似未為的案地
圖河出今西番巴顔喀拉山東名阿爾坦河東北
流三百餘里合鄂敦塔拉諸泉源(大小千百泓錯列如星元史所)
(謂呼敦諾爾即星宿海也)滙為查靈鄂靈二海子(各周三百餘里東西相距)
(五十餘里元史所謂滙二巨澤名阿喇諾爾也)折而北經蒙古托羅海山
之南轉東南流千餘里南北受數十小水經烏藍
莽乃山下有多母打秃昆多倫河多拉昆多倫河
自東南來入之(元史所謂納琳哈剌額爾瑪出二水也)自此折而西
北流三百餘里前後小水奔注不可勝計繞阿木
你馬勒産母孫山之東(即元史所謂崑崙山也)流百五十餘
里有齊普河呼呼烏蘇河自西來入之又迤邐東
北流三百餘里會跲克圖衮俄羅濟諸水歴歸德
堡(元史作貴德州)經積石山至陜西臨洮府河州入中國
界過蘭州又折而東北經寧夏衞流出塞外(河以内為)
(河套地)又東南至延安府府谷縣入塞(河以東為山西界)南
流至潼關衛又折而東由河南山東界至江南淮
安府安東縣入海
(胡氏渭曰崑崙國名蓋附近崑崙山者傳記言崑崙凡四處一在西域山海經云崑崙墟在西北河)
(水出其東北隅釋氏西城記謂之阿耨達山水經注云按山海經自崑崙至積石一千七百四十里)
(又引凉土異物志曰葱嶺之水分流東西西入大海東為河源禹紀所云崑崙者是也一在海外大)
(荒經云西海之南流砂之濱有大山名曰崑崙其下有弱水之淵環之此山與條支大秦國相近禹)
(本紀云去嵩高五萬里者是也一在酒泉漢志金城臨羌縣西北有西王母石室西有弱水崑崙山)
(祠崔鴻十六國春秋云張駿時酒泉太守馬岌上言酒泉南山即崑崙之體周穆王見西王母樂而)
(忘歸謂此山也上有石室王母堂珠璣鏤飾煥若神宫禹貢崑崙在臨羌之西即此明矣括地志云)
(在酒泉縣西南八十里今肅州衞西南崑崙山是也一在吐蕃通典云吐蕃自云崑崙山在國中西)
(南河之所出唐書吐蕃傳云劉元鼎使還言自湟水入河處西南行二千三百里有紫山直大羊同)
(國古所謂崑崙虜曰悶摩黎山東距長安五千里河源其間是也渭按酒泉在雍州之域不可謂西)
(戎西海距玉門陽關四萬餘里而崑崙更在西海之南去積石太遠其非禹貢之崑崙國甚明西域)
(吐蕃未知孰是吐蕃悶摩黎山以劉元鼎言計之東北距大積石不過千餘里浮河甚便然自唐以)
(前未有言崑崙在羌中者何可深信西域之崑崙據山海經云至積石一千七百餘里則浮河亦不)
(難蓋崑崙與析支渠搜皆在雍州之外禹治雍身歴其境三國聞風慕義争先入貢其過化存神之)
(妙有如此也)
蕙田案崑崙國見于禹貢而崑崙山為河源
見于山海經爾雅淮南子凉土異物志桑欽
水經若其得之目擊者則唐書吐谷渾傳載
任城王道宗侯君集次星宿川望積石覽觀
河源吐蕃傳劉元鼎使還言自湟水入河處
西南行二千三百里有紫山直大羊同國古
所謂崑崙虜曰悶摩黎山東距長安五千餘
里河源其間元史地理志載招討使都實求
河源在土番朵甘思西鄙有泉百餘泓名火
敦腦兒譯言星宿海東北有大雪山名亦耳
麻不莫刺譯言騰乞里塔即崑崙也地理今
釋崑崙山在今西番界有三山一名阿克坦
齊禽一名巴爾布塔一名巴顔喀拉總名枯
爾坤譯言崑崙也在積石之西河源所出劉
元鼎所見悶摩黎山蓋即今之枯爾坤也由
此觀之則崑崙山當以唐書吐蕃傳為定蓋
在西域之西南明矣夏西戎即唐吐蕃今之
西番也禹貢崑崙折支渠搜顔氏云崑崙國
蓋附近崑崙山者崑崙即在雍州之外則劉
元鼎所云東距長安五千餘里者近是而非
如山海經水經所云矣案山海經之言崑崙
也一曰槐江之山邱時之水出焉西南四百
里曰崑崙之邱又曰海内崑崙之墟在西北
又曰西海之南流沙之濱赤水之後黑水之
前有大山名曰崑崙墟在西北去嵩高五萬
里地之中也蓋山海經多出偽撰止因禹貢
有崑崙之名而附以荒誕不經之語水經則
又因山海經而附會之與史記禹本紀去嵩
高五萬里者皆與大荒經相類乃胡朏明一
一求其地以實之愚矣
觀承案爾雅河出崑崙墟此言原不謬崑崙
析支渠搜本見於禹貢所謂河源於崑崙者
即此崑崙也導河只云自積石者就施功之
始言之非以為源也西戎在崑崙之域者即
以山名其國但崑崙甚太綿地甚遠後人窮
河源而以為是星宿海非崑崙不知仍在崑
崙之域耳崑崙苐統言之星宿則别言之其
實一也故唐書吐谷渾傳及吐蕃傳劉元鼎
所言為得其實而元史地理志都實求河源
亦隠與之合也蓋崑崙即在雍州之外劉元
鼎所云東距長安五千餘里者近是若山海
經及史記禹本紀去嵩高五萬里者皆荒誕
不經之論而禹貢錐指更一一求其地以實
之亦穿鑿附會之甚已
至積石而入中國
積石山在西寧衞西南百七十里大河經其下即
禹迹所陟
胡氏渭曰河自大積石山東北流逕陜西西寧衞
西南塞外至河州西七十里入塞(衞在行都司東南七百餘里黃)
(河西自塞外流入經衞之東南與河州分水州在臨洮府西一百八十里西至生番界七十里有小)
(積石山兩崖如削河流其中西南去大積石山千餘里)
又東經河州城北
元志大河自積石州東流循河而行五日至河州
安鄉關(關在州西北百里)是也今大河經州北六十里有
大夏河經州東三十里又北入于河(大夏河或云即灕水至蘭)
(州境入河)
又東北流經蘭州城又東經金縣北
大河自河州東北流至蘭州境其西則湟水合浩
亹河流入焉其南則洮河流入焉又東北經州城
境二里金城關在焉為河津之要隘又東北經金
縣北六十里流入亂山中危湍仄澗凡二百餘里
而入靖虜衞界
又東北經靖遠衞北又東北經寧夏中衞南
大河自金城亂山中而來瀉落平川奔流洶湧烏
蘭橋之險在焉又東北出衞城北一里山峽險隘
河經其中懸流數仞又東北二百餘里經寧夏中
衞南十五里地勢稍平而河流益盛矣
又東北經靈州所北又東北經寧夏衞東南
大河自中衞而東幾三百里經靈州所城北其地
亦謂之河曲蓋河自積石至中衞大抵東北流中
衞至靈州所正東流由靈州至寧夏則益折而北
故曰河曲也經寧夏衞東南四十里益引而北入
廢豐州界
又東北入榆林西境出塞經三受降城南又東折而
南經榆林之東
大河在榆林衞北千餘里自寧夏衞東北流六百
餘里經古豐州之西又北折而東經三受降城南
三城相距凡八百里至廢東勝州西(廢東勝州在山西大同府)
(西境大河之濱與榆林東故勝州隔河相望正當大河折旋之處)乃折而南其西
則榆林之東境其東則山西大同府朔州之西境
也又南至黃甫川(黃甫川近在榆林東境)西為延安府府谷
縣境東為太原府河曲縣境其間回環曲折幾三
千里古為朔方地今謂河套
又南經府谷縣東又經神木縣南而入葭州境經州
城東河之東岸為山西河曲縣及保德州暨興縣之
境
大河在府谷縣城東百步西南流入神木縣境經
縣南三十里又南經葭州城東一里而山西之河
曲縣北去黃甫川二十餘里(隔河相望也)西南去府谷
百餘里縣濱河為險而保德州西臨大河與府谷
縣隔河相對(府谷在黃河東北岸保德州在黃河西南岸河自黃甫川而下皆迤邐西)
(南流也)又南百五十里則岢嵐州興縣也縣西去大
河五十里與葭州濱河為界
又南經吴堡縣東又南經綏德州東河之東岸為山
西臨縣及永寧州寧鄉縣之境
大河自葭州而南八十里經吴堡縣城東一里又
南百六十里經綏德州東境(西去州城百二十里)而山西之
臨縣北去大河二十里(與吴堡縣接界)永寧州則西去大
河百十里(志云自州城渡河至綏德州二百五十里)寧鄉縣西去黃河
七十里皆綏德州濱河為境也
又南經青澗縣東又南經延川縣及延長縣東河之
東岸為山西石樓縣及永和縣大寧縣之西境
大河在青澗縣東百里無定河自西北流入焉又
南經延川縣東四十五里又南經延長縣東三十
餘里而山西之石樓縣西距大河百里永和縣西
距大河五十里(西北接延川縣境)大寧縣西距大河七十
五里(西北接延長縣境)津流相通一葦可航也
又南經宜川縣東河之東岸為山西吉州及寧鄉縣
之西境
大河在宜川縣東八十里而山西之吉州西距大
河七十里(與宜川接界)孟門山壺口山皆在其地為河
津險要又南為寧鄉縣西距大河八十里又西南
接韓城縣界緣河兩岸羣山列峙稱險固焉
又南經韓城縣東又南經郃陽縣東河之東岸為山
西河津縣及滎河縣臨晉縣之西境
大河在韓城東北八十里龍門山在焉大事記周
威烈王十三年晉河岸傾壅龍門至于底柱吕氏
云自春秋以後河患之見于史傳蓋始于此又南
流經梁山東(山在韓城縣南十九里)春秋成五年梁山崩壅
河三日不流即此矣又南經郃陽縣東南四十里
而山西之河津縣即古耿邑也商祖乙都耿圮于
河水書有盤庚之誥是矣今縣西去大河三十里
亦有龍門山與韓城之龍門對峙所謂禹鑿龍門
河經其中者非與又南經滎河縣城西城去大河
不及一里汾水自西北流入焉又南經臨晉縣西
三十里渡河而西又三十餘里即郃陽縣也(臨晉有吴)
(王渡郃陽有茶峪渡俱河津濟處)
胡氏渭曰以上禹導河積石至于龍門之所經也
又南經朝邑縣東又南經華陰縣東北而渭水入焉
河之東岸為蒲州城西又南過雷首山西乃折而東
也
大河自郃陽縣南百二十里而經朝邑縣東三十
五里河濱有臨晉關又南五十餘里至華隂縣境
則華山當其衝潼關在焉(關西去華隂縣四十里)又渭水流
經華隂縣北至縣東北五十里而入于河即禹貢
導渭入河處也而山西之蒲州大河自臨晉縣境
南流五十餘里經其西門外有蒲津關亦曰臨晉
關與朝邑縣臨晉關夾河相對為自古設險之處
又沐水流入焉經雷首山西(山在蒲州原南二十五里)折而東
其地亦謂之河曲春秋時秦晉戰于河曲是也河
流自東勝州折而南幾千八百里自壺口龍門以
至于潼關兩岸重山翼帶深險而華山復横亘其
南岡巒盤固河於是復折而東河山之勝甲天下
矣
胡氏渭曰此河水南至華隂之所經雍州文所稱
龍門西河者也
又曰穿渠引水非古也自溝洫之制廢而灌溉之
事興利於田而河則病矣關中引水溉田自鄭國
渠始及漢武時用鄭當時言穿渠引渭以漕且溉
南山下用番係言引汾溉皮氏汾隂下引河溉汾
隂蒲坂下又用嚴熊言引洛溉重泉以東為龍首
渠宣房既塞用事者益争言水利朔方西河河西
酒泉皆引河及川谷以溉田關中則有靈軹渠成
國渠湋渠六輔渠白渠皆溉田各萬餘頃它小渠
及陂山通道者不可勝言故王莽時大司馬長史
張戎議曰水性就下行疾則自刮除成空而稍深
河水重濁號為一石水而六斗泥今西方諸郡以
至京師東行民皆引河渭山川溉田春夏乾燥少
水時也故使河流遲貯淤而稍淺雨多水暴至則
溢決而國家數隄塞之稍益高於平地猶築垣而
居水也可各順從其性毋復灌溉則百川流行水
道自利無溢決之害矣蓋河水多泥急則通利緩
則淤澱今滎陽之下既有鴻溝華隂以上復有諸
渠分水太多則河流日遲河身日高故水暴至不
能容漢人知此者鮮唯戎知之
又東經閿鄉縣北又東經靈寳縣北河之北岸為芮城
縣南境
大河在閿鄉縣北七里又東經靈寳縣北十里而
山西之芮城縣負山面河南距大河二十里與閿
鄉縣夾河相望三十里蓋河自雷首西麓而南經
芮城西二十里稍南即折而東芮城當其曲折之
間而閿鄉縣亦為大河東折之衝東至靈寳縣七
十餘里西距潼關六十里踞高臨深為險塞
又東經陜州城北又東經澠池縣及新安縣北河之
北岸為平陸及垣曲縣境
大河在陜州城北自靈寳縣東流六十里至州城
西北三里大陽津在焉(亦曰茅津)河津要地也又東四
十餘里為底柱山控扼中流波濤怒湍舟船經此
稱為艱阻又東百餘里經澠池縣北境(大河南去縣城六十)
(餘里)又東百里為新安縣境(大河南去縣城四十餘里)陵阪陂陀
津途遥隔故二邑無濱河之稱也而山西之平陸
縣城去大河東南距陜州不過五十六里南北往
來常為津徑又東二百餘里至垣曲縣南二十里
岡阜逶迤與河南岸兩相倚阻皆利涉之所也
胡氏渭曰以上河水東至底柱之所經也
又東經河南府北河之北岸為濟源縣南境
大河在河南府城北二十里繞北邙山之麓(北邙山在)
(府城北十里)層巒叠阜屹然保障志云大河自芮城閿
鄉縣而東河之北岸則中條以接王屋南岸則崤
函以接北邙夾河翼帶並趨而東雖底柱扼塞中
流而旁無潰決之患則以岡陵包絡有自然之險
固耳而濟源縣南距大河七十里西鄰垣曲南衞
洛陽唐史聖歴二年河溢湮濟源民舍千餘家或
以為山水暴發非河患也
又東經孟津縣北河之北岸為孟縣南境
大河在孟津縣北五里北岸至孟縣三十里(今孟縣西)
(南至孟津縣五十餘里蓋嘉靖中孟津益徙而西也)即古之孟津也河橋在
焉河陽三城置于此宋史乾德二年孟州水漲壊
中潬橋金史大定十一年河決王村南京孟衞州
界多被其害(王村今山東濮州治也孟州即今孟縣南京即今開封府蓋下流壅故倒)
(灌上流也)明嘉靖十七年河漲孟津縣圮于水蓋河自
孟津而上多循山麓行至孟津兩岸平闊河勢漸
張潰溢之患于是乎見端矣夫決在下流河之患
猶淺決在上流河之患乃深孟津河行平陸之上
流也河患及此下流之壅閼必日甚横決必且益
多矣
胡氏渭曰以上河水又東至孟津之所經也
又東經鞏縣北洛水入焉河之北岸為温縣之境濟
水入焉
大河在鞏縣北十里(西去孟津縣八十里)洛水自西南流入
焉又東經温縣南二十里濟水入焉(導川里道紀自鞏縣東北)
(至温凡四十里)宋太平興國二年河決孟州之温縣蓋河
既出險就平復南納洛川之注北并濟水之流縱
横震盪勢不能已疏道無方鞏洛而下禹貢舊迹
安得不月異而歲不同哉
又東經汜水縣北又東經滎陽縣北河之北岸為武
涉縣之南境
大河在汜水縣北一里(里道紀渡河西北至温縣二十五里)又東經
滎陽縣北二十五里洪武十五年河決滎陽命修
塞之正統十三年河復決滎陽經曹濮衝張秋(在山)
(東東阿縣)潰沙灣東堤(沙灣在山東夀張縣)奪濟汶入海尋自開
封西南經陳留自亳入渦河又經蒙城至懷遠縣
入淮(陳留縣屬河南開封府亳州蒙城縣懷遠縣俱屬鳳陽府)而開封城遂在
河北久之始復故道而武涉南去大河五十里西
南與滎陽縣接境沁水自北來至縣南入于大河
(沁水入河之處舊名沁黃口今曰南賈口)宋熙寧十年河溢懷州黃沁
口即其地也
又東經河隂縣北又東經滎澤縣北河之北岸為獲
嘉縣之南境
大河在河隂縣北十五里(里道記自河隂縣渡河至武涉縣五十六里)
縣西二十里有石門即古之滎口秦始皇二十三
年攻魏引河溝灌大梁漢王横言秦攻魏決河灌
其都決處遂大不可復補即此也後漢初河自滎
陽決入汴(河隂故滎陽地)永平十三年詔修汴渠隄自滎
陽東至千乘海口千餘里蓋始功于此自河隂而
東三十里經滎澤縣北五里滎澤地稍下古滎水
所鍾也唐開成三年河決浸鄭州外城五代漢
乾祐三年河決鄭州周廣順二年河復決于鄭州
說者曰自滎澤縣決而南也(五代史云河決原武或曰當古滎澤)顯
德初遣使修塞決河(又五代史周廣順中河決河隂)宋太平興國
二年河決于滎澤熙寧十年河復決滎澤元延祐
十年河決滎澤之塔海莊東堤(塔海莊在縣東南七里)久之
始塞明正統十三年河決滎陽既而自孫家渡決
而南(孫家渡在縣東南五十里)河南徙久之始塞弘治五年河
大決于封邱撫臣徐恪請開孫家渡從之既而復
塞(河渠考先是弘治二年河決原武命戶部侍郎白昂治之昂于滎澤縣楊橋開支渠引中牟尉)
(氏決河由陳穎至夀州達淮楊橋在縣東南與孫家渡相近盖引決河使入正統時南決舊道也至)
(是河流横潰張秋決口塞而復決恪上言決河湍悍之勢未可遽回今自滎澤孫家渡口舊河東經)
(朱仙鎮下至項城南頃猶有涓涓之流若疏之由泗入准可殺上流之勢又黃陵岡有賈魯舊河南)
(經曹縣梁靖口下通歸德卞家道口今梁靖以北淤塞將平計功力之施八十餘里若疏而濬之使)
(由徐入淮以殺下流之勢則決口可塞運道可完也時多從其策)而衞輝府之獲
嘉縣南去大河六十里與滎澤河隂接壌宋太平
興國二年河決懷州之獲嘉蓋亦隄防之處矣
又東經原武縣北陽武縣南
大河在原武縣北二十里五代周廣順中河決原
武尋遣使修塞又顯德六年鄭州奏河決原武宋
元豐元年河復決於此五年又決下流納梁山濼
(梁山濼在山東夀張縣宋志河決原武埽溢入利津河陽武溝刁馬河歸納梁山濼利津等河皆在)
(陽武以東)明洪武十四年河決原武及祥符中牟二十
四年河決原武黑陽山(在縣北二十里)東經開封城北五
里又南行至項城經穎州穎上縣東至夀州正陽
鎮(正陽鎮在夀州西六十里)全入于淮而河之故道淤塞疏久
之乃復舊弘治三年河復決原武支流為三一決
封邱金龍口(亦作荆隆口)漫祥符及長垣(北直長垣縣)下曹
濮衝張秋長隄一出中牟下尉氏一汜濫于蘭陽
儀封考城歸德入宿州詔白昂修塞之(河渠考昂為戶部侍)
(郎奉命治河築陽武長堤以防張秋之決引中牟決河出滎澤陽橋下達于淮濬宿州古卞河達泗)
(州又濬睢河自歸德飲馬池中經符離橋至宿遷縣入漕河上築長隄下修減水閘又疏月河千餘)
(以殺其勢塞決口三十六由河入汴汴入睢睢入泗泗入淮淮達海水患少息昂又以河南入淮非)
(正道恐不能容乃復自魚臺歴德州至吴橋修古河隄又自東平北至興濟鑿小河十二道引水入)
(清河及古黃河入海河口各作石堰以時啓閉昂意蓋欲于東北分其流于南東疏其淤也未幾河)
(復決徙昂所規畫一時皆廢吴橋興濟今直隸屬縣也)而陽武南距大河十
餘里舊時大河經城北與衞輝府之新鄉汲縣接
境自決塞不時河遂徙而南周廣順二年河決陽
武尋修塞之(時又決常樂驛或曰驛在陽武西)宋乾德三年河決
陽武開寳五年復決陽武金大定十年河決陽武
之白溝(白溝在縣東南三里)明昌五年河決陽武故堤(決口地名)
(光禄村)灌封邱而東元至元二十五年陽武諸處河
決泰定三年河決陽武漂居民萬六千五百餘家
尋復塞治明洪武一十五年河決陽武天啟元年
河決陽武縣脾沙堈(在縣東南二十里)由封邱曹單至考
城復入舊河自河出陽武之南而新鄉汲縣胙城
之境皆去河漸遠禹迹之益不可問也自陽武之
決塞始也
大河舊道在陽武縣北又東經延津縣北又東經胙
城縣北河之北岸為新鄉縣及汲縣之境
此大河舊道也舊志云河在陽武縣北二十三里
河之北岸為新鄉縣境縣南去大河三十里明昌
中河決陽武入封邱于是河益東南下(金史貞祐四年延州)
(刺史温薩可喜言近世河離故道自衛東南流由徐邳入海以此河南之地為狹臣竊見新鄉縣西河)
(水可決使東北流其南有舊堤水不能溢行五十餘里與清河合則由濬州大名觀州清河柳口入)
(海此河之舊道也皆有古堤補其罅漏足矣如此則山東大名等路皆在河南而河北諸郡亦得其)
(半退足以為備禦之計進足以杜恢復之圖議者以河流東南已久決之非計遂寝清河謂水口柳)
(口即今古直河也)元至元九年河決新鄉(元史云河決新鄉廣盈倉南河)
(北岸)蓋是時河猶出陽武新鄉間也由陽武而東二
十里逕延津城北十七里延津古酸棗也漢文帝
後元年河決酸棗東潰金隄東郡大興卒塞之五
代周廣順二年河決酸棗顯德初遣使修塞明成
化一十四年河溢延津明年復自縣南流入封邱
其舊流則自延津折而東北經汲縣東南十七里
又北逕胙城縣北一里(里道記延津縣東北至縣城四十五里)宋熙
寧四年河溢衞州王供埽(舊志云在州東三十里)十年復溢
王供埽及汲縣上下埽金大定一年河決衞州及
延津縣瀰漫至歸德府二十六年河決衞州堤壊
其城泛濫及于大名先是胙城隸開封府泰和八
年以限大河改屬衞州貞祐三年徙州治于宜封
新城以胙城為倚郭胙城為河北縣自金始也
又東北經濬縣之南滑縣之北
大河舊在濬縣城南一里河之南岸即滑縣界(里道)
(記滑縣西北至濬縣四十里濬縣南至胙城縣五十里)大河經其間北曰黎
陽津南曰白馬津自昔津濟之要今變為平陸矣
漢建始四年河決東郡金隄(顔氏曰在今滑州界)唐元和八
年河溢瓠子東泛滑距城十二里鄭滑帥薛平魏
博帥田宏正共發卒鑿黎陽山東復入故瀆(故瀆在黎)
(陽西南時河流南徙薛平請于田宏正共發卒鑿古河十四里逕黎陽山東會于故瀆自是滑無水)
(患)開成三年河決浸滑州外城乾寧三年河漲將
毁滑州朱全忠決為二河夾城而東為害滋甚石
晉天福五年滑州河決九年滑州河決侵汴曹單
濮鄆五州之境環梁山合于汶大發數道丁夫塞
之五代漢乾祐元年河決滑州之魚池店(在州西)周
廣順一年河決滑州靈河諸處(靈河廢縣在今滑縣東南六十里五)
(代史廣順中河決靈河魚池六明鎮諸處蓋皆在今滑縣境内)命王浚修塞之三
年義成帥白重贊奏塞決河宋乾德四年滑州河
決壊靈河大堤太平興國三年河又決滑州之靈
河八年大河決滑州之韓村(在州東北)泛澶濮曹濟東
南流至彭城入於淮九年河復決滑州之房利(亦在州東)
(北既而巡河官梁睿言滑州土脈疏岸善隤每歲河決南岸害民田請于迎陽埽鑿渠引水凡四十)
(里至黎陽合河以防暴漲從之既而渠成又命鑿河開渠自韓村埽至州西鐵狗廟五十餘里復合)
(于河以分水勢迎陽在州東北大河北岸)大中祥符四年河決通利軍
(今濬縣)合御河壊州城田廬(州城即濬州城)天禧三年滑州
河溢城西北天臺旁俄復潰于城西南岸漫溢州
城歴澶濮曹鄆注梁山泊又合清水古汴渠(此清水謂)
(泗水也)東入于淮州邑罹患者十二三詔發丁夫塞
治四年河復決于天臺山天聖五年塞河成以其
近天臺山麓名曰天臺埽自是以後滑州之患大
抵移于澶州矣(元和三年河復決于蘇村在濬縣東北然其為害甚鮮重和初詔于)
(滑州濬州界萬年堤廣植林木以護堤岸以壯地勢)河自大伾以上猶禹貢
時大河經流也(大伾山在濬縣東二里)漢賈讓欲決黎陽遮
害亭(亭在濬縣西南五十里)放河使北入海西薄大山東薄
金堤勢不能遠泛濫此即司馬遷河渠書所稱禹
以為河所從來者高水湍悍難以行平地數為敗
乃釃二渠以引其河北載之高地之說也其後王
横亦言禹行河水本隨西山下東北去宜更開空
使緣西山足乘高地而東北入海迺無水灾宋李
垂祖其說欲引河自大伾而北載之高地其後孫
民先亦主是說元豐中陳祐甫亦請修復禹故道
夫滑州河患莫甚于宋之天禧以前於此時引河
去北未為不可其後河亦益徙而北出于信都勃
海間故道庶幾可復矣乃謀國者方且人持一說
非迂疎拂逆之計則因循苟且之見而已矣
胡氏渭曰以上河水東過洛汭至于大伾之所經
也
又曰凡二水並行一盛則一微自然之勢也宋元
祐初蘇轍上疏有云黃河之性急則通流緩則淤
澱既無東西皆急之勢安有兩河並行之理此格
言也蓋上流宜合而不宜分合則流急而沙去分
則流緩而沙停而禹顧於大伾之南釃為漯川者
則以河勢欲東不得不分之以泄其怒以漯川一
道分河流十之一二不使指大如股亦未為害耳
及周之衰王政不修水官失職諸侯各擅其山川
以為己利於是滎陽下引河為鴻溝者自是以後
日漸穿通枝津交絡宋鄭陳蔡曹衞之郊無所不
達至定王五年河遂南徙無他河水之入鴻溝者
多則經流遲貯不能衝刷泥沙故也宿胥之塞寔
鴻溝致之不然禹功歴千歲而不敝何獨至春秋
一旦變遷也哉
又東北經開州南長垣縣及東明縣之北
大河舊在開州城南漢之濮陽宋之澶州皆其地
也漢元光三年河水徙從頓丘東南流既而決瓠
子(在今州西南二十五里)東南注鉅野(鉅野澤在山東鉅野縣)通于淮
泗(此為黃河入淮之始邱氏以宋熙寧十年為黃河入淮之始誤也)上使汲黯鄭
當時興人徒塞之輙復壊元封二年自臨決河塞
之作瓠子之歌是也五代周廣順三年澶州河溢
宋乾德三年河決澶州開寳四年河復決澶州東
滙于鄆濮壊民田舍五年河復決濮陽命潁州團
練使曹輪往塞之淳化四年河復決澶州陷北城
壊廬舍七千餘區景德元年河決澶州横隴埽(在州)
(東自是遂為故道所謂横隴河也)四年又壊澶州五八埽(在州西南)大
中祥符七年河決澶州大吴埽(在州東)天聖六年又
決州之王楚埽(在州西南)景祐元年復決于横隴埽慶
歴八年又決州之商胡埽(在州東北三十里自是遂為故道所謂商胡河)
(也宋志商胡決河自魏北至恩冀乾寧入海為北流其二股河自魏恩東至德滄入海為東流)嘉
祐元年河復決于六塔河(六塔河在州東北十七里自商胡東南通横隴)
(河之渠也先自皇祐二年河決館陶縣之郭固四年塞郭固而河勢猶盛議者請于澶州開六塔河以)
(披其勢于是遣使相度詣銅城鎮海口以約古道高下之勢歐陽修以塞商胡開横隴回大河于故)
(道計一千餘里役鉅費煩速宜停罷李仲昌等固謂開六塔河使歸横隴時横隴湮塞已二十年商)
(胡復決數歲矣賈昌朝等又欲移決河于京東故道歐陽修曰六塔止是别河下流已為濱棣德博)
(諸州患若全回大河其害必甚故道不可復不待智者而知也至是遂塞商胡北流入六塔河河不)
(能容是夕遂决河北被患者數千里銅城鎮在濱州海口)熙寧四年河溢澶
州之曹村(在州西南)十年大決于曹村澶淵北流斷絶
河道南徙東滙于梁山張澤濼(梁山濼見前張澤濼或曰即今山東)
(汶上縣之南旺湖)分為二𣲖一合南清河入淮一合北清
河入海(南清河今泗水也北清河大清河也)灌郡縣四十五濮濟鄆
徐更甚元豐元年決口塞改曹邱埽曰靈平築堤
斷河流復歸北三年澶州孫村陳埽及大吴小吴
埽復決(孫村等埽俱在州東)四年小吴埽復大決自澶注入
御河恩州危甚五年河溢内黃決大吴埽以紓靈
平水患(放之使北也)蓋自河入御河之後而宋澶州之
患稍緩至金大定以後河益徙而南澶州之流遂
絶明正統十三年河決滎陽自陽武衝入故道直
至州治南又東抵濮州壊張秋隄入海後復塞治
蓋瓠子靈平之舊迹皆不可復識矣
開州之東北為清豐縣之西内黃縣之東
大河舊道在内黃縣東南及清豐縣西南(水經注大河故)
(瀆東北逕戚城西又經繁陽故城東隂安故城西是也戚城在開州繁陽在内黃隂安在清豐縣)
漢時河皆經此元光三年河徙從頓邱東南流(頓邱)
(今清豐縣境是也)後決塞不時故道廢宋時澶州河屢決
河復行北道開寳八年河決澶州之頓邱太平興
國二年河復決于頓邱元祐八年河溢内黃埽元
符二年河決内黃口灌邢洺諸州而東道之流遂
絶
又東北經南樂縣及大名縣元城縣之東
水經注大河故瀆經昌樂故城東即南樂也宋時
大河亦逕此嘉祐五年韓贇請分浚二股五股諸
河于縣境以減下流恩冀之患治平元年始命都
水監浚治熙寧初河自恩冀北注議者請開二股
河漸閉北流三年張鞏等奏大河東徙北流淺小
請閉北流從之未幾河自其南四十里許家港東
北汎濫大名恩德滄永静五州軍境詔遣官相度
六年王安石奏自大名之東南開修直河狹大河
還二股故道於是河勢增漲十年河遂大決于澶
州(此即宋人回河之誤也)而大名元城縣亦皆大河所經也
唐開元十四年魏州河溢宋嘉祐七年河決大名
第五埽元豐七年河溢元城埽決横堤冀洺北京
皆被其害八年河決大名之小張口宋時以大名
為北京隄防障遏無歲不講也
又東經館陶縣西又北經臨清州及高唐州之境又
北經清河縣南
大河故道自元城冠縣間入館陶界(冠縣館陶俱山東屬縣)
漢溝洫志自塞宣房(即瓠子河在間州)後河復北決于館
陶分為屯氏河東北經魏郡清河信都勃海入海
廣深與大河等因其自然不隄塞也(屯氏河在館陶縣)元
帝永光五年河決清河靈鳴犢口而屯氏河絶(廢靈)
(縣鳴犢口今在直隸清河縣)成帝建始二年河復決于館陶(所決)
(之河亦名屯氏别河)及東郡金隄泛濫兖豫入平原千乘濟
南凡灌四郡三十二縣又鴻嘉四年勃海信都河
水湓溢灌縣邑三十一新莽始建國三年河決魏
郡泛清河以東數郡(漢所稱魏郡大約主館陶以北言之漢書先是莽恐河決)
(為元城冢墓害及決東去元城不憂水灾故遂不隄塞)水經注大河故瀆經
甘陵故城南(甘陵亦在清河縣)又東北經靈縣故城南(今廢)
(靈縣在博平縣境似不在甘陵東北也)河瀆于縣别出為鳴犢河又
東逕鄃縣故城東(鄃縣今高唐州夏津縣也漢志云鄃居河北即此)此即
漢時河所出之道宋皇祐二年河決館陶縣之郭
固(在縣東北)四年塞之(即宋史所稱郭固塞而河勢猶盛議者請開澶州六塔河)熙
寧四年北京新隄第四第五埽決漂溺館陶永濟
清陽以北(永濟廢縣在今臨清州西仁宗皇祐元年河合永濟渠注乾寧軍縣以永濟渠)
(而名也清陽廢縣亦在清河縣)下屬恩冀合于御河五年河溢于
夏津而清河即宋之恩州也熙寧元年河溢恩州
烏欄堤(在州東)是年又決冀州棗強埽北注瀛州既
又溢瀛州樂夀埽元祐四年又溢冀州南宫等五
埽時都水監言前二年河決南宫下埽三年決上
埽今四年決宗城中埽蓋皆自恩州決而北也政
和二年河決冀州棗強埽都水孟揆言棗強東堤
決溢其漫水行流多鹹鹵及積水之地不犯州軍
止經數縣地分迤邐接御河歸納黃河今欲自決
口上恩州之地水堤為始增補舊堤接續御河東
岸簽合大河從之宣和三年河決恩州清河埽蓋
自内黃決後河出清河之北至此下流漸壅故上
流復決河又從瀛冀而西南矣
又東經德州西又東北經景州及滄州之境入于海
德州漢平原郡界也河之故道本在平原以北漢
以前大槩從魏郡清河信都勃海界入海皆與平
原接境不徑至平原也武帝建元三年河水溢于
平原成帝建始三年河決館陶遂溢入平原千乘
濟南界中河平三年河復決平原流入濟南千乘
復堤塞之東漢永平中河流合汴泛濫兖豫明帝
使王景治之絶水立門河汴分流自滎陽東至千
乘海口千餘里十里立一水門令更相回注無復
潰漏之患然則河經平原以南自漢建始中始而
永平以後嘗為河之經流矣(後漢以及南北朝時大河決塞史多失于)
(記注)水經注大河故瀆逕平原故城西又北逕修縣
故城東(修縣在今直隸景州)又東北至東光縣故城西(東光今直)
(隸屬縣)而合于漳水此亦約言西漢時大河所經之
處也元時河仍自千乘入海不至東光合漳也宋
自熙寧以後主回河之說滄景常多水患元豐四
年河溢滄州南皮上下埽又溢清池又溢永静軍
阜城下埽既而河流益北大抵合御河西山諸水
自深州武強瀛州樂夀埽至清州獨流砦三义口
而入于海
開州之東為觀城縣及朝城縣南河之南岸濮州之
北
水經注大河逕衞國縣南(衞國縣即今觀城縣)鄄城縣北(鄄城)
(舊縣濮州治也)疑東漢以後大河故道即出於此五代晉
開運三年河決澶州臨黃漢天福十二年河決觀
城界楚里村堤(在縣西南)東北經臨黃觀城二縣(臨黃廢縣)
(今在觀城縣)宋開寳五年河決濮陽(濮陽即今濮州)明道二年
移朝城縣于社婆村(移而北也)避河患也明正統十三
年河決滎陽衝曹濮宏治三年河復決原武衝曹
濮濮州蓋舊道所經常為東下之衝矣
又東經范縣北莘縣及聊城縣之南
大河故道在范縣之北倉亭津在焉(津在今縣東北)舊經
云自范縣渡河而北六十里即莘縣是也而聊城
故博州治今東昌府治焉開元十年博州河決五
代晉天福四年河決博州即此也
又東經東阿縣北博平縣及茌平縣南
東阿自昔大河之衝也南漲則渰東平東溢則浸
濟南五代梁末唐遣李嗣源取鄆州守楊劉(今在東阿)
(縣)梁人攻楊劉決河口以限晉兵決口益大連年
為曹濮患同光二年命婁繼英督汴滑兵塞之未
幾復壊晉天福二年河決鄆州(自東阿決而南)開運三年
河決楊劉西入莘縣廣四十里自朝城北流(自東阿決)
(而西也)周顯德初命宰相李榖治隄自陽榖抵張秋
口遏塞之宋乾德二年河決鄆州之竹村(在州西北)三
年鄆州河決太平興國七年河漲凌鄆州城將陷
咸平三年河決鄆州王陵埽(在州西)浮鉅野入淮泗
水勢悍激侵迫州城明道二年廢鄆州土橋渡以
避水(渡在州東是時河流漲入小清河濟南淄川皆被其患後河勢益趨而北鄆州之患始少)
此五代及宋鄆州水患也而博平茌平為大河東
出之道矣
又東經長清縣北禹城縣南
長清以西古大河所經也碻磝津在焉南北朝時
大河皆經此矣大抵東阿以東往往挾濟而流又
東北以達于海也
又東經歴城縣北臨邑縣南
臨邑東有四瀆津大河故道所經唐五行志永徽
六年齊州河溢即此地也
又東北經商河縣北武定州南
此昔時大河所經也唐長夀二年河溢棣州又開
元十年棣州河決太和二年河決壊棣州城宋祥
符四年河決棣州聶家口(在今武定州西南二十里舊州之西南)五
年又決于州東南李氏灣六年徙州治而北以避
河患自是澶滑之間大河屢溢而棣州之流漸絶
矣
又東經濱州境合清河以入海
水經注河水東逕濕沃津(今蒲臺縣)又東經千乘城北
又東過利城北(利城今博興縣譌為黎城)又東北濟水從西來
注之又東北入于海夫水流變遷其詳不可得而
知今大清河自蒲臺利津縣東北入海惟小清河
則經青州府博興樂安縣境而後入于海或謂宋
初大河東行大抵從濱州境合于大清河或謂大
清河即東漢以來大河經流之處(水經注有南北二濟無大小清)
(河之名其所言北濟者大槩與小清河相參錯或大清河即大河故瀆河遷而濟水注其中與)夫
自東漢至隋唐水之侵齧漲溢豈能盡免而由平
原千乘間以入海則未經變異也然則治河如王
景其成法詎不足遵與自梁晉夾河之戰苟且目
前横挑大釁(梁段凝決河引水以限晉兵謂之護駕水此五代以後潰決之患所由致)
(也)延及宋季横決無已金元河患皆與國為終始
水經諸書既未能條貫源流兼綜終始史家紀載
又往往參差同異茲略舉往迹為之差次古今之
變覽者亦可知其梗槩矣
右古大河終
大河今自陽武縣南又東逕開封府城北封邱縣南
大河今在開封府城北十里宋元符三年河決開
封之蘇村(舊志云府西三十餘里有蘇村)元至元二十三年河決
開封祥符等郡縣十五處皇慶三年河決開封陳
留等縣延祐七年河決開封縣蘇村及七里寺諸
處泰定二年河溢汴梁三年復壊汴梁樂利隄發
民夫築塞明洪武七年河決開封隄十六年又決
開封東隄自陳橋至陳留(陳橋在府東北一十里)二十年河
復決開封城三十年河溢開封正統十三年河決滎
陽尋自滎澤縣孫家渡決而東南開封遂在河北景
泰中始復(河渠考國初開封城北去大河四十里洪武二十四年河決原武而東經城北)
(五里至此遂出府南築塞以後大河經城北不過十數里)天順五年河溢決開
封府北門弘治三年河決開封南入淮成化十四
年河決開封府西杏祀營(在府西二十里)神宗十七年河
決府西北劉獸醫等隄十餘處(劉獸醫隄在府西北三十五里)四
十四年河決開封陶家店張灣(陶家店在府西北二十里張家灣在)
(府西北十五里)由護城隄下經陳留等處入亳州渦河是
冬決口淤河復舊道崇禎十五年賊決開封西北
朱家寨(在城西北十七里)城陷大河自陳穎諸州漫入淮
泗蓋大河出陽武之南開封城外皆為漫滛沮洳
之場矣而河北之封丘縣南去大河五十一里舊
時大河在縣西北四十餘里金明昌五年河決陽
武灌封丘而東此封丘陽武在河北之始也元至
大二年河決封丘順帝至元初河復決于封丘宏
治一年河決原武其支流決封丘荆隆口(在縣西南三十)
(餘里)漫祥符下曹濮衝張秋五年河復決于荆隆口
濱儀封之黃陵岡更犯張秋壊會通河尋命劉大
夏治之志云縣東南有陳橋集(在縣東南四十餘里與祥符縣接界)
東連馬家口西抵荆隆口為大河衝要神宗十五
年河復決于荆隆口長垣東明幾于陷溺堤防切
焉自陽武而入封丘河益東南流荆隆口直東
則經長垣東明出曹濮直趨大清河矣較之出徐
沛合淮泗以入海者道為徑易夫河行之道宜直
不宜紆入海之口宜近不宜遠河之兩岸宜闊而
歸流宜深(歸流即俗語所謂落槽也)渾水則宜置斗門且多置
之用王景更相迴注之意使不至旁溢河未必不
可東也雖然大河東則會通河廢會通河不廢則
大河不可得而東兩者不並立矣
又東經陳留縣及蘭陽縣之北河之北岸為長垣縣
之境
大河在陳留縣北三十里(河防考大河北岸有陳留塞銅瓦廂為黃河衝)
(激之處屬陳留界内)又東三十五里至蘭陽縣縣北去大河
十五里(大河舊在縣北三十餘里)志云大河經陳留蘭陽而東
水流湓溢衝激曹鄆嘉靖七年于縣北開趙皮寨
白河一帶以分殺水勢十三年河決趙皮寨口南
入淮既而河流遷徙趙皮寨口復塞十九年兵部
侍郎王以旂于縣東開李景高支河(在縣東北十里)引河
由蕭縣出徐州小浮橋凡六百餘里以濟二洪之
涸(時河決睢州而南也)未幾復淤神宗十七年河決李景高
口入睢陳故道(決河故道也)尋塞之而長垣縣南數里
有河隄舊為大河所經(即宏治中劉大夏所築大行隄也河防考長垣縣南)
(隄長九十七里而與封邱縣新豐村接界隄外有淘北河相傳即黃河故道)今縣大河
六十里而遥矣
又東經儀封縣北河之北岸為東明縣界
大河今在儀封縣北二十里元至元二十三年以
後河屢決汴梁路河出蘭陽儀封之南大德元年
河決杞縣蒲口(儀封西南至杞縣九十五里蒲口在杞縣東北)二年蒲口
復決漂溺歸德屬縣田廬三年復決蒲口歸德郡
縣皆罹水灾明洪武十六年河決開封東隄尋決
杞縣入于巴河宏治二年河決原武分流泛濫于
儀封考城歸德趨宿州五年河決封丘荆隆口漬
儀封黃陵岡(在縣東十里)衝張秋而河北之東明西接
長垣東南舊有長堤為河流所逕今河益引而東
南東明去河遠矣
又東南逕睢州及考城縣之北又東南逕歸德府北
河之北岸為曹縣界
大河南至睢州七十里明嘉靖十九年河決睢州
野雞岡(在州北六十餘里其旁決處曰孫繼口)由渦河逕亳州入淮
徐州吕梁百步二洪皆涸尋修塞之又逕考城縣
南去縣三里縣境右為河流之衝也(河防考大河北岸有芝麻)
(庄陳隆口為縣境隄防要地)又東南逕歸德府北南去府城三
十里自元以前歸德去河遠患頗少元至元二十
三年河衝決河南郡縣歸德始被其患大德二年
河決蒲口三年復決蒲口侵歸德郡縣至大二年
河決歸德是時河南徙歸德常在河北至順以後
河漸決而北歸德仍在河南明洪武二十三年河
決歸德命修塞之自正統以後河決而南歸德又
在河北正德以後則仍在河南其新集口及丁家
道口皆河濱衝要也(新集口在府北三十里稍東即丁家道口)嘉靖三
十七年新集河淤河流於是一變四十四年河淤
益甚而運河大受其病未幾河復決新集塞龐家
屯(在府東北)東出飛雲橋神宗二十九年河決蒙城集
東南蕭家口(蒙城集在府東北三十里以故蒙城而名)河復南徙而曹
縣在歸德府西北百里南至大河五十餘里縣為
河流南下之衝一有潰決縣輙當其患金大定八
年河決李固渡(在縣西)水潰曹州城分流于單州之
境(今曹縣故曹州也單縣故單州也自宋時大河北決以後尋復徙而南金史所載河患始見于)
(此)二十九年河復溢于曹州小堤之北元至順元
年河決曹州北魏家道口至正四年河北決白茅
堤(在曹縣西北七十餘里與東明縣接界)又北決金堤(在濮州西南亦曰老堤)
五年河復決濟隂(即曹州)九年白茅河東注沛縣遂
成巨浸乃命賈魯治之疏塞並舉河復故道南滙
于淮又東入于海二十六年河復自州境北徙東
明曹濮下迄濟寧民皆被害明洪武元年河決曹
州從雙河口入魚臺正德四年河決曹縣楊家口
(在縣西)犇流曹單二縣境東達王子河(故河在單縣東接豐縣境)
抵豐沛舟楫通行遂為大河七年始塞之(河臣劉愷築大)
(隄自縣西北魏家灣東至雙堌集亘八十里趙瓉繼其職復增築三十里曹單始平)八年河
復決曹縣嘉靖七年河復決曹縣楊家口二十六
年河決曹縣衝魚臺之谷亭三十七年河復自曹
縣境東北出衝單縣之東南蓋歸德府北之新集
淤而河流四溢也自嘉靖以前曹縣河患稱為首
衝幾與宋之澶鄆同一轍矣曹縣河患論者謂
始于金之大定中非也後漢永平中詔書稱河汴
分流復其舊迹陶邱之北漸就壤墳然則曹州于
漢世已曾為沮洳之場矣大約濬滑澶濮曹單數
州縣間大河東出實為要膂之地疏濬無方病必
先見自古及今其得免于墊溺者幾希矣
又東為虞城縣及夏邑縣之北河之北岸為單縣之
境
大河在虞城縣北三十里又東逕夏邑縣北二十
二里嘉靖十三年河自蘭陽趙皮寨南決入淮運
河淤二洪涸繼而自夏邑縣太邱白村等集(太邱集在)
(縣東北三十里接永城縣界又西即回村集)衝激數口轉向東北流經
蕭縣城南出徐州小浮橋濟二洪之涸運道得以
不阻趙皮寨尋塞而單縣南去大河二十餘里去
夏邑縣八十餘里亦河流之衝也嘉靖六年河決
單縣衝入沛縣九年河由單縣侯家村(在縣東南)決魚
臺塌場口衝谷亭(決而東北也塌場口在魚臺縣南四十里)神宗二十
一年河決單縣西南黃堌口(近虞城縣界)一出徐州小
浮橋一出舊河達鎮口閘(舊河沛縣南舊運河也鎮口閘在徐州之茶城)
二十五年河復大決于黃堌口二十九年河決單
縣之蒙墻寺三十年河復決單縣之蘇庄(在縣東南)沖
魚臺豐沛明年復決蘇庄衝入沛縣太行堤(在縣西北)
灌昭陽湖入夏鎮横衝運道于是泇河之議起蓋
河患之劇曹單其最矣
又東為碭山縣之北又東流經豐縣之南
大河在碭山縣北二十里為豐沛上游(縣西北有堅城集為)
(單縣接境之處舊築斜壩于其東以防墊溢又西劉霄等口亦為河流衝要)志云大河
舊經縣南三十里嘉靖三十八年河流北徙始出
縣北又東經豐縣南二十里又東入蕭縣界
又東逕沛縣之南蕭縣之北
大河在沛縣南五十餘里此隆萬間河流也初大
河自豐碭間經蕭縣沛去河遠雖有衝決之虞而
非經流之所也正德四年河決曹縣直達豐沛既
又決城南飛雲橋入運河嘉靖二年河決沛縣六
年河自曹單境衝縣東北雞鳴臺七年河決而南
縣北廟道口(在縣西北三十里)淤三十餘里八年飛雲橋
之水北徙魚臺縣之谷亭舟行閘面九年沛縣北
境之水決魚臺塌場口衝谷亭水經三年不去十
三年廟道口復淤三十七年歸德新集口淤大河
散溢支流衝入飛雲橋四十四年大河淤塞自蕭
縣趙家圈泛濫而北至曹縣南棠林集復分二股
南股遶沛縣戚山(在縣西南三十里)楊家集(亦在縣西南)入秦
溝(在徐州東北三十里)至徐北股遶豐縣華山(在縣東南三十八里)由
山東其村集漫入秦溝接大小溜溝(大溜溝在徐州北五十里)
(亦曰南溜溝小溜溝在州北六十里亦曰北溜溝)溢入運河至徐其北股
又自華山而東北分為一大股出飛雲橋散為十
二股縱横以入漕河至湖陵城口(在沛縣北五十里)又逾
河漫入昭陽湖從沙河灌二洪浩渺無際而河變
極矣明年河復決沛縣南二三等鋪衝入運河亦
由湖陵城口入湖陂是時河臣朱衡潘季馴方改
濬新河既而縣東馬家橋堤成(馬家橋在沛縣東南四十里)障
水南趨横流復定而蕭縣在大河南五十里亦隆
萬間河流也舊時大河自縣西六十里之趙家圈
經冀門集(在今縣北西十三里)出徐州之小浮橋皆安流無
恙嘉靖三十七年大河北徙其後東西靡定一變
為溜溝再變為濁河(濁河在徐州西北二十餘里)又變為秦溝
嘉靖末大抵自縣西北崔家口右城集雁門集北
陳溝梁樓溝胡澱溝東下小浮橋逕行陸地水深
或僅一二尺比之故道高三尺有餘停阻泛濫蕭
縣境内一望瀰漫城内城外皆為澤國隆慶四年
決溢崔家口五年河臣潘季馴上言大河原自新
集口經虞城夏邑之北碭山之南至蕭縣冀門出
小浮橋其後河流遷徙行水之處俱係民間住址
陸地水不能刷衝不成槽雖一望茫然而深不及
尺且大勢盡趨濁河出小浮橋者不過十之一二
決裂之患正恐不免日者臣由夏鎮歴豐沛至崔
家口復自崔家口歴河南至新集口則見黃河大
勢已直趨潘家口鄉老言去此十二三里自丁家
道口以下二百二十餘里舊河形跡見在可開臣
即自潘家口歴丁家道口馬牧集韓家道口司家
道口牛黃堌趙家圈至蕭縣一帶皆有河形中間
淤平者四分之一河底俱係漫沙見水即可衝刷
莫若修而復之河之復其利有五從潘家口小浮
橋則新集迤東河道俱為平陸曹單豐沛永無昏
墊一利也河身深廣受水必多每歲可免汎溢之
患虞夏豐沛之民皆得安居二利也河從南行去
會通河甚遠閘渠無虞三利也來流既深建瓴之
勢導滌自易則徐州以下河身亦必因而深刷四
利也小浮橋來流既遠則秦溝可免復衝茶城永
無淤塞五利也報可既而季馴以言去遂中止神
宗五年河衝蕭縣三十二年河臣李化龍言河自
開封歸德而下合運入海其路有三由蘭陽出茶
城徐邳名濁河為中路由曹單豐沛出飛雲橋秦
溝名銀河為北路由潘家口入宿遷出小河口名
符離河為南路南路近陵北路近運惟中路既遠
于陵亦濟于運前興濬未竣今自堅城以至鎮口
河形宛然宜仍舊開濬從之三十四年河工成自
碭山朱旺口至小浮橋袤百七十里河歸故道自
是蕭縣去大河十五里而近而沛縣去河益遠
又東經徐州之北又東南經靈壁縣之北
大河在徐州城東北今為漕黃交會之衝咽喉重
地也嘉靖八年河決州北大溜溝三十二年河決
州東南之房村(在州東南五十里)旋塞之四十四年河由
秦溝衝茶城運道大阻神宗元年河決房村三十
三年河決州北境之蘇家庄淹豐沛黃水逆流灌
濟寧魚臺單縣而魚臺尤甚于是吕梁河澁明年
復故三十九年河決狼矢溝(在州東二十里)塞之明年又
決三山(在州東南二十里)灌睢寧諸處出白洋小河復合
正河尋塞之四十四年復決狼矢溝由蛤蟃周柳
等湖(蛤湖蟃湖與周湖柳湖俱在邳州西北)入泇河出直口(直河口也)復
與黃會既而復故天啟三年河決徐州青田大龍
口尋塞之四年黃水大漲灌州城乃遷州治于雲
龍山而靈壁縣亦大河所經也(大河在縣東北五十餘里)隆慶
四年河決縣西北之雙溝神宗十七年河又決雙
溝單家口四十二年河決靈壁縣之陳鋪決口旋
淤河流復故天啟元年河決雙溝黃鋪水由永姬
湖(在睢寧縣境)出白小河口仍與黃會(白洋河在宿遷縣)故道
湮涸復築塞之
又東南經睢寧縣北邳州城南
大河在睢寧縣西北五十里隆慶四年河決睢寧
之曲頭集(曲頭集王家口馬家淺新安集一帶皆縣北境之要口)築塞之而
邳州尤大河之襟要也(大河在州城南二里)城北有沂河從
山東沂州界南流逕城下分東西流南入大河又
州西北有泇河亦自山東嶧縣界流入境會沂水
入于河隆慶六年邳州河決神宗二年河決邳州
三年邳州河溢(是時河決崔鎮逆灌邳徐既而潘季馴濬塞之河復舊道十七年季)
(馴于河南岸睢寧界上築洋山至土山横堤以防横溢河安流三十二年泇河成而黃運分為兩途)
(矣)
又東逕宿遷縣南又東逕桃源縣北
大河在宿遷縣南十里東流為小河口睢水入大
河之道也又東逕桃源縣城北西北四十里曰崔
鎮口隆慶五年河決運河淺阻神宗六年河臣潘
季馴始修塞之神宗二十六年于縣境開新河分
導黃河入海既而復塞
又東南經清河縣南而淮河來合焉
大河在清河縣治南一里淮水自西南來合焉縣
當淮黃交會之衝形勢特重志云黃河經流即泗
水舊道也(泗水亦名南清河縣因以名)縣西三十里有三汊河
口泗水至此分為大小二清河大清河逕縣治東
北入淮俗譌為老黃河今湮其小清河在縣治西
南入淮即今之清口也
又東逕淮安府城北又東經安東縣南而入于海
河淮合流經淮安府城北五里永樂十四年平江
伯陳瑄經理漕渠于北河南岸(淮人謂黃河為北河淮河為南河亦)
(曰外河而漕河為裏河)築堤四十餘里隆慶三年河溢自清
河抵淮安城西淤三十餘里決方新二壩(二壩在府城西)
(北三十里清江浦隄之東)出海平地水深尺餘四年淮決高堰
河決崔鎮(在桃源縣)横流四溢連年不治神宗六年河
臣潘季馴培高堰以障淮水之東塞崔鎮以防大
河之北而黃淮復合是時亦增築清江浦新城及
鉢池山柳浦灣迤東堤岸稱為完固十四年河決
范家口(在府城東北)水灌淮城全河幾奪又決天妃壩
(即清江浦口舊壩也)淤福興等閘尋塞治之二十三年河淮
決溢邳泗高寳諸處皆患水灾按臣牛應元言治
河在闢清口浮沙次疏草灣下流達伍港灌口廣
其渡入海治淮在開周家橋達芒稻河入江河臣
楊一魁亦議先分黃次導淮分黃則開黃家嘴新
河分洩黃水導淮則闢清河積沙數十里又于高
堰旁若周家橋武家墩稍引淮支流分入江海水
患稍息天啟元年河決王公堤(堤在清江浦北岸逼隣大河志云自)
(淮安西門外抵清江浦約三十里内外二河僅隔一堤相距不過尋丈王公堤勢最危急二瀆南徙衝)
(刷日甚捲埽堤壩不可不密也河渠攷天啟元年准安滛雨連旬黃淮暴漲水灌淮安城小民蟻城)
(垣而居郡守宋統殷等力塞王公堤患始殺焉)三年復決磨盤庄(在城西二十餘)
(里)蓋淮郡為漕淮黃綰轂之口也而安東城在黃
淮北岸海口漸近上流無壅水自犇趨以赴海矣
右今大河
地志大河之流自漢至今流移變異不可勝紀然
孟津以上則禹跡宛然以海為壑則千古不易也
由孟津而東由北東以趨于海則澶滑其必出之
途由南道以趨于海則曹單其必經之地衝澶滑
必由陽武之北而出汲縣胙城之間衝曹單必由
陽武之南而出封邱蘭陽之下此河變之託始也
由澶鄆而極之或出大名歴邢冀道滄瀛以入海
或歴濮范趨博濟由濱棣以入海由曹單而極之
或溢鉅野浮濟鄆(謂濟寧東平)挾汶濟以入海或經豐
沛出徐邳奪淮泗以入海此其究竟也要以北不
出漳衞南不出長淮中間數百千里皆縱横糜爛
之區矣又自古大河深通獨為一瀆今九河故道
既湮滅難知即歴代經流亦填淤莫據太抵決而
北則掩漳衞決而東則侵清濟決而南則陵淮泗
昔人謂河不兩行余謂自漢以來河殆未嘗獨行
矣
胡氏渭曰河一過大伾而東不決則已決則東南注
于淮其勢甚易丘文莊以宋熙寧十年河決為入淮
之始非也先是天禧三年河決滑州歴澶濮曹鄆注
梁山濼合清水古汴渠東入于淮矣又先是咸平三
年河決鄆州浮鉅野入淮泗矣又先是太平興國八
年河大決滑州泛澶濮曹濟東南流至彭城入于淮
矣溯而上之則漢元光三年河決濮陽瓠子東南注
鉅野通于淮泗矣但皆未幾即塞其歴久而不變至
今五百餘歲河淮并為一瀆則自金明昌五年始
蕙田案此言淮河合瀆之始
又曰元末河復北徙自東明曹濮下及濟寧而運道
壊明洪武初命徐達自曹州東引河至魚臺入泗以
通運永樂九年又命宋禮自曹疏河經濮州東北入
會通河是北流猶未絶也迨遷都之後仰給於會通
者重始畏河之北北即塞之宏治中兩決金龍口直
衝張秋議者為漕計遂築斷黃陵岡支渠而北流於
是永絶始以清口一綫受萬里長河之水陽武以下
河之所經繕完故隄增卑倍薄但期不害於漕而漢
之下策轉為明之上策矣至於黃淮既合則唯以堰
閘為務堰者高家堰(家一作加)閘者淮南諸湖閘口也堰
閘以時修固則淮不南分助河衝刷黃沙使海口無
壅潘氏季馴論治河之要曰河之性宜合不宜分宜
急不宜緩合則流急急則蕩滌而河深分則流緩緩
則停滯而沙淤此以隄束水借水攻沙為以水治水
之良法也又曰通漕於河則治河即以治漕會河於
淮則治淮即以治河合河淮而同入於海則治河淮
即以治海(自漢以來治河者莫不以分水為長策唯張戎之論不然潘公深得其意)觀其
所言若無赫赫之功然百餘年來治河之善卒未有
如潘公者蓋會通必不可廢則河唯宜注淮以入海
雖有賈魯之才智亦無所施故邵文莊有治之以不
治乃所以深治之之說古語云守病不治常得中醫
此之謂也
地志自古及今治河之說亦紛如矣然終未有竒策
秘計也其稍異者亦曰移河而北載之高地耳夫宋
人回河而東為千古之誚今遽欲回河而北不復蹈
前轍乎或曰别穿漕渠無藉于河河必無如我何夫
漕渠縱無藉于河河可任其横決乎淮濟諸州之民
何罪而盡委之谿壑乎且自禹貢以至于今大河常
為轉輸之道置河而言漕不猶因咽而廢食乎或曰
棄地以畀河使遂其游蕩夫九州之内莫大於海乃
舍其歸宿之地而于都邑閭井間别求一貯水之壑
此更不通之論也然則治河者將如何曰人事修舉
而已矣所謂人事者疏也濬也隄也塞也無不可用
也上流利用疏暴漲利用疏漢桓譚新論曰河水濁
一石水六斗泥而民僅引河溉田令河不通利至三
月桃花水至則決以其噎不利也可禁民勿復引河
此即後人河不兩行之左証也賈譲以多開水門為
中策而說者非之似矣然今榆林寧夏以西皆引河
灌溉有沃饒之利誠上流多為支分稍殺其悍激之
勢未必非利也至漫漶四出之日濬塞之功茫然莫
措于是多為支𣲖平其泛濫而後隨宜致功軌之于
正疏可偏廢乎歸流宜用濬農隙水涸時宜用濬河
出險就平中土夷曠孟鞏而東曾無崇山巨陵為之
防重陂大澤為之節惟恃河身深闊庶幾順流無阻
安可不察其堙障急為蕩滌又北方土阜水流迅直
霜降水涸往往曾不容舫及伏秋淫潦百川灌輸澒
洞之勢一瀉千里使不于淺涸無事時預為經理使
深廣如一忽然犇潰而後圖之其有濟乎河流散漫
宜用堤地勢卑薄宜用堤蓋河流易遷任其浸淫無
以約之則變且不測隄以束之使順隄直趨無從旁
溢所謂因其勢而為之防非逆其流而為之障也若
其沙土疏薄形勢卑窪則必當規其遠近隨其夷險
多方以制其侵嚙禦其犇衝若以勞費為虞是厝火
于積薪之下也故道當因則新口宜塞正流欲利則
旁支宜塞歐陽子謂故道不可復亦謂故道之湮滅
難返者耳若源流未改而忽以一時之衝溢遂棄舊
道于不問將隨其決裂何所底止又水之横潰多在
上流惟下流淤然後上流潰亦必上流緩然後下流
淤(此上流謂近海口之上流)近海之處正當厚其力而迸其勢不
當多為之途以弱其力也(如草灣河新黃河之類非治河勝策也)所謂
塞亦可用者非乎要以與時變通因端順應本之以
已饑已溺之心揆之于行所無事之智河未必終于
不可治也夫
蕙田案以上兩條論治河之要
胡氏渭曰天官書曰中國山川東北流其維首在隴
蜀尾没於勃碣(漢書天文志云勃海碣石)一行言山河兩戒以河
濟為北紀江淮為南紀由此觀之禹河從勃碣入海
上應天文下協地理漢武帝所謂聖人作事為萬世
功通於神明恐難改更者也殷本紀載湯誥之言曰
東為江北為濟西為河南為淮四瀆已修萬民乃有
居四瀆之由來尚矣爾雅江河淮濟為四瀆四瀆者
發源注海者也劉熙釋名曰瀆獨也各獨出其所而
入海也自王莽時河徙從千乘入海而北去碣石遠
矣然猶未離乎勃海也自金明昌中河徙而河半不
入勃海矣元至正中又徙而河全不入勃海矣河南
之濟久枯河或行其故道今又與淮渾濤而入海淮
不得擅瀆之名四瀆亡其二矣世習為固然恬不知
怪愚嘗為杞人之憂萬一清口不利海口愈塞加之
以淫潦而河淮上流一時並決挾阜陵洪澤諸湖衝
蕩高堰人力倉卒不能支勢必決入山鹽高寳諸湖
而淮南海口沙壅更甚於曩時怒不得泄則又必奪
邗溝之路直趨瓜洲南注于江至通州入海四瀆并
為一瀆拂天地之經奸南北之紀可不懼與欲絶此
患莫如復禹舊迹然河之南徙日以遠矣濬滑汲胙
之間無河新鄉獲嘉亦無河矣賈譲李垂之策將安
所用之或曰金温薩可喜請於新鄉縣西決河水使
東北合清河至清州柳口入海其說不可行乎曰今
新鄉流絶欲自武陟之東濬其故道約一百三四十
里更於新鄉縣西決河使東北流鑿生地五十里勞
費不訾民何以堪且滎陽以下每決必潰右隄未聞
有決左隄而北者疑此地北高南下新鄉縣西之故
道去清河雖近未必能導之使北也
蕙田案此言河不可使北
又案為淮揚籌水患者皆言挽河北行使淮
自淮而河自河則無潰決之患不知自周至
金河未嘗與淮合而河患不已則河之善決
豈待與淮合而後其勢始暴哉今竟移河北
去淮離河則淮害息而河之為害於他處必
有如前代者其費水衡之錢貽赤子之患如
故耳況今日之河必不可遷之使北者以其
為運道所關也國家數百萬漕糧豈可一悮
倘引河入海必穿運河而東河一入運則運
道必廢其利害有什百于河決者豈可輕議
況河之故道自禹至金其迹有五將盡舍不
用而别開一道耶抑即就此五道之中擇而
復之耶復禹時故道則必開武陟原武獲嘉
陽武新鄉之地使成河而後引河入衞(衞河即清)
(水禹時清但入河在今日則必由衞河以達漳河矣)由衞入漳東由天
津入海矣復周時故道則自衞輝以東必更
開濬滑開州之地使成河鑿宋商胡故道過
大名入衞河以北矣復漢時故道則自開州
以東必更開清豐觀城范縣東阿平原德州
之地使成河引河至蒲臺利津以入海矣(宋與)
(周二路相去不遠故不另出)復金時北流故道則必開新
鄉胙城長垣曹鄆夀張之地使成河引河至
東平入大清河以入海矣掘地則數千百里
歴州郡以數十計無論人力必不能勝即使
能勝能保河之必如人意驅之即行行之無
變乎即衞河漳河大清河皆今日之巨川也
問其身之寬深隄岸之堅固能容全河之水
而不虞其汜濫乎此大禹值此亦不敢毅然
為之而略無所顧慮也禹之治河也自積石
龍門以至洚水大陸必當時河形本屬如是
禹特因而疏浚利導之必非河欲東而挽之
使西河既南而遏之使北也河之南徙已非
一日又安能另尋一路使之安流順軌而北
去哉
右禹貢隨山濬川
五禮通考卷二百五
