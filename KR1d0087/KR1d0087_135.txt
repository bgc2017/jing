五禮通考卷一百二十五
刑部尚書秦蕙田撰
吉禮一百二十五
親耕享先農
宋史禮志藉田之禮歲不常講太宗雍熙四年始詔以
來年正月擇日有事於東郊行藉田禮所司詳定儀注
依南郊置五使除耕地朝陽門七里外為先農壇高九
尺四陛周四十步飾以青二壝寬博取足容御耕位觀
耕臺大次設樂縣二舞御耕位在壝門東南諸侯耕位
次之庶人又次之觀耕臺高五尺周四十步四陛如壇
色其青城設於千畝之外又言隋以青箱奉穜稑唐廢
其禮青箱舊無其制請以竹木為之而無蓋兩端設襻
飾以青中分九隔隔盛一種覆以青帊穜稑即早晚之
種不定榖名請用黍稷秫稻粱大小豆大小麥陳於箱
中大禮使李昉言案通禮乘耕根車今請改乘玉輅載
耒耜於耕根車又前典不載告廟及稱賀之制今請前
二日告南郊太廟耕禮畢百官稱賀於青城禮有勞酒合
設會於還宫之翌日望如親祀南郊之制擇日大宴詳
定所言御耒耜二具竝盛以青縚凖唐乾元故事不加雕
飾禮畢收於禁中以示稼穡艱難之意其祭先農用純
色犢一如郊祀例進胙餘竝權用大祀之制皇帝散齋三
日致齋二日百官不受誓戒神農后稷冊學士院撰文
進書以鹵簿使賈黃中言復用象輅載耒耜以重其事
五年正月乙亥帝服衮冕執鎮圭親享神農以后稷配
備三獻遂行三推之禮畢事觧嚴還行宫百官稱賀帝
改御大輦服通天冠絳紗袍鼓吹振作而還御乾元門
大赦改元端拱文武遞進官有差二月七日宴羣臣於
大明殿行勞酒禮
樂志雍熙享先農六首(餘同祈榖)
降神静安先農播種九榖務滋靈壇致享良耜陳
儀吉日維亥運屬純熙樂之作矣神其格思
奠玉幣敷安親耕展祀明靈來格九有駿奔百司
庀職獻奠肅肅登降翼翼祈彼豐穰福流萬國
奉爼豐安肅陳韶舞祗薦犧牲乃逆黃爼以率躬
耕
亞獻正安祀惟古典食乃民天歆兹潔祀以應祈
年
終獻正安式陳芳薦爰致虔誠神其降鍳永福黎
甿
送神静安明禋紺氊靈風肅然登歌已闋神馭將
旋道光帝藉禮備公田鍳茲躬稼永錫豐年
文獻通考學士院上東郊青城殿門名前殿曰兩儀
後殿曰延慶大殿門曰龍德左掖門曰光天右掖門
曰麗天東門曰鳳陽西門曰安福南門曰祈年北門
曰元英大殿東西廊門曰日華月華後園五花亭曰
會芳御幄後門曰福慶詔付有司
宋史禮志景德四年判太常禮院孫奭言來年畫日正
月一日享先農九日上辛祈糓祀上帝春秋傳曰啟蟄
而郊郊而後耕月令曰天子以元日祈榖於上帝乃擇
元辰親載耒耜躬耕帝藉先儒皆云元日謂上辛郊天
也元辰謂郊後吉亥享先農而耕藉也六典禮閣新儀
竝云上辛祀昊天次云吉亥享先農望改用上辛後亥
日用符禮文
明道元年詔以來年二月丁未行藉田禮而罷冬至親
郊遣官奏告天地宗廟諸陵景靈宫州都就告嶽瀆宫
廟其禮一如端拱之儀而損益之禮成遣官奏謝如告
禮
仁宗本紀明道二年二月丁未祀先農於東郊
玉海明道二年正月庚辰詔以皇兄建雄軍節度允
升攝左衛上將軍蔣國公為祀先農亞獻彰信軍節
度使觀察留後允寧攝右衛上將軍萊國公為三獻
二月丙午上齋宿于東郊日傍有黃氣如龍鳳丁未
服衮冕執圭祀神農后稷于壇
會要學士院撰享先農登歌樂章
文獻通考廣文館開封府貢舉人等上書以國家躬
訓農事難逄之會乞陪序於壇次以觀盛典從之令
陪位於文官九品之下大禮使言藉田禮希曠已
久比聞修舉内外翹屬况親屈萬乘勸農力本伏請
下有司令徧諭密近村聚候御耕日特許父老鄉民
觀望盛禮勿令呵止從之
樂志明道親享先農十首
迎神静安稼政之本民食唯天甫田兆歲后稷其
先靈壇既祀黛耜攸虔乃聖能享億萬斯年
皇帝升降隆安冕服在御壇壝有儀陟降左右天
維顯思
奠玉幣嘉安將躬黛耜先陟靈壇嘉玉量幣樂舉
禮殫神既至止福亦和安千斯積詠萬國多歡
奉爼豐安將迎景福乃薦嘉牲藉於千畝用此精
誠
皇帝初獻禧安雲罍已實玉爵有舟薦於靈藉佇
乃神休
飲福禧安神既至享福亦來酬申錫純嘏旨酒維
柔思文后稷貽我來年子孫千億丕荷天休
退文舞進武舞正安羽葆有奕文武交相周旋合
度福祿無疆
亞獻正安豆籩維庶黍稷非馨惠我豐歲歆茲至
誠
終獻正安歆我嘉薦錫我蕃禧多黍多稌如京如
坻
送神静安獻終豆徹禮備樂成祠容肅肅風馭冥
冥三時務本一撥躬耕人祗胥悅祉福是膺
景祐享先農五首
迎神凝安在昔神農首茲播殖無有汚萊盡為稼
穡乃粒斯民實惟帝力嘉薦令芳佇瞻來格
升降同安居德之厚厥祀攸陳土膏初脉晨事先
春鑑然金奏儼若華紳陟降於阼福祿惟神
奠幣明安農為政本食乃民天苾芬明祀藨蓘良
田陳茲量幣被此豐年茂介福祉來欽吉蠲
酌獻成安農祥晨正平秩東作倬彼大田庤乃錢
鎛酒醴盈尊金璆合樂期茲萬年充於六幕
送神凝安務嗇之本恤祀惟馨神斯至止降福攸
寧崇茲稼政合於禮經爼徹樂闋邈仰廻靈
禮志元豐二年詔於京城東南度田千畝為藉田置令
一員徙先農壇於中神倉於東南取卒之知田事者為
藉田兵乃以郊社令辛公佑兼令公佑請因舊鏺麥殿
規地為田引蔡河水灌其中并種果蔬冬則藏冰凡一
歲祠祭之用取其焉先薦獻而後進御有餘則貿錢以
給雜費輸其餘於内藏庫著為令權管幹藉田王存等
議以南郊鏺麥殿前地及玉津園東南菱地并民田共
千一百畝充藉田外以百畝建先農壇兆開阡陌溝洫
置神倉齋宫并耕作人牛廬舍之屬繪圖以進已而殿
成詔以思文為名
文獻通考哲宗紹聖四年權禮部侍郎范鏜等言每
遇臨幸藉田常遣官祭告先農壇其藉田刈稼皆以
為粢盛之實車駕臨幸則取新薦獻當在所先即刈
麥乞以所進麥付所司變造禮食於臨幸次日薦之
太廟然後進供頒賜竝如故事秋觀刈禾亦如之及
乞觀麥禮畢車駕移幸稻池綵殿以觀插稻詔可
徽宗政和元年有司議享先農為中祠命有司攝事帝
止行耕藉之禮罷命五使及稱賀肆赦之類太史局擇
日不必專用吉亥耕藉所乘改用耕根車罷乘玉輅躬
耕之服正用通天冠絳紗袍百官竝朝服倣雍熙儀注
九卿以左右僕射六尚書御史大夫攝諸侯以正員三
品官及上將軍攝設庶人耕位於諸侯耕位之南以成
終畝之禮備青箱設九榖如隋之制尋復以耕藉為大
祠依四孟朝享例行禮又命禮制局修定儀注孟春之
月太史擇上辛後吉日皇帝親耕藉田命有司以是日
享先農后稷於本壇如常儀
文獻通考高宗紹興二年四月上謂輔臣曰朕聞祖宗
時禁中有打麥殿今朕於後圃令人引水灌畦種稻不
唯務農重榖示王政所先亦欲知稼穡之艱難
宋史高宗本紀紹興七年五月壬申命禮官舉先農之
祀
禮志紹興七年始舉享先農之禮以立春後亥日行一
獻禮
文獻通考紹興十四年十一月詔以嗣歲之春祗祓青
壇親載黛耜躬三推之禮
命臨安府守臣度城南之田得五百七十畝有竒廼
建思文殿觀耕臺神倉及表親耕之田又詔母建殿
宇設幕殿席屋如南郊事畢撤去庶不擾民
太常丞王湛謂新儀帝乘耕根車左輔奉耒耜載以
象輅列於伏内政和八年左輔奉耒耜于玉輅耕藉
使衛以儀仗二千人先詣壇所王之五輅玉輅最貴
耕根一名芒車所謂農輿無蓋車之無飾者也齊代
藉田御史乘馬車載耒耜於五輅之後時以為禮輕
更用侍中載於象輅真宗明道二年二月帝乘玉輅
適耕所司農卿以耕根車載耒耜前玉輅以行今政
和儀帝御耕根而耒耜乃載於玉輅輕重失序請乘
玉輅而以耕根載耒又謂端拱明道之禮備矣政和
中徽宗正之故新儀最為蕳要宜遵而行
權工部侍郎錢時敏奏耕藉使所乘車禮官謂象車
以象飾諸末諸班輪八鑾左衡左建旂右載闟戟駕
馬四飾以鞶纓輪衣絡帶皆繡以鑾車高丈有五尺
廣丈請下有司製之甲子禮官請前三日司農以青
箱奉九榖穜稑之種進内前二日皇太后率六宫獻
之於帝次日授司農以待耕事九榖種以竹木箱為
之無蓋飾以青色覆以青帕三公三少宰臣親王使
相五推執政臣二省臺諫九推庶人終畝又請少府
製御耒耜二及韜皆飾以青御耕青牛四衣以青(如無)
(青牛以黃牛代以青羅夾衣蓋搭)從耕官每耒耜用牛二頭耒耜三
十牛六十庶人四十人竝青衣耒耜四十牛八十鍤
十畚二十各命有司具之時敏又謂象車小樣庳請
加高二尺為丈有七尺茵縟用紫閠十一月祭酉兵
部謂仗士二千以太常鼓吹黃麾仗足之前期閱習
前一日宿仗於皇城南門外質明衛耒耜先往禮官
請用其半又請耕藉使用本品鹵簿王公六百八十
有八人請用其半禮官請親耕日命有司享先農己
巳詔討論象車合製與否禮官乃謂新儀象輅載耒
耜宣和耕藉使乘象車參考端拱親耕以耕根車載
耒耜而使不乘車請用端拱禮耕藉使朝服騎護耒
耜行於仗内仗士千人質明先往壇所以候車駕罷
象輅不製唯製耕根車從之
宋史高宗本紀紹興十六年春正月壬辰親享先農于東郊
玉海紹興十六年正月五日禮官修定親享先農親
耕儀注上之二十二日壬辰皇帝衮冕親享先農二
十五日乙未百官表賀
文獻通考享先農親耕藉田儀注
前期設御座于藉田思文殿之中南向東西閣于殿後
之左右御幄于親耕壇上南向大次于殿上南向小次
二一於先農壇午階下稍東西向一於觀耕壇西階下
稍北南向羣臣次於門之内外設饌幔樂舞前一日設
帝神農氏位於壇之北方南向后稷氏位於東方西向
席皆以筦設帝板位於壇下小次前西向飲福位於壇
上稍西北向望瘞位於子階之西北向羣臣位各以其
方尊罍爼豆皆如大祀司農設御耒耜於南門外幕屋
之内御耕板位於耕藉所南向侍耕位在於東西階北
上從耕三公位在東南九卿諸侯位在其南皆西向北
上庶人位在其南少東十步外耆老陪耕位又在其南
皆西向御耒席於三公之北稍西南向太僕設御耕牛
於御耕位之西稍北太常設登歌於觀耕壇上宫架於
庶人耕位之南俱北向耕藉使位於御耕位之東南向
侍中在其南西向司農卿二一位於侍中之後一在其
南藉田令二在司農卿之南少退皆西向北上奉青箱
官位其後司農少卿位二於庶人位之前太社令位司
農之西少退皆西北向太僕卿位於御耕牛之東稍前
南向畿内邑令位於庶人位之東西向執耒耜者位於
公卿耕者之後執畚鍤者之前西向司農設從耕耒耜
及牛各於其位之前兵部陳仗士及耕根車於皇城南
門之外遂省牲省饌割烹祀之日質明侍中奉御耒耜
載於耕根車耕藉使騎從至藉田門外侍中以耒耜授
藉田令横執之置於耕所之席而守之帝履袍輦出宫
南門至思文殿降輦入後閣羣臣入就位帝服衮冕至
内壝門外執大圭入自正門宫架隆安之樂作至午階
板位西南立宫架作静安之樂儲靈錫慶之舞三成帝
再拜羣臣皆再拜(凡帝拜羣臣皆拜)宫架樂作帝搢大圭沃盥
執圭升壇耕藉使從宫架樂作升自午階登歌嘉安之
樂作帝搢大圭執鎮圭進帝神農氏位前北向立跪奠
鎮圭於繅藉執大圭興搢圭跪奠幣執圭興次進后稷
氏位前亦如之帝還板位登歌樂作降階宫架樂作至
板位西南立祝史奠毛血槃禮部尚書執籩豆簠簋兵
工部尚書奉爼以入宫架豐安之樂作皆奉以升北面
跪奠之宫架樂作帝搢大圭沃盥洗爵執圭升宫架樂
作至壇上登歌禧安進帝神農氏位前北面立搢大圭
跪執爵三祭酒於地執圭興祝東向跪讀祝詞帝再拜
次進后稷氏位前酌獻亦如之帝還板位登歌樂作降
階宫架樂作至板位西面立還小次釋大圭文舞退武
舞進宫架正安之樂作亞獻盥洗爵升進帝神農氏尊
所西面立宫架作正安之樂嚴恭將事之舞既實爵進
神位前跪祭酒奠爵再拜次獻后稷氏亦如之降復位
終獻亦如之宫架樂作帝執大圭升登歌禧安至飲福
位北面立尚醖奉御酌福酒殿巾監奉爵西面立帝再
拜殿中監跪進爵帝搢大圭跪受之三祭于地啐酒奠
爵兵部尚書西向跪進胙爼帝受爼奠之太祝東向跪
進黍豆帝受豆奠之殿中監跪再進酒帝遂飲卒爵奠
之執大圭再拜還板位登歌樂作降階宫架樂作徹籩
豆徹爼登歌歆安遂賜胙羣臣皆再拜送神宫架作静
安之樂一成帝至望瘞北面立宫架樂作乃瘞帝還大
次宫架樂作出内壝門外釋大圭羣臣各俟於次侍耕
從耕及執事者皆朝服以次入就位帝服通天冠絳紗
袍輦至思文殿降自西階宫架樂作至小次降輦至耕
藉位南面立藉田令進御耒席南北面觧韜出耒東向
立授司農卿司農以授侍中進之帝受耒耜宫架樂作
三推禮畢侍中受耒耜復轉以次授之藉田令復於韜
帝初耕諸執耒耜者各授從耕者帝升觀耕壇宫架樂
作升自午階登歌樂作御座南向從藉三公三少宰臣
親王使相皆執耒耜宫架樂作行五推之禮退復位執
政從臣二省諫憲次執耒耜宫架樂作九推復位司農
少卿帥庶人以次耕於千畝耕畢乃退耕藉使升自卯
階進御幄前稍東西面立陪耕耆老進壇下北面再拜
樞臣前北面承制退至午階之東西面立宣制而退都
承旨承制西面宣勞耆老耆老再拜皆退復位帝降座
登歌樂作至壇下升輦宫架樂作至思文殿後閣侍耕
從耕者皆退司農卿奉穜稑之種至耕所播之少卿帥
太社令眎終千畝卿省功畢至殿下北面奏訖皆退帝
還宫
三十一年八月詔權罷藉田司免其官吏胥徒太常少
卿王普請以印歸禮部存卒八人以守壇壝及凡種植
之物農三人以給種植供禮料(藉田司初募兵卒三十一人存者二十三人量)
(存七人甲頭十人以農民充免其科役今量存三人)典吏以寺吏兼之
宋史樂志紹興享先農十一首
皇帝入内壝盥洗隆安大事在祀齊潔為先既盥
而升奉以周旋下觀而化無敢不蠲惟神降格監厥
精虔
迎神静安猗歟田祖粒食之宗世世仰德青壇載
崇時維后稷躬稼同功作配竝祀以詔無窮
神農后稷位奠幣嘉安制為量幣厚意是將求之
以類各因其方于以奠之精誠允彰神其享止惠我
無疆
尚書奉爼豐安柔毛剛鬛或剝或烹為爼孔碩登
薦厥誠
酌獻禧安蠲滌醆斝巾帨而升挹彼注茲酒醴維
清洋洋在上享於克誠神其孚佑以厚民生
文舞退武舞進正安羽毛干戚張弛則殊進旅退
旅匪棘匪舒
亞獻正安顯相祀事濟濟鏘鏘舉斝酌醴神其允
臧
終獻正安殽核維旅酒醴維馨于再于三禮則有
成
飲福禧安幽明位異施報理同克恭明神降福乃
豐我膺受之來燕來宗豈伊專享于彼三農
徹豆歆安莫重於祭非禮不成籩豆有踐爾殽既
馨神具醉正薦以齊明贊徹孔時釐事斯成
送神静安神之來止風駛雲翔神之旋歸有迎有
將歌以送之磬筦鏘鏘何以惠民豐年穰穰
親耕藉田七首
皇帝出大次乾安勤勞稼穡必躬必親為藉千畝
以教導民帝出乎震時維上春天顔咫尺望之如雲
親耕元辰既擇禮備樂成洪縻在手祗飾專精三
推一撥端冕朱紘靡辭染屦以示黎甿
升壇方壇屹立陛級而登玉色下照觀臨耦耕萬
目咸覩如日之升成規成矩百祿是膺
公卿耕藉羣公顯相奉事齊莊率時農夫舉耜載
揚播厥百榖以佑我皇多黍多稌丕應農祥
羣官耕藉畟畟良耜我田既臧土膏其動春日載
陽執事有恪于此中邦農夫之慶棲畝餘糧
降壇肇新帝藉率我農人三推終畝祗事咸均陟
降孔時粲然有文受天之袩多稼如雲
歸大次教民稼穡不令而行進退有度琚瑀鏘鳴
言還熉幄禮則告成帝命率育明德惟馨
紹興祀先農攝事七首
迎神凝安青陽開動土膏脉起日練吉亥為農祈
祉典秩增峻儀物具美幄光熉黃庶幾戾止
初獻升殿同安(盥洗)率職咸涖禮容晬然澡身端意
陟降靡愆神心嘉虞享茲潔蠲敷錫純佑屢登豐年
奠幣明安靈斿載臨見光陳贄有嚴篚實式將神
意肹蠁既接禮行有次神兮安留歆我禋祀
神農位酌獻成安耒耜之教帝實開先致養垂利
古今民天嘉薦報本於以祈年誠格和應神娭福延
后稷位酌獻成安有周應歴實起后稷相時神功
率由稼穡振古稱祀先農竝食阜我昌我時萬時億
亞終獻同安旨具百味酌備三疇貳觴既畢禮洽
意周庶幾嘉享格神之幽相我穡事錫以有秋
送神凝安熙事成兮始終潔齊籩豆徹兮撙節靡
垂靈有嘉兮降福孔皆飄然逝兮我心孔懷
又親耕藉田四首
導引春融日煖四野瑞煙浮柳菀更桑柔土膏脉
起條風扇宿雪潤田疇金根轂轉如雷動羽衛擁貔
貅扶擕老稚康衢滿延跂望凝旒斗移星轉一氣又
環周六府要時修務農重榖人胥勸耕藉禮殊尤壇
壝嶽峙文明地黛耜駕青牛雍容南畝三推了玉趾
更遲留
六州昭聖武不戰屈人兵干戈戢烽燧息海宇清
寧民豐樂業歌詠昇平願咸歸畎畝力穡為甿經界
正東作西成農務軫皇情躬親耒耜相勸深耕人心感
悅擊壤沸歡聲乘鸞輅羽旗綵仗鮮明𫝊清蹕行黃
道緹騎出重城仰瞻日表映朱紘環珮更鏘鳴百職
公卿不辭染履意專精凖擬奉粢盛田多稼風行遐
邇家家給足胥慶生登
十二時臨寰宇恭已巖廊屬意在耕桑愛民利物
德邁陶唐躋俗盡淳龐開千畝帝藉神倉舉彛章祗
祓壇場為農事祈祥涓辰行禮節物值春陽罄齊莊
明德薦馨香宫禁邃嬪妃并御侍穜稑獻君王中闈
表率隂教逾光帳殿靄熉黃梐枑設翠幕高張慶雲
翔罇罍陳酒醴金石奏宫商神靈感格歲歲富倉箱
慶明昌行旅不齎糧
奉禋歌吾皇端立太平基奉祀肅雍格神祗撫御
耦降嘉種何辭手攬洪縻命太史視日祗告前期騐
穹象天田入望更光輝掌禮陳儀蒐鉅典迎春令頒
宣恩詔徧九圍人盡熙熙仰明時儼垂衣佳氣氤氲
表龐禧豐年屢大田生異粟含滋吐秀九種𫝊圖盡
來丹闕瑞應昌時亨運正當攝提佇見詠京(氐)躬稼
穡重耘耔盛禮興行先百姓崇本業憂勤如禹稷播
在聲詩
文獻通考孝宗乾道四年十一月太常少卿王瀹謂藉
田以供粢盛蔬果自廢此司寺官兼掌之舊有農十人
今僅存其三而是時王普請益粢盛禮物三倍於故歲
請量增三人
光宗紹熙五年太社令陳峴奏九宫先農高禖壇壝蕪
廢不治而農壇為甚乞命臨安府守臣葺築以嚴祀從
之
元史世祖本紀至元九年二月戊申始祭先農如祭社
之儀
王圻續通考元世祖至元七年立藉田大都東南郊
時趙天麟策曰臣聞祭祀者人之大端衣食者人之
常理今聖朝立太常正卿設司農大寺欽乃攸司可
謂備矣但藉田之禮尚未施行謹案禮經之義遠稽
前世之文適三陽交泰之春當是月上辛之日祈榖
於太微之帝再擇乎吉亥之辰封神壝宫掌舍設枑
太僕秉轡保介從行綴黛耜於紺轅冠朱紘之華冕
平秩東作爰至南郊具庶府之官僚聳萬民之瞻視
天顔咫尺際恭就於三推黎庶三百人遂終於千畝
公卿以下隨爵秩而亦耕燕飲之宜布龍光於既返
内宰獻種於厥後神倉歛穫於西成一旦用之中心
足矣此聖天子藉田之禮也伏望陛下無怒虢公之
直諫式同漢帝之親耕于彼天田成茲盛事南瞻北
顧三思粟帛之原上化下行一儆農民之怠於昭文
化以迓太平垂諸典章永云嘉範
祭祀志至元九年二月始祭先農如祭社之儀
十三年二月祀先農東郊十四年二月祀先農東郊
十五年二月戊午祀先農以蒙古胄子代耕藉田十
六年二月朔祭先農於藉田二十一年命翰林學士
承旨色勒敏祀先農於藉田
武宗至大三年夏四月從大司農請建農蠶二壇博士
議二壇之式與社稷同縱廣一十步高五尺四出陛外
壝相去二十五步每方有櫺星門今先農先蠶壇位在
藉田内若立外壝恐妨千畝其外壝勿築是歲命祀先
農如社稷禮樂用登歌日用仲春上丁後或用上辛或
甲日祝文曰維某年月日皇帝敬遣某官昭告於帝神
農氏配神曰于后稷氏祀前一日未後禮直官引三獻
監祭禮以下省牲饌如常儀祀日丑前五刻有司陳燈
燭設祝幣太官令率其屬入實籩豆尊罍丑正禮直官
引先班入就位立定次引監祭禮案視壇之上下糾察
不如儀者畢退復位東向立奉禮曰再拜贊者承𫝊再
拜訖奉禮又贊諸執事者各就位禮直官引執事官各
就位立定次引三獻官并與祭等官以次入就位西向
立禮直官於獻官之右贊請行事樂作三成止奉禮贊
再拜在位者皆再拜太祝跪取幣於篚立於尊所禮直
官引初獻官詣盥洗位北向立盥手帨手畢升自東階
詣神位前北向立搢笏跪三上香受幣奠幣執笏俛伏
興少退再拜訖降復位立定太官令率齋郎設饌於神
位前畢俛伏興退復位禮直官引初獻再詣盥洗位北
向立盥手帨手詣爵洗位洗爵拭爵詣酒尊所酌酒畢
詣正位神位前北向立搢笏跪三上香三祭酒於沙池
爵授執事者執笏俛伏興北向立俟讀祝畢再拜興次
詣配位酒尊所酌酒訖詣配神位前東向立搢笏跪三
上香三祭酒於沙池爵授執事者執笏俛伏興東向立
俟讀祝畢再拜退復位次引亞終獻行禮並如初獻之
儀唯不讀祝退復位立定禮直官贊徹籩豆樂作卒徹
樂止奉禮贊賜胙衆官再拜贊者承𫝊在位者皆再拜
訖樂作送神之曲一成止禮直官引齋郎升自東階太
祝跪取幣祝齋郎奉爼載牲體及籩豆簠簋各由其階
至坎位北向立俟三獻畢立定各跪奠訖執笏俛伏興
禮直官贊可瘞乃瘞焚瘞畢三獻以次詣耕地所耕訖
而退
禮樂志至大先農樂章
降神奏鎮寧之曲林鐘宫二成民生斯世食為
之天恭惟大聖盡心于田仲春邵農明祀吉蠲馨香
感神用祈豐年太簇角二成耕種務農振古如
茲爰立烝庶功德茂垂降嘉奏艱國家攸宜所依惟
神庸潔明粢姑洗徵二成俶載平疇農功肇敏
千耦耕耘同阻隰畛田祖丕靈為仁至盡豐歲穰穰
延洪有引南吕羽二成羣黎力耕及茲芳春惟
時東作篤我農人我黍既華我稷宜新由天降康永
頼明神
初獻盥洗奏肅寧之曲太簇宫泂酌行潦真足
為薦奉茲潔清神在乎前分作甘霖沾溉芳甸慎于
其初誠意攸見
初獻升壇奏肅寧之曲應鐘宫有椒其馨惟多
且旨式慎爾儀降登庭止黍稷稻粱民無渴飢神嗜
飲食永綏嘉祉
正配位奠玉幣奏億寧之曲太簇宫奉幣維恭
前陳嘉玉聿昭盛儀肅雝純如南畝深耕麻麥禾菽
用祈三登膺受多福
司徒捧俎奏豐寧之曲太簇宫奉牲孔嘉登爼
豐備地官駿奔趨進光輝肥碩蕃孳歆此誠意有年
斯令均被神賜
正位酌獻奏保寧之曲太簇宫寶壇巍煌神應
如響備腯或有牲體苾芳洋洋如在降格來享秉誠
罔怠羣生瞻仰
配位酌獻奏保寧之曲太簇宫酒清斯香牲碩
斯大具列觴爼精意先會民命維食稗莠毋害我倉
萬億神明攸介
亞終獻奏咸寧之曲闕宫至誠攸感肹蠁潛通
百榖嘉種爰降時豐祈年孔夙稼穡為重俯歆醴齊
載揚歌頌
徹豆奏豐寧之曲應鐘宫有來雍雍存誠敢匱
廢徹不遲靈神攸嗜孔惠孔時三農是宜眉夀萬歲
榖成丕乂
送神奏鎮寧之曲林鐘宫焄蒿悽愴萬靈來唉
靈神具醉聿言旋歸歲豐時和風雨應斯皇圖萬年
永膺洪禧
望瘞位奏肅寧之曲闕宫禮成文備歆受清祀
加牲兼幣陳玉如儀靈馭言旋面隂昭瘞集茲嘉祥
常致豐歲
泰定帝本紀泰定二年二月祭先農四年二月祭先
農
順帝本紀至政十三年二月祭先農
明史禮志太祖洪武元年諭廷臣以來春舉行藉田禮
於是禮官錢用壬等言漢鄭玄謂王社在藉田之中唐
祝欽明云先農即社宋陳祥道謂社自社先農自先農
耤田所祭乃先農非社也至享先農與躬耕同日禮無
明文唯周禮曰農正陳耤禮而韋昭注云祭其神為農
祈也至漢以耤田之日祀先農而其禮始著由晉至唐
宋相沿不廢政和間命有司享先農止行親耕之禮南
渡後復親祀元雖議耕耤竟不親行其祀先農命有司
攝事今議耕耤之日皇帝躬祀先農禮畢躬耕耤田以
仲春擇日行事從之
二年二月帝建先農壇於南郊在耤田北親祭以后稷
配器物祀儀與社稷同祀畢行耕耤禮御耒耜二具韜
以青絹御耕牛四被以青衣禮畢還大次應天府尹及
上元江寧兩縣令率庶人終畝是日宴勞百官耆老於
壇所
明集禮漢舊儀春耕耤田官祠先農百官皆從置籍田
令丞東漢藉田儀正月始耕常以乙日祠先農於田所
先農已享耕於乙地由晉魏以下至於唐宋其禮不廢
政和間罷享先農為中祀命有司行事止行親耕之禮
南渡後復親祠元雖議耕藉而竟不親行其祠先農命
有司攝事而已國朝親祠躬耕始復遵古禮云
時日以仲春擇吉日行事壇壝壇在藉田之北高五
尺闊五丈四出陛配位以后稷配遂為常典神席
奉主置於案不用席祝冊洪武二年仲春皇帝親祠
先農祝又曰惟神生於天地開闢之初剏田器别嘉種
以肇興農事今古億兆非此不生永為世教帝王典祀
敬不敢忘某本庶民因天下亂集兵保民者一紀於茲
荷天地眷佑海内一家臨御稱尊紀綱黎庶考典崇祀
神載策書今東作方興禮宜告祭謹命太常官築壇于
京城之陽躬率百官詣壇展禮緬維神明造化萬古如
斯仰冀發太古之苖實初生之粟為民立命昭祀無疆
謹以制幣犧齊庶品肅備常祀陳其明薦以后稷氏配
神作主尚享后稷氏祝文曰維土膏脉起爰修耕籍用
薦常事於先農之神唯神功協稼穡允宜昭配謹以制
幣犧齊粢盛庶品式陳明薦作主侑神尚享祭器正
配位各尊二籩豆各十簠簋各二登鉶爼案各三幣
自唐宋以來皆用青幣牲用犢一羊一豕一配位同
酒齊正配位犧尊實以醴齊象尊實以盎齊山罍實
以清酒上尊各實明水玄酒著尊實醴齊壺尊實盎齊
上尊各實玄酒設尊竝實五齊三酒粢盛簠實以黍
稷簋實以稻粱樂章迎神奏永和之樂三成奠幣奏
永和之樂迎爼奏雍和之樂三獻竝奏夀和之樂文德
之舞徹豆送神竝奏永和之樂望瘞奏泰和之樂新耕
用教坊樂其日附京耆老皆帥其子弟以村社簫鼓集
于耕所而迭春焉冠服皇帝服衮冕十二章皇太子
侍祠服衮冕九章陪祀官俱法服車輅皇帝乘玉輅
而以耕根載耒耜陳設祀前二日有司埽除壇上下
灑埽齋舍饌室神厨設皇帝大次於外壝之東設皇太
子次于大次之右祀前一日設省牲位于内壝東門之
外設樂懸及協律郎位于壇下之南設先農神座于壇
上南面設后稷神座於壇上西面設御位于壇下北向
皇太子位於御位之東稍後設望瘞位于壇西南設典
儀御史四人位於壇下東西相向設導駕官太常卿六
人位于御位之前東西相向設𫝊贊贊引各二人位於
協律郎之南東西相向設文武官陪祭位于樂懸之南
設諸執事官位於陪祭官之左右設讀祝位于神位之
右設正配位酒尊於壇上設御洗於壇下又設御位于
耕耤壇上設御耒耜二具於壇南裹以青絹設戶部尚
書進耒耜位于御耒耜之左設從耕丞相都督左右丞
參政御史大夫中丞侍御治書六部尚書太常卿位於
御耒耜之左右設應天知府上元江寧知縣位于太常
卿之後設庶人耆老位於知縣之後齋戒皇帝散齋
三日致齋二日陪祭執事官各齋戒五日竝如圜邱祀
天儀齋宫闕耕所藉田在皇城南門外御耕耤位
先農壇東南高三尺闊二丈五尺四出陛耒耜(牛附)
設御耒耜二具依農家常用者製造用青絹包裹御耕
牛四衣以青衣耕推之數如周法勞酒耕畢皇帝置
酒于大次從耕大臣咸預執事百官列坐幕外光祿徧
行酒食耆老及村社樂藝皆霑賜焉
親享儀注時日太常行移司天臺擇仲春吉日行事
齋戒前期皇帝散齋三日致齋二日陪享者竝齋五
日省牲前期二日設皇帝大次于外壝東門外南向
省牲位于内壝東門之外南向前祭一日車駕出詣大
次太常卿奏中嚴皇帝服皮弁服太常卿奏外辦導駕
官同太常卿導引皇帝詣省牲位執事者各執乃事廪
犧令帥其屬牽牲自東出西過御前省訖牽詣神厨執
事者取毛血實於豆太常卿奏請詣神厨導駕官同太
常卿導引皇帝至神厨太常卿奏請視鼎鑊請視滌濯
遂烹牲導駕官同太常卿導引皇帝還大次陳設前
祭一日有司陳設如圖儀鑾駕出宫鹵簿導從同圜
邱祀天儀正祭祭日清晨太常少卿率執事者各實
尊罍簋簋籩豆登爼又實幣于篚陳于酒尊所祝版
置于正配神位之右樂生舞生入就位太常卿奏請中嚴
皇帝服衮冕太常卿奏外辦導駕官同太常卿導引皇
帝自南門入至位北向立迎神贊禮唱迎神協律郎
舉麾俛伏跪奏永和之曲三成樂止贊禮唱請行禮太
常卿奏有司謹具請行事太常卿奏鞠躬拜興拜興平
身皇帝鞠躬拜興拜興平身贊禮唱皇太子以下在位
官皆再拜𫝊贊唱鞠躬拜興拜興平身皇太子以下皆鞠
躬拜興拜興平身(樂止)奠幣贊禮唱奠幣執事官捧
幣各立於酒尊所太常卿奏請詣盥洗位導引官同太
常卿導引皇帝詣盥洗位太常卿贊盥曰前期齋戒今
晨奉祭加其清潔以對神明太常卿奏搢圭皇帝搢圭
司洗者捧盤進巾太常卿奏盥手帨手出圭皇帝盥手
帨手出圭太常卿奏請升壇贊曰神明在上整肅威儀
升自午陛太常卿奏請詣先農神位前司幣者捧幣以
俟協律郎舉麾俛伏跪奏永和之曲導駕官同太常卿
導引皇帝至神位前北向立太常卿奏跪搢圭皇帝跪
搢圭司香官舉香跪進於皇帝之左太常卿奏上香上
香三上香皇帝上香上香三上香司幣者捧幣跪進于
皇帝之右皇帝受幣奠於先農神位前太常卿奏出圭
鞠躬拜興拜興平身皇帝出圭鞠躬拜興拜興平身太
常卿奏請詣后稷神位前導駕官同太常卿導引皇帝
至神位前東向立太常卿奏跪搢圭皇帝跪搢圭司香
官捧香跪進于皇帝之左太常卿奏上香上香三上香
皇帝上香上香三上香司幣者捧幣跪進于皇帝之右
皇帝受幣奠于后稷神位前太常卿奏出圭鞠躬拜興
拜興平身皇帝出圭鞠躬拜興拜興平身太常卿奏復
位導駕官同太常卿導引皇帝復位進熟贊禮唱進
爼太常卿奏請升壇協律郎俛伏跪舉麾奏雍和之曲
進爼官舉爼升壇導駕官同太常卿導引皇帝至先農
神位前太常卿奏搢圭皇帝搢圭進爼官以爼進于皇
帝之右皇帝以爼奠于先農神位前太常卿奏出圭請
詣后稷神位前皇帝出圭導駕官同太常卿導引皇帝
至后稷神位前進爼官以爼進于皇帝之右太常卿奏
搢圭皇帝搢圭以爼奠於后稷神位前太常卿奏出圭
皇帝出圭太常卿奏復位導駕官同太常卿導引皇帝
復位初獻贊禮唱行初獻禮太常卿奏行初獻禮請
詣爵洗位導駕官同太常卿導引皇帝至爵洗位太常
卿奏搢圭皇帝搢圭執爵官以爵進皇帝受爵滌爵拭
爵以爵授執爵官太常卿奏出圭皇帝出圭太常卿奏
請詣酒尊所導駕官同太常卿導引皇帝升壇至酒尊
所太常卿奏搢圭皇帝搢圭執爵官以爵進皇帝執爵
司尊者舉冪酌醴齊皇帝以爵授執爵官太常卿奏出
圭請詣先農神位前皇帝出圭至神位前協律郎俛伏
跪舉麾奏夀和之曲武功之舞太常卿奏跪搢圭皇帝
跪搢圭司香官捧香跪進于皇帝之右太常卿奏上香
上香三上香皇帝上香上香三上香執爵官捧爵跪進
于皇帝之右皇帝受爵太常卿奏祭酒祭酒三祭酒奠
爵皇帝祭酒祭酒三祭酒奠爵(樂舞止)太常卿奏出圭
皇帝出圭讀祝官取祝版於神右跪讀訖(樂舞作)太常
卿奏俛伏興平身稍後鞠躬拜興拜興平身皇帝俛伏
興平身稍後鞠躬拜興拜興平身(樂舞止)太常卿奏請
詣酒尊所導駕官同太常卿導引皇帝至酒尊所執爵
官以爵進皇帝受爵司尊者舉冪酌醴齊皇帝以爵授
執爵官太常卿奏請詣后稷神位前導駕官同太常卿
導引皇帝至神位前太常卿奏跪搢圭皇帝跪搢圭司
香官捧香跪進于皇帝之左太常卿奏上香上香三上
香皇帝上香上香三上香執爵官捧爵跪進于皇帝之
右皇帝受爵太常卿奏祭酒祭酒三祭酒奠爵皇帝祭
酒祭酒三祭酒奠爵太常卿奏出圭皇帝出圭讀祝官
取祝版于神位之右跪讀訖太常卿奏俛伏興平身稍
後鞠躬拜興拜興平身皇帝俛伏興平身稍後鞠躬拜
興拜興平身太常卿奏請復位導駕官同太常卿導引
皇帝復位亞獻贊禮唱行亞獻禮太常卿奏行亞獻
禮請詣爵洗位導駕官同太常卿導引皇帝至爵洗位
太常卿奏搢圭皇帝搢圭執爵官以爵進皇帝受爵滌
爵拭爵以爵授執爵官執爵官又以爵進皇帝受爵滌
爵拭爵以爵授執爵官太常卿奏出圭皇帝出圭太常
卿奏請詣酒尊所導駕官同太常卿導引皇帝升壇至
酒尊所太常卿奏搢圭皇帝搢圭執爵官以爵進皇帝
受爵司尊者舉冪酌盎齊皇帝以爵授執爵官太常卿
奏出圭請詣先農神位前協律郎俛伏跪奏夀和之曲
文德之舞導駕官同大常卿導引皇帝至神位前太常
卿奏跪搢圭皇帝跪搢圭執爵官捧爵跪進于皇帝之
右皇帝受爵太常卿奏祭酒祭酒三祭酒奠爵皇帝祭
酒祭酒三祭酒奠爵太常卿奏出圭俛伏興平身稍後
鞠躬拜興拜興平身皇帝出圭俛伏興平身稍後鞠躬
拜興拜興平身(樂舞止)太常卿奏請詣酒尊所導駕官
同太常卿導引皇帝至酒尊所執爵官以爵進皇帝受
爵司尊者舉冪酌盎齊皇帝以爵授執爵官太常卿奏
請詣后稷神位前(樂舞作)導駕官同太常卿導引皇帝
至神位前太常卿奏跪搢圭皇帝跪搢圭司香官捧香
跪進于皇帝之左太常卿奏上香上香三上香皇帝上
香上香三上香執爵官捧爵跪進于皇帝之右皇帝受
爵太常卿奏祭酒祭酒三祭酒奠爵皇帝祭酒祭酒三
祭酒奠爵太常卿奏出圭俛伏興平身稍後鞠躬拜興
拜興平身皇帝出圭俛伏興平身稍後鞠躬拜興拜興
平身太常卿奏請復位導駕官同太常卿導引皇帝復
位終獻贊禮唱行終獻禮竝同亞獻儀飲福贊禮
唱飲福受胙太常卿奏請詣飲福位導駕官同太常卿
導引皇帝升壇至飲福位北向立太常卿奏鞠躬拜興
拜興平身皇帝鞠躬拜興拜興平身太常卿奏跪搢圭
皇帝跪搢圭捧爵官酌福酒跪進于皇帝之左贊曰維
此酒肴神之所與賜以福慶億兆同霑皇帝受福酒祭
酒飲福酒以爵置于坫捧胙官捧胙跪進于皇帝之右
皇帝受胙以胙授執事者執事者跪受胙于皇帝之右
太常卿奏出圭俛伏興平身稍後鞠躬拜興拜興平身
皇帝出圭俛伏興平身稍後鞠躬拜興拜興平身太常
卿奏請復位導駕官同太常卿導引皇帝復位徹豆
贊禮唱徹豆協律郎俛伏跪舉麾奏永和之曲掌祭官
徹豆贊禮唱賜胙太常卿奏皇帝飲福受胙免拜贊禮
唱皇太子以下在位官皆再拜𫝊贊唱鞠躬拜興拜興
平身皇太子以下皆鞠躬拜興拜興平身送神贊禮
唱送神協律郎俛伏跪舉麾奏永和之曲太常卿奏鞠
躬拜興拜興平身皇帝鞠躬拜興拜興平身贊禮唱皇
太子以下在位官皆再拜𫝊贊唱鞠躬拜興拜興平身
皇太子以下皆鞠躬拜興拜興平身贊禮唱祝人取祝
幣人取幣詣望燎位讀祝官捧祝奉幣官捧幣掌祭官
取饌及爵酒詣瘞次(樂止)望瘞贊禮唱望瘞太常卿奏
請詣望瘞位協律郎俛伏跪舉麾奏太和之曲導駕官
同太常卿導引皇帝至望瘞位贊禮唱可瘞執事者以
祝幣牲醴酒饌置坎内填土至半太常卿奏請還大次
皇帝還大次觧嚴耕藉太常卿奏請詣耕藉位導駕
官同太常卿導引皇帝至耕藉位南向立三公以下及
從耕者各就耕位戶部尚書北面進耒耜導駕官同太
常卿導引皇帝秉耒三推訖戶部尚書跪受耒太常卿
奏請復位皇帝復耕藉位南向坐三公五推尚書九卿
九推訖各退就位太常卿奏禮畢導駕官同太常卿導
引皇帝還大次華蓋侍衛如常儀應天府尹及兩縣令
率庶人終畝是日宴勞百官耆宿於壇旁鑾駕還宫鹵
簿導從竝如來儀大樂鼔吹振作
王圻續通考樂章迎神奠帛竝奏永和之曲
迎神東風起蟄地脉奮然蒼龍騰掛燁燁天田民命
惟食剏物有先圜鐘既奏有降斯筵
奠帛帝出乎震天發農祥神降于邇藹藹洋洋禮神
有帛其色唯蒼豈伊具物誠敬之將
進爼奏雍和之曲制帛既陳禮嚴奉牲載之于爼祀
禮孔明簠簋攸列黍稷唯馨民力普存先嗇之靈
三獻竝奏夀和之曲初獻九榖未分庶草攸同表為
嘉種實在先農黍稷斯豐酒醴是供獻奠之初以祈
感通
亞獻倬彼甫田其隰其原耒耜云載驂馭之間本斯
亞獻執事惟虔神其歆之自古有年
終獻帝藉之典享祀是資潔豐嘉栗咸仰于斯時唯
親耕享我農師禮成於三以汔陳詞
徹豆送神並奏永和之曲徹豆於赫先農歆此潔修
于篚于爵于饌于羞禮成告徹神惠敢留駿及終畝
豐年是求
送神神無不在於昭于天曰迎曰送于享之筵冠裳
在列金石在懸往無不之其佩翩翩
望瘞奏太和之曲祀帛牲醴先農既歆不留不褻瘞
之厚深有幽其瘞有赫其臨曰禮之常匪今斯今
配享樂章
初獻厥初生民粒食其天開物唯智䆳古奚𫝊思文
后稷農官之先侑神作主初獻唯蠲
亞獻后稷配天興於有邰誕降嘉種有栽有培俶載
南畝祗事三推侑神再獻歆我尊罍
終獻嘉德之薦民和歲豐帝命率育報本之供陳常
時夏其德其功齊明有格唯獻之終
蕙田案享先農樂曲明集禮不載今補錄
春明夢餘錄洪武八年令府尹祭先農壇不設配
明史禮志洪武十年二月遣官享先農命應天府官率
農民耆老陪祀
明通紀洪武二十年二月上躬耕藉田遣官享先農禮
成宴羣臣於壇所
明史禮志二十一年更定祭先農儀不設配位
太祖實錄正祭止設先農一位品物如舊
明會典洪武建先農壇于山川壇西南列為大祀每
歲親祭遂耕藉田以后稷氏配已又奉仁祖配後改
中祀止遣應天府官致祭不設配位祭畢猶親耕藉
田
蕙田案洪武十年祭社稷始命罷勾龍棄以
仁祖配而是年祀先農遣官行禮未親祭也
而會典云云豈仁祖未配社稷先配先農而
史不書耶至二十一年始罷配位是未罷之
先仁祖侑享而帝竟未親祀矣夫棄稷罷配
社稷專配先農史有明文若仁祖竝配疑無
是理會典之言恐有訛舛
明會典洪武二十六年定先農祀典一齋戒二日一省
牲牛一羊一豕一鹿一兔一陳設先農之神南向犢一
羊一豕一登一鉶二籩豆各十簠簋各二帛一青色設
酒尊三爵三篚一于壇南西向祝文案一于壇西正祭
典儀唱樂舞生就位執事官各司其事贊引引獻官至
盥洗所搢笏出笏贊就位典儀唱瘞毛血迎神奏樂樂
止贊四拜陪祭官同典儀唱奠帛行初獻禮樂作贊詣
神位前獻帛獻爵訖詣讀祝位跪讀畢贊俯伏興平身
復位樂止行亞獻禮樂作樂止行終獻禮儀同典儀唱
飲福受胙訖俛伏興平身復位贊兩拜徹饌奏樂執事
于神位前徹饌樂止唱送神奏樂贊四拜樂止典儀唱
奉祝帛饌各詣瘞位禮畢
明史成祖本紀永樂元年二月耕藉田
明會典駕至耤田所戸部尚書捧鞭跪進教坊司官
率其屬作樂隨駕行三推禮畢駕至儀門升座樂作
觀三公九卿耕訖教坊司承應用大樂百戱奏致語
駕至殿内升座進湯膳俱用樂畢順天府官率耆老
謝恩次百官行禮俱作樂賜百官酒飯樂作一奏本
太初之曲二奏仰大明之曲三奏民初生之曲徹御
案樂止百官行禮駕還
成祖實錄永樂十八年十二月北京先農壇成
明史禮志永樂中建壇京師如南京制在太歲壇西南
石階九級西瘞位東齋宫鑾駕庫東北神倉東南具服
殿殿前為觀耕之所護壇地六百畝供黍稷及薦新品
物地九十餘畝每歲仲春上戊順天府尹致祭後凡遇
登極之初行耕耤禮則親祭
明會典永樂間續定凡祭先農畢駕至耤田所戶部尚
書捧鞭跪進教坊司官率其屬作樂隨駕行三推禮畢
駕至儀門陞座樂作觀三公九卿耕訖教坊司承應用
大樂百戲畢跪奏致語駕至殿内陞座進湯進膳俱用
樂畢順天府官率耆老人等謝恩樂作禮畢樂止次百
官行禮樂作禮畢樂止賜百官酒飯百官復入班行禮
樂作禮畢樂止尚膳官進膳樂作進訖樂止百官入席
教坊司官奏一奏本太初之曲進酒樂作進訖樂止進
膳樂作進訖樂止教坊司官跪奏進湯樂作徹湯樂止
二奏仰大明之曲進酒進膳進湯如前儀三奏民初生
之曲進酒進膳進湯如前儀徹御案畢樂止百官復入
班行禮樂作禮畢樂止鴻臚寺官奏禮畢駕還
農政全書宣宗時禮部進藉田儀注上觀之謂侍臣曰
先王制藉田以供粢盛以率天下農務天子公卿躬秉
耒耜貴有實心耳不然三推五推何益于事
明通紀成化元年二月行藉田禮率百官祀先農畢釋
祭服秉耒三推戶部尚書馬昂奉青箱後隨京府耆老
二人馭牛二人曲躬案犁教坊樂工執綵旗夾隴謳歌
一唱百和颭旗而行上秉耒三往三返如儀既畢乃坐
觀三公九卿助耕畢教坊前呈應用田家典故觀畢賜
宴而回
孝宗實錄弘治元年二月祭先農遂耕耤田
戶部尚書李敏言天下之勞苦者莫如農夫蠶婦今
皇上躬耕耤田若不親其事則稼穡之艱難何由而
知乞勅禮部于耕耤儀注内增上中下農夫各十人
服常服執農器引見行禮然後令其終畝或賜食賜
布以慰其勞尤見初政重農之意帝從之
明史禮志弘治元年定耕耤儀前期百官致齋順天府
官以耒耜及穜稑種進呈内官仍捧出授之由午門左
出置綵輿鼔樂送至耤田所至期帝翼善冠黃袍詣壇
所具服殿服衮冕祭先農畢還更翼善冠黃袍太常卿
導引至耕耤位南向立三公以下各就位戶部尚書北
向跪進耒耜順天府官北向跪進鞭帝秉耒三推三反
訖戶部尚書跪受耒耜順天府官跪受鞭太常卿奏請
復位府尹挾青箱以種子播而覆之帝御外門南向坐
觀三公五推尚書九卿九推太常卿奏耕畢帝還具服
殿升座府尹率兩縣令耆老人行禮畢引上中下農夫
各十人執農器朝見令其終畝百官行慶賀禮賜酒饌
三品以上丹陛上東西坐四品以下臺下坐並宴勞耆
老於壇旁宴畢駕還宫大樂鼔吹振作農夫人賜布一
疋
明通紀武宗正德元年春上耕藉田
圖書編世宗嘉靖元年命終畝農夫照例引見只穿本
等衣鞋每人賞布一疋
世宗實錄嘉靖九年二月禮部上耕耤儀帝以其過煩
命來歲别議十年正月更定耕耤儀
明史禮志十年更定迎神送神止行二拜先二日順天
府尹以耒耜穜稑種置綵輿至耕耤所並罷百官慶賀
後又議造耕根車載耒耜府尹於祭日進呈畢以耒耜
載車内前王輅行其御門觀耕地位卑下議建觀耕臺
一詔皆可
世宗實錄帝命造耕根車以重農務禮臣言考大明
集禮國朝耕耤因宋制皇帝乘玉輅以耕根車載耒
耜同日而行及考見行儀注順天府官捧耒耜及穜
稑種置綵輿先祭前二日出今用耕根車載耒耜宜
於祭日早進呈畢即置車中前玉輅以行至耕根車
式禮書止有圖式無高廣尺寸合依今制車式差小
通用青質又言考宋史有觀耕臺今皇上御門觀耕
地位卑下侍衛人衆有礙觀侍宜令工部權作木臺
高五尺方廣五丈正面東西三出陛俟明年築臺從
之
明史禮志是年命墾西苑隙地為田建殿曰無逸亭曰
豳風又曰省耕曰省歛倉曰恒裕禮部上郊廟粢盛支
給之數因言南郊耤田皇上三推公卿各宣其力較西
苑為重西苑雖農官督理皇上時省耕歛較耤田為勤
請以耤田所出藏南郊圓廪神倉以供圜邱祈榖先農
神祗壇長陵等陵歴代帝王及百神之祀西苑所出藏
恒裕倉以供方澤朝日夕月太廟世廟太社稷帝社稷
禘祫先蠶及先師孔子之祀從之
蕙田案明史建殿曰無逸無逸訛天遁今考
正
沈德符萬歴野獲編世宗初建無逸殿於西苑翼以
豳風亭蓋取詩書之意以重農務時率大臣游宴其
中又命閣臣李時翟鑾輩坐講豳風七月之詩賞賚
加等添設戶部堂官專領穡事其後日事元修即於
其地營永夀宫雖設官如故而所創祈報大典悉遣
官代行後西苑宫殿悉毁惟無逸至今猶存至尊于
西成時間亦御幸内臣各率其曹作打稻之戲凡播
種收穫以及野饁農歌徵糧諸事無不入御覧蓋較
上耕耤田時尤詳云
十六年諭凡遇親耕則戶部尚書先祭先農皇帝至止
行三推禮
三十八年罷親耕唯遣官祭先農
四十一年並令所司勿復奏
圖書編嘉靖四十一年仍遣順天府尹祭先農免樂
舞
隆慶元年罷西苑耕種諸祀皆取之耤田
春明夢餘錄穆宗隆慶元年禮官言先農之祭即祈榖
遺意宜罷祈榖于先農行事大享禮亦宜罷詔可
王圻續通考隆慶二年己丑禮部請聖駕親祭先農上
躬耕耤田儀注一前期三日太常寺進祝版上御文
華殿親填御名訖太常寺博士捧出安于香亭内擡至
先農壇暫安於神庫順天府官以耒耜及穜稑種于午
門外伺侯早朝畢捧至皇極門内官進呈訖少頃仍捧
出順天府官捧由午門左門出置綵輿鼓樂送至藉田
所一先期一日上常服以親享先農并行耕耤禮預
告於奉先殿世宗皇帝几筵弘孝殿神霄殿一正祭
免朝上御皇極門太常寺堂上官奏請聖駕詣先農壇
致祭并行耕耤禮錦衣衛官備法駕設輦于皇極門下
正中上常服乘輦鹵簿導從由大明門出詣壇所導駕
官導上至具服殿侯報時具皮弁服出導駕官導上詣
先農壇行祭先農禮如常儀祭畢導駕官導上回至具
服殿更翼善冠黃袍太常卿侍百官俱從上至耕耤位
南向立三公以下從耕者各就從耕位戶部尚書北向
跪進耒耜順天府尹北向跪進鞭導駕官同太常卿導
引上秉耒三推三反戶部尚書跪受耒耜順天府尹跪
受鞭太常卿奏請復位順天府尹奉青箱隨以種子播
而覆之上御外門南向坐觀三公五推九卿九推訖太
常卿奏耕畢從耕官各就位教坊司承應太常卿奏禮
畢導駕官同太常卿導引上還具服殿俟上陞座鴻臚
寺官奏順天府官并兩縣官耆老人等行禮贊五拜三
叩頭禮畢率庶人終畝鴻臚寺官贊入班候百官序列
定致詞慶賀贊五拜三叩頭禮畢鴻臚寺官拱聽聖旨
賜酒飯鴻臚寺官承旨訖贊入班一拜叩頭上膳監膳
三品以上官各就丹陛上賜坐四品以下官臺下序立
并宴勞耆宿于壇旁宴畢鴻臚寺官贊入班一拜叩頭
奏禮畢駕興還宫鹵簿導從竝如來儀大樂鼓吹振作
上還仍詣奉先殿及世宗皇帝几筵弘孝殿神霄殿參
謁如前儀
明通紀穆宗隆慶二年二月行耕耤田禮于南郊
神宗萬歴八年三月行耕耤田禮
春明夢餘錄崇禎七年二月二十七日親祭先農行躬
耕耤田禮
十五年二月十九日親祭先農行躬耕耤田禮
崇禎壬午上親耕耤田紀今上御極之七年歲在甲
戌二月二十有七日親致祭於先農之神行躬耕耤
田禮至十五年壬午二月十九日上復親祭先農行
耕耤禮澤為戶科左給事中同科員張希夏沈允培
左懋第沈迅戴明說導駕躬逢大典略紀其概壬午
二月十九日己未夘刻上駕至先農壇六科同禮部
堂上官導駕至具服殿易皮弁服絳紗祭服至壇壇
上結黃幄奉先農上設上拜位上拜揖甚恭禮畢仍
導駕至具服殿易翼善冠黃袍太常寺奏請詣耕耤
位六科同禮部導駕至位戸部尚書傅淑訓跪進耒
耜順天府尹張宏極跪進鞭六科錦衣衛太常卿導
引上左手秉耒右手執鞭三推步行犁土中盡壠而
止耕時教坊司引紅旗兩旁唱禾詞老人牽牛二人
扶犁二人耕畢戶部尚書跪受耒耜置犁亭府尹跪
受鞭置鞭亭府尹捧青箱播種耆老以御牛隨而覆
之上御觀耕臺於是大學士周延儒賀逢聖張四知
謝陞陳演吏部尚書李日宣六人耕東定國公徐允
禎恭順侯吳維英清平伯吳遵周戶部尚書傅淑訓
兵部尚書陳新甲工部尚書劉遵憲六人耕西順天
府廳官各執箱播種太常卿奏耕畢駕至齋宫各官
一拜三叩頭分班侍立順天府官率兩縣官耆老人
等五拜三叩頭農夫簔衣挑農具三十人隨後俛伏
禮畢即隨府縣官至耕所終畝各官行慶賀禮上𫝊
旨賜酒飯文官三品以上武官二品以上坐丹陛上
餘在臺下是日科臣沈迅因教坊承應歌詞俚俗宜
改正上疏即下部本月二十四日上令閣臣𫝊禮部
王錫衮蔣德璟到閣諭以後耕耤宜歌豳風無逸之
詩其教坊所扮黃童白叟鼓腹謳歌為佯醉狀委為
俚俗斥令改正天地之舞不宜扮天神䙝瀆及禾詞
宜頌不忘規須令詞臣另行撰擬戶科左給事中臣
某紀
右宋元明親耕享先農
五禮通考卷一百二十五
