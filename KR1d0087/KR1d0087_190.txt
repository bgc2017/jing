五禮通考卷一百八十
刑部尚書秦蕙田撰
嘉禮五十三
巡狩
宋史禮志巡幸之制唐開元禮有告至肆覲考制度之
儀開寳通禮因之太祖幸西京所過賜夏秋田租之半
真宗朝諸陵乃舉大禮途中皆服折上巾窄袍出京過
京城服韡袍具鑾駕羣臣公服繫鞵供奉班及内朝官
前導凡從官並日赴行宫合班起居晚朝視事羣臣不
赴中頓侍食百官就宿頓迎駕訖先發或道途隘遠則
免迎駕將進發近臣諸軍賜裝錢出京留司馬步諸軍
夾道左至新城門外奉辭留守辭于門内百官父老辭
于苑前召留守等賜飲苑中州縣長吏留司官待于境
所過賜巡警兵守津梁行郵治道卒賜服錢屬父老綾
袍茶帛途中賜衞士緡錢所幸寺觀賜道釋茶帛或加
紫衣師號吏民有以饔餼酒果方物獻者計值答之命
官籍所過繫囚逋負者日引對多原釋仍採訪民間疾
苦賑恤鰥寡孤獨車服度量權衡有不如法則舉儀制
禁之有竒材異德及政事尤異者孝子順孫義夫節婦
為鄉里所稱者其不守廉隅昧于正理者並條析以聞
官吏知民間疾苦者亦許錄奏所過州府結綵為樓陳
音樂百戲道釋以威儀奉迎者悉有賜東京留守遣官
表請還京優詔答之駕還京大陳兵衞以入凡行幸太
祖太宗不常具數自咸平中車駕每出金吾將軍率士
二百人執撾周繞謂之禁圍春夏緋衣秋冬紫衣郊祀
省方並增二百服錦襖出京師則加執劍親王中書樞
密宣徽行圍内餘官圍外大禮備儀衞則有司先布土
為黃道自宫至祀所左右設香臺畫瓮青繩闌干巡省
在途則不設凡巡省翰林進號𫝊詩付樞密院每夕摘
字令衞士相應為識東京舊城城門西京皇城司並契
勘内外城宫廟門並勘箭出入皆然入藩鎮外城子城
門亦勘箭朝門定扈從官人數入柏城者僕射以上三
人丞郎以上六人餘各一人東封定仗内導駕官從人
數親王中書樞密宣徽三司使四人學士尚書丞郎節
度使三人大兩省大卿監三司副使樞密承旨客省閤
門使副金吾大將軍押仗鳴珂内殿崇班以上二人餘
各一人命諸司巡察之自後舉大禮皆循此制
太祖本紀建隆元年夏六月上如潞辛卯大赦減死罪
免附潞三十里今年租錄陣殁將校子孫丁夫給復三年
開寳九年春三月丙子幸西京己卯次鞏縣庚辰賜河
南府民今年田租之半辛巳至洛陽辛卯幸廣化寺開
無畏三蔵塔夏四月丙午駕還辛亥上至自洛
文獻通考太宗太平興國二年平太原五年次大名皆
如太祖勞軍之制
真宗咸平二年幸大名景德元年駐澶淵勞軍之禮如
祖宗四年正月幸西京朝諸侯命知雜御史王濟等
籍所過父老及繫囚逋負官物人仍察民間疾苦每日
引逋欠人及禁囚等對於行在多蠲免原釋父老賜茶
帛綾袍其貢香藥名馬者召對撫慰賜之金帛
大中祥符元年三月詔許羣臣請封禪令泰山路葺行
宫不得侵民戶田苖及人馬損踐苖稼有司言凖禮巡
狩有燔柴告至皇帝親行事即不載有司攝事之文車
駕至泰山合行告至望令大尉以酒脯幣帛於泰山下
壇告至奏可又詔給事中張秉等管勾所經州縣父老
詣行在者送門引對賜以酒食州縣見禁囚具所犯以
聞又詔以御史中丞王嗣宗攝御史大夫為考制度使
左正言制誥周起攝中丞為副使所經州縣採訪民間
不便事併市物之價車服權衡度量不如法則者舉儀
制禁之有竒才異行隠淪不仕者與所屬長史詢求論
薦鰥寡惸獨不能自存者重加賑恤官吏政迹尤異民
受其惠及不守廉隅昧於政理者孝子順孫義夫節婦
為鄉里所稱者並條析以聞官吏知民間利病者亦為
錄奏有司言澶州城門卑下不容大輦請徹門而出上
慮煩勞不許詔由城外而過他所皆然又詔扈從人宿
頓所無得壊民舍什物樹木違者重寘其罪為朝覲壇
於奉高宫之南方九丈六尺高九尺四出陛其南兩陛
設衞仗宫懸於壇中書門下文武百官皇親諸軍將校
四方朝貢使舉人蕃客父老僧道皆在列設襲文宣公
位於文官三品之下隣州長史悉集上服衮御夀昌幄
殿受朝賀大赦天下遂幸兖州賜從官待制以上宗室
將軍辟寒丸紫花茸綿細窄袍三畢祀汾隂悉如東封
之制八月有司言祠宇之旁難行覲禮望俟至河中府
朝覲經度制置使陳堯叟等言寳鼎行宫之前可以設
壇詔如堯叟等語
宋史真宗本紀大中祥符四年春正月丁酉發京師甲
辰至慈澗頓賜道傍耕民茶荈二月戊申賜扈駕諸軍
緡錢壬子出潼關渡渭河癸丑次河中府丁巳次寳鼎
縣辛酉幸開元寺作大寧宫大赦天下文武官並進秩
四品以上迨事太祖太宗潛藩或嘗更邊任家無食禄
者錄其子孫建寶鼎縣為慶成軍給西京分司官實奉
三分之一令法官慎刑名有情法重者以聞賜天下酺
三日大宴羣臣於穆清殿賜父老酒衣幣乙丑觀酺乙
巳次華州幸雲臺觀庚午宴宜澤亭召見隠士鄭隠李
寧賜茶果束帛辛未次閿鄉縣召見道士柴又元問以
無為之要壬申宴虢州父老於湖城行宫三月甲戌次
陜州召草澤魏野辭疾不至乙亥賜運船卒時服己卯
次西京庚辰罷河北緣邊工役壬午幸上清宫甲申幸
崇法院丁亥詔葺所經歴代帝王祠廟己丑御五鳳樓
觀酺壬辰詔朝陵自西京至鞏縣不舉樂癸巳禁扈從
人踐田稼甲午發西京夏四月甲辰朔上至自汾隂
高宗本紀建炎元年秋七月乙巳手詔京師未可往當
巡幸東南丙午詔定儀巡幸南陽九月壬辰以金人犯
河陽氾水軍詔擇日巡幸淮甸丁酉詔荆襄關陜江淮
皆備巡幸冬十月丁巳朔帝登舟幸淮甸庚午次泗州
幸普照寺乙卯次楚州寶應縣三年春正月庚辰朔
帝在揚州二月壬子内侍鄺詢報金兵至帝被甲馳幸
鎮江府是日金兵過揚子橋癸丑游騎至瓜州王淵請
幸杭州是夕發鎮江次吕城鎮甲寅次常州丙辰次平
江府己未次秀州壬戌駐蹕杭州夏四月丁卯帝發杭
州五月戊寅朔帝次常州辛巳次鎮江府乙酉至江寧
府駐蹕神霄宫改府名建康六月甲戌移御行宫閏八
月壬寅帝發建康復還浙張俊辛企宗以其軍從甲辰
次鎮江府賜陳東家金冬十月癸未帝至杭州復如浙
東庚寅渡浙江壬辰帝至越州十一月丁卯下詔回浙
西己巳帝發越州癸酉帝如明州十二月己丑帝乘樓
船次定海縣給行在諸軍雪寒錢癸巳帝次昌國縣庚
子移幸温州
老學庵筆記建炎初大駕駐蹕南京揚州而東京置
留守則百司庶府為二其一曰在京某司其一曰行
在某司其後大駕幸建康會稽而六宫往江西則亦
分為二曰行在某司行宫某司已而大駕幸建康六
宫留臨安則建康為行在臨安為行宫今東京阻隔
而臨安官司猶曰行在某司示不忘恢復也建炎
三年春車駕倉卒南渡駐蹕於杭有侍臣召對者既
對所陳劄子首曰恭維陛下歲二月東巡狩至於錢
塘吕相頤浩見之笑曰秀才家識甚好惡
文獻通考紹興元年十一月詔以紹興駐蹕日久漕運
艱梗兵軍薪水不便可移蹕臨安府二年正月車駕至
臨安府駐蹕七年二月車駕自平江進發次鎮江三
月至建康府駐蹕八年二月車駕自建康府進發至
臨安府還宫三十一年車駕自臨安府進發視師次
臨平鎮三十二年正月車駕次建康府二月車駕
自建康府回臨安
蕙田案宋自南渡以後播遷海澨但可謂之
臨幸不得謂之巡狩但以一代典禮攸關姑
采附焉亦春秋天王下狩河陽之意爾
右宋
遼史營衞志遼國盡有大漠浸包長城之境因宜為治
秋冬違寒春夏避暑隨水草就畋漁歲以為常四時各
有行在之所謂之巴納春巴納曰鴨子河濼皇帝正月
上旬起牙帳約六十日方至天鵝未至卓帳冰上鑿水
取魚冰泮乃縦鷹鶻捕鵝雁晨出暮歸從事弋獵鴨子
河濼東西二十里南北三十里在長春州東北三十五
里四面皆沙堝多榆柳杏林皇帝每至侍御皆服墨綠
色衣各備連鎚一柄鷹食一器刺鵝錐一枚於濼周圍
相去各五七步排立皇帝冠巾衣時服繫玉束帶於上
風望之有鵝之處舉旗探騎馳報遠泊鳴鼓鵝驚騰起
左右圍騎皆舉幟麾之五方擎進海東青鶻拜授皇帝
放之鶻擒鵝墜勢力不加排立近者舉錐刺鵝取腦以
飼鶻救鶻人例賞銀絹皇帝得頭鵝薦廟羣臣各獻酒
果舉樂更相酬酢致賀語皆插鵝毛於首以為樂賜從
人酒遍散其毛弋獵結網釣春盡乃還夏巴納無常所
多在托囉山道宗每歲先幸黑山拜聖宗興宗陵賞金
蓮乃幸子河避暑托囉山在黑山東北三百里近饅頭
山黑山在慶州北十三里上有池池中有金蓮子河在
托爾山東北三百里懷州西山有清涼殿亦為行幸避
暑之所四月中旬起牙帳卜吉地為納凉所五月末旬
六月上旬至居五旬與北南臣僚議國事暇日遊獵七
月十旬乃去秋巴納曰伏虎林七月中旬自納凉處起
牙帳入山射鹿及虎林在永州西北五十里常有虎據
林傷害居民畜牧景宗領數騎獵焉虎伏草際戰慄不
敢仰視上舍之因號伏虎林每歲車駕至皇族而下分
布濼水側伺夜將半鹿飲鹽水令獵人吹角效鹿鳴既
集而射之謂之䑛鹻鹿又名呼鹿冬巴納曰廣平淀在
永州東南三十里本名白馬淀東西二十餘里南北十
餘里地甚坦夷四望皆沙磧木多榆柳其地饒沙冬月
稍暖牙帳多於此坐冬與南北大臣會議國事時出校
獵兼受南宋及諸國禮貢皇帝牙帳以槍為硬寨用毛
繩連繫每槍下黑氊傘一以芘衞士風雪槍外小氊帳
一層每帳五人各執兵仗為禁圍南有省方殿殿北約
二里曰夀寧殿皆木柱竹榱以氊為蓋彩繪韜柱錦為
壁衣加緋繡額又以黃布繡龍為地幛窗槅皆以氊為
之傅以黃油絹基高尺餘兩廂廊廡亦以氊蓋無門戶
省方殿北有鹿皮帳帳次北有八方公用殿夀寧殿北
有長春帳衞以梗寨宫用契丹兵四千人每日輪番千
人祗直禁圍外卓槍為寨夜則拔槍移卓御寢帳周圍
拒馬外設鋪𫝊鈴宿衞每歲四時周而復始
文昌雜錄北國謂住坐處曰巴納四時皆然如春巴
納之類是也不曉其義近者彼國中書舍人王師儒
來修祭奠余充接伴使因以問師儒答云是契丹家
語猶言行在也
太祖本紀太祖三年春正月幸遼東
太宗本紀天顯三年夏四月戊寅東巡四年夏六月
己酉西巡己未選輕騎數千獵近山癸亥駐蹕凉陘秋
七月庚辰觀市曲赦繫囚甲午祀太祖而東八月辛丑
至自凉陘九月庚午如南京戊寅祠木葉山癸巳至南
京冬十二月戊午至自南京七年冬十二月丁巳西
狩駐蹕平地松林
會同元年春二月戊戌幸遼河東三月壬戌將東幸三
尅言農務方興請減輜重促還朝從之三年春三月
己巳如南京壬申次石嶺庚寅詔扈從擾民者從軍律
甲午幸薊州乙未晉及南唐各遣使來覲夏四月庚子
至燕備法駕入自拱辰門御元和殿行入閤禮六月壬
寅駕發燕京癸丑次奉聖州
聖宗本紀統和元年秋八月戊子上西巡癸巳遂幸懷
州九月辛酉幸祖州壬戌還上京三年秋七月甲寅
東幸丙寅駐蹕土河以暴漲命造船橋明日乘步輦出
聽政八月丁丑次藁城庚辰至顯州辛巳幸乾州觀新
宫辛丑西幸閏九月丙子行次海上戊戌駐蹕通古山
四年冬十一月乙卯幸南京戊午以南院大王留寧
言復南院都民今年租賦十三年春正月壬子幸延
芳淀庚申詔諸道觀農十五年夏四月己酉幸南京
己未如炭山清暑秋九月庚午幸饒州冬十一月丙戌
幸顯州十二月己酉駐蹕馳山
開泰四年十二月南巡海徼還幸顯州
太平五年秋九月駐蹕南京是歲燕民以年穀豐熟車
駕臨幸争以土物來獻上禮高年惠鰥寡賜酺飲至夕
六街燈火如晝士庶嬉遊上亦微行觀之
右遼
金史太宗本紀天會八年七月丁卯上如東京十月乙
亥上至自東京十年十月上如興中府十二月上至
自興中府
熙宗本紀天眷元年二月壬戌上如約羅春水乙丑幸
天開殿六月戊午上至自天開殿三年四月丁卯上
如燕京九月戊申上至燕京己酉親享太祖廟
皇統二年二月丁卯上如天開殿三月辛丑還自天開
殿四年二月癸未上如東京丙申次百泊河春水五
月辛亥朔次薰風殿九月乙酉上如東京壬子畋於沙
河射虎𫉬之十月辛酉詔薰風殿二十里内及巡幸所
過五里内並復一歲十二月甲午至東京五年二月
乙未次濟州春水三月戊辰次天開殿八月戊戌發天
開殿九月庚申至自東京
程寀𫝊寀熙宗時歴翰林待制兼右諫議大夫上疏
其略曰古者天子皆有巡狩無非事者或省察風俗
或審理冤獄或問民疾苦宣布德澤皆巡狩之名也
國家肇興誠恐郡國新民棄本逐末習舊染之汚奢
侈詐偽或有不明之獄僭濫之刑或力役無時四民
失業今鑾輿省方將憲古行事臣願天心洞照委之
長貳釐整風俗或置匭匣以申冤枉或遣使郡國問
民無告皆古巡狩之事昔漢昭帝問疾苦光武求民
瘼如此則和氣通天下丕平可坐而待也疏奏上嘉
納之
八年二月乙卯上如天開殿四月庚戌至自天開殿
海陵本紀天德四年四月壬辰上自泰州如凉陘五月
乙卯次臨潢府六月甲子朔駐綿山八月丙子次於都勒
斡九月甲午次中京
貞元元年二月庚申上自中京如燕京三月辛亥上至
燕京初備法駕二年三月丙戌幸大興府
正隆六年二月癸亥發中都丙寅次安肅州三月癸巳
次河南府因出獵幸汝州温湯視行宫地自中都至河
南所過麥皆為空復禁扈從毋輒離次及遊賞飲酒犯
者罪皆死而莫有從者四月丁卯次温湯誡扈從毋輒
過汝水上
世宗本紀大定元年十一月辛巳以如中都期日詔羣
臣壬午詔中都都轉運使左淵曰凡宫殿張設毋得增
置毋役一夫以擾百姓但謹圍禁嚴出入而已己丑如
中都次小口使中都留守宗憲先往壬辰次梁魚務丙
申次義州十二月乙卯次三河縣丙辰次通州丁巳至
中都壬戌詔軍士自東京扈從至京師者復三年四
年正月丁酉如安州春水壬寅至安州大雪詔扈從人
舍民家者人日支錢一百與其主二月丁巳免安州今
年賦役及保塞縣御城邊吳二村凡扈從人常止其家
者亦復一年辛酉獵於高陽之北庚午還都六年三
月甲寅上如西京庚申次歸化州西京留守唐古德温
上謁戊辰至酉京五月戊申幸華嚴寺觀故遼諸帝銅
像詔主僧謹視之壬子詔雲中大同縣及警巡院給復
一年壬戌詔將幸銀山諸扈從軍士賜錢五萬貫有敢
損苗稼者並償之六月丙戌發自西京庚子獵於銀山
七月辛酉次三叉口八月辛未朔次凉陘庚辰獵於望
雲之南山九月辛丑朔至自西京七年九月庚寅次
保州詔修起居注王大祈察訪所經過州縣官十月乙
未朔上謂侍臣曰近聞朕所幸郡邑會宴寢堂宇後皆
避之此甚無謂可宣諭仍令舊居止戊申還都八年
五月乙丑上如凉陘七月己卯次三叉口上諭點檢司
曰沿路禾稼甚佳其扈從人少有蹂踐則當汝罪八月
乙酉至自凉陘十二年五月癸酉上如百花川甲戌
命賑山東東路和掄明安民飢丁丑次阻居久旱而
雨戊寅觀稼禁扈從蹂踐民田禁百官及承應人不得
服純黃油衣癸未諭宰臣曰朕每次舍凡秣馬之具皆
假于民間多亡失不還其主此彈壓官不職可擇人代
之所過即令詢問但亡失民間什物並償其直乙酉詔
給西北路人戶口牛六月甲寅如金蓮川九月丙子至
自金蓮川十四年五月甲午如金蓮川八月丁巳次
珠勒實日中白龍見御帳東小港中須臾乘雲雷而去
九月丁亥還都十八年正月壬戌如春水二月丙寅
朔次管壯丙子次華港己丑還宫四月己巳上謂宰臣
曰朕巡幸所至必令體訪官吏誠否向玉田知主簿舒
穆嚕乃能吏也可授本縣令五月丙午上如金蓮川八
月乙巳至自金蓮川二十年正月己巳如春水丙子
幸石城縣行宫丁丑以玉田縣行宫之地偏林為御林
大淀濼為長春淀二月丁未還都二十二年三月甲
申諭戶部今歲行幸山後所須並不得取之民間雖所
用人夫並以官錢和雇違者杖八十罷職四月甲子上
如金蓮川九月戊寅至自金蓮川二十三年正月壬
午如春水詔夾道三十里内被役之民與免今年租稅
仍給傭直二月乙巳還都二十四年三月壬寅如上
京四月庚申次廣寧府丙寅次東京丁卯給復東京百
里内夏秋税租一年在城隨關年七十者補一官曲赦
百里内犯徒二年以下罪乙酉觀漁于混同江五月己
丑至上京居于光興宫戊戌宴于皇武殿上謂宗戚曰
朕思故鄉積有日矣今既至此可極歡飲君臣同之賜
諸王妃主宰執百官命婦各有差宗戚皆霑醉起舞竟
日乃罷六月辛酉幸安春水臨漪亭壬戌閱馬于綠
野淀七月己未上謂宰臣曰天子巡狩當舉善罰惡凡
士民之孝弟婣睦者舉而用之其不顧廉恥無行之人
則教戒之不悛者則加懲罰丙午獵于勃海淀八月乙
亥詔免上京今年市税
續文獻通考時世宗將幸上京大理司直路伯達上
書諫曰人君以四海為家豈獨舊邦是思空京師而
事遠遊非慎重之道也書奏不報後薛王府掾梁襄
上疏極諫曰金蓮川在重山之北地積隂冷五穀不
殖郡縣難建蓋自古極邊荒棄之壤也氣殊候異中
夏降霜一日之間寒暑交至特與上京中都不同尤
非聖躬將攝之所凡奉養之具無不遠勞飛輓越山
踰險其費數倍至於頓舍之處車騎闐塞主客不分
牛馬風逸以難收臧𫉬逋逃而莫得奪攘蹂躪未易
禁止公卿百官衞士富者車帳僅容貧者穴居露處
輿臺皂隷不免困踣饑不得食寒不得衣一夫致疾
染及衆人夭傷無辜何異刃殺此特細故耳有大于
此者臣聞高城浚池深居邃禁帝王之藩籬也壯士
健馬堅甲利兵帝王之爪牙也今行宫之所無有高
殿廣宇城池之固是廢其藩籬也掛甲常坐之馬日
暴雨蝕臣知其必羸瘠矣禦侮待用之軍穴居野處
冷啖寒眠臣知其必疲瘵矣衞官周廬纔容數人一
旦霖潦積旬衣甲弓刀霑濕柔脆豈堪為用是失其
爪牙也神龍不可以失所人主不可以輕行雖陛下
悦以使人勞而不怨豈若不勞為愈人君者不可恃
人無異謀要在處已無憂患之地耳燕都地處雄要
北倚山險南壓區夏若坐堂皇俯視庭宇本地所生
人馬勇勁方遼雖小止以得燕故能控制南北坐致
宋幣燕蓋京都之選首也况今又有宫闕井邑之繁
麗倉廪府庫之充實百官僚屬皆處其内非曩日之
陪京也居庸古北松亭榆林等關東西千里山峻相
連近在都畿易於據守陛下舍此而他往倘有内隙
乘之臣甚懼焉議者謂往年遼國之君春水秋山冬
夏巴納舊人喜談之以為真得快樂之趣陛下效之
耳臣謂三代之政今有不可行者况遼之過舉哉且
遼之基業根本在山北之臨潢其所遊不過臨潢之
旁儀物殊簡輜重不多隔三五歲方一行非歲歲如
此也本朝皇業根本在山南之燕豈可舍燕而之山
北乎上京之人棟宇是居不便遷徙方今幅員萬里
惟奉一君承平日久制度殊異文物增廣輜重浩穰
隨駕生聚殆逾百萬如何歲歲而行以一身之樂歲
使百萬之人困于役傷于財陛下其忍之歟世宗納
之遂為罷行
章宗本紀明昌五年四月乙卯幸景明宫五月庚午次
烏蘇薩巴六月壬辰如冰井己亥出獵登呼圖哩巴山酹
酒再拜曹王永升以下進酒丙午曲赦西北路己未如
香沙秋山七月戊辰獵于和齊寬一發貫雙鹿是日𫉬
鹿二百二十二賜扈從官有差辛巳次羅衮呼實布是
日上親射𫉬黃羊四百七十一乙酉次冰井丙戌以天
夀節宴樞光殿凡從官及承應人遇覃恩遷秩者並受
宣勅于殿前八月辛亥至自景明宫六年正月壬辰
如春水二月庚午至自春水九月辛卯如秋山十月丙
辰至自秋山丁巳以歲幸春水秋山五日一進起居表
自今可十日一進
承安五年正月丙申如春水辛丑諭檢點司車駕所至
仍令百姓市易二月辛未至自春水
泰和二年五月壬戌諭有司曰金井巴納不過二三日
留朕之所止一凉厦足矣若加修治徒費人力其藩籬
不急之處用圍幕可也己巳勅御史臺京師拜廟及巡
幸所過州縣止令灑掃不許以黃土覆道違者糾之
五年正月丁卯如光春宫春水乙亥詔有司自泰和三
年郡縣三經行幸民嘗供億者賜今年租税之半丁丑
次霸州二月己亥如建春宫三月庚申還宫
宣宗本紀貞祐二年四月乙卯尚書省奏巡幸南京詔
從之壬午車駕發中都丙戌次定興禁有司扈從蹂踐
民田丁亥次安肅州癸巳次中山府勅扈從軍所踐禾
稼計直酬之六月癸丑次内丘縣戊午次彰德曲赦其
境内庚午次鉅橋鎮壬戌次宜村秋七月車駕至南京
右金
元史世宗本紀中統元年冬十月戊午車駕駐錫衮之
地命給官錢雇在京橐駞運米萬石輸行在所十二月
乙巳帝至自和林駐蹕燕京近郊二年春二月丙午
車駕幸開平詔減免民間差發罷守隘諸軍秦蜀行省
借民錢給軍以今年税賦償之免平陽太原軍站戶重
科租税四年春二月甲子車駕幸開平秋八月壬申
車駕至自上都
至元元年春二月癸酉車駕幸上都詔諸路總管史權
等二十三人赴上都大朝會弛邊城軍器之禁九月辛
巳車駕至自上都四年春二月車駕幸上都秋九月
車駕至自上都
續文獻通考至元三十一年九月聖誕節帝駐蹕三部
落受百官朝賀時監察御史崔敬疏言太祖以上都為
清暑之地車駕行幸歲以為常閤有大安殿有鴻禧睿
思所以保養聖躬適起居之宜存畏敬之心也今實喇
鄂爾多乃先皇帝所以備宴遊非常時臨御之所陛下
方以孝治天下屢降德音祗行宗廟親祀之禮雖動植
無知罔不歡悦而國家多故天道變更臣備員風紀以
言為職願大駕還大内居深宫嚴宿衞與宰臣謀治道
萬幾之暇則命經筵進講究古今盛衰之由緝熙聖學
乃宗廟之福也
元史成宗本紀元貞元年春二月丁酉車駕幸上都秋
九月甲戌帝至自上都
大德三年春二月癸丑朔車駕幸柳林庚辰幸上都秋
九月癸未聖誕節駐蹕古柵受諸王百官賀乙亥車駕
還大都
續文獻通考成宗時每歲或二月三月車駕幸上都
至九月或十月還大都
武宗本紀至大元年春三月戊寅車駕幸上都秋九月
乙亥車駕至自上都
仁宗本紀至大四年閏七月甲辰車駕將還大都太后
以秋稼方盛勿令鷹坊駞人衞士先往庶免害稼擾民
敕禁止之
英宗本紀至治元年春三月辛巳車駕幸上都秋八月
車駕駐蹕興和左右以寒甚請還京師帝曰兵以牛馬
為重民以稼穡為本朕遲留蓋欲馬得芻牧民得刈穫
一舉兩得何計乎寒九月丙子駐蹕昂固嶺丁酉車駕
還大都二年春三月丁酉幸柳林夏四月戊戌朔車
駕幸上都五月甲申車駕幸五臺山六月丁卯朔車駕
至五臺山禁扈從宿衞毋踐民禾秋七月車駕至應州
三年春三月壬辰朔車駕幸上都秋八月癸亥車駕
南還駐蹕南坡
續文獻通考至治時每歲幸上都如仁宗
泰定帝本紀泰定元年夏四月甲子車駕幸上都秋八
月車駕至大都三年春二月甲辰車駕幸上都秋七
月甲辰車駕發上都禁車騎踐民禾九月庚申車駕至
大都四年春二月壬午狩于漷州三月壬戌車駕幸
上都秋閏九月車駕至大都
續文獻通考泰定時每歲幸上都如英宗
文宗本紀至順元年夏五月戊辰車駕發大都次大口
己巳次龍虎臺六月丙戌大駕至上都秋閏七月大駕
將還勅上都兵馬司官二員率兵士由偏嶺至明安巡
邏以防盜賊丁酉大駕發上都八月己未大駕至京師
續文獻通考至順元年樞密院臣言每歲大駕幸上都
發各衞軍士千五百人扈從又發諸衞護軍萬五千人
以駐山後蒙古軍三千人駐官山以守關梁乞如舊數
調遣以俟來年從之三年夏五月庚寅大駕發大都
時巡于上都
元史順帝本紀元統二年夏四月車駕時巡上都秋九
月辛卯車駕還自上都
至元元年夏五月戊子車駕時巡上都遣使者謁曲阜
孔子廟致祭秋九月庚辰朔車駕駐鄂和嶺二年夏
四月戊戌車駕時巡上都秋九月戊辰車駕還自上都
三年夏四月己卯車駕時巡上都秋七月丙午車駕
幸實喇鄂爾多丁未車駕幸龍岡灑馬乳以祭八月車
駕至自上都
至正元年夏四月車駕時巡上都秋八月車駕至自上
都
右元
明會典永樂六年改定巡狩儀注一詔諸司及鎮守
官知會一禮部預行各處凡有重事并四夷來朝俱
達行在所仍具本啟聞其餘事務奏啟俱達京師啟聞
施行事有疑礙者在京合該衙門具奏取自上裁凡進
拜表箋表文達行在所箋文達京師一禮部預行經
過所在軍民衙門俟車駕至官吏生員耆老朝見及預
行北京畿内文武衙門令掌印官俟車駕至朝見一
祭祀車駕將發奏告天地社稷太廟孝陵祭大江旗纛
等神軷祭於承天門其經過處所滁州遣官祭滁陽王
泗州遣官祭祖陵鳳陽祭皇陵祭淮闕里遣官祭先師
孔子望祭泰山沿途古先聖賢忠臣烈士祠墳禮部預
期奏聞遣官致祭將至北京境上設壇祭北京山川等
神車駕至北京奏告天地祭告境内山川等神一扈
從在京馬步軍五萬人内馬軍一萬步軍四萬馬軍五
千步軍五千充駕前軍餘馬軍五千步軍三萬五千分
五軍率領每軍馬軍一千步軍七千以都指揮指揮千
百戶管領錦衣衞仍選將軍五百人校尉二千五百人
力士二千人一侍從五府都督各一員首領官一員
吏六人吏部堂上官一員文選等四司官五員辦事官
二十員歴事監生四十人人材五十人吏十人戶部堂
上官一員北京等十二司官十三員辦事官十員吏二
十四人禮部堂上官二員儀制等四司官七員辦事官
十員吏十二人鑄印局官一員吏一人匠六人兵部堂
上官一員武選等四司官七員辦事官五員吏十五人
刑部堂上官一員浙江等十二司官十二員辦事官五
員吏十三人工部堂上官二員營繕等四司官十員辦
事官二十員吏十五人都察院堂上官一員浙江等十
二道監察御史二十四員辦事官五員吏二十四人通
政司堂上官二員首領官一員吏六人大理寺堂上官
一員左右寺官六員吏十人太常寺堂上官二員首領
官一員吏二人贊禮郎四員協律郎一員司樂一員樂
舞生二十人厨子五十人光禄寺堂上官三員首領官
一員署官十七員辦事官六員吏三人厨子一千人鴻
臚寺堂上官四員首領官一員序班四十員鳴贊四員
及通曉夷語者斟酌帶去翰林院内閣官三員侍講修
撰典籍等官六員書制勅秀才八人及譯寫四夷文字
監生十三人尚寳司官二員吏科給事中三員戶科給
事中三員禮科給事中三員中書舍人四員寫誥秀才
五人行人司行人十員太醫院堂上官二員生藥庫官
一員醫士摘選十分之二吏三人欽天監官三員天文
生十五人教坊司奉鑾韶舞司樂各一員俳長色長樂
工斟酌用之一扈從文武官軍人等陸路文武官員
人等寫制誥秀才譯字監生緊用供應醫士天文生及
各厨役人等俱給馬騾驢匹官給外脚力驢給鈔六十
錠自備辦事官監生人才吏典及醫士厨役等非緊用
者人給脚力鈔二十錠隨伍官員將軍校尉力士旗軍
每二人給驢一匹如不敷亦給鈔六十錠自備水路俱
應付船隻遇陸路應付車輛一緣途各站每站增馬
二十匹令附近衞所馬軍内差撥仍令附近有司備車
一百輛無車之處起夫五百人聽候一經過處所支
給糧草扈從官員人等人日給行糧二升馬日給料四
升草一束驢料一升草一束一車駕將發宴在京文
武羣臣賜扈從文武官員軍校人等鈔五十錠侯四十
錠伯三十錠一品二品二十錠三品四品十五錠五品
十二錠六品七品十錠八品九品八錠未入流及辦事
官將軍總小旗人鈔七錠將軍及各衞總小旗人鈔六
錠監生秀才吏典人材醫士樂舞生軍校力士厨子工
匠人鈔五錠軍伴皂隷樂工人等人鈔四錠在外衞所
扈從及各處駐劄官軍依京衞官軍例給賞一車駕
至北京宴文武羣臣耆老賜官員人等及命婦鈔其嘗
守城命婦論次行賞一恭遇萬夀聖節公侯駙馬伯
文武官四品以上近侍官及監察御史預宴五品以下
并辦事官監生秀才吏典軍民工匠人等依例賜鈔一
錠一五軍六部都察院大理寺錦衣衞各鑄印信通
政司鴻臚寺鑄關防一扈從官員有牙牌者隨身懸
帶以憑關防出入一經過郡縣分遣廷臣考覈守令
賢否即加黜陟分令給事中監察御史存問高年賜幣
帛酒肉一經過鳳陽陵戶及親戚人賜鈔六錠耆老
迎見者人鈔三錠泗州陵戶親戚耆老迎見者賞如之
續文獻通考永樂六年八月丙戌詔明年二月巡北京
七年正月命學士胡廣諭德楊榮金幼孜修撰王英
等扈從二月上啟行命皇太子監國三月車駕至北京
御奉天殿受朝賀八年十月丁酉車駕發北京十一
月癸亥朔冬至車駕還京十一年二月上巡幸北京
皇太孫從十五年三月壬子上巡北京皇太子監國
命胡廣楊榮金幼孜扈從
宣德五年九月車駕巡近郊冬十月丙子車駕發京師
駐蹕玉河諭成國公等曰今農收雖畢而禾稼在場民
間公私之費皆出于此扈從官軍不許入民家有所求
索違者處以重刑其申令各營悉知之壬午駐蹕雷家
站召學士楊士竒楊榮金幼孜楊溥問曰唐太宗過此
非征遼時乎衆對曰然上曰太宗恃其英武而勤遠略
此行所喪不少帝王之鑒戒也又問此山崩于順帝時
人率謂元亡之徵卿等以為如何衆對曰順帝自是亡
國之主雖山不崩國亦亡上曰此言正合朕意昔聖帝
明王之世未嘗無灾異大抵國之存亡係其君德之仁
與不仁而已戊子回鑾駐泥河壬辰車駕至京師九
年九月上將率師巡邊命蹇義楊士竒楊榮胡濙楊溥
吳中等扈從癸未車駕發京師丁酉駐蹕洗馬嶺庚子
回鑾
正德十二年八月上出居庸關至懷來宣府等處游獵
邊將江彬輩導之也先是彬與邊將許泰劉暉等皆有
寵于上賜姓朱氏號曰外四家上在豹房同卧起狎近
而彬寵尤盛屢導上出宫游戲近郊至居庸關巡關御
史張欽閉關上疏不聽遂遠出關外楊廷和等累疏請
回鑾九月上幸大同獵陽和
明史世宗本紀嘉靖十八年二月乙卯幸承天辛酉次
真定望于北嶽丁卯次衞輝三月己巳渡河祭大河之
神辛未次鈞州望于中嶽庚辰至承天戊子御龍虎殿
受賀詔赦天下給復承天二年免湖廣明年田賦五之
二畿内河南三之一夏四月壬子至自承天甲子幸大
峪山丙寅還宫
明會典嘉靖十八年南巡儀注一先期上親奏告皇
天于元極寳殿同日告聞皇祖太廟皇考睿宗廟遣官
分告北郊成祖列聖羣廟大社稷帝社稷朝日夕月天
神地祗用祭服太常寺備脯醢酒果翰林院撰告文
一軷祭於起承天門遣官祭旗纛之神用牲醴制帛三
獻如常儀一駕發出正陽中門后妃輦轎後隨錦衣
衞設欽製武陳駕備輦輿儀仗等項扈行本衞選精壯
旗校八千人内以六千人專管擡奉上座輿輦二千人
專管擺執駕儀及一應正直巡綽𫝊宣等用選委千百
戶一百二十員分投管理各分撥班接替行太僕寺調
取寄養馬三千匹兌給各旗校更迭騎坐以錦衣衞指
揮充前驅使領千百戶等官先往肅清道路簡命武職
重臣二員留守京城兵部尚書一員參贊機務各請勅
行事以文職大臣一員總督整飭宣大等處軍務一員
提督薊州山海關等處地方邊備文職重臣一員充行
邊使往遼東薊宣大雁門固原等九邊閱視兵備戶部
齎銀隨去勞賞官軍各請勅行事兵部奏請皇城四門
京城九門大明門外兩邊守門文武大臣各一員坐邊
官侯伯二員增設守門官軍用科道官點閘京城内外
巡捕官軍行團營再選有馬官軍三千員名分為兩班
酌𣲖五城地方與同舊有官軍巡邊仍選委坐營官及
各提督把總等官晝夜巡捕安定德勝門各土城門外
及鄭村壩大黃莊居庸關白羊口六處地方該營揀選
有馬官軍每處一千員名分為兩班輪流下營防守安
定德勝門土城各用東西官廳正總兵官一員其餘各
用參將一員統領下營紫荆倒馬二關保定撫鎮官揀
選精銳有馬官軍每關一千員名分為兩班每月輪流
下營把守各委坐營官一員統領一兵部於團營東
西官廳御馬監勇士内揀扈駕官軍六千員名給兊馬
匹内執武陳駕儀一千人總兵官一員領之駕前後各
二千人參將二員領之駕左右各五百人翼駕行左右
副參將領之及行文沿途撫鎮等官調撥兵馬屯駐扈
駕先期戶部請勅命侍郎一員率屬官六員帶領太倉
銀三十餘萬兩前去沿途整理官軍糧料工部請勅差
郎中一員同内官監督理沿途橋道及行宫蓆殿禮部
行南北直隸浙江等十三布政司凡有要緊重事俱達
行在所奏聞其餘事務俱達在京通政使司照常封進
各該衙門啟請皇太子令旨行其事有疑礙者各差人
赴行在所奏取旨各處拜進表箋除歲例等項赴在京
禮部照常類收啟請司禮監官捧進其特賀大禮不係
常典者原差人恭詣行在投進一扈從官五府堂上
官各一員首領官各一員吏各一人吏部堂上官一員
文選等四司官各一員辦事官六員吏六人戶部堂上
官二員浙江等十三司官各一員辦事官二員吏十三
人禮部堂上官二員儀制等四司官共六員鑄印局官
一員辦事官六員儒士三人吏十二人鑄印匠四人兵
部堂上官一員武選等四司官共六員辦事官一員吏
六人刑部堂上官一員浙江等十三司官各一員辦事
官一員吏十三人工部堂上官二員營繕等四司官共
十員辦事官二員吏十人都察院堂上官二員浙江等
十三道監察御史各二員辦事官四員吏十三人通政
司堂上官二員首領官一員辦事官二員吏二人大理
寺堂上官一員左右寺官二員辦事官二員吏二人太
常寺堂上官六員首領官二員屬官十員吏一人執事
人役四十人厨役三十人光禄寺堂上官二員四署官
四員吏四人厨役二百人太僕寺堂上官一員首領官
一員吏一人鴻臚寺堂上官俱從司儀司賓各一員鳴
贊四員序班十六員通事四員翰林院堂上并講讀等
官四員制勅誥勅二房官共二十員譯字官生四人吏
十人尚寳司官四員吏一人六科給事十二員吏六人
中書舍人一員吏一人行人司行人十員吏三人太醫
院堂上官五員御醫吏目八員聖濟殿醫士選帶三分
之一吏二人欽天監堂上官一員博士等官八員天文
生隂陽人共十人吏一人教坊司奉鑾韶舞司樂八員
俳色長樂工二百人扈從文武内外官及各項人役合
用夫馬驢騾車輛廪給口糧各項應付事宜兵部定擬
奏請轉行在外有司一體應付内府印綬監收貯先年
行在衙門印信關防禮部領出給付各扈從官使用尚
寳司給領文武字樣牙牌一駕發留守大臣率在京
文武衙門官員各俱吉服先期赴宣武門外彰義關候
送駕過退扈從官分程先發在途免朝參候駕惟禮兵
二部鴻臚寺太常寺科道糾儀官從行光禄寺隨路預
辦御膳酒飯供具凡遇行宫進膳處所各該撫按守巡
兵備等官選委精壯官軍披帶盔甲器械拱衞乘輿不
許諠譁錯亂違者聽錦衣衞即時具奏挐問其扈駕官
軍戶部給散行糧工部辦鍋竈不許分外索害有司及
入民人舍混擾違者許被害等人赴撫按衙門告治仍
行隨駕緝事官校訪挐重治各該軍衞有司不許分外
科斂違者聽撫按官體訪指實參究重治各衙門跟隨
吏書人等各照兵部原行關文於軍衞有司驛遞衙門
應付不許分外多索其應付衙門亦要即時應付毋得
遲悞違者俱赴所在官司告治經過駐劄地方原有商
賈店舖開賣飯食等物照常市貿不許躱避亦不許從
駕人員用強輕價勒買違者許被害人即時告治兵部
咨行各該巡撫官預先出給榜文曉諭一經過處所
真定望祭北嶽恒山之神用牛犢羊豕上具常服行禮
如常儀五府九卿巡撫大臣吉服陪拜衞輝遣官祭濟
瀆之神用太牢鈞州望祭中嶽嵩山之神滎澤祭河神
俱用太牢行禮如北嶽南陽遣官祭武當山之神用牲
犢沿途古帝王聖賢忠臣烈士祠墓禮部查訪預期奏
聞遣官致祭帝王用太牢次用少牢又次脯醢酒果凡
祭翰林院撰祭文一各處撫按并三司官俱於所屬
境上候駕先赴行在鴻臚報名駕至行宫各具吉服朝
見所過府衞州縣官吏生員耆老人等俱於三十里外
候迎道旁跪叩頭駕過退駕至行宫鴻臚寺引見俱行
五拜三叩頭禮一各處近路王府許親王具常服預
先出城候駕其餘宗室俱不許擅離府出近一親王
迎接先期命文武大臣侍於途王於道傍拱立文武大
臣下馬侍上左右禮部尚書跪奏某王某恭迎聖駕見
内侍官引王至駕前跪行叩頭禮禮部尚書進立於上
前候旨承旨訖起立𫝊旨示王隨至行宫上入少憩王
具冕服欽定文武大臣於殿内左右侍從官於丹墀東
西侍班候上陞座鴻臚寺官引王由殿左門入至拜位
贊行五拜三叩頭禮畢上命賜宴内侍官引王於别次
少候從官叩頭如常儀王宴畢遣大臣伴送回府駕還
先以書止諸王勿煩出送一上臨舊宫恭詣皇考睿
宗獻皇帝謁告(儀具祠祭司)越四日行祭告皇天禮於龍飛
殿丹陛奉皇考睿宗獻皇帝配是日上更皮弁服詣國
社壇及山川壇行告祭禮次日恭謁顯陵(儀見祠祭司)次日
從駕官上表賀遂頒詔前期一日鴻臚寺陳設表案詔
案於龍飛殿中錦衣衞設隨駕朝儀及迎詔綵輿香亭
於丹墀教坊司設中和韶樂百官各具朝服地方官吏
師生耆老人等俱隨班行禮是日早鳴鐘鼓上具冕服
御後殿執事官行禮畢上陞殿鳴鞭欽天監官唱時鴻
臚寺贊入班贊四拜興平身唱宣表宣表官宣訖贊俯
伏興四拜興贊頒詔翰林院官捧詔授禮書禮書捧詔
置雲盤内叩頭興由殿中門出置綵輿内錦衣衞官校
舉輿教坊鼓樂前導百官趨出候於龍飛門外鴻臚寺
贊入班行四拜禮贊跪宣讀詔畢贊俯伏興搢笏贊舞
蹈山呼出笏贊四拜興平身禮畢禮部尚書捧詔出謄
黃奏差行人等官頒行天下一聖駕回京上親奏謝
皇天上帝於元極寳殿同日告謝皇祖太廟皇考睿宗
廟如常儀文武官吏該陪祀者俱具祭服陪拜遣官分
告北郊成祖列聖羣廟大社稷帝社稷朝日夕月天神
地祗太歲旗纛都城隍等神承天門之神俱行禮如初
一百官上表稱賀如常儀
石明
五禮通考卷一百八十
