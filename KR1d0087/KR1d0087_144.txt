五禮通考卷一百三十四
刑部尚書秦蕙田撰
嘉禮七
朝禮
宋史禮志常朝之儀唐以宣政為前殿謂之正衙即古
之内朝也以紫宸為便殿謂之入閤即古之燕朝也外
又有含元殿含元非正至大朝會不御正衙則日見羣
臣百官皆在謂之常恭其後此禮漸廢後唐明宗詔羣
臣每五日一随宰相入見謂之起居宋因其制皇帝日
御垂拱殿文武官日赴文德殿正衙曰常恭宰相一人
押班其朝朔望亦於此殿五日起居則於崇德殿或長
春殿中書門下為班首長春即垂拱也
蕙田案宋志謂古之内朝即治朝也
文獻通考宋朝因唐與五代之制文武官每日赴文明
殿正衙常恭宰相一人押班五日起居即崇德長春二
殿中書門下為班首其長春殿常朝則内侍省都知押
班率内供奉官以下并寄班等先起居次閤門使次三
班使臣(注節度觀察防禦團練刺史等子弟充供奉官侍禁殿直有旨令預内朝起居者)次内
殿當直諸班(殿前指揮使左右班都虞侯以下内殿直散直散指揮散都頭金槍班等)次長
入祗侯東西班殿侍次御前忠佐次殿前都指揮使率
軍校至副指揮使次駙馬都尉(任刺史以上者綴本班)次諸王府
僚次殿前司諸軍使都頭次皇親將軍以下至殿直次
行門指揮使率行門起居(以上並内侍贊謁)如傳宣前殿不坐
即宰相與樞密使文明殿學士三司使翰林樞密直學
士中書舍人三司副使知起居注皇城内監庫藏朝官
諸司使副内殿崇班供奉官侍禁殿直翰林醫官待詔
等同班入(中書舍人乾德後始令赴内朝三司判官太平興國前赴内殿其後罷之止随百官五日)
(起居中書舍人知起居注遇五日起居之時亦各付外朝)次親王次侍衛親軍馬步
軍都指揮使率軍校至副指揮使次使相次節度使次
統軍次兩使留後觀察使次防禦團練使刺史次侍衛
馬軍步軍使都頭起居畢見謝班入如御崇德殿即樞
密使以下先就班俟升坐(諸司使副以下至殿直分東西對立餘皆北向長春殿皆)
(北向)宰相參知政事最後入(以上並閤門贊謁)日止再拜朔望及
三日假即樞密使以下皆舞蹈國初近侍執事之臣皆
赴晩朝後罷之凡早朝宰相樞密宣徽使起居畢同升
殿問聖體宰相奏事樞密宣徽使退候宰相對畢樞密
使復入奏事次三司開封府審刑院(遇百官起居即樞密宣徽使侍立俟)
(左右巡使出即退其崇德殿三司使文明樞密直學士内客省使仍侍立舊三司使奏事副使判官同對其後)
(止副使同之大中祥符九年詔自今有大事許判官同上之)及羣臣以次升殿(大兩省以)
(上領務京師者有公事許即請對自餘受使出入要切者欲面議奏事則先聽進止)其見謝辭官
以次入於庭(出使閑慢及未升朝官或止拜於殿門外自秘書監上將軍觀察使内客省使以上得拜)
(殿前階上及升殿止拜御座前餘皆庭中也)凡見者先之謝次之辭又次之(其班)
(次先宰相次親王次樞密副使參知政事次内職内臣次使三司學士兩省御史臺文武班節使以下次將軍校次雜班)
惟宰相親王使相赴崇德殿即宣徽使通喚餘皆側立
候通再拜舞蹈致詞辭即不舞蹈見即將相升殿問聖
體其賜分物酒食及收進奉物皆舞蹈稱謝(凡收進奉物皆入謝)
幕職州縣官謝辭即判銓官引對兼於殿門外宣辭戒
勵凡國有大慶瑞出師勝捷樞密使率内職軍校入賀
致詞閤門使宣答訖當侍立者升殿次百官入宰相致
詞宣徽使宣答賜酒即預坐官後入作樂送酒如曲宴
之儀
凡視朝退進食訖易服御崇政殿或承明殿先羣臣
告謝(注自諫舍知雜御史以上及帶三司館王府僚屬歴官醫官刺史以上上將軍并𤼵運使轉運)
(使并許焉自非宣制並捧官告勅叙謝其貴近者或賜坐賜茶餘或改章服即謝訖易服又告謝再拜)
次軍頭引見司奏事於殿陛下次三班審官院流内
銓刑部及諸司引見官吏(後詔審官引對京朝官奏課不得過三人差遣不得)
(過五人三使部𨕖人差遣不得過十人)如假日起居辭見畢即移御座
臨軒視事既退復有羣司奏或閱器物之式謂之後
殿再坐
蕙田案宋制每日常參五日起居並稱常朝
文獻通考所云長春殿常朝宋志謂之垂拱
殿起居其實一也
宋史禮志建隆元年八月朔太祖常服御崇元殿設仗
衛文武百官入閤始置待制候對官乃以工部尚書竇
儼待制太常卿邊光範候對仗退賜食廊下
文獻通考五代以來廢正衙立仗而入閤亦希闊不
講至是復行之然御前殿非唐舊矣崇元殿即大慶
殿前殿也待制候對者亦唐制也每正衙待制官兩
員正衙退後又令六品以下於延英候對皆所以備
顧問其後每入閤即有待制次對官後唐天成中廢
至是復行之廊下食起唐貞觀其後常參官每日朝
退賜食謂之廊餐唐末浸廢但於入閤起居日賜食
今循其制
文獻通考建隆三年三月詔内殿起居日令百官以次
轉對限三人為定其封章於閤門通進復鞠躬自奏宣
徽使承旨宣答拜舞而出
宋史禮志乾德四年四月朔帝服通天冠絳紗袍御崇
元殿視朝設金吾仗衛羣臣入閤
文獻通考六年九月始以旬假日御講武殿近臣但赴
早參(宰相以下皆具靴笏諸司使以下皆係鞵)其節假及太祠並如令式處
分
蕙田案宋史禮志原注講武殿又名崇政
宋史禮志開寶九年四月詔旬休日不視事
文獻通考太宗即位旬休日復視事講武殿其後又詔
自今内外百司除舊制給假外每月旬假上已社重午
重陽並休務一日三司開封府事關急速不在此限遇
初寒盛暑大雨雷雪當議放朝
宋史禮志太宗淳化二年十一月詔以十二月朔御文
德殿入閤令史官脩撰楊徽之張洎定為新儀前一日
有司供帳於文德殿(宋初曰文明)是日既明先列文武官於
殿庭之東西百官軍校行軍副使等序班於正衙門外
屏南階下次御史中丞三院御史序立中丞獨穿金吾
班過揖兩班一揖歸本位次監察御史兩員監閤於正
衙門外屏北階上北面立次中書門下文明翰林樞密
直學士兩省官分班立次司天奏辰刻次閤門版奏班
齊皇帝服鞾袍乘輦至長春殿駐輦樞密使以下奏謁
前導至文德殿殿上承旨索扇捲簾皇帝升位扇却儀
鸞使焚香次文武官等拜次司天雞唱次閤門勘契次
閤門使承旨呼四色官喚仗南班有辭謝者再拜先退
中書門下班對揖序立正衙門外屏北階上次翰林學
士兩省官中丞侍御史序立次金吾將軍押細仗入正
衙門後横行拜訖分行上黃道仗随入金吾將軍至龍
墀分班揖訖序立次吏部侍郎執文武班簿入對揖立
次中書門下學士兩省御史臺官入北面拜訖上黃道
將至午階&KR2272;鞾急趨赴丹墀彈奏御史至吏部侍郎南
便落黃道急趨就位起居郎舍人至兵部吏部侍郎後
急趨而進飛至香案前皆揖訖序立次金吾大將軍先
對揖並鞠躬&KR2272;鞾行至折方石位又對揖北行至奏事
石位鞠躬一員奏軍國内外平安倒行就位次引文武
班就位揖訖鞠躬&KR2272;鞾急趨入沙墀次引侍從班横行
宰相祝月起居畢分班序立文武兩班出序立於衙門
外刑法待制官赴監奏位中書門下夾香案侍立兩省
御史臺官學士兵部吏部侍郎金吾將軍監閤御史並
相次出就衙門外立(惟學士立門側北候宰使)中書門下詣香案前
奏曰中書公事臣等已具奏聞訖乃退揖殿出次刑法
官待制官各奏事並宣徽使答訖乃出就班次彈奏官
左右史出閤内失儀者彈紀如式彈奏官失儀起居郎
紀之起居郎失儀閤門使紀之閤門使失儀宣徽使紀
之凡出者皆&KR2272;鞾急趨揖殿次中書門下學士就位閤
門使宣放仗再拜賜廊下食又再拜次閤門使奏閤内
無事文武官出殿上索扇垂簾輦還宫其賜廊下食自
左右勤政門北東西兩廊文東武西以北為上立定中
丞至本位面南一揖乃就坐食至臺史贊乃搢笏食食
訖復贊食畢而罷五月朔命有司增黃麾仗三百五十
人令文武官随中書門下横行起居徙翰林學士位於
參知政事後與節度使分東西揖殿出真宗凡三行之
景德以後其禮不行
揮麈後錄時江南張洎獻状述朝會之制得失明著
其要云今之乾元殿即唐之含元殿也在周為外朝
在唐為大朝冬至元日立全仗朝百國在此殿也今
之文德殿即唐之宣政殿在周為中朝在漢為前殿
在唐為正衙凡朔望起居册拜后妃皇太子王公大
臣對四夷君長試制策科舉人在此殿也昔東晉太
極殿有東西閤唐制紫宸上閤法此制也且人君恭
已南面嚮明而理紫微黃屋至尊至重故巡幸則有
大法駕從之盛御殿則有勾陳羽衛之嚴故雖隻日
常朝亦猶立仗前代謂之入閤儀者盖隻日御紫宸
上閤之時先於宣政殿前立黃麾金吾仗候勘契畢
喚仗即自東西閤門入故謂之入閤今朝廷且以文
德正衙權宜為上閤甚非憲度况國家繼百王之後
天下昇平凡曰憲章咸從損益惟視朝之禮尚自因
循竊見長春殿正與文德殿南北相對殿前地位連
横街亦甚廣博伏請改創此殿作上閤為隻日立仗
視朝之所其崇政殿即唐之延英是也為雙日常時
聽斷之所庶乎臨御之式允協前經今論以入閤儀
注為朝廷非常之禮甚無謂也
蕙田案張洎論入閤之說當矣宋初去五代
未遠故承其悞至熙寧始罷入閤之禮
初羣臣見辭謝皆赴正衙淳化二年知雜御史張郁言
正衙之設謂之外朝凡羣臣辭見及謝先詣正衙見訖
御史臺具官位姓名以報閤門方許入對此國家舊制
也自乾德後始詔先赴中謝後詣正衙而文武官中謝
後次日並赴正衙内諸司遥領刺史閤門通事舍人以
上新授者亦赴正衙辭謝出使急速免衙辭者亦具状
報臺違者罰俸一月其内諸司職官并將校至刺史以
上新授者欲望同百官例赴正衙謝從之
淳化二年詔自今内殿起居日復令常參官二人次對
閤門受其章
太宗本紀淳化三年五月甲午朔御文德殿百官入閤
文獻通考是歲令有司復舉十五條一朝堂行私禮
二跪拜三待漏行立失序四談笑喧嘩五入正衙門
執笏不端六行立遲緩七至班列行立不正八趨拜
失儀九言語微喧十穿班仗十一閤門不即就班十
二無故離位十三廊下食行坐失儀語喧十四不從
正衙門出入十五非公事入中書犯者罰一月俸有
司振舉拒不伏者錄奏乞行貶䧏其後每罰减半
真宗本紀咸平二年八月辛亥御文德殿文武百官入
閤
禮志真宗咸平三年五月朔雨命放仗百官常服起居
於長春殿退詣正衙立班宣制
咸平六年命翰林學士梁顥等詳定閤門儀制成六卷
因上言三司副使序班朝服比品素無定列至道中筵
會在知制誥後郎中前今請同諸司少卿監班位在上
如官至給諫卿監者自如本品朝會大宴随判使赴長
春殿起居引駕其朝會引駕至前殿與諸司使同退
景德二年光祿寺丞錢易言竊覩文德殿常朝班不及
三四十人盖以凡掌職務止赴五日起居頗違舊章望
令並赴朝參乃詔應三館祕書閣尚書省二十四司諸
司寺監朝臣内殿起居外並赴文德殿常參其審刑院
大理寺臺直官開封府判官推官司錄兩縣司天監翰
林天文監倉場庫務等仍免
三年復詔羣臣轉對其在外京官内殿崇班以上候得
替先具民間利害實封於閤門上進方得朝見
大中祥符二年御史知雜趙湘言伏見常參官每日趨
朝多不整肅舊制並早赴待漏院候開内門齊人伏緣
每日迨辰以朝以故後時方入又風雨寒暑即多稱疾
宜令知班驅使官視其入晚者申奏疾者遣醫親視
真宗本紀大中祥符三年閏二月辛亥帝御文德殿羣
臣入閤
禮志大中祥符四年閏三月太常禮院閤門言凖詔同
詳定閤門使李端慤所奏閤門儀制宰臣與親王立班
坐位分左右各為班首宰臣樞密使帶使相或帶郡王
并使相作一行總為中書門下班其親王獨行一班者
凖對爵令兄弟皇子皆封國謂之親王所以他官不可
參綴檢會坐次圖直將宗室使相輒綴親王盖更張之
時未見親王遂致失於講求近見朝拜景靈宫東陽郡
王顥亦綴親王班竊恐未安今所到閤門儀制其合班
宰臣使相在東親王在西分班立又祥符元年晏坐次
圖宰臣王旦與使相石保吉在東寧王元偓舒王元偁
廣陵郡王元儼節度使惟吉在西分班坐其元儼惟吉
是郡王與節度使許綴親王班竊慮當時出自特旨今
來檢尋元初文字不見在先朝只依祥符元年晏坐次
圖親王及帶使相郡王在西為一班臣等參詳請依閤
門儀制親王在西獨為一班宗室郡王帶使相許綴親
王立班坐次即係臨時特旨從之
職官志大中祥符九年正月興利州團練使德文言男
侍禁承顯赴起居請在惟忠子從恪之上時從恪雖姪
行而拜職在前遂詔宗正寺定宗室班圖以聞宗正言
案公式令朝參行立職事同者先爵爵又同者先齒今
請宗子官同而兄叔次弟姪者並虚一位而立
真宗本紀天禧元年秋七月丁未霖雨放朝十二月丙
子嚴寒放朝四年九月己未久雨放朝冬十月戊寅
命依唐制雙日不視事十一月辛未詔自今羣臣五日
於長春殿起居餘隻日視朝於承明殿
禮志天禧四年十月中書門下言唐朝故事五日一開
延英隻日視事雙日不坐方今中外晏寧致刑清簡望
凖舊事三日五日一臨軒聽政隻日視事雙日不坐至
於刑章錢穀事務遣差臣僚除急切大事須面對外餘
並令中書樞密院附奏詔禮儀院詳定雙日前後殿不
坐隻日視事或於長春殿或於承明殿應内殿起居羣
臣並依常日起居餘如中書門下之儀俄又請隻日承
明殿常朝依假日便服視事不鳴鞭詔可
真宗本紀天禧五年冬十月壬子依漢唐故事五日一
受朝遇慶會皇太子押班
仁宗本紀景祐元年九月壬辰百官請隻日御前殿如
先帝故事詔可
宋庠傳庠寶元中以諫議大夫參知政事庠儒雅練
習故事嘗從容論及唐入閤儀庠退而上奏曰入閤
乃有唐隻日於紫宸殿受常朝之儀也唐有大内又
有大明宫宫在大内之東北世謂之東内高宗以後
天子多在大明宫之正南門曰丹鳳門門内第一殿
曰含元殿大朝會則御之第二殿曰宣政殿謂之正
衙朔望大冊拜則御之第三殿曰紫宸殿謂之上閤
亦曰内衙隻日常朝則御之天子坐朝須立仗於正
衙殿或乘輿止御紫宸即喚仗自宣政殿兩門入是
謂東西上閤門也以本朝宫殿視之宣德門唐丹鳳
門也大慶殿唐含元殿也文德殿唐宣政殿也紫宸
殿唐紫宸殿也今欲求入閤本意施於儀典須先立
仗文德庭如天子止御紫宸即喚仗自東西閤門入
如此則差與舊儀合但今之諸殿比於唐制南北不
相對又案唐自中葉以還雙日及非時大臣奏事别
開延英殿若今假日御崇政延和是也乃知唐制無
過坐朝日即為入閤其後正衙立仗因而遂廢甚非
禮也
康定元年六月丙戌詔假日御崇政殿視事如前殿
禮志康定初詔中書樞密三司大節大忌給假一日小
節旬休並後殿奏事前後毋得過五班餘聽後殿對御
厨給食假日崇政殿辰漏上入内進食俟再坐復對
文獻通考英宗治平四年詔御史臺每遇起居日令百
僚轉對御史臺請依閤門儀制輪兩省及文班秩高者
二員於百官起居日轉對若兩省官有充學士待制則
綴樞密班起居内朝臣僚不與詔從之又詔遇轉對日
增二員
神宗即位御史中丞王陶以皇祐編勅宰臣押班儀制
移中書謂天子新即位大臣不應墮廢朝儀不報舊制
祖宗以來日御垂拱殿待制諸司使以上俱赴而百官
班文德殿曰常朝五日皆入曰起居平時宰相垂拱殿
奏事畢赴文德殿押班或日昃未退則閤門傳宣放班
多不復赴王陶以韓琦曾公亮違故事不押班為不恭
劾之琦公亮上表待罪且言唐及五代會要月九開延
英則餘日宰相當押正衙班及延英對日未御内殿前
傳宣放班則宰相不押正衙班明矣自祖宗繼日臨朝
宰相奏事至祥符初始詔循故事押文德班以妨職浸
廢乃至今日請下太常禮院詳定陶坐絀司馬光代為
中丞請令宰相遵國朝舊制押班不須詳定尋詔宰相
春分辰初秋分辰正垂拱殿未退聽勿赴文德殿令御
史臺放班光又言垂拱奏事畢春分以後鮮有不過辰
初秋分以後鮮有不過辰正然則自今宰臣常不至文
德殿押班請春分辰正秋分已初奏事未畢即如今詔
庶幾此禮不至遂廢廼詔春秋分率以辰正
文獻通考熙寧元年詔自今授外任者許令轉訖朝辭
宋史禮志熙寧初閤門言舊制中書省樞密院奏事退
再引三班假日則兩班或再御後殿引對多及午刻遇
開經筵即至申末恐久勞聖躬請遇經筵日自二府奏
事外止引一班或有急奏及言事官請對即取旨俟罷
經筵日仍舊又言假日御崇政殿每遇辰時則隔班過
延和殿再引不待進食至巳刻隔班取旨尚許引對請
自今隔班過延和殿俟已進食再引遇寒暑大風雨雪
即令次日引對詔自今授外任者許令轉對訖朝辭監
察御史裏行張戬程顥言每欲奏事必俟朝旨或朝政
有闕及聞外事而機速後時則已無所及况往復俟報
必由中書萬一事干政府則或致阻格請依諫官例牒
閤門求對或有急奏即許越次登對庶幾遇事入告無
憂失時又以編脩閤門儀制所言三衙有急奏許於後
殿登對若别有奏陳則報閤門如常制或假日御崇政
殿則於已得旨對班後續引且許兩制以上同班奏事
蕙田案文獻通考載張戬程顥奏在熙寧二
年
文獻通考熙寧三年知制誥宋敏求等言文德殿入閤
儀制考之國朝會要與今儀制所載頗或異同案今文
德殿唐宣政殿也紫宸殿唐紫宸殿也然祖宗朝皆嘗
御文德殿入閤唐制嘗設仗衛於宣政殿或遇上坐紫
宸即喚仗入閤如此則當御紫宸殿入閤方協舊制請
下兩制及太常禮院詳定詔學士院議翰林學士承旨
王珪等言案入閤者乃唐隻日紫宸殿受常朝之儀也
唐制天子坐朝必立仗於正衙若止御紫宸即喚正衙
仗自宣政殿東西閤門入故為入閤五代以來遂廢正
衙立仗之制今閤門所載入閤儀者止是唐常朝之儀
非為盛禮不可遵行從之自是入閤之禮遂罷敏求又
言本朝以來惟入閤乃御文德殿視朝今既不用入閤
儀即文德殿遂闕視朝之禮請下兩制及太常禮院約
唐制御宣政殿裁定朔望御殿儀以備正衙視朝之制
詔學士院詳定儀注學士韓維等以入閤圖增損裁定
上儀曰朔日不值假前五日閤門關諸司排辦前一日
有司供帳於文德殿其日左右金吾將軍常押本衛仗
判殿中省官押細仗先入殿庭東西對列文武官等分
東西序立諸將軍校分入北向立朝堂引贊官引彈奏
御史二員入殿門踏道當下殿北向立次催文武班分
入並東西相向對立諸軍將校即於殿庭北向立班(其班)
(次並御史臺祗應)皇帝服靴袍垂拱殿坐鳴鞭内侍閤門管軍
依朔望常例起居次引樞密宣徽使三司使副樞密直
學士内閤省使以下至醫官待詔及修起居注官二員
並大起居皇帝乘輦至文德殿後閤門奏班齊皇帝自
後閤出殿上索扇升榻鳴鞭扇開簾捲儀鸞使焚香喝
文武官就位四拜起居雞人唱時舍人於彈奏御史班
前西向喝大起居御史由文武班後至對立位次引左
右金吾將軍合班於宣制石南大起居班首出班躬奏
軍國内外平安歸位再拜各歸東西押仗位通喝舍人
於宣制石南北向對立舍人退於西階次揖宰臣親王
以下躬奏文武百僚宰臣某姓名以下起居分引宰臣
以下横行諸軍將校仍舊立閤門使喝大起居舍人引
宰臣至儀石北俛伏跪致詞祝月訖(其詞曰文武百僚宰臣全銜臣某姓)
(名等言孟春之吉伏惟皇帝陛下膺受時祉與天無窮臣等無任懽呼忭蹈之至)歸位五拜閤
門使揖中書由東階升殿樞密使帶平章事以上由西
階升殿侍立給事中一員(以知門下封駮事官充)歸左省位立轉
對官立於給事中之南(如罷轉對官每遇御史臺前期牒請文官二員並依轉對官立例)
(先于閤門投進奏状)吏部侍郎及刑法官立於轉對官之南兵部
侍郎於右省班南與吏部侍郎東西相向定搢笏各出
班籍置笏上(吏部兵部侍郎以知審官東西院官充刑法官以知審刑大理寺官充)親王
使相以下分班出引轉對官於宣制石南宣徽使殿上
承旨宣答如儀次吏部兵部侍郎及刑法官對揖出(見謝)
(辭班自從别儀)次彈奏御史無彈奏對揖出(如有彈奏並如儀)引給事
中至宣制石南揖躬奏殿中無事喝祗候揖西出次引
修起居注官排立供奉官以下各合班於宣制石南躬
喝祗候揖分班出喝文武官等門外祗候出索扇垂簾
皇帝降座鳴鞭舍人當殿承旨放仗四色官&KR2272;鞾急趨
至宣制石南稱奉勅放仗金吾將軍并判殿中省官對
拜訖隨仗出親王使相節度使至刺史學士臺省官文
武百僚諸軍將校等並序班朝堂謝賜茶酒皇帝御垂
拱殿座中書樞密及諸對官奏事不引見謝辭班後殿
座臨時取旨其日遇有德音制書御札仍候退御垂拱
殿座制箱出外應正衙見謝辭文武臣僚並依御史臺
儀制喚班依序分入於文武班後以北為首分東西相
向重行異位依見謝辭班序位餘押班臣僚於班稍前
押班候刑法官對揖出分引近前揖躬舍人當殿宣班
引轉對班見謝辭並如紫宸殿儀樞密使不帶平章事
參知政事至同簽書樞密院事宣徽使並立於宣制石
稍北宰相親王樞密帶平章事使相繫押班者立於儀
石南(餘官並立于宣制石南並合贊喝閤門使)引並如儀贊喝訖係中書樞
密並揖升殿謝辭揖西出其合問聖體者並如儀餘官
分班出(彈奏御史候見謝辭班絶對揖出其朝見如謝都城門外御筵及詔赴闕謝茶藥撫問之類不)
(可合班者各依别班中謝對賜酒食等並門賜其係正衙見門謝辭亦門外喝放)應正衙見謝
辭臣僚前一日於閤門投諸正衙牓子閤門下奏目又
投正衙状於御史臺四方館應朔日或得旨罷文德殿
視朝止御紫宸殿起居其已上奏目正衙見謝辭班並
放免依官品隨赴紫宸殿引或值改依常朝文德殿自
有百官班日並如舊儀應外國蕃客見辭候喚班先引
赴殿庭東邊依本國職次重行異位立候見謝辭班絶
西向躬舍人當殿通班轉於宣制石南北向立贊喝如
儀西出其酒食分物並門賜如有進奉候彈奏御史出
入進奉入(惟御馬及檐牀自殿西偏門入東偏門出其進奉出入文武官起居舍人通某國進奉寅)
(徽使喝進奉出節次如紫宸殿儀式)候進奉出給事中奏殿中無事出其
後殿再座合引出者從别儀其日賜茶酒宰臣樞密於
閤子親王於本廳使相宣徽使觀文殿大學士至寶文
閣直學士兩省官待制三司副使文武百官皇親使相
以下至率府副率及四廂都指揮使以下至副都頭並
於朝堂(如朝堂位次不足即于朝堂門外序次)管軍節度使至四廂都指
揮使節度使兩使留後至刺史並於客省廳詔依所定
宋史禮志熙寧六年正月西上閤門副使張誠一言垂
拱殿常朝先内侍喝内侍都知以下至宿衛所門計一
十八班起居後通事舍人引宰執樞密使以下大班入
次親王次侍衛馬步軍都指揮以下次皇親使相以下
十班入方引見謝辭或遇百官起居日自行門後通事
舍人引樞密以下次親王使相以下至刺史十班入方
奏兩巡使起居立定方引兩省官入次閤門引宰臣以
下大班入起居畢候百官出絶兩省班出次兩巡使出
中書樞密方奏事已是日高况大班本不分别丞郎給
諫臺省及常參官今獨使相以下曲為分别虚占時刻
請御垂拱殿百官起居日將親王以下十班合為四班
親王為一班侍衛馬步軍都指揮使為一班親王使相
以下至刺史重行異位為兩班可减六班如垂拱殿常
朝不係百官起居或紫宸殿百官起居其親王使相以
下班並依舊儀序入起居從之
神宗本紀熙寧七年八月集賢院學士宋敏求上編修
閤門儀制
禮志元豐中官制行始詔侍從官而上日朝垂拱謂之
常參官百司朝官以上每五日一朝紫宸為六恭官在
京朝官以上朔望一朝紫宸為朔恭官望參官遂為定
制
神宗本紀元豐三年二月丙辰始御崇政殿視朝五月
乙丑詔自今三伏内五日一御前殿
文獻通考三年九月引進使李端慤言近朔望御文德
殿視朝初寒盛暑數煩清蹕而紫宸朝歲中罕御請朔
日御文德既望坐紫宸庶幾正衙内殿朝儀並舉從之
蕙田案宋史禮志載李端慤奏在熙寧六年
今以通考為定
宋史禮志元豐既定朝𠫭之制侍御史知雜事蒲中行
上言文德正衙之制尚存常朝之虚名襲横行之謬例
有司失於申請未能釐正兩省臺官文武百官赴文德
殿東西相向對立宰臣一員押班聞傳不坐則再拜而
退謂之常朝遇休假并三日以上應内殿起居官畢集
謂之横行自宰臣親王以下應見謝辭者皆先赴丈德
殿謂之過正衙然在京釐務之官例以别勅免𠫭宰臣
押班近年已罷向武班諸衙本朝又不常置故今之赴
常朝者獨御史臺官與審官待次階官而已今垂拱内
殿宰臣以下既已日𠫭而文德常朝仍復不廢舛謬倒
置莫此為甚至於横行𠫭假與夫見謝辭官先過正衙
雖沿唐之故事然必俟天子御殿之日行之可也詔下
詳定官制所言今天子日聽政於垂拱以接執政官及
内朝之臣而更於别殿宣勅不坐實為因習之誤兼有
執事升朝官五日一赴起居而未有執事者反謂之𠫭
疏數之節尤為未當又辭見謝自己入見天子則前殿
正衙對拜為虚文其連遇朝假則百官司赴大起居不
當復有横行𠫭假宜如中行言於是常朝正衙横行之
儀俱罷
元豐中詔尚書侍郎同郎官一員奏事郎中員外郎番
次隨之不許獨留身侍郎以下亦不許獨請奏事其左
右𨕖非尚書通領者聽侍郎以上郎官自隨秘書殿中
省諸寺監長官視尚書貳丞以下視侍郎又詔三省樞
密院獨班奏事日無得過三班若三省俱獨班則樞密
院當請奏事其見任官召對訖次日即朝辭回任聽旨
元豐八年二月詔諸三省御史臺寺監長貳開封府推
判官六恭職事官赤縣丞以上寄祿升朝官在京釐務
者望恭不釐務者朔恭
哲宗本紀元祐五年五月壬午詔文彦博班宰相之上
禮志元祐元年五月詔太師平章軍國重事文彦博已
降旨令獨班起居自今赴經筵都堂同三省樞密院事
並序位在宰相之上
元祐四年十月以戶部尚書吕公孺言詔朔恭官兼赴
望參望參官兼赴六參
哲宗本紀元祐五年夏四月癸丑詔講讀官御經筵退
留二員奏對邇英閣丁巳詔以旱避殿減膳罷五月朔
日文德殿視朝
禮志元祐中宰臣吕大防言昨垂簾聽政惟許臺諫以
二人同對故不正之言無得以入今陛下初見羣臣請
對者必衆既人人得進則善惡相雜故於采納尤難帝
曰人君以納諫為上然邪正則不可不辨遂詔上殿班
當直牒及帥臣國信使副許依元豐八年以前儀制
哲宗本紀元祐七年五月庚子罷侍從官轉對
紹聖四年四月己酉復文德殿侍從轉對
禮志紹聖初臣僚言文德殿視朝輪官轉對盖襲唐制
故祖宗以來每遇轉對侍從之臣亦皆預焉元祐間因
言者免侍從官轉對續詔執事官權侍郎以上並免自
此轉對止於卿監郎官而已請自今視朝轉對依元豐
以前條制
蕙田案侍從輪官轉對下情得以上達此唐
宋良法也元祐免侍從轉對自此轉對止於
卿監郎官而已紹聖中臣僚請依元豐已前
條制是也惜其時惇卞柄政附從皆僉壬耳
又詔自今三省樞密院進擬在京文臣開封府推判官
武臣横行使副在外文臣諸路監司藩郡知州武臣知
州軍以下取旨召對臣僚言每緣職事請對待次旬日
遇有急奏深恐失事請自今後許依六曹開封例先次
挑班上殿仍不隔班又言諸路監司朝廷所𨕖以推行
法令省問風俗朝辭之日當令上殿六曹尚書如有職
事奏陳許獨員上殿其羣臣請對雖遇休假特御便殿
聽納既又詔應節鎮郡守往令陛辭歸許登對不特審
觀人材亦所以重外任也可於監司不許免對條下增
入節鎮郡守依此十月御史臺言外任官到闕朝見訖
並令赴朔望參尋又言元豐官制朝參班序有日參六
參望參朔參已著為令元祐中改朔𠫭兼赴望參望參
兼赴六參有失先朝分别等差之意止依元豐儀令從
之
徽宗本紀崇寧五年十二月壬戌詔臣僚休日請對特
御便殿
禮志政和詳定五禮新儀有文德殿月朔視朝儀紫宸
殿望參儀垂拱殿四參儀紫宸殿日參儀垂拱殿日參
儀紫宸殿再坐儀崇政殿假日起居儀其文不載
文獻通考重和元年臣僚言比年以來二三大臣奏對
留身讒疏善良請求相繼甚非朝廷至公之體詔自今
惟蔡京五日一朝許留身餘非除拜𨕖秩因謝及陳乞
罷免並不許獨班奏事令閤門報御史臺彈劾
蕙田案此蔡京箝制朝官沮塞言路所為豐
亨之說日陳於上謟媚之風日成於下上壅
蔽而不聞臣專擅而無忌汴宋之所以亡也
宋史徽宗本紀宣和四年十二月乙未詔監司未經陛
對毋得之任
禮志臣僚言祖宗舊制有五日一轉對者今惟月朔行
之有許朝官轉對者今惟待制以上預焉自明堂行視
朔禮歲不過一再則是畢歲而論思者無幾請遇不視
朔即令具章投進以備覽觀又諸路監司未經上殿者
雖從外移先赴闕引對方得之官並從其議
高宗本紀建炎三年二月丁夘百官入見應迪功郎以
上並赴朝參
紹興二年五月戊子手詔用建隆故事命百官日輪一
人轉對
七年冬十月丁巳詔六參日輪行在百官一員轉對
十三年二月壬戊初御前殿特引四參官起居
孝宗本紀紹興三十二年五月壬辰詔百官日一人入
對
文獻通考紹興三十二年九月閤門言太上皇帝巡幸
以來上御後殿繼朝廷復興舊典於紹興十三年二月
四日初御前殿特令四參官起居伏自皇帝登寶位止
係後殿日分今已降旨九月十二日初御前殿欲乞是
日皇帝御垂拱殿四參官起居從之
隆興二年九月閤門言在京及行在舊例御前殿日分
值雨雪及泥濘得旨放朝參即改後殿坐今後乞依例
取旨從之
朝野雜記舊羣臣朝殿遇雨開隔門起居紹興中申
行之又詔從駕遇雨賜雨具景靈宫遇雨或地濕分
東西廂立班皆特恩也
宋史禮志孝宗乾道二年九月閤門奏垂拱殿四參(四參)
(官謂宰執侍從武臣正任文臣卿監員外監察御史以上)皇帝坐先讀奏目知閤以
下次御帶環衛官以下次忠佐殿前都指揮使以下次
殿前司員僚次皇太子次行門以上逐班並常起居次
樞密學士待制樞密都承旨以下知閤并祗應武功大
夫以下通班常起居次親王次馬步軍都指揮使次使
相次馬步軍員僚以上逐班並常起居次殿中侍御史
入側宣大起居訖歸侍立位次宰執以下並兩省官文
臣百官入相向立定通班面北立大起居訖(凡常起居兩拜大起)
(居七拜)三省升殿侍立次兩省官出次殿中侍御史對揖
出三省樞密院奏事次引見辭謝次引臣僚奏事訖皇
帝起詔今後遇四參日分起居班次可移殿中侍御史
及宰執以下百官班令次樞密以下班起居却令親王
并殿前都指揮使以下殿前司員僚逐班於宰執以下
班後起居餘並從之
文獻通考乾道七年四月詔為暑熱依年例自五月十
三日並後殿坐并放見謝辭及參假官候秋凉日取旨
今後准此
孝宗本紀七年十二月庚申詔閤門舍人依文臣館閤
以次輪對
淳熙七年九月癸亥詔自今常朝毋稱丞相名甲子命
樞密使亦如之
禮志寧宗嘉定十二年正月臣僚奏竊見皇帝御正殿
或御後殿固可間舉四參官亦有定日近者每日改常
朝為後殿四參之禮亦多不講正殿後殿四參間免陛
下臨朝之日固未嘗輟而外廷不知聖意或謂姑從簡
便非所以肅百執事也常朝之禮止於從臣後殿之儀
從臣不與四參止及卿郎而乃累月僅或一舉咫尺天
威疎簡至此非所以尊君上而勵百辟也伏願陛下嚴
常朝後殿四參之禮起羣下肅謹之心彰明時勵精之
治豈不偉哉從之
(老學庵筆記先君言舊制朝恭拜舞而已政和以後增以喏然紹興中予造朝已不復喏矣淳熙末還朝)
(則迎駕起居閤門亦喝唱喏然未嘗出聲也又紹興中朝恭止磬折遂拜今閤門習儀先以笏叩額拜謂)
(之瞻笏亦不知起於何年)
(二老堂詩話歐公詩云玉勒爭門随仗入牙牌當殿報班齊或疑其不然今朝殿爭門者往往随仗而入)
(及在廷排立既定駕將御殿閤門持牙牌刻班齊二字候班齊小黃門接入上先坐後幄黃門復出揚聲)
(云人齊未行門當頭者應云人齊上即出方轉照壁衛士即鳴鞭然此乃是駕出時常日則不同)
右宋常朝
五禮通考卷一百三十四
