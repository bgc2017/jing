五禮通考卷一百六十三
刑部尚書秦蕙田撰
嘉禮三十六
射禮
周禮春官大宗伯以賓射之禮親故舊朋友(注射禮雖王亦立賓)
(主也王之故舊朋友為世子時共在學者天子亦有友諸侯之義武王誓曰我友邦冡君是也)
禮記射義故射者進退周旋必中禮内志正外體直然
後持弓矢審固持弓矢審固然後可以言中此可以觀
德行矣(注内正外直習於禮樂有德行者也正鵠之名出自此也)
是故古者天子以射選諸侯卿大夫士射者男子之事
也因而飾之以禮樂也故事之盡禮樂而可數為以立
德行者莫若射故聖王務焉(注選士者先考德行乃從決之於射男子生而有射)
(事長學禮樂以飾之)
射者仁之道也射求正諸己巳正而后發發而不中則
不怨勝己者反求諸己而已矣(注諸猶於也)
(吕氏大臨曰仁者之道不怨天不尤人行有不至反求諸己而已盖以仁為己任無待於外也射者求中)
(有似於此故曰射者仁之道也射也者正己而後發發而不中知反求諸己而不怨勝己者知所以中莫)
(不在己非人之罪也至愛人不親治人不治禮人不答反尤諸人盖不以仁為己任不知其類者也君子)
(無所不用其學故於射也得反己之道焉)
孔子曰射者何以射何以聽循聲而發發而不失正鵠
者其唯賢者乎若夫不肖之人則彼將安能以中(注何以言)
(其難也聲謂樂節也畫布曰正棲皮曰鵠正之言正也鵠之言梏也梏直也言人正直乃能中也)
(吕氏大臨曰射之為藝非專心志則不得也射以樂為節射者欲其容體比於禮而中多故曰何以射欲)
(其節比於樂循聲而發發而不失正鵠故曰何以聽何以射者體之所動不在乎他處也何以聽者耳之)
(所司不在乎它是為用志不分不過乎物推是道也將無入而不自得况於射乎居是位也得行是事也)
(其心也或之乎彼也或之乎此也一出焉一入焉將無所往而可也故射雖一藝也而可以分賢不肖者)
(以此)
中庸子曰射有似乎君子失諸正鵠反求諸其身
孟子仁者如射射者正己而後發發而不中不怨勝己
者反求諸己而已矣
白虎通義天子所以親射何助陽氣達萬物也春氣
微弱恐物有窒塞不能自達者夫射自内發外貫堅
入剛象物之生故以射達之也含文嘉曰天子射熊
諸侯射麋大夫射虎豹士射鹿豕天子所以射熊何
示服猛巧佞也熊為猛獸巧者非但當服猛也示當
服天下巧佞之臣也諸侯射麋者示達迷惑人也麋
之言迷也大夫射虎豹者示服猛也士射鹿豕示除
害也各取德所能服也大夫士兩射者人臣示為君
親視事身勞苦也或曰臣隂故數偶也侯者以布為
之何用人事之始也本正則末正矣所以名為侯何
明諸侯有不朝者則射之故禮射祝曰嗟爾不寧侯
爾不朝于王所以故天下失業亢而射爾所以不射
正身何君子重同類不忍射之故畫獸而射之射正
何為乎曰射義非一也夫射者執弓堅固心平體正
然後中也二人争勝樂以德養也勝負俱降以崇禮
讓可以選士故射選士大夫勝者發近而制遠也其
兵短而害長也故可以戒難也所以必因射助陽選
士者所以扶助微弱而抑其強和調隂陽戒不虞也
何以知為戒難也詩云四矢反兮以禦亂兮因射習
禮樂射於堂上何示從上制下也禮曰賓主執弓請
升射於兩楹之間天子射百二十步諸侯九十步大
夫七十步士五十步明尊者所服遠也卑者所服近
也
說苑射者必心平體正持弓矢審固然後射者能以
中詩大侯既抗弓矢斯張射夫既同獻爾發功此之
謂也弧之為言豫也豫者豫吾意也
(杜佑通典自黃帝有天下建萬國爰至夏商及于周氏雖更相吞滅而不改舊規周初諸侯尚千八百國)
(所以崇三射之制立五善之目於兹選士由此封侯本在戡敵實寓大政周衰禮多亡失重以秦滅典墳)
(天子之禮無聞諸侯二篇而已誠與今異略存古制焉)
(聶氏崇義曰射之所起在于黃帝故繫辭黃帝九事云古者弦木為弧剡木為矢弧矢之利以威天下又)
(世本以黃帝臣揮作弓夷牟作矢是弓矢起于此矣)
(虞書曰侯以明之傳云當行射侯之禮以明善惡之教則射侯見于堯舜夏殷無文至周大備故禮有天)
(子諸侯卿大夫大射賓射燕射之文各張其侯鄉射記曰君國中射注云國中城中謂燕射也于郊謂大)
(射也于竞謂于鄰國君射即賓射也)
(陳氏祥道曰古者祈子帶弓韣生子縣桑弧其成童也教以射其貢之也試以射則射豈君子之所可忽)
(耶然則弧矢之作始于黃帝侯以明之見於虞書至周弓之别有六矢之别有八侯之别有三則大射賓)
(射燕射之侯也士無大射而有賓射燕射庶人無賓射燕射特有主皮之射而已)
(王安石上仁宗皇帝書古者教士以射御為急其他技能則視其人才之所宜而後教之其才之所不能)
(則不強也至於射則為男子之事人之生有疾則已苟無疾未有去射而不學者也在庠序之間固當從)
(事於射也有賓客之事則以射有祭祀之事則以射别士之行同能偶則以射於禮樂之事未嘗不以射)
(而射亦未嘗不在於禮樂祭祀之間也易曰弧矢之利以威天下先王豈以射為可以習揖讓之儀而己)
(乎固以為射者武事之尤大而威天下守國家之具也居則以是習禮樂出則以是從戰伐士既朝夕從)
(事於此而能者衆則邊疆宿衛之任皆可以擇而取也夫士嘗學先王之道其行義嘗見推於鄉黨矣然)
(後因其才而託之以邊疆宿衛之事此古之人君所以推干戈以屬之人而無内外之虞也)
蕙田案以上射之大義
周禮地官司徒六藝禮樂射御書數(注五射一曰白矢矢貫侯過見其鏃)
(白也二曰参連前放一矢後二矢連續而去也三曰剡注謂羽頭高鏃低而去剡剡然也四曰襄尺謂臣與君)
(射不與君並立譲君一尺而退也五曰井儀謂四矢貫侯如井之容儀也)
保氏掌諫王惡而養國子以道乃教之六藝三曰五射
(注鄭司農云五射白矢参連剡注襄尺井儀也)
(李氏呈芬曰周官保氏教國子五射曰白矢白鏃至指也此彎弓之法所謂彀率也曰参連謂先發一矢)
(三矢夾于三指間相繼拾發不至斷絶此注矢之法也曰剡注剡銳也弓弰也注指也箭發則靡其弰直)
(指于前以送矢所謂㔢□是也或謂矢頭剡處直前注于侯不從高而下即諺所謂水平箭此發矢之法)
(也曰襄尺襄平也尺曲尺也謂平其肘使肘上可置杯水盖架弦畢便引之比及滿使臂直如矢也或曰)
(襄包也肘至手為尺射者常以肱蔽其胄脅無使他人之矢從虚而入此自防之法也曰井儀言開弓圓)
(滿似井形也或謂四矢集侯如井字即詩四矢如樹此射法之妙也嗚呼射之道備矣)
書太甲若虞機張往省括于度則釋
(蔡氏沈曰言若虞人之射弩機既張必往察其矢括之合於法度然後發之則發無不中矣)
盤庚予告汝于難若射之有志
(蔡氏沈曰射之有志若射之必于中)
(鄧氏鐘曰射法雖多大要不過審固滿分四字耳持弓欲固開弓欲滿視的欲審發矢欲分知鏃者滿之)
(象也而審益精臂力者固之徵也而分始齊射有臂力知鏃工夫靡不命中矣而先之以入扼壁立為入)
(門正心養氣為根本至于射敵又與射的不仝射的貴從容射敵貴神速從容則引弓稍輕而調可以及)
(遠中微神速者非強弓重矢安能殺敵于百步之外哉)
(戚繼光紀效新書射法篇怒氣開弓息氣放箭量力調弓量弓制矢凡射前手如推泰山後手如握虎尾)
(一拳主定前後直正慢開弓緊放箭射大存于小射小加于大存壓其前手加舉其後手務取水平前手)
(撇後手絶二句射之玄機一撇一絶正相應之妙一齊著力使兩臂伸合則箭絶而加于尋常數等矣此)
(手法也凡射頥惡旁引頭惡却垂胸惡前凸背惡後偃此身法也)
蕙田案以上總論射法
論語子曰君子無所争必也射乎揖讓而升下而飲其
争也君子(注必也射乎言君子至於射則有争也下降也飲射爵者亦揖讓而升降勝者袒決遂執)
(張弓不勝者襲說決拾卻左手右加弛弓於其上而升飲君子恥之是以射則争中)
朱子曰此言君子恭遜不與人争惟於射而後有争
然其争也雍容揖遜乃如此則其争也君子而非若
小人之争矣
詩齊風猗嗟終日射侯不出正兮(𫝊二尺曰正中箋正所以射于侯者天)
(子五正諸侯三正大夫二正士一正外皆居其侯中参分之一焉疏正者侯中所射之處經典多言正鵠其)
(正之廣狹則無文鄭以為大射則張皮侯而設鵠賓射則張布侯而畫正正大如鵠三分侯廣而正居一焉侯)
(身長一丈八尺者正方六尺侯身一丈四尺者正方四尺六寸大半寸侯身一丈者正方三尺三寸長半寸正)
(以綵畫為之其外之廣雖不同其内皆方二尺又射人注云鵠乃用皮其大如正鵠居侯中三分之一則知正)
(亦在侯三分之一各凖其侯之廣狹而畫之耳謂之正者射人注云正之言正也射者内志正則能中大射注)
(云正者正也亦鳥名齊魯之間名題肩為正正鳥之捷黠者射之難中以中為俊故射取名焉大射射鵠賓射)
(射正此言不出正兮據賓射為文也)
射則貫兮四矢反兮以禦亂兮(傳四矢乘矢止箋反復也禮射三而每射四)
(矢皆得其故處此之謂復射必四矢者象其能禦四方之亂也疏乘車必駕四馬因謂四馬為乘大射鄉射)
(皆以四矢為乘矢故傳依之大射皆三番射訖止而不復射是禮射三而止也必三而止者案儀禮大射初使)
(三耦射之而未釋獲射訖取矢以復君與卿大夫等射釋獲飲不中者訖君與卿大夫等又射取中于樂節注)
(云君子之於事也始取苟能中課有功終用成法教化之漸也然則初射惟三耦其後兩番君始與卿大夫等)
(射此言禮射三而止通三耦等為言射法三而止而云終日射侯者美其久射常中非禮射終一日也)
蕙田案此詩前節疏以為賓射後節疏以為
大射鄉射是未嘗確指何禮凡諸儀皆可通
用也
又案以上通論諸射儀
周禮春官樂師凡射王以騶虞為節諸侯以貍首為節
大夫以采蘋為節士以采蘩為節(注騶虞采蘋采蘩皆樂章名在國風召南)
(惟貍首在樂記鄭司農說以大射禮曰樂正命大師曰奏貍首問若一大師不興許諾樂正反位奏貍首以射)
(貍首曾孫同疏凡此為節之等者無問尊卑人皆四矢射節則不故射人云天子九節諸侯七節大夫士皆)
(五節尊卑皆以四節為乘矢拾發其餘天子五節諸侯三節大夫士一節皆以為先以聽先聽未射之時作之)
(使射者預聽知射之樂節以其射法須其體比於禮其節比於樂而中多者乃得預於祭故須預聽但優尊者)
(故射前節多也鄭知騶虞采蘋采蘩皆樂名者以其詩為樂章故也云惟貍首在樂記者案樂記云左射貍首)
(右射騶虞是也案射義亦云貍首曰曾孫侯氏四正具舉小大莫處御於君所不引之者鄭略引其一以證耳)
(先鄭引大射者證大師用樂節之事云間若一者謂七節五節之間緩急稀稠如一彼諸侯禮故有樂正命大)
(師此天子禮故樂師命大師也云貍首曾孫者貍首是篇名曾孫章頭即射義所云是也)
鍾師凡射王奏騶虞諸侯奏貍首卿大夫奏采蘋士奏
采蘩(注鄭司農云騶虞聖獸此疏言凡射則大射賓射等同用為射節)
禮記射義其節天子以騶虞為節諸侯以貍首為節卿
大夫以采蘋為節士以采蘩為節騶虞者樂官備也貍
首者樂會時也采蘋者樂循法也采蘩者樂不失職也
是故天子以備官為節諸侯以時會天子為節卿大夫
以循法為節士以不失職為節故明乎其節之志以不
失其事則功成而德行立矣德行立則無暴亂之禍矣
功成則國安故曰射者所以觀盛德也(注騶虞采蘋采蘩今詩篇名貍)
(首逸下云曾孫侯氏是也樂官備者謂騶虞曰壹發五豝喻得賢者多也吁嗟乎騶虞嘆仁人也樂會時者謂)
(貍首曰小大莫處御于君所樂循法者謂采蘋曰于以采蘋南澗之濱循澗以采蘋喻循法度以成君事也樂)
(不失職者謂采蘩曰被之僮僮夙夜在公)
蕙田案以上射樂
右射禮通論
周禮春官司几筵大饗射王位設黼依依前南鄉設莞
筵紛純加繅席畫純加次席黼純左右玉几
(鄭氏鍔曰大享射行大享之禮乂與諸侯大射)
蕙田案此大射之几筵
司服王饗射則鷩冕(注饗食賓客與諸侯射也在疏王饗食在廟故服鷩冕大射西膠)
(虞庠亦服鷩冕燕射在寢則朝服賓射在朝則皮弁服)
蕙田案此大射之服
大司樂大射王出入令奏王夏及射令奏騶虞(注騶虞樂章名)
(在召南卒章王射以騶虞為節出疏大射謂將祭祀擇士而射於西郊虞庠學中王有入之時奏王夏及射)
(奏騶虞之詩為射節召南云一發五豝吁嗟乎騶虞以言君一發其矢虞人驅五豝獸而來喻得賢者多故射)
(義云樂官備也)詔諸侯以弓矢舞(注舞謂執弓挾矢揖讓進退之儀疏此諸侯來朝將助)
(祭預天子大射之時則司樂詔告諸侯射之舞節案大射云命三耦取弓矢於次三耦皆次第各與其耦執弓)
(搢三挾一矢向西階前當階揖升揖當物揖射訖降揖如升射之儀是其舞節也)
大師大射帥瞽而歌射節(注射節主歌騶虞云疏言射節者謂若射人所樂以騶)
(虞九節貍首七節采蘋采蘩五節之類則大師為之歌也)
笙師凡饗射共其鐘笙之樂(注鐘笙與鐘聲相應之笙)
車僕大射共三乏(注鄭司農云乏讀為匱乏之乏也疏乏一名容射人云三獲三容是)
夏官大司馬若大射則合諸侯之六耦(注王射三侯以諸侯為六耦)
(疏王大射之時有諸侯來朝在京師者大司馬令之為六耦)
小司馬凡饗射掌其事如大司馬之法
射人若王大射則以貍步張三侯(注貍步謂一舉足為一步於今為半步)
(鄭氏鍔曰射之侯梓人為之司裘共之射人張之其張也必用貍步為法射人主賓射嫌於張大射之侯)
(不貍步也故併言及之大射如此則賓燕之侯可以類推)
(李氏嘉會曰貍步一舉則為六尺一弓六尺九十弓七十弓五十弓者象貍步之弓以定遠近也)
王射則令去侯立於後以矢行告卒令取矢(注射人主令人去侯)
(所而立於後也以矢行告射人主以矢行高下左右告于王也令卒取矢謂射卒射人令當取矢者使取矢也)
(則疏負侯之人服不氏也)
(鄭氏鍔曰射己侯張獲者執旌以負之不使去侯以避矢則有誤殺傷人之過射以中為主王弓已發不)
(告以矢之高下左右則王不知其中否)
(王氏昭禹曰射畢令射鳥氏取矢也故射鳥氏曰射則取矢矢在侯高則以并夾取之)
祭侯則為位(注祭侯獻服不服不以祭侯為位為服不受獻之位也)
(鄭氏鍔曰射既設侯則祭其神司馬實爵以獻服不氏既受獻則于侯所北面而祭之射人主為之位者)
(以其知儀位故也)
(李氏嘉會曰賓射大射祭侯之禮一同)
與太史數射中(注數射中數射者中侯之算也大射曰司射適階西釋弓去扑襲進由中東立)
(于中南北面視算)佐司馬治射正(注射正射之法儀也)
服不氏射則贊張侯以旌居乏而待獲(注鄭司農云贊佐也大射禮命)
(量人巾車張三侯元謂待獲待射者中舉旌以獲)
(王氏昭禹曰凡射侯共於司裘張於射人服不氏贊之待獲待射中則舉旌以唱獲)
(鄭氏鍔曰使服不氏贊之者以其力足以服不服故雖熊虎豹之物皆能張之也)
太僕王射則贊弓矢(注贊謂授之受之射疏此謂大射也案大射禮云大正執弓小臣)
(受矢於公既射大射正受弓天子之禮則大僕授受其灋與彼同必知此禮大射禮者見小臣職云賓射掌事)
(如太僕之法則知大射此大僕所掌者是也其小臣所掌賓射亦當授受可知)
繕人掌詔王射(注告王當射之節王疏王射先行燕禮以大夫為賓賓與為耦所告之事亦)
(知大射禮大射正告公之儀)贊王弓矢之事(注授之受之授疏案大射禮大射正弓小臣)
(授矢天子禮繕人授之受之案太僕職己授之受之此又焉者太僕尊太僕贊時此官助贊也)
司弓矢大射共弓矢如數并夾(注如數如當射者之數也每人一弓乘矢)
射鳥氏射則取矢矢在侯高則以并夾取之(注鄭司農云王射則)
(射鳥氏主取其矢矢在侯高者矢著侯高人手不能及則以并夾取之并夾鍼箭具司弓矢職曰大射燕射供)
(弓矢并夾)
蕙田案以上大射行禮之節次
禮記射義天子將祭必先習射於澤澤者所以擇士也
已射於澤而后射於射宫射中者得與於祭不中者不
得與於祭不得與於祭者有讓削以地得與於祭者有
慶益以地進爵絀地是也(注澤宫名也士謂諸侯朝者諸臣及所貢士也皆先令習)
(射於澤已乃射於射宫課中否也諸侯有慶者先進爵有讓者先削地也)
射之為言者繹也或曰舍也繹者各繹己之志也故心
平體正持弓矢審固持弓矢審固則射中矣故曰為人
父者以為父鵠為人子者以為子鵠為人君者以為君
鵠為人臣者以為臣鵠故射者各射己之鵠故天子之
大射謂之射侯射侯者射為諸侯也射中則得為諸侯
射不中則不得為諸侯(注大射將祭擇士之射也以為某鵠者將射還視侯中之時意)
(曰此鵠乃為某之鵠吾中之則成人不中之則不成人也得為諸侯謂有慶也不得為諸侯謂有讓也)
鄭氏康成曰大射者為祭祀射王將有郊廟之事以
射擇諸侯及羣臣與邦國所貢之士可以與祭者三
公及王子弟封於畿内者將祀其先祖亦與羣臣射
以擇之凡大射各於其射宫
杜氏佑曰大射以其事大體重故謂之大射天子將
有郊廟之事與其來朝諸侯及畿内諸侯王之子弟
卿大夫士及諸侯所貢之士行之三公將有宗廟之
事與其卿大夫士及公之子弟鄉大夫所選鄉中之
俊者行之孤卿大夫將有宗廟之事亦帥其家臣而
為之
朱子曰射中得為諸侯否則不得為諸侯此等語皆
難信書所謂庶頑䜛說侯以明之中間若有羿之能
又如何以此分别恐大意略以射審定非專以此去
取也
(王氏應電曰侯之云者矢之所至以此為候故古文作医象矢集於布之形其諸侯與俟候字則皆從人)
(而諧医聲前人不識古文遂謂射中者得為諸侯然則天子而射又何說焉夫射兵之以近及遠男子所)
(有事取其禦外侮安善良而已虎熊豹獸之猛者春秋書多麋害稼之獸取其皮為侯以示驅獸除害之)
(意不於此求其義乃妄求之於侯不失之遠哉)
蕙田案鄭康成以大射之禮大夫皆得行惟
士臣少無所擇不行大射孔穎達賈公彦聶
崇義三禮圖陳祥道禮書並同此說或又謂
士亦有大射今考大夫之大射周官司裘固
有明文若士之大射雖據射人有士射豻侯
之文而鄭注以為賓射非大射也大射之禮
終當以止於大夫為正
詩小雅賓之初筵左右秩秩籩豆有楚殽核維旅酒既
和旨飲酒孔偕鐘鼔既設舉醻逸逸(傳秩秩然肅敬也楚列貌殽豆實也)
(核加籩也旅陳也逸逸往來次序也士箋筵席也左右謂折旋揖讓也先王將祭必射以擇大射之禮賓初)
(入門登堂即席其趨翔威儀甚審知言不失禮也射禮有三有大射有賓射有燕射和旨酒調美也孔甚也王)
(之酒已調美衆賓之飲酒又威儀齊一言主人敬其事而衆賓肅慎鐘鼔于是既設者將射改縣也疏左右)
(謂折旋揖讓者以賓與主人為禮隨其左右之官其行或方折或回旋相揖而辭讓也今大射禮諸侯與其臣)
(行禮使宰夫為主人案其經擯者納賓及庭公降一等揖之公升席賓列自西階主人從之賓右北面再拜賓)
(答拜主人降洗賓降主人辭降主人取觚洗賓辭洗主人卒洗賓揖升筵前獻賓賓拜受爵於筵前然後賓升)
(筵是賓初入門至即筵以來每折旋揖讓之事折旋揖讓則或左或右故知左右謂折旋揖讓也射義曰古者)
(諸侯之射也必先行燕禮故此言升筵薦酒行燕禮也射義又曰天子將祭必先習射於澤宫澤者所以擇士)
(也已射於澤宫然後於射宫射中者得與於祭不中者不得與於祭是先王將祭必射以擇士也先於澤宫後)
(於射宫是將祭再為射禮澤宫言習射則未是正射射於射宫乃行大射云公入鷔注云此公出而言入者大)
(射於郊鄉射記曰於郊則閭中注云於郊謂大射於學則射宫者西郊之學也澤宫之所在則無明文言賓之)
(初筵左右秩秩則從為賓以至於即筵皆秩秩也以其言廣故云大射之禮賓初入門登堂即席其趨翔威儀)
(甚審智言其不失禮也毛以此篇為燕射鄭則為大射因辨禮射之數言已不同之意也故云射禮有三有大)
(射有賓射有燕射大射者將祭擇士於射宫賓射者謂諸侯來朝與之射於朝燕射者因燕賓客即與射於寢)
(此三者其處不同其侯亦别冬官梓人云張皮侯而棲鵠則春以功張五采之侯則遠國屬張獸侯則王以息)
(燕三者别文皮侯即大射也五采之侯賓射也獸侯燕射也不言鄉射者鄉射是州長與其民射於州序之禮)
(天子諸侯無之故不言也燕禮旅酬之後乃云若射此將射而言舉酬行旅也旅者以長幼次序之言故知逸)
(逸往來有次序也燕禮初則云樂人宿懸注云懸鐘磬也國君無故不徹懸言懸者為燕新之然則於此言鐘)
(鼓既設者亦為將射改懸也以天子宫懸階間妨射位故改懸以避射也鄉射禮將射乃云樂正命弟子贊工)
(遷樂于下注云當避射位彼琴瑟之樂尚遷之明鐘鼓之懸改之矣大射諸侯之禮云樂人宿懸厥明乃射明)
(天子亦然今至于舉酬始言鐘鼓既設故知將射改懸也大射不言改懸者國君與臣行禮略三面而已不具)
(軒懸東西懸在兩階之外兩階之間有二建鼓耳東近東階西近西階又無鐘鼓不足以妨射不須改也大射)
(注云國君於其羣臣備三面耳無鐘磬有鼓而已其為諸侯則軒懸是由階間無懸故不改也鄭言諸侯為諸)
(侯則軒懸明天子於其臣備宫懸將射而改之故於此言既設也)
大侯既抗弓矢斯張射夫既同獻爾發功發彼有的以
祈爾爵(𫝊大侯君侯也抗舉也有燕射之禮的質也祈求也箋舉者舉鵠而棲之於侯也周禮梓人)
(張皮侯而棲鵠天子諸侯之射皆張三侯故君侯謂之大侯大侯張而弓矢亦張節也將祭而射謂之大射下)
(章言烝衎烈祖其非祭與射夫衆射者也獻猶奏也既比衆耦乃誘射射者乃登射各奏其發矢中的之功發)
(發矢也射者與其耦拾發發矢之時各心競云我以此求爵女爵射爵也射之禮勝者飲不勝所以養病也故)
(論語曰下而飲其争也君子則疏𫝊唯言大侯君侯不言侯之所用梓人云張獸侯王以息燕是燕射射獸)
(侯則毛意亦當然矣燕射之禮自天子至士皆一侯上下共射之無二侯故鄉射記云天子熊侯白質諸侯麋)
(侯赤質大夫布侯畫以虎豹士布侯畫以鹿豕注云此所謂獸侯也燕射則張之鄉射及賓射當張采侯二正)
(而記此者天子諸侯之燕射各以其鄉射之禮而張此侯是以云焉白質赤質者皆采其地不采者白布也熊)
(麋虎豹鹿豕皆正面畫其頭象于正鵠之處君畫一臣畫二陽奇隂耦之數也燕射射熊虎豹不忘上下相犯)
(射麋鹿豕志在君臣相飬也其畫之者皆毛物也又曰凡畫者丹質注云賓射之侯皆畫雲氣於側以為飾必)
(先以丹采其地丹淺于赤又曰鄉侯中十尺侯道五十弓弓二寸以為侯中如此則天子燕射惟射一侯耳侯)
(身一文其中三分居一以白地畫熊於外則丹地畫以雲氣唯此一侯君臣共射而云大侯君侯者以君所射)
(故謂之大𫝊解言大之意故以君侯釋之非謂與君臣别侯也大射禮云大侯九十弓彼張三侯其九十弓者)
(最高大故云名大侯亦以君之所射故也言有燕射之禮者以上文為燕此下說射言禮有燕射之禮故此詩)
(得言之若然燕禮言若射如鄉射之禮案鄉射初則張侯此舉酬之下始言大侯既抗者鄉射之初雖言張侯)
(而以事未至經云不繋左下綱中掩束之至於將射以司正為司馬乃云司馬命張侯弟子脱束遂繋左下綱是將)
(射始張之故於此言既抗也案大射前射三日司馬命量人巾車張三侯夏官射人云若王大射則以貍步張)
(三侯則天子亦前射三日其侯射人張之矣此將射而言大侯既抗明非始張侯體言舉鵠而棲之於侯中也)
(知者鄭既云周禮梓人張皮侯而棲鵠是鵠在侯復别棲之棲即舉也彼注云皮侯以皮所飾之侯也其上文)
(云梓人為侯廣與崇方三分其廣而鵠居一焉注云高廣等謂侯中天子射禮以九為節侯道九十弓弓二寸)
(以為侯中高廣等則天子侯中一丈八尺諸侯於其國亦然鵠所射也以皮為之各如其侯也居侯中三分之)
(一則此鵠方六尺唯大射以皮飾侯故言張皮侯而棲鵠也天官司裘注云以虎熊豹麋之皮飾其側又方制)
(之為質謂之鵠著于侯中所謂皮侯也又解名曰大侯之意天子諸侯之射皆張三侯故云君侯謂之大侯鄭)
(以此為大射故云張三侯若燕射則張一侯而已無三侯也射人云王大射張三侯司裘王大射供虎侯熊侯)
(豹侯設鵠天子之射張三侯也大射巾車張三侯是諸侯之射張三侯也司裘又曰諸侯供熊侯豹侯不三侯)
(者注云諸侯謂三公及王子弟封于畿内者是畿内諸侯屈于天子故二侯也既言大射之禮而毛以此為燕)
(射故破之云將祭而射謂之大射下章言烝衎烈祖其非祭乎既烝衎烈祖是為祭事則此時祭為大射明矣)
(故難之也王肅述毛云幽王飲酒無度故言燕禮之義其奏云言燕樂之義得則能進樂其先祖猶孝經說大)
(夫士之行曰然後能守其宗廟而保其祭祀非唯祭之日然後能保而行之以此故言烝衎非實祭也孫毓以)
(謂燕禮輕祭事重幽王無度無不慢也舉重可以明輕輕不足以明重又錫爾純嘏子孫其湛非飲燕之文所)
(得及也一篇之旨箋義為長大射所以擇士當助祭者莫不在焉既同非一之辭故知射夫衆射者也獻奏皆)
(奉上之言以發矢能中是呈奏己功故以獻為奏也大射禮選羣臣為三耦若大夫不足以士充之三耦之外)
(其餘衆士與射者各自取匹謂之衆耦射人說賓射之禮云王以六耦則天子大射亦六耦也故周禮夏官大)
(司馬職云若大射則合諸侯之六耦此其義也射人云諸侯四耦大射唯三耦者賓射對鄰國之君尊故四耦)
(大射與己之臣子卑故降之天子尊無與敵其與射者皆是諸侯來朝及在朝公卿無所差降明矣大射賓射)
(但六耦之外亦當有衆耦矣言既比衆耦乃誘射者衆耦正謂王之六耦外之衆耦也何者大射于司射誓射)
(之下云遂比三耦司射命三耦取弓於次司射升堂誘射既誘射然後三耦登堂而射三耦既射乃云遂比衆)
(耦是比衆耦在誘射之後今此箋云既比衆耦乃誘射射者乃登堂而射各奏其發矢中的之功言比衆耦文)
(在誘射之上始云登堂而射故知衆耦非如大射之衆耦也必知然者射以正耦為主故禮定其尊卑之數其)
(餘衆耦纔厠末而已鄭何當舍其正耦而言及衆乎正以六耦非一故稱衆也毛氏於射侯之事正鵠不明)
(唯猗嗟傳云二尺曰正亦不言正之所施周禮鄭衆馬融注皆云十尺曰侯四尺曰鵠二尺曰正四寸曰質則)
(以為侯皆一丈鵠及正質於一侯之中為此等級則亦以此質為四寸也王肅亦云二尺曰正四寸曰質又引)
(爾雅云射張皮謂之侯侯中者謂之鵠鵠中者謂之正正方二尺也正中謂之𣙗方六寸也𣙗則質也舊云方)
(四寸今云方六寸爾雅說之明宜從之此肅意唯改質為六寸其餘同鄭馬也賈逵周禮注云四尺曰正正五)
(重鵠居其内而方二尺以為正正大於鵠鵠在正内雖内外不同亦共在一侯鄭於周禮上下撿之以為大射)
(之侯其中制皮為鵠賓射之侯其中采畫為正正大如鵠皆居侯中三分之一其燕射則射獸侯侯中畫為獸)
(形即鄉射記所謂熊侯白質之類矣三射之侯皆不同也射人注說畫正之法云其外之廣居侯中三分之一)
(中言二尺與毛𫝊二尺曰正同也司裘注說皮侯之狀云以虎熊豹麋之皮飾其側又方制之以為質謂之鵠)
(是鄭意以侯中所射之處為質也此𫝊唯言的質也不言質之大小不必同於諸儒四寸六寸也且的者明白)
(之言若廣纔四寸不足以為明矣盖亦為所射處與鄭同也毛以此為燕射則的者謂熊侯白質者也言射事)
(故知發為發矢大射禮曰上射既發挾矢而後下射射拾發以將乘矢是射者與其耦拾發也彼注云拾更將)
(行也然則四矢謂之乘言射者更代發以行此四矢使四矢徧射也上言獻爾發功謂其行射時此又本其發)
(時之心故云發矢之時各心競云我以此求汝爵謂求不飲也射義引此詩即云祈求也求中以辭爵也酒者)
(所以養老所以養病求中以辭養也注云欲求中之者以求不飲汝爵是矣故此云射之禮勝者飲不勝者所)
(以養病是辭養也大射禮曰司射命設豐司宫士奉豐由西階升坐設於西楹西勝者之弟子洗觶升酌散南)
(面坐奠于豐上司射命三耦及衆射者勝者皆袒決遂執張弓不勝者皆襲說決拾却左手右加弛弓於其上)
(遂執弣勝者先升堂不勝者進北面坐取豐上之觶興少退立卒觶坐奠於豐下三耦卒飲衆皆繼飲射爵如)
(三耦是飲射之禮故論語曰下而飲其争也君子引此者明祈爾爵為心中之争也此飲于西階上言下而飲)
(者謂飲射爵時揖讓而升下意取而飲與争故引彼文不盡耳)
朱子曰初筵即初席也左右筵之左右也秩秩有序
也設宿設而又遷於下也大射樂人宿縣厥明將射
乃遷樂於下以避射位是也舉醻舉所奠之醻爵也
凡射張侯而不繫左下綱中掩束之至將射司馬命
張侯弟子說束遂繫下綱也大侯張而弓矢亦張節
也射夫既同比其耦也射禮選羣臣為三耦三耦之
外其餘各自取匹謂之衆耦爵射不中者飲豐上之
觶也衛武公飲酒悔過而作此詩此章言因射而飲
者初筵禮儀之盛酒既調美而飲者齊一至於設鐘
鼓舉酬爵抗大侯張弓矢而衆耦拾發各心競云我
以此求爵汝也
蕙田案此詩毛𫝊以為燕禮鄭以為大射禮
鄭所據者以第三章有祭祀之事與射義所
謂將祭擇士合耳將祭擇士先儒多疑之毛
所據者以有燕之事耳然大射及賓射燕射
皆有之則毛鄭之說兩通可也朱子集傳於
鐘鼓既設句引大射樂人宿懸之文則亦以
為大射矣今從之
禮記射義詩云發彼有的以祈爾爵祈求也求中以辭
爵也酒者所以養老也所以養病也求中以辭爵者辭
養也(注發猶射也的謂所射之識也言射的必欲中之者以求不飲女爵也辭養讓見養也)
(吕氏大臨曰射禮勝飲不勝所以争勝者辭乎飲也君子責己重而責人輕我之不中則反求諸己曰非)
(病也不能也心平體正持弓矢審固循聲而發發而不失正鵠者惟賢者能之若不肖之人彼將安能以)
(中此責己重也彼之不中則曰非不能也病也酒者所以養老與病也故揖讓而升以禮相下以飲其不)
(勝者此責人輕也詩云發彼有的以祈爾爵求中以辭爵則所以争者乃所以辭也養則利之也争辭養)
(乃所以争辭利也)
右大射
周禮夏官射人以射法治射儀王以六耦射三侯三獲
三容樂以騶虞九節五正諸侯以四耦射二侯二獲二
容樂以貍首七節三正孤卿大夫以三耦射一侯一獲
一容樂以采蘋五節二正士以三耦射豻侯一獲一容
樂以采蘩五節二正(注射法王射之禮治射儀謂肄之也鄭司農云三侯虎熊豹也容者)
(乏也待獲者所蔽也九節析羽九重設于長杠也正所射也詩云終日射侯不出正兮二侯熊豹也豻侯豻者)
(獸名也獸有貙豻熊虎玄謂三侯者五正三正二正之侯也二侯者三正二正之侯也一侯者二正而已此皆)
(與賓射於朝之禮也考工記梓人職曰張五采之侯則遠國屬遠國謂諸侯來朝者也五采之侯即五正之侯)
(也正之言正也射者内志正則能中焉畫五正之侯中朱次白次蒼次黃玄居外三正損玄黃二正去白蒼而)
(畫以朱綠其外之廣皆居侯中參分之一中二尺今儒家云四尺曰正二尺曰鵠鵠乃用皮其大如正此說失)
(之矣大射禮豻作干讀如宜豻宜獄之豻豻胡犬也士與士射則以豻皮飾侯下大夫也大夫以上與賓射飾)
(侯以雲氣用采各如其正九節七節五節者奏樂以為射節之差言節者容侯道之數也樂記明乎其節之志)
(不失其事則功成而德行立侯疏此則賓射在朝之儀言王射之禮者此經兼有諸臣各在家與賓客射法)
(各自有官掌之射人但作法與之耳此射人所掌王射之禮以别諸侯已下之射也肄則習也此經言容儀禮)
(大射鄉射等云乏言容者據唱獲者容身于其中據人而言云乏者矢至此乏極不過據矢而說也案鄉射記)
(云於境則虎中龍旜謂諸侯賓射之禮彼又云唯君有射國中其餘臣則否注云臣不習武事於君側則臣皆)
(不得在國射若然在朝賓射唯有天子而此云皆與賓射於朝之禮者謂諸侯已下賓射在已朝不謂於天子)
(之朝行此賓射之禮也九節者五節先以聽七節者三節先以聽五節者一節先以聽尊者先聽多卑者少為)
(差皆留四節以乘矢拾發云言節者容侯道之數者謂若九節者侯道九十弓七節者侯道七十弓五節者侯)
(道五十弓也引樂記設侯道遠近亦為節也此射義文云樂記者誤)
(黃氏曰自此以下則射事也射法自王而下各有其法故以射法治射儀射法必自射人出故射人雖不)
(掌士而士之法儀具焉)
(王氏昭禹曰射之法不可以不正射之儀不可以不文先王因其度數而制之以為法因其動容而制之)
(以為儀自王而下其耦或六或四或三其侯或二或一其樂歌則異節以至其容其獲其正皆有多寡之)
(差焉此射之法也又烏有不正哉以是法而治之其效見于内志正外體直持弓必審持矢必固揖遜有)
(度卑者不得以抗尊升降有序先者不得以居後其為儀也又烏有不文哉)
(易氏祓曰大射則大司馬合諸侯之六耦若賓射則諸侯與王射而合卿大夫以為六耦以至諸侯之四)
(耦卿大夫士之三耦亦各以等殺而辨)
(王氏詳說荆公以司裘之虎侯熊侯豹侯即射人之三侯司裘之熊侯豹侯即射人之二侯司裘之麋侯)
(即射人之一侯陸農師謂王射三侯於侯内以五采畫正諸侯二侯以三采畫正卿大夫一侯以二采畫)
(正其說皆失之司裘所言者大射也射人所言者賓射也梓人曰張皮侯而棲鵠則大射之侯也又曰張)
(五采之侯則賓射之侯也司裘言侯而及鵠射人言侯而及正射人所謂三侯當如康成謂五正三正二)
(正之侯也諸侯二侯即三正二正之侯也卿大夫一侯則二正而已若以司裘之熊侯豹侯而降殺之則)
(梓人所謂皮侯與五采之侯何别乎若謂天子之侯皆五正則是天子與諸侯卿大夫射而同其侯矣臣)
(下與天子角勝負可乎當從康成之說謂異其侯盖上得以兼下下不得以僣上也)
(鄭氏鍔曰大射之侯用皮飾其側則以皮為鵠賓射之侯用皮飾其側則以五采為正此所以不同又)
(曰諸侯在國賓射則四耦而射二侯熊豹也樂用貍首之詩以會天子為義也三節以聽四節以射其正)
(則去玄黃而用三色孤卿大夫自與其賓射則三耦而射一侯麋侯也樂用采蘋以能循法度為貴也一)
(節以聽四節以射其正則去白蒼而畫以朱綠也天子元士在家賓射用三耦而射一侯豻侯也豻犬也)
(犬能守士以守節事君為義故射豻侯或謂司裘言天子諸侯卿大夫之侯而不及士射人乃有射豻侯)
(之法何也盖司裘所言者大射也射人所言者賓射也士無大射而有賓射故於正特言豻侯以有賓射)
(而言也其侯則用二采以為正與孤卿大夫同樂用采蘩以能守職為貴也侯不同而正與節皆同盖士)
(之位去卿大夫為不遠其禮可以與之同)
(孫氏曰自諸侯卿大夫等而下之莫不有别而所歌之詩亦使之各諭其志而安其守然後雍容禮遜之)
(交修乖争陵犯之不作信可以觀德矣)
蕙田案射人所陳鄭孔及易祓鄭鍔王氏詳
說皆以為賓射惟王志長以為大射燕射均
同此儀但此經亦無明文姑存舊說
又案夏官大司馬疏大射用諸侯為六耦若
賓射射人亦用六耦但不用諸侯當用卿大
夫為之
夏官小臣賓射掌事如太僕之法(注賓射與諸侯來朝者射疏賓射對大)
(射亦為小也)
春官眡瞭賓射奏其鐘鼓(注擊朄以奏之其登歌太師自奏之)
(王氏曰賓射王與諸侯射奏鐘鼓以為之節)
鎛師凡祭祀鼓其金奏之樂饗食賓射亦如之
典庸器祭祀帥其屬而設筍虡陳庸器賓射亦如之
杜氏佑曰賓射謂列國諸侯來朝於王或諸侯自相
朝聘或孤卿以下禮賓而射謂之賓禮皆行之於朝
或行於廟
(聶氏崇義曰士無大射而有賓射燕射之禮)
右賓射
周禮春官樂師燕射帥射夫以弓矢舞(注射夫衆耦也)
蕙田案大司馬疏燕射三耦用卿大夫以下
為之
夏官司弓矢燕射共弓矢如數并夾
禮記射義古者諸侯之射也必先行燕禮故燕禮者所
以明君臣之義也(注言别尊卑然後射以觀德行也燕疏古者諸侯之射必先行燕禮者)
(初似饗即是先行饗禮而云先行燕禮者燕初似饗正謂其行禮似饗其餘則燕故禮具牲狗及設折俎行一)
(獻此等皆燕之法也故云先行燕禮也燕禮所以明君臣之義者謂臣于堂下再拜稽首升成拜君答拜以君)
(臣盡竭其力致敬于君君施惠以報之也)
蕙田案此經文只舉諸侯而疏内却兼言天
子盖天子本有燕射之禮經特舉一以見其
餘耳
詩曰曾孫侯氏四正具舉大夫君子凡以庶士小大莫
處御于君所以燕以射則燕則譽言君臣相與盡志於
射以習禮樂則安則譽也是以天子制之而諸侯務焉
此天子之所以養諸侯而兵不用諸侯自為正之具也
(注此曾孫之詩諸侯之射節也四正正爵四行也四行者獻賓獻公獻卿獻大夫乃後樂作而射也莫處無安)
(居其官次者也御猶侍也以燕以射先行燕禮乃射也則燕則譽言國安則有名譽譽或為與)
蕙田案鄭以此曾孫之詩為貍首貍首大射
所歌但詩中並無貍首字則亦臆揣耳疏又
云云正爵四行獻賓獻公獻卿獻大夫者大
射禮文云乃後樂作而射也者案大射禮獻
大夫之後乃後工入樂作而後射此謂大射
也若燕射則脱屨升堂坐之後乃射矣故燕
禮說屨升堂獻士畢若射則大射正為司射
如鄉射之禮是也然則燕射之儀已見燕禮
王昭禹謂此詩乃燕射所歌以詩中明有以
燕以射也今故採入
杜氏佑曰燕射天子諸侯無事之日燕息縱適或燕
勞來朝聘使之賓或復自與已臣共相勞息若天子
諸侯之射則先行燕禮以明君臣之義卿大夫則先
行鄉飲之禮以明長幼之序
右燕射
周禮地官鄉大夫三年則大比考其德行道藝而興賢
者能者獻賢能之書于王退而以鄉射之禮五物詢衆
庶一曰和二曰容三曰主皮四曰和容五曰興舞(注和謂有)
(德容謂有儀主皮謂射而中盖庶人惟張皮射之也元謂和載六德容包六行也主皮和容興舞則六藝之射)
(與禮樂與當射之時民必觀焉因詢之也孔子射於矍相之圃觀者如堵牆射至于司馬使子路出誓射者又)
(使公罔之裘序點揚觶而語詢衆庶之儀若是乎)
(章氏俊卿曰射義曰騶虞樂官備也貍首樂會時也采蘋樂循法也采蘩樂不失職也然則王射以騶虞)
(大夫之鄉射亦以騶虞者鄉射之詢衆庶亦欲官備于天子也)
(何氏曰物猶事也鄉大夫既獻賢能之書歸而合其民于鄉射詢問于衆而求其人以儲養而待舉也)
(黃氏曰和内志正也容外體直也主皮中也復曰和容中不驕不中不懾也)
(易氏祓曰射以觀德古者諸侯貢士於天子天子試之于射宫大射猶然則鄉射為可知今以其禮推之)
(凡射之儀天子與諸侯鄉大夫尊卑雖異而皆發乘矢乘矢四矢也皆有樂以為之節射義所謂何以射)
(何以聽是已盖天子騶虞九節則四節以射五節以聽諸侯貍首七節則四節以射三節以聽卿大夫士)
(采蘋采蘩五節則四節以射一節以聽方其未射其聽審矣内志正而其節比於樂是之謂和外體直而)
(其容比於禮是之謂容及其射也持弓矢審固而以中鵠為主鵠以皮為之是之謂王皮乘矢皆循聲而)
(發發而不失正鵠禮樂交作向前之和容備焉是之謂和容及其已射皆有舞以為發揚蹈厲之舉是之)
(謂興舞且射之物有五而其節有三曰和曰容見于未射之時曰主皮曰和容見於射侯之際曰興舞見)
(于既射之後此射之序以此推鄉射其禮可考矣)
(陳氏祥道曰周禮鄉大夫以鄉射之禮五物詢衆庶有主皮之射鄉射記曰禮射不主皮主皮之射者勝)
(者又射不勝者降鄭氏釋周禮曰庶民無射禮因田獵分禽則有主皮釋鄉射曰禮射大射賓射燕射也)
(不主皮者貴其容體比于禮其節比于樂不待中為備也言不勝者降則不復升射也主皮者無侯張獸)
(皮而射之主于獲也尚書大傳曰戰鬭不可不習故於蒐狩以閑之也閑之者貫之也貫之者習之也凡)
(祭取餘獲陳於澤然後卿大夫相與射也中者雖不中也取不中者雖中也不取所以貴揖讓之取也而)
(賤勇力之取嚮之取也於囿中勇力之取也今之取也於澤宫揖讓之取也澤習禮之處非所以行禮其)
(射又主中此主皮之射與盖主皮之射庶人之禮也鄉大夫或用之於澤宫卿大夫或用之以詢衆庶用)
(之以詢衆庶在和以容之後則主皮之射雖君子之所不廢亦非其所尚也晚周之時射尚主皮故孔子)
(譏之曰射不主皮為力不同科古之道也)
蕙田案主皮為庶人之射陳氏疏解已明故
不另列
(王氏應電曰賢能者既獻于王以為公朝之臣其比閭之吏與府史胥徒大比黜陟之後將何所取哉于)
(是鄉老復以射詢衆庶和者愷悌温良此立人之本容者容止可觀如漢選舞者以形容魁梧也主皮者)
(不失正鵠和容者容體比于禮興舞者節奏比于樂)
(王氏志長曰賈氏以為和居六德之終故曰載孝居六行之始故曰包容即孝也三物中其事一十有八)
(今六德惟問和六行惟問容六藝惟問射禮樂盖貢賢于王未能盡備故略舉五者問之六德其大者故)
(問其卒六行其小者故問其先禮以安上治民樂以移風易俗射以男子所有事故特言之其說附會後)
(鄭辨矣然嫌于太鑿其容何以為孝謂善為孝者必合于禮之容儀其說支離無根不若後儒謂五物皆)
(指射言古之用人欲加之任使必以射觀其器能虞書所謂侯以明之下文五者非射不能知猶後世觀)
(身言之法也其人氣質暴戾容止傾邪必不能盡五射之美故先觀其和次觀其容主皮中而貫革巧力)
(全也和容者容體比于禮興舞者節奏比于樂以此五者觀其人于是鄉遂之官與夫百官府之羣吏靡)
(不有守有為可以輔成君子之治而非庸戾壊政之人矣)
蕙田案五物之解先鄭為得明齋平仲諸說
皆本之
又案儀禮鄉射記云惟君有射于國中其餘
則否鄉射在城外衆庶皆觀焉故得詢五物
又鄉射合樂大射不合樂者鄉射屬民欲同
其意故合樂大射擇士與祭欲嚴其事故不
合樂漢甘露石渠議曰鄉射合樂大射否何
也韋元成曰鄉人無樂故合之朝廷君臣固
有樂矣時以為然
鄉師黨共射器(注射器者弓矢楅中之屬黨正主集為之為州長或時射于此黨也)
州長春秋以禮會民而射于州序(注序州黨之學也會民而射所以正其志)
(也射義曰射之為言繹也繹者名繹已之志州疏知序州黨之學者案下黨正亦云飲酒于序故知黨學皆)
(名為序若鄉則上庠故禮記鄉飲酒義云主人迎賓于庠門之外彼鄉大夫行賓賢能非州長黨正所行)
(故知庠則鄉學也以禮會民亦謂先行鄉飲酒之禮乃射故云以禮也)
(鄭氏鍔曰先王教民之法未有不因時以諭其意射之為藝用于朝覲賓燕之時其事為文用於田獵攻)
(守之時其事為武故以春秋教之春陽用事所以明其事之為文秋隂用事又以明其事之為武因時而)
(教其藝易進因以明義)
(王氏昭禹曰古者男子生以桑弧蓬矢六射天地四方示其有四方之志先王之為射禮因以習武事焉)
(因以繹志而觀德行焉故必内志正外體直持弓矢審固而後發則無不中矣春秋以禮會民而射于州)
(學凡以觀德行而已序者州之學也孟子曰序者射也盖射以序進且以别其賢否也)
(王氏應電曰案正月之吉春秋祭社讀法考行凡三春秋禮射凡二此州長教民之事也)
蕙田案鄉射禮注云不謀賓者時不獻賢能
事輕也疏云射于序鄉飲酒在庠以其序無
室庠有室
又案鄉大夫之鄉射主于興賢三年而一行
州長之鄉射主于習儀每歲而一行其儀節
之詳雖不可得知然儀禮具存亦可以例推
也觀鄭注周禮而引大夫之事為證則其儀
固通于上下矣
禮記射義古者卿大夫士之射也必先行鄉飲酒之禮
鄉飲酒之禮者所以明長幼之序也(注言别老稺然後射以觀德行疏)
(此鄉飲酒謂黨正飲酒以鄉統名則鄉飲酒義所云六十者坐五十者立侍是也)
孔子射於矍相之圃盖觀者如堵墻(注矍相地名也種菜蔬曰圃)射
至於司馬使子路執弓矢出延射曰賁軍之將亡國之
大夫與為人後者不入其餘皆入盖去者半入者半(注先)
(行飲酒禮將射乃以司正為司馬子路執弓矢出延射則為司射也延進也出進觀者欲射者也賁讀為僨僨)
(猶覆敗也亡國亡君之國者也與猶奇也後人者一人而已既有為者而往奇之是貪財也子路陳此三者而)
(觀者畏其義則或去也)又使公罔之裘序點揚觶而語公罔之裘
揚觶而語曰幼壯孝弟耆耋好禮不從流俗修身以俟
死者不在此位也盖去者半處者半序點又揚觶而語
曰好學不倦好禮不變旄期稱道不亂者不在此位也
盖□有存者(注之發聲也射畢又使此二人舉觶者古者於旅也語語謂說義理也三十曰壯耆)
(耋皆老也流俗失俗也處猶留也八十九十曰旄百年期頥稱猶言也行也者不言有此行不可以在此賓位)
(也介疏射至於司馬者欲射之前先行飲酒之禮獻賓及獻衆賓之後未旅之前作相為司正至于將射轉)
(司正為司馬也使子路執弓矢延射者立司馬之時孔子使子路為司射之官延觀者及欲射之人又子路出)
(延射者是將射之前案鄉射司射比衆耦于堂西此出延者但觀者既多庭中不容故出延之入乃比耦以初)
(門外未入觀者既多未有賓主之禮故誓惡者令其不入以鄉飲酒禮差之射禮畢旅酬之時乃使二人舉觴)
(故鄉射禮畢司馬反為司正樂正升堂復位賓取俎西之觶酬主人主人酬大夫自相旅畢君使二人舉觶酬)
(賓與大夫則當此公罔之裘序點二人舉觶之節也但衆耦射事既了衆賓皆在賓位主人以禮接之不復斥)
(言其惡故此但簡其善公罔簡而尚疏序點簡而轉詳)
(陸氏德明曰者不此二字一句下及注皆同者不問此衆人之中有此上諸行不若有則可在此賓位矣)
(吕氏大臨曰夫子温良恭讓其在鄉黨似不能言未聞拒人如是之甚故矍相之事疑不出于聖人特門)
(人弟子逆料聖人之意而為此說將以推尊聖人而不知非聖人之所當言如記稱孔子我戰則克祭則)
(受福孔子固優為之而謂孔子言之則非也非賁軍之將亡國之大夫與為人後者皆有負於世賢能)
(者也為人後者為之子則為所後斬衰為其父母期舍其親而為人後非人子之所欲特以大宗無後族)
(人以支子後之廹于大宗族人之命不得已也有所利之而與求焉是與為人後者見利忘親此君子之)
(所不取也幼壯孝弟耆耋好禮不從流俗修身以俟死者德有立矣好學不倦好禮不變旄期稱道不亂)
(者德有成矣盖士之立於世無惡者寡矣無惡者有之有立者寡矣有立者有之成德者寡矣不在此位)
(也者疑詞也盖言在此位也衆之所會聚簡别賢不肖人所難言也故以疑詞示之猶言文不在兹乎盖)
(言在茲也不曰乎而曰也者盖深示其不斥言也)
朱子曰鄭注陸音者不二字文義不通家語兩處並
無不字亦非是當從吕說為長云
蕙田案矍相之射先行鄉飲酒則為大夫之
鄉射無疑正義釋經文既云此記所陳惟約
鄉射禮其申鄭義又云此射謂賓射故鄭註
鄉侯二正是用賓射之正盖射雖有賓與鄉
之分而坐燕之儀則同故耳鄭注周禮鄉大
夫鄉射引此文則知此為鄉射矣
論語子曰射不主皮為力不同科古之道也
朱子曰射不主皮鄉射禮文為力不同科孔子解禮
之意如此也古者射以觀德但主于中而不主于貫
革盖以人之力有強弱不同等也
右鄉射
五禮通考卷一百六十三
