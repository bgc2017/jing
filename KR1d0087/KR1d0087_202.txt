五禮通考卷一百九十二
刑部尚書秦蕙田撰
嘉禮六十五
觀象授時
春秋莊公七年夏四月辛卯夜恒星不見(注恒常也謂常見之星辛)
(卯四月五日月光尚微盖時無雲日光不以昏没夜疏夜者自昏至旦之總名但此經下言夜中則此言者)
(夜未至中謂初昏之後耳非竟夜不見星也穀梁夜作昔傳曰日入至於星出謂之昔不見者可以見也必如)
(彼言星出以前名之曰昔則名昔之時法當未有星矣何以怪其不見而書為異也明經所言夜者夜昏之後)
(星應見之時而不見耳)夜中星隕如雨(注如而也夜半乃有雲星落而且雨其數多皆記異)
(也日光不匿恒星不見而云夜中者以水漏知之)左氏傳夏恒星不見夜明
也星隕如雨與雨偕也(注偕俱也)公羊傳恒星者何列星
也(注恒常也常以時列見)列星不見何以知夜之中星反也(注反者星)
(復其位鄉疏謂星反附在半夜之後則知者不見之時是夜中矣)如雨者何非雨也非
雨則曷為謂之如雨不脩春秋曰雨星不及地尺而復
君子脩之曰星霣如雨(注明其狀似雨爾)何以書記異也(注列星者)
(天之常宿分守度諸侯之象周之四月夏之二月昏參伐狼注之宿當見參伐主斬艾立義狼注主持衡平也)
(皆滅者法度廢絶威信陵遲之象星霣未墜而夜中星反者房心見其虚危斗房心天子明堂布政之宮也虚)
(危齊分其後齊桓行霸)穀梁傳恒星者經星也(注經常也謂常列宿)日入
至於星出謂之昔不見者可以見也夜中星隕如雨(注如)
(而也星既隕而復雨)其隕也如雨是夜中與春秋著以傳著疑以
傳疑中之幾也而曰夜中著焉爾何用見其中也失變
而錄其時則夜中矣(注失星變之始而錄其已隕之時檢錄漏刻以知夜中)其不
曰恒星之隕何也我知恒星之不見而不知其隕也我
見其隕而接於地者則是雨說也著于上見于下謂之
雨著于下不見于上謂之隕豈雨說哉(注解經不得言雨星而言隕星)
(也)
蕙田案恒星不見之說當以左氏為長盖列
宿有名之星無隕墜之理隕而旋復益復誕
妄惟夜中以前日光已没星當見而不見故
以為異而記之其云夜中星隕者自謂無名
之星或有隕墜者不當以恒星之不見為全
隕也
詩召南小星嘒彼小星三五在東(傳嘒微貌小星衆無名者三心五噣四時)
(更見御箋衆無名之星隨心噣在天猶衆妾隨夫人以次進于君也心在東方三月時也噣在東方正月時)
(也如是終歲列宿更見傳疏列宿之大房心參伐心三星故知三為心也綢繆曰三星參也者以其刺昏姻)
(不得其時舉正時以刺之冬日之昏在天在戶唯參為然故知非心也箋則三皆為心以其心實三星而列宿)
(之尊故元命苞曰心為天王公羊又云心為大辰故言三星此及綢繆苕之華皆云心也元命苞云柳五星釋)
(天云咮謂之柳天文志云柳謂鳥喙則喙者柳星也以其為鳥星之口故謂之喙心東方之宿柳南方之宿著)
(明者)
嘒彼小星維參與昴(傳參伐也昴留也在箋此言衆無名之星亦隨伐留天疏天文)
(志云參白虎宿三星直下有三星銳曰伐其外四星左右肩股也則參實三星故綢繆傳曰三星參也以伐與)
(參連體參為列宿統名之若同一宿然但伐亦為大星與參互見皆得相統故周禮熊旂六旒以象伐明伐得)
(統參也是以演孔圖曰參以斬伐公羊傳曰伐為大長皆互舉相見之文故言參伐也見同體之義元命苞云)
(昴六星昴之為言留言物成就繋留是也)
唐風綢繆綢繆束薪三星在天(傳三星參也在天謂始見東方也三星在天可)
(以嫁娶矣月箋三星謂心星也心有尊卑夫婦父子之象又為二之合宿故嫁娶者以為候焉昏而火星不)
(見嫁娶之時也今我束薪于野乃見其在天則三月之末四月之中見於東方矣故云不符其時疏參有三)
(星漢書天文志云參白虎宿三星是也毛以秋冬為昏時故云三星在天可以嫁娶王肅云謂十月也孝經援)
(神契云心三星中獨明是心亦三星也天文志云心為明堂大星天王前後星子屬然則心之三星大者尊小)
(者卑大者象夫父小者象子婦也二月日體在戌而斗柄建卯初昏之時心星在於卯上二月之昏合於本位)
(故稱合宿昏而火星不見謂仲春之月嫁娶之正時也)
綢繆束芻三星在隅(傳隅東南隅也五箋心星在隅謂四月之末月之中)
綢繆束楚三星在戶(傳參星正月中直戶也之箋心星在戶謂五月之末六月中也)
小雅巷伯哆兮侈兮成是南箕(傳哆大貌南箕箕星也箋箕星哆然踵狹而)
(舌廣不疏箕四星二為踵二為舌若使踵本太狹舌雖小寬足以為箕由踵之二星已哆然而大舌又益大)
(所以成為箕也)
大東維天有漢監亦有光(傳漢天河也有光而無所明)跂彼織女終
日七襄(注跂隅貌襄反也移箋襄駕也駕謂更其肆也從旦至莫七辰一因謂之七襄疏河圖括)
(地象云河精上為天漢楊泉物理論云星者元氣之英也漢水之精也氣𤼵而著精華浮上宛轉隨流名曰天)
(河一曰雲漢大雅倬彼雲漢是也孫毓云織女三星跂然如隅然則三星鼎足而成三角望之跂然故云隅貌)
(襄反者謂從旦至暮七辰而復反于夜也天有十二次日月所止舍也在天為次在地為辰每辰為肆畫夜雖)
(各六辰數者舉其終始故七即自卯至酉也言終日是晝也晝不見而言七移者據其理當然矣)
雖則七襄不成報章(傳不能反報成章也東箋織女有織名爾駕則有西無不如人織)
(相報反成文章也)睆彼牽牛不以服箱(傳睆明星貌河鼔謂之牽牛服牝服也箱大車)
(之箱也牽箋以用也牽牛不可用于牝服之箱十疏河鼓謂之牛釋天文也李巡曰河鼓牽牛皆二八宿)
(名也孫炎曰河鼓之旗十二星在牽牛之北也或名為河鼓亦名為牽牛如爾雅之文則牽牛河鼓一星也如)
(李巡孫炎之意則二星今不知其同異也)
有捄天畢載施之行(傳捄畢貌畢所以掩兔也何嘗見其可用乎箋祭器有畢者所以)
(助載鼎實今天畢則施于行列而已禁疏捄長貌此亦言畢之長也鴛鴦曰畢之羅之月令羅網畢翳毋出)
(九門是田器有畢也特牲饋食禮曰宗人執畢是祭器有畢也彼注云畢狀如叉蓋為其似畢星取名焉掩兔)
(祭器之畢俱象畢星為之孫毓云祭器之畢狀如畢星名象所出也畢弋之畢又取名焉而因施網于其上雖)
(可兩通箋義為長)
維南有箕不可以簸揚維北有斗不可以挹酒漿(傳挹㪺也)
維南有箕載翕其舌維北有斗西柄之揭(傳翕合也也箋翕猶引)
(引舌者謂上星相近壁疏二十八宿連四方為名者唯箕斗井壁四星而已者室之外院箕在南則壁在室)
(東故稱東壁鄭稱參傍有玉井則井星在參東故稱東井推此則箕斗並在南方之時箕在南而斗在北故言)
(南箕北斗也以箕斗是人之用器故令相對為名)
漸漸之石月離于畢俾滂沱矣(傳畢濁也月離隂星則雨疏以畢為月所離)
(而雨是隂雨之星故謂之隂星洪範曰星有好風星有好雨者即此畢是也春秋緯云月離于箕風揚沙則好)
(風者箕也)
苕之華三星在罶(傳三星在罶言不可久也魚箋喻周將亡如心星之光耀見于笱之中)
(其去須臾也)
大雅棫樸倬彼雲漢為章于天(傳倬大也雲漢天河也)
雲漢倬彼雲漢昭回于天(傳回轉也河箋雲漢謂天河也倬然天水氣也精光轉)
(運于天)
春秋襄公九年左氏傳古之火正或食于心或食于咮
以出内火是故咮為鶉火心為大火(疏南方七星有井鬼柳星張翼軫七)
(者共為朱鳥之宿星即七星也咮謂柳也春秋緯文耀鉤云咮謂鳥陽七星為頸宋均注云陽猶首也柳謂之)
(咮咮鳥首也七星為朱鳥頸也咮與頸共在于午者鳥之止宿口屈在頸七星與咮體相接連故也東方七宿)
(角亢氐房心尾箕七者共為蒼龍之宿釋天云大辰房心尾也大火謂之大辰孫炎曰龍星明者以為時候大)
(火心也在中最明故時候主焉)
昭公元年左氏傳昔高辛氏有二子伯曰閼伯季曰實
沈居于曠林不相能也日尋干戈以相征討后帝不臧
遷閼伯于商丘主辰(注主祀辰星辰大火也)商人是因故辰為商
星遷實沈于大夏主參唐人是因以服事夏商及成王
滅唐而封太叔焉故參為晉星
昭公十七年左氏傳衛顓頊之虚也故為帝丘其星為
大水(注衛星營室營室水也)
蕙田案列宿之名見于書者曰鳥曰火曰虚
曰昴見于詩者曰參曰昴曰定曰火曰南箕
曰織女曰牽牛曰天畢曰北斗見于月令者
曰營室曰東壁曰奎曰婁曰胃曰畢曰觜觽
曰參曰東井曰弧曰柳曰七星曰翼曰軫曰
角曰亢曰氐曰房曰火曰尾曰斗曰建星曰
牽牛曰婺女曰虚曰危見于夏小正者曰參
曰斗曰昴曰南門曰大火曰織女見于春秋
内外傳者曰龍曰火曰大水曰龍尾曰咮曰
辰曰參曰農祥曰天廟曰辰角曰天根曰本
曰駟其有關於中星及日躔者别見前卷不
重載
爾雅釋天星名夀星角亢也(注數起角亢列宿之長故曰夀)天根氐也
(注角亢下繫于氐若木之有根)天駟房也(注龍為天馬故房四星謂之天駟)大辰房心
尾也(注龍星明者以為時候故曰大長)大火謂之大辰(注大火心也在中最明故時候)
(主焉)析木謂之津箕斗之間漢津也(注箕龍尾斗南斗天漢之津梁)星紀斗
牽牛也(注牽牛斗者日月五星之所終始故謂之星紀)玄枵虚也(注虚在正北北方黑色枵)
(之言耗耗亦虚意)顓頊之虚虚也(注顓頊水德位在北方)北陸虚也(注虚星之)
(名凡四)營室謂之定(注定正也作宮室皆以營室之中為正)娵觜之口營室
東壁也(注營室東壁星四方似口因名云)降婁奎婁也(注奎為溝瀆故名降)大梁
昴也西陸昴也(注昴西方之宿别名旄頭)濁謂之畢(注掩兔之畢或呼為濁因星形)
(以名)咮謂之柳(注咮朱鳥之名)柳鶉火也(注鶉鳥名火屬南方)何鼓謂之牽
牛(注今荆楚人呼牽牛星為檐鼓檐者荷也)
蕙田案爾雅十二次闕實沈鶉首鶉尾實沈
參也牧星參也鶉首東井輿鬼也鶉尾軫也
龍角謂之靈星婺女謂之媭女尾謂之依昴
謂之留軫謂之帑營室謂之大水娵訾之口
謂之豕韋玄枵謂之天黿夀星大火析木之
津東陸也星紀元枵娵訾之口北陸也降婁
大梁實沈西陸也鶉首鶉火鶉尾南陸也軫
至氐曰夀星氏至尾曰大火尾至南斗曰析
木之津南斗至婺女曰星紀婺女至危曰玄
枵危至東壁曰娵訾之口東壁至婁曰降婁
婁至畢曰大梁畢至東井曰實沈東井至柳
曰鶉首柳至張曰鶉火張至軫曰鶉尾建星
星紀之維首也婺女玄枵之維首也虚北陸
之中也爾雅所略用是補之
又案史記律書二十八舍有建星無南斗有
罰無觜觽有狼弧無東井輿鬼月令所紀諸
星有弧建星無箕昴輿鬼張
漢書天文志凡天文在圖籍昭昭可知者經星常宿中
外官凡百一十八名積數七百八十三
晉書天文志馬績云天文在圖籍昭昭可知者經星常
宿中外官凡一百一十八名積數七百八十三皆有州
國官宮物類之象張衡云文曜麗乎天其動者有七日
月五星是也日者陽精之宗月者隂精之宗五星五行
之精衆星列布體生於地精成於天列居錯峙各有攸
屬在野象物在朝象官在人象事其以神著有五列焉
是為三十五名一居中央謂之北斗四布於方各七為
二十八舍中外之官常明者百有二十四可名者三百
二十為星二千五百微星之數蓋萬有一千五百二十
後武帝時太史令陳卓摠甘石巫咸三家所著星圖大
凡二百八十三官一千四百六十四星以為定紀
隋書天文志後漢張衡為太史令鑄渾天儀總序經星
謂之靈憲其大略曰中外之官常明者百有二十可名
者三百二十為星二千五百微星之數萬有一千五百
二十衡所鑄之圖遭亂堙滅星官名數今亦不存三國
時吳太史令陳卓始列甘氏石氏巫咸三家星官著於
圖錄并注占贊總有二百五十四官一千二百八十三
星并二十八宿及輔官附坐一百八十二星總二百八
十三官一千四百六十五星宋元嘉中太史令錢樂之
所鑄渾天銅儀以朱墨白三色用殊三家而合陳卓之
數高祖平陳得善天官者周墳并宋氏渾儀之器乃令
庾季才等參校周齊梁陳及祖暅孫僧化官私舊圖刊
其大小正彼疎密依凖三家星位以為蓋圖以墳為太
史令自此太史觀生始能識天官
蕙田案晉隋二志述陳卓星圖總數只差一
星未知孰是
明史天文志崇禎初禮部尚書徐光啟督修天文上見
界總星圖以為回回立成所載有黃道經緯度者止二
百七十八星其繪圖者止十七座九十四星並無赤道
經緯今皆崇禎元年所測黃赤二道經緯度畢具後又
上赤道兩總星圖其說謂常現常隱之界隨北極高下
而殊圖不能限且天度近極則漸狹而見界圖從赤道
以南其度反寬所繪星座不合仰觀因從赤道中剖渾
天為二一以北極為心一以南極為心從心至周皆九
十度合之得一百八十度者赤道緯度也周分三百六
十度者赤道經度也乃依各星之經緯點之遠近位置
形勢皆合天象至於恒星循黃道右旋惟黃道緯度無
古今之異而赤道經緯則歲歲不同然亦有黃赤俱差
甚至前後易次者如觜宿距星唐測在參前三度元測
在參前五分今測已侵入參宿故舊法先觜後參今不
得不先參後觜不可強也又有古多今少古有今無者
如紫微垣中六甲六星今只有一華蓋十六星今止有
四傳舍九星今五天厨六星今五天牢六星今二又如
天理四勢五帝内座天柱天牀大贊府大理女御内厨
皆全無也天市垣之市樓六星今二太微垣之常陳七
星今三郎位十五星今十長垣四星今二五諸侯五星
全無也角宿中之庫樓十星今八亢宿中之折威七星
今無氐宿中之亢池六星今四帝席三星今無尾宿中
天龜五星今四斗宿中之鼈十四星今十三天籥農丈
人俱無牛宿中之羅堰三星今二天田九星俱無女宿
中之趙周秦代各二星今各一扶匡七星今四離珠五
星今無虚宿中之司危司禄各二星今各一敗臼四星
今二離瑜三星今二天壘城十三星今五危宿中之人
五星今三杵三星今一臼四星今三車府七星今五天
鉤九星今六天錢十星今四蓋屋二星今一室宿中之
羽林軍四十五星今二十六螣蛇二十二星今十五八
魁九星今無壁宿中之天廏十星今三奎宿中之天溷
七星今四畢宿中之天節八星今七咸池三星今無觜
宿中之座旗九星今五井宿中之軍井十三星今五鬼
宿中之外厨六星今五張宿中之天廟十四星今無翼
宿中之東甌五星今無軫宿中之青邱七星今三其軍
門土司空器府俱無也又有古無今有者策星旁有客
星神宗元年新出先大今小南極諸星古所未有近年
浮海之人至赤道以南往往見之因測其經緯度其餘
增入之星甚多並詳恒星表其論雲漢起尾宿分兩派
一經天江南海市樓過宗人宗星涉天津至螣蛇一由
箕斗天弁河鼓左右旗涉天津至車府而會於螣蛇過
造父直趨附路閣道大陵天船漸下而南行歷五車天
關司怪水府傍東井入四瀆過闕邱弧矢天狗之墟抵
天社海石之南踰南舡帶海山貫十字架蜜蜂傍馬腹
經南門絡三角龜杵而屬於尾宿是為帶天一周以理
推之隱界自應有雲漢其所見當不誣又謂雲漢為無
數小星大陵鬼宿中積尸亦然考天官書言星漢皆金
之散氣則星漢本同類得此可以相證又言昴宿有三
十六星皆得之於窺遠鏡者凡測而入表之星共一千
三百四十七微細無名者不與其大小分為六等内一
等十六星二等六十七星三等二百零七星四等五百
零三星五等三百三十八星六等二百一十六星悉具
黃赤二道經緯度列表二卷
續文獻通考明季西洋法入中國崇禎元年所測諸星
悉具黃赤經緯度載於崇禎新書明史撮其大要入於
天文志今案馬端臨象緯考云古今志天文者述天官
星之名義大略皆同兩朝志亦出入晉隋二史但能言
其去極若干度某宿若干度為異然亦惟赤道經緯度
耳西法所測悉具黃赤經緯度至所上星圖其見界總
星圖即一行蓋天圖也然赤道以外衆星疎密之狀唐
書已云與仰觀小殊則從赤道分為南北二圖豈非著
圖之良法歟明史云恒星有古多今少古有今無者後
漢書註引張衡靈憲云三光有似珠玉神守精存麗其
職而宣其明及其衰神歇精斁於是乎有隕星恒星之
隱顯有無豈亦猶其說歟梅大鼎文集云西法黃道十
二象與中土異而回回與歐邏巴復自不同至黃道内
外之星或以為六十象或以為六十二象而貫索一星
回回以為缺椀歐邏巴以為冕旒其餘星名亦多互異
今所傳之圖皆因西法所列而變從中法之星座星名
或以西星合古圖而有疑似不敢輒定遂並收之而有
增附之星或以古星求西圖而弗得其處不能強合遂
芟去之而成古有今亡之星要之皆徐李諸公譯西星
而酌為之非西傳之舊此論最為明確今又有即其增
附之星收入本座而與古合者矣惟大贊府古無是星
步天歌云上衛少衛次上丞後門東邊大贊府蓋或以
垣墻丞衛諸星為贊襄之府或訛輔為府今不可考至
近南極諸星與隱界雲漢理宜有之廣東諸省已有見
者
觀承案紫宮垣十五星東八而西七若以大
贊府為星名則多一星而成十六星矣宋志
載石氏說則東西兩蕃總十六星蓋於西蕃
七星内添一太尉星亦非所謂大贊府也可
知大贊府只是虚句而非星名也
梅氏文鼎揆日候星紀要大西儒測算凡可見可狀
之星一千二十二若微小者或不常見者或朦黑者
不與焉其大小分為六等人因其難以識認盡假取
人物之像以别其名(星非真有象也但人借名之耳)每合數星以成
一像凡四十八像其多寡大小不等在黃道北者二
十一像第一曰小熊内有七星外有一星二曰大熊
内二十七外八三曰龍凡三十一星四曰黃帝内十
一外二五曰守熊人内二十二外一六曰北冕旒凡
八星七曰熊人内二十九外一八曰琵琶凡十星九
曰鴈鵝内二十二外一其十曰岳母凡十三星十一
曰大將内二十六外三十二曰御車凡十四星十三
曰醫生又曰逐蛇(一醫常取蛇合藥以救世其星如人逐蛇狀)内二十四
外五十四曰毒蛇凡十八星十五曰箭凡五星十六
曰日鳥(性喜視日)内九外六十七曰魚將軍(性好人間人歌樂即來聽)
(呼其名漸來就人溺水則載之岸邊人取魚彼即領衆魚至呼之彼先躍過網衆魚則罹網矣)凡十
星十八曰駒凡四星十九曰飛馬凡二十星二十曰
公主凡二十四星二十一曰三角形凡四星共在北
者三百六十星一等三二等十八三等八十四四等
一百七十四五等五十八六等十三昏者十在黃道
中者十二像(即十二宮)一曰白羊即春分清明内十三外
五二曰金牛即穀雨立夏内三十三外十一三曰雙
兄即小滿芒種内十八外七四曰巨蟹即夏至小暑
内九外四五曰獅子即大暑立秋内二十七外八六
曰列女即處暑白露内二十六外六七曰天秤即秋
分寒露内八外九八曰天蝎即霜降立冬内十一外
三九曰人馬即小雪大雪凡三十一星十曰磨羯(羊頭)
(魚尾)即冬至小寒凡二十八星十一曰寶瓶即大寒立
春内四十二外三十二曰雙魚即雨水驚蟄内三十
四外四共在中者三百四十六星一等五二等九三
等六十四四等一百三十四五等一百(缺)六六等二
十九昏者三在黃道南者十五像一曰海獸凡二十
二星二曰獵戶凡三十八星三曰天河凡三十四星
四曰天兔凡十二星五曰大犬内十八外十一六曰
小犬凡二星七曰船凡四十五星八曰水蛇内二十
五外二九曰酒缾凡七星十曰烏雅凡七星十一曰
半人牛凡三十七星十二曰豺狼凡十九星十三曰
大臺凡七星十四曰南冕凡十三星十五曰南魚内
十二外六共在南者三百十六星一等七二等十八
三等六十四等一百六十八五等五十三六等九昏
者一三方共一千二十二星分其大小一等共十五
二等共四十五三等共二百(缺)八四等共四百七十
四五等共一百十七六等共四十九昏者共十四
新增十二像係近南極之星火鳥十水委三蛇首蛇
腹蛇尾十五小斗七飛魚七南船五海山六十字架
四馬尾四馬腹三蜜蜂四三角形三海石五金魚四
夾臼二附臼一異雀十孔雀十波斯十一鳥喙六鶴
十二共一百三十四星據西書言彼地天文家原載
可見之星分為四十八象後自宏治十年丁巳有精
於天文吳默哥者行至極南見有無名多星復有西
士安德肋者亦見諸星之旁尚有白氣二塊如天漢
者嗣于明神宗十八年庚寅有西士胡本篤始測定
南極各星經緯度數新增一十二像至四十八年庚
申湯羅兩公航海過赤道南三月有竒見南極已高
三十餘度將前星一一對測經緯皆符但據云一十
二像今又有二十一名何耶
蕙田案南極旁諸星自古未有西人以目騐
得之
右恒星總論
中元北極紫微宮北極五星在其中大帝之坐第二珠
第三之星庶子居第一號曰為太子四為后宮五天樞
(史記天官書中宮天極星其一明者大乙常居也旁三星三公或曰子屬晉書天文志北極五星鈎陳)
(六星皆在紫宮中北極北辰最尊者也其紐星天之樞也第一星主月太子也第二星主日帝王也亦太)
(乙之坐謂最赤明者也第三星主五星庶子也紐隋書天文志賈逵張衡蔡邕王蕃陸績皆以北極星)
(為樞是不動處也祖暅以儀凖候不動處在紐星之未猶一度有餘宋史天文志今清臺測去極四度)
(半度宋兩朝天文志太子星去北極十五度入心宿三通志其第四星為后宮第五星為天樞張衡)
(云二星並為后宮)
蕙田案史記所云其一明者謂第二星也云
旁三星即第一第三第四附近大星者也紐
星最小第五史記未言諸志以紐星當北辰
祖暅已覺其誤宋中興天文志欲從紐星為
第一數之初一曰帝次二曰后次三曰妃次
四曰太子乃其赤明者也次五曰庶子徒附
會北辰之說更改前人夫紐星既非北辰則
帝星自取明大者前人立義似不可破
左右四星是四輔
(星經四輔四星抱北極樞星通宋史天文志四輔四星在極星側去極各四度志張衡云抱極之細)
(星也)
(星經天一星在紫微宮門外右星南為天帝之神主戰鬭知吉凶宋兩朝天文志天一去極二十度半)
(入亢宿一度半)
(星經太一星在天一南半度亢宋兩朝天文志太一去極二十一度入宿一度)
左樞(東一)右樞(西一)夾南門兩面營衛一十五上宰(東二)少尉
(西二)兩相對少宰(東三)上輔(東四宋志作上弼西三)次少輔(東五宋志作少弼)
(西四)上衛(東六西五)少衛(東七西六)次上丞(西七)後門西邊大贊府門
東喚作一少丞(東八)以次却向門前數
(史記天官書環之匡衛十二星藩臣皆曰紫宮北晉書天文志紫宮垣十五星其西藩七東藩八在斗)
(北一曰紫微大帝之坐也天子之常居也主命主度也一曰長垣一曰天營一曰旗星為蕃衛備蕃臣也)
(藩通志張衡云紫微垣十五星東藩八西藩七其東近閶闔門第一星為左樞第二星為上宰第三星)
(為少宰第四星為上輔第五星為少輔第六星為上衛第七星為少衛第八星為少丞其西藩近閶闔門)
(第一星為右樞第二星為少尉第三星為上輔第四星為少輔第五星為上衛第六星為少衛第七星為)
(上丞兩藩正南開如門象名閶闔門一宋兩朝天文志左驂樞去極二十七度半入房宿度右驂樞去)
(極二十一度入亢宿八度)
隂德二星
隂德門裏兩黃聚
(星經隂德二星在尚書西不史記天官書前列直斗口三星隨北端兑若見若曰隂德或曰天一晉)
(書天文志尚書西二星曰隂德陽德主周急振撫坐宋史天文志甘氏云隂德外坐在尚書右陽德外)
(在隂德右太隂太陽入垣翊衛也入宋兩朝天文志隂德二星距東星去極十九度房宿二度)
尚書以次其位五
(星經五尚書在東南維主納言夙夜諮謀事也文晉書天文志門内東南維五星曰尚書宋史天志)
(在紫微東藩内大理東北一云在天柱右稍前十宋兩朝天文志距西南星去極一十九度入尾宿四)
女史柱史各一戶
(星經女史一星在天柱下柱史北掌記禁中傳漏動靜主時要事也晉書天文志柱史北一星曰女史)
(婦人之微者主傳漏故漢有侍史宿宋兩朝天文志女史去極十七度半入斗二度)
(星經柱下史在北辰東主左右史記遇事也一晉書天文志極東一星曰柱下史宋史天文志云在)
(天柱前司上帝之言動宿宋兩朝天文志去極十八度入斗十三度)
御女四星(今無)
天柱五星(今無)
御女四星五天柱
(星經御女四星在鉤陳北主天子八十一御妻也妃后之官晉書天文志鉤陳北四星曰女御宮八十)
(一御妻之象也一宋史天文志女御四星在大帝北一云在鈎陳腹云在帝坐東北御妻之象也宋)
(兩朝天文志距西南星去極一十三度半入奎一度)
(星經天柱五星在紫微宮内近東垣主建教一晉書天文志東垣下五星曰天柱宋史天文志曰在)
(五帝左稍前三宋兩朝天文志距東南星去極十度半入危宿初度)
大理二星(今無)
大理兩星隂德邊
(星經大理二星在宮門内主刑獄事也文晉書天文志宮門左星内二星曰大理宋史天志一云在)
(尚書前十宋兩朝天文志距東星去極二三度半入心宿五度)
句陳尾指北極顛句陳六星六甲前天皇獨在句陳裏
(星經句陳六星在五帝下為後宮大帝正妃又主天子六軍將軍又主三公史記天官書天極星後句)
(四星末大星正妃餘三星後宫之屬也元宋史天文志六星比陳象六宫之化其端大星曰始餘星乘)
(之曰庶妾半宋兩朝天文志去極六度入壁宿五度)
(星經六甲六星在華蓋之下杠星之旁文晉書天文志華蓋杠旁六星曰六甲宋兩朝天志距南星)
(去極一十五度入奎宿四度)
(星經天皇大帝一星在句陳中央也不記數皆是一星在五帝前坐其神曰耀魄寶晉書天文志鉤陳)
(口中一星曰天皇大帝宿宋兩朝天文志去極八度半入室十一度)
五帝内座五星(今無)
五帝内座後門是
(星經五帝内座在華蓋下覆帝座也五帝同座也所晉書天文志華蓋下五星曰五帝内座設叙順帝)
(居也極宋兩朝天文志距中大星去十二度半入室宿六度)
華蓋並杠十六星杠作柄象華蓋形
(星經華蓋十六星在五帝座上杠九星為華蓋之柄也上七星為庶子之官晉書天文志大帝上九星)
(曰華蓋所以覆蔽大帝之坐也蓋下九星曰杠蓋之柄也宋史天文志華蓋七星杠九星如蓋有柄下)
(垂以覆大帝之坐也在紫微宫臨句陳之上四宋兩朝天文志距中大星夫極二十六度入婁宿度)
蓋上連連九箇星名曰傳舍如連丁
(星經傳舍九星在華蓋上奚仲北近天河主賓客之館宋兩朝天文志距西第四星去極二十八度半)
(入胃宿五度)
垣外左右各六珠右是内階左天厨
(星經内階六星在文昌北宋晉書天文志文昌北六星曰内階天皇之陛也史天文志在文昌東北)
(極宋兩朝天文志距西南星去二十三度入井宿二十六度)
(星經天厨六星在紫微宮東北維近傳舍北百官厨今光禄厨像之晉書天文志東北維外六星曰天)
(厨距宋史天文志在扶筐北斗宋兩朝天文志大星去極二十四度入宿二十二度)
階前八星名八穀
(晉書天文志諸王西八星曰八穀主候歲八穀八隋書天文志厲石北八星曰八穀宋史天文志穀)
(八星在華蓋西五車北一曰在諸王西武密曰主候歲豐儉一稻二黍三大麥四小麥五大豆六小豆七)
(粟八麻甘氏曰八穀在宮北門之右司親耕司候歲司尚食宋兩朝天文志距西南星去極三十一度)
(半入畢宿三度)
厨下五箇天棓宿
(星經天棓五星入氐一度去北辰二十八度天史記天官書紫宮右五星曰天棓晉書天文志棓五)
(星在女牀北天子先驅也搶棓皆所以備非常也度宋兩朝天文志距南星去極四十四度入箕宿三)
天牀六星(今無)
天牀六星左樞在
(星經天牀六星在宮門外距宋史天文志一曰在二樞之間宋兩朝天文志西南星去樞二十二度)
(入氐宿二度半)
内厨二星(今無)
内厨兩星右樞對
(星經内厨二星在西北角文晉書天文志西南角外二星曰内厨宋兩朝天志距西南星去極十九)
(度半入軫宿十一度)
文昌斗上半月形稀疎分明六箇星
(星經文昌六星如半月形在北斗魁前天府主營計天下事其六星各有名六司法大理史記天官書)
(斗魁戴匡六星曰文昌宮一曰上將二曰次將三曰貴相四曰司命五曰司中六曰司禄晉書天文志)
(文昌六星天之六府也主集計天道一曰上將大將軍建威武二曰次將尚書正左右三曰貴相太常理)
(文緒四曰司禄司中司隷賞功進五曰司命司怪太史主滅咎六曰司寇大理佐理寶所謂一者起北斗)
(魁前近内階者也度宋兩朝天文志距西南星去極三十四半入柳宿二度半)
文昌之下曰三師
(晉書天文志魁第一星西三星曰三公初宋兩朝天文志距西星去極二十一度入張宿度半)
太尊一星
太尊只嚮三公明
(晉書天文志中台之北一星曰太尊貴戚也)
天牢六星(今一星)
天牢六星太尊邊
(星經天牢六星在北斗魁下貴人牢志宋史天文志甘氏云賤人之牢也宋兩朝天文距西北星去)
(極二十八度半入張宿六度)
太陽守一星
勢四星(今無)
太陽之守四勢前
(星經太陽守在西北主大臣大將備天下不虞入張十三度去北極四十五度宋史天文志太陽守一)
(星在相星西北斗第三星西南大將大臣之象一曰在下台北太尉官也在朝少傅行大司馬者)
(晉書天文志太陽守西北四星曰勢勢腐刑人也官宋史天文志一曰在璣星北主助宣王命内常侍)
(也十宋兩朝天文志去極三一度入翼宿二度)
蕙田案勢四星宋兩朝志不載距星
宰相一星
一箇宰相太陽側
(星經相星在北斗南入翼一度去北辰三十一度斗宋史天文志相一星在北斗第四星南一曰在中)
(文昌之南在朝少師行太宰者宿宋兩朝天文志去極三十三度入軫四度)
更有三公相西偏
(星經三公三星在斗柄東三晉書天文志杓南三星及魁第一星西三星皆曰公宋史天文志三公)
(三星在北斗杓南及魁第一星西一云在斗柄東為太尉司徒司空之象在魁西者名三師宋兩朝天)
(文志距東星去極三十五度少入角宿六度)
元戈一星
即是元戈一星圜
(星經元戈一星在招摇北一名巨戈入氐一度去北辰四十二度隋書天文志元戈二星在招摇北)
(宋史天文志天戈一星又名元戈)
天理四星斗裏暗
(星經天理四星在北斗魁中主貴人牢為執法官宋晉書天文志魁中四星為貴人之牢曰天理也)
(兩朝天文志距東南星去極二十八度入翼宿九度)
輔一星
輔星近著開陽淡
(星經輔星象親近大臣之晉書天文志輔星傅乎開陽所以佐斗成功丞相象也隋書天文志輔一)
(星在太微北又曰主危正矯不平見宋史天文志北斗第八星曰弼星在第七星右不漢志主幽州第)
(九星曰輔星在第六星左常見漢志主并州案北斗與輔星為八而漢志云九星武密及楊維德皆采用)
(之史記索隱云北斗星間相去各九千里其二隂星不見者相去八千里而丹元子步天歌亦云九星漢)
(書必有所本矣入宋兩朝天文志去極三十度角宿三度)
北斗之宿七星明第一主帝名樞精第二第三璇璣星
第四名權第五衡開陽摇光六七名
(星經北斗星謂之七政天之諸侯亦為帝車魁四星為璇璣杓三星為玉衡齊七政斗為人君號令之主)
(出號施令布政天中臨制四方第一名天樞亦曰政星也是天子象第二名璇女主之位第三名璣亦名)
(令星第四名權為伐第五名衡為殺第六名開陽第七名摇光亦為應星樞入張一度去北辰十八度也)
(衡去極十五度去辰十一度斗第六七指角第四五六指南斗第一二指觜史記天官書北斗七星所)
(謂璇璣玉衡以齊七政杓擕龍角衡殷南斗魁枕參首用昏建者杓杓自華以西南夜半建者衡衡殷中)
(州河濟之間平旦建者魁魁海岱以東北也斗為帝車運于中央臨制四方分隂陽建四時均五行移節)
(度定諸紀皆繫于斗樞晉書天文志北斗七星在太微北魁第一星曰天二曰璇三曰璣四曰權五曰)
(玉衡六曰開陽七曰摇光一至四為魁五至七為杓樞為天璇為地璣為人權為時玉衡為音開陽為律)
(摇光為星石氏曰第一曰正星主陽德天子之象也二曰法星主隂形女主之位也三曰令星四曰伐星)
(五曰殺星六曰危星七曰部星亦曰應星又一主天二主地三主火四主水五主土六主木七主金又曰)
(一主秦二主楚三主梁四主吳五主燕六主趟七主齊宋史天文志一漢志主徐州二主益州三主冀)
(州四主荆州五主兖州六主揚州七主豫州度宋兩朝天文志天樞去極二十三度半入張宿十摇光)
(去樞三十五度入角宿九度)
摇光左三天槍紅
(星經天槍三星在北斗柄東主天鋒武備在紫微宮右以御也史記天官書紫宮左三星曰天槍晉)
(書天文志天槍一曰天鉞半宋兩朝天文志距大星去極三十二度入氐宿初度)
蕙田案通志文獻通考俱無此一句今協紀
辨方書有之
觀承案末句有天槍星自宜補入但紅字非
韻應是横字以北地聲相近而致訛耳若古
韻則紅亦可讀横然此歌本不用古韻不宜
獨叶此字似當正作横字為允
紫微垣合象(中央黑點近天樞星為赤極)
(宋史天文志案步天歌載中宫紫微垣經星常宿可名者三十五坐積數一百六十有四而晉志所載太)
(尊天戈天槍天棓皆屬太微垣八穀八星在天市垣與步天歌不同)
蕙田案晉志無以中官諸星分屬三垣之說
以八榖屬天市尤於方位不合說見下
右紫微垣
上元太微宮昭昭列象在蒼穹端門只是門之中左右
執法門西東
(今測左執法黃經九宮初度二十六分緯北一度二十五分)
(右執法黃經八宮二十二度四十二分緯北初度四十三分赤經八宮二十三度三十五分緯北三度三)
(十四分)
(史記天官書衡太微三光之廷匡衛十二星藩臣西將東相南四星執法中端門門左右掖門晉書天)
(文志太微天子庭也五帝之座也一曰太微為衡衡主平也又為天庭理法平辭監升授德列宿受符諸)
(神考節舒情稽疑也南蕃中二星間曰端門東曰左執法廷尉之象也西曰右執法御史大夫之象也執)
(法所以舉刺凶姦者也二宋兩朝天文志右執法去極八十四度入翼宿十度半左執法去極八十六)
(度入軫宿初度半北通志太微垣在翼軫)
門左皂衣一謁者
(晉書天文志左執法東北一星曰竭者主贊賓客也宋史天文志乾象新書在太微垣門内左執法北)
(八宋兩朝天文志去極十三度入軫宿一度)
以次即是烏三公
(晉書天文志謁者東北三星曰三公内坐朝會之所居也宋兩朝天文志距東星去極八十四度半入)
(軫六度)
三黑九卿公背旁
(晉書天文志三公北三星曰九卿内坐治萬事天宋史天文志乾象新書在内五諸侯南宋兩朝文)
(志距西北星去極七十五度入軫七度)
(晉書天文志九卿西五星曰内五諸侯内侍天子不之國也宋史天文志乾象新書在郎位南宋兩)
(朝天文志距西星去極七十度入軫一度)
四箇門西主軒屏
(今測内屏一星黃經八宮一十八度五十四分緯北六度零七分赤經八宮二十二度一十四分緯北一)
(十度零一分十二星黃經八宮一十九度四十三分緯北四度三七分三星黃經八宮二十三度一)
(十七分緯北八度三十四分六四星黃經八宮二十三度一十七分緯北度一十分)
(晉書天文志屏四星在端門之内近右執法屏所以壅蔽帝庭也宋兩朝天文志距西南星去極八十)
(度入翼十度)
五帝内坐於中正
(今測五帝座大星黃經八宮一十七度一十三分緯北一十二度一十八分赤經八宮二十三度一十三)
(分緯北一十六度二十一分)
(晉書天文志黃帝坐在太微十含樞紐之神也四帝星俠黃帝坐東方蒼帝靈威仰之神也南方赤帝赤)
(熛怒之神也西方白帝白招拒之神也北方黑帝叶光紀之神也宋兩朝天文志距中大星去極七十)
(一度半入翼十一度)
幸臣太子并從官烏列帝後從東定
(晉書天文志五帝坐北一星曰太子帝儲也太子北一星曰從官侍臣也帝坐東北一星曰幸臣宋兩)
(朝天文志太子一星去極六十六度半入翼十一度半從官一星去極六十四度入翼八度半幸臣一星)
(去極六十六度半入翼十五度)
郎將虎賁居左右
(晉書天文志郎將在郎位北主閔具所以為武備也武賁一星在太微西蕃北下台南靜室旄頭之騎官)
(也十宋兩朝天文志郎將一星去極四十七度半入軫一度虎賁一星去極六十二度少入翼二度)
常陳郎位居其後常陳七星不相誤郎位陳東一十五
(史記天官書帝坐後聚一十五星蔚然曰郎位郎晉書天文志郎位十五星在帝坐東北一曰依烏府)
(也周官之元士漢官之光禄中散諫議議郎三署郎中是其職也郎主守衛也常陳七星如畢狀在帝坐)
(北天子宿衛武賁之士以設彊禦也度宋兩朝天文志郎位十五星距西南星去極六十入翼十八度)
(常陳七星距東星去極五十一度半入軫初度)
兩面宮垣十星布左右執法是其數
(今測東上相黃經九宮五度四十六分緯北二度五十分赤經九宮六度二十五分緯北初度一十八分)
(赤東次相黃經九宮七度零五分緯北八度四十分經九宮九度五十七分緯北五度零九分西上)
(將黃經八宮一十四度一十八分緯北一度四十二分西次將黃經八宮一十三度零八分緯北六度)
(零七分北西次相黃經八宮九度緯九度四十二分)
(晉書天文志左執法之東左掖門也右執法之西右掖門也東藩四星南第一曰上相其北東太陽門也)
(第二星曰次相其北中華東門也第三星曰次將其北東太隂門也第四星曰上將所謂四輔也西蕃四)
(星南第一星曰上將其北西太陽門也第二星曰次將其北中華西門也第三星曰次相其北西太隂門)
(也第四星曰上相亦曰四輔也)
蕙田案天官書及漢志俱稱匡衛十二星與
晉隋以下諸志不合
宮外明堂布政宮
(今測明堂一星黃經八宮一十七度零七分緯南初度三十三分二星黃經八宮二十度三十七分緯)
(南三度零三分緯三星黃經八宮一十九度五十八分南五度四十一分)
(晉書天文志太微西南角外三星曰明堂天子布政之宮)
三箇靈臺候雲雨
(今測靈臺一星黃經八宮一十度零五分緯北一度二十分二星黃經八宮九度三十三分緯南初度)
(一十三分緯三星黃經八宮一十度三十分南二度二十九分)
(晉書天文志明堂西三星曰靈臺觀臺也主觀雲物察符瑞候災變也)
少微四星西南隅
(史記天官書廷藩西有隋星五曰少微士大夫天漢書天文志廷藩西有隋星四名曰少微晉書文)
(志少微四星在太微西一名處士或曰博士官一曰主衛掖門南第一星處士第二星議士第三星博士)
(第四星大夫五宋兩朝天文志距東南大星去極六十度半入張宿十五度半)
長垣雙雙微西居
(晉書天文志少微南四星曰長垣主界域十宋兩朝天文志距南星去極七十六度入張宿四度)
北門西外接三台與垣相對無兵災
(史記天官書斗魁下六星兩兩相比者名曰三能蘇林曰能音台晉書天文志三台六星兩兩而居起)
(文昌列抵太微一曰天柱三公之位也在人曰三公在天曰三台主開德宣符也西近文昌二星曰上台)
(為司命主夀次二星曰中台為司中主宗室東二星曰下台為司禄主兵又曰三台為天階太一躡以上)
(下一曰泰階上階上星為天子下星為女主中階上星為諸侯三公下星為卿大夫下階上星為士下星)
(為庶人度宋史天文志案上台二星在柳北其北星入柳六中台二星其北入張二度下台二星在太)
(微垣西蕃北其北星入翼二度武密書三台屬鬼又屬柳屬張乾象新書上台屬柳中台屬張下台屬翼)
太微垣合象
(宋史天文志右上元太微宮常星一十九座積數七十有八而晉志所載少微長垣各四星屬天市垣與)
(步天歌不同)
蕙田案晉志天文經星分為三段一為中官
一為二十八舍一為星官在二十八舍之外
者(古謂之外官)其中官之星以北極紫宮為首而
北斗次之文昌諸星在斗魁前者也太微諸
星與斗衡相直者也自攝提大角以至貫索
天紀織女漸臺輦道皆在斗杓下者也故次
于北斗之後自平道以下至少微長垣俱在
二十八宿之上故亦屬之中官其序則自東
而北而西而南焉隋志星名較多於晉史至
其分目次第一與晉志同蓋古無以太微天
市配紫宮為三垣者史記天官書祗有中宮
而天市屬東宮太微屬南宮晉隋二志則分
中外官與二十八舍為三條而太微天市亦
雜叙於中官之内晉隋志俱出李淳風之手
别無云三垣者則三垣之名在淳風以後矣
上元太微下元天市始見於步天歌歌不著
撰人名氏相傳以為唐王希明自號丹元子
者所撰鄭夾漈獨非之以為丹元子隋之隱
者然唐初尚無三垣之說則非隋人所撰審
矣後世以中官之星分屬三垣又以二十八
宿内外諸星案其經度分屬諸宿俱始於步
天歌晉隋以前所未有也修宋史者不加詳
考乃云晉志某星屬太微垣某星屬天市垣
誣甚矣即如扶筐織女漸臺輦道北方之星
也豈得越紫宮而南屬於太微乎大陵積尸
天船積水天大將軍軒轅酒旗諸星西方南
方之星也豈得越紫宮而東屬於天市乎略
舉一二其謬顯然後皆放此
觀承案天官星象史漢晉隋諸志或但分為
五宮或又區為三列從無以太微天市配紫
宮為三垣者然天本無度自人測之而立度
地本無州自人畫之而分州其或增或減或
合或分亦各隨其時以便於觀察綜理而已
自丹元子分出三垣以統乎中宮分隸二十
八宿以環于四野尤為綱舉目張而易于尋
省斯亦以簡馭繁之捷徑也第宋志反据此
以例晉隋諸志不免以漢官之號而上議周
官之名則是偶不經思而倒其前後之序耳
後人分别觀之可也
右太微垣
下元一宮名天市兩扇垣墻二十二
(今測韓黃經十一宮四度四十九分緯北一十一度三十分赤經十一宮四度五十八分緯南九度五十)
(分十楚黃經十宮二十九度零七分緯北一十六度三一分赤經十一宮初度二十七分緯南三度五)
(十一分一梁黃經十宮二十七度五十五分緯北一十七度十九分赤經十宮二十九度三十分緯南)
(二度五十分零巴黃經十宮一十九度五十七分緯北二十四度六分赤經十宮二十三度五十分緯)
(北五度三十分十蜀黃經十宮一十七度四十分緯北二十五度三六分赤經十宮二十二度一十四)
(分緯北七度三十分十宋黃經十一宮一十三度三十二分緯北七度一八分南海黃經十一宮二)
(十度零七分緯北八度零四分八東海黃經初宮一度二十三分緯北二十度三十分赤經初宮一度)
(一十八分緯南二度五十一分十徐黃經初宮一十一度二十分緯北二十六度五九分赤經初宮一)
(十度零七分緯北三度五十三分)
(星經天市垣五十六星在房心北主權衡一名天旗門左星入尾一度去北辰九十四度宋兩朝天文)
(志天市垣二十二星東西列各一十一星其東垣南第一星曰宋第二星曰南海第三星曰燕第四星曰)
(東海第五星曰徐第六星曰吳越第七星曰齊第八星曰中山第九星曰九河第十星曰趙第十一星曰)
(魏其西垣第一星曰韓第二星曰楚第三星曰梁第四星曰巴第五星曰蜀第六星曰秦第七星曰周第)
(八星曰鄭第九星曰晉第十星曰河間第十一星曰河中東垣南第一星宋去極一百五度半入尾宿七)
(度西垣第一星韓去極九十八度半入心宿五度)
當門六箇黑市樓
(史記天官書天市中六星曰市樓之星經市樓六星在市門中主闤闠之司今市曹官職宋兩朝天)
(文志距東南星去極九十八度入尾宿十二度)
門左兩星是車肆
(星經車肆二星在宮門門垣左星之西主市易價直之官隋書天文志車肆主衆賈之區宋兩朝天)
(文志距西大星去極一百度入尾宿三度)
兩箇宗正四宗人
(今測宗正一星黃經十一宮二十度五十五分緯北二十八度零一分赤經十一宮二十一度五十八分)
(緯北四度四十七分六二星黃經十一宮二十二度一十五分緯北二十度一十一分赤經十一宮二)
(十三度零三分緯北二度五十三分)
(星經宗正二星在帝座東南主宗正卿大夫宗人四星在宗正東主祠享先人宋兩朝天文志宗正二)
(星距北星去極八十五度半入尾十六度宗人四星距大星去極八十六度入箕一度)
宗二星
宗星一雙亦依次
(星經宗二星在候東主宗室為帝血脉之臣半宋兩朝天文志宗室二星距北大星去極八十度入箕)
(五度)
帛度兩星屠肆前
(星經帛度二星在宗星東北主平量也志宋史天文志乾象新書在屠肆南宋兩朝天文距西星去)
(極六十九度少人箕三度)
(星經屠肆二星在帛度北主屠殺之位也兩宋史天文志乾象新書在天市垣内十五度宋朝天文)
(志距西星去極六十八度半入箕三度)
候星還在帝座邊
(星經候星在市東主輔臣隂陽法官入箕三度去北辰七十二度晉書天文志候一星在帝坐東北主)
(伺隂陽志宋史天文志候一作后十宋兩朝天文去極七十八度半入尾六度)
帝座一星常光明
(今測帝座星黃經十一宮一十二度四十分緯北三十七度二十三分赤經十一宮一十五度五十分緯)
(北一十四度四十五分)
(星經帝座一星在市中入尾十五度去北辰七十一度隋書天文志帝座在天市中候星西天庭也)
(宋兩朝天文志去極七十五度入尾十度)
四箇微芒宦者星
(星經宦官四星在帝座西南侍帝之傍入尾十二度宋兩朝天文志宦者四星距南星去極七十六度)
(半入尾九度半)
列肆二星
以次兩星名列肆
(星經列肆二星在斛西北主貨珍寶金玉等也宋隋書天文志斛西北二星曰列肆主寶玉之貨兩)
(朝天文志距東星去極八十六度入心宿三度半)
蕙田案諸書皆云列肆在斛西北今圖乃在
斛西南與古異
斗斛帝前依其次斗是五星斛是四
(星經斗五星在宦星西南主稱量志宋史天文志乾象新書在帝座西宋兩朝天文距東大星去極)
(七十九度入尾六度半)
(星經斛四星在斗南主斛食之事兩隋書天文志市樓北四星曰天斛主量者也宋朝天文志距西)
(南星去極八十七度半入尾宿三度)
(宋中興天文志天市垣中一星明大者謂之帝座帝座東北一星為后舊誤作候西南三星為妃舊失其)
(位妃北一星在帝右后北一星在帝左是為左右常侍妃南四星為宦寺宦寺南一星為閽人閽人南四)
(星為内屏此其别也而舊乃以右常侍一星及妃三星為宦者又以宦寺閽人合五星為斗又以内屏四)
(星為斛皆誤也)
蕙田案此宮名天市故有列肆斗斛之名星
經步天歌隋志並同宋中興志獨為異說於
古無據今不取
垣北九箇貫索星
(今測貫索一星黃經十宮七度四十九分緯北四十四度二十三分赤經十宮二十度二十分緯北二十)
(七度五十分)
(星經貫索九星在七公前為賤人牢右星入尾一度去北辰五十五度史記天官書有句圜十五星屬)
(杓曰賤人之牢索隱曰其形如連環即貫索星也主晉書天文志貫索一曰連索一曰連營一曰天牢)
(法律禁暴彊也牢口一星為門欲其開也)
索口横著七公成
(星經七公七星在招摇東氐北為天相主三公七政善惡西星入氐四度去北辰四十九度通志張衡)
(曰七公横列貫索之口主執法列善惡之官也)
天紀恰似七公形數著分明多兩星
(星經天紀九星在貫索東主九卿萬事綱紀掌理怨訟西入尾五度去北辰五十一度)
紀北三星名女牀此座還依織女旁
(星經女牀三星在天紀北主後宮生女事侍帝及皇后入箕一度去北辰五十三度)
天市垣合象
(宋史天文志右天市垣常星可名者一十七坐積數八十有八而市樓天斛列肆車肆斗帛度屠肆等星)
(晉志皆不載隋志有之屬天市垣與步天歌合又貫索七公女牀天紀晉志屬太微垣案乾象新書天紀)
(在天市垣北女牀屬箕宿貫索屬房宿七公屬氐宿武密以七公屬房又屬尾貫索屬房又屬氐屬心女)
(牀屬于尾箕說皆不同)
蕙田案天官書以天市諸星屬東宮而貫索
屬中宮晉志貫索七公女牀天紀次於招搖
梗河之後以其近北斗也天市垣諸星次於
平道進賢東西咸鍵閉鉤鈐之後以其近東
方房心之宿也與天官書略同宋史乃謂貫
索諸星晉志以屬太微失之甚矣
右天市垣
五禮通考卷一百九十二
