五禮通考卷一百六十六
刑部尚書秦蕙田撰
嘉禮三十九
射禮
通典漢石渠議曰鄉射請告主人樂不告者何也戴聖
曰請射告主人者賓主俱當射也夫樂主所以樂賓也
故不告於主人也宣帝甘露三年三月黃門侍郎臨(失其)
(姓)奏經曰鄉射合樂大射不樂何也戴聖曰鄉射合樂
者質也大射人君之禮儀多故不可樂也聞人通漢曰
鄉射合樂者人禮也所以合和百姓也大射不合樂者
諸侯之禮也韋元成曰鄉射禮所以合樂者鄉人本無
樂故合樂歲時所以合和百姓以同其意也至諸侯當
有樂傳曰諸侯不釋懸明用無時也君臣朝廷固當有
之矣不必須合樂而後射故不云合樂也時公卿以韋
議是
蕙田案漢書儒林傳梁邱賀子臨為黃門郎
論石渠此云黃門侍郎臨者即其人也
後漢書明帝本紀永平二年三月臨辟雍初行大射禮
通典晉咸康五年春征西庾亮行鄉射之禮依古周制
親執其事
宋武帝為宋公在彭城九月九日出項羽戱馬臺射其
後相承以為舊凖
隋書禮儀志後齊三月三日皇帝常服乘輿詣射所升
堂即坐皇太子及羣官坐定登歌進酒行爵皇帝入便
殿更衣以出驊騮令進御馬有司進弓矢帝射訖還御
坐射懸侯畢羣官乃射五埒一品二品三十發三品二
十五發四品二十發五品十五發侍官御仗以上十發
季秋大射皇帝備大駕常服御七寶輦射七埒正三品
已上第一埒一品五十發二品四十六發從三品四品
第二埒三品四十二發四品三十七發五品第三埒三
十二發六品第四埒二十七發七品第五埒二十一發
八品第六埒十六發九品第七埒十發大射置大埒射
司馬各一人錄事二人七埒各置埒將射正參軍各一
人埒士四人威儀一人乘白馬以導的别參軍一人縣
侯下府參軍一人又各置令史埒士等員以司其事
通典唐制皇帝射于射宫則張熊侯觀射于射宫則張
麋侯皆去殿九十步大樂令設宫懸之樂鼓吹令設十
二案於殿之庭若遊宴則射不陳宫懸三月三日九月
九日賜百寮射開元八年九月九日賜百官射給事中
許景先駁奏曰三九之辰頻賜宴射已著格式今猶降
綸音但古制雖在禮章多闕官員累倍帑藏未充水旱
相承繼之師旅既不以觀德又未足威邊耗國損人且
為不急夫古天子以射選諸侯以射飾禮樂以射觀容
志故有騶虞貍首之奏采蘋采蘩之樂天子則以備官
為節諸侯以時會為節卿大夫以循法為節士以不失
職為節皆審志固行德美事成隂陽克和暴亂不作故
諸侯貢士亦試於射宫容體有虧則黜其地是以諸侯
君臣皆盡志於射射之禮也其大矣哉今則不然衆官
既多鳴鏑亂下以苟獲為利以偶中為能素無五善之
容頗失三侯之禮凡令一箭偶中是費一工庸調用之
既無惻隠獲之固無慙色疏奏罷之至二十一年八月
勅曰大射展禮先王剙儀雖沿革或殊而遵習無曠往
有陳奏遂從廢寢永鑒大典無忘舊章將射侯以觀德
豈愛羊而去禮緬惟古訓罔不率由自我而闕何以示
後其三九射禮即宜依舊遵行以今年九月九日賜於
安福樓下(自此以後其禮又息)
唐開元禮皇帝射于射宫前一日太樂令設宫懸之樂
鼔吹令設十二案於射殿之庭東懸在東階東西面西
懸在西階西東面南北二懸及登歌廣開中夾廟門中
央(避箭位也)張熊侯去殿九十步設乏於侯西十步北十步
設五楅庭前少西布侍射者位於西階前東面北上布
司馬位於侍射南東面布獲者位於乏東東面布侍射
者位於殿階下當御前少西陳賞物於東階下少東置
罰豐於西階下少西(豐所以承罰爵形似豆大如斗)設罰罇於西階西
設篚於尊西南實爵加幕其日質明皇帝服武弁出樂
作警蹕及文武侍衛皆如常儀文武官俱公服典謁引
入見樂作如元會儀酒三徧侍中奏稱有司既具請射
侍中前承制退稱制曰可王公以下皆降文官立東階
下西面北上武官立西階下東面北上持鈒隊羣立於
兩邊千牛備身二人奉御弓矢立於東階上西面執弓
者在北又設坫於執弓者之前置御决拾笥於其上(决今)
(之射沓拾今之射提)獲者持旌自乏南行當侯東行至侯負侯北
面立侍射者出西門外取弓矢兩手奉弓搢乘矢於帶
(搢插乘矢四矢)入立於殿下射位西東面司馬奉弓自西階升
當西楹前南面插弓命獲者以旌去侯西行十步北行
至乏止司馬降自西階復位千牛郎將一人奉決拾以
笥千牛將軍奉弓千牛郎將奉矢進立於御榻東少南
西面郎將跪奠笥於御榻前少東拂以巾取决興贊設
决訖千牛郎將又跪取拾興贊設拾以笥退奠於坫上
復位千牛將軍北面張弓以袂順左右隈上再下一西
面左執弣右執箭以進御訖退立於御榻東少後千牛
郎將以巾拂矢進一矢供御御欲射協律郎舉麾先奏
鼔吹及樂騶虞五節御乃射第一矢與第六節相應第
二矢與第七節相應以至九節協律郎偃麾樂止千牛
將軍以矢行奏中曰獲下曰留上曰揚左曰左方右曰
右方(留矢短不及侯揚謂矢過侯左右謂矢偏不正也)御射訖千牛將軍於御
座東西面受弓决拾退奠於坫上復位侍射者進升射
席北面立左旋東面張弓南面挾矢協律郎舉麾樂作
不作鼓吹奏樂貍首三節然後發矢若侍射者多則齊
發第一發與第四節相應第二發與第五節相應以至
七節協律郎偃麾樂止射者右旋東面弛弓北面立乃
退復西階下位(其射人多少臨時聽進止若九品以上俱蒙賜射則六品以下後日引射所司)
(監之)司馬升自西階自西楹前南面揮弓命取矢降復位
取矢者以御矢付千牛郎於東階下侍射者矢加于楅
釋弓於庭前北面東上所司奏請賞侍射中者罰不中
者侍中稱制曰可所司立楅之東西面監唱射矢取矢
者各唱中者姓名中者立於東階下西面北上不中者
立於西階下東面北上俱再拜所司於東階下以付賞
物訖退後西面位酌者於罰罇西東面酌進北面跪奠
於豐上退立於豐南少西不中者進豐南北面跪取豐
上爵立飲卒爵跪奠豐下退復東面位酌者北向跪取
虚爵酌奠如初不中者以次繼飲皆如初訖典謁引王
公以下及侍射者庭前北面相對為首再拜訖引出持
鈒隊復位御入奏樂警蹕如常儀所司以弓出中門外
付侍射者引出若御射無侍射之人則不設楅不陳賞
物不設罰罇若御燕遊小射則常服不陳樂懸不行會
禮
皇帝觀射于射宫前一日設宫懸張麋侯設第一楅於
庭前小西第二楅於第一楅南二步以次五楅陳賞物
罰豐如親射布王公以下釋弓矢席位於中門外左右
俱北上布三品以上會席位於殿上如常儀布第四品
五品會席位於東西階南在樂懸南東廂者西面西廂
者東面俱北上(若殿上人少四品五品亦升之)布六品以下會席位於
樂懸之南北上(若四品五品升殿則在懸内)布王公以下將射位於
東西階前北上布左右司射位於王公將射位前左者
西面右者東面俱北上布司馬位於右司射南東面布
三品以下及左供奉官射席位於御座東楹間少前布
三品以上及右供奉射席於御座西楹間少前(席横布各容二)
(人)布四品以下射席於殿階下如殿上儀布獲者位於
乏東東面取矢者在獲者南俱東面(獲者謂著矢疎密者)置左右
司射各三人司馬二人其日質明王公以下俱常服持
弓矢分為左右引入至中門外位皇帝服武弁服出樂
作警蹕如常儀王公以下皆跪釋弓矢於位典謁引入
見會如常儀(凡射先行會禮)酒三徧所司奏請賜三公以下射
侍中前承詔退稱制曰可王公以下將射者皆降庭前
北面相對為首再拜訖典謁引出復中門外位跪取弓
矢興兩手奉弓搢乘矢典謁引入就將射位左右司射
及司馬及獲者皆就位執罰罇者立於罇南執篚者立
於篚南皆北面酌者立於罇西東面獲者持旌南行十
步當侯東行至侯負侯北面立左右司射各一人先導
射皆搢乘矢於帶兩手奉弓左者從東階右者從西階
至階左者西面右者東面相顧立定俱升進各當席前
北面俱進升射席立定左廂者右旋西面張弓右廂者
左旋東面張弓俱南面挾一箇(挾謂置矢於弓)司馬執弓自西
階升當右射者前左旋南面揮弓命獲者去侯獲者持
旌去侯西行十步當乏北行至乏止乃射左司射一發
右司射一發更迭射訖左司射左旋西面弛弓右司射
右旋東面弛弓俱北面立定俱少退各從東西階降於
階下相向立定乃退復位左右司射各於王公位前北
面次北王公從首六人引從東西階升如司射之儀至
射席相對為首北面立左者右旋西面張弓右者左旋
東面張弓俱南面挾一箇所司奏請以射樂樂王公以
下(若兩番則每番唯射取中侯未須奏請作樂相應)侍中前承制曰可通事舍
人承傳西面告太常卿於西懸内東面命樂正曰奏樂
間若一(言奏七節節間疎數如一也)司射自西階升當御前少西東
向誓曰無射獲無獵獲(不得射侯邊不得獵過獲者之傍)射者俱逡巡
司射退降復位司射又升西階誓曰不鼓不釋(不與鼓節相應)
(雖中不釋算也)射者又逡巡司馬射退降復位協律郎舉麾作
貍首之樂三節訖左右俱一發使與第四節相應左右
又一發使與第五節相應以至七節射訖協律郎偃麾
樂止左廂射者左旋西面弛弓右廂射者右旋東面弛
弓俱北面立少退從東西階降立於階下相向北上立
定乃退左右司射各以次取六人俱升射如初四品以
下射於殿下即射席升降及射與樂相應如殿上儀射
訖者三品以上及近侍之官釋弓於下復會位四品以
下皆復會位坐其未射者立繼射如初射總訖司馬升
殿揮弓命取矢取矢者上中下矢各一人持其不中者
矢一人持至庭前其第一矢跪如第一楅北闊其以下
次加楅訖取矢者各立楅南北面王公以下各降執弓
庭前北面立所司奏請賞射中者罰不中者侍中承制
退稱制曰可所司立楅之西東面監唱射矢取六人者
各唱中者姓名中者立東階下西面北上依射中疎密
為第其不中者(謂四矢俱不中侯也)立於西階下東面北上依品
為序東西俱再拜所司東階下以次付賞物受訖者退
復西面位(若賜多且置於位御矢持出中門付之)酌者於罰罇西東面酌
進北面跪奠爵豐上立於豐南少西不中者豐南北面
横奠弓跪取爵立飲卒爵跪奠爵豐下取弓退復東面
位酌者繼酌奠於豐不中者以次飲皆如初若更射則
取矢者以矢就東西面位付射者訖左右司射各從首
取公王以下六人升射如初始作樂與樂相應如上儀
其賞罰皆如初訖典謁者引中者及不中者及不射者
皆庭前北面各依品相對再拜訖出復中門外持鈒者
復位御入樂作警蹕如常所司持矢出中門外付射者
訖引出者御不親觀射則不設樂懸公王以下各執弓
矢入庭前北面拜訖通事舍人宣敕賜公王以下食公
王等皆再拜典謁引公王以下就東西廊下食以下在
位者皆再拜左右司射引公王以下皆如御前之儀射
訖公王以下皆北面相對立通事舍人宣敕云射中者
依算賜物不中者罰酒公王等皆再拜其受賞及罰皆
如御前之儀北面再拜取矢訖引出
宋史禮志大射之禮廢於五季太宗始命有司草定儀
注其羣臣朝謁如元會酒三行有司言請賜王公以下
射侍中稱制可皇帝改服武弁布七埒於殿下王公以
次射開樂縣東西廂設熊虎等侯陳賞物於東階以賚
能者設豐爵於西階以罰否者并圖其冠冕儀式表著
埻埒之位以進帝覽而嘉之謂宰臣曰俟弭兵當與卿
等行之凡游幸池苑或命宗室武臣射每帝射中的從
官再拜奉觴貢馬為賀預射宫中者帝為之解賜襲衣
金帶散馬不解則不賜苑中皆有射棚畫暈的射則用
招箭班三十人服緋紫繡衣帕首分立左右以唱中否
節序賜宴則宗室禁軍大校牧伯諸司使副皆令習射
遂為定制外國使入朝亦令帥臣伴賜射於園苑
政和宴射儀皇帝御射殿侍宴官公服繫鞵射官窄衣
奏聖躬萬福再拜升殿酒三行引射官降皆執弓矢謝
恩再拜三公以下在右射官在左不射者依坐次分立
皇帝初射中舍人贊拜凡左右祗應臣僚除内侍外並
贊再拜招箭班殿上躬奏訖跪進椀射官先傳弓箭與
殿侍側立内侍接椀訖就拜起降階再拜有司進御茶
牀天武引進奉馬列射垜前員僚奏聖躬萬福東上閤
門官詣御前躬奏班首姓名以下進酒班首以下横行
立贊再拜班首奉酒進樂作飲畢殿上臣僚再拜舍人
贊各賜酒羣官俱再拜贊各就坐羣官皆立席後引進
司官臨階宣進奉出天武奉馬出樂合復贊就坐飲訖
揖興諸司收坐物射官左側臨階取弓箭侍立皇帝再
射中的或雙中如上儀進酒臨時取旨得旨進酒更不
進奉中扁椀及解中更不賀不進酒臣僚射中别降階
再拜訖殿下側立御箭解中招箭班進椀如上儀舍人
再引射中官當殿揖躬宣有敕賜窄衣金帶跪受箱過
再拜過殿側服所賜訖再引當殿再拜更不射如宣再
射或更賜箭令射如未退即就位再拜如再射中御箭
再解中賜鞍轡馬如上儀臣僚射中御箭不解引降階
再拜立招箭班殿上躬奏訖下殿舍人宣有敕賜銀椀
跪受執椀并箭就拜起再拜如合賜散馬即同宣賜宣
有勅賜銀椀兼賜散馬若干匹射訖進御茶牀諸司復
陳坐物等羣官各立席後贊就坐羣臣俱坐酒五行宣
示醆宣勸如儀皆作樂宴畢内侍舉御茶牀三公以下
降階再拜退
乾道二年二月四日車駕幸玉津園皇帝射訖次命皇
太子次慶王次恭王次管軍臣僚等射如是者三每射
四發帝前後四中的
淳熙元年九月車駕幸玉津園命從駕文武官行宴射
之禮皇太子宰執以下酒三行樂作皇帝臨軒有司進
弓矢皇帝中的皇太子進酒率宰執以下再拜稱賀宣
皇太子射射中賜宣預射臣僚射使相鄭藻起居舍人
王卿月環衛官蕭圖嚕拉射中各賜襲衣金帶
明集禮元制自天子公卿至郡國將佐皆有射垜剪柳
之法大概循用國俗
明會典洪武三年五月詔行大射禮上以先王射禮久
廢弧矢惟習於武夫而文士多未解至是詔大學及郡
縣學諸生皆令習射
明集禮射儀前期戒射定耦選執事充司正副司正司
射司射器請射舉爵收矢執旗樹鵠陳設如圖儀是日
執事者入就位請射者引主射正官及各官員子弟士
民俊秀者各就品位司射器者以弓矢置於各正官及
司射前請射者詣正官前圓揖畢引詣司器前授弓矢
畢引復本位司正執算入立於中後請射者詣司射前
曰請誘射引司射二人耦進各以三矢搢于腰帶之右
以一矢挾于二指之間推年齒相讓年上者為上射年
幼者為下射上射先進詣射位向鵠正立發矢司正書
中投算置于中(或副司正書中)舉旗者舉旗如式上射射畢退立
于旁讓下射者詣位發矢書中舉旗如前請射者俱引
復位收矢者收矢復于射者司正取所中算請射者次
請士民俊秀射次請官員子弟射次請品卑至高品者
射其就射位發矢取算書中舉旗收矢復位皆如式俱
畢司正副司正持算白中于主射正官舉爵者酌酒授
中者如式飲訖請射請屬官以下仍捧弓矢納于司射
器還詣主射正官前圓揖而退
何景明鄉射直節古者飲畢而射射之司馬燕之司正
也此禮久不行而其文具儀禮然儀禮古文難讀雖昌
黎韓子且苦之今即與諸生言或弗解故復刻此使就
此習之而後求之儀禮則其文辭緒理可尋也器一
弗備則無以即事惟樂放失久矣其器莫之有能備也
今但以笙比人聲而以鼓磬節之事以明賢故遴而
後蒞故賓主必孚司馬以下必能其事雖役必當其才
德焉射之節于樂也天子以騶虞諸侯以貍首大夫
以采蘋士以采蘩采蘋采蘩示敬也敬則可以修諸其
身而施于天下矣爵齒德三者通乎天下者也鄉飲
尚齒也飲畢而射察其德也夫然侈可以爵之于朝是
故古者以射擇士三射之節其于命辭見乎始射而
命曰毋射獲毋獵獲知始射而獲也再射而命曰不貫
不釋知再射而釋也三射而命曰不鼓不釋知三射而
鼔也始射獲而不釋試也懼弗審也再射而釋則審
矣三射而鼓而禮樂備矣始射不及賓者不敢役賓
也不飲者不釋則不飲也耦射先賓不敢次賓于耦也
衆賓不耦賓在賓位則不敢踰大賓也故非主則不敢
與賓耦勝者張弓不勝者弛弓勝者立不勝者飲夫
何言哉賢不肖喻矣夫物惟時事惟宜先後不踰詳
略有漸其惟射乎是故高而無用美而無當欲速而求
成聖人勿為也弓矢敵器也聖人以揖讓用之天下
復有可争者乎夫射也者禁肆制躁履序蹈和一衆心
貫萬事者也以此施于天下也故治理而生遂
王琚馬射法曰勢如追風目如逐電滿開弓急放箭
目勿瞬視身勿倨坐不失其馳舍矢如破夫馬者人
之命則調馬先之矣凡馬須平日適飼養時調度蹤
蹲聽令觸物不驚馳道不削前兩脚從耳下齊出後
兩脚向前倍之則疾且穏而人可用器邊馬慣戰數
倍中國居常調度之功也馬上射把有以箭插衣領
内或插腰間俱不便必須以箭二枝連弓弝把定又
以一枝中弦掛為便馬始騎時左手挽弓右手攬轡
一縱時身即左跨便搭箭當弦左手高張如鳥舒一
翼弓拽圓滿至把子與馬相對左手即落與左膝相
對望把根射百發百中凡開弓必至九分滿乃發即
七八分亦難中也馬多右開人身左跨左重馬不能
右開間有左開身一右轉馬即過矣馬行直否盡在
兩腿若久馳純熟則馬上身法如分鬃對鐙抹鞦云
者惟所用之鄭若曾曰武士之常技三曰分鬃向前
射也曰對鐙向傍對也曰抹鞦向後射也分騣者以
馬之頸騣為界一邊挽弓一邊發矢乃弄花巧之法
邊軍不然以身俯出馬外于此挽弓就于此發矢臨
敵倉遑之際庶無謬誤對鐙者主左一邊而言今北
方響馬常勒馬由道右而行讓客于左以便發箭亦
此義也然此法但可施于途遇一二人耳設使衆敵
叢射或敵在右將旋馬以應酬之也學騎射者須習
左右手皆便方可雖然此以射言也若披堅執銳攻
戰于白刃之外又必兩邊用力身活直坐以張弄武
藝身若太伏恐馬前失身若後倚恐馬仰坐左右少
跨與射不仝盖射不用力身猶輕也手持器械盡力
使用身太離鞍馬蹶人仆是可以不慎乎哉
蕙田案此條附論馬射之法
右歷代射禮
五禮通考卷一百六十六
