誠齋易傳卷十一
宋楊萬里撰
䷦(艮下坎上)
蹇利西南不利東北利見大人貞吉彖曰蹇難也險在
前也見險而能止知矣哉蹇利西南往得中也不利東
北其道窮也利見大人往有功也當位貞吉以正邦也
蹇之時用大矣哉
處蹇之道二曰静曰動濟蹇之道四曰擇曰避曰才
曰德坎險而艮能止可謂智矣此處險以静也静而
審則動而濟非終止也静而終止是坐敝舟而不求
涉者也動而不審是暴虎馮河者也往而得中此濟
險以動也坤位西南平夷之地也求平易而利者往
焉不曰擇乎艮位東北坎位正北皆峻阻之地也逢
峻阻而不利則止焉不曰避乎天下无大事也天下
有大事不有大人往必无功不曰才乎有大才以經
天下无大正以正天下雖得之必失之不曰德乎蹇
之時非小難之時蹇之人非小才小德之所可用故
曰時用大矣哉西南卦多坤
象曰山上有水蹇君子以反身脩德
地上有山險也山上有水險之險也君子當重險之
世非德不免非德不濟反身脩德以俟之而已
初六往蹇来譽象曰往蹇来譽宜待也
初逢難之始作不幸也在下而无位不幸而幸也往
而進則必罹其殃来而退則猶保其譽宜静退以待
時之平而己獲譽於亂世不若无譽之安也然名可
得聞身不可得而見也此申屠蟠管寧之徒與
六二王臣蹇蹇匪躬之故象曰王臣蹇蹇終无尤也
初上三四聖人皆不許其往惟六二九五无不許其
往之辭者當蹇之世六二為王者之大臣九五履大
君之正位君臣復不往以濟難而誰當往乎蹇蹇者
多難而非一難也大臣犯天下之多難而捐軀以求
濟何尤之有然則以六二之匪躬而不聞濟難非尤
乎曰捐軀在志濟難在才六二隂柔短於才也聖人
不尤之者嘉其志而恕其才也程子以李固周顗當
之得之矣
九三往蹇来反象曰往蹇来反内喜之也
九三以陽剛之才居艮止之極逢坎險於前銳欲往
而濟難也而聖人止之曰往進則必蹇来歸則衆喜
何也三與上為應而上六隂柔不能主三以共濟也
此劉瑜陳蕃勸竇武速斷大計而武不從之事也二
子往而不反其濟否何如也内二隂也
六四往蹇来連象曰往蹇来連當位實也
初六无位九三无援其不可往固也六四近君而當
位又不可往然則蹇終不可濟乎四居上卦之下當
坎險之初乃以隂柔之資應之往則上入於坎陷之
中来則下接於无位之初六進則无才退則无與此
其實不可強也不量其无才无與之實而抱虛以進
以求濟大難祗以益難耳此公果與郈孫接連以伐
季氏而昭公出訓與注接連以去宦寺而唐室亂之
事也可輕往乎連者接也實者量其實也
九五大蹇朋来象曰大蹇朋来以中節也
九五以剛陽中正之君當天下大難之世而得六二
朋来之助宜其濟難无疑也然僅能施其中正之節
者君剛而臣柔也上不過為晉明帝唐宣宗下則高
貴鄉公皇泰主而已
上六往蹇来碩吉利見大人象曰往蹇来碩志在内也
利見大人以從貴也
上六以隂柔之資居蹇難之極是安能濟蹇哉故往
則蹇益其蹇退則其吉乃大碩吉大吉也盖能一退
内則有九三剛陽之助貴則有九五大君之見是以
吉且利也然彖言利見大人往有功也而五爻終无
濟難之功上六利見大人矣亦无濟難之功何也大
人上下之逹稱如言行不必信果如正己而物正如
能格君心之非孟子皆曰大人豈皆指君上而言哉
上六利見大人謂九五也上六有剛陽中正之大人
以為君而九五无剛陽中正之大人以為佐則是上
六利見大人而九五未嘗利見大人也初上三四或
以无才或以无援皆不可往則九五所恃以自助者
六二之大臣而己而二復隂柔而短於才則非所謂
剛陽中正之大人也誰與成濟難之大功乎彖之言
盖歎九五之无助也與
䷧(坎下震上)
解利西南无所往其来復吉有攸往夙吉彖曰解險以
動動而免乎險解解利西南往得衆也其来復吉乃得
中也有攸往夙吉往有功也天地解而雷雨作雷雨作
而百果草木皆甲拆解之時大矣哉
天下有難常過於為天下无難常不及為過於為則
擾不及為則媮蹇至解則難散矣如西南之坤安而
静矣害己除而无所往故宜来復而不可以過於為
高帝已定天下而復伐匈奴過於為也利未興而有
攸往故宜夙為而不可以不及為高帝幸於苟安安
於秦陋而不求復二帝三王之法度不及為也當解
之時聖人甚喜之時也如冬閉之久而忽逢春生天
地之凝者散雷雨之静者作萬物之勾者逹大哉解
之時乎喜哉解之時乎
象曰雷雨作解君子以赦過宥罪
天地與物為新故雷雨作君子與民為新故赦宥行
初六无咎象曰剛柔之際義无咎也
六當患難解散之初以柔道處剛位適剛柔之宜得
来復之義矣何咎之有此光武謝西域禮匈奴却臧
宫馬武之請之事也
九二田獲三狐得黃矢貞吉象曰九二貞吉得中道也
多難既徹有攸往夙吉九二以陽剛之才佐六五隂
柔之主急於有為之時也則宜何先莫急於紀綱而
又有急於紀綱莫先於法度而又有先於法度去小
人是也霍光上官並受武之託丙魏恭顯雜居宣之
朝則是无難多難之始也故當解之世九二欲其獲
狐六三戒其致寇九四欲其解拇六五欲其退小人
上六欲其射隼一卦六爻而去小人者居其五然則
召天下之多難者果誰乎君人者而何利於天下之
多難而何樂於近小人以疎君子哉夫狐者小人之
妖恭顯是也拇者小人之賤通嫣是也隼者小人之
鷙憲冀是也負乘者小人之僣莽卓是也一卦之中
聖人五致意焉其防難也不為不謹矣三狐三隂也
一卦四隂而指其三者不指六五五君位也田者力
而取之也矢者我直則壯也黃者中而不過也去小
人而不力雖去必来去小人而不直雖行必格去小
人而不中雖甚必亂三者盡矣又能貞固以守之則
吉矣不然鄭朋得以入望之封倫得以入太宗矣
六三負且乘致寇至貞吝象曰負且乘亦可醜也自我
致戎又誰咎也
六三以隂柔之資險詐之極而位乎大臣之上是何
異於市井負販之小人一旦乘公卿大夫之路車駕
馬以行於大逵乎此竊位僣上之甚者也孰不羞薄
而醜之雖貞猶吝况不貞乎其致寇也必矣致寇者
六三也寇至而受其難者不惟六三也趙高僣秦以
致勝廣勝廣至而高與秦偕亡趙忠張讓擅漢以致
董卓卓至而二豎與漢俱滅盗斯奪之六三誰咎也
解之君臣其免盗乎可不大懼也哉
九四解而拇朋至斯孚象曰解而拇未當位也
四以陽剛之賢居近君之位當大臣之任而下比六
三微賤在下之小人則君子之友望望然去之維解
散其小人則君子信其忠正而朋至矣故薳子馮比
八人者而申叔時遠之郭子儀任吳曜而僚佐去之
拇體之微而在下者也小人之象也而汝也
六五君子維有解吉有孚于小人象曰君子有解小人
退也
六五當解之世為解之君雖以中和柔順之資而有
解散患難之功者維得其解之之要而已孰為解難
之要維用九二九四一二大臣陽剛之佐以解散小
人而已然則天下无多難有一難小人者多難之宗
解難不多術有一術君子者解難之源故洪水非堯
之難而四凶過於洪水四裔非四凶之威而一舜烈
於四裔曰君子維有解吉言解之吉者維用君子一
事而已程子云孚驗也用君子之驗驗之於小人退
而已
上六公用射隼于高墉之上獲之无不利象曰公用射
隼以解悖也
隼六三也高墉六三之負乘而竊高位者也射而獲
之者上六也公者大臣之稱即上六也六三之悖亂
遇上六射而獲之則天下之悖亂渙然解散而无餘
矣此解之終也其周公歸自東山之時乎
䷨(兊下艮上)
損有孚元吉无咎可貞利有攸往曷之用二簋可用享
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虛與時偕行
損之為卦以澤之深益山之高此損下益上之道也
以乾之上九降而為六三以坤之六三升而為上九
此損剛益柔之義也然損之道有損奢以從儉者有
損不善以從善者有損己以益人者有損己而取人
之益者有損之損者有損之益者有不損之損者其
損七其所以損者一也二簋可享損奢以從儉也大
象之懲忿窒欲六四之損其疾此損不善以從善也
初九之益六四九二之益六五六三之益上九此損
己以益人也六五之虛己以從諸爻之益此損己而
取人之益也初九以己益人而又酌損此損之損
也六三以一人之損而得友六五為損之主而得益
此損之益也九二上九之弗損此不損之損也故曰
其損七然知損而不知其所以損則損者偽也漢文
却千里馬而終之以儉得其所以損也晉武焚雉頭
裘而終之以奢不得其所以損也曷謂所以損曰誠
是也文王曰損有孚仲尼曰損而有孚言損之不可
不誠也故曰所以損者一然損下益上是剥下以厚
上也損剛益柔是消君子而長小人也可乎曰非是
之謂也損下益上者不於其貨於其德損剛益柔者
不於其道於其政記曰為人臣者殺其身有益於君
則為之此損下益上之義也傳曰政猛則施之以寬
又曰寬以濟猛此損剛益柔之義也聖人之言豈一
端而己哉然聖人之所謂損不出於聖人之意而出
於天下之時聖人何容心焉國奢示之以儉國儉示
之以禮故曰二簋應有時彊弗友剛克爕友柔克
故曰損剛益柔有時不然凶歲不祭肺施之豐年則
隘平國用中典施之亂國則弛故曰損益盈虛與時
偕行卦形頂踵實而腹虛有二器上覆下承之象故
曰二簋
象曰山下有澤損君子以懲忿窒欲
此所謂損不善以益其善也觀兑之說君子得之以
懲其忿觀艮之止君子得之以窒其欲人之一性如
山之静如澤之清其忿也或觸之其欲也或誘之豈
其性哉深戒其觸之之端逆閉其誘之之隙損之又
損則忿欲銷而一性復矣
初九已事遄往无咎酌損之象曰已事遄往尚合志也
此損己以益人損下以益上之事也六四以隂柔而
居上非初九陽剛之賢應而助之而誰也然必應之
而不有其應之之迹助之而不居其助之之功損之
損善之善者也故事己則速去之又從而酌損之則
可以无咎而上合六四之志矣魯連却秦而辭其封
四皓安漢而不居其位庶幾初九之義矣若至於宣
帝之背負芒刺宣宗之毛髮洒淅然後去則无及矣
况不去乎
九二利貞征凶弗損益之象曰九二利貞中以為志也
此損下益上而有不損之損也九二以剛陽之賢而
佐六五隂柔之君所以益於君也然以兑說之資而
濟剛陽之德此非所以為中正也若使復損其剛則
流於不正不中之域矣故戒之以利貞戒之以征凶
戒之以中以為志皆使之不得損其剛也不損其剛
斯足以益其君矣故曰弗損益之魏无忠再相而變
其公清裴度晚節而安於浮沉皆損其剛者也征凶
謂行之以兑說則凶也
六三三人行則損一人一人行則得其友象曰一人行
三則疑也
此六三損下益上之事聖人慰存六三以損中之益
之辭也天下之理消與長聚門損與益同根六三本
乾三之陽也與初九九二三陽同行者也而六三獨
損而為隂所謂三人行則損一人也聖人則慰存之
曰爾謂天下有損而不益者乎兊三爻而六三一隂
則所謂一人行矣一人行必得其友而不孤故上九
應之是得其友也六三在下能損己以益上九上九
在上亦降心以交六三君臣相得咸有一德而莫或
二之者此舜得堯之事也孝於父母不得於父母弟
於兄弟不得於兄弟非三人行則損一人乎然无鄰
於歴山而堯為之鄰无侣於河濱而堯為之侣非一
人行則得其友乎三人同行其衆可喜也而見疑於
二人一人獨行其孤可弔也而得友於一人豈惟損
益无定形哉親疎衆寡亦无定與矣聖人因一人之
行而得致一之理故仲尼繫之曰言致一也天地之
化醇男女之化生亦若是而已矣
六四損其疾使遄有喜无咎象曰損其疾亦可喜也
此聖人勸六四損己以從人損不善以益其善也去
病必醫去過必師六四之有疾不醫之以初九之師
何能損乎然改過去疾而不速猶在吝與咎之域也
速改則可喜而无咎矣然則六四何為而有疾也六
四以隂柔之資居下卦之上宅近君之位富貴誘於
前忿欲動於中此其膏肓也不有初九剛方之師友
其孰從而切磋救之哉子産容國人之議己以自藥
而不毁鄉校可謂能損其疾而懲忿魏獻子聽閻沒
女寬之諷諫以自警而辭梗陽人可謂能損其疾而
窒欲然曰亦可喜者亦之為言次之辭也无疾上也
有疾而損之次矣
六五或益之十朋之龜弗克違元吉象曰六五元吉自
上祐也
此聖人贊六五之損己從人有損中之益之盛德也
六五以山嶽配天之德宅大中至正之位為損卦之
君而其中空洞寬廣謙柔挹損以從在下之羣賢天
下之有善者所以皆說而願增益其高大也或益之
者或之為言非一人可指之謂也一人益之十人朋
而從之龜筮亦皆從而弗違之人謀鬼謀百姓與能
此所以為大吉而自天祐之與此大舜舍己從人之
盛德也
上九弗損益之无咎貞吉利有攸往得臣无家象曰弗
損益之大得志也
此聖人贊上九不損之損之盛德也上九居損之終
位艮之極居損之終則必變之以不損位艮之極則
必止之以不損當節損之世下皆損己以益其上上
又能不損其下以益其下宜其无咎宜其正吉宜其
利有攸往宜其得臣无家无往而不得志也故曰大
得志也大禹菲食而天下无飢民文王卑服而天下
无凍老漢文集書囊罷露臺而天下有煙火萬里之
富寔皆損之上九也得臣謂得天下臣民之心无家
謂无自私其家之益
䷩(震下巽上)
益利有攸往利涉大川彖曰益損上益下民說无疆自
上下下其道大光利有攸往中正有慶利涉大川木道
乃行益動而巽日進无疆天施地生其益无方凡益之
道與時偕行
益之為道以損人者施諸己則約而豐以益己者施
諸人則散而聚民說无疆不曰豐且聚乎以卑人者
施諸己則卑而不可踰以尊己者施諸人則謙而尊
其道大光不曰不可踰而尊乎得此道者是惟无動
動罔不利矣是故天下无事則下令如流水事焉往
而不行故曰利有攸往天下有事則涉險如夷塗難
何向而不濟故曰利涉大川事必行而難必濟夫豈
吾一人獨能之乎其行也或先之其濟也或左右之
何也道光而民悦故也何也損己而益人卑己而尊
人故也聖人以此道而示人至矣猶曰未也又曰何
以動而罔不利乎卑巽以動故也震以動者動必沮
巽以動者動必進故曰益動而巽日進无疆豈惟人
哉天地且然天氣降而施諸地然後地氣騰而生夫
物天且損上而益下自上而下下而况於人乎故夫
益人之道非人為也與天時偕行而已矣惟聖人以
己益人惟聖人以天益己大哉益乎乾之四在上乃
損陽而為隂坤之初在下乃益隂而為陽此卦之損
上益下也乾之初九在上乃遜坤之初六於己上而
己下之此卦之自上下下也震能動巽能巽故為益
動而巽初九為天施六四為地生中謂九五正謂六
二木道謂震巽皆木施生謂天地生木
象曰風雷益君子以見善則遷有過則改
風與雷相資而相益程子言之盡矣君子體之以風
之長萬物而長一己故見善則遷以雷之威萬物而
威一心故有過則改風以長之則益一善而為萬善
雷以威之則損不善以益至善然則君子損己以益
人未至也損己以益己斯至矣顔子服膺於一善見
善而遷者也有不善必知知不善必不行有過而改
者也改過故克己遷善故復禮為仁大哉顔子
初九利用為大作元吉无咎象曰元吉无咎下不厚事
也
不有益天下之大才不可以任益天下之大事不有
益天下之大德不可御益天下之大才初九以陽剛
之才為震動之主得六四近臣之應是故位一卦之
最下而利於作益天下之大事然聖人喜其才而憂
其心何也大事者非常之事也如唐虞之禪湯武之
革伊霍之廢立旦息姑之攝是也有利用為大作之
才而无至善之德且挟專權自厚之心是於天下國
家能吉而无咎乎元者善之長也夫惟有天德之人
為衆善之長且有不自厚其事之心斯可以作天下
之大事興天下之大利為天下之大益吉而无咎矣
不然子之即堯舜吳濞即湯武桓温即伊霍王莽即
周公魯隠乎
六二或益之十朋之龜弗克違永貞吉王用享于帝吉
象曰或益之自外来也
或益之十朋之龜弗克違此損之六五之爻辭也而
益之六二亦云皆致柔虛中自損有受之益也然六
五曰元吉而六二曰永貞吉者程子謂六五以柔居
剛六二以柔居柔故戒六二以常永貞固則吉也夫
惟六二能虛中以有受一或人益之矣十人之衆又
朋而益之龜筮鬼神又弗違而益之宜其為吾王所
用與之享上帝而天亦益之以吉也書曰惟尹躬暨
湯咸有一德克享天心又曰籲俊尊上帝皆王用享
于帝吉之謂也曰或益之自外来中不虛外敢来乎
六三益之用凶事无咎有孚中行告公用圭象曰益用
凶事固有之也
六三柔體也然居下之上處剛之位據動之極見有
可以益天下之事則决然自我而益之果於益而忘
其專也故聖人戒之不一而足曰用凶事无咎者惟
危難不得已而用則无咎非危難則有咎矣若穰苴
之斬莊賈用之平世則專紀信之乘王車用之治世
則僣是也曰有孚者惟有愛君益國之誠則可不然
則行詐以益亂矣若王莽之居攝而假周公之忠是
也曰中行者惟果於為益而不為過甚則可不然則
亂常以濟姦矣若王敦之疾劉隗而舉兵内向是也
曰告公者吾力可為而必告之君若孔子欲討田常
則不敢專而請於哀公是也曰用圭者祭祀朝聘无
不用圭動必以禮也不然非禮而動雖益而不許若
趙鞅入于晉陽以叛天王狩于河陽是也聖人之五
戒可不懼乎曰益用凶事固有之也則又寬其四而
嚴其一矣若曰惟凶事則固有是舉不然則否然則
有可以益天下之事君子皆坐視而不為乎曰益之
而益則奚而不可為益之而損則奚而可為故陳竇
之益漢訓注之益唐兹益也不如其己
六四中行告公從利用為依遷國象曰告公從以益志
也
六四以柔居柔又巽之下以順居卑必進之於中乃
可有行也然柔順之極者懦不能以自行必告於公
上而見從乃可行焉弱不能以自立必舍其故國而
用遷乃可立焉力不能以自遷必得其與國以相依
乃可遷焉故周遷依晉鄭邢遷依齊許遷依楚皆弱
故也若盤庚之遷亳高祖之遷長安光武之遷雒陽何依
人之有以益志者六四非无益人之志才不足耳
九五有孚惠心勿問元吉有孚惠我德象曰有孚惠心
勿問之矣惠我德大得志也
九五以剛陽之才中正之德居益之時為益之君惠
萌於心天下不問而蒙其益之吉益被於人天下信
之而懷其德之惠九五何道而臻此哉有至誠益人
之心故也有孚惠心上之誠也有孚惠我德下之信
也上下交孚而九五之志得矣二帝三王至矣以仁
率天下而民從之成康文景其庶乎損之六五言益
而不言損損之至也益之九五言惠而不言益益之
盛也程子云陽寔在中有孚之象王輔嗣云益莫大
於信惠莫大於心
上九莫益之或擊之立心勿恒凶象曰莫益之偏辭也
或擊之自外来也
以善益己己益而人不損以利益己人損而已不益
上九居益之極位益之亢而剛以上人此非以善益
己也利而己利之所在可均而不可偏上九不均之
以益人而偏之以益己偏之以益己而争之者至矣
故人皆莫肯益之豈惟莫肯益之有擊而奪之者矣
惟其立心之偏利而不知均利之當理此其所以凶
自外来也中不偏外敢来乎鹿臺郿塢是已
誠齋易傳卷十一
