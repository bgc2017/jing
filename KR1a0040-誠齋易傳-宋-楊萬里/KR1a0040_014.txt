誠齋易傳卷十四
宋楊萬里撰
䷲(震下震上)
震亨震來虩虩笑言啞啞震驚百里不喪匕鬯彖曰震
亨震來虩虩恐致福也笑言啞啞後有則也震驚百里
驚遠而懼邇也出可以守宗廟社稷以為祭主也
震所以亨者何也動而懼則亨也懼非惶擾失守之
謂也懼而敬也惟懼故敬惟敬故无懼无懼者非不
懼也懼始乎来終乎散也當天下之大事震動而来
也吾虩虩然必為之恐懼而顧慮焉必求其所以應
之使大事為无事焉斯可以轉禍為福移懼為喜而
笑言啞啞矣故震雷能驚百里而不能失匕鬯於主
祭之才羑里能難文王而不能傷文明於柔順之聖
盖執匕鬯以祭者一敬之外无餘念一鬯之外无餘
知當是之時白刃前臨猛虎後迫皆莫之覺故震雷
驚百里亦莫之聞敬有所甚懼有所忘也能如是天
下可懼之大事孰能驚之者其出而主宗廟社稷優
為之矣高祖當項籍光武遇尋邑是已震為長子故
言主祭又震為雷為動曰出者猶曰明天子出矣說
卦曰帝出乎震劉備聞迅雷失匕箸託也舜之烈風
雷雨弗迷震之祭主不喪匕鬯敬也出字上脱不喪
匕鬯四字
象曰洊雷震君子以恐懼脩省
震者雷也一雷已威矣況洊而重乎天之雷以驚夫
不敬者也不敬者猶驚而況敬君乎君子敬者也一
雷已驚矣而況洊雷乎然君子非徒驚也有功用焉
聞雷而恐懼驚也驚而已矣過則舍之徒驚也君子
則不然恐懼以先之脩省以繼之脩省者恐懼之功
用也脩其身省其過則恐无恐懼无懼矣
初九震來虩虩後笑言啞啞吉象曰震來虩虩恐致福
也笑言啞啞後有則也
彖辭已言之矣爻彖二辭同或者其一重出後有則
者喜而不失節也
六二震來厲億喪貝躋于九陵勿逐七日得象曰震來
厲乘剛也
時有險易則勢有詘伸故天下无常險亦无常詘險
過則易詘甚則伸以六二之柔乘初九之剛險也以
六二之靜應初九之動詘也方震之始初遇九之猛
厲勃然而動駭然而来何可當也六二才與位俱柔
若不勝其憤起而逐之奚而不喪惟能以柔避剛以
靜馴動遠避而勿逐俟之久而剛自衰則吾无喪而
有得矣險者易詘者伸非有得乎高祖避項而入漢
中光武避更始而出河北得震六二之義矣厲猛也
躋于九陵避之遠也億度也貝其所有之資也度其
逐之則喪其所有也七日久也
六三震蘇蘇震行无眚象曰震蘇蘇位不當也
不患无位有位患也非患位也才儉於位之患也六
三以柔懦之才逢震擾之世居下卦之上非位之不
當乎君子所以為六三懼也蘇蘇懼之至也然則奈
何曰行而去之可也辭難避事臣子之義乎曰是臣
子之義也不才云才隕身細也隕國細乎吾才不稱
吾位吾去之天下獨无才稱其位者乎鮑叔遜夷吾
子皮遜子産去无才得有才豈惟无災眚乎國之福
身之福也薳子馮不為令尹蔡謨不拜司徒可以无
青矣抑可以為次矣
九四震遂泥象曰震遂泥未光也
九四以一陽之孤陷四隂之内處至隂之位百鍊化
為繞指一齊咻於衆楚矣以此居震擾之世安能致
遠而不泥光大而有濟乎劉向恭顯雜處漢朝珣瑜
伾文並居唐位是已
六五震往来厲億无喪有事象曰震往來厲危行也其
事在中大无喪也
六五震之君也當震動之世為正位之君宜其憤起
奮發撥亂反正以大有為於天下也今戒之曰毋進
而往往則為上六之震極是往亦危也毋退而來來
則乘九四之至剛是來亦危也必也深思焉長慮焉
億之於心度其得中而无喪其所有焉斯足矣然則
天下紛紛何時定乎曰治人者必自治料敵者必料
已五固震之君也六則隂柔而无陽剛之才者也當
動之時无動之才與其動而喪吾之所有不若靜而
不喪吾之所有其周平王晉元帝之事乎
上六震索索視矍矍征凶震不于其躬于其鄰无咎婚
媾有言象曰震索索中未得也雖凶无咎畏鄰戒也
立弱子于千仞之上而觀人與虎鬭于其下其氣豈
不索然而盡其視豈不矍然而愕乎震之上六似之
六以柔怯之資居震懼之極下臨五爻之動其索然
矍然宜也然聖人一則以驚一則以安曰征凶言往
則凶驚之之辭也曰无咎言不往則无咎安之之辭
也奚而往則凶往則犯九四之剛奚而不往則无咎
我躬遠於剛而我之鄰六三實當之也然聖人雖安
之而終再以三警之曰汝雖无咎而鄰之蘇蘇亦不
可不畏不戒也天下之禍莫大乎于其鄰而于其身
次焉何也身者必防鄰者必玩也虞受晉寶以滅虢
不知乃所以自滅楚聽秦賂以伐齊不知乃所以自
伐玩故也江亡而秦穆懼吳亡而晉國弔其知所謂
雖无咎而畏鄰戒者與震之六爻一言以蔽之曰君
子以恐懼修省㛰媾有言亦謂鄰也中未得謂懼而
不自得也三與上應曰鄰說者以五為鄰五君也非
鄰也
䷳(艮下艮上)
艮其背不獲其身行其庭不見其人无咎
艮山也不動如山止之至也曰艮其背何也易者象
也象者狀物以明理也故頤如人之頤噬嗑如人之
噬背如二人相重背而立也二隂虚而衆者耳目手
足也一陽實而孤者背也艮之貞面内而背外是艮
其背不自復見其身也其悔亦面前人之背而不見
後人之面是行其庭而不見其人也君子觀貞之象
於是得忘我之學觀悔之象於是得忘物之學忘我
則中不出忘物則外不入中不出外不入止之至也
毋意毋必毋固毋我勿視勿聽勿言勿動艮其背不
獲其身也堂高數仞食前方丈侍妾數百得志而弗
為行其庭不見其人也又何咎貞内故艮其背悔外
故行其庭也艮其背之上疑脫一艮字
彖曰艮止也時止則止時行則行動靜不失其時其道
光明艮其止止其所也上下敵應不相與也是以不獲
其身行其庭不見其人无咎也
艮止也非止而不行之為止也時止則止止也時行
則行亦止也非行之為止也時乎當行道乎可行吾
斯行焉吾雖行然止乎道也時乎當止道乎可止吾
斯止焉非吾止亦止乎道也行止聽乎已耦而耕踰
而避君子不以為止行止聽乎道聘列國見齊梁君
子不以為不止何也彼之止非止乎道也此之行亦
止乎道也如北辰焉杓建无定指而北辰有定居故
曰動靜不失其時其道光明艮其止止其所也而孔
子亦曰北辰居其所君子之止其所即北辰之居其
所也上下敵應不相與者前一人面内而不自見其
背况見已之面乎後一人見前人之背而不見前人
之面况見後人之面乎所以釋艮其背不獲其身行
其庭不見其人之卦辭也
象曰兼山艮君子以思不出其位
艮山也山不動之物也一山已不動況二山相重乎
山兼重而二焉止而不動之至也君子體之以思不
出其位可得而動乎緼袍緼袍立狐貉狐貉立止其
位也典禮以禮聞典樂以樂聞亦止其位也前二者
出位而思不惟不得狐貉併緼袍而喪之矣後二者
出位而思不惟不得音樂併禮文而喪之矣大哉止
乎有止而絶之者有止而居之者有止而約之者艮
其背所以絶人欲而全天理此止而絶之也時止時
行必止乎道此止而居之也思不出其位而各止其
分此止而約之也大哉止乎夫止一端而已乎
初六艮其趾无咎利永貞象曰艮其趾未失正也
止不善必在初止之於初猶不能止之於末而況
肆之於初者乎顔子之不遠復止一已之不善於初
者也漢文即位之初喜嗇夫之辯捷而張釋之極言
其害止其君之不善於初者也顔為幾乎聖而文為
七制之主止於初之效也艮止也初六止之初也居
腓之下偶而散趾之象也以六之柔而靜此趾之止
而不行者也聖人猶有憂焉曰汝能止其初猶宜止
其終曰利永貞者止其終之謂也然六止而初動故
但言未失正
六二艮其腓不拯其隨其心不快象曰不拯其隨未退
聽也
六二一卦之大臣也大臣者以道事君不可則止今
則不然居大臣之位逢其上之剛必有順柔之忠而
後可譬之一身以已下九三則猶腓也九三在上則
猶背也九三陽也六二隂也陽倡則隂必和背動則
腓必随以六二之柔而欲止九三之剛以六二之腓而欲
止九三之背其能與否已昭昭矣然必觀其心而後君子
小人可判也古之人於其上之不善有拯而不隨者有先
隨而後拯者有先拯而後隨者有不拯而隨者有不拯
而隨其心不然者龍逢比干拯而不隨也楚靈王之
問子革先隨而後拯也伍被之答淮南先拯而後隨
也蜚廉惡来不拯而隨也君曰好色亦曰太王好色
君曰好貨亦曰公劉好貨不拯而隨而心不然也六
二艮其腓非不欲止其背之動也而柔不勝剛下不
勝上故曰不拯其隨非樂隨也外不得不隨而中不
得已也故曰其心不快言其不得已而隨也又曰未
退聽也言其雖不得已而隨亦未肯退聽其上之輕
動也九三非君也而居六二之上也六二不得不隨
也君子於艮之六二察其跡而哀其心六二居背之
下偶而立腓之象腓脛肉也六二中正故不快故未
退聽
九三艮其限列其夤厲薰心象曰艮其限危薰心也
君子之學至於止其所而如山之不動可以免矣故
初與四皆无咎五悔亡上吉二惟小不快而已今九
三曰厲曰危曰薰心何也盖三居物我之交内外之
際而九三以陽處陽剛而進躁而動者也人有夜行
而遇子都者已先焉子都後焉不惟子都不已見已
亦不子都見也旦而一揖焉則喜子都之美矣喜生
於見見生於不相背也九三下卦之背所以背六四
而面内者也惟剛而進躁而動則有時回面而外向
矣此内慾之所由出而外邪之所從入也故聖人戒
之曰爾幸能艮其背矣今而列其夤之脊自危其心
使之有定列而不亂行也爾幸能行其庭不見其人
矣今宜艮其閾之限自危其心使之不踰閑而不出
戶庭也昔也行其庭今也不踰閾則併與庭而不行
昔也艮其背今也列其夤則併與背而不動何九三
之能然也亦九三剛而進之力也惟其剛故反躁而
靜如百鍊之金而不可革惟其進故反動而止如介
然之石而不可轉九三之剛者質之美也九三之艮
其限列其夤厲薰心者學之功也然則學顧可少哉
故益不以舜之聖而忘逸樂之戒周公不以成之賢
而廢遊田之規大哉學乎夤亦背也厲亦危也危薰
心者操心至危若有薰蒸其心者九三竒而横有門
限之象艮為門闕
六四艮其身无咎象曰艮其身止諸躬也
六四居大臣之任上欲止其君之不善下欲止天下
之不善惟不止諸人不咎諸人而自止諸躬則得之
矣楚莊王好獵而樊姬不食禽獸之肉太宗喜武功
而魏徵不視七德之舞此其事也王吉之賢能疎昌
邑之獵楊綰之清能減汾陽之樂此其效也四居體
之半身之象也
六五艮其輔言有序悔亡象曰艮其輔以中正也
六五艮之君也其言如絲之至微其出如綍之至大
成王一言而天返風景公一言而妖星退可不謹哉
與其言而未善寧止其輔頰而不言止而不止非不
言也審而後言也審而後言者是惟不言言必有序
矣何悔之有故高宗三年不言一言而四海咸仰威
王三年不鳴一鳴而齊國震驚艮之六五所以能艮
其輔者以其德之中正而已所謂有德者必有言也
五居上而偶有口胠而不合之象故為輔頰
上九敦艮吉象曰敦艮之吉以厚終也
上九以德之剛居止之終其高風勁節剛健篤實如
泰山喬嶽之巔其止豈可摇其厚豈可移哉此伊尹
將告歸仲尼不踰矩之事乎敦厚也上九亦背之象
故厚
䷴(艮下巽上)
漸女歸吉利貞彖曰漸之進也女歸吉也進得位往有
功也進以正可以正邦也其位剛得中也止而巽動不
窮也
臣從君如女從夫女之從夫聘則漸奔則速漸則正
速則邪正則妻邪則妾臣之從君可速而不漸邪而
不正哉漸而進則獲乎上而有功正而進則正其身
以及國漸而進者誰也初六六二九三六四上九也
獲乎上者孰為上也九五也九五以剛中之盛德居
天下之大位故曰其位指而言之也諸爻得乎有位
之大君故曰得位以此得彼也艮止巽順止則靜順
則謙旣靜且謙其進豈不正而漸哉有不動動斯達
何窮之有長女歸少男故曰女歸
象曰山上有木漸君子以居賢德善俗
木在山木因山而高也山有木木非人所植而固有
也非人所植則聽於天而无所用其力因山而高則
浸以長而不驟至於高所以為漸也君子體之以此
處已則不自賢其德而居於賢德者之間故賢德者
推而高焉以此處人則不速責其善而俟其人之自
善故風俗化而善焉又豈獨進得位進以正一端而
已哉或以女或以木或以鴻其象亦非一端而已巽
為長女又為高鴻象也
初六鴻漸于干小子厲有言无咎象曰小子之厲義无
咎也
鴻雲飛水宿之物也當其水宿而進於飛必有漸也
故始進則漸升於水涯之江干如初六之君子在下
而始進亦或自抱關擊柝而升或自乘田委吏而升
也匹夫孺子如燕雀焉安知鴻之志哉或欲厲而危
之或有言以毁之安知君子之不卑小官少安无躁
之節哉為君子者付之莞爾勿深咎焉可也非不咎
也其義不足咎也如足咎則孔子愠武叔孟子怨臧
倉矣艮初山之麓故為干又偶立有江干兩岸之象
六二鴻漸于磐飲食衎衎吉象曰飲食衎衎不素飽也
鴻自干而漸進于磐石之上則高而安矣此六二漸
進而居大臣之位之象也然居大臣之位食吾君之
禄豈曰素餐乎亦欲置國家於磐石之安納君民於
衎衎之樂而已故傅說之志在中興商高而非后則
不食其禄孟子之志在平治天下而食方丈則得志
不為艮二山之石故為磐艮為小石
九三鴻漸于陸夫征不復婦孕不育凶利禦宼象曰夫
征不復離羣醜也婦孕不育失其道也利用禦宼順相
保也
止極者進必銳伏久者飛必高九三居於艮之終止
之極也壓於巽之下伏之久也以陽居陽進必銳飛
必高也是故自干自磐一飛而登于高平之陸知進
而已耳好高而已耳知進而已故其類雖衆豈復回
而顧好高而已故非類在上亦必合而從初六六四
九三之羣類也九三知進則往而不反決焉棄其羣
類而離絶之矣六四非九三之耦也九三好高則比
而相悦靦焉孕而不育亦不知媿恥矣聖人戒之曰
汝胡不正汝心明汝目而察之乎初六六二汝之類
也六四汝之寇也汝盍亦和順於汝之類而相與扞
禦於汝之寇乎如是則汝與初六六二可以相保而
免為六四之所凶災矣豈惟无凶又且利焉故曰利
禦寇故酈寄舍禄産而從平勃利禦寇也蕭至忠舍
明皇而從太平公主婦孕不育凶也醜類也夫九三
也婦六四也艮三山之平故為陸
六四鴻漸于木或得其桷无咎象曰或得其桷順以巽
也
六四漸進而登于木則又在陸之上矣以九三之剛
而漸于陸今六四乃超九三而出其上此危道也惟
降而棲于可椽可桷之卑枝則庶幾无咎與漸于木
者飛而至也得其桷者順以巽也君子之漸進于高
位不幸而在剛暴小人之上非順而巽巽而降未有
能免者故子文下子玉而安陽處父上趙盾而見殺
三禦四隂寇陽也四順三柔巽剛也四出艮之上為
木為風故乘風而升于木
九五鴻漸于陵婦三歲不孕終莫之勝吉象曰終莫之
勝吉得所願也
九五以剛明中正之君居崇高富貴之位此鴻之進
于丘陵最高之地之象也下有六二柔順中正之大
臣九五與之合志一德以大有為於天下此如鴻之
遇順風横四海也何難之有然猶三歲而不合不合
而无成者何也五欲親二而九三在旁以間之如蒯
通之說韓信二欲親五而六四近上以間之如管蔡
之毁周公此其所以婦三歲不孕也惟君臣皆有中
正之德故九三間臣之計不行於六二六四間君之
計不行於九五終不為其間之所勝而底於吉也彼
不能勝此則此之志願得矣君之志願得則豈惟位
之高如丘陵哉功業之高亦如丘陵矣雖然豈一日
之致哉亦三歲之漸而至也漸于陵非進於位之漸
也進於功業之漸也故文皇之治不見於貞觀之初
而見於三年之後開元元和亦然君臣遇合之艱也
成就之不易也如此而或者欲一言而悟朞年而化
或者不妄則易妄矣婦謂六二不孕謂功无成五出
山木之上故為陵鴻漸而至於陵乘巽之風故也又
巽為高
上九鴻漸于陸其羽可用為儀吉象曰其羽可用為儀
吉不可亂也
九三漸于陸上九復漸于陸何也漸之進至于九五
之漸于陵高之極也不可踰矣踰則僭故九三下卦
之極上九上卦之極其進也皆至于高平之陸而止
矣然九三之漸于陸躁於進也雖平而高上九之漸
于陸安於進也雖高而平何也自干自磐而至於陸
則其高為驟自陸自木自陵而復至於陸則其進為
退上九以剛陽之德秉謙巽之極名居一卦之上實
出一卦之外其位彌高其心彌下其進彌徐其退彌
速此其羽翼翔集截然而不可亂豈不足以高出一
世而為天下之儀表乎故良平安劉之策不妙於四
老人寇鄧重漢之功不宏於一客星然則學者欲學
漸之一卦將學其進乎將學其不進乎巽為進退又
巽為風至上九風之衰也衝風之衰不能起毛羽故
鴻復反于陸艮巽皆上實而下散鴻舒翼之象
䷵(兊下震上)
歸妹征凶无攸利彖曰歸妹天地之大義也天地不交
而萬物不興歸妹人之終始也說以動所歸妹也征凶
位不當也无攸利柔乘剛也
歸妹者嫁女之家非娶婦之家也何以知其為嫁女
之家漸曰女歸自彼歸我之辭此娶婦之家也今曰
歸妹自我歸彼之辭婦人謂嫁曰歸此嫁女之家也
曷為不曰歸女而曰歸妹女者愛之鍾也妹者孤之
窮也何以知妹者孤之窮也妹之為言幼小之辭也
无父而有兄之辭也豈有父在而女稱妹哉妹者敵
兄之辭也无父而歸於人孰歸之也兄歸之也孰為
之兄震是也故兊者少女震之妹也震者長男兊之
兄也曷為歸妹征凶无攸利也不待兄以已歸于人
而自往焉是淫奔也淫惡之大奔行之醜聘則妻
奔則妾非凶乎又何利之有舜之從堯四嶽歸之堯
也孔明從先主徐庶歸之先主也伯姬之歸宋魯成
公歸之宋也此夫婦君臣之大義也非夫婦君臣之
大義也天地之大義也天地不交萬物熄男女不交
萬物熄君臣不交萬物熄故曰歸妹人之終始也嫁
者女之終娶者男之始也說以動者兊說而震動也
伯兄三夜不息燭不亦動乎少妹之孤身有所依歸
不亦說乎惟不待兄之命而自征行以往焉則凶則
无攸利爾而况位不當柔乘剛乎王輔嗣以為少女
與長男交是誤以嫁為娶也上下卦言歸妹者四初
无取女之辭如咸亦无女歸之辭如漸何從而知其
交又以妹從姊而為媵愈失之矣巽為姊經有兄而
无姊然則震之嫁其妹將焉歸少女歸于少男咸是
已柔乘剛謂三隂皆乘三陽隂位乎陽之上故位不
當
象曰澤上有雷歸妹君子以永終知敝
雷興雨則澤益滋兄舉禮則妹有歸此歸妹之象也
傳曰昏姻者禍福之始故姜任興周文哀禍魯叔姬
辱身董祁愬夫夏姬滅國君子於歸妹之始必慮永
久之所終必知其歸之所敝也豈惟昏姻忠敝必野
文敝必僿一代之敝也革俗必弱從俗必強一國之
敝也清必隘和必不恭一行之敝也兼愛必无父為
我必无君一學之敝也豈惟昏姻
初九歸妹以娣跛能履征吉象曰歸妹以娣以恒也跛
能履吉相承也
初九之跛能履能履則非跛也九二之眇能視能視
則非眇也非跛言跛非眇言眇眇言昧跛言弱也幼
孤之妹昧弱不振待兄以振者也初九在下非妹也
妹之娣媵也故驪姬之娣生卓子戴已之娣生惠叔
皆媵也非匹也然卦辭言歸妹征凶而初九為娣則
征吉何也征凶者不待兄之命而自往征吉者待女
君之命而已往也凡師能左右之曰以今曰歸妹以
娣是娣聽女君左右之也初九以妹媵之卑剛貞之
德而能體昧弱之柔承女君之尊所以吉而相承也
恒者能安其分之當卑也歸妹以娣其猶泰茅之茹
乎非娣之賢也故君子不賢管仲子産而賢鮑叔子
皮
九二眇能視利幽人之貞象曰利幽人之貞未變常也
初九六三九四六五皆言歸妹而九二獨不言何也
九二之位下卦之尊者也即妹之身也妹之身而言
利幽人之貞所謂幽人者誰幽人者男女賢德之通
稱履之九二曰幽人貞吉言君子之幽貞也歸妹之
九二曰利幽人之吉言少妹之幽貞也九二以孤幼
昧弱之身而有視遠之聰明以女子无父之訓而有
幽閑中貞之賢德體隂而陽其性質柔而剛其德故
也幽則至靜而不可動貞則至堅而不可渝皆剛陽
中正之常德而不變者也故曰未變常也九二其女
夷齊乎其宋伯姬陳孝婦之儔乎
六三歸妹以須反歸以娣象曰歸妹以須未當也
九二言幽貞未變之德而不言其所歸此未嫁而待
禮也故曰歸妹以須須者待也然方九二未嫁以待
禮而六三欲躐出於九二之上此已挟綠衣上僭之
心矣故聖人從而正其分曰汝曷不反而歸於娣媵
之列乎又曰未當者深貶其僭之不當也其在外則
皇父卿士番為司徒之時乎
九四歸妹愆期遲歸有時象曰愆期之志有待而行也
九四亦少妹之兄也而歸妹愆期而不嫁有待而後
行何也待嫡兄之命也夫九二以少妹之孤視聽聰
明斯已賢矣剛陽得中此又賢也幽貞不變此又賢
也歸而須禮此又賢也嫁而愆期此又賢也其三聘
之尹三顧之葛也與
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
九二之少妹在二則幽貞而不變至三則須禮而不
輕至四則愆期而未行然則何時而歸於人乎待六
五之命而後行也六五以帝乙之賢居至尊之位體
中正謙柔之德而九二之賢女為之妹以是兄歸是
妹豈不光華焜燿于而國而家哉於此而下嫁於諸
侯又能自謂我雖女君也娣雖吾妾也不以已為過
之而自以為不如位高而志益卑身貴而行愈謙此
帝妹之所以愈賢與推而放諸君道高帝不如三傑
文帝不及賈生其庶幾乎彼謂五帝其臣不及其聖
豈惟五帝之罪人亦歸妹之罪人也月與日望則相
敵幾望者月遜日也婦遜夫之象也故吉觀帝妹之
遜其夫知帝乙之訓其妹觀帝乙之訓於妹知帝乙
之孝於親盖吾親有遺愛吾能解其憂吾親有所託
吾能副其託不曰孝乎故帝妹之遜可能也帝乙之
訓難能也帝乙之訓可能也帝乙之孝難能也大哉
帝妹之遜乎大哉帝乙之孝乎至於武王集文王未
集之統成王終武王未終之功抑又歸妹之大者與
袂袖也假衣以明其人而不斥其人也
上六女承筐无實士刲羊无血无攸利象曰上六无實
承虚筐也
六隂也故虚虚則无德居上尊也尊則為兄尊而无
德其少妹不令之兄與故九二之為女奉承之於下
如奉虚筐而无幣帛以實其筐上六之為士刲羊告
廟於上如執虚器而无血膋以實其器少妹疇依焉
儻无六五以主少妹之昏禮前人目不瞑矣一妹不
足託宗廟社稷乎易者象也上卦☳有虚筐之象兊
為羊上六而在外朝為許靖為王衍
誠齋易傳卷十四
