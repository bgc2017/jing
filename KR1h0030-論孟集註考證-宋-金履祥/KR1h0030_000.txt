欽定四庫全書經部八
論孟集注考証四書類
提要
(臣)等謹案論語集註考証十卷孟子集注考証七卷
宋金履祥撰後有自跋謂古書之有注者必有䟽論孟
考証即集注之疏以有纂疏故不名疏而文義之詳明
者亦不敢贅但用經典釋文之例表其疑難者疏之
其書於朱子未定之說但折衷歸一於事迹典故
辨訂尤多蓋集註以發明理道為主於此類
率沿襲舊文未遑詳核故履祥拾遺補闕以
彌縫其隙於朱子深為有功惟其自稱此書
不無微牾自我言之則為忠臣自他人言之
則為讒賊則殊不可訓夫經者古今之大常
理者天下之公義論之得失惟其言不惟其
人使所補正者果是雖他人亦不失為忠臣
使所補正者或非雖弟子門人亦不免為讒
賊何以履祥則可他人則必不可此宋元間
門戸之見非篤論也其中如辨論語註公孫
枝云案左傳當作公孫發集註或傳寫之誤
辨孟子註許行神農之言史遷所謂農家者
流云史記六家無農家漢書藝文志九流之
中乃有農家皆為典確至於辨公劉后稷之
曾孫一條謂公劉避桀居邠去后稷世遠非
其曾孫不知古人凡遠祖多稱高祖左傳郯
子稱我高祖少皞是也凡遠孫多稱曾孫左
傳蒯瞶稱曾孫蒯瞶敢昭告皇祖文王是也
如此之類則注不誤而履祥反誤亦未盡確
當不移然其旁引曲證不苟異亦不苟同視
胡炳文輩拘墟迴護知有註而不知有經者
則相去遠矣書凡一十七卷首有許謙序後
有吕遲刊書䟦猶為舊本朱彝尊經義考稱
一齋書目作二卷註曰未見蓋沿襲之誤不
足據也乾隆四十四年十一月恭校上
總纂官(臣)紀昀(臣)陸鍚熊(臣)孫士毅
總校官(臣)陸費墀
論語集註攷證原序
古之聖人得其位皆因時以制治孔子酌百世之道以
淑天下而其事主於教孟軻氏推尊孔子傳於後世以
迄於今故論語孟子者斯道之閫奥也繇漢而還解之
者率有不獲至二程夫子肇明厥旨今散見於遺書嗣
時以後諸儒所著班班可攷然各以所見自守有得有
失未有能摉抉融液折諸理而一之者子朱子深求聖
心貫綜百氏作為集註竭生平之力始集大成誠萬世
之絶學也然其立言渾然辭約意廣往往讀之者或得
其粗而不能悉䆒其義或一得之致自以為意出物表
曾不知初未離其範圍凡世之詆訾混亂務新竒以求
名者其弊正坐此此攷證所以不可無也先師之著是
書或櫽括其說或演繹其簡妙或攄其幽發其粹或補
其古今名物之略或引羣言以證之大而道德性命之
精微細而訓詁名義之弗可知者本隱以之顯求易而
得難吁盡在此矣蓋求孔孟之道者不可不讀論孟讀
論孟者不可不由集註集註有攷證則精朱子之義而
孔孟之道章章乎人心矣謙自壯年服膺師訓即知讀
朱子之書其始三四讀胷中自以為洞然顯白已而不
能無惑學之頗久若徐有得焉及即其書而觀之乃覺
其意初不與己異學之愈久自以為有得者不遂止於
一而與鄙陋之見合者亦大異於初矣由是知聖賢之
言理趣無窮朱子之說雋永當味童而習之白首不知
其要領者何限先師是書亦憫夫世之不善學朱子之
學者也傳曰仁者見之謂之仁知者見之謂之知百姓
日用而不知故君子之道鮮謙於是深有感焉故翻閱
羣書用加讐校藏諸家傳諸其徒若好事君子能廣而
傳之是固謙之所望亦先師之志云爾許謙序
