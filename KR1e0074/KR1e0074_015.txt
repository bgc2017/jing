春秋大全卷十五
明胡廣等撰
僖公下
(丙襄王十戌七年)二十有五年(晉文重耳元年齊孝八衛文二十五卒蔡莊十一鄭文三十八)
(曹共十八陳穆十三把桓二宋成二秦穆二十五楚成三十七)
春王正月丙午衛侯燬滅邢
(左傳春衛人伐邢二禮從國子巡城掖以赴外殺之正月丙午衛侯燬滅邢同姓也故名禮至為銘曰余掖殺)
(國子莫余敢止公羊傳衛侯燬何以名絶曷為絶之滅同姓也穀梁傳燬之名何也不正其伐本而滅同姓也)
衛侯何以名滅同姓也春秋之法諸侯不生名滅同
姓則名者曲禮謂其絶先祖之裔蔑骨肉之恩故生
而書名示王法不容誅也(杜氏曰惡其親親相滅故稱名罪之孫氏曰邢衛皆)
(齊桓所存衛侯不念桓公之大德以絶先祖之支體甚矣故生而名之鄱陽萬氏曰興師以滅同姓其惡)
(已甚况當是時天子蒙塵于外鄙在鄭地汜衛鄰之鄰方伯連率之舊也衛侯既不能奔問官守帥師勤)
(王乃間王室之多故懷詐諍之謀以肆虐於宗親之國其無王之心聖人得不深誅之)聖人與
天地合德滅人邦國而絶其祀同姓與異姓奚别(筆列)
(反)焉而或名或否何也正道理一而分(扶問反下同)殊異
端二本而無分分殊之弊私勝而失仁無分之罪兼
愛而失義(汪氏曰公而無私者理之一也親疎有等差者分之殊也以至公之心施之有等級)
(而不紊則仁義之道盡矣故先王制五服之節母黨不得同本族為人後者為其私親皆降一等同姓之)
(國其初一人之身豈可與異姓之國一視之哉)春秋之法由仁義行而人道
立者也可以無差(楚宜反)等乎然則晉滅虞(七年)楚滅夔
(明年)亦同姓也曷為不名曰諸侯滅同姓則名其常也
有名有不名例之變也邢雖與狄伐衛而經無譏文
者為能救齊也衛人曾不反思而遷怒於邢又遣禮
至昆弟往仕焉誘其守而殺之于外(劉氏曰滅國春秋之所惡於所)
(惡之中又有甚焉秦穆公衛侯燬是也夫諸侯強暴舉干戈以覆人之國并人之地雖有罪人猶得而備)
(之今兩君皆出詭計險謀使臣反其君下畔其上以快已兼并之欲雖有道之國不知所備甚可惡也豈)
(得與他滅國者等哉故秦穆狄之而衛侯燬名張氏曰衛侯燬殘虐不仁至於同所自出不知相保而肆)
(強以絶滅之又使其臣為譎詐之事行盜賊傾覆之計人理所不容故名之同於楚子虔之誘殺也)與
虞公貪璧馬以易鄰國及其身者其情異矣春秋原
情定罪而衛燬獨名蓋輕重之權衡也若荆楚則僭
號稱王聖人之所外也於滅夔乎何誅(朱子曰諸侯滅國未嘗書)
(名衛侯燬滅邢說者以為滅同姓之故今經文只隔夏四月癸酉一句便書衛侯燬卒恐是因而傳寫之)
(誤亦未可知)
夏四月癸酉衛侯燬卒
宋蕩伯姬來逆婦
(公羊傳宋蕩伯姬者何蕩氏之母也其言來逆婦何兄弟辭也其稱婦何有姑之辭也穀梁傳婦人既嫁不踰)
(竟宋蕩伯姬來逆婦非正也其曰婦何也緣姑言之之辭也杜氏曰伯姬魯女為宋大夫蕩氏妻自為其子來)
(逆稱婦姑存之辭婦人越竟逆婦非禮故書)
伯姬公女也而配蕩氏其往嫁不見(音現下同)於經者國
君不與大夫敵也今來逆婦而史策書之見公失禮
下主大夫之昏是慢宗廟卑朝廷姑自逆婦其失明
矣(臨川吳氏曰伯姬納内女為其子之婦姑自來逆婦而書於經者譏公降尊而自主其昏也况昏禮)
(當夫自來親迎豈有姑來逆婦之禮乎家氏曰禮有親迎婦從夫也今屈尊者以逆卑者而亦謂之逆亂)
(婦姑之分故特書以譏之張氏曰姑自逆婦公不使稱大夫主之皆非禮也兩譏之○汪氏曰大夫自逆則)
(字姑來逆故稱婦把柏姬來求婦亦主姑而言之之辭○陸氏曰公羊云其言來逆婦何兄弟辭也按經)
(史直書其事以明非禮爾兄弟辭有何義乎)
宋殺其大夫
(公羊傳何以不名宋三世無大夫三世内娶也榖梁傅其不稱名姓以見在祖之位尊之也汪氏曰義繫於殺)
(則止書其官見莊二十六年曹殺大夫傳又曰宋殺大夫者四惟蕩山書名公子卬則書官此及文七年不紀)
(名氏蓋因魯史舊文而不能益非義所繫也○劉氏曰文稱大夫是有大夫矣且君娶一卿而一國之内何得)
(悉無大夫哉詭僻不經可笑也公羊之說非也春秋非孔子家譜當為後世書法耳何得擅諱真祖名哉榖梁)
(之說亦非也)
附錄(左傳秦伯師于河上將納王狐偃言於晉侯曰求諸侯莫如勤王諸侯信之且大義也繼文之)
(業而信宣於諸侯今為可矣使卜偃卜之曰吉遇黃帝戰于阪泉之兆公曰吾不堪也對曰周禮未改今)
(之王古之帝也公曰筮之筮之遇大有䷍之睽䷥曰吉遇公用享于天子之卦戰克而王饗吉孰大)
(焉且是卦也天為澤以當日天子降心以逆公不亦可乎大有去睽而復亦其所也晉侯辭秦師而下三)
(月甲辰次于陽樊右師圍温左師逆王○夏四月丁巳王入于王城取太叔于温殺之于隰城戊午晉侯)
(朝王王饗醴命之宥請隧弗許曰玉章也未有代德而有二王亦叔父之所惡也與之陽樊温原攢茅之)
(田晉於是始啓南陽陽樊不服圍之倉葛呼曰德以柔中國刑以威四夷宜吾不敢服也此誰非王之親)
(姻其俘之也乃出其民)
秋楚人圍陳納頓子于頓
(左傳秋秦晉伐鄀楚鬭克屈禦寇以申息之師戌商密秦人過析隈入而繫輿人以圍商密昏而傳焉宵坎血)
(加書偽與子儀子邊盟者商密人懼曰秦取析矣戍人反矣乃降秦師秦師囚申公子儀息公子邊以歸楚令)
(尹子玉追秦師弗及遂圍陳納頓子于頓公羊傳何以不言遂兩之也穀梁傳納者内弗受也圍一事也納一)
(事也而遂言之蓋納頓子者陳也杜氏曰頓迫於陳而出奔楚故楚為頓圍陳以納頓子不言遂一事也頓國)
(汝隂南頓縣)
圍陳納頓子也納云者不與納也諸侯失國諸侯納
之正也(汪氏曰諸侯納失國之君合於義則不書書楚納頓子不與蠻夷之納也書齊高偃納北)
(燕伯不與大夫之納也)何以不與乎夫陳先代之後不能以禮
安靖鄰國保恤寡小中國諸侯又不能修方伯連率
(去聲)之職而使楚人納之是蠻荆仗義正諸夏也故書
曰楚人圍陳納頓子于頓其責中國深矣此亦正本自
治之意也(張氏曰頓姬姓國也迫於陳而不能有其國故楚圍陳然後能納之聖人書此見中)
(國諸侯不能恤小國而定其位反使蠻荆行其義閔中國之無霸也陳氏曰齊桓卒楚始與諸夏盟于齊)
(盟鹿上執宋公納頓子侈然與廢置諸侯春秋之所懼也汪氏曰楚圍陳納頓子于頓書法如楚伐吳執)
(齊慶封殺之蓋一事耳夫頓國小弱而介於陳楚之間陳欲迫而兼并之故前年楚伐陳城頓而還此年)
(納頓子保全微國以示恩責義於陳以示威其意皆預為圖伯之地也厥後頓子會申從楚而伐吳戰雞)
(父陳衰而服屬於楚也僅一從中國會召陵侵楚而諸夏終不能保恤遂為楚結陳佗人所滅是時陳亦)
(屢滅於楚而僅存非能剖分其地特助楚為虐耳比事以觀而知中國之衰矣汪氏曰失地出奔則名他)
(國納之不名以諸侯不得相名也故頓子北燕伯皆不名廬陵李氏曰陳頓之爭又見於襄之四年陸)
(氏曰穀梁云納頓子者陳也按經文楚自納之何關陳事劉氏曰頓子之奔由陳攻之故楚必圍陳乃得)
(納頓子其文與事詳矣豈得言遂哉公羊之說非也)
葬衛文公
附錄(左傳冬晉侯圍原命三日之糧原不降命去之諜出曰原將降矣軍吏曰請待之公曰信國之)
(寳也民之所庇也得原失信何以庇之所亡滋多退一舍而原降遷原伯貫于冀趙衰為原大夫狐溱為)
(温大夫)
冬十有二月癸亥公會衛子莒慶盟于洮
(左傳衛人平莒于我十二月盟于洮修衛文公之好且及莒平也穀梁傳莒無大夫其曰莒慶何也以公之會)
(目之也杜氏曰莒以元年鄜之役怨魯衛文公將平之未及而卒成公追成父志洮魯地張氏曰衛成公稱子)
(喪未踰年也汪氏曰莒慶者魯之壻之故因衞成公為平於二國遂來會盟君盟大夫自浮來而已然矣此不)
(貶者從同同○趙氏曰按事接於魯雖非命卿皆書名穀梁不達此例遂穿鑿耳)
附錄(左傳晉侯問原守於寺人勃鞮對曰昔趙衰以壺飱從徑餒而弗食故使處原)
(丁襄王十亥八年)二十有六年(晉文二齊孝九衛成公鄭元年蔡莊十二鄭文三十九曹共十)
(九陳穆十四杞桓三宋成三秦穆二十六楚成三十八)
春王正月己未公會莒子衛甯速盟于向(速公作遫後同)
(左傳春王正月公會莒茲㔻公寧莊子盟于向尋洮之盟也穀梁傳公不會大夫其曰甯速何也以其隨莒子)
(可以言會也杜氏曰向莒地臨川吳氏曰衛本欲平魯莒之怨洮盟莒子不親至僖公必欲與莒子盟故復為)
(此會也張氏曰十二月已盟今只屢盟所以致齊之討也○劉氏曰春秋此例亦多矣穀梁何為獨發於此)
齊人侵我西鄙公追齊師至酅弗及(酅戶圭反公作巂穀作巂弗及)
(左作不及)
(左傳齊師侵我西鄙討是二盟也公羊傳其言至巂弗及何侈也穀梁傳人微者也侵淺事也公之追之非正)
(也至巂急辭也弗及者弗與也可以及而不敢及也其侵也曰人其追也曰師以公之弗及大之也弗及内辭)
(也杜氏曰公逐齊師遠至齊地故書之濟北穀城縣西有地名酅下)
書人書侵書師罪齊也書追書至酅弗及罪魯也(蜀杜)
(氏曰下文言齊師則知稱人為貶矣臨川吳氏曰齊師無名故書侵趙氏曰寇至不知追而不及言内之)
(無警戒)潛師入境曰侵少則稱人衆則稱師前書齊人
是見(音現)其弱以誘魯也後書齊師是伏其衆以邀魯
也其為諼(許元反下同)明矣凡書追者在境内則譏其不
預追戎于濟西是也在境外則譏其深入追齊師至
酅是也酅者齊地至者言遠也(汪氏曰書至者二至酅譏其深入酅齊境)
(也公救成至遇譏其怯而不進遇魯地也)弗者遷辭也有畏而弗敢及之
也(劉氏曰所謂弗及非弗能及也弗敢及也弗敢及者畏也善養氣者匹夫不為千乘屈孔子夾谷之)
(會齊師四陳揖讓指麾而景公服計齊人之衆不足以當景公僖公之勢足以勝定公之末年寇至不能)
(禦去又不敢及是舉百姓而棄之也乃乞師于楚以自防其持國之術所失者多矣)齊魯皆私
憤之兵而非正也故交譏之(杜氏曰時晉文初起諸侯無伯齊侯是桓公之)
(子欲以盟主自居廬陵李氏曰齊侵我三始於此為趙氏曰直書之以譏内之無武備爾公穀何用曲)
(義劉氏曰以公追人就令勝之尚何可侈哉且是後齊復伐我明不畏魯甚矣數見卑侮猶以為大乎)
夏齊人伐我北鄙
衞人伐齊
(左傳夏齊孝公伐我北鄙衛人伐齊洮之盟故也公使展喜犒師使受命于展禽齊侯未入境展喜從之曰寡)
(君聞君親舉玉趾將辱于敝邑使下臣犒執事齊侯曰魯人恐乎對曰小人恐矣君子則否齊侯曰室如懸磬)
(野無青草何恃而不恐對曰恃先王之命昔周公太公股肱周室夾輔成王成王勞之而賜之盟曰世世子孫)
(無相害也載在盟府大師職之桓公是以糾合諸侯而謀其不協彌縫其闕而匡救其災昭舊職也及君即位)
(諸侯之望曰其率桓之功我敝邑用不敢保聚曰豈其嗣世九年而棄命廢職其若先君何君必不然恃此以)
(不恐齊侯乃還茅堂胡氏曰孝公有服展喜之善春秋不褒而書人者内以諱為惡外以諱為善此齊侯也其)
(稱人為之諱也臨川吳氏曰衛平莒魯齊何與焉洮向之二盟雖瀆其過在魯非齊人之所當問也齊孝公乃)
(連興侵伐之師非義甚矣其致衛之伐與魯之伐自取之也又日前書侵者師無名也此書伐者蓋齊以魯不)
(服罪為辭也張氏曰二盟乃衛人平莒于我故為魯伐之)
公子遂如楚乞師
(書乞師始此左傳東門襄仲臧文仲如楚乞師臧孫見子玉而道之伐齊宋以其不臣也公羊傳乞者何卑辭)
(也曷為内外同若辭重師也曷為重師師出不正反戰不正勝也穀梁傳乞重辭也何重焉重人之死也非所)
(乞也師出不必反戰不必勝故重之也杜氏曰乞不保得之辭)
衛人報德以怨伐齊之喪助少(去聲)陵長(展兩反)又遷怒
於邢而滅其國不義甚矣公既與其君盟于洮又與
其臣盟于向是黨衛也(高氏曰齊侯本以洮向二盟為衛莒背已且以魯嘗助四)
(公子於是興師而來伐)故齊人既侵其西又伐其北齊師固亦
非義矣而僖公不能省德自反深思遠慮計安社稷
乃乞楚師與齊為敵是以蠻荒殘中國也於義可乎
(高氏曰楚僭王矣而諸侯更推為盟主魯見侵伐於逼齊乃乞師於楚以伐之導蠻荆以伐中國是禽獸將)
(人天下之大變也書曰乞師深罪之也魯頌稱公車千乘公徒三萬戎狄是膺荆舒是懲今乃乞師於楚)
(寧無愧乎張氏曰僖公初年頗有意於治國務農閔雨國以殷富中年漸肆荒怠浸失政於大臣滅項取)
(執於桓公迨齊霸不紹不及閒暇修明政刑民事既荒國備不立齊人再伐已不能支而遠乞師于蠻荆)
(以刷其恥夫子罪臧文仲竊位從公子遂借兵強楚為國之無謀也使其立展禽以為政所以輔僖公者)
(必有道矣何至乞楚師以伐齊哉)其書公子遂如楚乞師而惡自見
(音現)矣(孫氏曰國之大小師之衆寡皆有王制不可乞也書乞師惡魯不能内脩戎備而外乞師於蠻)
(荆陳氏曰臧宣叔如晉乞師不書乞諸外域然後書外乞師亦不書必盟主也而後書乞卑辭也乞師於)
(外域志中國之兵力已詘也趙氏曰天子在上而諸侯自相請師非禮也廬陵李氏曰乞師五始於此成)
(十三年晉郤錡十六年欒黶十七年荀罃十八年士魴皆晉伯也魯之乞師於楚屈於蠻荆甚矣况以蠻)
(荆殘中國乎若晉之乞師謂之伯主不能令諸侯亦可謙以求諸侯亦可又曰是年展喜犒師正受命於)
(柳下惠而公子遂如楚則臧文仲為之介孔子曰臧文仲其竊位者與知柳下惠之賢而不能用也夫為)
(人臣謀國有賢人而不用乃遠乞師於強楚以逞忿於齊是猶揖盜賊以困姻鄰也觀展禽一語已足以)
(却齊則所以折衝必有道矣春秋特書如楚乞師而竊與外之乞師同文蓋深罪為國之無謀而至此極也)
(位之歎其因此而發歟)
秋楚人滅夔以夔子歸(夔求龜反公作隗)
(左傳夔子不祀祝融與鬻熊楚人讓之對曰我先王熊摯有疾鬼神弗赦而自竄于夔吾是以失楚又何祀焉)
(秋楚成得臣鬭宜申帥師滅夔以夔子歸穀梁傳夔國也不日微國也以歸猶愈乎執也杜氏曰夔楚同姓國)
春秋滅國以其君歸無有不名者(汪氏曰據潞嬰兒沈嘉許斯頓牂胡)
(豹皆名)而夔何以獨不名按左氏夔子不祀祝融與鬻
熊(杜氏曰祝融高辛氏之火正楚之遠祖也鬻熊祝融十二世孫)楚人讓之對曰我
先君熊摯有疾(熊摯乃夔始封之祖)鬼神弗赦自竄(七亂反)于夔
是以失楚又何祀焉諸侯之祀無過其祖者(劉氏曰魯祖周)
(公不敢祀公劉衛祖康叔不敢祀后稷祝融猶后稷鬻熊猶公劉矣)而夔祖熊摯是不
得祀祝融與鬻熊也而楚反以是滅之非其罪也故
特存其爵而不名也(劉氏曰國越而虜無不名者國滅罪也虜服辱也夔子獨不名)
(所以取滅者乃非其罪故假之也諸侯之祀無過其祖夔子不祀祝融與鬻熊可謂若於義矣而楚滅之)
(故春秋黜楚而伸夔有王者作興滅繼絶則夔庶幾矣薛氏曰夔子之不名無滅道也)然則楚
滅同姓何以不名春秋待外裔之體也(孫氏曰不名者略外裔陳)
(氏曰滅同姓名此楚子頵也楚自武王始見於傳文王始見於經猶以州舉也至成王而後書楚人盂之)
(會嘗書楚子矣而復人之頵之名非遇弑未登於春秋則滅夔固不名也滅夔名之則疑於衛侯燬)
冬楚人伐宋圍緡(緡穀作閔)
(左傳宋以其善於晉侯也叛楚即晉冬楚令尹子玉司馬子西帥師伐宋圍緡公羊傳邑不言圍此其言圍何)
(刺道用師也穀梁傳伐國不言圍邑此其言圍何也以吾用其師目其事也非道用師也臨川吳氏曰前年宋)
(成公忘父之讐與楚平而往朝之今而即晉可謂能速於徙義者矣楚伐其國而圍其邑書以著外裔之肆横)
(也家氏曰宋成既朝楚又即晉而為楚所伐無益於自免而有忘讐之恥使晉文不與則宋之為宋豈不殆哉)
公以楚師伐齊取穀
(左傳凡師能左右之曰以寘桓公子雍於穀易牙奉之於以為魯援楚申公叔侯戌之桓公之子七人為七大夫)
(楚穀梁傳以者不以者也民者君之本也使民以其死非其正也)
公至自伐齊
(公羊傳此已取穀矣何以致伐未得乎取穀也曷為未得乎取穀曰患之起必自此始也穀梁傳惡事不致此)
(其致之何也危之也)
楚強魯弱而能用其師進退在已故特書曰以以者
不以者也夫棄好同惡取人之邑為已有失正甚矣
(臨川吳氏曰公不用魯師而用楚師雖能取齊之邑而借援強楚辱國莫大焉將以刷西鄙北鄙之恥而)
(適所以甚其恥也)患之起必自此始其致危之也(范氏曰以蠻荆之師)
(伐鄰近大國招禍深怨危亡之道高氏曰釁深惡重此臣子所以殆其往而錄其至張氏曰楚師而魯君)
(以之楚以其衆付魯使自用之以伐齊也伐霸主之後用蠻荆之兵僖公之免可謂幸矣故特書至以危)
(之汪氏曰書公至自伐齊者三襄十九年合十二國之師同圍齊從霸主討齊靈之暴横圍齊而書至伐)
(者予之也此年以楚師伐齊哀十年會吳伐齊皆用蠻荆報怨於大國其致危之也或曰春秋貶公之以)
(楚伐齊然柏舉之戰蔡以吳報楚春秋予蔡而爵吳何歟吁召陵之會中國不能救蔡蔡不得已而借援)
(於吳吳能扶弱抑強助蔡勝楚蓋資蠻荒以攻蠻荒非啟其禍以陵中國也故春秋予奪不同也廬陵李)
(氏曰齊魯之爭自盟柯以來未之有也於是再見者中國無伯也推其事迹乾時長勺之兵由於納糾而)
(西鄙之怨始於救齊本非有深憾者但桓公孝公欲得魯以集事耳然桓公卒能屈已於柯盟而孝公不)
(知自反搆怨連兵遂使魯人得乘間而肆毒矣然則魯助無虧者也孝公怨之尚宜宋衛納孝公者也亦)
(不能固其交孝公之墜先業宜哉也劉氏曰公穀皆謂伐國不言圍邑非道用師也非圍緡者乃楚人)
(伐齊則楚師何以強配合之乎公羊又云此已取穀矣何以致伐原公羊之意謂得意致會不得意致伐)
(則今得意不當致伐而不致會然伐齊取穀獨公以楚師往無諸侯之會則不得致會此理之當然耳)
(戊襄王十子九年)二十有七年(晉文三齊孝十卒衛成二蔡莊十三鄭文四十曹共二十陳穆)
(十五把桓四宋成四秦穆二十七楚成三十九)
春把子來朝
(左傳春把桓公來朝用夷禮故曰子公卑把把不共也杜氏曰把先代之後迫於東夷風俗雜壞言語衣服有)
(時而夷然異於介葛盧故唯貶其爵詳見二十三年)
夏六月庚寅齊侯昭卒
(左傳夏齊孝公卒有齊怨不廢喪紀禮也杜氏曰弟潘殺其子而自立是為昭公襄陵許氏曰齊桓既没諸侯)
(思之而孝公不能藉之以興觀其間楚之勝以困宋襄矣又侵伐魯僖不已有以知其為謀不遠霸業之所以隳)
秋八月乙未葬齊孝公
(杜氏曰二月而葬速)
乙巳公子遂帥師入把
(左傳秋入把責無禮也張氏曰春方來朝而帥師入之以怨報德欲加之罪何患無詞也蜀杜氏曰把春來朝)
(今入其國雖曰責其不恭何至於用師乎蓋杞弱於魯魯欺之尤甚齊楚之大則魯事之不暇矣臨川吳氏曰)
(魯在春秋為次國未嘗不受強大之凌暴當推已及人所惡於強無以施之於弱可也杞以小弱而朝於魯縱)
(使禮有不備豈不愈於不朝乎今其來朝已忽而卑之朝禮甫畢以上卿帥重師入其國其志在於取之也魯)
(號秉禮之國而凌小弱如此他又何責焉高氏曰把魯乃甥舅之國伯姬在焉而凌暴之如此魯人不義甚矣)
(僖公之德衰矣)
冬楚人陳侯蔡侯鄭伯許男圍宋
(左傳楚子將圍宋使子文治兵於睽終朝而畢不戮一人子玉復治兵於蒍終日而畢鞭七人貫三人耳國老)
(皆賀子文子文飲之酒蒍賈尚幼後至不賀子文問之對曰不知所賀子之傳政於子玉曰以靖國也靖諸内)
(而敗諸外所獲幾何子玉之敗子之舉也舉以敗國將何賀焉子玉剛而無禮不可以治民過三百乘其不能)
(以入矣苟入而賀何後之有冬楚子及諸侯圍宋宋公孫固如晉告急先軫曰報施救患取威定霸於是乎在)
(矣狐偃曰楚始得曹而新昏於衛若伐曹衛楚必救之則齊宋免矣於是乎蒐于被廬作三軍謀元帥趙衰曰)
(郤縠可臣亟聞其言矣說禮樂而敦詩書詩書義之府也禮樂德之則也德義利之本也夏書曰賦納以言明)
(試以功車服以庸君其試之乃使郤縠將中軍郤溱佐之使狐偃將上軍讓於狐毛而佐之命趙衰為卿讓於)
(欒枝先軫使欒枝將下軍先軫佐之荀林父御戎魏犨為右晉侯始入而教其民二年欲用之子犯曰民未知)
(義未安其居於是乎出定襄王入務利民民懷生矣將用之子犯曰民未知信未宣其用於是乎伐原以示之)
(信民易資者不求豐焉明徵其辭公曰可矣乎子犯曰民未知禮未生其共於是乎大蒐以示之禮作執秩以)
(正其官民聽不惑而後用之出縠戍釋宋圍一戰而霸文之教也公羊傳此楚子也其稱人何貶曷為貶為執)
(宋公貶故終僖之篇貶也穀梁傳楚人者楚子也其曰人何也人楚子所以人諸侯也其人諸侯何也不正其)
(信荆蠻而伐中國也程子曰楚稱人貶之為其合諸侯以圍宋也)
十有二月甲戌公會諸侯盟于宋
(陵氏曰前圍宋之諸侯承上文不列序也)
楚稱人貶也(孫氏曰楚自會盂之後凡役貶稱人)宋公先代之後作賓
王家非有簒弑之惡楚人無故摟(牽也)諸侯以圍之何
名也故黜而稱人以著其罪(高氏曰曹南之盟諸侯稱人而宋獨稱爵圍宋)
(之役諸侯稱爵而楚獨稱人聖人於内外之辨其嚴如此陳氏曰楚嘗書子矣其稱人嫌予楚以伯也盟)
(于齊楚猶序陳蔡之下于鹿上猶不先齊宋也盂之會宋楚始並為諸侯長矣楚之稱子而長諸侯宋襄)
(為之也齊桓公卒諸侯從楚楚敗宋于泓納頓子滅夔取齊之榖合四國之君圍宋春秋以是為蠻荆之)
(強雖序諸侯之上而特人之)諸侯信(音申)蠻荆伐中國獨無貶乎人
楚子所以人諸侯也(范氏曰四國信楚而屈宋春秋屈其信而信其屈貶楚子于兵)
(首則彼碌碌者譏斯見矣薛氏曰天子居鄭而鄭伯來同荆蠻之暴無王之甚也)公與楚結
好(去聲)故往會盟其地以宋者宋方見圍無嫌於與(音預)
盟而公之罪亦著矣(杜氏曰諸侯伐宋公與楚有好而往會之宋方見圍無嫌於與)
(盟故直以宋地高氏曰公畏楚之強而往為此盟以報乞師之恩耳豈有固衛中國之心哉宋於是告急)
(於晉而文公得以為資遂霸諸侯也張氏曰詩頌僖公戎狄是膺荆舒是懲而春秋書公會諸侯盟於薄)
(于宋皆楚子為會主也膺狄懲荆從齊桓也會楚導之虐齊宋僖公親之也然猶曰會諸侯不曰會楚使)
(公從夷狄之罪必待攷而後見聖人之忠厚春秋之微婉槩可見矣家氏曰春秋之法盟主爵而諸侯人)
(者有矣未有盟主人而諸侯爵者也人楚子而爵諸侯不與楚子以主諸夏之盟也亦以正諸侯從夷之)
(罪也王氏箋義曰北杏城濮書晉侯齊侯正與人楚子之文相反蓋聖人思治而疾亂以救中國之甚也)
(廬陵李氏曰晉文晉悼之興皆以救宋却楚成功晉人有言曰成伯安疆自宋始矣大抵宋亦中國之樞)
(紐也故始焉楚成爭伯而有宋之圍繼焉楚莊圖伯而又有宋之圍始焉楚爭伯而有宋之盟終焉楚分)
(伯而亦有宋之盟又曰圍宋之楚人正義曰傳云楚子及諸侯圍宋則是楚子親自來也十二月公會諸)
(侯盟于宋公為楚子在宋而往會之明楚子與盟也明年楚子入居于申使子玉去宋由此而言楚子初)
(來圍宋必親至宋國使子玉主兵明年見晉之盛身始去之獨留子玉於宋耳此說據經為合啖氏曰)
(凡褒貶各於其事豈有終篇貶乎公羊之說非也故榖梁義是)
(己襄王丑十年)二二十有八年(晉文四齊昭公潘元年衛成三蔡莊十四鄭文四十一曹共二)
(十一陳穆十八卒杞桓五宋成五蔡穆二十六楚成四十)
春晉侯侵曹晉侯伐衛
(左傳春晉侯將伐曹假道于衛衛人弗許還自南河濟侵曹伐衛正月戊申取五鹿二月晉郤縠卒原軫將中)
(軍胥臣佐下軍上德也晉侯齊侯盟于歛盂衛侯請盟晉人弗許衛侯欲與楚國人不欲故出其君以說于晉)
(晉侯出居于襄牛公羊傳曷為再言晉侯非兩之也然則何以不言遂未侵曹也未侵曹則其言侵曹何致其)
(意也其意侵曹則曷為伐衛晉侯將侵曹假塗于衛衛曰不可得則固將伐之也穀梁傳再稱晉侯忌也)
按左氏初公子重(直龍反)耳之出亡也曹衛皆不禮焉
至是侵曹伐衛再稱晉侯者譏復怨也(范氏曰曹衛並有宿怨于)
(晉君子不念舊惡故再稱晉侯以刺之)春秋之時用兵者非懷私復怨
則利人土地耳詩云百爾君子不知德行(去聲)不忮(之䜴)
(反)不求何用不臧不忮則能懲忿不求則能窒慾然
後貪憤之兵亡矣或曰曹衛背盟即楚於是乎致武
奚為不可曰楚人摟諸侯以圍宋陳蔡鄭許舉兵而
同會魯公與會而同盟楚雖得曹新昏於衛然其君
不在會其師不與圍以方諸國不猶愈乎又况衛已
請盟而晉人弗之許也書曰必有忍其乃有濟有容
德乃大文公能忍於奄䜿里鳬須矣何獨不能忍於
曹衛乎再稱晉侯者甚之也(蜀杜氏曰楚之病中國久矣齊桓圖伯二十餘)
(年而後服之桓公没而宋襄繼圖其業然力不能攘而身見執戰敗卒傷而死聖人悼之晉文之立特起)
(救宋之志欲敝強楚曹衛背盟棄信而侵伐之然晉侯實非欲侵伐曹衛蓋志在於救宋服楚也陳氏岳)
(曰春秋省文事苟不異則上有國下不繫國上書族下不書族焉有無事隔再稱晉侯而不言遂蓋所以)
(志晉侯之惡也永嘉吕氏曰從楚圍宋者陳蔡鄭許晉文不攻陳蔡鄭許而乃及於無罪之曹衛陳蔡鄭)
(許邇楚之國也曹衛邇宋之國也楚方圍宋而晉乃遠攻陳蔡鄭許則無以釋宋之圍而亦無及於楚安)
(有城濮之戰曹衛二國雖曰其師不與圍然楚之所以敢於横行中國者實以得曹而新昏於衛故也齊)
(侯伐楚猶恃江黃楚人伐宋豈無資於曹衛豈必皆與圍哉)下書楚人救衛則譏
晉深矣春秋責備賢者而樂與人改過責備賢者故
再稱晉侯樂與人改過故衛已請盟不當拒而絶之
也(朱子曰晉侯侵曹晉侯伐衛皆是文公譎處考之左氏可見皆所以致楚師也又曰晉文公詭譎如)
(侵曹伐衛皆是當時出亡不禮之私却只名謂治其從楚如書晉侯伐衛辭意可見又書楚人救衛如書)
(救皆是美意中國之諸侯晉以私伐之乃反使楚人來救如晉侯侵曹晉侯伐衛楚人救衛其辭皆聖人)
(筆削要來此處看義理今又作春秋義都只是論利害晉侯侵伐皆自出平菴項氏曰晉方潛師侵曹出)
(其不意衛固未以為慮忽焉揚聲以伐衛又出衛之不意魯人狼狽而徹戌楚人自宋而救之晉方與楚)
(爭衛曹固幸於得紓忽焉回軍又出曹之不意徑入其國執其君以畀其仇經書晉侯侵曹晉侯伐衛明)
(晉文之譎也汪氏曰晉文救宋攘楚扶中國之已衰却荆蠻之方横視齊桓雖少劣而賢於宋襄遠矣而)
(春秋責之者徇私用詐而設施之際失緩急之序也或謂陳蔡鄭許邇於楚曹衛邇於宋向使晉文遠攻)
(四國無以釋宋之圍曹衛雖不與圍然楚所以横行中國者實得曹而昏于衛故也吁是不然陳蔡鄭許)
(乃中原之要衝楚必越四國始能至境况是時陳蔡鄭許實舉兵從楚文公苟能親帥三軍直造陳蔡之)
(國都而討其從楚之罪且以扼楚人之歸路則擣虛攻瑕勢如破竹而宋之圍穀之戌將狼狽却走倍日)
(并行自救之不暇我因乘勢以翦其罷敝之餘卒則霸功不勞而定矣今文公内則利於復怨而分地外)
(則狃於譎謀以致楚是以圖伯之始事春秋特書侵以陋之趙氏曰聖人立教猶云不逆詐豈未行其)
(事而先致其意乎公羊未侵曹之說非也)
公子買戌衛不卒戌刺之(刺七賜反)
(左傳公子買戌衛楚人救衛不克公懼於晉殺子叢以說焉謂楚人曰不卒戍也公羊傳不卒戌者何不卒戌)
(者内辭也不可使往也不可使往則其言戌衛何遂公意也刺之者何殺之也殺之則曷為謂之刺之内諱殺)
(大夫謂之刺之也穀梁傳先名後刺殺有罪也公子啓曰不卒戌者可以卒也可以卒而不卒譏在公子也刺)
(之可也)
按左氏買為楚戌衛楚人救衛不克公懼於晉殺買
以說焉謂楚人曰不卒戍也(杜氏曰公實畏晉殺子叢而誣叢以廢戍之罪)
(告楚人言子叢不終戍事而歸故殺之孫氏曰公與楚故使公子買戌衛晉之兵力非買所能抗也故買)
(不卒戌而歸徐聞楚人救衛公懼楚之見討也乃殺買以說焉内殘骨肉苟悦強夷書以著其惡)内
殺大夫稱刺者若曰刺審其情與衆棄之而專殺之
罪則一耳(汪氏曰春秋書法為内諱故隱其專殺使若得三刺之義如滅國書取出奔書孫之)
(意内以諱為貶)周官有三刺一刺曰訊羣臣再刺曰訊羣吏
三刺曰訊萬民刺未有書其故者(汪氏曰據刺公子偃殺有罪不書其)
(故)而以不卒戍刺之則知買為無罪矣(張氏曰懼於晉而殺公子)
(買者其實也謂不卒戌而刺之者以解於楚也蓋戌衛者楚命也魯衛本兄弟之國若推至公之心俾買)
(往戌之則買之不卒戍可誅然其名如此而其情則不然書之之詳所以見其辭之不直而情之甚私買)
(之死實非其罪不止於專殺大夫而已也)孟子曰無罪而殺士則大夫可
以去無罪而戮民則士可以徙今乃殺無罪之主將
(去聲)以苟說於強國於是乎不君矣故特書其故以貶
之也(劉氏曰殺大夫不著其罪其著之罪則是加之加之則濫矣春秋直記之見濫也公)
(羊謂不可使往非也若不可使往而刺之是已得其罪矣又何更其文為不卒戍乎穀梁云先名後)
(刺刺有罪也亦非也會不言所為言所為皆譏也然則刺不言所坐言所坐皆諱也廬陵李氏曰刺公子)
(買之事左氏得之公穀不知事實皆以為殺有罪之詞非也)
楚人救衛
(臨川吳氏曰蓋楚人分圍宋之師以救衛也狐偃固已先料其必然矣張氏曰衛服罪請盟文公不許懷報怨)
(之意不聽衛侯之改過自新失伯主寬洪之度故春秋與夷狄以䘏患之名罪晉文之忌克也汪氏曰春秋書)
(救未有不善之者救者善則伐者為有罪矣經書楚救者二書楚人救衛罪文公之虐衛也書楚公子貞帥師)
(救鄭罪悼公之逼鄭也然楚救衛鄭而卒不能救又以著衛鄭從楚之恥與蠻荆之不兢而晉文晉悼之伯終)
(克有成也陳氏曰僖六年二十二年楚嘗救鄭矣不書於是始書以為晉文之伯楚欲救而不能也廬陵李氏)
(曰春秋予楚以救正猶書宋人伐陳衛人救陳書戌鄭虎牢楚公子貞救鄭相似蓋彼本無能救之善但春秋)
(借以深著伐者之罪耳)
三月丙午晉侯入曹執曹伯畀宋人(畀必利反)
(左傳晉侯圍曹門焉多死曹人尸諸城上晉侯患之聽輿人之謀曰稱舍於墓師遷焉曹人兇懼為其所得者)
(棺而出之因其兇也而攻之三月丙午入曹數之以其不用僖負羈而乘軒者三百人也且曰獻狀令無入僖)
(負羈之宫而免其族報施也魏犨顛頡怒曰勞之不圖報於何有爇僖負羈氏魏犨傷於胸公欲殺之而愛其)
(材使問且視之病將殺之魏犨束胸見使者曰以君之靈不有寧也距躍三百曲踊三百乃舍之殺顛頡以徇)
(于師立舟之僑以為戎右宋人使門尹般如晉師告急公曰宋人告急舍之則絶告楚不許我欲戰矣齊秦未)
(可若之何先軫曰使宋舍我而賂齊秦藉之告楚我執曹君而分曹衛之田以賜宋人楚愛曹衛必不許也喜)
(賂怒頑能無戰乎公說執曹伯分曹衛之田以畀宋人公羊傳畀者何與也其言畀宋人何與使聽之也曹伯)
(之罪何甚惡也其甚惡奈何不可以一罪言也穀梁傳入者内弗受也日入惡入者也以晉侯而斥執曹伯惡)
(晉侯也畀與也其曰人何也不以晉侯畀宋公也)
古者覿文匿武(國語武不可覿文不可匿)修其訓典序成而不至
於是乎有攻伐之兵故孟子謂萬章曰子以為有王
者作將比今之諸侯而誅之乎其教之不改而後誅
之乎曹伯羸者未狎晉政莫知所承晉文不修詞令
遽入其國既執其君又分其田暴矣欲致楚師與之
戰而以曹伯畀宋人譎矣(杜氏曰執諸侯當以歸京師晉欲怒楚使戰故以與)
(宋所謂譎而不正張氏曰自晉侯侵曹至此皆春秋著文公致楚與戰之由也臨川吳氏曰晉之用師於)
(曹衛也實欲致楚而與之戰先以假道而啓衛之釁衛既不許則還師自南河濟略侵曹境不深治曹也)
(移師伐衛責其不假道之罪取其邑衛服罪請盟而猶不許以致其君出避魯戌逃還則楚人不得不救)
(衛矣楚既救衛則又移師臨曹入其國而執其君又以曹君畀受圍之宋多方以激楚之怒則楚人不得)
(不與晉爭矣)雖一戰勝楚遂主夏盟舉動不中(去聲)於禮亦
多矣徒亂人上下之分(扶問反)無君臣之禮其功雖多
道不足尚也故曰五伯三王之罪人仲尼之徒無道
桓文之事者(王氏箋義曰執曹伯不歸京師而畀宋人斯不待貶絶而罪惡見者也高郵孫)
(氏曰晉人執曹伯治有罪也畀宋人豈非讐曹而私宋乎讐而私非正也豈所謂治罪乎汪氏曰晉文執)
(曹伯雖蒙上文晉侯入曹之辭非以其得討罪之義而稱爵以予之也特著其因入曹而執之耳苟以為)
(伯討則當先書晉侯執曹伯次書入曹如楚莊殺徵舒入陳之比矣况曹衛皆與楚而衛侯之執歸于京)
(師尚稱晉人豈以曹伯之執畀宋而反得為伯討乎然衛已請盟而弗許曹未嘗請盟而執之故不重言)
(晉人此又輕重之權衡也廬陵李氏曰晉執曹伯畀宋與執戎蠻子歸楚同此書畀而彼書歸蓋畀者猶)
(此與彼之辭歸者以京師之禮待楚矣又曰書法獻者下奉上也錫者上賜下也畀者非上非下者也三)
(者據尊卑言之○劉氏曰穀梁謂以晉侯而斥執曹伯惡晉侯也非也若稱晉人執曹伯則毋乃如齊人)
(執濤塗而譏其踰國以執乎)
夏四月己巳晉侯齊師宋師秦師及楚人戰于城濮楚
師敗績
(左傳楚子入居于申使申叔去穀使子玉去宋曰無從晉師晉侯在外十九年矣而果得晉國險阻艱難備嘗)
(之矣民之情偽盡知之矣天假之年而除其害天之所置其可廢乎軍志曰允當則歸又曰知難而退又曰有)
(德不可敵此三志者晉之謂矣子玉使伯棼請戰曰非敢必有功也願以間執讒慝之口王怒少與之師唯西)
(廣東宫與若敖之六卒實從之子玉使宛春告於晉師曰請復衛侯而封曹臣亦釋宋之圍子犯曰子玉無禮)
(哉君取一臣取二不可失矣先軫曰子與之定人之謂禮楚一言而定三國我一言而亡之我則無禮何以戰)
(乎不許楚言是棄宋也救而棄之謂諸侯何楚有三施我有三怨怨讐已多將何以戰不如私許復曹衛以攜)
(之執宛春以怒楚既戰而後圖之公說乃拘宛春於衛且私許復曹衛曹衛告絶于楚子玉怒從晉師晉師退)
(軍吏曰以君辟臣辱也且楚師老矣何故退子犯曰師直為壯曲為老豈在久乎微楚之惠不及此退三舍辟)
(之所以報也背惠食言以亢其讐我曲楚直其衆素飽不可謂老我退而楚還我將何求若其不還君退臣犯)
(曲在彼矣退三舍楚衆欲止子玉不可夏四月戊辰晉侯宋公齊國歸父崔夭秦小子憗次于城濮楚師背酅)
(而舍晉侯患之聽輿人之誦曰原田每每舍其舊而新是謀公疑焉子犯曰戰也戰而捷必得諸侯若其不捷)
(表裏山河必無害也公曰若楚惠何欒貞子曰漢陽諸姬楚實盡之思小惠而忘大恥不如戰也晉侯夢與楚)
(子搏楚子伏已而盬其腦是以懼子犯曰吉我得天楚伏其罪吾且柔之矣子玉使鬭勃請戰曰請與君之士)
(戲君憑軾而觀之得臣與寓目焉晉侯使欒枝對曰寡君聞命矣楚君之惠未之敢忘是以在此為大夫退其)
(敢當君乎既不獲命矣敢煩大夫謂二三子戒爾車乘敬爾君事詰朝將見晉車七百乘&KR4097;靷鞅靽晉侯登有)
(莘之虛以觀師曰少長有禮其可用也遂伐其木以益其兵己巳晉師陳于莘北胥臣以下軍之佐當陳蔡子)
(玉以若敖之六卒將中軍曰今日必無晉矣子西將左子上將右胥臣蒙馬以虎皮先犯陳蔡陳蔡奔楚右師)
(潰狐毛設二旆而退之欒枝使輿曳柴而偽遁楚師馳之原軫郤溱以中軍公族横擊之狐毛狐偃以上軍夾)
(攻子西楚左師潰楚師敗績子玉收其卒而止故不敗晉師三日館穀及癸酉而還公羊傳此大戰也曷為使)
(微者子玉得臣也子玉得臣則其稱人何貶曷為貶大夫不敵君也)
楚稱人貶也(汪氏曰此戰與栢舉皆書楚師敗績則楚非將卑師少而稱人矣此下書楚殺)
(得臣則知楚人為得臣矣栢舉之戰下書囊瓦奔鄭則知楚人為囊瓦矣中國及楚君大夫戰皆貶稱人)
(故宋襄及楚子戰于泓晉文及楚令尹得臣戰城濮蔡侯以吳子及楚令尹囊瓦戰栢舉皆稱楚人中國)
(大夫及楚子戰稱名氏故邲之役稱荀林父帥師此内外尊卑之辨也惟鄢陵稱楚子以敗績在君故不)
(得不稱楚子也)戰而言及主乎是戰者也當是時晉師避楚
三舍請戰者得臣也而經之書及何以在晉得臣雖
從晉師然初告於晉曰請復衛侯而封曹臣亦釋宋
之圍是未有必戰之意也及先軫獻謀許曹衛以攜
其黨拘宛春以激其怒而後得臣之意決矣故楚雖
請戰而及在晉侯誅其意也荆楚恃強憑陵諸夏滅
黃而霸主不能恤敗徐于婁林而諸大夫不能救執
中國盟主而在會者不敢與之爭今又戌穀逼齊合
兵圍宋戰勝中國威動天下非有城濮之敗則民其
披髮左衽矣(朱子曰齊桓公死楚侵中國得晉文公攔遏住如横流泛濫硬做隄防不然中)
(國為渰浸必矣平菴項氐曰楚自是不窺中國者十年)宜有美辭稱揚其績而
春秋所書如此其略何也仁人明其道不計其功正
其義不謀其利文公一戰勝楚遂主夏盟(陳氏曰宋公齊國歸)
(父秦小子憗皆稱師而獨爵晉侯予晉以伯也)以功利言則高矣語道義則
三王之罪人也(朱子曰文公伐衛以致楚而隂謀以取勝故夫子稱譎而不正)知此
說則曾西不為管仲而仲尼孟子雖老於行而不悔
其有以夫(張氏曰齊桓之伐楚致屈完于召陵楚未大創也故次年即滅弦誘鄭終桓公之霸)
(楚為患而不能制文公欲霸天下以為楚不大創不足以定霸故欲勝楚取威而後霸業定是時楚為齊)
(宋之患文公欲虐曹衛以報怨因激楚人之怒而使之不得不戰以取一勝之功皆譎而不正之事故賤)
(楚稱人以深貶之以晉侯主是戰誅文公之心也永嘉吕氏曰齊桓之楚雖曰倔強攻蔡伐鄭特近楚之)
(國受禍未至偃然與中國並驅爭先故齊桓猶可徐為之謀晉文之楚則執中國盟主而在會諸侯不敢)
(與之爭戰于泓而中國不能與之敵魯至於乞師而戍穀逼齊四國與之合兵而圍宋曹衛亦受其節制)
(此楚人之極盛也故晉文不得不速與之戰召陵之次一得屈完之盟而退師城濮之役不至敗楚師不)
(已也蓋桓公所為將以服強楚之心晉文之舉所以挫強楚之勢也所遇不同用計亦異立功之緩急亦)
(如之其為有功於中國則一也然召陵之師規模既定聲其罪而伐之楚亦屈服而不敢校此正也晉文)
(加兵曹衛以致楚許復二國以攜楚又拘子玉之使以怒楚三舍避之示怯以誘楚其詭計如此孔子斷)
(之曰譎豈不信哉故齊桓圖楚之功三十年而後有召陵之役會諸侯之事亦三十餘年屢盟屢會而後)
(有葵丘之盛若文公則侵曹伐衛勝楚圍許盟踐土會温兩致天王執曹衛之君而後復之凡霸者之事)
(為之略盡皆在一年之内是齊桓猶有近正之意若晉文則太譎矣齊桓猶有近厚之心若晉文則太迫)
(矣魯齋許氏曰論君子者必以德論小人者必以詐以德度德君子之優劣見焉以詐較詐小人之勝負)
(分焉德也詐也雖有善惡之殊然各就中間論之則未始不以深造者為得也為君子而不至於善之長)
(為小人而不至於姦之雄則未見有以過人者蓋嘗於晉楚爭伯之際觀之楚之得臣不自料其詐力之)
(所造與文公君臣孰淺孰深遽使伯棼請戰於楚子告於晉師請復衛侯而封曹徒欲急間讒慝勇於立)
(功而不知區區小數已墮於文公之譎矣以詐力之淺者用夫詐力之深者是猶以瑕而攻堅以弱而制)
(強吾未見其可也城濮之師其所以潰亂而莫能支者是果誰之咎耶子玉請復曹衛愚請數其失而論)
(之自周衰以來世以詐力相高然其詐力之所以高者亦皆有過人之才焉識慮淺而心不險者不足以)
(為詐故伯比之間隨也遺其禍於數年之後喜怒輕而量不弘者不可以為詐故勾踐之滅吳也忍其心)
(於屢請之時今得臣既昏且蔽又躁而急乃欲擁西廣東宫與若敖六卒以挫堂堂之晉宜乎其敗也彼)
(文公君臣巧譎萬變自古為詐之人未有出其右者且名分曹衛之田以賜宋者非厚宋也激楚之怒也)
(私許曹衛之復使絶於楚者非愛曹衛也致楚師之戰也至於退三舍而言逾恭者用以驕敵用以報德)
(用以感諸侯之心用以作三軍之忿而得臣於此豈惟不知多方以誤彼又且甘投陷阱以致敵於人噫)
(詐力之淺者見挫於詐力之深者亦不足重煩吾儒之議然於楚子怒得臣之際愚獨有矜焉自楚之竊)
(據東南也憑陵華夏號召諸侯其聲威氣熖懾動當時亦可謂甚強矣然楚子既命無從晉師而得臣不)
(忍私忿固請一戰楚子雖怒其不可而竟不能止孰謂以跋扈之君反不能下制一臣吁可怪也三綱倒)
(置人倫不明國雖強大而君子以為寒心城濮之戰萬不可勝政使偶而或勝則得臣他日恃功專恣之)
(禍必有甚於喪師之慘矣世之詆伯猶以尚功利為言殊不知伯者之所為横斜曲直莫非禍端先儒謂)
(王道之外無坦塗舉皆荆棘仁義之外無功利舉皆禍殃彼詆伯者以功利何其僭譽之深耶斯言其至)
(矣廬陵李氏曰召陵雖以來盟予齊而亦有遂伐之專城濮雖以書侯予晉而亦有先盟及戰之譎此皆)
(功過不相掩之法也王氏箋義曰陳蔡從楚而不書者助無道抗中國自以其師從楚右師失位故賤而)
(不書亦猶哀十年會伐齊不言邾郯)
楚殺其大夫得臣
(楚始書大夫左傳初楚子玉自為瓊弁玉纓未之服也先戰夢河神謂已曰畀余余賜女孟諸之麋弗致也大)
(心與子西使榮黃諫弗聽榮季曰死而利國猶或為之况瓊玉乎是糞土也而可以濟師將何愛焉弗聽出告)
(二子曰非神敗令尹令尹其不勤民實自敗也既敗王使謂之曰大夫若入其若申息之老何子西孫伯曰得)
(臣將死二臣止之曰君其將以為戮及連穀而死晉侯聞之而後喜可知也曰莫余毒也已蒍吕臣實為令尹)
(奉已而已不在民矣杜氏曰至連穀王無赦命故自殺)
按左氏晉師既克曹衛楚子入居于申(汪氏曰申在方城内故曰)
(入)使申叔去穀使子玉去宋曰晉侯在外十九年而
果得晉國險阻艱難備嘗之矣民之情偽盡知之矣
天假之年而除其害其可廢乎子玉使伯棼請戰楚
子怒少與之師惟西廣(古曠反)東宫與若敖之六卒實
從之而不止也(杜氏曰楚有左右廣一廣十五乘又太子有宫甲分取以給之若敖楚武)
(王之祖父葬若敖者子玉之祖也百人為卒六卒子玉宗人之兵六百人言不悉師以益之)子玉
從晉師文公退三舍辟之楚衆欲止子玉不可戰于
城濮楚師敗績夫得臣信有罪矣而楚子知其不可
敵不能使之勿敵而少與之師又以一敗殺之是以
師為重而棄其將(去聲)以與之也(劉氏曰此殺有罪而以累上之辭言之惡)
(楚子也楚子知其不可使也而不能勿使知其不可敵也而不能使之勿敵是亦棄其師之道也)是
晉再克而楚再敗也故稱國以殺而不去其官(張氏曰楚)
(自得臣伐陳立為令尹令其圍陳圍宋無非猾夏狃勝之事故雖知晉之不可敵而不能使之退師師敗)
(而不能自反其平日求勝無厭之罪方責其無以見申息之老是縱其逞亂求勝及一敗而輒殺之也故)
(以國殺大夫為文陳氏曰楚子使止子玉曰母死不及則其斥殺何春秋之法苟有誅意於其臣雖自殺)
(也書殺是故楚得臣公子側皆書殺而已矣)以仲尼書鄭棄其師與楚殺
得臣之事觀之可為來世之永鑒矣(汪氏曰楚屈瑕伐羅之敗羣師)
(囚于治父以聽刑楚子曰孤之罪也殽之役秦大夫及其左右請殺孟明秦伯曰孤之過也其賢於楚頵)
(之殺得臣審之殺側遠矣)
衛侯出奔楚
諸侯失國出奔未有不名者衛侯何以不名著文公
之罪也衛侯失守社稷背盟從楚於文公何罪乎衛
之禍文公為之也初齊晉盟于歛盂衛侯請盟晉人
不許是塞其向善之心雖欲自新改轍而其道無由
也高帝一封雍齒而功臣不競(前漢書張良傳諸將爭功往往坐沙上偶)
(語良曰此屬畏陛下不能盡封又恐見疑過失及誅故相聚謀反耳上曰奈何留侯曰上平生所憎誰最)
(甚者曰雍齒良曰今急封雍齒則羣臣人人自堅矣乃封雍齒為什方侯羣臣喜曰雍齒且侯吾屬無患)
(矣)世祖燒棄文書而反側悉安(後漢書光武紀圍邯鄲拔其城誅王郎收)
(郎文書得吏民與郎交關謗毁者數千章帝不省會諸將燒之曰令反側子自安)使文公釋
怨許衛結盟南向諸侯棄楚而歸晉矣忿不思難惟
怨是圖必使衛侯竄身無所奔于荆蠻歸于京師兄
弟相殘君臣交訟誰之咎也夫心不外者乃能綂大
衆智不鑿者乃能處大事文公欲主夏盟取威定霸
而舉動煩擾若不勝任者惟鑿智自私而心不廣也
春秋於衛侯失國出奔不以其罪名之而重文公之
咎蓋端本議刑責備賢者之意也(家氏曰晉文以私怨逐衛侯若直書)
(曰衛侯某則與鄭伯突蔡侯宋自失其國者不異而晉文逐之之惡無以見矣張氏曰衛文公不禮晉文)
(敵怨不當在其後嗣而文公報怨之意未嘗一日忘于心故衛人雖未嘗從楚圍伐宋齊而首伐之請盟)
(弗許致其國人出君以說于晉皆盟主徇私之所致故曰衛之禍文公為之而衛侯不名責晉文也家氏)
(曰晉文公度量不廣於處置衛事而見之衛侯奔不名所以責晉晉文才有餘而量不足齊桓量有餘而)
(才不足與其為晉文不若為齊桓臨川吳氏曰衛侯黨楚之情深固晉雖私許復之終懷疑而不敢信故)
(聞楚敗懼晉害己而出奔楚也汪氏曰衛成公出奔據公羊則是晉文逐衛侯而立叔武衛侯之位已絶)
(春秋當以鄭厲衛惠之例而書名據左氏則是衛侯懼晉使元咺奉其弟叔武盟于踐土而奔楚適陳以)
(免計其位未絶若曹伯負芻之類故陸氏云令叔武攝位而去故不名蓋晉文雖絶衛侯之位而春秋不)
(絶其位罪文公不當廢衛侯也)
五月癸丑公會晉侯齊侯宋公蔡侯鄭伯衛子莒子盟
于踐土(踐在演反)
(左傳甲午至于衡雍作王宫于踐土鄉役之三月鄭伯如楚致其師為楚師既敗而懼使子人九行成于晉晉)
(欒枝入盟鄭伯五月丙午晉侯及鄭伯盟于衡雍丁未獻楚俘于王駟介百乘徒兵千鄭伯傅王用平禮也己)
(酉王享醴命晉侯宥王命尹氏及王子虎内史叔興父策命晉侯為侯伯賜之大輅之服戎輅之服彤弓一彤)
(矢百旅弓矢千秬鬯一卣虎賁三百人曰王謂叔父敬服王命以綏四國糾逖王慝晉侯三辭從命曰重耳敢)
(再拜稽首奉揚天子之丕顯休命受策以出出入三覲衛侯聞楚師敗懼出奔楚遂適陳使元咺奉叔武以受)
(盟癸亥王子虎盟諸侯于王庭要言曰皆獎王室無相害也有渝此盟明神殛之俾隊其師無克祚國及其玄)
(孫無有老幼君子謂是盟也信謂晉於是役也能以德攻穀梁傳諱會天王也杜氏曰諸侯盟于踐土宫之王)
(庭王子虎臨盟不同㰱衛叔武攝位受盟從未成君之禮故稱子而序鄭伯之下踐土鄭地何氏曰會不致者)
(安信與晉文也盟日者譎也)
踐土之會天王下勞晉侯削而不書何也周室東遷
所存者號與祭耳其實不及一小國之諸侯(司馬氏曰周之)
(地則不大於曹滕周之民則不衆於邾莒)晉文之爵雖曰侯伯而號令天
下幾於改物實行天子之事此春秋之名實也與其
名存實亡猶愈於名實俱亡(邵子曰周王名雖王實不及一小國之諸侯齊)
(晉雖侯而實僭王此春秋之名實也名存而實亡猶愈於名實俱亡苟存其名安知後世無王者作)是
故天王下勞晉侯于踐土則削而不書(陳氏岳曰襄王聞晉勝自)
(往勞之非晉致之也故為襄王諱而不書)去其實以全名所謂君道也父
道也(汪氏曰踐土之下勞乃襄王之自失其尊故諸侯朝王而盟于王庭春秋削天王之下臨所以)
(去其降尊之實先書諸侯盟踐土而後書公朝于王所所以全臣子當尊之名是為襄王隱惡明其所以)
(為君父之道也陳氏曰先朝而後盟曷為先書盟後書朝書朝而後盟是以天子與斯盟也書盟而後朝)
(春秋不以天子與斯盟之辭也)晉侯以臣召君則書天王狩于河陽
正其名以統實所謂臣道也子道也(汪氏曰晉侯召王以諸侯見而)
(使王狩乃晉文之不知所尊故春秋先書諸侯會盟次書天王巡狩所以正天子自尊之名後書王所之)
(朝所以統天下常尊之實是為晉文隱惡明其所以為臣子之禮也踐土于温諸侯皆先行朝禮而後盟)
(會春秋皆先書盟會而後書朝若使晉文合諸侯以尊王也王自來則不書使若諸侯之往朝召王使狩)
(則書王自狩使若因巡狩而朝之也或謂盟踐土會温之時天王未至又謂不當先盟會而繼事以朝王)
(皆未知聖人屬辭之深意矣廬陵李氏曰外以諱為善則諱晉者非貶也朱子亦曰如葵丘之會召陵之)
(師踐土之盟自是好本末自别)而天下之大倫尚存而不滅矣(張氏曰王)
(者之威不足以致諸侯而諸侯之力乃足以攘却夷狄懷服天下聖人於易坤之六五繫之辭曰黃裳元)
(吉謂必得中居下則大善之吉也文公於勝楚之後即帥諸侯朝天子然後受侯伯錫命之策對揚大輅)
(戎輅彤弓虎賁之賜乃合於在師中吉而當三錫之命以懷服萬邦即所謂黃裳元吉得坤德之正矣今)
(文公負震主之威不帥諸侯朝王而致天子屈尊下勞失正位居體之道非所以正天下大分諸侯之受)
(盟陳侯之新附皆為文公而來若書天王下臨而列踐土之盟則尊卑倒植綱常易矣故即其可書者記)
(之而天王下勞没而不書以示天下之大訓而存人道之大倫也故曰非聖人孰能修之臨川吳氏曰傳)
(言王子虎盟諸侯于王庭經不書王人者王子虎不與盟也王氏箋註曰晉侯戰勝天子自往踐土勞之)
(復使王子虎盟諸侯于王庭皆非禮也故不書王子虎唯以諸侯自盟為文孫氏曰踐土之盟襄王在是)
(也不書不與晉文致天子也晉文既攘強楚不能朝于京師獻楚俘以警天下反以乘勝之衆坐致衰陵)
(之王盟諸侯于是甚矣况又受其侯伯之命弓矢之賜哉雖曰不脅天子吾未之信也是故惠王賜齊侯)
(命襄王命晉侯為侯伯皆没而不書焉意孔子皆没而不書後世猶有脅天子而取九錫者悲夫)衛
侯奔楚不書名者未絶其位也叔武受盟而稱衛子
者立以為君也(臨川吳氏曰子者父死子繼未踰年君之稱衛侯懼晉執辱之故身出奔)
(而使其弟攝君以受盟亦書曰衛子是晉文怒衛侯奔楚立叔武為君而以之代其兄見伯主以私意廢)
(置諸侯紊王制也劉氏曰叔武代其君非奪之也乃將復之也故謂之衛子)此見聖人深
罪晉文報怨行私專權自恣廢置諸侯之意(或問楚懷王入)
(秦楚人立太子蜀先主即位漢中與書衛子之意何似茅堂胡氏曰叔武稱子罪晉文以私怨廢置諸侯)
(也懷王拘於秦楚大臣立太子以從臣望權也曹氏簒漢先主即位於漢中正也陳氏曰序晉侯於齊侯)
(宋公之上予晉以伯也汪氏曰齊侯非主盟亦序宋公之上蓋伯者以勢之強弱相上下謂齊強於宋故)
(也自是訖春秋之終凡齊盟必以齊次晉而先宋又按齊桓晉文皆於服楚之後舉尊王之義然桓公不)
(敢致天子而會王世子以定其位雖曰禮之變而心則正也厥後盟洮序王人下士於諸侯之上會葵丘)
(不敢盟宰周公則其正可知矣文公既致天王之下勞又假巡狩之禮召王以諸侯朝焉雖若禮之正而)
(心實譎也厥後會翟泉使諸侯之大夫盟王子虎于王城之内則其譎甚矣朱子以踐土與葵丘並論而)
(取之者蓋謂文公之心雖譎猶能彷彿齊桓尊周之餘意視其他伯者則為彼善於此也)
陳侯如會
(公羊傳其言如會何後會也穀梁傳如會外乎會也於會受命也杜氏曰陳本與楚楚敗懼而屬晉來不及盟)
(故曰如會劉氏曰陳本不預盟約聞會自至與袁僑如會一耳汪氏曰陳穆公如會於盟踐土之後則不與於)
(盟如會於朝王所之先則亦與於朝矣是時晉文始合諸侯故陳侯雖棄異即同且疑且畏其來尚緩故不及)
(於盟歃也至于温則共公居喪而亟會不敢斯須少怠矣廬陵李氏曰經書如會三此及雞澤袁僑于鄬鄭伯)
公朝于王所
(公羊傳曷為不言公如京師天子在是也天子在是則曷為不言天子在是不與致天子也穀梁傳朝不言所)
(言所者非其所也)
朝不言所言所非其所也(杜氏曰王在踐土非京師故曰王所趙氏曰尊其不)
(地志乎朝王而已異乎盟會所)朝乎廟禮也(儀禮覲禮肉袒于廟門之東周禮大行人廟中)
(將幣三享禮記曲禮注受摯於朝受享於廟朝者位於内朝而序進覲者位於廟門外而序入)于外
非禮也有虞氏五載一巡守(音狩下同)羣后四朝周制十
有二年王乃時巡諸侯各朝于方嶽亦何必于京師
于廟然後為禮乎古者天子巡守于四方有常時諸
侯朝于方嶽有常所其宫室道途可以預修故民不
勞其共(音供)給調度可以預備故國不費(文中子曰舜一歲而巡四)
(嶽國不費而民不勞何也兵衛少而徵求寡也)今天王下勞晉侯公朝于王
所則非其時與地矣自秦而後巡遊無度至有長吏
以倉卒不辨被誅民庶以煩勞不給生厭(鄱陽馬氏曰舜之時)
(五載僅一巡守至周則十二年乃一巡焉又必以四嶽為底止之地出必有期而行必有方其志在於憂)
(民而不致煩民也秦始皇隋煬帝假巡歴省方之說以濟其流連荒亡之欲千乘萬騎無歲不出遐方絶)
(域無地不到郡縣置頓稍慢者獲罪百姓供費不給頭會箕歛遂生憤怨覆祚殞身曾不旋踵雖秦隋所)
(以召亡者非一倘非遊蕩無度則土崩魚爛之勢未如是之促也)蓋春秋之意不行
故也然則天子在是其可以不朝乎天子在是而諸
侯就朝禮之變也春秋不以諸侯就朝為非而以王
所非其所為貶正其本之意也(孫氏曰公朝于王所非禮可知也不言諸)
(侯者言諸侯則是天子可得致也高氏曰天子不下堂而見諸侯今乃出王畿以從諸侯之會尊卑倒植)
(不可以訓故但書公朝王所而知天子在是矣不書諸侯而獨書公朝此聖人之深意也陳氏曰此踐土)
(之諸侯也於是晉侯將盟踐土而王即命為方伯諸侯朝焉外朝王如隱六年鄭伯八年齊鄭莊十八年)
(晉號皆不書書魯以見其餘也臨川吳氏曰諸侯朝王于踐土之宫春秋魯史故但書公朝非是魯一國)
(獨朝而諸侯不朝也張氏曰言王所則非京師也言所而不言京師後人不知其諱而謂出居于鄭未復)
(京師皆不考本末而昧於春秋之大旨也豈知婉而成章之法固見於此歟汪氏曰王所居之處則曰王)
(所故覲禮云伯父順命于王所朝者覲君之總稱故虞周之書諸侯見天子于京師于外皆言朝春秋書)
(公朝于王所者二所以正其尊王之名蓋謂事雖出於權而禮則專也書公如京師者一而不言朝以其)
(無尊王之實蓋謂事雖似於正而禮則簡也穀梁謂朝不言所非謂王所不當朝但以踐土河陽非天王)
(之所當居耳如云聘諸侯非正也之意廬陵李氏曰春秋書魯之朝王者三此年二成十三年如京師是)
(也皆因伯事以行禮然此雖在外而得書朝彼雖至京師而反書如者蓋此若書如則無以見天王就朝)
(之實彼若書朝則無以見諸侯之不成乎禮義各有在也彼書朝於伐秦之先此書朝王盟踐土之後者)
(蓋彼不先書朝無以見朝王之為重此不後書朝無以見諱王之實義亦各有在也然此書朝猶為下事)
(上之詞彼書如則不過彼適此之例矣亦微有分别)
六月衛侯鄭自楚復歸于衛
(穀梁傳自楚楚有奉焉爾復者復中國也歸者歸其所也鄭之名失國也)
衛元咺出奔晉
(左傳或訴元咺於衛侯曰立叔武矣其子角從公公使殺之咺不廢命奉叔武以入守六月晉人復衛侯寗武)
(子與衛人盟于宛濮曰天禍衛國君臣不協以及此憂也今天誘其衷使皆降心以相從也不有居者誰守社)
(稷不有行者誰扞牧圉不協之故用昭乞盟于爾大神以誘天衷自今日以往既盟之後行者無保其力居者)
(無懼其罪有渝此盟以相及也明神先君是糾是殛國人聞此盟也而後不貳衛侯先期入寗子先長牂守門)
(以為使也與之乘而入公子歂犬華仲前驅叔武將沐聞公至喜捉髮走出前驅射而殺之公知其無罪也枕)
(之股而哭之歂犬走出公使殺之元咺出奔晉杜氏曰元咺雖為叔武訟訴失君臣之節故書奔啖氏曰凡奔)
(皆惡也)
衛侯失國出奔則不名復歸得國何以名殺叔武也
(張氏曰衛成公書名聽讒慝之言殺無罪之弟也前驅殺叔武而罪衛侯者蓋殺元咺之子角又自疑叔)
(武而先期入此叔武之所以死於前驅也臨川吳氏曰衛侯怒元咺之立叔武而殺其子故前驅歂犬探)
(衛侯之心陽為不識叔武而射殺之歂犬見衛侯哭弟之哀於是走出衛侯使殺之者亦聊以歸獄云爾)
(高氏曰叔武雖不能避嫌然亦請復衛侯衛侯不知信先期而入因殺之故春秋不書叔武之事是專責)
(衛侯也)叔武者衛侯之弟也晉文公有憾於衛侯而不
釋怨於是逐衛侯立叔武叔武辭立而他人立則恐
衛侯之不得反也於是已立乎其位治反衛侯衛侯
得反而疑其弟則曰叔武簒我元咺爭之曰叔武無
罪衛侯不信其言終殺叔武是不念鞠子哀而以爭
國為心亂民彝滅天理其為罪大矣此其所以名也
元咺由是走之晉而訟其君(張氏曰易曰自下訟上患至掇也成公殺叔武)
(雖可謂大弗友咺以臣而訟君可乎然亦晉文惡衛侯之心有以召之也雖赴愬於晉而得志亦著其當)
(誅之罪也廬陵李氏曰胡氏所非叔武之事本公羊與左傳所載小異由左氏言之則衛侯為誤殺由公)
(羊言之則衛侯為忌殺然衛侯之内忌信讒始於殺角之時今之殺叔武乃其本心特誣罪於前驅以告)
(諸侯耳此公羊所以為實錄也)然衛侯初歸則稱復再歸何以不稱
復乎春秋立法甚嚴而待人以恕鄭之初歸雖殺叔
武既名之矣猶意其或出於誤而能革也是以稱復
(臨川吳氏曰凡言復歸者言國乃其國昔失而今復之爾)及其再歸又殺元咺及
公子瑕則是終以爭國為心長惡不悛無自艾之意
矣是以不稱復其曰歸于衛者易詞也諸侯詞故稱
復者繼之也不稱復者絶之也而國非其國矣(家氏曰元)
(咺奉叔武如會此亦征繕輔孺子之意叔武非敢以君位自居也晉人列之於會待以君禮衛人謂晉文)
(將立叔武矣俄而衛侯來歸無以洩其逃廢之憾殺叔武焉怒于晉而移之於其弟衛侯之罪大矣故其)
(奔也不名其復也名之汪氏曰春秋書國君去國而歸者七鄭忽曹襄衛衎邾益及衛侯鄭之再歸皆不)
(書自惟衛侯鄭初歸書自楚著其懼晉之辱不得已奔楚今始去楚而即夏也曹成公之歸書自京師著)
(天王之釋有罪也永嘉吕氏曰經書自如意如至自晉蔡季自陳歸于蔡曹伯歸自京師著其昔在彼而)
(今歸于此也書自楚歸則去順從逆之罪著矣曹伯歸自京師著其自京師也鄭之再執亦歸自京師不)
(云自京師晉文之執與厲之執有間矣廬陵李氏曰陳氏云君歸不言自君而言自者危不得歸也是故)
(晉文實復衛侯而曰自楚危自楚也晉厲實歸曹伯而曰自京師危自京師也此說亦似未盡大抵書自)
(楚者其亦觀其所主而榮辱成敗見之意也歟叔劉氏曰如左氏傳言殺叔武者衛侯不知情又為武)
(報殺其弟又親枕之股而哭之兄弟之恩篤矣元咺何為奔晉愬殺其弟乎假令咺誣其君訟當不勝何)
(故衛侯反不勝乎晉人豈不知其當為叔武殺歂犬乎左氏之說非也)
陳侯欵卒
秋杞柏姬來
(杜氏曰莊公女歸寧曰來臨川吳氏曰把桓公伯姬之次子繼其兄成公而立即來朝魯而為魯所卑又使卿)
(帥師入其國魯之待把可謂無恩矣故伯姬又來謝過而求平也薛氏曰把伯嘗辱於魯矣數為非禮之歸其)
(甚矣乎)
公子遂如齊
(薛氏曰始平於齊也臨川吳氏曰魯以楚師伐齊取穀幸而孝公遄卒未及報怨晉文既霸齊魯内為受盟之)
(國則齊不敢背晉盟而報魯怨故魯因使公子遂聘齊講好而釋前怨也張氏曰把伯姬來而入杞之怨釋公)
(子遂如齊而取穀之憾解中國貴於伯權之立如此此邵子所謂功之首也)
附錄(左傳城濮之戰晉中軍風於澤亡大旆之左旃祁瞞奸命司馬殺之以徇于諸侯使茅茷代之)
(師還壬午濟河舟之僑先歸士會攝右秋七月丙申振旅凱以入于晉獻俘授馘飲至大賞徵會討貳殺)
(舟之僑以徇于國民於是大服君子謂文公其能刑矣三罪而民服詩云惠此中國以綏四方不失賞刑)
(之謂也)
冬公會晉侯齊侯宋公蔡侯鄭伯陳子莒子邾子秦人
于温(晉侯下穀無齊侯)
(秦與中國會始此左傳冬會于温討不服也穀梁傳諱會天王也杜氏曰討衛許陳共公稱子先君未葬宋襄)
(公稱子自在本班陳共公降在鄭下陳懷公稱子在鄭上蓋主會所次非褒貶也臨川吳氏曰中國諸侯服楚)
(而同圍宋者陳蔡鄭許也楚既敗蔡鄭即從晉陳雖後盟亦來如會獨許最小弱而猶不改圖故晉文此會蓋)
(合諸侯以討許也衛侯既赦之使復國矣猶欲討衛者元咺訴之於晉故晉聽其訴而又欲討衛也陳共稱子)
(班鄭下與衛武稱子班鄭下同踐土無邾秦至此則小國畏威大國聞風皆至可見晉伯之盛矣汪氏曰温本)
(畿内國為狄所滅者)
天王狩于河陽
(左傳是會也晉侯召王以諸侯見且使王狩仲尼曰以臣召君不可以訓故書曰天王狩于河陽言非其地也)
(且明德也公羊傳狩不書此何以書不與再致天子也魯子曰温近而踐土遠也穀梁傳今天王之行也為若)
(將守而遇諸侯之朝也為天王諱也水北為陽山南為陽温河陽也杜氏曰河陽晉地河内有河陽縣齊氏曰)
(温去王朝百餘里汪氏曰温即河陽蓋古孟津本畿内之地襄王以賜晉文公)
按左氏晉侯召王以諸侯見(音現杜氏曰晉侯大合諸侯而欲尊事天子以)
(為名義自嫌強大不敢朝周喻王出狩因得盡羣臣之禮皆譎而不正之事)仲尼曰以臣
召君不可以訓故書曰天王狩于河陽以尊周而全
晉也(何氏曰使若天子自狩非致也趙氏曰為晉文避召天王之名也劉氏曰踐土之會天子自往)
(也自往雖微而猶可言河陽之會臣召君也臣召君不可以訓故書狩焉徐氏曰言温以避狩言狩以温)
(見所以尊周而全晉也或問温即河陽何以兩言之茅堂胡氏曰温之會晉實召王故書會于温狩于河)
(陽兩全之也)啖助謂以常禮言之晉侯召君名義之罪人
也其可訓乎若原其自嫌之心嘉其尊王之意則請
王之狩忠亦至焉故夫子特書狩于河陽所謂原情
為制以誠變禮者也(啖氏曰時天子微弱諸侯驕惰怠於臣禮若令朝于京師多有)
(不從又晉已強大率諸侯而入王城亦有自嫌之意故請王至温而行朝禮若因天子狩而諸侯得觀之)
(也程子曰晉文公欲率諸侯以朝王正也懼其不能故譎以行之召王以就焉人獨見其召王之非而不)
(見其欲朝之本心是以譎而掩其正也)夫踐土之會王實自往非晉罪
也故為王諱而足矣温之會晉則有罪而其情順也
(杜氏曰晉實召王為其辭逆而意順故以王狩為辭劉氏曰其禮雖悖其情甚順仲尼原心定罪故寬其)
(法耳)故既為王諱之又為晉解之於以見春秋忠恕也
(陳氏曰莊二十一年王巡號狩不書此何以書非狩也王有事譏不在諸侯則以自致之文書之此晉侯)
(之罪爾曷為以自狩為文為尊者諱也晉侯將會于温召王以諸侯見則先狩而後會曷為先書會而後)
(書狩書狩而後會是以天子與斯會也先書會後書狩春秋不以天子與斯會之辭也齊桓盟王人不盟)
(宰周公殊會王世子晉文致天子而朝之故曰齊桓公正而不譎晉文公譎而不正臨川吳氏曰城濮勝)
(楚之後襄王下勞晉侯故踐土之盟晉侯得以天王在會為榮而夸示諸侯今温之會晉侯又欲如踐土)
(故召王來狩於其國之地則天王又在會矣然踐土是天王自來故没而不書存君體也會温則晉實召)
(王故書天王自狩存臣禮也資中黃氏曰聖人順天理之正明君臣之分書曰天王狩于河陽此豈惟隱)
(惡揚善成人之美哉雖使晉文復生親見夫子書法亦將帖然心服可以坐鎮其強猛之氣而遷善遠罪)
(之不暇矣家氏曰齊桓會王世子于首止猶曰尊王室也孰知繼桓而霸者遂至屈天王之尊往而朝焉)
(積習之漸使然耳朱子曰天王狩于河陽恐是當時史策已如此書蓋當時周室雖微名分尚在晉文公)
(召王固是不順然史策所書想必不敢明言晉侯召王也李㴶郭汜朱全忠盗賊狂恣唯力是視亦未必)
(曾讀春秋見有此事而效之也高氏曰衛侯不與會者晉聽元咺之訟不使之預也廬陵李氏曰按王巡)
(號狩不書則王狩之非狩審矣非狩而曰狩為尊者諱也春秋書狩四而此非講武之狩蓋假巡狩之禮)
(以為詞也無趙氏曰左氏云且明德也未及於禮而謂之為德乃過乎若謂此為德則率諸侯朝于京)
(師者謂之何哉以德為目非施於霸者)
壬申公朝于王所
(公羊傳其日何錄乎内也穀梁傳朝於廟禮也於外非禮也獨公朝與諸侯盡朝也其日以其再致天子故謹)
(而日之主善以内目惡以外言曰公朝逆辭也而尊天子會于温言小諸侯温河北地以河陽言之大天子也)
(日繫於月月繫於時壬申公朝于王所其不月失其所繫也以為晉文公之行事為已傎矣杜氏曰有日而無)
(月史闕文陳氏曰朝繫日見先狩而後朝也王嘗至踐土而不言狩則王意也可以但言朝至温非王意也則)
(不可以但言朝朝而繫日雖諱而諸侯致天子之實見矣臨川吳氏曰踐土之盟天王在盟所若主是盟者然)
(故既盟而晉率與盟之諸侯以朝王温之會天王在會所若主是會者然故既會而晉復率與會之諸侯以朝)
(王也古者天子巡狩其方伯率諸侯以朝于方嶽之下此禮之廢久矣今一步之間天子兩受諸侯之朝晉文)
(之心不過欲假此以夸諸侯非真能尊天子也實譎而名則正心非而迹則是故啖氏亦有取焉趙氏曰若)
(錄内而書日何不書月乎公羊之說非也)
晉人執衞侯歸之于京師
(左傳衛侯與元咺訟寗武子為輔鍼莊子為坐士榮為大士衛侯不勝殺士榮刖鍼莊子謂寗俞忠而免之執)
(衛侯歸之于京師寘諸深室寗子職納橐饘焉公羊傳歸之于者何歸于者何歸之于者罪已定矣歸于者罪)
(未定也罪未定則何以得為伯討歸之于者執之於天子之側者也罪定不定已可知矣歸于者非執之于天)
(子之側者也罪定不定未可知也衛侯之罪何殺叔武也何以不書為叔武諱也春秋為賢者諱何賢乎叔武)
(讓國也其讓國奈何文公逐衛侯而立叔武叔武辭立而他人立則恐衛侯之不得反也故於是已立然後為)
(踐土之會治反衛侯衛侯得反曰叔武簒我元咺爭之曰叔武無罪終殺叔武元咺走而出此晉侯也其稱人)
(何貶曷為貶衛之禍文公為之也文公為之奈何文公逐衛侯而立叔武使人兄弟相疑放乎殺母弟者文公)
(為之也穀梁傳此入而執其不言入何也不外王命於衛也歸之于京師緩辭也斷在京師也程子曰歸于者)
(順易之辭歸之于者強歸之辭君臣無獄而文公惡衛侯使與元咺辨曲直衛侯不勝遂刑其大夫執其君其)
(聽頗矣雖歸于王而實強致之故曰歸之于京師)
衛元咺自晉復歸于衛
(左傳元咺歸于衛立公子瑕公羊傳自者何有力焉者也此執其君其言自何為叔武爭也穀梁傳自晉晉有)
(奉焉爾復者復中國也歸者歸其所也)
其言歸之于者執不以正之詞也古者君臣無獄諸
侯不專殺(國語晉侯執衛成公歸之于周請殺之王曰不可夫君臣無獄今元咺雖直而不可)
(聽也君臣皆獄父子將獄是無上下也而叔父聽之一逆矣又為臣殺其君其安庸刑布刑而不庸再逆)
(矣一合諸侯而有再逆故余懼其無後)為(去聲)臣執君故衛侯不名而元
咺稱復大夫不世其稱復絶之也(臨川吳氏曰元咺譖訴衛侯之甚而)
(晉侯怒之深故執之以歸于京師蓋將假託王命而廢黜之此晉文之意實元咺之謀也故咺自晉歸衛)
(即别立公子瑕為君而無所忌憚挾伯主之威而易置其君如奕棋然咺之罪大矣奚啻當服無將之誅)
(而已哉張氏曰咺訟其君致之縲紲故其歸異於蔡季華元特書復者著其假伯主之力遂其無君之心)
(也陳氏曰歸大夫不言復必諸侯也而後言復君有歸道也大夫言復者抗也是故元咺復歸宋魚石晉)
(欒盈復入皆抗辭也)自晉者晉有奉焉(高氏曰晉文聽其臣子之訟而執其君非伯者)
(所以靖亂之義也書曰自晉晉侯之罪亦已明矣)因其力也(何氏曰恃晉力以歸然臣無訴)
(君之義復於衛非也)歸者易(去聲)詞以文公為之主故其歸無難
而方伯之罪亦明矣是以執而稱人不得為伯討也
(家氏曰衛侯逞忿殺弟烏得無討執而歸之京師是也但因元咺之訟而執衛侯則非也陸氏曰受臣之)
(訴以執其君不可以訓故不得稱侯孫氏曰晉文既勝強楚不能招攜撫貳以崇大德助其臣而執其君)
(非所以宗諸侯也故曰晉人以疾之陳氏曰凡執譏也春秋猶以當乎罪不當乎罪為褒貶苟當乎罪雖)
(晉厲公執曹伯得為伯討苟不當乎罪雖齊桓執轅濤塗稱人而已矣臨川吳氏曰温之會有天王在焉)
(衛侯當是與諸侯俱至于會晉文因元咺之訴怒衛侯而不使之與會又不以之朝天王而使元咺與之)
(對辨晉侯直元咺而曲衛侯故衛侯不勝則以為有罪執之以歸于京師蓋天王在河陽受諸侯朝畢而)
(還京師矣故亦歸衛侯于京師也其意若曰是會也天王主之衛侯有罪王之大司馬宜斷斯獄而豈敢)
(私留之晉國哉借尊王之名行伯者之實以威服諸侯而欺天下也張氏曰天子在是故遂以歸于京師)
(或者乃以襄王至是乃復于京師果如其言則非有所諱何為而不書况書執衛侯歸京師而天王之復)
(乃不書此必不然汪氏曰會于温諸侯朝王晉人執衛侯則是執諸侯于天子之側也不書晉人執衛侯)
(于王所而曰歸之于京師則猶為王室諱而存霸者尊王之分也定元年晉韓不信執宋仲幾於天子之)
(側則直書執于京師而不復為之諱矣始也書晉人執衛侯歸之于京師中也書晉人執莒邾子以歸終)
(也書晉人執宋仲幾于京師而遂書晉人執戎蠻子歸于楚世變於是極矣廬陵李氏曰大夫歸入稱復)
(者三元咺宋魚石晉欒盈皆抗辭也皆無歸道也歸趙氏曰公羊云歸之于者何歸之于者罪巳定矣)
(于者罪未定也非也或傳寫衍縮耳穀梁云此入而執其不言入何也不外王命於衛也此傳不知與元)
(咺訟之事故穿鑿也廬陵李氏曰此歸之于京師與成十五年晉侯執曹伯歸于京師書法不同公羊曰)
(歸之于者罪已定矣歸于者罪未定也穀梁曰歸之于者緩辭也歸于者急辭也胡氏曰歸之于者執不以)
(正之詞也程子曰歸于者順易之詞歸之于者強歸之詞正義曰此無義例史異辭爾趙子曰歸于與歸)
(之于其義一也或傳寫衍縮耳諸說皆異疑趙子及正義頗得之又就上四說論則公穀之言本可通蓋)
(考之傳晉文執衛侯先自定其罪然後歸之京師假王命以治之則所謂罪已定所謂緩辭皆合晉厲執)
(曹伯不敢自定其罪即歸京師使王治之則所謂罪未定所謂急辭亦合但其下文所解乃反不通若穀)
(梁移成十五年斷左晉侯說於此條下而移此條斷在京師說於成十五年則兩通矣)
諸侯遂圍許
(穀梁傳遂繼事也杜氏曰會温諸侯也高氏曰前目後凡也)
諸侯比(毗至反)再會天子再至皆朝于王所而許獨不
會(襄陵許氏曰許能從齊而不能從晉何也齊桓自北杏之會十有七年而後侵許服之又九年而後)
(從於伐楚又二年許坐受圍救而後定自桓公之没諸侯從楚衆矣許在鄭之南密邇於楚至此時離中)
(國而合蠻夷矣一服之威令是以難變也)以其不臣也故諸侯圍許按古
者巡狩諸侯各朝于方嶽今法天子行幸三百里内
亦皆問起居許距河陽踐土近矣(汪氏曰許國在今許州與鄭接壤去)
(踐土甚近且許及河陽踐土皆屬豫州之域)而可以不會乎其稱遂繼事
之辭也(張氏曰自齊桓之没諸侯從楚者衆許固以近楚而難從中國然晉人一以威力控制諸)
(侯許亦知晉之威不足以庇已而德不足以懷楚是以果於不服雖合中國之力不能回之也臨川吳氏)
(曰會温本欲討許然既會之後朝天王執衛侯歸元咺而後圍許故書圍許為繼事也晉文一年之間自)
(春初侵曹伐衛入曹兵威如摧枯拉朽又合諸侯勝楚而盟踐土霸業成矣是後當休兵息民脩德行禮)
(以服諸侯之心而禮煩威黷踐土之盟血未乾又合諸侯以會温城濮之大勞甫息又率諸侯以圍許諸)
(侯亦罷於應命矣是以合四方之力能勝強大之楚合十一國之力乃不能服小弱之許所謂強弩之末)
(不能穿魯縞者矣蓋圍許之諸侯亦強從爾孰肯盡心竭力哉汪氏曰晉文之圍許雖曰討其不朝王所)
(之罪實乃假公義以逞私憤也當時之小國若滕若薛若杞若郯之類不朝王所者不可疏舉豈獨許哉)
(蓋以許附於楚故欲以兵力脅之使從中國耳故左氏於會温曰討不服而杜氏解之曰討衛許則知會)
(温本為圍許而春秋書會于温朝王所以圍許為遂事者明朝王為重若受王命而討許也成公十三年)
(如京師本為會伐秦而春秋書郤錡乞師公如京師以伐秦為遂事者明朝京為重若請王命而討秦也)
(圍許之役王臣不行王師不出而劉成二子同伐秦亦皆不書則知兩役非王命矣然圍許實以討不朝)
(為名而伐秦則因乞師而道過京師故圍許不曰自王所而如京師不書朝則晉文之事視晉厲猶為彼)
(善於此也歟廬陵李氏曰許自盟幽後又十四年而鄭人侵許於是許常從中國桓公没諸侯從楚不獨)
(許自子人九行成而鄭從晉叔武受盟而衛從晉陳侯如會而陳亦從晉前日從楚以執宋圍宋者皆改)
(乘轅而北向獨許負固不至蓋許在鄭南密邇於楚服楚之威令久矣是以久圍而不變也以蕞爾之許)
(合十一國之衆逾時閱歲而不能成功雖曰義舉亦以見威力之及人淺矣許之甘心從夷其亦有懲於)
(江黃也歟又曰桓公之編書諸侯遂救許文公之編書諸侯遂圍許皆義舉也然圍齊致伐圍許致圍春)
(秋其亦與晉文之討貳而不與晉文之過暴歟)
曹伯襄復歸于曹遂會諸侯圍許
(左傳丁丑諸侯圍許晉侯有疾曹伯之䜿侯獳貨筮史使曰以曹為解齊桓公為會而封異姓今君為會而滅)
(同姓曹叔振鐸文之昭也先君唐叔武之穆也且合諸侯而滅兄弟非禮也與衛偕命而不與偕復非信也同)
(罪異罰非刑也禮以行義信以守禮刑以正邪舍此三者君將若之何公說復曹伯遂會諸侯圍許穀梁傳復)
(者復中國也天子免之因與之會其曰復通王命也遂繼事也杜氏曰言遂者得復而行不歸國)
曹伯襄何以名其歸之道非所以歸也(汪氏曰曹伯之名使若其)
(位已絶而得復也)晉侯有疾使其䜿侯獳貨筮史曰以曹為
解晉侯恐於是此知伯夫以賂得國而春秋名之比
於失地滅同姓之罪以反曹聖人嚴於義利之别以
正性命之理(劉氏曰衛侯以殺叔武名曹伯以賂得國名其惡不同其貶一也此正性命之)
(理也)其說行而天下定矣豈曰小補之哉(張氏曰叔孫豹叔孫婼見)
(執於晉或求貨而為之言豹與婼不與而拒之大夫之知義者猶恥以貨利苟免也况諸侯乎曹伯襄之)
(名其歸之道不得其正矣又迫於晉之威令一年拘執而得釋亟會於圍許之役晉之強已甚而曹之弱)
(可憫也或問晉逐衛侯執曹伯又分其田曹衛何罪經書曹伯襄衛侯鄭何也茅堂胡氏曰南面之君不)
(能講信脩睦結好大國至於見逐見執烏得為無罪春秋或抑或縱或予或奪默識心通可也蜀杜氏曰)
(晉侯專執而罪之又專釋而歸之且逼使遽會諸侯圍許制服出於晉侯以見晉侯專之之甚也王氏曰)
(曹共公之歸不書自蓋言自晉則曹伯始執畀于宋若言自宋則其歸實出於晉侯而非宋之得歸故不)
(書自而止曰復歸畀陸氏曰穀梁云天子免之按晉以曹伯宋人非天子之命也)
附錄(左傳晉侯作三行以禦狄荀林父將中行屠擊將右行先蔑將左行)
春秋大全卷十五
