春秋大全卷三十四
明胡廣等撰
定公上
周詳見昭公元年
鄭定九年獻公卒子聲公勝立
齊魯定公七年齊鄭盟于鹹叛晉圖霸
宋詳見昭公元年
晉魯定公元年魏舒卒范鞅為政定十四年晉逐范
中行氏趙鞅歸于晉自是晉知氏韓氏魏氏趙氏
並強分晉之勢成矣
衞詳見昭公元年
蔡魯定公四年蔡昭侯以吳子及楚人戰于柏舉
曹魯定公四年聲公弟露弑隠公代立是為靖公定
八年靖公卒子陽立
滕頃公五年
陳魯定公四年惠公卒子懷公柳立定八年懷公卒
子閔公越立
杞魯定公四年悼公卒子隠公乞立是年七月隠公
弟遇弑隠公自立是為僖公
薛襄公二年魯定公十二年襄公卒比立定十三年
比弑惠公夷立又名寅
莒郊公
邾莊公三十三年魯定公三年莊公卒隠公益立
許魯定公六年鄭滅許以許男斯歸元公成立
小邾詳見昭公元年
楚魯定公四年吳入楚楚令尹子常奔鄭昭王復國
子西為令尹
秦魯定公九年哀公卒孫惠公立
吳魯定公四年吳入楚於越入吳定十四年於越敗
吳于檇卒闔廬傷而卒子夫差立
越魯定公四年越入吳定十四允常卒句踐立吳闔
廬聞允常死吳師伐越越句踐襲敗吳于檇李射
殺闔廬
(壬敬王十辰一年)元年(晉定三年齊景三十九年衞靈二十六年蔡昭十年鄭獻五年曹隠公通元年)
(陳惠二十一年杞悼九年宋景八年秦哀二十八年楚昭七年吳闔廬六年)
春王
(公羊傳定何以無正月正月者正即位也定無正月者即位後也即位何以後昭公在外得入不得入未可知)
(也曷為未可知在季氏也定哀多微辭主人習其讀而問其傳則未知已之有罪焉爾榖梁傳不言正月定無)
(正也定之無正何也昭公之終非正終也定之始非正始也昭無正終故定無正始不言即位喪在外也)
元年必書正月謹始也(何氏曰本有正月者正諸侯之即位)定何以無
正月昭公薨於乾侯不得正其終定公制在權臣不
得正其始(唐陳氏曰春秋諸公即位之歲有書即位者有不書即位者然其備正始以謹其始)
(唯定公即位苐書以元年春王而不書正月劉氏曰其非正始奈何定公者公子宋也昭公之弟也昭薨)
(於乾侯季孫逆其喪廢太子衍及務人而立公子宋焉喪至於壊隤公子宋先入以主社稷蓋受之季氏)
(也非受之先君者也定無正不言正月微辭也)魯於是曠年無君春秋欲謹
之而不可也季氏廢太子衍及務人而立公子宋宋
者昭公之弟其主社稷非先君所命而專受之於意
如者也故不書正月見(音現)魯國無君定公無正主人
習其讀而問其傳(林戀反)則未知己之有罪焉耳(何氏曰主)
(人謂定哀讀謂經傳謂訓詁設使定哀習其經而讀之問其傳解詁則不知己之有罪孫氏曰不書正月)
(者定公未立不與季氏承其正朔所以黜強臣而存公室也張氏曰昭公自去年十二月薨于乾侯魯國)
(之政聽命強臣不書正月見一國之無主而正朔之無所承也家氏曰子惡之弑宣公之立襄仲立之也)
(春秋猶書正月今昭薨定立季氏立之而不書正月者正月者天王以頒朔於諸侯諸侯受之而頒之國)
(中者也惡弑宣篡是雖為篡而魯猶有君今昭公之喪未返公子宋未立魯無君也魯無君而季氏自以)
(為君頒朔於廟如常禮春秋黜之故書王不書正書王明王法以治季氏也不書正月正朔非季氏所得)
(而頒也前此公雖在外而歲首必書公在存公也存公是故頒朔今公已卒於外嗣子為賊臣所廢魯國)
(無君是故不書正月見魯國無正王朔在廟非賊臣所得頒也蜀杜氏曰定公元年之正月政無所繋故)
(不書正月然必書王者春秋樹王法不可不書王以端本也且王者所以正天下天下不可無王故不可)
(以不存也正者所以繋一國今國之政無所稟故不復出正月之文以見魯國無正而不與季氏之專也)
(薛氏曰元年書正以正其始昭公已卒定公未克踐阼是昭公之末世未得為定公之始年也沙隨陳氏)
(曰定公未立先書元年春者追書之也汪氏曰秦以前皆踰年即位漢惠以後即位於先君即世之年然)
(猶踰年改元自漢帝禪即位改元于昭烈崩之次月厥後皆一年二君而兩建元矣然朱子綱目必大書)
(先君之年分注嗣君之改元以為君臣父子之教所關甚大皆取法於春秋踰年改元之意此年雖定公)
(未即位而追書元年春者以昭公已薨則是年實嗣君之年不可不書元年春亦猶晉建武元年愍帝既)
(廢元帝始於三月即晉王位而綱目追書建武元年春正月也廬陵李氏曰隠元年事在三月莊元年亦)
(事在三月定元年亦事在三月然隠莊皆書正月則定公之無正始可知矣蓋隠莊雖無正始而即位皆)
(在正月定即位在六月故也又曰定哀多微辭公羊之言是也然何氏指定定公無正新作雉門喪夫國)
(寶黃池之會獲麟五事以當之則非本旨矣)
三月晉人執宋仲幾于京師
(大夫專執於是始左傳春王正月辛巳晉魏舒合諸侯之大夫於狄泉將以城成周魏子涖政衞彪傒曰將建)
(天子而易位以令非義也大事奸義必有大咎晉不失諸侯魏子其不免乎是行也魏獻子屬役於韓簡子及)
(原壽過而田於大陸焚焉還卒於甯范獻子去其柏椁以其未復命而田也孟懿子會城成周庚寅栽宋仲幾)
(不受功曰滕薛郳吾役也薛宰曰宋為無道絶我小國於周以我適楚故我常從宋晉文公為踐土之盟曰凡)
(我同盟各復舊職若從踐土若從宋亦唯命仲幾曰踐土固然薛宰曰薛之皇祖奚仲居薛以為夏車正奚仲)
(遷於邳仲虺居薛以為湯左相若復舊職將承王官何故以役諸侯仲幾曰三代各異物薛焉得有舊為宋役)
(亦其職也士彌牟曰晉之從政者新子姑受功歸吾視諸故府仲幾曰縱子忘之山川鬼神其忘諸乎士伯怒)
(謂韓簡子曰薛徵於人宋徵於鬼宋罪大矣且已無辭而抑我以神誣我也啟寵納侮其此之謂矣必以仲幾)
(為戮乃執仲幾以歸三月歸諸京師城三旬而畢乃歸諸侯之戍齊高張後不從諸侯晉女叔寬曰周萇弘齊)
(高張皆將不免萇叔違天高子違人天之所壊不可支也衆之所為不可奸也公羊傳仲幾之罪何不蓑城也)
(其言于京師何伯討也伯討則其稱人何貶曷為貶不與大夫專執也曷為不與實與而文不與文曷為不與)
(大夫之義不得專執也榖梁傳此其大夫其曰人何也微之也何為微之不正其執人於尊者之所也不與大)
(夫之伯討也)
按左氏諸侯會城成周宋仲幾不受功曰滕薛郳吾
役也(杜氏曰欲使三國代宋受功役)為(于偽反)是執之則有罪矣書晉
人執仲幾于京師則貶辭也以王事討有罪何貶乎
按周官司隸掌凡因執人之事屬於司寇(汪氏曰周禮司隸乃)
(大司寇刑官之屬)凡諸侯之獄訟定以邦典凡卿大夫之獄
訟斷(丁亂反)以邦法則大司寇之職也不告諸司寇而
執人於天子之側故雖以王事討有罪猶貶凡此類
皆篡弑之萌履霜之漸執而書其地(汪氏曰春秋書執三十有一皆)
(不書地)謹之也每謹於初而禍亂熄矣(孫氏曰春秋之義諸侯不得專)
(執况大夫乎宋仲幾會城成周韓不信陪臣也非天子命執仲幾于天子之側甚矣故曰晉人執于京師)
(疾之也高郵孫氏曰諸國之大夫相率而城天子之都義也仲幾不受功不義也以義而討不義當也然)
(而在尊者之側請命而後執可也既不請命則歸于王可也諸侯執人而自治之猶以為不可在尊者之)
(側既不請命又不歸于王其無王甚矣其稱人以為雖執得其罪不與其專也汪氏曰左傳云會城成周)
(而執仲幾是執之于成周也不曰成周而曰京師所以尊王室而正晉大夫無王之罪也城成周不稱京)
(師所以見周室下同於列國無自尊之實也執仲幾于成周特稱京師者所以誅晉人視周室比於小國)
(失常尊之分也地非兩地而或曰成周或曰京師聖人之意蓋有在矣○啖氏曰前年冬十月城成周左)
(氏云會于狄泉此年正月又言合諸侯之大夫于狄泉按此說重也一用夏正一用周正以此誤也臨川)
(吳氏曰左傳有歸于京師四字據經所書但見其執于京師不見其歸于京師也廬陵李氏曰此條以事)
(言之則以王事討有罪以義言之則大夫專執人於王側而不歸之王吏故春秋亦不與以伯討榖梁胡)
(氏是矣公羊以為大夫不得專執則是以于京師為伯討則非左氏序仲幾不受功之事則實以為執以)
(歸晉復歸諸京師則恐非事實矣楊士勛曰不書所歸唯舉其地者此晉自治之效是也)
夏六月癸亥公之喪至自乾侯戊辰公即位
(左傳叔孫成子逆公之喪於乾侯季孫曰子家子亟言於我未嘗不中吾志也吾欲與之從政子必止之且聽)
(命焉子家子不見叔孫易幾而哭叔孫請見子家子子家子辭曰羈未得見而從君以出君不命而薨羈不敢)
(見叔孫使告之曰公衍公為實使羣臣不得事君若公子宋主社稷則羣臣之願也凡從君出而可以入者將)
(唯子是聽子家氏未有後季孫願與子從政此皆季孫之願也使不敢以告對曰若立君則有卿士大夫與守)
(龜在羈弗敢知若從君者則貌而出者入可也寇而出者行可也若羈也則君知其出也而未知其入也羈將)
(逃也喪及壊隤公子宋先入從公者皆自壊隤反六月癸亥公之喪至自乾侯戊辰公即位公羊傳癸亥公之)
(喪至自乾侯則曷為以戊辰之日然後即位正棺於兩楹之間然後即位子沈子曰定君乎國然後即位即位)
(不日此何以日錄乎内也榖梁傳殯然後即位也定無正見無以正也踰年不言即位是有故公也言即位是)
(無故公也即位授受之道也先君無正終則後君無正始也先君有正終則後君有正始也戊辰公即位謹之)
(也定之即位不可不察也公即位何以日也戊辰之日然後即位也癸亥公之喪至自乾侯何為戊辰之日然)
(後即位也正君乎國然後即位也沈子曰正棺乎兩楹之間然後即位也内之大事日即位君之大事也其不)
(日何也以年決者不以日決也此則其日何也著之也何著焉踰年即位厲也於厲之中又有義焉未殯雖有)
(天子之命猶不敢况臨諸臣乎周人有喪魯人有喪周人弔魯人不弔周人曰固吾臣也使人可也魯人曰吾)
(君也親之者也使大夫則不可也故周人弔魯人不弔以其下成康為未久也君至尊也去父之殯而往弔猶)
(不敢况未殯而臨諸臣乎范氏曰諸侯五日而殯今以君始死之禮治之故六日而後即位趙氏曰即位皆于)
(朔日故不書日定公待昭公喪至既殯而即位故書日)
昭公之薨已越葬期猶未得返至于六月癸亥然後
喪至(汪氏曰桓公薨于齊二十有二日而喪至昭公薨七月喪始至已踰五月而葬之期故春秋詳)
(書日以誅季氏也)而定之即位乃在是月之戊辰蓋遲速進
退為意如所制不得專也(孫氏曰定公繼奔亡之後制在季氏故昭公之喪至)
(六日而始得即位此制在季氏可知也故書以著其惡程子曰定公至六月方即位以見季氏之制也)
以周書顧命考之成王之崩在四月乙丑宰臣太保
即於是日命仲桓南宫毛俾爰齊侯吕伋以二干戈
虎賁(音奔)百人逆王世子釗(音昭)于南門之外延入翼室
宅憂為天下主(吕氏曰成王方崩大保以冢宰命桓毛二臣使齊侯吕伋逆太子釗入自)
(端門延入翼室為憂居之宗示天下不可一日無綂也)不待崇朝而後定也今
昭公喪至在葬期之後公子宋自壊隤(徒回反)先入猶
未得立是知為意如所制不得以時定非謂正棺乎
兩楹之間(禮記檀弓殷人殯于兩楹之間注兩楹之間南面向明人君聽治正坐之處)故
定之即位不可不察也夫即位大事也宗嗣先定則
變故不生蓋代君享國而主其祭宜戚宜懼(三國志魏志辛)
(毗女憲英曰太子代君主宗廟社稷者也代君不可以不戚主國不可以不懼宜戚宜懼)一失幾
會或萌窺伺(音笥)之心至於生變則為不孝矣古人所
以貴於早定國家之本也今昭公之薨定公之即位
春秋詳書于策非為後法乃見(音現)諸行事為永鑒耳
(張氏曰意如親逐其君既薨暴露七月而後返國黜適而立不正至於喪歸君立乃欲辯區區之禮文而)
(行之豈非所謂不能三年之喪而緦小功之察乎春秋詳書以見亂臣擅國定公不正三綱淪斁魯之君)
(臣罔不盡傷心之時大本既失而進退舉指尚何理之足言哉此所謂為永鑒者也高氏曰國不可一日)
(無君昭公薨至今綂紀之絶若是其久也故日以謹之季氏既逐其君君薨又不即以國君喪禮迎之今)
(又廢其嫡嗣而專立其弟宋不擇所處汙於偽誘於利昭公喪至五日而殯遂自即位此非受之先君而)
(專受之意如者也既為意如所立故不復討意如之罪家氏曰定公之立不書即位正也今書即位以其)
(篡君之子受位于賊特書即位以正之也定公而能執子臧季札之讓逃而去之夫然後於義為盡今也)
(受位于賊臣曾不曰先君有嫡子在我不當立偃然自以為己之所當得是與篡何遠哉春秋書即位從)
(桓宣之例夫豈與之亦以誅之也汪氏曰定公為逐君者所立受之而不討賊幸於禍而忘其讎訹於利)
(而忘其辱故雖内無所承上不稟命亦如其意而書即位以著其自立之罪比於文成襄昭哀而無貶者)
(美惡不嫌同詞○廬陵李氏曰公榖所謂定君乎國然後即位者謂諸侯五日而殯今以君始死之禮治)
(之故須殯而後即位也胡氏之說得其大指但所引康王延入翼室之事則此乃柩前之定位而非告廟)
(臨羣臣之即位也)
秋七月癸巳葬我君昭公
(左傳季孫使役如闞公氏將溝焉榮駕鵝曰生不能事死又離之以自旌也縱子忍之後必或恥之乃止季孫)
(問於榮駕鵝曰吾欲為君諡使子孫知之對曰生弗能事死又惡之以自信也將焉用之乃止秋七月癸巳葬)
(昭公於墓道南孔子之為司寇也溝而合諸墓高氏曰昭公薨半載餘始以喪歸歸及踰月而遽葬見魯之臣)
(子無恩於先君如此吕氏曰葬必曰我君所以隆君父之恩盡忠愛之義至於此時詳味書法然後有以大警)
(動於其臣下者廬陵李氏曰昭公書葬罪魯不以季氏為逆也)
九月大雩
(榖梁傳雩月雩之正也秋大雩非正也冬大雩非正也秋大雩雩之為非正何也毛澤未盡人力未竭未可以)
(雩也雩月雩之正也月之為雩之正何也其時窮人力盡然從雩雩之正也何謂其時窮人力盡是月不雨則)
(無及矣是年不艾則無食矣是謂其時窮人力盡也雩之必待其時窮人力盡何也雩者為旱求者也求者請)
(也古之人重請何重乎請人之所以為人者讓也請道去讓也則是舍其所以為人也是以重之焉請哉請乎)
(應上公古之神人有應上公者通乎隂陽君親帥諸大夫道之而以請焉夫請者非可詒託而往也必親之者)
(也是以重之薛氏曰有三年之喪而行大雩之禮見三桓之無上也○啖氏曰公榖言月雩正秋冬大雩皆非)
(正也毛澤未盡人力未竭未可雩按雩者以祈雨也若待毛澤盡人力竭雖雨何救哉蓋傳以日月為例故有)
(此分别)
立焬宫
(左傳昭公出故季平子禱于煬公九月立煬宫公羊傳煬宫者何煬公之宫也立者何立者不宜立也立煬宫)
(非禮也榖梁傳立者不宜立者也)
煬公伯禽之子其曰立者不宜立也喪事即遠有進
而無退宫廟即遠有毁而無立(張氏曰季氏妄禱而踰祀典以立久祧之)
(宫聖人特書必有曾謂煬公不如林放之歎乎鄱陽萬氏曰煬公考公之弟也魯之以弟繼兄而立蓋始)
(乎此昭公之在魯已立公為為大子及其居鄆又黜公為而立公衍則國固有適嗣矣季孫舍適嗣不立)
(而立定公定公乃昭公之弟季孫恐人之議已於是而立煬宫其意若曰煬公以弟而繼兄魯一生一及)
(之所自始今定公以弟而繼昭公則亦煬公之以弟而繼考公者也則舍公衍公為而立定公者非吾之)
(私意蓋魯國之舊制爾汪氏曰季孫行父立武宫已為非禮矧煬公至昭公已二十世廟毁已久而復立)
(意如得罪於魯之先祖擢髮不足數而猶欲諂事煬宫以徼福吾知煬公之不享其祭也)
附錄(左傳周鞏簡公棄其子弟而好用遠人)
冬十月隕霜殺菽
(公羊傳何以書記異也此災菽也曷為以異書異大乎災也榖梁傳未可以殺而殺舉重可殺而不殺舉輕其)
(曰菽舉重也)
榖梁子曰菽舉重也未可以殺而殺舉重(范氏曰建酉之月隕)
(霜殺菽非常之災舉殺豆則殺草可知)可殺而不殺舉輕其象則刑罰
不中(陟仲反)之應(於證反劉氏曰周十月今八月隂氣未至君位而殺誅罰不由君出在臣)
(下之象何氏曰八月微陽用事未可殺菽定公得位不念先君黜逐之恥故天示以當早誅季氏蘇氏曰)
(於其不殺而言草言其廣也於其殺而言菽言其所害也高氏曰菽草之難殺者也言殺菽則草皆死矣)
(言不殺草則知菽亦不死也○汪氏曰或言春秋用夏正引孔氏正義謂耐霜之菽為霜所推是以為異)
(若十月隕霜不應專殺豆苗不及餘榖今考僖三十三年隕霜不殺草亦但舉易殺者而言非霜殺他苗)
(而不殺草也此年殺菽則舉難殺者而言他苗亦傷可知矣苟禾稼已收則耐霜晩熟之菽為霜所殺又)
(何足以煩聖人之筆乎王莽地皇二年秋隕霜殺菽亦謂其獨殺耐霜之菽可乎廬陵李氏曰此條榖梁)
(得之疏曰傳嫌獨殺菽不害餘物故以輕重别之菽易長而難殺故以殺之為重重者殺則輕者死矣輕)
(而不死重者不殺居然可知蘇氏之說亦近之若何氏以為止殺菽而不及他物恐非又且以菽為五榖)
(第三以比季氏其說亦鑿)
(癸敬王十巳二年)二年(晉定四齊景四十衞靈二十七蔡昭十一鄭獻六曹隠二陳惠二十二把悼十)
(宋景九秦哀二十九楚昭八吳闔廬七)
春王正月
附錄(左傳夏四月辛酉鞏氏之羣子弟賊簡公)
夏五月壬辰雉門及兩觀災
(公羊傳其言雉門及兩觀災何兩觀微也然則曷為不言雉門災及兩觀主災者兩觀也主災者兩觀則曷為)
(後言之不以微及大也何以書記災也榖梁傳其不曰雉門災及兩觀何也災自兩觀始也不以尊者觀災也)
(先言雉門尊尊也杜氏曰雉門公宫之南門兩觀闕也天火曰災何氏曰天子諸侯臺門天子外闕兩觀諸侯)
(外闕一觀孔氏曰雉門公宫南門之中門觀謂之闕闕在門兩旁中央闕然為道也其上縣法象其狀巍然高)
(大謂之象魏使之觀之謂之觀兩觀也象魏也闕也一物而三名也觀與雉門俱災則兩觀在雉門之兩旁也)
(崔氏豹曰蓋為一臺于門外作樓觀于上兩觀雙值中不為門蜀杜氏曰魯以周公之故立雉門兩觀僭天子)
(也魯之僭禮聖人譏之必因其事而託義焉此雉門兩觀其僭久矣若不災則不可得而錄之今災及而書實)
(譏其僭也○劉氏曰公羊云兩觀微也主災者兩觀也非也災有先後據見而書又云曷不言雉門災及兩觀)
(其意以下新作雉門及兩觀為比亦非也新作不可序下災不可序上亦常理爾榖梁云災自兩觀始亦非也)
(汪氏曰何休云雉門兩觀僭天子不可言雖在春秋中猶不書今考延廏南門之新作皆書而郊禘僭禮皆不)
(諱則雉門兩觀之作蓋在春秋之前故不見耳抑豈所謂新作南門者即雉門之類歟廬陵李氏曰此條公榖)
(惑于僖宫桓宫災不言及之說遂以為此兩觀先災春秋不以微及大不以卑及尊故先言雉門尊之也此說)
(非大概桓宫僖宫二廟分明故不必言及此若不言及則嫌于雉門之兩觀獨災耳文法合如此何疑)
秋楚人伐吴
(左傳桐叛楚吳子使舒鳩氏誘楚人曰以師臨我我伐桐為我使之無忌秋楚囊瓦伐吳師於豫章吳人見舟)
(於豫章而潛師於巢冬十月吳軍楚師於豫章敗之遂圍巢克之獲楚公子繁襄陵許氏曰自襄三年書楚伐)
(吳終于入之則楚力竭矣于是有吳入郢自昭三十二年書吳伐越終于越再入吳于是吳亡吳楚介在南荒)
(蠻夷相攻不可殫錄故刪取其要如此以為伐國之戒七書楚伐僅能一克于朱方他役皆敗無功書伐而不)
(書敗者積其陵暴首兵之咎將至于禍敗失國也陳氏曰此囊瓦也貶人之廬陵李氏曰經書楚伐吳七止也)
附錄(左傳邾莊公與夷射姑飲酒私出閽乞肉焉奪之杖以敲之)
冬十月新作雉門及兩觀
(公羊傳其言新作之何脩大也脩舊不書此何以書譏何譏耳不務乎公室也榖梁傳言新有舊也作為也有)
(加其度也此不正其以尊者親之何也雖不正也于美猶可也)
書新作者譏僭王制而不能革也雉門象魏之門(周禮)
(縣治象之法于象魏)其外為庫門而臯門在庫門之外其内為
應門而路門在應門之内是天子之五門也(禮記明堂位注)
(天子五門臯庫雉應路魯有庫雉路庫門制似天子臯門雉門制似天子應門謂制度高大如天子不必)
(事事皆同)僖公嘗修泮宫復閟宫非不用民力也而春秋
不書新作南門則獨書者南非一門也必有不當為
者子家駒以設兩觀為僭天子是非諸侯之制明矣
(何氏曰御廩桓宫僖宫西宫新宫亳社災大室屋壊皆不言别葺獨雉門兩觀僭王者法度天災示變宜)
(有所革而復大其規模故經云新作以見非正也)夫撥亂反正者必本諸身
身正者物必正春秋於僭君必書者必正之意也使
定公遇災而懼革其僭禮三家陪臣雖欲僭諸侯執
國命其敢乎習舊而不知以為非何以禁季氏之脅
其主矣故特書新作以譏之也(孫氏曰公不知僭之惡也書新作侈而大)
(之也劉氏曰魯用王禮是以其庫門天子臯門雉門天子應門而設兩觀僭君甚矣習舊而不知以為非)
(覩變而不知以為戒無怪於季氏之脅其主矣此春秋之微辭至意也高氏曰莊二十五年新延廏不言)
(作言作者改舊制而增大之也魯僭天子之禮天示變以警之遇災而不知以為戒乃更作而新之反加)
(其度焉是魯之僭終無已也特書新作罪在定公也家氏曰定公受位於賊臣舉國以聽賊臣之所為君)
(不能君者也天示之異災及雉門兩觀諸侯所以臨涖其臣民者一朝化為煨燼變亦駭矣乃又從而新)
(之有加於其舊是謂天變為不足畏也○劉氏曰榖梁云其以尊者親之何也雖不正也於美猶可也非)
(也雉門先災不得不曰雉門及兩觀災既災之後魯人脩舊理當先門門者出入處也觀者門節也各順)
(其序而書之耳廬陵李氏曰經書新作南門胡氏曰言新有故也言作創始也新作雉門及兩觀胡氏曰)
(譏僭王制而不能革彼以本有而改作之其高大過常故曰創始此以既災而復為之其制度無損故曰)
(不能革謝氏曰延廏因舊而葺之故曰新南門雉門兩觀門去舊而為之故曰新作其說亦是雉門者五)
(門之中門南門者五門之外别有一門也)
(甲敬王十午三年)三年(晉定五齊景四十一衞靈二十八蔡昭十三鄭獻七曹隠三陳惠三十三杞悼)
(十一宋景十秦哀三十楚昭九吳闔廬八)
春王正月公如晉至河乃復
(程子曰季孫意如上不請於天子下不告於方伯而立定公故晉怒而公往朝焉晉辭公而復故明年因會而)
(請盟于臯鼬何氏曰内有強臣之讎外不見答于晉故危而月之)
二月辛夘邾子穿卒
(左傳春二月辛卯邾子在門臺臨廷閽以瓶水沃廷邾子望見之怒閽曰夷射姑旋焉命執之弗得滋怒自投)
(於牀廢於鑪炭爛遂卒先葬以車五乘殉五人莊公卞急而好潔故及是汪氏曰莊公也在位三十三年子益)
(嗣是為隠公)
夏四月
秋葬邾莊公
附錄(左傳秋九月鮮虞人敗晉師于平中獲晉觀虎恃其勇也)
冬仲孫何忌及邾子盟于拔
(左傳冬盟于郯脩邾好也高氏曰邾子居喪而以吉禮與魯大夫盟其微弱可知薛氏曰魯大夫而盟諸侯邾)
(喪未期而為盟會交失之也襄陵許氏曰公至河乃復晉之輕魯也仲孫及邾子盟魯之輕邾也當昭公時祲)
(祥之會猶未爾也汪氏曰魯以大夫而盟邾君紊君臣之分也邾隠公父喪纔九月而出會盟薄父子之親也)
(哀二年取漷沂田州仇何忌並書二卿及邾子盟句繹既奪其地而二大夫脅勢以盟其君則又甚矣)
附錄(左傳蔡昭侯為兩佩與兩裘以如楚獻一佩一裘於昭王昭王服之以享蔡侯蔡侯亦服其一)
(子常欲之弗與三年止之唐成公如楚有兩肅爽馬子常欲之弗與亦三年止之唐人或相與謀請代先)
(從者許之飲先從者酒醉之竊馬而獻之子常子常歸唐侯自拘於司敗曰君以弄馬之故隠君身棄國)
(家羣臣請相夫人以償馬必如之唐侯曰寡人之過也二三子無辱皆賞之蔡人聞之固請而獻佩於子)
(常子常朝見蔡侯之徒命有司曰蔡君之久也官不共也明日禮不畢將死蔡侯歸及漢執玉而沈曰余)
(所有濟漢而南者有若大川蔡侯如晉以其子元與其大夫之子為質焉而請伐楚)
(乙敬王十未四年)四年(晉定六齊景四十二衞靈二十九蔡昭十三鄭獻八曹隠四弑陳惠三十四卒)
(把悼十二卒宋景十一秦哀三十一楚昭十吳闔廬九)
春王二月癸巳陳侯吳卒
三月公會劉子晉侯宋公蔡侯衞侯陳子鄭伯許男
曹伯莒子邾子頓子胡子滕子薛伯把伯小邾子齊國
夏于召陵侵楚
(晉楚交兵止此左傳三月劉文公合諸侯于召陵謀伐楚也晉荀寅求貨於蔡侯弗得言於范獻子曰國家方)
(危諸侯方貳將以襲敵不亦難乎水潦方降疾瘧方起中山不服棄盟取怨無損於楚而失中山不如辭蔡侯)
(吾自方城以來楚未可以得志祇取勤焉乃辭蔡侯晉人假羽旄於鄭鄭人與之明日或旆以會晉於是乎失)
(諸侯程子曰楚恃其強侵陵諸侯晉上請于天子大合諸侯以伐之而不能明暴其罪以行天討無功而還故)
(書侵)
按左氏傳(林戀反)書伐而經書侵楚者楚為無道憑陵
諸夏為(于偽反)一裘一馬拘唐蔡二君三年而後遣蔡
侯既歸請師于晉晉人請命于周大合諸侯天子之
元老在焉若能暴(蒲卜反)明其罪恭行天討庶幾哉王
者之師齊桓晉文之功褊矣(汪氏曰據齊桓伐楚晉文戰楚皆未嘗請命于)
(周)有荀寅者求貨於蔡侯弗得遂辭蔡人晉由是失
諸侯無功而還(音旋)書曰侵楚陋之也(杜氏曰入楚境故書侵孫氏曰)
(蔡人病楚使告于晉故晉會諸侯于此此救蔡伐楚也書會于召陵侵楚者諸侯不振不能救蔡伐楚也)
(故使救伐之功歸于強吳張氏曰書十八國諸侯之衆所以見其勢之足以有為也而終之以侵楚深以)
(罪其志卑而義不勝終之以無能為也而晉自此微矣劉氏曰楚之不義甚矣晉以霸主之勢憑王命之)
(重而不能討顧使吳乘其釁中國不振旅功近而禍遠矣不亦病乎高氏曰入春秋來蔡人首叛中國而)
(附楚至是蔡人不勝楚之陵虐乃告于諸侯而請伐楚晉為盟主大合諸侯十八國之衆天子使大夫臨)
(之可謂盛矣乃不能攘荆楚之患而吳以一國之師敗之晉是以失諸侯中國遂大亂吳子主黃池之會)
(自此始也王氏箋義曰楚為不道晉率諸侯為蔡伐楚正也反以不得貨而止故經以無名譏之襄陵許)
(氏曰梁丘據說錦幣而昭公不復囊瓦志于佩裘使蔡侯自絶晉士鞅以賂罷扈之盟荀寅求貨沮召陵)
(之謀故正勝於明時而賄流於衰世此晉霸之所以衰而吳所以横行于上國也永嘉吕氏曰召陵之會)
(晉可以復伯而失其機也夫蔡陳鄭許頓胡蓋服役於楚者也而皆與於會則病楚而歸晉也晉自平丘)
(以來不能會諸侯者二十四年矣今而上致劉子下合十七國之君以為此會齊桓之師不如是之盛也)
(然齊桓之師書曰伐楚盟于召陵晉定之師書曰會于召陵侵楚侵淺事也晉合十七國之君以會于召)
(陵徒能侵楚而已是不足與有為也晉自是無復宗諸侯之望矣家氏曰春秋有以書侵書伐見褒貶者)
(兩召陵是也齊桓以八國伐楚而書伐大桓公攘夷之功也晉定以十八國之師伐楚而書侵鄙晉定之)
(無能為也蓋奉辭伐罪仗義必往然後稱其為伐師雖衆義雖直而逗撓因循無以副衆人之望是雖伐)
(而不足言伐故書侵以微之蔡侯以吳師入郢成攘夷之大功春秋貴之昭侯乃隠太子之子明於復讎)
(之義故為春秋所與是會也序之宋公之次諸侯之上及柏舉之戰書蔡侯以吳子學者知柏舉之為褒)
(則知召陵之為貶也陳氏曰晉之合諸侯至平丘而止是役劉子為之也劉子定内難復辟于周而楚納)
(子朝于是合十有八國之師伐楚雖五伯未有盛于此時者也以周之不競而能合諸侯盛于五伯俄而)
(劉子卒君子蓋深悲之也○廬陵李氏曰一召陵書法詳見僖四年三地會書法詳見桓十五年此條陳)
(氏說亦佳然直以為為子朝則夫子當有美辭又明年王人殺子朝于楚不可謂之無功不應書侵故胡)
(氏止從左氏程子云上以能請命為幸下以不能討楚為譏)
夏四月庚辰蔡公孫姓帥師滅沈以沈子嘉歸殺之
(左傳沈人不會于召陵晉人使蔡伐之夏蔡滅沈)
沈人不會于召陵晉人使蔡伐之(項氏曰齊桓先侵蔡而後伐楚故小)
(者懷大者畏今此先侵楚而後滅沈故大者不服而小者不懷)書滅沈罪公孫姓也
(吕氏曰公孫姓不能正其君之失而遂滅沈至以沈子歸殺之其罪極矣)書以歸罪沈子
嘉也書殺之罪蔡侯也(陵氏曰書滅罪蔡也書以歸罪沈子不死于位也言殺之)
(又譏蔡侯也)奉詞致討而覆(音腹)其邦家為敵所執不死于
位皆不仁矣所惡(烏故反)於前無以先(去聲)後出乎爾者
反乎爾者也蔡侯視楚猶沈視蔡也昭公拘于郢三
年而後反非以國小而弱乎沈雖不會召陵未有大
罪惡也而恃強殺之甚矣能無公孫翩之及哉(高氏曰沈)
(不與于召陵者與楚故也與楚者不受晉令也故晉因使蔡逞其忿焉夫蔡屢為楚所滅今而舍楚不易)
(矣晉定不能恢弘霸業求所以服楚而保蔡一沈不能容而殺之歸惡于蔡是重楚人怒蔡而易晉爾蔡)
(雖齊桓之世不深即中國非不即中國也國近楚有畏焉不能保其無他也昭公毅然棄之計則失而意)
(則可嘉乃復為此舉其亦不思之甚矣哉薛氏曰侵楚無功而僅能加誅於沈也家氏曰春秋書滅沈于)
(會召陵之後盟臯鼬之前責蔡也亦責晉也晉大合諸侯辭曰伐楚不能損楚之毫毛乃以沈子不會命)
(蔡伐之伐之猶可而蔡為不道乘其未及設守襲而滅之慘矣哉故書滅書殺以正其罪)宋以曹
伯陽歸蔡以沈子嘉歸皆殺之也而或書或不書其
不書者賤而略之也(汪氏曰沈子嘉微弱近楚其不會晉勢使之然非其罪也特貶)
(其不能死位耳故書殺以著蔡昭之罪曹伯陽田弋荒淫自取滅亡故賤而略之不書宋人殺之也)
五月公及諸侯盟于臯鼬
(左傳將會衞子行敬子言於靈公曰會同難嘖有煩言莫之治也其使祝佗從公曰善乃使子魚子魚辭曰臣)
(展四體以率舊職猶懼不給而煩刑書若又共二徼大罪也且夫祝社稷之常隸也社稷不動祝不出竟官之)
(制也君以軍行祓社釁鼓祝奉以從于是乎出竟若嘉好之事君行師從卿行旅從臣無事焉公曰行也及臯)
(鼬將長蔡於衞衞侯使祝佗私于萇弘曰聞諸道路不知信否若聞蔡將先衞信乎萇弘曰信蔡叔康叔之兄)
(也先衞不亦可乎子魚曰以先王觀之則尚德也昔武王克商成王定之選建明德以藩屏周故周公相王室)
(以尹天下於周為睦分魯公以大路大旂夏后氏之璜封父之繁弱殷民六族條氏徐氏蕭氏索氏長勺氏尾)
(勺氏使帥其宗氏輯其分族將其類醜以法則周公用即命于周是使之職事於魯以昭周公之明德分之土)
(田陪敦祝宗卜史備物典策官司彝器因商奄之民命以伯禽而封于少皥之虛分康叔以大路少帛綪茷旃)
(旌大吕殷民七族陶氏施氏繁氏錡氏樊氏饑氏終葵氏封畛土略自武父以南及圃田之北竟取于有閽之)
(土以共王職取于相土之東都以會王之東蒐聃季授土陶叔授民命以康誥而封於殷虛皆啟以商政疆以)
(周索分唐叔以大路密須之鼓闕鞏姑洗懷姓九宗職官五正命以唐誥而封于夏虛啟以夏政疆以戎索三)
(者皆叔也而有令德故昭之以分物不然文武成康之伯猶多而不獲是分也唯不尚年也管蔡啟商惎間王)
(室王于是乎殺管叔而蔡蔡叔以車七乘徒七十人其子蔡仲改行帥德周公舉之以為已卿士見諸王而命)
(之以蔡其命書云王曰胡無若爾考之違王命也若之何其使蔡先衞也武王之母弟八人周公為大宰康叔)
(為司寇聃季為司空五叔無官豈尚年哉曹文之昭也晉武之穆也曹為伯甸非尚年也今將尚之是反先王)
(也晉文公為踐土之盟衞成公不在夷叔其母弟也猶先蔡其載書云王若曰晉重魯申衞武蔡甲午鄭捷齊)
(潘宋王臣莒期藏在周府可覆視也吾子欲復文武之略而不正其德將如之何萇弘說告劉子與范獻子謀)
(之乃長衞侯于盟反自召陵鄭子大叔未至而卒晉趙簡子為之臨甚哀曰黃父之會夫子語我九言曰無始)
(亂無怙富無恃寵無違同無敖禮無驕能無復怒無謀非德無犯非義榖梁傳後而再會公志于後會也後志)
(疑也程子曰公以不獲見于晉故因會而求盟焉則此盟公意也故書公及杜氏曰召陵會劉子諸侯總言之)
(也復稱公者會盟異處故也何氏曰再言公者昭公數如晉不見答卒為季氏所逐定公初即位得與諸侯盟)
(故嘉錄之鄭氏曰臯鼬鄭地城臯也)
定公之立上不請于天王下不告于方伯而受國於
季孫意如故三年朝晉至河而復今會諸侯求為此
盟書公及者内為志也召陵之會必序不序十有八
國之諸侯則無以見(音現)侵楚之陋臯鼬之盟序與不
序非義所繋則以凡舉可矣(陸氏曰重言諸侯劉子不與盟也陳氏曰書公)
(及諸侯盟非晉主盟也自是諸侯無會同有特相盟者矣汪氏曰首止葵丘之盟王世子宰周公不與盟)
(則會盟同地而書諸侯柯陵雞澤平丘之盟尹子單子劉子與盟則不書諸侯此言諸侯則劉文公不盟)
(可知矣薄之盟公不與會盂而與于盟則書公會諸侯盟于薄朱之盟公不與圍宋而與于盟則書公會)
(諸侯盟于宋扈之盟公後至則書公會諸侯晉大夫盟于扈此年公與于召陵之會又與于臯鼬之盟則)
(非後至也會與盟公皆與焉而劉子不與則但當書曰諸侯盟于臯鼬如祝柯重丘會盟殊地之例而又)
(書公及者所以著定公汲汲於後會求為此盟也蜀之盟春秋不與楚主盟故書公及此書公及亦以著)
(晉之不復能主盟也○陸氏曰左氏云將長蔡于衞祝佗私于萇弘言踐土之盟衞先于蔡按踐土先書)
(蔡盟此傳妄也劉氏曰杜云復稱公者會盟異處故非也襄二十五年會于夷儀盟于重丘亦會盟異處)
(矣何不别出公及耶何休注定公得與諸侯盟故嘉錄之亦非也春秋諸侯之會常事耳非王道之正也)
(春秋何嘉哉廬陵李氏曰王官與會不與盟之說詳首止下雖杜氏范氏皆以為諸侯總言劉子亦與然)
(考之于經未見此例合從陸氏為是公及之說胡氏主程子蓋亦從公羊注意𤼵之而微不同矣陳氏說)
(亦佳)
把伯成卒于會
(汪氏曰世子乞嗣是為隠公七月其弟過弑隠公自立是為僖公高氏曰不言卒于師者以不成乎伐楚也)
六月葬陳惠公
(高氏曰此見陳侯背殯出會也蓋君在殯則辭會可也雖不得已於晉令而齊亦使國夏來耳)
許遷于容城
(張氏曰容城地闕任公輔以為華容縣亦析之近地高氏曰許至是蓋四遷矣王氏曰許四遷皆受楚令經悉)
(以自遷為文蓋違害就利而願遷也然不能脩德固圉而遷徙無常亦何益乎聖人詳書以為後鑑)
秋七月公至自會
(襄陵許氏曰不至侵楚譏無功也高氏曰晉以伐楚召諸侯而以會致者不成乎伐也張氏曰不致以侵楚者)
(公以得盟為幸危不在侵也○廬陵季氏曰致後事之說已見僖四年至伐楚下此條何休以為得意致會故)
(以上文侵楚書召陵為詳義兵臯鼬不曰為與信辭又再言公為喜文似若近之然於書侵書及之義不通矣)
(大抵侵楚既淺事不足乎楊故以臯鼬為重而致之啖子所謂夫子擇其重者而志之者是也張氏說亦發明)
(上文公及之義)
劉卷卒
(公羊傳劉卷者何天子之大夫也外大夫不卒此何以卒我主之也榖梁傳此不卒而卒者賢之也寰内諸侯)
(也非列土諸侯此何以卒也天王崩為諸侯主也杜氏曰即劉蚠趙氏曰畿内諸侯不同列國故不言劉子卷)
(卒亦譏來赴故書之劉氏曰王者之制内諸侯禄外諸侯嗣故生稱爵其禄也卒稱名從正也葬稱公主人之)
(事也高氏曰召陵會罷而卒則知臯鼬之盟以疾不與也陳氏曰王卿士不卒有關于天下之故則卒之于襄)
(王之難有王子虎焉于敬王之難有劉子焉君子曰王室其庶幾乎而無救于周是故特卒之也司馬遷于諸)
(國世家多卒孔子蓋知此著也○劉氏曰榖梁云此不卒而卒者賢也天王崩為諸侯主也所謂天王崩則昭)
(三十二年景王矣為諸侯主則劉子單子以王猛居于皇是矣是王猛本正也榖梁謂其篡何哉汪氏曰諸儒)
(之說謂劉子定内難復辟于周有大功于王室故特書卒葬然單旗不書卒而尹氏專權亦書率故知其從赴)
(告云爾廬陵李氏曰胡氏無傳義同尹氏子虎而陳氏之說亦得春秋意外之旨不可不取也)
葬杞悼公
楚人圍蔡
(左傳秋楚為沈故圍蔡何氏曰囊瓦稱人者罪重異于凡圍也襄陵許氏曰圍蔡不書卿帥師者見其驕暴而)
(不自反溢而必決將敗之徵是以微之廬陵李氏曰圍國自襄公七年書楚公子貞後凡圍蔡書棄疾圍鮮虞)
(書士鞅圍衞書趙鞅獨此囊瓦將而書人故何氏許氏之說如此)
晉士鞅衞孔圉帥師伐鮮虞
(襄陵許氏曰謀楚而不能討盟蔡而不能救唯中山是伐書帥與師著威勝不行于強暴而行于寡弱也蘇氏)
(曰昭十二年楚滅陳蔡晉人不救而伐鮮虞稱晉以夷之今晉既不為蔡伐楚楚人圍蔡亦弗之救而于其伐)
(鮮虞也稱晉士鞅衞孔圉何也晉雖有棄諸侯之罪而蔡無國滅之禍輕重之異也汪氏曰荀吳首伐鮮虞以)
(其挾詐故外之此非詐襲故稱將稱帥以著其暴耳)
葬劉文公
(公羊傳外大夫不書葬此何以書錄我主也趙氏曰劉文公天子畿内諸侯列國不當與行交往之禮今會其)
(葬非禮也高氏曰尹氏王子虎皆不書葬此書葬以魯特往會之也○廬陵李氏曰天子三公稱公魯為三公)
(而有土為畿内諸侯者亦曰公皆以其地配公字言之若祭公周公州公之類是也天子卿大夫有封為畿内)
(諸侯者皆曰子温子劉子單子尹子之類是也然周末畿内諸侯卒皆諡公如成肅公單平公皆然春秋因劉)
(文公之葬特書以志其僭耳生稱劉子卒稱劉卷葬稱劉文公皆聖人謹嚴之筆也而何氏注公羊乃以其稱)
(公之故而謂劉子本外諸侯入為天子大夫故上繋采邑下繋本爵其說無據不可從)
冬十有一月庚午蔡侯以吳子及楚人戰于柏舉楚
師敗績楚囊瓦出奔鄭
(吳始書子書戰左傳伍員為吳行人以謀楚楚之殺郤宛也伯氏之族出伯州犂之孫嚭為吳太宰以謀楚楚)
(自昭王即位無歲不有吳師蔡侯因之以其子乾與其大夫之子為質於吳冬蔡侯吳子唐侯伐楚舍舟於淮)
(汭自豫章與楚夾漢左司馬戍謂子常曰子沿漢而與之上下我悉方城外以毁其舟還塞大隧直轅冥阨子)
(濟漢而伐之我自後擊之必大敗之既謀而行武城黑謂子常曰吳用木也我用革也不可久也不如速戰史)
(皇謂子常楚人惡子而好司馬若司馬毁吳舟於淮塞城口而入是獨克吳也子必速戰不然不免乃濟漢而)
(陳自小别至于大别三戰子常知不可欲奔史皇曰安求其事難而逃之將何所入子必死之初罪必盡說十)
(一月庚午二師陳於柏舉闔廬之弟夫概王晨請於闔廬曰楚瓦不仁其臣莫有死志先伐之其卒必奔而後)
(大師繼之必克弗許夫概王曰所謂臣義而行不待命者其此之謂也今日我死楚可入也以其屬五千先擊)
(子常之卒子常之卒奔楚師亂吳師大敗之子常奔鄭史皇以其乘廣死公羊傳吳何以稱子夷狄也而憂中)
(國其憂中國奈何伍子胥父誅于楚挾弓而去楚以干闔廬闔廬曰大之甚勇之甚將為之興師而復讎于楚)
(伍子胥復曰諸侯不為匹夫興師且臣聞之事君猶事父也虧君之義復父之讎臣不為也於是止蔡昭公朝)
(乎楚有美裘焉囊瓦求之昭公不與為是拘昭公于南郢數年然後歸之于其歸焉用事乎河曰天下諸侯苟)
(有能伐楚者寡人請為之前列楚人聞之怒為是興師使囊瓦將而伐蔡蔡請救于吳伍子胥復曰蔡非有罪)
(也楚人為無道君如有憂中國之心則若時可矣于是興師而救蔡曰事君猶事父也此其為可以復讎奈何)
(曰父不受誅子復讎可也父受誅子復讎推刃之道也復讎不除害朋友相衞而不相殉古之道也榖梁傳吳)
(其稱子何也以蔡侯之以之舉其貴者也蔡侯之以之則其舉貴者何也吳信中國而攘夷狄吳進矣其信中)
(國而攘夷狄奈何子胥父誅于楚也挾弓持矢而干闔廬闔廬曰大之甚勇之甚為是欲興師而伐楚子胥諫)
(曰臣聞之君不為匹夫興師且事君猶事父也虧君之義復父之讎臣弗為也于是止蔡昭公朝于楚有美裘)
(正是日囊瓦求之昭公不與為是拘昭公于南郢數年然後得歸歸乃用事乎漢曰苟諸侯有欲伐楚者寡人)
(請為前列焉楚人聞之而怒為是興師而伐蔡蔡請救于吳子胥曰蔡非有罪楚無道也君若有憂中國之心)
(則若此時可矣為是興師而伐楚何以不言救也救大也杜氏曰柏舉楚地)
吳何以稱子善伐楚解蔡圍也荆楚暴横(去聲)盟主不
能致其討天王不能達其命長(上聲)惡不悛(音痊)復(扶又反)
興師而圍蔡王法所當討而不赦也吳能自卑聽蔡
侯之義以達天子之命興師救蔡戰于柏舉大敗(必邁)
(反)楚師成伯討之功善矣晉主夏盟中國所仰若嘉
榖之望雨也有請于晉如彼其難吳國天下莫強焉
非諸侯所能以也有請于吳如此其易(以豉反)故召陵
之會大合諸侯而書侵楚柏舉之戰蔡用吳師特書
曰以者(杜氏曰師能左右之曰以吳為蔡討楚從蔡計謀故書蔡侯以吳子言能左右之也)深
罪晉人保利棄義難於救蔡也然則何以不言救乎
救大矣闔閭子胥宰嚭(晉鄙反)皆懷謀楚之心蔡人往
請會逢其適(汪氏曰適猶偶然也謂適逢其偶然之幾會也)非有救災恤鄰
從簡書憂中國之實也聖人道大德宏樂(音洛)與人為
善故因其從蔡特進而書爵(孫氏曰吳稱子大救蔡也自是諸侯大小皆宗)
(于吳汪氏曰吳進而書子所以罪中國盟主之不振諸侯之不君也陳氏曰以蠻荒憂中國故吳始稱子)
(書戰書敗績皆進吳也)囊瓦貪以敗國又不能死可賤甚矣故
記其出奔特貶而稱人(杜氏曰囊瓦稱人貪以致敗不能死難罪賤之家氏曰自)
(楚昭繼世舉國事付之囊瓦黷貨無厭殺人不忌以至内外離叛莫有鬭心由是有入郢之禍國破君逃)
(瓦不能死又不能與君俱行奉頭鼠竄以為偷生之計罪不可勝誅矣春秋繼柏舉之敗書瓦出奔誅大)
(臣之敗國而以身免也)春秋之情見(音現)矣(汪氏曰春秋書以師者三桓十四年宋以)
(齊蔡衞陳伐鄭以中國而陵中國也僖二十六年魯以楚師伐齊以蠻荒而虐中國也此年蔡以吳子戰)
(楚以蠻荒之兵力而救中國也三書以唯柏舉為善故蔡侯吳子皆書爵以美之廬陵李氏曰用兵以例)
(三詳見桓十四年此條戰書楚人敗書師奔書名與城濮戰書人敗書師殺其大夫書名同一書法蓋子)
(玉子常之罪固同而楚之輕于任人以至敗師亡衆前後一轍矣)
庚辰吳入郢
(左傳吳從楚師及清發將擊之夫概王曰困獸猶鬭况人乎若知不免而致死必敗我若使先濟者知免後者)
(慕之蔑有鬭心矣半濟而後可擊也從之又敗之楚人為食吳人及之奔食而從之敗諸雍澨五戰及郢己卯)
(楚子取其妹季芉畀我以出涉雎鍼尹固與王同舟王使執燧象以奔吳師庚辰吳入郢以班處宫子山處令)
(尹之宫夫概王欲攻之懼而去之夫概王入之左司馬戍及息而還敗吳師於雍澨傷初司馬臣闔廬故恥為)
(禽焉謂其臣曰誰能免吾首吳句卑曰臣賤可乎司馬曰我實失子可哉三戰皆傷曰吾不可用也已句卑布)
(裳剄而裹之藏其身而以其首免楚子涉雎濟江入於雲中王寢盜攻之以戈擊王王孫由于以背受之中肩)
(王奔鄖鍾建負季芉以從由于徐蘇而從鄖公辛之弟懷將弑王曰平王殺吾父我殺其子不亦可乎辛曰君)
(討臣誰敢讎之君命天也若死天命將誰讎詩曰柔亦不茹剛亦不吐不侮矜寡不畏強禦唯仁者能之違強)
(陵弱非勇也乘人之約非仁也滅宗廢祀非孝也動無令名非知也必犯是余將殺女鬭辛與其弟巢以王奔)
(隨吳人從之謂隨人曰周之子孫在漢川者楚實盡之天誘其衷致罰于楚而君又竄之周室何罪君若顧報)
(周室施及寡人以奬天衷君之惠也漢陽之田君實有之楚子在公宫之北吳人在其南子期似王逃王而已)
(為王曰以我與之王必免隨人卜與之不吉乃辭吳曰以隨之辟小而密邇于楚楚實存之世有盟誓至于今)
(未改若難而棄之何以事君執事之患不唯一人若鳩楚竟敢不聽命吳人乃退鑪金初宦於子期氏實與隨)
(人要言王使見辭曰不敢以約為利王割子期之心以與隨人盟初伍員與申包胥友其亡也謂申包胥曰我)
(必復楚國申包胥曰勉之子能復之我必能興之及昭王在隨申包胥如秦乞師曰吳為封豕長蛇以薦食上)
(國虐始於楚寡君失守社稷越在草莽使下臣告急曰夷德無厭若鄰于君疆埸之患也逮吳之未定君其取)
(分焉若楚之遂亡君之土也若以君靈撫之世以事君秦伯使辭焉曰寡人聞命矣子姑就館將圖而告對曰)
(寡君越在草莽未獲所伏下臣何敢即安立依于庭牆而哭日夜不絶聲勺飲不入口七日秦哀公為之賦無)
(衣九頓首而坐秦師乃出公羊傳吳何以不稱子君舍于君室大夫舍于大夫室蓋妻楚王之母也榖梁傳日)
(入易無楚也易無楚者壊宗廟徙陳噐撻平王之墓何以不言滅也欲存楚也其欲存楚奈何昭王之軍敗而)
(逃父老送之曰寡人不肖亡先君之邑父老反矣何憂無君寡人且用此入海矣父老曰有君如此其賢也以)
(衆不如吳以必死不如楚相與擊之一夜而三敗吳人復立君居其君之寢而妻其君之妻大夫居其大夫之)
(寢而妻其大夫之妻蓋有欲妻楚王之母者不正乘敗人之績而深為利居人之國也汪氏曰郢楚都文王遷)
(郢)
及楚人戰則稱爵入郢則舉其號何也君舍于其君
之室大夫舍于大夫之室亂極矣聖人誰毁誰譽(平聲)
救災恤鄰則進而書爵非有心於與之順天命也乘
約肆淫則黜而舉號非有心於貶之奉天討也伐國
者固將拯民於水火之中而鳩(聚也)集之耳殺其父兄
係其子弟毁其宗廟遷其重器而亂男女之配也如
水益深如火益熱則善小而惡大功不足以掩之矣
(孫氏曰吳子救蔡伐楚善也乘囊瓦之敗長驅入郢夷其宗廟壊其宫室則甚矣故反狄之也)聖人
心無毁譽如鏡之無妍醜也因事物善惡而施褒貶
焉不期公而自公爾明此義然後可以司賞罰之權
得春秋之法矣(薛氏曰楚不書楚而書郢見楚之大其都猶不能守也陳氏曰入國不言)
(邑入楚也而曰入郢非得國之辭也家氏曰前書吳子褒之也此書吳貶之也夫吳乃太伯之裔不與楚)
(同使其入郢之後止兵休掠命蔡昭子胥之徒分定楚地撫輯其民人請命于周明正楚莊共靈以來憑)
(陵諸夏之罪削而奪之以其地封有功諸侯而吳不自以為有則霸業可成雖以繼齊桓晉文可也而夷)
(狄之人志不在大驕心易生故敗不旋踵良可惜夫○趙氏曰楚君尋反國國不絶祀故不言滅榖梁妄)
(為臆說不足取也劉氏曰榖梁云何以不言滅欲存楚也非也楚實未滅當言人而已矣凡滅國春秋未)
(嘗不存也豈于楚獨存之耶汪氏曰僖二十八年晉侯侵曹丙午入曹文十五年晉郤缺伐蔡戊申入蔡)
(皆書國而不書地獨此年不書吳入楚而以楚之國都地名書之恐因昭三十一年吳其入郢之文而誤)
(也左傳于是後十五年楚滅胡亦稱吳之入楚也而不曰入郢當從公穀作入楚于義頗通廬陵李氏曰)
(此條狄吳之說公榖胡氏皆同獨杜氏以為史略文者非也書郢之說左氏胡氏同陳氏得之公榖作入)
(楚者非也書日之說榖梁注曰易無楚者若曰楚無人也夫以赫赫楚國而浹辰之間吳得以入其國都)
(無人可知矣故書法與公子嬰齊伐莒入鄆同榖梁精矣至于存楚之說則非也吳本未滅楚何得書滅)
(乎)
(丙敬王十申五年)五年(晉定七齊景四十三衞靈三十蔡昭十四鄭獻九曹靖公露元年陳懷公柳元)
(年杞僖公過元年宋景十二秦哀三十二楚昭十一吳闔廬十)
春王三月辛亥朔日有食之
附錄(左傳春王人殺子朝于楚)
夏歸粟于蔡
(左傳以周亟矜無資公羊傳孰歸之諸侯歸之曷為不言諸侯歸之離至不可得而序故言我也榖梁傳諸侯)
(無粟諸侯相歸粟正也孰歸之諸侯也不言歸之者專辭也義邇也杜氏曰蔡為楚所圍饑乏故歸之栗范氏)
(曰此邇近之事不足具列諸侯茅堂胡氏曰二傳皆稱諸侯歸蔡粟其略而不序何也蔡為楚人所困則環視)
(而不得救吳既破楚入郢解蔡圍矣然後相率而歸之粟非救災恤鄰從簡書之道也故特書魯而不序諸侯)
(見其事之末矣汪氏曰昭二十五年輸王粟不書以諸侯歸粟于王常事也襄三十年會澶淵謀更宋之所喪)
(而歸其財則書曰宋災故以宋災歸財非所當急也此年諸侯歸粟于蔡而不書諸侯以不能救蔡之難徒歸)
(粟于蔡耳故略言之與城楚丘戍陳同義或以為諸侯歸粟合先王之制而春秋書歸以美之過矣苟以書歸)
(皆為美辭則歸含且賵亦可以為美乎○廬陵李氏曰此條為春秋特筆所以罪中國之忘大義而事小惠公)
(榖之旨甚精左氏得其事實而不知聖人之意也)
於越入吴
(左傳越入吳吳在楚也公羊傳於越者何越者何於越者未能以其名通也越者能以其名通也杜氏曰於發)
(聲也范氏曰於越夷言也春秋即其所以自稱者書之見其不能慕中國故以本俗自通劉氏曰於越者其自)
(稱者也越者中國稱之者也陳氏曰向曰越人今曰於越復從其舊號也吳楚爭而後越入中國昭五年常壽)
(過始見於經而亟稱人後三十年而入吳不復稱人矣高氏曰吳之伐楚有安中國之意焉越乃乘其士卒罷)
(敝掩入其國至十四年又敗吳哀十三年再入吳若為楚復讎者是以君子惡之嗟夫闔廬爭入郢之利而於)
(越入吳夫差取盟晉之功而于越又入吳意有所逐而愛有所忘矣王氏曰吳越相攻俱不以中國之號目之)
(蓋交譏之汪氏曰汲冢周書王會篇有東越於越則於越或當時之所稱歟○廬陵李氏曰於越入吳二胡氏)
(說見哀十三年劉氏曰於越者其自稱者也越者中國稱之者也考之經文入吳敗吳皆越人來告故書于越)
(吳伐越則吳來告也故止書越劉說為合)
六月丙申季孫意如卒
(左傳六月季平子行東野還未至丙申卒于房陽虎將以璵璠斂仲梁懷弗與曰改步改玉陽虎欲逐之告公)
(山不狃不狃曰彼為君也子何怨焉既葬桓子行東野及費子洩為費宰逆勞於郊桓子敬之勞仲梁懷仲梁)
(懷弗敬子洩怒謂陽虎子行之乎)
内大夫有罪見討則不書卒公子翬是也仲遂殺惡
及視罪與翬同而書卒者以事之變卒之也(汪氏曰因事之)
(變以明卿卒不繹之禮)意如何以書卒見(音現)定公不討逐君之
賊以為大夫全始終之禮也定雖受國於季氏苟有
叔孫婼之見不賞私勞(事見左傳昭公五年)致辟(音僻)意如以明
君臣之義則三綱可正公室強矣今苟於利而忘其
讎三綱滅公室益侵陪臣執命宜矣故意如書卒主
人習其讀而問其傳(林戀反)則未知己之有罪焉爾(劉氏)
(曰意如親逐其君而卒之其異于翬何也曰以定公為君則不得不以意如為大夫孰有大夫卒而君不)
(為之變乎夫意如之逐昭公也明翬遂之弑君也隠而叔仲惠伯之蔽惡也未形春秋固有不待貶絶而)
(罪惡見此之謂也且夫意如之罪固著矣及其卒也而絶之則其著不亦彌信乎而春秋弗為也以謂定)
(不書正月適足以見定之非正而猶未足以見其受國于季氏故于是復明意如為定之大夫也使定公)
(誠能明君臣之義不賞私勞討先君之賊致季氏之誅則意如不免矣今乃不然苟于利而忘其辱幸於)
(禍而忘其讎謂意如定之大夫也不亦宜乎家氏曰春秋卒意如不貶之貶乃所以深貶之也蜀杜氏曰)
(于桓公之年書公子翬所以貶桓公也於宣公之年書公子遂所以譏宣公也于此年書季孫意如卒所)
(以疾定公也)
秋七月壬子叔孫不敢卒
(婼之子成子也子州仇嗣為大夫是為武叔)
附錄(左傳申包胥以秦師至秦子蒲子虎帥車五百乘以救楚子蒲曰吾未知吳道使楚人先與吳)
(人戰而自稷會之大敗夫概王於沂吳人獲薳射于柏舉其子帥奔徒以從子西敗吳師于軍祥秋七月)
(子期子蒲滅唐九月夫概王歸自立也以與王戰而敗奔楚為堂谿氏吳師敗楚師于雍澨秦師又敗吳)
(師吳師居麇子期將焚之子西曰父兄親暴骨焉不能收又焚之不可子期曰國亡矣死者若有知也可)
(以歆舊祀豈憚焚之焚之而又載吳師敗又戰于公壻之谿吳師大敗吳子乃歸囚闉輿罷闉輿罷請先)
(遂逃歸葉公諸梁之弟后臧從其母于吳不待而歸葉公終不正視○乙亥陽虎囚季桓子及公父文伯)
(而逐仲梁懷冬十月丁亥殺公何藐己丑盟桓子于稷門之内庚寅大詛逐公父歇及秦遄皆奔齊○楚)
(子入於郢初鬭辛聞吳人之爭宫也曰吾聞之不讓則不和不和不可以遠征吳爭于楚必有亂有亂則)
(必歸焉能定楚王之奔隨也將涉于成臼藍尹亹涉其帑不與王舟及寧王欲殺之子西曰子常唯思舊)
(怨以敗君何效焉王曰善使復其所吾以志前惡王賞鬭辛王孫由于王孫圉鍾建鬭巢申包胥王孫賈)
(宋木鬭懷子西曰請舍懷也王曰大德滅小怨道也申包胥曰吾為君也非為身也君既定矣又何求且)
(吾尤子旗其又為諸遂逃賞王將嫁季芈季芈辭曰所以為女子遠丈夫也鍾建負我矣以妻鍾建以為)
(樂尹王之在隨也子西為王輿服以保路國於脾洩聞王所在而後從王王使由于城䴢復命子西問高)
(厚焉弗知子西曰不能如辭城不知高厚小大何知對曰固辭不能子使余也人各有能有不能王遇盜)
(于雲中余受其戈其所猶在袒而示之背曰此余所能也脾洩之事余亦弗能也)
冬晉士鞅帥師圍鮮虞
(左傳晉士鞅圍鮮虞報觀虎之役也襄陵許氏曰晉以土地之故縱兵横加鮮虞而不能服則又圍之兵益忿)
(義益不勝君子是以惡晉也)
(丁敬王十酉六年)六年(晉定八齊景四十四衞靈三十一蔡昭十五鄭獻十曹靖二陳懷二把僖二宋)
(景三十秦哀三十三楚昭十二吳闔廬十)
春王正月癸亥鄭游速帥師滅許以許男斯歸
(左傳春鄭滅許因楚敗也高氏曰許恃楚以固其國至于四遷鄭游速偏師一出滅其國而俘其君楚雖不能)
(保許而鄭之肆暴亦甚矣故謹而日之張氏曰許自隠十一年齊魯鄭之入大抵困於與鄭為鄰至成十五年)
(畏鄭而遷葉昭九年遷夷十八年遷析定四年又自析遷容城以依楚不三年楚困于吳鄭遂滅之然哀元年)
(以後許復見者楚又存之也大岳之後其亡一見害于鄭其存一恃于楚不過百年韓送滅鄭亦有由矣汪氏)
(曰伐國而滅之春秋所惡也况以人臣而專兵滅國乎前此晉荀吳嘗滅陸渾之戎然以除惡而滅其國則罪)
(猶可恕蔡公孫姓嘗滅沈矣然受晉令而伐沈則事無專命今游速因楚之敗興兵滅許無晉之命非攘外安)
(内之師是弱晉而間楚耳此皆鄭國君臣之罪也若夫以其君歸則游速許男均有罪焉廬陵李氏曰此鄭叛)
(伯之始也自隠十一年鄭入許而齊鄭之黨合天下遂無王自定六年鄭滅許而齊鄭之黨又合天下遂無晉)
(許以大岳之裔不能屈節於鄭而甘心向楚其亡固宜獨至是而晉楚俱弱春秋以終則世變亦可感也夫)
二月公侵鄭
(左傳二月公侵鄭取匡為晉討鄭之伐胥靡也往不假道於衞及還陽虎使季孟自南門入出自東門舍於豚)
(澤衞侯怒使彌子瑕追之公叔文子老矣輦而如公曰尤人而效之非禮也昭公之難君將以文之舒鼎成之)
(昭兆定之鞶鑑苟可以納之擇用一焉公子與二三臣之子諸侯苟憂之將以為之質此羣臣之所聞也今將)
(以小忿蒙舊德無乃不可乎大姒之子唯周公康叔為相睦也而效小人以棄之不亦誣乎天將多陽虎之罪)
(以斃之君姑待之若何乃止高氏曰召陵之盟口血未乾而鄭保囊瓦滅許故晉命公興師而討之是時季孫)
(斯初嗣卿位陪臣陽虎執國命又迫于晉令進退皆不由公也汪氏曰定公親帥師以討鄭之黨亂人固有奬)
(王室之義然不能聲罪致武僅為潛師以掠境故不書伐而書侵觀季孫獻俘于晉則實迫于霸令而非有奬)
(王之實矣况是時陪臣執國命兵權亦不屬公也廬陵李氏曰自宣公十八年書公伐把之後魯無君將者八)
(十年至是而後一侵鄭再侵齊一圍成皆書公則三桓既微之徵也然本非公室能張實以陪臣公山不狃侯)
(犯陽虎之專故托公以出師耳當是時晉伯已失諸侯皆離惟魯未叛故侵鄭侵衞之師雖出晉令而陽虎之)
(徒釁於勇嗇於禍以逞其欲春秋皆書侵以志其無名行師而輔伯之非其道也此與成六年二侵宋同一書)
(法不然奉伯令而討伐周之國何不書伐哉)
公至自侵鄭
(高氏曰公内有強臣不能討乃為晉討鄭内外結怨危之道也張氏曰陽虎專政欲徼釁于鄰國使衞侯不聽)
(公叔發之言魯師危矣故致之)
夏季孫斯仲孫何忌如晉
(左傳夏季桓子如晉獻鄭俘也陽虎強使孟懿子往報夫人之幣晉人兼享之孟孫立於房外謂范獻子曰陽)
(虎若不能居魯而息肩於晉所不以為中軍司馬者有如先君獻子曰寡君有官將使其人鞅何知焉獻子謂)
(簡子曰魯人患陽虎矣孟孫知其釁以為必適晉故強為之請以取入焉劉氏曰陽虎陪臣也而執國命欲蕩)
(覆公室以自封己三世矣事不成故盜寶玉大弓以逃春秋本其禍之所搆自二子之使夫以二子之力專國)
(擅君而陽虎熊制之進云則進止云則止猶僕隸也乃復為之請于霸主之國此其無所忌必為亂之效也子)
(惡之卒陽虎之盜皆篡君亡國之禍故錄之必自其禍之所起矣高氏曰一卿將命可兼他事豈可每事一卿)
(乎故累數之見二卿為陽虎所制也嗚呼天子微諸侯僭諸侯微大夫陵大夫微陪臣脅理勢然爾○廬陵李)
(氏曰春秋書内卿並使者唯文十八年公子遂叔孫得臣及此年斯何忌耳胡氏于公子遂之事以為變文書)
(介副者欲以起問者見事情也此獨無所起乎蓋遂得臣之並使乃仲遂邪謀之所起而斯何忌之並使亦陽)
(虎專權之所為讀者不可不察也左氏記范獻子之言曰魯人患陽虎矣夫陽虎陪臣也而執國命三子俛焉)
(為其所使猶為國有人乎劉氏謂春秋本其禍之所構自二子之使者是矣故特書以見焉杜氏以為晉不備)
(禮故經不備書此未為知聖人之旨也)
附錄(左傳四月己丑吳太子終纍敗楚舟師獲潘子臣小惟子及大夫七人楚國大惕懼亡子期又)
(以陵師敗於繁揚令尹子西喜曰乃今可為矣於是乎遷都於鄀而改紀其政以定楚國○周儋翩率王)
(子朝之徒因鄭人將以作亂于周鄭于是乎伐馮滑胥靡負黍狐人闕外六月晉閻没戍周且城胥靡)
秋晉人執宋行人樂祁犂
(左傳秋八月宋樂祁言於景公曰諸侯唯我事晉今使不往晉其憾矣樂祁告其宰陳寅陳寅曰必使子往他)
(日公謂樂祁曰唯寡人說子之言子必往陳寅曰子立後而行吾室亦不亡唯君亦以我為知難而行也見溷)
(而行趙簡子逆而飲之酒于緜上獻楊楯六十於簡子陳寅曰昔吾主范氏今子主趙氏又有納焉以楊楯賈)
(禍弗可為也已然子死晉國子孫必得志於宋范獻子言於晉侯曰以君命越疆而使未致使而私飲酒不敬)
(二君不可不討也乃執樂祁杜氏曰稱人非其罪)
稱人以執非伯討也祁犂聘于晉主趙簡子飲(於鴆反)
以酒焉獻楊楯(食允反)六十范趙方惡(如字又烏路反)其宰曰
昔吾主范氏今子主趙氏是賈(音古)禍也范獻子果怒
言於晉侯曰以君命越疆未致使(疏吏反)而私飲酒不
敬二君不可不討也乃執樂祁執非無名何以非伯
討也使范趙方睦皆有獻焉則弗執之矣執異國行
人出於列卿私意威福之柄移矣三家分晉而靖公
廢為家人(通鑑索隠曰家人居家之人無官職也)豈一朝一夕之故哉
(張氏曰諸侯唯宋事晉懼討而遣使善逆以懷之猶懼不來而大夫凟貨賄爭權利卒使來者見執叛者)
(得志晉人亂政亟行霸統所由絶也廬陵李氏曰經書執行人六詳見襄十一年此為晉三卿内叛之始)
(亦宋叛伯之始也)
冬城中城
(榖梁傳城中城者三家張也或曰非外民也范氏曰三家侈張故公懼而修内城譏公不務德政恃城以自固)
(也杜氏曰公為晉侵鄭故懼而城之高氏曰三家張公之所以中城而已成九年城之矣此復城者外有齊鄭)
(之怨故懼而城焉汪氏曰是時政在三家公室無民定公豈能役衆修城以備外患哉蓋陽虎欲去三家故託)
(於懼齊鄭而城中城將挾公以自固耳)
季孫斯仲孫忌帥師圍鄆
(公羊傳此仲孫何忌也曷為謂之仲孫忌譏二名二名非禮也杜氏曰鄆貳于齊故圍之何忌不言何闕文高)
(氏曰鄆衆昭二十五年齊侯取之以居昭公三十年鄆潰遂貳於齊至是二卿圍而欲復取之蓋陽虎欲傾季)
(氏以謀政也季仲圍而曰陽虎者虎專季氏季氏專魯也仲何為哉家氏曰齊之取鄆固非而二子之圍亦非)
(也為定公者當以善辭告之齊曰我先君失守宗祧君取鄆以居之魯國實受君賜今鄆潰矣寡君欲復舊疆)
(敢以請之執事以景公之賢必將歸之不應遽用師也明年國夏伐西鄙自是連歲交兵蓋始于此役也○劉)
(氏曰公羊云仲孫忌譏二名意謂二名難諱也古者君之名臣不諱父之名子不諱至周臣諱君名子諱父名)
(然猶諱其死不諱其生諱其同不諱其嫌二名則不偏諱也仲尼不能諱二名况其他乎廬陵李氏曰何忌不)
(言何杜氏是公羊說無據)
附錄(左傳陽虎又盟公及三桓於周社盟國人于亳社詛于五父之衢○冬十二月天王處于姑蕕)
(辟儋翩之亂也)
(戊敬王十戌七年)七年(晉定九齊景四十五衞靈三十二蔡昭十六鄭獻十一曹靖三陳懷三把僖三)
(宋景十四秦哀三十四楚昭十三吳闔廬十二)
春王正月
附錄(左傳春二月周儋翩入於儀栗以叛○齊人歸鄆陽關陽虎居之以為政)
夏四月
附錄(左傳夏四月單武公劉桓公敗尹氏于窮谷)
秋齊侯鄭伯盟于鹹
(諸侯始復特盟左傳齊侯鄭伯盟于鹹徵會于衞杜氏曰鹹衞地襄陵許氏曰齊鄭之盟叛晉也霸道隳諸侯)
(散離盟始復志此蓋自是中國無殷會矣陳氏曰持相盟自齊桓以來未之有也於是再見諸侯無主盟矣是)
(故石門志諸侯之合也于鹹志諸侯之散也家氏曰于鹹于沙齊景圖霸之始事也是時天王辟儋翩之難出)
(居姑蕕景公不能伸勤王之義乃今日求之鄭盟于鹹明日求之衞盟于沙皆強人之從我非心悦而誠服豈)
(能小大翕然不期而俱至乎廬陵李氏曰此為齊景公圖復伯之始而鄭實左右之自是以後有盟沙盟曲濮)
(會安甫盟黃會牽會洮皆齊鄭糾合之事可與隠公初年對看)
齊人執衞行人北宫結以侵衞
(榖梁傳以重辭也衞人重北宫結杜氏曰稱行人非使人之罪劉氏曰善為國者親近而遠信之附内而外歸)
(之諸侯欺其羣臣以紿晉殘其百姓以奉齊齊之執結也固非伯討矣而衞之無良又甚焉從此觀之孟子曰)
(今之諸侯五霸之罪人也不亦信乎汪氏曰齊侯稱人而又書侵所以重貶之也挾詐恃力夫豈圖霸之道乎)
(書執結以侵衞與楚成執宋公以伐宋書法正同聖人之意見矣○劉氏曰執其使伐其國文加以乃其理然)
(豈為重乎榖梁之說非也)
齊侯衞侯盟于沙
(左傳衞侯欲叛晉諸大夫不可使北宫結如齊而私於齊侯曰執結以侵我齊侯從之乃盟于瑣汪氏曰結叛)
(晉也瑣即沙陽平元城縣東南有沙亭襄陵許氏曰齊衞之盟叛晉也晉定之季鄭獻衞靈叛而從齊齊可以)
(霸而景不足望也臨川吳氏曰執其行人而與其君結盟以叛晉齊衞之罪均矣高氏曰執其使侵其國以求)
(盟焉是劫盟也何有於信哉廬陵李氏曰此齊衞合黨之始自此以後次五氏次垂葭次渠蒢至哀元年而伐)
(晉矣夫當晉楚皆衰弱之餘吳越之禍未至于中國使齊景公果能撫伯國之餘業尊事王室輯寧中夏則桓)
(公之功獨不可復乎奈何今日之會明日之次無非包藏禍心以圖晉為事子言衞靈公之無道也又曰齊景)
(公有馬千駟死之日民無得而稱焉春秋屢書而不削二君之罪見矣)
大雩
齊國夏帥師伐我西鄙
(左傳齊國夏伐我陽虎御季桓子公斂處父御孟懿子將宵軍齊師齊師聞之墮伏而待之處父曰虎不圖禍)
(而必死苫夷曰虎陷二子於難不待有司余必殺女虎懼乃還不敗高氏曰齊叛晉與鄭盟故為鄭伐我且報)
(二卿之圍鄆襄陵許氏曰東夏諸侯唯魯事晉故齊伐之景公乘晉之衰不思惟德之務以懷諸侯而欲力征)
(經營以定霸綂是知時之或可而不知己之不可者也家氏曰昭公流離顛沛惟齊景是依如是五六年卒不)
(能為之出偏師向魯鄙問意如之罪今乃興無名之師而加于魯當為而不為與不必伐而伐失其所以為方)
(伯之道矣春秋繼鹹沙二盟而書國夏伐我皆貶也廬陵李氏曰齊自襄二十五年崔杼伐我之後四十餘年)
(兵不至魯至是再見則以晉伯之不復振也國夏兩伐晉救無功于是而及齊平矣)
九月大雩
(薛氏曰一秋而兩大雩僭瀆之甚也汪氏曰左氏以再雩為旱甚經書雩祭二十有一惟昭二十五年及此年)
(書再雩災之甚而變之大者也昭公不克自省而有陽州之孫定公又不知儆而有二玉之竊世卿之逆陪臣)
(之横其致一也故比事書之以為後鑑)
冬十月
附錄(左傳冬十一月戊午單子劉子逆王於慶氏晉籍秦送王己巳王入於王城館於公族黨氏而)
(後朝於莊宫)
春秋大全卷三十四
