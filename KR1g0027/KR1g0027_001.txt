朱子五經語類卷一
錢塘程川撰
易一
統論經義一
季通云天下之萬聲出於一闔一闢聲音皆出於乾坤
坤音麕以韻脚反之乃見天下之萬理出於一動一
靜天下之萬數出於一奇一耦天下之萬象出於一
方一圓盡只起於乾坤二畫
(程端蒙錄字正思鄱陽人己亥以後所聞先生五十歲饒錄三卷中)
問易曰聖人作易之初蓋是仰觀俯察見得盈乎天地
之間無非一隂一陽之理有是理則有是象有是象
則其數便自在這裏非特河圖洛書為然蓋所謂數
者秖是氣之分限節度處得陽必奇得隂必耦凡物
皆然而圖書為特巧而著耳於是聖人因之而畫卦
其始也只是畫一奇以象陽畫一耦以象隂而已但
纔有兩則便有四纔有四則便有八又從而再倍之
便是十六蓋自其無朕之中而無窮之數已具不待
安排而其勢有不容己者卦畫既立便有吉凶在裏
蓋是隂陽往來交錯於其間其時則有消長之不同
長者便為主消者便為客事則有當否之或異當者
便為善否者便為惡即其主客善惡之辯而吉凶見
矣故曰八卦定吉凶吉凶既决定而不差則以之立
事而大業自此生矣此聖人作易教民占筮而以開
天下之愚以定天下之志以成天下之事者如此但
自伏羲而上但有此六畫而未有文字可傳到得文
王周公乃繫之以辭故曰聖人設卦觀象繫辭焉而
明吉凶蓋是卦之未畫也因觀天地自然之法象而
畫及其既畫也一卦自有一卦之象象謂有箇形似
也故聖人即其象而命之名以爻之進退而言則如
剥復之類以其形之肖似而言則如鼎井之類此是
伏羲即卦體之全而立箇名如此及文王觀卦體之
象而為之彖辭周公視卦爻之變而為之爻辭而吉
凶之象益著矣大率天下之道只是善惡而已但所
居之位不同所處之時既異而其幾甚微只為天下
之人不能曉會所以聖人因此占筮之法以曉人使
人居則觀象玩辭動則觀變玩占不迷於是非得失
之途所以是書夏商周皆用之其所言雖不同其辭
雖不可盡見然皆太卜之官掌之以為占筮之用有
所謂繇辭者左氏所載猶可見古人用易處蓋其所
謂象者皆是假此衆人共曉之物以形容此事之理
使人知所取舍而已故自伏羲而文王周公雖自略
而詳所謂占筮之用則一蓋即那占筮之中而所以
處置是事之理便在那裏了故其法若麤淺而隨人
賢愚皆得其用蓋文王雖是有定象有定辭皆是虚
說此箇地頭合是如此處置初不黏著物上故一卦
一爻足以包無窮之事不可只以一事指定說他裏
面也有指一事說處如利建侯利用祭祀之類其他
皆不是指一事說此所以見易之為用無所不該無
所不徧但看人如何用之耳到得夫子方始純以理
言雖未必是羲文本意而事上說理亦是如此但不
可便以夫子之說為文王之說又曰易是箇有道理
底卦影易以占筮作許多理便也在裏但是未便說
到這處如楚詞以神為君以祀之者為臣以寓其敬
事不可忘之意固是說君臣但是先且為他說事神
然後及他事君意趣始得今人解說便且去解作事
君底意思也不喚做不是他意但須先與結了那一
重了方可及這裏方得本末周備易便是如此今人
心性褊急更不待先說他本意便將道理來滾說了
易如一箇鏡相似看甚物來都能照得如所謂潛龍
只是有箇潛龍之象自天子至於庶人看甚人來都
使得孔子說作龍德而隱不易乎世不成乎名便是
就事上指殺說來然會看底雖孔子說也活也無不
通不會看底雖文王周公說底也死了須知得他是
假託說是包含說假託謂不惹著那事包含是說箇
影象在這裏無所不包又曰卦雖八而數須是十八
是隂陽數十是五行數一隂一陽便是二以二乘二
便是四以四乘四便是八五行本只是五而有十者
蓋是一箇便包兩箇如木便包甲乙火便包丙丁土
便包戊己金便包庚辛水便包壬癸所以為十彖辭
文王作爻辭周公作是先儒從來恁地說且得依他
謂爻辭為周公者蓋其中有說文王不應文王自說
也
(葉賀孫錄字味道括蒼人辛亥以後所聞先生六十二歲池錄七卷八卷九卷十卷十一卷中)
(錄中易以占筮作至便將道理來滾說了林學履錄云易以卜筮用道理在裏面但只未說到這處如楚)
(詞以神為君祀之者為臣以見其敬奉不可忘之意固是說君臣但假託事神而說今也須與他說事神)
(然後及他事君之意合解直去解作事君也未為不是但須先為他結了事神一重方及那處易便是如)
(此今人心性褊急更不待先說他本意便將理來滾說了錄中卦雖八至所以為十學履錄同)
諸公且試看天地之間别有甚事只是隂與陽兩箇字
看是甚麽物事都離不得只就身上體看纔開眼不
是隂便是陽密拶拶在這裏都不著得别物事不是
仁便是義不是剛便是柔只自家要做向前便是陽
纔收退便是隂意思纔動便是陽纔靜便是隂未消
别看只是一動一靜便是隂陽伏羲只因此畫卦以
示人若只就一隂一陽又不足以該衆理於是錯綜
為六十四卦三百八十四爻初只是許多卦爻後來
聖人又繫許多辭在下如他書則元有這事方說出
這箇道理易則未曾有此事先假託都說在這裏如
書便有箇堯舜有箇禹湯文武周公出來做許多事
便說許多事今易則元未曾有聖人預先說出待人
占考大事小事無一能外於此聖人大抵多是垂戒
又云雖是一隂一陽易中之辭大抵陽吉而隂凶間
亦有陽凶而隂吉者何故蓋有當為有不當為若當
為而不為不當為而為之雖陽亦凶又云聖人因卦
爻以垂戒多是利於正未有不正而利者如云夕惕
若厲无咎若占得這爻必是朝乾夕惕戒謹恐懼可
以无咎若自家不曾如此便是有咎又云直方大不
習无不利若占得這爻須是將自己身體看是直是
方是大去做某事必得其利若自家未是直不曾方
不曾大則無所往而得其利此是本爻辭如此到孔
子又自添說了如云敬以直内義以方外本來只是
卜筮聖人為之辭以曉人便說許多道理在上今學
易非必待遇事而占方有所戒只平居玩味看他所
說道理於自家所處地位合是如何故云居則觀其
象而玩其辭動則觀其變而玩其占孔子所謂學易
正是平日常常學之想見聖人之所謂讀異乎人之
所謂讀想見胷中洞然於易之理無纖毫蔽處故云
可以無大過又曰聖人繫許多辭包盡天下之理止
緣萬事不離乎隂陽故因隂陽中而推說萬事之理
今要占考雖小小事都有如占得不利有攸往便
是不可出路利涉大川便是可以乘舟此類不一賀
孫問乾卦文言聖人所以重叠四截說在此見聖人
學易只管體出許多意思又恐人曉不得故說以示
教曰大意只管怕人曉不得故重叠說在裏大抵多
一般如云陽在下也又云下也賀孫問聖人所以因
隂陽說出許多道理而所說之理皆不離乎隂陽者
蓋緣所以為隂陽者元本於實然之理曰隂陽是氣
纔有此理便有此氣纔有此氣便有此理天下萬物
萬化何者不出於此理何者不出於隂陽賀孫問此
程先生所以說道天下無性外之物曰如云天地間
只是箇感應又如云誠者物之終始不誠無物
(葉賀孫錄)
易字義只是隂陽
(李閎祖錄字守約邵武人戊申以後所聞先生五十九歲池錄四卷中)
易只消道隂陽二字括盡
(不知何氏錄川按不知何氏錄有三饒錄二十卷為辛亥先生六十二歲時同舍共聞饒錄三十九卷為)
(己未先生七十歲時同舍共錄建别錄十八卷十九卷二十卷不詳何時所聞未詳孰是餘倣此)
易只是箇隂陽莊生曰易以道隂陽亦不為無見如奇
耦剛柔便只是隂陽做了易等而下之如醫技養生
家之說皆不離隂陽二者魏伯陽參同契恐希夷之
學有些自其源流
(黃㽦錄字子耕豫章人戊申所聞先生五十九歲饒錄九卷十卷中)
都是隂陽無物不是隂陽
(陳淳錄字安卿臨漳人庚戌己未所聞先生六十一歲七十歲饒錄十三卷十四卷中)
隂陽各有清濁偏正
(沈僴錄字杜仲永嘉人戊午以後所聞先生六十九歲池錄三十八卷三十九卷四十卷四十一卷中)
天地間無兩立之理非隂勝陽即陽勝隂無物不然無
時不然寒暑晝夜君子小人天理人欲
(楊道夫錄字仲思建寧人己酉以後所聞先生六十歲池錄十八卷十九卷中)
天地間道理有局定底有流行底
(㬊淵錄字亞夫涪陵人癸丑所聞先生六十四歲池錄二十八卷中)
隂陽有箇流行底有箇定位底一動一靜互為其根便
是流行底寒暑往來是也分隂分陽兩儀立焉便是
定位底天地上下四方是也易有兩義一是變易便
是流行底一是交易便是對待底魂魄以二氣言陽
是魂隂是魄以一氣言則伸為魂屈為魄
(黃義剛錄字毅然臨川人癸丑以後所聞先生六十四歲池錄二十六卷二十七卷饒錄三十八卷中)
(錄末李方子錄云隂陽論推行底只是一箇對峙底則是兩箇如日月水火之類是兩箇)
隂陽有以動靜言者有以善惡言者如乾元資始坤元
資生則獨陽不生獨隂不成造化周流須是並用如
履霜堅冰至則一隂之生便如一賊這道理在人如
何看直看是一般道理橫看是一般道理所以謂之
易
(楊道夫錄)
隂陽有相對而言者如東陽西隂南陽北隂是也有錯
綜而言者如晝夜寒暑一箇横一箇直是也伊川言
易變易也只說得相對底隂陽流轉而已不說錯綜
底隂陽交互之理言易須兼此二意體在天地後用
起天地先對待底是體流行底是用體靜而用動
(程端蒙錄)
是流行底一是交易便是對待底魂魄以二氣言陽
是魂隂是魄以一氣言則伸為魂屈為魄
(黃義剛錄字毅然臨川人癸丑以後所聞先生六十四歲池錄二十六卷二十七卷饒錄三十八卷中)
(錄末李方子錄云隂陽論推行底只是一箇對峙底則是兩箇如日月水火之類是兩箇)
隂陽有以動靜言者有以善惡言者如乾元資始坤元
資生則獨陽不生獨隂不成造化周流須是並用如
履霜堅冰至則一隂之生便如一賊這道理在人如
何看直看是一般道理橫看是一般道理所以謂之
易
(楊道夫錄)
隂陽有相對而言者如東陽西隂南陽北隂是也有錯
綜而言者如晝夜寒暑一箇横一箇直是也伊川言
易變易也只說得相對底隂陽流轉而已不說錯綜
底隂陽交互之理言易須兼此二意體在天地後用
起天地先對待底是體流行底是用體靜而用動
(程端蒙錄)
數於是畫一以為奇所以象陽畫兩以為耦所以象
隂恐於方圓之形見得否或說以天是渾淪圓底只
是一箇物事地則便有闕陷分裂處否曰也不特如
此天自是一地自是二凡物皆然蓋天之形雖包乎
地之外而其氣實透乎地之中地雖是一塊物事在
天之中然其中實虚容得天許多氣或引先生注易
陽一而實隂二而虚為證曰然所以易中言夫乾其
靜也專其動也直是以大生焉夫坤其靜也翕其動
也闢是以廣生焉乾之靜專動直都是一底意思他
這物事雖大然無間斷只是鶻淪一箇大底物事故
曰天生地則靜翕動闢便是兩箇物事其翕也是兩
箇物事之聚其闢也是兩箇物事之開他這中間極
闊儘容得那天之氣故曰廣生
(吕燾錄字德昭南康人己未所聞先生七十歲饒錄三十六卷三十七卷中)
至之曰正義謂易者變化之總號代換之殊稱乃隂陽
二氣生生不息之理竊見此數語亦說得好曰某以
為易字有二義有變易有交易先天圖一邊本都是
陽一邊本都是隂陽中有隂隂中有陽便是陽往交
易隂隂來交易陽兩邊各各相對其實非此往彼來
只是其象如此然聖人當初亦不恁地思量只是畫
一箇陽一箇隂每箇便生兩箇就一箇陽上又生一
箇陽一箇隂就一箇隂上又生一箇隂一箇陽只管
恁地去自一為二二為四四為八八為十六十六為
三十二三十二為六十四既成箇物事便自然如此
齊整皆是天地本然之妙元如此但略假聖人手畫
出來如乾一索而得震再索而得坎三索而得艮坤
一索而得㢲再索而得離三索而得兑初間畫卦時
也不是恁地只是畫成八箇卦後便見有此象耳
(黃義剛錄)
問昨日先生說程子謂其體則謂之易體猶形體也乃
形而下者易中只說箇隂陽交易而已然先生又嘗
曰在人言之則其體謂之心又是如何曰心只是箇
動靜感應而已所謂寂然不動感而遂通者是也看
那幾箇字便見得因言易是互相博易之義觀先天
圖便可見東邊一畫隂便對西邊一畫陽畫蓋東一邊
本皆是陽西一邊本皆是隂東邊隂畫皆自西邊來
西邊陽畫都是自東邊來姤在西是東邊五畫陽過
復在東是西邊五畫隂過互相博易而成易之變雖
多般然此是第一變廣云程子所謂易中只說反復
往來上下者莫便是指此言之否曰看得來程子之
意又别邵子所謂易程子多理會他底不得蓋他只
據理而說都不曾去問他
(輔廣錄字漢卿慶源人甲寅以後所聞先生六十五歲池錄二卷中)
老隂老陽不專在乾坤上亦有少隂少陽如乾坤六爻
皆動底是老六爻皆不動底是少六卦上亦有老隂
老陽
(㬊淵錄)
易中說到那陽處便扶助推移他到隂處便抑遏壅絶
他
(㬊淵錄)
問隂何以比小人曰有時如此平看之則都好以類言
之則有不好然亦只是皮不好骨子却好大抵發生
都則是一箇陽氣只是有消長陽長一分下面隂生
一分又不是討箇隂來即是陽消處便是隂故陽來
謂之復復者是本來物事隂來謂之姤姤是偶然相
遇
(林䕫孫錄字子武三山人丁巳以後所聞先生六十八歲池錄三十四卷中)
季通云看易者須識理象數辭四者未嘗相離蓋有如
是之理便有如是之象有如是之象便有如是之數
有理與象數便不能無辭易六十四卦三百八十四
爻有自然之象不是安排出來且如潛龍勿用初便
是潛陽爻便是龍不當事便是勿用見龍在田離潛
便是見陽便是龍出地上便是田即鹿无虞惟入于
林中此爻在六二六四之間便是林中之象鹿陽物
指五无虞無應也以此觸類而長之當自見得
(程端蒙錄)
易最難看其為書也廣大悉備包涵萬理無所不有其
實是古者卜筮書不必只說理象數皆可說將去做
道家醫家等說亦有初不曾滯於一偏某近看易見
得聖人本無許多勞攘自是後世一向亂說妄意增
減硬要作一說以強通其義所以聖人經旨愈見不
明且如解易只是添虚字去迎過意來便得今人解
易迺去添他實字却是借他做已意說了又恐或者
一說有以破之其勢不得不支離更為一說以護吝
之說千說萬與易全不相干此書本是難看底物不
可將小巧去說又不可將大話去說又云易難看不
惟道理難尋其中或有用當時俗語亦有他事後人
不知者且如樽酒簋貳今人硬說作二簋其實無二
簋之實陸德明自注斷人自不曾去看如所謂貳乃
是周禮大祭三貳之貳是副貳之貳此不是某穿鑿
却有古本若是強為一說無來歷全不是聖賢言語
(襲蓋卿錄字夢錫甲寅所聞先生六十五歲池錄二十九卷中)
論易云其他經先因其事方有其文如書言堯舜禹湯
伊尹武王周公之事因有許多事業方說到這裏若
無這事亦不說到此若易只則是箇空底物事未有
是事預先說是理故包括得盡許多道理看人做甚
事皆撞著他又曰易无思也无為也易是箇無情底
物事故寂然不動占之者吉凶善惡隨事著見乃感
而遂通又云易中多言正如利正正言利永貞之類
皆是要人守正又云人如占得一爻須是反觀諸身
果盡得這道理否坤之六二直方大不習无不利須
看自家能直能方能大方能不習无不利凡皆類此
又云所謂大過如當潛而不潛當見而不見當飛而
不飛皆是過又曰如坤之初六須知履霜堅冰之漸
要人恐懼修省不知恐懼修省便是過易大㮣欲人
恐懼修省又曰文王繫辭本只是與人占底書至孔
子作十翼方說君子居則觀其象而玩其辭動則觀
其變而玩其占又曰夫子讀易與常人不同是他胷
中洞見隂陽剛柔吉凶消長進退存亡之理其贊易
即就胷中寫出這道理味道問聖人於文言只把做
道理說曰有此氣便有此理又問文言反覆說如何
曰如言潛龍勿用陽在下也又潛龍勿用下也只是
一意重叠說伊川作兩意未穩
(潘時舉錄字子善天台人癸丑以後所聞先生六十四歲池錄十二卷饒錄四十六卷中)
潔淨精微謂之易易自是不惹著事只懸空說一種道
理不似它書便各著事上說所以後來道家取之與
老子為類便是老子說話也不就事上說
(林學蒙錄字正卿三山人甲寅以後所聞先生六十五歲饒錄三十二卷中)
潔淨精微是不犯手又云是各自問去不相沾黏
(李方子錄字公晦邵武人戊申以後所聞先生五十九歲池錄六卷中)
(錄中又云以下蕭佐錄作云是不沾著一箇物事)
看易須是看他卦爻未畫以前是恁模樣却就這上見
得他許多卦爻象數是自然如此不是杜撰且詩則
因風俗世變而作書則因帝王政事而作易初未有
物只是懸空說出當其未有此爻卦畫則渾然一太
極在人則是喜怒哀樂未發之中一旦發出則隂陽
吉凶事事都有在裏面人須是就至虚靜中見得這
道理周遮通瓏方好若先靠定一事說則滯泥不通
了此所謂潔淨精微易之教也
(林學履錄己未所錄先生七十歲饒後錄十八卷中)
(沈僴錄云未畫之前在易只是渾然一理在人只是湛然一心都未有一物在便是寂然不動喜怒哀樂)
(未發之中也忽然在這至虚至靜之中有箇象方發出許多象數吉凶道理來所以靈所以說潔淨精微)
(之謂易易只是箇潔淨精微若似如今人說得恁地拖泥帶水有甚理會處吕燾錄云未畫以前便是寂)
(然不動喜怒哀樂未發之中只是箇至虚淨而已忽然在這至虚至靜之中有箇象方說出許多象數吉)
(凶道理所以禮記曰潔淨精微易教也蓋易之為書是懸空做出來底謂如書便真箇有這政事謀謨方)
(做出書來詩便真箇有這人情風俗方做出詩來易却都無這已往底事只是懸空做底未有爻畫之先)
(在易則渾然一理在人則渾然一心既有爻畫方見得這爻是如何這爻又是如何然而皆是就這至虚)
(至靜中做許多象數道理出來此其所以靈若是似而今說得來恁地拖泥帶水便都没理會處了)
聖人作易有說得極疎處其散漫如爻象蓋是汎觀天
地萬物取得來闊往往只髣髴有這意思故曰不可
為典要又有說得極密處無縫罅盛水不漏如說吉
凶悔吝處是也學者須是大著心胷方看得譬如天
地生物有生得極細巧者又自有突兀麤拙者近趙
子欽有書來云某說語孟極詳易說却太略譬之此
燭籠添得一條骨子則障了一路明若能盡去其障
使之體統光明豈不更好蓋著不得詳說故也
(李方子錄㬊淵錄云易中取象似天地生物有生得極細巧底)
(有生得麤拙突兀底趙子欽云本義太略此譬如燭籠添了一條竹片便障了一路明盡徹去了使它統)
(體光明豈不更好蓋是著不得詳說如此看來則取象處如何拘得)
象數義多難明
(吳振錄所聞年歲未詳饒後錄十四卷中)
看易若是靠定象去看便滋味長若只恁地懸空看也
沒甚意思
(吕燾錄)
卦分明自將一片木畫卦於壁上所以為卦爻是兩箇
交又是交變之義所以為爻
(林學履錄)
卦爻象初無一定之例
(㬊淵錄)
易中說卦爻多只是說剛柔這是半就人事上說去連
那隂陽上面不全就隂陽上說卦爻是有形質了隂
陽全是氣彖辭所說剛柔亦半在人事上此四件物
事有箇精粗顯微分别健順剛柔之精者剛柔健順
之麤者
(㬊淵錄)
八卦爻義最好玩味
(曾祖道錄字擇之丁巳所聞先生六十八歲池錄三十七卷中)
易中緊要底只是四爻
(㬊淵錄)
易中取象不如卦德上命字較親切如蒙險而止復剛
動而順行此皆親切如山下出泉地中有雷恐是後
來又就那上面添出所以易中取象處亦有難理會
者
(林學履錄)
卦體如内健外順内隂外陽之類卦德如乾健坤順之
類
(㬊淵錄)
問近略考卦變以彖辭考之說卦變者凡十九卦蓋言
成卦之由凡彖辭不取成卦之由則不言所變之爻
程子專以乾坤言變卦然只是上下兩體皆變者可
通若只一體變者則不通兩體變者凡七卦隨蠱賁
咸恒漸渙是也一體變者兩卦訟无妄是也七卦中
取剛來下柔剛上柔下之類者可通至一體變者則
以來為自外來故說得有礙大凡卦變須看兩體上
下為變方知其所由以成之卦曰便是此處說得有
礙且程傳賁卦所云豈有乾坤重而為泰又自泰而
變為賁之理若其說果然則所謂乾坤變而為六子
八卦重而為六十四皆由乾坤而變者其說不得而
通矣蓋有則俱有自一畫而二二而四四而八而八
卦成八而十六十六而三十二三十二而六十四而
重卦備故有八卦則有六十四矣此康節所謂先天
者也若震一索而得男以下乃是已有此卦了就此
卦生出此義皆所謂後天之學今所謂卦變者亦是
有卦之後聖人見得有此象故發於彖辭安得謂之
乾坤重而為是卦則更不可變而為他卦耶若論先
天一卦亦無既畫之後乾一兑二離三震四至坤居
末又安有乾坤變而為六子之理凡今易中所言皆
是後天之易耳以此見得康節先天後天之說最為
有功
(董銖錄字叔重鄱陽人丙辰以後所聞先生六十七歲池錄十三卷饒錄四十六卷中)
易中彖辭最好玩味說得卦中情狀出
(李季札錄字季子婺源人丙申乙夘所聞先生四十七歲六十六歲池錄十六卷中)
凡彖辭象辭皆押韻
(董銖錄)
易有象辭有占辭有象占相渾之辭
(甘節錄字吉甫永嘉人癸丑以後所聞先生六十四歲池錄二十五卷中)
易中只言利貞未嘗謂不利貞亦未嘗言利不貞
(吳必大錄字伯豐興國人戊申己酉所聞先生五十九歲六十歲饒錄八卷中)
吉凶悔吝聖人說得極密若是一向疏去却不成道理
若一向密去却又不是易底意思
(㬊淵錄)
悔陽而吝隂
(李方子錄)
厲多是在陽爻裏說
(㬊淵錄)
孚有在陽爻有在隂爻伊川謂中虚信之本中實信之
質
(㬊淵錄)
問讀易貴知時今觀爻辭皆是隨時取義然非聖人見
識卓絶盡得義理之正則所謂隨時取義安得不差
曰古人作易只是為卜筮今說易者乃是硬去安排
聖人隨時取義只事到面前審驗箇是非難為如此
安排下也
(廖德明錄字子晦南劍人癸巳以後所聞先生四十四歲池錄一卷饒錄四十六卷中)
仁父問時與義曰夏日冬日時也飲湯飲水義也許多
名目須是逐一理會過少間見得一箇却有一箇著
落不爾都只恁地鶻突過
(葉賀孫錄)
問時與位古易無之自孔子以來矯說出此義曰易雖
說時與位亦有無時義可說者歷舉易中諸卦爻無
時義可言者
(廖德明錄)
易只是古人卜筮之書如五雖主君位而言然實不可
泥
(萬人傑錄字正淳興國人庚子以後所聞先生五十一歲池錄十七卷饒錄四十六卷中)
朱子五經語類卷一
