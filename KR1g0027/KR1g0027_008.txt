朱子五經語類卷八
錢塘程川撰
易八
上經一
魏丙材仲問元亨利貞曰夫易開物成務冒天下之道
蓋上古之時民淳俗朴風氣未開於天下事全未知
識故聖人立龜以與之卜作易以與之筮使之趨利
避害以成天下之事故曰開物成務然伏羲之卦又
也難理會故文王從而為之辭於其間無非教人之
意如曰元亨利貞則雖大亨然亦利於正如不貞雖
有大亨之卦亦不可用如曰潛龍勿用則陽氣在下
故教人以勿用童蒙則又教人以須是如童蒙而求
資益於人方吉凡言吉則不如是便有箇凶在那裏
凡言不好則莫如是然後有箇好在那裏他只是不
曾說出耳物只是人物務只是事務冒只是罩得天
下許多道理在裏自今觀之也是如何出得他箇
(楊道夫錄乾彖辭)
文王本說元亨利貞為大亨利正夫子以為四德梅蘂
初生為元開花為亨結子為利成熟為貞物生為元
長為亨成而未全為利成熟為貞
(甘節錄乾彖辭)
問乾者天之性情是天之道否曰性情是天愛健地愛
順處又問天專言之則道也曰所謂天命之謂性此
是說道所謂天之蒼蒼此是形體所謂惟皇上帝降
衷於下民此是謂帝以此理付之便有主宰意又曰
天道虧盈而益謙地道變盈而流謙此是說形體又
問今之郊祀何故有許多帝曰而今煞添差了天帝
共成十箇帝了且如漢時祀太乙便即是帝而今又
别祀太乙一國三公尚不可况天而有十帝乎周禮
中說上帝是總說帝說五帝是五方之帝說昊天上
帝只是說天之象鄭氏以為北極看來非也北極只
下許多道理在裏自今觀之也是如何出得他箇
(楊道夫錄乾彖辭)
文王本說元亨利貞為大亨利正夫子以為四德梅蘂
初生為元開花為亨結子為利成熟為貞物生為元
長為亨成而未全為利成熟為貞
(甘節錄乾彖辭)
問乾者天之性情是天之道否曰性情是天愛健地愛
順處又問天專言之則道也曰所謂天命之謂性此
是說道所謂天之蒼蒼此是形體所謂惟皇上帝降
衷於下民此是謂帝以此理付之便有主宰意又曰
天道虧盈而益謙地道變盈而流謙此是說形體又
問今之郊祀何故有許多帝曰而今煞添差了天帝
共成十箇帝了且如漢時祀太乙便即是帝而今又
别祀太乙一國三公尚不可况天而有十帝乎周禮
中說上帝是總說帝說五帝是五方之帝說昊天上
帝只是說天之象鄭氏以為北極看來非也北極只
(黃㽦錄乾彖辭程傳)
問乾者天之性情曰此只是論其性體之健靜專是性
動直是情大抵乾健雖靜時亦專到動時便行之以
直坤主順只是翕闢謂如一箇剛健底人雖在此靜
坐亦專一而有箇作用底意思只待去作用到得動
時其直可知若一柔順人坐時便只恁地靜坐收歛
全無箇營為底意思其動也只是闢而已又問如此
則乾雖靜時亦有動意否曰然
(黃㽦錄乾彖辭程傳)
問黃先之易說因曰伊川好意思固不盡在解經上然
就解經上亦自有極好意思如說乾字便云乾健也
健而無息之謂乾夫天專言之則道也天且弗違是
也分而言之以形體謂之天以主宰謂之帝以功用
謂之鬼神以妙用謂之神以性情謂之乾
(葉賀孫錄乾彖辭程傳)
或問以主宰謂之帝孰為主宰曰自有主宰蓋天是箇
至剛至陽之物自然如此運轉不息所以如此必有
為之主宰者這樣處要人自見得非言語所能盡也
因舉莊子孰綱維是孰主張是十數句曰他也見得
這道理如圭峰禪師說知字樣
(黃卓錄乾彖辭程傳)
(沈僴錄同)
功用是有迹底妙用是無迹底妙用是其所以然者
(黃義剛錄乾彖辭程傳)
叔器問功用謂之鬼神妙用謂之神曰功用兼精粗而
言是說造化妙用以其精者言其妙不可測天地是
體鬼神是用鬼神是隂陽二氣往來屈伸天地間如
消底是鬼息底是神生底是神死底是鬼以四時言
之春夏便為神秋冬便為鬼又如晝夜晝便神夜便
鬼以人言之語為神嘿為鬼動為神靜為鬼以氣息
言之呼為神吸為鬼昭明焄蒿悽愴此百物之精也
神之著也如鬼神之露光處是昭明其氣蒸上處是
焄蒿使人精神竦動處是悽愴如武帝致李夫人其
風肅然是也又問草木土石有魄而無魂否曰易言
精氣為物若以精氣言則是有精氣者方有魂魄但
出底氣便是魂精便是魄譬如燒香燒得出來底汁
子便是魄那成煙後香底便是魂魂者魄之光燄魄
者魂之根蔕安卿問體與魂有分别如耳目是體聰
明便是魄曰魂者氣之神魄者體之神淮南子注謂
魂陽神也魄隂神也此語說得好安卿問心之精爽
是謂魂魄曰只是此意又問人生始化曰魂如何是
始化曰是胎中初略略成形時又問哉生魄曰是月
十六日初生那黑處揚子言月未望而生魄於西既
望則終魄於東他錯說了後來四子費盡氣力去解
轉不分明溫公又於正文改一字解也說不出
(黃義剛錄乾彖辭程傳)
(錄中晝便神夜便鬼句下陳淳錄云所以鬼神出錄中使人精神竦動處淳錄云使人精神閃動處錄中)
(其風肅然是也句下淳錄云問鬼夜出如何曰間有然者亦不能皆然夜屬隂妖鳥隂類亦多夜鳴錄中)
(問草木土石有魄而無魂否句下淳錄云此不可以魂魄論錄中燒得出來底汁子便是魄二句淳錄云)
(漿便是魄煙便是魂)
莊仲問以功用謂之鬼神以妙用謂之神曰鬼神是有
一箇漸次形迹神則忽然如此忽然不如此無一箇
蹤由要之亦不離於鬼神只是無迹可見
(陳文蔚錄乾彖辭程傳)
以功用謂之鬼神此以氣之屈伸往來言也以妙用謂
之神此言忽然如此又忽然不如此者鬼是一定底
神是變而不可知底
(程端蒙錄乾彖辭程傳)
問以功用謂之鬼神以妙用謂之神曰鬼神者有屈伸
往來之迹如寒來暑往日往月來春生夏長秋收冬
藏皆鬼神之功用此皆可見也忽然而來忽然而往
方如此又如彼使人不可測知神之妙用也
(沈僴錄乾彖辭程傳)
以功用謂之鬼神以妙用謂之神鬼神如隂陽屈伸往
來消長有麤迹可見者以妙用謂之神是忽然如此
皆不可測忽然而來忽然而去忽然在這裏忽然在
那裏
(不知何氏錄乾彖辭程傳)
問以功用謂之鬼神以妙用謂之神曰鬼神只是往來
屈伸功用只是論發見者所謂神也者妙萬物而為
言妙處即是神其發見而見於功用者謂之鬼神至
於不測者則謂之神如鬼神者造化之迹鬼神者二
氣之良能二說皆妙所謂造化之迹者就人言之亦
造化之迹也其生也氣日至而滋息物生既盈氣日
反而游散便是鬼神所謂二氣良能者鬼神只是以
隂陽言又分言之則鬼是隂神是陽大率往為隂來
為陽屈為隂伸為陽無一物無往來屈伸之義便皆
鬼神著見者也又問齋明盛服以承祭祀却如何曰
亦只是此往來屈伸之氣古人到祭祀處便是招呼
得來如天地山川先祖皆不可以形求却是以此誠
意求之其氣便聚又問祖先已死以何而求曰其氣
亦自在只是以我之氣承接其氣才致精神以求之
便來格便有來底道理古人於祭祀處極重直是要
求得之商人求諸陽便先作樂發散在此之陽氣以
求之周人求諸隂便焚燎鬱鬱以隂靜去求之徐元
震問中庸體物而不可遺曰所謂體物不可遺者蓋
此理於人初不相離萬物皆體之究其極只是隂陽
造化而已故太極圖言大哉易乎只以隂陽剛柔仁
義及言原始反終故知死生之說而止人之生死亦
只是隂陽二氣屈伸往來耳
(不知何氏錄乾彖辭程傳)
符兄問以性情言之謂之乾曰是他天一箇性情如此
火之性情則是箇熱水之性情則是箇寒天之性情
則是一箇健健故不息惟健乃能不息其理是自然
如此使天有一時息則地須落下去人都墜死緣他
運轉周流無一時息故局得這地在中間今只於地
信得他是斷然不息
(襲蓋卿錄乾彖辭程傳)
(李方子錄云天惟健故不息不可把不息做健下同)
元亨利貞理也有這四段氣也有這四段理便在氣中
兩箇不曾相離若是說時則有那未涉於氣底四德
要就氣上看也得所以伊川說元者物之始亨者物
之遂利者物之實貞者物之成這雖是就氣上說然
理便在其中伊川這說話改不得謂是有氣則理便
具所以伊川只恁地說便可見得物裏面便有這理
若要親切莫若只就自家身上看惻隱須有惻隱底
根子羞惡須有羞惡底根子這便是仁義仁義禮智
便是元亨利貞孟子所以只得恁地說更無說處仁
義禮智似一箇包子裏面合下都具了一理渾然非
有先後元亨利貞便是如此不是說道有元之時有
亨之時
(㬊淵錄乾彖辭程傳)
氣無始無終且從元處說起元之前又是貞了如子時
是今日子之前又是昨日之亥無空闕時然天地間
有箇局定底如四方是也有箇推行底如四時是也
理都如此元亨利貞只就物上看亦分明所以有此
物便是有此氣所以有此氣便是有此理故易傳只
說元者萬物之始亨者萬物之長利者萬物之遂貞
者萬物之成不說氣只說物者言物則氣與理皆在
其中伊川所說四句自動不得只為遂字成字說不
盡故某略添字說盡
(舒高錄甲寅所聞先生六十五歲饒後錄十九卷中)
(乾彖辭程傳)
問乾元亨利貞注云見陽之性健而成形之大者為天
故三奇之卦名之曰乾而擬之於天也竊謂卦辭未
見取象之意其成形之大者為天及擬之於天二句
恐當於大象言之下文天之象皆不易一句亦然坤
卦倣此曰纔設此卦時便有此象了故於此豫言之
又後面卦辭亦有兼象說者故不得不豫言也
(黃榦錄乾彖辭本義)
朱子五經語類卷八
