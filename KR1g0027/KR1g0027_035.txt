朱子五經語類卷三十五
錢塘程川撰
易三十五
繫辭下傳一
問八卦成列象在其中矣象只是乾兌離震之象未說
到天地雷風處否曰是然八卦是一項看象在其中
又是逐箇看又問成列是自一奇一耦畫到三畫處
其中逐一分便有乾兌離震之象否曰是
(林學履錄第一章)
問八卦成列只是說乾兌離震巽坎艮坤先生解云之
類如何曰所謂成列者不止只論此横圖若乾南坤
北又是一列所以云之類
(林學履錄第一章本義)
問剛柔相推變在其中矣繫辭焉而命之動在其中矣
變字是總卦爻之有往來交錯者言動字是專指占
者所值當動底爻象而言否曰變是就剛柔交錯而
成卦爻上言動是專主當占之爻言如二爻變則占
者以上爻為主這上爻便是動處如五爻變一爻不
變則占者以不變之爻為主則這不變者便是動處
也
(林學履錄第一章)
吉凶悔吝吉過則悔既悔必吝吝又復吉如動而生陽
動極復靜靜而生隂靜極復動悔屬陽吝屬隂悔是
逞快做出事來了有錯失處這便生悔所以屬陽吝
則是那隈隈衰衰不分明底所以屬隂亦猶驕是氣
盈吝是氣歉
(㬊淵錄第一章)
剛柔者立本者也變通者趨時者也此兩句亦相對說
剛柔者隂陽之質是移易不得之定體故謂之本若
剛變為柔柔變為剛便是變通之用
(黃㽦錄第一章)
剛柔者立本者也變通者趨時者也便與變化者進退
之象也剛柔者晝夜之象也是一樣剛柔兩箇是本
變通只是其往來者
(林學履錄第一章)
貞只是常吉凶常相勝不是吉勝凶便是凶勝吉二者
常相勝故曰貞勝天地之道則常示日月之道則常
明天下之動貞夫一者也天下之動雖不齊常有一
箇是底故曰貞夫一隂符經云自然之道靜故天地
萬物生天地之道浸故剛柔勝若不是極靜則天地
萬物不生浸者漸也天地之道漸漸消長故剛柔勝
此便是吉凶貞勝之理這必是一箇識道理人說其
他多不可曉似此等處特然好
(陳文蔚錄第一章)
貞常也隂陽常只是相勝如子以前便是夜勝晝子以
後便是晝勝夜觀是示人不窮貞夫一者也天下當
只是有一箇道理又曰須是看教字義分明方看得
下落說也只說得到偏傍近處貞便是他體處常常
如此所以說利貞者性情也
(劉礪錄第一章)
問吉凶者貞勝者也貞字便是性之骨曰貞是常恁地
便是他本相如此猶言附子者貞熱者也龍腦者貞
寒者也天下只有箇吉凶常相往來隂符云自然之
道靜故天地萬物生天地之道浸故隂陽勝極說得
妙靜能生動浸是漸漸恁地消去又漸漸恁地長天
地之道便是常恁地示人
(林學蒙祿第一章)
吉凶者貞勝者也這一句最好看這箇物事常在這裏
相勝一箇吉便有一箇凶在後面來這兩箇物事不
是一定住在這裏底物各以其所正為常正是說他
當然之理蓋言其本相如此與利貞之貞一般所以
說利貞者性情也横渠說得别他說道貞便能勝得
他如此則下文三箇貞字說不通這箇只是說吉凶
相勝天地間一隂一陽如環無端便是相勝底道理
隂符經說天地之道浸故隂陽勝浸字最下得妙天
地間不陡頓恁地隂陽勝又說那五箇物事在這裏
相生相尅曰五賊在心施行於天用不好心去看他
便都是賊了五賊乃言五性之德施行於天言五行
之氣陳子昂感遇詩亦略見得這般意思大㮣說相
勝是說他常底他以本相為常
(㬊淵錄第一章)
問吉凶貞勝一段横渠說何如曰說貞勝處巧矣却恐
不如此只伊川說作常字甚佳易傳解此字多云正
固固乃常也但不曾發出貞勝之理蓋吉凶二義無
兩立之理迭相為勝非吉勝凶則凶勝吉矣故吉凶
常相勝所以訓貞字作常者貞是正固只一正字盡
貞字義不得故又着一固字謂此雖是正又須常固
守之然後為貞在五常屬智孟子所謂知之實知斯
二者弗去是也正是知之固是守之徒知之而不能
守之則不可須是知之又固守之蓋貞屬冬大抵北
方必有兩件事皆如此莫非自然言之可笑如朱雀
青龍白虎只一物至玄武便龜蛇二物謂如冬至前
四十五日屬今年後四十五日便屬明年夜分子時
前四刻屬今日後四刻即屬來日耳
(黃㽦錄第一章)
(錄中故吉凶常相勝句下萬人傑錄云理自如此)
問張子貞勝之說曰此雖非經義然其說自好便只行
得他底說有甚不可大凡看人解經雖一時有與經
意稍遠然其說底自是一說自有用處不可廢也不
特後人古來巳如此如元亨利貞文王重卦只是大
亨利於守正而已到夫子却自解分作四德看文王
卦辭當看文王意思到孔子文言當看孔子意思豈
可以一說為是一說為非
(黃㽦錄第一章)
問爻也者效此者也是效乾坤之變化而分六爻象也
者像此者也是象乾坤之虚實而為奇耦曰像此效
此便是乾坤象只是像其奇耦
(林學蒙錄第一章)
問爻者效此者也曰爻是兩箇交又看來只是交變之
義卦分明是將一片木畫掛於壁上所以為卦
(不知何氏錄第一章)
先生問如何是爻象動乎内吉凶見乎外或曰隂陽老
少在分蓍揲卦之時而吉凶乃見於成卦之後曰也
是如此然内外字猶言先後微顯
(林學履錄第一章)
功業見乎變是就那動底爻見得這功業字似吉凶生
大業之業猶言事變庶事相似
(林學履錄第一章)
聖人之情見乎辭下連接說天地大德曰生此不是相
連乃各自說去聖人之大寶曰位後世只為這兩箇
不相對有位底無德有德底無位有位則事事做得
(㬊淵錄第一章)
守位曰仁釋文仁作人伯恭尚欲擔當此以爲當從釋
文
(㬊淵錄第一章)
理財正辭禁非是三事大㮣是辨别是非理財言你底
還你我底還我正辭言是底說是不是底說不是猶
所謂正名
(㬊淵錄第一章)
問人君臨天下多少大事只言理財正辭如何曰是因
上文而言聚得許多人無財何以養之有財不能理
又不得正辭便只是分别是非又曰教化便在正辭
裏面
(㬊淵錄第一章)
仰則觀象於天一段只是隂陽奇耦
(李閎祖錄第二章)
伏羲觀鳥獸之文與地之宜那時未有文字只是仰觀
俯察而已想得聖人心細雖以鳥獸羽毛之微也盡
察得有隂陽今人心粗如何察得或曰伊川見兔曰
察此亦可以畫卦便是此義曰就這一端上亦可以
見凡草木禽獸無不有隂陽鯉魚脊上有三十六鱗
隂數龍脊上有八十一鱗陽數龍不曾見鯉魚必有
之又龜背上文中間一簇成五段文兩邊各插四段
共成八段于八段之外兩邊周圍共有二十四段中
間五段者五行也兩邊插八段者八卦也周圍二十
四段者二十四氣也箇箇如此又如草木之有雌雄
銀杏桐楮牝牡麻竹之類皆然又樹木向陽處則堅
實其背隂處必虚軟男生必伏女生必偃其死於水
也亦然蓋男陽氣在背女陽氣在腹也揚子雲太玄
云觀龍虎之文與龜鳥之象謂二十八㝛也
(沈僩錄第二章)
觀鳥獸之文與地之宜近取身遠取物仰觀天俯察地
只是一箇隂陽聖人看這許多般事物都不出隂陽
兩字便是河圖洛書也只是隂陽粗說時即是奇耦
聖人却看見這箇上面都有那隂陽底道理故說道
讀易不可恁逼拶他歐公只是執定那仰觀俯察之
說便與河圖相礙遂至不信他
(㬊淵錄第二章)
問伏羲始畫八卦其六十四者是文王後來重之耶抑
伏羲已自畫了耶看先天圖則有八卦便有六十四
疑伏羲已有彷彿之畫矣如何曰周禮言三易經卦
皆八其别皆六十有四便見不是文王漸畫又問然
則六十四卦名是伏羲元有抑文王所立曰此不可
攷子善問據十三卦所言恐伏羲時已有曰十三卦
所謂蓋取諸離蓋取諸益者言結繩而為網罟有離
之象非觀離而始有此也
(董銖錄第二章)
間見朋友記先生說伏羲只畫八卦未有六十四卦今
看先天圖則是那時都有了不知如何曰不曾恁地
說那時六十四卦都畫了又問云那時未有文字言
語恐也只是卦畫未有那卦名否曰而今見不得
(林學履錄第二章)
伏羲當時畫卦只如擲珓相似無容心易只是隂一陽
一其始一隂一陽而已有陽中陽陽中隂有隂中陽
隂中隂陽中陽看上面所得如何再得陽即是☰
故乾一或得隂即是☱故兌二陽中隂亦看上所
得如何或是陽即是☲所以離三或得隂即是☳所
以震四隂中陽看上面所得如何或得陽即是☴
所以㢲五或得隂即是☵所以坎六隂中隂看上
所得如何若得陽即是☶所以艮七再得隂即是☷
所以坤八看他當時畫卦之意妙不可言
(陳文蔚錄第二章)
問先生說伏羲畫卦皆是自然不曾用些子心思智慮
只是借伏羲手畫出爾惟其出於自然故以之占筮
則靈驗否曰然自太極生兩儀只管畫去到得後來
更畫不迭正如磨麪相似四下都恁地自然撒出來
(輔廣錄第二章)
嘗謂伏羲畫八卦只此數畫該盡天下萬物之理陽在
下為震震動也在上為艮艮止也陽在下自動在上
自止歐公却說繫辭不是孔子作所謂書不盡言言
不盡意者非蓋他不曾看立象以盡意一句惟其言
不盡意故立象以盡之學者於言上會得者淺於象
上會得者深
(輔廣錄第二章)
問伏羲畫卦恐未是教人卜筮曰這都不可知但他不
教人卜筮畫作甚
(不知何氏錄第二章)
以通神明之德以類萬物之情盡於八卦而震㢲坎離
艮兌又總於乾坤曰動曰陷曰止皆健底意思曰入
曰麗曰說皆順底意思聖人下此八字極狀得八卦
性情盡
(黃㽦錄第二章)
蓋取諸益等蓋字乃模樣是恁地
(陳淳錄第二章)
(錄末句鄭可學錄云蓋字有義)
黃帝堯舜氏作到這時候合當如此變易窮則變道理
亦如此垂衣裳而天下治是大變他以前底事了十
三卦是大㮣說則這箇幾卦也自難曉
(㬊淵錄第二章)
使民不倦須是得一箇人通其變若聽其自變如何得
(葉賀孫錄第二章)
上古結繩而治後世聖人易之以書契天下事有古未
之為而後人為之因不可無者此類是也如年號一
事古所未有後來既置便不可廢胡文定却以後世
建年號為非以為年號之美有時而窮不若只作元
年二年此殊不然三代以前事迹多有不可攷者正
緣無年號所以事無統紀難記如云某年王某月箇
箇相似無理會處及漢旣建年號於是事乃各有紀
屬而可記今有年號猶自姦偽百出若只寫一年二
年三年則官司詞訟簿歷憑何而决少間都無理會
處嘗見前輩說有兩家爭田地甲家買在元祐幾年
乙家買在前甲家遂將元字改擦作嘉字乙家則將
出文字又在嘉祐之先甲家遂又將嘉祐字塗擦作
皇祐有年號了猶自被人如此無復如何
(沈僩錄第二章)
結繩今溪洞諸蠻猶有此俗又有刻板者凡年月日時
以至人馬糧草之數皆刻板為記都不相亂
(沈僩錄第二章)
易者象也是總說起言易不過只是隂陽之象下云像
也材也天下之動也則皆是說那上面象字
(林學履錄第三章)
林安卿問易者象也象也者像也四句莫只是解箇象
字否曰象是解易字像又是解象字材又是解象字
末句意亦然
(黃義剛錄第三章)
易也者象也象也者像也只是髣髴說不可求得太深
程先生只是見得道理多後却須將來寄搭在上面
說
(㬊淵錄第三章)
彖辭極精分明是聖人所作魯可幾曰彖是總一卦之
義曰也有别說底如乾彖却是專說天
(楊道夫錄第三章)
程先生曰卦者事也爻者事之時也先生曰卦或是時
爻或是事都定不得
(不知何氏錄第三章)
隂陽老少以少者為主如震是少陽却奇一耦二
(㬊淵錄第四章)
二君一民試教一箇民有兩箇君看是甚模樣
(㬊淵錄第四章)
朱子五經語類卷三十五
