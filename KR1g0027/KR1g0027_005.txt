朱子五經語類卷五
錢塘程川撰
易五
統論程傳
易變易也隨時變易以從道正謂伊川這般說話難說
蓋他把這書硬定做人事之書他說聖人做這書只
為世間人事本有許多變樣所以做這書出來
(㬊淵錄)
至微者理也至著者象也體用一原顯微無間觀會通
以行其典禮則辭無所不備此是一箇理一箇象一
箇辭然欲理會理與象又須辭上理會辭上所載皆
觀會通以行其典禮之事凡於事物須就其聚處理
會尋得一箇通路行去若不尋得一箇通路只驀地
行去則必有碍典禮只是常事會是事之合聚交加
難分别處如庖丁解牛固是奏刀騞然莫不中節若
至那難處便著些氣力方得通故莊子又說雖然每
至於族吾見其難為怵然為戒視為止行為遲莊子
說話雖無頭當然極精巧說得到今學者却於辭上
看觀其會通以行典禮也
(葉賀孫錄)
體用一原體雖無迹中已有用顯微無間者顯中便具
微天地未有萬物已具此是體中有用天地既立此
理亦存此是顯中有微
(甘節錄)
劉用之問易傳序觀會通以行典禮曰如堯舜揖遜湯
武征伐皆是典禮處典禮只是常事
(葉賀孫錄)
求言必自近易於近者非知言者也此伊川喫力為人
處
(徐寓錄)
易傳義理精字數足無一毫欠闕他人著工夫補綴亦
安得如此自然只是於本義不相合易本是卜筮之
書卦辭爻辭無所不包看人如何用程先生只說得
一理
(不知何氏錄)
伯恭謂易傳理到語精平易的當立言無毫髮遺恨此
乃名言今作文字不能得如此自是牽強處多
(李閎祖錄錄末不能得如此二句)
(一本云不能得如此自然)
伊川晚年所見甚實更無一句懸空說底話今觀易傳
可見何嘗有一句不著實
(余大雅錄)
易傳明白無難看但伊川以天下許多道理散入六十
四卦中若作易看即無意味唯將來作事看即句句
字字有用處問胡文定春秋曰他所說盡是正理但
不知聖人當初是恁地不是恁地今皆見不得所以
某於春秋不敢措一辭正謂不敢臆度爾
(楊道夫錄)
程子言易中只是言反復往來上下這只是一箇道理
隂陽之道一進一退一長一消反復往來上下於此
見之
(楊道夫錄)
問先儒讀書都不如先生精密如伊川解易亦甚疎曰
伊川見得箇大道理却將經來合他這道理不是解
易又問伊川何因見道曰他說求之六經而得也是
於濓溪處見得箇大道理占地位了
(汪德輔錄字長孺鄱陽人壬子所聞先生六十三歲饒後錄十三卷中)
問伊川易說理太多曰伊川言聖人有聖人用賢人有
賢人用若一爻止做一事則三百八十四爻止做得
三百八十四事也說得極好然他解依舊是三百八
十四爻止做得三百八十四事用也
(陳淳錄錄末黃義剛錄有云林擇之云伊川易說得理也太)
(多先生曰伊川求之便是太深云云)
問程傳大槩將三百八十四爻做人說恐通未盡否曰
也是則是不可粧定做人說看占得如何有就事言
者有以時節言者有以位言者以吉凶言之則為事
以初終言之則為時以高下言之則為位隨所值而
看皆通繫辭云不可為典要惟變所適豈可粧定做
人說
(林學履錄)
已前解易多只說象數自程門以後人方都作道理說
了
(劉礪錄)
易傳言理甚備象數却欠在又云易傳亦有未安處如
无妄六二不耕穫不菑畬只是說一箇無所作為之
意易傳却言不耕而穫不菑而畬謂不首造其事殊
非正意
(李閎祖錄)
伊川設象只似譬喻樣說看得來須有人象如此只是
如今曉他不出
(㬊淵錄)
伊川只將一部易來作譬喻說了恐聖人亦不肯作一
部譬喻之書朱震又多用伏卦互體說隂陽說陽便
及隂說隂便及陽乾可為坤坤可為乾太走作近來
林黃中又撰出一飜筋斗互體一卦可變作八卦
也是好笑据某看得來聖人作易專為卜筮後來儒
者諱道是卜筮之書全不要恁地卜筮之意所以費
力今若要說且可須用添一重卜筮意自然通透如
乾初九潛龍兩字是初九之象勿用兩字即是告占
者之辭如云占得初九是潛龍之體只是隱藏不可
用作小象文言釋其所以為潛龍者以其在下也諸
爻皆如此推看怕自分明又不須作設戒也
(邵浩錄丙午所聞先生五十七歲饒後錄九卷中)
伊川不取卦變之說至柔來而文剛剛自外來而為主
於内諸處皆牽強說了王輔嗣卦變又變得不自然
某之說却覺得有自然氣象只是換了一爻非是聖
人合下作卦如此自是卦成了自然有此象
(劉礪錄)
易要分内外卦看伊川却不甚理會如㢲而止則成蠱
止而㢲便不同蓋先止後㢲却是有根株了方㢲將
去故為漸
(黃㽦錄)
伊川云卦爻有相應看來不相應者多且如乾卦如其
說時除了二與五之外初何嘗應四三何嘗應六坤
卦更都不見相應此似不通
(㬊淵錄)
伊川多說應多不通且如六三便夾些陽了隂則渾是
不發底如六三之爻有陽所以言含章若無陽何由
有章含章為是有陽半動半靜之爻若六四則渾是
柔了所以括囊
(㬊淵錄)
易傳說文義處猶有些小未盡處
(李公謹錄川按公謹所錄蓋與李處謙同編語類中不詳所聞年歲及蜀語類徽續語類池錄饒錄卷次)
(云餘倣此)
伊川易煞有重叠處
(葉賀孫錄)
問易傳如何看曰且只恁地看又問程易於本義如何
曰程易不說易文義只說道理極處好看又問乾繇
辭下解云聖人始畫八卦三才之道備矣因而重之
以盡天下之變故六畫而成卦據此說却是聖人始
畫八卦每卦便是三畫聖人因而重之為六畫似與
邵子一生兩兩生四四生八八生十六十六生三十
二三十二生六十四為六畫不同曰程子之意只云
三畫上叠成六畫八卦上叠成六十四卦與邵子說
誠異蓋康節此意不曾說與程子程子亦不曾問之
故一向只隨他所見去但他說聖人始畫八卦不知
聖人畫八卦時先畫甚卦此處便曉他不得又問啟
蒙所謂自太極而分兩儀則太極固太極兩儀固兩
儀自兩儀而分四象則兩儀又為太極而兩儀又為
四象以至四象生八卦節節推去莫不皆然可見一
物各具一太極是如此否曰此只是一分為二節節
如此以至於無窮皆是一生兩爾因問序所謂自本
而榦自榦而支是此意否曰是又問以功用謂之鬼
神以妙用謂之神二神字不同否曰鬼神之神此神
字說得麤如繫辭言神也者妙萬物而為言此所謂
妙用謂之神也言知鬼神之情狀此所謂功用謂之
鬼神也只是推本繫辭說程易除去解易文義處只
單說道理處則如此章說天專言之則道也以下數
句皆極精
(董銖錄)
易傳難看其用意精密道理平正更無抑揚若能看得
有味則其人亦大段知義理矣蓋易中說理是預先
說下未曾有底事故乍看甚難不若大學中庸有箇
凖則讀著便令人識蹊徑詩又能興起人意思皆易
看如謝顯道論語却有啟發人處雖其說或失之過
識得理後却細密商量令平正也
(萬人傑錄)
易傳須先讀他書理會得義理了方有箇入路見其精
密處蓋其所言義理極妙初學者未會便看不識其
味都無啟發如遺書之類人看著却有啟發處非是
易傳不好是不合使未當看者看須是己知義理者
得此便可磨礲入細此書於學者非是啟發工夫乃
磨礲工夫
(黃㽦錄)
詩書略看訓詁解釋文義令通而已却只玩味本文其
道理只在本文下面小字儘說如何會通得他若易
傳却可脱去本文程子此書平淡地慢慢委曲說得
更無餘藴不是那敲磕逼拶出底義理平鋪地放在
面前只如此等行文亦自難學如其他峭拔雄健之
文却可做若易傳樣淡底文字如何可及
(黃㽦錄)
伯恭多勸人看易傳一禁禁定更不得疑著局定學者
只得守此箇義理固是好但緣此使學者不自長意
智何緣會有聰明
(黃㽦錄)
學者須讀詩與易易尤難看伊川易傳亦有未盡處當
時康節傳得數甚佳却輕之不問天地必有倚靠處
如復卦先動而後順豫卦先順而後動故其彖辭極
嚴似此處却閑過了
(鄭可學錄)
看易傳若自無所得縱看數家反被其惑伊川教人看
易只看王弼注胡安定王介甫解今有伊川傳且只
看此尤妙
(不知何氏錄)
有人云草草看過易傳一遍後當詳讀曰不可此便是
計功謀利之心若劈頭仔細看雖未知後面凡例而
前看工夫亦不落他處
(楊方錄)
用龜山易參看易傳數段見其大小得失
(楊方錄)
問讀易若是從伊川之說恐太見成無致力思索處若
用已意思索立說又恐涉狂易浩近學看易主以伊
川之說參以横渠温公安定荆公東坡漢上之解擇
其長者抄之或足以已意可以如此否曰吕伯恭教
人只得看伊川易也不得致疑某謂若如此看文字
有甚精神却要我做甚浩曰伊川不應有錯處曰他
說道理决不錯只恐於文義名物也有未盡又曰公
看得諸家如何浩曰各有長處曰東坡解易大體最
不好然他却會作文識句法解文釋義必有長處
(邵浩錄)
先生問時舉看易如何曰只看程易見其只就人事上
說無非日用常行底道理曰易最難看須要識聖人
當初作易之意且如泰之初九拔茅茹以其彙征吉
謂其引賢類進也都不正說引賢類進而云拔茅何
耶如此之類要須思看某之啟蒙自說得分曉且試
去看因云某少時看文字時凡見有說得合道理底
須旁搜遠取必要看得他透今之學者多不如是如
何時舉退看啟蒙晚往侍坐時舉曰向者看程易只
就注解上生議論却不曾靠得易看所以不得見聖
人作易之本意今日看啟蒙方見得聖人一部易皆
是假借虚設之辭蓋緣天下之理若正說出便只作
一件用唯以象言則當卜筮之時看是甚事都來應
得如泰之初九若正作引賢類進說則後便只作得
引賢類進用唯以拔茅茹之象言之則其他事類此
者皆可應也啟蒙警學篇云理定既實事來尚虚用
應始有體該本無便見得易只是虚設之辭看事如
何應耳先生頷之因云程易中有甚疑處可更商量
看時舉問坤六二爻傳云由直方而大竊意大是坤
之本體安得由直方而後大耶曰直方大是坤有此
三德若就人事上說則是敬義立而德不孤豈非由
直方而後大耶
(潘時舉錄)
婺州易傳聖字亦誤用王字說聖字從壬不當從王
(黃㽦錄)
朱子五經語類卷五
