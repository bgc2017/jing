朱子五經語類卷三十七
錢塘程川撰
易三十七
繫辭下傳三
三陳九卦初無他意觀上面其有憂患一句便見得是
聖人說處憂患之道聖人去這裏偶然看見這幾卦
有這箇道理所以就這箇說去若論到底睽蹇皆是
憂禍患底事何故却不說以此知只是聖人偶然去
這裏見得有此理便就這裏說出聖人視易如雲行
水流初無定相不可確定他在易之序履卦當在第
十上面又自不說乾坤
(㬊淵錄第七章)
鄭仲履問易繫云作易者其有憂患乎如何止取九卦
曰聖人論處憂患偶然說此九卦爾天下道理只在
聖人口頭開口便是道理偶說此九卦意思自足若
更添一卦也不妨更不說一卦也不妨只就此九卦
中亦自儘有道理且易中儘有處憂患底卦非謂九
卦之外皆非所以處憂患也若以困為處憂患底卦
則屯蹇非處憂患而何觀聖人之經正不當如此後
世拘於象數之學者乃以為九陽數聖人之舉九卦
合此數也尤泥而不通矣既論九卦之後因言今之
談經者往往有四者之病本卑也而抗之使高本淺
也而鑿之使深本近也而推之使遠本明也而必使
至於晦此今日談經之大患也
(襲蓋卿錄第七章)
三說九卦是聖人因上面說憂患故發明此一項道理
不必深泥如困德之辯若說蹇屯亦可蓋偶然如此
說大抵易之書如雲行水流本無定相確定說不得
揚子雲太玄一爻吉一爻凶相間排將去七百三十
贊乃三百六十五日之晝夜晝爻吉夜爻凶又以五
行參之故吉凶有深淺毫髮不可移此可為典要之
書也聖人之易則有變通如此卦以陽居陽則吉他
卦以陽居陽或不為吉此卦以隂居隂則凶他卦以
隂居隂或不為凶此不可為典要之書也
(李子方錄第七章)
因論易九卦云聖人道理只在口邊不是安排来如九
卦只是偶然說到此而今人便要說如何不說十卦
又如何不說八卦便從九卦上起義皆是胡說且如
履德之基只是要以踐履為本謙德之柄只是要謙
退若處患難而矯亢自高取禍必矣復德之本如孟
子所謂自反困德之辨困而通則可辨其是困而不
通則可辨其非損是懲忿窒慾益是修德益令廣大
㢲德之制㢲以行權巽只是低心下意要制事須是
將心入那事裏面去順他道理方能制事方能行權
若心麤只從事皮膚上綽過如此行權便就錯了巽
伏也入也
(林學蒙錄第七章)
問履如何都做禮字說曰辨上下定民志便也是禮底
意思又曰禮主卑下履也是那踐履處所行若不由
禮自是乖戾所以曰履以和行謙又更卑下所以節
制乎禮又曰禮是自家恁地卑下謙是就應物而言
又曰履和而至以下每句皆是反說履出於人情之
自然所以和者疑於不然而却至謙尊而光若秦人
尊君卑臣則雖尊而不光惟謙則尊而又光
(不知何氏錄第七章)
問井德之地曰井有本故澤及於物而井未嘗動故曰
居其所而遷如人有德而後能施以及人然其德性
未嘗動也井以辨義如人有德而其施見於物自有
斟酌裁度
(劉礪錄第七章)
問巽何以為德之制曰巽為資斧巽多作斷制之象蓋
巽字之義非順所能盡乃順而能入之義謂巽一隂
入在二陽之下是入細直徹到底不只是到皮子上
如此方能斷得殺若不見得盡如何可以行權
(黃㽦錄第七章)
損先難而後易如子產為政鄭人歌之曰孰殺子產吾
其與之及三年人復歌而誦之蓋事之初在我亦有
所勉強在人亦有所難堪久之當事理順人心這裏
方易便如利者義之和一般義是一箇斷制物事恰
似不和久之事得其宜乃所以為和如萬物到秋許
多嚴凝肅殺之氣似可畏然萬物到這裏若不得此
氣收斂凝結許多生意又無所成就其難者乃所以
為易也益長裕而不設長裕只是一事但充長自家
物事教寬裕而已困窮而通此因困卦說澤無水困
君子以致命遂志蓋此是致命遂志之時所以困彖
曰險以說困而不失其所亨其惟君子乎蓋處困而
能說也困而寡怨是得其處困之道故無所怨於天
無所尤於人若不得其道則有所怨尤矣井居其所
而遷井是不動之物然其水却流行出去利物井以
辨義辨義謂安而能慮盖守得自家先定方能辨事
之是非若自家心不定事到面前安能辨其義也巽
稱而隱巽是箇卑巽底物事如兊見而巽伏也自是
箇隱伏底物事盖巽一隂在下二陽在上隂初生時
已自稱量得箇道理了不待顯而後見如事到面前
自家便有一箇道理處置他不待發露出来如云尊
者於已踰等不敢問其年蓋才見箇尊長底人便自
不用問其年不待更計其年然後方稱量合問與不
合問也稱而隱是巽順恰好底道理有隱而不能稱
量者有能稱量而不能隱伏不露形迹者皆非巽之
道也巽德之制也巽以行權都是此意
(沈僴錄第七章)
問巽稱而隱曰以巽以行權觀之則稱字宜音去聲為
稱物之義又問巽有優游巽入之義權是仁精義熟
於事能優游以入之意曰是又曰巽是入細底意說
在九卦之後是八卦是了方可以行權某前時以稱
揚為說錯了
(林學蒙錄第七章)
問巽稱而隱隱字何訓曰隱不見也如風之動物無物
不入但見其動而不見其形權之用亦猶是也昨得
潘恭叔書說滕文公問間於齊楚與竭力以事大國兩
叚注云蓋遷國以圖存者權也效死勿去者義也義
字當改作經思之誠是蓋義便近權如或可如此或
可如彼皆義也經則一定而不易既對權字須着用
經字
(沈僴錄第七章)
或問井以辨義之義曰井居其所而遷又云井德之地
也蓋井有定體不動然水却流行出去不窮猶人心
有持守不動而應變則不窮也德之地也地是那不
動底地頭又曰佛家有函蓋乾坤句有隨波逐流句
有截斷衆流句聖人言語亦然如以言其遠則不禦
以言其邇則静而正此函蓋乾坤句也如井以辨義
等句只是隨道理說將去此隨波逐流句也如復其
見天地之心神者妙萬物而為言此截斷衆流句也
(沈僴錄第七章)
(錄中地是那不動底地頭一本云是指那不動之處)
問井以辨義曰只是井居其所而遷大小多寡施之各
當
(黃㽦錄第七章)
鄭仲履問巽以行權恐是神道曰不須如此說巽只是
孝順低心下意底氣象人至行權處不少巽順如何
行得此外八卦各有所主皆是處憂患之道
(襲蓋卿錄第七章)
才卿問巽以行權曰權之用便是如此見得道理精熟
後於物之精微委曲處無處不入所以說巽以行權
(沈僴錄第七章)
問巽以行權權是逶迤曲折以順理否曰然巽有入之
義巽為風如風之入物只為巽便能入義理之中無
細不入又問巽稱而隱隱亦是入物否曰隱便是不
見處
(陳文蔚錄第七章)
巽以行權兊見而巽伏權是隱然做底物事若顯然底
做却不成行權
(㬊淵錄第七章)
問易之所言无非天地自然之理人生日用之所不能
須臾離者故曰不可遠曰是
(林學蒙錄第八章)
易不可為典要易不是確定硬本子揚雄太玄却是可
為典要他排定三百五十四贊當晝三百五十四贊
當夜晝底吉夜底凶吉之中又自分輕重凶之中又
自分輕重易却不然有陽居陽爻而吉底又有凶底
有隂居隂爻而吉底又有凶底有有應而吉底有有
應而凶底是不可為典要之書也是有那許多變所
以如此
(㬊淵錄第八章)
問據文勢則内外使知懼合作使内外知懼始得曰是
如此不知這兩句是如何硬解時也解得去但不曉
其意是說甚底上下文意都不相屬只曰上文說不
可為典要下文又說既有典常這都不可曉常猶言
常理
(林學蒙錄第八章)
使知懼便是使人有戒懼之意易中說如此則吉如此
則凶是也既知懼則雖無師保一似臨父母相似常
恁地戒懼
(㬊淵錄第八章)
既有典常是一定了占得這爻了吉凶自定便是有典
常
(㬊淵錄第八章)
其初難知至非其中爻不備若解也硬解了但都曉他
意不得這下面却說一箇噫字都不成文章不知是
如何後面說二與四同功三與五同功却說得好但
不利遠者也曉不得
(林學蒙錄第九章)
問雜物撰德辨是與非則非其中爻不備曰這樣處曉
不得某常疑有闕文先儒解此多以為互體如屯卦
震下坎上就中間四爻觀之自二至四則為坤自三
至五則為艮故曰非其中爻不備互體說漢儒多用
之左傳中一處說占得觀卦處亦舉得分明看来此
說亦不可廢
(林學履錄第九章)
問易中互體之說共父以為雜物撰德辨是與非則非
其中爻不備此是說互體先生曰今人言互體者皆
以此為說但亦有取不得處也如頥卦大過之類是
也王輔嗣又言納甲飛伏尤更難理會納甲是震納
庚巽納辛之類飛伏是坎伏離離伏坎艮伏兑兊伏
艮之類也此等皆支蔓不必深泥
(潘時舉錄第九章)
互體自左氏以言亦有道理只是今推不合處多
(鄭可學錄第九章)
王弼破互體朱子發明互體
(㬊淵錄第九章)
朱子發互體一卦中自二至五又自有兩卦這兩卦又
伏兩卦林黃中便倒轉推成四卦四卦裏又伏四卦
此謂互體這自那風於天於土上有箇艮之象来
(㬊淵錄第九章)
一卦互換是兩卦伏兩卦是四卦反看又是兩卦又伏
兩卦共成八卦
(㬊淵錄第九章)
問其要无咎其用柔中也近君則當柔和遠去則當有
強毅剛果之象始得此二之所以不利然而居中所
以无咎也是恁地說
(不知何氏錄第九章)
問上下貴賤之位何也曰四二則四貴而二賤五三則
五貴而三賤上初則上貴而初賤上雖無位然本是
貴重所謂貴而無位高而無民在人君則為天子父
天子師在他人則清高而在物外不與事者此所以
為貴也
(董銖錄第九章)
問道有變動故曰爻爻有等故曰物物相雜故曰文曰
道有變動不是指那隂陽老少之變是說卦中變動
如乾卦六畫初潛二見三惕四躍這箇便是有變動
所以謂之爻爻中自有等差或高或低或遠或近或
貴或賤皆謂之等易中便可見如說遠近相取而悔
吝生近而不相得則凶二與四同功而異位二多譽
四多懼近也三與五同功而異位三多凶五多功貴
賤之等也又曰列貴賤者存乎位皆是等也物者想
見古人占卦必有箇物事名為物而今亡矣這箇物
是那列貴賤辨尊卑底物相雜故曰文如有君又有
臣便為君臣之文是兩物相對待在這裏故有文若
相離去不相干便不成文矣卦中有隂爻又有陽爻
相間錯則為文若有隂無陽有陽無隂如何得有文
(林學履錄第十章)
其辭危是有危懼之意故危懼者能使之安平慢易者
能使之傾覆易之書於萬物之理無所不具故曰百
物不廢其要是約要之義若作平聲則是要其歸之
意又曰要去聲是要恁地要平聲是這裏取那裏意
思又曰其要只欲无咎
(不知何氏錄第十一章)
易只是一隂一陽做出許多樣事夫乾夫坤一段也似
上面知大始作成物意思說諸心只是見過了便說
這箇屬陽研諸慮是研窮到底似那安而能慮直是
子細這箇屬隂定吉凶是陽成亹亹是隂便是上面
作成物且以做事言之吉凶未定時人自意思懶散
不肯做去吉凶定了他自勉勉做將去所以屬隂大
率陽是輕清底物事之輕清者屬陽隂是重濁底物
事之重濁者屬隂成亹亹是做將去
(㬊淵錄第十二章)
問夫乾天下之至健也德行至知阻曰不消先說健順
好底物事自是知險阻恰如良馬他才遇險阻處便
自不去了如人臨懸崖之上若說不怕險要跑下来
必跌殺良久又曰此段專是以憂患之際而言且如
健當憂患之際則知險之不可乘順當憂患之際便
知阻之不可越這都是當憂患之際處憂患之道當
如此因憂患方生那知險知阻若只就健順上看便
不相似如上下文說危者使平易者使傾能說諸心
能研諸慮皆因憂患說大要乾坤只是循理而已他
若知得前有險之不可乘而不去則不陷於險知得
前有阻之不可冐而不去則不困於阻若人不循理
以私意行乎其間其過乎剛者雖知險之不可乘却
硬要乘則陷於險矣雖知阻之不可越却硬要越則
困於阻矣只是順理便無事又問在人固是如此以
天地名之則如何曰在天地自是無險阻這只是大
綱說箇乾坤底意思如此又曰順自是畏謹宜其不
越夫阻如健却宜其不畏險然却知險而不去蓋他
當憂患之際故也又問簡易曰若長是易時更有甚
麽險他便不知險矣若長是簡時更有甚麽阻他便
不知阻矣只是當憂患之際方見得
(沈僴錄第十二章)
或問乾是至健不息之物經歴艱險處多雖有險處皆
不足為其病自然足以進之而無難否曰不然舊亦
嘗如此說覺得終是硬說易之書本意不如此正要
人知險而不進不說是我至健順了凡有險阻只恁
冐進而無難如此大非聖人作易之意觀上文云易
之興也其當殷之末世周之盛德邪至此之謂易之
道也看他此語俱是恐懼危險不敢輕進之意乾之
道便是如此卦中皆然所以多說見險而能止如需
卦之類可見易之道止是要人知進退存亡之道若
是冐險前進必陷於險是知進而不知退知存而不
知亡豈乾之道邪惟其至健而知險故止於險而不
䧟於險也又曰此是就人事上說又曰險與阻不同
險是自上視下見下之險故不敢行阻是自下觀上
為上所阻故不敢進
(沈僴錄第十二章)
(林學履錄少異)
乾健而以易臨下故知下之險險底意思在下坤順而
以簡承上故知上之阻阻是自家低他却高底意思
自上面下来到那去不得處便是險自下而上上到
那去不得處便是阻易只是這兩箇物事自東而西
亦是這箇自西而東亦是這箇左而右右而左皆然
(㬊淵錄第十二章)
乾天下之至健更着思量看来聖人無冐險之理須是
知險便不進向前去又曰他只是不直撞向前自别
有一箇路去如舜之知子不肖則以天下授禹相似
又曰這只是說剛健之理如此莫硬去天地上說
(不知何氏錄第十二章)
問乾常易以知險坤常簡以知阻曰乾健則看什麽物
都刺(捒)將過去坤則有阻處便不能進故只是順如
上壁相似上不得自是住了後復云前說錯了乾雖
至變知得險了却不下去坤雖至順知得阻了更不
上去以人事言之若健了一向進去做甚收殺或錄
云乾到險處便止不行所以為常易
(林學蒙錄第十二章)
因言乾坤簡易知險知阻而曰知險阻便休去了惟其
簡易所以知險阻而不去敬子云今行險徼倖之人
雖知險阻而猶冐昧以進惟乾坤德行本自簡易所
以知險阻
(沈僴錄第十二章)
因說乾坤知險阻非是說那定位底險阻乾是箇至健
底物自是見那物事皆低坤是至順底物自是見那
物事都大敬子云如云能勝物之謂剛故常信於萬
物之上相似曰然如云膽欲大而心欲小至健恒易
以知險如膽欲大至順恒簡以知阻如心欲小又如
云大心則天而道小心則畏義而節相似李云如人
欲渡若風濤洶湧未有要緊不渡也不妨萬一有君
父之急也只得渡曰固是如此只是未說到這裏在
這箇又是說處那險阻聖人固自有道以處之這裏
方說知險阻知得了方去處他問如此則乾之所見
無非險坤之所見無非阻矣曰不然他是至健底物
自是見那物事低如人下山坂自上而下但見其險
而其行也易坤自是至順底物則自下而上但見其
阻險阻只是一箇物事一是自上而視下一是自下
而視上若見些小險便止了不敢去安足為健若不
顧萬仞之險只恁從上而擂將下此又非所以為乾
若見些小阻便止了不敢上去固不是坤若不顧萬
仞之阻必欲上去又非所以為坤
(沈僴錄第十二章)
又說知險知阻曰舊因登山而知之自上而下則所見
為險自下而上則所向為阻蓋乾則自上而下坤則
自下而上健則遇險亦易順則遇阻亦簡然易則可
以濟險而簡亦有可涉阻之理
(黃㽦錄第十二章)
因登山而得乾坤險阻之說尋常將險阻作一箇意思
其實自高而下愈覺其險乾以險言者如此自下而
升自是阻礙在前坤以阻言者如此
(周謨錄第十二章)
自山下上山為阻故指坤而言自山上觀山下為險故
指乾而言
(游敬仲錄第十二章)
能說諸心能研諸慮方始能定天下之吉凶成天下之
亹亹凡事見得通透了自然歡悦既說諸心是理會
得了於事上便審一審便是研諸慮研是更去研磨
定天下之吉凶是剖判得這事成天下之亹亹是做
得這事業
(林學蒙錄第十二章)
能說諸心乾也能研諸慮坤也說諸心有自然底意思
故屬陽研諸慮有作為意思故屬隂定吉凶乾也成
亹亹坤也事之未定者屬乎陽定吉凶所以為乾事
之已為者屬隂成亹亹所以為坤大抵言語兩端處
皆有隂陽如開物成務開物是陽成務是隂如致知
力行致知是陽力行是隂周子之書屢發此意推之
可見
(周謨錄第十二章)
問變化云為吉事有祥象事知器占事知来曰上兩句
只說理如此下兩句是人就理上知得在隂陽則為
變化在人事則為云為吉事自有祥兆惟其理如此
故於變化云為則象之而知已有之器於吉事有祥
則占之而知未然之事也又問器字是凡見於有形
之實事者皆為器否曰易中器字是恁地說
(林學履錄第十二章)
變化云為是明吉事有祥是幽象事知器是人事占事
知来是筮象事知器是人做這事去占事知来是他
方有箇禎祥這便占得他如中庸言必有禎祥見乎
蓍龜之類吉事有祥凶事亦有
(㬊淵錄第十二章)
問易書之中有許多變化云為又吉事皆有休祥之應
所以象事者於此而知器占事者於此而知来曰是
(不知何氏錄第十二章)
天地設位四句說天人合處天地設位便聖人成其功
能人謀鬼謀則雖百姓亦可以與其能成能與與能
雖大小不同然亦是小小底造化之功用然百姓與
能却須因蓍龜而方知得人謀鬼謀如謀及乃心庶
人卜筮相似
(㬊淵錄第十二章)
百姓與能與字去聲他無知因卜筮便會做得事便是
與能人謀鬼謀猶洪範之謀及卜筮卿士庶人相似
(林學蒙錄第十二章)
八卦以象告以後說得最難不知如何
(林學蒙錄第十二章)
問八卦以象告至失其守者其辭屈一段切疑自吉凶
可見矣而上只是總說易書所載如此自變動以利
言而下則專就人占時上說曰然又問易之情近而
不相得則凶或害之悔且吝是如何曰此疑是指占
法而言想古人占法更多今不見得蓋遠而不相得
則安能為害惟切近不相得則凶害便能相及如一
箇凶人在五湖四海之外安能害自家若與之為隣
近則有害矣又問此如今人占火珠林課底若是凶
神動與世不相干則不能為害惟是克世應世則能
為害否曰恐是這樣意思
(林學履錄第十二章)
中心疑者其辭枝中心疑故不敢說殺其辭枝者如木
之有枝開兩岐去德輔云思曰睿學而不思則罔蓋
亦弗思而已矣豈有不可思維之理曰固是若不可
思維則聖人著書立言於後世何用
(汪德輔錄第十二章)
朱子五經語類卷三十七
