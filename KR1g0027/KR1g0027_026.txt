朱子五經語類卷二十六
錢唐程川撰
易二十六
下經六
豐亨王假之須是王假之了方且勿憂宜日中若未到
這箇田地更憂甚底王亦未有可憂宜照天下是貼
底閑句
(㬊淵錄豐彖辭)
或問豐宜日中宜照天下人君之德如日之中乃能盡
照天下否曰易如此看不得只是如日之中則自然
照天下不可將作道理解他日中則昃月盈則食天
地盈虚與時消息而况於人乎况於鬼神乎自是如
此物事到盛時必衰雖鬼神有所不能違也問此卦
後面諸爻不甚好曰是他忒豐大了這物事盛極去
不得了必衰也人君於此之時當如奉盤水戰兢自
持方無傾側滿溢之患若才有纖毫驕矜自滿之心
即敗矣所以此處極難崇寧中羣臣創為豐亨豫大
之說當時某論某人曰當豐亨豫大之時而為因陋
就簡之說君臣上下動以此藉口於是安意肆志無
所不為而大禍起矣
(沈僴錄豐彖傳)
天地盈虚與時消息而况於人乎况於鬼神乎天地是
舉其大體而言鬼神是舉其中運動變化者通上徹
下而言如雨風露雷草木之類皆是曰驟雨不終朝
自不能久而况其小者乎又曰豐卦彖許多言語其
實只在日中則昃月盈則食天地盈虚與時消息數
語上這盛得極常須謹謹保守得日中時候方得不
然便是偃仆傾壞了又曰這處去危亡只是一間耳
須是兢兢如奉盤水方得又曰須是謙抑貶損方可
保得又曰這便是康節所謂酩酊離披時候如何不
憂危謹畏宣政間有以奢侈為言者小人却去當豐
亨豫大之時須是恁地侈泰方得所以一面放肆如
何得不亂王假之尚大也只是王者至此一箇極大
底時節所尚者大事耳
(不知何氏錄豐彖傳)
仲思問動非明則无所之明非動則无所用曰徒明不
行則明无所用空明而已徒行不明則行无所向冥
行而已
(章伯羽錄豐初九爻辭程傳)
九三爻解得便順九四上六二爻不可曉看來聖人不
會九四上六爻文義又與三爻不同
(不知何氏錄豐九三九四上六爻辭)
問豐九四近幽暗之君所以有豐其蔀日中見斗之象
亦是他本身不中正所致故象云位不當也曰也是
如此
(林學蒙錄豐九四爻辭象傳)
豐其屋天際翔也似說如翬斯飛樣言其屋高大到於
天際却只是自蔽障闊
(林學蒙錄豐上六象傳)
(錄末或作却自是自障礙㬊淵錄同)
不知聖人特地做一箇卦說這旅則甚
(㬊淵錄旅)
明慎用刑而不留獄却只是火在山上之象又不干旅
事
(㬊淵錄旅象傳)
資斧有做齎斧說底這資斧在巽上說也自分曉然而
旅中亦豈可無備禦底物事次第這便是
(㬊淵錄旅九四爻辭)
旅六五上逮也不得如伊川說一矢亡之亡字如秦無
亡矢遺鏃之亡不是如伊川之說易中凡言終吉者
皆是初不甚好也又曰而今只如這小小文義亦無
人去解析得
(林學蒙錄旅六五爻辭)
巽卦是於重巽上取義重巽所以為申命
(㬊淵錄巽彖傳)
問重巽重字之義曰只是重卦八卦之象皆是如此問
申字是兩番降命令否非也只是丁寧反復說便是
申命巽風也風之吹物無處不入無物不鼓動詔令
之入人淪肌浹髓亦如風之動物也
(沈僴錄巽彖傳)
(錄中詔令之入人三句林學履錄云如命令之丁寧告戒無所不至也)
問巽順以入於物必極乎下有命令之象而風之為物
又能鼓舞萬類所以君子觀其象而申命令曰風便
也是會入物事因言丘墓中棺木能番動皆是風吹
蓋風在地中氣聚出地面又散了
(不知何氏錄巽象傳)
九二得中所以過於巽為善用史巫紛若吉看來是箇
盡誠以祭祀之吉占
(不知何氏錄巽九二爻辭)
九三頻巽不比頻復復是好事所以頻復為无咎巽不
是甚好底事九三别無伎倆只管今日巽了明日巽
自是可吝
(不知何氏錄巽九三爻辭)
六四田獲三品伊川主張作巽於上下說說得較牽強
(不知何氏錄巽六四爻辭程傳)
无初有終也彷佛是伊川說始未善是无初更之而善
是有終自貞吉悔亡以下都是這一箇意思一如坤
卦先迷後得以下都只是一箇意思
(㬊淵錄巽九五爻辭)
九五先庚三日後庚三日不知是如何看來又似設此
為卜日之占模樣蠱之先甲三日是辛後甲三日是
丁此卦先庚三日亦是丁後庚三日是癸據丁與辛
皆是古人祭祀之日但癸日不見用處
(不知何氏錄巽九五爻辭)
先庚後庚是說那後面變了底一截
(㬊淵錄巽九五爻辭)
兑說若不是剛中便成邪媚下面許多道理都從這箇
剛中柔外來說以先民如利之而不庸順天應人革
卦就革命上說兑卦就說上說後人都做應天順人
說了到了順天應人是言順天理應人心胡致堂管
見中辨這箇也好
(㬊淵錄兑彖傳)
說若不剛中便是違道干譽
(㬊淵錄兑彖傳)
九五只是上比於隂故有此戒
(㬊淵錄兑九五爻辭)
問萃言王假有廟是卦中有萃聚之象故可以為聚祖
考之精神而為享祭之吉占渙卦既散而不聚本象
不知何處有可立廟之義將是卦外立義謂渙散之
時當聚祖考之精神邪為復是下卦是坎有幽隠之
義因此象而設立廟之義邪曰坎固是有鬼神之義
然此卦未必是因此為義且作因渙散而立廟說大
抵這處都見不得
(林學履錄渙彖辭)
問剛來而不窮窮是窮極來處乎中不至窮極否曰是
居二為中若在下則是窮矣
(林學履錄渙彖傳)
剛來不窮是九三來做二柔得位而上同是六二上做
三此說有些不穏却為是六三不喚做得位然而某
這箇例只是一爻互換轉移無那隔驀兩爻底
(㬊淵錄渙彖傳)
此卦只是卜祭吉又更宜涉川王乃在中是指廟中言
宜在廟祭祀伊川說得那道理多了他見得許多道
理了不肯自做他說須要寄搭放在經上
(㬊淵錄渙彖傳程傳)
渙奔其机以卦變言之九二自四來居二得中而不窮
所以為安如机之安也六四是自二往居四未為得
位以其上同於五所以為得位象辭如此說未密若
云六四上應上九為上同恐如此跳過了不得此亦
是依文解義說終是不見得四來居二之為安二之
於四為得位是如何
(林學蒙錄渙九二六四爻辭)
奔其机也只是九來做二人事上說時是來就那安處
(㬊淵錄渙九二爻辭)
渙卦亦不可曉只以大意看則人之當渙者莫甚於己
私其次須便渙散其小小羣隊合成其大其次便渙
散其號令與其居積以用於人其次便渙去患害但
六四一爻未見其大好處今爻辭却說得恁地浩大
皆不可曉
(不知何氏錄渙六三六四九五上九爻辭)
渙其躬志在外也是舍已從人意思
(不知何氏錄渙六三爻辭)
老蘇云渙之六四曰渙其羣元吉夫羣者聖人之所欲
渙以混一天下者也此說雖程傳有所不及如程傳
之說則是羣其渙非渙其羣也蓋當人心渙散之時
各相朋黨不能混一惟六四能渙小人之私羣成天
下之公道此所以元吉也老蘇天資高又善為文章
故此等說話皆達其意大抵渙卦上三爻是以渙濟
渙也
(楊道夫錄渙六四爻辭)
渙其羣乃取老蘇之說是散了小小底羣隊併做一箇
東坡所謂合小以為大合大以為一又曰如太祖之
取蜀取江南皆是渙其羣渙有丘之義但不知四爻
如何當得此義
(不知何氏錄渙六四爻辭)
渙其羣言散小羣做大羣如將小物事幾把解來合做
一大把東坡說這一爻最好緣他會做文字理會得
文勢故說得合
(㬊淵錄渙六四爻辭)
渙是散底意思物事有當散底號令當散積聚當散羣
隊當散
(㬊淵錄渙九五爻辭并論六四爻辭)
渙汗其大號號令當散如汗之出千毛百竅中迸散出
來這箇物出不會反却不是說那號令不當反只是
取其如汗之散出自有不反底意思
(㬊淵錄渙九五爻辭)
渙汗其大號聖人當初就人身上說一汗字為象不為
無意蓋人君之號令當出乎人君之中心由中而外
由近而遠雖至幽至遠之處無不被而及之亦猶人
身之汗出於中而浹于四體也
(楊道夫錄渙九五爻辭)
散居積須是在他正位方可
(㬊淵錄渙九五爻辭本義)
渙王居无咎象只是節做四字句伊川泥其句所以說
得王居无咎差了上九象亦自節了字則此何疑
(不知何氏錄渙九五象傳)
說以行險伊川之說是也說則欲進而有險在前進去
不得故有止節之義又曰節便是阻節之意
(不知何氏錄節彖傳)
節卦大抵以當而通為善觀九五中正以通本義云坎
為通豈水在中間必流而不止邪曰然又問觀節六
爻上三爻在險中是處節者也故四在險初而節則
亨五在險中而節則甘上在險終雖苦而無悔蓋節
之時當然也下三爻在險外是未至於節而預知所
節之義初知通塞故无咎二可行而反節三見險在
前當節而又以隂居剛不中正而不能節所以二爻
凶而有咎不知是如此否曰恁地說也說得然九二
一爻看來甚好而反云凶終是解不穏
(林學履錄節彖傳爻辭)
天地節而四時成天地轉來到這裏相節了更沒去處
今年冬盡了明年又是春夏秋冬到這裏厮匝了更
去不得這箇折做兩截兩截又折做四截便是春夏
秋冬他是自然之節初無人使他聖人則因其自然
之節而節之如脩道之謂教天秩有禮之類皆是天
地則和這箇都無只是自然如此聖人法天做這許
多節掯出來
(㬊淵錄節彖傳)
戶庭是初爻之象門庭是第二爻之象戶庭未出去在
門庭則已稍去矣就爻位上推戶庭主心門庭主事
(㬊淵錄節初九九二爻辭)
問君子之道貴乎得中節之過雖非中道然愈於不節
者如何便會凶九二不出門庭雖是失時亦未失為
恬退守節者乃以為凶何也先生沉思良久曰這處
便使局定不得若以占言之且只寫下少間自有應
處眼下皆未見得若以道理言之則有可為之時乃
不出而為之這便是凶之道不是别更有凶又曰時
乎時不再來如何可失
(不知何氏錄節九二爻辭)
安節是安穩自在甘節是不辛苦喫力底意思甘便對
那苦甘節與禮之用和為貴相似不成人臣得甘節
吉時也要節天下大率人一身上各自有箇當節底
(㬊淵錄節六四九五爻辭)
朱子五經語類卷二十六
