朱子五經語類卷三十三
錢塘程川撰
易三十三
繫辭上傳六
易有聖人之道四至精至變則合做兩箇是他裏面各
有這箇
(㬊淵錄第十章)
問以言以動以制器以卜筮這以字是指以易而言否曰然
又問辭占是一類變象是一類所以下文至精合辭占說
至變合變象說曰然占與辭是一類者曉得辭方能
知得占若與人說話曉得他言語方見得他胷中底
藴變是事之始象是事之已形者故亦是一類也
(林學履錄第十章)
問以言者尚其辭以言是取其言以明理斷事如論語
上舉不恒其德或承之羞否曰是
(林學履錄第十章)
用之問以制器者尚其象曰這都難說蓋取諸離蓋字便是
一箇半問半界底字如取諸離取諸益不是先有見乎
離而後為網罟先有見乎益而後為耒耜聖人亦只是見
魚鱉之屬欲有以取之遂做一箇物事去攔截他欲得
耕種見地土硬遂做一箇物事去剔起他卻合於離之
象合於益之意又曰有取其象者有取其意者
(葉賀孫錄第十章)
問以卜筮者尚其占卜用龜亦使易占否曰不用則是
文勢如此
(林學履錄第十章)
問君子將有為也將有行也問焉而以言其受命也如
嚮曰此是說君子作事問於蓍龜也問焉以言人以
蓍問易求其卦爻之辭而以之發言處事受命如嚮
則易受人之命如嚮之應聲以决未來吉凶也
(金去偽錄第十章)
問焉而以言曰若以上下文推之以言卻是命筮之詞
古人亦大段重這命筮之詞而以言三字義若拗若
作以易言之如所謂不恆其德或承之羞則不占只
是以其言之義又於上下文不順
(林學蒙錄第十章)
(周謨錄云言是命龜受命龜受命也)
問參伍以變錯綜其數曰荀子說參伍處楊倞解之為
詳漢書所謂欲問馬先問牛參伍之以得其實綜如
織綜之綜大抵隂陽奇耦變化無窮天下之事不出
諸此成天下之文者若卦爻之陳列變態者是也定
天下之象者物象皆有定理只以經綸天下之事也
(萬人傑錄第十章)
參伍以變錯綜其數參謂三數之伍謂五數之揲蓍本無三數
五數之法只言交互參考皆有自然之數如三三為九五六
三十之類雖不用以揲蓍而推算變通未嘗不用錯者有
迭相為用之意又有總而挈之之意如織者之綜絲也
(不知何氏錄第十章)
參伍是相牽連之意如三要做五須用添二五要做六
須着添一做三須着減二錯綜是兩樣錯是往来交
錯之義綜如織底綜一箇上去一箇下来陽上去做
隂隂下来做陽如綜相似
(㬊淵錄第十章)
問參伍以變先生云既三以數之又五以數之譬之三
十錢以三數之看得幾箇三了又以五數之看得幾
箇五兩數相合方可看得箇成數曰是如此又問不
獨是以數算大㮣只是參合底意思如趙廣漢欲問
馬先問牛便只是以彼數来參此數否曰是郤是恁
地數了又恁地數也是將這箇去比那箇又曰若是
他數猶可凑三與五兩數自是參差不齊所以舉以
為言如這箇是三箇將五来比又多兩箇這箇是五
箇將三来比又少兩箇兵家謂窺敵制變欲伍以參
今欲窺敵人之事教一人探来恁地說又差一箇探
来若說得不同便將這兩說相參看如何以求其實
所以謂之欲伍以參
(林學履錄第十章)
參伍以變參字音曹參之參猶言參互底意思譬猶幾
箇物事在這邊逐三箇數看是幾箇又逐五箇數看
是幾箇又曰若三箇兩是六箇便多了一箇三箇三
是九箇又少一箇三箇四又是十二箇也未是三箇
五方是十五箇大略如此更須仔細去看
(林學蒙錄第十章)
錯綜其數本義云錯者交而互之一左一右之謂也莫
是揲蓍以左揲右右揲左否曰不特如此乾對坤坎
對離自是交錯又問綜者總而挈之莫是合掛扐之
數否曰且以七八九六明之六七八九便是次序然
而七是陽六壓他不得便當挨上七生八八生九九
又須挨上便是一低一昂
(林學蒙錄第十章)
六五指
七四指
八三指
九二指
或問經緯錯綜之義曰錯是往来底綜是上下底綜便
是織機上底古人下這字極子細但看他那單用處
都有箇道理如經綸底字綸是兩條絲相合各有條
理凢用綸處便是倫理底義統字是上面垂一箇物
事下来下面有一箇人接着便謂之統但看垂字便
可見又曰錯綜其數便只是七八九六六對九七對
八便是東西相錯六上生七為陽九下生八為隂便
是上下為綜又曰古人做易其巧不可言太陽數九
少隂數八少陽數七太隂數六初亦不知其數如何
恁地元来只是十數太陽居一除了本身便是九箇
少隂居二除了本身便是八箇少陽居三除了本身
便是七箇太隂居四除了本身便是六箇這處古來
都不曾有人見得
(黃義剛錄第十章)
(錄中六上生七為陽二句元本云七下生六為隂八上生九又為陽)
陳厚之問寂然不動感而遂通曰寂然是體感是用當
其寂然時理固在此必感而後發如仁感為惻隠未
感時只是仁義感為羞惡未感時只是義某問胡氏
說此多指心作已發曰便是錯了縱使已發感之體
固在所謂動中未嘗不靜如此則流行發見而常卓
然不可移今只指作已發一齊無本了終日只得奔
波急迫大錯了
(鄭可學錄第十章)
寂然不動感而遂通天下之故與窮理盡性以至於命
本是說易不是說人諸家皆是借来就人上說亦通
(李閎祖錄第十章)
感而遂通感着他卦卦便應他如人来問底善便與說
善来問底惡便與說惡所以先儒說道潔淨精微這
般句說得有些意思
(㬊淵錄第十章)
易便有那深有那幾聖人用這底来極出那深研出那
幾研是研磨到底之意詩書禮樂皆是說那巳有底
事惟是易說那未有這事研幾是不待他顯著只在
那茫昧時都處置了深是幽深通是開通所以閉塞
只為他淺若是深後便能開通人志道理若淺如何
開通得人所謂通天下之志那只似說開物相似所
以下一句也說箇成務易是說那未有底六十四卦
皆是如此
(㬊淵錄第十章)
極出那深故能通天下之志研出那幾故能成天下之
務
(㬊淵錄第十章)
深就心上說幾就事上說幾便是有那事了雖是微畢
竟有件事深在心甚玄奥幾在事半微半顯通天下
之志猶言開物故其下對成務
(㬊淵錄第十章)
問惟深也惟幾也惟神也此是說聖人如此否曰是說
聖人亦是易如此若不深如何能通得天下之志又
曰他恁黑窣窣地深疑若不可測然其中卻事事有
又曰事事都有箇端緒可尋又曰有胳脈線索在裏
面所以曰惟幾也故能成天下之務研者便是研窮
他或問幾曰便是周子所謂動而未形有無之間者
也
(林學蒙錄第十章)
問繫辭言惟深也故能通天下之志又言以通天下之
志此二通字乃所以通逹天下之心志使之通曉如
所謂開物之意曰然這般些小道理更無窮問極深
研幾深幾二字如何曰研幾是研磨出那幾微處且
如一箇卦在這裏便有吉有凶有悔有吝幾微毫釐
處都研磨出来問如何是極深曰要人都曉得至深
難見底道理都就易中見得問如所謂幽明之故死
生之說鬼神之情状之類否曰然問如此說則正與
本義所謂所以極深者至精也所以研幾者至變也
正相發明曰然
(黃榦錄第十章)
古人淳質遇事無許多商量既欲如此又欲如彼無所
適從故作易示人以卜筮之事故能通志定業斷疑
所謂開物成務者也
(萬人傑錄第十章)
易本為卜筮而作古人淳質初無文義故畫卦爻以開
物成務故曰夫易何為而作也夫易開物成務冐天
下之道如斯而已此易之大意如此
(周謨錄第十一章)
開物成務冐天下之道讀繫辭須見得如何是開物如
何是成務又如何是冐天下之道須要就卦中一一
見得許多道理然後可讀繫辭也蓋易之為書因卜
筮以設教逐爻開示吉凶包括無遺如將天下許多
道理包藏在其中故曰冐天下之道如利用為大作
一爻象只曰下不厚事也自此推之則凡居下者不
當厚事如子之於父臣之於君僚屬之於官長皆不
可以踰分越職縱可為亦須是盡善方能無過所以
有元吉无咎之戒繫辭自大衍數以下皆是說卜筮
事若不曉他盡是說爻變中道理則如所謂動靜不
居周流六虚之類有何憑着今人說易所以不將卜
筮為主者只是嫌怕小卻這道理故憑虚失實茫昧
臆度而已殊不知由卜筮而推則上通鬼神下通事
物精及于無形粗及于有象如包罩在此隨取隨得
居則觀其象而玩其辭動則觀其變而玩其占者又
不待卜而後見只是體察便自見吉凶之理聖人作
易無不示戒乾卦纔說元亨便說利貞坤卦纔說元
亨便說利牝馬之貞大畜乾陽在下為艮所畜三得
上應又畜極必通故曰良馬逐可謂通快矣然必艱
難貞正又且曰閑輿衞然後利有攸往設若恃良馬
之壮而㤀艱貞之戒則必不利矣乾之九三君子終
日乾乾固是好事然必曰夕惕若厲然後旡咎也凡
讀易而能句句體驗每存兢慄戒謹之意則于已為
有益不然亦空言爾
(周謨錄第十一章)
問易開物成務冐天下之道是易之理能恁地而人以
之卜筮又能開物成務否曰然
(林學蒙錄第十一章)
是故聖人以通天下之志以定天下之業以斷天下之
疑此只是說蓍龜若不是蓍龜如何通之定之斷之
到蓍之德圓而神以下卻是從源頭說而未是說卜
筮蓋聖人之心具此易三德故渾然是此道理不勞
作用一毫之私便是洗心即退藏于密所謂密者只
是他人自無可捉摸他處便是寂然不動吉凶與民
同患神以知来知以藏往皆具此道理但未用之蓍
龜故曰古之聰明睿知神武而不殺者夫此言只是譬喻
如聖人已具此理却不犯手耳明于天之道以下方說蓍
龜乃是發用處是興神物以前民用聖人既具此理又將
此理復就蓍龜上發明出來使民亦得前知而用之也聖
人以此齋戒以神明其德德即聖人之德又即卜筮齋戒
以神明之聖人自有此理亦用蓍龜之理以神明之
(黃㽦錄第十一章)
蓍之德圓而神卦之德方以知六爻之義易以貢蓍與
卦以德言爻以義言只是具這道理在此而已故聖
人以此洗心退藏于密以此洗心者心中渾然此理
别無他物退藏於密只是未見于用所謂寂然不動
也下文說神以知來便是以蓍之德知來知以藏往
便是以卦之德藏往洗心退藏言體知來藏往言用
然亦只言體用具矣而未及使出來處到下文是興
神物以前民用方發揮許多道理以盡見於用也然
前段必結之以聰明睿知神武而不殺者只是譬
喻蓍龜雖未用而神靈之理具在猶武是殺人底事
聖人卻存此神武而不殺也
(周謨錄第十一章)
前面一截說易之理未是說到蓍卦卜筮處後面方說
卜筮聖人之心渾只是圓神方知易貢三箇物事更
無别物一似洗得來潔淨了前面此字指易之理言
武是殺底物事神武卻不殺便如易是卜筮底物事
這箇卻方是說他理未到那用處到下面是以明于
天之道方是說卜筮
(㬊淵錄第十一章)
易以貢是變易以告人聖人以此洗心退藏于密是以
那易來洗濯自家心了更没些私意小智在裏許聖
人便似那易了不假蓍龜而知卜筮所以說神武而
不殺這是他有那神以知来知以藏往又說箇齋戒
以神明其德皆是得其理不假其物
(㬊淵錄第十一章)
六爻之義易以貢今解貢字只得以告人說但神知字
重貢字輕卻曉不得
(林學蒙錄第十一章)
以此洗心都只是道理聖人此心虚明自然具衆理潔
淨精微只是不犯手卦爻許多不是安排對副與人
看是甚人来自然撞著易如此聖人也如此所以說
箇蓍之德卦之德神明其德
(㬊淵錄第十一章)
聖人以此洗心一段聖人胸中都無纖毫私意都不假
卜筮只是以易之理洗心其未感物也湛然純一都
無一毫之累更無些跡所謂退藏于密也及其吉凶
與民同患却神以知来知以藏往是誰人會恁地非
古人聰明睿知神武而不殺者不能如此神武不殺
者聖人于天下自是所當者摧所向者伏然而他都
不費手脚又曰他都不犯手這便是神武不殺又曰
神以知来如明鏡照物事来都看見知以藏往只是
見在有底事他都識得又曰都藏得在這裏又曰如
揲蓍然當其未揲也都不知揲下来底是隂是陽是
老是少便是知来底意思及其成卦了則事都絣定
在上面了便是藏往下文所以云是以明于天之道
察于民之故設為卜筮以為民之鄉導故只是事聖
人于此又以卜筮而齋戒以神明其德顯道神德行
之神字便似這神字猶言吉凶隂若有神明之相相
似這都不是自家做得却若神之所為又曰這都只
退聽于鬼神又曰聖人于卜筮其齋戒之心虚靜純
一戒謹恐懼只退聽於鬼神
(林學蒙錄第十一章)
退藏於密密是主靜處萬化出焉者動中之靜固是靜
又有大靜萬化森然者
(楊方錄第十一章)
退藏於密時固是不用這物事吉凶與民同患也不用
這物事用神而不用蓍用知而不用卦全不犯手退
藏于密是不用事時到他用事也不犯手事未到時
先安排在這裏了事到時恁地来恁地應
(㬊淵錄第十一章)
聖人以此洗心注云洗萬物之心若聖人之意本如此
何不直言以此洗萬物之心乎大抵觀聖賢之言只
作自己作文看如本說洗萬物之心卻止云洗心于
心安乎
(萬人傑錄第十一章)
神以知来知以藏往一卦之中凢爻卦所載聖人所已
言者皆具已見底道理便是藏往占得此卦因此道
理以推未来之事便是知来
(黃㽦錄第十一章)
古之聰明睿知神武而不殺者夫如譬喻說相似
(萬人傑錄第十一章)
聖人明于天之道而察于民之故是興神物以前民用
蓋聖人見得天道人事都是這道理蓍龜之靈都包
得盡于是作為卜筮使人因卜筮知得道理都在這
裏面
(不知何氏錄第十一章)
問明于天之道而察于民之故天之道便是民之故否
曰論得到極處固只是一箇道理看時須做兩處看
方看得周匝無虧欠處問天之道只是福善禍淫之
類否曰如隂陽變化春何為而生秋何為而殺夏何
為而暑冬何為而寒皆要理會得問民之故如君臣
父子之類是否曰凡民生日用皆是若只理會得民
之故卻理會不得天之道便即民之故亦未是在到
得極時固只是一理要之須是都看得周匝始得
(黃榦錄第十一章)
是興神物以前民用此言有以開民使民皆知前時民
皆昏塞吉凶利害是非都不知因這箇開了便能如
神明然此便是神明其德又云民用之則神明民德
聖人用之則自神明其德蓍之德以下三句是未涉
于用聖人以此洗心是得此三者之理而不假其物
這箇是有那神以知来知以藏往
(㬊淵錄第十一章)
神明其德言卜筮尊敬也精明也
(楊方錄第十一章)
明道愛舉聖人以此齋戒以神明其德夫一句雖不是
本文意思要之意思自好因再舉之榦問此恐是君
子篤恭而天下平之意曰否只如上蔡所謂敬是常
惺惺法又問此恐非是聖人分上事曰便是說道不
是本文意思要之自好言畢再三誦之
(黃榦錄第十一章)
問闔戶謂之坤一段只是這一箇物以其闔謂之坤以
其闢謂之乾以其闔闢謂之變以其不窮謂之通發
見而未成形謂之象成形謂之器聖人修禮立教謂
之法百姓日用則謂之神曰是如此又曰利用出入
者便是人生日用都離他不得又曰民之于易隨取
而各足易之于民周徧而不窮所以謂之神所謂活
潑潑地便是這處
(林學蒙錄第十一章)
闔闢乾坤理與事皆如此者亦如此這箇只說理底意
思多知禮成性横渠說得别他道是聖人成得箇性
衆人性而未成
(㬊淵錄第十一章)
太極中全是具一箇善若三百八十四爻中有善有惡
皆隂陽變化以後方有
(葉賀孫錄第十一章)
周子康節說太極和隂陽滾說易中便擡起說周子言
太極動而生陽靜而生隂如言太極動是陽動極而
靜靜便是隂動時便是陽之太極靜時便是隂之太
極蓋太極即在隂陽裏如易有太極是生兩儀則先
從實理處說若論其生則俱生太極依舊在隂陽裏
但言其次序須有這實理方始有隂陽也其理則一
雖然自見在事物而觀之則隂陽圅太極推其本則
太極生隂陽
(林學履錄第十一章)
問易有太極是生兩儀兩儀生四象四象生八卦曰此
太極却是為畫卦說當未畫卦前太極只是一箇渾
淪底道理裏面包含隂陽剛柔奇耦無所不有及各
畫一奇一耦便是生兩儀再于一奇畫上加一耦此
是陽中之隂又于一奇畫上加一奇此是陽中之陽
又于一耦畫上加一奇此是隂中之陽又于一耦畫
上加一耦此是隂中之隂是謂四象所謂八卦者一
象上有兩卦每象各添一奇或一耦便是八卦嘗聞
一朋友說一為儀二為象三為卦四為象如春夏秋
冬金木水火東西南北無不可推矣
(周謨錄第十一章)
(金去偽錄同)
明之問易有太極是生兩儀兩儀生四象四象生八卦
曰易有太極便有箇隂陽出来隂陽便是兩儀儀匹
也兩儀生四象便是一箇隂又生出一箇陽是一
象也一箇陽又生一箇隂是一象也一箇隂又生
一箇隂是一象也一箇陽又生一箇陽是一象
也此謂四象四象生八卦是這四箇象生四隂時便
成坎震坤兌四卦生四箇陽時便成巽離艮乾四卦
(鍾震錄第十一章)
每卦變八卦為六十四卦
(程端蒙錄第十一章)
易有太極便是下面兩儀四象八卦自三百八十四爻
總為六十四自六十四總為八卦自八卦總為四象
自四象總為兩儀自兩儀總為太極以物論之易之
有太極如木之有根浮屠之有頂但木之根浮屠之
頂是有形之極太極卻不是一物無方所頓放是無
形之極故周子曰無極而太極是他說得有功夫處
太極之所以為太極郤不離乎兩儀四象八卦如一
隂一陽之謂道指一隂一陽為道則不可而道則不
離乎隂陽也
(黃㽦錄第十一章)
太極如一木生上分而為枝榦又分而生花生葉生生
不窮到得成果子裏面又有生生不窮之理生將出
去又是無限箇太極更無停息只是到成果實時又
卻少歇不是止到這裏自合少止正所謂終始萬物
莫盛乎艮艮止是生息之意
(葉賀孫錄第十一章)
易之精微在那兩儀生四象四象生八卦八卦生六十
四卦萬物萬化皆從這裏流出緊要處在那復姤邊
復是陽氣發動之初因舉康節詩冬至子之半六十
四卦流布一歲之中離坎震艮兌巽做得那二十四
氣每卦當六十四分乾坤不在四正此以文王八卦
言也
(㬊淵錄第十一章)
問自一隂一陽見一隂一陽又各生一隂一陽之象以
圖言之兩儀生四象四象生八卦節節推去固容易
見就天地間着實處如何驗得曰一物上又自各有
隂陽如人之男女隂陽也逐人身上又各有這血氣
血隂而氣陽也如晝夜之間晝陽而夜隂也而晝陽
自午後又屬隂夜隂自子後又是陽便是隂陽各生
隂陽之象
(林學履錄第十一章)
老隂老陽交而生艮兌少隂少陽交而生震巽離坎不
交各得本畫離坎之交是第二畫在生四象時交了
老陽過去交隂老隂過去交陽便是兌艮第三畫少
隂少陽交便生震巽上第三畫所以知其如此時他
這位次相挨旁兼山謂聖人不分别隂陽老少卜史
取動爻之後卦故分别老少若如此則卦遂無動占
者何所用觀變而玩占
(㬊淵錄第十一章)
陽上交于隂隂下交于陽而生四象便是隂陽又各生
兩畫了隂交剛陽交柔便是隂陽又各生兩畫了就
乾兩畫邊看乾兌是老陽離震是少隂就坤兩畫邊
看坤艮是老隂坎巽是少陽又各添一畫則八卦全
了
(㬊淵錄第十一章)
四象不必說陽向上更合一畫為九方成老陽到兌便
推不去了兌下一晝卻是八卦不是四象
(㬊淵錄第十一章)
一卦又各生六十四卦則本卦為内卦所生之卦為外
卦是十二爻底卦
(㬊淵錄第十一章)
卦有兩樣生有從兩儀四象加位生来底有卦中互換
自生一卦底互換成卦不過換兩爻這般變卦伊川
破之及到那剛來而得中郤推不行大率是就義理
上看不過如剛自外來而得中分剛上而文柔等處
看其餘多在占處用也賁變節之象這須無緊要然
後面有數處彖辭不如此看無來處解不得
(㬊淵錄第十一章)
數只有二只有易是老氏言三亦是二共生三三其子
也三生萬物則自此無窮矣後人破之者非揚子雲
是三數邵康節是四數皆不及易也
(包揚錄第十一章)
以定天下之吉凶成天下之亹亹莫大乎蓍龜人到疑
而不能自明處往往便放倒不復能向前動有疑阻
既有卜筮知是吉是凶便自勉勉住不得其所以勉
勉者是卜筮成之也
(黃㽦錄第十一章)
易占不用龜而每言蓍龜皆具此理也筮即蓍也筮短
龜長不如從長者謂龜有鑽灼之易而筮有扐揲之
煩龜之卦一灼便成亦有自然之意洪範所謂卜五
占用二者卜五即龜用二即蓍曰雨曰霽曰蒙曰驛
曰克即是五行雨即水霽即火蒙即土驛即木克是
金曰貞曰悔即是内外卦也
(周謨錄第十一章)
筮短龜長近得其說是蓍有箇病纔一畫定便只有三
十二卦永不到是那三十二卦又二畫便只有十六
卦又三畫便只有八卦又四畫便只有四卦又五畫
便只有二卦這二卦便可以着意揣度了不似龜纔
鑽拆便無救處全不可容心
(葉賀孫錄第十一章)
問筮短龜長如何曰筮已費手
(鄭可學錄第十一章)
因言筮卦曰卦雖出于自然然一爻成則止有三十二
卦二爻成則止有十六卦三爻成則止有八卦四爻
成則止有四卦五爻成則止有二卦是人心漸可以
測知不若卜龜文一兆則吉凶便見更無移改所以
古人言筮短龜長廣因言浙人多尚龜卜雖盗賊亦
取决于此曰左傳載臧會卜信與僣僣吉此其法所
以不傳聖人作易示人以吉凶卻無此弊故言利貞
不言利不貞貞吉不言不貞吉言利禦寇不言利為
寇也
(輔廣錄第十一章)
漢卿說鑽龜法云先定四嚮欲求甚紋兆順則為吉逆
則為凶正淳云先灼火然後觀火之紋而定其吉凶
曰要須先定其四向而後求其合從逆則凶如亦惟
洛食乃先以墨畫定看食墨如何筮短龜長古人固
重此洪範謂龜從筮從若龜筮共違于人則用靜吉
用作凶漢卿云今為賊者多卜龜以三龜連卜皆順
則往賀孫云若石祁子兆衛人以龜為有知此却是
無知也曰所以古人以易而捨龜往往以其難信易
則有貞吉無不貞吉利禦寇不利為寇
(葉賀孫錄第十一章)
占龜土兆大横木兆直或曰火兆直只周禮曰木兆直
金兆從右邪上火兆從左邪上或曰木兆從左邪上
水兆曲以大小長短明暗為吉凶或占凶事又以短
小為吉又有旋者吉大横吉大横庚庚庚庚是豹起
恁地庚庚然不是金兆也
(葉賀孫錄第十一章)
卜必先以墨畫龜看是卜何事要得何兆都有定例或
火或土便是墨畫之要拆鑽處拆痕依此墨然後灼
之以火鑽鑽鑽略過久求其兆拆痕順食此墨畫之
處謂之食
(吳振錄第十一章)
程沙隨說大横庚庚為金兆取庚辛之義他都無所據
只云得之卜者不知大横只是土兆蓋横是土言文
帝將自諸侯而得天下有大土之象也庚庚乃是龜
文爆出也卜兆見洪範疏云横者為土
(吕燾錄第十一章)
先生謂甘叔懷曰曾看河圖洛書數否無事時好看雖
未是要切處然玩此時且得自家心流轉得動
(輔廣錄第十一章)
河圖常數洛書變數
(㬊淵錄第十一章)
河圖洛書于八卦七章無相着不知何如
(包揚錄第十一章)
朱子五經語類卷三十三
