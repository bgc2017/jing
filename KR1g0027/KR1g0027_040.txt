朱子五經語類卷四十
錢塘程川撰
易四十
雜卦傳
雜卦反對之義只是反覆則其吉凶禍福動静剛柔皆
相反了曰是如此不知如何數卦又不對了大畜時
也也曉不得又與无妄不相反是如何臨觀更有與
求之義臨以二陽言之則二陽可以臨上四隂以卦
爻言之則六五上六又以上而臨下觀自下而觀上
則為觀是平聲自上而為物之觀是去聲噬嗑食也
賁無色也義雖可通但不相反謙輕是以謙抑不自
尊重女待男而行所以為漸
(不知何氏錄)
謙輕而豫怠輕是卑小之義豫是悦之極便放倒了如
上六冥豫是也
(金去偽錄)
伊川說未濟男之窮為三陽失位以為斯義得之成都
隱者見張欽夫說伊川之在涪也方讀易有箍桶人
以此問伊川伊川不能答其人云三陽失位火珠林
上已有伊川不曾看雜書所以被他說動了
(不知何氏錄)
朱子五經語類卷四十
