朱子五經語類卷二十四
錢唐程川撰
易二十四
下經四
大率人之精神萃於已祖考之精神萃於廟
(㬊淵錄萃彖辭)
順天命說道理時彷彿如伊川說也去得只是文勢不
如此他是說豐萃之時若不用大牲則便是那以天
下儉其親相似也有此理這時節比不得那利用禴
之事他這彖辭散漫說說了王假有廟又說利見大
人又說用大牲吉大率是聖人觀象節節地看見許
多道理看到這裡見有這箇象便說出這一句來又
看見那箇象又說出那一箇理來然而觀象則今不
可得見是如何地觀矣
(㬊淵錄萃彖傳程傳)
問澤上於地萃君子以除戎器戒不虞曰大凡物聚衆
盛處必有爭故當預為之備又澤本當在地中今却
上出於地上則是水盛長有潰决奔突之憂故取象
如此
(沈僴錄萃象傳)
不知如何地說箇一握底句出來
(㬊淵錄萃初六爻辭)
孚乃利用禴說如伊川固好但若如此却是聖人說箇
影子却恐不恁地想只是說祭升卦同
(㬊淵錄萃六二爻辭并論升卦九二爻辭)
問九五萃有位以陽剛居中正當萃之時而居尊位安
得又有匪孚曰此言有位而無德則雖萃而不能使
人信故人有不信當修其元永貞之德而後悔亡也
又曰王假有廟是祖考精神聚於廟又為人必能聚
已之精神然後可以至於廟而承祖考今人擇日祀
神多取神在日亦取聚意也
(董銖錄萃九五爻辭并論彖辭)
問九五一爻亦似甚好而反云未光也是如何曰見不
得讀易似這樣且恁地解去若強說便至鑿了
(林學履錄萃九五爻辭)
升南征吉巽坤二卦拱得箇南如看命人虛拱底說話
(劉礪錄升彖辭)
地中生木升君子以順德積小以高大木之生也無日
不長一日不長則木死矣人之學也一日不可已一
日而已則心必死矣
(萬人傑錄升象傳)
地中生木升汪丈嘗云曾考究得樹木之生日日滋長
若一日不長便將枯瘁便是生理不接學者之於學
不可一日少懈大抵德須日日要進若一日不進便
退近日學者才相疎便都休了
(黃㽦錄升象傳)
元德問王用亨于岐山云只是亨字古文無享字所謂
亨享烹只是通用又曰乾元亨利貞屯之元亨利貞
只一般聖人借此四字論乾之德本非四件事也
(潘時舉錄升六四爻辭)
亨于岐山與亨于西山只是說祭山川想不到得如伊
川說
(㬊淵錄升六四爻辭)
困卦難理會不可曉易中有數卦如此繫辭云卦有小
大辭有險易辭也者各指其所之困是箇極不好底
卦所以卦辭也做得如此難曉如蹇剝否睽皆是不
好卦只有剝卦分明是剝所以分曉困卦是箇進退
不得窮極底卦所以難曉其大意亦可見又曰看易
不當更去卦爻中尋求道理當如何處置這箇與人
卜筮以決疑惑若道理當為固是便為之若道理不
當為自是不可做何用更占却是有一樣事或吉或
凶成兩岐道理處置不得所以用占若是放火殺人
此等事終不可為不成也去占又如做官贓污邪僻
由徑求進不成也去占
(沈僴錄困)
(錄中如蹇剝否睽皆是不好卦句下林學履錄云却不好得分明故易曉錄中困卦是箇進退不得窮極)
(底卦所以難曉學履錄云困卦是極不好卦所以卦辭亦恁地不好難曉)
不失其所亨這句自是說得好
(㬊淵錄困彖傳)
李敬子問致命遂志曰致命如論語見危授命與士見
危致命之義一般是送這命與他自家但遂志循義
都不管生死不顧身命猶言置死生於度外也
(沈僴錄困象傳)
(池本云澤无水困君子道窮之時但當委致其命以遂吾之志而已致命猶送這命與他不復為我之有)
(雖委致其命而志則自遂無所四屈伊川解作推致其命雖說得通然論語中致命字者是委致之致事)
(君能致其身與士見危致命見危授命皆是此意授亦致字之意言將這命授與之也)
問臀困於株木如何曰在困之下至困者也株木不可
坐臀在株木上其不安可知又問伊川將株木作初
之正應不能庇他如何曰恐說臀字不去
(林學履錄困初六爻辭)
問困二五皆利用祭祀是如何曰他得中正又似取无
應而心專一底意思
(林學履錄困九二九五爻辭)
問困於酒食本義作饜飫於所欲如何曰此是困於好
底事在困之時有困於好事者有困於不好事者此
爻是好爻當困時則為困於好事如感時花濺淚恨
别鳥驚心花鳥好娛戲底物這時却發人不好底意
思是因好物而困也酒食饜飫亦如此又問象云中
有慶也是如何曰他下面有許多好事在
(林學履錄困九二爻辭象傳)
問朱紱方來利用亨祀曰以之事君則君應之以之事
神則神應之
(吕燾錄困九二爻辭)
朱紱赤紱若如伊川說使書傳中說臣下皆是赤紱則
可詩中却有朱芾斯皇一句是說方叔於理又似不
通某之精力只推得到這裏
(㬊淵錄困九二爻辭)
祭祀亨祀想只說箇祭祀無那自家活人却亨他人祭
之說
(㬊淵錄困九二九五爻辭)
六三陽之隂上六隂之隂故將六三言之則上六為妻
(㬊淵錄困六三爻辭)
井象只取巽入之義不取木義
(㬊淵錄井)
井是那掇不動底物事所以改邑不改井
(㬊淵錄井彖辭)
汔至亦未繘井羸其瓶凶汔至作一句亦未繘井羸其
瓶是一句意謂幾至而止如綆未及井而瓶敗言功
不成也
(林學履錄井彖辭)
木上有水井說者以為木是汲器則後面却有瓶瓶自
是瓦器此不可曉怕只是說水之津潤上行至那木
之杪這便是井水上行之象問恐是桔橰之類曰亦
恐是如此又云禾上露珠便是下面水上去大率裏
面水氣上則外面底也上
(㬊淵錄井象傳)
用之問木上有水井曰巽在坎下便是木在下面漲得
水上上來如桶中盛得兩斗水若將大一斗之木沉
在水底則木上之水亦長一斗便是此義如草木之
生津潤皆上行直至樹末便是木上有水之義雖至
小之物亦然如菖蒲葉每晨葉葉尾皆有水如珠顆
雖藏之密室亦然非露水也問如此則井字之義與
木上有水何預曰木上有水便如井中之水水本在
井底却能汲上來給人之食故取象如此用之又問
程子汲水桶之說是否曰不然木上有水是木穿水
中漲上那水若作汲桶則解不通矣且與後面羸其
瓶凶之說不相合也
(沈僴錄井象傳)
(錄中皆有水如珠□池本作皆潮水珠錄中非露水也下池本云或云嘗見野老說芋葉尾每早亦含水)
(珠須日出晒乾則無害若太陽未照為物所挨落則芋實焦枯無味或生蟲此亦菖蒲潮水之類爾曰然)
(林學履錄略錄中學履又注云後親問先生先生云不曾說木在下面漲得水來這箇話是别人說不是)
(義理如此)
程沙隨以井卦有井谷射鮒一句鮒蝦蟆也遂說井有
蝦蟆之象木上有水井䷯云上前兩足五頭也四眼
也三與二身也初後兩足也其穿鑿一至於此某嘗
謂之曰審如此則此卦當為蝦蟆卦方可如何却謂
之井卦
(輔廣錄井九二爻辭)
鮒程沙隨以為蝸牛如今廢井中多有之
(㬊淵錄井九二爻辭)
九三可用汲以上三句是象下兩句是占大槩是說理
決不是說汲井
(㬊淵錄井九三爻辭)
若非王明則無以收拾人才
(㬊淵錄井九三爻辭)
收雖作去聲讀義只是收也
(㬊淵錄井上六爻辭)
問革二女志不相得與睽不同行有異否曰意則一但
變韻而叶之爾
(林學履錄革彖傳)
問革之象不曰澤在火上而曰澤中有火蓋水在火上
則水滅了火不見得水決則火滅火炎則水涸之義
曰澤中有火則二物並在有相息之象否曰亦是恁
地
(林學履錄革象傳)
澤中有火水能滅火此只是說隂盛陽衰火盛則克水
水盛則克火此是澤中有火之象便有那四時改革
底意思君子觀這象便去治歷明時林艾軒說因革
卦得歷法云歷須年年改革不改革便差了天度此
說不然天度之差蓋緣不曾推得那歷元定却不因
不改而然歷豈是那年年改革底物治歷明時非謂
歷當改革蓋四時變革中便有箇治歷明時底道理
(㬊淵錄革象傳)
澤中有火革蓋言隂陽相勝後故聖人治歷明時向林
艾軒嘗言聖人於革著治歷者蓋歷必有差須時改
革方得此不然天度固必有差須在吾術中始得如
度幾年當差一分便就此添一分去乃是又云歷數
微眇如今下漏一般漏管稍澁則必後天稍闊則必
先天未子而子未午而午
(㬊淵錄革象傳)
澤中有火自與治歷明時不甚相干聖人取象處只是
依稀地說不曾確定指殺只是見得這些意思便說
(㬊淵錄革象傳)
鄭少梅解革卦以為風爐亦解得好初爻為爐底二爻
為爐眼三四五爻是爐腰處上爻是爐口
(不知何氏錄革爻辭)
問革下三爻有謹重難改之意上三爻則革而善蓋事
有新故革者變故而為新也下三爻則故事也未變
之時必當謹審於其先上三爻則變而為新事矣故
漸漸好曰然又云乾卦到九四爻謂乾道乃革也是
到這處方變了
(林學履錄革爻辭)
革言三就言三番結裹成就如第一番商量這箇是當
革不當革說成一番又更如此商量一番至於三番
然後說成了却不是三人來說
(㬊淵錄革九三爻辭)
或問大人虎變是就事上變君子豹變是就身上變曰
豈止是事上也從裏面做出來這箇事却不只是空
殼子做得文王其命維新也是他自新後如此堯克
明俊德然後黎民於變大人虎變正如孟子所謂所
過者化所存者神上下與天地同流豈曰小補之哉
補只是箇裏破補這一些如世人些小功只是補如
聖人直是渾淪都換過了如鑪鞴相似補底只是錮
露聖人却是渾淪鑄過或曰孟子說得恁地想見做
出來應是新人耳目曰想亦只是從五畝之宅樹之
以桑起看他三四次只恁地說又曰如那如其禮樂
以俟君子意思孟子都無這便是氣麄處又曰未見
得做得與做不得只說著教人歡喜
(胡泳錄革九五上六爻辭)
(沈僴錄云因說革卦曰革是更革之謂到這裏須盡翻轉更變一番所謂上下與天地同流豈曰小補之)
(哉小補之者謂扶衰救弊逐些補緝如補鑑家事相似若是更革則須徹底重新鑄造一番非止補苴罅)
(漏而已湯武順天應人便是如此孟子所說王政其效之速如此想見做出來好看只是大麄些又少些)
(如其禮樂以俟君子底意思或曰不知他如何做曰須是從五畝之宅百畝之田雞豚桑麻處做起兩三)
(番如此說想不過只是如此做)
未占有孚伊川於爻中占字皆不把做卜筮尚其占說
(㬊淵錄革九五爻辭)
未子五經語類卷二十四
