朱子五經語類卷二十二
錢塘程川撰
易二十二
下經一
康侯似說寧侯相似用錫馬之用只是箇虚字說他得
這箇物事
(㬊淵錄晉彖辭)
晝日是那上卦離也晝日為之是此意
(㬊淵錄晉彖辭)
問初六晉如摧如象也貞吉占辭曰㒺孚裕无咎又是
解上兩句恐貞吉說不明故又曉之又問受兹介福
于其王母指六五以為享先妣之吉占何也曰恐是
如此蓋周禮有享先妣之禮又問衆允悔亡曰衆允
象也悔亾占也又問晉其角維用伐邑本義作伐其
私邑程傳以為自治如何曰便是程傳多不肯說實
事皆以為取喻代邑如墮費墮郈之類是也大抵今
人說易多是見易中有此一語便以為通體事當如
此不知當其時節地頭其人所占得者其象如何若
果如今人所說則易之說有窮矣又如摧如愁如易
中少有此字疑此爻必有此象但今不可曉耳
(董銖錄晉初六六二六三爻辭上九爻辭程傳本義)
晉六三如何見得為衆所信處既不中正衆方不信雖
能信之又安能悔亡曰晉之時二隂皆欲上進三處
地較近故二隂從之以進問如何得悔亡曰居非其
位本當有悔以其得衆故悔可亡
(黃幹錄晉六三爻辭)
問六五悔亡失得勿恤往吉无不利伊川以為六以柔
居尊位本當有悔以大明而下皆順附故其悔亡下
既同德順附當推誠委任盡衆人之才通天下之志
勿復自任其明恤其失得如此而往則吉而无不利
此說是否曰便是伊川說得太深據此爻只是占者
占得此爻則不必恤其失得而自亦无所不利耳如
何說得人君既得同德之人而委任之不復恤其失
得如此則蕩然無復是非而天下之事亂矣假使其所
任之人或有作亂者亦將不恤之乎雖以堯舜之聖
臯夔益稷之賢猶云屢省乃成如何說既得同心同德
之人而任之則在上者一切不管而任其所為豈有此
理且彼所為既失矣為上者如何不恤得聖人無此等
說話聖人所說卦爻只是略略說過以為人當著此爻
則大勢已好雖有所失得亦不必慮而自无所不利
也聖人說得甚淺伊川說得太深聖人所說短伊川
解得長久之又云失得勿恤只是自家自作教是莫
管他得失如士人發解做官這箇却必不得只得盡
其所當為者而已如仁人正其誼不謀其利明其道
不計其功相似
(沈僴錄晉六五爻辭程傳)
失得勿恤此說失也不須問他得也不須問他自是好
猶言勝負兵家之常云爾此卦六爻無如此爻吉
(㬊淵錄晉六五爻辭)
晉上九剛進之極以伐私邑安能吉而无咎曰以其剛
故可伐邑若不剛則不能伐邑矣但易中言伐邑皆
是用之於小若伐國則其用大矣如高宗伐鬼方之
類維用伐邑則不可用之於大可知雖用以伐邑然
亦必能自危厲乃可以吉而无咎過剛而能危厲則
不至於過剛矣
(黃榦錄晉上九爻辭)
看伯豊與廬陵問答内晉卦伐邑說曰晉上九貞吝吝
不在克治正以其克治之難而言其合下有此吝耳
貞吝之義諸義只云貞固守此則吝不應於此獨云
於正道為吝也
(黃㽦錄晉上九爻辭)
明夷未是說闇之主只是說明而被傷者乃君子也上
六方是說闇君于出門庭言君子去闇尚遠可以得
其本心而遠去文王箕子大槩皆是晦其明然文王
外柔順是本分自然做底箕子晦其明又云艱是他
那佯狂底意思便是艱難底氣象爻說貞而不言艱
者蓋言箕子則艱可見不必更言之
(㬊淵錄明夷)
君子用晦而明晦地象明日象晦則是不察察若晦而
不明則晦得沒理會了故外晦而内必明乃好
(林學履錄明夷象傳)
明夷初二二爻不取爻義曰初爻所傷地遠故雖傷而
尚能飛問初爻比二爻似二爻傷得淺初爻傷得深
曰非也初尚能飛但垂翼耳
(黃榦錄明夷初九六二爻辭)
問明夷曰下三爻皆說明夷是明而見傷者六四爻說
者却以為是姦邪之臣先蠱惑其君心而後肆行於
外殊不知上六是暗主六五却不作君說六四之與
上六既非正應又不相比又况下三爻皆說明夷是
好底何獨此爻却作不好說故某於此爻之義未詳
但以意觀之六四居暗地尚淺猶可以得意而遠去
故雖入於幽隠之處猶能獲明夷之心于出門庭也
故小象曰獲心意也上六不明晦則是合下已是不
明故初登于天可以昭四國而不免復入于地則是
始于傷人之明而終于自傷以墜其命矣吕原明以
為唐明皇可以當之蓋言始明而終暗也
(董銖錄明夷六四爻辭象傳上六爻辭)
或問易傳云正家之道在於正倫理篤恩義今欲正倫
理則有傷恩義欲篤恩義又有乖於倫理如何曰須是
於正倫理處篤恩義篤恩義而不失倫理方可
(潘柄錄家人程傳卦序)
問家人彖辭不盡取象曰注中所以但取二五不及他
象者但只因彖傳而言耳大抵彖傳取義最精象中
所取却恐有假合處
(黃榦錄家人彖辭)
問風自火出曰謂如一爐火必有氣衝上去便是風自
火出然此只是言自内及外之意
(吕燾錄家人象傳)
(林學履錄云是火中有風如一堆火在此氣自薰蒸上出)
王假有家言到這裏方且得許多物事有妻有妾方始
成箇家
(㬊淵錄家人九五爻辭)
問王假有家曰有家之有只是如夙夜浚明有家亮采
有邦之有謂有三德者則夙夜浚明於其家有六德
者則亮采於其邦有是虚字非如奄有四方之有也
(董銖錄家人九五爻辭)
暌皆言始異終同之理
(㬊淵錄暌)
問君子以同而異曰此是取兩象合體為同而其性各
異在人則是和而不同之意蓋其趨則同而所以為
同則異如伯夷柳下惠伊尹三子所趨不同而其歸
則一彖辭言暌而同大象言同而異在人則出處語
默雖不同而同歸於理講論文字為說不同而同於
求合義理立朝論事所見不同而同於忠君本義所
謂二卦合體者言同也而性不同者言異也以同而
異語意與用晦而明相似大凡讀易到精熟後顛倒
說來皆合不然則是死說耳又問暌卦無正應而同
德相應者何曰無正應所以為暌當暌之時當合者
既離其離者却合也
(董銖錄暌象傳)
問君子以同而異作理一分殊看如何曰理一分殊是
理之自然如此這處又就人事之異上說蓋君子有
同處有異處如所謂周而不比羣而不黨是也大抵
易中六十四象下句皆是就人事之近處說不必深
去求他此處伊川說得甚好
(林學履錄暌象傳)
過舉程子暌之象君子以同而異解曰不能大同者亂
常咈理之人也不能獨異者随俗習非之人也要在
同而能異爾又如今之言地理者必欲擇地之吉是
同也不似世俗專以求富貴為事惑亂此心則異矣
如士人應科舉則同也不曲學以阿世則異矣事事
推去都得其旨
(王過錄暌象傳程傳)
馬是行底物初間行不得後來却行得大率暌之諸爻
都如此多說先異而後同
(㬊淵錄暌初九爻辭)
問暌見惡人其義何取曰以其當暌之時故須見惡人
乃能无咎
(黃幹錄暌初九爻辭)
天合作而剃鬚也篆文天作而作
(㬊淵錄暌六三爻辭)
宗如同人于宗之宗
(㬊淵錄暌六五爻辭)
載鬼一車等語所以差異者為他這般事是差異底事
所以却把世間差異底明之世間自有這般差異底
事
(㬊淵錄暌上九爻辭)
蹇無坤體只取坎中爻變如沈存中論五姓一般蹇利
西南謂地也據卦體艮下坎上無坤而繇辭言地者
往往只取坎中爻變變則為坤矣沈存中論五姓自
古無之後人既如此呼喚即便有義可推
(㬊淵錄蹇彖辭)
蹇利西南是說坤卦分曉但不知從何插入這坤卦來
此須是箇變例聖人到這裏看見得有箇做坤底道
理大率陽卦多自隂來隂卦多是陽來震是坤第一
畫變坎是第二畫變艮是第三畫變易之取象不曾
確定了他
(㬊淵錄蹇彖辭)
問往蹇來譽曰來往二字唯程傳言上進則為往不進
則為來說得極好今人或謂六四往蹇來連是來就
三九三往蹇來反是來就二上六往蹇來碩是來就
五亦說得通但初六來譽則位居衆下無可來之地
其說不得通矣故不若程傳好只是不往為佳耳不
往者守而不進故不進則為夾諸爻皆不言吉蓋未
離乎蹇中也至上六往蹇來碩吉却是蹇極有可濟
之理就是不往惟守於蹇則必得見九五之大人與
共濟蹇而有碩大之功矣
(董銖錄蹇初六九三六四上六爻辭)
問大蹇朋來之義曰處九五尊位而居蹇之中所以為
大蹇所謂遺大投艱于朕身人君當此則須屈羣策
用羣力乃可濟也
(林學履錄蹇九五爻辭)
問蹇九五何故為大蹇曰五是為蹇主凡人臣之蹇只
是一事至大蹇須人主當之
(劉礪錄蹇九五爻辭)
朱子五經語類卷二十二
