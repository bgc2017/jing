朱子五經語類卷二十七
錢唐程川撰
易二十七
下經七
問中孚孚字與信字恐亦有别曰伊川云存於中為孚
見於事為信說得極好因舉字說孚字從爪從子如
鳥抱子之象今之乳字一邊從孚蓋中所抱者實有
物也中間實有物所以人自信之
(林學履錄中孚)
柔在内剛得中這箇是就全體看則中虚就二體看則
中實他都見得有孚信之意故喚作中孚伊川這二
句說得好他只遇着這般齊整底便恁地說去若遇
不齊整底便說不去
(㬊淵錄中孚彖傳)
問澤上有風中孚風之性善入水虚而能順承波浪洶
湧惟其所感有相信從之義故為中孚曰也是如此
風去感他他便相順有相孚之象又曰澤上有風中
孚須是澤中之水海即澤之大者方能信從乎風若
溪湍之水則其性急流就下風又不奈他何
(不知何氏錄中孚象傳)
議獄緩死只是以誠意求之澤上有風感得水動議獄
緩死則能感人心
(㬊淵錄中孚象傳)
問中孚是誠信之義議獄緩死亦誠信之事故君子盡
心於是曰聖人取象有不端確處如此之類今也只
得恁地解但是不甚親切
(不知何氏錄中孚象傳)
九二爻自不可曉看來我有好爵吾與爾靡之是兩箇
都要這物事所以鶴鳴子和是兩箇中心都愛所以
相應如此因云潔淨精微之謂易自是懸空說箇物
在這裏初不惹着那實事某嘗謂說易如水上打毬
這頭打來那頭又打去都不惹着水方得今人說都
打入水裏去了
(林學履錄中孚九二爻辭并論經義)
(錄中某嘗謂說易如水上打毬至末胡泳錄云讀易如水面打毬不沾着水方得若着水便不活了今人)
(都要按從泥裡去如何看得)
鶴鳴子和亦不可曉好爵爾靡亦不知是說甚底繫辭
中又說從别處去
(㬊淵錄中孚九二爻辭)
問中孚六三大義是如何曰某所以說中孚小過皆不
可曉便是如此依文解字看來只是不中不正所以
歌泣喜樂都無常也
(林學履錄中孚六三爻辭)
小過是小事又是過於小如行過乎恭喪過乎哀用過
乎儉皆是過於小退後一步自貶底意思
(吕燾錄小過)
小過大率是過得不多如大過便說獨立不懼小過只
說這行喪用都只是這般小事伊川說那禪讓征伐
也未說到這箇大槩都是那過低過小底飛鳥遺音
雖不見得遺音是如何大槩且恁地說
(㬊淵錄小過)
飛鳥遺之音本義謂致飛鳥遺音之應如何曰看這象
似有羽蟲之孽之意如賈誼鵩鳥之類
(林學履錄小過彖辭本義)
小過小者過而亨不知小者是指甚物事
(林學蒙錄小過彖傳)
山上有雷小過是聲在高處下來是小過之義飛鳥遺
之音也是自高處放聲下來
(林學履錄小過象傳)
行過恭用過儉皆是宜下之意
(林學履錄小過象傳)
問叶韻曰小過初六不可如何也六二臣不可過也九
三凶如何也自是叶了九四又轉韻若仍從平聲位
不當也終不可長也便是叶了六五已上也上字作
平聲上六已亢也便也是平聲疑蓋十一唐中上字
無平聲若從側聲但終不可長也長字作音仗則當
字上字亢字皆叶矣皆在四十一漾韻中
(不知何氏錄小過爻辭)
初六飛鳥以凶只是取其飛過高了不是取遺音之義
(林學蒙錄小過初六爻辭)
三父四祖五便當妣過祖而遇妣是過陽而遇隂然而
陽不可過則不能及六五却反回來六二上面
(㬊淵錄小過六二爻辭)
九四弗過遇之過遇猶言加意待之也上六弗遇過之
疑亦當作弗過遇之與九三弗過防之文體正同
(㬊淵錄小過九四上六爻辭并論九三爻辭)
九四弗過遇之一句曉不得所以下兩句都沒討頭處
又曰此爻小象恐不得如伊川說以長字為上聲用
永貞便是不可長久勿用永貞是莫常常恁地又曰
莫一向要進
(不知何氏錄小過九四爻辭象傳)
終不可長也爻義未明此亦當闕
(沈僴錄小過九四象傳)
密雲不雨大槩是做不得事底意思
(㬊淵錄小過六五爻辭)
弋是俊壯底意却只弋得這般物事
(㬊淵錄小過六五爻辭)
既濟是已濟了大事都亨只小小底正在亨通若能戒
懼得常似今日便好不然便一向不好去伊川意亦
是如此但要說做亨小所以不分曉又曰若將濟便
只是不好去了
(林學蒙錄既濟彖辭)
亨小當作小亨大率到那既濟了時便有不好去所以
說小亨如唐時正觀之盛便向那不好去
(㬊淵錄既濟彖辭)
初吉終亂便有不好在末後底意思
(㬊淵錄既濟彖辭)
既濟初九義无咎也咎字上聲六二以中道也道亦上
聲音斗九三換平聲憊字通入備字改作平聲則音
皮六四有所疑九五不如西隣之時又吉大來也來
字音黎上六何可久也久與已通已字平聲為期
(不知何氏錄既濟爻辭)
高宗伐鬼方疑是高宗舊日占得此爻故聖人引之以
證此爻之吉凶如箕子之明夷利貞帝乙歸妹皆恐
是如此又曰漢去古未遠想見卜筮之書皆存如漢
文帝之占大横庚庚都似左傳時人說話又曰夏啓
以光想是夏啓曾占得此卦
(林學蒙錄既濟九三爻辭)
問三年克之憊也言用兵是不得已以高宗之賢三年
而克鬼方亦不勝其憊矣曰言兵不可輕用也
(林學履錄既濟九三象傳)
問既濟上三爻皆漸漸不好去蓋出明而入險四有衣
袽之象曰有所疑也便是不好底端倪自此已露五
殺牛則已自過盛上濡首則極而亂矣不知如何曰
然時運到那裏都過了康節所謂飲酒酩酊開花離
披時節所以有這樣不好底意思出來
(林學履錄既濟六四爻辭象傳九五上六爻辭)
六四以柔居柔能慮患豫防蓋是心低小底人便能慮
事柔善底人心不麄慮事細密剛果之人心麄不解
如此
(㬊淵錄既濟六四爻辭)
問未濟所以亨者謂之未濟便是有濟之理但尚遲遲
故謂之未濟而柔得中又自有亨之道曰然小狐汔
濟汔字訓幾與井卦同既曰幾便是未濟未出坎中
不獨是說九二爻通一卦之體皆是未出乎坎險所
以未濟
(林學履錄未濟)
(一本注云黃士毅本記此段尤詳但今未見黃本)
取狐為象上象頭下象尾
(㬊淵錄未濟彖辭)
不續終也是首濟而尾濡不能濟蓋不相接續去故曰
不續終也狐尾大濡其尾則濟不得矣
(林學履錄未濟彖傳)
問居未濟之時未可動作初六柔不能固守而輕進故
有濡尾之吝九二陽剛得中得正曳其輪而不進所
以正吉曰也是如此大槩難曉某解也且備禮依衆
人解說又曰坎有輪象所以說輪大槩未濟之下卦
皆是未可進用濡尾曳輪皆是此意六三未離坎體
也不好到四五已出乎險方好上九又不好又曰濡
首分明是狐過水而濡其首今象却云飲酒濡首皆
不可曉嘗有人著書以彖象文言為非聖人之書只
是而今也着與孔子分疏
(不知何氏錄未濟爻辭)
(錄末句一本云只是似這處貴分疏所以有是說)
未濟與既濟諸爻頭尾相似中間三四兩爻如損益模
樣顛倒了他曳輪濡尾在既濟為无咎在此卦則或
吝或貞吉這便是不同了
(㬊淵錄未濟爻辭)
曳輪濡尾是只爭些子時候是欲到與未到之間不是
不欲濟是要濟而未敢輕濟如曹操臨敵意思安閑
如不欲戰老子所謂猶若冬涉川之象涉則必竟涉
只是畏那寒了未敢便涉
(㬊淵錄未濟初六九二爻辭)
亦不知極也極字未詳考上下韻亦不叶或恐是敬字
今且闕之
(沈僴錄未濟初六象傳)
初六亦不知極也極字猶言極則又曰猶言界至也
(不知何氏錄未濟初六象傳)
未濟九四與上九有字皆不可曉只得且依稀如此說
又曰益損二卦說龜一卦在二爻一卦在五爻是顛
倒此卦與既濟說伐鬼方亦顛倒不知是如何
(林學蒙錄未濟九四上九爻辭)
看來未濟只陽爻便好隂爻便不好但六五上九兩爻
不如此六五謂其得中故以為吉上九有可濟時之
才又當未濟之極可以濟矣亦云不吉更曉不得
(林學蒙錄未濟六五上九爻辭)
問未濟上九以陽居未濟之極宜可以齊而反不善者
竊謂未濟則當寬靜以待九二九四以陽居隂皆當
靜守上九則極陽不中所以如此曰也未見得是如
此大抵時運既當未濟雖有陽剛之才亦無所用况
又不得位所以如此
(林學履錄未濟上九爻辭)
朱子五經語類卷二十七
