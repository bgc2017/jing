朱子五經語類五經總義類
提要
(臣)等謹案朱子五經語類八十卷
國朝程川編川字鄜渠號春曇錢塘人乾隆元
年薦舉博學鴻詞是書成於雍正乙巳乃川
肄業敷文書院時所刊取朱子語錄之說五
經者州分部居各以類從以便參考凡易四
十卷書九卷詩七卷春秋三卷禮二十一卷
昔朱子之孫鑑嘗緝文公易說二十三卷又
緝詩傳遺說六卷
國朝李光地又有朱子禮纂五卷而書與春秋
卒無專書特諸家援引遺文據以折衷衆說
而已且其間各以意為去取不能盡睹其全
又不著為某氏某年所錄亦無以考其異同
先後之由黎靖德所編語錄雖薈稡無遺然
不及一一詮次亦猝不得其端緒川此編於
每經皆以總論居前論舊說得失者次之其
餘則以經文為序並各注某人所錄於下且
注其年月及朱子是時年若干歲於首條條
分縷析至為明白雖其間記錄或失其真前
後偶異其說者未為一一辨明然比類而觀
互相勘校其得失亦粲然具見矣三禮之末
綴以大戴禮記似乎不倫考是書歷代史志
皆著錄於禮類史繩祖學齋佔畢稱宋時嘗
倂大戴記於十三經末稱十四經雖繩祖不
詳事在何朝然諒非誣說且其文與三禮多
相出入可以為參考之資附錄於末固不得
以泛濫為疑矣乾隆四十六年閏五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
不及一一詮次亦猝不得其端緒川此編於
每經皆以總論居前論舊說得失者次之其
餘則以經文為序並各注某人所錄於下且
注其年月及朱子是時年若干歲於首條條
分縷析至為明白雖其間記錄或失其真前
後偶異其說者未為一一辨明然比類而觀
互相勘校其得失亦粲然具見矣三禮之末
綴以大戴禮記似乎不倫考是書歷代史志
皆著錄於禮類史繩祖學齋佔畢稱宋時嘗
倂大戴記於十三經末稱十四經雖繩祖不
詳事在何朝然諒非誣說且其文與三禮多
相出入可以為參考之資附錄於末固不得
以泛濫為疑矣乾隆四十六年閏五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
朱子五經語類易說
易根于隂陽陳于象數辭而理寓焉推之則無盡引之
則無窮然或泥焉則寡當子朱子深得羲文周孔之旨
而各明其本意之所存故括其指曰隂陽揭其用曰卜
筮要領斯舉大道用彰是為潔净精微之教也夫故重
編統論經義為易一易二易三易四
以易言理始自孔子而我洛祖則殫畢生之功以理言
易迄今讀所為傳而深嘆體用一原顯微無間之誠為
自道也康節之學神明後先加倍之數洛祖悟焉子朱
子研理極數取而折衷之可識矣夫易道甚大百物不
廢羣言紛紛亦可考焉故重編統論程傳統論邵易統
論諸說為易五易六易七
上下篇義諸儒多所論說或以卦之終始晰天道人道
之分或以卦有反對定隂陽爻數之合其說誠固有然
然不若即卦以論才因爻以審位由子朱子之詳會四
聖人之約也故重編論上經者為易八易九易十易十
一易十二易十三易十四易十五易十六易十七易十
八易十九易二十論下經者為易二十一易二十二易
二十三易二十四易二十五易二十六易二十七
朱子云熟讀六十四卦則知繫辭之語最為精密是易
之括例則可知開物成務與民同患之心胥在乎使人
知所以用之我洛祖不傳繫辭其此志也夫而歐陽子
且以為非孔子作殊過矣故重編論繫辭上傳者為易
二十八易二十九易三十易三十一易三十二易三十
三易三十四論繫辭下傳者為易三十五易三十六易
三十七
讀說卦而重三成六之義已明仰觀俯察取物取身之
象已著讀序雜而更知大易之藴有如是焉斷可見易
義無終窮也故曰書不盡言言不盡意其說序雜所為
作乎故重編論說卦序卦雜卦者為易三十八易三十
九易四十
雍正三年春王正月元旦錢唐後學程川鄜渠氏書
