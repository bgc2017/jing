詩傳通釋卷十
元劉瑾撰
詩
朱子集傳
彤弓之什二之三
彤弓弨(尺昭反)兮受言藏之我有嘉賓中心貺(叶虚王反)之鍾
鼓既設一朝饗(叶虚良反)之
賦也彤弓朱弓也(孔氏曰弓皆漆之以禦霜露彤弓色赤玈弓色黑賜弓赤一而黑十)
(以赤為重耳周禮無彤弓之名夏官司弓矢云唐弓大弓以授勞者注往來體若一曰唐弓大弓勞者勤)
(勞王事也)弨弛貌(孔氏曰說文云弨弓反謂弛之而體反也嚴氏曰賜弓不張)貺與也
大飲(蔭)賓曰饗(孔氏曰饗者烹大牢以飲賓殽牲俎豆盛于食燕劉執中曰行慶賞必與)
(神人共之故行饗禮于廟)此天子燕有功諸侯而錫以弓矢之
樂歌也東萊吕氏曰受言藏之言其重也弓人所獻
藏之王府以待有功不敢輕與人也中心貺之言其
誠也中心實欲貺之非由外也一朝饗之言其速也
以王府寶藏之弓一朝舉以畀人未嘗有遲留顧惜
之意也(輔氏曰守之者不重則得之者亦輕予之而不誠則其感之也亦淺畀之而不速則其視)
(之也亦玩而不以為恩也然其所以重所以誠所以速者非懼其得之輕感之淺視之玩也盡吾之理而)
(已)後之視府藏為己私分至有以武庫兵賜弄臣者
(許益之曰漢哀帝建平四年上發武庫兵送侍中董賢及乳母王阿含執金吾毋將隆奏武庫兵器天下)
(公用今便僻弄臣私恩微妾而以天下公用給其私門非所以示四方也)則與受言藏之
者異矣賞賜非出于利誘則迫于事勢至于有朝賜
鐵劵而暮屠戮者(愚按如唐德宗于李懷光昭宗于王行瑜是也)則與中心
貺之者異矣屯膏吝賞功臣解體至有印刓(玩平聲)而
不忍予者(愚按如項羽是也)則與一朝饗之者異矣
彤弓弨兮受言載(叶子利反)之我有嘉賓中心喜(叶去聲)之
鍾鼓既設一朝右(音文叶于記反)之
賦也載抗之也(愚按載彤弓于弓檠抗弓體使正言其藏之謹也)喜樂也右
勸也尊也(孔氏曰勸謂勸其功也王介甫曰尊而右之也謝疊山曰古人以右為尊也)
彤弓弨兮受言櫜(古刀反叶古號反)之我有嘉賓中心好(呼報)
(反)之鍾鼓既設一朝醻(市由反叶大到反)之
賦也櫜韜好說醻報也飲酒之禮主人獻賓賓酢主
人主人又酌自飲而遂酌以飲賓謂之醻醻猶厚也
勸也(謝疊山曰主人酌賓曰獻賓飲主人曰酢一獻一酢報施足矣主人又酌賓謂之醻所以見其)
(意厚也嚴氏曰鄭氏以醻為醻酢饗禮為訓共俟爵盈不飲未必有醻酢也)
彤弓三章章六句(輔氏曰大抵此詩首章已盡其意下兩章只是詠歎以加重焉)
(耳櫜重于載載重于藏好誠于喜喜誠于貺醻厚于右右尊于饗)
春秋傳寗武子曰諸侯敵王所愾(嘅)而獻其功
于是乎賜之彤弓一彤矢百玈(盧)弓矢千以覺
報宴注曰愾恨怒也覺明也謂諸侯有四夷之
功王賜之弓矢又為歌彤弓以明報功宴樂鄭
氏曰凡諸侯賜弓矢然後專征伐東萊吕氏曰
所謂專征者如四夷入邊臣子篡弑不容待報
者其他則九伐之法乃大司馬所職非諸侯所
專也與後世強臣拜表輒行者異矣(周禮大司馬曰以九)
(伐之法正邦國馮弱犯寡則眚之賊賢害民則伐之暴内陵外則壇之野荒民散則削之負固)
(不服則侵之賊殺其親則正之放弑其君則殘之犯令陵政則杜之外内亂鳥散行則滅之愚)
(按拜表輒行如晉穆帝永和中桓溫伐蜀是也)
序天子錫有功諸侯也
菁菁(子丁反)者莪(五何反)在彼中阿既見君子樂(音洛)且有儀
(叶五何反)
興也菁菁盛貌莪蘿蒿也(本草注曰一名莪蒿莖葉如青蒿開淡紅紫花結角)
(子長二寸許微彎陸璣曰生澤田漸洳之處)中阿阿中也大陵曰阿君子
指賓客也此亦燕飲賓客之詩言菁菁者莪則在
彼中阿矣既見君子則我心喜樂而有禮儀矣(輔氏曰既)
(見君子則我心喜樂而有禮儀夫見賢而樂禮或不足則愛心雖至而敬心不足矣樂且有儀則愛敬之)
(心兩盡矣)或曰以菁菁者莪比君子容貌威儀之盛也下
章放此
菁菁者莪在彼中沚(音止)既見君子我心則喜
興也(陳器之曰此篇朱子舊以為比今改為興而下文兼存此說矣但二章三章比字皆失改今悉)
(正之)中沚沚中也喜樂也
菁菁者莪在彼中陵既見君子錫我百朋
興也中陵陵中也古者貨貝五貝為朋(孔氏曰漢食貨志以為大)
(貝牡貝么貝小貝不成貝為五也為朋者謂小貝以上四貝各二貝為一朋而不成者不為朋鄭因經廣)
(解之言有五種之貝其中以相與為朋非總五貝為一朋也)錫我百朋者見之而
喜如得重貨之多也(埤雅曰獸二為友貝二為朋錫我百朋者言錫貝之多也)
汎汎(芳劒反)楊舟載沈載浮既見君子我心則休
比也楊舟楊木為舟也載則也載沈載浮猶言載清
載濁載馳載驅之類以比未見君子而心不定也休
者休休然言安定也(輔氏曰此章又追言其未見之時心之不定既見之後則休休)
(然而安定矣其意味亦深長也)
菁菁者莪四章章四句
序樂育材也君子能長育人材則天下喜樂之
矣
此序全失詩意
六月棲棲(音西)戎車既飭(音敕)四牡騤騤(求龜反)載是常服(叶蒲)
(北反)玁狁孔熾(尺志反)我是用急(叶音棘)王于出征以匡王國
(叶于逼反)
賦也六月建未之月也(濮氏曰詩言六月徂暑則為夏正可知劉辰翁曰以為未)
(月極是周以子月為歲首而月數未嘗改也)棲棲猶皇皇不安之貌戎車
兵車也(吕東萊曰鄭氏云戎車有五周禮車僕掌戎路廣車闕車苹車輕車是也戎路王在軍所)
(乘廣車横陳之車闕車補闕之車苹猶屏也對敵自隠蔽之車輕車馳敵致師之車也)飭整也
騤騤強貌常服戎事常服以韎(昧)韋為弁又以
為衣而素裳白舄也(周禮司服曰凡兵事韋弁服李寳之曰皮去毛熟治曰韋韎赤)
(色也凡衣同冠色衣韎韋則弁亦韎韋也皮弁服素裳白舄韋弁服亦與之同也)玁狁即獫
狁北狄也孔甚熾盛匡正也成康既沒周室寖衰
八世而厲王胡暴虐周人逐之出居于彘玁狁内侵
逼近京邑(愚按據詩文至于涇陽而言也)王崩子宣王靖即位命尹
吉甫帥師伐之有功而歸詩人作歌以序其事如此
(謝疊山曰戎車曰既飭則車甲器械士卒馬牛無一物不整齊矣四牡曰騤騤則無一馬不精強矣曰載)
(是常服則無一衣一裳不經檢點矣)司馬法冬夏不興師今乃六月而
出師者以玁狁甚熾其事危急故不得已而王命于
是出征以正王國也
比(毗志反)物四驪閑之維則維此六月既成我服(叶蒲北反)
我服既成于三十里王于出征以佐天子(叶奬里反)
賦也比物齊其力也(釋文曰比齊同也)凡大事祭祀朝覲會
同毛馬而頒之凡軍事物馬而頒之毛馬齊其色物
馬齊其力吉事尚文武事尚強也則法也服戎服也
三十里一舍也古者吉行日五十里師行日三十里
既比其物而曰四驪則其色又齊可以見馬之有
餘矣閑習之而皆中(去聲)法則又可以見教之有素矣
(孔氏曰戎事尚強而言四驪者雖以齊力為主亦不厭其同色故曰四騵彭彭又曰乘其四騏田獵齊足)
(而曰四黃既駕是皆同色也無同色者乃取異毛耳騏駵是中騧驪是驂是也彭氏曰陳氏云以厲王大)
(亂之餘而支獫狁之患意其必倉卒不暇為計而今也比物四驪閑之維則蓋其車馬之修器械之備非)
(一日也)于是此月之中即成我服既成我服即日引道
不徐不疾盡舍而止又見其應變之速從事之敏而
不失其常度也(愚按六月之中即成戎服則應變速矣我服既成即日引道則從事敏矣)
(雖速雖敏而軍行止三十里則不失常度矣)王命于此而出征欲其有以
敵王所愾(苦愛反)而佐天子耳
四牡修廣其大有顒(玉容反)薄伐獵狁以奏膚功有嚴
有翼共(音恭)武之服(叶蒲北反)共武之服以定王國(叶于逼反)
賦也修長廣大也顒大貌奏薦膚大公功嚴威翼敬
也共與供同服事也言將帥皆嚴敬以共武事也(謝疊)
(山曰薄伐者叛則伐之服則捨之不窮征遠討也為將必嚴不嚴則軍心不齊為帥必敬不敬則軍心不)
(整故曰有嚴有翼范氏曰凡兵事莫尚于嚴莫先于敬共武之服者如此則以定王國也輔氏曰兵隂事)
(也用之當以嚴敬為主不嚴則不整不敬則不肅將帥皆嚴敬以共武事此王國之所以定也定則不止)
(于匡矣有車馬為之用則足以却玁狁以成大功以嚴敬為之主則足以共武事而定王國吉甫之行師)
(真足以繼南仲之軌迹矣宜宣王之中興也)
玁狁匪茹(如豫反)整居焦穫(音護)侵鎬(胡老反)及方至于涇
陽織(音志)文鳥章白旆央央(于良反)元戎十乘(繩證反)以先啟
行(叶戶郎反)
賦也茹度(唐入聲)整齊也焦穫鎬方皆地名焦未詳所
在穫郭璞以為瓠中則今在耀州三原縣也(愚按即今陜西)
(省耀州三原縣也)鎬劉向以為千里之鎬則非鎬京之鎬矣
亦未詳其所在也(前漢書劉向曰吉甫之歸周厚賜之其詩曰來歸自鎬我行永久千)
(里之鎬猶以為遠顔師古曰鎬非豐鎬之鎬)方疑即朔方也(愚按南仲亦以獫狁之難)
(往城朔方靈夏等州之地則此獫狁所侵疑即其地也)涇陽涇水之北(孔氏曰水北曰)
(陽)在豐鎬之西北言其深入為寇也(愚按豐鎬之地在今安西路屬)
(縣安西亦有涇陽縣)織幟字同鳥章鳥隼之章也(吕東萊曰日月為常交龍)
(為旂之類皆幟之文也鳥章特其一耳)白旆繼旐者也(曹氏曰白帛也曰旆以絳帛為)
(旆也以帛續旐未為燕尾戰則旆之)央央鮮明貌元大也戎戎車也軍
之前鋒也啓開行道也猶言發程也(史記三王世家注曰韓嬰章句)
(云車有大戎十乘謂車漫輪馬被甲衡軛之上盡有劍戟名曰陷軍之車王介甫曰元戎十乘所謂選鋒)
(也兵法兵無選鋒曰北謝疊山曰兵法所謂堂堂之陣正正之旗也元戎啓行可以摧鋒破陣左傳所謂)
(先人有奪人之心也)言玁狁不自度(待洛反)量深入為寇如此
是以建此旌旗選鋒銳進聲其罪而致討焉直而壯
律而臧有所不戰戰必勝矣(愚按左傳曰師直為壯曲為老今因玁狁為寇)
(而聲罪致討則直而壯矣易曰師出以律否臧凶今討獫狁而旌旗鮮明選鋒銳進則律而臧矣此所以)
(為宣王中興之師也歟)
戎車既安(叶於連反)如輊(竹二反)如軒四牡既佶(其乙反)既佶
且閑(叶胡田反)薄伐玁狁至于大(音泰)原文武吉甫萬邦為憲
(叶許言反)
賦也輊車之覆而前也軒車之却而後也凡車從後
視之如輊從前視之如軒然後適調也(凡車之勢一低一昂)佶
壯健貌(謝叠山曰戎車既安矣必曰如輊如軒制度工巧則利于戰鬭也四牡既強矣必曰既佶)
(且閑教訓習熟則耐于馳驅矣)大原地名亦曰大鹵今在大原府陽
曲縣(愚按今大原路陽曲縣屬河南山西道)至于大原言逐出之而已
不窮追也先王治戎狄之法如此(前漢書嚴尤曰宣王時獫狁内侵命)
(將征之盡境而還其視戎狄之侵譬猶螡蝱之螫敺之而已)吉甫尹吉甫此時大
將也憲法也非文無以附衆非武無以威敵能文能
武則萬邦以之為法矣(謝叠山曰漢唐而下縉紳介胄分為兩途愚儒武夫各持)
(一說不知三伐將帥必文武全才可以為萬邦之法則者也愚按此言吉甫之武必先之以文上言吉甫)
(共武之服必本于嚴翼之德末言吉甫飲至必及于孝友之友文事武備誠非兩途也北伐可見其武崧)
(高烝民詩可見其文)
吉甫燕喜既多受祉來歸自鎬我行永久(叶舉里反)飲(音蔭)
(反)御諸友(叶羽已反)炰(白交反)鼈膾鯉侯誰在矣張仲孝友
(叶羽已反)
賦也祉福御進侯維也張仲吉甫之友也善父母曰
孝善兄弟曰友此言吉甫燕飲喜樂多受福祉蓋
以其歸自鎬而行永久也是以飲酒進饌于朋友(濮氏)
(曰鼈龜屬俗呼團魚炰火熟之名膾細切肉也)而孝友之張仲在焉言其所
與宴者之賢所以賢吉甫而善是燕也(王介甫曰忠也者移孝以)
(為之者也順也者移友而為之者也故言忠順之臣必及孝友之友輔氏曰吉甫以天子之將有功而歸)
(相與宴者固不一也後篇謂方叔嘗與伐玁狁者亦豈得而不與焉而詩人乃獨舉夫孝友張仲之為賢)
(則又可見吉甫之文而不專以武功為美矣然此但也為吉甫既歸而私自與朋友燕飲而已非宣王燕之)
六月六章章八句(吕與叔曰上三章言自治之備四章言玁狁來侵從而禦之五)
(章言治戎有備車馬安閑驅之出境不窮追也六黷章言休兵飲至樂與孝友之臣同其燕樂則窮兵)
(武之意消矣又曰北伐之事所以自治者常優暇而有餘所治于彼者常簡略而不盡謝疊山曰一)
(章曰戎車既飭四牡騤騤二章曰比物四驪三章曰四牡修廣五章曰戎車既安四牡既佶西北平)
(原廣野舉目千里利于車戰故此詩以車馬為重)
序宣王北伐也
此句得之
鹿鳴廢則和樂缺矣四牡廢則君臣缺矣皇皇
者華廢則忠信缺矣常棣廢則兄弟缺矣伐木
廢則朋友缺矣天保廢則福禄缺矣采薇廢則
征伐缺矣出車廢則功力缺矣杖杜廢則師衆
缺矣魚麗廢則法度缺矣南陔廢則孝友缺矣
白華廢則廉恥缺矣華黍廢則蓄積缺矣由庚
廢則隂陽失其道理矣南有嘉魚廢則賢者不
安下不得其所矣崇丘廢則萬物不遂矣南山
有臺廢則為國之基隊矣由儀廢則萬物失其
道理矣蓼蕭廢則恩澤乖矣湛露廢則萬國離
矣彤弓廢則諸夏衰矣菁菁者莪廢則無禮儀
矣小雅盡廢則四夷交侵中國微矣
魚麗以下篇次為毛公所移而此序自南陔
以下八篇尚仍儀禮次第獨以鄭譜分魚麗
為文武時詩故遂移此序魚麗一句自華黍
之下而升于南陔之上此一節與小序同出
一手其得失無足議者但欲證毛公所移篇
次之失與鄭氏獨移魚麗一句之私故論于
此云
薄言采芑(音起)于彼新田于此菑(側其反)畆(叶每彼反)方叔涖(音利)
止其車三千師干之試(叶詩止反下同)方叔率止乘其四騏四
騏翼翼路車有奭(許力反)簟笰(音弗)魚服(叶蒲北反)鉤膺鞗(音條)革
(叶訖力反)
興也芑苦菜也青白色摘其葉有白汁出肥可生食
亦可蒸為茹即今苦蕒(買)菜宜馬食軍行采之人馬
皆可食也田一歲曰菑二歲曰新田三歲曰畬(孔氏曰菑)
(者災也始災殺其草木也新田新成柔田也畬和也田舒緩也今江東呼初耕地反草為菑是也)方
叔宣王卿士受命為將者也涖臨也其車三千法當
用三十萬衆蓋兵車一乘甲士三人步卒七十二人
又二十五人將重車在後凡百人也(愚按兵車戰鬭之車駕馬所謂)
(小車也重車輜重之車駕牛所謂大車也兵車一乘則士卒共七十五人重車一乘則將之者二十五人)
(其中炊家子十人固守衣甲五人廐養五人樵汲五人)然此亦極其盛而言未
必實有此數也(孔氏以為兼起鄉遂之兵王氏謂會諸侯之師此皆以辭害意之過詩人)
(但極其盛而稱之耳)師衆干扞也試肄習也言衆且練也率總
率之也翼翼順序貌路車戎路也奭赤貌(蘇氏曰路車金路也)
(金路赤飾孔氏曰瞻彼洛矣韎韐有奭彼茅蒐染為奭故知赤貌也)簟笰以方文竹簟
為車蔽也鉤膺馬婁頷有鈎而在膺有樊(盤)有纓也
樊馬大帶纓鞅(央上聲)也(孔氏曰五路惟金路有鈎以金為之馬頷之飾也在馬膺)
(之飾唯有樊纓故引樊纓以解膺方叔不乘革路者以革路臨陣所乘鄭氏曰樊纓皆以五采罽飾之罽)
(音計織毛為之)鞗革見蓼蕭篇宣王之時蠻荆背叛王命
方叔南征軍行采芑而食故賦其事以起興曰薄言
采芑則于彼新田于此菑畆矣方叔涖止則其車三千
師干之試矣又遂言其車馬之美以見軍容之盛也
(南征荆蠻想不甚費力不曾大段戰鬭故只盛稱其軍容之盛而已)
薄言采芑于彼新田于此中鄉方叔涖止其車三千
旂旐央央方叔率止約軧(祈支反)錯衡(叶戶郎反)八鸞瑲瑲(七羊)
(反)服其命服朱芾(音弗)斯皇有瑲葱珩(音衡叶戶郎反)
興也中鄉民居其田尤治約束軧轂也以皮纏束兵
車之轂而朱之也錯文也鈴在鑣曰鸞馬口兩旁各
一四馬故八也瑲瑲聲也(彭氏曰荀子云錯衡以養目和鸞之聲以養耳則錯)
(衡八鸞皆以為耳目之懽也)命服天子所命之服也朱芾黃朱之
芾也(孔氏曰諸侯黃朱)皇猶煌煌也瑲玉聲葱蒼色如葱者
也珩佩首横玉也禮三命赤芾葱珩(孔氏曰三命至九命皆葱珩非)
(謂方叔唯三命也曹氏曰芾佩非軍服金路非戎車和鸞非戎馬所以然者方叔克壯其猶如吳起將戰)
(不帶劒諸葛武侯不親戎服羊祜輕裘而盛著威名杜預身不跨馬自能制勝故詩詠其車服之美而已)
(彭氏曰此與上章言方叔帥兵之時其精神氣熖見于旌旗車馬佩服之間有以聳人觀聽其勝敵也必)
(矣輔氏曰首章其車三千師干之試云者其車馬之衆盛與師衆之所以扞禦夫敵者又練習也三章其)
(車三千旂旐央央云者則言其車馬之衆盛旗幟之鮮明也先言涖止而後言率止者始則臨之終則率)
(之以行也首章乘其四騏以下言方叔所乘之戎路其飾甚備二章約軧錯衡以下又言車馬之盛命服)
(之美所以見天子付託之重錫命之蕃而方叔之威儀整暇如此可以決其有成也其與後世以一勇之)
(夫為民之司命者異矣)
鴥(帷必反)彼飛隼(息允反)其飛戾天亦集爰止方叔涖止
其車三千師干之試方叔率止鉦(音征)人伐鼓陳師鞠(居六)
(反)旅顯允方叔伐鼓淵淵(叶於中反)振旅闐闐(徒顛反叶徒鄰反)
興也隼鷂屬急疾之鳥也(埤雅隼一名雀鷹)戾至爰于也鉦
鐃也鐲也伐擊也鉦以靜之鼓以動之鉦鼓各有人
而言征人伐鼓互文也(孔氏曰說文云鉦鐃也似鈴又云鐲鉦也則鐲鐃俱得以)
(鉦名之鐲似小鐘鐃似鈴有大小之異耳凡軍進退皆鼓動鉦止非臨陣獨然此文在陳師鞠旅之上是)
(未戰時事也濮氏曰周禮鼔人以金鐲節鼓以金鐃止鼓即無鉦名則鐲鐃通謂之鉦而節止實用于鼔)
(故詩云然)鞠告也二千五百人為師五百人為旅此言將
戰陳其師旅而誓告之也陳師鞠旅亦互文耳淵淵
鼓聲平和不暴怒也謂戰時進士衆也(孔氏曰方叔身自伐鼓率)
(其衆以作氣)振止旅衆也言戰罷而止其衆以入也春秋
傳曰出曰治兵入曰振旅是也(孔氏曰治兵尚威武也振旅反尊卑也出)
(則幼賤在前貴勇力也入則尊老在前復常法也)闐闐亦鼓聲也或曰盛貌
(鄭氏曰戰止又伐鼓闐闐然董氏曰闐闐衆行聲也)程子曰振旅亦以鼓行金
止言隼飛戾天而亦集于所止以興師衆之盛而
進退有節如下所云也(程子曰隼之急疾亦集于所止興兵雖強用之有節而不)
(過也輔氏曰上二章但言其車馬服飾之盛美而已故此章又以鳥之急疾興其猛鷙又以亦集爰止興)
(其進退有節也其進退之有節者蓋以將戰而誓衆有法既戰而鼓聲不暴戰罷振旅而入則又齊一而)
(無先後也)
蠢(尺允反)爾蠻荆大邦為讎方叔元老克壯其猶方叔
率止執訊(音信)獲醜(叶尺由反)戎車嘽嘽(吐丹反)嘽嘽焞焞(吐雷反)
如霆如雷顯允方叔征伐玁狁蠻荆來威(叶音隈)
賦也蠢者動而無知之貌蠻荆荆州之蠻也大邦猶
言中國也元大猶謀也言方叔雖老而謀則壯也(愚按)
(方叔以元老而率師則師卦所謂文人所謂長子者也)嘽嘽衆也焞焞盛也霆
疾雷也(爾雅註曰霆雷之急疾者謂霹靂)方叔蓋嘗與于北伐之功
者是以蠻荆聞其名而皆來畏服也(胡庭芳曰王氏云此章美其成)
(功言以宿將董大衆荆人自服不待戰而屈也)
采芑四章章十二句(陳少南曰北伐南征之詩班師時作六月之辭迫采芑之)
(辭緩六月以討而定采芑以威而服也)
序宣王南征也
我車既攻我馬既同四牡龐龐(鹿同反)駕言徂東
賦也攻堅同齊也傳曰宗廟齊豪尚純也(孔氏曰齊其毫毛尚)
(純也)戎事齊力尚強也(孔氏曰齊其馬力)田獵齊足尚疾也(孔氏)
(曰齊其馬足)龐龐充實也東東都洛邑也周公相成王
營洛邑為東都以朝諸侯周室既衰久廢其禮至于
宣王内修政事外攘夷狄復文武之竟(境)土修車馬
備器械復會諸侯于東都因田獵而選車徒焉故詩
人作此詩以美之(好田獵之事古人亦多刺之然宣王之田乃是因此見其車馬之盛)
(紀律之嚴所以為中興之勢者在此其所謂田異乎尋常之田矣)首章汎言將往東
都也(輔氏曰車以堅緻為善馬以齊同為盛首章既言其攻與同矣故二章但言其善與盛也)
田車既好(叶許厚反)四牡孔阜(符有反)東有甫草(叶此苟反)駕言
行狩(叶始九反)
賦也田車田獵之車好善也阜盛大也甫草甫田也
後為鄭地今開封府中牟縣西圃田澤是也宣王之
時未有鄭國圃田屬東都畿内故往田也(愚按宣王嘗封庶弟)
(于西都咸林之地是為鄭桓公其子武公當平王時徙封于東都然後圃田為鄭地開封府中牟縣即今)
(汴梁路中牟縣也)此章指言將往狩于圃田也
之子于苗(叶音毛)選徒囂囂(五刀反)建旐設旄搏(音博)獸于
敖
賦也之子有司也(不敢斥王故以有司言之)苗狩獵之通名也選
數也囂囂聲衆盛也數車徒者其聲囂囂則車徒之
衆可知且車徒不譁而惟數者有聲又見其靜治也
敖近滎陽地名也(吕東萊曰敖山名晉師救鄭在敖鄗之間士季設七覆于敖前則敖)
(山之下平曠可以屯兵翳薈可以設伏所謂東有甫草即此地也)此章言至東都
而選徒以獵也(孔氏曰言選車徒備器械搏取禽獸于敖地也吕東萊曰宣王往東都以)
(會諸侯為主而二章三章先言田獵者蓋有司先為戒具以待會同畢而田獵也輔氏曰選徒囂囂言其)
(衆且肅也既選其車徒矣則建設其旗旄焉見其序且整也方選徒以獵而遽曰搏獸于敖言其士衆之)
(勇而氣大事小也徒手曰搏)
駕彼四牡四牡奕奕赤芾金舄會同有繹
賦也奕奕連絡布散之貌赤芾諸侯之服(上介甫曰人君宜朱)
(芾而此赤芾者會同故也涖其臣庶則朱芾君道也故方叔服其命服則朱芾會同于王則赤芾臣道也)
(故此會同則赤芾也)金舄赤舄而加金飾亦諸侯之服也(鄭氏曰金)
(舄黃朱色也)時見(現)曰會殷見曰同(鄭氏曰時見言無常期殷衆也)繹陳
列聯屬(燭)之貌此章言諸侯來會朝于東都也
决拾既佽(音次與柴叶)弓矢既調(讀如同與同叶)射夫既同助我
舉柴(子智反)
賦也决以象骨為之著于右手大指所以鉤弦開體
拾以皮為之著于左臂以遂弦故亦名遂(嚴氏曰决即衛芄蘭)
(所謂韘也孔氏曰周禮繕人注云拾韝扞也著左臂裏)佽比(備)也(鄭氏曰謂手指相次比也)
調謂弓強弱與矢輕重相得也(謝疊山曰弓既上弦必審視之端正則可)
(用微有偏斜必加矯揉此弓之調也矢之輕重必視弓力之強弱弓強而矢輕則不中弓弱而矢重亦不)
(中此矢之調也)射夫蓋諸侯來會者(孔氏曰射夫即諸侯以下也夫男子之總名)
同協也柴說文作㧘謂積禽也使諸侯之人助而舉
之言獲多也此章言既會同而田獵也
四黃既駕兩驂不猗(於寄於箇二反)不失其馳(叶徒卧反)舍(音捨)矢
如破(彼寄譜過二反)
賦也猗偏倚不正也馳馳驅之法也(愚按五御之目三曰過君表五)
(曰逐禽左即御田車馳驅之法也)舍失如破巧而力也蘇氏曰不善
射御者詭遇則獲不然不能也今御者不失其馳驅
之法而射者舍矢如破則可謂善射御矣(輔氏曰首章云既同)
(則齊其足矣而此又曰四黃與車攻比物四驪同義可見其馬之有餘也王介甫曰向曰四牡既言力之)
(強今曰四黃又言色之純也兩驂不猗御能正其馬也不失其馳車行節而法也舍矢如破矢行巧而力)
(也鄭氏曰射者之工矢發則中如椎碎物也)此章言田獵而見其射御
之善也
蕭蕭馬鳴悠悠旆旌徒御不驚大庖(蒲交反)不盈
賦也蕭蕭悠悠皆閒暇之貌(孔氏曰軍旅齊整唯聞蕭蕭然馬鳴之聲見悠)
(悠然旆旌之狀無有譁諠者)徒步卒也御車御也驚如漢書夜軍
中驚之驚(愚按周亞夫傳亞夫擊吳楚深壁而守夜軍中驚頃之復定)不驚言比
(匹志反至也)卒事(終事也)不喧譁也大庖君庖也不盈言取
之有度不極欲也蓋古者田獵獲禽面傷不獻踐(剪)
毛不獻(孔氏曰面傷謂當面射之剪毛謂在傍而逆射之不獻者嫌誅降之義)不成禽
不獻(孔氏曰惡其害幼小)擇取三等自左膘(縹)而射(石)之達于
右腢(愚)為上殺以為乾(干)豆奉宗廟(釋文曰膘脅後髀前肉也腢肩)
(前上殺中心死疾鮮潔也)達右耳本者次之以為賓客(孔氏曰亦自左射之)
(達右耳本以其遠心死稍遲肉已微惡)射左髀(匪)達于右䯚(杳)為下殺
以充君庖(孔氏曰髀股外䯚水膁也右䯚右脅䯚下殺以其中脇死最遲肉又益惡膁音嗛)
每禽取三十焉每等得十其餘以與士大夫習射于
澤宫中者取之(記射義注曰澤宫名所以擇士也士謂諸侯朝者諸臣及貢士也皆先令)
(習射于澤已乃射于射宮課中否也榖梁傳曰射禽而中田不得禽則得禽田得禽而射不中則不得)
(是以知古之貴仁義而賤勇力也)是以獲雖多而君庖不盈也張子
曰饌雖多而無餘者均及于衆而有法耳凡事有法
則何患乎不均也舊說不驚驚也不盈盈也亦通(鄭氏)
(曰反其言而美之)此章言其終事嚴而頒禽均也(輔氏曰蕭蕭馬)
(鳴悠悠旆旌見其整暇無始終之異也徒御不驚見其卒事而不驚擾也大庖不盈見其循禮守法而不)
(從欲以取也夫力足以多取而不盡用焉此所以為王者之事也)
之子于征有聞(音問)無聲允矣君子展也大成
賦也允信展誠也聞師之行而不聞其聲言至肅也
信矣其君子也誠哉其大成也(輔氏曰聞師之獵而不聞其聲則可見其)
(師律之嚴肅矣大凡行軍用師要須如此方可不然皆苟道也章末二句乃美宣王也大成言其事之有)
(始有終也彭氏曰宣王治兵之法其見于田獵已如此詩人固信其大有成也)此章總
序其事之始終而深美之也(愚按楚辭集注曰凡作篇章既成撮其大要以)
(為亂辭今此詩言田事以上七章既序其始終以成篇矣此章又言其始事之整肅終事之有成以深美)
(之亦猶楚辭之有亂辭也車牽公劉卒章皆然)
車攻八章章四句
以五章以下考之恐當作四章章八句(愚按五章六章)
(通言其田獵射御七章八章通言其始終整肅而且音韻各相諧叶故疑其當以八句成章以)
(此推之則合首章二章八句通言車馬盛備將往東都圃田之地合三章四章八句通言天子)
(諸侯來會東都之事總為四章章八句也)
序宣王復古也宣王能内修政事外攘夷狄復
文武之竟土修車馬備器械復會諸侯于東都
因田獵而選車徒焉
吉日維戊(叶莫吼反)既伯既禱(叶丁口反)田車既好(叶許口反)四牡孔
阜(符有反)升彼大阜從其羣醜
賦也戊剛日也伯馬祖也謂天駟房星之神也(孔氏曰伯)
(者長也馬之祖始是長也夏官校人春祭馬祖天駟龍為天馬故房四星謂之天駟)醜衆也謂
禽獸之羣衆也此亦宣王之詩言田獵將用馬力
故以吉日祭馬祖而禱之(孔氏曰常祭在春將用馬力則又備禮禱之)既
祭而車牢馬健于是可以歴險而從禽也以下章推
之是日也其戊辰歟
吉日庚午既差我馬(叶滿補反)獸之所同麀(音憂)鹿麌麌(愚甫)
(反)漆沮(七徐反)之從天子之所
賦也庚午亦剛日也(毛氏曰外事以剛日記曲禮注曰出郊為外事)差擇齊
其足也(愚按此言差馬猶車攻言我焉既同也)同聚也鹿牝曰麀麌麌
衆多也漆沮水名在西都畿内涇渭之北所謂洛水
今自鹽韋流入鄜(孚)坊至同州入河也(李迂仲曰書疏云漆沮在)
(涇水之東一名洛水職方氏所謂雍州其浸渭洛非河南之洛也愚按此言漆沮之從猶車攻言甫草敖)
(地彼則狩于東都此則狩于西都也)戊辰之日既禱矣越三日庚午
遂擇其馬而乘之視獸之所聚麀鹿最多之處而從
之惟漆沮之旁為盛宜為天子田獵之所也
瞻彼中原其祁孔有(叶羽已反)儦儦(表驕反)俟俟(叶于紀反)或羣
或友(叶羽已反)悉率左右(叶羽已反)以燕天子(叶奬里反)
賦也中原原中也祁大也趣則儦儦行則俟俟獸三
曰羣二曰友燕樂也言從王者視彼禽獸之多于
是率其同事之人各共(恭)其事以樂天子也(愚按此言率左)
(右以樂天子猶車攻之射夫同而助舉㧘也)
既張我弓既挾(子洽反)我矢發彼小豝(音巴)殪(於計反)此大
兕(徐履反)以御賓客且以酌醴
賦也發發矢也豕牝曰豝一矢而死曰殪兕野牛也
言能中微而制大也(孔氏曰小豝云發言發則中之大兕言殪言射著即死愚按此)
(言射者之善猶車攻言舍矢如破也)御進也醴酒名周官五齊(去聲)二曰
醴齊洼曰醴成而汁滓相將如今甜酒也言射而
獲禽以為俎實進于賓客而酌醴也(謝叠山曰田而得禽天子不以)
(自奉故大庖不盈命有司以進賓客且以酌醴燕諸侯及羣臣也先王體羣臣懷諸侯常有恩惠其用心)
(公溥而均齊常以一人養天下不以天下奉一人也也愚按此言進禽于賓客亦猶車攻言大庖不盈之意)
吉日四章章六句(輔氏曰一章言祭禱馬祖以為田獵之備也二章言取擇其地)
(以為田獵之所也三章言相與悉力以共田獵之事為天子之樂也四章言既獵而以其所得之獸)
(供俎實使天子得與賓客燕飲也)
東萊吕氏曰車攻吉日所以為復古者何也蓋
蒐狩之禮可以見王賦之復焉可以見軍實之
盛焉可以見師律之嚴焉可以見上下之情焉
可以見綜理之周焉欲明文武之功業者此亦
足以觀矣(輔氏曰東萊之說固善而先生又改動數字尤切王賦謂車馬之出軍實)
(謂軍器之數師律謂進退之度上下之情諸侯及左右之人相率以共其事而天子又與之燕)
(飲以為樂也綜理之周祭禱必講獵地必擇車馬有備射御有法終事嚴整頒禽之均酌醴之)
(厚無一不至也愚按宣王所以復文武功業者固不止于二詩所言蒐狩之事然即二詩而觀)
(之則其車馬徒御之所出可見王賦之復也旌旄車旆之備决拾弓矢之精可見軍實之盛也)
(選徒則囂囂徒御則不驚行者有聞而無聲又可見師律之嚴也會同有繹而助我舉㧘悉率)
(左右而以燕天子又可以見上下之情也將用馬力而既伯既禱頒禽之均而君庖不盈又見)
(其綜理之周密蓋一事之間而五美具焉即此推之則其餘可知矣)
序美宣王也能慎微接下無不自盡以奉其上
焉
序謹微以下非詩本意
鴻鴈于飛肅肅其羽之子于征劬(其俱反)勞于野(叶上與反)爰
及矜(棘冰反)人哀此鰥寡(叶果五反)
興也大曰鴻小曰鴈(孔氏曰俱是水鳥其形鴻大而雁小)肅肅羽聲也
之子流民自相謂也征行也劬勞病苦也矜憐也老
而無妻曰鰥老而無夫曰寡舊說周室中衰萬民
離散而宣王能勞(澇)來(賚)還(旋)定安集之(王介甫曰勞者勞之)
(來者來之往者還之優者定之危者安之散者集之)故流民喜之而作此詩追
叙其始而言曰鴻雁于飛則肅肅其羽矣之子于征
則劬勞于野矣(輔氏曰人民離散譬如鴻雁之飛四方無所不往徒聞其羽聲肅肅未知)
(所止也)且其劬勞者皆鰥寡可哀憐之人也(輔氏曰爰及矜人哀)
(此鰥寡又言其所與行者無非可憐之人而就其中又惟鰥寡之可哀也)然今亦未有以
見其為宣王之詩後三篇放此
鴻鴈于飛集于中澤(叶徒洛反)之子于垣(音袁)百堵(丁古反)皆
作雖則劬勞其究安宅(叶達各反)
興也中澤澤中也一丈為板五板為堵(孔氏曰版廣二尺故周禮)
(說一堵之牆長丈高一丈)究終也流民自言鴻雁集于澤中以
興已之得其所止而築室以居今雖勞苦而終獲安
定也
鴻鴈于飛哀鳴嗸嗸(五刀反)維此哲人謂我劬勞維彼
愚人謂我宣驕(叶音高)
比也流民以鴻雁哀鳴自比而作此歌也哲知宣示
也知者聞我歌知其出于劬勞不知者謂我閒暇而
宣驕也韓詩云勞者歌其事魏風亦云我歌且謠不
知我者謂我士也驕大抵歌多出于勞苦而不知者
常以為驕也(輔氏曰蓋非明知者真能體䘏我前日之情則亦焉能知其病苦之實哉若但)
(見其今日之安定則必以我之此歌為閒暇而宣驕矣)
鴻鴈三章章六句
序美宣王也萬民離散不安其居而能勞來還
定安集之至于矜(鰥)寡無不得其所焉
此以下時世多不可考
夜如何其(音基)夜未央庭燎之光君子至止鸞聲將將(七羊反)
賦也其語辭央中也(胡氏曰說文云央中央也廣雅云央極中也秦風云宛在水中)
(央央亦中也)庭燎大燭也諸侯將朝則司烜(毁)以物百枚
并(卑政反)而束之設于門内也(孔氏曰庭燎者樹之于庭燎之光明司烜供之)
(樹于門外曰大燭門内曰庭燎郊特牲注曰庭燎之差公五十侯伯子男皆三十是天子用百以物百枚)
(并而纏束之今則用松韋竹灌以脂膏也)君子諸侯也將將鸞鑣聲王
將起視朝不安于寢而問夜之早晚日夜如何哉夜
雖未央而庭燎光矣朝者至而聞其鸞聲矣
夜如何其夜未艾(音乂又如字)庭燎晰晰(之出反與艾叶)君子至
止鸞聲噦噦(呼會反)
賦也艾盡也晰晰小明也(王介甫曰其光衰也)噦噦近而聞其
徐行聲有節也(愚按首章述王初問此章再問恐亦如齊風雞鳴之例也)
夜如何其夜鄉(許亮反)晨庭燎有煇(許云反)君子至止言
觀其旂(叶渠斤反)
賦也鄉晨近曉也(胡氏曰從夜未中至未盡從未盡至鄉明也)煇火氣也
天欲明而見其烟光相雜也(此是吳才老之說說此一字有功)既至
而觀其旂則辨色矣(鄭氏曰見其旂是朝之時也朝禮辨色始入)
庭燎三章章五句(愚按列女傳宣王嘗晏起姜后脱簪珥待罪于永巷宣王)
(感悟于是勤于政事早朝晏退卒成中興之名以此証之或果宣王詩也)
序美宣王也因以箴之(愚按詩文恐無箴意)
沔(綿善反)彼流水朝(直遙反)宗于海(叶虎洧反)鴥(惟必反)彼飛隼(息允)
(反)載飛載止嗟我兄弟邦人諸友(叶羽軌反)莫肯念亂誰無
父母(叶滿洧反)
興也沔水流滿也諸侯春見(現)天子曰朝夏見曰宗
(蔡九峯曰水勢横趨于海猶諸侯朝宗于王也)此憂亂之詩言流水猶朝
宗于海飛隼猶或有所止而我之兄弟諸友乃無肯
念亂者誰獨無父母乎亂則憂或及之是豈可以不
念哉(謝叠山曰一身之遇亂不足惜父母之遇亂深可憂誰無父母不為一身謀獨不為父母謀乎)
(為父母謀則當念亂則必思所以捄亂也)
沔彼流水其流湯湯(失羊反)鴥彼飛隼載飛載揚念彼
不蹟(井亦反)載起載行(叶戶郎反)心之憂矣不可弭忘
興也湯湯波流盛貌不蹟不循道也載起載行言憂
念之深不遑寧處也弭止也水盛隼揚以興憂念之
不能忘也
鴥彼飛隼率彼中陵民之訛言寧莫之懲我友敬矣
讒言其興
興也率循訛偽懲止也隼之高飛猶循彼中陵而
民之訛言乃無懲止之者然我之友誠能敬以自持
矣則讒言何自而興乎始憂于人而卒反諸已也(輔氏)
(曰凡有不得者皆反求諸已此自修之事也)
沔水三章二章章八句一章六句(陳壽翁曰始念亂而憂及父母)
(終憂讒而敬以反身憂念之中不忘孝敬詩人忠厚之意也)
疑當作三章章八句卒章脱前兩句耳
序規宣王也(鄭氏曰規者正圓之器也春秋傳曰近臣盡規孔氏曰物有不圓匝)
(者規之使成圓人行有不周者規之使周備是匡諫之名愚按詩中但有規其親友止亂之意)
(恐非規王之詩也)
鶴鳴于九皋聲聞(音問)于野(叶上與反)魚潛在淵或在于渚樂
(音洛)彼之園爰有樹檀(叶徒沿反下同)其下維蘀(音託)他山之石可
以為錯(七落反)
比也鶴鳥名長頸竦身高脚頂赤身白頸尾黑其鳴
高亮聞八九里皋澤中水溢出所為坎從外數至九
喻深遠也(釋文曰韓詩云九皋九折之澤輔氏曰澤曲曰皋見楚辭注)蘀落也(吕與)
(叔曰落葉穢雜)錯礪石也此詩之作不可知其所由然必
陳善納誨之詞也(輔氏曰然不正言其事而必比物而為言者正所謂諷刺上者皆不)
(主于正事而主于文詞不以正諫而託意以諫也)蓋鶴鳴于九皋而聲聞于
野言誠之不可揜也(輔氏曰所以諷王之誠身也)魚潛在淵而或
在于渚言理之無定在也(輔氏曰所以諷王之明善也)園有樹檀
而其下維蘀言愛當知其惡也他山之石而可以為
錯言憎當知其善也(輔氏曰所以風王力去私欲之蔽也夫必能去私欲之蔽然後)
(可以明善而誠身此其序則由大以至小也)由是四者引而伸之觸類而
長之天下之理其庶幾乎(濮氏曰鶴鳴于九皋其聲下聞于野上聞于天以比)
(言有善惡而無遠近以見言之不可不謹也魚潛淵水之下而知其或在于渚或在于淵以比行有顯晦)
(而無淺深以見行之不可不謹也樂彼之園以其有樹檀之美而不知其下有不材之木以比愛而忘其)
(惡喜而容其佞信溺愛者不可不明也他山之石以其有磽砇之惡而不知其中有礛礪可以為攻玉之)
(錯以比憎而忘其善惡而昧其美信偏惡者不可不審也)
鶴鳴于九皋聲聞于天(叶鐡因反)魚在于渚或潛在淵(叶一)
(均反)樂彼之園爰有樹檀其下維榖他山之石可以攻玉
比也榖一名楮惡木也(孔氏曰陸氏云幽州人謂之榖桑荆揚交廣謂之榖中州)
(人謂之楮殷中宗時榖桑共生是也今江南人績其皮以為布又擣以為紙樹皮斑者是楮白者是榖)
攻錯也程子曰玉之温潤天下之至美也石之麄
厲天下之至惡也然兩王相磨不可以成器以石磨
之然後玉之為器得以成焉猶君子之與小人處也
横逆侵加然後修省畏避動心忍性增益預防而義
理生焉道德成焉吾聞諸邵子云(邵子云有才之正者有才之不正者)
(他山之石其小人之才乎謝疊山曰邪類與善類非同氣猶玉石不同山石而攻玉猶小人謗君子之無)
(德所以儆君子而進于德欺君子之無才所以儆君子而勉為全才也)
鶴鳴二章章九句(鶴鳴做得巧含蓄意思全不發露李迂仲曰二章殊無一)
(句露己意其詩最為難曉)
詩傳通釋卷十
