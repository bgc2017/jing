春秋占筮書易類
提要
(臣)等謹案春秋占筮書三卷
國朝毛竒齡撰其曰春秋者摭春秋傳所載占
筮以明古人之易學實為易作不為春秋作
也自漢以來言占筮者不一家而取象玩占
存於世而可驗者莫先於春秋傳竒齡既於
所著仲氏易推易始末諸書發明其義因復
舉春秋内外傳中凡有得於占筮者彙記成
書俾後之言筮者知觀玩之概而漢晉以下
占筮有合於古法者亦隨類附見焉易本卜
筮之書聖人推究天下之理而即數以立象
後人推究周易之象而即數以明理羲文周
孔之本旨如是而已厥後象數理岐為三家
又易道廣大無所不包而天下之事亦無出
象數理外者於是百家技術皆從而牽引推
闡之亦皆足以自成其說故六經之學惟易
最雜春秋内外傳所紀雖未必無所附會而
要其占法則固古人之遺軌譬之史書所載
是非襃貶或未盡可憑至其一代之制度則
固無偽撰者也竒齡因春秋諸占以推三代
之筮法可謂能探其本而足關諸家之喙者
矣乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
