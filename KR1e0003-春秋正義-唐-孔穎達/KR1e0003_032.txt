春秋正義卷第三十二昭公
国子祭酒上護軍曲阜縣開国子臣孔穎逹等奉
敕撰
二十七年注僚亟至在僚正義曰杜數僚之罪以示無道之験
僚以十六年即位十七年与椘戰于長岸二十三年伐州来敗楚于
雞父其年又使大子諸樊入郥二十四年滅巢及鍾离此年又因
椘喪而伐之是其亟戰民罷又伐椘喪故光淂乘間而動称国以
弑罪在僚也言举国皆𣣔弑之非獨光之罪故不書光弑
注无極至罪宛正義曰文七年宋殺其大夫傳曰不称名非其
罪也死者无罪則不称其名是称名者皆為有罪矣此郤宛書名
故杜跡其為罪之状書名所以罪宛也注快邾至故書正
義曰邾是小国其臣見扵經者甚少唯此与襄二十三年邾卑我
来奔書者二人而已釈例曰魯之叔孫父兄再命而書扵經晉之
司空亞旅一命而經不書推此知諸侯大夫再命以上皆書扵經
自一命以下大夫及士經皆称人名氏不淂見此皆典策之正文也小国
之卿或命而礼儀不備或未加命數故不書之邾卑我之等其奔
亡亦多所書唯數人而已知其合制者少杜言數人謂此快与卑
我及曹公孫會也是言快是邾之命卿備扵礼成為卿故書也快
不書氏蓋未賜族无可称也傳注二子至母弟正義曰賈逵
云然當是相傳說耳未必有正文也三十年傳此二公子奔椘楚子
大封而定其從子西諫曰吴光新淂国若好吾边疆使柔服焉
猶懼其至吾又彊其讎以重怒之无乃不可乎謂此二子為光之
讎或當是僚母弟也聘于上国正義曰服虔云上国中国也
蓋以吳辟在東南地㔟卑下中国在其上流故謂中国為上国也
下云遂聘于晉則上国之言不包晉矣當揔謂宋衛陳郑之徒為
上国耳亦不知其時聘幾國也經不書未必不至魯檀弓云延陵
季子適斉扵其反也其長子死葬扵嬴悖之間郑玄云鲁二十
七年吳公子札聘扵上国是也如郑之言此時或聘斉也注季
子至州来正義曰襄三十一年注云延州來季札邑此又分坼之
言本封延陵後復封州来故曰延州来成七年吳入州来注云椘
邑淮南下蔡縣是也十三年吳滅州来二十三年傳云吳伐州来
椘薳越救之則州来未為吳有不可以封札也釈例土地名延州
来闕則延陵州来並闕不知其処杜意當謂吳地别有州来非椘
邑也郑玄云季子讓国居延陵因号焉襄二十九年公羊傳曰季
子玄之延陵終身不入吳国然則季子虽則讓国猶尚仕為吳卿
非自竄扵彼地吳世家云季札封于延陵故号曰延陵季子杜言
封是也封謂賜之為采邑耳注二尹椘官正義曰椘官多以
尹为名知二尹是官名耳其莠王之義不可知也服虔云王尹主
宫内之政莠不可觧王未必然定本王作工注都君至校人
正義曰都謂国都在都君子明是在都邑之士也都邑之士以君子
為号故知是有復除者謂優復其身除其傜役賈逵云然今之律
令猶名放課役者為復除是漢世以来有此言也此人或别有功労
或曲蒙恩沢平常免其傜役事急乃使之耳周礼校人掌養馬知
王馬之属是王之羪馬之官属也校人職云凡頒良馬而養乘之
乘馬一师四圉三乘为皂皂一趣馬三皂為繫繫一馭夫六繫為
廏廏一僕夫六廐成校校有左右駑馬三良馬之數麗馬一圉八
麗一师八师一趣馬八趣馬一馭夫諸侯六閑養馬之人多矣此唯
養馬不給餘役今亦事急而徵使之遇于窮正義曰土地
名窮闕也本或窮下有谷字者為定七年傳敗尹氏于窮谷涉彼
而誤耳上国有言正義曰賈逵云上国中国也服虔云上国
謂上古之国䝨士所言也此猶如上文聘于上国則賈言是也
注光吳至王嗣正義曰吳卋家云吳王寿夢有子四人長曰諸
樊次曰餘祭次曰餘昧次曰季札季札䝨而寿夢𣣔立之季札讓
不可乃立諸樊諸樊卒有命授弟餘祭𣣔傳以次必致国扵札兄
弟皆𣣔致国令以漸至焉餘祭卒&KR1659;餘昧立餘昧卒𣣔授季
札札讓逃玄扵是吳人曰先王有命必致季子今逃位则餘昧
後立今卒其子當代乃立餘昧之子僚為王公子光者王諸樊之子
也常以為吾父兄弟四人當傳至季子季子不受光父先立若旣
不傳季子光當立遂殺王僚光代立為王是史記以光為諸樊之子
僚為夷眛之子也襄二十九年公羊傳曰謁也餘祭也夷昧也与
季子同母者四季子弱而才兄弟皆爱之同𣣔立之以為君弟兄
迭為君而致国乎季子故謁也死餘祭也立餘祭也死夷昧也立
夷昧也死则国宜之季子者也季子使而亡焉僚者長庶也即之
闔閭曰將從先君之命与则国宜之季子者也如不從先君之命
与则我宜立者也僚悪淂为君乎扵是使專諸刺僚卋本云夷昧
及僚夷昧生光服虔云夷昧生先而廢之僚者夷昧之庶兄夷
昧卒僚代立故光曰我王嗣也是用公羊為說也杜言光吳王諸樊
子用史記為說也班固云司馬迁采卋本為史記而今之卋本与
迁言不同卋本多誤不足依馮故杜以史記為正也光言王嗣者言
巳是世適之長孫也注猶言至託光正義曰古人言有顚倒
故杜以為是无若我何猶言我无若是河恐己死之後不能存立
𣣔以老弱託光也彭仲慱云當言是无我若何我母无我當如何
我字當在若上門階至親也正義曰言從門至階從階至戶
從戶至席皆是王之親兵也鈹正義曰說文云鈹剱也则
鈹是劒之别名及体以相授正義曰鈹之鋒刃及進羞者体
也王之左右必更有人受羞以進王故言相授也虽则相授進羞
者淂至王所注全魚炙正義曰吳卋家云鱄諸置匕首扵炙
魚之中以進食手匕首刺王僚匕首者剱首如匕匙手匙首謂執
匕首也取五甲五兵正義曰周礼司古云凡国之勇力之士
能用五丘者属焉郑引司馬法曰弓矢囲殳矛守戈戟助凡五兵長
以衛短短以救長然则弓矢殳矛戈戟五者皆名為兵此云五兵
當是一種器耳不知取何兵也服虔云兵戟也注編菅至槀也
正義曰釈草云白華野菅郭璞云菅茅属釈器云白蓋謂之苫
李廵曰編菅以覆屋曰苫郭璞曰白茅苫也是編菅為苫也秉把
詩毛傳文也說文云秆禾莖也是為槀也或取一片苫或取一把槀
言民不肯燒之国人至炮之正義曰國人投之謂投菅秆於
他故遂不燒也令尹炮之一句是鄢將師令衆之辞服虔云民弗肯
爇也鄢將师称令尹使女燔炮之燔炮爇皆是燒也懼禍至道
也正義曰言季氏无罪而公濫討之叔孫氏亦懼禍之濫及扵
巳而自同心扵季氏俱叛公此乃天之常道也孟懿至伐鄆正
義曰伐鄆𣣔奪公鄆使公不淂居也不書者伐公逆事不可以告
廟国史无由淂書猶有至敗也正義曰言尚有鬼神以助君此
戰必當敗也況无鬼神乎鄢將师矯子之命正義曰令尹召
鄢將师告之以郤宛門有甲耳不令攻卻宛也鄢將师退而令衆使
攻之是矯令尹命也朝夕至飲酒正義曰礼為諸侯相為賓
主国待之有享食燕三礼享為大郑玄云享謂享大牢以飲賓是
為礼之大者子家以公虽居鄆以齊為主此年巳再如齊數相見
不為賓客故言朝夕立扵其朝又何須設饗礼焉其飲酒也勸
其用宴礼而飲酒耳注比公至坐也正義曰燕礼者公燕大
夫之礼也公虽親在而别有主人郑玄云主人宰夫也宰夫大宰
之属掌賓客之献飲食者也君扵其臣虽為賓不親献以其尊莫
敢伉礼也今齊侯与公飲酒而使宰献是比公扵大夫也献献爵
者礼有三酌献也酬也酢也献酬是主人献賓唯酢是賓荅主人
耳礼君不敵臣宴大夫使宰為主即燕礼是其事也杜以宰献而請安
謂齊侯請自安扵别室不在坐也刘炫云案燕礼司正洗角觶南
面坐奠于中庭升東楹之東受命西階上北面命卿大夫君曰以我
安卿大夫皆對曰諾敢不安彼是請賓使自安當如彼使宰請魯
侯自安耳主人請安謂主人使司正請安于賓服虔亦然杜今云
齊侯請自安非也今知不然者案鄉飲酒礼賓主相敵主人亦請
安于賓然則齊侯与公敵礼安賓乃是常事何須傳載其文以見
卑公之義明是齊侯請𣣔自安不在其坐明慢公之甚刘不審思
此理用燕礼請安之義而規杜非也二十八年傳直至有徒
正義曰以直爲悪以正爲醜悪直事醜正道如此人者實蕃多有
徒衆言時世慕善者少從悪者多詩曰至立辟正義曰詩大雅
板之篇刺厉王之詩辟邪也辟法也民之多有邪辟者扵此之時无
自謂所立者爲法是言无道之世法不可爲古辟辟字同音異耳
鈞將皆死正義曰鈞同也殺勝与臧盈亦死不殺盈亦死同將
皆死不如殺之使盈聞而快意吾毋多正義曰言父多妾媵
而謂之母多者意言庶弟少拠庶弟而發言故謂父妾爲母耳
殺三夫正義曰三夫皆自命尽而死其死不由夏姬而云殺三夫
者婦之配夫𣣔其偕老其夫數死是妻之薄相故以為夏姬之咎
一君至兩卿正義曰一君一子蒙上殺文兩卿亦蒙亡文也以兩
卿棄位出奔身不死故為亡也此事皆宣十年十一年傳甚美
必有甚悪正義曰物忌大盛善不可常暑往寒来昼明夜暗
孰能為此者天地天地尚不能常況人乎故甚美必有甚悪也甚
美謂夏姬之身甚悪當在其後言其種胤當悪故禁其子取之子
貉至扵是正義曰此因郑灵早夭而夏姬美推之為此言耳
不是兄早死而妹必美也猶今俗語云云衰家女未必慧家女未
必衰將必至敗也正義曰夏姬淫惑喪国滅家叔向之母猶謂
未是大敗故言將必以是大有敗也十四年傳称施邢侯者或是
夏姬之男此殺楊食我又是夏姬之外孫其種蓋尽矣生女黰
黑正義曰黰即鬒也詩云鬒髮如雲毛傳云鬒黑髮也如雲
言美長也說文云鬢稠髮也然則鬒者髮多長而黑美之貌也此
傳黰下有黑则黰文不兼於黑故賈杜皆云美髮為黰注髮膚
至照人正義曰傳扵黰黑甚美之下乃云光可以鑑知髮与肌
膚二者光色皆可以照人注夔舜至君長正義曰尚書舜典
云帝曰夔命汝典樂教冑子是夔為舜之典樂之官也正長也后
君也故云典樂之君長王朝公卿故以后言之猶謂稷為后稷
生伯至封豕正義曰豕心言其心似豬貪而无恥也方言云晉
魏河内之北謂惏為残椘謂之貪則惏亦貪也賈逵云惏耆食也
其人貪耆財利飲食无饜足忿怒很戾无有期度時人謂之大
豬注類戾也封大也正義曰以纇忿共文則纇亦似忿故以
為戾言很戾也定四年傳封豕与長蛇相對知封為大也服虔云
忿怒其類以饜其私无期度也注夏以至姬廢正義曰晉
語云史蘇曰昔夏桀伐有施氏有施氏以妹嬉女焉妹嬉有寵於
是与伊尹比而亡夏殷辛伐有蘇氏有蘇氏以姐己女焉姐已有
寵於是与膠革比而亡殷周幽王伐有襃有襃人以襃姒女焉襃
姒有寵生伯服扵是与虢石甫比逐大子宜咎而立伯服大子奔
申申人鄫人召西戎以伐周周扵是乎亡是三代所由亡之事也共子之
事具見扵傳苟非至有禍正義曰苟誠也誠不以德義自持
則必有禍注兄弟至謂姒正義曰相謂者幼者謂長為姒也
子容是伯花之子其兄弟伯花最長叔向次之其餘諸弟皆小於
叔向故謂叔向為長叔叔向之妻其年長於子客之母故称長叔
姒也釈親云女子同出謂先生為姒後生為娣孫炎曰同出俱嫁㕝
一夫也公羊傳曰娣者何弟也此其義也是言共事一夫者長為姒
幼為娣自以身之長幼生娣姒之名其娣姒之名不由夫之長幼也
釈親又云長婦謂稚婦为娣婦娣婦謂長婦為姒婦自以身之長
稚相謂也喪服小功章云娣姒婦報傳曰娣姒婦者弟長也傳言弟
長者双訓娣姒言娣是弟姒是長也郑玄云娣姒者兄弟之妻相
名也長婦謂穉婦為娣婦娣婦謂長婦為姒婦亦取尔雅之文以
解弟長之義是以身之長幼明矣分祁至氏大夫正義曰此祁氏与
羊舌氏之田旧是私家采邑二族旣滅其田歸公分為十縣為公
邑故選置大夫也傳文先祁後羊舌故依下文選置大夫之次上
七縣为祁氏之田下三縣為羊舌氏之田且五年傳謂伯石為揚石
明掦氏是羊舌之田也家語与史記皆謂羊舌赤為銅鞮伯華是
銅鞮亦羊舌邑也平陽之次在銅鞮揚氏之間知亦羊舌邑也
注二十至敬王正義曰二十二年傳曰晉籍談荀躒賈辛司馬
督帥師軍于隂于侯氏于谿泉次于社賈辛軍谿泉司馬督次于
社督即烏也此衆軍並爲伐子朝𣣔納敬王注卿之至餘子
正義曰宣二年傳云官卿之適以爲公族又官其餘子亦爲餘子
其庶子爲公行注云餘子適子之母弟也庶子妾子也彼適庶分
爲三等故餘子与庶子爲異此无對故㧾謂庶子爲餘子也此四
人之内當有妻生妾生者也知徐吴韓固是卿之孫也趙朝卿之
曾孫也而並称餘子者言其父祖是餘子就餘子子孫之内選其
䝨者而用之此四人不失常職能守其父祖之業者也對曰
至可乎正義曰遠不忘君言職虽䟽遠而心在公室常忠敬也
近不偪同言親近有寵不偪廹同位常謙共也居利思義臨財不
苟淂義可取乃取之也在約思純処貧匱而思純固无叨濫之心
也有守善之心而无淫邪之行虽則親子而与之縣不亦可乎
昔武至親也正義曰由武王克商淂封建諸國婦功於武王耳
此十五国或有在後封者非武王之時尽淂封也尚書康誥之篇
周公営洛之年始封康叔于衛洛誥之篇周公致政之年始封伯
禽于魯明知武王之時兄弟未尽封也僖二十四年傳称周公弔
二叔之不咸故封親戚以蕃屏周亦以周公為制礼之主故皈功扵
周公耳非尽周公封也九年傳曰文武成康之封建母弟則康
王之世尚有封國宣王方始封郑非独武王周公封諸国也僖二
十四年傳數文之昭也有十六国此言武王兄弟之国十五人者
人異故說異耳非武王封十五周公始加一也以魯衛験之知周公
所加非唯一耳詩曰至孫子正義曰詩大雅皇矣之篇美文
王之德也唯此文王之身為天帝所祐天帝開度其心令其有揆度
之惠所度前事莫不皆淂其中也又使之莫然安静其德教之善
音施之扵人則皆應和之也又能有監照在下之明又能有勤施
无私之善又能教誨不倦有為人师長之德又能賞善刑悪有
為人君上之度旣有人君之德故為人君王此周之大邦也其施
教令能使国人偏服而順之旣為国人順服又能択人之善者比方其
善乃從而用之以此文王之德比于上卋有能經緯天地文德之
王如堯舜之輩其此詩人称比較于文王之九德其德皆是无為人
所悔吝者言文王之德堪比或以為比于前世文德之王義亦通
也以此之故旣受天之祉福施及于後世之子孫使長王天下也
此章文次如此者德皆天之所授故先言帝度其心明以下皆蒙
帝文也德由心起故先言心能度物也心旣能度然後能施為
政教故莫其德音言變政教清静也為君所以施政故先言政
教清静乃論身内之德故次能明能善其明与善还是德音之
事施之於人有昭臨之明勤施之善耳心能施而无私乃可為人
君長故次克長克君長即師也学記曰能為師然後能為長能為
長然後能為君故先長後君也旣言堪為人君即說為君之事故
言王此大邦也旣為大邦之君能使國人順服故次克順也民旣
順服又須択善用之故次克比也比于文王其德无所可恨故言
受天之福澤流後世以結之此傳言唯此文王毛詩作維此王季經涉
乱罹师有異讀後人因而兩存不敢追改今王肅注毛詩及韓詩亦
作唯此文王郑注毛詩作維此王季故觧比于文王言王季之德
可以比于文王也刘炫云此作唯此文王不可以文王之德还自
比文王故比于文王可以比于上代文德之王也心能制義曰度
正義曰心能制断時事使合扵義是為善揆度也言預度未来之
事皆淂中也德正應和曰莫正義曰毛詩莫作貃樂記引此
詩亦作莫釈詁云貉嗼安定也郭璞云皆静定毛傳云貃静也其
德旣正為政清静故有所施為民皆應和易繫辞曰君子居其
室出其言善則千里之外應之即此義也莫是清静之意故杜
云莫然清静注施而至類也正義曰勤行施惠情无偏私
物皆淂所是无失類也郑玄云類善也无失類者不失善之類
也賞慶刑威曰君正義曰人君執賞罰之柄以賞慶人以
刑威物是為君之道慈和偏服曰順正義曰人君執慈心以
惠下用和善以接物則天下偏服而順從之故為順也易繫辞
云天之所助者順故杜云唯順故天下偏服經緯天地曰文
正義曰易称聖人先天而天弗違後天而奉天時言德能順天隨
天所為如經緯相錯織成文章故為文也注近文德所及遠
正義曰成鱄引此詩者唯𣣔取克類克比二事同扵文王故云近文
德矣文王以有此德故淂施于子孫魏子旣近文德亦將所及遠
也從使之收器者正義曰下云叔向將飲酒將𣣔举爵而飲
此則飲猶未畢使者擬收器耳未即收也一言而善正義曰
旧說云一言者謂設由上徹由下御以如皐正義曰詩云鶴
鳴于九皐是皐為澤也如往也為妻御車以往澤也遂如故
知正義曰遂如故旧相知詩曰至忠也正義曰詩大雅文
王之篇也言王者長自言我之所為配上天之命而行之是自求衆
多之福使歸巳此詩之意言忠則然也言魏子能忠必有多福歸
之注魏子至將軍正義曰晉使卿為軍將謂之將中軍將上
軍此以魏子將中軍故呼為將軍及六国以来遂以將軍為官名
蓋其元起扵此二十九年注以乾至侯故正義曰二十五年公孫
于齊斉侯唁公于野井二十六年經書公至自齊公虽不至齊都
旣入齊竟淂与齊侯相見故書公至自斉往年公如晉次于乾侯
虽入晉竟不淂与晉侯相見故書至自乾侯以乾侯致告扵廟者
為不淂見晉侯故注唁公至晉不見受正義曰詩毛傳曰弔
失國曰唁二十五年公新失国齊侯唁公可矣扵此復唁公者公以
齊不憂巳棄而適晉望淂晉人矝之晉侯不肯見公齊侯心復恨
公嫌公此举故遣唁公所以嗤笑公也故云唁公至晉不見受又
似更復失國故唁之注民逃至叛公正義曰民逃其上曰潰文
三年傳例也公自二十六年以来常居于鄆此時公旣如晉必留人
守鄆鄆人潰散而叛公使公不淂更来當是季氏道之使然
傳注比公於大夫正義曰傳称范宣子抚荀偃云事吳敢不如
事主醫和謂趙文子曰主是謂矣如此之類大夫称主傳文多矣今
高張以齊侯之命称公為主君以晉不受公故輕侮之比公扵大夫也
注二十至道还正義曰尹因復还之年傳虽不載以婦人尤之
云其過三歲乎知二十六年在道而还至此為三歲也注啓服馬
名正義曰釈畜云馬前右足白啓郭璞曰左傳曰啓服詩云兩
服上襄郑玄云兩服中央夾轅者此馬毛色名啓公用以夾轅故以啓
服爲名也注礼曰至馬也正義曰檀弓文也礼有埋馬之法
子家子請以馬肉食從者以公將爲之櫝所以深抑之公感子
家子之言方始依礼以帷裹之史記滑稽傳云椘莊王有所爱馬
衣以文繡置之花屋之下席之以路牀啗之以棗脯馬病肥死𣣔
以棺椁大夫礼葬之優孟者故椘之樂人也多辯常以談笑風諫
於是入門大笑王驚而問其故優孟曰馬者王之所爱也以椘国
之大何求不淂而以大夫礼葬之薄請以人君礼葬之王曰何如
對曰臣請以雕玉爲棺文梓爲椁發甲卒爲穿壙老弱負土廟
食大牢奉以万戶之邑諸侯聞之皆知大王賤人而貴馬也王曰
寡人過一至扵此爲之奈何優孟曰請大王以六畜葬之以壠竈爲
椁銅歴爲棺齊以薑桂薦以木蘭祭以粳稻衣以火光葬之人腸扵
是王乃使以馬属大官无令天下聞之彼亦此之類也注竜輔玉
名正義曰周礼使澤国用竜節皆金也以英蕩輔之杜子春云蕩
謂以凾器盛此節謂鋳金爲竜以玉爲凾輔盛竜節謂之竜輔此
献凾不献節故直云献竜輔玄卿云盛竜節之玉凾耳案說文云竜
祷旱玉也為竜文又玉人云上公用竜今輔与竜連文故云竜輔
玉名蓋用此意注出之産舍正義曰内则云妻將生子及月
辰居側室夫使人曰再問之作而自問之妻不敢見使姆衣服而對
至于子生夫復使人日再問之夫斉则不入側室之門子生男子設
弧扵門左女子設帨於門右三日始負子男射女否然则産舍是
側室也人實至實知正義曰人以竜不生淂而謂之为知者此是
人實不知非是竜實能知言竜可生淂非是不生淂也故說古有養
竜之事以證竜可生淂也以人不知有此事故今說之注豢御養
也正義曰服虔云豢養也穀食曰豢御亦養也養馬曰圉礼養
犬豕曰豢知其以榖養蓋竜亦食榖也御与圉同言養竜猶羪
馬故称御乃優畜竜正義曰順也順竜之所𣣔而畜養之
注鬷水至董姓正義曰郑語云黎為高辛氏火正命之曰祝融
其後八姓堇姓鬷夷豢竜则夏滅之矣是也注孔甲至九世
正義曰帝王世紀云少康子帝杼杼子帝芬芬子帝芒芒子帝泄
世子帝不降不降弟帝喬喬子帝廣也至帝孔甲孔甲不降子
注合為四正義曰服虔云四頭為乘四乘十六頭也傳言賜之
乘竜賜之一乘之竜也即云河漢各二是河漢共一乘也又云各有
雌雄是河漢之二皆一雌一雄也故杜以為合為四注更代至四年
正義曰傳言以更豕韋之後则豕韋是旧国廢其君以刘累代之
郑语云祝融之後八姓大彭豕韋為商伯矣又云彭姓彭祖豕韋
則商滅之矣如彼文豕韋之国至商乃滅於夏王孔甲之時彭姓
豕韋未全滅也下文云刘累懼而迁于魯縣明是累迁之後豕韋
復国至商乃滅耳襄二十四年傳范宣子自言其祖在夏為御竜
氏在商為豕韋氏则刘累子孫復封豕韋杜跡其事知累之後卋更復
其国為豕韋氏也旧无此觧杜自為證故云在襄二十四年夫
物至不育正義曰此論致竜之事物謂竜也夫物物各有其官
當謂如竜之輩蓋言鳳皇麒麟白虎玄亀之属每物各有其官
主掌之也其人居此官者脩其為官方術從朝至夕終日脩之若
一日失其所掌之職令其官方不理则有死罪及之居官者當死
矣失其官方则不得食禄得死罪是不食禄也居官者安其為官
之業使職事修理則其所掌之物乃自生至水官脩則竜至其餘
亦當然也若滅棄所掌之事令職事不脩則其物乃止息而潛伏
沈滯壅塞不復生育以此故不可生而淂也注宿猶安也正
義曰夜宿所以安身故云宿猶安也謂安心思其職業服虔云宿
思也今日當預思明日之事如家人宿火矣玄卿以服義大迂曲
注泯滅也坻止也正義曰釋詁文也上言官宿其業其物乃至
職業不脩則物不至物虽不至尚有物在若滅棄其官百事不理則
其物止而潛伏不復生育乃令无有此物非徒不至而已注鬱
滯也湮塞也正義曰賈逵云然杜用之也鬱積是沈滯之義故
爲滯也傳謂塞井爲堙井是堙爲塞也言此物沈滯壅塞不復生
也實列受氏姓正義曰列謂行列言五官皆然也人臣有大
功者天子封爲国君又賜之以姓諸侯以国爲氏言其淂封又得
姓兼受之也注五官至尊奉正義曰五官之君長死則皆为
貴神王者社稷五祀則尊奉之如祭配食於五行之神即下重脩
熙犂是也王者祭木火金水之神而以此人之神配之耳非專祭
此人也分五行以配四時故五行之神句芒祝融之徒皆以時物之狀
而為之名此五者本為五行之神作名耳非与重該之徒為名也晉
语云虢公夢在廟有神人面白毛虎爪執鉞行在西河公懼而走
神曰无走帝命曰使晉襲于𡭗門公拜稽首覚召史嚚占之對曰
如君之言则蓐收也天之刑神也如彼文虢公所夢之狀必非該
之貌自是金神之形耳由此言之知句芒祝融玄冥后土之徒皆
是不火水土之神名非所配人之神名也虽本非配人之名而配
者与之同食亦淂取彼神名以為配者神名猶社本土神之名稷
本榖神之名配者亦淂称社稷也此五行之官配食五行之神天子
制礼使祀焉是為王者所尊奉也注正官至重焉正義曰正
訓為長故為官長木官之最長也其火金水土正亦然賈逵云㧾
言万物句芒非專木生如句杜誤耳木正順春万物始生白而有
芒角杜独言木者以木為其主故經云木正且木比万物芒角為
甚故举木而言刘炫以杜不取賈義而独举扵木而規杜非也
注祝融至犂焉正義曰杜不解祝則謂祝融二字共為明貌也
賈逵云夏陽氣明朗祝甚也融明也亦以夏氣為之名耳郑語云
黎為高辛氏火正以焞燿敦大光明四海故命之曰祝融如彼文又
似由人生名者彼以其官掌夏德又称之故以夏氣昭明命之耳
注土為至為社正義曰后者君也群物皆土所載故土為群物
之主以君言之故云后土也賈逵云句芒祀於戶祝融祀於竈蓐
收祀扵門玄冥祀於开后土祀於中&KR0764;今杜云在家則祀中&KR0764;是
同賈說也家謂宫室之内對野為文故称家非卿大夫之家也言
在野者對家為文虽在庫門之内尚无官室故称野且卿大夫以
下社在野田故周礼大司徒云辨其邦國都鄙之數制其畿疆而
溝封之設其社稷之壝而樹之田主各以其野之所宜木遂以名
其社郑玄云社稷后土及田正之神田主田神后土田正之所依也
詩人謂之田祖所宜木謂若松柏栗也是在野则祭為社也此野田之
社民所共祭即月令仲春之月択元日命人社是也刘炫云天子以下
俱荷地德皆當祭地但名位有高下祭之有等級天子祭地祭大
地之神也諸侯不淂祭地使之祭社也家又不淂祭社使祭中&KR0764;
也&KR0764;亦地神所祭小故變其名賈逵以句芒祀於戶云云言虽天
子之祭五神亦如此耳杜以别祭五行神以五官配之非祀此五神
於門戶井竈中&KR0764;也門戶井竈直祭門戶等神不祭句芒等也
唯有祭后土者亦是亡神故特辨之云在家則祀中&KR0764;在野則為
社言彼社与中&KR0764;亦是土神但祭有大小郊特牲云社所以神地之
道也地載万物取财於地教民美報焉家主中&KR0764;而国主社示夲
也是在家則祀中&KR0764;也大司徒以下同此礼也竜水至生淂
正義曰漢氏先儒說左氏者皆以為五灵配五方竜属木鳳属
火麟属土白虎属金神亀属水其五行之次木生火火生土土生
金金生水水生木王者脩其母則致其子水官脩則竜至木官脩
则鳳至火官修則麟至土官脩则白虎至金官脩則神亀至故為
其說云視明礼脩而麟至思睿信立而白虎優言從文成而神亀
在沼聽聦知正而名川出竜貌共体仁則鳳皇来儀皆脩其母而
致其子也觧此竜水物者言竜為東方之獸是北方水官之物也
水官廢矣故竜不生得言母不脩故子不至也杜氏旣无其說未知
与旧同否此下不注似与旧說異成當以為竜是水内生長故為
水官之物水官廢矣故竜不生得言水官不脩故无水内之灵獸
也若如此解則上云物有其官當謂五灵之物各各自有其官官
能脩理各自致物竜是水内之物可令水官致竜其鳳皇麟虎之
輩共在天地之間不是寢金食火木生土出未知何官致鳳何官
致虎未測杜旨不可強言是用闕疑以俟来哲在乾至于野
正義曰傳例上下虽不用筮但指此卦某爻之義者即以某爻之
變更别为卦即云此卦之苿卦則此乾之姤宣十二年师之臨是也
刘炫云杜以之為適炫謂易之爻變則成一卦遂以彼卦名爻乾之
初九姤卦爻九二同人爻九五大有爻上九夬卦爻用九全變則
成坤卦故謂用九為坤蔡墨此意取易文耳非揲蓍求卦安有之
適之義若以之為之適則其非之適之意何以言其同人其有此本
當言初九九二但以爻變成卦即以彼卦名爻其意不取扵之適
所言其同人其大有猶引詩言其二章其三章先引初九故言
乾卦之姤爻初九言乾以下不復須云乾故言其同人其大有就
乾卦而其之其此同人爻其此大有爻以下文㔟悉皆若是也
之姤正義曰巽下乾上姤乾之初九爻變而成姤卦也其彖曰
姤遇也柔遇剛也乾为天為剛巽为風為柔風行必有所遇猶女行
而過男故名此卦為姤也注乾初九爻辞正義曰蔡墨此言
取易有竜字而已无取於易之義理故杜注唯指其辞之所在不
解其辞之意其說易者自具於此不復煩言也同人正義曰
离下乾上同人乾之九二爻變而成同人之卦也其象曰天与火同
人天体在上火性炎上同于天也猶君設政教而臣民從之和同之義
故名此卦為同人也服虔云天在上火炎上同于天天不可同故曰
同人大有正義曰乾下离上大有乾之九五爻變而成大有之
卦也其彖曰大有柔淂尊位大中而上下應之曰大有柔得尊位
謂六五也五位尊而柔居之処尊以柔居中以大体无二隂以分其
應上下應之无所不納大有之義故名此卦為大有夬正義
曰乾下兊上夬乾之上九爻變而成夬卦也其彖曰夬決也剛決柔
也此卦五陽而決一隂乾為天為剛為健兑為澤為柔為說以剛
正決柔邪故名此卦為夬注乾用九爻辞正義曰乾之六爻
皆陽坤之六爻皆隂以二卦其爻旣純故别㧾其用而為之辞故
乾有用九坤有用六餘卦其爻不純无㧾用也六爻皆變乃得㧾
用乾之六爻皆變則成坤卦故謂用九之辞為其坤也六爻旣變
而不用卦下之辞者周易用变卦下之辞非變又无竜文史墨指
說於竜故以用為語坤之剥正義曰坤下艮上剥坤之上六
爻變而成剥卦也其彖曰剥剥也柔變剛也剥卦五隂而一陽隂
漸長而滅陽猶邪長而剥損正道故名此卦為剥也若不至物
之正義曰蔡墨言古者竜可生得人皆見之故周易之辞以竜
為喻若使竜不朝夕出見誰能知其動静而淂以物名之易言潜
竜飛竜及竜戰之等明是見其飛潛見其戰闘而淂以物名之是
知竜可生淂古人見竜形也少暭氏有口叔正義曰少暭
氏有四叔四叔是少暭之子孫非一時也未知於少暭遠近也四叔
出於少曍耳其使重為句芒非少皡使之世族譜云少曍氏其官
以鳥為名然則此五官皆在高陽之世也椘語云少暭氏之衰也
九黎乱德民神雜擾不可方物顓頊受之乃命木正重司天以属
神命火正黎司地以属民是則重黎居官在高陽之卋也又郑語
云黎爲高辛氏火正命之曰祝融则黎爲祝融又在高辛氏之
卋案卋本及椘卋家云高陽生称称生卷章卷章生黎如彼文
黎是顓頊之曾孫也椘語公少暭之衰顓頊受之即命重黎似是
即位之初不應即得命曾孫爲火正也少暭卋代不知長短顓頊
初巳黎至高辛又加命不應一人之身緜歴兩代事旣久遠書復
散七如此參差難可考校卋家云共工作乱帝嚳使黎誅之而不
尽帝誅黎而以其弟吳回爲黎復居火正爲祝融即如此言黎
或是国名官号不是人之名字顓頊命黎高辛命黎未必共是一
人傳言卋不失職二者或是父子或是祖孫其事不可知也由此言
之少皡四叔未必不有在高辛卋者也此五祀者居官有功以功
見祀不是一時之人脩熙相代爲水正即非一時也且傳言世不失
職便是積世能官其功益大非是暫時有功遂得万世承祀明是
歴選上代取其中最有功者使之配食亦不知初以此人配食何
代聖王為之蓋在高辛唐虞之世耳注窮桑至鲁北正
義曰窮桑少暭之号帝王世紀亦然賈逵云処窮桑以登為帝故
天下号之曰窮桑帝賈以済為渡也言四叔子孫卋不失職遂渡
少暭之世杜以少曍之世以与名官不得有木正火正故以済為成
四子能治其官使不失職済成少暭之功言少暭有王功子孫能
成之故死皆為民所祀也少暭居窮桑定四年傳称封伯禽扵少
曍之虚故云窮桑地在鲁北土地名窮桑闕言在鲁北相傳云
耳注共工至見祀正義曰十七年傳郯子言前卋名官從下
而上先言炎帝以火名次言共工以水名次言大曍以竜名是共
工在大暭後神農前以水名官者也祭法曰共工氏之霸九州也
其子曰后土能平九州故祀以為社能平九州是能平水土也言共工
有子謂後卋子耳亦不知句竜之為后土在於何代少曍氏旣以
鳥名官此當在顓頊以來耳注方荅主為社正義曰献子問
社稷五祀旣荅五祀當更荅社稷但句竜旣為后土又亦配社蔡
墨旣荅五祀方荅社稷故明言后土為社也稷田正也正義曰
月令云孟春行冬令則首種不入郑玄云首種謂稷也周語云宣
王不藉千畝虢文公諫曰民之大事在農是故稷為大官然則百
榖稷為其長遂以稷名為農官之長正長也稷是田官之長
注烈山至諸侯正義曰魯語及祭法皆云烈山氏之有天下也
其子能殖百榖故祀以為稷言有天下則是天子矣杜注不得為
諸侯也賈逵郑玄皆云烈山炎帝之号杜言神農卋諸侯者案帝
王卋紀神農本起烈山然则初封山為諸侯後為天子猶帝堯
初為唐侯然也若然烈山即神農而云神農卋為諸侯者案卋紀
神農為君㧾有八卋至榆罔而滅亦称神農氏是揔号神農也故
烈山氏淂於神農之卋為諸侯後為神農也刘炫以為烈山氏即
神農非諸侯而規杜非也此及鲁語皆云其子曰柱祭法云農者
刘炫云蓋柱是名官曰農猶呼周棄為稷注棄周至代之
正義曰棄為周之始祖能播殖百榖經傳備有其事以其後卋有
天下号国曰周故以周冠棄棄時未称周也書序云湯旣勝夏𣣔
迁其社不可作夏社孔安国云湯承堯舜禅代之後順天應人逆
取順守而有慙德故革命創制改正易服變置社稷而後卋无及
句竜者故不可而止是言成湯變置社稷之由也湯於帝卋年代
猶近功之多少傳習可知故淂量其優劣改易祀典意𣣔迁社而
无及句竜棄功乃過扵柱廢柱以棄爲稷也其五祀之神重犂
之輩若更有䝨能亦應迁徒但其功莫之能先帝王不敢改易故
淂永流万代常在祀典良由後世之臣弱後王之意謙故也注
令晉至言遂正義曰服虔云鼔量名也曲礼曰献米者操量鼔
取晉国一鼔鐡以鋳之但礼之將命置重而執輕鼓可操之以將
命即豆區之類非大器也唯用一鼔则不足以成鼎家賦一鼓而鐡
又大多且金鐡之物當称之以權衡數之以鈞石寧用量米之器
量之哉故杜以爲賦晉国者令民吝出功力均取其功也治石爲
鐵用橐扇火動橐謂之鼔今時俗語猶然令衆人鼓石爲鐵計令
一鼓使足故云賦晉国一鼓鐵也遂者因上生下之辞因城汝濱
遂鋳刑鼎故言遂也著范至刑書正義曰范宣子制作刑書
施於晉国自使朝廷承用未嘗宣示下民今荀寅謂此等宣子之
書可以長為国法故鋳鼎而銘之以示百姓猶如郑鑄刑鼎仲尼
譏之其意亦与叔向譏子産同民是至度也正義曰守其旧
法民不豫知臨時制宜輕重難測民是以能尊其貴畏其威刑也
官有正法民常畏威貴是以能守其業保禄位也貴者執其權柄
賤者畏其威嚴貴賤尊卑下愆此乃所謂度也言所謂法度正如
此是也今棄至為国正義曰今棄是貴賤常度而為刑書
之鼎民知罪之輕重在扵鼎矣貴者断獄不敢加增犯罪者取験
扵書更復何以尊貴威權在鼎民不忌上貴復何業之守貴之所
以為貴只为權㔟在焉㔟不足畏故業无可守貴无可則賤不
畏威貴賤旣无次序何以淂成為国注范宣至乱制正義曰扵
時晉侯將以士榖梁益耳將中軍先克曰狐趙之勳不可廢也以
狐射姑將中軍趙盾佐之陽処父改蒐于董更以趙盾將中軍狐
射姑佐之是一蒐而三易中軍帥三易者士榖梁益耳將中軍是
易代前人是一易也狐射姑將中軍是二易也又趙盾將中軍是
三易也致使賈季箕郑之徒怨恨而作乱其事文公之傳具矣因此
蒐而有此乱故曰晉国之乱制又加至亡也正義曰宣子刑
書久已廢矣今復變易興之以成其滅亡也刘炫云范氏取夷蒐
之法以爲国制虽則爲非書已廢矣縱應有禍亡釁巳歇今荀寅
更述其事又加增范氏之悪焉范氏巳𣣔免禍今復改易之而使亡
三十年頃公正義曰謚法慈仁和民曰頃傳春王至過正義
曰經書公在乾侯者季氏以此告廟釋公不淂朝正故国史書之
于策也釈例曰昭公之孫每正月必書者以孫告廟也公二十五年
始出居鄆及乾侯累歲居外而仲尼不書于經故傳曰不先書鄆
与乾侯非公且徵過也旣以非責公之妄且明過謬之可掩故不
顕書其在外使若在国然也自三十年至於終没则皆顕書其所
在之地傳皆隨年而互言其事明罪之在公非復過謬也三代封
建自上及下降殺以兩君不亢高臣不極卑強弱相参衆力相須
䝨愚相廁故虽有昏乱之君亦有忠賢之輔我周東迁晉郑是
依无知之乱實獲小白驪姬之妖重耳以興天下虽瓦觧而不土崩
海内虽鼎沸而不盆溢天生季氏以貳魯侯季氏未有篡奪之
悪公虽失志亦无抽筯倒縣之急聽用隷豎僥倖之私旣不能強
又不能弱所以身死扵外見貶扵春秋也是言罪在公書公在之意
也杜言見貶扵春秋者公當在国治民每歲書公在外是其貶責
公也刘炫云序云詺言不書皆仲尼新意然則前三年魯史皆
書公在仲尼去之仲尼所以不於此先書公在鄲与乾侯者所以非
公之妄妄伐季氏見明過謬猶可掩此年書者自是鄆人潰叛云
云此年云非公且徵過三十一年云言不能外内三十二年云言不能
外内又不能用其人每歲發傳言公之罪也注徵明至所在
正義曰不先書鄆与乾侯一事之中有兩種之意一者非責公之妄
一者明公過謬猶可掩也非責公之妄者以君举必書公在乾侯
与鄆臣子當委曲詳錄今輕略不記似若不足可錄然所以非責
公之妄也明公過謬猶可掩者破臣所逐出居扵外若顕然書之
則恥悪尤甚故隐而不書猶若在国𣣔明公過謬之失尚可客掩
也此以徵为明明公過可掩也襄二十八年傳云王人來告喪問崩日
以甲寅告故書之以徵過徵亦為明明告喪者之過也彼言徵審也
審其事知无他故以明其過失也服虔云非公且徵過昭公无道
久在外季氏非公不肯釈言公在某地春秋之義亦以不書徵季
氏之過此年書者公不淂入晉外内有困辱季氏閔而釈之所謂
事君如在国案明年傳云言不能外内又明年傳云言不能外内
又不能用其人皆是傳說經意非責昭公不是季氏非公也即如
服言往前季氏非公不肯釈公所在此年以後方始閔而釈之所
謂事君如在国则往前未釈之時不如在國矣二十七年扈之會
范献子何以已言季氏事君如在国也季氏奪公鄆邑与公交戰行
貨斉晉使不納公禱于焬宫求君不入及其死也猶𣣔絶其兆域
加之悪謚閔公之事復安在乎注紼輓至執紼正義曰紼礼
或作綍礼記緇衣云王言如絲其出如綸王言如綸其出如綍綍
是大繩也周礼天子葬用六綍喪大記君葬用四綍大夫葬用二
綍綍為葬之所用是輓索也案礼雜記諸侯執綍五百人大夫三
百人郑玄云天子蓋千人也天子諸侯之喪殯于西序而属綍焉
備火災而輓之也王制云喪三年不祭唯祭天地社稷為越紼而
行事謂喪在璸踰紼而行祭也周礼大司徒云大喪帥六卿之衆
庶属其六引又遂人云大喪帥六遂之役属六綍郑玄喪大記注
云在棺曰綍行道曰引至壙將窆又曰綍是綍引一物從所在而
異名耳礼送葬必執紼曲礼文也郑玄云葬喪之大事紼引車索
也郑之先君親送晉侯葬者傳无其文游吉今言之蓋亦嘗有
矣慶其至而巳正義曰善其有加不討其乏明知郑国致其
情實取充備而巳我先君簡公在椘正義曰由簡公在椘上
卿守国故少卿行耳郑玄以為簡公若在君當自行其言非傳
旨也三十一年注襄二至重丘正義曰傳言同盟故書此榖与魯
必嘗同盟矣薛於重丘以前虽數与鲁盟但薛入春秋以來卒
葬不見經傳未知此榖以何年即位故举去今近者言之注不
書邾史闕文正義曰公羊榖梁亦以濫為邾邑而傳解其无邾
之意言邾人以濫封此黑肱使為别国故不繫扵邾以非天子所
封故无子男爵号其言不可通於左氏左氏無傳明是闕文二傳
見其文闕而妄為說耳傳我受其無咎正義曰言我為子受
其重任其使子必无咎受其貨故保任之季孫至跣行
正義曰練冠蓋如喪服斬衰旣練之後布冠也麻衣當是布深衣
也問喪云親始死徒跣跣行不屨以其不得事君示已憂戚之
深也不絶至之死正義曰此季孫探言罪巳之意不絶季氏
之祀或更立其子弟直賜其身死而已服虔云言賜不使死是爲
以死賜之若賜死即是不殺下句何須更言弗殺弗亡婉而辨
正義曰此婉而辨則与微而顯其意一也故杜云辞婉而旨别辞
婉則文微也旨别則義顯也上句微而顕者拠文虽微隐而義理
顕著下句婉而辨者辞虽婉順相似而旨意有殊故重起其文也
此与成十四年婉而成章其事異也彼謂諱君悪与此不同也注
庚日至入郢正義曰於天文房心尾爲大辰尾是辰後之星也
日在辰尾自謂在辰星庚辰入郢乃謂日是辰日二辰不同而以日
在辰尾配庚爲庚辰者二辰實虽不同而同名曰辰以其名同故
取以爲占此則史墨能知非是人情所測定四年十一月庚辰吳入
郢是其言之験也此十二月日食彼十一月入郢則是未復其月而云
及此月者長歴定四年閏十月庚辰吳入郢是十一月二十九日杜云
昭三十一年傳曰六年十二月庚辰吳入郢今十一月者并閏數也
然則彼是新閏之後且十一月二十九日又其月垂尽故淂爲及此
月也注辰尾至而食正義曰東方七宿角亢氏房心尾箕共爲蒼
竜之体南首北尾角即竜角尾即竜尾釈天云大辰房心尾也是房
心与尾共爲大辰故言辰尾竜尾也周十二月今之十月月令孟冬
之月日在尾是此時日月合朔扵辰尾而日食也注謫變至年
也正義曰昏義云陽事不淂適見扵天日爲之食謫譴責也人
有咎責氣見於天故謫爲變氣也長歴此年十月壬子朔故庚午
是十月十九日也從庚午下玄十二月辛亥朔爲四十一日虽食在辛
亥之日而更以庚午爲占舍近而取遠自是史墨所見其意不可
知也午爲南方之辰椘是南方之国故午爲椘之位也午是南方
之辰火也庚是西方之日金也日以庚午有变午在南方必南方之
国當其咎故災在椘楚之仇敵唯有吳耳故知入郢必是吳也其
日庚午庚金午火五行相刻火勝金金以畏火之故金爲火妃夫
妻相淂而強是椘強盛之兆虽被吳入必不亡国故知吳入郢終
亦弗克言其不能滅椘也食在辛亥之日亥在北方水位也北方
水數六故曰六年吳入郢也三十二年注公别至师徒正義曰
公羊傳曰闞者何邾婁之邑也案傳定元年將葬昭公季孫使役
如闞公氏將溝焉則闞是魯公葬地非是邾邑公羊不可通扵左
氏也土地名東平須昌縣東南有闞城是也賈逵云昭公淂闞
季氏奪之不用师徒謂此取闞為季氏取於公也案検經傳公
自出奔以来唯齊侯取鄆以居公耳未有公取闞之処安得取於
公也且若是季氏奪公无由得告廟書經故杜以為公取之也四
年傳例曰凡克邑不用师徒曰取知公遣人誘而取之不用師
徒也注世叔至巳薨正義曰傳称晉魏舒合諸侯之大夫于
狄衆尋盟令城成周則此時為盟矣而不書盟者賈逵云魯有昭
公難故會而不盟案傳文无魯人辞盟之事其城成周又魯人共
城之矣何以言會而不盟也若以難辞當辞不會身旣在會何故
辞盟豈以昭公在外而𣣔背盟乎故杜以為不書盟者時公在外
未及告公而公巳薨旣不淂告公故不書於經也案傳尋盟令城
成周則盟在城前猶淂書城而盟不書者晉合諸侯大夫本以城
事召之孟懿子將從晉命即以告公虽會还乃書而已告公訖故
淂書之其尋盟之事晉不豫令諸侯大夫旣集晉始發意尋盟
之事未嘗告公故行还不得書也此云城成周者實未城也晉人
始計功庸賦文數以令諸侯耳明年傳称正月庚寅栽三旬而畢
是明年始城也此未城而巳書城知本以城事召集因集而書城耳
注十五日正義曰傳言十一月令城成周虽无其日明年乃始城
之當在月之將未杜顕言此十五日者言盟去公薨日近以明未及
告意也傳注此年至其殃正義曰十一年傳称萇弘對景王云歲
在豕韋言十一年歲星在豕韋也又曰歲在大梁蔡復椘凶謂十
三年歲星在大梁也十三年距此十九年耳歲星歲行一次十二年而
行天一周則二十五年復在大梁從彼而歴數之則此年始至析木之
津而此年歲在星紀者歲行一次举大數耳其實一歲之行有餘
一次故刘歆三統之術以為歲星一百四十年行天一百四十五次計
一千七百二十八年為歲星歲數言數滿此年剰淂行天一周三
統之歴以庚戌為上元從上元至襄二十八年積十四万二千六百
八十六歲置此歲數以歲星歲數一千七百二十八除之淂積終八
十二去之歲餘九百九十以一百四十五乘歲餘得十四万三千五百
五十以一百四十四除之得九百九十六為積次不尽一百二十六為次
餘從襄二十八年至昭十五年合有一十八年歲星年行一次年有
一餘以次加次淂一千一十四以餘加餘淂一百四十四餘數滿法又
成一次以從積次淂一千一十五也以十二去之餘餘次一百四十四用七
个一百四十四年还淂剰行天一周也餘七命起星紀筭外淂鶉
火是昭十五年歲星在鶉火也計十三年在大梁十五年當在鶉
首而在鶉火者由其餘分數滿剰淂一次猶如閏餘滿而成月也以
十五年歲在鶉火歴而數之則二十七年復在鶉火故此年在星紀
也於十二次分野星紀是吳越之分也歲星是天之貴神所在之
次其國有福今越淂歲星故吳伐之則凶也吳越同分而淂越福
吳凶者以吳先用兵故反受其殃賈逵云然杜從之也郑玄云天
文分野斗主吳牽牛主越此年歲星在牽牛故吳伐之凶案史傳
所云吳越同分不言扵次之内更分星姜氏任氏共守玄枵復似
何星主斉何星主薛也且拠三統之術星紀之初斗十二度至扵
牽牛初度乃爲中耳十五年餘分始滿則此年之初歲星初入此
次伐越在夏未得已至牽牛郑之此說爲妄之甚也注謂二
至于今正義曰案二十七年十二月晉籍秦致諸侯之戍于周
而此杜云二十八年者以十二月垂尽去在十二月至周則在二十八
年故云五年也注作成至之德正義曰杜知作成周爲崇文
王之德者以上傳云徼文武之福即云成王合諸侯城成周以崇
文德故以爲崇文王之德刘炫以爲崇文德之教而規杜非也
注蝥賊喻災害正義曰蝥賊食苗之䖝釈䖝云食根蟊食節
賊故以蝥賊喻災害也注詩大至譴怒正義曰此詩大雅
板之篇刺厉王之詩也詩注以天謂厉王此拠上天断章取意
注計所至丈數正義曰謂周廻遠近之丈數也知者下别云孺
高卑度厚薄故也属役賦文正義曰属役謂属聚一役也
賦文謂課付尺人上旣号令丁役之事以告諸侯令諸国國各出
若干之役築若干之丈故云属役賦丈書以授帥也注琥
玉器正義曰周礼大宗伯云以玉作六器以礼天地四方白琥
礼西方郑玄云虎猛象秋嚴礼經及記言琥多矣都不說其狀
蓋刻玉為虎形也一環一璧正義曰釈器云肉倍好謂之璧肉好
若一謂之環李廵曰肉倍好璧边肉大其孔小也肉好若一其孔
及边肉大小適等曰環也故詩至為陵正義曰詩小雅十月
之交大夫刺幽王也注三后虞夏商正義曰從周而上
故數此三代三代子孫自有為国君者言其賤者為庶人也
雷乘乾曰大壯正義曰乾為天為剛震為雷為動天以剛而
動動則為雷壯之大者故曰大壯注乾為至有雷正義曰說
卦乾為天為君君之極尊者是天子也震為長子其卦云震驚
百里聲逹百里之内而有震曜之威是諸侯之象諸侯而在天
子之上象如君臣易位是天之道也始震而卜正義曰震動
也懷妊始動知有震娠而即卜也是以至假人正義曰器謂
車服也名謂爵号也借人名器則君失位矣故不可以假人也言
魯君失民是借季氏以權柄故令昭公至此出外因以戒人君使
懲創也
春秋正義卷第三十二
計一万六千八字
