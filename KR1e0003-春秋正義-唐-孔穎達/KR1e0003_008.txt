春秋正義卷第八莊公
国子祭酒上護軍曲阜縣開国子臣孔穎逹等奉
勑撰
正義曰魯卋家云莊公名同桓公之子文姜所生即桓六年子同
生者也以莊王四年即位謚法勝敵克壯曰莊是歲歲在鶉火
元年王正月正義曰此月无亊而空書月者莊虽不即君位而
亦改元朝廟与民更始史書其事見此月公宜即位而父弑母出
不忍即位故空書其文閔僖亦然注夫人至而去正義曰夫
人孫意傳文不明故云魯人責之蓋責其訴公於斉侯而使公見
殺故慙懼而出奔也公羊傳曰孫者何孫猶孫也为諱奔謂之孫
榖梁傳曰孫之为言猶孫也諱奔也杜用彼为說昔帝堯孫位以
讓虞舜故假彼美事而为之名猶孫讓而去釈例曰使若不为臣
子所逐自孫位而去者注單伯至不敵正義曰檢經上下公
卿書爵大夫書字單伯書爵故为卿也單者天子畿内地名人君
賜臣以邑令采取賦稅謂之采地礼運曰諸侯有国以処其子孫
大夫有采以処其子孫是謂食邑为采地單氏卋仕王朝此及文
公之卋皆云單伯成公以下常称單子知伯子皆爵也時称伯後
降为子耳又觧不称王使之意王於時將遣魯主昏必先有命豈
淂未嘗命魯徑送女来故知王已命魯为主魯已承受王命單伯
送女付魯而已不復重宣王命故不称使也十一年王姬不云王
使送者为送者微也以姬繫王不称女字以王为尊故繫之於王
且以别於内女内女則以字配姓謂之伯姬是也公羊傳曰使我
主之曷为使我主之天子嫁女乎諸侯必使諸侯同姓者主之諸
侯嫁女于大夫必使大夫同姓者主之所以然者昏之行礼必賓
主相敵天子於諸侯諸侯扵大夫不親昏者尊卑不敵故也二王
之後虽王所賓客示崇先代而巳不淂即与王敵嫁於二王之後
亦使諸侯主之秦漢以來使三公主之呼为公主注公在至於
外正義曰榖梁傳曰築之外變之正也仇讎之人非所以接昏
姻也衰麻非所以接弁冕也其意言公与斉为讎又身有重服不
得与斉侯为礼故築于外也左氏先儒亦用此為說杜案傳文称
請以彭生除之斉人虽为殺彭生心实讎斉但不敢逆王命故以
諒闇為辞故築館于外杜謂諸侯之喪旣葬则衰麻除矣不得以
喪服為言也若讎不除服未釈则諸侯之国同姓多矣天王不應
強使魯侯冒斬衰接父讎与之行吉礼也以此益明杜諒闇之言
为得其实徒以昏&KR0666;吉礼行亊在廟公在諒闇之内慮斉侯當来
親迎不可使以全吉之礼接賓扵廟又讎除服釈不敢逆王命辞
主昏故築舍於外使斉侯從外迎之注榮叔至之比正義曰
公羊傳曰錫者何賜也命者何加我服也又詩唐風无衣之篇晉
人為其君請命於天子之使以无衣为辞则王賜諸侯當有服也
傳称王賜晉惠公命受玉惰则王賜又有玉也但賜諸侯以玉者
欲使執而朝覲所以合瑞今追命桓公若追命衛襄之比止應襃
称其德賜之策書或當有服以表尊卑不復合瑞未必有玉也釋
例曰天子錫命其詳未聞諸侯或即位而見錫或歴年乃加錫或
巳薨而追錫魯桓薨後見錫則亦衛襄之比也魯文即位見錫则
亦晉惠之比也魯成八年斉灵二十三年乃見錫隨恩所加得失
存乎其亊言存乎其亊者觀其錫之早晚知恩之厚薄觀其人之
善悪知事之得失故傳不復顕言其是非也杜於追命衛襄之下
注云命如今之哀策魏晉以来唯天子崩乃有哀策將葬於是
遣奠讀之陳大行功德敘臣子哀情非此類也人臣之喪不作哀
策良臣旣卒或贈之以官襃德敘哀載之於策將葬賜其家以
告柩如今哀策蓋此謂也注不書逆公不与接正義曰成九
年伯姬歸于宋杜云宋不使卿逆非礼以逆者非卿故不書此云
公不与接者杜意以公不与接虽卿亦不書也所以知者十一年
斉侯来逆共姬而經不書故也又嫁伯姬于宋魯与宋无故此時
有故知不与接也春秋之例送女不書者取受我而厚之此單伯
書者为送至於魯不至於斉故也注斉𣣔至訾城正義曰
斉人迁此三邑非三邑之人自迁也故知斉欲滅紀故徙其三邑
之民而取其地也蘇氏云直取其地不取其民故云迁不云取不
言所往之処者志在去之而巳非欲安存其人故与宋人迁宿文
同其文異於邢迁也釈例曰邢迁于夷儀则以自遷为文宿人
迁宿斉人迁陽則以宋斉为文各從彼此所迁之实記注之常
辞亦非例也郱在東莞言郡部在朱虚不言郡者釈例土地名朱
虚亦属東莞使之蒙上郡傳注文姜至告廟正義曰不称即
位为文姜出故也則即位之日文姜未还故知莊公以父弒母出
不忍行其即位之礼也經書三月夫人孫于斉则是夫人来而復
去故知文姜於是感公意而还也三月以来經傳皆无夫人还事
故觧之还不書不告廟釋例曰文姜之身終始七如斉再如莒皆
以淫行書行而不書反则元年之还亦不告廟推此可知也公羊
傳曰夫人固在斉矣其言孫于斉何念母也正月以存君念母以
首事榖梁傳曰接練時錄母之變始人之也其意言文姜往年如
斉至此年三月猶尚不反三月練祭念及其母乃書其出奔非三
月始從魯去也左氏先儒皆用此說杜不然者史之所書拠实而
錄未有虚書其亊者也夫人若遂不还则孫巳久矣何故至是三
月始言孫于斉乎公若念及於母自可迎使来歸何以反書其孫
豈莊公召命史官使書其母孫乎又礼三年之喪期月而練桓公
以往年四月薨至今年三月未得一期何故已得为練而云接練
錄變存君念母也若以經无还文即言留斉不反则自是以後亦
无还文二年夫人會斉侯于禚豈復自斉會之哉以此知三月始
從魯去也注姜氏至示義正義曰文姜終始皆称姜氏唯此
一文独異故傳觧其意云不称姜氏絶不为親言於夫人之義宜
与斉絶不復為親也姜氏者斉之姓也礼婦人在家则天父出嫁
则天夫为夫斬衰三年为兄大功九月今兄殺已夫於文姜之義
宜与斉绝姜意不与斉絶而復奔之故於其奔也特去姜氏去姜
氏者若言夫人不是斉女不姓姜氏以示應絶之義應絶不絶所
以刺文姜也傳言礼者为夫絶兄礼之意也公羊傳曰夫人何以
不称姜氏貶曷为貶与弑公也其与弑公奈何夫人讃公於斉侯
公曰同非吾子斉侯之子也斉侯怒使公子彭生搚幹而殺之榖
梁傳亦云不言氏姓貶之也左氏先儒取二傳为說言傳称絶不
为親礼也謂莊公絶母不復以之为親为父絶母得礼尊父之義
故曰礼也杜不然者釈例曰文姜与公如斉以淫見讁懼而歸訴
於襄公襄公殺公而委罪於彭生弑公之謀姜所不与疑懼而自
留於斉莊公感其不反以闕即位之礼故姜氏自斉而还魯魯人
探情以責之故復出奔夫子以为姜氏罪不与弑於莊公之義當
以母淫於斉而絶其斉親内全母子之道故經不称姜氏傳曰絶
不为親礼也明絶之於斉也文姜称夫人明母義存也哀姜外淫
故孫称姜氏明義異也觀此觧之意夫人宜与斉絶釋例之文言
莊公宜与斉絶者夫人猶尚宜绝莊公固宜絶矣先儒謂莊公宜
与母绝杜意莊公宜与斉絶故偏拠莊公为文所以排旧說耳其
实夫人及公俱當与斉絶也注斉彊至之變正義曰傳不直
言礼而云为外礼者築之是常未足襃美正为築之于外是應變
之礼故觧其意斉彊魯弱又委罪彭生魯旣不能讎斉虽内实深
讎外若无怨旣不敢辞王命又不欲見斉侯因其喪制未闋故異
其礼为之於外是其淂礼之變也樂息为闋则闋訓为息也未闋
言其未息也王姬之館必築之者公羊傳曰主王姬者必为之改
築於路寢则不可小寢则嫌群公子之舍则以卑矣其道必爲
之改築者也榖梁傳曰於廟则巳尊於寢则巳卑为之築節矣郑
箴膏肓云宫廟朝廷各有定処无所館天子之女故宜築于宫外
是言須築之意也但杜意若其内不恨斉非有喪制不須築於城
之外耳此言外者謂城之外說公羊榖梁者亦以为城外然王姬
来嫁必須築館所以十一年王姬不築館者或因其旧館或築而
不書也二年注於餘至庶兄正義曰公羊榖梁皆以於餘丘
为邾之别邑左氏无傳正以春秋上下未有伐人之邑而不繫国
者此无繫故知是国釈例注闕不知其処蓋近魯小国也莊公
時年十五者以桓六年生至此二年为十五莊二十七年公羊傳
曰公子慶父公子牙公子友皆莊公之母弟也左氏先儒用此为
說杜以不然故明之釈例曰經書公子慶父伐於餘丘而公羊以
为莊公母弟計其年歲旣未能統軍又无晉悼王孫滿幼知之文
此蓋公羊之妄而先儒曾不覚悟取以为左氏義今推案傳之
上下羽父之弑隐公皆諮謀於桓公则桓公巳成人也傳曰生
桓公而惠公薨指明仲子唯有此男非謂生在薨年也桓以
成人而弑隐即位乃娶於斉自應有長庶故氏曰孟此明證也
公疾問後扵叔牙牙称慶父材疑同母也傳称季友文姜之爱子
与公同生故以死奉般情義相推考之左氏有若符契是杜明其
異母之意也氏曰孟氏傳文实然而經称仲孫杜无明釈八年傳
称仲慶父其举謚称之则謂之共仲蓋慶父虽为庶長而以仲
为字其後子孫以字为氏是以經書仲孫时人以其庶長称孟故
傳称孟孫其以謚配字而謂之共仲猶臧僖伯管敬仲之類也刘
炫云蓋慶父自称仲欲同於正適言已少次莊公为三家之长故
以莊公为伯而自称仲春秋之例皆傳言实而經順其意經称當
時之事書其自称之辞其人自称仲孫不淂不書为仲傳序巳適
之事举其时人之語時人呼为孟氏不淂不以孟錄論語云孟孫
問孝於我是时人呼云孟氏也椘公子棄疾弑君取国改名为
居經書椘子居卒是從其自称也注魯为至内女正義
曰化国夫人之卒例皆不書唯魯女为諸侯之妻書其卒耳王
姬非是为女亦書其卒为比之内女故也檀弓曰斉告王姬之喪
魯莊公为之大功或曰由魯嫁故为之服姊妹之服是其比内女也
注再与桓同盟也正義曰桓十一年盟于折十二年于榖丘是再也三年
注溺魯至去氏正義曰隐四年翬會宋公陳侯蔡人衛人伐郑傳
曰羽父請以師會之公弗許固請而行故書曰翬帅師疾之也彼不
称公子傳言疾之今溺亦不称公子傳亦言疾之知其事与翬同
疾其專命而行故去氏也公子非氏贬与氏同故言氏也注季紀至
貴之正義曰公羊傳曰紀季者何紀侯之弟也何以不名䝨也何䝨
乎紀季請後五廟以存姑姊妹榖梁傳曰酅紀之邑也入于斉者以
酅事斉也杜取彼为說知季是紀侯之弟以酅邑入斉为附庸之
君附属斉国也諸侯之卿例當書名善其能自存立故書字貴之
也釈例曰斉侯郑伯詐朝于紀欲以襲之紀人大懼而謀難於魯
請王命以求成于斉公告不能斉遂偪之迁其三邑国有旦夕之
危而不能自入为附庸故分季以酅使請亊于斉大去之後季为
附庸先祀不廢社稷有奉季之力也故書字不書名書入不書叛
也判分也傳曰始分为纪侯大去张本也刘賈謂紀季以酅奔斉
不言叛不能專酅也傳称紀侯不能下斉以与紀季季非叛也紀
七之後叔姬歸于酅明为附庸猶得專酅故可歸也是杜具說貴
之意也以叔姬歸酅知酅为附庸附庸之君虽无爵命而分地建
国南面之主得立宗廟守祭祀僖二十一年傳曰任宿須句顓臾
皆風姓也实司大皡与有済之祀論語云夫顓臾昔者先王以为
東蒙主須句顓臾皆附庸也得祀所出之祖主其竟内山川明得
祀先君奉社稷注滑郑至虚次正義曰此觧略而釈例詳釈
例曰凡师一宿为舍再宿为信過信为次此周公之典以詳錄师
出入行止遲速因为之名也兵事尚速老师費財不可以久故春
秋告命三日以上必記其次舍之与信不書者輕碎不以告也兵
未有所加所次則書之以示遲速公次于滑师次于郎是也旣書
兵所加則不書其所次以事为宜非虚次諸久兵而不書次是
也旣書兵所加而又書次者義有取於次遂伐椘次于陘盟于
牡丘遂次于匡是也所記或次在亊前次以成事也或次在事後
事成而次也皆隨事实无義例也杜言旣書兵所加则不書其
次者或伐或戰曠日持久其间必有三日之次旣書戰伐则不書
次虽次在亊前次在亊後皆不書也旣書兵所加而又書次者義
有取於次斉侯伐椘椘強斉欲綏之以德故不速進而次于陘盟
于牡丘本为救徐各使大夫救徐次匡以为之援義取於故
書兵所加而又書其次次在亊前謂傷元年斉师宋师曹师次于
聶北救邢也次在亊後謂襄二十三年叔孫豹帥师救晉次于
雍榆也聶北之下公羊傳曰曷为先先言次而後言救君也雍榆
之下公羊傳曰曷为言救而後言次先通君命也左氏先儒取彼
为說言斉桓君也進止自由故先次後救叔孫臣也先通君命故先
救後次杜以傳无此言故改正其謬言此二事或次以成事或事
成而次皆隨事实先後而書之无義例也先儒又言書次者皆善
之辞釈例曰叔孫救晉次于雍榆傳曰礼者善其宗助盟主非以
次为礼也斉桓次于聶北救邢亦以存邢具其器用师人无私見
善不在次也而賈氏皆即以为善次次之与否自是臨时用兵之
宜非礼之所素制也言非素制者非礼家制此名以为善号
也沈氏云將會郑伯非軍旅而書次者古者君行师從卿行旅
從故亦從师行之例也傳注为經至君臣正義曰舍者軍行一
曰止而舍息也信者住經再宿淂相信問也榖梁傳曰次止也则次亦
止舍之名過信以上虽多曰亦为次不復别立名也通君臣者公
次于滑君也叔孫豹次于雍榆臣也但是师行皆從此例君將不
言帥師故止云公次亦师次也非师之次则不在此例釈例譏賈
氏云若魯公次乾侯之比非为用师不應在例而復例之亦为濫
也四年注享食至魯地正義曰郑玄儀礼注云饗謂亨大
牢以飲賓則享是飲酒大礼与會小别而以享为會者言夫人与
斉侯會而設享礼故書享斉侯也定十年夾谷之會傳称斉侯
將享公孔丘拒之乃不果享是享者两君相見之礼二年榖梁傳
曰婦人不言會言會非正也饗甚矣是享非夫人所當用也礼
不合用而夫人用之故直書以見其失也定本享會作享食
注隐二至敵体正義曰榖梁傳曰外夫人不卒此其言卒同也
吾女也適諸侯則尊同以吾为之變卒之也为之變者为之服也
礼諸侯絶期尊同則为之變服服大功九月恩成於敵体故書其
卒適大夫则略之釋例曰内女唯諸侯夫人卒乃書恩成扵敵体
其非適諸侯则略之以服制相凖也生書其来而死不錄其卒從
外大夫之此也注以国至之辞正義曰傳称紀侯不能下斉以与紀季
是往年分酅与之纪国猶在今則全以紀国与之故云以国与季
釈例曰紀侯力弱慮窮自以列国不忍屈臣於斉使季以酅求安
而脫身外寓季果为附庸社稷有奉故不言滅不見迫逐故不言
奔大去者不反之辞蓋時史即实而言仲尼弗改故傳不言故書書
日也是說大去之意也滅人国者皆毀其宗廟迁其社稷纪季虽
降为附庸得自立廟社而其国不滅也諸侯之奔皆被逐而出此
則不見迫逐故不言奔時史謂之大去仲尼以为淂理故因而用
之十二年叔姬歸于酅則紀季虽全淂纪国亦不移就紀都紀之宗
廟社禝皆迁之於酅承祀如本故为不滅虽云国祚不滅其实为
斉所吞纪之器物財賄亦應为斉所淂成二年傳称紀甗玉磬目
之以紀得非滅紀所得也季旣入臣於斉縱使斉不自取必應以
之为賂假令季以賂斉亦是滅紀所淂也注纪季至葬之正義
曰紀侯由斉大去則是斉为紀讎而葬其夫人故觧其意云云虽为斉
侯所葬亦由魯往會之故書釈例曰纪侯大去其国令弟納邑附
斉斉侯嘉而愍之恩及伯姬伯姬鲁女故以来告大夫會葬故書
斉侯葬紀伯姬也不書謚者亡国之婦夫妻皆降莫与之謚而賈
許方以諸侯礼說又失之也傳注尸陳至为陳正義曰尸陳也
釈詁文荆即椘之旧邑故云荆亦椘也椘本小国地狹民少虽時
復出师未自为法式今始言荆尸则武王初为此椘国陳兵之法
名曰荆尸使後人用之宣十二年傳称荆尸而举是遵行之也楊
雄以尔雅釋古今之語作書擬之采異方之語謂之方言方言云
戟謂之孑郭璞云取名於鉤孑也戟是擊刺之兵有上刺之刃又
有下鉤之刃故以鉤孑为名也始云授师孑焉是往前未以此器
授师故云然則椘始於此參用戟为陳言參用之者参雜用之陳
之所用專用戟注樠木木名正義曰此字之音或为曼或为
朗若以㒼为聲當作曼以雨为聲當作朗字体難定故两為之音杜
直云木名不知何所似榆者俗呼为朗榆蓋为朗也注時祕至行
成正義曰除道謂除治新路故知更開直道梁溠为作梁於
溠故为橋也釋例曰義陽厥縣西有漈水源出縣北從縣西東南至
隨縣入鄖水杜以漈觧溠蓋聲相近而字轉耳且請至發喪
正義曰莫敖旣与隨侯盟且又請隨侯与椘为會礼於漢水之汭
而我还椘也隨侯畏椘遂從莫敖为會礼會訖隨侯因済漢還
国而後發王喪也五年夫人至斉师正義曰於时斉无征伐
之亊不知师在何処蓋斉侯疆理紀地有师在紀杜云書姦姦發
夫人當向紀地從之不言會者往其軍内就斉侯耳不行會礼
傳注未受至邾子正義曰郳者附庸之国犂来其君之名傳言
未王命者觧其称名之意由未得爵命為諸侯故称名也經書其
名傳言未王命此傳所發即是附庸称名之例例當称名故儀父
称字為貴之也郳之上卋出於邾国卋本云邾顔居邾肥徙郳宋
仲子注云邾顔别封小子肥於郳为小邾子则顔是邾君肥始封
郳譜云小邾邾俠之後也夷父顔有功於周其子友别封為附庸
居郳魯孫犂來始見春秋附從斉桓以尊周室命为小邾子穆公
之孫惠公以下春秋後六卋而椘滅之卋本言肥杜譜言友當是
一人僖七年經書小邾子来朝知斉桓請王命命之六年注王
人至称字正義曰昭十二年傳称叔孫昭子三命踰父兄则昭
子之父叔孫豹再命也再命而名見於經知諸侯之卿再命三命
皆書名一命乃称人諸侯之臣旣然则王朝之臣亦然周礼王之
上士三命中士再命下士一命故杜以为刘夏石尚称名氏者上
士中士也称王人者下士也僖八年公羊傳曰王人微者知此王
人亦微者故云王人王之微官也春秋之世二字而子在上者皆
是字故知子突是字救衛必以師救而文不称师於例为將卑师
少以卑官而帥少师救衛不能使衛侯不入是无功也无功而称
字者以朔旣讒構取国而又不能於民王意即定黔牟不欲使朔
得入故遣师救之时史悪諸侯逆王命故尊王使言子突虽则官
卑蒙王授以大亊故称人而又称字貴王人所以責諸侯也釈例
曰莊六年五国諸侯犯逆王命以納衛朔大其亊故字王人謂之子
突是譏進之意也進之不称名而越称字者王之上士下士爵同
而命異耳進之同中士未还以為榮故超從大夫之例称字以貴
之也文二年垂隴之會晉士榖堪其亊即書名氏似若真为卿然
故不復称人此貴子突止为敦責諸侯非是人實堪進故称人依
其本班称字見其别有所为耳榖梁傳曰王人卑者也名貴之也
善救衛也救者善則伐者不正矣杜意取彼为說唯以子突為字
耳范寗注榖梁亦云此名當为字誤𡭗注朔为至八年正
義曰去年斉宋陳蔡伐衛傳曰納惠公也此年衛侯淂入則是諸
侯納之當言歸而經書入成十五年宋花元奔晉宋人迎而反之
當言復歸而經書歸釋例曰朔懼有違衆之犯而以国逆告花元
实国逆𣣔挾晉以自助故以外纳赴春秋從而書之示二子之情
也凡諸侯外納有三一者以言語告請得入蔡季歸于蔡是也二者
興师送入其国椘人囲陳纳頓子于頓是也三者所納之君别在
他国而諸侯师伐彼国令其得入今公及諸侯伐衛是也注公
羊至囚也正義曰釋例曰斉人来歸衛宝公羊榖梁經傳及
左氏傳皆同唯左氏經独言衛俘考三家經傳有六而其五皆言
宝此必左氏經之独誤也案說文保從人省聲古文&KR3185;不省
然则古字通用宝或作&KR3185;字与俘相似故誤作俘耳杜旣以为誤
而又觧俘為囚是其不敢正次故且從之傳君子至百卋正
義曰君子以二公子之立黔牟也為不知揆度形㔟矣夫立人为
君使能自坚固其位者必當揆度於本末度其本者謂其人才德
䝨善根本牢固度末者謂其人終能保有邦国蕃育子孫知其
堪能自固而後立其衷焉衷謂節適言使得節適时乃立之也若
不能知其本之可立与否則不當謀之如似樹木知其根本之弱
不能長枝葉以喻所立之人材力劣弱不能保有邦国蕃育子
孫则不須自強立之詩以樹木本幹喻適枝乘喻庶言文王子
孫本幹枝葉適子庶子皆傳国百卋由文王之德堪使蕃滋故也
刘炫云度其本謂思所立之人有母氏之寵有先君之愛有強臣
之援为国人所信服也度其末謂思所立之人有度量有知謀有
治術為下民所爱樂也注祁謚至曰甥正義曰謚法經典不易
曰祁衛有石祁子亦謚也釋親云謂我舅者吾謂之甥是姊妹之子
曰甥人將不食吾餘正義曰食謂噉之为甥設享而因享害
之所有餘食更為人設之將賤吾不肯復食噉吾之餘食也膏肓
以為椘鄧彊弱相縣若從三甥之言椘子虽死鄧滅曾不旋踵若
刳腹去疾炊炭止沸左氏为短郑箴云椘之強盛從滅鄧以後於時椘
未为強何得云彊弱相縣蘇氏云三甥旣有此語左氏因史記之
文錄其实事非君子之論何以非之注魯莊公十六年正義曰
知非椘文王十六年者以文王莊五年即位至十九年卒唯十五
年耳七年注恒常至昏設正義曰恒常釈詁文夜者自昏至
且之揔名但此經下言夜中則此言夜者夜未至中謂初昏之後
耳非竟夜不見星也榖梁夜作昔傳曰日入至於星出謂之昔不
見者可以見也必如彼言星出以前名之曰昔則名昔之時法當
未有星矣何以怪其不見而書为異也明經所言夜者夜昏之後
星應見之时而不見耳公羊傳曰恒星者何列星也言天官列宿
常見之星也於周之四月則夏之仲春月令仲春之月日在奎
昏弧中郑玄云弧在輿鬼南則於时南方之星尽當列見謂常見
之星者謂南方星也杜以長歴校之知辛卯是四月五日也杜以
五日月光尚微不能奄星使不見若有雲蔽當时復无雲蓋日光
不以昏没是故以为異也注如而至知之正義曰羊說如
兩者言其狀似雨也此傳言星隕如雨与雨偕也偕訓为俱与雨
俱下不得为狀似雨也故轉如为而謂星落而且雨其數多与雨
雜下所落非一星也非常为異害物为災此二事虽是天之變異
不見物被災害皆記異也星隕非常固可記異雨乃常事亦言之
者見星之隕其勢宜明时乃隂雨雨内見星所以为異主言星之
異不言雨之为異也夜之早曉以星为験日光不匿恒星不見而
云夜中者以水漏知之漏者昼夜百刻於時春分之月夜當五十
刻二十五刻而夜半也注今五至之苗正義曰直言无麥苗
似是麥之苗而知麥苗别者公羊傳曰曷为先言无麥而後言无
苗待无麥然後書无苗如佊傳文知麥苗别也且此秋今之五月麥
已熟矣不得方云麥之无苗故知熟麥及五稼之苗皆為水漂殺也
種之日稼斂之曰穡月令五时食榖黍稷麻麥豆周礼謂之五榖
故云五稼之苗何休云禾初生曰苗秀曰禾傳注文姜至言之
正義曰文姜數与斉侯會者二年于禚四年于祝丘五年如斉
师此年于防于榖是也哀十五年傳称斉致禚媚杏於衛则禚
是斉地定五年傳称季平子行東野卒于房則防是魯地傳於
斉地言書姦於魯地言斉志故知至斉地则姦發夫人至魯地
則斉侯之志也二年會之始此年會之末故傳略举二端以言之
之明其餘意同也杜于禚于榖皆言斉地于祝丘言魯地見其有
二意若其不然桓五年經書城祝丘祝丘魯地不湏觧之釈例曰
婦人无外事見兄弟不踰閾故其他行非礼所及亦例所不存而
當其时实有出入或以事宜或以滛縱小君之行不淂不書故直
書其行而其善悪各繫於本會于禚傳称書姦夫人入斉地也會
于防傳称斉志斉侯入魯地也於經无例傳以实言之
八年注期共至待之正義曰唯言以俟陳蔡不知何故待之
下有师及斉师囲郕或与陳蔡同計故云期共伐郕陳蔡不至
故待之賈逵及說榖梁者皆云陳蔡𣣔伐魯故待之陳蔡於魯竟
絶路遥春秋以來未嘗構怨何因輙伐魯也又俟者相須同行之
辞非防宼拒敵之称若是畏其来伐當謂之禦不得称俟故知期
共伐郕耳何休服虔亦言欲共伐郕注治兵至囲郕正義曰
周礼中春教振旅中秋教治兵榖梁傳曰出曰治兵習戰也入曰
振旅習戰也公羊傳曰出曰祠兵入曰振旅其礼一也皆習戰也
釋天云出为治兵尚威武也入为振旅反尊卑也孫炎云出则幼
賤在前貴勇力也入則尊老在前復常法也彼言治兵振旅皆謂
因田獵而選車徒教戰法習号令知此治兵亦是習号令也此治
兵於廟𣣔就尊嚴之処使之畏威用命耳但軍旅之衆非廟内所
容止應告於宗廟出在門巷習之昭十八年傳称郑人簡兵大蒐
將为蒐除杜云治兵於廟城内地迫故除廣之是告於廟習於巷
也下有囲郕知治兵为囲郕也沈云周礼中秋治兵月令孟春令
云是月也不可以称兵所以甲午治兵者以为囲郕故非時治兵
猶如備難而城虽非時不譏沈又云治兵之礼必須告廟告廟虽是
内事治兵乃是外事故虽告廟仍用甲午且治兵则征伐之類又
为囲郕虽在郊内亦用剛曰甲午治兵公羊以为祠兵謂殺牲饗
士卒師及至斉师正義曰於例將卑师衆称师此直言师
則公不自將傳称仲慶父請伐斉师聞郕降斉师在国請耳非
是軍中請也注時史至師还正義曰春秋之例公行征伐还
则書至命將出师未有書师还者也慶父請伐斉師欲以自囲郕
之师廻伐斉师若用其言則方相戰闘师或喪敗公乃自責无德
引罪歸己時史善公克己復礼全軍而还喜其得还故特書师还
也傳言君子是以善魯莊公君子謂當时之史書此师还以善魯
莊公也仲尼以为得理故因而用之克己復礼論語文也克勝也
巳虽恨斉勝情而止責己而不責於人合扵人合扵礼意僖三
十年秦晉囲郑傳称秦人竊与郑盟子犯請擊秦师晉侯不許
与此事同而彼无善文者魯莊中平之主能有善事故为可嘉
晉文身为霸主而私自恨郑引秦共伐而秦人背之失其所与
則为不知得免不知之譏巳为幸矣虽不從子犯未足可尚時史
不善其事故仲尼亦无褒文傳夏書至乃降正義曰此虞書
臯陶謨之文以述禹事故傳謂之夏書孔安國以为邁行種布降
下也言臯陶能行布其德德乃下洽扵民故民皈之今引之断章
取證降義當言辠陶能布行其德由其有德乃为人降服也杜不見
古文故以为逸書以邁为勉言臯陶能勉力種樹功德不知德乃
降亦是書文謂为莊公之語故隔從下注言能慕臯陶之種德乃
人自降服之自恨不能如臯陶也九年注无知至六年正義
曰无知弑君自立則是为齊君矣而不言弑其君者为未列於會
故不書爵不書爵者正謂不書弑其君也释例曰諸侯不受先君
之命而篡立得与諸侯會者則以成君書之齊商人蔡侯般之属
是也若未得接扵諸侯則不称爵椘公子棄疾殺公子比蔡人殺
陳佗齊人殺无知衛人殺州吁公子瑕之属是也諸侫篡立虽
以會諸侯为正此列國之制也至於國内策名委質即君臣之分
巳定故虽殺不成君亦与成君同義也是言殺而不称君之意也
曹伯負芻殺大子而自立成十五年晉侯討而執之十六年曺人
請于晉曰若有罪则君列諸會矣是列會则成君故指彼以为例
注斉乱至蔇亭正義曰僖二十九年傳曰在礼卿不會公侯會
伯子男可也是大夫不淂敵公也若敵公则經没公不書而貶卿
称人翟泉之盟是也此不没公者斉乱无君故大夫淂敵公旣淂
敵公當書名氏而直言斉大夫者来者非一人故不称名也文七
年宋人殺其大夫傳曰不称名衆也是衆则不淂書名公伐斉
納子糾正義曰公羊傳曰糾者何公子紏也何以不称公子君
前臣名也何休云嫌當为斉君在魯君前不为臣礼故去公子見
臣扵鲁也賈逵云不言公子次正也公羊之說不可通扵左氏
次正不称公子其事又无所出案今定本經文紏之上且有子字
自外入内不称公子者多唯有椘公子比称公子蓋告辞有詳略
故为文不同此有伐斉之文故不須言于斉納捷菑于邾为无伐
邾之文故須言于邾注二公至无位正義曰傳称鲍叔牙
以小白奔莒管夷吾君忽奉子糾来奔則二子在国寵均勢敵
故国内各有其黨今斉大夫來盟于蔇直是子糾之黨來迎子
糾耳小白之黨猶自向莒迎小白也若其举国同心共推子糾來
迎即宜付之不須以盟要之今旣与之盟而興师送糾是二公子
各自有黨須伐乃得入故公伐斉也昭十三年傳称桓公有国高
以为内主则国子高子是小白之黨也彼迎小白旣早公送子
糾又遲公伐斉納子糾始行即書小白入斉得告乃書故至斉之
時出小白之後也傳例曰凡去国国逆而立之曰入小白称入從
国逆之文以其本无位也若本有位则當云復歸賈服以为斉大
夫来迎子糾公不亟遣而盟以要之斉人歸迎小白謂迎小白者還
是盟蔇大夫故杜言各自有黨以排之注小白至乾時正義
曰公以夏伐斉已出小白之後斉人得葬襄公便是国寧位定公
可退而不退戰而敗績是公之罪時史書策不称公戰公敗为公
諱也若言此戰非公是將卑师衆故直言师戰师敗耳此戰雖諱
猶書敗升陘之戰敗亦不書者彼为獲公胃恥諱之深故不書敗
也取子糾殺之正義曰此名糾耳称子者公羊傳曰其称子
糾何貴也其貴奈何宜为君者也何休云以君薨称子某言之者
著其宜为君從未踰年君例賈逵云称子者愍之案定本上納子
糾巳称子則此言子非愍之也沈云斉人称子糾故魯史從其所
称而經書子糾知者傳云子糾親也請君討之豈復是愍之乎刘
与賈同注公子至言之正義曰諸侯之臣为卿乃見經公
子为賊乱者則書其名不問位之貴賤釈例曰禍福不告則不書
然则国之大事見告则皆承告而書貴賎各以所告为文也福莫
大扵享国有家禍莫甚扵骨肉相殘故公子取国及为乱見殺者
亦皆書之不必繫於为卿故子糾意恢以公子見書扵經也是說
公子書經之意也注沬水至斉備正義曰釈例云洙水出魯
国東北西南入沇水下合泗公羊傳曰洙者何水也浚之者何深之
也曷为深之畏斉也是畏斉故深之为阻固也傳鲍叔至可也
正義曰此傳大略卋有管子書或是後人所錄其言甚詳其小
匡篇曰桓公自莒反扵斉使鲍叔牙为宰鲍叔辞曰君有加惠於
臣使臣不凍餒则是君之賜也若必治国家则非臣之所能也其
唯管夷吾乎臣之所不如夷吾者五寬惠爱民臣不如也治国不失
秉臣不如也忠信可結於諸侯臣不如也制礼義可法於四方臣
不如也介胄執袍立扵軍門使百姓皆加勇臣不如也夫管子民
之父母也將𣣔治其子不可棄其父母公曰管夷吾親射寡人中
鉤殆於死今乃用之可乎鲍叔曰彼为其君勤也君若宥而反之
其为君猶是也公曰然则为之奈何鲍叔曰君使人請之魯公曰
夫施伯魯之謀臣也彼知吾將用之必不吾与鮑叔曰君詔使者
曰寡君有不令之臣在君之国願請之以戮扵群臣魯君必諾且
施伯之知夷吾之才必將致魯之政夷吾受之则魯能弱斉矣夷
吾不受彼知其將反斉必殺之君亟請之不然无及公乃使鲍叔
行成曰公子糾親也請君討之魯人为殺公子糾又曰管仲讎也
請受而戮之魯君許諾施伯謂魯侯曰勿与非戮之也將用其政
也管仲天下之䝨人今斉求而淂之則必長为魯国憂君何不殺
之而援其屍魯君曰諾將殺管仲鮑叔進曰殺之斉是戮斉也殺
之魯是戮魯也寡君願生得之以徇扵国为群臣戮若不生得是
君与寡君之賊比也非敝邑之所請也使臣不敢受命於是乎魯
君乃不殺遂生束縛而以与斉鲍叔受而哭之三举施伯從而笑
之謂大夫曰管仲必不死矣鮑叔之不忍戮䝨人其知知称䝨以
自成也至扵堂阜之上鲍叔祓而浴之三桓公親近於郊遂与歸礼
之於廟三酌而問为政焉外傳斉語与管子大同管子當是本耳
管子无治扵高傒之言鲍叔之美管子其言非一說者各記所聞
故不同耳十年注斉人至魯地正義曰例称敵未陳曰敗某
师皆陳曰戰此傳称斉人成陳擊鼓不應称敗斉师故觧之孫
子兵書曰誓稽之使失其先後謂稽留彼敵不時与戰使先後失
其次弟魯以曹劌之語設權謀譎詐以稽留之列成而不得用与
未陳相似故以未陳为文釋例曰長勺之役虽俱陳而鼓音不斉
檇李之役越人患吳之整以死士乱吳虽皆巳陳猶以独充为文
举其權詐是也此注稽或作掩誤耳今定本作稽注不言
至勺同正義曰此春敗斉师于長勺傳称斉师伐我则今次于
郎亦是𣣔來伐我而經並不称侵伐侵伐者責罪之文也桓十年
斉侯郑伯来戰于郎傳曰我有辞也故不称侵伐则知此与長勺
不書侵伐亦为我有辞也我有辞者斉来伐我为公伐斉纳子糾
来報伐也公之伐斉大夫来盟于蔇許以子糾爲君令魯伐斉納
子糾彼自背盟伐魯非責魯也魯有此辞故斉人不合伐也杜言
二公子各有黨则迎子糾者非小白之徒而責斉背盟者言彼蔇
盟大夫背盟而從小白誤公使伐斉耳不言桓公背盟也杜以傳扵
長勺之役有伐我之語故就傳为觧而以此同之注荆楚至蔡地
正義曰荆楚一木二名故以为国号亦淂二名終莊公之卋經皆
書荆僖之元年乃書楚人伐郑蓋於尔時始改为楚以後常称椘
也他国虽將有尊卑师有多少或称师或將不淂直書国名史之
書策承彼告辞此直称国知其告命之辞未合典礼故不称將帅
也以蔡侯献舞歸正義曰榖梁傳曰以歸猶愈乎執也杜扵
隐七年注云但言以歸非執也則以歸者直將与共歸不被囚
執其恥輕扵執也釋例得獲例曰敵国交兵亦有兵器之獲𣣔殊
别君臣故於君曰滅於臣曰獲国君者社稷之主百姓之望當与
社稷宗廟共其存亡者也而見獲扵敵国虽存若亡死之与生皆与
滅同至於偏軍元帥君之臣僕出身致命榮辱淂失自其常事故
傳曰胡子髠沈子逞滅獲陳夏齧君臣之辞也如杜此言师敗身
虜亦應称滅此不言滅而云以歸者釈例所云拠宗廟社稷巳亡
而君見獲於敵君身虽在与亡无異皆以滅为文則定六年郑游
速帥師滅許以許男斯歸是也若社稷宗廟不亡君身見獲於
敵则云以歸此蔡侯献舞歸是也刘炫云在陳死则称滅以还者
則言以歸以規杜氏非也注不言至所出正義曰公羊傳曰
何以不言出国巳滅矣无所出也傳注曹劌魯人正義曰史
記作曹沬亦云魯人注肉食至与也正義曰孟子論庶人云五
畒之宅樹之以桑五十者可以衣帛雞豚狗彘之畜无失其時七
十者可以肉食是賤人不得食肉故云在位者也襄二十八年傳
說子雅子尾之食云膳日双雞昭四年傳說頒冰之法云食肉
之禄冰皆与焉大夫命婦喪浴用冰蓋位为大夫乃得食肉也間
謂間雜言不應間其中而为之謀故云問猶与也衣食所安
正義曰公意衣食二者雖所以安身然亦不敢專巳有之必以之
定是虎皮其名曰皐比则其義未聞樂記云倒載干戈包之以虎
皮名之曰建櫜郑玄以为兵甲之衣曰櫜櫜韜也而其字或作建
皐故服虔引以觧此注妻之姊妹曰姨正義曰釈親云妻之
姊妹同出為姨孫炎云同出俱已嫁也十一年公敗宋师于鄑
正義曰往年公敗宋师于乘丘今為乘丘之役侵我則是報復前
怨魯當无辞亦不称侵伐者莊立以來未嘗犯宋宋黨斉伐我故
敗于乘丘今復重来更是宋之可責非魯罪也傳注通謂至为
文正義曰設權譎變詐以勝敵者謂若長勺之役待斉人三
鼓氣衰乃擊之定十四年檇李之役越子患吳之整使罪人属劔
自剄吳师属之自越子因而伐之此二者敵虽已陳設權勝之成
列而不淂用也此及昭元年晉荀吳败狄于大鹵傳皆云未陳而傳
之是其未成列也彼我不淂成列与成列而不淂用皆以未陳独
敗为文言彼不能拒而此独克之也昭五年叔弓敗莒师于蚡泉
傳曰莒未陳也此巳發例彼復發者釈例曰魯敗宋莒再發未陳
之例者嫌君臣有異也注坚而至者也正義曰戰者共闘之
辞彼此成列權无所施故为各得其所成敗决於志力者也兩国
交戰必有勝負或有未至成敗各自收㪘故有言戰不言敗者桓
十年斉侯郑伯来戰于郎十二年及郑师伐宋丁未戰于宋如此
之類交戰而未至於敗故不書敗也或有彼实未陳應從未陳之
例亦書戰者或有实敗而不書敗者皆從告辞也釈例曰令狐之
役晉人潛師夜起而書戰者晉諱背其前意而夜薄秦师以戰告
也河曲之戰秦晉交綏長岸之戰吳椘兩敗交綏並退軍士未憖
吳椘俱病莫肯以告故皆書戰而不書敗也邲之戰上軍先陳林
父乃敗故書戰又書敗也注师徒至败績正義曰师徒撓敗
成二年傳文榖梁傳曰高曰崩厚曰崩解其师非高厚而称崩意
沮訓壊也沮岸謂河岸崩也師旅大敗似岸崩山崩也績訓为功
喪其功績故曰敗績唯成十六年言椘子郑师敗績者釈例曰鄢
陵之戰椘师徒未大崩椘子傷目而退故指事而言也言椘子身
敗非师敗也故言椘子敗績僖十五年晉侯及秦伯戰于韓獲晉
侯其君被獲而不書败者晉侯戎馬还濘而止为秦所獲师不大
崩故不書敗也城濮之戰傳称椘左右师潰子玉收其卒而止故
不敗是二軍敗而經書敗績鄢陵之戰傳称子反曰臣之卒实奔
是一軍敗而杜云师未大崩然則績者是大崩之名敗多存少乃
称敗績敗少存多则不称敗績也注謂若至之名正義曰克
訓勝也戰勝其师獲淂其軍内之雄儁者故云淂儁曰克春秋称
克者唯有叔叚一事而巳旣非敵国相伐又非君之討臣而於戰
陳之例别立此名彼傳復云如二君故曰克故具迹叔叚之事以
充之凡例乃是旧典非独為叚發故云叔叚之比釋例与此尽同
注覆謂至为文正義曰取謂尽取无遺漏之意也哀九年宋皇
瑗取郑师于雍丘傳称皇瑗囲郑师每日迁舍墨合郑师哭是自
知尽死无逃逸之路也又曰使有能者无死是其合軍之内死生
在宋也取狀如此而云覆而败之知其如羅綱掩覆一軍皆見禽
制故以取為文服虔云覆隐也設伏而敗之謂攻其无備出其不
意敵人不知敗之易故曰取即如服言与未陳何異而别以为例
謂之取也荀吳敗狄于大原於越敗吳于檇李並攻其无備出其
不意而經不言取郑二公子敗燕師于北制郑人大敗戎师是設
伏敗之而傳不言取服謂此為取何也宋囲郑师墨合而哭自知
必敗非敵人不知而書取何也注王者至淂校正義曰此亦周
公旧凡杜觧旧凡之意淂有王师败績者以周公制礼理包盛衰
故周礼載大喪及王師不功之事故旧凡例有敗績之文杜以尊
卑逆順言之天王不應有戰敗之事遂申說凡例故云无敵於天
下天下非所得与戰者然春秋之卋拠有其事成元年王師敗績于
茅戎是事列扵經丘明不得不因申旧凡之義蘇氏之說義亦如
此沈氏不觧杜意以京師敗績非周公旧凡是孔子新意丘明为
傳不淂不因申孔子新意之義刘炫亦不逹杜旨謂杜与沈氏意
同非也禹湯罪巳桀紂罪人正義曰湯誥云其𡭗万方有罪
在予一人是罪己也秦誓數紂之罪云焚灸忠良刳剔孕婦是罪
人也禹桀之時書多亡矣固亦應有此事沈引帝王卋纪云禹見
罪人下車泣之是罪巳也桀殺關竜逢是罪人也注列国至寡
人正義曰列国謂大国也曲礼曰庶方小侯自称曰孤諸侯与
民言自称曰寡人其在凶服曰適子孤郑玄云与臣言亦自謂寡
人是无凶則常称寡人有凶则称孤也旣而至之心正義曰謂
御說明年為君之後方始聞之聞之時巳為君故云是人宜其为
君也傳以御說有礼故以此言实之注金僕姑矢名正義曰
用之射人必知是矢其名僕姑其義未聞公右歂孫生正義
曰檀弓云魯莊公及宋人戰于乘丘縣賁父御卜国为右車右与
此不同者礼記後人所錄聞於所聞之口其事未必实也案傳云
公子偃先犯宋师公從而大敗之则本非交戰礼記称馬驚敗績
公隊佐車授綏御与車右皆死之必如記言则是魯师敗績經安
得称公敗宋師于乘丘傳記不同固當記文妄耳注戲而至得
还正義曰服虔云恥而悪之曰靳傳称宋人請之若是恥悪其
人不應为之請魯故杜以为戲而相愧曰靳郑玄注礼記儒行云
遭人名為儒而以儒靳故相戲俗有靳故之語知是戲而相愧之
名也公羊傳以为宋万与閔公博婦人皆在側万曰甚矣魯侯之
淑魯侯之美閔公矜此婦人妬其言曰此虜也魯侯之美悪乎至
何休云悪乎至猶何所至万怒搏閔公絶其脰是其靳之事也
十二年注紀侯至大歸正義曰公羊傳曰其言歸于酅何隐之
也何隐𡭗其国亡矣徒歸于叔𡭗榖梁傳曰其曰歸何吾女也失
国喜得其所故言歸焉𡭗杜略取彼意为說釈例与此尽同大意
以其䝨愍其国亡乃依附扵叔故書之耳注捷閔至可襃正
義曰隐十一年公羊傳曰君弒臣不討賊非臣也子不復讎非子
也葬生者之事也春秋君弑賊不討不書葬以为不繫乎臣子也
左氏无此義故杜明之不書葬為乱故也凡葬魯不會则不書若
使宋乱不葬魯本无可會之理兼見此義故言乱也万及仇牧並
名見於經智皆卿也万不書氏者釋例曰宋萬賈氏以為未賜族
案傳称南宫長万則為巳氏南宫不淂为未賜族也推尋經文
自莊公以上諸弑君者皆不書氏閔公以下皆書氏亦足明時史
之異同非仲尼所皆貶也是杜意以为史有詳略无義例也文八
年宋人殺其大夫司馬傳曰司馬握節以死故書以官然则有善
可襃當變文以見義此仇牧書名不警而遇賊无善可襃故不
變其文公羊善其不畏強禦故言此以異之傳注蒙澤至蒙縣
正義曰昭十三年椘公子比自晉皈于椘弒其君虔于乾谿書地
此弑閔公于蒙澤不書地者釈例曰先儒旁采二傳横生異例宋
之蒙沢椘之乾谿俱在国内關公之弑則以不書蒙沢国内为義
椘弑灵王復以地乾谿为失所明仲尼本不以为義例則丘明亦
无異文也是亦言史自詳略无義例也注子游宋公子正義
曰卋族譜子游雜人不知何公之子注叔蕭大夫名正義曰
卿大夫采邑之長则謂之宰公邑之長则曰大夫此則是宋蕭
邑大夫也以此年有功宋人以蕭邑别封其人为附庸二十三年
經書蕭叔朝公附庸例称名故杜以叔为名于陳以賂正
義曰断以賂爲句言用賂請于陳也請猛獲于衛不言以賂蓋扵
衛无賂十三年傳注宋有至霸業正義曰桓二年會于稷以成
宋乱者爲會之意𣣔平除宋督弑君之賊此云平宋乱者宋万巳
誅宋新立君其位未定斉桓𣣔脩霸業爲會以安定之非欲平除
新君故宋人聽命来列扵會也十四年注旣伐至大夫正義曰
傳称諸侯伐宋斉請師于周則伐事巳成單伯始至故云會伐宋
言来就宋地會之也元年注云單伯天子卿也此云周大夫者大
夫亦卿之㧾号故兩言之單伯至于鄄正義曰春秋因鲁史
之文鲁史自書其事會他国者皆言巳往會之不問君之与臣會
諸侯者皆鲁人在會字之上若微人往會則會上无字直言其會
明魯往會之微人不合書名書其所爲之事而巳十六年會斉侯
宋公陳侯衛侯郑伯許男滑伯滕子同盟于幽是也若魯人不
与而諸侯自會則并序諸侯言會于某十五年斉侯宋公陳侯衛
侯郑伯會于鄄是也虽霸主召會諸侯霸王之身列在諸侯之上
耳不言霸主會諸侯以其俱是王臣不得与諸侯为主故也若霸
主之国遣大夫往會諸侯虽政在霸国大夫名列諸侯之下由非
諸侯之主列位從其班爵文十四年公會宋公陳侯衛侯郑伯許
男曹伯晉趙盾同盟于新城是也若王臣在會不問尊卑皆列諸
侯之上僖八年公會王人斉侯宋公衛侯許男曹伯陳卋子𣢾盟
于洮九年公會宰周公斉侯宋子衛侯郑伯許男曹伯于葵丘是
也此會魯人不与單伯宜列在諸侯之上下言會于鄄耳今會字
乃在斉侯之上是斉桓歸功天子故赴以單伯會諸侯为文所以
尊天子示名義也此會魯自不与鲁所与者皆鲁人在上史文以
鲁为主耳當會之時以大小为序鲁不在上也釈例曰鲁为春秋
主常列諸侯上非其实次也子帛卿也依魯大夫之比列於莒上
故傳曰鲁故也叔孫豹曰宋衛吾匹也又曰諸侯之會寡君未
嘗後衛君是魯在衛上也宋旣先代之後又襄公一合諸侯以紹
斉桓之伯或在斉上則魯次宋也傳注斉欲至之辞正義曰
斉旣以諸侯伐宋而更請师于周者斉桓始脩霸業方欲尊崇
天子故請师假王命以示大順耳非慮伐不克而藉王威也經書
人而傳言諸侯先儒以为諸如此輩皆是諸侯之身釈例曰傳滅
入例衛侯燬滅邢同姓故名又云榖伯綏鄧侯吾离来朝名賎之
也又云不書蔡許之君乘楚此車也謂之失位此皆貶諸侯之例例
不称人也諸侯在事傳有明文而經称人者凡十一條丘明不示
其義而諸儒皆拠案生意原无所出貶諸侯而去爵称人是为君
臣同文非正等差之謂也又澶淵大夫之會傳曰不書其人案經
皆去名称人至諸侯親城緣陵傳亦曰不書其人而經摠称諸侯
此大夫及諸侯經傳所以为别也通校春秋自宣公五年以下百
數十年諸侯之咎甚多而皆无貶称人者益明此蓋當时告命記
注之異非仲尼所以为例故也是言諸侯之贬或書名或没而不
書必不淂称人故以此經書人傳言諸侯为㧾衆国之辞僖元年
斉师宋师曹师救邢於例將卑师衆称师則三国皆大夫师也傳
称諸侯救邢亦是揔衆国之辞与此同也六年而厉公入
服虔云蛇北方水物水成數六故六年而厉公入猶有至有妖
正義曰公聞厉公之入問於申繻曰猶有蛇妖而厉公淂入乎古
者由猶二字義淂通用申繻對公曰人之所忌謂子儀畏懼厉公
心不坚正其畏忌之氣𦦨𦦨未盛而進退之时以取此妖来應人
也蛇闘之事由人奐也若使人无釁隙焉則妖孽不能自作人棄
其常則妖自興以此故有妖棄常謂旣不能強又不能弱失常度
也注桓公至守臣正義曰桓公初封西郑蓋是畿内之国周
礼王子母弟有功者淂立祖王之廟故桓公始封爲君即命臣使
典宗祏宗祏者慮有非常火災扵廟之北壁内为石室以蔵木主
有事則出而祭之旣祭納於石室祏字從示神之也注繩誉也
正義曰字書繩作譝字從言訓爲誉十五年注夫人至卿寧
正義曰文姜僖公之女故爲桓公姊妹詩美后妃之德云歸寕父
母是父母在則礼有歸寧襄十二年傳曰秦嬴歸于椘椘司馬子
庚聘于秦爲夫人寧礼也是父母没則使卿寧兄弟不得自歸
也伹不知今桓公有母以否故杜不明言淂失
春秋正義卷第八
計一万六千一百五字
春秋傳第八
莊公中
九年春齊人殺無知
殺無知者雍廪也而曰齊人者討賊之詞也弑君之賊人人之所
惡夫人之所得討故稱人人者衆詞也無知不稱君己不能君齊
人亦莫之君也
公及齊大夫盟于蔇
及者内爲志大夫不名者義繫於齊而不繫於大夫之名氏也曰
公及齊大夫盟者譏公之釋父怨親仇讎也或曰以德報怨寬身
之仁何以譏之也曰德有輕重怨有深淺怨莫甚乎父母之仇而
德莫重乎安定其國家而圖其後嗣也有父之讎而不知怨乃欲
以重德報之也則人倫廢天理滅矣然則如之何以直報怨以德
報德
夏公伐齊納糾齊小白入于齊
左氏書子糾二傳曰伐齊納糾君子以公榖爲正納者不受而強
致之稱入者難詞糾不書子者明糾不當立也以小白繫齊者明
小白宜有齊也所以然者襄公見殺糾與小白皆以庶公子出奔
而糾弟也又未嘗爲世子按史稱周公誅管蔡以安周齊桓殺其
弟以反國是糾幼而小白長其有齊宜矣宜則何以不稱公子内
無所承上不禀命故以王法絕之也桓公於王法雖可絕視子糾
則當立故管氏相桓爲徙義而聖人稱之曰微管仲吾其被髮左
衽矣召忽死於子糾爲傷勇比諸匹夫匹婦之諒自經於溝瀆而
莫之知也
秋七月丁酉葬齊襄公八月庚申及齊師戰于乾時我師敗績
内不言敗此其言敗者爲與讎戰雖敗亦榮也按左氏戰于乾時
公喪戎路乘傳而歸則敗績者公也能與讎戰雖敗亦榮何以不
言公貶之也公本忘親釋怨欲納讎人之子謀定其國家不爲復
讎與之戰也是故没公以見貶若以復讎舉事則此戰爲義戰當
書公冠于敗績之上與沙隨之不得見平丘之不與盟爲比以示
榮矣惟不以復讎戰也是故諱公以重貶其忘親釋怨之罪其義
深切著明矣
九月齊人取子糾殺之
取者不義之詞前書納糾不稱子者明不當立也此書殺糾復稱
子者明不當殺也或奪或予於義各安春秋精意也仁人之於兄
弟不藏怒焉不宿怨焉親愛之而巳糾雖爭立越在他國置而勿
問可也必請于魯殺之然後快于心其不仁亦甚矣後世以傳讓
爲名而取國者必殺其主以爲一人心防後患意與此同流毒豈
不遠哉故孟子曰五伯三王之罪人也仲尼之徒無道桓文之事
者
冬浚洙
固國以保民爲本輕用民力妄興大作邦本一搖雖有長江巨川
限帶封域洞庭彭蠡河漢之險猶不足憑而况洙乎書浚洙見勞
民於守國之末務而不知本爲後戒也
十年春王正月公敗齊師于長勺
齊師伐魯經不書伐意責魯也詐戰曰敗敗之者爲主或曰長勺
魯地而齊師至此所謂敵加於己不得已而後應者也疑若無罪
焉何以見責乎善爲國者不師善師者不陣善陣者不戰故行使
則有文告之詞而疆埸則有守禦之備至於善陣德已衰矣而况
兵刃相接又以詐謀取勝乎故書魯爲主以責之皆已亂之道寡
怨之方王者之事也
二月公侵宋三月宋人遷宿
其曰遷宿者宿非欲遷爲宋人之所遷也懷土常物之大情遷國
重事也雖違害就利去危即安猶或恐沉于衆不肯率從而况迫
於横逆非其所欲棄久宅之田里刈新徙之蓬藋道途之勤營築
之勞起怨諮傷和氣豈不惻然有隱乎肆行莫之顧也其不仁亦
甚矣凢書遷不再貶而惡已見矣
夏六月齊師宋師次于郎公敗宋師于乘丘
齊宋輕舉大衆深入他境肆其報復之心誠有罪也魯人若能不
用詐謀奉其辭令二國去矣偷得一時之捷而積四鄰之忿此小
人之道故次者不以其事勝者不以其理交譏之
秋九月荆敗蔡師于莘以蔡侯獻舞歸
蔡侯何以名絕之也凢書敗書滅書入而以其君歸皆名者爲其
服爲臣虜故絕之也若蔡獻舞潞嬰兒沈嘉許斯頓䍧胡豹曹陽
邾益之類是矣國君死社稷正也逃之雖罪猶有恥焉虜甚矣楚
人滅䕫以夔子歸獨不名者夔子以無罪見討雖國滅身爲臣虜
其義直其詞初不服也是以獨假之爵而不名也春秋之法諸侯
不生名失地則生而名之比於賤者欲使有國之君戰戰兢兢長
守富貴無危溢之行也
冬十月齊師滅譚譚子奔莒
滅而書奔責不死位也不書出國亡無所出也國滅身奔而不能
守其冨貴何以書爵乎巳無取滅之罪爲橫逆所加而力不能勝
至於出奔則亦不幸焉爾矣其義蓋未絕也按左氏齊侯之出也
過譚譚不禮焉及其入也諸侯皆賀譚又不至責其失事大之禮
可矣坐此見滅可乎齊師滅譚譚子奔莒楚人滅弦弦子奔黃狄
滅温温子奔衛三國所以皆存其爵不比於失地之君而名之也
然則吴滅徐徐子章羽奔楚何以獨名按左氏吴伐徐徐子斷其
髮携其夫人以逆吴子旣已屈服而後奔豈有興復之志乎獨書
名所以絕之也春秋之義雖在於抑強扶弱又責弱者之不自強
於爲善也故其書法如此
十有一年春王正月夏五月戊寅公敗宋師于鄑秋宋大水
凢外災告則書所謂災者害及民物如水火兵戎之宼是也諸侯
於四鄰有恤病救急之義則告爲得禮而不可以不弔故四國同
災許人不弔君子以是知許之先亡也凢志災見春秋有謹天戒
恤民隱之心王者之事也
冬王姬歸于齊
按周制王姬嫁於諸侯車服不繫其夫下王后一等禮亦隆矣春
秋之義尊君抑臣其書王姬下嫁曷爲與列國之女同辭而不異
乎曰陽唱而隂和夫先而婦從天理也述天理訓後世則雖以王
姬之貴其當執婦道與公侯大夫士庶人之女何以異哉故舜爲
匹夫妻帝二女而其書曰嬪于虞西周王姬嫁於齊侯亦執婦道
成肅雍之德其詩曰曷不肅雍王姬之車自秦而後尤欲尊君抑
臣爲治而不得其道至謂列侯尚公主使男事女夫屈於婦逆隂
陽之位故王陽條奏世務指此爲失而長樂王回亦以其弊至父
母不敢畜其子舅姑不敢畜其婦原其意雖欲尊君抑臣爲治而
使人倫悖於上風俗壞於下又豈所以爲治也其流至此然後知
春秋書王姬侯女同詞而不異垂訓之義大矣
十有二年春王三月紀叔姬歸于&KR0566;
莊公四年紀侯去國叔姬至此始歸于&KR0566;者紀侯方卒故叔姬至
此然後歸爾歸者順詞以宗廟在&KR0566;歸奉其祀也魯爲宗國婦人
有來歸之義紀旣亡矣不歸于魯所謂全節守義不以亡故而虧
婦道者也魯人高其節義恩禮有加焉是故其歸于&KR0566;其卒其葬
史冊悉書夫子修經存而弗削使與衛之共姜同垂不朽爲後世
勸若夏侯令女曹爽之弟婦也寡居守志父母欲奪而嫁之誓而
弗許而曰曹氏全盛之時尚欲保終况今衰亡何忍棄之聞者爲
之感動其聞叔姬之風而興起者乎
夏四月秋八月甲午宋萬弑其君捷及其大夫仇牧
君弑而大夫死於其難春秋書之者其所取也大夫死於弑君之
難而有不書者故知孔父牧息皆所取也夫仇牧可謂不畏強禦
矣然徒殺其身不能執賊無益於事也亦足取乎食焉不避其難
義也徒殺其身不能執賊亦足爲求利焉而逃其難者之訓矣何
名爲無益哉夫審事物之重輕者權也權重輕而處之得其宜者
義也太宰督亦死於閔公之難削而不書者身有罪也惠伯死於
子惡之難亦削而不書者非君命也召忽死於子糾之難孔子比
於匹夫匹婦之諒自經於溝瀆而莫之知者所事不正也崔杼弑
君晏平仲曰人有君而人弑之吾焉得死之而焉得亡之君子不
以是罪晏子者齊莊公不爲社稷死而晏子非其私昵之臣也若
仇牧荀息立乎人之本朝執國之政而君見弑不以其私也雖欲
勿死焉得而勿死聖人書而弗削以爲求利焉而逃其難者之勸
也惟此義不行然後有視棄其君猶土梗弁髦曾莫之省而三綱
絕矣
冬十月宋萬出奔陳
按左氏宋萬弑閔公於蒙澤奔陳宋人請萬于陳以賂陳人使婦
人飲之酒而以犀革裹之宋人醢萬然則賊巳討矣曷爲不書陳
人殺萬而葬閔公乎夫天下之惡一也陳人不以萬爲賊而納之
又受宋人之賂而使婦人飲之酒是與賊爲黨非政刑也特書萬
出奔陳而閔公不葬以著陳人與賊爲黨之罪而不能正天討其
法嚴矣故曰春秋成而亂臣賊子懼
十有三年春齊侯宋人陳人蔡人邾人會于北杏
桓何以及四國之微者會是宋公邾子也然則何以稱人春秋之
世以諸侯而主天下會盟之政自北杏始其後宋襄晉文楚莊秦
穆交主夏盟跡此而爲之者也桓非受命之伯諸侯自相推戴以
爲盟主是無君矣故四國稱人以誅始亂正王法也齊侯稱爵其
與之乎上無天子下無方伯有能會諸侯安中國而免民於左衽
則雖與之可也誅諸侯者正也與桓公者權也或曰桓公始平宋
亂遂得諸侯故四國稱人言衆與之也
夏六月齊人滅遂
滅國之與見滅罪孰爲重取國而書滅奪人土地使不得有其民
人毀人宗廟使不得奉其祭祀非至不仁者莫之忍爲見滅而書
滅亡國之善詞上下之同力也其亦不幸焉爾語有之曰興滅國
繼絕世天下之民歸心焉今乃滅人之國而絕其世罪莫重矣齊
人滅遂其稱人微者爾凢書滅者不待再貶而惡已見
秋七月冬公會齊侯盟于柯
始及齊平也世讎而平可乎於傳有之敵惠敵怨不在後嗣魯於
襄公有不共戴天之讎當其身則釋怨不復而主王姬狩于禚會
伐衛同圍郕納子糾故聖人詳加譏貶以著其忘親之罪今易世
矣而桓公始合諸侯安中國攘夷狄尊天王乃欲修怨怒鄰而危
其宗社可謂孝乎故長勺之役專以責魯而柯之盟公與齊侯皆
書其爵則以爲釋怨而平可也或稱齊襄公復九世之讎而春秋
賢之信乎以仲尼所書柯之盟其詞無貶則復九世之讎而春秋
賢之者妄矣其諸傳者借襄公事以深罪魯莊當其身而釋怨耶
十有四年春齊人陳人曹人伐宋
宋人背北杏之會諸侯伐宋其稱人者將卑師少也齊自管仲得
政滅譚之後二十年閒未嘗遣大夫爲主將亦未嘗動大衆出侵
伐蓋以制用兵而賦於民薄矣故能南摧強楚西抑秦晉天下莫
能與之爭也或以爲貶齊稱人誤矣
夏單伯會伐宋
隱公四年諸侯伐鄭翬帥師會伐則再舉宋陳蔡衛四國之名今
諸侯伐宋而單伯會伐不復再舉三國之名何也宋人背北杏之
會合諸國而伐之者齊桓公也會伐者無貶焉故其詞平主謀伐
鄭而欲求寵於諸侯以定其位者州吁也會之者黨逆賊矣故其
詞繁而不殺疾之也再舉而列書者甚疾四國之詞也言之不足
故再言之而聖人之情見矣
秋七月荆入蔡冬單伯會齊侯宋公衛侯鄭伯于鄄十有五年春齊
侯宋公陳侯衛侯鄭伯會于鄄夏夫人姜氏如齊秋宋人齊人邾人
伐郳
伯者之先諸侯專征也非伯者而先諸侯主兵也此齊桓之師何
以序宋下猶未成乎伯也二十七年同盟于幽天下與之然後成
乎伯矣
鄭人侵宋
侵伐之義三傳不同左氏曰有鍾鼔曰伐無鍾鼓曰侵先儒或非
其說以爲聲罪致討曰伐無名行師曰侵未有以易之也然考諸
五經皆稱侵伐在易謙之六五曰利用侵伐征不服也書之太誓
曰我武惟揚侵于之疆詩之皇矣曰依其在京侵自阮疆周官大
司馬以九伐之法正邦國而曰賊賢害民則伐之負固不服則侵
之而以爲無名行師可乎然則或曰侵或曰伐何也聲罪致討曰
伐潛師掠境曰侵聲罪者鳴鍾擊鼓整衆而行兵法所謂正也潛
師者銜枚卧鼓出人不意兵法所謂竒也
冬十月
十有六年春王正月夏宋人齊人衛人伐鄭秋荆伐鄭冬十有二月
會齊侯宋公陳侯衛侯鄭伯許男滑伯滕子同盟于幽
會者公也不書公諱也其諱公何也程氏曰齊桓始霸仗義以盟
而魯首叛盟故諱不稱公惡失信也其曰同盟何也程氏曰上無
明王下無方伯列國交爭桓公始霸天下與之故書同盟志同欲
也自古皆有死民無信不立故聖人以信易食荅子貢之問君子
以信易生重桓王之失春秋之諱公與是盟也豈不以信之重於
生與食乎先儒或以爲不書公者諱與讎盟誤矣果以桓爲讎而
諱與盟者曷不於柯之盟諱之也
邾子克卒
十有七年春齊人執鄭詹
書齊人執詹惡齊之詞也鄭旣侵宋又不朝齊詹爲執政蓋用事
之臣也其見執宜矣而以惡齊何也以責人之心責己則盡道以
愛己之心愛人則盡仁此春秋待齊之意也
夏齊人殱于遂
殱盡也齊滅遂使人戍之遂之餘民飲戍者酒而殺之齊人殱焉
春秋書此者見齊人滅遂恃強陵弱非伐罪弔民之師遂人書滅
乃亡國之善詞上下之同力也夫以亡國餘民能殱強齊之戍則
申胥一身可以存楚楚雖三戶可以亡秦固有是理足爲強而不
義之戒而弱者亦可省身而自立矣
秋鄭詹自齊逃來
榖梁子曰逃義曰逃逃者匹夫之事詹之見執若其有罪雖死可
也儻曰無罪苟見免焉請從惠於會使諸侯聞之則不辱君命矣
不能以理自明也而反效匹夫之行遁逃苟免越在他國不亦賤
乎特書曰逃以著其幸免而不知命之罪也齊桓始霸同盟于幽
而魯首叛盟受其逋逃虧信義矣書自齊逃來又以罪魯也
冬多麋
麋魯所有也多則爲異以其又害稼也故書此亦禹放龍蛇周公
遠犀象之意也害稼則及人矣
十有八年春王三月日有食之夏公追戎于濟西
此未有言侵伐者而書追戎是不覺其來巳去而追之也爲國無
武備啓戎心而不知警危道也春秋之意其必未雨而徹桑土閒
暇而明政刑
秋有&KR0558;
&KR0558;魯所無也故以有書夫以含沙射人其爲物至微矣魯人察之
以聞于朝魯史異之以書于策何也山隂陸佃曰&KR0558;隂物也麋亦
隂物也是時莊公上不能防閑其母下不能正其身陽淑消而隂
慝長矣此惡氣之應其說是也然則簫韶作而鳳凰來儀春秋成
而麟出于野何足怪乎春秋書物象之應欲人主之愼所感也世
衰道微邪說作正論消小人長善類退天變動於上地變動於下
禽獸將食人而不知懼也亦昧於仲尼之意矣
冬十月
十有九年春王正月夏四月秋公子結媵陳人之婦于鄄遂及齊侯
宋公盟
媵淺事陳人微者公子往焉是以所重臨乎禮之輕者也齊侯伯
主宋公王者之後盟國之大事也大夫輙與焉是以所輕當乎禮
之重者也禮者不失已亦不失人失己與人宼之招也是故結書
公子而曰媵陳人之婦譏其重以失己也齊宋書爵而曰遂譏其
輕以失人也遂者專事之詞聘禮大夫受命不受辭出境有可以
安社稷利國家則專之可者謂本有此命得以便宜從事特不受
專對之辭爾若違命行私雖有利國家安社稷之功使者當以矯
制請罪有司當以擅命論刑何者終不可以一時之利亂萬世之
法是春秋之旨也
夫人姜氏如莒冬齊人宋人陳人伐我西鄙
奉詞曰伐其稱人將卑師少也結方與二國盟則其來伐我何也
齊桓始霸責魯不恭所謂失己與人以招宼也或以結能爲魯設
免難之策爲齊宋畫講好之計身在境外而權其國家爲春秋予
之故稱公子非矣
