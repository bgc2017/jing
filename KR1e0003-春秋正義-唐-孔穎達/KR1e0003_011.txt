春秋正義卷第十一僖公
国子祭酒上護軍曲阜縣開国子臣孔穎達等奉
敕撰
六年公至自伐郑正義曰二十八年公會晉侯云云于温諸侯
遂圍許二十九年公至自圍許此年會伐郑遂救許不称至自救
許而云至自伐郑与温會反者釈例曰諸若此類事㔟相接或以
始致或以終致蓋時史之異也此事當由公至自告廟所告不同
史依告而書不為義例傳注實新至諸侯正義曰密是邑名
郑人新築密邑故傳称新密經不称圍新密言圍新城傳云郑所
以不時城也解經言新城之意郑以非時築城違礼害民斉桓聲
其罪以告諸侯故書新城以新城為郑之罪狀刘炫云先王之制
諸侯无故不造城造城則攻其所造司馬法曰産城攻其所産是
也注微子至祖也正義曰案宋世家云微子開者殷帝乙之
首子而帝紂之庶兄周武王克殷微子乃持其祭器造扵軍门肉
祖而縛左牽羊右把茅滕行而前以告扵是武王乃釈微子復其
之亊无復定凖故霸主揔帥諸侯尊崇天子量其国之大小号令
所出之物傳言諸侯各使官司取斉約束受其方所當貢天子之
物言其一聽斉令美斉侯能以礼服諸侯注列姦用子華正義
曰經書斉侯宋公陳世子款郑卋子華盟于寗母則已列扵會矣
管仲方云會而列姦何以示後嗣者桓公列之扵會直是列其身
耳管仲言列姦者謂將用其姦謀故杜云列姦用子華也不受子
華之請即是會不列姦他国无亊可記斉史无所可隐故下句言
他國記姦則廢君盟斉史隐諱则損盛德也八年注王人至曹
地正義曰公羊傳曰王人微者曷为序乎諸侯之上先王命也
榖梁傳曰王人之先諸侯何也貴王命也弁冕虽旧必加扵首周
室虽衰必先諸侯釋例以為中士称名下士称人此言王人是天
子之下士也諸侯相与為盟所以同㢡王室天子之臣不与諸侯
共盟釈例日未有臣而盟君臣而盟君是子可盟父故春秋王卋
子以下會諸侯者皆同會而不同盟是言王臣正法不与諸侯盟
也二十八年踐土之盟傳称王子虎&KR0576;諸侯于王庭杜云王子虎
臨盟不同歃故不書宣七年傳曰諸侯盟于黑壤王叔桓公臨之
以謀不睦杜云王叔桓公銜天子之命以監臨諸侯不同㰱尊卑
之别也哀十三年傳曰公會單平公晉定公吳夫差于黃池杜云
平公周卿士也不書尊之不与會此三者王臣皆不与盟是其正
法然也若天子初立王室不安命臣使結盟諸侯以安王室虽非
正法事㔟宜然旣无襃美亦无貶責此王人与諸侯盟不譏者王
室有難王敕使来盟故也文十年及蘇子盟于女栗傳曰頃王之
故也襄三年公會單子晉侯云云盟于雞澤杜云周灵王新即位
使王官伯出与諸侯盟以安王室皆事与此同以情義可許故都
无貶責二十九年翟泉之盟扵时諸侯輯睦王室无虞而王子虎
下盟列国以瀆大典故貶称王人是依礼不合故拠法贬之春秋
王臣与諸侯會盟凡十有餘事譏与不譏皆從此例注新服至
乞盟正義曰郑伯往年使子華聽命心猶未服斉桓拒子華之
請故今始服從斉桓以其新服尚未与之會故不序列而别言乞
盟止言乞盟不知与盟以否傳称郑伯乞盟請服也旣言請服義
无不受當是旣盟之後而别与之盟諸言乞師皆乞得其師知此
乞盟亦乞得其盟但盟理可見不復别言盟耳注禘三至書之
正義曰釈天云禘大祭也言其大扵四時之祭故為三年大祭之
名言每積三年而一為此祭也大廟廟之大者故為周公廟釈例
曰三年喪畢致新死之主以進於廟廟之遠主當迁入祧扵是乃
大祭扵大廟以審定昭穆謂之禘是說致者致新死之主扵廟而
列之昭穆也此致致哀姜也哀姜薨已多年非復新死而扵今始
致者傳發凡例夫人不薨于寢则不致哀姜例不應致故僖公疑
其礼喪畢之日不作禘祭之礼以致之旣不为哀姜作喪畢禘祭
其禘自從闵公數之二年除闵喪為禘至五年復禘今八年復禘
姜死以来已歴三禘今因禘祭果復行之三年一禘禘自是常不
為夫人禘祭因禘而致夫人嫌其異扵常礼故史官書之若其不
致夫人則此禘得常不書為用致夫人而書之耳傳凡夫至致
也正義曰夫人薨葬之礼有赴同祔姑反哭三事而已此說致
之礼加以薨寢殯廟而不言反哭者蓋以致扵廟者終始成其尊
死生之礼畢不薨于寢死不得其所也不殯于廟葬之不以礼也死
葬非礼則先神恥之故不具四事皆不合致反哭者直為書葬
以否假使不書其葬夫人之礼亦成自是生者之可譏非為死者
之有失虽不反哭亦得致之故扵此不言反哭也注寢小至致
也正義曰喪大記云男子不死扵婦人之手婦人不死扵男子
之手君夫人卒扵路寢旣言婦人不死扵男子之手必不得死扵
君之路寢言夫人卒扵路寢謂卒扵夫人之大寢對君路寢為小
故云小寢也同者同盟之国也檀弓曰喪之朝也順死者之孝心
也其哀离其室也故至扵祖考之廟而後行殷朝而殯扵祖周朝
而遂葬士喪礼朝而遂葬与記正同知周法不殯扵廟而此傳及
襄四年皆云不殯于廟以為失礼知其將葬之时不以殯過廟耳
殯過廟者將葬之时從殯宫出告廟乃葬非是殯尸扵廟中也拠
經哀姜薨葬之文知其赴同祔姑可矣亦知其殯扵廟者以元年
十二月喪至二年五月始葬明至則殯扵寢也旣殯扵寢自然葬
當朝廟故拠葬文亦知殯廟唯當以不薨扵寢不得致耳九年
注四同盟正義曰御說以莊十三年即位十六年盟于幽十九
年于鄄二十七年于幽僖元年于檉四年于召陵五年于首止七
年于寗母八年于洮皆魯宋俱在是為八同盟不數莊公之盟檉
&KR0576;經不書亦不數故云四同盟刘君乃數莊公之盟又不數召陵
以為六同盟而規杜非也注周公至葵丘正義曰傳称王使
宰孔賜斉侯胙知周公即宰孔也其官為大宰采地名為周天子
三公故称公孔则其名也榖梁傳曰天子之宰通扵四海其意言
宰者六官之長官名通扵海内是故書其官名也通于四海者當
謂大宰之長官耳其属官不應得通而宰咺宰渠伯紏则必非長
官亦稱為宰者蓋自宰夫以上皆通也釈例曰今案春秋以考之
其称公者皆三公非五等之公也是言祭公周公皆三公也釈例
又曰王之公卿皆書爵则卿亦不字杜云三公不字者以入春秋
以来家父南季皆大夫称字宰周公文承其後故云不字不扵祭
公逆王后注者因歴序諸国而言之莊八年傳曰連称管至父戍
葵丘杜云斉地臨淄縣西南地名葵丘知此葵丘与彼異者傳称
斉侯不務德而勤遠略西為此會則此地遠処斉西不淂近在臨
淄故釋例以為宋地陳留外黃縣東有葵丘或曰河东汾隂縣为
葵丘非也經書夏會葵丘九月乃盟晉為地主无緣欲會而不及
盟也是說不同之意注公羊至之冠正義曰公羊傳曰此未
適人何以卒許嫁矣婦人許嫁字而笄之死則以成人之喪治之
榖梁傳意亦与之同嫁扵大夫死不書卒此許嫁者嫁扵国君也
但未往彼国不成彼国之婦故不称國也喪服小記曰男子冠而
婦人笄其義一也是許嫁而笄猶丈夫之冠也礼男子冠而不為
殤婦人笄而不為殤故以成人之喪治之為之服成人之服礼姊
妹在室期出嫁大功檀弓曰姑姊妹之薄也蓋有受我而厚之者
力夫厚之故我降之也曾子問云取女有吉日而女死如之何孔
子曰壻斉衰而弔旣葬而除之其夫不為服则兄弟不为降礼諸
侯絶旁期此為將嫁扵諸侯故書其卒旣書其䘚當服其本服为
之斉衰期也但扵時服否不可知耳注夏會至与盟正義曰
平丘會後即盟不言諸侯為间无異亊故也此亦會後為盟间有
伯姬卒盟會文不相比故重言諸侯又傳称宰孔先歸则宰孔不
盟杜云宰孔先皈不与盟者欲見縦无伯姬之卒亦當重言诸侯
注未同至從赴正義曰甲子在戊辰之前而書在盟後從
赴從赴者赴在盟後也春秋之世史失其守赴告之文多違礼制
計諸侯之薨當具以薨之月日告扵隣国隐三年傳曰壬戌平王
崩赴以庚戌故書之是赴者妄称日也襄二十八年傳曰王人来
告喪間崩日以甲寅告書之是元赴不以日被問乃称日也文十
四年傳曰七月乙卯夜斉商人弒舍斉人定㦤公使來告難故書
以九月是赴者不言死月鲁史不復審問即書以來告之月也此
甲子晉侯䘚蓋赴以日而不以月鲁史不復審問書其來告之
日唯称甲子而己不知甲子是何月之日故在戊辰後也若赴以
九月告鲁魯史當推其日之先後不淂甲子在戊辰後也明告不
以月故書其日耳傳注在喪至相接正義曰旣言桓公未葬
即發在喪之例知其在喪謂未葬也童者未冠之名童而又小
故為童蒙幼末之称易蒙卦云匪我求童蒙童蒙求我蒙謂闇
昧也幼童扵亊多闇昧是以謂之童蒙焉曲礼曰夫人自称扵其
君曰小童郑玄云小童若云未成人也王崩未葬嗣王自称亦言
巳未成人也子者對父之名故云繫父之辞以未成君故繫扵父
不忍絶之称也諸侯爵有五等唯言公侯曰子以公侯尊也傳称
在礼卿不會公侯會伯子男可也又子産云郑伯男也使從公侯
之貢懼弗給也是公侯之尊絶扵伯子男也此旣言王即云公侯
是其与王相連特為公侯立称伯子男不得同之也春秋无伯子
男在喪之亊旣不為立称又不得成君不知其當何所称也然案
桓十一年郑忽出奔衛莊二十四年曹羇出奔陳杜云先君旣葬
不称爵者国人賤之以名赴則旣葬称爵未葬称名也周康王在
喪称子一人釗尚書康王之誥也曲礼云君天下者曰天子朝諸
侯分職授政曰余一人天子未除喪曰余小子是礼天子自称亦
不言小童也此言王曰小童必有称之时或所称之辞各有所施
但不知施何処耳如曲礼之文天子未除喪曰余小子則是未得
稱一人而康王在喪称予一人釗者當以諸侯列土之君將𣣔各
歸其国故正其成君之称以荅諸侯也此小童者王謙自称之辞
非諸下所得書故經无其亊其公侯曰子乃是史書之文二者非
相類之事而并为一凡是傳通取旧典之文以亊類接接耳非言
小童是策書之例也釈例郊雩烝嘗例不云地祇及礿祠者經无
其亊故傳略而不言此王曰小童亦經无其亊所以言之者郊雩
例多故經无者略之此王曰小童与公侯相接其文简約經虽无
事亦言而言之釈例曰位弥高者亊弥重重慮周扵經遠故儀制
異扵凡人存其實篤其志足以敘親疎之情通万事之理而巳故
諸列國之君在喪或不得已而脩會盟之亊唯公侯特称子以别
尊卑是言獨為公侯立称之意春秋公侯称子皆是其父未葬唯
二十五年公會衛子莒慶盟于洮扵时衛文公已葬而成公称子
釈例曰衛文公𣣔平莒扵鲁未終而薨故衛子尋父之志魯人由
此亦脩文公之好此孝子之至感人情之所篤故成公虽已免喪
至扵此盟降從在喪之名故經隨而書子傳從而釈之云脩文公
之好也注胙祭至王後正義曰傳称大子祭于曲沃歸胙于
公此天子有事于文武賜斉侯以胙知胙是祭肉也周礼大宗伯
以脤膰之礼親兄弟之国郑玄云脤膰社稷宗廟之肉以賜同姓
之国同福禄也脤膰即胙肉也言親兄弟之国則異姓不合賜也
二十四年傳曰宋先代之後也扵周爲客天子有事膰焉是言二
王之後礼合得之今賜斉侯是尊之比二王後也注天子至伯
舅正義曰曲礼曰五官之長曰伯天子同姓謂之伯父異姓謂
之伯舅郑玄云謂为三公者周礼九命作伯斉桓是九命之伯故
以伯舅呼之注七十曰耋級等也正義曰釈言云耊老也舍
人云年六十称也郭璞云八十为耊釈名云八十曰耊耊鐵也皮
黑如鐵彼說或云六十或云八十杜云七十曰耊者耋之年歯旣
无明文曲礼云七十曰老尔雅以耋爲老故以爲七十曲礼升階
之法云涉級聚足是級爲等也法當下拜賜之勿下是進一等
注言天至曰咫正義曰顔謂額也楊雄方言云顔額謂顙也中
夏謂之額东斉謂之顙河潁淮泗之间謂之顔鲁語云肅慎氏貢
楛矢長尺有咫賈逵亦云八寸曰咫說文云周制寸尺咫尋皆以
人之体爲法中婦人手長八寸謂之咫周尺也注小白至身也
正義曰諸自称余者當称名之処耳斉侯旣称小白而復言余故
解之余身釈詁文舍人曰余卑謙之身也孫炎曰余舒遲之身也
郭璞曰今人亦自呼爲身下拜登受正義曰覲礼天子賜侯氏
以車服諸公奉篋服加命書于其上升自西階東面大史氏右侯
氏升西面立大史𫐠命侯氏降兩階之间北面再拜稽首升成拜
彼侯氏降階再拜是此下拜也升成拜是此登受注言其至縣
藐正義曰藐者縣遠之言諸子皆長而奚斉独幼是小大相去
縣藐也藐諸孤者言年旣幼釋縣藐扵諸子之孤能𣣔復言而
爱身乎正義曰意能𣣔使前言可反復而行之得爱惜身命不
死乎注言夷至勸秦正義曰秦伯问公子誰恃問公子扵晉
國之臣倚恃誰为内主也對言夷吾无黨无讎者由无黨故往前
易出无讎故此時易入言易出易入以微勸秦使納之唯則至
利也正義曰唯身有則者乃能定国也詩美文王之德不記識
古事不学知今事常順夫之法則而行之爲此行者文王之謂也
又曰人行不僣差不賊害能如此者少不為人所法則言必為人
所法則也此二詩所云者无所偏好无所私悪不為忌差不好勝
人之謂也今其此夷吾之言多有所忌多欲陵人以此而求安定
難哉今其言多忌克覆上不忌不克上旣有无好无悪不覆之者
以身行忌克則有私好私悪之心举忌克足以包好悪也公曰多
忌扵人則多為人怨又焉能勝人此乃是吾之利也无好无悪言
文王之行也不忌不克述抑篇之義也引二詩扵前以此言結之
注詩大至之法正義曰詩大雅皇矣之篇也則法釈詁文彼郑
箋云其为人不識古不知今順天之法而行之是言闇行自然合
天地之法也礼記称天无私覆地无私載合天地法者即无偏好
无私悪之謂也注僣過至法則正義曰诗大雅抑之篇也彼
毛傳云僣差也郑玄云不殘賊是賊為害也心有所忌則多過差
志在陵人必多為賊害下云不忌不克覆述此文故言僣贼者皆
忌克也注其言至吾引正義曰心忌前人则人亦忌已志在
陵人則人亦陵已若使人皆忌之人皆陵之是適足以自害不能
勝人也秦伯聞其忌克慮其还来害已故以不能勝人為是吾利
也十年注弒卓至於昏正義曰傳扵前年甚詳經以今年書
之明赴以今年弑也傳称立公子卓以葬是免喪始死故称君也
文七年宋人殺其大夫傳曰不称名衆也且言非其罪也死者不
称名非其罪故知称名者皆有罪也荀息称名者不知奚斉卓子
之不可立又不能誅里克以存君是其虽欲復言本无遠謀也襄
十九年斉殺其大夫高厚傳称從君扵昏献公惑扵驪姬殺適立
庶荀息知其事而為之傳奚斉是其從君扵昏也注奚斉至罪之
正義曰宣四年傳例曰弒君称君君无道也称臣臣之罪也里克
殺奚斉弒卓子皆書里克之名是奚斉与卓子未為无道也殺大
夫傳言不称名者為無罪則称名為有罪故今称里克之名以罪
之傳注蘇子至九年正義曰尚書立政云司寇蘇公成十一
年傳曰昔周克商蘇忿生以温為司宼以此知蘇子司宼蘇公之
後也国名為蘇所都之邑名為温故温蘇遞見扵經是得兩称故
也欲加至辞乎正義曰言君今欲加臣之罪其畏无辞以罪
臣乎言必方便有辞耳注下国曲沃新城正義曰曲沃邑也
而称国者晉昭侯嘗以此邑封桓叔桓叔国之三世武公始并晉
国迁居而就之此曲沃晉之旧国故謂之為下国也夷吾无礼
正義曰賈逵云烝扵献公夫人賈君故曰无礼馬融云申生不自
明而死夷吾改葬之章父之過故曰无礼杜不為注當以鬼神之
意難得而知夷吾无礼或非一亊不可指言故不說也神不至
非族正義曰傳称非我族類其心必異則族類一也皆謂非其
子孫妄祀他人父祖則鬼神不歆享之耳祭法云聖王之制祭祀
也法施扵民則祀之以死勤事則祀之以労定国則祀之能禦大
菑則祀之能捍大患則祀之若農棄为稷后土為社社稷功被天
下乃令率土報功如此之徒非独歆已之族若功不被於下民名
不載於祀典唯其子孫祀之神亦不歆他族然則秦非晉類而使
祀申生祀之大失也晉无罪而滅以卑秦刑之濫也天豈不達此
亊而待狐突之言方改圖者民之与神不相雜擾虽理有大皈非
曲為小惠豈有一人冤枉即能訴天天受人訴辞便將滅国此事
本是妖夢假託上天非天实爲之人能改易傳言鬼神所馮有时
而言非言此事实是天心不可執其言而以人事爲難也七日
至我焉正義曰申生謂狐突云更經七日扵新城西偏將有巫
者而与之俱見我焉故杜云將因巫而見注敝敗至而信
正義曰晉语云惠公即位出共世子而改葬之臭徹扵外國人誦
之曰貞之不報孰是人斯而有是臭也貞爲不聽信为不誠不更
厥正大命其傾猗兮違兮心之哀兮歲之二七其靡有徵兮郭
偃曰甚哉善之難也君改葬共君以爲榮也而悪滋章十四年
君之冡祀其替乎亦是申生猶忿之事注三子至之幣
正義曰曲禮云凡以弓劔苞苴簟笥问人者郑玄云问猶遣也重
问謂多以財貨遺之也下云幣重而言甘故云问聘问之幣也
七輿大夫正義曰周礼大行人云侯伯七命貳車七乘貳即副
也每車一大夫主之謂之七輿大夫服虔云上軍之輿帥七人属
申生者襄二十三年下軍輿帥七人往前申生將卜軍今七輿大
夫爲申生報怨栾盈將下軍故七輿大夫与欒氏炫謂服言是
十一年傳天王至长世正義曰召武公亦名過周语云襄王使
召公過及内史過賜晉惠公命晉侯執玉卑拜不稽首内史過皈
以告王曰晉不亡其君必无後不敬王命棄其礼也執玉卑贊其
質也拜不稽首无其王也替質无鎮无王无人晉侯无主人亦將
无之𣣔替其鎮人亦將替之其言多而小異孔晁云左丘明集其
典雅令辞与經相發明者以為春秋傳其高論善言别為国語凡
左傳国语有事同而辞異者以其詳於左傳而略扵国語詳扵国
语而略扵左傳伊雒之戎正義曰釈例曰諸雜戎居伊水雒
水之间者河南雒陽縣西南有戎城伊水出上雒盧氏縣熊耳山
東北至河南雒陽縣入雒雒水出上雒縣冢領山东北經弘農至
河南鞏縣入河十二年傳注楚丘至衛傳正義曰衛以二年
迁扵楚丘诸侯為之築其城至此為之築其郛公羊傳曰郛者
何郭也不單言衛楚丘者見楚丘未有郛也諸侯不告魯不与故不
書无經而為傳者其言必有所為故云為狄侵衛傳余嘉至朕命
正義曰余朕皆我也乃女也應當也懿美也督正也言我善女功
勲當女美德謂女功德正而不可忘宜受此礼往居女職无淂逆
我之命𣣔令受上卿之礼君子至宜哉正義曰丘明之意假
称君子論管氏應合世祀也宜哉而遂不卋祀子孫絶滅是行善
无験故杜注云傳亦举其无験是也注詩大至无験正義曰
诗大雅旱麓之篇愷樂悌易皆釈詁文樂易言志度弘簡忻樂
而和易也卋族譜管氏出自周穆王成十一年傳有斉管于奚
譜以為雜人則非管仲之子孫也哀十六年傳称椘白公殺斉管
脩杜云管脩楚䝨大夫故斉管仲之後是管仲之後扵斉没不復
見也十三年傳晉荐饑正義曰釈天云榖不熟为饑仍饑
為荐李廵曰榖不成熟曰饑連歲不熟曰荐注從渭水運入河
汾正義曰秦都雍雍臨渭晉都絳臨汾渭水從雍而东至弘農
華隂縣入河從河逆流而北上至河東汾隂縣乃東入汾逆流
東行而通絳故杜云從渭水運入河汾也十四年注沙鹿至繫
国正義曰公羊傳曰沙鹿者何河上之邑也榖梁傳曰林属扵
山為鹿沙山名也服虔云沙山名鹿山足林属扵山曰鹿取榖梁
為說也漢書元后傳称后祖翁孺自東平陵徙魏郡元城委粟里
元城建公曰昔春秋沙鹿崩晉史卜之曰隂為陽雄土火相乘故
有沙鹿崩崩後六百四十五年宜有聖女興今王翁孺徙正值其
地日月當之无城郭東有五鹿之虚即沙鹿地計尔時去聖猶近
所言當得其实故以沙鹿為山名依漢書为義也沙鹿实是晉地
不言晉沙鹿者凡有災害繫扵所災所害之処不繋扵所属之
国故不繫晉也釈例曰陳旣已滅降為楚縣而書陳災者猶晉
之梁山沙鹿崩不書晉也災害繋於所災所害故以所在為名
災為陳災成周宣榭火害為梁山沙鹿崩山崩必有所害故所
災所害别言之傳注阙謂至迁也正義曰元年斉师宋
师曹师城邢傳称具邢器用而迁之师无私焉是器用具而城
池固故具列三国之师詳其文以美之也今此㧾云諸侯緣陵不
言某侯某侯与城邢文異不具書其所城之人为其有阙也知
阙為器用不具城池不固而去为惠不終故㧾言諸侯以譏之凡
諸侯盟會不歴序其人揔言諸侯者皆是譏之辞文十五年諸侯
盟于扈傳曰書曰諸侯无能為也十七年諸侯會于扈傳曰書曰
諸侯无功也是其㧾言諸侯皆譏辞也十六年會于淮傳称城
鄫役人病不果城而还亦是為惠不終而淮會具書其人者淮
之會為謀鄫且東略非为城鄫而聚會旣會之後乃𣣔城鄫而
不果本意不城鄫无可貶也先儒以為諸侯有過貶而称人杜
拠澶淵之會与此傳文知諸侯之貶不至称人故釈例曰傳滅入
例衛侯燬滅邢同姓故名又云榖伯綏鄧侯吾离来朝名賤之
也又云不書蔡許之君乘楚車也謂之失位此皆諸侯贬之例
例不称人也諸侯在事傳有明文而經称人者凡十一條丘
明不示其義而诸儒皆拠案生意原无所出貶諸侯而去爵称
人是為君臣同文非正等差之謂也又澶淵大夫之會傳曰
不書其人案經皆去名称人至諸侯親城緣陵傳亦曰不書其
人而經㹅称諸侯此大夫及諸侯經傳所以为别也通校春秋
自宣公五年以下百數十年諸侯之咎甚多而皆无貶称人者
益明此蓋當时告命注記之異非仲尼所以为例故也注国
主至之徵正義曰成五年傳曰国主山川故山崩川竭君爲
之不舉周語幽王二年西周三川皆震伯陽父曰昔伊雒竭而
夏亡河竭而商亡国必依山川山崩川竭亡国之徵也卜偃明
達災異以山崩爲亡国之徵知其將有大咎不言知之意非末
学者所得詳也釈例曰天人之際或異而无感或感而不可知沙
鹿崩因謂期年將有大咎梁山崩则云山有朽壤而自崩此皆聖
䝨之讜言達者所宜先識是說卜偃之言非後人所能測注
虢射惠公舅正義曰晉语云秦饑惠公命輸之粟虢射
請勿与慶郑請与之公曰非郑之所知也遂不与秦侵晉
至于韓公謂慶郑曰宼深矣奈何慶郑曰非郑之所知也君
其訊射也公曰舅所病也是虢射爲惠公之舅也
十五年注諸侯至五年正義曰文十五年曹伯來朝傳曰
礼也諸侯五年再相朝以修王命古之制也杜云十一年曹伯
来朝虽至此乃来亦五年也此十年公如斉至此則六年非五
年再朝之事杜引之者以去朝歲亦五年故引證之刘炫云杜
云礼者謂文十五年傳爲礼此仍非礼也注夷伯至書字
正義曰公羊榖梁傳皆以晦爲冥謂昼日闇冥也杜以長歴推
已卯晦九月三十日春秋值朔書朔值晦書晦无義例也傳称
扵是展氏有隐慝焉知此夷伯展氏之祖父也大夫之謚多連
字称之不夷伯其名爲何又不知今之展氏其人是誰故漫言
祖父耳謚法安人好静曰夷是夷爲謚也伯是其字也說文云
震劈歴振物者電隂陽激曜也然則震是劈歴而言電電擊
之者劈歴有聲有光電電之大者耳故言電電以明之玉藻
云士於君所言大夫没矣則称謚若字是大夫旣没礼當書其
字也注例得至大崩正義曰諸侯与大夫因戰而被殺
者昭二十三年傳例君死曰滅大夫死曰獲其被囚虜者大
夫生死同名皆称爲獲国君生獲则曰以皈蔡侯献舞沈子嘉
胡子豹之類皆是也今此晉侯称獲故觧之不書败績晉侯
之車还濘而被執耳其师不大崩也傳夏五至失之
正義曰桓十七年已有例此重發者沈氏云彼直不書日今朔日
皆不書故重發之注晉侯至女也正義曰莊二十八年傳曰
晉献公娶于賈无子烝扵斉姜生秦穆夫人及大子申生先言穆
姬後言申生知是申生姊也言娶于賈則是正妃杜言次妃者蓋
杜别有所見也晉卋家云申生母斉桓女也同母女弟為秦穆夫
人夷吾母重耳母女弟也案傳申生之母本是武公之妾武公
末年斉桓始立不得為斉栢女也虢射惠公之舅狐偃文公之
舅二母不得為姊妹也皆馬迁之妄耳注中大至㔻等
正義曰晉语称夷吾謂秦公子縶曰中大夫里克与我矣吾命之
以汾陽之田百万平郑与我矣吾命之以真蔡之田七十万此外
猶應更有賂也注河外至西南正義曰河自竜門而南至花
隂而東晉在西河之東南河之北以河北為内河南为外虢略虢
之竟界也献公滅虢而有之今許以賂秦列城五者自花山而东
尽虢之東界其间有五城也傳称許君焦瑕蓋焦瑕是其二其餘
三城不可知也列城猶列国言是城之大者觧梁城则在河北非
此河外五城之數也注徒父至言之正義曰徒父以下卜冠
名知是掌亀卜者卜人當卜而今用筮知其本非所掌不能通三
易之占其封遇蠱不引易文是拠其所見雜占而言之刘炫云案
成十六年筮卦遇復云南國蹙射其元王中厥目亦是雜占则筮
法亦用雜占不必皆取易辞而云不能通三易之占者今刪定以
为此云涉河侯車敗又云千乘三去獲其雄狐了无周易片意又
云卜徒父筮之是卜人掌筮故杜云不能通三易而成十六年非卜
人为筮且南国蹙虽非易辞还是周易之象不与此同刘君以彼
難此而規杜過非也注秦伯至詰之正義曰如杜意则卜
千乘三去謂晉侯之乘車三度败壊而去三去之後而獲晉君也
刘炫以为侯者五等揔名國君大號以涉河侯車敗爲秦伯車敗
又云韓戰之前秦晉未有交兵何得言晉侯車有三敗以爲秦伯
車三敗也今刪定知不然者以秦是伯爵晉实是侯爵旣云侯
車敗故知是晉侯車敗秦伯乍聞車敗謂敗在已不達其旨故致
詰问也又以韓戰之前秦晉未有交兵何得言晉侯車有三敗
者此謂車有敗壊非兵敗也刘君數生異見以規杜非也注巽
下艮上蠱正義曰艮剛巽柔剛上而柔下巽順艮止旣順而止
无所爭競可以有事故曰蠱序卦曰蠱者亊也注扵周至未聞
正義曰筮者若取周易則其事可推此不引易意不可知故杜舍
此傳文而以周易言之蠱卦彖云利涉大川往有事也秦晉隔河
往而有事亦是秦勝晉之卦也今此所言不出扵易蓋卜筮之書
别有雜辞此雜辞不出周易无可拠而推求故去其象未聞
注内卦至晉象正義曰筮之畫卦從下而始故以下爲内上爲
外此言貞風悔山知内爲貞外爲悔洪範論筮云曰貞曰悔是筮
之二体有貞悔之名也貞正也筮者先为下体而以上卦重之是
内爲正也乾之上九称亢竜有悔從下而上物極則悔是外爲悔
也尺筮者先爲其内後爲其外内封爲已身外卦爲他人故巽爲
秦象艮爲晉象注晉侯車三壊正義曰謂晉之車乘三度
与秦戰而敗壊非謂晉侯親乘之車也杜言晉侯車壊者成上侯
車敗之文故也且晉之車㧾属晉侯亦得云晉侯車也刘炫云此
一句是史家序事充卜人之语言秦伯之車三經敗壊乃至扵
韓而晉始懼乱氣至中乾正義曰言馬之乱氣狡戾而憤
滿隂血偏身而動作張脉動起外虽有彊形内實乾竭外為
陽内為隂血在膚内故称隂血血旣動作脉必张起故言張脉
也氣憤扵外内必乾燥内血為力故内润則彊内乾则弱言乾竭
者竭尽也内乾则力尽注九月十三日正義曰以經書十
一月壬戌恐与經壬戌相乱故顕言之下注云十一月壬戌十四
日是也注罃康至得通正義曰文十八年秦伯罃卒即
此康公也罃弘連文即言与女简璧知弘是罃弟简璧是其姊
妹也刘向列女傳說此事云与大子罃公子弘与女简璧亦以
简璧為女也此言登臺履薪是自囚之事哀八年傳称邾子又无
道吳子囚諸楼臺栫之以棘以此二文知古之宫閉者皆居之於
臺以抗絶之俗本作履者履是在足之服故踐者亦称履是以
誤焉定本作履薪注免衰至自殺正義曰初死则有免服
成则衰絰皆為遭喪之服傳文扵此或有曰上天降災使我两
君相見不以玉帛而以興戎若晉君朝以入则婢子夕以死夕
以入則朝以死唯君裁之左傳本无此言後人妄增之耳何以知
其然二十二年傳曰寡君之使婢子侍執巾櫛杜云婢子婦人之
卑称若此有婢子不當舍此而注彼也又此注云且告夫人將以
恥辱自殺若有此辞不煩比注服虔觧誼其文甚煩傳本若有
此文服虔必應多觧何由四十餘字不觧一言亦至二十二年始
觧婢子明是本无之也今定本亦无作爰田正義曰服虔
孔晁皆云爰易也賞衆以田易其疆畔杜言爰之於所賞之衆
則亦以爰为易謂旧入公者今改易与所賞之衆作州兵
正義曰周礼鄕大夫以歲时登其夫家之衆寡辨其可任者州
长則否今以州長管人旣少督察易精故使州长治之遇皈
妹之睽正義曰兊下震上为皈妹震为長男兊為少女兊說
也震動也少隂而承長陽說以動是嫁妹之象婦人謂嫁为皈
故名此卦為皈妹兊下离上為睽兊為沢离為火火動而上澤
動而下乖离之象故名此卦为睽睽乖也史蘇至之虚
正義曰易皈妹上六爻辞女承筐无实士刲羊无血无攸利此引
彼文而以血为盍实為貺唯倒其句改两字一而加二亦耳其意亦
不異也二句以外皆史蘇自衍卦意而為之辞非易文也易之爻
辞亦名为繇故云其繇曰刲刺也貺賜也刺所以求血士刲羊亦
无血筐所以承賜女承筐亦无賜皆所求无獲是不吉之象西方
隣國有責讓之言不可報償也嫁妹者𣣔其与夫和親而其爻變
為睽皈妹之值睽爻旣嫁而更乖张猶如无助者也言夫不助妻
故乖离也震變为离离还變為震震為雷离為火震變為离是
雷變為火以其雷為火為此嬴敗姬言秦將败晉也震為車上
六爻在震体则无其應是為車则脱其輹离為火上九爻在
离体则失其位是为火則焚其旗車敗旗焚是不利於行師
若其行師敗扵宗族之丘邑也以其變为睽卦復就睽卦求之
睽卦则上九孤絶失位是乖离而孤独也孤独无助遇宼難则
張之弧弧弓也遇寇張弓怖懼警備亦是不吉之象姪其從姑言
兄子其當從至姑家与同処也在姑家六年其將逋亡逃皈其
本国而棄遺其家室言將棄妻而独皈也皈家之明年其將死扵
高梁之虛筮嫁女而得此卦是不吉之象注周易至士女
正義曰易之爻辞无二亦字傳文加之言男亦猶女女亦猶男其
意同也易言血而此言&KR0954;知&KR0954;是血也貺賜釈詁文刲刺也廚宰
男子之事故刲羊士之功也筐篚婦人所掌故承筐女之職也上
爻与三其位相值一隂一陽乃為相應上三俱是隂爻是为无應
動而无人應之所求无獲故下刺无血上承无實是不吉之象上
爻變则是震為离离為中女故称女承筐震为長男男称士故
為士刲羊王弻以兊为羊羊謂三也上六処卦之窮仰无所承下
又无應為女而上承則虚筐而莫之与為士而下命則刲羊而无
血不意所命也言士發命而莫之應女承筐而莫之与是不吉之
象服虔以离為戈兵兊为羊震變为离是用兵刺羊之象也三
至五有坎象坎為血血在羊上故剩无血也震為竹竹為筐震
变為离离為火火動而上其施不下故筐无實也此士刲羊女
承筐是皈妹上六爻辞直拠上六之一爻故杜云上六无應所
求不獲故下刲无血上承无实与王輔嗣同则不須变为离卦
自有士女之義今杜云离为中女便是拠變之後始有女承筐之
象旣為离卦则上九有應所以与易說卦不同者但易之所論當
卦為義此旣用筮法震變为离故以离震雜說其理与易不同
故服虔亦称离為戈兵用變为說也注將嫁至報償
正義曰如杜此言直以遇卦不吉则知言不可償不知其象何所
出也服虔以為三至五為坎坎為月月生西方故為西隣坎為水
兊為澤澤聚水故坎責之澤澤償水则竭故責言不可償此取
象甚迂杜言虛而不經謂此類也注皈妹至助也正義曰杜
意嫁女而遇睽离之爻即是无相助也不知其象所出服虔云兊
為金离為火金火相遇而相害故无助也注二卦至相通
正義曰為震与离通也震旣与离通則离亦与震通言此二卦
相通者与下张本震为雷雷是動离為火震之病是動來適火
离之震是火往適動𣣔明火之動熾之意注嬴秦至敗姬
正義曰震為雷离為火說卦文服虔云离為日為火秦嬴姓水
位三至五有坎象水勝火故為嬴敗姬注輹車至宗邑
正義曰子夏易傳云輹車下伏兔也今人謂之車履形如伏兔以
縄縳扵軸因名縳也土之高者曰丘衆之所聚為邑故丘猶邑也
晉語震为車也說卦离为火也上爻在震则无應故車脱輹三亦
隂爻是无應也在离则失位故火焚其旗初三五竒為陽位二四
上耦為隂位在离則變為陽而居隂位是失位也师行必乘車
而建旗車敗旗焚故不利行师也火还害母故败不出國近在宗
邑也服虔云五至三有坎為水象震为車車得水而脱其輹也震
為竜竜為诸侯旗离之震故火焚其旗也震東方木兊西方金木
遇金必敗韓有先君之宗廟故曰宗丘注此睽至之象正義
曰睽卦上九云上九睽孤見豕負塗載鬼一車先张之弧後說之
弧匪宼昏媾往遇雨則吉彼文甚多此略取之先张之弧謂見宼
而张弓故曰遇宼難而有弓矢之警皆不吉之象服虔云坎为宼
為弓故曰宼张之弧注震為至質秦正義曰釈親云父之
姊妹為姑女子謂晜弟之子為姪是謂我姪者我謂之姑注逋
亡至懷嬴正義曰桓十八年傳曰女有家男有室室家通言
耳夫謂妻為家棄其家謂棄其妻故為懷嬴也子圉以十七年
質于秦二十二年逃歸是六年乃逋也注惠公至放此
正義曰圉以二十二年皈二十三年惠公死二十四年二月殺懷
公于高梁是為惠公死之明年也此筮之意言六年逋明年死
則是逃皈之明年而云惠公死之明年者以二月即死拠夏正言
之猶是逃歸之明年也但周正己改故以惠公證之耳春秋筮事
旣多此占最少其象故杜因而明之云用周易則其象可推非周
易则不可得知本意所取不在周易若尽皆附會爻象以求其事
則象非其類事非其實全構虛而不經故略言皈趣而已不能尽
得其象也隂陽書以為春則木王火相土死金囚水休時日王相
謂此也韓简至何益正義曰卜之用亀灼以出兆是龜以金
木水火土之象而告人筮之用蓍揲以為卦是筮以隂陽蓍策
之數而告人也凡是動植飛走之物物旣生訖而後有其形象旣
為形象而後滋多滋多而後始有頭數其意言龜以象而示人筮
以數而告人惠公之意以先君若從史蘇之占不嫁伯姬扵秦已
便不及此禍尤先君不從卜筮也韓简之意以为惠公及禍自由
先君献公廢適立庶之敗德不由卜筮故云先君之敗德旣定致
公今及此禍可由筮數始生之乎敗德有其象數亀筮從後而知
因嫁女扵秦見扵蓍兆故云史蘇是占縦使當时不從何能加益
此禍明禍敗旣定亀筮知之從之不能損不從不能益也
注言亀至益禍正義曰謂象生而後有數是數因象而生也
若易之卦象則因數而生故先揲蓍而後得卦是象從數生也上
云亀象筮數下直言數不言象者上㧾論卜筮故亀筮並言當
时唯筮伯姬故下直举數耳詩曰至由人正義曰詩小雅
十月之交篇也下民之有邪悪妖孽非是下自上天今小人僔僔
沓沓相對譚語背则相憎主扵競逐为悪者由人耳因以諷諫惠
公言善悪由公耳注隐悪至為深正義曰慝訓悪也隐蔽
之悪不見扵外非法令所得繩也其人尊貴非刑罰所能加也忽
有震破其廟乃是幽冥加罪聖人因天地之變自然之妖故章其
事以感動穢行之人使自懲肅也知達之主则識先聖之情知此
𣣔以懼愚人也中下之主亦信此妖祥之事謂身為悪行神必
加禍以此不妄動作易称聖人以神道設教故云神道助教唯此
事為深因此遂汎觧春秋諸有妖祥之事皆為此也注言還
至之功正義曰服虔云一役者謂韓戰之役知不然者吕甥之
言勸秦伯而納晉侯假称君子之意若納晉君可以更當一役之
功𣣔深勸秦伯若直論韓戰之役於秦未有深利何肯納也故
杜别為其說刘炫以服義規之虽扵理亦通未為殊絶注唐
叔至庶兄正義曰唐叔晉始封之君晉卋家文也宋卋家云箕
子者紂親戚也止云親戚不知為文也兄也郑玄王肃皆以箕子
为紂之諸父服杜以为紂之庶兄旣无正文各以其意言耳
歷検諸書不見箕子之名唯司馬彪注莊子云胥餘箕子名不
知其然否
春秋正義卷第十一
春秋傳卷第十一
僖公上
元年春王正月
不書即位内無所承上不請命也閔公薨夫人孫于邾慶父出奔
莒公於是焉以成風所屬而季子立之内無所承也嗣子定位於
初喪而魯使不告于周明年正位改元而周使亦不至于魯又明
年服喪已畢而不見于京師上不請命也承國於先君者父子之
倫請命於天王者君臣之義今僖公内無所承上不請命不書即
位正王法也是故有四海而即天王之位者受之於天者也有一
國而即諸侯之位者受之於王者也受之於天者必奉若天道而
後能保天下受之於王者必謹守王度而後能保其國
齊師宋師曹師次于聶北救邢
三國稱師見兵力之有餘也聶北書次譏救邢之不速也春秋大
義伐而書次其次爲善遂伐楚次于陘美之也救而書次其次爲
貶救邢次于聶北譏之也聖人之情見矣故救患分災於禮爲急
而好攻戰樂殺人者於罪爲大
夏六月邢遷于夷儀齊師宋師曹師城邢
書邢遷于夷儀見齊師次止緩不及事也然邢以自遷爲文而再
書齊師宋師曹師城邢者美桓公志義卒有救患之功也不以王
命興師亦聖人之所與乎中國衰微夷狄猾夏天子不能正至於
遷徙奔亡諸侯有能救而存之則救而存之可也以王命與師者
正能救而與之者權
秋七月戊辰夫人姜氏薨于夷齊人以歸
夫人薨不地其曰薨于夷故也桓公召而殺之也其曰齊人以歸
者以其喪歸于魯也齊爲盟主義得舉法是伯者之所以行乎諸
侯也旣誅其人又歸其喪何居魯欲拒而勿受乎則子無讎母之
義受而葬之乎巳絕者復得享小君之禮典刑紊矣故特書以歸
而不曰歸夫人之喪以者不以者也
楚人伐鄭
楚稱人浸強也莊公十年敗蔡師虜獻舞固巳強矣然獨舉其號
者始見于經則本其僭竊之罪正其夷狄之名著王法也二十三
年來聘嘉其慕義乃以人書二十八年伐鄭惡其猾夏復以號舉
至是又伐鄭也亦書人者豈許其伐國而人之乎會中華執盟主
朝諸侯長齊晉其所由來者漸矣
八月公會齊侯宋公鄭伯曹伯邾人于檉九月公敗邾師于偃
檉之會謀救鄭而公與邾人咸與焉則是志同而謀恊也今旣會
邾人于檉又敗邾師于偃於此責公無攘夷狄安中國之誠矣凡
此類皆直書其事而義自見也詐戰曰敗敗之者爲主
冬十月壬午公子友帥師敗莒師于酈獲莒挐
按公羊慶父走莒莒人逐之將由乎齊齊人不納却反舍于汶水
之上使奚斯入請不可而死莒人曰吾已得子之賊以求賂乎魯
魯人弗與爲是興師而來伐然則罪在莒也而以季友主此戰何
也抑鋒止銳喻以詞命使知不縮而引去則善矣今至於兵刃旣
接又用詐謀擒其主將此強國之事非王者之師春秋之志故以
季友爲主而書敗獲責之備也
十有二月丁巳夫人氏之喪至自齊
夫人預弑二君幾於亡國大義已絕不可復入宗廟矣書孫于邾
薨于夷者絕哀姜也書齊人以歸夫人氏之喪至自齊者譏桓公
也不稱姓者殺于齊不去氏者受於魯
二年春王正月城楚丘
楚丘衛邑桓公帥諸侯城之而封衛也不書桓公不與諸侯專封
也木瓜美桓公而夫子錄之意豈異乎不與專封正王法也木瓜
有取焉善衛人之情也曷爲善之報者天下之利以德報德則民
有所勸矣城楚丘略而不書城邢詞繁而不殺何也按周制凡封
國大宗伯儐司几筵設黼扆内史作冊命是天子大權非諸侯所
得擅而行之者也衛人渡河野處曹邑許穆夫人閔其亡而載馳
賦文公徙居楚丘而後百姓悅則其國固嘗亡滅而不存矣城楚
丘是擅天子之大權而封國也邢遷于夷儀經以自遷爲文則其
遷出於己意其國未嘗滅也諸侯城邢是謂同惡相恤以從簡書
故詞繁而不殺美救患也桓公封衛而衛國忘亡其有功於中華
甚大爲利於衛人甚博宜有美詞發揚其事今乃微之若此者正
其義不謀其利明其道不計其功略小惠存大節春秋之法也故
曰五伯三王之罪人仲尼之徒無道桓文之事者
夏五月辛巳葬我小君哀姜虞師晉師滅下陽
按孟子晉人以垂棘之璧與屈産之乘假道於虞以伐虢宫之竒
諫百里奚不諫然則晉人造意以虞首惡何也貪得重賂遂其強
暴滅兄弟之國以及其身而亡其社稷所以爲首乎春秋聖人律
令也觀此義可以見法矣唐高宗賜其臣長孫無忌金寳繒錦欲
以立武昭儀雖無忌終不順旨君子猶譏其没於利而不反君賜
也矧受他人之賂遂其強暴者乎國而曰滅下陽邑爾其書滅何
也下陽虞虢之塞邑猶秦有潼關蜀有劒嶺皆國之門戸也潼劒
不守則秦蜀破下陽旣舉而虞虢亡矣春秋此義以天下爲家以
城郭溝池爲固以山川丘陵爲險設之以守國而待暴客者也其
衰世之意邪
秋九月齊侯宋公江人黃人盟于貫
按左氏盟于貫服江黃也荆楚天下莫強焉江黃者其東方之與
國也二國來定盟則楚人失其右臂矣樂毅破齊先結韓趙孔明
伐魏申好江東雖武王牧野之師亦誓友邦遠及庸蜀彭濮八國
之人共爲掎角之勢也桓公此盟其服荆楚之慮周矣其攘夷狄
免民於左衽之義著矣盟雖春秋所惡然諸侯皆在獨言遠國者
許是盟也
冬十月不雨楚人侵鄭
三年春王正月不雨夏四月不雨
榖梁子曰不雨者勤雨也每時而一書閔雨也閔雨者有志乎民
者也歷時而緫書不憂雨也不憂雨者無志乎民者也按詩稱僖
公儉以足用寬以愛民務農重榖則誠賢君也其有志乎民審矣
故冬不雨而書春不雨而書夏不雨而書以著其勤也文公以練
祭則緩於作主以宗廟則太室屋壞以賦政則四不視朔以邦交
則三不會盟其無志乎民亦審矣故自十有二月不雨至于秋七
月而書自正月不雨至于秋七月而書以著其慢也
徐人取舒六月雨
雨云者喜雨也閔雨與民同其憂喜雨與民同其樂此君國子民
之道也觀此義則知春秋有懼天災恤民隱之意遇天災而不懼
視民隱而不恤自樂其樂而不與民同也國之亡無日矣
秋齊侯宋公江人黃人會于陽榖
按左氏謀伐楚也或曰侵蔡次陘之師諸侯皆在江黃獨不與焉
則安知其爲謀伐楚乎曰兵有聚而爲正亦有分而爲竒諸侯之
師同次于陘所謂聚而爲正也江人黃人各守其地所謂分而爲
竒也次陘大衆厚集其陣聲罪致討以震中國之威江人黃人各
守其境按兵不動以爲八國之援此克敵制勝之謀也退于召陵
而盟禮定循海以歸而濤塗執然後及江人黃人伐陳則知侵蔡
次陘而二國不會自爲掎角之勢明矣此大會而末言者善是謀
也
冬公子友如齊涖盟楚人伐鄭
四年春王正月公會齊侯宋公陳侯衛侯鄭伯許男曹伯侵蔡蔡潰
遂伐楚次于陘
潛師掠境曰侵侵蔡者竒也聲罪致討曰伐伐楚者正也遂者繼
事之詞而有專意次止也楚貢包茅不入王祭不供無以縮酒桓
公是徵而楚人服罪師則有名矣孟氏何以獨言春秋無義戰也
譬諸殺人者或曰人可殺歟曰可孰可以殺之曰爲士師則可以
殺之矣國可伐歟曰可孰可以伐之曰爲天吏則可以伐之矣楚
雖暴横憑陵上國齊不請命擅合諸侯豈所謂爲天吏以伐之乎
春秋以義正名而樂與人爲善以義正名則君臣之分嚴矣書遂
伐楚譏其專也樂與人爲善苟志於善斯善之矣書次于陘楚屈
完來盟于師盟于召陵序其績也
夏許男新臣卒
劉敞曰諸侯卒于外者在師則稱師在會則稱會今許男一無稱
者此去師與會而復歸其國之驗也召陵地在潁川是以許男復
焉古者國君即位而爲椑歲一&KR0238;之出疆必載椑卒于師曰師卒
于會曰會正也許男新臣卒非正也其爲人君不知命者也不知
命則必畏死畏死則必貪生貪生則必亂於禮矣而後有容身苟
免之恥而後有淫祀非望之惑此說是也夫知死生之說通晝夜
之道者亦豈有以異於人哉苟得正而斃焉則無求矣
楚屈完來盟于師盟于召陵
楚大夫未有以名氏通者其曰屈完進之也其不稱使權在完也
來盟于師嘉服義也盟于召陵序桓績也桓公帥九國之師侵蔡
而蔡潰伐楚而楚人震恐兵力強矣責包茅之不貢則諾問昭王
之不復則辭徼與同好則承以寡君之願語其戰勝攻克則對以
用力之難然而桓公退師召陵以禮楚使卒與之盟而不遂也於
此見齊師雖強桓公能以律用之而不暴楚人已服桓公能以禮
下之而不驕庶幾乎王者之事矣故春秋之盟於斯爲盛而楊子
稱之曰齊桓之時緼而春秋美召陵是也
齊人執陳轅濤塗秋及江人黃人伐陳八月公至自伐楚葬許穆公
冬十有二月公孫兹帥師會齊人宋人衛人鄭人許人曹人侵陳
楊子法言或問爲政有幾曰思斁昔在周公征于東方四國是王
其思矣夫齊桓公欲徑陳陳不果納執袁濤塗其斁矣夫桓公識
明而量淺管仲器不足而才有餘方楚人未帖而齊以爲憂也致
勤於鄭振中夏之威會于陽榖惇遠國之信按兵于陘修文告之
詞退舍召陵結會盟之禮何其念之深禮之謹也存此心以進善
則桓有王德而管氏爲王佐矣堯舜性之也湯武身之也五伯假
之也久假而不歸烏知其非有惜乎桓公假之不久而遽歸也楚
方受盟志已驕溢陳大夫一謀不恊其身見執其國見伐見侵而
怒猶未怠也桓德於是乎衰矣愛人不親反其仁治人不治反其
智禮人不荅反其敬行有不得者皆反求諸己其身正而天下歸
之曾可厚以責人不自反乎原其失在於量淺而器不宏也魏武
纔得荆州而張松見忽唐莊宗自矜取汴而高氏不朝成湯勝夏
撫有萬方乃曰兹朕未知獲戾于上下慄慄危懼若將隕于深淵
其爾萬方有罪在予一人予一人有罪無以爾萬方人之度量相
越豈不遠哉春秋稱人以執罪齊侯也稱侵陳者深責之也故孟
子曰仲尼之徒無道桓文之事者管仲曾西之所不爲也而子爲
我願之乎
五年春晉侯殺其世子申生
公羊子曰殺世子母弟直稱君者甚之也申生進不能自明退不
能違難愛父以姑息而䧟之不義讒人得志幾至亡國先儒以爲
大仁之賊也而目晉侯斥殺專罪獻公何也春秋端本清源之書
也内寵並后嬖子配適亂之本也驪姬寵奚齊卓子嬖亂本成矣
尸此者其誰乎是故目晉侯斥殺專罪獻公使後世有欲紊妃妾
之名亂適庶之位縱人欲滅天理以敗其家國者知所戒焉以此
防民猶有以堯母名門使姦臣逆探其意有危皇后太子之心以
成巫蠱之禍者
杞伯姬來朝其子夏公孫兹如牟公及齊侯宋公陳侯衛侯鄭伯許
男曹伯會王世子于首止
及以會尊之也以王世子而下會諸侯則陵以諸侯而上與王世
子會則抗春秋抑強臣扶弱主撥亂世反之正特書及以會者若
曰王世子在是諸侯咸往會焉示不可得而抗也後世論其班位
有次于三公宰臣之下亦有序乎其上者則將奚正自天王而言
欲屈遠其子使次乎其下示謙德也自臣下而言欲尊敬王世子
則序乎其上正分義也天尊地卑而其分定典叙禮秩而其義明
使羣臣得伸其敬則貴有常尊上下辨矣經書宰周公祗與王人
同序於諸侯之上而不得與殊會同書此聖人尊君抑臣之旨也
而班位定矣
秋八月諸侯盟于首止
無中事復舉諸侯會盟同地再言首止者書之重詞之複其中必
有大美惡焉首止之盟美之大者也王將以愛易世子桓公有憂
之控大國扶小國會于首止以定其位太子踐阼是爲襄王一舉
而父子君臣之道皆得焉故夫子稱之曰管仲相桓公一匡天下
民到于今受其賜微管仲吾其被髮左衽矣中國之爲中國以有
父子君臣之大倫也一失則爲夷狄矣故曰首止之盟美之大者
也
鄭伯逃歸不盟
事有惡者不與爲幸其善者不與爲貶平丘之盟惡也請魯無勤
是以爲幸故直書曰公不與盟首止之盟善也犯衆不盟是以爲
貶故特書曰鄭伯逃歸逃者匹夫之事以諸侯之尊下行匹夫之
事雖悔於終病而乞盟如所喪何其書逃歸不盟深貶之也或曰
首止之會非王志也王惡齊侯定世子而使周公召鄭伯曰吾撫
汝以從楚可以少安鄭伯喜於王命而畏齊故逃歸不盟然則何
罪乎曰春秋道名分尊天王而以大義爲主夫義者權名分之中
而當其可之謂也諸侯會王世子雖衰世之事而春秋與之者是
變之中也鄭伯雖承王命而制命非義春秋逃之者亦變之中也
天下之大倫有常有變舜之於父子湯武之於君臣周公之於兄
弟皆處其變者也賢者守其常聖人盡其變會首止逃鄭伯處父
子君臣之變而不失其中也噫此春秋之所以爲春秋而非聖人
莫能修之者矣
楚人滅弦弦子奔黃九月戊申朔日有食之冬晉人執虞公
公羊子曰虞已滅矣其言執何不與滅也滅者亡國之善詞上下
之同力也若夫虞公地之緼於晉久矣晉命行乎虞民信矣其曰
晉人執之者猶衆執獨夫耳貴爲天子冨有四海而身爲獨夫商
紂是也貴爲諸侯冨有一國而身爲獨夫虞公是也其曰公者非
存其爵猶下執之之詞也不言以歸驗其爲匹夫之實也書滅下
陽於始而記執虞公於後可以見棄義趨利瀆貨無厭之能亡國
敗家審矣
六年春王正月夏公會齊侯宋公陳侯衛侯曹伯伐鄭圍新城秋楚
人圍許諸侯遂救許冬公至自伐鄭
齊自召陵之後兵服四夷威動諸夏今合六國之師圍新造之邑
宜若振槁然圍而不舉有遺力者矣及楚人攻許即解新城之圍
移師救許是又得討罪分災救急之義也故特書曰楚人圍許諸
侯遂救許凢書救者未有不善之也其曰遂救許善之尤者也善
之尤則何以致久也
七年春齊人伐鄭夏小邾子來朝鄭殺其大夫申侯
將卑師少稱人聲罪致討曰伐鄭伯背華即夷南與楚合而未離
也故桓公復治之孔叔言於其君請下齊以救國鄭伯曰吾知其
所由來矣姑少待我於是殺申侯以說于齊稱國以殺者罪累上
也不知自反内忌聽䜛而擅殺其大夫信失刑矣如申侯者其見
殺何也專利而不厭則足以殺其身而巳矣
秋七月公會齊侯宋公陳世子欵鄭世子華盟于寗母曹伯班卒公
子友如齊冬葬曹昭公
八年春王正月公會王人齊侯宋公衛侯許男曹伯陳世子欵盟于
洮鄭伯乞盟
王人下士也内臣之微者莫微於下士外臣之貴者莫貴於方伯
公侯今以下士之微序乎方伯公侯之上外輕内重不亦偏乎春
秋之法内臣以私事出朝者直書曰來以私好出聘者不稱其使
以私情出計者止錄其名不以其貴故尊之也以王命行者雖下
士之微序乎方伯公侯之上不以其賤故輕之也然則班列之高
下不在乎内外特係乎王命耳聖人之情見矣尊君之義明矣乞
者卑遜自屈之詞欲與是盟而未知其得與否也始而逃歸今則
乞盟於以見舉動人君之大節不可不愼也
夏狄伐晉秋七月禘于太廟用致夫人
按禮大禘升歌清廟下而管象朱干玉戚以舞大武八佾以舞大
夏此天子之禮樂也踐其位則行其禮奏其樂故雝禘大祖周頌
也而其詩曰相維辟公天子穆穆周公人臣不踐其位魯侯國而
用天子之禮亂名犯分莫大乎是故夫子志之曰郊社之禮所以
事上帝也宗廟之禮所以祀乎其先也魯侯國而以王禮祀太廟
是誣僞不誠而非所以事乎其先矣故夫子傷之曰禘祀旣灌而
往者吾不欲觀之夫灌以降神乃祭之始而巳不欲觀是自始至
終皆非禮矣用者不宜用也致者不宜致也夫人者風氏也初成
風聞季友之繇遂事之而屬僖公焉故季子立之公賜季子汶陽
之田及費又生而命之氏俾世其卿而私門強矣於成風則舉大
事於始祖之廟立以爲夫人而嫡妾亂矣以私勞寵其臣而卑公
室以私恩崇其母而輕宗廟皆越禮之罪也經書夫人而不稱姓
氏其貶深矣
冬十有二月丁未天王崩
九年春王三月丁丑宋公御說卒夏公會宰周公齊侯宋子衛侯鄭
伯許男曹伯于葵丘
其曰宰周公者以冢宰兼三公也古者三公無其人則以六卿之
有道者上兼師保之任冢宰或闕亦以三公下行端揆之職禹自
司空進宅百揆又曰作朕股肱耳目是以宰臣上兼師保之任也
周公爲師又曰位冢宰正百工是以三公下行端揆之職也所以
然者三公與王坐而論道固難其人而冢宰揆百官均四海亦不
易處也夫以冢宰兼三公其職任重矣而不殊會之何也人臣則
有進退之節出入均勞之義非王世子貴有常尊之可比矣
秋七月乙酉伯姬卒九月戊辰諸侯盟于葵丘
會盟同地再言葵丘何也書之重辭之複其中必有大美惡焉葵
丘之盟美之大者也初命曰誅不孝無易樹子無以妾爲妻再命
曰尊賢育材以彰有德三命曰敬老慈幼無忘賓旅四命曰士無
世官官事無攝取士必得無專殺大夫五命曰無曲防無遏糴無
有封而不告曰凢我同盟之人旣盟之後言歸于好以是爲盡禁
矣諸侯咸喻乎桓公之志蓋束牲載書而不㰱血也是故會盟同
地而再言葵丘美之也觀孟子所載此盟初命之詞則知桓公翼
載襄王之事信矣
甲子晉侯詭諸卒冬晉里克殺其君之子奚齊
榖梁子曰其君之子云者國人不子也不正其殺申生而立之也
人君擅一國之名寵爲其所子則當子矣國人何爲不子也民至
愚而神是非好惡靡不明且公也其所子而弗子者莫能使人弗
之子也非所子而子之者莫能使人之亦子也周幽王嘗黜太子
宜臼子伯服矣而犬戎殺其身晉獻公亦殺世子申生立奚齊矣
而大臣殺其子詩不云乎天生蒸民有物有則民之秉彝好是懿
德此言天理根於人心雖以私欲滅之而有不可滅也春秋書此
以明獻公之罪抑人欲之私示天理之公爲後世戒其義大矣以
此防民猶有欲易太子而立趙王如意致夫人之爲人彘者
十年春王正月公如齊狄滅温温子奔衛晉里克弑其君卓
國人不君奚齊卓子而曰里克弑其君卓何也是里克君之也克
者世子申生之傅也驪姬將殺世子而難里克使優施飲之酒而
告之以其故里克聽其謀乃欲以中立自免稱疾不朝居三旬而
難作是謂持禄容身速獻公殺適立庶之禍者故成其君臣之名
以正其弑逆之罪克雖欲辭而不受其可得乎使克明於大臣之
義據經庭諍以動其君執節不貳固太子以携其黨多爲之故以
變其志其濟則國之福也其不濟而死於其職亦無歉矣人臣所
明者義於功不貴幸而成所立者節於死不貴幸而免克欲以中
立祈免自謂智矣而終亦不能免等死耳不死於世子而死於弑
君其亦不知命之蔽哉語曰不知命無以爲君子也爲人臣而不
知春秋之義者必䧟於篡弑誅死之罪克之謂矣
及其大夫荀息
荀息者奚齊卓子之傅也君弑而死於難書及所以著其節書大
夫不失其官也於荀息何取焉若息者可謂不食其言矣或曰息
旣從君於昏不食其言庸足取乎世衰道微人愛其情私相疑貳
以成傾危之俗至於刑牲㰱血要質鬼神猶不能固其約也孰有
可以託六尺之孤寄百里之命臨死節而不可奪如息者哉自古
皆有死民無信不立故聖人以信易食而君子以信易生息不食
言其可少乎
夏齊侯許男伐北戎晉殺其大夫里克
里克弑二君與一大夫不以討賊之詞書者惠公殺之不以其罪
也殺之不以其罪柰何里克所爲弑者爲重耳也夷吾曰是又將
殺我也則謂克曰爾旣殺夫二孺子矣又將圖寡人爲爾君者不
亦病乎里克對曰不有廢也君何以興欲加之罪何患無詞臣聞
命矣伏劒而死若惠公旣立而謂克曰先君命大夫爲世子傅世
子死非其罪而大夫不之恤若奚齊者旣有先君之命矣而大夫
又殺之以及卓大夫雖殺之獨不念先君之命乎則克必再拜而
死不復有言矣惠公乃曰又將圖寡人是殺之不以其罪也故稱
國以殺而不去其官
秋七月冬大雨雪
十有一年春晉殺其大夫㔻鄭父
按左氏㔻鄭言於秦伯請出晉君則鄭有罪矣曷爲稱國以殺而
不去其官惠公以私意殺里克故其黨皆懼鄭之有此謀由殺里
克致之也春秋以大義公天下爲誅賞故書法如此其稱國者兼
罪用事大夫不能格君心之非至於多忌濫刑危其國也
夏公及夫人姜氏會齊侯于陽榖
襄陵許翰曰先乎陽榖之會爲大雨雪後乎陽榖之會爲大雩僖
公賢君不能禮佐齊桓儆其怠忽而更與之俱肆于寵樂是以見
戒于天如此以公夫人榖陽之會觀之齊桓霸業怠矣故楚人伐
黃不能救凢此類屬詞比事直書于策而義自見者也
秋八月大雩冬楚人伐黃
按榖梁子曰貫之盟管敬仲言於桓公江黃遠齊而近楚楚爲利
之國也若伐而不能救則無以宗諸侯矣桓公不聽遂與之盟管
仲死楚伐江滅黃桓公不能救故君子閔之也遠國慕義背夷即
華所謂出自幽谷遷于喬木春秋之所取也被兵城守更歷三時
告命巳至而援師不出則失救患分災攘夷狄安與國之義矣滅
弦滅温皆不書伐滅黃而書伐者罪桓公旣與會盟而又不能救
也
