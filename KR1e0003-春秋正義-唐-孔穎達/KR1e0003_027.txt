恒北嶽恒山也衡南嶽衡山也釋例土地名云東岳泰山奉高縣
泰山也南岳長沙湘南縣衡山也西嶽弘農華隂縣西南華山也
北岳中山曲陽縣西北恒山也郭璞注恒山名常山辟漢文帝諱
耳爾雅於釋山發首言此四山明其即是四嶽故注者皆以嶽解
之且諸書史傳䜟緯皆以岱衡華恒爲四嶽四嶽必是此四山也
釈山又云泰山爲東嶽華山爲西嶽霍山爲南嶽恒山爲北嶽岱
泰衡霍二文不同者此二嶽者皆一山而二名也白虎通云嶽者
何嶽之爲言桶也桶功德也應劭風俗通云嶽桶也桶考功德
黜陟也然則四方方有一山天子廵狩至其下桶考諸侯功德而
黜陟之故謂之嶽也風俗通又云泰山山之尊者一曰岱宗岱始
也宗長也萬物之始隂陽交代故爲五嶽長王者受命恒封禅之
衡山一名霍山言萬物霍然大也華變也萬物成變由於西方也
恒常也萬物伏北方有常也是解衡之與霍泰之與岱皆一山有
二名也張揖云天柱謂之霍山漢書地理志云天柱在廬江灊縣
風俗通亦云霍山廟在廬江灊縣如彼所云則霍山在江北而淂
與江南衡山為一者本江南衡山一名霍山漢武帝移嶽神於天
柱又名天柱為霍山故漢魏以来衡霍别耳郭璞注爾雅云霍山
今廬江灊縣灊水出焉别名天柱山漢武帝以衡山遼曠故移其
神於此今其土俗人皆呼之為南嶽嶽本自以兩山為名非從近
來也而學者多以霍山不淂為南嶽又云從漢武帝来始有名即
如此言為武帝在爾雅之前乎斯不然也是解衡霍二名之由也
書傳多云五嶽此傳云四嶽者中嶽嵩高即大室是也下别言
之故此云四嶽三塗正義曰服虔云三塗大行轘轅崤澠也
謂三塗為三處道也杜云在河南陵渾縣南則以三塗為一釋例
土地名云三塗河南陸渾縣南山名或曰三塗伊闕大谷轘轅三
道也傳曰晉將伐陸渾而先有事於洛與三塗先祭山川也謂三
道皆非也是杜據彼十七年傳文知三塗是山川非三道也陽城
正義曰陽城山名也土地名云河南陽城縣東北山洧水所出也
大室正義曰大室即嵩高也釋山云嵩高為中嶽郭璞云大室
山也别名外方今在河南陽城縣西北土地名云大室河南陽城
縣西嵩高山中嶽也地理志云武帝置嵩高縣以奉大室之山是
為中嶽又有少室在大室之西也注亨通也正義曰易文
言云亨者嘉之會也嘉命禮通謂之亨是亨為通也言治民
事神使人神通說故云以亨神人也注於國至為宇正義曰
易称上棟下宇宇謂屋簷也於屋則簷邊為宇也於國則四
垂為宇也四垂謂四竟邊垂莫匡其君正義曰釋言云匡正
也孝經云君子之事上也將順其美匡救其悪其餘至不至
正義曰言其餘諸侯君之威力所能及誰敢不來至椘者也聖
人至為災正義曰無雹謂無害物之雹雖有依時小雹不與物
為災也刘炫云旣云無雹復云雖有不為災者言有相形之㔟也
聖人在上無雹言必無雖有不為災覆見無雹之意猶論語祭肉
不出三日出三日不食之矣注陸道至蔵之正義曰釋天云
北陸虚也西陸昴也孫炎云陸中也北方之宿虚為中也西方之
宿昴為中也彼以陸為中杜以陸為道者陸之為中為道皆無正
訓各以意言耳杜以西陸朝覿謂奎星朝見昴為西方中宿則昴
未淂見宿是日行之道爾雅高平曰陸高平是道路之處故以陸
為道也日在北陸謂夏之十二月也十二月日在玄枵之次小寒
節大寒中漢書律歴志載劉歆三统歴云玄枵之初日在婺女
八度為小寒節在危初度為大寒中終於危十五度是夏之十二
月日在虚危也於是之時寒極冰厚故取而蔵之也周禮凌人正
歲十有二月令斬冰詩云二之日鑿冰沖沖月令季冬冰盛水腹
命取冰鄭玄云腹厚也以此知日在北陸謂夏之十二月也西
陸朝覿而出之正義曰覿見也西道之宿有早朝見者於是而
出之謂奎星晨見而出冰也注謂夏至東方正義曰杜以西
陸為三月日在大梁之次清明節穀雨中三統歴云大梁之初日
在胃七度為清明節在昴八度為榖雨中終於畢十一度是夏之
三月日在昴畢於是之時蟄蟲巳出有温暑臭穢宜當用冰故
以是時出之也歴法星去日半次則淂朝見三統歴春分日在婁
四度宿分奎有十六度乃次婁則春分之日奎之初度去日己二
十度矣故春分之中淂早朝見東方也西方凡有七宿傳言西陸
朝覿於傳之文未知何宿覿也服虔以為二月日在婁四度春分
之中奎始晨見東方以是時出冰月令仲春天子乃獻羔啓冰是
也服虔又以此言出之即是仲春啓冰故為此說案下句再言其
藏其出覆此蔵出之文言其出之也朝之禄位賓食喪祭於是乎
用之即是班冰之事非初啓也安淂以出之為啓冰也如鄭玄答
其弟子孫皓问云西陸朝覿謂四月立夏之時周禮夏班冰是也
與杜說異理亦通也刘炫云春分奎星巳見杜以夏三月仍云奎
始朝見非其義也杜鄭及服三說鄭為近之今知非者杜以西陸
朝覿實是春分二月故杜此注云春分之中奎星朝見東方及下
獻羔啓之注云謂二月春分獻羔祭韭是也皆據初出其冰公始
用之時也所以杜又注云謂夏之三月日在昴畢蟄蟲出而用冰
者以此傳云西陸朝覿而出之下傳覆之云其出之也朝之禄位
賓賓喪祭於是乎用之旣云朝之禄位賓食喪祭則是普賜群
臣故杜云謂夏三月又下注云言不獨共公是據普班之時也故
下傳又云火出而畢賦是也然冰之初出在西陸始朝覿之時冰
之普出在西陸朝覿之後揔而言之亦淂称西陸朝覿而出之也
刘炫不細觀杜意以為杜旣言春分朝見又言謂夏三月以規杜
失非也其蔵至取之正義曰此傳再言其蔵其出者上言取
之用之之處下言蔵之出之之禮也山則遠而難窮故言深山也
谷則近而易尽故言窮谷也固牢也沍閉也牢隂閉寒言其不淂
見日寒甚之處於是乎取之注沍閉至為災正義曰周禮鼈
人掌互物鄭司農云互物謂龜鼈有甲㒼胡是沍為閉也深山窮
谷之冰至夏猶未釋陽氣起於下隔於冰伏積而不能出憤發
或散而為雹蔵冰必取此山谷之内積隂之冰所以道逹其氣使不
為災也蔵冰凌室所蔵不多積隂之冰不可取盡不取川池之冰
以示道達陽氣耳未必陽氣皆待此而逹其出至用之正義
曰此謂公家用之也朝廷之臣食禄在位大夫以上皆當賜之冰
也其公家有賓客享食公家有喪有祭於是乎用之言其不獨
共公身所用也周禮凌人去春始治鑑几内外饔之膳羞鑑焉凡
酒漿之酒醴亦如之祭祀共冰鑑賓客共冰大喪共夷槃冰是公
家所用冰也注黑牡至其神正義曰此祭玄冥之神非大神
且非正祭計應不用大牲杜言黑牡黑牲當是黑牡羊也秬黑黍
釋草文也啓冰唯獻羔祭韭蔵冰則祭用牲黍者啓唯告而已蔵
則設享祭之禮祭禮大而告禮小故也月令於冬云其神玄冥故
知司寒是玄冥也北方之神故物皆用黑從其方色也有事於冰
故祭其寒神注桃弓至尊故正義曰說文云弧木弓也謂空
用木無骨飾也服虔云桃所以逃凶也棘矢者棘赤有箴取其名
也蓋出冰之時置此弓矢於凌室之戶所以禳除凶邪將御至尊
故慎其事為此禮也此傳言其出之也雖覆上文出之之文其實
此出之謂二月初出之時公將用之故設弓矢也刘炫云此言出之
覆上西陸朝覿知是火出時事二月已啓此方用弓矢者二月啓
冰始薦宗廟此公將用之故設弓矢也注食肉至食者正義
曰在官治事官皆給食大夫以上食乃有肉故魯人謂曹劌曰肉
食者謀之又說子雅子尾之食云公膳日雙雞是大夫淂食肉也
傳言食肉之禄禄即此肉是也若依禮常所合食案玉藻云天子
日食少牢諸侯日食特牲大夫特豕士特豚則士亦肉食但彼是
在家之禮非公朝常食也杜言謂在朝廷治其職事就官食者以
明在官之食有冰耳下云自命夫命婦無不受冰謂賜之冰受以
皈在家用之也大夫至用冰正義曰喪服傳曰大夫弔於命
婦錫衰命婦弔於大夫亦錫衰此傳與彼命婦之文皆與大夫相
對故杜知是大夫妻也喪大記云君設大盤造冰焉大夫設夷盤
造冰焉士併瓦盤無冰鄭玄云禮自仲春之後尸旣襲旣小斂先
内冰盤中乃設狀於其上不施席而遷尸焉秋凉而止士喪禮君
賜冰亦用夷盤是當喪之時特賜之冰浴訖乃設故云喪浴用冰
祭寒至啓之正義曰上已云其蔵冰也黑牡秬黍以享司寒今復
云祭寒而蔵之與上一事而重其文者𣣔明獻羔而啓之還是
獻之於寒神故更使蔵之啓之文相對也注謂二至冰室正
義曰詩云四之日其蚤獻羔祭韭四之日即夏之二月也告神而
始𨳩冰室始薦宗廟薦神之後公遂用之俱在春分之月注火
星至月中正義曰十七年傳云火出於夏為三月於商為四月
於周為五月此云火出而畢賦謂以火出而後賦之以火出為始也
周礼云夏頒冰謂正歲之夏即四月是也故杜兼言四月注山
人至遂属正義曰周礼山虞掌山林之政令知山人虞官也周
禮五縣為遂是縣為遂之属也注霖雨為人所患苦正義曰
詩云以祈甘雨此云苦雨雨水一也味無甘苦之異飬物為甘害物
為苦耳月令云孟夏行秋令則苦雨數來五榖不滋是霖雨為人
所患謂之苦也鄭玄云申之氣乘之苦雨白露之類時物淂而傷
也注震霆也正義曰說文云震劈歴震物者釋天云疾雷
為霆霓郭璞云雷之急激者謂霹靂則霆是震之别名雷出
不震言有雷而不為霹靂也下云雷不發而震言無雷而有霹
靂也無菑至不降正義曰霜雹即是菑言無此菑害之霜雹
也寒暑失時則民多癘疾癘疾天氣為之故云降也注短折至
為札正義曰洪範六極一曰凶短折孔安國曰短未六十折示三
十是短折為少夭之名也周礼膳夫大析則不举鄭玄云大札疫
癘也謂遭疫癘而大死也癘疫謂民病大札謂人死故云夭死為
札風不至而震正義曰風不以理舒散而暴疾殺物雷不深
緩動發而震擊為害注七月至宗廟正義曰凌人十二月
令斬冰月令十二月令取冰當是即以其月納於室也詩言三凌
之日納于凌隂即是正月矣不以鑿冰之月即納之者鄭玄云豳
土晚寒故可以正月納冰言由晩寒故也上言將𣣔頒賦公始用
之知蚤開冰室唯薦宗廟何休膏盲難此云春秋書雹以為政
之所致非由冰也若今朝廷藏冰亦不於深山窮谷何故或無雹天
下群縣皆不藏冰何故戓不雹若言有之於古者必有驗於今此其
不合於義失天下相與之意鄭玄箴之曰雨雹政失之所致是固
然也國之失政君子知其大者其次知其小者蔵冰之禮凌人掌
之月令載之豳詩歌之此獨非政與故其小者耳夫深山窮谷固
隂沍寒極隂之處冰凍所聚不取其冰則氣畜不泄結滯而為伏
隂凡雨水陽也雪雹隂也雨水而伏隂薄之則凝而為雹雨雪而
愆陽薄之則合而為霰申豐見時失藏冰之禮而有雹推之隂陽
知此伏隂所致亦聖人之寓言也詳載其言者以著蔵冰之禮不
可廢耳炫謂鄭言是也申豐寄言於此以諫失政其雹不是盡由
冰也邾不會正義曰宋之盟邾滕為私属不許交相見而椘
召邾滕使從會者邾滕自𣣔辟役不宋盟又晉合諸侯常列在
於會㐮二十九年城杞三十年會于澶渊邾滕皆在椘知其事
故使召之此申之會滕至而邾不至夏啓至之會正義曰此
六王之事唯周武王孟津之誓尚書有其事武王伐殷作泰誓三
篇是也其餘五者皆書傳無文不能知其本末注周成至西北
正義曰書序云成王歸自奄在宗周誥庶邦作多方其經云告爾
四國多方則於時諸侯大集故謂歧陽之蒐在此時也吾用齊
桓正義曰用會召陵之礼出自王意也服虔云召陵之役齊桓
退舍以禮椘靈王今感其意是以用之注其禮六儀正義曰
以言禮六故言其礼六儀當是會上有此六儀不知六者何謂也
注鄭伯至之異正義曰杜知其禮同所從言之異者以左師獻
公合諸侯之禮六子産獻伯子男會公之禮六若其各異凡十二
禮下椒举云禮吾所未見者六焉故知其禮同也於公言之云合
諸侯之禮於伯子男言之云會公之禮是所從言之異武城
正義曰土地名椘之武城在南陽宛縣北也魯之武城在泰山當
武城縣也有澹臺子羽冢將墮幣焉正義曰杜唯云將因諸
侯會布幣乃相見不解墮之義案隱六年公羊傳鄭人來輸平輸
平者何輸平猶墮成也然則墮是輸之義也朝聘之禮客必致幣
於主據主則為受據客則為輸襄三十一年傳子産論幣云其輸
之則君之府實也非薦陳之不敢輸也是謂布幣為輸幣也言將
待輸幣之時乃相見見旣在後故遣我來敢謝後見也服虔云堕
輸也言將輸受宋之幣於宗廟案禮之享幣皆令宰受不以薦
宗廟雖訓為輸義不當也八月甲申正義曰長歴推此年七
月己未朔二十六日淂甲申八月己丑朔其月無甲申而傳上有
七月下有九月月不容誤故知日誤弱其孤正義曰崔杼弑莊
公豆其弟景公孤謂景公也以其幼小輕弱之以盟諸侯正
義曰靈王即位以來經傳不見與諸侯盟事蓋椘子自與屬椘諸
侯私盟不告魯而慶封知之注丘十至一年正義曰丘十六井
當出馬一匹牛三頭司馬法之文也服虔以為子産作丘賦者賦
此一丘之田使之出一馬三牛復古法耳丘賦之法不行久矣今
子産復脩古法民以為貪故謗之案春秋之卋兵革數興鄭在晉
椘之間尤當其劇止當重於古不應廢古法也若往前不脩此法
豈淂全無賦乎故杜以為今子産於牛馬之外别賦其田如魯之
田賦田賦在哀十一年彼注云丘賦之法因其財通出馬一匹田
牛三頭今𣣔别其田及家財各為一賦故言田賦然則此與彼同
賦斂家資使出牛馬又别賦其田使之出粟若今輸租更出馬一
匹牛三頭是一丘出兩丘之稅案周禮有夫征家征夫征謂出稅
家征謂出車徒給徭役此牛馬之屬則周禮之家征也其大征十
一而稅是与家征别姬在至䘙亡正義曰渾罕意譏子産將
言鄭之先亡故遂博言諸國亡之先後杜據卋本史記作卋族譜
說諸國滅亡之年此下十一年椘滅蔡十三年蔡復封春秋後二
卋十八年而椘滅蔡也哀八年宋滅曹也滕以春秋後六卋而齊
滅之鄭在春秋後五卋九十一年而韓滅鄭衛在春秋後十一卋
二百五十八年而秦滅衛也據蔡之前亡則渾罕之言終亦驗矣
注棘檪至檪亭正義曰吳來伐椘入此三邑知此三邑皆椘东
鄙故疑新蔡縣東北有檪亭者是此檪也鄭有檪邑者則河南陽
翟縣是也注㐮二至六歲正義曰穆子還魯傳無皈歲㐮二
年始見於經疑是其年新還也成十六年傳云子叔聲伯使叔孫
豹請逆于晉師於時豹猶在魯疑其因使而遂奔齊蓋自鄭過魯
而去故淂宿於庚宗成十六年出奔襄二年始還凡經五年故豎牛
五六歲能奉雉也計豎牛至襄二年四歲也杜言五六歲者豎牛
見穆子未必即以還年見之曰唯正義曰曲禮云父召無諾
先生召無諾唯而起鄭玄云應辭唯恭於諾故怒至逆之正
義曰怒者怒其妻也忿其母遂及其子其子在齊成長而後逆之
歸魯非謂逆其妻也強與孟盟正義曰孟雖適妻之子叔孫
未立為嗣豎牛𣣔亂其室望已有之未應即𣣔為適使孟事已強
與盟者𣣔其與已同心使已淂專恣耳注際接至接見正義
曰釋詁云際接捷也郭璞曰捷謂相續也大夫將立適子必須
接見同寮季武子立紇飲大夫酒是其事也孟丙未與大夫交接
故為之作鐘因落鐘令與相見注以豭至曰落正義曰說文云
釁血祭也雜記釁廟之禮云雍人举羊升屋自中中屋南面刲羊
血流于前是釁祭之法以血澆落之知落之即是釁也雜記又曰
凡宗廟之器其名者成則釁之以豭豚是知以豭豬之血也記称宗
廟之器成乃釁以豭豚此叔孫為孟作鐘非是宗廟之器亦釁之
者周禮小子職曰釁邦器及軍器鄭玄云邦器謂禮楽之器及祭
器之属此鐘是禮楽之器故釁也使豎牛正義曰孟不自請
使豎牛者内則云由命士以上父子皆異宫鄭玄云異宫者崇敬
也以其異宫故使豎牛牛謂至見矣正義曰而如同是語辭
故注云而何如何牛謂叔孫曰以仲見君何問何故以仲見君也叔
孫怪其語故曰何為牛曰不將仲見君乎若不將見則旣自見君
矣言不待父命所以怒叔孫也大夫立子為適必自見之於君宣
十四年申舟見犀而行定六年楽祁見溷而行是其事也或曰豎
牛謂叔孫曰今將仲見君其事如何叔孫以已見病故怪之曰何
為以下同注寘置至西廂正義曰禮置器物於地皆謂之寘
是寘為置也月令天子居左个右个是个為東西廂也吾子至
書勳正義曰杜泄是叔孫家臣故称已君為夫子工正是司馬
之属官也季孟亦有属官共書其事但季孟身在不假言属以
叔孫已亡取属官為徵故兼言之所以司徒書名者周礼大司徒
掌十二教十有一曰以賢制爵十有二曰以庸制禄故司徒書名
定位號也司馬與工正書服者周禮夏官司馬其属有司士掌
群臣之政亦以德詔爵以功詔禄工正雖不属司馬掌作車服故
與司馬書服之案周礼司勳属夏官今司空書勲者春秋之時
又是諸侯之法不可盡與礼同注誣叔至季孫正義曰季孫
因叔孫之弱𣣔四分公室已取其二故謀去中軍豎牛云夫子固
𣣔去之是誣叔孫以媚季孫五年傳舍中軍卑公室也正義
曰㐮十一年初作三軍十二分其國民三家淂七公淂五國民不
尽属公公室已是卑矣今舍中軍四分公室三家自取其稅減已
税以貢於公國民不復属於公公室弥益卑矣是舍中軍者三
家所以卑弱公室也作中軍卑公室之漸舍中軍卑公室之極初
作云作三軍今不云舍三軍者初云作者舊有二軍今更增一軍
人數不足故惣皆渾破各毁其乘足成三軍故云作三軍此則唯
舍中軍分中軍之衆属上下二軍其上下二軍依舊不動故唯云
舍中軍也刘炫云四分公室制法别耳還作三軍不淂言舍三軍
注罷中至軍名正義曰魯之軍名傳無其號晉作三軍爲上中
下則魯之三軍亦當然也其廢中軍之後上下二軍分爲四分哀
十一年齊師伐魯称孟孺子泄帥右師冉求帥左師冉求季傳
氏宰也又言叔孫武叔退而蒐乘更無别称知自以叔孫爲軍名
也注取其令名正義曰取其令名者季孫實𣣔自厚令諸大
夫議論似若已之不與取其令善廉絜之名也刘炫以爲施者舍
也臧者善也成諸臧氏取其令名也其二家謂叔孟非謂施臧二
氏也初作至半焉正義曰將述其舍例本其初初作中軍謂
襄十一年也三分公室而各有其一民皆分属三家就中減以與
公令公自稅取也季氏盡征之不減入於公令尽属於己也叔
孫氏臣其子弟明其更有父兄以一家之内有此四品叔孫氏則
以父兄之稅入公子弟之税入巴㧾率所属之人悉皆如此若㧾
計父兄之數不足以子弟添父兄若子弟不足以父兄添子弟大
率半属於公半属於已以父兄歸公者尊公室也孟氏則於子
弟之中而取其半於一家之内或取其子或取其弟大率而言三
分歸公一分入已也或以為其軍分為四分假以父兄子弟四分
託之若以假託為言何淂云若子若弟直云叔孫氏兩分歸公兩
分入已孟氏三分歸公一分入已於文簡略其事易知何須以父
元子弟虚為假託故知不然也魯之三卿季彊孟弱縱使如此若
之季氏猶應以一分歸公言盡征之者季氏專恣也及其至擇
二正義曰李氏因叔孫家禍退之使同扵孟孫獨取其半為專
已甚又擇取善者是專之極故傳言擇二以見之注不以至正
門正義曰叔孫餓死而帶言葬鮮知不淂以壽終者名之為鮮
言年命鮮少也叔仲帶淂以此言告季孫則季孫知豎牛餓殺叔
孫矣而不計者季孫利其禍而已淂專故舍之而不計也杜泄云
卿喪自朝知西門非正門注從生至正路正義曰服虔云言
卿葬三辭於朝從朝出正門卿佐國之楨幹君之股肱必過於朝
重之也案檀弓云君扵大夫將葬弔扵宫及出命引之之步則止
如是者三君退是君當就家視之無造君朝之禮且杜泄不𣣔從
西門所競道路耳假令自朝而去猶淂更從西門不須言自朝也
故杜以自朝為從生存朝覲之正路蓋以西門幽辟故𣣔從正路
而出南門大庫之庭正義曰十八年傳梓慎登大庭氏之庫
是魯城内有大庭氏之虚於其上作庫謂之大庭氏之庫此言大
庫明是彼也此言之庭庭是堂前地名仲士在此庫之庭前豎牛
就攻之此庭非大庭也使亂大從正義曰杜云使從於亂服
度云使亂大和順之道注披折至見罪正義曰昭子若知豎
牛餓殺其父則當顯加誅戮不應直以殺適立庶為大罪也若昭
子知讎不殺則昭子有大罪矣仲尼不宜善其不以立己為功勞
也是昭子不知豎牛餓殺其父但言見罪仲尼又據其見言而善
之遇明夷之謙正義曰離下坤上為明夷離為日坤為地彖
中故爲隅中也若據時之先後則從旦至食乃至於中宜以左旋
爲次今傳以配十位從中而右旋者以人之道高以下爲基貴以
賤爲本𣣔從賤而漸至於貴也若從中左旋則位乃漸退非進長
之義故右旋也注融朗至旦乎正義曰明而未融則融是大
明故爲朗也釋言云明朗也樊光云詩云高朗令終日月光明
是朗爲大明也據卦離下坤上日在地中之象又爻變爲謙謙是
卑退之意日未出而又卑退故曰明而未融日明未融故曰其當
旦也若於易之明夷據日入之後故明夷象云初登于天照四國
也後入于地失則也此傳明夷據日未出前者以日未出與日己
入皆日在地下其明不見故各取象爲義也注離爲至于飛
正義曰說卦離爲日爲雉雉爲鳥也離之一卦爲日爲鳥日爲高
明鳥爲微細今日之謙退不淂高明下當微細是日光不足故當
鳥也注明夷至而行正義曰卦有六位初三五竒數爲陽
也二四上耦數爲隂位也初與四二與五三與上位相值爲相應
之所求者隂隂之所求者陽陽隂相值爲有應隂還值隂陽還
邢丘是敬椘也此兼顧上文故云諸侯畏敬其使注往有至贈
賄正義曰聘禮賓至于近郊君使卿朝服用束帛勞及聘事皆
畢乃云賓遂行舍于郊公使卿贈如覿幣聘旣如此朝亦當然其
朝據大行人上公三勞主國使下大夫勞于畿卿勞于遠郊主君
自勞于近郊其去贈賄無文聘尚有賄明朝亦然但禮文不具耳
其文據公去言故云往有也贈據晉言故云去有也民食於他
正義曰言公如民然求食於他也其時四分公室民皆属三家三
家稅以貢公公仰他給食自無食也思莫至其終正義曰羣
臣思慮無在公者不為公圖謀其終言其終必禍敗無為謀者
奉吾至二國正義曰朝聘之禮享用幣帛致國之所有送女雖
則非聘亦以幣帛通意故云奉吾幣帛慎吾威儀也信當守而無
失故云守之以信也禮當勉力履行故云行之以禮也禮無不
敬故以敬為始也始敬則終亦敬終恐其惰故云思終也思終亦
思始終始無有不可復行之事行必淂理使皆可復行也曲從則
失儀從而不失儀不曲從也過敬則無威敬而不失威不妄敬也
聖人教訓之辭用之以通意故言道之也聘使舊故之法奉承以
致命故言奉之也用先王之禮以成其交好故言考之也量二國
形勢以傳通時事故言度之也皆凖事為文注刖足使守門
正義曰周禮掌戮云墨者使守門劓者使守關宫者使守内刖
者使守囿髠者使守積則守門者當以墨也知不以韓起為墨者
椘子意在辱晉必將加之重罪墨是刑之輕者知其必非墨也
且𣣔以叔向為宫刑明起刑亦次宫也莊十九年傳称鬻拳自
刖椘人以為大閽知此亦是刖也𣣔以叔向為司宫為奄宫之長
則韓起為&KR1377;亦𣣔令為門官之長刑若鬻拳故以鬻拳之刑解之
朝聘有珪正義曰周禮典瑞云公執桓圭侯執信圭伯執躬圭
子執榖璧男執蒲璧以朝覲宗遇會同于王諸侯相見亦如之是
朝有珪也又曰瑑圭璋璧琮以覜聘是聘有珪也聘用圭璧其飾
雖與君同共長降君一等聘禮記曰所以朝天子圭與繅皆九寸
問諸侯朱綠繅八寸問即聘也鄭玄云九寸上公之圭也於天子
曰朝於諸侯曰問記之於聘文互相備鄭云互相備者言諸侯相
朝與朝天子同也遣使聘天子與諸侯同也彼典瑞及聘禮託聘
圭八寸據上公為文耳公之使旣降公一等知侯伯之使當瑑圭六
寸子男之使當瑑璧四寸考功記玉人云瑑圭璋八寸璧琮八寸
以覜聘亦謂上公之聘也其實子男君臣用璧云朝聘有圭者據
公侯伯言之注珪以為信正義曰鄭玄典瑞注云人執以見
曰瑞禮神曰器瑞符信也用珪朝聘所以為信故執之享覜有
璋正義曰鄭氏先儒以為朝聘之禮使執玉以授主國之君乃
行享禮獻國之所有覜見也謂行享禮以見主國之君也案小行
人合六幣圭以馬璋以皮璧以帛琮以錦琥以繡璜以黼鄭玄云
上公享王圭以馬享后璋以皮侯伯子男享王璧以帛享后琮以
錦公侯伯於諸侯則享用璧琮子男於大國享君琥以繡於夫人
璜以黼此云享覜有璋者據上公享后言之所以特举享后者举
璋與圭相對其實享禮圭與璧琮琥璜皆有今檢杜注意義則
不然謂主國設酒食以饗賓賓則執璋以行禮故云享覜有璋注
云享饗也破享獻之享為饗食之饗杜必然者以此傳下云設
机而不倚爵盈而不飲宴有好貨飱有陪鼎皆論饗禮及饗宴
之事故破享為饗即大行人三饗三食三宴之類是也但饗禮旣
亡執璋無文耳故杜云臣為君使執璋則詩云奉璋峨峨尚書大
保秉璋以酢之類是也注諸侯至述職正義曰孟子云天子
適諸侯曰巡狩巡狩者巡所守也諸侯朝天子曰述職述職者述
所職也其意言諸侯職在治國家事天子以時入朝述脩其所職
也天子職在立諸侯撫下民以時巡狩省視其功勞也設机至
不飲正義曰朝聘之禮有設几進爵之時朝禮雖亡而聘禮有
其略也聘義曰聘射之禮至大禮也質明而始行事曰幾中而後
禮成非強有力者弗能行也酒清人渴而不敢飲也肉乾人飢而不
敢食也是言務在行禮不敢倚机不敢飲酒也注宴飲至所無
正義曰謂主國宴賓以貨財為恩好謂衣服車馬在客所無者與
之也明年晉享季武子重其好貨僖二十九年介葛盧來禮之加
宴好詩序云鹿鳴燕群臣嘉賓也旣飲食之又實幣帛筐篚以
將其厚意是也注熟食至殷勤正義曰聘禮賓始入館宰夫
朝服設飱飪一牢在西鼎九羞鼎三鄭玄云食不備禮曰飱飪熟
也其鼎實如饔餼羞鼎則陪鼎也以其實言之則曰羞以其陳
言之則曰陪是飱有陪鼎鄭以飱禮小饔餼禮大故云食不備禮
曰飱言饔餼備而飱不備也杜以餼生而飱熟故云熟食爲飱聘
禮又云君使卿韋弁歸饔餼五牢飪一牢鼎九設于西階前陪鼎
當内廉鄭玄云陪鼎三牲臛膷臐膮也陪之庶羞加也服虔云陪
牛羊豖鼎故云陪鼎周禮掌客云凡諸候之禮上公飱五牢饔餼
九牢侯伯飱四牢饔餼七牢子男飱三牢饔餼五牢是朝聘皆
有飱也案聘禮歸饔餼五牢於賓館飪一牢鼎九設于西階前
牛鼎一羊䁀一豕䁀一魚䁀一腊䁀一腸胃䁀一膚䁀一鮮魚䁀
一鮮醋䁀一凡九䁀從北向南而陳又有陪䁀三其一曰膷䁀牛
臛也在牛䁀之西其一曰腫䁀羊臛也在羊䁀之西其一曰膮䁀
豕臛也在豕䁀之西其陪所設當西階之内廉腥二牢陳于東階
之前南陳牢别七䁀無鮮魚鲜腊也并上飪一牢所謂死牢三又
餼二牢陳于門内之西是卿之饔餼五牢案鄭注掌客其子男
饔餼五牢與卿同其腥䁀加鮮魚鮮腊牢别有九也其陳設如卿
之禮侯伯饔餼七牢死牢四飪一牢在西腥三牢在東餼三牢在
門西其陳設如子男之禮上公饔餼九牢死五牢飪一牢在西腥
四牢在東餼四牢陳于門西其陈皆如侯伯之禮也大行人注云爵
卿也則飱二牢饔餼五牢爵大夫也則飱大牢饔餼三牢以敗
於鄢正義曰以上文類之當注云言兵禍始於邲而不注者從可
知也韓須受命而使正義曰三年傳云韓須如齊逆少姜是
受命出使之事注皆韓起庶子正義曰賈逵云然杜依用之
杜以上箕襄邢帶食邑於箕邢故為韓氏之族叔禽叔椒皆連
叔為文羽又稱子事似兄弟故云皆韓起庶子刘炫以為叔禽等
亦是韓起之族旣無明證而妄規杜氏非也注四族至四人
正義曰家語孔子曰銅鞮伯華不死天下其定矣其人名赤字伯
華食邑於銅鞮叔魚名鮒見於十三年傳叔虎見於㐮二十一年
傳於時虎已死今淂數叔虎者雖身死其族猶在故傳不言羊舌
四人而云四族明指其族也據傳文叔向兄弟四人有叔虎案卋本
叔向兄弟有季夙疑季夙即是虎也故服氏數伯華叔向叔魚季
夙刘炫以為叔虎於時已死别有季夙而規杜氏非也注韓氏
至彊家正義曰杜以家縣為一故并韓賦七邑與羊舌四族乃
為十一而言十家举大數也羊舌四族族有一縣則又大多故以為
四家共二縣也刘炫以為韓須是起之門子不别更称家去韓須
之外韓氏唯有六家并羊舌四族故為十家也今知不然者以傳
歴序韓襄為公族大夫韓湏受命而使即云箕襄以下皆大家
故知韓須在其内也又韓賦七邑則韓須有邑旣有其邑自然称
家哀二年傳曰上大夫受縣論語云百乘之家家即縣也刘以為
韓須不淂為家家不淂称縣以為韓氏六家羊舌四家為十家而
規杜氏非也長轂正義曰考工記車人云兵車乘車輪崇六
尺六寸田車輪崇六尺三寸兵車轂長三尺三寸又云大車半柯
長尺半是短也何不可之有正義曰啓彊發首言可此云何
不可之有言其可也結上可之言服虔云何不可之有如是是大
不識文勢王𣣔至不能正義曰王𣣔調叔向以為敖楽以其
所不知不解之處試之而竟不能王之所爲叔向悉解故杜云叔
向之多知今君至釁鼓正義曰言今君奮起威嚴如天震電
盛爲瞋怒虐執云云是也難易有備正義曰言知椘爲患難
則吳易有防備也且吴社稷是卜正義曰恐椘王言女旣云
吉何故今𣣔被殺故言此以塞之國之守龜正義曰又恐王
言亀旣言吉而使人被殺則是亀不信故又言此以答之六年
注再同盟正義曰益姑以襄二十四年即位二十五年盟于重
丘魯杞俱在二十九年又杞子來盟是再同盟注合比至罪之
正義曰寺人柳有寵大子佐悪之合比請殺之求媚於大子而欲
殺君之寵臣是亊君不以道也以此而自取奔亡故書名以罪之
傳注合先至之禮正義曰先王之制諸侯之喪士弔大夫送莽
三十年傳文也釋例曰先王之制諸侯之喪十弔大夫送葬及其
失也禮過於重文㐮之伯因而抑之諸侯之喪大夫弔卿共喪事
夫人之喪士弔大夫送葬猶過古制故公子遂如晉葬襄公傳不
言禮葬秦景公傳曰大夫如秦葬景公特称禮也一以示古制
二以示書他國之葬必湏魯會三以示奉使非卿則不書於經此
皆丘明之微文也注鑄刑書於䁀正義曰傳直言鑄刑書知
鑄之於䁀者二十九年傳云晉趙鞅荀寅賦晉國一鼓鐵以鑄刑
䁀著范宣子所為刑書焉彼是鑄之於䁀知此亦是䁀也注
臨事至爭端正義曰尚書伊訓云先王肇脩人紀制官刑儆于
有位又穆王命吕侯訓夏贖刑作吕刑之篇其經云墨罸之属于
劓罸之属千剕罸之属五百宫罸之属三百大辟之属二百五
刑之属三千周禮司刑掌五刑之法以䴡萬民之罪墨罪五百劓
罪五百宫罪五百刖罪五百殺罪五百據此二文雖王者相變條
數不同皆是豫制刑矣而云臨事制刑不豫設法者聖王雖制刑
法举其大綱但共犯一法情有淺深式輕而難原或重而可怒臨
其時亊議其重輕雖依準舊條而断有出入不豫設定法告示下
民令不測其淺深常畏威而懼罪也法之所以不可豫定者於小
罪之間或情有大悪盡皆致之極刑則本非應重之罪悉令從其
輕比又不足以創小人也於大罪之間或情有可怒盡加大辟則枉
害良善輕致其罸則脫漏重辜以此之故不淂不臨時議之準狀
加罪今鄭鑄之於䁀以章示下民亦旣示民即為定法民有所犯
依法而断設令情有可怒不敢曲法以矜之罪實難原不淂違制
以入之法旣豫定民皆先知於是倚公法以展私情附輕刑而犯
大悪是無所忌而起爭端也漢魏以來班律於民懼其如此制為
比例入罪者举輕以明重出罪者举重以明輕因小事而别有大
罪者則云所為重以重論皆不可一定故也閑之至其滛正
義曰義者宜也合於事宜閑謂防䘙也閑之以義防衛之使合於事
宜也政者正也齊正在下糾謂举治也糾之以政举治之使從於
齊正也禮當勉力履行故行之以禮也信當守而勿失故守之以
信也仁心所以飬物故奉之以仁也位以序德禄以酬勤有德能
勤則居官食禄制為禄位以勸其從順教令也其有犯罪則制之
刑罸故嚴断刑罰以威其驕滛放佚也嚴断言其不放舍也對文
則加罪為刑收贖為罰散則刑罰通也閑之以下皆言在上位者
行此事治民也懼其至以剛正義曰此上言行事此又言用
心言雖行上事懼其未從教也故復勞心以撫之於文中心為忠
如心為恕謂如其己心也事親事君遠及諸物宜恕以待之不得
虚詐忠是萬事之本故陳忠恕之事以訓誨之行善淂善行悪淂
悪举善悪之行以恐懼之時之所急民或不知故教示之以當時
之務居上位者失於以威迫人故使之以和當和說以使之臨涖一也
臨謂位居其上俯臨其下涖謂有所施為臨撫其亊臨謂平常之
時涖謂常亊之時居上位者失於驕慢臨之以敬言常共敬以臨
之其監於行事者失於懈倦涖之以彊言當彊力以臨之柔而少
決為政之病故断之以剛彊此云断之以剛即上嚴断之義嚴謂威
可畏剛謂情無私此皆論心故重言之注聳懼也正義曰釋
詁文也彼作竦音義同注施之於事為涖正義曰涖亦臨也
而與臨别文故解之周禮肆師称涖卜曲禮云涖官春秋書涖盟
皆謂當其事而臨之故云施之於事為涖則臨謂平常涖謂當亊
以此為異故别文也若散而言之涖亦臨也故論語云不莊以涖
之則民不敬是也注義断恩正義曰喪服四制云門内之治
恩揜義門外之治義断恩尚書胤征云威克厥愛允濟愛克厥威
允㒺功是断獄者皆當義断恩猶求至使也正義曰以剛以上
雖率意教人猶為未善更求聖哲王公之上制明察大夫之官法
忠誠信著之長則慈爱温惠之師教用此四法以教民民於是乎可
任使也注權移至畏上正義曰刑不可知威不可測則民畏上
也今制法以定之勒䁀以示之民知在上不敢越法以罪已又不能
曲法以施恩則權柄移於法故民皆不畏上注因危至巧偽
正義曰法之設文有限民之犯罪無窮為法立文不能網羅諸罪
民之所犯不必正與法同自然有危疑之理因此危文以生與上爭
罪之心緣儌幸以成其巧偽將有實罪而獲免者也注夏商至
以制正義曰夏商之有亂政在位多非賢哲察獄或失其實断
罪不淂其中至有以私亂公以貨枉法其事不可復治乃遠取創
業聖王當時所断之獄因其故事制為定法亦如鄭䁀所鑄遵舊
施行言不能臨時議事以制刑罪也注周之至九刑正義曰
準夏商所作當為文武周公之制不以聖王名刑而謂之九刑者
蓋周公别為此名故稱之耳注言刑至之卋正義曰三辟謂
禹刑湯刑九刑也辟罪也三者断罪之書故為刑書皆是叔卋所
為言刑書不起於始盛之卋始盛之卋議亊制罪叔卋不復能然
采取上卋決亊之比作書以為後法其事是始盛之卋作書於衰
乱之時也服虔云政衰為叔卋叔卋踰於季卋季世不能作辟也
注制参至末法正義曰制參辟鑄刑書是一事也為其文是制
參辟勒於鼎是鑄刑書也三代之辟皆取前卋故事制以為法子
産亦取上卋故事故謂之制參辟言其所制用三代之末法非謂
子産所作還寫三代之書也子産蓋亦采取上卋所聞見断獄善
者以為書也詩曰至四方正義曰周頌我將之篇祀文王之
楽歌也杜言文王以德為儀式刑法也則儀式刑三者皆為法也
言以德為儀式法者是文王之德也由其以德為法故能日日有
安靖四方之功也服虔云儀善式用刑法靖謀也言善用法文王
之德日日謀安四方此解於文便於杜也民知至於書正義
曰端謂本也今鑄䁀示民則民知爭罪之本在於刑書矣制禮以
不撓之威違衆用已以表難測之知至有積骸滿穽流血丹野郅
都被蒼鷹之號延年受屠伯之名若復信其殺伐任其縦舍必將
喜怒變常愛憎改意不淂不作法以齊之宣衆以令之所犯當條
則断之以律疑不能決則讞之上府故淂萬民以察天下以治
聖人制法非不善也古不可施扵今今人所作非能聖也足以周
扵用所謂觀民設教遭時制宜謂此道也若吾子之言正義
曰若如也誠如吾子之言也吾以救卋也正義曰當時鄭國
大夫邑長蓋有断獄不平輕重失中故作此書以令之所以救當
卋也注象類至致災正義曰作刑書以示民教民使爭罪故
謂之爭辟火出而象之類也謂以類相感而致災也同氣相求象
易文言文也周禮司爟云季春出火民咸從之季秋内火民亦如
之鄭玄云火所以用陶冶民隨國而爲之是火星未出不淂用火
今鄭大未出而用火以鑄䁀及火星出則相感以致災服虔云鑄
䁀蔵爭辟故今出火與五行之火爭明故爲災在器故称蔵也
注周禮大夫三獻正義曰周禮卿五獻大夫三獻故鄭注掌客
爵卿也饔餼五牢爵大夫也饔餼三牢獻視饔餼之數故言大夫
三獻也若依古禮大小國之卿皆五獻大夫三獻故聘禮侯伯之卿
出聘饔餼五牢獻同饔餼之數至春秋之時唯大國淂從古禮
故昭元年鄭人享趙孟注云朝聘之制大國之卿五獻其次國以
下卿則從大國大夫之禮故今武子云淂貺不過三獻周禮無此
文大行人云上公九獻侯伯七獻子男五獻獻各如其命數典命
云公侯伯之卿皆三命知其當三獻也大夫卿之㧾名故注云三
獻也今豆有加正義曰上言加籩此言豆者籩豆並加互举
其一也寡君猶未敢正義曰魯侯爵禮當七獻上文唯言享
有加籩止知加於常禮不知幾獻籩豆未必過七獻也言寡君
猶未敢當此者謙耳詩曰至斯畏正義曰大雅板之篇凡伯
刺厲王之詩也言宗子之固惟若城也即謂宗子為城言宗人當
固之毋使此城傾壞傾壞則女獨矣女旣獨此必有所畏懼也
注共而有禮正義曰見如見王是共也辭不敢見是禮也不
樵樹不采蓻正義曰不樵樹不伐樹以為樵不采蓺不采所種
之菜果不抽屋不強匄正義曰服虔云抽裂也言不毁裂所
舍之屋也匄乞也不就人強乞也且弔敗也正義曰如上注
不以敗告故不書而淂弔敗者本自為聘聞敗因弔之故言且也
士匄相士鞅正義曰卋族譜以王正為雜人諸本及王肅薰遇
注皆作王正俗本或誤為士匄此人不當與士鞅之父同姓名而
為之介也七年注曁與至可知正義曰曁與釋詁文也此直
言曁齊平不知誰與齊平穀梁傳云以外及内曰曁謂此為魯與
齊平賈逵何休亦以為魯與齊平許惠卿以為燕與齊平服虔云
㐮二十四年仲孫羯侵齊二十五年崔杼伐我自爾以來齊魯不
相侵伐且齊是大國無為求與魯平此六年冬齊侯伐北燕將納
簡公齊侯貪賄而與之平故傳言齊求之也齊次于虢燕人行成
其文相比許君近之案經例即燕與齊平當書燕魯與諸侯平皆
言曁下三月公如椘叔孫婼如齊涖盟公不在國故齊無来者據
經言之賈君為淂杜則從許說也故兩載其說意從賈解其所疑
云前年冬齊伐燕文接此春間無異事故不云燕省文也又此年
称齊曁燕平之月傳所举經文知此是燕與齊平也釋例曰昭六
年冬齊侯伐北燕七年春而平冬春相接間無異事省文故不重
言燕猶桓五年冬州公如曹六年春因書寔來也传以其不分明
故起見齊燕平之月以正之也注公將至舊好正義曰魯與
齊鄰公遠適椘慮其或來侵伐遣使與之盟尋舊好也案經婼之
如齊在公如椘下杜言將適椘者叔孫婼非公命則不淂書經明
是公未發時命之公發後始去杜言將見此意衛侯悪卒正
義曰糓梁傳曰卿曰衞齊悪今曰衛侯悪此何爲君臣同名也君
子不奪人名不奪親之所名重其所以來也王父名子也注云不
奪人名明臣雖𣣔改君不當聽也君不聽臣易名者𣣔使人重父
命也父受名于王父王父卒則称王父之命名之曲禮云卒哭乃
諱鄭玄云敬鬼神之名也生者不相辟名衛侯名悪大夫有石悪
君臣同名春秋不非謂此事也然則此君卒哭之後臣當辟其諱
曲禮云君子已孤不更名當舍名而稱字注元年大夫盟于虢
正義曰虢會不盟而言盟者令尹圍請讀舊書加於牲上雖不爲
載書亦以名告神與盟同也傳齊求之也正義曰傳云齊求
之自言其平之意下云盟于濡上是其平之事也下言齊侯次于
虢燕人行成則是燕先發意而言齊求之者齊若志在伐燕不當
在竟久次久次而不行即是求之之狀也燕必知其意乃行成耳
注濡水至易水正義曰今案高陽無此水也水源皆出於山其
出平地皆是山中平地燕趙之界無泉出者未知杜言何所案據
注瑶玉至玉爵正義曰孔安國尚書傳云瑶美石此云瑶罋王
櫝與玉别文亦似非玉杜以瑶為玉者詩毛傳云瓊瑶美玉則瑶
之為物在玉石之間與玉小别故或以為石或以為玉瓊是玉之
美名詩以瓊瑶為玉故毛言美玉耳周禮醢人王举則共醢六
十罋以齊醢菹臡實之則罋是小器當以瓦為之以瑶為罋故
為寳也論語云亀玉毁於櫝中是櫝為盛物之匱也明堂位云
爵夏后氏以琖殷以斝周以爵鄭玄云斝畫禾稼也斝是爵名
文承玉櫝之下明亦以王為之言耳者蓄此器旁有耳若今之柸
故名耳注析羽至扵軫正義曰析羽為旌周禮司常文也鄭
玄云析羽皆五采繫之扵旞旌之上所謂注旄扵干首也凡九旗
之帛皆用絳然則干首有羽羽爲旌名遂以旌爲旗称其垂至軫
者謂游至軫非羽至軫也禮緯稽命徵云禮天子旗九刃曳地諸
候七刃齊軫大夫五刃齊較士三刃齊首周禮節服氏衮冕六人
維王之大常鄭玄云王旌十二旒兩兩以縷綴連旁三人持之禮
天子旌曳地杜以椘雖僭號称王未必即如天子不應建大常旌
曳地故以諸侯解之言王旌游至於軫謂椘王旌也蓋建交龍之
旗而游至軫耳然諸侯之旌短於王旌二刃大夫旌亦短扵諸之
侯之旌二刃案周禮軫去地四尺較去軫並五尺五寸而禮緯云
諸侯齊軫大夫齊較扵事爲疑不可知也芋尹正義曰芋是
草名哀十七年陳有芋尹蓋皆以草名官不知其故天子至正
封正義曰莊二十一年注云略界也則此略亦爲界也經營天
下以四海爲界界内皆爲已有故言略有四海謂有四海之内也
天子界内天子自經營之故言經略也諸侯封内受之天子非已
自營故言正封謂不侵人不與人正之使有定分詩曰至王臣
正義曰北山大夫刺幽王也役使不均云溥天之下云云鄭笺云
此言王之土地廣矣王之臣又衆矣何求而不淂何使而不行率
土之濱者地之形㔟水多於土民居水畔故云循土之涯也王
臣至臣臺正義曰文十八年傳云舜臣尭者謂舜為臣以事尭
也此云王臣公者謂上以下為臣文同而意異也公者五等諸侯
之㧾名環齊要略云自營為厶八厶為公言公正無私也大夫者
夫之言扶也大能扶成人也士者事也言能理庶事也服虔云皂
造也造成事也輿衆也佐皂举衆事也隷隷属於吏也僚勞也共
勞事也僕僕豎主蔵者也臺給臺下微名也此皆以意言
之循名求義不必淂本故杜皆略而不說注僕區刑書名正
義曰引其言戒刑法知是刑書名也名曰僕區未知其義服虔云
僕隱也區匿也為隱亡人之法也注行善至汝水正義曰文
王之法所以淂天下言行善法所以淂為天子也僕區之法所以
封汝言去盗賊所以大啓封疆也哀十七年傳曰彭仲爽申俘也
文王以為令尹實縣申息朝陳蔡封畛於汝是文王啓疆至汝
水昔武至淵藪正義曰此在尚書武成篇也武王旣克殷歸
至于豐乃陳伐紂之事告於諸侯言將伐之時以商之罪告于皇
天后土所過名山大川曰今商王受無道暴殄天物害虐烝民
為天下逋逃主萃淵藪是言天下罪人逋逃者以紂為主集而歸
之如魚入深淵獸奔藪澤也注宫室至城内正義曰雜記云
成廟則釁之路寢成則考之而不釁釁屋者交神明之道也鄭
玄云言露寢生人所居不釁者不神之也考之者設盛食以之落
尒檀弓曰晉獻文子成室諸大夫發焉是也然則不釁似無祭而
杜言宫室始成祭之為落者以其言落必是以酒澆落之雖不如
廟以血塗其上當祭中霤之神以安之日我至北望正義曰
日謂往日也嬰齊與魯盟于蜀事在成二年共王之初共王即
望魯朝故言往日我先君共王引領北望也董遇注無日字謚法
旣過能改曰共寵靈至貺矣正義曰言開其恩寵賜以威靈
以及椘國以明受命于蜀之事不虚致令君之嘉惠於椘即是寡
君受貺矣注祖祭道神正義曰詩云韓侯出祖仲山甫出祖
是出行必為祖也曾子問曰諸侯適天子與諸侯相見皆云道而
出是祖與道為一知祖是祭道神也周禮大馭掌馭玉路以祀及
犯軷王自左馭馭下祝登受轡犯軷遂驅之鄭玄云行山曰軷犯
之者封士為山象以菩芻棘柏為神主旣祭以車轢之而去喻無
險難也又聘禮記云出祖釋軷祭酒脯乃飲酒于其側鄭玄云祖
始也行出國门止陳車騎釋酒脯之奠於軷為行始也詩傳曰軷
道祭也謂祭道路之神春秋傳曰軷涉山川然則軷山川之名也
道路以險阻為難是以委土為山或伏牲其上使者為軷祭酒脯
祈告也卿大夫處者於是餞之飲酒扵其側禮畢乘車轢之而遂
行是說祖軷之事也詩云取羝以軷謂諸侯也天子則以大故大
人云伏瘞亦如之鄭司農云伏謂伏大以王車轢之是也大夫用
酒脯注衛地至降婁正義曰周禮保章氏以星土辨九州之
地所封封域皆有分星是在地封域必當天星之分但古書亡失
鄭注保章氏引堪餘云寅析木燕也卯大火宋也辰壽星鄭也己
鶉尾椘也午鶉火周也未鶉首秦也申實沈晉也酉大梁趙也戍
降婁魯也亥娵訾衛也子玄枵齊也丑星紀吳越也秦漢以來
地分天次娵訾衞也降婁魯也娵訾之次一名豕韋故云衛地豕
韋也三統歴娵訾初日在危十六度立春節在營室十四度雨水
中終於奎四度也降婁初日在奎五度驚蟄節在婁四度春分中
終於胃六度也此時周四月今二月故日在降婁但閨有前却不
知日在何度而食也言去衛地如魯地蓋始入降婁之初耳詩
所至不臧正義曰十月之交大夫刺幽王也十月之交朔月辛
卯日有食之亦孔之醜注云日爲君辰爲臣辛金也卯木也又以
卯侵辛故甚悪也又云彼月而食則維其常此日而食于何不臧
詩作此此云彼者師讀不同也對曰至之災正義曰士文伯
緣公之問設勸戒之辭言人君爲政不善可以感動上天則自取譴
責於日月之災以日食之災由君行之所致也昏義云天子聽男
教后聽女順天子治陽道后治隂德是故男教不脩陽事不淂適
見扵天日爲之食婦順不脩隂教不淂適見扵天月爲之食此傳
彼記皆是勸戒辭耳日月之會自有常數每扵一百七十三日有
餘則日月之道一交交則日月必食雖千歲之日食皆豫筭而盡
知寧復由教不脩而政不善也此時周室微弱王政不行非復能
動天也設有天變當與天下爲災何獨衛君魯卿當其咎也若日
食在其分次其國即當有咎則每扵日食必有君死豈日食之歲
常有一君死乎足明士文伯言衞君魯卿之死不由日食而知矣
人君者位貴居尊志移心溢或滛恣情慾壞亂天下聖人假之神
靈作爲鑒戒夫以昭昭大明照臨下土忽爾殱亡俾晝作夜其爲
怪異莫斯之甚故鳴之以鼔柝射之以弓矢庶人奔走以相從嗇
夫馳騁以告衆降物辟寢以哀之祝幣史辭以禮之立貶食去楽
之數制入門廢朝之典示之以罪己之宜教之以脩德之法所以
重天變警人君也天道深遠有時而驗或亦人之禍釁偶與相逢
故聖人淂因其變常假爲勸戒知逹之士識先聖之幽情中下之
主信妖祥以自懼伹神道可以助教不可專以爲教神之則惑衆
去之則害宜故其言若有若無其事若信若不信期扵大通而己
卋之學者宜知其趣焉注前汝至𣏌田正義曰下云君之在
椘於晉罪也知晉人以此故復來治𣏌田也宋之盟云晉椘之從
交相見今復恨者於時不逆椘意為此盟耳私心不𣣔諸侯向椘
又無辭可以禁之故内懷恨而治其田使長鬛者相正義曰吴
椘之人少鬚故選長鬛者相禮也注大屈弓名正義曰賈逵
云大屈寶金可以為劒大屈金所生地名服虔云一曰大屈弓名
魯連書曰椘子享魯侯扵章華之臺與大曲之弓旣而悔之蒍
啓疆見魯侯魯侯歸之大屈即大曲之今夢至寢門正義曰
諸本皆作熊字賈逵云熊獸也說文云熊獸似豕山居冬蟄釋獸
云羆如熊黃曰文孫炎引書云如熊如羆則熊似羆似豕之獸即
今之所謂熊是也釋獸又云熊虎醜其子狗李巡曰熊虎之類其
子名狗則熊獸似虎非熊也又釋魚云鼈三足能樊光曰鼈皆四
足今三足故記之彼是鼈之異狀張衡東京賦云能鼈三趾梁主
云鮌之所化是能鼈也若是熊獸何以能入羽渊但以神之所化
不可以常而言之若是能鼈何以淂入寢门先儒旣以為獸今亦
以為熊獸是也汲冢書頂語云晉平公夢見赤熊闚屏悪之而有
虞夏祖宗異代者孔子曰殷周祖宗其廟可以不毁則其他所祖
宗者功德不殊雖在異代亦可以無疑矣周人爱召公猶敬其樹
況祖宗其功德而可以不尊奉其廟哉注言周至群神正義
曰祭法曰有天下者祭百神諸侯在其地則祭之亡其地則不祭
然則鯀非晉地之神晉人不合祭之也但周室旣衰晉為盟主淂
佐助天子祭祀群神故不祀鯀而鯀為崇也晉語說此事云昔者
鯀違帝命殛之于羽山化為黃熊以入于羽淵實為夏郊三代举
之夫鬼神之所及非其族類則紹其同位今周室少卑晉實継之
其或者未举夏郊邪宣子以告祀夏郊董伯為尸五日晉侯疾间
是言晉當継周淂佐天子祀群神也僖三十一年傳云相之不享
於此久矣非衞之罪也祀鄫何事然則杞是夏後自當祀相衛不
祀相而晉祀鯀者相無功唯子孫當祀鯀則列在祀典天子祀之
故晉継周當祀鯀祀夏郊正義曰言祀夏家所郊者故注云
祀鯀方䁀正義曰服虔云䁀三足則圓四足則方注傳言
至不諒正義曰貞而不諒論語文也貞正也諒信也叚受晉邑
卒而歸之正也知宣子𣣔之而言畏懼後禍是不信也注公孫
叚豐氏黨正義曰刘炫云叚即豐氏當言駟氏黨字之誤以規
杜氏今知非者叚爲豐氏傳有明文杜旣注傳無容不委蓋後人
轉寫之誤刘君雖規未必是杜之失子産至圖說正義曰言
立公孫泄者所以解說民心也伯有作亂而死不應立其後祀今
立良止民必怪之爲伯有之身無義立後而圖謀自解說扵民也
解說者以子孔良霄俱被誅殺今并立二人言若國家自以大義
存誅絶之後不爲妖鬼立良止也以此解說民心從政至媚也
正義曰反之謂反正道也媚爱也從其政事治國家者有所反於
正道以取民爱也反正道者子孔誅絶扵道理不合立公孫泄今
旣立良止恐民以鬼神爲惑故反違正道兼立公孫泄以取媚於
民令民不惑也叚與帶之卒自當命尽而終耳未公必良霄所能殺
也但良霄爲厲因此恐民民心不安義須止遏故立祀止厲所以
安下民也何休膏盲難此言孔子不語怪力亂神以鬼神爲政必
惑衆故不言也今左氏以此令後卋信其然廢仁義而祈福於鬼
神此大亂之道也子産雖立良止以託継絶此以鬼賞罰要不免
扵惑衆豈當述之以示季末鄭玄荅之曰伯有悪人也其死為厲
鬼厲者隂陽之氣相乘不和之名尚書五行傳六厲是也人也體
魄則降知氣在上有尚德者附和氣而興利孟夏之月令雩祀百
辟卿士有益于民者由此也為厲者因害氣而施災故謂之厲鬼
月令民多厲疾五行傳有禦六厲之禮禮天子立七祀有大厲諸
侯立五祀有國厲欲以安鬼神弭其害也子産立良止使祀伯有
以弭害乃禮與洪範之事也子所不語怪力乱神謂虚陳靈象於
今無驗也伯有為厲鬼著明若此而何不語乎子産固為衆愚將
惑故并立公孫泄云從政有所反之以取媚也孔子曰民可使由之
不可使知之子産達扵此也人生至曰魂正義曰人禀五常
以生感隂陽以靈有身體之質名之曰形有嘘吸之動謂之為氣
形氣合而為用知力以此而彊故淂成為人也此將說淫厲故遠
本其初人之生也始變化為形形之靈者名之曰魄也旣生魄矣
魄内自有陽氣氣之神者名之曰魂也魂魄神靈之名本從形氣
而有形氣旣殊魂魄亦異附形之靈為魄附氣之神為魂也附形
之靈者謂初生之時耳目心識手足運動啼呼為聲此則魄之靈也
附氣之神者謂精神性識漸有所知此則附氣之神也是魄在於前
而魂在扵後故云旣生魄陽曰魂魂魄雖俱是性靈但魄識少而魂
識多孝經說曰魄白也魂芸也白明白也芸芸也形有體質取
明白為名氣唯嘘吸取芸動為義鄭玄祭義注云氣謂嘘吸出
入者也耳目之聦明為魄是言魄附形而魂附氣也人之生也魄
盛魂彊及其死也形消氣滅郊特牲曰魂氣歸于天形魄歸于地
以魂本附氣氣必上浮故言魂氣歸于天魄本歸形形旣入土故言
形魄歸于地聖王緣生事死制其祭祀存亡旣異别為作名改生
之魂曰神改生之魄曰鬼祭義曰氣也者神之盛也魄也者鬼之
盛也合鬼與神教之至也死必歸土此之謂鬼其氣發揚于上神
之著也是故魂魄之名為鬼神也檀弓記延陵季子之哭其子云
骨肉歸復于士命也若魂氣則無不之也爾雅釋訓云鬼之為言
歸也易繫辭曰隂陽不測之謂神以骨肉必歸于工故以歸言之
魂氣無所不通故以不測名之其實鬼神之本則魂魄是也刘炫
云人之受生形必有氣氣形相合義無先後而此云始化曰魄陽
曰魂是則先形而後氣先魄而後魂魂魄之生有先後者以形有
質而氣無質尋形以知氣故先魄而後魂其實並生無先後也
注陽神氣也正義曰以形有質故為隂魂無形故為陽旣以化
表形故以陽見氣氣為陽知形為隂互相見也用物至魄彊
正義曰魂旣附氣氣又附形形彊則氣彊形弱則氣弱魂以氣彊
魄以形彊若其居高官而任權勢奉養厚則魂氣彊故用物精
而多則魂魄彊也注物權勢正義曰物非權勢之名而以物
為權勢者言有權勢則物能備物謂奉養之物衣食所資之㧾名
也是以至神明正義曰此言從微而至著耳精亦神也爽
亦明也精是神之未著爽是明之未昭權勢重用物多飬此精
爽至扵神明也從政三卋正義曰子良子耳良霄三卋皆為
卿注相尚至以酒正義曰相尚以奢食無度也相困以酒飲無
度也罕朔殺罕魋正義曰公孫鉏子展之弟展生子皮鉏
生罕朔朔是子罕之孫禮謂之從父昆弟使從嬖大夫正義
曰子産數游椘云子晳上大夫女嬖大夫不尊貴也則晉之嬖大
夫亦是下大夫子産云朔亞大夫也今晉侯使朔為下大夫故杜
云為子産故使降一等不以罪降詩曰至急難正義曰小雅
常棣之篇也以䳭鴒之在原喻兄弟之急難也䳭鴒水鳥也今而
在原失其常處飛則鳴行則摇不能自舍也喻人當居平安之卋
今有兄弟在急難相救之情亦不能自舍也但鳥有飛行可言人
之不能自舍無狀可言耳注䳭鴒鸚渠正義曰釋鳥文郭璞
曰雀属注陟登至哀策正義曰陟登恪敬釋詁文也周禮所
云上帝皆是天也如今之哀策者漢魏以來賢臣旣卒或贈以本
官印綬近卋或更贈以高官襃德叙哀載之於策將葬賜其家以
告柩如今之哀策謂此也注二圉至命者正義曰案周本紀
高圉是公刘玄孫之孫高圉生亞圉亞圉大王亶父之祖也並為
殷之諸侯今王追命襄公而云不忘二圉知其亦是受殷王追命
此杜以意言耳二圉之受追命無文也注孔丘年三十五正義
曰當言三十四而云五盖相傳誤耳注孔子六代祖正義曰
家語本姓篇云宋泯公熙生弗父何何生宋父周周生卋子勝勝
生正考父考父生孔父嘉其後以孔為氏也孔父生木金父金父
生皐夷父夷父生防叔防叔辟華氏之偪而奔魯生伯夏伯夏生
梁紇梁紇即生孔子也饘於至余口正義曰釋言云餬饘也
郭璞云糜也又云鬻糜也孫炎曰淖糜也然則餬饘鬻糜相類之
物稠者曰糜淖者曰鬻餬饘是其别名將糜向口故曰以餬余口猶
今人以粥向帛黏使相著謂之餬帛注聖人至考父正義曰
聖人謂殷湯也不當卋謂不淂在位為國君也上文具言考父之
德知此聖人之後有明德而不淂在卋當大位者止謂正考父也
旣是聖人之後而又有明德身無貴位必慶隆子孫故言其後必
有逹人謂知能通達之人於夫子身為大夫乃稱夫子此時仲尼
未仕不得稱為夫子以未仕之時為仕後之語是丘明意尊之而
失事實陳恒未死言謚亦此類也注南宫敬叔正義曰說南
宫氏也敬謚也叔字也又字容也字括也名譏一名縚詩曰至
事國正義曰小雅北山大夫刺幽王也役使不均已勞於從事而
不淂飬其父母焉或燕燕居息燕燕安息貌或尽瘁事國尽力勞
病以從國事此作憔悴蓋師讀不同歲時日月星辰正義曰
釋天云載歲也夏曰歲周曰年李巡曰載一歲莫不覆載也孫炎
曰四時一終曰歲取歲星行一次也年取年榖一熟是言歲即年也
時謂四時春夏秋冬也曰謂十日從甲至癸也月從正月至十二
月也星二十八宿也辰謂日月所會一歲十二會從子至亥也周
禮馮相氏掌十有二歲十有二月十有二辰十日二十有八星之
位謂此六物也大歲所在十二年始帀故為十二歲辰而莫同
正義曰东南隅有辰也大火謂之辰也又有日月之會辰也又北
方有辰星也日月會謂之辰者辰時也言日月聚會有時也故
以配日正義曰言辰無常所分在十二以十幹配之明非一所
也注夢時元未生正義曰知者傳曰婤姶生孟縶即云成子
夢若已生訖當云婤姶生孟縶及元然云孔成子夢說夢以下且
乃云晉韓宣子聘歲生元明未生也之足不良正義曰當断
以下原闕
春秋傳卷第二十七
定公上
元年春王
元年必書正月謹始也定何以無正月昭公薨於乾侯不得正其
終定公制在權臣不得正其始魯於是曠年無君春秋欲謹之而
不可也季氏廢太子衍及務人而立公子宋宋者昭公之弟其主
社稷非先君所命而專受之於意如者也故不書正月見魯國無
君定公無正主人習其讀而問其傳則未知巳之有罪焉爾
三月晉人執宋仲幾于京師
按左氏諸侯會城成周宋仲幾不受功曰滕薛郳吾役也爲是執
之則有罪矣書晉人執仲幾于京師則貶詞也以王事討有罪何
貶乎按周官司&KR0674;掌凢囚執人之事屬於司寇凢諸侯之獄訟定
以邦典凢卿大夫之獄訟斷以邦法則大司寇之職也不告諸司
寇而執人於天子之側故雖以王事討有罪猶貶凢此類皆篡弑
之萌履霜之漸執而書其地謹之也每謹於初而禍亂熄矣
夏六月癸亥公之喪至自乾侯戊辰公即位
昭公之薨巳越葬期猶未得返至于六月癸亥然後喪至而定之
即位乃在是月之戊辰蓋遲速進退爲意如所制不得專也以周
書顧命攷之成王之崩在四月乙丑宰臣太保即於是日命仲桓
南宫毛俾爰齊侯吕伋以二干戈虎賁百人逆王世子釗于南門
之外延入翼室宅憂爲天下主不待崇朝而後定也今昭公喪至
在葬期之後公子宋自壞隤先入猶未得立是知爲意如所制不
得以時定非謂正棺乎兩楹之間故定之即位不可不察也夫即
位大事也宗嗣先定則變故不生蓋代君享國而主其祭宜戚宜
懼一失幾會或萌窺伺之心至於生變則爲不孝矣古人所以貴
於早定國家之本也今昭公之薨定之即位春秋詳書于策非爲
後法乃見諸行事爲永鑒耳
秋七月癸巳葬我君昭公九月大雩立煬宫
煬公伯禽之子其曰立者不宜立也喪事即遠有進而無退宫廟
即遠有毀而無立
冬十月隕霜殺菽
榖梁子曰菽舉重也未可以殺而殺舉重可殺而不殺舉輕其象
則刑罰不中之應
二年春王正月夏五月壬辰雉門及兩觀災秋楚人伐吴冬十月新
作雉門及兩觀
書新作者譏僭王制而不能革也雉門象魏之門其外爲庫門而
皐門在庫門之外其内爲應門而路門在應門之内是天子之五
門也僖公嘗修泮宫復閟宫非不用民力也而春秋不書新作南
門則獨書者南非一門也必有不當爲者子家駒以設兩觀爲僭
天子是非諸侯之制明矣夫撥亂反正者必本諸身身正者物必
正春秋於僭君必書者必正之意也使定公遇災而懼革其僭禮
三家陪臣雖欲僭諸侯執國命其敢乎習舊而不知以爲非何以
禁季氏之脅其主矣故特書新作以譏之也
三年春王正月公如晉至河乃復二月辛卯邾子穿卒夏四月秋葬
邾莊公冬仲孫何忌及邾子盟于拔
四年春王二月癸巳陳侯吴卒三月公會劉子晉侯宋公蔡侯衛侯
陳子鄭伯許男曹伯莒子邾子頓子胡子滕子薛伯𣏌伯小邾子齊
國夏于召陵侵楚
按左氏傳書伐而經書侵楚者楚爲無道憑陵諸夏爲一裘一馬
拘唐蔡二君三年而後遣蔡侯旣歸請師於晉晉人請命于周大
合諸侯天子之元老在焉若能暴明其罪恭行天討庶幾哉王者
之師齊桓晉文之功𥚹矣有荀寅者求貨於蔡侯弗得遂辭蔡人
晉由是失諸侯無功而還書曰侵楚陋之也
夏四月庚辰蔡公孫姓帥師滅沈以沈子嘉歸殺之
沈人不會于召陵晉人使蔡伐之書滅沈罪公孫姓也書以歸罪
沈子嘉也書殺之罪蔡侯也奉詞致討而覆其邦家爲敵所執不
死于位皆不仁矣所惡於前無以先後出乎𡭗者反乎𡭗者也蔡
侯視楚猶沈視蔡也昭公拘於郢三年而後反非以國小而弱乎
沈雖不會召陵未有大罪惡也而恃強殺之甚矣能無公孫翩之
及哉宋以曹伯陽歸蔡以沈子嘉歸皆殺之也而或書或不書其
不書者賤而略之也
五月公及諸侯盟于臯鼬
定公之立上不請於天王下不告於方伯而受國於季孫意如故
三年朝晉至河而復今會諸侯求爲此盟書公及者内爲志也召
陵之會必序不序十有八國之諸侯則無以見侵楚之陋臯鼬之
盟序與不序非義所係則以凢舉可矣
𣏌伯成卒于會六月葬陳惠公許遷于容城秋七月公至自會劉卷
卒葬𣏌悼公楚人圍蔡晉士鞅衛孔圉帥師伐鮮虞葬劉文公冬十
有一月庚午蔡侯以吴子及楚人戰于柏舉楚師敗績楚囊瓦出奔鄭
吴何以稱子善伐楚解蔡圍也荆楚暴横盟主不能致其討天王
不得達其命長惡不悛復興師而圍蔡王法所當討而不赦也吴
能自卑聽蔡侯之義以達天子之命興師救蔡戰于柏舉大敗楚
師成伯討之功善矣晉主夏盟中國所仰若嘉榖之望雨也有請
于晉如彼其難吴國天下莫強焉非諸侯所能以也有請于吴如
此其易故召陵之會大合諸侯而書侵楚柏舉之戰蔡用吴師特
書曰以者深罪晉人保利棄義難於救蔡也然則何以不言救乎
救大矣闔閭子胥宰嚭皆懷謀楚之心蔡人往請會逢其適非有
救災恤鄰從簡書憂中國之實也聖人道大德宏樂與人爲善故
因其從蔡特進而書爵囊瓦貪以敗國又不能死可賤甚矣故記
其出奔特貶而稱人春秋之情見矣
庚辰吴入郢
及楚人戰則稱爵入郢則舉其號何也君舍于其君之室大夫舍
于大夫之室狄道也聖人誰毀誰譽救災恤鄰則進而書爵非有
心於與之順天命也乘約肆淫則黜而舉號非有心於貶之奉天
討也伐國者固將拯民於水火之中而鳩集之耳殺其父兄係其
子弟毀其宗廟遷其重器而亂男女之配也如水益深如火益熱
則善小而惡大功不足以掩之矣聖人心無毀譽如鏡之無妍醜
也因事物善惡而施褒貶焉不期公而自公爾明此義然後可以
司賞罰之權得春秋之法矣
五年春王三月辛亥朔日有食之夏歸粟于蔡於越入吴六月丙申
季孫意如卒
内大夫有罪見討則不書卒公子翬是也仲遂殺惡及視罪與翬
同而書卒者以事之變卒之也意如何以書卒見定公不討逐君
之賊以爲大夫全始終之禮也定雖受國於季氏苟有叔孫舍之
見不賞私勞致辟意如以明君臣之義則三綱可正公室強矣今
苟於利而忘其讎三綱滅公室益侵陪臣執命宜矣故意如書卒
主人習其讀而問其傳則未知巳之有罪焉爾
秋七月壬子叔孫不敢卒冬晉士鞅帥師圍鮮虞
六年春王正月癸亥鄭游速帥師滅許以許男斯歸二月公侵鄭公
至自侵鄭夏季孫斯仲孫何忌如晉秋晉人執宋行人樂祁犂
稱人以執非伯討也祁犂聘于晉主趙簡子飲酒焉獻楊楯六十
范趙方惡其宰曰昔吾主范氏今子主趙氏是賈禍也范獻子果
怒言於晉侯曰以君命越疆未致使而私飲酒不敬二君不可不
討也乃執樂祁執非無名何以非伯討也使范趙方睦皆有獻焉
則弗執之矣執異國行人出於列卿私意威福之柄移矣三卿分
晉而靖公廢爲家人豈一朝一夕之故哉
冬城中城季孫斯仲孫忌帥師圍鄆
七年春王正月夏四月秋齊侯鄭伯盟于鹹齊人執衛行人北宫結
以侵衛齊侯衛侯盟于沙大雩齊國夏帥師伐我西鄙九月大雩冬
十月
八年春王正月公侵齊公至自侵齊二月公侵齊三月公至自侵齊
曹伯露卒夏齊國夏帥師伐我西鄙公會晉師于瓦
按左氏晉士鞅荀寅救魯則其書公會晉師何也春秋大法雖師
次於君而與大夫敵至用大衆則君與大夫皆以師爲重而不敢
輕也故棐林之會不言趙盾而言晉師瓦之會言晉師而不書士
鞅於以見人臣不可取民有衆專主兵權之意陳氏厚施於齊以
移其國季孫盡征於魯以奪其民皆王法所禁也春秋之義行則
不得爲爾矣
公至自瓦秋七月戊辰陳侯柳卒晉士鞅帥師侵鄭遂侵衛葬曹靖
公九月葬陳懷公季孫斯仲孫何忌帥師侵衛冬衛侯鄭伯盟于曲
濮從祀先公
蜀人馮山曰昭公至是始得從祀於太廟其說是也季氏逐君而
制其死生之命公薨乾侯不得終於正寢旣薨七月又不得以時
歸葬旣葬絕其兆域又不得同於先君而在墓道之南至孔子爲
司寇然後溝而合諸墓則其主雖久未得從昭穆而祔祭宜矣及
意如巳卒陽虎專季氏將殺季孫斯而亂魯國託於正以售其不
正始以昭公之主從祀太廟蓋欲著季氏之罪以取媚於國人然
其事雖順其情則逆春秋原情制法故不書禘事與日特曰從祀
先公於盜竊寳玉大弓之上見事出陽虎而不可詳也其亦深切
著明矣
盜竊寳玉大弓
九年春王正月夏四月戊申鄭伯蠆卒得寳玉大弓
榖梁子曰寳玉封圭大弓武王之戎弓周公受賜藏之魯或曰夏
后氏之璜封父之繁弱也子孫世守罔敢失墜以昭先祖之德存
肅敬之心爾古者告終易代弘璧琬琰天球夷玉兊之戈和之弓
垂之竹矢莫不陳列非直爲美觀也先王所寳傳及其身能全而
歸之則可以免矣魯失其政陪臣擅權雖先公分器猶不能守而
盜得竊諸公宫其能國乎故失之書得之書所以譏公與執政之
臣見不恭之大也此義行則有天下國家者各知所守之職不敢
忽矣
六月葬鄭獻公秋齊侯衛侯次于五氏秦伯卒冬葬秦哀公
