春秋正義卷第四隐公
国子祭酒上護軍曲阜縣開国子臣孔穎逹奉
勑撰
六年勑而不盟曰平正義曰宣十五年宋人乃椘人平傳載
其盟辞昭七年燕曁斉平傳称盟于濡上似平皆有盟而去不盟
者平实解怨和好之辞非要盟也彼自旣平之後別为盟耳此与
定十年及斉平皆傳无盟事定十一年及郑平下乃云叔還如郑
涖盟平後乃盟知平非盟也注虽无至放此正義曰公羊傳
曰此无事何以書春秋虽无首時過則書首時過則何以書春秋
編年四時具然後为年此注用公羊为說釈例曰年之四时虽或
无事必空書首月以紀時變以明歴數也注秋取至易也正
義曰經書冬傳言秋丘明为傳例不虚举經文独以秋言此事明
是以秋取冬乃告也冬告者告言冬始取耳故書之於冬若其使
以冬至告言秋取亦當追書扵秋八年傳曰冬齊侯使来告成三
国秋成冬告書之於秋明此以冬取告故書扵冬也賈服以为長
葛不繫郑者刺不能撫有其邑凡邑为他国所取皆是不能撫
有之何故於此独为悪郑故杜以为上有伐郑囲長葛則長葛郑
邑可知故不言郑也旣言秋取取实在秋因其經文在冬遂言冬
乘无備襄十三年傳例曰凡書取言易也知此乘其无備而取之
也杜知長葛不繫郑非大都以名通者以前年云伐郑囲長葛長
葛之文繫於郑故也刘炫以大都名通而規杜氏非也傳注渝
變至更成正義曰渝變也釈言文變平者變更前悪而復为和
好變即更之義成則平之訓故傳解渝平謂之更成自狐壤以来
与郑不和今日復和故曰更成言更復狐壤以前之好也服虔云
公为郑所獲釈而不結平於是更为約束以結之故曰渝平案傳
公賂尹氏而与之逃歸非郑所釈安釋而結平也注翼晉至
大夫正義曰唐叔始封受懷姓九宗職官五正者謂周成王滅
唐始封唐叔以懷氏一姓九族及是先代五官之长子孫賜之言
五官之长者謂於殷時为五行官長今襃寵唐叔故以其家族賜
之耳今云頃父之子嘉文者以頃父旧居職位名号章顯嘉父新为
大夫未甚著見故繫之於文諸繫父为文者義皆同此也
注諸地至放此正義曰杜言不復記其闕者謂但言某邑而巳
下不云闕若鄂直云晉别邑及翼侯奔隨注云随晉地郑人侵衛
牧注云牧衛邑如此之類皆不言闕是也若不知何国之地者則
言闕若虞公出奔共也公孫嬰斉卒于貍服並注云闕是也亦有
虽知某国之地注亦云闕則隐十一年蘇忿生十二邑注陘云闕者
以餘邑皆知所在唯此独闕故也五月庚申正義曰案經盟
于艾亦在五月傳略不言月庚申之日須月以統之故别言五月
他皆效此注告饑至之贤正義曰王使至鲁皆應書經此独不
書故解之以人情恕之不得自不輸粟空告他人故知巳国不足旁
請隣国故曰礼也定五年皈粟于蔡尚書扵經此不書者鲁以往
歲螟災故巳国饑困所輸不多宋郑輸粟不復告鲁故皆不書此
事无經而發故觧傳意見隐之䝨諸无經之傳皆意有所見悉皆
效此注周桓至焉依正義曰桓公是周公黑肩事見桓十
八年傳也幽王娶申女为后生大子宜&KR0875;後得襃姒嬖之生子伯
服廢申后逐大子以襃姒为后伯服为大子宜&KR0875;奔申申侯乃与
犬戎共攻幽王殺幽王扵驪山之下於是諸侯乃与申侯共立宜
&KR0875;是为平王以西都偪戎晉文侯郑武公夾輔平王東迁洛邑毛
詩尚書国語史記皆略有其事七年注叔姬至故書正義曰
女嫁扵他国皆有姪娣与適俱行則所尊在適書適不書姪姊叔
姬待年之女年滿時行故書其皈魯女嫁扵他国之卿皆書之
夫人之娣尊与卿同其書固是常例賈云書之者刺紀貴叔姬傳
无其亊是妄說也滕侯卒正義曰譜云滕姬姓文王子錯叔
繡之後武王封之居滕今沛郡公丘縣是也自叔繡至宣公十七
世乃見春秋隐公以下春秋後六世而斉滅之世本云齊景公亡
滕案斉景之卒在滕隐之前世本言隐公之後仍有六世为君而云
齊景亡滕为謬何甚服虔昭四年注亦云斉景亡滕是不考校而
謬言之地理志云沛郡公丘縣故滕国也周文王子錯叔繡所封
三十一世为斉所滅注諸聘至元年正義曰聘礼使者執圭
以致命束帛加璧以致亭郑玄云享献也旣聘又献所以厚恩惠
也是執玉帛以相存問也玉人職云瑑圭璋璧琮八寸以覜聘注
云八寸者拠上公之臣案聘礼圭以聘君璋以聘夫人旣行聘之
後璧以享君琮以享天人又郑玄注小行人云使卿大夫覜聘降其
君瑞一等則侯伯之臣圭璋璧琮皆六寸子男之臣皆四寸又小
行人云圭以馬璋以皮璧以帛琮以錦琥以繡璜以黼郑玄注云
二王之後享天子圭以馬享后璋以皮其餘諸侯享天子璧以帛
享后琮以錦子男享大国之君琥以繡享大国夫人璜以黼是玉
帛之文也注戎鳴至西南正義曰傳例有鐘鼔曰伐此旣言
伐知其鳴鐘鼔也杜意以皈者以彼隨已而巳非囚執之辞故云
但言以皈非執也杜必知以皈非執者榖梁傳云以歸猶愈乎執
也又昭十三年晉人執季孫意如以皈若以皈是執何須别起執
文明直言以皈者非執也至如定四年以沈子嘉皈經云殺之哀
七年以邾子益来傳云囚諸負瑕旣有囚殺之文容或是執若直
言以皈無囚殺之事者則非執者也春秋有文同事異此即其類
也刘君引沈子邾子云以皈者皆執以規杜氏非其義也
傳凡諸至礼經正義曰諸侯者公侯伯子男五等之揔号侯訓
君也五等之主虽爵命小異而俱是国君故揔称諸侯也諸發凡
者皆周公之垂法史書之旧章立明采合旧語以發明史例虽意
是旧典而辞出丘明非全寫旧語同盟称名薨則赴以名是周公
之旧典其告終称嗣以下乃是觧釋赴意非旧語也僖二十三年
又發例曰凡諸侯同&KR0576;死則赴以名礼也直言赴名是礼不言継
好是礼継好息民是礼之大意非礼之实明是丘明言此以解赴
名之意彼云礼也此云謂之礼經其亊一也言謂此赴名为礼之
常法丘明之意言周公謂之然也謂之礼經虽指此一亊諸發凡者
莫不尽然以此为例之初故特言之注此言至放此正義曰
凡例是周公所制其来亦无所出以傳言謂之礼經則是先聖謂
之非丘明自謂之也史之書策必有旧法一代大典周公所制故
知凡例亦是周公所制此言凡例則云謂之礼經下言凡例則云不
書于策以此明所謂礼經皆當書策從傳之首至此始開凡例故
特顕此二句者謂之經是一句与不書于策为二句也然則
九年凡雨自三日以往为霖不以为始而遠取十一年云始開凡
例者以九年唯記當国雨雪之事史策旧文非是赴告国家大事
之例注朝而至卿寺正義曰朝扵天子献国之所有亦發陳
財幣於公卿之府寺如今者如晉时諸州年終遣會計之吏献物扵
天子因令以物詣公府卿寺然自漢以来三公所居謂之府几卿
所居謂之寺風俗通曰府聚也公卿牧守府道德之所聚也蔵府
私府財貨之所聚也寺司也庭有法度令官所止皆曰寺釈名曰
寺嗣也治亊者相嗣續扵其内歃如忘正義曰歃謂口含血
也當歃血之時如似遺忘物然故注云志不在扵歃血也服虔云
如而也臨歃而忘其盟載之辞言不精也盟載之辞在扵簡策祝
史讀以告神非歃者自誦之何言忘載辞也且忘否在心五父終不
自言巳忘泄伯安知其忘而譏之八年注宛郑至東南正義
曰内卿貶則去族外卿貶則称人外無去族之理今宛无族傳無
譏文故知未賜族也傳言郑釋泰山之祀使來歸祊知是郑祀泰
山之邑郑以桓公之故受邑泰山之下天子祭泰山必從往助祭
使共湯沐焉故公羊謂之湯沐之邑旣有此邑因立别廟刘炫云
言祀泰山之邑者謂泰山之旁有此邑邑内有郑宗廟之祀蓋祀
桓武之神注襄六至以名正義曰同盟赴名自有成例而引
杞桓公者蔡自春秋以来未与魯盟疑与惠公同盟故引杞桓为
例𣏌与成公同盟而以名赴襄公傳曰同盟故也則与其父盟淂
以名赴其子故疑蔡与惠盟故以名赴隐也同盟称名則两君相
知君旣知之則国内皆知故彼父虽薨得以名赴彼子以此名嘗
与彼父對称故也若父与彼盟彼君虽在此子不淂以其名赴以
此名未与彼君對故也注元年至備故正義曰於例盟以国
地則地主与之元年&KR0576;于宿知宿与盟也魯宋俱是微人宿
君必不親与知宿亦大夫盟也盟禱異俱是告神荀偃之祷先称
君名知大夫聚盟亦吝称君名臣盟旣称君名則君薨得以名
赴宿君之卒宜以名赴魯今宿男不名自不以名赴非法不得也
故引僖二十三年傳例以明之言其赴不以名虽知亦不得書也
諸君不親盟而以名赴魯注云大夫&KR0576;於某者義皆出此衛冀隆
難杜云周人以諱事神臣子何得以君之名告神又荀偃禱河一
時之事耳非正礼也何得知大夫盟先称君名乎杜必为此觧者
以諱事神謂諱神之名以事其神若祭祖而諱祖之類山川之神
尊於諸侯故尚書武成告名山大川云有道周王發則荀偃禱河
自称君名於理何怪杜云諸例或發扵始事或發扵後者若七年
滕侯卒傳曰凡諸侯同盟扵是称名及桓二年公至自唐凡公行告
于宗廟是或發扵始事也宣四年凡弑君称君及僖二十六年凡师
能左右之曰以是或發於後也云因宜有所異同者宣四年郑公
子皈生弑君嫌皈生无罪及宣五年高固来逆叔姬嫌见偪成昏
故傳因以明之是也云亦或丘明所得記注本末不能皆備者但
杜又自疑以为諸例皆應從始事而發在後發者以記注周公旧
凡不繫於始事繫於後事丘明作傳因記注所繫遂以發之如杜
此言则周公旧凡於記注之文散在諸亊丘明作傳因記注之文
發例故或先或後也注齊侯至周地正義曰春秋之例國以
大小为序外傳郑語云斉莊僖於是乎小伯此斉侯即僖公也此
盟平宋衛也斉为會主則斉宜在上今宋在斉上故特觧之由宋
敬斉侯与衛先遇故斉侯尊宋使为會主瓦屋旣闕知是周地者
以其會于温盟于瓦屋會盟不得相遠温是周地知瓦屋亦周地
也注莒人至来間正義曰僖二十九年公會王子虎及諸侯
之卿盟于翟泉没公不言貶卿称人直言會某人某人傳曰卿不書
罪之也在礼卿不會公侯會伯子男可也此莒人乃對會公侯故
觧之莒是小国卿當称人非貶辞也微者不嫌能敵公侯故直称
公也傳注大丘至雨名正義曰地有两名新旧改易者傳則
言实以明之若二名俱存者傳則錯經以見之此犬丘与垂两名
俱存故傳不言实釈例曰若一地二名當时並存則直兩文互见
黑壤犬立時来之属是也猶卿大夫名氏互見非例也注成王
至之田正義曰成王營邑扵洛以为居土之中貢賦路均將於洛
邑受朝許田近於王城故賜固公許田以为鲁國朝宿之邑詩魯頌
曰居常与許復周公之宇是周公得許田也公羊傳曰許田者何
魯朝宿之邑也是許田为魯朝宿之邑郑諸易許田而求祀周公故
知後世因在許田之中而立周公别廟焉郑桓公以周宣王之母
弟故於泰山之下亦受祊田以为湯沐之邑祊邑内亦有郑先君
别廟此時周室旣衰王不巡守郑以天子不復廵守则泰山之祀
旣廢祊无所用故欲以祊易許田近郑祊田近魯各從本国所近
之宜也魯以許田奉周公之祀易其田則廢其祀恐鲁以周公
别廟为疑慮將不許云巳廢泰山之祀而欲為魯祀周公言郑得
許田周公之祀不純也云已廢泰山之祀者謂天子不復廵守郑
家巳廢此助祭泰山祭祀之事无所祭祀故欲为魯祀周公其实
廢来已久今始云巳廢者欲为魯祀周公故云巳廢耳方便遜辝
以求於魯也定四年祝佗言康叔之受分物云取於有閻之士以
共王職取於相土之東都以會王之東蒐有閻之土猶鲁之許田
也相土之東都猶郑之祊邑也郑近京师無假朝宿鲁近泰山不
須湯沐各受其一衛以道路並遠故兩皆有之礼記王制曰方伯
为朝天子皆有湯沐之邑扵天子之縣内然則朝宿之邑亦名湯
沐但向京师主为朝王從王廵守主为助祭祭必沐浴隨事立名朝宿
湯沐亦互言之耳異義左氏說諸侯有大功德乃有朝宿湯沐之
邑公羊說以为諸侯皆有朝宿湯沐之邑許慎以公羊为非則杜
意亦從許慎也公羊傳曰此魯朝宿之邑也則曷为謂之許田諱
取周田也諱取周田則曷为謂之許田繫之許也曷为繋之許近
許也杜言近許之田是用公羊为說杜依公羊之傳邑实近許故
以許为名刘君更無所馮直云別有許邑邑自名許非由近許国
始名为許以規杜氏非其義也注鍼子至後祖正義曰先
配後祖多有異說賈逵以配为成夫婦也礼斉而未配三月廟見
然後配案昏礼親迎之夜祍席相連是士礼不待三月也禹娶塗
山四日即去而有啓生焉亦不三月乃配是賈之謬也郑衆以配
为同牢食也先食而後祭祖无敬神之心故曰誣其祖也案昏礼
婦旣入门即設同牢之饌其間无祭祀之事先祭乃食礼无此文
是郑之妄也郑玄以祖为軷道之祭也先为配匹而後祖道言未
去而行配案傳旣言入于郑乃云先配而後祖寧是未去之事也
若未去先配則鍼子在陳譏之何須云送女也此三說皆滯故杜
引椘公子囲告廟之事言郑忽先逆婦而後告廟故曰先配而後
祖此时忽父见在計告廟以居當是莊公之事而譏忽者椘公子
囲亦人臣矣而自布几筵告於莊共之廟不言禀君之命知逆者
虽受父命當自告廟且忽先為配匹而後告祖見其告祖方始譏
之知忽自告祖也或可郑伯為忽娶妻先逆而後告廟鍼子見而
譏之公子囲告廟者專權自由耳非正也注言郑至丙戌
正義曰庚午之後十六日而有丙戌二十一日而辛卯七月有庚
午九月有辛卯其间不容一月是八月不淂有丙戌更遥一周則
丙戍去庚午七十七日八月亦不得有丙戌是明丙戌为日誤長
歴推七月丁卯朔四日庚午至二十日是丙戌九月丙寅朔二十六日
辛卯其月二十一日是丙戌八月小丁酉朔十日丙午二十日丙辰二日
戊戌十四日庚戌二十六日壬戌未知丙戌二字孰為誤也不直
云日誤而檢上下者困傳明文故顕言之他皆放此注因其至
媯姓正義曰陳世家云陳胡公滿者虞帝舜之後也昔舜為庶
人時居于媯汭其後因为氏姓姓妫氏武王克殷得媯滿封之
於陳是舜由媯汭故陳為媯姓也案世本帝舜姚姓哀元年傳
称虞思妻少康以二姚是自舜以下猶姓姚也昭八年傳曰及胡
公不滛故周賜之姓是胡公始姓媯耳史記以为胡公之前巳姓
妫非也注報之至曰陳正義曰胙訓報也有德之人必有美
報報之以土謂封之以国名以为之氏諸侯之氏則国名是也周
語曰帝嘉禹德賜姓曰姒氏曰有夏胙四岳国賜姓曰姜氏曰有吕亦
与賜姓曰媯命氏曰陳其亊同也姓者生也此为祖令之相生虽下
及百世而此姓不改族者属也与其子孫共相連属其旁支別属
則各自立氏礼記大傳曰繫之以姓而弗别百世而昏姻不通者
周道然也是言子孫當共姓也其上文云庶姓别於上而戚單於下
是言子孫當别氏也氏猶家也傳称盟于子晳氏逐瘈狗入於華
臣氏如此之類皆謂家为氏氏族一也所從言之異耳釈例曰别而称
之謂之氏合而言之则曰族例言别合者若宋之華元華喜皆出
戴公向魚鱗蕩共出桓公独举其人則云華氏向氏并指其宗則
云戴族桓族是其别合之異也記謂之庶姓者以始祖为正姓高
祖爲庶姓庶姓亦氏族之别名也姓則受之扵天子族則禀之扵
時君天下之廣兆民之衆非君所賜皆有族者人君之賜姓賜族
为此姓此族之始祖耳其不賜者各徒父之姓族非復人人賜也
晉語称黃帝之子二十五人其得姓者十二人天子之子尚不得
姓况餘人哉固當從其父耳黃帝之子兄弟異姓周之子孫皆姓
姬者古今不同質文代革周代尚文欲令子孫相親故不使别姓
其賜姓者亦少唯外姓媯滿之徒耳賜族者有大功德宜世享祀
者方始賜之无大功德任其興衰者則不賜之不賜之者公之同姓
蓋亦自氏祖字其異姓則有旧族可称不世其禄不須賜也衆仲
以天子得封建諸侯故云昨土命氏拠諸侯言耳其王朝大夫不
封为國君者亦當王賜之族何則春秋之世有尹氏武氏之徒明
亦天子賜之与諸侯之臣義无異也此無駭是卿羽父爲之請族
蓋爲卿乃賜族大夫以下或不賜也諸侯之臣卿为其極旣登極
位理合建家若其文祖微賤此人新升为卿以其位絶等倫其族
不復囚故身未被賜无效可称鲁挾郑宛皆未賜族故單称名也
或身以才举暫升卿位功德猶薄未足立家則虽为卿竟不賜族
羽父為駭請族知其皆由時命非例得之也華督生立華氏知其
恐慮不得故早求之也由此而言明有竟无族者魯之翬挾柔
溺名見扵經而其後无聞是或不得族也其士會之帑処秦者为
刘氏伍員之子在斉为王孫氏外傳称知果知知伯之將滅自别
其族為輔氏如此之類皆是身自為之非復君賜釈例曰子孫繁
衍枝布葉分始承其本末取其别故其流至於百姓万姓其言自
有百姓万姓未必皆君賜也晉語称炎帝姓姜則伯夷炎帝之後
姜自是其本姓而云賜姓曰姜者黃帝之後别姓非一自以姜姓
賜伯夷更使為一姓之祖耳非復因旧姓也猶后稷别姓姬不是
因黃帝姓也諸侯至为族正義曰杜意諸侯以字言賜先人
字为族也为謚因以为族謂賜族虽以先人之字或用先人所
为之謚因將為族以謚為族者衛斉悪宋戴悪之類是也而刘
君乃称以謚為族全無一人妄規杜氏非其義也死後賜族乃是
正法春秋之世亦有非礼生賜族者華督是也釈例曰旧說以為
大夫有功德者則生賜族非也至於郑祭仲为祭封人後升为卿
經書祭仲似生賜族者検傳旣无同華氏之文則祭者是仲之旧
氏也諸侯以字字有二等檀弓曰幼名冠字五十以伯仲周道也
然則二十有加冠之字又有伯仲叔季為长幼之字二者皆可以
为氏矣服虔云公之母弟則以長幼為氏貴適統伯仲叔季是也
庶公子則以配字為氏尊公族展氏臧氏是也案郑子人者郑厉
公之弟桓十四年郑伯使其弟語来盟即其人也而其後为子人
氏不以仲叔為氏則服言公之母弟以長幼为氏其事未必然也
杜以慶父叔牙与莊公異母自然仲叔非母弟族矣其或以二十
之字或以長幼之字蓋出自時君之命也叔肸称叔不称孫而三
桓皆称孫俱氏長幼之字自不同也藏氏称孫展氏不称孫俱氏
二十之字自不同也然則称孫与不称孫蓋出其家之意未必由
君賜也以字为族者謂公之曾孫以王父之字为族也諸侯之子
称公子公子之子称公孫公子公孫繫公之常言非族也其或貶
責則亦与族同成十四年叔孫僑如如斉逆女傳曰称族尊君命也
僑如以夫人婦姜氏至自斉傳曰舍族尊夫人也宣元年公子遂
如斉逆女遂以夫人至亊与僑如正同其傳直云尊君命尊夫人
不言称族舍族旣非氏族則不待君賜自称之矣至於公孫之子
不復得称公曾孫如无駭之輩直以名行及其死也則賜之族以
其王父之字爲族也此无駭是公之曾孫公之曾孫必須有族故
拠曾孫为文言以王父字耳公之曾孫正法死後賜族亦有未死
則有族者則叔孫得臣是也公子公孫扵身必无賜族之理經書
季友仲遂叔肸者皆是以字配名連言之故杜注並云字也其蕩
伯姬者公子蕩之妻不可言公子伯姬故繋於夫字言蕩伯姬蕩
非當时之氏其傳云立叔孫氏臧僖伯臧哀伯叔孫戴伯之徒皆
傳家拠後追言之耳其公孟彄世本以为灵公之子字公孟名彄
与季反仲遂相似俱以字配名刘炫不逹此旨妄規杜過非也必
如刘觧生賜族之文證在何処其公之曾孫玄孫以外爰及異姓
有新升为卿君賜之族蓋以此卿之字即为此族案世本宋督是
戴公之孫好父說之子華父是督之字計督是公孫耳未合賜族
應死後其子乃賜族故杜云督未死而賜族督之妄也沈亦云督
之子方可有族耳注謂取至时君正義曰旧官謂若晉之
士氏旧邑若韓魏趙氏非是君賜則不得为族嫌其居官邑不
待公命故云皆禀之時君此謂同姓異姓皆然也服虔止謂異姓
又引宋司城韓魏为證韓与司城非異姓司城又自為樂氏不以
司城为族也九年大雨震電正義曰說文云震劈歷震物
者電隂陽激曜也河圖云隂陽相薄为雷隂激陽为電然则震
是雷之劈歴電是雷光僖十五年震夷伯之廟是劈歴破之
雷之甚者為震故何休云震雷也大雨雪正義曰說文云雨
水從雲下也然則雨者天上下水之名旣見雨從天下自上下者
因即以雨言之雨螽亦称為雨故下雪称雨雪也平原出水為大
水直書大水平地尺為大雪不直書大雪而云大雨雪者水則從
天入地出地乃為多見其在地之多言其出水之大故不言大雨
水雪則自天而下下即委之於地見其自上而下言其下雪之多
故言大雨雪水則俯視雪則仰觀故立文有異其大雨雹亦与雪
同傳注此觧至經誤正義曰傳發凡以解經若經无霖字則
傳无由發故知經誤然則經當如傳言大雨霖以震不當云大雨
震電是經脱霖以二字而妄加電也先者至以逞正義曰
嘗寇速去知戎心逐之逐其去者必有所獲獲謂獲郑人也在先
者見逐有所獲不復顧後必務在速進謂棄其後者独自先進進
而遇覆必速廻奔走後者不救則是无継續矣无継则易敗如是
乃可以觧患服虔云先者見獲言必不往相救各自務進言其貪
利也其言見獲者當謂戎被郑獲也郑人速去以誘之安得獲戎
也在先者巳被郑獲重進者將復为虜各自務進欲何所貪而云
貪利也此則不言可解无故以觧乱之注为三至死也正義
曰前後及中三処受敵者前謂第一伏逆其前也後謂祝聃与後
伏逐其後也中謂第二伏擊其中也衷戎师者謂戎师在三伏之
中殪死也釈詁文也十一月至戎师正義曰此即上傳所說擊
戎之事史官得其戰狀乃裁約为之辞經之所陳皆是此類旣不書
經故準經為文以揔之十年注公子至七年正義曰傳称羽父
先會斉侯郑伯是不待公命也貪會二国之君自求其名時史疾
其專進故貶去公子公子義与氏同故以氏言之中丘之會計君
自親行今斉郑称人是使微者從之也於例师出与謀曰及傳称
&KR0576;于鄧为师期公旣与謀計當書及今乃言會明其以翬專行非
鄧之謀釈例曰王命伐宋羽父不匡君以速進而先會二國自以
為名故貶去其族斉为侯伯郑伯又为王卿士二君奉王命以計
宋悪羽父之專進故使与微者同伐動而无功故无成敗也案四
年翬固請而行故貶去其氏此直言羽父先會斉侯郑伯无困請
之文亦貶之者又公子豫邾人郑人以不待公命而經不書此翬
亦不待公命而經書者翬扵四年傳称固請此先會亦固請也
傳扵四年其文已詳故於此而略耳豫會邾人郑人本非公命故
不書此則公會斉郑于中丘己为师期翬又請公先會先會則
是君命故以書之注斉郑至宋地正義曰案傳公會斉侯
郑伯于老桃然後公敗宋师則知老桃之會謀与宋戰彼与公謀
戰而公独敗宋师知斉郑後期也注三国至戴城正義曰案
傳例克邑不用师徒曰取然則取者拠克邑之易今此克得軍师
亦称取者但取者虽拠克邑之文其克得师衆而易者亦曰取是
以莊十一年注云威力兼備若羅網所掩覆一軍皆见禽制若非
前敵之易何能覆而取之故釈例曰如取如攜然則凡言取者皆
易辞刘君以取之非易而規杜氏非也沈氏亦云今日囲明日取
故知易也公羊傳曰其言伐取之何易也是杜所用之義地理志
云梁国甾縣故載国應劭曰章帝改曰考城古者甾載聲相近故
郑玄詩箋讀俶載為熾菑是其音大同故漢於載国立甾縣於晉
属陳留傳注尋九至魯地正義曰九年傳称會于防謀伐宋
未及伐宋而更为此會为师伐宋之期知是尋防會也釈例曰盟
于鄧盟于犖盟于戚公旣在會而不書盟者以理推之會在盟前
知非後盟也蓋公还告會而不告盟注會不至日誤正義曰
六月无戊申者下有辛巳取防亦在六月之内戊申在辛己之前
三十三日不得共在一月上有五月今别言六月知日誤月不誤長
歴推六月丙辰朔三日戊午五日庚申未知二者孰誤注勞者至
王爵正義曰聘礼賓至于近郊君使卿朝服用束帛労覲礼至
于郊王使人皮弁用璧労周礼司儀曰諸公相為賓主君郊労皆
不言以饔餼勞案礼饔餼乃是旣相見致大礼不應於郊以設之
杜意蓋以熟食曰饔生牲曰餼以労客扵郊必有牲饌故以饔餼
言之非謂大礼之饔餼也勞礼大行人云上公三労近郊労一也
遠郊労二也竟首勞三也侯伯再勞去竟首子男一勞去遠郊凡
近郊勞皆君自行遠郊使卿竟首使大夫掌客又云上公五積皆
眡飱牽侯伯四積子男三積是賓入竟之後有致積之礼積虽是
牽亦或有塾或在郊致積故謂之郊労沈依聘礼注其郊之遠近
上公遠郊五十里侯伯三十里子男十里近郊各半之注三国至
通称正義曰三国之軍在戴城下故郑伯合囲之不言囲戴者
本意囲三師不囲戴也不言囲三师者今日囲明日取囲之不久
經以取告不以囲告三国經皆称人於例为將卑师少而傳言三
师故辯之师者軍旅之通称注報入至四日正義曰九月无戊
寅者經有十月壬午长歴推壬午十月二十九日戊寅在壬午之
前四日耳故九月不得有戊寅上有八月下有冬則誤在日也
十有一年至来朝正義曰十下言有者干宝云十盈則更始
以竒從盈數故言有也經備文傳從略故傳不言有桓七年榖伯
鄧侯别言来朝此兼言來朝者彼别行礼此同行礼由同时行禮
當长者在先故争之注与謀至昌縣正義曰与謀曰及宣七
年傳例也傳称會于郲謀伐許是公与謀也譜云許姜姓与斉同
祖堯四嶽伯夷之後也周武王封其苗裔文叔于許今潁川許昌
是也灵公徒葉悼公遷夷一名城父又居析一名白羽許男斯処容
城自文叔至莊公十一世始見春秋元公子結元年獲麟之歲也
當戰國初椘滅之地理志云潁川郡許縣故許国文叔所封二十
四世为椘所滅也漢世名許縣耳魏武作相改曰許昌注实弑至諱
也正義曰他君見弑則書弑魯君見弑則書薨公薨例皆地此
公又不地故觧之言魯史策書所諱也不忍言君之見弑又不忍
言其僵尸之処諱而不書故夫子因之傳不言書曰知是旧史諱
之也董狐書趙盾弑君仲尼謂之良史不書君弑則是史之不良
夫子不改其文而因之者為人臣者或心实愛君为諱愆過或志
在疾悪故章賊名虽事跡不同而俱是為国聖䝨兩通其事欲
見仁非一涂僖元年傳曰諱国悪礼也以仲尼之善蕫狐知为史
必須直也以丘明之礼諱悪知为史又當諱也釈例曰臣之事君
猶子事父微諫見志造膝詭辞執其是而諫其非不必其得蓋匡
救將然而將順其巳然故有隐諱之義焉至於激節之士則不然
南史執簡而累進蕫狐書法而不隐鬻拳劫君而自刖晏嬰端委
而引直聖䝨亦錄而善之所以廣義訓博大道殷有三仁此之謂
也是言聖䝨兩通之意也郑伯髠頑椘子麏齊侯陽生之徒俱
實見弑而以卒赴魯是他国之臣亦有諱国悪者非独魯史也
傳注薛魯国薛縣正義曰譜云薛任姓黃帝之苗裔奚仲封
為薛侯今魯国薛縣是也奚仲遷于邳仲虺居薛以為湯左相武
王復以其胄為薛侯齊桓霸諸侯黜为伯献公始与魯同盟小国
无記世不可知亦不知為誰所滅地䋥志云魯国薛縣夏車正奚
仲所国後迁于邳湯相仲虺居之注薛祖至之前正義曰定元
年傳曰薛之皇祖奚仲居薛以为夏車正是夏所封也注卜正
卜官之长正義曰周礼春官大上下大夫二人其下有卜師卜人
亀人筮人大卜為之長正訓長也故謂之卜正注庶姓至姓也
正義曰周礼司儀職云詔王儀南鄕見諸侯士揖庶姓時揖異姓
大揖同姓郑玄云庶姓无親者也異姓昏姻者也是庶姓非同姓
也周之至為後正義曰賈逵以宗為尊服虔以宗盟為同宗
之盟孫毓以為宗伯属官掌作盟詛之載辞故曰宗盟杜無明
解盟之尊卑自有定法不得言尊盟也周礼司盟之官乃是司
寇之属非宗伯也唯服之言得其旨矣而孫毓難服云同宗之盟
則無与異姓何論先後若通共同盟則何称於宗斯不然矣天子
之盟諸侯令其共奬王室未聞離逖異姓独与同宗者也但周人
貴親先敘同姓以其篤於宗族是故謂之宗盟魯人之為此言見
其重宗之義執其宗盟之文即云无与異姓然則公与族則異姓
為賓復言族燕不得有異姓也孟軻所云說詩者不以辞害意此
之謂也異姓為後者謂王官之伯降臨諸侯以王命而盟者耳其
春秋之世押主斉盟者則不復先姬姓也踐土之盟其載書云王
若曰晉重魯申是用王命而盟也召陵之會刘子在焉故祝佗引
踐土為比為有王官故也宋之盟椘屈建先於趙武明是大国在
前不先姬姓若姬姓常先則椘不淂競也且言周之宋盟是唯周
乃然故釈例曰斤周而言指謂王官之宰臨盟者也其餘雜盟未
必皆然是言餘盟不先姬姓&KR0576;則同姓在先朝則各從其爵故郑
康成注礼記云朝覲爵同同位若然案覲礼曰諸侯前朝皆受舍
于朝同姓西面北上異姓東面北上郑玄云言諸侯明来朝者衆
矣顧其入覲不得並耳分别同姓異姓受之將有先後也若如此
言則似朝覲不爵者但朝覲实以爵同同位就爵同之中先同
姓後異姓若盟則爵虽不同先同姓也礼記周公朝諸侯于明堂
之位三公中隋之前北面東上諸侯之位阼階之東西面北上諸
伯之國西階之西東面北上諸子之国門東北面東上諸男之国門
西北面上覲礼於方明之壇郑言諸侯見王之位亦引明堂位為
說是則諸侯總見皆以爵為班虽不分别同姓異姓其受礼之時
爵同者猶先同姓也其王官之伯臨諸侯之盟虽群后咸在常先
同姓故此言宗盟耳取重宗之亊以喻己也取譬之事聊举一边
寡人若朝于薛不敢与諸任歯朝扵彼国自可下主国之宗諸侯
聚盟不肯先盟主之宗也注薛任姓歯列也正義曰卋本氏
姓篇云任姓謝章薛舒吕祝終泉畢過言此十国皆任姓也礼記
文王卋子曰古者謂年齡歯亦齡也然則齒是年之别名人以年
歯相次列以爵位相次列亦名爲歯故云歯列也挾輈以走
正義曰廟内授車未有馬駕故手挾以走輈轅也方言云椘衛謂
轅为輈服虔云考叔車轅箠馬而走古者兵車一轅服馬夾之若
馬己在轅不可復挾且箠馬而走非徒步所及子都豈復乘車
逐之注逵道方九軌也正義曰冬官秀工記匠人営国經塗
九軌車轍謂王城之内道廣並九車也尔雅宫云一逹謂之道路
二逹謂之岐旁三達謂之劇旁四達謂之衢五逹謂之康六達謂
之菲七達謂之劇驂八達謂之崇期九達謂之逵說尔雅者皆以
爲四道交出復有旁通故刘炫規過以逵为九道交出也今以为
道方九軌者蓋以九出之道卋俗所希不應城内淂有此道以記
有九軌故以逵當之言並容九軌皆得前達亦是九達之義故李
廵注尔雅亦取並軌之義又涂方九軌天子之制諸侯之国不得
皆有唯郑城之内獨有其涂故傳扵郑国每言逵也故桓十四年
焚渠门入及大逵莊二十八年衆車入自純门及逵市宣十二年入
自皇门至于逵路刘君以为国国皆有逵道以規杜氏其義非也
注蝥弧旗名正義曰周礼諸侯建旂孤卿建旜而左傳郑有蝥
弧斉有灵姑鉟皆諸侯之旗也趙簡子有蜂旗卿之旗也其名當
時為之其義不可知也注弟共至元年正義曰莊公之弟逃
於四方故知雅是共叔叚也說文云餬寄食也以此傳言餬口四方
故以寄食言之昭七年傳云饘於是鬻扵是以餬余口釋言云餬
饘也則餬是饘鬻别名今人以薄鬻塗物謂之餬紙餬帛則餬
者以鬻食口之名故云餬其口也注謁告至曰媾正義曰謁告
也釋詁文婦之父曰昏釋親文也媾与昏同文故先儒皆以为重
昏曰媾注絜斉至之祀正義曰釈詁云禋祭也孫炎曰禋絜
敬之祭周語曰精意以享禋也是絜齊以享謂之禋享訓献也言
絜清斉敬以酒食献神也礼諸侯祭山川之在其地者若其受許
之士则當祭許山川故知祀謂許山川之祀注圉边垂也正義
曰釈詁云圉垂也舍人曰圉边垂也注此今至京兆正義曰地理
志云河南郡新郑縣詩郑国郑桓公之子武公所国是知新邑扵此
謂河南新郑也且志又云京兆郑縣周宣王弟郑桓公邑是知旧郑
在京兆也志又云本周宣王弟友为周司徒食采扵宗周畿内是
为郑桓公桓公問扵史伯曰王室多故何所可以逃死史伯为桓公
謀取虢鄶之地今寄帑与賄而虢鄶受之後三年幽王敗桓公死其
子武公与平王東迁卒定虢鄶之地然則傳云先君新邑扵此謂
武公始居此也史記郑卋家称虢鄶自分十邑献扵桓公桓公竟国之
案郑語桓公始謀未取之也武公始国非桓公也全滅虢鄶非献
邑也馬迁之言皆謬耳昭十六年傳子産謂韓宣子曰我先君桓
公与商人皆出自周以艾殺此地而共処之者謂寄帑与賄之时商
人即与俱行耳非桓公身至新郑注大岳至継也正義曰周語
称共工伯鮌二者皆黃炎之後言鮌为黃帝之後共工为炎帝
之後炎帝則神農之别号周語又称堯命禹治水共之從孫四岳
佐之胙四岳国命为侯伯賜姓曰姜氏曰有吕賈逵云共工也從
孫同姓末嗣之孫四岳官名大岳也立四岳之祭焉姜炎帝之姓其
後變易至扵四岳帝復賜之祖姓以紹炎帝之後以此知大岳是神
農之後堯四岳也以其主岳之祀尊之故称大岳許國是其後也
胤継也釈詁文舍人云胤継卋也礼継至嗣者也正義曰經謂紀
䋥之若詩之經営經始也国家非礼不治社稷得礼乃安故礼所以經
理国家安定社稷以礼教民則親戚和睦以礼守位則澤及子孫
故礼所以次序民人利益後嗣經国家猶詩序之言經夫婦也
注百人至詛之正義曰周礼夏官序制軍之法百人為卒二十五
人为兩此言二十五人为行者以傳先卒後行豭大於大知行之人
數少於卒也軍法百人之下唯有二十五人为两耳又大司馬之属
官行司馬是中士軍之属官兩司馬亦中士知周礼之兩即此行是
也周礼之行謂軍之行列知此行亦卒之行列也詛者盟之細殺
性告神令加之殃咎疾射潁考叔者令卒及行聞祝詛之欲使神
殺之也一卒之内已用一豭又更令一行之聞或用雞或用犬重
祝詛之犬雞者或雞或犬非雞犬並用何則盟詛例用一牲不用二也
豭謂豕之牡者尔雅釈獸豕牝曰豝豝者是牝知豭者是牡祭祀
例不用牝且宋人謂宋朝为艾豭明以䧺猪喻也注蘇忿至公
也正義曰成十一年傳曰昔周克商使諸侯抚封蘇盆生以温
为司寇尚書立政称周公告大史曰司寇蘇公是其事也注息國
至息縣正義曰卋本息国姬姓此息侯伐郑責其不親親知与
郑国同姬姓也莊十四年傳椘文王滅息其初則不知誰之子
何時封也地理志汝南郡有新息縣故息国也應劭云其後東從
故加新云若其後東徙當云故息何以反加新字乎蓋本自他処而
徙此也凡諸至于策正義曰此傳虽因宋不告敗而發此例
其言諸侯有命非独为被伐之命故注云命者国之大事政令也
謂諸是大亊崩卒會盟戰伐克取君臣乖离水火災害經書他
國之事皆是来告則書不告則否来告則書者或彼以实告改其
告辞而書之或從彼以虚告因其虚言而記之立文襃貶章云善恶
虽復依告者多不必尽皆依告衛献公之出奔也傳称孫林父寗
殖出其君名在諸侯之策及其書經則云衛侯出奔齊如此之類
是改告辞也晉人之敗秦也傳称潛師夜起以敗秦于令狐秦实
未陳不与晉戰晉人諱背前言妄以戰告及其書經乃言晉人及
秦人戰于令狐如此之類是因虚言也虽復或因其虚或改其实
終是皈於勸戒得告乃書也不然則否者虽復傳聞行言实知其
事但非故遣來告知亦不書所以慎謬誤辟不審若椘滅六蓼臧
文仲歎而为言魯非不知但无命来告故不書也师出臧否亦如之
者傳因被兵發例嫌出師伐人不必須告故重明之虽及滅國者
旣拠侵伐發例又嫌滅国事重不待告命故更明之言不書于策
者明告命大事皆書於國史正策以見仲尼修定悉因正策之文
注臧否至乃書正義曰不言勝敗而臧否者明其臧否之言
非徒勝敗之謂故知是善悪得失總謂理有曲直兵有彊弱也狄
伐邢之類非狄能告也椘滅庸之徒非庸能告也故知敗克互言
不須兩告乃書也且哀元年傳曰吴入越不書吴不告慶越不告
敗也吳越並言知其不待兩告注大宰官名正義曰周礼夭
子六卿天官为大宰諸侯則并六为三而兼職焉昭四年傳称季
孫为司徒叔孫为司馬孟孫为司空則鲁之三卿无大宰也羽父
名見於經已是卿矣而復求大宰蓋𣣔令魯特置此官以榮巳耳
以後更无大宰知魯竟不立之討寪氏有死者刘炫云羽父
遣賊弑公公非寪氏所弑公在寪氏而死遂誣寪氏弑君𣣔以正
法誅之君非寪氏所弑故討寪氏之家僅有死者而巳言不揔珠
之注𣣔以至無拠正義曰刘炫云欲以弑君之罪加寪氏
則君非寪氏所弑而復不能以正法誅之正法謂滅其族汙其宫
也傳言此者進退无拠進誅寪氏則实非寪氏弑君退舍寪氏
則无弑君之人是其進退无拠也
春秋正義卷第四
計一万二千五百三十四字
春秋傳卷第四
桓公上
元年
元年即位之始年也自是累數雖久而不易此前古人君紀事之
例春秋祖述爲編年法及漢文帝惑方士之言改後元年始亂古
制夫在位十有六載矣復稱元年可乎孝武又因事別建年號歷
代因之或五六年或四三年或一歲再更使記注繁蕪莫之勝載
夫歷世無窮而美名有盡豈記久明遠可行之法也必欲傳久當
以春秋編年爲正
春王正月公即位
桓公與聞乎故而書即位著其弑立之罪深絕之也美惡不嫌同
詞或問桓非惠公之嫡子乎適子當立而未能自立是故隠公攝
焉以俟其長而授之位久攝而不歸疑其遂有之也是以至於見
弑而惡亦有所分矣春秋曷爲深絕桓也曰古者諸侯不再娶於
禮無二適惠公元妃旣卒繼室以聲子則是攝行内主之事矣仲
子安得爲夫人母非夫人則桓乃隱之庶弟安得爲適子謂當立
乎桓不當立則國乃隱公之國其欲授桓乃實讓之非攝也攝讓
異乎曰非其有而居之者攝也故周公即政而謂之攝推已所有
以與人者讓也故堯舜禪授而謂之讓惠無適嗣隱公繼室之子
於次居長禮當嗣世其欲授桓所謂推已所有以與人者也豈曰
攝之云乎以其實讓而桓乃弑之春秋所以惡桓深絕之也然則
公羊所謂桓幼而貴隱長而卑子以母貴者其說非與曰此徇惠
公失禮而爲之詞非春秋法也仲子有寵惠公欲以爲夫人母愛
者子抱惠公欲以桓爲適嗣禮之所不得爲也禮不得爲而惠公一
縱其邪心而爲之隱公又探其邪志而成之公羊又肆其邪說而
傳之漢朝又引爲邪議而用之夫婦之大倫亂矣春秋明著桓罪
深加貶絕備書終始討賊之義以示王法正人倫存天理訓後世
不可以邪汨之也
三月公會鄭伯于垂鄭伯以璧假許田
許田所以易祊也鄭旣歸祊矣又加璧者祊薄於許故也魯山東
之國與祊爲鄰鄭畿内之邦許田近地也以此易彼各利於國而
聖人乃以爲惡而隱之獨何歟曰利者人欲之私放於利必至奪
攘而後厭義者天理之公正其義則推之天下國家而可行春秋
惡易許田孟子極陳利國之害皆拔本塞源杜篡弑之漸也湯沐
之邑朝宿之地先王所錫先祖所受私相貿易而莫之顧是有無
君之心而廢朝覲之禮矣是有無親之心而棄先祖之地矣故聖
人以是爲國惡而隱之也其不曰以璧易田而謂之假者夫易則
巳矣言假則有歸道焉又以見許人改過遷善自新之意非止隱
國惡而巳也其垂訓之義大矣
夏四月丁未公及鄭伯盟于越
垂之會鄭爲主也故稱會越之盟魯志也故稱及鄭人欲得許田
以自廣是以爲垂之會桓公欲結鄭好以自安是以爲越之盟夫
弑逆之人凢民罔弗憝即孟子所謂不待教命人得而誅之者也
而鄭與之盟以定其位是肆人欲滅天理變中國爲夷狄化人類
爲禽獸聖人所爲懼春秋所以作無俟於貶絕而惡自見矣
秋大水
大水者隂逆而與怨氣并之所致也桓行逆德而致隂沴宜矣或
問堯之時豈有致之者而曰洚水警予何也曰堯之水非有以致
之開闢巳來水之行未得其所歸故堯有憂焉使禹治之然後人
得平土而居爾若曰洪水者積雨之所成時暘而熄矣奚待乎九
年十有三載之治也山谷之所洩歟自禹功旣施䟽鑿決排以至
于今而其流不減何也是知天非爲堯有洪水之災至禹而後水
由地中行爾後世有人爲不善感動天變召水溢之災者必引堯
爲解誤矣
冬十月
二年春王正月戊申宋督弑其君與夷
桓無王而元年書春王正月以天道王法正桓公之罪也桓無王
而二年書春王正月以天道王法正宋督之罪也程氏曰弑逆者
不以王法正之天理滅矣督雖無王而天理未嘗亡也其說是矣
榖梁子以二年書王正與夷之卒其義一爾以爲諸侯之卒天子
所隱痛故書王以正之誤矣
及其大夫孔父
按左氏宋殤公立十年十一戰民不堪命孔父爲司馬無能改於
其德非所謂格君心之非者然君弑死於其難處命不渝亦可以
無愧矣父者名也著其節而書及不失其官而書大夫是春秋之
所賢也賢而名之何也故侍讀劉敞以謂旣名其君於上則不得
字其臣於下此君前臣名禮之大節也督將弑殤公孔父生而存
則不可得而弑於是乎先攻孔父而後及其君能爲有無亦庶幾
焉凡亂臣賊子畜無君之心者必先剪其所忌而後動於惡不能
剪其所忌則有終其身而不敢動也華督欲弑君而憚孔父劉安
欲叛漢而憚汲直曹操欲禪位而憚孔融此數君子者義形於色
皆足以衛宗社而忤邪心姦臣之所以憚也不有君子其能國乎
春秋賢孔父示後世人主崇獎節義之臣乃天下之大閑有國之
急務也
滕子來朝
隱公末年滕稱侯爵距此三歲爾乃降而稱子者先儒謂爲時王
所黜也使時王能黜諸侯春秋豈復作乎又有言其在喪者終春
秋之世不復稱侯無說矣然則云何春秋爲誅亂臣討賊子而作
其法尤嚴於亂賊之黨使人人知亂臣賊子之爲大惡而莫之與
則無以立於世無以立於世則莫敢勸於爲惡而篡弑之禍止矣
今桓公弟弑兄臣弑君天下之大惡凢民罔弗憝也已不能討又
先鄰國而朝之是反天理肆人欲與夷狄無異而春秋之所深惡
也故降而稱子以正其罪四夷雖大皆曰子其降而稱子狄之也
或曰非天子不制度不議禮不攷文仲尼豈以匹夫專進退諸侯
亂名實哉則將應之曰仲尼固不以匹夫專進退諸侯亂名實矣
不曰春秋天子之事乎知我罪我者其惟春秋乎世衰道微暴行
交作仲尼有聖德無其位不得如黃帝舜禹周公之伐蚩尢誅四
凶戮防風殺管蔡行天子之法於當年也故假魯史用五刑奉天
討誅亂賊垂天子之法於後世其事雖殊其理一耳何疑於不敢
專進退諸侯以爲亂名實哉夫奉天討舉王法以黜諸侯之滅天
理廢人倫者此名實所由定也故曰春秋成而亂臣賊子懼
三月公會齊侯陳侯鄭伯于稷以成宋亂
按左氏爲賂故立華氏也邾定公時有弑父者公瞿然失席曰是
寡人之罪也嘗學斷斯獄矣臣弑君凡在官者殺無赦子弑父凡
在官者殺無赦殺其人壞其室洿其宫而豬焉蓋君踰月而後舉
爵華督弑君之賊凡民罔不懟也而桓與諸侯會而受賂以立華
氏使相宋公甚矣故特書其所爲而曰成宋亂夫臣爲君隱子爲
父隱禮也此其目言之何桓惡極矣臣子欲盡隱之而不可以欺
後世其曰成宋亂而不書立華氏猶爲有隱乎耳春秋列會未有
言其所爲者獨此與襄公末年會于澶淵各書其事者桓弑隱督
弑殤般弑景皆天下大惡聖人所爲懼春秋所以作也一則受宋
賂而立華氏一則謀宋災而不能討故特書其事以示貶焉然澶
淵之會旣不書魯卿又貶諸國之大夫而稱人此則書公又序諸
侯之爵何也澶淵之會欲謀宋災而不討弑君之賊雖書曰宋災
故而未能表其誅責之意也必深諱魯卿而重貶諸國之大夫然
後足以啓問者見是非也稷之會前有宋督弑君後有取宋鼎之
事書曰成宋亂則其責巳明不必諱公與貶諸侯爵次然後見其
罪矣
夏四月取郜大鼎干宋戊申納于大廟
取者得非其有之稱納者不受而強致之謂弑逆之賊不能致討
而受其賂器寘於大廟以明示百官是教之習爲夷狄禽獸之行
也公子牙慶父仲遂意如之惡又何誅焉聖人爲此懼而作春秋
故直載其事謹書其日垂訓後世使知寵賂之行保邪廢正能敗
人之國家也亦或知戒矣
秋七月𣏌侯來朝
公榖程氏皆以𣏌爲紀桓弟弑兄臣弑君天下之大惡王與諸侯
不奉天討反行朝聘之禮則皆有貶焉所以存天理正人倫也紀
侯來朝何獨無貶乎當是時齊欲滅紀紀侯求魯爲之主非爲桓
立而朝之也
蔡侯鄭伯會于鄧
按左氏曰始懼楚也其地以國鄧亦與焉楚自西周巳爲中國之
患宣王蓋嘗命將南征矣及周東遷僭號稱王憑陵江漢此三國
者地與之鄰是以懼也其後卒滅鄧虜蔡侯而鄭以王室懿親爲
之服役終春秋之世聖人蓋傷之也夫天下莫大於理莫強於信
義循天理惇信義以自守其國家荆楚雖大何懼焉不知本此事
醜德齊莫能相尚則以地之大小力之強弱分勝負矣觀諸侯會
盟離合之迹而夷夏盛衰之由可攷也觀春秋進退與奪抑掦之
旨則知安中夏待四夷之道矣
九月入𣏌公及戎盟于唐冬公至自唐
凡爲人子者出必告反必面事亡如事存故君行必告廟反必奠
而後入禮也出必告行反而告至常事爾何以書或誌其去國踰
時之久也或錄其會盟侵伐之危也或著其黨惡附姦之罪也桓
公弑君而立嘗列於中國諸侯之會而不書至同惡也今遠與戎
盟而書至者危之也程氏所謂居夷浮海之意是矣語不云乎夷
狄之有君不如諸夏之亡也
三年春正月
桓公三年而後經不書王有以爲周不班曆者昭公末年王室有
子朝之亂豈暇班曆而經皆書王非不班曆明矣又有以爲此闕
文也安得一公之内凢十四年皆不書王其非闕文亦明矣然則
云何桓公弑君而立至子今三年而諸侯之喪事畢矣是入見受
命於天子之時也而王朝之司馬不施殘執之刑鄰國之大夫不
聞有沐浴之請魯之臣子義不戴天反面事讎曾莫之耻使亂臣
賊子肆其凶逆無所忌憚人之大倫滅矣故自是而後不書王者
見桓公無王與天王之失政而不王也桓公無王而行歸罪於天
子可乎齊景公問政子曰君君臣臣父父子子君不君則臣不臣
父不父則子不子
公會齊侯于嬴夏齊侯衛侯胥命于蒲
公羊曰胥命者相命也相命近正也古者不盟結言而退人愛其
情私相疑貳以成傾危之俗其所由來漸矣有能相命而信諭豈
不獨爲近正乎故特起胥命之文於此有取焉聖人以信易食荅
子貢之問君子以信易生重桓王之失信去則民不立矣故荀卿
言春秋善胥命
六月公會𣏌侯于郕秋七月壬辰朔日有食之旣
榖梁曰旣盡也言日言朔食正朔也言朔不言日食旣朔也言日
不言朔食晦日也不言日不言朔夜食也何以知其夜食曰王者
朝日王者朝日則何以知其夜食乎日始出而有虧傷之處未之
復也則知其食於夜矣日者衆陽之宗人君之象而有食之旣則
其爲變大矣先儒以爲荆楚僭號鄭拒王師之應
公子翬如齊逆女
娶妻必親迎禮之正也若夫邦君以爵則有尊卑以國則有小大
以道途則有遠邇或迎之於其國或迎之於境上或迎之於所館
禮之節也紀侯於魯以小大言則親之者也而使履緰來魯侯於
齊以遠邇言則親之者也而使公子翬往是不重大昏之禮失其
節矣故書
九月齊侯送姜氏于讙公會齊侯于讙夫人姜氏至自齊
古者昏禮必親迎則授受明後世親迎之禮廢於是有父母兄弟
越境而送其女者以公子翬往逆則旣輕矣爲齊侯來乃逆而會
之于讙是公之行其重在齊侯而不在姜氏豈禮也哉不言以至
者旣得見乎公也不能防閑於是乎在敝笱之刺兆矣禮者所以
别嫌明微制治干未亂不可不謹也娶夫人國之大事故詳
冬齊侯使其弟年來聘有年
舊史災異與慶祥並記故有年大有年得見于經若舊史不記聖
人亦不能附益之也然十二公多歷年所有務農重榖閔雨而書
雨者豈無豐年而不見於經是仲尼於他公皆削之矣獨桓有年
宣大有年則存而弗削者緣此二公獲罪於天宜得水旱凶災之
譴今乃有年則是反常也故以爲異特存耳然則天道亦僭乎桓
宣享國十有八年獨此二年書有年他年之歉可知也而天理不
差信矣此一事也在不修春秋則爲慶祥君子修之則爲變異是
聖人因魯史舊文能立興王之新法也故史文如畫筆經文如化
工嘗以是觀非聖人莫能修之審矣有年大有年自先儒說經者
多列於慶瑞之門至程氏發明奥旨然後以爲記異此得於言意
之表者也
四年春正月公狩于郎
何以書譏遠也戎祀國之大事狩所以講大事也用民以訓軍旅
所以示之武而威天下取物以祭宗廟所以示之孝而順天下故
中春教振旅遂以蒐中夏教茇舍遂以苗中秋教治兵遂以獮中
冬教大閱遂以狩然不時則傷農不地則害物田狩之地如鄭有
原圃秦有具囿皆常所也違其常所犯害民物而百姓苦之則將
聞車馬之音見羽旄之美舉疾首蹙頞而相告可不謹乎徒非其
地而必書是春秋謹於微之意也每謹於微然後王德全矣
夏天王使宰渠伯糾來聘
宰冢宰也渠氏伯爵糾其名也王朝公卿書爵大夫書字上士中
士書名下士書人例也糾位六卿之長降從中士之例而書名貶
也於糾何貶乎在周制大司馬九伐之法諸侯而有賊殺其親則
正之放弑其君則殘之桓公之行當此二者舍曰不討而又聘焉
失天職矣操刑賞之柄以御下者王也論刑賞之法以詔王者宰
也以經邦國則有治典以安邦國則有教典以平邦國則有政典
以詰邦國則有刑典治教政刑而謂之典明此天下之大常也大
宰所掌而獨謂之建以此典大宰之所定也乃爲亂首承命以聘
弑君之賊乎故特貶而書名以見宰之非宰也聘于弑君之賊而
名其宰則桓公没王使榮叔來錫命矣榮叔何以書字而不名也
始而來聘冢宰書名以見貶終而追錫王不稱天以示譏其義備
矣夫咺賵仲子糾聘桓公其事皆三綱之所繫也然咺獨書官糾
兼稱爵何也如咺者豈初得政猶未受封而糾則或以諸侯入相
或旣相而已封者乎漢初命相必擇列侯爲之後用公孫因相而
得封蓋欲倣古重其任也任之重則責益深矣嫡妾之分君臣之
義天下之大倫無所輕重糾以旣封故兼稱爵見春秋責相之意
也
