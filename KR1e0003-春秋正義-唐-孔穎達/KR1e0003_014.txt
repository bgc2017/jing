春秋正義卷第十四文公
国子祭酒上護軍曲阜縣開国子臣孔穎達等奉
敕撰
正義曰鲁卋家文公名興僖公之子夫人聲姜所生以襄王二十
六年即位謚法慈惠爱民曰文是歲歲在降婁元年注先君至
无君正義曰諸侯之礼旣葬成君先君虽則未葬旣踰年矣而
君即位者不可曠年无君故也即位必於歲首若歲首不行此礼
餘月不得行之便是曠年无君故虽则未葬亦即行之釈例曰遭
喪継立者每新年正月必改元正位百官以序故國史書即位於
策以表之文公成公先君之喪未葬而書即位因三正之始明継
嗣之正表朝儀以固百姓之心此乃國君明分制之大礼譬周康
王麻冕黼裳以行事事畢然後反喪服也虽踰年行即位之礼名
通扵国内必須旣葬卒哭乃免喪古之制也杜引顧命康王之事
以譬此者彼是旣殯此是踰年虽時不同取其暫服吉服事相似
耳康王之誥云王義嗣德荅拜彼始殯訖即呼为王知諸侯旣殯
臣子亦呼为公旣尸其位名号即成但先君未葬事猶聽於冢宰
未得即成为君八年八月天王崩九年春毛伯来求金傳曰不書
王命未葬也是踰年未葬不得命臣出使必待卒哭乃免喪也
注叔氏至礼也正義曰四日風氏薨五年王使榮叔歸含且賵
召昭公来會葬傳曰礼也夫人之喪會葬为礼知諸侯之喪天子
使大夫會葬为得礼也蘇氏云外卿来會葬不書此書者尊王使
故特書之傳称内史叔服内史於周礼为中大夫天子大夫例書
字知叔氏服字也注毛国至此也正義曰僖二十四年傳有
原伯毛伯杜云原毛皆采色此毛与彼計是一人而注不同者此
毛當是文王之子封为畿外之国扵时诸侯无復有毛或是卋事
王朝本封絶滅從此以後常称毛伯国名尚存仍为伯爵必受淂
采邑为畿内諸侯故注彼云采邑此云国也封爵旣存故云諸侯
为王卿士者周礼大宗伯以玉作六瑞以等邦国王執鎮圭公執
桓圭侯執信圭伯執躬圭子執榖璧男執蒲璧冬官玉人桓圭以
下皆謂之命圭是用之以命诸侯也諸侯即位天子赐之以命圭
鲁是侯爵當賜之以信圭也玉人又云天子執冒四寸以朝諸侯
其冒邪刻其下与圭頭相合諸侯執圭以朝天子天子執冒以冒
之觀其相當以否所以合瑞为信也僖十一年晉惠公新立王賜
之命此亦新立是其比也傳称晉侯受玉惰以此知赐命必有玉
也公羊傳曰錫者何赐也命者何加我服也唐風无衣之篇晉人
为其君請命於天子之使以无衣为辞則賜命亦有服杜不言服
者主於玉而略之耳注戚衛至鲁史正義曰僖二十九年翟
泉之盟諸侯之卿为會鲁侯故貶称人則鲁卿會他诸侯亦合貶
而春秋魯大夫皆不貶者贬他國之卿已成体例体例已举於魯
不湏加貶理足可明故拠用鲁史成文不復改易也他国君書卒
及爵内常称公称薨亦体例已举皆用史也傳於是至不悖
正義曰於是年鲁歴置閏閏三月非礼也言於礼置閏不當在此
月也因論置閏之法先王之正時也履端於始履步也謂推步歴
之初始以为術歴之端首举月之正半在於中氣歸其餘分置於
終末言於終末乃置閏也更復申之履端於始序則不愆謂四时
之序不愆過也举正扵中民視瞻则不疑惑也皈餘於終於時事
則不悖乱也此年不合置閏而置閏则不是皈餘於終故为非礼
也注於歴至所譏正義曰古今歷法推閏月之術皆以閏餘
減章歲餘以歲中乘之章閏而一所淂为積月命起天正筭外閏
所在也其有進退以中氣定之无中氣则閏月也右歴十九年为
一章章有七閏入章三年閏九月六年閏六月九年閏三月十一
年閏十一月十四年閏八月十七年閏四月十九年閏十二月此
拠元首初章若於後漸積餘分大率三十二月則置閏不必恒同
初章閏月僖五年正月辛亥朔日南至治歴者以彼为章首之
歲漢書律歴志云文公元年距僖五年辛亥二十九歲是歲閏餘
十三閏當在十一月後而在三月故傳曰非礼也志之所言閏當
在此年十一月後今三月巳即置閏是嫌閏月大近前也杜以为
僖三十年閏九月文二年閏正月故言於歴法閏當在僖公末年
誤於今年置閏嫌置閏大近後也杜为长歴置閏䟽數无復定凖
凡为歴者閏前之月中氣在晦閏後之月中氣在朔僖五年正月
朔且冬至则四年當閏十二月也杜長歴僖元年閏十一月五年
閏十二月与常歴不同者杜以㐮二十七年再失閏司歴過昭二
十年二月己丑日南至哀十二年十二月螽云火猶西流司歴過
则春秋之卋歴法錯失所置閏月或先或後不与常同杜唯勘經
傳上下日月以为長歴若日月同者则數年不置閏月若日月不
同須置閏乃同者则未滿三十二月頻置閏所以異於常歴故釈
例云春秋日有頻月而食者有曠年不食者理不得一一如筭以
守恒數故歴无有不失也始失於毫毛尚未可覚積而成多以失
弦望朔晦则不得不改憲以順之書所謂欽若昊天歴象日月星
辰易所謂治歴明時言當順天以求合非苟合以驗天者也故當
脩經傳日月以考晦朔以推時験下又云拠經傳微旨考日辰晦
朔以相發明为經傳长歴未必得天蓋春秋當时之歴也是杜自
言不与常歴同注步歴至扵終正義曰日月轉運於天猶如
人之行步故推歴謂之步歴步歴之始以为術之端首謂歴之上
元必以日月全數为始於前更无餘分以此日为術之端首故言
履端於始也朞之日三百六十有六日謂從冬至至冬至必滿此
數乃周天也日月之行有遟有速日行遟月行速凡二十九日過
半月行及日謂之一月過半者謂一日於歴法分为九百四十分
月行及日必四百九十九分是過半二十九分今一歲氣周有三
百六十五日四分日之一其十二月一周唯三百五十四日是少
十一日四分日之一未淂氣周細而言之一歲止少弱十一日所
以然者一月有餘分二十九一年十二月有餘分三百四十八是
一歲旣得三百五十四日又得餘分三百四十八其四分日之一
一日为九百四十分则四分日之一为二百之十五分今於餘分
三百四十八内取二百三十五以當卻四分日之一餘分仍有一
百一十三其整日唯有十一日又以餘分一百一十三減其一日
九百四十分唯有八百二十七分是一年有餘十日八百二十七
分少一百一十三分不成十一日也刘炫云則一歲为十二月猶
有十一日有餘未得周也分一周之日为十二月则每月常三十
日餘計月及日为一月则每月唯二十九日餘前朔後朔相去二
十九日餘前氣後氣相去三十日餘每月參差氣漸不正但觀中
氣所在以为此月之正取中氣以正月故言举正扵中也月朔之
与月節每剰一日有餘所有餘日皈之扵終積成一月则置之
为閏故言皈餘扵終注斗建至疑惑正義曰閏後之月中氣
在朔則斗柄月初已指所建之辰閏前之月中氣在晦則斗柄月
末方指所建之辰故举月之正在扵中氣则斗柄常不失其所指
之次如是乃淂寒暑不失其常注衛毛伯字正義曰知是字
者以天子公卿例書爵不言名大夫称字故毛伯虽卿或称字案
僖九年公會宰周公云云杜云云公不字明卿或書字晉襄公
旣祥正義曰礼朞而小祥晉文公以僖三十二年十二月卒则
三十三年十二月为小祥此云旣祥謂小祥也注合古至執辱
正義曰釈例云衛孔逹为政不共盟主興兵扵隣国受討喪邑窘
而告陳虽從陳之謀僅淂自定以謀而済故君子但言合古而不
釈其尤也刘炫云春秋之时天子微弱霸主秉德刑以長诸侯诸
侯從時命以事霸主大字小小事大所以相保恃也晉之与衛小
大不同而恥於受屈望以彊獲免明王在上理在可然度時之宜
则非善計君子以为合古之道失當今之宜亦不言其謀全非理
也注言其至悪謚正義曰旣見其不瞑目则是未㪘於棺故
知未㪘也礼葬乃加謚未㪘而加悪謚言其忍之甚也冤枉之人
衆矣未有能見其灵此事特为商臣忍甚耳桓譚以为自縊而死
其目未合尸冷乃瞑非由謚之善悪也乱而不損曰灵安民立政
曰成为大子之正義曰商臣今旣为王以其为大子之时
所君室内財物僕妾尽以与潘崇非与其所居之宫室也凡君
至並聘正義曰即位者旣葬除喪即成君之吉位也唯以旣葬
为限不以踰年为断八年八月天王崩九年春毛伯来求金傳曰
不書王命未葬也是未葬虽踰年不得命臣出使也宣十年夏四
月斉侯元卒六月葬斉惠公冬斉侯使国佐來聘是旣葬未踰年
得命臣出使也何休膏肓以为三年之喪使卿出聘於義左氏为
短郑康成箴云周礼诸侯邦交歲相問殷相聘卋相朝左氏合古
礼何以難之二年注孟明至衙城正義曰於例將卑師衆称
師今称秦師知將非尊者故云孟明名氏不見非命卿也傳称秦
伯不廢孟明復使为政则孟明秦之執政之卿也而言非卿者成
二年注云曹大夫常不書而書公子首者首命於国備於礼成为
卿故也然則備卿礼乃成为卿礼不備則不書秦是辟陋之国不
以卿礼成孟明不言孟明非執政也此年晉士縠堪其事故名書
於垂隴㐮二十九年郑公孫叚攝卿以行名見於城𣏌況此真卿
而不書者以秦辟陋在戎異於中国礼命不足故云非命卿也
注主者至於廟正義曰主所用木經无正文公羊傳曰主者曷
用虞主用桑練主用栗左傳唯言祔而作主主一而已非虞練再
作公羊之言不可通於此也論語哀公問主於宰我宰我對曰夏
后氏以松殷人以栢周人以栗先儒旧解或有以为宗廟主者故
杜依用之案古論語及孔郑皆以为社主社为木主者古論不行
於卋且社主周礼謂之田主无單称主者以张包周等並为廟主
故杜所依用刘炫就此以規杜過未为得也注処父至晉都
正義曰春秋卿則書名氏賤者则称人外卿之貶例皆称人鲁卿
之貶乃去其族去族与称人相類即是不为卿也処父为晉正卿
不能斥君以礼君使盟鲁即從君命親与公盟故貶去其族若言
処父是晉之賤人則不復書公直言及晉処父盟若言鲁之賤人
往与之盟也鲁之賤人不合書名举其所为之事而已言及不言
名是微人之常称也以微人常称与処父为偶若処父亦賤人也
鲁以微人敵微人直也晉以卿敵公不直也如此書經者以魯之
直厭晉之不直也然则不貶処父称人者貶之称人則悪名不見
貶其族留其名所以悪処文也釈例曰隨此称人则所罪之名
不章故特書処父也翟泉澶淵亦會公侯所以称人者以其衆卿
非一依例總貶不地者盟於晉之都也諸侯會聚盟於他国之都
者即以国名为盟地魯之君独往他国而与之盟者不復举国地
三年冬公如晉十二月公及晉侯盟是也注大事至其文
正義曰昭十五年有事于武宫傳称禘于武宫有事禘则知大事
亦是禘也躋升也釈詁文公羊傳曰躋者何升也禘祭之礼審諦
昭穆諸廟已毁未毁之主皆於大祖廟中以昭穆为次序父為
昭子為穆大祖東向昭南向穆北向孫從王父以次而下祭畢則
復其廟其兄弟相代則昭穆同班近拠春秋以來惠公与莊公當
同南面西上隐柏与閔僖亦同北面西上僖是閔之庶兄継閔而
立昭穆虽同位次閔下今升在閔上故書而譏之僖公以其三十
三年十一月薨至此年十一月喪服始畢今始八月時未應吉禘
而於大廟行之与閔公二年吉禘于莊公其違礼同也彼書吉禘
其譏已明則此亦從譏可知不復更譏其速也徒猶空也空以逆
祀之故乱国大典故特大其事謂之大事譏逆祀也釈例曰文公
二年僖公之喪未終未應行吉禘之礼而於大廟行之其譏已明
徒以躋僖而退閔故特大其事異其文定八年跡特書順祀皆所
以起非常也有事于武宫及順祀傳皆称禘則知大事有事于大
廟亦禘也注四人至尊秦正義曰四国大夫傳皆言名氏是
四人皆卿也秦穆悔過終用孟明仲尼特善其事无辞可以寄文
故貶四国大夫称人所以尊崇秦德以诸侯之名无所可加貶大
夫以尊秦大夫非有罪也襄八年邢丘之會晉悼霸功旣就德立
刑行貶諸侯之卿以尊晉侯其事与此同也釈例曰秦伯終用孟
明而致敗敗而罪已赦其闕而養其志孟明增修其德以霸西戎
夫子嘉之故於伐秦之役貶四国大夫四国大夫奉君命而行今
以一義變例故称尊秦謂之崇德明罪不在四国大夫也注傳
曰至昏礼正義曰公羊傳曰此何以書譏何譏𡭗譏喪娶也娶
在三年之外則何譏乎喪娶三年之内不圖昏其意謂此喪服未
畢而行昏礼也何休拠此作膏肓以左氏为短令左氏傳謂之礼
也必是喪服已終杜以長歴推之知僖公以其三十三年十一月
薨至此年十一月喪已畢矣納幣虽則无月以傳言礼则知納在
十二月也士昏六礼其一納采次有問名納吉至納徵始有玄纁
束帛士謂之納徵諸侯則謂之納幣以其幣帛多其礼大与士礼
不同故異其名也案士之昏礼納采問名同日行亊納采者納其
采択之礼主人旣許賓即問名將皈卜其吉凶也卜而得吉又遣
使納吉如納采之礼納吉之後方始納徵成也使使納幣以成
昏礼也此納幣以前已有三礼須再度遣使一月之内不容三遣
適斉蓋公为大子時已行昏礼疑在僖公之卋已行納采納吉今
續而成之也杜言其一納采𣣔明納徵之前更有昏礼納幣非昏
礼之始豫为下句公为大子時已行昏礼张本也大子昏礼理自
不書虽則公昏唯書納幣其納采納吉亦不書也釈例曰諸侯昏
礼亡以士昏礼凖之不得唯止於納幣逆女逆女納幣二事皆必
使卿行卿行則書之他礼非卿则不書也宋公使華元来聘聘不
應使卿故傳但言聘共姬也使公孫寿來納幣納幣應使卿故傳
明言得礼也鲁君之昏亦唯存納幣逆女此其義也傳箕之至
黜之正義曰御与車右虽有常圓必臨戰更選定之韓之戰卜
右慶郑吉是其事也自殽戰之後狼瞫为右箕之役將戰選右先
軫黜之箕戰先軫死焉非旣戰乃黜之也周志至待之正義
曰周之志記有之曰有勇以害在上则为不義之人不得升於明
堂若殺先軫則必死死而不義非勇也如以死共国家之用是之
謂勇吾自以有勇之故求为車右若殺先軫则是无勇无勇而被
黜退亦是得其所也吾復安得为恨吾今恨者謂在上不我知也
也言其不知我有勇也若殺先軫即是成为无勇无勇被黜退
則黜而合其宜也乃是在上知我矣不得言在上不我知也子且
待之注周志至得升正義曰志者記也謂之周志明是
周卋之書不知其書何所名也郑玄以为明堂在国之陽与祖
廟别処左氏旧說及賈逵盧植蔡邕服虔等皆以祖廟与明堂
为一故杜同之祭統云古者明君必賜爵禄於大廟傳称公行
还告廟舍爵策勲是明堂之中所以策功序德故不義之人不
得升之也害上即是不義故不得登明堂也注過葬至三年
正義曰僖三十三年傳已發例言作主非礼此復云書不時者
彼因葬緩遂通譏作主之失未辯失之所由於此又言不時以明
失礼之狀接成彼義也公未至诸侯正義曰沈云非公命
不書此穆伯會诸侯公未至而書者此公旣在外命正卿守国
故守国之臣亦合告廟而行故得書之也注晉司至故書
正義曰傳举司空之官云堪其事乃書之明本不當書故知非卿
也成二年傳称鲁賜晉三帥三命之服司空亞旅皆受一命之
服是其知司空非卿之文也注僖是至逆祀正義曰礼父
子異昭穆兄弟昭穆故同僖閔不得为父子同为穆耳當閔在僖
上今升僖先閔故云逆祀二公位次之逆非昭穆乱也鲁语云將
躋僖公宗有司曰非昭穆也弗忌曰我为宗伯明者为昭其次为
穆何常之有如彼所言似閔僖異昭穆者位次之逆如昭穆之乱
假昭穆以言之非謂異昭穆也若兄弟相代即異昭穆設令兄弟
四人皆立为君则祖父之廟即已從毀知其理必不然故先儒无
作此說注宗伯至之礼正義曰周礼大宗伯掌建邦之天神
人鬼地祇之礼小宗伯掌建國之神位辯廟祧之昭穆诸侯之官
所掌亦當然也注新鬼至所見正義曰且明見者旣尊崇僖
公且明言其意之所見見其順大小升聖䝨也刘炫以为直拠兄
弟大小为義不須云死之長幼以規杜氏今刪定知不然者以傳
云新鬼大故鬼小则大小之語揔該诸事非直独拠兄弟明知亦
拠年時也君子以为失礼正義曰傳有評論皆託之君子此
下尽先始以來皆是一君子之辞耳引詩二文扵詩之下各言君
子者君子謂作詩之人此論事君子又引彼作詩君子以为證耳
僖公薨後始作鲁頌为傳之时乃設此辞非當时君子有此言也
弗忌之意以先大後小为順故言明順礼也君子之意以臣不先
君为順故云礼无不順各其順順不同也鲁語展禽云夏父弗忌
必有天殃其葬也焚煙逹于上孔晁云已葬而柩焚煙逹椁外
注鯀禹至世祖正義曰鯀禹父夏本紀文也契湯十三卋祖殷
本紀文契生昭明昭明生相土相土生昌若昌若生曹圉曹圉生
冥冥生振振生微微生報丁報丁生報乙報乙生報丙報丙生主
壬主壬生主癸主癸生天乙天乙即湯也下注云不窋后稷子周
本紀文服虔云周家祖后稷以配天明不可先也故言不先不窋
禹湯異代之王故言不先鲧契也然則文武大聖后稷賢耳非是
不可先也下句引詩皇祖后稷不𣣔重文故举不窋以辟之注
帝乙至尚之正義曰帝乙微子父宋卋家文厉王郑桓公父郑
卋家文微子桓公宋郑姓祖也言宋祖帝乙郑祖厉王則二国立
其廟而祖祀之微子不先帝乙桓公不先厉王猶上祖也言不以
不肖猶尊尚之也宋为王者之後得祀殷之先王帝乙之廟不毀
者蓋以为其所出故特存焉周制王子有功德出封者得廟祀所
出之王鲁以周公之故得立文王之廟襄十二年傳称鲁为諸姬
臨於周廟周廟文王廟也郑之桓武卋有大功故得立厉王之廟
昭十八年傳称郑人救火使祝史徙主祏於周廟周廟厉王廟也
鲁頌至后稷正義曰鲁頌閟宫之篇美僖公之德也上皇皇为
美下皇为君言僖公春秋祭祀非有懈倦其所享祀不有差忒所
祀之神有皇皇之美者为君之上天配之以君祖后稷也仲尼
至知也正義曰鲁臣多矣而独譏文仲者以文仲執国之政有
大知之名为不知之事故特譏之其餘則不足責矣論語称仁者
爱人知者不惑故以害扵物者为不仁闇扵事者为不知卑下展
禽而不肯举薦廢去六關而不設防禁妾織蒲席而与民争利此
三事为不仁也无其位而虚器不知礼而縱逆祀不識鳥而祀
爰居此三事为不知也注展禽至立人正義曰論語云臧文
仲其竊位者与知柳下惠之䝨而不与立也又曰仁者已𣣔立而
立人知䝨不举是无恕心故为不仁也注塞關至廢之正義
曰昭五年傳称孟丙仲壬之子殺豎牛於塞關之外㐮十七年傳
称師自陽關逆臧孫二關見於傳如此之属凡有六也民以田農
为本商賈为末農民力以自食商民遊以求食漢書賈誼說上曰
今歐民而皈之農皆著其本各食其力末技遊食之民轉而綠南
畝則畜積足矣杜称未遊者謂此未技遊食之民也周礼司關司
貨賄之出入堂其治禁是所以禁絶未遊者令其出入有度今而
廢之使末遊之人无所禁約損害農民是不仁也注家人至争
利正義曰家語說此事作妾織席知織蒲是为席以販賣之也
大学云食禄之家不与民争利故以此为不仁也注謂居至曰
虚正義曰論語云子曰臧文仲居蔡山節藻梲何如其知也郑
玄云節栭也刻之为山梲果上楹也畫以藻文蔡謂国君之守亀
山節藻梲天子之廟飾皆非文仲所當有之有其器而无其位故
曰虚君子下不僭上其居奢如此是不知也注海鳥至祀之
正義曰鲁语云海鳥曰爰居止於鲁东門之外三日臧文仲命國
人祭之展禽曰越哉臧孫之为政也夫祀国之大節也節政之所
成也故制祭祀以为国典今无故而加典非政之宜也今海鳥至
已不知而祀之以为國典難以言仁且知矣无功而祀之非仁也
弗知而不問非知也今兹海其有災乎夫廣川之鳥獸皆知辟其
災是歲海多大風冬煖三年注不書至为赴正義曰王子虎
即王叔文公也謚之为文必當有爵不書爵者畿内之国不得外
交諸侯其臣不敢赴魯必天子为之赴赴以王子为親不復言其
爵也翟泉之盟子虎在列而貶之称人若王使来盟則不應貶責
不假王命則不得与盟故知於時輙假王命周王遂以同盟之礼
为之赴鲁傳称來赴弔如同盟礼也是其来赴往弔皆如同盟之
礼傳凡民至曰逃正義曰公羊傳曰潰者何下叛上也国曰
潰邑曰叛釈例曰衆保扵城城保於德言上能以德附衆以功庇
下民信其德恃其固故能交相依懷以衛社稷苟无固志盈城之
衆一朝而散如積水之敗故曰潰潰者衆散流遁之辞也國君而
逃師棄盟違其典儀棄其車服群臣不知其謀社稷不保其安此
与匹夫逃竄无異是以在衆为潰在君为逃以别上下之名无取
扵别国邑也賈潁以为举国曰潰一邑曰叛案左氏无此義也傳
曰陳侯如椘慶氏以陳叛此則举国不必言潰也叛者举城而属
他非民潰之謂也是解潰逃之義也僖五年首止之盟郑伯逃皈
襄七年鄬之會陳侯逃皈皆書扵經十年傳厥貉之會麇子逃皈
不書者於時楚會诸侯魯不与楚不者故不書也襄十六年溴梁
之會傳称高厚逃皈不書於經者釈例云例之潰逃指为一国一
軍一邑君民相須为用變文以别之也郑詹見囚於斉自斉逃來
此为逸囚无下可逃春秋指事而書所謂民逃非在上之逃也而
賈氏復甲以入例亦不安也如例所言高厚之逃縦有师衆止同
逸囚之限非是逃例然郑詹書而高厚不書者郑詹为逃来向鲁
故書高厚不别赴故不書注王子至赴也正義曰隐七年傳
例曰凡诸侯同盟於是称名故薨則赴以名者指謂同盟之二君
耳不言与其父盟得以名赴其子但同盟称名則兩君相知君旣
知之則國内皆知故彼父雖卒得以名赴其子此理虽𡭗凡例未
明王子虎与僖同盟文公是其同盟之子今乃以名赴文是其於
礼合赴此類多矣傳因王子虎天子之臣異於诸侯王叔又未与
文公同盟故於此顕示体例则其餘從可知也注詒遗至之謀
正義曰詒遺釈詁文燕之为安常訓也翼者贊成之義故为成也
詩大雅文王有聲之篇美武王之事言子桑有此義也注晉救
至螽下正義曰先僕救江經无其亊但实在雨螽之後不進救
江於前而退囲江於下𣣔令下与処父救江相接故也江桓公
至親伐正義曰王叔文公不知何王之子字叔遂以叔为氏桓
公是其子王叔陳生是其後也衛有公叔文子此人蓋以王叔为
氏也注俱还上成拜礼正義曰燕礼賓降階再拜稽首公命
小臣辞賓升成拜郑玄云升成拜復再拜稽首也先時君辞之於
礼若未成然此莊叔以公降拜晉侯降辞以礼未成故更登成拜
是賓主俱还上成拜礼也四年逆婦姜于齊正義曰桓三年
斉侯送姜氏于讙注云已去斉国故不言女未至扵魯不称夫人
然则往逆當称逆女入國當称夫人此時逆則卿不行入復不
告至其礼輕略異扵常文徒以有姑故称婦以斉女則称姜直云
逆婦姜于齊略賤之文也注滅例在十五年正義曰案莊十
年斉师滅譚注云滅例在文十五年滅弦滅黃滅夔皆不注独更
於此言者沈氏云滅譚为入春秋之初故須指其例弦黃夔等傳
皆載其見滅所由今滅江傳无事跡恐異扵餘滅故更引滅例云
在十五年注僖公至夫人正義曰杜言此者以成風本是莊
公之妾嫌其不成夫人故明之也釈例曰凡妾子为君其母猶为
夫人虽先君不命其母母以子貴其適夫人薨则尊淂加扵臣子
内外之礼皆如夫人矣故姒氏之喪責以小君不成成風之喪王
使會葬傳曰礼也是言適夫人旣死妾母於法淂成夫人也傳
注降服至過之正義曰僖三十三年傳曰秦伯素服郊次意与
此同知此降服为素服也出次出扵宫而别次舍故云辟正寢也
殺牲盛饌曰举知不举去盛饌也隣国之礼有數不知其數幾何
以言過數知其必有數耳哀十年傳称斉人弑悼公赴於師吳子
三日哭于軍門之外隣国之數蓋三日也君子至謂也正義
曰徧検諸本君子曰下皆无詩云則傳文本自略也詩意言維彼
夏商二国其政不得民心致使国家喪滅維此四方之國見其亡
滅於是自謀於是自慶其政事自懼已之滅七也此詩所言其秦
穆之謂也此诗大雅皇矣之篇注非礼至小雅正義曰诸自
賦詩以表已志者断章以取義意不限詩之尊卑若使工人作樂
则有常礼穆叔所云肆夏樊遏渠天子所以享元侯也文王大明
緜則兩君相見之樂也燕礼者諸侯燕其群臣及燕聘問之賓礼
也歌鹿鳴四牡皇皇者華如彼所云蓋尊卑之常礼也自賦者或
全取一篇或止歌一章未有頓賦两篇者也其使工人歌樂各以
三篇为断此其所以異也此時武子來聘鲁公燕之於法當賦鹿
鳴之三今賦湛露彤弓非是礼之常法傳特云为賦知公特命樂
人歌此二篇以示意也此二篇天子燕諸侯之诗公非天子賓非
諸侯不知歌此𣣔示何意蓋以武子有令名歌此疑是試之耳
注肄習至可及正義曰說文肆訓为陳字從長聿聲貄訓为習
字從聿豸聲古書經傳所作字皆同耳臣以为工人自習诗業以
及此篇非謂歌之以为已也鲁人失於所賦辞則章主之失荅則
已當其寵故不辞又不荅佯若不知其所为如愚人然論語云寗
武子其知可及其愚不可及此亦是愚之一事也案燕礼无荅賦
之法而怪其不荅赋者非常之赋宜有對荅故也天子當陽正
義曰湛露诗云湛湛露斯匪陽不晞陽謂日也言天子當日诸侯
當露也诸侯至其功正義曰敵者相當之言愾是恨怒之意
當王所怒謂往征伐之勝而献其功也彤弓序云天子賜有功诸
侯也注覚明至宴樂正義曰覚者悟知之意故为明也使諸
侯明己心也莊三十一年傳曰诸侯有四夷之功则献于王中国
則否礼诸侯賜弓矢然後專征伐故有功则賜之以弓矢又歌此
彤弓之诗以明天子之心知是報功宴樂也诗言一朝饗之則是
为設饗礼此云宴者明其为宴樂耳非言設宴礼也五年王使
至且賵正義曰公羊傳曰其言歸含且賵何兼之兼之非礼也
賈服云含賵當異人今一人兼兩使故書且以譏之案礼雜記诸
侯相弔之礼含禭賵臨同日而畢与介代有事焉不言遣異使也
諸侯相於則唯遣一使而責天子扵诸侯必當異人礼何所出而
非責王也春秋之世風教陵遲吉凶賀弔䍐能如礼王之崩葬魯
多不行鲁之有喪寧能尽至全无所譏不含又无貶責旣含且賵
便責兼之不可是礼備不如不備行礼不如不行豈有如此之理
哉左傳举来含且賵會葬二亊乃云礼也则二事俱是得礼无譏
兼之之意也言者且有二礼而已宰咺言来皈此不言来者糓梁
傳曰其不言来者不周事之用也賵以早而含以晚其意以为含
者所以实口當及未殯而至以其至晚故不言來以責王也案雜
記含者執璧將命坐委于殯東南有葦席旣葬蒲席然则含禭者
所以助喪尽恩示其有礼而已旣葬猶尚致之不必以濟其用天
子之与隣国莫不道路長遠赴者猶尚不至責其未殯而來此是
理之不通也且来者自外之文非是襃貶之竟九年秦人来皈僖
公成風之禭禭衣是㪘之所用佊最晚矣何以復言来乎言来与
不言來史異文耳宰咺秦人皈之旣晚故举真所为之人此夫人
新薨言皈含賵为夫人可知故不言皈夫人含赗也何休膏肓以
为礼尊不含卑又不兼二礼左氏以为礼扵義为短郑康成箴云
礼天子扵二王後之喪含为先禭次之賵次之賻次之於诸侯含
之賵之小君亦如之扵诸侯臣禭之诸侯相於如天子於二王後
扵卿大夫如天子扵诸侯扵士如天子扵诸侯臣何休云尊不含
早是違礼非經意其一人兼皈二礼亦是为譏如康成言尊不含
卑礼无其事康成以为譏一人兼二事者非左氏意也注珠玉
至曰賵正義曰周礼玉府大喪共含玉糓梁傳曰貝玉曰含士
喪礼含用米貝莊子說發冢之事云徐人破其頰无傷口中珠是
舍有用珠者也故云珠玉曰舍何休云天子以珠周礼大喪共玉
不共珠也莊子所言發冢未必發天子冢也雜記云诸侯相含以
璧未知何人用珠耳公羊傳曰含者何口实也孝子不忍虚其親
之口故以米貝珠玉实之謂之飯含檀弓曰飯用米貝弗忍虚也
不以食道用美焉尔士喪礼用生稲米是不以食道也車馬曰賵
公羊傳文注与僖公六同盟正義曰業以僖五年即位其年
盟于首止八年于洮九年于葵丘十五年于牡丘二十一年于薄
二十七年于宋鲁許俱在是六同盟也傳注成風至曰礼正
義曰傳举二事以一礼結之则含賵會葬皆得礼也釈例称賵&KR0608;
禭含揔謂之贈言以夫人礼贈之指为賵舍也注寗晉至大夫
正義曰晉語說此事云舍於逆旅寗嬴氏注國語者賈逵孔晁皆
以寗嬴为掌逆旅之大夫故杜亦同之刘炫以寗嬴直是逆旅之
主非大夫今刪定知不然者若是逆旅之主則身为匹庶是卑賤
之人猶如重館人告文仲重丘人罵孫蒯止應称人而已何得名
氏見傳杜以傳載名氏故为逆旅大夫刘炫以为客舍主人而規
杜氏非也注沈漸至周書正義曰此傳引周書是洪範之三
德也彼說人之三德乃以此言覆之孔安国以此二句为天地之
德故注云沈漸謂地虽柔亦有剛能出金石高明謂天言天为剛
德亦有柔克不于四時杜以傳證人性即以人事解之沈漸謂人
性之沈滯懦溺也高明謂人性之高元明爽也滯溺者當以剛勝
其本性元爽者當以柔勝其本性必自屈矯已乃能成全不然则
沈漸失於弱高明失扵剛不能保其身也此文在洪範今謂之周
書箕子商人所說故傳謂之商書注成子至夷傳正義曰城
濮之戰先軫郤溱將中軍狐毛狐偃將上軍栾枝胥臣將下軍晉
語云狐毛卒先且居將上軍清原之蒐三軍如故趙衰箕郑將新
上軍胥婴先都將新下軍箕之役先軫死先且居將中軍不知誰
代且居將上軍也此言趙衰新上軍帥中軍佐并举二官二年彭
衙之役云先且居將中軍趙衰佐之注云代卻溱是趙衰新上軍
帥中軍佐也六年注再同盟正義曰二年及晉処父盟三年
公及晉侯盟是再同盟也注卿共至葬連正義曰昭三十年
傳曰先王之制諸侯之喪士弔大夫送葬昭三十傳曰昔文㐮之
霸也其務不煩諸侯君薨大夫弔卿共葬事是也注諸侯至之
辞正義曰周礼大夫頒告朔于邦国郑玄云天子頒朔于諸侯
諸侯蔵之祖廟至朔朝于廟告而受行之論語云子貢𣣔去告朔
之餼羊是用特羊告於廟謂之告朔人君即以此日聽視此朔之
政謂之視朔十六年公四不視朔僖五年傳曰公旣視朔是也視
朔者聽治此月之政亦謂之聽朔玉藻云天子聽朔於南門之外
辞也天子玄冕以視朔皮弁以日視朝諸侯皮弁以聽朔朝服以
日視朝其閏月则聽朔於明堂闔門左扉立於其中聽政於路寢
門終月故於文王在門为閏傳注僖三至軍帥正義曰清原
之蒐五軍十卿有先軫卻溱先且居狐偃栾枝胥臣趙衰箕郑胥
嬰先都箕之役先軫死往歲趙衰栾枝先且居胥臣卒八年傳說
此蒐之事云晉侯將登箕郑父先都則卻溱狐偃胥嬰亦先卒矣
清原十卿唯有箕郑先都在耳故蒐以謀軍帥服虔云使射姑代
先且居趙盾代趙衰也箕郑將上軍林父佐也先蔑將下軍先都
佐也改蒐于董趙盾將中軍射姑奔狄先克代佐中軍耳注処
父至大夫正義曰僖三十一年清原之蒐襄始为卿三十三年
処父已專帥侵蔡則処父之属成子未有多年蓋情素相親而當
於趙氏耳那專以嘗為其属也宣子至常法正義曰制事典
者正国之百事使有常也正法罪者凖所犯輕重豫為之法使在
後依用之辟獄刑者有事在官未决断者令於今理治之也董逋
逃者旧有逋逃負罪播越者督察廹捕之也由質要者謂断争
財之獄用劵契正定之也治旧洿者国之旧政洿穢不絜理治改
正之也本秩礼者時有僭踰貴賤相濫本其次秩使如旧也續常
職者職有廢闕任䝨使能令續故常也出滯淹者䝨能之人沈滯
田里拔出而官爵之也此謂所为制作法式者豫為將來使案而
遵行臨時决断者將為故事使後人於習故行诸晉国以為常
法也注辟猶理也正義曰辟訓為法依法断决是理治之也
此与上句所以為異者正法罪謂准狀制罪為將來之法若今之
造律令也辟獄刑謂有獄未决断當时之罪若昭十四年韓宣子
命断旧獄之類是也注董督也正義曰釈詁云董督正也俱
訓为正是董得為督謂督察之也注由用也質要契劵正義
曰周礼小宰以官府之八成經邦治四曰聽称責以傅别六曰聽
取予以書契七曰聽賣買以質劑郑衆云称責謂貸予也傅别謂
劵書也聽訟責者以劵書决之傅著約束於文書也别别為两两
家各得一也郑玄云傅别謂為大手書於一札中字别之書契
謂出予受入之凡要也質劑謂两書一札同而别之長曰質短曰
劑傅别質劑皆今之劵書也事異其名耳如彼礼文知質要是契
劵也注治理洿穢正義曰洿者穢之别名不絜之称也法有
不便於民事有不利於国是为政之洿穢也治理改正使絜清也
注賈佗至之數正義曰晉語宋公孫因云晉公子长事賈佗又
曰賈佗公族也而多識以共敬公子居則下之動則咨焉是以公
族從文公也尚書周官大師大傅大保天子三公也宣十六年傳
晉侯請于王命士會將中軍且為大傅则大傅尊於中軍之將与
大師皆為孤卿也周礼上公之国有孤一人王制诸侯三卿晉侯
爵也而有三軍六卿有孤二人者晉為霸主多置群官共時所
須不能如礼孤尊於卿法由在上故宣子法成授二孤使行之
古之至不長正義曰知命之不長知其必將有死不得长生久
視故制法度以遺後人非独為當已之世設善法也並建聖哲以
下即位使為之非&KR0916;死始為此也下云衆隷賴之而後即命言其
施行此事功成乃就死耳非謂設此法以擬死也注建立至牧
民正義曰此說王者之事或封為诸侯或置之群官聖哲是人
之儁者故揔言之耳注因土至之法正義曰漢書地理志云
凡民性有剛柔緩急聲者不同繫水土之風氣故謂之風好悪取
舍動静无常隨君上之情𣣔故謂之俗王制云廣谷大川異制民
生其間者異俗器械異制衣服異宜脩其教不易其俗斉其政不
易其宜故聖王為教因其土地風俗為立善聲教也聲教人之所
立故言樹之今杜云因土地風俗為立聲教之法如杜此言唯樹
以聲而傳云樹之風聲而風亦樹者其实風俗亦是人君教化故
孝經云移風易俗孔注尚書云立其善風揚其善聲是也注旌
旗至分制正義曰采物謂采章物色旌旗衣服尊卑不同名位
高下各有品制天子所有分而与之故云分之定四年傳称分鲁
公以大路大旂之類皆是也注話善至遺戒正義曰著之話
言為作善言遺戒著於竹帛故言著之也注鐘律至明時正
義曰周語云先王之制鐘也律度量衡於是乎生小大器用於是
乎出又曰古之神瞽考中聲而量之以制度律均鐘百官軌儀其
意言度律之聲以為鐘之均於鐘律取法為度量衡也故漢書律
歷志云推歴生律莫不用焉度量衡皆出於黃鐘之律也度者分
寸尺丈引所以度長短也本起於黃鐘之長以子榖秬黍之中者
一黍之廣度之九十黃鐘之長一黍為一分十分為寸十寸為尺
十尺為丈十丈為引而五度審矣量者&KR1371;合升斗斛所以量多少
也本起於黃鐘之龠以子榖秬黍中者千有二百实其龠合龠為
合十合為升十升為斗十斗為斛而五量嘉矣權者銖两斤鈞石
所以称輕重也本起黃鐘之重一&KR1371;容千二百黍重十二銖两之
为兩十六兩為斤三十斤为鈞四鈞为石而五衡謹矣權衡一物
衡平也權重也称上謂之衡称錘謂之權所從言之異耳其鐘者
亦起於律故服虔云鳬氏为鐘各自計律倍而半之黃鐘之管長
九寸則黃鐘之鐘長二尺二寸半餘鐘亦各自計律倍而半之度
量衡其本俱出扵律傳言律度注言度量其言不及衡者文虽不
足理实兼之易革卦象云君子以治歴明時此律度量衡皆推歷
为之為此法以教天下使之明四时也注藝凖至无極正義
曰藝是凖限極是中正制貢赋多少之法立其凖限中正使不多
不少陳之以示民故言陳之所引傳曰及又曰皆昭十三年子産
辞也注引道至威儀正義曰引謂在前故為道也表章儀飾
故猶威儀也威儀礼则王者制之以道民言引之道之不用重文
故異之也注訓典先王之書正義曰訓典先王之書教訓之
典取其言以語之故言告之法制謂王者身自制作已之所有故
言予之注防悪興利正義曰防者防使勿然故為防悪利者
務生此利故为興利傳言防利於文不足互見以曉人也此最为
急故特言教之注委任至常職正義曰設官分職當委任責
成故言委之常秩謂職掌位次故为官司之常職注季文至疾
故正義曰刘炫以为聘使之法自須造遭喪之礼而行防其未
然也非是聞晉侯有疾今知不然者依聘礼出使唯以幣物而行
无别齎遭喪之礼若主国有凶则臨時辦備今文子聘晉特求遭
喪之礼出聘之後晉侯遂卒考其情事有異尋常聞晉侯之疾何
为不可刘炫以不聞晉侯之疾而規杜氏恐非其義也注抒除
也正義曰字有聲相近而为訓者鬼之为言皈也春之为言蠢
也其類多矣抒聲近除故為除也服虔作紓紓緩也偪姞正
義曰譜以偪為国名地闕不知所在注帑妻子也正義曰詩
云樂𡭗妻帑文已有妻故毛傳以帑為子此傳无妻故杜并妻言
之帑者細弱之号妻子俱得称之傳称以害鳥帑鳥尾猶尚称帑
况妻子也說文云帑金幣所蔵字書帑從子經傳妻帑亦從巾
敵惠至之道正義曰敵惠謂有惠於彼不可望彼人之子報敵
怨謂有怨扵彼不可讎彼人之子父祖受人之惠子孫自可不忘
要有恩於其父祖不可求報於彼子孫子孫或時不知乃是更復
長怨故惠怨皆不在後是為忠恕之道也七年注二年至垂隴
正義曰王臣以僖二十四年即位与僖盟于踐土翟泉今唯言垂
隴拠与文同盟言之杜注或兼取前卋或止取時君不为例也
傳注戴公玄孫鱗矔桓公孫正義曰卋本戴公生樂甫術術生
碩甫澤澤生季甫甫生子僕伊与樂豫是也卋本又云相公生公
子鱗鱗生東鄕矔是也葛虆至为此正義曰此引葛藟王風
葛虆之篇也彼毛傳以之為興此云君子以为比者但此之隐者
謂之興之顕者謂之比比之与興深淺爲異耳此傳近取庇根理
淺故以爲比毛意遠取河潤義深故以爲興由意不同故此興異
耳注二子至所殺正義曰經書宋人殺其大夫傳言不称名
非其罪則此二子名氏當見於經亦卿官也僖二十二年傳称大
司馬固於時又有司馬子魚上文樂豫爲司馬下云六卿和公室
六卿之外有此二子蓋是孤卿之官也宋是上公礼得有孤且
春秋之時不必如礼注不称至称名正義曰傳云不称名怪
殺者死者並不名也又言衆也觧殺者不名言殺者衆多其名不
可知也且言非其罪也解死者不名言死者无罪則於例不称名
也此傳言書曰是仲尼新意殺大夫有例无凡故每言書曰所謂
曲而暢之也此言死者无罪故不称名則被殺書名皆爲有罪故
諸是大夫被殺書名者杜皆言其罪狀正以此傳爲例故也釈例
曰大臣相殺死者无罪则兩称名氏以示殺者之罪玉札子殺召
伯毛伯是也若死者有罪则不称殺者名氏晉殺其大夫陽処父
是也若爲賊者衆因乱而殺则亦称國人殺者主名不分故也主
名不分死者虽名氏可知亦隨而去之嫌扵罪死者也士殺大夫
则書曰盗盗殺郑公子騑公子發公孫輙是也若然宋之穆襄之
族旣非六卿於例名氏不見亦應書盗而不言盗者彼殺郑卿者
知是尉止司臣之類故書盗以悪其人此則不得主名書盗不知
所悪故不書其盗耳若知其人则亦書盗也一注先蔑至晉地
正義曰諸言御戎为右皆是君之御右知此步招戎津始以逆雍
出軍此擬為雍之御右也改立灵公故御右猶在職也十二年河
曲之戰傳称范无恤御戎注云代步招晉君不行有御戎者成二
年椘令尹子重為楊橋之役王卒尽行彭名御戎注云王卒尽行
故王戎車亦行然則河曲之戰亦公卒尽行公之戎車亦行故御
戎在職也此時未至令狐令狐猶是晉地知董隂亦是晉地也
凡會至不敏正義曰僖十四年诸侯城緣陵傳曰不書其人有
闕也十五年諸侯盟于扈傳曰書曰諸侯无能为也十七年诸侯
會于扈傳曰書曰諸侯无功也然则摠称诸侯皆是罪诸侯也此
㧾称诸侯不称所會為公後也傳還自釈凡例云後至不書其国
者辟不敏也不敏猶不逹也诸国皆在公独後至是公不逹於事
辟公之不逹於事諱公罪而皈責於诸侯者若言诸侯无功然故
貶诸侯而揔之所以辟公恥也夏書至三事正義曰此虞書
大禹謨之文也以其夏禹之言故傳謂之夏書勿使壊以上皆彼
正文唯彼言俾勿壊俾亦使也一字别耳彼上文云水火金木土
榖惟修正德利用厚生惟和九功惟敘九敘惟歌乃次此辞下云
帝曰六府三事允治卻缺令宣子脩德行礼使人歌樂故先引勸
之以九歌然後卻言六府三事无礼至叛也正義曰在上為
政无礼则民不樂是叛之所由注为明至张本正義曰郑往
前侵衛田今晉令郑皈还衛田也言皈郑衛田者謂晉皈以郑所
取衛田故杜下注云匡本衛邑中属郑今晉令郑还衛是也然晉
亦还衛田独言郑还衛田者以郑皈衛田为主遂略之刘炫以为
皈郑及皈衛田怪傳文皈衛不皈郑而規杜氏非也八年注乙
酉至貴之正義曰以壬午乙酉相去四日其間不容報君見其
專命之意故注詳其日也衡雍郑地知暴亦郑地臣无專命之義
故翬溺皆去其族此公子遂不受君命因事遂行輙与戎盟宜去
其旅傳言書曰公子遂珍之是善其解国患故称公子以貴之也
釈例日人臣受命不受辞出竟有可以利社稷者專之可也故㐮
仲始盟趙盾遂盟伊洛之戎四日之間經再書公子不可以遂事
常辞顯之也傳注公壻至諸侯正義曰釈親云女子子之夫
當壻傳移公壻知是晉君之女壻池其名也杜以上言歸匡戚之
田于衛又言且復致则晉亦致于衛故言又取衛地以封之今并
还衛也刘炫云服虔以為致之于郑以服言是規杜己釈之注
珍貴至之可正義曰傳多言貴之而此言珍之事同而文異故
以珍為貴也大夫出竟以下皆莊十九年公羊傳文注節国至
廢命正義曰周礼堂節掌守邦節而辨其用邦国者用玉節
守都鄙者用角節郑玄云玉節有五則典瑞云榖圭以和難以聘
女牙璋以起軍旅以治兵守珍圭以徵守以恤凶荒琬圭以治德
以結好琰圭以易行以除慝其角節郑注云未聞此司馬司城以
事在官蓋執此等之玉節小行人云守都鄙者用管節此司馬司
城或食采地即都鄙之主此節或是管節也掌節又云山国用虎
節土國用人節澤国用龍節郑注云鑄金為之謂王使之使於土
国之等掌節又云門關用符節貨賄用璽節道路用旌節郑玄云
門關者謂司門司關也道路者謂天子之鄕遂大夫也其诸侯之
国及門關鄕遂亦有節小行人云山国用虎節土国用人節澤国
用竜節謂已是山澤之国出使用竜虎之節小行人又云道路用
旌節門關用符節都鄙用管節郑注云道路謂诸侯鄕遂及诸侯
司門司關都鄙之等也今之為官授以此此節今握節以死示已
不廢命也此夫人殺而經書宋人殺其大夫者夫人与君共有国
家尊与君同不得為兩不相殺故同国討之文虽同国討称人实
非国討之例以其死者不称名无罪故也注卿違至皆復正義
曰卿違從大夫昭七年傳文也效節於府人然後出奔示已解任
而退不敢帶官而逃公賢其效節故以本官逆之为是書宋因城
來奔善其人故書其官也請宋復之夏在十一年一人不得言皆
知司城官属悉与來奔还悉与皆復也注登之至六年正義
曰清原之蒐箕郑佐新上軍先都佐新下軍二人先為卿矣而復
𣣔登之知登扵上軍也然則七年令狐之戰傳歴言诸軍將佐箕
郑將上軍先都佐下軍先都不登容可怨恨箕郑不失其登而亦
共作乱者蓋先克之薦狐趙并亦請退箕郑先都先都於時即佐
下軍箕郑虽淂不退因此意望以成小憾及狐射姑出奔箕郑位
次宜佐中軍而先克代射姑箕郑守其故職蓋以此而恨也九
年注卿共葬事礼也正義曰言礼者以明天子之喪卿弔卿舍
葬诸侯不親行也釈例曰万国之數至衆封疆之守至重故天王
之喪諸侯不淂越竟而奔脩服於其国卿共弔送之礼旣葬卒哭
而除凶鲁侯无故而穆伯如周弔焉此天子崩诸侯遣卿弔送之
經傳也杜以往年穆伯弔喪今令會葬二事傳无譏文知其礼當
然也昭三十年傳郑游吉云灵王之喪我先君簡公在椘似不在
椘即當親行而言礼不親者彼言由君在椘上卿守国故使少卿
印叚往耳非言君當親行也夫人至自斉正義曰蘇氏云夫
人歸寕書至唯有此耳餘不書者或礼儀不備或滛縦不告廟也
注七年同盟于扈正義曰襄以僖八年即位其其年盟于洮九
年于葵丘十五年于牡丘二十一年于薄今唯言于扈拠文公言
之注地道至故書正義曰糓梁傳曰震動也公羊傳曰震者何
動地也何休云傳先言動者喻若物之動地以曉人也周語伯陽
父曰陽伏而不能出隂迫而不能烝遂於是有地震孔晁云陽氣
伏於隂下見迫扵隂故不能升以至於地動是地道安静以動为
異也注称君至略文正義曰莊二十三年荆人來聘不称椘
子使某至此称君以使大夫其礼与中国同其礼旣同椒亦宜書
其其氏今不書氏傳无貶文知是史辞自略无義例也釈例曰椘殺
淂臣与宜申賈氏皆以为陋案椘殺大夫公子侧成熊之等六七
人皆称氏族无为独於此二人陋也斯蓋非史策旧法故无凡例
當時诸国以意而赴其自来聘使者辞有詳略仲尼脩春秋因采
以示義義之所起則刊而正之不者即而示之不皆刊正也诸侯
之卿當以名氏備書於經其加貶損则直称人若有褒異则或称
官或但称氏若无襃无貶傳所不發者则皆就旧文或未賜族或
時有詳略也推尋經文自莊公以上诸弑君者皆不書氏閔公以
下皆書氏亦足以明時史之同異非仲尼所皆貶也注衣服至
者辞正義曰隐元年公羊傳曰衣被日襚榖梁傳曰衣衾曰禭
礼称襚者君使臣致服故云衣服曰禭也秦処西戎其国辟陋故
不称君使猶椘在莊卋称荆人來聘也成風夫人也來者不言夫
人從來者之辞也先言僖公僖公先薨也不言及并致之者傳
莊叔如周葬襄也正義曰虚举此經者嫌莊叔别以他事使周
葬王更使人會故明之注梁益至非卿正義曰士縠書經则
是卿也七年令狐之戰三軍將佐无士縠十二年河曲之戰三軍
將佐杜注无代士榖者而士糓得為卿者先蔑奔秦傳无其代十
二年栾盾將下軍注云代先蔑者拠傳成文言之耳未必不是士
縠代先蔑業盾代士縠也箕郑上軍將也傳文先箕郑後士縠士
縠若將下軍则是位之次也其事似然或者晉於將佐之外猶别
有散位從卿若卻缺趙穿之類也傳箕郑先士縠經士縠先箕郑
者經以殺之先後傳以位次序列傳蒯得居下知其以位次也賈
逵云箕郑称及非首謀案襄二十三年陳殺其大夫慶虎及慶寅
杜云言及史異辞无義例则此亦然也注華耦至放此正義
曰在礼卿不會公侯會则貶之称人元年公孫敖會晉侯于戚文
无所贬此公子遂与诸国同行诸卿皆貶遂独不貶诸如此類莫
不尽然知諸於鲁事自非指為其國襃貶皆從鲁史以其体例已
举不假改正故也诸侯至旧好正義曰此虽廣言诸侯主为
秦人發傳隐元年王使來賵尚譏其緩若是同盟之国必譏其緩
可知釈例曰秦之与鲁本非方嶽同盟鲁薨不赴秦秦不賵鲁自
是其常也僖穆二公虽有同盟之義二君已卒則二子不得用同
盟之礼也今秦康公遠慕诸華𣣔通敬於鲁无以为辞因翟泉有
盟追贈僖公并及成風假弔礼而行故曰礼也送死不及尸謂不
當其事書者書之於策垂之子孫以示過厚之好也是言此傳主
为秦也僖公成風服除久矣今始来弔贈當以變礼待之檀弓曰
衛將軍文子之喪旣除喪而後越人來弔主人深衣練冠待於廟
垂涕洟子游曰將軍文氏之子其庶元乎亡於礼者之礼也其動
也中是古有以服終來弔者也何休膏肓云礼主於敬一使兼二
喪又於礼旣緩而左氏以之為礼非也郑箴云若以为緩案礼衛
將軍文子之喪旣除喪而越人來弟子游何淂善之是郑不非其
緩也若譏一使兼二礼雜記诸侯弔礼有含禭賵臨何以一使兼
行知休言非也十年傳皆將強死正義曰強健也无病而死
謂被殺也注㳂順流泝逆流正義曰商在漢水北漢水東流
而南入江子西旣至商邑聞讒不敢居商縣泓漢水順流而下至
江乃泝流逆上渚宫當郢都之南故王在渚宫下見之也下注云
小洲曰渚釈水文注倲椘名司宼為司敗正義曰言皈死於
司敗知司敗主刑之官司宼是也論语有陳司敗知陳椘同此名
也注陳郑至同也正義曰杜以陳郑會椘子于息遂与蔡侯
次于厥貉则陳郑當在次也傳称厥貉之會麇子逃皈則䴢子當
在也宋公逆椘子则宋公亦在也独書椘子蔡侯不言陳郑宋䴢
故迹其事而为之說言宋陳郑三君降爵䴢子逃皈故不書也刘
炫以为告文略故不書陳郑宋今知不然者此椘會诸侯必是椘
人来告若椘人來告當以得諸侯为榮何以略其宋郑陳乎䴢子
不會傳云逃皈宋郑二国为椘僕役猶如許蔡二君降乘椘車許
蔡旣不書扵經故知宋郑失位不見此乃傳事分明故杜为此解
刘炫直以告文略以規杜氏非也注將獵至中央正義曰宋
公為右盂无畏为左司馬而抶宋公之僕自謂當官而行明无畏
當右子朱當左是其张兩甄故置二左司馬使各掌一甄自然右
司馬一人當中央也毋從至罔極正義曰无從此詭人随人
無正心者以謹敕彼无中正之人言小罪尚不赦則大罪不敢为
也
春秋正義卷第十四
春秋傳卷第十四
文公上
元年春王正月公即位
即位者告廟臨羣臣也國君嗣世定於初喪必逾年然後改元書
即位者緣始終之義一年不二君緣民臣之心不可曠年無君按
書載舜禹受終傳位之事在舜則曰月正元日格于文祖在禹則
曰正月朔旦受命于神宗率百官若帝之初夫于文祖神宗則告
廟也率百官若帝之初則臨羣臣也自古通喪三年其以凶服則
不可入宗廟其以吉服則斬焉在衰絰之中不可旣成而又易之
也如之何而可子張問於孔子高宗諒隂三年不言何謂也子曰
何必高宗古之人皆然君薨百官緫巳以聽於冢宰三年則告廟
臨羣臣固有攝行之禮矣按商書稱太甲元年伊尹祠于先王則
攝而告廟之證也百官緫已以聽冢宰則攝而臨羣臣之證也其
曰祗見厥祖者言伊尹以奉嗣王之事祗見太甲之祖也至三祀
十有二月伊尹以冕服奉嗣王則免喪從吉之證也然顧命康誥
記成王之崩其君臣皆冕服何也當是時成王方崩就殯猶未成
服故用麻冕黼裳入受顧命巳受命誥諸侯而後釋冕反喪服者
於是成服而宅憂也或以爲康王釋服離次而即吉則誤矣
二月癸亥日有食之天王使叔服來會葬
凢崩薨卒葬人道始終之大變也不以得禮爲常事而不書其或
失禮而害於王法之甚者聖人則有削而不存以示義者矣
夏四月丁巳葬我君僖公天王使毛伯來錫公命
諸侯終喪入見則有錫歲時來朝則有錫能敵王所愾則有錫韍
冕圭璧因其終喪入見而錫之者也禮所謂喪畢以士服見天子
已見賜之黻冕圭璧然後歸是巳車馬衮黼因其歲時來朝而錫
之者也詩所謂君子來朝何錫予之雖無予之路車乘馬又何予
之玄衮及黼是巳彤弓玈矢因其敵愾獻功而錫之者也詩所謂
彤弓弨兮受言藏之我有嘉賓中心貺之鐘鼓旣設一朝享之是
已今文公繼世喪制未畢非初見繼朝而獻功也何爲來錫命乎
故榖梁子曰禮有受命無來錫命來錫命非正也
晉侯伐衛叔孫得臣如京師衛人伐晉秋公孫敖會晉侯于戚冬十
月丁未楚世子商臣弑其君頵
書世子弑君者有父之親有君之尊而至於弑逆此天理大變人
情所深駭春秋詳書其事欲以起問者察所由示懲誡也唐世子
弘受左氏春秋至此廢書嘆曰經籍聖人垂訓何書此耶郭瑜對
曰春秋義存褒貶以善惡爲勸誡故商臣千載而惡名不滅弘曰
非惟口不可道故亦耳不忍聞願受他書瑜請讀禮世子從之嗚
呼聖人大訓不明於後世皆腐儒學經不知其義者之罪耳夫亂
臣賊子雖䧟穽在前斧鉞加於頸而不避顧謂身後惡名足以係
其邪志而懲於爲惡豈不謬哉持此曉人可謂茅塞其心意矣若
語之曰爲人君父而不通於春秋之義者必蒙首惡之名爲人臣
子而不通於春秋之義者必䧟篡弑誅死之罪聖人書此者使天
下後世察於人倫知所以爲君臣父子之道而免於首惡之名誅
死之罪也則世子弘而聞此必將&KR0719;然畏懼知春秋之不可不學
矣學於春秋必明臣子之義不至於奏請怫旨而見酖矣傳者案
也經者斷也考於傳之所載可以見其所由致之漸豈隱乎嫡妾
必正而楚子多愛立子必長而楚國之舉常在少者養世子不可
不愼也而以潘崇爲之師侍膳問安世子職也而多置宫甲降而
不憾憾而能聄者鮮矣乃欲黜兄而立其弟謀及婦人宜其敗也
而使江芉知其情是以不仁處其身而以不孝處其子也其及宜
矣楚頵僭王憑陵中國戰勝諸侯毒被天下然昧於君臣父子之
道禍發蕭牆而不之覺也不善之積豈可揜哉君不君則臣不臣
父不父則子不子春秋書世子弑其君者推本所由而著其首惡
爲萬世之大戒也然則商臣無貶矣曰弑父與君之賊其惡猶待
於貶而後著乎
公孫敖如齊
二年春王二月甲子晉侯及秦師戰于彭衙秦師敗績
戰而言及者主乎是戰者也夫敵加於己不得已而起者謂之應
兵爭恨小故不忍忿怒者謂之忿兵按左氏秦孟明帥師伐晉報
殽之役此所謂忿兵疑罪之在秦也而以晉侯主之何哉處已息
爭之道遠怨之方也然則敵加於巳縱其侵暴將不得應乎曰敵
加於己而已有罪焉引咎責躬服其罪則可矣巳則無罪而不義
見加諭之以詞命猶不得免焉亦告於天子方伯可也若遽然興
師而與戰是謂以桀攻桀何愈乎故以晉侯爲主者處已息爭之
道寡怨之方王者之事也
丁丑作僖公主
作主者造木主也旣葬而反虞虞主用桑期年而練祭練主用栗
用栗者藏主也何以書僖公薨至是十有五月然後作主慢而不
敬甚矣夫慢而不敬積惡之原也以爲無傷而不去至於惡積而
不可揜所以謹之也
三月乙巳及晉處父盟
及處父盟者公也其不地於晉也諱不書公者抑大夫之伉不使
與公爲敵正君臣之分也適晉不書反國不致爲公諱耻存臣子
之禮也凢此類筆削魯史之舊文衆矣
夏六月公孫敖會宋公陳侯鄭伯晉士縠盟于垂隴自十有二月不
雨至于秋七月
書不雨至于秋七月而不曰至于秋七月不雨者蓋後言不雨則
是冀雨之詞非文公之意也夫書不雨至于秋七月而止即八月
嘗雨矣然而不書八月雨者見文公之無意於雨不以民事繫憂
樂也其怠於政事可知而魯衰自此始矣
八月丁卯大事于大廟躋僖公
有事者時祭大事祫也合羣廟之主食於大廟升僖於閔之上也
閔僖二公親則兄弟分則君臣以爲逆祀者兄弟之不先君臣禮
也君子不以親親害尊尊故左氏則曰祀國之大事而逆之可乎
子雖齊聖不先父食久矣公羊則曰其逆祀先禰而後祖也榖梁
則曰逆祀則是無昭穆也無昭穆則是無祖也閔僖非祖禰而謂
之祖禰者何臣子一例也夫有天下者事七世諸侯五世說禮者
曰世指父子非兄弟也然三傳同以閔公爲祖而臣子一例是以
僖公父視閔公爲禮而父死子繼兄亡弟及名號雖不同其爲世
一矣
冬晉人宋人陳人鄭人伐秦
按左氏四國伐秦報彭衙之役則皆國卿也其貶而稱人者晉人
再勝秦師在常情亦可以已矣而復興此役結怨勤民是全不務
德專欲力爭而報復之無已也以致濟河焚舟之師故特貶而稱
人
公子遂如齊納幣
㛰姻常事不書其書納幣者喪未終而圖㛰也夫娶在三年之外
矣則何譏乎春秋論事莫重乎志志敬而節具與之知禮志和而
音雅與之知樂志哀而居約與之知喪非虚加之也重志之謂也
此皆使人私欲不行閑邪復禮之意
三年春王正月叔孫得臣會晉人宋人陳人衛人鄭人伐沈沈潰
按左氏伐沈以其服於楚也沈潰民逃其上也五國皆稱人將非
命卿也沈在汝南平輿縣北未嘗與中國會盟而南服於楚師入
其境而民人逃散雖非義舉比於報復私怨之兵則有閒矣故其
辭無褒貶凢此類欲示後世用師者知權而本之以正也
夏五月王子虎卒
王子虎不書爵譏之也天子内臣無外交或曰禮稱情而爲之節
文者也叔服新使乎我則宜有恩禮矣仲尼脫驂於舊館雖卒叔
服可也夫脫驂於舊館惡夫涕之無從而爲之者非禮之經也天
子内臣無外交而以新使乎我致恩禮焉是以私情害公義失輕
重之權矣
秦人伐晉
按左氏秦伯伐晉濟河焚舟封殽尸而還其稱人何也聖人作易
以懲忿窒慾爲損卦之象其辭曰損德之修也春秋諸侯之知德
者鮮矣穆公初聽杞子之請違蹇叔之言其名爲貪兵是慾而不
能窒也及敗於殽歸作秦誓庶幾能改將窒其慾矣復起彭衙之
師報殽函之役其名爲憤兵是忿而不能懲也今又濟河取郊人
之稱斯師也何義哉晉人畏秦而不出穆公逞其忿而後悔自是
見伐不報始能踐自誓之言矣是故於此貶而稱人備責之也
秋楚人圍江雨螽于宋冬公如晉十有二月己巳公及晉侯盟晉陽
處父帥師伐楚以救江
以者不以者也救江善矣其書以何楚嘗伐鄭矣齊桓公遠結江
黃合九國之師於召陵然後伐鄭之謀罷又嘗圍宋矣晉文公許
復曹衛會四國之師於城濮然後圍宋之役解今江國小而弱非
能與宋鄭比楚人圍之必不待徹四境屯戍守禦之衆與宿衛盡
行也當是時楚有覆載不容之罪晉主夏盟宜合諸侯聲罪致討
命秦甲出武關齊以東兵略陳蔡而南處父等軍方城之外楚必
震恐而江圍自解矣計不出此乃獨遣一軍遠攻強國豈能濟乎
故書伐楚以救江言救江雖善而所以救之者非其道矣此春秋
紀用兵之法也
四年春公至自晉夏逆婦姜于齊
逆皆稱女以未成婦而女者在父母家之所稱也往逆而稱婦入
國不書至何哉此春秋誅意之效也禫制未終思念娶事是不志
哀而居約矣方逆也而已成爲婦未至也而如在國中原其意而
誅之也不稱夫人姜氏者亦與有貶焉婦人不專行何以與有貶
父母與有罪也文公不知敬其伉儷違禮而行使國亂子弑齊人
不能鑒微知著冒禮而往使其女不允於魯皆失於不正其始之
過也夫婦之際人倫之首禮不可不謹也故交貶之以爲後鑒
狄侵齊秋楚人滅江晉侯伐秦
晉人三敗秦師見報乃常情耳而穆公濟河焚舟則貶而稱人秦
取王官及郊未至結怨如晉師之甚也襄公又報之於常情過矣
而得稱爵何也聖人以常情待晉襄而以王事責秦穆所以異乎
襄公忘親背惠大破秦師敗狄伐許怒魯侯之不朝也而以無禮
施之是專尚威力先事加人莫知省德而後動也今又報秦不足
罪矣穆公初敗於殽悔過自誓增修德政宜若過而知悔悔而能
改又有濟河之役則非誓言之意所以備責之也然晉襄見伐而
報猶無譏焉秦穆至是見伐而不報善可知矣不譏晉侯所以深
善秦伯春秋大改過嘉釋怨王者之事也故仲尼定書列秦誓於
百篇之末以見悔過能改而不責人雖聖賢誥命不越此矣
衛侯使寗俞來聘冬十有一月壬寅夫人風氏薨
風氏僖公之母莊公妾也而稱夫人自是嫡妾亂矣語曰邦君之
妻邦人稱之曰君夫人稱諸異邦曰寡小君蓋敵體之稱也若夫
妾媵則非敵矣其生亦以夫人之名稱號之其没亦以夫人之禮
卒葬之非所以正其分也以妾媵爲夫人徒欲尊寵其所愛而不
虞卑其身以妾母爲夫人徒欲崇貴其所生而不虞賤其父卑其
身則失位賤其父則無本越禮至是不亦悖乎夫禮庶子爲君爲
其母無服不敢貳尊者也春秋於成風記其卒葬各以實書不爲
異詞者謹禮之所由變也
五年春王正月王使榮叔歸含且賵
珠玉曰含車馬曰賵歸含且賵者厚禮妾母也不稱天王者弗克
若天也春秋繫王於天以定其名號者所履則天位也所治則天
職也所勑而惇之者則天之所叙也所自而庸之者則天之所秩
也所賞所刑者則天之所命而天之所討也夫婦人倫之本王法
所尤謹者今成風以妾僭嫡王不能正又使大夫歸含賵焉而成
之爲夫人則王法廢人倫亂矣是謂弗克若天而悖其道非小失
耳故特不稱天以謹之也
三月辛亥葬我小君成風
仲子雖聘非惠公之嫡也春秋之初尚以爲疑故别爲立官而羽
數特異此雖非禮之正然不祔于姑猶有辨焉至是成風書葬乃
有二夫人袝廟而亂倫易紀無復辨矣故禮之失自成風始也
王使召伯來會葬
王臣下聘桓公冢宰書名示貶而大夫再聘則無譏焉或以爲從
同同也或以爲同則書重也成風薨王使榮叔歸含且賵旣不稱
天矣及使召伯來會葬又與貶焉何也歸含且賵施於妾母已稠
疊矣又使卿來會葬恩數有加焉是將祔之於廟也而致禮於成
風盡矣聘一也含賵而又葬則其事益隆亂人倫廢王法甚矣再
不稱天者聖人於此尤謹其戒而不敢略也
夏公孫敖如晉秦入入郡秋楚人滅六冬十月甲申許男業卒六年
春葬許僖公夏季孫行父如陳秋季孫行父如晉八月乙亥晉侯驩
卒冬十月公子遂如晉葬晉襄公晉殺其大夫陽處父晉狐射姑出
奔狄
公羊子曰晉殺其大夫陽處父則狐射姑曷爲出奔射姑殺也射
姑殺則其稱國以殺何君漏言也易曰不出戸庭無咎何謂也子
曰亂之所生則言語以爲階君不密則失臣臣不密則失身幾事
不密則害成是以君子愼密而不出也凢書殺者在上則稱君在
下則稱氏在衆則稱人在微者則稱盜君與臣同殺則稱國今殺
處父者射姑耳君獨以漏言故亦預殺焉所以爲後世戒也或以
處父爲侵官非歟曰人君用人失當則其國必危凡立于朝者舉
當諫君况身爲晉國之太傅耶若以爲侵官將相大臣非其人百
官有司失其職在位者當拱默自全隂聽人主之所爲至於顚危
而不救則將焉用彼相乎率天下臣子爲持禄容身不忠之行以
誤朝迷國者必此侵官之說夫
閏月不告月猶朝于廟
不告月者不告朔也不告朔則曷爲不言朔也因月之虧盈而置
閏是主乎月而有閏也故不言朔而言月占天時則以星授民事
則以節候寒暑之至則以氣百官修其政於朝庶民服其事於野
則主乎是焉耳矣閏不可廢乎曰迎日推策則有其數轉璣觀衡
則有其象歸竒於扐以象閏數也斗指兩辰之間象也象數者天
理也非人所能爲也故以定時成歲者唐典也以詔王居門終月
者周制也班告朔於邦國不以是爲附月之餘而弗之數也猶朝
于廟者幸其不巳之詞子貢欲去告朔之餼羊子曰尔愛其羊我
愛其禮
七年春公伐邾三月甲戌取須句遂城郚夏四月宋公王臣卒宋人
殺其大夫
書宋人者國亂無政非君命而衆人擅殺之也大夫不名義繫於
殺大夫而其名不足紀也
戊子晉人及秦人戰于令狐晉先蔑奔秦
按左氏襄公卒太子幼晉人欲立長君趙孟使先蔑如秦逆公子
雍秦康公以師納之襄夫人日抱太子以啼于朝曰舍適嗣不立
而外求君將焉寘此諸大夫畏逼乃背先蔑立靈公趙盾將中軍
以禦秦潛師夜起敗秦師于令狐先蔑奔秦程氏以爲晉不謝秦
秦納不正皆罪也故稱人晉懼秦之不肯巳而擊之是晉人爲志
乎是戰者也故書及其貶之如此者使後世臣子愼於廢立之際
不可忽也治亂存亡係國君之廢立事莫重於此矣而可以有誤
乎弈者舉棋不定不勝其耦况置君而可以不定乎
狄侵我西鄙秋八月公會諸侯晉大夫盟于扈
諸侯會晉趙盾盟于扈爲晉侯立也趙盾内專廢置其君外強諸
侯爲此盟其不名者見大夫之強也諸侯不序見公之不及於會
也文公怠惰事多廢緩旣約晉盟而復後至故隱其不及罪公之
不能自強於政治魯自是日益衰矣
冬徐伐莒公孫敖如莒涖盟
八年春王正月夏四月秋八月戊申天王崩冬十月壬午公子遂會
晉趙盾盟于衡雍乙酉公子遂會雒戎盟于暴
春秋記約而志詳其書公子遂盟趙盾及雒戎何詞之贅乎曰聖
人謹華夷之辨所以明族類别内外也雒邑天地之中而戎醜居
之亂華甚矣再稱公子各日其會正其名與地以深别之者示中
國夷狄終不可雜也自東漢已來乃與戎雜處而不辨晉至於神
州陸沉唐亦世有戎狄之亂許翰以爲謀國者不知學春秋之過
信矣
公孫敖如京師不至而復丙戌奔莒
按左氏公孫敖奔莒從己氏也男女人之大欲存焉寡欲者養心
之要欲而不行可以爲難矣然欲生於色而縱於淫色出於性目
之所視有同美焉不可掩也淫出於氣不持其志則放僻趨蹶無
不爲矣敖如京師其書不至而復者言敖無入使于周之意惟己
氏之欲從也夫以志徇氣肆行淫欲而不能爲之帥至於棄其家
國出奔而不顧此天下之大戒也春秋謹書其事於敖與何誅使
後人爲鑒必持其志修窒慾之方也
螽宋人殺其大夫司馬宋司城來奔
初宋昭公將去羣公子樂豫以爲不可遂舍司馬以讓公子卬則
卬固昭公之黨欲專宋政而昭公固欲以其弟卬自衛也夫司馬
掌兵之官不選衆舉賢以素有威望爲國人所畏服者使居其任
乃欲寵其私昵鮮有不亡者矣公子卬蕩意諸皆以官舉者見主
兵者不能其官至於見殺守土者不能其官至於出奔而其君不
免失身見弑之禍宜矣
