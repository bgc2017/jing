春秋正義卷第十七宣下
国子祭酒上護軍曲阜縣開国子臣孔潁逹等奉
勑撰
十二年注晉上至郑地正義曰此一軍成陳軍不成陳成陳者
虽少以戰为文案昭二十三年雞父之戰六国成陈而楚不成陈
成陈者多而以敗为文者六国虽衆楚为兵主楚旣未陳故以獨
敗为文与此異也注蕭宋至九日正義曰莊十二年宋萬
弒閔公蕭叔大心者宋蕭邑之大夫也平宋乱立桓公宋人嘉之
以蕭邑封叔为附庸莊二十三年蕭叔朝公是其事也此年楚子
滅蕭定十一年宋公之弟辰入于蕭以叛則此後为宋邑也杜以
長歴校之十二月无戊寅戊寅乃是十一月九日此不言月誤長
歴云日月必有誤者案淂称师人多寒若是十一月則今之九月
未是寒時當月是而日誤也注晉衛至东南正義曰傳
云盟曰恤病討貳陈貳扵楚而宋伐之衛救陈不討貳也楚伐宋
而晉衛不救不恤病也是晉衛背盟故貶其大夫而称人曹是小
国貶与不貶俱當称人故不言曹也明年傳称君子曰清丘之盟
唯宋可以免則宋不違盟而亦貶宋卿者彼晉衛曹並皆偽妄
花椒承群伪之言以誤其国致使宋为盟故伐陈衛人救之楚人
討之伐陈怒楚被伐无救宋虽有守信之善而椒猶不免譏者为
諸国失信而累及椒也晉衛不信乃在盟後非是心𣣔不信而妄
作此盟當盟之時未有不信之狀在後違約不可豫知而亦并責
椒者君子結交當択善而從之所与不善必將敗德椒与不信約
盟則是不信之黨虽獨守信并亦貶之戒後之人使擇交也
傳注臨哭至祖廟正義曰案雜記客致含賵訖請臨襄十二年
傳吴子寿夢卒臨于周廟故云臨哭也宫即廟也象其尊貌則謂
之为廟言其牆屋則称之为宮大宫宫之大者郑祖廟者謂郑大
祖之廟也注陴城上俾倪正義曰陴城上小牆俾倪者看視
之名襄六年晏弱圍莱堙之環城傳扵堞注云堞女牆也又二十
五年吳子門于巢巢牛臣隐扵短牆以射之二十七年盧蒲嫳
攻崔氏崔氏堞其宮而守之注云堞短垣也陴堞俾倪短牆短垣
女牆皆一物也說文云堞城上女垣也廣雅云陴俾倪女牆也釈
名云城上垣曰陴扵其孔中俾倪非常亦言陴益也助城之高也
或曰女牆言其卑小比之扵城如女子之扵丈夫也注哀其至
十日正義曰杜以三月克之謂圍經三月方始克之故云九十
日也知非季春克之者下云六月晉师救郑及河聞郑旣及楚平
桓子𣣔还是將𣣔至河郑猶未敗至河聞敗猶𣣔还师在国聞敗
师必不發若是季春克之不應此至六月而晉人不聞以此知三
月非季春也經傳皆言春圍郑不知圍以何月为始圍經旬有七
日为之退师聞其脩城乃復更進進囲三月方始克之則從初以
至扵克凡經一百二十許日蓋以三月始囲至六月乃克也
注周厉至滅也正義曰郑桓公是周厉王之子宣王母弟又宣
王封之故僖二十四年及此皆厉宣並言之桓公始封西郑武公
始居东郑二公是始封之䝨君若其存郑則四君祐楚故願楚要
福扵此四君使社稷不滅泯滅也釈詁文注楚滅至比之正義
曰楚滅諸国見扵傳者哀十七年称文王縣申息莊六年称楚滅
鄧十八年称武王克權僖五年滅弦十二年滅黃二十六年滅䕫
文四年滅江五年滅六又滅蓼十六年滅庸凡十一国見扵傳僖
二十八年傳曰漢陽諸姬楚实尽之則楚之滅国多矣言九縣者
申息定是其二餘不知所謂蘇氏沈氏以權是小国庸先属楚自
外为九也庸可幾乎正義曰庸用也幾讀如冀言用可冀
幸而得之乎何必滅其国注彘季代林父正義曰服虔云食
采扵彘或當然也文十二年河曲之戰荀林父佐中軍臾駢佐上
軍栾盾將下軍自尔以來傳无其代知先縠代林父郤克代臾駢
趙朔代栾盾也八年傳趙朔佐下軍知栾書代趙朔也案傳文皆
称彘子今注云彘季者勘譜亦以彘子彘季为一人則杜君别有
所拠書傳殘缺不可得而知也刘炫云傳文皆称彘子何以知是
彘季以縠非彘季以規杜今知非者杜以子为男子之称季是幼
少之辞季之与子是得通称子路或为季路举其常称謂之子論
其字謂之季故公子友或称季友而刘以傳唯称彘子无彘季
而規杜非也注韓万玄孫正義曰韓世家云韓之先事晉得
封韓原曰韓武子後三卋有韓厥世本云桓叔生子万万生求伯
求伯生子輿子輿生献子厥史記所云武子蓋韓万也如彼二文
厥是万之曾孫而服虔杜預皆言厥韓万玄孫不知何所拠也
注釁罪也正義曰釁訓为罪者釁是間隙之名今人謂瓦裂亀
裂皆为釁旣有間隙故得为罪也德刑至是征正義曰旣言
觀釁而動更說无釁之事德刑政事典礼此六事行之不變易者
不可与之敵也聖王之制征伐者为有罪者耳不为是六事不易
行征伐也此举六事之目下文歴說楚不易六事以充之君无
怨讟正義曰讟謗也政有常則民不恨故国君无人怨无人謗
擊鼓怨州吁郑人謗子産是有怨謗也商農至其葉正義曰
斉語云公曰成民之事若何管子對曰四民者勿使雜処公曰処
士工商農若何管子對曰昔聖王之制也処士就間燕処工就官
府処商就市井処農就田野彼四民謂士農工商此數亦四无士
而有賈者此武子意言举兵動衆四者不敗其葉發兵則以士從
征不容復就間燕故不云士而分商賈为二行曰商坐曰賈虽同
是販賣而坐異業發兵征伐四者悉皆不与故㧾云不敗其業
也注宰令至叔敖正義曰周礼六卿大宰为長遂以宰为上
卿之号楚臣令尹为長故從他国論之謂令尹为宰楚国仍别有
大宰之官但位任卑耳傳称大宰伯州黎是也楚国名上卿为令
尹者釈詁云令善也釈言云尹正也言用善人正此官也楚官多
以尹为名皆取其正直也注在車至为主正義曰司馬法兵
車一乘有甲士三人步卒七十二人甲士在車不共碎役所言左
右者分步卒为左右也兵車一轅服馬夾之而言挾轅者步卒被
分在右者當軍行之時又分之使在两廂挾轅以为戰備楚陳以
轅为主故以轅表車正是挾車嚴兵以備不虞也其應在左者使
之追求草蓐令离道求草不近兵車也蓐謂卧止之草故云为宿
備也此是在道時然故云軍行右轅左追蓐至扵對陳之時則各
在車之左右故豫定左右之分在道分使之耳注慮无至旌識
正義曰茅明也在前者明为思慮其所无之事恐其卒有非常當
預告軍中兵衆使知而为之備也如今軍行謂當杜之時行軍有
此法也前有斥候蹹伏者令人遠在軍前斥度候望慮有伏兵使
蹹行之持以絳及白为幡与軍人为私号也曲礼曰前有水則載
青旌前有塵埃則載鳴鳶前有車騎則載飛鴻前有士师則載虎
皮前有摯獸則載貔貅其事与此見賊举幡相似也茅明釈言文
舍人曰茅昧之明也注物猶至敕令正義曰類謂旌旗畫物
類也百官尊卑不同所建各有其物象其所建之物而行動軍之
政教不待約敕号令而自備辦也周礼大司馬中秋教治兵辨旗
物之用王載大常諸侯載旂軍吏載旗师都載旃鄕遂載物郊野載
旐百官載旟郑玄云軍吏諸軍师也师都遂大夫也鄕遂鄕大夫
也或載旃或載物衆属軍吏無所將也郊謂鄕遂之州長縣正以
下野謂公邑大夫載旐者以其將羡卒也百官卿大夫也載旟者
以其属衛王也凡旌旗有軍衆者畫異物无者帛而已是其尊卑
所建各有物類也案春官司常職云及国之大閱贊司馬頒旗物
王建大常諸侯建旂孤卿建旃大夫士建物师都建旗州里建旟
縣鄙建旐道車載旞斿車建旌俱是周礼而所建不同者大司馬
所云中秋教治兵之法司掌所云中冬教大閱之法郑玄云凡頒
旗物以出軍之旗則如秋以尊卑之常建則如冬大閱備軍礼旌
旗不如出軍時空辟实也是为時不同故所建異此云象物而動
謂軍行之時當指語兵之法也其君至施舍正義曰内姓謂
同姓也其君之举用人也扵同姓則選之扵親扵外姓則選之扵
旧扵親内選賢扵旧内選䝨言唯䝨是任不以親以旧便即用之
所举不失有德所賞不失有劳必有德乃举有労乃賞言不賞无
労不举无德臣民年老有加增恩惠外来旅客有施舍常法謂羈
旅之臣以其新来施以恩惠舍不労役也注賜老則不計労
正義曰老有恩惠當謂年老有加增恩惠不論有労与无労也刘
炫云老者當有恩惠之賜非労伇之限但恩惠則賞賜之以文連
賞不失労之下故杜云賜老則不計労刘炫以不計労之文而規
杜氏一何煩碎注威儀有等差正義曰言貴有常尊則當云
賤有常卑而云賤有等威者威儀等差文兼貴賤旣属常尊扵貴
遂属等威扵賤使互相發明耳德立至敵之正義曰功德
苦其不立刑威苦其不行政以成就为上事以得時为善典貴其
從礼悪其逆故云德立刑行政成事時典從礼順各以義理相配
为文皆不易之事旣歴序此事乃云若之何敵之副上德刑政事
典礼不易不可敵也注仲虺至之後正義曰取乱侮亡尚書
仲虺之誥文也定元年傳薛宰曰薛之皇祖奚仲居薛以为夏車
正仲虺居薛以为湯左相二人皆是薛祖是仲虺为奚仲之後
注汋詩至取之正義曰汋詩經无汋字序云言能汋先祖之道
以養天下故以汋为名焉鑠美釈詁文扵歎辞也時是也晦昧也言扵
乎美哉武王之用師也能遵天之道養是闇昧之君待闇昧者悪
積而後取之言遵天之道者上天誅紂之期未至武王靖以待之
是其遵天之道也注耆致至扵昧正義曰耆音指指致聲相
近故为致也致討扵昧者言養之使昧然後可討之上句云兼弱
攻昧引仲虺之言以證兼弱引武王之事以證攻昧此不云攻昧而
言耆昧者以汋詩之意言養紂而不言伐紂不得謂之攻昧故緣
詩之意言致之扵昧然後攻之注武詩至之業正義曰烈業
也釈詁文競強也詩意言无強乎唯武王之功業言克商功業实
为強也此引武詩承兼弱攻昧之下故杜以傳意觧之言武王兼
弱取昧故成此无強之業此詩汋武二篇並无兼弱之事因傳上
文連言之抚弱至可也正義曰上言兼弱此云抚弱言其抚
養而取之未必皆攻伐以求之也此抚弱即覆上仲虺有言兼弱
也耆昧即覆上汋曰扵鑠王师耆昧也以務烈所覆上武曰无競
惟烈士會言不須敵楚兼抚餘諸侯弱者致討諸侯昧者以務武
王烈業之所可也晉所至佐濟正義曰言晉之所以得为霸
主者由軍师之武群臣有力以有武力成此霸功今失諸侯不可謂
之为力見敵不能從不可謂之为武命为軍師者三車將佐皆受
君命为軍之主帅以中軍佐済謂一軍之内將佐分之各有所帥
故注云佐彘子所帥也僖二十八年胥臣以下軍之佐与此同也
知莊子至大咎正義曰莊子見彘子逆命必當有禍乃論其事
云此師之行甚危殆哉周易之書而有此事师之初六變而为臨
初六爻辞云軍師之出當湏以法若不善則致其凶旣引易文以
人從律今者師出乃以律從人則有不臧之凶又覆觧不臧之義
云執事上下相順和成則为臧若相違逆則为不臧旣釈不臧之
事又釈以律之意坎为衆今變为兌兌为柔弱是衆散为弱坎为
川今變为兊兌为澤是川壅为沢坎为法象今为衆則弱为川則
壅是法律破壊從人之象故曰律否臧以釈易文律否臧之義
否臧易注云为师之始斉师者也斉衆以律失律則散故师出以
律律不可失失律而臧何異扵否失令有功法所不赦故师出不
以律否臧皆凶釈否臧旣了又釈凶之一字故云且律竭言法律
竭尽也川水當盈而以竭尽且又被夭塞不淂整流似法當嚴整
而以破壞被人違逆不得施行所以致此凶禍觧釈凶義旣了以
尽易意然後論彘子之悪當此初六之禍故云水之不行是謂臨
矣彘子有師不從𣣔論不行之臨事誰甚扵彘子周易所言是彘
子之謂若能違辟前敵扵事猶可若果敢遇敵必致禍敗也此禍
敗之事彘子主受之虽在敵免死而歸必有大咎也师坎为水坤
为衆衆行如水師出之象故名其封为師服虔云坎为水坤为衆
又互体震震为雷雷鼓類又为長子長子帥衆鳴鼓廵水而行行
師之象也臨兊为澤坤为地居地而俯視扵沢臨下之義故名为
臨注坎为至柔弱正義曰晉語文公筮尚有晉国司空季子
占之曰震雷也車也坎水也衆也主雷与車而尚水与衆是坎为
衆也易說卦兊为少女故为柔弱衆聚则強散則弱坎變为兊是
衆散为弱也注坎为至見壅正義曰說卦坎为溝瀆溝瀆即
是川也說卦兊为沢川是流水今變为沢是川見壅也注如從
至之象正義曰釈詁云如往也往是相從之義故訓为從也法
行則人從之率人以從法也法敗則法從人人各有心棄法不用
法從人也釈言云坎律銓也樊光曰坎卦水也水性平律亦平銓
亦平也郭璞曰易坎卦主法法律皆所以銓量輕重是坎为法象
也今坎變为兊为衆則散而为弱为川則壅而为澤是失法之所
用法敗從人之象也注竭敗至法敗正義曰竭是水涸之名
坎为水为法水之竭似法之敗故云竭敗也坎變为兊則为水不
流水不流則为法不行失为坎之用是法敗之象注水遇至涸
也正義曰哀九年傳曰如川之滿不可游也水當盈川而以壅
故竭是水遇夭塞不淂整流則竭涸也夭遏是壅塞之義故云遇
夭塞也注主此禍正義曰釈言訓尸为主故云主此禍也服
虔亦云主此禍也又引易師卦六五長子帥師弟子輿尸凶長子帥
师以中行也弟子輿尸使不當也佐之扵元帅弟子也而當以師
済使不當也軍必破敗而輿尸案下句云虽免而皈則謂彘子當
在陈而死師卦有輿尸之語其言尸之或容有此意但尸字不可
两觧故杜略去之注沈或至始縣正義曰楚官多名为尹沈
者或是邑名而其字或作寢哀十八年有寢尹吳由于因解寢为
縣名不言寢是而沈非也次于管正義曰土地名熒陽京縣
東北有管城古管国也注若敖至啓土正義曰楚世家云熊
咢卒子熊儀立是为若敖若敖卒子霄敖立霄敖卒子熊煦立是
为蚡冒蚡冒卒弟熊逹立是为楚武王案杜注文十六年傳蚡冒
楚武王父不從史記也以荆竹織門謂之篳門則篳路亦以荆竹
編車故謂篳路为柴車方言云楚謂凡人貧衣破醜敝为蓝縷藍
縷謂敵衣也服虔云言其縷破蓝蓝然廣有至之两正義曰
两廣之别各有一卒之兵百人也一卒之外復有十五乘之偏并
二十五人之两旣言一卒又云卒偏之两言卒之者成辞婉句耳
或觧云两属扵偏云偏之两者謂偏家之两知不然者案成七年
以两之一卒亦云之字豈又是两家之卒且杜注云十五乘为大
偏今楚亦用旧偏法此一廣之中实有此偏非是偏名为两而出
一卒别復有偏之一两二十五人從之刘炫云两廣之别各有一
卒百人一卒外復有偏一两二十五人兵法十五乘为偏偏有一
两從之两是偏家之物故謂此为偏之两其实一廣十五乘有一
百二十五人從之注十五至承副正義曰下云楚子为乘廣
三十乘分为左右知十五乘为一廣也史記称斉景公時有司馬
田穰苴善用兵至六国時斉威王使大夫追論古者司馬兵法附
穠苴扵其中凡一百五十篇号曰司馬法百人为卒二十五人为
两十五乘为偏皆司馬法之文百人为卒二十五人为两周礼亦
有此文但周礼无偏故杜并引司馬法耳此云大偏對成七年九
乘为小偏故此爲大偏也桓五年二十五乘为偏戰時臨陈所用
不同不可与此相對为大小杜注多少皆望文也言亦用旧偏法
者謂楚虽荆尸而举仍用旧偏偏扵穰苴前已有則應周礼有文
但以亡没者多故礼文不具右廣至其夜正義曰右廣雞鳴
初駕數及日中則左廣受而代之以至扵昏此昼日事也其内官
親近王者為次序以當其夜若今宿直遞持更也以我卜也
正義曰將我晉戰之勝負卜其遂来遂往猶人揲蓍看卦善悪而
卜其去之与往也注二先至穆王正義曰莊十六年楚始伐
郑文王之世也二十八年子元伐郑成王之初也僖五年首止之
會郑伯逃歸自是以後郑始時復從楚成王以前郑未属楚故出
入此行唯成穆耳令之莊王成王孫穆王子出入此行猶往来扵
郑注單車至群帅正義曰周礼環人掌致师郑玄云致师致
其必戰之志則致师者致已𣣔戰之意扵敵人故單車揚威武以
挑之下云趙旃請挑戰是也挑彼晉师故言以致晉师也楚子旣
求成而又令挑戰示其不𣣔崇和以疑誤晉之群帅注左車至
善者正義曰兵車自非元帅皆射者在左御在中央故云左車
左樂伯居左故称左也下云莊子抽矢菆納諸廚子之房選好矢
而留之知菆是矢之善者注兩飾至間暇正義曰两飾掉正
皆无明訓服虔亦云是相傳为然也飾馬者謂隨宜刷刮馬又正
其鞅以示間暇注麗著至心者正義曰易离卦彖云离麗也
日月麗乎天百榖草木麗乎土是麗为著之義亀之形背高而前
後下此射麋麗亀謂著其高処故杜以亀为背之隆高當心者服
虔亦然是相傳为此說也以歲至從者正義曰周礼獸人冬
献狼夏献麋春秋献獸物者謂献之以共王之膳耳非能徧及
扵百官也礼冬獵曰狩言囲守而取之獲禽多也扵時虞人所献
或頒及群臣故言歲之非時献禽之未至以为語之辞耳注錡
魏犫子正義曰服虔亦以为犫子世本以为犫孫卋本多誤未
必然也使其徒入之正義曰使已從人入壘以取俘馘也
注軘車兵車名正義曰襄十一年郑人賂晉侯以廣車軘車淳
十五乘甲兵備甲兵從之是兵車明矣郑玄云廣車横陳之車服
虔云軘車屯守之車古名難淂而知其義或當然矣注元戎至
为備正義曰元大也戎車也詩小雅六月之篇言王者軍行必
有大車十乘常在軍前以開道諸軍從行所以先人为備也詩毛
傳云夏后氏曰鉤車先正也殷曰寅車先疾也周曰元戎先良也
三代行軍皆前有此車其名司馬法之文也其先正先疾先良毛
解其名郑玄又釈其意鉤車備誤鉤鞶其行曲直有正故曰先正
寅進也此車能進取遠道故曰先疾元戎大車之善者故曰先良
也晉師至未動正義曰晉之三軍上軍在左中軍在中下軍
在右言晉之中軍下軍敗走在上軍之右者皆移唯上軍未動故
杜云餘軍皆移去唯上軍在告唐惠侯正義曰此未戰之前
告經不書唐侯者为楚私属故不見也注游車𥙷闕者正義曰
周礼車僕有闕車之倅郑玄云闕車所用𥙷闕之車也此言游闕
知游車以擬𥙷闕今使從唐侯是𥙷闕也注以乘左得勝故
正義曰桓八年傳云楚人尚左君必左者謂置車尚左故君在左
此言先左謂乘廣先耳上文且則右廣初駕日中乃授左廣則旧
法先乘右廣今楚王偶然乘左廣以逐趙旃因是而得戰勝以为
宜乘左廣自是以後乘廣先左以乘左得勝故也注廣兵車
正義曰襄十一年郑人賂晉侯以廣車定四年史皇以乘廣死是
兵車称廣也此言晉人廣隊下云拔旆投衡軍行則旆在軍前不
是車皆有旆也此蓋是晉人在軍之前載旆之車注惎教至兵
蘭正義曰脫扃拔旆皆是教人之語知惎为教也服虔云扃横
木有木横投扵輪間一曰扃車前横木張衡西京賦云旗不脫扃
薛綜注云扃所以止旗今杜以扃为車上兵蘭各以意言皆无明
證而礼扛鼎之木其名曰扃則扃是横木之名教之脫扃則扃是
可脫之物杜云兵蘭蓋横木車前以約車上之兵器慮其落也隊
坑則横木有礙故不能進注还使至差輕正義曰旆扇風重
故馬便旋而不能進釈天云緇廣充幅長尋曰旐継曰旆郭璞
曰帛續旐未为燕尾者此旆能扇風使重令馬不能進則其制必
大矣故云旆大旗也城濮之役亡大旆之左旃此之類也旆縣扵
竿插之車上衡是馬頸上横木故拔取旗竿投扵衡上卧之使不
帆風則扵車差輕故得出坑也帆是扇風之名今人舡上张布以
鄣風名之曰帆注兄弟累尸而死正義曰獲者被殺之名並
皆被殺唯當言皆獲耳𣣔見尸相重累之皆獲故杜辯之云兄弟
累尸而死累即傳之重也可勝旣乎正義曰重物不可举者
謂之勝用之不可尽者亦言不勝史傳多有其事今人無復此語
故少難觧耳旣尽也可勝尽乎言用之不可尽也不以至故也
正義曰言我不以好箭射楚貴人之子而質之吾之子其可
得乎吾为此計者不可用惡箭苟旦为射故也注重輜重也
正義曰輜重載物之車也說文云輜一名軿前後蔽也蔽前後以
載物謂之輜車載物必重謂之重車人挽以行謂之輦輜重輦
一物也襄十年傳称秦堇父輦重如役挽此車也輜重載器物
糧食常在軍後故乙卯日戰丙辰始至扵邲也周礼鄕师大軍旅
會同正治其徒役与其輂輦郑玄云輂駕馬輦人輓行所以載
任器也止以为蓄営司馬法曰夏后氏謂輦曰余車殷曰胡奴車
周曰輜輦輦一斧一斤一鑿一梩一鋤周輦加二版二築又曰夏
后氏二十人而輦殷十八人而輦周十五人而輦說者以為夏出
师不踰時殷踰時周歴時故前世輦少而後世輦多武王至
保之正義曰昔武王克商周公为之作頌曰武王誅紂之後則
戢蔵其干戈則櫜韜其弓矢言旣誅暴乱則无復所用故韜蔵之
懿美也肆遂也時是也夏大也允信也武王以天下旣定又能求
美德之士而任用之故扵是功業遂大信哉唯我武王保之美武
王能保天下也注戢蔵至息兵正義曰戢訓为斂聚㪘蔵之
義故为蔵也&KR1060;一名韜盛弓矢之衣也干戈弓矢蔵而不復用是
美武王能誅滅暴乱而息兵也此所引者周頌時邁之篇也詩序
云頌者以其成功告扵神明则頌詩功成乃成乃作此傳言武王
克商作頌者武王克商後卋追为作頌頌其克商之功非克商即
作也国語引此云周文公之頌曰則此周公所作也傳言克商作
頌者包下三篇皆述武王之事注肆遂至天下正義曰肆之
为遂相傳为此訓也夏大釈詁文求美德謂求而任用之遂大者
功業遂大也又作至尔功正義曰旣作時邁又作武篇也頌
皆一章言其卒章者謂終章之句也言武王誅紂致定尔武之大
功也其三至求定正義曰其三周頌賚之篇也鋪布也䋇
陈也但往也言武王能布陳政教故其時之民皈武王者皆云我
往惟自求安定美武王能安民故民皈之也注其三至安定
正義曰鋪是布散之義故为布也䋇陳釈詁文思是語之辞不为
義也其六至豐年正義曰其六周頌桓之篇也綏安也屡
數也言武王伐紂安天下万国數有豊孰之年美武王能和衆
国豐民財也注其六至之弟正義曰綏安釈詁文屢數常
訓也杜以其三其六与今詩頌篇次不同故为疑辞蓋楚樂歌之
第言椘之樂人歌周頌者别爲次第故賚第三桓第六也刘炫以
为其三其六者是楚子弟三引鋪時繹思第六引綏万邦今刪定
知非者此傳若是旧文及傳家叙事容可言楚子第三引鋪時
繹思第六引綏万邦此旣引此旣引楚子之言明知先有三六之
語故楚子引之得云其三其六若楚子始第三引詩第六引詩
豈得自言其三曰其六曰刘以其三其六为楚子引詩次第以規
杜過何辟之甚沈氏難云襄二十九年季札觀樂篇次不同杜云
仲尼未刪定此亦不同而云楚樂歌之次者襄二十九年虽少有
篇次不同大略不甚乖越故云仲尼未刪定以前此之三六全与
詩次不同故云楚樂歌之第今周頌篇次桓第八賚第九也夫武
至財者也正義曰楚子旣引四篇乃陳七德則四篇之内有此
七者之義戢干戈&KR1060;弓矢禁暴戢兵也時夏保之保大也耆定
𡭗功定功也我但求定安民也綏万邦和衆也屡豐年豐財也
我但求定是能安民故往求定也綏万国由德能和衆故万国安
也注著之至不忘正義曰杜以不忘其章謂子孫不忘上四
篇之詩故云著之篇章使子孫不忘必知然者以文承武王克
商作頌之後文連四篇詩義故以為著之篇章刘炫云能有七
德故子孫不忘章明功業横取下文京觀為无忘其章明武功
以規杜失非也注祀先君告戰勝正義曰礼記曾子問称
古者師行必以迁廟主行載于斉車言必有尊也尚書甘誓云
用命賞于祖謂迁廟之祖主也為先君宫為此迁主作宫扵此祀之
告成事告戰勝也礼大傳記云牧之野武王之大事也旣事而奠
扵牧室亦是新作室而奠祭也曾子問又曰无迁主則何主孔子
曰天子諸侯將出必以幣帛皮圭告于祖祢遂奉以出載于斉車
以行每舍奠焉而後就舍注鯨鯢大魚名正義曰裴淵廣州
記云鯨鯢長百尺雄曰鯨雄曰鯢目即明月珠也故死即不見眼
睛也周処風土記云鯢海中大魚也俗說出入穴即为潮水
是役至魚臣正義曰入楚师言入此椘师扵郑国服虔云入椘
师使椘师来入郑是也此石制引楚师入郑將以分郑国以半与
楚取半立公子魚臣为郑君已𣣔擅其寵也注詩小至歎之
正義曰詩小雅四月之篇也离憂瘼病爰扵皆釈詁文言時卋禍
乱必有憂病者扵何其所適皈乎歎此禍乱不知將何所歸也
桓子請死正義曰檀弓云謀人之軍敗則死之謀人之邦邑危
則亡之今桓子將軍师敗故請死進思至𥙷過正義曰孝經
有此二句孔安国云進見扵君則必竭其忠貞之節以圖国事直
道正辞有犯无隐退还所職思其事宜献可替否以𥙷主過此孔
意進謂見君退謂还私職也或當以此二句拠臣心為文文旣拠
臣君在其上施之扵君則称進内省其身則称退尽忠者尽己之
心以進献扵君𥙷過者内脩己心以𥙷君愆失故以尽忠为進𥙷
過為退耳非謂進見与退还也蕭潰正義曰实未潰史以實
王之意故言潰知者下云明曰蕭潰是也注纊緜也正義曰
玉藻云纊為繭緼為袍郑玄云纊新緜也注麥麴至謬語
正義曰麥麴鞠窮所以禦湿賈逵有此言則相傳為此說也尚書
說命云若作酒醴爾惟麴蘖則麥麴作酒之物本草有穹窮者
是藥草之名觀傳文勢𣣔使无社逃扵泥水中而問有此物以否
知是禦湿所用但不知若為用之耳河魚至拯之正義曰上句是
叔展之言曰下是无社對語无社頻荅言无叔展乃言必湏入水
故以水厄告之云如似河中之魚久在水内則生腹疾无此二物
其柰濕何无社乃觧其意告叔展云當目視扵眢井而拯出之出
溺為拯方言文若為至則已正義曰此亦叔展之言也无社
旣解其意令展視井拯已但廢井必多不可知処故教无社令結
茅為絰置扵井上又恐无社錯應他人更教之云若号哭向井則
是我之已身已展叔自謂也注原縠先縠正義曰杜譜以为
雜人則不知誰之子也案傳先軫或称原軫此蓋先軫之後也傳
有名号之異杜譜皆並言之先縠之下不言原縠是杜脫也上文
称為彘子服虔以为食菜扵彘今復称原原其上世所食也扵時
趙氏有原同蓋分原邑而共食之也十三年傳注宋討至以免
正義曰往年清丘之盟宋卿亦貶傳称不实其言此年宋被楚伐
而晉衛不救即是不实之狀扵此發傳言唯宋可以免者意在責
諸国耳嫌華椒之罪累及其国恐言宋亦有罪宜其不救但盟之
不信唯椒身合貶宋国无罪言唯宋可以免見諸国皆合責也
注尽滅至來也正義曰先縠之罪不合滅族尽滅其族为誅已
甚亦是晉刑大過是爲大悪君子旣嫌晉刑大過又尤先縠自招
故曰悪之来也已自取之悪之来也言大悪之事乘先縠之家
十四年傳注以有至妻之正義曰釈詁以平为成則成亦平也
男子謂妻爲室故杜以为衛人以其父有平定国家之労復以女
妻之言衛侯以女妻之也刘炫以为傳文无衛侯之女为孔逹之
妻復室其子謂復以室家还其子謂逹旣被誅家當没入官復以
孔達財物家室还其子今知非者案檢傳文上孔達云苟利社稷
請以我說是孔逹忠扵衛国本实无罪所以告扵諸侯秪𣣔虚以
說晉衛人荷其功力何淂没其家資男子謂妻为室則室者對夫
之言故傳云女有家男有室今若以孔逹之妻而还其子便則以
母还子不淂云復室其子又諸国大夫之妻傳皆不載其氏姓何
淂独責孔達之妻湏言衛侯之女旣言復室其子明孔逹之妻則
衛侯之女可知刘以孔達之妻爲衛侯之女扵傳无文以規杜過
扵義非也注昭明也聾闇也正義曰人之聽視聦明唯在耳目而
巳郑昭言其目明則宋不明也宋聾言其耳闇則郑不闇也耳目
各举一事而對以桓反言宋不觧事必殺我也注窒皇寢門闕
正義曰下云剱及扵寢門之外則屦之所及未至扵外故以窒皇
为寢門之闕謂至門逐及也莊十九年鬻拳葬扵絰皇注云絰皇
冢前闕者亦以此而知也經傳通謂兩觀为闕唯指雉門以雉門
高大为縣旧章而使民觀之故雉門之觀特淂闕名名爲闕者以
其在門兩旁而中央闕然爲道虽則小門亦如此耳故杜扵寢門
冢門皆以闕言之此作窒彼作絰字異音同未知孰是其名为窒
皇及市名蒲胥其義皆未聞与之言魯樂正義曰樂謂樂居
高位也懷扵至不亡正義曰懷思也謂思高位扵魯也旣思高
位必貪貪必計謀去他人旣謀去他人他人亦謀去已一国之人謀去之何
以不至亡也孟献至公說正義曰臣聞小国之免罪扵大国
也使卿往聘大国而献其玉帛皮幣之物扵是主人亦礼待之庭
前所實籩豆醯醢有百品也君自親朝扵牧伯之国而献其治国
之功若征伐之功於是主人敬以待之主人之身有威儀容㒵車
服之飾有物采文章嘉淑皆善也有善言辞善称讃燕而送賓有
加增賄貨言賓注旣共則主執亦厚礼使小国如此朝聘大国者
謀其不免扵罪也若不往朝聘待其被誅責而始薦賄貨則无及
扵好事矣今椘子在宋君其圖之勸君使往聘也刘炫以爲皆是
賓事聘而献物謂献其国内之物是所献之物庭中实之有百品
謂聘享之礼亀金竹箭之属有百品也朝而献功言治国有功
故土饒物産扵是有玄纁璣組羽毛歯草乃淂为容㒵之物樂文
章嘉淑謂美善之物加貨謂賄賂之多多献賄賂以謀其不免扵
罪也注物玉帛皮幣也正義曰聘礼賓執圭以致命享用
束帛加璧夫人聘用璋享用玄纁束帛加琮其享幣又有皮
馬是聘所献物有玉帛皮幣也注主人至荅賓正義
曰聘礼君使卿章弁服皈饔餼五宰有司入陳鼎豆簋鉶醯醢百
罋米百筥黍稷稻梁皆設扵中庭是主人設籩豆百品实扵庭
以荅賓也刘炫謂治国有功土饒云云炫以杜注莊二十二年
庭实旅百奉之以玉帛諸侯朝玉陳贄幣之象則朝聘陳幣亦
实百品扵庭非独主人也注容貌至亦備正義曰杜謂於是
有者皆主人之事故以容貌為威儀容顔當謂善为威儀容顔
以接賓也采章車服文章謂主人陳設物采文章以接賓周礼車
逆之類也嘉淑皆訓為善容貌文章以外别言善善故以為令辞
称讃謂接之時善言辞善称讃也加貨謁好貨加增扵常若僖二
十九年介葛盧来朝礼之加燕好成十三年孟献子爲介王重賄
之之類故以加貨爲命宥幣帛也刘炫云案此勸君行聘唯當論
聘之義深不宜言主之礼備豈慮椘不礼而言此也君之威儀无
時可舍豈待朝聘賓至乃始審威儀正顔色无賓客則驕容儀容
儀非報賓之物何言報礼備又献其治国刘炫云傳称朝以正班
爵之儀率長幼之序則不名献功成二年王礼鞏伯如侯伯克敵
使大夫告慶之礼則侯伯克敵秪合使大夫告王征伐之功何故
親朝献牧伯礼小朝大小国不合專征復有何功可献炫謂采章
加貨則聘享献国所有玄纁璣組羽毛歯革皆充衣服旌旗之飾
可以为容㒵物采文章嘉淑謂美善之物加貨言賄賂之多皆賓
所献亦庭实也扵聘揔言庭实扵朝指其所有詳扵君略扵臣也
案莊二十二年傳庭实旅百則朝者庭实又成二年傳云侯伯克
敵使大夫告慶之礼拠此文則聘賓有庭實又庭实旅百与容㒵
采章相對杜何知庭实容㒵之等非是賓之所有必爲主人之物
又君无献佂之功何以知献功扵牧伯今知列說非者二十二年楚子
入享于郑庭实旅百加籩豆六品又昭五年燕有好貨飱有陪鼎
僖二十九年介葛盧来朝礼之加燕好此傳云嘉淑而有加貨故
知加貨庭實之等皆是主人待賓之物礼傳賓之扵主无加貨之
文故杜爲此觧襄八年郑伯親献蔡捷于邢丘是献征伐之功扵
牧伯也刘苟違杜義以爲庭实旅百及容㒵采章嘉淑加貨之等
並爲賓物又以諸侯親朝无献征伐之功以規杜氏違經背傳扵
義非也十五年注平者至其人正義曰平者和也言其先不
平而今始平小服大弱下強之意昭七年曁斉平燕与斉平也定
十年及斉平十一年及郑平魯与平也諸言平者皆举国言平㧾
言二国和同之意故不書其人謂不書公卿也燕曁斉平不言人
此言宋人楚人史異辞耳榖梁傳曰人者衆辞也平称衆上下欲
之也賈逵云称人衆辞善其与衆同𣣔然則彼不称人者豈唯国
君𣣔平而在下不𣣔平乎傳載&KR0576;辞則此平有盟不書盟者釈例
曰宋人及楚人平實盟書平從赴辞也注潞赤至從告
正義曰狄有赤狄白狄就其赤白之間各自别有種類此潞是国
名赤狄之内别種一国夷狄祖其雄豪者子孫則称豪名為種若
中国之始封君也謂之赤白其義未聞蓋其俗尚赤衣白衣也傳
称天子建德因生以賜姓胙之土而命之氏者即以国名为氏但
華夏不須言夏国名不以氏配赤狄旣須言狄單国不復成文故
以氏配之潞氏甲氏臯落氏皆是也杜言氏国故称氏虽指解此
狄而中国亦然刘炫云狄称種者周礼内宰上春生種稑之種賤
之同之草木故称種林父尊卿當称帥师今從將卑师衆之例直
称師者從告也注称殺至札字正義曰榖梁傳曰不言其兩
下相殺也言兩臣下自相殺非君殺臣不淂言其大夫也釈例曰
大臣相殺死者无罪則兩称名氏以示殺者之罪王札子殺召伯
毛伯是也若死者有罪不称殺者名氏晉殺其大夫陽処父是也
傳称此人为王子捷札一人而札在子上故疑經文倒札字也
公羊傳曰王札子者何長庶之号也何休云天子之庶兄也左傳
言札為王孫蘇所使非是尊貴不淂为王之庶兄故譜以為雜人
不知何王之子注公田至曰初正義曰公羊傳曰古者什一
而藉古者曷為什一而藉什一者天下之中正也多乎什一大桀
小桀寡乎什一大貉小貉什一者天下之中正也什一行而頌聲
作矣何休云多取扵民比於桀蛮貉无百官制度之費稅薄榖梁
傳亦云古什一而藉孟子云夏后氏五十而貢殷人七十而助周
人百畒而徹其实皆什一也趙歧注云民耕五十畒者貢上五畝
耕七十畒者以七畒助公家耕百畒者徹取十畒以为賦虽異名
而多少同故云皆什一也書傳言十一者多矣故杜言古者公田
之法十取其一謂十畒内取一旧法旣已十畒取一矣今又履其
餘畒更復十收其一乃是十取其二故論語云哀公曰二吾猶不
是謂十内稅二猶尚不足則從此之後遂以十二为常故曰初言
初稅十二自此始也諸書皆言十一而周礼載师云凡任地近郊
十一遠郊二十而三甸稍縣都皆无過十二漆林之征二十而五
者彼謂王畿之内所共多故賦税重諸書所言十一皆謂畿外之
国故郑玄云十一而稅謂之徹徹通也為天下之通法言天下皆
十一耳不言畿内亦十一也孟子又曰方里为井井九百畒其中
为公田八家皆私百畒同養公田公事畢然後敢治私事漢書食
貨志取彼意而为之文云井田方一里是为九夫八家共之各受
私田百畒公田十畒是为八百八十畒餘二十畒为廬舍諸儒多
用彼為義如彼所言則家别一百一十畝是为十外稅一也郑玄詩
箋云井稅一夫其田百畒則九而稅一其意異扵漢書不以志为
說也又孟子對滕文公云請野九一而助国中什一使自賦郑玄
周礼匠人注引孟子此言乃云是邦国亦異外内之法則郑玄以
为諸侯郊外郊内其法不同郊内十一使自賦其一郊外九而助
一是为二十而稅二故郑玄又云諸侯謂之徹者通其率以十
一为正言郊内郊外相通其率为十稅一也杜今直云十取其一
則又異扵郑唯謂一夫百畒以十畒皈公今又履其餘畒稅之
更十取一耳履畝穀梁傳文也趙歧不觧夏五十殷七十之意
蓋古者人多田少一夫唯淂五十七十畒耳五十而貢貢五畝七
十而助助七畝好悪扵此郑注考工記云周人畿内用夏之貢法
邦国用殷之助法注螽子至成螽正義曰釈蟲云草螽員
蠜蜤螽蜙蝑李巡云皆分别蝗子異方之語也釈蟲又云蝝蝮蜪
李巡云蝮蜪一名蝝蝝蝗子也郭璞云蝗子未有翅者刘歆以为
蚍蜉有翅者非也如李郭之說是蝝为螽子也上云秋螽秋而生
子扵地至今其子復生遇寒而死故不成災傳称凡物不为災不
書此不為災而書之者傳云幸之也此年旣饑若使蝝早生更为
民害則其困甚矣喜其冬主以为国家之幸故喜而書之公羊傳
亦云蝝生不書此何以書幸之也注風雨至不豐正義曰此
年秋螽知不为螽而饑者春秋書螽多矣有螽之年皆不書饑
而此獨書饑知年䬧不專為螽故云風雨不和五稼不豊也
傳川澤至蔵疾正義曰周礼澤虞之官有大澤大薮小澤小
薮𡭗雅十薮皆是大澤則薮是澤類郑玄周礼注云澤水所鐘
也水希曰薮是薮者澤之少水之名也川沢山薮相配为文者川
是流水澤是委水俱是水故揔云納汙言其納汙濁也山有木
薮有草毒螫之蟲在草在木故俱云蔵疾言其蔵毒害也
薮是澤類而杜云山之有林薮者薮虽澤類傳文与山相連薮
是草木積聚之処近山近澤皆淂称薮上旣有川澤之文下别云
山薮之事此薮近山故杜云山之有林薮也刘炫以为澤旁之薮
以規杜氏非也注匿亦至瑕穢正義曰瑾瑜玉之美名聘義
曰瑕不揜瑜瑜不揜瑕郑玄云瑕玉之病也瑜其中間美者玉之
性善悪不相揜此云匿瑕似以美匿悪故云匿亦蔵也言玉質虽
美亦瑕蔵其中不言瑜能揜蓋瑕也子反懼与之盟正義
曰服虔云与華元私盟許为退师若孟任割臂与魯莊公盟下云
盟曰是兩国平後共盟而椘人为此辞耳非此華元子反私盟之
辞也注儁絶至者三正義曰辨名記云倍人曰茂十人曰選
倍選曰儁千人曰英倍英曰䝨万人曰桀倍桀曰聖是儁為絶異
之称也有三儁才知其有才藝勝人者三事耳不知三者何事也
不祀至五也正義曰此五者從輕至重祀虽为大罪廢祀未
是害物故先言之耆酒則廢乱政事有害扵民故次之棄䝨人而
侵隣国其害已大又次之殺夫人傷君目罪之大者故後言之棄
仲章而奪黎氏地是为二事而并數為一者俱是为政之悪故并
數之奪黎氏地已尽奪之使黎侯失位故下云立黎侯而还更復
其国也商紂由之故滅正義曰史記殷本紀云紂䝨辯捷疾
聞見甚敏材力過人手格猛獸知足以拒諫飾是非之端矜人臣
以能高天下以聲以為皆出已之下武王伐滅之是由恃才儁故
滅也天反至災生正義曰拠其害物謂之災言其怪異謂之
妖時由天物在地故屬災扵天属妖扵地其实民有乱德感動天
地天地爲之見變妖災因民而生天地共为之耳非獨天为災而
地为妖民謂人也感動天地皆是人君感之非庶民也昭七年傳
曰国无政不用善則自取謫扵日月之災言以政取謫是其由君
不由民以民表人故釋例引此即改民为人是其民謂人也傳言
天災地妖民乱歴序以尊卑為次更言乱則妖災生明妖災由民
起妖災亦通言耳天虽四時氣唯寒暑故杜以反時为寒暑易節
物則其數无窮故揔云群物失性反其常性即是妖也釈例曰物
者雜而言之則昆蟲草木之類也大而言之則歲時日月星辰之
謂也歲者水旱饑饉也時者寒暑風雨雷電雪霜也日月者薄食
夜明也星辰者彗孛霣錯失其次也山崩地震者陽伏而不能出
隂廹而不能升也凡天反其時地反其物以害其物性皆为妖災
是言妖災皆通天地共為之此傳地反物者唯言妖耳洪笵五行傳則有
妖孽禍痾眚祥六者之名以積漸為義漢書五行志說此六名云凡
单物之類謂之妖妖猶夭胎言尚微也蟲豸之類謂之孽孽則牙
孽矣及六畜謂之禍言其著也及人謂之痾痾病類言浸深也甚
則異物生謂之眚自外来謂之祥是六名以漸为称唯眚祥有外
内之異耳大旨皆是妖也故文反正為乏正義曰許慎說文
序云蒼頡之初作書蓋依類象形謂之文其後形聲相益謂之字
文者物象之本字者孳乳而生是文謂之字也制字之体文反正
为乏服虔云言人反正者皆乏絶之道也人反德則妖災生妖災生
則国滅亡是乏絶之道也尽在狄矣正義曰言尽在狄矣則狄皆有
之其反德为乱則五罪是也天地災妖傳不指斥不知扵時潞国
有何災何妖也卒立召襄正義曰卒終也謂後終立之非此
時即立毛氏後亦不滅但傳不言之耳注心之至同傳正義
曰心之精爽是謂魂魄魂魄去之何以能久昭二十五年傳文
初稅至財也正義曰藉者借也民之田榖出共公者不過取所
借之田𣣔以豐民之財故不多稅也旣譏其稅畒言非礼乃举正
礼言榖出不過藉則知所稅畒者是藉外更稅故杜以为十一外
更十取一且以哀公之言験之知十二而稅自此始也冬蝝
生饑幸之也正義曰幸之者为幸蝝冬生不幸饑也而傳以饑
連蝝生乃云幸之者以歲饑而復有災則民弥益其困由饑之故
乃以为幸故傳連饑釈之十六年注傳例至歇前正義曰椘
語云先王之為臺榭也榭不過講軍實臺不過望氛祥知榭是
講武屋也名之曰宣則其義未聞服虔云宣揚威武之処義或當
然也成周周之下都此榭别在洛陽講習武事則往就之尔雅釈
宫云无室曰榭又云闍謂之臺有木者謂之榭李廵曰臺積土为
之所以觀望臺上有屋謂之榭則榭是臺上之屋居臺而臨觀講
武故無室而歇前歇前者无壁也如今廳是也公羊以为宣宫之
榭謂宣王之廟也以其中興其廟不毁与左氏異也傳注代林
至孤卿正義曰晉之中軍之將執政之上卿也大傅又尊於上
卿且加大傅以襃顕之礼命臣者皆賜之以服使服而受命傳言以黻
冕者黻冕是命孤卿之服故以之命士會也論語称禹悪衣服而致
美乎黻冕郑玄云黻祭服之衣冕其冠也此云黻冕亦當然也黻
蔽膝也祭服謂之黻其他服謂之韠俱以韋为之制同而色異韠各
從裳色黻則其色皆赤尊卑以深淺为異天子純朱諸侯黃朱大夫
赤而已大夫以上冕服悉皆有黻故禹言黻冕此亦云黻冕但冕服自有
尊卑耳周礼司服孤之服自希冕而下此士會黻冕當是希冕也
天子大傳三公之官也諸侯大傳孤卿之官也周礼典命云公之
孤四命郑衆云九命上公淂置孤卿一人春秋時晉為霸王侯亦置孤
卿文六年有大傅陽子大师賈佗則晉嘗置二孤凡火至曰災
正義曰人火從人而起人失火而为害本其火之所來故指火体
而謂之為火天火則自然而起不能本其火体故以其所害言之
謂之為災聖人重天变故異其名春秋書災多矣唯此言火耳
注烝升也升殽於爼正義曰礼升殽於爼皆謂之烝故烝为升
也郑玄詩箋云凡非穀而食之曰殽則殽是可食之名切肉为殽
乃升於爼故謂之殽烝注享當至其字正義曰若公侯來朝
王爲設享則當有体薦薦其半体亦謂之房烝武子謂已被王享
亦當房烝今乃殽烝故怪而問之注享則至共儉正義曰王
为公侯設享則半觧其体而薦之爲不食故不觧折所以示共儉
也示共儉与下示慈惠成十二年傳文注体解至惠也
正義曰王为公侯設宴礼体節折升之扵爼即殽烝是也其物解
折使皆可食共食噉之所以示慈惠也其宴飲殽烝其數无文若
祭祀体解案特牲饋食礼有九体則肩一臂二臑三肫四胳五正
脊六横脊七長脅八短脅九此謂士礼也若大夫礼則于
一体加脡脊代脅其諸侯天子無文或同十一注公謂諸侯
正義曰五等諸侯揔名为公故云公謂諸侯言諸侯親來則为之
設享又設燕也享用体薦燕用折爼若使卿来虽为設享仍用公
之燕法亦用折爼是王室待賓之礼也周語說此甚詳王召士季
曰子弗聞乎禘郊之事則有全烝王公立飫則有房烝親戚宴享
則有殽烝今叔父使士季实来唯是先王之宴礼𣣔以貽𡭗体觧
節折而共飲食之扵是乎有折爼以示容合好將安用全烝注国
語者皆云禘祭宗廟郊祭天地則有全其牲体而升扵爼謂之全
烝王公立飫即享礼也礼之立成者名为飫十解其体而升扵爼
謂之房烝傳言体薦即房烝也親戚宴享則宴享礼同皆体觧節
折乃升於爼謂之殽此傳略而为文猶是彼意故注皆取彼解之
十七年注再与文同盟正義曰錫我以文六年即位七年盟于
扈十四年于新城魯許俱在是再同盟也傳注跛而登階
正義曰沈氏引穀梁傳云魯行父先晉郤克跛衛孫良夫眇曹公
子首傴故婦人笑之是以知郤克跛也榖梁傳定本作郤克眇衛
孫良夫跛以信斉沮正義曰使沮者之言信也而又至有
焉正義曰晏桓子等懼晉之命不淂已而来恨斉侯之使也今
晉不以礼待之而又久執之以成其悔恨言本恨斉今又恨晉斉
侯見晉如此將有背晉之心斉君叛晉何利之有言此者勸晉侯
免之耳注豸解也正義曰方言文凡大至弟也
正義曰此例再言凡者前凡明称母弟之人適子及妾子之等後
凡明策書称弟者皆母弟之義公之母弟見經者郑叚魯公子友
衛叔武实母弟而不称弟陳公子招昭元年称公子八年称弟釋
例曰母弟之寵異扵衆弟蓋緣自然之情以養母氏之志公在虽
俱称公子其兄为君則特弟殊而異之親而睦之旣以隆友于之
恩亦以奬為人弟之敬成相親之益也通庶子为君故不言夫人
之子而曰母弟母弟之見扵經者二十而傳之所發六條而已凡称
弟皆母弟此策書之通例也庶弟不淂称弟而母弟淂称公子故
傳之所發隨而釈之諸称弟者不言皆必称弟也秦伯之弟鍼適
晉女叔斉曰秦公子必皈此公子亦国之常言淂兩通之證也仲
尼因母弟之例拠例以興義郑伯懷害弟之心天王縱群臣以殺
其弟夫子探書其志故顯称二兄以首悪佞夫称弟不聞反謀也
郑叚去弟身为謀首也然則兄而害弟称弟以章凡罪&KR1659;又害兄
則去弟以罪弟身也推此以觀其餘秦伯之弟鍼陳侯之弟黃衛
侯之弟鱄出奔皆是兄害其弟者也秦伯有千乘之国而不能容
所也刘炫云再言凡者前凡拠適妻子为文後凡嫌妾子为君母
弟不淂称弟故更言凡也十八年注傳例至鄫子正義曰杜
以會盟之例卿則書名氏大夫則称人此称邾人故云邾大夫耳
賈逵亦云邾使大夫往殘賊之注未同至之偽正義曰諸侯
之葬魯不會則不書知吴楚之葬為僣不書者襄二十九年傳
称葬楚康王云親送葬經亦不書故知其不为魯不會也礼坊記
曰天无二日土无二主示民有君臣之别春秋不称楚越之王
喪恐民之惑也郑玄云楚越之君僣号称王不称其喪謂不書葬
也公羊傳曰吴楚之君不書葬辟其号也辟其号者五等諸侯死
則称爵書卒及葬則從彼臣子之辞皆称为公若書楚葬亦宜
從彼所称當云葬楚王以此僣而不典不淂称王故遂絶之而不
書其葬同之蛮夷言其不足紀錄以懲創自求名号之偽同之蛮
夷者蛮夷辛亦不書言其不書似之也傳注殺戕至之名
正義曰弑者試也言臣下伺候間隙試犯其君戕者殘也言外人
卒暴而来殘賊殺害也弑戕皆是殺也所以别内外之名耳釈例
曰列国之君而受害扵臣子其所由者積微而起所以相測量非
一朝一夕之漸故改殺为弑戕者卒暴之名有国之君當重門設
險而輕近暴客變起倉卒赤因事而見戒也臣弑其君子弑其父
卋之悪逆君子難言故春秋諸自内虐其君者通以弒為文也
春秋弑君多矣其戕唯此一事自弑其君足明无道臣罪之例戕
者外人所殺為无防被害皆是君自招之縦使君或无道其悪不
加外国不淂從弑君之例也若戰死则書滅此謂在国見殺耳
復命扵介正義曰聘礼復命之礼云公南鄕使者執圭反命曰
以君命聘于某君某君受幣于某官某君再拜以享某君某君再
拜若聘君薨于後歸執圭復命于殯升自西階不升堂子即位
不哭辯復命如聘子臣皆哭与介入北鄕哭出祖括髮入門右即
位踊是君之存亡皆有復命之法今身將出奔不淂親自復命故
立介扵位介當南面皈父扵介前北面執圭復命旣復命之後北
面哭乃退括髮訖前即位北面哭三踊而出以復命之語語介使
知令介以此言告扵殯也
春秋正義卷第十七
計一万六千五百五十一字
春秋傳卷第十七
宣公中
七年春衛侯使孫良夫來盟
來盟爲前定者嘗有約言矣未足效信而釋疑又相㰱血固結之
爾是盟衛欲爲晉致魯而魯專事齊初未與晉通也必有疑焉而
衛侯任其無咎故遣良夫來爲此盟而公卒見辱盟非春秋之所
貴義自見矣
夏公會齊侯伐萊秋公至自伐萊大旱
及者内爲志會者外爲主平莒及郯公所欲也故書及繼以取向
即所欲者可知矣伐萊齊志也故書會繼以伐致即師行之危亦
可知矣公與齊侯俱不務德合黨連兵恃強陵弱是以爲此舉也
軍旅之後必有凶年言民以征役怨咨之氣感動天變而旱乾作
矣其以大旱書者或不雩或雖雩而不雨也不雩則無恤民憂國
之心雩而不雨格天之精意闕矣
冬公會晉侯宋公衛侯鄭伯曹伯于黑壤
會而不得見不以不得見爲諱盟而不與盟不以不與盟爲諱則
曲不在公而主會盟者之罪耳與於會不與於盟而公有歉焉非
主會盟者之過也則書會不書盟若黑壤是也晉侯之立公旣不
朝又不使大夫聘而每歲適齊是宣公行有不慊於心而非晉人
之咎矣凢不直者臣爲君隱子爲父隱於以養臣子愛敬之心而
不事盟主又以賂免則不直在已矣
八年春公至自會夏六月公子遂如齊至黃乃復
至黃乃復壅君命也有疾亦不復可乎大夫以君命出聞喪徐行
而不反未致事而死以尸將事楚伐吴陳侯使公孫貞子往弔及
良而卒將以尸入吴人辭焉上介芋尹蓋曰寡君使蓋備使弔君
之下吏無禄使人逢天之慼大命隕墜絕世于良廢日供積一日
遷次今君命逆使人曰無以尸造于門是我寡君之命委于草莽
也無乃不可乎吴人不敢辭君子以爲知禮乃者無其上之詞其
曰復事未畢也
辛巳有事于太廟仲遂卒于垂
有事言時祭此公子遂也曷爲書字生而賜氏俾世其官也曷爲
書卒以事之變卒之也古者諸侯立家大夫卒而賜氏其後尊禮
權臣寵遇貴戚而不由其道於是乎有生而賜氏其在魯則季友
仲遂是也襄仲殺惡及視援立宣公而宣公深德之故生而賜氏
使世大夫以荅之也經於其卒書族以志變法之端爲後世戒
壬午猶繹萬入去䈁
繹者祭之明日以賓尸也猶者可巳之詞萬舞也以其無聲也故
入而遂用籥管也以其有聲也故去而不作是謂故知不可有其
邪心而不能格也禮大夫卒當祭則不告終事而聞則不繹不告
者盡肅敬之誠於宗廟不繹者全始終之恩於臣子今仲遂國卿
也卒而猶繹則失寵遇大臣之禮矣春秋雖隆君抑臣而禮貌有
加焉則廉陛益尊而臣節礪後世法家專欲隆君而不得其道至
以犬馬國人相視大倫滅矣聖人書法如此存君臣之義也
戊子夫人嬴氏薨
敬嬴文公妾也何以稱夫人自成風聞季友之繇事友而屬其子
及僖公得國立以爲夫人於是乎嫡妾亂矣春秋於風氏凢始卒
四貶之則禘于太廟秦人歸禭榮叔含賵召伯會葬去其姓氏不
稱夫人王再書而無天是也敬嬴又嬖私事襄仲而屬宣公不待
致于太廟援例以立則從同同而無貶矣其意若曰以義起禮爲
可繼苟出於私情而非義後雖欲正可若何
晉師白狄伐秦
晉主夏盟糾合諸侯攘夷狄安諸夏乃其職矣秦人之怨起自侵
崇其曲在晉責已可也旣不知自反釋怨修睦以𥙷前過巳可咎
矣乃復興師動衆會戎狄以伐之獨不惡傷其類乎直書于策貶
自見矣
楚人滅舒蓼
按詩稱戎狄是膺荆舒是懲在周公所懲者其自相攻滅中國何
與焉然春秋書而不削者是時楚人疆舒蓼及滑汭盟吴越勢益
強大將爲中國憂而民有被髮左衽之患矣經斯世者當以爲懼
有攘郤之謀而不可忽則聖人之意也
秋七月甲子日有食之旣冬十月已丑葬我小君敬嬴
成風薨以夫人葬以小君將袝于廟而始有二夫人也則四貶之
以正其事今敬嬴亦薨以夫人葬以小君使袝于廟無貶以正之
從同同可也而於宣公元年即以所逆穆姜婦之何也曰婦有姑
之詞見敬嬴遂以子貴援例而亟立爲夫人也僖公享國八年然
後致成風而敬嬴之亟也雖云援例魯君臣之責亦可知矣無貶
而書法若此者猶桓宣弑君而書即位𡭗
雨不克葬庚寅日中而克葬
敬嬴以其子宣公屬諸襄仲殺太子及其母弟雖假手于仲實敬
嬴之謀也經書子赤卒夫人姜氏歸于齊其文無貶而讀者有傷
切之意焉則以秉彝不可滅也傳謂哭而過市市人皆哭敬嬴逆
天理拂人心之狀慘矣其於終事雨不克葬著咎徵焉而謂無天
道乎此皆直書以見人心與天理之不可誣者也夫喪事即遠有
進無退浴于中霤飰于牖下小歛于戸内大歛于阼階殯于客位
遷于廟祖于庭塴于墓以弔賓則其退有節以虞事則其祭有時
不爲雨止禮也雨不克葬喪不以制也或曰卜葬先遠日所以避
不懷也諸侯相朝與旅見天子入門而雨霑服失容則廢矧送終
大事人情所不忍遽者反可冒雨不待成禮而葬乎潦車載蓑笠
士喪禮也有國家者乃不能爲雨備何也且公庭之於墓次其禮
意固不同矣不得不可以爲悅無財不可以爲悅得之爲有財古
之人皆用焉而不能爲之備是儉其親也不亦薄乎故穀梁子曰
雨不克葬喪不以制也厚葬古人之所戒而墨之治喪也以薄又
君子之所不與故喪事以制春秋之旨也
城平陽楚師伐陳
九年春王正月公如齊公至自齊夏仲孫蔑如京師
以淺言之屬辭比事春秋教也當歲首月公朝于齊夏使大夫聘
于京師此皆比事可考不待貶絕而惡自見者也宣公享國九年
於周纔一往聘其在齊則又再朝矣經於如齊每行必致深罪之
也下逮戰國周衰甚矣齊威王往朝于周而天下皆賢之況春秋
時乎而宣公不能也故聘覲之禮廢則君臣之位失諸侯之行惡
而倍畔侵陵之敗起矣此經書君如齊臣如周之意而特書王正
月以表之也
齊侯伐萊秋取根牟八月滕子卒九月晉侯宋公衛侯鄭伯曹伯會
于扈晉荀林父帥師伐陳
按左氏討不睦也陳侯不會荀林父以諸侯之師伐陳晉侯卒乃
還則知經所書者與晉罪陳之詞也會于扈以待陳而陳侯不會
然後林父以諸侯之師伐之也則幾於自反而有禮矣不書諸侯
之師而曰林父帥師者在會諸侯皆以師聽命而林父兼將之也
則其衆輯矣晉主夏盟又嘗救陳所宜與也而惟楚之即夫豈義
乎
辛酉晉侯黑臀卒于扈冬十月癸酉衛侯鄭卒
晉成公何以不葬魯不會也衛成公何以不葬亦魯不會也衛成
事晉甚謹而魯宣公獨深向齊衛欲爲晉致魯故謀黑壤之會而
特使孫良夫來盟以定之也及會于黑壤而晉人止公賂然後免
是以扈之會皆前日諸侯而魯獨不往二國繼以喪赴亦皆不會
此所謂無其事而闕其文者也或曰二君皆有貶焉故不書葬誤
矣魯人不會亦無貶乎書卒而以私怨廢禮忘親其罪巳見春秋
文簡而直視人若日月之無私照也曲生意義失之遠矣
宋人圍滕
圍國非將卑師少所能辦也必動大衆而使大夫爲主帥明矣然
而稱人是貶之也滕旣小國又方有喪所宜矜哀吊恤之不暇而
用兵革以圍之比事以觀知見貶之罪在不仁矣
楚子伐鄭晉郤缺帥師救鄭
楚兵加鄭數矣或稱人或稱爵何也鄭自晉成公初立舍楚而從
中國正也楚人爲是興師而加鄭不義矣故宣公三年書人書侵
罪之也次年鄭公子歸生弑其君諸侯未有聲罪致討者而楚師
至焉故特書爵與之也然興師動衆賊則不討惟服鄭之爲事則
非義舉矣故又次年傳稱楚子伐鄭而經書人再貶之也至是稱
爵豈與之乎按公羊例君將不言帥師書其重者也至此書爵見
其陵暴中華以重兵臨鄭矣何以知其非與之乎曰下書晉郤缺
帥師救鄭則知非與之也由此觀春秋書法皆欲治亂賊之黨謹
華夷之辨以一字爲褒貶深切著明矣
陳殺其大夫洩冶
稱國以殺者君與用事大臣同殺之也稱其大夫則不失官守而
殺之者有專輙之罪矣洩冶無罪而書名何也冶以諫殺身者也
殺諫臣者必有亡國弑君之禍故書其名爲徵舒弑君楚子滅陳
之端以垂後戒此所謂義係於名而書其名者也比干諫而死子
曰商有三仁焉洩冶諫而死何獨無褒詞夫語默死生當其可而
止𡭗洩冶之盡言無隱不愧乎史魚之直矣方諸比干自靖自獻
于先王則未可同日而語也冶雖效忠其猶在宋子哀魯叔肹之
後乎故仕於昏亂之朝若異姓者如子哀潔身而去可也其貴戚
耶不食其禄如叔肹善矣
十年春公如齊公至自齊
此亦如齊亦致其至而不書月上九年亦如齊亦敢其至而書月
者爲是年夏使仲孫蔑如京師故特於歲首書王正月以著宣公
之罪而君臣名分之際謹嚴如此也歸田以爲私惠比於君臣名
分之際則大小不侔矣
齊人歸我濟西田
宣公於齊順其所欲旣以女妻其臣又以兵會伐萊之舉又每歲
往朝于齊廷雖諸侯事天子無是禮也故惠公悅其能順事巳而
以所取濟西田歸之也歸讙及闡直書曰歸此獨書我者乃相親
愛惠遺之意或謂濟西魯之夲封故書我則誤矣以柔巽卑屈事
人不以其道而得地與悅人之柔巽卑屈事巳不以其道而歸其
地皆人欲之私而非義矣
夏四月丙辰日有食之已巳齊侯元卒齊崔氏出奔衛
按左氏崔杼有寵於惠公高國畏其逼也公卒而逐之奔衛書曰
崔氏以族奔也許翰以謂崔杼出而能反反而能弑者以其宗強
於此舉氏辨之早也其說得矣所謂譏世卿者非公羊夲旨蓋門
弟子因尹氏武氏稱世卿而附益之於此耳經有事同而詞異亦
有事異而詞同一視之則泥而不通矣
公如齊五月公至自齊
文約而事詳者經也春如齊朝惠公夏如齊奔其喪若是雖不致
可也而皆致者甚之也天王之喪不奔欲行郊禮而汲汲於奔齊
惠公之喪天王之葬不會使微者往而公孫歸父會齊惠公之葬
其不顧君臣上下尊卑之等所謂肆人欲滅天理而無忌憚者也
詞繁而不殺聖人之情見矣
癸巳陳夏徵舒弑其君平國
陳靈公之無道也而稱大夫之名氏以弑何也禍莫大於拒諫而
殺直臣忠莫顯於身見殺而其言驗洩冶所爲不憚斧鉞盡言於
其君者正謂靈公君臣通於夏徵舒之家恐其及禍不忍坐觀故
昧死言之靈公不能納又從而殺之卒以見弑而亡其國此萬世
之大戒也特書徵舒之名氏以見洩冶忠言之驗靈公見弑之由
使有國者必以遠色修身包容狂直開納諫諍爲心也以爲罪不
及民故稱大夫以弑者非經意矣
六月宋師伐滕
前圍滕稱人刺伐喪也此伐滕稱師譏用衆也宋大國爵上公霸
主之餘業力非不足也今鄰有弑逆不能聲罪致討乃用大衆以
伐所當矜恤之小邦且滕不事已無乃已德猶有所闕而滕何尤
焉故特稱師以著其罪而汲汲於誅亂臣討賊子之意見矣
公孫歸父如齊葬齊惠公
歸父仲遂之子貴而有寵宣公深德齊侯之能定其位而又以濟
西田歸之也故生則傾身以事之而不辭於屈辱没則親往奔喪
而使貴卿會其葬亦不顧天王之禮闕然莫之供也比事考詞義
自見矣
晉人宋人衛人曹人伐鄭
按左氏鄭及楚平諸侯伐鄭取成而還其稱人貶也鄭居大國之
間從於強令豈其罪乎不能以德鎮撫而用力爭之是謂五十步
笑百步庸何愈於楚自是責楚益輕罪在晉矣
秋天王使王季子來聘
公羊傳曰王季子者王之母弟也王有時聘以結諸侯之好禮也
宣公享國至是十年不朝于周而比年朝齊不奔王喪而奔齊侯
喪不遣貴卿會匡王葬而使歸父會齊侯之葬縱未舉法勿聘焉
猶可也而使王季子來王靈益不震矣自是王聘春秋亦不書矣
公孫歸父帥師伐邾取繹
用貴卿爲主將舉大衆出征伐不施於亂臣賊子奉天討罪而陵
弱侵小近在邦域之中附庸之國是爲盗也當此時陳有弑君之
亂旣來赴告藏在諸侯之策矣曾不是圖而有事於邾不亦傎乎
故四國伐鄭貶而稱人魯人伐邾特書取繹以罪之也
大水季孫行父如齊冬公孫歸父如齊
按左氏行父如齊初聘也歸父如齊邾故也齊侯嗣立宣公親往
奔其父喪又使貴卿會葬矣若待踰年然後修聘未晚也而季孫
亟行歸父繼往則以宣公君臣不知爲國以禮而謂妄悅取人之
可以免於討也歸父貪於取繹畏齊而往蓋理曲則氣必餒矣能
無畏乎哉春秋備書而不削以著其罪爲後世鑒也
齊侯使國佐來聘
葬之速也太不懷也又未逾年而以君命遣使聘于鄰國則哀戚
之情忘矣孟子曰養生不足以當大事惟送死可以當大事滕文
公五月居廬未有命戒及至葬顔色之戚哭泣之哀吊者大悅而
有願爲其氓者蓋禮義人心之所同然也齊頃公嗣位之初舉動
如此喪師失地幾見執獲豈特婦人笑客之罪哉巳失守身之夲
矣
饑楚子伐鄭
經有詞同而意異者比事以觀斯得之矣九年楚子伐鄭稱爵者
貶詞也若曰國君自將恃強壓弱憑陵中夏之稱也知然者以下
書晉郤缺帥師救鄭則貶楚可知矣此年楚子伐鄭稱爵者直詞
也若曰以實屬詞書其重者而意不以楚爲罪也知然者以傳書
晉士會救鄭逐楚師于穎北而經削之則責晉可知矣此類兼以
傳爲案者也
十有一年春王正月夏楚子陳侯鄭伯盟于辰陵
晉楚爭此二國爲日久矣今陳鄭背晉從楚盟于辰陵而春秋書
之無貶詞者豈與其下喬木入幽谷乎中國而不能令則夷狄進
矣經之大法在誅亂臣討賊子有亂臣則無君有賊子則無父無
父與君即中國變爲夷狄人類殄爲禽獸雖得天下不能一朝居
也今魯與齊方用兵伐莒晉與狄方會于櫕函而不謀少西氏之
逆也而楚人能謀之所謂禮失而求之野夷狄之有君不如諸夏
之亡也辰陵之盟所以得書於經而詞無貶乎聖人討賊之意可
謂深切著明矣
公孫歸父會齊人伐莒秋晉侯會狄于櫕函
春秋正法不與夷狄會同分類也書會戎會狄會吴皆外詞也内
中國故詳外四夷故略今中國有亂天王不能討則方伯之責也
又不能討則四鄰諸侯宜有請矣而魯方會齊伐莒晉方求成于
狄是失肩背而養其一指不能三年而緦小功之察不亦傎乎凢
此直書其事不待貶絶而義自見者也
冬十月楚人殺陳夏徵舒丁亥楚子入陳
稱人者衆詞也大惡人人之所同惡人人之所得討其稱楚人殺
徵舒諸夏之罪自見矣按左氏傳楚子爲夏氏亂故謂陳人無動
將討於少西氏遂入陳殺徵舒轘諸栗門而經先書殺後書入者
與楚子之能討賊故先之也討其賊爲義取其國爲貪舜跖之相
去遠矣其分乃在於善與利耳楚莊以義討賊勇於爲善舜之徒
也以貪取國急於爲利跖之徒矣爲善與惡特在一念須臾之間
而書法如此故春秋傳心之要典不可以不察者也或曰聖人大
改過楚雖縣陳能聽申叔時之說而復封陳可謂能改過矣猶書
入陳以貶之何也曰楚莊意在滅陳雖復封之然鄕取一人焉以
歸謂之夏州而又納其亂臣是制人之上下使不得其君臣之道
也晉人以幣如鄭問駟乞之立故子産對曰若寡君之二三臣而
晉大夫專制其位是晉之縣鄙也何國之爲辭客幣而報其使晉
人舍之他國非所當與也而必欲納其亂臣存亡興滅其若是乎
仲尼重傷中國深美其有討賊之功故特從末減不稱取陳而書
入雖曰與之可矣
納公孫寧儀行父于陳
此二臣者從君於昏宣淫於朝誅殺諫臣使其君見弑蓋致亂之
臣也肆諸市朝與衆同棄然後快於人心今乃詭詞奔楚託於討
賊復讎以自脫其罪而楚莊不能察其反覆又使陳人用之是猶
人有飲毒而死者幸而復生又強以毒飲之可乎故聖人外此二
人於陳而特書曰納納者不受而強納之者也爲楚莊者宜柰何
瀦徵舒之宮封洩冶之墓尸孔寧儀行父于朝謀於陳衆定其君
而去其庶幾乎
