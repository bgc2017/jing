春秋正義卷第十五文公
国子祭酒上護軍曲阜縣開国子臣孔穎逹等奉
敕撰
十一年傳注八年至失之正義曰诸侯之卿出奔而復皈者宋
花元衛孫林父之徒皆書其皈则蕩意诸之皈亦當書之服虔云
反不書者施而不德隆亦同服義而難杜云㐮二十九年樂
氏施而不德春秋所善不書意诸之皈則是施而不德且經所不
書傳即發文史失之即不書日史失之之類是也此旣无傳何知
史失杜必以为史失者案衛侯郑之皈于衛也僖公納賂而請之
衛侯朔之入于衛也莊公興師而納之皈邾子益于邾自我而皈
之皆受鲁施並書於經何独意诸施而不德若意诸施而不德彼何
故施而德之春秋公侯大夫失位出奔得人力而反者多矣若皆
施而不德不應赴告诸侯鲁以不書为是则書者為非何以无貶
責之文定人之謂礼存七之謂義未有礼義在可諱之竟故杜以为
史官失之故不書於策注鄋瞞至漆姓正義曰狄是北夷大
号鄋瞞是其国名魯语云吳伐越隨會稽獲骨節專車吳子使來
聘問之仲尼仲尼宴之客執骨而問曰敢問骨何為大仲尼曰昔禹
致群臣於會稽之山防風氏後至禹殺而戮之其骨節專車此為
大矣客曰防風氏何守仲尼曰汪芒氏之君守封隅之山者也为
漆姓在虞夏商为汪芒氏於周为長狄氏今曰大人客曰人長之
極幾何仲尼曰僬僥氏長三尺短之至也長者不過十之數之極也此言
長狄狄之長者彼言於周为長狄知鄋瞞即是防風氏之後故以
国語为說服云伐我不書諱之注僑如至狄也正義曰經書
敗狄于鹹即是敗一国也敗其国而獲此人傳不言是其將帥知
是其国之君也榖梁傳曰長狄瓦石不能害叔孫淂臣最善射者
射其目身横九畒断其首而載之眉見於軾何休云蓋長百尺鲁
語仲尼所云此十倍僬僥氏之長者故云蓋長三丈鲁语言不過
十之是疑之言故云蓋也宣十五年晉師滅赤狄潞氏以潞子嬰
兒皈佊獲嬰兒皈書之此獲僑如不書者潞国大其君貴故書之
此国小僑如賤不書賤夷狄也摏其喉以戈殺之正義曰考工
記戈之長六尺六寸耳淂及長狄之喉者兵車之法皆三人共乘
鲁宋与長狄之戰車皆四乘改其乘必長其兵謂之戈蓋形如戈
也注得臣至其功正義曰襄三十年傳說此事云叔孫莊叔
敗狄于鹹獲長狄僑如及虺也豹也皆以名其子定八年傳称鲁
苫越生子將待事而名之陽冽之役獲焉故名之曰陽洲知淂臣
亦待事以名其三子以旌章其功也此三子未必同年而生或生
訖待事或事後始生𣣔以章已功取彼名而名之也注在春秋前
正義曰史記十二诸侯年表宋武公即位十八年以鲁惠公二十一
年卒卒在春秋前二十六年不知鄋瞞以何年伐宋也注皇父
至父各正義曰皇父戴公子卋本文古人連言名字者皆先字
後名且此人子孫以皇为氏知皇父字充石名獲長狄綠斯正
義曰服虔云不言所埋埋其身首同処扵戰地可知注皇父至受
賞正義曰賈逵云皇父与榖生牛父三子皆死郑衆以为榖生
牛父二人死耳皇父不死馬融以为皇父之二子從父在軍为敵
所殺名不見者方道二子死故淂勝之如今皆死誰殺緣斯服虔
云殺緣斯者未必三子之手士卒獲之耳下言宋公以門賞耏班
班为皇父御而有賞三子不見賞疑皆死賈君为近之如馬之言於
傳文为順但班独受賞知三子皆死故杜亦同之注門關門佂
稅也正義曰礼唯關門有征知門是關門也周礼司關司貨賄
之出入掌其治禁与其佂[門@里]国凶札則无關門之佂郑玄云征廛
者貨賄之稅孟子曰關幾而不征则天下行旅皆說而願出於其
塗矣如彼文知出入關者必有征稅但不知幾而稅一也然拠礼文
城門亦有征必知關门者以關門佂稅其數旣多故昭二十年偪
介之關暴征其私是關禁之重異於城門此云食其征稅故知關稅
也注長狄之種絶正義曰此時長狄種絶仲尼猶云今日大人者言
當時呼往前長狄为大人未必其時有之若當時猶有其種吳人
不應怪其骨也但如此傳文長狄有種種類相生當有支胤唯獲數
人云其種遂絶深可疑之命守封隅之山赐之以漆为姓则是卋
为国主緜歴四代安得更无支属唯有四人且君为民心方以類
聚不應独立三丈之君使牧八尺之民又三丈之人誰為匹配豈有
三丈之妻為之生産乎人情度之深可惑也国语仲尼之談左傳
丘明所說通賢大聖立此格言不可論其是非实疑之久矣蘇氏
云国語称今日大人但迸居夷狄不在中國故云遂亡公羊榖梁
並云長狄兄弟三人一之斉一之鲁一之晉何以書記異猶如史記所云
秦時大人見於臨洮十二年注称爵至迎之正義曰此实大子
公以诸侯礼逆之公旣尊之为君史遂從公之意成十年晉侯有
疾立大子州蒲为君會诸侯伐郑經即書为晉侯史官不可反公之
心追言卋子從君所称更是其实故也注旣嫁至其卒正義
曰天子諸侯絶期嫁女於諸侯则尊同恩成於敵体其礼不为降
卒则服大功九月叔姬旣为𣏌之夫人虽見出棄猶以恩錄其卒
喪服女子旣嫁而反在父母之室從本服为之斉衰期此旣書其
卒當服其本服杜譜不知此叔姬是何公之女要姑与姊妹皆服
期也釈例曰出棄之女反在父母之室则与旣笄成人者同故亦書
卒也𣏌叔姬卒榖梁以为公母妹謂同母姊妹傳始朝公也
正義曰刘炫云鲁公新立隣国及時來朝则曰公即位而來朝晚
则云始朝公也诸侯自新立來及時者则云即位而來見晚则云
始見霸主即位鲁君往朝則曰朝嗣君鲁君新立往朝之国则曰
即位而往見也注亦至而卒正義曰傳言請无絶昏成五
年有𣏌叔姬來皈故知立其姊为夫人也其姊亦字叔者周之
法積叔也釈例曰𣏌桓公以僖二十三年即位襄六年卒凡在位
七十一年文成之卋經書叔姬二人一人卒一人出皆𣏌桓公夫人
也傳例出曰來皈不書來皈未皈而卒也旣皈而卒亦當書之
成五年𣏌叔姬來皈八年書卒是也宣十六年郯伯姬來皈後不
書卒者或更嫁扵大夫故不書卒耳注群舒至竜舒正義曰
世本偃姓舒庸舒蓼舒鳩舒竜舒鮑舒龔以其非一故言属以包
之注大器至辞玉正義曰聘君用圭享甲壁聘夫人用璋享
用琮聘礼記曰凡四器者唯其所寶以聘可也故知所言大器是
圭璋也考工記玉人云瑑圭璋八寸壁琮八寸以覜聘礼記云所
以朝天子圭与繅皆九寸問诸侯朱綠繅八寸郑玄云於天子曰
朝於诸侯曰問記之於聘文互相備言互相備者朝诸侯与天子
同聘天子与诸侯同也所言朝圭九寸聘圭八寸謂上公礼也使
臣出聘降君一等故八寸則侯伯之使當瑑圭六寸子男之使當
瑑璧四寸也聘義曰以圭璋聘重礼也已聘而还圭璋此輕財
而重礼之義也然则王必还其来使而下云致諸執事以为瑞節
及襄仲辞之者礼聘終虽復得还玉初聘之時其意𣣔致与主
国但主国謙退礼終还之且襄仲辞之者为不𣣔与秦为好注
藉薦也正義曰聘礼執圭所以致君命君命致藉玉而後通若
坐之有薦席然故以藉为薦也深壘固軍正義曰壘璧也軍
営所処築土自衛謂之为壘深者高也高其壘以为軍之阻固案
覲礼說为壇深四尺郑注云深高也是其義也注侧室至庶孫
正義曰文王卋子云公若有出疆之政庶子守公宫正室守大廟
郑玄云正室適子也正室是商子知側室是支子言在適子之側
也族譜穿趙風之孫则是趙盾從父昆弟之子也盾为正室故謂
穿为側室穿别为邯鄲氏趙旃趙勝耶鄲午是其後也裹糧坐
甲正義曰甲者所以制禦非常臨敵则被之於身未戰且坐之
地注司馬至兩退正義曰魏武全引司馬法云將軍死綏曰說
綏郤也言軍卻將當死綏必是退軍之名綏訓为安蓋兵書務在進
取恥言其退以安行即为大罪故以綏为名焉注愁缺也正義
曰慭者缺之貌今人猶謂缺为慭也沈氏云方言云憖傷傷即缺也
下云死傷未收則是已有死者但不至大崩未甚喪敗故为皆未
缺耳十三年注再同盟正義曰朔以僖二十九年即位其年盟
于翟泉文二年于垂隴七年于扈云再同盟者拠文公言之注未
同盟而赴以名正義曰蘧蒢邾子瑣之子也莊二十九年即位僖
元年与鲁盟于犖而云未同盟蓋拠文公为言故云未同盟刘炫
以犖盟規之非也注大廟之室正義曰傳書不共則於此室
當共知大廟之室也明堂位曰祀周公於大廟此周公之廟壞也
不直言大廟壊而云大室屋壊者大廟之制其簷四阿而下當其
室中又拔出为重屋明堂位云大廟天子明堂復廟重檐天子之
廟飾郑云復廟重屋也是天子之廟上为重屋此是大廟當中之
室其上之屋壊非大廟全壊也公羊經作卋室傳曰卋室者何鲁
公之廟也周公称大廟魯公称卋室群公称宫此鲁公之廟也曷
为謂之卋室卋室猶卋世不毀也左傳不辨此是何公之廟而經謂
之大室则此室是室之最大者故知是周公之廟非鲁公也明堂
位曰鲁公之廟文卋室也武公之廟武卋室也不毀则称卋室卋室非
一君廟名若是伯禽之廟则宜举其号謚且左氏經为大室不作卋
室故左氏先师賈服等皆以为大廟之室也壊必更作書其壊而
不書作者隨即脩之故不書也定二年五月雉門及兩觀災十月新
作雉門及两觀啓塞從時譏其緩作故别書之耳傳注詹嘉至
潼關正義曰桃林之塞在南河之南遠処晉之南竟從秦適周
乃由此路使詹嘉守此塞者以秦与東方诸侯遠結恩好及西乞
聘鲁亦應更交餘国慮其要結外援東西圖已故使守此阨塞𣣔
断其來往故也六卿相見於诸浮正義曰六卿在朝且夕聚集
而特云相見扵诸浮者將𣣔密謀慮其漏泄故出就外野屏人私議诸
浮當是城外之近地耳能外事正義曰賈季是狐突之孫狐
偃之子本是狄人能知外竟之事謂知狄之情淂豫为之備
能賤而有恥正義曰服虔云謂能処賤且又知恥言不可汗辱
請东至之先正義曰請旧是东方之人并有才能堪与彼魏邑
二三有司說皈秦之言者吾与先行注魏寿餘畢万之後正
義曰閔元年晉侯賜畢万魏魏犨者万之孫为魏之卋適寿餘为
魏邑之主當是犨之近親故云畢万之後臣死至悔也正義
曰言身拘死晉妻为戮於秦必无益於君不可改悔注策
馬檛正義曰服虔云繞朝以策書贈士會杜不然者寿餘請訖
士會即行不暇書策为辞且事旣密不宜以簡贈人傳称以書相
与皆云与書此独不宜云贈之以策知是馬檛檛杖也其処者
为刘氏正義曰伍員属其子扵斉使为王孫氏者知已將死豫
令改族其傳文为而發之士會之帑在秦不顕於會之身復死所
辟傳說処秦为刘氏未知何意言此討尋上下其文不類深疑此
句或非本旨蓋以为漢室初興捐棄古学左氏不顕則世先儒无
以自申刘氏從秦徙魏其源本出刘累插注此辞將以媚於卋明
帝時賈逵上䟽云五經皆无證圖䜟明刘氏为堯後者而左氏独
長左右勸君勿迁以一人之命为言也文公之意人君之命於養民
迁則民利志在必迁以百姓之命为主也一人之命各有短長長
短先定不迁亦死是不可如何百姓之命利在水土迁就善居则
民安樂乃傳卋无窮也晉迁新田十卋之利衛迁帝丘卜曰三百年
是傳卋也君子知命正義曰俗人見其早卒謂其由迁而死死
之短長有時不迁至期亦卒傳言君子曰知命所以證俗人之惑
邾文公以莊二十九年即位至今五十一年享国人久矣命非短折
也書不共正義曰釋例曰大室之屋国之所尊朽而不繕久旱遇雨
乃遂傾頽不共之甚故特書之注子家至恤之正義曰鴻厂
美宣王労來諸侯之詩也首章云之子于征劬労于野爰及矜人
哀此鰥寡之子侯伯卿士也存省诸侯劬労外野爰曰也矜憐也
王命之曰當及此可憐之人謂貧窮者又當哀此鰥夫寡婦當收
㪘之使有依附子家言郑寡弱𣣔使鲁侯遠行還晉存恤之也
注四月至还晉正義曰四月大夫行役之怨诗也首章云四月
維夏六月徂暑先祖匪人胡寧忍予大夫言已四月初夏而行至
六月往暑矣寒暑易節尚不得皈我之先祖非人乎王者何當施
忍於我不使得祭祀也文子言已思皈祭祀不𣣔更復还晉注載
馳至救助正義曰載馳許穆夫人聞衛之滅思皈唁兄之詩也
其四章曰陟彼阿丘言采其蝱女子善懷亦各有行許人尤之衆稺
且狂其五章曰我行其野芃芃其麥控于大邦誰因誰極大夫君
子无我有尤而𡭗所思不如我所之此義取小国有急控告大国
之在五章而傳言四章故云四章以下言其并賦五章注一月
三捷正義曰捷勝也三者謂侵也伐也戰也十四年注七年至
從赴正義曰斉卋家孝公卒弟潘殺孝公子而立是为昭公昭
公则以僖二十八年即佐其年盟于踐土據文公言之唯同扈之
盟耳杜以长歴校之知乙亥是四月二十九日書五月從赴者蓋赴
以五月到唯言卒日不言其月即書其所至之月注孛彗至書之
正義曰公羊傳曰李者何彗星也其言入于北斗何北斗有中也
何以書記異也縠梁傳曰孛之为言猶茀也其曰入北斗斗有環
域也釈天云彗星为欃槍郭璞曰妖星也亦謂之孛言其形孛日
似埽彗也經言入于北斗则從他処为入是旣見而移入北斗也彗
星長有尾入于北斗杓中妖星非常所有故書納捷菑于邾
正義曰捷菑不言邾者下有于邾之文莊公伐斉納子糾不言斉
者上有伐斉之文与此同也僖二十五年椘人囲陳納頓子于頓
昭十二年斉高偃納北燕伯于陽彼旧是国君故称其国哀二年
晉趙鞅納衛卋子蒯聵于戚卋子之尊以名体国上下又无衛文
故亦称國与此異也斉小白斉陽生許叔蔡季之属經无納文又復
淂国与此不同也刘炫云已去邾国又非邾君故不称邾捷菑也
淂国为君皆举国言之斉小白入于斉是也注旣許至書卒正義
曰傳称請葬不許明年傳云葬視共仲則是不得從大夫礼葬而
得從大夫例書卒者卒葬異礼事不相連隐公書薨不書葬不成
喪不以君礼成其喪也不以君礼猶淂書公薨敖虽不以卿礼葬
旣許其復得從例書卒注舍未至四年正義曰公羊之例旣
葬称子踰年称公左氏则不然僖九年九月晉侯詭諸卒冬晉里
克殺其君之子奚斉傳曰書曰殺其君之子未葬也苟息立公子
卓以葬十一月里克殺公子卓于朝經書里克弑其君卓是未葬
称子旣葬称君不待踰年始称名也此称弑其君舍舍已成君故
云未踰年而称君者先君旣葬舍已即位也傳云五月昭公卒舍
即位後七月為商人所弑經傳无葬昭公之文又斉侯以五月而卒
傳称七月弑舍時未合葬知已葬者正以舍已称君決知旣葬春
秋之卋多不如礼葬之早晚時有遟速虽復違礼而葬後君葬訖
即成君非計礼之葬日始成君也宣十年夏四月斉侯元卒六月
葬斉惠公冬斉侯使国佐來聘是葬速成君之文也杜以成君在
扵旣葬不以踰年為限此言未踰年者意在排旧說也注大夫
至書字正義曰崔杼无罪書崔氏出奔此贵子哀書其字者於
例字貴於名故儀父女叔之徒皆書其字则書字是貴之常例也
崔氏傳曰且告以族故因称氏唯以不名為義注諸侯至人例
正義曰諸侯執諸侯之大夫无罪則称行人以見无罪之義王者
之使不問有罪无罪諸侯皆不得執之執之则为不臣以諸侯无
執王使之義故單伯不依行人例言單伯身虽无罪不依使例故
不称行人也诸侯不得執王使而诸侯之史淂貶王使者史之所書
周公定法已君有過猶尚書之王使有愆亦得貶也注叔姬至母
辞正義曰傳称子叔姬妃斉昭公知舍之母也不称夫人自鲁
錄之文母辞亦不知是何公之女鲁是其父母家不言文公是其
父称子叔姬者服云子殺身執閔之故言子爲在室辞十二年子叔姬
卒已被𣏌絶是並在室也傳注奔亡至福也正義曰因崩薨
而言禍福则禍乎崩薨之類福是反禍者也福莫大於享国有家禍
莫甚於亡家喪国禍亦崩薨之類相次之物且奔之皈復其事多
矣虽有出入之例未見不告之義此傳於崩薨之未言之故知奔亡
是禍皈復是福也將免乎我正義曰言爾已殺君矣我若为君
𡭗將肯放免我乎言將復殺我刘炫云𡭗將免我为君之事乎注
後三至詳言正義曰昭十七年傳甲須云彗所以除旧布新也
天事恒象又二十六年傳晏子曰天之有彗也以除穢也宋斉晉
三国之君並为无道皆有穢德今彗出而彼死是除穢之事但未
測何以知此三君當之史服但言事徵不言其占非末学所得詳言
故言其験而不推其義注国語至为傳正義曰椘語蔡聲子
云椘莊王方弱申公子儀父为師王子燮為傅使潘崇子孔帥師
以伐舒燮及儀父施二帥而分其室師还至则以王如庐庐戢黎
殺二子而復王注簫宋至为卿正義曰蕭本朱邑莊十二年宋
万弑閔公兼叔大心者宋蕭邑之大夫也平宋乱立桓公宋人賞其
労以蕭邑封叔為附庸莊二十三年蕭叔朝公是为附庸故称朝
附属宋国故云宋附庸也宣十二年椘子滅蕭此时蕭国仍在
高哀仕於蕭国遂被拔擢升为宋卿注斉人至從赴正義曰
商人实以七月弑舍取其位而斉人未服三月而後定定訖始来
告不告舍死之月唯言商人弑舍魯史以其九月来告即書之扵
九月如此傳文告以九月即書九月明經之日月皆從赴而書非
襃貶詳略也杜言此者排先儒言日月有襃贬之義注猶言某甲
正義曰心悪其政不以为公凡与人言𣣔称君者終不谓之为公曰
夫已氏斥懿公之名也列云甲已俱是名故云猶言某甲十五年
注華孫至司馬正義曰成三年晉侯使荀庚來聘衛侯使孫良
夫來聘丙午及荀庚盟于未及孫良夫盟彼先以君命行聘礼旣
而别与之盟故書聘又書盟此虽使来聘鲁不令結盟故書盟不
称使也僖四年椘屈完朱盟于師即其比也諸侯之卿例書名氏
以華耦能率其属官備礼尽儀故貴其人書其官也八年宋人殺
其大夫司馬宋司城來奔唯言其官不言氏族此旣書司馬復曰
華孫者刘炫云或以为華耦貴之旣深故特書族案傳華耦鲁人
以为敏则君子不許是鲁貴之不深蓋史有文質故辞有詳略
注大夫至示義正義曰桓十八年公之喪至自斉僖元年夫人
氏之喪至自斉二注皆云告於廟也是公与夫人薨于外竟皆啓廟
告至例書扵策宣八年仲遂卒于垂成十七年公孫嬰斉卒于貍
脤皆不書喪至是大夫喪还例不書此独書斉人皈公孫敖之喪
者釈例曰公孫敖縱情棄命旣已絶佐非大夫也而備書於經者
惠叔毀請於朝感子以赦父敦公族之恩崇仁孝之教故曰为孟氏
且国故是也不言來者魯人取之斉人送之非有專使特來故不
言来哀八年斉人皈讙及闡注云不言来命皈之无指使此亦彼之
類也注斉人至異文正義曰傳例出曰来皈是直出之文也斉
人以王之故来送叔姬故与直出異文也使者早微不可言斉侯使
人故云斉人来皈九年秦人来皈僖公成風之襚定十年斉人来
皈鄆讙亀隂之田成九年晉人来媵之類皆是来者微賤不淂称
君命故举国称人傳注古之至不名正義曰杜檢傳文诸言書
曰者皆是仲尼類意此云其官皆從即云書曰司馬貴之明是貴
其官從故書其官也聘礼之文有上介衆介至所聘之国誓于其
竟则史讀書司馬執策賈人拭王有司展幣其從群官多矣詩緜
蛮之篇言大臣出行微臣隨從傳称卿行旅從昭六年楚公子棄
疾聘晉至於郑竟而誓知其從人多矣盟會礼重於聘知古之盟
會必備威儀崇贄幣賓之与主以成礼为敬故傳云其官皆從貴
之也春秋之時率多不能備威儀故傳每言一介行李是也華孫
今独能率其官属以從古典所以敬其君事而自鎮重也使人旣
重而承事恭敬則魯被尊而賓礼篤也奉使隣国能尊主厚礼是
可貴之事故仲尼貴而不名至宴无故揚其先祖之罪为已謙辞
是不敏之極鲁人以为敏明君子所不与言仲尼貴其官從君子
嗤其失辞有善有悪傳兩举之也釈例曰古之盟會必備礼儀示
等威明貴賤各以成礼为節節制兼備則名位不愆華孫居優
攘之世而能率由古典所以敬事而自重使重而事敬則鲁尊而
礼篤故貴之也至於宴會追称先人之罪为己謙辞以失辞故傳
云鲁人以為敏明君子所不与也是言善悪兩举之事也襄五年
傳曰椘殺其大夫公子王夫貪也君子謂椘共王於是不刑言貪
也罪王夫不刑責共王亦是兩举之文其事類扵此也服虔云華
耦为卿侈而不度以君命脩好結盟举其官属從之空官廢職
鲁人不知其非反尊貴之其意以為貴之者鲁人貴之非君子貴
之案經儀父与鲁結好子哀不義宋公司城效節来奔單伯自斉
致命傳皆言書曰貴之實善而貴之也此亦云書曰司馬華孫貴
之何故悪而貴之也劉炫又難云此为不知其非儀父豈亦魯不
知其非而貴之乎孔子脩春秋裁其淂失定其襃貶善悪章於其
臧否示於来世若魯人所善亦善之所悪亦悪之已无心於抑揚
遂逐鲁人之善悪削筆之勞何所施用約之以理豈其然哉其官皆
從謂共聘之官无闕當有留治政者豈举朝尽行而責其空官也
若以官從即責空官聘礼官属不少豈周公妄制礼尔注亞旅
上大夫也正義曰尚書牧誓武王呼群官而誓曰司徒司馬司
空亞旅孔安国云亞次也旅衆也衆大夫其位次卿成二年傳魯
賜晉三帥三命之服候正亞旅受一命之服皆卿後即次亞旅知
是上大夫也華孫不敢當君請受上大夫之宴鲁人正義曰
魯人鲁鈍之人諸侯至制也正義曰周礼大行人云凡諸侯之
邦交歲相問也殷相聘也卋相朝也郑玄云父死子立曰卋凡諸
侯相朝皆小国朝於大国或敵国相为賓或彼君新立此往朝焉
或此君新即位自往朝彼皆是世相朝也襄元年邾子來朝傳曰
凡諸侯即位小國朝之是此新立而彼朝之也文九年曹伯㐮卒
十一年曹伯來朝傳曰即位而來見也是彼新立而朝此也則知春
秋之時猶有世相朝法与周礼合也周礼諸侯邦交唯有此法元
五年再朝之制此云古之制也必是古有此法但礼文殘缺不知
古是何时郑玄云古者拠今而述前代之言夏殷之時天子蓋六
年一廵狩诸侯間而朝天子其不朝者朝罷朝五年再相朝者似
如此然则古者拠今時而道前卋耳不必皆道前代傳称古者越
国而謀非謂前代之人有此謀也古人有言非謂前代之人有此
言也詩云我思古人非思夏殷之人也此云古者亦非必夏殷郑
言夏殷礼非也僖十五年公如斉杜云诸侯五年再相朝礼也引
此證彼则是當时正法非謂前代礼也或人見僖公朝斉杜引此
为證遂言五年再相朝是事霸主之法然则鲁非霸主曹伯何以
朝之曹豈推鲁为霸主而屈己以朝之也且云古之制也则是古
之聖王制为此法天子不衰诸侯无霸明德天子豈慮卋衰霸主
威權不行而為之制此法&KR1783;诸侯以朝之此不逹理之言耳然则诸
侯之邦交者將以協近隣結恩好安社稷息民人土字相望竟界
連接一卋一朝䟽闊大甚其於閒暇之年必有相朝之法周礼言
卋相朝者以其一旧一新彼此未狎於此之際必須往朝举其礼之
大者不言唯有此事五年再相朝正是周礼之制周礼文不具來文
襄之霸其務不烦諸侯以五年再朝往来大數更制三年一聘五
年一朝所以說诸侯也五年一朝者亦謂朝大國耳且彼因說弔葬
非独霸主之喪明侯诸侯相共行此礼也霸主遭時制宜非能創
制改物诸侯或從時令或奉旧此在文襄之後仍安旧制故五年
再相朝也傳言古之制以文襄巳改故也昭十三年歲聘間朝是
周之诸侯朝天子之法故釋例引之云明王之制歲聘以志業以
解朝聘之數尚書周官六年五服一朝孔傳云一朝會京師是再朝而
會周之正礼也若然大行人云侯服一歲一見甸服二歲一見男服
三歲一見采服四歲一見衛服五歲一見要服六歲一見何於服
數朝者大行人所云謂貢物而見或君自至或遣臣来除此貢物
之外别有朝會之礼沈氏以為诸侯五年再相朝及昭十三年皆
为朝牧伯之注以間朝以講礼与再朝而會是三歲之朝与六年
之朝大率言之是五年之内再相朝也但鲁非曹之伯国而沈云
朝牧伯之礼又昭十三年朝盟主之法亦无明證沈氏之言未可
從也注孟氏至孟氏正義曰公孫敖慶父之子杜以慶父与莊公異母
庶長称孟雖強同於適自称為仲以其实是長庶故時人或称孟
氏注堂阜至所皈正義曰喪大記云飾棺君竜帷黼荒火三
列黻三列素錦禇加帷荒纁紐六大夫畫帷畫荒火三列黻三列
素錦褚纁紐二玄細二郑玄云飾官者以華道路及壙中不𣣔使
衆悪其親也荒蒙也在旁曰帷在上曰荒皆所以衣柳也士布帷
布荒君大夫加文章焉黼荒緣边為黼文畫荒緣边為雲氣大
黻為列於其中耳褚以襯覆棺乃加惟荒於其上紐所以連結帷
荒者也礼之飾棺唯有此耳斉人教之飾棺蓋依此大夫之制而
为之飾置諸堂阜故为不殯示无皈冀鲁人哀之也沈氏云飾
棺即雜記云諸侯死扵道其輤有裧緇布裳帷素錦以为屋而
行大夫死扵道以布为輤而行義或當然注卞人鲁卞邑大夫
正義曰治邑大夫例呼為人孔子父为鄹邑大夫謂之鄹人知此
卞人是卞邑大夫其邑近堂阜故見之而告鲁君注敖卒至喪
礼正義曰敖卒已向周年猶尚毀以为請知敖卒即請至今未
已也傳言猶毀是不復應毀故知毀過喪礼也刘炫云敖去年九
月卒至今年夏拠月未匝不淂称期年今知非者杜以傳云惠叔
猶毁拠日月之久𣣔盛言其遠故云期年但首尾二年亦得为期
年之義刘以未周十二月而規杜氏非也帷堂正義曰檀弓云
尸未設飾故惟堂小㪘而徹帷至大㪘之節又帷堂以至於殯恒
帷堂雜記云朝夕哭则不帷今聲已恨穆伯故朝夕哭仍帷堂檀
弓又云帷殯非古自敬姜之哭穆伯始也与此相類也敬姜者穆伯妻
文伯歜之母也穆伯季悼子之子公甫靖与敖非一人祭敬至道也
正義曰祭敬者謂助祭於兄弟之家尽其敬也喪哀者謂兄弟死
喪之事竭其哀也情虽不同謂内相怨恨情虽不能和同當无絶
其爱是相親之道也注曰鼆至而死正義曰句鼆戾丘有宼攻
門不書者服虔云鲁国中小宼非異国侵伐故不書也注得常
至非礼正義曰此与莊二十五年經文正同彼傳云非常此傳云
非礼者彼失常鼓之月言鼔之为非常此得常鼓之月而用牲为
非礼彼云六月实是七月傳因日月之變以起時歴之誤故釋例
曰文十五年与莊二十五年經文皆同而更復發傳曰非礼者明前
傳𣣔以審正陽之月復傳發例𣣔以明诸侯之礼而用牲为非礼也
此乃垩賢之微旨而先儒所未喻也是解二傳不同之意注去盛
饌正義曰周礼膳夫掌王之食飲膳羞以養王及后世子王日一
举鼎十有二物皆有爼天地有災則不举郑去云殺牲盛饌日举
今云天子不举是去盛饌貶膳食也注責群隂伐猶擊也正
義曰郊特牲云社祭土而主隂氣也君南鄕扵北墉下荅隂之義
論悟云鳴鼓而攻之伐鼓者是攻責之事故云責群隂也日食者
隂侵陽故責隂以救日孔安国尚書傳云凡日食天子伐鼓于社
責上公然則社以上公配食天子伐鼓責群隂亦以責上公也諸侯
用幣于社請上公亦以請群隂也互相備也注社尊至责之
正義曰昭二十九年傳曰封为上公祀为貴神社稷五祀是尊是
奉是社为上公之神尊於诸侯礼用幣者皆是告請神明之事以社
尊故用幣請救而不敢攻責也隂侵陽而請隂者請止而勿侵陽
也注天子至訓民正義曰天子不举自貶食耳而以为事神
者畏敬神明乃自貶損徹膳不举亦是夏神之義故通以不举爲
亊神也凡勝至入之正義曰此傳已發凡例襄十三年復發傳
云用大師曰滅弗地曰入再發例者兵之所加不可細举故举旧
策之典以例而言用大师起大衆重力以陷敵因而有之故曰勝国
通以滅為文也以成師重力虽獲大城淂而弗有故直以出入为辞
曰入之而已城不包地国不通邑滅邑必主大师是故再發例也凡
诸侯至後也正義曰七年公會诸侯晉大夫盟于扈傳曰公後
至故不書所會因發例云凡會諸侯不書所會後也後至不書其
国辟不敏也彼乃義事而公後期諱君之悪故揔称諸侯此亦摠
称诸侯不會非公之罪而經文相似傳辯其嫌故更復發例而以
善形悪凡诸侯为義事聚會而公不與则不歴書諸国諱君悪
也若公实与會而亦不書諸国為公後期也即七年扈之盟是也
今扵此會受賂舍罪致使鲁有斉患公虽不与非公之罪經与後
期文同似為公諱故傳發例以明之此會公虽不与非公悪也曰
女至道也正義曰言曰者原斉侯之意而为之辞也責曹曰女
何故行礼謂責扵朝鲁也天道以卑美尊人道以小事大礼者自
卑而尊人朝者謙順以行礼行禮以順天是天之道也詩曰至
于天正義曰此詩小雅雨无正之篇胡何也詩人責朝廷之臣
女群臣上下何以不相畏乎女上下不相畏乃是不畏于天也十
六年注诸侯至詐齊正義曰天子頒朔扵诸侯諸侯受而蔵之
於祖廟每月之朔以特羊告廟受而施行之遂聽治此月之政謂
之視朔因以其日又以朝享之礼祭皇考以下謂之朝廟此年公
疾自二月至於五月已經四月不得視朔故書公四不視朔傳称
正月及斉平公有疾使李文子會斉侯则正月公初疾不淂視二
月朔至五月而四故知不得視二月三月四月五月朔也春秋十
二公二百四十二年計有三千餘月公以疾不視朔當非一也餘皆不
書而此独書者公身有疾不淂視朔国事不廢義无所取因此斉
侯疑公故特举此以表行事餘皆從可知也釈例曰鲁之群公以
疾不視朔多矣因有事而見一此猶釈不朝正之義是其事也又
扵時斉侯不信公实有疾書此者且明公实有疾非詐斉也史
之所書當書其始不於二月書之而以五月書者二月公始有疾
未知來月瘳否不得豫書其數至六月公瘳乃積前數之闕故
以五月書四也昭二十三年公如晉至河有疾乃復彼書有疾此
不言有疾者在道而还容有他故昭十二年十三年公如晉至河乃
復皆爲晉人辞公而还非为疾也故須言有疾以辯之公不視朔
唯有候耳无所分辯故不書疾也告朔謂告於祖廟視朔謂聽治
月政視朔由公疾而廢其告朔或有司告之不必廢也論语云子
貢𣣔去告朔之餼羊必是廢其礼而羊在蓋從是以後更有不告
朔者故𣣔去其羊耳六年閏月不告月書經以譏之在後若不告
朔不復書之者蓋以閏月不告其譏已明故扵後不復譏之閔二
年吉禘于莊公已譏其速文二年大事于大廟不復譏之當亦如彼
之類不重譏也傳注伯禽至七君正義曰鲁世家公伯禽子
耆公酋弟煬公熙子幽公圉弟徽公㵒子厉公擢弟献公具子順
公濞弟武公敖子懿公戲弟孝公称子惠公弗皇子隐公息姑弟
桓公允子莊公同子閔公開兄僖公申周公不之魯從鲁公數之
为十七君也毀泉臺正義曰蛇自宫出而毀其臺则臺在宫
内人見從宫而出毀臺并毀其宫也注魯人至壊之正義曰
人見蛇出而姜薨以为臺是妖之穴仍謂此処有妖更將為害毀
之所以絶其源安民意也故釈例曰衆蛇自泉臺出如先君之數
入於国聲姜之薨適与妖會而国以为災遂毀泉臺書毀而不變
文以示義者君人之心一國之俗須此為安故不譏也以不變文
知不譏也不書蛇入国者鸜鵒非魯国之有故書其所无蛇是鲁
地所有姜薨不由此蛇凡物不为災則不書也注戎山夷也正
義曰四夷之名隨方定称则曰東夷西戎南蛮北狄其當処立名
則各從方号故北戎病燕斉侯伐山戎北方得有戎故楚西亦有
戎戎是山間之民夷为四方總号故云戎山夷也注選楚地百
濮夷也正義曰將𣣔伐楚聚扵此地故知是楚地也牧誓武王
伐紂有庸濮從之孔安国云庸濮在江漢之南是濮为西南夷也
釈例曰建寧郡南有濮夷濮夷无君長揔統各以邑落自聚故称
百濮也下云各走其邑是无君长統之申息之北門不啓正
義曰申息北樓中国有宼必從北来故二邑北門不敢開也注
蚡冒至地名正義曰刘炫云案楚卋家蚡冒卒弟熊達殺蚡冒
子而代立是为楚武王則蚡冒是兄不得为父今知不然者以世
家之文多有紕繆与經傳異者非是一條杜氏非不見其文但見
而不用耳刘以世家而規杜非也言服陘隰則陘隰本是他國蚡
冒始服之也釈例陘隰与僖四年次于陘为一地潁川君陵縣南
有陘亭楚自武王始居江漢之間则蚡冒之時未至中土不應已
能越申息遠服潁川之邑疑非也注馹傳車也正義曰釋言云馹
傳也舍人曰馹尊者之傳也郭璞曰傳車驛馬之名也宋公至
恤也正義曰礼扵国人揔言接待之也竭其粟而貸与国之飢
民也礼与人物曰饋詒遺也饋詒皆是与人物之名也民年自七
十以上无有不饋遺以飲食也珍異謂非常美食羞進也時加進
珍異者謂四時初出珍異之物也无有一日不數數於六卿之門言
參請不絶也国之䝨材之人无不事公子皆事之也其族親自桓公
以下子孫无不恤公子皆賑恤之也注元華督魯孫正義曰世
本云華督生世子家家生華孫御事事生華元右師是也注君
祖至夫人正義曰哀十六年傳蒯瞶告周公蒯聵得罪于君父
君母謂母為君母則祖母为君祖母矣故云君祖母者諸侯祖母
之称也昭公成公之子襄公之孫故襄夫人是其祖母也注襄夫
至之師正義曰周礼載師云以宅田士田賈田任近郊之地以官田
牛田賞田牧田任遠郊之地以公邑之田任甸地以家邑之田任稍
地以小都之田任縣地以大都之田任疆地凡任地近郊土遠郊
二十而三甸稍縣都皆无過十二彼從国都而出計遠近節級而
别为之名郑玄引司馬法王国百里为郊二百里为州甸三百里
为野稍四百里为縣五百里为都诸侯之与天子竟虽不同亦當
近国为郊郊外为甸天子之甸为公邑之田则諸侯之甸亦公邑
也師甸者甸地之帥當是公邑之大夫也独言帥甸无以相明故举
類言之云郊甸之帥其实正是甸地之帥非郊地之帥也注始
例至君罪正義曰宣四年傳例曰凡弑君称君君无道也称臣
臣之罪也彼是弑君大例經下注云例在宣四年指彼例也彼虽
在此之後乃是例之初始故謂彼为始例彼因皈生弑君而發傳
例是始例發於臣之罪也此称宋人弑其君文異扵彼故重明君罪
謂与彼例為重也釈例曰郑灵宋昭文異而例同重發以同之
十七年注自閔至故也正義曰釈例班序譜自隐至莊十四年
四十三歲衛与陳凡四會衛在陳上莊十五年尽僖十七年三十五
歲凡八會陳在衛上莊十六年幽盟之下注云斉桓始霸楚亦始
強陳侯介於二大国之間而為三恪之客故斉桓因而退之遂班
在衛上終於春秋但斉桓升陳於衛上乃在莊之中年不得以莊為
始故云自閔僖以下終扵春秋陳侯常在衛上也今此大夫會伐宋
貶之称人而陳在衛下襄二十六年澶淵之會傳称宋向戌後至退
在郑良霄之下此傳其歴序大夫之名不言公孫寧以後至被退
成三年傳曰次国之上卿當大国之中中當其下下當其上大夫彼
言大夫位有尊卑次序以之升降則公孫寧位非上卿故䧏在衛
下也検春秋上下亦有後至无傳而杜云後至者则秦小子慭是
也案彼則公孫寧未必非後至但杜弘通兩解故云非上卿耳
注西當为北蓋經誤正義曰經言西鄙傳言北鄙服虔以为再
来伐魯西鄙書北鄙不書諱仍見伐案經十五年秋斉人侵我西
鄙冬斉侯侵我西鄙僖二十六年春斉人侵我西鄙夏斉人伐我
北鄙皆仍見侵伐書而不諱此何独諱而不書凡言諱者諱国悪
也斉侯无道而伐我我非有悪而可諱何以諱其仍伐故知正是一
事經文誤耳知非傳誤者鲁求与平即盟于榖榖是済北榖城縣也
榖在鲁北知北鄙是也注昭公至大教正義曰弑君称君君又
罪者欲以懲創人君使為鉴戒不書弑者之名以見君亦合死其
君虽則合死要非臣所得弑故文公宜以弑君受討林父称人諸侯
不序責死者罪弑者所以督大教大教謂尊君卑臣之教也傳使
執訊而與之書正義曰使執訐便之行適晉也与之書与此執訊
書令持以告宣子注蔵敕也正義曰蕆之為敕无正訓也先
儒相傳為然賈服皆云蕆敕也一朝至于君正義曰郑穆公以僖
三十三年即位晉襄公以文公六年卒一朝于襄三年十一月也
再見於君十四年七月往年八月也或者十四年七月寡君又朝
敕成陳事再見于君謂往年正月燭之武往朝夷八月寡君又朝
是也孤之二三臣正義曰礼诸侯与民言自謂寡人小国之
君自称曰孤臣与他国之人言称己君爲寡君此皈生對晉称己
君當云寡君之二三臣昭十九年子産對晉人云寡君之二三臣
札瘥夭昏是其事也此言孤者蓋郑伯身自對晉或自称孤皈生
因即以孤言其君也注音所至假借正義曰釋言云庇庥蔭
也舍人曰庇蔽也茠依止也郭璞曰今俗呼樹蔭为茠杜意言本
當作蔭古字聲同皆相假借故傳作音言鹿死不擇庇蔭之処喻
巳不擇所從之国𣣔從楚也服虔云鹿淂美草呦呦相呼至於困
迫將死不暇復擇善音急之至也刘炫從服說以爲音聲謂不擇
音聲而出之而難杜今知不然者以傳云鋌而走険急何能擇言
走険論其依止之処以其怖急淂険則停不能選擇寬静茠蔭
之所傳文所論止言其出処所在不論音聲好悪故杜不依服義
刘以为音聲而規杜非也注鋌疾走貌正義曰鋌文連走故为
疾走貌十八年注不称盗罪商人正義曰弑君称臣臣之罪
賤臣弑君則称盗哀四年盗殺荼侯申是也盗字當臣名之処以
賤不淂書名變文謂之盗耳此弑商人者邴歜閻職亦應書盗不
称盗弑者罪商人令從弑君称君之例也注書二至为介正義
曰卿为卿介则書使不書介僖二十六年公子遂臧孫辰如椘乞
师書遂不書辰是其正也襄十四年季孫宿叔老並書之者晉人
敬之自𡭗以後晉人輕鲁幣而益敬其使故特兩書之扵法不應
書也此傳称惠公立故且拜葬是以兩事行非相爲介故並書之
耳定六年季孫斯仲孫何忌如晉傳称桓子献郑俘孟孫報夫人
之幣亦以兩事行故並書之但彼非是同時受命經應各自爲文
但以晉人輕之故不各自别書与此意少異也注先君至之称
正義曰斉公子商人弑其君舍以先君旣葬故称君也此亦先君
旣葬不称君者鲁人諱弑成君以未成君書之也子者葬前在喪
之称也若言猶在喪而自卒然諱之也釈例曰公子悪鲁之正適
嗣位免喪则鲁君也襄仲倚斉而弑之国以为諱故不称君若言
君之子也注称君君无道也正義曰椘卋子商臣弑君言卋子
此傳称大子僕因国人以弑紀公不称卋子而称君者以見君无道
傳言多行无礼扵国是其无道之狀十六年宋人弑其君杵&KR0875;称
国又称人此直云莒弑其君庶其不称人者釈例曰刘賈許潁
以為君悪及国朝則称国以弑君悪及国人則称人以弑案傳郑
灵宋昭經文異而例同故重發以同之子弑其父又嫌異於他臣
亦重明不異旣不碎辯国之与人而傳云莒紀公多行无礼於国
大子僕因国人以弑之經但称国不称人知国之与人虽言别而
事同也傳注以卜事告亀正義曰周礼大卜大祭祀则視高命亀
郑玄云命亀告亀以所卜之事士喪礼卜葬命亀云哀子某来日某
卜葬其父某甫考降无有近悔如此之類是令亀之辞也令者告
令使知其意与命同也㐮仲至許之正義曰悪是斉甥斉侯
許廢悪者悪以世適嗣立不受斉恩宣以非分淂国荷恩必厚斉
侯新立𣣔親鲁為援故許之注詐以子悪命正義曰傳因殺
悪之下即云而立宣公其实宣公之立當在惠伯死後悪虽已死
来告外人故詐以子悪之命召惠伯使入公冉務人疑其宫内有
變謂非子悪之命故云入必死耳亦未是審知悪已死也如鷹鸇之逐
鳥雀正義曰釈鳥云鷹来鳩郭璞曰来當为爽字之誤耳左傳
作爽鳩是也又云晨風鸇舍人曰農風名鸇鸇摯鳥名郭璞曰鷂
屬也先君至不忌正義曰言制周礼曰作誓命曰謂制礼之
時有此語为此誓耳此非周礼之文亦无誓命之書在後作九刑
者記其誓命之言著於九刑之書耳德者得也自得於心心之所淂
有悪有善𣣔知善悪以法觀之合法則为吉德不合法则為凶德
故曰則以觀德也旣有善德乃能制断事宜故曰德以処事也旣
为其事務求成功度量功勲必功成乃善故曰事以度功也民不
自治立君牧養作事成功所以養食下民故曰功以食民也其意
言在上位者必有法則乃為養民之主將言莒僕无可法則故言
此以张本也又作要信誓命以戒後人曰有人毁法則者是为賊
言其賊敗法也掩匿賊人是为蔵言其蔵罪人也竊人財賄謂之
为盗盗人器用謂之为姦主為蔵匿罪人之名恃頼姦人所盗之
为極大之凶德有常刑无赦其事在九刑之書不遺忘也以宣公
容納莒僕为主蔵受其宝玉為頼姦故举此以極諫也注誓
命至今亡正義曰昭六年傳曰夏有乱政而作禹刑商有乱政
而作湯刑周有乱政而作九刑三辟之興皆叔世也叔世謂衰卋
卋衰民慢作嚴刑以督之称其創制聖王以为所作之法夏作禹
刑商作湯刑則周作九刑作周公之刑也此云周公作誓命其事
在九刑知自誓命以下皆九刑之書所載也謂之九刑必其諸法
有九而九刑之書今亡不知九者何謂服虔云正刑一議刑八即引小司
宼八議議親故䝨能功貴勤賓之辟此八議者載於司宼之章周
公已制之矣後世更作何所復加且所議八等之人就其所犯正刑
議其可赦以否八者所議其刑一也安淂謂之八刑杜知其不可故
不解之注高陽至苗裔正義曰先儒旧說及譙周考史皆以顓
頊帝嚳为帝之身號高陽高辛皆国氏土地之号高陽次少昊
高辛次高陽堯承高辛之後孔子之錄尚書自堯为始史籍之
說皇帝其言不經大戴礼五帝德司馬迁五帝紀皆言顓頊帝
嚳代别一人春秋緯命歷序顓頊傳九卋帝嚳傳八卋典籍散亡
无以取信要二帝子孫至舜時始用必非帝之親子其八人者不
能知其出生本系枝派遠近故略言其苗裔耳注此即至陶字
正義曰司馬迁采帝系卋本以为史記其夏本紀称禹是顓頊之
後秦本紀称皐陶是顓頊之後伯益則皐陶之子垂之所出史无
其文旧說相傳亦出顓頊故云此即垂益禹皐陶之倫服虔云
八人禹垂之属也六年傳臧文仲聞六与蓼滅云皐陶庭坚不祀忽
諸知庭坚皐陶为一人其餘則不知誰为禹誰为益故云之倫之属
不敢斥言也班固漢書有古今人表銓量古人为九等之次虽
知禹益必在八愷稷契必在八元不能識知其人不淂自相分配故
八元八愷与皐陶禹稷並不出其名亦为不知故也郑玄注論語
云皐陶为士师号曰庭坚杜云庭坚皐陶字者古人名之与字難
淂審知言字者明其是一人也斉聖至八愷正義曰此并序八
人揔言其德或原其心或拠其行一字为一事其義亦更相通
斉者中也率心由道举措皆中也聖者通也博逹衆務庶事尽
通也廣者寬也器宇宏大度量寬弘也淵者深也知能周備思慮
深遠也明者逹也曉解事務照見幽微也允者信也終始不愆
言行相副也篤者厚也志性良謹交遊款密也誠者实也秉心純
直布行貞实也以其德行如是天下之民为其美目謂之八愷愷
和也言其和於物也孟子曰伊尹聖人之和者也注斉中至和
也正義曰斉中釋言文允信篤厚釈詁文愷訓为樂樂亦和也
深水謂之淵故淵为深也注此即至之倫正義曰契後为殷稷
後为周史記殷周皆为帝嚳之後也此言伯虎仲熊尚書有朱虎
熊羆二者其字相類知此即稷契朱虎熊羆之倫也尚書更有夔
竜之徒亦應有在元愷之内者但更无明證名字又殊不知与誰
为一故不復言之史記稷契皆为帝嚳之子而上句注云其苗裔
者史記堯亦帝嚳之子則稷契堯之親弟以堯之聖有大䝨之弟
久而不知舜始举用以情而測理必不然且云世濟其美其間必
應累卋不容高辛之下即至其身馬迁傳聞於人未必尽得其实
卋族譜取史記之說又從而譏之云案鯀则舜之五卋從祖父也
而及舜共为堯臣堯则舜之三從高祖而妻其女此史記之疑者
然则以其不可悉信故言苗裔以該之忠肅至八元正義曰此
亦揔言其德扵義亦得相通忠者与人无隐尽心奉上也肅者敬
也應機敏逹臨事悋勤也共者治身克謹當官理治也懿者美也
保也精粹立行純厚也宣者徧也應受多方知恩周徧也慈者爱
出扵心恩被於物也惠者性多哀矜好拯窮匱也和者体度寬
簡物无乖争也以其德行如是天下之民为之美目謂之八元元
善也言其善於事也論語曰善人为邦百年亦可以勝殘去殺矣
注肃敬至善也正義曰肃敬釈訓文懿美釈詁文宣偏釈言文
易文言曰元者善之長也此十六至其名正義曰此十六人來
而謂之族者以其各有親属放称族也卋濟其美後卋承前卋之
美不隕其名不隊前世之美名言其卋有䝨人積善而至其身也
刘炫云各有大功皆賜氏族故称族注后土至之官正義曰
后訓君也天称皇天故地称后土舜典云伯禹作司空吕刑云禹
平水土则禹是主地之官故云主后土也以揆至天成正義
曰用禹为主后土之官令以揆度百事百事无不揆度於是皆有
次序得地平其化天成其施言有成功也注揆度也成亦平也
正義曰揆度釈言文度百事者令之豫自筹度为之數量法制事
成則平其可否使之揔衆務也地平天成大禹謨之文孔安国云
水土治曰平五行叙曰成釋詁云成平也是成亦为平其義一也
注契作至之中正義曰舜典云席曰契百姓不親五品不遜汝
作司徒敬敷五教在寬尚書契敷五教此云举八元使布五教以
此故知契在八元中也然則尚書禹作司空此云举八愷使主后
土以此亦知禹在八愷中也但不知八愷之中何者是禹八元之中
何者是契耳主后土布五教是事之大者故举以为言非是各令
八人共一亊故主土唯禹王敖唯契餘當别有所主或助而为之尚
書称益佐禹治水是其助之事也父義至外成正義曰一家
亡内父母兄弟子尊卑有五品父不義母不慈兄不友弟不共子
不孝是五品不遜順也故使契为司徒布五教於四方教父以義
教母以慈教兄以友教弟以共教子以孝是之謂五教此五教可
常行又謂之五典也诸夏夷狄皆從其教是为内平外成所云五
典克從即此内平外成之謂也掩義至渾敦正義曰掩蓋義
事而不行隐蔽其外而隂为賊害也其有凶醜之類穢悪之物心
頑而不則德義之經口嚚而不道忠信之言如此悪人不可与之親
友者此不才子於是与之相附近相親密言悪人所爱爱同己者
也以其为悪如是故天不之民为之悪目謂之渾敦渾敦不開通
之貌言其无所知也服虔用山海經以为驩兜人面馬喙渾敦亦
为獸名注醜亦至密也正義曰醜亦悪也物亦類也指謂悪
人等輩重復而言之耳比是相近也周是親密也唯是親爱之義
非为善惡之名論語云君子周而不比小人比而不周以君子小人
相對故郑玄云忠信为周阿黨为比觀文为說也注謂驩至之
貌正義曰此傳所言說虞書之事彼云四罪謂共工驩兜三苗
鯀也此傳四凶乃謂之渾敦窮竒梼杌饕餮検其事以識其人
堯典帝言共工之行云靖言庸違傳說窮竒之悪云靖譛庸回二
文正同知窮竒是共工也堯典帝求䝨人驩兜举共工應帝是与
共工相比傳說渾敦之悪云醜類悪物是与比周知渾敦是驩兜
也堯典帝言鯀行云咈哉方命圯族傳說梼杌之罪云告頑舍嚚
傲很明德是咈戾圯族之狀且鯀是顓頊之後知檮杌是鯀也尚
書无三苗罪狀旣甄去三凶自然饕餮是三苗矣先儒尽然更无
異說皆以行狀驗而知之也莊子称南方之神其名为儵北方之
神其名为忽中央之神其名为混沌混沌无七竅儵忽为鑿之一
日为一竅七日而混沌死混沌与渾敦字之異耳莊子虽则寓言
要以无竅为混沌是渾敦为不開通之貌此四凶者渾敦檮杌以
狀貌为之名窮竒饕餮以義理为之名古人之意自異耳服虔案
神異經云檮杌狀似虎毫长二尺人面虎足豬牙尾长丈八尺能
鬭不退饕餮獸名如千人面目在腋下食人注少暭至黃帝
正義曰金天国号少皡身号譙周云金天氏能脩大暭之法故曰
少暭也其次黃帝則昭十七年傳有其事毀信至盛德正義
曰毀信者謂信不足行毁壊之也廢忠者謂忠为无益廢棄之也
以悪言为善尊崇脩飾之安扵讒譛信用回邪常行讒疾隂隂
为悪以誣罔盛德之䝨人也天下之民謂之窮竒言其行窮困
所好奇異也注崇聚至人也正義曰釈詁云崇充也舍人曰
威大充盛盛大亦集聚之義故崇为聚也庸用靖安回邪慝悪
常訓也服從是奉行之義也蒐索隐伏是蒐得为隐也服虔亦以
蒐為隐隐慝謂隐隐为悪也成德謂成就之德故为䝨人也定本
成德为盛德注謂共至好竒正義曰孔安国云共工官称也其
人为此官故尚書举其官也行悪終必窮故云其行窮也好悪言
好讒慝是所好竒異扵人也注方以至除之正義曰宣公不
能去莒僕而行父能去之恐宣公以不去之为恥行父以去之为專
史克方以宣公比堯行父比舜故言堯朝有四凶堯亦不能去須䝨臣
而除之所以雪宣公不去之恥解行父專擅之失也然則聖主莫過
扵堯任䝨王政所急大聖之朝不才㧾萃虽曰帝其難之且後何
其甚也此四凶之人才实中品虽行有不善未有大悪故能仕於
聖卋致位大官自非垔舜登庸大禹致力则滔天之害未或可平
以舜禹之成功見此徒之多罪勲業旣謝愆釁自生为聖所誅其
咎益大且虞史𣣔盛章舜德皈罪悪扵前人史克以宣公比堯同
四凶扵莒僕此等並非非下愚未有大悪其为不善唯帝所知尚
書將言求舜以見帝之知人此傳安慰宣公故言堯不能去辞各
有为情頗增甚学者當以意逹文不可即以为实注縉雲黃
帝时官名正義曰昭十七年傳称黃帝以雲名官故知縉雲黃
帝時官名字書縉赤繒也服虔云夏官为縉雲氏貨賄正義
曰郑注周礼云金玉曰貨布帛曰賄注貪財至为餮正義曰
此无正文先儒賈服等相傳为然注为堯臣正義曰昭七年
傳称王臣公公臣大夫謂王以公為臣公以大夫为臣皆是上臣
下也而此云舜臣堯謂为臣以事堯乃是下臣上也文同義異意足
相顧故辯之云為堯臣注闢四至衆䝨正義曰賓于四門是
礼䝨之事而舜典下文云闢四門明四目逹四聦言開闢四方之
門未開者廣視聽於四方使天下无壅塞亦是賓礼衆䝨之事意
同於上故引以解之注投棄至害者正義曰投者掷去故为
棄也舜典云流共工于幽洲放驩兜于崇山竄三苗于三危殛絲
于羽山四罪而天下咸服孔安国云幽洲北裔崇山南裔三危西
裔羽山東裔在海中是放之四方之遠処螭魅若𣣔害人則使此四
者當彼螭魅之災令代善人受害也宣三年傳王孫滿說九鼎云
鑄鼎象物百物而為之備民入川澤山林不逢不若螭魅罔兩莫
能逢之知螭魅是山林異氣所生为人害者也故虞至人也正
義曰此虞書舜典之篇也三事六句舜典本文其云无違教也无
廢事也无凶人也是史克觧虞書之意也每引一事以一句解之
故每事言曰注史克至宜也正義曰宣公貪宝玉而受莒僕
為惑已大行父違君命而逐出之其專已甚故臾克激揚而言舜
之事堯以辯宣公之惑以解行父之志方𣣔盛談善惡說事必當
增甚故其言美惡有大過之辞言美則大美言惡则大惡禹則鯀
之子也說禹則云世済其美言鯀则云世済其凶明其餘亦有大
過非其实也蓋事勢宜然耳何休以为孔子云蕩蕩乎堯之为
君唯天为大唯堯則之今如左氏堯在位數十年久抑元愷而不
能举養育凶人以为民害而不能玄则孔子称堯虚言也桀紂为
悪一卋则誅四凶歴數千歲而无誅放易云積不善之家必有餘
殃虚言也左氏为短但堯之为君能举十六相去四凶四凶之人
未必卋濟其惡但史克𣣔明行父之志𣣔辯宣公之惑故美悪過
辞具於此注何休之難不足疑也注樂吕戴公曾孫正義曰
卋本云戴公生樂甫術術生碩甫澤澤生夷文須須生大司宼吕
今云曾孫誤也
春秋正義卷第十五
計一万七千九百三十一字
春秋傳卷第十五
丈公下
九年春毛伯來求金
毛伯天子大夫何以不稱使當喪未君也踰年即位矣何以言未
君古者諒隂三年百官緫己以聽於冡宰夫百官緫已以聽則是
冡宰獨專國政之時託於王命以號令天下夫豈不可而不稱使
春秋之旨微矣非特謹天下之通喪所以示後世大臣當國秉政
不可擅權之法戒也跋扈之臣假仗主威脅制中外凢有所行動
以詔書從事蓋未有以春秋此義折之耳
夫人姜氏如齊二月叔孫得臣如京師辛丑葬襄王晉人殺其大夫
先都三月夫人姜氏至自齊
夫人與君敵體同主宗廟之事出必告行反必告至則書于策然
適他國者或曰享或曰會或曰如衆矣未有致之者則其行非禮
以不致見其罪也出姜如齊以寧父母於禮得行矣其致者非特
以告廟書耳夫人初歸豈其不告爲文公越禮故削而不書示誅
意之法矣今此書至者又以見小君之重也夫承祭祀以爲宗廟
主一國之母儀而可以搖動乎出姜至是蓋不安於魯故至而特
書以示防微杜漸之意其爲世慮深矣
晉人殺其大夫士縠及箕鄭父
殺先都士縠國也其稱人以殺者國亂無政衆人擅殺之稱也何
以知其非討賊之詞書殺其大夫則知之矣三大夫皆強家也求
專晉不得挾私怨以作亂而使賊殺其中軍佐則固有罪矣曷爲
不去其官當是時晉靈公初立主幼不君政在趙盾而中軍佐者
盾之黨也若獄有所歸則此三人者獨無可議從末減乎而皆殺
之是大夫專生殺而政不自人主出也故不稱國討不去其官而
箕鄭父書及示後世司賞罰者必夲忠恕無有黨偏之意其義精
矣
楚人伐鄭公子遂會晉人宋人衛人許人救鄭
按左氏范山言於楚子曰晉君少不在諸侯北方可圖也楚子師
于狼淵以伐鄭則是貪得無故憑陵諸夏之兵也故楚子親將貶
而稱人晉宋衛則趙盾華孔皆國卿也何以貶而稱人救而不及
楚師欲以懲不格也晉主夏盟不在諸侯以啓戎心誰之過乎故
書救而稱人以罪趙盾之不能折衝消患爲夷狄之所窺也
夏狄侵齊秋八月曹伯襄卒九月癸酉地震冬楚子使椒來聘
楚僭稱王春秋之始獨以號舉夷狄之也中間來聘改而書人漸
進之矣至是其君書爵其臣書名而稱使遂與諸侯比者是以中
國之禮待之也所謂謹華夷之辨内諸夏而外四夷義安在乎曰
吴楚聖賢之後見周之弱王靈不及僭擬名號此以夏而變於夷
者也聖人重絕之夫春秋立法謹嚴而宅心忠恕嚴於立法故僭
號稱王則深加貶黜比之夷狄以正君臣之義恕以宅心故内雖
不使與中國同外亦不使與夷狄等思善悔過向慕中國則進之
而不拒此愼用刑重絕人之意也噫春秋之所以爲春秋非聖人
莫能修之者乎
秦人來歸僖公成風之禭
秦人歸禭而曰僖公成風者非兼禭也亦猶平王來賵仲子而謂
之惠公仲子爾仲子惠公之妾也然則風氏亦莊公之妾曷不書
曰來歸莊公成風之檖乎曰寵愛仲子以妾爲妻者惠公也故書
惠公仲子所以正後世之爲人夫者當明夫道不可亂嫡妾之分
以卑其身尊崇風氏立爲夫人者僖公也故書僖公成風所以正
後世之爲人子者當明子道不可行僭亂之禮以賤其父聖人垂
誡之義明矣
葬曹共公
十年春王三月辛卯臧孫辰卒夏秦伐晉
說者謂秦伐晉以戎狄書蓋闕丈者據左氏少梁北徵之師兩國
相攻無他得失言之也然晉取少梁事不經見固未可據秦以狄
書者程氏以謂晉舍嫡嗣而外求君罪也旣而悔之正矣秦不顧
義理是非惟以報復爲事則夷狄之道也以此狄秦義固然矣或
者猶有深許晉人悔過能改終不遂非之意故重貶秦伯以見乎
楚殺其大夫宜申
按左氏宜申與仲歸謀弑穆王而誅則是討弑君之賊也曷爲稱
國以殺又書其官而不曰楚人殺宜申乎曰穆王者即楚世子商
臣也而春秋之義微矣
自正月不雨至于秋七月及蘇子盟于女栗冬狄侵宋楚子蔡侯次
于厥貉
楚滅江六平陳與鄭於是乎爲伐宋之舉次于厥貉凢伐而丈者
其次爲善次而伐者其次爲貶齊師次陘修文告以威敵善之也
故上書伐楚以著其美楚次厥貉藏禍心以憑夏貶之也故下書
伐麇以著其罪當是時陳鄭宋皆從楚矣獨書蔡侯何哉鄭失三
大夫俟救而不及陳獲公子茷而懼宋方有狄難蓋有不得巳者
非所欲也蔡無四竟之虞則是得巳不巳志在從夷狄矣故削三
國書蔡侯見其棄諸夏之惡也
十有一年春楚子伐麇夏叔彭生會晉郤缺于承匡秋曹伯來朝公
子遂如宋狄侵齊冬十月甲午叔孫得臣敗狄于鹹
左氏稱此長狄也而劉敞以爲非夫春秋正名之書其稱狄也或
曰狄或曰白狄或曰赤狄其稱戎也或曰戎或曰山戎或曰姜戎
或曰陸渾之戎不别其種類書之于策後亦無所攷矣
十有二年春王正月郕伯來奔杞伯來朝二月庚子子叔姬卒夏楚
人圍巢秋滕子來朝秦伯使術來聘冬十有二月戊午晉人秦人戰
于河曲
秦伯親將晉上卿趙盾禦之其稱人何爲令狐之役故也秦納不
正遂非積忿晉不謝秦潛師禦之是以暴兵連禍至此極也凢戰
皆以主人及客者處已之道寡怨之方王者之事其不書晉及何
也前年秦師來伐晉不言戰者晉巳服矣故狄秦而免晉今又爲
此役則秦曲甚矣故不以晉爲主惟動大衆從秦師不奉詞令以
止之也故貶而稱人此輕重之權衡也
季孫行父帥師城諸及鄆
十有三年春王正月夏五月壬午陳侯朔卒邾子蘧蒢卒自正月不
雨至于秋七月世室屋壞
世室魯公之廟也周公稱太廟魯公稱世室羣公稱宮書世室屋
壞譏久不修也何以知久乎自正月不雨則無壞道也不雨凢七
月而先君之廟壞不恭甚矣凢此皆志文公怠慢不謹事宗廟以
致魯國衰削之由垂戒切矣
冬公如晉衛侯會公于沓狄侵衛十有二月己丑公及晉侯盟公還
自晉鄭伯會公于棐
十有四年春王正月公至自晉邾人伐我南鄙叔彭生帥師伐邾夏
五月乙亥齊侯潘卒六月公會宋公陳侯衛侯鄭伯許男曹伯晉趙
盾癸酉同盟于新城
同盟于新城同外楚也其曰同者志諸侯同欲非強之也而宋公
陳侯鄭伯在焉則知楚次厥貉三國雖從誠有弗獲巳者削而不
書蓋恕之也蔡不與盟果有背華即夷之實矣夷攷晉楚行事未
有以大相遠也而春秋與奪如此者荆楚僭王若與同好陵蔑中
華是將代宗周爲共主君臣之義滅矣可不謹乎
秋七月有星孛入于北斗
孛者惡氣所生闇亂不明之貌也入于北斗者斗有環域天之三
辰綱紀星也宋先代之後齊晉天子方伯中國紀綱彗者所以除
舊布新也禎祥妖孽隨其所感先事而著後三年宋弑昭公又二
年齊弑懿公又二年晉弑靈公此三君者皆違道失德而死于亂
符叔服之言天之示人顯矣史之有占明矣
公至自會晉人納捷菑于邾弗克納
邾文公元妃齊姜生定公二妃晉姬生捷菑文公卒邾人立定公
捷菑奔晉趙盾以諸侯之師八百乘納捷菑于邾邾人辭曰齊出
貜且長宣子曰非吾力不能納也義實不爾克也引師而去之故
君子善之而書曰弗克納也在易同人之九四曰乘其墉弗克攻
吉象曰乘其墉義弗克也其吉則困而反則也其趙盾之謂矣聖
人以改過爲大過而不改將丈過以遂非則有怙終之刑過而能
悔不貳過以遠罪則有遷善之美其曰弗克納見私欲不行可以
爲難矣然則何以稱人大夫而置諸侯非也聞義能徙故爲之諱
内以諱爲貶外以諱爲善
九月甲申公孫敖卒于齊齊公子商人弑其君舍
州吁弑君則以國氏商人獨稱公子何也以國氏者累及乎上稱
公子者誅止其身夫州吁寵愛有匹嫡奪正之漸莊公養成其惡
而莫之禁至於弑逆則有以致之也故曰以國氏者累及乎上按
左氏魯叔姬妃齊昭公生舍叔姬無寵舍無威商人心知其孤危
寡特可以取而代也於是驟施於國而多聚士然則商人弑逆出
於其身之所爲而非昭公有以致之也故曰稱公子者誅止其身
舍未踰年而成之爲君者穀梁子曰成舍之爲君所以重商人之
弑也
宋子哀來奔
宋昭公無道高哀爲蕭封人以爲卿不義宋公而出遂來奔書曰
子哀貴之也易曰幾者動之微吉之先見者也君子見幾而作不
俟終日宋子哀有焉昔微子去紂列於三仁之首子哀不立於危
亂之邦而春秋書字謂能貴愛其身以存道也若偷生僻禍而去
國出奔亦何取之有
冬單伯如齊齊人執單伯
齊君舍魯之甥也商人弑舍固忌魯矣魯使單伯如齊齊人意欲
辱魯故執單伯并執子叔姬而誣之以罪不稱行人公羊所謂以
已執之者也
齊人執子叔姬
子叔姬者齊君舍之母也弑其君執其母皆商人所爲而以爲齊
人執之何也商人弑君之罪巳顯而齊人黨賊之惡未彰商人驟
施於國而多聚士是以財誘齊國之人而濟其惡也齊人懷商人
之私惠忘君父之大倫弑其君而不能討執其母而莫之救則是
舉國之人皆有不赦之罪也假有人焉正色而立於朝誰敢致難
其君與執其母而不之顧乎故聖人書曰齊人執子叔姬所以窮
逆賊之黨與而治之也其討罪之旨嚴矣故曰春秋成而亂臣賊
子懼
十有五年春季孫行父如晉三月宋司馬華孫來盟
司馬主兵之官稱華孫者自督弑殤公諸侯受賂失賊不討使秉
宋政及其後世繼掌兵權春秋之所禁者故傳載其承命亞旅之
詞而經書曰宋司馬華孫來盟其曰華孫猶季孫叔孫仲叔臧孫
之類不書名者義不繫於名也不稱使以是專行爲無君矣孟子
曰所謂故國非謂其有喬木有世臣之謂也春秋此義其欲後世
以賢者之類功臣之胄爲世臣然後委之以政乎
夏曹伯來朝齊人歸公孫敖之喪
公孫敖慶父之後行又醜矣出奔他國其卒與喪歸皆書于策者
許翰以謂文伯惠叔二子之哀誠無巳也故魯人從其請國史記
其事仲尼因而不革者以敖著教也易曰有子考無咎周公命蔡
仲曰𡭗尚蓋前人之愆
六月辛丑朔日有食之鼓用牲于社單伯至自齊
單伯天子之命大夫也故逆王姬會伐宋使于齊皆書其字致而
不名與意如舍異者無所書而不尊王命謹臣禮也
晉郤缺帥師伐蔡戊申入蔡秋齊人侵我西鄙季孫行父如晉冬十
有一月諸侯盟于扈
盟于扈者晉侯宋公衛蔡陳鄭曹許八國之君也何以不序略之
也春秋於夷狄君臣同詞而不分爵號說者以爲略之也八國曷
爲略之等於夷狄乎齊人弑君不能致討受賂而退奚以賢於狄
矣不曰晉人會諸侯盟于扈而曰諸侯盟者分惡於諸侯也田恒
弑其君孔子沐浴而朝告於哀公請討之弑君之賊夫人之所得
討也而況於諸侯乎況於鄰國乎略諸侯而不序以其欲討齊罪
而後不能也況於鄰壤初不與盟會者乎魯君之罪亦可知矣
十有二月齊人來歸子叔姬
不言齊子叔姬來歸而曰齊人來歸子叔姬者見子叔姬無罪齊
人自絕而歸之爾春秋深罪齊人以商人爲君而不知其惡故其
執其歸與弑其君商人皆稱齊人深責之也
齊侯侵我西鄙遂伐曹入其郛
十有六年春季孫行父會齊侯于陽穀齊侯弗及盟夏五月公四不
視朔
天子班朔于諸侯諸侯每月奉以告廟出視朝政文公四不視朔
公羊子以爲有疾也不言疾自是公無疾不視朔也此見聖人所
書之意若後復視朔者必於此書公有疾與昭公如晉之事比矣
文公厭政備見於經閏不告朔不視無雨不閔會同不與廟壞不
修作主不時事神治民之怠也則其心放而不知求久矣
六月戊辰公子遂及齊侯盟于郪丘秋八月辛未夫人姜氏薨毀泉
臺
先祖爲之非矣然臺之存毀非安危治亂之所係也雖勿居可也
而必毀之是暴揚其失有輕先祖之心此履霜之漸弑父與君之
萌春秋之所謹也故書
楚人秦人巴人滅庸
楚大饑戎與麇濮交伐之而庸人幸其弱帥羣蠻以叛楚此取滅
之道也楚人謀徙於阪高蔿賈曰不可我能往寇亦能往不如伐
庸亦見其謀國之善矣故列書三國而楚不稱師減楚之罪詞也
冬十有一月宋人弑其君杵臼
此襄夫人使甸殺之也而書宋人者昭公無道國人之所欲弑也
君無道而弑之可乎諸侯殺其大夫雖當於罪若不歸諸司寇猶
有專殺之嫌以爲不臣矣泥於北面歸戴奉之以爲君也故曰人
臣無將將而必誅昭公無道聖人以弑君之罪歸宋人者以明三
綱人道之大倫君臣之義不可廢也然則有土之君可以肆於民
上而無誅乎諸侯無道天子方伯在焉臣子國人其何居死於其
職而明於去就從違之義斯可矣蕩意諸亦死職春秋削之不得
班於孔父仇牧荀息何也三子閑其君而見殺春秋之所取也意
諸知國人將弑其君而不能止知昭公之將見殺而不能正坐待
其及而死之所謂匹夫匹婦自經於溝瀆而莫之知也奚得與死
於其職者比乎聖人所以獨取高哀之去而書字以褒之也
十有七年春晉人衛人陳人鄭人伐宋
列國之卿其君所與共天位治天職者宋有弑君之亂欲行天討
而伐宋乃其職也復不能討而成其亂是不足爲國卿失其職矣
故皆貶而稱人大夫帥師稱名氏賤者窮諸人其稱人賤之也田
常弑簡公孔子請討曰以吾從大夫之後不敢不告也
夏四月癸亥葬我小君聲姜齊侯伐我西鄙六月癸未公及齊侯盟
于榖諸侯會于扈
宋昭公雖爲無道人臣將而必誅春秋正宋人爲弑君之罪所以
明人道之大倫也故大夫無沐浴之請則貶而稱人諸侯無討賊
之功則略而不序不然是廢君臣之義人欲肆而天理滅矣故曰
春秋成而亂臣賊子懼
秋公至自穀冬公子遂如齊
十有八年春王二月丁丑公薨于臺下秦伯罃卒夏五月戊戍齊人
弑其君商人
按左氏齊懿公即位刖邴歜之父而使歜僕納閻職之妻而使職
驂乘二人者實弑懿公然則於法宜書曰盜而特變其詞以爲齊
人何也亂臣賊子之動於惡必有利其所爲而與之者人人不利
其所爲而莫之與則孤危獨立無以濟其惡簒弑之謀熄矣惟利
其所爲而與之者衆是以能濟其惡天下胥爲禽獸而莫之遏公
子商人驟施於國而多聚士盡其家而貸於公有司是以財誘齊
國之人也齊人貪公子一時之私施不顧君臣萬世之大倫弑其
國君則靦面以爲之臣而不能討執其君母則拱手以聽其所爲
而不能救故於懿公見殺特不書盗反以弑君之罪歸諸齊人以
誅亂賊之黨弭篡弑之漸所謂拔本塞源懲禍亂之所由也故曰
春秋成而亂臣賊子懼
六月癸酉葬我君文公秋公子遂叔孫得臣如齊
使舉上客將稱元帥此春秋立丈之常體也其有變文書介副者
欲以起問者見事情也子赤夫人之子今卒于弑不著其實是爲
國諱惡無以傳信於將來而春秋之大義隱矣故上書大夫並使
下書夫人歸于齊中曰子卒則見禍亂邪謀發於奉使之日而公
子遂弑立其君之罪著矣
冬十月子卒
諸侯在喪稱子繼世不忍當也旣葬不名終人子之事也踰年稱
君緣民臣之心也子卒何以不日遇弑不忍言也旣葬而不名不
名而遇弑者不日以見其弑子赤是也踰年而稱君稱君而遇弑
者不地以見其弑閔公是也何以知其賊乎上書大夫並使下書
子卒夫人歸則知罪之在公子遂矣孫于邾出奔莒則知罪之在
夫人與慶父矣繼世之恩終事之重情丈之節隱惡之禮記事之
信誅亂臣討賊子之義亦備矣
夫人姜氏歸于齊
書夫人則知其正書姜氏則知其非見絕於先君書歸于齊則知
其無罪異於孫于邾者而魯國臣子殺嫡立庶敬嬴宣公不能事
主君存適母其罪不書而並見矣
季孫行父如齊莒弑其君庶其
