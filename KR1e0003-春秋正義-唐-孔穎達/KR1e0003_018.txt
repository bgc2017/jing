春秋正義卷第十八成公
国子祭酒上護軍曲阜縣開国子臣孔潁逹等奉
勑撰
正義曰魯世家云成公名黑肱宣公之子穆姜所生以定王十七
年即位謚法安民立政曰成釈例曰計公衡之年成公又非穆姜
所生不知其母何氏也案宣元年夫人婦姜至自斉即穆姜也至
此始十八年耳二年傳称公衡為質扵楚公衡成公子也旣堪为
質則其年已長成公若是穆姜之子未得有成長之男元年注
周二至冬温正義曰襄二十八年春无冰彼春无月則是竟春
无冰此亦應竟春无冰而書在二月下者以盛寒之月書之也榖
梁傳曰終時無冰則志此未終時而言无冰何也終无冰矣加之
寒之辞也其意言此月寒最甚此月无冰則終无冰矣杜言今之
十二月者見此意也冬而无冰是時之失故書之記冬温也注
周礼至故書正義曰周礼九夫为井四井为邑四邑为丘四丘
为甸小司徒職文也司馬法六尺为步步百为畒畒百为夫夫三
为屋屋三为井四井为邑四邑为丘丘有戎馬一匹牛三頭是曰
匹馬丘牛四丘为甸甸六十四井出長轂一乘馬四匹牛十二頭
甲士三人步卒七十二人戈楯具謂之乘馬然則杜之此注多是
司馬法文而独以周礼冠之者以司馬法祖述周礼其所陳者即
是周法言此是周之礼法耳不言周礼有此文也郑注論語云司
馬法成方十里出革車一乘与此不同者郑注小司徒云方十里
为成緣边一里治溝洫實出稅者方八里六十四井案郑注小司
徒又引司馬法云成出革車一乘甲士十人徒二十人十成为終
千井革車千乘甲士百人徒二百人十終为同万井革車百乘甲
士千人徒二千人与此車一乘甲士三人步卒七十二人不同者
小司徒辨畿内都鄙之地域郑所引士十人徒二十人者謂公卿
大夫畿内采地之制此之所謂諸侯邦国出軍之法故不同也古
者用兵天子先用六鄕六鄉不足取六遂六遂不足取公卿采邑
及諸侯邦国若諸侯出兵先尽三鄕三遂鄕遂不足然後揔徵竟
内之兵案此一車甲士步卒揔七十五人周礼大司馬五人为伍
无明文而知必異糓梁以为丘作甸甲者以傳云为齊難故作丘
甲以慮有斉難而多作甲兵知使丘为甸甲而倍作之也士卒牛
馬悉倍扵常而独言甲者甲是新作之物其餘㪘充之耳非作之
也譏其新作故举甲言之初稅畒言初此不言初者此備斉難暫
为之耳非是終用故不言初然則築城備難非時不譏此亦備難
而譏之者魯是大国甲兵先多僖公之世頌云公車千乘昭公之
蒐傳称革車千乘此時亦應然也其甲足以拒敵而又加之重斂
故譏之傳注康公至无備正義曰宣十年經書王季子来聘
傳言刘康公知即王季子也傳言平戎于王戎必遣使詣周受平
但康公要戎者非要戎平还之使單使来平不足伐也𣣔伐其国
耳以未平之日設備禦周今旣平矣戎必无備要其无備將遂往
伐之故下云遂伐茅戎起兵伐其国也敗績于徐吾氏正義
曰敗于徐吾之地也茅戎已是戎内之别徐吾又是茅戎之内聚
落之名王師与茅戎戰之処二年注魯乞至斉地正義曰此云
盟主之令故不從与謀釈例云乞師不得從与謀所以不同者以
事淂两通故互言之魯扵聘与盟會虽二卿並行止書一使至扵
行师用兵則並書諸將此書四卿昭定之世或書三卿或書二卿
皆謂重兵故書之其他国唯書元帥詳内略外也書曹公子首者
釈例曰公侯伯子男及卿大夫士命數周官具有等差當春秋時
漸以变改是故仲尼丘明拠時之宜從而然之不復与周官同也
命者其君正爵命之扵朝其宫室車旗衣服礼儀各如其命數皆
以卿礼書扵經衛之扵晉不淂比次国則邾莒杞鄫之属固以微
矣此等諸国當時附随大国不淂列扵會者甚衆及其淂列上不
能通扵天子下无暇扵備礼成制故与扵盟會戰伐甚多唯曹
公子首淂見經其餘或命而礼儀不備或未加命數故皆不書之
是言首成為卿故書注榖梁至十里正義曰斉之四竟不應
過遥且鞌已是斉地未必竟上之邑豈得去斉有五百里乎榖梁
又云臺戰緜地五百里則是甚言之耳釈例土地名鞌与袁娄並
闕不知其処遠近无以驗之注晉使至言皈正義曰晉使斉
还魯魯不用力故直書取哀八年斉人皈讙及闡此不言斉人皈
者不以好淂非斉皈我故不言皈注子重不書不親伐正義
曰僖二十五年楚人囲陳注云子玉称人從告此云子重不書不
親伐者彼以路遠或當不以實告此傳言侵衛遂侵我道路旣近
告當以實經傳皆言楚師例是捋卑師衆故以为子重不親伐所
以弘通其義也注公与至君故正義曰傳称在礼卿不會公
侯會公侯則貶之而称人翟泉之盟是也此嬰齊會公計亦應貶
而不貶者为其會有蔡許之君蔡侯許男与公相敵嬰斉不与公
敵故不貶也傳称孟孫賂椘椘人許平即云十一月公及楚公子
嬰斉蔡侯許男秦右大夫說宋花元陳公孫寧衛孫良夫郑公子
去疾及斉国之大夫盟于蜀凡會且盟者必先會而後盟盟時蔡
許在列會時必亦在焉以二君乘椘車謂之失位經虽抑而不書
會時其身实在且二君与楚同行无容不列扵會故知二君在會
嬰斉不敵公也或以为扵時兵將嬰斉为主蔡許为王左右隷属
嬰斉則二君卑扵嬰斉付由淂与公敵斯不然矣征伐以主兵为
先盟會以尊卑为序春秋之常也僖二十七年楚人陳侯蔡侯郑
伯許男囲宋楚旣称人必非貴者为其主兵猶序扵上文七年公
會諸侯晉大夫盟于扈傳曰斉侯宋公衛侯陳侯郑伯許男曹伯
會晉趙盾盟于扈扵時晉为盟主召諸侯使集會而趙盾猶序扵
下文不先諸侯則知此時行兵楚为其主會則蔡許在先故二君
自敵公明嬰斉不敵公也襄二十六年公會晉人郑良霄宋人曹
人于澶淵傳曰公會晉趙武宋向戌郑良霄曹人于澶淵趙武不
書尊公也扵是衛侯會之然則時有衛侯猶貶趙武者於時衛侯
虽往晉將執之不淂与會而趙武敵公故貶之也彼傳又曰晉人
執寗喜北宫遺使女斉以先皈衛侯如晉晉人執之扵會已執其
卿衛侯如晉晉即執之明其不淂与會公无所敵故趙武敵公与
此異也注斉在至悪也正義曰諸會盟同地而間無他事者
例不重序其人此會盟别序者前會之時唯公會楚耳蔡許從楚
而行唯應蔡許在列秦宋以下諸国未至會盟人别故别序也諸
征伐會盟实卿而貶称人者傳皆言其名氏實是大夫而本合称
人者則傳皆言大夫此傳郑公子去疾以上言其名氏則皆是卿
也斉国之大夫則实是大夫故斉在郑下为非卿故也傳曰卿不
書匱盟也謂匱盟之故并貶楚卿楚卿扵是盟上始与中国相凖
釈例曰楚之君臣最多混錯旧說亦隨文強生善悪之狀混瀆无
已其不能得辞則皆言悪蛮夷得志然當斉桓之盛而經以屈完
敵之差必有襃貶非抑楚也此乃楚之初興未閑周之典礼告命
之書自生同異猶秦之辟陋不与中国凖故春秋亦未以存例也
椘之熊繹始封扵楚辟在荆山蓽路藍縷以処草莽及武王熊建
始居江漢之間然未能自同扵列国故經称荆敗蔡師荊人来聘
從其所居之称而揔其君臣至扵魯僖始称楚人而班次在扵蔡
下僖二十一年當楚成王之世能遂其業内列扵公侯會于盂楚
之君爵始与中国列然其臣名氏猶多參錯至魯成二年楚公子
嬰斉始乃具列傳曰卿不書匱盟也兼为楚臣示例也自此以上
春秋未以入例自此以下襃貶之義可得而論之也杜言兼为楚
臣示例者觧傳言匱盟之意傳言卿不書者非独言諸侯之卿不
書兼言楚卿亦不書是兼为楚卿示例傳注膊磔也正義曰
周礼掌戮掌斬殺賊諜而搏之郑玄云搏當为膊諸城上之膊字
之誤也膊謂去衣磔之方言云膊曝也注取竜至未聞正義
曰外取内邑非魯之罪无所可諱而此独不書故杜云其義未聞
賈逵云殺盧蒲就魁不与斉盟以亡其邑故諱不書耳案椘子滅
蕭嬰斉入莒皆殺椘人而經不變文以加罪此何當改文以諱悪
也哀八年斉人取讙及闡以滛女見取猶尚書之此殺敵見取何
以當諱知諱義不通故不從也皆不對正義曰子者指斥孫
子其言並告諸將言皆不對者孫子与寗相向禽皆不對又曰子
国卿也乃專与孫子言耳注于奚守新築大夫正義曰大夫
守邑以邑冠之呼为某人孔子父鄒邑大夫傳称鄒人紇論語謂
孔子为鄒人之子即此類也注軒縣至南方正義曰周礼小
胥正樂縣之位王宫縣諸侯軒縣卿大夫判縣士特縣郑衆云宫
縣四面縣軒縣去其一面判縣又去一面特縣又去一面四面象
宫室四面有牆故謂之宫縣軒縣三面其形曲故春秋傳曰請曲
縣繁纓以朝諸侯之礼也郑玄云樂縣謂鐘磬之属縣扵筍虡者
軒縣去南面辟王也判縣左右之合又空北面特縣縣扵東方或
扵階間而已是先儒皆以闕南方故曲也家語說此事云請曲縣
之樂繁纓以朝王肅云軒縣闕一面故謂之曲縣注繁纓至之
服正義曰周礼巾車掌王之五路玉路樊纓十有再就以祀金
路樊纓九就同姓以封象路樊纓七就異姓以封革路絛纓五就
以封四衛木路前樊鵠纓以封蕃国郑玄云樊讀如鞶帶之鞶謂
今馬大帶也纓今馬鞅也玉路金路象路其樊及纓皆以五彩罽
飾之就成也玉路十二成金路九成象路七成革路樊纓以絛絲
飾之而五成木路以淺黑飾韋为樊鵠&KR0694;飾韋为纓亦五成是言
天子諸侯樊纓之飾繁即鞶也字之異耳巾車又云孤乘夏篆卿
乘夏縵大夫乘墨車士乘棧車其飾皆无樊纓是繁纓为馬之飾
皆諸侯之服也案儀礼旣夕士薦馬纓三就又諸侯之卿有受革
輅木輅之賜皆有繁纓而云諸侯之服者以与曲縣相對又于奚
所請故云諸侯之服且諸侯之卿特賜乃有大輅士喪礼为送葬
設盛服耳皆非正法所有也仲尼至止也已正義曰仲尼在
後聞之曰此曲縣繁纓可惜也不如多与之邑唯車服之器与爵
号之名不可以借人也此名号車服是君之所主也名位不愆則
为下民所信此名所以出信也動不失信然後車服可保此信所
以守車服之器也礼明尊卑之别車服以表尊卑車服之器其中
所以蔵礼言礼蔵扵車服之中也義者宜也尊卑各有其礼上下
乃得其宜此礼所以行其物宜也物皆得宜然則是利生焉此義
所以生利益也利益所以成民此乃政教之大節也若以名器借
人則是与人政也政教旣亡則国家從之而亡不復可救止也已
言利以平民者平成也每事有利所以成就下民使国益民皆是
利也此以曲縣繁纓与人假人噐耳名器俱是可重故并言名
注范文子代荀庚正義曰宣十二年邲之戰傳称荀林父將中
軍先縠佐之士會將上軍郤克佐之趙朔將下軍栾書佐之十三
年晉殺先縠當是士會佐中軍郤克將上軍不知誰代郤克佐上
軍疑是荀首為之十六年士會將中軍則林父卒矣當是郤克佐
中軍疑是荀首將上軍荀庚佐之十七年士會請老郤克將中軍
當是荀首佐中軍荀庚將上軍所以知者此年傳称椘屈巫對莊
王云知罃之父中行伯之季弟也新佐中軍則荀首扵莊王之世
己佐中軍明士會老後郤克迁而荀首代也首扵邲戰尚为大夫
不應宣之末年得佐中軍故疑先縠死後代郤克佐上軍也明年
荀庚來聘傳称中行伯之扵晉也其位在三則此時荀庚將上軍
矣林父卒来已久不應始用荀庚故疑林父卒後荀庚即佐上軍
士會老後荀庚轉將上軍故杜以為士夑代荀庚也邲戰以来趙
朔无代今欒書將下軍則趙朔卒矣故知栾書代趙朔不知此時
誰代欒書佐下軍也注中軍至不息正義曰以郤克为中軍
之將言己之傷而未絶鼓音明是法當自執旗鼓也周礼大僕軍
旅田役贊王鼓郑玄云王通鼓佐擊其餘面上云斉侯親鼓則天
子諸侯自將兵者亦親執旗鼓以令衆若之至事也正義曰
郤克云余病矣言已不堪擊鼓𣣔有退軍之意故責之云如之何
其以身病之故𣣔喪敗君之大事也援枹而鼓正義曰說文
云援引也枹擊鼓杖也援枹而鼓謂引杖以擊之注居中至在
左正義曰韓厥为司馬亦是軍之諸將也以夢之故乃居中為
御明其本不當中先非御者若御不在中又不須云代御以此知
自非元帥其餘軍之諸將皆御者在中將在左注斉侯不知戎
礼正義曰僖二十二年傳曰虽及胡耉獲則取之明恥教戰求
殺敵也宣二年傳曰戎昭果毅以聽之之謂礼殺敵为果致果为
毅是戎事以殺敵為礼斉侯謂射君子為非礼者乃是斉侯不知
戎礼也皆肘之正義曰說文云肘臂節也謂左右为凶処故
以肘排退之韓厥俛定其右正義曰言此者为下丑父与公
易位由厥之俯故不覚其易纂母張蓋助厥定右故並不見之
注轏士車正義曰周礼巾車士乘棧車郑玄云棧車不革鞔而
&KR0238;之考工記輿人云棧車𣣔弇郑玄云为其无革鞔不坚易&KR1804;壞
然則弇者謂上狹下闊也轏与棧字異音義同耳韓厥至以進
正義曰襄二十五年郑公孫舍之帥师入陳傳曰陳侯免擁社子
展執縶而見再拜稽首承飲而進献事与此同唯无璧耳蓋古者
有此礼彼虽敗績猶是国君故戰勝之將示之以臣礼事之不忍
即加屈辱所以申貴賤之義晉語云靡笄之役郤献子伐斉斉侯
来献之淂殞命之礼也服虔引司馬法其有殞命以行礼如會所
用儀也若殞命則左結旗司馬授飲右持苞壷左承飲以進杜不
引之者蓋彼此不甚相當故也注重其至求之正義曰刘
炫以斉侯三入斉軍又三出斉軍以求丑父每出之時斉之將師
敗而怖懼以師而退不待斉侯致使斉侯入于狄卒今知不然者
以傳文三入在前三出在後若用此說斉侯先在晉軍今入斉軍
得以三入在前今斉侯旣先在斉軍欲出求丑父應先出後入不
應先入後出且初時二出客有二入在後之出遂入狄卒有出无
入何得云三入又以傳文師帅兩字分明故杜以为斉侯每出斉
师以帥厉退者每出之文别自爲義不計上之三出刘君不逹此
旨妄規杜失非也注媚人至所得正義曰經書斉侯使国佐
如師故知賓媚人即国佐也杜譜云国佐賓媚人武子三事互見
扵經傳不知賓媚人是何等名号也郑衆注考工記云甗无底甑
方言云甑自關而東謂之甗知甗是甑也下云子得其国宝知甗
亦以玉为之傳文玉在甗磬之間明二者皆是玉也莊四年紀侯
大去其国不言斉滅而云滅紀所得者紀侯被偪而去後斉侯收
其民人又取其珍宝此則与滅无異故为此觧蕭同至類也乎
正義曰蕭同叔子非他人是寡君之母也若以匹敵言之則亦晉
君之母也吾子布大命扵諸侯而曰必質其諸侯之母以为信其
若王命何先王之命諸侯也使之孝扵母親其類今輕慢其母不
受同類即是違王命也奈此王命何乎今輕斉侯之母亦是輕晉
侯之母自輕其母即是不孝且告語諸侯云以母为質是此者以
不孝之事令諸侯也詩之意言孝子所以行孝不为匱乏之道故
以孝道長賜女之族類諸侯皆晉侯之類晉侯皆以孝德賜同類
若以不孝之事号令諸侯其无乃非是以孝德賜同類乎責其違
孝道也所引詩者大雅旣醉之篇詩曰至其畒正義曰此詩
小雅信南山之篇四王之欲正義曰禹湯文武四王之王天
下也立德扵民而成其同欲民有所𣣔上即同之東畒南畒皆順
民意五伯之霸諸侯也唯勤労其功而抚順之以奉事王命而已
不改王之制度也吾子求合諸侯以快其无疆畔之𣣔止求自快
已欲不与民同是違王覇之政也注夏伯至晉文正義曰郑
語云祝融能昭顕天地之光明其後八姓昆吾为夏伯矣大彭豕
韋为商伯論語云管仲相桓公霸諸侯昭九年傳曰文之伯也豈
能改物是三代有五伯矣伯者長也言为諸侯之長也郑玄云天
子衰諸侯㒷故曰霸覇把也言把持王者之政教故其字或作伯
或作覇也詩曰至害焉正義曰詩商頌言成湯布政優優然
而寬故百種福禄扵是聚皈之子实不能優寬而自棄福禄扵諸
侯何害言不能为諸侯害也所引詩者商頌長發之篇注戰而
曰犒为孫辞正義曰士卒之労扵外師衆枯槁以酒食労之謂
之犒師此以師拒戰非犒労之義而亦称犒者言以此師衆往當
待之如以酒食犒之然为孫順之辞耳注言完至從命正義
曰言扵先完全福幸之時尚不違晉故言亦云從也是指其实事
刘炫以为斉人請戰言敝邑脫或有幸戰勝亦云從也虚称未然
之事乖違文勢上下苟異杜氏而規其過非也注藉薦復白也
正義曰礼承玉之物名为繅藉藉是承薦之言故为薦也復者報
命扵君故为白也言无物則空口以为報少有所得則与口为藉
故曰藉口服虔云今河南俗語治生求利少有所得皆言可用藉
手矣注上鄍至史闕正義曰定八年經書公會晉师于瓦此
独不書故云史闕謂旧史先闕故仲尼修經無之賜三至之服
正義曰周礼典命公之孤四命其卿三命其大夫再命其士一命
侯伯之卿大夫士亦如之此三帥皆卿也本国三命故魯賜以三
命之服司馬司空輿帥候正亞旅皆大夫本国一命故皆受一命
之服扵卿言賜扵大夫言受互相足也周礼大夫再命此司馬司
空等皆一命者春秋之時其事已異扵周礼故大夫一命注三
帅至之物正義曰三卿各統一軍故揔称三帅魯君之賜晉臣
正可知其法所得服改新以与之耳不得特命他臣發初賜以此
物且彼若先無此物則無由敢受魯賜故杜以为此三帅已嘗受
王先路之賜今改而易新并此車所建之旌旗所著之衣服皆賜
之也案釈例先路者革路若木路或云先或云次蓋以就數为差
其受之扵王則称大杜言革路若木路者或用革或用木也知受
之扵王称大者郑子蟜叔孫穆子受之扵王皆称大是也革木是
卿大夫車之尊者故云大路金路是諸侯車之尊者亦称大則
定四年大路大旂是也玉路天子車之尊者亦称大故顧命云大
路在賓階面是也言所建所服之物者周礼巾車革路建大白以
即戎司服云凡兵事韋弁服巾車又云木路建大麾以田司服又
云凡田冠弁服然則此車所建或是大白大麾所服或是韋弁冠
弁刘炫以为旣言先路則是晉君之賜杜云受王先路之賜非其
義也今知不然者杜以穆叔子蟜嘗受王路故杜拠而言之釈例
應云受王大路之賜言先路者順傳先路之文故也刘以为嘗受
晉君賜而規杜氏非也注晉司至侯賜正義曰司馬司空本
是卿官之名但晉之諸卿皆以三軍將佐为号其司馬司空皆为
大夫之官仍有为卿之嫌故云晉司馬司空皆大夫也明他国以
为卿晉以为大夫也輿帅至扵亞旅本是大夫官名故又云亦大
夫也軍行有此大夫從者司馬主甲兵司空主営壘輿帅主兵車
候正主斥候亞旅次扵卿是衆大夫也無專職掌散共軍事故後
言之直受服嫌非魯賜故云皆魯侯賜注燒蛤至從葬正
義曰晉語云雀入于海为蛤雉入于淮为蜃月令孟冬雉入大水
为蜃郑玄云大水謂淮也大蛤曰蜃則蜃者蛤之類也周礼掌蜃
掌斂互物蜃物以共闉壙之蜃郑玄云互物蚌蛤之属闉猶塞也
將井椁先塞下以蜃禦湿也是用蜃以瘞壙也礼檀弓記曰塗車
芻灵自古有之郑玄云芻灵束茅为人馬謂之灵者神之類也不
解塗車當是用泥为車也傳言益車馬者謂用此塗車茅馬益多
扵常故云多埋車馬也郑玄云殺人以衛死者曰殉言殉还其左
右也言始用殉則自此以後宋君葬常用殉故謂此为始也刘炫
以为用蜃炭者者用蜃復用炭知不然者杜以傳用蜃炭共文故
知燒蛤为炭又且炭之類虽灰亦得称炭刘君以为用蜃復用炭
而規杜氏非也注重猶多也正義曰重謂重疊故猶多多
为盟器也言器備者士喪礼下篇陳明器云用器弓矢耒耜敦
杅槃匜役器甲胄干笮燕器杖笠翣其器有共用之器有備禦之
器故言器備注四阿至王礼正義曰周礼匠人云殷人四阿重
屋郑玄云阿棟也角設棟也是为四注椁也士喪礼下篇陳明
器云抗木横三縮二謂扵椁之上設此木從二横三以負土則士
之椁上平也今此椁上四注而下則其上方而尖也礼天子椁題
湊諸侯不題湊不題湊則無四釈詁云楨翰榦也舍人曰楨正也
築牆所立两木也翰所以當牆两边障土者也翰在牆之旁則
知此翰亦旁也詩云會弁如星郑玄云會謂弁之縫中言其際
會之処也會在弁之上知此檜亦在上棺有此物明是其飾故以
为旁飾上飾也言椁有棺有則是本不當有言其厚葬譏其奢僣
宋公所僣必僣天子明此四阿翰檜皆是王之礼也蜃炭言用亦
本不當用其蜃炭蓋亦王之礼也車馬器備法得有之言益言重
但譏其多耳殉則本不得然非譏其僣注若言何用为臣正
義曰言何用为臣是不成臣也言虽有若無刘君还以为不成臣
与杜義無别而規杜氏非也哭扵至以葬正義曰哭扵大門
之外謂大門外之西東面衛人逆之謂大門外之東西面各從賓
主之位婦人哭扵門内謂門内之西東面以堂上在西東面故也
至扵三子之去衛人送之其位如之自此有隣国弔者常行此礼
以至扵葬沈氏云雜記弔者即位于門西東面主孤西面相者受
命曰孤某使某請事客曰寡君使某如何不淑相者入告出曰孤
某須矣弔者入主人升堂西面弔者升自西階東面致命此臣奉
君命行弔之礼今三子师行經衛竟不敢成礼故扵大門之外注
喪位婦人哭扵堂正義曰喪大記云君之喪夫人坐于西方内
命婦姑姊妹子姓立于西方外命婦率外宗哭于堂上北面又
曰婦人迎客送客不下堂是喪位婦人哭扵堂周書至謂也
正義曰周書康誥之篇周公述文王之事以告康叔云惟乃丕顕
考文王克明德慎罰巫臣旣引其言乃申其意言文王能为此行
故所以造周国也務崇之謂務欲崇益道德務去之謂務欲去
其刑罰夭子蛮殺御叔正義曰子蛮御叔自以短命死耳似天
鍾美扵是致使物無两大故亦以二事为夏姬之罪皈吾聘女
正義曰礼記内則云聘則为妻奔則为妾道之云女皈郑国吾依
礼聘女以为妻也注至郤克族子正義曰世本郤豹生冀芮
芮生缺缺生克又云豹生義義生步揚揚生蒲城鵲居居生至如
世本克是豹之曾孫至是豹之玄孫扵克为二從兄弟子注禁
錮勿令仕正義曰說文云錮鋳塞也䥫器穿穴者鋳䥫以塞之
使不漏禁人使不得仕官者其事亦似之故謂之禁錮今世猶然
注王卒至之位正義曰諸言御戎皆御君之戎車此云彭名御
戎知王戎車亦行也若君親在軍則君當車中御者在左勇力之
士在右故御戎右常連言之此王車虽行王身不在故不立戎右
使御者在中令蔡許二君居王車上當左右之位若夾衛王然下
注云乘椘王車为左右是二君皆在車之上也注斉大至卿也
正義曰諸大夫盟會經貶之称人或揔言大夫若實是國卿
本合書名者傳即顕其名氏若本是大夫不合書名者傳直言其
大夫見其貶与不貶俱當称人故不復言其名氏此專言斉国之
大夫傳不顕其名为非卿故也襄十六年溴梁之會經書戊寅大
夫盟傳云扵是叔孫豹晉荀宋向戌衛寗殖郑公孫蠆小邾之
大夫盟扵時會上郑之下有曹莒邾薛杞而小邾之大夫最処其
下举小邾而上包之此盟郑人之下有斉曹邾薛鄫俱是大夫斉
最在上举斉而下揔之止为斉若是卿則合言名氏此會非卿故
举斉也注匱乏也正義曰私竊为盟盟終不固此盟是匱乏
之道也傳旣言匱盟以觧經又自觧名曰匱盟之意扵是乎畏晉
而竊与椘盟故曰此是匱乏之盟也諸侯之卿竊与椘盟而仲尼
貶之言其不應背晉故責之也責諸侯之背晉是成晉为盟主也
哀十二年公會吳于槖皐吳子請盟公不𣣔使子貢辞之而私与
衛侯宋皇瑗盟彼畏吴而竊相与盟不貶者不与吴为盟主言其
私盟可許但魯自畏吳不書其盟其情無可責也釈例曰諸侯畏
晉而竊与楚盟書盟而貶其卿此所以成晉为盟主也吴之彊大
始扵會鄫終扵黃池凡三會三伐三盟唯書會伐而不書盟者吴
以盟主自居而行其夷礼礼儀不典則盟神不蠲非所以結信義
昭明德故不錄其盟不与其成为盟主也旣不与吳之为盟主則
宋魯衛三国私盟可許故無貶文是也若然僖二十一年公會諸
侯盟于薄二十七年公會諸侯盟于宋彼二者皆顕与椘盟並無
貶責此竊与椘盟而貶之者當僖公之時斉桓旣卒晉文未興中
国無伯唯強是与虽遠共椘盟無所可責此時晉为盟主堪率諸
侯私竊为盟心實畏晉故貶之耳然諸侯之卿畏晉容可貶之椘
之強盛恒与晉敵非是畏晉卿亦貶者椘旣強盛應顕然作盟今
私竊受盟不敢宣露亦是畏晉之義且成晉为伯事須貶椘注
乘椘至之别正義曰小国之從大国其正伐也皆自乘其車自
率其軍至戰陳之時与同出力耳此二君棄己之車乘椘之乘乃
为椘王左右則是失位旣失其位非復国君故侵与盟會並皆不
序經書椘师郑师侵衛扵時蔡許在矣公會椘公子嬰斉于蜀蔡
許亦在也及盟又蔡許之君在焉侵也會也盟也三事並失其位
經悉不書故傳扵盟下釈之明上侵衞會蜀皆失位也旧說諸侯
之貶亦書为人杜意謂諸侯之貶不至扵人故因此而又明之卿
不書則称人諸侯不書則全不見經此是君臣之别明敗諸侯無
称人之法也詩曰至攸墍正義曰此大雅假樂之篇大誓至
衆也正義曰泰誓云受有億兆夷人离心离德予有乱臣十人
同心同德此言大誓所謂者引其意非本文也注三吏三公也
正義曰曲礼云五官之長曰伯其擯扵天子也天子之吏郑玄公
謂三公也是三公称吏故知三吏三公也礼之至一等正
義曰如侯伯克敵使大夫告慶之礼則不得依献捷之礼其献捷
之礼王待之必重扵告慶之礼鞏朔晉之上軍大夫也縦使得如
献捷之礼亦當降卿礼一等傳言降扵卿礼一等以見王待鞏朔
不失常也三年注宋衛至礼也正義曰僖九年傳曰宋桓公
卒未葬而襄公會諸侯故曰子凡在喪公侯曰子傳因未葬而發
在喪之例是先君未葬嗣君不得称爵以會諸侯也知非踰年得
成君者文八年八月天王崩九年春毛伯来求金傳曰不書王命
未葬也彼王旣踰年矣猶不得称王命臣知諸侯虽則踰年但是
未葬不得称爵以接隣国正以王不命臣明知其非礼也注三
年至哭之正義曰公羊傳曰新宫者何宣公之宫也宣宫則曷
为謂之新宫不忍言也其言三日哭何廟災三日哭礼也榖梁傳
曰新宫者禰宫也三日哭哀也其哀礼也廹近不敢称謚恭也二
傳皆以新宫为宣宫三日哭为得礼故杜依用之宣公以其十八
年冬十月薨至二年十月而大祥祥而禘祭神主新始入廟故謂
之新宫礼檀弓記曰有焚其先人之室則三日哭故曰新宫火亦
三日哭郑玄云謂人燒其宗廟新宫火人火也記称新宫火者指
此新宫災耳傳例曰天火曰災人火曰火三家經傳有五字皆为
災郑玄以为人火虽非其義要天火人火其哭皆當三日是其善
得礼也哀三年桓宫僖宫災不言哭而此言三日哭者釈例曰新
宫者宣公之廟父廟也諒闇始闋而遇天災故感而哭之以致哀
異扵餘廟也及荀庚盟正義曰隐元年及宋人盟于宿魯之微
者及之也此言及荀庚盟及孫良夫盟十一年及郤犫盟皆是公
自及之非臣及之也知者僖二十八年傳晉栾枝入盟郑伯襄十
一年傳晉趙武入盟郑伯郑子展出盟晉侯臣對君者皆君自与
盟知此使来亦公自与盟也上言来聘盟又不地盟扵国都公親
可知故不言公注不書至辞略正義曰直举国名傳無其說
知是告辞略故史異文耳賈逵云郑小国与大国争諸侯仍伐許
不称將师夷狄之刺無知也此年夏郑公子去疾帥师伐許明年
冬郑伯伐許先後並無貶責何独此伐偏刺之傳注以血至釁
鼓正義曰說文釁血祭也礼雜記釁廟之礼云雍人举羊升屋
自中中屋南面刲羊血流于前乃降釁廟以血塗廟知釁鼓以血
塗鼓也然則德我乎正義曰德加扵彼彼荷其恩故謂荷恩
为德論語以德報德傳称王德狄人皆是也死且不朽正義
曰懷荷君恩身虽死而朽腐此恩不朽腐也死尚不朽以示其至
死不忘也注宣十至計之正義曰謂赤狄餘民散入咎如之
内今伐咎如者来就咎如之内計彼赤狄餘黨然廧咎如容赤狄
餘民則咎如亦赤狄矣刘炫以为廧咎如之国即是赤狄之餘今
知不然者以赤狄之国種類極多潞氏甲氏鐸辰皐落氏等皆是
其類並为建国假令潞氏甲氏鐸辰皐落虽滅自外猶存則是不
滅者多止應言討赤狄之類不得称餘且伐者聲其鐘鼓討者責
其罪狀以廧咎如容受赤狄餘黨故伐而討責若以廧咎如即是
赤狄之餘應取土地興兵絶滅何當唯伐討而已刘以廧咎如即
是赤狄之餘而規杜非也注此傳至四字正義曰傳言上失
民也釈經潰文若經潰文則傳無所觧故疑經闕此四字釈例曰
傳云廧咎如潰上失民也今經但言伐廧咎如无廧咎如潰文
若經本无此文則丘明为横益經文而加失民之傳也是言知
經闕之意也三年潰逃已有例矣𣸪發傳者嫌夷狄異扵中国故
重發也其位在三正義曰扵時郤克將中軍荀首佐之荀
庚將上軍是其位在三也注云下卿者傳称小国之上卿當大国
之下卿又言衛在晉不得为次国則以衛为小国荀庚若是中卿
自然當先晉矣乃云晉为盟主其將先之直以盟主先晉明是二
人位等以此知荀庚是下卿也晉立三軍將佐有六第三猶为下
卿則其餘皆下卿也蓋以諸侯之礼唯合三卿三是其正故定以
三人为上中下餘皆從下卿也卿有上下往年賜晉三帥皆以三
命之服者侯伯之卿礼皆三命上卿下卿命不異也注春秋至
小国正義曰古制公为大国侯伯为次国子男为小国以土地
之大小命數为等差也春秋之世強陵弱大吞小爵虽不能自改
地則以力升降諸侯聚會強者为雄史書時事大小为序此事不
可改易仲尼即而用之宋公在斉侯之下許男在曹伯之上不𣸪
計爵之尊卑故衛虽侯爵猶为小国以地狹小故也襄二十五年
傳子産論晉曰今大国多數圻矣圻方千里是晉有方千里者三
四也昭五年十三年傳皆言晉有革車四千乘計衛比扵晉不過
當五六分之一耳故不得为次国其为次国者當斉秦乎注韓
厥至六軍正義曰杜知韓厥为新中軍及上下新軍將佐者以
下六年傳云韓厥將新中軍且为僕大夫時晉更增置新中上下
三軍韓厥將新中軍名居其首故杜依名配其將佐將授玉
正義曰玉謂所執之圭也凡諸侯相朝升堂授玉扵两楹之間扵
此時郤克趨進故記之也史記斉世家曰頃公十一年晉初置六
軍頃公朝晉𣣔尊王晉景公景公不敢當晉世家云景公十二年
斉頃公如晉欲上尊景公为王景公讓不敢然此時天子虽微諸
侯並盛晉文不敢請隧椘莊不敢問鼎又斉弱扵晉所較不多豈
为一戰而勝便即以王相許凖時度勢理必不然竊原馬迁之意
所以有此說者當讀此傳將授玉以为將授王遂飾成为此謬辞
耳注戎朝異服正義曰周礼司服凡兵事韋弁服礼玉藻記
云諸侯皮弁以聽朔朝服以日視朝聘礼賓皮弁聘公皮弁迎賓
迎聘客尚以皮弁迎朝賓必皮弁矣在朝君臣同服公當皮弁則
韓厥扵時亦皮弁也郑玄云韋弁以韎韋为弁又以为衣裳春秋
傳曰晉郤至衣韎韋之跗注是也皮弁之服十五升白衣素積以
为裳是戎朝異服也四年冬城鄆正義曰釈例土地名魯有
二鄆文十二年城諸及鄆杜云此东鄆莒魯所争者城陽姑幕
縣南有員亭或曰鄆即員也成十六年傳晉人執季文子公待于
鄆杜云此西鄆昭公所出居者東郡廪丘縣東有鄆城然則此为
公欲叛晉故城鄆以为備當西鄆也傳通嗣君也正義曰文
元年公孫敖如斉傳曰始聘焉礼也凡君即位卿出並聘踐脩旧
好要結外援好事隣国以衛社稷忠信卑讓之道也其事与此一
也謂君初即位聘隣国耳在魯而出謂之始聘自外而来謂之通
嗣君言彼君嗣位以来未与魯通扵此始通之也注氾祭至氾
水正義曰杜注熒陽中牟縣有東汜襄城縣有南汜知此氾祭
非彼二汜而以成皐縣東有汜水者以傳为晉伐郑取氾祭旣为
晉人所取當是郑之西北界即今之汜水也字書水旁巳为汜水
旁已为氾字相乱也漢書音義亦为汜今汜水上源謂汜谷
五年杞叔姬来皈正義曰𣏌旣出之猶称杞者雜記曰諸侯出
夫人夫人比至于其国以夫人之礼行至以夫人入郑玄云行道
以夫人之礼者棄妻致命其家乃義絶不用此为始注記異也
正義曰公羊傳曰梁山崩何以書記異也公羊以为非常为異害
物为災此山崩無所害故为異也傳注自告貞伯從人正義
曰嫌告趙嬰使人故云自告貞伯從人也若吉趙嬰使人不得云
神福仁而禍滛注野饋至大国正義曰釈詁云饁饋也孫炎
曰饁野之饋也彼言野饋饋田農在野之人此言野饋饋在野行
路之人俱是在野皆以野言之謂之餫者言其運糧饋之彼自逆
女而往饋之者敬大国也注捷邪出正義曰捷亦速也方行
則遟邪出則速椘辞謂邪行小道为捷徑是捷为邪出注車无
文正義曰周礼巾車掌王之五路皆不言車有文飾其下服車
五乘孤乘夏篆卿乘夏縵大夫乘墨車郑玄云夏篆五采畫轂約
也夏縵亦五采畫無瑑耳墨車不畫也孤之車尚有瑑約明諸侯
之車必有瑑約詩所謂約軧錯衡是其事也乘縵車无文蓋乘大
夫墨車也覲礼侯氏乘墨車乃朝郑玄云墨車大夫制也乘之者
入天子之国車服不可尽同也彼为適王尚乘墨車明此山崩降
服亦乘墨車也注舍扵郊正義曰僖三十三年傳秦伯以師
敗于殽素服郊次此言出次降服明亦次扵郊也文四年傳椘人
滅江秦伯为之降服出次注云辟正寢与此文互相見也注經
在至衍文正義曰傳不虚举經文此无所明又上下倒錯諸家
之傳又悉无此言必是衍文此杜以疑事母質不敢輙去之耳
六年注魯人至後世正義曰杜以傳称季文子以鞌之初立武
宫鞌在二年今始立武宫故云魯人自鞌之初至今无患追思鞌
戰以为己功故築武軍又作先君武公之廟以告戰勝之事欲以
章示後世明已之功也其意言築为武軍入作武公之廟公羊傳
曰武宫者何武公之宫也是立宫为武公廟也武公是成公九世
之祖其廟毀已久矣今復立之以为不毀之廟礼明堂位曰魯公
之廟文世室也武公之廟武世室也卋室言其世世不毀刘炫以
为直立武公之宫不築武軍今知不然者以下傳云聽扵人以救
其難不可以立武立武由己非由人也是丘明譏魯立武以章武
功明非徒築宫而已又宣十二年潘黨請築武軍椘子云武有七
德我无一焉武非吾功遂不敢築武軍以明武功此則丘明譏魯
章武功明亦築武軍也若其唯築武宫傳應云不可以立武宫不
得單称武也刘以为唯築武公之宫而規杜非也傳注礼授至
东過正義曰聘礼云公受玉于中堂与東楹之間郑玄云中堂
南北之中也入堂之深尊賓事也东楹之間亦以君行一臣行二
也聘礼大夫奉命来聘君臣不敵故授玉于東楹之間国君来朝
尊卑礼敵且傳言東楹之東以譏郑伯行速明礼當授玉于两楹
之間注宣十至譏之正義曰服虔云鞌之戰禱武公以求勝
故立其宫鞌定元年傳昭公出故季平子祷于煬公立煬宫此若
为祷而立何以不言祷也无験之說故不可從沃饒至夫也
正義曰土田良沃五榖饒多民豐則国利財多則君樂其処不可
失也注盬至池是正義曰說文云盬河東鹽池袤五十一里
廣七里周㧾百一十六里字從鹽省古聲然則盬是鹽之名盬
虽是鹽唯此池之鹽独名为盬餘鹽不名盬也注路寢之庭
正義曰礼玉藻云君日出而視朝退適路寢聽政知寢庭是路寢
之庭也沈氏云大僕職云王視燕朝則正位掌擯相郑注云燕朝
朝扵路寢之庭韓献子旣为僕大夫故知寢庭路寢之庭也其路
門之外朝則司士掌焉故司士掌治朝之儀治朝則路門之外每
日治朝事之朝也其庫門之外朝則朝士掌焉故朝士云掌外朝
之法此是詢衆庶問罪人之処也凡人君内朝二外朝一内朝二
者路門内外之朝也外朝一者庫門外之朝也若諸侯三門皐應
路外朝則在應門外魯之三門庫雉路則外朝在雉門外注悪
疾疹覯成也正義曰下云土厚水深居之不疾此云土薄水淺
必居之多疾以此知悪是疾疹也尔雅訓覯为見杜以悪为疾疹
疾疹非難見之物唯苦其病成耳故訓覯为成言其病易成由水
土悪故也易覯至墊隘正義曰疾疹易成則下民愁苦民旣
愁苦則必羸困羸困而謂之墊隘者方言云墊下也地之下湿狹
隘猶人之羸瘦困苦故杜以墊隘为羸困也旦民至利也正
義曰民有災患則不暇從上無災患則從教化十者數之小成故
云十世之利也注財易至驕侈正義曰鲁語敬姜云昔者聖
王之処民也択瘠土而居之労其民而用之故長王天下夫民勞
則思思則善心生逸則滛滛則忘善忘善則悪心生沃土之民不
材逸也瘠土之民莫不向義労也敬姜此語自是激發之辞未必
聖王尽然要亦有此理也大史公書称武王克殷患殷民冨侈大
史公曰奢昏厚葬以破其産为其冨而驕佚故設法以貧之也管
子曰倉廪實而知礼節衣食足而知榮辱讓生扵有餘争生扵不
足論語称孔子適衛欲先冨後教为其貧而无恥欲営生以冨之
也此皆觀民設教故其理不同若迁都近盬則民皆商販則富者
弥富驕侈而難治貧者益貧飢寒而犯法且貧者資冨而致貧冨
者削貧而为冨悪民之冨乃是愍民之貧𣣔使貧冨均而労逸等
也注近宝則民不務本正義曰農業人之本也商販事之末
也若民居近宝則棄本逐末廢農为商則貧冨兼并若貧冨兼
并則貧多富少貧者无財以共官冨者不可以侈税賦税少則公
室貧也子之佐十一人正義曰服虔六是時栾書將中軍荀
首佐之荀庚將上軍士燮佐之郤錡將下軍趙同佐之韓厥將新
中軍趙括佐之鞏朔將新上軍韓穿佐之荀騅將下軍趙旃佐之
注商書洪範正義曰武王克殷始作洪笵今見在周書傳
謂之商書者以箕子商人所陳故也七年鼷鼠至免牛正義
曰釈獸云鼷鼠李廵曰鼱鼩鼠一名鼷鼠孫炎曰有螫毒者蓋如
今鼠狼改卜牛下重言鼷鼠又食其角不重言牛者何休云言角
牛可知後食牛者未必故鼠故重言鼠改卜被食角者言乃免牛
則前食角者亦免之矣從下免省文也注称牛至礼也正義
曰僖三十一年傳曰牛卜日日牲今称牛是未卜日也免放也放
不殺遂不郊也傳詩曰至有定正義曰此詩小雅節南山之
篇曹宣公来朝正義曰此文及八年傳召桓公來賜公命並
无所解釈而虚載經文者釈例曰其經傳事同而文異者或告命
之辞有差異或氏族名号當須互見此蓋須互見名号故举之也
以两至一焉正義曰以兩之一謂將二十五人也又言卒謂更
將百人也言之者婉句耳凡將一百二十五人適吳也舍偏謂舍
一偏之車九乘也兩之一焉又舍二十五人也凡舍九乘車二十
五人与吳矣發首言兩之一者为舍此兩之一故先言之又言卒
者見巫臣所將非唯有一兩也司馬法車九乘为小偏十五乘为
大偏言偏不言大當是留九乘車矣唯言當一偏不見元將車數
不知去時幾乘車去也丘明为傳辞皆易解此独蹇澁或誤本
文蘇氏云舍九乘車以六乘車还則以去時十五乘車傳不言者
以舍旣称偏明去時有車可知從省文也沈氏云聘使未有將兵
車者今此特將兵車为方欲教吴戰陳故与常不同注戚林至
属晉正義曰傳言晉反戚焉則戚已属晉襄二十六年衛孫林
父入于戚以叛此不言叛故解之戚是孫氏世所食邑林父出奔
之後戚自從隨而属晉非林父入而將去故不言叛也八年注
昏聘至之父正義曰傳扵華元来聘之下云聘共姬也則華元
新始告魯欲圖为昏昏礼發首云昏礼下達乃言納采郑玄云達
通也將欲与彼合昏姻必先使媒氏下通其言女氏許之乃後使
人納其采擇之礼此華元来聘則彼昏礼所謂下達者也士礼使
媒諸侯不可求媒扵他国自使臣行則亦媒之義昏有六礼下達
之後初有納采択之礼旣行納采其日即行問名問女之名將皈
卜其吉凶也皈旣卜得吉又使使者往告謂之納吉納吉則昏
礼定矣復遣納徵徵成也納幣以成昏礼士礼納徵有玄纁束帛
儷皮其諸侯謂之納幣以其幣多故指幣言之納幣以後又有請
期親迎是之謂六礼也計華元来聘之後當有納采納吉二使二
使之後乃次納幣今唯書納幣者納未納吉其使非卿故不書也
釈例曰諸侯昏礼亡以士昏礼凖之不淂唯止於納幣逆女納幣
逆女二事皆必使卿行卿行則書之他礼非卿則不書也宋公使
華元来聘不應使卿故傳但言聘共姬也使公孫寿來納幣納幣
應使卿故傳明言得礼也魯君之昏唯存納幣逆女此其義也是
言聘女不應使卿今華元以卿將命故特書之也隐二年公羊傳
曰昏礼不称主人宋公使公孫壽来納幣則其称主人何辞窮
也辞窮者何无母也礼有母則母命之宋公无主昏者宋公自命
之故称宋公使公孫壽来也公孫寿蕩意諸之父者文十六年傳
文注傳曰至称名正義曰傳称莊姬譛之則是同括无罪大
夫无罪見殺例不書名此並書名故觧之宣十二年傳曰原屏咎
之徒也明本不以德義自居而妄叨高位宜其見討今虽实不作
乱從告而称其名言從告者凡殺大夫必以其實有罪告不肯言
其无罪魯史詳其曲直乃立其文故所書或否耳注諸侯至
通称正義曰天子賜諸侯之命書傳亦无正礼唯文元年天
王使毛伯来錫公命僖十一年傳王賜晉惠公命周語王賜晉文
公命皆是即位而賜之又賜之以圭擬朝而合瑞諸侯即位礼必
朝王明當即位即賜之命今八年乃来是緩也隐元年宰咺来賵
为其緩書名以譏之此亦緩也而不譏之者彼贈死不及尸弔生
不及哀子氏未薨而豫凶事所失者大故特譏之春秋之時賜命
礼廢唯文公即位而賜成公八年乃賜桓公死後追賜其餘皆不
得賜苟以得之为榮故不𣸪譏其緩也且賜之以圭者为朝而合
瑞魯尚不朝天子不宜譏天子賜緩也天子之見經者三十有二
称天王者二十五称王者六称天子者一即此事是也三称並行
傳无異說故知天子天王王者之通称也其不同者史異辞耳公
羊傳曰其称天子何元年春王正月正也其餘皆通矣杜用彼說
也賈逵云諸夏称天王畿内曰王夷狄曰天子王使榮叔皈合且
賵以恩深加礼妾母恩同畿内故称王成公八年乃淂賜命与夷
狄同故称天子左氏无此義故杜不從之注古者至媵之正
義曰莊十九年公羊傳曰媵者何諸侯娶一国則二国往媵之以
姪娣從姪者何兄之子也娣者何弟也諸侯一聘九女是諸侯娶
適夫人及左右媵各有姪姊也傳曰同姓媵之異姓則否是夫人
与媵皆同姓之国也魯衛同姓故来媵之釈例曰古者諸侯之娶
適夫人及左右媵各有姪娣皆同姓之国国三人凡九女參脅肉
至親所以息隂訟隂訟息所以廣継嗣也當時虽无其人必待年
而送之所以絶望求塞非常也辞称憃愚不教故遣大夫随之亦
謂之媵臣所以將謙敬之實也夫人薨不更聘必以姪娣媵継室
一与之醮則終身不二所以重昏姻固人倫人倫之義旣固上足
以奉宗廟下足以継後世此夫婦之義也傳注餞送行飲酒
正義曰詩大雅韓奕篇云韓侯出祖出宿于屠顕父餞之清酒百
壷是餞为送行飲酒也大国至盟主正義曰義者宜也事得
其宜謂之为義汶陽之田宜其皈魯是皈皈魯为義皈斉不義大
国當制其義事以为諸侯之盟主信以至解體正義曰言之
有信義事乃行是信以行義事必以義命乃成就故義以成命也
杖信以行義事以義而命諸侯故小国所望而皈之懷皈也言而
无信則信不可知所命非義則義无所立如則四方諸侯其誰不
觧体謂事晉之心皆疎慢也詩曰至其德正義曰衛風氓之
篇詩曰至言之正義曰詩大雅板之篇也言王者之所圖
謀其事未能長遠我以是故用大道諫王行父今亦懼晉之不能
遠圖而因此以失諸侯是以敢私言之私布此言即是大諫也
椘師之还也正義曰還在六年不扵彼言者因其今獲申驪追
言六年侵沈述栾書得從善之功故扵此并言之詩曰至作人
正義曰大雅旱麓之篇注穆姜之女正義曰明年季文子如
宋致女还称宋工之樂穆姜出拜謝之知是穆姜所生之女也
注趙武至羪也正義曰史記世家云趙朔娶晉成公姊为夫人
案傳趙衰適妻是文公之女若朔妻成公之姉則亦文公之女父
之從母不可以为妻且文公之卒距此四十六年莊姬此時尚少
不得为成公姉也賈服先儒皆以为成公之女故從之史記又称
有屠岸賈者有寵扵灵公此時为司寇追論趙盾弑君之事誅趙
氏殺趙朔趙同趙括而滅其族案二年傳栾書將下軍則扵時朔
已死矣同括为莊姬所譛此年見殺趙朔不得与同括俱死也扵
時晉君明諸臣強無容有屠岸賈輙廁其間得如此專恣又說云
公孫杵&KR0875;取他兒代武死程嬰匿武扵山中居十五年因晉侯有
疾韓厥乃請立武为趙氏後与左傳皆違馬迁妄說不可從也
夫豈至免也正義曰此趙同趙括謂天禄之父祖若桀紂之輩
虽邪辟子孫頼禹湯之功而食天禄注渠丘至蘧里正義曰
十四年莒子朱卒知渠丘公即是朱也渠丘莒之邑名夷不當有
謚或作别号此朱以邑名为号不知其故何也唯然正義曰
俗本唯作虽今定本作唯衛人至則否正義曰膏肓以为媵
不必同姓所以博異氣今左傳異姓則否十年斉人来媵何以无
貶刺之文左氏为短郑箴云礼称納女扵天子云備百姓扵国君
云備酒漿不得云百姓是不博異氣也斉是大国今来媵我得之
為榮不得貶也九年注女嫁至之好正義曰桓三年九月夫人
姜氏至自斉冬斉侯使其弟年来聘傳曰斉仲年来聘致夫人也
此二月伯姬皈于宋夏季孫行父如宋致女二者其間並近三月
礼婦入三月廟見知致女必以三月蓋廟見之後婦礼旣成使大
夫聘問謂之致女致其成婦之礼存謙敬序殷勤所以篤昏姻之
好也仲年行父俱是致女而彼言聘者在魯而出則曰致女在他
国而来則但言聘外内之異文也以彼言聘而實是致女故二注
皆言使大夫隨加聘問为此也注五同盟正義曰无野以宣
十年即位此二年及国佐盟于袁婁又盟于蜀五年于蟲牢七年
于馬陵此年于蒲皆魯斉俱在是五同盟也注魯邑至書時
正義曰長歴推此年閏十一月傳城中城文在十二月上而云書
時也即是閏月城之閏月半後即是十二月節故水昏已正而城
之是得時也傳注南冠椘冠正義曰應劭漢官儀云法冠一
曰柱後冠左傳南冠而縶則椘冠也秦滅椘以其冠賜近臣御史
服之即今觧豸冠也古有觧豸獸觸不直者故執憲以其角形为
冠令觸人也注泠人樂官正義曰詩簡兮序云衛之䝨者仕
扵泠官郑玄云泠官樂官也泠氏卋掌樂官而善焉故後卋多号
樂官为泠官吕氏春秋称黃帝使泠倫自大夏之西崑崙之隂取
竹断兩節而吹之以为黃鐘之宫昭二十一年傳景王鑄无射泠
州鳩非之是泠氏世掌樂官也周語云景王鑄鐘成泠人告和魯
語云泠簫詠歌及鹿鳴之三此称泠人詩称泠官是泠为樂官之名
也注舍其至至誠正義曰椘王旣为君矣不言为君時事而
遠称大子者若言为君時事嫌为君隐悪或疑已在君位矯情为
善舍其當時近事遠称大子少小者未为君時不須隐蔽以示王
性自然言其從小如此以明己之至誠无所私也礼君前臣名字
則貴扵名此道二卿之名不言字是尊晉君也注浹辰十二日
也正義曰浹为周帀也從甲至癸为十日從子至亥为十二辰
周礼縣治象浹日而斂之謂周甲癸十日此言浹辰謂周子亥十
二辰故为十二日也无棄菅蒯正義曰釈草云白華野菅郭
璞曰菅茅属陸璣毛詩䟽曰菅似茅滑沢无毛肕宜为索漚及曝
尤善蒯与菅連亦菅之類喪服䟽屦者傳曰藨蒯之菲也可以为
屦明肕如菅並可代絲麻之乏故云无棄也十年注卜常至故
書正義曰曲礼論卜筮云旬之外曰遠某日旬之内曰近某日
則卜者每旬一卜傳称啓蟄而郊則周之三月郊之大期此云五
卜者當是三月三卜四月又二卜皆不吉乃止也僖三十一年傳
云礼不卜常祀不應卜而卜以不吉而不郊皆非礼也注晉侯
至之礼正義曰如傳文知晉侯是太子也漢末有汝南應劭作
旧君諱議云昔者周穆王名滿晉厉公名州滿又有王孫滿是同
名不諱則此为州滿或为州蒲誤耳今定本作滿傳无譏文知譏
其生代父位失人子之礼者傳称凡在喪公侯曰子父喪代位尚
不称君生代父位譏之必矣傅言立大子以为君若其不譏則不
須此傳是顯其譏之意注六同盟正義曰獳以宣九年即位
十七年盟于断道元年于赤棘二年于袁婁五年于蟲牢七年于
馬陵九年于蒲皆魯晉俱在是六同盟也傳注厉鬼至故怒
正義曰鬼怒言殺余孫不義必是枉死者之祖也景公即位以来
唯枉殺趙同趙括故知是趙氏之先祖趙氏先祖其人非一鬼不
自言其名未知誰之鬼卋本云公明生趙夙晉語云趙衰趙夙之
弟則括之祖公明是也服虔又以为公明之鬼凡为疫之鬼皆妖
邪之氣未必真是彼人故杜不復指斥注肓鬲也心下为膏
正義曰此賈逵之言杜依用之古今傳文皆以为膏之下賈服何
休諸儒等亦皆以为膏虽凝者为脂釈者为膏其實凝者亦曰
膏故内則云小切狼臅膏則此膏謂連心脂膏也刘炫以为釈者
为膏連心之脂不得称膏以为膏當为高改易傳文而規杜氏非
也注叔禽叔申弟正義曰此无文也以禽与申俱死當是坐
其兄弟知是弟也忠为至令乎正義曰言叔申忠誠为此令
善之德施之扵郑伯施非得其善人猶尚不可何况不有令德者
乎言令德者往年公孫申曰我出師以圍許为將改立君者而紓
晉使晉必皈君是也
春秋正義卷第十八
計一万七千一百八字
春秋傳卷第十八
宣公下
十有二年春葬陳靈公
討賊者非臣子也何以書葬天下之惡一也夲國臣子或不能討
而上有天王下有方伯又其次有四鄰有同盟有方域之諸侯有
四夷之君長與凢民皆得而討之所以明大倫存天理也徵舒雖
楚討之陳之臣子亦可以釋怨矣故得書葬君子詞也
楚子圍鄭
按公羊傳例戰不言伐圍不言戰入不言圍滅不言入書其重者
楚子縣陳蓋滅之矣而經止書入其於鄭也入自皇門至于逵道
蓋即其國都矣而經止書圍曷爲悉從輕典不書其憑陵諸夏之
罪乎上無天王下無方伯天下諸侯有臣弑君子弑父諸夏不能
討而夷狄能討之春秋取大節略小過雖如楚子憑陵上國近造
王都之側猶從末減於以見誅亂臣討賊子正大倫之重也
夏六月乙卯晉荀林父帥師及楚子戰于邲晉師敗績
戰而言及主乎是戰者也按左氏晉師救鄭經旣不以救鄭書矣
又不言楚晉戰于邲而使晉主之何也陳人弑君晉不討賊而楚
能討之楚人圍鄭亦旣退師與鄭平矣而又與之戰則非觀釁之
師也故釋楚不貶而使晉主之獨與常詞異乎按邲之役六卿並
在大夫司馬皆具官不欲勦民者三帥也違命濟師者先縠也而
獨罪林父何也尊無二上定于一也古者仗鉞臨戎專制閫外雖
君命有所不受況其屬乎欒書救鄭軍帥之欲戰者八人武子遂
還衆不敢遏偪陽之舉匄偃二將皆請班師荀罃令曰七日不克
必爾乎取之遂下偪陽林父旣知無及於鄭焉用之矣諸帥又皆
信然其策先縠若獨以中軍佐濟者下令三軍無得妄動按軍法
而行辟夫豈不可旣不能令乃畏失屬亡師之罪而從韓獻子分
惡之言知難而冒進是弃晉師於誰責乎故後誅先縠不去其官
此稱敗績特以林父主之也
秋七月冬十有二月戊寅楚子滅蕭
假於討賊而滅陳春秋以討賊之義重也末減而書入惡其貳巳
而入鄭春秋以退師之情恕也末減而書圍與人爲善之德宏矣
至是肆其強暴滅無罪之國其志巳盈雖欲赦之不得也故傳稱
蕭潰經以滅書斷其罪也孟子曰以力假人者霸霸必有大國楚
莊蓋以力假仁不能久假而遽歸者也建萬國親諸侯者先王之
政興滅國繼絕世者仲尼之法今乃滅人社稷而絕其祀亦不仁
甚矣蕭旣滅亡必無赴者何以得書于魯史楚莊縣陳入鄭大敗
晉師于邲莫與校者不知以禮制心至於驕溢克伐怨欲皆得行
焉遂以滅蕭告赴諸侯矜其威力以恐中國耳孟子定其功罪以
五霸爲三王之罪人春秋史外傳心之要典推此類求之斯得矣
晉人宋人衛人曹人同盟于清丘
書同盟志同欲也或以惡其反覆而書同盟非也春秋不貴盟誓
自隱公始年書儀父盟眛宋人盟宿巳不實言矣奚待清丘然後
惡其反覆乎清丘載書恤病討貳口血未乾敗其盟好所謂不待
貶而惡見者也又奚必人諸國之卿然後知反覆之可罪乎楚旣
入陳圍鄭大敗晉師伐蕭滅之憑陵中國甚矣爲諸侯計者宜信
任仁賢修明政事自強於爲善則可以保其國耳曾不是圖而刑
牲㰱血要質鬼神蘄以禦楚謀之不臧孰大於是故國卿貶而稱
人譏失職也原縠違命喪師乃晉國罪人而主兹盟約所信任者
皆可知矣
宋師伐陳衛人救陳
陳有弑君之亂宋不能討而楚能討之雖曰縣陳尋復封之其德
於楚而不貳未足責也宋人不能内自省德遽以大衆伐之非義
舉矣衛人救陳背盟失信而以救書者見宋師非義陳未有罪而
受兵爲可恤也且謀國失圖妄興師旅無休息之期則亂益滋矣
其以救書意在責宋也若衛叛盟則不待貶絕而惡自見矣
十有三年春齊師伐莒夏楚子伐宋
楚人滅蕭將以脅宋諸侯懼而同盟爲宋人計者恤民固夲輕徭
薄賦使民效死親其上則可以待敵矣計不出此而急於伐陳攻
楚與國非策也故楚人有詞于伐而得書爵
秋螽冬晉殺其大夫先縠
先縠違命大敗晉師元帥不能用鉞巳失刑矣今又重有罪焉晉
人治其罪而戮之義也曷爲稱國以殺而不去其官夫兵者安危
所係有國之大事也將非其人則敗雖得其人使親信間之則敗
以剛愎不仁者參焉而莫肯用命則敗凢此三敗君之過也河曲
之戰趙穿獨出而臾駢之謀不用濟涇而次欒黶欲東而荀偃之
令不行今林父初將中軍乃以先縠佐之使敵國謀臣知其從政
者新未能行令誰之過歟故稱國以殺不去其官罪累上也
十有四年春衛殺其大夫孔達
殺大夫而書名氏義不繫於專殺也孔達弃信以危社稷衛人按
其罪而誅之可也何以稱國而不去其官用人謀國干犯盟主至
於見討誰之過歟稱國以殺不去其官罪累上也春秋端夲清源
故書法如此
夏五月壬申曹伯壽卒晉侯伐鄭
按左氏傳爲邲故也比事以觀知其爲報怨復讎之兵詞無所貶
者直書其事而義自見矣
秋九月楚子圍宋
宋人要結盟誓欲以禦楚巳非持國之道輕舉大衆勦民妄動又
非恤患之兵特書救陳以著其罪明見伐之由也國必自伐然後
人伐之凢事其作始也簡其將畢也必巨易於訟卦曰君子以作
事謀始始而不謀必至於訟訟而不竟必至於師若宋是矣始謀
不臧至於見伐見圍幾亡其國則自取之也春秋端本故責宋爲
深若蠻夷圍中國則亦明矣
葬曹文公冬公孫歸父會齊侯于穀
夫禮别嫌明微制治于未亂自天子出者也列國之君非王事而
自相會聚是禮自諸侯出矣以國君而降班失列下與外臣會以
外臣而抗尊出位上與諸侯會是禮自大夫出矣君若贅旒陪臣
執命豈一朝一夕之故其所由來漸矣故易於坤之初六曰馴致
其道至堅冰也易言其理春秋見諸行事若合符節可謂深切著
明矣
十有五年春公孫歸父會楚子于宋
楚子不假道於宋以啓釁端而圍之陵蔑中華甚矣諸侯縱不能
畏簡書攘夷狄存先代之後嚴兵固圉以爲聲援猶之可也乃以
周公之裔千乘之國謀其不免至於薦賄不亦鄙乎若此類聖人
不徒筆之於經也比事以觀則知中國夷狄盛衰之由春秋經世
之略矣
夏五月宋人及楚人平
此華元子反二國之卿其稱人何貶也春秋賤欺詐惡侵伐二卿
不愛其情釋怨解紛使宋無亡國之憂楚無滅國之罪功亦大矣
宜在所褒何以貶也善則稱君過則稱已則民作忠今二卿自以
情實私相告語取必於上以成平國之功而其君不預知焉非人
臣之義也世衰道微暴行交作君有聽於臣父有聽於子夫有聽
於婦中國有聽於夷狄仲尼所爲懼春秋所以作也故平以解紛
雖其所欲而平者在下則大倫紊矣聖人明其道不計其功故褒
貶如此然則臣而有安國家利社稷者專之不可乎曰專之而可
者謂境外也子反在君之側無奏報之難幾會之失奚急於平而
專之若是哉或曰子反攘善則知其罪矣華元救國急難而紓其
情實何尤焉夫宋先代之後武王所封以備三悋橫見侵逼非有
可滅之罪也若以大義責之曰子爲上卿不能恤小助桀爲虐陵
我郊保圍我城郭欲滅我社稷縱子得之何面目見中華之士乎
使子反果忠楚莊果賢必爲義動退師止衆結盟而反矣何必輕
見情實蹈不測之險乎後世羊陸效其所爲交歡邊境而議者以
爲非純臣也知春秋之法矣
六月癸卯晉師滅赤狄潞氏以潞子嬰兒歸
其稱日謹之也上卿爲主將略而稱師者著其暴也滅而舉號及
氏者減見滅之罪著滅者之甚不仁也潞嬰兒不死社稷比於中
國而書爵者免嬰兒之責詞也然則攘夷狄安諸夏非耶徐夷並
興東郊不開伯禽征之玁狁孔熾侵鎬及方宣王伐之楚人侵鄭
近在王畿齊侯攘之皆門庭之寇不可縱而莫禦者也雖禦之亦
不極其兵力殄滅之無遺育也今赤狄未嘗侵掠晉境非門庭之
寇而恃強暴以滅之其不仁甚矣春秋所以責晉而略狄也又有
異焉者夫伐國之要討其罪人斯止矣按左氏潞子夫人晉景公
之姉也鄷舒爲政而殺之又傷潞子之目則鄷舒者罪之在也爲
晉計者執鄷舒轘諸市立黎侯安定潞子改紀其政而返則諸狄
服疆域安矣今乃利狄之土滅潞氏以其君歸何義乎春秋所以
責晉而略狄也
秦人伐晉王札子殺召伯毛伯
王臣有書字而言子者王季子是也有書子而繫名者王子虎是
也此稱王札子者穀梁以爲當上之詞也其爲當上之詞者矯王
命以殺之也爲天下主者天也繼天者君也君之所司者命也爲
人臣而侵其君之命則不臣爲人君而假其臣以命則不君君不
君臣不臣天下所以傾也邢侯專殺雍子於朝叔向以殺人不忌
爲賊請施邢侯君子以爲義王札子之罪當服此刑而天王不能
施之無政刑矣何以保其國而不替乎
秋螽
人事感於此則物變應於彼宣公爲國虚内以事外去實而務華
煩於朝會聘問賂遺之末而不知務其本者也故戾氣應之六年
螽七年旱十年大水十有三年又螽十有五年復螽府庫匱倉廩
竭調度不給而言利剋民之事𧺫矣
仲孫蔑會齊高固于無婁
禮之始失也諸侯非王事而自相會也無以正之不自天子出矣
然後諸侯與大夫會又無以正之然後大夫與大夫會禮亦不自
諸侯出矣田氏篡齊六卿分晉三家專魯理固然也不能辨於早
後雖欲正之其將能乎
初稅畒
孟子曰耕者助而不稅則天下之農皆悅而願耕於其野矣書初
稅畒者譏宣公廢助法而用稅也殷制公田爲助助者藉也周因
其法爲徹徹者通也其實皆什一也古者上下相親上之於下則
曰駿發爾私終三十里惟恐民食之不給也下之於上則曰雨我
公田遂及我私惟恐公田之不善也故助法行而頌聲作矣世衰
道微上下交惡民惟私家之利而不竭力以奉公上惟邦財之入
而不惻怛以利下水旱凶災相繼而起公田之入薄矣所以廢助
法而稅畒乎初者志變法之始也其後作丘甲用田賦至於二猶
不足則皆宣公啓之也故曰作法於凉其弊猶貪作法於貪弊將
若何有國家者必欲克守成法而不變其必先務本乎
冬蝝生
始生曰蝝旣大曰螽秋螽未息冬又生子災重及民也而詳志之
如此者急民事謹天災仁人之心王者之務也遇天災而不懼忽
民事而不修而又爲繁政重賦以感之國之危無日矣
饑
春秋饑歲多矣書于經者三而宣公獨有其二何也古者三年耕
餘一年之蓄九年耕餘三年之食雖有凶旱民無菜色是歲雖螽
蝝而遽至於饑者宣公爲國務華去實虚内事外煩於朝會聘問
賂遺之末而不敦其夲府庫竭矣倉廪匱矣水旱螽蝝天降饑饉
亦無以振業貧乏矣經所以獨兩書饑以示後世爲國之不可不
敦夲也
十有六年春王正月晉人滅赤狄甲氏及留吁
按左氏董是役者士會也上將主兵其稱人貶詞也甲氏潞之餘
種留吁其殘邑也春秋於夷狄攘斥之不使亂中夏則止矣伯禽
征徐夷東郊旣開而止宣王伐玁狁至于太原而止武侯征戎瀘
服其渠帥而止必欲盡殄滅之無遺種豈仁人之心王者之事乎
士會所以貶而稱人也
夏成周宣榭火
成周天子之東都宣榭宣王之廟也按吕大臨考古圖有&KR0783;敦者
稱王格于宣榭呼内史策命&KR0783;是知宣榭者宣王之廟也古者爵
有德禄有功必於太廟示不敢專也榭者射堂之制其堂無室以
便射事故凢無室者皆謂之榭宣王之廟謂之榭者其廟制如榭
也宣榭火何以書以宗廟之重書之也貴戚擅殺大臣而天子不
討王室不復能中興矣人火之天所以見戒乎
秋郯伯姬來歸
按左氏郯伯姬來歸出也内女出書之策者男女居室人之大倫
也㛰姻之禮廢則夫婦之道苦淫辟之罪多矣復相弃背喪其配
耦氓之詩所以刺衛日以衰薄室家相弃中谷有蓷所以閔周易
序咸恒爲下經首春秋内女出夫人歸凢男女之際詳書于策所
以正人倫之本也其旨微矣
冬大有年
程氏曰大有年記異也旱乾水溢饑荐臻者災也山崩地震彗孛
飛流者異也景星甘露醴泉芝草百穀順成者祥也大有年上瑞
矣何以爲記異乎凢災異慶祥皆人爲所感而天以其類應之者
也人事順於下則天氣和於上宣公弑立逆理亂倫水旱螽蝝饑
饉之變相繼而作史不絕書宜也獨於是冬乃大有年所以爲異
乎夫有年大有年一耳古史書之則爲祥仲尼筆之則爲異此言
外微旨非聖人莫能修之者也
十有七年春王正月庚子許男錫我卒丁未蔡侯申卒夏葬許昭公
葬蔡文公
日卒書名赴而得禮記之詳也葬而不月其略在内宣公爲國務
華而無忠信誠慤之心計利而不知禮義邦交之實哀死送終獨
厚於齊而利害不切其身者皆闕如也大則薄其君親次則忽於
盟主又其次若秦若衛若滕雖來告訃怠於禮而不會也比事以
觀義自見矣
六月癸卯日有食之已未公會晉侯衛侯曹伯邾子同盟于斷道
書同盟者志同欲也大國率之小國畏威而從命非同欲也小國
訴之大國勉強而應焉非同欲也若斷道之盟諸侯同心謀欲伐
齊釋其憤怒非有不得巳而要之者也或以爲會同天子之事築
宫爲壇設方明如方嶽之盟故書同疑其說之誤矣
秋公至自會冬十有一月壬午公弟叔肹卒
稱弟得弟道也稱字賢也何賢乎叔肹宣弑而非之也非之則胡
爲不去也兄弟無絕道故雖非之而不去也與之財則曰我足矣
終身不食宣公之禄君子以是爲通恩也論情可以明親親言義
可以厲不軌所以取貴乎春秋書曰公弟而稱字以表之也公子
爲正大夫而書卒貴也不爲大夫而特書卒賢也或以爲叔肸寵
弟在宣公有私親之愛故生而賜氏俾世其卿與季友仲遂比則
其說誤矣誠使叔肸有寵生而賜氏則是貴戚用事之卿豈有不
見於經者齊年鄭語在外之見於經者季友仲遂在内之見於經
者勢必與聞政事執國命矣況宣公之時煩於聘問會朝之禮遂
蔑季孫歸父交於鄰國衆矣而獨叔肸不與焉其非生而賜氏俾
世其卿亦明矣
十有八年春晉侯衛世子臧伐齊
保國以禮爲本者也齊頃公不謹於禮自巳致寇所謂人必自伐
而後人伐之矣諸侯上卿皆執國命取必於其君以行其克伐怨
欲之私故盟于斷道師于陽榖大戰于鞌逞其志而後止春秋詳
書于策見伐與伐者之罪皆可以爲鑒矣
公伐杞夏四月秋七月邾人戕鄫子于鄫
戕者殘賊而殺之也于鄫者刺臣子不能救君難也夷貉無城郭
宫室百官有司單車使者直造其廬帳虜其酋長者則有之矣中
國則重門擊柝廉陛等威侍衛守禦之嚴奚至於坐使其君爲邾
人殘賊殺之而莫禦乎邾人蓋嘗執鄫子用之則不共戴天之世
讎也旣不能復又使邾人得造其國都而戕殺其君曰于鄫者所
以深責鄫之臣子至此極也
甲戍楚子旅卒
楚僣稱王降而稱子者是仲尼筆之也其不書葬者恐民之惑而
避其號是仲尼削之也若楚若吴若徐皆自王降而稱子若滕自
侯降而稱子若𣏌自伯降而稱子四夷雖大皆曰子其降而稱子
者狄之也或謂春秋不擅進退諸侯亂名實則非矣述天理正人
倫此名實所由定也奚名爲亂哉
公孫歸父如晉
宣公因齊得國故刻意事之雖易世猶未怠也及頃公不能謹禮
怒晉魯上卿而郤克當國決策討之晉方強盛齊少懦矣於是背
齊而事晉其於邦交以利爲嚮背無忠信誠慤之心者也按左氏
歸父欲去三桓以張公室與公謀而聘于晉欲以晉人去之夫輕
於背與國易於謀大家而不知其本未有能成而無悔也然則公
室不可張乎務引其君當道正心以正朝廷禮樂刑政自已出也
其庶幾乎必欲倚外援以去之是去疥瘍而得腹心之疾也庸愈
哉
冬十月壬戍公薨于路寢歸父還自晉至笙遂奔齊
仲尼稱孟莊子之孝其不改父之臣與父之政是難能也又曰三
年無改於父之道可謂孝矣夫仁人孝子於其父之臣非有大不
可如晉悼公於夷羊五之屬必存始終進退之禮而不遽也歸父
以君命出使未反而君薨在聘禮有執圭復命于殯之丈升自西
階子臣皆哭情亦戚矣今宣公猶未殯而東門氏逐忍乎哉書曰
歸父還自晉者巳畢事之詞也至笙遂奔齊者罪成公君臣死君
而忘父逐之亟也榖梁子曰捐殯而奔其父之使者是亦奔父也
得經意矣君薨家遣方寸宜亦亂而造次顚沛不失禮焉非志於
仁者弗能也詞繁而不殺歸父之善自著矣比事以觀則見當國
者有無君之心此春秋所以作不可不察也
