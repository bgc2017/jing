春秋正義卷第十闵公
國子祭酒上護軍曲阜縣開國子臣孔穎達等奉
敕撰
正義曰魯卋家闵公名開莊公之子惠王十六年即位社卋族譜
云名方漢景帝諱啓開因是而乱杜譜云啓方從卋本文謚法
在國逢難曰闵是歲歲在大梁无年注季子至曰歸
正義曰季是友之字也子者男子之美称国人䝨而思之得其还
魯喜而呼曰季子來皈史因其言而書之傳称請復季友斉侯許
之是得斉之力斉侯許納故曰皈也注仲孫至之志
正義曰傳称仲孫湫則名湫而字仲孫也杜言以事出疆或使向
他国因来省魯難非斉侯命之使来來而不称君命故不言斉侯
使也諸侯之卿例當書名此人还國使斉侯務寧鲁難明年即
有高子来盟是斉侯用其言鲁人知其事不書其名嘉而字之杜
云称字嘉之則仲孫是字猶楚之孫伯或亦以孫为字也来者身
来至魯是亊实也省難心自省之是其志也虽志在省難不告魯
人云巳省其難故經拠实亊但書仲孫之来傳尋仲孫之志言其
来省難也傳戎狄至简書正義曰戎狄之心若豺狼之獸
不可厭足也言其當伐戎狄也諸夏之國皆親近之人不可遺棄
也言其當救邢也宴安自逸若酖毒之藥不可懷恋也言其當自
勞也诗小雅出車之篇美文王勞來諸侯令䝨臣出使此臣在外
思皈而以王亊自勉言我豈不思皈乎誠思歸也但畏此简書来
告急耳諸侯有亊則書之扵简遣使執简以告命告則須救故畏
而不歸也此简書者同有所悪則相憂之謂也請救邢以從简書
傳称勤則不匱安則敗名斉侯縱心宴安不𣣔征伐安則自損其
身故言酖毒以勸之釋獸云豺狗足郭璞云腳似狗說文云豺狼
属狗聲釋獸又云狼牡貛牝狼舍人曰牡名貛牝名狼陸機毛詩
義䟽云狼鳴能小能大善为小兒啼聲以誘人去數十步其猛健
者虽善用兵者不能免也二者皆貪殘之獸故北戎狄也
注敬仲管夷吾正義曰敬謚謚法夙夜勤亊曰敬仲字管氏
夷吾名也注諸夏至近也正義曰此言諸夏襄四年傳魏
絳云诸華必叛華夏皆謂中国也中國而謂之華夏者夏大也言
有礼儀之大有文章之華也暱近釋詁文舍人曰暱戚之近也言
中国諸侯情親而路近注能重至成之正義曰服虔云重不
可動因其不可動而坚固之杜以此傳四句相類间攜貳攜貳皆
間之覆昏乱昏乱皆敗之知此重固皆因云则非因重而固之
注為公至祖父正義曰史記趙卋家夙生共孟孟生趙衰晉語
云趙衰先君之戎御趙夙之弟也杜以夙为衰兄從晉語也魏卋
家畢万生武子世本畢万生芒季季生武仲州州即犫也杜以万
为犫之祖父依世本也注大伯至適吳正義曰史記吴卋家
云吳大伯弟仲雍皆周大王之子而王季歴之兄也季歴䝨而有
聖子昌大王𣣔立季歴以及昌扵是大伯仲雍二人乃奔荊蛮以
辟季歴季歴果立是为王季是大伯讓位適吳之事猶有至
及也正義曰言逃虽失国猶有善名与其留而及禍也何者为
勝勸之使逃万盈至名也正義曰以筭法從一至万每十則
改名至万以後称一万十万百万千万万万始名億從是以往皆
以万为極是至万則數滿也論语云巍巍乎其有成功是魏为高
大之名遇屯之北正義曰震下坎上为屯說卦云震動也坎
彖云坎險也動而遇險有屯難之象坤下坎上為比說卦坎为水
坤为地水潤下而地爱之相親比之象也注辛廖晉大夫
正義曰杜云辛廖晉大夫則以畢万筮仕在晉国而筮刘炫云若
在晉国而筮何得云筮仕於晉又辛甲辛有並是周人何故辛廖
独为晉大夫今知不然者傳以畢万是畢国子孫今乃筮仕於晉
言於晉以對畢耳非謂筮時在他国也案昭十五年傳云及辛有
之二子董之晉於是乎有董史注云辛有周人二子適晉为大史
則辛氏虽出扵周枝流於晉刘炫用服氏之說以為畢万在周筮
仕於晉又以晉国不得有姓辛而規杜過其義非也注震为車
坤為馬正義曰晉语云司空季子占公子重耳之筮云震車
也坤彖云利牝馬之貞是坤為馬也下注震为足震为長男坤
为母坤为衆皆說卦文也注比合至之卦正義曰震之为殺
傳無明文晉语云震車也車有威武昭二十五年傳云为刑罰威
獄以類其震曜殺戮是震为威武殺戮之意故震为殺也
必復其始正義曰万是畢公之後公侯之子孫必當復其初始
言此人子孫又將為公侯也及春秋之後三家分晉而魏为諸侯
是其筮之験也二年注陽國至從之正義曰卋本无有陽国
不知何姓杜卋族譜土地名闕不知所在与宋人迁宿文同知陽
是国名蓋斉人偪迁之注三年至示說正義曰僖三十三年
傳曰凡君薨䘚哭而祔祔而作主特祀於主烝嘗禘於廟禘祀为
吉祭說喪事而言知禘是喪終而吉祭也襄十五年晉悼公卒
十六年傳称晉人荅穆叔云以寡君之未禘祀知三年喪畢乃为
禘也喪畢而為禘祭知致新死之主於廟也新主入廟則遠主當
迁知其迁入祧者祭法云天子七廟有二祧則祧是遠祖廟也周
礼守祧掌守先王先公之廟祧其遺衣服截焉廟之遠主其廟旣
迁主无所処固當迁入祧也郑玄以二祧为文王武王之廟迁主
入廟當各從其班穆入文祧昭入武祧礼諸侯五廟更无别祧則
當謂大祖之廟为祧也遠主初始入祧新死之主又當与先君相
接故礼因是而为大祭以審序昭穆故謂之禘者諦也言使昭穆
之次審諦而不乱也莊公以其三十二年八月薨至此年五月
唯二十二月故喪制未阕也公羊傳曰其言于莊公何未可以称
宫廟也曷为未可以称宫廟在三年之中矣三年之中未得以礼
迁廟而特云莊公知为莊公别立廟廟成而吉祭也僖八年禘于
大廟文二年大事于大廟宣八年有事于大廟彼言大亊有事
亦禘祭也則禘礼必于大廟今未可以吉祭而为吉祭又不于大
廟故詳書以示譏也旣云吉禘又云于莊公是其詳也注哀姜
至姜氏正義曰此決莊元年夫人孫于斉不称姜氏也賈服之
說皆以为文姜殺夫罪重故去姜氏哀姜殺子罪輕故不去姜氏
故杜为此言以異之言外滛者謂与外姓为淫注蓋高至美称
正義曰莊二十二年及斉高傒盟于防自𡭗以來不見經傳故云
蓋高傒也往年仲孫湫勸斉侯使寧鲁難今而高子適鲁知剂
侯使來平鲁乱也當斉侯初命高子之时慶父未出僖公未立及
其至魯值僖公新立因遂与鲁結盟而立之不云斉侯使者盟非
斉侯之命故不称使也斉侯不使之盟而高子輙为盟者斉侯使
之乘平鲁乱新君旣立遂盟而安之亦足称斉侯之意其盟非專
檀也鲁人不能自安高子盟以安之鲁人貴之故不書其名子者
男子之美称故呼之曰高子榖梁傳曰其曰来喜之也其曰高子
貴之也盟立僖公也然則盟立僖公必僖公共盟不言公及斉高
子盟者桓十四年郑伯使其弟語来盟文十五年宋華孫来盟皆
不言公及則不書公者春秋之常也晉荀庚衛孫良夫並为来聘
旣行聘礼更与公盟非是直为盟來故聘後别言及耳注高克
至鲁也正義曰此事诗序具焉大夫出奔多是本国來告傳称
晉侯使以殺大子申生之故来告又衛殺孔逹告於諸侯是其本
国告也宣十年傳例曰凡諸侯之大夫違告於諸侯曰某氏之守
臣某失守宗廟敢告是大夫私家之告辞昭二十六年王子朝奔
楚傳称告于諸侯是奔者自告也此郑文公心悪高克而𣣔得遠
之克旣奔陳無罪可告故杜以为高克自狀其事以告魯魯史以
為克若將师出奔是为棄师之道不書高克出奔而書郑棄其師
者案詩序云公子素惡高克進之不以礼文公退之不以道名国
亡师之本是棄其師也榖梁傳曰郑棄其師悪其長也兼不反其
衆則是棄其師也傳注犬戎至曰汭正義曰西方曰戎知犬
戎是西戎别在中国者也釋例曰渭水出隴西狄道縣鳥鼠同穴
山東經南安天水洛陽扶風始平京兆至弘農花隂縣入河釈丘
云隩隈厓内为隩外为隈李廵曰厓内近水为隈孫炎云内隈曲
裏也彼虽不言訥訥即隩也而訥字以内为聲明是水之隈曲之内
也注卜至因之正義曰莊公三十二年注云闵公於是年
八歲此云即位年八歲者闵公之年歲傳文不明服虔於莊三十
二年注云闵公扵是年九歲於此注云公即位时年九歲僖二年
注云闵公死時年九歲杜知其不可故於莊公之末注言年八歲
以異之嗣子位定於初喪言即位者亦謂初立之年也
注宫中小门謂之闈正義曰釋宫云宫中之门謂之闈其
小者謂之闺小闺謂之閤彼就小门之内更别以为二名大率
宫中之门皆小故云宫中小门也名之曰武則其義未聞
注慶父至書䘚正義曰叔牙云慶父材者始有黨慶父之心本
其悪未顕見故季子隐之而書其卒若自死然慶父弒二君其罪
已章著計當書其誅殺季子推親親之恩𣣔同之叔牙存孟氏之
族故略其罪不書殺也又不可全同权牙故又不書卒慶父子孫
終为孟氏是季子推親親之恩枉正法耳注兩社至所在
正義曰王者取五色之土封以爲社若封諸侯隨方割其土包之
以白茅賜之使立国社魯是周之諸侯故国社謂之周社哀四年
亳社災是魯国有亳社榖梁傳曰亳社者亳之社也亳亡國也亡
國之社以爲廟屏戒也則亳社在宗廟之前也周礼小宗伯掌建
国之神位右社稷左宗廟則諸侯亦當然定二年雉门及两觀災
則两觀在雉门外也礼運云昔者仲尼与扵蜡賓事畢出遊於觀
之上蜡祭在廟故出廟而遊於觀也由此言之宗廟社稷在雉门
之外分左右廂也郑玄考校礼文以为魯制三门庫雉路天子諸
侯皆三朝圖宗人之嘉事則有路寢庭朝日出視朝則在路門之
外其詢国危詢国迁詢立君周礼朝士所掌外朝之位者乃在雉
门之外耳雉门之外左有亳社右有周社间子两社是在两社
之间朝廷詢謀大事則在此処是執政之所在也季氏亡則魯
不昌正義曰服虔云謂季友出奔魯弒二君案傳子般旣死乃
云成季奔陳闵公旣死乃云成季適邾皆君死乃出奔非由出奔
乃致君死杜虽无注義必不然當謂季友子孫与鲁外降從此以
後季氏卋为上卿終於春秋礼記称悼公之喪季昭子问为君何
食以後虽則无文當是与魯俱滅也注筮者至君同正義曰
此虽六五爻變不取周易之文筮者推演卦意自爲其辞也离是
乾子还變爲乾故云同復于父言其尊与父同也国人敬之其敬
如君之処所言其貴与君同也說卦乾为君父言其身之尊則云
同復于父言其为人所敬則云敬如君所属意異故分为二也
衛懿公好正義曰陸玩毛詩義䟽云鶴形狀大如鵝長腳青
翼高三尺餘赤目赤頰喙長四寸餘多純白或有蒼色蒼色者今
人謂之赤頰常夜半鳴故淮南子曰雞知將且鶴知夜半其鳴高
亮聞八九里雌者聲差下今吳人圉囿中及士大夫家皆養之
注軒大夫車正義曰定十三年傳称斉侯飲諸大夫之軒故杜
云軒大夫車也服虔云車有藩曰軒注此熒澤當在河北
正義曰禹貢豫州滎波旣豬導沇水入于河溢为熒是熒在河南
此时衛都河北为狄所敗乃東徒渡河故知此熒澤當在河北但
沇水入河乃泆被河南多故專得熒名其北虽少亦称熒也
注蓋年十五六正義曰衛宣公以隐四年立桓十二年卒終始
二十年耳即位之後乃納急子之妻生寿及朔朔旣有兄知其蓋
年十五六耳注庐舍至文公正義曰周礼秋官野庐氏掌道
路宿息地官遺人云凡国野之道十里有庐庐有飲食是庐為含
也庐于曹者言隨宜寄舍耳曹邑虽闕不知其処當在河東近楚
丘也戴公名申卋本卋家文經傳皆云十二月狄八衛衞人東徙
渡河收集离散乃立戴公此年之末文公即位討戴公为君不過
十數日耳言立一年卒者滅而復興不是嗣位故成喪为謚文公
継卋而立明年始为元年故戴公虽復日少亦称一年年表亦以
此年为戴公元年今定本云以其年卒注歸遺至门戶
正義曰歸者不反之辞故为遺也周礼校人云乘馬一师四圉圉
養一馬故云四馬曰乘以乘車并师五人必駕四馬故也喪大記
曰袍必有表不禪衣必有裳謂之一称是衣禅複具曰称
注魚軒至为飾正義曰詩云象弭魚服此云魚軒則用魚为飾
其皮可以節器物者唯魚獸耳故云以魚皮為飾陸璣毛詩義
疏云魚獸似豬東海有之其皮背上有班文腹下有純青今人以
為弓鞬步乂者也其皮虽乾燥为弓鞬矢服經年海水將潮及大
隂毛皆起水潮还及睹則毛復如故虽在數千里外可以知海水
之潮自相感也注重錦至匹也正義曰服虔云重牢也杜以
其遺夫人貴美不貴牢故以为錦之孰細者雜記曰納幣一束束
五两兩五尋八尺曰尋則五尋四丈謂之兩者分为两叚故也謂
之匹者两两合卷若匹偶然也注赤狄至氏族正義曰狄有
赤狄白狄成十三年傳晉侯使吕相絶秦云白狄及君曰州則白
狄与秦相近當在晉西此云東山當在晉車宣十五年晉师滅赤
狄潞氏潞則上黨潞縣在晉之東此云伐東山臯落氏知此亦在晉
東是赤狄别種也臯落其氏族也此族之人狄之渠帅也
注膳廚膳正義曰郑玄膳夫注云膳之言善也今时美物曰珍
膳是膳者美食之名厨者造食之処故云膳厨膳也礼記云文王
之为世子食上必在視寒煖之節食下问所膳命膳宰然後退是
大子朝夕視君膳者也對曰告之至廢乎正義曰克謂大
子还曲沃告百姓以臨示下民之亊并教之軍旅之法不共是二
亊為懼矣何故憂其廢乎注偏衣至公服正義曰下云
服其身則衣之純言此偏衣不純知其左右異色也又云衣身之
偏言公以身衣之偏半衣犬子知其半似公服也狐突至死之
正義曰傳之上下諸言某御戎某为右者謂國君自將此大子亦
然者攝君之亊故与君同文也傳歴言將帅御右者以下各有言
故此举其目先友不知君有害大子之心故推此衣佩以为善事
勸之狐突歎先友不知君意乃極言时衣佩三者反覆以荅之罕
夷唯举服佩二事故云尨竒無常金玦不復也其梁餘子養先丹木
唯言服舉其重者故子養云不獲而尨命可知也先木云是服也
狂夫阻之是皆勸大子之行也狄突以衆言同已故决意𣣔行
羊舌大夫乃以忠孝之事勸之使留各以意之所見故其言或深
或淺注羊舌至軍尉正義曰羊舌氏也爵为大夫号曰羊舌
大夫不知其名何也此人生羊舌職職生叔向故为叔向祖父譜
云羊舌氏晉之公族羊舌其所食邑也或曰羊舌氏姓李名果有
人盗羊而遺其頭不敢不受受而埋之後盗羊事發辞連李氏李
氏掘羊頭而示之以明已不食唯識其舌舌存得兔号曰羊舌氏
也或曰者不知誰为此言社所不從記異聞耳服以至恃也
正義曰服以遠之覆上衣之尨服也時以閟之覆上命以時卒也
上先時後服此先服後時者以下連尨凉冬殺之文又𣣔使冬殺
与金寒相近冬殺是时故退之在下言尨凉則申上衣之尨服也
冬殺則申上命以時卒也尨凉拠服冬殺拠時耳金寒玦离申上
佩以金玦也金是秋之寒氣故言金寒也注脤宜至脤器
正義曰釈天云起大事動大衆必先有亊乎杜而後出謂之宜知
出兵必祭社祭社名为宜周礼大宗伯以脤膰之礼親兄弟之国
是十四年天王使石尚來歸脤知脤是器物可執之以賜人也今
言受脤於社明是祭社之肉盛以脤器賜元帥也地官掌蜃祭祀
共蜃器之蜃郑玄云蜃大蛤蜃之器以蜃飾因名焉注阻疑也
正義曰刘炫云阻疑以意訓耳今言猶云阻疑是阻得爲疑也言
虽狂夫猶知於此服有疑也服虔云阻止也方相之士蒙玄衣朱
裳主索室中&KR1783;疫号之为狂夫止此服言君与大子以狂夫所止
之服衣之晉语云且是之衣也狂夫阻之衣也韋昭云狂夫方相
氏之士也阻古詛字也將服是衣必先詛之是由無正訓各以意
觧刘以为方相氏狂夫所服玄衣朱裳左右同色不得为偏衣也
當服此衣非是意所止也詛乃服之文无出故杜别为此觧
注曰公辞正義曰言公辞者當以公賜之偏衣金玦推其義理
原公之意而为之作辞非公出言作此辞也注驪姬至本成
正義曰辛伯之語先有成文其内寵之徒不为晉發故刘炫云二
五嬖賤不得为二政大子不以曲沃作乱不得为大都而杜云驪
姬为内寵二五为外寵奚斉为嬖子曲沃爲大都者今刪定以为
辛伯之言虽不为晉要晉國之乱事理相當故杜以亊託之二五
為耦墾傷晉室曲沃彊大子奔之又築屈与蒲終為禍難但此
拠大子故以曲沃为文刘君不達此旨而为規過違傳意也孝
而至罪也正義曰去則孝而安民留則危身召罪等與其危
身以召罪也豈若孝而安民乎勸使逃也務材至任能正義
曰務材務在植材用也訓農訓民勤農業也通商通商販之路令
貨利往来也惠工加恩惠於百工賞其利器用也敬教敬民五教
也勸学勸民学问也授方授民以亊皆有方法也任能其所委任
信用能人也僖公正義曰鲁卋家僖公名申莊公之子闵
公庶兄其母成風所生也惠王十八年即位謚法小心畏忌曰僖
是歲歲在鶉首元年注斉师至邢地正義曰公羊榖梁皆
以為斉师宋师曺师皆是侯伯之身公羊称不与諸侯專封故
變称师耳此時方始救邢邢本不滅何以言其封也左氏無此義
將卑师衆称师此三国皆师多而大夫將故名氏不見並称师公
羊以为此言次于聶北救邢与襄二十三年叔孫豹救晉次于
雍榆二亊相反为之作說言此是君也進止自由彼是臣也先通
君命賈服取以為說杜以傳无此亊故不用其言釋例曰所說或
次在事前次以成亊也或次在事後事成而次也皆隨事实无義
例也此時狄人尚彊未可即擊案兵觀釁以侍其亊須可擊乃
擊之故次在亊前注邢迁至邢地正義曰傳称师逐狄人具
邢器用而迁之則是諸侯迁邢也而文作邢自迁者以邢迁如歸
故以自迁为文公羊傳曰迁者何其意也迁之者何非其意也言
邢迁于夷儀許迁于白羽者皆是其国之意自𣣔迁之宋人迁宿
斉人迁陽者他人強迁其国之意不𣣔迁也注傳例至师故
正義曰春秋之例先會而後盟者會則具序諸国盟則揔称諸侯
公羊謂之前目而後凡此上文巳列三国之师救邢救邢与城邢
猶是一亊相連耳而再列三国之师不依前目後凡者於文不可
言諸侯师故也案此十五年歴序諸侯盟于牡丘下書諸侯之大
夫救徐襄二十七年歴序諸国大夫會于宋下云諸侯大夫盟于
宋此不言諸侯之师城邢者此与會盟小異十四年諸侯城緣陵
为其亊有阙故揔称諸侯此若云諸侯之师城邢似为其亊有阙
揔書为貶故虽則煩文而再列三国注傳在至外薨正義曰
傳在闵二年者彼因孫于邾遂終言之实斉人殺之諱故不言殺
也夫人之薨例不書地書地者明其在外而薨若言夫人自行至
夷遇疾而薨斉人乃以其喪歸耳注荆始改号曰楚正義曰
此前常呼为荆此後遂称为楚拠其見經为言故云荆始改号莊
二十八年仍書荆伐郑自爾至今不知何年改注檉宋至盟告
正義曰經書會于檉傳言&KR0576;于犖犖即檉也而經不書盟釋例
曰盟于鄧盟于犖&KR0576;于戚公旣在會而不書其盟以理推之會在
盟前知非後盟也蓋公还告會而不告盟也注&KR1073;鲁至三年
正義曰傳言莒子之弟而經不書弟者诸侯之臣为卿乃見經見
經則備書名氏若言莒子之弟挐則是为卿之備文此不書弟見
其非卿也傳曰非卿也嘉獲之也以非卿不應書經嘉季友之功
能獲莒之大將故特書所獲以美季子公羊亦云此何以書大季
子之獲也釋例曰莒釋非卿非卿則不應書今嘉獲故特書之特
書猶不称弟明諸書弟者皆卿也注僖公至阙文正義曰斉人
治哀姜之罪取而殺之則位絶扵魯非復魯之夫人其死不合書
之於策以僖公請而葬之外𣣔固斉以居厚内存母子不絶之義
故具書扵經薨葬備礼諱之若言无罪而自死然旣諱其殺不宜
有貶公羊傳曰夫人何以不称姜氏貶曷为貶与弒公也榖梁傳
曰其不言姜以其殺二子貶之也或曰为斉桓諱殺同姓也賈逵
云殺子輕故但貶姜然則姜氏者夫人之姓二字共为一義不得
去姜存氏去氏存姜若其必有所貶自可贊其尊号去一姜字復
何所明扵薨扵葬未嘗有貶何故喪至独去一姜公羊傳又曰曷
力不於弒焉貶貶必扵其重者莫重乎其以喪至也案礼之成否
在於薨葬何以喪至独得为重喪至已加貶責於葬不應備文何
故葬我小君復得成礼正以薨葬備礼知其无所貶責故杜以經
无姜字直是阙文公羊榖梁見其文闕妄为之說耳傳元年至
礼也正義曰去年八月闵公死僖公出奔邾九月慶父出奔莒
公即歸魯言公出故者公出而復歸即位之礼有阙为往年公出
奔之故非言應即位之时公在外也斉小白陽生之徒皆出而復
入經書其入僖公類之亦應書入往年公出復入不書諱之國内
有乱致令公出不書公出復入諱国乱也国乱国之悪事諱国悪
是礼也时史諱而不書仲尼因而不改嫌諱非礼故以礼居之
注掩悪至可也正義曰坊記曰善則称君過則称己則民作忠
善則称親過則称己則民作孝是掩悪揚善之義義存君与親也
君親之悪務𣣔掩之是故聖䝨作法通有諱例諱虽有例而事无
定体或諱大不諱小或諱小不諱大皆當时臣子率己之意而为
之隐故无深浅常凖隐十年公羊傳曰於外大悪書小悪不書扵
内大悪諱小悪書必如彼言是有常凖歴撿春秋都无定例納鼎
悪於易田諱田而不諱鼎公入小於公出諱入而不諱孫是其无
常凖也旣无常凖隨諱深浅旧史有所辟諱聖䝨因而從之以通
人事之理故客有掩悪之法釋例曰有時而聽之則可也正以为
後法則不經故不奪其所諱亦不为之定制言若正為後法每事
皆諱則为悪者无復忌憚居上者不知所懲不可尽諱也人之
所極唯君与親纔有小悪即發其短非復臣子之心全无爱敬之
義是故不抑不勸有时聽之以为諱悪者礼也无隱者直也二者
俱通以为卋教也注实大至之辞正義曰於例將卑师衆称
師三国並称为师皆是大夫將也实大夫也而曰諸侯揔衆国之
辞也桓五年蔡人衛人陳人從王伐郑傳曰王以諸侯伐郑彼亦
大夫將揔衆国而称诸侯也先儒以为此役諸侯身行故言此以
異之注皆撰至私取正義曰邢人潰而奔师棄其家之器物
师逐狄人为之㪘聚皆撰具以还邢人师人无所私取善斉桓委
任得人用兵嚴整也注侯伯至榖帛正義曰此因斉侯發例
斉侯之為侯伯當是王之二伯此言州長必是九州之長但州牧
於其竟内亦當救患討罪以州牧亦掌此事故言州長以包之有
災害者分之財物知分者分榖帛也注虚丘至敗之正義曰
犖之盟也邾人在焉公旣盟而敗其师傳不明言其故直云虚丘
之戍不知虚丘誰地何故戍之服虔云虚丘魯邑魯有乱邾使兵
戍虚丘魯與邾无怨因兵將还要而敗之所以悪僖公也邾之於
魯本无怨悪僖公奔邾則为之外主国乱則戍其内邑无故而敗
其師亡信背義莫斯之甚非僖公作頌之主所當行也杜以为不
然故別为此說此說亦无所拠要其理當然也案十二月夫人之
喪始至此九月敗邾師而云以義求斉斉送姜氏之喪者夫人以
七月薨公即求斉斉旣許之邾聞許而將歸魯得許而敗邾师耳
注汶陽至入済正義曰水北曰陽故知汶水北地釈例曰汶水出
泰山莱蕪縣西南經済北至東平須昌縣入済二年注楚兵至
未迁正義曰此决城邢也彼旣迁訖乃为城之不言城夷儀而
言城邢邢已迁也此則先城楚丘將以封衛言城楚丘不言城衛
衞未迁也江人黃人正義曰公羊榖梁皆云江人黃人遠国
之辞言其实是君也以其遠国降而称人賈云江黃称人刺不度
德善隣恃斉背楚終为楚所滅其意虽異皆以江人黃人為国君
親來杜以諸侯之貶不至称人則此称人者皆是其国之大夫耳
斉桓威德稍盛遠国来服斉桓謙以接遠故与宋公會之
傳注君死至言封正義曰封者聚土之名也天子之建諸侯必
分之土地立其疆界聚土为封以記之故建国謂之封国衛是旧
國今云封者以其君死国滅更封建之故云封也假道扵虞
正義曰聘礼云若過他邦至于竟使次介假道束帛將命于朝下
大夫取以入告出許是礼過他国必假道也聘尚假道况乎伐国
故請以璧馬假借也榖梁傳曰借道乎虞注前是至軨坂
正義曰服虔以为冀为不道伐鄍三门謂冀伐晉也冀之旣病亦
唯君故謂虞助晉也將𣣔假道称前恩以誘之案傳荀息以宝假
道公尚慮虞不許則晉之扵虞旧非与国若其嘗經助晉则是昔
来通好何憂乎不許而請進国之美宝尚畏宮之竒諫乎故杜以
為冀自伐虞虞自報冀以虞能報冀晉不能報虢言已弱以示其
恥言虞彊以說其心此虽无文理必然也注逆旅至边邑
正義曰晉语云陽処父過寗舍扵逆旅寗嬴氏知逆旅是客舍也
逆迎也旅客也迎止賓客之処也保者固守之语知其分依客舍
伺候抄晉边邑旣又入而保之觀其此语則虢晉接隣但向其都
邑須過虞竟當以從彼詣虢路遥山険易来難往故也注晉猶
至信虞正義曰如傳之言直云會虞伐虢未知誰为兵至但下
云先書虞賄故也若虞为兵主自當在先不須云先書虞也明晉
实为主而仲尼先書虞故知晉猶主兵不信虞也注寺人至張
本正義曰周礼内宰之属有为小臣奄上士四人寺人王之正
内五人内豎倍寺人之數寺人掌王之内人及女宫之戒令内豎
掌内外之通令皆掌婦人之事是自内小臣以下皆用奄人为官
也郑玄云豎未冠者之官名然則此人名貂幼童为内豎之官以
为斉侯所寵後虽年長遂呼为豎貂焉此時为寺人之官故称寺
人貂也言漏师者漏泄师之密謀也漏師已是大罪此云始者言
其終又甚焉故言始以为斉乱张本三年注一时至为災
正義曰一時不雨則書首月者觧去冬今春也書首月者皆竟时
不雨次月不雨不復書也故夏四月不雨五月不雨不復書六月
淂雨乃書之此由不雨日久方始追書其亊每時一書所以詳其
文也不於去年冬十月及今年正月不雨注必扵夏四月不雨注
者以下有六月雨旣備書則五月不雨亦應備書今唯云夏四月
不雨故杜云一時不雨則書首月以解五月不書不雨之意文二
年自十有二月不雨至于秋七月十三年自正月不雨至于秋七
月二者皆㧾書不雨又不書得雨之月与此年書不雨文異者榖
梁傳曰一時言不雨者闵雨也闵雨者有志乎民者也六月雨雨
云者喜雨也喜雨者有志乎民者也文二年傳曰歴時而言不雨
文不憂雨也不憂雨者无志乎民也言僖有憂民之志故每時一
書文无憂民之志是以歴時揔書賈逵取以爲說杜旣不注或亦
史異辞也注徐國至三年正義曰诸侯相滅亡者多是土壤
隣接思啓封疆今検杜注在下邳舒在庐江相去甚遥而越竟
滅国无傳无注不知所以襄十三年傳例曰凡書取言易也用大
师焉曰滅然則滅之与取俱是絶其国家有其土地難則称滅易
則为取釋例曰用大師起大衆重力以䧟敵因而有之故曰勝国
通以滅为文也取者乘其衰乱或受其潰叛或用小師而不煩兵
勞力則直言取如取如攜言其易也是勝国而不用大師亦为取
也注涖臨也正義曰公羊傳曰涖盟者何往盟乎彼也来盟
言于師或不言于師亦是史有詳略无義例也注称赴以名者公
虽在軍死須相赴史得赴乃書耳注屈完至縣也正義曰公
羊傳曰屈完者何楚大夫也何以不称使尊屈完也曷為尊屈完
以當桓公也其意言屈完楚之貴者尊之以敵斉侯若屈完足以
自專无假君命不為楚子所使故作自来之文服虔取以為說案
孔子曰君使臣以礼臣亊君以忠此垩人之明訓也今乃尊人之
臣許其不为使輕人之主以為不合使臣是乃縦群下以覬覦教
疆臣以專恣約之以礼豈當然乎故杜别为此解楚子本使屈完
如师以觀斉师之強弱強則𣣔服弱則𣣔拒屈完覩斉之盛因則
求盟盟非楚子之意故不称使以屈完自来盟为文榖梁傳曰其
不言使權在屈完也是其權時之宜自求与斉盟也完之本意𣣔
即盟扵軍斉桓喜其来服退舍以礼楚言來&KR0576;于師書屈完之意
也盟于召陵書实盟之所也成二年斉侯使国佐如师不言来而
此言来者彼旣云如師不須称来此不言如师故云来耳此旣云
来盟不復須言及屈完盟彼无来盟之文故別言及国佐盟意異
扵此故文不同服虔云言来者外楚也嫌楚无罪言来以外之来
者自外之文非别罪之所在若以言来即爲罪楚則仲孫高子之
来也復外斉而罪之乎且悪楚者當悪其辟在蛮夷負固不服不
服之日容可外之服而又外𣣔何爲也注受斉至七年
正義曰直言及江黃者將卑师少故不言主師言微者及之宣七
年傳例曰凡师出与謀曰及不与謀曰會而春秋征伐受命扵盟
主者实是与謀皆不言及釋例曰盟主之令則上行乎下非匹敵
和成之類故虽或先謀皆從不与謀之例然則此伐陳者受斉之
命討陳之罪亦是上行乎下而經書及者扵時斉师不行使鲁为
主魯与江黃謀之然後共伐故以与謀爲文傳注楚界至取喻
正義曰㐮十三年傳称楚子囊述共王之德抚有蛮夷奄征南海
唯言征南海耳其竟未必至南海也因斉实処北海遂称所近言
其相去遠也服虔云風放也牝牡相誘謂之風尚書称馬牛其風
此言風馬牛謂馬牛風逸牝牡相誘蓋是末界之微亊言此事不
相及故以取喻不相干也召康公正義曰謚法安樂抚民曰
康注五等至夸楚正義曰大公為王官之伯得以王命征討
天下隨罪所在各致其罰故五等诸侯九州之伯皆得征討其罪
斉桓因大公有此王命言已上卋先公得征討有罪所以夸楚也
郑玄以为周之制每州以一侯为牧二伯佐之九州有九侯十八
伯大公为東西大伯中分天下者當各統四侯半一侯不可分故
言五侯其伯則各有九耳侯为牧伯佐之言是周制其事无所出
也且征者征其所統之國非征侯伯之身何當校計人數以充五
九之言即如其言使伯佐牧二伯共佐治而已非是分州之半復
安得征九伯也校數煩碎非復人情故先儒无同之者東至于
海西至于河正義曰釈例曰海自遼西北平漢陽章武渤海樂
陵樂安北海東莱城陽東海廣陵吳郡會稽十四郡之東界以東
河出西平西南二千里從西平東北經金城故北地朔方五原至
故雲中南經平陽河東之西界東經河東河内之南界東北經汲
郡潁丘陽平平原樂陵之東南入海杜之此言拠其當時之河耳
禹貢導河積石至于竜门南至于華陰東至于底柱又東至于孟
津東過洛汭至于大伾北過降水至于大陸又北播为九河同为
逆河入于海案験其地自大伾以上河道不改大伾以下即是汲
郡以東河水東流秦漢以来始然也古之河道自大伾而北過降
水故迹不可復知其大陸則趙地之廣澤也大陸以北播为九河
九河故道河间成平以南平原鬲縣以北其九河者徒駭一大史
二馬頰三覆釡四胡蘇五简大絜七鈎盤八鬲津九徒駭最西以
次而東故郑注禹貢河间弓高縣往往有其処中候云斉桓覇遏
入流以自廣計桓公之時斉之西竟當在九河之最西徒駭蓋是
斉之西界其東至于海當尽樂安北海之東界也注包裹至未
審正義曰禹貢荆州包匭菁茅孔安国云其所包裹而致者匭
匣也菁以為菹茅以縮酒郊特牲云縮酌用茅郑玄云泲之以茅
縮去滓也周礼甸師祭祀共蕭茅郑興云蕭字或為莤莤讀為縮
束茅立之祭前沃酒其上酒滲下去若神飲之故謂之縮縮滲也
故斉桓公責楚不貢包茅王祭不共无以縮酒杜用彼郑興之說
也孔安國以菁与茅别杜云茅菁茅則以菁茅为一特令荆州貢
茅必當異扵餘処但更无傳說故云茅之為異未審也沈氏云大
史公封禪書云江淮之间一茅三脊杜云未審者以三脊之茅比
目之魚比翼之鳥皆是灵物不可常貢故杜云未審也注昭王
至问之正義曰昭王成王之孫周本紀文也吕氏春秋季夏紀
云周昭王親將征荆蛮辛餘靡長且多力为王右还反涉漢梁敗
王及祭公隕于漢中辛餘靡振王北済反振祭公高誘注引此傳
云昭王之不復君其问諸水濱由此言之昭王为没扵漢辛餘靡
焉得振王北済也振王为虚誠如高誘之注又称梁敗復非船壊
旧說皆言漢濱之人以膠膠船故得水而壊昭王溺焉不知本出
何書注昭王至受罪正義曰楚卋家成王封熊繹扵楚以子
男之田国居丹陽宋仲子云丹陽南郡枝江縣也枝江去漢其路
其遥昭王時漢非楚竟故不受罪也注言諸至謙称正義曰
諸侯之交必称先君以相接此時諸侯有魯宋陳衛郑許曹桓公
以前皆嘗与斉交接故斉侯称継先君之好謙以自廣也老子曰
孤寡不榖王侯之謙称也曲礼云諸侯與民言自称寡人庶方小
侯自称曰孤其在四夷虽大曰子扵内自称不榖礼記虽為定例
事在臨時所称此斉侯自称不榖襄王出奔亦称不榖皆出自當
時之意耳尔雅訓榖為善榖是養人之物言我不似榖之養人是
謙也資糧屝屦正義曰少儀云君將適他臣如致金玉貨貝
扵君則曰致馬資於有司郑玄云資猶用也然則諸所費用之
物皆为資也糧謂米粟行道之食也屝屨俱是在足之物善悪異
名耳楊雄方言云屝麤也絲作之曰履麻作之曰屝不借粗者謂
之屦喪服傳曰䟽屦者薦蒯之菲也是屝用草为之也注云草
屦者履屦通言耳相形以曉人也定本为草屦諸侯薨至二等
正義曰沈氏云朝會亦王亊而别言死王亊者謂因王事或戰陳
亦死故別其文也卜之不吉筮之吉正義曰曲礼云卜筮不
相襲郑玄云卜不吉則又筮筮不吉則又卜是瀆亀筴也晉献公
卜娶驪姬不吉公曰筮之是也如彼記文卜之不吉不合更筮但献
公旣受驪姬欲必尊其位故卜旣不吉更令筮之冀乎筮而得吉所
以遂己心也詩云我亀既厭不我告猶郑玄云卜筮數而瀆亀亀靈
厭之不復告其所圖之吉凶山是貫凟亀筮不復告之以实故終
实不吉而筮称其吉是筮非不知而不以实告也周礼筮人云凡
國之大事先筮而後卜郑玄云當用卜者先筮之即事漸也於筮
之凶則止不卜而傳称桓公卜季友晉献公卜驪姬晉文公卜納
王趙鞅卜救郑皆先卜而後筮者周礼言其正法耳春秋之卋臨
時請問者或卜或筮出自當時之心不必皆先筮後卜崔灵恩以
為國之大事先筮而復卜筮凶則止不卜者筮必以三代之法若
三法皆凶則止不卜若兩法是凶一法為吉名为筮逆猶是疑限
故更卜以决之則洪範筮逆亀從是也故大卜掌三兆三易儀礼
特牲少牢筮皆旅占是筮有衆占之法則灵恩之說義亦可通
注物生至數短正義曰筮數以上皆十五年傳文象者物初生
之形數者物滋息之狀凡物皆先有形象乃有滋息是數從象生
也亀以本象金木水火土之兆以示人故為長筮以末數七八九
六之策以示人故为短周礼占人掌占亀郑玄云占人亦占筮言
掌占龜者筮短龜長主扵長者亦用此傳为說案易繫辞云蓍
之德圓而神卦之德方以知神以知来知以蔵往然則知来藏往
是为極妙虽亀之長无以加此聖人演筮以為易所知豈短扵卜
卜人𣣔令公舍筮從卜故云筮短亀長非是亀能实長杜𣣔成筮
短亀長之意故引傳文以證之若至理而言卜筮实无長短
專之至有臭正義曰言公若專心爱之公心必將改變變乃除
公之美公先有美此人將除去之薰是香草蕕是臭&KR0708;一薰一蕕
言分數正等使之相和虽積十年尚猶有臭氣香氣尽而臭氣
存言善悪聚而多少敵善不能止悪而悪能消善注繇卜至
之美正義曰筮卦之辞亦名为繇但此是卜人之言知是卜兆
辞也卜人举此辞以止公則兆頌旧有此辞非卜人始为之也卜
人言其辞而不言其意不知得何兆此義何所出也渝變攘除皆
釋言文也釋畜云夏羊牡羭牝羖則羭是羊之名美善之字皆從
羊故羭為美也變乃除公之美言公心必變而除公美也注薰
香至難除正義曰此傳之意言善悪相雜二字皆從&KR0708;知是香
草臭&KR0708;也月令五時各言其臭中央土云其臭香易繋辞云其臭
如蘭傳称在君之臭味則臭是氣之揔名元非悪之称但旣謂
善氣为香故專以悪氣為臭耳十是數之小成故举以为言焉十
年香氣尽矣悪氣尚存言善易消而悪難滅也杜知蕕是臭者内
則云牛夜鳴則庮彼庮亦是臭義其字虽異其意亦同尚猶有臭
猶則尚之義重言之耳猶尚書云弗遑暇食遑则暇也公田至
亦斃正義曰晉语說此事云公田驪姬受胙乃寘酖扵酒寘堇
於肉公至召申主献公祭地地墳申生恐而出驪姬与犬肉犬斃
飲小臣酒亦斃此傳旣略當如国語也賈逵云堇烏頭也榖梁傳
曰以酖为酒藥脯以毒注毒酒至之惑正義曰毒酒經宿便
敗而公不怪其六日仍得如故明公之惑扵驪姬不以六日为怪
也五年注称晉至從告正義曰公羊傳曰曷为直称晉侯以
殺殺世子母弟直称君者甚之也言父子相殘悪之甚者是悪其
用讒殺大子故斥言晉侯以罪之罪晉侯則申生无罪也傳称晉
侯使以殺大子申生之故来告实以去年死告称今年殺故以今
年書也釈例曰晉鲁之不交使西告殺申生則所告不必嘗有玉
帛之使但欲廣聲其罪耳言廣聲其罪则晉侯謂讒言為实誣
加大子以罪時史知其实改告而書之此傳不言書曰則是旧史
然也注伯姬至其子正義曰伯姬未必是成風所生但哀姜
旣死成風得为夫人縦非其母亦得歸寕也沈氏云伯姬以莊二十
五年六月皈于𣏌假令後年生子則其年十四矣杜云十歲左右
者以其從母言朝故云十歲右右也桓九年曹伯使卋子射姑来
朝是諸侯之子得有摄君之礼行朝之義但此子幼弱而卒不成
朝故繫扵母而曰朝其子也若其能行朝礼則卋子當如射姑伯
姬别言来耳注叔孫至為逆正義曰牟是附庸之国唯桓十
五年邾人牟人葛人来朝自尔以来更不朝聘於魯魯不應使卿
聘此小国當是叔孫聘妻已定但卿非君命不得越竟故咨公請
使奉君命以聘因自为逆婦故傳称娶焉明其因娶而聘注间
无至卋子正義曰公羊傳曰諸侯何以不序一事而再見者前
目而後凡也言此諸侯还是上會之諸侯故從省文不復序也昭
十三年秋公會刘子晉侯云云于平丘八月甲戌同盟于平丘不
言諸侯者为间无異亊故也九年夏公會宰周公斉侯云云于葵
丘九月諸侯盟于葵丘言諸侯者为其间有伯姬卒故也此會盟
之间无他異事復称諸侯者为王卋子不盟故也榖梁傳曰復举
諸侯何也尊王卋子而不敢与盟也釈例曰未有臣而盟君臣而
盟君是子可盟父故春秋王卋子以下會諸侯者皆同會而不同
盟是解復言諸侯者見王卋子不与盟也王卋子者王之儲副周
礼膳夫掌養王及后卋子歲終則會唯王及后卋子之膳不會是
其尊与王同也斉桓行霸翼戴天子尊崇王室故殊貴王之卋子
扵會則歴序諸侯言會王卋子則王卋子不序諸侯之列也盟则
諸侯自盟世子不与是殊貴卋子也注逃其至三年正義曰
礼君行师從卿行旅從虽則會盟必有师旅郑伯棄其师衆輕身
逃皈釈例曰国君而逃师棄盟達其典儀棄其章服群臣不知其
謀社稷不保其安此与匹夫逃竄无異故例在上曰逃是言称逃
之意也逃在盟前辟盟而逃故云逃皈不盟公还先告會盟故後
書郑伯注虞公至力譏正義曰書晉人執虞公则從无道扵
民之例虞公扵傳未有不道之狀但虞公貪璧馬之宝拒絶忠諫
諫者所以安存社稷保祐下民志在貪宝无恤民之意即為不道
扵民是故称人以執之也實是滅其国而言執其君者所以罪虞
公且言執之易釈例曰虞公昧扵貨賄貪以自亡国非其国臣非
其臣晉人取之若執一夫故称人以執而不言滅罪虞且言易也
二十五年衛侯燬滅邢傳曰同姓也故名虞亦晉之同姓不言晉
侯名者傳称晉侯脩虞祀且皈其職貢扵王以是之故不以滅同姓
为譏謂不書晉侯名也傳辛亥至備故也正義曰辛亥朔者月
一日也日南至者冬至日也天子班朔扵諸侯諸侯受而蔵之扵
大祖廟每月之朔告廟受而行之諸侯有觀臺所以望氣祥也公
旣親自行此視朔之礼遂以其日往登觀臺之上以瞻望雲及物
之氣色而書其所見之物是礼也凡春秋分冬夏至立春立夏为
啓立秋立冬為閉用此八節之日必登觀臺書其所見雲物氣色
若有雲物變異則是歲之妖祥旣見其事後必有験書之者為豫
備故也視朔者月朔之礼也登臺者至日之礼也公常以一日視朔
至日登臺但此朔即是至日故視朔而遂登臺也注周正至
南極正義曰日之行天有南有北常立八尺之表以候景之短
長夏至之景尺有五寸日最長而景最短是謂日北至也自是以
後日稍近南冬至之景一丈三尺日最短而景最長是謂日南至
也冬至者十一月之中氣中氣者月半之氣也月朔而已得中氣
是必前月闰閏前之月則中氣在晦闰後之月則中氣在朔闰者
聚殘餘分之月其月无中氣半属前月半属後月是去年闰十二
月十六日已得此年正月朔大雪節故此正月朔得冬至也而杜
長歴僖元年闰十一月此年闰十二月尺闰之相去歴家大率三十
二月耳杜扵此闰相去凡五十月不与歴數同者杜推勘春秋日月
上下置閏或稀或槪自凖春秋時法故不与常歴同注視朔
至得礼正義曰視朔者公旣告廟受朔即聽視此朔之政是其
親告朔也礼天子曰灵臺諸侯曰觀臺釈宫云四方而高曰臺臺
上搆屋可以遠觀望故謂之觀臺也古之為歴者皆举其大數周
年有三百六十五日四分日之一為為十二月则一月各有三
十日十六分日之七是故從前月初至後月初節必三十日有
餘也其日月之行天也日行遟月行疾每二十九日過半而月及
月謂之一月故從朔至朔唯二十九日過半耳計一歲則有餘十
一日而不得周年故作闰月以𥙷之計十九年而有七闰古歴十
九年為一章以其闰餘尽故也步歴之始以朔且冬至為首歴之
上元其年是十一月朔且冬至至十九年闰餘尽復得十一月朔
且冬至故以十九年為一章積章成部積部成紀治歴者以此章
部为法因此可以明其術數推之而知氣朔也審别隂陽寒暑不
失其時也所以陳敘時事教訓下民魯君不能常脩此事故善公
之得礼也注分春至其職正義曰一年分為四時時皆九十
餘日春之半秋之半昼夜長短等昼夜中分百刻故春秋之半称
春秋分也冬之半夏之半昼夜長短極極訓为至故冬夏之半称
冬夏至也四時之氣寒暑不同春夏生物秋冬殺物生物則當啓
殺物則當闭故立春立夏為啓立秋立冬為闭言物謂氣色者謂
非雲而別有氣色杜恐与雲相乱故别云氣色也周礼保章氏以
五雲之物辨吉凶水旱降豊荒之祲象郑玄云物色也視日旁雲
氣之色(降)下也知水旱所下之国郑衆云以二至二分觀雲色青
為蟲白为喪赤為兵荒黑为水黃為豊衆之此言蓋出占候之書
計雲氣之占不啻尽此而巳但卋絶其学故莫能焉左傳諸所發
凡皆是周之旧典旣言礼也更復發凡是重申周典也直言必書
雲物不更云公是日官掌其職非公所當親也刘炫規云書雲物
亦是公親為之但上文有公旣視朔故下文去公字耳今刪定知
不然者上言公旣視朔是傳家之語下云必書雲物是周公旧凡
旧凡之文包諸侯天子若諸侯称公書雲物則天子當称王書雲
物是知旧凡元無王公之文日官掌其事若以上文有公旣視朔
故去公字然則周公旧凡豈豫知有公旣視朔没去公字乎苟生
異見妄規杜氏非也注不謹慎正義曰不謹慎所为多寘薪
於中焉若今栫木士蔿稽首正義曰周礼大祝辨九拜一曰
稽首二曰頓首三曰空首郑玄云稽首拜頭至地也頓首拜頭叩
地也空首拜頭至手所謂拜手也鄭唯解此三者拜之形容所以
為異也稽首頭至地頭下緩至地也頓首頭不至地暫一叩之而
已尚書每称拜手稽首者初为拜頭至手乃復申頭以至地至手
是为拜手至地乃為稽首然則凢為稽首者皆先为拜手乃成稽
首故尚書拜手稽首連言之傳虽不言拜手當亦先為拜手乃為
稽首稽首拜手共成一拜之礼此其為敬之極故臣扵君乃然孔
安国以為尽礼致敬知此是礼之極尽也大祝九拜又云四曰振
動五曰吉拜六曰凶拜七曰竒拜八曰襃拜九曰肅拜郑玄云振
動戰栗變動之拜吉拜拜而後稽顙謂斉衰不杖以下者凶拜稽
顙而後拜謂三年服者竒拜謂一拜荅臣下拜襃拜再拜神与尸
肅拜今時撎也介者不拜說者又以为稽首臣拜君也頓首謂敵
者相拜也空手謂君荅臣拜也詩云至惟城正義曰詩大雅
板之七章懷和也寕安也和其德以抚民則其國唯安矣伹能以
德安国則宗子之固若城注袪𬒮也正義曰礼深衣記云𬒮
之長短反詘之及时喪服云袂属幅袂尺二寸幅謂衣之身也
袂属扵幅長扵手反屈至肘則從幅尽扵袖口㧾名為袂其𬒮近
口又别名為祛此斬其祛斬其䄂之末也诗唐風羔裘傳云祛𬒮
末郑玄玉藻注云祛𬒮口也但𬒮是㧾名得以𬒮表袪故云祛袂
注惠王至其位正義曰二十四年傳曰不榖不德得罪于母氏
之寵子帶書曰天王出居于郑辟母弟之難也如彼傳文則襄王
与子帶俱是惠后所生但其母鐘爱其少子故欲廢大子而立之
周本紀云襄王母早死後母曰惠后生叔帶与傳不同史記繆也
七年惠王崩襄王畏子帶不敢發喪知此時有廢大子之意故斉
桓帥諸侯會大子窆其位安王国也注輔頰輔車牙車
正義曰易咸卦上九咸其輔頰舌三者並言則各為一物廣雅云
輔頰也則輔頰為一釈名曰頥或曰輔車其骨強可以輔持其口
或謂牙車牙所載也或謂頷車也衛風碩人云巧笑倩兮毛傳云
好口輔也如此諸文牙車頷車牙下骨之名也頰之与輔口旁肌
之名也蓋輔車一処分為二名耳輔為外表車是内骨故云相依
也注王季至君字正義曰大伯虞仲辟季歴適荆蛮若有適
庶不須相辟知其皆同母也周本紀云古公有長子曰大伯次口
虞仲大姜生季歴如史記之文似王季与大伯别母馬迁之言䟽
繆耳此言虢仲虢叔王季之穆国语称文王敬友二虢故亦以為文
王母弟母弟之言事无所出仲叔皆文王之時虢君字也拠傳文
郑滅一虢晉滅一虢不知誰是仲後誰是叔後賈逵云虢仲封東
虢制是也虢叔封西虢虢公是也馬融云虢叔同母弟虢仲異母
弟虢仲封下陽虢叔封上陽案傳上陽下陽同是虢國之邑不得
分封二人也若二虢共処郑復安得虢国而滅之虽賈之言亦无
明證各以意断不可審知注盟府司盟之官正義曰周礼司
盟掌盟載之法會同则掌其盟約之載旣盟则貳之郑玄云貳之
者寫副當以授六官唯言會同之盟不掌勲功之事而得有二虢
之勲蔵在盟府者凡諸侯初受封爵必有盟誓之言檀弓云衛大
史柳莊公与之邑裘氏与縣潘氏書而納諸棺曰卋世万子孫母
變也其言即盟誓之辞也漢書功臣侯表記高祖即位八載天下
乃平始論功而定封侯者一百四十三人封爵之誓曰使黃河如
帶泰山若砺国以永存爰及苗裔其誓即盟之類事必有因扵古
明知以勳受封必有盟要其辞當蔵扵司盟之府也其爱之也
正義曰爱之謂爱虞也虞豈能親於桓莊乎其當爱此虞也
服虔其作甚注云爱之甚當謂爱桓莊之族甚也爱之若甚何
以誅之且文㔟不順又改字失真繆之甚也注栢叔至五年
正義曰莊伯之族從父昆弟也桓叔之族從祖昆弟也唯言從祖
昆弟举䟽者而略言耳周書至繄物正義曰皇天无親惟德
是輔蔡仲之命文也黍稷非馨明德惟馨君陳文也人不易物惟
德其物旅&KR0729;文也杜不見古文故以為逸書此傳与書異者其作
繄師授不同字改易耳其意亦不異也民不易物者設有二人俱
以物祭其祭相似不改易此物唯有德者繄此乃是物无德而薦
神所不享則此物不是物也以其族行正義曰晉語云宫之
竒諫而不聽出謂其子曰將亡矣吾不去懼及焉以其帑適西山
韋昭云西山國西界也虞不臘矣正義曰月令孟冬臘门闾
及先祖五祀臘之見扵傳記者唯月令与此二文而已秦本紀惠
王十二年初臘始皇三十一年更改臘日嘉平奈邕独断云臘者
歲終大祭縦吏民宴飲非迎氣故但送不迎應劭風俗通云案礼
傳夏曰嘉平殷曰清祀周曰大蜡漢改曰臘臘者獵也田獵取獸
祭先祖也此言虞不臘矣明當時有臘祭周時臘与大蜡各为一
祭言漢改曰臘不蜡而為臘耳童謠至時也正義曰釈樂云
徒歌謂之謠言无樂而空歌其聲逍遥然也於時有童穉之子為
此謠歌之辞故卜偃取以對公也夜之向明為晨日月聚會為辰
星宿不見為伏言乙日夜半之後丙日將且之時竜尾之星伏在
合辰之下當是之時軍人上下均同其服振振然而盛旂者晉軍
旂也而往取虢故云取虢之旂南方鶉鳥之星其体賁賁然見扵
南方天策之星近日焞焞然无光耀甚微也鶉火之次正中於南
方𡭗时其當成軍事也虢公其當奔走也旣引童謠之言乃後指
其時日在夏之九月十月之交乎謂九月十月晦朔之交也十月
朔丙子之日平旦時日体在尾星月在天策星鶉火正中扵南方
必是时克之注竜尾至不見正義曰东方七宿皆為蒼竜之
宿其竜南首北尾角是竜角尾即竜尾故云竜尾尾星也日月之
會為辰昭七年傳文扵時日体在尾尾星与日月処共日俱出入
故常伏不見也丙之晨者說文云晨早昧爽也謂衣將旦雞鳴时
也注戎事上下同服正義曰周礼司服職云凡兵事韋弁服
郑玄云韋弁以韎韋為弁又以為衣裳今时伍伯緹衣古兵服之
遺色然则在兵之服皆韋弁均服者謂兵戎之事貴賤上下均同
此服也注鶉鶉至卋教正義曰南方七宿皆為朱鳥之宿其
鳥西首東尾故未為鶉首午為鶉火巳為鶉尾鶉大星者謂柳星
張也天策傅說星史記天官書之文莊子云傅說得之以騎箕尾
傅說殷高宗之相死而託神扵此星故名為傅說星也傅說之星
在尾之未合朔在尾故其星近日星微焞焞然无光耀也說文云
齓毀歯也男八月歯生八歲而齓女七月歯生七歲而齓童齓之
子未有念慮之感不觧自為文辞而群聚集會成此嬉遊遨戲之
言其言韻而有理似若有神馮之者其言或中或否不可常用博
覽之士及能懼思之人兼而志之以為鍳戒以为將来之験有益
於卋教故書傳時有采用之者文三年傳曰孟明之臣也其不解
也能懼思也能懼思之人謂孟明之類也注是夜至在策
正義曰以三統歴推之此夜是月小餘尽夜半合朔在尾十四度
從乙夜半至平且日行四分度之一月行三度有餘故丙子旦日
在尾星月在天策鶉火之次正中也月令孟冬之月日在尾昏危
中且七星中七星則鶉火次之星也注虞所命祀正義曰
虞受王所命之祀謂天子命虞使祀其竟内山川之神也旣滅其
国故代虞祭之
春秋正義卷弟十計一万七千四百五字
春秋傳卷第十
閔公
元年春王正月
不書即位内無所承上不請命也莊公薨子般卒慶父夫人利閔
公之幼而得立焉是内不承國於先君也按周制王哭諸侯則大
宗伯爲上相未有諸侯之薨而不告于王者也職喪掌諸侯之喪
以國之喪禮涖其禁令序其事凡國有司以王命有事焉則詔贊
主人未有諸侯之子主喪而王不遣使者也今魯有大故不告于
周閔旣主喪而王不遣使是上不請命於天子也内無所承上不
請命故不書即位正人道之大倫也
齊人救邢
凡書救者未有不善之也救在京師則罪列國子突救衛是也救
在夷狄則罪諸侯狄救齊吴救陳是也救在遠國則罪四鄰晉陽
處父帥師伐楚以救江是也救而不速救者則書所次以罪其慢
叔孫豹救晉次于雍榆是也救而不敢救者則書所至以罪其怯
齊侯伐我北鄙圍成公救成至遇是也兵者春秋之所甚重衛靈
公問陣孔子對曰爼豆之事則嘗聞之矣軍旅之事未之學也獨
至於救兵而書法若此聖人之情見矣其稱人將卑師少也
夏六月辛酉葬我君莊公秋八月公及齊侯盟于落姑季子來歸
按左氏盟于落姑請復季友也其曰季子賢之也其曰來歸喜之
也自外至者爲歸是嘗出奔矣何以不書莊公薨子般弑慶父主
兵勢傾公室季子力不能支避難而出奔恥也魯國方危内賊未
討國人思得季子以安社稷而公爲落姑之盟以請於齊則是賢
也春秋欲没其恥故不書奔欲旌其賢故特稱季子聖人之情見
矣隠惡而揚善舜也樂道人之善惡稱人之惡孔子也爲尊者諱
爲親者諱爲賢者諱春秋也明此可以畜納汙之德樂與人爲善
矣其不稱公子見季友自以賢德爲國人所與不緣宗親之故也
堯敦九族而急親賢退嚚訟周厚本枝而庸旦仲黜蔡鮮義皆在
此而親親之殺尊賢之等著矣此義行則内無貴戚任事之私外
無棄親用羈之失而國不治者未之有也此春秋待來世之意
冬齊仲孫來
仲孫齊大夫也其不稱使而曰來者略其君臣之常詞以見桓公
使臣不以禮仲孫事君不以忠也按左氏齊侯憂魯使仲孫來省
難何以言使臣不以禮也鄰有弑逆則當聲罪戒嚴修方伯之職
以奉天討而更使計謀之士窺覘虚實有乘亂取國之心則使臣
非以禮矣仲孫歸曰不去慶父魯難木巳君其務寧魯難而親之
何以言事君不以忠也田常弑簡公孔子沐浴而朝告於哀公請
討焉豈曰齊人方強姑少待之也不勸其君急於討賊而俟其自
斃則事君非以忠矣使慶父稔惡閔公再弑則桓公與仲孫始謀
不臧之所致耳直書曰齊仲孫來交譏之也
二年春王正月齊人遷陽夏五月乙酉吉禘于莊公
程氏曰天子曰禘諸侯曰祫其禮皆合祭也褅者禘其所自出之
帝爲東向之尊其餘皆合食於前此之謂禘諸侯無所出之帝則
止於太祖之廟合羣廟之主以食此之謂祫天子褅諸侯祫大夫
享庶人薦上下之殺也魯諸侯爾何以有禘成王追念周公有大
勲勞於天下賜魯公以天子禮樂使用諸太廟以上祀周公魯於
是乎有禘祭春秋之中所以言禘不言祫也然則可乎孔子曰魯
之郊禘非禮也周公其衰矣禘言吉者喪未三年行之太早也于
莊公者方祀于寢非宮廟也一舉而三失禮焉春秋之所謹也四
時之祭有禘之名蓋禮文交錯之失
秋八月辛丑公薨
按左氏初公傳奪卜齮田公不禁慶父使卜齮賊公于武闈魯史
舊文必以實書其曰公薨不地者仲尼親筆也觀於刪詩在諸國
則變風皆取在魯則獨編史克之頌或問吾黨有直躬者其父攘
羊而子證之則曰吾黨之直者異於是父爲子隱子爲父隠直在
其中矣後世緣此制爲五服相容隱之條以綴骨肉之恩春秋有
諱義蓋如此禮記稱魯之君臣未嘗相弑者蓋習於經文而不知
聖人書薨不地之旨故云爾然則諱而不言弑也何以傳信於將
來曰書薨以示臣子之情不地以存見弑之實何爲無以傳信也
凡君終必書其所獨至於見弑則没而無所其情厚矣其事亦白
矣非聖人能修之乎後世記言之士欲諱國惡則必失其實直書
母隱又非臣子所當施之於君父也而春秋之法不傳矣
九月夫人姜氏孫于邾
夫人稱孫聞乎故也不去姓氏降文姜也莊公忘親釋怨無志於
復讎春秋深加貶絕一書再書又再書屢書而不諱者以謂三綱
人道所由立也忘父子之恩絕君臣之義國人習而不察將以是
爲常事則亦不知有君之尊有父之親矣莊公行之而不疑大臣
順之而不諫百姓安之而無憤疾之心也則人欲必肆天理必滅
故叔牙之弑械成于前慶父之無君動於後圉人犖卜齮之刃交
發于黨氏武闈之間哀姜以國君母與聞乎故而不忌也當是時
魯君再弑幾至亡國其應不亦憯乎春秋以復讎爲重而書法如
此所謂治之於未亂保之於未危不可不察也
公子慶父出奔莒
公子出奔譏失賊也閔公立而季子歸何以見弑慶父主兵日久
其權未可遽奪也季子執政日淺其謀未得盡行也設以聖人處
之期月而已可矣季子賢人而當此能必克乎及閔公再弑慶父
罪惡貫盈而疾之者愈衆季子忠誠顯著而附之者益多外固強
齊之援内恊國人之情正邪消長之勢判矣然後夫人不敢安其
位慶父不得肆其姦此明爲國者不知圖難於其易爲大於其細
雖有智者亦不能善其後矣世儒或言用魯之衆因齊之力以戮
慶父其勢甚易而季子不能故書夫人孫邾慶父奔莒所以深惡
其緩不討賊則非也以絳侯勃之果陳平之無誤將相交歡而内
有朱虚外連齊楚以制諸呂庸人宜易於反手然太尉已入北軍
士皆左袒猶恐不勝未敢誦言誅之也况於慶父巨姦七百里之
侯國革車千乘而三十年執其兵柄其植根深矣其耳目廣矣其
用物弘矣而以爲戮之其勢甚易此未察乎難易遲速之幾者也
經書莊公忘親無復讎之志使百官則而象之亦不知有君父也
而又使慶父主兵失馭臣之道是以至此極故書孫邾奔莒爲後
世之永鑒也
冬齊高子來盟
高子齊大夫也子者男子之美稱其稱子賢之也何賢乎高子莊
公薨子殷卒閔公弑慶父夫人亂乎内魯於是曠年無君齊桓公
使將南陽之甲至魯而謀其國其命高子必曰魯可取則兼其國
以廣地魯可存則平其亂以善鄰非有安危繼絕一定不可易之
計也高子至則平魯難定僖公魯人賴焉以爲美談至于久而不
絕曰猶望高子也聖人美其明人臣之義得奉使之宜特稱高子
以著其善其不曰齊侯使之者權在高子也
十有二月狄入衛
衛康叔之後蓋北州大國狄何以能入乎臣昔嘗謂河南劉弈曰
史氏記煩而志寡如班固書載諸王淫亂等事盡削之可也弈曰
必若此言仲尼刪詩如牆有茨鶉之奔奔桑中諸篇何以錄於國
風而不削乎臣不能荅後以問延平楊時時曰此載衛爲戎狄所
滅之因也故在定之方中之前因以是說攷於歷代凡淫亂者未
有不至於殺身敗家而亡其國者也然後知古詩垂戒之大而近
世有獻議乞於經筵不以國風進讀者殊失聖經之旨矣
鄭棄其師
按鄭詩清人刺文公也高克好利而不顧其君文公惡之而不能
遠使克將兵禦狄于境陳其師旅翶翔河上久而不召衆散而歸
高克奔陳公子素惡高克進之不以禮文公退之不以道危國亡
師之本故作是詩觀此則鄭棄其師可知矣或曰高克進不以禮
曷不書其出奔以貶克爲人臣之戒而獨咎鄭伯何也曰人君擅
一國之名寵殺生予奪惟我所制爾使克不臣之罪巳著按而誅
之可也情狀未明黜而遠之可也愛惜其才以禮馭之可也烏有
假以兵權委諸境上坐視其失伍離散而莫之恤乎然則棄師者
鄭伯乃以國稱何也二三執政股肱心膂休戚之所同也不能進
謀於君恊志同力黜逐小人而國事至此是謂危而不持顚而不
扶則將焉用彼相矣晉出帝時景延廣專權諸藩擅命及桑維翰
爲相出延廣於外一制書所敕者十有五鎮無敢不從者以五季
之末維翰能之而鄭國二三執政畏一高克不能退之以道何政
之爲書曰鄭棄其師君臣同責也
