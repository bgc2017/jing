春秋正義卷第二十二襄公
国子祭酒上護軍曲阜縣開國子臣孔穎達等奉
敕撰
十三年傳注書勲至詳之正義曰其書労与策勲一也周礼
王功曰勲事功曰労對則勲大而勞小故傳變文以包之注云書
勲労於策明其不異也桓二年傳發凡例有告廟也飲至也策勳
也桓十六年傳言飲至此年傳言書労二者各举其一所以反覆
凡例以此知三事徧行一礼則亦書至悉闕乃不書至耳所云偏
行一礼謂偏行告至其飲至策勲則不可偏行也何則告廟因行飲
至舍爵而即策勲策勲飲至並行之扵廟豈淂不告至而在廟
聚飲乎不告至而入廟書勞乎明其決不然矣但告至已後或飲
至而不書勞或書労而不飲至二事或有闕其一者傳因献子書
勞𣸪言礼也所以發明凡例釈例曰公行或朝或會或盟或伐淂
礼失礼其事非一故傳隨而釈之扵盟釈告廟嫌他例不通故復
㧾云凡公行告于宗廟反行飲至舍爵策勲焉礼也此以明公
之出竟當无不告及其反也則必飲至有功則策勲故公至自伐
郑傳重言以飲至之礼孟献子書勞于廟傳復云礼所以反覆
凡例也公朝扵晉而献子書勞知策勲非唯討伐之功虽或常
行有以足国安民亦書功扵廟也然則凡反行飲至必以嘉會昭
告祖禰有功則舍爵策勲无勞告事而已注魯师至言之
正義曰莊八年師及齊师圍郕彼是大夫將滿師故称師此亦大
夫將所將不滿二千五百人故直言取邿而不淂言師也傳言師
者師是衆人之㧾名虽少亦通言之注不用至曰取正義曰
宣九年取根牟傳曰言易也成六年取鄟傳曰言易也昭四年取
鄫傳曰言易也莒乱著丘公立而不抚鄫鄫叛而来故曰取凡克
邑不用師徒曰取与此四發取例傳皆云言易也取鄫之下又發
凡例云克邑不用師徒曰取者不用师徒即是易淂之狀所以覆
明凡例子若用而不勞則与不用相似故杜云用而不勞亦曰取也
凡例克邑邿乃是国知虽国亦曰取釈例曰取者乘其衰乱或受
其潰叛或用小師而不頓兵労力則直言取如取如攜言其易也
傳四發取例者邿以師徒鄫叛而来根牟東夷鄟附庸國名各不
同故也邿為小國非邑非夷故以凡例附之注敵人至曰滅
正義曰國大邑小嫌邑易國難滅取止見難易不由國邑大小
故注辯之上云易則雖國亦曰取此取邿邿是國也此言用力難重
則雖邑亦曰滅僖二年虞師晉師滅下陽昭十三年吳滅州来皆
邑而言滅是也注謂勝至其地正義曰入謂入其都邑制其
民人當入之日與滅亦同但尋即去之不為已有故云勝其國邑不
即有其土地如此之類謂之為入國邑雙舉者國邑皆稱入也
文十五年晉郤缺入蔡是入國也成七年吳入州来九年椘人入
鄆是入邑也若然閔二年狄入衞哀八年宋公入曹二者傳皆言
滅而經書入者釋例曰狄滅衞而書入者狄無文告衛之君臣死
盡齊栢存之以告諸侯言狄已去不能有其土地也曹背晉而奸
宋是以致討宋公旣還而不忍禇師之詬怒而反兵一舉滅
曹滅非本志故以入告也晉侯至禮也正義曰什吏謂十人
長也從車曰卒在車曰乘新軍將佐皆遷晉侯選賢未得難用
其人使其軍内十人之長率其步車士與其新軍官属軍尉
司馬之類以從於下軍今下軍將佐兼領之得慎舉之禮也周
禮夏官序云凡制軍萬有二千五百人為軍軍將皆命卿一
千有五百人為師師帥皆中大夫五百人為旅旅帥皆下大夫百
人為卒卒長皆上士二十五人為两两司馬皆中士五人為伍伍
皆有長不言十人有長而此傳云什吏者夏官所云周禮之正
法耳其量時制事未必盡然尚書牧誓有千夫長百夫長齊語
管子設法五人為伍五十人為小戎二百人為卒二千人為旅萬
人為軍吳語王孫雄設法百人為行十行一旌十旌一將軍引
司馬法云十人之帥執鈴百人之帥執鐸千人之帥執鼓萬人之
將執大鼓三者數人置帥皆以什計之異於周禮則晉人為軍
或十人置吏也詩曰至善也正義曰此大雅文王之篇儀
善也刑法也孚信也善用法者文王也言文王善用法故能為
萬國所信言文王之法善也詩曰至讓也正義曰詩小雅北
山之篇刺幽王役使不均平被使之人司稱已之功勞我所以特
從王事者在上獨以我為䝨自云已賢是不讓也注窀厚至葬埋
正義曰晉語云屯厚也說文云夕暮也從月半見夜字從夕知是
以夕為夜也厚長意同故厚夜猶長夜也孝經云春秋祭祀以
時思之故春秋謂祭祀也長夜者言夜不復明死不復生故長
夜謂葬埋也以其事施於葬故今字皆從穴王意自貶祭之與
葬皆不敢從先君之礼注從先至禰廟正義曰祭法云諸侯
立五廟曰考廟王考廟皇考廟顯考廟祖考廟此云禰廟即
彼考廟也曲禮云生曰父死曰考考成也言有成德也禰近也於
諸庿父最為近也禮三年喪畢遠祖遞遷新主入廟是從先君代
為禰廟也計昭穆之次昭次入昭廟穆次入穆廟皆代為祖廟而
言代為禰廟者謂與見在生者為襧廟不弔至有定正
義曰詩小雅節南山之篇注土功至為時正義曰莊二十
九年傳例曰凡土功龍見而畢務戒亊也火見而致用水昏正而
栽是土功之常節也本設此節以為農亊旣間故以此時興土功
今此冬城防經傳皆不言月當在大見致用之前此歲農收差
早雖天象未至而民事已間故云土功雖有常節通以亊間為
時言時節未是時而亊以得時故言書亊時也釋例曰冬
城防臧武仲請畢農事故傳曰書事時也言興作出火見致用
之前亦得兼以事時而禮之注先征至征行正義曰先征五
年而卜其吉凶謂征前五年而預卜之也征訓行也先王之行謹
慎而卜必是禮之大者大礼遠行莫過巡守故知征謂巡守
也征行釋言文也傳言卜征五年未知何代之禮案尚書舜典
云五載一巡守孔安國云堯舜同道舜攝則然堯又可知周
礼大行人云十有二歲王巡守殷國王制云天子五年一廵守
鄭玄云天子以海内為家時一巡省之五年者虞夏之制也
周則十二歲一巡守如孔鄭之言唐虞及夏皆五年一巡守然
則卜征五年虞夏法也在周之卋而遠陳虞夏法者蓋重古而
言之或周之巡守不必十二年也周十二年一巡守法歲星行天
一周也虞夏五年一巡守取五行遞王而徧也而歲至則行
正義曰禮記云卜筮不相襲鄭玄云襲因也釋詁云祥善也歲
因其善謂去年吉今年又吉也善因則行謂五年五吉善善相
因則先王然後行巡守也傳稱卜不習吉而得五年五卜者卜
不習吉謂不可一時再卜耳北則每年一卜非相習也注不習
謂卜不吉正義曰其善不因往年是謂不習吉也脩德改卜
更以卜吉為始又得五吉乃行也止鄭至用之正義曰貴
者多則勢相偪今止鄭一卿於椘以除其國内相偪之患位不偪
則大臣和睦使鄭在家之人和睦而疾椘以牢固事於晉焉用
之何湏用北良霄留之於椘使歸至愈乎正義曰往者
鄭使良霄向椘其意欲得椘執良霄鄭得堅事晉國是鄭
本遣良霄其意如此今若放良霄使歸於鄭則鄭不得堅事晉國
是廢其本使之意蘇氏之說亦然也良霄被執久留在椘今
若歸之則怨恨其若以憎疾其大夫而相牽引令鄭國大臣不
和則事晉之心不固不猶少差乎方言云病差謂之愈後年注以
愈為差北亦當為也服虔云愈猶病愈是愈為差之義
也鄭玄論語注云愈猶勝也十四年注叔老至鄭地正義
曰叔老聲伯子叔盻孫故以叔為氏也卿出聘使及盟會皆以大
夫為介禮之常也此會魯使季孫宿與叔老二卿會晉敬事
霸國故以卿為介於例唯征戰重兵詳内略外魯師出征伐
則諸將並書其聘與會唯書使主其介不合書也晉人自是
輕魯幣而益敬其使叔老雖則為介而晉為盟主亦列之於會
魯人以其並列於會故並書之也傳稱宋華閱仲江會伐秦向
之會亦如之則此會宋亦二卿華閱猶尚被貶仲江固不在列
若二卿並敬其事俱得列會亦當並書於策何則盟主列之於
會魯史無容略之也故傳言崔杼華閱會伐秦不書隋也向
之會亦如之北宫括不書於向書於伐秦攝也是齊宋衞三國
之卿於此會也惰慢不自整攝故貶稱人罪其身故去名氏猶序
鄭卿之上從其大小舊次也在會惰慢未是大尤即加貶責者
此是仲尼彩意蓋欲督率諸侯奬成晉悼霸功故也以吳來
在向諸侯就向會之故不序吳於列而云會吴于向與鐘離善
道同也注諸侯至從告正義曰二十年寗子疾召悼子曰諸
侯之策云云寗殖自爲此言明知諸國策書皆云孫林父寗殖
逐衞侯不言衞侯自出奔也仲尼脩春秋以其自取奔亡之禍故
諸失國者皆是被臣逐之悉非其君自出仲尼左其不能自安
皆不書逐君之賊所以責其君也北燕伯款出奔齊蔡侯朱出
奔椘並書名此不書名從告也釋例曰諸侯奔亡皆迫逐而苟
免非自出也傳稱孫林父寗殖出其君名在諸侯之策此以臣
名赴告之文也仲尼之經更没逐者之名主以自奔爲文責其
君不能自安自固所犯非徒所逐之臣也衞赴不以名而燕赴
以名各隨赴而書之義在於彼不在此也杜言在彼不在此
者義在自出爲罪不在名與不名以其失國已足罪賤不假
復以名責故史記隨赴而書仲尼依舊爲定也曲禮云諸侯失
地名滅同姓名記之所言當據春秋爲義滅同姓名春狄旣依
用之則失地書名亦是大例而杜云名與不名無義例者案經書
衞侯燬滅邢傳云同姓也故名其言與記符同左氏本有此例也
失地書名則傳無其事且記言失地者謂國被人奪非棄位
出奔者也州公如曹紀侯大去皆是失地之君經不書名亦不發
傳知失地之君不以名爲貶也榖伯綏鄧侯吾離來朝公羊傳
皆云何以名失地之君也則禮記之文或據公羊之義不可通於
左氏故杜不爲此說傳注四嶽至燉煌正義曰周語稱尭遭
洪水使禹治之共之從孫四嶽佐之胙四嶽國命爲侯伯賜姓
曰姜賈逵云共共工也從孫同姓末嗣之孫四嶽官名大嶽也主
四嶽之祭焉姜炎帝之姓其後變易至於四嶽帝復賜之祖
姓以紹炎帝之後是四嶽爲姜姓也下傳云謂我諸戎四嶽之
裔冑是姜戎爲四嶽之後姜姓故稱姜戎也昭九年傳云先王
居檮杌于四裔故允姓之姦居于瓜州伯父惠公皈自秦而誘以
來同說此事而云允姓知姜姓之後又别爲允姓也其姜姓是帝堯
所賜允姓不知誰賜之也周語云胙四嶽國爲侯伯謂爲諸侯
之長下注云四嶽尭時方伯據被文而知之被苫蓋蒙荆棘
正義曰被苫蓋言無布帛可衣唯衣草也蒙荆棘言無道路
可從冒榛藪也說其窮困之極耳注蓋苫之别名正義曰
釋器云白蓋謂之苫孫炎曰白蓋茅苫也郭璞曰白茅苫也今江
東呼為蓋昔秦至諸戎正義曰僖二十二年傳云秦晉遷陸
渾之戎于伊川則秦晉共遷之已昭九年傳云惠公皈自秦而誘
以来又似晉侯獨誘之也此云秦人逐之惠公與田乃是被秦逐
而自歸晉也三文不同者此戎本處瓜州明遠在秦之西北秦貪
其土晉貪其人二國共誘而使遷僖傳是其實也昭傳王專責
晉故指言晉耳此傳宣子施恩於戎故言被逐皈晉駒支順宣子
之言故云秦貪土地逐我諸戎秦本實貪其土地而遷之也譬
如至踣之正義曰角之謂執其角也掎之言戾其足也前覆
謂之踣言與晉共倒之注詩邶至必濟正義曰此詩本文云
匏有苦葉濟有深涉深則厲淺則揭釋水全引下三句而釋之
云揭者揭衣也以衣涉水為厲繇膝以下為揭繇膝以上為涉
繇帶以上為厲李巡云濟渡也水深則厲水淺則揭衣渡也不
解衣而渡水曰厲孫炎曰揭褰衣裳也以衣涉水濡襌也詩意
言遇水深淺期之心渡穆子賦此詩言已志在於必濟子魯語云
叔向見叔孫穆子穆子曰豹之業在匏有苦葉矣叔向退召舟
虞與司馬曰夫苦匏不材於人共濟而已魯叔孫賦匏有苦葉必
將涉矣彼叔向之意取匏有苦葉為義此注取深厲淺揭為義
者穆子止賦此詩不言所取之意未必叔向曲得其情杜以厲揭
為義切於取匏有苦業故不從國語而别為此解不獲成焉
正義曰此役止為報櫟之敗非𣣔求與秦成而云不獲成者凡興
師伐國彼若服罪謝過即當相與和平故注解其意不獲成焉者
正謂秦不服也服虔云不淂成戰陣之事案傳諸伐國者皆
服之而已不是皆成戰陣之事此何以獨云不獲成戰也注欒
黶至女也正義曰欒鍼自以家有二位恥其無功與士鞅共馳
秦師非鞅召之是誣逐士鞅也注勑戒至宴食正義曰君之
於臣有禮食宴食儀禮公食大夫禮者主國之君食聘賓之
禮也其食已之大夫亦當放之而迎送荅拜之儀有差䧏耳曲禮
云凡進食之禮左殽右胾鄭玄云此大夫士與賓客燕食之
禮其禮食則宜放公食大夫禮也如鄭之言大夫與客禮食尚
放公食大夫禮明知國君與臣禮食亦當放之公食大夫之禮
其禮甚大衛侯雖則無道不應與臣禮食而得棄之射鴻知是
公自勑戒二子𣣔共為宴食宴食者間燕無事召臣與之共
食耳注服朝服正義曰言服而朝明朝服也諸侯每日視朝
其君與臣皆服玄冠緇布衣素積以為裳禮通謂此服為朝
服宴食雖非大禮要是以禮見君故服朝服公食大夫之禮賓朝
服則臣於君雖非禮食亦當服朝服也注皮冠至與食正
義曰此公射鴻於囿而冠皮冠明皮冠是田獵之冠也且虞人
掌獵昭二十年傳曰皮冠以招虞人又十二年傳言雨雪楚子
皮冠以出出田獵也是諸侯之禮皮冠以田獵周禮司服云凡
甸冠弁服鄭玄云甸田獵也冠弁委貌也其服緇布衣素積
以為裳是服諸侯視朝之服也彼天子之禮故以諸侯朝服而
田異於此也昭十二年傳又云右尹子革夕王見之去皮冠杜云
敬大臣是若敬大臣宜釋皮冠旣不釋皮冠又不與食二子所以
怒也并帑於戚正義曰孫子衛朝大臣食邑於戚其子先
分兩處將𣣔作亂慮禍及其子故令并帑處於戚從近關出
正義曰聘禮及竟謁關人鄭玄云古者竟上為關以譏異服識
異言又周禮司關注云關界上之門也衛都不當音中其界有
遠有近𣣔速出音故從近關出也注公徒至執之正義曰服
虔云執追公徒者公如鄄故鄄人為公執之計孫氏追公徒衆必
盛鄄人為公可言與之戰耳不得言執之也且文承敗公徒下豈
敗公徒之後乃執之乎下文方說二子追公豈復是鄄人執二子也
故杜以為公徒因敗而散亡鄄人爲公執散走者初尹至貫臂
正義曰孟子云鄭人使子濯孺子侵衞衞使庾公之斯追之子
濯孺子疾作庾公之斯至曰夫子何為不執弓曰今我疾作不可
以執弓庾公之斯曰小子學射於尹公之佗尹公之佗學射於
夫子我不忍以夫子之道反害夫子雖然今日之事君事也我
不敢廢抽矢叩輪去其金發乘矢而後反其姓名與此略同行義
與此正反不應一人之身有此二行孟子辯士之說或當假為之
辭此傳應是實也注軥車軛正義曰說文云軥軛下曲者
服虔云車軛兩邊义馬頸者暴妾使余正義曰言暴虐使
余如妾有臣不敏正義曰不敏不逹於禮也余不說初
矣正義曰言余之不說於君初即然矣不得已而從之出耳
非是愛君而從在道始悔而反也狐裘而羔䄂正義曰玉
藻云君衣狐白裘錦衣以裼之又曰錦衣狐裘諸侯之服也是裘
之用皮狐貴於羔也注成國大國正義曰周禮大宗伯以九
儀之命正邦國之位五命賜則七命賜國鄭玄云則地未成國之
名王之下大夫四命出封加一等五命賜之以方百里二百里三百
里之地者方四百里以上爲成國如鄭之言成國者唯公與侯
耳伯雖與侯同命地方三百里未得爲成國也成國乃得半天
子之軍未成則不得也夏官序云大國三軍次國二軍小國一軍
當以公侯爲大國伯爲次國子男爲小國也諸侯五等唯有三
等之命伯之命數可以同於侯其軍則計地大小故伯國之軍不
得同於侯也此據禮正法耳春秋之卋鄭置六卿未必不爲三軍
注賞謂宣揚正義曰賞者善善之名也但上之善下則賜
之以財故遂以賞為賜財之號此言天子以下皆有臣僕以輔位
其上而下之賞上不得奉以貨財唯當延其誉耳故知賞謂宣
揚也注謂大至則書正義曰周禮有大史小史内史外史
御史史官有五名知此史謂大史者以傳稱齊崔杼弒其君云
大史書之知君举則書皆大史書也注瞽盲至風刺正
義曰周礼樂官大師之属有瞽矇之職鄭玄云凡樂之歌必使
瞽矇為焉命其賢知者以為大師小師鄭衆云無目眹謂之
瞽有目眹而無見謂之矇無目是盲者也詩者民之所作采得民
詩乃使瞽人為歌以風刺非瞽人自為詩也周語云天子聽政
公卿至於列士獻詩瞽陳曲韋昭云公以下至上士各獻諷諫之
詩瞽陳樂曲獻之於王是言瞽為歌詩之事也注工樂
至之辭正義曰儀礼通謂樂人為工工亦瞽也詩亂自是
箴諫而箴諫之亂或有非詩者如虞箴之類其文似詩而
别且諫者萬端非獨詩箴而已詩必播之於樂餘或直讀其
言以歌誦小别故使工瞽異文也周語云師箴瞍賦矇誦亦是因
事而異文耳注規正諫誨其君正義曰規亦諫也鄭云詩
箋云規者正圓之器以親正君曰規然則物有不圓者規之使圓
行有不周者正之使備猶規正物然故云規正諫誨其君注庶
人至誹謗正義曰庶人卑賤不與政教闻君過失不得諫爭得
在外誹謗之謗謂言其過失使在上聞之而自改亦是諫之類也
昭四年傳鄭人謗子產周語厲王虐国人謗王皆是言其實事
謂之為謗但傳聞之事有實有虚或有妄謗人者今卋遂以謗
為誣類是俗易而意異也周語云庶人傳語是庶人亦得傳言以
諫上也此有士傳言故别云庶人謗為等差耳注旅陳至貴尚
正義曰旅陳釋詁文也商旅于市謂商人見君政悪陳其不正之物
以諫君也易云商旅不行旅亦是商此云陳者彼云商旅不行故
以旅為商此文連于市若以旅為商直云商旅于市則文不成
義故以旅為陳也劉炫云王制言巡守之事云命市納賈以觀民
之所好悪志淫好辟鄭玄云市典市者賈謂物貴賤厚薄也質
則用物貴淫則侈物貴此亦彼類彼上觀民此民觀上商陳此物
自為求利非𣣔諫君但觀所陳則貴尚可見在上審而察之其過
足以自改故亦為諫類則齊鬻踊之比是也百工獻藝
正義曰周禮考工記云審曲面勢以飭五材以辨民器謂之百工
鄭玄云五材各有工言百衆言之也則工是巧人能用五材金木
水火土者也此百事之工各自獻其藝能以其所能譬喻政事
因獻所造之器取喻以諫上即夏書所云工執藝事以諫是也
注逸書至之言正義曰此在胤征之篇其本文云每歲孟春遒
人以木鐸徇于路官師相規工執藝事以諫其或不共邦有常刑
此傳引彼略去每歲孟春直引遒人以下乃以正月孟春結之殷
勤以示歲首恒必然也孔安國云遒人宣令之官木鐸金鈴木
舌所以振文教也周禮無遒人之官彼云其或不共邦有常刑
是號令羣臣百工使之諫也木鐸徇路是號令之事孔言宣令之
官杜必以為行人之官者以其云徇於道路故以為行人之官
采訪謌謠者與孔宣令之官其事不異劉炫以為杜不見古文
以遒人為宣令之官徇路求諫而規杜氏不見古文識如劉說
然杜之所解於義自通苟生異見其義非也注官師至規正
正義曰杜意謂師為長故以官師為大夫言大夫是群官之長
大夫自相規正案孔安國云官衆衆官也更相規闕其意以師
為衆杜必知官師是大夫者此云官師相規上云大夫規誨規文
旣同故以為大夫尚書文無所對故孔云官衆衆官也師保萬民
正義曰師法也保安也言大公與民為法而民得以安也尚書泰誓
武王數紂之罪云放黜師保孔安國云可法以安者及放退之是謂
良臣為民之師保之王室至是賴正義曰服虔本壞作懷解
云懷柔也繄蒙也賴恃也王室之不懷柔諸侯恃蒙齊桓之
匡正也孫毓云案舊本及賈氏皆作壞杜雖不注當謂王室之不
傾壞者唯伯舅大公是頼也上文不言桓公不得為賴栢公也
仲虺至道也正義曰尚書仲虺之誥云兼弱攻昧取亂侮亡推
亡固存邦乃其昌孔安国云弱則兼之闇則攻之亂則取之有亡形
則侮之有亡道則推而亡之有存道則輔而固之王者如此國乃
昌盛此傳取彼之意而改為之辭其言非本文也注析羽至觀
之正義曰周禮司常掌九旗之物名全羽為旞析羽為旌道
車載旞游車載旌鄭玄全羽析羽皆五采繫之於旞旌之
上所謂注旄於干首也凡九旗之帛皆用絳道車象路也王以
朝夕燕出入游車木路也王以田以鄙是其析羽為旌王者游車
之所建也鄭玄唯言全羽析羽有五采耳猶不辨羽是何羽周禮
有夏采之官鄭玄云夏采夏翟羽色禹貢徐州貢夏翟之羽
有虞氏以為緌後世或無故染鳥羽象而用之謂之夏采其職
云掌大喪以乘車建緌復于四郊鄭玄云明堂位曰有虞氏之
旂夏后氏之緌則旌旗有是緌者或以旄牛尾為之綴於幢
上所謂注旄於干首者釋天云注旄首曰旌李巡曰以旄牛尾
著旌首者也孫炎曰析五采羽注旌上也下亦有旒縿據彼諸
文言之則羽旄者有五色鳥羽又有旄牛尾也言全羽析羽者
蓋有全取其翅或析取其翮故有全析二名也繫此鳥羽牛尾
而於干首猶自别有絳為旒綣縣之於干今之旗韣尚然也
此傳直言羽耳注不引全羽而以析羽解之者以全羽尊於析
羽齊人建以赴會當是羽之賤者故以為析羽不然則無以知之
計羽毛所用其費無多晉人自應有之而此年范宣子假羽毛
於齊定四年晉人假羽旄於鄭皆假之他國者或當制作巧
異故聞而借觀之行皈于周正義曰此詩小雅都人士之
篇也注云城郭之域曰都言都人之士所行要皈於忠信其餘萬
民寡識者咸瞻望而法傚之十五年及向戎盟于劉正義
曰苟庚孫良夫郤犫等来聘且尋盟皆直云及某盟不言
地者由在國與之盟也此言盟于劉者出國與盟故書其盟地猶
如晉侯與公出盟于長樗也釋例劉地闕蓋魯城外之近地也
注劉采至逆女正義曰宣十年天王使王李子来聘傳稱劉康
公来聘是王季子食采於劉遂為劉氏此劉夏當是康公之
子即前年傳稱劉定公是也釋例曰天子公卿書爵此言天子
卿書字又云劉夏非卿其實非大夫而云非卿者以名相配以
劉夏非卿稱名故云天子卿書字以決之傳稱卿不行故云劉
夏非卿以對之皆望經傳為義也或以為無爵卿書字杜何意
於此獨举無爵之卿也諸侯之娶言逆女此與桓八年皆
言逆王后者天子無外所命則已成后矣故不言逆女也劉炫
云例云天子公卿書爵此言卿書字者以其有爵則書爵無
則書字傳稱官師即此劉夏釋例以夏為士則夏此時似未
有爵若夏是卿當書字傳言卿不行非禮則此禮本當使卿
故以卿決之卿當書字夏非卿故書名例稱天子大夫書字但
此禮不使大夫故不以大夫決之注四同盟正義曰周以成
十八年即位其年盟于虚朾襄三年于雞澤五年于戚九年于
戲十一年于亳城北凡五同盟言四者唯數襄公盟也傳注傳
言至其實正義曰間非也不敢非兄是友于兄也不隱其實
者謂怒情實言無所隱諱故云不隱其實也注官師至非禮
正義曰祭法云官師一廟鄭玄云官師中士下士也釋例云元士
中士稱名劉夏石尚是也下士稱人公會王人于洮是也是天
子之官師非卿故劉夏從單靖公而譏卿不行也桓八年祭公
來遂逆王后于紀經書祭公此云官師從單靖公唯書劉夏知劉
夏獨過魯告昏靖公不至魯也祭公言来遂逆此劉夏不言来逐
逆者彼祭公命魯主昏則是因來遂逆此不命魯主昏直過魯告
耳故不言来遂也公羊糓梁赤皆直云過我也此公旣行矣唯譏
卿之不行不譏王不親逆是知於禮天子不親昏使上卿逆而公
臨之故唯言卿不行非禮也釋例據此傳知天子當使公卿天子
不親逆也注子馮叔敖從子正義曰案卋本蒍艾獵是孫叔
敖之兄馮是艾獵之子則馮是叔敖兄之子也杜集解及釋例皆
以蒍艾獵叔敖為一人馮是叔敖之子世本轉寫多誤杜當考得
其真屈蕩為連尹正義曰服虔云連尹射官言射相連属
也若是主射當使養由基為之何以使由基為宫廐尹棄能
不用豈得為能官人也官名臨時所作莫敖之徒並不可解故
杜皆不解之注詩周至為急正義曰周南卷耳之篇也序云
后妃之志又當輔佐君子求賢審官故詩人述其意后妃嗟嘆言
我思得賢人置之使徧於列位是后妃之志以官人為急故嗟嘆
思之王及至行也正義曰后妃之志志在轉王求賢置之於公
卿以下之位耳非𣣔更别求賢置之於王位也但公卿以下尚𣣔使
之皆䝨豈𣣔王之不䝨乎雖不𣣔他䝨代王而𣣔使王行益䝨也
以周訓為徧言徧在列位故自王以下及六服之内大夫以上皆
言之各以䝨能居其列位是詩人所謂周行者也計后妃之意亦
下及士但傳以士卑故指言大夫耳詩注以周行謂周之列位此
注云周徧者断章為義與詩說不同也此云能官人者謂能官
用䝨人為公侯以下王則天之所命非人所用兼言王者王居天
位脩行善政則是為能官人故杜云自王以下各任其職鄭人
醢之三人正義曰以文承司臣之下嫌其亦醢司臣故言三人
不若人有其寳正義曰我得不貪女得其玉是我與女二人
各有其寳十六年注踰月而葬速正義曰四年七月夫人姒
氏薨八月葬我小君定姒纔别月耳杜云踰月而葬速也今晉悼
往年十一月卒此年正月葬積三月也杜亦云踰月而葬者踰
越也所越有多有少俱是踰越之義故杜弘通两解也注不書
至故也正義曰傳於會溴梁之下晉侯與諸侯宴乃言高厚
逃皈則高厚會訖乃逃也於會不書齊者以高厚逃皈晉人
怒之諸侯即有伐齊之志不與高厚得為来會公皈告廟歴
告所會不告高厚故不書也注諸大至可知正義曰公羊
以為溴梁之盟君若贅旒然榖梁云不曰諸侯之大夫大夫不臣
也皆以為此時諸侯微弱權在大夫諸侯皆在而大夫自盟政教
約信在於大夫其事不曰君也不由諸侯之大夫者刺大夫不臣
也賈服取以為說言悪大夫專而君失權也案傳荀偃怒使諸侯
大夫盟高厚以君臣不敵故使大夫盟之君使之盟非自專
也以齊人旣有二心高厚歌詩不類知小國必有從齊者也詩侯
大夫本意𣣔盟高厚高厚雖已逃歸仍恐餘國有二故大夫
遂自共盟使同會之國皆一其志也雞澤之會文隔袁僑如
會故重言諸侯之大夫今此間無異事直言大夫即是上會
諸侯之大夫不言諸侯以可知故也注邾莒至禮也正義
曰十二年莒人伐我東鄙十四年莒人侵我東鄙十五年邾人伐
我南鄙是邾莒二國數侵伐魯也凡例云若不道於其民則稱
注齊有二心故正義曰歌古詩各從其恩好之義類高厚所
歌之詩獨不取恩好之義類故云齊有二心劉炫云歌詩不類
知有二心者不服晉故違其令違其令是有二心也注齊
為至從者正義曰荀偃不言齊有異志而云諸侯有異志故
解之以高厚若此故知小國必當有從者㧾疑諸侯有異志不
猲疑齊故高厚雖逃猶自諸國共盟也注夷平至鄭伯
正義曰春秋於魯事所記不與外事同者於外則依實而言於
魯則言不以實不實者魯國大小是宋衞之匹其常會序列
當在宋下衞上及其書策皆云公會某侯雖會霸主亦魯在
其上大夫出會魯亦在先如此者客主之言所以為文其言固
當有異耳以主客之故先魯而後他國魯非實在先也傳稱在
禮卿不會公侯而魯卿每會公侯春秋無譏文元年公孫敖
會晉侯于戚是也杜云體例已举據用魯史成文是春秋無
譏旣常不譏無以示可否之義故於此變文以示例特言書曰
是仲尼新意舊史當書荀偃在前今仲尼改之不先書主兵
之荀偃而書後至之鄭伯以當時共伐許者皆是諸侯之大夫
義取與鄭伯尊卑皆平得會鄭伯故也言後至之鄭伯者三月
會于溴梁夏公至自會則鄭伯亦已歸矣五月之下始書伐
許鄭伯聞將伐許乃從諸侯之師是諸侯謀伐已定鄭伯始
來從之故杜言後至也注褅祀至吉祭正義曰僖三十三年傳
云凡君薨卒哭而祔祔而作主特祀於主烝嘗禘於廟如彼傳
文則旣祔之後可以爲烝嘗也閔二年五月吉禘于莊公以其時未
可吉書吉以譏之此年正月晉已烝于曲沃仍云未得禘祀知此
禘祀是三年喪畢之吉祭也圻父正義曰此詩小雅篇刺
宣王之云圻父予王之爪牙朝轉予于恤靡所止居注云宣王
之末司馬職廢此勇力之士責司馬云我乃王之爪牙之士當爲
王閑守之衞女何移我於憂使我無所止居乎謂見使從軍與
姜戎戰於千畝而敗之時也注鳩集也正義曰釋詁云鳩
聚也聚亦集之義國有兵寇則民人不得集聚也十七年
注宣公也四同盟正義曰經不書葬故詳言其謚牼以成十
八年即位其年盟于虚朾襄三年于雞澤五年于戚九年于戲十
一年于亳城北十六年于溴梁皆魯邾俱在凡六同盟沈氏云
去虚朾之盟又不不數溴梁故為四劉炫以為杜氏誤非也注
暴亂至來告正義曰傳說此事文在冬下知其實以冬出經
書在秋故知追以秋告實冬出而告以秋明以華臣始作亂時
來告也但傳因華臣之出本其懼罪之由故於冬之下追言華
閱卒耳其實華閱之卒或在九月之前華臣弱其室殺其宰當
在九月内耳傳親逐至為厲正義曰蒯與其父共逐其君
則是身親為悪故言親逐而君爾父為厲者父為悪首故以
悪鬼罵之注孫蒯不書非卿正義曰經書他國征伐例書元
帥而已此經已書石買縦蒯是卿亦不書杜為此注者蘇氏云
孫氏世為上卿蒯若是上卿應書蒯不書石買故云非卿也或
可事由孫蒯故決之君賜不終正義曰来唁是君之恩賜使
賤者唁是為惠不終也服虔云言君義已故来唁之是惠賜也
謂已無死不以義望已是不終也不如蓋之正義曰服虔
云蓋覆蓋之言左師無鷹鸇之志而蓋不義之人故尤之此未必
然正是左師諱國悪恥聞於外故蓋之耳非是畏華臣也
為已短策正義曰服虔云策馬捶也自為短策過華臣之
門助御者擊馬而馳悪之甚也必為短策者私助御者不𣣔使
人知也注闔謂門戶閉塞正義曰月令仲春脩闔扇鄭
玄云用水曰闔用竹&KR1239;曰扇是闔為門扇所以閉塞廬舍
之門戶也注斬不至升布正義曰喪服斬衰裳傳曰斬者何
不緝也馬融云不緝不緶也謂斬布用之不緶其端也衰用布
為之廣四寸長六寸當心故云有胷前也喪服傳曰衰三升鄭
玄云布八十縷為升然則傳以三升之布布之最麤故謂之麤也
以麤布為衰而斬之故以麤縗斬為文之次苴絰帶杖菅
屨正義曰喪服云苴絰杖絞帶此傳帶不言絞亦當為絞帶也
若要帶則謂之絰故喪服注云麻在首在要皆曰絰喪服傳
曰苴絰者麻之有蕡者也苴杖竹杖也絞帶者繩帶也馬融云蕡
者枲實枲麻之有子者其色麤悪故用之苴者麻之色鄭玄士
喪禮注云苴麻者其貌苴服重者尚麤悪喪服及此傳絰帶杖三
者皆在苴下言其色皆苴也絰帶用麻杖用竹麻竹雖異而其
苴則同故三者共蒙苴也鄭玄云麻在首在要皆曰絰此言絰者
謂首絰也凡喪服冠纓帶屨皆象吉時常服但變之使麤
悪耳其衰與絰是新造以明義故特為立其名衰之言摧也絰
之言實也明孝子之心實摧痛故制此服立此名也衰當心絰在
首獨立名於心首者心是發哀之主首是四體所先故制服以表
之要絰之下又有絞帶要絰殺首絰五分之一絞韋殺要絰亦然
雖大小有三等而同用苴麻喪服杖在帶上此傳杖在帶下者喪
服具明其服故杖在上然後言絞帶冠繩纓此傳略言其禮𣣔明
帶與絰俱用麻故杖在帶下喪服傳云菅屨者菅菲也菲者屨
之别名故杜注云草屨也注此禮至正文正義曰喪服傳文
及士喪禮記皆云居倚廬寢苫枕申歠粥朝一溢米夕一溢
米是此禮與士喪禮略同其異者唯彼言枕由此言枕草耳然
枕由者乃是禮記及喪服傳耳亦非喪服正文杜意言古禮未
必無枕草之法也居倚廬寢苫者鄭玄云倚木為廬在中門
外東方北戶苫編稾也此初喪為然其旣虞之後則每事有
變具於禮文鄭玄云二十兩曰溢為未一升二十四分升之一知
者古者一斛百二十斤一斗十二斤十二斤百九十二两一升十
九两二分少八分米充二十两更取一升分作百九十二分二十四分
取一得八分添前十九两二分是為二十两也注時之至譏
之正義曰雜記云大夫為其父母兄弟之来為大夫者之喪
服如士服士為其父母兄弟之為大夫者之喪服如士服如彼記
文則大夫與士喪服不同記是後人所記記當時之事今此
晏子之老亦譏晏子所為非大夫之禮是時之所行士及大夫
喪服各有不同也晏子實為大夫而行當時之士禮晏子反
時以從正其家老不解謂晏子為失故據時所行而譏之也
晏子其父始卒則晏子未為大夫言晏子為大夫者禮喪服
大夫之子得從大夫之法注晏子至家老正義曰檀弓
云魯穆公之母卒使人問於曾申曾申對曰哭泣之哀齊斬
之情饘粥之食自天子逹然則天子以下其服父母尊卑皆同
無大夫士之異晏子所行是正禮也言唯卿得服大夫服我是
大夫得服士服又言已位卑不得從大夫之法者是悪其直已
以斥時之失禮故孫辭略荅家老也家語曾子問此事孔
子云晏平仲可謂能辟害也不以已是而駮人之非孫辭以辟
咎義也夫家語雖未必是孔子之言要其辭合理故王肅與杜
皆為此說鄭玄注雜記引此傳言晏子云唯卿為大夫此平仲之
謙也言喪服服布麤衰斬衰三升義服斬衰三升半為母
服齊衰四升正服齊衰五升義服齊衰六升降服大功七升
正服大功八升義服大功九升降服小功十升正服小功十一升
義服小功十二升緦麻十五升去其半鄭注雜記云士為父斬
衰縷如三升半而三升不緝言縷之精麤如三升半成布而縷
三升故云麤衰在齊斬之間鄭又云士為母衰五升縷而四升
為兄弟衰六升縷而五升鄭玄以雜記之文士為父母兄弟之服
不得與大夫同皆縷細降一等其縷數與大夫同但雜記之文
記當時之制以當時大夫與士有異故為此解非杜義也十八年
注禮當至同盟正義曰僖四年許男新臣卒傳曰葬之以侯
禮也凡諸侯薨于朝會加一等諸侯命有三等男加一等葬
之以侯禮此曹是伯爵與許男同當葬以公禮也彼許男之
卒不書于師此言卒于師者釋例曰若卒于朝會或書師或
書地者史之成文非義例所存也負芻以成十四年即位十五年
盟于戚十七年于柯陵襄五年于戚九年于戲十一年于亳城
北十六年于溴梁凡六同盟不數成公之盟溴梁是大夫去之是
為三劉炫以杜為誤非也傳注彪晉至末臣正義曰王
制云五嶽視三公四瀆視諸侯則諸侯於河神其辭不得稱臣
故解其意稱臣者以明上有天子言已是天子之臣以謙告神
也曾祖曾孫者曾為重義諸侯之於天子無所可重曾臣猶
末臣謙卑之意耳注平隂至書圍正義曰平隂城南有
防者地形猶在杜觀其跡而知之也言塹防門而守之明是齊人
自於門外作塹以固守也此平隂齊邑而言圍齊者沈氏云君
在故稱圉劉炫云案下傳范鞅門于雍門又門于揚門州綽門于
東閭旣門其三門即是圍事杜何知不以門于三門為圍必以禦
諸平隂為圍乎今刪定知不然者案上九年諸侯伐鄭傳稱門其
三門而經不稱圍則攻門非圍也此傳云塹防門而守之則是
被圍之道劉以門其三門為圍而規杜氏非也注脰頸也正義
曰說文云脰項也考工記云以脰鳴者又曰大體短脰數目顅脰
公羊傳稱宋萬搏閔公絶其脰鄭玄何休皆以脰為頸頸之與
項亦一物也乃弛弓正義曰下云其右具丙亦舍兵則此是
州綽弛弓也甚雨及之正義曰椘師南行有大雨從北
而南逐及椘師注歌者至彊弱正義曰律吕雖有十二
其風有八八風者乾風不周坎風廣莫艮風調震風明庶巽風
清明離風景坤風凉兊風閶闔八方之風風别先有音曲揔吹律
吕以詠八方音曲今師曠以律吕歌南風音曲南風音微不與律
聲相應故云不競服虔以為卯酉以北律吕為北風以南為南風
與杜八風義違非杜義也多死聲正義曰服虔云南風
律氣不至故聲多死注歲在至西北正義曰歲星右行
於天大率一歲行一次二十八年歲在星紀距此十一年郤而數
之此年在豕韋豕韋一名娵訾當亥之次也周十二月夏之十
月其月又建亥故曰多在西北注言天至人和正義曰孟
子云天時不如地利地利不如人和十九年公至自伐齊
正義曰往年圍齊今以伐致傳旣不說杜亦不解公羊傳曰此同
圍齊也何以致伐未圍齊也未圍齊則其言圍齊何抑齊
也曷為抑齊為其亟伐也其意言往年同圍齊者實非圍
齊故以伐致案傳攻平隂齊侯塹防門而守之則是兵實圍齊不
淂如公羊說也賈逵云圍齊而致伐以策伐勲也伐者加兵
之名圍則伐内之别圍伐終是一事不淂各有其勲何言策
伐勲也但圍是伐内之别此言至自伐齊僖二十九年言至自
圍許史異辭無義例注世子至同盟正義曰環以成
十年即位十五年國佐盟于戚十七年自盟于柯陵十八年崔
杼于虚朾襄三年世子光于雞澤五年世子光于戚九年世
子光于戲十一年世子光于亳城北不數成公之世世子光猶四
同盟言三者襄五年戚盟不書經故杜不數劉炫以爲杜誤非
也傳注邾田至邾田正義曰邾在魯南田在漷水北今更
以漷水爲界取邾漷北之田歸于魯也十六年命歸侵田此年正
邾魯之界則此田舊是魯界邾人取以爲已有今日使之歸魯
故曰取邾田也公羊傳曰其言自漷水何以漷爲竟也何言乎
以漷爲竟漷移也其意言邾魯以漷水爲竟漷水移入邾界
魯隨而有之賈服取以爲說言刺晉偏而魯貪案傳晉命皈
侵田此田邾先侵魯追令反本何晉偏而魯貪公羊之說不可
通也注荀偃至之先正義曰雜記云納幣一束束五兩
兩五尋鄭玄云納幣謂昏禮納徵也十个爲束貴成數兩兩者
合其卷是謂五兩八尺曰尋一兩五尋則每卷二丈也合之則四
十尺今謂之匹猶匹偶之云彼雖主說昏幣但經傳所言来帛
束錦者其束多少皆與彼同故云五匹爲束也吴子乘以十三
年卒乘獻此鼎於魯魯人因以其人名之謂之吳壽夢之
鼎今以此鼎賄荀偃也古之獻物必有以先之老子云雖有拱
抱之璧以先駟馬謂以璧為馬先也僖三十三年鄭商人弦高
以乘韋先牛十二犒師謂以韋為牛先也二十六年鄭伯賜
子展先路三命之服先八邑謂以車服為邑之先也皆以輕物先
重物此錦璧可執馬可牽行皆輕於鼎故以璧馬為鼎之先以輕
先重非以賤先貴鼎價未必貴於璧馬也癉疽生瘍於頭
正義曰說文云癉勞病也疽癰也癰腫也瘍頭創也然則傳言
荀偃病此疽腫腫潰遂生創於頭杜云癉疽悪創略言其病創
耳百榖正義曰榖之種類多言百举成數也注林鐘
至為名正義曰月令季夏律中林鐘是林鐘六月之律名也
周語云景王將鑄無射問律於泠州鳩對曰律所以立均出度
也古之神瞽考中聲而量之以制度律均鐘百官軌儀賈逵
云律謂六律六吕以均鐘大小清濁也考成也成平也平中和之
聲度律吕之長短以立均鐘以成和平之聲而百官之道淂
象而儀之是言度律吕長短然後鐘鑄鍾聲應律遂以律名
鐘此鐘聲應林鐘故以林鐘為名稱伐則下等也正義曰
諸侯之銘當言時計功魯之伐齊也借人之力功非已有妨民
農務不可謂時二者旣無可稱唯有從行征伐可得稱伐勞耳
伐雖可稱若稱伐則從大夫之例於三者為下等不足為功美
也注終言之正義曰知終言之者以云尸諸朝非禮下始
云五月齊靈公卒莊公即位若非即位之後豈得尸戎子於朝於
傳終言之注無黥刖之刑正義曰婦人淫則閉之於宫犯
死不淂不殺而云婦人無刑知其於五刑之中無三等刑耳三等
墨劓刖也三等之刑墨輕刖重故举其輕重而略其劓也周禮謂之
墨尚書謂之黥黥墨為一故依尚書言黥也服虔云婦人從
人者也故不為制刑及犯悪從男子之刑也若與男子俱受黥刖
劓亦是婦人刑矣何獨主男子而婦人從之也劉難服云犯淫則
男子割勢婦人閉宫豈淂從男子乎注禮之至君命正
義曰傳言禮也則兵不伐喪必有常禮禮有此法故聞喪即
還公羊傳曰還者何善辭也何善爾大其不伐喪也此受命乎
君而伐齊則何大乎其不伐喪大夫以君命出進退在大夫也何
休云禮兵不從中御外臨事制宜唯義所在故善之是與左氏同
也榖梁傳曰還者事未畢之辭也不伐喪善之也善之則何為
未畢也君不尸小事臣不專大名善則稱君過則稱已則民作
讓矣士匄外專君命故非之也然則為士匄者宜奈何宜樿帷
而歸命乎介其意言待命乃還故杜言不必待君命所以排
榖梁也注大路至服路正義曰二十四年穆叔如周王嘉其有
禮賜之大路與此並賜諸侯之卿其文皆云大路知大路天子所
賜車之㧾名也周禮巾車王之五路有玉路金路象路革路木路
又有服車五乘孤乘夏篆卿乘夏縵大夫乘墨車士乘棧車
庶人乘役車又曰凡良車散車不在等者其用無常周禮有此
文耳其封諸侯賜之以車則同姓以金路異姓以象路四衞以革
路蕃國以木路其賜諸侯之卿則無文釋例曰周官王之五路及
卿大夫士服車各有名又有良車散車不在等者其用無常謂此
上五路之良散當以出賜故言其用無常也傳通稱玉路金路為
大路及賜魯穆叔鄭子蟜當是革路若木路所以封四衛及蕃
國之君也而亦曰大路者據受王之殊錫皆举其㹅名或云先
或云次當各自以就數為差也杜言當是革路若木路者雖疑
不敢質謂當是此二路也必疑然者以服車稱車不稱路王若
賜之夏篆夏縵不應謂之為大路名之曰大路必在五路之中
矣金路象路乃賜同姓異姓之國君不可以賜其臣而傳稱列國
之卿當小國之君固周制也位當小國之君則車亦可以同之
故疑是革路若木路也革路木路路之卑者亦稱大路者以受
王殊賜皆举其㧾名也若受之於君或稱先或稱次杜云以就
數為差者三命之卿就數三再命之卿就數二故鄭賜子展先路
三命之服子産次路再命之服是也若其不然王賜叔孫穆子
其車若是夏篆夏縵即與常車無異何故生弗敢乘及死
乃請以葬也鄕飲酒禮者大夫之禮也工人卒歌主人獻工大
師則為之洗鄭玄云大夫若君賜之樂謂之大師為之洗尊之也
彼尊君賜樂謂二師為大夫師此尊王賜車謂王車為大路其意
類於彼也膏盲何休以天子車稱大路諸侯車稱路車大夫稱車
今鄭子蟜諸侯之大夫耳當與天子士同賜其車而名之曰大路
非正也孔子曰唯器與名不可以假人名不正則言不順於義左
氏為短案周禮天子衮冕上公亦稱衮冕天子析羽為旌諸侯
及大夫亦稱旌又天子樂官稱大師鄕飲酒禮君賜樂亦稱
大師此皆名同於上則卿大夫大路何獨不可同之於天子大路
之名乎何休之難非也見衛至乃登正義曰杜於此注皆
周賈逵之說服虔引彭仲博云齊𣣔誅衛呼而下與之言因可
取之無為揖之復令登城仲博以為齊侯號衛衛慙而下云問
守備焉問衞之守高唐者衞無恩信故令守者以無備告齊
侯善其言故揖之乃命士卒登城服虔謂此說近之案傳之次
第衞在城上號之乃下是衞下也問守備焉問衛也若其别問
餘人當云問其守者不淂云問守備也若齊侯揖之而命士
卒登城則士於此時已登矣何故下文方云殖綽工僂會夜縋納
師也衛已下城齊侯不即執取者或有所隔礙不淂取之漢未曹
操與馬超對語徐晃與關羽對語皆讎敵交言而不能相取亦何
怪古之人乎夜縋納師正義曰二子因其無備先往城上乃
從城上縣䋲納師注四章至救助正義曰控于大邦乃是載
馳五章而云四章者文十三年鄭子家賦載馳之四章義取控于
大邦意在五章而并賦四章彼注已云四章以下故於此略之詩注
云極至也今衞侯𣣔求援引之力助於大國之諸侯亦誰因乎由誰
至乎閔之故𣣔歸問之注蹷猶拔也正義曰蹷者倒也
樹倒必拔根故云蹷猶拔也父是親之極孝為德之本於父尚猶
不哀必是不能爱人也已不爱人人亦不爱已人皆不愛必將喪家
知其不能保有宗嗣也二十年注稱弟明無罪也正義曰傳
言非其罪也則無罪之文明矣而云稱弟明無罪者賈逵以為稱
名罪其偪杜以鄭㱼有罪去弟以罪叚今此存弟非是罪黃之文
也言此以排賈氏也傳盟于至故也正義曰於絰服異則
稱同盟此齊成而盟不言同者往年齊與晉平盟于大隧是齊已
服於晉矣非於此始服故不言同也晉以齊旣平和而召諸侯以
為此會傳解其為盟之意故云齊成也注稱弟至二慶
正義曰稱弟者止為罪陳侯但陳侯之罪罪在信二慶故杜兼言
二慶耳稱弟不為罪二慶也釋例曰兄而害弟者稱弟以章兄
罪弟又害兄則去弟以罪弟身推此以觀其餘秦伯之弟鍼陳
侯之弟黃皆是兄害其弟者也秦伯有千乘之國而不能容
其母弟傳曰罪秦伯也歸罪秦伯則鍼罪輕也陳侯不能制禦臣
下使逐其弟傳曰言非其罪也非黃之罪則罪在陳侯示互舉之
文也賦魚麗之卒章正義曰魚麗詩小雅物其有矣者謂
言魚有鱨鯊鲂鯉并有旨酒也維其時矣者注云大平而後微
物衆多取之有時用之有道則萬物莫不多也二十一年注二
邑至之辭正義曰杜解地邑自為其例言在者指知其處言
有者以示不審此言二邑在高平者知其在高平郡界耳又言
有者並不審其處也釋例曰漆高平南平陽縣東北有漆鄕閭丘
高平南平陽縣西北有顕閭亭是二邑知在高平而不審其地故
言有也諸侯之臣入其私邑而以之出奔者皆書為叛衛孫林父
宋華亥宋公之弟辰晉趙鞅荀寅等皆書為叛叛者背其本國
之大辭也此及莒牟夷邾黑肱亦以邑叛本國但叛来歸魯據
其至魯為文而言來奔内外之辭言俱是叛而辭異耳且傳謂庶
其等為三叛人明其亦是叛也注盈不至罪之正義曰宣
十年齊崔氏出奔衞書其族也文八年宋司城来奔舉其官也又
十四年宋子哀來奔稱其字也皆為無罪不書其名則書名為罪
之文據傳盈無大罪故辨之不能防閑其母以取奔亡稱其名罪
之也不能防閑其母詩序文也周禮虎賁氏舍則守王閑又校人
謂馬廏為閑則閑是欄衞禁防之名也禮之防失若彼閑然論語云
大德不踰閑閑謂禮法言不能以禮法禁防母也傳注計公至
二人正義曰杜以姑為父之女昆弟姊是已之女昆故計公之年
以為寡者二人劉炫云案十二年傳云無女而有姊妹及姑姊妹
則古人謂姑為姑姊妹也而知此姑姊是襄公父之姊止一人耳不
淂云寡者二人今知不然者以襄公成公之子成公即位二年已令大
子公衡為質於椘及宋逃歸則公衡年十五六矣成公即位之初
已三十有餘計至於今七十許歲其姊雖存年極老矣安可以妻
庶期劉以為成公之姊而規杜氏非也子盍正義曰鄭
玄服虔皆以盍為何不也注給其至之人正義曰昭七年
傳曰皂臣輿輿臣隷隷臣僚僚臣僕僕臣臺馬有圉牛有牧自
皂至牧有八等也其次謂庶其從者魯給之以八等之人
軌度至徵也正義曰謂使其臣信有軌則法度可明以為徵
驗也劉炫云軌法也行依法度而言有信也夏書至念也
王義曰念玆在玆謂念此所行之事𣣔施於他得可施之在於此
身然後行之釋玆在玆釋除也謂有所除治於此前人之上亦當
在此身無有罪過然後除之名言玆在玆謂名此事言此事亦皆
當今可施於此猶若名此除盗言此除盗已能除盗是除盗之事
可施於此若已不能除盗遣人除盗是不可施於此也允出玆在
兹允信也謂誠信之心出於此身則善亦誠在此身也信由已壹
謂信實由已專壹然後善功可念此断章為義故與尚書本
文稍殊庶其非卿也正義曰公羊榖梁皆以邾莒之徒小國不
合有卿釋例曰公侯伯子男及其卿大夫士命數周官具有等差
當春狄時漸已變改是以仲尼丘明據時之宜仍其行事從而
然之不復與周官同而先儒考合周官禮記各致異端今詳推
經傳國之大小皆據當時土地人民不復依爵故書秦椘之卿
而略於滕薛也諸侯大國之卿皆必有命固無所疑其㧾名亦曰
大夫也故經傳卿大夫之文相涉晉殺三卿而經書大夫邢丘之
會傳稱大夫亦皆卿也蜀之盟齊國之大夫溴梁之盟小邾之
大夫此不命一命之大夫故不書也命者謂其君正爵命之於
朝其宫室車旗衣服禮儀各如其命數則皆以卿禮書之於絰
衛之於晉不得比次國則邾莒𣏌鄫之属固以微矣此等諸國
當時附隨大國不淂列於會者甚衆及其得列上不能自通於
天子下無暇扵備禮成制故與於會盟戰伐甚多唯曹之公子
首淂見於經其餘或命而禮儀不備或未加命數故皆不書之
也邾卑我之等其奔亡亦多所書唯數人而已知其合制者少
也又邾庶其等傳皆言非卿以地來雖賤必書紀裂繻来逆女
傳曰卿為君逆知此等微國亦應有卿有卿則應書於經徒以
卑陋制不合禮失禮之例𣏌降為夷華耦具官君子貴之至於
此等卿而不備禮亦所以見其略賤也諸儒以為邾莒無命卿旣
自違傳刘賈又云春秋之序三命以上乃書於經潁氏以為再
命称人傳曰叔孫昭子三命踰父兄昭公十年昭子始加三命而
先此叔孫皆自見經知所書皆再命也是杜大明春秋書卿名
氏之例以邾莒自當有卿若有再命則書名氏其不書於經皆
為禮不備故庶其非卿謂非再命之卿也注繭緜衣正義曰
玉藻曰纊為繭緼為袍鄭玄云衣有著之異名也纊謂今之新
緜緼謂今纊及舊絮也然則繭是袍之别名謂新緜著袍故
云緜衣也置冰牀下使有寒氣其上加緜衣暑月多衣所以
示疾以范至政矣正義曰桓是黶之謚大夫稱主誣欒
盈言盈以范氏為死桓主道范氏之意以桓主已死其家裘弱
故陵侮欒氏而專晉國之政矣秋欒至叔羆正義曰
如此傳文則欒盈出奔之後宣子始殺十子也晉語云平公六
年箕遺及黃淵嘉父作乱不克而死公乃問陽畢陽畢對曰論
逞志而虧君以乱國者之後而去之是遂威而遠權也欒氏
之誣晉國久矣欒書實覆宗殺厲公以厚其家若滅欒
氏則民威矣公許諾盡遂羣賊而使祁午及陽畢曲沃
逐欒盈如國語則先殺十子後逐欒盈與此異者賈逵云十子
皆欒盈之黨知范氏將害欒氏故先為之作難討范氏不克
而死然則欒盈城著十子在國謀殺宣子不克宣子先殺之
乃使適著逐欒盈此傳先言欒盈後言其黨耳非是欒盈
旣奔之後殺十子也此傳言城著而遂逐之則是就著逐欒盈
國語言適曲沃逐欒盈者曲沃是欒氏之采邑蓋就著逐
其身適曲沃逐其家也優哉游哉正義曰此小雅采
菽之篇案彼詩云優㦲游哉亦是戾矣與此不同者蓋師讀
有異有覺至順之正義曰此詩大雅抑之篇惠我至
保之正義曰此詩周頌烈文之篇注逸書至安之
正義曰此引書曰夏書㣧征之文也彼作聖有謨訓此云惠訓
不倦則本當作訓但杜以傳作聖有謩勲故順傳文解之劉背
傳文而規杜氏非也殊殛而禹興正義曰尚書稱堯使鯀
治水九載績用不成乃求得舜而徵用之歴試三年乃禪以位
舜典美舜之功象以典刑之下始云流共工于幽洲放驩兜于崇
山竄三苗于三危殛鯀于羽山四罪而天下咸服孔安國云作者
先叙典刑而連引四罪明皆徵用所行於此㧾見之是言舜初
被徵用先誅鯀而後举禹故言鯀殛而禹興僖三十三年傳
曰舜之罪也殛鯀其举也興禹洪範云鯀則殛死禹乃嗣興皆
言誅鯀乃舉禹而鄭玄注尚書以為禹治水旣畢乃流四
凶言其先舉禹而後誅鯀旣違經傳之文且復於理不當故
王肅難云禹治水而後以鯀為無功而殛之是為用人子之功
而流放其父則為禹之勤勞適使父殛舜失五典克從之義禹
陷三千莫大之罪進退無據迂亦甚㦲注大甲至大德正
義曰大甲湯孫卋本紀文也書序云大甲旣立不明伊尹放諸桐
宫三年復歸于亳思庸伊尹作大甲三篇是大甲能自改悔伊
尹復之事也注大君謂天王正義曰進言於王而稱大君
知大君謂天王也大君君之大者故以為天子易云大君有命亦
謂天子也注尉氏討姦之官正義曰歸死尉氏猶言歸死於
司敗明尉氏主刑人故為討姦之官周禮司寇之属無尉氏之
官蓋周室旣衰官名改易於時有此官耳其司敗亦非周禮之
官名也使司至氏者正義曰周官司寇掌詰姦慝刑暴亂
當使司寇而此云司徒者以司徒掌會萬民之卒伍以𧺫徒役
以比追胥以此追寇盗是其所掌獲得罪人乃使司寇刑之耳
會朝至亂也正義曰經訓常也法也會以訓上下之則朝以
正班爵之義是會朝為禮之常法也政待禮而行猶人須車
以載禮是政之車輿也禮運云政者君之所以蔵身也言政行於
外身蔵其中政是身之所守也怠慢於禮則政無車無車則政
不行是失政也君旣失政則身無所守失政則身不立是其所以
亂也注四子晉大夫正義曰國語陽畢對公公許語盡逐
群賊謂此之子為至勇也正義曰子斥宣子也子能為彼
食者半諸侯之地方四百里諸伯之地方三百里其食者三之
一諸子之地方二百里諸男之地方百里其食四之一鄭玄云
其食者半三之一四之一者土均均邦國地貢輕重之等必
足其國禮俗喪紀祭祀之用乃貢其餘大國貢重正之也
小國貢輕字之也此是諸侯之國貢王之差也司勲職云凡頒賞地三
之一食鄭玄云賞地之稅三分計稅王食其一二全入於臣此采
邑貢王之數也然則諸侯之臣受其采邑者亦當三分之一而
歸於公故云古者家其國邑言以國邑為已之家有貢於公
者是減已而貢之故以重賦為罰言重倍其賦當以三分而
二入公也注少正鄭卿官也正義曰十九年傳云立子産為
卿知少正是鄭之卿官名也春秋之時官名變改周禮無此名也
注朝正正義曰言以會歲終則歲事終以至正月朝正也朝
正二十九年傳文也注酒之至嘗酎正義曰月令孟夏天
子飲酎用禮樂鄭玄云酎之言醇也謂重釀之酒也春酒至此
始成與群臣以禮樂飲之於朝正尊卑也彼言飲酎當是夏祭
之後此言嘗酎謂見於夏祭故云與執膰焉謂祭未受胙
肉也注口實至而已正義曰但有徵責之言實於口也服虔云
實謂譴讓也注四時至盛也正義曰少牢饋食禮者諸
侯之大夫時祭之禮也是時祭用少牢今公孫黑肱使黜官薄祭
故時祭用特羊殷祭乃少牢諸侯之大夫止用少牢而禮器云君
子大牢而祭謂之禮匹士大牢而祭謂之攘鄭玄云君子謂大夫
以上是大夫之祭有用大牢時也又雜記云上大夫之虞也少年
卒哭成事附皆大牢據此二文大得用大牢者禮器之文據
天子大夫故也雜記據喪祭故進用一等士喪禮士遣奠用少
牢是也大夫無禘袷而云殷三年祭者禮記言大夫有善於君
袷及五卋是大夫有功或淂褅袷也劉炫云禮器云君子大牢而
祭謂之禮匹士大牢而祭謂之攘鄭玄云君子謂大夫以上是大夫
祭有用大牢時也雜記云大夫之虞也皆少牢卒哭與祔皆大牢
喪祭有大牢明吉祭亦有也此言特羊必是時祭殷以少牢明
是三年一為大祭猶天子諸侯禘也禮大夫時祭少牢大祭大牢
今黑肱全減之也詩曰至有焉正義曰詩大雅抑之篇侯
維也言謹慎尒身唯在依法度用此以戒不億度之事鄭子
張其有此詩之義焉言生在敬戒是慎法度也貴而能貧是
戒不虞也注交怨至明也正義曰若游氏報殺此人則
人知其父被殺其父所以見殺為奪人妻故也報殺則人知其
父非是父之行不脩益明也
春秋正義卷第二十二
計一万九千四百四十四字
春秋傳卷第二十二
襄公中
十有二年春王三月莒人伐我東鄙圍台季孫宿帥師救台遂入鄆
鄆莒邑也遂者生事也入者逆詞也大夫無遂事受命而救台不
受命而入鄆惡季孫宿之擅權使公不得有爲於其國也或曰古
者命將得專制閫外之事有可以安國家利社稷者專之可也曰
此爲境外言之也台在邦域之中而專行之非有無君之心者不
敢爲也昭公逐定無正夫豈一朝一夕之故哉其所由來者漸矣
夏晉侯使士魴來聘秋九月吴子乘卒冬楚公子貞帥師侵宋公如
晉
十有三年春公至自晉夏取邿秋九月庚辰楚子審卒冬城防
十有四年春王正月季孫宿叔老會晉士匄齊人宋人衛人鄭公孫
蠆曹人莒人邾人滕人薛人杞人小邾人會吴于向
使舉上客而叔老並書者以内卿行則不得不書矣季孫宿以卿
爲介而不使之免叔老介於宿而不敢避蓋兩失之雖晉人輕其
幣而敬其使於君命使人之體豈爲得哉
二月乙未朔日有食之夏四月叔孫豹會晉荀偃齊人宋人衛北宫
括鄭公孫蠆曹人莒人邾人滕人薛人杞人小邾人伐秦巳未衛侯
出奔齊
按左氏衛寗殖將死語其子曰吾得罪於君名在諸侯之策曰孫
林父寗殖出其君夫所謂諸侯之策則列國之史也諸侯則若晉
若魯是也史則若晉之乘魯之春秋是也今春秋書衛侯出奔齊
而不曰孫林父寗殖出其君者蓋仲尼筆削不因舊史之文也欲
知經之大義深考舊文筆削之不同其得之矣或曰孫寗出君衆
所同疾史策書之是也聖人曷爲掩姦藏惡不暴其罪而以歸咎
人主何哉曰臣而逐君其罪巳明矣人君擅一國之名寵神之主
而民之望也愛之如父母仰之如日月敬之如神明畏之如雷霆
何可出也所爲見逐無乃肆於民上縱其淫虐以棄天地之性乎
故衛衎出奔使祝宗告亡且告無罪而定姜曰有罪若何告無春
秋端本清源之書故不書所逐之臣而以自奔爲名所以警乎人
君者爲後世鑒非聖人莫能修之爲此類也
莒人侵我東鄙秋楚公子貞帥師伐吴冬季孫宿會晉士匄宋華閱
衛孫林父鄭公孫蠆莒人邾人于戚
十有五年春宋公使向戍來聘二月己亥及向戍盟于劉劉夏逆王
后于齊
劉夏何以不稱使不與天子之使夏也昏姻人倫之夲王后天下
之母劉夏士也士而逆后是不重人倫之本而輕天下之母矣然
則何使卿往逆公監之禮也官師從單靖公逆王后于齊書劉夏
而不書靖公是知卿往逆公監之禮也春秋昏姻得禮者常事不
書
夏齊侯伐我北鄙圖成公救成至遇季孫宿叔孫豹帥師城成郛秋
八月丁巳日有食之邾人伐我南鄙冬十有一月癸亥晉侯周卒
晉人執莒子邾子以歸齊侯伐我北鄙夏公至自會五月甲子地震
叔老會鄭伯晉荀偃衛寗殖宋人伐許秋齊侯伐我北鄙圍成大雩
冬叔孫豹如晉
十有七年春王二月庚午邾子牼卒宋人伐陳夏衛石買帥師伐曹
秋齊侯伐我北鄙圍桃高厚帥師伐我北鄙圍防九月大雩宋華臣
出奔陳冬邾人伐我南鄙
十有八年春白狄來
劉敞曰夷狄於中國無事焉其於天子世一見則諸侯雖善其交
際不得而通也是以春秋亦不與其朝不與其朝者懲淫慝一内
外也周公致太平越裳氏重九譯而獻其白雉公曰君子德不及
焉不享其贄此乃天子而讓也況列國之君乎守藩之臣乎
夏晉人執衛行人石買秋齊師伐我北鄙冬十月公會晉侯宋公衛
侯鄭伯曹伯莒子邾子滕子薛伯𣏌伯小邾子同圍齊
凢侵伐圍入未有書同者而獨於此書同圍齊何也齊環背盟棄
好陵虐神主肆其暴橫數伐鄰國觀加兵於魯則可見矣諸侯所
共惡疾故同心而圍之也同心圍齊其以伐致何也見齊環無道
宜得惡疾大諸侯之伐而免其圍齊之罪詞也春秋於此有沮橫
逆抑強暴之意孟子曰國必自伐而後人伐之自作孽不可逭其
齊侯環之謂矣尚誰懟哉
曹伯負芻卒于師楚公子午帥師伐鄭
十有九年春王正月諸侯盟于祝柯晉人執邾子公至自伐齊取邾
田自漷水季孫宿如晉葬曹成公夏衛孫林父帥師伐齊秋七月辛
卯齊侯環卒晉士匄帥師侵齊至榖聞齊侯卒乃還
糓齊地也還者終事之詞古之爲師不伐喪大夫以君命出境有
可以安國家利社稷者則專之可也世衰道微暴行交作利人之
難以成其私欲者衆矣士匄乃有惻隱之心聞齊侯卒而還不亦
善乎或曰君不尸小事臣不專大名爲士匄者宜墠帷而歸命乎
介則非矣使士匄未出晉境如是焉可也巳至齊地則進退在士
匄矣猶欲墠帷而歸命乎介則非古者命將不從中覆專制境外
之意而況喪必不可伐非進退可疑而待請者故至榖聞齊侯卒
乃還善之也
八月丙辰仲孫蔑卒齊殺其大夫高厚鄭殺其大夫公子嘉
按左氏初盜殺鄭三卿於西宫之朝公子嘉知而不言旣又欲起
楚師以去諸大夫故楚人伐鄭至于純門而返至是嘉之爲政也
專國人患之乃討西宮之難與純門之師子展子西率國人殺嘉
而分其室不稱鄭人者嘉則有罪矣而子展子西不能正以王法
肆諸市朝與衆同棄乃利其室而分之有私意焉故稱國以殺而
不去其官此春秋原情定罪之意
冬葬齊靈公城西郛叔孫豹會晉士匄于柯城武城
二十年春王正月辛亥仲孫速會莒人盟于向夏六月庚申公會晉
侯齊侯宋公衛侯鄭伯曹伯莒子邾子滕子薛伯杞伯小邾子盟于
澶淵秋公至自會仲孫速帥師伐邾蔡殺其大夫公子爕蔡公子履
出奔楚
按左氏初蔡文侯欲事晉曰先君與於踐土之盟晉不可棄且兄
弟也畏楚不能行而卒楚人使蔡無常公子爕求從先君以利蔡
謀國之合於義者也國人乃不順焉而殺爕此何罪矣故稱國而
不去其官公子履其母弟也進不能正國退不能遠害懼禍而奔
從於夷狄書者罪之也
陳侯之弟黃出奔楚叔老如齊冬十月丙辰朔日有食之季孫宿如
宋
二十有一年春王正月公如晉邾庶其以漆閭丘來奔
庶其邾大夫也春秋小國之大夫不書其姓氏微也其以事接我
則書其姓氏謹之也莒慶以大夫即魯而圖㛰接我不以禮者也
邾庶其以地叛其君而來奔接我不以義者也以欲敗禮則身必
危以利棄義則國必亂春秋禮義之大宗故小國之大夫接我以
利欲則特書其姓氏謹之也漆一邑閭丘一邑而不言及者庶其
之私邑所受於君而食之者也此叛臣何以不書叛書名書地而
竊邑叛君之罪見矣夫棄夷狄從諸夏其慕義之心疑可與也然
有據城以求援者君子猶以爲不可受而況鄰國乎書來奔而魯
受叛臣納其地之罪亦見矣
夏公至自晉秋晉欒盈出奔楚九月庚戍朔日有食之冬十月庚辰
朔日有食之曹伯來朝公會晉侯齊侯宋公衛侯鄭伯曹伯莒子邾
子于商任
二十有二年春王正月公至自會夏四月秋七月辛酉叔老卒冬公
會晉侯齊侯宋公衛侯鄭伯曹伯莒子邾子薛伯𣏌伯小邾子于沙
隨
按左氏會于商任錮欒氏也會于沙隨復錮欒氏也古者大夫去
國君不掃其社稷不係纍其子弟不收其田邑使人導之出疆又
先之於其所往勑五典厚人倫也今晉不念欒氏世勲而逐盈又
將搏執之而命諸侯無得納焉則亦過也楚逐申公巫臣子反請
以重幣錮之楚子曰止彼若能利國家雖重幣晉將可乎若無益
於晉晉將棄之何勞錮焉其賢於商任沙隨之謀遠矣
公至自會楚殺其大夫公子追舒
二十有三年春王二月癸酉朔日有食之三月己巳𣏌伯匄卒夏邾
卑我來奔葬杞孝公陳殺其大夫慶虎及慶寅
按左氏慶虎無道求專陳國暴蔑其君畏公子黃之偪而愬諸楚
曰與蔡司馬同謀楚人以爲討公子黃奔楚愬之二慶以陳叛楚
屈建圍陳殺二慶夫人君擅一國之利勢使權臣暴蔑其身而不
能遠欲去其親而不能保譖愬之於大國而不能辨至因夷狄之
力然後能克則非君人之道也故二慶之死稱國以殺公子黃之
出特以弟書者譏歸陳侯也凢此皆春秋端夲之意
陳侯之弟黃自楚歸于陳晉欒盈復入于晉入于曲沃
欒氏晉室之世臣故盈雖出奔猶繫於晉復入者甚逆之詞爲其
旣絕而復入也曲沃者所食之地當是時權寵之臣各以利誘其
下使爲之用至於殺身而不避莫知有君臣之分者也故聞語欒
孺子者則或泣或歎以爲得主而爲之死猶不死也盈從之遂入
絳乘公門若非天棄欒氏又有范鞅之謀晉亦殆矣原其失在於
錮之甚急使無所容於天地之間是以至此極春秋備書之以見
人而不仁疾之巳甚亂也其爲後世鑒豈不深切著明也哉
秋齊侯伐衛遂伐晉八月叔孫豹帥師救晉次于雍榆巳卯仲孫速
卒冬十月乙亥臧孫紇出奔邾晉人殺欒盈齊侯襲莒
二十有四年春叔孫豹如晉仲孫羯帥師侵齊夏楚子伐吴秋七月
甲子朔日有食之旣齊崔杼帥師伐莒大水八月癸巳朔日有食之
公會晉侯宋公衛侯鄭伯曹伯莒子邾子滕子薛伯𣏌伯小邾子于
夷儀冬楚子蔡侯陳侯許男伐鄭公至自會陳鍼宜咎出奔楚叔孫
豹如京師大饑
古有救災之政若國凶荒或發廪以賑乏或移粟以通用或徙民
以就食或爲粥溢以救餓莩或興工作以聚失業之人緩刑舍禁
弛力薄征索鬼神除盜賊㢮射侯而不燕置廷道而不修殺禮物
而不備雖有旱乾水溢民無菜色所以備之者如此其至是年秋
有隂沴之災而冬大饑蓋所以賑業之者有不備矣故書之以爲
戒
二十有五年春齊崔杼帥師伐我北鄙夏五月乙亥齊崔杼弑其君
光
齊莊公見弑賈舉州綽等十人皆死之而不得以死節稱何也所
謂死節者以義事君責難陳善有所從違而不苟者是也雖在屬
車後乘必不肯同入崔氏之宫矣若此十人者獨以勇力聞皆逢
君之惡從於昏亂而莊公嬖之者死非其所比諸匹夫匹婦自經
於溝瀆而莫之知者猶不逮也晏平仲曰君民者豈以陵民社稷
是主臣君者豈爲其口實社稷是養故君爲社稷死則死之爲社
稷亡則亡之若爲巳死而爲巳亡非其私暱誰敢任之此十人者
眞其私暱任此宜矣雖殺身不償責安得以死節許之哉
公會晉侯宋公衛侯鄭伯曹伯莒子邾子滕子薛伯杞伯小邾子于
夷儀
諸侯會于夷儀將以討齊齊使隰鉏請成慶封如師男女以班賂
晉侯以宗器樂器自六正五吏三十帥三軍之大夫百官之正長
師旅及處守者皆有賂晉侯許之夫晉夲爲報朝歌之役來討及
會夷儀旣聞崔杼之弑則宜下令三軍建而復旆聲於齊人問莊
公之故執崔杼以戮之謀於齊衆置君以定其國示天討之義則
方伯連帥之職修矣今乃知賊不討而受其賂則是與之同情也
故春秋治之如下文所貶云
六月壬子鄭公孫舍之帥師入陳秋八月己巳諸侯同盟于重丘
崔杼旣弑其君矣晉侯受其賂而許之成故盟于重丘特書曰同
公至自會衛侯入于夷儀
鄭伯突入于櫟衛侯入于夷儀其入則一或名或不名者鄭伯奪
正以立而國人君之諸侯助之不知其義不可以有國也故特書
其名著王法以絕之衛侯蔑其冡卿失國出奔固不爲無罪矣然
有世叔儀以守有母弟鱄以出或撫其内或營其外有歸道焉則
其義猶未絕也故止書其爵而不名及寗喜弑剽復歸于衛然後
書名此聖人俟其改過遷善不輕絕人之意曾子曰夫子之道忠
恕而巳此類是也
楚屈建帥師滅舒鳩冬鄭公孫夏帥師伐陳十有二月吴子遏伐楚
門于巢卒
巢南國也其言門于巢卒者吴子將伐楚引師至巢入其門巢人
射諸城上矢中吴子而卒非吴子之自輕而見殺也古者入境必
假道過門必釋甲入國則不馳或曰古者大國過小邑小邑必飾
城而請罪亦非巢之輕以一矢相加不飾城而請罪也
二十有六年春王二月辛卯衛寗喜弑其君剽
喜嘗受命於其父使納獻公以免逐君之惡衛侯出入皆以爵稱
於義未絶而剽以公孫非次而立又未有說焉則喜之罪應末滅
矣亦以弑其君書何也弈者舉棋不定不勝其耦況置君乎於衎
則殖也出之喜也納之於剽則殖也立之喜也弑之是弈棋之不
若也不思其終亦甚矣故聖人特正其爲弑君之罪示天下後世
使知愼於廢立之際而不敢忽也霍光以大義廢昌邑立宣帝猶
有言其罪者而朝廷加肅況私意耶范粲桓彝之徒殺身不顧君
子所以深取之者知春秋之旨矣
衛孫林父入于戚以叛甲午衛侯衎復歸于衛
按左氏孫林父以戚如晉書曰入于戚以叛者著其據土背君之
罪也臣之禄君實有焉專禄以周旋戮也衛侯出奔齊入于夷儀
告以爵稱今旣復歸而得國矣乃書其名何也人之有德慧智術
者嘗存乎疢疾衛侯淹恤在外十有二年困於心衡於慮久矣此
生於憂患之時而一旦得國失信無刑猶夫人也則是困而弗革
雖復得國猶非其國也此見春秋俟人改過之深而責人自棄之
重欲其強於爲善之意也
夏晉侯使荀吴來聘公會晉人鄭良霄宋人曹人于澶淵秋宋公殺
其世子痤
殺世子母弟直稱君者甚之也宋寺人伊戾爲太子内師無寵譖
於宋公而殺之則賊世子痤者寺人矣而獨甚宋公何哉譖言之
得行也必有嬖妾配適以惑其心又有小人欲結内援者以爲之
助然後愛惡一移父子夫婦之閒不能相保者衆矣尸此者其誰
乎晉獻之殺申生宋公之殺痤直稱君者春秋正其本之意
晉人執衛寗喜八月壬午許男寗卒于楚冬楚子蔡侯陳侯伐鄭葬
許靈公
