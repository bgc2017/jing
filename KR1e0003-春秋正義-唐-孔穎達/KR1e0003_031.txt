春秋正義卷第三十一昭公
国子祭酒上護軍曲阜縣開國子臣孔穎達等奉
勑撰
二十三年注称行至使人正義曰傳說魯取邾師則是魯有罪
矣而譏晉執者凡諸侯有罪盟主當以師討之不宜執其使人故
譏之注討子至從赴正義曰往年傳闰月辛丑晉師王師伐
京毁其西南注云京子朝所在此年傳正月壬寅朔二師圍郊計
辛丑壬寅頻日耳蓋京城毀郊是子朝之邑故二師圍之故云
討子朝也郊不繫周者大都以名通也傳称朔日圍郊至癸丑乃
叔鞅卒癸丑正月十二日也是囲郊在叔鞅卒前也晉人来告圍
郊不以圍郊曰告之告在叔鞅卒後故經書在後是從赴也圍郊
在朔或亦在叔孫婼如晉之前但行无日未必不以朔行拠鞅卒
有日而言之吳敗至雞父正義曰此戰胡沈之君是胡沈君自
將也頓序扵上頓亦君自將也獲陳大夫陳是大夫將則蔡許亦
大夫將也故云頓胡沈蔡陳許君在臣上各自以大小序耳桓十三
年經書齊師宋師衛師燕師敗績此不每国書師而㧾云師者傳
无其說杜不為注是史略文非義例也賈逵云不國国書師悪其
同役而不同心案隱十年宋人蔡人衛人伐戴郑伯伐取之傳曰
宋衛旣入郑而以伐戴召蔡人蔡人怒故不和而敗亦是同役而不
同心彼旣不變其文此何當變文以見義乎賈之妄也注不書椘
楚不戰正義曰杜知椘不戰者以傳云戰于雞父吳子以罪人先
犯胡沈与陳三国敗舍胡沈之囚使奔許与蔡頓師譟而從之三
国奔是戰於雞父之時先犯胡沈陳後破許蔡頓也六国旣陳戰
敗而奔下傳始云椘師大奔是六国敗後椘師怖懼不淂成陳望風
而奔故傳云不言戰椘未陳杜云不書椘楚不戰刘炫用服虔義
云不書椘楚諱敗不告然則必其椘人来告容或諱敗若吳人来
告豈伐椘諱乎刘違背傳文而規杜非也注国虽至曰滅正義
曰公羊傳曰君死于位曰滅其意言本國虽存其君見殺与滅国
相類拠君身言之謂之滅注大夫至玄孫正義曰宣二年郑
人獲華元生獲也哀十一年獲齊国書死獲也故云大夫死生通曰獲案
卋本宣公生子夏夏生御叔叔生徵舒舒生惠子晉晉生御寇寇
生悼子齧齧是徵舒曾孫杜云玄孫未詳注敬王至城外
正義曰此事傳无其文不言无傳者傳称六月庚寅單子刘子樊
斉以王如刘當從刘而居狄泉不是全无其事故不云无傳也狄
泉令洺陽城内大倉西南池水是也若在城内宜云王居城周知此時
在城外也今在城内者土地名云或曰定元年城成周乃遶之入城内也
注尹氏至欲立正義曰宣王之世有尹吉甫春秋以來數有尹
子見經是其食采扵尹卋為周卿士也以其卋為卿士宗族強盛
故能專意立朝不言尹子而言尹氏者見其此族強故能立之也敬王
是單刘所立不書單子立者敬王猛之母弟兄死次正當立立之是
常朝不應立立庶以乱国書尹氏之朝所以悪尹氏也隐四年衛人
立晉善其得衆書衛人言举国共立之此書尹氏立朝明非周人
所𣣔立独尹氏立之耳傳注离姑至武城正義曰邾魯接連
竟界相錯邾人從翼邑还邾先經魯之武城然後始至离姑而後
至邾故举离姑為道次武城人塞其前正義曰此所塞之処必
有隘道當是已過武城之邑未出武城之竟故淂塞其前断其後
而攻取之注取邾至公命正義曰傳言武城人則是武城之大
夫自專為此謀也旣取邾師邾始愬晉晉人来討乃令叔孫往謝
叔孫以年初即行則魯取邾師事在往年因叔孫婼如晉追言之
注坐訟曲直正義曰周礼小司寇云命夫命婦不躬坐獄訟凡
断獄者皆令競者坐而受其辞故使並坐訟曲直注在礼至之君
正義曰僖二十九年傳曰在礼卿不會公侯會伯子男可也扵礼淂
与相會故當小國之君注分别至服回正義曰賈逵云使邾魯
大夫各居一館郑衆云使叔孫子服回各居一館邾魯大夫本不同
館无為復言使各居一館也𣣔分别叔孫与子服回不淂相見各聽
其辞耳服虔並載两說仍云賈氏近之案傳文各居一館之下即云
士伯聽其辞而愬諸宣子乃皆執之則皆執各居一館者也若是
邾魯别館豈執邾大夫乎且下云館叔孫扵箕舍子服回於他邑
明此各居一館是分别子服与叔孫恐其相教示注二子至執之
正義曰魯人實取邾师二子辞不屈者蓋以朝聘征伐過他國必
忌以晦出而戰擊楚所不意也僖二十年泓之戰書己己朔成十
六年鄢陵之戰書甲午晦此書戊辰而不言晦者釈例曰經傳之
見晦朔此時史随其日而存之无義例也賈氏云泓之戰譏宋襄故
書朔鄢陵之戰譏椘子故書晦雞父之戰夷之故不書晦左氏旣无此
說案雞父之戰經傳備詳其例非夷之實晦戰而經不書晦明經
不以晦示襃貶注国君至淂也正義曰傳言舍胡沈之囚使
曰吾君死矣是胡沈之君死称滅也釈例曰國君者社稷之主百姓
之望當与社稷宗廟共其存亡者也而見獲扵敵国虽存若亡死之
与生皆与滅同故曰胡子髠沈子逞滅請以戰傷死虽敗績而不見
擒故經皆不曰滅則杜意国君生見獲亦書為滅也刘炫謂此胡
沈之君戰死故言滅也春秋君戰生見獲者皆言以歸不書滅何
得言虽存若亡皆為滅公羊傳曰其言滅獲何别君臣也君死于位
曰滅生淂曰獲大夫生死皆曰獲以為君死曰滅生曰以皈韓戰
貶晉侯從大夫例故書獲以規杜失令知非者莊十年齊师滅譚譚子
奔莒定六年郑游速滅許以許男斯歸是君存称滅刘炫以为生
獲扵敵但言以歸不淂称滅規杜非也但君存国滅則滅文在上
滅譚滅許是也国存君死則滅文在下胡子沈子是也注經書至
而死正義曰經書乙未地震謂鲁国之地動也丁酉南宫極震
則周地亦震周魯相去千里故震日不同以震而死明為屋所壓
注謂幽至岸崩正義曰周語云幽王二年西周三川皆震伯陽
父曰周將亡矣陽伏而不能出隂廹而不能烝扵是有地震今川
實震是陽失其所而鎮隂也陽失而在隂原必塞原塞國必亡夫
水土演而民用也土无所演民乏財用不亡何待昔伊洛竭而夏
亡河竭而商亡今周德若二代之季矣其川原又塞塞必竭夫國必依
山川山崩川竭亡之徵也川竭山必崩若亡不過十年數之紀也天天
之所棄不過其紀是歲也三川竭𡵨山崩十一年幽五乃滅注國語
者亦云三川涇渭洛也西周在雍州之域周礼職方氏正西曰雍州
其川涇汭其浸渭洛郑玄云浸可以為灌漑者大子至追之
正義曰土地名郥是蔡地蔡在椘之東北故建母在郥淂召吳人
也扵時蔡常從椘且失夫人故薳越追之注諸樊至大子正義曰
吳子諸樊吳王僚之伯父也僚子又名諸樊乃与伯祖同名吳人
虽是東夷理亦不應然也此久遠之書又字經篆隷或誤耳注椘
用至自固正義曰襄十四年子囊將死遺言謂子庚必城郢君子
謂子囊忠將死不忘衛社稷可不謂忠乎彼子囊城郢君子謂之
為忠此囊瓦城郢沈尹戌謂之必亡事不同者國而无城不可以治
椘自文王都郢城郭未固子囊心欲城之其事未暇將死而今城
郢故可謂之為忠今郢旣固矣足以為治而囊瓦畏吳侵偪恐其
寇入國都更復增修其城以求自固不能遠抚边竟唯欲近守城
郭沈尹謂之必亡為其事異故也注在僖十八年正義曰事
在十九年諸本皆然當是轉寫誤明其伍候正義曰賈服王
董皆作五候賈服云五候五方之候也敬授民時四方中央之候
王云王候山候林候澤候川候平地候也堇云五候候四方國中
之姦謀也杜作伍候故云使民有部伍相為堠望彼諸本蓋以上多
云四故誤為五也不僣至不耆正義曰不僣守信也不貪廉
正也不懦不受辱也不強不陵人者此皆論守竟之事不僭不貪不
貪不耆謂不往侵隣国也不懦謂不使人侵己也詩曰至厥德
正義曰詩大雅文王篇也無念念也韋述也言王者念女先祖之法
則还當述治其先祖之德以顕之注四君至䝨看正義曰椘
也家云周成王始封熊繹扵椘以子男之田居丹陽歴十四君至扵
熊儀是為若敖若敖生霄敖霄敖生蚡冐蚡冒卒弟熊達立是為
武王武王生文王始都郢杜文十六年云蚡冐椘武王父虽不從世
家以蚡冒为武王兄要沈尹以四君為䝨故特言之土不過同
正義曰言土虽至九百里猶止名同故云不過同非謂百里以下也
知者以椘是子爵土方二百里明非百里也猶不城郢正義曰如
椘世家云武王以上未都扵郢拠當時都郢故以郢言之謂不築其
其国都也二十四年注丁酉至無月正義曰此年五月乙未朔
一大一小七月當甲午朔九月癸巳朔五月淂丁酉文在八月之下是有
日而无月也注椘邑至大師正義曰大都以名通故不繫椘
也襄十三年傳例曰用大師焉曰滅傳注度謀至无害正義
曰同德度義尚書泰誓文也刘炫云案孔安國云德鈞則秉義者
強萇弘此言取彼為說必其与彼德同乃度義之勝負但使德勝
不畏彼強故即引泰誓而勸其務德杜為不見古文故致有此謬
今知非者彼尚書之文論两敵對戰揆度有義者強此論甘氏又
往旣不能同德何能度義属意有異与書義不同且引詩断章
其類多矣刘以為杜違尚書之文而規其過非也注四夷
正義曰孔安國云夷人謂平人杜為夷狄之人者案四年傳曰商
紂為黎之蒐東夷叛之孔杜各自為義其意俱通刘炫以杜為過而
規其短非也注貶婼至罪巳正義曰卿當備書名氏去氏則
為貶責貶婼之族喜扵淂免所以尊晉而自屈也釈例曰意如至
自晉傳言尊晉罪己婼至自晉傳復重發但言尊晉者意如以
罪見執宜在罪已婼本使人不應見執故尊晉而已内大夫行还
皆不書至異扵公也今此二人執而釈更以書至見義也杜言見
義者見其喜淂釈特告廟而書至也晉侯至周故正義曰
晉助敬王久矣今使景伯如周問曲直者以子朝更強久競未決
晉人恐敬王不成更審其事故疑而使察之也晉人扵此乃辞王子
朝不納其使則以前猶与往来其心兩望至此始絶耳注詩小至
恥之正義曰此詩小雅蓼莪刺幽王之詩也或曰缾是器罍大
缾小實由罍所資缾是小器常禀受扵罍今缾罄尽罍更無物
以共缾惟是罍之恥也缾喻周罍喻晉言周之微弱恒依恃
扵晉今王室乱矣晉无力以助之是晉之恥也诗注云缾小而尽
罍大而盈刺王不使冨分貧衆恤寡王及圉陽而还正義
曰王歸行及圉陽倉与壽夢而还歸扵越也注詩大雅
正義曰此詩大雅桑柔刺厉王之诗也二十五年注此鳥至故書
正義曰此鳥穴居今驗猶然考工記云鸜鵒不踰濟禹貢導沇水
東流为濟入于河溢為榮東出于陶丘北又東至于荷又東北會
于汶又北東入于海済經斉鲁之界魯在汶水之南鸜鵒北方之
鳥南不踰済旧不在魯界今来魯而不穴又巢居故曰来巣傳曰
書所无也是非常故書也公羊傳曰何以書記異也何異𡭗非中
国之禽也宜穴又巣榖梁亦然案今大河以北皆有鸜鵒不淂云
非國之禽也宜穴又巢信然注季辛至上㕝正義曰月有三辛
上辛上旬之辛也季辛下旬之辛也長歴推校此年七月己丑朔上
辛月三月下辛二十三日也不書其日之辰空言辛者本見旱甚欲知
二雩相去遠近耳无取扵辰故空書辛也季辛又雩不言六者言又
見其重上事上辛是大雩明季辛亦大雩也春秋旱則修雩雩而淂
雨則書雩喜雩有益雩而不淂雨則書旱以明災成此書二雩者上
辛雩而淂雨雨少尋即爲旱故季辛又雩傳曰秋書再雩旱甚也
是言前雩少淂雨旱甚而後雩故賈云上辛不注是也公羊傳曰又
雩者何又雩者非雩也聚以逐季氏也公以九月始孫豈七月已与
季氏戰乎若使時實不旱亦不淂託雩以聚衆矣傳君子至
必亡正義曰楊子法言云何以動而見敬曰敬人何以動而見侮
曰侮人然則貴人者人亦貴之卑人者人赤卑之此言凡人輕賤其身
則不能以尊貴之道及扵他人若君子能自貴其身者己先貴人
欲其身之貴是以須有礼然後能以尊貴之道及扵他人旣尊貴
他人是以有礼賦新宫正義曰燕礼記云升歌鹿鳴下管新
宮郑玄云新宮小雅逸篇也其詩旣逸知是小雅篇者管即笙也以
燕礼及鄕飲酒升歌笙歌同用小雅知新宫必是小雅但其詩辞
義皆亡无以知其意也注诗小至賦之正義曰周人思淂䝨女
以配君子車舝詩序也杜以下云逆女故知將爲季孫迎宋公之女
故賦之社必知爲逆女而賦者以車舝之詩論逆女之事其詩云間關
車之舝兮思孌季女逝兮言間關然設此車舝思憶孌然季女
而往迎之又云辰彼碩女令德来教皆論逆女之事又昭子固聘
逆女巳共宋公平論故扵享礼之時而賦車轄猶如季文子如耒
致女还賦韓弈之詩与此正同又何不可而刘炫以爲昭子賦車
轄不爲逆女又以新宫非昏姻之事入而規杜過然新宫旣亡焉知非是
親好苟生異見扵義非也注坐宋至礼坐正義曰燕礼云司
宮筵賓于戶西東上小臣設公席于阼階上西鄕是礼坐公西向賓
南向也宋公使昭子右坐令在宋公之右蓋在宋公之北同西向以相
近言其改礼坐也注平子至若姊正義曰公若即平子之叔父也
不言平子之姑而云公若之姊明公若是平子庶叔此姑与公若同母
故曰公若姊也注文子武子平子正義曰武子生悼子悼子生
因地之性言礼本法天地也自生其六氣至民失其性言天用氣
味聲色以養人不淂過其度也是故内礼以下言聖王制礼以奉天
性不使過其度也經常也義宜也夫礼者天之常道地之宜利民
之所行也天地之有常道人民實法則之法則天之明道因循地
之恒性人所以制作此礼也此傳文扵天言常則地赤常也扵地言
義則天亦義也覆言天地之經明天地皆有常也天有常明之義
他有常利之義也覆云則天之明是天以明为常因地之性則地
以性为義是天以光明为常義地以剛柔为常義義謂義理性謂
本性言天地性義有常可以為法故民法之而为礼也注經者
道之常義者利之宜正義曰覆而无外高而在上運行不息日
月星辰温凉寒暑皆是天之道也訓經為常故言道之常也載而
无弃物无不殖山川原隰剛柔高下皆是地之利也訓義為宜故云
利之宜也杜以今文孝經云用天之道因地之利故天以道言之地
以利言之天无形言其有道理也地有質言其有利益也民之所行
法象天地象天而為之者皆是天之常也象地而為之者皆是地之
宜也故礼為天之經地之義也孝經以孝為天之經地之義者孝
是礼之本礼為孝之末本末别名理實不異故取法天地其事同也
注行者人所履王義曰民謂人也人禀天地之性而生動作皆家
天地其所踐履謂之為行但人有䝨与不肖行有過与不及聖人
制为中法名之曰礼故礼是民之行也行者人之所履也易及尔雅
並訓履為礼是礼名由踐履而生也人之本性自然法象天地聖人
還復法象天地而制礼教之是礼由天地而來故仲尼說孝子産
論礼皆天地民三者並言之注日月星辰天之明也高下剛柔
地之性也正義曰天之明杜以為日月星辰者以下傳云為父子兄
弟昏媾姻亞以象天明若衆星之共北辰故知天明日月星也杜知高
下剛柔地之性者以下傳云為君臣上下以則地義則君高臣下
臣柔君剛地義則地之性也傳文上下其理分明人法天地其事多
種杜以天明地義举要而言故不備顕刑罰威獄温慈惠和刘炫貴
杜不具載其文而規其過非也此傳文言則地言因者民見地有宜
利因取而法效之因亦則之義也旣言天之經不可復言地之經故
變文称義旣言則天之明不可復言則地之性故变文言因因之与
則互相通也正是變文使相辟耳生其至其性正義曰此言
天用氣味聲色以養人不淂過其度也因上則天之下更復本之
扵天傳称天有六氣此言生其六氣謂天生之也用其五行謂天用之
也上天用此五行以養人五行之氣入人之口為五味發見扵目
為五色章徹扵耳為五聲味以養口色以養目聲以養耳此三者
虽復用以養人人用不淂過度過度則為昏乱使人失其恒性故須
為礼以節之注金木水火土正義曰洪範云五行一曰
水二曰火三曰木四曰金五曰土孔安國云皆其生數是其以生數
為次也大禹謨說六府云水火金木土榖五行之次与洪範異者
以相刻為次也此注言金木水火土者随便而言之不以義為次也
五物世所行用故謂之五行五者各有材能傳又謂之五材此傳
所說礼意意在味色聲也但味色聲本扵五行而来五行又是六
氣所生故先言六氣五行然後至扵味色聲也釈名五氣扵其方
各施行白虎通云言為天行氣故謂之五行注酸醎辛苦甘
正義曰洪範又演五行云水曰潤下火曰炎上木曰曲直金曰從
革土爰稼穡潤下作鹹炎上作苦曲直作酸從革作辛稼穡作甘
孔安國云鹹水鹵所生苦焦氣之味酸木實之性辛金之氣味
甘味生扵百榖是言五行之氣为五味水味鹹火味苦木味酸金
味辛土味甘也五行本性自有此氣氣至扵人乃為五味味之為
異入口乃知言氣為五味謂氣入人口与下章也發也皆拠人知
為文味為性所有色是形之貌聲是質之響色可近視聲可遠
聞自近以及遠故以口目耳所知味色聲為次也注青黃
至見也正義曰五行之色也木色青火色赤土色黃金色
白水色黑也木生柯葉則青金被磨砺則白上黃火赤水黑則夲
質自然也發見也謂見扵人目有此五色注宫商角徵羽
正義曰聲之清濁差為五等聖人因其有五分配五行其夲不由
五行而来也但旣配五行即以五者為五行之聲土為宮金為商
木为角火為徵水為羽聲之清濁入耳乃知章徹扵人為五聲也
此言章為五聲元年傳云徵為五聲章徵不同者拠聲之至人
狼夏献麋又内則无熊則六畜當有狼而熊不属今杜觧五牲之
名用郑玄六獸之說去野豕而以其餘當之也傳称牛十日曰牲郑
玄云將用之曰牲此五者實獸也拠其將用祭祀故名之曰牲服虔
云五牲麏鹿熊狼野豕注祭天至之犧正義曰尚書泰誓
武王數紂之罪云乃夷居弗事上帝神祇遺厥先宗廟弗祀犧牲
粢盛旣于凶盗扵神祇宗廟之下㧾言犧牲杜虽不見古文其言
闇与之會是祭天地宗廟之牲謂之犧也然則犧亦六畜而别言之
者周牧人凡祭祀共其犧牲以授充人繫之郑玄云犧牲毛羽完
具也授充人者當殊養之然則六畜之内取其毛羽完具别養以
共祭祀者乃名為犧故与六畜異言之也服虔云三犧鴈鶩雉也
注謂山至文也正義曰尚書益稷篇云帝曰予𣣔觀古人之象
日月星辰山竜華蟲作會宗彝藻火粉米黼黻絺繡以五采彰
施于五色作服汝明尚書之文如此其解者多有異說孔安国
云日月星為三辰華象草華蟲雉也畫三辰山竜華蟲扵衣服
旌旗會五采也以五采成此畫焉宗廟彝樽亦以竜華蟲為飾
藻水草有文者火為火字粉若栗冰未若聚采黼若斧形黻為
两已相背葛之精者曰絺五色備曰繡如孔此言日也月也星辰也
山也竜也華也蟲也七者畫扵衣服旌旗山竜華蟲四者亦畫扵宗
廟彝器藻也火也粉也米也黼也黻也六者繡之扵裳如此數之
則十三章矣天之大數不過十二若為十三無所法象或以為孔并
花蟲為一其言華象草花蟲雉者言象草花之蟲故為雉也若
華别似草安知蟲為雉乎未知孔意必然以否郑玄讀會
為繢謂畫也絺為繡謂刺也宗彛謂虎蜼也周礼宗廟彜器
有虎彜蜼彜故以宗彜名虎蜼也周礼有衮冕鷩冕毳冕其
衮鷩毳者各是其服章首所畫举其首章以名服耳
衮是衮竜也衮冕九章以竜為首鷩是花蟲也鷩冕七章
以華蟲為首毳是虎蜼也毳冕五章以虎蜼為首虎毛淺蜼毛
深故以毳言之毳乱毛也如郑此言則扵尚書之文其章不次故扵
周礼之注具分辯之郑扵司服之注具引尚書之文乃云此古天子
冕服十二章絺或作繡字之誤也王者相變至周而以日月星辰
畫扵旌旗所謂三辰旂旗昭其明也而冕服九章登竜扵山登火
扵宗尋尊其神明也九章初一曰竜次二曰山次三曰花蟲次四
曰火火五曰宗彜皆畫以爲繢次六曰藻次七曰粉米次八曰黼
次九曰黻皆絺以爲繡則衮之衣五章裳四章凡九也鷩畫以雉
謂花蟲也其衣三章裳四章凡七也毳畫虎蜼謂宗彛也其衣
三章裳二章凡五也是郑玄之說花蟲爲一粉米爲一也杜之
此注亦以日月星辰畫扵旌旗九文唯言衣服之文謂山也竜
也花也蟲也藻也火也粉米也黼也黻也以此为九杜言花若草
花而不言蟲則花蟲各爲一也粉米若白米是粉米共爲一也詩
云魚在藻爲水草也孔安國云火爲火字考工記畫繢之事火
以圜郑衆云爲圜形似火郑玄云形如半環然則杜言火畫火蓋
同安國爲火字也粉米色白故粉米若白米也考工記曰白与黑
謂之黼孔安國云黼若斧形謂刃白而身黑故若斧也黻爲
兩已相戾今之刺黻猶然也引桓公年傳曰火竜黼黻昭其文也
者以證此九文是山竜之属也世本云胡曹作冕注云胡曹黃帝
臣也繫辞云黃帝堯舜垂衣裳而天下治蓋取諸乾坤則冕服
起扵黃帝也加飾起自唐虞即書云予𣣔觀古人之象云是也
所以衣服畫日月星等者象王者之德照臨天下如三光之耀也
山体鎮重象王者之德鎮重安静四方又能潤益含灵如山興
致雨也竜者水物也象王者之德流通无壅如水利蒼生又竜
舒卷變化无方象人君有无方之德也花蟲即鷩雉雉有文章
表王者有文章之德也宗彜彝常也宗廟之常器有六彜今
唯取虎蜼者虎取毛淺而有威蜼取毛深而有知以表王者有
深淺之知威猛之德也藻者水草是鮮絜之物生扵清水能
隨短長象王者之德冰淸玉絜随機應物随民設教不肅而
成也火者火牲炎上用表王者之德能使率土群黎向歸上命也
粉米者米能濟人之命表王者有済養之德也黼白与黑形若
斧斧能裁断以象王者有裁断之德也黻之言戾戾背也黑与
青謂之黻作两己字相背象王者能綏化兆民能使向己背
悪以從善故爲黻也日之質赤月星之質白山作獐考工記云山
以獐也竜為騰躍之形似狝猴而大也章次如此者王者与天地
合其德日月星天用昭明日最為盛所以居先月星光劣其次
之也上以象天下宜法地地之形㔟莫大扵山故次三光也竜為
水物水出扵山故次之也花蟲象扵礼樂文章以礼樂文章潤扵
万物故以次竜也宗彜所以次花蟲者言王者旣有礼樂須威
知乃行无威則民不畏无知則教不成故以次也藻所以次宗彝
者王者威知之德随卋而應故以次也火者言王者有德必向皈
仰之如火向上故次之也米所以次火者民旣皈王王須済活済活之理淂米
為生故次之也黼所以次米者言王者能済活兆民宜裁断合理如
斧之断决故以次之黻所以次黼者王旣裁断得所善悪各有分
宜人皆背悪從善故以次之注畫繢至六色正義曰考工記云畫
繢之事雜五色東方謂之青南方謂之赤西方謂之白北方謂之
黑天謂之玄地謂之黃青与白相次赤与黑相次玄与黃相次郑
玄云此言畫繢六色所象及布采之第次此杜取彼記文省約而為
之辞也注青与至之用正義曰謂之繡以上皆考工記文也此刺繡
之文以比方相次色亦采也六采謂繢畫五色謂刺繡故令色采之
文異耳郑注尚書性曰采施曰色味色聲三事色居其中故杜言
集此五章以奉成五色之用明上下二文亦集此所陳以奉成五味
五聲之用举中以明上下也爲君至二物正義曰此更覆上因地
之義也爲父子以下至生殖長育覆上則天之明也地有高下聖
人制礼爲君臣上下君在上臣在下以法则地之義也以地有剛柔
爲夫婦外内夫治外婦治内以經紀二物也物事也治理外内之二
事也上云天之經也地之義也又云則天之明因地之性再重言之皆
先天後地但法地事少則天事多故上先言法天後言法地此先云爲
君臣上下以則地義始云爲父子兄弟以象天明者以其則地事少
故先言之象天事多𣣔下就下就以從四時類其震曜殺戮及生
殖長育皆是象天之事𣣔使文相連接故後言之也下云以象天明則
此當云以象地性而云以則地義者義之与性一也因其先言故遠
覆上文地之義也注六親至曰亞正義曰老子云六親不和焉
有孝慈六親謂父子兄弟夫婦也孝經曰孝莫大扵嚴父論語云
北辰居其所而衆星共之六親父爲尊嚴衆星北辰爲長六親和
睦以事嚴父若衆星之共北極是其象天明也妻父爲昏壻父爲
姻兩壻相謂曰亞皆釈親文也重昏曰媾尔雅无文相傳說耳釈
親又曰子先生爲兄後生爲弟男子謂女子先生爲姊後生爲妹
父之姊妹爲姑母之晜弟爲舅謂我舅者吾謂之甥此皆卋俗常
言杜不觧者爲易知故也注在君至本也正義曰論語云冉
子退朝子曰何晏對曰有政子曰其事也如有政虽不吾以吾其
与聞之扵時冉子仕扵季氏称季氏有政孔子謂之爲事是在君
爲政在臣爲事也此對文别耳論語称孝友是亦爲政明其政事
通言也民功曰庸治功曰力周礼司勲文也郑玄以为庸謂法施
扵民若后稷力謂制法成治若咎繇司勲又云王功曰勲國功曰
功事功曰労戰功曰多郑注云王功者若周公国功者若伊尹事
功者若禹戰功者若韓信陳平行其德教務其時要使民春耕夏耘
秋㪘冬蔵聖王之化先致力扵民是爲礼之本也注此六至之氣
正義曰賈逵云好生扵陽悪生扵隂喜生扵風怒生扵雨哀生扵
晦樂生扵明謂一氣生扵一志謬矣杜以元年傳云天有六氣降
生五味謂六氣共生五味非一氣生一味此民之六志亦六氣共生之
非一氣生一志故云此六者皆禀隂陽風雨晦明之氣言共禀六氣
而生也是故至六志正義曰民有六志其志无限是故人君為
政審法時之所宜事之所類以制民之六志使之不過節也下云
審行信令謂人君行之知此審則宜類亦是人君則之審者言其
謹慎之意也此六志礼記謂之六情在巳内情情動為志情志一也
所從言之異耳天地之經緯正義曰言礼之扵天地猶織之
有經緯淂經緯相錯乃成文如天地淂礼始成就故人至宜乎
正義曰刘炫云礼有宜曲宜直不可信情而行故人之能自曲直
以赴扵礼者謂之為成人不能赴礼則不成為人謂之為大不亦宜
乎赴謂奔走言弼諧已性奔走以赴礼也恐刘義未當注曲直以
弼其性正義曰性曲者以礼直之性直者以礼曲之故云曲直以
弼其性也受牒而退正義曰說文云簡牒也牒札也於時号
令輸王粟具戍人宋之所出人粟之數書之於牒受牒而退言服
從也鸜之鵒之正義曰此鳥以兩字為名但謠辞必韻故分言
之注褰袴正義曰内則云童子不衣襦袴是衣有袴也以可褰行
故以褰為袴秋書再雩旱甚正義曰旣言旱甚而經不書
旱者傳言旱甚觧經一月再雩再雩虽由旱甚然而後雩淂雨
不至成災故不書旱注擣芥至介雞正義曰杜此二觧一讀
介為芥擣芥子為末播其雞羽賈逵云擣芥子為末播其雞翼
可以坌郈氏雞目是此說也郑衆云介甲也為雞著甲高誘注
吕氏春秋云鐘著雞頭杜又云或曰不知誰說以膠沙播之亦不可
解蓋以膠塗雞之足爪然後以沙糝之令其澁淂傷彼雞也以郈
氏為金距言之則著甲是也將禘至季氏正義曰季氏私祭
家廟与禘同日言將禘是豫部分也樂人少季氏先使自足故扵
公万者唯有二人其衆万扵季氏輕公重巳故大夫遂怨注禘
祭至六人正義曰釈例曰三年喪畢致新死之主以進扵廟扵
是乃大祭扵大廟以審定昭穆謂之禘禘扵大廟礼之常也各扵
其宫時之為也虽非三年大祭而書禘用禘礼也釈天云禘大祭也
執干戚而舞謂之万舞也隐五年傳說舞佾之差云諸侯用六
是扵礼法當三十六人也此以正礼言耳亦不知留時魯君用六佾以
否公羊傳曰昭公告子家駒曰季氏僭公室吾𣣔弑之何如子家駒
曰諸侯僭天子大夫僭諸侯久矣公曰吾何僭矣哉子家駒曰設
两觀乘大路朱干玉戚以舞大夏八佾以舞大武此皆天子之礼
也如彼傳文當時或僭八佾不必用六也注蓋襄公别立廟
正義曰杜襄若以次遞毀則廟与先公同処禘扵襄公亦應兼
祭餘廟今特云禘扵襄公似与先公異処故云蓋襄公别立廟
讒人至為也正義曰讒人謂公若郈孫之徒讒季氏者勸君使
伐季氏以君徼天之幸幸而淂勝則以為己功不勝則推君為悪
不可從也舍民至必也正義曰充勝也言君從上以來舍民巳
經數代今以求勝此事不可必也注鲁城至入泗正義曰釈
例土地名襄十八年沂水出東莞蓋縣艾山南經琅邪東海至下
邳縣入泗此沂水出魯国魯縣西南入泗水是沂水有二也此注云
魯城南自有沂水謂出魯縣者也又云大沂水出蓋縣南至下邳
入泗謂襄十八年之沂水也以其有二故辯明之公徒至而踞
正義曰二十七年傳說此事云豈其伐人而說甲執冰以游則此
踞是游也曲礼云遊无倨倨是慢也謂傲慢而遊戲注言无至
取飲正義曰賈逵云冰櫝丸蓋也則是相傳為此言也方言曰
弓蔵謂之鞬或謂之犢丸如彼文則櫝丸是盛弓者也此或說櫝
丸是箭筩其蓋可以取飲十三年傳云司鐸射奉壶飲冰謂執此
也詩云抑釋掤忌抑鬯弓忌鬯蔵弓則冰蔵矢也毛傳云掤所以
覆矢掤与冰字虽異音義同是一器也子家至君止正義
曰子家以為公本意自伐季氏非是諸臣所刧令子家意𣣔淂
令諸臣等偽作劫君以伐季氏者令負罪而出君自可止住
注二十五家為社正義曰礼有里社故郊特牲称唯為社事單
出里以二十五家為里故知二十五家為社也天禄至之立正義
曰天之福禄不可再謂淂齊千社復淂鲁国也胙報也天若報君
終不淂過扵周公周公止封鲁以魯封君足矣若旣淂魯国又淂
千社則是過周公矣周公理不可過淂斉千社必失魯國也旣失魯
國而以千社為臣扵斉誰復与之立也言從君之人皆將棄君去
矣公徒將殺昭子正義曰昭子謀歸安衆而後納公則独公淂入
從公伐季氏者不淂入故𣣔殺昭子也左师至而歸正義曰古
者服牛乘馬馬以駕車不單騎也至六國之時始有單騎蘇秦所
云車千乘騎万匹是也曲礼云前有車騎者礼記漢卋書耳
經典无騎字也炫謂此左师展將以公乘馬而歸𣣔共公單騎而
歸此騎馬之漸也服而相之正義曰言巳与父平公盛服飾
而輔相之也注楄柎至骨也正義曰說文云楄方木也幹脅
也木以藉脅明是棺中笭牀也宋元所言藉幹者举脅而言耳非独
為脅故云幹骸骨也注𣣔取至成囲正義曰經書取鄆而傳
言圍鄆故云鄆人自服不成圍以傳云書取言易也故賈為此解
杜從之也刘炫以為此時圍鄆而未淂明年方始取之經即因囲
書取傳言實囲之日非自服也而規杜氏今知非者案二十六年公
圍成亦是圍而不淂而書圍此若圍鄆不淂何以不書圍案元
年伐莒取鄆書取不言伐此圍鄆取鄆亦書取不言囲其義正同
何為不可刘何知此年囲鄆未服鄆若未服經何淂書取苟出胸
臆而規杜氏非也注僂句至地名正義曰釈魚云一曰神亀二
曰灵亀三曰攝亀四曰宝亀五曰文亀六曰筮亀七曰山亀八曰澤
亀九曰水亀十曰火亀則亀名无僂句故云所出地之名臧氏有
蔡又有此蓋所寳非一使為賈正焉正義曰賈正如周礼之
賈师也賈师二十肆則一人其職云各掌其次之貨賄之治辨其物
而均平之禁貴賣者使有恒賈此郈邑大夫使為賈正使為郈市
之賈正也郈在後為叔孫私邑此時尚為公邑故使賈正通計
簿扵季氏二十六年公至自斉正義曰往年公孫于斉斉侯
唁公于野井公未必往至斉都而云至自斉者淂与斉侯相見虽
從斉竟而来亦是自斉也榖梁傳云公次于陽州其曰至自斉何
也以斉侯之見公可以言至自斉是也公不淂歸其国都而書至者
賈云季氏示𣣔為臣故以告廟天王入于成周正義曰二十三年
七月天王居于狄泉自𡭗以來單子刘子夾以東西虽不出王畿而
居无定所此時始淂入于成周遂以成周為都来告故特書之案傳
子朝奔椘及王入成周皆在十一月經書王入成周子朝奔椘皆在
十月者從告也刘炫云杜以朝旣奔椘王始淂入入必在朝奔後經書王
入在前傳有告于諸侯之語故以為王告入在前朝告奔在後故先
書王入炫謂子朝出亦王告下注与此自違注召伯至諸侯
正義曰傳言召伯盈逐王子朝朝及召氏之族奔椘召伯逆王于
尸与王入于成周則召氏族出奔召伯身不奔也知召伯當召氏經誤也
宣十年崔氏出奔書崔氏者非其罪也此尹氏召氏立庶簒適並
為有罪而亦書氏者彼實崔杼身奔非是举族尽出但扵例諸侯
之卿出奔者有罪則名无罪則不名崔杼不合書名因其来告以
族遂書崔氏示杼无罪也此尹氏召氏举族悉奔拠實而書与彼
有異故注云尹召族奔非一人故言氏所謂文同而意異也子朝
奔王乃淂入書奔在王入下者王入乃告諸侯也刘炫云杜上注云子朝
来告晩何為此注又云王入乃告諸侯以二注不同將為杜失今知不然
者杜意王入乃告謂王入之後子朝乃告杜以傳云癸酉王入于成
周癸未王入于莊宫始云王子朝使告諸侯是王入之後子朝告諸侯
也刘以為王入乃告拠王告諸侯而規杜失非也傳注前年至
鄆起正義曰杜謂往年己取鄆此又發傳言斉侯取鄆者為下三月
公処鄆以發端也服虔以为往年斉侯取鄆實圍鄆耳經扵圍書
取傳實其事故扵是言取刘以服言為是往年十二月庚辰囲鄆
今年正月庚申取之凡三十一日例書取言易此囲乃取言易者斉
侯取以居公臣无拒君之義若魯自与之然故書取以見其易榖
梁曰以其為公取之故易言之是也注瑱光耳正義曰家语云
水至清則无魚人至察則无徒故人君冕而前旒所以蔽明黈纊
塞耳所以蔽聽又詩云玉之瑱也礼以一絛五采横冕上兩頭下
垂繫黃緜緜下又縣玉為瑱以塞耳五千庾正義曰聘礼記
云千六斗曰䉤十䉤曰秉郑玄云秉十六斛今江淮之間量名有
為䉤者今文䉤為逾杜拠儀礼今文故以庾為十六斗五千庾凡
八千斛考工記陶人為庾實二觳厚半寸脣寸其下文瓬人云豆
實三而成觳則觳受斗二升庾實二觳则受二斗四升也彼陶人
所作庾自瓦器今甕之類非量器也与此名同而實異君若待
于曲棘正義曰宋公佐卒于曲棘者杜云曲棘宋地陳留外黃
縣城中有曲棘里今斉侯𣣔納魯君當是從斉向魯必不遠涉宋
地子猶令斉君待于曲棘必使止扵竟内土地名斉地無曲棘十
年傳桓子召子山而反棘焉杜云斉国西安縣東有戟里亭蓋
此即彼棘也本无曲字涉上卒于曲棘誤加曲耳射之至三寸
正義曰射之中楯瓦先言中之之処更說矢来之状繇車軛矢激
後車轅之上其矢之匕鏃入著楯瓦者猶深三寸言其弓力多而
矢入深也注入楯至鏃也正義曰此覆說中楯之亊故知入者
入楯瓦也說文云軥軛下曲者襄十四年傳称射兩軥而还此与
彼同蓋朐軥字通用耳繇即由也訓為從也從上而過故言繇過也
宣四年傳云伯棼射王汏輈注云汰過也此云汰矢激謂矢激汰
其上而過也傳言匕入则匕是入楯者也今人猶謂箭鏃薄而長
闊者為匕是匕為矢鏃也鬒鬚眉甚口正義曰說文云鬒稠
髮也鬒鬚眉者言鬚眉皆稠多也甚口者謂大口也刜林雍
正義曰說文云刜擊也字從刀謂以擊也今江南猶謂刀擊為刜
注鑿一足行正義曰旣断其足而云鑋知鑋是一足行也說文
云鑋金聲也蓋擊金爲聲亦名鑋刘子以王出正義曰二
十三年傳云六月庚寅單子刘子樊齊以王如刘蓋從刘而居
狄泉自狄泉又居扵刘今爲子朝所逐蓋自刘而出也服虔云
出成周也案二十三年天王居于狄泉狄泉虽近成周成周不属王
也其傳云召伯奐南宫極以成周人戍尹二十四年傳云王子朝用
成周之寶珪于河是周常属子朝之験也二十五年黃父之會趙簡
子令諸侯之大夫云明年將納王納王者𣣔納之扵成周耳若敬王先
在成周无爲更須納之知出者從刘出耳王旣棄刘而去故王城人
焚則注萑谷至郑邑正義曰王虽未有安居終亦不出畿内
知此皆周地也襄十八年椘人伐郑傳称公子格率銳師侵費滑胥
靡是本爲郑邑今爲周邑也赂吾至從也正義曰賂吾以天下
使吾爲天子吾益不從也昔武王克殷正義曰諸家本皆然服
虔王肃並注云文王受命武王伐紂故云文武克殷下句云吾无
專享文武之功則合文武是也杜无注諸本悉作武王克殷疑誤也今定本
亦作武王克殷夷王正義曰謚法安民好静曰夷注不忍
至于彘正義曰周語云厉王虐國人謗王召公告曰民不堪命也
王怒淂衞巫使监謗者以告則殺之国莫敢言道路以目二年乃流
王于彘刘炫案周本紀民相与叛襲厉王厉王出奔于彘周語又
曰彘之乱宣王在召公之宫國人囲之召公知之乃以其子代宣王
言代則國人謂是宣王國語雖不言殺必殺之矣國人相与襲王
王旣奔免淂王子而殺之若淂厉王亦應不舍而杜云不忍害王未必
然也當謂不忍者不能忍王之虐也今知不然者下云居王于彘是
以理居処厉王于彘又云諸侯釈位以間王政是憂念王政則不忍
者是不忍害王也若其必𣣔殺王應云王奔于彘刘以為周語云周
人𣣔殺王子召公以子代之則周人𣣔殺王子何肯不忍害不以
為不忍者不堪忍王悪案周語但云永王子不云求殺之是益横周语之
文而規杜過非也注間猶至政事正義曰周本紀云彘之乱宣
王在召公之宫國人囲之召公以其子代大子大子竟淂脫周石二
公二相行政号曰共和元年是釈位与治王政之事也注宣王至
授也正義曰周語云召公以其子代宣王宣王長而立之周本紀
云共和十四年厉王死于彘太子靖長于召公家二相乃共立之為王是
為宣王是召公長之也共和之年官之政事皆决扵二相宣王長而
有志堪為人主二相乃致其官政扵王也效者致与之義故注云
效授也注攜王至郟鄏正義曰郑語称夏之衰也襃人之
神化為二竜以同扵王庭而言曰余襃之二君也夏后卜殺之与玄
之与止之莫吉卜請其漦而蔵之吉乃布幣焉而策告之竜亡
而漦在櫝而蔵之及歴殷周莫之發也及厉王之末發而觀之
漦流扵庭不可除也王使婦人不幃而譟之化為玄黿以入扵王
府府之童妾未旣齓而遭之旣笄而孕當宣王而生不失而育
故懼而棄之時有童謠曰檿弧箕箙實亡周国扵是宣王聞之
乃有夫婦鬻是器者王使執而戮之夫婦方戮逃在路哀其
夜号也而取之以逸逃扵襃襃人有獄而以入扵王王遂置之而嬖
是女使至扵后而生伯服周語云幽王伐有襃襃人以襃姒女焉
襃姒有寵生伯服扵是乎与虢石父比匿大子宜咎而立伯服大子
出奔申申人繒人召西戍以伐周周扵是亡書傳多說其事此其
本也詩序云幽王取申女以为后後淂襃姒而黜申后周本紀云
幽王大子母申侯女也而為后王廢后并玄大子用襃姒為后以其
子伯服為大子申侯怒乃与繒西戎共殺幽王于驪山之下虜襃
姒尽取周賂而去扵是諸侯乃即申侯共立故幽王大子宜&KR0875;是為
平王東迁徙扵洛邑辟戎寇也鲁語云幽王滅于戲戲驪山之北
水名也皇甫謐云今京兆新豊東二十里戲亭是也刘炫云如國
语史記之文幽王止立伯服為大子耳旣虜襃姒必廢其子未立
為王而淂呼力攜王者或幽王死後襃姒之黨立之為王也汲家書
紀年云平王奔西申而立伯盤以为大子与幽王俱死于戲先是申
侯魯侯及許文公立平王扵申以本大子故称天王幽王旣死而虢公
翰又立王子余臣扵攜周二王並二十一年攜王為晉文公所殺以本
非適故称攜王束晳云案左傳攜王奸命旧說攜王為伯服伯服
古文作伯盤非攜王伯服立為王積年諸侯始廢之而立平王其事
或當然注惠王平王六卋孫正義曰卋本云平王桓王林林
生莊王佗佗生僖王胡斉斉生惠王凉是六代也惠王生襄王郑
郑生項王巨巨生匡王班及定王瑜瑜生簡王夷夷生灵王泄心心
生景王貴貴生悼王猛及敬王匄咸黜不端正義曰諸本咸或
作減王肅云咸皆也傳咸為七經詩其傳詩有此句王羲之寫亦
作咸杜本當然在定至乱災正義曰降者自上而下之言
當時秦人有此語若似自上而下神馮之然故云降妖也然自
受其乱災以上皆是妖語至于灵王以下是子朝演說妖言謂
子猛當間王位耳服享言諸侯服從献国之所有規求无度
正義曰俗本作規服王孫皆注公玩貪也元年傳曰翫歲而愒曰
杜云翫愒皆貪也則此言貪求无限度本或作規謬也倍奸
斉盟正義曰倍即背也違背奸犯齊同之盟也案於時諸侯不
有同盟許立子朝單刘未嘗与朝結盟而復背之言單刘倍奸
斉盟誣之注攝持至景王正義曰是攝言執持之使不傾
危也是贊謂佐助之使淂存立也故以攝為持贊為佐也杜以先
王為景王則矯誣先王者當謂矯景之命立猛耳知先王非先世
之王者以言矯誣是矯詐誣罔拠其人有語矯誣之猶今矯称詔
敕若先世之王去此久遠不淂有立猛之事子朝何淂称矯誣之乎
又傳云干景之命故杜以先王謂景王刘炫以為先卋之王而規杜氏非
也母速天罰正義曰速召也子朝以單刘為乱從之必有天殃故
勸諸侯无召天罰昔先至以卜正義曰先王先世之王不斥一
人蓋自古以来共如此也襄三十一年傳曰公薨立胡女敬歸之子
子野子野卒立敬皈之姊齊皈之子禂穆叔曰大子死有母弟則
立之无則立長年鈞択䝨義鈞則卜古之道也非適嗣何必妹之
子彼言大子死立母弟則此言択立長謂无母弟者也彼又云子野非
適嗣何必娣之子然則適嗣立而死當立姊之子也姪与姊同蓋
王后夫人无姪姊之子乃扵諸妾之子択立長耳年鈞擇䝨与此年
鈞以德皆謂母之貴賤等者公羊傳曰立適以長不以賢立子以貴
不以長明母貴則先立也此子朝之母必賤扵猛母故專言立長之
義不言母之貴賤何休難年鈞以德之言云人君所䝨下必從之焉
能使王不立爱也郑玄荅云周礼小司寇掌外朝之政以致万民而
詢焉其三曰詢立君其位王南鄕三公及州長百姓北面群臣西
面群吏東面小司寇以敘進而問焉如此則大衆之口非君所能掩
是王不淂立愛之法也公卿至制也正義曰三公六卿无得私附
王之庶子而妄立之其意言單刘有私情違古制也何休難云大
夫不世功而并為公卿通継嗣左氏為短郑玄云公卿之世有大功
德先王命所不絶者何難旣非郑荅亦謬注出齊至不見
正義曰傳言齊有此星而齊侯使禳之明出齊之分野出扵玄枵
之次也彗即孛也文十四年有星孛入于北斗十七年有星孛于
大辰彼皆書此不書者時鲁不見或隂不見诗曰至方国正義
曰詩大雅大明之篇也惟此文王慎小其心翼翼然共順也又能明
事上天惟行上天之道思使自淂多福其德不有回邪以受四方之
国言四方皆歸之詩曰至且舞正義曰詩小雅車舝刺幽
王也家施不及国正義曰大夫称家家之所施不淂施及国
人言国人是国君之所有大夫不淂妄施遺之以樹已私惠陳氏
施及国人是違礼也大夫不收公利正義曰尚書洪範曰惟
辟作福惟辟作威臣无有作福作威臣之有作福作威其害于而
家凶于而国是言作福作威君之利也大夫不淂聚收公利自作
福也陳氏作福以招国人之心施民作福是收公利也礼之至地並
正義曰天地人民莫知其始但人禀隂陽之氣生扵天地之間天地
旣形人民必育易序卦曰有天地然後有万物有万物然後有男
女有男女然後有夫婦有夫婦然後有父子有父子然後有君
臣有君臣然後有上下有上下然後礼義有所錯是言有天地
即有人民有人民即有父子君臣父子相爱君臣相敬敬愛為礼
之本是与天地並興先王至上之正義曰先古聖王所治
理人民者為受隂陽之氣生扵天地之中以有上下之礼乃可治
其天下又礼与天地同貴是以先王上之
春秋正義卷第三十一
計一万五千九百四十九字
