春秋正義卷第九莊公
国子祭酒上護軍曲阜縣開國子臣孔穎逹等奉
敕撰
十六年注宋主至效此正義曰往年斉桓始霸未敢即尸其任
救患討罪今為宋伐郑仍使宋自報怨故宋主兵序扵斉上也諸
侯會許男在曹滑之上班序上下以国大小为次不以爵之尊卑
也隐五年邾人郑人伐宋附庸在伯爵之上是以主兵為先也歴
撿上下皆然知是春秋常法礼記祭義云有虞氏貴德而尚歯夏
后氏貴爵而尚歯殷人貴冨而尚歯周人貴親而尚歯而春秋序
會不先同姓而大国在上者孔子修春秋有變周之文從殷之質
故也注書會至宋地正義曰公羊傳曰同&KR0576;者何同欲也榖
梁傳曰同者同尊周也杜云服異者亦是同其𣣔同尊周也書同
盟者當盟之时告神称同釋例曰盟者假神明以要不信故載辞
或称同以服異为言也是言載辞称同也二十七年同盟于幽傳
曰陳郑服也文十四年同盟于新城傳曰從扵椘者服且謀邾也
成五年同盟于蟲牢傳曰郑服也七年同盟于馬陵傳曰尋蟲牢
之盟且莒服故也襄三年同盟于雞澤傳曰晉為郑服故合諸侯
二十五年同盟于重丘傳曰斉成故也昭十三年同盟于平丘傳
曰斉服也如此之類皆是服異故称同也喪服継父不同居傳曰
嘗同居乃為異居未嘗同居则不为異居春秋同盟亦猶是也嘗
同盟而異乃称服異未嘗同盟则不为服異故盟不称同也僖二
年斉侯宋公江人黃人盟于貫傳曰服江黃也定四年陳許頓胡
椘之属国皆来會于召陵其下云公及諸侯盟于皐鼬二盟並不
称同皆為未嘗同盟非服異故不称同也應同而不称同者僖五
年首止之盟郑伯逃歸七年盟于寗母郑伯使文子華聽命於
會而不称同者郑心未服故傳称子華請去三族管仲曰君其勿
許郑必受盟是寗母之时郑未服也八年盟于洮郑伯乞盟傳称
請服也而洮&KR0576;不称同者郑伯始請服耳未列扵會故不称同也
文十五年夏晉郤缺帥師伐蔡戍申入蔡其冬諸侯&KR0576;于扈傳称
晉侯宋公衛侯蔡侯陳侯郑伯許男曹伯盟于扈则是蔡新来服
不称同者傳称欲缺入蔡以城下之盟而还是则蔡巳先服故不
称同也宣十二年同盟于清丘傳曰恤病討貳十七年同盟于断
道傳曰討貳也成九年同盟于蒲傳曰為歸汶陽之田故諸侯貳
於晉晉人懼會於蒲以尋馬陵之盟十五年同&KR0576;于戚傳曰討曹
成公也十七年同盟于柯陵傳曰尋戚之盟也十八年同盟于虚
柯傳曰謀救宋也此六盟皆非服異称同盟者淸丘断道与蒲扵
時諸侯巳有二心同心討貳故称同盟戚与虚柯同心疾悪故称
同盟柯陵之盟郑人不服欲令諸侯同心伐郑故称同盟猶襄十
八年諸侯同心疾斉称同囲斉自此以前陳在衛下今在上知斉
桓始進之釈例班序譜自隐至莊十四年四十三歲衛与陳凡四
會衛在陳上自莊十五年尽僖十七年三十五歲凡八會陳在衛
上故知是斉桓進之遂班在衛上終扵春秋也注克儀至同盟
正義曰北杏之會邾人在焉今而称子故云蓋斉侯請王命以为
諸侯得为子爵見經也隐元年盟于蔑桓十七年&KR0576;于趡是再同
盟也傳注二子至曰刖正義曰周礼司刑刖罪五百尚書吕
刑荆罰之属五百孔安国云刖足曰剕釈言云䠊刖也李廵曰断
足曰刖也說文云刖絶也則剕刖是断絶之名斬足之罪故云断
足曰刖注數滿扵十正義曰易繫辞云天一地二天三地四
天五地六天七地八天九地十至十而止是數滿扵十也閔元年
傳曰万盈數也數至十则小盈至万則大盈傳具載定叔事者服
虔云定叔之祖共叔叚有伐君之罪宜世不長而云不可使共叔
无後扵郑言其刑之偏頗郑厉公以孽篡適同悪相恤故黨於共
叔欲令其後不絶傳所以悪厉公也注曲沃至一軍正義曰
桓八年傳称曲沃武公滅翼其年冬王命虢仲立晉哀侯之弟緡
于晉至是乃并之也晉卋家云曲沃武公伐晉侯緡滅之尽以其
宝器賂献扵周僖王僖王命曲沃武公为晉君列为諸侯於是尽
并晉地而有之曲沃武公巳即位三十七年矣自桓叔始封曲沃
以至武公滅晉凡六十七歲而卒伐晉为諸侯是傳王命之事也
周礼小国一軍晉土地虽大以初并晉国故以小国之礼命之
注魯桓至之末正義曰史記十二諸侯年表云莊王元年當魯
桓十六年即位十五年而崩僖王元年當魯莊十三年即位五年
而崩惠王元年當鲁莊十八年即位在十八年而此年傳說惠王
之立者杜云傳因周公忌父之事而見惠王立在此年之末是杜以周
公忌父此年出奔至惠王立而得復与史記不違十七年注斉桓
至賎故正義曰僖七年傳曰郑有叔詹堵叔师叔先言詹是詹最
貴也且傳称郑不朝也以君不朝而詹被執明詹是執政大臣为
不道君使朝故執之也若詹不至斉則无由被執知是諸斉見執
蓋聘斉也昭八年椘人執陳行人于徵師殺之傳曰罪不在行人
也无罪乃称行人知不称行人罪之也襄十一年椘人執郑行人
良霄傳曰書曰行人言使人也言便人者言非使人之罪也書曰
者是仲尼新意故指以为例也執諸侯有称人称侯之異執大夫
者悉皆称人以執之为大夫賤故也刘炫以此注云詣斉見執釈
例曰詹本非出使謂二者自相矛楯今知非者斉以郑不朝而責
於郑郑令詹詣斉謝罪斉人執之故釈例云元非出聘之使集觧
云詣斉被執二文虽異事实同耳刘炫不尋此意乃為規過非也
注殱尽至为文正義曰殱尽也釈詁文舍人曰殱衆之尽
也時史悪其輕敵而以自尽为文罪斉戍也釈例曰斉人殱于遂
郑棄其师亦時史即事以安文或從赴辞故傳亦不顕明義例也
注詹不至賤之正義曰伏節守死以觧国患當如昭元年叔孫
豹之居位待罪也逃若匹夫逃竄故云書逃以賎之郑詹自斉
逃来過魯而後歸郑故書之注麋多至災書正義曰麋是沢
獸魯所常有是年暴多多则害五稼故言多以災書也十八
年注不書日官失之正義曰經亦无朔字當云不書朔与曰注
不言朔脫也注&KR0558;短至为災正義曰榖梁傳曰&KR0558;射人者也
洪範五行傳曰&KR0558;如鼈三足生於南越南越婦人多淫故其地多
&KR0558;淫女惑乱之氣所生也陸玩毛詩義䟽云&KR0558;短狐也一名射景
如鼈三足在江淮水中人在岸上景見水中投人景则殺之故曰
射景或謂含砂射人入皮肌其創如疥服虔云偏身濩濩或或故
為災沈氏云此有&KR0558;傳重發例者以螟螽与蜚同是害禾稼此&KR0558;
則害人故傳特發之傳注王之至備設正義曰王饗醴命之
宥者王为之設饗礼置醴酒命之以幣物所以助歡也宥助釈詁
文周礼掌客王待諸侯之礼上公三饗三食三燕侯伯三饗再食
再燕子男壹饗壹食壹燕三礼先言饗是王之覲群后始则行饗
礼也酒正辨五斉之名一曰泛斉二曰醴斉三日盎斉四曰緹斉
五曰沈斉郑注云泛者成而滓浮泛泛然醴猶體也成而汁滓相
將如今恬酒矣盎猶翁也成而翁翁然䓤白色緹者成而红赤沈
者成而滓沈如今造清矣自醴以上尤濁然則以其尤濁故先置
之示不忘古也知者礼運云燔黍捭豚下即云以燔以炙以为醴
酪是醴酒在先而有故曰先置醴酒示不忘古也詩序曰鹿鳴燕
群臣嘉賓也旣飲之又实幣帛筐篚以將其厚意聘礼云若不
親食使大夫朝服致之以侑幣致饗以酬幣亦如之是饗礼有
酬幣也礼主人酌酒扵賓曰献賓荅主人曰酢主人又酌以酬賓
曰酬謂之酬幣蓋扵酬酒之时賜之幣也所賜之物即下玉馬是
也傳称饗醴命宥言其備設盛礼也此注命之宥者命在下以
幣物宥助僖二十八年命晉侯宥注云命晉侯助以束帛以將
厚意皆命不同者以彼有命晉侯之事故也注双玉为榖
正義曰倉頡篇榖作與双玉为榖故字從两玉注侯而至人礼
正義曰虢君不知何爵称公謂为三公也周礼王之三公八命侯
伯七命是其名位不同也其礼各以命數为節是礼亦異數也
今侯而与公同賜是借人礼也假借同義取者假為上聲借為入
聲与者假借皆为去聲注戎来至其来正義曰傳例有
鐘鼓曰伐无曰侵戎之來也鲁人不知宜无鐘鼓故以侵言之
釈例曰戎之入鲁人不知去而遠追又无其獲边竟不備候不
在疆所以為諱諱此君之闕亦所以示戒將来之君也闘緡尹
之正義曰尹訓正也椘官多以尹為名此滅權為邑使緡為長
故曰尹也十九年注公子至来伐正義曰公羊傳曰媵者何
諸侯娶一国則二国往媵之媵不書此何以書为其有遂事書大
夫无遂事此其言遂何聘礼大夫受命不受辞出竟有可以安社
稷利国家者則專之可也榖梁文虽不明其意亦为魯女左氏无
傳取被为說故云公羊榖梁皆以为鲁女媵陳侯之婦榖梁傳曰
其曰陳人之婦略之也以未入国略而不言陳侯夫人成九年伯
姬歸于宋晉衛斉三国来媵然則为人媵者皆送至嫁女之国使
之從適而行此鄄是衛之東地蓋陳取衛女為婦魯使公子結
送媵向衛至鄄聞斉宋为會將謀伐鲁故權事之宜去其本職
不復送女至衛遂与二君會&KR0576;故備書之也送女至鄄停女會盟
鄄是盟処故言于鄄非本期送女使至鄄也旣盟之後遂不復送
女其盟本非公意又失媵陳之好故至冬而三国来伐結之此盟
於魯无益故无嘉善之文文八年冬十月壬午公子遂會晉趙盾
盟于衡雍乙酉公子遂會雒戎盟于暴四日之間不容反報亦是
專命而盟患難俱觧故再称名氏珍而貴之与此異也宣十二年
宋華椒承群伪之言以誤其国宋人被伐而貶華椒今三国伐
魯不貶公子结者結之为盟本𣣔安社稷利国家与華掓事異
故不敗注非父至書姦正義曰此旣无傳不知何为如莒婦
不以礼出为姦故曰書姦傳注黃嬴姓正義曰卋本文
注經皇至失職正義曰鬻奉自殺以殉當是近墓之地宣
十四年傳称椘子聞宋殺申舟投𬒮而起屦及扵窒皇劔及扵寢
門之外則窒皇近於門外當是寢門關也知此經皇亦是家前闕
也且此人生爲大&KR1377;職掌守門明此亦是守門示死不失職也餘
書无經皇之名蓋唯椘有此号也以为大&KR1377;謂之大伯正義
曰周礼天官&KR1377;人掌守王宫之中門之禁郑玄云&KR1377;人司昏晨以
啓閉者刑人墨者使守門秋官掌戮墨者使守門刖者使守囿則
&KR1377;不使刖而鬻拳得为&KR1377;者周礼地官之属有司門下大夫二
人掌授管鍵以啓閉国門郑玄云若今城門校尉主王城十二門此
注亦云若今城門校尉官然則鬻拳本是大臣椘人以其䝨而
使典此職非爲刑而伇之其为大&KR1377;者當如地官之司門非天官
之&KR1377;人亦主晨昏開閉通以&KR1377;为名焉謂之大伯伯長也为門官
之長也注言爱君明非臣法也正義曰何休膏盲云人臣諫
君非有死亡之急而以兵臨君開篡弑之路左氏以为爱君於義
左氏为短故注言此以釋何休之難注圃園也囿苑也
正義曰冢宰職云園圃毓草木郑玄云樹果蓏曰圃園其樊也詩
云折柳樊圃成十八年築鹿囿然则圃以蕃为之所以樹果蓏圃
則築牆为之所以養禽獸二者相類故取圃为囿二十年注来
告至六年正義曰襄九年三十年宋災昭九年陳災十八年
宋衛陳郑災皆不言大知此来告以大故書大也傳注燕仲父
南燕伯正義曰譜亦云南燕伯爵不知所出服虔亦云南燕
伯爵注皆舞六代之樂正義曰言樂及徧舞則樂之所有舞
悉周徧故知皆舞六代之樂也周礼大司樂以樂舞教国子舞
雲樂大卷大咸大磬大夏大濩大武郑玄云此周所存六代之樂
也傳記所說雲門大卷黃帝也大咸堯也大韶舜也大夏禹也大
濩湯也大武周武王也是为六代奏黃鐘歌大吕舞雲門以祀天
神奏大簇歌應鐘舞咸池以祭地示奏姑洗歌南吕舞大磬以祀
四望奏蕤賓歌林鐘舞大夏以祭山川奏夷則歌中吕舞大濩以
享先妣奏无射歌夾鐘舞大武以享先祖注去盛饌正義曰
周礼膳大職曰王日一举鼎十有二物皆有爼以樂侑食大喪則
不举大荒則不举大札則不举天地有災則不举邦有大故則不
举郑玄云殺牲盛饌曰举襄二十六年傳曰古之治民者將刑为
之不举不举则徹樂是不举者貶膳食徹聲樂也二十一年注
薨寢至書之正義曰經无所闕礼具可知杜为此注者以先儒
之說使莊公絶母子之親故於此明之知母子不絶下葬注亦然
傳注闕象魏也正義曰定二年雉門及兩觀災注云两觀闕也
礼運云昔者仲尼与於蜡賓事畢出遊扵觀之上郑玄云觀闕
也釈宫云觀謂之闕郭璞云宫門双闕周礼大宰正月之吉縣
治象之法于象魏使万民觀治象郑衆云象魏闕也哀三年鲁
災傳称季桓子御公立于象魏之外命蔵象魏曰旧章不可亡
也由此言之则觀闕象魏其事一也刘熙釈名云闕在門兩旁
中央闕然為道也然则其上縣法象其狀巍巍然高大謂之象
魏使人觀之謂之觀也闕西辟者辟是旁側之語也服虔云西辟
西偏也當謂两觀之内道之西也注略界至皐縣正義曰
孟子云仁政必自經界始昭七年傳曰天子經略諸侯正封封
略之内何非君土孟子經界即傳之經略且云封略之内封是竟
则知略是界也武公車郑之始封君也言武公之略则是武公旧
竟若其由来不失不須今日復与故知後失其地惠王今復与之
隐十一年王取鄥刘蒍邘之田于郑蓋桓王之卋失之也注廵
守至廵守正義曰孟子云諸侯適天子曰述職天子適諸侯曰
廵守守者守也言諸侯为天子守土天子時巡行之易称后不省
方故云天子省方謂之廵守注后王遺服正義曰鞶是帶
也鑑是鏡也此与定六年傳皆鞶鑑双言则鞶鑑一物故知以
鏡飾帶举今羌胡之服以明之虢公至於王正義曰郑
伯謂厉公子文公也服虔云鞶鑑王后婦人之物非所以賜有功
爵飲酒器王爵也一升曰爵爵人之所貴者言郑伯以其父得
賜不如虢公為是始悪扵王積而成怨僖二十四年遂執王使此
为彼张本二十二年注赦有至故書正義曰肆大眚者肆
緩也眚過也緩縱大過是赦有罪也大罪猶赦则小罪亦赦之猶
今教書大辟罪以下悉皆原免也易觧卦象云雷雨作解君子以
赦過宥罪解卦坎下震上震为雷坎为雨雷動雨下而万物觧散
故君子以此卦象而放赦有過寬宥罪人也書称青災肆赦
舜典文孔安国云眚過災害肆緩也過而有害當緩赦之肆青
圍郑襄九年傳文也此諸言肆眚者皆是放赦罪人蕩滌衆故
除其瑕穢以新其心也必其国有大患非赦不觧或上有嘉慶
須布大恩如是乃行此事故釈例曰天有四時得以成歲雷霆
以振之霜雪以斉之春陽以煖之雲雨以潤之然後能相育也
天且弗違而況扵人乎物不可終否故受之以同人同人者与人
同也觧天下之至結成天下之亹亹肆大眚之謂也堯曰咨爾
舜有罪不敢赦所以須待革命有時而用之非制所常故書之
也杜唯言有時用之亦不知此時何以須赦榖梁傳曰肆大眚為
嫌天子之葬也其意言文姜有罪不合以礼而葬若不赦不復書
葬嫌天子許之明須赦而後得葬故為赦也賈逵以文姜为有罪
故赦而後葬以說臣子也鲁大赦国中罪過欲令文姜之
過因是得除以葬文姜杜不明說要文姜出奔之日尚称夫
人夫人之名未嘗有貶何須以赦除之此赦必不为文姜但夫
人以去年七月薨十一月則當合葬乃至此年正月經七月始葬
如此遟緩必是国家有事須赦觧之但不知其所由耳注宣
公至子告正義曰傳言大子必是大子也僖五年晉侯殺其
卋子申生称君称卋子此不然者釋例曰古者討殺其大夫各以
罪狀宣告諸侯所以懲不義重刑戮也晉侯使以殺大子申生之
故来告衛殺孔逹傳載其辞辞虽臨時之狀其告则常也然則
殺大夫公子當以罪狀告人此傳不說御寇之罪則陳人不以
罪告而經書公子是悪殺大子之名故不称君父以国討公子告
夏五月正義曰釈例曰年之四時虽或无事必空書首月以紀
时變以明歴數莊公独称夏五月及經四時有不具者丘明无文
皆闕繆也注公不至明故正義曰釈例曰宋公使花元來聘
聘不應使卿故傳但言聘共姬也使公孫寿来納幣納幣應使
卿故傳明言其淂礼也是納幣當使卿公不使卿親納幣非礼也
傳注斉桓至公酒正義曰春秋之卋設享礼以召君者皆大臣
擅寵如衛公叔文子宋桓魋之徒始为之耳为之非礼法也敬仲
羈旅之臣且知礼者也必不召公臨巳知是桓公䝨之自就其家
會也拠敬仲为主人之辞故言飲公酒耳臣卜至不敢正義
曰服虔云臣將享君必卜之示戒慎也此桓公自就其家非敬仲
發心請享不得言將享必卜也蓋桓公告其往日乃卜之耳言未
卜其夜者詩云厭厭夜飲在宗載考郑玄云考成也夜飲之礼
在宗室同姓則成於庶姓讓之則止引此敬仲之事云此之謂不
成是言敬仲非斉同姓故不敢也注亀曰卜正義曰曲礼文
也周礼大卜掌三兆之法一曰玉兆二曰瓦兆三曰原兆其經兆
之體皆百有二十其頌皆千有二百郑玄云兆者灼亀發於火其
形可占者其象似玉瓦原之舋罅是用名之焉原田也頌謂繇也
每体十繇然則卜人所占之語古人謂之为繇其辞視兆而作出
扵臨时之占或是旧辞或是新造猶如筮者引周易或别造辞卜
之繇辞未必皆在其頌千有二百之中也此傳鳳皇于飛下尽莫
之与京襄十年傳称衛卜禦寇姜氏問繇曰兆如山陵有夫出征
而喪其䧺哀九年傳称晉趙鞅卜救郑遇水適火史亀曰是謂
沈陽可以興兵利以伐姜不利子商三者皆是繇辞其辞並韻
则繇辞法當韻也郭璞撰自所卜事謂之辞林其辞皆韻習於古
也注䧺曰至聲誉正義曰釈鳥云鶠鳳其雌皇郭璞云瑞
應鳥說文云鳳神鳥也天老曰鳳之象也鴻前麐後蛇頸魚尾
&KR1295;顙鴛思竜文亀背燕頷雞喙五色備举出於東方君子之国翶
翔四海之外過崐崘飲砥柱濯羽弱水莫宿丹穴見則天下大安
寧從鳥凡聲鳳飛則群鳥從之以万數故古文鳳作朋字山海經
云丹穴之山有鳥焉其狀而鶴五采而文名曰鳳皇首文曰德翼
文曰順背文曰義膺文曰仁腹文曰信是鳥也飲食則自歌自
舞是說鳳皇之狀也鳳皇䧺雌俱飛喻敬仲夫妻相隨鏘鏘鳴之
聲故以喻有聲誉也五卋至与京正義曰五卋其昌言其
始昌盛也並于正卿位与卿並淂为上大夫也莫之与京謂无与
之比大言其位最高也五卋八卋當是卜兆之間有其象傳言其
占之辞不言其知之意固非後学所淂詳之注姊妹之子曰出
正義曰釈親云男子謂姊妹之子为出言姊妹出嫁而生子也
注周大史也正義曰直言周史知是大史者周礼大史掌書昭
二年傳称韓宣子觀書於大史氏此以周易見陳侯故知是大史
也以周易見者自以知周易見陳侯言巳明易能筮故陳侯使之
筮也注蓍曰筮正義曰曲礼文也其揲蓍求卦之法則易
繫辞具焉遇觀之否正義曰此注坤下巽上觀坤下乾上否
及六四爻變諸如此輩皆拠周易之文知之刘炫規過云觀之
否者为觀卦之否爻屯之比者屯卦之比爻皆不取後卦之義今
刪定以为不然何者以閔元年畢万筮仕遇屯之比云屯固比入
僖十五年晉献公筮嫁伯姬得歸妹之睽云士卦羊亦无&KR0954;歸妹
上六爻辞又云歸妹睽孤寇张之弧睽之九爻辞又云歸妹之
睽猶无相也昭五年明夷之謙云明夷于飛垂其翼又云謙不是
飛不翔此之等類皆取前後二卦以占吉凶今人之筮亦皆如此
故賈服及杜並皆同焉刘炫苟異前儒好为别見以規杜氏非也
沈云遇者不期而會之名筮者所得卦之吉凶非有宿契逢遇而
己故謂之遇刘炫云下体坤坤力地为衆上体巽巽为風为木之
体有艮艮为門闕地上有木而为門闕宫室之象宫室而可風化使
天下之衆觀焉故謂之觀也下体坤坤为地上体乾乾为天天不
下降地不上騰天地不通其氣上下否塞故謂之否也是謂至
子孫正義曰觀国之光利用賓于王二句周易文也此先云不
在此其在異国後云非此其身在其子孫所以在下覆結先云其
在後乎後云在異国者其在異国之下更欲演說異国是大嶽姜
姓其言稍多且須以結未故進其在後乎於上先觧之也庭实旅
百以下方觧利用賓于王則上句故曰觀国之下未須賓王之句
而再言利用賓于王者蓋以觀国之光即是朝王之事直言觀光
於文不足故連言賓王但未觧賓王之義故於下更重觧之傳称
引詩断章则引易論事亦未必如本此言觀国之光謂所为筮
者觀他人有国之光榮也此有国之人利用为賓客於王朝也其
意言見其子孫有国作賓於王家耳非其身也伐陳有国言伐陳
正適子孫有其国家陳滅此興是伐之也注此周至論之
正義曰易之为書揲蓍求爻重爻为卦爻有七八九六其七八
者六爻並皆不變卦下㧾為之辞名之曰彖彖者才也揔論一卦
之才德若乾元亨利貞之類皆是也其九六者當爻有變每爻
别为其辞名之曰象象者像也指言一爻所像若乾初九潜竜
勿用之類皆是也不變者聚而为彖其變者散而为象計每扵
一卦當畫雨体但以此爻隂陽旣同唯變否有異且每爻異辞
不可爻作二畫從上可知不畫二也傳之筮者指取易義不
为論卦丘明不畫卦也諸为注者皆言上体下体若其畫卦示
人则當不煩此注注亦不畫卦也今書有畫卦者當是後之学
者自恐不識私畫以備忘遂傳之耳每爻各有象辞是六爻皆
有變象二至四三至五两体交互各成一卦先儒謂之互体聖人
隨其義而論之或取爻象或取互体言其取義无常也
光遠至耀者也正義曰易称觀国之光故觧其光義言光在
此処遠照扵他物從化物之上而有明耀者也謂光能遠照於他
物有明故下云照之以天光是也於土上山也正義曰六四
之爻位在坤上坤为土地山是地之高者居於土上是为土上山
次享三牲魚腊籩豆之实亀也金也丹&KR0238;絲纊竹箭也其餘无常
貨此物非一国所能有唯国所有分為三享皆以璧帛致之礼器
云大饗其王亊与三牲魚腊四海九州之美味也籩豆之薦四时
之和氣也内金示和也束帛加璧尊德也亀為前列先知也金
吹之見情也丹漆絲纊竹箭与衆共財也其餘无常貨各以其
国之所有則致遠物也郊特牲曰旅幣无方所以别土地之宜而
節遠迩之期也亀为前列先知也以鐘次之以和居參之也虎豹
之皮示服猛也束帛加璧往德也郑玄覲礼之注所言出於彼也
杜言贄幣即郑所謂璧帛也此奉之以玉帛執以致庭实耳其玉
帛不入王也覲礼侯氏致享執玉致命王撫之而巳不受之也又
曰侯氏降授宰幣是庭实之幣皆庭受之唯馬受之扵門外耳
旅陳釈詁文也百者言其物備也注因觀至子孫正義曰
以卦名觀故固觀文以博古也觀者視他之辞此賓王之事若所
為筮者身自當有則不應觀他此卦猶有觀焉觀非在巳之言其
人觀他有之故知在其子孫也風行而著於上正義曰服虔
云巽在坤上故為著土也一日巽為風復为不風吹木实落去更
生他土而長育是为在異国注姜姓至四嶽正義曰周語称
堯命禹治水共之從孫四嶽佐之胙四嶽国命为侯伯賜姓曰姜
氏曰有吕賈逵云共工也從孫同姓末嗣之孫四岳官名大岳
也主四岳之祭焉然則以其主嶽之祀尊之故称大也注變而
至必衰正義曰六四爻變为九四与二共为艮象艮为山故知
興於山嶽之国姜姓大岳之後知其將育于姜地之高者莫過於
山詩云崧高維嶽駿極于天言其大能至天故山嶽则配天也旦
乾在上艮在下亦是山嶽配天之象此人子孫養於大嶽之後官
尊位貴淂大嶽之權則其功德有配天之大然天子其功配天今
縱得大嶽之權唯諸侯耳言配天者以其功大故甚言之物莫能
兩大此有興兆故知陳必衰也注桓子至无字正義曰史記
田完世家完卒謚为敬仲仲生釋孟夷夷生湣孟莊莊生文子須
无文子生桓子无字是为敬仲五卋孫也注成子至效此
正義曰沈氏云世家桓子生武子啓及僖子乞乞卒子常代之是
为田成子是扵敬仲為七卋言八世者拠其相代在位为八世也
成子弒簡公專斉政是莫之与大也成子生襄子磐磐生莊子
白白生大公和和遷斉康公於海上和立为斉侯和孫威王称
王四世而秦滅之作傳之时光之子孫巳盛故傳備言其終始也
卋家云敬仲之如斉以陳字为田氏左傳終始称陳田必非敬仲
所改未知何时改耳左傳之初至此始有卜筮故杜於此通說之
曲礼曰卜筮者先聖王之所以使民決嫌疑定猶与也是先王主
之本意也因而生義教謂教人以行義行善則德恊於卜行悪
则遇吉反凶必以行義乃可卜也洪範曰汝则有大疑謀及乃心
謀及卿士謀及庶人謀及卜筮謀及卿士而以卜筮同云是通亀
筮以同卿士之數也南蒯卜爲乱不信則不可臧會卜为僭不
信乃遂吉二事相反故特引之言卜筮應人行也南蒯在昭十二
秊臧會在昭二十五年南蒯筮而言卜者卜筮通言耳杜引洪範
者𣣔明亀筮未必神灵故云以同卿士之數言亀筮所見纔与卿
士同耳又引南蒯者明吉凶由行不由卜筮欲使人脩德行不可
純信卜筮也又引臧會者吉凶亦由卜筮不可專在於行欲使人
敬卜筮也故丘明举縣験於行事者以示來卋脩德行敬亀筮
言験於行事者南蒯则行験而亀筮不験臧會则行不験而亀
筮験言君子志其善者遠者善者謂勸人脩德行敬亀筮是也
遠者謂举其大綱勸人为善長久遠道非有臨时應験此遠者
即上善者指其事謂之善指其教謂之遠刘炫云計春秋之时
卜筮多矣丘明所載唯二十許事举其縣験扵行事者其不験
者不載之君子之人當記其忠之善者知之遠者他皆效此
二十三年注榖梁至使聘正義曰諸言聘者皆言某侯使某
来聘此不言使左氏无傳故取榖梁为說榖梁傳云其不言使
何也天子之内臣也不正其外交故不与使也然則言内臣不
淂外交必是畿内之国畿内之国非唯祭耳傳不言为祭公來
聘杜言为祭公來聘者但祭叔連祭为文必是祭人虞叔是虞
公之弟此祭叔或是祭公之弟故以为祭公来聘天子内臣不
淂外交诸侯故不言使不与其淂使聘也鲁受其聘行其礼故書
蒲邾子来會公比蒲鲁地故言来也榖梁傳曰朝扵廟正也於外
非正也是言在外行朝則礼不淂具定十年傳称嘉樂不野合
知嘉礼亦不野合嘉礼謂善礼非五礼之嘉也朝扵五礼属賓
傳夫礼至不然正義曰夫礼者所以整理天下之民民謂甿庶
貴賤者皆是也諸侯會聚所謀皆是尊王室脩臣礼故會以訓上
下之则以諸侯事天子訓在下事其君也於會必号令諸国出貢
賦多少即是制財用之節度也礼使小国朝大国是朝以正班爵
之等義也爵同则小国在下是帥長幼之次序也諸侯之序以爵
不以年此言長幼謂国大小也沈氏云爵同者拠年之長幼故云
帥長幼之序不朝不會则征討之故言征伐以討其不然
二十四年注刻&KR0866;至盛飾正義曰釈器云金謂之&KR0866;木謂之
刻刻木&KR0866;金其事相類故以刻为&KR0866;也桷謂之榱榱即椽也榖梁
傳曰刻桷非正也夫人所以崇宗廟也取非礼与非正而加之於
宗廟以飾夫人非正也刻桓宮桷丹桓宫楹斥言桓宮以悪莊也
是言丹楹刻桷皆为將逆夫人故为盛飾注親逆礼也
正義曰公羊傳曰何以書親迎礼也親逆是正礼有故淂使卿逆
亦无譏也注哀姜至朝廟正義曰公羊傳曰其言入何難也
其難柰何夫人不可使入与公有所約然後入唯言有所要不知
要何事故云蓋以孟任故也明日戊寅大夫宗婦覿用幣夫人若
未朝廟不得受臣覿礼知明日乃朝廟旣朝乃見大夫宗婦杜言
朝廟者为覿用幣發也書入不書至者釈例曰莊公顧割臂之盟
崇寵孟任故即位二十三年乃娶元妃虽丹楹刻桷身自納幣
而有孟任之嫌故与姜氏俱反而異入經所以不以至礼書也
注宗婦至俱見正義曰襄二年葬斉姜傳称斉侯使諸姜宗
婦来送葬諸姜是同姓之女知宗婦是同姓大夫之婦也礼小君
至大夫執贄以見明臣子之道礼亦无此文士相見礼称大夫始
見于君執贄夫人尊与君同臣始为臣有見君之礼明小君初至
亦當有礼以見也且傳唯譏婦贄不宜用幣不言覿之为非知其
礼當然也大夫當用羔鴈用幣亦为非礼也莊公𣣔奢夸夫人
故使男女同贄悪其男女无别且譏僭为失礼故書之注羈蓋
至名赴正義曰此事左氏榖梁並无傳公羊以曹羈为曹大夫
三諫不從而出奔杜以此經書曹羈出奔陳赤歸于曹与郑忽
出奔衛突歸于郑其文相類故附彼为之說称蓋為疑辞微弱不
能自定曹人以名赴亦如郑忽之出奔注赤曹至曰歸
正義曰史記曹卋家与年表皆云僖公名夷三家經傳有五而皆
言赤杜以郑突類之知赤是曹君故以赤为僖公書有舛誤何必
史記是而杜說非也傳例曰諸侯納之曰歸以戎侵曹而赤歸故
云蓋为戎所納也賈逵以为羈是曹君赤是戎之外孫故戎侵曹
逐羈而立赤亦以意言之无所拠也注蓋經至采用正義曰
公羊榖梁並以赤歸于曹郭公連文为句言郭公名赤失国而歸
于曹是为說不了故不采用傳注并非丹楹故言皆正義曰
榖梁傳曰礼楹天子諸侯&KR0627;聖大夫倉士黈丹楹非礼也注云&KR0627;
聖黑色黈黃色又曰礼天子之桷斵之礱之加密石焉諸侯之桷
斵之礱之大夫斵之士斵本刻桷非正也加密石注云以細石磨
之晉語云天子之室斵其椽而礱之加密石焉諸侯礱之大夫斵
之士首之言虽小異要知正礼楹不丹桷不刻故云皆非礼也
注傳不至非常正義曰士相見礼云下大夫相見以鴈上大夫
相見以羔如士相見之礼始見於君執摯郑玄云士大夫一也如
彼礼文大夫始見扵君用羔鴈始見夫人亦當然然则大夫用幣
亦非常而以大夫为常者礼孤執皮帛则諸侯之臣有執帛者矣
大夫執帛唯上僭耳其帛猶是男子所執婦人執幣則全非常事
御孫唯諫婦人不宜執幣丘明为諫發傳故唯举非常也左傳
諸为諫者或言諫曰或不言諫意在載辞不为例也注公侯
至執帛正義曰周礼大宗伯職云公執桓圭侯執信圭伯執躬
圭子執榖璧男執蒲璧是公侯伯子男皆執玉也典命職曰凡
諸侯之適子誓扵天子攝其君则下其君之礼一等未誓则以
皮帛継子男公之孤四命以皮帛眡小国之君是諸侯卋子与孤
卿執帛也附庸虽則文而爲一国之主来则謂之为朝未有爵
命不合執玉明与世子同執帛也且哀七年傳称禹合諸侯扵塗
山執玉帛者万国附庸是国明執帛者附庸也郑玄周礼注云皮帛
者束帛而表以皮為之飾皮虎豹皮帛如今璧色繒也周礼以玉
作六瑞以禽作六摯則瑞贄有異而此傳玉帛同言贄者郑玄曲
礼注云摯之言至也當謂執之見人以表至誠也典瑞注云瑞節
信也礼天子執冒以見諸侯諸侯執圭璧以朝天子天子以冐冐
之以为信故以瑞为名皮帛以下无此合信之事故以贄为名其
实皆以表至誠故傳以贄言之凡贄皆以爵不以命數也
注卿執至執雉正義曰周礼大宗伯職文也郑玄云羔取其群
而不失其類鴈取其候時而行雉取其守介而死不失其節鶩
取其不飛迁雞取其守時而動曲礼曰飾羔厂者以繢言天子之
臣飾羔厂以布又畫之諸侯之臣飾以布不畫之自雉以下无飾
注榛小至示敬正義曰曲礼云婦人之摯椇榛脯脩棗栗郑
玄云婦人无外事見以羞物也椇榛木名椇枳也有实今邳郯之
東食之榛实似栗而小郑又注周礼腊人云薄析曰脯搖之而施
薑桂曰鍜脩然则脩脯大同故以脩爲脯也虔敬釈詁文皆取其
名以示敬者先儒以为栗取其戰栗也棗取其早起也脩取其自
脩也唯榛无說蓋以榛聲近虔取其虔於事也二十五年注鼓
伐至常也正義曰尚書召誥云用牲于郊牛二如此之類言用
牲者皆用之以祭知此用牲以祭社也鼔之所用必是伐之伐理
可見故不言伐鼔牲不言用则牲无所施於文不足故言用牲傳
称正月之朔慝未作日有食之於是乎用幣于社伐鼓于朝正月
謂周六月也此經虽書六月杜以长歴校之此是七月七月用鼓
非常月也鼓當于朝而此鼓于社非其処也社應用幣而於社用
牲非所用也一举而有三失故譏之注門国門也正義曰祭
法云天子立七祀諸侯立五祀其門皆曰国門知此門亦国門国
門謂城門也傳称天災有幣无牲非日月之眚不鼓则鼓与牲二
事皆失故譏之注報女至七年正義曰鲁出朝聘多有在道
復者假令淂到彼国尚不知受之以否故皆書如如者往也直言
往彼而已不果彼国必成其礼故不称朝聘为春秋之常也僖二
十八年公朝于王所朝訖乃書故即称为朝此公子友莊公之母
弟也扵莊卋称公子昭元年陳公子招陳哀公母弟也於哀世称
公子故觧之称公子者史策之通言也釈例曰庶弟不淂称弟而
母弟淂称公子秦伯之弟鍼適晉女叔斉曰秦公子必歸此公子
亦国之常言得两通之證也是言公子母弟淂通言之意也釈例
又曰兄而害弟则称弟以章兄罪弟又害兄则去弟以罪弟身
統論其義兄弟二人交相殺害各有曲直存弟则示兄曲也是言
其相殺害则称弟以示義也釈例又曰若夫朝聘&KR0576;會嘉好之事
此乃兄弟之篤睦非義例之所興故仍旧史之策或称弟或称公
子踐土之盟叔武不称弟此其義也案經桓三年斉侯使其弟来
聘十四年郑伯使其弟語来盟成十年衛侯之弟黑背帥師
侵郑佊皆称弟季友陳招並称公子俱无襃貶所称不同知是史
文之異不为義例仲尼无所見義故仍旧史耳傳注非常至
月錯正義曰此及文十五年昭十七年皆書六月朔日有食
之昭十七年傳称祝史請所用幣昭子許之平子禦之曰止也唯
正月朔慝未作日有食之於是乎有伐鼓用幣礼也其餘则否大
史曰在此月也經書六月而史言在此月則知傳言正月之朔慝
未作者謂此周之六月夏之四月也文十五年傳直說天子諸侯
鼓幣異礼不言非常知佊言六月直六月也此亦六月而云非常
下句始言唯正月之朔有用幣伐鼓之礼明此經虽書六月实非
六月故云非常鼓之月長歴推此辛未为七月之朔由置閏失所
故致月錯不應置閏而置閏誤使七月为六月也釈例曰莊二十
五年經書六月辛未朔日有食之实是七月朔非六月故傳云非
常也唯正月之朔有用幣伐鼔明此食非用幣伐鼓常月因變而
起歴誤也文十五年經文皆同而更復發傳曰非礼者明前傳𣣔
以審正陽之月後傳發例欲以明諸侯之礼此乃聖䝨之微旨而
先儒所未喻也刘炫云知非五月朔者昭二十四年五月日有食
之傳云日過分而未至此若是五月亦應云過分而未至也今言
慝未作則是巳作之辞故知非五月案二十四年八月丁丑夫人
姜氏入從彼推之則六月辛未朔非有差錯杜云置閏失所者以
二十四年八月以前誤置一閏非是八月以來始錯也注正月
至隂氣正義曰昭十七年傳大史論正月之事云當夏四月是
謂孟夏知正月是夏之四月周之六月也詩云正月繁霜郑玄云
夏之四月建巳純陽用事是謂正月为正陽之月慝悪也人情爱
陽而悪隂故謂隂为悪故云慝隂氣也米作謂隂氣未起也
注日食至大義正義曰古之歴書亡矣漢㒷以来草創其術三
統以为五月二十三分月之二十而日月交會近卋为歴者皆以
为一百七十三日有餘而日一食是日食者歴之常也古之聖王
因事設戒夫以昭大明照臨下土忽尔殱亡俾昼作夜其為怪
異莫斯之甚故立求神請救之礼責躬罪巳之法正陽之月陽氣
尤盛於此左盛之月而为弱隂所侵故尤忌之社是上公之神尊
於諸侯故用幣于社請救於上公伐鼓于朝退而自攻責也日食
者月揜之也日者陽之精月者隂之精日君道也月臣道也以明
隂不宜侵陽臣不宜揜君以示大義也昭二十九年傳曰故有五
行之官是謂五官实列受氏姓封为上公祀为貴神社稷五祀是
尊是事故杜以社为上公之神注天災至牲也正義曰傳言亦
非常亦上日食也但日食之鼓非常月伐鼓于社非常礼入水用牲
亦非常礼俱是非常故亦前也傳旣亦前即發凡例知天災之言
兼日食大水也天之見異所以譴告人君𣣔令改過脩善非为求
人飲食旣遇天災隨时即告唯當告請而巳是故有幣无牲若乃
元旱歴时霖雨不止然後祷祀群神求弭災沴者設礼以祭祭
必有牲詩雲漢之篇美宣王为旱祷請自郊徂宫无所不祭云靡
神不举靡爱斯牲是其为旱禱祭皆用牲也祭法曰埋少牢於
泰昭祭时也相近於坎壇祭寒暑也王宫祭日也夜明祭月也
幽禜祭星也雩禜祭水旱也郑玄云凡此以下皆祭用少牢
寒暑不时则或攘之或祈之是說祈禱之祭皆用牲注眚猶至
鼓之正義曰易称是謂災眚書称眚災肆赦是眚災相類故云
青猶災也月侵日为眚隂犯陽为逆逆順之事䝨聖所重故見其
逆事而特鼓之此拠日食为譏耳傳称日月之青日月並言則月
食亦有鼓周礼大僕職云凡軍旅田役贊王鼔救日月亦如之是
日食月食皆有鼓也榖梁傳曰天子救日置五麾陳五兵五鼓諸
侯置三麾陳三鼓三兵大夫擊門士擊柝左氏虽无傳義或然也
二十六年注不称至七年正義曰文七年傳称書曰宋人殺其
大夫不称名衆也且言非其罪也是仲尼新意變例也傳注
大司空卿官正義曰傳於比年以来說士蒍為献公設計晉
国以安今又言大司空明任以卿位也直言司空者是大夫即司
空亞旅皆受一命之服是也晉自文公以後卋为盟主征伐諸国
卿以軍將为名司空非復卿官故文二年司空士榖非卿也虽則
非卿職掌不異成十八年傳曰右行辛为司空使脩士蒍之法是
其典事同也注为傳至而已正義曰此年傳不觧經經傳各
自言事伐戎日食体例巳举或可經是直文不須傳記曹殺大夫
宋斉伐徐或須說其所以此去丘明巳遠或是簡牘散落不復能
知故耳上二十年亦傳不觧經彼經皆是直文故就此一說言下
以明上二十七年注伯姬莊公女正義曰上二十五年始歸
于杞莊公无母而此來寕知是莊公女也會女非常故於此言女
以辯之注原仲至知譏正義曰玉藻記云士於君所言大夫
没矣則称謚若字桓二年榖梁傳曰子旣死父不忍称其名臣旣
死君不忍称其名是礼臣卒不名陳人不称其名故鲁史亦書其
字注𣏌称至所黜正義曰桓二年𣏌侯来朝十二年公會𣏌
侯莒子盟于曲池自尔以來不見經傳從此称伯終於春秋故云
蓋为时王所黜於时周王當桓莊僖惠不知何王黜之傳注二
十至服也正義曰比年以來陳郑无不服之狀此言其服故注
者原之二十一年郑厉公䘚二十五年是郑文公之四年也文十
七年傳称郑子家与趙宣子書云文公四年二月壬戌为斉侵
蔡亦獲成於椘是二十五年旣与椘平故至此始服也凡諸至
于某正義曰釈例曰歸寧者女子旣嫁有时而歸問父母之寧
否父母没則使卿歸問兄弟也出者謂犯七出而見絶者歸者
有所往之称來者有所反之言故嫁謂之歸而寧謂之來見絶而
出则以来歸为辞來而不反也如某者非終安之称歸于其者亦
不反之辞是觧其文異之意也此杞伯姬来寧也宣十六年郯伯
姬来歸出也文九年夫人姜氏如斉歸寧也鲁之夫人无被出
者文十八年夫人姜氏歸于斉虽子死自去歸而不反亦出之
類故与出同文夫礼至用也正義曰礼樂慈爱謂国君教
民民間有此四者畜聚此事然後可与人戰故云戰所畜也士薦
旣言其同更以其義覆之礼尚謙讓讓事謂礼也樂以和親樂和
謂樂也慈謂爱之深也爱親謂慈也爱極然後哀喪哀喪謂爱也
民間有此四事然後可用以戰注召伯至侯伯正義曰召伯
称爵知是王之卿士召康公之封召也當在西都畿内釈例曰扶
風雍縣東南有召亭也春秋时召伯猶是召公之後西都旣已
赐秦则東都别有君地不復知其所在僖二十八年傳称王命尹
氏及王子虎策命晉侯为侯伯則知此赐斉侯命者亦賜命为侯
伯也彼注云周礼九命作伯则此亦九命之伯謂九州之长为二
伯也僖元年傳曰凡侯伯救患分災討罪礼也注云侯伯州長也
彼主說斉桓之事亦謂九州之长非州牧也言州長者兼見州牧
之事耳二十八年注斉侯至失之正義曰傳称斉侯而經書
人知其諱取賂以賤者告也詩美僖公之伐淮夷淂其元亀象歯
大賂南金襄十一年傳称晉侯伐郑受郑之賂告于諸侯皆不以
为諱而此諱之者彼服罪致赂乃以得賂为榮此舍罪受賂故以
受之为恥會于稷舍宋督取郜鼎亦此之類也戰皆書地此独不
地知是史失之也莊十年公羊傳曰戰不言伐囲不言戰入不言
囲滅不言入書其重者左氏无此義而泓韓鞌邲令狐河曲鄢陵
城濮大棘彭衙長岸柏举之属皆書戰不書伐此書伐又書戰
襄十八年諸侯同囲斉言囲不言伐文十五年晉郤缺伐蔡戊申
入蔡書伐又書入丘明无文杜不为說皆是從告而書史有詳略
无義例也此經旣言斉人伐衛不言斉及衛戰不合衛人及斉人
戰者公羊以为伐人者为客被伐者为主以主及客故使衛人主
斉尋案經傳令狐河曲大棘彭衙長岸泓韓之属皆以主及客也
乾时升陘及鞌皆鲁与人戰以魯为主城&KR1499;鄢陵与邲外椘而内
晉也柏举内蔡而外椘也被伐为主或如公羊之說注郿鲁至
曰築正義曰国都为上邑为下故云鲁下邑成十八年築鹿
囿傳曰書不时也此傳唯發城築之例不言時与不时者春秋重
土功无備而興作者傳每事各言時与不时以别有所備禦如書
旱雩之别過雩也其有所畏懼而㒷作者唯一發而巳襄十九年
城西郛傳曰懼斉也是其亊也此年大无麥禾時歲饑虚恐或
侵伐故築之以備難從西郛之例故不發傳也注書於至書
也正義曰麥孰於夏禾成在秋而書於冬者計食不足而後揔
書之此年不言水旱而得无麥禾者服虔曰隂陽不和土氣不養
故禾麥不成也傳言饑而經不書者得斉之糴救民之急不至於
饑也傳言饑者指未糴之前說告糴之意故言饑也臧孫
至于斉正義曰何休云買榖曰糴告糴者將貨財告斉以
買榖魯語云文仲以鬯圭与玉磬如斉告糴曰不腆先君之敝器
敢告滯積以紓執事斉人歸其王而与之糴公羊傳曰何以不称
使以为臧孫辰之私行也君子之为国也必有三年之委一年不
孰告糴譏也榖梁亦然拠經魯臣出使例不言使何以當怪此也
傳言告糴礼也必不得如二傳之譏服虔云不言如重榖急辞以
其情急於糴故不言如斉告糴乞师则情緩於榖故云如椘乞师
注臧孫至文仲正義曰卋本孝公生僖伯彄彄生哀伯逹逹生
伯氏缾缾生文仲辰辰是臧僖伯曾孫傳注大戎至狄者
正義曰晉語云狐氏出自唐叔狐伯行之子实生重耳又曰狐偃
其舅也注小戎至女也正義曰昭九年傳称晉率隂戎伐潁
王使辞於晉曰先王居梼杌于四裔故允姓之姦居于瓜州知戎
为允姓也凡言子者通男女也知子謂女也二戎相對为大小也
蠱文夫人正義曰昭元年傳称周易女惑男謂之蠱知蠱謂惑
以淫事注桔柣至門也正義曰此已入一門矣又云入自純
門又是入一門矣復言縣門不發則更有一門矣不發是城門则
知純門外郭門桔柣遠郊門也尚書費誓序云東郊弗開是郊
有門也注子元至曰旆正義曰軍行之次旆最在先故宣十
二年傳称令尹南轅反旆是旆居前而殿在後也釈天云緇廣充
幅長尋曰旐継旐曰旆郭璞云旐帛全幅長八尺旆帛續旐末为
燕尾者注周礼至非例正義曰周礼小司徒職云九夫为井
四井为邑四邑为丘四丘为甸四甸为縣四縣为都注引此者以
證都大邑小耳經傳之言都邑者非是都则四縣邑皆四井此傳
所發乃为小邑發例大者皆名都都则悉書曰城小邑有宗廟则
虽小曰都无乃为邑邑則曰築都則曰城为尊宗廟故小邑与大
都同名釈例曰若邑有先君宗廟虽小曰都尊其所居而大之也
然則都而无廟固宜称城城&KR0238;是也而潁氏唯繫於有先君之廟
患&KR0238;本非魯邑因譏曰&KR0238;有邾之旧廟是使鲁人尊邾之廢廟与
先君同非經傳意也又解傳言凡邑則主爲邑言则他築非例也
若築臺築囿築王姬之館则皆称为築无大小之異二十九年
注傳例至之辞正義曰馬之所処謂之廏延是廏之名名之曰
延其義不可知也公羊傳曰新延廏者何修旧也謂旧廏敝壞不
可因而𥙷治故言新为更造之辞也傳言新作延廏而經无作
字僖二十年新作南門定二年新作雉門及两觀皆言新作而
此独无作是作傳之後轉寫闕文也釈例曰言新意所起言
作以㒷事通謂興起功役之事㧾而言之不復分别固旧而与造
新也經書延廏称新而不言作傳言新作延廐書不時也此称經
文而以不时为譏義不在作也然尋傳足以知經闕作字也而刘
賈云言新有故木言作有新木延廏不書作所用之木非公命也
凡諸興造固當有新固當有因今为春秋微義直記别此門此觀
有新木故木旣巳鄙近且材木者立廏之具也公命立廏则衆用
皆隨之矣焉有所用之木非公命也此为匠人受命立廏而盗共
其用豈然乎哉城諸及防正義曰此言城諸及防文十二年
城諸及鄆定十四年城莒父及宵襄十年傳晉师城梧及制同时
城二邑者皆言及榖梁傳曰以大及小也何休云諸君邑防臣邑
言及别君臣之義賈逵云言及先後之辞杜不为注先後之辞是
也傳注日中至不时正義曰中者謂日之長短与夜中分故
春秋二節謂之春分秋分也釋例曰春秋分而晝夜等謂之日
中凡馬春分百&KR0708;始繁则牧於坰野秋分晨功始蔵水寒草枯
則皆还廏此周典之制也今春而作廏已失民務又違馬節故曰
書不时也凡师至曰襲正義曰釈例曰侵伐襲者师旅討
罪之名也鳴鐘鼓以声其過曰伐寢鐘鼓以入其竟曰侵掩其
不備曰襲此所以别興师用兵之狀也然则春秋之卋兵加於人
唯此三名擊鼓斬木俱名为伐鳴鐘鼓声其罪往討伐之若擊鼓
斬木然侵者加陵之意寢其鐘鼓潜入其竟往侵陵之襲者重衣
之名倍道輕行掩其不備忽然而至若披衣然立此三名制討罪
之等級也周礼大司馬掌九伐之法賊䝨害民则伐之負固不服
则侵之天子討罪无掩襲之事唯侵伐二名名与礼合而礼更有
七名馮弱犯寡則眚之暴内陵外則壇之野荒民散则削之賊殺
其親則正之放弒其君則残之犯令陵政則杜之内外乱鳥獸行
則滅之彼謂王者行兵此拠當时实事时无其事则傳不为例其
滅与入为例故不列於此凡土至而畢正義曰釈例曰都邑
者人之聚也国家之藩衛百姓之保鄣不固则敗不脩則壊故虽
不臨宼必於農隙備其守禦无妨民務傳曰竜見而畢務戒事
也謂夏之九月周之十一月竜星角元晨見東方於是納其禾稼
三務始畢而戒民以土功事也火見而致用大火星次角无而晨
見於是致其用也水昏正而栽謂夏之十月定星昏而中於是樹
板榦而興作焉日至而畢謂日旣南至微陽始動故土功息傳旣
顕称凡例而書时書不时各重發者皆以别无備而興作如書旱
雩之别過雩也若城西郛傳特曰懼斉此其意也然則此發例者
止謂預脩備禦非有當时之急故択間月而为之若當时交急則
不拘此制畢者竟也畢務謂農務竟而民間也日至而畢謂土
功竟也冬至之後當更脩来年農事不淂復興土功也注謂
今至功事正義曰今之九月则季秋也月令季秋之日月在房
漢書律歴志論星之度數云角十二亢九氐十五自角之初至房
初三十六度晨謂夜之將旦於晨之时日体在房故角亢見在東
方也東方之宿尽为竜星角即蒼竜角也故角亢專得竜名戒
謂令語之也春夏秋之时之務始畢民將間暇故預今語民將有
土功之事使自備也注大火至之物正義曰襄九年傳曰心
为大火星度心五尾十八月令孟冬之月日在尾自心初至於尾
末二十三度十月之初心星次角元之後而晨見東方也致築作
之物謂板榦畚梮諸是城之所用皆致之於作所也注謂今至
興作正義曰五行北方水故北方之宿为水星言水昏正者夜
之初昏水星有正中者耳非北方七宿皆正中也詩云定之方中
作于椘宫釈天云營室謂之定孫炎云定正也天下作宮室者皆
以營室为正周悟曰營室之中土功其始是定星昏而正为土功
之大候故知水昏正謂十月定星昏而正中时也郑玄詩箋云定
星昏中而正謂小雪時小雪十月之中氣月令仲冬之月昏東壁
中室十六度日行一度是十月半而室中十一月初而壁中礼記
中庸云栽者培之栽者樹立之語故知樹板榦而起首興作也釈
詁云楨翰榦也舍人曰楨正也築牆所立兩木也翰所以當牆之
两边鄣土者也然则榦在牆之兩端當樹立之即楨是也翰则在
两边鄣土即板是也板榦旣異而云樹板榦者因類連言耳
三十年注將早至設備正義曰於例將師少称人人謂大夫
身也大夫卑名氏不見故称人他国可言某人魯事不得自称魯
人故魯之大夫使出者皆言其所为之事而巳此大夫帥師而次
于成故直言次也榖梁傳曰次止也有畏也𣣔救鄣而不能是为
降鄣故設備也注鄣紀至降附正義曰公羊榖梁傳並云鄣
紀之遺邑也釈例曰刘賈依二傳以为郭紀之遺邑計紀侯去国
至此二十七年紀侯猶不堪斉而去则邑不淂独存此蓋附庸小
国若邿鄟者也是言鄣为附庸之意不言鄣降于斉而云斉人降
鄣又不言侵伐故云蓋以兵威脅使降附注済水至魯地
正義曰釈例曰済水自泶陽卷縣東經陳留至済隂北經高平東
平至済北東北經済南至樂安博昌縣入海案高平東平魯西界
也済南樂安斉竟内也指言魯済故疑魯地遇于魯地済水之边
傳注射师至曰梏正義曰杜此注与譜並以射师与闘廉为一
人不知何拠也服虔云射師若教子闘班也射师被梏不言舍之
何以得殺子元也知射师与班必非一人也杜譜以为闘射师若
敖子闘班若敖孫周礼掌囚上罪梏拲而桎中罪桎梏下罪梏梏
拲共文拲施於手知梏亦手也郑玄亦云在手曰梏在足曰桎是
先儒同此說也易大畜六四童牛之梏牛云梏者牛虽无手謂梏
前足也三十一年注傳例至示過正義曰捷勝也戰勝而有
獲献其所獲故以捷为獲也釈例曰歸者遺也献者自下奉上之
称遺者敵体相与之辞傳曰諸侯不相遺傳斉侯椘人失辞称献
失礼遺俘故因其来辞見自卑也以其大卑故書以示過此經言
献捷傳言遺俘則是献捷献囚俘也襄八年邢丘之會傳称郑伯
献捷于會又曰獲司馬燮献于邢丘是献俘謂之捷也襄二十五
年郑公孫舍之帥师入陳傳称司空致地司徒致民是不以俘囚
歸也亦云子産献捷于晉然則无囚而献其功空有器物亦称捷
也三十二年注小榖至繫国正義曰傳称为管仲知是斉邑
管仲所食采邑也吳滅州来晉滅下陽如此之類皆不繫国知大
都以名通者则不繫国也華事向寧入于宋南里以叛南里非大
都不得以名通故繋云宋耳賈逵云不繫斉者卋其禄然则彼不
繫者豈皆卋其禄乎注路寢至凶變正義曰公羊傳曰路
寢者何正寢也喪大記曰男子不死於婦人之手婦人不死扵男
子之手君夫人卒于路寢郑玄云言死必於正処也是薨于路寢
得其正也言詳凶變者釈例云詳内事謹凶變注子般至諱之
也正義曰傳称公疾問後於叔牙若巳有大子则不應須問當
問之时似未有大子也季友以死奉般酖殺叔牙蓋於𡭗时始命
为大子公薨而般立知其为大子也子悪之死也直書子卒不書
名此子般及子野皆書名者釈例曰公子悪鲁之正適嗣位免喪
則鲁君也襄仲倚斉而弒之国以为諱故不称君若言君之子也
及子般子野或見殺或不勝喪言罪則不足成貶为孝而滅性故
直略而書卒也又曰未成君而卒若君未葬則嗣子書名在喪之
礼也旣葬則嗣君諒闇群臣復吉免喪則成君也文公旣葬襄仲
殺悪及視書曰子卒与未成君同文所以为諱也如杜此言未葬
之前生則直称为子死则書曰子某卒猶外諸侯生称其爵死書
其名以为礼之常也旣葬則嗣子成君以理而卒當称公薨全成
君也子悪父旣葬鲁人諱其弒不淂称君其实巳葬不淂從子般
子野未葬之例故書子卒而不称名以示似未成君其实巳成为
君上不淂同閔公下不淂同般野故直書為子繫之於父若言君
之子也公羊以为君存称卋子君薨称子某旣葬称子踰年称公
拠子般子野卒似欲當然但左氏称宋桓公卒未葬而襄公會諸
侯故曰子即發例曰凡在喪公侯曰子是未葬称子傳之明文不
得如公羊說也狄伐邢注无傳正義曰明年有傳而言无者
明年自为管仲之言發端耳非譏此年伐邢之事故言无傳
傳注有神至虢地正義曰易称神也者妙万物而为言者也虽
復鬼神之神亦无形象可見今言神降則人皆聞知故知有神謂
有神声以接人也吳孫權时有神自称王表言語与人无異而形
不可見今此神降于莘蓋亦王表之類神者氣也當在人上今下
接人故称降也国語說此事称内史過對王云昔昭王娶於房曰
房后实有爽德協於丹朱丹朱馮身以儀之生穆王焉若由是觀
之其丹朱之神乎下說神居莘而虢公請土内史過往聞虢請命
知莘是虢地虞夏商周皆有之正義曰国語内史過曰夏之
㒷也祝融降於崇山其亡也回禄信於黔隧商之㒷也禱杌次扵
丕山其亡也夷羊在牧周之興也鸑鳴於岐山其衰也杜伯射
宣玉於鎬是夏商周之所有也其虞则国語不言焉未知其所謂
也服虔云虞舜祖考来格鳳皇来儀百獸率舞案虞書夔說舜
樂所致非神降也必其傅會尚書以为得神以興则虞舜得神以
亡者又安在也注享祭至祭之正義曰此降莘之神非祀典
所載神必須祭故内史過令以其物享之其物不知所謂更以至
日釈之謂此神初降之日以其至日之物也月令春其曰甲乙夏
其日丙丁中央土其日戊巳秋其日庚辛冬其日壬癸所用之物月
令具有其文注引甲乙所用举一隅也丙丁日至祭用肺玉服皆赤
也戊已日至祭用心玉服皆黃也庚辛日至祭用肝玉服皆白也
壬癸日至祭用肾玉服皆玄也神居莘六月正義曰国語称
惠王十五年神降于莘年表惠王元年是魯莊公之十八年则此
年惠王十五年也上云七月神降則今年七月降也居莘六月
虢公使祝史享焉则今年十二月也内史過住巳聞虢請命则過
至虢亦十二月也傳先說王亊使了後論虢事以終内史之言故
文倒耳神聦至能得正義曰国語曰耳目心之樞機也故必
聽和而視正聽和則聦視正則明然則所謂聦明者不聽淫辞不
視邪人之謂也襄七年傳曰正直为正曲為直言正者能自正直
者能正人曲而壹者言其一心不二意也依人而行謂善则就之
悪則去之虢多薄德神所不依其何土之能得言賜之土田必虚
妄也若神所不依則不應賜土而言神賜之土田者神厭其人不
告以实猶晉献公筮以驪姬為夫人亦云吉耳從之閟正義曰
服虔云從之言𣣔与通也注雩祭至肆也正義曰魯以周公
之故得郊祀上天故雩亦祭天也文四年傳曰臣以为肄業及之
也肄謂習業故講为肆注圉人掌養馬者正義曰周礼圉人
掌養馬芻牧之亊昭七年傳曰馬有圉牛有牧注蓋覆至門
上正義曰稷門为魯南城門蓋时人猶以名之故知也投蓋
者謂自投其身以蓋物故以爲走而自投反覆門上刘炫規過云
公言犖有力焉如杜此說勁捷耳非有力也當謂投車蓋過於稷
門今知不然者周礼車蓋以物帛为之輕而帆風非可投之物且
傳直云投蓋于稷門不云過稷門明知自投反覆稷門之上今时
猶然且游椘超乘而出女曰子南夫也則勁捷之人亦是勇力之
事刘君以勁捷非力而規杜氏非也注酖鳥至則死正義曰
說文云鴆毒鳥也一名運日廣雅云鴆鳥雄曰運日雌曰隂諧廣
志曰鴆鳥形似鷹大如鶚毛黑喙長七八寸黃赤如金食蛇及橡
实常居高山巔晉語諸公讃云鴆鳥食蝮以羽翮櫟酒水中飲之
則殺人旧制鴆不得渡江有重法石崇为南中郎淂鴆以与王愷
養之大如鵝喙長尺餘純食蛇虺司隷傳祗於愷家得此鳥奏
之宣示百官燒於都街是說鴆鳥之狀也以其因酒毒人故字或
为酖注閔公至八歲正義曰傳称閔公哀姜之娣叔姜之
子哀姜以二十四年八月始入娣必与適俱行當以二十五年生
子故云八歲
春秋正義卷第九
計一万九千六百二十七字
春秋傳卷第九
莊公下
二十年春王二月夫人姜氏如莒
十有五年夫人姜氏如齊至是再如莒而春秋書者禮義天下之
大防也其禁亂之所由生猶坊止水之所自來也衛女稼於諸侯
父母終思歸寧而不得故泉水賦許穆夫人閔衛之亡思歸唁其
兄而阻於義故載馳作聖人錄於國風以訓後世使知男女之别
自遠於禽獸也今夫人如齊以寧其父母而父母巳終以寧其兄
弟又義不得宗國猶爾而况如莒乎婦人從人者也夫死從子而
莊公失子之道不能防閑其母禁亂之所由生故初會于禚次享
于祝丘又次如齊師又次會于防于榖又次如齊又再如莒此以
舊坊爲無所用而廢之者也是以至此極觀春秋所書之法則知
防閑之道矣
夏齊大災秋七月冬齊人伐戎
二十有一年春王正月夏五月辛酉鄭伯突卒
杜預稱莊公四年鄭伯遇于垂者乃子儀也而以爲厲公者按春
秋突歸于鄭之後其出奔蔡入于櫟皆以名書猶繫於爵雖篡而
實君雖君而實篡不没其實也忽雖世子其出奔猶不得稱子其
復歸猶不得稱伯以其實不能君也而况子儀雖乘間得立其爲
君微矣豈敢輕去國都與諸侯會于外乎故知遇于垂者乃厲公
也其始終書爵不没其實也亦可以爲居正而不能保者之戒矣
秋七月戊戌夫人姜氏薨冬十有二月葬鄭厲公
二十有二年春王正月肆大眚
肆眚者蕩滌瑕垢之稱也舜典曰眚災肆赦易於解卦曰君子以
赦過宥罪吕刑曰五刑之疑有赦五罰之疑有赦周官司刺掌赦
宥之法一宥曰不識再宥曰過失三宥曰遺忘一赦曰幼弱再赦
曰老耄三赦曰憃愚未聞肆大眚也大眚皆肆則廢天討虧國典
縱有罪虐無辜惡人幸以免矣後世有姑息爲政數行恩宥惠姦
軌賊良民而其弊益滋蓋流於此故諸葛孔明曰治世以大德不
以小惠其爲政於蜀軍旅數興而赦不妄下蜀人久而歌思猶周
人之思召公也斯得春秋之旨矣肆眚而曰大眚譏失刑也
癸丑葬我小君文姜
文姜之行甚矣而用小君之禮其無譏乎以書夫人孫于齊不稱
姜氏及書哀姜薨于夷齊人以歸攷之則議小君典禮當謹之於
始而後可正也文姜巳歸爲國君母臣子致送終之禮雖欲貶之
不可得矣
陳人殺其公子禦宼
公子之重視大夫殺而或稱君或稱國或稱人何也稱君者獨出
於其君之意而大夫國人有不與焉如晉侯殺其世子申生之類
是也稱國者國君大夫與聞其事而不請於天子如鄭殺其大夫
申侯之類是也稱人者有二義其一國亂無政衆人擅殺而不出
於其君則稱人如陳人殺其公子禦寇之類是也其一弑君之賊
人人所得討背叛之臣國人之所同惡則稱人如衛人殺州吁鄭
人殺良霄之類是也攷於傳之所載以觀經之所斷則罪之輕重
見矣
夏五月秋七月丙申及齊高傒盟于防冬公如齊納幣
微者名姓不登於史冊高傒齊之貴大夫也曷爲就吾之微者盟
蓋公也其不言公諱與高傒盟也來議結昏娶仇人女大惡也娶
者其爲吉下主乎巳上主乎宗廟以爲有人之心者宜於此焉變
矣公親如齊納幣則不待貶也
二十有三年春公至自齊祭叔來聘
榖梁子曰其不言使天子之内臣也不正其私交故不與使也祭
伯來朝而不言朝祭叔來聘而不言使尹氏王子虎劉卷來訃而
不書其爵秩皆所以正人臣之義也人君而明此不容下比之臣
人臣而明此不爲交私之計黨錮之禍息矣
夏公如齊觀社
莊公將如齊觀社曹劌諫曰齊棄太公之法觀民於社君爲是舉
而往觀之非故業也天子祀上帝諸侯會之受命焉諸侯祀先公
卿大夫佐之受事焉不聞諸侯之相會祀也君舉必書書而不法
後嗣何觀
公至自齊荆人來聘
荆自莊公十年始見於經十四年入蔡十六年伐鄭皆以州舉者
惡其猾夏不恭故狄之也至是來聘遂稱人者嘉其慕義自通故
進之也朝聘者中國諸侯之事雖蠻夷而能修中國諸侯之事則
不念其猾夏不恭而遂進焉見聖人之心樂與人爲善矣後世之
君能以聖人之心爲心則與天地相似凢變於夷者叛則懲其不
恪而威之以刑來則嘉其慕義而接之以禮邇人安遠者服矣春
秋謹華夷之辨而荆吴徐越諸夏之變於夷者故書法如此
公及齊侯遇于榖蕭叔朝公
榖齊地蕭叔附庸之君也爲禮必當其物與其所而後可以言禮
大夫宗婦覿而用幣則非其物也蕭叔朝公在齊之榖則非其所
也嘉禮不野合而朝公于外是委之於野矣故禮非其所君子有
不受必反之於正而後止此亦春秋撥亂之意也
秋丹桓宮楹冬十有一月曹伯射姑卒十有二月甲寅公會齊侯盟
于扈
程氏曰遇于榖盟于扈皆爲要結姻好也傳稱男子二十而冠冠
而列丈夫三十而不娶則非禮矣然天子諸侯十五而冠者以娶
必先冠而國不可久無儲貳欲人君早有繼體故因以爲節也鰥
者老而無妻之稱舜方三十未娶而師錫帝堯巳曰有鰥在下矣
妻帝之二女則不告於父母以爲告則不得娶而廢人之大倫堯
亦不告而妻焉其欲及時而無過如此也今莊公生於桓之六年
至是三十有六載矣以世嫡之正諸侯之貴尚無内主同任社稷
之事何也蓋爲文姜所制使必娶于母家而齊女待年未及故莊
公越禮不顧如此其急齊人有疑如此其緩而遇于榖盟于扈要
結之也娶夫人奉祭祀爲宗廟之主而母言是聽不以大義裁之
至於失時不孝甚矣春秋詳書于策爲後戒也
二十有四年春王三月刻桓宮桷
公將逆姜氏丹桓宫之楹刻其桷爲盛飾以夸示之此非特有童
心而巳御孫諫曰儉德之共也侈惡之大也先君有共德而君納
諸大惡無乃不可乎自常情觀之丹楹刻桷疑若小失而春秋詳
書于策御孫以爲大惡何也桓公見殺于齊則不能復而盛飾其
宮夸示仇人之女乃有亂心廢人倫悖天道而不知正者也御孫
知爲大惡而不敢盡言春秋謹禮於微正後世人主之心術者也
故詳書于策斥言桓宫以惡莊爲後鑒也
葬曹莊公夏公如齊逆女秋公至自齊
榖梁子曰親迎常事也不志此其志何也不正其親迎於齊也或
曰常事不志歲事之常也親迎可以常乎則其說誤矣所謂常者
其事非一有月事之常則視朔是也有時事之常則蒐狩是也有
歲事之常則郊祀雩祭之類是也有合禮之常則婚姻納幣逆女
至歸之類是也凢此類合禮之常則不志矣其志則於禮不合將
以爲戒者也若夫崩薨卒葬即位之類不以禮之合否而皆書此
人道始終之大變也其於親迎異矣
八月丁丑夫人姜氏入
何以不致不可見乎宗廟也姜氏齊襄公之女入者不順之詞以
宗廟爲弗受也昏義以正始爲先而公不與夫人皆至姜氏不從
公而入巳失夫婦之正弑閔孫邾之亂兆矣莊公不勝其母越禮
踰時俟仇人之女薦舍於宗廟以成好合卒使宗嗣不立弑逆相
仍幾至亡國故春秋詳書其事以著莊公不孝之罪爲後戒也
戊寅大夫宗婦覿用幣
禮夫人至大夫郊迎明日執贄以見宗婦大夫之妻也公事曰見
私事曰覿見夫人禮也曷爲以私言之夫人不可見乎宗廟則不
可以臨諸臣故以私言之也覿用幣何以書男䞇大者玉帛小者
禽鳥以章物也女䞇不過榛栗棗脩以告虔也今男女同䞇是無
别也公子牙慶父之亂兆矣春秋詳書正始之道也
大水冬戎侵曹曹羈出奔陳赤歸于曹
杜預謂羈蓋曹世子也曹伯已葬猶不稱爵者以微弱不能君故
爲戎所逐爾赤者曹之庶公子歸易詞也宋人執鄭祭仲而忽出
突歸權在宋也戎侵曹而羈出赤歸制在戎也使鄭忽曹羈明而
能斷雖有宋戎之衆突赤之孽何緣而起以國儲君副不能自定
其位於誰責而可故雖以國氏皆不書爵爲居正者之戒
郭公
此郭公也義不可曉而先儒或以爲郭亡者於傳有之齊桓公之
郭問父老曰郭何故亡曰以其善善而惡惡也公曰若子之言乃
賢君也何至於亡父老曰郭君善善不能用惡惡不能去所以亡
也考其時與事謂之郭亡理或然也夫善善而不能用則無貴於
知其善惡惡而不能去則無貴於知其惡未之或知者猶有所覬
也夫旣或知之矣不能行其所知君子所以高舉遠引小人所以
肆行而無忌憚也然則非有能亡郭者郭自亡爾
二十有五年春陳侯使女叔來聘夏五月癸丑衛侯朔卒六月辛未
朔日有食之鼓用牲于社
按禮諸侯旅見天子入門不得終禮者四而日食與焉古者固以
是爲大變人君所當恐懼修省以荅天意而不敢忽也故夏書曰
乃季秋月朔辰弗集于房瞽奏鼓嗇夫馳庶人走周官鼓人救日
月則詔王鼓太僕凢軍旅田役贊王鼓救日月亦如之諸侯用幣
于社伐鼓于朝退而自責皆恐懼修省以荅天意而不敢忽也然
則鼓用牲于社何以書譏不鼓于朝而鼓于社又用牲則非禮矣
伯姬歸于杞
其不言逆何也逆者非卿其名姓不登於史策則書歸以志禮之
失也大夫來逆名姓巳登於史策足以志其失矣猶書歸者以别
於大夫之自逆者也猶書歸者紀伯姬是也自逆者莒慶齊高固
是也
秋大水鼓用牲于社于門冬公子友如陳
二十有六年春公伐戎夏公至自伐戎曹殺其大夫
稱國以殺者國君大夫與謀其事不請於天子而擅殺之也義繫
於殺則止書其官曹殺其大夫宋人殺其大夫是也義繫於人則
兼書其名氏楚殺其大夫得臣陳殺其大夫洩治之類是也然殺
大夫而曰大夫與謀其事何也與謀其事者用事之大夫也見殺
者不得於君之大夫也所謂義繫於殺者罪在於專殺而見殺者
之是非有不足紀也故止書其官而不錄其名氏也古者諸侯之
卿大夫士命于天子而諸侯不敢專命也其有罪則請于天子而
諸侯不敢專殺也及春秋時國無小大卿大夫士皆專命之而不
以告於王朝有罪無罪皆專殺之而不以歸於司寇無王甚矣五
霸三王之罪人而葵丘之會猶曰無專殺大夫故春秋明書于策
備天子之禁也凢諸侯之大夫方其交政中華會盟征伐雖齊晉
上卿止錄其名氏至於見殺雖曹莒小國亦書其官或抑或揚或
奪或與聖人之大用也明此然後可以司賞罰之權矣
秋公會宋人齊人伐徐
按書伯禽嘗征徐戎則戎在徐州之域爲魯患舊矣是年春公伐
戎秋又伐徐者必戎與徐合兵表裏爲魯國之患也故雖齊宋將
卑師少而公獨親行其不致者役不淹時而齊人同會則無危殆
之憂矣
冬十有二月癸亥朔日有食之
二十有七年春公會杞伯姬于洮
左氏曰會于洮非事也夫子非展義不廵守諸侯非民事不舉卿
非君命不越境伯姬莊公之女非事而特會于洮愛其女之過而
不能節之以禮此春秋之所禁也惟不節之以禮然後有使自擇
配如僖公之於季姬而典訓亡矣
夏六月公會齊侯宋公陳侯鄭伯同盟于幽
同盟之例有惡其反覆而書同盟有諸侯同欲而書同盟此盟鄭
伯之所欲而書同盟者也凢盟皆小國受命於大國不得巳而從
焉者也其有小國願與之盟非出於勉強者則書同盟所以志同
欲也前此鄭伯嘗貳於齊矣至是齊桓強盛有伯中國攘夷狄之
勢諸侯皆歸之鄭伯於是焉有畏服之心其得與於盟所欲也故
特書同榖梁子所謂於是而後授之諸侯是也其授之諸侯齊侯
得衆也視他盟爲愈矣
秋公子友如陳葬原仲
公子友如陳葬原仲私行也人臣之禮無私交大夫非君命不越
境何以通季子之私行而無貶乎曰春秋端本之書也京師諸夏
之表也祭伯以寰内諸侯而來朝祭叔以王朝大夫而來聘尹氏
以天子三公來告其喪誣上行私表不正矣是故季子違王制委
國事越境而會葬齊高固莒慶以大夫即魯而圖婚其後陳莊子
死赴喪於魯魯人欲勿哭繆公召縣子而問焉曰古者大夫束修
之問不出境雖欲哭焉得而哭諸今之大夫交政於中國雖欲勿
哭焉得而勿哭末流可知矣春秋深貶王臣以明始亂備書諸國
大夫而無譏焉則以著其效也凢此皆正其本之意
冬杞伯姬來
左氏曰歸寧也禮父母在歲一歸寧若歸而合禮則常事不書其
曰杞伯姬來者不當來也女子有行遠父母兄弟春會于洮矣冬
又歸魯故知其不當來也來而必書春秋於男女往來之際嚴矣
莒慶來逆叔姬
莒慶莒大夫也叔姬莊公女也何以稱字大夫自逆則稱字爲其
君逆則稱女尊卑之别也何以書諸侯嫁女於大夫而公自主之
非禮也
杞伯來朝公會齊侯于城濮
二十有八年春王三月甲寅齊人伐衛衛人及齊人戰衛人敗績
春秋紀兵及者爲主齊人舉兵而伐衛衛人見伐而受兵則其以
衛及之何也按左氏衛嘗伐周立子頽至是王使召伯廖賜齊侯
命且請伐衛則齊人舉兵乃奉王命聲衛立子頽之罪以討之也
爲衛計者誠有是罪則當請歸司寇服刑可也若惠邀康叔不泯
其社稷使得自新亦惟命則可以免矣今不徵詞請罪而上逆王
命下拒方伯之師直與交戰則是衛人爲志乎此戰故以衛主之
也戰不言伐伐不言日而書日者戰之日也見齊人奉詞伐罪方
以是日至而衛人不請其故直以是日與之戰所以深疾之也而
聖人之情見矣齊稱人將卑師少也
夏四月丁未邾子瑣卒秋荆伐鄭公會齊人宋人救鄭
按左氏楚令尹子元無故以車六百乘伐鄭入自純門是陵弱暴
寡之師也故以州舉狄之也鄭人將奔桐丘諸侯救之楚師夜遁
是得救急恤鄰之義也故書救鄭善之也齊宋稱人將卑師少桓
公主兵攘夷狄安中國之事見矣
冬築郿
郿邑也凢用功大曰城小曰築故館則書築臺則書築囿則書築
郿邑而書築者創作邑也其志不視歲之豐凶而輕用民力於其
所不必爲也則非君人之心矣
大無麥禾
麥熟於夏禾成在秋而書於冬者莊公惟宮室臺榭是崇是飾費
用浸廣調度不充有司會計歲入之多寡虚實然後知倉廩之竭
也故於歲杪而書曰大無麥禾大無者倉廪皆竭之詞也古者三
年耕餘一年之食九年耕餘三年之食今莊公享國二十八年當
有九年之積而虚竭如此所謂寄生之君也民事古人所急食者
養民之本不敦其本而肆侈心何以爲國故下書臧孫告糴以病
公而戒來世爲國之不知務也
臧孫辰告糴于齊
劉敞曰不言如齊告糴而曰告糴于齊者言如齊則其詞緩告糴
于齊則其情急所以譏大臣任國事治名而不治實之蔽也魯人
悅其名而以急病讓夷爲功君子責其實而以不能務農重榖節
用愛人爲罪
二十有九年春新延厩
言新者有故也何以書昔韓昭侯作高門屈宜臼曰不時所謂時
者非時日也人固有利不利時前年秦拔宜陽今年旱君不以此
時恤民之急而顧益奢此所謂時詘舉贏者也故榖梁子曰古之
君人者必時視民之所勤民勤於力則功築罕民勤於財則貢賦
少民勤於食則百事廢矣大無麥禾告糴于齊冬築郿春新延厩
以其用民力爲巳悉矣
夏鄭人侵許秋有蜚冬十有二月紀叔姬卒
紀已滅矣其卒之何見紀侯去國終不能自立異於古公亶父之
去故特書叔姬卒而不卒紀侯以明其不爭而去則可能使其民
從而不釋則微矣
城諸及防
三十年春王正月夏師次于成秋七月齊人降鄣
降者脅服之詞前書郕降于齊師意責魯也此言齊人降鄣專罪
齊也鄣者紀之附庸微乎微者也齊人不道肆其強力脅使降附
不書鄣降而曰降鄣者以齊之強故罪之深以鄣之微故責之薄
春秋之法扶弱抑強明道義也霸者之政以強臨弱急事功也故
曰五伯三王之罪人仲尼之徒無道桓文之事者
八月癸亥葬紀叔姬
滅國不葬此何以葬賢叔姬也紀侯旣卒不歸宗國而歸于&KR0566;所
謂秉節守義不以亡故而睽婦道者也故繫之於紀而錄其卒葬
先儒謂賢而得書是也賢而得書所以爲後世勸也
九月庚午朔日有食之鼓用牲于社冬公及齊侯遇于魯濟齊人伐
山戎
齊人者齊侯也其稱人譏伐戎也自管仲得政至是二十年未嘗
命大夫爲主將亦未嘗興大衆出侵伐故魯莊十一年而後凢用
兵皆稱人者以將卑師少爾今此安知其非將卑師少而獨以爲
齊侯何也以來獻戎捷稱齊侯則知之矣夫北戎病燕職貢不至
桓公内無因國外無從諸侯越千里之險爲燕闢地可謂能修方
伯連帥之職何以譏之乎桓不務德勤兵遠伐不正王法以譏其
罪則將開後世之君勞中國而事外夷捨近政而貴遠略困吾民
之力爭不毛之地其患有不勝言者故特貶而稱人以爲好武功
而不修文德者之戒也然則伐楚之役何以美之其謂退師召陵
責以大義不務交兵而強楚自服乎觀此可以見聖人強本治内
柔服遠人之意矣
三十有一年春築臺于郎
何以書厲民也天子有靈臺以候天地諸侯有時臺以候四時去
國築臺于遠而不緣占候是爲遊觀之所厲民以自樂也厲民自
樂而不與民同樂則民欲與之偕亡雖有臺豈能獨樂乎
夏四月薛伯卒築臺于薛六月齊侯來獻戎捷
軍獲曰捷凢諸侯有四夷之功則獻于王王以警于夷中國則否
諸侯不相遺俘獻者下奉上之辭齊伐山戎以其所得躬來誇示
書來獻者抑之也後世宰臣有不賞邊功以沮外徼生事之人得
春秋抑戎捷之意
秋築臺于秦冬不雨
三十有二年春城小榖夏宋公齊侯遇于梁丘秋七月癸巳公子牙
卒
牙有今將之心而季子殺之其不言刺者公羊以爲善之也季子
殺母兄何善爾誅不得避兄君臣之義也曷爲不直誅而酖之使
託若以疾死然親親之道也陸淳曰季子恩義俱立變而得中夫
子書其自卒以示無譏也得之矣
八月癸亥公薨于路寢
趙匡曰君終必於正寢就公卿也大位姦之窺也危病邪之伺也
若蔽於隱是女子小人得行其志矣然則莊公以世適承國不爲
不貴周公之後奄有龜蒙不爲不強即位三十有二年不爲不久
薨于路寢不爲不正而嗣子受禍幾至亡國何也大倫不明而宗
嗣不定兵柄不分而主威不立得免其身幸矣
冬十月己未子般卒
初公築臺臨黨氏見孟任生子般焉般嘗鞭圉人犖公薨般即位
次于黨氏慶父使犖賊般成季奔陳立閔公昔舜不告而娶恐廢
人之大倫以懟父母君子以爲猶告也莊公過時越禮謬於易基
乾坤詩始關雎大舜不告而娶之義甚矣而子般乃孟任之所出
也胡能有定乎雖享國日久獲終路寢而嗣子見弑幾至亡國有
國者可不以爲戒哉
公子慶父如齊
子殷之卒慶父弑也宜書出奔其曰如齊見慶父主兵自恣國人
不能制也昔成王將終命大臣相康王方是時掌親兵者太公望
之子伋也宰臣召公奭命仲桓南宮毛取二干戈虎賁百人于伋
以逆嗣子伋雖掌兵非有宰臣之命不敢發也召公雖制命非二
諸侯將命以往伋亦不承也兵權散主不偏屬於一人可知矣今
莊公幼年即位專以兵權授之慶父歲月旣久威行中外其流至
此故於餘丘法不當書而聖人特書慶父帥師以志得兵之始而
卒書公薨子般卒慶父如齊以見其出入自如無敢討之者以示
後世其垂戒之義明且遠矣
狄伐邢
