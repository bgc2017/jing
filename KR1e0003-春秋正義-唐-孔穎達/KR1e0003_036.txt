春秋正義卷第三十六哀公
国子祭酒上護軍曲阜縣開国子臣孔穎逹等奉
勑撰
十二年注直書至重賦正義曰用田賦者用田之所收以为賦
令之出牛馬也依實直書之以示改常法重賦㪘成元年作丘甲
甲是造作之物故言作馬中賦稅以充之非造作之物且譏其賦
不說其作故書用言旧不用而今用之注鲁人至順時正義
曰論語云君娶於吳为同姓謂之吳孟子是鲁人常言称孟子也
坊記云鲁春秋去夫人之姓曰吳其死曰孟子卒是旧史書为孟
子卒及仲尼脩春秋以魯人己知其非諱而不称姬氏諱国悪礼
也因而不改所以順時卋也魯春秋去夫人之姓曰吳春秋无此
文坊記云然者礼夫人初至必書扵策若娶斉女則云夫人姜氏
至自齊此孟子初至之時亦當書曰夫人姬氏至自吳同姓不得
称姬旧史所書蓋直云夫人至自吳是玄夫人之姓直書曰吳而
已仲尼脩春秋以犯礼明著全玄其文故今經无其事注鄖發
陽也正義曰十七年傳云孟武伯問於高柴曰諸侯盟誰執牛
耳季羔曰發陽之役衛石魋指此會也知鄖即發陽一地二名也
傳注諱娶至宋女正義曰諱娶同姓不得謂之吴女宋是子姓
長女字孟故惠公元妃謂之子令亦称孟子者全改其本若言此
夫人是宋国之長女也釈例曰經書孟子卒傳言昭公娶于吳故
不書姓此为昭公加諱不復繫吳改其姓号傳因而弗革也論
語謂之吳孟子蓋時人常言非經傳正文也而賈氏以为言孟子
若言吳之長女也称吳長女旣不異扵同姓且娶同姓長之与少
未聞其異无所为别也注反哭至人喪正義曰礼旣葬日中
自墓反虞於正寢所謂反哭於寢反哭者是夫人之正礼也季氏以
同姓之故不成其夫人之喪不爲反哭故不書葬所以懲臣子之過也
釈例曰若昭之孟子者以同姓为闕生革其姓過而知悔也然吳之
大伯下及魯昭於親遠矣所諱在於名義而已居夫人之位籍小
君之尊巴三卋矣季氏當国而不为之服至今仲尼釈己之經国
朝不成其喪以卋適夫人不書扵策此季氏之咎也杜言不書於
策謂不以夫人之礼書於經也注孔子至節制正義曰杜以
孔子与弔明其己玄臣位若在臣位則服小君之喪不得云与弔
而己故云孔子始老始老者謂始致事也刘炫云案十六年仲尼
卒哀公誄之子貢譏云生不能用則是哀公不用仲尼为臣也又
卋家及諸書无云仲尼仕於哀公杜焉得云孔子始老乎今知不
然者以上十一年傳称仲尼在衛魯人以幣召之是召之而來當
以任用故府有云子为国老待子而行後乃致事故孟子之喪而
来与用若哀公全不能用何須以幣召之但哀公不用其言故云
生不能用於傳文上下理甚符同刘以为不仕哀朝以規杜過非
也喪服齊衰三月章曰为旧君君之母妻傳口为旧君者孰謂也
仕焉而已者也何以服齊衰三月言与民同也君之母妻則小君
也郑玄云仕焉而已者謂老若有廢疾而致仕者也为小君服者
恩深於民也是其服与民同不服臣为小君之服故与常弔也礼
齊衰之喪始死而絻以至扵成服絻以代吉冠故以絻为喪冠也
孔子以季孫當服臣为小君之礼故以小君礼往弔季氏傳書適
季氏謂適季氏哭位故杜言往弔謂就其哭位也季孫旣不服喪
孔子不得服弔服故玄經從主節制也大夫之弔服弁經郑玄云
弁經者如爵弁而素而加環經大如緦之經纏而不糾也曲礼云
凡非弔喪非見国君无不荅拜者郑玄云喪賓不荅拜不自賓客
也礼弔无拜法而此言孔子放絰而拜者記言喪賓不荅拜謂喪
主旣拜賓不荅拜耳其初見主人或弔者先拜拠此傳文必有拜
法記无其事記不具耳注尋重也寒歇也正義曰少牢有
司徹云乃尋尸爼郑玄云尋温也引此若可尋也亦可寒也則諸
言尋盟者皆以前盟己寒更温之使熱温旧即是重義故以尋为
重傳意言若可重温使熱亦可歇之使寒故言寒歇不訓寒为歇
也長木至噬也正義曰長木喻吳国大也狗瘈喻吳失道也
国狗猶家狗言家畜狂狗必齧人也注盟不至竊盟正義曰
畏吳竊盟恐吳知之故不敢書扵策也成二年公及椘人秦人云
云盟扵&KR1615;傳曰卿不書匱盟也扵是于畏晉而竊与椘盟故曰匱
盟彼以畏晉竊盟故諸侯之卿皆貶而称人此亦畏吳竊盟宜應
貶此三国經遂没而不書者彼以晉是盟主諸侯不應背晉故貶
諸侯之卿以成晉为霸主此吳以夷礼自処不合主諸侯之盟故
与吳盟者悉皆不書是不与吳为盟主也旣不与吳則三国私盟
於義可許不合貶責但鲁自不書仲尼亦從而不書之耳釈例曰
諸侯畏晉而竊与椘盟而貶其卿所以成晉为盟主也吳之彊大
始於會鄫終於黃池凡三會三代三盟唯書會伐而不書盟者其
以盟主自居而行其夷礼礼儀不興則盟神不蠲非所以結信義
昭明德故不錄其盟不与其成为盟主也旣不与吳之为盟主則
宋魯衛三国私盟可許故无貶文是其說也杜言三會三伐三盟
者七年會于鄫十二年會于槖臯十三年會于黃池是三會也八
年吳伐我十年公會吳伐齊十一年齊国書及吳戰于艾陵是
三伐也七年傳云夏盟于鄫衍八年傳云吳人盟而还十三年傳
云秋七月辛丑盟吳晉争先是三盟也注侯伯至生物正義
曰侯伯諸侯之長謂盟主也侯伯为主則諸侯之從己者皆为賓
致礼礼賓當謂有以乱之或設飲食与之宴也地主所會之地主
人也當歸生物於賓礼牲生曰餼服虔云致賓礼於地主傳言吳
不行礼於衛衛非地主注猶西至之備正義曰月令季夏之
月昏火星中詩云七月流火毛傳云流下也謂昏而見於西南漸
下流也周礼司爟云季秋内火是九月之昏大始入十月之昏則
伏矣猶西流者言其未尽没是夏九月也經書十二月則是夏十
月歴官失一閏故以九月为十月釈例長歴言諸儒皆以为時实
周之九月而書十二月謂云再失閏若如其言乃成三失非但再
也今以長歴推春秋此十二月乃夏之九月实周之十一月也此
年當有閏而今不置閏此为失一閏月耳十二月不應螽故季孫
怪之仲尼以斗建在戍火星尚未尽没拠今猶見故言猶西流明
夏之九月尚可有螽也季孫虽聞仲尼此言猶不即改明年十二
月復螽於是始悟十四年春乃置閏𣣔以𥙷正時歴也傳於十五
年書閏月蓋置閏正之𣣔明十四年之閏於法當在十二年也
注此事至齊同正義曰杜以此与經别故言丘明不以为義例
故使文不齊同刘炫以为傳說當時事耳更倒夲隙地之事載其
日月使与明年相接今知不然者案宣二年壬申朝于武宫是十
月五日下乃云冬趙盾为旄車之族彼注云壬申是十月五日也
旣有日而无月冬又在壬申下明傳文无較例彼旣无倒本其事
与後年相接足知此亦不为例本其事使九月在十二月之下明
傳因簡牘旧文或日月前後不以为例若以倒叙其事为後年张
本案傳之上下凡倒叙事为後年张本者唯道事之所由不具載
其日月刘以此而規杜過非也〇十三年注夫差至書之正義
曰七年會吳于鄫十三年會吳于槖皐皆不称子此称吳子故解
之夫差𣣔霸中国尊天子而自号为王則諸侯不服故玄僣号自
称吳子以告令諸侯故諸侯之策承而書曰吳子吳語說此事云
晉侯命董褐告吳王曰今君奄王東海以滛名聞於天下君有短
垣而自踰之況蛮荊則何有於周室夫命圭有命固曰吳伯不曰
吳王諸侯是以敢辞夫諸侯无二君而周无二王君若无卑天子
而曰吳公孤敢不順從君命吳王許諾是其玄僣号也於此會玄
王号耳其於吳国猶称王不改也注平且至之次正義曰公
羊傳曰孛者何彗星也其言于東方何見于且也杜用彼說衆星
皆没故不言所在之次傳趙鞅至知也正義曰如此傳文則
趙鞅先𣣔与吳戰也吳語云吳晉争長未成邊遽仍至以越乱告
吳王懼乃令大夫而謀曰无會而歸与會而先晉孰利王孫雄先
封曰二者莫利必會而先之乃为吳王設計布陳雞鳴乃定去晉
軍一里昧明王乃秉枹鳴鼔三軍皆誮聲動天地於是晉軍大駭
乃令董褐請事賈逵等皆云董褐司馬寅也如彼文則吳請先戰
国語各記其国之事言有彼此故其文不同注二臣鞅与寅
正義曰杜以鞅呼寅与語明其同憂国事故以二臣为鞅与寅也
刘炫以为吳晉二臣今知不然者以趙鞅呼司馬寅自相与語云
建鼓整列二臣死之皆是鞅寅自謂故知二臣鞅与寅也鞅旣不
共吳臣對論曲直何得以二臣为吳晉之臣刘以为吳之臣而規
杜氏非也建鼓正義曰建立也立鼓擊之与戰也大射礼云
建鼓在阼階西郑玄云建猶樹也以木貫而載之樹之跗也彼謂
立之於地所謂殷人楹鼓与此别也反曰至死乎正義曰
吳語說此事云蕫褐旣致命乃告趙鞅曰臣觀吳王之&KR0694;類有大
憂小則嬖妾適子死不然則国有難大則越入吳將毒不可与戰
主其許之說与此傳小異乃先晉人正義曰吳語說此事云吳
公先欠晉侯亞之与此異者經書公會晉侯及吳子傳称公會單
平公晉定公吳夫差吳皆在下晉實先矣經拠魯史策書傳未魯
之簡牘魯之所書必是依實国語之書當国所記或可曲筆直己
辞有抑揚故与左傳異者多矣郑玄云不可以国語乱周公所定
法傳玄云国語非丘明所作凡有共說一事而二文不同必国語
虛而左傳实其言相反不可強合也王合至於伯正義曰曲
礼云五官之長曰伯是職方也九州之長入天子之国曰牧於外
曰侯職方者二伯各至一方州長者州牧各主一州周礼所謂八
命作牧九命作伯是也王合諸侯則伯帥侯牧當如康王之誥大
保帥西方諸侯畢公帅東方諸侯以見於王也計當尽帅諸侯独
言帅侯牧者举尊而言其實尽帅之也伯合諸侯則侯帅子男侯
謂牧也牧帥諸国之君見於伯也亦當尽帥在會諸侯独云子男
举小為言其實亦見在會者尽帥以見伯也故敝至伯也正義
曰言共職貢於吳有豊於晉无有不及晉時以吳为伯故也魯賦
至事晉正義曰七年傳茅夷鴻請救於吳云魯賦八百乘君之
貳也邾賦六百乘君之私也令鲁賦八百乘以貢於吳以吳为伯
故也吳令帥魯以見於晉則吳为州牧鲁为子男晉成伯矣邾是
子爵以六百乘貢吳邾以吳为伯故也鲁旣以晉为伯吳为牧牧
卑於伯則將半邾三伯乘以属於吳而如邾六百乘以事於晉也
魯將至而畢正義曰七月辛丑盟囚景伯以还今景伯称十月
當謂周之十月之十月非祭上帝先公之時且祭礼終朝而畢
无上辛冬於季辛之事景伯以吳信鬼皆虚言以恐吳耳注一
盛至得飲正義曰酒盛扵器故謂一器为一盛說文云睨邪視
也詩云无衣无褐何以卒歲郑玄云褐毛布也人之貴者无衣賤
者无褐是褐者寒賤人之衣服也言我与彼褐之父但得共邪視
之不得飲之告已之乏食也對曰至则諾正義曰食以稻梁
为貴故以梁表精若求梁米之飯则无矣麄者則有之若我登首
山以叫呼庚癸乎女則諾軍中不得出粮与人故作隐語为私期
也庚在西方榖以秋孰故以庚主榖癸在北方居水之位故以癸
主水言𣣔致飯并致飲也土地名首山闕不知其処當在吳所營
軍之旁吳及越平正義曰言吳不能報越求与之平終伍員
所謂三年始弱也〇十四年注麟者至曰獲正義曰公羊傳曰
麟者仁獸也何休云一角而戴肉設武備而不为害所以为仁也
郑玄詩箋云麟角之末有肉示有武而不用釈獸云麐&KR0874;身牛尾
一角李廵曰麟瑞應獸名孫炎曰灵獸也京房易傳曰麟&KR0874;身牛
尾狼額馬蹄有五采腹下黃高丈二廣雅云麒麟狼頭肉角含仁
懷義音中鍾吕行步中規折旋中矩遊必択土翔必有処不履生
虫不折生草不群不旅不入陷穽不入羅網文章斌斌說文云麟
仁獸從鹿其聲麟大牝鹿也從鹿粦聲公羊傳曰麟有王者別至
无王者則不至孝經援神契云德至鳥獸則麒麟臻是言麟为聖
王之嘉瑞也此時无明王麟出无所應也出而遇獲失其所以歸
也夫以灵瑞之物轗軻若是聖人見此能无感乎所以感者以聖
人之生非其時道无所施言无所用与麟相類故为感也仲尼見
此獲麟於是傷周道之不興感嘉瑞之无應故因鲁春秋文加褒
貶而脩中興之教若能用此道則周室中興故謂春秋为中興之
教也春秋編年之書不待年终而絶筆於獲麟之一句者本以所
感而作故所以用此为終也釈天云冬獵为狩周之春夏之冬故
称狩也桓四年公狩于郎莊四年公及齊人狩于禚禚郎二者公
親行皆書公狩此狩不書公卿者蓋是虞人賤官自脩常職公卿
不行故不書狩者名氏此狩常事本不令書書之为獲麟故也傳
称狩于大野大野之澤在鲁国之西故言西狩得用曰獲定九年
傳例也杜以獲麟之義唯此而已先儒穿鑿妄生異端公羊傳曰
有以告者曰有&KR0874;而角者孔子曰孰为来哉孰为来哉反袂拭面
涕沾曰吾道窮矣說公羊者云麟是漢將受命之瑞周亡天下
之異夫子知其將有云国争強秦項交戰然後刘氏乃立天子深
閔民之离害故为之隕泣麟者大平之符聖人之類又云麟得而
死此亦天告天子將没之徵也案此時玄漢二百七十有餘年矣
漢氏起於匹夫先无王迹前期三百許歲天已豫見徵兆其为灵
命何大遠乎言旣不經事无所拠苟佞時卋妄为虛誕故杜氏序
云至扵反袂拭面称吾道窮亦无取焉然賤其虛誣鄙其妖妄故
无所又之也說左氏者云麟生於火而遊於土中央軒轅大角之
獸孔子作春秋春秋者礼也脩大德以致其子故麟来而为孔子
瑞也奉德侯陳欽說麟西方毛蟲金精也孔子作春秋有立言西
方兊為口故麟来許慎称刘向尹更始等皆以为吉凶不並瑞災
不兼令麟为周異不得復为漢瑞知麟應孔子而至郑玄以为脩
母致子不如立言之說密也賈逵服虔潁容等皆以为孔子自衛
反魯考正礼樂脩春秋紿以周礼三年文成致麟麟感而至取竜
为水物故以为修母致子之應若然竜为水物以其育於水耳麟
生於火豈其産於火乎孔子之作春秋門徒冬知之矣立明親承
聖有目見獲麟丘明何以不言弟子何以不說子思孟軻玄聖尤
近荀卿著書尊崇孔德麟若應孔子而来著書无容不述何乃經
傳群籍了尔不言以其旣妖且妄故杜悉无所取注射小至之
經正義曰此文与邾庶其黑肱莒牟夷文同知射是小邾大夫
以句繹之地来奔魯也其事旣同其罪亦等傳称庶其等为三叛
人不通數此为四叛人者以春秋之經止於獲麟獲麟以上襃貶
是仲尼之意此虽文与彼同而事非孔意故不數也若然魯史書
此旧与彼同則竊地顯者史先然矣而昭三十一年傳盛論書三
叛人名懲不義也其善志也杜言書曰故書皆是仲尼新意案此
類彼則彼是旧文言新意者仲尼所脩有因有革因者虽是仲尼
因旧旧合仲尼之心因而不改即是新意所以彼傳歸功脩者謂
之善志為傳所以脩之旣定乃成为善也故釈例終篇杜自問而
釈之云丘明之为傳所以釈仲尼春秋仲尼春秋皆因旧史策書
義之所在則時加增損或仍旧史之无或改旧史之有虽因旧文
固是仲尼之書也丘明所發因是仲尼之意也是其說也公羊榖
梁之經皆至獲麟而尽左氏之經更有此下事者自此以下至十
六年皆是魯史記事之正文也仲尼所脩脩此記也此上仲尼脩
記此下是其本文第子𣣔存孔子卒故因經之末并錄魯之旧史
以續孔子所脩之經記仲尼卒之月日示後人使知之耳賈逵亦
云此下弟子所記但不言是鲁之旧史耳陳恒執其君正義
曰成十七年晉栾書執晉厉公亦先執後弑与此事同彼不書者
或此告彼不告且此非孔子所脩不可以为例也斉人弑其君
壬正義曰宣四年傳例曰凡弑君称君君无道也称臣臣之罪
也發凡言例是周公旧典此鲁史不書陳恒之名蓋依凡例以斉
君无道故傳注大野至商名正義曰巨訓大也由其旁有大
沢故縣以鉅野为名其沢在曲阜之西故称西狩不書地者得常
不書也賈逵云周在西明夫子道繫周服虔云言西者有意於西
明夫子有立言立言之位在西方故著於西也案此澤实在鲁西
旧史因書西耳仲尼不改旧史何以得示已意若其本实东狩仲
尼不得輙改为西以己意之所示妄改鲁之狩処虽則下愚知其
不可豈有斯人而为斯事以此立說何妄之甚杜以車子連文为
將車之子故为微者鉏商是其名也家語說此事云叔孫氏之車
士曰子鉏商王肃云車士將車者也子姓鉏商名今傳无士字服
虔云車車七微者也子姓鉏商名以子为姓与杜異以为至虞
人正義曰家語云子鉏商采薪於大野獲麟焉折其前左足載
而歸叔孫以为不祥棄之於郭外使人告於孔子孔子曰麟也然
後取之王肃云傳曰狩此曰采薪時實狩獵鉏商非狩者采薪而
獲麟也傳曰以賜虞人此云棄之於郭外棄之於郭外所以賜虞
人也然肃意𣣔成彼家語令与經傳符同故強为之辞冀合其說
要其文正乖不可合也今傳言狩而獲麟非采薪者也鉏商不是
狩者麟非狩之所獲何以書为狩乎以賜虞人虞人當受之矣棄
郭外非賜人之辞不得棄之以为賜人也公羊傳曰西狩獲麟何
以書記異也何異尔非中国之獸也然則孰狩之薪采者也薪采
者則微者也曷为以狩言之大之也曷為大之为獲麟大之也則
公羊之意當時实无狩者为大麟而称狩也家語虽出孔家乃
是後世所錄取公羊之說飾之以成文耳不可与左氏合也
注言鲁至獲麟正義曰若举国不識則无由得書傳說仲
尼觀之言魯史所以得書獲麟由仲尼辯之故也服虔云仲尼名
之曰麟明麟為仲尼至也然則麟非常見魯人所疑仲尼聖者所
言必信故魯從而取之此則愚民之信聖也服虔以仲尼名之即
云為仲尼至然則防風之骨肃慎之矢季氏之墳羊楚王之萍实
皆問仲尼而後知豈为仲尼至也使子至弗邑正義曰季孫
之意以小邾射不信千乘之国而信子路之言是其重子路過於
一国子路當以为榮不宜恥与言约子路之意魯伐小邾非己能
禁將令己言不信不可与射約也又射是竊地叛臣臣之罪悪者
也而子路与之相要便是以射为義恥与不義交好故辞不能也
盟諸陳於陳宗正義曰陳宗陳氏宗主謂陳成子也尽集陳氏
宗族就成子家盟也注成子至一乘正義曰案卋本倍子生
昭子莊簡子齒宣子其夷穆子安廩丘子鑿兹芒子盈惠子淂
誰非陈宗正義曰子行称国内之人誰非陳宗言陳氏宗族衆
多力足成事何為畏子我𣣔出奔所不至陳宗正義曰子行
慮其必出故以殺子懼之陳宗謂陳之先人此称有如陈宗由定
六年孟懿子謂范献子曰所不以陽虎为中軍司馬者有如先君
彼注云称先君以徵其言此亦然也服虔云陳宗先祖鬼神也
注闈宫至門也正義曰釈宫云宫中之門謂之闈孫炎曰宫中
相通小門也成子在公宫内知大門公門也計闈在宫内必是得
入大門乃得至闈令言攻闈与大門皆不勝者公宫非止一門蓋
從别門而入兵得至闈故与大門並攻也注至迹禽獸者正
義曰周礼地官迹人掌邦由之政凡田獵者受令焉郑玄云迹之
言跡知禽獸之処也注地理至大也正義曰漢書地理志云
開封縣逢澤在東北或曰宋之逢澤也臣瓉案汲郡古文梁惠王
廢逢忌之薮以賜民今浚儀縣有逢忌陂是也土地名宋都睢陽
計去開封四百餘里非輕行可到故杜以遠疑非也蓋扵宋都之
旁别有近地名逢沢也介大也釈詁文案方言畜无耦曰介杜云
大者逢澤大処不應唯有一麇若迹人止告一麇不應公喚左师
俱獵故以介爲大刘炫以爲一麇而規杜氏非也注瑞符節以
發兵正義曰周礼典瑞云牙璋以起軍旅以治兵守郑衆云牙
璋琢以为牙牙歯兵象故以牙璋發兵若令時以銅虎符發兵也
彼用牙璋天子之法諸侯於其封内亦自以瑞發兵其物无文以
言之孔丘至告人正義曰論語錄此事与此小異彼云沐浴
而朝此云齊而請彼云公曰告夫三子此云公曰子告季孫礼齊
必沐浴三子季孫為長各記其一故不同耳彼扵退而告人之下
又云云之王子告此无文者傳是史官所錄記其与君言耳退别
告三子唯弟子知之史官不見其告故傳无文也〇十五年傳注
聘礼至將命正義曰聘礼文也服虔云在床曰尸在棺曰柩礼
称旣㪘於棺傳言將以尸入者記言對文耳散則可以通隐元年
傳曰贈死不及尸注云尸未葬之通称也案聘礼賓入竟而死遂
也主人为之具而殯介攝其命君弔介为主人主人歸礼幣必以
用介受賓礼无辞也不饗食此謂入竟未至国都賓死其礼如此
聘礼又云若賓死未將命則旣斂于棺造于朝介將命郑注云未
將命謂俟間之後也此謂賓己至朝主人將𣣔行礼賓請聞之後
賓死以柩造朝以尸將事令公孫貞子卒於竟内依礼唯可以尸
而入殯於賓館不合以柩造朝以尸將事令上介芋尹云以尸將
事者以吳人不納故芋尹引礼深以抑之杜以傳有以尸將事故
引聘礼㪘於棺造於朝介將命以釈之其实貞子當殯扵館不得
以尸將事也於是至之礼正義曰上注所引者是聘賓終以
尸將事之礼聘礼又云聘遭喪入竟則遂也不郊労不筵几主人
畢歸礼賓唯饔餼之受是聘而遭喪之礼也其朝礼虽亡賓終及
主遭喪必亦有礼文六年季文子聘於晉求遭喪之礼是也曰
人至貳乎正義曰人皆臣人謂凡人皆臣事扵人當一心事上
令公孫成而有背人之心謂背鲁適齊况他國齊人虽为子彼豈
有不学子而为叛貳乎言必效子而为叛貳故杜云言子叛魯齊
人亦將叛子也輿豭正義曰豭是豕之牡者傳称諸侯盟誰
執牛耳則盟當用牛此用豕者郑玄云人君用牛伯姬廹孔悝以
豭下人君耳然則蒯聵自謀取国寧後降下人君於時廹促課得
牲耳牲不備牛如孟任割臂以盟莊公椘昭王割子期之心以&KR0576;
隨人此及明年大子疾輿豭为盟皆臨時偪切難以礼論也注
季子至邑宰正義曰論語称子路为季路則字季故呼为季子
也使告季子則季子在外下云食焉不辟其難是食孔氏之禄故
知为孔氏邑宰召獲至食炙正義曰丘明为傳虽詳扵當時
而此大煩碎計栾寧飲酒无記錄又此句顚倒辞義不允若倒
此二句則上下各自相連當是後来誤耳子羔至其難正義
曰子羔謂季子將𣣔救君故言政不及己不當踐其難季子𣣔救
孔悝故言食其祿焉不辟其難十六年注仲尼至有誤正義
曰魯臣見为卿乃書其卒致事而卒猶尚不書仲尼書卒者魯之
君臣宗其聖德殊而異之故特命史官使書其卒耳孔子卋家云
魯襄公二十二年而孔子生孔子年七十三以魯哀公十六年四
月己丑卒杜自以長歴授之四月十八日有乙丑无己丑己丑乃
是五月十二日也日月必有誤者刘炫云春秋之例卿乃書卒縱
令仲尼不告老例不合書而杜云告老玄位猶書卒非也今知不
然者案周礼典命云公侯伯之卿三命大夫再命仲尼为鲁大夫
夾谷之會攝相事十一年傳云子为國老是大夫尊者則二命以
上準例合書故杜为此注或可杜为抑揚之辞以为仲尼縱未去
位例不合書告老去位猶書卒者欲明魯之君臣奈其聖德之甚
刘不尋杜旨以为例不合書而規杜過非也傳公誄至自律
正義曰周礼大祝掌作六辞以通上下親疎遠近六曰誄郑衆曰
誄謂積累生時德行以賜之命主为其辞即引此傳是为賜命之
辞也郑玄礼記注云誄累也累列生時行迹讀之以作謚此傳唯
說誄辞不言作謚傳記群書皆不載孔子之謚蓋唯累其美行示
己傷悼之情而賜之命耳不为之謚故書傳无称焉至漢王莽輔
政尊尚儒術封孔子後為襃成侯追謚孔子为襃成宣尼君明是
旧无謚也郑玄礼注云尼父因且字以为之謚謂謚孔子为尼父
郑玄錯讀左傳云以字为謚遂復妄力此觧注使副至石函
正義曰少牢饋食大夫之祭礼其祭无主郑玄祭法注云唯天子
諸侯有主禘祫大夫不禘祫无主耳令孔悝得有主者當時僣为
之非礼也郑玄駮異義云大夫无主孔悝之反祏所出公之主耳
案孔氏姞姓春秋時国唯南燕为姞姓耳孔氏仕扵衛朝己歴多
世不知本出何国安得有所出公之主也知是僭为之耳勝曰
至去之正義曰白公告之知必許其爵位而宜僚辞是不为利
而謟也承之以劒𣣔刺殺之而宜僚不動是不为威而懼也如此
之人必不是漏泄人言以求媚者也言其必不洩己謀故舍而去
之注与吳至内乱正義曰服虔云𣣔陳士卒甲兵如与吳戰
時所入献捷杜以陳列甲兵士卒以入王言人情所不許豈當時
肯聽之故以为戰時所得鎧杖兵器皆備具献之所得旣多𣣔因
献用之以作乱注微匿也正義曰釈詁云匿微也舍人曰匿
藏之微也郭璞曰微謂逃藏也左傳曰其徒微之是也〇十七年
注衷甸一轅卿車正義曰甸即乘也四丘为甸出車一乘故以
甸为名是古者乘甸同也衛侯本許良夫服冕乘軒則衛侯旣入
良夫为大夫矣傳特言乘衷甸兩牡則良夫不合乘之故知为卿
車也兵車一轅而二馬夾之其外更有二驂是为四馬今止乘兩
牡而謂之衷乘者衷中也蓋以四馬为上乘兩馬为中乘大事駕
四小事駕二为等差故也知大事駕四者異義古毛詩說天子之
大夫皆駕四故詩云四牡騑騑周道倭遟是也如今乘輿有大駕
中駕小駕为行之等差也其諸侯大夫士唯駕二无四二十七年
陳成子以乘車兩馬賜顔涿聚之子士喪礼云賵以兩馬是唯得
駕兩无上乘也下文大子數之三罪衷甸不在其數而傳言之者
積其奢儧多也注紫衣君服正義曰賈逵云然杜從之紫衣
为君服礼无明文要此云紫衣言良夫不合服之玉藻云玄冠紫
緌自魯桓公始也郑玄云蓋僭宋王者之後服也管子称齊桓好
服紫衣齊人尚之五素而易一紫孔子云悪紫之奪朱蓋當時人
主好服紫衣君旣服紫則臣不得僭今傳言紫衣为良天之罪明
紫是君服良夫僣之故言紫衣君服也大夫狐裘非僣言之者为
祖裘张本注食而至不敬正義曰礼裘上有衣謂之裼玉藻
云君衣狐白裘錦衣以裼之如此之類皆是裘上之裼衣也裼衣
之上乃有朝祭正服裘上有兩衣也如此雨衣裏則二衣皆重之
裼則袒正服露禓衣玉藻云裘之裼也見美也君在則裼尽飾也
服之襲也充美也然則在君之所於法唯有露裼衣耳无露裘之
時今良夫为食熱之故偏袒其裘則并裘亦袒是不敬也劒是害
物之器不得近至尊故近君則解劒良夫与君食而不釈剱亦不
敬也注三罪紫衣袒裘帶劒正義曰三者皆偪僣於君故以
此为三罪衷甸僣卿耳比此为輕知衷甸非也衛侯至而譟
正義曰北宮衛侯之别宫扵是衛侯在南宮夢裏身在北宫見人
登昆吾之觀被髮北面而譟北宮在昆吾觀北故此人北面向君
而呌譟也其繇至後踰正義曰杜以魚勞則尾赤方羊不能
自安裔焉謂魚至水边以喻衛侯將如此是賈逵之說杜用之也
郑衆以为魚勞則尾赤方羊遊戲喻衛侯淫縱杜不然者以此魚
喻衛侯詩云魴魚頳尾王室如燬鱼労則尾赤以労苦之魚此喻
衛侯則方羊为勞苦之狀若其方羊是縱恣之狀何得此勞苦之
魚也刘炫以为卜繇之辞文句相韻以裔焉二字宜向下讀之知
不然者詩之为体文皆韻句其語助之辞皆在韻句之下即齊詩
云俟我於著乎而充耳以素乎而其王詩云君子陽陽左執簧其
樂只且之類是也此之方羊与下句將亡自相为韻裔焉二字為
助句之辞且繇辞之例未必皆韻此云闔門塞竇乃自後踰不与
將亡為韻又一薰一蕕十年尚猶有臭不与攘公之羭为韻是或
韻或不韻理无定準刘以为裔焉大国謂土地遠焉之大国近不
辞矣又以方羊为縱恣之狀而規杜過非也注彘武至可執
正義曰依礼小国執牛耳武伯得季羔之言以鄫衍則大国執發
陽則小国執小国執之旣合古典武伯自以魯是小国故云然則
彘也杜以傳有小国大国之執故云拠時執者无常刘炫以为小
国恒執牛耳何得云執者无常若如刘意季羔直举發陽何須云
鄫衍之役吳公子姑曹横規杜過非也〇十八年注言宗至從子
正義曰卋族譜瑗皇父充石八卋孫緩充石十卋孫則為從孫非
從子二者必有一誤夏書至元亀正義曰夏書大禹謨之篇
也唯彼能作先耳唯先蔽志昆命于元亀孔安国云帝王立卜占
之官故曰官占蔽断昆後也官占之法先断人志後命於元亀言
志定然後卜也杜虽不見古文其解亦与孔合周礼謂断獄为蔽
獄是蔽為断也昆後也釋言文〇十九年注言敬至大克正義
曰自十六年以來經文己終傳无所解當时之事亦不書記所記
者爲終竟前事叔青如周計不應錄为終萇弘之言故錄之耳萇
弘言在昭二十三年此叔青如京师自爲敬王崩未知敬王何年
崩也史記十二諸侯年表敬王四十一年孔子卒四十三年敬王
崩則敬王崩在他年也周本纪云敬王崩子元王立八年崩子定
王立六国年表定王元年左傳尽此則傳以定王元年終矣杜卋
族譜云敬王三十九年魯哀公十四年獲麟之歲也四十二年而
敬王崩敬王子元王十年春秋之傳終矣与史記不同者但史記
卋代年月事多舛錯故班固以文多抵捂謂此類也案卋本敬王
崩貞王介立貞王崩元王赤立宋忠注引大史公書云元王仁生
貞王介与卋本不相應不知誰是則宋忠不能定也又帝王卋紀
敬王三十九年春秋經終四十四年敬王崩子眞定王立真定王
崩子元王立是卋本与史記參差不同良以書籍久遠事多紕繆
故杜違史記亦何怪焉刘炫以杜与史記不同而規其過未知刘
意能定以否二十年簞小笥正義曰郑玄曲礼注云簞笥盛
飯食者圓曰簞方曰笥宣二年趙盾見餓人为之簞食注云簞笥
也不言小此言小笥者以盛珠之器不宜与盛飯器同故云小耳
對曰至謗言正義曰爲時所用進在朝廷言行无愆不見怨悪
言人无悪之者時所不用退歸私室則无誹謗之言故得君子之
名也杜解進退之由由時可行則行故有進時可止則止故有退
時易艮彖曰艮止也時止則止時行則行動静不失其時其道光
明言史黯行如此也〇二十一年注皐緩至此會正義曰士喪
礼始死復魂之辞云皐其復郑玄云皐長聲也皐者緩聲而長引
之是皐为緩也高蹈高举足而蹈地故言猶遠行也此盟于顧顧
是齊地行不出竟而言遠者止爲魯不稽首而为此會虽近猶恨
故以遠言之耳〇二十二年大子革奔越正義曰革为邾君十
餘年矣仍称为太子者承其父歸之下故繫父言之越滅至以
歸正義曰吳語說此事云越师入吳国囲王言吳王懼使人行
成越王曰昔天以越賜吳而吳不受今天以吳賜越孤敢不聽天
之命而聽君之命乎乃不許成因使告吳王曰以民生之不長王
其无死寡人其逹王於角句東夫婦三百唯王所安以没王年天
差辞曰孤之身实失宗廟社稷凡吳土地人民越旣有之孤何以
視於天下夫差將死使人告於子胥曰使死者无知則己矣若有
知也吾其何面目以見員也遂自殺〇二十三年注景曹至祖母
正義曰宋景曹者宋景公之母姓曹氏也昭二十五年傳云季公
若之姉为小邾夫人生宋元夫人生子以妻季平子此曹是平子
之妻母故為桓子外祖母也今康子是桓子之子父之外祖母卒
故使冉有弔且送葬婦人多以姓繫夫此以景公見在遣弔景公
故繫其子小邾曹姓故称景曹注弥遠至弥甥正義曰弥者
增益之義故为遠也釈親云母之昆弟为舅謂我舅者吾謂之甥
季桓子为景公之甥景公為康子父之舅氏也桓子於景公为親
甥故康子致辞於景公自以為弥遠之甥〇二十四年注躗過也
正義曰服虔云躗偽不信也杜云躗過繆言也俱是不实之義各
自以意訓耳〇二十五年衛侯出奔宋正義曰服虔云此下但
有適城鉏以鉤越无奔宋之事其說未聞令杜云城鉏近宋邑蓋
衛侯出近宋竟似欲奔宋衛人以奔宋告也注期夏至同列
正義曰期是夏戍之子戊是大叔疾之甥期為大叔疾姉妹之孫
也姉妹之子为甥姉妹之孫与己之孫尊卑同列男子謂兄弟之
孫為從孫故謂姉妹之孫为從孫甥〇二十六年注悼公至黯也
正義曰衛卋家謂輙为出公季父黚殺出公子而自立是为悼公
以城鉏与越人正義曰衛侯先居城鉏以兵侵衛衛人申開守
陴衛侯不敢入乃还城鉏衛人得以城鉏与越者衛人賂遺於越
虽公所在亦以与之注周元至飬也正義曰東卋家云景公
卒公子得殺大子而自立是为昭公昭公者元公之曾孫也昭公
父元公孫紏紏父公子端秦端秦即元公少子也景公殺昭公父
纠故昭公怨賊殺大子而自立其說殺昭公得立之所由与此不
合亦以得为昭公也注北首死象正義曰礼運云死者北首
生者南鄕故以北首为死象詩曰至順之正義曰詩周頌烈
文之篇也競彊也无彊乎惟得䝨人也若得䝨人四方諸国皆順
從之矣〇二十七年注西平陽正義曰宣八年城平陽此云盟
于平陽土地名云宣八年平陽东平陽也泰山有平陽縣此年平
陽西平陽也高平有南平陽縣元及寡正義曰无陵侮寡少
而横及之也君子至入焉正義曰君子之为謀也思其始思
其中思其终三者尽无猜嫌皆可举而行之然後設言以入前人
焉注悼公至悼公正義曰鲁卋家云哀公奔越国人迎哀公
復歸卒扵有山氏子寧立是爲悼公傳称国人施罪於有山氏不
得復歸而卒於其家也馬迁妄耳注簡子至为子正義曰趙
卋家云孤布子卿見簡子簡子徧召諸子相之子卿曰无為將軍
者簡子召子毋恤毋恤至子卿起曰此真將軍矣簡子曰此其毋
賤翟婢也奚道貴哉子卿曰天之所授虽賤心貴自是之後簡子
尽召諸子与語毋恤最䝨乃廢大子伯魯而以毋恤为大子注
史記至七年正義曰晉卋家云定公三十三年孔子卒三十七
年定公卒則晉定公以魯哀公二十年卒也又云定公卒子出公
鑿立十七年出公奔齊則出公之奔在魯悼公之十年也又云出
公旣奔知伯立昭公曾孫驕为晉君是为哀公哀公之四年趙襄
子韓康子魏桓子共弒知伯是殺知伯當魯悼公之十四年也又
六国年表亦云晉哀公曰年鲁悼公十四年韓魏趙敗知伯於晉
陽戰国策記此事云知伯帥韓康子魏桓子攻趙襄子於晉陽引
汾水以灌之城不没者三板知伯行水魏桓子御車韓康子为右
知伯曰吾今乃知水可以亡人之国汾水可以灌安邑绛水可以
灌平陽安邑魏也平陽韓也魏桓子肘韓康子康子躡魏桓子之
足其夜趙襄子使張孟談私扵韓魏韓魏反与趙合遂殺知伯扵
晉陽之下而三分其地事在春秋獲麟之後二十七年王隱晉書
武帝纪大康元年諸軍伐吳三月至江陵縣而孫皓面縛詣王濬
降杜預先为荊州刺史鎮㐮陽督諸軍伐吳將兵向江陵因東下
伐吳吳平又自江陵还㐮陽束哲傳云大康元年汲郡民盗發魏
安釐王塚得竹書漆字科斗之文科斗文者周時古文也其字類
麤尾細似科斗之蟲故俗名之焉大凡七十五卷晉書有其目錄
其六十八卷皆有名題其七卷折簡碎雜不可名題有周易上下
經二卷紀年十二卷瑣語十一卷周王遊行五卷說周穆王遊行
天下之事今謂之穆天子傳此四部差为整頓汲郡初得此書表
以下原闕
