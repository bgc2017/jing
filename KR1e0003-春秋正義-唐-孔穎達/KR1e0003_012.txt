春秋正義卷第十二僖公
国子祭酒上護軍曲阜縣開國子臣孔穎逹等奉
敕撰
十六年注隕落至而書正義曰隕落釋詁文公羊傳曰曷為先
言霣而後言石霣石記聞聞其磌然視之則石察之則五是隨聞
見先後而死之也傳称隕星也则石亦是星而与星隕文倒故觧
之彼見星之隕不見在地之験此見在地之石不見始隕之星史
各拠事而書故文異也三十三年書隕霜者亦見在地之霜不見
在天之験故霜上言隕与此同也星石霜言隕雪雹螽言雨者
其狀似雨者称雨不似雨者即稱隕注是月至故書正義
曰月令諸言是月皆是前事之月知此是隕石之月也石隕鷁退
俱是宋事相類而同時告故重言是月嫌同日也告者不以鷁
退之日告故言是月以異之鷁水鳥者相傳为然春秋考異
郵云鷁者毛羽之蟲生隂而属扵陽洪範五行傳曰鷁者陽禽
鷁字或作鶂廣志云鷁古退飛者今以其首為船頭莊子云鷁之
之相視眸子不運而風化博物志云雄雌相視則孕或曰雄鳴上
風雌承下風则亦孕是也鳥飛不能自退傳言風也是鳥高飛過
風而退却也公羊傳曰視之则六察之则鷁徐而察之则退飛是
亦隨見先後而書之魯史而記宋事知知其宋人以為災告扵諸
侯故書注称字至書日正義曰季是其字友是其名猶如仲
遂叔肸之類皆名字双举刘炫以季為氏而規杜過非也炫云季
友仲遂皆生賜族非字也注臨淮郡左右正義曰淮水發源
入海其路甚长會于淮者必是會于水旁不得會于水内杜𣣔
指其処无以可明故云臨淮郡左右傳注但言至隕星
正義曰下云風也是風使鷁退此若直言星也则嫌是星使石隕
故重言隕星以明所隕之石即是星也易称在天成象在地成形
则星之在上其形不可知也古今之說星隕至地皆言為石經書
在地之験故言隕石傳本在天之時故言隕星不知星之在上其
形本是石也為當旣隕始變為石聖䝨不說難得而知注祥吉
至所在正義曰中庸云国家將興必有禎祥國家將亡必有妖
孽则事之先見善悪異名吉之先見謂之祥凶之先見謂之妖此
㧾云祥者彼對文耳書序云亳有祥桑榖共生于朝五行傳云青
祥白祥之類悪事亦称為祥祥是㧾名公问是何祥也吉凶焉
在故杜并以吉凶觧之言吉凶先見皆為祥也襄公以為石隕鷁
退能為禍福之始故问其所在蓋當慮其在已故问之注魯喪
至知之正義曰此三者叔興止言其事不說知之所由或觀政
教刑法或他事别有占験故云别以政刑他占知之言知之不由
石鷁也刘炫云政者若周大夫入陳竟見官職不修君臣南冠如
夏氏知简夷將乱子貢見公執玉卑知其替死也刑者若夷吾忌
克多怨君子知其不終也吉凶有二隂陽調序四海玉燭时吉也
隂陽錯逆寒暑失度民多疠疫五榖不登时凶也父慈子孝君義
臣忠人吉也父不父子不子君不君臣不臣人凶也注言石至
告人正義曰刘炫云言是隂陽之事也则知亊由隂陽若隂陽
順序則物皆淂性必无妖異故云隂陽錯逆所为非人吉凶所生
也傳称天反时為災地反物為妖人反德为乱乱则妖災生洪範
咎徵曰狂恒雨若之類皆言人有愆失乃致隂陽錯逆而云隂陽
錯逆昨人所生者石隕鷁飛事由隂陽錯逆隂陽錯逆乃是人行
所致襄公不问巳行何失致有此異乃謂旣有此異將來始有吉
凶故荅云是乃隂陽之事非將來吉凶所生言將來若有吉凶恊
此石鷁之異耳非始從石鷁而出也襄公不知隂陽錯逆為旣往
之咎乃謂將来吉凶出石鷁之间是不知隂陽而空问人事故云
君失问也叔興若以實對當云由君愆失致有此異今乃别以政
刑他占横說斉乱鲁喪自以對非其虞恐为有識所譏故退而告
人以此言也服虔云鷁退風咎君行所致非吉凶所從生襄公
不问已行何失而致此變但问吉凶焉在以为石隕鷁退吉凶所
從而生故云君失问是刘炫用服義为說也今刪定以杜注云石
鷁隂陽錯逆所为非人所生则隂陽錯逆自然有此非由人事之
失致此錯逆又吉凶不由石鷁所生故傳云是隂陽之事非吉凶
所生是吉凶不由石鷁石鷁不由於人则吉凶之来别由人行得
失耳故釈例云或異而无感或感而不可知如此之類是也其傳
云乱则妖災生洪範曰狂恒雨若此皆假之隂陽以為勸戒神道
助教非实辞也但聖䝨之說未知孰是故兩載其義以俟後䝨
注積善至以對正義曰積善餘慶積悪餘殃易文言文也言將
来吉凶由人行所致行善則有吉行悪則有凶吉凶自由扵君不
從石鷁而出吾不敢逆君之心故假他占以對之注狐廚至入
河正義曰汾水從平陽南流折而西入于河臨汾縣在汾水北
狐谷疑是狐廚乃在縣之西北则狐廚受鐸皆在汾北狄自北而
侵南涉汾水至于昆都昆都在汾南也十七年注項国至諱之
正義曰知非师少不言师而言諱之者沈云襄十三年傳云用大
师焉曰滅此旣称滅故知用大师刘炫云案傳斉人以為討討其
滅国非討用师旣不諱滅何以諱师炫謂將卑师少称人不可自
言魯人故不称师炫不達此旨以為脟卑师少以規杜過非也
夫人至于卞正義曰婦人送迎不出门見兄弟不踰閾今出會
斉侯無譏文者凡夫人之行得礼失礼直書其事善悪自明故
於文悉无襃貶此时公為斉人所止夫人會以釋之縱使違礼不
合貶責注与僖至以名正義曰元年盟于犖三年公子友如
斉涖盟五年于首止七年于寗母八年于洮九年于葵丘十五年
于牡丘四年与屈完盟于召陵諸侯皆在公亦与焉故为八也同
盟相赴以名主謂當时兩君但与其父盟亦得以名赴其子耳与
僖盟旣多故不復通數莊闵也傳注過十至曰孕正義曰十
月而産婦人大期又家語云人十月而生故知過期過十月也易
称婦孕不育說文云孕懷子也注国養至曰妾正義曰昭七
年傳曰馬有圉牛有牧内则云聘则為妻奔则為妾是也猶有
至諱之也正義曰实无諸侯之事而言至自會者尚似有諸侯
之事焉注雍巫至易牙正義曰周礼掌食之官有内雍外雍
此人為雍官名巫而字易牙也十八年注狄称至義例
正義曰决上狄救斉不称人也於例將卑师衆称师將卑师少称
人謂中夏諸侯之例此称邢人是將卑师少者夷狄旣无爵命
非有君臣之别文多称戎称狄令君臣同文或单称狄或称狄人
是时史異辞非襃贬也榖梁傳曰狄其称人何也善累而後進之伐
衛所以救斉也其意以為上已救斉今復伐衛救斉故進之称人
左氏无此義故為史異辞傳注楚金利正義曰考工記云吳
越之劔是也十九年注称人至從赴正義曰此云宋人執滕
子下云邾人執鄫子二君扵傳无不道之狀而皆称人以執是宋
公欲重其罪以罪及民告故史從而書之以示虚实釈例曰凡諸
侯无加民之悪而称人以執皆时之赴告欲重其罪以加民為辞
国史承之書之扵策而简牘之記具存夫子因示虚实故傳隨
而著其本狀以明淂失也滕子鄫子皆称人見執宋欲重二国之
罪故以不道赴或名或不名從所告之文也傳具載子魚之辞
以虐二国之君見義明非罪也杜言書名從赴者諸侯被執其罪
与不罪直以執者称人称侯为異傳例不以書名为義釋例曰
諸見執者已在罪賤之地書名与否非例所加故但言執某侯也
其意言被執已是罪賤書名更无可加故不復以名为義旣不以
为義而被執者有名与不名知其從赴也注曹虽至見圍
正義曰哀十二年傳曰諸侯之會侯伯致礼地主歸餼桓十四年
公會郑伯于曹傳曰曹人致餼礼也春秋諸會扵国都者即以国
都名為會地地主不序扵列此會地扵曹南則在曹之都也在曹
之都而曹人在列是曹虽与盟而心猶不服秋宋人圍曹傳曰討
不服也以不服而被圍知此地以曹南即是不服之狀明是不肯
致餼无地主之礼以此故不以国地而曰曹南所以及秋而見圍
以秋見圍知此时不服故注言之注不及至如會正義曰諸
侯盟于曹南鄫子欲往會之未至扵曹諸侯旣罷以邾旣盟訖故
如邾會之本意欲往會盟未至扵曹諸侯已去其实至扵邾國
故書會盟于邾言其意欲盟也二十八年踐土盟下云陳侯如會
彼謂往至會所此不至會所故書其所至而不言如會㐮七年鄬
之會下郑伯髠頑如會未見諸侯丙戌卒于鄵亦不至會所而云
如會者其意欲會而在道身喪故亦書其所至義与此同但卒
執事異故文異耳鄫子不及曹南而至扵邾国蓋宋公知其在
邾故使邾子執之注称人至他命正義曰昭十一年椘執蔡
世子友用之与此執鄫子用之皆悪其无道直書用之言其若
用畜牲所以悪楚宋也悪宋而以邾自用為文者南面之君善悪
自專不得託之他命事实悪宋亦所以悪邾也傳称用之于社而
經不書于社故云赴不及也刘炫規過云執蔡卋子友用之不言
岡山此何須云于社今刪定知不然者以莊二十五年鼓用牲于
社今鄫子旣同畜牲而用當云邾人用鄫子于社今不云于社故
知赴不及则昭十一年執蔡卋子友用之亦赴不及也注地扵至
与盟正義曰地於斉者言即以斉為所盟之地也傳称陳穆公
請脩桓公之好而为此&KR0576;明是斉亦与&KR0576;地扵斉而斉不序諸
盟會以国都而地主不列扵序者地主亦与盟會皆以此而知之
耳注以自至悪梁正義曰諸侯受命天子分地建国无相滅
之理此以自亡为文不書所取之国以为梁国自亡非復取者之
罪所以深悪梁耳非言秦得滅人國也釈例曰作事不时则怨讟
動扵民彼梁伯者虚興无虞之功詐称无害之宼遂溝其宮以
盪百姓之心開大國之志是妖釁之先徵自亡之实應故不言
秦滅梁而以自亡为文傳欲以属東夷正義曰属訓聚也殺
鄫子以懼東夷使东夷聚来歸已也斉桓以德属諸侯諸侯聚
歸斉桓注睢水至用祭正義曰釈例曰汴水自熒陽受河睢
水受汴東經陳留梁国譙郡沛国至彭城縣入泗凡水首從水出
謂之受流歸他水謂之入漢書之例为然言汴從河出睢從汴出
也次謂水旁也下云用諸淫昏之鬼则此祀不在祀典故云此水
次有妖神妖神而謂之社傳言以属東夷则此是東夷之神故言
東夷皆社祠之刘炫云案昭十年季平子伐莒献俘始用人扵亳
社彼亳社旧不用人杜何以知此社殺人而用祭乎今知不然者
彼傳云始用人扵亳社故知旧来不用此云使邾文公用鄫子于
次睢之社旣不言始明知旧俗用之刘取彼而規杜過非也
注司馬至用馬正義曰𡭗雅釈畜馬牛羊豕犬雞謂之六畜周
礼謂之六牲養之曰畜用之曰牲其实一物也此云六畜不相為
用昭十一年傳曰五牲不相為用彼注不云馬而以其餘當之明
其俱为祭祀所用彼此同也周礼校人春祭馬祖郑玄云馬祖天
駟也孝經說曰房为竜馬六畜之言先祖者唯此一文而已以外
牛羊之等其祖不知为何神也謂若祭馬先不用馬略舉一隅拠
有文者言之耳沈氏云春秋說天苑主牛又有天雞天狗天豕以
馬祖類之此等各有其祖小事不用大牲正義曰雜記言釁
廟用羊門夾室皆用雞隐十一年傳称郑伯之詛使卒出豭行出
犬雞如此之類皆是不用大牲也注三亡国魯衛邢正義曰
斉語云魯有夫人慶父之乱二君弒死国絶无嗣桓公使高子存
之狄人攻邢桓公築夷儀以封之狄人攻衛衛人出庐于曹桓公
城楚丘以封之是也衛则狄滅之矣魯邢不滅而言亡者美大斉
桓之功耳二十年注魯城至文也正義曰魯城南门本名稷
門今新作者新脩彼稷門更令高大因改名高門此事非有所拠
魯人相傳云然今时鲁人其言猶如此也新者易旧之意作者與
事之辞皆是更造之文也刘賈先儒皆云言新有故木言作有
新木故为此言以異之釈例曰言新意所起言作以興事通謂
興起功役之事㧾而言之不復分别因旧与造新也注郜姬姓
国正義曰二十四年傳冨辰所云郜之初封文王之子聃季
之弟以後更无所聞唯此年一見而已无时君謚号不知誰滅之
注西宫至六年正義曰榖梁以西宫為閔公之廟礼宗廟在左
不得称西宫也公羊傳曰西宫者何小寢也小寢则曷為謂之西
宫有西宫则有東宫矣此注取公羊为說故云公别宫也傳注
门戶至之例正義曰傳唯言啓塞從時不知啓塞之言意何所
謂服虔云阖扇所以開鍵閉所以塞月令仲春脩阖扇孟冬修鍵
閉從时從此时也傳旣云作門不时更發從时之例则啓塞之事
當是城门之類安得以為閨扇鍵閉細小之物乎若是仲春孟冬
傳何以不言春冬而直云從時知從何时豈丘明作傳不了待月
令而後明哉故杜更为别說虽杜之言亦无明證正以門戶道橋
所以開人行路故以为啓城郭牆塹所以障蔽往来故以为塞虽
言无所拠而理在可通此二事者皆官民之所開闭終當須之不
可一日而阙言從时者特從壊时而脩之不得拘以土功時月也
此新作南门者當时不是傾壊僖公欲脩飾使高大耳非開闭之
急得待土功间月今以日至之後興造此門故以土功之制譏之
云書不時也傳旣譏僖公作門不时嫌门戶牆塹之類交急之事
亦待土功之月故别起從時之例言啓塞不須待时其彩作门須
待時耳杜云城郭謂之塞亦淂從壊時而治之所以春秋築城每
云書不时者謂非因破壊而輙脩理故謂之不时釈例曰門戶道
橋城郭牆塹官民之開閉不可一日阙者也故特隨壊时而脩之
皆當其时而訖不必用土功之常时也故傳旣曰書不时又曰啓
塞從時重發以明二義其他急事亦包之也魯城南面三門隐公
元年開一门故今南有四門僖公意更繕治高大稷門非啓塞
之義而以日至之後興功故經書春傳曰書不时言失土功之
時也啓塞之事猶淂從宜而脩之二十一年注雩不至不收
正義曰春秋之例旱则脩雩雩必為旱而從或書雩或書旱
者雲而淂雨喜雩有益書雩不書旱雩不淂雨则書旱明
災成此时雩不獲雨故書旱也周之夏即今之二月三月四月
也扵时方𣣔下種此月不雨未能成災而書夏大旱者此後虽得
少雨而終是不堪生殖從夏及秋五稼悉皆不收不收之後択最
旱之月而書之故書夏大旱也刘炫云大旱而不書饑者傳云是
歲也饑而不害故不書饑注諸侯至諸侯正義曰諸侯之
被執者皆不書其釈釈而公不与又不告故魯史不得書之此
由公往与盟見其得釈故書之耳文七年公會諸侯晉大夫盟
于扈傳曰公後至故不書所會凡會諸侯不書所會後也後
至不書其国辟不敏也此盟亦揔言諸侯不書其国似是公之
後期故解之鲁先不属楚公本无會期聞盟而往故書公會諸
侯非後期也公非後期而㧾書諸侯者此则會盂之諸侯也一事
而再見者前目而後凡自謂前已歴序故後揔言耳非為鲁公變
文也傳注巫尪至焚之正義曰周礼女巫職云旱暵则舞雩
此以為旱𣣔焚之故知巫尪女巫也并以巫尪为女巫则尪是劣
弱之称當以女巫尪弱故称尪也或以為尪非巫也巫是禱神之
人尪是瘠病之人二者非一物也尪是病人天恐雨入其鼻俗有此
說不出傳記義或當然故两觧之也檀弓云歲旱穆公召縣子而
问然曰天久不雨吾𣣔暴尪而奚若曰天则不雨而暴人之疾
子虐无乃不可与郑玄云尪者面鄕天覬天哀而雨之又曰然则
吾𣣔暴巫而奚若郑玄云巫主接神亦覬天哀而雨之彼𣣔暴人
疾而求雨故郑玄以为覬天哀而下雨此𣣔焼殺以求雨故杜以
為天哀之而不雨意異故觧異也礼記旣言暴尪又别言暴巫巫
尪非一物記言暴人之疾则尪是病人或說是也注檣倹也
正義曰穡是爱惜之義故為倹也襄二十四年榖梁傳曰五榖不
升謂之大侵大侵之礼君食不兼味臺榭不塗弛侯廷道不除
百官布而不制鬼神祷而不祀曲礼云歲凶年榖不登君膳不
祭肺馬不食榖如此之數皆是務為倹也務為倹穡而修城郭者
服虔云国家凶荒则无道之国乘而加兵故脩城郭为守備也
注此邾至諸夏正義曰蛮夷猾夏舜典文猾訓為乱故云乱諸
夏也此注引昭二十三年傳當云叔孫婼曰徧撿古本皆作豹字
蓋主後即寫誤二十二年注須句至須句正義曰上傳云須
句子则須句子爵故云虽別国而不能自通為魯私属若襄公
之卋鄫国属魯故知如顓臾之氏略不備書也傳其礼先亡
矣正義曰其中国之礼先亡矣注允姓至年信正義曰
昭九年傳曰先王居梼杌于四裔故允姓之姦居于瓜州伯父惠
公歸自秦而誘以來是此戎爲允姓也彼注云瓜州今敦煌则陸
渾是敦煌之地名也徙之伊川復以陸渾爲名故至今为陸渾縣
十一年傳称伊洛之戎同伐京师则伊洛先有戎矣而以今始迁
戎为辛有言験者蓋今之迁戎始居被髮祭野之処故耳
注婢子婦人之卑称正義曰礼云夫人自称扵其君曰小童
卋婦以下自称曰婢子是婢子为婦人之卑称诗曰至孔云
正義曰詩小雅正月之篇也毛傳云洽合隣近云旋也言王者和
合親比其近親则昏姻甚迴旋而相歸附其詩之意𣣔令王親親
以及遠敬之至易哉正義曰詩周頌群臣進戒成王之辞
言爲国君者宜敬之哉敬之哉天之道唯明見思言天之臨下
善悪必察奉承天命不易哉言其承天命甚为難蠭蠆有
毒正義曰說文云蠭飛虫螫人者也虿毒虫也方言云燕
趙謂蠭爲蠓螉其小者謂之蠮螉通俗文云虿長尾謂之蠍蠍
毒傷人曰蛆(张列反)字或作蜇注胄兜鍪正義曰說文云冑
兜鍪首鎧也書傳皆云胄无兜鍪之文言兜鍪举今以暁古蓋
秦漢以來語注門官至尽也正義曰周礼虎賁氏掌先
後王而趨以卒伍軍旅會同亦如之舍则守王閑王在国则守
王宫国有大故则守王門諸侯之礼亡其官属不可得而知此門
官蓋亦天子虎賁氏之類故在国则守門师行則在君左右近公
故尽死也殱尽釈詁文舍人云殱衆之尽也不鼓不成列
正義曰軍法鳴鼓以戰因謂交戰为鼓彼不成列而鼓以擊之是
詐以求勝故注云恥以詐勝具今至吾敵也正義曰言用兵
之法前敵无門強弱不可遺留且復若留強者还为巳害故曰且今
之陳上不被損傷材力強者皆能与吾相敵若其不殺还來害
我是以虽及胡耇獲则取之何有恩義扵二毛之人虽及胡
耇正義曰謚法保民耆艾曰胡胡是老之称也釈詁云者寿也
舍人曰耉覯也血氣精花覯竭言色赤黑如狗矣孫炎曰耇面
如凍棃色似浮垢老人寿徵也若爱至服焉正義曰如猶
不如古人之語然猶似敢即不敢若爱彼重傷则不如本勿傷之
若爱其二毛不𣣔傷害则不如早服從之何須与戰注鼓以至
聲氣正義曰言金鼓以聲氣謂金鼓佐士衆之聲氣下文聲
盛致志者謂士衆由聞金鼔聲氣滿盛能致勇武之志以擊
前敵為此前敵儳巖未陳鼔而擊之可也注不言金當以金
有止衆之时不是尽尽故也周礼鼔人掌教六鼔四金之音聲
以節聲樂以和軍旅以正田役以金錞和鼓以金鐲節鼓以金
鐃止鼔以金鐸通鼔是錞鐲鐸皆助鼓以聲氣其鐃则鳴之以
止鼔大司馬教戰法亦云三刺之後乃鼔退鳴鐃且却哀十一年
傳書曰此行也吾聞鼓而已不聞金矣杜云鼔以進軍金以退軍
不聞金言將死也是金有止鼓之時尽用以聲氣注不言金見此
意也注椘子至郑地正義曰以芊是椘姓姜是斉姓故云
椘女斉女耳亦无无明文言之二者共以夫人冠之蓋俱是夫人
礼无二適而有两夫人者當时僣恣不如礼也注师縉至截耳
正義曰書傳所言师曠师曹師蠲之類皆是樂师知此师縉亦
樂师也釈詁云俘取也馘獲也李巡云囚敵曰俘伐執之曰取郭
璞云今以獲賊耳為馘毛詩傳曰殺而献其耳曰馘郑笺云馘
所格者左耳也然則俘者生執囚之馘者殺其人截取其左耳𣣔
以計功也注閾門限正義曰釈宫云柣謂之閾孫炎曰柣門
限也經傳諸注皆以閾為門限謂門下横木为外内之限也
注用上至礼畢正義曰周礼大行人云上公九献侯伯七献子
男五献案儀礼主人酌以献賓賓酢主人主人又酌以酬賓乃成
一献之礼九献者九為献酬而礼始畢也椘實子爵以霸王自
許故郑以檉礼待之注庭中至百也正義曰饗礼旣亡庭
实所有及所加笾豆无以言之然郑注周礼享礼兼燕礼食礼
与飱礼略同掌客云饔餼之礼其死牢如飱之陳上公飱五牢
飪一牢陳在西階之前正鼎九牛一羊二豕三魚四腊五腸胃
六膚七鮮魚八鮮腊九從北南陳又有陪鼎三膷鼎一在牛鼎
之後臐鼎一在羊鼎之後膮鼎一在豕鼎之後腥四牢陳於東階
之前牢别九鼎无陪鼎也侯伯飱四牢飪一牢腥三牢子男飱
三牢飪一牢腥二牢其陳列皆如上公又上公醯六十罋從陳於
庭碑東醢六十罋從陳於碑西侯伯醯醢百罋子男八十罋其
陳如上公又上公未百有二十筥横陳於醯醢之間侯伯百筥子
男八十筥陳如上公此飱礼庭实之物饔餼亦然掌客上公豆
四十侯伯三十二子男二十四郑注云公四十豆堂上十六西夾
東夾各十二侯伯三十二豆堂上十二西夾東夾各十子男二十四
豆堂上十二西夾東夾各六然籩數亦然其笾豆之物者周礼笾
人掌四笾之实朝事之笾其实䵄蕡白黑形鹽膴鲍魚鱐饋
食之笾其实棗栗桃乾䕩榛实加笾之实蔆芡栗脯羞笾
之实糗餌粉餈醢人掌四豆之实朝亊之豆其实韭菹醓醢
昌本麋臡菁菹鹿臡茆菹䴢臡饋食之豆其实葵菹嬴醢
脾析蠯醢蜃蚳醢豚拍魚醢加豆之实芹菹兔醢深蒲醓醢
箈菹鴈醢筍菹魚醢羞豆之实酏食糝食此等所陳虽为祭祀
下云賓客亦如之是賓客与祭祀不異故三十年饗有昌歜白
黑形鹽公食大夫礼亦有昌本之属此云加笾豆六品必是此
休膏肓難左氏云杞子䘚豈當用夷礼死乎故觧之此杞成公始
行夷礼以終其身故扵卒貶之卒者人之終扵終貶之見其終身
行夷礼也於時𣏌实称伯唯此獨称子是仲尼以文贬之称子貶
之而曰子者曲礼曰其在東夷北狄西戎南蛮虽大曰子四夷之
君爵不過子故貶之為子言如夷狄之大国耳不書至敏也
正義曰隐七年已有例矣今重發者釈例曰杞侯降爵嫌有異
同故傳重發不書之例又更發凡者以明虽薨赴有法若或違之
国史亦承告而書不必改正也赴以名则亦書之者謂諸侯虽不
同盟或以名赴也不然則否辟不敏者謂虽同盟而赴不以名則
亦不書以審違謬也享其生禄正義曰人以禄生故謂之生
禄注胥臣至大功正義曰胥氏也臣名也晉有臼邑蓋食采
扵臼邑字季子而為司空之官故名氏互見也不言狐毛賈佗而
独举此五人者䝨而有大功故也顛頡歸晉尋即被戮而言大功
者當為從亡之时有大功也晉语称公子长亊賈佗佗非不䝨蓋
傳文意之所在便即言之未必五人皆䝨扵賈佗注廧咎至隗姓
正義曰成三年晉郤克衛孫良夫伐廧咎如傳曰討赤狄之餘焉
彼言赤狄之餘知是赤狄之别種也女曰叔隗季隗知為隗姓也
乞食至之正義曰晉語云過五鹿乞食扵野人野人举塊以
与之公子怒將鞭之子犯曰天赐也民以土服又何求焉天事必
象十二年必獲此土二三子志之歲在寿星及鶉尾其有此土乎
天以命矣復扵寿星獲扵諸侯天之道也由是始之有此其以
戊申乎所以申土也再拜稽首受而載之及斉至殺之正義
曰晉語云斉侯妻之甚善焉有馬二十乘將死扵斉而已曰民生
安樂孰知其他桓公卒孝公即位諸侯叛斉子犯知斉之不可
以動而知文公之安斉有終焉之心𣣔行而患之与從者謀扵枽
下蠶妾在焉莫知其在也妾告姜氏姜氏殺之醒以戈逐子
犯正義曰晉語云逐子犯曰若无所済吾食舅氏肉其知
饜乎舅犯走且對曰若无所濟吾未知死所誰能与豺狼争食
若克有成公子无亦晉之柔嘉是以甘食偃之肉腥臊將焉用
之遂行及曹至觀之正義曰断其裸以上为句裸謂赤体
无衣也駢脅非裸不見故𣣔觀其裸伺其浴乃逼迫以觀之晉語
云曹共公聞其駢脅𣣔觀其狀止其舍諜其將浴設微薄而觀之
孔晁云諜候也微蔽也注薄迫也駢脅合幹正義曰薄者逼近
之意故為迫也說文云駢脅并幹也肋脅骨也廣雅云脅幹謂
之肋孔晁云聞公子脅幹是一骨故𣣔觀之通俗文曰腋下謂之
脅如此諸說則脅是腋下之名其骨謂之肋幹是肋之别名駢訓
比也骨相比迫若一骨然天之所啓正義曰啓開也凡是天
開道者非人所能及𣣔令郑伯礼之天其或者正義曰天意
不可必知故言或者謂天意或當然也男女至不蕃正義曰
礼取妻不取同姓譬違礼而取故其生子不能蕃息昌盛也晉語
曰同姓不昏懼不殖也又曰異姓則異德異德則異類異類虽近
男女相及以生民也同姓則同德同德則同心同心则同志同志
虽遠男女不相及畏黷故也黷則生怨怨乱育災災育滅姓是
故取辟同姓畏乱災也周礼不淂取同姓彼遂演說其意耳未
必取同姓者皆滅姓也注国語至卿才正義曰晉語云僖負
羈言扵曹伯曰晉公子生十七年而亡卿才三人從之可謂䝨乎
宋公孫固言扵襄公曰晉公子好善不厭父亊狐偃师事趙㐮
而長亊賈佗此三人者实左右之公子居則下之動則諮焉僖負
羈言有卿才公孫因說其名氏知是一物故并引之注弭弓至
逐也正義曰釈器云弓有緣者謂之弓无緣者謂之弭李巡曰
骨飾兩頭曰弓不以骨飾兩頭曰弭孫炎曰緣謂繳束而漆之弭
謂不以繳束骨飾兩頭者也二說虽反俱以弭为弓末也詩云載
櫜弓矢則弓失所蔵俱名櫜也昭元年傳位举請垂櫜而入
注云示无弓則櫜亦受弓之物方言云弓蔵謂之鞬此櫜鞬二
物必一弓一矢以鞬是受弓故云櫜以受箭因對文而分之耳
孔晁云馬鞭及弓分在兩手𣣔辟右帶櫜鞬之文故云左執
廣而至能力正義曰廣大者失扵奢僭故美其能倹也文華
者失於傲慢故美其能有礼也能敬者失扵褊急故美其能寬
容也忠誠者未必有力故美其能勤也此四者每两事相反而
美其能兼有之注匜沃至湔也正義曰說文云匜似羹魁
柄中有道可以注水盥澡手也從臼水臨皿然則匜者盛水器也
盥謂洗手也沃謂澆水也懷嬴奉匜盛水爲公子澆水令公子
洗手旣而以濕手揮之使水湔汚其衣故云揮湔也注去上至
謝之正義曰晉語說此事云公子𣣔辞司空季子子犯子餘勸
取之乃皈女而納幣且逆孔晁云歸懷嬴更以貴妾礼迎之也服
虔云申意扵椘子申於知已降服扵懷嬴屈於不知已注六月至
扵此正義曰杜言全引詩篇者多取首章之義刘炫規過云
案春秋賦詩有虽举篇名不取首章之義者故㐮二十七年
公孫叚賦枽扈趙孟曰匪交匪敖乃是卒章又昭元年云令尹
賦大明之首章旣特言首章明知举篇名者不是首章今刪
定知不然者以文四年賦湛露云天子當陽又文十三年文子賦
四月是皆取首章若取餘章者傳皆指言其事則賦戴馳之四
章綠衣之卒章是也所以令尹特言大明首章者令尹意特取
首章明德故傳指言首章与餘别也杜言多取首章言多則
非是揔皆如此刘以春秋賦詩有不取首章以規杜氏非也
二十四年天王出居于郑正義曰出居实出奔也出謂出畿内
居若移居然天子以天下為家所在皆得安居故为天子别立此
名釈例曰天子以天下为家故傳曰凡自周无出今以出居为名而
不書奔殊之扵别国傳注羈馬羈絏馬繮正義曰說文云羈馬
絡頭也又曰馬絆紲係也少儀云犬則執紲牛则執紖馬则執靮
服虔云一曰犬繮曰紲古者行則有犬杜今正以紲為馬繮者紲
是係之别名係馬係狗皆淂称紲彼對文耳散則可以通巡扵天
下用馬为多故主扵馬耳注子祀至曒日正義曰諸言有如
皆是誓辞有如日有如河有如曒日有如白水皆取明白之義言
心之明白如日如水也有如上帝有如先君言上帝先君明見其
心意亦同也夫祛猶在正義曰夫辞也彼时斬祛之恨今日
猶在蒲人至狄乎正義曰言献公之时君為蒲邑人惠公之
時君为狄国人余未事君何有恩義於君焉今君即位其无蒲狄
乎言有人在蒲在狄為君猶是也行者至刑臣正義曰公言
女其行乎𣣔使之出奔也公若反斉桓念旧悪則出奔者甚衆多
矣豈唯刑臣一人乎言畏罪者皆將去注新有至紀綱正義
曰新有吕郤之難国未輯睦恐晉人情不可信故秦伯以兵衛文
公也說文云綱維紘繩也紀絲别也则綱是維之大䋲紀者别理
絲縷諸門戶僕隷之事皆使秦卒共之与晉人為紀綱謂为之首
領主帥也注頭須至小吏正義曰一曰里鳬須者史記謂之
里鳬須与傳文不同必有一謬故辨出其别不敢正之郑玄周礼
注云豎未冠者之官名沐則心覆正義曰韋昭云沐则低頭
故心反覆也下義至処矣正義曰在下者以貪天之功为立
君之義是下義其罪也在上者以立君之勲賞盗天之罪是上
賞其姦也居下者義其罪是下欺上也居上者賞其姦是上欺
下也如此上下相欺蒙難可与並居処矣大上至及也正義
曰曲礼云大上貴德其次務施報郑玄以大上為帝皇之卋其次
謂三王以来則以大上其次为卋代之先後也㐮二十四年傳曰
大上立德其次立功其次立言杜以立德謂黃帝尭舜立功謂禹
稷立言謂史佚周任則以人之䝨愚為上次非復年代之先後也
然则大上謂人之最大上上聖之人也以德抚民唯能是用不简
親疎也其次聖之人則親其所親以漸相及而至扵遠人为下周
公親親之亊张本也周公亦是上聖不以德而先親者制法为後
不独爲身聖人之身不恃親也昔周至胤也正義曰伯仲叔
季長幼之次也故通謂国衰爲叔卋將亡爲季卋昔周公傷彼夏
殷二国叔卋疎其親戚令使宗族之不同心以相匡輔至於滅亡
故封立親戚为諸侯之君以为蕃篱屏蔽周室言封此以下文武
周公之子孫爲二十六国也此二十六国武王克商之後下及
成康之卋乃可封建畢矣非是一时封建非尽周公所爲冨辰尽
以其事属周公者以武王克殷周公爲輔又攝政制礼成一代大
法虽非悉周公所爲皆是周公之法故皈之扵周公耳昭二十八
年傳曰昔武王克商光有天下之弟之国十有五人姬姓之国四
十人彼言由其克商乃淂封建兄弟皈功扵武王耳亦非武王之
时已建五十五国其後不復封人也昭二十六年傳曰昔武王克
殷成王靖四方康王息民並建母弟以蕃屏周昭九年傳曰文武
成康之建母弟以蕃屏周則康王之卋尚有封国非独周公時也
且見於經傳者管叔蔡叔霍叔周公攝政之初以流言見黜則
三叔之国已是武王封矣尚書康誥之篇周公營洛之时始封康
叔于衛洛誥之篇周公致之月始封伯禽于魯書傳称成王削
相葉为珪以封唐叔如此之類不得为武王封也凡蔣邢茅胙
祭周公之胤也豈周公自封哉固當成王即政之後或至康王之
時始封之耳注弔傷至兄弟正義曰弔傷俱是悼往之辞咸
訓为皆故為同也昭六年傳曰夏有乱政而作禹邢商有乱政而
作湯刑周有乱政而作九邢三辟之興皆叔卋也彼叔卋謂三代
之末卋知此二叔亦二代之末卋也二代之末疎其親戚以至滅
亡周公創其如此故制礼設法親其所親廣封兄弟以自蕃衛也
蕃屏者分地以建諸侯使与京師作蕃篱屏扞也郑衆賈逵皆
以二叔為管叔蔡叔傷其不和睦而流言作乱故封建親戚郑玄
詩笺亦然案其封建之中方有管蔡豈傷其作乱始封建之馬融
以为夏殷叔卋故杜同之注十六至縣東正義曰文之昭者
自后稷以後一昭一穆文王於次為穆故文子為昭武子為穆昭
二十八年傳称武王兄弟之国十五人此十六彼十五者人異故
說異耳非武王時十五而周公加一也此十六国所在之地蔡郕
魯衛郜曹滕七国當时皆在已經解訖霍在闵元年原在隐十一年
郇在此年春亦已觧訖其毛聃闕故唯觧管雍畢鄷也武穆四
国晉時見在故唯觧應韓邘也周公之胤邢国見在隐七年解
訖凡祭闕故唯觧蔣茅胙也召穆至其侮正義曰常棣之
詩周公所作故周語說此亊云周文公之詩曰即明是周公作也
召穆公厉王時人於時周德旣衰兄弟道缺召穆公思周德之
不善致使兄弟之恩缺收合宗族扵成周為設燕會而作此周公
樂歌之詩曰常棣之木華鄂鄂然外發之時豈不&KR2457;&KR2457;而光明乎
以衆華俱外發实&KR2457;&KR2457;而光明以喻兄弟衆多而相和睦豈不
強盛而有光輝乎言兄弟和睦实強盛而有光輝兄弟和睦则
強盛如是然則凡今日天下之人𣣔致此&KR2457;&KR2457;之盛莫如兄弟之
相親也其四章曰兄弟或有自不相善可争訟于牆内若有他人
侵之則同心合意外禦其他人之侵侮也注類善至小雅
正義曰類善釈詁文糾者聚合之意故为收也召穆公厉王宣王
之臣詩江漢序云命召公平淮夷經曰王命召虎是也思周德之
不善故知是厉王之时周德衰微兄弟道缺也召穆公扵東都會
宗族蓋當宣王之時若當厉王之时天子疎之召公虽则聚會不
能使之親也於會之上作此周公之樂歌𣣔感切宗族使相親也
刘炫云杜云常棣詩属小雅明是周公所作也注常棣至&KR2457;然
正義曰常棣釈木文也舍人曰常棣一名棣郭璞曰今關西山中
有棣樹子似櫻桃可啖鄂鄂然華外發者華聚而發於外鄂
鄂然而光明也不&KR2457;&KR2457;乎言其實&KR2457;&KR2457;也古之人語有聲而倒者
詩文多有此類注䦧訟争貌正義曰釈言云䦧很也孫炎
云相很戾也李巡李作恨注云相怨恨以心相怨恨而為䦧是
為争訟貌也庸勲至姦之大正義曰親暱尊是爱敬之辞
也即從与是依就之意也其庸即用也用其有功勲者親其親族
親者暱其道路近者尊其有䝨行者此四事是德之大者也即
訓就也就其耳聾者從其目昧者与其心頑者用其口嚚者此四
事是姦之大者也勲親近䝨據事上為名聾昧頑嚚拠身上为名
以狄无他事故於耳目心口之上为悪名耳下文各以四事覆之
唯棄嬖寵而用三良是言郑伯之䝨与上文倒隨便言耳杜言三
良叔詹堵叔师叔所謂尊䝨如杜此注则謂郑伯尊䝨与上文尊
䝨乖者能用三良则是郑伯之䝨王則當此郑伯但杜注省略耳
王德狄人正義曰荷其恩者謂之為德古人有此語也
狄固貪惏正義曰方言云殺人取财曰惏注周礼至二人
正義曰周礼无御士之官唯夏官大僕之属有御僕下士十有二
人掌王之燕令郑玄云燕居時之令以親近王故欲為王禦寇
注原毛皆采邑正義曰此原伯毛伯蓋是文王之子原毛之
後卋為王臣仍为伯爵或本封絶滅食采畿内故云皆采邑也
注郑南至縣南正義曰南汜是襄城縣南則郑之西南之竟南
近扵椘西近扵周故王処于汜及椘伐郑師于汜皆以為南汜其
東汜在中牟縣南去郑城旣近三十年秦晉圍郑秦軍汜南故
為東汜各隨其所近而言也注鷸至之服正義曰釈鳥云
翠鷸李巡曰鷸一名為翠其羽可以为飾樊光云青羽出交州郭
璞云似燕紺色生鬱林說文云翠青羽雀也案漢書尉他献文帝
翠鳥毛然則鷸羽可以飾器物聚此鷸羽以为冠也注夏書
至為宜正義曰此是大禹謨之文以說禹事故傳通以其篇为
夏書彼孔安国云水土治曰平五行序曰成水圡旣治是地平其
化五行旣序是天成其施杜虽不見孔傳扵義亦不相違也
注宋弔至謝之正義曰礼弔喪之法皆主人拜其弔者謝其動
勞弔者不荅拜以其為事而來不自同扵賓客此皆拠弔及主人
敵礼以上若其臣下來弔則主人不拜宋是先代之後王以敵礼
待之故拜其来弔其餘諸侯則否省視官具正義曰郑伯与
三大夫每日親自省視當国官司令具其器用送之扵汜而後聽
其私政也二十五年注衛邢至罪之正義曰曲礼曰諸侯不
生名滅同姓名傳云同姓也故名然则諸侯位貴居尊故不斥其
名書名則是罪绝之事故云罪之注五同盟正義曰燬以
元年即位四年盟于召陵五年于首止八年于洮九年于葵丘十
五年于牡丘皆魯衛俱在是五同&KR0576;也注伯姬至故書正義
曰伯姬魯女而以宋蕩冠之知為宋大夫蕩氏妻也婦者薱姑之
文始即伯姬故知自為子来逆婦公羊傳曰宋蕩伯姬者何蕩氏
之母也其称婦何有姑之辞也榖梁傳曰婦人旣婦不踰竟是婦
人越竟逆婦非礼也以非礼故書之紀裂繻來逆女此云逆婦者
姑自来逆故即称婦也宋有蕩氏者宋桓公生公子蕩蕩生公孫
寿壽生蕩意諸意諸之後以蕩為氏則此人字蕩也故云蕩氏
妻注頓迫至納故正義曰圍陳而納頓子明頓子迫於陳
而出奔也楚人納之知其出奔楚也公羊傳曰何以不言遂兩之
也一举兵而行此兩意非因前生後故不言遂明此圍陳納頓子
正是一事釈例曰傳称諸侯納之曰歸今經諸称納者皆有興师
見納之事不待例而自明故但言納不復言皈皈納不須兩見故
云頓子不言皈興师見納故注洮鲁至賜族正義曰八年盟
于洮杜云曹地三十一年魯始得曹田此时不得為魯地注注誤
耳礼先君旣葬則嗣子成君此文公旣葬成公不称爵者釈例曰
文公𣣔平莒扵魯未終而薨故衛子尋父之志魯人由此亦脩文
公之好此孝子之至感而人情之所篤故成公虽已免喪至扵此
盟會降以在喪自名猶武王伐紂称大子發故經隨而書子傳從
而釈之曰脩文公之好也是說書子善之事傳掖以赴外正義
曰說文云掖持臂也謂執持其臂投之城外也掖本持臂之名遂
謂臂下脅上为掖是因名轉而相生也继文之業正義曰言
𣣔継文侯之功業而使信義宣布扵諸侯今曰納王是爲可矣
注黃帝至为吉正義曰大戴礼五帝德曰黃帝与赤帝戰于
阪泉之野晉語云昔少典娶扵有蟜氏生黃帝炎帝黃帝为姬
炎帝爲姜二帝用師以相済也韋昭注云済當为擠滅也史記称
黃帝伐炎帝之後于阪泉之野炎帝即神農也黃帝將戰卜淂吉
兆今卜復得彼兆故以爲吉也戰克而王饗正義曰卜遇
黃帝吉兆是戰克也筮得大有是王享也注阙地至而下
正義曰隐元年傳曰阙地及泉隧而相見是阙地通路曰隧也天
子之葬棺重礼大尤須謹慎去壙遠而阙地通路從遠処而漸邪
下之諸侯以下棺輕礼小臨壙上而直縣下之故隧為三之葬礼
諸侯皆縣柩而下故不得用隧晉侯請隧者𣣔請以王礼葬也
注都本至鄀縣正義曰言本在商密者拠在後移都称旧都以
為本耳其实此时在商密後始迁扵鄀縣国至彼縣而滅故彼縣
專淂鄀名當此秦晉伐鄀之时国名为鄀所都之邑名商密楚
以申息之师戍商密者正謂戍鄀国也析是鄀之别邑戍人居析
地為商密之援注言其至行也正義曰杜以徑猶行者以傳
文為徑故釈為行上讀為義刘炫改俓為經謂經歴飢餒下属為
句輙改其其字以規杜氏非也二十六年斉人至弗及正義曰
扵例將卑师少称人將卑师衆称师此来去一也而师人異文者
榖梁傳曰其侵也曰人其追也曰师以公之弗及大之也此传无
解或如榖梁之言美公能逐其师若言追大师然變文以美公
猶嘉季子之獲而書莒挐也公追戎于済西不言所至此言至酅
者美公遠追能遠至斉地故書之也桓十年斉侯衛侯郑伯來
戰于郎傳曰不書侵伐我有辞也此斉人侵我討洮向二盟与莒
和好我亦无罪而書侵者扵時晉文初起諸侯无伯斉侯是桓
公之子𣣔以盟主自居魯不告斉而私為此盟非斉正礼可辝斉
侯容淂侵伐故從本文注公子至之辞正義曰公子遂名書
扵經则是卿也而云大夫者大夫是㧾辞也今定本为魯卿乞
則自我之心淂否在於彼国乞者執謙之意不保必淂之辞釈例
曰凡乞者深求過理之辞執謙以偪成其計故虽小国之乞大国
大國之乞小国亦皆從不与謀之例臧宣叔卻錡乞师是也然则
与謀者彼此合計同謀共行乞师者取彼之力我独用之故不從
与謀之例公羊傳曰乞者何卑辞也曷为内外同辞重师也曷為
重师師出不正反戰不正勝榖梁亦同其意以为兵凶器戰危事
用师必有死傷不可必全淂皈本不可謂之假借故皆以乞为名
傳注勞斉师正義曰犒者以酒食餉饋軍师之名也服虔云以
师枯槁故饋之飲食勞苦謂之勞也魯語云使展喜以膏沐犒
师注柳下惠正義曰魯語展禽對臧文仲云獲聞之是其人
氏展名獲字禽柳下是其所食之邑名謚曰惠列女傳柳下惠死
門人將謚之妻曰夫子之謚宜为惠乎門人從以爲謚莊子云柳
下季者季是五十字禽是二十字注如而至當恐正義曰服
虔云言室屋皆發撤榱椽在如縣罄孔晁曰縣罄但者桷无覆蓋
杜以下云野无青&KR0708;言在野无青草可食明此在室无資糧可
噉故改如为而言居室而資糧縣尽刘炫云如罄在縣下无粟
帛炫乃以服義規杜非也注祝融至其祝正義曰椘卋家云
椘之先出自帝顓頊高陽高陽生称稱生卷章卷章生重黎黎
爲高辛氏火正帝嚳命曰祝融帝誅重黎而以其弟吳回居火
正为祝融吳回生陸終陸終生季連季連芈姓楚其後也其
後中微或在中国或在蛮夷不能紀其卋周文王之時季連之苗
裔曰鬻熊事文王魯孫熊繹成王封於椘是祝融鬻熊皆为椘
之遠祖也自祝融至鬻熊司馬迁不能紀其卋杜言十二卋不
知出何書故刘炫規杜云計其間出有一千二百年而言之則
百年爲一卋計父子爲十二卋何以淂近千二百年乎今刪定
知不然者以其間或兄弟伯叔相及皆為君故年多而卋少或可
轉寫誤刘更无别文以意而規杜氏未為淂也注熊摯至䕫
子正義曰傳言熊摯有疾是以失椘明是適子有疾不淂嗣
位椘卋家无其事不知熊摯是何君之適何时封夔案郑語
孔晁注云熊䋇玄孫曰熊摯有疾椘人廢之立其弟熊延熊摯
自棄於䕫子孫有功王命為䕫子亦不知何所拠也凡師至
曰以正義曰能左右者謂𣣔左則左𣣔右則右故注云謂進退
在巳釈例曰凡师能左右之曰以謂求助扵諸侯而專制其用征
伐進退帥意而行故變會及之文而曰以施扵匹敵相用者若伯
主之命则上行於下非例所及也吳虽大国順蔡侯之請自將其
衆唯蔡侯之命故亦言以吳子也傳例称師则諸不言師者皆不
用以为例也以之於言所涉甚多刘賈許潁旣不守例為断又亦
不能尽通諸以唯雜取晉人執季孫以歸刘子單子以王猛居于
皇尹氏毛伯以王子朝奔椘隨示以義數事而已又云諸称以皆
小以大下以上非其宜也尋案晉侯以季孫歸又非下以上也荆
春秋傳卷第十二
僖公中
十有二年春王三月庚午日有食之夏楚人滅黃
春秋滅人之國其罪則一而見滅之君其例有三以歸者旣無死
難之節又無克復之志貪生畏死甘就執辱其罪爲重許斯頓牂
之類是也出奔者雖不死於社稷有興復之望焉託於諸侯猶得
寓禮其罪爲輕弦子温子之類是也若夫國滅死於其位是得正
而斃焉者矣於禮爲合於時爲不幸若江黃二國是也其書滅者
見夷狄之強罪諸夏之弱責方伯連帥之不修其職使小國賢君
困於強暴不得其所公羊子所謂亡國之善詞上下之同力者也
秋七月冬十有二月丁丑陳侯杵臼卒
十有三年春狄侵衛
齊桓公爲陽榖之會是肆于寵樂其行荒矣楚人伐黃而救兵不
起是忽于簡書其業怠矣然後狄人窺伺中國今年侵衛明年侵
鄭近在王都之側淮夷亦來病杞而不忌也伯益戒于舜曰無怠
無荒四夷來王此至誠無息帝王之道春秋之法也齊桓晉文若
此類者其事則直書于策其義則遊聖門者默識於言意之表矣
故曰仲尼之徒無道桓文之事者
夏四月葬陳宣公公會齊侯宋公陳侯衛侯鄭伯許男曹伯于鹹秋
九月大雩冬公子友如齊
十有四年春諸侯城緣陵
齊桓公城三國而書詞不同城楚丘則没諸侯而不書城緣陵則
書諸侯而不序城邢則再序三國之師何也邢以自遷爲文故再
列三師而書城邢者美其得救患分災之義無封國之嫌也淮夷
病杞諸侯會于鹹城緣陵而遷杞焉則其事專矣故前目後凢直
書諸侯而不序也衛爲狄滅東徙渡河野處漕邑桓公使公子無
虧戍以甲士歸其祭服乘馬凢爲國之用其力尤勤其功尤大其
事尤專而春秋責之尤重曰城楚丘而不書諸侯正王法也是故
以功言之則楚丘爲大以義言之則城邢爲美春秋之法明其道
不計其功正其義不謀其利者也詳著城邢之師而深没楚丘之
迹貴王賤霸羞稱桓文以正待人之體也明此則知曾西不爲管
仲深畏仲由之說矣
夏六月季姬及鄫子遇于防使鄫子來朝
春秋内女適人者明有所從則繫諸國若杞伯姬是也其未適人
者欲有所别則書其字若子叔姬是也季姬書字而未繫諸國其
女而非婦亦明矣及者内爲志内女而外與諸侯遇譏魯也朝不
言使言使非正鄫子國君而季姬使之朝病鄫也魯秉周禮男女
之際豈其若是之甚乎蓋魯公鍾愛其女使自擇配故得與鄫子
遇于防而遂以季姬歸之爾有孟光之德有伯鸞之賢變而不失
禮之正則猶可矣不然非所以爲愛而厚其别也故稱及稱遇稱
使罪魯與鄫以正男女之禮爲後世戒也
秋八月辛卯沙鹿崩
沙鹿晉地也卜偃曰朞年必有大咎國幾亡詩稱百川沸騰山冢
崒崩言西周之將亡也書沙鹿崩於前書獲晉侯於後雖不指其
事應而事應具存此春秋畏物之反常爲異使人恐懼修省之意
也其垂戒明矣
狄侵鄭冬蔡侯肸卒
十有五年春王正月公如齊楚人伐徐三月公會齊侯宋公陳侯衛
侯鄭伯許男曹伯盟于牡丘遂次于匡公孫敖帥師及諸侯之大夫
救徐
楚都于郢距徐亦遠而舉兵伐徐暴橫憑陵之罪著矣徐在山東
與齊密邇以封境言之不可以不速救以形勢言之非有餽糧越
險之難也今書盟于牡丘見諸侯救患之不恊矣書次于匡見霸
主號令之不嚴矣書大夫帥師而諸侯不行見桓德益衰而禦夷
狄安中國之志怠矣凢兵而書救未有不善之也救而書次則尤
罪其當速而故緩失用師之義矣中庸曰至誠無息不息則久春
秋謹始卒欲有國者敦不息之誠也始勤而終怠則不能久而無
以固其國矣
夏五月日有食之秋七月齊師曹師伐厲八月螽九月公至自會季
姬歸于鄫己卯晦震夷伯之廟
震者雷電擊夷伯之廟也不曰夷伯之廟震而曰震夷伯之廟者
天應之也天人相感之際微矣夷伯者魯大夫也大夫旣卒不名
榖梁以爲因此見天子至于士皆有廟天子七廟諸侯五大夫三
士二故德厚者流光德薄者流卑是以貴始德之本也始封必爲
祖
冬宋人伐曹楚人敗徐于婁林十有一月壬戌晉侯及秦伯戰于韓
獲晉侯
秦伯伐晉而經不書伐專罪晉也獲晉侯以歸而經不書歸免秦
伯也書伐書及者兩俱有罪而以及爲主書獲書歸者兩俱有罪
而以歸爲甚今此專罪晉侯之背施幸災貪愛怒隣而恕秦伯也
然則秦戰義乎春秋無義戰彼善於此則有之矣其不言師敗績
何也君獲不言師敗績君重於師也大夫戰而見獲必書師敗績
師與大夫敵也君爲重師次之大夫敵春秋之法也與孟子之言
何以異孟子爲時君牛羊用人莫之恤也故以民爲貴君爲輕春
秋正名定分爲萬世法故以君爲重師次之堯以天下命舜舜亦
以命禹必稱元后爲先此經世大常而仲尼蓋祖述之者也惟此
義不行然後叛逆之黨有託以爲民輕棄君親而不顧者矣
十有六年春王正月戊申朔隕石于宋五是月六鷁退飛過宋都
隕石自空凝結而隕也退飛有氣逆驅而飛也石隕鷁飛而得其
數與名在春秋時凡有國者察於物象之變亦審矣此宋異也何
以書于魯史亦見當時諸國有非所當告而告者矣何以不削乎
聖人因災異以明天人感應之理而著之於經垂戒後世如石隕
于宋而書曰隕石此天應之也和氣致祥乖氣致異人事感於下
則天變應於上苟知其故恐懼修省變可消矣宋襄公以亡國之
餘欲圖霸業五石隕六鷁退飛不自省其德也後五年有㿻之執
又明年有泓之敗天之示人顯矣聖人所書之義明矣可不察哉
三月壬申公子季友卒
季者其字也友者其名也大夫卒而書名則曷爲稱字聞諸師曰
春秋時魯卿有生而賜氏者季友仲遂是也生而賜氏者何命之
世爲卿也季子忠賢在僖公有翼戴之勤襄仲弑逆在宣公有援
立之力此二君者不勝私情欲以異賞報之也故皆生而賜氏俾
世其官經於其卒各以氏書者誌變法亂紀之端貽權臣竊命之
禍其垂戒遠矣
夏四月丙申鄫季姬卒
内女嫁於諸侯則尊同尊同則記其卒記其卒則必記其葬然而
有不記者此筆削之旨非可以例求者也宋伯姬在家爲淑女旣
嫁爲賢婦死於義而不回此行之超絕卓異者旣書其葬又載其
謚僖公鍾愛季姬使自擇配季姬不能自克以禮恃愛而行雖書
其卒因奪其葬所以謹夫婦之道正人倫之統明王教之始也以
此防民猶有嫁殤立廟舉朝素衣親臨祖載如魏明帝之厚其女
者
秋七月甲子公孫兹卒冬十有二月公會齊侯宋公陳侯衛侯鄭伯
許男邢侯曹伯于淮
十有七年春齊人徐人伐英氏夏滅項
按左氏淮之會公有諸侯之事未歸而取項齊人以爲討而止公
然則滅項者魯也二傳以爲桓公滅之孰信乎考於經未有書外
滅而不言國者如齊師滅譚是也亦未有書内取而直言魯者如
取鄟取邿取鄫是也由此知項爲魯滅無疑矣然聖人於魯事有
君臣之義凢大惡必隱避其詞而爲之諱今此滅項其惡大矣曷
不諱乎曰事有隱諱臣子施之於君父者也故成公取鄟襄公取
邿昭公取鄫皆不言滅而書取程氏以爲在君則當諱是也若夫
滅項則僖公在會季孫所爲耳執政之臣擅權爲惡而不與之諱
此春秋尊君抑臣不爲朋黨比周之意也
秋夫人姜氏會齊侯于卞九月公至自會冬十有二月乙亥齊侯小
白卒
十有八年春王正月宋公曹伯衛人邾人伐齊夏師救齊五月戊寅
宋師及齊師戰于甗齊師敗績狄救齊
伐齊之喪奉少奪長其罪大故其責詳書師救齊者善魯也救者
善則伐者惡矣凡書救者未有不善之也書狄救齊者許狄也許
夷狄則罪諸夏矣許之曷爲不稱人深著中國諸侯之罪也凡伐
者爲客受伐者爲主今齊人受伐以宋爲主者曲在宋也凡師直
爲壯曲爲老書齊師敗績者責齊臣也或曰桓公管仲嘗屬孝公
於宋襄以爲世子矣則何以不可立乎曰不能制命雖天王欲撫
鄭伯以從楚春秋猶以大義裁之而不與也桓公君臣乃欲以私
愛亂長幼之節其可哉獨不見宣王與仲山甫爭魯侯戲括之事
其後如之何也春秋深罪宋公大義明矣
秋八月丁亥葬齊桓公
桓公九合諸侯不以兵車威令加乎四海幾於改物雖名方伯實
行天子之事然而不能愼終如始付託非人柩方在殯四鄰謀動
其國家而莫之恤至於九月而後葬以此見功利之在人淺矣春
秋明道正義不急近功不規小利於齊桓晉文之事有所貶而無
過褒以此
冬邢人狄人伐衛
狄稱人進之也慕義而來進之可也以夷狄伐衛而進之可乎伐
衛所以救齊也衛嘗亡滅東徙渡河無所控告齊桓公攘戎狄而
封之使衛國忘亡誰之賜也桓公方没不念舊德欲厚報之遽伐
其喪亦太甚矣以直報怨聖人之公也以怨報怨天下之利也以
德報怨寬身之仁也以怨報德刑戮之民也至是人理亡矣桓公
攘夷狄安中國免民於左衽諸侯不念其賜而於衛爲尤先書狄
救齊以著中國諸侯之罪再書狄人伐衛所以見救齊之善功近
而德遠矣
十有九年春王三月宋人執滕子嬰齊
執之是非決於稱人與稱爵而見執者則以名與不名知其罪之
在也經書見執於人者悉皆不名而滕子獨名是亦有罪焉耳夫
以齊桓之盛九合諸侯不以兵車雖江黃遠國猶相繼來盟而滕
介齊宋之間不與衣裳之會者三十有七年及宋襄繼起又不尊
事大國其見執則有由矣書名著其罪也苟爲有罪其見執固宜
宋何以稱人不得爲伯討乎執雖以罪不歸于京師則稱人惡其
專也歸于京師而執非其罪則稱人惡其濫也
夏六月宋公曹人邾人盟于曹南鄫子會盟于邾己酉邾人執鄫子
用之秋宋人圍曹
盟于曹南口血未乾今復圍曹者討不服也愛人不親反其仁治
人不治反其智襄公不能内自省德而急於合諸侯執嬰齊非伯
討不足以示威盟曹南非同志不足以示信卒於兵敗身傷不知
反求諸己欲速見小利之過也漢景削七國而吴楚叛東都疾橫
議而黨錮興唐文宗切於除姦而訓注用故子夏爲莒父宰問政
子曰無欲速無見小利欲速則不達見小利則大事不成經書襄
公不越數端而知其操心之若此者仲尼筆削推見至隱如化工
賦像并其情不得遯焉非特畫筆之肖其形耳故春秋者化工也
非畫筆也
衛人伐邢冬會陳人蔡人楚人鄭人盟于齊
盟會皆君之禮也微者盟會不志于春秋凢所志者必有君與貴
大夫居其間也然則爲此盟者乃公與陳蔡楚鄭之君或其大夫
矣曷爲内則没公外則人諸侯與其大夫諱是盟也楚人之得與
中國會盟自此始也莊公十年荆敗蔡師始見于經其後入蔡伐
鄭皆以號舉夷狄之也僖公元年改而稱楚經亦書人於是乎浸
強矣然終桓公世皆止書人而不得與中國盟會者以齊修霸業
能制其強故也桓公旣没中國無霸鄭伯首朝于楚其後遂爲此
盟故春秋没公人陳蔡諸侯而以鄭列其下蓋深罪之也又二年
復盟于鹿上至會于盂遂執宋公以伐宋而楚於是乎大張列位
於陳蔡之上而書爵矣聖人書此豈與之乎所以著夷狄之強傷
中國之衰莫能抗也故深諱此盟一以外夷狄二以惡諸侯之失
道三以謹盟會之始也
梁亡
陸淳曰秦肆其暴取人之國没而不書其義安在曰乘人之危惡
易見也滅人之國罪易知也自取亡滅者其事微矣春秋之作聖
人所以明微也梁本侯國魚爛而亡何哉易曰天行徤君子以自
強不息古者諸侯朝修其業令晝攷其國職夕省其典刑夜儆百
工無使慆淫而後即安故克勤于邦荒度土功者禹也慄慄危懼
撿身若不及者湯也自朝至于日中吳不遑暇食用咸和萬民者
文王也凢有國家者土地雖廣人民雖衆兵甲雖多城郭雖固而
不能自強於政治則日危月削如火銷膏以至滅亡而莫覺也而
況好土功輕民力湎於酒淫於色心昏而出惡政者乎其亡可立
而待矣
二十年春新作南門
言新者有故也言作者創始也其曰南門者南非一門也庫門天
子臯門雉門天子應門書新作南門譏用民力於所不當爲也魯
人爲長府閔子騫曰仍舊貫如之何何必改作孔子曰夫人不言
言必有中春秋凢用民力得其時制者猶書于策以見勞民爲重
事而況輕用於所不當爲者乎然僖公嘗修泮宮復閟宮矣奚斯
董其役史克頌其事而經不書者宫廟以事其祖考學校以教國
之子弟二者爲國之先務雖用民力不可廢也其垂教之意深矣
夏郜子來朝五月乙巳西宫災鄭人入滑秋齊人狄人盟于邢冬楚
人伐隨
二十有一年春狄侵衛宋人齊人楚人盟于鹿上夏大旱秋宋公楚
子陳侯蔡侯鄭伯許男曹伯會于盂執宋公以伐宋
執宋公者楚子也何以不言楚子執之分惡於諸侯也諸侯皆在
會而蠻夷執其會主拱手以聽而莫之敢違其不勇於爲義亦甚
矣故特列楚人於陳蔡之上而以同執爲文夫以楚之強豈能勝
秦五國之衆何弱於趙然澠池之會藺相如一奮其氣威信敵國
秦雖虎狼猶不敢動况以五國之君而不能得志於荆楚乎宋以
乘車之會往而楚伏兵車以執之則宋直楚曲其義已明雖以匹
夫自反而縮猶不可耻矧南面之君也哉然春秋爲賢者諱宋公
見執不少隱之何也夫盟主者所以合天下之諸侯攘戎狄尊王
室者也宋公欲繼齊桓之烈而與楚盟會豈攘戎狄尊王室之義
乎故人宋公於鹿上之盟而盂之會直書其事而不隱所以深貶
之也
冬公伐邾楚人使宜申來獻捷
不曰來獻宋捷爲魯諱也諸侯從楚伐宋而魯獨不與故楚來獻
捷以脅魯爲魯計者拒其使而不受可也請於天王而討之可也
宋公先代之後作賓王家方修盟會而伏兵車執之於壇坫之上
又以軍獲遺獻諸侯其橫逆甚矣拒其使而不受聲其罪而致討
不患無詞魯於是時曾不能申大義以攘荆楚尊中國故不曰宋
捷特爲魯諱之也
十有二月癸丑公會諸侯盟于薄釋宋公
會不書其所爲獨會于稷書成宋亂者爲受郜鼎立華督也會于
澶淵言宋災故者爲葬蔡侯不討般也盟不書所爲而盟于薄言
釋宋公者宋方主會而蠻夷執而伐之以其俘獲來遺是夷狄反
爲中國主禽獸將逼人而食之矣此正天下大變春秋之所謹也
魯旣不能申大義以抑其強暴使宋公見釋出自天王與中國而
顧與㰱血要言求楚子以釋之是操縱大權自蠻夷出其事巳傎
甚矣故書會書盟書釋皆不言楚子爲魯諱以深貶之也榖梁謂
不與楚專釋是巳或以爲嘉我公之救患誤矣
二十有二年春公伐邾取須句
按左氏須句風姓實司太皥與有濟之祀邾人滅之須句子來奔
因成風也公伐邾取須句而反其君焉審如是固得崇明祀保小
寡之禮何以書取乎不請於王命而專爲母家報怨謀動干戈於
邦内擅取人國而反其君是以亂易亂非所以爲禮也與收奪者
無以異矣
夏宋公衛侯許男滕子伐鄭秋八月丁未及邾人戰于升陘
邾人以須句故出師公卑邾不設備戰于升陘我師敗績邾人獲
公胄縣諸魚門記稱邾婁復之以矢蓋自戰於升陘始也魯旣敗
績邾亦幾亡輕用師徒害及兩國亦異於誅暴禁亂之兵矣故諱
不言公而書及内以諱爲貶
冬十有一月己巳朔宋公及楚人戰于泓宋師敗績
泓之戰宋襄公不阨人於險不鼓不成列先儒以謂至仁大義雖
文王之戰不能過也而春秋不與何哉物有本末事有終始順事
恕施者王政之本也襄公伐齊之喪奉少奪長使齊人有殺無虧
之惡有敗績之傷此晉獻公之所以亂其國者罪一也桓公存三
亡國以屬諸侯義士猶曰薄德而一會虐二國之君罪二也曹人
不服盍姑省德無闕然後動而興師圍之罪三也凢此三者不仁
非義襄公敢行而獨愛重傷與二毛則亦何異盗跖之以分均出
後爲仁義陳仲子以避兄離母居於陵爲廉乎夫計末遺本飾小
名妨大德者春秋之所惡也故詞繁不殺而宋公書及以深貶之
也
二十有三年春齊侯伐宋圍緡
齊霸國之餘業也宋襄公旣敗於泓荆楚之勢益張矣齊侯旣無
尊中國攘夷狄恤患災畏簡書之意又乘其約而伐之此尤義之
所不得爲者也故書伐國而言圍邑以著其罪然則桓公伐鄭圍
新城何以不爲貶乎鄭與楚合憑陵中國桓公伐之攘夷狄也宋
與楚戰兵敗身傷齊侯伐之殘中夏也其事異矣美惡不嫌同詞
夏五月庚寅宋公兹父卒秋楚人伐陳冬十有一月杞子卒
按左氏杞成公卒書曰子杞夷也杜預以謂杞實稱伯而書曰子
者成公始行夷禮終其身故仲尼於其卒以文貶之此說是也或
曰信斯言是春秋黜陟諸侯爵次以見褒貶不亂名實乎曰春秋
固天子之事也而尤謹於華夷之辨中國之所以爲中國以禮義
也一失則爲夷狄再失則爲禽獸人類滅矣魯桓篡弑滕首朝之
貶而稱子治其黨也夷不亂華成公變之貶而稱子存諸夏也
二十有四年春王正月夏狄伐鄭秋七月冬天王出居于鄭
按左氏鄭人入滑王爲滑請鄭不聽命王怒使頽叔出狄師伐鄭
而德狄人立其女隗氏爲后冨辰諫不聽大叔帶通于隗氏王絀
狄女頽叔懼狄之怨已遂奉叔帶以狄師攻王王適鄭處于汜自
周無出特書曰出者言其自取之也夫鄭伯不王固有罪矣襄王
不知自反念其制命之未順也忍小忿暱懿親以扞外侮而棄德
崇姦遂出狄師是用夷制夏如木之植拔其本也不亦傎乎王者
以天下爲家京師爲室而四方歸往猶天之無不覆也東周降于
列國旣不能家天下矣又毀其室而不保則是寄生之君耳貶而
書出以爲後戒唐資突厥之兵以代隋而世有戎狄之禍晉藉契
丹之力以取唐而卒有播遷之辱許翰以謂不講於春秋戒襄王
之所以出其言信矣而華夷之辨可不謹夫居者宅其所有之稱
出而曰居者若曰普天之下莫非王土撥亂反正存天理之意也
晉侯夷吾卒
二十有五年春王正月丙午衛侯燬滅邢
衛侯何以名滅同姓也春秋之法諸侯不生名滅同姓則名者謂
其絕先祖之裔蔑骨肉之恩故生而書名示王法不容誅也聖人
與天地合德滅人邦國而絕其祀同姓與異姓奚别焉而或名或
否何也正道理一而分殊異端二本而無分分殊之弊私勝而失
仁無分之罪兼愛而失義春秋之法由仁義行而人道立者也可
以無差等乎然則晉滅虞楚滅夔亦同姓也曷爲不名曰諸侯滅
同姓則名其常也有名有不名例之變也邢雖與狄伐衛而經無
譏文者爲能救齊也衛人曾不反思而遷怒於邢又遣禮至昆弟
往仕焉誘其守而殺之于外與虞公貪璧馬以易鄰國及其身者
其情異矣春秋原情定罪而衛燬獨名蓋輕重之權衡也若荆楚
則僭號稱王聖人比諸夷狄於滅䕫乎何誅
夏四月癸酉衛侯燬卒宋蕩伯姬來逆婦
伯姬公女也而配蕩氏其往嫁不見於經者國君不與大夫敵也
今來逆婦而史策書之見公失禮下主大夫之昏是慢宗廟卑朝
廷也姑自逆婦其失明矣
宋殺其大夫秋楚人圍陳納頓子于頓
圍陳納頓子也納云者不與納也諸侯失國諸侯納之正也何以
不與乎夫陳先代之後不能以禮安靖鄰國保恤寡小中國諸侯
又不能修方伯連帥之職而使楚人納之是夷狄仗義正諸夏也
故書曰楚人圍陳納頓子于頓其責中國深矣此亦正本自治之
意也
葬衛文公冬十有二月癸亥公會衛子莒慶盟于兆
二十有六年春王正月己未公會莒子衛寗速盟于向齊人侵我西
鄙公追齊師至酅弗及
書人書侵書師罪齊也書追書至&KR0566;弗及罪魯也潛師入境曰侵
少則稱人衆則稱師前書齊人是見其弱以誘魯也後書齊師是
伏其衆以邀魯也其爲諼明矣凢書追者在境内則譏其不預追
戎于濟西是也在境外則譏其深入追齊師至&KR0566;是也&KR0566;者齊地
至者言遠也弗者遷詞也有畏而弗敢及之也齊魯皆私憤之兵
而非正也故交譏之
夏齊人伐我北鄙衛人伐齊公子遂如楚乞師
衛人報德以怨伐齊之喪助少陵長又遷怒於邢而滅其國不義
甚矣公旣與其君盟于洮又與其臣盟于向是黨衛也故齊人旣
侵其西又伐其北齊師固亦非義矣而僖公不能省德自反深思
遠慮計安社稷乃乞楚師與齊爲敵是以蠻夷殘中國也於義可
乎其書公子遂如楚乞師而惡自見矣
秋楚人滅䕫以夔子歸
春秋滅國以其君歸無有不名者而䕫何以獨不名按左氏䕫子
不祀祝融與鬻熊楚人讓之對曰我先君熊摯有疾鬼神弗赦自
竄于夔以是失楚又何祀焉諸侯之祀無過其祖者而䕫祖熊摯
是不得祀祝融與鬻熊也而楚反以是滅之非其罪矣故特存其
爵而不名也然則楚滅同姓何以不名人而不名春秋待夷狄之
體也
冬楚人伐宋圍緡公以楚師伐齊取榖公至自伐齊
楚強魯弱而能用其師進退在已故特書曰以以者不以者也夫
背華即夷取人之邑爲已有失正甚矣患之起必自此始其致危
之也
