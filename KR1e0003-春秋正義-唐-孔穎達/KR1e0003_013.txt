春秋正義卷第十三僖公
国子祭酒上護軍曲阜縣開国子臣孔穎逹等奉
敕撰
二十七年注傳言至兵故正義曰此年傳云椘子及諸侯圍宋
則是椘子親自来也十二月公會諸侯盟于宋公为椘子在宋而
往會之明与椘子共盟也明年傳晉侯執曹伯分曹衛之田以卑
宋人其下始云椘子入居于申使子玉去宋由此而言椘子初來
圍宋必親至宋国使子玉主兵明年見晉之盛身始去之独留子
玉扵宋耳杜以諸侯之貶不至称人今言椘人不淂为椘子之身
也子玉椘之正卿宜書其名今書曰椘人非子玉也故以恥不淂
志以微者告也若然莊二十八年齊人伐衛杜云齊侯称人者諱
取賂而还以賤者告二十二年宋公及椘人戰于泓杜云椘告命
不以主帥人數故略称人則以彼二解義亦淂通但傳有子玉在
宋之文故據子玉解之所以弘通其義也初圍宋在此年冬椘子
入居于申乃是明年三月圍至明年不克始是不淂志耳非是初圍
之時为不淂志也杜意當以此为明年始告告以今冬囲耳下句
即有公會諸侯于宋椘未来告而公淂往會之者公傳聞即往非
待告也其書囲宋之事必待專使来告傳聞行言不淂書也然若
成十三年公會諸侯伐秦傳称戰于麻隧秦师敗績而經无戰敗
之事杜云时公在师復不須告蓋經文闕漏傳文独存即如彼言
公見其事不復須告此時公會諸侯于宋即是親見宋囲何以不
即書之而云待椘告者案檢上下㐮十一年公會晉侯云云伐
郑傳称郑人行成下言晉趙武入盟郑伯郑子展出盟晉侯杜
云二盟不書不告二十五年公會晉侯云云于夷儀傳称伐斉
斉人使隰鉏請成慶封如师杜云慶封独使扵晉不通諸侯故不
書二十六年傳六月公會晉趙武宋向戌郑良霄曹人于澶淵晉
人執寗喜以皈杜云皈晉而後告諸侯故經書在秋此三事者公
虽在會不告不書所言不須告者皆謂公親行其事麻隧公親在
戰故云不復須告此時公往与盟不与囲宋故囲宋之事必待告
乃書旣以微者来告猶序諸侯之上者春秋之例會同以國大小
为序征伐則以主兵在前此序諸侯之上由椘主兵故也注諸
侯至宋地正義曰陳蔡郑許皆是椘之属国椘子帅而与之囲
宋往年公使公子遂如椘乞師始与之通和好魯非椘之属國囲
宋之事公不与謀直聞其在宋往會之耳非是椘来召公公自往
會之非後期也言此者文七年扈之盟为公後期不序其国而總
曰諸侯此亦揔曰諸侯有後期之嫌故明之昨为後期而揔称諸
侯即上囲宋之諸侯也一事而再見者前目而後凡常例也囲称
椘人以微者告鲁此与諸侯盟會必是椘子親之不復别言椘子
者上巳歴序諸侯遂令椘子當椘人之処即從揔文故不復曲序
之也凡盟會以国为地者必国主与其盟會此时宋方見囲无嫌
与盟故直以宋地也傳不廢喪紀正義曰周礼小司徒掌喪紀
之禁令庖人掌喪紀之庶羞樂記曰衰麻哭泣所以節喪紀也言
喪紀者多矣喪紀者喪事之揔名諸侯相於唯有弔贈故注云弔
贈之數不有廢也貫三人耳正義曰耳助句也国老皆賀
正義曰王制云有虞氏養国老扵上庠養庶老扵下庠然則国老
者国之卿大夫士之致仕者也子之至国也正義曰二十三
年子玉伐陳城頓而还子文使为令尹叔伯曰子若國何對曰吾
以靖國也夫有大功而无貴仕其人能靖者与有幾子文恐子玉
矝功为乱故援令尹冀以靖国家此举其前言以非之過三至
人矣正義曰若使为帥遇三百乘其必不能入前敵矣從先軫
至之施正義曰刘炫云下蒐于被庐先軫始佐下軍此时未为
下軍之佐以規杜氏知不然者以方𣣔救宋即蒐被庐先軫此语
与蒐相近不知未蒐之前先軫身作何官故以蒐後下軍之佐
明之然先軫後年亦为中軍帥不云中軍帥者相去旣遠又隔下
軍之佐故杜不言之謀元帥正義曰元長也謂將帥之長軍
行則重者居中故晉以中軍为尊而上軍次之其二軍则上軍
為尊故閔元年晉侯作二軍公將上軍說礼至本也正義曰
說謂爱樂之敦謂厚重之诗之大旨勸善懲悪書之为訓尊賢
伐罪奉上以道禁民为非之謂義待書義之府蔵也礼者謙卑
恭謨行皈扵敬樂者欣喜歡娱事合扵爱揆度扵内举措淂中之
謂德礼樂者德之法則也心說礼樂志重詩書遵礼樂以布德習
詩書以行義有德有義利民之本也晉语云文公問元帥於趙衰
對曰郤縠可年五十矣守学弥惇夫好先王之法者德義之府也
夫德義生民之本也能敦篤不忘百姓請使郤縠公從之夏書
至試之正義曰夏書言用臣之法赋取也取人納用以其言察
其言觀其志也分明試用以其功考其功觀其能也而賜之車服
以報其庸庸亦功也知其有功乃赐之古人之法如此君其試用
之注尚書至功也正義曰此古文虞書益稷之篇漢魏諸儒
不見古文因伏生之謬從堯典至胤征凡二十篇揔名曰虞夏書
以与禹對言故傳通謂大禹謨以下時为夏書也古本作敷納以
言明庶以功敷作賦庶作試师受不同古字改易耳賦稅者取受
之義故为取也庸功釈詁文舜典云敷奏以言明試以功車服以
庸文虽略同此引夏書非舜典也注狐毛偃之兄正義曰晉
語偃辞曰毛之知䝨扵臣其齒又長毛也不在位不敢聞命注
无義則苟生正義曰未知君臣之義不作長久之圖苟且为生
以過朝夕是未安其居入務至生矣正義曰利民之事非止
一塗晉語說文公为政云棄責薄㪘施舍分災救乏振滯匡困
資无輕關易道通賈寬農務穡勸分省用足財利器明德以厚
民性皆是利民之事民懷生者謂有懷義之心不復苟且刘炫云
生旣厚民皆懷恋居処注未明扵見用之信正義曰信是人
之所用若未伐原示信民未明扵信是人用故傳云未宣其用云
見用者言信見为人所用文之教也正義曰論語云上好礼
則民莫敢不敬上好義則民莫敢不服上好信則民莫敢不用情
今晉侯以義信礼教民然後用之是文德之教也明年傳君子謂
晉於是役也能以德攻注云以文德教民而後用之謂此役也
二十八年注公子至其罪正義曰經言買傳言叢蓋名買字
叢或字相似而一謬也周礼司刺掌三刺之法以贊司宼聽獄訟
一刺曰訊群臣再刺曰訊群吏三刺曰訊万民郑玄云刺殺也訊
而有罪則殺之訊言也内殺大夫此及成十六年刺公子偃皆書
刺者若云用彼三刺之法言問臣吏万民皆言合殺乃始殺之以
示不柾濫也此三刺之法位在外朝庫門之外臯門之内故小司
宼掌外朝之政三公及州長百姓北面群臣西面群吏东面扵此
訊之也魯史独設此名所以異扵外也公羊以为内諱殺大夫謂
之刺以为諸侯不淂專殺故諱言刺之其意小異扵此公实畏晉
殺子叢以說晉言戍衛者叢之所为又歸罪扵叢言不終戍事故
殺之恐不为遠近所信故顕書子叢之罪也然魯殺子叢本有
两意謂椘云不卒戍謂晉云叢𣣔戍衛今經之所書書謂椘之辞
不書謂晉之辞者以魯先与椘同好恐椘疑之故顕書不卒戍之
罪以告属椘諸侯心实畏晉未敢宣露故經不書告晉之辞蘇
云公子買不卒戍者告晉椘之辞也謂晉云公子買比来戍衛今
不使終其戍事是以殺之謂椘云此令公子買为椘戍衛其買
不終戍事是以殺之注卑与也正義曰刘炫云公羊傳曰卑
者何与也其言以卑宋人何与使聽之何休云宋称人者明聽訟
必师断与其师衆共之穀梁傳曰卑与也其曰人何也不以晉
侯卑宋公也注云卑上与下之辞故不以侯卑公案傳執曹伯分
曹衛之田以卑宋人则田亦称人非为断獄故称人也若不使晉
侯与宋公自可改其卑名何以名之为卑而使義不得与也
若与宋人豈宋国卑賤之人淂独受曹伯而治之乎二傳之言
皆不淂合左氏當以人为衆辞举國而称之耳注宋公至敗績
正義曰於例將卑师衆称师此斉宋秦皆文称师則將非尊者傳
云宋公斉國皈父秦小子慭次于城濮及其交戰唯言晉師陳于
莘北說晉之將帅与椘相敵都不言斉宋公卿知其旣次城濮以
師属晉不与戰也沈氏云定四年戰于柏举傳称蔡侯吳子唐侯
伐椘杜云唐侯不書兵属扵吳蔡今宋斉秦属晉而書之者
佊柏举之戰唐師并属吳蔡与之同陳故不書此斉宋师等虽
属晉猶異陳故得書之傳称子玉及陳蔡之師皆在扵陳而不
書者椘人恥敗告辞略故史不得書之刘炫規過以为晉人告略
今知不然者但扵此戰時魯猶属楚凡禍福相告必同好之国
故知楚人来告也楚人來告不言陳蔡者恥其諸國皆在不能敵
晉故略言楚人而已若其晉告則應矝其勝事以少敗多何肯
略其陳蔡而不告也刘以为晉人来告而規杜氏非也注踐
上至有誤正義曰傳稱王子虎盟諸侯于王庭而不書子虎知
子虎臨盟不与歃定四年傳称踐土之盟其載書云王若曰晉重
魯申衛武蔡甲午郑捷齊潘宋王臣莒期其次与會不同者會之
班次以国大小为序及其盟也王臣臨之異姓为後故載書之次
与會異也定四年召陵之會傳称祝佗言扵萇弘曰踐土之盟衛
成公不在夷叔其母弟也猶先蔡萇弘說告刘子及長衛侯於盟
如彼傳文则踐土召陵二盟衛皆先蔡而經書諸国之序二會皆
蔡在衛先者釈例同周之宋盟異姓为後故踐之載書斉宋雖大
降於郑衛斥周而言止謂王官之宰臨盟者也其餘雜盟未必皆
然踐土召陵二會蔡在衛上时国次也至盟乃正其高下者敬恭
明神本其始也是言盟會異次之意也如釈例之言王官之宰
臨盟乃以異姓为後則二十九年翟泉之盟王子虎在焉宣七年
黑壤之盟王叔桓公臨之彼二盟亦當異姓为後与會異次也八
年洮之盟王人在列杜指王官之宰則卑者未必能别同姓異姓
若无王官之伯則以大小为序襄二十七年宋之盟晉楚争先是
其餘雜盟不先同姓之文周礼典命云諸侯之適子誓於天子
攝其君则下其君一等未誓则以皮帛継子男叔武是衛侯之
弟未淂從世子之法攝位受盟旧无正礼其班位高下出扵主會
之意以其非王命所加使從未成君之礼故称子而序扵郑伯之
下盡晉文之意使然陳侯如會正義曰沈氏云八年郑伯云
乞盟此直云如會者彼及其盟故云乞盟此则不及其盟又陳侯
不乞故与彼文異注王在至王所正義曰榖梁傳曰朝不言
所言所者非其所也是其由非京師故称王所也公羊傳曰曷为
不言公如京师天子在是也曷为不言天子在是不与致天子也
其意言晉文公召王来踐土左傳於此无召王之事直云作王宫
于踐土杜云襄王聞晉戰勝自往労之故为作官則以王意自
往非晉召之不同公羊說也注元咺至十年正義曰宣十年
齊崔氏云奔衛傳曰書曰崔氏非其罪也文八年宋司城来奔傳
言司城效節扵府人而出故書以官貴之也然書官及氏为貴则
書名不是賢文以元咺訴君扵晉所訴虽直令君䧟罪矢君臣之
節故无䝨文書其名從本文也注凡四同盟正義曰款以十
三年即位十五年盟于牡丘十九年于斉二十一年于薄二十七
年于宋魯陳俱在是四同盟也注陳共至貶也正義曰陳
侯款經不書葬正以称子知其先君未葬也宋襄称子九年葵
丘會也陳共公称子此會也陳懷公称子定四年召陵會也其班
次上下傳无義例故疑主會所次非襃貶也桓十六年公會宋公
衛侯陳侯蔡侯伐郑杜云蔡常在衛上今序陳下蓋後至二十九年
翟泉之盟秦人在陳蔡之下傳歴序諸侯之卿而有秦小子慭
杜云秦小子慭在蔡下者若宋向戌之後會彼二事班失其次
杜以後至釈之知此陳共公称子降在郑下非後至者杜以後至
为說亦无明文正以国之大小班序先定今乃退在小国之下因
向戌有後至之譏故取以为說耳未成君者例无定式不知所由
故言蓋为疑辞疑主會之意亦未必不由後至而降之礼雜記云
君薨大子号称子待猶君也然則待之如君在本班者为得礼也
降其班者出自主會之意晉人至京师正義曰成十五年晉
侯執曹伯皈于京師彼不言之此言之者公羊傳曰皈之于者罪已
定矣皈于者罪未定也左氏无此義正是史異辞耳注晉感至之
例正義曰侯獳爱君以請此曹伯從国逆之例成十六年曹人再
請扵晉乃釈成公而云曹伯皈自京师從外納之文者彼國人請
君自是恒事此侯獳貨筮史致其誠心晉侯感其言而特釈之所
以顕侯獳故從国逆例也傳輿人至扵墓正義曰此謀字或作
誦涉下文而誤耳其云誦者皆韻如詩賦此称舍扵墓直是計
謀之言不淂为誦今定本作謀労之至何有正義曰二子有
從行之労未得厚賞故言労苦之大不嘗圖謀其報此小惠於
何有義恨公忘已而念彼也注距躍至励也正義曰詩称魚
躍易言竜躍則躍是举身向上之名礼記婦人踊不絶地則踊亦
向上之名詩云踊躍用兵則踊躍二事勢相類也說文云躍迅也
踊跳也然則躍以疾生名故以距为超越言距地向前跳而越
物過也曲踊以曲为言則謂向上跳而折復下故以曲踊为跳踊耳
言直上向下而己以傷病之人而再言三百不可为六百跳也杜
言百猶勵亦不知勵何所謂蓋復訓勵为勉言每跳皆勉力为
之軍志至謂矣正義曰允當则皈謂信當分理則須皈还无求
過分決戰取勝也知難而退謂知前敵之難則須退辟也有德不
可敵謂必知敵強不須与競也此三志者与晉相遇之謂矣刘炫
云此志三云者情有淺深允當則皈謂彼虽可勝得當則还言前
人弱扵己也知難而退謂勝不可必早自收㪘言前人与己敵也
有德不可敵謂必知彼彊不須与競言前人彊於己也三者彼弱
至強㧾言晉之謂矣指言晉強於己也注楚子至益之正
義曰宣十二年傳栾武子說楚事云其君之戎分为二廣有一
卒卒偏之两是楚有左右廣也周礼車僕掌戎路之萃廣車之
萃郑玄云廣車横陳之車襄十一年郑人賂晉侯以廣車蓋兵車
之名名之为廣因即以車表兵謂属西廣之兵也文元年商臣以
官申囲成王是東宫兵也周礼司馬凡制軍百人为卒知六卒六
百人也先軫曰子与之正義曰以子犯言为无理故先言子
与之𣣔令子犯与子玉復衛封曹旣言此以荅子犯然後復言其
不可之理更别为之立計使私許復曹衛以攜之背惠食言
正義曰釈詁云食伪也孫炎云食言之伪尚書湯誓云尔无不
信朕不食言孔安国云食尽其言伪不实也哀二十五年傳孟武
伯悪郭重曰何肥也公曰是食言多矣能无肥乎然则食言者言
而不行如食之消散後終不行则前言为伪通謂伪言为食言
故𡭗雅訓食为伪也注直氣盈飽正義曰素訓为空忿怒之
深空腹不食直氣盈飽也注酅丘陵險阻名正義曰兵法右
背山陵前左水澤椘师背酅而舍知其背丘陵也蓋所舍之処
有丘陵名酅其処有險阻也注盬啑也正義曰盬之为啑
未見正訓蓋相傳为然服虔云如俗語相罵云啑女腦矣注五
万至脩備正義曰說文云韅著掖皮也靷引軸也鞅頸皮也此
注与說文不同蓋以時験而为解也驂馬挽車有皮在背者有約
胷者有在腹为帶者有縶絆其足者從馬上而下次之在後正
謂在足是也傳唯举四事文无所結举其小事皆具言其駕乘
脩備明諸事皆備也郑伯至而懼正義曰致其师者致其郑
國之师許以佐椘也戰時虽无郑师要本心佐楚故旣敗而懼
注子人氏九名正義曰桓十四年郑伯使其弟語来盟傳称子
人来盟杜云子人即弟語也其後为子人氏七年傳子華云洩氏
孔氏子人氏三族实違君命今子人九必是語之後也杜譜以
九为雜人謬矣晉栾至衡雍正義曰此二盟及上文晉侯斉
侯盟于㪘盂皆不書者皆不告也注以策至寵晉正義曰周
语称晉文公初立㐮王使大宰文公及内史叔興賜文公命注国
語者皆以为大宰文公即王子虎也今尹氏又在王子虎之上故
以为皆卿士唯叔興是大夫或云皆大夫皆字妄耳九命者大宗
伯云一命受職再命受服三命受位四命受器五命赐则大命賜
官七命賜国八命作牧九命作伯注大輅至有服正義曰周礼
巾車金路鉤樊纓九就建大旂以賓同姓以封革路竜勒絛纓五
就建大白以即戎金路以封同姓知大輅是金輅也革路以即戎
言戎輅戎車即周礼之革路二輅各有服者周礼司服侯伯之服
自鷩冕而下凡兵事韋弁服金輅祭祀所乘其大輅之服當謂鷩
冕之服戎輅之服當謂韋弁服也注彤赤至征伐正義曰彤
赤玈黑旧說皆然說文彤從丹玈從玄是赤黑之别也周礼司弓
矢掌六弓王弓弧弓以授射甲革椹質者夾弓庾弓以授射豻侯
鳥獸者唐弓大弓以授学射者使者労者郑玄云労者勤労王事
若晉文侯文公受王弓矢之賜者考工記弓人云往體多来体
寡謂之夾庾之属往体寡来体多謂之王弓之属往体来体若
一謂之唐弓之属然則唐大是弓強弱之名彤玈是弓所漆之色
王弧則合九而成規唐大合七而成規夾庾合五而成規司弓矢
又有八矢枉矢絜兵利矢射用諸守城車戰殺矢鍭矢用諸近射
田獵矰矢茀矢用諸弋射恒矢庳矢用諸散射郑注約考工記云
枉矢之属五分二在前三在後殺矢之属三分一在前二在後矰
矢之属七分三在前四在後恒矢之属軒輖中其枉殺矰恒弓所
用絜鍭茀&KR0763;弩所用彼司弓矢旣云枉矢絜矢用諸守城車戰此
天子賜諸侯弓矢使用之以戰則彤矢玈矢當彼枉矢也但弓矢
相配強弓用重矢弱弓用輕矢旣唐弓大弓強弱中其恒矢軒
輖亦中又司弓矢云恒矢痺矢用諸散射郑玄云散射謂礼射及
習射也此賜弓矢則礼樂之事彤矢玈矢或當恒矢也玈弓矢千
具扵彤而略扵玈凖之則矢千弓十也諸侯赐弓矢然後專征伐
王制文注粔黑至器名正義曰秬黑黍釋草文李廵云黑
黍一名秬黍周礼鬯人掌共秬鬯而飾之郑玄云鬯釀秬为酒芬
香條暢於上下也鬱人掌祼器凡祭祀之祼事和鬱鬯以实彝
而陳之礼祭祀必先祼是用之以降神也釈器云彝卣罍器也
李廵曰卣鬯之罇也孫炎曰罇彝为上罍为下卣居中也詩江
漢篇述宣王賜召穆公云秬鬯一卣告于文人郑箋云賜之使祭
其宗廟告其先祖也當賜之時实之扵卣其祭則陳之扵彝也
虎賁三百正義曰国语云天子有虎賁習武訓諸侯有旅賁禦
災害大夫有貳車備承事士有陪乘告奔走周礼司馬之属虎
賁氏下大夫二人虎士八百人掌先後王而趨以卒伍軍旅會
同亦如之舍則守王閑注逖遠至遠之正義曰逖遠釈詁文
紏者繩治之名有悪扵王者當繩治之而使遠扵王也注奬助
至能也正義曰勸奬者佐助之意故为助也餘皆釈言文注
弁以至如星正義曰礼称皮弁明其用皮也知以鹿子皮者相
傳为然至今仍用之詩毛傳云瓊玉之美者則瓊亦玉也選美者
飾弁以悪者飾纓耳周礼弁师掌王之皮弁會五采玉璂郑玄云
會縫中也璂讀如綦綦結也皮弁之縫中每貫結五采玉以为
飾謂之綦又諸侯及孤卿大夫之皮弁各以其等为之郑玄云孤
則璂飾四三命之卿璂飾三再命之大夫璂飾二是諸侯之臣其
皮弁淂以玉为飾也弁師又云王五采諸侯三采郑玄云王璂飾
十二上公九侯伯七子男五卿大夫皆二采璂飾各如其命數郑
又云三采朱白蒼二采朱綠其纓之飾则无以言之蓋以玉飾纓
之春耳詩云會弁如星衛風淇奥篇也郑箋云會謂弁之縫中
飾之以玉皪皪而処狀似星也注孟諸至曰正義曰釈地
云十數宋有孟诸郭璞云今在梁国睢陽縣東北周礼職方氏
正東曰青州其沢藪曰望諸禹貢豫州導荷沢被孟豬明皆
是一物而字改易耳釈水云水草交为眉李廵曰水中有草木交
會曰湄古字皆得通用故此作麋耳注因神至之理正義曰
刘炫云神道冥昧与人不交椘师之敗未必由此但扵时戰在河
旁河神許助若子玉從神所求不惜瓊玉則国人以为神得
所𣣔必將助已自當三軍用命戰士争先亦旣不遂神心人謂神
必不助則衆意皆阻莫不畏敵且兵凶戰危必有傷殺三軍之命
在兹一举猶尚爱惜此物是无恤民之心在軍之士誰肯競勸故
云因神之𣣔以附百姓之願是済师之理也裨竈請用&KR1493;斝禳火
非神所求若從而与之則驚動民意且災不可免徒長妖妄故
子産不与異扵此也注夷謚正義曰謚法安民好靖曰夷
注牛馬至失之正義曰刘炫規過以为放牛馬於澤遺失大旆
左旃不失牛馬今刪定知不然者若不失牛馬唯亡左旃罪夫
至重何須殺之以徇牛馬是軍之要用於事尤重故費誓云馬
牛其風臣妾逋逃則有常刑今旣亡左旃又失牛馬为罪至重
故殺之以徇若牛馬不失又大旆在軍何得因放牛馬而亡左
旃故知風于沢者为别失馬牛又於軍中亡失大旆之左旃故杜
云掌此二事而不脩理刘以为不失牛馬而規杜過非也注大
旆至曰旃正義曰釈天云緇廣充幅長尋曰旐継旐曰旆則
旆是旗之尾也今别名大旆則此旆有異於常故以大旆为旗
名上云狐毛設二旆而退之亦此類也通帛为旜周礼司常大
也郑玄云通帛謂大赤從周正色无飾釈天云因章曰旃孫炎曰
因其繒色以为旗章不畫之是也謂之左旃蓋是左軍所建者
此亦扵事難明不可強說注愷樂也正義曰大司馬云若师
有功則左執律右秉鉞以先愷樂献于社注云律所以聽軍聲
鉞所以为將威兵樂曰愷司馬法曰得意則愷樂愷歌示喜也
注大士至之義正義曰周礼獄官多以士为名郑玄云士察也
主察獄訟之事者周礼命失命婦不躬坐獄訟小司寇職文也郑
玄云为治獄吏褻尊者也躬也躬身也不身坐必使其属若子利
也喪服傳曰命夫者其男子之为大夫者命婦者其婦人之为
大夫妻者凡断獄訟皆令競者坐而受其辞故云不躬坐也大
司寇云以兩造禁民訟以两劑禁民獄郑玄云訟謂以財貨相告
者獄謂相告以罪名者對文則小别散則可以通獄訟皆爭罪之
事也元咺不宜与君對坐故使鍼莊子伐衛侯为坐獄之主寗子
为輔輔莊子也以富子位高故先言之士榮亦輔莊子举其官名
以其主獄事故亦使輔之与晉之獄官對理質正元咺也所引傳
曰在襄十年注寗俞至者深正義曰寗俞親以衣食为己職
者慮君飢渴且防酖毒也诗毛傳曰小曰橐大曰囊囊槖所以盛
衣亦可以盛食宣二年傳曰为之簞食与肉寘諸橐以与之是也
釈言曰餬饘也鬻糜也郭璞曰饘糜也孫炎曰鬻淖糜也然則
糜之与鬻稠淖之異名耳注晉侯至之事正義曰晉侯本意
止𣣔大合諸侯之师共尊事天子之为臣之名義实无覬覦之
心但扵時周室旣衰天子微弱忽然帥九国之師將數十万衆
入京師以臨天子似有篡奪之謀恐为天子拒逆或復天子怖懼
棄位出奔則晉侯心实尽誠无辞可觧故自嫌彊大不敢朝王
故召諸侯來會于温温去京师路近因加諷諭令王就會受朝天
子不可以受朝为辞故令假称出狩若言王自出狩諸侯因會遇
王遂共朝王淂尽君臣之礼皆孔子所謂譎而不正之事糓梁傳
曰全天王之行也为若將狩而遇諸侯之朝也为天王諱也是使
王狩之意也公羊以为踐土与此皆是晉侯召王何休云時晉文公
年老恐霸功不成故上白天子曰諸侯不可卒致願王居踐土下
謂諸侯曰天子在是不可不朝廹使正君臣明王法案温去京
师路无百里晉侯已能致之扵温何故不能致之於洛何休妄造
其辞非晉侯之意故杜氏正之自嫌彊大不敢朝周耳注使
若至狩地正義曰此傳称仲尼之語即云書曰明是仲尼新意
非旧文也杜以書曰为仲尼新意亦以此而知之聖人作法所以
貽訓後世以臣召君不可以为教訓故改正旧史旧史當依实而
書言晉侯召王且使王狩仲尼書曰天王狩于河陽言天王自来
狩獵于河陽之地使若獵失其地故書之以譏王然釈例曰天子
諸侯田獵皆於其封内不越國而取諸人河陽实以属晉非王狩
所故言非其地且明德也義在隐其召君之闕是說改史之意也
計天王之狩失地不書因此实非王地借之以改旧史若譏王狩
然实不譏王也榖梁傳曰水北为陽山南为陽温河陽也會于温
言小諸侯以河陽言之大天子也然河陽与温止是一地天子一
就諸侯假辞以称狩耳左氏无此義但會指所在之地故言温狩
是田獵之所故廣言其地蘇氏云明晉侯之德没其召君書天子
之狩顕其失地便是襃诸侯貶天子所以然者此亦假其失地之
文𣣔明王狩所在非实貶也若隐其召君則全没不書於義为可
必書天王非地之狩者若全没其文无以明晉侯尊崇天子之
德故書天子出狩诸侯往朝注隐其至明之正義曰晉侯所
以召王志在尊崇天子故改旧史隐其召君之闕以明晉侯之
功德謂尊事天子是也丘明为傳所以寫仲尼之意凡所改
易皆是仲尼而扵河陽之狩趙盾之弑泄冶之罪此三事
特称仲尼曰者史策所書皆書实事晉侯召王使狩而作
自狩之文是言不实也凡例弑君称君君无道灵公不君而
称臣以弒似君无過也大夫无罪見殺不書其名泄忠諫而被
被殺書名乃罪合死也此三事皆違凡典變旧例以起大義危
疑之理恐人不信須聖言以为證故特称仲尼以明之壬申
公朝于王所正義曰傳之上下例不虛举經文此虚举經者
經上晉侯召王以諸侯見之事二十九年注翟泉至称人
正義曰傳曰卿不書罪之也在礼卿不會公侯唯言諸侯之卿會
魯君罪耳不言罪鲁侯与子虎知其亦有罪者㐮二十六年公
會晉人郑良霄宋人曹人于澶渊彼为趙武敵公貶之称人而
文不没公此没公不書明公别有罪五年公及斉侯宋公云云會
王卋子于首止王卋子不盟也九年公會宰周公云于葵丘宰
周公不盟也往年踐土之會王子虎盟諸侯于王庭宣七年黑
壤之會王叔桓公臨之王之公卿皆不与諸侯共盟則知諸侯不
合盟王臣王臣不合与扵盟今王子虎亦貶称人知魯侯諱盟天
子大夫故没公不書也王子虎違礼下盟故贬称人傳饋之
芻米正義曰周礼掌客天子待諸侯之礼上公饔餼九年饔
五牢餼四年車禾視死牢牢十車則禾五十車車米視生牢牢
十車則米四十車侯伯饔餼七牢禾四十車米三十車子男饔
餼五牢禾三十車米二十車芻薪皆倍禾也聘礼卿饔餼五牢
禾米与子男同其附庸執帛与公之孤同則饔餼亦五牢禾
三十車米二十車薪芻倍禾則此饋之芻米芻六十車米二十
車且謀伐郑正義曰晉侯受命郑伯傳王踐土与温二會
咸在郑无叛晉之狀而此會謀伐郑者文公昔嘗過郑郑不礼
焉城濮戰前郑復如椘虽以椘敗之後畏威來會晉侯以大義
受之内实懷恨此會郑人不至必有背晉之心故謀代之也晉
語城濮戰下称文公誅觀狀以伐郑及其陴郑人以名宝行
成公不許淂叔詹將亨而舍之左傳无伐郑之事蓋温會以後
巳嘗伐郑郑至今未服故比會謀伐明年遂与秦囲之傳曰
且貳於椘也是郑自知負晉故有貳心也注經書至後會
正義曰經若貶卿称人傳则言其名氏若傳无名氏則本是
微人此經書蔡人而傳无名氏此是实蔡之微者秦是大國
小子慭名見扵傳而在蔡微者之後若宋向戌之後會也襄
二十六年公會晉人郑良霄宋人曹人于澶淵傳曰趙武不
書尊公也向戌不書後也郑先宋不失所也宋是大国常在郑
先向戌旣以會公貶又以後至退其班使在郑下此小子慭
旣以會公貶又退之在蔡下若彼宋向戌之後會也然向戌
後會傳为發之經書良霄以駮向戌之後今小子慭旣是後
會傳不为發又不書蔡人之名以駮之者但秦辟陋西戎未同
中国蔡人又蔡之微者不合書名故傳不發之經不贬責也
公孫固序在斉上者蓋为大司馬尊扵歸父歸父虽執斉政不
廢身非上卿如管仲之類猶文十七年陳公孫寧㐮二十七
年陳孔奐皆序在衛下杜云非上卿即此類也臣大國至發
之正義曰昭二十三年傳叔孫婼曰列国之卿當小国之君
固周制也是其可以會伯子男也諸卿見貶兼有此闕者謂諸
卿旣上盟天子大夫又上敵公侯故云兼案杜上注經云諸侯
大夫違礼盟公侯又注傳云諸侯大夫上敵公侯則是唯責諸侯
大夫上敵公侯不責上盟天子之使而言兼有此闕者以魯君上
盟天子之使已諱而不書則诸侯之臣罪在可&KR0662;故傳云卿不書
罪之略言其事故杜經傳二注唯言敵公侯不云盟王使以其可
知故也刘炫以为直責其敵公侯不責其盟王使以規杜氏必
如刘義則是君盟王使乃为有罪臣盟王使飜无貶責便是君
臣易位尊卑失序聖人垂訓豈若是乎注傳言至之情正義
曰周礼夷隷掌与鳥言貉隷掌与獸言郑司農云夷狄之人
或曉鳥獸之言郑玄云夷隷征東夷所獲貉隷征東北夷所
獲然則介葛盧是東夷之国其土俗有知者故介葛盧曉之
三十年注咺見至称君正義曰咺旣称名故知以訟君立瑕为
咺之罪状春秋之卋諸侯虽篡弑而立已列扵會虽復見弑即成
为君斉商人蔡侯班之属是也瑕立虽已經年未會諸侯故不
称君旣不成君即与元咺同为國討之辞元咺先死故称及也瑕
若成君當拠周歂治廑为文書曰衛弑其君瑕傳注衍醫至
酖毒正義曰周礼大司馬以九伐之法正邦國賊殺其親則正
之郑玄云正之者執而治其罪王霸記曰正殺之也春秋僖二十
八年晉人執衛侯皈之于京师坐殺其弟叔武如郑佊言则衛
侯合死而云罪不及死者衛侯之心疑叔武耳前驅歂大卜君意
而殺之非衛侯命殺也公知其无罪枕股而哭又命殺歂犬是則
殺非公意也故不至死若然則是衛侯无罪而住年衛侯与元咺
訟衛侯不勝殺士榮刖鍼莊子者用讒疑䝨弟谕盟先期入是
衛侯之罪也罪不合死而晉侯心怨𣣔淂殺之故使醫因治疾而
加酖毒若不治疾不得使醫故知因治疾也鲁語云晉人執衛
成公皈之于周使醫酖之不死醫亦不誅臧文仲言扵僖公曰夫
衛君殆无罪矣今晉侯酖衛侯而不死亦不討其使者諱而悪
殺之也是罪不合死之事也注服卿至受命正義曰言祀
先君而服將命知其將入廟也必入廟者祭統云古者明君爵
有德而禄有功必賜爵禄扵大廟示不敢專也命臣必在廟而王
制云爵人扵朝者朝上詢扵衆人位定然後入廟受命今卋受
官猶然注此東記正義曰刘炫云二十四年王出適郑処于
汜注云郑南汜也釈例土地名僖二十四年汜下云此南汜也周王
出居于汜椘伐郑師于汜襄城縣南汜城是也此年汜下云此東
汜也秦軍汜南晉伐郑師于汜滎陽中牟縣南汜沢是也椘彦
校旣精當不徒爾尋討傳文未見杜意注行李使人正義
曰襄八年傳云一介行李杜云行李行人也昭十三年傳云行理
之命杜云行理使人李理字異为注則同都不解理字周语行理
以節逆之賈逵云理吏也小行人也孔晁注国語其本亦作李字
注云行李行人之官也然則兩字通用本多作理訓之为吏故
为行人使人也不闕秦焉取之正義曰沈云不闕秦家更何
処取之言有心取秦先謀取郑言滅秦以將利晉益大疆土
注昌歜至象虎正義曰昌歜饗之所設必是籩豆之實周礼
醢人朝事之豆其实有昌本麋臡郑玄云昌本昌蒲根切之四
寸为菹彼昌本可以为菹知此昌歜即是昌蒲菹也斉有邴歜
魯有公甫歜其音为觸說文云歜盛氣怒也從欠蜀聲此昌歜
之音相傳为在感反不知其字与彼为同为異徧検書傳昌蒲
之草无此别名未知其所由也此云白黑下云嘉榖榖之白黑
唯稲黍为然下云鹽虎形知其形象虎也辞曰至堪之正
義曰周礼掌客王廵守百官從者所過之国共其積膳三公眡
上公之礼卿視侯伯之礼大夫眡子男之礼宰周公是天子三公
其主国待之當尊扵国君但周公自謙不敢當比國君耳旣云
備物之饗以象其德及說備物之下即云以献其功功德互見之
耳献其功者献謂呈見旌表之也備設以象德薦献以見功故
象献分配为文注公旣至曰初正義曰經書实行之事傳
說將命之初故云命之將聘于周未行又命之遂聘于晉令其
從周即去更不廻也賈服不曉傳意解为先聘晉後聘周故杜
詳說之三十一年注晉分至曰取正義曰濟西之田实是
曹地晉文分以賜魯故不繫扵曹不繫晉者晉本意賜诸侯不
为己有故亦不繫晉也昭四年傳例曰凡克邑不用師徒曰取
取田取邑義亦同也注亀曰至縱也正義曰亀曰卜曲礼文也
洪範稽疑云亀從筮從謂從人之心也人心𣣔吉不從是不吉也
卜郊不吉不復为郊牲无所用故免牲免猶縱放不殺之也
榖梁傳曰免牲者为之緇衣熏裳有司玄端奉送至于南郊免牛
亦然左傳无說其事或然也桓五年傳例曰凡祀啓蟄而郊啓蟄
周之三月也今扵夏四月卜郊者傳举節氣有前有却但使春分
未過仍得为郊故四月得卜郊也故釋例曰凡十二月而節氣有
二十四共通云百六十六日分为四時間之以閏月故節不必得
恒在其月初而中氣亦不得恒在其月之半是以傳举天宿氣
節为文而不以月为正僖公襄公夏四月卜郊但譏其非所宜卜
而不譏其四月不可郊也孟献子曰啓蟄而郊郊而後耕耕謂春
分也言得啓蟄當卜郊不得過春分耳是言四月淂郊也周礼
大宰職云祀五帝前期十日師執事而卜日然則將祭必十日之
前豫卜之也言四卜郊者蓋三月每旬一卜至四月上旬更下乃
成为四卜也此言四卜郊不從㐮七年三卜郊不從公羊傳曰
曷为或言三卜或言四卜三卜礼也四卜非礼也三卜何以礼求
吉之道三今左傳以为礼不卜常祀則一卜亦非不云四非而三
是異扵公羊說注三望至之辞正義曰公羊傳曰三望者何
望祭也然則曷祭祭泰山河海郑玄以为望者祭山川之名
諸侯之祭山川在其地則祭之非其地則不祭且魯竟不及於
河禹貢海岱及淮惟徐州徐即鲁地之望謂淮海岱也賈逵服
虔以为三望分野之星國中山川今杜亦從之以㐮九年傳曰陶
唐氏之大正關伯居商丘祀大火相土因之故商主大火昭元年
傳云辰为高星參为晉星椘语云天子偏祀群神品物諸侯二
王後祀天地三辰及其土地之山川注国語者皆云諸侯二王
後祀天地三辰日月星也非二王後祀分野星辰山川也以此知
三望分野之星国内山川其義是也昭七年夏四月甲辰朔日有
食之扵時夏之二月日在降婁傳称去衛地如魯地扵十二次
豕韋衛地降婁鲁地魯祭分野之星其祭婁之神也此三望
者因郊祀天而望祭之扵法不独祭也魯旣廢郊天而独脩小
祀故曰猶公羊榖梁皆云猶者可止之辞注辟狄至帝丘
正義曰傳称狄囲衛衛迁于帝丘蓋有阻険可以辟狄難也
釈例曰帝丘故帝顓頊之虚故曰帝丘昆吾氏因之故曰昆吾
之虚東郡濮陽縣是也傳重館至曹地正義曰魯语說此事
云獲地於诸侯为多臧文仲反旣復命为之請曰地之多重舘
人之力也臣聞之曰善有章虽賤賞也今一言而辟竟其章大
矣請賞之乃出而爵之注诸侯至常祀正義曰明堂位称
成王幼弱周公踐天子之位以治天下制礼作樂七年致政於成
王成王以周公为有勲労扵天下命魯公世世祀周公以天子
之礼樂是以鲁君孟春乘大路載弧韣旂十有二旒日月之章
祀帝于郊配以后稷天子之礼也是魯以周公之故得用天子
礼樂天子命之則为常祀故郊为鲁之常祀也記言正月謂周
正建子之月与傳啓蟄而郊其月不同礼記是後儒所作不可
以難左傳注旣得至曰牲正義曰上云卜其牲日則牲之与
日俱卜之也必當先卜牲而後卜日卜淂吉则改牛为牲然则牛
虽卜吉未得称牲牲是成用之名不可改名为牲更卜吉凶明
知卜牛在卜日之前也此言免牲是已得告日牲旣成矣成七年
乃免牛是未得吉日牲未成也趙衰为卿正義曰晉語云文
公命趙衰为卿讓於栾枝先軫後又使为卿讓於狐偃狐毛卒
又使为卿讓扵先且居公曰趙㐮三譲其所讓皆社稷之衛也廢
讓是廢德也以趙衰故蒐于清原作五軍使趙衰將新上軍箕
郑佐之胥嬰將下軍先都佐之如彼文止謂趙衰作五軍故特言
趙衰为卿以見之於时旧三軍之將佐先軫將中軍郤溱佐之
先且居將上軍狐偃佐之栾枝將下軍胥臣佐之國語有其文
也卜曰三百年正義曰案史記衛卋家及年表衛從此年
以後歴十九君積四有二十年衛元君乃徙于野王元君卒子角
代立秦滅衛廢角为庶人注相夏至祭也正義曰夏本紀禹
生啓啓生大康及仲康仲康生相是为啓之孫也周礼祭人鬼
曰享注改祀相之命正義曰昭七年傳称晉居夏虚祀鯀
而晉侯疾瘳此衛居帝丘而不合祀相者祭法云鯀障洪水
而殛死載在祀典傳称实为夏郊三代祀之周室旣衰晉为盟
主當代天子祭絶礼之神故祭鯀为得礼相无功德於民惟當
子孫自祭故称𣏌鄫何事非衛之罪与鯀異也三十二年
注文公也三同盟正義曰經无其葬故言其謚也捷以莊二
十二年即位至此与鲁十餘同盟言三同盟者但杜數同盟不
例若同盟少者數先君之盟或數大夫之盟或數經不書盟而傳
載盟者若同盟多者唯數今君或就今君之中數其大會盟之
顕著者此言三同盟者皆拠王臣臨盟则八年盟于洮九年于
蔡丘二十八年于踐土是也刘炫不尋杜意而規其謬非也
注不地至帳盟正義曰會狄于櫕函言地今不言地故云就
庐帳盟庐帳即是狄人所居之処上云衛人侵狄及狄盟猶若公
如晉及晉侯盟是指其所居之処故不言地也刘炫云春秋時
戎狄錯居中国此狄无國都処所直云及狄盟盟於狄之処也以
狄俗逐水草無城郭宫室故云就庐帳盟傳注璸窆至宫焉
正義曰周礼鄕師職云大喪及葬与匠師御柩及窆執斧以涖匠
師昭十二年傳曰日中而塴礼記皆作封塴窆聲相近而字
改易耳皆謂葬时下棺之名也殯则攢置於西序亦是下
棺於地故殯为窆棺也晉武公自曲沃而兼晉國曲沃有舊
時宫廟故公卒而往殯焉礼諸侯五日而殯案經文以卯卒
庚辰是卒之明日即將殯者以曲沃路遠故早行耳礼在牀曰
尸在棺曰柩下云柩有聲明是㪘於棺而後行也注孟明
至乙丙正義曰卋族譜以百里孟明視为百里奚之子则姓
百里名視字孟明也古人之言名字者皆先字後名而連言之
其術丙必是名西乞白乙或字或氏不可明也譜云或以为西乞
術白乙丙为蹇叔子案傳称蹇叔之子与師言其在師中而
已若是西乞白乙則为將帥不淂云与也或說必妄記異聞耳
中寿正義曰上寿百二十歲中寿百下寿八十注大阜曰
陵正義曰釈地云高平曰陸大陸曰阜大阜曰陵李廵曰高
平謂土地豊正名为陸大陸謂土地高大名曰阜阜最高大为
陵注皐夏桀之祖父正義曰夏本紀文桀父名發桀名
履癸注此道至高道正義曰此道見在殽是山名俗呼为
土殽石殽其阨道在两殽之間山高而曲兩山參差相映其下
两所不及故可以辟風雨也公羊傳曰蹇叔送其子而戒之
曰爾即死必於殽之嶔巖是文王之所辟風雨者也此注言两
山相嶔故可以辟風雨者杜氏此言或取公羊之意嶔字蓋
從山但嶔巖是山之貌而相嶔文亦不順未能審杜意也何休
云其処険阻隘勢一人可要百故文王過之驅馳常若辟風雨
三十三年注晉侯至言及正義曰杜以諸侯之貶不至称人故
知諱在喪用兵以賤者告也襄十四年傳戎子駒支自陳此事云
謂我諸戎四嶽之裔胄且此云姜戎知是姜姓之戎也角之掎
之皆彼傳文耳佊云晉禦其上戎亢其下是不同陳故言及也諸
戰之陳共用师不言及者皆同陳也注大原至为卿正義
曰刘炫云案傳晉侯親兵先軫死敵则將帥非卻缺也而称人
者晉諱而以微人告今知不然者以戰于殽文公未葬故諱其
背殯用兵此則文公旣葬之後扵礼淂從戎事又敗狄有功又何
恥諱而以微者告故杜云卻缺称人未为卿刘以晉侯称人同於
殽諱而規杜氏非也注書时至为災正義曰此在十二月下
杜以长歴殺之乙巳是十一月十二日謂經十二月为誤遂以此
經四年事皆为十一月夏之九月霜不應重重又不能殺草所以为
災也此云隕霜不殺草定元年冬十月隕霜殺菽榖梁傳曰未可
以殺而殺举重可殺而不殺举輕其意言菽重草輕也傳注王
城至不下正義曰成二年傳称晉解張御卻克郑丘緩为右
张侯曰矢貫予手及肘左輪未殷傷手而血染左輪是御者在
左大將居中也宣十二年傳称椘許伯御樂伯攝叔为右樂伯
云左射以菆是射在左而御在中也郑玄詩箋云兵車之法左
人持弓右人持矛中人御車故左右下御不下注謂過至示勇
正義曰服虔云无礼謂過天子門不櫜甲束兵而但免胄吕氏
春秋說此事云師行過周王孫滿曰過天子之城宜櫜甲束兵
左右皆下然則過天子門當卷甲束兵必古有此礼或出司馬
兵法其書旣亡未見其本注商行至先之正義曰周礼大宰
以九職任万民六曰商賈阜通貨賄郑玄云行曰商処曰賈易
云商旅不行是商行賈坐而言行賈者相形以曉人也乘車心
賀四馬因以乘为四名礼言乘矢謂四矢此言乘韋謂四韋也
遺人之物必以輕先重後故先韋乃入牛老子云虽有拱辟以先
四馬不如坐進此道是古者將献饋必有以先之注腆厚至革
薪正義曰腆厚淹久經傳常訓也周礼大行人云玉待諸侯
之礼上公五積侯伯四積子男三積積皆謂米禾芻薪知此亦然
案掌客上公五積皆視飱牽郑注云飱牽謂牽牲以往不殺也
亦有米禾芻薪郑又注云上公飱五牢米二十車禾三十車侯伯
四牢米禾皆二十車子男三牢米十車禾二十車芻薪皆倍其禾
積旣視飱則米禾芻薪与飱同注遽傳車正義曰釈言云
馹遽傳也孫炎曰傳車驛馬也注資糧至羊豕正義曰聘
礼皈飱饔餼五牢飪一牢腥二牢餼二牢以飪是熟肉腥是
生肉知餼是未殺故云生曰餼牛羊豕可牽行故云牽謂牛羊豕
也注原圃具囿皆囿名正義曰下注云中牟縣西有圃田
沢则原圃地名以其地为囿知与具囿皆囿名也囿者所以餋
禽獸故令自取其麋鹿焉天子曰苑諸侯曰囿注迎来至於事
正義曰聘礼賓至于近郊君使卿朝服用束帛労及聘事皆畢
乃云賓遂行舍於郊公使卿贈如覿幣是来有郊労去有贈
賄也郤缺獲白狄子正義曰宣十五年晉師滅赤狄路氏以
潞子嬰兒皈彼書扵經而此不書者蓋略賤之不以告也注&KR0875;
季至曰饁正義曰卋本云垂作耨釈器云斪斸謂之定李巡曰
鋤也廣雅云定謂之耨吕氏春秋云耨柄尺此其度也其耨六寸
所以間稼也高誘注云耨耘苗也六寸所以入苗間也釈名云耨
鋤嫗媷禾也釈詁云饁饋也孫炎曰饁野之饋也康悎至及
也正義曰此虽言康誥曰直引康誥之意耳非康誥之全
文也彼云子弗祗服厥父事大傷厥考心于父不能字厥子乃疾
厥子于弟弗念天顕乃弗克恭厥兄兄亦不念鞠子哀大不友
于弟曰乃其速由文王作罰刑兹无赦其意言不慈不祇不友
不恭各用文王之法刑之不是罪子又罪父刑弟復刑兄是其不
相及也注诗国至善節正義曰彼毛傳曰葑須也菲芴也
釈草云須葑孫炎曰須一名葑郑玄坊記注云葑蔓菁也釈草
又云菲芴也孫炎曰葍類也陸璣毛诗箋䟽云葑蔓菁幽州人
人或謂之芥也菲似葍莖麄葉厚而長有毛三月中烝煑为
茹滑美又可以为羹是也此二菜其根有悪時故云上善下悪食
之者取善節也注且居至進之正義曰且居父在之時也
將上軍以父死敵故進之注文公至倒錯正義曰經書十二月
下云乙巳公薨杜以長歴推之十一月十二日有乙巳乙巳非十
月文元年傳曰於是閏三月非礼也故至四月并閏为七月礼當
五月而葬今乃七月始葬故傳曰緩也左氏为傳凡有譏者皆
先言所譏乃復𫐠其亊自此以下不論葬緩旣言葬之緩遂
因說作主祭祀之事皆事与葬連故文相次耳僖公葬在明
年而此年有傳知其當在明年經葬僖公下今在此者簡編
倒錯故𡭗杜以此年空說葬事而其上无經文元年空举經而
其下无傳故謂此年之傳當在彼經之下於理誠为順序於文
失於重叠此云葬僖公彼又云葬僖公重生文者亦旣錯謬必
乖其本或可編絶之処三字分簡彼有葬无公此有公无葬
後人並添足之致使彼此共乘一文耳若其不然不知所以謬也
凡君至於廟正義曰釈例云此诸侯之礼故称君君旣葬反虞
則免喪故曰卒哭哭止也以新死者之神祔之於祖尸柩旣已遠
矣神形又不可淂而見矣孝子之思弥篤徬徨求索不知所至
故造木主立几筵特用喪礼祭祀於寢不同之於宗廟宗廟则
復用四时烝嘗之礼也三年喪畢致新死者之主以進於廟廟
之遠主當迁入祧於是乃大祭於大廟以審定昭穆謂之禘此
皆自諸侯上逹天子之制也其意与此注同文少詳耳刘炫云旣
言作主非礼因言作主祭祀吉凶之節凡諸侯之薨葬日而虞從
是以後間日一虞七虞之後明日而为卒哭之祭卒哭之明日而
作祔祭以新死之神祔於祖父此祔祭而作木主以依神其主
在寢持用喪礼祭祀於在寢之主其四時常祭礿祠烝嘗及三
年喪畢为大祀禘祭並行之扵廟正礼當如是耳今以葬僖
公後積十月始作僖公木主是作主大緩故为非礼也注旣
葬至大夫正義曰檀弓曰旣封有司以几筵舍奠於墓左反
日中而虞葬日虞弗忍一日离也雜記曰士三虞大夫五诸侯
七士虞記曰始虞用柔日再虞皆如初三虞卒哭用剛日如士虞
之礼诸侯七虞其六虞用柔日最後虞改用剛日聞一日乃卒哭
卒哭亦用剛日則諸侯卒哭在葬後十四日也然始免喪与葬
不淂相遠共在一月之内故杜每云旣葬卒哭衰麻除是其不
甚相遠然喪事先遠日則葬在月半之後葬後行虞虞後卒
哭所以淂同月者但卜葬虽先遠日但葬是喪之大事又有虞
祔之祭當應及早为之使淂容其虞祔礼云喪事先遠日謂
練祥禫除之属晉平公之喪大夫𣣔見新君王与文伯宴樽以鲁
壷皆是旣葬之後未卒哭之前雜記曰天子七月而葬九月
而卒哭诸侯五月而葬七月而卒哭釈例云礼記後人所作不
与春秋同是七虞九虞杜所不用或云杜亦同之解云此注言
虞則免喪者謂七虞皆畢乃免喪免喪後日为卒哭也理亦
通耳檀弓曰葬日虞是日也以虞易奠卒哭曰成事是日也
以吉祭易喪祭是葬前奠而不祭至虞乃为喪祭卒哭乃为
吉祭也自初死至扵卒哭晝夜哭无时謂之卒哭者卒此无时
之未禘祀其陵晉人微朝于郑郑公孫僑云溴梁之明年公孫夏
從寡君以朝于君見扵嘗酎与執膰焉此皆春秋之明證也是言
知諸侯卒哭以後时祭不廢之事也釈例又曰凡三年喪畢然後
禘於是遂以三年为節仍計除喪即吉之月卜日而後行事无
復常月也是以經書禘及大事傳唯見莊公之速他无非时之譏
也如例所言除喪即吉禘逐以三年为常则新君即位二年而禘
五年又禘八年又禘僖八年禘于大廟宣八年有事于大廟定八
年從祀先公皆得三年之常期也案元年夫人姜氏薨當以三年
喪畢而禘再經三年则九年乃可禘耳而得八年禘者哀姜喪
畢不为作禘八年因禘祭乃致之故計閔公之喪數之耳昭十五
年有事于武宮計非禘年而为禘者釈例曰禘于大廟礼之常
也各於其宫时之为也虽非三年大祭而書禘用禘礼也昭二十
五年傳曰將禘於襄公亦其義也三年之禘自国之常事不書
故唯書此數事祭虽得常亦記仲遂叔弓之非常也如杜此言
昭十五年虽非禘年用禘礼故称禘也郑玄觧礼二年一祫五
年一禘社解右傳都不言祫者以左傳无祫語则祫禘正是一
祭故杜以審諦昭穆謂之为禘明其更无祫也古礼多七未知
孰是且使礼傳各從其家而为之說耳刘炫云以正經无祫文也
唯礼記毛詩有祫字耳釈天云禘大祭也則祭无大於褅者若
祫大於禘禘焉淂称大乎
春秋正義卷第十三
春秋卷第十三
僖公下
二十有七年春杞子來朝夏六月庚寅齊侯昭卒秋八月乙未葬齊
孝公乙巳公子遂帥師入杞冬楚人陳侯蔡侯鄭伯許男圍宋十有
二月甲戌公會諸侯盟于宋
楚稱人貶也宋公先代之後作賓王家非有篡弑之惡楚人無故
摟諸侯以圍之何名也故黜而稱人以著其罪諸侯信夷狄伐中
國獨無貶乎人楚子所以人諸侯也公與楚結好故往會盟其地
以宋者宋方見圍無嫌於與盟而公之罪亦著矣
二十有八年春晉侯侵曹晉侯伐衛
按左氏初公子重耳之出亡也曹衛皆不禮焉至是侵曹伐衛再
稱晉侯者譏復怨也春秋之時用兵者非懷私復怨則利人土地
爾詩云百𡭗君子不知德行不忮不求何用不臧不忮則能懲忿
不求則能窒慾然後貪憤之兵亡矣或曰曹衛背華即夷於是乎
致武奚爲不可曰楚人摟諸侯以圍宋陳蔡鄭許舉兵而同會魯
公與會而同盟楚雖得曹新昏於衛然其君不在會其師不與圍
以方諸國不猶愈乎又況衛已請盟而晉人弗之許也書曰必有
忍乃其有濟有容德乃大文公能忍於奄楚里鳬須矣何獨不能
忍於曹衛乎再稱晉侯者甚之也下書楚人救衛則譏晉深矣春
秋責備賢者而樂與人改過責備賢者故再稱晉侯樂與人改過
故衛已請盟不當拒而絕之也
公子買戍衛不卒戍刺之
按左氏買爲楚戍衛楚人救衛不克公懼於晉殺買以說焉謂楚
人不卒戍也内殺大夫稱刺者若曰刺審其情與衆棄之而專殺
之罪則一耳周官有三刺一刺曰訊羣臣再刺曰訊羣吏三刺曰
訊萬民刺未有書其故者而以不卒戍刺之則知買爲無罪矣孟
子曰無罪而殺士則大夫可以去無罪而戮民則士可以徙今乃
殺無罪之主將以苟說於強國於是乎不君矣故特書其故以貶
之也
楚人救衛三月丙午晉侯入曹執曹伯卑宋人
古者覿文匿武修其訓典序成而不至於是乎有攻伐之兵故孟
子謂萬章曰子以爲有王者作將比今之諸侯而誅之乎其教之
不改而後誅之乎曹伯羸者未狎晉政莫知所承晉文不修詞令
遽入其國旣執其君又分其田暴矣欲致楚師與之戰而以曹伯
卑宋人譎矣雖一戰勝楚遂主夏盟舉動不中於禮亦多矣徒亂
人上下之分無君臣之禮其功雖高道不足尚也故曰五伯三王
之罪人仲尼之徒無道桓文之事者
夏四月己巳晉侯齊師宋師秦師及楚人戰于城濮楚師敗績
楚稱人貶也戰而言及主乎是戰者也當此時晉師避楚三舍請
戰者得臣也而經之書及何以在晉得臣雖從晉師然初告於晉
曰請復衛侯而封曹臣亦釋宋之圍是未有必戰之意也及先軫
獻謀許曹衛以擕其黨拘宛春以激其怒而後得臣之意決矣故
楚雖請戰而及在晉侯誅其意也荆楚恃強憑陵諸夏滅黃而霸
主不能恤敗徐于婁林而諸大夫不能救執中國盟主而在會者
不敢與之爭今又戍榖逼齊合兵圍宋戰勝中國威動天下非有
城濮之敗則民其被髮左衽矣宜有美詞稱揚其績而春秋所書
如此其略何也仁人明其道不計其功正其義不謀其利文公一
戰勝楚遂主夏盟以功利言則高矣語道義則三王之罪人也知
此說則曾西不爲管仲而仲尼孟子雖老于行而不悔其有以夫
楚殺其大夫得臣
按左氏晉師旣克曹衛楚子入居于申使申叔去榖使子玉去宋
曰晉侯在外十九年而果得晉國險阻艱難備嘗之矣民之情僞
盡知之矣天假之年而除其害其可廢乎子玉使伯棼請戰楚子
怒少與之師唯西廣東宮與若敖之六卒實從之而不止也子玉
從晉師文公退三舍辟之楚衆欲止子玉不可戰于城濮楚師敗
績夫得臣信有罪矣而楚子知其不可敵不能使之勿敵而少與
之師又以一敗殺之是以師爲重而棄其將以與之也是晉再克
而楚再敗也故稱國以殺而不去其官以仲尼書鄭棄其師與楚
殺得臣之事觀之可爲來世之永鑒矣
衛侯出奔楚
諸侯失國出奔未有不名者衛侯何以不名著文公之罪也衛侯
失守社稷背華即夷於文公何罪乎衛之禍文公爲之也初齊晉
盟于歛盂衛侯請盟晉人不許是塞其向善之心雖欲自新改轍
而其道無由也高帝一封雍齒而功臣不競世祖燒棄文書而反
側悉安使文公釋怨許衛結盟南向諸侯棄楚而歸晉矣忿不思
難惟怨是圖必使衛侯竄身無所奔于荆蠻歸于京師兄弟相殘
君臣交訟雖之咎也夫心不外者乃能統大衆智不鑿者乃能處
大事文公欲主夏盟取威定霸而舉動煩擾若不勝任者惟鑿智
自私而心不廣也春秋於衛侯失國出奔不以其罪名之而重文
公之咎蓋端本議刑責備賢者之意也
五月癸丑公會晉侯齊侯宋公蔡侯鄭伯衛子莒子盟于踐土
踐土之會天王下勞晉侯削而不書何也周室東遷所存者號與
祭耳其實不及一小國之諸侯晉文之爵雖曰侯伯而號令天下
幾於改物實行天子之事此春秋之名實也與其名存實亡猶愈
於名實俱亡是故天王下勞晉侯于踐土則削而不書去其實以
全名所謂君道也父道也晉侯以臣召君則書天王狩于河陽正
其名以統實所謂臣道也子道也而天下之大倫尚存而不滅矣
衛侯奔楚不書名者未絕其位也叔武受盟而稱衛子者立以爲
君也此見聖人深罪晉文報怨行私專權自恣廢置諸侯之意
陳侯如會公朝于王所
朝不言所言所非其所也朝于廟禮也于外非禮也有虞氏五載
一廵狩羣后四朝周制十有二年王乃時廵諸侯各朝于方嶽亦
何必于京師于廟然後爲禮乎古者天子廵狩于四方有常時諸
侯朝于方嶽有常所其宫室道途可以預修故民不勞其供給調
度可以預備故國不費今天王下勞晉侯公朝于王所則非其時
與地矣自秦而後廵遊無度至有長吏以倉卒不辦被誅民庶以
煩勞不給生厭蓋春秋之義不行故也然則天子在是其可以不
朝乎天子在是而諸侯就朝禮之變也春秋不以諸侯就朝爲非
而以王所非其所爲貶正其本之意也
六月衛侯鄭自楚復歸于衛衛元咺出奔晉
衛侯失國出奔則不名復歸得國何以名殺叔武也叔武者衛侯
之弟也晉文公有憾於衛侯而不釋怨於是逐衛侯立叔武叔武
辭立而他人立則恐衛侯之不得反也於是已立乎其位治反衛
侯衛侯得反而疑其弟則曰叔武篡我元咺爭之曰叔武無罪衛
侯不信其言終殺叔武是不念鞠子哀而以爭國爲心亂民彝滅
天理其爲罪大矣此其所以名也元咺由是走之晉而訟其君然
衛侯初歸則稱復再歸何以不稱復乎春秋立法甚嚴而待人以
恕鄭之初歸雖殺叔武旣名之矣猶意其或出於誤而能革也是
以稱復及其再歸又殺元咺及公子瑕則是終以爭國爲心長惡
不悛無自艾之意矣是以不稱復其曰歸于衛者易詞也諸侯嗣
故稱復者繼之也不稱復者絕之也而國非其國矣
陳侯𣢾卒秋杞伯姬來公子遂如齊冬公會晉侯齊侯宋公蔡侯鄭
伯陳子莒子邾子秦人于温天王狩于河陽
按左氏晉侯召王以諸侯見仲尼曰以臣召君不可以訓故書曰
天王狩于河陽以尊周而全晉也啖助謂以常禮言之晉侯召君
名義之罪人也其可訓乎若原其自嫌之心嘉其尊王之意則請
王之狩忠亦至焉故夫子特書狩于河陽所謂原情爲制以誠變
禮者也夫踐土之會王實自往非晉罪也故爲王諱而足矣温之
會晉則有罪而其情順也故旣爲王諱之又爲晉解之於以見春
秋忠恕也
壬申公朝于王所晉人執衛侯歸之于京師衛元咺自晉復歸于衛
其言歸之于者執不以正之詞也古者君臣無獄諸侯不專殺爲
臣執君故衛侯不名而元咺稱復大夫不世其稱復絕之也自晉
者晉有奉焉因其力也歸者易詞以文公爲之主故其歸無難而
方伯之罪亦明矣是以執而稱人不得爲伯討也
諸侯遂圍許
諸侯比再會天子再至皆朝于王所而許獨不會以其不臣也故
諸侯圍許按古者廵狩諸侯各朝于方嶽今法天子行幸三百里
内亦皆問起居許距河陽踐土近矣而可以不會乎其稱遂繼事
之詞也
曹伯襄復歸于曹遂會諸侯圍許
曹伯襄何以名其歸之道非所以歸也晉侯有疾使其豎侯獳貨
筮史曰以曹爲解晉侯恐於是反曹伯夫以賂得國而春秋名之
比於失地滅同姓之罪以此知聖人嚴於義利之别以正性命之
理其說行而天下定矣豈曰小補之哉
二十有九年春介葛盧來公至自圍許夏六月會王人晉人宋人齊
人陳人蔡人秦人盟于翟泉
按左氏公會王子虎晉狐偃宋公孫固齊國歸父陳轅濤塗秦小
子憖盟于翟泉則皆列國之貴大夫與王子而公與會也其貶而
稱人諱不書公何也翟泉近在洛陽王城之内而王子虎於此下
與列國盟是謂上替諸侯大夫入天子之境雖貴曰士而於此上
盟王子虎是謂下陵而無君之心著矣故以爲大惡諱公而不書
諸國之卿貶稱人而王子亦與焉者此正其本之義也
秋大雨雹
正蒙曰凢隂氣凝聚陽在内者不得出則奮擊而爲雷霆陽在外
者不得入則周旋不捨而爲風和而散則爲霜雪雨露不和而散
則爲戾氣曀霾隂常散緩受交於陽則風雨調寒暑正雹者戾氣
也隂脅陽臣侵君之象當是時僖公即位日久季氏世卿公子遂
專權政在大夫萌於此矣
冬介葛盧來
三十年春王正月夏狄侵齊
左氏曰晉人伐鄭以觀其可攻與否狄間晉之有鄭虞也遂侵齊
詩不云乎戎狄是膺荆舒是懲四夷交侵所當攘斥晉文公若移
圍鄭之師以伐之則方伯連率之職修矣上書狄侵齊下書圍鄭
此直書其事而義自見者也
秋衛殺其大夫元咺
元咺訟君爲惡君歸則己出君出則己歸無人臣之禮信有罪矣
則稱國以殺而不去其官何也春秋之法躬自厚而薄責於人君
子之道譬諸射失諸正鵠反求諸己衛侯之躬無乃有闕盍亦省
德而内自訟乎夫稱國以殺者君與大臣專殺之也衛侯在外其
稱國以殺何也榖梁子曰待其殺而後入也待其殺而後入是志
乎殺咺瑕者也兵莫憯於志鏌鎁爲下衛侯未入稱國以殺此春
秋誅意之效也然則大臣何與焉從君於惡而不能止故并罪之
也
及公子瑕
公子瑕未聞有罪而殺之何也元咺立以爲君故衛侯忌而殺之
也然不與衛剽同者是瑕能拒咺辭其位而不立也不與陳佗同
者是瑕能守節不爲國人之所惡也故經以公子冠瑕而稱及見
瑕無罪事起元咺以咺之故延及於瑕而衛侯忌克專殺濫刑之
惡著矣
衛侯鄭歸于衛
衛侯出奔于楚則不名見執于晉則不名今旣歸國復有其土地
矣何以反名之乎不名者責晉文公之以小怨妨大德名之者罪
衛侯鄭之以忮害戕本枝古者天下爲公選賢與能不以爲異况
於戚屬豈有疑閒猜忌之心哉末世隆怨薄恩趨利棄義有國家
者恐公族之軋已至於網羅誅殺無以芘其本根而社稷傾覆如
六朝者衆矣衛侯始歸而殺叔武再歸而及公子瑕是葛藟之不
若而春秋之所惡也故再書其名爲後世戒此義苟行則六朝之
君或亦少省矣
晉人秦人圍鄭
按左氏傳晉侯秦伯圍鄭以其無禮於晉而經書晉人秦人者貶
之也於秦晉何貶乎初晉公子重耳出亡過鄭而鄭文公亦不禮
焉爲是興師而圍鄭孟子曰有人於此待我以橫逆則君子必自
反也我必不仁無禮與不忠歟仁且有禮而忠矣其橫逆猶是也
此亦妄人耳矣而君子蓋終不之校也故行有不得者皆反求諸
己而已矣今鄭伯之於晉公子特不能厚將迎贈送之禮而未嘗
以橫逆加之也坐此見圍爲列國者不亦難乎故晉侯秦伯貶稱
人者晉文以私忿勤民動衆圍人之國秦伯惟利爲向背從燭之
武之言不以義舉也而二國結釁連兵暴骨原野自此始矣
介人侵蕭冬天王使宰周公來聘公子遂如京師遂如晉
大夫出疆有以二事出者有以一事出而專繼事者其書皆曰遂
公子遂如周及晉與祭公自魯逆王后皆所謂以二事出者也公
子結往媵而及齊宋盟則專繼事者也是非得失則存乎其事矣
冢宰上兼三公其職任爲至重而來聘于魯天王之禮意莫厚焉
魯侯旣不朝京師而使公子遂往又以二事出夷周室於列國此
大不恭之罪履霜堅冰之漸春秋之所誅而不以聽者也則何以
無貶乎有不待貶絕而罪惡見者不貶絕以見罪惡
三十有一年春取濟西田
公羊曰取之曹也晉侯執曹伯班其所侵地于諸侯不繫國者吾
故田也復吾故田而謂之取何也春秋之法不以亂易亂
公子遂如晉夏四月四卜郊
記禮者曰祭帝於郊所以定天位也禮行於郊而百神受職焉魯
諸侯何以有郊成王以周公有大勲勞於天下命魯公世世祀周
公以天子之禮樂是故魯君孟春乘大輅載弧韣旂十有二旒日
月之章祀帝于郊配以后稷天子之禮也以人臣而用天子之禮
可乎是成王過賜而魯公伯禽受之非也楊子曰天子之制諸侯
庸節節莫差於僭僭莫重於祭祭莫重於地地莫重於天諸侯而
祀天其僭極矣聖人於春秋欲削而不存則無以志其失爲後世
戒悉書之乎則歲事之常有不勝書者是故因禮之變而書于策
或以卜或以時或以望或以牲或以牛於變之中又有變焉者悉
書其事而謂言偃曰魯之郊禘非禮也周公其衰矣杞之郊也禹
也宋之郊也契也是天子之事守也言杞宋夏商之後受命于周
作賓王家統承先王修其禮物其得行郊祀而配以其祖非列國
諸侯之比也是故天子祭天地諸侯祭社稷祝嘏莫敢易其常古
易則亂名犯分人道之大經拂矣故曰郊社之禮所以事上帝也
宗廟之禮所以祀乎其先也明乎郊社之禮禘嘗之義治國其如
指諸掌乎夫庶人之不得祭五祀大夫之不得祭社稷諸侯之不
得祭天地非欲故爲等衰蓋不易之定理也知其理之不可易則
安於分守無欲僭之心矣爲天下國家乎何有
不從乃免牲
古者大事决於卜故洪範稽疑獨以龜爲主卜而不從則不郊矣
故免牲
猶三望
望祭也有虞氏受終而望因於類廵狩而望因於柴皆天子之事
也今魯不郊而望故特書曰猶猶者可以巳之辭其言三望何也
天子有方望無所不通諸侯非名山大川在其封内者則不祭魯
得用重禮視王室則殺故望止於三比諸侯則隆故河海雖不在
其封而亦祭然非諸侯之所得爲也
秋七月冬杞伯姬來求婦
蕩伯姬來逆婦而書者以公自爲之主失其班列書也杞伯姬敵
矣其來求婦曷爲亦書見婦人之不可預國事也王后之詔命不
施於天下夫人之教令不施於境中㛰姻大事也杞獨無君乎而
夫人主之也故特書于策以爲婦人亂政之戒母爲子求婦猶曰
不可況於他乎此義行無吕武之禍矣
狄圍衛十有二月衛遷于帝丘
帝丘東郡濮陽顓頊之虚亦衛地也狄嘗迫逐黎侯黎侯寓于衛
而衛不能修方伯連帥之職戎嘗伐凢伯于楚丘而衛不能救王
臣之患其後遂爲狄人所滅東徙渡河矣齊桓公攘戎狄封之而
衛國忘亡今又爲狄所圍其遷于帝丘避狄難也而中國衰微夷
狄強盛衛侯不能自強於政治晉文無郤四夷安諸夏之功莫不
見矣
三十有二年春王正月夏四月己丑鄭伯捷卒衛人侵狄秋衛人及
狄盟
按左氏狄有亂衛人侵狄狄請平焉衛人及狄盟其不地者盟於
狄也再書衛人而稱及者所以罪衛也盟會中國諸侯之禮衰世
之事巳非春秋之所貴况與戎狄豺狼即其廬帳刑牲㰱血以要
之哉
冬十有二月己卯晉侯重耳卒
按左氏載秦伯納晉文公及殺懷公于高梁其事甚詳而春秋不
書者以爲不告也徐邈曰諸侯有朝聘之禮赴告之命所以敦交
好通憂虞若鄰國相望而情志否隔存亡禍福不以相關則他國
之史無由得書魯政雖陵典刑猶在史策所錄不失常法其文足
證仲尼修之事仍本史有可損而不能益也
三十有三年春王二月秦人入滑齊侯使國歸父來聘夏四月辛巳
晉人及姜戎敗秦于殽
按書序秦穆公伐鄭晉襄公帥師敗諸殽而經書晉人敗秦于殽
是皆仲尼親筆其詞何以異乎書序專取穆公悔過自誓之言止
於勸善其詞恕春秋備書秦晉無道用兵之失兼於懲惡其法嚴
此所以異也晉襄親將絀不稱君者俯逼葬期忘親背惠墨衰絰
而即戎其惡甚矣視秦猶狄其罪云何客人之館而謀其主因人
之信已而逞其詐利人之危而襲其國越人之境而不哀其喪叛
盟失信以貪勤民而棄其師狄道也夫杞子先軫之謀偷見一時
之利徼倖其成自以爲功者也二君皆過聽焉而貪其利是使爲
人臣者懷利以事其君爲人子者懷利以事其父君臣父子去仁
義懷利以相與利之所在則從之矣何有於君父故一失則夷狄
再失則禽獸而大倫滅矣春秋人晉子而狄秦所以立人道存天
理也
癸巳葬晉文公狄侵齊公伐邾取訾婁秋公子遂帥師伐邾
按左氏公伐邾取訾婁報升陘之役邾人不設備襄仲復伐之此
皆不勝忿慾報怨貪得恃強陵弱不義之兵也直書其事而罪自
見矣或曰取須句訾婁有爲爲之也伐邾至于再三念母勤矣夫
念母者必當止乎禮義平王不撫其民而遠屯戍于母家詩人刺
之夫子錄焉僖公以成風之有功於己也越禮以尊其身違義以
報其怨殘民動衆取人之邑曾是以爲可乎
晉人敗狄于箕冬十月公如齊十有二月公至自齊乙巳公薨于小
寢
左氏曰即安也周制王宮六寢路寢一小寢五君日出而眡朝退
適路寢聽政使人眡大夫退然後適小寢釋服是路寢治事之所
也而小寢燕息之地也公羊以西宫爲小寢魯子以諸侯有三宮
則列國之制蓋降於王其以路寢爲正則一爾君終不於路寢則
非正矣曾子曰吾得正而斃又何求哉古人貴於得正乃如此凢
此直書而義自見矣
隕霜不殺草李梅實
哀公問於仲尼曰春秋記隕霜不殺草何爲記之也曰此言可殺
也夫宜殺而不殺則李梅冬實天失其道草木猶干犯之而況君
乎是故以天道言四時失其序則其施必悖無以統萬象矣以君
道言五刑失其用則其權必喪無以服萬民矣哀公欲去三桓張
公室問社於宰我(古者用命賞于祖不用命戮于社)宰我對以使民戰栗蓋勸之
斷也仲尼則曰成事不說旣往不咎其自與哀公言乃以爲可殺
何也在聖人則能處變而不失其常在賢者必有小正吉大正凶
之戒矣其論隕霜不殺草則李梅冬實蓋除惡於微慮患於早之
意也
晉人陳人鄭人伐許
