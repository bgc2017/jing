春秋正義卷第十九成公
国子祭酒上護軍曲阜縣開國子臣孔穎逹等奉
勑撰
十一年注正月至見止正義曰襄二十九年正月公在椘傳曰
釋不朝正于廟也彼以踰年故書正月公椘此亦踰年不書正在
凡公在晉者爲諱見止故正月不以告廟案春秋上下公之在晉
諱与不諱悉皆不書此言諱見止者以此兼有諱義故詳之也宣
五秊傳公如斉高固使斉侯止公請叔姬焉夏公至自斉書過也
注云公旣見止連昏扵隣国之臣厭尊毁列累其先君而於廟行
飲至之礼故書以示過宣七年公會晉侯云于黑壤傳稱晉侯以
公不朝又不聘止公于會不与公盟八年公至自晉注云義与五
年書過同此亦見止還而告至杜不言義与書過同者公實不貳
扵椘晉以无罪止公非所當諱故依法告至然則正月諱不告者
正月公猶被執守臣若其告廟當云公被晉執故諱而不告公還
不以爲恥故告至耳注郤犫至兄弟正義曰案卋本郤豹
生冀芮芮生缺缺生克也乂云豹生義生步掦揚生州州即犫
也如彼文則犫与克俱是豹之曾孫當爲從祖昆弟服虔以爲從
祖昆弟杜云從父昆弟或父當爲祖字誤耳傳注昆弟之妻相
謂爲姒正義曰世人多疑娣姒之名皆以爲兄妻呼弟妻爲娣
弟妻呼兄妻爲姒因即惑扵傳文不知何以爲說今謂母婦之號
随夫尊卑娣姒之名從身長幼以其俱耒夫族其夫班秩旣同尊
卑无以相加遂從身之少長喪服小功章曰娣姒婦報傳曰娣姒
婦者弟長也以弟長觧娣姒言娣是弟姒是長也公羊傳亦云娣
者何弟也是其以弟觧娣自然以長觧姒長謂身之年長非夫之
年長也釋親云長婦謂稚婦爲娣婦娣婦謂長婦爲姒婦止言婦
之長稚不言夫之大小今穆姜謂聲伯之母爲姒昭二十八年傳
叔向之嫂謂叔向之妻爲姒二者皆呼夫弟之妻爲姒豈計夫之
長幼乎釋親又云女子同出謂先生爲姒後生爲娣孫炎云同出
謂俱嫁事一夫也亊一夫者以已生先後爲娣姒則知娣姒以巳
之年非夫之年也故賈逵鄭玄及此注皆云兄弟之妻相謂爲姒
言两人相謂謂長者爲姒知娣姒之名不計夫之長幼也注儷
耦也正義曰礼謂兩皮為儷皮儷兩也故為耦注伉敵也
正義曰伉者相當之言故為敵也伉儷者言是相敵之匹耦注
郤犫至略輕正義曰晉臣来盟扵魯魯臣往盟於晉俱是相要
其意一也意旣同矣可書一以包二宜舉重而略輕遣使為輕君
親為重故郤犨書聘义書盟文子直書如晉略言其聘而已衛冀
隆難以為他鄕来敵魯君春秋所諱魯卿出敵他國顕書名氏則
應郤犫来盟為輕行父盟晉為重今書郤犫之盟則是举輕略重
何得云舉重略輕蘇氏釋云所言輕重者自謂魯之君臣臣盟為
輕君盟為重二國各稟君命奉使而行非閞敵公之義其意不同
不淂相難注言温郤氏舊邑正義曰鄇是温之别邑本從温
内分出温属晉鄇属周温是郤氏旧邑郤氏旣已淂温則謂從温
而分出者亦宜從温而属郤氏故郤至争之其劉子單子之言襄
王労文公而賜之温於時鄇已分矣賜晉以温不賜以鄇也狐氏
陽氏先處温邑於時亦不淂鄇鄇本未嘗属晉故為王官之邑
注蘇忿至公也正義曰尚書立政云周公若曰大史司宼蘇公
此傳与彼俱言蘇公為司寇明是一人此言克商即為司宼是為
武王司宼十二年傳注天子至非之正義曰凡言出者謂出
其封内天子以天下為家本无出封之理以无外之故雖有出奔
之人史策皆不言出昭二十六年君氏召伯毛伯以王子朝奔椘
實出而不言出是其事也襄王蔽於匹夫之孝不顧天下之重故
書云出居于鄭此周公王旣復之而又自出故書云出奔是不應
言出而言出皆所以罪責之也鄭玄荅孫皓曰凡自周无出者周
无放臣之法罪大者刑之小則宥之以爲實无出法案書流宥五
刑則宥者流之非不出也舜放四罪投之四裔安淂不出畿乎若
如周礼無流放之文即云周无放臣之法礼三諫不從待放於郊
然則周臣三諫不從終是不蒙王放欲令諫者何所措身左傳發
凡自是書策之例因即以為周制謂其實无出者執文害意為蔽
何甚注贄幣也正義曰傳言交贄往来謂聘使来去也聘礼
賓執圭以通命執幣以致享故知贄是幣謂聘享之幣也注擊
鐘而奏樂正義曰作樂謂之奏奏樂先擊鐘故周礼大司樂樂
師每亊皆云令奏鐘鼓以鐘先擊故先言鐘也鐘以金為之謂之
金奏故鐘師掌金奏鄭玄云金奏擊金以為奏樂之節金謂鐘及
鎛也鄭玄燕礼注云以鐘鎛播之鼓磬應之所謂金奏也是金為
奏節之初故傳言金奏作於下作樂先擊鐘故注云擊鐘而奏樂
也礼記仲尼燕居云兩君相見入門而縣興升堂而樂闋郊特牲
曰賓入大門而奏肆夏示易以敬也鄭玄云賓朝聘者朝聘連言
之則燕享朝賓聘客皆入門即奏樂矣其實朝賓入門而奏樂聘
客則至庭乃奏樂此郤至將登堂始奏樂者縣當在庭而椘之為
地室而縣待客將登乃奏皆所以見異故欲以驚賓矣燕享聘客
皆當入門奏肆夏若燕己之群臣則有王亊之勞者乃淂以樂納
賓其常燕唯有升歌間合而已无納賓之樂也故燕礼記云若以
樂納賓則賓及庭奏肆夏鄭玄云卿大夫有王亊之労者則奏此
樂焉是燕已之臣无王亊之労者不以樂納賓也驚而至備樂
正義曰卒聞地下鐘聲出其不意故驚而走出其出實為驚怖因
即飾辭辭樂言巳不敢當大礼匿其驚走之意注言此至之礼
正義曰仲尼燕居云两君相見入門而縣興是賓入門作樂為兩
君相見之礼也而燕礼雖兼聘問之賓以燕巳臣為主而云若以
樂納賓燕巳之臣尚有以樂納賓之法則燕享聘客必以樂納賓
矣故鄭玄郊特牲注云賓朝聘者朝聘並言則君臣同樂郤至不
敢同君故以之爲辭耳非謂礼不淂也注言兩至此樂正義
曰子反意晉椘並是大国不肯相朝唯戰乃相見其相見之時言
唯當用是一矢以相加陵相遣与耳无為用此樂也注傳諸至
明之正義曰知傳諸交讓淂賓主辭多曰賓主者此傳每稱郤
至為賓文十二年傳称两乞術為賓并称主人曰之類是也注
享有至共儉正義曰享有體薦宣十六年傳文也設几而不倚
爵盈而不飲昭五年傳文也礼聘義記曰聘之礼至大礼也酒清
人渴而不敢飲也肉乾人飢而不敢食也彼言聘礼即是享聘賓
之礼此亊皆所以教訓共儉也注宴則至共食正義曰宣十
六年傳云宴有折爼宴則節折其肉升之扵爼相与共啗食之所
以表示慈惠也朝而不夕正義曰且見君謂之朝莫見君謂
之夕哀十四年傳称子我夕晉語稱叔向夕皆謂夕見君也人息
亊少故百官承奉職亊皆朝朝而莫不夕不夕言无亊也注扞
蔽至其民正義曰扞者扞禦寇難故為蔽也言燕享結好与隣
國通和甲兵不興人淂安息所以蔽扞其民若如城然故云所以
扞城其民也注詩周至而已正義曰詩周南免置之篇言免
置之人亦是䝨者其人乃是赳赳然雄武之夫与公侯共扞城其
民也引詩之意言世治无亊公侯之与武夫設共儉慈惠之礼与
人扞難而已不侵伐他国也干扞釋言文注八尺至攻伐正
義曰周礼考工記云人長八尺殳長尋有四尺崇於人四尺車戟
常崇於殳四尺是八尺曰尋倍尋曰常喻其少故言争尺丈之地
以相攻伐尽殺其民孟子曰争城以戰殺人盈城争地以戰殺人
盈野是謂尽殺其民也注略取至无巳正義曰武夫有武能
為人之扞蔽世治則公侯同扵武夫同其腹心相与扞己民而已
不侵犯他人也世乱則使武夫同扵公侯其公侯𣣔淂拓竟寬土
則制禦武夫以從己志使武夫為己腹心股肱爪牙令之侵害隣
國搏擊也噬齧也犬能搏噬譬之扵犬為搏噬之用无己時也
注举詩至腹心正義曰此亦免置之篇美䝨人之亊而引之以
證世乱故觧之此举詩之正以駮世亂之義詩言治世則武夫能
合德公侯外則扞城其民内則制其腹心也以其人心則本貧縦
之則害物矣美公侯能以武夫制巳腹心自守扞難而已不害人
也天下至反之正義曰天下有道之時則公侯能為民扞城
禦難而使武夫制其己之腹心不侵犯他國也乱则反之不復扞
蔽己民乃以武夫從己腹心將武夫為股肱爪牙以侵害他国是
反治卋也晉椘卋為仇敵常有相害之心子反言一矢相加仍懷
戰鬪之意故郤至言卋治則自守卋乱則相侵害荅上一矢之言
冀淂父為和好故說此也无礼至矣夫正義曰以一矢為辭
是无礼也食言是其將背盟也背盟必相伐故為死亡无日矣
十三年注將伐至謙辭正義曰晉雖是侯伯恐魯不与若言召
兵或容辞說言乞則不淂不与釋例曰乞師者深求過理之辞執
謙以逼成其計是解乞爲謙意注伐秦至朝王正義曰公本
爲伐秦道過京師因往朝王不稱朝而言公如京師者以明公朝
于王所王不在京師故指言王所㩀王言之不淂不称朝此則王
在京師京師是國之揔號不斥王身不可称朝故依尋常朝聘隣
国之文稱如而已劉炫云魯朝聘皆言如不果彼國必成其礼或
在道而還如者書其始發言往而已言公朝王所者發国不爲朝
王至彼過王朝之朝訖乃書故稱朝也此過京師亦宜稱朝言如
者發雖主爲伐秦即有朝王之意書其初發故言如也注五同
盟正義曰盧以宣十五年即位十七年盟于斷道成二年于袁
婁又于&KR1615;五年于蟲牢七年于馬陵九年于蒲凡六同盟不數宣
公断道爲五傳礼身至无基正義曰幹以樹木爲喻基以牆
屋爲喻樹木以本根爲幹有幹故枝葉茂焉牆屋以下土爲基有
基乃牆屋成焉人身以礼敬爲本必有礼敬身乃淂存郤子元基
則亦无幹但言有所局不復淂言幹耳宣伯至賄之正義曰
周語云簡王八年魯成公来朝使叔孫僑如先聘且告見王孫說
與之語說言於王曰魯叔孫之來有異焉其幣薄而言諂殆請之
也若請之必𣣔賜也且其狀方上而銳下宜觸冒人王其勿賜若
貪陵之人来而盈願是不賞善也且財不給王使私問諸魯魯人
云請之也王遂不賜礼如行人孔晁云行人使人也以使人之礼
礼之不從聘者之賜礼也又曰魯侯至仲孫蔑爲介王孫說与之
語說讓說以語王王厚賄之注脤宜至之名正義曰宜者祭
社之名脤是盛肉之器受脤于社受祭社之胙肉也周礼掌蜃祭
祀共蜃器之蜃郑玄云飾祭器之属也春秋定十四年秋天王使
石尚来皈蜃蜃之器以蜃飾因名焉郑衆云脤可以白器令色白
是盛以脤器故曰脤也旣言宜社又自解宜名釋天云起大亊動
大衆必先有亊乎社而後出謂之宜孫炎曰有亊祭也宜求見祐
也是宜者出兵祭社之名民受至皮乎正義曰天地之中謂
中和之氣也民者人也言人受此天地中和之氣以淂生育所謂
命也命者教命之意若有所禀受之辞故孝經說云命者人之所
禀受度是也命雖受之天地短長有本順理則寿考逆理則夭折
是以有動作礼義威儀之法則以定此命言有法則命之長短淂
定无法則夭折无恒也故人有能者養其威儀礼法以往適於福
或本分之外更淂延長也不能者敗其威儀礼法而身自取禍或
本分之内仍有減割也為其求福畏禍之故君子勤礼以臨下小
人尽力以亊上勤礼莫如臨事致敬尽力莫如用心敦篤敬之所
施在於養神朝廷百官事神必敬篤在守業草野四民勿使失業
也國之大事在祀与戎宗廟之祀則有執膰兵戎之祭則有受脤
此是交神之大節也今成子受脤而惰是自棄其命矣死必在近
此行其不淂反乎爾之往也養之以福謂將身向福也敗以取禍
謂禍及身也福則人之所𣣔作往就之辞也禍則人之所悪作自
耒之語也敬则所施有処故言致敬也厚則唯在已身无所可致
故重言敦篤也執膰受脤俱是於祭未受而執之互相見也劉炫
云命者冥也言其生育之性淂之於冥兆也注膰祭由正義
曰詩詠祭祀之礼云為爼孔碩或燔或炙又曰旨酒欣欣燔炙芬
芬毛傳云傅大曰燔祭肉有燔而薦者因謂祭肉為膰也勠力
同心正義曰孔安国以勠力為陳力以論語有陳力就列故也
勠力猶言勉力努力耳又不至之師正義曰言秦旣納惠公
又不能遂成大功而復伐晉為此韓之師也下云亦悔于厥心謂
秦悔伐晉也注致死至此意正義曰劉炫以為誣秦今知不
然者凡誣秦者謂加之罪傳辞少略者可淂称誣今傳云諸侯疾
之將致命于秦文公恐懼綏静諸侯又云我有大造于西傳文旣
詳明諸侯實有此意若无諸侯何淂称為大造且秦師襲郑郑亦
疾秦此則諸侯之義也刘以為實无諸侯而規杜過非也注不
見弔傷正義曰曲礼云知生者弔知死者傷知生而不知死弔
而不傷知死而不知生傷而不弔郑玄云人恩各施於所知弔傷
皆謂致命辞也雜記諸侯使人弔辝曰寡君聞君之喪寡君使某
如何不淑此施於生者傷辞未聞也說者有衍弔辞云皇天降災
子遭罹之如何不淑此施扵死者蓋傷辞畢退皆哭是弔傷之事
蔑死至襄公正義曰輕蔑文公以為死无知矣謂襄公寡弱而
陵忽之奸絶我好正義曰奸乱断絶不復与我和好也注
伐保至氏縣正義曰伐我涑川俘我王官傳皆无文獨謂此為
誣者扵時輕行襲郑不得在道用兵故知此伐保城是誣之也春
秋之時更无費国秦唯滅滑不滅費知費即滑也国都扵費国邑
並举以圓文耳注秦使至成王正義曰文十四年傳云初鬭
克囚于秦秦有殽之敗使皈求成僖三十三年秦敗于殽文元年
椘弑成王故謀不成也闕翦我公室正義曰闕為缺損翦謂
滅削言𣣔損害晉之公室注蝥賊至蟲名正義曰釈蟲云食
根蟊食節賊是食禾稼之蟲也納雍害晉若蟲食禾然彼晉自召
雍非秦罪也注虔刘皆殺也正義曰刘殺釈詁文方言云虔
殺也重言殺者亦圓文耳注聚衆也正義曰謂聚衆以拒秦
也以上有殽之師令狐之役河曲之戰不用重文故變文言聚事
為文亦有辟耳注令狐至誤也正義曰刘炫以為臣之出使
自称己君皆曰寡君今吕相虽奉君命兼有己語称寡君正是其
理杜何知宜為寡人称君為誤今刪定知刘說非者以吕相奉勵
公之命而往絶秦則皆是厲公之言不淂兼有巳語案隱十一年
郑伯告許大夫云假手于我寡人今吕相称厉公之命還与自称
无異亦當云我寡人故知称君為誤刘以称寡君為是以規杜過
非也白狄及君同州正義曰周礼職方氏正西曰雍州其川
涇汭其浸渭洛皆秦地也正北曰并州其澤薮曰昭餘祁其川虖
池嘔夷皆晉地也是秦属雍而晉属并白狄蓋狄之西偏属雍州
也注季隗至文公正義曰三年晉衛伐廧咎如傳曰討赤
狄之餘焉知咎如是赤狄也文公所奔之狄不言赤白以其伐赤
不應赤自相伐知白狄伐之也其女雖是赤狄之種而由白狄以
納文公淂以白狄為昏姻也且此辝多誣欲親狄以曲秦故引狄
為昏姻耳晉人自數伐狄寧復顧昏姻也杜以傳有季隗之事引
之以證昏姻未必晉於白狄処无昏姻昭告昊天上帝正義
曰礼諸侫不淂祭天其盟不王天神郑玄覲礼注云王廵守之盟
其神主曰諸侯之盟其神主山川襄十一年亳城北之盟其載書
云司慎司盟名山名川注云二司天神唯告天之别神不告昊天
上帝此秦椘為盟告天帝者春秋之時不能如礼且此辞多誣未
必是實晉与諸國結盟皆不告昊天上帝何由秦椘獨敢告之蓋
𣣔示椘人恨秦之深言其所告処重耳以懲不壹正義曰椘
道秦人用心不壹其盟不足与固宣示諸侯以懲創不壹之人
寡人不侫正義曰服虔云侫才也不才者自謙之辞也論語云
焉用侫禦人以口給屡憎扵人則侫非善事而以不侫爲謙者侫
是口才捷利之名本非善悪之称但爲佞有善有悪耳爲善敏捷
是善侫爲悪敏捷是悪侫但君子𣣔訥扵言而敏扵行言之虽多
情或不信故云焉用侫耳注不更至獨存正義曰秦之官爵
有此不更之名知女父是人之名字不更是官爵之号漢書称商
君爲法扵秦戰斬一首者賜爵一級其爵名一爲公士二上造三
簮䮍四不更五大夫六公大夫七官大夫八公乘九五大夫十左
庶長十一右庶長十二左更十三中更十四右更十五少上造十
六大上造十七駟車庶長十八大車庶長十九關内侯二十徹侯
商君者商鞅也秦孝公之相封扵商號爲商君案傳此有不更女
父襄十一年有庶長鮑庶長武春秋之卋已有此名蓋後卋以漸
增之商君定為二十非是商君尽新作也其名之義難淂而知耳
傳言戰敗而經不書杜以意測之不知其故𣣔以爲秦曲晉直不
以曲者敵直故不書戰則僖十五年韓之戰秦直晉曲書戰于韓
也𣣔以為不告故不書當時公親在師𣸪不須告也𣣔以為无功
諱負則克獲有功亦无所諱也再三揆度不識所以故云蓋經文
闕漏傳文獨存也經文依史官策書策書所无故經文遂闕也傳
文采扵簡牘簡牘先有故傳文獨存也注涇水至渭也正義
曰釋例曰涇水出安定朝邪縣西東南經新平扶風至京兆高陸
縣入渭注迓迎至秦地正義曰經書公會晉侯斉侯宋公衛
侯郑伯曹伯邾人滕人伐秦是伐時諸侯親行也傳云晉師以諸
侯之師及秦師戰則知諸侯不親行也蓋皆别次以待之新椘當
是晉侯次之処也以傳不言其次晉侯或聞戰勝而移処故云止
新椘也注子如至駹子正義曰子如即是子班拠傳可知以
外无文見其同時被殺必是近親相傳為此說耳十四年注成
公至絶也正義曰釈例曰成公逆女及夫人至最為淂礼故詳
其文丘明謂之微而顕婉而成章也然則杜以傳文詳知其最淂
礼也釈例又云成公娶夫人而不納幣此經文闕也貴聘而賤逆
失礼之微者傳猶詳之言其不終若實不納幣非所略也是言闕
之意也闕絶者闕而文断絶蓋疑仲尼脩定後其文始闕若脩時
已闕傳應言其故也注五同盟正義曰臧父逆以二年八月
卒而臧代立其年十一月衛大夫与公盟于&KR1615;三年孫良夫來盟
五年于蟲牢七年于焉陵九年于蒲皆魯衛俱在是五同盟也
傳注同姓之卿正義曰世本孫氏出扵衛武公至林父八世是
同姓也詩曰至來求正義曰兕觵罰酒之爵言古之王者与
群臣燕飲无失礼者用兕觵之爵其觩然空陳設之无所可罰在
席飲美酒者皆能思柔順中和故不用也彼飲燕君子与人交接
非有傲慢之心故万種福禄求来皈之注詩小至之㒵云義
曰詩小雅桑扈之章言設爵不用之意君子好礼与於燕者皆思
柔順之德无過可罰故虽設觵爵不用之也兕是獸名觵是爵称
知兕觵以兕角為觵也周礼小胥職云觵其不敬者是所以罰不
敬也異義韓詩說觵五升所以罰不敬也觵廓也著明之㒵君子
有過廓然明著詩毛傳說觵大七升許慎云觵罰有過一飲七升
為過多當謂五升是也詩良耜云有觩其角則觩是角㒵此詩之
意指其角㒵言陳設不用故云陳設之㒵称族尊君命正義
曰宣元年已發尊君命尊夫人之例今𣸪發者彼以喪娶嫌非正
礼且公子非族故重明之何休膏肓難左氏叔孫僑如舍族為尊
夫人案襄二十七年豹及諸侯之大夫盟復何所尊而亦舍族春
秋之例一亊再見者亦以省文耳左氏為短郑箴云左氏以豹違
命故貶之而去族今僑如无罪而亦去族故以為尊夫人也春秋
有事異文同則此類也十五年注襄仲至仲氏正義曰公羊
穀梁皆以嬰斉為仲遂之子皈父之弟也以為皈父之弟則同其
言称仲之意則異公羊以為弟无後兄之義仲嬰斉為皈父之子
則為仲遂之孫故以王父字為氏穀梁以為宣八年仲遂卒者為
殺子赤疎之不使称公子父旣見疎不淂称公子故其子由父亦
疎之不淂称公孫故别言仲氏杜之此注其言不明當以為襄仲
皈父本以東門為氏及命嬰斉紹皈父之後改之曰仲氏也刘炫
云仲遂受賜為仲氏故其子孫称仲氏耳注不称至礼也正
義曰諸傳扵其事之下發凡例者杜皆扵經之下引傳而言傳例
曰今傳因曹伯發凡杜不引傳例者傳拠称人以執為例却云不
然則否曹伯称侯以執從不然之例故杜不淂引之也不称人以
執者曹伯罪不及民其称人之例扵義為然也諸侯不淂相治故
皈之京师使天子治之是礼也釈例曰執諸侯當皈于京師而或
以皈或皈于諸侯皆失其所從實而顕之義可知也注四同盟
正義曰固父鮑以二年八月卒而固代立其年十一月宋大夫与
公盟于&KR1615;五秊于蟲牢七年于馬陵九年于蒲皆魯宋俱在是四
同盟注華元至納告正義曰案傳花元奔晉魚石即議止之
魚石自止華元于河上元如至河本未至晉旣書奔晉又書自晉
皈者花元旣出宋即来告華元旣皈宋𣸪来告十八年傳例曰凡
去其國國逆而立之曰入𣸪其位曰𣸪皈諸侯納之曰皈此是魚
石止之宜從國逆之例而為諸侯納之文書曰自晉皈者花元与
欒書相善怖懼桓族𣣔挾晉以自重以晉納告于諸侯春秋從而
書之以示元之本情故也傳凡君至則否正義曰春秋執諸
侯多矣或名或否此例不言之者釈例曰諸侯見執者已在罪賤
之地書名与否非例所加故但書執某侯也天生民而樹之君使
司牧之勿使失性名乃肆扵民上人懷怨讎諸侯致討則称某人
執某侯衆討之文也諸侯虽身犯不義而悪不及民則不称人以
執之晉侯執曹伯是也諸无加民之悪而称人以執皆時之赴告
𣣔重其罪以加民為辞国史承以書策而簡牘之記具存夫子因
示虚實傳隨而著其本狀以明淂失也聖達至守乎正義曰
節猶分也人生天地之間性命各有其分聖人逹扵天命識己知
分若以歷數在己則當奉承灵命不復拘君臣之交上下之礼舜
禹受終湯武革命是言達節者也若自知己分不合高位淂而不
取与而不受子藏季札衞公子郢椘公子閭如此之類皆守節者
也下愚之人不識已分侜張妄作取非其理于紀乱常如此之輩
古今多矣州吁无知之等皆失節者也子臧自以身是庶子不合
有国故言為君非吾節也虽不能為聖敢失其守節者乎注蕩
澤云云正義曰卋本云公孫寿生大司馬虺虺生司馬澤也花
喜督之玄孫者又云督生世子家家生秀老老生司徒郑郑生司
徒喜也公孫師莊公之孫者又云莊公生右師戊戊生司城師也
鱗朱鱗矔孫者又云桓公生公子鱗鱗生東鄕矔矔生司徒文文
生大司寇子奏奏生小司寇朱也向戌桓公曾孫者又云桓公生
向父盻盻生司城訾守守生小司寇鱣及合左師左師即向戌也
注四大至石告正義曰襄元年傳謂此五人為五大夫故除去
魚石謂之四大夫也彼四大夫所以不書者宋人独以魚石告不
以四人告也服虔云魚石卿故書以為四人非卿故不書杜不然
者案文七年傳云宋成公卒扵是公子成為石師公孫友為左师
樂豫為司馬鱗矔為司徒公子蕩為司城華御事為司寇六卿和
公室哀二十六年傳宋景公无子扵是皇緩為右师皇非我為大
司馬皇懷為司徒灵不緩為左師樂茂為司城樂朱鉭為大司宼
六卿三族降聽政拠彼二文則向為人為大司寇亦是卿也若五
人皆告為卿則書向為人亦當書之何以独書魚石杜言独以魚
石告正為向為人不書故也或少司寇二宰等六卿之外亦是卿
官合書名氏猶如魯之三卿外别有公孫嬰斉臧孫許但非如六
卿等卋掌國政也十六年正月雨木冰正義曰正月今之仲
冬時猶有雨未是盛寒雨下即著樹為冰謳寒甚之過其節度公
羊榖梁皆云雨而木冰是冰封著樹也今卋時有之皆寒甚所致
也注黶栾書子正義曰十八年悼公之入黶尚為公族大夫
此時栾書尚在黶未為卿而淂名見經者襄二十九年郑公孫段
未為卿而見經杜云蓋以攝卿行然則此亦當以攝卿故書注
椘师至敗績正義曰此戰椘師未至扵敗而椘子身傷故書楚
子敗績也泓之戰宋公傷股師亦敗績故書师敗而不書宋公敗
也君將不言帥師以君重扵師也戰陳以師相敵死亡旣多举師
為重故師敗君傷君唯書师敗而已不𣸪書君身敗也刘炫又云
若君將被殺獲者復以殺獲者為重旣書師敗又書殺獲即韓之
戰獲晉侯大棘之戰獲華元雞父之戰獲胡沈之君是也注不
及至執止正義曰諸公被執者皆諱不書執此會晉侯不肯見
公不諱之者公為国内有故不及戰期虽不見公非公之罪是為
恥輕扵執止故直書之以示諫公之意異公改過无後犯及皈書
公至自會以无罪不諱故依法告廟也注曹丘至使人正義
曰昭十三年晉人執季孫意如以皈此言舍之苕丘明其不以皈
也大夫因使被執无罪者則書行人以見无罪扵時行父從公伐
郑在軍見執虽則无罪不称行人以其非使人故也季孫意如淂
釈而皈書意如至自晉此行父淂釈不書至者釈例曰賈氏以為
書執行父舍于苕丘言失其所不書至者刺晉聽讒執之示已无
罪也案傳囚之苕丘以别晉都无義例也公待于鄆与行父俱皈
厭扵公尊故不書行父至耳若𣣔示无罪則宜扵執見義今旣直
書其執処絶不書至乃所以示終扵見執非示无罪也穀梁以行
父至不致者為公在故与杜義合也傳注樂懼至氏族正義
曰樂懼是戴公六世孫卋本有文也將鉏為樂氏之族不知所出
杜譜扵樂氏之下樂鉏將鉏為一人傳无樂鉏之文不知其故何
也栾書至燮佐之正義曰晉語云鄢陵之役晉伐郑荊救之
栾武子將上軍范文子將下軍与此異者彼孔晁注云上下中軍
之上下也傳曰栾書將中軍士夑佐之又曰栾范以其族夾公行
引此為正是彼謂分中軍為二將將上而佐將下注荀罃至罷
矣正義曰十三年傳云韓厥將下軍荀罃佐之又此年末傳云
知武子佐下軍郤犫將新軍是其文也三年行六軍其新三軍將
佐六人皆賞鞌之功死亡不𣸪補至此唯有韓厥在耳郤至佐新
軍不言中下是新軍唯一知新上下軍扵是罷矣對曰至子矣
正義曰叔時此對首尾相成先举六名云戰之器也言有此六事
乃可以戰若噐用然也自德以施惠至信以寄物辨六亊施用之
処也自民生厚至所由克言能用六事淂戰勝之意也自今椘内
棄其民至疲民以逞言椘不行六事也民不知信以下言椘必敗
之意也德者淂也自淂扵心美行之大名有大德者以德抚人是
德用之以施恩惠也有姦邪者断以刑罰是刑用之以正邪辟也
詳則祥也古字同耳釈詁云祥善也李廵曰祥福之善也亊神淂
福乃名為祥是祥用之以亊神也義者宜也物皆淂宜利乃生焉
故義所以生立利益也礼者履也其所踐履當適時要故礼所以
順時事也言而无信物將散矣故信所以守群物也人君用此道
以撫下民民之生計豊厚財用足則民之德皆正矣德謂人之性
行論語云民德皈厚矣即是正也此一句覆上德以施惠由上施
恩惠故民生計豊厚也財用有利益而每事淂節飢則有食寒則
有衣其事皆淂節矣此一句覆上義以建利也政不擾民時節皆
順春種夏耨而物淂成矣此一句覆上礼以順時也自上及下和
睦而相親周旋運轉不有違逆上之所求下无不具下民自知其
中无𣸪二心故詩美先王成立我之衆民无不扵女先王淂其中
正言先王善養下民使淂中也自上下和睦以下至莫匪𡭗極總
論在上德義礼三事以教扵下則在下之人皆无邪悪以信自守
即包上刑以正邪信以守物二句也聖王先成扵民而後致力於
神民旣如此是以眀神下之福祐時无水旱災害此覆上詳以事
神也故下民生計皆豊厚而多大人皆和同其心以聽進止无不
尽己之力以從上命戰陳之上有被殺傷者皆致其死命以補其
空闕之処此戰之所由淂而勝也今椘内棄其国内之民不行施
惠是无德也外絶其隣國之好不淂其利是无義也与晉結盟而
𣸪背之貫瀆斉同之盟是无詳也与人要言今背其語食消善言
是无信也夏之二月農事正煩奸犯時節而動兵伐人是无礼也
晉人无罪苟𣣔伐之疲労下民以快已𣣔是无刑也六事皆无是
无器也无器而戰其可勝乎上若有信民知所適上旣无信不知
所從從前言則違後令從後令則背前言人旣不知在上之信其
進与退皆淂罪也人人憂其所至不知己之性命將至何処其誰
肯致死而戰也子其勉力為之此行也必敗吾不復淂見子矣知
其必死与之長訣也注烝衆至中正正義曰烝衆釈詁文極中
常訓也詩頌思文之篇美后稷之德周語云昔我先王世后稷故
杜以先王言之言先王后稷立其衆人无不淂其中正也當堯之
末洪水滔天人不粒食皆失其正性后稷教人耕稼以養之各𣸪
本性故无不淂中正也注敦厚庬大也正義曰皆釈詁文也
七月戊辰晦吳敗椘師于雞父吳犯兵忌而戰勝者杜云違兵忌
晦戰擊椘所不意彼知椘有可敗之機晦是兵家所忌原椘之情
必以吳爲不動故以晦日掩之擊椘不備故也注巢車車上爲
穭正義曰說文云轈兵高車加巢以望敵也櫓澤中守草楼也
是巢与櫓俱是搂之别名注左將帥右車右正義曰兵車唯
元帥在中御者在左也其餘將帅皆御者在中將帅在左也左右
執兵而下唯御者持車不下耳注晉侯至意異正義曰服虔
以此皆曰之文在州犂賁皇之下解云賁皇州犂皆言曰晉椘之
士皆在君側且陳厚不可當以爲州犂言晉彊賁皇言椘彊故云
皆曰也若如服言賁皇旣言椘不可當何故𣸪請分良以擊其左
右故杜不用其說晉侯左右皆爲此言以惮伯州犂耳注震下
至无變正義曰說卦震爲雷坤爲地𣸪象曰雷在地中𣸪服虔
云𣸪反也隂盛扵上陽動扵卞以喻小人作乱扵上聖人興道扵
下万物復萌制度𣸪理故曰𣸪也其筮六爻无變者故言其所遇
之卦而已注此卜至厥目正義曰此實筮也而言卜者卜筮
通言耳此旣不用周易而别為之辞蓋卜筮之書更有此類筮者
據而言耳服虔以為陽氣觸地射出為射之象杜以陽氣激南為
飛矢之象二者无所依馮各以意說淂失終扵无驗是非无以可
明令以杜言离為諸侯者案礼器云大明生扵東君西酌犧象郑
玄云象日出東方而西行也詩鄁柏舟郑箋云日君象也說卦离
為日故為諸侯注二族至左右正義曰刘炫云族者属也属
謂中軍以中軍夾公耳非謂宗族之兵今知非者杜云二族者順
傳之文无明言宗族之事刘誣杜以為宗族妄規其過非也國
有至&KR0825;之正義曰言国有无帅之大任何淂專意廢之而為御
也注在君至其父正義曰曲礼曰父前子名君前臣名郑玄
云對至尊无大小皆相名以君至尊為在君前故子名其父注
掀举也正義曰說文云掀举出也公在扵淖知掀當訓為举也
潘尪之黨正義曰潘尪之子其名為黨襄二十三年申鮮虞之
傅摰辞与此同古人為文略言耳注問遺也正義曰遺人以
物謂之為問問弦多以琴問子貢以弓論語云問人扵他邦皆是
也注韎赤至袴連正義曰郑玄詩注云韎茅蒐染也韎聲也
韋昭云茅蒐今絳草也急疾呼茅蒐成韎也茅蒐即今之蒨也賈
逵云一染曰韎釈器云一染謂之縓謂一入赤為淺赤色也跗注
兵戎之服自要以下而注扵脚跗謂属袴於下与跗相連周礼司
服凡兵事韋弁服郑玄云韋弁以韎韋為弁又以為衣裳晉郤至
衣韎韋之跗注是也郑以跗當為幅謂裁韋若布帛之幅相縫属
郑言以為衣裳則衣裳不連聘礼君使卿韋弁皈饔餼郑玄云其
服蓋韎布以為衣而素裳郑以彼非戎事當為素裳明衣裳不連
跗杜言連者謂要脚連耳若然在軍之服其色皆同所謂均服振
振上下同色郤至与衆同服所以獨見識者礼法虽有此服軍士
未必尽然郤至服必鮮華故椘王偏識之注介者不拜正義
曰曲礼云介者不拜為其拜而蓌拜郑玄云蓌則失客節蓌猶詐
也慮其笮甲折注以君至自安正義曰刘炫以為椘王云无
乃傷乎恐其傷也荅云敢告不寧告其身不傷耳魏犫云不有寧
也以傷為寧此与魏犫相似今知不然者案僖二十八年魏犫云
以君灵不有寧也謂不有被傷以自寧也知不与彼同者以彼
云不有寧謂不有損傷此直云不寧旣无有字又先无被傷之狀
与魏犫不同也案檢杜注敢告不寧君命之辱宜連讀之若敢告
不寧别自爲句則君命之辱一句零行无所依附故知与彼不同
刘君不尋杜意以為与魏犫相似而規杜非也注言君至今撎
正義曰周礼大祝辨九拜九曰肅拜郑司農云肅拜但俯下手今
時撎是也說文云撎举手下手也其㔟如今揖之小别晉宋儀注
貴人待賤人賤人拜貴人撎注𣣔遣至執之正義曰說文云
諜軍中反間也兵書有反間之法謂詐為敵国之人入其軍中伺
候间隙以反告已軍今謂之細作人也此𣣔令諜迎郑伯則非一
人細作扵時郑伯退走故杜以為輕兵单進遶郑伯之前逆距郑
伯使郑伯前視輕兵不𣸪顧後淂自後登其車以執之也郑軍乱
走輕兵独出其間亦諜之類故翰胡淂以諜言之内旌扵弢中
正義曰旌謂郑伯所建之旗弢是盛旌之嚢也周礼全羽為旞析
羽為旌謂空建鳥羽者也但九旗竿首皆有析羽故旌為之揔名
故此傳郑伯与子重所建皆以旌言之其郑伯所建當是交竜之
旂子重所建當是熊虎之旗周礼中秋教治兵辨旗物諸侯載旂
軍吏載旗郑玄云軍吏諸軍帥也凡旌旗有軍衆者畫異物无者
帛而已子重為將自然當建熊虎之旗囚楚公子茷正義曰
晉語謂之王子發鉤蓋一名一字也注夷亦傷正義曰服虔
云金創為夷杜以戰用五兵唯殳无刃所言傷者皆刃傷也何須
扵此独辨金木故知夷亦傷也𣸪言之耳注榖陽子反内豎
正義曰郑玄云豎未冠者之名故杜以為内豎也案吕氏春秋云
荆共王与晉厉公戰于鄢陵荆師敗共王傷臨戰司馬子反渴而
求飲豎陽榖操酒而進之子反曰却酒也豎陽穀曰非酒也子反
曰却酒也豎陽穀又曰非酒也子反受而飲之子反之爲人也嗜
酒甘而不能絶扵口醉戰旣罷共王𣣔𣸪戰而謀使召司馬子反
子反辞以心疾共王駕往視之入幄中間酒臭而還曰今日之戰
不穀親傷所恃者司馬也而司馬又若此不榖无与𣸪戰矣扵是
遂罷師去之斬司馬子反以為戮与此不同者傳依簡牘本紀彼
采傳聞異辞所說旣殊其文亦異注周書至是与正義曰周
公称成王之命告康叔以此言也唯上天之命不常扵一人也言
善則淂之悪則失之唯有德者扵是与之虽微至不義正義
曰微无也縱使虽无先大夫有此旧事今大夫將義命已敢不以
為之義乎衛侯至壊隤正義曰出于衛者已出衛竟也公出
于壊隤始從壞隤而出猶未出魯竟下云公待扵壊隤設守而後
行是出国止扵壊隤更從壊隤而出注二子公庶弟正義曰
沈氏云以刺公子偃不云弟故也注諸侯至无罪正義曰諸
侯廢立當由天子但春秋之世王政不行若篡弑而立則侯伯旣
列扵會便是己成為君臣人不淂殺之隣国不淂𣸪討往年為戚
之會主為討曹但晉侯旣列扵會盟畢乃始執之故曹人以為无
罪也宣元年會于平州以定公位斉非侯伯而淂公位定者縱非
侯伯乃是彊隣旣淂与會即為黨授晉若討魯斉必救之扵是晉
国竟不伐魯是由會斉而公位遂定也注為曹至告傳正義
曰諸侯被執及皈或名或否虽從告辞傳不為例但諸侯尊貴不
斥其名曲礼曰諸侯不生名諸侯失地名滅同姓名是諸侯称名
者是罪責之事彼告者亦量其事之善否悪之則以名告故釈例
曰蔡侯般弑父自立椘子𣣔顕行刑誅以章伯業誘而殺之蔡人
深怨故称名以告春秋從而書之是告者謂其有罪則称名以告
謂其无罪則告不以名此曹人訴君无罪晉侯從而釈之言其无
罪而皈故晉人不以名告下云晉侯謂子臧反吾皈而君是晉人
告其皈也此傳說曹伯无罪是為經不以名告之傳也注豹叔
至奔斉正義曰此時十月也至十月而僑如奔斉昭四年傳称
穆子去叔孫氏及庚宗遇婦人使私為食而宿焉後生豎牛適斉
娶扵国氏生孟丙仲壬乃云宣伯奔斉穆子饋之則似豹在斉多
年僑如始往故服虔以為叔孫豹先在斉矣此時從国佐在師聲
伯令人就斉師使豹豹不忘宗国聞白国佐為魯請逆杜不然者
若豹以前在斉則非復魯臣聲伯正可因之以請不淂云聲伯使
豹色伯安淂專使背叛之臣也又聲伯豈无鲁人可使而﨑嶇艱
險遠使他国之人乎今傳言聲伯使豹明在鲁軍淂為聲伯使耳
下云聲伯食使者而後食不言食豹而言食使者明豹因請逆遂
即不還還者豹之介耳扵時魯师在郑從郑向斉塗出扵魯豹必
過魯乃去故淂宿扵庚宗彼傳因言宿扵庚宗遂說娶扵国氏生
二子耳二子之生必在僑如奔後豹之還魯虽无皈年而襄二年
始見扵經豎牛已能奉雉故杜以為此年去彼年皈故下注云傳
因言其終注將主至後也正義曰服虔以失軍為失其軍糧
傳称諸侯迁于潁上子罕宵軍之則軍諸侯之當不軍其輜重安
淂為失軍糧也故杜以為將主与軍相失謂夜裏迸散相失耳此
諸侯即伐郑之諸侯也經書公會尹子晉侯斉国佐邾人伐郑不
書宋衛傳言宋衛皆失軍則宋衛在矣在而不書後至故也若
朝至夕亡正義曰朝亡之謂朝失蔑与行父也魯必夕亡謂亡
属他国也下云亡而為讎是𣣔棄晉而属斉椘晉侯至其伐
正義曰周語称卻至見召桓公与之語召桓公以告軍襄公非郤
至自与㐮公語也襄公論郤至將死荅召桓公語耳非語諸大夫
也其文与此小異其意与此大同周語詳而此傳略先䝨或以為
国語非丘明所作為其或有与傳不同故也驟称其伐謂數數自
伐其功周語說郤至自伐之言多矣其辞不可具載温季其亡
乎正義曰周語單襄公荅召桓公云人有言曰兵在頸者其郤
至之謂乎即具論郤至之失乃曰以吾觀之兵在其頸不可久也
位扵七人之下正義曰此时栾書將中軍士燮佐之郤錡將公
軍荀偃佐之韓厥將下軍荀罃佐之郤犨將新軍郤至佐之是位
在七人之下注称已至上功正義曰周語曰郤至自称己有
大功郤求晉国之政召桓公謂之曰吾子則䝨矣晉国之举不失
其次吾懼政之未及子也至謂召桓公曰何次之有先大夫荀伯
下軍之佐以為政趙宣子未有軍行而以為政今欒伯自下軍往
是三子也吾又過之无不及也若佐新軍而以之為政不亦可乎
將必求之是掩上功夏書至可乎正義曰夏書五子之歌第
一章也其為人所怨者豈必在明白之処乎其扵人所不見當扵
是圖謀之此書之言將謂慎其細小之亊者也今乃明言之道己
𣣔掩其上此亊甚明其可乎言必不可也杜不見古文故云逸
書十七年注九月至史文正義曰傳例啓蟄而郊今九月郊
祀是非礼明矣公羊傳曰用者何用者不宜用也九月非所用郊也
榖梁傳曰夏之始可以承春以秋之末承春之始蓋不可矣九月
用郊用者不宜用也賈逵以二傳爲說諸書用者不宜用也釈例
曰辛丑用郊文異而丘明不發傳因時史之辞非聖䝨意也列賈
以爲諸言用皆不宜用反扵礼者也施之用郊似若有義至扵用
幣用鄫子諸若此比皆當須書用以别所用者也若不言用則事
叙不明所謂辞窮非聖人故造此用以示義也且諸過祀三望之
類奚独皆不書用邪案左氏傳用幣于社傳曰淂礼冉有用矛扵
斉師孔子以爲義无宜用之例也丘明云我師豈欺我哉注
十一至脤闕正義曰杜長歴推十一月丁亥朔六日壬辰十六
日壬寅二十六日壬子十日丙申二十二日戊申不知壬申二字
何者爲誤長歴云公羊穀梁傳及諸儒皆以爲十月十五日也十
月庚午圍郑十三日也推至壬申誠在十五日然據傳曰十一月
諸侯還自郑壬申至于貍脤而卒此非十月分明誤在日也又杜
扵土地之篇凡有地名二十六所不知所在之国貍脤即是其一
不知是何国之地故直云闕也在又称旧說曰壬申十月十五日
貍脤魯地也傳曰十月庚午圍郑則二日未淂及魯竟也釋例又
曰魯大夫卒其竟内則不書地傳称季平子行東埜卒于房是也
以此益明貍脤非魯地矣以下有十二月丁巳朔逆而推之故諸
旧說皆以壬申為十月十五日也公羊穀梁傳以為待公至然後
卒大夫故十月之日書在十一月之下扵左傳則不通故杜以為
日誤注五同盟正義曰貜且以文十四年即位宣十七年盟
于断道成二年于&KR1615;五年于蟲牢七年于馬陵九年于蒲十五年
于戚此年于柯陵凡七同盟而云五者沈以杜數同盟之例但有
君盟者不數大夫之盟此二年盟&KR1615;十七年盟柯陵皆邾之大夫
故不數之刘炫并數二盟而規其過非也傳注虚滑至属周
正義曰僖三十三年秦人滅滑經書入則是滅而不有不知滅後
属何国也此言侵晉知此時属晉耳襄十八年傳椘公子格侵費
滑胥靡注云胥靡郑邑不言費滑杜意當以費滑為周邑也然
則若是周邑當言侵周以别之定六年傳称郑伐周馮滑胥靡𡭗
時胥靡亦為周邑蓋費滑胥靡周郑之間襄時属郑定時属周注
洧水正義曰釈例云洧水出熒陽密縣西北陽城山東南至
潁川長平縣入潁注傳言至自裁正義曰刘炫以為士燮及
昭子之卒適与死會非自殺今知非者以傳云使祝宗祈死又云
祝我使我速死无及扵難是其𣣔死之意叔孫昭子心懷憂懼亦
与此同身皆並卒故知自裁若其二人之死適与死會春秋之内
唯有两人願死何淂身死皆与相當故杜斟酌傳文以為自殺刘
以為偶然而死以規杜失非也何休膏肓以為人生有三命有寿
命以保度有随命以督行有遭命以摘暴未聞死可祈也故杜以
為因祷自裁也傳記此亊者𣣔見厉公无道賢臣憂懼于閎
正義曰釈宫云宫中衖謂之壺衖門謂之閎孫炎曰衖舍聞道也
李廵曰閎衖頭門也汝上正義曰釈例云汝水出南陽魯縣
大蓋山東北至河南梁縣東南經襄城潁川汝南至汝隂襃信縣
入淮注瓊玉至含象正義曰瓊是玉之美者廣雅云玫瑰珠
也吕靖韻集云玫瑰火斉珠也含者或用玉或用珠故夢食珠玉
為含象也詩毛傳云瓊瑰石而次玉礼緯天子含用珠諸侯用玉
大夫用碧此聲伯淂有瓊瑰者案周礼天子含用玉則礼緯之文
未可全依或可珠玉兼有故釋例云珠玉曰含今衆至傷也
正義曰聲伯之意以初淂此夢謂凶在已懼不敢占今衆旣繁多
而從余三年余之此夢凶災散在衆人不在己也故云无傷待
命于清正義曰𣣔遣国勝告難故令待進止之命在于清地非
是使還待命注孫周至悼公正義曰晉世家云悼公周者其
先祖父捷晉襄公少子也不淂立號為桓叔桓叔生惠伯談談生
悼公周是周為襄公曾孫也注榭講武堂正義曰椘語云榭
不過講軍實焉是榭為講武堂傳言將謀扵榭似仍未至榭猶在
塗也下云殺駒伯苦成叔扵其位位所坐之処則已至榭矣三卻
慮公殺已謀𣣔自安未及謀而已死故云將耳非謂未至榭也或
可將謀扵榭是未至榭故杜云位所坐処也謂當時隨便所坐之
処故長魚矯淂偽訟而殺之若已至榭不應就榭偽訟一朝
而尸三卿正義曰一朝謂一且也晉語說此事一旦而尸三卿
不可益也注厉公至国戮正義曰厉公以私𣣔殺三郤則三
郤无罪經應直云晉殺其大夫不應称名也又胥童為栾書中行
偃所殺乃直是兩下相殺今經書二者並為国討之文故傳觧之
言民不与卻氏卻氏有罪也胥童道君為乱胥童有罪也故皆
書曰晉殺其大夫以二者拠其死狀皆非國討故傳正其二者之
罪觧其並為国討之意刘炫云杜言三卻不以无罪書正謂不書
盗書盗即无罪也胥童之死本非国家所殺故特言胥童受国討
文其實傳意并論郤氏受国討故云皆書曰晉殺其大夫也杜又
云郤氏失民胥童道乱乃揔釈傳並言二者皆為国討之意也
十八年傳注言不至七乘正義曰周礼大行人上公貳車九乘
侯伯七乘子男五乘謂生時副貳之車也其送葬亦當如之今唯
一乘是不以君礼葬也以晉是侯爵故指言侯礼七乘耳諸侯各
依命數不是皆七乘也襄二十五年傳斉人葬在公下車七乘杜
以特言七乘明七非旧制故彼注云斉旧依上公礼九乘以斉嘗
為侯伯因而用九九非侯之正法故此以正言之辛巳朝于武
宫正義曰服虔本作辛未晉語亦作辛巳孔晁云以辛未盟入
国辛巳朝祖廟取其新也案晉語称庚午大夫逆于清原傳云庚
午盟而入逆日即盟非辛未也傳与晉語皆云辛巳朝于武宫服
本自誤耳孔晁強𣣔合之非也注花免至人宫正義曰杜世
族譜扵斉国雜人之中有華免而无士字此注以華免為大夫則
士者為士官也士官掌刑故使殺国佐也扵夫人之宫有朝群妾
之処故云内宫之朝蓋斉侯(召)入与語而殺之注朝廟至居喪
正義曰辛巳距乙酉五日先定所脩之政待朔旦而後施之故王
日也晉語云正月乙酉公即位孔晁云二月即位言正月者記者
誤也厉公被殺而嗣絶故悼公自外而入即位之日即命百官施
布政教与居喪即位其礼不同釈例曰厉公見殺悼公自外紹立
本非君臣无喪制也若然礼喪服小記云与諸侯為兄弟者服斬
郑玄云謂卿大夫以下也与尊者為親不敢以輕服服之言諸侯
者明虽在異国猶来為三年也計厉是文公之曾孫悼是文公之
玄孫有總麻之親法當服斬而云无喪制者悼之父祖去晉適周
与本親隔紇无往来恩義厉旣見殺悼即被迎迎之以為晉君即
与厉公体敵且葬厉公以車一乘国内尚不以爲君不可責悼公
服斬也縦使當爲之斬絶而别立亦非嗣矣注相魏至晉国
正義曰晉語云使吕宣子佐下軍曰邲之役吕錡佐知莊子扵下
軍獲楚公子榖臣与連尹㐮老以免其子鄢陵之役親射椘王而
敗椘師以定晉国而无後其子不可不崇也使彘共子將新軍曰
武子之季文子之母弟也武子宣法以定晉国文子勤身以定諸
侯二子之德其可忘乎故以彘季屏其宗使令狐文子佐之曰昔
克潞之役秦来圖敗晉功魏顆以其身退秦于輔氏親止杜回其
&KR0564;銘于景鐘至于今不忘其子不可不与也彼言吕宣子魏相也
彘共子士魴也令狐文子魏頡也又曰吕宣子卒公以趙文子能
恤大事使佐下軍趙武父祖功名顕著故不復序之是四人父祖
皆有労扵晉國荀家至孝弟正義曰晉語云栾伯請公族
大夫公曰荀家惇惠荀會文敏黶也果敢无忌慎靖膏粱之性
難正也故使惇惠者教之文敏者道之果敢者諗之愼靖者脩之
使兹四人者為公族大夫也公族大夫職掌教誨故使訓卿之子
弟令之共儉孝悌也晉語云韓献子老使公族穆子受事于朝辞
曰厉公之乱无忌備公族弗能死孔晁云備公族大夫則韓无忌
先爲公族大夫今言使為之者悼公始命百官更改新授之使
士渥至時使正義曰晉語曰君知士貞子之帥志博聞而宣惠
扵教也使為大傅知右行辛之能以數宣物定功也使爲司空知
栾紏之能御以和扵正也使為戎御知荀賓之有功力而不暴也
使為戎右是四人者皆公知其能而使之耳范武子爲大傅孤也
士薦為司空卿也皆前世能者其法可遵故使二大夫居其官而
修其法也二人皆是大夫非孤卿也注辛將至為氏正義曰
僖二十八年晉作三行三十一年即罷之以為五軍其置三行无
多年歲彼云屠擊將右行未知此人即屠擊之子孫也為是其祖
代屠擊也正以荀林父將中行遂以中行為氏故謂此人之先將
右行因以為氏耳注弁糾至馬官正義曰以晉語知是栾糾
也周礼大御御官之長别有戎僕掌御戎車春秋征代之世以御
戎為重此御戎當是御之尊者挍正當周礼校人校人掌王馬之
政襄九年傳曰命校正出馬知是主馬之官也周礼校人不属大
御此蓋諸侯兼官或是悼公新法此傳所言諸官皆不淂与周礼
同也注戎士尚節義正義曰此訓諸御謂諸是御車之人
設令国有十乘乘有一御皆令此官教之戎士尚節義故訓之使
知義如羊斟之徒是不知義也周礼校人主養馬耳不知御事此
言校正属焉乃云訓御蓋令校正助御戎訓御注司士車右之
官正義曰周礼司士掌群臣之版以詔王治其職非車右之類
不淂属車右也周礼有司右上士也掌群右之政凡国之勇力之
士能用五兵者属焉其下更有戎右中大夫斉右下大夫道右
上士此三右或官尊扵司右而司右掌其政令春秋之世車右為
尊此司士蓋周礼司右之類故為車右属官服虔以爲司士主
右之官謂司右也注勇力至之使正義曰所訓勇力之士皆
謂為車右者也設令国有千乘乘有一右摠使此官訓之勇力之
士失扵強暴如魏犫之徒不順上命故訓之使共時之使不犯法
也卿无至攝之正義曰卿謂軍之諸將也若梁餘子餋御罕
夷解張御郤克之類往前恒有定員掌共卿御今始省其常員
唯立軍尉之官臨有軍事使兼攝之令軍尉兼卿御也祁奚
至知礼正義曰晉語云公知祁奚之果而不淫也使爲元尉知
羊舌職之聦敏肅給也使佐之知魏絳之勇而不乱也使為元司
馬知張老之知而不詐也使爲元候知鐸遏宼之共敬而信彊也
使為輿尉知籍偃之惇帥旧職而共儉也使為輿司馬知程郑為
瑞而不滛且好諫而不隐也使為贊僕晉語皆称其才而用之善
公之知人也言元尉元司馬元候者此皆中軍之官元大也中軍
尊故称大也輿尉司馬者皆上軍官也輿衆也官与諸軍同敌
称衆也從車者為卒在車者為乘使此中軍与上軍軍尉司馬
各教其軍之士卒使相親以聽在上之命注程郑至知礼正
義曰荀氏别族世本有文周礼斉僕下大夫掌馭金路以賓朝覲
宗遇饗食皆乘金路杜言乘馬御乘車之僕則當彼斉僕也晉
語謂之贊僕當時之官名耳周礼掌馬之官无名騶者襄二十二
年傳称豊點為孟氏之御騶則騶亦御之類月令季秋天子乃教
田獵命僕夫七騶咸駕載旌旐則騶是主駕之官也郑玄云七騶
謂趣馬主為諸官駕說者也周礼趣馬下士掌駕說之頒是騶為
主駕之官駕車以共御者程郑為乘馬御御之貴者故令掌賀之
官亦属之校人職云良馬三乘為皂皂一趣馬趣馬下士三皂為
繫繫一馭夫馭夫中士六繫為廏廏一僕夫僕夫上士天子十有
二閑邦国六閑郑玄云每廏為一閑閑有二百一十六匹如彼計
之每廏有趣馬十八人六閑之騶有一百八人皆属程郑而使揔領
之也戎車貴彊力乘車尚礼容故訓群騶使知礼令教馬進退使
合礼法也校人乘馬一師四圉三乘為皂皂一趣馬三皂為繫繫
一馭夫六繫為廏一僕夫六廏成校校有左右天子十二閑馬六
種邦国六閑馬四種家四閑馬二種郑玄云每廏為一閑二百一
十六匹易乾為馬此應乾之策也校有左右則天子良馬五種各
有四百三十二匹合二千一百六十匹駑馬三之四百三十二
匹則千二百九十六匹合三千四百五十六匹詩云騋牝三千举
大數也玉路駕種馬戎路駕我馬金路駕斉馬象路駕道馬田路
駕田馬駑馬給宫中之役邦国六閑四種去種戎其斉道田各用
一閑駑馬三之則千二百九十六匹大夫四閑二種去斉道田馬
一閑駑馬三之則八百六十四匹四匹一師也十二匹一趣馬也
三十六匹一馭夫也二百一十六匹一僕夫也凡六至誉也正
義曰上已歴言諸官特為公所知者更𣸪揔言所任皆淂其人扵
時晉立六卿卿下各有統領群官非一凡六官之在民上爲長者
皆是有德有能之人是民所襃誉者也使魏相以下至種郑為乘
馬御以上凡有八條之官魏相等為卿一也荀家等為公族大夫
二也士渥濁為大傅三也右行辛為司空四也弁糾爲御戎五也
荀賓為右六也祁奚為中軍尉至籍偃為司馬七也程郑為乘馬
御八也自公族大夫以下七條各云使為某事而卿下不云使者
以卿揔攝群職非偏主一事故也公族大傅司空不云某官
属焉者以其當官自主更无餘官来属其祁奚為中軍尉及羊
舌職張老魏絳鐸遏寇籍偃虽是數官揔為一條使訓卒乘親以
聽命此唯有中軍上軍元下軍之官者蓋時下軍无闕不別立其
官故也其卿无共御立軍尉以攝之一句爲下祁奚為中軍尉胤
緒也大略所叙皆尊官在前卑官在後注大国至其人正義
曰大国三卿是正法當時晉置六卿為三軍之將佐皆是帥也於
是晉又更置新軍凡有四軍八卿但新軍或置或廢故傳不數之
耳六官之長非獨卿身乃謂其下凡為人之長者皆有民之美誉
故揔举六官則知群官无非其人者也举不至易方正義曰
所举用者皆堪其官不有失職者也文任文官武任武官其用為
官各守其業不踰易其方也若文人為武武人為文則違方易務
不能守其業矣注正軍至陵偪正義曰傳言不陵不偪者皆
謂下不陵偪其上旅卑扵師師卑扵正知正是軍將命卿也唯举
师旅不相陵偪言上下有礼皆不相陵偪也所以𣸪霸正義
曰霸者把也把持王政郑玄云天子衰諸侯㒷故曰霸夏有昆吾
商有豕韋大彭周有斉桓晉文此最彊者也故書傳通謂彼五人
為五霸耳但霸是彊国為之天子旣衰諸侯无主若有彊者即営
霸業其數无定限也而何体以霸不過五不許悼公為霸以鄕曲
之学足以忿人傳称文襄之覇襄承文后紹継其業以後漸弱至
悼乃彊故云𣸪霸凡去至𣸪入正義曰釈例曰凡去其国者
通謂君臣及公子母弟也国逆而立之本无位則称入本有位則
称𣸪皈斉小白入于斉无位也衛侯郑𣸪皈于衛𣸪其位也諸侯
納之有位无位皆曰皈衛孫林父蔡季是也身为戎首則曰𣸪入
晉栾盈是也此所以明外内之援辨逆順之辞故經正魚石衛衎
以表旧制傳称凡例揔而明之也衛人逆公子晉于邢宜称入善
其淂衆公子友忠扵社稷国人所思焉故閔公為落姑之盟以𣸪
之夫衛公子晉絶位而在邢魯之季子㔟弱而出奔咸得民望享
国有家是以聖人貴之殊其文也莊六年五国諸侯犯逆王命以
納衛朔大其事故字王人謂之子突朔懼有違衆之犯而以国逆
告華元實国迎𣣔挾晉以自助故以外納赴春秋從而書之以示
二子之情也韓魏有耦國之彊陳蔡有𣸪国之端故晉趙鞅椘公
子比皆称皈從諸侯納之例言非晉椘之所能制也侯獳爱君以
請故曹伯有國逆之辞許始𣸪國故許叔有国逆之文此皆時史
因周典以起時事之情也傳例称諸侯納之曰皈今撿經諸称納
者皆有興师見納之事不須例而自明故伹言納而不𣸪言皈也
衛侯郑曹伯負芻皆見執在周晉魯請而𣸪之郑書皈于衛負芻
称皈自京师所發事同而文異者例意本在扵皈不以他文為義
也賈氏又以為諸皈国称所自之国所自之國有力也案椘公子
此去晉而不送是无援扵外而經書自晉陳侯吳蔡侯庐皆平王
所封可謂有力而不言自椘此旣明證又春秋称入其例有二施
扵师旅則曰不地在扵皈𣸪則曰国逆国逆又以立為例逆而不
立則皆非例所及郑之良霄以寇而入入即見殺而𣸪例之例称
凡去其国明非天子之制也周敬王王子猛不書出而書入襄王
書出而不書入凡自周无出故非春秋旧例也諸在例外称入直
是自外入内記事者常辝義无所取而賈氏虽夫人姜氏之入皆
以為例如此甚多又依放穀梁云称納者内難之辞因附會諸納
為義至扵納北燕伯于陽傳称因其衆窮不能通乃云時陽守距
難故称納此又无證經書椘人圍陳納頓子于頓則頓国之所𣣔
也北燕伯傳有因衆之文不可言内難也又書納公孫寧儀行父
于陳陳縣而見𣸪上下交驩二人虽有滛縱之阙今道椘用陳賊
討君葬威權方盛傳称有礼理无有難此皆先說之不安也沈
氏云国逆而立之曰入唯謂國君知不兼臣者以臣而无位本賤
不書故知臣无国逆之例也其𣸪入唯謂臣知者以君虽不君臣
不可不臣君若入国臣无違拒之法且杜云身為戎首称兵入伐
是戎首指臣為文故知不淂兼君也杜所以云四條者通君臣取
国有家之大例即是亊通君臣者此拠大略而言不𣸪曲細为别
也不然至吾患正義曰不然謂不与吾同悪也而收取吾之
所憎謂魚石是也使佐其椘国之政以伺間吾之釁隙而侵伐我
如此則亦是吾之所患若晉用椘材皆为椘国之患焉是也
注夷庚至之道正義曰夷平也詩序云曰庚万物淂由其道是
以庚为道也此云以塞夷庚下云而懼吳晉知謂塞吳晉往来之
要道也吳晉往来路由彭城楚取彭城以封魚石𣣔以断絶吳晉
往来之道使其不淂往来故吳晉所以懼耳若其不然何以独云
懼吴晉也夷庚止謂吳晉往来之平道耳非山川險難之名故杜
土地名不淂指其所在逞姦而攜服正義曰逞快也封魚石
为快姦人也攜离也諸侯見椘助賊服從者其心皆离是离其服
從者之心驟朝于晉正義曰詩云載驟駸駸驟是疾行之名
從魯即疾朝于晉也言道也正義曰喪大記云君夫人卒扵
路寢是在路寢淂君薨之道也成霸安疆正義曰謂文公成
霸安疆自宋为始言今宋有患不可不救也書順也正義曰
自此以前莊宣薨于路寢桓莊僖文宣皆書葬矣今扵此公薨之
下言道也扵葬之下言書順也獨發傳者隐桓閔皆為人所殺僖
公薨于小寢文公薨于臺下皆其薨不淂道也莊宣虽薨于路
寢莊則子般見殺宣則皈父出奔家国不安非是得道順礼淂道
順礼唯成公耳故傳扵此發之釈例曰魯君薨葬多不順制唯
成公薨于路寢五月而葬国家安静世適承嗣故傳見莊之緩举
成書順以包之是也
春秋正義卷第十九
春秋傳卷第十九
成公上
元年春王正月公即位二月辛酉葬我君宣公無冰
寒極而無冰者常燠也按洪範傳曰豫常燠若此政事舒緩紀綱
縱㢮之象成公幼弱政在三家公室不張其象巳見故當固隂冱
寒而常燠應之古者日在北陸而藏冰獻羔而啓朝之禄位賓食
喪祭冰皆與焉此亦爕調愆伏之一事也今旣寒而燠遂廢凌人
之職然策書所載皆經邦大訓人有微而不登其姓名事有小而
不記其夲末雨雹冰雪何以悉書天人一理也萬物一氣也觀於
隂陽寒暑之變以察其消息盈虚此制治于未亂愼於微之意也
每愼於微然後王事備矣
三月作丘甲
作丘甲益兵也古者九夫爲井四井爲邑四邑爲丘四丘爲甸甸
地方八里旁加一里爲成所取於民者出長轂一乘此司馬法一
成之賦也爲齊難作丘甲益兵備敵重困農民非爲國之道其曰
作者不宜作也唐太宗問李靖楚廣與周制如何靖曰周制一乘
步卒七十二人甲士三人以二十五人爲一甲凢三甲共七十五
人然則一丘所出十有八人積四丘而具一乘耳今作丘甲者即
丘出一甲是一甸之中共百人爲兵矣則未知其所作者三甸而
增一乘乎每乘而增一甲乎魯至昭公時嘗蒐于紅革車千乘則
計甸而增乘未可知也楚人二廣之法一乘至用百有五十人則
魯每乘而增一甲亦未可知也賦雖不同其實皆爲益兵其數皆
增三之一耳先儒或言甲非人人之所能爲又以爲丘出甸賦加
四倍者誤矣
夏臧孫許及晉侯盟于赤棘
初宣公謀以晉人去三桓歸父爲是見逐而奔齊矣今季孫當國
恨齊人之立宣公納歸父又懼晉侯之或見討也故往結此盟赤
棘晉地也其稱及魯所欲也盟非春秋所貴而惡屢盟者非惟長
亂亦國用民力所難給也成公即位之初方經大故未有施舍巳
責逮鰥寡救乏困之事也爲齊難旣作丘甲矣聞將出楚師又遠
與晉尋盟豈固本保邦之道乎書及晉侯盟于赤棘非特備齊懼
晉蓋三桓懷忿懟君父之心將有事於齊而汲汲欲之者罪可見
矣
秋王師敗績于茅戎
程氏曰王師於諸侯不言敗諸侯不可敵王也於夷狄不言戰夷
狄不能抗王也不可敵不能抗者理也其敵其抗王道之失也桓
王伐鄭兵敗身傷而經不書敗存君臣之義立天下之防也劉康
公邀戎伐之敗績於徐吴氏而經不書戰辨華夷之分立中國之
防也是皆聖人筆削非魯史之舊文也然筆於經者雖以尊君父
外戎狄爲義而君父所以尊戎狄所以服則有道矣桓王不以討
賊興師而急於伐鄭康公不以惇信持國而輕於邀戎是失其所
以君天下禦四夷之道也書敗績于茅戎者言自敗也其自反亦
至矣
冬十月
二年春齊侯伐我北鄙
初魯事齊謹甚雖易世而聘會不絕也及與晉侯盟于斷道而後
怨隙成再盟于赤棘而後伐吾北鄙齊侯之興是役非義矣魯人
爲鞌之戰豈義乎同曰憤兵務相報復而彼此皆無善者則亦不
待貶而罪自見矣
夏四月丙戍衛孫良夫帥師及齊師戰于新築衛師敗績
齊師侵虐而以衛主此戰何也衛侯初與晉同盟于斷道矣又使
世子臧與晉同伐齊矣又使孫良夫石稷將侵齊矣及與齊師遇
石稷欲還良夫不可曰以師伐人遇其師而還將謂君何若知不
能則如無出今旣遇矣不如戰也遂戰于新築故齊師雖侵虐而
此戰以衛主之也春秋善解紛貴遠怨而惡以兵刃相接故書法
如此
六月癸酉季孫行父臧孫許叔孫僑如公孫嬰齊帥師會晉郤克衛
孫良夫曹公子首及齊侯戰于鞌齊師敗績
大國三軍次國二軍魯雖大國而四卿並將是四軍也當此時舊
制猶存尺地皆公室之土也一民皆公室之兵也上卿行父與僑
如嬰齊各帥一軍會戰而臧孫許如晉乞師又逆晉師爲之道夲
不將兵特往來晉魯兩軍之間預謀議耳成公初立主幼國危爲
季孫一怒掃境内興師而四卿並出肆其憤欲雖無人乎成公之
側有不恤也然後政自季氏出矣將稱元帥略其副屬詞之體也
而四卿皆書者豈特爲詳内錄哉堅冰之戒亦明矣經之大例受
伐者爲主而此以四國及之者以一笑之微殘民毒衆幾獲其君
而怒猶未怠焚雍門之茨侵專東至海故以四國主之爲憤兵之
大戒見諸行事深切著明矣
秋七月齊侯使國佐如師己酉及國佐盟于袁婁
齊國佐如師與楚屈完來一也然陘之役則曰來盟于師盟于召
陵鞌之戰則曰及國佐盟于袁婁何也荆楚暴橫憑陵諸夏齊桓
公仗義聲罪致討威行江漢之上不待加兵而楚人帖服其書來
盟于師者楚人自服而求盟也盟于召陵者桓公退舍禮與之盟
也在春秋時斯爲善矣若夫袁婁則異於是齊雖侵虐未若荆楚
之暴也諸國大夫含憤積怒欲雪一笑之耻至於殺人盈野非有一
擊強扶弱之心國佐如師將以賂免非服之也晉大夫又不以德
命使齊人盡東其畒而以蕭同叔子爲質夫蕭同叔子齊君之母
也則亦悖矣由是國子不可請合餘燼背城借一揖而去之郤克
使魯衛之使以其詞爲之請逮乎袁婁而與之盟則汲汲欲盟者
晉也故反以晉人及之若此類見曲直之繩墨矣是故制敵莫如
仗義天下莫大於理而強有力不與焉亦可謂深切著明矣
八月壬午宋公鮑卒庚寅衛侯速卒取汶陽田
汶陽之田夲魯田也取者得非其有之稱不曰復而謂之取何也
恃大國兵力一戰勝齊得其故壤而不請於天王以正疆理則取
之不以其道與得非其有奚異乎然則宜柰何攷於建邦土地之
圖若在封域之中則先王所錫先祖所受經界世守不可亂矣不
然侵小得之春狄固有興滅國繼絕世之義必有處也魯在戰國
時地方五百里而孟氏語愼子曰如有王者作在所損乎在所益
乎經於復其故田而書取所損益亦可知矣
冬楚師鄭師侵衛十有一月公會楚公子嬰齊于蜀
按左氏魯衛受盟于晉從於伐齊故楚爲陽橋之役令尹子重曰
師衆而後可於是王卒盡行二國稱師著其衆也侵衛則書侵我
師于蜀致賂納質没而不書非諱也書其重者則莫重乎其以中
國諸侯降班失列下與夷狄之大夫會也季孫行父爲國上卿當
使其君尊榮其民免於侵陵之患而危辱至此特起於忿忮肆其
褊心而不知制之以禮也書曰必有忍乃其有濟懲忿窒慾德之
修也不忮不求行之善也躬自厚而薄責於人遠怨之方也季孫
忿忮弗能懲也而辱逮君父不亦㦧乎故春秋史外傳心之要典
也攷其行事深切著明於以反求諸己則亦知戒矣
丙申公及楚人秦人宋人陳人衛人鄭人齊人曹人邾人薛人鄫人
盟于蜀
盟而魯與必先書公尊内也次書主盟者衆所推也此書公及楚
人則知主盟者楚也公子嬰齊秦右說宋華元陳公孫寧衛孫良
夫鄭去疾皆國卿也何以稱人楚僭稱王春秋黜之比諸夷狄晉
雖不競猶主夏盟諸侯苟能任仁賢修政事保固疆圉要結鄰好
同心擇義堅事晉室荆楚雖大何畏焉今乃西向服從而與之盟
不亦恥乎古者用夏服夷未聞服於夷也乃是之從亦爲不善擇
矣經於魯君盟會不信則諱公而不書不臣則諱公而不書棄中
國從夷狄則諱公而不書蜀之盟棄晉從楚書公不諱何也事同
而旣貶則從同同正始之義也從荆楚而與盟旣諱公於僖十九
年齊之盟矣是以於此不諱而人諸國之大夫以見意也
三年春王正月公會晉侯宋公衛侯曹伯伐鄭
按左氏諸侯伐鄭討邲之役也遂東侵鄭公子偃帥師禦之覆諸
鄤敗諸丘輿夫討邲之役則復怨勦民非觀釁也遂東侵則潛師
掠境非以律也覆而敗諸則專用詐謀非正勝也度彼參此皆無
善也雖而不紀勝負微也晉侯稱爵而以伐書何也初爲是役必
以鄭之從楚也附蠻夷擾中國則盟主有詞于伐耳宋衛未葬曷
爲稱爵背殯越境以吉禮從金革之事也
辛亥葬衛穆公二月公至自伐鄭甲子新宮災三日哭
廟災而哭禮也得禮爲常事則何以書緱氏劉絢曰新宫者宣宫
也不曰宣宫者神主未遷也知然者丹楹刻桷皆稱桓宫此不舉
謚故知其未遷也宫成而主未入遇災而哭何禮哉宣公薨至是
二十有八月緩於遷主可知矣言災則不恭之致亦自見矣此說
據經爲合或曰禮稱有焚其先人之室則三日哭新宮將以安神
主也雖未遷而哭不亦可乎曰先人之室蓋嘗寢於斯食於斯會
族屬於斯其居處笑語之所在皆可想也事死如事生故有焚其
室則哭之禮也神主未遷而哭於人情何居
乙亥葬宋文公
按左氏文公卒始厚葬益車馬重器備君子謂華元樂舉於是乎
不臣攷於經未有以驗其厚也數其葬之月則信然矣天子七月
諸侯五月大夫三月士踰月以降殺遲速爲禮之節不可亂也文
公之卒國家安靖外無危難曷爲越禮踰時逮乎七月而後克襄
事哉故知華元樂舉之棄君於惡而益其侈無疑矣夫禮之厚薄
稱人情而爲之者也宋公在殯而離次出境從金革之事哀戚之
情忘矣顧欲厚葬其君親此非有所不忍於死者特欲誇耀淫侈
無知之人耳世衰道微禮法旣壤無以制其侈心至於秦漢之間
窮竭民力以事丘隴其禍有不可勝言者春秋據事直書而其失
自見此類是也豈不爲永戒哉
夏公如晉鄭公子去疾帥師伐許公至自晉
宣公薨至是三年之喪畢矣宜入朝京師見天子受王命然後歸
而即政可也嗣守社稷之重而不朝于周以拜汶陽田之故而往
朝于晉其行事亦悖矣此春秋所爲作也公行多不致其書公至
自晉何其至也必有以也
秋叔孫僑如帥師圍棘
按左氏取汶陽之田棘不服故圍之復故地而民不聽至於命上
將用大師環其邑而攻之何也魯於是時初稅畒作丘甲稅役日
益重矣棘雖復歸故國所以不願爲之民也歟成公不知薄稅歛
輕力役修德政以來之而肆其兵力雖得之亦必失之矣
大雩晉郤克衛孫良夫伐廧咎如
冬十有一月晉侯使荀庚來聘衛侯使孫良夫來聘丙午及荀庚盟
丁未及孫良夫盟
劉敞曰諸侯有聘無盟聘禮也盟非禮也庚與良夫不務引其君
當道而生事專命爲非禮不信以干先王之典故不繫於國以見
其遂事之辱非人臣之操此說然也其言及者公與之盟而不言
公見二卿之伉也盟者春秋所惡於惡之中又有惡焉者此類是
矣
鄭伐許
稱國以伐狄之也晉楚爭鄭鄭兩事焉及邲之敗於是乎專意事
楚不通中華晉雖加兵終莫之聽也至此一歲而再伐許甚矣夫
利在中國則從中國利在夷狄則從夷狄而不擇於義之可否以
爲去就其所以異於夷者幾希況又馮弱犯寡一歲之中而再動
干戈於鄰國不旣甚乎春秋之法中國而夷狄行者則狄之所以
懲惡也以爲告詞略而從告乃實錄耳一字爲褒貶義安在也
四年春宋公使華元來聘三月壬申鄭伯堅卒𣏌伯來朝夏四月甲
寅臧孫許卒公如晉葬鄭襄公秋公至自晉冬城鄆鄭伯伐許
前此鄭襄公伐許旣狄之矣今悼公又伐許乃復稱爵何也喪未
踰年以吉禮從金革之事則忘親矣稱爵非美詞所以著其惡也
五年春王正月杞叔姬來歸
前書𣏌伯來朝左氏以爲歸叔姬也此書𣏌叔姬來歸則出也春
秋於内女其歸其出錄之詳者男女居室人之大倫也男子生而
願爲之有室女子生而願爲之有家父母之心人皆有之而不能
爲之擇家與室則夫婦之道苦淫僻之罪多矣王法所重人倫之
本錄之詳也爲世戒也
仲孫蔑如宋夏叔孫僑如會晉荀首于榖梁山崩
梁山韓國也詩曰弈弈梁山韓侯受命而謂之韓弈者言弈然高
大爲韓國之鎮也後爲晉所滅而大夫韓氏以爲邑焉書而不繫
國者爲天下記異是以不言晉也左氏載絳人之語於禮文備矣
而未記其實也夫降服乘縵徹樂出次祝幣史詞六者禮之文也
古之遭變異而外爲此文者必有恐懼修省之心主於内若成湯
以六事撿身高宗克正厥事宣王側身修行欲銷去之是也徒舉
其文而無實以先之何足以弭災變乎夫國主山川至於崩竭當
時諸侯未聞有戒心而修德也故自是而後六十年間弑君十有
四亡國三十二其應亦㦧矣春秋不明著其事應而事應具存其
可忽諸
秋大水冬十有一月己酉天王崩十有二月己丑公會晉侯齊侯宋
公衛侯鄭伯曹伯邾子𣏌伯同盟于蟲牢
按左氏許靈公愬鄭伯于楚鄭伯如楚訟不勝歸而請成于晉盟
于蟲牢鄭服也鄭服則何以書同盟天王崩赴告巳及在諸侯之
策矣以所聞先後而奔喪禮也而九國諸侯會盟不廢故特書同
盟以見其皆不臣春秋惡盟誓於惡之中文有惡焉者此類是也
六年春王正月公至自會二月辛巳立武宮
武宫武公之宫立武宫非禮也喪事即遠有進而無退宫廟即遠
有毁而無立故二昭二穆與太祖而五者諸侯之廟制也曰考廟
曰王考廟曰皇考廟皆月祭焉曰顯考廟曰祖考廟享嘗乃止去
祖爲壇去壇爲墠壇墠有禱則祭無禱乃止去墠爲鬼諸侯之祭
法也武公至是歷世十一其毀巳久而輙立焉非即遠有終之意
故特書曰立立者不宜立也
取鄟
鄟微國也書取者滅之也滅而書取爲君隱也項亦國也其書滅
者以僖公在會季孫所爲故直書其事而不隱此春秋尊君抑臣
以辨上下謹於微之意也人倫之際差之毫釐繆以千里故仲尼
特立此義以示後世臣子使以道事君而無朋附權臣之惡於傳
有之犯上干主其罪可救乖忤貴臣禍在不測故臣子多不憚人
主而畏權臣如漢谷永之徒直攻成帝不以爲嫌至於王氏則周
旋相比結爲死黨而人主不之覺此世世之公患也歸父家遣緣
季氏也朝吴出奔因無極也王章殺身忤王鳳也鄴侯寄館避元
載也惟殺生在下而人主失其柄也是以黨與衆多知有權臣而
不知有君父矣使春秋之義得行尊君抑臣以辨上下每謹於微
豈有此患乎
衛孫良夫帥師侵宋夏六月邾子來朝公孫嬰齊如晉壬申鄭伯費
卒秋仲孫蔑叔孫僑如帥師侵宋
魯遣二卿爲主將動大衆焉有事於宋而以侵書者潛師侵掠無
名之意蓋陋之也於衛孫良夫亦然上三年嘗會宋衛同伐鄭矣
次年宋使華元來聘通嗣君矣又次年魯使仲孫蔑報華元矣是
年冬鄭伯背楚求成于晉而魯衛與宋又同盟于蟲牢矣今而有
事於宋上卿授鉞大衆就行而師出無名可乎故特書侵以罪之
也左氏載此師晉命也後二年宋來納幣請伯姬焉則此師爲晉
而舉非魯志明矣兵戎有國之重事邦交人道之大倫聽命於人
不得巳焉將能立乎春秋所以罪之也
楚公子嬰齊帥師伐鄭冬季孫行父如晉晉欒書帥師救鄭
荆楚僭號稱王聖人比諸夷狄而不赦者大一統以有周使民著
於君臣之義也鄭能背夷即華是改過遷善出幽谷而遷喬木也
嬰齊爲是帥師又因其喪而伐之不義甚矣經所以深惡之也書
卿帥師伐鄭於文無貶詞何以知其深惡楚也下書欒武子帥師
救鄭則知之矣凢書救者未有不善之也而伐者之罪著矣按左
氏晉楚遇于桑隧軍帥之欲戰者八人武子遂還則無功也亦何
善之有曰此春秋之所以善欒書也兩軍相加兵刃旣接折馘執
俘計功受賞此非仁人之心王者之事故舞干而苗格者舜也因
壘而崇降者文也次于陘而屈完服者齊桓也會于蕭魚而鄭不
叛者晉悼也武子之能不遷戮而知還也亦庶幾哉
七年春王正月鼷鼠食郊牛角改卜牛鼷鼠又食其角乃免牛
穀梁子曰郊牛日展斛角而知傷展道盡矣其所以備災之道不
盡也改卜牛鼷鼠又食其角則亡乎人矣非人之所能也所以免
有司之過也有司免過即變異也其應云何許翰曰小害大下賊
上食而又食三桓子孫相繼之象也宣公有虞三桓之志至成始
弗戒矣理或然也
吴伐郯
稱國以伐狄之也吴本太伯之後以族屬言則周之伯父也何以
狄之爲其僭天子之大號也按國語云命圭有命固曰吴伯不曰
吴王然則吴本伯爵也後雖益熾浸與中國會盟進而書爵不過
曰子亦不以本爵與之故紀於禮書曰四夷雖大皆曰子此春秋
之法仲尼之制也而以爲不敢擅進退諸侯亂名實者誤矣
夏五月曹伯來朝不郊猶三望
吴郡朱長文曰禮天子有四望諸侯則祭境内山川而巳魯當祭
太山太山魯之境也禮所得祭故不書三望僭天子禮是以書之
其說是矣楚子軫言三代命祀祭不越望而曰江漢沮漳楚之望
非也楚始受封濱江之國漢水沮漳豈其境内哉此亦據後世并
兼封略言之爾
秋楚公子嬰齊帥師伐鄭公會晉侯齊侯宋公衛侯曹伯莒子邾子
𣏌伯救鄭八月戊辰同盟于馬陵
楚人軍旅數起頻年伐鄭以其背巳而從諸夏也與莊之欲討徵
舒而入陳亦異矣書大夫之名氏書帥師書伐而無貶詞者所謂
不待貶絕而罪自見者也晉合八國之君親往救鄭則攘夷狄安
中國之師也欲著其善故特書救鄭以美之言救則楚罪益明而
鄭能背夷即華善亦著矣前此晉遣上將諸國不與焉此則其君
自行而會合諸國則楚人暴橫憑陵諸夏之勢益張亦可見矣故
盟于馬陵而書同盟者同病楚也
公至自會吴入州來冬大雩衛孫林父出奔晉
