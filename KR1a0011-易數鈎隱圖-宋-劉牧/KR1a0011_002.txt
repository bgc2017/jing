易數鈎隠圖卷中宋劉牧撰
乾坤生六子第三十四
乾天也故稱乎父下濟而光明焉
坤地也故稱乎母卑而上行焉
震一索而得男故謂之長男
巽一索而得女故謂之長女
坎再索而得男故謂之中男
離再索而得女故謂之中女
艮三索而得男故謂之少男
兊三索而得女故謂之少女
已上更布自然之象者蓋欲明上下自然交易相生之
理成八卦變化之義也
夫易有太極是生兩儀兩儀生四象四象生八卦八卦
成列象在其中矣因而重之爻在其中矣則知太極乃
兩儀之始八卦則重卦之始也重卦之首以復卦何謂
也陽炁之始也略試論之且夫四正之卦所以分四時
十二月之位兼乾坤艮巽者所以通其變化因而重之
所以效其變化之用也觀其變化之道義有所宗故其
復卦生於坎中動於震上交於坤變二震二兊二乾而
終自復至乾之六月斯則陽爻上生之義也姤卦生於
離中消於巽下交於乾變二巽二艮二坤而終自姤至
於坤之六月斯則隂爻下生之義也自復至坤凡十二
卦主十二月卦主十二月中分二十四炁爻分七十二
候以周其日月之數是故坎離分天地子午以東為陽
子午以西為隂若夫更錯以他卦之象則總三百八十
四爻所以極三才之道或問曰合數圖以正之卦之與
爻分四時十二月之位又兼乾坤艮巽之卦通其變且
復卦生坎中動於震交於坤易曰地中有雷復正協其
義也若姤卦則生於離之中消於巽交於乾易曰天下
有風姤且巽非四正之卦也則與復卦不同其義今卦
體則是巽承於乾而變易其位從兊者何謂也答曰斯
則取歸妹之象易曰歸妹天地之大義也天地不交則
萬物不興歸妹者人之終始也所以資長男交少女之
義交少女而長女主其卦者明其妹係於姊嫁而妹非
正也所謂姪娣之義也若以長男交長女雖曰夫婦常
久之道然未盡廣延之理也則知能終其始者必歸妹
也故易稱天地之大義是以卦之變易必從歸妹妹非
正室必以姊主其卦也是以其體則取兊合震其名則
以巽承乾也變易之義其在兹乎
(原缺)前賢釋三才之義皆以設剛柔兩畫以布二炁布
以三位而象三才謂聖人率意以畫之矣斯亦不詳繫
辭之義也夫卦者天垂自然之象也聖人始得之於河
圖洛書遂觀天地竒偶之數從而畫之是成八卦則非
率意以畫其數也略試論之夫三畫所以成卦者取天
地自然竒偶之數也乾之三畫而分三位者為天之竒
數三故畫三位也地之偶數三亦畫三位也餘六卦者
皆乾坤之子其體則一故亦三位之設耳且夫天獨陽
也地獨隂也在獨陽獨隂則不能生物暨天地之炁五
行之數定始能生乎動植故經曰有天地然後萬物生
焉豈一炁之中有藴三才之道邪所謂兼三才而兩之
蓋聖人重卦之義也非八純卦之謂也三才則天地人
之謂也兩之則重之謂也上二畫為天中二畫為人下
二畫為地以人合天地之炁生故分天地之炁而居中
也所以九二稱在田明地道也九五稱飛龍在天明天
道也斯則其理坦然而明白矣如曰不然敢質之於繫
辭曰六爻之動三極之道也又曰有天道焉有人道焉
有地道焉兼三才而兩之故六六者非他也三才之道
也又曰昔者聖人之作易將以順性命之理是以立天
之道曰隂與陽立地之道曰柔與剛立人之道曰仁與
義兼三才而兩之故易六畫而成卦斯則皆云六畫包
三才之義則无三畫韞三才之說不其然乎若夫六爻
皆有人事者為人倫則天法地之象故初上皆包人事
之義耳
論上
正義曰陽炁始剝盡謂陽炁始於剝盡之後至陽炁來
復時凡七日也其釋注分明如禇氏莊氏並云五月一
隂生至十一月一陽生凡七月而云七日不云月者欲
見陽長須速故變月而言日也今輔嗣云剝盡至來復
是從剝盡至來復時經七日也若從五月言之何得云
始盡也又臨卦亦是陽長言八月今復卦亦是陽長何
獨變月而稱日觀注之意為不然亦用易緯六日七分
之義同鄭康成之說但於文省略不復具言案易緯稽
覽圖云卦炁起於艮巽離坎震兊各主一方其六十卦
卦有三百六十爻日凡主三百六十日餘有五日四分
日之一每日分為八十分五日分為四百分四分日之
一又為二十分是四百二十分六十卦分之六七四十
二各得七分是每卦得六日七分也剝卦陽炁之盡在
九月之末十月當純坤用事坤卦在六日七分之前從
剝盡至陽炁來復隔坤之一卦六日七分舉成數言之
故輔嗣言凡七日也且今七日來復之義詳夫孔氏之
疏雖得之於前而又失之於後也何哉且易云七日來
復輔嗣之注又言七日雖則引經注破禇氏莊氏之誤
於義為得末又引易緯鄭氏六日七分則其理又背經
注之義且易緯鄭氏言每卦得六日七分則未詳六日
七分能終一卦之義略試論之且坎離震兊四正之卦
也存四位生乾坤艮巽之卦每位統一時每爻主一月
此則四純之卦也又若重卦自復至乾六爻而經六月
也自姤至坤亦六爻而經六月也則一爻而主一月也
昭昭矣而云六日七分為義則作疏者不思之甚也且
夫七日來復者十月之末坤卦既終隂已退陽炁復生
也為天有十日陽上生也至七為少陽隂陽交易而生
當陽復來之時為老隂(闕)待經隂之數盡
至七日少陽(闕)七日來復(闕)則合經
注之義也
論中
繫辭曰天一地二天三地四天五地六天七地八天九
地十此乃五行生成之數也天一生水地二生火天三
生木地四生金天五生土此其生數也如此則陽无匹
隂无偶故地六成水天七成火地八成木天九成金地
十成土於是隂陽各有匹偶而物得成矣故謂之成數
也又曰天數五地數五五位相得而各有合此所以成
變化而行鬼神謂此也又數之所起起於隂陽隂陽往
來在於日道十一月冬至以及夏至當為陽來正月為
春木位也日南極陽來而隂往冬水位也當以一陽生
為水數五月夏至日北極隂進而陽退夏火位也當以
一隂生為火數但隂不名竒數必六月二隂生為火數
也是故易稱乾貞於十一月坤貞於六月來而皆左行
由此冬至以及夏至當為陽來也正月為春木位也三
陽已生故三為木數夏至以及於冬至為隂進八月為
秋金位也四隂以生故四為金數三月春之季土位五
陽以生故五為土數此其(闕)也又萬物之本有
生於无著生於微萬物成形必以微著為漸五行先後
亦以微著為次五行之體水最微為一火漸著為二木
形實為三金體固為四土質大為五亦是次序之宜矣
劉氏與顧氏皆以為水火木金得土數而成故水數成
六火數成七木數成八金數成九土數成十義亦然也
今詳衆賢之論以天一至天五為五行之生數則不釋
所以能生之之義也以地六至地十為五行之成數則
不釋所以能成之之義也故學者莫洞其旨蓋由象與
形不析有无之義也道與器未分上下之理也略試論
之易曰形而上者謂之道形而下者謂之器則地六而
上謂之道地六而下謂之器也謂天一地二天三地四
止有四象未著乎形體故曰形而上者謂之道也天五
運乎變化上駕天一下生地六水之數也下駕地二上
生天七火之數也右駕天三左生地八木之數也左駕
地四右生天九金之數也地十應五而居中土之數也
此則已著乎形數故曰形而下者謂之器所謂象之與
形者易云見乃謂之象河圖所以示其象也形乃謂之
器洛書所以陳其形也本乎天者親上本乎地者親下
故曰河以通乾出天洛以流坤吐地易者韞道與器所
以聖人兼之而作易經云河出圖洛出書聖人則之斯
之謂矣且夫河圖之數惟四十有五蓋不顯土數也不
顯土數者以河圖陳八卦之象若其土數則入乎形數
矣是兼其用而不顯其成數也洛書則五十五數所以
成變化而著形器者也故河圖陳四象而不言五行洛
書演五行而不述四象然則四象亦金木水火之成數
也在河圖則老陽老隂少陽少隂之數是也在洛書則
金木水火之數也所以異者由四象附土數而成質故
四象異於五行矣然而皆從天五而變化也至於天數
五地數五五位相得而各有合焉者此備陳五行相生
之數耳且五行雖有成數未各相合則亦未有所從而
生矣故天一與地六合而生水地二與天七合而生火
天三與地八合而生木地四與天九合而生金天五與
地十合而生土伏犧而下但乘其數至黃帝始名(原缺)
乙丙丁也今衆賢以一陽生為水數二隂生為火數三
陽生為木數四隂生為金數五陽生為土數(原缺)說強
配之也則非天地自然之數也至於以微著為漸者亦
非通論何哉且以堅固言之則土不當後於金也以廣
大言之則火不當後於水也蓋五行之質各禀自然偶
合而生相因於數微著之論實非經旨矣又若十一月
一陽生為竒數者謂天一動乎坎之中也五月一隂生
為偶數者謂地二動乎離之中也以六月二隂生為偶
數則未知所出之宗也
論下
詳夫易緯稽覽圖及鄭六日七分之說蓋取乾坤老陽
老隂之策配之也經曰乾之策二百一十有六坤之策
百四十有四凡三百六十當期之日疏云舉其大略則
不數五日四分之一也又疏云二篇之爻總三百八十
四隂陽各半焉陽爻一百九十二位爻别三十六總有
六千九百一十二也隂爻一百九十二位爻别二十四
總有四千六百八也隂陽總合萬有一千五百二十當
萬物之數也且經為乾坤二卦老陽老隂三百六十之
數當期之日則不更别起數矣卦之與爻則未詳易緯
鄭氏六日七分之義也夫隂陽之爻總有三百八十四
焉且易緯及鄭氏雖以坎離震兊四正之卦之爻減乎
二十四之數與當期之日相契則又與聖人之辭不同
矣何以知之且夫起子止亥十二月之數所以主十二
卦之爻也十二卦之爻者自復至坤之位也豈可取雜
書賢人之說而破聖人之經義哉或曰不然其如繫辭
何
臨至於八月有凶彖曰臨剛浸而長說而順剛中而應
大亨以正天之道也至於八月有凶消不久(原缺)諸家
之注解各有異焉且何氏云從建子陽生至建未為八
月禇氏云自建寅至建酉為八月孔氏疏又曰今案此
注云小人道長君子道消宜據否卦之時以臨卦建丑
而至否卦則建申為八月也理有未安略試論之粤若
諸家之說皆與臨卦之義不相偶契何以知之且卦彖
之辭所以各論一卦之體也夫臨卦者主建丑之月也
何氏從建子陽生而數則卦辭當在復卦之下不當屬
臨卦也禇氏從寅而數則卦辭當在泰卦之下亦不當
屬臨卦也孔氏宜據建申否卦為八月則否之六三當
消泰之九三又與臨卦六三之不應也今若以建未為
八月取遯卦之六二消臨卦之九二則於義為允矣何
者且臨卦之彖曰浸而長注云陽道轉進隂道日消也
遯卦之彖亦曰浸而長注云隂道欲進而長正道亦未
全滅也今以二卦之爻既相偶合又彖辭皆有隂陽浸
長之說則其義不得不然也所以稱建未為八月耳或
問當文王演卦之時乃商之末世也豈(闕)
正月為義哉答曰周公作爻辭父基子構所以爻
辭多文王後事則知文王之旨周公述而成之故以周
正為定況乎易有二名夏曰連山商曰歸藏周曰周易
連山則神農氏之號也歸藏則軒轅氏之號也既連山
歸藏並是代號所以題周以别餘代亦由周禮之謂也
且易既題周以正名則公不得不以周之正朔定其月
也孰謂不然若何氏以建子至建未為八月則是究其
末而不原其本矣至於孔氏引輔嗣之注以君子道消
小人道長必以否卦之義也但隂則小人之道長陽則
君子之道長不必專在否卦之義也明矣又王氏卦略
云遯小人浸長難在於内亨在於外與臨卦相對者也
臨剛長則柔危遯柔長則剛危矣臨二陽居内君子之
道日長遯二隂在内小人之道日進且八月凶者天之
道火(闕)寒暑退陽長至二得位居中故於此時垂消
退之戒陽息於十一月為復至十二月為臨消於五月
為姤至六月為遯自子至未凡八月也
易數鈎隠圖卷中
