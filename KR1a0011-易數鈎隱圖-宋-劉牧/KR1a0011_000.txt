易數鈎隠圖易類
提要
(臣)等謹案易數鈎隠圖三卷附遺論九事一
卷宋劉牧撰牧字長民其墓志作字先之未
詳孰是或有兩字也彭城人官至太常博士
宋志載牧新注周易十一卷圖一卷晁公武
讀書志則作圖三卷其注今不傳惟圖尚在
卷數與晁氏本同漢儒言易多主象數至宋
而象數之中復岐出圖書一派牧在邵子之
前其首倡者也牧之學出於种放放出於陳
搏其源流與邵子之出於穆李者同而以九
為河圖十為洛書則與邵異其學盛行於仁
宗時黃黎獻作略例隠訣吳秘作通神程大
昌作易原皆發明牧說而葉昌齡則作圖義
以駁之宋咸則作王劉易辨以攻之李覯復
有刪定易圖論至蔡元定則以為與孔安國
劉歆所𫝊不合而以十為河圖九為洛書朱
子從之著易學啟蒙自是以後若胡一桂董
楷吳澄之書皆宗朱蔡牧之圖幾於不𫝊此
本為通志堂所刊何焯以為自道藏錄出今
考道藏目錄實在洞真部靈圖類雲字號中
是即圖書之學出於道家之一証錄而存之
亦足廣異聞也南宋時劉敏士嘗刻於浙右
漕司前有歐陽修序吳澄曰修不信河圖而
有此序殆後人所偽為而牧之後人誤信之
者俞琰亦曰序文淺俚非修作其言有見故
今據而削之其遺論九事一為太皥受龍馬
負圖二為六十四卦推盪訣三為大衍之數
五十四為八卦變六十四卦五為辨隂陽卦
六為復見天地之心七為卦中九事八為竒
偶揲法九為隂陽律吕圖以先儒之所未及
故曰遺論本别為一卷徐氏刻九經解附之
鈎隠圖末今亦仍之焉乾隆四十四年八月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
