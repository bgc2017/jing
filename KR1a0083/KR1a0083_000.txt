讀易考原易類
提要
(臣)等謹案讀易考原一卷元蕭漢中撰漢中
字景元泰和人此書成於泰定中凡三篇一
論分卦一論合卦一論卦序不敢顯攻序卦
𫝊而亦不用序卦之說大旨以圓圖乾坤坎
離居四正為上經之主卦兑艮巽震居四隅
為下經之主卦復按圖列說申明上經三十
卦下經三十四卦多寡分合之不可易及乾
坤之後受以屯蒙屯蒙之後受以需訟次序
之不可紊卷後論三十六宫陰陽消長之機
以互明其義漢中書不甚著明初朱升作周
易旁注始采錄其文附於末卷升自記稱謹
節縮為上下經二圖於石而錄其原文於下
以廣其𫝊則是書經升編輯不盡漢中之舊
今升書殘缺而漢中書反附以得存此本即
從升書中錄出别行者朱彝尊經義考作三
卷蓋以一篇為一卷實無别本也其說雖亦
出於邵氏而推闡卦序頗具精理蓋猶依經
立義者以視黑白奇偶蔓衍而不可極者固
有殊焉乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
