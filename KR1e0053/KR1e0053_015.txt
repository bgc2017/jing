春秋或問卷十五宋吕大圭撰
宋人及楚人平
或問宋及楚平何也曰此一編也可以見晉伯之不競
而楚之横行中國也甚矣向也晉與楚争陳其後也陳
有少西氏之亂晉不能討而楚討之縣陳封陳在其掌
握而陳在楚宇下矣向也晉與楚爭鄭其後也鄭有皇
門之入晉不能救己而有邲之戰而晉師敗績而鄭又
在楚宇下矣向也晉宋衛猶為一黨及宋師伐陳而
衛救之則衛又貳於楚向也晉楚之争而中國之望
如魯國者猶未嘗即楚也今則公孫歸父會楚子于
宋而魯又即於楚當是時中國伯主之後則晉也先
代之後則宋也二國皆大國也鄭及楚平則伐鄭者
晉與宋也邲既敗則同為清丘之盟者晉與宋也清
丘之盟陳人不至則為之伐陳者又宋也今也楚子
圍宋者九月宋之國人至於易子而食析骸而爨矣
楚之圍宋者亦軍弊食盡而將去矣而宋人告急之
師晉不能一出力以援之一懲於邲之戰而中國之
氣索然矣宋及楚平豈其得已哉書曰宋人及楚人
平以見中國之無伯也以見蠻荆之恣横也以見諸
侯之有畏於楚而莫之能救者也然則宋楚之平豈
小故哉
晉師滅赤狄潞氏以潞子嬰兒歸
或問晉師之滅赤狄也非有志於安中國乎曰赤狄
屢肆侵暴晉景滅之似也然楚之圍宋歴三時而不解
晉不能一引手以救之而徒能加兵於狄今年書晉師
滅赤狄潞氏以潞子嬰兒歸明年書晉人滅赤狄甲氏
及留吁觀宋人之告急也晉侯欲救之而伯宗方以納
汙藏疾匿瑕含垢自諉及晉侯之欲伐狄也諸大夫皆
以為不可而伯宗乃曰後之人或者將敬奉德義以事
神人而申固其命若之何待之嗚呼是誠何心哉其為
謀不過欺善怕惡爾不得志於楚乃求得志於狄晉侯
以是賞桓子又以是賞士伯又使趙同獻俘于周君臣
之間矜然德色志得意滿矣何暇謀及楚哉聖人備書
於策而義自見矣
王札子殺召伯毛伯
或問案左氏王孫蘇與召氏毛氏争政使王子捷殺召
戴公及毛伯衛然乎曰果如所傳則經當書王孫蘇以
首惡此未必然
公會齊侯于平州
或問公會齊侯于平州何也曰與齊會而定公位也弑
君簒國者已列於諸侯之會故不復致討故曹人以此
請負芻于晉夫簒殺之賊毁滅天理無所容於天地之
間身無存沒時無古今其罪不得赦也以列於會而不
復討是導天下而為無父無君之歸矣此仲尼所為懼
春秋所以作也
齊人取濟西田
或問取濟西田之義曰春秋書取田邑有伐而書取者
八如隠四年莒人伐𣏌取牟婁十年公敗宋師取郜及
防僖二十二年公伐邾取須句二十六年公以楚師伐
齊取榖三十三年公伐邾取訾婁宣四年公伐莒取向
九年齊侯伐萊取根牟十年公孫歸父伐邾取繹是用
兵力以取之也有直書取者如僖三十一年春取濟西
田我取之曹也此年齊人取濟西田齊取之我也成二
年取汶陽田以鞌之戰而齊以歸我也此則不用兵力
而取之易也凡言取者皆非其有之義若齊人取濟西
田謂之非其有宜也若成取濟西田取汶陽田皆言取
何哉蓋嘗失之於彼矣而今取之是亦非其有而已矣
楚子鄭人侵陳遂侵宋
或問侵陳侵宋而書楚子豈予楚以伯乎曰春秋盟會
而書楚子自盂始征伐而書楚子自侵陳始向也次厥
貉嘗書楚子矣然而未嘗加兵於中國也繼而伐麇亦
書楚子矣然而不過加兵於其與國也至於侵陳遂侵
宋則直加兵於中國矣凡征伐而出爵者皆伯之辭侵
蔡伐楚書齊侯伯齊侯也侵曹伐衛書晉侯伯晉侯也
侵陳侵宋書楚子伯楚子也然則春秋固伯楚子乎曰
楚而能伯春秋安得不伯之邪然聖人之書此則有幸
之意焉有傷之意焉書曰齊侯晉侯喜中國之猶有伯
也書曰楚子傷中國之無伯而蠻荆得以執伯權也美
惡不嫌同辭此之謂歟然是時也楚子侵陳而趙盾亦
帥師以救陳又會四國之君以伐鄭是晉猶有志於與
楚爭也然晉師以救陳而起而楚子侵宋晉不能與爭
其為不競亦可知矣
宋華元及鄭公子歸生戰于大棘宋師敗績
獲宋華元
或問書大夫帥師書戰何也曰春秋書戰未有書大夫
帥師而戰者書大夫帥師自此始自是而後戰皆書大
夫故宋華元鄭公子歸生晉荀林父衛孫良夫魯季孫
行父臧孫許叔孫僑如公孫嬰齊晉趙鞅鄭罕達齊國
書凡皆大夫帥師而戰也戰不書大夫帥師者吳而已
大夫之強可知矣然春秋書戰三十四惟晉趙鞅鄭罕
達戰于鐵及此年大棘之戰皆稱帥師者其衆敵也春
秋書獲者七惟齊國書及此年宋華元書敗績者身見
獲而師又敗也大夫生死皆言獲鄭獲宋華元生也吳
獲陳夏齧吳獲齊國書死也蓋存之殺之皆在既獲之
後爾
秦師伐晉
或問秦師伐晉之義曰晉文之伯秦與有功晉伯之衰
秦與有罪城濮之戰秦從晉以弱楚是故晉伯而楚衰
自文十六年秦黨楚以滅庸而秦為楚役楚方陵駕中
國而秦復興師以伐晉是故楚伯而晉衰雖然此非秦
之罪也晉文之欲與楚爭也必得秦而後敢戰此固伯
者之慮也殽函之事晉襄之度已淺而先軫諸人見利
乘便未始有遠圖也自是而後更相報復無有窮已楚
方窺伺中國而兩虎方鬭何暇議及他事哉楚莊之雄
也通秦以軋晉而秦為楚役矣次于厥貉之後楚方有
陵駕中國之心同盟新城之後諸侯方有懼楚之志蓋
至於今則鄭復背晉以從楚黨楚以侵陳晉方與楚爭
則通秦以軋楚可也否則置秦而勿問可也而盾之族
子曰穿乃興侵崇之謀盾非病狂何故聽之是起秦之
爭也宋方敗於鄭而晉復勞於秦非自致之而誰邪
晉人宋人衛人侵鄭
或問晉之侵鄭何也曰新城之盟鄭既從晉是同於病
楚也未幾而鄭乃從楚以侵宋晉為是率諸侯之師以
伐鄭又未幾而鄭公子歸生戰于大棘以敗宋晉又為
是率諸侯之師以侵鄭且一鄭也昔何病楚而今從之
昔何從晉而今叛之哉蓋自文十七年伐宋一役始夫
諸侯之從晉也謂晉之有可依也率諸侯以伐宋將以
討賊也及其受賂乃立公子鮑而還是立賊也鄭由是
謂晉為不足與而從楚以侵宋蓋有辭於宋也晉乃庇
宋以伐鄭鄭復使公子歸生以伐宋蓋其有辭於宋也
晉復黨宋以侵鄭一動之非義而與國叛之敵國侮之
彼得以奉辭而我疲於奔命至一至再而未巳也然則
伯主之舉動詎可輕哉
晉趙盾弑其君夷臯
或問弑夷臯者盾乎穿乎曰歐陽氏胡氏已辨之矣歐
陽修曰弑逆大惡也其為罪也莫贖其於人也不容其
在法也無赦法施於人雖小必謹況舉大法而加大惡
乎既輒加之又輙赦之則自侮其法而人不畏春秋用
法不如是之輕易也三子說春秋書趙盾不討賊故加
之大惡而以盾非實弑則又復見乎經以明盾之無罪
是輒加之而輒赦之爾以盾為無弑心乎其可輕以大
惡加之以盾不討賊情可責而宜加之乎則其後頑然
未嘗討賊既不改過以自贖何為遽赦使同無罪之人
其於進退皆不可此非春秋之意也趙穿弑君大惡也
盾不討賊不能為君復讎而失刑於下二者輕重不較
可知就使盾為可責然穿焉得免也今免首罪為善人
使無辜者受大惡此決知其必不然也若曰盾不討賊
有幸弑之心與自弑同故寧舍穿而罪盾此乃逆詐用
情之吏矯激之為爾非孔子以王道治人之法也孔子
患舊史是非錯亂而善惡不明所以修春秋就令舊史
如此其肯不正之乎此可知其繆也然則夷臯孰弑曰
孔子所書趙盾是也胡氏曰正卿當國任事之臣也國
事莫酷於君見弑不於其身而誰責乎亡而越竟謂去
國而不還也然後君臣之義絶反而討賊謂復讎而不
釋也然後臣子之義終不然是盾偽出而實與聞乎其
故也假令不與聞者而縱賊不討是有今將之心而意
欲穿之成乎弑矣惡莫慘於意今以此罪盾盾雖欲辭
而不受可乎
春王正月郊牛之口傷改卜牛牛死乃不郊
猶三望
或問不郊禮乎曰乃不郊為牛之口傷改卜牛而牛又
死也不然郊矣胡氏曰禮為天王服斬衰周人告喪于
魯史策已書而未葬也祀帝于郊夫豈其時哉謂不以
王事廢天事禮乎
葬匡王
或問葬不書其人何也曰春秋書王崩而葬者四葬桓
王葬匡王則不書其人葬襄王則叔孫得臣也葬景王
則叔鞅也或謂桓王匡王之葬皆公親往然以他文比
而觀之葬諸侯而使卿者則備而書之其他不書其人
者皆謂公親往可乎
鄭公子歸生弑其君夷
或問公子歸生何以蒙弑君之名曰子公欲弑而不敢
發先以語子家則子家必有以制其可否之勢可否之
勢在子家而輕以徇人其為首惡宜矣胡氏曰首謀弑
逆者公子宋也懼譖而從之者歸生也而以歸生為首
惡何也曰歸生與宋並為大夫乃貴戚之卿同執國政
可以不從一也嘗統大師與宋人戰獲其元帥已得兵
權可以不從二也聞宋逆謀登時而覺先事誅之猶反
手爾夫據殺生之柄仗大義以制人使人聽已猶犬羊
之伏於虎也何畏於人懼其見殺而從之也哉計不出
此顧以畜老憚殺比方君父歸生之心悖矣故春秋以
弑君之罪歸之
楚子伐鄭
或問楚人加鄭稱人者三稱子者四何也曰稱子者蓋
其君自將也不然則稱人而已
晉趙盾衛孫免侵陳
或問公羊曰趙盾弑君此其復見何親弑君者趙穿也
公羊之說蓋謂弑君之賊不復見於經其復見於經者
以明盾之非弑也然乎曰此說誤矣案春秋弑君之賊
不復見者惟宋督鄭歸生齊崔杼陳乞四子耳其他如
商人世子般宋萬晉里克衛寗喜皆再見於經又有以
討賊而見於經者州吁無知是也他國之臣唯銜命來
魯及預會盟侵伐則書無事則不書趙盾所以書者以
帥師侵陳也若其事當書豈以弑君之賊而不之書若
其事不當書豈以其非弑君而強書之邪况其身為弑
君之賊而預國事再見於經適足以見其國之無臣子
爾豈謂其非弑君而乃再見之哉
衛侯使孫良夫來盟
或問來盟稱使何也曰春秋書來盟五桓十四年鄭伯
使弟語閔二年齊高子文十五年宋司馬華孫宣七年
衛孫良夫襄二十九年𣏌子來盟是也而稱使者二凡
書來盟自内錄也其稱使則前定之辭也蓋嘗有約言
矣而又使其大夫來盟所以固之也是冬會于黑壤而
公從之則可知矣案左氏則晉人止公然則孫良夫之
來盟為魯有疑心而未信乎衛既來盟而復見止以此
知盟非春秋之所貴明矣
辛巳有事于太廟仲遂卒于垂壬午猶繹萬
入去籥
或問萬入去籥禮乎曰仲遂之罪宣公當追而正之也
不能正其罪則是君臣之恩未絶也知其不可繹而猶
繹則非矣石氏曰禮有重輕先後大小之不同有國者
當圖其稱也以祭視繹則祭為重而繹為輕以繹視卿
佐之喪則繹為輕而卿佐之喪為重昭十五年有事於
武宫籥入叔弓卒去樂卒事以大夫之卒而去祭樂是以
所輕廢所重也有事于太廟仲遂卒于垂壬午猶繹以卿
佐之喪而猶繹是忽所重而行所輕也宣公之行所輕
昭公之廢所重春秋譏之一也孔子書有事于太廟有
事于武宫皆在二臣卒之前至稱萬入去籥去樂卒事
在叔弓仲遂卒之後明猶繹去樂之為不當也
晉侯黑臀卒于扈
或問諸侯卒于内不地此其地何也曰於國都之外則
地之衽金革而死則書卒于師如曹伯負芻修玉帛之
好而死則書卒于會如𣏌伯成于竟外則許男寗之卒
于楚吳子遏之卒于巢于封内則如鄭伯髠頑卒于鄵
宋公佐卒于曲棘惟許男新臣卒于師不地蓋許男既
與次陘之師而其下文無異辭則其為卒于次陘之師
明矣故雖不地而其義自見
衛侯鄭卒
或問晉成公何以不葬衛成公何以不葬曰魯不會也
胡氏曰衛成事晉甚謹而魯宣公獨深向齊衛欲為晉
致魯故謀黑壤之會而特使孫良夫來盟以定之也及
會于黑壤而晉人止公賂然後免是以扈之會皆前日
諸侯而魯獨不往二國繼以喪赴亦皆不會此所謂無
其事而闕其文也
陳殺其大夫洩冶
或問洩冶諫而死經書其名何也曰石氏曰書國以殺
大夫皆殺無罪之辭攷稱國以殺之文則洩冶之無罪
可見矣奚必待洩冶之不名哉陳宣公君臣滛亂於朝
洩冶諫而死左氏引詩而罪之是非孔子之言也後之
儒者從而和之有曰慕匹夫之直死而無益有曰居滛
亂之邦諫不能行從二者之言是忠不可為而義不可
守也何以為近臣哉此榖梁之言近正也大夫見殺有
罪無罪皆書名
齊人歸我濟西田
或問取不言我而歸言我何也曰取不言我者宣公以
立之不正而欲賂齊以求會故不言我以見内無惜之
之意也於其歸也則公比年如齊情好已篤外有鄰國
之禮内有㛰姻之故魯亦欲得而齊以歸之是以言我
以見内有欲之之意也師曰經凡言歸邑三定十年齊
人來歸鄆讙龜隂田哀八年齊人歸讙及闡與歸我濟
西田是也然或言來或不言來言來者非魯之所求而
齊自歸之也何者夾谷之會齊侯以無禮自屈為是歸
田以謝過非魯求之也若夫濟西之田則公連年朝齊
又與之為㛰姻又助之以伐萊故因是求之而齊歸之
也讙之與闡亦猶是矣其始也以公入邾之故而齊取
之既而歸邾子益而與齊平則因請其所取之邑故齊
以是歸之也然則言來者無所惜之辭也不言來者有
所惜之辭也無所惜其所欲也有所惜則出於不得已
矣
楚人殺陳夏徵舒楚子入陳納公孫寧儀行
父于陳
或問楚莊之殺陳夏徵舒非伯討乎曰胡氏曰殺徵舒
討其賊為義入陳取其國為貪舜跖之相去遠矣其分
乃在於善與利耳楚莊以義討賊勇於為善舜之徒也
以貪取國急於為利跖之徒也為善為惡特在於一念
須臾之間而書法如此故春秋傳心之要典不可不察
也或曰聖人大改過楚雖縣陳能聽申叔時之說而復
封陳可謂能改過矣猶書入陳以貶之何也曰楚莊意
在滅陳雖復封之然鄉取一人焉以歸謂之夏州而又
納其亂臣是制人之上下使不得其君臣之道也晉人
以幣如鄭問駟乞之立故子産對曰若寡君之二三臣
而晉大夫專制其位是晉之縣鄙也何國之為辭客幣
而報其使晉人舍之他國非所當與也而必欲納其亂
臣存亡興滅其若是乎
楚子圍鄭荀林父帥師及楚子戰于邲晉師
敗績
或問邲之戰曰此一戰也晉楚列國勝負之決也前乎
此也晉與楚爭陳楚鄭侵陳則晉救之陳即楚則晉衛
侵之陳及晉平則楚伐之扈之會陳不至則晉荀林父
伐之陳猶未純乎從楚也迨夏徵舒之弑其君也晉之
君臣曾不能為陳謀之陳於是從楚為辰陵之盟晉方
且會狄于攅函而不謀諸侯之難楚以南服之雄乃能
執討賊之權而縣陳封陳在其掌握於是陳為楚有而
晉安得而有之前乎此也晉與楚爭鄭鄭從楚侵宋則
晉伐之晉宋又伐鄭則鄭受命於楚以敵之鄭即晉則
楚侵之又伐之黑壤之會扈之會鄭在晉宇下則楚子
再伐之鄭不堪楚之屢伐也於是從楚以為辰陵之盟
然其心固曰與其來者可也是其心猶未純乎從楚也
故又徼事於晉楚子之圍鄭也所以爭鄭也晉既不能
有陳矣則邲之一戰是固勝楚得鄭伯諸侯之一決也
自晉師之敗績而楚得以伐宋横行於中國而莫之制
矣案左氏則是晉中軍未成列而楚車馳卒奔以乘晉
軍是以晉師敗績耳然以經文攷之則是成列而戰可
知也案左氏則邲之役六卿並在大夫司馬皆具官不
欲勦民者三帥也違命濟師者先縠也而獨書林父何
也胡氏曰古者仗鉞臨戎專制閫外雖君命有所不受
況其屬乎欒書救鄭軍帥之欲戰者八人武子遂還衆
不敢遏偪陽之舉匄偃二將皆請班師荀罃令曰七日
不克必爾乎取之遂下偪陽林父既知無及於鄭焉用
之矣諸帥又皆信然其策先縠獨以中軍佐濟若下令
三軍無得妄動案軍法而行辟夫豈不可既不能令乃
畏失屬亡師之罪而從韓獻子分惡之言知難而冒進
是棄晉師於誰責乎故此稱敗績特以荀林父主之也
公會晉侯衛侯曹伯邾子同盟于斷道
或問斷道之盟魯與焉何也曰前乎是魯專事齊至此
魯始從晉石氏曰斷道之盟左氏以為辭齊榖梁以為
外楚今從榖梁義何則自宣公以來凡晉會諸侯齊未
嘗不與也衛嘗同盟矣清丘之盟辭曰討貳而陳貳於
楚宋人伐之衛乃救陳晉以衛之救陳也討焉衛殺其
大夫孔達以說於晉然則斷道之盟衞人在焉故曰同
外楚也左氏見明年同衛世子臧伐齊成二年有鞌之
戰而謂以此為辭齊亦不興經合矣
公弟叔肸卒
或問書弟何也曰案春秋之義諸侯之尊弟兄不得以
屬通其弟云者以重書也然有以弟而書字有以弟而
書名者以其為母弟之貴也比之天子命大夫而書字
則叔肸許叔蔡叔之類是也其已為大夫者則書名衛
縶宋辰齊年鄭語之類是也
春秋或問卷十五
