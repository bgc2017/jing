春秋或問跋
傳春秋者幾百家其說大抵以褒貶賞罰為主蓋三傳
倡之而諸儒和之也惟朱文公以為不然今其載於門
人之所紀錄者略見一二獨恨未及成書耳廣文吕先
生加惠潮士諸士有以春秋請問者先生出五論示之
咸駭未聞因併求全藳先生又出集傳或問二書蓋本
文公之說而發明之有五論以開其端有集說以詳其
義又有或問以極其辨難之指歸而春秋之旨明白矣
噫夫子之心至文公而明文公之論至先生而備先生
亦有功於世教矣夢申預聞指教不敢私秘與朋友謀
而鋟諸梓庶幾廣其傳云時寳祐甲寅正陽之月門人
元公書院堂長何夢申敬跋
