禮書卷七十二
宋陳祥道撰
時祭之祫
君子以義處禮則祭不至於數煩以仁處禮則祭不
至於疏怠悽愴發於霜露之既降怵惕生於雨露之
既濡此所以有四時之享也商禮春曰礿夏曰禘而
五年之禘為大禘詩頌長𤼵大禘是也周禮春曰祀
夏曰礿而五年之禘不稱大焉詩頌雍禘太祖是也
然四時之享皆前期十日而齋戒前祭一日而省眡
祭之日禮交動乎上樂交應乎下自再祼以至九獻
其禮非一舉自致神以至送尸其樂非一次以一日
而歷七廟則日固不足而強有力亦莫善其事矣若
日享一廟前祭視牲後祭又繹則彌月之間亦莫既
其事矣考之經傳蓋天子之禮春則犆祭夏秋冬則
合享犆祭各於其廟合享同於太廟王制曰天子犆
礿祫禘祫嘗祫烝諸侯礿犆禘一犆一祫是天子春
犆而三時皆祫諸侯亦春犆而冬皆祫其異於天子
者禘一犆一祫而已禘一犆一祫而嘗烝皆祫是始
年再祫次年三祫也天子言犆礿諸侯言礿犆天子
言祫禘祫嘗祫烝諸侯言嘗祫烝祫此特變文而已
非有異也(鄭氏曰天子先祫而後時祭諸侯先時祭而後祫凡祫之歲春一礿而已孔穎達云)
(皇氏以為虞夏祫祭每年為之又云三時祫者夏秋冬或一祫焉按禘祫志云祫於秋於冬於夏則夏殷)
(三時俱殷祭皇氏之說非也其言皆無所據)楚茨之詩始言以往烝嘗終
言神具醉止儀禮大夫三廟筮止丁亥之一日而言
薦歲事于皇祖禮記言嘗禘之禮所以仁昭穆則會
羣神於烝嘗而具醉者祫也合三廟於一日而薦于皇
祖者亦祫也嘗禘所以仁昭穆亦祫也祫有三年之
祫有時祭之祫時祭之祫小祫也(士虞禮曰薦此祫事則時祭謂之祫)
(宜矣)三年之祫大祫也時祭有小禮有大禮小禮春也
大禮夏秋冬也公羊傳曰大事者何大祫也則眀時
祭之祫為小祫矣禮記曰大嘗周禮曰大烝則眀春
祀為小禮矣蓋小祫止於未毁廟之主大祫已及於
毁廟之主禮記曰周旅酬六尸又曰祫于太廟祝迎
四廟之主夫天子旅酬止於六尸諸侯迎主止於四
廟非小祫而何
月祭時享
周禮大宗伯以肆獻祼饋食享先王以春祠夏禴秋
嘗冬烝享先王祭法王立七廟一壇一墠曰考廟曰
王考廟曰皇考廟曰顯考廟曰祖考廟皆月祭之遠
廟為祧(祧有一為有二)祧享嘗乃止諸侯五廟一壇一墠曰
考廟曰王考廟曰皇考廟皆月祭之顯考廟祖考廟
享嘗乃止然則周禮有時祭無月祭祭法有月祭無
時祭周語祭公謀父曰甸服者祭侯服者祀賓服者
享要服者貢日祭月祀時享歲貢楚語觀射父曰先
王日祭月享時類歲祀諸侯舍日卿大夫舍月士庶
人舍時韋玄成韋昭之徒則曰天子日祭於祖考月祭於
曾高時享於二祧歲貢於壇墠此與漢法日祭於寢
月祭於廟時祭於便殿其事相類而甸侯賓要荒五
服之制與禹貢相合蓋夏商之禮如此故左丘眀荀
卿司馬遷皆得以傳之也周禮小宗伯凡天地之大
烖類社稷宗廟為位則類於宗廟者無常時與所謂
王時類者異矣王制庶人春薦韭夏薦麥秋薦黍冬
薦稻韭以卵麥以魚黍以豚稻以鴈則薦於四時者
有常物與所謂庶人舍時者異矣然則玉藻言天子
聽朔於南門之外諸侯聽朔於太廟春秋文公六年書
閏月不告朔猶朝于廟論語曰子貢欲去告朔之餼
羊鄭氏釋玉藻謂天子聽朔於眀堂以特牲告其帝
及神配以文王武王釋論語謂人君每月告朔有祭
謂之朝享然周禮朝享非謂告朔而聽朔於眀堂以
特牲告其帝及神配以文王武王無所經見要之告
朔於廟餼以特牲謂之月祭此先王之禮也魯文公
不行告朔之禮但身至廟拜謁而已故春秋譏之穀
梁言天子告朔于諸侯諸侯受于禰廟禮也又曰閏
月不以告朔然受朔于禰則異於玉藻閏月不告朔
則異於左氏(左氏曰閏以正時時以作事事以厚生生民之道於是乎在不告朔棄時政也)
祭法諸侯月祭不及祖考其說與穀梁同不知何據
然也
三代祭時
夏(祭其闇)
商(祭其陽)
周(祭日以朝及闇)
祭義曰夏后氏祭其闇商人祭其陽周人祭日以朝
及闇檀弓曰夏后氏大事用昏商人大事用日中周
人大事用日出然則春秋書之大事于太廟傳稱國
之大事在祀與戎則祭亦大事也夏尚黑用昏故祭
其闇商尚白用日中故祭其陽周尚赤用日出故祭
以朝及闇(鄭氏謂陽讀為曰雨曰𤾉之𤾉以朝及闇謂終日有事)蓋三代正朔
之所尚正則夏以建寅商以建丑周以建子朔則夏
以平旦商以雞鳴周以夜半是皆夏據其末商周探
其本則祭之早晏亦若此也少牢大夫之祭宗人請
期曰旦眀行事子路祭於季氏質眀而始行事晏朝
而退孔子取之此周禮也然禮與其失於晏也寧早
則周雖未眀之時祭之可也故曰以朝及闇周官雞
人凡國事為期則告之時宗伯祭之日告時于王蓋
雞人告于宗伯宗伯告于王然後行事
天子諸侯卜祭於廟堂
大夫士卜祭於廟門
周官有大卜龜人占人簭人凡國之大事先簭而後
卜表記則曰天子無筮禮器言諸侯以龜為寳表記
則曰諸侯有守筮蓋天子主於龜而未嘗無筮諸侯
主於筮而未嘗無龜鄭康成謂天子至尊大事皆用
卜此皆指其所主者言之也周官凡祭祀之禮肆師
於卜日宿為期大宰大宗伯帥執事而卜日大史與
執事卜日郊特牲曰卜郊受命於祖廟作龜于禰宫
龜筴傳曰王者𤼵軍行將必鑚龜廟堂之上以決吉
凶儀禮特牲少牢士冠皆筮於廟門之外士卜葬亦
於廟門之外則人君卜於禰宫之内大夫士筮於禰
門之外也(鄭氏釋士冠禮謂筮不於堂者嫌蓍之靈由廟神失之矣)考之於禮大
夫士有筮無卜筮則有筮史卜則請於君故臧氏居
蔡孔子所譏駟乞請卜子産弗與則士又可知矣記曰
易抱龜南面天子卷冕北面少牢大夫朝服而祭亦
朝服而筮特牲士冠端玄而祭亦冠端玄而筮則卜
筮之嚴與祭同也然大夫士筮則主人西面筮史亦
西面天子之卜則易南面天子北面何也北者正隂
之位西者少隂之方天子求兆於正隂大夫士則求
兆於少隂而已猶之天子藉於正陽之南郊諸侯藉
於少陽之東郊也然天子之卜易雖抱龜南面受命
及其卜也亦北面觀士喪禮筮宅筮者南面受命然
後北面筮之則天子之卜蓋亦然也士筮宅以筮而
卜日又以龜豈非請於君乎
卜郊
郊特牲曰郊之用辛也周之始郊日以至周官大司
樂凡樂冬日至於地上之圜丘奏之天神皆降可得
而禮凡以神仕者以冬日至致天神人鬼則周之始
郊乃周正月之郊也周正月之郊以冬日至則非始
郊者用辛矣家語曰冬至之月用辛此王肅傳會之
之論也春秋成十七年書九月辛丑用郊定十一年
五月辛丑郊哀元年四月辛丑郊穀梁曰我以十二
月下辛卜正月上辛如不從則以正月下辛卜二月
上辛如不從則以二月下辛卜三月上辛如不從則
不郊矣郊三卜禮也四卜非禮也五卜強也考之於
禮卜筮不過三則僖襄之四卜郊成之五卜郊其為
非禮與強可知也然詩曰春秋匪懈享祀不忒皇皇
后帝皇祖后稷眀堂位曰孟春乘大輅祀帝于郊配
以后稷左氏曰啟蟄而郊郊而後耕則魯郊固在夏
之孟春矣啖氏曰以周二月卜三月上辛不吉則卜
中辛又不吉則卜下辛此說是也穀梁謂自夏正月
至三月郊之時也皆卜上辛然考之儀禮少牢饋食
筮旬有一日若不吉則及遠日又筮日如初曲禮曰
旬之外曰遠日是古人踰旬則卜未聞踰月乃卜也
社用甲郊用辛者甲者日之始辛者乾之方生物者
社也故用甲成功者天也故用辛鄭氏謂用辛者凡
為人君當齋戒自新若然是祭祀之卜日其義不在
神而在人也公羊傳曰禘嘗不卜郊何以卜魯郊以
周公之故不為非禮
禮書卷七十二
