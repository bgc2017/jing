禮書卷一百六
宋陳祥道撰
畿内諸侯熊侯(中與上下躬上下个與天子熊侯之制同)
豹侯(上中下躬上下个與天子豹侯之制同)
司裘諸侯大射共熊侯豹侯鄭康成曰諸侯謂三公及
王子弟封於畿内者熊侯諸侯所自射豹侯羣臣所射
是也侯步之制蓋與天子熊侯豹侯同與畿外之熊侯
參侯異遠近屈伸之勢然也射人諸侯二侯四耦亦畿
内諸侯耳
畿内卿大夫麋侯(中與上下躬上下个同豹侯)
司裘卿大夫射共麋侯侯道五十弓侯中十尺鵠三尺
三寸有竒天子諸侯之射與臣異侯尊君也大夫之射
與臣同侯避君也士事人非事與人者也故有僚友而
無臣故無大射擇士之禮
畿外諸侯大侯(中亦廣崇丈八尺上下躬个亦與天子大侯同)
參侯(中躬个廣修與麋侯同)
干侯(中躬个廣修與參侯同)
詩曰大侯既抗天子之侯也大射禮大侯九十諸侯之
侯也天子大侯九十步而諸侯大侯亦如之參侯以視
天子熊侯干侯以視天子豹侯則步中躬舌之制可知
大侯之崇見鵠於參參見鵠於干干不及地武鄭氏曰
中人之足長尺二寸以豻侯計之參侯去地一丈五寸
少半寸大侯去地二丈二尺少半寸是也何則干侯中
十尺上下躬舌名二尺為八尺則丈八尺矣又下不及
地尺二寸則豻侯上綱去地丈九尺二寸矣參侯中丈
四尺上下躬舌八尺則二丈二尺矣鵠居侯中三分之
一則參鵠之下與豻侯上綱埓此所謂見鵠於豻也大
侯中丈八尺上下躬舌八尺則二丈六尺矣鵠居侯中
三分之一則大鵠之下與參侯上綱埓此所謂見侯於
參也諸侯如此則天子虎侯見鵠於熊熊侯見鵠於豹
豹不及地武又可知也
天子虎侯五正
熊侯五正
豹侯三正
梓人曰張五采之侯則遠國屬五采之侯即五正之侯
也然則射人王以六耦射三侯五正以至士以三侯射
一侯二正皆賓射也鄭氏曰五正之侯中朱次白次蒼
次黃而玄居其外三正損玄黃正二去白蒼而畫以朱
綠賈公彦謂中朱以下皆以相尅為次南為首故先朱
攷之聘禮記繅藉三采朱白蒼二采朱綠則三正去玄
黃二正朱綠理或然也司裘諸侯大射二侯射人諸侯
賓射亦二侯畿内諸侯也若畿外則三侯矣二侯四耦
則三侯六耦矣儀禮大射畿外諸侯之制也三耦射畢
然後公射又三耦射畢然後公再射乃獲飲觶則三侯
亦六耦也(獻服不獻釋獲者之後又命五耦然不作射不作取矢以其非正禮故也)昔晉范
獻子聘於魯魯侯享之射者三耦公臣不足取於家臣
蓋方是時公室卑矣不能如禮
諸侯熊侯五正
豹侯三正
鄉射記君國中射則皮樹中於郊則閭中於境則虎中
先儒謂國中燕射也境賓射也然諸侯賓射不特於境
而已其在國中亦皮樹中魯襄公享晉范獻子射者三
耦此諸侯賓射歟
大夫麋侯二正
士豻侯二正
士有賓射而不預王之賓射故射人無士之摰位士無
大射而與王之大射故司裘豹侯士射焉鄉射記言鄉
侯之遠近廣狹而不言其侯鄭康成謂鄉射當張麋侯
二正
禮書卷一百六
