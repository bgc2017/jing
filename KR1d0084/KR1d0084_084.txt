禮書卷八十五
宋陳祥道撰
祼
書曰王入太室祼小宰凡祭祀贊玉幣爵之事祼將之
事(將送也祼送送祼謂贊王酌爵鬯以獻尸謂之祼言灌也明不為飲主以祭祀唯人道宗廟有祼天地大)
(神至尊不祼莫稱焉凡鬱鬯受祭祭之啐之奠之)凡賓客贊祼内宰大祭祀后
祼獻則贊瑶爵亦如之(謂祭宗廟王既祼而出迎牲后乃從後祼)凡賓客之
祼獻瑶爵皆贊(謂王同姓及二王之後來朝覲為賓客者祼之)大宗伯大祭祀
王后不與則攝而薦豆籩徹大賓客則攝而載祼小宗
伯凡祭祀賓客以時將瓉祼肆師凡祭祀及祼築鬻大
賓客涖筵几築鬻贊祼將鬱人凡祭祀賓客之祼事和
鬱鬯以實彛而陳之凡祼玉濯之陳之以贊祼事詔祼
將之儀與其節及葬共其祼器遂埋之司尊彛春祠夏
禴祼用鷄彛鳥彛秋嘗冬烝祼用斝彛黃彛行人公再
祼而酢侯伯子男一祼而酢(再祼再飲公也酢報飲王也)大國之孤
以酒禮之(以酒禮之者謂齊酒也和之不用鬱鬯耳)禮器曰諸侯相朝灌用
鬱鬯無籩豆之薦郊特牲曰諸侯為賓灌用鬱鬯商人
尚聲臭味未成滌蕩其聲樂三闋然後迎牲周人尚臭
灌用鬯臭既灌然後迎牲又曰祼用圭璋用玉氣也祭
統曰獻之屬莫重於祼投壺當飲者皆跪奉觴曰賜灌
勝者跪曰敬養文王詩曰厥作祼將常服黼冔論語曰
禘自既灌而往者吾不欲觀之矣
商人尊神而交神於明故先樂而求諸陽周人尊禮
而辨神於幽故先祼而求諸隂書曰王入太室祼祭
統曰君執圭瓚祼尸則尸入太室以圭瓚酌鬱鬯祼
之后又以璋瓚酌鬱鬯亞祼其祼尸也如祼賓客則
王與后自灌之矣鄭氏釋小宰謂王酌鬱鬯以獻尸
尸受祭之啐之奠之然尸神象也神受而自灌非禮
意也鄭氏又謂宗廟有祼天地大神至尊不祼考之
於禮典瑞祼圭有瓚以肆先王以祼賓客玉人祼圭
尺有二寸有瓚以祀廟又鬯人秬鬯之所用則社廟
山川四方而巳是祼不施於天地也然大宗伯凡祀
大神享大鬼祭大示涖玉鬯表記曰親耕粢盛秬鬯
以事上帝蓋祀天有鬯者陳之而巳非必祼也行人
曰公再祼侯伯子男一祼諸侯有祼而卿無祼則以
酒禮之而巳祭統所謂獻之屬莫重於祼者此也大
宗伯賓客則攝而載祼謂攝后耳鄭氏謂君無酌臣
之禮宗伯代王祼其說誤也鬯人共秬鬯鬱人和鬱
鬯則鬱人和鬯人之鬯而鬯人不用鬱也賈公彦謂
山川外十二神用秬鬯而不用鬱於理或然
十二獻
九獻
禮器曰有以小為貴者宗廟之祭貴者獻以爵賤者獻
以散尊者舉觶卑者舉角五獻之尊門外缶門内壺君
尊瓦甒此以小為貴(凡觴一升曰爵二升曰觚三升曰觶四升曰角五升曰散五獻子男)
(之饗禮也壺大一石瓦甒五斗缶大小未之聞也)一獻質(謂祭羣小祀)三獻文(謂祭社稷)
(五祀)五獻察(察明也謂祭四望山川也)七獻神(謂祭先公)郊特牲郊血大饗
腥三獻爓一獻熟大饗君三重席而酢焉(言諸侯相饗獻酢禮敵也)
三獻之介君專席而酢焉此降尊以就卑也(三獻大夫來聘主君)
(饗燕之以為賓賓為敬敬則徹重席而受酢也專猶單也)樂記先王為酒禮一獻之
禮賓主百拜(一獻士飲酒之禮)祭統尸飲五君洗玉爵獻卿尸
飲七以瑤爵獻大夫尸飲九以散爵獻士及羣有司皆
以齒明尊卑之等也(尸飲五謂酳尸五獻也大夫士祭三獻而獻賓正義曰此據備九獻)
(之禮者至主人酳尸故尸飲五也凡祭二獻祼用鬱鬯尸祭奠而不飲朝踐二獻饋食二獻及食畢主人酳尸)
(此等皆尸飲之故云尸飲五於此之時以獻卿之後乃主婦酳尸酳尸畢賓長獻尸是尸飲七也乃瑶爵獻大)
(夫是正九獻禮畢初二祼不飲故云尸飲七自此以後長賓長兄弟更為加爵尸又飲二是并前尸飲九主人)
(乃散爵獻士及羣有司也此謂上公故以酳尸之一獻為尸飲五也若侯伯七獻朝踐饋食時各一獻食訖酳)
(尸但尸飲三也子男五獻食訖酳尸尸飲一也云大夫士祭三獻而獻賓者欲明諸侯獻賓時節與大夫士獻)
(賓不同知大夫士祭三獻賓者特牲禮文下大夫不賓尸與士同亦三獻而獻賓知者有司徹文其上大夫別)
(行賓尸之禮與此異也)祭統曰古者必賜爵禄於太廟一獻君降
命之(一獻酳尸也)周禮司尊彛掌六尊六彛之位春祠夏禴
祼用鷄彛鳥彛皆有舟其朝踐用兩獻尊其再獻用兩
象尊皆有罍諸臣之所昨也秋嘗冬蒸祼用斝彛黃彛
皆有舟其朝獻用兩著尊其饋獻用兩壺尊皆有罍諸
臣之所昨也凡四時之間祀追享朝享祼用虎彛蜼彛
皆有舟其朝踐用兩大尊其再獻用兩山尊皆有罍諸
臣之所昨也(祼如獻尸后亞祼朝踐謂薦豆腥酌醴始行祭事后於是薦朝事之豆籩既又酌獻)
(其變朝踐為朝獻者尊相因也朝獻謂尸卒食王酳之再獻者王酳尸之後后酌亞獻諸臣為賓又次后酌盎)
(齊備卒食三獻也於后亞獻内宗薦加豆籩其變再獻為饋獻者亦尊相因饋獻謂薦熟時后於是薦饋食之)
(豆籩此凡九酌王及后各四諸臣一祭之正也以今祭禮特牲少牢言之二祼為奠而尸七矣王可以獻諸臣)
(祭統曰尸飲五君洗玉爵獻卿是其差也明堂位曰灌用玉瓉大圭爵用玉琖加用璧角璧散又鬱人職曰受)
(舉斝之卒爵而飲之則王酳尸以玉爵也王酳尸用玉爵而再獻者用璧用璧散可知也)
先儒謂大祫十有二獻四時與禘九獻上公亦九獻
侯伯七獻周官掌客諸侯長十有再獻行人上公再
祼饗禮九獻侯伯一祼七獻子男一祼五獻諸侯之
卿各下其君二等以下及其大夫士皆如之及禮器
有五獻之尊郊特牲有三獻之介則饗賓祀神之獻
數固不異矣然祫雖大於時祭而禘又大於祫宜亦
十二獻先儒以禘小於祫非也行人上公再祼而祼
不預於九獻侯伯子男一祼而祼亦不預於七獻五
獻則先儒以二祼在九獻之内非也司尊彛朝踐用
兩尊皆有罍饋食用兩尊皆有罍籩人醢人有朝踐
之籩豆有饋食之籩豆有加籩加豆則朝踐王獻后
亞之諸臣之所昨三獻也饋食王獻后亞之諸臣之
所昨六獻也酳尸三九獻加爵不與焉此宗廟九獻
之禮也夫卒食必有酳曾子問言侑酳是侑食然後
有酳也樂記言執醬而饋執爵而酳是饋食然後有
酳也特牲少牢之祭皆曰饋食而獻皆曰酳尸則大
夫士無朝獻饋獻之禮特酳尸於饋食之後而巳然
士禮主人主婦賓三獻又加爵三長兄弟賓長利獻
之也下大夫主人主婦賓又獻又加爵二賓長與利
獻之也上大夫特主人主婦賓三獻而巳蓋士與下
大夫無賓尸故有加爵上大夫有賓尸故無加爵天
子諸侯有繹祭又有加爵記所以隆於尊者也春秋
之時楚子入享於鄭九獻加籩豆六品季孫宿如晉
晉侯享之有加辭曰小國之事大國也得貺不過三
爵今豆有加下臣弗堪則加豈卑者之所預乎士與
下大夫有加其代賓尸可知也周官朝事饋食之籩
豆后薦之加爵之籩豆内宗薦之則加以璧散璧角
亦諸臣獻之可知也(卑者獻以散)士之飲禮止於一獻而
祭有三獻者攝盛也士加爵三而下大夫加爵二者
厭降也書曰太保秉璋以酢孔安國謂祭報曰酢蓋
獻始事也酢成事也諸臣之於禮成之而巳故獻皆
曰酢
一獻三獻七獻之辨
禮器曰一獻質三獻文五獻察七獻神郊特牲曰郊
血大饗腥三獻爓一獻孰鄭氏謂一獻祭羣小祀三
獻祭社稷五祀五獻祭四望山川七獻祭先公其說
以為王祭羣小祀以玄冕一章之服故一獻祭社稷
以希冕三章之服故三獻祭四望山川則毳冕五章
故五獻享先公則鷩冕七章故七獻然周禮大祀次
祀小祀見於肆師大祭中祭小祭見於酒正則大宗
伯所辨天地五帝先王之類大祀也社稷五祀五嶽
之類中祀也四方百物之類小祀也大祀獻多小祀
獻寡則社稷所獻宜加於山川也先王祭服各有象
類則希冕三章以祭社稷者非卑之於山川也以社
稷之所上止於利人故服粉米以稱之則獻數不繫
於服章矣且賓客之禮士一獻(士冠禮一獻)卿大夫三獻
(郊特牲三獻之介)子男五獻(禮器五獻之尊門外缶門内壺昭元年左傳曰魯具五獻之籩)
(豆趙孟辭焉則大國之卿亦五獻)侯伯七獻上公九獻而王饗諸侯
自子男五獻以至諸侯長十有再獻皆服鷩冕七章
而巳孰謂獻數必繫於服章哉鄭氏以三獻為祭社
稷五祀五獻為祭四望山川誤矣羣小祀則四方百
物之類也其牲色厖(牧人凡外祭毁事用厖可也)其牲體疈辜(大宗)
(伯以疈辜祭四方百物)其祼器用散(鬯人凡疈辜蓋用散云)其舞兵舞帗
舞或不興舞(鼓人凡祭百物之神鼓兵舞帗舞者舞師凡小祭祀則不興舞)山川四
望則其兆位各因其郊與其方(小宗伯兆五帝於四郊四望亦如之山川)
(丘陵墳衍各因其方)其牲各因其方之色祼則用蜃玉則兩圭
有邸與璋邸射(兩圭有邸以旅四望璋邸射以祀山川)舞則兵舞與羽
舞奏姑洗歌南吕舞大㲈(四望)奏蕤賓歌函鍾舞大夏
(山川)社稷則共黝牲其祭血祼以大罍鼓以靈鼓舞以
帗舞奏太蔟歌應鍾舞咸池其禮樂辨異如此則獻
數不同宜矣蓋禮略故質禮加故文察則其事地也
察矣神則其事祖也神矣一獻孰則於人情為近故
曰質三獻爓則於人情漸遠故曰文三獻爓則五獻
其血乎禮所謂血祭社稷是也
飯數
曲禮曰三飯主人延客食胾禮器曰天子一食諸侯再
大夫三食力無數玉藻曰飯飱者三飯也論語曰亞飯
干適楚三飯繚適蔡四飯缺適秦士婚禮三飯卒食特
牲禮尸三飯告飽祝侑之如初(鄭云不復飯者三三者士之禮大成也)少
牢禮尸三飯又食胾又食舉腊肩又食舉牢骼又食告
飽又曰皇尸未實侑尸又食舉牢肩尸不飯主人拜侑
尸又三飯膳夫以樂侑食大司樂王大食三侑皆令奏
鐘鼓詩曰以妥以侑荀卿曰三嗅之不食大戴史記曰
三侑之不食鄭康成曰食大名小數曰飯士九飯大夫
十一飯其餘有十三飯十五飯賈公彦曰一告謂之一
飯士三飯即告飽而侑大夫七飯告飽而侑諸侯九飯
而侑天子十一飯而侑孔穎達曰天子一食諸侯再大
夫三與儀禮不同此據食畢更加飯告飽之數也
禮有以多為貴故特牲士祭尸九飯少牢大夫祭尸
十一飯有以少為貴故禮器天子一食諸侯再大夫
士三蓋一食即一飯也士九飯大夫十一飯則飯以
九與十一而又加者也正飯致其隆故貴多加飯嫌
於凟故貴少此飯禮所以不同也鄭氏曰士九飯大
夫十一飯其餘有十三飯十五飯而賈公彦謂十三
飯諸侯禮十五飯天子禮理或然也飯必告飽而告
飽必侑侑禮有拜以致其敬有辭以道其勤有樂以
樂其心特牲尸告飽祝侑主人拜少牢尸告飽主人
拜侑此拜以致其敬也少牢祝侑曰皇尸未實侑此
辭以道其勤也大祝逆尸令鐘鼓侑亦如之此樂以
樂其心也然特牲三飯告飽而侑少牢七飯告飽而
侑則九飯三侑飯寡而侑多十一飯再侑飯多而侑
寡者蓋禮殺者儀蹙故告飽速而侑多禮隆者儀紓
故告飽遲而侑少此侑禮所以不同也賈公彦謂諸
侯九飯而侑天子十一飯而侑理或然也然以論語
考之每飯異樂每樂異工則侑固多矣而特牲少牢
尸飯止於三侑再侑大司樂王大食三侑者蓋有每
飯之侑有終食之侑每飯之侑一工而巳終食之侑
有禮之大者也故荀卿言三嗅之不食大戴史記亦
言三侑之不食此皆指其大者論之也古者之於賓
客如祭祀禮而祼獻之數未嘗不同則天子而下其
飯數宜與尸食無異矣大司樂王大食三侑皆令奏
鐘鼓則凡非大食無鐘鼓歟
禮書卷八十五
