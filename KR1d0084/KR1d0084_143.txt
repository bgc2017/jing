禮書卷一百四十四
宋陳祥道撰
軌轍
車迹為轍轍廣為軌左傳曰下而視其轍此車迹也
考工記曰經途九軌此轍廣也轍廣曰軌而兩轊亦
曰軌(少儀曰祭左右軌)猶之兩轊曰軹兩軻下木亦曰軹也
考工記曰應門容二轍三箇二轍之間八尺而車人
轍廣六尺者以貴賤之車不同故也說文曰䡮車迹
也則轍亦曰䡮(音蹤)
軒
左傳曰齊侯歛諸大夫之軒(定九年)又曰齊侯得敝無
存與之犀軒(定九年)又曰衛公鶴有乘軒又曰乘軒者
三百人又許太子謂渾良夫曰苟使我入國乘軒齊
桓公遺衛夫人以魚軒則軒大夫以上之車也許慎
曰軒曲輈藩車也盖輈有三制獨國馬之輈為深輈
深則軒故謂之軒軒必有藩故魚軒犀軒皆皮為之
藩也詩曰如輊如軒考工記曰既節軒摯之任漢書
曰居前不能令人輊居後不能令人軒則車又以前
高為軒後至地為輊
茵簀
小戎詩曰文茵暢轂毛氏曰文茵虎皮也釋名曰文
茵車中所坐也然則戎車有文茵則乘車有茵可知
若大路則越席而已大車則簀而已禮記曰蒲越之
尚左傳荀卿曰大路越席說文曰轑大車簀也
乘石
隸僕王行則洗乘石詩曰有扁斯石履之卑兮則乘
石王與后乘車於是登降也鄭氏謂王登車於大寢
西階之前反降於阼階之前則乘石固設於兩階矣
禮記曰下卿位賈公彦以為凡王出則過卿位而登
車入則見卿位而降車若迎賓則登車於大寢西階
之前反降於阼階之前或者下卿位為諸侯禮樂師
趍以采薺行以肆夏謂天子禮然漢去古不遠丞相
進見御座為起乘輿為下則天子見卿而後下非過
其位則然也果過其位則然豈優至尊之道哉考之
於禮尸與始嫁者乘以几其餘所乘無所經見
綏
曲禮曰凡僕人之禮必授人綏若僕者降等則受不然
則否僕已駕奮衣由右上取貳綏乘路馬必朝服不敢
授綏少儀曰僕於君子君子升下則授綏執君之乘車
僕者負良綏申之面拖諸幦以散綏升說文曰緌車中
把也其飾則有采章其等有貴賤詩曰淑旂綏章此綏
之之飾也少儀君綏曰良綏曲禮少儀僕右綏曰貳綏
散綏此綏之等也君子之登車也受綏其既登也正立
執綏及致敬然後俯而式焉正立執綏所以備隊耳昔
范鞅逆魏舒請參乘而持帶亦備隊之意也夫禮有六
藝馭居一焉故司徒以之教萬民保氏以之教國子詩
以執轡如組為賢孔子以執馭為能而周官大馭戎僕
田僕齊僕之官皆大夫上士為之則馭非賤者之事而
已故有以同等為之僕者有以降等為之僕者有以弟
子為師之僕者有以貴者為賤人之僕者禮曰若僕降
等則受不然則否此同等降等者為之僕也君命召雖
賤人大夫士必自馭之此貴者為賤人之僕也論語或
稱冉有僕或稱樊遲御此弟子為師之僕也
禮書圖卷一百四十四
