禮書卷一百十五
宋陳祥道撰
五兵
易曰弦木為弧剡木為矢弧矢之利以威天下蓋取諸
暌周禮曰司兵掌五兵五盾各辨其物與其等以待軍
事(五盾干櫓之屬其名未盡聞也等謂治功上下鄭司農云五兵者戈殳戟酋矛夷矛)及授兵從
司馬之法以頒之及其受兵輸亦如之及其用兵亦如
之祭祀授舞者兵(授以朱干之屬)軍事建車之五兵會同亦如
之(車之五兵鄭司農所云者是也步卒之五兵則無夷矛而有弓矢)司戈盾掌戈盾之
物而頒之司弓矢掌六弓四弩八矢之法辨其名物考
工記燕無函秦無廬(函鎧也廬謂矛戟柄竹攢秘)函人為甲矢人為
矢廬人為廬器戈秘六尺有六寸殳長尋有四尺車戟
常酋矛常有四尺夷矛三尋凡兵無過三其身弗能用
也而無己又以害人禮記月令季秋天子乃教田獵以
習五戎(五戎謂五兵弓矢殳矛戈戟也)書曰善敹乃甲胄敿乃干無敢
不弔備乃弓矢鍛乃戈矛礪乃鋒刃無敢不善二人執
惠(惠三隅矛)四人執戈上刃一人執劉(劉鉞屬)一人執戣一人
執瞿(戣瞿皆戟屬)詩清人曰二矛重英(重英矛有英飾)二矛重喬(重喬)
(累荷也箋云喬矛於近上及室題所以縣毛羽)小戎曰龍盾之合(盡龍其盾也)又曰厹
矛鋈錞蒙伐有苑(厹三隅矛也錞鐏也蒙討羽也伐中干也苑文貌箋俴淺也謂以薄金為)
(介之札介甲也蒙尨也討雜也畫雜羽之文於伐故曰尤伐)虎韔鏤膺交韔二弓竹
閉緄縢篤公劉曰弓矢斯張干戈戚揚(戈句干戟也)管子幼
官篇春兵尚矛(象春物之芒銳)夏兵尚戟(象夏物之森聳)秋兵尚劔(象金)
(之利)冬兵尚脇盾(象時物之閉盾或著之於物故曰脅盾)鴻列子曰凡有血
氣之蟲舍牙戴角前爪後距有角者觸有齒者噬有毒
者螫有蹄者趹喜而相戲怒而相害天之性也人有衣
食之情而物弗能足也故羣居雜處分不均求不贍則
爭爭則強脅弱而勇侵怯人無筋骨之強爪牙之利故
割革而為甲爍鐵而為刃貪昩饕餮殘賊天下莫不搔
動莫寧其所有聖人勃然而起乃討強暴平亂世夷險
除穢以濁為清以危為寧故不得不中絶(中絶謂若殷王中相絶滅)
兵之所由來者遠矣時訓曰春其兵矛夏其兵戟中央
其兵劔秋其兵戈冬其兵鎩孝經緯云東夷之樂曰韎
持矛助時生南夷之樂曰任持弓助時養西夷之樂曰
株離持鉞助時殺北夷之樂曰禁持楯助時藏皆於四
門之外右辟
夫兵之原發於人之爭心而五兵之制有象自然之
物類要之各適其用而已先儒者以矛屬春戟屬夏
戈屬秋鎩屬冬有以弓助夏鉞助秋盾助冬有以兵
助秋甲鍪助冬不可考也周官司兵軍事會同建車
之五兵則兵有車之五兵有步之五兵車之五兵戈
殳戟酋矛夷矛也步之五兵無夷矛而有弓矢也然
夷矛雖不施於步而弓矢未嘗不設於車故兵車射
者人處左御者處中戎右處右則車上固有弓矢矣
廬人攻國之兵欲短守國之兵欲長則攻國不以夷
矛守國不以殳酋矛也司馬法弓矢圍殳矛守戈戟
助者蓋以殳對矛則殳可以攻矛可以守以弓矢對
殳矛則殳矛可以守弓矢可以攻也若夫戈戟則為
之助而已五兵之用長以衛短短以救長則人持其
一矣盾則夫人而有之書曰比爾干干欲其比則夫
人有之可知也然五兵之所以便於用者戈而已其
秘短而易持其胡援廣而易入可以摏可以斬可以
擊可以鈎觀富父終甥以戈摏僑如之喉狼瞫以戈
斬秦囚子南以戈擊子哲長魚矯以戈殺駒伯則戈
之於用可知矣詩曰荷戈與祋書曰稱爾戈周官有
司兵又有司戈盾司戈盾祭祀授於賁殳故士戈盾
軍旅會同授貳車戈盾建乘車之戈盾授旅賁及虎
士戈盾而戎武戡伐戰戮皆從戈則戈奚適而不用
哉
殳
考工記曰廬人為廬器殳長尋有四尺又曰&KR0795;兵同
強舉圍欲細凡為殳五分其長以其一為之被而圍
之三分其圍去一以為晉圍五分其晉圍去一以為
首圍蓋舉則取而提之也被則操而用之也晉則矜
於搢者也首則上而鐏者也殳長丈有二尺五分其
長以其一為之被而圍之則所操者二尺四寸圜之
也三分其圍去一為晉圍則其趨尊者又殺也五分
其晉圍去一以為首圍則其如鐏者愈殺也圍其所
操則非所操者有稜矣鄭氏謂矜八觚是也細而能
&KR0795;則非竹不可許慎謂積竹為之是也詩曰伯也執
殳為王前驅又曰彼候人兮荷戈與祋祋亦殳也蓋
殳雖建之於車及王行則州執而前驅賓客往來則
候人荷而趨(說文秦書有殳書徐鍇曰殳體八觚隨其勢而書之)
酋矛
夷矛
厹矛
廬人酋矛常有四尺夷矛三尋凡為酋矛三分其長
二在前一在後而圍之五分其圍去一以為晉圍三
分其晉圍去一以為刺圍說文曰矛象形然則自考
工言之則為刺兵自說文言之則為勾兵蓋矛之為
器上銳而旁勾上銳所以象物生之芒旁勾所以象
物生之勾酋言其就夷言其易短者其體就長
者其體易此矛之辨也詩曰二矛重喬又曰二矛重
弓朱英綠縢(毛氏曰重英矛有英飾也重喬累荷也鄭氏曰二矛酋矛夷矛也各有畫飾喬)
(矛矜在上及室題所以縣毛羽又二矛重弓備折壞也孔穎逹曰矜謂矛柄也室謂矛之銎二毛於其上)
(頭縣毛羽以題識之如重累相負荷言矛有毛羽鄭氏以時事言之猶今之鵝毛矟也)則矛之
飾以朱而矜室之間飾以羽毛矣鄭氏曰矛戟柄竹
欑柲則矛之柄亦以竹矣然詩厹矛鋈鐓(記曰進矛戟者前其)
(鐓鄭氏曰銳㡳曰鐏乎㡳曰鐓)爾雅曰厹矛三隅書曰二人執惠一
人執銳孔安國曰惠三隅矛銳矛屬說文曰鋌小矛
也風俗通曰矛長八尺謂之矟則矛之制固不一矣
戈
考工記四分其金而錫居一謂之戈戟之齊戈柲六
尺有六寸車戟常戈廣二寸内倍之胡三之援四之
已倨則不及已勾則不決長内則折前短内則不疾
是故倨勾外博重三鋝又曰勾兵欲無彈又曰勾兵
椑(椑隋圜也)記曰進戈者前其鐏蓋胡則曲而下垂者也
援則直而上達者也内則戈柲所以受胡者也鋝則
六兩三分兩之二也倍之四寸三之六寸四之八寸
則其長也已倨已勾長内短内則其病也明乎倨勾
外博然後可以為戈明乎稗而無彈而後可以為戈
秘書曰執戈上刃則戈之刃與胡同嚮矣然戈勾兵
也或謂之雞鳴或謂之擁頸皆指其胡名之也
禮書卷一百十五
