禮書卷五十四
宋陳祥道撰
四圭有邸
蒼璧
大宗伯蒼璧禮天黃琮禮地典瑞四圭有邸以祀天
旅上帝兩圭有邸以祀地旅四望玉人四圭尺有二
寸以祀天兩圭五寸有邸以祀地旅四望鄭氏謂蒼
璧禮天冬至祀天皇大帝在北極者也四圭祀天夏
至祀感生帝於南郊者黃琮禮地者崑崙之示兩圭
祀地者神州之示賈公彦謂黃琮以禮崑崙之示於
夏至則兩圭以祀神州之示宜於七月然感生帝與
崑崙神州之說不見於經又分郊以異於丘别感生
之禮以異於五帝王肅嘗攷之矣要之蒼璧禮天冬
至之郊也四圭有邸非必冬至之郊也黃琮禮地夏
至之祭也兩圭有邸非必夏至之祭也冬至用蒼璧
夏至用黃琮牲幣亦如之所謂牲幣各放其氣之色
是也非冬至則四圭非夏至則兩圭而牲幣蓋用騂
黝矣所謂陽祀用騂牲陰祀用黝牲是也禮神之玉
蓋皆植於神位之前書曰植璧秉圭是也或曰大司
樂言樂六變八變然後神示可得而禮又言歌黃鍾
太簇之類以祀天神地示則禮之固在降神之後祀
之又在禮之之後璧琮禮天地四圭兩圭祀天地蓋
皆一祭兼用之也是不然何則青圭禮東方赤璋禮
南方白琥禮西方玄璜禮北方則四方有禮玉無祀
玉圭璧以祀日月星辰璋邸射以祀山川則日月星
辰山川有祀玉無禮玉周官之書雖或簡略不應如
是之缺也然則祀之乃所以禮之康成以祀為禮其
神於義或然書曰弘璧在西序爾雅曰璧大六寸謂
之瑄漢郊祀志言皇帝始郊見泰一雲陽有司奉瑄
玉蓋與周之禮天者異矣然則冬至禮天必以璧何
也蒼春天之色圜鍾春律之管樂以圜鍾玉以蒼璧
而牲幣皆蒼以冬至者陽氣之始故也
兩圭有邸
黃琮
大宗伯曰黃琮禮地典瑞曰兩圭有邸以祀地旅四
望玉人兩圭五寸有邸以祀地旅四望爾雅曰邸謂
之柢鄭氏謂四圭有邸中央為璧圭末四出兩圭有
邸僢而同邸圭璧者圭其邸為璧賈公彦曰四圭兩
圭及下璋邸皆言邸鄭皆以邸為璧圭璧不言邸故
鄭還以邸解璧也然璧天象也祀天則四圭邸璧琮
地象也祀地必兩圭邸琮日月星辰天類也必一圭
邸璧山川地類也必一璋邸琮謂地與山川皆邸璧
非所稱也四圭則無所不達尺有二寸天之備數也
兩圭則能地而巳五寸天地之中數也玉人言玉之
制其長不過大圭之三尺其短不過瑁圭之四寸由
四寸而上之則祀地之兩圭祀日月星辰之圭璧宗
后之駔琮皆五寸侯伯之信圭躬圭巡守之邊璋起
軍治兵之牙璋中璋王之駔琮聘女之穀圭諸侯聘
女之大璋皆七寸覜聘之瑑圭璋享夫人之瑑琮皆
八寸公之桓圭象德之琬圭除慝易行之琰圭享天
子之璧琮巡守之大璋皆九寸璧羡度尺而鎮圭四
圭裸圭大琮玉案皆十有二寸土圭尺有五寸則大
圭三尺三才之道也土圭尺有五寸夏至之景也其
餘長短不倫各有所稱豈苟異哉
圭璧
典瑞圭璧以祀日月星辰璋邸射以祀山川以造贈
賓客公羊傳曰璋判白則璋於圭璧半於兩圭兩圭
半於四圭以禮有隆殺故玉有等衰也先王以大采
朝日少采夕月日月星辰有合祭有異祭有正祭有
禱祈其禮雖不一而用圭璧一也
璋邸射
典瑞璋邸射以祀山川以造贈賓客玉人璋邸射素
功以祀山川以致稍餼王制曰五嶽視三公四瀆視
諸侯書大傳曰其餘山川視伯小者視子男周禮諸
侯為賓諸臣為客山川賓客等衰雖殊其祀與造贈
用邸射一也賓至致飱如致積致饔致贈如將幣聘
賓所過之邦餼之以其禮所聘之邦則卿致館宰夫
朝服設飱賓既聘享君使卿韋弁歸饔餼夕夫人使
下大夫韋弁歸禮蓋於是時用璋邸射歟璋邸射索
功以其刮摩之功略也鄭氏以素功為無瑑飾若然
是四圭圭璧之類有瑑飾乎玉人大琮大璋中璋皆
射四寸牙璋亦射四寸特璋邸射不言寸數其詳不
可以考
青圭
赤璋
白琥
玄璜
大宗伯以蒼璧禮天以黃琮禮地青圭禮東方赤璋
禮南方白琥禮西方玄璜禮北方蓋璧圜以象天而
天以始事為功故以蒼璧方以象地而地以終功為
事故以黃東生物之方也故圭銳以象春西殺物之
方也故虎嚴以象秋南正陽也隂居其半故璋以半
圭北正隂也陽居其半故璜以半璧覲禮方明東方
圭南方璋西方琥北方璜天府季冬陳玉以貞來歲
之媺惡龜有天地四方玉有六器皆其類也六玉之
制不同而虎特取其形者以形成於秋故也古者鹽
為虎形以示武敔為虎形以止樂亦此意歟然則禮
神則璧琮重於圭璋圭璋無間於琥璜朝聘則圭璋
重於璧琮而璧特重於琥璜而巳何也圭璋二王之
後所以享王與后也璧琮五等諸侯所以享王與后
也琥璜子男所以享諸侯者也又圭璋特達不加於
束帛琥璜將送酬爵而巳此六玉輕重之別也至於
禮神則上下四方各象其類以求之與朝聘之禮異
矣昔成王賜伯禽以夏后氏之璜(定四年左)明堂位曰大
璜天子之器則陽虎所竊之寶杜預所謂大璜是也
公羊曰璋判白誤矣昭公疾賜子家子雙琥公薨子
家子反賜於府人則雙琥亦魯之所寶也說文曰琥
發兵瑞玉為琥又白虎通曰璜以徵召然先王之時
發兵用牙璋徵守以鎮圭召人以瑗後世發兵乃用
銅虎符不知說文白虎通何據而言然
牙璋
中璋
典瑞曰牙璋以起軍旅以治兵守玉人曰牙璋中璋
七寸厚寸以起軍旅以治兵守鄭司農曰牙璋瑑以
為牙牙齒兵象故以牙璋發兵鄭康成曰牙璋中璋
皆有鉏牙之飾於琰側先言牙璋有文飾也賈公彦
曰軍多用牙璋軍少用中璋中璋亦有鉏牙但牙璋
文飾多故得牙名而先言也春秋之時宋司馬請瑞
(哀十四年左)以命其徒攻桓氏(杜預曰瑞符節以發兵)魏有兵符漢
有銅虎符以發郡國兵豈牙璋之類歟白虎通曰璋
位南方南方陽極而陰生兵亦陰也故以兵起於義
或然
禮書卷五十四
