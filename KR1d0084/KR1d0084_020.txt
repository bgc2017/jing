禮書卷二十
宋陳祥道撰
組綬(天子玄諸侯朱大夫純世子綦士緼)
玉藻天子佩白玉而玄組綬諸侯佩山玄玉而朱組綬
大夫佩水蒼玉而純組綬世子佩瑜玉而綦組綬士佩
瓀玫而緼組綬(鄭氏曰綬者所以貫佩玉相承受也純當為緇)詩曰青青子佩
(毛氏曰士佩瓀珉玉而青組綬)爾雅曰璲瑞也繸綬也漢志曰縌者佩
璲也然則組綬之佩謂之綬以其貫玉相承受也謂之
璲以其貫璲玉也謂之縌以其貫玉相迎也其飾天子
玄諸侯朱大夫純世子綦士緼玄者道也朱者事也蒼
白者德之雜赤黃者事之雜純則素而巳此天子至士
佩綬之辨也鄭氏以大夫純綬為緇綬毛氏以青為士
佩豈其所傳者異歟禮紳韠結三齊特佩綬之長無所
經見漢制貴者縌長三尺二寸卑者縌長三尺古者之
佩盖亦類此然秦以采組連結於璲光眀章表轉相結
受故謂之綬漢承秦制加之以雙印佩刀之飾天子黃
赤綬四采黃赤绀縹淳黃圭長丈九尺九寸五百首諸
侯王赤綬四采赤黃縹紺淳赤圭長二丈一尺三百首
諸國貴人相國皆綠綬三采綠紫紺淳綠圭長二丈一
尺二百四十首公侯將軍紫綬二采紫白淳紫圭長丈
七尺百八十首九卿中二千石一千石青綬三采青白
紅淳青圭長丈七尺百二十首千石六百石黑綬三采
青赤紺淳青圭長丈六尺八十首四百石三百石長同
四百石三百石二百石黃綬淳黃圭一采長丈五尺六
十首百石青绀綸一采宛轉繆織長丈二尺凡先合單
紡為一系四系為一扶五扶為一首五首成一丈丈采
淳為一圭首多者系細少者系麤皆廣尺六寸唐制天
子白玉雙佩黑組大雙綬黑質黑黃赤白縹綠為純廣
一尺長二丈四尺五百首紛廣二寸四分長六尺四寸
色如綬又有小雙綬長二尺六寸色如大綬而首半之
皇太子瑜玉雙佩朱組雙大綬朱質赤白縹紺為純長
一丈八尺廣九寸三百二十首紛長六尺四寸廣二寸
四分色如大綬羣臣一品衮冕山玄玉佩綠綟綬綠質
綠紫黃赤色為純長一丈八尺廣九寸二百四十首二
品鷩冕佩水蒼玉紫綬紫質紫黃赤為純長一丈六尺
廣八寸一百八十首三品毳冕紫綬如二品自三品以
下皆青綬青質青白紅為純長一丈四尺廣七寸一百
四十首五品玄冕黑綬紺質青紺為純長一丈二尺廣
六寸一百二十首進賢冠紛長六尺四寸廣四寸色如
其綬遠游冠纁朱綬朱質赤黃縹绀為純長一丈八尺
廣九寸二百四十首然大綬之飾於古無有特後世之
制也
玭珠
玉府共王之服玉佩玉珠玉大戴禮曰玭珠以納其間
韓詩傳亦曰蠙珠以納其間蠙者蚌也玭即蠙也然荀
卿賦曰璇玉瑤珠弗之佩也謂之瑤珠則以玉為珠非
蚌珠也謂之蠙珠盖其狀若蚌珠然
象環(五寸)
爾雅曰肉好若一謂之環玉藻曰天子佩象環五寸而
綦組綬家語稱孔子之喪公西赤掌殯葬焉襲衣十一
稱佩象環而綦組綬夫孔子其服也鄉其冕也從衆以
為大夫也不敢舍車而徒以無臣也不敢為有臣而葬
然佩不以大夫之水蒼玉而以象綬不以大夫之純而
以綦者孔子制行有從衆者有違衆者要適於義而已
考之於禮象次於玉(象路次玉路象笏次玉笏)綦下於純則象環綦
綬聖人之謙德也
婦人佩
竹竿詩曰佩玉之儺有女同車詩曰佩玉瓊琚衛之南
子環佩璆然阿谷之女佩璜而澣皆婦人佩也其等衰
不可以考或亦眡其夫而為之度歟漢制太皇太后皇
太后皇后綬與乘輿同公主綬與諸侯王同唐制亦皇
后佩綬如天子公主王妃佩綬同諸王然其所謂綬者
非古綬制也
綪結佩
玉藻曰齊則綪結佩鄭氏曰綪屈也結又屈之思神靈
不在事也盖齊所以致精眀之德佩既結矣又從而屈
之不以徵角宫羽之聲散其志也況敢聽樂乎儀禮之
陳服器有順有䋫順則直䋫則屈故士喪禮陳襲事于
房中西領南上不綪陳衣于房南領西上綪士虞禮曰
器西南上綪既夕禮乃奠豆南上綪爼二南上不綪鄭
氏曰綪讀為䋫䋫屈也江沔之間謂縈收繩索為䋫
男子事佩(左五右六)
婦人事佩(左五右六)
詩芄蘭曰童子佩觽童子佩韘瞻彼洛矣曰鞞琫有珌
公劉曰鞞琫容刀内則曰子事父母左佩紛帨刀礪小
觿金燧右佩玦捍管遰大觿木燧婦事舅姑如事父母
左佩紛帨刀礪小觿金燧右佩箴管線纊施縏袠大觿
木燧詩曰無感我帨兮又曰佩其象揥士昏禮毋施衿結
帨玉藻曰君在不佩玉左結佩右設佩鄭氏曰世子出
所處而君在焉則去德佩而設事佩結其左者若於事
未有能焉古者有德佩有事佩德佩則左右皆玉事佩
則左紛帨右玦捍之類左佩皆有五右佩皆六以左陽
而奇右隂而偶故也左佩者小右佩者大以左手足不
如右強故也先設事佩次加德佩以事成而下德成而
上故也詩言佩觿佩韘乃言容兮遂兮是先設事佩後
設德佩也君在不設佩左結佩右設佩居則設佩朝則
結佩鄭氏以為世子之禮是也臣於君所佩必垂委而
相必鳴玉是與世子之禮異也考之内則男女未冠笄
衿纓佩容臭而已則佩者成人之服也衛詩以惠公驕
而無禮故譏以童子佩觿童子佩韘以言無成人之德
而服成人之服也子衿詩曰青青子佩盖亦指成人者
言
禮書卷二十
