禮書卷四十一
宋陳祥道撰
明堂朝諸侯之位
周禮治朝之位孤東面卿大夫西面外朝之位左孤
卿右公侯伯子男射人孤東面卿大夫西面皆尚右
東西面者皆尚北路門之左右者皆尚中而明堂位
諸侯西面諸伯東面則不尚右在門東西者東上則
不尚中在西門之外者東面南上則有不尚北何也
儀禮諸侯覲於天子壇壝宫於國外上介皆奉其君
之旗置於宫尚左公侯伯子男皆就其旗而立位皆
東上是朝於國外與朝於國内之禮異也明堂位與
壇壝宫相類蓋亦國外之禮然也先王之於夷狄
後之而弗先賤之而弗貴故疆以戎索和以舌人食
之則委之牲體而坐諸外樂則不使亂雅而陳於門
則位夷蠻於東南之門外位戎狄於西北之門外宜
矣漢蕭望之欲貴單于於諸侯之上賈誼欲高堂邃
宇以壞其腹親酌而手食之以壞其心蓋不知此
壇壝宫
諸侯覲於天子為宫方三百步四門壇十有二尋深四
尺加方明於其上(四時朝覲受之於廟此謂時會殷同也宫謂壝土為埓以象墻壁也為宫)
(者於國外春會同則於東方夏會同則於南方秋會同則於西方冬會同則於北方八尺曰尋十有二尋則方)
(九十六尺也深謂高也從上曰深司儀職曰為壇三成猶重也三重者自下差之為三而上有堂焉堂上高二)
(丈四尺上等中等下等每面十二尺方明者上下四方神明之象也上下四方之神者所謂神明也會同而盟)
(明神監之則謂之天之司盟有象者猶宗廟之有主平王廵狩至于方嶽之下諸侯會之亦為此宫以見之司)
(儀職曰將會諸侯則命為壇三成宫旁一門詔王儀南鄉見諸侯也)方明者木也方四尺
設六色東方青南方赤西方白北方黑上玄下黃設六
玉上圭下璧南方璋西方琥北方璜東方圭上介皆奉
其君之旗置於宫尚左公侯伯子男皆就其旗而立(置於)
(宫者建之豫為其君見王之位也諸公中階之前北面東上諸侯東階之東西面北上諸伯西階之西東面北)
(上諸子門東北面東上諸男門西北面東上尚左皆建旗公東上侯先伯伯先子子先男而位皆上東方也諸)
(侯入壝門或左或右各就其旗而立王降階南鄉見之三揖土揖庶姓時揖異姓天揖同姓見揖位乃定)四
傳擯(王既揖五者升壇設擯升諸侯以會同之禮其奠瑞玉及享幣公拜於上等侯伯於中等子男於下)
(等擯者每延之升堂致命王受玉撫玉降拜於下等及請事勞皆如覲禮四傳擯者每一位畢擯者以告乃更)
(陳列而升其次公也侯也伯也各一位子男俠門而俱東上亦一位也至庭乃設擯則諸侯初入門王官之伯)
(帥之耳)天子乘龍載大旆象日月升龍降龍出拜日於東
門之外反祀方明禮日於南門外禮月與四瀆於北門
外禮山川丘陵於西門外祭天燔柴祭山丘陵升祭川沈
祭地瘞司儀掌九儀之賓客擯相之禮以詔儀容辭令
揖讓之節(出接賓曰擯入贊禮曰相以詔者以禮告王)將合諸侯則令為壇
三成宫旁一門(合諸侯謂有事而會也為壇於國外以命事宫謂壝土以為墻處所謂為壇壝)
(宫也天子春帥諸侯拜日於東郊則為壇於國東夏禮日於南郊則為壇於國南秋禮山川丘陵於西郊則為)
(壇於國西冬禮月四瀆於北郊則為壇於國北旣拜禮而還加方明於壇上而祀焉所以教尊卑也覲禮曰諸)
(侯覲於天子為宫方三百步四門壇有十二尋深四尺是也王廵狩殷國而同則其為宫亦如此歟鄭司農云)
(三成三重也爾雅曰丘一成為敦丘再成為陶丘三成為昆侖丘為三重)詔王儀南鄉見諸
侯土揖庶姓時揖異姓天揖同姓(謂王旣祀方明諸侯上介皆奉其君之旗)
(置於宫乃詔王升壇諸侯皆就其旗而立諸公中階之前北面東上諸侯東階之東西面北上諸伯西階之西)
(東面北上諸子門東北面東上諸男門西北面東上王揖之者定其位也庶姓無親者土揖推手小下之也異)
(姓婚姻也時揖平推手也衛將軍文子曰獨居思仁公言言義其聞詩也一日三復白圭之玷是南宫縚之行)
(也夫子信其仁以為異姓故妻之也天揖推手小舉之也)及其擯之各以其禮公於上
等侯伯於中等子男於下等(謂執玉而前見於王也擯之各以其禮者謂擯公者五人)
(侯伯四人子男三人也上等中等下等者謂所奠玉處也壇三成深四尺則一等一尺也壇十有二尋方九十六)
(尺則堂上二丈四尺每等丈二尺與諸侯各於其等奠玉降拜明臣禮也旣乃升堂授玉)其將幣亦
如之(將幣享也禮謂以鬱鬯裸之也皆於其等之上)掌舍掌王之會同之舍設
梐枑再重(梐枑謂行馬再重者以周衛有内外别)為壇壝宫棘門(以戟為門)掌
次朝日祀五帝則張大次小次設重帟合諸侯亦如之
諸侯朝覲會同則張大次小次師氏凡祭祀賓客會同
喪紀軍旅王舉則從聽治亦如之使其屬帥四夷之隸
各以其兵服守王之門外且蹕朝在野外則守内列
虎賁氏掌先後王而趨以卒伍軍旅會同亦如之舍則
守王閑節服氏掌祭祀朝覲衮冕六人維王之太常司
兵軍事建車之五兵會同亦如之司戈盾軍旅會同授
貳車戈盾建乘車之戈盾授旅賁及虎士戈盾及舍設
藩盾行則歛之
朝覲宗遇之禮行於廟朝會同之禮行於國外國外
壝土為宫方三百步旁各一門中為壇而三成壇十
有二尋深四尺旁一門則棘門矣壇三成則三重矣
十有二尋則方九十六尺矣深四尺則一等一尺矣
春宫於東夏宫於南秋宫於西冬宫於北加方明於
壇上天子旣拜日禮月與山川丘陵則祀方明旣祀
方明則見諸侯諸侯上介奉其君之旗置於宫尚左
(左氏曰會有表)鄭氏謂諸公中階之前北面東上諸侯東階
之東西面北上諸伯西階之西東面北上諸子門東
北面東上諸男門西北面東上公侯先伯伯先子子
先男而位皆東上然覲禮不言壇階而鄭氏曰前三
階者以其宫四門而位尚左與明堂位相類故也不
言侯氏奠玉降拜升拜而鄭氏曰公奠玉於上等降
拜於中等侯伯奠玉於中等降拜於下等子男奠玉
於下等降拜於地升成拜皆於奠玉之處者以其致
命王受之王降拜升拜與覲於廟相類故也掌次王
合諸侯張大次小次設重帟重案鄭氏謂大次初往
所止居小次卽宫待事之處賈公彦謂大次去壝遠
小次去壇近其說是也壇域君子所設以行禮者也
故去祧有壇凡祭天及日月方望之類皆有壇齊侯
為柯之盟有壇公羊曰莊公升壇是也諸侯適隣國
有壇左氏曰(襄二十六年)先君適四國未嘗不為壇是也
大夫士去國為壇位鄉國而哭魯公孫歸父聘還及
笙壇帷復命於介是也况王者之會諸侯乎司儀言
將合諸侯令為壇則凡廵狩於方岳之下皆有壇壝
宫矣
方明(木為之六色)
覲禮方明者木也方四尺設六色東方青南方赤西
方白北方黑上玄下黃設六玉上圭下璧南方璋西
方琥東方圭北方璜鄭氏曰方明者上下四方神明
之象也會同而盟明神監之則謂天之司盟有象者
猶宗廟之有主乎六色象其神六玉以禮之上宜以
蒼璧下宜以黃琮而不以者則上下之神非天地之至
貴者也設玉者刻其木而著之然司盟曰凡邦國有
疑會同則掌其盟約之載書及其禮儀北面詔明神
左氏曰不協而盟又曰不協之故用昭乞盟於爾大
神則凡會同不必皆盟也鄭氏以會同必盟方明之
設為盟而巳其說拘矣方明之制方四尺之木設上
下四方之色上圭以象天神之制用下璧以象地示
之居體東圭而南璋西琥而北璜各象其方而禮之
天子拜日禮月與四瀆山川丘陵畢則升壇以祀方
明既而退方明以朝諸侯其或盟則復加方明於壇
而以載辭告之覲禮於春言拜日於夏秋冬言禮日
月與四瀆山川丘陵鄭氏曰變拜言禮者客祀也其
說以為春無盟誓不祀方明特拜日以教尊尊而已
三時盟誓祀方明豈為盟誓而巳哉言祀與禮蓋互
見也漢律歷志引書伊訓曰太甲元年伊尹祀於先
王誕資有牧方以冬至越弗(與紼同)祀先王於方明以
配上帝其文與今書不同不可考也
禮書卷四十一
禮書卷四十二
宋陳祥道撰
盟(詛)
珠盤
玉敦
周禮司盟掌盟載之法凡邦國有疑會同則掌其盟約
之載及其禮儀北面詔明神旣盟則貳之盟萬民之犯
命者詛其不信者亦如之有獄訟者則使之盟詛各以
其地域之衆庶共其牲而致焉旣盟則為司盟共祈酒
脯玉府若合諸侯則共珠盤玉敦(賈公彦曰禮敦盛黍稷今盟無黍稷敦中)
(宜盛血牛耳宜在盤)戎右盟則以玉敦辟盟遂役之贊牛耳桃茢
封人凡喪紀賓客軍旅大盟飾其牛牲司宼凡邦之大
盟約涖以盟書而登之於天府大史内史司會及六官
皆受其貳而藏之覲禮諸侯覲於天子為宫方三百步
四門壇十有二尋深四尺加方明於其上天子乘龍載
大旗象日月升龍降龍出拜日於東門之外反祀方明
(帥諸侯而朝日於東郊所以教尊尊也退而朝諸侯由此二者言之巳祀方明乃以會同之禮見諸侯也凡會)
(同者不協而盟司盟職曰凡邦國有疑會同則掌其盟約之載書及其禮儀北面詔明神既盟則貳之言北面)
(詔明神則明神有象者其方明乎及盟時又加於壇上乃以載辭告焉詛祝掌其祝號)禮日於南
門外禮月與四瀆於北門外禮山川丘陵於西門外(此謂)
(會同以夏冬秋者也變拜言禮者客祀也禮月於北郊者月太隂之精以為地神也盟神必云日月山川者尚)
(著明也詩曰謂予不信有如皦日春秋傳曰縱子志之山川神祗其忘諸乎皆用神明為信也)祭天燔
柴祭山丘陵升祭川沈祭地瘞(升沈必隨就祭者也就祭則是謂王廵狩及諸)
(侯之盟祭也郊特牲曰郊之祭也迎長日之至也大報天而主日也宗伯職曰以實柴祀日月星辰則燔柴祭)
(天謂祭日也柴為祭日則祭地瘞者祭月也日月而云天地靈之也王制曰王廵狩至於岱宗柴是王廵狩之盟)
(其神主日也春秋傳曰晉文公為踐土之盟而傳云山川之神是諸侯之盟其神主山川也月者太隂之精上)
(為天使臣道莫貴焉是王官之伯會諸侯而盟其神主月與)禮記曰涖牲曰盟又曰
周人作會而民始疑(會盟也)詩曰君子屢盟亂是用長春
秋書盟多矣或書盟或書同盟(莊十六年二十七年同盟於幽宣十七年同盟)
(於馬陵十五年同盟於戚十八年同盟於虚朾襄三年同盟於雞澤九年同盟於戲二十五年同盟於重丘)
或書會盟(僖十九年會盟於邾)或盟於不地(文三年公及晉侯盟二年及晉處父盟桓)
(二十一年衛人及狄盟)與及而不稱公(莊十九年會齊侯宋公云云盟於幽隱元年及宋人)
(盟於宿莊二十二年及齊高傒盟於防僖二十九年夏會王人云云盟於翟泉文二年及晉處父盟十年秋及)
(蘇子盟於女栗襄十五年二月及宋向戌盟於劉)左傳叔向曰明王之制再朝
而會以示威再會而盟以顯昭明子太叔曰文襄之霸
也諸侯有事而會不協而盟荀卿與榖梁曰盟詛不及
三王史記平原君適楚毛遂謂楚王之左右曰取鷄狗
馬之血來毛遂奉銅盤而跪進之楚王曰王當㰱血而
定從於殿上毛遂左手持盤血而右手招十九人曰公
相與㰱此血於堂下公等錄錄(音禄)所謂因人成事者也
漢高帝刑白馬以盟
先王之時結民以忠信誠慤之心維邦國以比小事
大之禮然盟詛之末常不弛於天下使人明則知好
惡幽則知信畏然後有同德而無離心則盟詛之輔
於教也其可忽哉周禮有盟萬民有盟諸侯有詛萬
民之不信有叙國之信用則盟詛固有大小矣司盟
若合諸侯則共珠盤玉敦戎右以玉敦辟盟贊牛耳桃茢
封人凡賓客軍旅大盟飾牛牲其未殺也飾以文繡其殺
也寘之于坎加書其上(襄二十六年左傳曰宋伊戾將譛太子痤楚客過宋太子野享之伊)
(戾㰱用牲加書微之而騁告公曰太子將為亂既與楚客盟矣曲禮曰涖牲曰盟)盤以盛耳敦以
盛血尸之者執耳(左氏哀十七年公會齊侯盟於蒙孟武伯問於高柴曰諸侯盟誰執)
(牛耳季羔曰鄫衍之役吳公子姑曺𤼵陽之役衛石魋武伯曰然則彘也定八年晉師盟衛侯衛人請執)
(牛耳涉佗成何曰衛吾温原也焉得視諸侯將㰱涉佗捘衛侯之手及捥)大者先㰱小者
亞之(哀十三年吳晉争先國語曰吳先㰱晉亞之又晉語宋之盟楚人請先㰱覇王之勢在德不在)
(先㰱定四年祝鮀曰晉文踐土之盟衛成公弟猶先蔡)有玉帛以禮明神(哀十二年)
(子貢曰盟有玉帛以奉之)有桃茢以祓不祥既盟則以盟書登於
天府太史内史司會及六官皆受其貳而藏之然則
司盟共祈酒脯則既殺以盟於前又用酒脯以祈於
後也覲禮諸侯覲天子春拜日秋禮山川丘陵冬禮
月與四瀆而繼之以祭天燔柴祭山丘陵升祭川沈
祭地瘞鄭氏謂升沈必就祭謂王廵狩也王廵狩之
盟其神主日諸侯之盟其神主山川王官之伯會諸
侯其神主月歟經言祭天而鄭氏言祭日經言祭地
而鄭氏言祭月且方明以象上下四方而經傳凡言
主盟者多稱明神(司盟北面詔明神左傳僖二十八年王子虎盟諸侯於王庭曰有干)
(此盟明神殛之襄九年子駟子展曰明神不蠲要盟哀十二年子貢曰盟所以周信也明神以要之昭十)
(三年叔向曰昭明於神盟也)曰司慎司盟名山名川羣神羣祀先
王先公七姓十二國之祖齊語桓公與諸侯飾牲為
載以約誓於上下庶神則諸侯之盟非特主山川也
鄭氏謂王之盟主日諸侯主山川王官之伯主月其
禮無據瑕禽曰平王東遷吾七姓從王王賜之騂旄
之盟杜預曰言得重盟不以鷄犬蓋騂旄之盟非王
賜者不得用也(襄十年)詛祝掌盟詛類造攻說禬禜之
祝號作盟詛之載辭以叙國之信用以質邦國之劑
信(載辭為辭而載之於策坎用牲加書於其上也)詩曰出此三物以詛爾斯
(毛氏曰君以豕臣以犬民以鷄)左傳曰鄭伯使卒出豭行出犬雞以
詛射穎考叔(百人為卒二十五人為行)書無逸曰否則厥口詛祝
鄭氏曰大事曰盟小事曰詛賈公彦曰盟者盟將來
詛者詛往過然季武子作三軍盟諸僖閎詛諸五父
之衢(襄十一年)陽虎已丑盟桓子於稷門之内庚寅大詛
又盟三桓於周社盟國人於亳社詛於五父之衢(定五)
(年六月)鄭伯使卒出豭行出犬鷄以詛射穎考叔者是
盟有繼之以詛詛有不繫於盟則大事必盟而或詛
詛以詛往過而或為將來也詩曰出此三物以詛爾
斯毛氏曰君以豕臣以犬民以鷄蓋以鄭伯使卒與
行出此三物辨而等之其詳不可考也周禮左傳天
子諸侯之盟皆執牛耳而衛太子蒯瞶與伯姬輿豭
以盟蓋下人君之禮也然盟詛皆坎牲加書以告明
神其異者盟有執耳㰱血既盟有祈而無詛是也春
秋之盟有適一時之急而不用牲者若子任割臂以
盟莊公華元登楚子反之牀子反懼而與之盟此皆
假行其禮而不用牲也春秋之盟或尋或同或乞或
要或逃或渝或盟君以大夫或辱人以城下日以長
亂莫之或熄皆先王之罪人也
桃
茢
鄭氏曰茢菼帚也說文曰茢苕也古者人君出戶則
巫覡有事弔臣則桃茢在前開冰則桃弧棘矢以除
其災致膳則葷桃茢以辟凶邪(膳於君有葷桃茢於大夫去茢於士去葷)
則盟用桃茢宜矣蓋桃茢凶邪之所畏避者也觀古
人度朔之論桃湯之用則桃又過於茢矣
聘儀
輕財重禮交人之道也聽命逹言使者之事也三輔
人語輕財曰聘則聘之為義可知矣古者比年小聘
三年大聘小聘曰問大聘曰殷聘殷中也盛也既歲
聘矣中復盛聘此周禮所以言殷相聘春秋傳所以
言殷聘禮也周禮又言殷覜曰視殷覜以除天下之
慝時問以諭諸侯之志玉人瑑圭璋八寸璧琮八寸
以覜聘鄭氏特來曰聘衆來曰覜聘有圭覜有璋蓋
覜為除慝而巳故其儀物殺也書於四時之中皆曰
殷漢天文志於衡星殷南斗殷中州河濟之間則殷
中也易有殷薦儀禮有殷奠傳有殷祭(左傳曰祭以特牲殷以少)
(牢公羊曰五年而再殷祭)則殷盛也然則周禮所謂殷同殷國以
衆來為盛也所謂殷相聘以間聘為中也左傳曰先
王之制諸侯之喪士弔大夫送葬惟加好聘享三軍
之事於是乎使卿則小聘之問雖不享有獻不及夫
人主人不筵几不禮面不升不郊勞其禮如為介三
介然則小聘蓋亦卿爾以其與君為禮也鄭氏曰小
聘使大夫其說無據聘雖有國者之禮而其下亦有
焉故凡聘女曰聘問人曰聘是也春秋書王臣來聘
八諸侯之臣來聘二十有五(隱七年天王使凡伯來聘僖二十年天王使宰)
(周公來聘)或稱名或稱字(南季父家父祭叔歸父之類是也)或稱弟(隱七年桓)
(三年齊侯使其弟年來聘)或稱公子或稱公孫(襄元年冬衛侯使公孫檦來聘五年)
(夏鄭伯使公子𤼵來聘)或稱人(莊三十三年荆人來聘)或不稱氏(文九年楚子使)
(椒來聘十二年秦伯使術來聘襄二十九年吳子使札來聘)或不言使(莊一十三年祭叔來)
(聘)其褒貶輕重各稱其事非可以一端求也榖梁曰
聘諸侯非正趙子曰凡言聘則知君使矣曷為又稱
君以别乎不當稱使也此說非也凡聘所以通好則
天子之於諸侯非不可以行聘也祭叔不言使所以
譏其專行諸侯之遣使非不可以稱使也聘大夫之
事也稱弟稱子譏之也公羊曰大夫來曰聘仍叔之
子譏父老子代也啖子曰凡夷狄朝聘皆稱人
禮書卷四十二
