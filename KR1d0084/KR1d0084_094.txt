禮書卷九十五
宋陳祥道撰
鷄彛
鳥彛
斝彛
黃彛
虎彛
蜼彜
犧尊
象尊
壺尊
著尊
大尊
山尊
周禮酒正凡祭祀以法共五齊三酒以實八尊大祭三
貳中祭再貳小祭一貳皆有酌數惟齊酒不貳(酌器所用注尊)
(中者數量之多少未聞鄭司農云齊酒不貳為尊者質不敢副益也)幂人掌共巾幂祭祀
以疏布巾幂八尊(以疏布者天地之神尚質)以畫布巾幂六彛(宗廟可以)
(文畫者畫其文氣)小宗伯辨六彛之名物以待裸將辨六尊之
名物以待祭祀賓客鬱人掌裸器(裸器謂彛及舟與瓉)凡祭祀賓
客之裸事和鬱鬯以實彛而陳之及葬共其裸器遂貍
之(遣奠之彛與瓉也)司尊彛掌六尊六彛之位詔其酌辨其用
與其實春祠夏禴裸用雞彛鳥彛皆有舟其朝踐用兩
獻尊其再獻用兩象尊皆有罍諸臣之所昨也秋嘗冬
烝裸用斝彛黃彛皆有舟其朝獻用兩著尊其饋獻用
兩壺尊皆有罍諸臣之所昨也凡四時之間祀追享朝
享裸用虎彛蜼彛皆有舟其朝踐用兩大尊其再獻用
兩山尊皆有罍諸臣之所昨也(雞彜鳥彛謂刻而畫之為雞鳳凰之形皆有舟)
(皆有罍鄭司農云舟尊下臺若今時承槃象尊或曰以象骨飾尊明堂位曰犧象周尊也春秋傳曰犧象不出)
(門尊以裸神罍臣之所飲也詩曰缾之罄矣維罍之恥斝讀為稼稼彛畫禾稼也黃彛黃目尊也明堂位曰夏)
(后氏以雞彛商以斝周以黃目爾雅曰彛卣罍器也著尊著地無足明堂位曰著商尊也壺者以壺為尊春秋)
(傳曰尊以魯壺大尊太古之瓦尊山尊山罍也明堂位曰泰有虞氏之尊也山罍夏后氏之尊也玄謂黃目以黃金)
(為目郊特牲曰黃目鬱氣之上尊黃者中也目者氣之清明也言酌於中而清明於外蜼禺屬卭鼻而長尾山罍亦)
(刻而畫之為山雲之形)凡六彛六尊之酌鬱齊獻酌醴齊縮酌盎
齊涗酌凡酒修酌大喪存奠彛司約凡太約劑書於宗
彛(書於宗廟之六彛)禮記禮運夫禮之初汙尊而杯飲(汙尊鑿地為尊)
(杯飲手掬之也)禮器犧尊疏布鼏樿杓此以素為貴也又曰五
獻之尊門外缶門内壺君尊瓦甒此以小為貴也又曰
君西酌犧象夫人東酌罍尊郊特牲黃目鬱氣之上尊
也黃者中也目者氣之清明者也言酌於中而清明於外
也明堂位季夏六月以禘禮祀周公於太廟尊用犧象
山罍鬱尊用黃目泰有虞氏之尊也山罍夏后氏之尊
也著殷尊也犧象周尊也灌尊夏后氏以雞彛殷以斝
周以黃目祭統勤大命施于烝彛鼎玉藻凡尊必上玄
酒惟君面尊夫人側尊用棜士側尊用禁詩曰犧尊將
將書曰宗彛藻火又曰班宗彛作分器左傳藉談曰有
勲而不廢撫之以彛器(昭十五年左)臧武仲曰大伐小取其
所得以作彛器(襄十八年)爾雅彛卣罍器也小罍謂之坎又
曰卣中尊也詩正義曰犧尊之字春官司尊彛作獻尊
鄭司農云獻讀為犧犧尊飾以翡翠象尊以象鳳凰或
曰以象骨飾尊此傳曰犧尊者沙羽飾與司農飾以翡
翠意同則皆讀為娑傳言沙即娑之字也阮諶禮圖云
犧尊飾以牛象尊飾以象於尊腹之上畫為牛象之形
王肅云將將盛之美也太和中魯郡於地中得齊大夫
子尾送女器有犧尊以犧牛為尊然則象尊尊為象形
也王肅此言以二尊形如牛象而背上負尊皆讀犧為
犧與毛鄭義異未知孰是先儒謂祫祭備五齊禘祭備
四齊時祭備二齊
尊之為言尊也彛之為言常也尊用以獻上及於天
地彛用以裸施於宗廟而已故尊於祭器獨名尊彛
於常器均名彛籍談曰有勲而不廢撫之以彛器(昭十)
(五年左)臧武仲曰大伐小取其所得以作彛器(襄十九年左)
則彛之為常可知矣司尊彛春祠夏禴裸用雞彛鳥
彛其朝踐用兩獻尊其再獻用兩象尊秋嘗冬烝裸
用斝彛黃彛其朝獻用兩著尊其饋獻用兩壺尊追享
朝享祼用虎彛蜼彛其朝踐用兩大尊其再獻用兩山
尊明堂位曰泰有虞氏之尊也山罍夏后氏之尊也
著商尊也犧象周尊也灌尊夏后氏以雞彛商以斝
周以黃目蓋虞氏尚陶故泰尊瓦則山罍亦瓦矣商
人尚梓故著尊木則犧象亦木矣書稱宗彝絺繡而
宗彝在周為毳衣則虎彛蜼彛有虞以前之彛也說
文稱壺昆吾尊昆吾祝融之後則壺尊商以前之尊
也春秋傳曰燕人以斝耳賂齊則斝固有耳矣記曰
黃目鬱氣之上尊黃者中也目者清明之氣也則黃
其色也目其象也蓋先王制器或遠取諸物或近取
諸身其取之也有義其用之也以類雞鳥虎蜼之彛
取諸物也斝耳黃目取諸身也春祠夏禴彛以雞鳥
尊以犧象以雞鳥均羽物犧象均大物故也秋嘗冬
烝彛以耳目尊以著壺以耳目均人體著壺均無足
故也追享朝享彛以虎蜼尊以山大以虎蜼均毛物
山大均瓦器故也夫雞東方之物仁也而牛大牲也
膏薌宜於春鳥南方之物禮也而象大獸也産於南
越此王者所以用祠禴也周彛黃則商彛白矣白者
陰之質義也黃者陰之美信也著以象陽降而著地
壺以象陰周而藏物此先王所以用嘗烝也太玄曰
陽氣潛萌於黃宫信無不在乎中則冬之為信可知
矣虎義獸也蜼智獸也自禰率而上之至于祖因合
食焉義也及於祖之所自出義之至也審其昭穆尊
卑不使紊焉智也皆升而合食乎其所出智之至也
泰則象道之見於事業山則象道之顯於仁夫道之
見於事業而顯諸仁則可以王天下可以王天下則
可以禘祫矣此先王所以用追享朝享然雞鳥虎蜼
黃目犧象山罍之飾或刻或畫不可得而知也詩與
禮記左傳國語皆言犧(詩曰犧尊將將記曰君西酌犧象犧尊疏在冪左傳曰犧)
(象不出門國語曰犧人薦醴)特司尊彛言獻尊則犧者尊之飾獻
者尊之鳥也先儒讀犧為娑讀斝為稼或云犧飾以
翡翠象飾以象骨或曰犧飾以鳳凰斝飾以禾稼皆
臆論也王肅謂昔魯郡於地中得大夫子尾送女器
有犧尊以犧牛為尊則象尊尊為象形耳此又不可
考也尊之為物其上有蓋其面有鼻其下有足少牢
司宫啟二尊之蓋冪奠于棜上特祀禮覆兩焉蓋在
南玉藻曰惟君西尊少儀曰尊壺者面其鼻此尊之
形制也其無足者著與壺耳觀投壺之壺有頸與腹
而無足則壺尊無足可知矣先儒謂壺有足誤也大
射尊于東楹之西兩方壺膳尊甒在南皆玄尊酒在
北少牢尊兩甒于房戸之間甒有玄酒特牲尊于戸
東玄酒在西記亦曰凡尊必上玄酒則兩尊之設一
以盛玄酒一以盛齊矣春則雞彛盛明水鳥彛盛鬱
鬯夏則鳥彛盛明水雞彛盛鬱鬯而斝黃虎蜼之相
為用亦若此也此先儒謂雞彛虎彛專盛明水鳥黃
蜼彛專盛鬱鬯恐不然也尊彛之量先儒謂尊實五
斗彛實三斗此雖無所經見然彛祼而已其實少尊
則獻酬酢焉其實多此尊所以大於彛歟
烝彛
尊亦謂之彛彛亦謂之尊故黃目彛也禮器曰鬱氣
之上尊雞斝皆彛也明堂位曰灌尊然彛之為器不
特飾以雞鳥黃目虎蜼之象而已凡邦國之約劑書
於此司約大約劑書於宗彛是也凡臣之有功銘於
此祭統勤大命施于烝彛鼎是也蓋臣之有功祭於
大烝故勤大命者施于烝彛鼎則三時之彛不預也
禮書卷九十五
