禮書卷一百三十四
宋陳祥道撰
青旌(鄭氏曰青青雀水鳥鳶鳴則將風鴻取飛有行列也虎取其有威勇也貔貅亦摯獸也)
鳴鳶
飛鴻
虎皮
貔貅
挈壺(挈轡挈畚附)
禮記曰前有水則載青旌前有塵埃則載鳴鳶前有
車騎則載飛鴻前有士師則載虎皮前有摯獸則載
貔貅考之周禮挈壺氏掌挈壺以令軍井挈轡以令
舍挈畚以令糧春秋傳曰前茅慮無兵法行則持五
旍溝坑揭黃衢路揭白水潤揭黑林木揭青野火揭
赤此水載青旌塵載鳴鳶車騎載飛鴻士載虎皮摯
載貔貅之意也蓋青雀習水者也鳶知風者也飛鴻
則有列虎皮則有威貔貅則有猛皆各象其所見然
也先儒謂青雀鳴鳶飛鴻皆畫於旌而載之虎皮貔
貅或舉其皮或畫其狀蓋禮無眀說故兩存之書曰
如熊如羆如虎如貔詩曰獻其貔皮爾雅曰貔白狐
其子豰(大卜)字林曰貔豹屬郭璞曰一名執夷虎豹之
屬陸機疏曰貔似虎或曰似熊遼東人謂之白熊則
白熊白狐執夷皆貔之異名
徽織(鄭氏曰徽織旌旗之細綴於膊上今城門僕射所被及亭長著絳衣皆其舊象)
周官司常國之大閱贊司馬頒旗物王建太常諸侯建
旂孤卿建旜大夫建物師都建旗州里建旟縣鄙建旐
道車載旞斿車載旌皆畫其象焉官府各象其事州里
各象其名家各象其號大司馬中夏教茇舍辨號名
之用帥以門名縣鄙各以其名家以號名鄉以州名
野以邑名百官各象其事以辨軍之夜事司馬中秋教
治兵辨旗物之用王載太常諸侯載旂軍吏載旗師都
載旜鄉遂載物郊野載旐百官載旟各書其事與其號
焉(事名號者徽織所以題别衆臣樹之於位朝各就焉徽織之書則云某某之事某某之名某某之號今大)
(閱禮象而為之兵凶事若有死事者亦當以相别也)詩曰織文鳥章白旆央央(織徽)
(織也鳥章鳥隼之文章將帥以下衣皆著焉)記曰殊徽號左傳曰揚徽者公
徒也(昭二十一年)
九旗之物既畫號名事之象而又書以述之畫之則
略書之則詳司常於大閱頒旗物則言畫大司馬於
治兵辨旗物之用則言書者頒旗物建以閱之而已
辨旗物則載而用焉此治兵大閱之别也兵法夜戰
多火鼓晝戰多旌旗是晝之相視者以象夜之相聞
者以聲故旗物有龍虎鳥龜之文所以待晝事有號
名事所以待夜事也詩曰元戎十乘以先啟行織文
鳥章白旆央央鄭氏以周禮之號名詩之織文鳥章
皆為徽織謂徽織旌旗之細若銘旌然在朝則植之
於位在軍則衣之於身然覲禮諸侯各就其旆而立
司常凡祭祀各建其旗會同賓客亦如之則朝覲所
建無旌旗之細者也傳曰揚徽者公徒也說文卒從
衣士卒之衣固有旌旗之細者為之題識然非九旗
之號名事也司常辨九旗之名物各有屬此建旗者
之屬非衣徽也鄭氏以九旗之號名事與九旗之名
物各有屬皆為衣徽其說誤矣昔晉攻狄叔虎被羽
先登克之(國語)漢光武擊青犢賈復亦被羽先登敗之
然則後世之被羽蓋古衣徽之遺制爾韋昭以被羽
為繫飛鳥於背若今負眊是也章懷太子以被羽為
執旌旗誤矣
招大夫士以旌旂之禮
孟子曰招虞人以皮冠大夫以旌士以旂庶人以旃
蓋田獵用皮冠斿車載旌諸侯建旂孤卿建旃虞人
掌田獵之事者也故招以皮冠大夫從游燕之樂者
也故招以旌士君之所禮者也故招以旂庶人孤卿
之所治者也故招以旃春秋之時齊侯田于沛(眧二十五)
(年)招虞人以弓不進辭曰昔我先君之田也旃以招
大夫弓以招士皮冠以招虞人其言與孟子不同者
王制曰上大夫卿則孤卿上大夫也弓聘士之物也
詩曰翹翹車乘招我以弓則招大夫以旃士以弓以
其所當用者招之而已非必先王之禮然也
禮書卷一百三十四
