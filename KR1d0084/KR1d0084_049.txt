禮書卷五十
宋陳祥道撰
天子諸侯視學之禮
禮記王制天子出征受成於學出征執有罪反釋奠于
學以訊馘告將出學小胥大胥小樂正簡不帥教者以
告于大樂正大樂正以告于王王命三公九卿大夫元
士皆入學不變王親視學月令仲春上丁命樂正習舞
釋菜天子乃帥三公九卿諸侯大夫親往視之季春是
月之末擇吉日大合樂天子乃帥三公九卿諸侯大夫
親往視之文王世子凡大合樂必遂養老(大合樂謂春入學舍菜合舞秋)
(頒學合聲於是時也天子則視學焉遂養老者謂用其明日也)天子視學大昕鼓徵所
以警衆也衆至然後天子至乃命有司行事興秩節祭
先師先聖焉有司卒事反命始之養也適東序釋奠於先
老遂設三老五更羣老之席位焉適饌省醴養老之珍
具遂發咏焉退修之以孝養也學記未卜禘不視學游
其志也祭義曰天子設四學當入學而太子齒詩泮水
魯侯戾止言觀其旂魯侯戾至在泮飲酒又曰在泮獻
囚在泮獻功在泮獻馘賈誼傳曰帝入東學上親而貴
仁帝入南學上齒而貴信帝入西學上賢而貴德帝入北
學上貴而尊爵帝入太學承師問道後漢明帝永平二
年三月臨辟廱初行大射禮十月幸辟廱初行養老禮
儒林傳明帝即位袒割辟廱之工養三老五更饗射禮
畢帝正坐自講諸儒執經問難於前冠帶搢紳之士圜
橋門而觀聽者蓋億萬計
禮曰天子視學四養老也簡不帥教也出征受成也
以訊馘告也養老必於仲春季春仲秋而簡不帥教
出征受成以訊馘告者無常時雖有常時其入學也
亦必養老焉文王世子曰天子視學大昕鼓徵所以
警衆也適東序釋奠於鄉老遂設三老五更羣老之
席位焉適饌省醴養老之珍具遂發咏焉退修之以
孝養也祭義曰天子當入學而太子齒蓋天子將視
學以鼓徵衆序立以齒及天子至命有司行事祭先
師先聖於西學有司卒事反命乃適東序養老焉此
視學之大略也漢明帝袒割辟廱之工養三老五更
饗射禮畢帝正坐自講諸儒執經問難於前冠帶搢紳
之士圜橋門而觀聽者蓋億萬計豈亦先王之髣髴
乎學記曰未卜禘不視學游其志也蓋古者喪畢則
禘未卜禘而視學非所以示孝道而不足以游學者
之志也春秋傳稱晉人曰以寡君之未禘祀未禘祀
猶不可務外事况視學乎諸侯視學之禮蓋有同於
天子詩曰魯侯戾止在泮飲酒既飲旨酒永錫難老
此養老也在泮獻囚此以訊馘告也
視學養老之禮(鄭氏曰席位之處則三老如賓五更如介羣老如衆賓必也)
外饔邦饗耆老孤子則掌其割烹之事(孤子者死王事之子也王制曰)
(周人養國老於東膠養庶老於虞庠正義曰邦饗耆老者謂死事者之父祖兼有國老庶老國老者謂卿大夫)
(致仕者庶老謂庶人之致仕者經直言耆老對孤子則耆老者死事之父祖可知但此不見饗國老庶老之文)
(故鄭解耆老謂國老庶老)酒正饗耆老孤子皆共其酒無酌數凡有
秩酒者以書契授之(玄謂所秩者謂老臣王制曰七十不俟朝八十月告存九十日有秩)
大司徒以保息六保萬民一曰慈幼二曰養老(養老七十養於)
(鄉五十異粻之屬正義曰王制云五十養於鄉六十養於國七十養於學彼謂大夫士也王制又云凡三王養)
(老皆引年注云已而引戶校年當行復除也老人衆多非賢者不可皆養故食貨志云七十已工工所養也此)
(云七十養於鄉亦謂有賢行者也五十異粻之屬者是王制文禮記常法庶人食稷士並食黍大夫又加以粱)
(今雖庶人至五十或與士大夫同食食黍粱)遺人門關之委積以養老孤(門關)
(以養老孤人所出入易以取餼廩也正義曰門謂十二門關謂十二關門關出入皆有税所税得者亦送帳多)
(少足國用之外留之以養老孤)司門以其財養死政之老與其孤(財所謂門)
(關之委積也死政之老死國政事者之父母也)槁人若饗耆老孤子士庶子共
其食(正義曰耆老謂死王事者之父國家春饗孤子秋食耆老則亦槁人共其食)羅氏仲春
羅春鳥獻鳩以養國老行羽物伊耆氏共王之齒杖(王所)
(以賜老者之杖鄭司農云謂年七十當以王命受杖者今時亦命之為主杖玄謂王制曰五十杖於家六十杖)
(於鄉七十杖於國八十杖於朝)鄉大夫以歲時登其夫家衆寡辨其可
任者國中老者皆舍(老者若今八十九十復羡卒也)司厲凡有爵者與
七十者與未齓者不為奴曲禮曰六十曰耆指使七十
曰老而𫝊八十九十曰耄百年曰期頥大夫七十而致
仕若不得謝則必賜之几杖於其國則稱名越國而問
焉必告之以其制老者不以筋力為禮(年五十始杖八十拜君命一坐)
(再至)君子式黃髮王制司徒養耆老以致孝耆老皆朝
于庠(耆老致仕及鄉中老賢者朝猶會也此庠謂鄉學也鄉謂飲酒也鄉禮春秋射國蜡而飲酒養老正)
(義曰總言耆老其數則衆故知致仕及鄉中老賢致仕則書傳略說云大夫為大師士為少師是也鄉中老賢)
(謂鄉人不仕年老有德行者故鄉飲酒云以告于先生君子可也)凡養老有虞氏以燕
禮夏后氏以饗禮殷人以食禮周人脩而兼用之(兼用之備)
(隂陽也凡飲養陽氣凡食養陰氣陽用春夏隂用秋冬正義曰凡養老者皇氏云人君養老有四種一是養三)
(老五更二是子孫為國難而死王事者父祖三是養致仕之老四是引戶校年庶人之老熊氏云天子視學之)
(年養老一歲有七謂四時皆養老故鄭此注凡飲養陽氣食養隂氣陽用春夏隂用秋冬是四時凡四也按文)
(王世子云凡大合樂必遂養老注云大合樂謂春入學舍菜合舞秋頒學合聲通前為六又季春大合樂天子)
(視學亦養老文王世子云凡視學必遂養老是總為七也有虞氏以燕禮者以虞氏帝道弘大故養老以燕禮)
(崔氏云夏受禪于虞是二王之首貴尚於禮故養老以饗禮相養敬也殷人質素威儀簡少故養老以食禮周)
(人脩三代之禮而兼用之春夏養老之時用虞氏燕禮夏后氏饗禮之法若秋冬養老之時用殷人食禮之法)
(云陽用春夏隂用秋冬者案郊特牲云饗禘有樂而食嘗無樂是故春禘而秋嘗饗與禘連文故知饗在春食)
(與嘗連文故知食在秋彼不云冬夏彼是殷禮此言冬夏者據周法也或鄭因春而言夏因秋而言冬雖周冬)
(夏不養老也就如熊義去冬夏則一年有五養老也又春合舞秋合聲即是春秋養老之事冬夏更無養老通)
(季春大合樂有三養老也熊氏以為春秋各再養老故為一年七養老也去冬夏為五義實可疑皇氏云春夏)
(雖以飲為主亦有食先行饗次燕次食秋冬以食為主亦有饗先行食次燕次饗一日之中三事行畢義或然)
(也)五十養於鄉六十養於國七十養於學達於諸侯(天子)
(諸侯養老同也國中小學在王宫之在學大學也在郊小學在國中大學在郊此殷制明矣正義曰養於國與)
(養於學文相對故知國亦是學也六十少於七十者六十者宜養於小學七十者宜養於大學故云國國中小)
(學云在王宫之左者據上文而知云小學在國中大學在郊此殷制明矣者以上文云小學在公宫南之左大學)
(在郊下文云殷人養國老於右學養庶老於在學貴右而賤左小學在國中左也大學在郊右也與殷同也故)
(云此殷制明矣以此篇從上以來雖解為殷制無正據可憑因此小學大學是殷制不疑故云明矣)八十
拜君命一坐再至瞽亦如之九十使人受五十異粻六
十宿肉七十二膳八十常珍九十飲食不離寢膳飲從
於遊可也六十歲制七十時制八十月制九十日脩唯
絞紟衾冒死而後制五十始衰六十非肉不飽七十非
帛不煖八十非人不煖九十雖得人不煖矣五十杖於
家六十杖於鄉七十杖於國八十杖於朝九十者天子
欲有問焉則就其室以珍從七十不俟朝八十月告存
九十日有秩五十不從力政六十不與服戎七十不與
賓客之事八十齊喪之事弗及也五十而爵六十不親
學七十致政唯衰麻為喪有虞氏養國老於上庠養庶
老於下庠夏后氏養國老於東序養庶老於西序殷人
養國老於右學養庶老於左學周人養國老於東膠養
庶老於虞庠虞庠在國之西郊(正義曰此四代養老之處熊氏云國老謂卿大夫致仕者)
(庶老謂士也皇氏云庶老兼庶人在官者其致仕之老大夫以上當從國老之法士從庶老之法故外饔云邦)
(饗耆老掌其割亨鄭注引此周人養國老於東膠養庶老於虞庠是也)有虞氏深衣而養
老夏后氏燕衣而養老殷人縞衣而養老周人玄衣而
養老(凡養老之服皆其時與羣臣燕之服有虞氏質深衣而已夏尚黑而黑衣裳殷尚白而縞衣裳周人)
(則兼用之玄衣素裳)凡三王養老皆引年八十者一子不從政九
十者其家不從政斑白者不提挈君子耆老不徒行
庶人耆老不徒食月令仲秋之月養衰老授几杖行麋
粥飲食(助老氣也)文王世子凡祭與養老乞言合語之禮皆
小樂正詔之於東序(學以三者之威儀也養老乞言養老人之賢者因從乞善言可行者)
(也合語謂鄉射鄉飲酒大射燕射之屬也)大樂正學舞干戚語說命乞言皆
大樂正授數凡大合樂必遂養老(大合樂謂春入學釋菜合舞秋頒學合聲)
(於是時也天子則視學焉遂養老者用其明日也鄉飲酒鄉射之禮明日乃息司正唯所欲以告於先生君子)
(可也是養老之象類也)天子視學大昕鼔徵所以警衆也衆至然
後天子至乃命有司行事興秩節祭先師先聖焉有司
卒事反命始之養也(又之養老之處凡大合樂必遂養老是以往焉言始立學也)適
東序釋奠於先老(親奠之已所有事也養老東序則是視學於上庠)遂設三老
五更羣老之席位焉(三老五更各一人也皆年老更事致仕者也天子以父兄養之示天)
(下之孝弟也名以三五者取象三辰五星天所因以照明天下者群老無數其禮亡以鄉飲酒禮言之席位之)
(處則三老如賓五更如介羣老如衆賓必也)適饌省醴養老之珍具遂發咏
焉退脩之以孝養也(發咏謂以樂納之退脩之謂既迎而入獻之以醴獻畢而樂關)反
登歌清廟(反謂獻羣老畢皆升就席也反就席乃席工於西階上歌清廟以樂之)既歌而
語以成之也言父子君臣長幼之道合德音之致禮之
大者也下管象舞大武大合衆以事達有神興有德正
君臣之位貴賤之等焉而上下之義行矣有司告以樂
闋王乃命公侯伯子男及羣吏曰反養老幼于東序終
之以仁也(羣吏鄉遂之官王於燕之末而命諸侯時朝會在此者各反養老如此禮是終其仁心孝)
(經說所謂諸侯歸各帥於國大夫勤於朝州里&KR1710;於邑是也)禮運三公在朝三老在
學内則凡養老五帝憲(憲法也養之為法其德行)三王有乞言(又從之求)
(善言可施行也)五帝憲養氣體而不乞言有善則記之為惇史
三王亦憲既養老而後乞言亦微其禮皆有惇史(惇史史孝)
(厚者也微其禮者依違言之求而不切也)樂記食三老五更於大學天子袒
而割牲執醬而饋執爵而酳冕而總干所以教諸侯之
弟也(三老五更互言耳皆老人更知三德五事者也冕而總干親在舞位也周名大學曰東膠)祭義
貴老為其近於親也昔者有虞氏貴德而尚齒夏后氏
貴爵而尚齒殷人貴富而尚齒周人貴親而尚齒(貴謂燕賜)
(有加於諸臣也尚謂有事尊之於其黨也)虞夏殷周天下之盛王也未有遺
年者年之貴乎天下久矣次乎事親也(言其先老也)是故朝
廷同爵則尚齒七十杖於朝君問則席八十不俟朝君
問則就之而弟達乎朝廷矣(同爵尚齒老者在工也君問則席為之布席於堂上)
(而與之言凡朝位於庭就之就其家也老而致仕君或不許異其禮而已)食三老五更於大
學所以教諸侯之弟也食三老五更於大學天子袒而
割牲執醬而饋執爵而酳冕而總干所以教諸侯之弟
也(割牲致俎實也冕而總干親在舞位以樂侑食也教諸侯之弟次事親)天子巡守諸侯
待于境天子先見百年者八十九十者東行西行者弗
敢過西行東行者弗敢過欲言政者君就之可也壹命
齒于鄉里再命齒于父族三命而不齒族有七十者弗
敢先(此謂鄉射飲酒時也齒者謂以年次立若坐也三命列國之卿也不復齒席之於賓東不敢先族之)
(七十者謂既一人舉觶乃入也雖非族亦然承齒于族故言族爾)七十者不有大故不
入朝若有大故而入君必與之揖讓而後及爵者(謂致仕在)
(家者其入朝君先與之為禮而后揖卿大夫)中庸燕毛所以序齒也(燕謂既祭而燕)
(也燕以髮色為坐祭時尊尊也至燕親親也齒亦年也)大學曰工老老而民與孝
鄉飲酒之禮六十者坐五十者立侍以聽政役所以明
尊長也六十者三豆七十者四豆八十者五豆九十者
六豆所以明養老也民知尊長養老而後乃能入孝出
弟民入孝出弟尊長養老而後成教成教而後國可安
也詩七月為此春酒以介眉夀(春酒凍醪也眉夀豪眉也介助也)正月
召彼故老訊之占夢行葦忠厚也周家忠厚仁及草木
故能内睦九族外尊事黃耉養老乞言以成其福祿焉
肆筵設席授几有緝御(兄弟之老者既為設重席凡人有相續代而侍者)曾孫
維主酒醴維醹酌以大斗以祈黃耉黃耉台背以引以翼夀
考維祺以介景福泮水魯侯戾止在泮飲酒既飲旨酒
永錫難老閟宫黃髮兒齒(兒齒亦夀徵)書曰播棄黎老弗迪
又曰尚猷詢兹黃髮又曰耉造德不降我則鳴鳥不聞
孟子曰西伯善養老漢文帝具為養老令年八十以上
賜粟絮帛酒肉東漢明帝賜三老五更皆以二千石祿
賜天下三老酒人一石肉四十斤書大傳宣王問於子
春曰寡人欲行孝弟之義為之有道乎子春曰昔者衛
聞於樂正子曰文王之治岐也五十者杖於家六十者
杖於鄉七十者杖於國見君揖八十者杖於朝見君揖
君曰趣見客毋俟朝以朝乘車轜輪御為僕送至於家
而孝弟之義達於諸侯九十杖而朝見君建杖君曰趣
見毋俟朝以朝送之舍卜筮巫醫御于前祝饐祝鯁以
食乘車轜輪胥與就膳徹送至於家君如有欲問明日
就其室以珍從而孝弟之義達於四海
天子之於老也其所養也三國老也庶老也死政者
之老也歲養之也三仲春也季春也仲秋也周禮羅
氏羅春鳥獻鳩以養國老在仲春月令養衰老授几
杖在仲秋文王世子曰凡大合樂必遂養老鄭氏云大
合樂謂春入學舍菜合舞秋頒學合聲於是時也天
子則眎學焉遂養老此養老於仲春仲秋者也月令
季春之末擇吉日大合樂天子乃率三公九卿諸侯
大夫親往視之大合樂亦必養老此又養老於季春者
也若夫簡不帥教出征受成以訊馘告凡天子入學
莫不養老此又不在歲養之數也夫貴冑謂之國子
則貴而老者謂之國老賤者謂之庶人則賤而老者
謂之庶老國子與庶人之俊者同其學所以一道德國
老與庶老異其學所以别分義故有虞氏養國老於
上庠養庶老於下庠夏后氏養國老於東序養庶老
於西序殷人養國老於右學養庶老於左學周人養
國老於東膠養庶老於虞庠而又有死政者之老焉
故羅氏獻鳩以養之者國老也司徒以保息養之者
庶老也司門以其財養之者死政者之老也若夫外
饔酒正槁人所謂耆老者總三者而言之也鄭氏謂
三老五更各一人皆年老更事致仕者也名三五者
取象三辰五星天所因以照明天下者皇氏謂人君
養老有四種一是養三老五更二是子孫為國難而
死者父祖三是養致仕之老四是引戶校年庶人之
老熊氏云天子視學養老一歲有七鄭氏云凡飲養
陽氣凡食養隂氣陽用春夏隂用秋冬是四時養老
凡四也文王世子凡大合樂必遂養老大合樂謂春
入學舍菜合舞秋頒學合聲又季春大合樂天子視
學亦養老是七也然則古者建國必立三卿鄉飲酒
必立三賓而養老必立三老故禮曰三公在朝三老
在學三公非一人則三老五更非各一人矣漢志以
德行年高老者一人為老次一人為更故永平中拜
桓榮為五更建初中拜伏恭為三老而鄭氏以此為三
代之制誤矣(晉亦以王祥為五更)先王父事三老兄事五更則
三老五更乃羣老之尤者而致仕之老固在其間皇
氏離而二之亦誤矣月令無冬夏養老之文周禮禮
記特言春養秋食而已熊氏謂養老歲有七亦誤矣又
禮記言天子視學遂適東序養老則視學養老皆同
日也鄭氏謂用其明日亦誤矣養老之禮外饔掌割
亨酒正共酒槁人共食羅氏共鳩方其養也必先釋
奠于先老遂設三老五更羣老之席位適饌省醴養
老之珍具遂發咏焉登歌清廟下管象武天子袒而
割牲執醬而饋執爵而酳冕而總干則乞言憲行之
養著而孝弟之化行矣有司告以樂闋王乃命公侯
伯子男及羣吏曰反養老幼于東序而終之以仁此
所謂一舉事而衆皆知其德之備也禮言凡養老有
虞氏以燕禮而服深衣夏后氏以饗禮而服燕衣殷
人以食禮而服縞衣周人脩而兼用之而服玄衣蓋
虞氏以燕則以恩勝禮夏后氏以饗則以禮勝恩殷
人以食則趣恩禮之中而周則文備故脩而兼用之
周官外饔言饗耆老此周人以饗禮養老也行葦言
飲射而繼之以祈黃耉此周人以燕禮養老也祭記
曰食三老五更於太學此周人以食禮養老也然玄
衣燕衣也燕衣非冕服及總干而舞必冕服者以舞
者樂之成故特服冕以明至誠有加而無殺也冕而
總干施於食禮而記稱食嘗無樂者考之於詩商頌
言顧子烝嘗而有鞉鼓淵淵嘒嘒管聲小雅言以往
烝嘗而有鍾鼓既戒鍾鼓送尸則嘗有樂矣樂師饗
食諸侯序其事令奏鍾鼓鍾師凡饗食奏燕樂籥師
賓客饗食鼓羽籥之舞則食有樂矣其曰食嘗無樂
蓋非商周之制也漢明帝養老之禮其曰乘輿先到
辟廱禮殿御坐東廂遣使者安車迎三老五更天子
迎于門屏交禮道自阼階三老升自賓階至階天子
揖如禮三老升東面三公設几九卿正履舄天子親
袒割牲執醬而饋執爵而酳祝鯁在前祝&KR3246;在後五
更南面公進供禮亦如之明日皆詣闕謝其養時三
老五更二人而已羣老不與焉非古禮之意也
養孤之禮
周禮外饔邦饗耆老孤子則掌其割亨之事酒正饗耆
老孤子皆共其酒無酌數遺人門關之委積以養老孤
司門凡財物犯禁者舉之以其財養死政之老與其孤
槁人若饗耆老孤子庶子共其食郊特牲曰饗禘有樂
而食嘗無樂隂陽之義也凡飲養陽氣也凡食養隂氣
也故春禘而秋嘗春饗孤子秋食耆老其義一也文王
世子曰有司告以樂闋王乃命公侯伯子男及羣吏曰
反養老幼于東序終之以仁也尚書大傳舜五祀秋饗
耆老而春食餔子
先王老吾老以及人之老所以教天下之孝幼吾幼
以及人之幼所以教天下之慈又况出身戮力而死
於王事者在上有父祖在下有子孫棄而不養不足
以報勞養不以禮不足以示勸故春饗孤子所以象
陽之生秋食耆老所以象隂之成而外饔酒正遺人
司門槁人皆共其職事焉然財必出於遺人司門者
用以利犯禁之財養以義死政之老與其孤則趣利
者知所愧而徇義者知所勉矣冡人之職凡死于兵
者不入兆域鄭氏謂戰敗無勇投諸塋外以罰之罰
其身而養其父祖子孫者不罰不足以示義不養不
足以盡仁也然春饗孤子秋未嘗不食而以饗為主
秋食耆老春未嘗不饗而以食為主周禮皆言饗
耆老孤子書大傳言食餔子則饗與食固兼用也耆
老養於學孤子亦養於學文王世子王命公侯伯子
男及羣吏曰反養老幼於東序謂各反其國養老幼
如東序之禮也春秋之時齊將救鄭屬孤子三日朝
以乘車兩馬繫兩邑焉召顔涿子聚之子晉曰隰之
役而父死焉今君命女以是邑也服車而朝乃救鄭
又魏文侯舉有功而進賞之有死事之家歲使使者
勞賜其父母漢有孤兒兵凡此皆有所為然也
鄉飲酒之禮
周禮鄉大夫三年則大比攷其德行道藝而興賢者能
者鄉老及卿大夫帥其吏與其衆寡以禮禮賓之(玄謂變舉)
(言興者謂合衆而尊寵之以鄉飲酒之禮禮而賓之)黨正國索鬼神而祭祀則以
禮屬民而飲酒于序以正齒位一命齒于鄉里再命齒
于父族三命而不齒(國索鬼神而祭祀謂歲十二月大蜡之時建亥之月也正齒位者鄉)
(飲酒義所謂六十者坐五十者立侍六十者三豆七十三者四豆八十者五豆九十者六豆是也必正之者為民)
(時務農將闕於禮至此農隙而教之尊長養老見孝弟之道也黨正飲酒禮亡以此事屬於鄉飲之義微失少)
(矣凡射飲酒此鄉民雖為卿大夫必來觀禮鄉飲酒鄉射記大夫樂作不入士既旅不入是也齒于鄉里者以)
(年與衆賓相次也齒于父族者父族有為賓者以年與之相次異姓雖有老者居於其上不齒者席于尊東所)
(謂尊正義曰凡有四事一則三年賓賢能二則鄉大夫歛國中賢者三則州長習射飲酒四則黨正蜡祭飲酒)
(總而言之皆謂之鄉飲酒)禮記經解鄉飲酒之禮所以明長幼之序
也鄉飲酒之禮廢則長幼之序失而爭鬭之獄繁矣仲
尼燕居鄉射之禮所以仁鄉黨也射義卿大夫士之射
也必先行鄉飲酒之禮豳七月曰九月肅霜十月滌場
朋酒斯饗曰殺羔羊躋彼公堂稱彼兕觥萬夀無疆(毛氏)
(曰饗者鄉人以狗大夫加以羔羊公堂學校也鄭氏曰十月民事男女俱畢國君閑於政事而饗羣臣正義曰)
(毛氏以為鄉飲酒鄭氏以為十月大飲烝)儀禮鄉飲酒之禮主人就先生而
謀賓介(主人謂諸侯鄉中之大夫也先生鄉中致仕者賓介處士賢者周禮鄉大夫三年大比而興賢)
(者能者鄉老及卿大夫帥其吏與其衆寡以禮禮賓之是禮乃三年正月而一行也諸侯之鄉大夫貢士於其)
(君蓋如此云賢者為賓其次為介又其次為衆賓今郡國十月行此飲酒禮以黨正每歲邦索鬼神而祭祀則)
(以禮屬民而飲酒于序以正齒位之說)漢明帝永平三年郡國縣道行鄉
飲酒禮於學校晉禮志武帝臨辟廱行鄉飲之禮
禮義者人性之所固有然民勞於耕穫則曠於尊卑
長幼貴賤之節先王於是因其暇時制為飲酒之禮
以正齒位此尊讓絜敬之俗所以成而鬭辨暴亂之
禍所以息也其屬飲則於鄉學其主人則鄉官其賓
介則處士賢者其謀賓介則就先生(先生致仕老於鄉里者)黨
正國索鬼神而祭祀以禮屬民飲酒于序則黨之飲
酒必於每歲蜡時也州長春秋以禮會民射于州序
卿大夫士之射必先行鄉飲酒禮則州之飲酒必於
春秋也鄉大夫三年大比而興賢者能者以禮禮賓
之則鄉之飲酒又於三年興賢能之時也其坐主人
於東南僎於東北坐賓於西北坐介於西南此所以
正齒位也一命齒于鄉里再命齒于父族三命不齒
六十者三豆七十者四豆八十者五豆九十者六豆
此所謂正齒也以至牲則用狗樂則工歌鹿鳴之三
間歌魚麗之三笙由庚之三尊於房戶之間羞出東
房洗當東榮與夫升降酬酢繁省隆殺之辨皆制之
以道此孔子所以觀之而知王道之易易也然鄉射
衆賓之席繼而西鄉飲三賓之席不屬鄉射無介而
飲有介鄉射處士為賓大夫與則易之以公士鄉飲
處士為賓有大夫與不易之者以鄉飲之所重者在
賓與射異也後世鄉飲酒廢間或講求而復古者則
漢明晉武常舉之於上伏湛李忠常行之於下而史
臣稱之以為美談蓋名生於不足也
禮書卷五十
