禮書卷二十二
宋陳祥道撰
刀(柄飾以木)
削刀(合六成規)
考工記曰三分其金而錫居一謂之太刃之齊五分其
金而錫居二謂之削殺矢之齊又曰築氏為削長尺博
寸合六而成規桃氏為刃鄭氏曰刃刀劍之屬削今之
書刀詩曰鞞琫容刀書曰赤刀大訓孔安國曰赤刀赤
刃削少儀曰刀郤刃授穎削授拊鄭氏曰穎環也拊把
也釋名曰刀到也其末曰鋒若鋒刺之利也其本曰環
形似環也然則直而本環者刀也曲而本不環者削也
鸞刀
詩曰執其鸞刀以啟其毛記曰割刀之用鸞刀之貴貴
其義也聲和而後斷也又曰鸞刀以刲公羊傳曰鄭伯
右執鸞刀以逆楚王毛氏曰鸞刀刀有鸞者割中節也
孔穎達曰鸞即鈴也謂刀環有鈴其聲中節何休曰鸞
刀宗廟割切之刀環有和鋒有鸞考之詩禮曰和鸞雝
雝曰登車聞和鸞之聲有鸞必有和鸞在前和在後詩
有言鸞鑣有言八鸞則和可知有言和鈴則鸞可知然
則何休言鸞刀之制盖有所授耳夫和非斷則牽斷非
和則劌故天以秋肅物而和之以兑聖人以義制物而
和之以仁鸞刀以和濟割亦此意也易曰利物足以和
義(說文鸞赤神之精赤色五采雞形鳴中五音)
劒
考工記桃氏為劒臘廣二寸有半寸兩從半之以其臘
廣為之莖圍長倍之中其莖設其後三分其臘廣去一
以為首廣而圍之身長五其莖長重九鋝謂之上制上
士服之身長四其莖長重七鋝謂之中制中士服之身
長三其莖長重五鋝謂之下制下士服之蓋劍柄之名
六後夾(古協反一作缺)鼻莖鐔首也劒刃之名三臘脊鍔也所
握者為夾中於夾者曰莖其旁鼻曰鐔(釋名曰帶所貫尋也)設其
下而大之者為後圜其上以接刃者為首兩刃為臘其
中高者為脊其末殺者為鍔鍔亦謂之鋒鼻亦謂之彘
(字林云)亦謂之珥(博雅劒珥為之鐔)上制九鋝下制五鋝鋝六兩
大半兩此劒之大略然也少儀曰僕者右帶劒樂記曰
武王克商裨冕搢笏而虎賁之士說劒家語曰子路拔
劒而舞莊子曰孔子使子路去其危冠解其長劒春秋
傳曰衛渾良夫袒裘不釋劒而食太子數三罪而殺之
則古者車僕勇力之士帶劒其服冕弁以行禮者佩玉
而已至秦始皇乃冠冕帶劒漢禮自天子及百官皆佩
劒魏氏唯朝服佩之晉氏又以木代之唐亦有焉盖承
秦漢之制然也春秋繁露曰劒之在左青龍象也刀之
在右白虎象也則古之佩劒者必左而少儀右帶劒者
蓋車上之位君在左車右僕居中居中而右帶劒避君
也
劒櫝
夫襓(劒衣)
少儀曰劒則啟櫝盖襲之加夫襓與劒焉莊子曰千越
之劒柙而蔵之則櫝劒柙也夫襓劒衣凡蔵玉與筮筴
者曰櫝蔵弓矢者曰韥而劒室亦謂之櫝以其有所容
故也又謂之柙以其有所撿故也(蔵虎兕者亦曰柙)夫襓博雅
作衭襓盖進劒者左首而加於衭襓之上則左首者尊
其首也加於夫襓之上不敢褻也
纓
曲禮曰女子許嫁纓内則曰婦事舅姑衿纓男女未冠
笄者雞初鳴衿纓皆佩容臭詩曰親結其縭士婚禮女
嫁母施衿結帨爾雅曰婦人之褘謂之縭縭緌也又曰衿
謂之袸郭璞曰縭香纓也褘邪交落帶繫於體又曰袸
衣小帶也蓋纓帶曰衿婚禮所謂施衿是也帶結而垂
曰縭爾雅所謂縭緌是也鄭氏曰衿猶結也則詩所謂
親結其縭為衿纓可知也孔穎達之徒以詩言結縭禮
言結帨則曰縭帨巾也然詩言紼纚維之爾雅作紼縭
亦曰縭緌也則縭非帨巾矣内則男女事父母婦事舅
姑皆有纓以佩容臭則與女子許嫁之纓不同鄭氏曰
婦人有纓示有繫屬誤矣何則許嫁已纓將嫁無所復
施既嫁夫說之矣無所復用則事舅姑之衿纓非許嫁
之纓也鄭氏曰許嫁之纓蓋以五采為之然則事父母
舅姑之纓亦五采歟
縏袠
内則婦事舅姑佩箴管線纊施縏袠鄭氏曰縏小囊也
縏袠言施眀為箴管線纊有之内司服后之喪共凡内
具之物鄭氏曰内具縏袠之屬也熊氏曰袠刺也刺袠
而為縏囊故曰縏袠然則士婚禮所謂衿鞶者盖此也
鄭氏以衿鞶為盛帨巾之屬然内則左佩帨巾右佩縏
袠而帨巾不聞有鞶唐志婦人帨巾亦不施鞶
禮書卷二十二
