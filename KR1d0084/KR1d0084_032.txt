禮書卷三十二
宋陳祥道撰
禹貢五服(自甸至荒五千里)
書益稷曰弼成五服至于五千禹貢曰五百里甸服百
里賦納總二百里納銍三百里納秸服四百里粟五百
里米五百里侯服百里采二百里男邦三百里諸侯五
百里綏服三百里揆文教二百里奮武衛五百里要服
三百里夷二百里蔡五百里荒服三百里蠻二百里流
東漸于海西被于流沙朔南暨聲教
周九服(五千五百里)
周禮大司馬以九畿之籍施邦國之政職方千里曰國
畿其外方五百里曰侯畿又其外方五百里曰甸畿又
其外方五百里曰男畿又其外方五百里曰采畿又其
外方五百里曰衛畿又其外方五百里曰蠻畿又其外
方五百里曰夷畿又其外方五百里曰鎮畿又其外方
五百里曰蕃畿職方氏乃辨九服之邦國方千里曰
王畿其外方五百里曰侯服又其外方五百里曰甸服
又其外方五百里曰男服又其外方五百里曰采服又
其外方五百里曰衛服又其外方五百里曰蠻服又其
外方五百里曰夷服又其外方五百里曰鎮服又其外
方五百里曰蕃服行人邦畿方千里其外方五百里謂
之侯服歲一見其貢祀物又其外方五百里謂之甸服
二歲一見其貢嬪物又其外方五百里謂之男服三歲
一見其貢器物又其外方五百里謂之采服四歲一見
其貢服物又其外方五百里謂之衛服五歲一見其貢
材物又其外方五百里謂之要服六歲一見其貢貨物
九州之外謂之蕃國世一見各以其所貴寶為贄國語
先王之制邦内甸服邦外侯服侯衛賓服夷蠻要服戎
狄荒服甸服者祭侯服者祀賓服者享要服者貢荒服
者王日祭月祀時享歲貢終王先王之訓也有不祭則
修意有不祀則修言有不享則修文有不貢則修名有
不王則修德序成而有不至則修刑於是乎有刑不祭
伐不祀征不享讓不貢告不王於是乎有刑罰之辟有
攻伐之兵有征討之備有文告之詞布令陳詞而又不
至則增修於德而無勤兵於遠是以近無不聽遠無不服
荀子曰諸夏之國同服同義蠻夷戎狄之國同服不同
制封内甸服封外侯服至荒服終王(已上與國語周紀同)夫是之
謂視形勢而制械用稱遠近而等貢獻是王者之事也
王制曰千里之内曰畿甸千里之外曰采曰流注甸者
服治田出穀稅采者九州之内地取其美物以當穀稅
夏之服甸侯綏要荒(周語曰邦内甸服又曰先王規方千里以為甸服王制千里之内曰)
(甸)自甸至荒凡五服服五百里則面二千五百里矣面
二千五百里則為方五千里矣(書曰弼成五服至于五千)周之服侯
甸男采衛蠻夷鎮蕃自侯至蕃凡九服服五百里則面
二千七百五十里矣面二千七百五十里則為方五千
五百里矣蓋夏服先甸後侯而甸即畿也周服先侯後
甸而畿非侯也夏之侯以當周之侯甸而綏以當周之
男采周之衛蠻以當夏之要而夷鎮以當夏之荒特蕃
服在禹貢之外然則周之斥大中國不過增夏五百里
而已書曰弼成五服至于五千此夏五服之域也東漸
于海西被于流沙朔南暨聲教此夏五服之外也孔安
國司馬遷王肅之徒其說皆然特鄭康成謂堯之舊制
服五百里及禹輔而成之服加五百里則面相距為方
萬里故禹會諸侯於塗山執玉帛者萬國是不知經傳
凡言萬國者舉盈數也孔穎達謂地理志言漢之土境
東西九千三百二里南北萬三千三百六十八里其言
山川不出禹貢之域而數不同者直而計之以鳥迹曲
而量之以人迹異耳此說是也王制曰西不盡流沙東
不盡東海南不盡衡山北不盡常山凡四海之内斷長
補短方三千里此蓋漢儒記六國之時地域然也然則
康成之誤不特禹貢而已其言夏衰夷蠻戎狄内侵國
數損少商湯承之中國方三千里周公復唐虞之舊域
要服之内方七千里者四十九其一為畿内餘四十八
八州各方千里者六設法一州方五百里不過四方四
百里者不過六方三百里者不過十一方二百里者不
過二十五餘方百里者謂之小國又餘方百里者四十
一附庸地也然職方之法蓋兼附庸言之安有四十六
國之外復有百里者四十一為附庸乎周之設法州建
百四十六國而附庸在焉王制州二百一十國諸侯之
附庸不與非周制也王制言凡四海之内九州州方千
里州建百里之國三十七十里之國六十五十里之國
百有二十凡二百一十國名山大澤不以封其餘以為
附庸閒田八州州二百一十國天子之縣内方百里之
國九七十里之國二十有一五十里之國六十有三凡
九十三國名山大澤不以朌其餘以禄仕以為閒田然
後總之以凡九州千七百七十三國天子之元士諸侯
之附庸不與則一代之禮也康成以八州州二百一十
國為商禮以天子之縣内九十三國為夏禮惑矣天子
之地或曰甸或曰畿曰圻或曰縣曰寰而後世猶有縣
官之稱孰謂畿獨施於商周而縣獨施於夏乎康成溺
於禹會萬國之說嘗曰夏縣内四百國又曰夏縣内九
十三國是自戾也
侯國及采邑貢賦之法
大司徒諸公之地其食者半侯伯之地其食者三之一
子男之地其食者四之一鄭司農以食者半為半入於
公半入於王三之一為一入於侯伯二入於王則大國貢
輕小國貢重康成以食者半為王食其半三之一為王
食其一則大國貢重小國貢輕然春秋傳曰天子班貢
輕重以列列尊貢重周之制也卑而貢重甸服也由此
言之以為大國貢輕則異夫列尊貢重矣以為小國貢
輕則又有卑而貢重矣二者之說皆非周制鄭氏又謂
采地食者皆四之一百里之國凡四都而王稅以一都
王十里之國凡四縣王稅以一縣二十五里之國凡四
甸王稅以一甸不知何據而言也然則所謂食者半則
食不食之地各半也其食者三之一則不食之地二食
之地一也其食者四之一則不食之地三食之地一也
先王制地不必其實如此蓋以德尊者國大而禄重故
其地媺德卑者國小而禄輕故其地惡於是要其大率
而為之法耳然則所謂食不食者非制貢之數也此與
大司馬上地食者三之二中地食者半下地食三之一
司勲凡頒賞地三之一食其受地之法同
賦稅征斂之辨
周官司書言賦而終之以凡稅斂掌交言九稅而餘官
言九賦司徒言征而繼之以賦載師言征亦終之以賦
則征賦者稅斂之總名征稅者賦之別稱斂者賦征稅
之事而已荀卿曰刀布之斂田野之稅關市之征此又
對言之然也周法邦中之賦則園㕓二十而一四郊之
賦則近郊十一遠郊二十而三邦甸家削邦縣邦都之
賦皆無過十二若夫關市山澤之賦蓋十一而已凡此
非出於口率也鄭康成釋太宰謂賦口率出泉也今之
筭泉或謂之賦然筭泉之法特出於後世先王之時無
有也卿大夫以歲時登其夫家之衆寡辨其可任者國
中自七尺以及六十野自六尺以及六十有五皆征之
征之者役之也與禮記所謂征於鄉征於學之征同義
康成亦以征之為口率非是
禮書卷三十二
