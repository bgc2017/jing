禮書卷十三
宋陳祥道撰
狐白裘
狐青裘(豹褎)
黃衣狐裘
詩曰羔裘逍遥狐裘以朝又曰狐裘蒙茸匪車不東又
曰取彼狐狸為公子裘又曰彼都人士狐裘黃黃語曰
狐狢之厚以居又曰黃衣狐裘蓋狐善疑狢善睡疑斯
戒睡斯安燕息者之事也故燕居與蜡服之然則玉藻
所謂君衣狐白裘錦衣以裼之君子狐青裘豹褎玄綃
衣以裼之燕服也狐裘黃衣以裼之蜡與燕服也玉藻
曰天子卒食玄端而居諸侯夕深衣祭牢肉王制言養
老之禮虞氏深衣夏后氏燕衣商人縞衣周人玄衣於
夏言燕衣則深縞與玄皆燕衣也(鄭氏以此為燕羣臣之服然周人燕禮天)
(子皮弁諸侯緇衣不以玄衣)蓋天子齊則玄端而冕燕則玄端而冠
卒食玄端則夕不必玄端也諸侯夕深衣則非夕不必
深衣也故周官小臣掌正王之燕服位而不言所服則
王之燕服豈特玄端而已哉此所以有狐白裘錦衣也
終南之詩言錦衣狐裘繼之以黻衣繡裳蓋始言燕服
而繼以祭服也鄭康成以狐裘為行禮之服謂狐白之
上衣皮弁歟非詩論語之意也君子狐青裘豹褎玄綃
衣以裼之蓋大夫士之燕服也何則狐白所以象德之
成狐青所以象仁之發故狐白錦衣為人君之服狐青
而下為君子之服言君子之服則大夫士同之也夫天
下無粹白之狐而有粹白之裘則狐白裘天下之尤難
得者也觀紂以狐白免西伯田子方以狐白禮子思田
文以狐白脱秦患則狐白之貴可知矣士不衣狐白裘
不特以其德之未成也蓋亦不敢以賤服貴歟古者所
貴不過狐白裘而已後世有黑貂青鳳鷫鸘雉頭鶴氅
之侈此不可與言禮也(史記李兑遺蘇秦黑貂裘王子周使王以青鳳毛為二裘司馬)
(相如服鷫鸘晉武帝焚雉頭裘王恭被鶴氅裘)
貍裘(青)
詩曰取彼狐貍為公子裘左傳曰晢幘而貍製(定九年)夫
公子無豫於事而貍裘東郭即戎而貍製則貍裘非禮
服之裘也傳又曰臧之狐敗我於狐駘(襄四年)則春秋之
時戎服亦以狐裘也
虎裘
狼裘
人之手足右強於左獸之勇摯虎過於狼右虎裘左狼
裘則武士之衛君手足之衛身也蓋君之所以制服人
者不特恃夫道德之威而已故士謂之虎士門謂之虎
門旗有熊虎之文車有虎幦之飾則左右虎狼之裘宜
矣周官虎賁氏掌先後王而趨以卒伍旅賁氏掌執戈
盾夾王車而趨左右皆八人然則君之左右蓋旅賁之
類也爾雅狼壯貛牝其子獥舍人曰狼牡名貛牝名說
文曰狼似犬銳頭白頰高前廣後陸機曰善為小兒啼
禮記有狼臅膏
熊裘
羆裘
周禮穴氏掌攻猛獸各以其物火之以時獻其珍異皮
革鄭氏曰蟄獸熊羆之屬冬藏者爾雅曰羆如熊黃白
文詩曰舟人之子熊羆是裘則熊羆亦裘之美者也
禮書卷十三
