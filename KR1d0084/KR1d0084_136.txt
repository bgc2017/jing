禮書卷一百三十七
宋陳祥道撰
夏篆(鄭氏曰夏篆五采畫轂約也夏縵亦五采畫無篆爾墨車不畫也棧車不革鞔而漆之役)
(車方箱可載任器)
夏縵(說文縵繒無文也漢律曰賜衣者縵表白裏然則夏縵以其無篆文故也)
墨車
棧車
役車
輪人曰陳篆必正禮記曰丹漆彫幾之美又曰國家
靡敝車不彫幾則篆者彫篆之文也夏篆者篆其車
而五采畫之也夏縵五采畫之而不篆墨車墨漆之
而不畫棧車素之而不漆考工記曰飾車欲侈棧車
欲弇以尊者侈而伸卑者弇而屈故也春秋傳曰晉
絳人謂山崩川竭君降服乘縵則縵車無文非夏縵
也(吳起曰縵輪籠轂)詩曰有棧之車行彼周道則士車非役
車也周禮曰庶人乘役車則乘以供役非特載任器
也鄭氏釋詩以棧車為役車釋周禮以棧車飾以漆
役車載任器又以篆為畫以畫為畫轂其說誤也役
車牛車也棧亦作轏齊逢丑父寢於轏中是也
大車(大車牛車也鄭氏曰大車平地載任之車轂長半柯者也說文曰轏大車簣也)
柏車(鄭氏曰柏車山車)
羊車(鄭司農曰羊車謂車羊門也玄謂羊善也羊車若漢定張車較長七尺)
書曰肇牽牛車輈人曰大車轅直必縊其牛則大車
牛車也牛車大則柏車中車羊車小車也大車以行
澤柏車以行山羊車以行宫中車人所謂行澤者欲
短轂行山欲長轂行澤者反輮(史謂下澤車)行山者仄輮
此大車柏車之辨也鄭氏謂羊車若漢定張車宫内
所用蓋有所受之也大車兩轅也故車人言凡為轅
三其輪崇徹廣六尺鬲長六尺轍廣六尺則與駟車
八尺之轍不同鬲長六尺則與六尺六寸之衡不同
是兩轅之車一牛在轅内故衡短而轍狹一轅之車
兩服在轅外故衡長而轍廣也大車轂長尺五寸圍
尺五寸輻長四尺五寸渠圍二丈七尺輪崇九尺牙
圍尺五寸綆一寸轅二丈七尺柏車轂長二尺圍
二尺輻長三尺渠圍一丈八尺輪崇六尺牙圍尺二
寸綆大半寸轅一丈八尺大車輪高轅長柏車輪卑
轅短輪高轅長而轂短小輪卑轅短而轂長大者以
其行山澤不同故也大車牝服二柯有三分柯之二
則八尺矣羊車二柯有三分柯之一則七尺矣柏車
二柯則六尺矣柏車較短而轂輻牙長羊車較長而
轂輻牙小者以其行山與宫中不同故也輪人之牙
車人謂之渠(海物有曰車渠蓋以其象名之也)輿人之較車人謂之
牝服(詩曰終日牽牛不以服箱毛氏曰服牝服也)輿人之衡車人謂之鬲
輿人之為車起度於輿廣車人之為車起度於柯長
輿人之車其箱廣而不方(廣六尺六寸隧四尺四寸)車人之車箱
方而不廣則其制之異可知矣語曰大車無輗小車
無軏先儒以大車為牛車小車為羊車羊車轄耑曰
軏牛車轅耑曰輗(說文輗亦作□)理或然也詩曰役車其休
周禮曰士乘棧車庶人乘役車先儒以役車為牛車
是也以棧之車為役車非也
禮書卷一百三十七
