禮書卷八十
宋陳祥道撰
田獵
周禮大宰田役以馭其衆小宰田役之聯事聽師田以
簡稽獸人掌罟田獸辨其名物時田則守罟及弊田令
禽注于虞中凡田獸者掌其政令幕人田役共其帷幕
幄帟綬掌次師田則張幕設重帟重案諸侯師田則張
幕設案大司徒大田役以旗致萬民而治其徒庶之政
令鄉師凡四時之田前期出田灋于州里簡其鼓鐸旗
物兵器修其卒伍及期以司徒之大旗致衆庶而陳之
以旗物辨鄉邑而治其政令刑禁廵其前後之屯而戮
其犯命者斷其爭禽之訟州長若國作民而師田行役
之事則帥而致之掌其戒令與其賞罰黨正凡作民而
師田行役則以其法治其政事族師若作民而師田行
役則合其卒伍簡其兵器以鼓鐸旗物帥而至掌其治
令戒禁刑罰縣師若將有軍旅會同田役之戒則受法
于司馬以作其衆庶及馬牛車輦會其車人之卒伍使
皆備旗鼓兵器以帥而至遂人以歲時登其夫家之衆
寡及其六畜車輦辨其老幼廢疾與其施舍者以頒職
作事以令師田凡事致野役而師田作野民帥而至掌
其政治禁令遂師軍旅田獵平野民掌其禁令比叙其
事而賞罰縣正若將用野民師田行役移執事則帥而
至治其政令稍人若有會同師田行役之事則以縣師
之法作其同徒輂輦帥而至治其政令以聽於司馬山
虞若大田獵則萊山田之野及弊田植虞旗于中致禽
而珥焉澤虞若大田獵則萊澤野及弊田植虞旌以屬
禽迹人凡田獵者受令焉大宗伯大田之禮簡衆也小
宗伯若大甸則帥有司而饁獸于郊遂頒禽凡王之會
同甸役之禱祠肄儀為位肆師凡師田用牲于社宗則
為位凡四時之大甸獵祭表貉則為位獮之日涖卜來
歲之戒司几筵甸役則設熊席右漆几司服凡甸冠弁
服甸祝掌四時之田表貉之祝號師甸致禽于虞中乃
屬禽及郊饁獸舍奠于祖禰巾車木路前樊鵠纓建大
麾以田司常凡軍事建旌旗及致民置旗弊之甸亦如
之大司馬中春教振旅司馬以旗致民平列陳如戰之
陳辨鼓鐸鐲鐃之用遂以蒐田有司表貉誓民鼓遂圍
禁火弊獻禽以祭社中夏教苃舍如振旅之陳遂以苗
田如蒐之法車弊獻禽以享礿中秋教治兵如振旅之
陳遂以獮田如蒐田之法羅弊致禽以祀祊中冬教大
閱前期羣吏戒衆庶修戰法虞人萊所田之野為表百
步則一為三表又五十步為一表田之日司馬建旂于
後表之中羣吏以旗物鼓鐸鐲鐃各帥其民而致質明
弊旗誅後至者乃陳車徒如戰之陳皆坐羣吏聽誓于
陳前斬牲以左右徇陳曰不用命者斬之中軍以鼙令
鼓鼓人皆三鼓司馬振鐸羣吏作旗車徒皆作鼓行鳴
鐲車徒皆行及表乃止三鼓摝鐸羣吏弊旗車徒皆坐
又三鼓振鐸作旗車徒皆作鼓進鳴鐲車驟徒趨及表
乃止坐作如初乃鼓車馳徒走及表乃止鼓戒三闋車
三發徒三刺乃鼓退鳴鐃且郤及表乃止坐作如初遂
以狩田以旌為左右和之門羣吏各帥其車徒以叙和
出左右陳車徒有司平之旗居卒間以分地前後有屯
百步有司廵其前後險野人為主易野車為主既陳乃
設驅逆之車有司表貉于陳前中軍以鼙令鼓鼔人皆
三鼓羣司馬振鐸車徒皆作遂鼓行徒銜枚而進大獸
公之小禽私之獲者取左耳及所弊鼓皆駴車徒皆譟
徒乃弊致禽饁獸于郊入獻禽以享烝田僕掌馭田路
以田以鄙掌佐車之政設驅逆之車令獲者植旌及獻
比禽凡田王提馬而走諸侯晉大夫馳司弓矢夾矢庾
矢以授射鳥獸者殺矢鍭矢用諸近射田獵曲禮曰國
君春田不圍澤大夫不掩羣士不取麛卵王制曰天子
諸侯無事則歲三田一為乾豆二為賓客三為充君之
庖(三田者夏不田蓋夏時也)無事而不田曰不敬田不以禮曰暴殄
天物天子不合圍諸侯不掩羣天子殺則下大綏諸侯
殺則下小綏大夫殺則止佐車佐車止則百姓田獵獺
祭魚然後魚人入澤梁豺祭獸然後田獵鳩化為鷹然
後設罻羅草木零落然後入山林昆蟲未蟄不以火田
不麛不卵不殺胎不妖夭不覆巢季春之月田獵置罘
羅網畢翳餧獸之藥毋出九門孟夏之月毋大田獵季
秋之月天子乃教田獵以習五戎班馬政(五戎謂五兵弓矢殳矛戈)
(戟也)命僕及七騶咸駕載旌旐授車以級整設于屏外(屏所)
(田之地門外之蔽)司徒搢扑北面誓之天子乃厲飾執弓挾矢
以獵(厲飾謂戎服尚威武也)命主祠祭禽于四方郊特牲曰季春
出火為焚也然後簡其車賦歷其卒伍而君親誓社以
習軍旅左之右之坐之起之以觀其習變而流示之禽
而鹽諸利以觀其不犯命也求服其志不貪其得大羅
氏天子之掌鳥獸者也諸侯之貢屬焉草笠而至尊野
服也羅氏致鹿與女而詔客告也以戒諸侯曰好田好
女者亡其國仲尼燕居曰以之田獵有禮故戎事閑也
大叔于田曰叔在藪火烈具阜還刺荒也哀公好田獵
從禽獸而無厭盧令刺荒也襄公好田獵畢弋而不修
民事駟鐡美襄公也始命有田狩之事詩曰公曰左之
舍拔則獲(左之者從禽之左射之也舍拔則獲言公善射)豳詩曰一之日于貉
取彼䝖貍為公子裘二之日其同載纉武功言私其豵
獻豜于公(大獸公之小獸私之)車攻詩曰徒御不驚大庖不盈(不驚)
(驚也不盈盈也一曰乾豆二曰賓客三曰充君之庖故左膘而射之逹于右腢為上殺射右耳本次之射左膘)
(逹于右骼下殺面傷不獻踐毛不獻不成禽不獻禽雖多擇三十馬其餘以與大夫士以習射於澤宫田雖得)
(禽射不中不得取禽田雖不得禽射中則得取禽古者以辭讓取不以勇力取)吉日美宣王田
也吉日維戊既伯既禱(戊剛日也)吉日庚午既差我馬(外事以剛)
(日差擇也)公羊桓四年春公狩于郎狩者何田狩也春曰苗
(苗毛也明當毛物取未懷任者)秋曰蒐(蒐簡擇也簡擇幼稚取其大者)冬曰狩(狩猶獸也冬時)
(禽獸長大遭獸可取不以夏田者春秋之制也)諸侯曷為必田狩一曰乾豆(一者)
(第一之殺也自左膘射之逹于右腢中心死疾鮮潔故乾而豆之薦于宗廟)二曰賓客(二者第二)
(之殺也自左膘射之逹于右髀遠心死難故以為賓客)三曰充君之庖(三者第三之殺也自)
(左膘射之逹于右骼中腸&KR2075;汚泡死遲故以充君之庖厨巳有三牲必田狩者孝子之意以為巳之所養不如)
(天地自然之牲逸豫肥美禽獸多則傷五穀因習兵事又不空設故因以捕禽獸所以供承宗廟示不忘武備)
(又因以為田除害)莊四年冬公及齊人狩于郜公曷為與微者
狩齊侯也齊侯則其稱人何諱與讐狩也穀梁桓四年
春公狩于郎四時之田皆為宗廟之事也春曰田夏曰
苗秋曰蒐冬曰狩四時之田用三焉唯其所先得一為
乾豆二為賓客三為充君之庖昭八年秋蒐于紅正也
因蒐狩以習用武事禮之大者也艾蘭以為防置旃以
為轅門以葛覆質以為槷流旁握御轚者不得入車軌
塵馬候蹄揜禽旅御者不失其馳然後射者能中過防
弗逐不從奔之道也面傷不獻不成禽不獻禽雖多天
子取三十焉其餘與士衆以習射於射宫射而中田不
得禽則得禽田得禽而射不中則不得禽是以知古之
貴仁義而賤勇力也
春秋傳曰惟君用鮮衆給而巳是天子諸侯有四時
田獵之禮大夫士不與焉故鄭豐卷將祭請田而子
産止之周官四時之田春蒐以教振旅夏苖以教茇
舍秋獮以教治兵冬狩以教大閱鄉師於凡田前期
出田法于州里簡其兵器修其卒伍山虞萊山田之
野澤虞萊澤野而大閱之禮為表百步則一表為三
表又五十步為一表田之日司馬建旗于後表之中
羣吏以旗物帥民而致質明弊旗誅後至者羣吏聽
誓于陳前教以坐作進退之節遂以狩田以旌為左
右和之門羣吏各帥其車徒以叙和出左右陳車徒
有司平之既陳乃設驅逆之車有司表貉于陳前中
軍以鼙令鼔銜枚而進獲者取左耳然則虞人所萊
之野穀梁所謂艾蘭以為防是也(毛氏曰艾草以為防)以旌為
左右和之門穀梁所謂置旗旃以為轅門葛覆質
為槷是也(毛氏曰褐纏梅為門裘纏質以為槷)其未田也教戰于此及
田則驅禽以入天子發則抗大綏諸侯發則抗小綏
諸侯發然後大夫士發置虞於其中以致禽焉小宗
伯帥有司而饁獸于郊遂頒禽則饁獸于郊者月令
所謂既田命祠祭禽四方是也頒禽詩傳及穀梁所
謂擇取三十焉其餘以予大夫士是也田之服則冠
弁服車則木路旗則大麾弓則夾弓庾弓矢則鍭矢
殺矢其出也用牲于社宗而載之行其止也張幕設
重帟重案而於是臨誓先王之於田宜社造廟祭馬
祖繼之以饁于郊慎之至也詩傳言天子諸侯發則
抗大綏小綏殺之時也王制言下大綏小綏既殺之
時也曲禮國君春田不圍澤大夫不掩羣諸侯在國
之禮也王制天子不合圍諸侯不掩羣諸侯從王蒐
之禮也周官司服凡田冠弁服月令季秋天子乃厲
飾蓋周秦之禮異也
火田
周禮司爟季春出火季秋納火司烜氏中春以木鐸
修火禁于國中司馬中春蒐田火弊獻禽王制曰昆
蟲未蟄不以火田郊特牲曰季春出火為焚也月令
仲春之月毋焚山林爾雅曰火田為狩春秋傳曰古
之火正或食於心或食於咮以出納火是故咮為鶉
火心為大火鄭鑄刑鼎士文伯曰火未出而作火鄭
其有災乎仲尼曰火伏而後蟄者畢蓋建辰之月鶉
火見於南方則令民出火所謂季春出火是也建戌
之月火伏於日下故令民納火所謂季秋納火是也
司爟仲春修火禁以火未出而不可以作火故也王
制昆蟲未蟄不以火田以火伏而後蟄者畢故也然
孟春啓蟄而周禮中春之田有火弊者焚圃草以田
可也焚山林以田不可也月令仲春禁焚禮也郊特
牲季春出火為焚非禮也春秋之時楚子田使齊侯
載燧此火田之所用者歟
田禽(五牲)
庖人掌共六畜六獸六禽辨其名物春秋傳言六畜
五牲以奉五味(昭公)鄭司農云六獸麋鹿熊麕野豕兔
六禽鴈鶉鷃雉鳩鴿鄭康成謂獸人冬獻狼夏獻麋
又内則無熊則六獸當有狼而熊不屬六禽於禽獸
及六摰宜為羔豕犢麋雉鴈杜預曰五牲麋鹿狼麏
兔考之於詩曰一發五豝一發五豵並驅從兩肩並
驅從兩狼言私其豵獻豜于公獸之所同麀鹿麌麌
發彼小豝殪此大兕爾雅曰豕生三曰豵牝曰豝内
則有鹿脯田豕脯麋脯麕脯麋鹿田豕麕皆有軒雉
兔皆有芼又曰麋鹿魚為菹麕為辟鷄野豕為軒兔
為宛脾(軒辟鷄宛脾皆菹類也)少儀麋鹿為菹野豕為軒皆聶
而不切麕為辟鷄兔為宛脾皆聶而切之特内則八
珍有狼臅膏則六獸當有狼無熊如康成之說五牲
當有野豕非如杜氏之論也
射禽之儀
馭法曰逐禽左秦詩曰公曰左之則禽之入防虞五
豝奉辰牲而御者從左以逐之君從左以射之詩曰
悉率左右以燕天子則亦驅左右之禽以趨於右也
傳曰自左膘而射之達于右腢為上殺射右耳本次
之射左膘達于右骼為下殺面傷不獻踐毛不獻不
成禽不獻禽雖多擇三十焉其餘以與大夫士以習
射於澤宮蓋中心而死速者上殺也以為乾豆遠心
而死綏者次殺也以待賓客中腸胃汙泡而死尤緩
者下殺也以充君庖面傷不獻為誅降也不成禽不
獻為殀夭也擇取三十每禽擇三十而乾豆賓客君
庖各十也考之於禮臡醢在豆脯腊在籩則乾物不
施於豆矣言乾豆者周官腊人凡祭祀共豆脯薦脯
孔穎達謂豆實有先脯之然後漬於理或然
禮書卷八十
