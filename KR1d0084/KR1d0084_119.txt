禮書卷一百二十
宋陳祥道撰
大磬(後長二律尺八寸博九寸厚二寸弦者兩頭相望者也兩弦之間三尺三寸七分半前長三)
(律二尺七寸博六厚三寸)
(先儒曰磬立秋之音禹貢泗濱浮磬蓋以土少而水多故其聲和潤也秦刻嶧山以頌曰刻此樂石)
(顔師古曰嶧山近泗水秦取泗濱石銘之故曰樂石山海經云小華之山其隂多磬石又曰鳥危之)
(山其陽多磬唐人多用華元石為磬)
爾雅曰大磬謂之毊(郭璞曰形似犂錧以玉石為之)眀堂位曰叔之
離磬蓋編則雜雜則特叔之離磬特縣之磬也大戴
禮曰縣一磬而堂特則堂上亦有特縣磬矣世本曰
無句作磬垂作鍾書曰垂之竹矢蓋叔與無句非二
人垂之為工非一技皇氏謂無句叔之别名其說或
然考工記磬氏為磬倨句一矩有半(鄭氏曰必先度一矩為句一矩)
(為股而求其弦既而以一矩有半觸其弦則磬之倨句也磬之制有大小此假矩以定倨句非用其度耳正)
(義曰假令句股各一今以一尺五寸觸兩弦其句股之形即磬之句折殺也)其博為一股
為二鼓為三三分其股博去一以為鼓博三分其鼓
博以其一為之厚蓋鍾圓中規磬方中矩則倨句一
矩有半觸其弦也其博為一股疑一律也股為二後
長二律也鼓為三前長三律也(此樂經云)股非所擊也短
而博鼓其所擊也長而狹鄭司農云股磬之上大者
鼓其下小者康成云股外面鼓内面則擊者為前而
在内不擊者為後而在外内者在下外者在上其小
大長短雖殊而其厚均也黃鍾之磬股鼔皆厚二寸
則餘推之可知矣
編鍾
編磬
周禮鍾師掌金奏眡瞭掌擊頌磬笙磬賓射奏其鍾
鼓磬師掌教擊磬擊編鍾鄭氏曰教眡瞭也磬亦編
於鍾言之者鍾有不編不編者鍾師擊之然則所謂
不編者十二辰零鍾也豈惟十二零鍾哉堂上一磬
一鍾蓋亦不編國語曰蘧蒢蒙璆先儒曰璆玉磬也
古人之磬亦有不縣而蒙戴者此不可考
鎛
周禮鎛師掌金奏之鼓國語伶州鳩曰細鈞有鍾無
鎛昭其大也大鈞有鎛無鍾甚大無鎛鳴其細也蓋
細鈞角徵也大鈞宫商也細必和之以大故有鍾無
鎛大必和之以細故有鎛無鍾則鎛小鍾耳韋昭釋
國語杜預釋左傳皆以鎛為小鍾(晉語曰鄭伯嘉納女樂及實鏄左氏)
(曰鄭伯嘉納魯之寳鍾又曰鄭人貽晉侯歌鍾二肆及其鎛磬杜氏謂鏄小鍾也)鄭康成曰
鏄如鍾而大孫炎許慎沈約之徒亦以為大鏄然爾
雅大鍾謂之鏞不謂之鎛又儀禮鎛從薄與鉞鎛之
鎛同則鎛為小鍾之說於理或然
錞(梓人曰外骨内骨郤行仄行連行紆行以脰鳴者以注鳴者以旁鳴者以翼鳴者以股鳴者以)
(胸鳴者謂之小蟲之屬以為雕琢鄭氏曰刻畫祭器博庶物也考之舊圖及今圖凡宗廟之器)
(必狀蟲魚鳥獸之形蓋其所傳者尚矣不然非所謂博物也今擇其可取者存之)
周禮小師掌六樂之聲節與其和(鄭氏曰和即錞于也)鼓人掌
教六鼔四金之音聲以節聲樂以和軍旅以正田役
以金錞和鼔以金鐲節鼓以金鐃止鼓以金鐸通鼓
蓋錞聲淳鐲聲濁鐃聲高鐸聲眀聲淳則有所合故
於鼓倡而和之聲濁則有所制故於鼓行而節之聲
高則有所辨故於鼓退而止之聲明則有所交故於
鼓作而通之考之於禮大司馬中春教振旅王及諸
侯軍將師帥皆執鼓卒長執鐃兩司馬執鐸公司馬
執鐲中冬教大閱鼔人三鼓司馬振鐸車徒皆作鼓行
鳴鐲車徒皆行三鼔摝鐸車徒皆坐又三鼔振鐸及止
如初乃鼔車馳徒走徒三戒車三發徒三刺乃鼔退鳴
鐃且卻遂以狩田是鐸之於鼔所以通之於其中及其
退也去鐲而鳴鐃錞之於兵雖無經見國語曰戰以
錞于丁寧儆其民也又黃池之會吳王親鳴鍾鼔丁寧
錞于振鐸則兵法固用錞矣春秋傳曰有鍾鼔曰伐
則古之用兵蓋亦有鍾矣鄭康成曰錞圜如碓頭上
大下小樂作鳴之與鼔相應漢大予樂有之(杜祐曰錞于古)
(禮器也宋時廣漢什邡人段祖以錞于獻始興王鑑其制高三尺六寸圍二尺四寸圜如筩也色黑甚薄)
(上有銅馬以繩縣馬令去地尺餘灌之以水又以器盛水於下以芒當心跪注錞于以手震芒則其聲如)
(雷後周平蜀得之斛斯徵觀曰錞于也唐李仲樂圖縣以龍格今太常作伏虎于其上若武舞入則兩工)
(對舉一人隨撞之其縣以虡則設於熊羆按十二枚鳴以和鼔)
鐲
鼔人以金鐲節鼓司馬職公司馬執鐲軍行鳴鐲詩
曰鉦人伐鼔國語曰鼓丁寧春秋傳曰射汰輈而著
於丁寧說文曰鐲鉦也韋昭曰丁寧鉦也然則鉦也
丁寧也皆鐲之異名鄭康成曰鐲如小鍾軍行鳴之
以為鼔節
鐃
鄭康成曰鐃如鈴無舌有秉執而鳴之以止鼔說文
曰鉦鐃也鐃小鉦也似鈴柄中上下通樂記曰始奏
以文則登歌清廟之類也復亂以武則下管象之類
也鄭氏以文為鼓武為鐃豈其然乎
金鐸
木鐸
鼔人以金鐸通鼔司馬職曰兩司馬執鐸又曰三鼔
摝鐸三鼔振鐸司馬法曰鼓聲不過閶鼙聲不過閶
鐸聲不過琅鄭康成許慎皆曰鐸大鈴也蓋鐸有金
鐸有木鐸金鐸舌以金木鐸舌以木金鐸振武事若
司馬之振鐸摝鐸(揜上振之謂之摝)黃池之會官師振鐸是
也木鐸振文事若書禮所言徇以木鐸是也(小宰徇以木鐸鄉師)
(以木鐸徇于市朝)樂記曰天子夾振之鄭氏謂王與大將夾
舞者振鐸以為節鐸雖用之於樂然非王與大將振
之也晉荀氏得趙人牛鐸然後能諧樂則古人之為
鐸鐲鐃錞施於聲律皆有當也(今大樂有二種鐸以道武舞木為柄者謂)
(之單頭鐸金為柄而兩鐸相屬者謂之雙頭鐸非古也)
禮書卷一百二十
