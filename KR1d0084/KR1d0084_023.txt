禮書卷二十三
宋陳祥道撰
天子韍(色朱而體直其繪龍火山上有頸肩旁與上有紕下有純中有紃紕不至下五寸繪)
(去上五寸則中二尺矣鄭氏曰直謂四角直無圜殺孔穎達曰禮圖天子韠制形如)
(要鼔今參驗不附人情)
諸侯韍(諸侯在國則未朝王則赤韍其體前後方其繪火山頸肩紕純紃與天子同鄭氏曰)
(前後方謂殺四角使之方變於天子也所殺者去上下各五寸孔穎達曰方則殺也)
(所殺之處以物補飾之使方變於天子然考工記曰大琮十有二寸射四寸地體方)
(而四隅有維則射四寸者其隅也韍之前後方盖亦類此所以異於天子直也毛氏)
(釋詩曰韍天子純朱諸侯黃朱考之禮周尚赤而尊黃彜纁裳赤黃馬黃朱舄金舄)
(則韍固有黃朱者矣)
大夫韍(詩曰三百赤韍則大夫之韍其色赤其體前方後挫角其繪山此助祭冕服之韍也)
(若祭於己則朝服用素韍)
士韎韐(士前後正鄭氏曰士賤與君同不嫌也正直方之間語也天子之士則直諸侯之士)
(則方孔穎逹曰正不衺也直而不衺謂之正方而不衺亦謂之正考之說文士無芾)
(有韐制如榼缺四角缺四角則與前方後挫者不同所以其體正也士缺上下諸侯)
(方而不挫天子直而不挫天子直而不方此尊卑之辨也)
素韠
爵韠
詩曰朱芾斯皇三百赤芾赤芾金舄赤芾在股庶見素
韠兮(箋祥祭朝服素韠)易曰朱紱方來困于赤紱玉藻曰韠君
朱大夫素士爵韋(此玄端服之韠也韠必象裳色天子諸侯玄端朱裳大夫素裳士玄裳黃)
(裳雜裳)圜殺直天子直公侯前後方(殺四角使之方變於天子)大夫前方
後挫角(圜其上角者變於君也韠以下為前以上為後)士前後正(士賤與君同不嫌也正直)
(方之間語也天子之士則直諸侯之士則方)韠下廣二尺上廣一尺長三尺
其頸五寸肩革帶博二寸又曰一命緼紱再命赤韍三
命赤韍(此玄冕爵弁服之韠尊祭服異其名耳)又曰齊則綪結佩而爵韠
眀堂位曰有虞氏服韍夏后氏山商火周龍章雜記曰
韠長三尺下廣二尺上廣一尺會去上五寸紕以爵韋
六寸不至下五寸純以素紃以五采(鄭氏曰會謂上領縫也領之所用盖)
(與紕同在旁曰紕在下曰純素生白也絀六寸者中執之表裏各三寸也純紕所不至者五寸與會去上同紃)
(施諸縫中若今時絛也)詩曰韎韐有奭(箋云此諸侯世子也除三年之喪服士服而來未遇)
(爵命之時有征伐之事天子使代卿士將六軍而出)士冠禮爵弁服韎韐(鄭氏曰韎韐縕)
(韍也士緼韍而幽衡合韋為之染以毛蒐因以名焉今齊人名蒨為韎韐)皮弁服素韠玄端爵韠
特牲饋食其服皆朝服玄端緇韠唯尸祝佐食玄端玄
裳黃裳雜裳可也皆爵韠(緇韠者下大夫之服)左傳曰衮冕黻珽
昭其度也(杜預曰黻韋韠)鄭康成曰古者田漁而食之衣其皮
先知蔽前後知蔽後後王易之以布帛而獨存其蔽前
者不忘本也爾雅曰蔽膝謂之襜釋名曰韠蔽也所以
蔽前也婦人蔽膝亦如之也是知韠之作也在衣之先
其服也在衣之後其色則視裳而已禮記言君朱大夫
素士爵韋者祭服之韠也盖君祭以冕服冕服玄衣纁
裳故朱韠大夫祭以朝服緇衣素裳故素韠士祭以玄
端玄端玄裳黃裳雜裳可也故爵韠周官典命公侯伯
之士一命而士之助祭以爵弁(弁而祭公)爵弁纁裳故緼韍
(緼赤黃之間色)所謂一命緼韍是也公侯伯之卿三命大夫再
命而卿大夫助祭聘王以玄冕(司服孤之服自希冕而下鄭氏以為卿大夫之)
(服自玄冕而下鄭氏以為助祭聘王之服盖孤希冕祭於公弁而祭於己卿大夫玄冕祭於公冠而祭於己)
玄冕纁裳故赤韍所謂再命三命赤韍是也韠之為物
以其茀前則曰韍以其一巾足矣故曰韠以色則曰緼
以緼質則曰韎韐(古人謂蒨為茅蒐謂茅蒐為韎韐)考之士冠禮於皮
弁玄端皆言韠特於爵弁言韎韐詩於素韠言韠於朱
芾赤芾乃言芾是韠者芾之通稱而芾與韎韐異其名
所以尊祭服也君韠雖以朱而諸侯朝王亦赤芾詩曰
赤芾在股赤芾金舄是也士雖以爵凡君子之齊服皆
爵韠記曰齊則綪結佩而爵韠是也采芑言方叔之將
兵韍亦以朱瞻彼洛矣言作六師而韍以韎韐者盖兵
事韋弁服韋弁服纁裳故貴者以朱芾卑者以韎韐韎
韐即所謂緼韍也韠長三尺所以象三才頸五寸所以
象五行下廣二尺象地也上廣一尺象天也會去上五
寸紕以爵韋六寸不至下五寸純以素紃以五采會猶
書所謂作會也紕裨其上與旁也純緣其下也去會與
純合五寸則其中餘二尺也紕六寸則表裏各三寸也
天子之韠直其會龍火與山公侯前後方其會火以下
大夫前方後挫角其會山而已鄭氏謂山取其仁火取其
眀龍取其變天子備焉諸侯火而下卿大夫山士韍韋
以禮推之周人多以近世之禮待貴者遠世之禮待卑
者則鄭氏之說是也(周以虞庠為小學以夏序商學為大學以商人棺槨葬長殤以夏之)
(堲周葬中殤以虞氏之瓦棺葬無服之殤皆待卑者以質略也)然韠自頸肩而下則其
身也鄭氏以其身之五寸為領而會為領縫是肩在領
上矣衣之上韠猶尊上玄酒爼上生魚也鄭氏謂衣之
上韠者執事以蔽裳為敬與不忘其本之說戾矣古者
喪服用韠無所經見詩曰庶見素韠是祥祭有韠也劉
熙曰韠以蔽前婦人蔽膝亦如之唐志婦人蔽膝皆如
其夫是婦人有韠也荀子曰共艾畢說者曰蒼白之韋
是罪人有韠也及戰國連兵韍非兵飾去之眀帝復制
韍天子赤皮蔽膝魏晉以來用絳紗為之故字或作紱
(徐廣車服儀制云)
邪幅(朱色)
詩曰赤芾在股邪幅在下左氏曰帶裳幅舄内則曰偪
屨著綦(綦屨繫也)鄭康成謂偪束其脛自足至膝故曰在下
盖以幅帛邪纏於足故謂之邪幅邪幅所以自偪束也
故謂之偪偪即縢約之也故漢謂之行縢内則男子
事父母有偪詩諸侯朝天子有邪偪則凡行皆有偪特
婦人不用焉故内則婦事舅姑無偪
禮書卷二十三
