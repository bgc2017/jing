禮書卷五十九
宋陳祥道撰
燔瘞
大宗伯以禋祀祀昊天上帝以實柴祀日月星辰以槱
燎祀司中司命飌師雨師以血祭祭社稷五祀五岳以
貍沈祭山林川澤司巫凡瘞事守瘞(鄭氏曰埋牲玉也)詩曰芃
芃棫樸薪之槱之又曰圭璧既卒上下奠瘞詩序曰廵
狩告祭柴望也書曰至于岱宗柴禮記曰天子適四方
先柴又曰柴于上帝又曰燔柴於泰壇祭天也瘞埋於
泰圻祭地也又曰列祭祀瘞繒韓詩外傳曰天子奉玉
升柴加於牲上而燔之爾雅曰祭天曰燔柴祭地曰瘞
埋祭山曰庪縣祭川曰浮沉山海經曰懸以吉玉春秋
之時晉公子投璧于河鄭駟帶與子上盟用兩圭質于
河王子朝用成周之寳珪于河蔡侯及漢執玉而沈
曾子問曰天子將出必以幣帛皮圭告于祖禰遂奉
以出反必告設奠卒歛幣玉藏諸兩階之間乃出蓋
貴命也君薨而世子生太祝執束帛升奠幣于殯東
几上遂朝奠小宰升舉幣(鄭氏曰舉而下埋之階間)則宗廟之瘞
在既事之後矣祭天曰燔柴祭地曰瘞埋又周人尚
臭而升煙瘞埋乃臭氣也則天地之燔瘞柴在行事
之前矣崔靈恩謂祭天以燔柴為始祭地以瘞血為
先賈公彦謂天神中非直有升煙玉帛牲亦有禮神
者地示中非直有瘞埋玉帛牲亦有禮神者以為燔
瘞在作樂降神之後而禮神又燔瘞之後則燔瘞之
與禮神固有二玉二帛二牲矣然記曰禮有以少為
貴者祭天特牲帝牛不吉以為稷牛書曰用牲于郊
牛二則帝牛與稷牛凡二而巳謂帝牛有二殆不然
也晉賀循謂燔牲左胖漢用牲首唐用牲脅九箇其
制不一以宗廟之祭考之升首所以報陽則天地燔
瘞固用首矣漢用牲首蓋禮意也周官羊人凡釁積
共其羊牲犬人凡祭祀共其犬牲伏瘞亦如之鄭康
成曰積柴禋祀槱燎實柴鄭司農曰瘞謂埋祭祭地
曰瘞埋則燔瘞用羊犬矣此豈施於天地之從祀與
夫次祀小祀者乎周魏之間燔柴皆於祭末郭璞云
祭天既祭積柴燒之祭地既祭埋藏之恐先王之時
祭祀事畢亦有燔瘞之禮其詳不可考也詩曰圭璧
既卒書金縢稱周公曰爾之許我我其以璧與圭歸
俟爾命則禮神之玉其終固燔瘞矣
守瘞
司巫凡祭事守瘞鄭氏云瘞謂若祭地祗有埋牲玉
者守之者以祭禮未畢若有事然祭禮畢則去之其
說是也唐之守瘞者至於六旬非古也
釋幣
聘禮賓朝服釋幣于禰(天子諸侯將出告羣廟大夫告禰而已凡釋幣設洗盥如祭)
有司筵几于室中祝先入主人從入主人在右再拜祝
告又再拜釋幣制玄纁束奠于几下出(玄纁之率玄居三朝貢禮云純)
(四尺制丈八尺)主人立于戶東祝立于牖西(少頃之間示有俟於神)又入
取幣降卷幣實于笲埋于西階東又釋幣于行(行者之先其古)
(人之名未聞天子諸侯有常祀在冬大夫三祀曰門曰行曰厲喪禮有毁宗躐行出于大門則行神之位在廟)
(門外西方不言埋幣可知也)遂受命上介釋幣亦如之(如其於禰與行)覲禮
侯氏裨冕釋幣于禰(釋幣者告將覲也其釋幣如聘大夫將受命釋幣于禰之禮既則祝)
(藏其幣歸乃埋之於祧西階之東)曾子問曰君薨而世子生如之何孔
子曰卿大夫士從攝主北面於西階南大祝裨冕執束
帛升自西階盡等不升堂命毋哭(諸侯之卿大夫所服裨冕絺冕也玄冕也)
(士服爵弁服大祝裨冕則大夫)祝聲三告曰某之子生敢告升奠幣于
殯東几上哭降(几筵於殯東明繼體也)遂朝奠(反朝夕哭位)小宰升舉
幣(舉而下埋之階間)凡告用牲幣反亦如之(牲當為制字之誤也制幣一丈八尺)
諸侯相見必告于禰(道近或可以不親告祖)朝服而出視朝命祝
史告于五廟所過山川(山川所不過則不告貶於適天子也)覲禮侯氏將
朝王釋幣于禰聘禮賓將受命釋奠于禰于行皆幣而
已則釋幣猶釋菜耳牲牢酒齊不預也聘禮有司筵几
于室中祝先入主人從入主人在右祝告釋幣制玄纁
束奠于几下出主人立于戶東祝立于牖西又入取幣
降卷幣實于笲埋于西階東覲禮侯氏釋幣于禰鄭氏
謂如聘大夫釋幣于禰之禮既則祝藏其幣歸乃埋之
於祧西階之東蓋聘賓釋幣于廟故舉幣而埋之侯氏
釋幣于行主故舉幣而藏之行主祖之遷主也謂之禰
者親之也文王世子所謂公禰與此同意曾子問曰天
子諸侯將出必以幣帛皮圭告于祖禰所告蓋有用牲
者矣其言止於幣帛皮圭者以其無遷主而奉此以出
也曾子問又曰凡告必用牲幣反亦如之肆師凡師甸
用牲于社宗則為位則不用牲者肆師不為位也蓋道
或有遠近禮或有重輕故告有特用幣有兼牲幣非一
端也太祝大師宜于社造于祖大會同造于廟宜于社
過大山川用事焉反行釋奠鄭氏引曾子問曰凡告必
用牲幣及釋曾子問則改牲幣為制幣是自惑也孔潁
達曰天子諸侯出入有告有祭故告用制幣卿大夫惟
入祭而已故聘禮既使而反祭用牲也然禮凡告朔告
至必用牲也孰謂天子諸侯之告不皆用牲耶皇氏熊
氏謂天子告用牲諸侯不用牲此尤無據告雖或用牲
而其他不用牲者多矣若國大貞則奉玉帛而詔號春
秋傳曰凡天災有幣無牲月令仲春之月祀不用犧牲
用圭璧更皮幣以至晉侯謀以息民魏絳請祈以幣更
齊饑孔子請祈以幣玉(家語十)凡此視其事與時而已
筐
詩曰不盈頃筐頃筐塈之女執懿筐維筐及筥筐之
筥之承筐是將序曰實幣帛筐篚以將其厚意易曰
女承筐無實儀禮公食大夫簋實實于筐聘禮夫人
使大夫餼賓上介米八筐衆介米六筐記曰凡餼大
夫黍梁稷筐五斛禮記曰蠶則績而蟹有筐又曰具
曲植籧筐又曰熬君八筐大夫六筐士四筐毛氏曰
筐畚屬說文曰方曰筐圓曰籧蓋筐有頃筐有懿筐
有大筐有小筐頃筐其淺者也懿筐其深者也大筐
實五斛小筐實績熬幣帛簋實而巳篚正也其深淺
大小雖殊而其制皆方
篚
詩序曰實幣帛筐篚禹貢厥篚玄纁而織文絲縞之
類皆以篚儀禮罍洗之西皆有篚又有上篚下篚膳
篚之辨則上篚在堂下篚在庭膳篚特饌君爵而已
篚之為物可以盛幣帛可以盛勺觶可以盛苴茅(士虞)
(苴刌茅長五寸束之實于篚)可以代昕俎(士虞佐食受肺脊實于篚)可以實黍
稷肆師大朝覲佐儐共設篚罋此篚之實黍者也公
食大夫豆實實于罋簋實實于篚而篚者筐類也其
用以實簋實宜矣鄭氏曰篚其筐字之誤歟不必然
也鄭氏又曰篚竹器如笭說文曰篚如竹篋篋有蓋
是以舊圖篚亦有蓋
禮書卷五十九
