禮書卷一百九
宋陳祥道撰
祭侯禮
射人祭侯則為位鄭氏曰祭侯獻服不服不以祭侯為
位為服不受獻之位也鄉射司馬洗爵升實之以降獻
獲者于侯薦脯醢設折俎俎與薦皆三祭獲者負侯北
面拜受爵司馬西面拜送爵獲者執爵使人執其薦與
俎從之適右个設薦俎(籩在東豆在西俎當在北)獲者南面坐左執
爵祭脯醢執爵興取肺坐祭遂祭酒興適左个中皆如
之左个之西北三步東面設薦俎獲者薦右東面立飲
不拜既爵司馬受爵奠于篚復位飲獲者執其薦使執
俎從之辟設于乏南獲者負侯而俟鄉射記曰獲者之
俎折脊脅肺臑東方謂之右个大射司宫尊俟于服不
之東北兩獻酒東面南上設洗于尊西北篚在南東肆
實一散于篚司馬正洗散遂實之獻服不服不侯西北
三步北面拜受爵至服不復負侯而俟
祭侯獻獲者獲者以祭侯獲者北面拜受爵乃適右
个左个中南面而祭侯終則左个之西北三步東面
而卒爵其祝辭則天子之禮曰惟若寧侯母或若女
不寧侯不屬于王所故抗而射女強飲強食詒女曾
孫諸侯百福諸侯以下之祝不可考也其薦俎則鄉
射大射薦有脯醢俎有折脊脅肺臑天子之禮不可
考也其籩豆之設則籩在東豆在西俎當在北其祭
則獲者執其薦使人整俎從之設于乏南然後負侯
而士卒爵不就乏者明其享侯之餘也既祭薦俎設
于乏南而不於左个之三步者即其所有事之位也
獲者北面受爵司馬西面拜送爵不北面者避正主
也獲者左執爵右祭薦俎而不奠爵者不備禮也鄉
射獲者以鄉人大射以服不鄉射獲者負侯受爵大
射服不俟西北三步受爵尊卑異也然射人祭侯為
位則三祭與獲者受爵之位也鄉射記獲者之俎皆
有祭則脊脅肺臑皆有大以祭也鄭氏謂位者獲者
受爵之位皆有祭皆獲者也祭祭肺者也其說拘矣
皆有祭與公食大夫庶羞皆有大少儀魚皆有膴同
楅(鄉射主楅猶楅也所以揚笴齊矢也兩端為龍首中央為蛇身髹赤黑漆)
韋當(鄕射記注云直心背之晢當以丹韋為之)
鄉射記曰楅長如笴博三寸厚寸有半龍首其中蛇交
韋當楅髹横而奉之南面坐而奠之南北當洗鄉射司
射既請射降自西階階前西面命子弟納射器(射器弓矢决拾)
(旌中籌楅豐)乃納射器皆在堂西三耦卒射司馬降自西階
北面命弟子設楅乃設楅于中庭南當洗東肆(東肆統於賓)
弟子取矢北面坐委于楅北括司馬當楅南北面坐左
右撫矢而乘之(手撫而四數分之也)既射弟子退楅獲者退中與
筭大射司射請射有司總衆弓矢楅皆適次而俟三耦
卒射小臣師設楅既設楅小臣坐委矢于楅楅北括司
馬師坐乘之三耦既拾取矢捆之(齊等之也)卒射小臣師退
楅巾車量人觧左下綱
鄉射記曰楅長如笴博三寸厚寸半龍首其中蛇交
韋當髹之蓋兩端龍首所以限矢也其中蛇交所以
安矢也韋當所以分矢也(鄭氏曰司馬左右撫矢而乘之分委於當賈公彦曰)
(未分則總委於當既分則四四在旁)大射三耦既拾取矢捆之所以齊
矢也夫楅之楅矢蓋猶福衡之楅牛考之於禮奉楅
者坐奠委矢者坐委乘矢者坐撫取束矢者坐脱則
楅卑而無足可知舊圖楅有足誤矣
物(以丹為黑度尺而午)
鄉射記射自楹間物長如笴其間容弓距隨長武序則
物當棟堂則物當楣鄉射司射升當揖豫則鉤楹内堂
則由楹外當左物北面揖(鉤楹繞楹而東也左物下也)及物揖左足
履物不方足還視侯中俯正足(方猶并也)又曰上射揖下射
並行皆當其物北面揖及物揖皆左足履物還視侯中
合足而俟乃射又曰司馬升自西階鉤楹自右物之後
立于物間西南面揖弓命取矢乃出于左物之南還其
後降自西階大射既三獻有司納射器工人士與梓人
升自北階兩楹之間疏數容弓若丹若墨度尺而午射
正莅之(一從一横曰午謂畫物也)卒畫自北階下司弓掃所畫物燕
禮君與射則為下射樂作而後就物既𤼵則小臣受弓
以授弓人上射退于物一笴既發則答君而俟(答對也)
物者則之所自出也射之所履不過乎物故位謂之
物左為下物右為上物其畫也若丹若墨其設也兩
楹之間於序則當棟於堂則當楣弓長六尺而兩楹
之間容弓笴長三尺而物如笴武長尺有二寸而距
隨長武一縱一横縱長而横短此所謂度尺而午也
前足至物之左端後足合而隨之此所謂距隨也凡
射及物則揖履物則先左足先左足以正其位還視
侯中以審其的然後俯正而侯此所謂以志正體直
可以祈中矣
禮書卷一百九
