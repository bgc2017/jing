禮書卷五十二
宋陳祥道撰
玉
太宰祀五帝贊玉幣爵之事(玉幣所以禮神玉與幣各如其方之色)祀大
神示亦如之享先王亦如之贊玉几玉爵大朝覲會同
贊玉幣玉獻玉几玉爵(玉獻獻國珍異亦執玉以致之)小宰凡祭祀贊
玉幣玉獻玉几玉爵之事玉府玉齊則共食玉(玉是陽精之純)
(者食之以禦水氣鄭司農云王齊當食玉屑)若合諸侯則共珠盤玉敦(敦盤類珠)
(玉以為飾)凡王之獻金玉兵器受而藏之内府凡四方之幣
獻金玉齒革入焉(諸侯朝聘所獻國珍)内宰大祭祀后祼獻則贊
瑤爵亦如之(祭統曰君執圭瓉裸尸大宗執璋瓉亞裸此大宗亞裸謂夫人不與而攝耳瑤爵謂)
(尸卒食王既酳尸后亞獻之其爵以瑤為飾)凡賓客之祼獻瑤爵皆贊(瑤爵所以)
(亞圭酬賓也坊記曰陽侯殺穆侯而竊其夫人故大饗廢夫人之禮)大宗伯以玉作六瑞
以等其邦國王執鎮圭(鎮安也所以安四方鎮圭者蓋以四鎮之山為瑑飾圭長尺有)
(二寸)公執桓圭(公二王之後及王之上公雙植謂之桓桓宫室之象以安其上也桓圭蓋亦以桓為)
(瑑飾圭長九寸)侯執信圭伯執躬圭(信當為身聲之誤也身圭躬圭蓋皆象以人形為瑑)
(飾文有麤縟耳欲其慎行以保身圭皆長七寸)子執糓璧男執蒲璧(糓所以養人蒲為席)
(所以安人二者或以糓為飾或以蒲為飾璧皆徑五寸不執圭者木成國也)以玉作六器以
禮天地四方(禮謂始告神時薦於神坐書曰周公植璧秉圭是也)以蒼璧禮天以
黃琮禮地以青圭禮東方以赤璋禮南方以白琥禮西
方以玄璜禮北方(此禮天以冬至謂天皇大帝在北極者也禮地以夏至謂神在崑崙者也)
(禮東方以立春為蒼精之帝而大昊句芒食焉禮南方以立夏為赤精之帝而炎帝祝融食焉禮西方以立秋)
(為白精之帝而少昊蓐收食焉禮北方以立冬為黑精之帝而顓頊玄冥食焉禮神者必象其類璧圜象天琮)
(方象地圭銳象春物初生半圭曰璋象夏物半死琥猛象秋嚴半璧曰璜象冬閉藏地上無物唯天半見)皆
有牲幣各放其器之色(幣以從爵若人飲酒有酬幣正義曰知幣是從爵非禮神者若是)
(禮神當在牲上以其神幣與玉俱設若肆師云立大祀用玉帛牲牷是帛在牲上今在下明非禮神者也云若)
(人飲酒有酬幣者獻尸從爵之幣無文故以生人飲酒之禮况之案聘禮饗時有酬幣明此幣既非禮神之幣)
(則獻尸後酬尸時亦有幣之從爵也)凡祀大神享大鬼祭大示宿視滌濯
涖玉鬯省牲鑊奉玉齍詔大號(玉禮神之玉也始涖之祭又奉之)小宗
伯若國大貞則奉玉帛以詔號(號神號幣號鄭司農云大貞謂卜立君卜大封)
凡祭祀賓客以時將瓉果(將送也猶奉也祭祀以時奉而授王賓客以時奉而授宗)
(伯)肆師之職掌立國祀之禮以佐大宗伯立大祀用玉
帛牲牷立次祀用牲幣立小祀用牲(正義曰經言立大祀用玉帛牲牷者)
(天神中非直有升烟玉帛牲亦有禮神者也地示中非直有瘞埋玉帛牲亦兼有禮神者也宗廟中無升烟瘞)
(埋直有禮神幣帛與牲又不見有禮神之玉或可以灌圭為禮神之玉亦通一塗立次祀用牲幣者天神日月)
(星辰地示血祭社稷五祀五岳是也宗廟次祀已下與大祀同亦直有禮神幣帛而已)天府季冬
陳玉以貞來歲之媺惡(問事之正曰貞陳玉陳禮神之玉龜有天地四方則玉有六器)
(者與正義曰夏之季冬將卜筮之時先陳玉以禮神)典瑞掌玉瑞玉器之藏(人執以見)
(曰瑞禮神曰器)王搢大圭執鎮圭繅藉五采五就以朝日公執
桓圭侯執信圭伯執躬圭繅皆三采(朱白蒼)三就子執糓
璧男執蒲璧繅皆二采(來綠)再就以朝覲宗遇會同于王
諸侯相見亦如之瑑圭璋璧琮繅皆二采一就以頫聘
(璋以聘后夫人以琮享之也鄭司農云瑑有圻鄂瑑起)四圭有邸以祀天旅上帝
(鄭司農云於中央為璧圭著其四面一玉俱成爾雅曰邸本也圭本著於璧故四圭有邸圭未四出故也玄謂)
(祀天夏正郊天也上帝五帝所郊亦有五帝殊言天者尊異之也正義曰夏正郊所感帝)兩圭有邸
以祀地以旅四望(兩圭者以象地數二也僢而同祗祀地謂祀於北郊神州之神正義曰按)
(河圖括地象崑崙東南萬五千里神州是也或解郊用三陽之月神州宜用三隂之月當七月祭也)裸圭
有瓉以肆先王以裸賓客(鄭司農云於圭頭為器可以挹鬯祼祭謂之瓉故詩曰䘏)
(彼玉瓉黃流在中國語謂之鬯圭以肆先王灌先王祭也玄謂漢禮瓉槃大五升口徑八寸下有槃口徑一尺)
圭璧以祀日月星辰(圭其邸為壁取殺於上帝)璋邸射以祀山川以
造贈賓客(璋有邸而射取殺於四望)珍圭以徵守以恤凶荒(杜子春云珍當)
(為鎮故書為鎮以微守者以徵召守國諸侯若今時徵郡守以竹使符也鎮者國之鎮諸侯亦一國之鎮故以)
(鎮圭徵之也凶荒則民有遠志不安其圡故以鎮圭鎮安之玄謂珍圭王使之瑞節制大小當與琬琰相依王)
(使人徵諸侯憂凶荒之國則授之執以往致王命焉如今時使者持節矣)牙璋以起軍旅以治
兵守(鄭司農云牙璋瑑以為牙牙齒兵象故以牙璋發兵若今時以銅虎符發兵玄謂牙璋亦王使之瑞節)
(兵守用兵所守若齊人戍遂諸侯戍周正義曰漢文帝本紀云二年九月初與郡國守為銅虎符竹使符應劭)
(曰銅虎符從第一至第五國家當發兵遣使者至郡國合符合乃聽受之竹使符皆以竹箭五枝長五寸鐫刻)
(篆書第一至弟五張晏曰以代古圭璋從簡亦使其事也)璧羡以起度(鄭司農云羡長也此璧徑)
(長尺以起度量玉人職曰璧羡度尺以為度玄謂羡不圍之貌蓋廣徑八寸袤一尺正義曰減旁一寸以益上)
(下則工下一尺横徑八寸矣)糓圭以和難以聘女(其飾若栗文然難仇讐和之)琬
圭以治德以結好(琬圭亦王使之瑞節諸侯有德王命賜之及諸侯使大夫來聘既而為壇)
(會之使大夫執以命事焉)琰圭以易行以除慝(琰圭亦王使之瑞節鄭司農云琰圭有鋒)
(芒傷害征伐誅討之象故以易行除慝)玉人之事鎮圭尺有二寸天子守
之命圭九寸謂之桓圭公守之命圭七寸謂之信圭侯
守之命圭七寸謂之躬圭伯守之(命圭者王所命之圭也朝覲執焉居則守)
(之子守糓璧男守蒲璧不言之者闕耳故書或云命圭五寸謂之躬圭杜子春云當為七寸玄謂五寸者璧文)
(之闕亂存焉)天子執冒四寸以朝諸侯(名玉曰冒者言德能覆蓋天下也四寸者)
(方以尊接卑以小為貴)天子用全上公用龍侯用瓉伯用將(鄭司農云)
(全純色也龍當謂厖謂雜色玄謂全純玉也瓉讀為&KR0673;&KR1464;之&KR1464;龍瓉將皆雜色也卑者下尊以輕重為差玉多)
(則重石多則輕公侯四玉一石伯子男三玉二石正義四曰盈不足術曰玉方寸重七兩石方寸重六兩云公侯)
(玉一石伯子男三玉二石者案禮緯云天子純玉尺二寸公侯九寸四玉一石伯子男三玉二石此注出於彼)
(但此經公與侯異注及彼文公侯同又彼伯子男同七寸皆與此經不同者彼據商法但玉石多少與周同故)
(引之也若然公侯同四玉一石而尾瓉異者蓋玉色有别也)繼子男執皮帛(謂公之孤也見禮次)
(子男贄用束帛而以豹皮表之為飾天子之孤表帛以虎皮)天子圭中必(必讀如鹿車縪之縪)
(謂以組約其中央為執之以備失墜正義曰聘禮記五等諸侯及聘使所執圭璋皆有繅藉及絢組所以約圭)
(中央恐失墜即此中必之類若然中必尊卑皆有不言諸侯圭舉工以明下可知云讀如鹿車縪之縪者俗讀)
(之也此縪絢組一也)四圭尺有二寸以祀天(郊天所以禮其神也典瑞曰四圭有邸以)
(祀天旅工帝)大圭長三尺杼上終葵首天子服之(謂王所搢大圭也或)
(謂之珽終葵椎也為椎於其杼上明無所屈也杼閷也相玉書曰珽玉六寸明自炤也)土圭尺有
五寸以致日以土地(致日度景至不夏日至之景尺有五寸冬日至之景文有三尺土猶)
(度也建邦國以度其地而制其域)祼圭尺有二寸有瓉以祀廟(瓉如槃其柄用)
(圭有流前注正義曰大祀職之王過大山川大祝用事不言中山川小山川者舉大者而言或史卜祝為之也)
琬圭九寸而繅以象德(琬猶圜也王使之瑞節也諸侯有德王命賜之使者執琬圭以)
(致命焉繅藉也)琰圭九寸判規以除慝以易行(凡圭琰上寸半琰圭琰半以上)
(又半為瑑飾諸侯有為不義使者征之執以為瑞節也除慝誅惡逆也易行去煩苛)璧羡度尺好
三寸以為度(鄭司農云羡經也好璧孔也爾雅曰肉倍好謂之璧好倍肉謂之瑗玄謂美猶延其)
(袤一尺而廣狹焉)圭璧五寸以祀日月星辰(禮其神也圭其邸為璧取殺於上帝)
璧琮九寸諸侯以享天子(享獻也聘禮享君以璧享夫人以琮)穀圭七寸
天子以聘女(納徵加於束帛)大璋中璋九寸邊璋七寸射四寸
厚寸黃金勺青金外朱中鼻寸衡四寸有繅天子以巡守
宗祝以前馬(射琰出者也勺鄭司農云鼻謂勺龍頭鼻也衡謂勺柄龍頭也玄謂鼻勺流也凡流)
(皆為龍口也衡謂勺徑也三璋之勺形如圭瓉天子巡守有事山川則用灌焉於大山川則用大璋加文飾也)
(於中山川用中璋殺文飾也於小山川用邊璋半文飾也其祈沈以馬宗祝亦執勺以先之禮王過大山川則)
(大祝用事馬將有事於四海山川則校人飾黃駒正義曰大祝職云過大山川大祝用事不言中山川小山川)
(者舉大者而言或使小祝為之也)大璋亦如之諸侯以聘女(亦納徵加於束帛也)
(大璋者以大璋之文飾之也亦如之者如邊璋七寸射四寸)瑑圭璋八寸璧琮八寸
以頫聘(瑑文飾也頫視也聘問也衆來曰頫特來曰聘聘禮曰凡四器者惟其所寳以聘可也)牙
璋中璋七寸射二寸厚寸以起軍旅以治兵守(二璋皆有駔牙)
(之飾於琰側先言牙璋有文飾也正義曰軍多用牙璋軍少用中璋牙璋之飾多故先言之)駔琮七
寸鼻寸有半寸天子以為權(以為椎故有鼻)兩圭五寸有邸以
祀地以旅四望瑑琮八寸諸侯以享夫人案十有二寸
棗㮚十有二列諸侯純九大夫純五夫人以勞諸侯璋
邸射素功以祀山川以致稍餼(邸射剡而出也致稍餼納廩食也鄭司農云素)
(功無文飾也)曲禮執主器操幣圭璧則尚左手行不舉足車
輪曳踵凡摯天子鬯諸侯圭王制有圭璧金璋不粥於
市錦文珠玉成器不粥於市月令春服蒼玉(凡所服玉謂冠飾及)
(所佩者之衡璜也)夏服赤玉中央服黃玉秋服白玉冬服玄玉
仲春祀不用犧牲用圭璧更皮幣(為季春將選而合騰之也)曾子問
曰師行無遷主則何主孔子曰主命問曰何謂也孔子
曰天子諸侯將出必以幣帛皮圭告于祖禰遂奉以出
載于齊車以行每舍奠焉而后就舍(以脯醢禮神乃敢即安也所告而不)
(以出即埋之)反必告設奠卒歛幣玉藏諸兩階之間乃出蓋
貴命也禮器曰諸侯以圭為瑞家不藏圭言有稱也又
曰圭璋特琥璜爵此以少為貴也(圭璋特朝聘以為瑞無幣帛也琥璜爵者)
(天子酬諸侯諸侯也相酬以此玉將幣)大圭不琢此以素為質也大饗其王
事與(謂祫祭先王)束帛加璧尊德也郊特牲曰大圭不瑑美
其質也灌以圭璋用玉氣也束帛加璧往德也玉藻曰
執玉龜襲執龜玉舉前曳踵蹜蹜如也明堂位曰灌用
玉瓉大圭薦用玉豆爵用玉琖加以璧散璧角又曰執
玉執龜筴不趍雜記舍者執璧上介賵執圭祭統曰君
執圭瓉裸尸大宗執璋瓉亞祼(圭瓉璋瓉裸器也以圭璋為柄酌鬱鬯曰祼大)
(宗亞裸君夫人有故攝焉)聘義曰致饔餼還圭璋賄贈饗食燕所以
明賓客君臣之義也子貢問於孔子曰敢問君子貴玉
而賤碈者何也為玉之寡而碈之多與(碈石似玉或作玟也)孔子
曰非為碈之多故賤之也玉之寡故貴之也夫昔者君
子比德於玉焉温潤而澤仁也縝密以栗知也廉而不
劌義也垂之如隊禮也叩之其聲清越以長其終詘然
樂也瑕不揜瑜瑜不揜瑕忠也孚尹旁達信也氣如白
虹天也精神見于山川地也圭璋特達德也天下莫不
貴者道也聘禮受命于朝賈人西面坐啟櫝取圭垂繅
不起而授宰(賈人在官知物賈者繅所以藉圭也其或拜則奠于其上)宰執圭屈繅
自公左授使者(屈繅者歛之禮以相變為敬也自公左贊幣之義)使者受圭同
面垂繅以受命(同面者宰就使者北而並授之既授而君出命矣凡授受者授由其右受由其)
(左也)既述命同面授上介(述命者循君之言重失誤)上介受圭屈繅出
授賈人衆介不從(賈人將行者在門外北面)受享束帛加璧受夫人
之聘璋享玄纁束帛加琮皆如初(享獻也既聘又獻所以厚恩惠也帛今之)
(璧色繒也夫人亦有聘享者以其與已同體為國小君也其聘用璋取其半圭也君享用璧夫人用琮天地配)
(合之象也圭璋特達瑞也璧琮有加往德也周禮曰瑑圭璋璧琮以頫聘)公側襲受玉于中
堂與東楹之間賓出公側授宰玉聘于夫人用璋享用
琮如初禮君使卿皮弁還玉于館(還之者德不可取於人相切厲之義也皮)
(弁者始以此服受之不敢不終也)禮玉束帛乘皮(禮禮聘君也所以報享也亦言玉璧可知)
(也)皆如還玉禮使者歸卿進使者使者執圭垂繅北面
上介執璋屈繅立于其左(此主於反命上介亦随入並立東上)反命曰以
君命聘于某君某君受幣于某宮某君再拜以享某君
某君再拜(君亦揖使者進之乃進反命也某君某國名也某宫若言桓宫僖宫也某君再拜謂再拜)
(受也必言此者明彼君敬君已不辱命)宰自公左受玉(亦於使者之東同面並受也不右使)
(者由使也)受上介璋致命亦如之執賄幣以告曰某君使某
子賄授宰禮玉亦如之私幣不告(亦略卑也)聘遭喪(主國君薨)不
賄不禮玉不贈記所以朝天子圭與繅皆九寸剡上
寸半厚半寸博三寸繅三采六等朱白蒼(剡上象天圓地方也九寸)
(三公之圭)問諸侯朱綠繅八寸(二采再就降於天子也於天子曰朝於諸侯曰問互相備)
皆玄纁繋長尺絢組(組無事則繫玉因以為飾皆用五采組上以玄下以絳)凡四
器者唯其所寳以聘可也(四器圭璋璧琮)上介執圭如重授賓
賓執圭入門鞠躬焉如恐失之凡執玉無藉者襲(藉謂)
(繅也)覲禮至于郊王使人皮弁用璧勞侯氏升受玉使者
左還而立侯氏還璧朝以瑞玉有繅侯氏入門右坐
奠圭拜坐取圭升王受之玉侯氏降拜升成拜乃出三
享皆束帛加璧侯氏升致命王撫玉(王不受玉撫之而已輕財也)方
眀者木也設六玉上圭下璧南方璋西方琥北方璜東
方圭記奠圭于繅上崧高詩曰錫爾介圭以作爾寳
(毛曰寳瑞也箋云圭長尺二寸謂之介圭諸侯之瑞圭自九寸而下)韓奕曰以其介圭入
覲于王(鄭曰貢國所出之寶)長發曰受小球大球為下國綴旒(箋云)
(湯受小玉謂尺二寸圭也受大玉謂珽也長三尺執圭搢珽以與諸侯會同)雲漢曰圭璧既
卒寧莫我聽(箋云禮神之圭璧又曰盡矣)泮水曰來獻其琛舜典曰
輯五瑞班瑞于羣后又曰脩五禮五玉三帛二生一死
贄如五器卒乃復禹貢揚州厥貢瑤琨雍州厥貢球琳
琅玕金縢曰武王有疾周公乃為三壇同墠(因大王正季文王請)
(命於天)為壇於南方北面周公立焉植璧秉圭乃告大王
王季文王(璧以禮神植置也置於三王之坐周公秉桓圭以為贄)曰爾之許我我
其以璧與珪歸俟爾命爾不許我我乃屏璧與珪顧命
越玉五重陳寳弘璧琬琰在西序大玉夷玉天球在東
序大保承介圭上宗奉同瑁(大圭長尺二寸天子守之故奉以奠康王所位同爵)
(名瑁所以冒諸侯圭所以齊瑞信方四寸邪刻之)王乃受同瑁王三宿三祭
三咤(咤奠也)上宗曰饗(祭必受福替王曰饗福酒正義曰上宗以同酌進王)太保受
同降盥以異同(正義曰祭祀以變為敬)秉璋以酢(太保以盟手洗異同實酒秉璋)
(以酢祭半圭曰璋臣所奉王已祭太保又祭報祭曰酢)授宗人同拜王答拜太保
受同祭嚌康王之誥曰賓稱奉圭兼幣曰一二臣衛敢
執壤奠周語襄王使召公過及内史過賜晉惠公命晉
侯執玉卑拜不稽首(王信圭侯所執執天子器則上衡)内史過曰執玉
卑替其贄也(替廢也)拜不稽首誣其上也替贄無鎮(鎮重也)
誣王無民魯語長勺之役曹劌問所以戰於莊公公曰
余不愛衣食於民不愛牲玉於神魯饑文仲以鬯圭與
玉磬如齊告糴仲尼曰古者分同姓以珍玉展親也齊
語桓公知諸侯之歸己也故使輕其幣而重其禮故天
下諸侯罷馬以為幣縷綦以為奉(綦綺文以純緝綦以為藉玉之繅)鹿
皮四分(分散也)楚語先王之祀也一純二精(一純心純一而絜也二精)
(玉帛也)玉足以庇廕嘉穀使無水旱之災則寳之龜足以
憲臧否則寳之珠足以禦火災則寳之金足以禦兵亂
則寳之晉語公子夷吾居梁二年驪姬使奄楚以環釋
言(環還也)夷吾以白珩六雙納之公子縶重耳及河子犯
授公子戴璧公子曰所不與舅氏同心者有如河水沈
璧以質(質信也)左傳桓元年鄭伯以璧假許田莊十八年
虢公晉侯朝王王皆賜玉五㲄非禮也(雙玉為㲄)二十四年
哀姜至公使宗婦覿用幣非禮也御孫曰男贄大者玉
帛小者禽鳥以章物也僖二年晉以垂棘之璧假道於
虞六年許男面縛銜璧見楚子七年申侯有寵於楚文
王文王與之璧十一年天王使召武公内史過賜晉侯
命受玉惰過歸告王曰晉侯其無後乎王賜之命而惰
於受瑞先自棄也已其何繼之有二十三年曹共公饋
重耳盤飡寘璧焉二十八年楚子玉自為瓊弁玉纓三
十年衛侯納玉於王與晉侯皆十㲄文十二年秦伯來
聘襄仲辭玉答曰不腆先君之敝器使下臣致諸執事
以為瑞節又秦伯以璧祈戰于河宣十年凡諸侯之大
夫違告於諸侯曰某氏之守臣某失守宗廟敢告所有
玉帛之使者則告不然則否十五年伯宗曰瑾瑜匿瑕
成二年韓厥奉觴加璧以進齊賂晉以紀甗玉磬十七
年聲伯夢涉洹或與己瓊瑰食之襄十五年宋人得玉
獻諸子罕十八年晉侯伐齊將濟河獻子以朱絲係玉
二㲄而禱曰苟捷有功無作神羞十九年公賄荀偃束
錦加璧乘馬二十六年宋夫人饋左師錦與馬先之以
玉三十年駟帶與子正盟用兩珪質于河昭四年賴子
銜璧造於中軍王受其璧五年楚蒍啟疆曰朝聘有珪
享覜有璋小有述職大有巡功十六年宣子有環其一
在鄭商七年燕人歸燕姬賂以瑤罋玉櫝斝耳不克而
還二十有四年王子朝用成周之寶珪于河甲戌津人
得諸河上隂不佞以温人南侵拘得玉者取其玉將賣
則為石定三年蔡昭侯為兩佩一獻楚昭王蔡侯歸及
漢執玉而沈四年子魚曰武王分魯以夏后氏之璜五
年季平子卒陽虎將以璵璠歛八年陽虎取寳玉大弓
十五年邾隠公來朝執玉高哀七年子服景伯曰禹合
諸侯於塗山執五帛者萬國十三年子服景伯曰王合
諸侯朝覲玉帛不同十四年向魋出於魏地公文氏攻
之求夏后氏之璜與之他玉十七年殺吕姜髢取其璧
冒圭(四寸)
玉人曰天子執冒圭四寸以朝諸侯書曰太保承介圭上
宗奉同瑁書大傳曰古者圭必有冒言下之必有冒不
敢專達也天子執冒以朝諸侯見則覆之故冒圭者天
子所與諸侯為瑞也瑞也者屬也無過行者得復其圭
以歸其國有過行者留具圭能改過者復其圭三年圭
不復少黜以爵六年圭不復少黜以地九年圭不復而
地畢此所謂諸侯之於天子也義則見屬不義則不見
屬鄭康成曰冒言德能覆天下也四寸者以尊接卑以
小為貴也孔安國曰冒以齊瑞信方四寸邪刻之孔穎
達曰諸侯即位天子賜之命圭首邪銳則冒當邪刻其
廣狹如圭首然冒之以知諸侯之信偽猶今之合符也
瑁方四寸則圭首之廣無四寸耳天子以一瑁冒諸侯
之圭則公侯伯之圭首廣狹等也瑁冒圭而已璧亦稱
瑞其所以齊信未之聞也
上覆下謂之冒下冒上亦謂之冒易曰冒天下之道
詩曰下土是冒上覆下也說文曰冒地而生農書曰
土長冒橛下冒上也瑁圭謂之瑁則覆下而巳四寸
所以冒四方邪刻之所以驗羣瑞天子執之以朝諸
侯則子男之璧亦在所驗其詳不可考也諸侯之朝
天子執瑞圭搢象笏及輯瑞圭而以瑁驗焉蓋各執
其所搢者禮曰見於天子無說笏是也孔穎達曰冒
圭王與諸侯朝覲所執者小球尺二寸大球長三尺
王與諸侯盟會所執者然詩言受小球大球則小球
者蒲璧穀璧之類大球者桓圭躬圭之類而天子授
之則非二尺與三尺之圭矣穎達之言非惑於詩𫝊
之說歟
鎮圭(尺二寸有必)
周禮大宗伯王執鎮圭典瑞王搢大圭執鎮圭繅藉五
采五就以朝日又曰鎮圭以徵守以恤凶荒玉人職曰
鎮圭尺有二寸天子守之鄭氏曰鎮安也所以安四方
鎮圭者蓋以四鎮之山為飾
崇高敦厚而萬物附焉山也山之大者四方仰焉四
鎮也周官職方氏九州皆有鎮山大司樂有四鎮五
嶽鄭氏謂揚州之會稽青州之沂山幽州之醫無閭
翼州之霍山鎮圭以四鎮為瑑飾於理或然鎮圭尺
有二寸則天數也繅藉五采五就備文德也其用玉
全無厖雜也(考工記曰天子用全)其中有必防失隊也(考工記曰天子)
(圭中必鄭氏曰必讀縪縪以組約其中央以備失隊)古之飾刀室者謂之珌正
固弓者謂之䪐則約圭之中因以為飾而命之曰必
亦若是耳鎮圭王執之以朝日使者執之以徵守恤
凶荒蓋曰能鎮於下然後可以事上能鎮於此然後
可以召彼䘏凶荒亦所以鎮之也玉人大琮十有二
寸射四寸厚寸是謂内鎮宗后守之則后之内鎮猶
王之鎮圭耳鎮圭尺有二寸言其長也内鎮十有二
寸言其方也小行人作瑱典瑞作珍故書作鎮(或曰鎮圭)
(猶天府所謂玉鎮非四鎮也是亦一說)
禮書卷五十二
