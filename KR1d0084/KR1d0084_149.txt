禮書卷一百五十
宋陳祥道撰
喪服
絰帶
喪服有二帶絰帶象大帶絞帶象革帶斬衰絰帶絞
帶皆以麻齊衰以下絰帶以麻絞帶以布然絰帶之
麻有苴者有牡者有澡者有不澡者有有本者有純
本者其施之於身有散者有不散者斬衰苴絰齊衰
大功繐衰小功牡麻絰殤而小功澡麻苴者麻之有
蕡者也牡者枲麻也藻者治莩垢者也苴色惡澡色
潔牡則不惡不潔而適輕重之中此所以自齊衰至
小功皆用之也儀禮謂叔父之下殤適孫之下殤昆
弟之下殤大夫庶子為適昆弟之下殤為姑姊妹女
子子之下殤為人後者為其昆弟從父昆弟之長殤
皆澡麻絰帶小記曰下殤小功澡麻不絶其本屈而
反以報之服問曰麻之有本者變三年之葛(鄭氏曰有本謂)
(大功以上小功以下澡麻斷本)既練遇麻斷本者於免絰之又曰小
功之麻不變大功之葛以有本為税則大功以上有
本小功以下絶本小功雖絶本而不澡特下殤之在
小功者澡之下殤在小功者澡之則於小功為絰以
其在所降者不絶其本則於小功為重以其本非小
功也儀禮為人後者為其昆弟從父昆弟之長殤亦
澡麻而小記特言下殤小功指其本宗者言之也(儀禮)
(正小功無澡麻小記小功下殤有澡麻無斷本鄭氏曰小功以下澡麻斷木失之矣)小記曰君
吊雖不當免時也主人必免不散麻雜記曰大功以
上散帶玉藻曰五十不散送荀子曰喪之散麻則凡
喪大斂以前既啟之後皆免而散帶免必散帶而有
所不散帶則君弔免而不散麻是也凡服有受故大
功以上成服之後又絞其帶之垂者殤之服無受故
摎垂殤之帶不摎垂屈而反以報之則下殤屈反絞
之與長中異乎其有所糾而合者下殤小功凡此皆
麻帶之别也記曰斬衰之葛與齊衰之麻同齊衰之
葛與大功之麻同大功之葛與小功之麻同小功之
葛與緦之麻同此練而受以葛者也喪服記曰公子
為其妻縓冠葛絰帶此服輕而用葛者也
衰辟領負板之制
儀禮衰外削幅裳内削幅若齊裳内衰外負廣出於
適寸適博四寸出於衰衰長六尺博四寸削殺也適
辟領也外削則縫其殺者外嚮也衰博四寸當心辟
領博四寸出於衰則綴於兩廂各去衰二寸以其去
衰二寸并辟領四寸與衰四寸此所謂與闊八寸兩
之為尺六寸也辟領及闊中尺六寸負出於辟領外
旁一寸則負廣尺八寸矣廣尺八寸而長稱之則辟
領之長蓋與衰齊衰用三升布則負與辟領之布亦
三升
倚廬
間傳曰父母之喪居倚廬寢苫枕塊齊衰之喪居堊
室苄翦不納大功之喪寢有席小功緦麻牀可也又
曰父母之喪既虞卒哭柱楣翦屏芐翦不納期而小
祥居堊室寢有席又期而大祥居復寢中月而禫禫
而牀鄭氏曰倚木為廬在中門外東方北戶蓋倚廬
之制横木於地以為楣倚木於牆以為椽覆之以苫
不翦不塗其位中門之外雜記謂在堊室之中非時
見乎母是也不入門問喪謂成壙而歸不敢入處室
居於倚廬哀親之在外是也其方東壁士喪既夕謂
衆主人皆西面于東方主人揖就次是也(古者於中門之外自)
(漢以來於中門之内以其近殯也唐禮於殯堂東廊下近南承漢禮者也)君障之大夫士
不障喪大記謂君為廬宫之大夫士襢之是也庶子
而下廬於東南喪大記謂凡非適子者自未葬於隠
者為廬是也(先儒曰諸子各一廬)既虞卒哭則翦所覆之屏以
齊其苫亂(葛洪變除云屏廬前屏也卒哭除其屏更作外障然大夫士廬前無屏葛說誤也)
柱迫地之楣以易其戶(廬北戸柱楣西戸)塗不於顯而無事
乎飾君與大夫皆宫之而不使袒皆所以即變也廬
立於既殮(先儒曰殮之眀日成服而立廬)毁於既練寢苫枕塊不說
帶絰不與人坐此居廬之大略然也廬男子之事成
人之禮也故婦人與童子不廬(唐禮婦人不為廬設次西房若殯堂後施)
(下麻坐)廬嚴者也故疏衰不廬疏衰不廬非服母者也
服母雖疏衰廬
堊室
周禮宫正授廬舍鄭氏曰舍堊室也喪服既練舍外
寢鄭氏曰外寢堊室也又士喪既夕主人揖就次而
堊室預焉則次舍外寢皆堊室之異名也其制則鄭
氏謂屋下壘土為之不塗塈屋下則其屋雨下與廬
之倚木異矣不塗塈則既祥堊矣(爾雅曰地謂之黝牆謂之堊)或
曰父喪既祥而母亡嫡居父喪而祖父母亡嫡居祖
父喪而母亡其所居有異乎禮輕者包重者特父喪
既祥而母亡則毁堊室立廬是包輕也嫡之於祖所
以繼體也父喪既廬而祖父母亡宜别立廬以受弔
者示傳重也居祖父喪而母亡二喪殊位則亦宜别
立廬也然則父為長子出後之子為父母出妻長子
為父母與為出嫁母庶子為其母所居有辨乎先儒
謂父為長子不被髮不徒跣為次於内不歠粥立廬
於内可也凡杖者則廬廬則禫為人後者為父母不
杖則堊室而不廬可也出妻之子非廬於母之家則
廬於别室可也父亡母嫁有服而已不廬可也庶子
父在為其母不禫固不廬矣若君母在亦不廬也然
小記云父不為衆子次於外則長子固次於外矣或
曰聞喪而不得奔可以立廬乎廬者所以示哀之𤼵
於居處也其設不必為殯也則問喪而不得居不可
不廬於其所居也
貴賤親疎廬堊室之辨
宫正大喪則授廬舍辨其親疎貴賤之居雜記曰大
夫次於公館以終喪士練而歸大夫居廬士居堊室
士間傳父母之喪居倚廬齊衰居堊室大功寢有席
小功緦麻床可也鄭氏釋官正謂親者貴者居倚廬
疎者賤者居堊室賈公彦曰親謂大功已上疎為小
功緦麻貴謂大夫已上賤謂士也蓋大夫貴矣雖與
王疎不居堊室雖賤與王親亦居廬鄭氏又釋雜記
曰士居堊室謂邑宰也朝廷之士亦居廬然邑宰與
朝廷之士皆士也而朝廷之士居廬於禮無見不可
考也雜記大功居堊室而大喪大功居廬蓋凡喪與
大喪異歟
含襚賵賻贈之别
玉貝曰含衣服曰襚車馬曰賵貨財曰賻玩好曰贈
蓋卒洗而含將斂而襚賵賻賵在既祖薦馬之後贈
在櫃至邦門之時襚以遂之賵以覆之賻以助之贈
贐之則含襚贈所以送死而賵賻所以佐生也士喪
禮卒洗實貝柱右齻左□含若及時則敵者親含如
魯桓公卒諸侯請含是也不及時則使人執含以往
雜記使者執璧委于殯東是也襚在及事則士喪禮
所謂君使人襚徹帷襚者入衣尸出親者襚不將命
以即陳庶兄弟襚使人以將命于室委衣于尸東牀
上朋友襚親以進是也若不及事雜記所謂襚者執
冕服左執領右執要委衣于殯東襚降授爵弁服於
門内霤受皮弁服於中庭自西階受朝服自堂受玄
端將命是也臣襚於君則曰致廢衣於賈人而曰君
無襚者受之不以即陳也敵者曰襚而君於臣有襚
之者自敵以下皆曰襚也士含以貝天子諸侯含以
玉士賵以兩馬大夫而上賵以乘馬襚雖以衣服而
有車焉雜記所謂以後路與冕服襚也賵雖以貨財
而有馬焉少儀所謂賵馬不入廟門是也賵雖以車
馬而有玉焉雜記所謂上介賵執圭將命是也襚賵
北面將命而賻專於生者不必北面士喪禮若賻賓
東面致命是也襚賻坐委之若無器則不必坐委士
喪禮所謂捂受是也士喪禮襚賵不同日而雜記謂
含襚賵皆同日而畢事者鄰國相弔之禮也檀弓曰
讀賵非古也是再告也雜記大夫之喪包奠而讀書
既夕禮主人之史請讀賵周人尚禮之文也若夫春
秋之時天王使宰父歸桓公仲子之賵徐使容居弔
邾婁公欲坐含魯人之贈也三玄二纁廣尺長終幅
此含賵贈之失禮歟
禮書卷一百五十
