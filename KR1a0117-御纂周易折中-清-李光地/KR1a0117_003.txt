欽定四庫全書經部一
御纂周易折中易類
提要
(臣)等謹案
御纂周易折中二十二卷康熙五十四年
聖祖仁皇帝御纂自宋以來惟說易者至夥亦惟說
易者多岐門戸交增務求相勝遂至各倚於
一偏故數者易之本主數太過使魏伯陽陳
摶之說竄而相雜而易入於道家理者易之
蘊主理太過使王宗傅楊簡之說溢而旁出
而易入於釋氏明永樂中官修易經大全龐
雜割裂無所取裁由羣言淆亂無聖人以折其
中也我
聖祖仁皇帝道契羲文心符周孔
幾餘典學深見彌綸天地之源
詔大學士李光地採摭羣言恭呈
乙覽以定著是編冠以圖說殿以啟蒙未嘗不用數
而不以盛談河洛致晦玩占觀象之元冠以
程傅次以本義未嘗不主理而不以屏斥䜟
緯併廢互體變爻之用其諸家訓觧或不合
於伊川紫陽而實足發明經義者皆兼收並
採不病異同惟一切支離幻渺之說咸斥不
錄不使溷四聖之遺文蓋數百年分朋立異
之見至是而盡融數千年畫卦繫詞之旨乃
至是而大彰矣至於經傳分編一從古本尤
足正費直以來割裂綴附之失焉乾隆四十
二年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
