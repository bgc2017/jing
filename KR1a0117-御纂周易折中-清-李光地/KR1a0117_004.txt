欽定四庫全書
御纂周易折中凡例
一易經二篇傳十篇在古元不相混費直王弼乃以
傳附經而程子從之至呂大防晁說之呂祖謙諸
儒以為應復其舊朱子本義所據者祖謙本也明
初程傳朱義並用而以世次先程後朱故脩大全
書破析本義以從程傳之序今案易學當以朱子
為主故列本義於先而經傳次第則亦悉依本義
原本庶學者由是以復見古經不至習近而忘本
也
一諸儒所論易書作述傳授以及易理之奥易義之
綱學者讀易之方說者同異之槩皆後學所宜先
知也大全有綱領一篇止存程朱之說今案周子
張子邵子皆於易理精䆳雖無說經全書而大義
微言往往獨得又歷代諸儒叙述源流講論指趣
其說皆不可廢並以世次義類叙為三篇不獨與
程朱之言互相發明亦以見程朱之書有源有委
合古今以為公非夫師心立異者比也
一易辭有義例據夫子彖傳象傳求之皆可推見自
王氏略例以後諸儒皆有發明而未詳備今稍為
之臚列分析示學者觀象玩辭之要蓋全經之大
凡故與綱領並叙卷首
一大全書所采諸家之說惟宋元為多今所收上自
漢晉下迄元明使二千年易道淵源皆可覽見列
朱義於前者易之本義朱子獨得也程傳次之者
易之義理程子為詳也二子實繼四聖而有作故
以其書系經後其餘漢晉唐宋元明諸儒所得有
淺深所言有粹駁並采其有益於經者又系朱程
之後其或所言與朱程判然不合而亦可以備一
說廣多聞者别標為附錄以終之稽異闕疑用俟
後之君子是亦朱子之志也
一漢晉間說易者大抵皆滛於象數之末流而離其
宗故隋唐後惟王弼孤行為其能破互卦納甲飛
伏之陋而專於理以譚經也然弼所得者乃老莊
之理不盡合於聖人之道故自程傳出而弼說又
廢今案溺於象數而枝離無根者固可棄矣然易
之為書實根於象數而作非他書專言義理者比
也但自焦贛京房以來穿鑿太甚故守理之儒者
遂鄙象數為不足言至康節邵子其學有傳所發
明圖卦蓍策皆易學之本根豈可例以象數目之
哉故朱子表章推重與程子並稱本義之作實参
程邵兩家以成書也後之學者言理義言象數但
折中於朱子可矣近代觧經者猶多拾術數之緒
餘以矜其竒僻而不知其非數之真也陳事理之
糟粕而入於迂淺而不知其失理之妙也凡若此
者皆刪不錄以還潔静精微之舊焉
一朱子之學出自程子然文義異同者甚多諸經皆
然不獨易也況易則程以為聖人說理之書而朱
以為聖人卜筮之教其指趣已自不同矣然程子
所說皆脩齊治平之道平易精實有補學者朱子
亦謂所作本義簡略以義理程傳既備故也今經
傳之說先以本義為主其與程傳不合者則稍為
折中其異同之致傳義之外歷代諸儒各有所發
朋足以佐傳義所未及者又参合而研覈之並為
折中以系於諸說之後或前人之所未言朕亦時
出已意参錯其閒鑽仰高堅何敢自信庶幾體先
賢虚公無我之意求合乎此理殊塗同歸之宗云
一啟蒙為朱子成書與本義相表裏今大全中所載
圖說數條乃作本義時略撮大要以冠篇端卦變
一圖則又因本義卦下有以卦變為說者故作此
以明之與占筮卦變異法總不若啟蒙之詳備也
大全以圖說為主而采啟蒙以附其下且又但采
其本圖書原卦畫二篇至明蓍策考變占二篇則
文既不錄圖亦不載但以筮時儀節及不同法之卦
變當之使學者不見朱子極論象數之全未免疏
略今以啟蒙全編具載書後庶幾古人右書左圖
之意朕講學之外於歷象九章之奥遊心有年渙
然知其不出易道故自河洛本原先後天位置以
至大衍推迎之法皆稍為摹畫分析敷暢厥旨附
於啟蒙之後目曰啟蒙附論
一夫子十翼以序卦雜卦終編其次第微密錯雜成
章諸儒置而不講已久朕因陳希夷反覆九卦之
指而思序卦之義因邵康節四象相交成十六事
之言而悟雜卦之根始知聖意微妙聖言精深引
而不發如衆曜之羅列七緯之交錯参差淩亂有
待於仰觀推步者之能求其故也故為序卦雜卦
明義次於啟蒙附論之後而終編焉
