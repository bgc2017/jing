周官集注卷十
翰林院侍講銜方苞撰
布憲掌憲邦之刑禁正月之吉執旌節以宣布于四方
而憲邦之刑禁以詰四方邦國及其都鄙達于四海
刑司寇五刑禁士師五禁也再言憲邦之刑禁者上
所言懸于畿内下所言懸于四方也曰及其都鄙謂
侯國之都鄙
凡邦之大事合衆庶則以刑禁號令
大事合衆庶者謂征伐巡狩田獵
禁殺戮掌司斬殺戮者凡傷人見血而不以告者攘獄
者遏訟者以告而誅之
掌司斬殺戮者謂伺察行刑者使不得為姦惡以取
利也近世&KR2285;殺絞縊行刑者能遲速其死以要賄主
梏朴者亦能輕重其傷聖人知周萬物必早慮及此
矣若吏民相殺不得云斬戮攘猶拒也謂灋當獄而
攘拒不受捕遏訟遏止欲訟者使不得達也
禁暴氏掌禁庶民之亂暴力正者撟誣犯禁者作言語
而不信者以告而誅之
正者使人慴伏而從已也亂暴之民以力求正而不
依于理灋戰國秦漢任俠奸人是也
凡國聚衆庶則戮其犯禁者以徇凡奚隸聚而出入者
則司牧之戮其犯禁者
男女以國事聚于一所則必伺察而馴擾之
野廬氏掌達國道路至于四畿比國郊及野之道路宿
息井樹
國郊謂近郊遠郊野謂百里外至畿宿息謂止宿及
暫息之地井共飲食樹為蕃蔽
若有賓客則令守涂地之人聚柝之有相翔者則誅之
掌固修城郭溝池樹渠之固頒其士庶子及其衆庶
之守所謂守涂地之人也聚柝之聚擊柝以衞之也
相翔猶昌翔謂觀伺也
凡道路之舟車轚互者叙而行之
轚者相值而礙也互者交互而不行也
凡有節者及有爵者至則為之辟
亦使守涂地者
禁野之横行徑踰者
横行妄由田中徑踰射邪趨疾越隄渠也
凡國之大事比修除道路者掌凡道禁
道禁若漢時絶蒙布巾持兵杖之類
邦之大師則令掃道路且以幾禁行作不時者不物者
國之大事既修除道路復特言大師掃道路者修除
特平治之掃則凡餘糧之栖畝芻薪之露積雞豚之
布路者一切掃清之以絶寇攘爭奪之端也
蜡氏掌除骴
骴死人骨也月令曰掩骼埋胔胔骨之尚有肉者人
獸同
凡國之大祭祀令州里除不蠲禁刑者任人及凶服者
以及郊野大師大賓客亦如之
蠲潔也任人司圜所收教罷民任之以事者言郊及
野者天地壇兆在郊師賓則至畿郊外曰野總言之
也○李耜卿曰此掌其除之事
若有死于道路者則令埋而置楬焉書其日月焉縣其
衣服任器于有地之官以待其人掌凡國之骴禁
有地之官主此地之吏也骴禁若孟春掩骼埋胔之
屬○李耜卿曰此掌其骴之事
雍氏掌溝瀆澮池之禁凡害于國稼者春令為阱擭溝
瀆之利于民者秋令塞阱杜擭
瀆水之竇也池陂障之水道也凡旱而壅水以溉潦
則築隄自固皆害于他人之稼故禁之曰國稼者溝
瀆澮池本以利通國之稼也阱穿地為&KR2238;以禦禽獸
擭柞鄂也地堅阱淺則設柞鄂于其中春為阱擭防
禽獸之害稼也故秋則塞之杜之
禁山之為苑澤之沈者
苑囿也澤地水至則陷未至既過皆可耕種若規為
洿池則其地永沉没矣故同于山之為苑而禁之以
作無益害有益也
萍氏掌國之水禁幾酒謹酒禁川游者
水禁謂水中害人之處及入水捕魚鼈不時周制鄉
飲蜡酺皆有司及時量造所謂公酒是也則民間祭
祀冠㛰必及時量造可知矣老疾則官給之所謂秩
酒及頒賜之酒是也幾酒謂苛察無事作酒及市沽
者謹酒謂戒毖其因事而多作者浮水曰游淺水可
浮川則波洋卒至恐至沉溺也
司寤氏掌夜時以星分夜以詔夜士夜禁
星見為夜沒則為晝夜士主行夜徼候者
禦晨行者禁宵行者夜遊者
晨先明也宵定昏也晨則門關已啓故見行者而禦
之宵則遮閉以禁遏而已
司烜氏掌以夫遂取明火于日以鑒取明水于月以共
祭祀之明齍明燭共明水
夫遂陽遂也鑒鏡屬世謂之方諸明齍以明水修滌
粢盛黍稷明燭以照陳饌明水以配鬱鬯五齊與玄
酒别玄酒井水也以配三酒然以明水與玄酒對舉
則有異散文通謂之玄酒
凡邦之大事共墳燭庭燎
墳讀為蕡麻也或曰大也樹于門外曰大燭于門内
曰庭燎
中春以木鐸修火禁于國中軍旅修火禁邦若屋誅則
為明竁焉
屋誅不殺于市而以適甸師氏者凡殺人皆肆之三
日明暴其罪因不肆諸市而壙埋之故楬其罪于竁
上或曰宮刑以下不可以風故于屋中誅之即勝國
之社屋也屋中幽暗恐行刑者難見故穿屋以霤光
謂之明竁○南方火位也故司爟通掌四時改火出
納火之令職主于布火之利而不掌火禁其曰國失
火野焚萊則有刑罰焉蓋因布令而及之使民知避
其害非火禁也火禁如用火之地救火之灋以及夏
毋燒灰昆蟲未蟄不以火田之類以刑官之屬掌之
使民不敢犯也軍旅之火禁以刑官修之者非軍刑
所及也司烜掌明火故并共墳燭庭燎以為刑官之
屬故并為屋誅之竁焉
條狼氏掌執鞭以趨辟王出入則八人夾道公則六人
侯伯則四人子男則二人
趨辟趨而辟行人序官下士六人豈文誤與
凡誓執鞭以趨于前且命之誓僕右曰殺誓馭曰車轘
誓大夫曰敢不關鞭五百誓師曰三百誓邦之大史曰
殺誓小史曰墨
前謂所誓衆之前行也命之者有司讀誓辭則大言
其刑以警所誓也士師五戒一曰誓用之于軍旅注
兼祭祀非也祭祀之誓戒無所用殺轘之刑且大宰
掌之大司徒涖之非條狼氏所及也僕右不用命則
敗績故其灋重既曰僕右又曰馭蓋制馭一軍者即
軍帥也發命不衷出謀不審則以國予敵故其刑更
重于僕右大夫則輿帥也事有當關白而不關者則
鞭之鞭作官刑故也師族師以下衆士也有當關而
不關者灋末減于大夫太史小史不掌軍事而其刑
殺墨者古者行軍重天時覘風雲物色以卜勝敗故
其責亦重也曰邦之太史小史者恐疑禮官不宜在
軍軍行别有太史小史如辟司徒公司馬之類故特
文出之以見即邦之太史小史也○王介甫以殺與
車轘之刑過重又鞭不宜加于大夫遂謂此皆誓其
屬不知軍事威克春秋傳田于孟諸楚申無畏抶宋
公之僕戎僕大夫也晉侯之弟揚干亂行于曲梁魏
絳戮其僕辭于晉侯曰至于用鉞則古者軍刑之重
可知矣
脩閭氏掌比國中宿互柝者與其國粥而比其追胥者
而賞罰之
國中城中也宿宿衞也互謂行馬所以障禁止人也
凡吏士皆有常餼而宿衞守互擊柝者中夜巡徼閔
其勞故官行糜粥以食之追胥者則但比其事行其
賞罰而已行夜者飯之則非時飲之以酒則慮其號
呶使自為粥則擾矣故官行之先王之政所以即人
之心而盡物之理也
禁徑踰者與以兵革趨行者與馳騁于國中者
邦有故則令守其閭互惟執節者不幾
令閭胥里宰之屬閭亦有互王政之周于守禦如此
冥氏掌設弧張為阱擭以攻猛獸以靈鼓敺之
弧張罿罦之屬所以扄絹禽獸或曰機弩也敺之使
驚趨阱擭
若得其獸則獻其皮革齒須備
須謂頤下須備謂搔也
庶氏掌除毒蠱以攻說禬之嘉草攻之
攻說祈諸神以求去之也禬除也或曰宜讀為潰嘉
草藥物其狀未聞或曰柳宗元白蘘荷詩庶氏有嘉
草攻說事久泯豈嘉草即蘘荷與
凡敺蠱則令之比之
此官僅下士一人故人有能敺蠱者則令之而比次
其術之高下
穴氏掌攻蟄獸各以其物火之
蟄獸熊羆之屬穴居者也將攻之必先燒其所食之
物以誘出之穴伏而必誘取之者恐其時出而乘人
之隙也
以時獻其珍異皮革
珍異可備膳羞者如熊掌之類
翨氏掌攻猛鳥各以其物為媒而掎之以時獻其羽翮
猛鳥鷹隼之屬置其所食之物于絹中鳥下來則掎
其脚或曰以其類為招也蟄獸猛鳥各設官以攻之
者非獨慮其害于人亦所以安衆鳥獸而使之生息
蕃滋也
柞氏掌攻草木及林麓
草字疑衍或曰草之與木叢生者則并除之祚氏攻
木薙氏攻草皆主苑囿之官若畿内林麓欲化為穀
土或以奠民居則第掌其政令下經凡攻木者掌其
政令是也
夏日至令刊陽木而火之冬日至令剝隂木而水之
刊剝皆謂斫去次地之皮火之水之則其肄不生○
既斬去其木而後以水火焚漬其根株也
若欲其化也則春秋變其水火凡攻木者掌其政令
化猶生也謂時以種穀也所水則火之所火則水之
則其土和美○王介甫曰先王之于林麓欲用其材
則為之厲禁以養之欲用其地以居民興穯則刊剝
而化之此虞衡柞氏之職所以並設也○郝京山曰
謂化木而為土也
薙氏掌殺草春始生而萌之夏日至而夷之秋繩而芟
之冬日至而耜之
春草始萌以鎡基絶之夏草盛聚其族而刈之故曰
夷秋百榖皆熟恐以薙草傷穎實故引繩以遮列而
後芟其甽中之草冬則以耜反其土草根在上則春
不復生
若欲其化也則以水火變之掌凡殺草之政令
謂以火燒其所芟之草已而水之則其土和美月令
燒薙行水利以殺草可以糞田疇美土疆○王明齋
曰掌殺草者主公家之草薙氏自為之掌凡殺草之
政令者主場圃田疇之草教民為之
硩蔟氏掌覆夭鳥之巢以方書十日之號十有二辰之
號十有二月之號十有二歲之號二十有八星之號縣
其巢上則去之
夭鳥惡鳴之鳥若鴞鵩方版也○鄭剛中曰鵲忌庚
燕避戊巳䗪逢申日則過街鵲作巢則避太歲狐潛
上伏不越度阡陌虎豹知衝破然則夭鳥避此五者
必實有是理也○唐子西云聖惠方言有鳥夜飛謂
之無辜小兒衣服遭之輙成疾歐陽永叔鬼車詩言
其血汚人家其家必破然則聖人設官以驅夭鳥豈
可謂不急之務與
翦氏掌除蠧物以攻禜攻之以莽草薰之
蠧物穿食人器物者攻禜六祈之二
凡庶蠱之事
庶氏掌除毒蠱蠱之病人者也此職庶蠱蠱之病物
者也
赤叐氏掌除牆屋以蜃炭攻之以灰洒毒之
除牆屋隙罅間之蟲豸也擣其炭坋之則走淳之以
灑之則死
凡隙屋除其貍蟲
隙屋人所不居埋藏之蟲尤易伏故特言之貍蟲䗪
肌蛷之屬
蟈氏掌去鼃黽焚牡蘜以灰洒之則死以其烟被之則
凡水蟲無聲
牡蘜蘜不華者齊魯之間謂鼃為蟈黽耿黽也以烟
被者順風而揚之也或以灰洒或以煙被者郊廟朝
廷學校嚴閟之地乃絶其類若會同師田所暫止則
使之無聲可矣曰凡水蟲不獨鼃黽也
壺涿氏掌除冰蟲以炮土之鼓敺之以焚石投之
水蟲狐蜮之屬炮土之鼓瓦鼓也焚石得水作聲則
驚而避去○王振聲曰黿鼉之屬穿穴堤防以焚石
投之則死
若欲殺其神則以牡橭午貫象齒而沈之則其神死淵
為陵
水之神龍㒺象橭榆木名午貫者十字為之淵有神
而欲殺之必變見震驚于民者
庭氏掌射國中之夭鳥若不見其鳥獸則以救日之弓
與救月之矢射之
救日之弓救月之矢謂日月食所用弓矢專言國中
者若山林田野則不必禦也曰鳥獸者既不見其形
則不辨其為鳥與獸也
若神也則以大隂之弓與枉矢射之
神謂非鳥獸之聲若春秋傳或呌于宋大廟譆譆出
出者大隂之弓即救月之弓枉矢即救日之矢互言
也救日用枉矢則救月以恒矢可知
銜枚氏掌司囂國之大祭祀令禁無囂軍旅田役令銜
枚
囂讙也
禁&KR1127;呼歎嗚于國中者行歌哭于國中之道者
野外則不必禁且不能徧也○劉氏曰聲大而急曰
&KR1127;聲高而緩曰呼聲嗟而怨曰歎聲悲而傷曰嗚
伊耆氏掌國之大祭祀共其杖咸
咸讀為函老臣雖杖于朝祭祀則去杖有司函藏之
既事乃授焉
軍旅授有爵者杖
將軍杖鉞羣帥皆執兵其有事于軍中而不親甲兵
者如小宗伯肆帥大師大史小史師氏之類則不論
其年齒皆授以杖用以别于即戎者軍中自主將至
公司馬皆各有所統之人所司之局故不任軍事則
别之曰有爵者
共王之齒杖
王賜老者之杖也
大行人掌大賓之禮及大客之儀以親諸侯
大賓要服以内諸侯大客其孤卿也禮必有儀互言
之且以别尊卑也
春朝諸侯而圖天下之事秋覲以比邦國之功夏宗以
陳天下之謨冬遇以協諸侯之慮時會以發四方之禁
殷同以施天下之政
六者皆諸侯入見之禮謨謀也時會即時見也禁謂
九伐之灋殷同即殷見也政謂邦國之九灋圖事比
功陳謨協慮不宜有一定之期而分四時以制灋者
亦舉其大略非截然不相通也春者事之方始秋則
功可以成夏則事既始而功未成故使陳其謀猷冬
則此歲既終而來歲更始百事皆宜計慮協諸侯之
慮非使諸侯協其慮謂諸侯所慮王與之協也如諸侯
慮凶祲則王為之議賑發諸侯慮寇戎則王為之計
備禦也
時聘以結諸侯之好殷覜以除邦國之慝
此二者諸侯使其臣入聘之禮邦國有交相惡者當
衆聘其國卿皆在故諭使解除先儒或謂大宗伯職
時聘殷覜乃諸侯所以事天子此則天子所以答諸
侯非也行人掌大賓之禮及大客之儀若此為王臣
出聘覜則無所為大客之儀矣
間問以諭諸侯之志歸脤以交諸侯之福賀慶以贊諸
侯之喜致禬以補諸侯之烖
此四者王臣出使之禮也間問者間歲一問諸侯謂
存省之屬諭諸侯之志使皆曉然于天子之意也交
者上下同之天子賜諸侯以脤而諸侯亦得以致福
于天子也贊助也致禬凶禮之弔禮禬禮也補其烖
謂歸以貨財
以九儀辨諸侯之命等諸臣之爵以同邦國之禮而待
其賓客
于諸侯言命其命尊也于諸臣言爵其命微也諸臣
之爵曰等者有卿大夫士之等又以大國次國小國
為之等使各有所當而後待之之禮可同也
上公之禮執桓圭九寸繅藉九寸冕服九章建常九斿
樊纓九就貳車九乘介九人禮九牢其朝位賓主之間
九十步立當車軹擯者五人廟中將幣三享王禮再祼
而酢饗禮九獻食禮九舉出入五積三問三勞諸侯之
禮執信圭七寸繅藉七寸冕服七章建常七斿樊纓七
就貳車七乘介七人禮七牢朝位賓主之間七十步立
當前疾擯者四人廟中將幣三享王禮壹祼而酢饗禮
七獻食禮七舉出入四積再問再勞諸伯執躬圭其它
皆如諸侯之禮諸子執穀璧五寸繅藉五寸冕服五章
建常五斿樊纓五就貳車五乘介五人禮五牢朝位賓
主之間五十步立當車衡擯者三人廟中將幣三享王
禮壹祼不酢饗禮五獻食禮五舉出入三積壹問壹勞
諸男執蒲璧其它皆如諸子之禮
常旌旗也斿其屬縿垂者貳副也三牲備為一牢禮
謂饔餼也朝位謂大門外賓下車及王車出迎所立
之處也王始立大門内交擯三辭乃乘車出迎軹轂
末也疾謂車轅曲中在軹之前衡之後衡在輈下當
服之領更前于疾以諸侯所立推之則王立其當軫
與廟受命祖之廟也三享三獻也皆束帛加璧庭實
惟國所有朝先享不言朝者朝禮無等不必言也王
禮王以鬱鬯禮賓也王使宗伯攝酌圭瓚而祼王拜
送爵又攝酌璋瓚而祼后拜送爵是謂再祼再祼賓
乃酢王一祼后不祼也饗設盛禮以飲賓也以飲為
主故以獻為節九舉舉牲體九飯也以食為主故以
舉為節出入謂從來訖去也每積有牢禮米禾芻薪
問問不恙也勞苦倦之也按覲禮記偏駕不入王門
偏駕者諸侯所受上車同姓金路異姓象路四衞革
路蕃國木路皆舍于館而乘墨車以朝蓋覲禮天子
不下堂而見諸侯故諸侯不敢乘上車春夏受贄在
朝亦無迎灋惟朝後行三享在廟天子乘車出迎故
諸侯並得乘上車所以有繁纓九就之等也○服物
采章諸侯之所服也牢禮饗食王所以禮賓也非各
用其命數不可惟擯者之數則用其半以示在天子
所則有所屈也
凡大國之孤執皮帛以繼小國之君出入三積不問壹
勞朝位當車前不交擯廟中無相以酒禮之其它皆眡
小國之君
此以君命來聘也孤尊既聘享更自以其贄見執束
帛表以豹皮繼小國之君言次之也朝聘之禮每一
國畢乃前不交擯者不使介傳辭交于王之擯而親
自對擯也廟中無相介皆入門西上而立不前相禮
酒齊酒也以酒禮之謂不和鬱鬯以祼也其他謂
貳車及介牢禮賓主之間擯者將幣饗食之數知此
為更以贄見者若正聘則執瑑圭璋八寸不得執皮
帛也孤眡小國之君以五為節而公之卿乃七介者
卿奉君命故七介孤自特見故五介也孤出入三積
一勞與小國同而特文見之者卿亦三積一勞故不
得以視小國該之也
凡諸侯之卿其禮各下其君二等以下及其大夫士皆
如之
此亦以君命來聘者所下其君之禮介與朝位賓主
之間也其餘則自以其爵聘義曰上公七介侯伯五
介子男三介謂使卿聘之數也然則朝位亦以七十
步五十步三十步為節與及其大夫士皆如之者大
夫又各自下其卿二等也聘禮曰小聘使大夫其禮
如為介士無聘之介數而曰如之者士雖無介與步
數至于牢禮之等又降殺大夫
邦畿方千里其外方五百里謂之侯服歲壹見其貢祀
物又其外方五百里謂之甸服二歲壹見其貢嬪物又
其外方五百里謂之男服三歲壹見其貢器物又其外
方五百里謂之采服四歲壹見其貢服物又其外方五
百里謂之衞服五歲壹見其貢材物又其外方五百里
謂之要服六歲壹見其貢貨物
要服即蠻服也大司徒職歲之常貢不宜有成器此
職器物則或兼尊彛之屬材物亦宜兼齒角羽毛之
屬也舊說虞夏之制天子巡狩之明年諸侯各以其
方歲見四載而徧此經注其朝貢之歲四方各四分
趨四時而來皆非也果爾則或一歲而空一方之諸
侯或一歲而空一服之諸侯其國或大喪大札水旱
寇戎將棄而不理乎竊意周制侯服最近故每歲一
見而徧甸服地較遠分國較多兩歲中各以其時其
事一見而徧男采衞要地愈遠分國愈多則期愈寬
所以順人情便國事也虞夏之制亦大槩類此成王
之崩事在旬日而康王之立太保率西方諸侯入應
門左畢公率東方諸侯入應門右則六服皆有朝者
可知矣舜典日覲四岳羣牧班瑞于羣后則非一方
之諸侯可知矣○尚書六年五服一朝言六年中五
服皆朝以徧非謂僅一朝也其不言六服者以徧朝
為言故侯服每歲一朝者不數也與周禮本可通春
秋傳叔向所言乃雜舉古制及文襄之憲令耳
九州之外謂之蕃國世壹見各以其所貴寳為贄
九州之外夷服鎮服蕃服也世一見謂父死子立及
嗣王即位乃一來朝
王之所以撫邦國諸侯者歲徧存三歲徧覜五歲徧省
七歲屬象胥諭言語協辭命九歲屬瞽史諭書名聽聲
音十有一歲達瑞節同度量成牢禮同數器脩灋則十
有二歲王巡守殷國
撫猶安也曰撫邦國諸侯者撫諸侯乃所以撫邦國
也存問其安否也覜視其治效也省察其風化也三
者皆所謂間問也歲者巡守之明歲以為始也屬猶
聚也召其象胥瞽史聚于王朝而教習之也辭命者
畛于鬼及邦交之禮辭也數器銓衡也灋八灋也則
八則也達同修皆謂齎其灋式行至則齊等之也成
平也蓋平其僭踰者小行人職適四方達六節成六
瑞則十有一歲前王而巡者其小行人與
凡諸侯之王事辨其位正其等協其禮賓而見之
若有大喪則詔相諸侯之禮
若有四方之大事則受其幣聽其辭
四方之大事謂國有兵寇來告急也亦有贄幣以崇
敬也聘禮曰若有言則以束帛如享禮
凡諸侯之邦交歲相問也殷相聘也世相朝也
小聘曰問殷中也中間久無事則大聘諸侯同方岳
則有相朝之禮皆所以考禮一德以尊天子也大國
聘于小國小國朝于大國敵國則兩君相朝故司儀
于諸公諸侯皆言相為賓是也
小行人掌邦國賓客之禮籍以待四方之使者
通掌其禮籍而所待獨使臣也
令諸侯春入貢秋獻功王親受之各以其國之籍禮之
職貢雖有常而必時其歲之豐凶以為贏縮故往歲
之貢至春而後入之月令制諸侯職貢之數以季秋
蓋農收備入而後數可定也功謂治國家之狀至秋
則歲功成刑獄決凡治之狀可按驗矣故獻之
凡諸侯入王則逆勞于畿及郊勞眡館將幣為承而擯
入王朝于王也春秋傳曰宋公不王又曰諸侯有王王有巡
守眡館致館也承猶丞也三者皆為丞而擯之賓將幣
大宗伯為上擯郊勞舊說使大行人眡館使卿大夫
凡四方之使者大客則擯小客則受其幣而聽其辭
擯者擯而見之王受其幣而聽其辭則代之入告也
大客要服以内使臣小客蕃國使臣或曰孤卿為大
客大夫為小客或曰以國之大小為别也
使適四方協九儀賓客之禮朝覲宗遇會同君之禮也
存覜省聘問臣之禮也
適之也協合也○黃文叔曰朝覲宗遇會同諸侯所以尊
天子也而通乎兩君之相朝亦君禮也存覜省聘問天
子所以撫諸侯也而邦交之歲相問殷相聘亦臣禮也
達天下之六節山國用虎節土國用人節澤國用龍節
皆以金為之道路用旌節門關用符節都鄙用管節皆
以竹為之
此謂邦國之節也達之者亦齎式灋以齊等之虎人
龍三者諸侯使臣出聘所執旌符管三者在國所用
都鄙者公之子弟及卿大夫之采地也凡邦國之民
出至他邦他邦之民來入門關為之節其以徵令及
家徙者鄉遂大夫及采地之吏為之節皆使人執節
以將之有期以反節此與掌節有異同者天子使于
諸侯諸侯使于天子其為節異則不合門關道路節
異則不通此五節所以同也天子之都鄙與諸侯之
都鄙守之者爵等懸殊此管節角節所以異也無
玉節者行人所達惟使節邦國所守非所及也無貨
賄之璽節者國中所用亦非行人所及也疏引司關
職謂貨賄同用符節非也司關掌國貨之節以聯門
市即璽節也果同用符節則璽節何所用乎
成六瑞王用瑱圭公用桓圭侯用信圭伯用躬圭子用
穀璧男用蒲璧
成平也此適四方之事而首舉王用鎮圭者典瑞職
鎮圭以徵守則亦應使邦國知其形制也
合六幣圭以馬璋以皮璧以帛琮以錦琥以繡璜以黼
此六物者以和諸侯之好故
合者兩相配也五等諸侯享天子並用璧享后用琮
其大各如其瑞皆有庭實惟二王後用圭璋其于諸
侯則用琮璧子男之于諸侯則用琥璜凡二王後諸侯
相享之玉大小各降其瑞一等其使卿大夫覜聘亦
如之馬皮非幣而總云六幣者謂用之以當幣也○
王光遠曰以其通情而來則謂之好以其因事而來
則謂之故
若國札喪則令賻補之若國凶荒則令賙委之若國師
役則令槁禬之若國有福事則令慶賀之若國有禍烖
則令哀弔之凡此五物者治其事故
此五者其四大宗伯所掌凶禮其一嘉禮也復列于
此者設所至之國有此則令鄰國供具而後以復于
王故其文次于使適四方之後也蓋凶荒之賙委師
役之槁禬必待奏請則緩不及事即適遇其國札喪
禍烖福事亦必于常禮有加禮意乃洽且札喪禍烖
福事之小者或不敢以聞于王朝而王使適遇之則
不得為弗聞也者而過之也治其事故者酌財用多
少之宜施行緩急之節以及興發調移之灋也不見
恤禮蓋于師役中兼之○王光遠曰所作謂之事所
遭謂之故
及其萬民之利害為一書其禮俗政事教治刑禁之逆
順為一書其悖逆暴亂作慝猶犯令者為一書其札喪
凶荒厄貧為一書其康樂和親安平為一書凡此五物
者每國辨異之以反命于王以周知天下之故
慝惡也猶圖也康樂謂民氣安樂和親謂鄰國交歡
安平謂上下寧輯
司儀掌九儀之賓客擯相之禮以詔儀容辭令揖讓之
節
出接賓曰擯入贊禮曰相以詔者以禮告王
將合諸侯則令為壇三成宮旁一門
合諸侯謂有事而會也為壇於國外以命事三成三
重也此宮壝土以為牆所謂壇壝宮也天子春帥諸
侯拜日于東郊則為壇于國東夏禮日于南郊則為
壇于國南秋禮山川丘陵于西郊則為壇于國西冬
禮月四瀆于北郊則為壇于國北既拜禮而還加方
明于壇上而祀焉所以教尊尊也覲禮曰諸侯覲于
天子為宮方三百步四門壇十有二尋深四尺王巡
守殷國為宮應亦如此令令封人也
詔王儀南鄉見諸侯土揖庶姓時揖異姓天揖同姓
王既祀方明諸侯上介皆奉其君之旂置于宮乃詔
王升壇諸侯皆就其旂而立諸公中階之前北面東
上諸侯東階之東西面北上諸伯西階之西東面北
上諸子門東北面東上諸男門西北面東上王揖之
者定其位也庶姓無親者異姓昏姻之國也土揖者
不舉手即向下揖時揖則略舉手而後向下天揖則
高揭手而後向下也
及其擯之各以其禮公於上等侯伯於中等子男於下
等
謂執玉而前見于王也擯之各以其禮者謂擯公者
五人侯伯四人子男三人也上等中等下等謂奠玉
處也壇三成深四尺則每等一尺也壇十有二尋方
九十六尺則堂上二丈四尺每等丈二尺與諸侯各
于其等奠玉降拜升成拜明臣禮也既乃升堂授王
玉下云將幣據三享故知此擯之為執玉見王
其將幣亦如之其禮亦如之
禮謂以鬱鬯祼之亦如之者皆于其等之上
王燕則諸侯毛
毛謂不問爵之尊卑以年齒相先後也朝事尊尊尚
爵燕則親親尚齒
凡諸公相為賓主國五積三問皆三辭拜受皆旅擯再
勞三辭三揖登拜受拜送
相為賓謂相朝也賓所停止則積間闊則問行道則
勞其禮皆使卿大夫致之從來至去數如此也積問
不言登受之于庭也旅讀如鴻臚之臚謂陳之也賓
之介九人使者七人皆陳擯位不傳辭賓之上介出
請使者則前對拜送送使者據下經主君郊勞則遠
郊及勞于境當使卿聘禮宰夫朝服設飱致飱于國
客之禮也此諸侯相賓則飱當使卿飱積同禮則積
亦當使卿惟問為小禮使卿與大夫無考
主君郊勞交擯三辭車逆拜辱三揖三辭拜受車送三
還再拜
交擯者各陳九介使傳辭也前三辭辭主君之親出
也後三辭辭郊勞之幣物也卿大夫聘及郊主君使
卿以束帛勞夫人使大夫以棗栗勞則國君相為賓
郊勞必有幣玉籩豆之屬故曰三辭拜受也三還主
君還辭賓再拜賓拜送也
致館亦如之致飱如致積之禮
館舍也使大夫授之君又以禮親致焉凡云致者皆
有幣以致之
及將幣交擯三辭車逆拜辱賓車進答拜三揖三讓每
門止一相及廟惟上相入賓三揖三讓登再拜授幣賓
拜送幣每事如初賓亦如之及出車送三請三進再拜
賓三還三辭告辟
三揖者朝位相去九十步揖之使前也至而三讓讓
入門也每門止一相彌相親也賓三揖三讓讓升也
賓亦如之當為儐謂以鬱鬯禮賓也上于下曰禮敵
者曰儐三請三進請賓就車也每一請車一進欲遠
送也三還三辭者主君一請賓亦一還一辭至三請
賓三辭則主君再拜以送賓而賓告已辟去也注
授幣當為受幣非也未有置賓之送幣而先言主君
之受幣者蓋再拜句斷賓三揖三讓而升堂則主君
拜其至也授幣賓拜送幣言授幣時賓拜而送之也
授幣非國君所親必上相授之而君拜送以致敬耳
每事如初謂享及有言主賓皆交拜也
致饔餼還圭饗食致贈郊送皆如將幣之儀
六禮皆主君所親故兩君相見之禮同也惟饗食速
賓其餘主君親往
賓之拜禮拜饔餼拜饗食賓繼主君皆如主國之禮
拜禮者拜郊勞之禮也主君郊勞以禮于賓次日賓
入將幣所以答主君之禮也其致饔餼及饗食之次
日賓亦入拜蓋主君既親之則賓無不答也所謂賓
繼主君即此謂隨而答其禮也不言拜還圭者還圭
與致饔餼同時也不言拜致贈郊送者賓入辭而主
君出贈送則遂行矣
諸侯諸伯諸子諸男之相為賓也各以其禮相待也如
諸公之儀
賓主相待之儀與諸公同其饔餼饗食之禮則有降
殺
諸公之臣相為國客則三積皆三辭拜受
不言登受者受之于庭也注謂侯伯之臣不致積據
聘禮無致積之文然此經曰凡侯伯子男之臣相為
客而相禮其儀亦如之則不應無積可知矣豈道路
共積無以束帛致積之禮而記者遂略之與
及大夫郊勞旅擯三辭拜辱三讓登聽命下拜登受賓
使者如初之儀及退拜送
登聽命賓登堂以聽主君之命也賓使者亦當為儐
蓋主國以束帛勞而賓以束錦儐使者也如初之儀
使者亦三辭而後拜受也按聘禮侯伯之臣受勞于
庭致館亦于庭此並登聽命公之臣尊也
致館如初之儀
如郊勞也按聘禮致館無束帛賓亦無儐不言致飱
者君于聘大夫不致飱也聘禮曰飱不致賓不拜
及將幣旅擯三辭拜逆客辟三揖每門止一相及廟惟
君相入三讓客登拜客三辟授幣下出每事如初之儀
三辭辭主君以大客禮當巳也客辟不敢答禮也惟
君相入客相不敢入也拜主君拜客至也客三辟三
退負序也三讓客登與上經賓三揖三讓登同拜與
上經再拜同客三辟而後授幣則未授幣不宜預設
受幣之文益明矣不敢拜送者奉君命以將事非已
所專也故私面私獻皆再拜稽首
及禮私面私獻皆再拜稽首君答拜
禮以醴禮客也私面私覿也既覿則或有私獻者此
三者皆于聘之日行之故并言之春秋傳楚公棄疾
見鄭伯以其乘馬私面
出及中門之外問君客再拜對君拜客辟而對君問大
夫客對君勞客客再拜稽首君答拜客趨辟
中門之外即大門之内也問君曰君不恙乎對曰使
臣之來寡君命臣于庭問大夫曰二三子不恙乎對
曰寡君命使臣于庭二三子皆在勞客曰道路悠遠
客甚勞勞介則曰二三子甚勞既曰再拜對又曰辟
而對者前對問不恙後對或别問君之所為也後曰
君答拜前第曰君拜者非答客也聞其君之起居不
恙則如親見而拜以致敬也必出中門而後問者諸
侯相為賓則主君郊勞今郊勞不親故出廟而後問
示不敢即安若欲就客而問之也或謂廟中禮敬不
可及其餘非也私面私獻皆于廟而反不可問君大
夫乎
致饔餼如勞之禮饗食還圭如將幣之儀
注謂饗食亦君不親而使大夫以幣致者非也所以如
將幣之儀而異于郊勞者正謂君親饗食故與將
幣見君之儀同耳若大夫致之則當如郊勞之禮矣
還圭主君弗親而亦如將幣之儀者將幣以圭則還
圭者兩國相答之正禮也雖大夫致之若主君之臨
而以不敢答禮焉故据聘禮迎于門外而不拜猶將
幣時主君拜至客辟而不敢答拜異于郊勞之拜辱
也聽命受圭負右房而立猶授幣不拜而下異于郊
勞之聽命下拜登受也其儀與將幣不同而曰如將
幣之儀謂不敢答禮如親見主君而受命耳郊勞曰
禮者有儐使者之幣故兼儀與物而言之
君館客客辟介受命遂送客從拜辱于朝
君館客者客將去就省之也遂送君拜以送客也
明日客拜禮賜遂行如入之積
客將行總拜主君之禮賜也如入之積亦三積也
凡侯伯子男之臣以其國之爵相為客而相禮其儀亦
如之
不曰以其爵而曰以其國之爵者記曰次國之上卿
位當大國之中中當其下下當其上大夫小國之上
卿位當大國之下卿中當其上大夫下當其下大夫
凡四方之賓客禮儀辭命餼牢賜獻以二等從其爵而
上下之
二等謂降殺以兩即大行人職所謂諸侯之卿各下
其君二等大夫士亦如之也上言爵等同者相為賓
客之禮此則言爵等不同者相為賓客之禮
凡賓客送逆同禮凡諸侯之交各稱其邦而為之幣以
其幣為之禮
幣享幣也大國則豐小國則殺主國如其豐殺而禮
之
凡行人之儀不朝不夕不正其主面亦不背客
謂擯相傳辭時也不正東鄉不正西鄉常視賓主之
前却得兩鄉之司儀掌擯相之禮以詔儀容辭令揖
讓之節故行人受儀灋焉
行夫掌邦國傳遽之小事媺惡而無禮者凡其使也必
以旌節雖道有難而不時必達
𫝊遽若後世馳驛而使者媺吉事也惡凶事也無禮
禮籍所不載也道有難謂遭疾病他故也其大事有
禮者有故則介𫝊命不嫌不達○不曰吉凶而曰美
惡者如王小有問勞雖美而不得謂之吉小有詰讓
雖惡而不得謂之凶也
居于其國則掌行人之勞辱事焉使則介之
先儒謂使必大小行人非也大行人二人小行人四
人掌賓客之禮事豈能供聘覜存省問喪荒弔禬恤
以及脤膰慶賀之役哉司士職曰作士適四方為介
者凡國使之介也此曰使則介之者惟十有一年小
行人使適四方以協禮事則行夫為之介也居于其
國謂介行人而居所適之國也不先言介者文當然
也如曰行人使則介之居于其國掌行人之勞辱事
則贅矣
環人掌送逆邦國之通賓客以路節達諸四方舍則
授館令聚柝有任器則令環之凡門關無幾送逆及疆
路節旌節也四方圻上也逆賓于疆及宿令柝歸送
亦如之掌訝之職也而又設環人所以待過賓于王
畿而之列國者故曰通賓客又曰以路節達諸四方
又曰門關無幾送逆及疆則非止而有事者明矣曰
環人者環四境而待過賓以達之于四方也
象胥掌蠻夷閩貉戎狄之國使掌𫝊王之言而諭說焉
以和親之若以時入賓則協其禮與其辭言傳之
凡其出入送逆之禮節幣帛辭令而賓相之
幣帛王所賜予也辭令告諭之辭也賓相為擯而相
侑其禮儀也
凡國之大喪詔相國客之禮儀而正其位凡軍旅會同
受國客幣而賓禮之凡作事王之大事諸侯次事卿次
事大夫次事上士下事庶子
凡國之大喪以下乃掌客職錯簡蓋象胥之職前所
列已備矣而掌客未及大喪詔相國客儀位軍旅會
同受幣賓禮國客則職事有缺也卿大夫士庶子謂
從諸侯而來賓者喪紀軍旅會同之大事使諸侯次
事小事并及諸侯之卿大夫士庶子使觀禮且周事
也諸子職會同賓客士庶子必從春秋傳同盟于戲
六卿及大夫門子皆從鄭伯則于王事可知矣若王
朝之卿大夫士則贊王命而戒之者冢宰王朝之士
庶子則作之者諸子非掌客所及也既曰凡作事又
曰王之大事者正以見所作卿大夫士皆侯國之人
而事則王朝之事耳○惟諸侯之從者故所任止上
士若王臣則中下士與事者多矣
掌客掌四方賓客之牢禮餼獻飲食之等數與其政治
政治邦新殺禮之屬
王合諸侯而饗禮則具十有二牢庶具百物備諸侯長
十有再獻
大合諸侯則其長必二王之後也故備天子儀物示
賓而不臣
王巡守殷國則國君膳以牲犢令百官百牲皆具從者
三公眡上公之禮卿眡侯伯之禮大夫眡子男之禮士
眡諸侯之卿禮庶子壹眡其大夫之禮
犢角繭栗者牲孕則天子不食令者掌客令主國也
大行人職曰十有二歲王巡守殷國此職又曰王巡
守殷國而下載諸侯膳王之禮則殷同即巡守而會
諸侯于方岳所謂施天下之政者即尚書王制所載
巡守諸大政舊說王不巡守而六服盡朝非也春秋
傳曰先王卜征五年而歲其祥祥習則行不習則增
修德而改卜設王當巡守之歲以喪疾不行自可于
疾已喪畢之後行之不宜更曠其期至十有二年之
久且王果喪疾又不應日覲四方之諸侯也況巡守
者巡所守也豈可以諸侯之朝代哉六服之君無歲
不朝以圖事比功而又一歲而徧召之義無所取當
以經文正之不曰諸侯膳以牲犢而曰國君者惟所
至之國然也
凡諸侯之禮上公五積皆眡飱牽三問皆脩羣介行人
宰史皆有牢飱五牢食四十簠十豆四十鉶四十有二
壺四十鼎簋十有二牲三十有六皆陳饔餼九牢其死
牢如飱之陳牽四牢米百有二十筥醯醢百有二十罋
車皆陳車米眡生牢牢十車車秉有五籔車禾眡死牢
牢十車車三秅芻薪倍禾皆陳乘禽日九十雙殷膳大
牢以及歸三饗三食三燕若弗酌則以幣致之凡介行
人宰史皆有飱饔餼以其爵等為之牢禮之陳數唯上
介有禽獻夫人致禮八壺八豆八籩膳大牢致饗大牢
食大牢卿皆見以羔膳大牢侯伯四積皆眡飱牽再問
皆脩飱四牢食三十有二簠八豆三十有二鉶二十有
八壺三十有二鼎簋十有二腥二十有七皆陳饔餼七
牢其死牢如飱之陳牽三牢米百筥醯醢百罋皆陳米
三十車禾四十車芻薪倍&KR2840;皆陳乘禽日七十雙殷膳
大牢三饗再食再燕凡介行人宰史皆有飱饔餼以其
爵等為之禮唯上介有禽獻夫人致禮八壺八豆八籩
膳大牢致饗大牢卿皆見以羔膳特牛子男三積皆眡
飱牽壹問以脩飱三牢食二十有四簠六豆二十有四
鉶十有八壺二十有四鼎簋十有二牲十有八皆陳饔
餼五牢其死牢如飱之陳牽二牢米八十筥醯醢八十
罋皆東米二十車&KR2840;三十車芻薪倍禾皆陳乘禽日五
十雙壹饗壹食壹燕凡介行人宰史皆有飱饔餼以其
爵等為之禮唯上介有禽獻夫人致禮六壺六豆六籩
膳眡致饗親見卿皆膳特牛
積皆視飱牽謂所共如飱而牽牲以往不殺也生而
致之以一夕遷次不盡用也不殺則無鉶鼎簠簋之
實其米實于筐豆實實于罋壺之有無未聞脩脯也
飱客始至致小禮也公侯伯子男飱皆飪一牢其餘
牢則腥食謂庶羞美可食者簠稻粱器也豆菹醢器
也鉶羹器也禮之大數鉶少于豆公鉶宜三十八侯
伯二十八子男十八壺酒器也鼎牲器也簋黍稷器
也合言鼎簋者牲與黍稷乃食之主也故公侯伯子
男其數皆十有二無加損焉牲當作腥謂腥鼎也于
侯伯云腥二十有七乃本字也諸侯禮盛腥鼎有鮮
魚鮮腊每牢皆九為列公腥鼎三十六腥四牢也侯
伯二十七腥三牢也子男十八腥二牢也皆陳皆陳
列也凡此皆飱門内之實也其車米禾芻薪則陳于
門外饔餼既相見致大禮也死牢如飱之陳亦飪一
牢餘腥牽生牢也車皆陳車字衍米車載米之車也
聘禮曰十斗曰斛十六斗曰籔十籔曰秉每車秉有
五籔則二十四斛也禾稾實并刈者聘禮曰四秉曰
筥十筥曰稯十稯曰秅每車三秅則三十稯也稯猶
束也米禾之秉筥字同數異禾之秉手把耳筥讀為
棟梠之梠謂一穧也乘禽乘行羣處之禽謂雉雁之
屬于禮以雙為數殷中也中又致膳亦念賓也若弗
酌謂君有故不親饗食燕也不饗則以酬幣致之不
食則以侑幣致之凡介行人宰史衆臣從賓者也以
其爵等為其牢禮之陳數大行人職所謂諸侯之卿
各下其君二等及其大夫士亦如之也夫人致禮助
君養賓也致之皆使下大夫于子男曰膳視致饗則
是不復饗也卿皆見者見于賓也既見之又膳之亦
助君養賓也于子男曰親見卿皆膳特牛見卿于小
國之君有不特造館見者其造見者乃致膳也此經
獨言諸侯相朝主國待賓之禮者天子待諸侯之禮
亦然故舉下以包上也飱禮不言米禾芻薪者以積
視飱牽則飱有米禾芻薪不必言矣○疏謂君用脩
臣用牢非禮疑有誤非也羣介行人宰史皆有牢致
積之牢也其文係于三問皆脩之下者問君以脩則
不疑于牢為臣之問也不曰皆有積何也曰有牢則
致積可知曰有積則嫌于君之積有牢而臣之積無
牢也曰羣介行人宰史皆有飱饔餼又曰各以其爵
等為牢禮之陳數亦此義也注謂諸臣牢禮之數惟
以爵不以命數亦非也果爾則子男之卿陳數與君
同矣注牢禮陳設之位與數皆約聘禮言之他無所
見
凡諸侯之卿大夫士為國客則如其介之禮以待之
謂特來聘問待之如為介之禮也
凡禮賓客國新殺禮凶荒殺禮札喪殺禮禍烖殺禮在
野在外殺禮
環人職凡國之大喪節應次此節下
凡賓客死致禮以喪用賓客有喪惟芻稍之受
死則主人為之具而殯矣喪用者饋奠之物賓客有
喪謂父母或君死也芻給馬牛稍人廪也
遭主國之喪不受饗食受牲禮
牲禮腥致者饗食則全不受飱饔餼亦止受腥牢有
喪不忍煎烹也禮不當受則主人不以熟致非致而
不受
掌訝掌邦國之等籍以待賓客
若將有國賓客至則戒官脩委積與士逆賓于疆為前
驅而入
士訝士也
及宿則令聚柝及委則致積至于國賓入館次于舍門
外待事于客及將幣為前驅至于朝詔其位入復及退
亦如之
入復入告王以客至也退亦如之仍為前驅也
凡賓客之治令訝訝治之
注謂賓客之治為正貢賦理國事非也邦國之貢冢
宰制之其典冢宰施之地灋司徒頒之禮事宗伯令
之獄訟司寇定之而又使司馬兼董焉非訝士所得
治明矣訝士掌四方之獄訟邦有賓客則誅戮暴客
者客出入則導之有治則贊之蓋或賓客之僕隸厮
輿與邦人有爭或賓客之屬自犯灋禁其在王朝皆
不敢自治而以歸于掌訝掌訝使訝士治之訝士職
曰有治則贊之者即贊掌訝也晉人執宋仲幾于京師
春秋以為非常而志之則周之舊典可知矣
凡從者出則使人道之及歸送亦如之
從者凡介以下也人其屬胥徒也送至于境如其前
驅聚柝待事之屬
凡賓客諸侯有卿訝卿有大夫訝大夫有士訝士皆有
訝
此謂朝覲聘問之日王所使迎賓客于館之訝也不
曰則而曰有者大國之君有卿訝而小國之君則大
夫訝大國之卿有大夫訝而小國之卿則士訝若小
國之大夫及列國之士則雖有訝者而非命士矣知
然者列國之士天子無使命士往訝之義也司士職
會同賓客作士從諸子職會同賓客作羣子從則訝
列國之士者其諸王朝未授職之士與庶子與
凡訝者賓客至而往詔相其事而掌其治令
凡訝者謂上所云卿大夫士皆待賓客至館而後往
非若掌訝之逆于疆也掌訝惟至于朝詔其位而巳
此訝者則詔相其禮事掌訝及退為之前驅而已若
賓有治王有令于賓則此訝者通掌之
掌交掌以節與幣巡邦國之諸侯及其萬民之所聚者
道王之德意志慮使咸知王之好惡辟行之
萬民之所聚者謂大都會也辟讀如辟忌之辟謂使
知王之所好者而為之知王之所惡者辟而不為列
職八人而能徧巡邦國者各主其方而不限以程期也
使和諸侯之好達萬民之說
說所喜也達者達之于王若其國君
掌邦國之通事而結其交好
注通事謂朝覲聘問非也朝覲聘問禮有常經無為
别設官以掌之蓋非朝聘之期而鄰國有事欲相通
則因王官之巡行而達其意也其事如通防交糴聯
婚婣詰逋逃之類
以諭九税之利九禮之親九牧之維九禁之難九戎之
威
九税司徒所掌也九禮宗伯所頒也九牧冢宰所建
也九禁九戎司馬所專也而使刑官之屬諭之者蓋
邦國不能率由典常則刑禁及之刑禁不能施則兵
戎詰之與司馬九灋兼備五官之職其義略同獨無
冬官之灋者居四民時地利惟始立國用之建國之
後未有無故而變冬官之灋者故不之及也
掌察(闕)
掌貨賄(闕)
朝大夫掌都家之國治日朝以聽國事故以告其君長
序官曰每國上士二人下士二人則國治即都家之
治也
國有政令則令其朝大夫
李耜卿曰上文國事故乃天子日所施為者聽之以
告其君長使知王之所好惡而辟行之也此政令乃
當施于都家者
凡都家之治于國者必因其朝大夫然後聽之惟大事
弗因
都家所有治事上王國必因朝大夫以通然後受而
聽之若大事如寇戎荒喪之類則直達
凡都家之治有不及者則誅其朝大夫在軍旅則誅其
有司
不及謂有稽滯有司都司馬家司馬也
都則(闕)
都士(闕)
家士(闕)
李耜卿曰自大司寇小司寇士師而下鄉士主國獄
遂士主郊縣士主野方士主都家畿内也訝士主四
方畿外也次以朝士者斷獄弊訟皆于外朝也次以
司民者見民者天之所司王之所敬刑罰不可以不
中也獄訟既弊有五刑以麗其辟故次司刑有刺宥
以議其輕重故次司刺有大亂獄則故府之藏可覆
視故次司約有疑獄不決則明神可鑒故次司盟于
是罪輕而贖刑者則職金受其入罪重而拏戮者則
司厲執其灋稍重而未麗于灋者則司圜主收教之已
在刑者則囚而刑殺故掌囚掌戮又次之從坐者恕
其死因任以事故司隸罪隸又次之征伐四夷所得
蠻閩夷貉四隸又次之繼犬人于司厲者司厲治盜
犬能逐盜者也雖然刑非得已也禁于未發則民安
而上不煩故布憲禁于天下禁殺戮禁暴氏禁于國
中野廬氏蜡氏雍氏萍氏司寤氏所以使行者無害
死者有主陸走者無險阻水浮者不没溺時其宵晝
行止以節皆道路之禁也司烜氏條狼氏脩閭氏皆
祭祀軍旅之禁也自冥氏至庭氏十二職草木鳥獸
為民害者驅而除之義之盡也繼以銜枚氏司囂者
無端歌哭雜氣妖聲不祥也于是刑事畢矣次以伊
耆氏者秋養耆老故也次以大行人小行人諸職者
賓位于西北天地之義氣也又儀禮凡諸侯朝覲會
同禮畢則降而肉袒請刑故以屬刑官賓客見王則
有儀故司儀次之而行夫掌小事環人掌送逆象胥
掌四夷國使以類屬焉賓客朝見既畢有饔飱牢禮
之歸故掌客次之賓客自來至去皆有訝故掌訝次
之掌交所以喻王志于天下之邦國也朝大夫所以
達王事于畿内之都家也故以是終焉其掌察掌貨
賄都則都士家士文闕義無所考
周官集注卷十
