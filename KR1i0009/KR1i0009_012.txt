欽定四庫全書
樂律全書卷十
明朱載堉撰
律吕精義内篇
審度第十一
歷代尺法皆本諸黄鍾而損益不同
論語言三代皆有所損益葢指度量衡諸物而言耳
律乃天地正氣人之中聲不可以損益也律無損益
而尺有損益焉是故黄鍾尺寸不同
有以黄鍾之長均作九寸而寸皆九分者此黄帝命
伶倫始造律之尺也是名古律尺又名縱黍尺選中式之
秬黍一黍之縱長命為一分九分為一寸九寸共計八
十一分是為一尺
淮南子曰道曰規始於一一而不生故分而為隂陽
隂陽合和而萬物生故曰一生二二生三三生萬物
天地三月而為一時故祭祀三飯以為禮䘮紀三踊
以為節兵重三軍以為制以三參物三三如九故黄
鍾之律九寸而宫音調因而九之九九八十一故黄
鍾之數立焉黄鍾為宫宫者音之君也故黄鍾位子
其數八十一主十一月下生林鍾林鍾之數五十四
主六月上生太蔟太蔟之數七十二主正月下生南
吕南吕之數四十八主八月上生姑洗姑洗之數六
十四主三月下生應鍾應鍾之數四十三主十月上
生蕤賓蕤賓之數五十七主五月上生大吕大吕之
數七十六主十二月下生夷則夷則之數五十一主
七月上生夾鍾夾鍾之數六十八主六月下生無射
無射之數四十五主九月上生仲吕仲吕之數六十
主四月極不生
後漢志註引鄭𤣥曰宫數八十一黄鍾長九寸九九
八十一也三分宫去一生徴徴數五十四林鍾長六
寸六九五十四也三分徵益一生商商數七十二太
蔟長八寸八九七十二也三分商去一生羽羽數四
十八南吕長五寸三分寸之一五九四十五又三分
寸之一為四十八也三分羽益一生角角數六十四
姑洗長七寸九分寸之一七九六十三又九分寸之
一為六十四也三分角去一生變宫三分變宫益一
生變徵自此以後則隨月而變所謂還相為宫
臣謹按右二節九分為寸之舊法也落下閎以八十
一分為日法即此耳劉歆改為八百一十分非閎本
法也
有以黄鍾之長均作十寸而寸皆十分者此舜同律度
量衡之尺至夏后氏而未嘗改故名夏尺傳曰夏禹十
寸為尺葢指此尺也又名古度尺又名横黍尺選中式
之秬黍一黍之横廣命為一分十分為一寸十寸共計
百分是為一尺
史記律書生鍾分曰子一分丑三分二寅九分八卯
二十七分十六辰八十一分六十四已二百四十三
分一百二十八午七百二十九分五百一十二未二
千一百八十七分一千二十四申六千五百六十一
分四千九十六酉一萬九千六百八十三分八千一
百九十二戌五萬九千四十九分三萬二千七百六
十八亥十七萬七千一百四十七分六萬五千五百
三十六
臣謹按右一節十寸為律之舊法也先儒錯㑹誤以
九寸解之臣嘗聞朱熹曰律吕漢書所載甚詳然不
得其要史記所載甚略郤是要𦂳處如説律數葢自
然之理與先天圖一般更無安排初聞此語不曉其
義及聞何瑭之説有曰漢志謂黄鍾之律九寸加一
寸為一尺夫度量權衡所以取法於黄鍾者葢貴其
與天地之氣相應也若加一寸以為尺則又何取於
黄鍾殊不知黄鍾之長固非人所能為至於九其寸
而為律十其寸而為尺則人之所為也漢志不知出
此乃欲加黄鍾一尺為尺謬矣方悟漢志度本起於
黄鍾之長則黄鍾之長即是一尺古云長九寸長八
寸十分一之類尺異而律同也朱熹所謂與先天圖
一般者夫先天圖出於河圖雒書者也雒書之數九
故黄鍾之律長九寸因而九之得八十一分與縱黍
之長相合河圖之數十故黄鍾之度長十寸因而十
之得百分與横黍之廣相合葢河圖之竒雒書之偶
參伍錯綜而律度二數方備此乃天地自然之妙非
由人力安排者也不幸為劉歆班固所亂自漢至今
千數百年造律不成葢由律度二尺縱横二黍無分
别耳嗚呼何氏此論發千載之袐破萬古之惑律學
最要𦂳處其在斯歟此則前代諸儒之所未發者也
有以黄鍾之長均作四叚加出一叚而為尺者此啇尺
也適當夏尺十二寸五分𫝊曰成湯十二寸為尺葢指
此尺也有以黄鍾之長均作五叚減去一叚而為尺者
此周尺也適當夏尺八寸傳曰武王八寸為尺葢指此
尺也有以黄鍾之長均作九寸外加一寸為尺此漢尺
也有以黄鍾之長均作八寸外加二寸為尺此唐尺也
有以黄鍾之長均作八十一分外加十九分為尺此宋
尺也唐尺即成湯尺而唐人用之故又名唐尺宋尺即
黄帝尺而宋人用之故又名宋尺七代尺共五種互相
考證皆有補於律也
黄帝尺宋尺皆以大泉之徑為九分漢尺以大泉之
徑為十分夏尺唐謂之黍尺以開元錢之徑為十分
商尺唐謂之大尺以開元錢之徑為八分周尺以開
元錢八枚為十寸凡錢初鑄與制度合再入模即縮
小故大者為真也
黄鍾之長當縱黍尺八十一分當斜黍尺九寸當横黍
尺十寸縱黍之尺黄帝尺也宋尺也斜黍之尺漢尺也
横黍之尺夏尺也啇尺去二寸為夏尺夏尺去二寸為
周尺黄鍾之長當啇尺八寸當周尺十二寸五分
竹雖天生求之在人必先求黍考定様制而後依様求
竹造律古今律家累黍一法名為最密實為最疎苟無
格式大小幾何惟云中式尤非定論若欲㨂擇中式之
黍須將格式預先議定有格式法程而後可選也
謹按前漢食貨志曰王莽居攝變漢志以周錢有子
母相權於是更造大錢徑寸二分文曰大泉五十又造
契刀錯刀契刀其環如大錢身形如刀文曰契刀五
百錯刀以黄金錯其文曰一刀直五千(直字錢文作半)
周禮註謂大泉乃周景王所鑄漢志亦云以周錢有
子母相權則非始於王莽明矣淮南子謂十二粟當
一寸盖漢制也志云大錢徑寸二分者謂莽以漢尺
之寸為其尺之寸二分故云變漢制非變周錢也
然則大泉創自周而王莽因之其初行時廣狹厚薄
與契刀錯刀同厥後二刀不行獨大泉行於是盗鑄
者衆而漸輕薄遂與二刀廣狹稍異今取二刀為證
必求廣狹同者乃真耳其不同者為盗鑄無疑矣
上黨秬黍佳者縱累八十一枚斜累九十枚横累百
枚皆與大泉九枚相合然此佳黍亦自難得求得此
等佳黍然後可用若或不滿九枚錢之徑者慎勿誤
用厯代造律而致樂聲焦急其失坐在黍不佳也
唐㑹要云髙祖武徳四年行開元通寳錢歐陽詢製
詞及書字含三體錢徑八分唐六典云凡度以秬黍
中者一黍之廣為分十分為寸十寸為尺一尺二寸
為大尺唐代之尺蓋有二種黍尺與大尺兼用焉
所謂錢徑八分者指大尺言也大尺去二寸即黍尺
一尺也孫氏千金方云夏家古尺今八寸小尺是也
其著書在唐初蓋指唐尺而言然則唐尺之八寸為
夏家之一尺也唐尺之十寸為啇家之一尺明矣
審度之法十寸為尺八寸為咫啇以夏尺為咫因而
益也周以夏咫為尺因而損也夏尺啇咫周尺加二
寸半是為黄鍾之長以開元錢校之則錢十枚為夏
尺之一尺為商尺之八寸為周尺之一尺二寸半
周尺自秦以後不復用之凡經𫝊中所謂布指知寸
布手知尺一尺二寸為武八尺為步八尺為尋人長
八尺馬髙八尺之類皆指周尺而言然周亦不廢夏
尺故先儒觧璧羡度尺云十寸尺八寸尺兼用之
漢尺與黄帝之尺其寸則同而分則不同宋尺與黄
帝之尺其分則同而寸則不同唐黍尺與黄帝之尺
其尺則同而寸及分則皆不同然唐尺復有二種其
所謂黍尺者即夏尺也其所謂大尺者即啇尺也
蓋漢尺以大泉之徑為一寸宋尺以大泉之徑為九
分唐黍尺以開元錢之徑為一寸唐大尺以開元錢
之徑為八分故宋尺去一寸為漢尺漢尺去一寸為
唐黍尺即夏尺加二寸半為商尺去二寸為周尺
中黍辨疑
舊説上黨之黍有異他鄉其色至烏其形圓重用
之為量定不徒然正以時有水旱之差地有肥瘠
之異取黍大小未必得中按許慎解秬黍體大本
異於常疑今之大者正是其中累百滿尺即是㑹
古實龠之外纔剰十餘此恐圍徑或差造律未妙
就如撼動取滿論理亦通晉梁尺量過為短小以
黍實管彌復不容據律調聲必致髙急(此條蔡書在下卷第
十章)河南程氏曰黄鍾之聲亦不難定世自有知音
者將上下聲攷既得正便將黍以實其管看管實
得幾粒然後推而定法可也古法律管當實千二
百粒黍今羊頭山黍不相應則將數等驗之看如
何大小者方慮其數然後為正昔胡先生定樂取
羊頭山黍用三等篩子篩之取中等者特未定也
以律管定尺乃是以天地之氣為準非秬黍之比
也秬黍積數在先王時惟此適與度量合故可用
今時則不同(此條蔡書在下卷第一章)
辨疑曰古上黨郡今山西潞安府是也境内産五色
黍其黒色黍復有數種軟黍堪釀酒者名秬硬黍堪
炊飯者名穄一稃内二顆黍名秠律家所用惟秬而
已穄與秠弗堪用或誤用之非也古云秬黍中者葢
謂揀選中用之黍非謂中號中等之黍俗語選物曰
某物中某物不中此中亦非指中等也古之遺語豈
不然乎或曰中讀去聲謂中式也其義亦通詩曰誕
降嘉種惟秬惟秠又曰實堅實好實頴實栗既用一
嘉字其義已括盡堅好頴栗不過形容其嘉而已則
知異常者方為嘉種也且秬之為言巨細之巨也聞
其名則其形可想見矣葢謂頭等大號者為佳非以
次等中號者為佳也古人稼穯况又異常今之稼穡
未及古人若選大黍庶近乎中若用中黍則失之小
隋志宋儒論之當矣不論古今槩用中黍非也夫黄
鍾之律生於尺而尺乃生於黍者也黍大則尺長而
由是黄鍾之聲遂濁黍小則尺短而由是黄鍾之聲
遂清夫黄鍾宫音也最長最濁是其本音則黍之最
大者是乃真秬黍耳劉歆荀朂王朴之流皆不知此
理而泥於漢志中黍之文遂致所累之尺短所造之
樂哀非中和之聲矣此不可不辨也為今之際且從
蔡氏之説多截竹管權擬黄鍾復用人聲與管相較
聲是而黍非則易以大黍大之而益大至於大不得
斯則黍理已盡若管内猶不滿乃管之非真而當從
黍也若非證之以人聲則黍未免失之小若非忖之
以黍數則管未免過乎大人聲管黍互相校正於理
極精古之神瞽考中聲之遺法大抵如此程頤所謂
以上下聲攷之則中聲可定矣總而言之寧擇大黍
遷就人聲切忌人聲遷就中黍不可復蹈劉苟王氏
之故轍耳詳味頤特未定也之一言則知胡瑗坐誤
用中黍之弊後學當以為誡也
累黍詳説
縱黍累者名曰律尺以一秬黍之縱長為一分九分
為寸九寸為尺是為黄鍾之長(有圖已見)黄鍾之長九寸
凡八十一分者取象雒書之九自相乗之數也此尺
每寸九分每分九釐每釐九毫每毫九絲每絲九忽
每忽九㣲每㣲九纖所謂以九為法者也横黍累者
名曰度尺以一秬黍之横廣為一分十分為寸十寸
為尺是為黄鍾之長(有圗已見)黄鍾之長十寸凡百分者
取象河圖之十自相乗之數也此尺每寸十分每分
十釐每釐十毫每毫十絲每絲十忽每忽十㣲每㣲
十纖所謂以十為法者也二種之度寸數雖異二種
之律分劑則同昔人誤謂九寸乃九十分是以縱累
則管太長容黍郤有餘横累則管太短容黍郤不足
皆不能合千二百黍之説葢惑於漢志之謬也已上
一節其説創於何瑭而臣父深然之古來無此議論
葢自我朝為始而律吕精義之所由作也或曰九分
為寸原為三分損益設也今既不用三分損益猶用
九分為寸何也荅曰黄鍾九寸空圍九分皆取法於
縱黍陽數古人造律之初意也故三分損益之法可
廢而九分為寸之法不可廢也凡欲造律先求古錢
次求真黍後求羙竹古錢洛陽多有不難得也然須
多得擇取好者可也一二枚錢不足慿據惟真黍頗
難得中式者乃真耳其一稃二粒者名為秠非秬也
慎勿誤用隨處有美竹在人擇之耳不必拘於金門
山也
嘉量第二
嘉量起於黄鍾律龠先鑄律龠後鑄嘉量
前漢志曰量本起黄鍾之龠龠者黄鍾律之實也
律龠嘉量皆用銅鑄古所謂赤金也六分其金而錫居
一焉
謂紅銅六兩對白錫一兩共為七兩隨其多少凖此
為率
改煎金錫則不耗不耗然後權之權之然後凖之凖之
然後量之
改煎煎畢更煎至不耗乃止也權之凖之謂稱準六
一之數也量之謂鑄成方寸者數枚驗其分量同則
知不耗矣
凡鑄金之狀金與錫黑濁之氣竭黄白次之黄白之氣
竭青白次之青白之氣竭青氣次之然後可鑄也
消鍊銅錫由粗至精形狀如此預先用夾沙土造模
鑄成錯磨令極光瑩此法鑄匠多有曉者故不細述
律龠形狀其長與黄鍾同但内圓而外方方與黄鍾外徑相
同圓與黄鍾内徑相同縱黍律尺刻於前面其長九寸毎寸
九分横黍度尺刻於後面其長十寸毎寸十分律尺者黄
帝之尺也度尺者虞夏之尺也刻紋細如髪分寸令匀也
律尺之銘三十二字鐫於左面曰黄鍾律龠空圍九分長九
寸是為一尺容千二百黍重十二銖合之為合兩之為兩度
尺之銘三十二字鐫於右面曰元元本本數始於一産
氣黄鍾造計秒忽八音七始五聲六律度量權衡厯算逌出
嘉量上截曰鬴
形類羅圈面髙
嘉量古人只一瑰鑄今人學鑄分作五件總銲而為
一庶幾易成也五件厚薄相同夏尺量之約厚一分
有竒仍視銅之輕重重則磨去務合所筭之斤兩也
上截鬴者形類羅圈而髙重時秤一百八十兩為古
黍秤三百兩中截底者形類鏡面而薄重時秤六十
九兩為古黍秤一百一十五兩下截臋者形類羅圈
而低重時秤十三兩左右兩耳形類竹筩而薄重與
臋同臋及兩耳共重時秤三十九兩為古黍秤六十
五兩五件銲成一器重時秤二百八十八兩為古黍
秤四百八十兩是為三十斤也時秤即今時十六兩
平秤俗間私秤二十兩者勿用
量腹容二十豆是為一鬴積實一百五十七萬一千三
百四十八分有竒其臋容四升是為一豆積實七萬八
千五百六十七分有竒其耳容二十龠是為一升積實
一萬九千六百四十一分有竒律龠容黍千二百粒是
為半合積實九百八十二分有竒凡較量不用黍用井
水凖其槩係古人舊法云
量腹之内方一尺而圓其外者此乃算家所謂圓内
容方以其方面求圓徑及圓周之術也術雖云方而
器内非方先儒謂積千寸誤矣方求斜用勾股求弦
術勾十寸自乗得一百寸股十寸自乗得一百寸相
併共得二百寸開方除之得弦一尺四寸一分四釐
二毫一絲三忽五㣲六纖即鬴之内徑也凡圓内容
方者假如方面九寸則圓周四十寸故以九與四十
為乗除率今鬴容方一尺四十乗之得四十尺九歸
則得四尺四寸四分四釐四毫四絲四忽四㣲四纖
即鬴之圓周也半周半徑相乗得平圓積為鬴之面
羃以深一尺乗之得一百五十七萬一千三百四十
八分有竒為鬴之積實也
臋之内徑一尺斜求方術一尺自乗得一百寸折半
得五十寸為實開方除之得七寸○分七釐一毫○
絲六忽七㣲八纖即臋之内所容方也四十乗之得
二丈八尺二寸八分四釐二毫七絲一忽二㣲九歸
得三尺一寸四分二釐六毫九絲六忽八㣲即臀之
内周也半周半徑相乗得平圓積為臋之面羃以深
一寸乗之得七萬八千五百六十七分有竒為臋之
積實也以臋之積實為法以鬴之積實為實實如法
而一得二十是知一鬴乃二十豆矣先儒以為十六
豆者非是
耳之内徑二寸五分斜求方術二寸五分自乗得六
寸二分五釐折半得三寸一分二釐五毫為實開方
除之得一寸七分六釐七毫七絲六忽六㣲九纖半
即耳之内所容方也四十乗之得七尺○寸七分一
釐○毫六絲七忽八㣲九歸得七寸八分五釐六毫
七絲四忽二㣲即耳内之周也半周半徑相乗得平
圓積為耳之面羃以深四(舊作三誤)寸乗之得一萬九千
六百四十一分有竒為耳之積實也以耳之積實為
法以臋之積實為實實如法而一得四是知一豆乃
四升矣
一鬴乃二十豆以二十豆為法置鬴之積一百五十
七萬一千三百四十八分為實實如法而一得七萬
八千五百六十七分有竒為其臋一豆之實也一豆
乃四升以四升為法置臋之積七萬八千五百六十
七分為實實如法而一得一萬九千六百四十一分
有竒為其耳一升之實也一升乃二十龠以二十龠
為法置耳之積一萬九千六百四十一分為實實如
法而一得九百八十二有竒為黄鍾一龠之實也
周鬴辨疑
按管子云齊西之粟釜百泉則鏂二十也齊東之粟
釜十泉則鏂二泉也晏子曰四升為豆各自其四以
登於釜釜十則鍾夫釜粟百錢而區二十錢釜粟十
錢而區二錢則五區為釜明矣四升為豆四豆為區
此以四而登也五區為釜釜乃八斗十釜為鍾鍾乃
八斛二四如八亦以四而登也此晏子所謂各自其
四以登於釜者也若陳氏之量則毎量各如四分之
一是故五豆為區區乃二十升五區為釜釜乃百升
十釜為鍾鍾乃百斗比舊量區多四升釜多二斗鍾
多二斛故晏子曰鍾乃大矣先儒錯㑹晏子之意誤
以六斗四升為釜算家以術考之不合則又穿鑿以
為方尺者八寸之尺深尺者十寸之尺效尤漢志庣
旁之説誤益甚矣按洪武正韻亦謂鍾為八斛然則
釜為八斗與今黄鍾筭法全合
平衡第三
衡即今之稱也平謂使之平耳此器有小者有大著總
名曰衡
小者俗呼等子大者俗呼為秤古文作稱(稱去聲下文同)
黄鍾之稱起於累黍
律家楝黍之法雖名為密若篩取中黍其實為最踈
茍無格式大小幾何惟云中者尤非定論葢后稷之
穡堅好頴栗豈常人之穡所能及之自漢以來至於
今日所謂中者正乃小者也惟極大者庶幾中者耳
若欲揀擇中式之黍須將格式預先議定有格式法
程而後可選也新法用銅葉或鐡葉薄厚如鈔大小
如錢中鑿一孔狀類黍形先於多多黍内揀取一黍
長依縱黍尺之一分廣依横黍尺之一分置於二種
尺上令黍與尺全合將黍納於孔中令孔與黍全合
然後將别黍一一納孔中觀其鬆𦂳𦂳者合格式可
用也鬆者名為小不能容者名為大如是選一般者
千二百粒實於黍内不足者名為小有餘者名為大
不用大者小者惟用其中者耳千二百黍適重三錢
然或新陳曝潤再稱未必相同定須以重三錢為凖
上黨境内地土肥處産黍尤佳非羊頭山黍可及也
十黍為纍(或作絫並音累)今之二釐半也十纍為銖今之二分
半也二十四銖為兩今之六錢也十六兩為斤今之九
兩六錢也二十兩為鎰今之十二兩也
右係衡之小者俗呼等子是也
十五斤為稱今之九斤也倍之為三十斤今之十八斤
也又四之而為石今之七十二斤也
右係衡之大者即今之秤是也
筭術置今求古十乗六除置古求今六乗十除各得其
所求矣是故逹者不必改作今之稱即古之稱耳
斤下帶兩兩下帶銖各依筭術通之而後乗除可也
前漢志曰凡律度量衡用銅者名自名也所以同天下
齊風俗也銅為物之至精不為燥濕寒暑變其節不為
風雨暴露改其形介然有常有似於士君子之行是以
用銅也
古以銅為衡若今天平也新擬法馬附於卷末
虞書曰同律度量衡言衡不言權論語曰謹權量言權
不言衡葢權衡合德而相須為用舉其一則可以互見
故也然衡之制歷代無異而權制則不同周人以玉為
權見考工記秦人以鐡為權見考古圖漢人以銅為權
圜而環之見漢志王莽以石為權狀如水碓見隋志聊
載數種見其不同云耳
考工記曰玉人駔琮五寸宗后以為權駔琮七寸鼻寸有半寸
天子以為權註云以為權故有鼻也駔讀為組以組繋之因名
舊説權以輕重為宜圜而環之周旋無端終而復始無窮已也
謹案此二十二字義極精可作權銘作證往而不返之説非是
此見顔氏家訓及吕氏考古圖六朝以来避孫權諱改名秤錘
郭璞謂塤大如鵞子鋭上平底形如秤錘晉人所見蓋此權耳
擬古天平法馬(以銅為之上面鐫字其形不拘方圓皆可)
一銖一百黍之重為今之二分半
二銖二百黍之重為今之五分
三銖三百黍之重為今之七分半
四銖四百黍之重為今之一錢
五銖五百黍之重為今之一錢二分半
六銖六百黍之重為今之一錢五分
七銖七百黍之重為今之一錢㭍分半
八銖八百黍之重為今之二錢
九銖九百黍之重為今之二錢二分半
十銖千黍之重為今之二錢五分
十一銖千一百黍之重為今之二錢七分半
半兩千二百黍之重為今之三錢
一兩兩龠黍之重為今之六錢
二兩四龠黍之重為今之一兩二錢
三兩六龠黍之重為今之一兩八錢
四兩八龠黍之重為今之二兩四錢
五兩十龠黍之重為今之三兩
六兩十二龠黍之重為今之三兩六錢
七兩十四龠黍之重為今之四兩二錢
半斤十六龠黍之重為今之四兩八錢
一斤三十二龠黍之重為今之九兩六錢
龠者即新鑄黄鍾律龠也若秬黍小而輕與所載分
兩不合者則非佳黍勿誤用之别擇中式之黍可也
總論律度量衡四器寓法於黍
唐禮樂志曰聲無形而樂有器古之作樂者知夫器
之必有敝而聲不可以言傳懼夫器失而聲遂亡也
乃多為之法以著之故始求聲者以律而造律者以
黍自一黍之廣積而為分寸一黍之多積而為龠合
一黍之重積而為銖兩此造律之本也故為之長短
之法而著之於度為之多少之法而著之於量為之
輕重之法而著之於權衡是三物者亦必有時而敝
則又總其法而著之於數使其分寸龠合銖兩皆起
於黄鍾然後律度量衡相用為表裏使得律者可以
制度量衡因度量衡亦可以制律不幸而皆亡則推
其法數而制之用其長短多少輕重以相參考四者
既同而聲必至聲至而後樂可作矣夫物用於有形
而必敝聲藏於無形而不竭以有數之法求無形之
聲其法具存無作則已苟有作者雖去聖人於千萬
嵗後無不得焉此古之君子知物之終始而憂世之
慮深其多為之法而丁寧纖悉可謂至矣
宋司馬光曰夫所謂律者果何如哉嚮使古之律存
則吹其聲而知聲度其長而知度審其容而知量校
其輕重而知權衡今古律已亡矣非黍無以見度非
度無以見律律不生於度與黍將何從生耶夫度量
衡所以佐律而存法也古人所為制四器者以相參
校以為三者雖亡茍其一存則三者從何推也又謂
後世器或壊亡故載之於書形之於物夫黍者自然
之物有常不變者也故於此寓法焉今四器皆亡不
取於黍將安取之凡物之度其長短則謂之度量其
多少則謂之量稱其輕重則謂之權衡然量有虚實
衡有低昂皆易差而難精等之不若因度求律之為
審也非謂太古以求律必生於度也特以近世古律
不存故返從度法求之耳
臣謹按古法由律累黍以生尺今則由黍累尺以
求律故或者多笑之謂若泝流而探源也噫泝流
探源取則不逺寧無愈於舎流而但以意揆其源
哉夫土木之性本非方圓匠者規矩之則方圓定
矣人之聲音本非中和聖人調恊之則中聲出矣
律吕者調恊中聲之具也累黍者考定律吕之準
也是故古有累黍之法豈特為彼一時製秤尺斗
斛設哉正欲使百世之下由夫累黍可以見律耳
總然嵗有凶豐地有肥瘠種有長短小大圓妥之
不同在人擇乎中者可也宋蔡元定不達此理葢
因漢志横累九十黍為黄鍾所誤其於圍徑積實
叅考不協則又操兩可之説曰莫若且多截管權
擬黄鍾但憑候氣人聲以為信驗夫候氣乃荒唐
之所造人聴無慿㨿之中聲舎累黍無一定之法
度鳴呼蔡氏此説在其書中最為謬妄者也近世
迷者反從而善之何哉或問畵工貌物孰易孰難
荅曰鬼神易犬馬難何故貌物欲其似也鬼神無
證故易犬馬有證故難夫律家累黍制管犬馬之
類也候氣審音鬼神之類也昔之狂伶妄瞽造為
無稽之言以神其術欺㒺衆愚使人莫可致詰歴
代信之不疑則是難其所易而易其所難也不亦
謬哉竊謂律學當以窮理為先理明而後數定數
定而後制成制成而後音和音和而後氣應以候
氣審音為造律之本者迂愚之論也故曰考究此
理勿事空言必以累黍為本
樂律全書卷十
