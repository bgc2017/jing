欽定四庫全書
樂律全書卷十九
明朱載堉撰
律吕精義外篇九
古今樂律雜說幷附録
論舞學不可廢第八之上
凡人之動而有節者莫若舞肄舞所以動陽氣而導
萬物也夫樂之在耳曰聲在目曰容聲應乎耳可以
聽知容藏於心難以貌覩故聖人假干戚羽籥以表
其容蹈厲揖讓以見其意聲容選和則大樂備矣詩
序曰詠歌之不足不知手之舞之足之蹈之葢樂心
内𤼵感物而動不覺手足自運歡之至也此舞之所
由起也黃帝之舞曰雲門堯曰大咸舜曰大韶禹曰
大夏湯曰大濩周曰大武此其名也厯代易名示不
相襲其實未甞易也考其大端不過武舞文舞二種
而已世俗所謂粗舞細舞是其遺法也粗舞者雄壯
之舞也細舞者柔善之舞也二種之外更無餘藴萬
舞雖多一言可蔽此之謂歟是故武舞則朱干玉戚
所以表其功也文舞則夏翟葦籥所以昭其徳也此
二舞之器不同也武舞則𤼵揚蹈厲所以示其勇也
文舞則謙恭揖讓所以著其仁也此二舞之容不同
也其綱領之要不過如此至若佾列有多寡綴兆有
修短變態有離合進退有疾徐周旋中規折旋中矩
俯仰屈伸整齊嚴肅舉止動作皆應節奏此則二舞
之所同也其節目之詳又不過如此太常雅舞立定不
移微示手足之容而無進退周旋離合變態故使觀者
不能興起感物此後世失其𫝊耳非古人之本意也
有樂而無舞似瞽者知音而不能見有舞而無樂如
瘂者㑹意而不能言樂舞合節謂之中和致中和天
地位焉萬物育焉必使觀者聽者感𤼵其善心懲創
其逸志而各得其性情之正至於不取雛禽不殺孕
獸是以胎生者不殰卵生者不殈夫然後鳳凰來儀
而百獸率舞斯則樂之效也虞書曰䕫命汝典樂敎
胄子詩言志歌永言聲依永律和聲八音克諧無相
奪倫神人以和又曰舞干羽于兩階七旬有苗格如
是之樂如是之舞所謂盡美盡善者也按周禮曰大
司樂掌成均之法以治建國之學政而合國之子弟
焉以樂舞教國子舞雲門大卷大咸大韶大夏大濩
大武帥國子而舞樂師掌國學之政以教國子小舞
凡舞有帗舞羽舞皇舞旄舞干舞人舞大胥掌學士
之版以待致諸子春入學舍采合舞小胥掌學士之
徴令而比之巡舞列而撻其怠慢者旄人掌教舞散
樂夷樂凡四方之以舞仕者屬焉凡祭祀賔客舞其
燕樂籥師掌教國子舞羽龡籥祭祀則鼓羽籥之舞
賔客饗食則亦如之月令孟春命樂正入學習舞仲
春亦命樂正習舞釋菜天子乃帥三公九卿諸侯大
夫親往視之文王世子曰凡學世子及學士必時春
夏學干戈秋冬學羽籥小樂正學干大胥贊之籥師
學戈籥師丞贊之大樂正學舞干戚皆在東序内則
曰十有三年學樂誦詩舞勺成童舞象二十而冠始
學禮舞大夏樂記曰詩言其志也歌咏其聲也舞動
其容也故聽其雅頌之聲志意得廣焉執其干戚習
其俯仰詘伸容貌得莊焉行其綴兆要其節奏行列
得正焉進退得齊焉故樂者天地之命中和之紀人
情之所不能免也君子曰禮樂不可斯湏去身此之
謂也然則古之君子生而未嘗不學舞燕而未嘗不
起舞詩小雅云坎坎鼓我蹲蹲舞我魯頌云鼓咽咽
醉言舞于胥樂兮是也賔筵之詩云亂我籩豆屢舞
僛僛側弁之俄屢舞傞傞此譏醉舞之失度非譏舞
也陳風曰無冬無夏值其鷺翿又曰不績其麻市也
婆娑皆與賔筵同意故說詩者不以文害辭不以辭
害志以意逆志是為得之噫古人自天子至於庶人
無有不能舞者以其從㓜習之也是故大司樂王大
射詔諸侯以弓矢舞此臣舞於其君也食三老五更
於太學天子冕而摠干此君舞於其臣也冕而摠干
率其羣臣以樂皇尸此孫舞於其祖也老萊子著斑
斕之衣舞此子舞於其父也子路援戚而舞此弟子
舞於其師也髙帝置酒沛宫酒酣上自起舞此故舊
相舞也其謂戚夫人曰為我楚舞此夫婦相舞也武
帝時長沙定王舞此兄弟相舞也灌夫酒酣起舞以
屬丞相此賔主相舞也魏晉以來尤重以舞相屬張
磐舞屬陶謙謝安舞屬桓嗣是也周武帝與梁明帝
宴周主親彈琵琶梁主起舞自隋以往尚有此風近
世以來此風絶矣其故何哉蓋漢制卑者之子不得
舞宗廟之酎除吏二千石到六百石及關内侯到五
大夫子先取適子髙七尺已上年二十到年三十顏
色和順身體修治者以為舞人此雖與周制小異亦
未失用國子之實故學者往往以學舞為美事宋徽
宗大觀四年六月詔曰近選國子生教習二舞以備
祠祀先聖本周官教國子之制然士子肄業上庠頗
聞恥於樂舞葢今古異時攷於古雖有其迹施於今
未適其宜其罷習二舞徽宗此詔識者非之大明㑹
典載洪武四年更定孔子釋奠樂舞生擇監生及文
職大臣子弟預教習之我太祖聖意葢欲矯宋徽之
弊也凡在臣民幸逢文化敢不勉力為之以復古人
之意也哉
舞學十議目錄
一舞學
二舞人
三舞名
四舞器
五舞佾
六舞表
七舞聲
八舞容
九舞衣
十舞譜(此一條見下卷)
已上每條先引古制後附新說
舞學
周禮曰大司樂掌成均之法以治建國之學政而合
國之子弟焉凡有道者有徳者使教焉死則以為樂
祖祭於瞽宗鄭氏註曰董仲舒云成均五帝之學成
均之法其遺禮可法者國之子弟公卿大夫之子
弟當學者謂之國子道多才藝者徳能躬行者若舜
命䕫典樂教胄子是也死則以為樂之祖神而祭之
明堂位曰瞽宗殷學也以此觀之祭於學宫中
又曰大胥掌學士之版以待致諸子春入學舍采合
舞鄭氏註曰春始以學士入學宫而學之合舞等其
進退使應節奏古者士見於師以菜為摰菜直謂䟽
食菜羹之菜月令仲春之月上丁命樂正習舞釋菜
舍即釋也采讀為菜始入學必釋菜禮先師也菜蘋
蘩之屬
今按學舞之處無拘於一在處皆可為也上則國
子太學中則郡邑庠序下則士大夫之家塾但凡
清幽潔淨之處無有不可焉其國學郡庠等處係
是公所在上之人茍好此事乃命行之若夫布衣
之士存好古之志者惟於家塾學之可也然須隔
逺塵俗勿駭觀聽恐無知者妄生謗笑葢初學之
人立志未固而多羞慙若妾婦焉一聞人之謗笑
心便退屈而不欲學舞矣古之辟雍泮宫建在水
中以阻觀者即此意也待衆弟子學習老成和順
積中英華𤼵外然後縱使觀之則人無不稱羨讚
美為學徒者亦庶幾無愧矣民可與樂成不可與
慮始世之常理也須於家塾堂上灑掃涓潔中設
先聖周公先師孔子神位或别設壇以祀伶倫及
后夔等樂學諸師或只宗周孔亦無不可也葢周
孔集羣聖之大成金聲而玉振之禮樂盡在是矣
擇孟春或仲春之上丁或次丁致告先聖先師但
陳菜酒不用餘物是名釋菜之禮古所謂蘋蘩也
師帥學徒詣神位前行再拜禮然後弟子乃拜其
師禮畢而餕其餘師徒盡醉而歸次日始入學焉
舞人
禮記王制篇曰樂正崇四術立四教順先王詩書禮
樂以造士春秋教以禮樂冬夏教以詩書王太子王
子羣后之太子卿大夫元士之適子國之俊選皆造
焉凡入學以齒鄭氏註曰樂正樂官之長掌國子之
教虞書曰夔命汝典樂教胄子崇髙也髙尚其術以
作教也幼者教之於小學長者教之於大學皆以四
術成之王子王之庶子也羣后公及諸侯皆以長幼
受學不用尊卑
周禮註䟽曰大胥掌學士之版以待致諸子鄭司農
云學士謂卿大夫諸子學舞者版籍也今時鄉戸籍
世謂之戸版大胥主此籍以待當召聚學舞者卿大
夫之諸子則按此籍以召之漢大樂律曰卑者之子
不得舞宗廟之酎除吏二千石到六百石及闗内侯
到五大夫子先取適子髙七尺已上年十二到年三
十顏色和順身體脩治者以為舞人與古用卿大夫
子同義
文獻通考曰按周禮以樂舞教國子舞雲門大咸大
濩大武是知古之舞者即諸侯子孫容服鮮麗故得
神祇降福靈光燭壇今之舞人並容貌鯫陋屠沽之
流用以接神欲求降福固亦難矣隋猶以品子為之
號為二舞郎逮乎唐朝遂變斯制誠願革兹近誤考
復古道其二舞人取品子年二十以下顏容脩正者
為之
今按古之樂舞葢有二義一者以之治已一者以
之事人以之治己者虞書所謂直温寛栗無虐無
傲言志永言依永和聲八音克諧神人以和是也
以之事人者虞書所謂戞擊鳴球搏拊琴瑟以詠
祖考來格是也漢制卑者之子不得舞宗廟之酎
取品官之適子以為舞人隋制雖不古若尚存古
意於萬一焉由唐而宋而元則失之益逺徽宗大
觀之詔尤不足取也考其祀饗樂舞所用無非市
井之人屠沽之子素不知歌舞者為之其何以格
神明移風俗乎惟我聖朝詔頒大成樂於天下學
宫使儒者肄習之治己事人二義兼備惜乎當時
臣工或者不能仰承徳意未免虛應故事而已不
然則期月三年庻幾有成矣况二百年乎孔子曰
知之者不如好之者好之者不如樂之者良由去
古既逺樂已失傳而世鮮知音絶學難繼其器雖
存奈人之不好何夫不在其位不謀其政大成樂
舞得失今不必細論也新說特為布衣好古之士
敷陳古意耳孔子曰道不同不相為謀又曰徳不
孤必有鄰言湏同志之人與之同事乃可也其志
不同者安可强之哉然此一事吹者彈者歌者舞
者總而計之得數十人宜效南方結為詩社先使
誦詩讀書而兼學樂習舞不拘士農工商之子皆
可入社但擇頗有徳行人所愛敬者最好勿用輕
薄無頼之人恐致愚俗譏嫌而賤惡之使古樂道
不尊益至於亡矣此順世情曲為之防也以理論
之人皆可以為堯舜雖有惡人齋戒沐浴可以祀
上帝有何貴賤之别此惟可與達者言之
舞名
鄭樵通志曰古有六舞後世所用者韶武二舞而已
後世之舞亦隨代皆有制作每室各有形容然究其
所常用及其制作之宜不離是文武二舞也甞疑三
代之前雖有六舞之名往往其所用者亦無非文武
二舞故孔子謂韶盡美又盡善武盡美未盡善不及
其他誠以舞者聲音之形容也形容之所感𤼵惟二
端而已自古致治不同而治具亦不離文武二事也
今按周禮大司樂存六代之樂而明堂位言魯用
四代之樂四代者虞夏商周也其樂則韶夏濩武
是也孔子魯人葢甞備見之矣然論語獨稱韶武
不及其餘何也意者夏其韶之類濩其武之類歟
大要不過文武二舞而已近代所傳文武二舞是
其遺法也武舞亦名干舞文舞亦名羽舞周禮六
舞有干舞及羽舞虞書舞干羽于兩階其來逺矣
文舞又名籥舞詩云籥舞笙鼓是也秦始皇改周大武
名曰五行之舞漢髙祖改舜大韶名曰文始之舞魏文
帝復其舊名文始仍曰大韶五行仍曰大武晉改文舞
曰正徳武舞曰大豫宋改文舞曰前舞武舞曰後
舞梁改文舞曰大觀武舞曰大壯隋只曰文舞武
舞唐文舞曰治康武舞曰凱安又有七徳九功上
元三大舞五代晉因唐九功舞改曰觀象因唐七
徳舞改曰講功周改觀象舞曰崇徳講功舞曰象
成宋太祖建隆元年二月兼太常寺竇儼上言請
改周崇徳舞曰文徳之舞象成舞曰武功之舞元
改文舞曰崇徳之舞武舞曰定功之舞國朝用宋
竇儼所擬舞名武曰武功之舞文曰文徳之舞厯
代二舞之名大略如此又按周舞曰武曰酌皆詩
之篇名也因而遂為舞之名焉竊疑所謂大章大
韶大夏大濩與夫文始五行雲翹育命等項亦皆
詩篇名遂為舞名耳語其形狀則不過曰武用𤼵
揚蹈厲之勢文用謙恭揖讓之容而已若夫態度
巧拙或盡善或未盡善則存乎其人焉初無定法
也
舞器
周禮籥師掌教國子舞羽龡籥祭祀則鼓羽籥之舞
賔客饗食則亦如之司干掌舞器祭祀舞者既陳則
授舞器既舞則受之賔饗亦如之
劉濓論燕饗之舞曰祭祀之禮以事生之道事鬼
神也樂者生之所聽舞者生之所視以為樂者也
周禮大司樂之舞獨詳於天地宗廟下至山川社
稷四望無不備焉而朝廷燕饗之舞一言不及豈
聖王不製此舞耶如不製此舞則祭祀亦不當有
舞矣臣甞考諸籥師等條於祭祀下繼以賔饗實
未甞不言也濓未之詳考耳或謂諸侯以下不得
舞干戚羽籥非也春秋曰初獻六羽又曰萬入去
籥詩曰籥舞笙鼓又曰左手執籥右手秉翟燕禮
曰若舞則勺内則曰十三舞勺成童舞象二十舞
大夏樂記曰弦歌干揚童者舞之家語曰子路援
戚而舞自古人人得持羽籥干戚以舞此其明證
也但不應以朱玉為干戚之飾耳然則諸侯以下
黒漆為飾可也禮記文王世子篇曰春夏學干戈
秋冬學羽籥舊説武舞於陽氣𤼵動之時教之文
舞於隂氣凝寂之時教之此説非也夫籥乃有聲
之器動達陽氣莫之能先其象春也羽有長養之
象夏也戈戚有肅殺之象秋也干盾有閉藏之象
冬也以象言之則春夏宜學羽籥秋冬宜學干戈
經文反之者葢非以象言也經義葢謂一嵗之中
春夏為先秋冬為後意取先王以武定天下以文
致太平偃武修文此先後之序也又按凡摠干持
戚者皆左手干右手戚未開舞時干在外戚在内
干從而戚横葢左手屬仁右手屬義義以待敵仁
以自衛故左干而右戚也仁包四端恩常掩義故
干外而戚内也干象仁能好生戚象義能果斷故
干從而戚横也凡執籥秉翟者皆左手籥右手翟
未開舞時籥在内翟在外籥橫而翟從葢左手屬
陽右手屬隂陽主於聲隂主於容故左籥而右翟
也和順積中英華𤼵外故籥内而翟外也籥象衡
運準平翟象表端繩直故籥橫而翟從也除左右
挽舞外執之手與心平常不離於心也或曰舞分
左班右班若在左班者則如上説若在右班者則
反之使相對舞而不相悖此説似是而非左籥右
翟與經義合右籥左翟乖違經義故今不從
舞佾
春秋左傳曰九月考仲子之宫將萬焉晉杜氏註曰
萬舞也公問羽數於衆仲註曰問執羽人數對曰天
子用八註曰八八六十四人諸侯用六註曰六六三十六人大
夫四註曰四四十六人士二註曰二二四人夫舞所
以節八音而行八風故自八以下註曰唯天子得盡
物數故以八為列諸侯則不敢用八
今按舞佾行列葢取筭術開方之法縱橫相等四
面皆方猶俗所謂棋盤紋也夫一為數之始十為
數之終不可以為佾聖人用其中間偶數而不用
竒數者縁舞有分有合而竒數不可分故無三五
七九之佾而八佾之數乃其最多二佾之數乃其
最少以是而為等第則必天子用八八六十四諸
侯用六六三十六大夫用四四一十六士用二二
如四此所謂以多為貴也古者十有三年學樂誦
詩舞勺成童舞象二十舞大夏四十始仕然則學
樂習舞皆在未仕之時故樂記曰弦歌干揚童者
舞之又曰禮樂不可斯湏去身上下雖有等其用
無間也語樂縣之等則天子宫諸侯軒大夫判士
特語舞佾之等則天子八諸侯六大夫四士二以
此觀之士有樂舞明矣何必待有功而後賜用哉
先儒之説非也今此舞譜獨用二佾者使初學之
士壹以士禮為則上可兼下下不可以僭上庶不
至於越分而已況四佾以上人數多寡雖殊而其
進退容儀不外乎此茍由是而推之聞一可以知
十亦無所難矣甞謂今人欲學雅舞既不敢學今
之雅舞宜學古之雅舞可也然古之雅舞若大武
大夏之𩔖亦係天子之舞豈可僭哉於鄉樂中取
其一二舞之可也鄉樂者二南也用之鄉人故名鄉
樂二佾佾二人共四人士制也生員宜舞之四佾
佾四人共十六人大夫制也品官宜舞之六佾佾
六人共三十六人諸侯制也宗藩宜舞之然皆自
舞之則可也伶人舞之則不可也能自肄習先王
雅舞和其血脉養其性情斯為得矣伶人舞則褻
先王雅舞付諸庸夫賤工斯為失矣武舞宜歌周
南之兎罝篇其容則象干城腹心兼以發揚蹈厲
之狀而名之曰兎罝之舞文舞宜歌召南之羔羊
篇其容則象退食委蛇兼以謙恭揖讓之形而名
之曰羔羊之舞孔子謂伯魚曰汝為周南召南矣
乎人而不為周南召南其猶正牆面而立也歟此
之謂也
舞表
陳氏禮書曰周官大胥以六樂之㑹正舞位先儒謂
立四表於郊丘廟廷舞人自南表向二表為一成自
二表至三表為二成自三表至北表為三成乃反而
南向自一表至二表為四成自二表至三表為五成
自三表至南表為六成則天神皆降若八變則又自
南而北為七成自二表至三表為八成則地祇皆出
若九變又自三表至北表為九成人鬼可得而禮焉
何則武舞四表所以象司馬之四表也夾振之而駟
伐所以象司馬振鐸師徒皆作也司馬之四表三表
百步一表五十步始則行而不驟趨中則趨而不馳
走及四表則馳走之時也故五十步而已舞之四表
葢不必然
陳𤾉樂書曰周官大胥以六樂之㑹正舞位小胥巡
舞列記曰行其綴兆行列得正焉葢位則鄼也所以
為綴列則佾也所以為行正之以辨其序巡之以肅
其慢今之舞者不列于庭而列於堂下其退文進武
不復有出入之序非古人所謂舞於兩階以序出入
舞者之意至於進退疾徐之際又不復盡筋骨之力
以要鐘鼓拊㑹之節非古人所謂文以揖遜武以擊
刺之意講而習之正今日急務也
今按凡武舞所以象軍旅征伐也周禮大司馬仲
冬教大閲前期羣吏戒衆庶修戰法虞人萊所田
之野為表百步則一為三表又五十步為一表田
之日司馬建旗于後表之中中軍以鼙令鼓鼓人
皆三鼓司馬振鐸羣吏作旗車徒皆作鼓行鳴鐲
車徒皆行及表乃止三鼓摝鐸羣吏弊旗車徒皆
坐又三鼓振鐸作旗車徒皆作鼓進鳴鐲車驟徒
趨及表乃止坐作如初乃鼓車馳徒走及表乃止
鼓戒三闋車三發徒三刺乃鼓退鳴鐃且却及表
乃止坐作如初此狩獵之事也舞者象其大槩而
已不必五十步而立一表也文舞所以象朝聘燕
射也周禮司儀掌九儀之賔客擯相之禮以詔儀
容辭令揖讓之節凡諸公相為賔主國五積三問
皆三辭拜受皆旅擯再勞三辭三揖登拜受拜送
主君郊勞交擯三辭車逆拜辱三揖三辭拜受車
送三還再拜致館亦如之致飱如致積之禮及將
幣交擯三辭車逆拜辱賔車進答拜三揖三讓每
門止一相及廟唯上相入賔三揖三讓登再拜授
幣賔拜送幣毎事如初賔亦如之及出車送三請
三進再拜賔三還三辭告辟此擯相之儀也舞者
象其大槩而已不必升階入室陳於堂上也古之
所謂堂上之樂者惟登歌琴瑟耳若夫下管鞉鼓
笙鏞以間皆不得列於堂上文武二舞亦然虞書
所謂舞干羽於兩階魯論所謂八佾舞於庭是也
故其舞位寛廣可以立表而為進退此乃古之制
也至於近代猶然今太常二舞皆舞於殿内地位
迫隘不敢囘轉始終立定一步未甞挪移微動手
足以舞而已是故不設四表亦無進退之容葢與
古制異焉
舞聲
儀禮燕禮曰升歌鹿鳴下管新宫笙入三成遂合鄉
樂若舞則勺鄭氏註曰鄉樂周南召南六篇言遂者
不間也勺頌篇告成大武之樂歌也既合鄉樂萬舞
而奏之所以美王侯勸有功也沈括筆談曰人而不
為周南召南其猶正牆面而立者周南召南樂名也
二南之詩有樂有舞學者之事自學周南召南為始而
至於舞大夏大武所謂為周南召南者不過誦其
詩而已
或問古人舞曲可得聞乎曰可周頌有之維清象
舞之曲也於鑠勺舞之曲也於皇武舞之曲也餘
可以類推矣曰今人習舞可以奏諸曰不可雅頌
天子諸侯之樂也士庶惟用鄉樂而已二南是也
曰凡音皆可以舞乎曰然樂記曰凡音之起由人
心生也人心之動物使之然也感於物而動故形
於聲聲相應故生變變成方謂之音比音而樂之
及干戚羽旄謂之樂此則凡音皆可以舞也曰舞
有文武其容不同二南諸篇何者似之宜何名焉
曰赳赳武夫公侯干城武舞奏之宜矣是名兎罝
之舞退食自公委蛇委蛇文舞奏之宜矣是名羔
羊之舞其名正其言順不僭不忒故君子舞之也
周南召南二雅三頌詞雖出於聖人而譜必非出
於一人之手今則年久原譜失傳世有知音者或
創撰新譜總與原譜不同擇其善者從之患人信
不及未敢承當耳
擬周南兔罝譜
黄鍾之角(姑洗起調姑洗畢曲)
首章(播鞉三通然後擊鍾)
肅肅兔罝椓之丁丁赳赳武夫公侯干城
二章(播鞉三通然後擊鍾)
肅肅兔罝施于中逵赳赳武夫公侯好仇
三章(播鞉三通然後擊鍾)
肅肅兔罝施于中林赳赳武夫公侯腹心
兔罝三章章四句(毎句卑朄鼓一聲大鼓三聲皆以應鞞間之鼓鞞共八聲)
擬召南羔羊譜
黄鍾之角(姑洗起調姑洗畢曲)
首章(播鞉三通然後擊鍾)
羔羊之皮素絲五紽退食自公委蛇委蛇
二章(播鞉三通然後擊鍾)
羔羊之革素絲五緎委蛇委蛇自公退食
三章(播鞉三通然後擊鍾)
羔羊之縫素絲五總委蛇委蛇退食自公
羔羊三章章四句(毎句畢朄鼔一聲大鼔三聲皆以應鞞間之鼔鞞共八聲)
舞容
漢髙帝令天下立靈星祠祠后稷謂之靈星者以后
稷配食天田星也舞者用童男十六人舞象教田初
為芟除次耕種芸耨驅爵及穫刈舂簸之形象其功
也(見後漢志)
唐人俗舞謂之打令其狀有四曰招曰摇曰送其一
記不得葢招則邀之之意摇則摇手呼喚之意送者
送酒之意舊甞見深村父老為余言其祖父甞為之
收得譜子因兵火失去舞時皆裹幞頭列坐飲酒少
刻起舞有四句號云送摇招摇三方一圓分成四片
送在摇前人多不知皆以為瓦謎(見經世大訓)
今按厯代之舞皆有取象姑摭數條以例其餘使
後世學者知古人作舞之意云耳古人十三歲便
學舞漢唐民俗尚有古人遺風今則不多見矣
宋制武舞曰威加四海之舞第一變舞人去南表三
步總干而立聽舉樂三鼓前行三步及表而蹲再鼓
皆舞進一步正立再鼓皆持干荷戈相顧作猛賁趫
速之狀再鼓皆轉身向裏以干戈相擊刺足不動再
鼓皆囘身向外擊刺如前再鼓皆正立舉手蹲再鼓
皆舞進一步轉面相向立干戈各置腰再鼓各前進
以左足在前右足在後左手執干當前右手執戈在
腰為進旅再鼓各相擊刺再鼓各退身復位整其干
為退旅再鼓皆正立蹲再鼓皆舞進一步正立再鼓
皆轉面相向秉干持戈坐作再鼓各相擊刺再鼓皆
起收其干戈為克㨗之象再鼓皆正立遇節樂則蹲
(見宋史樂志)
文舞曰化成天下之舞第一變舞人立南表之南聽
舉樂則蹲再鼓皆舞進一步正立再鼓皆稍前而正
揖合手自下而上再鼓皆左顧左揖再鼓皆右顧右
揖再鼓皆開手蹲再鼓皆舞進一步正立再鼓皆少
却身初辭合手自上而下再鼓皆右顧以右手在前
左手推出為再辭再鼓皆左顧以左手在前右手推
出為固辭再鼓皆合手蹲再鼓皆舞進一步正立再
鼓皆俛身相顧初謙合手當胷再鼓皆右側身左垂
手為再謙再鼓皆左側身右垂手為三謙再鼓皆躬
而授之遇節樂則蹲(同上)
今按樂舞之妙在乎進退屈伸離合變態若非變
態則舞不神不神而欲感動鬼神難矣是故宋制
文武二舞各有三變嘗考太常舊規原無變態之
説葢失其傳也然古既有是説好古之士亦不可
以不講閒暇之日講習何妨臨祭之時宜仍舊貫
仍舊貫者所以遵時制也閒講習者所以存古法
也
劉濓舞議曰舞之容生扵辭者也辭生於功徳功徳
生扵文武文武生於揖遜征伐至於房中小舞燕饗
大舞而其聲容可以義起大略不離文武舞也九成
有九詩六成有六詩武舞三進而三退取乎六伐止
齊之義焉文舞三進而三退取乎六爻變動之理焉
文俯取諸隂武仰取諸陽文先舉左手足武先舉右
手足文則左旋武則右旋文揖遜武擊刺此舞之大
較也祖宗之功徳其創業定國規模次第各有所象
要之以象功徳為美也不然則為李太常論舞之法
古今一死局也又曰李氏論周之舞節以五行金木
水火土為容以十二辰六陽六隂為六合陽倡隂應
又以十二月日躔所在以戚翟向而舞之甚無謂也
以功徳為容斯正義矣
今按嘉靖間太常寺典簿李文察著書名曰古樂
筌蹄其説迂謬可取者少濓譏李太常者指文察
也濓所著樂經元義可取者亦不多惟此舞議中
一段頗超勝文察耳
舞衣
尚書顧命篇曰𦙍之舞衣漢孔氏傳曰𦙍國所為舞
者之衣皆中法商周傳寳之唐孔氏疏曰𦙍是前代
之國舞衣至今猶在明其所為中法故常寳之亦不
知舞者之衣是何衣也
禮記集説曰深衣可以為文可以為武可以擯相可
以治軍旅完且弗費善衣之次也方氏曰端冕則有
敬色所以為文介胄則有不可辱之色所以為武然
端冕不可以為武介胄不可以為文兼之者惟深衣
而已吕氏曰深衣之用上下不嫌同名吉凶不嫌同
制男女不嫌同服諸侯朝朝服夕深衣大夫士朝𤣥
端夕深衣庶人吉服深衣而已此上下同也有虞氏
深衣而養老將軍文子除䘮受弔練冠深衣親迎女
在途而壻之父母死深衣縞總以趨䘮此吉凶男女
之同也葢簡便之服非朝祭皆可服之也
今按舞衣先儒既不知是何衣當缺其疑深衣既
可文可武而上下同用豈獨舞者不宜服乎凡今
好古之士不拘有無爵職欲學古之樂者文舞武
舞皆服深衣幅巾以舞可也雖然又有一説孔子
曰丘少居魯衣逢掖之衣長居宋冠章甫之冠君
子之服也鄉以此觀之儒者之徒肄習舞時則宜
随鄉文舞或戴方巾武舞或戴大帽衣履稱是不
拘何色或著平日家常衣服以舞則尤為簡便也
樂律全書卷十九
