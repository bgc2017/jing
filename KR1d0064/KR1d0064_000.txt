坊記集傳禮類三(禮記之屬)
提要
(臣)等謹案坊記集傳二卷明黃道周撰道周
有三易洞璣别著錄此書乃道周在經筵日
纂輯進呈之本其自序以為聖人之坊亂莫
大于春秋故是書之體以坊記為經而每章
之下皆臚舉春秋之事以證之但國語所載
若内史過之論虢亡近于語怪而以為借神
怪以防欲義涉荒忽𨼆公元年鄭伯克段于
鄢而以為為三桓而𤼵夫三桓之事春秋著
之詳矣而乃寓其意于鄭伯之克段是舍形
而論其影也又戴記本為一篇而分為三十
章章各創為之目上卷之目曰大坊第一去
亂第二己畔第三章别第四盍旦第五遠害
第六人浮于食第七貴讓第八作讓第九可
託第十酌言第十一讓善第十二作忠第十
三作孝第十四敬美第十五下卷之目曰微
諫第十六睦族第十七敬辨第十八敬老追
孝第十九食義第二十教敬教睦第二十一
卒事第二十二不貳第二十三先事後禄第
二十四遺利第二十五别嫌第二十六厚别
第二十七辟遠第二十八民紀第二十九親
迎第三十亦非說經家法第其意存鑒戒于
君臣父子夫婦兄弟之間原其亂之所自生
究其禍之所終極言之頗為剴切且坊記之
文如曰制國不過千乘都城不過百雉家富
不過百乘以此坊民諸侯猶有畔者是隠為
春秋書大夫之強起例又云春秋不稱楚越
之王喪則明著春秋之法孟子引孔子曰其
義則丘竊取之坊記所述固春秋之義之散
見者則道周此書亦非漫無所據盡出附會
也乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
坊記集傳原序
臣聞之記曰禮禁亂之所繇生猶坊止水之所自來也
以舊坊為無所用而壞之者必有水敗以舊禮為無所
用而棄之者必有亂患亂患之坊莫大於春秋聖人本
春以立禮本王以立刑本天以立命命以坊欲刑以坊
淫禮以坊德三坊立而亂患息亂患息而後禮樂可舉
也易之立坊始於天地以天地而正父子以父子而正
君臣以君臣而正夫婦詩始於夫婦春秋始於兄弟三
始雖殊其以坊德坊淫坊欲則一也左氏以春秋之亂
魯始於羽父終於三桓晉始於曲沃終於六卿故於鄭
伯克段之章首明其義以為寵禄不過都城有制為立
坊之要領因而推於桓莊文宣之間外釁所從入内慝
所從出歸重於别微明嫌為立坊之要歸坊記因之以
端源於禮制鄣流於淫欲先之以敬讓衷之以孝悌終
始於富而不驕貴而不淫以為君臣父子夫婦昆弟朋
友之所繇正雖其所稱引不過楚喪晉亂吳子三事而
於以定君臣辨上下正妃耦春秋千七百餘事其大指
盡於此矣蓋當時夫子既作春秋諸子莫讚一辭退而
窺其意義不過以扶綱出條明堯舜之道闡文武之憲
其大者在於喪葬婚娶其細者至於車服飲食登降揖
讓皆示之以節受之以制是天地所以生成萬物之義
也春秋以生成萬物為天地之大禮禮失而流於刑刑
窮而反於命故先别其條貫以坊之而春秋之義例亦
從是以起宋淳化至道間嘗以坊表二記頒賜廷臣今
禮學備在學宫而習者相沿為曲臺遺言無復知為春
秋義例之所從出者故復略舉大意使相屬比引伸觸
類後有以究其指歸焉黃道周自序
