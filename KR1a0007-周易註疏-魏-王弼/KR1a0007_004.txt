周易正義易𩔖
提要
(臣)等謹案周易正義十卷魏王弼晉韓康伯
註唐孔穎達疏易本卜筮之書故末派寢流
於䜟緯王弼乘其極敝而攻之遂能排棄漢
儒自標新學然隋書經籍志載晉揚州刺史
顧夷等有周易難王輔嗣易一卷冊府元龜
又載顧悦之(案悦之即顧夷之字)難王弼易義四十餘
條京口閔康之又申王難顧是在當日已有
異同王儉顔延年以後此揚比抑互詰不休
至穎達等奉詔作疏始專崇王註而衆說皆
廢故隋志易𩔖稱鄭學寢微今殆絶矣蓋長
孫無忌等作志之時在正義既行之後也今
觀其書如復彖七日來復王偶用六日七分
之說則推明鄭義之善乾九二利見大人王
不用利見九五之說則駁詰鄭義之非於見龍
在田時舍也則曰經但云時舍註曰必以時
之通舍者則輔嗣以通解舍舍是通義也而
不疏舍之何以訓通於天元而地黃則曰恐
莊氏之言非王本意今所不取而不言莊說
之何以未允如斯之𩔖皆顯然偏袒至說卦
𫝊之分隂分陽韓註二四為隂三五為陽則
曰輔嗣以為初上無隂陽定位此註用王之
說帝出乎震韓氏無註則曰益卦六二王用
亨於帝吉輔嗣註曰帝者生物之主興益之
宗出震而齊巽者也則輔嗣之意以此帝為
天帝也是雖弼所未註者亦委曲旁引以就
之然疏家之體主於詮解註文不欲有所出
入故皇侃禮疏或乖鄭義穎達至斥為狐不
首邱葉不歸根其墨守專門固通例然也至
於詮釋文句多用空言不能如諸經正義根
據典籍源委粲然則由王註掃棄舊文無古
義之可引亦非考證之疏矣此書初名易贊
後詔改正義然卷端又題曰兼義未喻其故
序稱十四卷唐志作十八卷書錄解題作十
三卷此本十卷乃與王韓註本同殆後人從
註本合併歟乾隆四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
