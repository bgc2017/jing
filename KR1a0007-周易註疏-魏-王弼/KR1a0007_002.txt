和碩和親王(臣)弘晝等上言(臣)等奉
勅校刻十三經告竣恭呈
睿鑒(臣)等謹奉
表恭
進者伏以
治洽同文揭珠囊以懸霄漢
道隆稽古釐漆簡以布垓埏
煥十三部之寳書光生冊府
鏤億萬年之玉版慶遍儒林本校異同更勝經談虎
觀文𫝊畫一何須體倣鴻都欣
裁定之自天遹觀成於此日竊惟聖作明述代有簡編
德厚功高政存方策聿自雲龍火鳥即有典墳邱
索之名洎乎漢魏晉唐更富甲乙丙丁之庫但羣
言必衷諸聖而四部總冠以經維庖犧察地觀天
一畫剖二儀之藴奥維孔子聲金振玉六藝集千
古之大成修禮樂而序詩書作春秋而贊易象論
語為及門之纂記爾雅亦小學之梯階曾子親承
百行提其要嶧山私淑七篇揚其風皆炳炳而烺
烺更熊熊而奕奕雖暫厄於秦火即大闡於漢京
五經立博士之官專門遞授七略紀藏書之籍訓
詁滋繁大都後出者流光可知逾時而論定雒都
繼起始行戴記毛詩東晉流𫝊獨尚孔書王易推
經神於高密派則南北攸分擅左癖於當陽解則
陳隋始顯越唐正觀廼作正義以綜舊聞迨宋咸
平復葺諸經以嘉來學譬彼支流湧地並注江河
何殊衆宿麗天分光日月顧剞劂雖傳於奕禩而
校讎久曠於曩時快睹鴻章欣逢
盛世欽惟
皇帝陛下
得一以貞
兼三而治
功業躋雍熙之美統紹唐虞
文章發性道之精心源洙泗
運當復旦盈廷賡喜起明良
天縱多能率海仰纂修刪定猶以儒先注疏實維學
古津梁慨夫紙墨臨摹多致𫝊訛梨棗緬熹平之
石書三體既世遠而難徵即長興之木刻九經亦
年湮而莫購惟宋人染印間有存留更眀代因承
悉多漶漫辟雍所列雖隨缺以隨修舊本相沿竟
或增而或減郭公夏五以外猶有闕文武成酒誥
之篇彌多脫簡聲則齊秦夏楚誰禀音釋於德眀
字則亥豕烏焉不考正文於師古爰下
特勅重為校刊館開
武英餐𫝊
内府延議郎於東觀筆架珊瑚會學士於西清簾鈎
玳瑁溯自田何伏勝遠有師承匡鼎張侯旁資討
論輸攻墨守邵公則力矯素臣魯禘周郊王肅則
心非鄭志景純更二十載義祇取乎詩書明皇注
十八章文廼合乎今古孔賈同時撰疏而意或參
差孫邢並世𫝊經而辭多牴牾凡此得失久評乎
前哲惟茲疑似應校以中文抽蘭臺石室之儲爰
資讎對出羣玉羽陵之積悉備考稽按部就班既
珠聯而璧合離經辨志更指列而眉陳審有舛訛
始為訂正若無確見仍即闕如惟是參較既多稍
得古人之舊亦且改移不少恐滋學者之疑復奉
綸音編為考證必其顯有可據乃得附於每篇如堯典
冠虞書何得因序言而退卷首鄭箋條列國正當
彙諸譜以識篇端士禮之佚文應資羣書以補闕
春王之續筆宜下一字以尊經又如理涉支離參
觀全部若或事多徵引即檢他書次第成編上呈
睿定建初之作通議雖屬藳於詞臣石渠之講諸經必
折衷於
制旨頻更詳審方竣開雕瓊簡瑶函恍積竒書於宛委
牙籤錦軸儼披仙笈於蓬山三古經天緯地之大
文煌乎備矣
一人崇儒重道之至意猗歟盛哉(臣)等學昧管窺才同
蠡測非劉向之博物還分禄閣青藜愧戴憑之解
經竟坐金華彩席字樣猶迷於元度典校空附乎
季長深幸陪侍從之班一得睹秘書之目伏願
湯盤時勵
文岸誕登
於緝熙單厥心所其無逸
念終始典於學政乃有恒治必臻乎郅隆風聿登乎
淳古則
撫五辰而凝庶績繼二典以成三且
超羣聖而邁百王配六經而為七將見河出圖洛出
書敷天覲乾符坤珍之總至藪有麟岡有鳳匝海
慶金甌玉燭之長調矣計校刻告竣十三經注疏
共三百四十六卷十七函謹奉
表隨
進以
聞
乾隆十一年十二月十七日
和碩和親王(臣)弘晝
︵字位過密無法显示︶(臣)張廷玉
吏部右侍郎(臣)德齡
兵部右侍郎(臣)王會汾
國子監祭酒(臣)陸宗楷
