周易注疏卷一考證
乾音義乾竭然反依字作乾下乙乾从旦㫃○(臣良裘)
按乾下乙乾字應作倝義始可通唐元度九經字樣
云乾上从倝音幹下从乙音軋說文倝謂日出光倝
倝也从旦从㫃
初九疏九遇揲則得老陽六遇揲則得老隂○(臣清植)
按每四策爲一過揲老陽策三十六九其四之數也
故爲九過揲老隂策二十四六其四之數也故爲六
過揲兩遇字俱當作過字今折中定本作過
又七既爲陽爻其畫已長今有九之老陽不可復畫
爲陽所以重體八爲陰數而畫陰爻今六爲老隂不
可復畫隂爻故交其體○(臣良裘)按兩體字閣本俱
作錢字啓蒙云遇老陽者其爻爲口所以重體謂此
體也遇老隂者其爻爲乂故交其體謂此體也則是
作錢字者誤但以錢代蓍自漢火珠林始鄭樵六經
奥論先天約蓍法以八錢則作錢者亦非無本
九五注龍德在天則大人之路亨也○唐郭京周易舉
正曰龍得在天誤作德行之德龍在九四之位雖或
跳躍未得在天則喻大人路未通也今居九五之位
則是飛騰騫翥得在於天乃喻大人道路通逹得失
之理義切相當喻其德行未詳何德也(臣良裘)按郭
京易舉正三卷見於崇文總目言京得王輔嗣韓康
伯手寫易經比世所行或頗差駮舉正其訛宋儒謂
世罕有其書云
彖注天也者形之名也健也者用形者也○郭京曰乾
字誤作健字疏云天是定體之名乾是用體之稱體
即形也足明用形是乾不合是健又郭京本于豈非
至健哉句下有萬物資始而生雲施雨潤品𩔖之物
各得流布其形二十字
文言曰節疏貞則信也不論智者行此四事竝須資於
智且乾鑿度云水土二行兼信與知也故略知不言
也○(臣清植)按貞於四時屬冬於四方屬北後天圖
北方之卦爲坎爲艮坎者水也艮者土也故乾鑿度
曰水土二行兼信與知
又疏此第一節釋初九爻辭也○此乃文言第二節
今云第一節第字疑衍或一當作二
上九節注乾文言首不論乾而先說元○郭京曰文言
上誤增乾字既在乾文言注義不合更舉乾文
周易注疏卷一考證
