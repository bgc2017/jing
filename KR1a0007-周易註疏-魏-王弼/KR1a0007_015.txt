周易注疏卷二考證
坤音義坤本又作巛巛今字也○毛居正曰二巛字皆
譌作川按巛字三畫作六叚巛乃偏旁川字也古字
乾作三坤作巛各象其卦陸氏以巛爲今字誤矣(臣)
(照)按音義巛今字也句當作坤今字也陸德明之意
蓋謂巛古坤字也今書坤者乃今字也無以巛爲今
字之理
彖注地也者形之名也坤也者用地者也○郭京曰用
形者也形字誤作地字地是定體之名坤是用形之
稱體即形也祗合明坤順之體用不合用地體之定
名(臣良裘)按此注與乾卦彖注互看則郭京所謂誤
者竝見
初六象履霜堅冰陰始凝也馴致其道至堅冰也○郭
京曰按陰始凝也上誤增堅冰二字履霜與堅冰時
候頗異不合相連結義(臣良裘)按魏志許芸引易傳
作初六履霜朱子謂當從之
文言曰○釋文本無此三字
至靜而德方○石經德字下旁注一也字
陰疑於陽節注猶未失其爲陰𩔖爲陽所滅○郭京
曰去字誤作失字本解經文離字義在去離非在失
却
屯象君子以經綸○綸音義作論釋曰音倫鄭如字謂
論撰書禮樂施政事黃穎曰經論匡濟也本亦作綸
疏綸謂繩綸○繩監本譌作綱下文云約束於物則
从繩是
姚信云綸謂緯也○緯亦譌作綱姚信以經綸爲經
緯說見集解作綱者非
又劉表鄭元以綸爲論○(臣良裘)按此節釋文所云
鄭如字者監本論又作淪尤譌
六二注涉遠而行難可以進○進本或作通亦有作濟
字者郭京曰進則理切通與濟則義疎
六三象卽鹿无虞以從禽也○郭京曰何以從禽也脫
何字(臣清植)按若行蒐狩正禮必有虞矣无虞亦即
鹿者以志逐於禽不由正禮也無何字意理具足郭
京說不必從
蒙卦辭再三瀆瀆則不告○(臣良裘)按崔憬曰瀆古黷
字也按書說命曰黷于祭祀時謂弗欽禮祭義曰數
則黷黷則不敬其義皆與此合
彖注无剛決中何由得初筮之告乎○決本或作失釋
文本作決
九二包蒙吉○釋文云包如字鄭云當作彪彪文也又
按石經作苞
六四注疏此釋六四爻辭也○(臣泰)按疏例從無於當
節之下自言此釋某文者此七字疑衍
需音義字從兩重而者非○(臣良裘)按兩當作雨絶句
疏此需卦繇辭也○繇譌作係依閣本改此六字疑
亦衍文他卦無此例
彖位乎天位○乎石經作于
初九象利用恒无咎未失常也○釋文本無无咎二字
(臣良裘)按此即劉向典校書所謂施孟梁丘家或缺
无咎悔亡唯費氏經與古文同者是也
九二注履健居中○中譌作實依閣本改
彖注不閉其源使訟不至○郭京曰不閉其源使訟得
至得字誤作不字若閉其訟源訟則不至不閉訟源
則訟得至不至與不閉義弗合
又必有善聽之主焉其在二乎○(臣良裘)按李鼎祚
集解云善聽之主其在五焉九五注云處得尊位爲
訟之主用其中正以斷枉直即彖利見大人尚中正
之義也九二居訟之時自救不暇訟既不克懷懼逃
歸豈能爲善聽之主哉傳寫字誤以五爲二當審詳
之今折中定本云訟以九五爲主諸爻皆訟者也
象注物有其分職不相濫爭何由興訟之所以起契之
過也○監本物有其分句下有起契之過四字今依
閣本削去
周易注疏卷二考證
