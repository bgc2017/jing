周易注疏卷八考證
姤女壯勿用取女彖曰姤遇也柔遇剛也勿用取女不
可與長也○郭京曰爻辭取字下誤增女字彖辭勿
用取上脱女壯字勿用取下誤增女字(臣良裘)按京
言脱女壯字蓋拘于彖釋爻辭皆無遺漏之例不知
柔遇剛也已具女壯之義不須再釋非脱文也至謂
勿用取下誤增女字尤為無當故仲氏易直斥其謬
注正乃功成也音義正乃之正亦作匹○(臣清植)按
此注係釋天地相遇品物咸章二句作匹字於義為
切
九五以杞包瓜注杞之為物生於肥地者包瓜為物繫
而不食者也○郭京曰似字誤作以字審詳注義自
見(臣良裘)按舉正蓋以王注釋包瓜取論語匏瓜繫
而不食之文則以字無着故謂以當作似然包魚包
瓜實皆包裏之義以字為正
萃亨王假有廟音義亨王肅本同馬鄭陸虞等竝無此
字○(臣良裘)按程傳本義皆以亨字為衍文項安世
曰彖辭初不及此字
彖利見大人亨聚以正也○舉正本亨字下有利貞二
字集解本聚以正也句下有利貞二字(臣清植)按利
見大人者聚也而可以得亨者惟其以正而聚故也
若不正則不亨矣此所以利於貞也文義具足不必
更舉利貞之辭非脱文也
六三注履非其位以比於四四亦失位不正相聚相聚
不正患所生也○郭京曰四亦失位不正不正相聚
患所生也具錄定本今本誤可見矣
困彖困而不失其所亨○仲氏易曰所字絶句後漢書
朗顗傳引易曰困而不失其所其唯君子乎不連亨
字為句(臣照)按君子所亨在道義所為孔顔樂處也
不能無困命之窮也困即失所顧其所亨者與困不
相交涉非謂君子處困必能自免于困而不失其所
也所亨連讀為是
井音義周書曰黃帝穿井○(臣清植)按朱子門人問六
十四卦名是伏羲元有抑文王所立朱子曰此不可
考問據十三卦所言恐伏羲已有曰十三卦所謂蓋
取諸離者言綱罟有離之象非觀離而始有此也今
據此卦名井而周書謂黃帝始穿井則以六十四卦
名為立自文王者近是故繫辭傳其稱名也雜而不
越於稽其類其衰世之意耶九家易曰名為卦名是
以名卦為文王事矣
彖井養而不窮也改邑不改井乃以剛中也○(臣良裘)
按舉正本改邑不改井下有无喪无得往來井井八
字集解本八字又在乃以剛中也句之下易古今文
全書又云井養而不窮也句乃錯簡當在乃以剛中
也句之下上脱无喪无得往來井七字五經蠡測曰
彖釋卦辭詳眀不略閒有一二句不言當作脱誤非
是省文然脱在何處諸家各自為說未必是當也朱
子本義云无喪无得往來井井句意與不改井同故
不復出蓋井唯有常故其體則无喪无得其用則往
來井井不改井句義足相兼
革彖水火相息○(臣良裘)按革無水而言水火虞翻曰
四革之正坎見故於此稱水謂九四變而之坎也熊
朋來讀易答問曰二隂夾乾陽則坎水生焉謂自二
以上為大坎也竊意義取相息則不言澤火而言水
火於文為順此不必鑿(臣照)按坎為水兑為澤澤雖
有水顧不得謂澤即水也消息二字消者滅息者生
水能克火而火生於水火亦能克水而水生於火彖
傳之意蓋言水火轉有相息之義若二女同居則其
志必不相得故曰革也必指澤為水則義多扞格且
澤中必水而今火是革也
鼎彖聖人亨以享上帝而大亨以養聖賢○郭京曰帝
字下誤增而大亨三字注末亦誤增大亨二字
九四鼎折足覆公餗其形渥○孔平仲雜說曰王弼注
形渥為沾濡之形唐書元載傳贊以為則剭廣韻剭
音屋問禮司烜邦若屋刑鄭注曰謂所殺不于市而
以適甸師者也(臣良裘)按班固漢書叙傳云底剭鼎
臣服虔引司烜文及此爻辭為注顔師古曰剭者厚
刑謂重誅也釋文云鄭作剭九家易曰既覆公餗信
有大罪刑罸當加是漢世易本多有作刑剭者故晁
說之云諸本皆作刑剭也(臣清植)按詩言渥赭言渥
丹皆以愧生於中而形於外則面發赤而沾渥所謂
汗顔也王注似本此為說本義則從晁氏作刑剭
周易注疏卷八考證
