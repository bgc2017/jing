周易略例考證
(臣良裘)按略例一册乃王氏易註之綱領隋書經籍
志所謂周易十卷蓋併此數之故釋文云或有題爲
第十者孔氏作疏主申王學而不疏略例殊失體要
至坊刻注疏本乃削去之謬妄甚矣監本雖附見卷
末而序目不全字句多譌今據相臺岳氏所梓荆谿
家塾本及漢魏叢書津逮秘書所錄稍爲參訂有同
異者著之
明彖
明其所由之主也注明辯也辯卦體功用所由之主○
監本脫明辯也三字依漢魏叢書本添
貞夫一者也注制其動者貞正之一者也○荆谿家塾
本無正字
主必致一也注故无心于存皆得其存也○監本脫此
二句依津逮秘書本添
則知可以執一御也注无爲之一者道也君也○監本
脫此九字依荆谿本添
或有遺爻而舉二體者卦體不由乎爻也注棄此一爻
而舉二體以明其義○棄此一爻秘書本作棄此中
之一爻
其孰能與於此乎○監本脫乎字依叢書本添
明爻通變
故合散屈伸與體相乖注人之多辟已獨處正○處荆
谿本作取
召雲者龍命呂者律注召水氣者水畜此明有識感无
識命陰呂者陽律此明无識感有識○无識感有識
句諸本皆同監本作无識感无識
異而知其通注男女睽而其志同也○同秘書本作通
睽彖𫝊本作通
語成而後有格○叢書本作語成器而後有格
鼔舞而天下從者見乎其情者也○監本從字下脫者
字依叢書本添
一陰一陽而无窮注道者虚无也○監本脫无字依荆
谿本添
明卦適變通爻
故卦以反對而爻亦有變注爻變亦準也○準監本作
應依荆谿本改
唯變所適注卦旣推移故道用无常○旣監本作雖道
字上脫故字依秘書本添
險易之象也注需卦九三近坎險也○坎監本作難依
荆谿本改
物競而獨安於靜者要其終也○監本脫於字依秘書
本添
辯逆順者存乎承乘注陰乘乎陽逆也○諸本多作陽
乘乎陰誤也今依荆谿本
明象
言生於象故可尋言以觀象象生於意故可尋象以觀
意○兩生字監本並作主字依秘書本改
得意而忘象注旣得乾意其龍可捨○注意字監本譌
作象依秘書本改
存言者非得象者也注未得象者存言言則非象○則
監本譌作有下象則非意句同俱依荆谿本改
辯位
乾上九貴而無位注陽居之也需上六雖不當位注隂
居之也○監本陽譌作隂隂譌作陽俱依荆谿本改
應貴賤之序者也注各守其位應之以序○序監本作
事依叢書本改
略例下
其有先貞後亨者亨由于貞也○監本脫下亨字依秘
書本添
卦略
洽乃疑亡也○洽監本譌作始依叢書本改
周易略例考證
少詹事(臣)朱良裘謹言按孔穎達易疏序云爲之
正義十有四卷經籍考館閣書目云今本止十三
卷監本分爲九卷蓋據王弼注六十四卦六卷韓
伯注繫辭以下三卷之文而又不依其篇第也諸
經題曰注疏而易獨名爲兼義諸經分錄音義而
易獨附之卷末直是合刻注疏之始體例未定故
爾乖違後人遂沿而不改耳乾隆四年奉
敕校刊經史廣羅舊本以備參稽得文淵閣所藏不全
易疏四冊則上經三十卦釐爲五卷始知孔疏王
注已分六卷爲十卷合之韓注三卷而十三卷自
備(臣良裘)偕(臣林枝春臣聞棠臣吳泰)昕夕考究
凡監本舛錯謬訛之處證以舊本如覆得發如垢
得梳惜自晉卦以下舊本殘缺然監本之不可復
讀者已十去其六七矣是年冬校訖進呈奉
制報可爰付剞劂逾年竣工兹(臣良裘)復與同事(臣陳)
(浩臣李清植)覆加檢覈詳審再三錄爲周易注疏
考證若干條遵
旨列於各卷之末竊惟王弼易注孤行江左二百餘年
孔氏正義專申其學幾扵盡掃羣言自程朱𫝊義
出學者乃束而不觀今其說之合者已備錄於周
易折中無容更爲論别漢世𫝊易諸家異同不可
復考間有見於李鼎祚集解者採輯一二以補陸
德明釋文所未備王注流𫝊差謬郭京所舉正者
總一百三節世罕其書今分别著之其疏釋中字
有訛别各加指證以資考索他如五經文字六經
正誤音辯韻補諸書所訂正足爲字學韻學之助
者亦采其說以附於識小之義深知測海之難實
切負山之懼(臣良裘)謹識
