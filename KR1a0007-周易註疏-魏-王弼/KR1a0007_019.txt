周易注疏卷四考證
謙象君子以裒多益寡○裒石經作褎
九三注上承下綏○綏本或作接
上六注未有居衆人之所惡而為動者所害○郭京曰
不字誤作而字
豫初六象疏志窮凶者釋鳴豫之義而初時鳴豫後則
樂志窮盡故為凶也○推尋文義而字當是言字
隨彖大亨貞无咎而天下隨時○郭京曰按大亨下脱
利字驗注昭然釋文云大亨貞本又作大亨利貞依
卦辭似應有利字
音義天下隨時王肅作隨之隨時之義王肅本作隨
之時義○(臣清植)按時古與是通尚書是皆作時可
見隨時之時即是也言有大亨貞之德而天下皆隨
於是也彖傳言時義者凡五卦此獨曰隨時之義緣
上有隨時之字而誤耳朱子本義依王肅本改正
蠱彖先甲三日後甲三日終則有始天行也○(臣良裘)
按子夏傳曰先甲三日辛壬癸也後甲三日乙丙丁
也馬融曰甲在東方艮在東北故云先甲巽在東南
故云後甲說皆有據而義則未精至王弼以甲為創
制之令與蠱必有事之旨合諸儒遂以甲為造令之
日謂前三日為辛取改新之義後三日為丁取丁寧
之義尤與謀始慎終之義足相發明與王注本無岐
旨而孔穎達必以為妄作異端不可解也
臨卦辭至于八月有凶○(臣良裘)按臨言八月復言七
日月候卦氣說者紛然今按王弼此注本無明文孔
疏以小人道長君子道消乃否卦之辭遂取自丑至
申為八月此蜀才之說也王應麟曰臨所謂八月其
說有三一云自子至未為遯一云自丑至申為否一
云自寅至酉為觀復所謂七日其說亦有三一云卦
氣起中孚六日七分之後為復一謂過坤六位至復
為七日一謂五月隂生至十一月陽生歴七月善乎
陸振奇之言曰日陽象月隂象八少隂之數七少陽
之數故隂來之期曰八月陽來之期曰七日
六四注柔不失正則得无咎也○則本或作乃
觀彖觀天之神道而四時不忒○石經神道下旁注日
月不過四字
六二象疏此童觀闚觀皆讀為去聲也○(臣清植)按古
者門闕謂之觀以其高大有以示人所謂兩觀者也
此卦二陽在上四隂在下有門闕之象故名觀而音
義曰觀官喚反示也然上既有以示人則下必仰而
觀之是以朱子曰自上示下曰觀自下觀上曰觀故
卦名之觀去聲而六爻之觀皆平聲據此則疏說非
是且童觀闚觀之觀若訓去聲於義意亦無當
六三象注三處進退之時以觀進退之幾未失道也○
監本誤以王注作孔疏依閣本訂正
九五注觀民之俗以察己道又百姓有罪在余一人○
監本道譌作之余譌作於俱依閣本改正
上九象注特處異地為衆所觀○監本譌作將處異地
為衆觀依閣本改正
賁卦辭小利有攸往○郭京曰不利有攸往誤作小字
彖及注同九二棄中和之道就亢極无位之地故疏
云九二棄善從惡凡棄善從惡豈有小利誤亦明矣
(臣良裘)按六二象曰賁其須與上興也上九象曰白
賁无咎上得志也分剛上而文柔其象如此棄善從
惡之說於義為儉
彖天文也○郭京曰天文也上脱剛柔交錯一句朱子
曰理或然也(臣照)按既濟彖曰既濟亨小則此賁彖
亦應作賁亨小蓋賁者文也禮儀三百威儀三千皆
文也陽大而隂小仁大而禮小質大而文小自然之
理也雜卦傳曰賁无色也言賁之本也本象曰君子
以明庶政无敢折獄即亨小之義也彖傳曰柔來而
文剛故亨分剛上而文柔故小柔來而文剛柔為剛
文則剛之本體得亨矣剛上文柔則唯小者乃可是
故柔來文剛為離明文之盛也剛上文柔為艮止賁
之白也此亨小之義彖𫝊於二句中分著之者也下
文云利有攸往天文也天文自然而然非可勉強故
觀乎天文以察時變利有攸往也文眀以止人文也
人文雖極文明必知其所止乃不為無質之文故觀
乎人文以化成天下亦利有攸往也化成天下必在
亨小小者咸亨即成其大也然則郭京謂小字應作
不字天文也句上脱剛柔交錯四字者皆未為得也
周易注疏卷四考證
