周易略例序
唐四門助教郉璹撰
原夫兩儀未位神用藏於視聽一氣化矣至賾隱乎
名言於是河龍負圖犧皇畫卦仰觀俯察遠物近身
八象窮天地之情六位備剛柔之體言大道之妙有
一陰一陽論聖人之範圍顯仁藏用實三元之胎祖
鼓舞財成爲萬有之蓍龜知來藏往是以孔丘三絕
未臻樞奥劉安九師尚迷宗旨臣舞象之年鼓篋鱣
序漁獵墳典偏習周易研窮耽玩無舍寸陰是知卦
之紀綱周文王之言略矣象之吉凶魯仲尼之論備
矣至如王輔嗣略例大則總一部之指歸小則明六
爻之得失承乘逆順之理應變情僞之端用有行藏
辭有險易觀之者可以經緯天地探測鬼神匡濟邦
家推辟咎悔雖人非上聖亦近代一賢臣謹依其文
輒爲注觧雖不足敷弘易道庶幾有裨於教義亦猶
螢燐增輝於太陽涓流助深於巨壑臣之志也敢不
上聞
