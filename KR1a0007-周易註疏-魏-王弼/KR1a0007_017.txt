周易注疏卷三考證
師卦辭丈人吉○崔憬曰子夏傳作大人李鼎祚云彖
云能以衆正可以王矣老子曰域中有四大而王居
其一焉作大人是也(臣照)按師卦之義成于九二為
衆所歸也夫在下位而爲衆所歸惟師乃可所爲閫
以外將軍制之人主不從中制也彖曰丈人爻曰長
子其義同也非丈人則三軍無所托命故丈人吉也
若易言大人者位尊者之通稱言君子者德尊者之
通稱言后者君也言先王者舉古聖君以爲後世法
也義各有取師稱丈人不可與大人混也子夏傳作
大人蓋亦傳寫之訛而李鼎祚從而爲之辭
六四注疏漢書韓信云兵法欲右背山陵前左水澤○
(臣良裘)按此非韓信語云字上當有傳字
六五田有禽利執言注物先犯己故可以執言而無咎
也○郭京曰利執之誤作利執言之字行書向下引
脚稍類言字轉寫仍誤言字無義理可安(臣良裘)按
程傳云執言奉辭也文無不安
比彖比吉也比輔也○郭京曰吉字下誤增也字凡彖
先舉&KR2271;辭後以義結皆有也字&KR2271;辭下並無也字(臣)
(清植)按朱子亦云也字羡當作比吉比輔也下順從
也比輔也觧比字下順從也觧吉字與郭京之說正
同
初六注以不信為比之首禍莫大焉故必有孚盈缶然
後乃得免比之咎○郭京曰此盈缶二字疑衍下文
處比之首應不在一心無私吝則莫不比之著信立
誠盈溢乎質素之器等句方釋盈缶之義此處不應
有盈缶二字
九五象舍逆取順失前禽也○郭京曰舍逆取順句誤
在失前禽上此小象第一第三句並先舉爻辭後以
義結中間一句獨先申義後舉爻辭三百八十三爻
並無此例(臣清植)按上文位正中也此曰失前禽也
以禽與中叶攷象傳内以禽字與東部字為韻者凡
三見屯三爻象禽與窮叶此與中叶恒四爻象禽與
容叶吳棫韻補以禽為渠容切而引焦氏易林吉日
車攻田弋𫉬禽宣王飲酒以告嘉功之文為証疑自
漢以前有此音也
履六三注志存於王頑之甚也○毛居正曰志存於五
五作王誤正義云以六三之微欲行九五之事解注
志存於五也紹興本興國軍本皆誤作王唯建安余
氏本作五彖辭履帝位而不疚注云言五之德此為
五字無疑
泰九二包荒○包石經作苞象同
九三象无往不復天地際也○釋文本作無平不陂
六四翩翩○釋文本作篇篇釋云如字子夏傳作翩翩
向本同云輕舉貌古文作偏偏今本俱作翩翩蓋從
子夏傳本也
象翩翩不富皆失實也○郭京曰皆反實也反誤作失
注云坤爻皆樂下復下是坤位本實之處義在翩翩
反歸本實之地非失其本實也(臣良裘)按易義陰虚
陽實失實正解不富之義京言未當
否象君子以儉德辟難不可榮以祿○(臣良裘)按虞翻
本作不可營以禄云榮或作營又云儉或作險按後
漢書章懷注引易作險
六二包承○包石經作苞下包羞同
大有彖疏六五應九二九二在乾體故云應乎天也○
監本作六五應乾九二亦與五為體誤今依閣本改
象注遏惡揚善成物之美順夫天德休物之命○監本
作遏惡揚善成物之性順天休命順物之命推尋文
義順夫天德解順天二字休物之命解休命二字休
美也監本誤今依閣本改
九三音義亨許庚反通也衆家並香兩反京云獻也干
云享宴也姚云享祀也○(臣清植)按此亨字注疏並
作亨通解朱子本義云春秋傳作亨古者亨通之亨
享獻之享烹餁之烹皆作亨字按亨通之作亨者元
亨之𩔖是也享獻之作亨者此文之𩔖是也烹餁之
作亨者鼎彖傳聖人亨以享上帝而大亨以養聖賢
是也陸氏既以許庚反音作亨通之亨復云衆家並
香兩反音作享獻之享則其意似亦以享之義為長
矣今折中定本從朱子作享
周易注疏卷三考證
