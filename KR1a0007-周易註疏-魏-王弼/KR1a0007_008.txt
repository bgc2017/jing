周易注解𫝊述人考證
周易注解𫝊述人○(臣良裘)按諸經授受源流𫝊注
或詳或略今取釋文所錄竝存之此周易源流文
間訛缺如云孔子作彖辭象辭文言繫辭說卦序
卦雜卦十翼文義具足矣而雜卦下却缺二字殊
不可曉又注詳見余所撰句下亦缺二字考德明
所撰他無表見意即乾𫝊第一疏云夫子十翼解
見發題者是今其書亦不𫝊(臣清植)按雜卦下二
字以文義求之當作是謂二字據孔穎達數十翼
云上彖一下彖二上象三下象四上繫五下繫六
文言七說卦八序卦九雜卦十是彖象繫辭各釐
為上下二篇此文所列彖象繫辭不曾晰出上下
故當時刻者疑其不足十數因缺以俟攷耳今亦
未敢臆決仍舊闕之
自魯商瞿子木受易於孔子(至)末○(臣良裘)按自此
已下皆采兩漢儒林𫝊之文字多别出田何子莊
漢書作子装丁寬作易說三萬言漢書作二萬言
翟牧字子況漢書作子兄注讀曰況彭祖字長夏
真定太守漢書作字子夏真定太傅戴馮後漢書
作憑王璜後漢書作横
周易注解𫝊述人考證
