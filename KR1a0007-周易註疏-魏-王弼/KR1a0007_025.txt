周易注疏卷七考證
睽六三其人天且劓○(臣良裘)按自馬融以剠鑿其額
曰天爲訓諸家仍之然王注無明文也胡瑗曰天當
作而古文相𩔖傳寫之誤漢法髠其鬢髮曰而今按
說文而頰毛也漢書耏通作而注云罪不至髠也
上九先張之弧後說之弧音義下弧夲亦作壺○(臣清)
(植)按集解本亦作壺虞翻曰大腹有口壺之象也然
經文言張言說則作弧爲順
蹇象君子以反身修德○郭京曰正身修德誤作反字
若反君子之身便是小人之道遇難失正吉可得乎
(臣良裘)按反身之謂也語見家人象傳反求自反於
處蹇之義尤切京說未當
六二注履中行義以存其上處蹇以此未見其尤也○
郭京曰以存其正正字誤作上字(臣良裘)按疏云五
居王位而在難中六二匡王室涉蹇濟蹇故曰蹇蹇
作上字合
九三往蹇來反○郭京曰往蹇來正正字誤作反字六
二疏云履正居中九三當位履正六四注得位履正
九五注居不失正據四節正字義足相明(臣良裘)按
反字之義注疏以爲得位程朱傳義以爲反就二隂
與象傳内喜之旨尤浹京說亦未當
解利西南无所往其來復吉○蔣悌生五經蠡測曰按
无所往三字非卦辭原文乃後人釋利西南義誤寫
入經中耳彖釋卦辭字字有著落豈有一句全不釋
者知非原辭必矣(臣良裘)按彖傳不言无所往程子
以爲省文今考集解本往得衆也之下却有此三字
後人轉以彖傳有脫字而并疑卦辭也
六三象自我致戎音義致戎夲又作致寇○(臣清植)按
繫辭傳曰負也者小人之事也乘也者君子之器也
小人而乘君子之器盜思奪之矣上慢下暴盜思伐
之矣蓋以商販小人而得濫竊名器則人爭啓其儌
倖之心是奪之說也推其濫竊之由實因在上者慢
其名器而褻越用之故使濫竊者得藉之以行其暴
如此則不逞之徒有所執辭而害且中於國家矣是
伐之說也象易致宼作致戎即盜思伐之之義作致
宼者非
損象君子以懲忿窒欲○懲釋文本作徵釋云徵直升
反止也鄭云猶清也(臣良裘)按徵與懲通史記荆舒
是徵可驗
六五注故人用其力事竭其功知者慮能明者慮策○
郭京曰士竭其功士字誤作事字初論庶民二舉衆
士三用才智四任明遠是衆才之義
益六三注壯不至亢不失中行○郭京曰信不失中脫
信字下誤增行字信字本爲有孚生義詳審自明考
郭京本此注與今本多不同故用凶事乃得旡咎也
無乃字足以告公而得用圭也也字作者字故曰中
行告公用圭也無中行二字
夬象居德則忌注忌禁也法明斷嚴不可以慢故居德
以明禁也○(臣清植)按王注蓋以象傳則字爲明字
之誤也疏中釋無明文程傳曰王弼作明忌亦通可
補疏家之闕
周易注疏卷七考證
