周易注疏卷九考證
震卦辭震來虩虩笑言啞啞○(臣清植)按易家或以八
字為初九爻辭誤入卦下者非也易例凡爻為卦主
者辭多與卦同如屯初之利建侯謙三之君子有終
之𩔖是也震以陽動於下為義卦惟初四二陽而初
最居下故為卦主而辭與卦同
彖出可以守宗廟社稷以為祭主也注不喪匕鬯則巳
出可以守宗廟○郭京曰經脫不喪匕鬯字注脫社
稷字(臣良裘)按京之此言王昭素范諤昌皆主其說
今程朱傳義並從之
艮卦辭注施止於背不隔物欲得其所止也背者無見
之物○郭京曰不見其所欲而得其所止也見其所
字誤作隔物字又背者无見之處處字誤作物字又
其得無咎艮其背不𫉬其身行其庭不見其人故也
○郭京曰其得无咎者誤脫者字
彖艮其止止其所也注易背曰止以明背即止也○郭
京曰艮背為止以明背則止也注首艮字今本多作
易字(臣良裘)按易背為止之義疏有明文朱子本義
亦錄其說又晁氏讀書志云艮其止當依卦辭作艮
其背本義亦錄其說項安世云自王弼以前無艮其
止之說古文背字為北有訛為止字之理然則王注
作易背曰止無疑矣
六二不極其隨○拯釋文本作承釋云音拯救之拯馬
云舉也(臣良裘)按黃氏韻會引易作拯丁氏集韻又
别出承同音同義並無别釋
象未退聽也○退集解本作違虞翻曰坎為耳故未違
聽其義全異
九三艮其限列其夤厲薰心○列集解作裂薰集解作
閽虞翻曰艮為閽閽守門人坎盜動門故厲閽心古
閽作薰字馬因言薰灼其心未聞易以坎水薰灼人
也荀氏以薰為勲或誤作動皆非也(臣清植)按夤為
夾脊骨正與心相對列峙也列夤由于艮限因腰之
不能屈伸而脊為之峙安得不危而薰心哉心猶火
也揚之則明遏之則薰危薰心者言其堙鬱昏塞無
光明通泰之象也虞說非是
注止加其身中體而分故列其夤○郭京曰限字誤作
身字按六四爻辭云艮其身注云中上稱身此注身
字當作限字
九三象曰危薰心也九四象曰正諸躬也○(臣清植)按
心字唐韻入侵躬字唐韻入東此以心與躬叶吳棫
韻補心思容切引東方朔七諫賢士窮而隱處兮廉
方正而不容子胥諫而靡軀兮比干忠而剖心為証
疑古有此音也
九四注止求諸身得其所處○郭京曰於字誤作求字
六五言有序○序集解本作孚虞翻曰動得正故言有
孚
漸彖漸之進也注之於進也○(臣清植)按卦名以進為
義者三晉也升也漸也而漸獨以漸進為義故言漸
之進以别於晉之進升之進也郭雍云傳言漸之進
如女之歸則吉以女歸有漸也王注之於進也與雍
意同諸儒疑之字為衍為誤者皆未允也
象君子以居賢德善俗○郭京曰善字下脫風字觀注
可知(臣良裘)按本義曰疑賢字衍或善下有脫字京
言或然
上九鴻漸于陸○(臣良裘)按陸字與九三陸字同漢晉
及唐初無岐音自胡瑗以陸為逵程朱皆從其說訓
為雲路
豐彖注施于已盈則方溢○釋文本無方字釋云本或
作則方溢者非也
九四象遇其夷主吉行也○郭京曰志行也脫志字遇
其夷主吉既是爻辭行之一字亦未成句按暌初四
皆陽象曰志行也比例詳義足見其脫矣(臣清植)按
小象原有以單字成句者如屯四之求而往明也是
也今折中定本以遇其夷主吉為句行也為句
上六象天際翔也○集解本作天降祥也孟喜曰天降
下惡祥也
旅彖注命附旅者不失其正○郭京曰羈字誤作附字
初六旅瑣瑣斯其所取災○郭京曰斯字合作㒋(臣清)
(植)按王應麟云斯王注為斯賤之役郭京謂合作㒋
據後漢左雄傳職斯祿薄注云斯賤也不必改㒋字
六五注不安其處以乘其下○郭京曰棄字誤作乘字
上九象喪牛于易○釋文本作喪牛之凶
巽彖重巽以申命注命乃行也○郭京曰命乃行也一
句彖文誤入注觀文尋義了不關注(臣照)按郭京舉
正謂得王弼韓伯手寫本由此條觀之其說亦係後
人偽託舉正類此者多並不採錄舉此條以見例
九五先庚三日後庚三日吉注申命令謂之庚○仲氏
易曰王輔嗣于先甲後甲引漢制甲令為解令有甲
乙不得謂甲即令也巽為命令于申命義自合然曰
申命令謂之庚則杜撰無據不可為訓矣(臣良裘)按
孔疏主申王學必以甲庚皆申命之謂義實未安張
清子曰甲者十干之首庚者十干之過中以造事言
之故取諸甲以更事言之故取諸庚其說與終則有
始无初有終之義最洽夫巽之九五其動也之蠱聖
人于蠱繫以先甲後甲而于此爻繫以先庚後庚然
則所以慎終如始而不至于壞極而後有事者其惟
在申命行事巽以行權者乎
周易注疏卷九考證
