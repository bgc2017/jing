周易經傳原目考證
周易上經乾傳第一○(臣良裘)按第一卷凡十卦獨
云乾𫝊者此古人卷帙之標籖猶毛詩題云周南
關雎訓詁𫝊第一論語題云學而第一是也泰卦
第二以後放此疏釋家逐字分著其義具見鄭重
𫝊經之意但篇第既改而原目仍雜見於經𫝊間
殊滋棼眩故今悉列之卷首云
韓伯注音義王輔嗣止注大經○大字監本作六毛
居正六經正誤曰大字誤作六先儒以上下經二
篇為大經繫辭以下為大𫝊今從之
周易說卦第九疏正義曰先儒以孔子十翼之次乾
坤文言在二繫之後說卦之前以彖象附上下二
經為六卷則上繫第七下繫第八文言第九說卦
第十輔嗣之文言分附乾坤二卦故說卦為第九
○(臣良裘)按漢書藝文志易十二篇顔師古注云
上下經及十翼故十二篇十翼之數說者不同朱
子本義從王肅本今折中定本從之此以彖象附
上下二經為六卷乃王弼所受傳于費直者費直
𫝊云以彖象繫辭文言解說上下經是也孔穎達
於坤初六象疏云夫子象辭元在六爻經辭之後
輔嗣之意以象本釋經宜相附近故分附當爻之
下是以彖象文言從經如今乾卦者費直之易也
以彖及大象從卦辭以小象從各爻辭如今坤卦
以下者王弼之易也此疏則云輔嗣之文言分附
乾坤二卦又似直未分而弼始分之其說小異盖
唐時已傳聞異辭孔穎達殆兩存之
周易經𫝊原目考證
