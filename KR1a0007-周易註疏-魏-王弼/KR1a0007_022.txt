周易注疏卷六
魏王弼注唐陸德明音義孔穎達疏
下經(咸)(恒)(遯)(大壯)(晉)(明夷)(家人)
䷞(艮下兌上)
咸亨利貞取女吉音義(咸如字彖云感也兌宫三世卦取七具反本亦作娶音同)疏
(正義曰先儒以易之舊題分自此以上三十卦爲上經巳下三十四卦爲下經序卦至此又别起端首先儒皆)
(以上經明天道下經明人事然韓康伯注序卦破此義云夫易六畫成卦三才必備錯綜天人以效變化豈有)
(天道人事偏於上下哉案上經之内明飲食必有訟訟必有衆起是兼於人事不專天道既不專天道則下經)
(不專人事理則然矣但孔子序卦不以咸繫離繫辭云二篇之策則是六十四卦舊分上下乾坤象天地咸恒)
(明夫婦乾坤乃造化之本夫婦寔人倫之原因而擬之何爲不可天地各卦夫婦共卦者周氏云尊天地之道)
(略於人事猶如三才天地爲二人止爲一也此必不然竊謂乾坤明天地初闢至屯乃剛柔始交故以純陽象)
(天純陰象地則咸以明人事人物既生共相感應若二氣不交則不成於相感自然天地各一夫婦共卦此不)
(言可悉豈宜妄爲異端咸亨利貞取女吉者咸感也此卦明人倫之始夫婦之義必須男女共相感應方成夫)
(婦既相感應乃得亨通若以邪道相通則凶害斯及故利在貞正既感通以正即是㛰媾之善故云咸亨利貞)
(取女吉也)
彖曰咸感也柔上而剛下二氣感應以相與注是以亨
也止而說注故利貞也男下女注取女吉也是以亨利
貞取女吉也天地感而萬物化生注二氣相與乃化生
也聖人感人心而天下和平觀其所感而天地萬物之
情可見矣注天地萬物之情見於所感也凡感之爲道
不能感非𩔖者也故引取女以明同𩔖之義也同𩔖而
不相感應以其各亢所處也故女雖應男之物必下之
而後取女乃吉也音義(與如字鄭云與猶親也說音悦下遐嫁反下注必下同見於之)
(見賢遍反亢口浪反本或作有)疏(正義曰柔上而剛下二氣感應以相與者此因上下二體釋咸亨之義也)
(艮剛而兑柔若剛自在上柔自在下則不相交感无由得通今兑柔在上而艮剛在下是二氣感應以相授與)
(所以爲咸亨也止而說者此因二卦之義釋利貞也艮止而兌說也能自靜止則不隨動欲以止行說則不爲)
(邪謟不失其正所以利貞也男下女者此因二卦之象釋取女吉之義艮爲少男而居於下兌爲少女而處於)
(上是男下於女也㛰姻之義男先求女親迎之禮御輪三周皆是男先下於女然後女應於男所以取女得吉)
(者也是以亨利貞取女吉者次第釋訖總舉繇辭以結之天地感而萬物化生者以下廣明感之義也天地二)
(氣若不感應相與則萬物无由得變化而生聖人感人心而天下和平者聖人設教感動人心使變惡從善然)
(後天下和平觀其所感而天地萬物之情可見矣者結歎咸道之廣大則包天地小則該萬物感物而動謂之)
(情也天地萬物皆以氣𩔖共相感應故觀其所感而天地萬物之情可見矣)
象曰山上有澤咸君子以虛受人注以虛受人物乃感
應疏(正義曰山上有澤咸澤性下流能潤於下山體上承能受其潤以山感澤所以爲咸君子以虚受人)
(者君子法此咸卦下山上澤故能空虛其懷不自有實受納於物无所棄遺以此感人莫不皆應)
初六咸其拇注處咸之初爲感之始所感在末故有志
而巳如其本實未至傷靜象曰咸其拇志在外也注四
屬外卦音義(拇茂后反馬鄭薛云足大指也子夏作&KR2129;荀作母云陰位之尊)疏(正義曰咸其拇)
(者拇是足大指也體之最末初應在四俱處卦始爲感淺末取譬一身在於足指而巳故曰咸其拇也象曰志)
(在外者外謂四也與四相應所感在外處於感初有志而巳故云志在外也注正義曰如其本實未至傷静者)
(六二咸道轉進所感在腓腓體動躁則成往而行今初六所感淺末則譬於拇指指雖小動未移其足以喻人)
(心初感始有其志志雖小動未甚躁求凡吉凶悔吝生乎動者也以其本實未傷於靜故无吉凶悔吝之辭)
六二咸其腓凶居吉注咸道轉進離拇升腓腓體動躁
者也感物以躁凶之道也由躁故凶居則吉矣處不乘
剛故可以居而獲吉象曰雖凶居吉順不害也注陰而
爲居順之道也不躁而居順不害也音義(腓房非反鄭云膊賜也膊)
(音市臠反王廙云腓腓腸也荀作肥云謂五也尊盛故稱肥離力智反躁早報反)疏(正義曰咸其腓凶居)
(吉者腓足之腓腸也六二應在九五咸道轉進離拇升腓腓體動躁躁以相感凶之道也由躁故凶靜居則吉)
(故曰咸其腓凶居吉以不乘剛故可以居而𫉬吉象曰雖凶居吉順不害者雖者與奪之辭若既凶矣何由得)
(居而獲吉良由陰性本靜今能不躁而居順其本性則不有災害免凶而𫉬吉也注正義曰腓體動躁者王廙)
(云動於腓腸斯則行矣故言腓體動躁也)
九三咸其股執其隨往吝注股之爲物隨足者也進不
能制動退不能靜處所感在股志在隨人者也志在隨
人所執亦以賤矣用斯以往吝其宜也象曰咸其股亦
不處也志在隨人所執下也音義(股音古)疏(正義曰咸其股執其隨往)
(吝者九三處二之上轉高至股股之爲體動靜隨足進不能制足之動退不能靜守其處股是可動之物足動)
(則隨不能自處常執其隨足之志故云咸其股執其隨施之於人自無操持志在隨人所執卑下以斯而往鄙)
(吝之道故言往吝象曰咸其股亦不處也者非但進不能制動退亦不能靜處也所執下者既志在隨人是其)
(志意所執下賤也)
九四貞吉悔亡憧憧往來朋從爾思注處上卦之初應
下卦之始居體之中在股之上二體始相交感以通其
志心神始感者也凡物始感而不以之於正則至於害
故必貞然後乃吉吉然後乃得亡其悔也始在於感未
盡感極不能至於无思以得其黨故有憧憧往來然後
朋從其思也象曰貞吉悔亡未感害也注未感於害故
可正之得悔亡也憧憧往來未光大也音義(憧昌容反馬云行貎)
(王肅云往來不絶貎廣雅云往來也劉云意未定也徐又音童又音鍾京作&KR1720;字林云&KR1720;遲也文冢反)疏
(正義曰貞吉悔亡者九四居上卦之初應下卦之始居體之中在股之上二體始相交感以通其志心神始感)
(者也凡物始感而不以之於正則害之將及矣故必貞然後乃吉吉然後乃得亡其悔也故曰貞吉悔亡也憧)
(憧往來朋從爾思者始在於感未盡感極惟欲思運動以求相應未能忘懷息照任夫自然故有憧憧往來然)
(後朋從爾之所思也象曰未感害者心神始感未至於害故不可不正正而故得悔亡也未光大者非感之極)
(不能无思无欲故未光大也)
九五咸其脢无悔注脢者心之上口之下進不能大感
退亦不爲无志其志淺末故无悔而巳象曰咸其脢志
末也音義(脢武杯反又音每心之上口之下也鄭云背脊肉也說文同王肅又音灰廣雅云胂謂之)
(脢胂音以人反)疏(正義曰咸其脢无悔者脢者心之上口之下也四已居體之中爲心神所感五進在於四)
(上故所感在脢脢巳過心故進不能大感由在心上退亦不能无志志在淺末故无悔而巳故曰咸其脢无悔)
(也象曰志末也者末猶淺也感以心爲深過心則謂之淺末矣注正義曰脢者心之上口之下者子夏易傳曰)
(在脊曰脢馬融云脢背也鄭玄云脢脊肉也王肅云脢在背而夾脊說文云脢背肉也雖諸說不同大體皆在)
(心上輔嗣以四爲心神上爲輔頰五在上四之間故直云心之上口之下也明其淺於心神厚於言語)
上六咸其輔頰舌注咸道轉末故在口舌言語而巳象
曰咸其輔頰舌滕口說也注輔頰舌者所以爲語之具
也咸其輔頰舌則滕口說也憧憧往來猶未光大況在
滕口薄可知也音義(輔如字馬云上頷也虞作䩉云耳目之間頰兼叶反盂作俠滕徒登)
(反達也九家作乘虞作媵鄭云送也說如字注同徐音脫又始銳反)疏(正義曰咸其輔頰舌者馬融云輔上)
(頷也輔頰舌者言語之具咸道轉末在於口舌言語而巳故云咸其輔頰舌也象曰滕口說也者舊說字作滕)
(徒登反滕競與也所競者口无復心實故云滕口說也鄭玄又作媵媵送也咸道極薄徒送口舌言語相感而)
(巳不復有志於其間王注義得兩通未知誰同其旨也)
䷟(巽下震上)
恒亨无咎利貞注恒而亨以濟三事也恒之爲道亨乃
无咎也恒通无咎乃利正也利有攸往注各得所恒脩
其常道終則有始往而无違故利有攸往也音義(恒如字久)
(也震宫三世卦)疏(正義曰恒亨无咎利貞者恒久也恒久之道所貴變通必須變通隨時方可長久能久能)
(通乃无咎也恒通无咎然後利以行正故曰恒亨无咎利貞也利有攸往者得其常道何往不利故曰利有攸)
(往也注正義曰褚氏云三事謂无咎利貞利有攸往莊氏云三事者无咎一也利二也貞三也周氏云三事者)
(一亨也二无咎也三利貞也注不眀數故先儒各以意說竊謂注云恒而亨以濟三事者明用此恒亨濟彼三)
(事无疑亨字在三事之中而此注云恒之爲道亨乃无咎恒通无咎乃利正也又注彖曰道得所久則常通无)
(咎而利貞也此解皆以利正相將爲一事分以爲二恐非注旨驗此注云恒之爲道亨乃无咎此以恒亨濟无)
(咎也又云恒通无咎乃利正也此以恒亨濟利貞也下注利有攸往云各得所恒脩其常道終則有始往而无)
(違故利有攸往此以恒亨濟利有攸往也觀文驗注禇氏爲長)
彖曰恒久也剛上而柔下注剛尊柔卑得其序也雷風
相與注長陽長陰能相成也巽而動注動无違也剛柔
皆應注不孤媲也恒注皆可久之道恒亨无咎利貞久
於其道也注道得所久則常通无咎而利正也天地之
道恒久而不巳也注得其所久故不巳也利有攸往終
則有始也注得其常道故終則復始往无窮極日月得
天而能久照四時變化而能久成聖人久於其道而天
下化成注言各得其所恒故皆能長久觀其所恒而天
地萬物之情可見矣注天地萬物之情見於所恒也音
義(長陽長陰並之丈反大象注同媲普計反配也復扶又反見於之見賢遍反)疏(正義曰恒久也者訓)
(釋卦名也恒之爲名以長久爲義剛上而柔下者既訓恒爲久因名此卦得其恒名所以釋可久之意此就二)
(體以釋恒也震剛而巽柔震則剛尊在上巽則柔卑在下得其順序所以爲恒也雷風相與者此就二象釋恒)
(也雷之與風陰陽交感二氣相與更互而相成故得恒久也巽而動者此就二卦之義因釋恒名震動而巽順)
(无有違逆所以可恒也剛柔皆應者此就六爻釋恒此卦六爻剛柔皆相應和无孤媲者故可長久也恒者歷)
(就四義釋恒名訖故更舉卦名以結之也明上四事皆可久之道故名此卦爲恒恒亨无咎利貞久于其道者)
(此就名釋卦之德言所以得亨无咎利貞者更无别義正以得其恒久之道故言久於其道也天地之道恒久)
(而不巳者將釋利有攸往先舉天地以爲證喩言天地得其恒久之道故久而不巳也利有攸往終則有始者)
(舉經以結成也人用恒久之道會於變通故終則復始往无窮極同於天地之不巳所以爲利也日月得天而)
(能久照者以下廣明恒義上言天地之道恒久而不巳也故日月得天所以亦能久照四時變化而能久成者)
(四時更代寒暑相變所以能久生成萬物聖人久於其道而天下化成者聖人應變隨時得其長久之道所以)
(能光宅天下使萬物從化而成也觀其所恒而天地萬物之情可見矣者總結恒義也注正義曰剛尊柔卑得)
(其序者咸明感應故柔上而剛下取二義相交也恒明長久故剛上而柔下取尊卑得序也長陽長陰能相成)
(者震爲長男故曰長陽巽爲長女故曰長陰彖曰雷風相與雷之與風共相助成之義故禇氏云雷資風而益)
(遠風假雷而增威是也今言長陽長陰能相成者因震爲長男巽爲長女遂以長陽長陰而名之作文之體也)
(又此卦明夫婦可久之道故以二長相成如雷風之義也媲配也)
象曰雷風恒注長陽長陰合而相與可久之道也君子
以立不易方注得其所久故不易也疏(正義曰雷風相與爲恒已如彖)
(釋君子以立不易方者君子立身得其恒久之道故不改易其方方猶道也)
初六浚恒貞凶无攸利注處恒之初最處卦底始求深
者也求深窮底令物无餘緼漸以至此物猶不堪而況
始求深者乎以此爲恒凶正害德无施而利也象曰浚
恒之凶始求深也音義(浚荀潤反深也鄭作濬令力呈反縕紆粉反廣雅云積也)疏
(正義曰浚深也最處卦㡳故曰深也深恒者以深爲恒是也施之於仁義即不厭深施之於正即求物之情過)
(深是凶正害德无施而利故曰浚恒貞凶无攸利也注正義曰始求深者處卦之初故言始也最在於下故言)
(深也所以致凶謂在於始而求深者也)
九二悔亡注雖失其位恒位於中可以消悔也象曰九
二悔亡能久中也疏(正義曰失位故稱悔居中故悔亡也象曰能久中者處恒故能久位)
(在於中所以消悔也)
九三不恒其德或承之羞貞吝注處三陽之中居下體
之上處上體之下上不全尊下不全卑中不在體體在
乎恒而分无所定无恒者也德行无恒自相違錯不可
致詰故或承之羞也施德於斯物莫之納鄙賤甚矣故
曰貞吝也象曰不恒其德无所容也音義(或有也一云常也鄭本作)
(咸行下孟反詰去吉反分扶運反)疏(正義曰不恒其德或承之羞貞吝者九三居下體之上處上體之下)
(雖處三陽之中又在不中之位上不全尊下不全卑執心不定德行无恒故曰不恒其德德既无恒自相違錯)
(則爲羞辱承之所羞非一故曰或承之羞也處久如斯正之所賤故曰貞吝也象曰无所容者謂不恒之人所)
(往之處皆不納之故无所容也注正義曰中不在體者雖在三陽之中非一體之中也不可致詰者詰問也違)
(錯處多不足問其事理所以明其羞辱之深如論語云於予與何誅)
九四田无禽注恒於非位雖勞无𫉬也象曰久非其位
安得禽也疏(正義曰田者田獵也以譬有事也无禽者田獵不𫉬以喩有事无功也恒於非位故)
(勞而無功也象曰久非其位安得禽者在恒而失位是久非其位田獵而无所𫉬是安得禽也)
六五恒其德貞婦人吉夫子凶注居得尊位爲恒之主
不能制義而係應在二用心專貞從唱而已婦人之吉
夫子之凶也象曰婦人貞吉從一而終也夫子制義從
婦凶也疏(正義曰恒其德貞者六五係應在二不能傍及他人是恒常貞一其德故曰恒其德貞也)
(婦人吉者用心專貞從唱而巳是婦人之吉也夫子凶者夫子須制斷事宜不可專貞從唱故曰夫子凶也象)
(曰從一而終者謂用心貞一從其貞一而自終也從婦凶者五與二相應五居尊位在震爲夫二處下體在巽)
(爲婦五係於二故曰從婦凶也)
上六振恒凶注夫靜爲躁君安爲動主故安者上之所
處也靜者可久之道也處卦之上居動之極以此爲恒
无施而得也象曰振恒在上大无功也音義(振之刃反馬云動也)
(鄭云搖落也張作震夫音扶)疏(正義曰振恒凶者振動也凡處於上者當守靜以制動今上六居恒之上)
(處動之極以振爲恒所以凶也象曰大无功者居上而以振動爲恒无施而得故曰大无功也)
䷠(艮下乾上)
遯亨小利貞音義(遯徒巽反字又作&KR0735;又作遁同隱退也匿迹避時奉身退隱之謂也鄭云)
(逃去之名序卦云遯者退也乾宫二世卦)疏(正義曰遯亨者遯者隱退逃避之名陰長之卦小人方用君子)
(日消君子當此之時若不隱遯避世即受其害須遯而後得通故曰遯亨小利貞者陰道初始浸長正道亦未)
(全滅故曰小利貞)
彖曰遯亨遯而亨也注遯之爲義遯乃通也剛當位而
應與時行也注謂五也剛當位而應非否亢也遯不否
亢能與時行也小利貞浸而長也注陰道欲浸而長正
道亦未全滅故小利貞也遯之時義大矣哉音義(否備鄙反)
(下同亢苦浪反浸子鴆反注同長之丈反卦内同或如字)疏(正義曰遯而亨者此釋遯之所以得亨通之義)
(小人之道方長君子非遯不通故曰遯而亨也剛當位而應與時行者舉九五之爻釋所以能遯而致亨之由)
(良由九五以剛而當其位有應於二非爲否亢遯不否亢即是相時而動所以遯而得亨故云剛當位而應與)
(時行也小利貞浸而長者釋小利貞之義浸者漸進之名若陰德㬥進即消正道良由二陰漸長而正道亦未)
(即全滅故云小利貞也遯之時義大矣哉者歎美遯德相時度宜避世而遯自非大人照幾不能如此其義甚)
(大故云大矣哉)
象曰天下有山遯注天下有山陰長之象君子以遠小
人不惡而嚴音義(遠袁萬反注並同)疏(正義曰天下有山遯者山者陰𩔖進在天下即)
(是山𫝑欲上逼於天天性高遠不受於逼是遯避之象故曰天下有山遯君子以遠小人不惡而嚴者君子當)
(此遯避之時小人進長理須遠避力不能討故不可爲惡復不可與之褻瀆故曰不惡而嚴注正義曰陰長之)
(象者積陽爲天積陰爲地山者地之高峻今上逼於天是陰長之象)
初六遯尾厲勿用有攸往注遯之爲義辟内而之外者
也尾之爲物最在體後者也處遯之時不往何災而爲
遯尾禍所及也危至而後求行難可免乎厲則勿用有
攸往也象曰遯尾之厲不往何災也音義(辟音避難乃旦反何音河)
(褚河可反今不用)疏(正義曰遯尾厲者爲遯之尾最在後遯者也小人長於内應出外以避之而最在卦)
(内是遯之爲後也逃遯之世宜速遠而居先而爲遯尾禍所及也故曰遯尾厲也勿用有攸往者危厲既至則)
(當固窮危行言遜勿用更有所往故曰勿用有攸往象曰不往何災者象釋當遯之時宜須出避而勿用有攸)
(往者既爲遯尾出必見執不如不往不往即无災害何災者猶言无災也與何傷何咎之義同也)
六二執之用黃牛之革莫之勝說注居内處中爲遯之
主物皆遯已何以固之若能執乎理中厚順之道以固
之也則莫之勝解象曰執用黃牛固志也音義(勝升證反又音)
(升注同說王肅如字解說也師同徐吐活反又始銳反巳音以或音紀)疏(正義曰執之用黃牛之革莫之)
(勝說者逃遯之世避内出外二既處中居内即非遯之人也既非遯之人便爲所遯之主物皆棄巳而遯何以)
(執固留之惟有中和厚順之道可以固而安之也能用此道則无能勝巳解脫而去也黃中之色以譬中和牛)
(性順從皮體堅厚牛革以譬厚順也六二居中得位亦是能用中和厚順之道故曰執之用黃牛之革莫之勝)
(說也象曰固志者堅固遯者之志使不去巳也)
九三係遯有疾厲畜臣妾吉注在内近二以陽附陰宜
遯而係故曰係遯遯之為義宜遠小人以陽附陰係於
所在不能遠害亦已憊矣宜其屈辱而危厲也繫於所
在畜臣妾可也施於大事凶之道也象曰係遯之厲有
疾憊也畜臣妾吉不可大事也音義(係古詣反本或作繫近附近之近憊)
(蒲拜反鄭云困也廣雅云極也王肅作斃荀作備)疏(正義曰係遯者九三无應於上與二相比以陽附陰)
(係意在二處遯之世而意有所係故曰係遯有疾厲者遯之為義宜遠小人既係於陰即是有疾憊而致危厲)
(故曰有疾厲也畜臣妾吉者親於所近係在於下施之於人畜養臣妾則可矣大事則凶故曰畜臣妾吉象曰)
(不可大事者釋此係遯之人以畜臣妾吉明其不可為大事也)
九四好遯君子吉小人否注處於外而有應於内君子
好遯故能舍之小人繫戀是以否也象曰君子好遯小
人否也注音臧否之否音義(好呼報反注下並同否音鄙注下同惡也徐方有反)
(鄭王肅備鄙反云塞也舍音捨)疏(正義曰九四處在於外而有應於内處外即意欲遠遯應内則未能棄捨)
(若好遯君子超然不顧所以得吉小人有所係戀即不能遯故曰小人否也注正義曰音臧否之否者嫌讀為)
(圯故音之也)
九五嘉遯貞吉注遯而得正反制於内小人應命率正
其志不惡而嚴得正之吉遯之嘉也象曰嘉遯貞吉以
正志也疏(正義曰嘉遯貞吉者嘉美也五居於外得位居中是遯而得正二為巳應不敢違拒從五)
(之命率正其志遯而得正反制於内不惡而嚴得正之吉爲遯之美故曰嘉遯貞吉也象曰以正志者小人應)
(命不敢爲邪是五能正二之志故成遯之美也)
上九肥遯无不利注最處外極无應於内超然絶志心
无疑顧憂患不能累矰繳不能及是以肥遯无不利也
象曰肥遯无不利无所疑也音義(肥如字子夏傳云肥饒裕累劣偽反繳章)
(略反)疏(正義曰子夏傳曰肥饒裕也四五雖在於外皆在内有應猶有反顧之心惟上九最在外極无應於)
(内心无疑顧是遯之最優故曰肥遯遯而得肥无所不利故云无不利也注正義曰矰矢名也鄭注周禮結繳)
(於矢謂之矰繳字林及說文云繳生絲縷也)
䷡(乾下震上)
大壯利貞音義(壯莊亮反威盛強猛之名鄭云氣力浸強之名王肅云壯盛也廣雅云健也馬)
(云傷也郭璞云今淮南人呼壯為傷坤宫四世卦)疏(正義曰大壯卦名也壯者強盛之名以陽稱大陽長)
(既多是大者盛壯故曰大壯利貞者卦德也羣陽盛長小道將滅大者𫉬正故曰利貞也)
彖曰大壯大者壯也注大者謂陽爻小道將滅大者獲
正故利貞也剛以動故壯大壯利貞大者正也正大而
天地之情可見矣注天地之情正大而巳矣弘正極大
則天地之情可見矣疏(正義曰大者壯也者就爻釋卦名陽爻浸長巳至於四是大者)
(盛壯故曰大者壯也剛以動故壯者就二體釋卦名乾剛而震動柔弱而動即有退溺剛強以動所以成壯大)
(壯利貞大者正也者就爻釋卦德大者獲正故得利貞正大而天地之情可見矣者因大獲正遂廣美正大之)
(義天地之道弘正極大故正大即見天地之情不言萬物者壯大之名義歸天地故不與咸恒同也注正義曰)
(大者獲正故利貞也者釋名之下剩解利貞成大者之義也)
象曰雷在天上大壯注剛以動也君子以非禮弗履注
壯而違禮則凶凶則失壯也故君子以大壯而順禮也
疏(正義曰雷在天上大壯者震雷爲威動乾天主剛健雷在天上是剛以動所以為大壯君子以非禮弗履)
(者盛極之時好生驕溢故於大壯誡以非禮勿履也)
初九壯于趾征凶有孚注夫得大壯者必能自終成也
未有陵犯於物而得終其壯者在下而壯故曰壯于趾
也居下而用剛壯以斯而進窮凶可必也故曰征凶有
孚象曰壯于趾其孚窮也注言其信窮疏(正義曰壯于趾征凶有孚)
(者趾足也初在體下有如趾足之象故曰壯于趾也施之於人即是在下而用壯也在下用壯陵犯於物以斯)
(而行凶其信矣故曰征凶有孚象曰其孚窮者釋壯于趾者其人信有窮凶也)
九二貞吉注居得中位以陽居陰履謙不亢是以貞吉
象曰九二貞吉以中也疏(正義曰以其居中履謙行不違禮故得正而吉也)
九三小人用壯君子用罔貞厲羝羊觸藩羸其角注處
健之極以陽處陽用其壯者也故小人用之以為壯君
子用之以為羅巳者也貞厲以壯雖復羝羊以之觸藩
能无羸乎象曰小人用壯君子罔也音義(罔羅也馬王肅云无羝音)
(低張云羖羊也廣雅云吳羊曰羝觸徐處六反藩方袁反徐甫言反下同馬云籬落也羸律悲反又力追反下)
(同馬云大索也徐力皮反王肅作縲音螺鄭虞作纍蜀才作累張作虆復扶又反)疏(正義曰罔羅罔也羝)
(羊羖羊也藩藩籬也羸拘纍纏繞也九三處乾之上是健之極也又以陽居陽是健而不謙也健而不謙必用)
(其壯也小人當此不知恐懼用以為壯盛故曰小人子用壯君子當此即慮危難用以為羅罔於己故曰君)
(用罔以壯爲正其正必危故云貞厲也以此為正狀似羝羊觸藩也必拘羸其角矣象曰小人用壯君子罔也)
(者言小人用以為壯者即是君子所以為羅罔也)
九四貞吉悔亡藩決不羸壯于大輿之輹注下剛而進
將有憂虞而以陽處陰行不違謙不失其壯故得貞吉
而悔亡也巳得其壯而上陰不罔巳路故藩決不羸也
壯于大輿之輹无有能說其輹者可以往也象曰藩決
不羸尚往也音義(決音穴注下同輿音餘輹音福本又作輻行下孟反說吐活反)疏(正義)
(曰大輿者大車也下剛而進將有憂虞而九四以陽處陰行不違謙居謙即不失其壯故得正吉而悔亡也故)
(云貞吉悔亡九三以壯健不謙即被羸其角九四以謙而進謂之上行陰爻不罔已路故藩決不羸也壯于大)
(輿之輹者言四乘車而進其輹壯大无有能脫之者故曰藩決不羸壯于大輿之輹也象曰尚往者尚庶幾也)
(言已不失其壯庶幾可以往也)
六五喪羊于易无悔注居于大壯以陽處陽猶不免咎
而况以陰處陽以柔乘剛者乎羊壯也必喪其羊失其
所居也能喪壯于易不于險難故得无悔二履貞吉能
幹其任而巳委焉則得无悔委之則難不至居之則敵
宼來故曰喪羊于易象曰喪羊于易位不當也音義(喪息)
(浪反注下同易以豉反注下同鄭音亦謂狡易也陸作埸謂彊埸險難之難如字亦乃旦反則難之難乃旦反)
疏(正義曰喪羊于易无悔者羊壯也居大壯之時以陽處陽猶不免咎而況以陰處陽以柔乘剛者乎違謙)
(越禮必喪其壯羣陽方進勢不可止若於平易之時逆捨其壯委身任二不為違拒亦剛所不害不害即无悔)
(矣故曰喪羊于易无悔也象曰位不當者正由處不當位故須捨其壯也注正義曰羊剛狠之物故以譬壯云)
(必喪其羊失其所居者言違謙越禮理勢必然云能喪壯于易不于險難者二雖應巳剛長則侵陰為已宼難)
(必喪其壯當在於平易宼難未來之時勿於險難敵宼既來之日良由居之有必喪其羊之理故戒其預防而)
(莊氏云經止一言喪羊而注為兩處分用初云必喪其羊失其所居是自然應失後云能喪壯于易不於險難)
(故得无咎自能喪其羊二理自為矛盾竊謂莊氏此言全不識注意)
上六羝羊觸藩不能退不能遂无攸利艱則吉注有應
於三故不能退懼於剛長故不能遂持疑猶豫志无所
定以斯決事未見所利雖處剛長剛不害正苟定其分
固志在三以斯自處則憂患消亡故曰艱則吉也象曰
不能退不能遂不詳也艱則吉咎不長也音義(長之丈反下剛)
(長同分扶問反詳詳審也鄭王肅作祥善也)疏(正義曰退謂退避遂謂進往有應於三欽之不巳故不能)
(退避然懼於剛長故不能遂往故云羝羊觸藩不能退不能遂也无攸利者持疑猶豫不能自決以此處事未)
(見其利故曰无攸利也艱則吉者雖處剛長剛不害正但艱固其志不捨於三即得吉故曰艱則吉也象曰不)
(詳也者詳者善也進退不定非為善也故云不詳也咎不長也者能艱固其志即憂患消亡其咎不長釋所以)
(得吉也)
䷢(坤下離上)
晉康侯用錫馬蕃庶晝日三接音義(晉彖云進也孟作齊齊子西反義同)
(乾宫遊魂卦康美之名也馬云安也鄭云尊也廣也陸云安也樂也蕃音煩多也鄭發袁反庶如字衆也鄭止)
(奢反謂蕃遮禽也晝竹又反三徐息慙反下及注同接如字鄭音捷勝也)疏(正義曰晉者卦名也晉之為義)
(進長之名此卦明臣之昇進故謂之晉康者美之名也侯謂昇進之臣也臣既柔進天子美之賜以車馬蕃多)
(而衆庶故曰康侯用錫馬蕃庶也晝日三接者言非惟蒙賜蕃多又被親寵頻數一晝之間三度接見也)
彖曰晉進也明出地上順而麗乎大明柔進而上行注
凡言上行者所之在貴也是以康侯用錫馬蕃庶晝日
三接也注康美之名也順以著明臣之道也柔進而上
行物所與也故得錫馬而蕃庶以訟受服則終朝三褫
柔進受寵則一晝三接也音義(上行之上時掌反凡上行並同著直略反下著)
(明同褫勅紙反又直紙反)疏(正義曰晉進也者以今釋古古之晉字即以進長為義恐後世不曉故以進釋)
(之明出地上者此就二體釋得晉名離上坤下故言明出地上明既出地漸就進長所以為晉順而麗乎大明)
(柔進而上行者此就二體之義及六五之爻釋康侯用錫馬巳下也坤順也離麗也又為明坤能順從而麗著)
(於大明六五以柔而進上行貴位順而著明臣之美道也柔進而上行君上所與也故得厚賜而被親寵也是)
(以康侯用錫馬蕃庶晝日三接者釋訖舉經以結君寵之意也注正義曰云以訟受服終朝三禠柔進受寵一)
(畫三接舉此對釋者盖訟言終朝晉言一畫俱不盡一日明黜陟之速所以示懲勸也)
象曰明出地上晉君子以自昭明德注以順著眀自顯
之道疏(正義曰自昭明德者昭亦明也謂自顯明其德也周氏等為照以為自照巳身老子曰自知者)
(明用明以自照為明德案王注此云以順著明自顯之道又此卦與明夷正反明夷象云君子以蒞衆用晦而)
(明王注彼云蒞衆顯明蔽偽百姓藏明於内乃得明也準此二注明王之注意以此為自顯明德昭字宜為昭)
(之遥反周氏等為照之召反非注旨也)
初六晉如摧如貞吉罔孚裕无咎注處順之初應明之
始明順之德於斯將隆進明退順不失其正故曰晉如
摧如貞吉也處卦之始功業未著物未之信故曰罔孚
方踐卦始未至履位以此為足自喪其長者也故必裕
之然後无咎象曰晉如摧如獨行正也裕无咎未受命
也注未得履位未受命也音義(摧罪雷反退也鄭讀如南山崔崔之崔著張慮)
(反喪息浪反)疏(正義曰晉如摧如貞吉者何氏云摧退也裕寬也如辭也初六處順之初應明之始明順)
(之德於斯將隆進則之明退則居順進之與退不失其正故曰晉如摧如貞吉也罔孚者處卦之始功業未著)
(未為人所信服故曰罔孚裕无咎者裕寬也方踐卦始未至履位不可自以為足也若以此為足是自喪其長)
(也故必宜寬裕其德使功業弘廣然後无咎故曰裕无咎也象曰獨行正者獨猶專也言進與退專行其正也)
(裕无咎未受命也者處進之初未得履位未受錫命故宜寬裕進德乃得无咎也)
六二晉如愁如貞吉受兹介福于其王母注進而无應
其德不昭故曰晉如愁如居中得位履順而正不以无
應而回其志處晦能致其誠者也脩德以斯聞乎幽昧
得正之吉也故曰貞吉母者處内而成德者也鳴鶴在
陰則其子和之立誠於闇闇亦應之故其初愁如履貞
不回則乃受兹大福于其王母也象曰受兹介福以中
正也音義(愁狀由反鄭子小反云變色貌介音戒大也馬同聞亦作文又作交義並通和胡臥反)
疏(正義曰晉如愁如者六二進而无應於上其德不見昭明故曰晉如愁如憂其不昭也貞吉者然履順居)
(於中正不以无應而不脩其德正而𫉬吉故曰貞吉也受兹介福于其王母者介者大也母者處内而成德者)
(也初雖愁如但守正不改終能受此大福於其所脩故曰受兹介福于其王母注正義曰鳴鶴在陰則其子和)
(之者此王用中孚九二爻辭也)
六三衆允悔亡注處非其位悔也志在上行與衆同信
順而麗明故得悔亡也象曰衆允之志上行也疏(正義曰六)
(三處非其位有悔也志在上行與衆同信順而麗明故得其悔亡象曰衆允之志上行者居晉之時衆皆欲進)
(巳應於上志在上行故能與衆同信也)
九四晉如鼫鼠貞厲注履非其位上承於五下據三陰
履非其位又負且乘无業可安志无所據以斯為進正
之危也進如鼫鼠无所守也象曰鼫鼠貞厲位不當也
音義(鼫音石子夏傳作碩鼫鼠五技鼠也本草螻蛄一名鼫鼠)疏(正義曰晉如鼫鼠者鼫鼠有五能而)
(不成伎之蟲也九四履非其位上承於五下據三陰上不許其承下不許其據以斯為進无業可安无據可守)
(事同鼫鼠无所成功也以斯為進正之危也故曰晉如鼫鼠貞厲也注正義曰晉如鼫鼠无所守也者蔡邕勸)
(學篇云鼫鼠五能不成一伎王注曰能飛不能過屋能緣不能窮木能游不能度谷能穴不能掩身能走不能)
(先人本草經云螻蛄一名鼫鼠謂此也鄭引詩云碩鼠碩鼠無食我黍謂大鼠也陸璣以為雀鼠案王以為无)
(所守蓋五伎者當之)
六五悔亡失得勿恤往吉无不利注柔得尊位陰為明
主能不用察不代下任也故雖不當位能消其悔失得
勿恤各有其司術斯以往无不利也象曰失得勿恤往
有慶也音義(失如字孟馬鄭虞王肅本作矢馬王云離為矢虞云古誓字)疏(正義曰悔亡失)
(得勿恤往吉无不利者居不當位悔也柔得尊位陰為明主能不自用其明以事委任於下故得悔亡既以事)
(任下委物責成失之與得不須憂恤故曰失得勿恤也能用此道所往皆吉而无不利故曰往吉无不利也象)
(曰往有慶者委任得人非惟自得无憂亦將人所慶說故曰有慶也)
上九晉其角維用伐邑厲吉无咎貞吝注處進之極過
明之中明將夷焉巳在乎角而猶進之非亢如何失夫
道化无為之事必須攻伐然後服邑危乃得吉吉乃无
咎用斯為正亦以賤矣象曰維用伐邑道未光也音義
(夫音符)疏(正義曰晉其角者西南隅也上九處進之極過明之中其猶日過於中巳在於角而猶進之故)
(曰進其角也維用伐邑者在角猶進過亢不巳不能端拱无為使物自服必須攻伐其邑然後服之故云維用)
(伐邑也厲吉无咎貞吝者兵者凶器伐而服之是危乃得吉吉乃无咎故曰厲吉无咎以此為正亦以賤矣故)
(曰貞吝也象曰道未光也者用伐乃服雖得之其道未光大也)
䷣(離下坤上)
明夷利艱貞音義(夷傷也坎宫遊魂卦)疏(正義曰明夷卦名夷者傷也此卦日入地中明)
(夷之象施之於人事闇主在上明臣在下不敢顯其明智亦明夷之義也時雖至闇不可隨世傾邪故宜艱難)
(堅固守其貞正之德故明夷之世利在艱貞)
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之音
義(蒙鄭云猶遭也一云蒙冒也難乃旦反卦内同文王以之王肅云唯文王能用之鄭荀向作似之下亦然)
疏(正義曰明入地中明夷者此就二象以釋卦名故此及晉卦皆彖象同辭也内文明而外柔順以蒙大難)
(文王以之者既釋明夷之義又須出能用明夷之人内懷文明之德撫教六州外執柔順之能三分事紂以此)
(蒙犯大難身得保全惟文王能用之故云文王以之利艱貞晦其明也者此又就二體釋卦之德明在地中是)
(晦其明也既處明夷之世外晦其明恐陷於邪道故利在艱固其貞不失其正言所以利艱貞者用晦其明也)
(内難而能正其志箕子以之者既釋艱貞之義又須出能用艱貞之人内有險難殷祚將傾而能自正其志不)
(為邪諂惟箕子能用之故云箕子以之)
象曰明入地中明夷君子以莅衆注莅衆顯明蔽偽百
姓者也故以蒙養正以明夷莅衆用晦而明注藏明於
内乃得明也顯明於外巧所辟也音義(莅履二反又律秘反蔽偽本或)
(作弊偽辟音避下同)疏(正義曰莅衆顯明蔽偽百姓者也所以君子能用此明夷之道以臨於衆冕旒垂目)
(黈纊塞耳无為清靜民化不欺若運其聰明顯其智慧民即逃其密網姦詐愈生豈非藏明用晦反得其明也)
(故曰君子以蒞衆用晦而明也)
初九明夷于飛垂其翼君子于行三日不食有攸往主
人有言注明夷之主在於上六上六為至闇者也初處
卦之始最遠於難也遠難過甚明夷遠遯絶跡匿形不
由軌路故曰明夷于飛懷懼而行行不敢顯故曰垂其
翼也尚義而行故曰君子于行也志急於行饑不遑食
故曰三日不食也殊類過甚以斯適人人必疑之故曰
有攸往主人有言象曰君子于行義不食也音義(最遠之遠)
(袁萬反下遠難同遯徒遜反匿女力反遑音皇)疏(正義曰明夷于飛者明夷是至闇之卦上六既居上極為)
(明夷之主云飛者借飛鳥為喩如鳥飛翔也初九處於卦始去上六最遠是最遠於難遠難過甚明夷遠遯絶)
(跡匿形不由軌路高飛而去故曰明夷于飛也垂其翼者飛不敢顯故曰垂其翼也君子于行三日不食者尚)
(義而行故云君子于行志急於行饑不遑食故曰三日不食有攸往主人有言者殊𩔖過甚以此適人人必疑)
(怪而有言故曰有攸往主人有言象曰義不食也者君子逃難惟速故義不求食也)
六二明夷夷于左股用拯馬壯吉注夷于左股示行不
能壯也以柔居中用夷其明進不殊𩔖退不近難不見
疑憚順以則也故可用拯馬而壯吉也不垂其翼然後
乃免也象曰六二之吉順以則也注順之以則故不見
疑音義(夷于之夷如字子夏作睇鄭陸同云旁視曰睇亦作眱股音古馬王肅作般云旋也日隨天左)
(旋也姚作右槃云自辰右旋入丑拯拯救之拯注同說文云舉也鄭云承也子夏作抍字林云抍上舉音承示)
(或作亦近附近之近下最近同憚但旦反)疏(正義曰明夷夷于左股者左股被傷行不能壯六二以柔居中)
(用夷其明不行剛壯之事者也故曰明夷夷于左股莊氏云言左者取其傷小則比夷右未為切也夷于左股)
(明避難不壯不為闇主所疑猶得處位不至懷懼而行然後徐徐用馬以自拯濟而𫉬其壯吉也故曰用拯馬)
(壯吉也象曰順以則也者言順闇主之則不同初九殊𩔖過甚故不為闇主所疑故得拯馬之吉也)
九三明夷于南狩得其大首不可疾貞注處下體之上
居文明之極上為至晦入地之物也故夷其明以獲南
狩得大首也南狩者發其明也既誅其主將正其民民
之迷也其日固巳久矣化宜以漸不可速正故曰不可
疾貞象曰南狩之志乃大得也注去闇主也音義(狩手又反)
(本亦作守同去羌吕反)疏(正義曰南方文明之所狩者征伐之𩔖大首謂闇君明夷于南狩得其大首者)
(初藏明而往託狩而行至南方而發其明也九三應於上六是明夷之臣發明以征闇君而得其大首故曰明)
(夷于南狩得其大首也不可疾貞者既誅其主將正其民民迷日久不可卒正宜化之以漸故曰不可疾貞象)
(曰南狩之志乃大得者志欲除闇乃得大首是其志大得也)
六四入于左腹𫉬明夷之心于出門庭注左者取其順
也入于左腹得其心意故雖近不危隨時辟難門庭而
巳能不逆忤也象曰入于左腹𫉬心意也音義(忤五故反)疏
(正義曰入于左腹𫉬明夷之心者凡右為用事也從其左不從其右是卑順不逆也腹者懷清之地六四體柔)
(處坤與上六相近是能執卑順入于左腹𫉬明夷之心意也于出門庭者既得其意雖近不危隨時避難門庭)
(而巳故曰于出門庭象曰𫉬心意者心有所存既不逆忤能順其旨故曰𫉬心意也)
六五箕子之明夷利貞注最近於晦與難為比險莫如
兹而在斯中猶闇不能沒明不可息正不憂危故利貞
也象曰箕子之貞明不可息也音義(箕子蜀才箕作其劉向云今易箕子)
(作荄滋鄒湛云訓箕為荄詁子為滋漫衍無經不可致詰以譏荀爽比毗志反)疏(正義曰箕子之明夷者六)
(五最比闇君似箕子之近殷紂故曰箕子之明夷也利貞者箕子執志不回闇不能沒明不可息正不憂危故)
(曰利貞象曰明不可息者息滅也象稱明不可滅者明箕子能保其貞卒以全身為武王師也)
上六不明晦初登于天後入于地注處明夷之極是至
晦者也本其初也在乎光照轉至於晦遂入于地象曰
初登于天照四國也後入于地失則也疏(正義曰不明晦者上六居)
(明夷之極是至闇之主故曰不明而晦本其初也其意在於光照四國其後由乎不明遂入于地謂見誅滅也)
(象曰失則者由失法則故誅滅也)
䷤(離下巽上)
家人利女貞注家人之義各自脩一家之道不能知家
外他人之事也統而論之非元亨利君子之貞故利女
貞其正在家内而巳音義(說文家居也案人所居稱家爾雅室内謂之家是也巽宫)
(二世卦)疏(正義曰家人者卦名也明家内之道正一家之人故謂之家人利女貞者既脩家内之道不能)
(知家外他人之事統而論之非君子丈夫之正故但言利女貞)
彖曰家人女正位乎内注謂二也男正位乎外注謂五
也家人之義以内為本故先說女也男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣疏(正義曰女正位乎内男正)
(位乎外者此因二五得正以釋家人之義并明女貞之旨家人之道必須女主於内男主於外然後家道乃立)
(今此卦六二柔而得位是女正位乎内也九五剛而得位是男正位乎外也家人以内為本故先說女也男女)
(正天地之大義也者因正位之言廣明家人之義乃道均二儀非惟人事而已家人即女正於内男正於外二)
(儀則天尊在上地卑在下同於男女正位故曰天地之大義也家人有嚴君焉父母之謂者上明義均天地此)
(又言道齊邦國父母一家之主家人尊事同於國有嚴君故曰家人有嚴君焉父母之謂也父父子子兄兄弟)
(弟夫夫婦婦而家道正正家而天下定矣者此歎美正家之功可以定於天下申成道齊邦國既家有嚴君即)
(父不失父道乃至婦不失婦道尊卑有序上下不失而後為家道之正各正其家无家不正即天下之治定矣)
象曰風自火出家人注由内以相成熾也君子以言有
物而行有恒注家人之道修於近小而不妄也故君子
以言必有物而口无擇言行必有恒而身無擇行音義
(熾尺志反行下盂反注皆同)疏(正義曰風自火出家人者巽在離外是風從火出火出之初因風方熾火)
(既炎盛還復生風内外相成有似家人之義故曰風自火出家人也君子以言有物而行有恒者物事也言必)
(有事即口无擇言行必有常即身无擇行正家之義修於近小言之與行君子樞機出身加人發邇見遠故舉)
(言行以為之誡言既稱物而行稱恒者發言立行皆須合於可常之事互而相足也)
初九閑有家悔亡注凡教在初而法在始家瀆而後嚴
之志變而後治之則悔矣處家人之初為家人之始故
宜必以閑有家然後悔亡也象曰閑有家志未變也音
義(閑馬云闌也防也鄭云習也)疏(正義曰閑有家悔亡者治家之道在初即須嚴正立法防閑若黷亂)
(之後方始治之即有悔矣初九處家人之初能防閑有家乃得悔亡故曰閑有家悔亡也象曰志未變也者釋)
(在初防閑之義所以在初防閑其家者家人志未變黷也)
六二无攸遂在中饋貞吉注居内處中履得其位以陰
應陽盡婦人之正義无所必遂職乎中饋巽順而已是
以貞吉也象曰六二之吉順以巽也音義(饋巨愧反食也)疏(正義)
(曰无攸遂在中饋貞吉者六二履中居位以陰應陽盡婦人之義也婦人之道巽順為常无所必遂其所職主)
(在於家中饋食供祭而巳得婦人之正吉故曰无攸遂在中饋貞吉也象曰六二之吉順以巽者舉爻位也言)
(吉者明其以柔居中而得正位故能順以巽而𫉬吉也)
九三家人嗃嗃悔厲吉婦子嘻嘻終吝注以陽處陽剛
嚴者也處下體之極為一家之長者也行與其慢寧過
乎恭家與其瀆寧過乎嚴是以家人雖嗃嗃悔厲猶得
其道婦子嘻嘻乃失其節也象曰家人嗃嗃未失也婦
子嘻嘻失家節也音義(嗃呼落反又呼學反馬云悦樂自得貌鄭云苦熱之意荀作確)
(劉作熇嘻喜悲反馬云笑聲鄭云驕佚喜笑之意張作嬉陸作喜長之文反)疏(正義曰家人嗃嗃悔厲吉)
(婦子嘻嘻終吝者嗃嗃嚴酷之意也嘻嘻喜笑之貌也九三處下體之上為一家之主以陽處陽行剛嚴之政)
(故家人嗃嗃雖復嗃嗃傷猛悔其酷厲猶保其吉故曰悔厲吉若縱其婦子慢黷嘻嘻喜笑而无節則終有恨)
(辱故曰婦子嘻嘻終吝也象曰未失也者初雖悔厲似失於猛終无慢黷故曰未失也失家節者若縱其嘻嘻)
(初雖懽樂終失家節也)
六四富家大吉注能以其富順而處位故大吉也若但
能富其家何足為大吉體柔居巽履得其位明於家道
以近至尊能富其家也象曰富家大吉順在位也音義
(近附近之近)疏(正義曰富家大吉者富謂祿位昌盛也六四體柔處巽得位承五能富其家者也由其體)
(巽承尊長保禄位吉之大者也故曰富家大吉象曰順在位者所以致大吉由順承於君而在臣位故不見黜)
(奪也)
九五王假有家勿恤吉注假至也履正而應處尊體巽
王至斯道以有其家者也居於尊位而明於家道則下
莫不化矣父父子子兄兄弟弟夫夫婦婦六親和睦交
相愛樂而家道正正家而天下定矣故王假有家則勿
恤而吉象曰王假有家交相愛也音義(假更白反注同至也鄭云登也)
(徐古雅反馬云大也樂音洛)疏(正義曰王假有家者假至也九五履正而應處尊體巽是能以尊貴巽接)
(於物王至此道以有其家故曰王假有家也勿恤吉者居於尊位而明於家道則在下莫不化之矣不須憂恤)
(而得吉也故曰勿恤吉也象曰交相愛也者王既明於家道天下化之六親和睦交相愛樂也)
上九有孚威如終吉注處家人之終居家道之成刑于
寡妻以著於外者也故曰有孚凡物以猛為本者則患
在寡恩以愛為本者則患在寡威故家人之道尚威嚴
也家道可終唯信與威身得威敬人亦如之反之於身
則知施於人也象曰威如之吉反身之謂也音義(著張慮反)
疏(正義曰有孚威如終吉者上九處家人之終家道大成刑于寡妻以著於外信行天下故曰有孚也威被)
(海内故曰威如威信竝立乃得終於家道而吉從之故曰有孚威如終吉也象曰反身之謂者身得人敬則敬)
(於人明知身敬於人人亦敬巳反之於身則知施之於人故曰反身之謂也)
周易注疏卷六
