春秋說卷十九宋洪咨夔撰
成公二
七年春王正月鼷鼠食郊牛角改卜牛鼷鼠又食其角
乃免牛
天子之喪創巨痛深越紼而行僣禮上帝之所不享
也宣二年十月匡王崩三年春正月郊牛之口傷改
卜牛牛死乃不郊公之五年十有一月定王崩葬不
之會乃講郊禮於期祥之餘鼷鼠食郊牛角改卜牛
鼷鼠復食其角諄諄之命無以過是公可不畏於天
乎
吳伐郯
堇能治病無以制其毒則能殺人吴自太伯至夀夢
十九世國始益大僣稱王故春秋狄之如荆楚楚至
莊王之伯其盛極矣而亡大夫申公巫臣教吳制楚
遂生一敵晉因引而進之夫吳楚自相劘軋固諸夏
之利而運掉鼔舞操縱闔闢吾失其權則亦能為諸
侯之害此吳所以堂堂為郯之伐也
夏五月曹伯來朝
不郊猶三望
秋楚公子嬰齊帥師伐鄭公會晉侯齊侯宋公衛侯曹
伯莒子邾子把伯救鄭八月戊辰同盟于馬陵
救未有不善者救至於再善之善者也齊桓間歲再
救邢其在聶北次而後救非復前日解倒懸之急故
不及事楚去年伐鄭晉獨救之不以煩同盟之國謂
吾力足以制之也今年楚復伐鄭其志非服鄭不已
景公親率列國救之慮非協力不濟也獨救不為寡
同救不為衆權其勢之輕重緩急而為之謀楚莫敢
争而馬陵之盟過於蟲牢之盛矣夫義氣之感人捷
於威令楚方伐鄭晉不踰時救之八國之君不旋踵
而皆集從楚之莒亦與焉何其速也楚師既退八國
之君同受馬陵之盟無異志背楚之鄭亦與焉何其
一也春秋再書救鄭繼以同盟不復序可以觀義激
人心之效矣使每事皆然晉何難於伯
公至自會
公以會至不以盟至所以著為救鄭而出也
吳入州來
馬陵方會而吴入楚之州來晉與吳相為表裏也吳
雖寖彊非楚有晉虞何敢輕入其邑九國之師震撼
山岳吳遂乘其危疑而入也子反子重左枝右梧之
不暇蠻夷屬於楚者盡為吳有始通於上國晉借之
聲援張之氣𦦨也此蓋兵家用寇兵攻寇兵之法而
不計其弊
冬大雩
冬旱也三年大雩五年大水再越歲又大雩季氏專
政干和召異熯燎相仍天愛周公之魯欲其君臣知
警懼也
衛孫林父出奔晉
晉為林父狡兔之一窟
八年春晉侯使韓穿來言汶陽之田歸之于齊
貪夫索夢於覆蕉癡兒出涎於畫餠魯從晉於鞌晉
使齊歸我汶陽之田曾未幾時復與齊同盟馬陵使
我以田歸於齊一予一奪如反覆手豈惟晉制命之
非哉義不足以反其所有而資人之力以脅取之恩
不足以懷其所得而竭吾之力以強服之始以悖入
終以悖出此田所以復為齊也訟之上九曰或錫之
鞶帶終朝三褫之其取田歸田之謂歟
晉欒書帥師侵蔡
齊桓公侵蔡蔡潰遂伐楚晉亦侵蔡遂侵楚其跡似
矣而桓公規模素定一舉能服楚於召陵景公無服
楚之規模徒以前年未得志潛師襲蔡以牟小利何
遠略之有哉此所以書侵蔡不書侵楚
公孫嬰齊如莒
宋公使華元來聘
夏宋公使公孫夀來納幣
納采問名納吉納徵請期昏禮之正也魯女之歸未
有以納幣書者豈惟禮之不備亦其微者來不足紀
錄也共姬之賢雖在閨闥而淑聞已昭衛晉方將來
媵宋何敢略其禮而微其使故納幣必重之以卿春
秋喜而錄之以勸女德之修使知微無不顯者
晉殺其大夫趙同趙括
君心不明則譖愬得行亦必有逢君之惡者左右之
同括放趙嬰於齊嬰曰我在故欒氏不作是欒氏常
有憾於趙也至是莊姬譛同括於晉侯曰將為亂欒
郤為徵遂以無罪殺二大夫使欒郤知名義至重鬼
神難欺不誣證其將則女子之譖未必遽行也悲夫
天道不爽欒郤終皆有竒禍
秋七月天子使召伯來錫公命
君天下曰天子尊王以天則春秋書法也而此獨變
其文者何蓋天命有德故有命服之錫以示勸公於
定王之喪不奔簡王之立不朝周縱不能聲罪致討
何至為無名之錫王失其尊公安其寵故變文以示
譏使習其讀者深求其意也
冬十月癸卯把叔姬卒
晉侯使士燮來聘叔孫僑如會晉士燮齊人邾人伐郯
魯於晉靡役不從何必先聘而後會蓋汶陽之田復
使歸齊二三其德諸侯皆有貳心故先遣士燮道伐
郯之意以嘗魯魯請緩師微示不滿燮設辭以恐動
之遂連齊邾為是役其志重在於合齊魯而假郯以
行郯為吳伐拱視莫恤迨其既成乃討事吳之罪晉
無政矣
衛人來媵
鼔鐘于宫聲聞于外女有賢行雖處隱奥而婉嫕淑
謹之聞自有不容掩者潛雖伏而孔昭也魯女之歸
非一共姬適宋獨能致三國之媵媵至三國非禮然
三大國以娣袂之良願備九女之列夫豈無故而然
程氏以為一女子之賢尚聞於諸侯况君子哉
九年春王正月把伯來逆叔姬之喪以歸
叔姬之出未必皆其罪也來歸于魯鬱悒以歿把伯
隙始而厚終至躬請其喪以歸意者天理之還歟抑
以共姬致三國之媵起敬起慕而來歟(按杞伯逆叔姬喪左傳以)
(為魯請之公羊以為魯脅而歸之大約魯以逆喪為請而把屈意從之也原文所云不免附會)夫血
氣與義理為消長方其反目絶之惟恐不亟及其論
定還之惟恐不勤說弧有合暌之理蓋以是也夫婦
三綱之一生睽死合雖愈於棄背而不返亦可以觀
人道之薄矣
公會晉侯齊侯宋公衛侯鄭伯曹伯莒子把伯同盟于
蒲
景公之世諸侯同盟凡五始焉清丘之同方同而隨
異終焉蒲之同因異以求同皆非心之同也清丘人
其卿以示貶蒲雖無貶辭而蟲牢之盟以己丑書馬
陵之盟以戊辰書其謹若此蒲獨不日蓋略之也或
謂日不日無關於褒貶然前之同盟皆日此乃略之
九國之同非淺事略豈無意哉天下之理惟義足以
激人心惟信足以固衆志奪魯已取之田歸之齊信
義安在故諸侯貳而為是盟同蓋一時之彊同也况
執鄭伯於既盟之後自盟而自背之乎
公至自會
二月伯姬歸于宋夏季孫行父如宋致女晉人來媵
世衰道微士君子以節行著曾不多見况閨門之子
乎前是魯女郯伯姬來歸把叔姬又來歸其行豈無
可疑者而共姬乃能使宋以卿納幣魯以卿致女衛
晉齊先後來媵非肅雍卓然自拔於流俗能如是哉
宜春秋錄之詳
秋七月丙子齊侯無野卒
晉人執鄭伯晉欒書帥師伐鄭
疑生而蛇影墮機動而鷗鳥飛跡若可疑而未得其
可疑之實遽發其機於逆詐億不信之地可乎鄭成
公同盟于馬陵又同盟于蒲未有貳志也而楚以重
賂求鄭正其用間之深鄭方會楚尋復如晉向背去
就猶未决特在我有以繫其心耳執諸銅鞮使欒書
伐鄭何其忿之烈也夫以鄭平時反覆情固難保而
今焉誠欲叛晉必不如晉如而執之執而伐之既墮
楚間遂為楚驅凡諸侯之我從者皆有不自保之意
欒知范韓之為國謀者荒矣宜乎人晉以示貶
冬十有一月葬齊頃公
楚公子嬰齊帥師伐莒庚申莒潰楚人入鄆
甚矣小國之為可憫也黃本楚之隸而從齊楚人伐
黃齊不救而黃滅莒亦楚之隸而從晉楚人伐莒晉
不救而莒潰夫以黃莒之從齊晉豈非慕中國之義
而來以成其出幽遷喬之志而主夏盟者乃坐視豺
狼之吞噬曾不為動其心即夷而存即華而亡即夷
而安即華而危小國其誰不解體人徒見浹辰之間
楚入莒之三都歸咎城惡而無備使晉出一兵以為
之聲援楚亦何敢長驅深入如入無人之境哉書伐
書潰書入之詳蓋病晉
秦人白狄伐晉
狄一也有赤白之種晉於赤狄芟夷藴崇不遺力而
白嘗為之用置不復虞秦乃用之以伐晉元氣存則
金石皆我助憊則皆我賊矣景公末年信義不立奪
魯田而魯之心離執鄭伯而鄭之心離至於無罪殺
二大夫而國人之心離秦兵不向晉凡幾年一旦挾
白狄以逞乘元氣之憊也此所謂國必自伐而後人
伐之
鄭人圍許
鄭舉國何其無蜂蟻之心哉君為晉執國之鉅痛也
凡為臣子者宜合謀并力脫君於坎窞之中非如晉
人之反首茇舍征繕待命以歸夷吾則必糾合同盟
之諸侯為釋宋公之舉而乃動大衆以圍無罪之許
示不急君以為諼君難之不急而許之急乎鄭以反
覆變詐為國機械既熟至施之君父而不恤且啓更
立之争豈惟公孫申設謀之非通國同其罪可也
城中城
前嘗城鄆今又城中城盟主信義不足恃魯懲莒潰
而有懼心矣然金城湯池必以人心為固而後能守
魯自初稅畆作丘甲以來賦役日重且連歲從晉於
役民不得休人心不固而亟城焉春秋所必譏也
十年春衛侯之弟黑背帥師侵鄭
厚同氣之愛使之與聞國政人主之美意也然中人
之情位禄不期驕侈而驕侈至非所以愛之也故弟
聘弟盟春秋必譏而兵柄所屬尤深其譏豈惟蔓草
不可除之憂哉有功而賞涉於私有罪而罰失於忍
賞罰廢則軍國之紀綱壞此寵弟所以不帥師也是
役衛為晉侵鄭以趣楚成晉之中乾外彊可見
夏四月五卜郊不從乃不郊
僖公四卜郊已凟矣卜至於五凟抑甚焉人君有以
當上天之心而後可以見上帝鼎之聖人亨以享上
帝是也公德不修政非已出無一足以當天心而欲
舉郊見之禮宜其五卜而五不從也四月卜郊與僖
同以此見魯季郊多用夏
五月公會晉侯齊侯宋公衛侯曹伯伐鄭
恩威伯主之大柄用之不得其宜則失其柄矣鄭伯
既執之後鄭不急君而更立君晉歸之無名留之無
益於是合五國之師以納之蓋無策矣而又待襄鍾
之賂乃釋伐不足以為威歸不足以為恩而惟賂是
聞晉無仁賢為之謀也故鄭伯歸不書
齊人來媵
異姓來媵且至於三非禮也齊雖有所慕而來魯不
宜受也夫朝廷侈於妬上婦人侈於妬下伯姬以至
賢為三國所争媵故侈大其能容之吁螽斯小星而
下此風不聞久矣姬賢矣哉豪傑之士雖無文王猶
興姬其婦人女子豪傑也哉
丙午晉侯獳卒秋七月公如晉
晉侯重耳卒葬晉文公晉侯驩卒公子遂如晉葬晉
襄公今公親如晉會景公之葬於事盟主之禮厚矣
何為不書葬而書如文襄之覇君薨大夫弔卿共葬
事視先王之制為己過今又以葬天王之禮會晉葬
自七月往越明年三月始告至非禮取辱甚矣故微
其辭使若非為會葬而往者
冬十月
十有一年春王三月公至自晉
晉侯使郤犫來聘己丑及郤犫盟夏季孫行父如晉
魯之不亢甚矣予田而復奪伐國而強從往朝而不
敬會葬而見止今又要之盟而親與大夫盟行父即
如晉報聘雖曰晉未可貳盍思所以振起吾國之道
乎孟子曰人役而恥為役知恥則將有所激而自奮
魯其甘心人役者哉
秋叔孫僑如如齊
間于人者離必合晉以汶陽田執齊魯軒輊之權有
年魯既重辱始悟墮晉人之術而受其愚遂與齊復
修甥舅之好匪寇婚媾何尤哉所恨魯君臣悔悟之
不早
冬十月
十有二年春周公出奔晉
王公坐而論道相須一體何可有毫釐之間周公楚
惡偪争政不勝怒而出奔君臣兩失其道矣然不奔
他國乃奔晉恃卻至方有訟田之憾於周也凡自周
無出出則所適之國猶周索之外非吾宇下矣蓋參
譏之
夏公會晉侯衛侯于瑣澤
笑語于怒罵之餘摩撫于朴擊之後皆矯情飾貌之
為也晉既成于楚欲有事于秦狄而慮公以見止之
憾或不我從則諸侯相視而解體於是挾衛會魯于
瑣澤以示相親睦將有大役於我而外為之禮貌也
故敗狄未幾乞師會伐秦
秋晉人敗狄于交剛
冬十月
