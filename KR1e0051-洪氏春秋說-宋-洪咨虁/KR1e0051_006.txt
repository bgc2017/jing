春秋說卷六宋洪咨夔撰
莊公二
九年春齊人殺無知
君弑而賊討也連稱管至父弑襄公而書無知弑主
弑謀者也無知以虐于雍廪見殺而書齊人殺夫人
得而殺之也所以伸齊臣子之心也州吁無知弑立
踰年不成乎為君而以賊討亂臣賊子何所利而動
于惡哉
公及齊大夫盟于蔇
以德報德以直報怨魯有大怨于齊不知報管仲召
忽所以奉公子糾來奔信其不吾仇也魯果欲納糾
以定齊撫機即𤼵如矢注弦何容更有擬議而徐行
救焚方且與齊諸大夫為蔇之盟諸大夫託盟以緩
其師坐失機會于交臂之頃糾小白得失勝負之所
由判也昔尚父東就國道宿行遲逆旅之人曰時難
得而易失客寢甚安殆非就國者也夜衣而行黎明
至國萊人已與争營丘矣公固無足責孰謂管仲為
子糾謀而不及此
夏公伐齊納糾齊小白入于齊
國人之心屬小白不屬糾故以小白繋之齊以納糾
繋之公納者不受之詞入者不順之詞以王法繩之
鬩墻争國其為不義均爾然叔牙奉小白奔於未亂
之前夷吾奉子糾奔於已亂之後奔於未亂之前者
其謀定奔於已亂之後者其慮擾故小白之入由巳
子糾之納由人糾與小白之傅皆天下士而一著輕
重之間一枰之勝負以决其可忽乎
秋七月丁酉葬齊襄公
桓公方與衞戰而會宣公之葬今齊魯之兵未解嚴
而會襄公之葬不以師廢禮也然讎人之葬亦可以
弗會矣
八月庚申及齊師戰于乾時我師敗績
機者時之會也見彈求鴞於時為早兔過𤼵矢於時
為後襄公弑於冬公春盟而夏納糾善乘機者如是
乎以小白之器能輔以叔牙之智一號令間精采立
變而人心定矣人心既定而後為是戰不敗何待書
及書戰書敗不書公為公諱也无妄之往何之矣天
命不祐行矣哉
九月齊人取子糾殺之
周公之誅管蔡為其得罪於宗廟社稷故也糾與小
白等公子耳譬之逐鹿誰無得心而必欲殺之以絶
後慮周公以公桓公以私公則人道立私則天常滅
王伯界限正在此况鄭莊克段措心誠慘而餬其口
於四方猶不置段於必死生竇之殺慘於鄭莊矣宋
殤忌馮之在鄭前後凡幾戰鄭終護馮而納之國魯
始欲納糾終不能護乃使齊人取諸吾懷而殺之庸
弱一至此乎齊五公子之争魯子般之禍皆一念兆
之矣其曰齊人分其罪於國人也管仲召忽同傅子
糾忽死正也仲生權也身抱伯王之略不肯没没與
自經溝瀆者齒是以忍辱而相其讎使仲不能九合
諸侯一匡天下以掩前恥則亦求生害仁者也觀取
子糾殺之之辭仲不得不任其責
冬浚洙
壮直之志難奪虚憍之氣易挫齊之伐乾時之戰公
非不銳一有折衂嗒然自喪如霜後菰蒲披靡蕭颯
無一點自振之意子糾我所主脅於請討之語而殺
之退而浚洙以限戎馬之突若不能一朝安者何是
氣前之盈而今之索也人心國勢苟無可恃之實金
湯奚益哉
十年春王正月公敗齊師于長勺
困于葛藟于臲卼曰動悔有悔終吉人能于顛頓摧
拉之中知所戒懼則去危就安易敗為勝特一轉之
機爾公父仇不報母非不閑駿弱便儇人不比數盟
納子糾而小白先入戰于乾時而我師敗績齊人聲
言討糾不得而違也志奪氣喪亟浚洙以自固公于
是乎困矣困則戒懼之心生衣食必以分人犧牲玉
帛必以信小大之獄必以情凡討于國中者非復前
日之狂剽也長勺之戰遂收敗齊之功且自是連敗
宋師設詐取勝雖非所尚而魯抱大辱列國方蔑視
如糞朽其所以能撑壓拄頹者猶幸其有此也公能
無忘前挫熟思後圖國其庶幾乎
二月公侵宋
三月宋人遷宿
宋閔不義迫宿而遷之宿自是不復見則國尋滅矣
遷有滅之形而未遽滅無辭以滅之託遷以自文也
夏六月齊師宋師次于郎公敗宋師于乘丘
忿兵未有不敗者齊忿前敗宋忿前侵合師為郎之
次而不亟進其心非有所歉必有所疑疑者事之賊
公于是乘宋不整而敗之齊師乃還忿狠以逞威遲
疑以喪功意是時夷吾雖相猶以未信尼之不力歟
然齊自是不復仇魯春秋于長勺乘丘及鄑之戰皆
書公敗某師固譏其以詐取勝而魯氣少揚聖人抑
張之也
秋九月荆敗蔡師于莘以蔡侯獻舞歸
蜉蝣出陰訓狐嘯夜可以觀陰陽消長之候昔熊繹
僻在荆山盖𦕈乎其微也厥後寖雄長江漢敢仇大
邦采芑南征雖嘗來威而中國多故益得跳踉倔強
于一隅侈然有坎蛙自尊之心蔡鄭懼而會鄧咄咄
不可禦至是遂敗蔡師獻舞不能死國俘虜而歸狼
貪虎暴目空諸夏而天眷中國已植小白於齊矣楚
本祝融之後以僭王狄之故荆以州舉
冬十月齊師滅譚譚子奔莒
是役假譚立威以撼列國齊有一狼將羣羊之志夫
行一不義殺一不辜而得天下弗為者三王之舉也
伯者首以快恩仇為心規模狹矣譚公維私與齊有
瓜葛過譚不禮既立不賀罪設當問何至遽滅滅以
釋憾盖出于作惡之私私忿一動肝膽之間森然白
刃於此能自懲以還其和非有克已之學不能也春
秋滅國三十六此實開其端滅以著齊之不義子以
著譚之無罪奔以著譚子之不死社稷
十有一年春王正月
夏五月戊寅公敗宋師于鄑
凡書敗某師以譎勝也齊三鼓而後進宋未陳而已
薄公子偃蒙皋比竊出而先犯皆譎也春秋王者之
事陰謀詭道而取勝豈所貴哉然兩軍相向呼吸勝
敗國之安危繋焉不鼓不成列卒以身辱而國危者
又烏足以語權
秋宋大水
宋告魯弔故書公連敗來侵之師仇怨方棘不廢弔
災恤憐之義與兵交而會葬同意苟能充之天下為
公矣
冬王姬歸于齊
王姬歸于襄我忘讎而主之故書逆書築館其辭詳
今歸于桓不主我而過我其辭略桓公率諸侯以尊
王室豈無内德之助然肅雍之車過于我而齊之逆
者不以名著觀俟我堂著之刺親迎禮廢已久習俗
移人賢者固不免也(按左傳有齊侯來逆共姬之文杜預云不書齊侯逆不見公也)
(原文以不書齊侯來逆遂謂親迎禮廢殊為失考)
十有二年春王三月紀叔姬歸于酅
紀之五廟尚託酅以存紀侯去國而卒故叔姬歸奉
垂絶之祀泉水思歸寧不得載馳欲歸唁不可今不
歸魯而歸酅合於禮矣魯為禮義之國耳目濡染志
尚貞潔疾風勁草凛然烈丈夫之風疾驅於通道大
都者能不愧死故春秋書此以勵薄俗而勸節婦
夏四月
秋八月甲午宋萬弑其君捷及其大夫仇牧
孔父義形于色仇牧不畏彊禦凛然大節以死殉君
雖死猶生也宋三十年間再罹非常之禍其端皆兆
於怒罵戲笑之頃履霜堅冰積漸所致也督弑殤公
諸國取賂而定華氏督既相莊又相閔身負大惡不
失再世之富貴亂臣賊子安得不相視而動心蒙澤
之變督罪方討莊閔之保奸匿惡是自取禍也
冬十月宋萬出奔陳
陳受弑君之賊故書出奔陳得賂而後萬醢故不書
討賊
十有三年春齊侯宋人陳人蔡人邾人會于北杏
三代有伯而無伯西伯戡黎征伐得而專召伯聽訟
政刑得而决皆奉天子之命行之用能統合諸侯一
德以尊天子周衰王室不命伯齊衞胥命于蒲以伯
自相命而列國不與至桓遂私伯矣夫會不可廢也
而惡私會盟不可已也而惡私盟伯不可無也而惡
私伯命伯者王私伯者伯伯主假王者之事以行其
私盖王道之莠也北杏平宋之會列國駭其所未見
皆以微者從桓方引而進之不暇校自是王者之迹
絶望於天下後世矣是知伯者有功於一時得罪於
萬世
夏六月齊人滅遂
齊桓一出而滅兩國非義也北杏之會諸侯以微者
從未暇問而問遂人不至之罪所以脅諸侯惟我之
聽不我聽則遂之視矣伯業之規模定於此夷吾伯
齊始於作内政以寓軍令出則為節制之師前滅譚
猶用大衆今滅遂將卑而師少自是凡伐國皆不稱
師最後伐厲稱師者救徐故也而夷吾亦卒矣王以
德強伯以兵強竒正無窮以少敵衆是之謂勝兵故
技擊不如節制
秋七月
冬公會齊侯盟于柯
曹沬之盟桓公管仲非誠於為信也信魯以牢籠諸
侯也北杏之會遂且不至何能保大國之必我從魯
敢於劫盟意猶輕齊盟而背之其勢必稱兵以相向
齊幸而勝尚可以伯不幸如長勺之敗則諸侯相視
解體伯不可圖矣屈於一國之下伸於列國之上圖
伯之術莫妙於此老子曰知其雄守其雌為天下谿
十有四年春齊人陳人曹人伐宋夏單伯會伐宋
制事有義處事有權伐宋之役單伯後至魯盖有權
度矣北杏之會伯業造端人心駭所未見而宋背之
謂宋為非則前是未聞有伯何得遽聽命謂宋為是
則齊欲招攜懷遠股肱王室何得不聽命是非之間
未容立判故會伐于既伐之後以待其定中乎權矣
况宋魯自是不交兵寡怨之道也故春秋不再舉會
伐之國
秋七月荆入蔡
十年荆以蔡侯獻舞歸十三年蔡人會北杏倚齊以
自固也今荆復入其國都蔡之不懲不戒固寇之招
而楚文敢為不道以陵蔑齊之與國其桓公之外憂
歟未幾會鄄者再宋衞陳鄭莫不至同舟遇風之勢
成矣
冬單伯會齊侯宋公衞侯鄭伯于鄄
十有五年春齊侯宋公陳侯衞侯鄭伯會于鄄
鄄再會而不盟諸侯與伯之心翕翕有成矣前是盟
會陳在衞下今進而班衞上夫予奪黜陟天子馭臣
之柄人臣安得而專之自宋莊伐鄭已嘗升降蔡衞
之班故伯者假此以行其權使陳誠有足進詔諸王
而進之公其勸懲豈不足為伯業之助惜乎其效尤
也
夏夫人姜氏如齊
襄桓易世夫人非歸寧而如齊果為何事齊知懲往
以禮為坊則弗之受矣
秋宋人齊人邾人伐郳鄭人侵宋
宋有憾于附庸之郳齊為之伐小以快私忿序齊於
宋之下非伯討也宋方伐郳鄭已侵宋舉動一差隨
會隨叛伯主其審處事機以深服列國之心哉
冬十月
十有六年春王正月
夏宋人齊人衞人伐鄭秋荆伐鄭
鄭為畿内諸侯而與楚接伯主之所必争得鄭則可
以屏周而扞楚失鄭則荆蠻迫而王室震矣蔡鄭懼
楚而會鄧未幾蔡為楚禽鄭安得不恐今兹三國伐
鄭楚亦伐鄭争鄭實兆于此而鄭以介居大國每首
鼠兩端視強而從之是役宋以報前侵主兵故序齊
上鄭突之黠反覆不常齊盖未有以大服其心也而
荆之勢且日強矣
冬十有二月會齊侯宋公陳侯衞侯鄭伯許男滑伯滕
子同盟于幽
北杏以來伯圖方興而人心未一故伐郳伐鄭宋猶
序齊上至此同盟為九合之始始無一不惟伯之從
矣春秋王者之事伯非所樂也天下無伯則王室之
權散在于諸侯而不能相一天無二日猶故也天下
有伯則王室之權盡禪于伯主日月無光爝火擅明
矣後世伯府之為天下禍職此之階盟幽以同書見
諸侯同心于從伯而會不書公公疑于從也夏商以
來豈無衰世而未嘗有伯有伯則無王矣魯秉周禮
其可輕從苟同哉此魯所以為近道
邾子克卒
