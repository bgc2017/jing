春秋說卷二十四宋洪咨夔撰
昭公二
八年春陳侯之弟招殺陳世子偃師夏四月辛丑陳侯
溺卒
凡以弟書皆兄有愛弟之心也招前會後放皆稱公
子其殺世子乃稱弟何哉兄有愛弟之心而弟不弟
也怙兄之寵殺兄之嫡而迫兄於死社稷為墟招之
罪不勝誅矣夫愛弟者天倫之至情豈料其忮毒至
此極然亦知愛而不知教之過也
叔弓如晉
楚人執陳行人干徵師殺之陳公子留出奔鄭
陳之罪在招而干徵師無罪見殺故不失其為行人
招殺世子而立留留為賊所立聞楚殺行人而出奔
故以公子書不以君書
秋蒐于紅
春蒐夏苗秋獮冬狩禮也魯嘗大閱嘗狩未嘗苗秋
舉蒐禮固非其時簡習車徒亦有國者不容廢然中
軍既舍四分公室季氏擇二二子各一皆盡征之而
貢於公公無民矣民各有屬兵各有主人私其私權
不相統雖事晉平齊昏吳好楚可以苟目前之安不
容不聯合卒乘參會御右而同簡之為有事之備自
根牟至于商衛革車千乘皆三家之兵也閟宫之詩
曰公車千乘朱英綠縢二矛重弓公徒三萬貝胄朱
綅烝徒增增是蒐也車徒尚安有公哉故不書公
陳人殺其大夫公子過
大雩
冬十月壬午楚師滅陳執陳公子招放之于越殺陳孔
奐葬陳哀公
公子過孔奐招之黨也陳人殺過過固有罪哀公既
卒嗣子又奔無君命而擅殺所以不失其爵也楚殺
行人又殺孔奐而賊殺世子之招則執而放之于越
鯨鯢脱網蛙黽是錄其失刑可知况又乘人之危滅
其國以為己利楚圍實穿窬之雄也陳滅而哀公葬
于以見人心未去國脉猶存滅而不滅聖人盖幸之
九年春叔弓會楚子于陳
許遷于夷
夏四月陳災
許以大嶽之後屢垂亡而不亡陳以顓帝之族再就
滅而不滅所馮者厚也楚子乘公子招之亂滅陳使
穿封戌為公則陳已不復存而會繫之陳災繫之陳
何耶齊人既滅遂又殱于遂盖滅非其罪國人猶有
自相保聚不願為齊之從而存遂者故復以國見陳
之復見亦此類也天未厭陳民未去陳雖以力滅之
安得終滅之禆竈謂五年陳將復封盖知天而不知
人者
秋仲孫貜如齊
冬築郎囿
齊王之囿民以為大魯誠何時而用民力於築囿季
平子欲速成叔孫昭子欲勿亟昭子盖未測平子之
心也中軍未舍之前公猶有餘民自四分公室而民
盡去公雖童昏安能無幾微見於辭色季孫欲鼔舞
其欲而消磨其不平於是治園囿以奉遊觀使之玩
耳目之細娱不知贅旒弁髦之為辱而國移矣賦芧
以博狙喜哺果以遏兒啼此其術也否則彼何愛於
君俾有臺池魚鳥之樂哉
十年春王正月
夏齊欒施來奔
齊景公流連多慾淫於刑而吝於施是為陳氏敺民
也惠欒高誠知惡陳宜兢厲戒懼圖所以陰制潜禦
之術而怙其富彊昏於酒内不知怨之積禍之發欒
施奔而陳始大矣晏平仲切切乎齊將為陳之憂苟
乘兩家兵争之釁聲其亂國之罪倡國人併逐之豈
非興起公室之機會聽欒之奔助陳之大君子是以
知其無勇也
秋七月季孫意如叔弓仲孫貜帥師伐莒
作丘甲之後四卿並將以伐齊大國三軍陰益而四
矣中軍既舍三卿並將以伐莒名為二軍而實三也
季氏將所有四分其國之二叔仲氏各將四分其國
之一三家鼎峙不相統屬人帥所私共為是役合而
蒐分而將勢利密而情義疎同室參商矣此三桓子
孫之所以微
戊子晉侯彪卒九月叔孫婼如晉葬晉平公
十有二月甲子宋公成卒
十有一年春王二月叔弓如宋葬宋平公
夏四月丁巳楚子虔誘蔡侯般殺之于申楚公子棄疾
帥師圍蔡
陳夏徵舒弑其君中國不能討而楚討之齊慶封黨
崔杼弑其君中國不能討而楚討之蔡世子般弑其
君中國不能討而楚討之天下大惡無終逭之理天
故假手於楚也楚子殺般般罪當討而生名虔者何
故以利心討之也義利之相去不能一髮而舜跖分
焉虔奉孫吳以討陳曰將定而國陳人聽命而遂縣
之今又以甘言厚幣誘蔡侯醉而執殺之命棄疾圍
蔡事雖義而心則利以巧用詐以詐濟貪東紿西罔
謂莫已智而不能揜天下之耳目誘之一辭春秋所
以原心而定罪
五月甲申夫人歸氏薨
大蒐于比蒲
公室無一民間歲再蒐皆三家之衆也前止以蒐書
今乃以大蒐書盖蒐特大夫用諸侯之禮蒐至於大
則大夫用天子之禮矣八佾雍徹無非僣天子之禮
然不過誇耀其家人大蒐則表表然與國人公之無
忌憚一至此尚望其忌君母之喪乎桓公大閱以諸
侯僣天子三家大蒐以大夫僣天子春秋為扶植綱
常而作盖深痛之也
仲孫貜會邾子盟于祲祥
德不孤必有鄰修諸己者無闕人將觀而化慕而來
不期親而自親矣否則寡助之至親戚亦叛安能強
人附我乎公立以來君臣如晉如楚如齊如宋如滕
無虚歲與國無一介之跡涉魯庭者且十年邾自昔
屢朝于魯今亦見侮不復至孟僖子至往會于祲祥
以修好禮我無以來之宜輕於鴻毛矣
秋季孫意如會晉韓起齊國弱宋華亥衛北宫佗鄭罕
虎曹人把人于厥憗
晉自重丘之後諸侯不會者十八年虢之後諸大夫
不會者十年而諸夏皆奔走于楚晉君慆淫而臣苟
偷不復念伯業之紹矣陳滅不能救蔡圍又不能救
昭公初立韓宣子勉強為厥憗之會以謀救蔡而終
不能以此見政柄倒執未有能彊其國者是會序大
夫無譏辭不足譏也不屑之教誨也
九月己亥葬我小君齊歸
易言十年乃字十年勿用天有十日周則必變也公
在襄公之喪宜慼而有嘉容今母夫人之葬仍不知
慼童心雖越十餘年猶在此而不變終不變矣故曰
下愚不移
冬十有一月丁酉楚師滅蔡執蔡世子有以歸用之
弑君之賊在官在宫者殺無赦蔡般遺孽楚執以歸
猶以世子繫之國者諸侯無伯強暴恣行久圍堅守
力窮勢屈見滅於以亂治亂之虔而莫之救為可哀
也宋襄圖伯用鄫子于雎社而不得其死楚靈滅國
用隠太子于岡山而不得其死魯伐莒獻俘始用人
于亳社春秋雖諱不書而公亦不得其死淫鬼不靈
何福可邀山與社皆聰明正直而壹者牲人以要福
神其福之乎
十有二年春齊高偃帥師納北燕伯于陽
入者歸之易納者歸之難北燕伯奔齊以避諸大夫
之偪出名而納不名其納之正邪非也齊為義不終
行大事不以信使燕伯失所歸也先是景公親伐燕
以納簡公取賂而還今命將以納非復親伐之勤雖
可以返諸國都牽於賂己之私僅納之陽以塞其請
而已信義安在哉異時取鄆居公即此意
三月壬申鄭伯嘉卒
夏宋公使華定來聘
公如晉至河乃復
善鄭以勸來者猶懼不蔇况不禮焉鄭不來矣周桓
公為鄭言也敬以逆之猶懼其貳又卑一睦焉逆羣
好也魯穆叔為小邾言也周之於鄭魯之於小邾小
不加敬己有不來之懼魯豈卑於邾鄭而晉卻之又
卻之耶魯為諸夏之望盟主經營糾合之功常以得
魯為重今至河輙卻是公之昏弱不足為江湖鳬鴈
之多寡晉無志於伯亦不以機心一生海鷗不下為
憂也
五月葬鄭簡公
楚殺其大夫成熊
秋七月
冬十月公子憖出奔齊
權彊之難去甚於負嵎之虎非赤手所能搏也齊欒
施高彊惡陳氏不能克而奔魯魯南蒯公子憖謀季
氏不能克而蒯以費叛憖奔齊智小而謀大故施與
憖之曠宗失位略同而陳氏季氏之禍其國亦略同
然憖愛公室之心則可亮也
楚子伐徐
晉伐鮮虞
君子以信義為主小人以機詐為功晉荀吳舍車崇
卒出竒用詐敗狄于太原今復用滅虢之故智偽會
齊師假道于白狄别種之鮮虞遂入昔陽滅肥信義
一隳機詐百出而文襄之霸業衰矣况桓文之伯以
攘楚為大務狄雖小出跳踉悉置不治服其大則小
當自讋也晉伯業日衰楚求諸侯而麇至求昏而薦
女滅陳滅蔡拱睨不之救而又伐徐其横極矣晉方
且汲汲惟狄之是治尚為知務乎伐徐楚以爵舉伐
鮮虞晉以國舉致楚之横皆晉之為故深致其貶
十有三年春叔弓帥師圍費
季友賢行父材宿狡意如愚四世相承根據蟠結非
有剛明之君忠智之臣恊力共濟盛陰非衰陽所能
決也南蒯與叔仲小公子憖謀去季氏而歸其室于
公憖告公遂從公如晉公盖聞其謀矣使天祐魯因
其族黨内離家臣外叛一舉而拔盤錯以張公室豈
非至幸而君德不強臣謀匪正蒯懼不克遂以費叛
徒能亂其國而已費不以叛書者公與聞其謀是叛
季氏非叛公也叔弓圍費為季氏討耳其後公山弗
擾又以費叛季氏不能自遏其無君之心安能遏陪
臣無季氏之心哉
夏四月楚公子比自晉歸于楚弑其君虔于乾谿
按左氏楚虔簒立比奔晉者十三年以召而歸初無
心於歸也脅盟于鄧而入楚蔡公殺虔二子推比為
王亦無心於王也棄疾先除王宫使觀從告乾谿之
師先歸者復所師潰而王縊又無心於弑也無心於
歸無心於王又無心於弑而以弑書春秋豈輕加人
以大惡之名哉觀自晉一辭則為有心矣衛侯鄭自
楚復歸于衛楚有奉焉爾衛元咺自晉復歸于衛晉
有力焉爾凡書自皆挾有力之奉而入非有挾則不
能入也比挾晉返楚因與羣失職之族仇憾之黨相
表裏而自立據虔巢穴翦虔羽翼使進無所容退無
所歸而死夫殺人以刃與挺其為殺同迫而置之死
地不可謂不弑也或疑比未嘗臣虔不當言弑虔非
同氣之兄乎聖人耳目所接其記比之有挾而歸簒
謀已定委折情節本末具備惟經質而傳文故學者
舍經任傳遷就其說以求合於經而辭多費能略傳
而折諸經則知簡嚴易直之旨矣
楚公子棄疾弑公子比
聚衆蠱于一器其獨存于搏裂噬囓之餘者必毒之
鉅者也虔久次乾谿棄疾使以先歸復所告而師潰
王縊比立未定又以王至周呼恐之使自殺深險變
詐一舉而吞兩兄遂應當璧之兆巧于紾臂矣虔簒
立而比弑之比弑立而棄疾又弑之乖沴所鍾自相
屠剥固積惡之殃所必至觀棄疾嗾比于弑然後攘
國于亂賊之手其設心措慮之慘毒蠱之尤鉅者也
兩傳曰殺公羊曰弑從公羊
秋公會劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平丘八月甲戌同盟于平丘
晉悼公興伯之初同盟雞澤而單子會以諸侯有異
志姑假王室卿士以為重也諸侯既盟之後即芻狗
視之自是會盟無王人者四十年是會劉子忽序之
諸侯之上必有大不得已者盖自晉芘一孫林父而
諸侯貳聽一向戌而諸侯散楚雄視漢上氣勢翕赫
滅陳滅蔡圜視莫救中國氣自厭厭矣故又屈劉子
為是會以繫諸侯之心時楚兄弟相屠荐犯大惡聲
罪致討正晉伯復興之機治兵邾南甲車四千乘王
人在前諸侯在後以此衆進師出有名楚雖彊可以
氣厭而義傾也顧徒能服齊以為威而不能致楚之
討宜中國終于厭厭也再書平丘春秋不惟有憾于
晉且有憾于劉子
公不與盟晉人執季孫意如以歸公至自會
晉伯方興則厚魯以繋列國之心晉伯既衰則薄魯
以折諸侯之氣前以僑如譛故不見成公執行父今
以邾莒愬故公不與盟執意如以歸君臣同辱而季
氏之罪狀不白豈伯討乎公以會致晉以人舉直書
其事而不諱者甚盟主之虐用其威也
蔡侯廬歸于蔡陳侯吳歸于陳
國之存亡視人心之去留一旅可以祀夏三戶可以
亡秦國雖滅而有不滅者存也陳蔡嘗為楚滅矣今
以自歸為文前不與虔之滅後不與棄疾之專封固
也然滅陳滅蔡之日悼太子之子吳與隠太子之子
廬未知其誰立而皆以爵歸國雖見滅其餘民猶相
與扶植故君之遺嗣以幸一日之復興是陳滅而陳
之民未忘陳蔡滅而蔡之民未忘蔡也而况棄疾簒
立之始凛凛然不敢寧晉方合諸侯于平丘又安保
其不吾討是以假興滅繼絶之義復兩滅國以及諸
遷國示非有所利而攘之且使知吾之立一反前轍
而圖其新則反側者安窺覦者定離貳者合而竊議
浮謗者弭國庶幾靖矣棄疾巧於自為謀皆此類也
史記平王以詐弑兩王而自立恐國人及諸侯叛之
乃施惠百姓復陳蔡之地而立其後盖識此意
冬十月葬蔡靈公
公如晉至河乃復
吳滅州來
楚吳皆僭王楚滅國類稱人吳滅州來以國舉春秋
豈寬於楚而嚴於吳哉楚所滅大抵其與國之背己
者吳直滅人之與國以逞威耳况入州來已五十餘
年眈眈虎視竟間楚亂而滅之自此滅巢滅徐其勢
日盛晉通吳之責有歸矣
十有四年春意如至自晉
意如專政于魯大蒐比蒲敢僣天子之禮用人亳社
始效悖亂之俗以凶傲忮狠濟無君之心疽癰内訌
痱蹠外錮魯之命脉其存幾何使晉因邾莒之愬執
而歸周肆諸市朝不獨為魯拔一蠧根亦足俾列國
大夫暴蔑其君者知所儆懼乃以子服惠伯之私縱
而歸之虎兕出柙其傷愈多魯之君臣雖喜其幸而
免亦憂其不幸而脫告至于廟儼如公至肆無忌憚
甚於未執公其危矣哉行父執而歸不致意如執而
歸乃致春秋盖深痛魯之有兩君也不然何去其族
三月曹伯滕卒
夏四月
秋葬曹武公
八月莒子去疾卒冬莒殺其公子意恢
放太甲于桐有伊尹之志則可無伊尹之志則簒也
莒著丘公卒蒲餘侯兹夫與公子鐸為國選立人心
所與之庚輿以易郊公之不肖不可謂無功而國君
廢立一出大夫之手非所以訓也故不書郊公之出
而書其所善意恢之見殺以著當國者偪逐其君專
殺公子之罪
