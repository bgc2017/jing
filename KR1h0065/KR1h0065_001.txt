御製題此木軒四書說
雲間績學衆傳諸經說方成又說書一刹不容有二佛
此言果可說書歟
按袁熹書說論者謂其較所作經說為優其中固不
無可節取閱及孟子以予觀於夫子章謂孔子不特
春秋之世不容有二從是以後更數千歲六經四子
書苟未凘滅亦不得生如孔子其人蓋猶一刹不容
有二佛也意在推崇孔子而儗不於倫尊之固如是
乎且以釋氏語闌入儒書尤乖說書之體昔昌黎謂
荀揚大醇而小疵余謂袁熹此書乃小醇而大疵耳
此木軒四書說四書類
提要
(臣)等謹案此木軒四書說九卷
國朝焦袁熹撰據其子以敬以恕所作凡例袁
熹手定者十之六以敬等掇拾殘稿補綴成
編者十之四故與所作經說偶有重複然較
經說多可取其中強傅古義者如大學章句
中常目在之自為所在之在乃從尚書訓為
察中庸如鼓瑟琴即本詩亦但言聲和耳乃
以為琴屬陽瑟屬隂喻隂陽之和論語女弗
能救自是匡救乃引周禮司救註解為防禁
天將以夫子為木鐸自取覺世之義乃引明
堂位天子振木鐸謂夫子當有天下達巷黨
人本無名氏乃因史記有童子二字指為項
槖雖不免賢智之過然其他皆疏理簡明引
據典確間與章句集註小有出入要能釐然
有當于人心自明以來講四書者多為時文
而設袁熹是書獨能深求于學問原序稱其
心師陸隴其終身不名不字而不走其門蓋
志不近名宜其言之篤實矣乾隆四十二年
八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
此木軒四書說原序
四書說九卷先生之所著也乾先生長
君以庶常出宰洪洞呈是書求為之序余固素知先生
者受而讀之既卒業作而歎曰是又繼陸清獻而起者
也先生於書無所不窺而尤致力於六經四子目之所
遊心之所觸不苟同不苟異有所見則筆之積年既多
遂成卷帙觀其所論天人義命之間是非疑似之際直
截簡淨決不可以絲毫借蓋真得程朱之心印而出之
若不經意知先生之於道深矣是固當與清獻之松陽
講義並傳而或以坊肆講章徒資舉業者同類而等視
之則大過也余家毘陵去雲間五百里而近聞之也詳故
知之也稔先生幼而嗜學弱冠即有志聖賢之事心師
清獻而不走其門終其身不名不字也孝於親友於兄
弟篤於夫婦朋友遇人無愚智必以誠不為一切世俗
文飾語以是自其鄉之賢士大夫以至於婦人孺子販
夫賈豎狡黠頑悍之徒見先生則無有不獻其忱而息
其詐者嗚呼自非有道之士何以得此於人耶所說經
傳義亦有微與程朱異者而大旨所歸則惟程朱是奉
其於經世之學靡不講究特以祖母母兩太夫人夀皆
九十而先生又寡兄弟故寧以縻我身焉迨兩太夫人
即世而先生亦已老矣終身畎畝泊如也余嘗聞桐城
張少宗伯之稱先生也曰謂之君子即是君子謂之學
者即是學者如余豈足以定先生特恐後生末學讀其
書而不悉其人則是書亦不能讀也故并具簡端以告
夫世之讀是書者先生姓焦氏諱袁熹字廣期舉康熙
丙子賢書
聖祖仁皇帝時嘗奉
召以侍親不能出居金山縣黃浦之南故學者稱為南
先生乾隆八年歲次癸亥冬月武進劉於義序
