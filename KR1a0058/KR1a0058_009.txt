筮宗原序
神哉蓍乎聖人所以決疑定志明吉凶以成大業斯興
治輔化之務君子所當盡心非卜史事也聖人无惑衆
人未能免惑聖人不欲以己意觧人之惑天生神物以
前民用聖人託之雖曰神道設教非无是理而矯誣斯
世也大極既判氣化而凝寒暑之往來三光之運燭動
者植者之榮瘁沔長夫孰使然必有妙於其間者故禍
福之至有開必先斯實然之理若而吉若而凶曷去曷
就衆人惑焉聖人洞其幾而𤼵其緼而神蓍告焉是以
事舉而民信業鉅而名巍若夫進德修業之君子趨吉
避凶之衆人莫不以之嗟夫有蓍道道生於庖犧有蓍
用用著於媯帝而詳於箕疇筮有職大宗伯率之揲有
法大傳明之占有驗左氏傳國語可考也孔聖沒錯歇
至唐始有裔孫推明其法幸經程子朱子之正訂後學
得講求之汝楳承先君子訓且俾博考先傳麤得其說
作筮宗宗聚也筮之學聚此編也抑嘗謂太極未判則
為隂為陽不可測判則隂陽著矣著未分則為九六為
七八未可辨分則九六七八定矣人心未動則為吉為
凶未可必動則吉凶斷矣方无思无為寂然不動之時
吾心猶大極也猶未分之蓍也一有感焉圖存而亡兆
計安而危伏固不待駟舌之追措諸事業而吉凶禍福
已對立於胷中是知吉凶界限判於心動之初居子必
恐懼於不聞不睹而致謹於喜怒哀樂之未𤼵使此心
凝然湛焉昭乎絜如常若大極之未判蓍策之未分則
天理全人欲盡念兹釋兹語默出處皆純乎道夫如是
有不動動斯吉有不筮筮斯神此聖人心筮之妙是為
蓍筮之本汴水趙汝楳叙
筮宗原序
