詩經疑問卷四元朱倬撰
大雅
大雅非聖賢不能為其間平易明白正大光明
熊去非詩說曰按小雅傳云正大雅會朝之樂
受釐陳戒之辭文王大明緜三篇按國語皆以
為兩君相見之樂朱子謂特舉其一端而言其
實則成王治定功成之時周公制作以此為天
子諸侯會朝之樂也今誦其詩則於其詠歌洋
溢之中而凛然有嚴重齊莊之意猶使人有所
興起况親聞其樂者乎
皇矣追述太王王季文王之盛德大業與大明
緜詩同意生民又推本后稷所以積行累功之
由朱子疑為郊祀之後受釐頒胙之詩若棫樸
旱麓二篇詩中有奉璋玉瓉等語要亦羣臣從
王祭祀之詩上篇乃方祭從行之初下篇既受
福之後當是祭祀之樂思齊追述大任大姒大
姜之德疑此必入而燕處之樂也靈臺與民同
樂豈亦出而遊觀之樂乎下武文王有聲二篇
皆是言武王之事其樂或用之宗廟或用之朝
廷今皆不可知若行葦以下四篇為受釐之辭
公劉以下三篇為陳戒之辭則又明白曉然者
矣惜其被之聲歌者其音節已不復存然善觀
詩者但玩其辭氣亦足以識先王之雅道矣
詩言緝熙者凡四穆穆文王於緝熙敬止維清緝熙文
王之典日就月將學有緝熙于光明於緝熙單厥心文
王成王聖賢之等不同矣而皆以緝熙言之何歟
有聖人之學有賢人之學於緝熙敬止美文王之能
緝熙聖人之學也緝熙文典言後人之不可不緝熙
也緝熙光明賢人希聖之學也於緝熙美成王之能
緝熙也又當提出敬字說文王之所以為文者以
能緝續熙明此敬也成王言不聰敬止而有志於緝
熙正欲上法文祖也緝熙而盡其心集傳以緝續熙
明文武之業言之非美其能緝熙乎
大明言王季之德以及文武而不及大王緜之詩言大
王之事以及文王而不及王季二詩皆周公作也豈有
說乎
大明言文王之聖生於王季大任故無由上及於大
王緜之詩言大王遷岐以及文王之盛王季其勤王
家以大王為父以文王為子固亦居于岐而在大王
文王之間者也
王季未嘗有天下也而詩言奄有四方成康繼世以有
天下也而亦言奄有四方至魯頌言后稷封邰之事亦
曰奄有下土何歟
王季之後言奄有四方謂至于文武而奄有四方也
自彼成康奄有四方言奄有前人之天下猶言不失
舊物也后稷之奄有下國言封於邰也奄有下土纉
禹之緒言教天下以稼穡於禹平水土之後也
旱麓詩以豈弟君子稱文王泂酌卷阿則以豈弟君子
稱成王成王之德果無間於文王歟抑可通稱歟
(闕)
天子之學曰辟雍諸侯曰泮宫禮也鎬京辟廱為武王
天子之學無疑矣文王終身西伯而靈臺兩言於樂辟
廱集傳釋之曰辟廱天子之學豈西伯亦建辟廱乎敢
問
朱子曰正雅皆成王周公以後之詩則在追王之後
無疑故靈臺以王在靈囿王在靈沼言之則無嫌於
辟廱之名矣
文王有聲之詩凡八章前四章詠文王後四章詠武王
其詠文王也兩稱文王兩稱王后其詠武王也亦兩稱
皇王兩稱武王傳者謂皆周公作周公因為是偶對更
易之體乎亦有其意乎
文王伐密遷都程邑伐崇遷都于豐今據史傳所載但
言文王遷豐不言遷程何歟
孔疏曰太王初遷已在岐山之陽是去舊都不遠周
書稱文王在程作程寤程典皇甫謐曰文王徙宅於
程盖謂此鄭箋嫌此是豐故云後竟徙都於豐知此
作豐者以此居岐之陽豐則岐之東南三百里耳
今周書無文王在程之文亦無程寤等逸書此必是
偽書而文王之兩遷止有居岐之陽一句可證此外
無所據矣朱子信之其亦有所考歟
古大事皆用卜如大王遷岐武王遷鎬周公營洛皆卜
以決之何公劉之遷豳文王之作豐獨不用卜歟且文
王既伐密而徙都之所謂程邑也詩人但言其伐崇作
豐豈先都程邑而又作豐歟聖人重勞民者也既遷程
邑何以又作豐歟
(闕)
公劉之遷豳也曰既景廼岡謂考日景以正四方也衛
文公徙居楚丘亦曰揆之以日又曰景山與京皆考測
日景之事也公劉與衛文公之遷其詳於考日景則同
矣衛文公繼之以卜而公劉不用卜何歟大王之遷岐
武王之遷鎬周公之營洛皆用卜矣而公劉遷豳文王
作豐乃不用卜何歟大王武王周公之遷又不言考日
景何歟
聖賢之遷國難以求其必同也
篤公劉之詩見公劉遷豳已有室家之可居矣七月篇
又言上入執宫功傳者謂宫邑居之宅也古者民受五
畆之宅緜之詩乃陶復陶穴則至古公時猶未有家室
何歟
(闕)
文王伐密伐崇皆以為出於帝謂可也言伐密則首之
道岸之先登言伐崇則始之以明德之予懷得無不相
似乎
(闕)
崧高送申伯之詩何以并及甫侯六月美尹吉甫之詩
何以并及於張仲長𤼵祫祭殷之先王何以并及於伊
尹歟
稱人之善而及其同列忠厚之至也祫祭宗廟而及
其輔臣崇報之深也
昔者周公郊祀后稷以配天宗祀文王於明堂以配上
帝孔子有是言也故陳氏曰郊而曰天所以尊之也明
堂而曰帝所以親之也信斯言矣又觀生民尊后稷配
天之詩則不言天而言帝我將祀文王配帝之樂歌則
不言帝而言天何歟思文一詩兼言天與帝又何歟
(闕)
詩經疑問卷四
