詩經疑問卷一元朱倬撰
國風
十五國風詩中開卷第一義也敢問其次第何以分邶
鄘衞何以次二南之後且邶鄘入衞詩皆為衞而作何
以猶存邶鄘之名鄭自有風矣檜詩皆為鄭作何以猶
謂之檜唐風晉風也何以不謂之晉而謂之唐魏風皆
為晉作何以猶謂之魏平王以後之詩何以謂之王風
周公之詩何以繫之於豳歟敢問
十五國風之次第孔氏謂舊無明說當依程氏之說
荅之衞首滅邶鄘故邶鄘之詩皆為衞作而猶存邶
鄘之名者不與衞之滅國也故為變風之首焉嚴氏
謂二南以正家為先而柏舟以下諸詩皆夫人失位
而作此二南之變也此說亦甚有理晉風謂之唐者
仍其始封之舊號檜之於鄭魏之於晉則亦邶有邶
音鄘有鄘音之比如邶鄘衞之例焉東遷以後雅自
降而為風周公之詩附於七月之後以明變之可正
也
孔氏曰周召風之正經固當為首自衞而下十有餘
國編比先後舊無明說
程氏曰詩有四始而風居首風風也其風動於人
猶風之吹物入物故曰風本乎一人而成乎國俗
謂之風𤼵於正理而形於天下謂之雅稱美盛德
與告其成功謂之頌先之家及於政以底成功其
叙然也
諸國之風先後各有義周南召南陳正家之道以風
天下人倫之端王道之本風之正也故為首二南之
風行則人倫正朝廷治二南之風變則禮義廢風俗
壊天下治亂在風而已及乎周道衰政教失風遂變
矣於是諸侯擅相侵伐衞首并邶鄘之地故為變風
之首推其本則王道失上下亂風遂變矣言其跡則
相吞滅而後王道絶衞首惡也故一國之詩而三其
名得於衞地者為衞得於邶鄘者為邶鄘所以見其
首亂也
董氏曰風首衞且先邶鄘以著滅也
刑政不能治天下諸侯放恣擅相并滅王跡熄矣故
雅亡而為一國之風
董氏曰諸侯至於滅國王政不行矣謂天下無王
可也故以王風敘衞下
先王之制苟能守之足以統臨天下廢法失道則王
畿之内亦不能保鄭本畿内之封因周之衰遂自為
列國故次以鄭君臣上下之分失則人倫亂人倫廢
則入於禽獸人君身為禽獸之行其風可知故次以
齊天下之風至於如此則無不亂之國無不變之俗
魏舜禹之都唐帝堯之國久被聖人之化漸成美厚
之俗歷二叔之世而遺風尚存今亦變矣故因其舊
名而謂之唐所以見意唐魏之風且變則先代之風
化中國之禮義消亡極矣是以夷狄彊大天下亦相
胥而夷矣故次以秦秦之始封秦谷西戎之地國亂
乃東侵而始大其俗尚夷故美其始有車馬禮樂而
刺其未能用周禮也禮義之俗亡夷狄之風行先聖
王之流風遺俗盡矣故次以陳陳舜之後也聖人之
都風化所厚也聖人之國典法所存也王澤竭而風
化熄矣夷道行而典禮亡矣天下之所以安且治者
聖人之道行也聖人之道絶則危亡至矣人情廹於
危亡則思治安故思治者亂之極也檜曹懼於危亡
而思周道故為亂之終
孔氏曰檜曹國小而君奢民勞而政僻季札之所
不譏國風次之於末宜哉
亂既極必有治之之道危既甚必有安之之理自昔
天下何嘗不拯亂而興治革危而為安周家之先由
是道也其居豳也趨時務農以厚民生善政美化由
兹而始王業之所以興也故次以豳
孔氏曰豳者周公之事欲尊周公故次於衆國之
後小雅之前非諸國之例也
邶鄘衞何以居變風之首
鄭譜曰作者各有所傷從其國本而異之為邶鄘衞
之詩焉
孔䟽曰既以衞國為首并邶鄘則衞之所滅故邶鄘
先衞也
程子曰諸侯擅相侵伐衞首并邶鄘之地故為變風
之首
朱子曰邶鄘必存舊號者豈其聲之異歟
嚴氏曰夫婦之經萬化之原關雎鵲巢為三百篇綱
領風之正也反乎此者變也邶鄘衞皆衞風也衛禍
基於衽席覃及宗社居變風之首二南之變也王道
盛則諸侯不得擅相并存邶鄘之名不與衞之滅國
也邶列其右衞後於鄭世次也
邶鄘入衞諸詩皆為衞作何以猶存邶鄘之名與檜風
之為鄭詩魏風之為唐詩果何所考
朱子曰詩古之樂也亦如今之歌曲音各不同衞有
衛音鄘有鄘音邶有邶音故有鄘音者係之鄘有邶
音者係之邶
魏本姬姓其滅於晉無疑按其篇中且有公行公路
又皆晉官名又恐魏亦嘗有此官然彼不可考不若
晉之有考也
又按祝融氏名黎其後八姓惟妘姓鄶者居其地
孔氏曰譜以鄭因虢檜之地而國之左傳虞虢焦滑
霍揚韓魏皆姬姓是與周同姓也閔元年云晉侯作
二軍以滅耿滅霍滅魏是為獻公所滅也既而以地
賜大夫畢萬自是晉魏氏至魏斯為諸侯
嚴氏曰魏唐無淫詩盖猶有先代之風化焉
輔氏曰邶鄘之地既入衛其詩皆為衛事而猶繋其
故國之名先儒說雖多而先生初疑其聲之異今但
以為不可考者盖此本不繋詩之大義又它無所考
不若闕之為得也
詩十五國風之次序季札所聞於魯者與今詩之次序
何以不同且夫子刪詩其序既定萬世無異辭矣而鄭
詩譜所序十五國風之次又不同何歟
季札所聞國風之次第在夫子未刪之前詩譜之作
亦有意如檜先於鄭則依邶鄘先衞之例也
孔子刪詩十五國風次序與季札所觀鄭氏詩譜何以
不同
歐陽氏曰周南召南邶鄘衞王鄭齊豳秦魏唐陳檜
曹此孔子未刪之前周太師詩次第也
季札觀樂於魯次叙如此
周召邶鄘衞王鄭齊魏唐秦陳檜曹豳此今詩次第
也周召邶鄘衞檜鄭齊魏唐秦陳曹豳王此鄭氏詩
譜次第也
孔氏曰譜以鄭因虢檜之地而國之先譜檜事然後
譜鄭王在豳後者退就雅頌并言王世故耳
然孔子以豳風居變風之後者合同文中子之說也
昔程元問於文中子曰敢問豳風何風也曰變風也
元曰周公之際亦有變風乎曰君臣相誚其能正乎
成王終疑周公則風遂變矣非周公至誠其孰卒正
之哉元曰居變風之末何也曰夷王以下變風不復
正矣夫子盖傷之也故終之以豳風言變之可正也
唯周公能之故係之以正變而克正危而克扶始終
不失其本其惟周公乎係之豳遠矣哉觀於文中子
之言則孔氏之說當矣
十五國風終於豳而朱子引吕氏說以為變風終於陳
靈何耶
今按變風終於陳靈以時世而言也詩自文武開基
至魯僖公凡四百年陳靈當夏氏之亂乃宣公九年
十年之間為變風之終
文中子曰夷王以下變風不復正矣夫子盖傷之也
故終之以豳風言變風之可正也唯周公能之故係
之以正變而克正危而克扶始終不失其本其惟周
公乎係之豳遠矣哉
終於豳者以其變之可正乃夫子刪詩之意也
正當以所錄文中子問荅為說
謂變風之終於陳靈者盖以時世而言以其後之不
復有詩也
又按春秋傳陳靈公於魯宣公十一年為徵舒所弑
其後無詩
十五國風夫子刪詩所定其說然歟然二南則周公制
禮作樂時定之矣黍離以下十篇王降為風始於何人
所定歟夫子有德無位不敢作禮樂也抑或因其舊而
不改歟
(闕)
集傳於國風之下曰風者民俗歌謠之詩諸侯采之以
貢于天子天子受而列之樂官則天下諸侯宜皆采詩
以貢矣而今詩止十五國風其餘諸侯豈獨不采之以
貢天子乎微如曹檜且有詩矣大如宋魯乃獨無詩乎
借曰諸國有詩夫子刪之而夫子以前季札所觀亦止
此數國何以通其說乎
諸國無風既無所攷宋魯無風所以寵異之也
然詩經夫子刪定後世無以議為也
二南
周南召南周召二公之采地也召南有召公之詩周南
何以無周公之詩歟周公之詩何以列之豳風歟且周
召二公股肱周室而江漢之詩曰文武受命召公維翰
召旻之詩曰昔先王受命有如召公日辟國百里皆獨
言召公而不及周公何歟
周南皆述后妃之事而本於文王身修家齊之功故
為正始之道王化之基周公之詩宜難厠於其間也
七月一詩周公所作而係之以豳此周公諸詩所以
類附之也周召二公股肱周室詩人豈不知之而周
公武王之弟成王之叔父也一家之親可以不言而
召公之功不可以不言也觀成王以天子禮樂祀
周公非召公所有也則周公之功可知矣
二南正家之道故使邦國至於鄉黨皆用之鹿鳴四牡
皇皇者華則人君所以燕其友者乃亦為上下通用之
樂何歟
(闕)
周南召南朱傳以為周公制作時所定也甘棠思召伯
當在康昭之世以是求之魯詩得無亦有取乎
(闕)
詩集傳於周南之下謂后稷十三世孫古公亶甫始居
岐山之陽豳風之首其說亦然則后稷至武王十六世
明矣又謂契十四世而湯有天下夫稷與契同時者也
契至湯四百餘年已十四世湯又六百餘年而武王始
興稷至武王乃止十六世契之後世代何促而稷之後
世代何長歟抑它有所攷歟
朱子嘗辨史記之疑有曰若以為湯與王季同世由
湯至紂凡十六傳王季至武王纔再世爾是文王以
十五世之祖事十五世孫紂武王以十四世祖而伐
之豈不甚謬戾耶况於集傳中亦明言詩之文意事
類可以思而得其時世名氏則不可以強而推今朱
子從史以釋經雖有可疑亦非鑿空妄說以欺人盖
有所本矣當闕所未詳也
詩言之子于歸大槩指女子之嫁者而言也九罭云我
覯之子則東人指周公而言裳裳者華云我覯之子則
天子美諸侯之語車攻所言之子則指有司鴻鴈所言
之子則流民相謂之語豈之子二字無分於男女貴賤
歟
古人質實簡朴故之子二字上下男女皆通稱焉如
爾女其君之類後人其敢用之乎
羔羊之皮召南以為大夫之服羔裘逍遥鄶風又以為
諸侯之服何歟
羔裘之服通上下用之但君用純物臣則雜以它物
飾之觀於鄭風羔裘豹飾之詩可見矣故羔羊之皮
乃大夫有飾之服也羔裘逍遥乃諸侯純用之服也
故一曰羔羊之皮素絲五紽則信乎為有飾之服矣
一則曰羔裘如膏日出有曜則信乎為純用之服矣
然則召南以為大夫之服也固宜檜風以為諸侯之
服也亦當復何疑哉
何彼穠矣有平王之孫之語則東遷以後詩矣何以不
繋之王風而繫之召南七月鴟鴞東山諸詩周公所自
作伐柯九罭等詩東人為周公作者也何以不係之周
南而係之豳風乎
何彼穠矣或是錯簡而見於召南周南諸詩則皆
述文王后妃之化無緣以周公之詩置其間也七
月一詩周公所作而係以豳風故凡周公所自作及
東人為周公而作之詩因以類附焉
二南周公制作之時所定也何彼穠矣言平王之孫甘
棠思召伯又雜以後世之詩何歟王姬之肅雝公子之
振振矣不列之周南而列之召南何歟
(闕)
國風有以王言者為王前驅王于興師王姬之車平王
之孫是也大雅有以公言者公尸燕飲是也國風一國
之詩何以言王大雅天子之詩何以言公歟
侯國而稱王侯國之僭也其春秋之世歟王姬之車
則天子之女也其錯簡之詩歟周稱王而曰公尸
蓋因其舊如秦已稱皇帝而其男女猶稱公子公主
也然禴祀烝嘗于公先王則自后稷以下至公叔祖
固皆稱公也
詩經疑問卷一
