詩經疑問卷二元朱倬撰
邶風
變風首邶或言不與衛之并小或言本於莊姜之失位
異於關雎之齊家其說孰是
正變之說朱子本以經無明文可考今姑從之若求
其篇次之義先儒有謂變風首邶者不與衛之并小
所以著其首惡也其說是矣而嚴氏又以為本於莊
姜之失位乃二南之變故以邶為變風之首其義亦
優愚按二說相須其義始備
邶鄘之詩皆為衛作則列邶鄘於衛之前魏詩為晉作
則列魏風於唐之上編詩者似不能無意也至檜風皆
為鄭作又不與鄭相次何歟豈編詩之次亦皆偶然歟
檜詩皆為鄭作亦蘇氏之說此鄭氏作詩譜所以先
檜於鄭也歟
周召邶鄘衛檜鄭齊魏唐秦陳曹豳王此鄭氏詩譜
次第也
孔氏曰鄭譜以鄭因虢鄶之地而國之先譜鄶事然
後譜鄭
(闕)
鄘風
國風言命者二鄘風蝃蝀篇曰大無信也不知命也鄭
風羔裘篇曰彼其之子舍命不渝文王篇曰其命維新
又曰命之不已至於文王受命維天之命命之不易雅
頌言命者不一其旨同乎亦有不同乎
(闕)
衛文公騋牝三千則由於秉心塞淵魯僖公思馬斯臧
則本於思無疆馬之蕃息何與於人君之心歟
(闕)
秉心塞淵騋牝三千衛文公之事美者如是而已駉詩
之頌僖公亦此義也聖人刪詩而序其次若泮水之興
學不以首魯頌而顧先取牧馬之富何歟
(闕)
干旄序以為美好善也木瓜序以為美齊桓公也朱傳
從干旄之好善而不從木瓜之美齊桓彼姝者子何以
適知其為所指之賢人投我以木瓜何以疑其為非指
齊桓歟
(闕)
衛風
淇澳美武公之德也賓之初筵武公飲酒悔過之詩也
抑懿戒自警之詩也傳者謂三詩相表裏可得聞其義
歟
(闕)
王風
黍離十篇盡風體也不列於雅豈無謂歟駉篇非頌體
也不係於風猶有說歟
(闕)
鄭風
齊風
魯無風而有頌先儒既言之矣敝笱猗嗟刺魯莊之詩
也何以附見於齊歟何彼穠矣之詩明言齊侯之子宜
係之齊風矣何以繋之召南歟
敝笱猗嗟固以魯無風而無所附而其曰展我甥兮
則詩作於齊明矣所以見於齊歟何彼穠矣係於召
南朱子明言其不可曉安知非錯簡乎
如楚茨十篇見於變小雅者皆錯簡也
猗嗟敝笱載驅諸篇皆為刺魯作何以居齊
齊詩諸篇固皆曰刺魯猗嗟等篇實作於齊人故敝
笱載驅小敘皆曰齊人惡桓公襄公作也至於猗嗟
小敘亦曰齊人傷魯莊公作也其曰刺魯則非魯人
之作明矣既非魯人所作而作於齊固宜置於齊亦
所以刺齊也
魏風
唐風
秦風
詩言戎車者非一集傳皆曰兵車也秦風言小戎俴收
集傳曰平地任載曰大車小戎則兵車也兵車何以謂
之小戎歟大車兵車田車之制可得而聞歟王風所謂
大車集傳又曰大夫之車豈大車有二歟
(闕)
陳風
陳帝舜之後而杞宋夏商之後皆先代子孫也陳有風
矣而杞宋無風何歟秦楚皆遠方之國而吳則泰伯仲
雍之後也秦有風矣而吳楚無風何歟
杞宋無風皆先代之後廵狩不陳其詩者也杞至春
秋時用夷禮而春秋薄之久矣夫子謂杞不足徵也
其以是歟秦居西周之舊都是以有風吳楚居南
方之遠國斷髮文身之俗僣王猾夏之邦是以無風
歟
鄶風
曹風
芃芃黍苗隂雨膏之四國有王郇伯勞之芃芃黍苗隂
雨膏之悠悠南行召伯勞之其辭意適相類歟抑各有
說歟
(闕)
豳風
七月一詩或以周禮籥章有豳詩豳雅豳頌而欲三分
是詩以當之集傳謂恐無此理或謂本有是詩而亡之
者然歟或又謂但以七月全篇隨事而變其音節以為
風以為雅以為頌果可行歟或又疑以楚茨信南山甫
田大田為豳雅思文臣工噫嘻豐年載芟良耜等篇為
豳頌其說是歟非歟敢問
疑後說可通故朱子於大小雅諸篇之後各言之也
豳風正朔如何吕氏謂三正通于民俗尚矣專為豳而
言歟抑兼夏商以前言之歟
豳風正朔固用夏正而吕氏謂三正通于俗者盖豳
詩之中所謂一之日二之日三之日及十月改歲亦
有彷佛用三正之意矣而甘誓篇亦謂怠棄三正然
則三正之通行又豈特豳俗而已哉
張氏曰七月之詩皆以夏正為斷曹氏曰公劉正當
夏時所用者夏正也
時舉問東萊吕氏曰十月而曰改歲則三正之通於
民俗尚矣商周而迭用之據七月詩七月流火之類
是用夏正一之日觱𤼵之類即不見用商正而吕氏
以舉而迭用之何也先生曰周歷夏商其未有天下
之時固用夏商之正朔然其國僻遠無純臣之義又
自有私記其時日者故三正皆曾用之
豳風既以二之日為卒歲又以十月為改歲何耶
七月一詩專用夏正故雖於子月言一之日二之日
若以建子月為正朔之意而二之日之下即曰何以
卒歲即用夏正明矣又於十月而曰改歲則不過言
歲將終之意其辭固不若卒歲一辭為切又雖曰改
歲而繼之曰入此室處則非卒歲明矣盖既以改歲
為卒歲則以後乃三之日有于耜之事四之日有舉
趾之事不得室處矣吕氏之說則見周人以建子為
正朔實本於此故曰三正通于民俗尚矣謂雖以建
子月為正月亦古有其法如甘誓言怠棄三正亦指
自古有此歷法有扈廢之則吕氏之說其不專為豳
風而𤼵明矣
孔氏曰一之日二之日猶言一月之日二月之日一
之日者謂從一而終初十更有餘者還以一二紀之
加於地之南方謂正南午位當東西之中所謂中星
也建斗柄所指氣寒無風而寒也又按七月第一章
云一之日二之日繼之曰卒歲是以十二月為歲終
矣既以十二月為歲終必以正月為歲首至於十月
而曰改歲又曰入此室處乃大寒之候已至熏鼠塞
戶之工已備而改歲漸近不入隩室可乎若已改歲
與卒歲同則不宜曰入此室處矣此改歲與卒歲之
義所以不同
凡詩之言正朔皆夏正七月一詩集傳以夏正釋之無
可疑矣其餘皆言月而獨一之日二之日三之日四之
日不言月而言日何歟四之日以下獨不言三月又何
歟十月蟋蟀入我牀下之後何以即言曰為改歲歟篇
中皆言夏正不終於建丑之月而終於十月滌場何歟
數始於一而終於十故七月詩中言至十月而止而
一陽生於子即以一之日言之况周之先公已用子
月紀候而後世遂以為一代之正朔此凡詩之言皆
用夏正七月詩中二之日之下即言何以卒歲非夏
正歟十月之下而言曰為改歲非三正之通于民俗
歟蠶月條桑以月令證之其為三月無疑
正朔田賦通於天下有天下者之常也公劉居豳必當
夏之盛時而一之日二之日集傳謂周之先公已用此
以紀候其後遂為一代之正朔徹田為糧謂周之徹法
自此始居夏之時而易其正朔田賦王制之所不許也
而公劉行之何歟及大王遷岐則在商無疑矣所謂廼
疆廼理不知果助法乎果徹法乎
正朔田賦侯國固必遵時王之制而小國僻遠或無
純臣之義焉此固於傳紀無所稽而詩人咏之朱子
言之庶可通其說也徹本通貢助二法
周公召公皆以公劉之政化戒成王而作於召公者編
之大雅作於周公者係之豳風何也
(闕)
豳風為分劉作也而篤公劉何以列之大雅鴟鴞東山
以下諸詩皆周公詩也何以列之豳風歟
風雅之體不同此公劉一詩所以不係豳風而係之
雅周公之詩無所附此鴟鴞諸作所以附見於豳風
詩經疑問卷二
