春秋經筌卷十二宋趙鵬飛撰
襄公
十有六年春王正月葬晉悼公
三月公會晉侯宋公衛侯鄭伯曹伯莒子邾子薛伯杞
伯小邾子于湨梁戊寅大夫盟
君之所以立國者在權國之所以立權者在信權存
則國存信去則權去湨梁之會諸侯會而大夫盟信
在大夫也信既出於大夫權復何有哉雞澤之盟諸
侯既盟而袁僑至不盟則陳有所不固盟之則臣不
可敵君故以大夫及盟雖大夫盟之而命出於諸侯
故曰諸侯之大夫及陳袁僑盟今十一國之君會於
湨梁諸侯不歃而大夫相與為盟是信不在君而在
臣也故聖人不書諸侯之大夫直書大夫盟焉一國
之信不出於君而出於臣其國可知矣於時晉權漸
移於六卿魯權日入於三家齊權屬崔高衛權在孫
寗宋權歸於罕陳權歸二慶曹莒邾杞從可知爾權
既移於下宜信之不在君而在臣也藉使君交盟而
臣不欲則不保其無寒故寧聽大夫之欲而俾自盟
焉則其信可必也噫平公承悼公之烈固可以因時
而有為今衰絰之中為是盟乃挈霸權以歸大夫何
以示天下則平公之威令不及悼公遠矣其後把之
城宋之盟凡大勲庸皆出於大夫平公不與焉原其
失權之漸盖自此始是以聖人謹之也
晉人執莒子邾子以歸
莒侵我者三邾伐我者一魯訴於晉晉平方圖霸加
惠於魯首治莒邾則文告而責之不改則偏師以問
之不悛則執之以歸京師聽命於王可也今以一言
之訴遽執二君不歸京師而纍囚以歸豈曰霸討哉
故曰晉人執莒子邾子以歸然莒邾雖見執而明年
邾人伐我南鄙則彼雖綿力亦有所不服也嗚呼舉
而不義則見侮於孺子人不可以不義動也而况霸
主乎宜莒邾二君雖執而不屈也
齊侯伐我北鄙
夏公至自會
五月甲子地震
叔老會鄭伯晉荀偃衛寗殖宋人伐許
許為鄭所虐遷於葉以逼近楚倚楚以避鄭遷葉之
後未嘗與中國會盟襄三年晉荀罃伐之而不可得
蓋附楚為固也然中國失許實鄭之尤今晉不察復
聽鄭伐許是從鄭之虐何益於晉哉故十八年楚公
子午帥師伐鄭許故也然則伐許適所以招寇非中
國之利悼公在位十有五年置許不問非棄許也以
為得許無益而徒犯楚怒為宋鄭之患也今平公投
鄭伯之諼摟四國之師以疾許果得許乎吾見其無
得而多失矣鄭序晉上大夫不可以加君也四國皆
大夫而鄭獨躬行則伐許之意出於鄭可知矣
秋齊侯伐我北鄙圍成
齊再伐我而未得志而今復圍成齊之憾魯深矣盖
以劉夏逆后有以輕齊而又執邾子忤齊多矣此所
以憾魯深也
大雩冬叔孫豹如晉
言齊之見伐也故十八年晉率諸侯圍齊魯故也
十有七年春王二月庚午邾子牼卒
宋人伐陳
陳哀逃歸堅附於楚今十年矣諸侯所當征之則宋
人伐陳宜予而不予何哉盖宋能告於晉以霸主合
諸侯而問罪焉則用師有名陳何敢不服今宋出其
不意而伐之是利其所獲而已非用師之道也故書
曰宋人伐陳
夏衛石買帥師伐曹
賢方伯在上諸侯無敢妄加侵伐衛無故而伐曹晉
之累也故明年晉人執衛行人石買
秋齊侯伐我北鄙圍桃齊高厚帥師伐我北鄙圍防
齊侯再歲之間伐我北鄙者凡三而圍成者再焉今又
君臣分兵一出而圍二邑齊之不道亦既極矣隱十
年翬帥師會齊鄭伐宋公敗宋師於菅取郜取防臣
伐其東而君敗其西雖内惡聖人歴書而不諱疾之
也今齊侯圍桃而高厚圍防其惡與隱翬同聖人其
遂赦之乎故一書齊侯一稱齊高厚見其一舉而兩
伐也其為謀亦毒矣然魯嘗以叔孫豹告晉而晉不
出且坐視其圍而不救其救患不亦緩歟此亦足以
見晉之怠也
九月大雩
宋華臣出奔陳
華臣奔而奔其君之讎知不容於國且疾其君矣君
可疾乎然以累上之辭書之者君必有以致其奔也
冬邾人伐我南鄙
邾叛魯附齊伐我南鄙魯訴於晉晉嘗執之今牼既
卒悼公新立以先君之怨在魯復伐我南鄙魯復有
言故祝柯之盟晉又執之懲不服也
十有八年春白狄來
白狄之君非知禮者故不曰朝不能朝也其義同介
葛盧
夏晉人執衛行人石買
石買無故而伐曹曹訴於晉罪在所當問然以行人
執之則非其罪矣何則買之得罪於晉以伐曹也而
買之見執則聘晉也罪在伐曹當於衛討之其奉使
來聘有君命焉君命何負於晉而晉執之故書人以
執而復書行人執之非其罪也
秋齊師伐我北鄙
齊四年之閒五疾於魯魯何以堪之魯弱於齊故不
敢敵獨無霸主乎哉且齊疾於魯實憾晉也憾晉而
不加兵於晉故伐魯所以激晉也初魯以晉故俾王
以微者逆后於齊則怨固在魯而怨端則生於晉也
故魯不能敵則必以告晉焉冬晉合十二諸侯以圍
齊魯故也
冬十月公會晉侯宋公衛侯鄭伯曹伯莒子邾子滕子
薛伯把伯小邾子同圍齊
齊雖魯之讎而實天王之婚彼其四年之閒五稱兵
於魯是誠可疾也而靈王實婚於齊雖伐齊無損於
王而投鼠忌器君子有所不敢然則為晉計者奈何
必將兩治齊魯然後為義何則魯之所以得罪於齊
以薄王后之禮佞晉以賣齊也若然則魯亦為王之
罪人彼齊伐之是欲以王誅臨之也以公天下之心
責齊魯則魯在所誅齊在所伐何則魯畏晉而薄王
后之禮是直欺王而侮齊也侮齊固所不問而王可
欺乎然魯欺王之罪王不能問侮齊之故齊其能忍
哉故勃然一怒則兵屢扼於魯也今晉侯能公行霸
討必先執魯侯歸於京師治其薄后禮以欺王之罪
然後請王命伐齊問齊專兵以虐魯之故則齊魯之
罪兩得而天下服矣今以魯為齊所虐合諸侯而圍
之是欺王之罪不問而伐魯之虐必誅後王室而先
與國吾不保其為公也且圍未有書同者春秋連諸
侯而圍者四圍許圍新城圍宋彭城與此圍齊是也
惟此書同圍晉以魯故合十二諸侯以圍齊所讎者
惟魯爾諸侯於齊無憾也晉以霸主之力而彊脅之
其間蓋有上忌王婚下畏齊彊而不欲者焉故書曰
同同者有所不同也說者見諸侯同疾於齊而不稽
其故則曰齊為不道而虐魯諸侯共疾之耳疾齊者
魯而已諸侯何慊哉春秋之法定其罪之重輕以代
王法苟不考其故則何以定其罪今置魯而獨治齊
齊果肯服乎吾故兩考齊魯之罪以明春秋之法非
臆度也
曹伯負芻卒于師
楚公子午帥師伐鄭
鄭從晉伐齊楚乘虛伐鄭夫所以從晉者於鄭無絲
毫之益而内虛招寇乃鄭心腹之害聖人書楚公子
午伐鄭責晉而憂鄭也
十有九年春王正月諸侯盟于祝柯
伐而復盟者疑諸侯之貳也伐鄭同盟于戲伐鄭同
盟于亳城北以鄭受盟也今齊固不受盟而諸侯自
盟何為哉愚用是知前日圍齊有不同欲者矣以不
同故書同以譏之不同欲而強同則疑諸侯之離故
於是盟之以為晉巧於用諸侯則然耳以為得諸侯
之心則未也
晉人執邾子公至自伐齊
晉之所以惠魯者厚矣湨梁之盟執莒子邾子者魯
故也合諸侯以圍齊者魯故也祝柯之盟再執邾子
者亦魯故也晉所以厚恤于魯者以魯數被齊莒邾
之兵有所不堪焉其為魯之賜則大而於天下之義
則隘矣前日執莒邾同圍齊吾既言之今日之再執
邾子尤非霸討也邾固不宜叛魯以與齊比齊以伐
魯及魯告晉而興圍齊之役邾復懼而從之反復齊
魯之間是誠可責也然晉既同之以圍齊復盟之於
祝柯以兵則從以盟則受邾之罪亦可赦矣今既盟
而執之庸為霸討乎人已服而治之君子謂之虐況
執而奪其田其何以令諸侯故聖人惡之書曰晉人
執邾子而繼書取田之事其惡自見矣
取邾田自漷水
取汶陽田不繫之國眀魯田也取邾田自漷水繫之
國眀邾田也内自取田曰取内取外田亦曰取此則
有說矣吾於成三年取汶陽田既言之然晉執邾子
奪邾田以與魯其虐深哉而魯因人謀利圍人之國
執人之君取人之田其虐益出晉侯之上其惡可赦
乎聖人顯則誅晉隱則誅魯其義見于言意之兩間
矣
季孫宿如晉
宿一出而聘晉其亦恝矣晉動天下之力為魯而已
湨梁之役執邾莒祝柯之盟同圍齊既而復執邾悼
公奪田以餉魯晉亦寵哉魯何以報是賜也一季孫
宿之聘空魯國之半未足為腆彼何以為禮耶嗚呼
以利濟利者春秋之時晉固不施無報之恩也不然
漷水之田豈久為魯哉
葬曹成公
夏衛孫林父帥師伐齊
鞍之戰以七大夫伐齊齊頃折服以國佐乞盟盖頃
公之所以得敗者實得罪於諸侯既敗則不能不服
也圍齊之役以十二諸侯環其郛靈公不屈今復伐
之盖靈公之所以讎魯者實有其故故雖圍而辭有
所不服也動而不義雖以天下之力而扼孺子孺子
有所不屈而況齊大國乎彼晉為霸主亦不知自反
矣今衛之伐齊晉命也晉之疾齊魯意也前日合諸
侯為魯伐齊其亦恝矣而魯不釋季孫宿如晉而衛
孫林父復伐齊晉必受饋于魯而命衛也饋則晉受
之兵則衛餉之晉侯用衛兵以償魯饋何衛之弱而
晉之彊魯之逞而齊之屈也吾於此竊見齊衛有所
不平也
秋七月辛夘齊侯環卒晉士匄帥師侵齊至榖聞齊侯
卒乃還
聖人樂與人為善所以進小人於君子之塗故於春
秋寸善必張之非苟誅惡以絶人為善也晉士匄侵
齊聞齊侯卒乃還非徒為善於身其所以成君身之
善大矣且晉平以魯之故再扼於齊固己不義矣今
又命士匄侵之士匄至榖而齊侯環卒儻匄以奉命
為固而伐齊喪彼其反晉復何以示諸侯而霸中國
乎故聞喪而還則使人知晉平為義不伐喪也其憫
齊之心在所後而愛君之義為何如哉此聖人不書
復而書還予之也榖梁不樂成人之善乃責其專大
名且匄聞喪不伐以為專名使冐喪必伐反為愛君
乎借匄之未出兵已聞齊侯卒不辭君命而行至榖
而反則可謂以惡遺君而自取善也今至榖而後聞
喪遂反而不伐以置君於善彼其為心宜非春秋之
人也其可無襃乎小人穿鑿以擠人於惡是非聖人
之心君子不取也
八月丙辰仲孫蔑卒齊殺其大夫高厚
齊之權臣曰崔高二彊相扼崔弱則高抗高懦則崔
專各相持以角勝負今高既以罪誅則齊之權在崔
而已故不旋踵而有崔杼之逆也然則高之殺何罪
哉傳以齊靈廢世子光而立少子牙高厚傳之崔杼
立光殺牙以及厚則厚之殺靈公為之也故以累上
之辭書之然崔之謀高久矣逄其間而得厚之死盖
崔之幸而齊之禍也
鄭殺其大夫公子嘉
宣成以來諸侯之殺大夫者例多以國殺為文而大
夫見殺者亦鮮去族盖自宣以降大夫日張盟會征
伐往往專之諸侯視以為常置不問也故横逆以生
或賣友以自售或爭權以相攻或䧟人以利己其見
殺雖出于自取而探其原實君有以致之故多以累
上之辭書之而不去族盖以不誅誅之也公子嘉鄭
之柄政者彼其見殺必有以偪而攘其位者矣其善
惡在所不必考觀聖人以累上之辭書襃貶自見矣
冬葬齊靈公
城西郛
備齊也
叔孫豹會晉士匄于柯
城武城
士匄不伐齊喪而還齊人德之因與晉平故春為澶
淵之會魯懼齊晉合則有事於疆場故會士匄于柯
以卜齊晉之成齊晉果平歸而城武城備齊也古之
為國惟以德和鄰則内外無患以勢怒鄰者勢去而
孤立則儳然如不終日魯初倚晉以抗齊勢固張也
一日晉與齊平則何以倚重哉故今日會晉明日城
武城不勝其勞且拙也為國而若此庸為國有人乎
二十年春王正月辛亥仲孫速會莒人盟于向
莒數侵我南鄙魯訴于晉故湨梁之會晉執莒子魯
故也今齊晉既成魯勢孤立宜有求于莒莒人亦欲
平焉故會盟于向莒魯以平
夏六月庚申公會晉侯齊侯宋公衛侯鄭伯曹伯莒子
邾子滕子薛伯把伯小邾子盟于澶淵
君子不責至和於乖爭之時不責至治於傷殘之世
乖爭之時而少和傷殘之世而粗治則亦春秋之齊
韶也齊魯自圍成之役五年之間干戈不息齊之伐
魯者五晉衛之伐齊者三爭錐刀之隙者齊魯而已
而小大諸侯怙黨反攻生民為之不安齊靈公卒晉
士匄聞喪不伐振旅而還齊人德之求成于晉晉為
合十三國之君歃血于澶淵小大協和彊弱相比天
下之民頼以少安雖不足以語至和談至治而寢兵
息民聖人實喜之故爵列以序無貶辭焉聖人豈苟
予齊晉哉幸天下之民得小康也
秋公至自會仲孫速帥師伐邾
襄公不綱諸大夫暴横不顧一毫之義肆其無厭之
逆有王者作必將噍其類而廓清之然後魯得以寧
天下從而治矣五年之閒紛擾天下鬭亂諸侯者皆
魯大夫為之佞晉以賣齊俾天子逆后不能備禮者
魯也齊用是疾于魯伐魯者五叔孫豹如晉乞師晉
為之動天下之兵以報齊執莒子執邾子侵伐齊魯
大夫媒之也今幸齊靈即世莊公不念舊惡屈己以
與澶淵之盟天下諸侯方有安靖之漸而口血未乾
仲孫速淺淺小人首叛盟以伐邾復兆兵于天下可
勝誅乎且邾再伐魯而再受執亟割地以塞虎兕之
口蓋亦弱矣今又伐之何名乎襄公庸弱在所不責
而可重戮者速也春秋書伐邾之事豈特為魯誅速
哉為天下誅兵釁也速蔑之子
蔡殺其大夫公子燮蔡公子履出奔楚
八年鄭人侵蔡獲蔡公子燮及是見釋而歸蔡侯殺
之歟左氏載文侯欲事晉燮不欲故殺之其事于經
文不順吾不欲信之若如左氏所言則經文當書蔡
人殺其大夫公子燮以殺有罪書之不應以國殺為
文也以國殺為文罪累上也燮之敗而見獲非不用
命鄭出其不意而偶獲為燮者特欠蔡侯一死爾今
見釋而歸卒於見殺則燮為無罪而蔡侯實失政刑
故以累上之辭書之燮殺而履奔則履者蓋燮之黨
也然不奔中國而奔楚從楚之久恬不為怪若從左
氏之說則於經無所考故吾以經文為正
陳侯之弟黃出奔楚
慶氏專陳執其國命陳侯手足之親不能自庇其横
可知矣黃之出奔二慶逼之也二十三年陳殺二慶
黃復歸陳則今之奔也二慶逐之審矣陳哀暗弱權
移慶氏黃其弟也不能保其安危則國可知矣書曰
陳侯之弟罪陳侯也說者見其奔楚乃曰陳有二黨
慶氏謀歸晉黃欲為楚黃不勝故復奔楚且陳自于
鄬之會逃歸死附于楚安有與晉之謀徒見黃出奔
楚意之耳
叔老如齊
齊魯既同澶淵之盟故使叔老如齊聘
冬十月丙辰朔日有食之
季孫宿如宋
宋向戍來聘于今五年而魯始報之文襄之霸使諸
侯三歲一聘五歲一朝今是法隳矣諸侯交鄰之禮
益疎非有朝夕之急不朝不聘也
二十有一年春王正月公如晉
晉悼公之霸公凡四如晉皆三年一朝之禮也平公
立於是六年公始一朝之然悼公之世魯無求於晉
而公屢朝之平公之世求於晉實多而一朝之何哉
蓋悼公之霸仁而有禮魯大夫未敢横故事晉之禮
必公親之平公暴而無法即位之初湨梁之會首以
大夫盟故魯大夫亦從而熾事晉之禮出於大夫不
以公為重也故言齊之見伐則叔孫豹如晉拜圍齊
之師及邾田之賜則季孫宿如晉公在所不得與也
而晉亦聽於大夫而不聽於公公之朝不若大夫之
聘也故公之如晉者一而已用是亦足以見大夫日
彊魯君尸位耳然晉不重其君之朝而重大夫之聘
其霸權蓋可知矣
邾庶其以漆閭丘來奔
庶其邾之叛臣盗漆閭丘以來奔庶其在所不治而
魯之誅則重也魯以周公之後周禮在焉乃為逋逃
主以招聚叛亡周公之辱大矣人之為盜君子有所
不責而藏亡匿死為盜之庇者世共疾之何則盜無
以匿則亦不敢為盜爾邾蓋魯之附庸魯不能撫叛
而附齊魯常伐之而不反蓋以魯為不足事也今魯
誘其叛人竊其封邑是教人為盜爾魯方以得邑為
利而吾竊為魯羞今有千金之璧而得於盜君子斥
之蓋用是以汚己則己無以為人於漆閭丘何有哉
今一受庶其之叛其後莒牟夷邾黑肱接踵而至曲
阜之地匯為賊淵吁可嘆哉周公有靈盖憤惋於九
泉聖人忍不為周公誅之以快其在泉之靈乎故凡
書庶其牟夷黑肱之事蓋為周公誅不令子孫也若
庶其者是乃無足誅者耳
夏公至自晉
秋晉欒盈出奔楚
晉自是六卿日張交忌相併欒盈逼於范氏憤而出
奔蓋將倚楚以入叛也晉之所忌者惟楚而盈奔於
楚為謀蓋毒矣卒之入於曲沃據邑以叛其亦有所
恃哉
九月庚戍朔日有食之冬十月庚辰朔日有食之
曹伯來朝
公會晉侯齊侯宋公衛侯鄭伯曹伯莒子邾子于商任
左氏以為錮欒氏且一大夫出奔動天下諸侯以錮
之則欒盈蓋大憝也盈亦何能為哉盖懼其脇楚以
入爾彼其合諸侯張中國之勢以攝楚而已杜以為
禁諸侯使不得受盈盈知諸侯皆晉之與不足恃也
故奔楚豈復自楚而反求諸侯乎諸侯惟齊為不足
畏晉魯宋以下皆受晉役安敢抗晉以納其叛哉則
合諸侯不為其納盈也大中國之勢以怖楚也
二十有二年春王正月公至自會夏四月秋七月辛酉
叔老卒
冬公會晉侯齊侯宋公衛侯鄭伯曹伯莒子邾子薛伯
杞伯小邾子于沙隨公至自會
晉以一大夫奔皇皇然求於諸侯惟懼其或容之以
為晉患其為謀亦疎矣使盈而賢也必不讎君以謀
叛使其愚也雖得所託亦何能為内有以備之俟其
至而徐制之蓋亦未晚何至閧然動天下諸侯以錮
一匹夫哉此適所以張其勢而益其叛心自示弱而
已吾用是知晉之無謀也卒之盈之復入楚亦不佑
諸侯不與以匹夫之愚直投䧟穽不崇朝而死使晉
初不為商任沙隨之會以坐觀其變彼將曲沃亦不
敢入矣胡能叛哉故入于曲沃聖人不書叛以其無
能為也則夫今日之會徒勞諸侯無益矣
楚殺其大夫公子追舒
稱國以殺罪累上也
二十有三年春王二月癸酉朔日有食之三月己巳杞
伯匄卒
夏邾畀我來奔
畀我庶其之黨也庶其之來魯寵安之宜畀我之繼
至也招叛人以容匿之何以詔百官抑亦三家方張
封植其類歟襄公庸暗固所不察也
葬杞孝公
陳殺其大夫慶虎及慶寅
陳哀庸暗不君權歸慶氏前年逐其弟黃黃訴於楚
以楚之力乃能殺二慶以歸其為國蓋亦危矣以君
之弟而逐出則陳哀僅免為衛衎魯昭蓋亦幸矣今
能殺二慶則黃之謀而楚之力也不然二慶夫豈遂
延頸受戮哉以累上之辭書陳侯有以致之也書及
者職有尊卑罪有大小以大及小以尊及卑爾二趙
三郤不書及敵也
陳侯之弟黃自楚歸于陳
書自楚楚有力焉既因楚之力以殺二慶則其反也
可以優游無患故書歸出稱弟入稱弟不失弟之道
黃不失弟之道則陳侯為病矣
晉欒盈復入于晉入于曲沃
曲沃欒氏之邑盈復入晉不能入乃入于曲沃以叛
不書叛不足以叛也是乃愚而已負逆君之罪身行
半天下諸侯不納楚人不佑尚入于曲沃恃區區小
邑以抗晉其愚不可及也卒之晉人攻之束手受誅
曰晉人殺欒盈不曰于曲沃盈不能有曲沃也
秋齊侯伐衛遂伐晉
伐衛諼也伐晉正也以靈公之世衛孫林父嘗為晉
伐齊故伐衛以報林父之役特以士匄不伐齊喪實
有德焉故莊公即位姑與晉平及是幸晉有欒氏之
亂復伐晉以報平隂之役不修澶淵之好而修平隂
之怨莊公之為人是亦好亂樂禍者哉宜其不善終
也
八月叔孫豹帥師救晉次于雍榆
晉所以賈怨于齊者魯也晉為魯合諸侯以報怨實
於晉無益也今齊因晉亂以報圍齊之役魯可無救
乎則魯之救晉勢也非賜也然齊彊而魯實弱畏齊
而不救則負晉冐敗而直救則傷魯故出師而以救
為名實不敢救也次于雍榆觀勝負爾僖元年齊師
宋師曹師次于聶北救邢先次後救于時蓋狄未伐
邢也齊桓出師以備之而已故先言次而後言救非
怯也狄未至也今叔孫豹救晉次于雍榆先言救而
後言次晉已受兵徒示救之之形實不敢進也其事
既殊故書法亦異蓋亦書其實而已然魯既不敢加
齊亦不敢負晉為魯計者乘齊侯之出齊國内空而
魯於齊為切隣魯潛師伐其東鄙則晉不勞而解且
有伐齊之實晉實德之足以報圍齊之賜矣況齊實
内虛未必有以敗魯也今為雍榆之次内不能撼齊
外不能救晉徒勞師以遠餉于外在魯不能無損而
于晉無一毫之助也若叔孫豹者使之謀弱公室則
能爾其捨己以謀人不其疎哉用是知三家無足畏
者特襄公昏庸有以益其愚矣
己卯仲孫速卒冬十月乙亥臧孫紇出奔邾
邾庶其及畀我來奔魯皆納之則無怪乎臧孫紇之
奔邾也得二盜而失一大夫得失累相當然吾懼賢
者視之而奔則魯危矣則夫二盜之在魯庸為魯之
利乎
晉人殺欒盈
欒盈據曲沃以叛而聖人不書叛以盈之不足以叛
也晉人殺盈實殺于曲沃而聖人不書于曲沃以欒
盈實不能有曲沃也盈之亂則足以殺其身而已此
可為愚而好亂者之戒書曰晉人殺欒盈殺有罪也
不書大夫既絶于晉也
齊侯襲莒
襲者盜賊之計非用師之道也莒於齊未嘗有怨莊
公掩其不虞而襲之以掩襲而得天下仁者不為也
而況蕞爾之莒乎使齊侯一襲而得莒是誠善盜者
也得莒適為齊之羞而況無得而冒盜賊之名哉吾
於此見齊侯之不足為齊侯爾聖人書侯愧之也
二十有四年春叔孫豹如晉仲孫羯帥師侵齊
豹之如晉以雍榆之次要功於晉也晉照其偽而有
言焉故仲孫羯侵齊以悅之為魯計者曷移其侵齊
之役於雍榆之次哉不次雍榆而遂伐齊則晉兵自
解晉且德魯晉使當首聘魯以拜伐齊之師爾豹不
必往而羯不必侵也魯之失謀蓋失於初非失於今
今之舉救其失而已非策也
夏楚子伐吳
楚至是伐吳者凡三襄三年公子嬰齊之役十四年
公子貞之師皆命將而已今之役楚子親之此足以
見楚之讎吳日深矣前乎此吳再被楚師吳未嘗報
非畏楚也楚何讎於吳特以吳有鍾離及向之會附
中國以抗楚也今吳與晉不交者十年楚子無釁而
伐吳吳有憾焉故明年吳子伐楚報是役也
秋七月甲子朔日有食之既
齊崔杼帥師伐莒
齊侯以盜竊之計襲莒莒人覺之實無得焉故崔杼
帥師伐莒用是知崔杼誠天下之大姦也所貴於賢
者以其能弭君之惡而致之於善君著顯名臣收美
勣君臣相成以底於治今崔杼成其君之惡知君為
襲莒之計諸侯恥之因復伐莒以重其謗於天下而
已得以行其不順之謀焉吾於伐莒之事竊為齊侯
懼而齊君且以為功其及於禍決有漸矣此所謂非
一朝一夕之故也
大水八月癸巳朔日有食之
公會晉侯宋公衛侯鄭伯曹伯莒子邾子滕子薛伯杞
伯小邾子于夷儀
會諸侯于夷儀謀伐齊以報伐晉之役也楚人乘虛
以伐鄭故不克而還書會而不書伐不能伐也鄭自
蕭魚之會歸中國楚不敢爭者至是十有五年矣然
晉平嗣悼公之業不能治内以杜楚人窺伺之機楚
蓋乘釁而時撼鄭矣前日諸侯同圍齊楚公子午伐
鄭今日諸侯為夷儀之會楚率蔡陳許伐鄭楚蓋未
嘗一日忘鄭特觀中國之釁而已而晉不能和諸侯
以制楚乃摟諸侯以報怨且勝齊孰愈於制楚哉夷
儀之會吾見其無損於齊而實為鄭招寇也
冬楚子蔡侯陳侯許男伐鄭
蔡陳許久比於楚中國不討幸也今反從楚而戕中
國可勝貶乎而聖人皆書爵而以楚子冠之非襃也
愧之也以中國諸侯而甘役於荆蠻也
公至自會
陳鍼宜咎出奔楚
成襄以還晉楚兩立諸侯主於晉者不特其君聽之
其臣亦倚之為重主于楚者不惟其君恃之其臣亦
藉之為姦故宋衛事晉則大夫之出亦奔晉陳蔡從
楚則大夫之出亦奔楚各倚其國之所畏以脅其内
也聖人因其志而書之善惡自判焉蓋不待鈎其事
實而後察其情也宜咎之奔左氏以為慶氏之黨亦
逆知其非賢者矣
叔孫豹如京師
魯大夫未有無故如京師者惟宣九年仲孫蔑如京
師與此叔孫豹如京師不見其故吾於宣九年既言
仲蔑之故矣今豹之行其故猶有言也魯恃晉而外
齊齊屢讎於魯魯故告晉以報齊怨圍齊之役是也
而仲孫羯又嘗侵齊齊憾魯益深兵將復疾於魯魯
以天王娶於齊我實主之雖以劉夏逆后不能備禮
以逆王之歡心然王之所以得婚於齊者實魯故也
今齊以后禮不備而責魯不已兵又將及郛焉故叔
孫豹如京師言齊之故且請薄后禮之罪欲要王命
以解齊之兵也然齊既女於王王實賴之齊豈畏王
而王亦安能逆齊意以順魯哉故今如京師而春有
崔杼之伐則如京師固不足以解齊之忿也然無事
則視周為無足親有事則倚王以紓難彼其如京師
豈情也哉無齊之兵則亦不聘矣餘義見宣九年
大饑
宣十年秋大水而冬饑十五年秋螽蝝而冬饑夫為
國無一年之積一經災沴則饑饉繼之何以為國今
秋大水而冬大饑其無先具尤可知矣
二十有五年春齊崔杼帥師伐我北鄙
魯前脇晉以圍齊繼有仲孫羯之師今復如京師倚
王以脇齊能無忿乎故叔孫豹如京師而齊有北鄙
之伐忿兵也然崔杼方懷逆謀姑伐我以順國人之
欲志不在魯爾
夏五月乙亥齊崔杼弑其君光公會晉侯宋公衛侯鄭
伯曹伯莒子邾子滕子薛伯杞伯小邾子于夷儀
齊有弑逆之罪諸侯會于夷儀謀討齊也謀討齊而
不加兵繼為重丘之盟重丘齊地兵不加齊而盟於
齊地成齊亂也然諸侯不能討逆而反盟之宜有貶
而不貶何也春秋之世簒逆者多矣非諸侯有以比
之則盜將有所忌而不為今晉徒合諸侯以謀齊其
實非志於治齊也要賂而已無賂則討之得賂則釋
之故會于夷儀以待賂夫冕弁端委以乞賂于盜其
為辱大矣不書爵無以見其辱故以小大爵列焉則
夫不貶乃所以深誅之也故爵而會會而不伐繼之
以盟其義亦顯矣故不待不書爵而後知其為貶也
六月壬子鄭公孫舍之帥師入陳
陳自鄬之會逃中國以附南蠻一叛不反固中國諸
侯所宜問也前日復隨楚伐鄭故今日鄭師伐陳報
怨也鄭固有辭矣然於時鄭簡在會而公孫舍之伐
陳則命不出於君雖曰有功君子不貴也
秋八月己巳諸侯同盟于重丘公至自會
衛侯入于夷儀
鄭突之入櫟内外有二君也衛侯入夷儀内外亦二
君也然鄭突之入聖人名之而衛侯之入春秋不名
此則逆順之辯爾初突簒而得不義而奔及忽之歸
鄭故忽之有也而突復入于櫟以逼之是復簒也故
不名無以見其逆孫寗不臣逐衛侯而立剽剽之立
國豈其國哉衛侯既奔而入于夷儀期復其位而已
非簒也故不名以見其順順逆分而名分定名分定
而天下安是春秋之旨也
楚屈建帥師滅舒鳩
羣舒近楚為楚蠶食至是盡矣成十七年滅舒庸宣
八年滅舒蓼及是滅舒鳩羣舒無噍類稽其先盖與
楚俱張荆舒是懲是也而今皆倂於楚則楚之彊較
諸古萬萬爾中國不競無以懲之奈何
冬鄭公孫夏帥師伐陳
陳再被兵卒堅附楚而不反蓋以鄭特倚晉而讎之
實非霸討也中國必將得陳晉宜合諸侯以義征之
陳或歸焉彼鄭固陳之敵且嘗從事楚安能責陳之
即楚也前日入其郛固己甚矣今日復伐之徒勞兵
爾非義也
十有二月吳子遏伐楚門于巢卒
吳子遏以卒名非為伐而名也與鄭伯髠頑同
二十有六年春王二月辛卯衛寗喜弑其君剽
喜父立剽而喜躬弑剽何父子之謀異哉殖逐君以
自利喜弑君以自安其實均罪也故書曰衛寗喜弑
其君剽若曰寗喜自弑其君云耳剽之立簒衛而有
之國人有所不順焉則其弑也宜其以無道書之而
獨斥寗喜者盖以父子反覆二君之間自立自弑以
亂衛國者喜也故誅喜為重則不得不名之以著其
罪非為剽無罪而名寗喜也此春秋酌輕重之間而
兩誅之者也
衛孫林父入于戚以叛
孫甯同逆逐獻公而立剽今寗喜復弑剽以納獻公
林父懼誅故據戚以叛君在則逼而逐之君復則逆
而叛之小國之臣叛逆自恣王不誅而霸不問觀諸
此眞亂世也春秋可不作乎
甲午衛侯衎復歸于衛
獻公出入皆不名而於此復歸衛乃名之何哉聖人
不誣人以惡亦不苟與人以正也前日衎出奔齊以
孫寗逐之入于夷儀以寗喜挽之然國實衎之國不
幸而出得間而入聖人不責也及居于夷儀不能以
義入衛遣喜行弑逆之謀既弑而後入則國雖衎之
國得之不正也聖人惡其仗不義而求反國乃謀弑
以規復位故斥而名之剽弑纔三日而衎歸則弑之
謀衎實與之審矣以弑而得國位雖其位君子不赦
也此所以衎之歸而復名之
夏晉侯使荀吳來聘
公會晉人鄭良霄宋人曹人于澶淵
澶淵衛地會于澶淵謀衛也孫寗逐君而立剽衛獻
奔出餬口於外晉為盟主不能正之今寗喜弑剽而
納獻公林父入于戚以叛則獻公雖入實未安於衛
為霸主者宜合諸侯誅林父以定獻公則於義為大
今乃為澶淵之會反黨逆醜正以登叛人彼林父何
足與哉徒以林父雖逆而嘗與戚之會剽雖簒而嘗
同湨梁之盟圍齊伐齊衛嘗用命澶淵商任沙隨之
會剽無不從則剽固久役於晉而衎無一毫之益於
平公也今林父立剽而喜弑之林父逐衎而喜納之
則喜固剽與林父之讎晉既黨剽而佑林父則亦以
衎喜為讎焉故今澶淵之會盖將逐衎治喜以予林
父也嗚呼霸主而如是何以正諸侯此天下之大不
義者平公盖亦知之矣故不躬會而以微者主之然
諸侯皆大夫而魯親之此則平公不義而移惡於魯
也晉蓋以有恩於魯為多執莒執邾圍齊伐齊取邾
田自漷水皆魯故也今為此會己親主之則得謗於
諸侯不為會則内愧林父故遣荀吳聘魯命魯主之
則恩歸於己謗歸於人此所以有荀吳之聘而為澶
淵之會也晉宋皆微者而鄭獨以卿行畏晉也鄭雖
畏晉而無干於晉故不若魯侯之親會焉噫善則稱
人過則稱己則民作讓今平公取恩於己而推惡於
人其何以主諸侯吾於此見平公之非君子也眞姦
雄耳
秋宋公殺其世子痤
義見僖五年晉殺申生
晉人執衛寗喜
寗喜弑君而晉人執之宜得霸討矣而不以霸討書
何哉盖喜弑剽而納衎其迹固逆而義則順何則剽
逐衎而簒衛衛非剽所宜有也國固衎之國矣今去
剽而立衎其義實正則喜之罪猶在輕重之間晉佑
剽之黨而執寗喜庸得為霸討故雖執弑賊而書人
焉然則為霸主者宜奈何必合諸侯以誅林父治其
逐衎之罪以定衎位然後執寗喜歸京師以正其殺
剽之愆則大義立於天下喜固無辭以逃罪也今佑
林父而執寗喜是助逆以攻順宜喜之不服而法不
可得而行也此所以書人以執歟
八月壬午許男甯卒于楚
朝于楚而卒于楚
冬楚子蔡侯陳侯伐鄭葬許靈公
鄭兩加兵于陳故楚以蔡陳伐鄭陳故也說者徒見
許男卒于楚而楚伐鄭歸而葬許靈公遂以為為許
伐鄭此意其文之適相先後而為是說其實誣也十
六年鄭以晉衛魯宋伐許二十四年許以楚蔡陳伐
鄭其怨既償矣其後惟鄭兩伐陳陳未有一報也故
陳脇楚以伐鄭其理甚白求春秋當以理求之徒以
文之相屬而定襃貶且鑿生異說以文之非春秋也
然許男卒於楚而赴於魯魯方事晉不宜會而會葬
之則魯豈貳於楚也其後為宋之盟晉楚以平於時
華夷盖有志於平耳
二十有七年春齊侯使慶封來聘
齊自圍成之役讎於魯久矣其間魯脇晉以報之同
圍齊是也二十四年仲孫羯復侵齊而崔杼有北鄙
之伐怨己償矣今莊公見弑景公即位而修好于四
鄰故洗前日之慊而成今日之好首命慶封以來聘
焉齊魯復通自慶封之聘始故聖人書之喜其不念
舊怨而修新好也
夏叔孫豹會晉趙武楚屈建蔡公孫歸生衛石惡陳孔
奐鄭良霄許人曹人于宋
晉楚自蕭魚之會晉不戰而得鄭楚不敢爭晉楚兩
寧者垂十五年其間鄭脇晉衛伐許許以楚蔡伐鄭
鄭以公孫舍之公孫夏伐陳陳亦以楚子蔡侯伐鄭
雖所以交惡者陳鄭許三國之君若非晉楚之志然
兵端實未嘗息也今晉之武楚之建以兵端未絶寖
淫不已必至大戰於是合晉楚而會之使中外交歡
諸侯用寧其為功大矣君子蓋不可謂權出於大夫
而卑之也夫權正不並用仁義不兩立權足以濟時
君子捨其正仁足以安天下君子不責其義以大夫
而尸大功固非所謂正以大夫而專盟會固非所謂
義然外撫内寧其權實有以利其國寢兵息民其仁
實有以靖天下雖捨其正而不責其義非過也用是
知宋之會宋之盟春秋實予盖不可以專而廢其功
也
衛殺其大夫寗喜
寗喜弑君而見殺其不以討賊之詞書何哉喜之所
以弑剽者為衎也則衎之復國實受於喜然剽之簒
晉實佑之故前日執寗喜責其殺剽之罪也今衎既
入外則不免于晉内則見謗於國人故殺喜以弭内
外之責也衎以為庇喜則上抗盟主下違國人内外
兩攻吾其能久安乎故寧負喜之恩而不敢拂内外
之欲也則喜之殺豈以其罪哉不以討賊之詞書其
情亦見矣
衛侯之弟鱄出奔晉
鱄與寗喜同謀納公者也公入而背恩誅喜鱄懼出
奔晉逃死也鱄不曰公子而書衛侯之弟非鱄不弟
衛侯不能弟也
秋七月辛巳豹及諸侯之大夫盟于宋
會盟一事而再舉地詞繁不殺聖人予之也葵丘首
止與此宋之盟皆然用是知宋之盟春秋實予無貶
辭也葵丘首止以宰周公王世子不與故書諸侯盟
以别之宋之盟以諸侯不在而大夫不敢擅盟故書
諸侯之大夫以旌之故夫再舉葵丘首止者以周公
世子不與盟再舉宋者以大夫禀諸侯之命而不敢
擅盟非苟再舉地期實異之也榖梁曰湨梁之盟諸
侯在而不曰諸侯之大夫大夫不臣也今諸侯不在
而曰諸侯之大夫大夫臣也其臣恭也皆為得旨
冬十有二月乙亥朔日有食之
二十有八年春無冰
義見桓十六年
夏衛石惡出奔晉
衛大夫之奔者皆寗之與也喜之殺獻公實忘恩背
黨宜弟鱄之出而繼有石惡之奔也然晉初執寗喜
以責其弑剽今弑剽之黨皆奔晉而晉匿之烏在其
為執喜也用是知晉之執喜盖要賂於衎耳
邾子來朝
邾悼公之立嘗修先君之怨以伐我我訴之晉晉執
邾子奪邾田以與魯既而仲孫速復伐邾誘邾庶其
以漆閭丘來奔魯之虐邾亦既甚矣邾失田失邑失
臣失民其弱可知今悼公匿怨而來朝非得已也社
稷之危姑忍而存祀耳非時朝之禮也左氏以為時
事誤耳
秋八月大雩仲孫羯如晉
晉楚不和諸侯所事者一晉楚既合諸侯所事者二
不和則有兵戈之役既合則爭玉帛之奉嗚呼春秋
之末小國難乎為國矣然鬭干戈以驅民於死與多
玉帛以納民於無事猶有間也今公將朝楚則不得
不先聘晉盖事晉為久而事楚為初也故言于晉以
聽晉命晉命諾故十一月公如楚此非特魯為然舉
魯以問他邦皆然爾雖無征伐之怨而有朝聘之勞
也噫安得有賢者作而大一統乎聖人於此盖有嘆
也
冬齊慶封來奔
魯方復通於齊前年慶封之聘是也今慶封之出必
有所不容於其國以嘗聘我而來奔焉魯既和於其
君則不當受其叛臣匿其叛臣非所以為好也齊不
以是責魯魯之幸爾不然北鄙之伐復見於今日矣
其後自魯奔吳抑魯人畏齊而遣之歟
十有一月公如楚十有二月甲寅天王崩乙未楚子昭
卒
二十有九年春王正月公在楚夏五月公至自楚
成十年襄四年昭十五年公皆如晉皆踰年而反而
正月無書公之所在者惟昭公見逐于季氏而居乾
侯則三年之間皆書正月公在乾侯今襄公非見逐
而出實自朝於楚何以書公在楚盖書公之所在失
國之辭也以乾侯之事觀之例可知矣公如楚權在
季孫宿左氏載取卞之事其亦危矣公外投虎狼之
口内有蕭牆之憂則社稷庸可保其無虞哉此所以
書公之所在以志國非其國也存公所以誅季氏在
楚所以虞楚人一言之間寓旨遠矣此豈舊史之文
哉聖人新意也
庚午衛侯衎卒
閽弑吳子餘祭
閽刑人也刑人則無親何有於君故吳子之弑不書
君閽天下之至賤者賤者不登於策故閽不書名邇
至賤而無君之人宜其得禍也此書之以為後世任
宦官者之戒
仲孫羯會晉荀盈齊高止宋華定衛世叔儀鄭公孫段
曹人莒人滕人薛人小邾人城杞晉侯使士鞅來聘把
子來盟
以公使人者無私感之情以公愛人者無私報之禮
晉主夏盟諸侯所當聽役也然用諸侯之力以興天
下之利則諸侯不以為惠而晉亦不以為賜今率諸
侯之大夫以城其母黨之國則使人實私惟私于使
人而中有所不安既用其力則不能無感於心故以
士鞅來聘焉杞以先代之後諸侯所當恤也然使其
誠逄患難而急在朝夕則諸侯恤之所宜先而把侯
亦有所不必報今把實無患晉侯以己之戚率諸大
夫而城之則愛人為私惟以私愛之則把不得無報
於人故把子來盟焉晉以私用諸侯之大夫故必私
聘之把以私得諸大夫之戚故亦私盟之聘所以拜
工役之惠盟所以結事大之誠其迹若美而其舉實
無謂而然也聖人書城書聘書盟而公私之情見矣
昧者徒責大夫之專且自成襄以還大夫之專盟專
會專兵專伐多矣何至是始以為專即就其專之中
有善惡存焉君子觀其善惡以定襃貶可也
吳子使札來聘
楚子使椒吳子使札來聘本無異義而說者以季札
為賢曲於吳致其襃吾所不曉且札之賢何以通於
春秋吳諸樊餘祭夷末以其弟札之賢欲兄弟授受
以及於札至札卒逃而不受逃而不受此非得已也
藉以為賢則於魯史何以見之於魯史無以見聖人
何謂以通於春秋此天下之曲說妄鈎經外事以亂
春秋君子不可不辯且春秋之法尊中國而外吳與
楚文王稱荆成王稱楚既而稱人稱子浸以彊盛於
吳亦然其初稱國繼稱子而大夫稱名聖人各志其
漸以其彊暴與中國五等為列初無筆削於其間各
因其實而彊弱自見也今之來聘說者皆以為襃其
來聘豈情也哉窺中國而已吾於荆人來聘既言之
秋七月葬衛獻公
齊高止出奔北燕
北燕雖周之同姓遠於中國然自守其先世之封固
無患也自高止奔之而燕以亂既而燕伯奔齊齊侯
伐燕其亂皆基於高止中外者天地之限此疆爾界
各安攸居則天地以寧吳通中國而亂則夫通䢴溝
習車戰固非其利也何也以其越天地之限忘祖宗
之舊矣燕得高止以為利吳得巫臣以為利而不知
害從而生也此可以為中外限絶之戒吾故論之若
高止之出則在所不必考也
冬仲孫羯如晉
三十年春王正月楚子使薳罷來聘
公一如楚在楚凡七月楚止之也魯公未嘗朝楚今
一朝之楚盖驟得魯有侈心焉故久止公於楚以圖
望外之利也既而知雖殺公無以得魯故復反之公
至自楚而吳子使札來聘楚疑魯比吳以議楚之東
鄙故以薳罷來聘焉則罷之聘非情也諼也昧者以
為志其臣之姓氏為進之前日公子午公子貞伐鄭
殺公子側殺公子追舒亦書氏族無乃亦進之乎吾
欲聞其說
夏四月蔡世子般弑其君固
子而弑父天下之大逆般之不子不誅而顯若固之
不父世無自知之夫弑君鮮書葬而此乃書葬亦足
以知非固之不父般亦未忍不子也書之左氏其閨
門甚穢此所以得弑也
五月甲午宋災宋伯姬卒
春秋日月之例吾無所取然有非日月無以見義者
則亦不得不取焉五月甲午宋災宋伯姬卒則非日
無以見伯姬之死於災也伯姬不幸遇災保母不在
不下堂而死於火嗚呼難哉君子行不貴苟難而婦
人非難無以見其節此伯姬之節所以特書於春秋
而顧影無儔也易所謂恒其德貞婦人吉者歟春秋
之書内女者四鄫把二姬以惡紀宋二姬以賢然語
其難則紀姬未若宋姬之難也故紀姬之葬以字而
宋姬之葬以諡此則聖人輕重之權也
天王殺其弟佞夫
鄭伯克段于鄢段不書弟段不弟也則誅段為重而
責鄭伯為輕今天王殺佞夫書弟則非佞夫之不弟
過在兄也景王以萬乘之尊而不能容一弟何以示
天下宜其見侮於諸侯不能興周也生殺之柄自天
王專之故入春秋未嘗書天王殺卿大夫者今内不
能親九族而手足不相容滅天倫矣故於此一書天
王殺焉以見非所以用生殺之柄也
王子瑕奔晉
子瑕佞夫之與也佞夫見殺而瑕奔晉然不容於王
而奔諸侯諸侯抗王而匿之春秋之時歟若曰自周
無出吾於周公出奔晉既言之
秋七月叔弓如宋葬宋共姬
共姬之賢節義高於天下魯與其榮焉故以卿會葬
尊之也
鄭良霄出奔許自許入于鄭鄭人殺良霄
稱人以殺而不言大夫討有罪之辭也良霄何罪哉
以奔許自許入鄭也許固鄭之世讎良霄不安其位
内不容而奔君之讎脇讎以入鄭將何為哉必將不
利其國矣君討而殺之得其罪也則鄭之殺良霄盖
合乎春秋
冬十月葬蔡景公
晉人齊人宋人衛人鄭人曹人莒人邾人滕人薛人把
人小邾人會于澶淵宋災故
會未有言其故者惟桓二年稷之會書成宋亂與澶
淵之會書宋災故皆譏也且宋災何與於人而諸大
夫會之諸大夫會之盖將有以救災恤鄰也然唁不
及國弔不及尸徒會于澶淵何為哉澶淵衛地恤災
而會于衛地其不及災審矣以宋災而會會而不能
賑之何哉吾知其故矣初伯姬之歸于宋齊晉不得
已而媵之固己辱矣今宋災共姬獨以節義顯而齊
晉之媵無聞也晉以霸主為宋而徵會魯獨以叔弓
如宋葬宋共姬而不從晉令晉人盖曰諸侯共恤宋
而魯獨擅其榮吾何為輸財於己成名于人哉故徒
會而退卒無以賑之也然書其會亦足以見矣何用
書其故邪盖於時蔡有弑君之事天王有佞夫之事
鄭有良霄之事不書其故則無以知其為宋災而會
也據左氏之說則是會皆諸侯之卿卿而書人其貶
可知為宋會而宋亦書人宋召天譴不能側身修行
而外求於人宜其均得貶也
三十有一年春王正月夏六月辛巳公薨于楚宫
魯大夫之横起於文而成於襄非文之怠忽大夫未
敢肆非襄之懦庸公室未遽弱雖大夫世祿不能免
於橫而上之人有以制之則亦未能專也文公怠忽
不君諸大夫寖以秉國幸成公繼之粗能剛果有立
大夫之權日沮公室日張矣不幸即世襄公乳臭子
嗣魯之統三家憑之會盟征伐皆出於己作三軍舍
中軍惟其所欲以分公室及威令己去襄公雖壯而
不能收矣繼之昭公嗣立年十有九而猶有童心噫
天無乃以是而弱魯者乎抑亦周公治魯不能慮寖
微之漸也吾於此盖有嘆焉嘆周公之聖垂世立法
而不保其子孫之微弱也嗚呼奈何
秋九月癸巳子野卒
子野襄公世子也公薨而子野卒此與莊公薨而子
般卒文公薨而子惡卒何異均未成君均不書地均
不書葬而子般子惡後世以為殺而子野獨以為毁
吾竊疑之於時季氏之專尤非慶父公子遂之比愚
意子野賢季氏忌之弑野而立昭公以毁言於朝而
世不察爾不然不地不葬文與般惡同文同則其義
不應異也識者當有以辯之
己亥仲孫羯卒冬十月滕子來會葬
諸侯之喪大夫會之禮也諸侯會之辱矣于時諸侯
以小大彊弱為判親會之更以為禮也羯速之子蔑
之孫
癸酉葬我君襄公
十有一月莒人弑其君密州
書人以弑失賊之辭也左氏以展輿弑父自立弑父
自立天下之大逆而聖人為之諱則後世何所取信
乎春秋左氏採野人之語而亂春秋者多矣其受經
於聖人果何如乎
右襄公盡三十有一年
春秋經筌卷十二
