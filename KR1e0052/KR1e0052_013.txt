春秋經筌卷十三宋趙鵬飛撰
昭公
元年春王正月公即位
閔之繼般不書即位般之弑閔不與焉不書即位不
忍即位也宣之繼惡書即位惡之弑宣與聞之書即
位如其志也今昭之繼野若野誠毁而卒則不可謂
繼故繼正而書即位正也若野之卒如惡之弑則亦
繼故矣繼故亦書即位與乎野之死也吾固不忍誣
人以惡然子野之卒不地與子般子惡同聊一疑之
以俟識者考焉
叔孫豹會晉趙武楚公子圍齊國弱宋向戍衛齊惡陳
公子招蔡公孫歸生鄭罕虎許人曹人于虢
趙文子前為宋之盟以弭天下之兵於今六年内外
無干戈之役諸侯安之今盟之既久楚魯蔡衛皆已
易世文子懼繼世之君不尋前好而寒宋之盟於是
率諸侯之大夫而為虢之會申舊好讀載書不歃血
其信己著於宋之盟也此雖出於大夫而為天下之
利大矣君子不可以無襃故小大以國列濟濟有序
而不盟不誓此誠當時之所難也宋之盟齊不與而
此國弱亦會之利在天下雖大國亦知其不得不從
也然宋之會蔡先衛而虢之會衛先蔡蓋晉楚雖合
諸侯各有所主齊宋鄭衛曹主於晉陳蔡許主於楚
宋之役晉楚初好晉遜於楚以楚之與為先故蔡先
衛今之會晉楚久合諸侯和會楚遜於晉當以爵列
也故衛先陳蔡此又足以見晉楚交歡諸侯戢遜為
有禮也若陳公子招或書弟或書公子書弟者家事
也志其私也書公子者國事也志其公也無用多說
三月取鄆
鄆莒之附庸也魯乘莒之亂而取之其惡著矣不書
伐與昭四年取鄫同襄十二年春季孫宿救台遂入
鄆邑未有書入者入極入向入滑皆附庸之國書救
台入鄆則為莒之附庸審矣然魯有二鄆一近莒曰
東鄆救台遂入鄆與此取鄆叔弓疆鄆田是也取之
莒也一近齊城諸及鄆齊侯取鄆歸鄆讙龜隂田是
也本魯田也然說者疑今之取不繫之莒以為非東
鄆蓋不知其為附庸而誤以為莒之邑耳取附庸亦
國矣何必繫之國乎
夏秦伯之弟鍼出奔晉
書弟者親親之義以親親而奔罪秦伯也秦伯以千
乘之君不能容一弟鍼之書弟非鍼不弟秦伯不能
弟爾與陳侯之弟黃同以此防民後世猶有尺布斗
粟之譏況微春秋乎
六月丁巳邾子華卒
晉荀吳帥師敗狄于大鹵
僖文之世狄實横於中國齊宋魯衛皆罹其害文十
一年魯敗之於鹹成十二年晉敗之於交剛其害遂
息今諸侯未見狄患而荀吳敗之於大鹵大鹵即太
原太原在晉之東北無乃為晉邊鄙之患而晉敗之
歟十六年吳又伐鮮虞十七年復滅陸渾之戎則吳
蓋亦好武功者也於時六卿日張各立功以固其寵
趙氏以盟會勝荀氏以戰伐顯則吳之勝非晉之利
荀氏之諼也
秋莒去疾自齊入于莒莒展輿出奔吳
密州之弑去疾固懼禍出奔展輿繼立以義察之二
子均惡也父既弑去疾不能有莒而奔齊固不子矣
展輿繼立而不能討賊庸為有父乎故去疾雖世子
而不書世子不足以世也展輿既立踰年而不書子
不足為子也故曰二子均罪也
叔弓帥師疆鄆田
魯既取鄆則田固魯田矣安用疆之疆之則然矣安
用帥師脇之用是知取鄆非西鄆也近莒之東鄆也
魯乘莒之亂以取其田鄆民不順也於是帥師而疆
之其惡甚矣
葬邾悼公
冬十有一月己酉楚子麇卒
經書卒而傳以為弑吾所不曉說者乃文其說比傳
而叛經吾不知使後世無傳則安知楚子為弑不知
楚子為弑則是春秋庇天下之大逆也未聞聖人作
春秋而庇大逆也
楚公子比出奔晉
楚子麇卒而公子比出奔則比者必麇之孚有所不
容於嗣君耳
二年春晉侯使韓起來聘夏叔弓如晉
諸侯即位小國朝之大國聘焉禮也韓起之來聘通
嗣君也故叔弓如晉以報之
秋鄭殺其大夫公孫黑
傳謂黑將作亂而殺之則殺之得其罪矣而以累上
之辭書之何耶則黑之亂君必有以致之者春秋不
誣人以罪不有以致之聖人豈以國殺為文哉
冬公如晉至河乃復季孫宿如晉
襄公八年公如晉公在晉也而晉侯乃置公於國而
外會季孫宿於邢丘以襄公之幼弱會襄公不若會
季孫也今公即位而朝於晉晉侯拒公至河乃復而
季孫宿如晉以昭有童心得公之朝不若得季孫之
聘也於時季氏專政昭公特主祭而已昭之失政固
也而晉主諸侯豈得輕人之君而重人之臣哉奬其
臣以沮其君不可以訓故至河乃復為辱大矣而不
為之諱責不在魯也晉之罪也
三年春王正月丁未滕子原卒夏叔弓如滕五月葬滕
成公
魯未嘗會小國之葬襄公之葬滕子來會葬故魯以
叔弓報會之然天王之葬魯有所不會或以微者會
之今滕小國而以卿會葬何厚私情而薄王禮也厚
薄之間諸侯之情見矣
秋小邾子來朝
八月大雩冬大雨雹
八月今之六月冬則今之秋也夏旱秋澇隂陽之沴
極矣
北燕伯欵出奔齊
北燕未嘗通中國自齊高止奔之不數年而北燕亂
雖燕伯之罪不可得而知吾疑高止有以誘其為惡
也舍其舊而強所不習則其制不能不擾擾則民患
之故燕伯内不能容以出奔焉然齊晉魯皆北燕之
鄰不奔晉魯而奔齊此又眩於高止之誑而以齊為
重也
四年春王正月大雨雹
隂陽不和蔽而為雹冬大雨雹而正月復然其隂陽
之災甚矣噫安得皇極之主以叙九疇哉
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷會于申
宋之盟虢之會内外交好兵戈不興生民實小康然
非晉之利也晉楚未合宋鄭滕邾皆聽於晉不敢從
楚也晉楚既合諸侯兩事於晉楚之間晉平怠於政
權歸六卿不復問諸侯之北南也故楚靈為于申之
會摟十三國之君而臨之自頓胡沈淮夷之外皆中
國諸侯也既而兩用之以疾於吳小不順則滅陳滅
蔡以快其虎狼之暴則何忍哉然晉之失諸侯萌於
宋而見於申吾重於晉平惜之為晉計者自宋既盟
之後内修政刑以和諸侯時合而盟諸宋衛之間以
一其志無犯楚怒無侵楚疆修其内以撫其外則内
不失諸侯而外不必鬭楚矣徒見宋之盟兵戍偃息
民用安靖遂以為泰和而不慮楚人收諸侯以自封
植也噫此則趙氏忠而無謀者歟
楚人執徐子
楚子將以諸侯伐吳徐既聽於會矣而楚疑徐子出
於吳而執之此豈霸討哉故稱人以執也
秋七月楚子蔡侯陳侯許男頓子胡子沈子淮夷伐吳
執齊慶封殺之
楚之讎吳久矣今以八國之兵伐吳非為慶封討也
特以慶封為質爾慶封以崔氏之黨而出奔自魯而
適吳魯不之討吳亦匿之此固天下之惡殺之正也
然殺之志主於楚而聖人以諸侯共討為文所以抑
強楚而存中國也楚莊王入陳殺陳夏徵舒聖人與
其討賊之文以楚莊為強楚之賢君中國不能討而
楚討之予楚所以責中國也今楚之伐吳不以討慶
封為辭直報己怨爾及吳而執慶封殺之假仁以為
虐也此所以不得以討賊之辭書之然慶封自魯之
吳幸魯不久匿之使封在魯則伐吳之役移於魯矣
竊為魯懼之此可為匿叛者之戒
遂滅賴
嗚呼楚一出而伐吳執殺慶封滅賴一至是哉晉平
嗣霸偷安苟且坐視而不救天下何賴彼蓋以晉楚
交好為利吾竊以為害矣
九月取鄫
襄六年莒人滅鄫鄫入莒矣今之取鄫取之莒也莒
得之以為附庸魯奪而滅之不係之莒非莒之邑附
庸之邑也與取鄆同魯利莒之亂前日取鄆甚矣然
鄫固非莒邑莒滅之而魯取之侵攘克奪轉而相之
小國之民何以安哉
冬十有二月乙卯叔孫豹卒
五年春王正月舍中軍
襄十一年作三軍三分公室三家各有其一今孟氏
則仲孫速卒貜未能政叔氏則叔孫豹卒婼方世爵
季孫宿乘機而弱二家之權故舍中軍四分公室叔
仲各一而季孫獨取其二三家盡賦之以貢於公昭
公特木偶人爾寸兵非公室之有欲三家無横得乎
然魯本二軍季氏征之以作三軍吾既言之矣今舍
中軍昧者不察更以為復正季氏之惡直情徑行其
何畏而復正哉不知其假復正之名以行其姦也方
三軍鼎立不舍中軍則無以分軍於叔仲之手也故
假曰復二軍既革三為二則可以四分而軍不擾獨
取其二而叔仲無若之何也聖人照其姦故不書復
二軍而書舍中軍舍者棄也且初作三軍季氏將上
軍叔氏將中軍仲氏將下軍今叔豹不幸而死於豎
牛之亂二子見殺故季氏得藉口而復中軍焉其實
則舍中而為二即二而為四也復正者果如是乎公
榖之說疎矣
楚殺其大夫屈申
稱國以殺罪累上也楚靈初疑徐出於吳而執之今
又疑屈申貳於吳以殺之猜忌之君其何以自安乎
宜其及禍也
公如晉
公前年如晉而晉卻之今復如而不恥亦足見其庸
弱而受辱不愧也
夏莒牟夷以牟婁及防兹來奔
魯三歲之間取莒之鄆取莒之鄫今又誘其叛臣以
攘其二邑莒日削矣然魯亦何彊哉開疆拓地則三
家實蒙其利藏亡匿叛則魯君虚被其惡周公之神
靈未泯吾知其憤惋於九泉矣餘義同邾庶其
秋七月公至自晉
戊辰叔弓帥師敗莒師于蚡泉
蚡泉魯地也莒以牟夷之叛來討叔弓乘其不備而
逆敗之其敗則善而兵則不義也誘人之臣竊人之
地為逋逃主彼一言及魯魯恨無隙以入地矣尚何
以戰為黨叛怙姦冒恥嗜利其為惡甚矣
秦伯卒
冬楚子蔡侯陳侯許男頓子沈子徐人越人伐吳
楚既睦於晉兵不復加中夏固亦幸矣然吳楚之憾
日深諸侯歲受其役陳蔡許鄭亦不為不勞矣吳自
襄十四年至是凡四受楚兵其間惟吳遏伐楚而卒
於道實未有以報楚也而楚兵無歲不行於吳境吳
非怯也養鋒戢銳以坐敵楚師故柏舉之役一戰及
郢楚幾不祀用是知僚與闔閭非怯乎楚其為謀深
矣若楚靈者其亦暴而無策歟雖外域相攻中國所
不治然吾怪楚數伐吳而吳無以報姑論之以為勞
兵無謀者之戒若夫越初見於經而書人便文爾與
戚之會吳人鄫人同非襃貶
六年春王正月把伯益姑卒葬秦景公
夏季孫宿如晉
魯連歲取莒田匿叛人敗莒師疑莒之訴於晉也故
季孫宿遂如晉聘謟事晉以破莒謀耳
葬把文公
宋華合比出奔衛
華合比之奔傳以為寺人柳之譖也宋平在位四十
年昏耄不爽無足怪者世子痤父子之親如獵狐兔
亦内寵有以亂之耳嬖内寵則近寺人亦其漸使然
則合比為寺人之譖宜矣嬖内寵而殺世子則父子
之恩絶近寺人而逐華氏則君臣之義乖平公之得
其終幸也
秋九月大雩
楚薳罷帥師伐吳
楚於是伐吳者凡五
冬叔弓如楚
諸侯兩事晉楚季孫宿如晉則不得不以叔弓如楚
也
齊侯伐北燕
將納北燕伯
七年春王正月暨齊平
齊自靈公莊公再世讎於魯北鄙之民無日安靖魯
亦倚晉以圖之比衛以伐之景公繼故而立改先君
之轍以修好於四鄰故即位之初嘗以慶封來聘齊
雖聘魯而魯無以報之則怨未除也故明年慶封來
奔齊以魯納己之叛臣蓋有言焉其後仲孫羯嘗同
高止為城杞之役叔孫再同國弱為虢之會然盟主
之令而已非齊魯交鄰之義也今魯内睦於晉南連
於楚東㛰於吳齊實懼焉故欲平雖非齊之欲勢有
所不得已也既不可曰及齊平亦不得曰會齊平故
變文而書暨暨者内有以彊之而外有所不得已也
如定十年宋公之弟辰暨仲佗石彄出奔陳者同春
秋各因人情而立文不以文害情左氏以為燕暨齊
平以比州公如曹次年書寔來之文若然則下安得
有叔孫婼如齊涖盟之事乎案定十一年及鄭平繼
書叔還如鄭涖盟與此事同文一用是知左氏之說
迂矣
三月公如楚
魯交事晉楚前年公如晉則今不得不如楚耳
叔孫婼如齊涖盟
盟所以質疑既平矣尚何盟哉用是知春秋之世非
盟不信也齊之求平亦既屈矣而魯之暨平有所不
情焉故既平而繼之以盟涖盟者前定也定於平之
日矣故叔孫婼至是而往涖之則夫平之日已有盟
之期有盟之意而不即盟蓋疑魯有所不情而要其
至焉噫魯若不得已而暨平齊有所不信而要盟二
者均非所謂由衷也然齊魯因是而交好終昭公之
世無疆場之警則平與盟雖非由衷是亦春秋之美
事爾夫復何疵
夏四月甲辰朔日有食之秋八月戊辰衛侯惡卒
九月公至自楚冬十有一月癸未季孫宿卒
季氏之有宿季氏之禍也非幸也季友之賢聞於諸
侯天下貴之繼而文子相二君儉德昭著魯人懷之
不幸而得宿為成季文子之辱大矣人之幸莫大於
有子人孰不有子生不肖子不愈於無乎然所貴乎
有子者以其賢而克家也今季氏之有宿自當時觀
之奪公室之權執魯國之命君制於己臣聽於下無
敢違忤其亦尊矣自今評之不免為逆臣以成季文
子之後而世有逆臣庸為季氏之福乎極宿之罪則
外干不忠之誅内蒙不孝之戮其死於牖下誠幸而
魯與季友何不幸也其子意如至於逐魯君廢國儲
然其鎡基皆起於宿春秋誅禍首則宿於此罪不容
逭耳
十有二月癸亥葬衛襄公
八年春陳侯之弟招殺陳世子偃師
春秋書弟有二義皆責在兄也弟而賢乃至於不相
容兄之過也不相容是弗友也弟而不賢乃至於不
能制亦兄之過也不能制是失教也惟鄭之段則兄
之過為輕而逆在段故不書弟如陳侯之弟黃出奔
楚是不相容者也若宋公之弟辰入於蕭以叛是不
能制者也今陳公子招至於殺陳世子偃師尚為能
制之乎故書陳侯之弟而不書公子以陳侯不能教
其弟而禍及其子也然招之惡亦既貫盈矣上抗其
兄下殺其姪卒之召楚人之虐陳以不祀皆招之罪
也雖然非陳侯有以寵之不至於是故聖人以陳侯
之弟書之謹其源也
夏四月辛丑陳侯溺卒
叔弓如晉
比年以來魯之君臣交往來於晉楚之間其為役也
勞矣豈獨魯為然舉魯以問他邦小於魯者可知矣
楚人執陳行人于徵師殺之
陳侯卒而赴於楚常事也而楚殺其使何哉蓋徵師
赴喪楚必問所以繼世者招既殺世子則徵師何辭
以對此所以見殺也然殺世子者招也徵師何與徵
師之來知將命赴喪而已嗣君之立與世子之死非
徵師所宜受其責則楚殺徵師非其罪也書人以執
書行人以殺其非霸討明矣
陳公子留出奔鄭
招殺世子而立公子留陳侯卒徵師赴於楚楚人詰
其殺世子而殺之公子留懼而出奔然則留既立矣
不書子而書公子不宜立也著留之不宜立所以誅
招而正嫡庶之分也
秋蒐於紅
嗚呼三家之姦謀深哉欲得權則假禮以欺其君欲
得衆則假仁以罔其民蒐田國之大禮魯曠世不講
矣今三家既分公室兵柄一出於己故蒐於紅數軍
實而已藉蒐田之禮以欺昭公焉且春蒐夏苗秋獮
冬狩周禮也然蒐苗獵之淺獮狩獵之深今於秋宜
獮而用春之蒐何哉三家非不知蒐之獲寡而獮之
獲衆也姑淺獵而寡獲以示衆不貪於弋獵也一用
蒐田之禮上以欺其君下以罔其民其實則數軍實
而已而說者疑其秋而蒐為失時蒐於紅為非地不
知失時非地在所不責而欺君罔民不可不察也不
然前乎此三家未分公室何以不蒐田哉
陳人殺其大夫公子過
陳哀既死世子既殺則制陳之命者公子招也命制
於招則殺過者是亦招之命爾今不書招殺過而以
陳人討賊之文書之不與招之得討賊也且殺世子
者招也而過與聞之招實主其謀而移罪於過安得
討賊之義哉招之殺過欲以賣楚也楚豈不知其故
而欲以公子過除之亦愚矣楚人固己不與其殺過
而况陳人乎陳人且不與其殺過以自洗而况春秋
乎此聖人所以書陳人殺其大夫公子過以陳人衆
討為文也
大雩冬十月壬午楚師滅陳執陳公子招放之於越殺
陳孔奐葬陳哀公
嗚呼陳之滅公子招為之也欺君父之耄殺嫡立庶
内相魚肉以招楚師且虎兕搏人固其常性然非人
爭怒奮呼以啓其來則虎亦未敢履人之室而搏噬
也吾謂寸誅招也不足以謝陳人彼楚南蠻爾在所
不治也然楚雖南蠻亦假義以濟其暴乘陳之亂而
夷其社稷執罪人而放殺之以禮而葬陳侯矣取亂
侮亡之義出於楚人中國其亦有霸主乎晉平於此
其罪大矣然徵師赴喪而楚殺之公子招殺世子亂
陳國而楚纔放之則刑政可知矣此無足較是乃南
蠻之習也
九年春叔弓會楚子于陳
楚因陳亂而滅陳諸侯實懼而魯三家之横不減公
子招三分公室四分公室惟其所欲大蒐以數軍實
昭公特主祭與號而已彼其不遂為陳之亂者未得
其間也楚兵東指魯其殆哉故叔弓會楚子於陳諜
楚之釁也然於時國命制於三家而叔仲季不出乃
以叔弓會之叔弓肸之孫爾用是知三家有畏於楚
也陳之亂晉不能正而使楚得以行虐而懾諸侯晉
則有罪焉然陳既滅而復書陳則聖人蓋不與楚之
得滅陳也不與楚之滅陳病晉也
許遷于夷
許於是再遷矣其後又遷於白羽又遷於容城凡四
遷卒為鄭滅嗚呼君子為國不恃遷以固恃德以存
許夷邦也固無以責其德而其守邦之策何其謬且
疎哉宗祏神主如坐不維之舟岌岌乎沉浮不能自
保焉得不亡且許所畏者鄭而所恃者楚許以楚之
力而扼鄭鄭何敢加許然鄭數伐許楚有所不救何
耶則許所以事楚者有所不至也既不能彊又不能
弱而朝夕皇皇挈國而逃吾見許之滅自取滅也非
鄭能滅之也
夏四月陳災
外災非赴不書陳既滅矣安得赴時楚子在陳而赴
於我我弔焉故書然陳既滅則陳已為楚烏得曰陳
蓋陳雖滅而其名存楚嫌夫災之在楚而以陳赴焉
聖人亦因其名而存陳存陳所以誅楚也
秋仲孫貜如齊
貜蔑之子速之弟也速無嫡子以弟貜為後貜幼速
庶子羯攝之襄三十一年羯卒貜乃嗣爵今始見於
經聖人書之以著仲氏世次焉齊既平于魯故貜如
齊修聘也
冬築郎囿
諸侯苑囿有常地郎有囿而築之奪民利也桓四年
公狩於郎則嘗為田狩之地莊三十一年築臺于郎
則嘗為登覽之地其啓之有漸則成之有日今築以
為囿實桓莊有以啓之也夫苑囿不虚築有國者以
之田獵治兵講軍國之禮焉非苟為玩也三家既分
公室兵民皆制於己故多其囿以為蒐狩之地其迹
若公而其情實私也
十年春王正月夏齊欒施來奔
欒高陳鮑齊之權臣與魯之三家無異也力醜勢齊
交相持以相併欒氏奔則高陳鮑益橫矣
秋七月季孫意如叔弓仲孫貜帥師伐莒
魯初有三軍作三軍自襄公始吾於作丘甲作三軍
既言之昧者徒見魯有四卿並出或三軍並出或二
卿並出因以是定軍制吾竊哂之且鞌之戰四卿並
出豈魯有四軍耶考之於傳凡軍出有將佐三軍並
出則軍各有佐有御有右焉故晉師之出有八大夫
俱行者豈亦晉有八軍耶即今季孫意如叔弓仲孫
貜伐莒三大夫並出說者遂以為舍中軍三家各分
公室故三軍並出彼徒見三大夫之出適與軍數合
而意之爾且季孫意如固宿之子而仲孫貜固蔑之
子也而叔弓則别族非叔孫氏之子孫乃叔老之子
而叔肸之孫耳何為亦得一軍哉若然則伐莒之師
獨季氏將上軍而叔弓佐之仲孫貜為戎右耳固非
三軍並出也然師舉元帥春秋之常今將佐並書何
耶蓋將尊師少稱將今叔弓及貜皆卿雖以佐行不
得不書也亦足以見季氏之雖一出而將佐戎右皆
大夫矣凡大夫之出勢力均者皆兩書之使及介亦
然襄十四年向之會季孫宿叔老並在會哀二年句
繹之盟叔孫州仇仲孫何忌同在盟皆兩書於策不
獨用兵為然也然魯乘莒亂取鄆鄫誘牟夷而得牟
婁及防兹亦已甚矣無怪莒人有蚡泉之師也而叔
弓且乘其不備而敗之矣今又三大夫並出而扼莒
莒何以堪之無乃以從牟夷之言而謂莒可取乎誘
人之臣以竊其邑又因叛臣以謀其國不仁孰甚焉
此固季孫意如之所為也不如是無以為意如
戊子晉侯彪卒
九月叔孫婼如晉
婼叔孫豹之子
葬晉平公
十有二月甲子宋公成卒
十有一年春王二月叔弓如宋葬宋平公
夏四月丁巳楚子虔誘蔡侯般殺之于申
般弑君弑父而自立天下所宜討也楚能聲其罪而
伐之誅其君弔其民置君而反則雖在南蠻聖人且
與其有王者之風今虔以盗賊之計引入陷穽而獵
之實利其土地俘其玉帛虜其子女而已是天下之
元兇也故前乎此諸侯殘殺諸侯者有之未有斥名
者於楚特名之聖人惡之深矣故雖若般之惡而君
子不與其討不正其誘殺諸侯也盖其禍心不在討
般志於滅蔡耳
楚公子棄疾帥師圍蔡
楚虔殺蔡侯圍蔡國凡八月不解卒滅之而後己嗚
呼毒哉
五月甲申夫人歸氏薨
襄之妃昭之母
大蒐於比蒲
蒐春田也四時均田也聖人因時立制為淺深詳略
之别以順天便民耳方春生育之時聖人順天地好
生之德而不忍加殺戮於其時故春田曰蒐擇而細
取之而已非若夏苗秋獮冬狩殺取無筭也魯之蒐
者一大蒐者四皆於夏秋冬之間而用春蒐之禮何
其仁哉蓋三家作三軍舍中軍以分公室實彊民而
征之懼民之不咸其教也故屢蒐焉疑民之疾其貪
獲也故不用苗獮狩之禮然則非仁也諼也蓋三家
志於數軍實以傾其民心使民知有三家而不知有
魯爾非為田狩以共宗廟賓客充君之庖也此所以
雖夏秋冬而專用蒐歟書大者罄丘甸之兵而盡蒐
也說者以為僭天子過矣且天子諸侯均得蒐天子
六軍諸侯三軍或二軍或一軍合而盡蒐均謂之大
蒐魯安得六軍以僭天子哉此徒見其書大遂以為
僭不知春秋書大為僭者惟大雩而已大閱大蒐皆
田獵教兵之名天子諸侯同之非僭也特論其所以
蒐之故則襃貶明矣
仲孫貜會邾子盟于祲祥
邾悼公嘗讎於魯魯訴之晉晉執邾子取邾田既而
庶其竊邑來奔畀我繼以叛至邾失邑失臣失民實
弱且危故不得已而朝魯襄二十八年之朝是也昭
元年悼公卒莊公立未通於魯今仲孫貜會邾子盟
于祲祥會嗣君且修先好也
秋季孫意如會晉韓起齊國弱宋華亥衛北宫佗鄭罕
虎曹人把人于厥憖
蔡般弑君楚虔滅蔡均天下之大惡也初般之逆晉
不能討固已失之於前今楚討般而出救之則失之
於後故厥憖之會晉合諸侯之大夫觀望不進蓋不
救則懼蔡滅而罪集於晉救之則恐怙般而見責於
楚故出兵於次而示救蔡之形實不敢救也聖人不
與人以無實之名故書會而不書救焉然澶淵之會
謀周宋災而亡其實則聖人書宋災故而大夫皆人
以責之此大夫無貶詞何哉蓋於時楚實暴横晉久
不振其能一舉而犯虎狼之鋒乎故厥憖之會會雖
不及救而聖人不責不彊人之力不足也力不能救
而徒為是會以釣救人之名此聖人所以書其會而
不書救以譏之則夫聖人不責其不能救譏其無實
而取名也
九月己亥葬我小君齊歸
冬十有一月丁酉楚師滅蔡執蔡世子有以歸用之
楚靈暴虐於是極矣虎兕搏攫既飽不饜則獵夫荷
戈而襲其後何則犯衆所疾也今楚虔誘殺蔡般圍
蔡八月既滅而虐用其世子嗚呼滅國者有矣未有
若是之酷者聖人書誘書殺書圍書滅書用之不以
南蠻而略其辭極楚之誅所以傷中國也然楚虔滅
陳滅蔡方以為得志而不知乾谿之戮近在旦夕蓋
罪惡貫盈天所不容而况於人乎蔡般之死於是八
月則世子宜立矣既立未踰年稱子而有書世子蓋
蔡侯死於誘蔡國受圍者八月父不成喪而國遭圍
蓋未立也國滅而有有所不屈故虔憤而用之也則
夫有蓋能死社稷者故以世子書能世其父也公羊
乃曰不君靈公故不成其子非也書曰世子乃曰不
成其子耶父雖不義而得國何與其子桓公弑隠自
立其迹與蔡般同至莊公之生聖人何以書子同生
哉聖人不以其父而不正其子父雖不正而子其嫡
子則不得不正之所謂不成其子者穿鑿甚矣
十有二年春齊高偃帥師納北燕伯于陽
燕伯之奔齊於今十年齊於是始納之亦緩矣六年
齊侯伐北燕將納燕伯而不克蓋不能納必得賂而
止也聖人惡無其實而予其名故不書納焉今納之
不及國而納於陽陽燕邑也其後不復見於經不知
卒歸燕與不也然諸侯之入有正簒聖人於名不名
以見之鄭突以簒入於櫟故名衛侯以正入於夷儀
故不名今燕伯實正也見逼而奔倚齊而入故亦不
名以别其無惡焉
三月壬申鄭伯嘉卒
夏宋公使華定來聘
宋平之葬叔弓會之華定來聘通嗣君且拜叔弓之
辱也
公如晉至河乃復
昭公之前公之如晉者多矣未有半途而復者文八
年公孫敖如京師不至而復不至京師而自復非彼
有以卻之故不地今昭公如晉者七而至河乃復者
五說者皆以為得罪於晉昭公何負於晉而得罪如
是之多也惟二年公如晉至河乃復繼書季孫宿如
晉盖昭公之世政出季氏季氏疑公如晉有以議己
也故以公待命於河晉辭而已如晉則季氏安此宿
之諼也晉侯不察以為魯政既不在公則公之朝不
若得宿之聘也故卻公而聽宿焉至五年公如晉晉
聽公朝公必有以言其故自五年之後季氏亦不敢
如晉疑晉聽公以治己也然晉實不能治季氏何則
貢賦之所出季氏專之逆季氏則無以得魯貢故其
後公如晉晉皆卻之懼公復有言以逆季氏之意也
及公末年内迫於季氏則寧奔齊而不敢奔晉知晉
佑季氏而不與己也其事之書於經者首尾甚白第
學者不考爾觀乎此則至河乃復之故可知矣說者
以為得罪於晉而晉卻之彼得罪則不敢朝既朝則
非得罪也若其冒罪而朝晉晉何不聽其朝而詰之
仄卻其朝何為哉此固不近人情亦意之耳
五月葬鄭簡公
楚殺其大夫成熊
稱國以殺罪累上也
秋七月冬十月公子憖出奔晉
是必不允季氏者不允於季氏而出奔則忠於公室
者矣公之黨日銷而季氏之黨日侈昭公何以安嗚
呼悲夫
楚子伐徐晉伐鮮虞
楚虔春秋之桀紂也而聖人爵之晉昭中國之桓文
也而聖人外之用是知聖人責晉昭重矣楚虔滅陳
滅蔡至是復伐徐可不謂甚乎春秋書楚子伐徐以
不誅誅之也晉昭首嗣霸業蔡之滅有之殺坐視不
救覿楚之彊鼠拱折縮而不敢犯蕞爾鮮虞固未嘗
犯晉之牧圉晉伐之何為者哉大者晉畏之弭耳乞
憐小者晉扼之瞋目疾視此固或吐或茹之常態非
霸主之事也宜春秋書晉以貶之
十有三年春叔弓帥師圍費
費季氏邑也季氏執國命以逆其君南蒯弄邑兵以
叛其主嗚呼亦天道好還理之必至歟抑季氏之專
有以啓之也天道幽遠有所不得考而季氏攘竊以
抗其君欲其臣忠於己得乎孔子曰天下有道禮樂
征伐自天子出天下無道禮樂征伐自諸侯出自諸
侯出十世希不失矣自大夫出五世希不失矣陪臣
執國命三世希不失矣蓋諸侯抗天子則大夫抗諸
侯大夫抗諸侯則陪臣抗大夫馴致之漸也今夫為
人子而不孝其父則無怪夫其子之悖於己也為人
臣而不忠其君又何以責其臣之叛己乎襄七年城
費左氏謂季氏徇南氏之請盖費為季氏私邑非為
南氏也實自封殖爾不知南氏因城而益固其叛心
以生非所以為季氏之利也故三家之彊首於季氏
而陪臣之叛亦首於費其自封殖適所以自禍也此
可為營私背公者之戒哉今費之叛季氏不自圍而
叔弓圍之叔弓非三家之黨也公之臣也服則已城
之以為恩叛則公討之以賈怨恩歸於己而怨歸於
公叛則屬公而服則歸己意如之姦則深矣而昭公
何其不爽哉此其所以卒見逐於季氏也
夏四月楚公子比自晉歸于楚弑其君虔于乾谿
楚虔初立公子比奔晉則比固不能於虔久矣今棄
疾謀逆知比之疾虔也因其所疾而以之弑君故比
歸而遂弑虔虔之弑意出於棄疾而禍成於比聖人
不直誅其意而書比弑者蓋楚虔無道比與棄疾均
欲行其逆比因棄疾而堅其欲弑之心棄疾假比以
成其簒奪之志故春秋兩書而並誅之繼言楚公子
棄疾殺公子比則比蓋墮棄疾之計而不省爾然比
歸楚而弑君其惡大矣而春秋書歸不言入彼以歸
為善入為惡者吾欲聞其說
楚公子棄疾殺公子比
比弑君也而不以討賊之辭書之非討賊也盗殺盗
耳弑虔之意本出於棄疾棄疾特因比之有弑心而
以假手於比耳比不之慮蓋疾虔之久得間則行其
志不知棄疾用其逆以濟己之欲故比之弑匕首未
釋而棄疾殺之以自立彼棄疾之殺比蓋曰吾為楚
討賊也而不知聖人照其惡而不以討賊之辭書之
也噫觀乎此微春秋亂臣賊子後世其何以辯之
秋公會劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平丘
晉之霸業不振久矣平公既和於楚為宋之盟晉無
鬭楚之志遂不復出會諸侯城把之役澶淵于虢之
會皆大夫爾平公不出也楚用是横行天下滅陳滅
蔡惡薰天地而無所顧忌今天勦其惡内自魚肉晉
昭於是乘其機以復收諸侯會十三國之君於平丘
而以劉子會之真得其機矣一會而陳蔡二君復有
其社稷其為功實大聖人以其有存亡繼絶之功故
爵列以序實予之也
八月甲戌同盟于平丘公不與盟晉人執季孫意如以
歸
會盟再舉地者四平丘亦與其一則平丘之盟聖人
蓋善之然葵丘首止之盟以宰周公王世子不在盟
故再舉諸侯以見其非伉宋之盟以書諸侯之大夫
故再舉以志其非專今之盟劉子實同盟無用再舉
而再舉者辭煩不殺以見其襃也雞澤之會單子同
盟不再舉則知今日再舉平丘為貴矣然則何以貴
之蓋一會而内能治魯之彊臣外能復陳蔡之後也
復陳蔡之後先儒固言之而公不與盟與執意如之
事吾竊有說焉說者皆曰晉侯聽邾莒之訴而不與
公盟執意如以歸邾莒之訴於經無以見十年意如
叔弓嘗伐莒以為莒之訴者猶然也而邾子十一年
方為祲祥之盟何以訴為要之二國之訴無以見不
可臆度以經文觀之蓋意如欲專盟而公不得盟晉
侯因其專而執之耳且魯之襄昭皆庸君權制於三
家久矣邢之會公在晉而季孫宿專會湨梁之會公
在會而大夫擅盟意如視以為常焉今平丘之盟意
如欲專歃而公不得與盟也非晉不盟公也文十六
年季孫行父會齊侯於陽榖齊侯弗及盟成十六年
公會晉侯於沙随不見公此皆責其外故齊侯不盟
行父晉侯不見公也今公自不得與盟豈晉不盟公
乎用是知意如止公而公不得與盟也繼書晉人執
意如為得霸討乃書人以執何哉不歸京師而執以
歸也劉子在會倚王命以令諸侯而執彊臣不聽之
天子而自予奪焉此其所以非霸討也然能即會而
為魯抑權臣固不可以掩其義既與其義不可不責
其忠也
公至自會
蔡侯廬歸于蔡陳侯吳歸于陳
陳蔡之復雖楚復之實晉之力也晉乘楚亂而合諸
侯於平丘故楚人懼而復陳蔡陳蔡之廟復血食者
晉也故聖人不書自楚而以自歸為文外抑彊夷而
内予晉也然蔡廬陳吳何以名曰貶彼獲奉其社稷
何以貶為君子不貴苟得苟得一金君子不取而况
千乘之位乎衛人立晉時乘州吁之亂為衆所推而
立春秋猶不予也今吳廬雖得國得於楚爾王命何
有父授何在此其所以不可不名爾則夫為吳廬者
雖受楚命必請於天子如緇衣之命武公然後為正
不然苟得黻冕非所以為貴也
冬十月葬蔡靈公
廬復國能葬閔之也
公如晉至河乃復
吳滅州來
州來近楚吳乘楚亂平王新立而滅之耳初入州來
而卒至於滅吳人之心惟志於蠶食而已
十有四年春意如至自晉
意如專制魯國公不得與盟晉侯執之是也雖殺之
天下無以議晉何則除魯患以安魯固魯之利也安
一國之功重釋一人之恩輕晉昭不權其輕重而舍
之吾以為失刑矣故聖人去氏以著其惡代晉侯誅
意如也
三月曹伯滕卒夏四月
秋葬曹武公
八月莒子去疾卒冬莒殺其公子意恢
公子而不言大夫非大夫也舉其貴而已矣稱國以
殺罪累上也去疾卒而意恢殺則意恢者去疾之孚
也去疾自齊入莒必意恢有力焉去疾宜有以厚之
今去疾卒庚輿去疾之讎故纔立而殺意恢焉則意
恢之死非其罪去疾累之也去疾累之是乃所以累
去疾也
十有五年春王正月吳子夷末卒
二月癸酉有事於武宫籥入叔弓卒去樂卒事
宗廟主孝君臣主恩恩與孝孰重曰孝重君子權其
輕重而權以情則於禮無失矣有事於武宫宗廟之
禮也禮主乎孝叔弓卒君臣之禮也禮主乎恩孝重
而恩輕則宗廟之禮也禮不可輟今有事於廟而為
叔弓輟樂焉是以輕廢重也春秋不可以無譏宣公
有事于太廟仲遂卒于垂壬午猶繹萬入去籥則失
之無恩宣公非不知繹可已而不已也以仲遂有私
恩於己而負大惡於國故不為之廢繹而徒去籥也
繹享賓也有事於武宫奉先也享賓可已而不已奉
先不可已而已皆失矣然宣公失於亡恩而昭公失
於不孝不孝之罪重而亡恩之罪輕而說者乃重責
宣而輕責昭何哉蓋宣實詐而昭則過而已此過故
之所以異也於時魯之卿皆三家爾惟叔弓非三家
之族公實賴之今其云亡此公所以深戚方涖祀事
而特為去樂固無暇議其禮也雖然去樂則失矣而
有事於武宫此何為者哉諸侯四廟與太祖之廟為
五武之廟為鬼久矣而成公為之立宫此固違制自
成迄襄又三世不毁此記禮者所以有武世室之說
也聖人於此書之非苟著去樂之失抑亦見武宫不
毁違制甚矣
夏蔡朝吳出奔鄭
蔡平公復有蔡纔再歲而大夫出奔亡國之君固不
足與圖存也左氏以為費無極以反間譖朝吳而逐
之雖於經無所考理或然歟楚之復陳蔡蓋非得已
特怵於勢有所不情也今蔡得賢佐則疑其讎楚故
以反間逐之無足怪者其後蔡悼為楚所拘卒死於
楚楚之謀蔡深矣於此蓋悔於復蔡也
六月丁巳朔日有食之
秋晉荀吳帥師伐鮮虞
十二年晉侯伐鮮虞書晉貶之也今荀吳伐鮮虞反
無貶辭何哉疆圍之患不可不去獨觀其師之義不
義爾前日楚方滅陳滅蔡而晉不問乃區區無故而
伐鮮虞是以貶之今中國少靖而鮮虞在晉之鄙或
為晉患故荀吳征之然襃之歟曰非也僅免於貶爾
襄昭以來用兵無曲直多書主將皆大夫專兵以立
己功也無足多者顧兵之所加何如而善惡見矣
冬公如晉
公屢如晉而晉卻之至河乃復以季氏之故也今晉
方為魯執季氏而釋之公無所博晉無所庇故聽公
一朝焉晉平卒則季氏復横二十一年如晉則晉復
卻公矣晉平之死抑公之不幸歟
十有六年春齊侯伐徐
徐自齊桓之霸内從中國宣成襄之世不見於經蓋
從楚爾昭四年申之會徐人在焉楚人以其貳於吳
也即會執之故明年徐從楚伐吳其後世比於楚今
楚大亂之後楚平新立齊侯伐徐僥倖其或從也
無桓公之德而望桓公之服徐吾見其不自量爾齊
侯書爵非襃也杜諤以為别大夫之專兵是也
楚子誘戎蠻子殺之
狙詐之計誘人於䧟穽者夷狄之常情也前日楚虔
殺蔡侯書名而此不名蓋其所施不同則其所貶之
辭亦各有輕重也其類相誘在所不責然入春秋未
有書誘殺者今楚再用狙詐之計信義銷亡變詐日
深此不得不錄之以垂戒也以此防民後世猶有馬
邑誘匈奴而生事於疆場聽尚結贊盟而見劫於壇
坫者以誘人與見誘於人其罪均也是不知春秋者
也
夏公至自晉
秋八月己亥晉侯夷卒
九月大雩
季孫意如如晉冬十月葬晉昭公
嗚呼小人將謀私也必靦顔忍恥以乞憐於人意如
見執於晉晉固已讎也今昭公之喪魯非無使介可
以會葬而冒讎而親之彼豈以禮報怨者哉蓋媚晉
以謀魯也晉昭既卒安知嗣君不佑於己乎其後卒
極其惡以逐昭公公如晉而晉不納黨於意如也則
意如今日之行為謀深矣
右昭公盡十有六年
春秋經筌卷十三
