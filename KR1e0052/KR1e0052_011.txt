春秋經筌卷十一宋趙鵬飛撰
襄公
元年春王正月公即位
公年四歲
仲孫蔑會晉欒黶宋華元衞寗殖曹人莒人邾人滕人
薛人圍宋彭城
伐叛討逆霸主之事也悼公之興首合諸侯之大夫
為宋圍彭城討魚石得其職矣宜列國和會而願奉
其役也然魚石之在彭城實楚置之以逼宋前年伐
宋取彭城也則彭城非宋之有久矣聖人書之必繫
之宋者正名定分如鼎取於宋必繫之郜名分正則
天下定此春秋之教也齊國夏衞石曼姑圍戚不繫
之衞而此圍彭城必繫之宋何也蓋圍戚者圍蒯聵
也蒯聵雖見黜於父實衞之世子非叛人也則戚固
其邑矣何必繫之衞哉彭城為楚所奪以封其叛人
楚不得取之宋魚石不得受之楚是其邑本宋邑也
故必繫之宋焉予奪之義於是甚明觀乎此而知聖
人重名分也
夏晉韓厥帥師伐鄭仲孫蔑會齊崔杼曹人邾人杞人
次於鄫
中國之伐鄭者屢矣必連諸侯之師扼之非以鄭之
彊大也畏楚也使鄭外無楚援則偏師可以入其郛
何以多為今晉之圖鄭亦可謂有謀矣以韓厥獨攻
其前以五國之兵援其後楚兵不出則一韓厥足以
奪鄭而有餘楚兵出則五國之師足以鬭楚而不懾
此皆所以謹用諸侯而不忍輕鬭其民也故聖人書
伐書次美其得問罪之舉說者徒見楚師侵宋乃曰
次於鄫以救宋且楚至秋而後侵宋豈於此先次而
豫救之不原所書之序矣況鄫鄭地也豈次於鄭而
救宋耶不足據也
秋楚公子壬夫帥師侵宋
晉韓厥伐鄭所以撼楚楚壬夫侵宋所以救鄭晉楚
之謀交抗未可以彊弱判也
九月辛酉天王崩邾子來朝冬衞侯使公孫剽來聘晉
侯使荀罃來聘
春秋之世厚同盟而薄王室豈獨斯時為然哉天王
崩赴告己及於諸侯則奔天王喪在所先也而邾子
來朝衞晉來聘蓋以魯君即位於今期年小國宜朝
大國宜聘也晉悼初立席未及温成公如晉朝嗣君
也今襄公即位不可以無報衞於魯為兄弟邾於魯
為附庸固不可無束脩之問也然天王之喪豈反輕
於魯乎聖人於此蓋有嘆也嘆天下諸侯先同盟而
後王室也故直志其事而諸侯無王之罪昭然自顯
此春秋之意也左氏乃以為赴告未及是從而為之
辭爾非春秋之意也
二年春王正月葬簡王
五月而葬非禮也
鄭師伐宋
鄭叛盟從楚霸討屢及而不反儼其屬矣今又奉楚
命以伐中國其罪可勝誅乎
夏五月庚寅夫人姜氏薨
六月庚辰鄭伯睔卒
鄭成為人固而不知機矣鄭蓋周室懿親中國禮義
之君也彼文公襄公不得已而之楚不幸無霸主楚
兵脅之姑從楚以紓國患而已非以楚為可慕而甘
為之役也成公之初堅附中華而不叛若可尚者及
為楚所誘一折而從之則至死而不反其間晉厲敗
楚師三以諸侯伐鄭鄭可歸矣而附楚如膠漆反受
役於楚以戕艾中國彼蓋以附楚人為得計也嗚乎
固哉卒之身死於南蠻之俗不能正邱首中國同盟
無一介之使以與執紼之末無足悲者其自取之也
晉師宋師衞寗殖侵鄭
侵淺事也合三國之師於鄭郊而侵之要其服而已
必非志於伐也說者以為鄭方在喪伐喪為不義吾
以為晉欲得鄭固無問其喪也鄭成終身䧟於南服
而不反以楚之誘之也今新君即位苟一朝乎楚為
楚所化則亦未易歸也故以兵侵之要其速從中國
爾非伐喪也故不曰伐用師有名故書曰師若衞寗
殖則將尊師少也故獨書將或者以為貶衞伐同姓
晉亦同姓耳不貶晉而貶衞則春秋用法頗矣況晉
主是役不貶主者而貶衛豈其理哉
秋七月仲孫蔑會晉荀罃宋華元衞孫林父曹人邾人
于戚
會于戚謀鄭也合六國之大夫而不加侵伐謀所以
服之之術而已故冬再會于戚遂城虎牢也晉所以
皇皇然速於得鄭者蓋以鄭僖初立儻一朝楚為楚
所羈則未可以文告致之也是機會之不容失者不
然一歲之閒三合兵車何諸侯之不憚勞哉
己丑葬我小君齊姜
叔孫豹如宋
聘問常事爾在所不志所書者以叔氏起也叔氏自
公孫兹叔孫得臣再世為卿至叔孫僑如其横滋甚
反譛公及行父於晉詭謀一敗匍匐奔齊叔孫之黨
沮矣今襄公即位幼未能君盟會征伐專於仲孫蔑
蔑孟氏也季文子為正卿而實耄矣故叔氏復出而
任聘問之事將以漸而干政也且豹得臣之次子僑
如之弟也今一出聘而明年遂同諸大夫之盟專兵
專會復與季孟等而其專則自是為張本故聖人謹
而志之學者不可不考也
冬仲孫蔑會晉荀罃齊崔杼宋華元衞孫林父曹人邾
人滕人薛人小邾人于戚遂城虎牢
安一國之功小安天下之功大安一國者以一國之
辭書之圍宋彭城是也安天下者以天下之辭書之
遂城虎牢是也圍宋彭城為宋治叛臣爾其利不及
天下故係之宋遂城虎牢天下均蒙其安非鄭所得
專也故不係之鄭晉楚争鄭五十年矣乍叛乍服惟
彊是依鄭成一叛入楚晉厲敗之於鄢陵三合諸侯
征之而不反蓋鄭入楚則楚兵將横行於宋衞之郊
鄭為中外門戶不容不較也以一鄭不服天下諸侯
為之不寧兵車之會無日而置今晉悼之興規規然
求所以得鄭之策諸大夫謀城虎牢以偪之虎牢天
下巨險在莊公為制邑至是為虎牢在漢為成臯而
今之孟州汜水縣是也巖險聞於天下楚鄭倚之以
抗中國今晉率十國之大夫取而城之虎牢既非鄭
有鄭何恃以抗列國哉故兵出虎牢則直指鄭郊非
特鄭無所恃楚失之蓋亦恐矣故雞澤之盟鄭不伐
而至八國之君同涖是盟而天下無兵車之役者凡
六年則虎牢之城誠有功於天下也此聖人所以不
繫之鄭歟凡外入人之邑書入取人之邑書取虎牢
實鄭邑諸大夫城之不書入不書取蓋志於服鄭以
安中國非為入其邑而取其邑也故獨以城書之聖
人無私心原其情而已矣說者以為伐喪據此城邑
而已實未嘗伐何得謂之伐喪書遂繼事也無褒貶
楚殺其大夫公子申
楚至是殺大夫者四惟僖二十八年得臣去族其後
殺宜申殺公子側公子申則與中國諸侯殺大夫無
以異論者鑿之遂以别楚人彊弱且楚自殺其大夫
何與彊弱得臣愚不知退而以取大敗楚之罪人也
故以殺有罪而去族其他則否且自文以下雖諸侯
大夫有罪無罪均不去族何獨於楚而疑之蓋自文
而上權未出於大夫故可以去族論及專輙益甚則
必以不誅誅之非徒貶其族而已此春秋之意也若
曰楚之彊弱見於此臆度耳
三年春楚公子嬰齊帥師伐吴
吳楚相攻中國之福也使吴楚合而從事於中國中
國何以禦之今幸而參商二悪交攻固未暇及中國
矣然稽其故則鍾離之會實有謀焉吴方伐郯入州
來有戕艾中國之志晉厲率諸侯大夫會之於鍾離
一會而吴無仇晉之心楚有忌吴之意故楚伐吴以
其不與己而與中國也然楚之兵力既分於吴而不
能專向中國此諸侯之患得以少紓吴既受楚兵則
亦不能無求於中國故五年戚之會吴不召而至自
是天下之勢遂成鼎足晉吴楚是也然吴既附中國
則楚實孤終春秋之世楚無一日安枕者以吴掎其
東也不然使楚無吴患專力以向中國諸侯其能久
不左袵乎此吴楚相攻吾猶以為中國之福也
公如晉夏四月壬戌公及晉侯盟于長樗公至自晉
文公即位三年如晉朝公及晉侯盟盟於國都也晉
要之也襄公即位三年亦如晉朝公及晉侯盟於長
樗盟於外也我欲之也公於此纔六歲爾安能欲盟
哉相禮者求之也成公以僑如之譛沙隨之會不見
行父執辱然魯實畏晉事之無怠也今悼公初霸襄
公新立而朝之權實在三家相禮者疑晉狎公之幼
有以窺魯也故請於晉侯而求盟焉此盟於長樗之
意也不然晉悼之霸氣熖赫然要三尺孺子而盟之
何其不武哉吾是以知此盟出於魯非晉意也
六月公會單子晉侯宋公衞侯鄭伯莒子邾子齊世子
光己未同盟於雞澤陳侯使袁僑如會戊寅叔孫豹及
諸侯之大夫及陳袁僑盟
悼公晉之賢君也即位之初民譽溢然桑隂不徙而
成霸業然其所以霸諸侯之效在得陳得鄭而已陳
鄭違中國而即楚久矣厲公之威有所不能服今一
興虎牢之役隻矢不遺而鄭來歸陳覿鄭之歸而已
獨不與心有所耻故亦遣袁僑如會焉一會而得二
叛國其亦偉矣然鄭以君會而陳以臣至勢不可以
君臣同盟故雞澤之盟以諸侯盟鄭之君戊寅之盟
以大夫盟陳之臣尊卑之分不其正歟蓋鄭伯之來
既與雞澤之盟矣袁僑至而無以質之則懷附之心
不固苟復自及其盟則袁僑實伉而霸主之權不尊
故以大夫盟之則晉無屈己之辱而僑無伉君之罪
其禮甚安而分甚明此吾所以見悼公之賢也論者
不達乃曰諸侯在而大夫盟大夫專也湨梁之會書
大夫盟不先言諸侯盟則可謂諸侯會而大夫盟矣
責大夫之專可也今日叔孫豹及諸侯之大夫及陳
袁僑盟書諸侯之大夫則大夫奉君命而盟袁僑也
何得為專戊寅之盟吾竊以為正然雞澤之盟則吾
猶有憾焉齊桓為葵丘之盟宰周公在是桓公不敢
盟之書曰諸侯盟於葵丘周公不與盟也今悼公屈
單子於諸侯之列固己伉矣而已未之盟不復異之
遽與同歃此則非矣彼徒見翟泉之盟不殊王人柯
陵之盟不殊尹單因以為常爾然不務學桓公之正
而從文公之譎襲厲公之謬此吾所以為悼公惜之
若夫君以盟鄭之君臣以盟陳之臣則尊卑之禮較
然無可疵者矣
秋公至自會
冬晉荀罃帥師伐許
晉既得陳鄭矣其比於楚者許也故夏盟陳鄭而冬
伐許然許為鄭所虐遷於葉以避之葉逼近楚倚楚
為重必不能近叛楚而遠事晉也惟晉能興召陵之
師以服楚則許可得不然徒征之無益矣
四年春王三月己酉陳侯午卒
陳成歸而卒於中夏諸侯會葬之其賢於鄭成遠矣
夏叔孫豹如晉
謟事大國以内固其寵爾非聘會之禮也
秋七月戊子夫人姒氏薨
葬陳成公
八月辛亥葬我小君定姒
成公之妾襄公之母也母以子貴故得以小君之禮
治之踰月而葬速也
冬公如晉
公比年朝晉畏晉甚矣公固幼未能有立所以然者
三家之意也
陳人圍頓
陳可謂不量力矣初脱左袵而從中國免楚之兵幸
矣而遽稱兵圍頓頓楚之與此所以召楚之師乎故
明年楚師伐陳
五年春公至自晉
夏鄭伯使公子發來聘
通嗣君也鄭僖新立雖與雞澤之盟而聘使未交於
諸侯故以發來聘然鄭成䧟於楚不復與衣冠之禮
而卒今僖公復歸而從禮義之風行聘問之禮亦足
以榮矣
叔孫豹鄫世子巫如晉
鄫微國也不能自通於霸主因魯而求通於晉故叔
孫豹鄫世子巫如晉非魯欲之鄫為志乎如晉也故
不書及鄫志於如晉然叔孫豹豈能屈而會之乎故
亦不書會非及非會俱行而已故曰叔孫豹鄫世子
巫如晉秋遂列於戚之會實魯致之也
仲孫蔑衞孫林父會吴於善道
吴晉將為戚之會未告期而魯衞實鄰於吴晉以其
親鄰也故命以通好焉非魯意亦非衞謀謀出於晉
也故不書會不書及而以協比為文卒之十四國之
君俎豆於戚之會吴晉翕和中國以寧者魯衞之力
也故善道之會無貶辭善之也
秋大雩
義同桓三年
楚殺其大夫公子壬夫
楚失陳鄭勢也悼公方霸陳鄭何辭而不歸楚共真
夷爾不逹陳鄭去就之故乃歸罪壬夫以為壬夫侵
之以致陳叛且壬夫不侵陳陳豈久安於左袵哉則
殺壬夫遷怒也非其罪也故以累上之辭書之
公會晉侯宋公陳侯衞侯鄭伯曹伯莒子邾子膝子薛
伯齊世子光吴人鄫人於戚
鍾離之會書會以會晉率諸侯往會吴也戚之會不
殊會吴晉兩欲而為是會也陳鄭既歸楚方内憤殺
公子壬夫則將有事於疆場矣此晉所願交於吴也
吴既與晉楚公子嬰齊嘗帥師伐吴此吴所以願交
於晉也吴晉同欲交相求以為會焉故十四國之君
歡然相躋於壇坫之閒無不相下者矣此所以不書
會以會也曰吴人非進吴便文爾不得曰吴鄫人也
至柤之會則復書吴而已用是知今之書吴人非進
也
公至自會
冬戍陳
公至自會而冬戍陳說者皆疑魯獨戍之魯安敢以
寸兵抗堂堂之楚哉必不然矣其所以戍陳者諸侯
同戍也戚之會既受命矣故至是而皆戍焉然則宜
書諸侯戍陳而不書諸侯者蓋以怠於救患與城楚
丘之義同不足以為諸侯之功故不書諸侯以示貶
戍未反而楚伐陳則知戍之不力矣故不書諸侯豈
不有旨哉
楚公子貞帥師伐陳
公會晉侯宋公衞侯鄭伯曹伯齊世子光救陳十有二
月公至自救陳
楚伐陳而諸侯救陳善救之也然不若力戍於未伐
之前則楚不敢伐戍之既不力而救之益勞兵怠於
初而勞於終吾見諸侯之左計耳
辛未季孫行父卒
季文子亦魯之賢大夫也蓋有季友之風焉孔子稱
其三思而後行范文子道其忠良固不可以三家子
孫目之也然居孟叔之間不能無固位保寵之心故
柄及其子則專且叛矣雖然叔肸之賢而其子嬰齊
横於魯文子之賢而其子宿專於朝子之不肖固不
可以尤其父也然為其父之辱大矣是故君子重夫
有子也
六年春王三月壬午杞伯姑容卒
杞自入春秋至是始以名赴於諸侯而葬配以諡其
初蓋微弱不能行其禮諸侯亦從而眇之葬有所不
會至此始會之故書葬杞桓公
夏宋華弱來奔
從左氏之說則華弱懦而不武宋人逐之懦而不武
解其職足矣何罪而見逐若見逐則宜書放之安得
曰來奔來奔自奔也必有罪於宋内不見容耳
秋葬杞桓公
滕子來朝
義同桓二年
莒人滅鄫
棄近而圖遠背小而慕大取亡之道也鄫接於東海
與莒為鄰協比其鄰以保社稷盟會有所不徵兵役
有所不及不其裕哉乃哆然好高慕遠求於魯而通
於晉終一列於戚之會且擠於吴人之下其亦何榮
乃旋見滅亡宗廟不祀吾未見其利也然則鄫之滅
其自取則宜書如梁亡之例安得書莒滅之此莒實
滅之不得書鄫亡且梁之亡民先潰而秦取其地爾
故曰梁亡今莒不滅鄫鄫實不亡何得以自亡書之
稽其所以取滅亡之故則忽近謀遠之故也故吾論
之以為小國之戒然晉為盟主既受魯之託乃不能
庇一鄫莒人滅之亦不能問烏在其為盟主也如此
則小國何望哉鄫之滅為悼公之累大矣
冬叔孫豹如邾
魯大夫如齊如晉如宋如楚國是也如小國謀其私
爾公孫兹如牟公孫嬰齊如莒與此叔孫豹如邾皆
然也春秋諸侯以彊弱為判雖匹敵非報聘不往而
況小國乎豹上結霸主外結附庸以内固其寵爾
季孫宿如晉
宿行父之子也父喪未期而執使命知世卿以固位
而已不顧夫禮聖人志之以見世爵之過襄公幼弱
蓋非公意宿自為之矣三家之專其可忍哉左氏乃
曰晉以鄫故來討故季武子如晉見且聽命滅鄫者
莒也晉何乃責魯徒見滅鄫之後宿遂如晉妄附會
為是說其實無義理
十有二月齊侯滅萊
齊之謀萊久矣宣公之世嘗再伐之而未得間迄是
卒滅之書以爵甚齊侯也
七年春郯子來朝
郯蓋嘗婚於魯而尋出絶宣十六年郯伯姬來歸是
也用是不通於魯郯雖微其國宜有典刑孔子嘗學
官名於郯則郯宜知禮今而來朝克荷其禮也聖人
蓋喜而書之
夏四月三卜郊不從乃免牲
義見僖三十一年
小邾子來朝
城費
費季氏邑季氏自友及行父蓋君子也友之世存魯
功在公室行父相三君妾不帛馬不粟無金玉器幣
蓋亦心於公室者也行父卒目未瞑不肖子宿世其
爵利襄之幼而謀弱公室冒喪如晉謟事霸主以内
益其勢也今又城其私邑禮大夫無百雉之城彼城
其邑將何為哉至其子意如卒逐君專之原自城費
始故聖人謹而書之以著季氏之張本
秋季孫宿如衞
公即位衞侯使公孫剽來聘晉侯使荀罃來聘既而
公如晉者再大夫如晉者三而衞侯之聘則未嘗報
也今七年而後季孫宿報之其緩可知矣衞雖弱於
魯固不敢責報然亦疑魯之外衞矣故冬孫林父來
聘且要盟也
八月螽
冬十月衞侯使孫林父來聘壬戌及孫林父盟
聘所以結好盟所以質疑既好則有所不疑好而終
之以疑非所以為好也凡來聘而要盟者均罪矣奉
命而出聘不奉命而來盟出於際接一時之私詞有
所不相下而質之於神耳且魯衞初無一毫之隙徒
以元年衞人來聘而魯報之後是誠魯之責也然魯
君實幼何以詰之今季孫宿報聘而反衞以孫林父
來聘林父宜拜宿之聘而辭其腆魯之君臣非木石
能無愧乎乃因聘而要盟焉吾以為壬戌之盟無貳
可盟者林父外要盟而内要功而已春秋之法在所
不赦也
楚公子貞帥師圍陳
伐陳而未得志今復罄兵而圍之宜陳有所不堪故
鄬之會陳侯逃歸
十有二月公會晉侯宋公陳侯衞侯曹伯莒子邾子于
鄬
會于鄬謀救陳也救陳而陳侯逃歸陳安賴乎救之
無其實者聖人不苟與其名故書會不書救不能救
也然陳所以不能久固者以楚迫之也晉不能制楚
雖救陳其能久留乎當是時楚所忌者惟吴爾為晉
之計不若東連吴以掎楚之右南合諸侯以角楚之
左楚自救不暇固不能敵陳也如是則陳可以久安
而無叛今安坐而待之楚兵至則姑出兵以示救之
之意楚何畏而陳何恃哉宜陳侯不免逃歸也
鄭伯髠頑如會未見諸侯丙戌卒于鄵
諸侯不幸而死于行亦偶然爾聖人亦即其實而書
之初無褒貶三傳見其文之異因鑿生異說諸侯卒
以名赴典冊之常使鄭伯而卒於其國則曰鄭伯髠
頑卒足矣今不幸而死于行故首書鄭伯髠頑而繼
書如會未見諸侯丙戌卒於鄵則辭乃逹所以首志
其名者文之當然耳三傳不察其文謬以為遇弑且
實弑而聖人書卒是春秋庇逆賊也安得為春秋趙
盾許止實弑傳以為非弑此實非弑傳以為弑若從
傳以求春秋則聖人經無一言為實此詭辭也吾切
憤其用私臆以亂聖經願與同志者鳴鼔而攻之誠
千世之一快也
陳侯逃歸
或曰聖人以義責人而不窮人於義蓋疾晉之不足
恃而閔陳之非得已者也鄬鄭地也諸侯救陳不即
赴陳而會於鄭地陳既被兵不自固守而出會於鄬
兩非策也諸侯既畏楚不進近會於鄭陳且内虚無
怪乎陳侯之逃歸也逃之為義亦賤矣陳將免乎逃
之誅則曷若前日勿會既會則曷如今日勿逃二者
均失也陳方受兵外遣使以告於晉内自守以待救
至此上策也若既出會矣而諸侯無進意曷言於晉
侯曰今諸侯不進而陳且内虛請歸以死社稷晉侯
亦何辭以羈之初既不慮而出終乃不告而逃諸侯
觀望不救罪不可逭而陳侯鼠竊而逃之庸為有禮
乎鄭伯逃首止之盟陳侯逃於鄬之會均書曰逃賤
之至矣
八年春王正月公如晉
公前年會於鄬不至無辭以告廟也
夏葬鄭僖公
弑君不葬而此書葬亦足以見三傳之誣矣
鄭人侵蔡獲蔡公子燮
鄭人侵蔡非晉命也鄭意也蔡臣役於楚久矣中國
不復問其去就今鄭人無故而侵之遂獲公子燮見
蔡無備也鄭為此舉内以媚晉外以招楚吾知之矣
初雞澤之盟鄭至則陳亦至以陳鄭唇齒也今陳既
逃而即楚鄭將從之則無釁而叛故伐蔡所以怒楚
楚兵至則吾藉以叛晉也故冬公子貞伐鄭而遂與
楚成鄭蓋志於從楚故興兵役以招楚兵也不然蔡
於鄭何慊而伐之
季孫宿會晉侯鄭伯齊人宋人衞人邾人于邢丘
晉既失陳而為是會所以觀諸侯也而諸侯皆以大
夫聽命惟晉鄭二君臨之晉之霸業隳矣豈以一失
陳而遂為姑息之政哉襄成之霸諸侯不躬會則有
誅今甘受其伉而不問何耶齊宋衞邾在所不詰而
公既在晉乃委其君而會其臣無乃以公之幼而狎
之乎襄公于時纔十有一政在三家而季氏尤悍悼
公豈不知之宜與公為會而沮季孫之權則魯是賴
今反置其君而奬其臣卒之季氏日彊而公室日衰
職此之由故也憐其穉而會其臣豈曰愛之實禍之
矣
公至自晉
至自晉而不至自會明公在晉而宿在會也
莒人伐我東鄙
莒在魯之東介於海上有東夷之風焉伺隙而搏嚙
夷之常也前日滅鄫方伯不討鄰國不問莒蓋得志
今狎魯君之弱政令不一而窺我東鄙焉自是而後
世與齊魯交兵而不戢小國弄兵禍之招也其被齊
魯之伐非不幸歟
秋九月大雩
冬楚公子貞帥師伐鄭
前年鄭人侵蔡以招楚師楚師果至於是鄭與楚平
以傳考之則前日伐蔡者子駟子耳也而今日從楚
者亦子駟子耳也用是知鄭之伐蔡蓋招楚師也二
子之謀蓋亦危矣使楚怒其伐蔡罄兵而扼鄭不聽
鄭平鄭其殆哉不若聽子産之謀專事晉以抗楚楚
遠而晉近遠者其能久暴師於外乎深溝高壘以老
其鋒楚其如鄭何乃區區召楚兵而志於從楚其為
謀亦左矣其後無日不被晉楚之兵非不幸也不達
去就之權也
晉侯使士匄來聘
九年春宋災
外災何以書於魯之策從赴也國不幸而災則側身
修行以塞天變赴於諸侯何益哉公羊以為為王者
之後記異齊大災無乃亦王者之後乎人火曰火天
火曰災
夏季孫宿如晉
報士匄之聘
五月辛酉夫人姜氏薨
秋八月癸未葬我小君穆姜
或以為成公母或以為成公夫人莫考其詳餘義見
齊姜
冬公會晉侯宋公衞侯曹伯莒子邾子滕子薛伯杞伯
小邾子齊世子光伐鄭十有二月己亥同盟于戲
服人者必有安人之方為國者必定固國之策服人
而不能安則人不久服為國而不能固則國不久寧
晉悼期服鄭而不圖安鄭之方鄭簡為國而不謀固
國之策吾所不曉也鄭蕞爾小邦晉合諸侯之師而
扼之鄭宜必服矣然鄭既服則必求所以安之則鄭
不叛今鄭纔受盟而楚師議其後鄭何能久服於晉
哉晉苟能先制楚使無以加鄭則晉可以久得鄭而
無叛也鄭介晉楚之間其為國固難矣然今日從晉
明日從楚犧牲玉帛無日不勤宗廟神祏無日少安
則亦何以自立哉必君臣合謀長慮擇其可從者而
決從之兵至則告於所從者以為援兵去則飾城以
事所從者所從一定則外亦絶望而兵將不至矣然
則為晉之計宜奈何必能東結吴以掎楚楚忌吴之
斷其後必不敢縱兵以長驅於鄭郊則鄭可安而不
叛矣為鄭計者莫若決背楚以與晉晉近而楚遠兵
雖至必不能久遲於鄭吾求晉以援之曠日持久以
老其鋒楚知鄭不可以俄而得則亦不復出矣今悼
公未有以安鄭乃合十一諸侯之師以伐之鄭不能
抗宜無不服也故同于戲之盟然徒盟豈足以安鄭
哉口血未乾而楚師伐鄭則請成於楚矣及夫會吴
於柤吴既内附然後再伐之鄭始如蕭魚之會而不
復叛也及蕭魚之會鄭亦知叛服不常無以為國決
於從晉者二十年而楚亦無如之何吾以是知服人
而能安人為國而能固國然後為得也
楚子伐鄭
楚子伐鄭鄭復為楚故柤之會鄭不在焉
十年春公會晉侯宋公衞侯曹伯莒子邾子滕子薛伯
杞伯小邾子齊世子光會吴于柤
柤楚地晉率十二諸侯會吴于楚地謀楚也謀楚則
未嘗伐楚何以知其謀蓋謀制楚以服鄭而已不志
於伐也晉楚争鄭久矣晉屢得而屢失之以不能絶
楚之伐鄭也今吴方張與楚為鄰吴楚兩相忌楚得
吴則足以横行中華晉得吴則足以斷楚右臂楚既
失計吴己為晉所羈鍾離善道於戚之會是也然吴
雖與晉蓋恃其彊大而不能為晉用晉獨會之以為
掎角之勢而已前日伐鄭鄭既同盟而復叛以楚兵
逼之也楚兵不出則鄭可久安故晉侯會吴於柤以
示晉已得吴吴將援晉而掎楚楚謀出兵則懼吴襲
其後而内有所忌然後晉得以服鄭鄭得以從晉而
無楚患也柤之會吴既向晉故晉兩合諸侯而伐鄭
鄭果如蕭魚之會而不叛者吴能掎楚而楚不敢伐
鄭也則柤之會不為無益於中國而說者疑其率中
國以會勾吳不知此會何以制楚而安中國也
夏五月甲午遂滅偪陽
偪陽祝融之後其國近楚晉侯會吴以謀楚是也遂
滅偪陽則助桀為虐矣前日吴伐郯入州來其源蓋
己駸駸蠶食也自鍾離既會而楚伐吴吴有所忌而
未敢肆其毒焉今會之以安中國其利未見而小國
被其滅害實先之烏在其為安中國也聖人書遂誅
之深矣
公至自會
楚公子貞鄭公孫輙帥師伐宋
楚既得鄭則兵及於宋勢也然鄭堅志從楚内不自
愧又從楚以伐中國其罪可勝誅乎
晉師伐秦
楚鄭伐宋而不救乃罄兵伐秦已怨與人命孰重哉
先己後人非所以為霸也
秋莒人伐我東鄙
莒蕞爾蠻邦乘人不意則肆其蠆毒前年伐我而我
未有以報今復伐我而明日皆會以伐鄭真無忌哉
公會晉侯宋公衞侯曹伯莒子邾子齊世子光滕子薛
伯杞伯小邾子伐鄭
楚鄭伐宋故晉侯率諸侯伐鄭鄭不服於是戍虎牢
冬盗殺鄭公子騑公子發公孫輙
三子鄭之卿也盗一日而殺三卿鄭無政刑矣騑秉
政其責為重賢者當國精神折衝銷患於未形騑執
國權内有晉之討外有楚之寇朝南暮北罷於奔命
鄭受兵無虚歲外擾如沸鼎何暇治内哉宜其禍生
肘腋而不測也嗚呼此可以為菲才當國者之戒
戍鄭虎牢
城虎牢不繫之鄭非苟為鄭也戍虎牢復繫之鄭志
於得鄭也繫天下者以天下言之繫一國者以一國
言之春秋之意也城虎牢而得鄭者凡六年内外安
之戍虎牢而鄭果恐踰年而遂服則夫城之戍之皆
不為無益其成功有大小故聖人所書之法亦有所
不一也然則孰戍之伐鄭之諸侯戍之也說者以為
魯獨戍之魯敢以單師抗楚哉蓋志事之體以序其
間既書盗殺三子故不得書遂焉或者疑其不書遂
因以為魯戍之則誤矣
楚公子貞帥師救鄭
公至自伐鄭
鄭中國也豈荆蠻所宜有救善辭也豈荆蠻所宜當
以鄭與楚惡鄭也以救與楚病晉也晉以十二諸侯
臨鄭鄭可歸矣而黠然不反人戍虎牢以偪之而卒
無悔心是堅附於楚也故楚視之若己有焉然晉動
天下諸侯不能制楚以服鄭楚得以單師直犯諸侯
之鋒而救之其為晉之累大矣此一書救鄭愚以為
惡鄭而病晉也
十有一年春王三月作三軍
周禮封國之制大國方五百里魯以周公之功封於
曲阜地方七百里其實五百里記禮者侈其事合附
庸而言之也以丘甸之法考之甸出甲士三人步卒
七十二人魯五百里之國為地三百二十甸為卒二
萬三千四十人甲士九百六十人合步甲二萬四千
人成公作丘甲甸增三甲為甲士三千八百四十人
合舊制為步甲二萬七千二百四十人以萬二千五
百人為軍則魯纔有二軍周禮所謂大國三軍次國
二軍小國一軍者舉成數以限之示無以踰斯限耳
非實制也今作三軍是增賦而為三軍也故曰作作
者是創作如作丘甲蓋前乎此無是制也以傳考之
則季孫宿利公之幼弱作三軍以分公室三家各有
其一則變亂周制之罪在所不問而分奪魯國之柄
其可勝誅乎聖人書之蓋切齒於此矣
夏四月四卜郊不從乃不郊
公未能有立此必出於季氏然不從而遂不郊不復
免牛免牲書曰乃不郊忿辭也餘義同成十年
鄭公孫舍之帥師侵宋(侵蔡在八年)
左氏以為子展謀伐宋以致諸侯之師因叛楚以從
晉理或然也前日謀叛晉而與楚者子駟子耳子國
也三子既殺則謀必敗矣何者鄭謀叛晉而無隙則
侵蔡以致楚師今日復謀叛楚而無故則伐宋以致
晉師鄭人反復之計行之久矣疑左氏之言非誣也
然謀歸晉而不能抗楚雖同亳城之盟及楚師出則
復從而伐宋矣彼其連疾於宋所以撼晉望晉有以
制楚而鄭得復為中國也故聖人於侵蔡以致楚師
則人之彼其為中國侵蔡疑可褒也而其意則志於
致楚師以從逆故誅之今為楚侵宋以致晉師則名
之彼其為楚而侵中國疑可貶也然其心則志於致
晉師以從晉故予之聖人原情而已情善而迹惡不
以迹而掩其情情惡而迹善不隠情而予其迹故侵
蔡宜子而不予侵宋宜誅而不誅也
公會晉侯宋公衞侯曹伯齊世子光莒子邾子滕子薛
伯杞伯小邾子伐鄭秋七月己未同盟于亳城北
鄭侵宋以致晉師晉師果至故同亳城之盟然晉未
有以制楚楚且出而援鄭故復從楚以伐宋焉嗚呼
為鄭者亦難而為晉者亦勞矣然至蕭魚之會而鄭
始服蓋楚亦知鄭不可力固徒獘師無益也故置鄭
而勿問焉是豈特鄭之幸哉晉之幸多矣
公至自伐鄭
楚子鄭伯伐宋
楚於是投鄭計矣鄭嘗伐宋以致晉師謀叛楚從晉
也楚不知察更以為利己今鄭既受晉盟楚師又出
鄭因逆之兵不加鄭乃復比之以伐宋焉不知鄭從
己伐宋非利楚也復招晉兵也故晉兵再出則鄭如
蕭魚之會楚人覺之故執鄭良霄以其賣己而與晉
也
公會晉侯宋公衞侯曹伯齊世子光莒子邾子滕子薛
伯杞伯小邾子伐鄭會于蕭魚
服人之迹者迹雖至而心不懷服人之心者心既悦
而迹不顯鄭伯乞盟陳侯如會服人之迹者也迹若
服而心則異聖人亦著其迹而已不保其心也會於
蕭魚服人之心者也心既服而迹不露聖人亦書其
心而已不顯其迹也或者見春秋無如會乞盟之文
因以為未得鄭是求其迹而不察其心不善學春秋
者也悼公之所以服鄭蓋亦勤矣三年之中五合兵
車何晉之速于得鄭哉蓋鄭在楚則楚患深鄭不歸
則兵不息必得鄭以為外禦則中國諸侯然後得以
安枕無虞也然鄭自子騑之死君臣皆有歸晉之心
而所以不得久為中國者以楚躡其後也戲之盟亳
城之役既服而復叛以楚逼之不置耳悼公知楚之
遠於鄭故屢出而屢擾之楚知鄭終不能久為楚也
數發應兵不勝其疲故亦置而不問焉而鄭亦決於
事晉兩犯宋以致晉師藉諸侯之兵叛楚而為晉也
則鄭之服亦豈迹來而情貳者哉蕭魚之役楚疲於
外鄭服於内故寸兵不折而鄭自歸隻牲不歃而鄭
不叛書曰某侯某侯伐鄭會于蕭魚而鄭默與其列
其後二十餘年鄭不復叛而楚不復伐則悼公所以
制楚服鄭之功豈不比於桓文耶彼區區求鄭於如
會乞盟之間者豈足以識悼公之謀而察鄭人之心
哉深於春秋者當有以辯之
公至自會
亳城之盟至自伐而蕭魚之役至自會亦足以知其
以會為功而不以伐為功也則諸侯之師蓋陣而不
伐歟觀乎此益見悼公之功不戰不盟而服鄭也
楚人執鄭行人良霄
稱行人將使命於楚也鄭既從晉矣將命於楚何哉
告絶也故楚子怒而執之然執之行人何傷哉適足
以張楚之虐而昭鄭之誠也故書人以執所以著楚
之虐歟
冬秦人伐晉
報十年之役也晉伐秦書師秦伐晉書人均私憾也
師晉所以存霸主人秦所以抑西戎然原其兵端則
晉實首之則夫晉書師亦非褒也乃所以重其過也
十有二年春王三月莒人伐我東鄙圍台季孫宿帥師
救台遂入鄆
莒蕞爾蠻邦五年之間三伐魯魯奔霸主之命未暇
治莒也更以為得志直圍魯邑其可忍哉故季孫宿
救台遂入鄆忿兵也雖台之見圍不可以不救而遂
入鄆則非所謂義舉使救台而莒兵退反命於君請
兵以伐莒詰其鼠竊侵陵之罪則於君為忠而於莒
為義矣雖然襄公幼弱季孫宿方横於魯尚何以責
之聖人不責忠義於宿也直誅其專而已故曰遂入
鄆疾之也榖梁曰受命救台不受命入鄆入鄆固非
君命然其救台吾亦未保其命出於君也
夏晉侯使士魴來聘
晉以聘問維諸侯薄往而厚來霸者之術也故冬公
如晉
秋九月吴子乘卒
吴楚不書葬非魯不會也聖人削之避其號耳
冬楚公子貞帥師侵宋
楚以鄭不可得故侵宋侵宋所以憾晉之取鄭也
公如晉
拜士魴之聘
十有三年春公至自晉
夏取邿
邿小國也内諱滅書取視若己地而取之諱之適所
以張之也此所謂隐而顯者也
秋九月庚辰楚子審卒
楚既仇中國而赴於諸侯所以卜諸侯之去就而要
其會葬也然諸侯既堅附於晉豈能違晉會楚葬哉
晉亦疑之故春為向之會
冬城防
魯有二防一近宋隠十年伐宋取防是也一近齊隠
九年公會齊侯於防是也今之城疑近齊之防耳魯
既事晉而外齊懼有齊師故城防以備之而明年齊
卒有圍成之役用是知城防以備齊也
十有四年春王正月季孫宿叔老會晉士匄齊人宋人
衞人鄭公孫蠆曹人莒人邾人滕人薛人杞人小邾人
會吴于向
悼公率列國而會吴者再十年柤之會諸侯親之於
時楚争鄭方熾晉未得鄭所以望於吴者重故親會
之以要其掎角之援今晉已得鄭諸侯安謐而晉將
西伐秦則疑楚乘虚而議其後也故復會吴於向然
伐秦不若争鄭之為重故以大夫會之而已用是知
晉之會吴非苟然也悼公賢君豈安於事吳人哉内
有所賴勢不得已也諸侯大夫或人或名非褒貶書
人微者爾然微者而加於大夫之上蓋以國爵為齒
不以大夫為重也說者皆以仲嬰齊為公孫嬰齊誤
爾吾前既辯之今叔老者以為嬰齊之子不知仲嬰
齊之子耶抑公孫嬰齊之子也吾既考公孫嬰齊乃
叔肸之子則叔老疑是叔肸之孫公孫之子以王父
字為氏也則叔老乃公孫嬰齊之子叔肸之孫明矣
二月乙未朔日有食之
夏四月叔孫豹會晉荀偃齊人宋人衞北宫括鄭公孫
蠆曹人莒人邾人滕人薛人杞人小邾人伐秦
用諸侯之兵以報己怨自厲公始厲公一用之幾於
失諸侯蓋王者不作諸侯不得已而從霸諸侯所以
屈己而為霸主役者以霸主用諸侯之力凡以安諸
侯而已故雖為之用而不懟以公用之也今以霸主
之勢脇諸侯而私用之諸侯其果恝然忘諸心乎宜
其一用而諸侯離也悼公之為人萬倍於厲然力不
能制欲而襲厲之非雖伐秦之役諸侯不親而大夫
之出蓋亦用其國之兵力矣諸侯能無貳乎故冬為
戚之會大則齊不至小則曹薛滕邾不會矣吾用是
知私用諸侯非霸主之利也然自是一伐秦終春秋
之世秦不敢復侵晉則夫伐秦實利於晉然於霸不
能無害也則是晉不圖霸則己晉將保其霸業其可
私用諸侯乎以輕重權之服一秦孰與於服諸侯哉
釋秦而結諸侯為晉之利大矣悼公必有以悔之
己未衞侯出奔齊
聖人治春秋諸侯每於簒亂之際致其誅而無道在
所後焉衞侯朔出奔齊書名而衎不名者吾以是知
聖人罪簒亂為重也衞侯朔讒佞而得繼統其得衞
固久矣及左右公子責其讒佞之故而迫出之是亦
逐君也而春秋於朔必名以朔之所以得逐者簒亂
之君與鄭突蔡朱之出同今衎之出以左氏觀之固
無道矣而實非簒亂之君也故不名然衎之奔實孫
林父甯殖逐之春秋不書孫甯之逐而以自出為文
此所以正君臣之義雖無道不得而逐也然于衎不
名則逐之之罪隠然自見矣此又所以隠誅孫寗歟
莒人侵我東鄙
季孫宿入鄆非兵首也而莒猶以為憾侵我東鄙報
入鄆之役焉彼横逆之來安辯曲直之理哉至十六
年魯訴於晉湨梁之會晉人執而釋之然後少悛故
二十年為向之盟而魯始無東鄙之患則凶狂之寇
非威無以制之也
秋楚公子貞帥師伐吴
楚康即位修先君之怨於諸侯謂楚所以不得志於
中國者吴實為之梗也故置宋鄭不問而首伐吴焉
今伐而未得吴故二十二年親伐之其所以仇吴也
深矣彼所以深仇於吴者以吴為中國援而楚不能
逞也則康王之謀尤出共王之上矣吁可畏哉
冬季孫宿會晉士匄宋華閱衞孫林父鄭公孫蠆莒人
邾人于戚
戚衞地諸侯大夫會于衞地以衞有逐君之罪也孫
寗逐君而剽簒立在王法所當誅晉為霸主合諸侯
以問其罪正也徒為是會釋賊不誅反定剽位何賴
於霸主哉曹伯負芻殺世子而自立晉厲公會諸侯
於戚執曹伯以歸京師諸侯震懾今悼公釋剽不執
反定其位不及厲公遠矣踰年剽遂列於湨梁之會
其何以示諸侯哉然則諸大夫宜書人而不人蓋悼
公賢君而使大夫定簒君之位責在悼公爾不人大
夫則其罪有所歸也
十有五年春宋公使向戍來聘二月己亥及向戍盟於
劉
來聘而求盟者五惟此書地不地者盟於國都外來
求盟也書地者盟於外内欲及盟也公有悦於宋故
出國都而與之盟焉夫盟所以質疑宋魯未嘗有纖
隙何盟之有然宋魯雖協和盟會征伐無不同而聘
使之勤則惟二年叔孫豹一如宋而宋未有以報也
魯弱於宋固無敢責報而於心不能無憾焉向戍之
來必有謙辭以悦魯而魯亦德之故既聘而公出盟
之盟無慊而已故盟意不在宋而在魯也然魯地無
劉劉乃王畿内之采邑吾意經文繼書劉夏逆王后
於齊其字相連屬後世傳之誤爾孔穎達以為魯城
外之近地而不指其處亦意之也
劉夏逆王后于齊
王婚于齊魯主之也婚禮無赴告之義魯非主婚則
逆后之事無以書於册然逆后而無其故春秋亦不
書矣今劉夏逆王后於齊其故安在方魯主是婚而
為王娶齊於時齊蓋貳於晉也前則戚之會不至後
則湨梁之盟不與魯方篤於事晉其何以處之為王
絶齊婚則負罪於齊為齊成王婚則得罪於晉故於
其逆后也俾殺其禮而以微者行内以求媚於晉外
以羈縻於齊然齊方女於王所以倚王而抗晉今魯
薄其禮賣齊以佞晉齊侯憾焉故春逆后而夏有北
鄙之伐也其事隠其義彰非深於春秋者不能考也
說者以為逆后必以三公以士非禮也徒知其以士
而不知其以士之故惟王當粗識之以為王畏晉而
不敢備其禮若備禮則晉將移怒於周然此亦非也
悼公賢君彼即憾齊亦何敢抗周以干大逆之名哉
然王亦何畏於晉王雖微實諸侯之本晉雖怒其敢
逆周乎必不然爾不知王之不得備禮者意出於魯
故齊雖忿而不加無禮於王特仇魯而已觀夏有伐
我北鄙之役則齊之憾魯有由矣
夏齊侯伐我北鄙圍成公救成至遇
齊自靈公以來實睦於魯即位之初首來媵之魯以
僑如往聘成公遂婚於齊其後盟會征伐無不同也
襄公即位亦無忘先君好今無一毫之隙齊侯伐我
北鄙且圍成魯何負於齊哉徒以為王主婚王后之
逆不以三公以微者來逆則失禮在王王自卑而已
齊亦何責之有然命不出於王而出於魯畏晉而俾
王以微者行齊侯非無心腹腎腸能無忿乎故稱兵
以遽疾於魯也不然齊何慊於魯而伐之哉公救成
所當救也然至遇而止則有說焉公追齊師至酅弗
及是公自弗及也今救成至遇蓋有以止之者矣公
即位於今十有八年血氣方剛勇於必勝然於時三
家方張懼公能自立武功則不利於己故止之於遇
也公止於遇而繼書季孫宿叔孫豹城成郛非三家
止之而何文既顯而義亦著此不待深考而後見者
也
季孫宿叔孫豹帥師城成郛
城邑未有言郛者郛郭也郭謂官司之守而已城寘
官司之守而不及其鄙則北鄙之民未保其無恙也
故明年齊人復伐我北鄙二大夫之意蓋將止公之
勝而假以為辭爾曰城此足矣齊不足畏也豈慮其
示弱以招寇哉二子為己計則深而為國計何其疎
也
秋八月丁巳日有食之
邾人伐我南鄙
邾固魯之附庸叛己而附齊而齊伐我北鄙而邾伐
我南鄙自是屢為魯南鄙之患雖見執於晉而不已
彼豈敢抗晉哉倚齊為重也
冬十有一月癸亥晉侯周卒
晉室中僨三郤誅厲公弑悼公以公族自外入繼即
位之初慨然思復文公之業一為圍宋彭城而得諸
侯再奪鄭虎牢而得鄭陳外抗彊楚内通東吴蕭魚
之會不戰不盟楚不敢争鄭不敢叛雖召陵之役不
是過也其功直將俎豆文公於百載之上襄成靈厲
有慙德矣以傳觀之悼公之所以成霸業者抑亦内
外兩治者歟其為國也施舍己責逮鰥寡振廢滯匡
乏困救災患禁淫慝薄賦斂宥罪戾舉不失職官不
易方爵不踰德師不陵正旅不偪師民無謗言所以
復霸諸侯若傳果無溢美則悼公直出桓文之上然
孔子稱桓文而已言不及悼公則傳之辭未必皆真
實語然借使得其二三亦知悼公為賢主矣至於屈
王臣以同歃於雞澤用諸侯以報怨於秦則亦未逃
末習歟惜哉
右襄公盡十有五年
春秋經筌卷十一
