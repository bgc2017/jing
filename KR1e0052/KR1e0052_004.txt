春秋經筌卷四宋趙鵬飛撰
莊公
十有七年春齊人執鄭詹
稱人以執非伯討也而詹不書族蓋有罪焉討有罪
而非伯討奈何不歸之京師也然鄭詹之罪不可詳
左氏以為不朝且冬會于幽而春遂責其不朝邪無
是理也不然齊且伐罪以責其朝執詹何益哉公榖
以為佞人則有之矣而其說未白要之鄭自忽突爭
衡二君出入相避如傳舍而為臣者朝以為讎暮以
為君君之位如奕棋而已之位如盤石見利忘君反
面事讎自祭仲以下皆然也若詹者必仲之黨無疑
矣則執之為得其罪然桓公既伯則當執歸京師而
聽天子之命乃自執之而已此其所以書人不得為
伯討也
夏齊人殱于遂
王者之師為義起也誅其君而弔其民民大悅今齊
滅遂以兵戍之遂人其果悅服乎不服而戍之以兵
且無所畏乘其虚而盡殱之嗚呼吾今而後知不義
之果不可為也不義而彊且愚民有所不服而況君
子乎遂君滅矣而區區之民敢抗齊而殱其戍人使
遂之君存其肯屬而事齊邪遂君不知其何人觀其
以義得民逆知其為君子齊桓之滅遂於是為謬舉
聖人於其滅書人而於此書殱以齊人自殱為文則
其高遂人之義也審矣遂人於此亦足以復其君之
讎歟然齊威之此舉為伯業之累甚大君子蓋以為
威公惜之
秋鄭詹自齊逃來
逃之為言竄也責詹之辭也與鄭伯逃歸同義然詹不
逃歸而逃來則為鄭之罪人也審矣見惡於鄭得罪
於齊逃而奔魯而魯納之是魯為逋逃主也吾竊為
魯懼之齊鄭不稱兵於魯幸矣
冬多麋
麋獸也周禮獸人夏獻麋月令仲冬麋角解皆此獸
未嘗有而有曰有有&KR0558;是也嘗有而多曰多多麋是
也&KR0558;以有為異麋以多為異皆記異也杜氏以為多
則害五穀且為災麋非食五穀者疑杜以麋為草耳
非是
十有八年春王三月日有食之
夏公追戎于濟西
魯有戎患非一日矣伯禽之初不免興費誓之師自
入春秋隠桓皆會而盟之蓋虞其為疆場之患也則
戎之在魯不可一日而不防莊公不修戎備其來也
如履無人之境疆吏安在哉去而追之何益也春秋
之書追者三齊人侵我西鄙公追齊師至酅弗及齊
書侵知其侵也戎不書伐不覺其來也不覺來而追
之戎備虚矣
秋有&KR0558;
&KR0558;含沙射人蓋亦微矣而聖人書之以記其異&KR0558;雖
微必有以感之者觀乎此亦可以見人君之德不可
毫釐虧也毫釐之虧異且感之聖人不以微不書欲
人君之謹所感也
冬十月
十有九年春王正月
夏四月
秋公子結媵陳人之婦于鄄遂及齊侯宋公盟
可與權而不達權君子謂之固可與正而不中正君
子謂之專達於權正之義則處遂事之際無失矣若
公子結吾不保其達權正之義也媵陳人之婦君命
也及齊宋盟非君命也非君命而利國家專之可也
權也非君命而不利國家則專之能無患乎當中正
而不守正乃因權而生事秋及齊宋盟而冬致三國
之師則今日之盟果為利國家乎且鄄衞地齊宋二
君胡為而至於鄄哉齊桓合諸侯必會於宋衞之間
以為四方諸侯之來道里均也故葵丘貫澤皆宋地
首止及鹹皆衞地齊桓之伯嘗兩會於鄄今將復合
諸侯於此也結如陳假道於衞適遇其會也迺遂與
二君盟其意蓋以為一出而二事成一以媵陳人之
婦一以結伯主之盟而不知其以大夫而抗伯主於
國果利乎然公子遂會齊侯於陽榖齊侯勿及盟而
結之專齊桓遂及以盟何哉結必有以欺齊也彼其
語齊侯必不曰吾媵陳婦也必曰吾以君會盟也蓋
前乎此伐宋之役與鄄之會皆單伯會之而已莊不
至也桓亦以結為單伯之流而遂與之盟既盟而知
其媵陳婦不為會盟而來也於是怒有西鄙之伐焉
然齊宋之來伐以其抗也責其欺也而陳亦與之何
邪此尤足以見結之兩失矣結之盟齊宋不曰媵陳
也結之至陳不曰盟齊宋也兩設誑辭而欺之及一
敗而二事皆詐故三國均疾於魯也此陳所以亦從
而來伐歟結之罪蓋不勝誅矣而說者徒見其書公
子而不去族因以為褒曰齊宋謀伐魯結道遇而盟
之所以解紛也且宋齊嘗同幽之盟今何釁而伐魯
哉以為討鄭詹之來魯已期年矣存乎亡乎不可得
而知既越四時而不問至是尚何討邪曰討鄭詹則
脅鄭而來可也宋何與哉況盟不旋踵而三國之師
均疾於魯尚何紛之能解也公子遂如京師遂如晉
季孫宿救台遂入鄆皆遂事也皆不去族也悉以為
褒之可乎自莊以下魯大夫多不去族所以著三家
之張本也公子慶父弑逆而奔尚不去族何問於結
然君子察其事之善惡而褒貶自白不可拘去族書
族之例也
夫人姜氏如莒
姜氏如齊猶曰父母之邦如莒何哉淫奔極矣莊公
在所不責書之亦以見齊桓不能繩之為伯主之累
也
冬齊人宋人陳人伐我西鄙
討結之抗且欺也欺與抗小人猶忿而況鄰國乎況
伯主乎釋而不討則啓姦招侮敗伯業矣三國書人
將卑師少也問罪而已不務勝魯也劉敞以為齊宋
會于鄄謀伐魯公子結盟之為魯免難觀今日西鄙
之伐魯難果免乎蓋惑於書公子之例而不究其始
終也
二十年春王二月夫人姜氏如莒
文姜於是蓋二毛矣死亡無日而淫奔不已禽獸非
屠戮無以禁其搏噬彼得其死幸也
夏齊大災
人火曰火天火曰災齊人大災何以書往弔也前日
齊伐我西鄙何為往弔我服其罪也結之過也大災
甚矣宫廟廐庫盡矣可不弔乎書之以見齊桓之伯
德不足而取戾於天也
秋七月
冬齊人伐戎
戎有二有山戎有戎山戎即北戎遠於中國乃舜營
州之地孤竹國也戎介於中國在曹衞魯之閒隠桓
之所盟與夫伐凡伯侵曹者皆此戎也此其為患尤
近伯討所當先也所貴乎伯主者以其能從簡書敵
王愾而除天下之患也戎患近在鄰國齊桓可不討
乎桓公即位蓋十年内則伐叛討二以立已桓而已
戎蓋未嘗問也至是始伐之亦足以見其緩於除患
矣伐戎伯討也而聖人書人責其緩可知
二十有一年春王正月
夏五月辛酉鄭伯突卒
秋七月戊戌夫人姜氏薨
冬十有二月葬鄭厲公
鄭突簒忽而入櫟其後卒歸於鄭而聖人不書歸說
者以為不赴於魯非也其入櫟也魯實納之豈其歸
鄭而不赴哉聖人不書其歸不予其有鄭也至是卒
葬皆書曰鄭伯則知其卒得鄭也其間莊四年垂之
遇十四年鄄之會皆突也非子儀也突時蓋在櫟實
未得鄭而聖人以鄭伯書之予其世統也突簒而與
世統奈何名與之而實誅之所以深治其簒之罪也
今突死而嗣世統者突之子矣其可不與突世統哉
或者以垂之遇鄄之會為子儀此死法也非春秋也
二十有二年春王正月肆大眚
癸丑葬我小君文姜
肆赦也眚過也赦大過也皐陶曰宥過無大刑故無
小今過之大者皆舉而赦之肆大眚或者以為僭天
子故書大若然則當書曰大肆眚矣安得曰肆大眚
邪不觀文之逆順而誣人以僭甚非義也然則肆大
眚予之乎曰予之且人固不能無過過而能改善莫
大焉過雖禹湯所不免而責常人無過可乎過而殺
之則雖欲自新無由也故易曰赦過宥罪書曰眚災
肆赦亦治世之典特觀夫過故之辨耳故者心乎為
是惡也過者非心乎為惡誤舉而已故曰宥過無大
赦其誤也刑故無小誅其心也然則虞舜之制諸侯
亦得用之乎曰舜之赦赦天下威福之權也諸侯之
赦赦一國聽訟之法也昔成王命康叔曰有厥罪小
乃不可不殺乃有大罪非終乃惟眚災適爾既道極
厥辜時乃不可殺罪有小而故則不可不殺是諸侯
亦得肆眚也豈康叔得肆眚而魯周公之後反不得
肆眚邪然十二公之中惟此一書之則他公皆未嘗
宥過過故盡殺之而莊公鞠其過之大者而肆之也
是亦春秋之美事聖人安得而不書哉說者以為文
姜之惡非赦不得葬故肆眚而後葬之文姜之惡熏
炙天地淫奔於齊莒之閒往反如織生且不治今死
矣反待赦而後得葬邪使不赦而葬時王伯主四鄰
諸侯將發其冢而暴其尸邪無是理也且文姜之罪
與齊襄等襄之存九伐之法不行襄之死且得以禮
葬而文姜何足治哉況子安有赦母之道乎或者又
以為請於天王而天王肆眚若爾則經當書天王大
肆眚今曰肆大眚辭直出於魯矣天王何與哉此皆
求其義而不得妄緣上下之文而鑿為是說不知肆
大眚適居文姜卒葬之間非緣上下之義而立文也
陳人殺其公子御寇
葵丘之禁曰無專殺大夫則當時諸侯蓋專殺大夫
矣古者大夫命於天子有罪則聽天子之命春秋諸
侯大夫自命而自殺之其專甚矣經書殺大夫者四
十七皆書其專也然就其事而言之則殺之有罪無
罪不可無别故凡殺世子母弟目君甚其絶親也殺
有罪則稱人以為國人皆欲殺之也殺無罪稱國以
為國君私殺之也或曰殺大夫舉其貴之辭也殺公
子舉其親辭也殺而稱名得其人也得其罪也稱大
夫而不名不得其人也不得其罪也其凡例如此而
其罪之重輕情之深淺即可見之不可以例求也陳
人殺其公子御寇書人以殺殺有罪然公子陳侯之
子也父殺其子父子之恩絶矣然御寇不子而自取
殺身陷父於不慈蓋參譏之
夏五月
春秋無以仲月首時者或五字之誤或月下脫事耳
秋七月丙申及齊高傒盟于防
復通於齊且謀㛰也前日見絶於齊以公子結之抗
今日復通於齊亦安受高傒之抗抗則均矣然結之
抗有西鄙之伐而傒之抗魯因求㛰焉齊以為忿魯
以為歡彊弱曲直蓋已判然矣齊之不義殺其父而
脅其子莊之不孝忍其父而昏其讎則防之盟公之
恥不其深歟故没公而不書也然忍父讎受傒之抗
何求於齊哉欲㛰而已讎與色孰重父與妻孰親莊
公重色而輕讎欲昏而忘父則公之恥自取之也甘
受其抗尚何辭
冬公如齊納幣
父讎不報母喪未除而求㛰於齊不孝也納采不親
而公親之非禮也雖孝與禮聖人不以責禽獸而春
秋垂萬世之典非為莊設也為萬世重父子之親垂
㛰姻之教因不孝以致孝因非禮以致禮春秋之意
也
二十有三年春公至自齊
忍讎而㛰冒喪納幣今至也吾不知何辭而飲至策
勲哉
祭叔來聘
孫云周大夫祭采地劉云祭邑天子之下大夫是必
使之則其不稱使不予使也下大夫無臣雖有臣猶
不外交也祭叔畿内諸侯也聘者大夫之事而諸侯
親之可乎祭叔假王命託聘為名而私交於魯其實
非聘也聘必書天王使而此不書使非王命也諸侯
不自聘託王命也祭叔蓋自以為有所憑藉而來足
以逭私交之罪矣而不知春秋不書天王使之則不
惟暴其私交之罪而且兼受欺君之誅也齊高子來
盟非君命也故不書齊侯使而見專盟之意祭叔來
聘非王命也故不書天王使而見專聘之罪然盟有
善否大夫專之猶或可也聘豈王臣所得專邪聘者
傳命之辭無命而傳是罔人也内以欺君外以罔人
祭叔之罪蓋重於祭伯之稱來矣
夏公如齊觀社公至自齊
甚哉公之無恥也子同生於今三十有六年則公之
㛰姻固失時矣徒以父殺於外母淫於内諸侯所不
齒非忍讎而㛰天下無與為匹者故忍而㛰於齊齊
既許㛰而母喪未除莊公之心蓋可料矣故前年如
齊納幣今年如齊觀社社何足觀哉托觀社而如齊
也穀梁以為尸女蓋照其肺肝矣君子恥言之吾因
穀梁之言聊發其隠情而已耳
荆人來聘(是年楚成王即位)
朝聘非荆人所得與也明堂位四裔來朝皆位之國
門之外四塞世告至周禮亦云蕃服世一見掌客掌
賓客之牢禮諸侯士大夫皆有餼典命掌諸侯之儀
五等之君及其大夫皆有車服禮儀之數而獨不及
蕃服其來也行人制其出入其至也象胥制其言語
先王所以謹中外之防至深且遠也况楚人佳兵樂
禍乃其天性故商頌之美武丁則曰奮伐荆楚魯頌
之美周公則曰荆舒是懲盖世亂怙終雖四塞世告
至蕃服世一見之制亦曾未有與焉今即幸而賓服
天子大朝會引而進之守燎之列可矣况乎其不能
也春秋之世荆楚日彊聖人蓋憂之入鄭伐鄭駸駸
然其患深矣今率然而聘魯說者以為進之聖人豈
樂其僭聘問之禮哉憂之益甚也且自荆之魯以職
方考之幾二千里彼何慕於魯而來邪蓋藉聘問以
窺中國也計道里之遠近歷山川之險夷覘彊弱於
諸侯察備禦於疆埸其為謀有不可得而料者而說
者以其去兵而用禮為可嘉不知禮自中國出楚人
安得知禮假禮以為謀君子不可不察也前日伐鄭
書荆而今日來聘書人或者不考其文因以為進之
且直書荆來聘則若舉國皆來於文不順而其大夫
之名氏又未通於中國也故加人字以成文不然二
十八年荆伐鄭何以復書荆邪僖十四年狄侵鄭書
狄至十八年邢人狄人伐衞書人二十四年狄伐鄭
復書狄豈其伐衞書人而進之邪蓋與邢人俱不可
曰邢人狄伐衞也文有逆順聖人初不以此為褒貶
學者宜深思之
公及齊侯遇于榖蕭叔朝公
已不踰禮而後可以責禮於人已既不正則人必以
不正加我此理之必然者也莊既求㛰於齊則六禮
之行有大夫存焉而公皆親之往反如織非禮甚矣
而齊侯亦無詞而拒之何哉桓公宫中女市女廬七
百内嬖如夫人者六人何責夫魯侯鰥然出入齊境
而無恥也故欲遇而遇欲盟而盟受其侮而不愧者
齊有以自取之矣蕭叔蕞爾附庸其朝於魯禮所當
然者魯有宗廟社稷之守非亡國而餬口於外也不
俟公之至而來朝因其在榖而逆朝之其不正甚矣
而公亦安受之而無忿心何邪公之於齊父讎也忍
讎而求㛰且未成禮乃旦暮驅馳於齊境說者蓋以
為陳佗焉則無怪其見侮於蕭叔而受其草次之朝
也孔子曰人必自侮然後人侮之若齊之桓魯之莊
皆自侮者也及見侮於人亦披襟而受之夫復何辭
聖人書榖之遇蕭叔之朝以見君子責已不可以不
重也
秋丹桓宫楹
莊公忍父讎以㛰於齊而内有所不安焉今母喪告
終將除禫而逆女於齊也使桓而有靈冥責不輕矣
故莊欲以丹雘之飾而媚於先君秋丹其楹春刻其
桷以重悅其在泉之靈也不然五廟皆有宫何獨丹
刻於桓也哉噫嘻其謀蓋亦迂且誕矣忍於心而飾
於外尚何以為孝乎内不孝而外加非禮其得罪於
先君益重矣說者以為誇示齊女且姜氏入不敢覿
於廟尚何誇邪禮山節藻梲複廟重檐刮楹達鄉天
子之廟飾也
冬十有一月曹伯射姑卒
十有二月甲寅公會齊侯盟于扈
告期也告期而盟之懼有所不信也告期大夫之事
而公親之告期㛰姻之常而齊盟之内外均非禮也
二十有四年春王正月刻桓宫桷
義同丹楹
葬曹莊公
夏公如齊逆女秋公至自齊八月丁丑夫人姜氏入
智術近乎詐而君子有所不廢者時假之以濟正也
惟君臣父子之際不可加智術於其間事君而尚智
術是天下之大姦事父而尚智術是天下之大不孝
也莊公於君臣父子之間智術無所不用而不忠不
孝之罪益彰元年為天王主㛰於齊父讎也不以情
而辭命於王乃以術而築舘於外内若不接讎外若
順王命而不知成天王不正之命致王姬居外之久
其惡尚何以蓋之是將以智謀為忠而陷於大不忠
也今既忍而㛰父讎且親如齊納幣如齊逆女乃丹
桓宫楹刻桓宫桷以媚於先君及逆女而返公不與
姜氏同至難於告廟也七月公歸八月姜氏入公之
歸也書至而姜氏之入不書至姜氏固不可見於廟
矣而公之至吾不知其何辭以告廟也且公之行也
既以逆婦告及其至也吾意其必矯舉而妄告廟矣
不然安得不與姜氏同至邪昭公娶於吳謂之吳孟
子則公之至吾不信其以姜氏告也莊公之智術於
是窮而不孝之罪愈暴白而不可掩矣書曰作德心
逸日休作偽心勞日拙若公者可謂心勞而拙者也
聖人各因其實而書之而莊公不孝之罪無以逃於
筆端吾因是而知君臣父子之間果不尚智術也
戊寅大夫宗婦覿用幣
禮者天下之公器而覿者私見之名也假公器而用
之莊公之情可見矣哀姜讎之女也莊公不敢以見
宗廟夫諸侯娶元妃以奉粢盛今娶婦而不見於廟
果何為哉是重色輕禮也不能以禮事上則何以責
禮於下今大夫宗婦覿用幣於禮不其過歟薄於奉
上而厚於責下莊公其何以安之莊公之心蓋曰吾
私覿而已不以公見則外不負宗廟内不負夫人而
不知其内外兩失之也語曰私覿愉愉如也則覿者
非下見上之禮燕閒而私相見也故曰朝覲大夫之
私覿非禮也不敢私覿所以致恭也以私覿而見則如
勿覿而已況又用幣邪且三帛二生一死男贄也榛
栗棗脩女贄也以私覿而用公禮以女而奉男贄莊
公蓋以私覿則於禮為輕故重其贄以覿焉公之志
荒矣守禮則心有所不安用術則智有所不周顛倒
錯亂無一是者蓋無逃君子之笑大夫宗婦同宗大
夫之婦不可析為二豈有男女俱見哉穀梁之說非
是
大水
冬戎侵曹曹羈出奔陳赤歸于曹
曹羈及赤之事左氏不載凡大夫出入公子爭國兄
弟父子嫡庶之辨惟左氏最詳而於羈赤之事獨無
傳此所以起二傳之紛紛也以史記世家考之莊公
卒僖公夷立亦不載羈赤出入之事疑赤則僖公夷
字似赤而誤耳然學者當以經證經不可以傳證經
以經文考之此與桓十一年宋人執祭仲突歸于鄭
鄭忽出奔衞大相類鄭莊卒忽在喪曹莊卒羈亦在
喪忽及羈皆當書子而不書子不子也突憑宋而入
赤倚戎而入皆自外入簒故突不係之鄭赤不係之
曹但突先入而忽出羈先出而赤入出入有先後而
事則一也君子無可疑者然曹鄭之事則同以情察
之羈赤之罪當加忽突一等且宋人執祭仲以制鄭
之命以宋則彊於鄭以祭仲則彊於忽忽外逼於宋
内逼於仲勢不能有鄭而出奔猶可言也今戎纔侵
曹未入其郛羈委社稷而奔不孝甚矣突以宋之親
倚宋而入猶中國也赤倚戎而入何親於已召戎人
而戕中國其罪可勝誅乎然聖人書法無異於忽突
者蓋以羈斥名而不書子於赤外之而不係之曹法
亦無以加矣學者宜觀宋與戎之彊弱而加重輕此
春秋所以望於後之學者也學者其可不深求之二
傳以羈為大夫以郭公為赤謬甚矣蓋不足辯
郭公
闕文或謬字也先儒皆援郭亡之事以實之曰齊桓
公問郭何故亡父老對以善善不能用惡惡不能去
所以亡其事與時實相近但不可遽以為實也非郭
公之下闕事則公字為誤耳
二十有五年春陳侯使女叔來聘
莊公即位於今二十五年而諸侯無聘魯者薄莊之
不足齒邪苟不得已從伯主之命則同會而已未嘗
交盟交聘也今既㛰於齊陳人懼其脅伯主而報西
鄙之役於是使女叔來聘蓋亦非得已也然聘鮮有
書字者而女叔書字何邪女叔之字必叔有賢行在
陳為賢大夫不為來聘褒之也然則何以知其有賢
行曰不知其人視其友公子季友賢人也女叔實友
之春來聘而冬公子友如陳報其聘及其終也友復
如陳葬之惟賢友賢愚因公子友而知女叔之賢也
夏五月癸丑衞侯朔卒
六月辛未朔日有食之鼔用牲于社
書曰乃季秋月朔辰弗集於房瞽奏鼔嗇夫馳周官
鼓人救日月則詔王鼓傳曰日食天子伐鼓于朝諸
侯用幣于社伐鼓于朝所以用陽也春秋書日食鼓
用牲于社者三莊公二而文公一皆著其僭天子且
非禮爾伐鼓當於朝不當於社當用幣不當用牲也
然日食三十六惟此三者書鼓用牲何也得禮不書
失禮然後書
伯姬歸于杞
曰歸不曰逆杞侯自逆之何以不書杞侯來逆常事
不書
秋大水鼓用牲于社于門
古者救日月無救水之禮傳曰非日月之眚不鼓則
大水無伐鼓用牲之制公羊以于社為禮于門非禮
穀梁又曰救水以鼓衆似緣公羊而立文其後董仲
舒言大水鳴鼓而攻社蓋學於公羊師弟子循其私
說而不稽古也大水鼓用牲于社于門古無是禮也
冬公子友如陳
内大夫出聘自友始然外大夫來聘書聘内大夫出
聘不書聘蘇轍所謂禮成在外未可必於我是也春
女叔來聘冬公子友如陳報之友賢者也何以不書
字至閔二年季子來歸而後字之邪蓋因國人之善
一舉褒之足矣何用屢字而屢褒之也若陳女叔則
非來聘無以著其賢故因聘而字之也
二十有六年春公伐戎
夏公至自伐戎
戎為魯患舊矣而今日之兵實為曹伐之何以知其
然前年冬戎侵曹曹羈出奔陳及陳女叔來聘言必
有以及於羈也故冬公子友如陳報聘而春遂伐戎
為曹可知矣陳為羈伐戎則自伐可也何必求魯哉
蓋魯逼於戎且世有戎患陳遠於戎無事乎伐之以
生釁也此必陳女叔及公子友之謀矣然則公之征
伐内則報濟西之役外則問侵曹之罪師出為有名
故公纔至自伐戎而曹遂殺其大夫是戎必有辭於
曹曹殺其大夫以悅戎且以塞魯之詞也然戎之所
逐者羈也羈卒在陳戎之所納者赤也赤卒居曹則
公之伐戎將藉曹以為詞其實不能治戎而正曹也
在當時齊為伯主知曹之亂而不問見戎之彊而不
伐而魯能伐之齊侯蓋有慙德於魯矣書曰公至自
伐戎莊蓋自以為莫大之功而策勲於廟也
曹殺其大夫
曹赤之簒戎納之曹羈之出戎逐之大夫何與今魯
伐戎而曹殺其大夫逆知其無罪也赤蓋藉是以塞
魯之詞稱國以殺殺無罪也不書其名非其罪也
秋公會宋人齊人伐徐
徐之先伯翳與秦同祖雖居中國有夷風焉在魯之
初伯禽有費誓之師為魯之患舊矣穆王時偃王僭
稱王穆王滅之而别封其系以祀伯翳其地今之臨
淮是也蓋介於魯宋之閒為二國患今必徐犯宋之
牧圉故宋伐之然齊實伯主而以宋主兵何也兵出
以名不以彊弱伯主之器也讎徐者宋故齊以宋主
之正其名也名正則罪人服用兵之道也然齊宋皆
以卑將少師而公獨親之何哉蓋春公嘗伐戎戎比
於齊也苟示弱於徐則戎必合徐以伐魯故以先聲
挫逆謀也不然費誓之役且復見於莊公矣
冬十有二月癸亥朔日有食之
二十有七年春公會杞伯姬于洮
洮魯地伯姬來公往會之也諸侯非民事不舉婦人
既嫁不踰境參譏之
夏六月公會齊侯宋公陳侯鄭伯同盟于幽
同盟于幽至是十年矣桓公懼諸侯久不合則離於
是復講同盟之禮焉然前同盟者九國今四國不至
用是知諸侯不可不屢合也孔子言桓公九合諸侯
不以兵車而穀梁言衣裳之會十有一蓋北杏之會
諸侯未信鄄之會則初得宋皆伐宋之諸侯也故孔
子舉其九而已其兵車之會四孔子蓋略而勿錄焉
聖人豈樂夫用兵哉安中夏而尊王室為可貴也
秋公子友如陳葬原仲
春秋之法輕於誅小人而重於責君子公子友賢者
也不畏私交之法而如陳葬其友雖朋友之義為五
教之一而君臣之義蓋重於朋友聖人責其重所輕
而輕所重故不以其過小而勿誅蓋曰季友君子也
當以君子之道責之
冬杞伯姬來
無事而來非歸寕也與祭伯之私來同若曰歸寕直
常事爾何以書
莒慶來逆叔姬
非為君逆也臣自逆也為君逆稱逆女自逆稱逆叔
姬與高固同蓋君臣之辨也或以為成禮於魯或曰
不與夫人之稱鑿矣
杞伯來朝
以伯禮朝也義同桓二年滕子來朝
公會齊侯于城濮
城濮衞地公會齊侯于城濮謀伐衞也謀伐衞而魯
不從何哉五年齊襄拒王師而納朔公實從之今日
齊桓責尊王而伐衞公則拒之拒其是從其非樂於
為逆而憚於助順莊公之為人蓋可見矣
二十有八年春王三月甲寅齊人伐衞衞人及齊人戰
衞人敗績
十六年幽之盟衞朔同之前年幽之盟衞懿不至此
桓公之所以伐衞也如是則伐衞為有名矣聖人何
以人之蓋朔實得罪於王五年脅齊襄之力敗王師
而入衞則衞固天王之叛國也桓公圖伯以尊王而
叛國不討兩會于鄄為宋伐鄭衞朔在焉已而同盟
于幽則朔親齊為已至矣故桓公匿其逆王之罪而
不問也今朔固死矣罪復何問哉而前日幽之盟衞
懿不至懿朔之子也父數從已則匿其叛王之愆子
一違命則責其尊王之義罪在父而責歸其子宜衞
雖微有所不服也伐衞者齊也而及戰者衞也齊問
罪而衞及戰衞果服齊乎然則桓公果心乎尊王邪
抑假尊王之命而求諸侯也聖人照見其情故齊衞
書人以見衞則有罪然而桓之伐衞亦不得為伯討
也左氏載子頽奔衞王請伐衞之事諸儒多從之然
於經無所考愚不敢以傳廢經
夏四月丁未邾子瑣卒
秋荆伐鄭公會齊人宋人救鄭
齊自北杏之會於今十有五年其間兩鄄之會兩幽
之盟諸侯不為不從中國不為不振矣而鄭逼於楚
倚齊尤重故兩鄄兩幽之盟無敢不從所以望齊者
甚切然桓公不能少加威於楚使鄭被楚兵而後救
之且越千里之外以謀伐山戎盖威諸侯則為齊之
利荆楚鄰於鄭伐楚則鄭受其福利己者在所急而
利鄭者在所緩桓公之情蓋可責矣故救鄭善事也
而聖人不與其爵以為被伐而後救不若先攝之而
使鄭不被其毒也内書公而外書人蓋不如是則無
以見齊人之為齊侯也桓公之伯至此不為不久而
惟盟會書爵用兵無善惡悉貶稱人皆以其急於利
已而緩於安人也
冬築郿
春秋書築者七築館築臺築囿而已未有邑而書築
者邑而書築創作邑也創作邑必有居室城市司官
之守故曰築左氏曰邑曰築都曰城且城楚丘城緣
陵曰都可也城中丘城郎亦可謂之都邪蓋城者有
其邑矣城其外而域之也築者作室以為司官之守
爾宣王考室之詩曰築室百堵百堵皆興是也周之
冬夏之秋非其時矣況大無麥禾告糴於齊而興是
不急之役何益於國邪無益於國有損於民民困而
邦本搖其為國危矣凡土功之事聖人謹而書之所
以惜民力而固邦本也
大無麥禾
以時言之麥夏之穀也禾秋穀也安得至冬而後知
其無周公七月之詩曰九月築場圃十月納禾稼黍
稷重穋禾麻菽麥嗟我農夫我稼既同上入執宫功
且黍稷禾麻菽麥三時之穀也至十月登場圃則聚
而納之囷倉及納囷倉而後知其無焉蓋冢宰制國
用必於歲之杪非歲杪無以知其一歲之豐凶也然
國無九年之蓄曰不足無六年之蓄曰急無三年之
蓄曰國非其國也一歲無麥禾而遂告糴於齊是曾
無一年之蓄也莊公之為君僅足以蜡臘又何有於
民
臧孫辰告糴于齊
魯之空虚非一日之罪也古者以三十年之通制國
用量入以為出三年之豐有一年之積以三十年則
有九年之積故雖堯水湯旱而無虞莊公即位於今
二十有八年矣九年之積安在築館以奉王姬浚洙
以備齊寇會盟戰伐無歲不有丹楹刻桷無所不為
上有星隕日食之變下有多麋有&KR0558;之異大水者三
無麥苗無麥禾者各一而前乎此尚築郿後乎此且
新廏災異相仍靡費百出不計國之豐凶民之盈歉
惟已所欲直情為之計其出入未嘗有數月之積也
故一無麥禾遂求餉於鄰國且王之求賻求金魯之
乞師告糴天下之深恥也曰求曰乞若得不得未可
知也而告糴尤為至辱命垂溝洫而乞食於人齊幸
有嗟來之心以振之不然君民何恃以生哉故聖人
於此直書告糴而不書如如緩辭也蓋不書告糴無
以知其有旦暮之急也
二十有九年春新延廏
禮歲凶年穀不登君膳不祭肺馬不食穀先民而後
畜也廏焚孔子曰傷人乎不問馬貴民而賤畜也然
為國之備在兵而兵之用在馬故六繫為廏備於周
騋牝三千美於衞馬政亦有國者之不可廢也然君
子必辨其後先稽其貴賤者蓋事有本末不可後本
而先末貴末而賤本也去冬大無麥禾則民食已不
足何問馬臧孫辰告糴于齊則民力疲瘵何問廏則
馬在所緩而民在所憂廏在所閒而力在所恤以凶
歲疲民新不急之廏雖曰得時其為國之患大矣故
聖人不以其時而略之曰新革其故也曰延廣其舊
也或以延廏為法廏古無是名也蓋不究其義矣
夏鄭人侵許
許之為國介于楚鄭之間鄭逼於楚每以許為藩蔽
鄭不達權而虐許不已許一入楚則楚之襲鄭如入
無人之墟矣是鄭自撤其藩蔽也為鄭謀者不若厚
于許教許扞楚而鄭援之許藉鄭以全鄭得許以安
更為唇齒之邦而緩急相救鄭且内連齊晉以抗之
則許未必亡鄭未必困也鄭不料此而與許為讎成
十五年許畏鄭而遷葉葉楚地也許既入楚鄭無歲
不受楚兵蓋鄭自撤藩援而不自覺也今楚方讎鄭
而鄭侵許許必從楚其後八年之間而楚伐鄭者三
蓋無其蔽失許之援也
秋有蜚
有蜚記異也劉敞曰蜚之為物狀若牛而白首一目
而蛇尾行水則竭行草則死見則國大疫若是則非
止為異且為災矣此世未嘗見者疑非中國物也聖
人書曰有異甚矣
冬十有二月紀叔姬卒
内女鮮書卒葬惟紀之二姬與宋共姬書卒葬紀伯
姬恤其死於國之亡而葬於齊也紀叔姬以其不失
婦道卒歸於酅也宋共姬以其守節而死於災也非
此不書
城諸及防
十有二月今之十月也水昏正之時可以栽板榦矣
得時不書此何以書以歲凶民疲而連城二邑有何
旦夕之急而為是哉莊公之庸且虐不念民力矣國
虚民叛城堅如金夫誰與守之識者以為寒心而莊
公不懼奈何
三十年春王正月
夏師次于成
欲救鄣而不能也與三年次于滑同義蓋次滑書公
而此不書公尤足以見公之恥也
秋七月齊人降鄣
鄣城在今之密州杜氏以為紀之附庸紀近於密故
也齊襄庸君也其虐紀而滅之無足謀者而威公方
伯何賴于蕞爾之鄣而必其歸附哉然郕降于齊師
郕自降也齊人降鄣齊人逼而降之也襄公逼紀而
去之桓公逼鄣而降之為惡僅一間耳鄣區區微國
無損益于齊無鄣不害為伯也而得鄣則為伯業之
累大矣吾於此重為威公惜之
八月癸丑葬紀叔姬
歸于酅葬于酅也而曰紀叔姬叔姬賢也故必係于
紀一歸紀則死生以之叔姬之義也
九月庚午朔日有食之鼓用牲于社
義同上十五年
冬公及齊侯遇于魯濟
魯濟之遇齊侯謀伐山戎也公辭不能故明年齊侯
來獻戎捷
齊人伐山戎
山戎遠於中國自入春秋亦未嘗為中國患以職方
考之蓋居舜之營州古孤竹國之地也東距遼水北
距燕薊其僻遠而富且饒故齊威利而伐之俘其寶
玉以富國也齊内有魚鹽之利而外貪遠夷之富則
齊桓之斯舉為利而已管仲荅楚師之言曰召康公
命我先君太公曰五侯九伯汝實征之東至於海北
至於無棣然則今山戎又越於無棣之外桓公不憚
千里之險而征之非利肯為是乎内有楚之患日讎
于鄭齊玩而不伐山戎無損中國而齊首伐之齊之
為謀蓋可見矣不然伐戎美事也聖人安得書人哉
其後秦惠王將併天下先取蜀諸葛亮將一吳魏先
取瀘究其利心皆齊桓之謀也聖人首貶齊桓垂戒
遠矣
三十有一年春築臺于郎
莊公前年築郿猶曰築邑以涖民也新延廏尚曰蕃
馬以備邊也城諸及防且曰設險以域民也今一歲
而三築臺何為者哉古者天子有靈臺以候天地諸
侯有時臺以候四時故分至啓閉必登而望之以書
雲物占災祥水旱而為民之備也則其臺必在國之
都矣今曰郎曰薛曰秦皆遠地也蓋厲民以自樂也
孟子曰文王以民力為臺為沼而民歡樂之古之人
與民偕樂故能樂也民欲與之偕亡雖有臺池豈能
獨樂哉今莊之三築臺所謂民欲與之偕亡者也天
災時變無若莊公之多工功力役無若莊公之數廩
稍空虚無若莊公之甚而一歲之間三時役民以奉
一己之樂嗚呼莊公觀天災時變工功力役廩稍空
虚一念及此恨無門以入地尚何樂哉而莊公懵不
自知則莊公之志慮精神蓋已荒矣明年而即世有
以也夫
夏四月薛伯卒
築臺于薛
六月齊侯來獻戎捷
隘哉齊侯誠伯者之器不足以望三王之髣髴也抑
亦管仲所以相其君者然歟孔子曰管仲之器小哉
蓋有伯者之君必有伯者之佐君臣之量極於是矣
故功烈如彼之卑也蕞爾山戎何足道哉桓公幸而
克之折馘執俘捷如其志蓋自以為不世之雋功故
獲戎捷俘而來獻焉且獻捷於王猶可言也獻捷於
魯其卑甚矣魯何尊於齊哉齊蓋以為威魯而魯初
不從伐坐受戎捷其為榮大矣又何懼耶聖人隘其
然書曰齊侯尊且貴也曰來獻捷卑且辱也以尊而
行卑以貴而就辱其待齊桓可知矣四年齊人來歸
衞寶于齊書人而不書爵微者也于衞書歸不書獻
順辭也蓋衞寶以卑來歸戎捷以尊來獻也觀乎此
又有以見桓公智有餘而量不足也
秋築臺于秦
冬不雨
甚矣天之仁愛人君也雖無道之世猶欲保持而全
安之故示之災變所以警其荒而策其怠苟能畏天
戒而悔過憂民又未必不為賢君也莊公之不君厲
民以自奉一歲而三築臺況積歲凶荒廩稍不足而
工功日興其為惡宜獲罪於天不可逭其禍矣而天
猶欲示之戒不雨而為旱災使莊公視此恐懼以荅
天戒憂勤寬恤以恤民隠尚能自反於善也而明年
春又城小穀嗚呼一時不雨其為戒大矣而莊公不
自悔用是知莊公果庸而無知不可告戒故勦之而
後已其啓手足於路寢尤為幸也
三十有二年春城小穀
左氏之說出於野史以其所聞之說取經文之近者
偶而合之故亦時有得其實者學者見其偶合遂以
為左氏國史經自國史出也左氏不可不信則失之
果或者又疑其不合者衆而遷就者多則謂左氏皆
誣誕之詞無足取則失之疑果與疑二者均未安要
之以經為正而左氏之合者亦時取之可也愚今因
城小穀之事而知左氏非國史以其所聞取經文之
近者合之審矣昭十一年楚申無宇曰齊桓公城穀
而寘管仲焉於今賴之而莊三十二年偶有城小穀
之事左氏遂曰為管仲也是左氏取申無宇之言而
偶合之也杜氏因左氏而齊無小穀因以小穀為
穀城曰穀城齊地穀城固齊地而安可強改小穀
為穀城邪范寗曰小穀魯地為得其正矣發微謂曲
阜西北有小穀城則小穀魯城甚明矣春秋魯未有
城外邑者惟城楚丘上不書諸侯若内城之者蓋聖
人異其文不與諸侯得封衞也楚丘為衞地蓋已見
於詩刪詩作春秋皆出於聖人之手於詩既顯言之
故於春秋隠其義後世決不疑楚丘為魯地也若齊
侯城穀寘管仲則非聖人之言安可持是說而遂以
小穀為穀城邪魯何與於管仲而為管仲城邑乎況
申無宇之說亦不曰魯為管仲而城之蓋曰齊桓城
之也左氏之說於是暴露誠無足據者則其合者亦
不過附會而偶合矣擇其有益於經者從之可也
夏宋公齊侯遇于梁丘
春秋之世東諸侯之彊大者曰齊晉宋而已晉恃其
彊終齊桓之伯未嘗一同其會盟而宋于晉為亞也
宋一不至則齊之伯業有所不成而諸侯亦從而攜
矣故桓公賴宋為多北杏之會宋人一叛則諸侯首
鼠齊兵再伐而後得之既得之則再會于鄄以堅其
心又為之伐鄭以悅其意自非大盟會大征伐齊不
敢先之必推以為主所以為諸侯之倡而就伯功也
幽之再盟於是又五年矣齊桓懼諸侯之離故遠遇
宋公于梁丘梁丘宋地也去齊八百里齊侯不以八
百里之遙而為是遇者蓋求宋所以卜諸侯之從違
也宋無二心則會盟有所不必講故遇而已不必會
諸侯也說者以遇為不期之會觀乎此謂之不期可
乎
秋七月癸巳公子牙卒
陸淳曰季子恩義俱立變而得中恩義不俱立君子
何以處之哉擇其重輕而已君臣者尊尊之義兄弟
者親親之義也尊尊之義公也天下係之親親之義
私也一家係之君子不得已寕以公蔑私則所存重
矣古之人有行之者周公是也誅管蔡而天下安廢
兄弟而存君臣後世不以為非者於輕重之義取舍
審矣慶父叔牙季友桓之三子也莊公疾問後於叔
牙牙曰慶父材莊公固有世子安得及慶父牙之謀
逆謀也次問季友曰臣以死奉般般世子也且牙立
慶父則般必死般死則魯國必亂故季友以君命召
叔牙而酖之以兄弟之義言之則叔牙兄也以君臣
之義言之則子般君也存兄而滅君則利一家存君
而滅兄則利一國家與國之輕重蓋已判矣故寕酖
叔牙而存魯焉聖人以其酖兄為義之正也故書曰
公子牙卒以存季友之義也
八月癸亥公薨于路寢
莊公獲終于路寢幸矣易曰正家而天下定家不早
正其禍有不可勝言者故古者諸侯首娶元妃以奉
粢盛先正其家孝之大也莊公生三十七年而後娶
于齊齊讎也姜氏入不敢以見宗廟不以見宗廟則
如不告而娶矣不告而娶是淫於色也方姜之未入
也納幣觀社如齊如織會齊侯盟齊侯不勝其皇皇
也姜氏既至丹楹刻桷以耀之宗婦用幣以悅之不
勝其歡如也家人九三曰家人嗃嗃悔厲吉婦子嘻
嘻終吝九三以陽處陽剛嚴者也正家之道寕過乎
嚴故嗃嗃悔厲吉苟瀆慢而說則家道隳矣故嘻嘻
終吝若莊公所謂嘻嘻終吝者也哀姜無子内嬖如
林羣公子横於外嫡庶亂於内以般為嫡般實非嫡
以閔為長閔實非長嫡庶不分魯國無所託莊何以
死哉死目未瞑慶父弑二子烝哀姜幾至亡國恃以
不亡者文武之靈未泯周公之祀未易勦絶也不然
莊公所以齊家治國之道皆自取滅亡也豈非桓公
所以貽厥子孫之禍歟有國者視桓莊之禍可不謹
哉
冬十月己未子般卒公子慶父如齊
嗚呼般之死慶父出皆季友之責也友既酖牙以立
般而般卒不免乎殺友尚可以逭其責哉友初不能
奉般則如勿立既立而不能庇般則必殺慶父不能
殺慶父則死之如是則不失為晉荀息今君不能庇
賊不能討身不能死是曾荀息之不若也初酖牙也
竊自比於周公而終乃不能下同荀息何邪愚知其
心矣友之意蓋以莊之終也哀姜無子般也閔也申
也均庶也吾將以般母有寵於莊莊蓋將屬般也故
順君之欲而奉之今般既已矣莊之他子尚可以繼
莊也盍謀為後圖焉然慶父殺般而出洋洋乎如常
人友亦常慮及此乎力既不能討亦將以懼之使惴
慄而不敢復入乃一詞不問使雍容閒暇而如齊卒
之復入再肆其毒而奔莒此又誰責哉春秋凡内賊
出尊則書孫臣則書奔今聖人於慶父書如齊以見
魯無以制之者矣魯無以制之則又誰責吾固曰責
季友然齊為方伯乃安魯之亂受魯之賊則其罪當
加季友一等此又春秋之法不言而諭者其微而顯
於是見矣
狄伐邢
齊桓能遠伐山戎而不能近制狄狄伐邢病齊侯矣
右莊公盡三十有二年
春秋經筌卷四
