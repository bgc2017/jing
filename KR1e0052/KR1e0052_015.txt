春秋經筌卷十五宋趙鵬飛撰
定公
元年春王
羣公之元年不以有事無事皆書王正月謹始也歲
之終天子頒來歲之正朔於諸侯諸侯受而行之所
以尊王室而大一統也王室既微正朔之頒與否固
不可知而天下諸侯實用周正無改也春秋不從其
不頒而廢一統之義故於元年必書王正月焉此春
秋所以行天子之權歟然十二公之中惟定元年不
書正月蓋昭公死於乾侯定公未立政在季氏魯實
無君何以成正朔哉故不書正者聖人不與季氏得
承正朔也公羊以為正即位穀梁以為無正始是皆
以正為邪正之正吾於隠元既辯之
三月晉人執宋仲幾于京師
前書成周而此書京師見其城之隘也仲幾不受功
豈以數雉之城不足以用大衆乎韓不信心其挾已
之功也故執之然京師生殺之所自仲幾有罪司寇
存焉不信在天子之側不能一請於王而擅執之其
横甚矣抑亦脅王事為重幸一日之權在已而肆其
威歟聖人惡其無王且無君也書人書于京師誅之
重矣
夏六月癸亥公之喪至自乾侯戊辰公即位
昭公死於乾侯凡六月而後喪至喪至六日而後定
公立存没之命皆制於季氏也定公襄之子昭之弟
意如廢世子衍及務人而立之宜其久而不决也為
國之本在儲貳儲貳之本在得人成王崩太保命仲
桓南宫毛等逆子釗而立之黼扆不動而天下安今
昭公不幸而死於外世子制於意如而不得立雖魯
之變故不可以責其正而聖人詳而書之非苟以誅
意如亦所以著儲貳之重不可不豫定以為國本而
姦臣乘機竊弄大寳不可不察也
秋七月癸巳葬我君昭公
八月而葬其故可知
九月大雩立煬宫
小人為惡内有所不安則諂事鬼神以要福季氏逐
君天地所不容何有於煬公煬公伯禽之子自煬至
昭凡二十有二世矣神靈何在季氏立宫而祀之何
為者哉彼中有所不足疑得罪於周公伯禽故為之
祀其子所謂媚竈者是也定公即位未三月固未暇
議此是必出於季氏審矣宗廟有常制蓋不可紊魯
之廟已異矣成公立武宫固已違制今又立煬宫是
魯祀八世也天子七廟而魯之廟八其可訓乎無乃
季氏將僭君故先致其君僭而后得行其志也不然
安得八佾舞於庭哉
冬十月隕霜殺菽
周之十月夏之八月也詩九月肅霜則八月非隕霜
之時而隕霜殺菽恒寒之証也僖三十三年十二月
隕霜不殺草宜殺而不殺也今十月隕霜殺菽不宜
殺而殺也亦由人君之刑賞不中焉天變不妄發必
有其應噫安得皇極之主叙九疇則恒寒之証不作
矣
二年春王正月
夏五月壬辰雉門及兩觀災
雉門兩觀天子之制魯僭天子之禮久矣春秋因災
而書以志其僭也桓宫僖宫災不書及災俱發也雉
門兩觀書及災自雉門延及兩觀也志事之序然耳
秋楚人伐吳
報雞父之役而召柏舉之敗
冬十月新作雉門及兩觀
御廩災大室屋壊未有不新之者而春秋不書以所
當新也雉門兩觀僭天子之制而天遺以災今復新
之是不畏天譴也雉門象魏之門其外為庫門而臯
門在庫門之外其内為應門而路門在應門之内是
倣天子之五門也詩曰乃立臯門臯門有伉乃立應
門應門將將說者以為天子之制非也文王為諸侯
之時文王安肯僭天子哉則臯門應門諸侯之禮也
魯用王禮故有雉門庫門焉明堂位曰太廟天子明
堂庫門天子臯門雉門天子應門蓋庫雉既僭互更
其名以少異於周制亦猶郊不用至之日而卜用三
正也其實則僭矣天子兩觀外闕諸侯臺門則雉門
兩觀皆僭也故聖人書新書作不宜新不宜作也
三年春王正月公如晉至河乃復
昭公如晉至河乃復者五晉蓋重季氏而不重公也
何則春秋諸侯之朝聘非為禮也為利也凡朝聘則
貢幣從之魯自舍中軍之後三家分公室皆盡征之
以賦於公而已貢賦皆歸於季氏則大國之奉亦季
氏供之公之朝晉特虛禮耳而晉不免有餽勞之勤
故晉以為得公之朝不若得大夫之聘故寧卻公而
延其大夫也定公即位非不知之徒以三年一朝之
禮不可不講而姑如之晉果卻公至河而反公蓋憤
然故終定公之世不復如晉者懲是之辱也則夫定
公之為人蓋知恥於昭公遠矣
二月辛卯邾子穿卒
夏四月
秋葬邾莊公
冬仲孫何忌及邾子盟于拔
襄公之世魯之所以虐於邾者極矣昭公之於邾雖
未嘗交兵而隂受其叛人為邾之患實大定公即位
修好於邾首會葬之又以仲孫何忌盟其嗣君蓋亦
勤矣故比蒲之蒐邾子來會公十五年來朝公之終
也且來奔喪定之撫邾實勤而邾之事定亦至矣及
哀公元年則何忌帥師伐邾矣用是知是盟也實出
於公非仲孫之意也哀公之世所以虐邾者益甚則
拔之盟獨定公欲之而何忌黽勉而盟之矣
四年春王二月癸巳陳侯吳卒
三月公會劉子晉侯宋公蔡侯衛侯陳子鄭伯許男曹
伯莒子邾子頓子胡子滕子薛伯把伯小邾子齊國夏
于召陵侵楚
桓文以還諸侯會盟侵伐未有如是之衆且盛者晉
定公非健主也一會而十有八國從之楚昭昏庸讒
倖交進四鄰不親諸侯叛之於内吳議之於外故晉
定攘臂一麾而諸侯雲合也孟子曰雖有智慧不如
乘勢雖有鎡基不如待時今勢應時來可以一舉而
清南服奏凱而獻捷於王誠反掌矣然是時晉政已
移於六卿定公真一偶人也六卿懼公勝楚而歸功
冠五伯天王勞之諸侯歸之則權豈復及已哉不惟
權去而已六卿無遺種矣故乞賂以離蔡假旄以賤
鄭用散諸侯之心其實隳其君之功以固其私也故
以十八國之衆纔侵楚而已齊桓以八國之君伐楚
而楚來盟晉文以四國之師戰楚而楚大敗今十八
國之衆三倍於桓而五倍於文何懼不克纔一侵而
還哉用是知定公蓋制於六卿而不能進也卒之救
蔡敗楚之功乃歸於吳終春秋之世諸侯不振吳越
爭相雄長者其機會實出於此不可不察也夫晉定
公者誠中國之罪人也
夏四月庚辰蔡公孫姓帥師滅沈以沈子嘉歸殺之
雞父之敗沈子逞滅今復見者楚封之也蔡帥師而
滅楚所封憾楚深矣前日求於晉以報楚而不能伐
纔侵其鄙休兵而退蔡怪晉不能撼楚也故躬命大
夫以滅楚之封然蔡憾楚則然爾沈何辜哉是遷怒
之師也滅沈無損於楚而蔡蒙滅國之惡況執其君
而殺之為虐甚矣
五月公及諸侯盟于臯鼬
此侵楚諸侯也前目後凡爾前目後凡未有書公及
者而此書公及變文以見義也昭公庸懦權出季氏
公未嘗得一會諸侯皆大夫專之矣惟平丘之會公
得親之而季孫意如伉公而公不得與盟終昭公之
世惟公既逐居於鄆得一與齊侯盟於鄟陵季氏不
知也其間黃父成周之會皆大夫在焉公不得與今
定於是立四年季氏固存而臯鼬之盟意如不敢抗
而公得與諸侯之盟聖人蓋喜公之能自振立而獲
執牛耳也故於此特書公及諸侯盟於臯鼬再出公
而書及所以幸魯侯之復得及盟也其旨明矣
把伯成卒于會
六月葬陳惠公
許遷于容城
昭九年義同
秋七月公至自會
劉卷卒
王子虎義同
葬把悼公
楚人圍蔡
諸侯侵楚不足以救蔡而適為蔡招楚今蔡受圍而
晉不救安事夫盟主哉故冬蔡求於吳以敗楚知晉
之不足與也
晉士鞅衛孔圉帥師伐鮮虞
晉伐楚諸侯之利而六卿之害也故定公出而六卿
忌其有功辭蔡卑鄭而隳其成效晉伐鮮虞晉之害
而六卿之利也故荀氏士氏趙氏交伐以顯其績嗚
呼其所以為晉之患者三卿互証之蓋立武功以相
勝而已非實為晉除害也
葬劉文公
冬十有一月庚午蔡侯以吳子及楚人戰于柏舉楚師
敗績楚囊瓦出奔鄭
大不以乎小吳而以乎蔡辱也然吳特書子何哉蓋
不矜其大屈己以救中國其為得豐矣故吳前後用
兵未嘗書爵而此獨爵之亦知聖人之貴吳子也蔡
求於晉以伐楚晉定合十八國之君於召陵起趄而
退不能犯楚之一毛蔡何賴焉故棄晉而求吳吳之
雄視南服其肯屈而為蔡用乎今乃忻然退聽親袵
金革以從蔡大敗楚師釋蔡之憾而壯中國之威豈
特蔡多之諸侯實受其賜也其可無襃乎不曰吳子
蔡侯而書蔡侯以吳子吳子屈身而救蔡也聖人樂
與人為善不謂吳實南蠻而不錄也聖人進吳而爵
之則晉定之誅其可逃乎囊瓦奔鄭敗而奔耳
庚辰吳入郢
柏舉之戰書子而入郢書吳聖人無私焉不以善掩
惡不以惡廢善春秋之法也前日屈己而救中國故
爵之今日乘勢而夷人之社稷故外之觀左國之傳
其舉甚穢宜乎聖人不與也郢楚之都也不曰楚承
上之文耳
五年春王三月辛亥朔日有食之
夏歸粟于蔡
歸粟于蔡懼吳也蔡求於諸侯以報楚公會十八國
諸侯之君於召陵不伐而還蔡改求於吳而吳子為
之敗楚入郢蔡憤始釋然中國不能救蔡而功歸於
吳諸侯實愧之今蔡圍既解魯懼蔡有言於吳而吳
讎中國則魯其首也何則魯南逼於吳以徐為障昭
三十年吳已滅徐唇既亡矣今吳兵一出則直指魯
郊此魯所以不得不賑蔡以悦於吳也救蔡賑乏固
仁人之事然怵於勢而不情則亦非君子之所貴或
者不稽其故而以為予之且魯何有於蔡乃越宋踰
陳而後至蔡也壤地固不相接踰二國輸粟以饋之
蔡固無一日之好於魯魯何為而憂及蔡乎此所以
知其懼吳而賑之也非南迫於吳則亦不饋蔡矣
於越入吳
一吳何足以抗楚越哉楚越相比横亘南服吳將伐
楚則必連越以為籓援蓋吳一出則内實虛越之襲
其國直如反掌爾而吳不之慮昭三十二年嘗伐越
以賈怨於東鄰越未嘗有寸兵之報也彼豈釋然忘
情哉伺釁而發矣故吳入郢而越入吳乃越人報怨
之秋也曰於越從其國之稱耳如於餘丘之類是也
或者以為驚嘆之辭鑿矣
六月丙申季孫意如卒
魯十二公之中弑君之賊二逐君之賊一翬遂意如
是也翬之卒不書於經而其子孫亦不見仕於魯用
是知桓公真姦雄也宣公次之而定公無責焉何則
翬之卒桓之心非不戚之然不書於策者隂厚之而
陽不禮也外以弑加之而内以恩憐之故卒不得書
於策不以大夫之禮卒之也仲遂之卒則適當有事
於大廟故宣不為之罷繹以示遂實魯之罪人外以
誑國人而中實痛之也至於意如之死則定復卒之
蓋以上卿之禮治其喪也定之意蓋曰昭之逐衍之
廢實非己志然已得以奉宗祧魯祀不絶者意如之
力其義雖非而實無匿姦之心蓋逐昭廢衍定實不
與而其得位亦非其志也吳公子光弑君而自立季
札至而不問屈己而臣之蓋以弑無與於己而光之
立吳不絶滅吾何慊乎哉定之卒意如則札之臣吳
光之意也或者乃責定而不責桓宣不原情矣非春
秋也
秋七月壬子叔孫不敢卒
婼之子
冬晉士鞅帥師圍鮮虞
士鞅前日伐鮮虞今復圍之鞅欲立功也鮮虞何罪
哉
六年春王正月癸亥鄭游速帥師滅許以許男斯歸
鄭虐於許久矣許倚楚而抗鄭凡四遷而附之今吳
入郢楚幾為墟許復何恃哉此其所以卒為鄭滅也
治内以自強者内固則四鄰懼之倚勢以為重者勢
去則四鄰疾之許不能自治其國以結好於鄰邦乃
倚屢遷以疾仇於鄭楚敗勢隳仇方得志一舉而滅
抑自取爾然鄭蕞爾小邦自保未固而利於滅人其
為惡固不誅而暴矣許男書名不死社稷也
二月公侵鄭公至自侵鄭
魯自舍中軍之後三軍皆隸於三家征伐盡出於三
族公未嘗自將而出也惟昭二十六年公圍成則用
齊師爾公無一旅之衆也今意如死定公初能有立
故復自將而一侵鄭聖人固不與其無故而侵鄭然
幸其以漸而得權也其後侵齊會晉圍成皆以師行
其收兵之原蓋始於此不可不考也
夏季孫斯仲孫何忌如晉
晉至是六卿日熾政出多門不復修伯業矣二大夫
聘之非畏晉也於時天下之與晉惟魯爾鄭衛皆附
於齊公既侵鄭懼齊鄭合而伐魯故如晉焉使介並
書敵也左氏以為陽虎使何忌報幣且三家均秉魯
權而季氏獨為彊虎季氏之陪臣安能使何忌哉左
氏徒見其並車出聘附會為是說爾
秋晉人執宋行人樂祁犁
行人非所當執也執行人是絶兩君之好也晉固不
能宗諸侯爾今宋以樂祁犁聘之蓋亦勤矣晉不能
享之以懷諸侯乃執之以拒來者宜其不能復伯也
要之晉政多門為行人者亦何所適從哉悦於甲則
怒於乙六卿互植其黨以相傾此亦足見行人之難
於晉而無怪夫諸侯之不歸晉也
冬城中城
魯既侵鄭聘晉而不與齊景懼有齊患故城中城備
齊也中城在海州海州齊境也穀梁以為三家張蓋
以中城為城之中疎矣
季孫斯仲孫忌帥師圍鄆
齊侯取鄆以居昭公卒之鄆潰遂貳於齊齊不我歸
也今圍鄆貳於齊矣不書伐齊鄆本内邑故也以圍
叛邑為文然卒不能得鄆迄十年夾谷之會然後與
讙及龜隂來歸焉仲孫何忌曰仲孫忌闕文公羊以
為譏二名鑿矣
七年春王正月
夏四月
秋齊侯鄭伯盟于鹹
晉不能修霸業故使齊景出而求諸侯景公在位幾
五十載其間歷晉平晉昭晉頃未嘗敢出而爭諸侯
今耄矣徒見晉定痡弱六卿内張諸侯無所宗主故
出而會鄭衛之君然得鄭得衛而外懼吳楚内虞晉
魯亦何為哉徒賈爭端爾惟鄭有魯兵故鄭親之衛
則加兵而後至凡再盟而得二國霸業如此不亦勞
乎
齊人執衛行人北宫結以侵衛
齊侯衛侯盟于沙
衛蓋志於從齊而難於叛晉行人聘齊此衛之諼所
以召齊兵也齊侯察之遂因其志執結以侵衛故兵
未及境而遂為沙之盟焉晉悼之世鄭將叛楚而從
晉也故誘楚伐宋以召晉兵晉伐鄭鄭遂同蕭魚之
會焉則衛之從齊蓋亦齊之遺謀也不然衛何負於
齊齊執其行人而侵之哉
大雩
齊國夏帥師伐我西鄙
齊之伐我有二志焉外若為鄭報侵鄭之師而内實
為己償圍鄆之役也且鄆本魯邑既取以居昭公因
遂為固有豈義也哉無怪乎魯之圍鄆何以報為而
魯之侵鄭固曰無名然豈得假是以濟其私哉故公
明年再侵齊鄆故也苟齊師為鄭伐我公何不遂伐
鄭哉用是知國夏之師報圍鄆之役也
九月大雩
一時而再雩瀆上帝矣
冬十月
八年春王正月公侵齊
公至自侵齊
二月公侵齊
三月公至自侵齊
公三月而侵齊者再何疾於齊之深也公之疾齊非
苟報西鄙之伐蓋以鄆之在齊也齊取鄆以居公初
以為恩及圍之而不反則更以為讎魯之地分裂於
三家兵民皆以之定公即位粗能少復兵柄而鄆魯
之劇邑也乃失之於齊此定所以欲得鄆以張公室
歟故不恤金革之勞而三月之間兩侵齊也然齊利
其賦入固未忍挈以償魯故侵伐雖頻而鄆卒不歸
迄十年夾谷之會聖人相禮一言而復三田其賢於
三軍之衆遠矣則夫今日侵齊明日侵齊何益哉深
其怨而已矣
曹伯露卒
夏齊國夏帥師伐我西鄙
報公之侵
公會晉師于瓦公至自瓦
危哉晉魯之謀也魯被齊兵晉將救之不直赴難而
師次於瓦瓦衛地也晉固不能救矣而魯方受伐乃
不謀内禦而出會晉師於衛地何其疎也使齊益兵
以攻魯魯何以待之哉吾竊為魯懼無乃兵在三家
各將以禦齊而公單車出會邪不然齊兵不止為西
鄙之伐而已然君不在則威望已空固招寇之階也
此非守國之策聖人書之亦所以垂戒歟
秋七月戊辰陳侯柳卒
晉士鞅帥師侵鄭遂侵衛
晉之侵鄭侵衛蓋已晚矣臯鼬一盟之後晉不能一
出而主諸侯及齊乘隙而盟鄭衛乃欲以兵爭之彼
衛鄭固知晉方内乖君臣之禮不足與也故雖受兵
而叛晉益堅冬又為曲濮之盟不事晉也
葬曹靖公
九月葬陳懷公
季孫斯仲孫何忌帥師侵衛
晉師會於瓦於魯無絲毫之益而二大夫侵衛於魯
有餽餉之害侵衛固不能得衛而徒為晉怒齊故明
年有五氏之次焉則夫侵衛之師謂之招寇可也
冬衛侯鄭伯盟于曲濮
衛鄭既叛晉從齊然比於齊者二國而已秋晉兩侵
衛鄭而衛繼受魯兵鄭見侵者一而衛見侵者再鄭
懼衛復從晉則鄭孤衛懼鄭復叛齊則衛弱故二君
盟於曲濮誓從齊而堅叛晉也
從祀先公
禮三年喪畢則禘而附新主於廟今昭公之薨於是
九年而新主始得入廟何哉昭公為季氏逼逐而死
於乾侯七月而喪至季氏溝絶其地域又不得同於
先君而葬於墓道之南至孔子為司寇然後溝而合
諸墓則其主未得入廟也宜矣今三家侈極而衰陪
臣執國命欲假小善而售其大惡假小仁以濟其大
不義故以昭公之主從祀於大廟蓋將昭季氏之罪
移魯民之心以成其姦也其事雖順然不幸而出於
逆人之手聖人悲之以隠其義不書大事不書禘不
書有事苟一書之則若事出於定公而後世不知其
由於陽貨也故直書曰從祀先公則知非主祭者為
之出於其下也明矣故繼書盜竊寳玉大弓之事則
事由陽貨可知也先儒皆以為順祀閔僖惟馮山得
是說實合乎春秋吾從之
盜竊寳玉大弓
九年春王正月
夏四月戊申鄭伯蠆卒
得寳玉大弓
國之大事在祀與戎成王康周公而施及其子孫豈
苟然哉故於分器之間特寓其所以康之之意寳玉
所以祀神祇大弓所以重戎事錫異物以示異禮使
其子子孫孫世守是訓以長保其國家也及其後世
不知成王所以錫寳玉大弓者本於事神保民而已
侈心一生謂我皇祖周公常履大寳故先王錫寳以
示禮天地四方遂僭郊僭大雩賜大弓以示征伐四
國遂作丘甲作三軍原其錫是二物初不如是之僭
而後世不令子孫沿之而僭禮爾陽虎斗筲之人遂
謂魯之禮樂征伐在二物故竊之以逃謂吾得二物
則禮樂征伐一旦在己也不知寳器待人而後寳非
周公子孫則亦安用是物哉然錫二物特寓其意爾
非謂祀與戎果在二物也子孫沿物而僭禮於前固
已疎矣陽虎因之以盜竊於後何其愚哉卒之倀倀
然抱其空器而無所用之乃復挈而來歸凡有非其
有曰竊不求而得之曰得彼既有之矣復不求而自
得亦足以見寳玉大弓無所用於虎而虎之愚不可
及也虎固愚矣而寳玉大弓竊之書得之書何邪以
周公分器為重也虎何足誅哉故曰盜而已
六月葬鄭獻公
秋齊侯衛侯次于五氏
聖人於春秋不妄假人以美名不妄誣人以惡迹必
核其實而書之齊侯衛侯次於五氏五氏晉地也蓋
謀伐晉矣然徒次而不能伐則春秋不以伐加之齊
晉何憾哉徒以晉不能霸景公以垂白之年故乘其
弱而求諸侯然齊桓之霸諸侯無敢不從而晉獨不
至桓公置而不問以為雖無晉不害為霸也今景公
纔得百里之衛以為已援宋魯陳鄭曹滕莒邾無一
介從齊遂欲脅區區之衛以干大國亦見其非所以
謀霸也妄圖而已摟二國之兵趦趄於晉境而不敢
犯晉之一毛此何為哉彼不能伐矣而徒以次焉聖
人不遂加以伐之之惡蓋迹未形而豫加之則人有
所不服非所以為大中之法也故書其次而義自見
焉
秦伯卒
冬葬秦哀公
十年春王三月及齊平
夏公會齊侯于夾谷公至自夾谷
平以釋兩君之忿會以通二國之好既平矣而講好
於壇坫是誠春秋之美事也昭七年暨齊平叔孫婼
如齊涖盟定十一年及鄭平叔還如鄭涖盟則是既
平而加之以疑爾既平復疑何足言好哉今定公既
及齊平而兩君會於夾谷禮也故春秋兩君相見不
以事會而書至者惟此而已非盟非伐何功以告廟
哉以兩君交好為禮而策勲也用是知夾谷之會獨
異於春秋傳者為孔子攝相是會信矣
晉趙鞅帥師圍衛
討五氏之次也然不討齊而圍衛晉固怯大而陵小
也
齊人來歸鄆讙龜隂田
禮之用大矣以之禦彊而彊屈以之折姦而姦消禮
固未嘗一日而離乎世顧所以用之者難其人矣孔
子相魯一用於夾谷之會堂堂之齊君臣慚赧沮縮
若無所容其身故三田不請而自歸焉信大禮之足
以折姦暴也鄆自齊人取以居昭公卒鄆潰遂入於
齊齊不我歸也六年季孫斯仲孫何忌圍之而不克
齊視之若固有反以讎魯國夏再伐我西鄙公亦再
侵而報之不能得也魯蓋憚兵戎之役無志於取矣
故春及齊平兩君為好而齊以姦暴干之聖人歷階
一言而齊侯愧恥併與所謂讙及龜隂而來歸焉魯
豈志於得田哉齊自歸之也故書曰來歸與齊人歸
我濟西田與歸讙及闡異矣聖人豈以是為己功哉
志其實而已讙龜即汶陽田吾於成二年既言之
叔孫州仇仲孫何忌帥師圍郈
秋叔孫州仇仲孫何忌帥師圍郈
郈叔氏之邑也自封植而自圍之出乎爾者反乎爾
者也已横逆而不有其君何怪乎郈之叛己也哉費
季氏邑也成孟氏邑也皆自封植而自取叛則夫三
家之抗君非己之利適所以自貽害矣昭十三年費
叛至是郈叛明年成叛然三家知圍叛而不知叛由
己生使三家而能自反挈國柄以復歸於公室則三
邑將不圍而自服三邑臣於主三家臣於君魯其遂
復泰和之治乎今蕞爾之郈二大夫再圍而不克叔
也仲也觀乎此亦可以自咎矣
宋樂大心出奔曹宋公子地出奔陳
樂大心宋之大夫也公子地宋之貴戚也外而大夫
内而貴戚一日而俱奔宋政亂矣明年辰及佗彄皆
奔隨而叛宋之亂者五年而後定自大心與地為初
也景公之為君蓋可知矣左氏之說鄙且誣吾不欲
觀之
冬齊侯衛侯鄭游速會于安甫
安甫之盟盟鄭也鄭獻叛晉從齊不久而卒聲公即
位齊懼其貳也故盟其大夫大夫不可以先君故次
衛侯
叔孫州仇如齊
拜三田之歸也
宋公之弟辰暨仲佗石彄出奔陳
宋公之弟舉其貴也仲佗石彄秉宋之權也貴而無
權則無以濟其姦故必脅權以奔焉宋公之弟辰暨
仲佗石彄出奔陳暨之為言彊也仲石為辰之所彊
不得已而從其奔是之為暨樂大心公子地既奔辰
將從之然大心與地皆非權之所係徒從之無益也
故脅仲石而俱奔焉貴得權而侈權得貴而尊故明
年遂入於蕭以叛權與貴交相濟以成其叛心也然
是謀實啟於辰故以暨書之而仲石為國大臣聽貴
戚之脅而從其叛其罪蓋亦著矣辰書弟非能弟也
宋公有以寵之以致其叛歟故書曰弟病宋公也
十有一年春宋公之弟辰及仲佗石彄公子地自陳入
于蕭以叛
出奔書暨辰彊之也二子有所不得已也入叛書及
辰主也二子悦從之也難乎奔而易於叛仲石固庸
臣乎初而奔也則疑謀有所不濟故難以暨之今而
叛也以為事無有不捷故易而及之奔固不難而叛
何捷吾於此知仲石誠庸夫也公子地之奔固已有
亂心矣故卒從二子以入叛而左氏妄為之立𫝊此
所以得吾之不信也
夏四月秋宋樂大心自曹入于蕭
左氏謂樂大心以公命逆喪大心不欲偽疾而奔若
然則今何以從四子入於蕭乎則大心實四子之黨
先奔曹而四子不從今四子已入叛既成矣故反而
從之則其初也果不欲逆喪而奔乎用是知左氏之
說非實也
冬及鄭平叔還如鄭涖盟
六年公侵鄭為晉也今日及鄭平為齊也昔魯親晉
而鄭附齊故為晉侵鄭今魯與齊平而鄭睦於齊故
為齊平鄭魯之反復於齊晉之間故已彊聒爾然能
釋怨窒忿平齊平鄭以成鄰國之好蓋亦休焉然既
平矣而繼之以盟以平之未足言信蓋春秋之世非
盟不信也此與暨齊平叔孫婼如齊涖盟者同耳
十有二年春薛伯定卒
夏葬薛襄公
叔孫州仇帥師墮郈
義見下
衛公孟彄帥師伐曹
春秋之末霸主不作小國相侵非復有怨隙而後交
兵也彊凌弱衆暴寡耳曹與衛何憾哉二年之間凡
再伐曹而不能得宋出而乘之屢疾於曹哀八年宋
人入曹以曹伯陽歸雖其惡成於宋而衛實啟之君
子責首惡猶曰衛滅曹也
季孫斯仲孫何忌帥師墮費
三都之叛三家患之則墮三都固三家之利也是以
季路一言而叔氏墮郈季氏墮費而說者乃以為孔
子為之噫聖人豈如是之謬哉公山弗擾以費叛召
子欲往子路不悅曰何必公山氏之之也子曰夫召
我者而豈徒哉如有用我者吾其為東周乎此孔子
之志也孔子即公山氏以興東周亦豈欲為季氏墮
其邑乎蓋將教公山氏臣於季氏教季氏臣於公教
公朝於天子爾以魯先之而率天下天下皆然是東
周之從而興也豈苟為季氏墮費而滋季氏之勢乎
此好勇不顧義之謀蓋出於季路審矣彼不悅孔子
之即公山氏是欲墮其邑之義也然公山弗狃果帥
費人以襲魯入及公側孔子為司寇命伐之乃北嗚
呼危哉微孔子為司寇公其不死於難乎故夫墮三
都者為三家除患爾何益於魯三家病則魯之利三
家之患既除則勢從而張吾未見其利也墮郈墮費
謂之忠於二家則然爾謂之忠於魯則不可或曰古
者家不藏甲大夫無百雉之城今叔氏之郈公山氏
之費皆過制也故不能以不墮此又不然以為過制
則宜奪之於初今勢逼叛成安能奪之哉聖人不為
此僥倖萬有一捷之功以危宗社也今墮郈墮費幸
而捷及圍成則不能克矣聖人之技無乃亦有窮乎
則夫之公山氏而化其服者聖人之志也墮郈墮費
以幸其成者非聖人之心也
秋大雩
冬十月癸亥公會齊侯盟于黃
决魯叛晉之心也
十有一月丙寅朔日有食之
公至自黃
十有二月公圍成至自圍成
成孟氏邑也公斂處父居之叔氏之郈季氏之費皆
自墮之而孟氏之成則舉以待公仲孫何忌豈忠於
公者哉己所不欲則勿施於公也昭二十六年公自
鄆圍成成固守而不屈則成蓋嘗死附於仲孫矣何
忌以其附於己故不欲墮焉然實成有二心故何忌
亦不自圍而畀公圍之圍之而克邑固已之邑也圍
而不克德歸於己而怨歸於公成既怨公已從而撫
之則死為己用此何忌之姦謀也費之墮無損於己
則何忌助其墮成之圍害切於身則何忌避其怨則
夫何忌者尤姦人之雄乎然公之圍成其為失計大
矣成叛於仲孫固魯之利俾仲氏自圍而自墮之聽
其勝負於魯無傷也而公乃為仲氏圍叛邑得之未
必歸公而失之實損於魯吾於此見公之失計也郈
費之墮說者以為孔子為之此毋乃亦孔子為之歟
宜君子之不信也明矣
十有三年春齊侯衛侯次于垂葭
九年為五氏之次以謀晉卒不敢伐今又次於垂葭
逡巡而退晉雖自内予有圍無所事於外然實大國
也齊何敢犯之既不敢犯而必為是次何益哉易曰
不能退不能遂無攸利其齊景之謂也
夏築蛇淵囿
成公築鹿囿昭公築郎囿定公築蛇淵囿魯一國而
為囿者三且築而虞之芻蕘雉兔者何為哉文王之
囿不如是也
大蒐于比蒲
義在昭公八年與十一年
衛公孟彄帥師伐曹
義在十二年
晉趙鞅入于晉陽以叛
晉至定公六卿益横勢醜力齊互相併吞趙鞅之叛
蓋與荀氏士氏交惡而相攻懼不敵也故入其私邑
據甲以抗之雖私相惡而晉陽之民晉陽之甲豈得
視為己有哉據邑取甲是乃所以為叛也聖人不誣
人以惡入也叛也天下之惡名豈妄以加人乎聖人
書入書叛而傳者乃以為非叛吾所不曉若其實叛
則聖人當何辭以書之說者徒見春秋之書叛無復
書歸者而趙鞅書歸於晉則疑鞅初非叛也不知鞅
初與荀士交惡荀士脅君以抗已鞅無以得君也故
入晉陽以叛倚晉陽之甲以抗之既而荀士二子亦
不容於君乃入於朝歌以叛故鞅舍晉陽以歸晉復
脅君以抗荀士也兩彊角立勝負未判鞅以為用晉
陽以敵荀士則於理為叛而於勢為逆歸脅君以敵
二子則於義為臣於勢為順故寧捨叛而復臣焉其
志在於抗二子而必去之非謂悔其叛而復歸也
冬晉荀寅士吉射入于朝歌以叛晉趙鞅歸于晉
二子趙鞅之仇也始脅君以敵鞅情伉勢逼左右所
不容故入於朝歌以叛鞅以其失君而出也因捨晉
陽以歸焉以謂得君以拒之孰愈於據邑以抗之哉
則鞅之歸固非善也機也而說者以歸為善而入為
惡吾既辯之觀乎此由是以証吾言矣然晉定為國
而諸大夫出入相攻臯門之外滙為戰場朝以為叛
逆暮以為股肱其能久安乎及其子孫而卒為四卿
所滅其所由來漸矣
薛弑其君比
稱國以弑君無道也
十有四年春衛公叔戍來奔衛趙陽出奔宋
春秋自昭公以還諸侯之政皆出於大夫非特魯為
然也怙權相併相睇以目一毫之隙譖訴從之故叛
則三五而叛奔則三五而奔立黨相傾黨一墮則魚
貫而出奔宋華亥向寧華定相拉而奔陳復相比而
入叛邾庶其畀我及黑肱相踵而來奔或竊邑以來
宋樂大心一出而四子從之其叛也五子為旅趙鞅
一叛而三大夫角立其歸也二子出奔今衛之亂叔
戍趙陽岐途而兩奔繼而北宫結奔魯公孟彄奔鄭
是豈一一得罪於君而君逐之相抗不勝無所容而
逃也諸侯主祭與號而已安暇問其出入哉而左氏
屑屑然附會一饌一馬之隙以合之吾哂其不達大
義矣學者無觀焉
二月辛巳楚公子結陳公孫佗人帥師滅頓以頓子牂
歸
頓蓋楚之與也世役於楚定四年晉乘楚亂合諸侯
而侵楚頓亦叛楚而從之雖十八國之君不能損楚
之一毛而頓子胡子皆因是而滅楚今年滅頓明年
滅胡憾其從晉而忘己也小國之從違可不謹乎陳
以中國從荆蠻以滅小國其罪不待貶而著頓子書
名不死社稷也
夏衛北宫結來奔
公叔戍之黨也
五月於越敗吳于檇李
檇李吳地越伐吳吳子禦之為越所敗不書戰詐敗
也左氏以為吳伐越吳伐越安得戰於吳地也
吳子光卒
公會齊侯衛侯于牽公至自會
牽晉地也在今之魏郡齊衛嘗次於五氏次於垂葭
謀伐晉而不能今晉有荀寅士吉射之叛故復會於
牽以謀之然伐則伐矣安用會焉蓋畏晉而有貶也
欲伐晉則患晉之彊有所不勝欲因荀氏以攻晉則
畏諸侯之議已故首鼠不前徒會而反爾齊景真髦
而崛彊者歟魯衛從之蓋亦迂矣
秋齊侯宋公會于洮
宋未嘗從齊也今以晉之亂魯衛皆從齊始勉而從
之結四隣之好而已非曰盟主也
天王使石尚來歸脤
詩之臣工諸侯助祭遣於廟周官宗伯脤膰親兄弟
之國蓋諸侯助祭則王與諸侯共享多福故有歸脤
之禮自入春秋助祭之禮不復夢見而天王反歸脤
此上下俱失也然不助祭之罪重而歸脤之責輕何
則厚往而薄來固不失為懷諸侯之術然春秋諸侯
跋扈甚矣安可懷哉聘贈錫命安受而不荅況脤膰
微物魯蓋以為不腆而怨之矣尚何責其不助祭乎
自宣十年王使季子來聘其後無一介及魯蓋不忍
其伉而不復聘問也景王之崩叔鞅嘗會葬故恭王
於是以脤禮來歸為王之命則甚腆而魯之罪尚容
輕戮乎書之蓋嘆周室之衰厚往而不能薄來也
衛世子蒯聵出奔宋
凡世子而不没世子者非其罪惟蔡般許止之弑則
不書世子無以見其弑君父故書世子焉若宋世子
痤陳世子偃師皆非其罪也若夫為世子而不能世
其國則黜世子以譏之鄭忽是也今衛世子大無般
止之惡而小無忽之罪則書世子非貶也是時靈公
不君外則羣臣不和而大夫出奔内則閨門不睦而
世子不安其位君臣父子之義兩絶安得保其無亂
哉古之孝者逢父怒小杖受大杖走懼傷髮膚以貽
父之戚也自入春秋未有君父存而世子出奔惟蒯
聵爾靈公嬖於南子而不利於蒯聵使蒯聵而為申
生則靈公有晉獻之惡故寧避而奔焉則蒯聵固未
失為孝也然不幸為蒯聵蓋亦難矣其奔也雖違父
命而不遺父惡此春秋所以無貶辭也若以左氏弑
南子之說則聖人不當書世子矣宜劉敞之所不取
也
衛公孟彄出奔鄭
以蒯聵故
宋公之弟辰自蕭來奔
宋公之弟辰及四子皆入蕭以叛而辰獨來奔辰主
其叛辰奔則四子可知矣背君竊邑未有遂其謀者
而亂臣賊子終不能無其心愚而妄圖僥倖其或遂
也其免於大戮幸矣此可以為叛亂者之戒
大蒐于比蒲
義見昭八年及十一年
邾子來會公
公蒐於比蒲而邾子來會公此何禮哉公如晉衛侯
會公於沓公還自晉鄭伯會公於棐固曰非禮然有
求而會君子不責其禮今邾何求於魯哉自三年為
拔之盟魯邾雖通而邾未嘗一朝魯今因公出而會
之非禮可知邾子亦知其失也故明年來朝以蓋其
失焉書曰來來比蒲也比蒲魯地蕭叔朝公亦曰來
來穀也穀齊地劉敞謂言來會公非在外似失之
城莒父及霄
城莒父及霄以城二邑書也一時而城二邑勞民甚
矣不書冬闕文
十有五年春王正月邾子來朝
會公於比蒲非禮也懼公責其不恭故來朝以刷前
日之非也
鼷鼠食郊牛牛死改卜牛
二月辛丑楚子滅胡以胡子豹歸
義同頓子
夏五月辛亥郊
五月非郊之時以改卜牛也帝牛在滌三月至是養
牲始成故五月而郊不書用義在成十七年
壬申公薨于高寢
定公亦中智之君也在位十有五年雖無顯善亦無
巨惡乘昭公之後政在季氏粗能收攬國柄親盟親
會親兵魯民粗知有君其賢於昭公遠矣一用孔子
相夾谷之會齊人懾屈來歸侵地然使其始終用之
俾聖人得施其一二于天下則豈徒為魯定公哉惜
乎得之不用用之不久抑亦天未欲平治天下乎人
不勝天固無以尤定公也孔子既行三家復張蓋權
移於下已奕奕四世定公亦安能一朝而取之然比
襄昭之世蓋亦十得其二三矣不為無益於魯也
鄭罕達帥師伐宋
宋鄭未嘗有隙今罕達帥師而伐宋左氏以為公子
地在鄭故鄭伐宋為公子地也雖於經無奔鄭之文
然五子之叛公弟辰來奔則四子必有所從出矣則
夫地之在鄭理或然也然弟叛宋而歸鄭鄭復庇之
宋不伐鄭幸矣鄭反醜正黨惡以賈怨於鄰國則鄭
之罪不貶自著卒之終春秋之世宋鄭交兵自罕達
之師始自罕達之師不義為己甚造兵端怙大惡不
可不誅也然聖人書之若無貶辭何耶蓋自文以下
大夫多不去世族政在大夫也學者迹其善惡以定
襃貶不必泥其文
齊侯衛侯次于渠蒢
欲救宋而不能也且鄭非彊國合齊衛以敵之何懼
而不救嗚呼是則有其故矣齊景初求諸侯鄭先附
之既而得衛得魯皆鄭謀之最後宋亦附齊前年洮
之盟是也今鄭伐宋欲救宋則失久好之鄭欲勿救
則失新附之宋故出兵以觀望於二國之間而任其
勝負焉鄭勝則媚於鄭曰吾次渠蒢為犄角之助也
宋勝則媚於宋曰吾次渠蒢有救援之功也二國勝
負相當則又兩媚於宋鄭之間而兩助之此齊侯之
姦謀也不然渠蒢之次不救不伐欲何為哉聖人惡
其佞也故書次不書救不予其無實而求名也
邾子來奔喪
諸侯奔天子之喪子奔父喪舍此則視親之遠近而
加遲速焉禮也亦人之情也邾於魯為隣國何用奔
喪哉其禮過矣蓋邾自昭公之世為魯所虐不勝其
微且辱也定公之世為拔之盟終其世不犯於邾邾
人德之故來會來朝今公之薨邾實悼之故忘其卑
屈而奔喪焉於禮雖非而於情則甚惻矣大之比小
誠為國之善教春秋之君鮮能有之者定公有之而
邾人奔喪滕子會葬推此以達天下文王之事也說
者皆責邾子之非而吾於此見定公之仁也
秋七月壬申姒氏卒
定之妾哀之母也母以子貴哀未君故姒氏不得稱
夫人不以小君禮治之故葬不書小君也
八月庚辰朔日有食之
九月滕子來會葬
以大夫正也親會之非禮也
丁巳葬我君定公雨不克葬戊午日下昃乃克葬
義同宣八年
辛巳葬定姒
子未成君母不得稱小君
冬城漆
漆蓋邾邑庶其以漆閭丘來奔及是魯城而有之漆
為魯久矣今城之知貳于邾也齊侯取鄆居公既而
遂取為己有魯屢伐齊必得而後已今得邾邑自城
之而不以償邾何重己之得輕人之失哉使定公不
死必無是舉此必三家之謀城之為固有爾故明年
仲孫伐邾哀公之世虐邾尤甚魯實何憾於邾利其
土地而已用是知定公之恤邾為厚此所以得其來
朝奔喪也
右定公盡一十五年
春秋經筌卷十五
