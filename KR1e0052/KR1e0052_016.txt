春秋經筌卷十六宋趙鵬飛撰
哀公
元年春王正月公即位
繼正
楚子陳侯隨侯許男圍蔡
天下之事勢倚勢以有立者不若治内以自保蔡蕞
爾小邦世服於楚以一朝之忿絶楚而與吳倚其方
張之勢以敗楚於柏舉一戰入郢楚幾不祀使吳之
勢常若闔閭之彊則蔡可以久安㩦李之役吳見敗
於越吳子兵傷繼之以死蔡何恃哉此楚昭所以不
能無報於蔡以楚之彊而蔡之小重以陳隨許之師
合而圍蔡蔡亦幾亡非楚之虐蔡自取之也故明年
遂遷於州來以避之使蔡能自治忍小忿以事大國
不至是也楚子伐中國而無貶辭責在蔡爾隨自僖
二十一年一見於經及是始復見者微弱臣服於楚
也許為鄭所滅至是再見者楚封之也
鼷鼠食郊牛改卜牛
夏四月辛巳郊
義同定十五年
秋齊侯衛侯伐晉
齊之謀晉久矣定九年次於五氏十三年次於垂葭
十四年會於牽至是始能一伐晉亦何為哉謀一伐
晉而圖回幾二十載使景公出而修桓公之業伐楚
尊周以盟諸侯於兩河之間則非數十百年不能濟
矣所謂俟河之清者乎彼區區髦而崛彊欲求諸侯
吾竊嘆其不自量也且一伐晉何益於齊哉彼蓋以
伯統在晉晉屈則諸侯來歸矣且晉世出而宗諸侯
豈苟抱虛器以令天下邪必有所以致諸侯之術也
今齊不能自修方伯連帥之職乃欲一伐晉以得諸
侯嗚呼愚哉宋襄欲盟楚以求諸侯而為楚所執齊
景欲伐晉以求諸侯而為晉所笑故夫晉受齊兵而
不遂報者非晉之怯也哂其謬而無能為不足報也
冬仲孫何忌帥師伐邾
定公之世撫邾為厚自拔之盟疆場寧謐未嘗以一
兵相遺也邾亦事魯為勤會公於比蒲朝公於魯定
公之薨訃及其庭倒屣而奔喪其亦腆矣邾魯之好
實出定公之志諸大夫不欲也故公未瞑目而城漆
哀公即位席未及温而仲孫何忌伐邾何先君撫之
厚而嗣君虐之速哉非公意也諸大夫之意也明年
三大夫並出而取其田終哀公之世虐之無所不至
邾何負於魯哉以邾邇於魯利其土地也
二年春王二月季孫斯叔孫州仇仲孫何忌帥師伐邾
取漷東田及沂西田
癸巳叔孫州仇仲孫何忌及邾子盟于句繹
定公之立粗能收攬威權故盟會征伐公皆親之三
家惟得圍其私邑墮其私城而已哀公懦庸三家復
張三大夫交出以疾於邾兵之自己盟之自己公不
得與也嗚呼惜哉然三大夫伐之而二大夫盟之何
邪蓋三家惟季氏為彊前年冬仲孫何忌伐邾而不
能獲邾不畏仲氏也今三大夫俱出而季孫將上軍
叔仲佐之以季氏之勢臨邾邾宜屈矣而又輔之叔
仲之兵邾何以禦之故盡東其畆以解紛焉田既入
魯而魯疑邾子告於大國以加師故復安而盟之然
以邾之微而季氏之彊其肯屈而與邾同歃乎故句
繹之盟惟叔仲與執牛耳而季氏不復涖之也蓋勢
在季氏季氏不往則勢不徒行故伐邾取田非季氏
不可得信在邾子邾子既屈則信已著故句繹之盟
季氏所不必與彊者已親之以示威屈者已辭之以
避辱則信乎季氏之彊而不可制也噫脅勢扼小以
攘其地要神歃血以盟其君邾固弱矣而諸大夫之
横其可忍乎邾於此不能無思於定公也然定公之
死非特魯之不幸亦邾之不幸歟
夏四月丙子衛侯元卒
滕子來朝
義在桓二年
晉趙鞅帥師納衛世子蒯聵于戚
衛之亂靈公自亂也父子相授世統之正而靈公黜
其子而立其孫衛輒抗其父而順其祖蒯聵不能於
母出奔於宋靈公既不慈於蒯聵則宜暴其罪而廢
之拔其次而立之國儲既定則死且無患矣今蒯聵
之出無廢之實乃立其子而授之位輒之得位得於
王父而父實存焉父今復歸輒宜何以處之拒之則
違其父納之則違其祖拒之納之情實難處處於難
者靈公之過也今晉趙鞅納蒯聵而不得入置於戚
而已是輒拒之也拒父違祖均為不孝宜順理而處
之則安矣要之靈公可黜其子而子輒不可以絶其
父靈公黜蒯聵蒯聵所不敢違也靈公立輒輒所不
必辭也奉祖之命以受之逆父之歸而遜之則祖孫
父子兩安而無嫌矣今輒既得國遂以為已有蒯聵
之歸拒而弗納逆天理矣然其所以致輒之抗父者
靈公也故君子於其納也蒯聵不去世子以其所以
宜世也不奪蒯聵之為世子則靈公之罪著矣若夫
輒也遽立而逆父是不誅而自滅者君子宜以不誅
誅之也
秋八月甲戌晉趙鞅帥師及鄭罕達帥師戰于鐵鄭師
敗績
傳者以為鄭罕達送輸粟於范氏而趙鞅禦之雖於
經無歸粟之文然荀寅士吉射入於朝歌以叛於是
五年亦無歸奔之文則荀氏猶在朝歌也鄭既叛晉
從齊故轉粟以餉范氏助范氏以抗晉理或然歟趙
鞅固范氏之讎納蒯聵之師而遇鄭罕虎於鐵能無
怒乎鄭逢其怒鋒不可當故不免乎敗也鐵衛地晉
鄭交兵安得戰於衛地哉非轉輸而相遇不戰於此
矣然罕達以不義而賙叛逆之黨晉鞅私憤而敗人
於不虞均罪也而責其義則鄭人賙叛不勝誅而趙
鞅之憤人情所不免者春秋以被伐者為主而伐人
者為客鐵之戰主於鞅鄭豈伐鞅哉以鞅主戰而加
鄭以伐人之名其不與鄭亦明矣
冬十月葬衛靈公
十有一月蔡遷于州來蔡殺其大夫公子駟
蔡遷於州來倚吳以避楚也始蔡倚楚以抗中國則
不免被齊晉之兵其後倚吳以敗楚則又不免懼楚
以見滅弱不能自立進退皆制於人何以為國哉州
來近吳吳滅州來而墟其地蔡從而居之所謂蹈覆
轍者也吾不保其安且固矣既遷而殺公子駟駟必
不欲遷者也彊羣臣之不欲殺而遷之盤庚之遷不
如是也
三年春齊國夏衛石曼姑帥師圍戚
嗚呼衛輒之圍戚天性滅矣初而拒之猶曰以王父
之命為托也今而圍之是許止蔡般之逆矣圍而克
蒯聵其不為許之買蔡之固者幾希君子至是蓋不
可以專責靈公也輒而不誅弑父與君者接踵於世
矣聖人前書納蒯聵于戚而此書衛石曼姑帥師圍
戚誅輒也然戚之圍出於衛而以齊先之蓋衛久從
齊而奉以主兵爾晉為盟主而納蒯聵齊助子輒以
圍戚其順逆蓋已判矣然宋彭城係之宋而圍戚不
繫之衛說者以為承上納衛世子之文則知戚為衛
非也彭城屬宋魚石入於彭城豈不知彭城為宋哉
聖人於繫之國不繫之國褒貶深矣彭城繫之宋彭
城非魚石所宜有也故奪之而不書魚石戚固蒯聵
之所宜居故與之以正蒯聵之分内戚於衛爾蒯聵
之所以得也蒯聵宜得衛而衛人圍之是乃所以重
輒之惡而誅之歟
夏四月甲午地震
五月辛卯桓宫僖宫災
自桓至定凡十世自僖至定凡七世有天下者事七
世三昭三穆與太祖之廟而七諸侯事五世二昭二
穆與太祖之廟而五哀公之世成襄昭定為二昭二
穆則桓僖之宫宜祧久矣宜祧而不祧三家之意也
季仲叔皆桓公之子而季友實相僖公叔仲之後皆
僖公立之故三家尊於桓而德於僖宜毁而不毁焉
宜毁而不毁而天譴以災非譴桓僖也譴三家也
季孫斯叔孫州仇帥師城啓陽
哀公之世魯城四邑說者皆以為備晉吾竊怪之魯
越齊衛而後至晉齊衛皆睦於魯晉何從而伐魯哉
春秋二百四十二年晉未嘗有伐我之師非愛魯也
無門而伐魯也魯何虞而備晉乎且城一邑而帥師
以從則必有所畏爾然以為畏晉則非也其地在今
之沂州臨沂沂近邾元年伐邾取邾田疑邾之伐我
故帥師城邑以脅之則啓陽之城備邾也非備晉也
宋樂髠帥師伐曹
春秋之未彊陵弱大併小伐國用師非復有釁讎而
後興也弱於己者則扼之以規利宋之於曹未嘗有
一毫之怨然曹介於宋衛之間弱且隘矣不併於宋
則併於衛而衛實弱於宋前者衛兩伐曹而不能克
宋虞其卒併之也故於此亦伐曹其後再伐而圍之
卒入其國執其君而後已嗚呼小國介於大國之間
者何以自存哉膝介於齊楚之間而問孟子孟子曰
築斯城也鑿斯池也與民守之效死而勿去是則可
為也曹伯不能
秋七月丙子季孫斯卒
季孫斯意如之子也意如之卒定公以禮卒之斯之
嗣定公以權授之論者皆咎定公不能討逐君之賊
噫此書生之論不達權者也孔子曰人而不仁疾之
已甚亂也昭公不忍一朝之忿而伐之決癰潰疽幾
不得死魯不遂亡者幸也定公之立實受國於季氏
季氏方秉魯權烏能一決而去之哉意如之卒而不
卒以禮則其子必叛其子叛則叔氏仲氏必合而從
之是定復為昭公爾定之所以卒意如任其子斯者
非愛季氏也勢未可遽絶之矣惟漸能振厲自立以
取其權徐而圖之可也故定公粗能親會親盟親征
伐權稍復歸不幸而殂哀公庸弱三家復張今斯之
卒哀固不能殺其禮於意如也春秋之卒斯三家復
張可知矣
蔡人放其大夫公孫獵于吳
書人以放放有罪也獵固有罪而放之於吳蔡能保
其止於吳乎保吳之為蔡拘獵乎不保也
冬十月癸卯秦伯卒
叔孫州仇仲孫何忌帥師圍邾
前年伐其國奪其地盟其君今又圍邾邾何慊於魯
哉虐邾甚矣
四年春王二月庚戌盜殺蔡侯申
宣十七年書蔡侯申卒葬蔡文公自文至是纔五世
不宜與五世祖同其名傳者誤也閽弑吳子書弑而
此書殺閽盜均臣吳子蔡侯均君不宜彼書弑而此
書殺亦字誤矣要之百千歲後更篆為隸更隸為楷
不能無誤也因其誤而為之說則鑿矣然蔡侯一國
之君而盜得殺之蔡亦有臣子乎春秋書之以責臣
子更弑為殺非義也蔡侯申既誤則以弑為殺其誤
可知矣
蔡公孫辰出奔吳
以弑見誣也
葬秦惠公
宋人執小邾子
小邾子固微爾微國必不敢犯宋宋執之非罪也書
人以執其貶可知
夏蔡殺其大夫公孫姓公孫霍
蔡侯之死既出於盜則賊不可名必得真盜而正典
刑然後不為失賊不得其真而妄指以誣人誰肯任
是誅哉前日公孫辰出奔見誣也今姓也霍也亦豈
真弑君者哉殺之不得其罪故以國殺為文蔡侯之
殺書盜不得真盜可知也不得真盜則殺姓及霍庸
知果其罪哉
晉人執戎蠻子赤歸于楚
戎蠻楚之與也楚迫之而奔晉晉不能撫反執之以
歸其仇嗚呼不仁哉虎兕搏豚豚懼而投我我復縛
而餧虎匹夫所不忍而況於霸主乎晉之意蓋以為
庇一戎蠻楚必見伐不若歸之以紓禍豚畏虎而投
我我且救之則虎必見搏寧執豚而與之虎得豚則
悅而去此晉之意也以為匹夫自全之策則可以匹
夫之策而為盟主則謬矣於時上有周室執戎蠻而
歸周室不亦可乎而甘自辱於楚其不仁之罪在所
不問其為不智大矣執楚之讎以歸之是為楚役也
晉之辱甚矣
城西郛
備邾也
六月辛丑亳社災
魯之僭天子無所不備郊天祀地大雩作雉門設兩
觀其亦極矣雖無亡國之社不害為備天子之制也
而又作亳社焉天子立亡國之社所以自戒而魯安
用是社哉說者以成王康周公故錫魯以天子之禮
樂謂禮樂猶曰可也而亳社豈亦成王之所錫邪用
是知魯之僭天子皆其後世子孫矜周公之功而僭
之爾史遜既請於周而平王許也其後因其僭而僭
焉故天子之制無不備亳社雖不必作而作之其他
可知也雉門兩觀之僭既災而亳社之僭亦災則知
天之惡僭也甚矣亳社商社也亡國之社不受天陽
故屋之
秋八月甲寅滕子結卒
冬十有二月葬蔡昭公
葬滕頃公
五年春城毗
備邾也
夏齊侯伐宋
宋固嘗與齊會定十四年洮之會是也十五年鄭罕
達帥師伐宋齊侯衛侯次於渠蒢兩觀望而不救以
為與齊無益於己也故外齊齊侯於是伐之齊宋無
以大相過也而齊必欲加之宜宋之不與也徒伐何
益哉齊姑無望宋之服宋不興報怨之師幸也
晉趙鞅帥師伐衛
復立蒯聵而不能故不書納
秋九月癸酉齊侯杵臼卒
齊景公在位五十八年雖崔氏田氏高氏國氏皆横
於其世而田氏尤專景公之為景公特魯昭爾然景
公不遂見逐者景公能忍昭公不能也景公得一晏
子而任之故能忍昭公有一子家子而不能用故以
怨而失國晏子荅景公之問以禮雖徒能言之然景
公知禮之可以為國故以柔屈田氏田氏雖加其暴
而無所施也故景公以善終子家子告昭公以忍而
公不從卒見逐於季氏雖然景公之能忍而卒不能
去田氏之患及其子孫相繼為戮固非所謂善謀也
然以比於忿躁而速禍者則有間耳此蓋知禮而不
能用之過蓋禮之為用不止於能忍而已能忍者禮
之末也用禮之本非大儒不能晏子斗筲之人何足
筭哉
冬叔還如齊
閏月葬齊景公
喪以年計者言期而不言閏以月計者閏亦月也安
得不計穀梁以為不正閏非也
六年春城邾瑕
魯城邾邑其扼邾也甚矣城以保吾邑城人之邑何
為邪奪其險以要其服如城鄭虎牢之類是也今城
邾瑕而冬伐邾既奪其險而且兵之邾何以安之哉
明年伐邾以邾子來邾子失其險無以抗魯也
晉趙鞅帥師伐鮮虞
晉之伐鮮虞者五而未見鮮虞之病者也鮮虞逼於
晉晉利其土地耳然五伐而卒不能得則鮮虞雖夷
蓋亦非弱國也荀吳士鞅嘗伐而不克今趙鞅復伐
之幸其克以立己功而蓋其前日之叛也
吳伐陳
吳固讎於楚爾未嘗伐中國雞父之敗敗楚也今始
伐陳亦非讎於陳以陳之在楚與楚爭陳耳
夏齊國夏及高張來奔
田氏重施以弱齊齊人歸之景公之世固已危哉今
景公既没所忌者高國而已故致其罪而逐之高國
既奔則田可以肆其惡故秋遂弑孺子焉
叔還會吳于柤
吳既伐陳魯懼其兵及我也故叔還會之于柤
秋七月庚寅楚子軫卒
齊陽生入于齊
小白陽生之入志同而事異均簒也子糾未至小白
先入以有齊陽生後入乃弑子荼而自立二者先後
雖異而均志得位也故均以入書之而均不書公子
焉
齊陳乞弑其君荼
景公問政孔子對曰君君臣臣父父子子公曰善哉
信如君不君臣不臣父不父子不子雖有粟吾得而
食諸嗚呼知之非難行之為難景公聞晏子之言知
禮之可以為國而不能行卒無以收田氏之權聞聖
人之言知父子君臣之義而不能正卒以成田氏之
亂景公真庸懦不足與有為也景公無嫡子均庶則
長立陽生長而荼幼乃出陽生而立荼尚為知父子
之義乎父父子子長幼子之分也不子其長而子其
幼安得免於亂陳乞之逆則知禮而不行之過荼之
死則知父子而不正之故也噫人不患不之知既知
之不能行無勇也吾惜乎景公聞聖人之言賢人之
論而不能行卒抵於亂姑論之以為聽言者之法若
夫陳乞則趙盾之流也或者疑弑荼者朱毛而書陳
乞不原情矣春秋豈徒誅人之逆哉誅其心耳
冬仲孫何忌帥師伐邾
既城瑕矣邾何恃哉宜乎伐邾之必克也
宋向巢帥師伐曹
義同樂髠帥師伐曹
七年春宋皇瑗帥師侵鄭
報罕達之師也罕達之師於是七年矣何報之遲蓋
於時宋鄭皆從齊宋比齊為淺而鄭比齊為深罕達
伐宋齊為之次於渠蒢然不伐不救觀望於宋鄭之
間宋知其厚於鄭薄於宋也雖心讎於鄭而不敢報
懼齊比鄭而議其後今齊景公既没齊方内擾故宋
舉積年之憾而報之於是有侵鄭之師焉左氏不知
乃以為鄭叛晉故也鄭雖叛晉宋豈徒為晉侵鄭哉
誤附會耳
晉魏曼多帥師侵衛
以蒯聵故
夏公會吳于鄫
公將伐邾故先會吳於鄫懼吳之襲魯也
秋公伐邾八月己酉入邾以邾子益來
說者曰定哀多微辭吾讀春秋至是未嘗見其微辭
也今於入邾以邾子益來尤足以証說者之謬城其
國得其君天下之大惡而春秋不為之隠而謂有微
辭吾不信也問邾之先則實魯之附庸自邾子克受
王命則叛服不一魯之所以虐邾者以邾宜役屬於
我而不我歸也然不圖所以懷邾之心而恃彊陵弱
伐其國入其都虜其君嗚呼虐哉若然則邾子雖欲
改事魯不可得也定公撫而字之邾蒙其德則今年
會之明年朝之死而奔其喪若父兄焉則邾固魯之
西府也哀公不知以先君之所以懷邾者而來之乃
乘一朝之勝遂虜其君卒之犯大國之怒失讙失闡
岌岌乎懼齊兵之臨其城也而亟歸之則初不若不
滅邾無是辱也此一時之謬舉必出於三家三家之
所以逼邾久矣將自滅之則歸惡於己故以公主其
師而實三家之謀也得邾則三家分享其利滅國則
哀公獨受其戮嗚呼姦人欺君一至於此春秋可不
作乎
宋人圍曹
冬鄭駟弘帥師救曹
宋之虐曹為已甚而鄭之救曹為不情宋伐曹者凡
再而今復圍之鄭於曹無隻介之好而今遽救之宋
疾於曹蓋將利其土地鄭之救曹所以報宋侵鄭之
役也然宋書人而鄭書名蓋無故而虐人者其罪重
因隙而報怨者其責輕圍曹之役宋公在焉而書人
其貶重矣而鄭書名書救蓋亦善之然君子所以不
深予鄭者以鄭於宋為有隙而於曹無一日之好今
而救曹掠救人之名爾其實報怨於宋也
八年春王正月宋公入曹以曹伯陽歸
前年宋圍曹今宋公入曹以曹伯陽歸與公伐邾己
酉入邾以邾子益來其文實同惟内外異體故書歸
書來所以異也而傳者皆以為實滅而書入吾以為
於時實未滅也故不得書滅狄入衛其實滅衛也楚
子入陳其實滅陳也然衛陳之祀皆未絶而繼封之
其後衛陳皆復見於經故不得書滅焉今宋入曹與
楚入陳狄入衛無以異入其國虜其君然未墟其宗
廟毁其社稷故不書滅也然衛陳繼封之而曹不復
封聖人亦迹其實而書之若其祀未滅而書滅是春
秋入人之罪也故夫不書滅猶有望於宋之復曹如
魯之復邾焉而宋不能其事適相先後故書之亦足
以見宋之彊無敢議之而其惡亦不復自反魯之弱
一為不義則見扼於人必復邾以紓禍也何邾之幸
而曹之不幸歟所遇之敵有彊弱爾
吳伐我
吳伐我皆曰滅邾之故吾以為非也以職方考之吳
越宋而後至邾邾何與於吳而吳為邾伐我哉謂吳
忌魯之得邾而見伐則非矣吳未嘗有伐中國六年
而吳伐陳故魯人懼而使叔還會之於柤今魯伐邾
而得邾吳忌其拓大封域而難制也故伐我蓋吳將
蠶食中國魯實當其衝魯彊而塞其衝則吳無以施
其毒故夫伐魯者忌魯也非為邾也
夏齊人取讙及闡
邾介於齊魯之間二國皆欲之今魯獨滅邾而有焉
齊侯懼之故取讙及闡以當魯之得邾也魯之得邾
蓋在危岌之間而首失二邑苟不復邾之祀則禍未
艾也故歸邾子焉其事甚顯而文甚白不釋自明左
氏於吳伐我既妄以為為邾故及是不可再以為為
邾也乃飾季魴之事以文之疑季魴之事穢而不典
無以信於人則又謂齊侯使如吳請師以伐我前以
為邾茅成子請告於吳而今以為齊侯使如吳請師
前後相攻無一可據用是知左氏釋經皆附會此吾
所以鮮取也
歸邾子益于邾
秋七月
冬十有二月癸亥把伯過卒
齊人歸讙及闡
魯得邾而失讙闡輕重固有間矣使魯捨二邑而得
一國猶不失為利今乃捨一國而復二邑非魯之左
也勢也得邾而負滅國之名則豈惟齊得以脅魯凡
與邾為鄰或姻者皆得以議魯也今捨邾而得讙闡
則外有悔惡反正之譽而内得收復境土之美得二
邑而安且裕孰愈於得一小國岌岌然虞四鄰之不
暇哉此魯所以反邾子而復二邑也然則是乎非乎
曰聖人不惡遷善悔過從善固君子也然使其不待
二邑之失而遂反之則善矣及齊取二邑始懼而反
之則反邾君勢不得己也不得已而為善固已非真
然愈乎縱惡而不反者爾若夫齊人歸讙及闡則有
所利焉非仁也其說見邾子益來奔
九年春王二月葬把僖公
宋皇瑗帥師取鄭師于雍丘
王者之師以至仁伐不仁以至義伐不義故義旗所
指問罪而己一辭之屈則斂兵而退豈浪鬭其民哉
春秋用兵非有曲直之義或迫人於險或敗人以詐
殺其民所以削其勢摧其兵所以弱其國必勝而已
不必務義也然戰伐圍入之師猶曰有辭而宋取鄭
師抑又甚哉在隠之世惟鄭莊伐取三師而後二百
餘年無書取者鄭莊之姦險世固鮮儷也今鄭之伐
宋固非義爾定十五年鄭罕達首禍而伐宋哀七年
宋復以皇瑗報之則怨固償矣宋人圍曹鄭駟弘救
曹非救曹也讎宋也則鄭疾宋者再而宋侵鄭者一
今鄭復伐宋師在雍丘雍丘宋地則鄭已三疾於宋
其義固曲然宋之禦鄭亦不可謂義因在其雍丘譎
而取之亦甚矣不曰敗非敗而奔也不曰潰非潰而
散也出其不意劫而取之矣非復獻俘於廟其赴不
以俘春秋亦不得書俘也故曰宋皇瑗帥師取鄭師
於雍丘誌其譎且不義矣然鄭莊取三師書伐書取
之而此直書取事殊文異記事之體然耳其實取師
則一也
夏楚人伐陳
陳從吳也
秋宋公伐鄭
宋春取鄭師而秋伐鄭雖雍丘之役實鄭伐宋然吾
既譎而取其師亦已甚矣何以伐為書公别大夫爾
非褒也
冬十月
十年春王二月邾子益來奔
公會吳伐齊
初齊以魯之滅邾也取讙及闡以逼魯魯懼而反邾
子于邾邾子獲復其國齊之賜今歸未及久而奔其
讎豈非齊有誅求而邾子不堪邪故邾子來奔而公
為之會吳伐齊邾故也前日魯滅邾而齊取魯邑則
義在齊今日齊逼邾而公伐齊則義在魯義豈如是
之去就不常哉人假之以為利爾齊窺魯之西鄙久
矣特幸魯有滅邾之事脅義以取邑魯之憾齊亦久
矣特幸邾子之來脅義以伐之二者假義以濟欲其
實大不義也而魯之為國固弱於齊將伐齊疑有所
不勝也則會吳以伐之然兵實魯志而書會何邪蓋
魯弱不敢及吳尊吳為主爾吳蓋遠於齊間魯而後
至齊也吳不因魯之求安能越魯而伐齊哉魯以蕞
爾之邾而使齊受南蠻之兵吳之患遂及於東夏魯
為之也聖人書公而不没其實其責魯之意深矣
三月戊戌齊侯陽生卒
經書齊侯陽生卒而傳者以為齊弑其君此何以通
之趙盾實弑而傳以為非弑陽生非弑而傳以為弑
學者不信經而信傳反曲經以合之若杜氏左氏之
孚君子不責而學春秋者亦折而從傳吾所不曉
夏宋人伐鄭
宋取鄭師復再伐鄭不義為己甚故人之
晉趙鞅帥師侵齊
晉自定公政歸六卿見於經者趙鞅為尤横出入歸
叛惟所欲為兵革之事皆鞅專之晉定見制於臣久
不能宋諸侯矣小國且不歸晉而況齊乎晉徒見公
會吳伐齊疑吳遂霸故鞅亦侵齊示晉非弱於吳也
然吳之伐齊為邾為有名而晉之侵齊伐喪為大惡
晉將與吳爭彊而不知其舉之不義焉後一年黃池
之會吳晉爭長其兆蓋見於此矣
五月公至自伐齊
以伐至而不以會至以伐告也
葬齊悼公
衛公孟彄自齊歸于衛
定十四年衛世子蒯聵出奔宋衛公孟彄出奔鄭則
彄固蒯聵之黨也其後蒯聵居戚經無入衛之文則
蒯聵猶在戚也今彄以蒯聵之黨不歸戚而歸衛是
叛黨事讎爾以分言之蒯聵正而子輒不正以義言
之則蒯聵順而子輒逆彄而從不正以逼正以逆而
抗順其為人蓋可知矣書曰自齊脅齊而抗衛也書
歸緩辭也以齊之力而入衛衛何能拒之宜其緩而
不迫也說者以歸為善疎矣
薛伯夷卒
秋葬薛惠公
冬楚公子結帥師伐陳吳救陳
成襄之世晉楚爭鄭猶曰中國與荆蠻爭諸侯也今
楚與吳子爭陳中國何與焉陳蓋中國而見爭於吳
楚是中國之不支矣嗚呼悲夫東州彊國惟齊與晉
皆内制於彊臣無以立矣諸侯何得不從而波靡哉
陳國楚之與也楚之敗陳叛楚從吳六年吳伐陳九
年楚伐陳陳固弱矣朝吳暮楚勢非得已矣然不幸
而當吳楚之衝艱乎為國哉今楚伐陳而吳救陳伐
者非不善而救者非善也君子不於二者而辯善惡
聖人所以兩書之者以見中國衰微而吳楚爭諸侯
也
十有一年春齊國書帥師伐我
報伐齊之役也邾子來奔魯為之會吳以伐齊以齊
逼逐邾子也齊既非義受伐何辭哉而今復報之其
舉固已曲矣然諸侯之来伐未有不書四鄙者惟八
年吳伐我與今齊伐我不書四鄙故夫書其鄙者伐
其邊鄙云爾今直書伐我是師及其都非直伐其邊
鄙而已則夫國書之師其亦甚矣哉然春秋書之無
貶辭何邪蓋春秋之末大夫暴横不書其名無以見
其横也非褒也
夏陳轅頗出奔鄭
晉楚爭鄭鄭之大臣南北其謀謀不勝則出奔今吳
楚爭陳陳之臣其亦有異議乎轅頗之奔適當公子
結伐陳吳救陳之後此必謀有所不合而奔者矣左
氏以為賦封田以為已此於經不可考聖人於春秋
何如是之晦哉若然則後世無左傳其事安所考之
吾亦未能信也
五月公會吳伐齊甲戌齊國書帥師及吳戰于艾陵齊
師敗績獲齊國書
魯凡再會吳伐齊伐齊猶可也招強吳以戕及中國
其為惡大矣魯讎於齊而弱於齊非借資無以報齊
也晉宋衛鄭皆魯之與而魯不之求必招吳以敗中
國其罪在所不原然艾陵之戰獨書齊及吳戰魯不
與戰也與伐而不與戰亦足以見吳之彊魯之弱矣
秋七月辛酉滕子虞毋卒
冬十有一月葬滕隠公
衛世叔齊出奔宋
前年公孟彄自齊歸於衛今世叔齊出奔宋一出一
入其黨有不能相容者矣衛侯父子不能相容而況
羣臣乎君臣父子為讎敵出入相背如冰炭欲衛之
無亂得乎
十有二年春用田賦
春秋書用田賦譏什二之征爾說者皆援哀公之言
曰二吾猶不足如之何其徹也因謂宣公初税畆以
什二而税今又於什二之外而用田賦非也宣公初
稅畆更助為貢未賦也今之用田賦始什二而稅哀
公之言蓋出於用田賦之後矣地官載師任地之法
園廛二十而一近郊什一遠郊二十而三甸稍縣都
皆無過什二則周制不止什一也說者皆言什一之
法是舉其稅而已不言賦也稅者什一賦亦什一賦
出車馬稅出穀米舉稅及賦而言之則周制均什二
孟子曰請野九一而助國中什一使自賦此則地官
之法爾野九一而助野即甸稍縣都之域九一而賦
且助也賦以斂泉貨當牛馬車甲之入助以徵穀粟
入於職歲之府也國中什一使自賦國中即園廛近
郊之地什一而稅且賦也使自賦則併以稅供賦焉
稅之穀粟盡以賦供稅賦皆供馬牛車甲也蓋園廛
近郊天子六鄉之兵所居國中則諸侯三鄉之兵所
居也宿兵之地稅賦皆以賦供郊野之地稅賦皆以
稅供此成周之定制也說者徒見園廛近郊輕而遠
郊甸稍重遂謂周制輕近而重遠不知載師之職掌
稅而已故近郊舉其稅不言其賦甸稍賦亦以稅供
故併舉其什一也園廛近郊皆宿兵故稅以賦供甸
稍縣都非宿兵之地故賦以稅供合稅賦而論之均
什二也要之近地賦而不稅遠地稅而不賦今哀公
國中之地既賦復稅郊野之地既稅復賦以田為率
不復計其遠近是賦什二稅亦什二也合而言之均
十四也其斂之重無過於是故聖人書用以惡之用
者不宜用者也三傳諸儒皆不考古而無其証妄以
臆而度非通論也
夏五月甲辰孟子卒
孟子昭公之夫人吳女也諱娶同姓謂之吳孟子不
書氏避同姓也不書葬避氏也
公會吳于槖臯
吳夫差躬敗齊師於艾陵魯故也魯以為惠焉故會
吳於槖臯修鄫之好也
秋公會衛侯宋皇瑗于鄖
鄖在泰州吳地也公說睦於吳而吳將圖霸故為之
會衛宋於鄖合衛宋以從吳也齊固晉之讎而魯宋
衛亦折而從吳晉其殆哉故明年為黃池之會晉好
於吳非爭霸也紓吳患也然晉之屈吳之雄諸侯東
嚮事吳者皆魯為之也故四書公會吳而繼書公會
宋衛明年公會晉侯及吳子於黃池則魯之罪著矣
宋向巢帥師伐鄭
宋鄭之怨於是十有三歲矣雖其兵端啟於鄭罕達
然宋之害鄭為多六年之間凡四疾於鄭而兵不戢
抑亦甚矣屢勝則驕驕則不虞敗故明年鄭罕達取
宋師於嵓宋不備也逞兵不戢亦可戒哉
冬十有二月螽
春秋書螽者十有八皆在夏秋之交固以為災矣然
未若哀公之世書螽者二皆在於閉蟄之後閉蟄之
後穀既登場螽固不能為害然其異亦甚矣禮仲秋
行夏令則蟄螽不藏孟冬行夏令則方冬不寒蟄螽
復出此則常燠之証也燠而蟄振猶有然也燠而螽
生是謂災異兩興也聖人可不志之哉
十有三年春鄭罕達帥師取宋師于嵓
取向巢之師也九年宋取鄭師於雍丘不書鄭伐宋
以宋譎取為文重責宋而輕責鄭也故隱其伐焉今
鄭取宋師首書宋伐鄭宋鄭之惡均故兼書伐焉若
曰宋不伐鄭師不見取於鄭也然以小人而責宋則
取鄭師首惡之罪不可逃以君子而責鄭彼以譎取
我不宜以譎報之所貴乎君子者彼雖以不義加我
我獨以義自安此君子小人之辯也若宋以譎取而
我亦以譎取之是亦均為小人爾何以别哉鄭將報
宋曷整兵於宋郊壓其境而問其取我師之罪宋何
辭而不屈今宋取鄭師而鄭亦取宋師譎詐交興非
聖人之所喜故一書伐一不書伐正其曲直而已不
責以君子之道也
夏許男成卒
公會晉侯及吳子于黃池
中國之會吳者多矣會吳於鍾離會吳於戚會吳於
向皆書會以會晉率諸侯而往會吳諸侯主於晉獨
從晉會吳也今黃池之會獨書會以及公不主於晉
主於吳也從吳而會晉侯矣然不書公及吳子會晉
侯而書公會晉侯及吳子於黃池存晉所以存中國
焉此則變文以示義者也魯自鄫之會久睦於吳前
年用吳兵以伐齊獲國書魯侯德之故會吳於槖臯
又為之會宋衛於鄖晉蓋忌吳之遂霸也不能無求
於吳焉故黃池之會晉侯主之晉之不復霸幾三十
年安能主吳乎將為志乎會吳爾然吳之見於經惟
柏舉之戰與此黃池之會書爵柏舉之戰以救中國
為有功黃池之會以和中國為無惡聖人豈與吳之
彊哉爵吳子所以媿伯主而傷中國也說者以為會
以及會二伯之辭且所謂霸主者以其宗諸侯也晉
之霸業掃地矣晉侯□然在會諸侯無一介從之而
吳亦纔得魯而已何以霸為晉之所以會吳者非為
霸也忌吳之彊也吳之所以會晉者亦非為霸也交
中國也黃池之會固中國之辱然會以交列國之歡
弭兵革之苦是亦無惡焉故内外皆以爵書無貶辭
也
楚公子申帥師伐陳
於越入吳
吳子一出為黃池之會而楚議其東越議其西三狄
鼎立而吳為彊楚越忌之故乘其出而爭襲其後也
吳嘗敗越入郢所以陵楚越者酷矣老子曰佳兵不
祥之器其事好還今夫差伐齊會晉將横行於中夏
而不知楚越含怒之久窺釁以雪恥於吳也彼將結
晉魯以寧中夏併力以事楚越不知為楚越所先也
嗚呼觀乎此可以為逞兵怙彊者之戒聖人書黃池
之會而繼書楚伐陳越入吳之文因事屬辭垂戒遠
矣
秋公至自會
晉魏曼多帥師侵衛
蒯聵居戚於今十年以晉之力而定蕞爾之衛奉父
以伐子脅正以黜不正一舉手之間爾而晉伐衛者
一侵衛者再而蒯聵卒栖栖於戚不能入衛非晉之
力不足以勝衛謀不暇及之也六卿方鰓鰓相虞自
安不給何暇問衛哉始為之侵衛順蒯聵之請而己
將納君於其國纔侵其鄙果能納乎無其實者掠其
名故春秋書侵而不書納也
葬許元公
九月螽
冬十有一月有星孛于東方
孛星必言所入之次而此不言其次見於旦也衆星
皆没而彗獨見故不言其次焉不言其次亦不可以
言入故曰有星孛於東方而已何以書志天變也志
天變以為人君畏天之戒也
盜殺陳夏區夫
春秋書盜者四殺君者一殺兄者一而殺大夫者二
以盜之賤而及大夫之貴其國無政刑矣
十有二月螽
義同十二年
十有四年春西狩獲麟
麟趾關雎之應也關雎之化行則王道成春秋之教
立則王道備化行於國而教立於書行於國者利一
時立於書者利萬世則春秋之教蓋重於關雎之化
也吾夫子抱二帝三王之道志不獲伸私寓乎春秋
春秋之教行是亦二帝三王之治也故書成而麟應
之麟為聖人而出非為魯而出也魯哀何德以將之
聖人為王道而作春秋所以正天下之大分君臣也
父子也兄弟也夫婦也朋友之交也而春秋之世皆
反之故經書天王下聘公如京師之類凡以正君臣
也書申生蒯聵之類凡以正父子也書鄭伯克段天
王殺佞夫之類凡以正兄弟也書文姜孟子之事凡
以正夫婦也書公子友葬原仲之事凡以正朋友也
五者正則王道成此所以致麟之應也麟出於魯之
囿固為聖人而出矣然不幸見獲於狩而傷焉此或
者所以疑其非應也麟固王者之嘉瑞不出於他而
出於魯非聖人之應而何凡狩書地志非其地今曰
西狩狩於魯囿爾魯囿曰大野在魯之西舉西狩則
知其在大野矣自得曰得以力曰獲惜乎聖人之瑞
而人不之識乃加以力焉此聖人所以傷之而書獲
聖人不幸而厄於世麟不幸而獲於狩聖人以麟自
況此所以出涕沾襟歟聖人雖睹其獲不能無傷然
亦足以彰吾作春秋之志非虚文也於是落筆
右哀公十四年經終十六年仲尼卒二十有七
年哀公薨
春秋經筌卷十六
