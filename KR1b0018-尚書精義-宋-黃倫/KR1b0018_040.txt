尚書精義卷四十宋黃倫撰
周公曰嗚呼厥亦惟我周太王王季克自抑畏文王卑
服即康功田功徽柔懿恭懷保小民惠鮮鰥寡自朝至
于日中昃不遑暇食用咸和萬民
無垢曰文王抑畏之心又見於卑薄其衣服卑服如
所謂惡衣服是也其不留意衣服之間其心必有所
主也康功謂安民之功田功謂稼穡之功安民欲其
有功則於民之細微無不體究矣治田欲其有功則
於田之利害無不諳悉矣其曰功者必欲民之康田之
豐而後已也卑薄其衣服而留意在此所以謂之即
歟又曰抑畏在心故無剛暴之氣每見其徽柔無
倨傲之状每見其懿恭徽懿皆美也美在其中而暢
於四肢發於事業暢於四肢故柔則徽而恭則懿可
以想見文王之聖容發於事業故小民則懷保之鰥
寡則惠鮮之可以想見文王之德政有諸中形諸外
此理之必致者也又曰蓋一日之幾有萬儻稍失
其會則禍必及於天下惟以勤爲心事事經理使發
號施令無一人不滿其意者此咸和之理也
陳晉之曰卑服則不自尊其身即康功田功則致其
力於民即康功所以安天下孟子所謂文王一怒安
天下是也即田功所以養天下孟子所謂文王制其
田里是也言卑服則不耽樂之從可知言即康功田
功則聞小人之勞知稼穡之艱難可知
胡氏曰抑有遏之之意人所以肆行而無畏者不能
自抑也遏其妄情止其私慾惟義是從則必畏天命
必畏祖宗必畏師必畏諫必畏謗讟必畏禍亂凡可
以致治者無不爲凢可以致亂者無不去也此非他
人所能惟我而已故曰克自抑畏言其自爲之不由
乎人也然畏一也有當畏者有不當畏者雖聖人不
敢不畏若夫逆理之臣子反道之夷狄則當修明刑
政以攘却之如舜罰有苖周征三監高宗伐鬼方宣
王伐玁狁亦何所畏哉
文王不敢盤于遊田以庶邦惟正之供文王受命惟中身
厥享國五十年
無垢曰文王爲西伯則西道諸侯皆聽命而供貢賦
是以文王不敢盤樂於遊逸田獵惡夫以庶邦所貢
賦供逸遊之好也夫四方貢賦皆出於霑體塗足愁
筋苦骨之餘上以奉宗廟朝廷下以給百官有司庶
乎其可也而乃欲以供逸樂之具天理豈肯容乎周
公於中宗言不敢荒寧於高宗亦言不敢荒寧於祖
甲言不敢侮鰥寡於文王言不敢盤於遊田者此蓋
無逸之心也蓋無逸則兢畏而不敢逸則肆而無不
敢使以敢爲心則亦何所不可哉欲行無逸當以敬
欲行敬當自不敢中入
吕氏曰文王之所以壽只爲不養其小體成王若欲
壽初不在養其小體以此知此最是周公感悟成王
親切處何故纔養其小體便去理會衣服飲食遊田
殊不知此乃是伐心之斧溺身之穽却是夭之端若
是一个養其大體使心和氣平乃是長久享壽之道
理文王如此勤勞却享許多壽當知勤勞中元不曾
有焦熬地位勤勞之中自有樂地文王所以能如此
勤勞而自樂者乃是文王徽柔懿恭所養至此
周公曰嗚呼繼自今嗣王則其無淫于觀于逸于遊于
田以萬民惟正之供
無垢曰商之三宗周之文王不敢逸豫享國久長明
白如此今後嗣王欲為賢聖之君不墜祖宗基業而
享國長久者無他道也法則三宗文王之不過於觀
眺逸樂遊冶田獵而已夫此四事有一于此上廢幾
務下傷民財萬民之供賦役以備百官郊祀有司之奉
宗廟社稷朝廷之大而已非以供觀逸遊田也夫逸
豫之作常見於觀逸遊田此三宗文王所以不敢為
此以貽子孫後世之患也
胡氏曰何謂觀如魯隠公觀魚于棠莊公觀社于齊
景公欲觀于轉附朝儛魯臧孫所謂不軌不物曹劌
所謂後嗣何觀而晏子所謂流連荒亡為諸侯憂則
觀之過也何謂逸如魯文公三不會盟而怠於誄祭
大室屋壊而怠於宗廟自正月不雨至于秋七月而怠
于憂旱魯國失自文公始則逸之過也何謂遊如周
穆王欲肆其志周行天下將必有車轍馬跡焉秦始
皇隋煬帝作離宫别館不知其數千乘萬騎極意廵
行百姓嗟怨以亡其國則遊之過也何謂田如夏太
康畋于有洛之表十旬弗反為羿所奪漢武帝微行
出獵夜過桓谷渴而求漿為主人所辱則田之過也
故于觀于逸于遊于田則必輕費妄用萬民正供之
賦不足以歛之而重歛於民民至困窮弱者死溝壑
其終如此此聖人所以長慮却顧而戒之於其初也
吕氏曰前說以庶邦惟正之供後說以萬民惟正之
供以此知天下之貢賦非要供奉天子夲不是供人
主之身乃是供人主之位何故天作之君作之師所
以使萬民來貢賦夲不是私奉一人之身所以惟是
宗廟賓客合當用者方用貢賦只是供人主之位不
是私奉人主之心何故當時所以使他貢賦幾曾要
供人主之觀逸遊田當知夲不是如此此周公又警
動成王親切處
無皇曰今日耽樂乃非民攸訓非天攸若時人丕則有
愆無若殷王受之迷亂酗于酒德哉
無垢曰淫于觀逸遊田則人欲動蕩其心迷亂不復
知天理所在故反以酗酒為德夫酒所以喪德也紂
因得以鼓其凶燄乃認以為德意逸豫之極盖有如
此顛倒成王得不以此為戒哉
吕氏曰這心一開便收不得何故纔說我是今曰暫
耽樂便上不順天下不順于人便是自絶于天自絶于
民了以此知此心不可頃刻放下人君纔放下時天
下便陷于災害之地時今人為惡多是自初間說道
我今日時暫如此到得後來為惡日長不可禁遏皆
緣初間始
周公曰嗚呼我聞曰古之人猶胥訓告胥保惠胥教誨
民無或胥譸張為幻此厥不聽人乃訓之乃變亂先王
之正刑至于小大民否則厥心違怨否則厥口詛祝
無垢曰古之人即中宗至文王也君臣上下皆以無
逸為德故君臣上下率由無逸之中豈不儼然如上
天森然如北極天下焉有不太平神祇祖宗焉有不
安樂乎又曰君臣相訓告保惠教誨以無逸而君
或不肯聽臣下無逸之言則放逸之言得入矣先王
正刑自無逸中出放逸之言入則必盡變亂先王之
正刑若小若大盡皆變亂以快私意此理之自然也
又曰民心違怨民口詛祝怨氣充塞安有壽考之理
乎夫民者天也民心違怨是天違怨也民口詛祝是
天誅譴也如此國家亦安得有吉祥事乎
史氏曰人君有迪哲之性不修則不明凢人有好亂
之心不防則不止夫交修並用謂之胥君臣之間胥
訓告則相示以法胥保惠則相愛以德胥教誨則相
規以道古之聰明睿智之君其盛德雖出於天縱於
是三者猶眷眷而不忘豈有他哉凢以開悟其迪哲
之性而隄防小人好亂之心者盖不得不爾也
周公曰嗚呼自殷王中宗及高宗及祖甲及我周文王
兹四人迪哲厥或告之曰小人怨汝詈汝則皇自敬德
厥愆曰朕之愆允若時不啻不敢含怒
無垢曰迪蹈也行也謂用知人之哲以自照也盖知
人之是非則易見知己之是非則難行知人之是非
以反照己之是非則入聖人之域矣故聞怨詈則自
敬德愆在於彼則曰朕之愆正孟子所謂行有不得
者皆反諸己其身正而天下歸之之意也於殷獨舉
三宗而不及湯於周獨舉文而不及武王此學者所
以多說也盖湯武親以兵臨桀紂之罪其無逸也不
足言三宗皆承富貴之後文王亦承積累之基其無
逸也為可法此正為成王言也又曰天下莫難受
於怨詈我誠有過則彼之怨詈為有物我元無過則
彼之怨詈為讒賊此衆人聞怨詈所以多怒也夫以
三宗文王尚不免小人怨詈况未及三宗文王者乃
遽欲人人稱頌乎第三宗文王之處怨詈也有道其
道何如迪哲而已聞怨詈之至則用平生知人之哲
即怨詈而自照焉其果有也則改之不疑其無有也
則愈加檢飭使吾心無一毫之玷而後己大自敬德
此之謂也
胡氏曰哲者知也迪者由也由其天稟之智不以私
昏之則其明不蔽所以人莫之欺也
史氏曰以畏慎處已以忠厚待人此聖人盛德之事
也聞譽則喜聞毁則怒善則稱諸已惡則歸諸人此
理之必然也凢人情之所不堪者吾今一切反之非
盛德孰能之哉
張氏曰自知者明知人者哲哲者明之發乎外足以
知人之謂也人孰不有是哲不能迪之則茅塞其心
而昏惑闇黯之累生焉是故哲出於性迪之者人而
已自殷王中宗以至於我周文王兹四人迪哲者於
哲則能迪之則其性天之明不為物之所蔽也
此厥不聽人乃或譸張為幻曰小人怨汝詈汝則信之
則若時不永念厥辟不寬綽厥心亂罰無罪殺無辜怨
有同是叢于厥身周公曰嗚呼嗣王其監于兹
無垢曰夫聞怨詈之言而迪哲以自照則變忿怒為
和緩此心已在三宗文王閫域中矣安得不長有天
下亦安得其心不常寬裕乎聞怨詈之言而輕信以
含怒此心已在桀紂室中矣豈復能長有天下乎不
知迪哲自責之道而信讒含怒因事而發不復審問
是非所在乃恣罰無罪殺無辜之人以快一時之憤
凢有同是無罪無辜而被殺罰者無不怨恨以叢萃
於一人夫以𦕈然一己而天下之怨皆萃而歸焉不
知其何以堪之此古帝王之所畏也邴歜殺其君有
以也夫又曰無逸迪哲之說上引三宗近質文王
凢治亂安危之微享國長短之要盡於此矣此古今
存亡一大鑑也
吕氏曰惟無逸則勤勞勤勞則公明謙遜虚受自然
樂於聞過若自此縱逸則怠惰驕傲必至於自滿何
緣會聽人之言惟是無逸方能聽言周公所以又嘆
息嗣王其監于兹盖欲成王看這怠逸存亡樣子
召公為保周公為師相成王為左右召公不悦周公作
君奭
無垢曰太保之職其救王惡太師之職其詔王媺盖
與之同太師太保皆宰相也召公為保周公為師相
成王而左右夾輔之其任重矣使成王有微惡萌於
心則召公為失職使成王有一善之不為則周公為
失職而以成王資質論之管蔡流言成王遽疑周公
丕視功載成王悉用私人是其心惡氣昜生善端猶
蔽此召公所以不悦而欲求去也
荆公曰召公不悦何也曰成王可與為善可與為惡
者也周公既復辟成王既即位盖公懼王之不能終
而廢先王之業也是以不說焉夫周之先王非聖人
則仁人也積德累行數世而後受命以周公繼之累
年而後太平民之習治也久矣成王以中才承其後
則其不得罪於天下之民而無負於先王之烈也不
亦難乎如此則責任之臣不得不以為憂也
賈氏曰成王幼在襁褓之中召公為太保周公為太
傅太公為太師保保其身體傅傅之德義師道之
教訓三公之職也於是皆選天下之端士孝弟博有
道術者以衛翼之使與天子居處出入故天子初生
固見正事聞正言行正道左視右視前後皆正人也
習與正人居之不能無正也
楊氏曰召公不說者非不說周公之留也召公之與
周公同心而同德者若使不說周公之留則召公之
心豈其有疑乎周公無可疑之事召公無疑周公之
心使召公果有疑之之心則當疑於權在手未歸政
之前必不疑於己歸政之後也君奭之篇即周公已
攝政之初復子明辟之後周公留為太師與召公相
成王為左右之時也而召公方有疑之之心無乃後
哉或曰召公之所以不悦者何哉曰召公見周公己
歸政成王歸就臣位而成王中主也方在弱冠新即
大政召公之心盖憂其志慮謀意或未保於無過宗
廟社稷或未任於負荷盖其心憂國之深故不悦也
周公因其憂而不悦於是歴陳商之所以亡周之所
以興復謂自古國家多難得賢臣則安盖將以古賢
臣之功勉召公而寬其憂成其忠相與協力以濟成
王於太平之域也
君奭
周公若曰君奭弗弔天降喪于殷殷既墜厥命我有周
既受我不敢知曰厥基永孚于休若天棐忱我亦不敢
知曰其終出于不祥
無垢曰我周既已受殷家有天下之命其吉其凶未
可知也我不敢知周家基業其永信如今日之休美
而子孫能順天道天其常輔子孫之誠乎我又不知
其終出于不祥如殷紂乎此周公憂懼之深故以問
召公也
張氏曰在天者有命在人者有義命之在天莫之致
而至其可必哉所可必者在我之義而已是故殷之
墜命與夫周之受命非周公之所敢知也厥基永孚
于休與夫其終出于不祥亦非周公之所敢知也凡
此言天難諶命靡常吉凶禍福相為休長相為倚伏
不可得而知矣
嗚呼君已曰時我我亦不敢寧于上帝命弗永遠念天
威越我民罔尤違惟人
東坡曰周公昔嘗問召公曰天其將使周室永孚于
休歟抑將出于不祥歟皆未可知也于時召公荅曰
是在我而已我若能祗上帝之命不敢荒寧則天將
永孚于休若其弗念天威及使民無所尤違則天將
終出于不祥此皆在人而已今我不去正為此耳故
舉其昔言以喻之
無垢曰于民無所尤是任其作惡也于民無所違是
順其作惡也民知善之所向惟上之人於其為善而
任順之則人人有士君子之行而見風俗之厚矣儻
惟于民任順其為惡而無所尤違惡俗已成其終出
于不祥也無疑矣
荆公曰此言君奭既曰是在我我亦不敢暇逸于天
命而不永遠念天威之於我民無尤違言天威於民
皆當其罪無僣差已不可以不念也
張氏曰謂之禍矣福有時而來謂之吉矣凶有時而
至則上帝之命我之所以不敢安也作不善而降之
殃不欽德而墜厥命則上天之威無過也無違也未
始或僣焉苟能作德則天威雖曰可畏不足畏也已
不敢寧于上帝命所謂雖休勿休是也不敢不永遠
念天威越我民罔尤違所謂雖畏勿畏是也
在我後嗣子孫大弗克恭上下遏佚前人光在家不知
天命不易天難諶乃其墜命弗克經歴嗣前人恭明德
無垢曰天道難保有德者輔之無德者去之既不能
恭承天地又不能宣重文武之德又與宦官女子昏
于深宫不知天命之不可輕是則天必將墜其有天
下之命亡不旋踵豈能經歴久遠以嗣文武恭天地
之德與夫文武光明之德乎此言成王中才正在周
召夾輔之意不可求去以為高也
荆公曰前既言在我者不敢不勉此乃言在人者非
我所及知也惟在人者若我後嗣上則大不克敬恭
天與祖考下則大不克敬恭諸侯臣民遏佚前人光
在室家之中沈溺于近習而不知天下之艱難則天
命靡常難可諶信乃其墜命不能經歴久遠嗣前人
敬明之德
在今予小子旦非克有正迪惟前人光施于我沖子
無垢曰惟恐其不能嗣前人恭明德故在今我小子
旦不敢去國而留佐成王也然而我之佐成王豈敢
自以為能正之哉此盖周公不敢以大人自處也第
行文武之明德以開警于成王爾夫闇室之中灼燈
則闇者皆明前人光即燈也成王猶闇室耳使周公
行文武明德以示成王則成王闇處皆廓然矣
張氏曰正已而率之者正也先身而道之者迪也周
公自謂我非能有所正也亦非能有所迪也惟以前
人光明之德施之成王而已
又曰天不可信我道惟寧王德延天不庸釋于文王受
命
無垢曰天不可信我其柰何哉惟道行武王安天下
之德使周家享國延長庶幾天不用釋廢王所受之
命也盖受命者文王武王有聖德復受天命周公道
行武王之德則其享國長延也無疑矣大誥寧王指
武王故知此所謂寧王者武王也
吕氏曰天不可信周公前既說天難諶至這裏又說
天不可信周公非不知天何故不信天盖天元不在
外若外面信天便是外面别有箇天不要倚靠外面
底天紂言我生不有命在天紂自不去理會一身只
專信天却自外討天盖天元不在外心外别無天紂
愈攀援天天愈絶紂維武王自盡其德自敬其德可
也天命自無窮此欲遠却近若是紂欲近却遠
公曰君奭我聞在昔成湯既受命時則有若伊尹格于
皇天在太甲時則有若保衡在太戊時則有若伊陟臣
扈格于上帝巫咸乂王家在祖乙時則有若巫賢在武
丁時則有若甘盤率惟兹有陳保乂有殷故殷禮陟配
天多歴年所
無垢曰伊尹在太甲時伊陟臣扈在太戊時皆能格
于上帝夫天帝一也而周公于湯時言格于皇天于
太甲太戊時言格于上帝何也盖上帝則秉禍福之
權而作善者降之百祥矣天則日月星辰是也格于
皇天則日月合璧五星連珠甘露降醴泉湧山出器
車河出馬圖鳳凰麒麟皆在郊陬朝廷盖可知也格
于上帝則慮而有獲動而有成子孫千億四夷來王
矣其心之體無絲毫之欺是格于皇天也其心之用
無絲毫之欺是格于上帝也又曰夫乂王家者治
人事也伊陟告于巫咸巫咸修人事以應桑榖之變
桑榖既消則人事修之力也人事修則治與上帝之
心同矣上帝秉禍福之權以馭萬物人主秉禍福之
權以馭萬民其理一也人事不治則有桑榖之妖人
事既治則格于上帝是則人主代天無求合於天也
第脩吾人之事而已矣又曰巫賢之於祖乙甘盤
之于高宗亦用格于皇天上帝與夫乂王家之道也
然則商家所以得天命者以此數賢輔弼之力也周
公與召公豈可去朝廷乎去則高矣其如文武之業
何不去則夾輔成王不失皇天上帝之意使天不庸
釋于文王受命利害皎然夫復何疑又曰殷之賢
君皆得賢者輔相故皆以禮終陟升遐也以禮終則
其死也配天而無愧矣其道相傳如此故殷之享國
多歴年所而不中絶命也然則賢者所係如此其可
輕去朝廷而不以天下國家為念乎
荆公曰伊尹保衡其實一也在成湯時則格于皇天
在太甲時則格于上帝其故何哉文公曰可與盡道
則盡道可與盡德則盡德成湯可與盡道者也太甲
可與盡德者也
張氏曰天人之理其致一也所謂天之道者即吾身
之道是也所謂帝之德者即吾身之德是也體此道
而神焉是與天同道斯足以格于皇天矣得此德而
明焉是與帝同德斯足以格于上帝矣格于皇天者
是其道之至而與天無間也格于上帝者是其德之
至而與帝合一也若夫道德有所未至則未可以言
於于皇天上帝故特曰乂王家而已
天惟純佑命則商實百姓王人罔不秉德明恤小臣屏
侯甸矧咸奔走惟兹惟德稱用乂厥辟故一人有事于
四方若卜筮罔不是孚
無垢曰言天之所以大佑命商家者則以商家百姓
大族王人之微者無不秉德明恤下民以至為小臣
者皆可以藩屏侯甸如所謂赳赳武夫公侯干城之
意則夫天之佑商家者則以商家得人故也又曰
朝廷四海形異而心同勢遠而理一故天子出一號
發一令則四方罔不是而信之則以上下遠近内外
表裏皆有德之士也嗚呼儻非伊尹伊陟臣扈諸人
有以倡之其能如此之盛乎審知此義則周召之不
可不留也審矣
