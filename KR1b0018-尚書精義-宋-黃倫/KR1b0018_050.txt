尚書精義卷五十宗黃倫撰
魯侯伯禽宅曲阜徐夷並興東郊不開作費誓
無垢曰東郊不開言淮夷徐戎自東而來也伯禽講
武治糧申令于費費非戰地也
孔武仲曰夫聖人之定書將以垂法於後世所以垂
於後世者莫若立言之深切著明苟其言之善足以
為法於人矣則位雖卑德雖薄何害其言之善乎苟
其言之不善且或無言可錄則雖桀紂之位貴為天
子子弓之賢亞於聖人不聞有言可法於後世然則
詩書之所錄何必待其德與位哉此秦穆公不用蹇
叔之言一戰於殽而敗績歸而有悔過自新之意魯
伯禽率三郊三遂之兵征討徐夷有藩屛王室尊事
天子之心是皆有美言善道可為後世之法列於書
之末不亦宜乎
張沂曰尚書謂之帝王遺書何以繫之以費誓秦誓
曰孔子敘書以魯有佐王討罪之備秦有悔過自誓
之戒足為世法故錄以備王事然則秦魯之君皆是
王臣故錄其誓而繫之周書亦猶臯陶之謨繫於虞
書也以是論之何必他議或曰孔安國曰魯有治戎
征伐之備今子言魯有佐王討罪之備何據乎曰今
據蔡仲之命曰成王東征淮夷費誓曰徐戎淮夷並
興魯侯征之於費而誓衆是同王征伐而有備也周
之時諸侯征伐多矣其事不載於書今獨載費誓是
伯禽為聖人後能佐王討罪故錄其誓也
林氏曰何彼穠矣平王之詩而繫之國風者以治内
之事在焉駉者僖公之詩而繼以頌後者以長善之
意在焉今書者政事之紀帝王之軌範而連之以諸
侯之事者孔子之意以魯有治戎征討之備秦有悔
過自誓之戒足以為法故錄以示於後蓋以長善救
失之心是知詩書之意相為表裏
吕氏曰帝王誥命至於文侯之命已絶文侯之命既
絶是書合當以此終然而猶有費誓秦誓於其後孔
子定書自有深意帝王之道乃古今常行共由之道
也若是書終於平王文侯之命則是天子諸侯不能
出誥命書便絶於此誥命有時而窮孔子要後世之
道理無窮後面所以又有兩篇諸侯之誓正恐當時
以為聖人之道如天天不可階而升道便於此窮極
斷絶了且如易不終於既濟而終於未濟若終於既
濟是天下無餘事易已無餘藴如此則是易有時而
窮惟是終於未濟所以見易無時而窮若書果終於
文侯之命則是帝王之澤亦終人無緣進於帝王之
道所以存此兩者費誓一篇見得帝王之遺澤尚在
夫子嘗言齊一變至於魯魯一變至於道時當春秋
王綱解紐惟魯尚有周家典章文物紀綱法度由魯
亦可以至於道孔子所以存費誓一篇見伯禽創業
垂統承周公之教為無窮之法
費誓
公曰嗟人無譁聽命徂兹淮夷徐戎並興善&KR1600;乃甲胄
敿乃干無敢不弔備乃弓矢鍛乃戈矛礪乃鋒刃無敢
不善
無垢曰弓矢言備戈矛言鍛鋒刃言礪皆法言也孔
穎達曰弓一則矢百弓十則矢千使之數備足其說
是矣戈矛非鍛則不精鋒刃非礪則不利
林氏曰好生而惡死者天下之常情也今也魯侯驅
民於萬死一生之地冒鋒鏑犯霜露以從事於此而
又整戎備戒其士卒以至無有不善者何哉蓋好生
惡死雖天下之常情而所欲有甚於生所惡有甚於
死者為人上者得不所欲與之聚之所惡與之去之
夫然後與民同樂而上下咸安者哉傅說曰惟干戈
省厥躬蓋已之不正物將奈何今淮夷徐戎侵我邊
鄙戕我人民吾得不帥民以去之宜乎告誓之如是
之嚴也
張氏曰甲之於身胄之於首干之扞蔽皆所以自衛
也&KR1600;乃甲冑者簡擇之而使精也敿乃干者攻治之
而使謹也凡用兵遠則弓矢者射之近則矛者勾之
戈者刺之則弓矢戈矛與夫鋒刃皆所以討敵者也
弓一而矢百則弓矢欲其備戈矛必有金而成之故
戈矛欲其鍜鋒刃必就礪也然後利故鋒刃欲其礪
用兵行師以自衛者為先而討敵者次之故先言甲
胄干而後曰弓矢戈矛鋒刃至於甲胄干非特欲其
善也又欲其無敢不弔則其所以自衛者尤致其謹
也
吕氏曰大抵戎狄德盛則後服德衰則先叛蓋氣稟
之偏者難服易叛所以伯禽宅曲阜之初徐戎乘新
定未集便乘間來作亂
今惟淫舍牿牛馬杜乃擭敜乃穽無敢傷牿牿之傷汝
則有常刑
無垢曰牛馬為車戰及負載之用軍事所不可忽也
擭設機以捕獸者也穽掘地以陷獸者也軍傍之民
有此類者本非有意於取軍中牛馬也然當吾放牧
之際儻不杜絶敜塞之則必傷吾牛馬以害軍事故
不杜敜有至傷牿者則軍有常刑矣此誓軍傍居民
也嗚呼軍自軍民自民在軍則戰在民則耕故雖有
軍事而軍傍居民不妨其安業也先王行兵乃如常
事矣
馬牛其風臣妾逋逃勿敢越逐祗復之我商賚汝乃越
逐不復汝則有常刑無敢寇攘踰垣牆竊馬牛誘臣妾
汝則有常刑
無垢曰雖馬牛其風可逐而不敢逐臣妾逋逃可捕
而不敢捕勿敢越逐者恐亂軍衆也有能得放逸之
馬牛逋逃之臣妾而謹還其本主者此良民也吾乃
商度多寡而等級以賞賚之所以勸其守分而不生
僥倖之心也又曰乃越其部分不待號令而擅自
捕逐之者乃有得馬牛臣妾認為己有而不還本主
者二者則軍有常刑矣所以禁其亂衆而止其苟得
也又曰人衆則氣盛故多妄作又有小人鼓唱其
間故有恃衆而為寇盜者攘敓人財物者踰垣墻而
為姦者竊他人馬牛者誘他人臣妾者固所不能免
也唯探賾索隠鈎深致遠長慮却顧知其必有此事
而先為之防範則衆心安定而小人無能為矣蓋刑
所以禁未發而制邪心也其算索物情如此其精以
此心而料敵制勝蓋有餘矣
甲戌我惟征徐戎峙乃糗糧無敢不逮汝則有大刑魯
人三郊三遂峙乃楨榦甲戌我惟築無敢不供汝則有
無餘刑非殺魯人三郊三遂峙乃芻茭無敢不多汝則
有大刑
無垢曰夫淮夷徐戎以伯禽宅曲阜而興兵侵擾今
不俟其至先往征之此兵法所謂先有奪人之心也
蓋興兵而來則其備嚴未至而先征之則出其不意
而彼氣喪以周公之子行兵如此則知三代行兵與
宋襄公成安君大異矣又曰兩軍相當性命相角
干戈相持不服炊爨不事匕箸為此乾糒以充饑虛
蓋軍飽則氣盈飢則氣乏其於糗糧其可不儲峙之
以供軍需乎其或不逮使三軍飢乏是乏軍興也兵
法乏軍興者斬汝則有大刑謂付之死地也軍事至
重不得不嚴也又曰天子六軍則有六鄉六遂大
國三軍故止言三郊三遂鄉即郊也國外曰郊郊外
曰遂百里為郊二百里為遂三郊三遂儲蓄楨榦以
備築壁壘及距堙之屬也距堙即土山也在外以闚
城中在内以闚敵情楨榦謂築墻所立兩木謂之楨
當墻兩邊障土者謂之榦榦即詩所謂縮板
東坡曰徐戎淮夷近在魯東郊不伐之於郊而載糗
遠征其國既以甲戌築亦以甲戌行何也古來未有
知其說者以予考之伯禽初至魯魯人未附韓信所
謂非素拊循士大夫驅市人而戰者若伐之於東郊
魯人自戰其地易以敗散築城而守之徐夷必爭使
土功不得成故以是日築亦以是日行徐夷方空國
寇魯魯侯乃以大兵往攻其巢穴師興之日東郊之
圍自解所謂攻其必救築者亦得成功也費誓言征
言築而終不言戰盖妙於用兵周公之子蓋亦多才
多藝耶又曰汝敢不供楨榦則吾之刑汝不遺餘
力矣特不殺而已糗糧芻茭不供則軍饑故皆用大
刑大刑死刑也楨榦不供比芻茭差緩故用無餘刑
非殺也近時學者乃謂無餘刑孥戮也非止殺其身
而已至於殺而猶不止誰忍言之伯禽周公之子也
而至於是哉又曰言魯人以别之知當時有諸侯
之師也楨榦芻茭皆重物故獨使魯人供之三郊三
遂南西北方郊遂之人東郊以備寇不供也徐夷作
難久矣魯固受其害而以宅伯禽知周公不私其子
也伯禽生而富貴安佚始侯於魯遇難而能濟達於
政練於兵皆見於費誓知周公教子有方也孔子叙
書蓋取此也余考伯禽為方伯凡所統率兵皆在焉
何獨魯人而已而供楨榦芻茭獨魯人者蓋糗糧則
諸侯之師可自辦而楨榦芻茭皆重且多豈可使諸
侯遠致哉
林氏曰兵凶器也亦可置之吉戰危事也亦可置之
安但觀其用心如何耳使其心乎安民則不在於殺
伐為事不在於勇敢為能而大意欲為民去害而即
安以亂而易治彼以有心來我以無心應不得不然
也故其戒誓之辭禦戎之備無所不至戒誓之後汝
往徂征故峙乃糗糧則遠者可致也故使諸侯之人
峙乃楨榦芻茭則宜賦役近者故使魯人供之凡事
之輕則誓之以常刑事之重則誓之以大刑且先王
之時以去害為務以仁民為政應天順人興師動衆
出於仁義而刑尚不可忘則知古者用兵未有去刑
而能治也是必責之甚嚴戒之至備不得已而後動
其於刑必使易避難犯以喻之至熟而後加焉故使
之有過於死而人不怨也
胡氏曰郊遂者制軍之數也天子六卿故六軍大國
三卿故三軍魯以方百里之地非若王畿之可以制
軍如鄉之數蓋合采邑與受田之人以其在野是以
謂之三遂也方徐戎並興三鄉之軍未足以支故兼
起於三遂也
秦穆公伐鄭晉襄公帥師敗諸崤還歸作秦誓
無垢曰秦穆公初與晉文公伐鄭鄭使燭之武說秦
秦與鄭盟而使杞子逢孫楊孫戌之杞子自鄭使告
於秦曰鄭人使我掌北門之管若潛師以來國可得
也秦穆訪諸蹇叔蹇叔不可公辭焉而召孟明西乞
白乙使三人帥師伐鄭師經崤澠晉界也而不假道
焉三人者其謀泄乃滅滑而還晉以秦因國有大喪
而越境伐鄭師行不以告故候其師歸敗之於崤獲
三帥焉晉文公夫人文嬴秦女也請三帥曰彼實間
吾二君寡君若得而食之不厭君何辱討焉使歸就
戮於秦以逞寡君之志若何公許之晉侯歸之穆公
素服郊次嚮師而哭曰孤違蹇叔以辱二三子孤之
罪也不替孟明孤之過也秦人記此事於史孔子得
其悔過之誓故取以附於周書之未焉又曰軍旅
用誓豈獨秦國而聖人特取以附周書之末是知當
時之誓師皆不義之舉也獨秦以悔過而作誓此諸
國所無而暗合三王之道者也故孔子有取焉
楊氏曰或問春秋止獲麟述其旨者衆矣書畢秦誓
寧無意乎願聞其說曰仲尼藴聖人之業而不得施
者也其生不辰於魯則昭公見逐在周則子朝造亂
弑君三十六滅國五十二三綱絶矣仲尼歴聘以救
之則又不得其位故退而定禮樂刪詩書修春秋以
防乎微立乎教其刪書也堯舜之典大禹臯陶之謨
商周之訓誥誓命淵然垂教亦備矣帝王之書至文
侯之命而終焉則平王而下誥命絶矣周之號令不
行於天下名位焉而已秦穆公西夷之國也乃能悔
過誓衆作秦誓焉是三代之誥誓王朝所以令天下
之文周不能有之而秦僭焉夫吳楚僣稱王徒竊其
名號不過榮於外焉春秋尚夷而外之况秦穆公遂
竊為帝王誥誓之文其志可量哉聖人見其微則防
其著思其漸則憂其大履霜之不禁堅冰可期矣濫
觴之不支襄陵難遏矣秦穆之僣為誓命其履霜乎
其濫觴乎易曰臣弑其君子弑其父匪一朝一夕之
故其所由來者漸矣由辨之不早辨也太史公曰秦
雜戎狄之俗位在藩臣而臚於郊祀君子懼焉揚子
雲曰天子制公侯伯子男也庸庸節節節莫差於僭
僭莫重於祭祭莫重於地地莫重於天則宣文宣靈
其兆也如是則秦之祖己僭王者之郊也至穆公遂
僭乎誓也卒洎乎滅二周而遷九鼎豈一朝一夕之
故哉則秦誓者其履霜也其濫觴也故仲尼删書畢
秦誓者有傷焉有戒焉三代之誥誓中國之王不能
行之西夷之君乃用焉不亦傷乎然秦國之僭亂周
若不早辨之秦之子孫循襲寖長其可量哉故亦以
戒周也設周有明王復興悟孔子之戒消堅冰於履
霜堤襄陵於濫觴防微不至於著杜漸不及於大立
制度以誅僭竊後世安有稽首歸秦者哉故曰有傷
焉有戒焉嗚呼仲尼删書立教不徒焉耳
吕氏曰穆公既為晉所敗深自克責作為悔過之書
孔子所以載之於二帝三王之後這一書之理便是
二帝三王之階梯聖人之全體在易之乾乾之德便
是聖人之德乾本廣大其德剛健中正純粹精也人
若要精於乾德階梯在甚處在復卦一陽生於五隂
之下五隂在上重疊積累正如衰世末路人為私意
障蔽然一陽生莫之能禦須有復乎乾之理復是進
乎乾之梯階春秋之時三綱五常都不明去二帝三
王之時大段遠正如五隂在上看此一篇見得回心
悔過其辭懇篤至誠若推是心以往便可到堯舜禹
湯地位前許多私意邪慮亦蔽他不得書之秦誓便
是易之復卦學者須玩味
秦誓
公曰嗟我士聽無譁予誓告汝羣言之首古人有言曰
民訖自若是多盤責人斯無難惟受責俾如流是惟艱
哉我心之憂日月逾邁若弗云來惟古之謀人則曰未
就予忌惟今之謀人姑將以為親雖則云然尚猷詢兹
黃髮則罔所愆番番良士旅力既愆我尚有之仡仡勇
夫射御不違我尚不欲惟截截善諞言俾君子易辭我
皇多有之昧昧我思之如有一介臣斷斷猗無他技其
心休休焉其如有容人之有技若已有之人之彦聖其
心好之不啻如自其口出是能容之以保我子孫黎民
亦職有利哉人之有技冒疾以惡之人之彦聖而違之
俾不達是不能容以不能保我子孫黎民亦曰殆哉邦
之杌隉曰由一人邦之榮懷亦尚一人之慶(按此篇經解永樂大)
(典原缺)
