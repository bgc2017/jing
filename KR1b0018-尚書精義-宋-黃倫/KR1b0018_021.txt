尚書精義卷二十一宋黃倫撰
高宗夢得說使百工營求諸野得諸傅巖作說命三篇
無垢曰高宗夢自上帝得傅說乃使百官經營搜求
田野遂於傅巖而得之然則曷不求之於朝而必求
之於野乎盖高宗夢𫝊說形狀已在目中矣乃審厥
象以求之當其象之出也衣服氣類决非市朝中人
而朴質敝陋無以異於深山之野人故决意使求諸
野也皇甫謐云衣褐帶索此豈非野人之服乎然而
傅說在版築高宗在廊廟姓名不通心志不接非有
半面之舊一夕之談也高宗雖恭默求賢非注意於
傅說傅說雖有心康濟亦無求於高宗不知何為而
此兩人者精神忽交感於夢寐之間哉又不知高宗
之夢到傅說之所耶抑亦傅說之神到高宗之夢耶
此理亦難究矣曰天下之至誠無彼此之間也非高
宗來版築亦非傅說到廟堂凡心俗慮有高下之不
同而至誠所在通古今於一息高宗傅說同此一心
兩人之心同此一誠高宗推誠所注則發見於傅
說之心傅說致君之義又交於高宗之心此理微矣
惟力學者知之自古聖人未有不以此而運動四海
也
伊川曰或問高宗得傅說於夢文王得太公於卜古
之聖賢相遇多矣何不盡形於夢卜乎曰此是得賢
之事豈必盡然盖高宗至誠思得賢相寤寐不忘故
朕兆先見於夢且如常人夢寐間事有先得者多矣
亦不足怪至於卜筮亦然今有懷誠心求卜有禱必
應此理之常然又問高宗夢往求傅說耶傅說來入
高宗夢耶曰高宗只是思得賢人如有聖人自然應
感他亦非此往亦非彼來譬如懸鏡於此有物必照
亦非鏡往照物亦非物來入鏡也大抵人心虚明善
則必先知之不善亦先知之
周氏曰高宗夢得傅說由是舉而相之夫其得之於
夢則說之賢否未可知也而遂相之何也盖高宗即
位之初商道中衰甘盤遯世朝多具臣傅說賢而隠
於版築之賤一旦舉而加於百竂之上則天下之心
未盡厭服衆必駭異故託夢得而旁求天下置諸左
右如天所授羣臣莫之敢疑然後傅說之道得行也
若不素知其才而徒以夢取之則與後世按符命據
圖䜟以用人者何異哉聖人删書而存之可以見高
宗之意矣
王正仲曰或曰堯之於舜必因四岳之師錫而後用
高宗之於說則不待羣臣與四方之稱薦獨託於夢
而取之若相戾然何也曰堯之於舜其知之而已詳
矣然亦咨曰汝庸命遜朕位夫以四岳皆賢人雖使
有天下皆可以朝諸侯一海内儻有賢於己必稱薦
之豈至於貪天下私己哉故四岳卒以舜對盖堯之
時四岳諸臣智足以知舜堯雖已知之尚待師錫而
後用之為易也高宗之朝其在位之臣雖為君子顧
其智能未足以知說自即位以來至其免喪未有以
說為言者必待其能知說又能薦說然後用夫君臣
死生之靡常與天下之事有切於治亂者將可以任
萬世之憂哉此其勢有不得已也儻卒然取之於版
築之間而位之百官之上則羣臣疑百姓惑於是神
之於夢曰非我之聰明獨見也天以命我矣則羣臣
於朝無過言百姓於下無疑心此其所以為高宗
范氏曰高宗雖賢君擇相重事何為不先舊德元老
而憑一夢遂求於天下傅說處賤陋之極何為一舉
遂能繼阿衡之賢亦若可疑以至誠之道言之則不
足疑惟至誠之道可以贊天地化育可與天地參誠
則形形則著著則明大或為國之禎祥小或見乎蓍
龜皆誠之形也高宗恭默思乎至道而上帝賜之良
弼以應其上乃誠而形之至大者故曰以至誠之道
言之為不足疑
張氏曰形開而有思神交而有夢是夢出於思者也
古人之致一以深思故雖上帝之靈可以感通此高
宗之夢得說無足怪也夫夢之可信也其來尚矣故
武王之伐紂則曰朕夢協朕卜周官有占夢之官則
古人之於夢未嘗不信之者也此高宗之夢得說所
以使百工營求諸野營求者求之周而急也果得說
於傅巖之中以符厥夢則帝之所以賚我者信不誣
矣
呂氏曰清明在躬志氣如神嗜慾將至有開必先高
宗舊學於甘盤恭默思道則其至誠所召自然有開
必先而見之於夢大抵誠則一一則無間惟能至誠
故志為氣之帥見之於夢者無非眹兆之先高宗一
夢見得說遂信此夢而不疑便使百執事經營於野
求之果然得傅說常人志為氣之役心志惑亂不定
則其夢者亦顛倒錯亂亦不敢自信其夢而方且以
為怪高宗一夢得傅說不以為怪疑而使求之野果
然得之則高宗之夢乃周禮之正夢也
說命上
王宅憂亮隂三祀既免喪其惟弗言羣臣咸諫于王曰
嗚呼知之曰明哲明哲實作則天子惟君萬邦百官承
式王言惟作命不言臣下罔攸稟令
無垢曰三年不言臣民之心已皇皇矣既免喪於禮
可以言矣於人情不得不言矣而猶弗言若居喪之
時天下之心為何如哉其所以弗言者說也盖其在
亮隂之中隐拱默視見朝廷羣臣皆非中興之臣而
吾就甘盤之學森然在心豈肯以為尋常凡庸之主
哉既已免喪天下將拭目以觀新政儻惟命令之間
一失其機則小人得以窺伺而天下皆失其望矣嗚
呼天子與王豈可輕哉謂之天子則慶賞刑威萬邦
百官承之以為式謂之王則播告訓誡臣下稟之以
為令豈可輕哉今高宗上承天之所為則當慶賞刑
威明示好惡使萬邦百官知所趨向下承先王之所
為則當布告訓戒施於號令使臣下知所奉行今既
免喪乃不見慶賞刑威之用使萬邦百官不知好惡
之所向不聞播告訓戒之音使臣下不知號令之所歸
似為天子與王之職為未盡也此所以進諫也
東坡曰天子三年不言百官萬民莫不憂懼以待命
若大旱之望時雨也一言而天下信之若神明然昔
楚莊王齊威王皆三年不出令而以一言致強霸亦
此道也恨其所得非傅說之流是以止此亦可謂神
而明矣
范氏曰能知禮義則為明智有明智則能為天下之
人立法則中庸曰動而世為天下道言而世為天下
法行而世為天下則高宗知居喪三年不言之禮此
所以為法則也然而過三年猶不言此不可以為法
則也若知三年之外不可不言如此則是明智之君
可以為法則矣故曰明哲實作則
張氏曰自知之謂明知人之謂哲自知則内不惑知
人則外不疑此明哲實可以為天下則若夫在我之
知則未能至於不惑不疑方且取則於人安能至於
作則哉莫非則也詩言有物有則是則之出於自然
者也此言明哲實作則是則之出於使然者也
呂氏曰君薨百官總已以聽於冢宰三年此亦是人
君之常及至免喪之後自可發號施令與天下更始
臣民拭目觀化聳然聽命之時高宗猶且弗言盖弗
言者正恭默思道非柔懦闇弱胷中自無所主而惟
是不能言也大抵人君胷中無所主者其不言則闇
懦怯弱之形著見于外此必召變胷中有所主者雖
未嘗言其至誠發越自不可掩高宗雖不言是恭默
思道之時已至誠昭著發越而不可掩宜乎羣臣默
窺於不言之表而有明哲之說也大抵天下之事只
争一個知與不知知則為聖人不知則為常人孟子
所謂先知先覺盖知則明哲矣明哲通天下一個道
理當是大公至同之心苟為自私則不謂之明哲以
先知覺後知以先覺覺後覺乃作則之意此兩句正
當觀高宗維持天下在言語之外而高宗之臣亦明
哲之士是以見得高宗於精微之間
王庸作書以誥曰以台正于四方台恐德弗類茲故弗
言恭默思道夢帝賚予良弼其代予言乃審厥象俾以
形旁求于天下說築傅巖之野惟肖爰立作相王置諸
其左右命之曰朝夕納誨以輔台德
無垢曰恐德不善茲故弗言是其弗言也真有在矣
其志亦可謂高大矣意將言而為天下法今恐我德
不善不足以號令天下不若不言之為愈儻止此而
無說豈理也哉不言之中自有造化存焉恭默思道
是也惟恭則神定惟默則力專以此誠而思所以正
四方之道其取則不遠矣昔舜命禹以天下而曰惟
精惟一允執厥中精近於恭一近於默自精一而往
則中道見自恭默而往則上帝見中即上帝也精一
深於恭默故上帝在我而為中恭默未至於精一故
中在彼而為上帝中庸所謂誠則形形則著者其夢
上帝賚良弼之謂也精一恭默雖有淺深要之皆誠
而已矣高宗以誠而夢上帝以誠而應傅說以誠而
感之者合德不出乎一誠誠其至矣哉何謂誠曰難
言也世皆指專為誠審專是誠則若樵夫愚婦者皆
可列於聖人之域也至誠無息使專為誠儻一有應
對酬酢則非誠矣是誠有息也以此卜之則誠其見
矣
蕭氏曰人君不可以弗言言而不本於德不如弗言
而已高宗恐德之不似而不言則其自知明矣恐故
恭不言故默然而徒恭則勞徒默則葸恭默以思乎
道故於夢足以有感焉誠之至也
呂氏曰夫說一匹夫耳一旦遽為高宗之求幡然而
居相位高宗憑一夕之夢輙倚說以大事何耶此兩
叚當参堯舜二典看夫堯非不知舜方且觀其刑於
二女而又徽五典賓四門宅百揆歴試以諸難之事
以堯舜而觀高宗似失之鹵莽以高宗而觀堯舜似
失之覼縷要知兩叚事又當以孔門二子觀之孔子
曰参乎吾道一以貫之曾子曰唯顔淵問仁孔子曰
克己復禮天下歸仁焉為仁由己而由人乎哉顔淵
曰請問其目曾子以唯悟道却如高宗以一夢信說
顔子既得克己復禮之言方且請問其目却如堯之
舉舜二者本無異體譬如夏葛冬裘時節如此堯之
舉舜顔之問目直是詳審曾子之唯高宗之夢直是
直捷
若金用汝作礪若濟巨川用汝作舟楫若歲大旱用汝
作霖雨啓乃心沃朕心
無垢曰霖雨所利者衆舟楫所利者狹礪所利者在
物耳要之三者所湏皆急而不可少緩高宗之視天
下豈為不急之務哉其心盖可想見也
張氏曰若金用汝作礪資之以成己之德也若濟巨
川用汝作舟楫以其有涉難之才而資之以濟難也
若歲大旱用汝作霖雨者以其有愛民之仁而資之
以澤民也啓乃心者使之在彼無所隱沃朕心者許
其在我者無所拒沃如水之沃物浸而入之者也君
之受言如此故謂之沃既責之使言又許之以受言
則君臣之相與以有為足以排患釋難而措世於康
寧之域矣
呂氏曰盖金不就礪則止於鈍而已若無舟楫以濟
川則大不可下一句切似上一句夫濟巨川而無舟
楫則止於不可渡若夫大旱之歲羣心所仰望以為
終歲之穫者惟霖雨之作而已苟霖雨不作則苖槁
較之無舟楫渡河則又大於此者此一句又切似上
一句高宗資說之深望說之切觀其言一句切似一句
其見道明如此夫高宗望說以啓沃則二心一心也
羣臣期高宗明哲則二心亦一心也
若藥弗瞑眩厥疾弗瘳若跣弗視地厥足用傷
無垢曰沃有漸義沃之既久非心將去又將乘機據
會一掃而使之無餘也夫漸則其去也微决則其去
也猛當非心之熾則去之當以漸故有沃心之說及
非心之衰則去之當以猛故有瞑眩之說不如是則
不足脫此遺殃餘孽也如醫之治積當積之盛作則
以温平之藥消磨之及積之將去則以迅利之藥蕩
滌之當其蕩滌不免肢體疲頓血氣虚羸瞑眩憒悶
理之必然然而病之本根自此盡矣非心將盡則當
以遂心之言難堪之語芟其本根一舉而净盡之至
於若跣弗視地厥足用傷乃高宗自警也意以謂履
天下之重任儻不得大人君子開心之障翳若率意
而行則將有危亡之變矣
張氏曰天下之事常成於剛斷而廢於猶豫故喻之
以若藥弗瞑眩厥疾弗瘳使之致果以有行者也動
不因時則或至於妄動行不循理則或至於妄行故
又喻之以若跣弗視地厥足用傷使之慮善而後動
者也
陳氏曰高宗之命傅說欲其開汝之心以灌溉於我
心顧我之心若雖就學然未有所得亦冥行而已矣
呂氏曰大抵人臣進言告君始則諫大略到中則漸
引其君以當道至終方敢極苦口之言此其進諫之
次序也高宗慮傅說初來未逹高宗意必不肯盡言
相告高宗望說一見我便說逆耳難聽之言言不逆
耳則我過不會改盖藥不猛烈則疾必不愈譬如學
者為學能容難受之言斯去難除之病其求諫之心
又切於前數句
惟暨乃僚罔不同心以匡乃辟俾率先王迪我高后以
康兆民嗚呼欽予時命其惟有終
無垢曰高宗之命傅說其意無它專欲康兆民而已
故其命之以朝夕納誨以輔台德者欲康兆民也命
之以金以礪以舟以楫以旱以雨者欲康兆民也命
之以啓乃心沃朕心者欲康兆民也命之以藥以跣
以同心者欲康兆民也君民一體也民康則君保其
遐福民不康則君亦不終厥位矣高宗之命所以如
此傅說安得不欽其所以命之之意乎非欽高宗之
命也欽民也非欽民也欽先王欽高后也傅說一欽
高宗之命而欽民欽先王欽高后一舉而皆得之傅
說安可忽乎
說復于王曰惟木從繩則正后從諫則聖后克聖臣不
命其承疇敢不祗若王之休命
無垢曰其曰后克聖謂后從諫也不曰從諫而曰克
聖盖傅說直指從諫為聖使高宗自此一門而入焉
夫君之所以為君臣之所以為臣非苟相為翫富貴
取威儀為戲事而已其職專在康兆民使不以民為
心者豈所謂明良相會哉高宗果行從諫之說則上
而朝廷下至都邑曉然知吾君以民為心豈惟傅說
一人欽順其命將見凡為臣子者無不欽順此意儻
有一毫害民亦無不進諫以建長久之策矣嗚呼從
諫一門其大如此人主可不念乎
張氏曰高宗之告傅說以啓乃心沃朕心故傅說於
是復王以木從繩則正后從諫則聖夫木曰曲直則
木不能以自直必待繩直之而始正以譬后不能自
聖必待臣諫之而後聖若夫后能從諫至於克聖則
聰足以作謀言足以作乂思足以知道如是則君臣
相得於不言之中君雖不命之以諫而臣莫敢不承
之矣又况君之休命孰敢不欽順之者哉
呂氏曰大抵人臣進言貴濟君所不及如告漢武帝
不當言武功盖武功帝所自知也如告漢元帝不當
言恭儉盖恭儉帝所自有也高宗命說朝夕納誨已
切於從諫今說復告以從諫非所謂濟其所不及也
大抵人君為事怕過惟是從諫一事不怕過愈從諫
愈好故傅說不怕高宗有餘只怕高宗不足故復告
之以諫必欲使到舜舍己從人禹聞善言則拜地位
譬如學者受益已自有益後復受人之益而不倦何
嫌於過哉今吾君欲臣之教誨君亦湏自聖盖主聖
則臣必直既為江海何憂百川之不歸說此言又擴
高宗受諫之量
說命中
惟說命總百官乃進于王曰嗚呼明王奉若天道建邦
設都樹后王君公承以大夫師長不惟逸豫惟以亂民
無垢曰高宗命說總百官其任至重其責至專乃敢
進言於王耳使高宗誠意不著委任未深傅說亦未
敢遽盡言於人主也盖為臣之法理當如此言未及
之而言言及之而不言未見顔色而言謂之躁謂之
隱謂之瞽也由是而推則夫朱雲乞斬張禹劉輔譏
斥帷幄李雲言帝不禘三代臣子無此法也故未信
而諫孔子以謂謗交淺言深古人以為戒
胡氏曰日月列星四時之在天其廣狭小大遠近遲
速皆有綱紀不相差也日月相繼以照臨下土先王
立后王使之繼世而王天下猶是也列星森羅東南
西北各有分野先王立君公使之分土以守天下猶
是也四時之運二中二正與夫二十四氣相輔而後
歲功成先王立大夫師長使之相輔以立政事猶是
也
呂氏曰此說自本原說出來夫明王奉順天道以立
邦國都邑上則有后王君公以統其下下則有公卿大
夫師長以奉承其上故為君享一個六寝六宫為臣
享一箇俸禄天豈徒遺人君以安逸之具哉其意正
欲人君不恃己之尊憂勤以治民爾後世錯認了題
目見后王君公以下許多臣都來奉我一人則我當
享安榮逸樂皆自奉飬一己曾不知天之所以立爾
為君者本不是要爾逸豫如此只為要爾治民如此
是以為君者不當謂富貴之可樂當在於治民也為
后王君公者不當僭生殺之權亦在於治民也為大
夫師長者不專奉上以從事亦在於治民也
惟天聰明惟聖時憲惟臣欽若惟民從乂
無垢曰天昭然在上聰明如此使人主奉若之不敢
逸豫惟以治民為心則君公大夫師長皆欽若人主
而不敢違天下四海皆低首拱手聽人主號令而不
敢逆亂此自然之理也人主不憲天則已矣使人主
憲天則不下几席不離傾步臣即欽若民即從乂矣
此機會之自然者也故傅說立為四語其辭勁疾以
其深見機會迅速如此故也
張氏曰夫高其目而無所不見者天之明下其耳而
無所不聞者天之聰也天之所以為聰明者因民之
聰明以為聰明而已人君之聰明非敢作也必也取
法於天其所法天者盖亦因民而已惟憲天聰明以
為視聽則耳目不為物所蔽此其臣所以欽若其民
所以從乂若夫人君之聰明不足以勝之則彼方且
悖慢逆亂而無所不至其能欽若從乂哉
呂氏曰高宗恭默思道已是明哲聖人所謂知之曰
明哲便是天之聰明一個自然道理天與聖人舉無
間斷然高宗既有明哲可以作則今似不必憲天也
蓋明哲之在高宗若火之始然泉之始逹引之而深
積之而明今其憲天聰明非是自外面求不過從其
本來素有者擴而推之傅說此言正欲充擴高宗之
明哲使之廣大無窮是以教高宗於憲字上下工夫
君既憲天聰明如此則為臣者不得不敬順為民者
不得不從治盖端本澄源盡出一人之正君天也天
其可違乎當以此意觀
惟口起羞惟甲胄起戎惟衣裳在笥惟干戈省厥躬王
惟戒兹允兹克明乃罔不休
無垢曰此高宗非心也雖未見之行事而傅說已知
之矣此所以於未形之先而箴刺焉昔扁鵲之見威
侯知病在腠理醫和之見秦伯知病在膏盲夫在腠
理則可治在膏盲則已矣高宗四病已在腠理此所
以懃懃懇懇為高宗科别而言之人固各有短處此
高宗之短也先事而言格人主之非心亦如治病使
不知非心之本而每事進戒則亦勞矣傅說知高宗
之病發見於此四處故每事而進戒之且曰戒此四
病信說此言則静見四病之源而瞭然無障無所往
而不美矣
史氏曰言輕而不戒則招辱動輕而不戒則致寇賞
輕用而不戒則濫罰輕行而不戒則傷四者一失則
上拂天意而下違人心矣又曰起羞者招辱之謂
也號令之出所以取風雷之鼓舞則其言與天同矣
口之不慎豈天不言之意哉起戎者致寇之謂也軍
旅之動所以象隂陽之肅殺則其動與天同矣甲胄
不慎豈天好生之德哉天命有德而後五服五章今
有所賞而衣裳在笥示行天賞者不可以妄出也天
討有罪而後五刑五用今有所罰而干戈省厥躬示
行天討者不可以妄舉也
張氏曰口所以出命者也出而不當則有以起羞甲
胄所以備患者也恃其有備則有以起戎衣裳所以
章有德也在笥者欲其不可以妄與也干戈所以討
有罪也省厥躬者欲其正己以正人也
呂氏曰夫言一形於口其初不離於毫末及其彌滿
散布不可收拾原其所自則皆出於口故於言未發
之前當思可以起羞則王用丕欽罔有逸言而言滿
天下無口過所謂惟口起羞是也甲為備禦之具其
備禦也嚴而無隙之可投則姦宄不能乘間而入而
戎兵不起譬如人自備甲胄其一身周遍然後鋒刃
不可入苟有些不周覆處則鋒刃自然入得故於甲
胄當思有起戎之患所謂惟甲胄起戎是也此出於
己者戒其失之在人也赤舄衮冕所以錫予人也當
於未錫之前審其當否及既與人了有不當處始悔
前日之誤如何悔得故衣裳必在笥之時言謹其用
也興師動衆以加人之境必審其實可罪也苟不審
其罪狀遽興師以討之則彼將有辭於我惟干戈省
厥躬言不可妄用也此戒其在人者不可不察諸己
也
惟治亂在庶官官不及私昵惟其能爵罔及惡德惟其
賢
無垢曰治亂不在天下而乃在庶官庶官所以造治
亂也使庶官得其人則治非其人則亂不必禮樂彰
法度著謂之治朝廷皆君子則治之本已舉亦不必
三綱淪九法斁謂之亂朝廷皆小人則亂之形己見
官所以使能爵所以尊賢能必實能以私昵而官人
則適所以妨能賢必真賢以惡德而爵人則適所以
害賢人主官爵之所自出也官欲使能爵欲尊賢雖
中才之君其心亦固知其如此然而卒至於官及於
私昵爵及於惡德何也則以私情亂之故見識顛倒
如此私情昵於親近故能不當其官見識蔽於賢否
故以惡德而受位私昵在官惡德受爵如此而不亂
者未之有也
呂氏曰傅說言國家之興亡治亂繫於羣臣言高宗
官人爵人之際不可不戒官或及於私昵此便是出
於私意便不是憲天聰明爵或及於惡德此亦是出
於私意便非憲天聰明夫天命有德五服五用則官
本天所有之物豈人君所得私而有哉既不得私而
有當於能者任之修其天爵以要人爵爵亦天所有
之物豈人君所得私而有哉既不得私而有當於賢
者與之官不自我而自天則當於能也固宜爵不自
我而自天則當於賢也亦宜夫官爵既當賢能是知
其能欽若也又固宜是德所以憲天聰明也
慮善以動動惟厥時有其善喪厥善矜其能喪厥功
無垢曰慮而必獲為而必成輙自滿溢此覆亡之道
也齊桓公九合諸侯一匡天下葵丘之會微有震矜
則叛者九國豈特齊桓晉武自平吳之後明皇自天
寳之後憲宗自平淮之後莊宗自滅梁之後皆以功
業自足不復警戒卒至不克終始而貽子孫社稷之
禍
顔氏曰王者孳孳為善惟日不足一日志滿而自謂
有善則所積之善皆廢一日志滿而自謂有能則已
立之功皆壊故舜美禹曰汝惟不伐天下莫與汝争
功汝惟不矜天下莫與汝争能仲虺作湯誥曰德日
新萬邦惟懷志自滿九族乃離昔人謂盈滿為伐者
如自伐刈其德取喪敗之道也
呂氏曰此之善實天之善公善也非人君之善也苟
自有其善則喪厥善矣此之功乃天之功公功也非
人君之功也苟自有其功則喪厥功矣夫前所以做
得許多事者正以憲天無心故做出許多事來今若
有善矜能則私心日重非所謂憲天矣
惟事事乃其有備有備無患無啓寵納侮無恥過作非
惟厥攸居政事惟醇
無垢曰事事有備無後悔之非雖使變生倉卒禍起
蕭墻吾亦無患矣則以其小心畏懼早正素治於未
然未形之時雖治而常若亂雖安而常若危履霜而
憂堅冰大旱而徹桑土不恃患之不至而每恃吾有
以待之又曰人之常情順適則喜干犯則怒怒干
犯而喜順適則君子日遠小人得志矣君子正直故
多干犯小人邪僻故多順適喜君子君子受知則愈
生恭敬寵小人小人恃寵則必至侮慢此天下之理
也君開寵以待之小人納侮以報之其侮也乃吾寵
有以致之也
顔氏曰王者萬事慮於未然為有備有備則免倉卒
之患故君子思患而豫防之事豫則立不豫則廢言
前定則不跲事前定則不困若圖安於己危防患於
己形如大寒而後索衣裘馬駭車僨而圖羈靮雖有
明智強力亦無如之何
呂氏曰夫一日二日萬幾事亦甚多若物物事事欲
其有備當以無心理會然後可以該遍如必智力則
一人之智力能有幾多豈能一一辦理偹於左則失
於右備於前則失於後惟是天之聰明只順自然道
理隨事以處所以有備
黷於祭祀時謂弗欽禮煩則亂事神則難
無垢曰黷數也數於祭祀是所以敬親也反䧟於不
欽是心實以善為之反自堕於不善也誰知愛親乃
反為不敬乎夫禮祭不欲數數則煩煩則不敬祭不
欲䟽疏則怠怠則忘是祭之為義數既不可疎亦不
可必求合於禮而已矣合於禮是合諸天道也霜露
既降君子履之必有悽愴之心所以有秋嘗之祭雨
露既濡君子履之必有怵惕之心所以有春祠之祭
至礿夏烝冬皆有所感而然也如此則既非數又非
疎既非煩又非怠高宗愛親之深失之於數數故煩
煩故亂亂者不敬也如以數為禮後何以為繼乎是
事神以難而不以禮也先王貴禮而不為難故荷蓧
荷蕢長沮桀溺皆在所黜而許行陳子皆在所屏則
以此數人者為難而不合禮也人道如此事神亦然
明乎此則可以識先王之道
王曰旨哉說乃言惟服乃不良于言予罔聞于行說拜
稽首曰非知之艱行之惟艱王忱不艱允恊于先王成
德惟說不言有厥咎
無垢曰嗚呼高宗豈尋常人哉其能决擇言語如此
蓋以舊學甘盤其心明照邪正之言一無所逃傅說
之言美哉故我佩服之使汝之言不良我豈當喋喋
與臣下争長短哉第不聞行其言於事為之間耳夫
高宗既已知傅說之言為美矣徒知之而不能行與
不知同也且學貴於行不貴於知行則有力知多無
功行則見於實效知多止於說詞自愚庸觀之則知
之惟艱自聖賢觀之則行之惟艱大抵知而不能行
者多矣然則行之之艱如此是終不可勉強歟曰是
何言也特誠有不至耳使知此言為美而以誠意加
焉則見易而不見難言入於耳知見於行知則有盡
行則無窮以誠者行之機也故曰至誠無息忱者誠
也日月以誠故行於晝夜四時以誠故行於春夏秋
冬則以誠者行之機也使高宗以誠為主何患於行
乎高宗以忱誠為主雖不期於合先王而自合矣則
以先王成德正在誠也又曰觀傅說中篇之意節
目雖繁疑使人紛然不知其守然其意止在王忱不
艱一句而已是於紛然之中其指自有所歸也讀古
人書者其可輕忽乎
顔氏曰能勉於道則必有不息之誠既篤於誠則必
有丕承之烈甚矣學之而為者事也始貴於知終貴
於行知而不行與不知同行而不篤與不行何異也
能知能行周旋注措皆出於誠意昔之難者皆反於
易矣仰視先王之遺烈不亦著見於當時也哉
范氏曰凡事之善者知其義不為難身履而行之為
難行之難由信之不篤則居之不安故曰知之者不
如好之者好之者不如樂之者至樂之則從容顛沛
無不中其義豈有以行為難者誠能行之不難則信
同乎先王大成之盛德
呂氏曰高宗於此聽說之言心領神受涣然冰釋怡
然理順深有所得不覺曰旨哉美說之辭也乃言其
可佩服而行使爾當初不良其言以教我則我何緣
有所聞而見於行觀高宗此言便見得高宗已下工
夫說話
