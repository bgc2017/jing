尚書精義卷二十四宋黃倫撰
周書
惟十有一年武王伐殷一月戊午師渡孟津作泰誓三
篇
無垢曰武王待紂二年而不悛亦終焉為惡而已矣
故十三年正月決意渡孟津而伐之也
東坡曰謂文王受命九年而崩武王以大統未集故
既位而不改元十一年喪畢觀兵於商而歸
伊川曰一月者商歷已絶周歷未建故用天正今月
之正也不書商歷以見紂自絶于天矣聖人一言一
動無不合乎天理如此
吴氏曰𫝊言卜諸侯伐紂之心非也且紂之惡天下
共棄之武王觀兵不期而會者十三國伐紂之心固
可知也豈待卜諸侯之心哉若是則乃是武王急欲
取天下也觀兵孟津者所以警紂欲其悛心已而無
自懼之意故伐之也若湯放桀之時湯貢伊尹而桀
不用亦此之義也
李定曰孔氏曰退以示弱或曰武王之退非示弱而
襲之眀矣觀兵孟津者冀紂能知懼而反善也以予
考之亦猶舜禹之征苖而班師振旅也始之往也順
天應人而已矣及其至也猶冀其警悟而還之此篇
云觀政于商則或人心之有所未絶天命之有所未
終者于是退歸以俟之然舜禹之歸也苖民乃格此
篇云惟紂罔有悛心又曰時哉不可失然後知人心
已絶而天命已去於是誅其獨夫而拯其民於塗炭
也易曰先天而天弗違後天而奉天時武王之謂也
李石曰周文王没後九年丁丑武王觀兵于孟津又
二年也己夘伐商編年歷丁夘文王斷虞芮之訟乃
受天命後九年乙亥文王没又二年丁丑武王伐商
其歷年甲子至此不同矣按泰誓惟十有一年武王
伐商皇極經世盖本乎此編年歷斷以丁夘為文王
受命至乙亥文王没凡九年又二年丁丑武王伐商
是用尚書著泰誓惟十有一年者通文王受命武王
即位而言也
楊氏曰或曰周文既未嘗改元革命而周書首曰惟
十有一年春復何謂而云乎荅曰盖追而書之爾仲
尼已於商書伐君之始也貶伊尹以誅亂臣賊子焉
泊周書則原周之所以得天下商之所以失天下為
人君戒也紂之失天下也非敗於牧野之日而驟失
之也周之得天下也非克於牧野之日而驟得之也
夫得天下有道得其民斯得天下矣得其民有道得
其心斯得其民矣故原紂之失天下心周之得天下心
自虞芮質厥成始焉武王曰我文考文王大邦畏其
力小邦懷其德誕膺天命以撫方夏惟九年大統未
集仲尼由是斷為受命之年焉若曰周之有天下也
已十年矣紂之所存者唯位與號而已以十年有天
下之周而伐已失天下之商則又豈一朝一夕之故
哉孟子曰聞誅一夫紂矣未聞弑君也是故惟十有
一年春云者仲尼討紂而與周之筆也不亦為君人
者之戒乎
顧氏曰十有一年者抑商之正朔邪抑周之正朔邪
曰周之正朔也將周之文王邪武王邪曰周之文王
也然則文王之生既為天子矣曰固也棫樸之詩曰
周王于邁六師及之夫六師者天子之事也文王之
征諸侯也固己為天子之軍討之矣此曰惟戊午王
次于河朔當是時也商存焉而武王既嗣而為王矣
此所以見文王之為天子也夫紂雖不道而猶存也
文王烏得為天子哉曰文王之為天子以天而大義
故也紂雖不道而猶存者聖人之仁心也夫文王之
於紂也亦盡矣炮烙之刑天下無有敢言者而文王
特言其不可黎侯之征不在乎成周之義而在乎懼
紂之心言之而不用懼之而不悛可伐也
林氏曰夫紂君也武王臣也以臣伐君天下之至逆
武王豈好逆天下之大順而樂為此慙德之舉哉盖
有不得已於其間也齊宣王問於孟子曰臣弑其君
可乎曰賊仁者謂之賊賊義者謂之殘殘賊之人謂
之一夫聞誅一夫紂矣未聞弑君也紂之為君既失
夫為君之道神怒之民怨之則武王不得不應天順
人以伐紂非敢加無禮於其君也盖以紂失為君之
道而天下之人既不以之為君矣則我雖欲不興師
以伐之不可得也
張氏曰窮則變往則返天地隂陽之常理也當紂之
時天下之否極矣武王之伐紂將以傾否而為泰故
其誓謂之泰誓惟十有一年武王伐殷者文王九年
大勲未集而武王終文王之喪三年然後廣文王之
聲而卒其伐功故稱十有一年一月戊午師渡孟津
者一月即十三年正月也盖武王之伐紂至于孟津
而反所以觀政于商盖亦冀其改悔而後已故服喪
三年觀政三年繼文王之九年所謂十有三年者此
也
吕氏曰君臣之分天尊地卑不相犯當紂人心未離
天命未絶武王事紂之心未嘗不至及紂人心已離
天命已絶不可一時令他據天位武王亦不得不伐
豈待三年而後致伐哉稱一月戊午不言正者紂之
正朔已亡周之正朔未建此聖人作春秋之意春秋
十二公惟定公無正不言正月盖以昭公喪在外定
公未立舊君之天命已終新君之正朔未頒一月之
辭聖人於毫釐之際謹嚴如此盖所以正天地之大
義也
泰誓上
惟十有三年春大會于孟津王曰嗟我友邦冢君越我
御事庶士明聽誓惟天地萬物父母惟人萬物之靈亶
聰眀作元后元后作民父母
無垢曰史記云八百諸侯皆曰紂可伐矣則是武王
與八百國之諸侯及八百國卿士大夫之心皆一而
無貳皆誠而非偽故同為此舉也天下之心如此武
王特因天下之心而倡之耳使其間有一夫異心則
是武王之舉乃盗賊而非天意也又曰人惟萬物
之靈在萬物中為最靈者耳至元后則大不相似是
元后於萬物之中又超然聰明出乎萬靈之上靈謂
靈於萬物耳至於聰明又豈止於靈而已哉惟聰則
所聞者遠惟明則所見者深聰眀安可強作耶惟天
生聰明實異於衆人者乃能合天而為君耳元后聰
眀在萬靈中所謂出乎其類拔乎其萃者也惟其聰
眀如此故其所聞所見高出乎四海九州之上而為
天下父母其政教法制無非保護斯民有同赤子盖
民比萬物曰靈比聰眀之君則為至愚矣儻非聰明
之君保護之其蹈害而貽禍必矣紂為元后而以淫
酗倡率天下使皆為淫酗之民為民父母當如是乎
嗚呼元后之任亦大矣天地為萬物父母耳而元后
乃為萬靈父母可不自重武王將以數紂之罪故先
立此四句以見人主之任其重如此也
張氏曰友邦者親之也冢君者尊之也又曰萬物
盈於天地之間無天何生無地何形此天地為萬物
之父母也然水火有氣而無生草木有生而無知禽
獸有知而無義人則有生有知又且有義此人所以
獨靈於萬物矣靈者神之降而在人者也人為萬物
之靈非亶聰明不足以治之仲虺之誥曰惟天生聰
眀時乂此亶聰眀而後作元后者亶聰眀者言其聰
明之德充實乎内坦然而行之者也與所謂作聰眀
者異矣元后之於民治之以義所以制其強撫之以
慈所以恤其弱有以制之則民必尊之有以撫之則
民必親之尊之親之父母之道也紂之無道喪其聰
眀殘害于爾萬姓不足以作民父母此天之所以震
怒而命武王以伐之也
吕氏曰大哉乾元萬物資始至哉坤元萬物資生凡
有形有氣皆受天地之中以生故天地為萬物之父
母人者天地之心也故惟人最靈天地以一元之氣
丕冒天下本無厚薄惟得其精與粹者為人得其偏
與凡者為萬物皆自然而然莫之為而為者亶者言
其誠實也聰眀非靈之外别有一箇聰眀不過得精
粹清徹便作元后此言人君之職分作民父母此見
與天地同功處此數句雖是武王因伐紂而言然百
聖之相傳六經之總會皆不過此道理此最精處學
者能含味此四句則可以通貫六經親見百聖
今商王受弗敬上天降災下民沈湎冒色敢行暴虐罪
人以族官人以世惟宫室臺榭陂池侈服以殘害于爾
萬姓焚炙忠良刳剔孕婦皇天震怒命我文考肅將天
威
無垢曰昏庸之君以謂蚩蚩之民耳而不知民心即
天心也民喜即天喜民怒即天怒不以民為心是不
以天為心也然則降災下民者豈非不敬上天乎夫
有天下者所戒莫過酒色殺人耳有一於此未嘗不
敗亡者也豈有為人君者若不肖子弟而耽酒濫色
若凶惡盗賊而酷暴虐殺乎顧此資質在下則天子
誅之在上則天下誅之此宇宙中所不容者也又
曰舜罰弗及嗣而紂乃罪人以族舜賞延于世而紂
乃官人以世是其所為每與舜相反矣由舜之道足
以得天下由紂之道足以亡天下人主當自擇焉賞
與官人有别乎曰有賞以祿耳而官人乃不問賢不
肖皆使在位當紂之時受紂之私恩者決非賢者也
然則湯有孥戮之刑則如之何曰戮辱也非族之謂
也湯肯族誅人乎決不然也又曰自義理而行則
以民為重自人欲而行則宫室臺榭陂池侈服為重
以民為重則如漢文惜十家之産而罷營露臺以宫
室至侈服為重所以紂殘害萬姓營此不急之舉而
不恤也吁人欲其可畏哉然人欲不行於茅屋衡門
之間而每行於四海九州之主茅衡之下衣敝履穿
羹藜飯糗人欲何自而行乎尊臨四海雄覇九州號
之則聽禁之則止人欲恣行無所忌憚不足怪也此
臯陶所以告禹而曰兢兢業業湯得天下所以言慄
慄危懼唯恐人欲之起也為天下君者常以民為心
則發一號施一令興一事廢一法唯恐有害於民安
得至此極耶又曰君天下自有君天下之資亡天
下自有亡天下之資不可強也觀紂資禀乃盗賊之
雄者耳天欲亡商必生此人良可痛也夫忠良而焚
炙之孕婦而刳剔之此何等法度亦將何所不至
哉當時商家在廷賢者為多不知忠良為誰也皇
甫謐云紂剖比干妻而視其胎嗚呼殺諫臣而刳
其妻又殺其未産之子凶虐如此此所以能亡商家
之社稷歟又曰紂之凶暴如此此豈天心也哉天
下之心皆怒是乃皇天震怒也紂凶暴臨於四海而
文王忠厚亦臨於四海四海之人皆憤怒紂而歸心
於文王欲文王舉湯故事而征之民心如此是乃天
命文考肅將天威也西伯戡黎則文王嘗行天威以
警紂矣使文王不死豈止戡黎而已哉此非文王私
意也天下之心也天下之心天之心也自堯舜以來
積至于商凡千七百有餘國而文王聖德獨卓然出
乎諸國之上則天之生文王正所以伐紂也
吕氏曰聖人雖相去千百里之遠求其端則不過公
私而已惟其公則天地萬物都如一體上則翼翼小
心順帝之則下則慄慄危懼懷保小民惟其私則限
七尺之軀此外皆壅蔽隔絶以天為蒼蒼空虚之物
而不知敬以民為蚩蚩無知之物而不知愛又沈湎
冒色只是一個昏昧但知七尺之軀養其體所以冒於
聲色無所忌惮元初之聰明已自斵喪殆盡或幾乎
熄矣又曰人誰無好惡好惡出於公心便有節出
於私意便無節惟紂出於私意故惡一人不己必至
族族一人不己必及其世又曰紂之惡極天之怒
亦與之俱極天之於人叩之小則小鳴叩之大則大
鳴此見天人一體處紂之所以為惡只是一箇弗敬
上天文王之所以為聖只是一箇肅將天威若是毫
髮怠惰便是人欲非天威
大勲未集肆予小子發以爾友邦冢君觀政于商惟受
罔有悛心乃夷居弗事上帝神祇遺厥先宗廟弗祀犧
牲粢盛既于凶盜乃曰吾有民有命罔懲其侮
無垢曰西伯戡黎而紂改過與夫紂不改過而文王
卒有天下則是大勲己集也自戡黎之後紂雖不改
過而文王不幸死矣是文王之所以受天之付託者
未成其功也文王既死紂之凶惡不改武王繼父之
志述父之事豈得恝然坐視而不顧哉故十有一年
以爾友邦冢君起伐紂之師至孟津而不渡所以伺
察商之政事警紂之邪心使之遷善改過退而不伐
盖以俟紂之改過也則周家忠厚之意可謂深遠矣
又曰嗚呼弗畏天地百神祖先宗廟豈畏武王之
兵哉事至於此無可為矣想紂之心寧燔身懸首以
取快終不肯改過自新以遷善也又曰古之祭祀
於犧牲粢盛甚嚴且謹祀五帝則芻之三月天子親
帥三公九卿以有事於耕耤以供天地祖宗之粢盛
其所以如此者上以荷天地之付託下以承祖宗之
基業示不敢輕之意也今祀天地犧牲粢盛之物盡
為凶盜所攘竊而啖食之紂乃縱而不問其罪是與
凶盜同心也是不有天地宗廟也是以天地之付託
祖宗之基業委之於凶盜也不祥莫大焉犧牲粢盛
為凶盜所攘或以為不可乃曰吾有民以謂天下之
民死生在我吾有命以謂吾既為君天命在我何所
不可哉凶盜攘竊犧牲粢盛人以謂當殺我以謂無
害忠良諫輔人以為當用我以謂當殺在我意耳有
何不可哉其侮慢之心滋甚上至天帝下至后土旁
至百神親至祖考略無分毫懲創改悔之心不燔身
懸首則不已小人無賴為凶盜者類如是乃以置四
海九州之上商緒何其不幸哉
東坡曰若其悛也則武王當北面事之歟曰否文王
武王之王也久矣紂若改過不過存其社稷宗廟而
封諸商使為一王後也余竊以為不然武王誅紂尚
使武庚微子為商後使紂改過安得僅同武庚微子
乎此非所以論武王也聖賢所為豈至於此苐未深
思之耳惟其罔有悛心偃然如舊略不知改此武王
所以決意伐之而無退志也
劉氏曰觀兵孟津者所以憚紂也欲其畏威悔過反
善自修也如紂遂能改過武王亦北面事之而已矣
然則進非示強也退非示弱也進所以警其可畏退
所以待其可改及其終不畏終不改然後取之足以
知武王之退非示弱而襲之眀矣
張氏曰人君者神民之主也今紂弗事神祇遺厥宗
廟大則自絶于天地遠則自絶于先王則其為惡無
過於此然其昏迷曾不自悟乃曰吾有民有命言有
民可以守邦有命可以享國此其惡之有加而無已
也惟其如此故罔懲其侮夫人必自侮然後人侮之
紂之罔懲其侮則有自侮之道此武王所以伐之也
陳氏曰聖人之舉事其圖終也甚審其發端也甚謹
堯舜不為惡與桀紂之不為善如水之不可使熱如
炭之不可使寒安有改過之理武王觀兵猶或庶幾
紂有悛心者仁厚之辭也君臣之分不敢以遽瀆也
故武王退守臣節遲以數年紂死而諸侯歸周亦無
不可然紂惡極矣民窮久矣天怒甚矣武王不得已
而再駕亦武王之所甚病也
吕氏曰先儒以大勲未集謂文王不能定天下故勲
未集以此觀文王却是以利心觀盖天以肇修人紀
整頓天下付與文王當其天命未絶人心未離時文
王能定亦是大勲既集若使紂一旦幡然改悔率天
下諸侯以朝王雖謂之大勲既集亦可文王既不能
滅紂又不能化紂此大勲所以未集
天佑下民作之君作之師惟其克相上帝寵綏四方有
罪無罪予曷敢有越厥志
無垢曰天之愛民如父母之愛赤子豈容殘害如紂
者在民上恣為苛政暴刑以殺斯民哉所以作君師
以救民也夫桀無道則天生聰眀如湯者以乂之紂
為無道則天佑君師如武者以救之有桀必有湯有
紂必有武王此自然之理也天道茫然不可測知使
有一人其德足以為天下君其道足以為天下師此
豈偶然哉君師之所在乃天所在也上帝愛民為君
師者能寵綏四方乃所以相上帝也寵謂使之如意
綏謂使之得所紂在上四方不如意不得所者多矣
是大失上帝之心也上帝無心以民為心民如意則
上帝如意民得所則上帝亦得所為人主者欲尊敬
上帝宜尊敬斯民而已矣故孟子曰民為貴夫知武
王之心者則以為體天救民是武王無罪也論武王
之迹者則以為以臣伐君是武王有罪也若武王之
志志在救民以為有罪者不敢怒也以為無罪者不
敢喜也不以有罪無罪之說貳其心唯秉救民之志
直之無前雖死生不逾此志也
張氏曰民之有欲無主乃亂故天佑下民而作之君
者所以治之也民之有常性而克綏厥猷者惟后故
天佑下民作之師者所以教之也天佑下民作之君
作之師則君師之任有罪而不妄救無罪而不妄誅
其志在於克相上帝寵綏四方非可踰越也
王日休曰武王於此遂以天子自任矣以文為受命
則已當為天子也
同力度德同德度義受有臣億萬惟億萬心予有臣三
千惟一心商罪貫盈天命誅之予弗順天厥罪惟鈞
無垢曰行兵之道度彼度已盖非一事也而其大體
最在力與德義而已力不同則太王事獯鬻勾踐事
吳矣豈敢言兵哉或曰漢光武以八千破王莽百萬
晉謝石亦以五千破符堅百萬何力之有乎曰先王
之兵不論幸而論必力雖若強而理則甚弱是可必
而非幸也此又不可不知使力同矣其可戰乎曰未
可也其上又有事焉其事惟何又當度彼己之德也
彼德為盛則陸抗不敢犯羊祐矣使德同矣其可戰
乎曰未可也其上又有事焉其事惟何曰又當度彼
己之義也彼義為勝則晉文不敢犯楚成矣使力勝
而德又勝德勝而義又勝則有前無後有進無退一
戰決矣論紂之力則億萬異心而武王乃三千一心
論紂之德則滛酗肆虐而武王乃聰眀齊聖論紂之
義則侮慢天地而武王乃救民水火以彼己度之武
王之勝久矣不待牧野之戰而後為勝也使行兵者
識此大體其取勝也必矣心存於利則人各有心心
存於義則古今一心紂率天下以利人人快己所欲
故雖有臣億萬如此之多然惟億萬心以其趨於利
也武王率天下以義故雖有臣三千如此之少然
惟一心以其趨於義也趨於利則惟知一已安知君
父此紂自賊其功也趨於義則惟知公義所在安知
一已此武王所以得天下也夫人心即天心也武王
之心未欲誅紂是天意猶須暇之也武王之心今誓
師必往是天意必欲誅紂也武王儻起絲毫私意以
俟之是弗順此心也弗順此心是弗順天心也弗順
天心是同紂為惡也閱實其罪與紂鈞耳可不畏哉
張氏曰得道者多助失道者寡助此力之有強弱者
也常厥德保厥位厥德匪常九有以亡此德之有吉
凶者也相時之宜師出有名此義有可否者也力不
同未可以論德以強弱之勢有所不侔也德不同未
可以言義以吉凶之理有所未辨也故力同然後可
以度德德同然後可以度義武王以一心之三千當
紂之億萬心之衆則周之力為強矣武王以世世修
德比紂之貫盈之惡則周之德為吉矣奉將天命以
誅無道則周之義為可知矣雖然武王之伐紂非出
於一人之私意實天命而已天命之不從則弗順天
者也弗順天則其罪與紂等矣
陳氏曰力均則以德勝德均則以義勝今紂三者皆
無
吕氏曰天下事本是心人心離便是獨夫人心合便
是天子民心離合都不干民事人君有以統屬之武
王能統宗會元自然一心紂不能統屬自然為獨夫
只是一箇心到紂之衆如何會有許多盖紂私心外
蔽天下衆心皆無一箇總攝去處宜乎人人自有一
心也
予小子夙夜祇懼受命文考類于上帝宜于冢土以爾
有衆底天之罰天矜于民民之所欲天必從之爾尚弼
予一人永清四海時哉弗可失
無垢曰以弗順天誅紂則武王之罪與紂同所以武
王夙夜祗懼而不敢己故以此意告於鬼神皇天后
土而以爾有衆致天罰於紂也致天之罰以言非出
私己也夫天之伐紂豈諄諄然命武王哉視民之所
欲而已民不堪紂之暴虐如在湯火中曰夜欲去紂
之心如決疣潰癰民之心如此武王之心亦如此天
以民為心民心如此則天之心可知矣何以知天之
心如此哉天矜於民民之所欲天必從之於是武王
告有邦冢君及御事庶士以天意如此弗可已也予
一人意已決矣爾輩庶幾弼助我以成此大功盖凡
舉事莫不有時欲四海永清顧難得其時耳今天意
將清四海此時豈可失耶盖紂之所為實腥臊宇宙
穢濁天地去紂一人則四海永清矣
張氏曰紂為無道之甚武王以天命行天討可以無
畏矣猶曰夙夜祗懼者盖人之所畏不得不畏不畏
者已也畏之者所以同於人也
吕氏曰天於民甚親得天人之際處源清則流清紂
是源頭去得紂便是永清四海時不可失是勑天之
命惟時惟幾之意
