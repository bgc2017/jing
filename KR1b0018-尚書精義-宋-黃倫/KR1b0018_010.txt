尚書精義卷十宋黃倫撰
海岱惟青州(按此段經解永樂大典原闕)
嵎夷既略濰淄其道
無垢曰嵎夷地名乃青州極處洪水滔天嵎夷亦被
其害水患既去嵎夷之封略可定矣濰水出琅琊箕
屋山北至都昌縣入海淄水出泰山萊蕪縣原山北
北至千乘縣博昌縣入海此故道也前日水患皆不
由其道今禹治水使得復還其故道然而禹治水苐
云既載既修底績既從既作既道既澤既略其道其
乂其藝既瀦底平既入底定既敷而不言治水之由
何也曰昌言之際固已盡之矣其曰决九川距四海
濬畎澮距川是也盖道畎澮之水以入於川道九川
之水以至於海其治之之法盡於此矣
張氏曰嵎夷者青州之夷也既略則已為封略矣盖
地之接於嵎夷不為之封略而使有守則蠻夷有猾
夏之變矣經之所稱或曰島夷或曰嵎夷或曰萊夷
或曰和夷盖亦因其地而名之者也必以夷而言之
所以見禹之功施及者遠非特中國而已濰淄其道
者言濰淄二水得由其道也
厥土白墳海濱廣斥厥田惟上下厥賦中上厥貢鹽絺
海物惟錯岱畎絲枲鉛松怪石
無垢曰向也洪水滔天土失其性今則水患既去土
性復矣厥土白墳本性復矣青州之土雖白墳然青
州瀕海至海濱之土則有異矣說文曰鹵鹹也東方
謂之斥西方謂之鹵廣斥云者以言青州海濱其地
甚廣然皆鹹地此亦水患既除海濱之土復其性矣
斥鹵之地不植五穀而田第三賦第四以是知地性
之不相害也夫海水皆鹹也而瀕海多甘泉則青州
雖瀕海而去海尚遠不害其為田第三賦第四也青
州瀕海故多鹹宜葛故貢絺海物奇形異状可食者
廣非一色而已故雜然竝貢錯雜也青州距岱岱山
之谷宜桑故貢絲宜麻故貢枲以金則産鉛以木則
産松以水則産石故皆貢焉然而土地所出將以充
服食器用鹽絺海物絲枲鉛松皆服食器用也怪石
安用以為貢物哉得不啟後世人主玩好之心乎且
余嘗言之矣貢非人主本意乃臣子區區報上之誠
也怪石雖無用然其文理精緻顔色温潤見者悦焉
以人之悦也故勤其貢奉庶幾人主之悦懌焉此猶
人子致甘旨之意也
張氏曰厥土白墳者其色白而其性墳也海濱廣斥
者海濱之地廣而且斥厥田惟上下則在第三厥賦
中上則在第四厥貢鹹絺海物惟錯者海濱之地惟
鹹為多故其貢以鹹為先而絺次之海物又次之海
之所産非一物也故曰惟錯錯則雜而貢之者也九
州所貢之物不必以精粗為次而其敘以多寡為之
先後也岱畎絲枲鉛松怪石者岱畎則岱山之畎也
岱畎則出桑麻為美故其貢以絲枲為先至於鉛也
松也怪石也皆出於此故得以并而貢之者也
王氏曰水去故見土色白而墳起海畔廣有斥鹵之
水可煎以為鹽斥為鹽鹵也
萊夷作牧厥篚檿絲
無垢曰萊夷水退非特可以牧牛羊且可植蠶桑矣
萊夷出山桑故所貢者檿絲也萊夷亦有報上之心
故以檿絲致貢篚以效區區臣子之意至於絃琴瑟
織衣服則為上所用耳如此立說似為不偏
張氏曰莱夷亦青州之夷也作者言水退而草木作
生也非特草木之作生也又可以牧焉故曰萊夷作
牧厥篚檿絲者詩曰其檿其柘檿者桑柘之屬也檿
絲其絲可以中琴瑟之絃故以篚而進之兖州之漆
絲岱畎之絲枲皆不言篚獨於檿絲曰篚者得非以
其中琴瑟在所貴者乎雖然言檿絲必於萊夷之後
盖以檿絲出於萊夷故也
東萊曰中國以種植為生夷俗以畜牧為生萊夷可
以畜牧則水平可知
浮於汶逹於濟
無垢曰此亦除青州水患而入奏冀都也然曰浮於
汶逹於濟而不曰入於河者何也此盖史官删潤雜
然互見使以意逆志也治兗州水既畢則曰浮於濟
漯逹於河盖順流曰浮以水入水曰逹自漯入濟自
濟入河以言水路相通不復更遵陸而行也前既自
濟入河則青州自汶入濟自濟入河意可推矣
張氏曰汶濟二水也以經考之導沇水東流為濟又東
北會於汶則知汶與濟通矣然諸州皆言逹於河而
青州不言者以青州次於兗兗州之浮於濟漯逹於
河則青州之逹於濟亦由濟以逹於河可知矣
海岱及淮惟徐州
無垢曰此禹治青州水畢又治徐州水患也徐州東
至海北至岱南及淮此州乃受海岱淮之氣亦自異
矣岳瀆滄溟之氣磅礴扶輿其所産土則五色禮則
夏翟樂則孤桐浮磬皆異他州
淮沂其乂蒙羽其藝大野既豬東原底平
無垢曰乂治也藝種也向也淮沂二水為患蒙羽皆
為巨浸今二水既平故蒙羽二山之内皆可種藝也
嘗怪禹每治一州之水不言其所以治之之方至此
又言淮沂其乂蒙羽其藝不言所以使之乂使之藝
何也盖於此篇之首言隨山刊木奠高山大川史官
已撮其大要言之矣東原所以底平者以大野之水
既豬也廣平曰原東原言底平者以水患既除東原
復其本性也禹之意以為後世東原有水患當知水
自大野來也
王氏曰乂治也謂治淮沂二水使歸故道則蒙羽二
山自無水患而可種藝而大野之澤既已蓄水則水
不彌漫矣東原之地乃致之平是無水患矣
蕭氏曰青州先山而後川此先川而後山盖施功所
先故也凡言山有其藝可以藝也有既藝人功盡藝
也有其旅盡旅也有旅平又見其廣平也
厥土赤埴墳草木漸包厥田惟上中厥賦中中厥貢惟
土五色
無垢曰水患既去土色復其本性故赤黏而墳起草
木復其本性故漸進而叢生也田第二而賦第五非
土地不美也亦人力不致焉耳如冀州田中中而賦
上上此可以意推也聖賢任土之才以為大社之用
然後知聖王因人之才以為天下用其巧思每如此
也物無棄物而天下無棄才至如籧篨蒙鏐戚施直
鏄聾聵司火瞽矇修聲其上又如賢者用為公卿才
者用為大夫亦任土為用之意也然物之才性則造
化以作之如土五色夏翟孤桐浮磬是嶽瀆滄溟之
氣所造也人之才性則聖王以作之如能言則學唯
能食則尚右手春秋教以禮義冬夏教以詩書春夏
學干戈秋冬學羽籥學成德修鄉大夫獻賢能之書
於王王乃興賢出使長之乃興能入使治之是聖王
風化所造也余因悟造化之理觀先王無棄物之心
故歷論人才造化之意表而出之
胡氏曰土之為物宜若甚賤而不足貴者然地之所
出亦致其土以為上利者何哉盖物有微而用重者
雖賤在所不廢矣然王者封五色土以為社而封建
諸侯則各以其方色土與之使歸國立社焉則其禮
為甚重而不可忽矣此土之五色所以有時而見貢
也先王之治貢法不責其所無不匿其所有地之所
出雖賤不廢地之所無雖貴不取此其所以為萬世
之法而其實則什一也揚子曰止於下而漸於上者
木也知漸為進長詩曰如竹苞矣知包為叢生
東萊曰草木漸包結實也
羽畎夏翟嶧陽孤桐泗濱浮磬
無垢曰夏翟用為旌旄孤桐用為琴瑟浮磬用為編
磬此徐州所以致貢也又曰翟曰夏翟以言五色
備者桐曰孤桐以言特然而生者磬曰浮磬以言若
出水之上者此皆穎脱而出者可以為用焉
王氏曰夏翟乃雉之名出於羽山之谷其羽可以為
旌旄嶧山之南有孤生之桐堪為琴瑟泗水之涯有
石出於水如浮然可以為樂器之磬皆以為貢也
淮夷蠙珠暨魚厥篚玄纖縞
無垢曰蠙蚌也蚌中之珠可以為飾魚可以食玄纖
縞可以為衣服此四物者瀕淮之夷所貢所篚於王
室者也召公曰眀王慎德四夷咸賓無有遠邇畢獻
方物惟服食器用又曰不寶遠物則遠人格所寶惟
賢則邇人安今淮夷貢篚豈堯科別其名必使之供
上哉盖水患既除物復有生淮中有珠有魚矣可以
蠶桑而為玄纖縞矣臣子之心戴上之德以為吾享
此安居衣食此土地而遂其生者其誰之力也故其
土地所出人功所極如珠如魚如玄纖縞者皆貢篚
於上以備服食器用以效其區區之誠焉
浮於淮泗達於河
無垢曰淮泗逹河必道於汴以水入水曰逹以禹貢
觀之即今泗水道自淮入泗自泗入汴自汴入河乃
故道也至於治徐州水患既畢入都奏陳則禹拳拳
不自專之意每於九州畢貢見之矣其賢矣哉
王氏曰順流於淮泗二水以至於河入揚州之境
張氏曰淮泗二水也經曰導淮自桐柏東會於泗沂
由淮以逹泗沂由泗以逹河然後可以會於帝都也
淮海惟揚州(案此叚經觧永樂大典原缺)
彭蠡既豬陽鳥攸居三江既入震澤底定
無垢曰向也洪水滔天彭蠡汎溢不復可辨故鴻鴈
亦無自而居處今水患既除水復故道彭蠡之水既
停蓄而不泛溢故鴻鴈至九月亦於此安處也鴻鴈
謂之陽鳥者以其隨太陽所照而居也日之行也夏
至漸南冬至漸北故鴻鴈九月而南正月而北震澤
所以底定者以三江既入於海也夫震澤在吳之西
而大江在吴之東其間相去百數十里即使三江泛
濫未入於海震澤何遽不底定哉余以是知堯之洪
水為害甚大也想見當時洪水泛濫不問東西自震
澤以来通為巨浸不復可辨今彭蠡既豬而三江之
水皆合於彭蠡以入於海故震澤可辨而無復水患
也
東坡曰三江自豫章而下入於彭蠡而東至海為南
江自蜀岷山過九江會於彭蠡以入於海為中江自
嶓冢導漾東流為漢過三澨至於大別以入於江匯
澤於彭蠡以入於海為北江夫三江之水盡會於彭
蠡以入於海而彭蠡以一澤而受三江之水則其深
闊廣大盖可知矣向也彭蠡未豬則三江之水横出
旁趨故震澤受其弊今彭蠡已豬三江之水皆有所
託故震澤底定也
張氏曰彭蠡澤名也既豬則有淵可以蓄水也陽鳥
鴻鴈是也鴻鴈謂之陽鳥者以隨陽故也揚州地在
東南尤為多暑陽鳥至是而居不復南翔故曰陽鳥
攸居三江既入者言三江皆自此而入海也一江自
義興一江自毗陵一江自吴縣三江所自雖不同而
同入於海故曰三江既入二江在震澤之上一江在
震澤之下三江既入則震澤之水無泛溢之患故曰
震澤底定底定者致功而後定也於覃懷則曰底績
於東原則言底平至此則謂底定盖致力而後成功
謂之底績致功而後平謂之底平致功而後定謂之
底定由底績然後至於底平由底平然後至於底定
言雖不同其致力成功一也
蕭氏曰學者誤以三江既入震澤底定為一事故有
以三江為自彭蠡入震澤三江之大非一震澤所能
容又有以三江為自震澤入海則岷江最大之川安得
遺而不載二說皆失之矣盖三江既入自言三江之入
海而已震澤底定自言震澤之定不言平地者用功
少也餘倣此
東萊曰彭蠡今之鄱陽湖陽鳥攸居鴈屬隨陽之鳥
昔以水患無岸可居今岸出則知水平以此推禹之
治水或驗之鳥獸或驗之草木或驗之夷狄見其非
特為人治水為天下萬物治水三江無定說或謂出
於震澤之下
篠簜既敷厥草惟夭厥木惟喬
無垢曰向也彭蠡未豬三江未入此州通為巨浸篠
簜草木安得遂其生哉今彭蠡豬矣三江入於海矣
震澤底定矣故小竹如篠大竹如簜者則已布生草
則夭夭少長以遂其本性木亦喬然高大以遂其本
性篠簜草木已遂其生矣而况於人乎
厥土惟塗泥厥田惟下下厥賦下上上錯厥貢惟金三
品
無垢曰土惟塗泥謂卑濕也故田第九賦第七水患
既退種植既稀地利增美故雜出第六之賦也不計
利害惟使民自貢不立定賦必其上供此所以為堯
耳
王氏曰以其地尤低故長為塗泥以見其草木長茂
之後而後知土性則其地尤低可知田為第九以地
甚低故也賦為第七以數亦不多故也上錯謂錯雜
之物則為上等
顔氏曰錯出諸品既云上錯則是有所定而云非錯
出諸品也田最為下品而其賦乃出於第七或出於
第六者人功修也
瑶琨篠簜齒革羽毛惟木
無垢曰詩云元龜象齒謂齒謂象齒也考工記曰
犀甲七屬兕甲六屬是甲之所用犀革為上說文
謂獸皮治去其毛曰革是革謂犀革南方之鳥有
孔雀翡翠之羽可以為飾說文謂犛西南夷長旄可
以為旌旗之飾楩楠豫章揚州美木瑶也琨也簜也篠也
齒也革也羽也毛也木也此九物者皆揚州所貢以
致臣子之義也此盖九州風氣所成土地所産向也洪
水皆失其性今水患既退物理自遂天地造化隨風土
以醖釀之其奇偉譎詭皆可以為用特在聖賢所以經
綸之耳
王氏曰瑶琨篠簜皆以為貢者盖與青州貢松之說同
島夷卉服厥篚織貝厥包橘柚錫貢
無垢曰島夷所服者卉服也冀州島夷以皮為服揚
州島夷以卉為服皆自其土地所出而用之同謂之
島夷也貝木名也至今南方採吉貝織為厚繒可以
禦寒亦猶冀州島夷以皮之制小曰橘大曰柚揚州
所有也至今此物永嘉江西為多苐難於致遠故貢
篚之外又有包焉包所以封護其外使未遽失土性
也此橘柚必錫命而後貢也夫錫命而貢人君宜慎
矣以此供祭祀燕賓客猶有名也儻專恣口腹之故
而勤勤為一橘柚出令亦可恥矣豈非堯禹深意也
歟
王氏曰有厥篚有厥包篚則盛之以篚包則用物包
之以橘柚不包則壊也錫貢者有以與之則貢盖若
今和買然且禹貢言錫貢者二此則橘柚以其為食
之餘不欲以此為常貢故錫之常若欲用則亦錫而
後貢也
東萊曰錫貢聖人不以口腹勞人凡此非宗廟大事
不貢故曰錫貢
沿於江海達於淮泗
無垢曰於兗州曰浮於濟漯逹於河是濟可以入河
矣故於青州止言浮於汶達於濟而不言入河以費
辭也於徐州言浮於淮泗達於河是泗可以入河矣
故於揚州言達於淮泗而不言入河以費辭也豈特
古人文章如此大抵古人心地眀白其辭簡要而切
中事理所謂豐不餘一言約不失一辭是也
陳氏曰或由海以達江或由江以徑達淮泗以其州
疆界闊遠貢篚之物或阻山川其所由之道不一
荆及衡陽惟荆州(案此段經解永樂大典原闕)
江漢朝宗於海九江孔殷沱潛既道雲土夢作乂
無垢曰盖滄海為百谷王是江漢有朝宗之義禹貢
言此亦因物以示訓誨也古人取象此類盖有寓意
如葵霍傾太陽則因示臣子嚮君之意犬馬知愛主
則因示臣子愛君之意朝宗之說意亦使人知尊君
之義也既九江之水皆循故道甚得地勢之中不復
泛濫之為害也盖以水從江漢出者皆曰沱潛但地
勢西高東下雖於梁州合流還從荆州分出猶如濟
水入河還從河出東坡謂禹雖賢聖何由知荆州之
水乃梁州之沱潛也以味別之耳荆梁相去數千里
非以味別安知其合而復出耶然水脉相貫理之自
然
毛氏曰水猶有所朝宗是假人事而言水也
司馬氏曰雲夢者方八九百里則此澤跨江南北每
處名存焉是雲夢一澤也特其疆界闊遠耳
陳氏曰江漢二水經此州然後分勢以歸於海自岷
山出者為江自嶓冢導漾東流者為漢江與漢至
夏口而合焉孔衝要也殷當也九江衝要適當此耳
王氏曰孔甚也殷分也江漢以海為宗去海尚遠其
流赴海如朝其宗故云朝宗於海江漢之源尤在上
其下乃為九江言甚分者以水患去而甚分別也沱
潛二水既治之而從故道矣雲澤之土見於夢地皆
可為治謂耕種也孔氏以雲夢為澤名此倒一字矣
謂雲夢之土可以耕藝矣
高氏曰嶓冢導漾東流為漢漾水自東南流至漢中
而東之焉岷山導江東別為沱江水自東南流至於
沱而東之焉言二水由荆州至於海也曰朝宗者何
也朝覲宗廟諸侯所以有事於天子也海為百谷王
而江漢之水始於岷嶓視衆流發源最為遠者其間
險阻障蔽為甚多故言江漢朝宗則天下之水皆歸
往於海矣又曰九江至荆州始分方且去險阻障
蔽之患故言孔殷治之之易也九河自兗州始分且
經開導濬治之初故言作十有三載乃同治之之難也
九河沱潛雖則不同其既道則一而已
厥土惟塗泥厥田惟下中厥賦上下厥貢羽毛齒革惟
金三品
無垢曰土雖塗泥田雖第八而賦乃第三以是知人
工加倍雖瘠确之地亦豐矣余觀浙人治田人力最
深耕耘不失時水旱極其力樵刈如寇至故浙中一
熟其利十倍至江西湖南春耕不力夏至不耘播種
田中聽其自生自成而已水旱若越人視秦人之肥
瘠略不以經意故歲一不熟則賊盗四起以知人力
不加而一聽於天者愚民也人事即天也人力不加
已有饑饉之道然而獲倉箱之收者幸也人功加倍
已有豐富之理然而水旱蝗螟不可致力焉此不幸
也故為國者當寬其征輸薄其力役號令簡追呼絶
使之安意肆志於田事其有怠惰者略取古人里布
屋粟之法以困苦之而力田之科勤農之政取古人
之可行者行之亦相天之道也
王氏曰當時田之低者皆品第之賦則兼山與澤所
出不專在田故此賦為甚高田為甚卑也
杶榦栝柏礪砥砮丹惟箘簵楛三邦底貢厥名包匭菁
茅厥篚玄纁璣組九江納錫大龜
王氏曰大龜所以卜神眀之意天子寶之不謂貢者
以貢則自下升上之義以重其神靈之物不以為自
下升上故謂之納
無垢曰三邦底貢厥名謂三邦於三物之中致貢其
尤美者則人意惬而文勢順也又曰大誥曰寧王
遺我大寶龜紹天眀即命是大龜乃國之寶也故國
有大事則命大龜以卜之禹曰官占惟先蔽志昆命
於元龜魯頌曰憬彼淮夷来獻其琛元龜象齒元龜
即大龜也以言其用則卜國之大事如立君立尸行
師之類以言其名則大而為元以言其所貴則南金
同獻至其最可寶者無若荆州九江所出歟然大龜
雖九江所出既為國之大寶其亦難得矣豈可以致
常貢哉時有得之者官司蓄之以待上之錫命而後
納焉
東萊曰三邦底貢厥名凡杶榦及楛六物非朝廷所
常用必使之貢則勞民不使之貢則有用而或闕故
惟使貢其名名者列其條目而貢之也見聖人處事
精審如此古者以大龜為寶亦不常貢
浮於江沱潛漢逾於洛至於南河
無垢曰順流而下曰浮自荆州順流入沱以至於漢
則捨舟陸行以入洛自洛以入於南河自河以入冀
都奏荆州所畢之功也
王氏曰逾過也順行於江沱潛漢四水而過於洛水
以至於南河入豫州之境
東萊曰几曰逾者皆無水路從陸而逾也
