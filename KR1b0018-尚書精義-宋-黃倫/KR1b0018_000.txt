尚書精義書類
提要
(臣)等謹案尚書精義五十卷宋黃倫撰宋史
藝文志載有是書十六卷陳振孫書錄解題
亦著於錄稱為三山黃倫彝卿所編知其閩
人此本有余氏萬卷堂刊行小序稱為釋褐
黃君則又嘗舉進士然閩書及福建通志已
均不載其仕履則莫能詳矣其刊書之余氏
亦不知何時人案岳珂九經三傳沿革例稱
世所傳九經本以興國于氏及建安余仁仲
本為最善又林之奇尚書全解亦惟建安余
氏刊本獨得其真見之奇孫畊所作跋語中
此編所稱余氏當即其人是在宋時坊刻中
猶為善本也其書薈萃諸說依經臚載不加
論斷間有同異亦兩存之其所徵引自漢迄
宋亦極賅博惟編次不依時代每條皆首列
張九成之說似即本九成所著尚書詳說而
推廣之故陳振孫頗疑其出於偽托然九成
詳說之目僅見宋志久經湮晦即使果相沿
襲亦未嘗不可藉是書以傳九成書也其他
如楊氏繪顧氏臨周氏範李氏定司馬氏光
張氏沂上官氏公裕王氏日休王氏當黃氏
君俞顔氏復胡氏伸王氏安石王氏雱張氏
綱孔氏武仲孔氏文仲陳氏鵬飛孫氏覺朱
氏震蘇氏洵吳氏孜朱氏正大蘇氏子才等
當時著述並已散佚遺章賸句猶得存什一
於是編體裁雖稍涉汜濫其裒輯之功要亦
未可盡沒其書傳本久絶朱彝尊經義考亦
曰已佚今從永樂大典各韻中採撮編綴梗
槩尚存惟永樂大典之例凡諸解已見前條
者他書再相援引則僅註某氏曰見前字其
為全錄摘錄無由參校今亦不復補錄姑就
所現存者釐訂成帙分為五十卷存宋人書
說之梗概備援證焉乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
理學昭融周歴千古於胸次不踰辰刻之頃儻翳障弗
屏徹雖一瞬之境恍迷其真眡千載而上之聖賢心傳
於典謨訓誥誓命中若之何剖其秘析其微哉古書百
篇嬴秦酷以虐焰仇之特甚先漢力追探之收拾散逸
僅得孔安國所傳為正會巫蠱事旋復泯遏繇魏晉以
降篇帙缺亡未備而精真之理晦蝕又不止此白魚赤
烏之偽箕子荄滋之蔽禺銕柳谷之訛在所不論然黨
護於專門名家增倍師說至百萬言傳註訓詁之紛紜
累三萬言只解稽古二字眩亂世人耳目而指意為之
誣衊殆與厄於秦同科理學曀蔽綿歴云久闡而明之
蓋若有待時屬皇朝祖宗全盛之際關洛有二張二程
之學崇索理致根乎聖賢心法以發明千載不傳之秘
而福後學俾天下之士畢宗嚮夫理學之指南一洗漢
唐注疏舊習豈第踸踔藩籬咀嘬餘胾者哉又有宗工
碩儒落落復相望乎其間各出意表所見理根於心而
心會於理更與啟其未悟者編檢紛如亦戛戛乎難槩
以目力也噫十指之形必有巨擘翹錯之中當刈其楚
粤自啟賢關升俊造以来有黃君倫素定規繩於方寸
所謂疎通知遠不誣而深於書者萃古今議論而裁之
其發揮五代帝王遺書之奥皆指中之擘翹中之楚者
信精而又精其於理學殆無餘藴矣昔人有泳圓流者
採珠而捐蚌登荆嶺者拾玉而棄石今所抄存猶摘翡
翠之藻羽脫犀象之牙角宜乎稱此書為精義也覽者
亦宜以余言為然淳熙庚子長至龍溪張鳳從道叙
書解數百家或泛而不切或略而未備或得此而失彼
或互見而叠出學者病之釋褐黃公以是應舉嘗取古
今傳注及文集語錄研精而翦截之片言隻字有得乎
經旨者纂輯無遺類為成書博而不繁約而有要實造
渾灝噩之三昧非胸中衡鑑之明焉能去取若是志於
經學者倘能嚅嚌是書不必他求矣余得之不敢以私
敬鋟木與天下共之所載諸儒姓氏混以今古余不暇
次其先後觀者自能辨之淳熙庚子臘月朔旦建安余
氏萬卷堂謹書
尚書精義原序考證
第一頁前八行案劉向云今易箕子作荄滋漢書儒
林傳蜀人趙賓為易飾易文以為箕子明夷萬物方
荄滋也晉鄒氏家諱云訓箕為荄詁子為滋漫衍無
經不可致詰以譏荀爽据此乃易中傳訛之字序文
上下二句皆就本經而言似此句可節今姑仍原文
謹附識
