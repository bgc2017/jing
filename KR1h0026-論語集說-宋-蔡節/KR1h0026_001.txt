欽定四庫全書
論語集說卷一宋蔡節編
學而第一(凡一十六章)
子曰學而時習之不亦說乎有朋自遠方來不亦樂
乎人不知而不愠不亦君子乎(說音悦樂音洛愠於問切)
集曰子謂孔子也(馬氏註)學之為言效也習者重
習也(伊川程子曰如鷹乃學習之義)時習者時時習之也說喜
意也不亦乎者反辭也朋同類也自從也方所
也樂之義比說為發舒也愠含怒意君子成德
之名(本伊川程子晦菴朱氏南軒張氏說)節謂人之於理有未之
能知能行也必貴於學焉學則效夫已知己行
者而求以盡此理也學矣而不習則我與理為
二固無所得於己習矣而不時則功力有閒斷
雖得之必失之惟學矣而又時時習之則所學
者熟浹洽貫通而油然自得矣有朋自遠方來
學之信乎人也彼己相資講習相長其學益充
而其樂可勝既邪學以為己而已人而或不知
之吾何愠焉人不知而不愠則學至而德成矣
此所以為君子也
有子曰其為人也孝弟而好犯上者鮮矣不好犯上而
好作亂者未之有也君子務本本立而道生孝弟也者
其為仁之本與(弟好並去聲鮮上聲與平聲)
集曰有子姓有名若孔子弟子(何氏註)善事父母為
孝善事兄長為弟好猶欲也犯干犯也上謂在上
之人也鮮少也作亂謂為逆理敗常之事也未之
有言必無也務專力也本猶根也仁者心之德愛
之理也為仁猶曰行仁與語辭孝弟順德也孝弟
之人其心和順故少好犯上也既不好犯上則未
有好作亂者也君子之進德每務其本本立而道
自生仁者無不愛也而莫先於事親從兄惟能於
孝弟而用力焉則根本既立而仁之為道亦由是
生生不窮矣此孝弟所以為為仁之本與(本晦菴朱氏南
軒張氏說伊川程子曰為仁以孝弟為本論性則以仁為孝弟之本蓋仁是性也孝弟是用也謂
之行仁之本則可謂是仁之本則不可節謂孩提而知愛親及長而知敬兄乃仁之發見最先而至
切者也故曰行仁自孝弟始)
子曰巧言令色鮮矣仁(令去聲鮮上聲)
集曰巧好也令善也好其言善其色言如是之人
少有仁者也蓋致飾於外務以悦人則人偽日滋
而本心之德亡矣(本晦菴朱氏說)
曾子曰吾日三省吾身為人謀而不忠乎與朋友交而
不信乎傳不習乎(省悉井切為去聲傳平聲)
集曰曾子姓曾名參字子輿孔子弟子(邢氏疏)省察
也為猶助之也謀計慮也友同志也交交際也心
無不盡曰忠言無不實曰信傳謂受之於師習謂
熟之於己謀人之事而忠與朋友交而信主於誠
實也傳而習則所學在我矣(龜山楊氏曰傳而不習口耳之學也)曾
子以此三者日省其身有所不足不敢不加勉也
其自治如此可以見其學之切實矣(本晦菴朱氏說建安游
氏曰此特曾子之省身者爾若學者則又不止此)
子曰道千乘之國敬事而信節用而愛人使民以時(道乘
並去聲)
集曰道猶治也(包氏註)千乘諸侯之國其地可出兵
車千乘者也敬者主一無適之謂節省約也用國
用也使猶役也時謂農隙之時(本晦菴朱氏說)節謂敬事
而信敬者立事之本而信又所以成之也節用則
不傷財知節用則又當知愛人蓋節用特愛人之
一事耳使民而不奪其時則力本者得以自盡國
君果能行此五者亦足以治其國矣
子曰弟子入則孝出則弟謹而信汎愛衆而親仁行有
餘力則以學文(上弟字上聲下弟字去聲)
集曰弟子言為弟為子者(邢氏疏)孝所以事親故言
入弟所以從兄故言出(平仲劉氏)謹者行有常也信者
言有實也汎普也衆謂衆人親親之也仁謂仁者
以用也文謂詩書六藝之文(晦菴朱氏)入孝出弟謹行
信言又能汎愛而親仁(東溪劉氏曰汎愛則有容親仁則有别)事親
從兄修身待物之道在是矣行有餘力則以學文
(朱氏曰力行而不學文則無以考聖賢之成法識事理之當然)言當以是數者為
先務而以其餘暇之力學文也節謂此章教人以
修行學文本末不遺要識夫先後之序而已
子夏曰賢賢易色事父母能竭其力事君能致其身與
朋友交言而有信雖曰未學吾必謂之學矣
集曰子夏姓卜名商字子夏孔子弟子(邢氏疏)節謂
賢賢易色謂賢人之賢而為之改容更貎也力無
所不盡之謂竭致猶委也謂不有其身也誠於好
賢孝於事親忠於事君不欺於朋友四者人道之
先務也子夏言有能如是之人雖或以為未嘗為
學我必謂之已學者蓋以學當務其本也(武夷吴氏曰子
夏之言其意善矣然抑揚大過流弊將或至於廢學必若上章夫子之言然後為無弊也)
子曰君子不重則不威學則不固主忠信無友不如己
者過則勿憚改
集曰重厚重威威嚴固堅固也主者心之所主也
無毋通與勿皆禁止之辭如猶若也無友不如己
者謂與勝己者處也過失也憚畏難也(本晦菴朱氏說)節
謂學以厚重為先不厚重則不威嚴而所學亦不
堅固學以忠信為主不忠信則言之與行皆無其
實友所以輔仁不如己則無益而有損改過所以
從善過而或憚於改則善無自而生矣(藍田吕氏曰自治不
勇則惡日長)外厚重而内忠信又能擇交而善補過此
則君子為學之實功也
曾子曰慎終追遠民德歸厚矣
節釋曰死者人之終也遠者其歲月久也敬以持
之之謂慎思以及之之謂追於其終者而謹之於
其遠者而追之此民德所以歸於厚也(伊川程子曰喪盡禮
祭盡誠謹終追遠之大者東坡蘇氏曰略於喪祭則背死忘生者衆而俗薄矣)
子禽問於子貢曰夫子至於是邦也必聞其政求之與
抑與之與子貢曰夫子温良恭儉讓以得之夫子之求
之也其諸異乎人之求之與(三之與之與字並平聲餘上聲)
集曰子禽姓陳名亢字子禽子貢姓端木名賜字
子貢皆孔子弟子(鄭氏註)抑反語辭與其諸皆語辭
温和厚也良易直也恭莊敬也儉節制也讓謙遜
也五者夫子之盛德光輝接於人者也夫子所至
之邦必與聞其國之政子禽疑而問之子貢謂夫
子求於時君而得之與抑時君自與之與子貢言
夫子之德容如是故時君敬信自以政就而問之
非若他人求而得之也其曰夫子之求之也其諸
異乎人之求之與姑借夫求字以明夫子之本不
求爾(本伊川程子晦菴朱氏說南軒張氏曰時君見聖人之儀刑而樂問以政者秉彛好德
之良心也卒不能以政授之者則以夫私欲害之也)
子曰父在觀其志父沒觀其行三年無改於父之道可
謂孝矣(行去聲)
節釋曰志謂心之所尚也行謂行事之實也父在
子不得而自為故以觀志言父沒子可得而自為
故以觀行言若謂父沒之後可得自為而於父之
道率意以改之則未免有死其親之心矣是豈得
為孝乎三年云者此即居喪時言也知三年無改
之可謂孝則終身之無改者其為孝可知矣(此章言父
之道則在所不當改爾如其非道亦在乎改之而已矣)
有子曰禮之用和為貴先王之道斯為美小大由之有
所不行知和而和不以禮節之亦不可行也
集曰禮者天理之節文人事之儀則也(晦菴朱氏勉齋黃
氏曰仁曰心之德禮曰天理之節文義曰心之制此言其體也仁曰愛之理禮曰人事之儀則義曰
事之宜此言其用也)節謂此章專論禮之用禮之體雖近於
嚴而其用則貴於和和者順乎自然而無勉強矯
拂之謂也故先王之道以斯為美而小大之事由
之謂其無不可行也然復有所不行者徒知和之
可貴而一於和不能以禮節之則和而失之於流
所以亦不可行也蓋禮一於嚴則病於拘而不可
行一於和則病於肆而亦不可行唯嚴而和和而
節不失禮之全體斯可行而無弊矣(以禮節之一語不無小病
讀者詳之)
有子曰信近於義言可復也恭近於禮遠恥辱也因不
失其親亦可宗也(近上聲遠去聲)
集曰信約信也義者事之宜也復踐言也恭致敬
也禮節文也(晦菴朱氏)節謂言固欲其信然不度其事
之宜則言有不可復者矣行固欲其恭然或失乎
禮之節則適足以召恥辱矣惟信能近義而後言
可復恭能近禮而後遠恥辱也義者所以全其信
也禮者所以成其恭也因者承上文而言親猶近
也亦者未深許之辭夫人之行事能盡合於禮義
者上也因恭信而不失其親近於禮義焉則亦可
宗尚矣(伊川程子曰因其近禮義而不失其親亦可宗也况於盡禮義者乎)
子曰君子食無求飽居無求安敏於事而慎於言就有
道而正焉可謂好學也已(好去聲)
節釋曰食飲食也居居處也敏速也謂汲汲也慎
言謂言謹而不放也就從也道者事物當然之理
人之所共由者也有道謂能盡此理也正者正吾
之偏也食欲飽居欲安人之情也有志於學者則
不以口體為念也行常病於不足敏於事者能勉
其所不足也言常病於有餘謹於言者不盡其所
有餘也然猶未敢自以為是必就有道之人而正
焉斯可謂之好學也已(藍田吕氏曰不志於奉飬學所以專不苟於言行學
所以實所趨不謬於道學所以正學至於此可謂好矣)
子貢曰貧而無謟富而無驕何如子曰可也未若貧而
樂富而好禮者也子貢曰詩云如切如磋如琢如磨其
斯之謂與子曰賜也始可與言詩已矣告諸往而知来
者(樂音洛好去聲磋七多切謂與之與平聲)
集曰謟卑屈也驕矜肆也可也者言僅可而未盡
善也未若云者言未及乎此也往者所已言也来
者所未言也貧者不足故易諂富者有餘故易驕
常人溺於貧富之中固有二者之病無謟無驕則
無所溺而能自守矣然猶未知貧富之為外物也
樂則心廣體胖而忘其貧好禮則安處善樂循理
而不自知其富此則超乎貧富之外也如切如磋
如琢如磨此衞風淇澳之詩也言治骨角者既切
之復磋之治玉石者既琢之復磨之治之之工不
已而益精也子貢自以無謟無驕為至矣及聞夫
子之言又知義理無窮學之不可以遽已因引切
磋琢磨之詩以明之也(本晦菴朱氏說南軒張氏曰安於無諂無驕而不
知進學固不足貴而所謂無謟無驕者學者亦非可忽也居貧而有一毫求之之意居富而有一毫
自恃之心皆謟與驕也此病未除而遽曰能樂與好禮未之見也必無謟無驕而後樂與好禮可得
而進焉)節謂無謟無驕之未若樂與好禮此夫子之
告往者也因未若樂與好禮之言而悟切磋琢磨
之旨此子貢之知来者也子貢之可與言詩者以
此
子曰不患人之不已知患不知人也
集曰患猶病也君子求在我者也故不患人之不
已知苟不知人則是非邪正莫之能辨故以為患
也(河南尹氏節謂人不知已於己無損己不知人則有損無益矣)
為政弟二(凡二十四章)
子曰為政以德譬如北辰居其所而衆星共之(共音拱)
集曰政之為言正也所以正夫人也德之為言得
也先得夫人心同然之理而不失者也譬喻也北
辰北極天之樞也居其所不動也共向也言為政
以德則不動而化人心歸之亦猶北辰居其所衆
星環而共之也(本晦菴朱氏說)
子曰詩三百一言以蔽之曰思無邪
集曰詩三百十一篇言三百者舉大數也蔽猶蓋
也(晦菴朱氏)節謂三百篇之詩雖有美刺之不同然皆
出乎情性之正也夫子以思無邪一言而盡蓋三
百篇之旨可謂深探詩人之心矣
子曰道之以政齊之以刑民免而無恥道之以德齊之
以禮有恥且格(道去聲)
集曰道猶引導謂先之也政謂法制禁令也齊一
之也免苟免於罪也恥愧恥也德謂人心固有之
善禮謂制度品節也(本晦菴朱氏說)節謂格正也道之以
政矣而又有刑以齊之則民有所畏而不敢為惡
非有所恥而自不為惡也道之以德矣而又有禮
以齊之則民不但恥為不善且能以善而正其身
矣(朱氏曰政者為治之具刑者輔治之法德禮則出治之本而德又禮之本也此其相為本末雖
不可以偏廢然刑政能使民遠罪而已德禮之效則有以使民日遷善而不自知故治民者不可徒
恃其末而當深探其本也)
子曰吾十有五而志于學三十而立四十而不惑五十
而知天命六十而耳順七十而從心所欲不踰矩
集曰古者十五入大學此所謂學即大學之道也
心之所之謂之志立者卓然有所立也不惑者見
之之明而無所疑也天道流行賦與萬物莫非至
善無妄之理是所謂天命也窮理盡性所以知天
命也耳順者聲入心通也從隨也踰越也矩法度
之器所以為方者也從心所欲不踰矩謂隨其心
之所欲而自不越於法度也(本晦菴朱氏說)節謂自十有
五而志于學則念念在此而為之不厭矣既學矣
加以十五年持守之功則其學之所至卓然而能
有所立矣既立矣加以十年探索之功則所見明
徹無所滯礙而事事物物之理莫不洞然於胸中
矣又十年則理無不窮性無不盡而知天之所命
者矣此則知之至也又十年則聲入于耳心無不
通所謂不思而得者也又十年則心與理一動皆
天則所謂不勉而中者也學而至此此聖人之德
所以為至也(節謂聖人固天縱之聖而亦未嘗不學其終身進德之功皆自十五志學
中来必十五年十年而一進者非姑為是辭也亦其學力所到至是可以自信爾反覆玩味此章則
知聖人之為學不終其身不詣其極不止也學者苟能深體而篤行之優游涵泳不躐等而進日就
月將不半途而畫庶乎其得之矣)
孟懿子問孝子曰無違樊遲御子告之曰孟孫問孝於
我我對曰無違樊遲曰何謂也子曰生事之以禮死葬
之以禮祭之以禮
集曰孟懿子魯大夫仲孫氏名何忌懿諡也樊遲
姓樊名須字子遲孔子弟子無違無違於禮也御
為孔子御車也(註疏)生事葬祭事親之禮始終具矣
人之事親自始至終一遵於禮而不苟此所謂無
違也孔子答孟懿子之問以是懿子不能復問恐
其或以從親之令為孝故語樊遲以發之是時三
家僭禮亦因以警之也然語意渾然又若不專為
三家而發(晦菴朱氏致堂胡氏曰人之欲孝其親心雖無窮而分則有限得為而不為
與不得為而為之均於不孝所謂以禮者為其所得為者而已矣)
孟武伯問孝子曰父母唯其疾之憂
集曰孟武伯懿子之子仲孫彘武諡也疾病也(馬氏
註)父母愛子之心無所不至惟恐其疾病常以為
憂也人子體此而以父母之心為心則凡所以守
其身者自不容於不謹矣豈不可為孝乎(晦菴朱氏)
子游問孝子曰今之孝者是謂能飬至於犬馬皆能有
飬不敬何以别乎(飬去聲别彼列切)
集曰子游姓言名偃字子游孔子弟子(孔氏註)飬謂
飲食供奉也犬馬待人而食亦若飬然世俗事親
能飬足矣若能飬其親而敬不至則與飬犬馬者
何異言何以别所以深明事親之不可不敬也飬
而能敬斯為孝矣(本晦菴朱氏致堂胡氏說)
子夏問孝子曰色難有事弟子服其勞有酒食先生饌
曾是以為孝乎(食音嗣饌七戀切)
集曰食飯也先生父兄也饌飲食之也曾猶則也
色禮記所謂愉色婉容者是矣蓋非愛敬之至和
順積中則形於外者不能常然也故事親之際惟
色為難爾勞事則代長者酒食則先長者此所謂
飬口體也未足以為孝(馬氏註南軒張氏成都范氏)
子曰吾與回言終日不違如愚退而省其私亦足以發
回也不愚(省息井切)
集曰回姓顔名回字子淵孔子弟子(孔氏註)不違者
意不相背有聽受而無問難也私謂燕居之時發
謂發明所言之理也(晦菴朱氏)顔子以上知之資故聞
夫子之言心通默識不復問辨若愚而無所知者
及侍坐而退夫子察其燕私而其視聽言動皆能
以聖人所教隨用發明則是顔子本不愚也(本致堂胡
氏說)
子曰視其所以觀其所由察其所安人焉廋哉人焉廋
哉(焉於虔切廋所留切)
集曰以為也所為之事也由從也所從之道也安
止也心之所止也察其所安者驗之以久也焉何
也廋匿也(本伊川程子說孔氏註)節謂行事有善惡處心有
誠偽而道有君子小人一事之或善未足以見其
人也抑未知其所從之道果君子邪所為者善矣
而所從者或非君子之道則亦偶中於善爾所從
之道果君子矣又未知其心能久而安之否邪至
於久而安之則誠而非偽也其為君子也信矣觀
審於視察又詳於觀參而驗之則人之善惡不逃
乎我之所見矣
子曰温故而知新可以為師矣
集曰時習之謂温(邢氏疏)節謂故者所已得也新者
所未得也惟能無忘其所已得而又有得於其所
未得者焉則為學之功進進而不已矣夫如是而
所學在我其應不窮故曰可以為人師
子曰君子不器
集曰器者物象之名(邢氏疏)謂之器則拘於一物各
適其用而不能相通成德之士體無不具用無不
周非特為一才一藝而已(本晦菴朱氏說)
子貢問君子子曰先行其言而後從之
節釋曰先行者行之於未言之前其言而後從之
者言之於既行之後成都范氏謂子貢之患非言
之艱而行之艱故告之以此也
子曰君子周而不比小人比而不周(比毗至切)
集曰周普徧也比偏黨也(晦菴朱氏又曰周比皆與人親厚之意但周
公而比私爾)君子内恕以及人其於親疎遠近賢愚處
之無不得其分蓋其心無不溥焉所謂周也若小
人則有所偏係而失其正其所親暱皆私情耳所
謂比也周則不比比則不周天理人欲不並立也
(本南軒張氏說)
又曰論語一書載君子小人之行事多矣聖人
每對舉而互言之其判然若黑白者是固不難
辨也然至於周比和同泰驕之屬雖近似而實
相反乃其隱微而難察者聖人指以示學者欲
其知君子小人之所以分特在乎毫釐之間耳
(本晦菴朱氏說)
子曰學而不思則罔思而不學則殆
集曰罔無知也殆危也(註疏)思者研窮其理之所以
然也(南軒張氏)節謂徒學而不思則莫知所發明吾心
之於理且無所得矣故曰罔徒思而不學則莫知
所依據吾心之於理且無所安矣故曰殆學與思
相為表裏要不可以偏廢也(掦子曰學以聚之思以精之)
子曰攻乎異端斯害也已
集曰攻者攻擊之攻(闕林氏)溺於偏識暗於正理皆
所謂異端(上蔡謝氏)節謂君子在明吾道而已矣吾道
既明則異端自熄不此之務而徒與之角斯為吾
之害也己
子曰由誨女知之乎知之為知之不知為不知是知也
(女音汝)
集曰由姓仲名由字子路孔子弟子誨猶教也(孔氏
註)子路好勇蓋有強其所不知以為知者故夫子
告之曰我教女以知之之道乎但所知者則以為
知所不知者則以為不知如此則雖或不能盡知
而無自欺之蔽况由此而求之則其不知者亦終
將知之矣故曰是知也言是乃知之道也若強以
不知為知則是終身不知而已(晦菴朱氏南軒張氏)
子張學干禄子曰多聞闕疑慎言其餘則寡尤多見闕
殆慎行其餘則寡悔言寡尤行寡悔禄在其中矣(行寡之行
去聲)
集曰子張姓顓孫名師字子張孔子弟子干求也
(鄭氏註)禄仕者之奉也(晦菴朱氏)疑者所未信殆者所未
安(藍田吕氏)尤罪自外至者也悔理自内出者也(伊川程子
横渠張子曰歸罪為尤罪已為悔)人之處已接物莫大於言行而
聞見者所以為言行之資也然聞見之不多則孤
陋單淺而無所參驗疑殆之不闕則冐昧苟且而
無所據依聞見多矣疑殆闕矣顧於其餘遂以為
己信已安而無事於謹則言行之間或有所戾而
尤悔之積有不能免者矣夫自多聞見而闕疑殆
而又慎言慎行其餘焉多聞見者學之博也闕疑
殆者擇之精也謹言行者守之約也此則寡悔尤
之道也君子修其在我而已豈以是為干禄之具
哉然言行純至而禄自從之言在其中矣本為此
而反得彼之辭也子張學干禄故夫子告之以求
諸己也或疑如此亦有不得禄者夫子蓋曰耕也
餒在其中矣惟理可為者為之而已矣(本朱氏南軒張氏說)
哀公問曰何為則民服孔子對曰舉直錯諸枉則民服
舉枉錯諸直則民不服
集曰哀公魯君名蔣哀諡也(包氏註)舉謂舉而用之
也錯捨置也諸衆也枉不直也(晦菴朱氏)節謂哀公何
為則民服之問孔子告之以民心之從違特視上
之舉錯何如耳好直而惡枉人心之正也舉錯當
乎人心則民服矣舉錯不當乎人心則民何自而
服哉
季康子問使民敬忠以勸如之何子曰臨之以莊則敬
孝慈則忠舉善而教不能則勸
集曰康子魯大夫季孫氏名肥康諡也(孔氏註)勸有
奬勵意自上涖下曰臨莊謂容貎端嚴慈猶愛也
莊以涖之則民敬於己(龜山楊氏曰有戲慢之色則人易之)孝慈以
先之則民忠於己(節謂老吾老以及人之老幼吾幼以及人之幼能舉孝慈之心
加諸彼使斯民仰以事父母俯以育妻子其有不忠於上者乎)善者舉之而不能
者教之則民有所勸而樂於為善此皆在我所當
為非為欲使民敬忠以勸而為之也然能如是則
其應蓋有不期而然者矣(本晦菴朱氏南軒張氏說)
或謂孔子曰子奚不為政子曰書云孝乎惟孝友于兄
弟施於有政是亦為政奚其為為政
集曰奚何也(邢氏疏)周書君陳篇曰惟孝友于兄弟
克施有政書云孝乎者言書之言孝如此也善兄
弟曰友孝於親必能友于兄弟也孝友篤於家則
其施於有政亦是理而已孔子引書之辭言是乃
為政之道何必居位始為為政乎定公初年孔子
不仕或人疑其不為政故孔子以此告之(本晦菴朱氏南
軒張氏說)
子曰人而無信不知其可也大車無輗小車無軏其何
以行之哉(輗五兮切軏音月)
集曰大車謂平地任載之車輗轅端横木縛軛以
駕牛者小車謂田車兵車乘車軏轅端上曲鈎衡
以駕馬者(邢氏疏)輗軏車待以行者也(河東侯氏)車無輗
軏則無以引重而至遠人而無信其不可行亦猶
是也(龜山楊氏)
子張問十世可知也子曰殷因於夏禮所損益可知也
周因於殷禮所損益可知也其或繼周者雖百世可知
也
集曰王者易姓受命為一世因仍也損者損其太
過也益者益其不及也繼紹也禮之大體三代相
繼皆因之而不能變其所損益不過文章制度小
過不及之間(馬氏曰所因謂三綱五常所損益謂文質三統)而其已然之
迹今皆可見即往推来由今而後或有繼周而王
者雖百世之遠所因所革亦不過此豈但十世而
已乎(本晦菴朱氏說致堂胡氏曰子張之問蓋欲知来而聖人言其既往者以明之也)
子曰非其鬼而祭之謟也見義不為無勇也
集曰謟求媚也勇剛决也鬼非所當祭而祭之則
是謟而徼福也(龜山楊氏曰非享親報本皆祭非其鬼也)見義所當為
而不為則是勇之不足也(晦菴朱氏白石錢氏)
論語集說卷一
