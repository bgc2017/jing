輶軒使者絶代語釋別國方言第七
諄憎所疾也(之潤反)宋魯凡相惡謂之諄憎若
秦晉言可惡矣
杜蹻歰也趙曰杜(今俗語通言歰如杜杜棃子歰因名之)山之
東西或曰蹻(郄蹻燥歰㒵音笑謔)
佻抗縣也趙魏之間曰佻自山之東西曰抗
燕趙之郊縣物於臺之上謂之佻(了佻縣物㒵丁小反)
發稅舎車也(舎宜音寫)東齊海岱之間謂之發(今通)
(言發寫也)宋趙陳魏之間謂之稅(稅猶脫也)
肖類法也齊曰類西楚梁益之間曰肖秦晉
之西鄙自冀隴而西(冀縣今在天水)使犬曰哨(音騷)西
南梁益之間凡言相類者亦謂之肖(肖者似也)
憎懹憚也(相畏憚也)陳曰懹
譙(字或作誚)讙(火袁反)讓也齊楚宋衞荆陳之間曰
譙自關而西秦晉之間凡言相責讓曰譙讓
北燕曰讙
僉胥皆也自山而東五國之郊曰僉(六國唯秦在山)
(西)東齊曰胥
侔莫強也北燕之外郊凡勞而相勉若言努
力者謂之侔莫
&KR2972;倯罵也(蠃小可憎之名也&KR2972;音卭竹)燕之北郊曰&KR2972;倯
展悙信也東齊海岱之間曰展燕曰悙(悙亦誠信㒵)
斯掬離也齊陳曰斯燕之外郊朝鮮洌水之
間曰掬
蝎(音曷)噬(卜筮)逮也東齊曰蝎北燕曰噬逮通
語也
皮傅彈憸強也(謂強語也音僉)秦晉言非其事謂之
皮傅東齊陳宋江淮之間曰彈憸
膊(普博反)曬(霜智反)晞㬥也東齊及秦之西鄙言
相㬥僇爲膊(㬥僇謂相暴&KR2285;惡事音膊脯)燕之外郊朝鮮
洌水之間凡㬥肉發人之私披牛羊之五藏
謂之膊㬥五穀之類秦晉之間謂之曬東齊
北燕海岱之郊謂之晞
熬㷅(即&KR3146;字也創眇反)煎㷶(皮力反)鞏火乾也凡以火
而乾五穀之類自山而東齊楚以往謂之熬
關西隴冀以往謂之㷶秦晉之間或謂之㷅
凡有汁而乾謂之煎東齊謂之鞏(拱手)
胹(而)飪(荏)亨爛糦(熾)酋(囚)酷熟也自關而西
秦晉之郊曰胹徐揚之間曰飪嵩嶽以南陳
潁之間曰亨自河以北趙魏之間火熟曰爛
氣熟曰糦久熟曰酋穀熟曰酷熟其通語也
魏盈怒也(魏上巳音)燕之外郊朝鮮洌水之間凡
言呵叱者謂之魏盈
䠆&KR2915;(音務)隑企(欺䜴反)立也東齊海岱北燕之郊
跪謂之䠆&KR2915;(今東郡人亦呼長跽爲䠆&KR2915;)委痿謂之隑企
(脚躄不能行也)
瀧涿謂之霑漬(瀧涿猶瀬滯也音籠)
希鑠摩也燕齊摩鋁謂之希(音慮)
平均賦也燕之北鄙東齊北郊凡相賦斂謂
之平均
羅謂之離離謂之羅(皆行列物也)
釗超逺也(釗上巳音)燕之北郊曰釗東齊曰超
漢澷䀼眩懣也(䀼音瞋恚)朝鮮洌水之間煩懣謂
之漢澷顚眴謂之䀼眩(眩音懸)
憐職愛也言相愛憐者呉越之間謂之憐職
茹食也呉越之間凡貪飲食者謂之茹(今俗呼能)
(粗食者爲茹音勝如)
竘貌治也(謂治作也竘恪垢反)呉越飾貌爲竘或謂之
巧(語楚聲轉耳)
煦(州呼)煆(呼夏反)熱也乾也(熱則乾慘)呉越曰煦煆
攍(音盈)膂賀儋也(今江東呼擔兩頭有物爲音鄧)齊楚陳
宋之間曰攍(莊子曰攍粮而赴之)燕之外郊越之垂甌
呉之外鄙謂之膂(擔者用膂力因名云)南楚或謂之攍
自關而西隴冀以往謂之賀(今江東語亦然)凡以驢
馬馲駝載物者謂之負他(音大)亦謂之賀
樹植立也燕之外郊朝鮮洌水之間凡言置
立者謂之樹植
過度謂之渉濟(猶今云濟度)
福禄謂之祓戩(廢箭兩音)
傺(音際)眙(勑吏反)逗也(逗即今住字也)南楚謂之傺西秦
謂之眙(眙謂住視也西秦酒泉燉煌張掖是也)逗其通語也
輶軒使者絶代語釋別國方言第七
