禮書卷一百三十
宋陳祥道撰
四夷舞(周禮韎師下士二人舞者十有六人旄人下士四人舞者無數鄭氏曰韎讀如韎韐)
(之韎旄舞者所持以指揮)
周禮韎師掌教韎樂祭祀則帥其屬而舞之(舞之以東夷之舞)
大饗亦如之旄人掌教舞散樂舞夷樂(散樂野人為樂之善者若今黃)
(門倡矣自有舞夷之樂亦皆有聲歌及舞)凡四方之以舞仕者屬焉凡祭
祀賓客舞其燕樂鞮鞻氏掌四夷之樂與其聲歌(四夷之樂)
(東方曰韎南方曰任西方曰株離北方曰禁詩云以雅以南是也王者必作四夷之樂一天下也言與其聲歌)
(則云樂者主於舞也)祭祀則龡而歌之燕亦如之(吹之以管籥為之聲)正義
曰四夷樂名出於孝經緯鉤命決故彼云東夷之樂曰
韎持矛助時生南夷之樂曰任持弓助時養西夷之樂
曰株離持鉞助時殺北夷之樂曰禁持楯助時蔵皆於
四門之外右辟是也按眀堂位亦有東夷之樂曰韎南
夷之樂曰任又按虞傳云陽伯之樂舞株離則東夷之
樂亦名株離者東夷樂有二名亦名株離鄭注云株離
舞曲名言象萬物生株離若詩云彼黍離離是物生亦
曰離云王者必作四夷之樂一天下者也按白虎通曰
王者制夷狄樂不制夷狄禮禮者所以均中國不制禮
恐夷人不能隨中國禮也禮記曰昧東夷之樂也任南
蠻之樂也納夷蠻之樂於太廟言廣魯於天下也(周禮韎師)
(掌教韎樂詩曰以雅以南以籥不僣廣大也)詩曰以雅以南以籥不僣(為雅為南)
(也舞四夷之樂大德廣所及也東夷之樂曰昧南夷之樂曰南西夷之樂曰株離北夷之樂曰禁以為籥舞若)
(是為和而不僣矣)孔穎達詩正義云然則言昧者物生根也南
者物懷任也秋物成而離其根株冬物蔵而禁閉於下
故以為名焉言南而得總四夷者以周之德先致南方
故秋官立象胥之職以通譯四夷是言南可以兼四夷
也然則舞不立南師而立昧師者以象胥曲以示法昧
四夷之始故從其常而先立之也史記魯定公會齊景
公於夾谷孔子攝相事齊有司趨進曰請奏四夷樂於
是旌旄羽仗矛戟劍撥鼓譟而至孔子趨進歷階而登
舉袂大言曰吾兩君為好會夷狄之樂何為請有司却
之齊侯乃麾而去晉樂志後漢天子受朝賀舍利從西
來戲於殿前擊水化成魚潄水作霧又化成龍出水遊
戲以兩大繩兩頭相去數丈兩倡女對行於繩上也
王者舞先王之樂眀有法也舞當代之樂眀有制也
舞四夷之樂眀有懷也周禮韎師掌教韎樂祭祀則
帥其屬而舞之大饗亦如之旄人掌教舞夷樂凡祭
祀賓客掌其燕樂鞮鞻氏掌四夷之樂與其聲歌祭
祀則吹而歌之燕亦如之蓋四夷之樂東曰韎南曰
任西曰侏離北曰禁或以其服色名之或以其聲音
名之服色則韎是也聲音則侏離是也(漢書曰語言侏離)其
他不可以考鞮鞻氏掌四夷之樂旄人掌教四夷之
樂韎師則掌教東夷之樂而已然韎師之樂施於祭
祀大饗而旄人鞮鞻之樂施於祭祀與燕者蓋東於
四夷為長饗於燕為重觀韎師曰師旄人鞮鞻曰人
與氏師序於前而人與氏序於後則夷樂之别可知
矣然詩曰以雅以南記曰胥鼓南而掌四夷者亦以
象胥名官則周人於南夷之樂又其所樂者也先儒
推四時之理以釋四樂之名以韎為晦昧任為懷任
侏離為離根禁為禁閉且曰韎樂持矛助時生任樂
持弓助時養侏離持鉞助時殺禁樂持盾助時蔵白
虎通又以侏離為東樂昧為南樂南樂持羽西樂持
戟班固又以侏為兜以禁為伶以韎為侏(賦曰伶侏兜離)蓋
各述其所傳者然也然周禮掌教夷樂者皆以所服
所執所履名之鄭氏亦以韎為韎韐之韎則韎為服
色眀矣學者可以捨經而任傳乎先王之於夷樂雖
或用之然夷不可以亂華哇不可以雜雅蓋亦後之
而弗先外之而弗内也觀夾谷之會侏儒之樂奏於
前而孔子誅之東漢元日撣(徒丹)國之樂作於庭而陳
禪非之則魯納夷蠻之樂於太廟蓋陳之於門而已
唐之時皆奏於四門之外豈古之遺制歟
舞衣
書曰胤之舞衣孔安國曰胤國所為舞者之衣皆中法
然古者舞大夏則皮弁素幘舞大武則冕服其他無所
經見特漢舞者之衣法五方色謂之五行之舞蓋亦古
之遺制(魏景初以來祭天地宗廟武舞執干戚著平冕黑介幘黝衣裳白領袖中衣絳合幅袴袾黑韋)
(鞮文舞執羽籥冠委貌服同上其奏於朝廷武舞武弁赤介幘生絳袍單衣練領袖巾衣虎文畫合幅袴白衣)
(袾黑韋鞮文舞著進賢冠黑介幘生黃袍單衣白合幅袴服同上晉因魏舊不改其制唐則不然趙慎言曰今)
(祭器茵褥總隨五方五神衣服獨乖其色舞者常持卓飾工人皆服絳衣臣愚竊不便之其舞人工人衣服請)
(依方色宗廟黃色仍各以其所主褾袖)
朱干
周禮司兵掌五兵五盾以待軍事禮記曰朱干設錫詩
曰龍盾之合又曰蒙伐有苑春秋傳曰狄虒彌建大車
之輪以為櫓國語曰官師奉文犀之渠以為盾先儒以
櫓為大盾以伐為中干則盾見於經傳者曰櫓曰干曰
伐曰渠而已其他不可考也(今曰旁牌)盾之為物以革為之
其背曰瓦(左傳曰中其楯瓦)其瓦設錫(白金)朱質而繪以龍龍之
外又繪以雜羽(蒙雜羽也)其繫之也以繡韋其屬繡韋也以
紛書曰敿乃干則敿者繫以紛也國語曰輕罪贖以鞼
盾則鞼者繡韋也(鞼丘位反)古之舞者或以干配戚禮言朱
干玉戚舞大武是也或以干配戈司戈盾祭祀授舞者
兵文王世子春夏學干戈是也漢迎秋樂亦用之隋初
武舞三十二人執戈三十二人執戚皆配以盾而半執
龍盾半執龜盾盾蓋惑於鄭氏錫傳其背如龜之說然
也是不知所謂如龜者其背耳非其飾也
玉戚
詩曰取彼斧斨又曰既破我斧又缺我斨又曰干戈戚
揚書曰左杖黃鉞又曰一人執劉廣雅曰鉞戚斧也六
韜曰大柯斧重八斤一名天鉞毛氏謂斧隋銎斨方銎
戚斧也揚鉞也孔安國謂劉斧屬孔穎達曰劉鑱斧也
蓋鉞也揚也戚也斨也劉也皆斧也斧莫重於鉞而揚
戚戕劉皆其次者也書言黃鉞以金飾其柄也禮言玉
戚以玉飾其柄也楚工尹曰先王命剥圭以為戚柲則
黃與玉為柄之飾可知也考工記車人柯長三尺博三
寸厚一寸有半五分其長以其一為之首則六寸矣蓋
斧之為物黑所以體道白所以象義而有剛斷之材焉
故軍禮與其葬皆用之觀先王繡於冕服之裳中衣之
領畫於所負之扆所履之席所幂之巾則君之所以剛
斷者未嘗或忽也司兵祭祀授舞者兵鄭氏曰授以朱
干玉戚之屬
翟
詩曰左手執籥右手秉翟周官舞師教羽舞帥而舞四
方之祭祀(鄭氏曰羽析白羽為之形如帗也)樂師教國子小舞有羽舞
春秋書考仲子之宫初獻六羽(何休曰鴻羽也)詩曰無冬無夏
值其鷺羽蓋古之羽舞以翟或鷺何休以為鴻羽不可
考也南齊鄭義秦更以翟為笛說曰笛籥皆應用竹笛
飾以旄籥飾以羽梁武帝曰翟者五雉之一耳寧謂羌
笛耶遂改其制
禮書卷一百三十
