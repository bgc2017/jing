禮書卷二十六
宋陳祥道撰
尺(十寸之尺八寸之尺)
家語曰布指知寸布手知尺投壺記曰籌室中五扶堂
上七扶公羊傳曰膚寸而合鄭氏曰鋪四指曰扶一指
按寸何休曰側手為膚按指為寸扶即膚耳然則寸尺
之度取諸身也漢律歷志曰一黍之廣為分十分為寸
十寸為尺然則寸尺之廣又取諸物也先王制法近取
諸身遠取諸物足以考信而無疑焉然後尺寸之度起
矣則指尺之與黍尺一也黍有巨細故尺有長短先儒
以黍之巨者積而為寸則與膚指不合於是有指黍二
尺之辨謂圭壁之屬用指尺冠冕尊彝之屬用黍尺豈
其然乎周禮典瑞壁羡以起度考工記壁羡度尺好三
寸以為度壁徑九寸羡而長之從十寸廣八寸同謂之
度尺則周之法十寸八寸皆為尺也考工記於按言十
有二寸於鎮圭言尺有二寸此十寸尺之證也說文曰
咫八寸周尺也王制曰周尺八尺為步今以周六尺四
寸為步六尺四寸乃八尺爾此八寸尺之證也(餘見黼斛同)
隋書所載歴代之尺至有一十五種蓋古尺既廢後世
長短異同之論遂不一也
步(六尺為步)
單穆公曰目之察度也不過步武之間荀卿曰立視前
六尺而大之六六三十六三丈六尺然則荀卿所謂六
尺者步也單穆公所謂步者六尺也故司馬法曰六尺
為步步百為畮班固論建步立畮亦祖之以為說則古
者以六尺為步明矣王制言古者以周尺八尺為步今
以周六尺四寸為步古者百畮當今東田百四十六畮
三十步古者百里當今百二十一里六十步四尺二寸
二分然六尺四寸者十寸之尺也十寸之尺六尺四寸
乃八寸之尺八尺也其步數與荀卿之說不同蓋各述
其所𫝊然也
畮(步百為畮)
夫(畮百為夫)
屋(夫三為屋)
井(屋三為井)
邑(四井為邑)
丘(四邑為丘)
甸(四丘為甸方八里凡六十四井五百七十六夫之地)
成(甸旁加一里為溝洫則為十里之成凡百百井九百夫之地以五百七十六夫出税餘三二)
(十四夫治溝洫)
縣(四甸為縣方十六里旁加為三十里)
都(四縣為都方三十二里旁加為四十里)
通(四都方八十里旁加十里則方百里為同同十成成百井則同一萬井九萬夫之地井田之法)
(備於此也)
成(司馬法曰井十為通通十為成成十為終終十為同井十為通則九十夫之地三分去一止六)
(十夫又有不易一易再易三為率三夫受六夫之地惟三十家)
終(成十為終九千夫之地)
同(終十為同方百里然考工記十里為成百里為同則同十成也司馬法則十成為終十終為同)
(者先儒謂終者據同一畔終頭為言然則十成為終其地也十終為同其畔也)
虞書禹曰濬畎澮距川小司徒乃經土地而井牧其田
野九夫為井四井為邑四邑為丘四丘為甸四甸為縣
四縣為都以任地事而令貢賦凡税歛之事(此謂造都鄙也采地)
(制井田異於鄉遂重立國小司徒為經之立其五溝五塗之界其制似井之字因取名焉鄭司農云井牧者春)
(秋傳所謂井衍沃收隰皋者也玄謂隰皋之地九夫為牧二牧而當一井今造都鄙授民田有不易有一易有)
(再易通率二而當一是之謂井牧昔夏少康在虞思有田一成有衆一旅一旅之衆而田一成則井牧之法先)
(古然矣九夫為井者方一里九夫所治之田也此制小司徒經之匠人為之溝洫相包乃成耳邑丘之屬相連)
(比以出田税溝洫為除水害四井為邑方二里四邑為丘方四里四丘為甸甸之言乘也讀如乘甸之甸方八)
(里旁加一里則方十里為一成積百井九百夫其中六十四井五百七十六夫出田税三十六井三百二十四)
(夫治洫四甸為縣方二十里四縣為都方四十里四都方八十里旁加十里乃得方百里為一同也積萬井九)
(萬夫其四千九十六井三萬六千八百六十四夫出田税二千三百四井一萬七百三十六夫治洫三千六百)
(井三萬二千四百夫治澮井田之法備於一同今止於都者采地食者皆四之一其制三等百里之國凡四都)
(一都之田税入於王五十里之國凡四縣一縣之田税入於王二十五里之國凡四甸一甸之田税入於王地)
(事謂農牧衡虞也貢謂九榖山澤之材也賦謂出車徒給繇役也司馬法曰六尺為步步百為畮畮百為夫夫)
(三為屋屋三為井井十為通通為匹馬三十家士一人徒二人通十為成成百井三百家革車一乘士十人徒)
(二十人十成為終終千井三千家革車十乘士百人徒二百人十終為同同方百里萬井三萬家革車百乘士)
(千人徒二千人)遂人辨其野之土上地中地下地以頒田里上
地夫一廛田百畮萊五十畮餘夫亦如之中地夫一廛田
百畮萊二百畮餘夫亦如之凡治野夫間有遂遂上有徑十
夫有溝溝上有畛百夫有洫洫上有涂千夫有澮澮上有道萬
夫有川川上有路以達于畿(十夫二鄰之田百夫一酇之田千夫二鄙之田萬夫)
(四縣之田遂溝洫澮皆所以通水於川也萬夫者方三十三里少半里九而方一同以南畮圖之則遂從溝横)
(洫從澮横九澮而川周其外焉去山陵林麓川澤溝瀆城郭宫室涂巷三分之制其餘如此以至於畿則中雖)
(有都鄙遂人盡主其地)匠人為溝洫(主通利田間之水道)耜廣五寸二耜為
耦一耦之伐廣尺深尺謂之&KR0908;田首倍之廣二尺深二
尺謂之遂(古者耜一金兩人併發之其壟中曰&KR0908;&KR0908;上曰伐伐之言發也&KR0908;畎也今之耜岐頭兩金)
(象古之耦也田一夫之所佃百畆方百步地遂者夫間小溝遂上亦有徑)九夫為井井間廣
四尺深四尺謂之溝方十里為成成間廣八尺深八尺
謂之洫方百里為同同間廣二尋深二仞謂之澮(此畿内采)
(地之制九夫為井井者方一里九夫所治之田也采地制井田異於鄕遂及公邑三夫為屋屋其也一井之中)
(三屋九夫三三相其以出賦税共治溝也方十里為成成中容一甸甸方八里出田税緣邊一里治洫方百里)
(為同同中容四都六十四成方八十里出田税緣邊十里治澮采地者在三百里四百里五百里之中載師職)
(曰園塵二十而一近郊什一遠郊二十而三甸稍縣都皆無過十二謂田税也皆就夫税之輕近重遠耳滕文)
(公問為國於孟子孟子曰夏后氏五十而貢商人七十而助周人百畆而徹其實皆什一徹者徹也助者藉也)
(龍子曰治地莫善於助莫不善於貢貢者校數歲之中以為常文公又問井田孟子曰請野九一而助國中什)
(一使自賦卿以下必有圭田圭田五十畆餘夫二十五畆死徒無出鄉鄉田同井出入相友守望相助疾病相)
(扶持則百姓親睦方里而井井九百畆其中為公田八家皆私百畆同養公田公事畢然後治私事所以别野)
(人也又曰詩云雨我公田遂及我私惟助為有公田由此觀之雖周亦助也魯哀公問於有若曰年飢用不足)
(如之何有若對曰盍徹乎曰二吾猶不足如之何其徹也春秋宣十五年秋初税畆傳曰非禮也穀出不過藉)
(以豐財也此數者世人謂之錯而疑焉以載師職及司馬法論之周制畿内用夏之貢法税夫無公田以詩春)
(秋論語孟子論之周制邦國用商之助法制公田不税夫貢者自治其所受田貢其税榖助者借民之力以治)
(公田又使收歛焉畿内用貢法者鄉遂及公邑之吏旦夕從民事為其促之以公使不得恤其私邦國用助法)
(者諸侯專一國之政為其貪暴税民無藝周之畿内税有輕重諸侯謂之徹者通其率以什一為正孟子云野)
(九夫而税一國中什一是邦國亦異外内之法耳圭之言珪潔也周謂之士田鄭司農說以春秋傳曰有田一)
(成又曰列國一同)王制方一里者為田九百畆方十里者為方
一里者百為田九萬畆方百里者為方十里者百為田
九十億畆方千里者為方百里者百為田九萬億畆凡
四海之内斷長補短方三千里為田八十萬億一萬億
畆方百里者為田九十億畆山陵林麓川澤溝瀆城郭
宫室塗巷三分去一其餘六十億畆古者以周尺八尺
為步今以周尺六尺四寸為步古者百畆當今東田百
四十六畆三十步古者百里當今百二十一里六十步
四尺二寸二分詩信彼南山維禹甸之畇畇原隰曾孫
田之(甸治也箋云禹治而丘甸之)我疆我理南東其畆中田有廬疆
埸有瓜是剝是菹甫田曰倬彼甫田歲取十千(箋云甫之言丈)
(夫也明乎彼太古之時以文夫税田也歲取十千於井田之法則一成之數也九夫為井井税一夫其田百畆)
(井十為通通税十夫其田千畆通十為成成税百夫其田萬畆欲見其數從井通起故言十千上地穀畆一種)
文王有聲曰築城伊淢作豐伊匹(淢成溝也匹配也箋曰方十里曰成淢其)
(溝也廣深各八尺)駿發爾私終三十里亦服爾耕十千維耦(私民)
(田也言上欲富其民而讓於下欲民之大發其私田耳終三十里言各極其望也箋云駿疾也發伐也亦大服)
(事也使民疾耕發其私田竟三十里者一部一吏主之於是民大事耕其私田萬耦同時舉也周禮曰凡治野)
(田夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路計)
(此萬夫之地方三十里少半里也耜廣五寸二耜為耦一川之間萬夫故有萬耦耕言三十里者舉其成數)
春秋宣十五年初税畆左傳曰非禮也穀出不過藉(民耕)
(百畆公田十畆借氏力治之税不遇此)成元年作丘甲(周禮九夫為井四井為邑四邑為丘)
(丘十六井出戎馬一匹牛三頭四丘為甸甸六十四井出長轂一乘戎馬四匹牛十二頭甲士三人步卒七十)
(二人此甸所賦今魯使丘出之譏重歛故書)哀十二年用田賦左傳曰季孫
欲以田賦(丘賦之法因其田財通出馬一匹牛三頭今欲别其田及家財各為一賦故言田賦)使
冉有訪諸仲尼仲尼曰丘不識也三發卒曰子為國老
待子而行何子之不言也仲尼不對而私於冉有曰君
子之行也度於禮施取其厚事舉其中歛從其薄如是
則以丘亦足矣若不度於禮而貪冐無厭則雖以田賦
將又不足且子季孫若欲行而法則周公之典在若欲
苟而行又何訪焉左傳又曰楚蒍掩為司馬書土田度
山林鳩藪澤辨京陵表淳鹵數疆潦規偃豬町原防牧
隰皋井衍沃(襄二十五年)又曰昔夏后少康在虞思有田一
成有衆一旅公羊曰初税畆初者何始也税畆者何履
畮而税也何以書譏始履畮而税也古者什一而藉什
一者天下之中正也多乎什一大桀小桀寡乎什一大
貉小貉什一者天下之中正也什一行而頌聲作矣(何休)
(曰聖人制井田之法而口分之一夫婦受田百畆以養父母妻子五口為一家公田十畆即所謂什一而税也)
(廬舍二畆半凡為田一頃十二畆半八家而九頃共為一井故曰井田廬舍在内貴人也公田次之重公也私)
(田在外賤私也井田之義一曰無泄地氣二曰無費一家三曰同風俗四曰合巧拙五曰通財貨因井田以為)
(市故俗語曰市井種穀不得種一以備災害田中不得有樹還廬舍種桑荻雜菜畜五母雞兩母豕瓜果種疆)
(畔女壬蠶織老者得衣帛馬得食肉焉死者得葬焉多於五口名曰餘夫餘夫以率受田二十五畆十井共出)
(兵車一乘司空謹别田之高下善惡分為三品上田一歲一墾中田二歲一墾下田三歲一墾肥饒不得獨樂)
(磽确不得獨苦故三年一换土易居財均力平兵車素定是謂均民力彊國家在田曰廬在邑曰里一里八十)
(戶八家共一巷中里為挍室選其耆老有高德者名曰父老其有辨護伉健者為里正皆受倍田得乘馬父老)
(此三老孝悌官屬里正此庶人在官之吏民春夏出田秋冬入保城郭田作之時春父老及里正旦開門坐塾)
(上晏出後時者不得出莫不持樵者不得入五穀畢入民皆居宅里正趨緝績女同巷相從夜績至於夜中故)
(女功一月得四十五日作從十月盡正月止)哀十二年用田賦公羊曰譏始
用田賦也(田謂一井之田賦者歛取其財物也言用田賦者若今漢家歛民錢以田為率矣不言井)
(者城郭里巷亦有井嫌悉賦之禮税民公田不過什一軍賦十井不過一乘哀公外慕強矣空盡國儲故復用)
(田賦過什一)穀梁曰初税畮者始也古者什一藉而不税初
税畆非正也古者三百步為里名曰井田井田者九百
畆公田居一私田稼不善則非吏公田稼不善則非民
初税畆者非公之去公田而履畆十取一也以公之與
民為已悉矣古者公田為居井竈葱韭盡取焉成元年
作丘甲公羊曰丘甲何以書譏何譏爾譏始丘使也(四井)
(為邑四邑為丘甲鎧也譏始使丘民作鎧也)穀梁曰作丘甲(周禮九夫為井四井為邑四邑)
(為丘)丘為甲也兵甲國之事也丘作甲非正也丘作甲之
為非正何也古者立國家百官具農工皆有職以事上
古者四民有士民有商民有農民有工民夫甲非人人
之所能為也丘作甲非正也用田賦(古者九夫為井十六井為丘丘賦之)
(法因其田財通共出馬一匹牛三頭今別其田及家財各出此賦言用者非所宜用而用)古者公田
什一用田賦非正也(古者五口之家受田百畆為官田十畆是為私得其什而官税其一)
(故曰什一周謂之徹商謂之助夏為之貢其實一也皆通法也今乃棄中乎之法而田財並賦言其賦民甚矣)
孟子曰夏后氏五十而貢商人七十而助周人百畆而
徹其實皆什一也詩云雨我公田遂及我私惟助為有
公田由此觀之雖周亦助也又曰請野九一而助國中
什一使自賦卿以下必有圭田圭田五十畆餘夫二十
五畆鄉田同井出入相反守望相助疾病相扶持則百
姓親睦方里而井井九百畮其中為公田八家皆私百
畮同養公田公事畢然後敢治私事此所以别野人也
前漢志曰理民之道地著為本故必建步立畮正其
經界六尺為步步百為畮畮百為夫夫三為屋屋三為井
井方一里是為九夫八家共之各受私田百畮公田十
畮是為八百八十畮餘二十畮以為廬舍出入相友守
望相助疾病相救民是以和睦而教化齊同力役生産
可得而平也民受田上田夫百畮中田夫二百畮下田
夫三百畮歲耕種者為不易上田休一歲者為一易中
田休二歲者為再易下田三歲更耕之自受其處農民
戶一人已受田其家衆男為餘夫亦以口受田如此士
農工商家受田五口乃當農夫一人此謂平土可以為
法者也若山林藪澤原陵淳鹵之地各以肥磽多少為
差民年二十受田六十歸田七十以上上所養也十歲
以下上所長也十一以上上所強也種穀必雜五種以
備災害田中不得有樹用妨五穀力耕數耘收穫如寇
盗之至還廬樹桑菜茹有畦瓜瓠果蓏殖於疆場雞豚
狗彘毋失其時女修蠶織則五十可以衣帛七十可以
食肉在埜曰廬在邑曰里春將出民里胥平旦坐於右
塾鄰長坐於左塾畢出然後歸夕亦如之入者必持薪
樵輕重相分班白不提挈冬民既入婦人同巷相從夜
績女工一月得四十五日周室既衰暴君汚吏慢其經
界繇役横作政令不信上下相詐公田不治故魯宣公
初税畮春秋譏焉李悝為魏文侯作盡地力之教以為
地方百里提封九萬頃除山澤邑居參分去一為田六
百萬畮治田勤謹則畮益三升不勤則損亦如之地方
百里之增減輒為粟百八十萬石矣武帝末年以趙過
為搜粟都尉過能為代田一畮一甽歲代其處故曰代
田古法也后稷始甽田以二耜為耦廣尺深尺曰甽長
終畮一畮三甽一夫三百甽而播種於甽中苗生葉以
上稍耨隴草因隤其土以附苗根故其詩曰或耘或耔
黍稷薿薿芸除草也耔附根也言苗稍壮每耨輒附根
比盛暑隴盡而根深能風與旱故薿薿而盛也其耕耘
下種田器皆有便巧率十二夫為田一井一屋故畮五
頃用耦犁二牛三人一歲之收常過縵田畮一斛以上
善者倍之過使教田太常三輔大農置工巧奴與從事
為作田器二千石遣令長三老力田及里父老善田者
受田器學耕種養苗狀民或苦少牛亡以趨澤故平都
令光教過以人輓犂過奏光以為丞教民相與庸輓犂
率多人者田日三十畮少者十三畮以故田多墾闢書
曰濬畎澮距川詩曰惟禹甸之語曰禹盡力乎溝洫春
秋傳曰少康之在虞思有田一成有衆一旅則井田溝
洫之制尚矣周官小司徒經土地而井牧其田野九夫
為井四井為邑四邑為丘四丘為甸四甸為縣四縣為
都以任地事以令貢賦遂人凡治野夫間有遂遂工有
徑十夫有溝溝工有畛百夫有洫洫上有涂千夫有澮
澮上有道萬夫有川川上有路以達于畿考工記匠人
為溝洫廣尺深尺謂之甽田首倍之廣二尺深二尺謂
之遂九夫為井井間廣四尺深四尺謂之溝方十里為
成成間廣八尺深八尺謂之洫方百里為同同間廣二
尋深二仞謂之澮司馬法六尺為步步百為畮畮百為
夫夫三為屋屋三為井井十為成成十為通通十為終
終十為同蓋三屋為井井方一里九夫四井為邑邑方
二里三十六夫十六井為丘丘四百里百四十四夫六
十四井為甸甸方八里五百七十六夫二百五十六井
為縣縣方十六里二千三百四夫一千二十四井為都
都方三十二里九千二百一十六夫鄭康成以小司徒
有邑甸縣都之别而其名與采邑同匠人有甽遂溝洫
澮之制而多寡與遂人異故言采地制井田鄉遂公邑
制溝洫又謂鄉遂公邑之吏或促民以公使不得恤其
私諸侯專國之政或恣為貪暴税民無藝故畿内用夏
貢邦國用商助賈公彦之徒遂以載師自國中園廛以
至甸稍縣都皆無過十二是鄉遂及四等公邑皆用貢
而無助以明鄉遂特為溝洫而已然先王之為井田也
使所飲同井所食同田所居同廛所服同事出入相反
守望相助疾病相扶持鄉遂六軍之所寓庸豈各授之
田而不為井法乎大田之詩言曾孫來止而歌雨我公
田遂及我私噫嘻之詩言春夏祈榖于上帝而歌駿發
爾私終三十里亦復爾耕十千維耦周官遂人言興耡
旅師有耡粟此鄉遂井田之事也鄭氏以鄉遂無井田
而又以遂人之法釋詩以一井之法釋旅師是自戾也
孟子曰鄉田同井請野九一而助則鄉遂之為井田可
知矣載師之所徵賦非一夫受田之法而甸稍縣都皆
無過十二則采地有不為井田可知矣井田之制方里
而井八家皆私百畮其中為公田而廬舍在焉公田八
十畮而家治十畮廬舍二十畮而家二畮半廬舍在内
貴人也公田次之重公也私田在外賤私也民年二十
受田六十歸田而任之也有期強者有所加予罷者有
所罰辱而勸之也有法此民所以樂事勸功而無憾於
養生送死也先生之時上以仁撫下下以義事上以仁
撫下故先民而後公則駿發爾私是也以義事工故先
公而後已則雨我公田遂及我私是也又私田稼不善
則非吏公田稼不善則非民庸有鄉遂公邑之吏促民以
公使不恤其私者乎小司徒九夫為井匠人亦九夫為
井井間有溝自井地言之也遂人十夫有溝兼溝涂言
之也然遂人百夫有洫而匠人十里為成成間有洫則
九百夫之地遂人千夫有澮而匠人百里為同同間有
澮則九萬夫之地其不同何耶成間有洫非一成之地
包以一洫而已謂其間有洫也同間有澮非一同之地
包以一澮而已謂其間有澮也成與同地之廣者也洫
與澮溝之大者也於成舉洫於同舉澮亦其大略云爾
春秋之時楚蒍掩為政井衍沃牧隰皋而小司徒井其
田野則取名於縣都而已觀二百一十國謂之州五黨
亦謂之州萬二千五百家謂之遂一夫之間亦謂之遂
王畿謂之縣五鄙亦謂之縣縣都之名豈特施於采邑
哉然則鄉之井地謂之縣都可也
禮書卷二十六
