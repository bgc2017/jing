禮書卷一百十八
宋陳祥道撰
天地辰建旋轉圖(合陰陽之聲附)
太師掌六律六同以合陰陽之聲陽聲黃鍾太簇姑
洗蕤賓夷則無射陰聲大呂應鍾南呂函鍾小呂夾
鍾蓋日月所會在天而右轉(辰者日月所會也謂之辰則會之時謂之)
(次則會之所謂之宿以其宿於此謂之房以其集於此其實一也)斗柄所建在地而
左旋轉旋雖殊而交錯貿見如表裏然故子合於丑
寅合於亥辰合於酉午合於未甲合於己戌合於卯
黃鍾子之氣十一月建焉辰在星紀大呂丑之氣十
二月建焉辰在玄枵太簇寅之氣正月建焉辰在娵
訾應鍾亥之氣十月建焉辰在析木姑洗辰之氣三
月建焉辰在大梁南呂酉之氣八月建焉辰在壽星
蕤賓午之氣五月建焉辰在鶉首林鍾未之氣六月
建焉辰在鶉火夷則申之氣七月建焉辰在鶉尾中
呂已之氣四月建焉辰在實沈無射戍之氣九月建
焉辰在大火夾鍾卯之氣二月建焉辰在降婁故大
司樂奏黃鍾歌大呂以祀天神奏太簇歌應鍾以祭
地祗奏姑洗歌南呂以祀四望奏蕤賓歌函鍾以祭
山川奏夷則歌小呂以享先妣奏無射歌夾鍾以享
先祖皆即其所合者用之也唐之祭社下奏太簇上
歌黃鍾趙慎言曰大簇陽也位在寅應鍾陰也位在
亥故斗建亥則日月會於寅斗建寅則日月會於亥
是知聖人之制取合於陰陽歌奏之儀用符於交會
今之祭祀上下歌奏俱是陽律有乖古法請改黃鍾
為應鍾均此所謂知合聲也
祀祭享神祗鬼之律
大司樂所以序圜鍾為宮黃鍾為角太簇為徵姑洗
為羽此律之相次者也函鍾為宮太簇為角姑洗為
徵南呂為羽此律之相生者也黃鍾為宫大呂為角
太簇為徵應鍾為羽此律之相合者也天尚道故取
諸相次者而相次者道之自然也地尚功故取諸相
生者而相生者功之所致也人尚情故取諸相合者
而相合者情之所感也先儒謂夾鍾生於房心之氣
房心天帝之明堂故為天宮林鍾生於未之氣未坤
之位故為地宫黃鍾生於虚危之氣虚危為宗廟故為
人宮此說是也蓋天帝之明堂東南方也帝與萬物
相見於是出焉坤之位西南方也物於是致養焉宗
廟北方也物於是蔵焉其為三宮宜矣然言天宮不
用中呂林鍾南呂無射人宮避林鍾南呂姑洗蕤賓
不用者卑之也避之者尊之也以謂天宮不用地宮
之律人宮避天宮之律然則人宮用黃鍾孰謂避天
地之律耶
登歌下管
明堂位曰以禘禮祀周公於太廟登歌清廟下管象
文王世子曰天子養老登歌清廟下管象祭統曰夫
太嘗禘升歌清廟下而管象天子之樂也康周公故
賜魯也仲尼燕居曰兩君相見升歌清廟下而管象
則天子之祭祀養老饗諸侯諸侯之相見魯之嘗禘
皆升歌下管貴人聲也歌清廟示德也管象示事也
德莫盛於文王之清廟事莫先於文王之象清者德之
潔而非任也象者事之始而未形也維清奏象而言
文王之典肇禋季札見舞象而言美哉猶有憾則象
為文王之詩明矣鄭氏以為武王詩誤矣然晉享穆
叔歌文王之詩穆叔以文王為兩君相見之樂則諸
侯相見歌文王而不歌清廟也孔子謂諸侯相見歌
清廟者蓋二王後諸侯之長禮然也書曰下管鼗鼓
周官小師教簫管笙師教竽笙塤籥簫箎篴管大司
樂祀天神有孤竹之管祭地示有孫竹之管詩曰嘒
嘒管聲管磬鏘鏘簫管備舉則管之用重於笙矣(鄭氏)
(曰管併兩竹而吹之)故鄉飲鄉射燕禮皆以管配歌特大射將
祭擇士之禮乃用管焉則祭享而管象宜矣然鄉飲
燕禮有歌笙與間而後合樂鄉射有合樂而無歌笙
與間大射有歌而無間笙有管而無合樂歌必鹿鳴
之三間歌必魚麗之三笙必南陔之三間笙必由庚
之三合樂必周南召南之三大射之歌止於鹿鳴而
管止於新宮何也(左傳昭公二十五年宋公享叔孫昭子賦新宮)鹿鳴之三
忠臣之事也南陔白華孝子之事也華黍則物之豐
而已此笙歌所以異也魚麗雖物也以之告神明故
兼嘉魚之與賢有臺之得賢而歌之由庚崇丘由儀
則物之遂而已此間笙歌所以異也蓋鹿鳴之三魚
麗之三所以象宗廟朝廷之治故歌之堂上南陔之
三由庚之三所以象庶民萬物之治故奏之堂下特
周南召南之三正始之道王化之基故歌與八音合
奏焉然風可施於鄉而燕禮亦用於國小雅可施於
國而飲酒亦用於鄉者蓋禮盛者可以進取禮輕者
可以下逮故用之鄉人者可用之邦國用之邦國者
可用之鄉人也鄉射志於射而已故止合樂大射主
於擇士而已故歌止於鹿鳴此所以與鄉飲燕禮異
也然則大司樂祀天神祭地示則有歌(歌應鍾祭地示)而致
天神地示則無歌小師大祭祀大饗登歌而小祭祀
小樂事則不登歌何也致天神地示無歌猶大神之
不祼也小祭祀小樂事不登歌猶小祭祀不興舞也
房中樂
燕禮若與四方之賓燕有房中之樂(鄭氏曰絃歌周南召南之詩不用鍾)
(磬謂之房中者后夫人之所誦諷以事其君子也)周禮笙師教縵樂燕樂之鍾
磬(鄭氏曰燕樂房中之樂所謂陰聲也)詩曰右招我由房(毛詩曰房中之樂)漢書
曰漢有房中祀樂高祖唐山夫人所作也周有房中樂
至秦名曰壽人高祖樂楚聲故房中樂楚聲也
房中之樂見於燕禮與漢書而毛氏以詩招我由房
為房中之樂鄭氏以磬師之燕樂為房中之樂又謂
弦歌周南召南而不用鐘磬之節后夫人之所諷誦
以事君子也蓋周南召南后夫人之事而漢房中樂
乃夫人之所作則弦歌周南召南之說理其然也關
雎之詩曰鍾鼓樂之而周禮教燕樂以磬師則房中
之樂非不用鍾磬也鄭氏言不用鍾磬又言教以磬
師是自惑也賈公彦曰房中樂以祭祀則有鍾磬以
燕則無鍾磬此不可考(毛萇侯芭孫毓皆云有鍾磬王肅言無鍾磬與鄭氏同陳)
(統曰婦人尚柔以靜為體不宜用鍾磬隋牛洪修房中之樂遂採蕭統之說據以為證)
禮書卷一百十八
