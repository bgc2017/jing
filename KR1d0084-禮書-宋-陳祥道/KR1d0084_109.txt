禮書卷一百十
宋陳祥道撰
鹿中(中者前跪髹赤黑色)
兕中
皮樹中
閭中
虎中
鄉射記曰君國中射則皮樹中(謂城中燕射也皮樹獸名今文皮樹繁豎張鎰)
(禮啚曰皮樹人面)於郊則閭中(於郊謂大射也大射於太學王制曰大學在郊閭獸名如驢一)
(角或曰閭如驢跋蹄周書曰北唐戎以閭)於竟則虎中(謂與鄰國君射也)大夫兕中
(兕獸名似牛一角)士鹿中(謂小國之州長)惟君有射于國中(臣不習武事於君側)
鹿中髤前足跪鑿背容八筭釋獲者奉之先首(前足跪者象教)
(擾之獸受負也)賈公彦曰國中燕在寢故也大射公入鷔從外
來入此云於郊故知大射在郊也諸侯大射於大學天
子大射於虞庠小學跂踶已上山海經文周書見於國
語也於竟與鄰國君射賓射也以君有送賓之事因送
則射也天子諸侯皆燕射在國又天子賓射在朝亦在
國大夫士燕射賓射不在國大夫亦得行大射雖無郊
學亦不得在國是以孔子為鄉射射於矍相之圃是其
一隅也鹿屈前足以受負若今駞受負則四足俱屈之
類也鄉射未旅司射請射乃命弟子納射器乃納射器
皆在堂西(弓矢決拾旌中籌楅豐也)三耦卒射司射請釋獲於賓賓
許降西面立于所設中之東北面命釋獲者設中遂視
之釋獲者執鹿中一人執筭以從之(鹿中射於榭也於庠當兕中)釋
獲者坐設中南當楅西當西序東面興受筭坐實八筭
于中横委其餘於中西南末興共而俟司射遂進由堂
下北面命曰不貫不釋(貫猶中也不中正不釋筭也)釋獲者坐取中
之八筭改實八筭於中興執而俟(執所取筭)乃射若中則釋
獲者坐而釋獲每一箇釋一筭上射於右下射於左若
有餘筭則反委之(委之合於中西)又取中之八筭改實八筭于
中興執而俟既射遂釋西階西立于中南北面視筭釋
獲者東面於中西坐先數右獲二筭為純卒委其餘于
中西興共而俟大射三爵既備司射適西階前東面命
有司納射器君之弓矢適東堂賓之弓矢與中籌豐皆
止于西堂下總衆弓矢楅皆適次而俟三耦卒射司射
命釋獲者設中東面退大史實八筭於中司射適階西
北面視筭釋獲者東面于中西坐先數右獲二筭為純
卒委其餘于其中西興共而俟
皮樹儀禮或作繁竪其狀人面蓋人面而能竪者也
閭如驢一角而跂蹄兕如牛一角而青色(爾雅曰兕似牛郭璞)
(曰一角青色重千觔說文曰兕如野牛有毛其皮堅厚可以制鎧交州記曰兕出九德一角角長三尺餘)
(形如馬鞭柄)君國中射則皮樹中於郊則閭中於竟則虎
中大夫射則兕中士則鹿中鹿中髤前足跪鑿背容
八筭則皮樹虎兕之制蓋亦然也惟君有射於國中
而燕射大射賓射異中大夫士射必於郊而燕射賓
射同中君射則始納於西堂下繼又總之以適次大
夫士射則納於堂西而已此尊卑之辨也其奉之也
先首其設之也必坐其位則南當福西當西序其嚮
則東面籌雖八十所容者八筭而已上射之筭釋於
右下射之筭釋於左則賓主之黨辨矣二筭為純一
筭為竒則勝負之黨辨矣鄉射用鹿中而投壺亦鹿
中投壺輕於射禮故用中之下者而已
籌(籌長尺有握握素鄭氏曰握本所持處素刊之也)
鄉射記前籌八十長尺有握握素握布四指指一寸則
籌尺有四寸矣公羊傳田膚寸而合投壺曰室中布五
扶先儒謂側手為膚鋪四指為扶則握與膚扶一矣握
素刊其本也鄉籌八十而中實止於八者籌八十以十
耦計之也一人四矢皆中則用八筭焉射未必皆中而
必備八筭者不敢期人之不中也每一耦射中考一箇
釋一筭上射於右下射於左有餘筭則反之蓋釋獲者
取八筭於中執之改實八筭以待後中既釋獲委於其
中西又取執而改實焉故中之所容常八筭
乏(如曲屏風無足鄕射獲者既爵司馬受爵獲者執其薦使人執俎從之辟設于乏南遷設薦俎)
(就乏明已所得禮)
周禮射人王三侯三獲三容諸侯二侯二獲二容卿大
夫一侯一獲一容士豻侯一獲一容服不氏射則贊張
侯以旌居乏而待獲儀禮鄉射乏參侯道居侯黨之一
西五步(容謂之乏侯道五十步此乏去侯北十步西三丈)大射設乏西十北十
凡乏用韋(前射三日張侯設乏欲使有事者豫志焉)鄉射將射司馬命獲者
倚旌于侯中射者升履物司馬南揚弓命去侯獲者執
旌許諾聲不絶以至於乏坐東面偃旌興而俟及射獲
者坐而獲舉旌以宫偃旌以商獲而未釋獲既射獻獲
者于侯負侯拜受爵遂使人執俎從之辟設于乏南
大射獻服不亦如之
正面北乏面南故文反正為乏侯各有獲獲各有容
故王三侯三獲三容諸侯二侯二獲二容卿大夫士
一侯一獲一容容革為之鄉射三侯道居侯黨之一
西五步大射西十北十謂之乏乏以矢力乏於此也
謂之容以獲者所厞也爾雅曰容謂之防郭璞曰如
小曲屏唱射者所以自防容與防皆乏之異名也
拾
朱極
决
繕人掌王之用弓弩矢箙矰戈决拾詩曰决拾既佽又
曰童子佩韘鄉射曰襜决遂大射又曰設决朱極三士
喪禮决用正王棘若擇棘組繫纊極二内則曰佩决捍
蓋决著於右巨指以鈎絃者也極著於右三指以釋絃
者也(食指中指無名指)拾著於左臂以遂絃者也大射朱極三
士喪禮纊極二則生者以朱韋所以致飾而三以致其
用也死者以纊所以復質而二以明其不用也鄭氏釋
周禮謂士决用棘則天子用象骨與釋大射曰决以象
骨為之遂以韋為之賈公彦曰大夫以骨不必以大象
蓋皆推士禮而揆之也拾亦謂之遂儀禮所謂襜決遂
是也亦謂之捍内則所謂决捍是也極亦謂之韘所謂
佩韘是也(鄭康成曰韘之言沓所以驅沓手指)儀禮鄉射記大夫與士射
襜薰襦燕禮記君射襜朱襦蓋大夫與士射士則以拾
蔽膚大夫則歛衣而已君與大夫射大夫以拾蔽膚君
則歛衣而已鄭氏謂拾所以蔽膚歛衣者此也曲禮曰
野外軍中無摰以纓拾矢可也則拾亦可以為摰與
禮書卷一百十
