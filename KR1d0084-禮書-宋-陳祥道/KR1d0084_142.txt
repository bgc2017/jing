禮書卷一百四十三
宋陳祥道撰
輈
輈車轅也詩曰梁輈則梁衡也輈持衡者也輈從軌
前微曲而上至衡則下而句之輈縱而衡横縦者若
輈横者若梁此所以謂之梁輈也輈人國馬之輈深
四尺有七寸田馬之輈深四尺駑馬之輈深三尺有
三寸鄭氏謂國馬種戎齊道也高八尺田馬七尺駑
馬六尺兵車乘車軹崇三尺有三寸加軫與轐七寸
田車軹崇三尺一寸半駑馬之車軹崇三尺加軫與
轐四寸輈之減也率七寸馬之殺也率一尺軹與軫
轐之殺也率寸半則兵車乘車軫轐四尺加以四尺
七寸之輈為八尺七寸矣田車軫轐三尺七寸加以
四尺之輈為七尺七寸矣駑馬之車軫轐三尺四寸
加以三尺三寸之輈為六尺七寸矣三等之馬各下
其輈七寸則七寸為衡頸之間也輈之身丈四尺四
寸(軌前十尺與隧四尺四寸則丈四尺四寸也)前為頸後為踵頸以持衡
踵以承軫近踵以當兔當兔之圉大於持衡持衡之
圍大於承軫故十分其輈之長以其一為當兔之圍
則圍尺四寸有奇矣三分其兔圍去一以為頸圍則
圍九寸有竒矣五分其頸圍去一以為踵圍則圍七
寸有奇矣凡此大其兔以稱任正小其頸以便馬不
大不小以當軫然後固也記曰良輈環灂自伏兔不
至軓七寸軓中有灂謂之國輈蓋輈有膠筋之被而
其漆不止於軓然後用力均亦足以為觀美也觀秦
小戎之輈五束之以革而其束歷錄然後古之輈飾
可知
隂板
詩曰隂靷鋈續毛氏曰隂揜軌也劉熙釋名曰隂蔭
也横側車前所以蔭荃也靷以皮為之繫於隂板所
以引車也左傳稱郵無䘏曰兩靷將絶吾能止之駕
而乘材兩靷皆絶(哀二年)靷止於兩則驂馬引之而已
鋈續鄭氏曰白金飾續靷之環是也
衡任
輪人為車輪崇車廣衡長參如一謂之參稱輈人為
輈五分其輈之長以其一為衡任之圍(衡任兩軌之間)則衡
長六尺有六寸衡任之圍一尺三寸五分寸之一而
其長與輪崇車廣等衡圍與軸圍等矣詩曰兩服上
襄兩驂鴈行兩服齊首兩驂如手則服馬兩在前驂
馬兩亞之在前者頸當衡亞之者不與焉春秋傳曰
如驂之有靳者兩服也說文謂轅耑持衡曰軌軛下
曲曰軥軛軥曰䡣(平昆)左傳稱庾公差遣衛獻公射兩
軥而還(襄十四年)則軌在轅耑衡在軛上軛軥䡣在衡下
而軛與軥䡣一物也衡上有采以為飾詩曰錯衡是
也軛上有鐶以貫轡爾雅曰載轡謂之轙是也說文
轙亦作䡾
前疾
行人上公賓主之間九十步立當車軹侯伯七十步
立當前疾子男五十步立當衡前疾之位在軹之前
衡之後鄭氏謂轅前下胡垂柱地者是也觀輈人國
馬之輈深四尺有七寸則軾前曲中乃前疾也
禮書卷一百四十三
