禮書卷六十五
宋陳祥道撰
婚
周禮大宗伯以昏冠之禮親成男女大司徒荒政十曰
多昏黨正凡其黨之昏冠教其禮事媒氏掌萬民之判
凡男女自成名以上皆書年月日名焉令男三十而娶
女二十而嫁凡娶判妻入子者皆書之中春之月令會
男女於是時也奔者不禁若無故而不用令者罰之司
男女之無夫家者而會之凡嫁女娶妻純帛無過五兩
禁遷葬者與嫁殤者凡男女之隂訟聽之于勝國之社
其附于刑者歸之于士遂人以樂昏擾甿典瑞穀圭以
和難以聘女玉人穀圭七寸天子以聘女大璋諸侯以
聘女禮記曲禮三十曰壯有室女子許嫁纓非有大故
不入其門娶妻不娶同姓買妾不知其姓則卜之男女
非有行媒不相知名非受幣不交不親故日月以告君
齊戒以告鬼神為酒食以召鄉黨僚友以厚其别也賀
娶妻者曰某子使某聞子有客使某羞(不斥主人者昏禮不賀)納
女於天子曰備百姓於國君曰備酒漿於大夫曰備埽
灑正義曰成九年夏季孫行父如宋致女此云納女故
注云納女猶致女也知壻不親迎嫁女之家使人致女
者以成九年二月伯姬歸於宋時宋公不親迎故魯季
孫行父如宋致女是也而天子亦有親迎以否者異義
云戴禮說天子親迎左氏說天子不親迎使上卿迎之
諸侯亦不親迎使上大夫迎之鄭駮異義云文王娶大
姒親迎于渭又引孔子答哀公合二姓之好以繼先聖
之後以為天地宗廟社稷之主冕而親迎君何謂巳重
乎此天子諸侯有親迎也若不親迎則宜致女云備百
姓也曾子問昏禮既納幣有吉日女之父母死則如之
何孔子曰壻使人弔如壻之父母死則女之家亦使人
弔父喪稱父母喪稱母父母不在則稱伯父世母壻已
葬壻之伯父致命女氏曰某之子有父母之喪不得嗣
為兄弟使某致命女氏許諾而弗敢嫁禮也壻免喪女
之父母使人請壻弗取而后嫁之禮也女之父母死壻
亦如之曾子問曰親迎女在塗而壻之父母死如之何
孔子曰女改服布深衣縞總以趨喪女在塗而女之父
母死則女反如壻親迎女未至而有齊衰大功之喪則
如之何孔子曰男不入改服於外次女入改服於内次
然後即位而哭曾子問曰除喪則不復昏禮乎孔子曰
祭過時不祭禮也又何反於初孔子曰嫁女之家三夜
不息燭思相離也取婦之家三日不舉樂思嗣親也三
月而廟見稱來婦也擇日而祭於禰成婦之義也曾子
問曰女未廟見而死則如之何孔子曰不遷於祖不袝
於皇姑壻不杖不菲不次歸葬于女氏之黨示未成婦
也曾子問曰娶女有吉日而女死如之何孔子曰壻齊
衰而弔既葬而除之夫死亦如之郊特牲曰天地合而
後萬物興焉夫昏禮萬世之始也取於異姓所以附遠
别厚也幣必誠辭無不腆告之以直信信事人也信婦
德也一與之齊終身不改故夫死不嫁男親迎男先於
女剛柔之義也天先乎地君先乎臣其義一也執摯以
相見敬章别也男女有别然後父子親父子親然後義
生義生然後禮作禮作然後萬物安無别無義禽獸之
道也壻親御授綏親之也親之也者親之也敬而親之
先王之所以得天下也出乎大門而先男帥女女從男
夫婦之義由此始也婦人從人者也幼從父兄嫁從夫
夫死從子夫也者夫也夫也者以知帥人者也玄冕齋
戒鬼神隂陽也將以為社稷主為先祖後而可以不敬
乎共牢而食同尊卑也故婦人無爵從夫之爵坐以夫
之齒器用陶匏尚禮然也三王作牢用陶匏厥明婦盥
饋舅姑卒食婦餕餘私之也舅姑降自西階婦降自阼
階授之室也昏禮不用樂幽隂之義也樂陽氣也昏禮
不賀人之序也大傳曰其庶姓别于上而戚單于下婚
姻可以通乎繋之以姓而弗别綴之以食而弗殊雖百
世而婚姻不通周道然也雜記大功之末可以冠子可
以嫁子父小功之末可以冠子可以嫁子可以娶婦已
雖小功既卒哭可以冠娶妻大殤小功則不可納幣一
束束五兩兩五尋婦見舅姑兄弟姑姊妺皆立於堂下
西面北上是見已見諸父各就其寢女雖未許嫁年二
十而笄禮之婦人執其禮燕則鬈首經解曰婚姻之禮
廢則夫婦之道苦而淫辟之罪多矣哀公問孔子曰非
禮無以别男女父子兄弟之親婚姻䟽數之交也大婚
為大大婚至矣大婚既至冕而親迎親之也親之也者
親之也哀公曰寡人願有言然冕而親迎不已重乎孔
子愀然作色而對曰合二姓之好以繼先聖之後以為
天地宗廟社稷之主君何謂已重乎公曰寡人固不固
焉得聞此言也寡人欲問不得其辭請少進孔子曰天
地不合萬物不生大婚萬世之嗣也君何謂已重焉孔
子遂言曰内以治宗廟之禮足以配天地之神明出以
治直言之禮足以立上下之敬物恥足以振之國恥足
以興之為政先禮禮其政之本歟坊記男女無媒不交
無幣不相見恐男女之無别也以此坊民民猶有自獻其
身子云婚禮壻親迎見於舅姑舅姑承子以授壻恐事之
違也以此坊民民猶有不至者婚義曰婚禮納采問名納
吉納徵請期皆主人筵几於廟而拜迎於門外入揖讓而
升聽命於廟所以敬慎重正婚禮也父親醮子而命之迎
男先於女也子承命以迎主人筵几於廟而拜迎於門外
壻執鴈入揖讓升堂再拜奠鴈蓋親受之於父母也降出
御婦車而壻授綏御輪三周先俟于門外婦至壻揖婦以
入共牢而食合卺而酳所以合體同尊卑以親之也夙興
婦沐浴以俟見質明贊見婦於舅姑婦執笲棗栗腵修以
見贊醴婦婦祭脯醢祭醴成婦順也舅姑入室婦以特豚
饋明婦順也厥明舅姑共饗婦以一獻之禮奠酬舅姑先
降自西階婦降自阼階以著代也是以古者先嫁三月祖
廟未毁教于公宫祖廟既毁教于宗室教以婦德婦言婦
容婦功教成祭之牲用魚芼之以蘋藻所以成婦順也詩
桃夭曰后妃不妬忌則男女以正婚姻以時國無鰥民也
鵲巢夫人之德也曰之子于歸百兩御之百兩將之百兩
成之摽有梅男女及時也野有死麕白茅包之有女懷春
吉士誘之何彼禯矣美王姬也雖則王姬亦下嫁於諸侯
車服不繫其夫下王后一等碩人其頎衣錦褧衣(國君夫人瞿衣)
(而嫁今衣錦者在塗之服也)四牡有驕朱幩鑣鑣翟茀以朝有狐刺時
也古者國有凶荒則殺禮而多昏會男女之無夫家者所
以育人民也丰刺亂也婚姻之道缺陽倡而隂不和男行
而女不隨衣錦褧衣裳錦褧裳(庶人之妻嫁服也士妻緇衣纁袡)著刺時
也時不親迎也俟我於著乎而充耳以素乎而(士之服也)俟我
於庭乎而充耳以青乎而(卿大夫之服也)俟我於堂乎而充耳以
黃乎而(人君之服也)綢繆刺晉亂也國亂則婚姻不得其時也
東門之楊刺時也婚姻失時男女多違親迎女猶有不至
者也大明文定厥祥親迎于渭造舟為梁不顯其光(天子造舟)
(諸侯維舟大夫方舟士特舟)韓奕曰韓侯迎止于蹶之里諸娣從之祁
祁如雲春秋隠八年鄭公子忽如陳逆婦媯先配後祖鍼
子曰是不為夫婦誣其祖矣非禮也何以能育莊公二十
四年夏公如齊逆女秋哀姜至公使宗婦覿用幣非禮也
御孫曰男贄大者玉帛小者禽鳥以章物也女贄不過榛
栗棗脩以告虔也今男女同贄是無别也男女之别國之
大節也而由夫人亂之無乃不可乎文四年夏逆婦姜于
齊卿不行非禮也君子是以知出姜之不允于魯也曰貴
聘而賤逆之君而卑之立而廢之棄信而壊其主在國必
亂在家必亡不允宜哉詩曰畏天之威于時保之敬主之
謂也七年穆伯為襄仲于莒聘焉穆伯如莒涖盟且為仲
逆及鄢陵登城見之美自為娶之仲請攻之宣元年春公
子遂如齊逆女尊君命也三月遂以夫人歸姜至自齊尊
夫人也成八年夏宋公使公孫壽來納幣禮也衛人來媵
共姬禮也凡諸侯嫁女同姓媵之異姓則否昭元年春楚
公子圍聘于齊且娶于公孫段氏伍舉為介將入館鄭人
惡之使行人子羽與之言乃館于外既聘將以衆逆子産患
之使子羽辭曰以敝邑褊小不足以容從者請墠聽命命
太宰伯州犂對曰圍布几筵告於莊共之廟而來若野賜
之是委君貺於草莽也是寡大夫不得列於諸卿也唯大
夫圖之鄭徐吾犯之妹美公孫楚聘之矣公孫黑又使強
委禽焉犯懼告子産子産曰是國無政非子之患也唯所
欲與犯請於二子請女擇焉皆許之子晳盛飾入布幣而
出子南戎服入左右射超乘而出女自房觀之曰子晳信
姜矣抑子南夫也夫夫婦婦所謂順也適子南氏子晳怒
欲殺之子南執戈逐之子晳傷而歸二年四月韓須如齊
逆女齊陳無宇送女致少姜少姜有寵於晉侯晉侯謂之
少齊謂陳無宇非卿執諸中都少姜為請曰送從逆班畏
大國也猶有所易是以亂作三年齊侯使晏嬰請繼室於
晉曰寡君使嬰曰寡人願事君朝夕不倦不腆先君之適
以備内官焜燿寡人之望則又無禄早世隕命寡人失望
君若不忌先君之好惠顧齊國辱收寡人徼福於大公丁
公照臨敝邑鎮撫其社稷則猶有先君之適及遺姑姊妹
若而人君若不棄敝邑而辱使董振擇之以備嬪嬙寡人之
望也韓宣子使叔向對曰寡君之願也寡人不能獨任其
社稷之事未有伉儷在縗絰之中是以未敢請君有辱
命惠莫大焉若惠顧敝邑撫有晉國賜之内主豈唯寡
君舉羣臣實受其貺昭五年晉韓宣子如楚送女叔向
為介及楚楚子朝其大夫曰晉吾仇敵也苟得志焉無
恤其他薳啟疆曰晉之事君臣曰可矣求諸侯而麇至
求婚而薦女君親送之上卿及上大夫致之猶欲恥之
君其亦有備矣不然柰何楚子終厚禮之成十一年聲
伯之母不聘穆姜曰吾不以妾為姒生聲伯而出之嫁
於齊管于奚生二子而寡以歸聲伯聲伯以其外弟為
大夫而嫁其外妹於施孝叔郤犨來聘求婦於聲伯聲
伯奪施氏婦以與之婦人曰鳥獸猶不失儷子將若何
曰不能死亡婦人遂行生二子於郤氏郤氏亡晉人歸
之施氏施氏逆諸河沈其二子婦人怒曰不能庇其伉
儷而亡之又不能字人之孤而殺之將何以終遂誓施
氏襄十二年靈王求后于齊齊侯問對於晏桓子桓子
對曰先王之禮辭有之天子求后於諸侯諸侯對曰夫
婦所生若而人妾婦之子若而人無女而有姊妹姑姊
妹則曰先守某公之遺女若而人齊侯許婚王使隂里
結之哀十二年昭公夫人孟子卒昭公娶于吳故不書
姓死不赴故不稱夫人不反哭故不言葬小君二十四
年公子荆之母嬖將以為夫人使宗人釁夏獻其禮對
曰無之公怒曰女為宗司立夫人國之大禮也何故無
之對曰周公及武公娶於薛孝惠娶於商自桓以下娶
於齊此禮也則有若以妾為夫人則固無其禮也公卒
立之而以荆為太子國人始惡之公羊隠二年紀履緰
來逆女何以不稱使婚禮不稱主人然則曷稱稱諸父
兄師友宋公使公孫夀來納幣則其稱主人何辭窮也
辭窮者何無母也然則紀有母乎曰有有則何以不稱
母母不通也外逆女不書此何以書譏始不親迎也始
不親迎昉於此乎前此矣前此則曷為始乎此託始焉
爾春秋之始也又曰女在其國稱女在塗稱婦入國稱
夫人伯姬歸于紀其言歸何婦人謂嫁曰歸桓三年公
子翬如齊逆女齊侯送姜氏于讙何以書譏諸侯越境
送女非禮也比入國矣何以不稱夫人自我言齊父母
之於子雖為鄰國夫人猶曰吾姜氏八年祭公來遂逆
王后于紀遂者何生事也大夫無遂事此其言遂何成
使乎我也其成使乎我柰何使我為媒可則因用是往
逆矣女在其國稱女此其稱王后何王者無外其辭成
矣九年春紀季姜歸于京師其辭成矣則其稱紀季姜
何自我言紀父母之於子雖為天王后猶曰吾季姜莊
元年單伯逆王姬何以不稱使天子召而使之也逆之
者何使我主之也曷為使我主之天子嫁女乎諸侯必
使諸侯同姓者主之諸侯嫁女于大夫必使大夫同姓
者主之秋築王姬之館于外築之禮也于外非禮也于
外何以非禮築于外非禮也其築之何以非禮主王姬
者必為之改築於路寢則不可小寢則嫌羣公子之舍
則以卑矣其道必為之改築者也二十四年夫人姜氏
入其言入何難也其難柰何夫人不僂不可使入與公
有所約然後入大夫宗婦覿用幣用者不宜用也見用
幣非禮也然則曷用棗栗云乎腵脩云乎二十七年杞
伯姬來其言來何直來曰來大歸曰來歸莒慶來逆叔
姬何以書譏大夫越境逆女非禮也僖八年禘于大廟
用致夫人用者不宜用也致者不宜致也禘用致夫人
非禮也夫人何以不稱姜氏貶譏以妾為妻也其言以
妾為妻奈何蓋脇于齊媵女之先至者也九年伯姬卒
此未適人何以卒許嫁矣婦人許嫁字而笄之死則以
成人之喪治之三十一年杞伯姬來求婦其言來求婦
何兄弟辭也其稱婦何有姑之辭也文二年公子遂如
齊納幣譏喪娶也娶在三年之外何譏乎喪娶三年之
内不圖婚吉禘于莊公譏然則曷為不祭焉譏三年之
恩疾矣非虚加之也以人心為皆有之以人心為皆有
之則曷為獨於娶焉譏娶者大吉也非常吉也其為吉
者主於已以為有人心焉者則宜於此焉變矣四年逆
婦姜于齊何略之也高子曰娶乎大夫者略之也八年
宋人殺其大夫司馬宋司城來奔司馬司城皆官舉也
曷為皆官舉宋三世無大夫三世内娶也十五年齊人
來歸子叔姬其言來何閔之也此有罪何閔爾父母之
於子雖有罪猶若其不欲服罪然十八年夫人姜氏歸
于齊成八年衛人來媵媵不書此何以書錄伯姬也九
年杞伯來逆叔姬之喪以歸内辭也脇而歸之伯姬歸
于宋季孫行父如宋致女未有言致女者此其言致女
何錄伯姬也晉人來媵錄伯姬也襄十五年劉夏逆王
后于齊外逆女不書此何以書過我也穀梁桓三年公
子翬如齊逆女逆女親者也使大夫非正也齊侯送姜
氏于讙禮送女父不下堂母不出祭門諸母兄弟不出
闕門父戒之曰謹慎從爾舅之言母戒之曰謹慎從爾
姑之言諸母般申之曰謹慎從爾父母之言送女踰境
非禮也公會齊侯于讙無譏乎曰為禮也齊侯來也公
之逆而會之可也夫人姜氏至自齊其不言翬之以來
何也公親受之于齊侯也子貢曰冕而親迎不已重乎
孔子曰合二姓之好以繼萬世之後何謂巳重乎八年
祭公來遂逆王后于紀其不言使焉何也不正其以宗
廟之大事即謀於我故弗與使也遂繼事之辭也其曰
遂逆王后故略之也或曰天子無外王命之則成矣九
年紀季姜歸于京師為之中者歸之也十八年公會齊
侯于濼公與夫人姜氏遂如齊濼之會不言及夫人何
也以夫人伉弗稱數也莊元年單伯逆王姬其不言如
何也其義不可受於京師也曰躬君弑於齊使之主婚
姻與齊為禮其義固不可受也築王姬之館于外主王
姬者必自公門出於廟則巳尊於寢則已卑為之築節
矣築之外變之正也築之外變之為正何也仇讎之人
非所以接婚姻也衰麻非所以接弁冕也其不言齊侯
之來逆何也不使齊侯得與吾為禮也十九年公子結
媵陳人之婦于鄄遂及齊侯宋公盟媵淺事也不志此
其志何也辟要盟也何以見其辟要盟媵禮之輕者也
盟國之重也以輕事遂乎國重無說其曰陳人之婦略
之也其不日數渝惡之也夫人姜氏如莒婦人既嫁不
踰境踰境非正也二十二年公如齊納幣納幣大夫之
事也禮有納采有問名有納徵有告期四者備而後娶
禮也公之親納幣非禮也故譏之二十四年公如齊逆
女親迎恒事也不志此其志何也不正其親迎於齊也公
至自齊迎者行見諸舍見諸先至非正也丁丑夫人姜
氏入内弗受也日入惡入者也何用不受也以宗廟弗
受也娶仇人子弟以薦舍於前其義不可受也戊寅大
夫宗婦覿用幣禮大夫不見夫人不言及不正其行婦
道故列數之也男子之贄羔鴈雉腒婦人之贄棗栗腵
脩用幣非禮也大夫國體也而行婦道惡之故謹而日
之也二十七年莒慶來逆叔姬諸侯之嫁子於大夫主
大夫以與之來者接内也不正其接内故不與夫婦之
稱也文四年逆婦姜于齊為其禮成乎齊也其逆者誰
親迎而稱婦或者公與何其速婦之也曰公也其不言
公非成禮於齊也曰婦有姑之辭也其不言氏貶之也
夫人與有貶也十二年子叔姬卒其曰子叔姬貴也公
之母姉妹也其一傳曰許嫁以卒之也男子二十而冠
冠而列丈夫三十而娶女子十五而許嫁二十而嫁成
十四年僑如以夫人婦姜氏至自齊大夫不以夫人以
夫人非正也刺不親迎也僑如之挈由上致之也春秋
桓八年祭公來遂逆王后于紀襄十五年劉夏逆王后
于齊啖子曰古儒者或言天子當親迎或言不當親迎
二說不眀未敢定也然春秋所載皆譏也趙子曰康成
據毛詩義以文王親迎為證據文王乃非天子不可為
證考之大體固無自逆之道王者之尊海内莫敵故嫁
女即使諸侯主之適諸侯諸侯莫敢有其室若屈萬乘
之尊而行親迎之禮則何莫敢敵之有乎曰夫子對哀
公云為天地社稷宗廟之主非謂天子乎答曰魯有郊
天地之禮故云爾何得言天子乎桓三年公子翬如齊
逆女莊二十四年夏公如齊逆女文四年夏逆婦姜于
齊宣元年公子遂如齊逆女成十四年秋叔孫僑如如
齊逆女啖子曰諸侯親迎皆常事不書穀梁云親迎常
事不志是也公子翬公子遂叔孫僑如為君逆夫人皆
以非禮翬遂公子而行婚禮尤不可也左氏以卿逆為
合禮殊誤矣公穀並云譏不親迎莊十九年秋公子結
媵陳人之婦于鄄遂及齊侯宋公盟成八年衛人來媵
九年晉人來媵十年齊人來媵啖子曰凡媵常事不書
公子結為遂事起本也三國來媵非禮也故書公羊云
媵不書穀梁云媵淺事也不志此說皆是左氏云凡諸
侯嫁女同姓媵之異姓則不若然則莒姓巳邾姓曹此
二國同姓至少如嫁女孰為媵乎恐此禮難行令則不
取趙子曰左氏云異姓則否啖子難之誠為當矣若寔
異姓不合媵則成十年直云齊人來媵足知非禮何假
先書衛晉乎所以先書二國者眀九女巳足而又來媵
所以為失禮非謂譏異姓來媵其義甚眀
婚有六禮納采問名納吉納徵請期親迎而納采者
擇其族類問名者詢其誰氏問名然後卜之故納吉
納吉則其禮成矣故納徵然則納采問名同一使納
吉納徵請期皆異使納采問名納吉請期以禽贄納
徵以圭璋皮帛由徵以前慮其或不受也故皆言納
既納徵則聽命而巳故於期言請焉曲禮曰日月以告
君齋戒以告鬼神春秋之時楚公子娶於鄭曰告於
莊共之廟而來鄭公子忽先配後祖君子譏之故士
婚禮既納采問名然後歸卜於禰既卜然後納吉而
卜常在告廟之日禮說曰卜郊受命于祖廟作龜于
禰宫尊祖親考之義也鄭氏謂受命退乃卜卜婚之
禮蓋亦如之然則告廟始於納采問名之後矣白虎
通曰娶妻告廟者示不必人女此臆說也異義云戴
禮說天子親迎左氏說天子不親迎上卿迎之諸侯
亦不親迎使上大夫迎之鄭駮異義云文王娶大姒
親迎於渭又孔子答哀公合二姓之好以繼先聖之
後以為天地宗廟社稷之主冕而親迎何謂巳重乎
此天子諸侯有親迎也然考之於經著之詩刺不親
迎而充耳以黃者人君之飾又文王迎于渭韓侯迎
于蹶而春秋紀裂繻來逆女公羊曰譏不親迎也公
子翬如齊逆女穀梁曰逆女親者也使大夫非正也
莊公如齊逆女穀梁曰親迎常事也不志此其志何
不正其親迎於齊也凡此皆言諸侯親迎之禮若天
子則不然趙氏曰王者之尊海内莫敵故嫁女則使
諸侯主之適諸侯諸侯莫敢有其室若屈萬乘之尊
而行親迎之禮則何莫敢敵之有乎孔子對哀公曰
為天地社稷宗廟之主以魯有郊祀天地之禮故云
爾非為天子發也左氏謂諸侯不親迎公羊謂天子
亦親迎其說不能全與經合當從趙氏之論為正漢
惠帝納后納采鴈璧乘馬束帛聘黃金二萬斤十二
匹其後桓帝納后悉依其故事北齊皇帝納后之禮
納采至納徵訖告圓丘方澤及廟是日皇帝臨軒命
太尉為使司徒副之持節詣后行宫東向奉璽綬唐
皇帝納后卜日告天地並如開元禮然皆不聞有親
迎者蓋其傳襲於古然也
納采問名
禮言婚禮下達而繼之以納采納采辭曰吾子有惠
貺室某也某有先人之禮使某也謀納采則納采之
前已達其言矣納采于廟賓受主人鴈訖降出擯者
出請賓執鴈請問名入授如初禮擯者出請醴賓主
人迎于廟門外揖讓如初一使而二鴈三入廟而再
迎之則問名因於納采故其禮略也士昏贄用鴈者
不以死贄亦攝盛也觀其所乘大夫之墨車所衣助
祭之爵弁而女必次純衣纁袡腊必用鮮魚必殽全
則攝贄以鴈不為過也鄭氏曰用鴈取其順隂陽來
往理必不然
納吉納徵
士納吉用鴈如納采禮納徵玄纁束帛儷皮如納吉
禮鄭氏曰徵成也使使者納幣以成昏禮用玄纁者
象隂陽備也束帛十端也周禮曰凡嫁子娶妻入幣
純帛無過五兩儷兩也執束帛以致命兩皮為庭實
皮鹿皮釋周禮曰純實緇字也古緇以才為聲士大
夫乃以玄纁束帛天子加以穀圭諸侯加以大璋雜
記納幣一束束五兩兩五尋然則每端二丈賈公彦
曰庶人用緇無纁其大夫無冠禮有婚禮若試為大夫及
幼為大夫者依士禮若五十而爵改娶者昏禮玄纁及鹿
皮則同於士餘有異者無文以言之也然考之于史曰錦
繡千純(蘇秦傳)又曰文繡千純(張儀傳)則純匹帛也周禮所謂
純帛乃匹帛也鄭改以為緇誤矣匹帛無過五兩則
庶人不必五兩大夫士不得過焉非謂庶人用緇大夫
用玄纁也先王之制婚禮其用財不過如此則婦人
之所飾可知矣以為合二姓之好上以事宗廟下以
繼後世而不在財也是以梁鴻鄙孟光之綺繡袁隗
却馬倫之囊裝王通亦曰婚娶論財夷虜之道也後
世之俗有以金幣相高蓋不知此
請期
納采以至納徵主人不辭而請期辭者以期在夫家
而不在主人也請期曰吾子有賜命某既申受命矣
惟是三族之不虞使某也請吉日蓋惟父之昆弟已
與子之昆弟無死喪之凶然後可以行禮焉其言止
於三族而不及母妻之黨者雜記曰大功之末可以
冠子嫁子妻之父母小功也故不避焉
親迎
將迎則齋戒居外鬼神隂陽也及期則初婚之時父
醮而命之曰往迎爾相承我宗事勉帥以敬先妣之
嗣子諾乃行至于門外主人筵于戶西西上右几女
立于房中南面主人迎于門外賓執鴈從至于廟門
揖入升階奠鴈稽首降出婦從降自西階主人不降
送壻御婦車授綏婦乘以几壻先俟于門外此所謂
男帥女女從男夫婦之義由此始也納幣必以使而
春秋之時有親行之者莊公如齊納幣是也逆女必
親而春秋之時或以使公子翬公子遂如齊逆女是
也應親而不親不應親而親之此春秋所以譏耳禮
必親迎若不親迎則有婦入三月壻見之儀存焉
禮書卷六十五
