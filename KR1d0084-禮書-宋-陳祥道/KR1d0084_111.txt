禮書卷一百十二
宋陳祥道撰
弓(臂弣蔽簫隈淵茭附)
說文曰弓象形史記曰揮作弓弓以木為身以角為面
筋所以為深絲所以為固張則筋外而角内弛則角外
而筋内弣把中也簫弓端也隈其曲也茭其接也弣或
作拊又曰質旁曰撻中曰蔽簫或作弰又曰弭曰彆(方結)
(反)曰峻弓人曰挺臂中有柎焉故剽又曰凡為弓方其
峻而高其柎長其隈而薄其蔽又曰茭解中有變焉故
校廣雅曰柎柄也鄭康成曰茭讀為骹茭解謂接中也
賈公彦曰隈簫角接處也說文曰彆弓戾也詩曰象弭
魚服爾雅曰弓無緣者謂之弭左傳曰左執鞭弭蓋無
緣之弓以骨飾其弭而已故亦謂之弭杜子春曰隈弓
之淵鄭司農曰蔽謂弓人所握持者毛氏曰弭所以解
紛曲禮曰凡遺人弓者張公尚筋弛弓尚角右手執簫
左手承弣則右手執簫矣簫之飾不特以骨而已爾雅
曰以金者謂之銑以蜃者謂之珧以玉者謂之珪爾雅
曰蜃小者珧郭璞曰珧小蚌也
弓韔
明堂位曰載弧韣月令曰玄鳥至乃禮天子所御帶以
弓韣既夕禮弓有韣詩曰虎韔鏤膺交韔二弓又曰
抑鬯弓忌又曰彤弓弨兮受言櫜之又曰載櫜弓矢說
文曰弢弓衣也左傳曰右屬櫜鞬杜氏曰櫜以受矢鞬
以受弓韔弢韣櫜鞬皆弓衣也亦曰弓室鄭氏釋既夕
禮謂之緇布為之覲禮言包干戈以虎皮詩言虎韔而
韔韣皆從韋則古之弓衣以皮為之也明器之弓以緇
布蓋鄭氏以漢禮言之耳内則曰歛簟而襡之樂記曰
包干戈以虎皮名曰建櫜則韣櫜之名不獨施於弓也
詩言虎韔鏤膺交韔二弓又言二矛重弓重弓則一韔
之内皆二弓以備毁折
弓檠
荀子曰接人用枻(韓氏云枻者檠枻正弓弩之器)揚子曰見弓之張兮
弛而不失其良兮亦檠之而已矣蘇氏傳曰檠弓弩說
文曰檠榜也亦作□則枻榜皆檠之異名考工記弓人
為弓寒奠體冰析灂寒奠體則不流冰析灂則審環蓋
奠體者納之檠而已析灂者下於檠而復納之也
弓柲
既夕明器弓有柲詩曰竹閉緄縢考工記曰恒角而達
譬如終紲蓋柲以竹為之狀如弓然約於弓裏命之曰
柲所以備損傷也緄繩也縢約之也柲以閉之故亦謂
之閉緄以繫之故亦謂之紲如此則納之韣中足以定
往來之體袪翩反之病矣柲亦作䪐
依撻
既夕禮曰弓設依撻鄭氏曰依纏弦也撻弣側矢道也
皆以韋為之賈公彦曰依今弓&KR3212;也撻所以撻矢令出也
生者以骨死者以韋
禮書卷一百十二
