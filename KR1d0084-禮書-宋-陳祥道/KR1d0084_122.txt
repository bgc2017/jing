禮書卷一百二十三
宋陳祥道撰
鼛鼓
韗人為皋鼓長尋有四尺鼔四尺倨句磬折則皋鼓
中高而兩端下矣鼓人曰以鼛鼔鼓役事春秋傳曰
魯人之皋蓋皋緩也役事以勿亟為義故以皋鼓節
之古者上之使下以仁常欲緩而不迫故名鼓以鼛
下之事上以義常欲敏而有功故以鼔節之而弗止
詩曰鼛鼓弗勝
鼗鼓
月令曰脩鞀(音兆)鞞世紀曰帝嚳命倕作鞞先儒謂小
鼓有柄曰鞀大鞀謂鞞爾雅曰大鼗謂之麻小者謂
之料儀禮大射鼗倚於頌磬西紘周官小師掌教鼓
鼗柷敔壎簫管絃歌瞽矇掌播鼗柷敔壎簫管絃歌
眡瞭掌凡樂事播鼗擊頌磬笙磬(漢大儺侲子皆執大鞉)蓋鼗
之播也有瞽矇者有眡瞭者而其制鄭氏以為如鼓
而小持其柄搖之旁耳還自擊是也書曰下管鼗鼓
合止柷敔記曰賜諸侯樂以柷將之賜子男以鼗將
之蓋柷以合樂鼗則兆鼓而已故其賜所以不同也
孔穎達曰柷所以節一曲之始其事寬故以將諸侯
之命鼗所以節一唱之終其事狹故以將伯子男之
命豈其然哉儀禮諸侯之燕大射大夫士之鄉射鄉
飲皆有鼗無柷諸侯之樂非無柷也文不備爾(白虎通曰)
(鞀者震之氣也上應夘星心通五道故謂之鞀其說無據)
鼙(應鼓號應鼙朔鼓號朔鼙)
周禮大師大祭祀下管播樂器令奏鼓朄小師大祭
祀下管擊應鼔小祭祀小樂事鼔朄儀禮大射建鼔
在阼階西南鬻鼔應鼙在其東南鼔西階之西頌磬
東面其南鍾其南鎛皆南陳一建鼔在其南東鼓朔
鼙在其北一建鼔在西階之東南面詩曰應田縣鼔
先儒以詩之田為朄朄小鼔應應鼙也爾雅曰大鼔
謂之鼖小者謂之應然則大祭祀皆鼔朄擊應大射
有朔鼙應鼙詩又以應配朄則朔鼙乃朄鼔也以其
引鼔焉故曰朄以其始鼔焉故曰朔是以儀禮有朔
無朄周禮有朄無朔猶儀禮之玄酒周禮之明水其
實一也鄭氏以應與朄及朔為三鼓恐不然也大射
建鼓南鼓應鼔亦南鼔而居其東建鼔東鼔朔鼙亦
東鼓而居其北則鼙與鼓北建而鼙常在其左矣朔
作而應應之朔在西應在東則凡樂之奏常先西矣
拊(相)
拊之為物以韋為之狀若鼓然書傳所以謂韋為鼓
謂之搏拊是也實之以糠白虎通所謂拊革者以糠
是也其設則堂上書所謂搏拊是也其用則先歌周
禮所謂登歌合奏擊拊是也荀卿曰鞉拊椌楬似萬
物又曰縣一鍾而尚拊大戴禮曰縣一磬而尚拊子
夏曰絃匏笙簧會守拊鼓始奏以文復亂以武治亂
以相訊疾以雅言尚拊則拊在一鍾一磬之東也言
會守拊鼓則衆樂待其動而後作也既曰會守拊鼓
又曰治亂以相則相非拊也鄭氏以相為拊誤矣拊
書謂之搏拊明堂位謂之拊搏蓋以其或搏或拊莫適
先後也爾雅和樂謂之節或說節即相也晉傅休奕
節賦曰口非節不詠手非節不拊江左清樂有節鼓
唐雅樂升歌用之其詳不可考也
禮書卷一百二十三
