禮書卷八十一
宋陳祥道撰
大夫廟門之位
筮日主人西面既宿尸主人南面宗人北面請
期(鄭氏曰大夫不西面者尊於諸官有君道也)祭日主人南面視殺
㸑特牲牲㸑在廟門外東南魚腊㸑在其南
鼎(少牢雍人陳鼎五三鼎在羊鑊西二鼎在豕鑊西鄭氏曰魚腊從羊膚從豕統於牲)
筮日史東面受命
記曰卜郊于禰宫又曰君致齊於外夫人致齊
於内然後會於太廟則人君筮與祭日不在廟
門矣大夫士與助祭者勢不相遠故於廟門之
外以見之
士廟門之位
筮日及前祭主人西南子姓兄弟立于主人之
南西面北上祭日主人南面視殺
㸑牲㸑在廟門外東面魚腊㸑在其南
鼎(北面北上棜在其南南順實獸于其上東首當門也牲在棜西北首東足)
筮日有司羣執事東面北上筮者東面受命前
祭衆賓東面北上宗人祝立于賓西北東面南
上祭日如初
特牲筮日主人冠玄端即位于門外西面子姓兄弟
立其南西面北上有司羣執事東面北上前期三日
筮尸如求日之儀前祭之夕主人兄弟即位于門東
如初賓及衆賓即位于門西東面北上宗人祝立于
賓西北東面南上既視壺濯宗人請期祭之日主人
視殺立于門外東方南面既而祝迎尸于門外主人
降立于阼階東尸入門左少牢筮日主人朝服于門
東既宿尸反為期于廟門之外主人門東南面宗人
北面請祭期明日主人朝服即位于廟門之外東方
南面宗人西面北上視刲羊擊豕乃退將祭主人即
位于阼階東西面司宫筵于奥祝出迎尸于廟門之
外主人降立于阼階東西面祝先入門右尸入門左
然則士前祭立于廟門者五筮日一也筮尸二也前
祭之夕將視濯具揖入三也既視復外位而請期四
也祭之日視殺揖入五也大夫前祭立於廟門者四
筮日一也筮尸二也既宿尸而請期三也祭之日視
殺入四也蓋士遠君而伸故視濯具與視殺異日大
夫近君而屈故視濯具與視殺同日然皆視殺於門
外而巳天子諸侯其殺與大夫士異其視濯具以異
日與士同然天子諸侯門外之禮無所經見郊特牲
言作龜於禰宫則不於廟門矣太宰祭祀贊王牲事
大司宼大祭祀納亨前王玉藻曰惟君黼裘以誓省
則天子之於視濯具未嘗不親也
尸次
掌次凡祭祀張其旅幕張尸次鄭氏曰旅衆也公卿
以下即位所祭祀之門外以待事為之張大幕尸則
有幄考之幕人祭祀共其帷幕幄帟綏帷設於旁幕
設於上幄則四合如屋者也帟則平帳承塵者也掌
次於旅言幕於尸言次則次不特用幕而巳鄭氏謂
尸則有幄是也特牲禮迎尸于門外尸入門左少牢
禮祝出迎尸于廟門外祝先入門右尸入門左則次
設於西塾矣尸次設於西塾則旅幕設東塾矣
朝踐
饋食
禮運曰玄酒以祭薦其血毛腥其爼孰其殽醴醆以獻
薦其燔炙君與夫人交獻以嘉魂魄是謂合莫(腥其爼謂豚觧)
(而腥之及血毛皆所以法於太古也孰其殽謂體解而燜之此以下皆所以法於中古也)然後退而
合亨體其犬豕牛羊實其簠簋籩豆鉶羹(此謂薦今世之食也體其)
(犬豕牛羊謂分别骨肉之貴賤以為衆俎也正義曰玄酒以祭謂朝踐之時薦其血毛亦朝踐時醴醆以獻者)
(朝踐之時用醴饋食之時用醆薦其燔炙謂燔肉炙肝特牲禮主人獻尸賓長以肝從主婦獻尸賓長以燔從)
(則此君薦之用炙夫人薦用燔也退而合亨者前期薦燜既未孰今至饋食乃取曏爓肉更合亨之令孰擬更)
(薦尸爼惟載右體則左體亦鑊中亨之既熟乃分别骨之貴賤以為衆爼也)禮器曰太廟之
内敬矣君親牽牲大夫贊幣而從(用幣告神殺牲)君親制祭夫
人薦盎(親制祭謂朝事進血膋時所制者制肝洗於鬱鬯以祭於室及王)君親割牲夫
人薦酒(親割謂進牲熟體時正義曰君親制祭夫人薦盎此謂薦殺牲巳畢進血腥之時斷制牲肝冼)
(於鬱鬯入以祭神於室此時夫人薦盎侯伯子男之君朝踐君不獻故夫人薦盎君親割牲夫人薦酒者謂薦)
(孰時君割牲體於時君亦不獻故夫人薦酒制肝洗於鬱鬯約漢法而知也)納牲詔於庭血
毛詔於室羹定詔於堂三詔皆不同位蓋道求而未之
得也設祭于堂為祊乎外(正義曰羹定詔于堂謂煮肉既熟將迎尸入室乃先以爼)
(盛之告神於堂)郊特牲曰周人尚臭既灌然後迎牲致隂氣也
蕭合黍稷臭陽達於墻屋故既奠然後焫蕭合羶薌(灌謂)
(始獻神也巳乃迎牲於庭殺之天子諸侯之禮也奠謂薦熟時也特牲饋食禮云祝酌奠于鉶南是也)詔
祝於室坐尸於堂(謂朝事時也朝事延尸于戶西南面布主席東面取牲牌膋燎于爐炭洗)
(肝于鬱鬯而燔之以詔神於室又出以墮於主前主人親制其肝所謂制祭也薦以籩豆至薦熟乃更延主于)
(室之奧尸來升席自北方坐于生北焉)用牲於庭升首于室(制祭之後升牲首於北牖)
(下)直祭祝于主(謂薦孰時也祭以熟為正則血腥之屬盡敬心耳)祭義曰祭之
日君牽牲穆答君卿大夫序從既入廟門麗于碑卿大
夫袒而毛牛尚耳鸞刀以刲取膟膋乃退爓祭祭腥而
退敬之至也二端既立報以二禮建設朝事燔燎羶薌
見以蕭光以報氣也此教衆反始也薦黍稷羞肝肺首
心見間以俠甒加以鬱鬯以報魄也教民相愛上下用
情禮之至也(二端謂氣也魄也二禮謂朝事與薦黍稷也朝事謂薦血腥時也薦黍稷所謂饋食)
(也)周官籩人朝事之籩其實䵄蕡白黑形鹽膴鮑魚鱐
饋食之籩其實棗栗桃乾䕩榛實醢人朝事之豆其實
韭菹醓醢昌本麋臡菁菹鹿臡茆菹麇臡饋食之豆其
實葵菹蠃醢脾析蠯醢蜃蚔醢豚拍魚醢司尊彛春祠
夏禴其朝踐用兩獻尊其再獻用兩象尊秋嘗冬蒸其
朝獻用兩著尊其饋獻用兩壺尊凡四時之間祀追享
朝享其朝踐用兩大尊其再獻用兩山尊
尸入既祼於室然後延之于戶西坐于主東南面行
朝踐之禮焉延之于戶西所謂坐尸于堂是也坐于
主東所謂南鄉北鄉以西方為上是也南面所謂父
南面子北面而事之是也是時君出迎牲袒而牽之
麗于碑以幣詔之於庭卿大夫袒而毛牛尚耳鸞刀
以刲取膟膋而毛血詔於室蕭載膟膋合以黍稷焫
於爐其籩實則䵄蕡白黑形鹽膴鮑魚鱐豆實則韭
菹醓醢昌本麋臡菁菹鹿臡茆菹麇臡尊則春祠夏
禴用兩犧尊秋嘗冬蒸用兩著尊追享朝享用兩大
尊爼則或豚解而腥之或體解而爓之然後詔以羹
定焉其禮謂之朝踐亦謂之朝事又謂之朝獻以象
朝時之所養也
大夫饋食儀
士饋食儀(天子諸侯饋食之儀見於經者尤略今圖大夫士禮于後賈公彦曰天子諸侯)
(大夫士雖同名饋食仍有少别何者天子諸侯食前仍有饋獻二是饋熟隂厭陽厭尸入室乃)
(獻大夫士則饋熟與黍稷為隂厭陽厭前無饋獻以此為異耳)
羹定詔於堂然後延主于奥尸坐其北主人拜妥尸
而奠爵舉焉此所謂舉斝角詔妥尸少牢禮所謂尸
即席坐主人拜妥尸即奠是也其籩實則棗栗桃乾
䕩榛實豆實則葵菹蠃醢脾析蠯醢蜃蚳醢豚拍魚
醢尊則春祠夏禴用兩象尊秋嘗冬烝用兩壺尊追
享朝享用兩山尊爼則載合享之熟而簠簋之黍稷
進焉考之儀禮饋食之儀祝筵几于室中東面主婦
薦兩豆葵菹蝸醢醢在北主人設爼于豆東魚次腊
特于爼北主婦設黍稷于爼南西上及兩鉶芼設于
豆南南陳祝酌奠于鉶南佐食啓會郤于敦南尸挼
祭佐食取黍稷肺祭尸尸祭酒鉶佐食爾黍稷于席
上設大羹于醢北尸食肺脊主人羞肵爼于腊北九
飯告飽主人主婦酳尸
加爵
周禮籩人加籩之實蓤芡㮚脯蓤芡㮚脯(加籩謂尸既食后亞獻尸)
(所加之籩重言之者以其四物為八籩正義曰加籩是尸既食後亞獻尸所加之籩者案内宗掌宗廟之祭祀)
(薦加豆籩以其内宗所薦明主於后又見特牲主婦獻尸云宗婦執兩籩於戶外主婦受設於敦南主人獻尸)
(之時不見有設籩之事故知惟主於后也少牢主婦不設籩者以其當日賓尸故也其下大夫不賓尸者亦與)
(士同)醢人加豆之實芹菹兔醢深蒲醓醢箈菹鴈醢筍菹
魚醢内宗掌宗廟之祭祀薦加豆籩(加爵之豆籩)郊特牲曰
恒豆之菹水草之和氣也其醢陸産之物也加豆陸産
也其醢水物也(此謂諸侯也天子朝事之豆有昌本麋臡饋食之豆有葵菹蠃醢豚拍魚醢其)
(餘别有雜錯云也)明堂位曰爵用玉琖仍雕加以璧散璧角特
牲饋食主人主婦酳尸畢長兄弟洗觚為加爵如初儀
不及佐食洗致如初無從衆賓長為加爵止(大夫士三獻而禮成)
(多止之為加也尸爵止者欲神意之均於在庭)春秋傳曰楚子入享於鄭九獻
加籩豆六品又季孫宿如晉晉侯享之有加辭曰小國
之事大國也得貺不過三爵今豆有加下臣弗堪籩人
醢人言朝踐饋食之籩豆則獻饋獻籩豆也言加籩加
豆則加爵之豆籩也特牲禮主人主婦既酳尸然後長
兄弟衆賓長為加爵則加爵不施於亞獻之節鄭氏釋
籩人謂后亞獻尸所加之籩其說誤也明堂位曰獻用
玉琖加用璧散璧角特牲禮獻用爵加用觚又獻主人
主婦加繫長兄弟衆賓長則加在獻數之外明矣
禮書卷八十一
