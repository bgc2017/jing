禮書卷三十八
宋陳祥道撰
天子三朝(諸侯三朝附)
外朝治朝内朝
周禮宰夫之職掌治朝之法以正王及三公六卿大夫
羣吏之位(治朝在路門之外其位司士掌焉)司士掌正朝儀之位辨其
貴賤之等王南鄉三公北面東上孤東面北上卿大夫
西面北上王族故士虎士在路門之右南面東上大僕
大右大僕從者在路門之左南面西上(此王日視朝於路門外之位)
司士擯孤卿特揖大夫以其等旅揖士旁三揖王還揖
門左揖門右大僕前王入退朝皆退(王入路門也王入路門内朝朝者皆)
(退反其官府治處也)大僕掌正王之服位王眡朝則前正位而退
入亦如之(前正位而退道王王既立退居路門左待朝畢)建路鼓于大寝之門
外而掌其政以待逹窮者與遽令聞鼓聲則速逆御僕
與御庶子王眡燕朝則正位掌擯相王不眡朝則辭於
三公及孤卿小司宼之職掌外朝之政以致萬民而詢
焉一曰詢國危二曰詢國遷三曰詢立君(外朝朝在雉門之外者也)
其位王南鄉三公及州長百姓北面羣臣西面羣吏東
面小司宼擯以叙進而問焉以衆輔志而弊謀朝士掌
建邦外朝之法左九棘孤卿大夫位焉羣士在其後右
九棘公侯伯子男位焉羣吏在其後面三槐三公位焉
州長衆庶在其後左嘉石平罷民焉右肺石逹窮民焉
(鄭司農云王有五門外曰臯門二曰雉門三曰庫門四曰應門五曰路門一曰畢門外朝在路門外内朝在路)
(門内玄謂檀弓曰魯莊公之喪既葬而絰不入庫門言其除喪而反由外来是庫門在雉門外必矣如是王五)
(門雉門為中門雉門設兩觀與今之宫門同閽人譏出入者窮民蓋不得入也周天子諸侯皆有三朝外朝一)
(内朝二内朝之在路門内者或謂之燕朝)凡得獲貨賄人民六畜者委于朝
告于士旬而舉之大者公之小者庶民私之匠人左祖
右社面朝後市市朝一夫(各方百步)内有九室九嬪居焉外
有九室九卿朝焉(内路寝之裏也外路門之表也)曲禮曰天子當依而
立諸侯北面而見天子曰覲天子當宁而立諸公東面
諸侯西面曰朝文王世子曰其朝于公内朝則東面北
上臣有貴者以齒(内朝路寝庭)其在外朝則以官司士為之
(外朝路寝門之外庭)又曰公族朝于内朝内親也雖有貴者以齒
明父子也外朝以官體異姓也玉藻曰朝服以日視朝
於内朝(此内朝路寢門外之正朝也天子諸侯皆三朝)朝辨色始入(入應門也)君日
出而視之退適路寢聽政使人視大夫大夫退然後適
小寢釋服(小寢燕寢也)魯語曰公父文伯之母如季氏康子
在其朝(自其外朝也)與之言弗應從之及寢門弗應而入康
子辭於朝而入見曰肥也不得聞命無乃罪乎曰子弗
聞乎天子及諸侯合民事於外朝合神事於内朝(神事祭祀)
(也内朝在路門内也)自卿以下合官職於外朝(外朝君之公朝也)合家事
於内朝(家大夫内朝家朝也)寢門之内婦人治其業焉上下同之
夫外朝子將業君之官職焉内朝子將庀季氏之政焉
皆非吾所敢言也
周官太僕掌燕朝之服位宰夫掌治朝之法司士掌
朝儀之位朝士掌外朝之法文王世子公族朝於内
朝庶子掌之其在外朝司士掌之玉藻朝服以日視
朝於内朝退適路寝聽政然則文王世子與玉藻所
謂朝者諸侯之朝也蓋天子庫門之外外朝也朝士
掌之路門之外治朝也宰夫司士掌之路寝燕朝也
大僕掌之諸侯亦有路寝有外朝則文王世子所謂
内朝者玉藻所謂路寢也玉藻所謂内朝者文王世
子所謂外朝也玉藻於路寢之外言内朝則又有外
朝明矣諸侯内朝司士掌之其官與天子同燕朝庶
子掌之其官與天子異魯語曰天子及諸侯合民事
於外朝合神事於内朝自卿以下合官職於外朝合
家事於内朝然則卿大夫亦二朝也王燕朝之位雖
大僕掌之然其位之所辨不可以考文王世子曰公
族朝于内朝東面北上臣有貴者以齒則王之燕朝
宜亦然也大僕建路鼓于大寢之門外(傳稱堯設敢諫之鼓禹設)
(敢規之鞀乃周建路鼓之意)而掌其政以待逹窮者與遽令鄭氏
曰路寝門外則内朝之中蓋窮者逹其情於外朝之
肺石朝士又達窮者之情於内朝之路鼓遽令傳遽
之令也行人掌邦國傳遽之小事則遽令非行人之
所掌者而已鄭康成以公食大夫拜賜于朝不言賓
入聘禮以柩造朝不言喪入則謂諸侯之朝在大門
外然大門外則經涂耳非朝位也
眡朝退朝之禮
玉藻曰朝辨色始入君日出而視之退適路寢聽政
使人視大夫大夫退然後適小寢釋服則朝辨色始
入所以防微日出而視之所以優尊詩曰夜嚮晨言
觀其旅臣辨色始入之時也又曰東方明矣朝既盈
矣君日出而視之之時也蓋尊者體盤卑者體蹙體
蹙者常先體盤者常後故視學衆至然後天子至燕
禮設賓筵然後設公席則朝禮臣入然後君視之皆
優尊之道也然朝以先為勤以後為逸退以先為逸
以後為勤朝而臣先於君所以明分守退而君後於
臣所以防怠荒此所以使人視大夫大夫退然後適
小寢釋服也然則公卿諸侯之朝王其有先後乎詩
云三事大夫莫肯夙夜邦君諸侯莫肯朝夕夫夙先
於朝夜後於夕則公卿朝常先至夕常後退諸侯朝
常後至夕常後退
卿大夫二朝
國語敬姜謂季康子曰自卿以下合官職於外朝合
家事於内朝又曰外朝子將業君之官職焉内朝子
將庀季氏之政焉則卿以下有二朝矣韋昭謂外朝
君之公朝内朝家朝非是
王后夫人朝
左氏曰齊侯使華免殺國佐于内宫之朝則后夫人
治家事於内猶天子諸侯治邦事於内故内宮亦有
朝
禮書卷三十八
