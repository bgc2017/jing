禮書卷一百四十一
宋陳祥道撰
輨(轄)
輨或作斡(音管)說文曰轂耑沓也轄或作牽說文曰車鍵
盖輨以冒轂轄以制軸二者皆金為之考工記曰弓長
六尺謂之庇軹鄭氏謂六尺之弓加部廣凡丈二尺六
寸有宇曲之減可覆軹不及斡
軸
輈人軸有三理一者以為媺也二者以為久也三者
以為利也無節則媺堅刃則久滑緻則利其圍一尺
三寸五分則五分其軫間以其一為之軸圍是也其
長八尺有奇觀轍廣八尺則軸之長可知矣易曰輿
脱輹說文曰輹軸縳也
輪
軔(一名泥枝車者也)
輪人為輪斬三材必以其時轂也者以為利轉也輻
也者以為直指也牙也者以為固抱也故察車自輪
始欲其樸屬而微至不樸屬無以為完久也不微至
無以為戚速也兵車乘車之輪六尺有六寸田車之
輪六尺有三寸行澤者欲杼行山者欲侔杼以行澤
則是刀以割塗也是故塗不附侔以行山則是搏以
行石也是故輪雖敝不甐於鑿凡楺牙外不廉而内
不㭫旁不腫謂之用火之善是故規之以眡其圜也
萬之以眡其匡也縣之以眡其輻之直也水之以眡
其平沈之均也量其藪以黍以眡其同也權之以眡
其輕重之侔也蓋輪之制視馬以為之高下視地以
為之厚薄兵車乘車駕國馬田車駕田馬國之輈深
四尺有七寸故二車之輪皆六尺有六寸田馬之輈
深四尺故田車之輪六尺有三寸行澤者必削其踐
也故杼之然後塗不附行山者必等其上下故侔之
然後鑿不甐不特此也行澤者欲短轂行山者欲長
轂行澤者仄輮行山者反輮其行也有輔傳所謂輔
車相依是也(詩曰其車既載乃棄爾輔孔穎達曰輔是可脱之物蓋如今人縛枚於輻者也)其止也有軔
說文所謂柅是也轂以火則隂陽齊牙以火則内外
旁善輻輪以水則平沉均藪以黍則廣深同可規可
萭可水可縣可量可權謂之國工則車所任者在輪
而已觀輪扁之斵輪徐而弗甘疾而弗苦得之於手
應之於心扁不能以語其子其子不能得之於扁則
輪之難其工可知矣萭之以眡其匡鄭氏謂等為萭
蔞以運輪上輪中萭蔞則不匡刺賈公彦謂今車近
萭蔞於輪之旁置之輪上輪轉一匝不高不下則知
其不匡然記言眡其匡非眡其不匡也輿人圜者中
規方者中矩立者中縣衡者中水則輪之可規可萭
可水可縣亦若是爾萭故書作矩
蓋(有部逹常桯弓衣絃)
蓋柄之材三而部厚一寸達常長二尺桯楹長八尺
達常上貫部而下入桯總一丈矣人長八尺而弓有
宇曲之咸亦八尺此所以立乘而不蔽目也桯圍倍
達常部圍三桯徑六寸而鑿深二寸有半則對深五
寸而不傷達常矣部厚一寸鑿廣四枚(一分為枚)鑿上二
枚鑿下四枚則鑿下用力為多而可以固弓矣鑿上
二枚鑿下四枚其外也上下俱四枚其内也故下直
二枚其内題則漸削矣故鑿端一枚如此則鑿之外
廣内狹下正上低而弓勢可得而仰也弓馬六尺二
尺近部短而平四尺趨宇長而橈此所謂三分弓長
而楺其一也近部者謂之股其圍一寸六分趨宇者
謂之爪其圍一寸十五分寸之一此所謂三分其股
圍去一以為爪圍也蓋弓二十有八所以象星也部
杠所以象斗也(斗為天之杠轂)有衣以冒之有紘以維之弗
冒紘横馳壠畮而不隊乃國工也巾車及葬執蓋從
車持旌道右王下以蓋從春秋傳言若敖射楚子汰
輈而貫笠轂(宣四年)杜預曰兵車無蓋尊者則一人執
笠依轂而立然則兵車固與乘車異矣鄭氏謂乘車
無蓋禮所謂潦車其蓋車歟然既夕禮乘車載旌道
車載朝服藁車載蓑笠則賤者禦雨之具而已孰謂
乘車道車無蓋也藁非良車也潦備水潦者也既夕
禮藁車或作潦車則自車言之曰藁自其用言之曰
潦其實一也藁車散車而已非可以當木路也賈公
彦曰藁車於天子當木路誤矣昔齊侯賜敝無存犀
軒直蓋宣帝賜黃霸車蓋特高二尺後漢列侯伏熊
軾皂蓋則春秋之時固有曲蓋漢之時不特皂蓋而
已
弓
弓謂之轑輻亦謂之轑轍廣謂之軹轂末亦謂之軓
轂下謂之軹輢下亦謂之軹此異物而同名也輿可
謂之車亦可謂之軫達常可謂之部軫前横木可謂
之輅(說文)此因物而通名也
禮書卷一百四十一
