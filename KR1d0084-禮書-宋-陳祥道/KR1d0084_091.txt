禮書卷九十二
宋陳祥道撰
社稷
王社
周禮内宰凡建國佐后立市祭之以陰禮(鄭司農云祭之以陰禮者)
(市中之社先后所立社也)大司徒設其社稷之壝而樹之田主各以
其野之所宜木遂以名其社與其野(社稷后土及田正之神壝壇與堳埓)
(田主田神后土田正之所依也詩人謂之田祖所宜木謂若松栢栗也若以松為社者則名松社之野以别方)
(面)小司徒凡建邦國立其社稷正其畿疆之封(幾九畿)封
人掌設王之社壝為畿封而樹之(壝謂壇及堳埓也畿上有封若今時界矣)
(不言稷者稷社之細也)凡封國設其社稷之壝封其四疆(封國建諸侯立)
(其國之封)造都邑之封域者亦如之令社稷之職(將祭之時令諸有職)
(事於社稷者也郊特牲曰唯為社事单出里唯為社田國人畢作唯為社丘乘共粢盛所以報本反始也)鼓
人以靈鼓鼓社祭(社祭祭地示也)州長若以歲時祭州社則屬
其民而讀法舞師掌教帗舞帥而舞社稷之祭祀牧人
陰祀用黝牲毛之(陰祀祭地北郊及社稷)媒氏凡男女之陰訟聽
之于勝國之社其附于刑者歸之于士(勝國亡國也亡國之社奄其上)
(而棧其下使無所通)大宗伯以血祭祭社稷(陰祀自血起貴氣臭也社稷土穀之神有)
(德者配食焉共工氏之子曰勾龍食於社有厲山氏之子曰柱食於稷湯遷之而祀棄)王大封則
先告后土(后土土神也黎所食者)小宗伯掌建國之神位右社稷
左宗廟凡天地之大烖類社稷宗廟則為位(禱祈禮輕類者依其)
(正體而為之)若大師則帥有司而立軍社奉主車肆師次祀
用牲幣(玄謂次祀又有社稷)凡師甸用牲于社宗則為位(社軍社也宗遷)
(主也)封于大神(社及方嶽也)凡師不功則助牽主車社之日涖
卜來歲之稼(社祭土取財焉)鬯人凡祭祀社壝用大罍司服祭
社稷五祀則希冕大司樂乃奏太簇歌應鍾舞咸池以
祭地示(地示所祭於北郊謂神州之神及社稷)大祝國有大故天灾彌祀
社稷禱祠大師宜于社設軍社(鄭司農曰設軍社以春秋傳曰所謂軍以師行)
(袚社釁鼓祝奉以從者也)及軍歸獻子社則前祝大會同宜于社建
邦國先告后土用牲幣(后土社神也)大社有寇戎之事則保
郊祀于社(鄭司農云謂保守郊祭諸祀及社無令寇侵犯之)喪祝掌勝國邑之
社稷之祝號以祭祀禱祠焉(勝國邑所誅討者社稷者若亳社是矣存之者重神)
(也蓋奄其上而棧其下為北牖)大司馬中春教振旅以祭社(祭社者土方施生也)
若師有功則左執律右秉鉞以先愷樂獻于社(兵樂曰愷獻于)
(社獻功于社也)若師不功則厭而奉主車(奉猶送也送主歸于廟與社)量人
營車之壘舍量其市朝州涂軍社之所里(軍社社主在軍者里居也)
小子掌珥于社稷(珥社稷以牲頭祭珥者釁禮之事也用羽牲曰珥珥社稷謂始成其宫兆)
(也)大司寇大軍旅涖戮于社(社謂社主在軍者也鄭司農云書曰用命賞于祖不)
(用命戮于社)士師若祭勝國之社稷則為之尸匠人營國左
祖右社曲禮曰國君去其國曰奈何去社稷也又曰國
君死社稷又曰問國君之年長則曰能從宗廟社稷之
事矣幼則曰未能從宗廟社稷之事也王制諸侯祭社
稷月令仲春擇元日命民社(社后土也使民祀焉神其農業也祀社日用甲)季
冬命太史次諸侯之列賦之犧牲以共皇天上帝社稷
寢廟之祀曾子問曰諸侯適天子命祝史告社稷宗廟
山川禮運曰命降于社之謂殽地(謂教令田社下者也社土地之主也周禮)
(以土會之法辨五地之物生)又曰祀社於國所以列地利又曰禮行於
社而百貨可極焉禮器曰社稷山川之事鬼神之祭體
也(天地人之別體也)又曰三獻爓(三獻祭社稷五祀)郊特牲曰郊特牲
而社稷太牢又曰社稷土而主陰氣也君南嚮於北牖
下答陰之義也(牆謂之墉北墉社内北牆)日用甲用日之始也天子
大社必受霜露風雨以達天地之氣也(大社王為羣姓所立)是故
喪國之社屋之不受天陽也薄社北牖使陰明也(絶其陽通)
(其陰而己亳社殷社殷始都亳)社所以神地之道地載萬物天垂象取
財於地取法於天是以尊天而親地也故教民美報焉
家主中霤國主社示本也(中霤亦土神也)唯為社事單出里唯
為社田國人畢作唯社丘乘共粢盛所以報本反始也
(單出里皆往祭社)君親誓社以習軍旅明堂位曰春社秋省大
傳曰牧之野武王之大事既事而退柴於上帝祈於社
祭法曰王為羣姓立社曰大社王自立社曰王社諸侯
為百姓立社曰國社諸侯自為立社曰侯社大夫以下
成羣立社曰置社(羣衆也大夫以下謂下至庶人也大夫不得特立社與民族居百家以上)
(則共立一社今時里社是也郊特牲曰唯為社事單出里)厲山氏之有天下也其子
曰農能殖百榖夏之衰也周棄繼之故祀以為稷共工
氏之霸九州也其子曰后土能平九州故祀以為社祭
義建國之神位右社稷左宗廟(注云周尚左)中庸郊社之禮
所以事上帝(社祭地神不言后土省文)天子社稷皆太牢諸侯社稷
皆少牢祭統崇事宗廟社稷則子孫順孝泰誓曰宜于
冢土(祭社日宜冢土社也)泰誓下曰郊社不修甫田曰以我齊明
與我犧羊以社以方(社后神也秋祭社與四方為五)緜詩曰迺立冡土
戎醜攸行(冡土大社也起大事動大衆必先有事乎社而後出謂之宜大社者出大衆將所告而行也)
(春秋傳日脣宜社之肉)雲漢曰祈年孔夙方社不暮載芟春藉田
而祈社稷良耜秋報社稷左傳莊公二十五年六月辛
未朔日有食之鼓用牲于社非常也(非常鼓之日)唯正月之
朔慝未作日有食之於是乎用幣于社伐鼓于朝秋大
水鼓用牲于社于門亦非常也凡天災有幣無牲非日
月之眚不鼓文十五年六月辛丑朔日有食之鼓用牲
于社非禮也(得常鼓之月而於社用牲為非禮)日有食之天子不舉伐
鼓于社諸侯用幣于社(社尊於諸侯故請救而不敢責之)伐鼓于朝退
自責哀七年魯以邾子益來獻于亳社(以其亡國與殷同)論語
哀公問社於宰我宰我對曰夏后氏以松殷人以栢周
人以栗曰使民戰栗孔子曰成事不說遂事不諫既往
不咎孟子曰民為貴社稷次之君為輕諸侯危社稷則
變置旱乾水溢則變置社稷荀子曰社祭社稷祭稷正
義曰社稷之義先儒所解不同鄭康成之說以社為五
土總神稷為原隰之神勾龍有平水土之功配社祀之
稷有播種之功配稷祀之鄭必以為此說者案郊特牲
云社祭土而主陰氣又云社所以神地之道又禮運云
命降于社之謂殽地又王制云祭天地社稷為越紼而
行事據此諸文故知社即地神稷是社之細別別名曰
稷稷乃原隰所生故以稷為原隰之神若賈逵馬融王
肅之徒以社祭勾龍稷祭后稷皆人鬼也非地神故聖
證論王肅難鄭云禮運云祀於郊所以定天位祀社於
國所以列地利社若是地應云定地位而言列地利故
知社非地也為鄭學者馬昭之等通之云天體無形故
須云定位地體有形不須云定位故唯云列地利肅又
難鄭云祭天牛角繭栗而用特牲祭社牛角尺而用太
牢又祭天地大裘而冕祭社稷絺冕又唯天子令庶民
祭社社若是地神庶民豈得祭地乎為鄭學者通之而
云以天神至尊而簡質事之故牛角繭栗而用特牲服
大裘天地至尊天子至貴天子祭社是地之别體有功
於人報其載養之功故用太牢貶降於天故角尺也祭
用絺冕取其陰類庶人蒙其社功故亦祭之非是方澤
神州之地也肅又難鄭云召誥用牲于郊牛二明后稷配
天故知二牲也又云社于新邑牛一羊一豕一明知唯
祭勾龍更無配祭之人為鄭學者通之云是后稷與天
尊卑既别不敢同天牲勾龍是上公之神社是地示之
別尊卑不甚懸絶故云配同牲也肅又難鄭云后稷配
天孝經有配天明文后稷不稱天也祭法及昭二十九
年傳曰勾龍能平水土故祀以為社不云祀以配社明
知社即勾龍也為鄭學者通之云后稷非能與天同功
唯尊祖配之故不得稱天勾龍與社同功故得云祀以
為社而得稱社也肅又難云春秋說伐鼓于社責上公
不云責地示明社是上公也又月令云仲春命民社鄭
注云社后土也孝經注云社后土也勾龍為后土鄭既
云社后土則勾龍也是鄭自相違反為鄭學者通之云
伐鼓責上公者以日食臣侵君之象故以責上公言之
勾龍為后土之官其地神亦名后土故左傳曰君戴皇
天而履后土地稱后土與勾龍稱后土名同而無異也
鄭注云后土者謂地神也非謂勾龍故中庸云郊社之
禮注云社祭地神又鼓人云以靈鼓鼓社祭注云社祭
祭地示也是社為地示也
社所以祭五土之示稷所以祭五榖之神五榖之神
而命之稷以其首種先成而長五榖故也稷非土無
以生土非稷無以見生生之效故祭社必及稷以其
同功均利而養人故也祭必有配而社配以勾龍(共工)
(氏之子)稷配以柱(厲山氏之子)商之時又易柱以棄以其功
利足以侔社稷故也周官大司徒辨其邦國都鄙之
數設其社稷之壝而樹之田主各以其野之所宜木
遂以名其社與其野封人掌設王之社壝為畿封而
樹之凡封國設其社稷之壝祭法王為羣姓立社曰
大社王自為立社曰王社諸侯為百姓立社曰國社
自為立社曰侯社士大夫以下成羣立社曰置社蓋
王社侯社國中之土示而巳無預農事故不置稷大
社國社則農之祈報在焉故皆有稷先儒謂王社或
建於大社之西或建於藉田然國語王藉則司空除
壇農正陳藉禮而歷代所祭先農而已不聞祭社也
故詩曰春藉田而祈社稷非謂社稷建於藉田也其
言王社建於大社之西於義或然西漢及魏有官社
無官稷晉之時有帝社無帝稷類皆二社一稷(魏博士孔)
(晁之論)議者紛然或欲合二社以為一或欲異二社之
所向(齊武帝議帝社南向大社及稷東向)是雖違經悖禮然亦二社同
設於國中未聞藉田有之也(穀梁曰天子親耕故立社為藉而報此說非也)
(果王社為藉而設必有稷也)蓋王與諸侯之社皆三其二社所以
盡祈報之誠其勝國之社所以示鑒戒之理王之大
社則土五色而冒以黃夏之時徐州厥貢惟土五色
孔安國以社言之是也諸侯之國社則受其方色之
土於天子而苴以茅漢之時有受青土赤土蔡邕以
茅社言之是也其位則中門之右社主陰故也其壝
則北面社嚮陰故也其飾則不屋記所謂大社必受
霜露風雨以達天地之氣是也其表則木傳所謂夏
以松商以栢周以栗是也其方廣則五丈(韓詩外傳)其主
則石為之(先儒謂石地類也左傳言擁社抱社主也)其列則社東而稷西
先儒之說蓋有所受之也先王之祭社稷春有祈秋
有報孟冬大割祠(月令大割祠于公社)春祈而歌載芟秋報而
歌良耜此祭之常者也凡天地大烖之類祭(小宗伯)大
故天烖之彌祀(大祝)君行有宜宫成有衈此祭之不常
者也祭之常者用甲其它則惟吉而已祭之牲以太
牢其遇天烖則用幣而已考之於禮王之祭也南面
其服也絺冕其牲用黝其祭血祭其罇大罍(用大罍而鬯人)
(掌之則有鬯裸可知)其樂應鍾其舞帗舞其鼓靈鼓凡皆因其
物以致其義非夫深知禮樂之情者孰與此哉先儒
有以王社有稷壝原隰為稷神有以勾龍為社而非
配社柱為稷而非配稷後世又有以夏禹為社配有
以戍亥為社日有以先農為帝社有以太稷為稷社
皆臆論也
祭法曰諸侯為百姓立社曰國社諸侯自為立社曰侯
社王制曰天子社稷皆大牢諸侯社稷皆少牢郊特牲
曰家主中霤國主社示本也曾子問曰諸侯之祭社稷
爼豆既陳白虎通曰天子社廣五丈諸侯半之其色東
方青南方赤西方白北方黑冒以黃土史表曰諸侯王
始封者必受土於天子之社歸立之以為國社以歲時
祠之天子之國有大社故將封於東方取青土封於南
方取赤土封於西方取白土封於北方取黑土封於上
方取黃土裸以白茅封以為社此始受封於天子者也
蔡邕獨斷曰天子大社封諸侯者皆取土苞白茅授之
以立社於其國故謂之授茅土立社漢惟皇子封為王
者得茅土其他功臣以戶數租入為節不受茅土召誥
用牲於社牛一羊一豕一漢制郡縣祭社皆羊豕尚書
無逸篇大社唯松東社唯栢南社唯梓西社唯栗北社
唯槐
諸侯有侯社國社亡國社與天子同其祭用少牢與
天子異先儒謂天子社廣五丈諸侯半之天子社五
色冒以黃而諸侯受土各以其方之色亦冒以黃其
言雖不經見然五者土數黃土色則天子社廣五丈
冒以黃信矣諸侯之禮常半天子(天子六軍諸侯三軍天子六卿諸侯)
(二卿天子六宫諸侯三宫天子辟雍諸侯泮宫天子之馬十二閑諸侯之馬六閑)則社半五
丈信矣禹貢徐州貢土五色土五色以為社則大社
五色諸侯受土各以其方之色信矣古者立社皆有
木以表之故大司徒設其社稷之壝而樹之田主各
以其野之所宜木遂以名其社與其野語曰夏后氏
以松殷人以栢周人以栗後世宋有櫟社豐有枌榆
社先儒謂諸侯社皆立樹又為主以象其神大夫以
下但各以地之所宜木立之於義或然
大夫社
祭法曰大夫以下成羣立社曰置社鄭氏曰羣衆也大
夫以下謂下至庶人也大夫不得特立社與民族居百
家以上則共立一社今時里社是也郊特牲曰唯為社
事單出里正義曰皇氏曰天子諸侯祭社則用藉田之
榖大夫以下無藉田若祭社則丘乘之民共之示民出
力也故曰唯社丘乘共粢盛正義曰天子諸侯大夫皆
有稷故鄭注司徒田主田神后土田正之所依也田正
則稷神者也
大夫以下其社之大者則二千五百家為之周禮所
謂州社是也其小則二十五家亦為之左傳所謂書
社千社是也(左傳昭二十五年齊侯致千社於魯哀十五年齊人與衛地自濟以西禚媚杏)
(以南書社五百杜氏二十五家為一社)鄭氏謂百家以上共立一社若
今時里社此以漢制明古也周禮六鄉之内族祭酺
黨祭禜雖百家以上亦不祭社特州然後祭之者黨
祭族非不祭也姑以別社禜酺之等差耳禮曰唯為
社事單出里唯為社田國人竭作唯社丘乘共粢盛
蓋單出里則家出一人畢作則羡卒盡起丘乘共粢
盛則牢醴亦在所共皇氏曰大夫以下無藉田祭社
則丘乘之民共之其說是也左傳有清丘之社月令
仲春命民社先儒以謂自秦以下民始得立社然禮
言大夫以下則民社不始於秦
大夫以下社
亳社
禮記郊特牲曰天子大社必受霜露風雨以達天地之
氣也是故喪國之社屋之不受天陽也薄社北牖使陰
明也(絶其陽通其陰而已亳社商之社商始都亳正義曰風雨至則萬物生霜露降則萬物成故不為屋)
(以受霜露風雨)媒氏凡男女之陰訟聽之于勝國之社(勝國亡國也亡)
(國之社奄其上棧其下使無所通就之以聽陰訟之情明不當宣露其罪)喪祝掌勝國邑之
祝號以祭祀禱祠焉小司寇若祭勝國之社稷則為之
尸(以刑官為尸略之也)左氏襄三十年左傳曰鳥鳴于亳社如曰
譆譆甲午宋大灾又曰間于兩社亳社大社也又曰平
子伐莒取郠獻俘始用人於亳社哀四年書亳社灾七
年魯以邾子益獻于亳社(以其亡國與殷同)公羊曰亳社者何
亡國之社也社者封也其言灾何亡國之社蓋揜其上
而柴其下亳社灾記異也(戒社者先王所以威示教戒諸侯使事上也)榖梁
曰亳亡國也亡國之社以為宗廟屏戒也(立亳之社於廟之外以為)
(屏蔽取其不得通天人君瞻之而致戒心)其屋亡國之社不得達上也白虎
通曰王者諸侯必有誡社者何示有存亡也明為善者
得之為惡者失之五行志曰亳社灾董仲舒劉向以為
亡國之社所以為戒也韓詩傳曰亡國之社以戒諸侯
人之戒在於桃殳
孔子謂魯哀公曰君出魯之四門以望魯之四郊亡
國之墟必有數焉君以此思懼則懼將焉不至然則
公子諸侯必有勝國之社其意亦若此也記言天子
大社繼之以亡國之社屋之天子之亳社也春秋書
亳社灾魯之亳社也左傳曰鳴于亳社宋之亳社也
社必有稷小司寇祭勝國之社稷則為尸是也位必
在左春秋傳所謂間于兩社是也揜上棧下不受天
陽設於北牖使陰明焉以其不能生成萬物而趍於
幽也男女之訟於此聽者以其當隠蔽而不敢褻也
祭之而刑官為尸者以其滅亡刑之類也宗廟之制
天子外屏諸侯内屏不容以亡國之社為之榖梁以
亡國之社為廟屏此不可考孔穎達曰亡國之社或
在廟或在庫門内之東是穎達亦疑榖梁之說
市社
内宰凡建國佐后立市設其次置其叙正其肆陳其
貨賄出其慶量淳制祭之以陰禮鄭司農云祭之以
陰禮者市中之社先後所當立也鄭康成曰陰禮婦
人之祭禮然則祭市之社其禮與凡社異矣
社主
周禮小宗伯若大師則帥有司而立軍社奉主車春
秋傳曰軍行袚社釁鼓祝奉以從鄭氏曰社之主蓋
用石為之唐神龍中議立社主韋叔夏等引吕氏春
秋及鄭玄義以為社主用石又後魏天平中太社石
主遷于社宫是社主用石矣又檢舊社主長一尺六
寸方一尺七寸在禮無文按韓詩外傳云天子大社
方五丈諸侯半之蓋以五是土數故壇方五丈其社
主凖五數長五尺唯陰之二數方二尺剡其上以象
物生方其下以體地體埋其半以根在土中而本未
均也蓋石地類也先儒謂社主石為之其長不過尺
五寸其短以寸計之唐之時舊主一尺六寸方一尺
六寸蓋有所傳然也而議者謂宜長五尺方二尺埋
其半於土中此臆論也古者天子諸侯有載社之禮
而陳侯嘗擁社以見鄭子展(襄二十五年左)果埋其半則不
可迎而載果石長五尺方二尺則不可取而擁
禮書卷九十二
