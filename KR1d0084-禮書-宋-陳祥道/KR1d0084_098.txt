禮書卷九十九
宋陳祥道撰
觥
觥亦作觵詩卷耳七月桑扈絲衣言兕觥則觥角爵
也周官閭胥掌其比觥撻罰之事小胥觵其不敬者
則觵罰爵也先儒謂其受七升以兕角為之無兕則
刻木為之如兕角然其用則饗燕鄉飲賓尸皆有之
七月言朋酒斯饗稱彼兕觥春秋之時衛侯饗晉成
叔而甯惠子歌兕觥其觩則饗有觥也鄭人燕趙孟
穆叔子皮而舉兕爵是燕有觥也閭胥掌比觥是鄉
飲有觥也絲衣言兕觥是賓尸有觥也蓋燕禮鄉飲
酒大夫之饗皆有旅酬無筭爵于是時也用觥
龍勺
疏勺
蒲勺
彛巾以畫布而勺有飾明堂位曰灌尊龍勺疏勺蒲
勺是也尊巾以疏布而勺無飾禮器曰犧尊樿杓以
素為貴是也樿白理木也與喪士素勺異矣龍勺刻
之以龍也疏勺刻而疏之也蒲勺刻之以蒲也疏勺
蓋與疏七疏屏疏渠眉之象同蒲勺蓋與蒲璧之象
同龍水畜也疏水道也蒲水物也勺所以㪺齊酒明
水故其飾如此考工記曰梓人為飲器勺一升爵一
升儀禮加勺于尊皆南枋則杓者北面也每尊皆加
勺則尊不共勺也鄭康成曰蒲勺如鳬頭不可考也
斗
詩大東曰維北有斗不可以挹酒漿又曰維北有斗
西柄之揭行葦曰酒醴維醹酌以大斗(毛氏曰大斗長三尺正義曰長)
(三尺謂其柄也漢禮器制度注勺五升徑六寸長三尺是也蓋從大器挹之于樽用此勺耳其在樽中不)
(當用如此之長勺也)蓋斗亦謂之勺勺非斗也勺挹于樽彛而
注諸爵瓚斗挹于大器而注諸尊彛舊圖樽受五斗
斗實五升勺柄長二尺四寸斗柄長三尺蓋其所傳
者尚矣史記曰趙襄子令工人作為金斗長其尾可
以擊人與代王飲厨人進斟因反斗以擊代王殺之
此又非先王之所謂斗
鼐
鼎
鼒
鉶
鼎之器于象為備(易曰鼎象也)鼎之齊于金為多(六分其金而錫)
(居一謂之鍾鼎之齊)下有足上有耳有鼏以覆之有鉉以舉之
(說文鼏以木横其鼎耳而舉之周禮廟門客大鼎七个即易玉鉉也鼏冪狄切)鼏茅為之長
則束其本短則編其中扃木為之大者廟門容七个
小者闈門容三个(考工記)詩稱鼐鼎及鼒爾雅曰鼎絶
大者謂之鼐圜弇上者謂之鼒附耳外謂之釴欵足
謂之鬲士虞禮有上鼎中鼎下鼎有司徹司馬舉羊
鼎司士舉豕鼎魚鼎則鼎之體有大小侈弇之別而
其用有牛羊豕魚之異天子諸侯有牛鼎(後漢書曰函牛之鼎)
大夫有羊鼎士豕鼎魚鼎而已上得兼下下不得兼
上則鼐鼎特王有之也周官膳夫王曰一舉鼎十有
二掌客諸侯之禮鼎皆十二聘禮賓之飱饔皆飪一牢
鼎九而飱腥一牢鼎七饔腥二牢鼎二七上介飱饔
皆飪一牢鼎七而饔腥一牢鼎七衆介飱少牢飪鼎
五大夫少牢五鼎士特牲喪禮三鼎既夕五鼎而掌
客聘禮諸侯與卿之鼎過于王之數士既夕之鼎過
于特牲之制何也聘禮陳鼎也王之日舉食鼎也特
牲庸禮也既夕斯須禮也然所謂陪鼎羞鼎皆鉶鼎
也鉶鼎所以實羹者也(亨人祭祀賓客共鉶羹)鉶羹所以具五
味也其芼則藿(牛)苦(羊)薇(豕)也其臭則膷(牛)臐(羊)膮
(豕)也自羹言之曰鉶羹自器言之曰鉶鼎以其陪正
鼎曰陪鼎以其為庶羞曰羞鼎其實一也王日食九
鼎而陪鼎三公食大夫七鼎而鉶鼎四(宰夫設四鉶于豆南)掌
客土公鉶四十有二侯伯鉶二十有八子男鉶十有
八聘禮之賓飱饔之羞鼎皆三上介飱饔之羞亦三
少牢佐食設羊鉶豕鉶特牲正婦設兩鉶然公食大
夫之鉶多于王日食者以公食者衆故也聘介之鉶
同於賓者以王鼎殺故也周官亨人掌共鼎鑊以給
水火之齊少牢爨在廟外之東三鼎在羊鑊之西二
鼎在豕鑊之西然則牲體皆亨於鑊然後肉脀之鼎
而羹納之鉶登(大羹在登)則鑊者釡錡之總名也舊圖天
子之鼎飾以黃金諸侯飾以金容一斛大夫羊鼎飾
以銅容五斗士豕鼎設以鐵容三斗而牛羊豕鼎各
狀其首於足上若然魚鼎腊鼎豈皆狀以魚腊乎所
謂飾以金與銅鐵而容一斛與五斗三斗蓋以後世
之鼎言之也士喪禮陳鼎于寢門外西面士虞陳鼎
于門外之右北面鼎入設于西階前東面特牲陳鼎
于門外北面鼎入當阼階東面則鼎固有面矣其詳
不可得而知
禮書卷九十九
