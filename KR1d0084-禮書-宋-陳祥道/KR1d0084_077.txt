禮書卷七十八
宋陳祥道撰
大夫肵俎
士肵俎
禮記曰肵之為言敬也郊特牲記肵俎心舌皆去本
末午割之實于牲鼎載心立舌縮俎(鄭氏曰立縮順其牲心舌知食)
(味者欲尸之饗此祭是以進之)少牢禮心舌載于肵俎心皆安下切
上午割勿沒其載于肵俎末在上舌皆切本末亦午
割勿沒其載于肵橫之則士之肵俎立舌而不立心
大夫之肵俎立心而不立舌士之載縮俎則於俎為
縮於人為横大夫之載横之則於俎為横於人為縮
特牲尸九飯乃盛肵俎下大夫八飯即盛肵俎則士
之肵俎盛於飯後下大夫之肵俎盛於飯間矣(士九飯少)
(牢十一飯下大夫亦十一飯)肵俎之禮其升心舌則佐食也其設
之則阼階西也其羞之則主人也其置之則腊北膚
北也(特牲主人羞肵俎腊北少牢主人羞肵俎升自阼階置于膚北)制之在合亨之
前羞之在尸食舉之後尸之舉幹舉骼舉魚舉肩以
至舉肺正脊佐食受之加于胙俎而俎釋三箇以備
陽厭則神俎之體歸於肵俎多矣士喪禮無肵俎祭
殤無肵俎無尸故也士虞禮不以肵俎而以篚尚質
故也特牲尸謖佐食徹尸俎有司徹司士歸尸俎士
虞出從者奉篚哭從之則與諸臣之自徹者有間歟
腸胃膚
少儀曰君子不食圂腴鄭康成曰惟燖者有膚則牛
羊有腸胃而無膚豕有膚而無腸胃豕雖有膚然四
解而未體折無膚豚而未成牲無膚士喪禮豚皆無
膚以未成牲故也既夕禮大遣奠少牢四解無膚以
未體折故也士虞禮膚祭三取諸左膉上(膉脰也)鄭康
成曰膚脅革肉蓋豕肉之美者不過脅革肉而巳故
禮於膚皆謂之倫膚東晉所謂禁臠者豈此類歟公
食大夫魚腸胃倫膚若九若十有一下大夫若七若
九蓋士一命故其數七小國之卿次國之大夫再命
故其數九大國之卿三命故其數十一公食大夫膚
與牲皆七而少牢膚與牲體皆九隆於祭禮故也聘
禮腸胃與膚不同鼎公食大夫腸與膚不同俎腸胃
常在先膚常在後者以腸胃出於牛羊膚出於下牲
故也公食大夫腸胃膚皆横諸俎垂之少牢肵俎腸
胃皆及俎拒蓋腸胃之長及俎拒膚則垂之而巳
脯
周禮腊人掌乾肉凡脯腊膴胖之事内則牛脩鹿脯
田豕脯麋脯大夫燕食有膾無脯有脯無膾郊特牲
曰大饗尚腵脩少儀曰其以乘壺酒束脩一犬賜人
若獻人則陳酒執脩以將命先儒謂薄析曰脯捶而
施薑桂曰段然則腵猶濁氏之冒脯也(食貨志注胃以椒薑)腵
析而段之脩則其體長矣脯之於禮可以為輕可以
為重可以用之於前可以羞之於後膳夫凡王祭祀
賓客則有俎凡稍食則脯醢而巳冠禮三加有乾肉
折俎始醮再醮則脯醢而巳喪禮則大歛卒塗朔月
既夕士虞有牲體魚腊之俎小歛則特豚脯醢而巳
以脯醢之於魚腊俎為輕故也大饗有腥熟尚段脩
以禮賓冠禮有牲俎取脯以見母昏禮賓取脯以授
從者燕禮賓執脯以賜鍾人又昏禮婦贄腶脯以見
姑學者束脩以見師以脯之於禮為重故也用之於
前則冠禮始醮再醮之類是也羞之於後則籩人加
籩之實㮚脯是也蓋脯割之也謂之尹曲禮士虞所
謂尹祭是也體之直也謂之脡士虞禮所謂脯四脡
是也脡亦作挺鄉飲禮所謂薦脯五挺是也脡亦謂
之膱鄉射禮薦腊用籩五膱祭半膱膱長尺二寸是
也鄉飲鄉射大夫禮也故五挺士虞士禮也故四挺
春秋之時齊侯唁昭公于野井以四挺脯蓋野禮之
禮歟(曲禮曰以脯脩置者左胊右末儀禮俎設于脯醢秉朐在南)
腊
周官獸入于腊人腊人掌乾肉凡田獸之脯腊膴胖
之事蓋析而乾之曰脯全而乾之曰腊脯在籩腊在
俎脯常先於醢腊常亞於魚禮有薧腊有鮮腊有全
腊有胖腊或取以用或不用或取以祭或不祭或在
庶羞或不在庶羞或先舉魚後舉腊或先舉腊後舉
魚聘禮賓之飪鼎九有魚腊鮮魚鮮腊上介飪鼎七
無鮮公食大夫上大夫之俎九有魚腊加鮮魚鮮腊
下大夫之俎七無鮮而昏禮腊必用鮮則用鮮者禮
之所隆也少牢鼎腊一純特牲士冠昏之類皆用全
士喪大歛士虞既夕胖而巳則不用全者禮之所略
也昏禮厥明婦饋舅姑特豚無魚腊既夕禮徹巾苞
不以魚腊以非正牲故也公食大夫禮魚腊醬湆不
祭以預正饌故也(若入庶羞故祭)公食大夫若不親食魚腊
陳於碑内有司徹升羊豕魚三鼎而無腊以在庶羞
故也特牲後舉魚以三俎腊皆三舉故也少牢後舉
腊以腊魚皆一舉故也夫腊之骨也如牲體卒塗之
腊進祗未異於生也少牢之腊進下異於生也其載
之也上肩其舉之也以肩(鄭氏六體始於正脊終於肩)昏禮腊肫
髀不升喪禮腊髀亦不升而少牢祝俎髀屬于尻有
司徹腊辨無髀則腊之賤髀亦與牲同矣禮器曰大
饗其王事歟三牲魚腊四海九州之美味也則天子
之腊凡田獸在焉儀禮大夫腊用麋鄭康成曰士腊
用兔然特牲腊用獸則苟有獸焉可也孰謂必用兔
耶
禮書卷七十八
