禮書卷五十五
宋陳祥道撰
圭瓉
璋瓉
大璋(中璋)(邊璋)
鬱人凡裸玉濯之陳之以贊裸事詔裸將之儀與其節
(裸玉謂圭瓉璋瓉)大喪及葬共其裸器遂埋之(遣奠之彛與瓉也)典瑞
裸圭有瓉以肆先王以裸賓客(鄭司農云於圭頭為器可以挹鬯裸祭詩曰瑟)
(彼玉瓉黃流在中國語謂之鬯圭以肆先王裸先王祭也玄謂肆解牲體以祭因以為名爵行曰裸漢禮瓉槃大)
(五升口徑八寸下有槃口徑一尺)玉人裸圭尺有二寸有瓉(裸謂始獻酌奠也瓉)
(如槃其柄用圭有流前注)大璋中璋九寸邊璋七寸射四寸厚寸黃
金勺青金外朱中鼻寸衡四寸有繅天子以巡守宗祝
以前馬(射琰出者也鄭司農云鼻謂勺龍頭鼻也衡謂勺柄龍頭也玄謂鼻勺流也凡流皆為龍口也)
(衡古丈横假借字也衡謂勺徑也三璋之勺形如圭瓉天子巡守有事山川則用灌馬於大山川則用大璋加)
(文飾也於中山川用中璋殺文飾也於小山川用邊璋半文飾也)王制賜圭瓉然後為
鬯未賜圭瓉則資鬯於天子郊特牲周人尚臭灌用鬯
鬱合鬯臭隂達於淵泉灌以圭璋用玉氣也既灌然後
迎牲致陰氣也明堂位曰灌用玉瓉大圭祭統曰君執
圭瓉裸尸大宗執璋瓉亞裸(大宗亞裸容夫人有故攝馬)詩棫樸曰
濟濟辟王左右奉璋(箋云璋璋瓉也祭祀之禮王裸以圭瓉諸臣助之)旱麓曰
瑟彼玉瓉黃流在中(玉瓉圭瓉也黃金所以飾流鬯也九命然後錫以秬鬯圭瓉箋云瑟)
(潔鮮貌黃流秬鬯也圭瓉之狀以圭為柄黃金為勺青金為外朱中央圭瓉謂之玉瓉黃金所以飾流鬯可知)
(矣)江漢曰釐爾圭瓉秬鬯一卣告于文人(卣器也九命錫圭瓉文人)
(文德之人也箋云王賜召虎以鬯酒一尊使以祭其宗廟告其先祖謂有德美見記也正義曰秬鬯一卣者祭)
(時在彛未祭在卣賜時未祭故卣盛之)書文侯之命曰平王錫晉文侯秬
鬯圭瓉又曰用賚爾秬鬯一卣魯語魯饑文侯以鬯圭
與玉磬如齊告糴白虎通言九錫之禮曰孝道備者錫
以秬鬯圭瓉宗廟之盛禮也玉以象德金以配情芬香
條鬯以通神靈玉飾其末君子之性金飾其中君子之
道金者和之至也玉者德美之至也鬯者芬香之至也
君子有玉瓉秬鬯乎鄭氏釋小宗伯云天子圭瓉諸侯
璋瓉既不得鬯則用薰故王度記云天子以鬯諸侯以
薰
圭以象陽之生物璋以象陰之成事王之肆先王禮
賓客以裸圭后之亞祼與王之巡守以裸璋此王與
后陰陽尊卑之分而宗廟賓客山川内外隆殺之辨
也裸圭尺有二寸陽以偶成也大璋中璋九寸邊璋
七寸陰以竒立也圭璋其柄也瓉其勺也柄則圭璋
純玉為之勺則玉多石少者可矣鄭康成許慎所謂
瓉四玉一石是也圭瓉璋瓉則玉為之三璋之勺則
飾以金焉玉人所謂黃金勺青金外是也三璋射四
寸厚寸勺鼻寸衡四寸有繅則鼻寸所以流鬯也衡
四寸勺徑也繅藉也圭璋瓉制蓋亦如此先儒謂凡
流皆為龍口瓉槃大五升口徑八寸下有槃口徑一
尺然古者有圭瓉璋瓉而無下槃有鼻而無龍口先
儒之說蓋漢制歟周之時典瑞掌裸圭之名物鬱人
掌祼事之儀節涖玉鬯則大宗伯贊祼將則小宰而
内宰贊后之裸獻大宗伯攝后之載裸此王與后祭
祀賓客之裸禮也惟天地之神無所用裸故典瑞裸
圭止於肆先王玉人裸圭止於祀廟則天地無裸可
知禮曰諸侯賜圭瓉然後為鬯故旱麓詩曰瑟彼玉
瓉黃流在中江漢詩曰釐爾圭瓉秬鬯一卣而魯晉
之國皆用焉以其有功於民者也祭統所謂君執圭
瓉裸尸大宗執璋瓉亞裸(鄭曰容夫人有故攝焉)此諸侯用圭
瓉之禮也周衰禮廢而臧文仲以鬯圭如齊告糴豈
知先王所以康周公之意哉書曰王入大室裸記曰
既灌而後迎牲則尸入裸之然後后再裸焉后再裸
則大祭祀而已凡小祭祀蓋一裸也内宰大祭祀后
裸獻觀周官行人裸侯伯子男一裸則小祭祀一祼
可知記言諸侯相朝灌用鬱鬯此亦賜圭瓉者之禮
也(未賜圭瓉必資鬯於天子)
宗廟禮神之玉
大宗伯有禮天地四方之玉典瑞玉人有祀天旅上
帝祀地旅四望祀日月星辰山川之玉特於宗廟言
裸圭有瓉以肆先王裸圭尺有二寸有瓉以祀廟則
裸圭非禮先王之玉也賈公彦釋大宗伯謂天地有
神玉無鬱鬯宗廟有鬱鬯神玉裸用圭璋用玉氣也
則宗廟之玉裸圭而已然考之大宰祀五帝贊玉幣
爵之事祀神示享先王亦如之大宗伯祀大神享大
鬼祭大示涖玉鬯鄭氏皆以玉為禮神之玉又書稱
周公之禱大王王季文王而植璧秉圭曾子問稱天
子諸侯將出以幣帛皮圭告于祖廟反必設奠歛幣
玉藏諸兩階之間則宗廟之玉非特圭而巳且裸以
求神及神之格斯然後可得而禮則裸圭非禮神之
物也裸之所不用者天地而已其餘祼以圭璋又禮
以玉而賓客之儀猶且祼與造贈異玉况先王乎然
則典瑞玉人不言宗廟有禮神之玉者特其文不備
耳
穀圭
大璋
典瑞曰穀圭以和難以聘女玉人曰穀圭七寸天子
以聘女蓋穀圭以穀為文以善為義故可和難以釋
仇聘女以納徵也圭貴於璋璋貴於皮天子納徵以
穀圭諸侯以大璋士以儷皮此尊卑之所別也然皆
玄纁束帛以將之此尊卑之所同也士婚禮納徵玄
纁束帛周禮凡嫁子取妻入幣純帛無過五兩雜記
曰納幣一束束五兩兩五尋是也蘇秦傳曰錦繡千
純犀首傳曰文繡千純裴駰曰純端名則周禮所謂
純帛者匹帛也鄭氏改純為緇與士婚禮玄纁之制
不類其說非也考之經傳大璋有三爾雅璋大八寸
謂之琡玉人大璋中璋九寸邊璋七寸射四寸厚寸
天子以巡守而諸侯聘女之璋如邊璋制亦謂之大
璋則九寸八寸皆可以大璋命之也
琬圭
琰圭
書曰琬琰在西序典瑞曰琬圭以治德以結好琰圭
以易行以除慝玉人曰琬圭九寸而繅以象德琰圭
九寸判規以除慝以易行行人曰時聘以結諸侯之
好殷覜以除邦國之慝鄭康成謂琬圭王使之瑞節
諸侯有德王命賜之及諸侯使大夫來聘既而為壇
會之使大夫執以命事焉琰圭亦王使之瑞節除慝
亦於諸侯使大夫來覜既而使大夫執而命事於壇
調人讎弗辟則與之瑞節而以執之鄭康成曰瑞節
琰圭也說文曰琰璧上起美色也蓋琬圭圜而宛之
也琰圭剡而有鋒也圜而宛之仁也故以治德以結
好剡而有鋒義也故以易行以除慝琰圭判規則圭
上圜而判之與凡圭之琰上寸半者異矣康成謂琰
圭琰半以上又半為瑑飾賈公彦曰判半也又云規
明半以上琰至首規半以下為瑑飾可知然琬琰之
有瑑飾於經無見此不可考
禮書卷五十五
