禮書卷一百四十九
宋陳祥道撰
喪禮
括髮
問喪曰親始死雞斯徒跣扱上衽檀弓曰始死羔裘
玄冠者易之而已則始死有易冠無去冠者有易裘
無袒衣矣儀禮小斂之節主人髻髮袒婦人髽于室
問喪曰三日而斂袒而踊之檀弓曰主人既小斂袒
括髮又曰袒括髮變也袒括髮去飾之甚也又曰叔
孫武叔之母死既小斂舉者出戸出戸袒且投其冠
子游曰知禮喪大記曰小斂主人袒說髦括髮以麻
則小斂投冠脱髡髻髮而袒矣蓋人子之於始喪其
幸生之心未巳故未忍去飾焉及小斂則已矣然後
髻髮而袒叔孫武叔既小斂舉者出戸袒而投其冠
子游嗤之則投冠髻髮宜在未舉出戸之前歟曾子
問曰女改服布深衣以趨喪鄭氏曰婦人始喪未成
服之服然則男子始喪蓋亦曰白布深衣也雞斯之
喪不可以考鄭氏改雞斯為笄纚謂始死將斬衰者
笄纚將齊衰者素冠婦人將斬衰者去笄而纚將齊衰
者骨笄而纚孔穎達之徒遂謂始死去冠而有笄縱將小
斂則去笄縱著素冠視斂其說無據喪服小記曰斬衰括髮
以麻為母括髮以麻免而以布則小斂奉尸出堂主人拜賓
之時為母括髮以麻與父同也尸出堂訖降自西階
即位復位之時為母不括髮而免以與父異也(儀禮男女)
(奉尸俟于堂訖主降自西階東即位主人拜賓即位踊襲絰于序東復位也)奔喪禮至家
升階殯東西面坐哭括髮袒降堂東即位襲絰絞帶
反位皆如初於又哭括髮袒成踊三哭亦括髮袒成
踊(又哭明日朝也三哭又其明日朝也)奔母之喪西面哭括髮袒降堂
東即位襲免於又哭不括髮奔喪不及殯先之墓括
髮遂冠歸入門哭括髮袒於又哭三哭皆括髮袒為
母所以異於父者一括髮其餘免以終事其義皆與
小記同也喪大記曰君大夫之喪子弁絰雜記曰小
斂環絰君大夫士一也則大夫以上素弁士素委貌
皆加環絰也孔穎達曰斬衰男子括髮齊衰男子免
皆斂殯之時耳非斂殯則大夫以上加素弁士加素
冠皆於括髮之上天子七日成服諸侯五日成服大
夫三日成服於理或然
免
問喪曰冠者不肉袒何也曰冠至尊也不居肉袒之
體也故為之免以代之也又曰免者以何為也不冠
者之所服也儀禮小斂主人括髮袒衆主人免于房
喪服小記曰為母括髮以麻免而以布又曰男子免
而婦人髽大記曰小斂主人即位襲帶絰踊母之喪
即位而免奔喪曰奔母喪一括髮其餘以免終事小
記又曰緦小功虞卒哭則免既葬而不報虞則雖主
人皆冠及虞則皆免為兄弟既除喪已及其葬也反
服其服報虞卒哭則免如不報虞則除之遠葬者反
哭者皆冠及郊而后免反哭君弔雖不當免時也主
人必免不散麻雖異國之君免也親者皆免又曰主
人未除喪有兄弟自它國至則主人不免而為主問
喪曰秃者不免童子惟當室緦緦者其免也當室則
免而杖矣儀禮曰朋友在它邦則袒免歸則已大傳
曰四世而緦服之窮也五世袒免殺同姓也文王世
子曰族之相為也宜弔不弔宜免不免有司罰之鄭
氏曰免狀如冠而廣一寸蓋有所傳然也然則免於
括髮為輕故為父括髮為母免於冠飾為重故緦小
功之虞卒哭遠葬者之及郊反哭主人之於君弔必
免然則袒免非喪服之常有時用之而已齊衰而下
小斂皆袒免是有常服者必袒免止於袒免者無常
服故施於五世焉秃者不免於疾也童子不免未可
加以成人之服也
髽
喪服女子子在室為父布總箭笄髽衰三年女子子
適人者為其父母婦為舅姑惡笄有首以髽士喪禮
小斂婦人髽于室既夕禮曰丈夫髽散帶垂即位(鄭氏)
(曰此互文以見)喪小記曰男子冠而婦人笄男子免而婦人
髽奔喪曰婦人奔喪東髽檀弓曰南宫縚之妻之姑
之喪夫子誨之髽曰爾無總總爾爾無扈扈爾又曰
婦人髽而弔自敗於臺鮐始也鄭氏釋喪大記曰去
纚大紒曰髽釋喪服曰髽露紒也猶男子之括髮斬
衰括髮以麻則髽亦用麻以麻者自項而前交於額
上郤繞紒如著慘頭焉蓋其所傳然也其狀則母從
從爾不至於縦而高也無扈扈爾不至於卑而大也
爾雅曰卑而大扈則從從為縦而高可知也小斂主
人括髮袒衆主人免于房婦人髽于室奔喪男子東
括髮婦人東髽又小記曰男子免而婦人髽則婦人
之髽猶男子之括髮免也故括髮以麻則髽以麻矣
免而以布則髽以布矣髽以麻則斬衰也髽以布則
齊衰也小斂齊之髽不言笄則未成服之髽無笄矣
女子子適人者為其父母婦為舅姑惡笄有首以髽
孔子言髽而繼之以榛笄則成服之髽有笄矣又儀
禮言髽衰三年小記言齊衰惡笄以終喪則斬衰齊
衰之髽皆終喪矣(孔穎達曰常服之髽不用麻布)然則啟殯之髽雖
在成服之後蓋亦無笄以對男子之袒而免故也男
子之袒免及於五世婦人之髽不及於大功者以髽
不特對免而又上同於括髮故也秃者不髽以疾也
弔者不髽以疎也皇氏以麻髽布髽露紒為三髽然
則髽雖麻與布之不同其為露紒一也
笄
儀禮女子子在室為父箭笄髽衰三年傳曰箭笄長
尺吉笄尺二寸女子子適人者為其父母婦為舅姑
惡笄有首以髽卒哭子折笄首以笄布總傳曰笄有
首者惡笄之有首也惡笄者櫛笄也折笄首者折吉
笄之首也吉笄者象笄也何以言子折笄首而不言
婦終之也妾為女君君之長子惡笄有首齊衰惡笄
以終喪男子冠婦人笄檀弓曰南宫縚之妻之姑之
喪夫子誨之髽蓋榛以為笄然則喪笄有三箭笄也
櫛笄也折首笄也箭笄櫛笄長尺折首笄長尺二寸
箭笄為重櫛笄次之折首笄為輕斬衰笄以箭齊衰
笄以櫛女子子在室為父箭筓則斬衰之笄以箭矣
女子子適人者為其父母婦人為舅姑惡笄而女子
子在室亦如之則齊衰以櫛矣箭笄惡不足以言之
櫛笄言惡以其木之無文故也古者櫛以樿樿白理
而無文則櫛笄用樿無樿則榛可矣故檀弓曰蓋榛
以為笄也儀禮曰卒哭子折笄首折笄首者折吉笄
之首也言子不言婦終之也蓋惡笄有首吉笄折首
吉笄則父而不子折其首别子而不婦以其不可全
於子故吉笄以其不可全於婦故折其首儀禮曰女
子子在室為父箭笄三年小記曰齊衰惡笄以終喪
則惡笄不終喪而吉笄折其首者特子之適人者而
已鄭氏曰笄有首者若今時刻鏤摘頭矣觀古無字
則笄之形制可知
竹杖
削杖
記曰斬衰貌若苴齊貌若枲喪服有苴絰有牡麻絰
傳曰苴絰麻之有蕡者也牡麻者枲麻也爾雅曰蕡
枲實也孫氏曰蕡麻子也蓋枲之有蕡者其色苴惡
故謂之苴無實者其色反是故謂之牡麻苴絰苴帶
以苴麻名之也苴衰苴杖因絰帶名之也杖之制下
本其大如經其長齊心苴杖竹也削杖桐也為父竹
杖為母桐杖蓋竹之為物堅貞而不變桐之為物柔
脆而易彫為父斬為母齊斬者常伸而三年齊者或
屈以期月此竹杖桐杖所以不同也杖雖主於父母
凡斬衰皆杖為妻期亦杖為長子亦杖期服必杖而
有所不杖童子婦人不杖有所必杖(孔穎達曰婦人不杖謂童女也)
其授也有官(周禮肆師之類)其授之也有日其執之輯之去
之使人執之也有時其棄之也有所虞杖不入室祔
杖不升堂練則筮日筮尸視濯要絰杖而已蓋杖所
以輔病者也喪久而平則杖不用矣(鄭氏曰大祥除衰杖)
禮書卷一百四十九
