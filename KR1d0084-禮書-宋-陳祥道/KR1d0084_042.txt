禮書卷四十三
宋陳祥道撰
王及諸侯寢廟制
周禮宫人掌王之六寢之修(六寢者路寢一小寢五玉藻曰朝辨色始入君日出)
(而視朝退適路寢聽政使人視大夫大夫退然後適小寢釋服是路寢以視事小寢以時燕息焉春秋書魯莊)
(公薨於路寢僖公薨於小寢則人君非一寢明矣)司士居虎門之左司王朝(虎門)
(路寢門也王日視朝於路寢門外畫虎焉以明勇猛於守宜也)大僕建路鼓於大寢之
門外而掌其政(大寢路寢也如今寢殿端門下矣)匠人營國内有九室
九嬪居焉外有九室九卿朝焉(内路寢之裏也外路門之表也)又曰王
宫門阿之制五雉宫隅之制七雉士冠禮設洗直於東
榮(榮翼室也周制自卿大夫以下其室為夏屋正義曰兩下屋為夏榮即今之摶風)士昏禮納
采賓升西階當阿致命(阿楝也入堂深亦親親)燕禮設洗當東霤
(人君為殿居之正義曰天子諸侯屋皆四注)少牢禮主人獻祝祝拜於席上
坐受(室中廹狹也正義曰大夫廟室皆兩下五架楝北一架後乃為室必知然者昏禮賓當阿致命鄭云)
(阿楝也入堂深明不入室是楝北乃有室也)鄉射禮曰序則物當楝堂則物
當楣(是制五架之屋也正中曰楝次曰楣前曰&KR1297;)覲禮記凡俟於東廂(王即席乃)
(設之東廂東夾相朔待事之處)喪服傳曰子不私其父則不成其為父
故有東宫有西宫有南宫有北宫書有西序東序(東西廂謂)
(之序)西夾(西廂夾室)西房東房(西房西夾坐東東房東廂夾室)賓階阼階左塾
右塾東堂西堂(東西廂之前堂)東垂西垂(東西之階上)側階(側階北階)畢
門(路寢門名畢門)晉語曰天子之室斵其椽而礱之加密石焉
諸侯礱之大夫琢之士首之禮記檀弓曰伯高死於衛
赴於孔子孔子曰吾惡乎哭諸師吾哭諸寢朋友吾哭
諸寢門之外王制寢不踰廟文王世子公若有出疆之
政庶子以公族之無事者守於公宫正室守太廟(正室適子)
(也)諸父守貴宫貴室諸子諸孫守下宫下室又曰世子
朝夕至於大寢之門外内則由士以上皆異宫大夫七
十而有閣天子之閣左達五右達五公侯伯於房中五
大夫於閣三士於坫一又曰妻將生子居側室(側室謂夾之室)
(次燕寢也)夫齊則不入側室之門又曰國君世子生三日卜
士負之吉者宿齊朝服寢門外詩負之又曰異為孺子
室於宫中又曰妻以子見於父夫入門升自阼階立於
阼西鄉妻抱子出自房當楣又曰世子生則君阼階名
之(人君見世子於路寢見妾子就側室凡子生皆就側室)又曰妾子生三月見於
内寢(内寢適妻寢也)公庶子就側室庶人無側室玉藻朝辨色
始入君日出而視之退適路寢聽政使人視大夫大夫
退然後適小寢釋服(小寢燕寢也)又曰將適公所宿齋戒居
外寢雜記路寢成則考之又曰婦見舅姑皆立於堂下
見諸父各就其寢喪大記君夫人卒於路寢大夫世婦
卒於適寢内子未命則死於下室遷尸於寢士之妻皆
死於寢(君謂之路寢大夫謂之適寢士或謂之適室世婦以君下寢之上為適寢内子卿之妻也下室)
(其燕處也)詩斯干曰築室百堵西南其戶(毛云西鄉南鄉戶也箋云此築室者)
(謂築燕寢天子之寢者左右房西其戶者異於一房者之室戶也又云南其戶者宗廟及路寢制如明室每室)
(四尺是室一南戶爾)閟宫曰松桷有舄路寢孔碩(舄大也)殷武曰是
斷是遷方斵是虔松桷有梴旅楹有閑寢成孔安春秋
莊三十二年公薨於路寢公羊曰路寢何正寢也(何休曰天)
(子諸侯皆有三寢一曰高寢二曰路寢三日小寢父居高寢子居路寢孫從王父母妻從夫寢夫人居小寢)
穀梁曰小寢非正寢也(范氏曰小寝内寝)定十五年公薨于高
寢榖梁曰高寢非正寢也僖二十年西宫災公羊曰西
宫者何小寢也小寢則曷為謂之西宫有西宫則有東
宫矣魯子曰以有西宫亦知諸侯之有三宫(西宫者小寢内室楚)
(女所居也禮諸侯取三國女以楚女居西宫知二國女於小寢内各有一宫也禮夫人居中宫少在前右媵居)
(西宫左媵居東宫少在後)爾雅釋宫曰宫謂之室室謂之宫牖戶之
間謂之扆其内謂之家東西牆謂之序西南隅謂之奥
西北隅謂之屋漏東北隅謂之宧東南隅謂之㝔兩階
間謂之鄉中庭之左右謂之位門屏之間謂之宁宫中
之門謂之闈其小者謂之閨小閨謂之閤門側之堂謂
之塾宫中衖謂之壼廟中路謂之唐堂途謂之陳室有
東西廂曰廟無東西廂有室曰寢尚書大傳曰天子之
堂廣九雉三分其廣以二為内五分内以一為高東房
西房北堂各三雉公侯七雉三分其廣以二為内五分
内以一為高東房西房北堂各二雉伯子男五雉三分
其廣以二為内五分内以一為高東房西房北堂一雉
士三雉三分其廣以二為内以一為高有室無房堂(廣榮)
(間相去也雉長三尺内堂東西序之内也高穹高也今士禮有房此云無房堂也)其桷天子斵
之大夫達稜士首本庶人到加(礱礪之也密石砥之也稜菱也)天子賁
庸(賁大也牆謂之庸大牆正直之牆)諸侯䟽杼(疏猶衰也杼亦廧也衰殺衰殺其上不得正直)
士大夫有石材(柱下質也)庶人有石承(當柱下而巳不出外為飾也)
爾雅曰室有東西廂曰廟無東西廂有室曰寢西南
隅謂之奥西北隅謂之屋漏東北隅謂之宧東南隅
謂之㝔東西牆謂之序牖戶之間謂之扆宫中之門
謂之闈門側之堂謂之塾以書考之天子路寢之制
室居中左戶右牖東西有房又有東序西序東堂西
堂東垂西垂(東西垂東西階之上)賓階阼階(狄設黼扆牖間南嚮東西序西階陳)
(寳西夾敷席東西房陳服器大輅在賓階綴輅在阼階執戣立東垂執瞿立西垂執銳立側階側階北階)
(也)房之南有東西夾室鄭康成釋儀禮謂房當夾室
北是也孔安國謂西房西夾室東房東夾室誤矣諸
侯路寢與大夫士之室皆東西房士喪禮男子髻髮
于房婦人髽于室喪大記主人即位于戶内婦人髽
于房士禮婦人髽于室在男子之西則諸侯之禮婦
人髽于房為西房矣士亦有西房而婦不於此髽者
尊卑之别然也公食大夫於廟宰夫饌于東房贊者
負東房大夫立于東夾南宰東夾北則諸侯之廟亦
東西房東西夾矣(夾室内則謂之達)少牢禮司宫尊兩甒于
房戶之間士冠鄉飲亦尊于房戶之間特牲禮尊于
戶東皆指東房言之非謂無東房也鄉飲記曰席出
自左房鄉射記曰出自東與大射諸侯擇士之宫宰
胥薦脯醢由左房其言相類蓋言左以有右言東以
有西則大夫士之房室與天子諸侯同可知鄭氏曰
大夫士無西房誤矣然房皆南戶而無北牖室有北
牖而無北堂則房戶之外由半以南謂之堂其内由
半以北亦謂之堂昏禮尊于房戶之間是房有南戶
矣禮大射羞膳者升自北階立于房中而不言入戶
是房無北牖矣昏禮尊于室中北牖下是室無北堂
矣故昏禮洗在北堂直室東隅則北堂在房之北可
知
大夫士寢廟制(五架之屋)
天子諸侯之寢廟四阿有霤士大夫則五架有榮而
已五架之制棟居中而南北薦簷曰&KR1297;棟&KR1297;之間曰
楣昏禮賓當阿致命(阿楝也)則是大夫士之廟室設於
棟北矣少牢禮主人獻祝設席南面祝拜于席上則
是大夫士之廟室廹狹矣爾雅曰無東西廂有室曰
寢其文對廟言之則廟寢也鄭氏謂天子路寢大廟
明堂同制豈非惑於明堂位太廟天子明堂之說乎
所謂太廟天子明堂者蓋其崇其飾與明堂同非必
五室四門一如明堂也不然書言路寢詳矣而無是
制何耶
内九室
外九室
考工記曰内有九室九嬪居之外有九室九卿朝焉
鄭氏曰内路寢之裏也外路門之表也九室如今朝
堂諸曹治事處然周禮有王宫有后宫則路寝之後
有小寝五皆王宫也九嬪所居則后宫耳内宰所謂
王之北宫是也
大次
小次
幕人凡朝覲會同軍旅田役祭祀共其帷幕幄帟掌
次掌王次之法以待張事王大旅上帝則張氊案設
皇邸朝日祀五帝則張大次小次設重帟重案合諸
侯亦如之師田則張幕設重帟重案諸侯朝覲會同
則張大次小次師田則張幕設案孤卿有邦事則張
幕設案蓋案所據之案邸所宿之邸大次初往則止
之大幄也小次待事與退俟之小幄也朝日祀五帝
合諸侯張大次小次而不設氊案皇邸師田張幕而
不設大幄小幄者次氊與皇羽者皇德之象德不稱
此不足以格上帝也大幄小幄者蔽飾之具師田而
張之非所以與衆皆作也
禮書卷四十三
