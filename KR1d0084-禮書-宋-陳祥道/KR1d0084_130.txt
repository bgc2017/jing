禮書卷一百三十一
宋陳祥道撰
旗制
周禮司常掌九旗之物名各有屬以待國事日月為常
交龍為旗通帛為旜雑帛為物熊虎為旗鳥隼為旟龜
蛇為旐全羽為旞析羽為旌(物名者所畫異物則異名也屬謂徽識也大傳謂之)
(徽號今城門僕射所被及亭長著絳衣皆其舊象通帛為大赤從周正色無飾雜帛者以帛素飾其側白商之)
(正色全羽析羽皆五采繫之於旞旌之上所謂注旄於干首也凡九旗之帛皆用絳)及國之大閱
贊司馬頒旗物王建大常諸侯建旂孤卿建旜大夫士
建物師都建旗州里建旟縣鄙建旐道車載旞斿車載
旌(王畫日月象天明也諸侯畫交龍一象其升朝一象其下復也孤卿不畫言奉王之政教而已大夫雜帛)
(言以先王正道佐職也師都六鄉六遂大夫也畫熊虎者鄉遂出車賦象其守猛莫敢犯也州里縣鄙鄉遂之)
(官互言之鳥隼象其勇捷也龜蛇象其扞難辟害也道車象路也王以朝夕燕出入斿車水路也王以田以鄙)
(全羽析羽五色象其文德也大閱王乘戎路建大常玉路金路不出也)皆畫其象焉官
府各象其事州里各象其名家各象其號(事名號者徽識所以題别)
(衆臣植之於位朝各就焉三者旌旗之細也畫畫雲氣也異於在國軍事之飾)凡祭祀各建其
旗(王祭祀之車則玉路)會同賓客亦如之凡軍事建旌旗及致民
置旗弊之甸亦如之凡射共獲旌考工記龍旂九斿以
象大火也(交龍為旂諸侯之所建也大火蒼龍宿之心其屬有尾尾乃九星)鳥旟七斿
以象鶉火也(鳥隼為旟州里之所建鶉火朱鳥宿之柳其屬有星星乃七星)熊旗六斿
以象伐也(熊虎為旗師都之所建伐屬白虎宿與參連體而六星)龜蛇四斿以象
營室也(龜蛇為旐縣鄙之所建營室玄武宿與東璧連體而四星)弧旌枉矢以象弧
也(覲禮曰侯氏載龍旂弧韣則旌旗之屬皆有弧也弧以矢縿之幅有衣謂之韣又為設矢象弧星有矢也)
(妖星有枉矢者蛇行有毛目此云枉矢蓋畫也)夏采以乘車建綏復于四郊(玄謂)
(有虞氏之旂夏后氏之緌則旌旂有是綏者當作緌緌以旄牛尾為之綴於幢上所謂注旄於干首者王祀四)
(郊乘玉路建太常今以之復去其旒異之於生亦因先王有徒緌者)大司徒大軍旅大田
役以旗致萬民(旗畫熊虎者也)鄉師凡四時之田以旗物辨鄉
邑而治其政令(司徒致衆庶者以熊虎之旗此又以之明為司徒攷之大夫致衆當以鳥隼之)
(旟陳之以旗物以表正其行列)遂人若起野役以遂之大旗致之(遂之大旗)
(熊虎)山虞及弊田植虞旗于中致禽而珥焉(山虞有旗以其主山得畫)
(熊虎)澤虞及弊田植虞旌以屬禽(澤虞有旌以其主澤澤鳥所集故得注析羽)
肆師表粢盛告潔(表謂徽識正義曰於六粢之上皆為徽識小旌書其黍稷之名以表之)
典命上公九命其車旗衣服皆以九為節侯伯七命皆
以七為節子男五命皆以五為節王之三公八命其卿
六命其大夫四命及其出封皆加一等其車旗衣服亦
如之公之孤四命其卿三命其大夫再命其士一命侯
伯之卿大夫士亦如之子男之卿再命其大夫一命其
士不命其車旗衣服各眡其命之數巾車玉路建太常
十有二斿以祀(太常九旗之畫日月者正幅為縿斿則屬焉)金路建大旂以
賓同姓以封(畫交龍者)象路建大赤以朝異姓以封(大赤通帛)革
路建大白以即戎以封四衛(大白商之旗猶周大赤蓋象正色也)木路建
大麾以田以封蕃國(大麾不在九旗中以正色言之則黑夏后氏所建)大司馬
中春教振旅司馬以旗致民中夏教茇舍辨號名之用
帥以門名縣鄙各以其名家以號名鄉以州名野以邑
名百官各象其事以辨軍之夜事(凡要名號徽識所以相别正義曰即上注)
(旌旗之細皆綴於膊上)中秋教治兵王載大常諸侯載旂軍吏載
旗師都載旜鄉遂載物郊野載旐百官載旟各書其事
與其號焉(凡旌旗有軍衆者畫異物無者帛而已書當為畫事也號也皆畫以雲氣乎)中冬
教大閱司馬建旗于後表之中羣吏以旗物鼓鐸鐲鐃
各帥其民而致質明弊旗誅後至者以旌為左右和之
門旗居卒間以分地節服氏祭祀朝覲衮冕六人維王
之太常(維之以縷玉旌十二斿兩兩以縷綴連旁三人持之禮天子旌曳地)諸侯則四人
田僕令獲者植旌(以告獲也)行人上公建常九斿侯伯建常
七斿子男建常五斿曲禮曰武車緌旌(緌舒垂之)德車結旌
前有水則載青旌前有塵埃則載鳴鳶前有車騎則載
飛鴻前有士師則載虎皮前有摯獸則載貔貅(青青雀水鳥鳶)
(鳴則將風鴻取飛有行列)行前朱鳥而後玄武左青龍而右白虎招搖
在上急繕其怒(以此四獸為軍陳象天也畫招摇於旌旗上)檀弓曰銘明旌
也以死者為不可别已故以其旗識之孔子之喪公西
赤為識焉設崇商也綢練設旐夏也(崇崇牙旌旗飾也綢練以練綢旌之)
(杠此旌葬乘車所建也旌之旒緇布廣充幅長尋曰旐爾雅說素錦綢杠)明堂位曰魯君孟
春乘大路載弧韣旂十有二旒日月之章祀帝于郊(弧旌)
(旗所以張幅也)又曰有虞氏之旂夏后氏之綏商之大白周之
大赤(綏當為緌有虞氏當言緌夏后氏當言旂緌謂注旄牛尾於扛首所謂大麾書曰武王秉白旄以麾)
又曰有虞氏之緌夏后氏之綢練商之崇牙周之璧翣
(夏綢其扛以練為之旒商又刻繒為重牙以飾其側亦飾彌多湯以武受命以牙為飾也)大傳曰殊
徽號(徽號旌旗之名)樂記曰龍旂九旒天子之旌也所以贈諸
侯也雜記曰諸侯死於道以其綏復(綏當為緌緌謂旌旗之旄也去其旒)
(而用之異於生也)詩干旄曰孑孑干旄(注旌於干首大夫之旃也)孑孑干旟
(鳥隼為旟)孑孑干旌(析羽為旌)出車曰設此旐矣建彼旄矣(龜蛇曰旐)
(旄干旄箋云設旐者屬之於干旄而建之戎車)彼旟旐斯胡不旆旆(鳥隼曰旟旆旆旒垂)
(貌)出車彭彭旂旐央央(交龍為旂央央鮮明也)六月曰織文鳥章
白旆央央(鳥章錯革鳥為章也白旆繼旐者也央央鮮明貌箋云織徽織也鳥章鳥隼之文章將帥)
(以下衣皆著焉)車攻曰建旐設旄搏獸于敖蕭蕭馬鳴悠悠旆
旌采芑曰方叔涖止旂旐央央無羊曰牧人乃夢衆維
魚矣旐維旟矣大人占之衆維魚矣實維豐年旐維旟
矣室家溱溱采菽曰君子來朝言觀其旂其旂淠淠鸞
聲嘒嘒桑柔曰四牡騤騤旟旐有翩韓奕曰王錫韓侯
淑旂綏章(交龍為旂綏大綏也)載見曰龍旂陽陽和鈴央央泮水
曰魯侯戾止言觀其旂其旂茷茷閟宮曰龍旂承祀六
轡耳耳玄鳥龍旂十乘大糦是承爾雅曰素錦綢杠(以白)
(地錦韜旗之竿)纁帛縿(纁帛絳也縿衆旒所著)素陞龍于縿(畫白龍於縿令上向)練
旒九(練絳練也)飾以組(用綦組飾旒之邊也)維以縷(用朱縷維連持之不欲令曳地周禮)
(曰衮冕六人維王之大常是也)緇廣充幅長尋曰旐(帛全幅長八尺)繼旐曰旆
(帛績旐末為燕尾者義見詩)注旄首曰旌(載旄於竿頭如今之幢亦有旒)有鈴曰旂
(縣鈴於竿頭畫交龍於旒)錯革鳥曰旟(此謂合剝鳥皮毛置之竿頭即禮記云載鴻及鳴鳶)因
章曰旃(以帛練為旒因其文章不復畫之周禮云通帛為旃)國語吳王陳士卒百
人以為徹行十行一嬖大夫建旌提鼓挾經秉枹十旌
一將軍載常建鼓挾經秉枹萬人以為方陣皆白裳白
旂素甲白羽之矰望之如荼王親秉鉞載白旗以中陳
而立左軍亦如之皆赤裳赤旟丹甲朱羽之矰望之如
火右軍亦如之皆玄裳玄旗黑甲鳥羽之矰望之如墨
綏(明堂位曰有虞氏之綏鄭注謂綏注旄牛尾于杠首蓋方是時未有旒縿杠旗竿飾以朱)
釋名曰旗期也言與衆期於下明堂位曰有虞氏之綏
夏后氏之綢練商之崇牙則其制有自矣司常日月為
常交龍為旂熊虎為旗鳥隼為旟龜蛇為旐全羽為旞
析羽為旌則其等有辨矣然熊虎為旗而九旗亦謂之
旗經傳凡言旌旗是也日月為常而諸侯之旂亦謂之
常行人公侯伯子男建常是也交龍為旂天子之常亦
謂之旂覲禮天子載大旂是也析羽為旌天子至大夫
士之旂亦謂之旌樂記龍旂天子之旌鄉射旌各以其
物是也爾雅曰素錦綢杠纁帛縿素陞龍于縿練旒九
飾以組維以縷蓋揭旗以枉綢杠以錦正幅為縿屬縿
為旒旒亦曰旆縿以纁則旒綪矣左傳曰綪茷是也升
龍素則降龍青矣曲禮曰左青龍是也蓋青陽也素隂
也陽在上而降隂在下而升交泰之道也覲禮曰天子
載大旂升龍降龍周禮曰交龍為旂又曰諸侯建旂則
天子諸侯之旂龍章一也司馬法謂旗章夏以日月上
明商以虎上威周以龍上文先儒謂諸侯畫交龍一象
其升朝一象其下復然商頌曰龍旂十乘則商不聞其
以虎也天子之旂亦升龍降龍不象其升朝下復也先
儒又謂天子之旌高九仞(仞尺)諸侯七仞大夫五仞士三
仞死者以尺易仞天下九尺諸侯七尺大夫五尺士三
尺射禮無物則翿旌杠三仞士喪禮無銘則緇銘而杠
三尺其說蓋有所受也舊圖杠首為龍首銜結綬及鈴
蓋承唐制然歟
太常(周禮日月為常又曰建太常十有二斿)
周禮司常日月為常巾車王乘玉路建大常十有二
斿以祀覲禮天子乘龍載大旂象日月升龍降龍郊
特牲曰旂十有二旒龍章而設日月象天也魯頌與
明堂位言魯用天子之禮亦曰龍旂承祀旂十有二
旒日月之章左傳曰三辰旂旗昭其明也然則常有
三辰升龍降龍設崇牙備弧矢(弧以張縿也鄭氏謂崇牙者為重牙以飾)
(旒之側)飾之以旄垂之以鈴人臣有功則書於其上考
工記曰弧旌枉矢以象弧(鄭氏曰畫枉矢恐不然也)明堂位曰乘
大路載弧韣覲禮侯氏載龍旂弧韣左傳曰錫鸞和
鈴爾雅曰有鈴曰旂書曰厥有成績紀于太常司勲
凡有功者銘書於王之太常觀此則太常之制可知
矣太常不特祀天而已至於拜日禮月祀方明禮四
瀆禮山川秋治兵冬大閱皆載焉祀方明遂會諸侯則
所會之旂與朝之大赤異矣治兵大閱然後田則治
兵大閱之旂與田之大麾異矣鄭氏謂春夏之田用
大麾秋冬建太常王之自將建大常不自將建大白
然則治兵非即戎也治兵大閱未即田也孰謂行師
而不建大白田而不建大麾乎然常之三辰則日月
北斗而已與衣服之畫星辰不同觀曲禮曰招摇在
上穆天子傳稱天子葬盛姬建日月七星蓋旗以指
物則所畫者不過北斗耳漢郊祀歌曰招摇靈旗則
後世旗亦畫北斗也國朝會要建隆中將郊祀陶榖
建議取天文角攝提列星之象作攝提旗及北斗旗
二十八宿旗十二辰旗龍墀十三旗五方神旗五方
鳳旗四瀆旗時有貢黃鸚鵡白兔及馴象自來又作
金鸚鵡玉兔馴象旗太祖又詔别造大黃龍負圖旗
一黃龍負圖旗一大神旗六日旗一月旗一君王萬
歲旗一天下太平旗一師子旗二金鸞旗一金鳳旂
一五龍旗五凡二十一旗皆有架南郊用之其制與
古異矣
旂
司常交龍為旂諸侯建旂巾車建大旂以賓同姓以
封覲禮侯載龍旂弧韣考工記曰龍旂九斿以象大
火樂記曰龍旂九旒天子之旌也詩曰龍旂陽陽龍
旂承祀龍旂十乘淑旂綏章左傳曰分魯公以大路
大旂史記曰龍旂九旒所以養信也爾雅曰素陞龍
于縿練旒九又曰有鈴曰旂先儒以為王之大常曳
地諸侯之旂齊軫卿大夫齊較士齊肩觀大常之旒
使人維之則曳地可知矣旒多者曳地旒少者至於
齊肩侯伯建常七斿子男五斿而均於齊軫以其皆
君故也春秋之時楚令尹為王旌以田芉尹無宇斷
之齊欒高伐虎門公使王黑以靈姑鉟率告請斷三
尺而用之以其不可與君同制則諸侯齊軫可知矣
(家語曰鈴旗繽紛下蟠於地後漢志龍旂九斿以齊軫熊旗五仞以齊肩龜蛇四仞以齊首)
禮書卷一百三十一
