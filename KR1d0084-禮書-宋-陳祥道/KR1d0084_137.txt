禮書卷一百三十八
宋陳祥道撰
戎路
周禮車僕掌戎路之萃廣車之萃苹車之萃輕車之萃
戎路革路也晉欒鍼曰吾有二位於戎路(襄十四年左)晉
侯獻楚俘王賜以戎路之服(僖二十八年左)乾時之戰魯莊
公喪戎路(莊九年)漢淮之軍楚鬭丹獲戎車(桓公八年)皆其
君之所乘者也然周之鋒車曰元戎秦之兵車曰小
戎則自廣車而下皆戎車也特不謂之戎路爾車僕
凡師共革車會同亦如之戎僕掌馭戎車凡巡守及
兵車之會亦如之會同巡守王雖不乘戎車猶共以
從不失備也
廣車
車僕掌廣車之萃春秋之時齊伐衛有先驅申驅貳
廣啟胠大殿(襄二十三年)鄭人賂晉侯有廣車軘車(襄十一年)
晉楚之戰有左右廣(宣十二年)鄭射大御廣而行(襄二十四年)
史皇乘廣而死(定四年)鄭氏曰廣車横陳之車
闕車
車僕掌闕車之萃邲之戰楚子使潘黨帥游闕四十
乘從唐侯為左拒則游闕者游車補闕也
苹車
車僕掌苹車之萃鄭氏曰苹猶屏也對敵之車也孫
子八陣有苹車之陳
輕車(輶車)
車僕掌輕車之萃鄭氏曰輕車馳敵致師之車孫武
曰馳車千駟革車千乘則馳車輕車也詩曰輶車鸞
鑣爾雅曰輶輕也鄭氏以輶車為田僕所設驅逆之
車又以王制佐車為驅逆之車然田車以木戎車以
革則驅逆之輕車與馳敵致師之輕車異也
臨車
衝車
詩曰臨衝閑閑崇墉言言毛氏曰臨車衝車也蓋臨
車高衝車大高則可以臨下大則可以突前故兵書
有作臨車衝車之法墨子有備衝之篇荀卿曰渠衝
入穴而求利揚子曰衝不薺皆言衝車之大也衝或
作䡴說文曰陷陣車孫武曰攻城之法修其櫓輼轒
輼四輪車蓋衝車之類也楚子使解楊登樓車以告
宋人蓋臨車之類
禮書卷一百三十八
