禮書卷一百二
宋陳祥道撰
鑊
錡
釡
鍑
周禮亨人共鼎鑊以給水火之齊小宗伯祭之日逆
齎省鑊小司寇禋祀五帝實鑊水士師祀五帝洎鑊
水少牢饔人陳三鼎在羊鑊之西二鼎在豕鑊之西
詩傳曰有足曰錡無足曰釡又曰鬲釡屬說文曰江
淮之間謂釡曰錡又曰鑊鐫也鍑釡大口者又曰朝
鮮謂釡曰錪鬵大釡也一曰鼎上大下小若甑曰鬵
爾雅曰疑足謂之鬲蓋鑊也鐫也釡也鬵也錡也鬲
也錪也鍑也皆烹飪之器也錡有足者也鬲空足者
也鬵大釡也鍑釡口大者也詩以錡釡湘菜以釡鬵
烹魚周禮儀禮以鑊烹牲則鑊又大于釡矣
鬲
考工記陶人鬲實五觳厚半寸脣寸爾雅窽足謂之
鬲郭璞曰鼎曲脚也然先儒皆以&KR1094;為空太史自序
曰實中其聲者謂之端實不中其聲者謂之&KR1094;則&KR1094;
非曲也喪禮有重鬲蓋亦取名於鼎鬲歟
甗(鄭司農曰甗無底甑鄭康成曰如甑一孔)
甑(匕穿)
考工記陶人為甗實二鬴厚半寸脣寸盆實二鬴厚
半寸脣寸甑實二鬴厚半寸脣寸匕穿少牢禮雍人
摡鼎匕廪人摡甑甗爾雅甑謂之鬵鬵鉹也孫炎曰
關東謂甑為鬵涼州謂甑為鉹方言曰自關而東或
謂之甗或謂之鬵或謂之酢餾甗陶器也春秋之時
齊有玉甗則其所以實者也鬵大釡也毛氏許慎以
鬵為釡屬而爾雅方言以鬵為甑則其名同者也考
工記豆實三而成觳則觳之所容斗二升矣庾實二
觳則二斗四升也聘禮十六斗曰庾申豐曰粟五十
庾杜預亦曰庾十六斗(昭二十六年左)則庾固有大小者也
鄭司農曰甗無底甑鄭康成釋儀禮曰甗如甑一孔
蓋無㡳則一孔而已實菹醢者豆而量容四升亦曰
豆容六升謂之庾而容二斗四升亦謂之庾有臀謂
之釡而無足亦謂之釡則釡屬謂之鬵甑亦謂鬵可
也謂鼎上大下小若甑曰鬵則鬵非特名甑而已
黍匕
挑匕
疏匕
桑匕
雜記云朼以桑長三尺或曰五尺易曰不喪匕鬯詩
曰有捄棘匕特牲禮棘心匕刻少牢饋食禮雍人摡
鼎匕俎于雍㸑廪人摡甑甗匕與敦于廪㸑有司徹
司馬以二手執挑匕枋以挹湆注于疏匕若是者三
又云雍正雍府加匕于鼎東枋雍人覆二疏匕于俎
上蓋匕之別有四有黍稷之匕有牲體之匕有疏匕
有喪匕三匕以棘喪匕以桑廪人之所摡黍稷之匕
也雍人之所摡牲體之匕也牲體之匕挑匕也其制
則黍稷之匕小于挑匕挑匕小于疏何則敦之量不
過三豆而高不過一尺則黍稷之匕小矣挹之以挑匕然
後注于疏匕者三則疏匕大矣詩于角弓兕觥皆言
其觩于天畢與匕皆言有捄則匕之制非挺然也儀
禮或作朼或作匕所謂執匕摡匕取匕加匕覆匕自
匕言之也所謂朼魚朼者乃朼長朼卒朼自用匕言
之也特牲少牢有司徹公食昏禮舉鼎執匕俎皆異
其人士喪禮執匕執俎皆舉鼎者為之吉禮尚文喪
禮尚略故也特牲右人于鼎北匕肉左人于鼎西載
諸俎士虞禮則右人載者以吉禮尚右喪禮尚左故
也
禮書卷一百二
