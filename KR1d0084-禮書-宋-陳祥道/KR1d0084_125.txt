禮書卷一百二十六
宋陳祥道撰
箎
周禮笙師掌教龡箎爾雅大箎謂之沂孫炎曰沂悲
也釋名曰箎啼也若嬰兒啼也郭璞曰箎以竹為之
長尺四寸圍三寸一孔上出寸三分名翹横吹之小
者尺二寸廣雅曰八孔鄭司農曰七孔不可考也(後世)
(有胡箎沈約曰胡箎出於胡吹非雅器也)
篴
周禮笙師掌教篴杜子春曰竹篴五孔馬融笛賦稱
此器出於羌笛舊四孔京房加一孔以備五音又風
俗通曰漢武帝時邱仲作笛長尺四寸然漢以前固
有笛矣但尺四寸者邱仲所作耳後世有長笛(世傳蔡邕)
(避難江南宿於柯庭之館仰盻竹椽曰是良竹也取以為笛奇聲獨絶一說邕經會稽高遷亭見屋椽竹)
(東間第十六奇為笛取用果有聲)有短笛(今樂府短笛尺有咫)有横笛(小箎也梁横吹)
(曲曰下馬吹横笛)有義觜笛(如横笛而加觜西凉樂也)有七孔者(今大樂雅笛七)
(孔)有八空者(今有横笛八空)皆適一時之造然也笛一作篴
箎一作䶵
籥
眀堂位曰上鼔葦籥伊耆氏之樂也周禮笙師掌教
籥籥師掌教國子舞羽吹籥籥章掌教土鼓吹豳籥
蓋籥三孔主中聲而上下之律吕於是乎生命之曰
籥以黍籥之法在是故也羽舞皆執籥以聲音之本
在是故也(詩曰左手執籥春秋書仲遂卒于垂壬午猶繹方入去籥公羊曰去其有聲者置其)
(無聲者則吹籥而舞可知)爾雅曰大籥謂之産其中謂之仲其小
謂之箹廣雅曰籥七孔毛萇曰籥六孔鄭康成曰籥
如笛三孔郭璞曰籥三孔而短當從郭鄭之說為之
正也
管
書曰下管鼗鼓周禮小師掌教籥管瞽矇掌播簫管
笙師掌吹竽笙壎籥簫管大司樂圜丘孤竹管方丘
孫竹管宗廟隂竹管燕禮大射皆下管新宫禮記曰
下管象詩曰磬管將將簫管備舉爾雅曰大管謂之
簥其中謂之篞小者謂之篎鄭司農曰管如箎六孔
說文亦曰管六孔十二月之音鄭康成曰管如笛而
小併兩而吹之今大予樂官有焉廣雅云管象簫長
尺圍寸八孔無底夫併兩而吹之固象簫矣管或作
琯則古者之管有以玉為之也(傳稱西王母獻玉琯)
簧
詩曰吹笙鼔簧又曰並坐鼓簧又曰左執簧又曰巧
言如簧記曰女媧之笙簧觀此宜若簧非笙也先儒
皆以為笙中之簧其說拘矣漢武内傳鼔振靈之簧
神仙傳王遙有五舌竹簧然經無眀說豈亦古之遺
制歟
禮書卷一百二十六
