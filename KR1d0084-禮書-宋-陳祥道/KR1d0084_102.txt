禮書卷一百三
宋陳祥道撰
棘畢
桑畢
爾雅曰濁謂之畢濁畋器也(郭氏曰掩兔之畢)畋器曰畢祭
器亦曰畢皆象畢星也詩曰兕觥其觩角弓其觩有
捄棘匕有捄天畢捄者曲而長也則畢之狀可知矣
(鄭氏曰畢狀如乂)雜記言朼用桑長三尺畢用桑長三尺刊
其柄與末詩言棘匕特牲記亦言棘心匕刻喪匕用
桑而畢亦桑則吉匕用棘而畢亦棘此鄭氏所以言
匕畢同材也然桑黃棘赤各致其義舊圖謂匕畢皆
漆之誤矣特牲主人及佐食舉牲鼎宗人執畢先入
贊者錯俎加匕鄭氏曰主人親舉則宗人執畢導之
以畢臨匕載備失脱也少牢及虞禮無文何哉少牢
大夫不親舉虞祭主人未執事其說是也大射司馬
正東面以弓為畢鄭氏曰畢所以教助執者則畢又
可用以指教歟
醴柶(色白)
鉶柶(色赤)
說文曰柶匕也鄭氏曰柶如匕士冠士婚醴柶皆用
角士喪醴柶皆用木以木質于角故也(士喪東方之饌用木柶既)
(夕厥明奠用木柶)王府大喪共角柶士喪楔齒用角柶以角
貴于木故也柶施於醴亦施於鉶公食大夫少牢饋
食鉶柶不言其材蓋亦角為之歟其制則先儒以為
枋長尺㯿博三寸醴柶之㯿淺鉶柶之㯿深理或然
也柶之所用有多有寡授柶之禮有面枋有面葉公
食大夫設柶鉶而柶扱上鉶少牢羞二鉶皆有柶蓋
仁於賓者以同為樂仁於神者以異為敬故也冠禮
贊者既酌面葉以授賓賓面枋以授冠者冠者面葉
以扱祭昏禮贊者既酌面葉以授主人主人面枋以
授賓賓亦面葉以扱祭聘禮宰夫既酌面枋以授公
公面枋以授賓而授公不面葉蓋冠之賓昏之主人
必訝受而公不訝受故也
鼓
記曰獻粟米者操量鼓左傳曰晉國以一鼓鐵鑄刑
鼎荀子曰瓜桃棗李一本數以盆鼓管子曰釡鼓滿
則人摡之隠義云東海樂浪人呼容十二斛為鼓(王肅)
(注家語曰三十觔謂之鈞鈞四謂之石石四謂之鼓)夫五量終于斛而鼓又十
二之秉又十六之蓋五者數之備過是者亦推此而
已
槩
律歷志以子榖秬黍中者千有二百實其龠以井水
准其槩月令仲春正權槩荀子曰勝斛敦槩者所以
為嘖也又曰水盈不求槩管子曰釡鼓滿則人槩之
曲禮曰食饗不為槩考工記曰槩而不税說文曰税
平也謂斗槩則槩以竹木或為之五量資之以為平
也
考工記鬴(亦謂之釡重一鈞容六斗四升)
律歷志鬴(重二鈞容十斗)
史及家語曰黃帝設五量考工記㮚氏為量改煎金錫
則不耗不耗然後權之權之然後凖之凖之然後量之
量之以為鬴深尺者内方尺而圜其外其實一鬴其臀
一寸其實一豆其耳三寸其實一升重一鈞其聲中黃
鍾之宫槩而不税前漢律歷志量者龠合升斗斛也本
起于黃鍾之龠以子穀秬黍中者千有二百實其龠以
井水凖其槩合龠為合十合為升十升為斗十斗為斛
而五量嘉矣其法用銅方尺而圜其外旁有庣焉其上
為斛其下為斗左耳為升右耳為合龠其狀似爵以縻
爵祿上三下四參天兩地圜而函方左一右二隂陽之
象也其圜象規其重二鈞備氣物之數合萬有一千五
百二十聲中黃鍾始于黃鍾而反覆焉春秋傳(昭三年)齊
舊四量豆區(烏侯反管子作鏂)釡鍾四升為豆各自其四以登
于釡釡十則鍾(區十六升釡六斗四升鍾六斛四斗)爾雅曰匊二升二匊
為豆豆四升四豆曰區四區曰釡二釡四有半曰庾周
禮凡萬民之食人四鬴上也人三鬴中也人二鬴下也
聘禮十斗曰斛十六斗曰藪(鄭氏曰今文藪為逾)十藪曰秉(十六斛)
論語曰冉子為子華之母請粟孔子與之釡請益曰與
之庾冉子與之粟五秉月令仲春仲秋角斗甬(鄭氏曰甬今斛)
(也)管子曰斗斛也甬量也謂之法(甬亦量器之名)又曰釡鏂之
數不得為侈弇爾雅曰坎律銓量也
㮚氏以鬴為量而法止于三則升豆鬴是也律歷志
以斛為量而法備于五龠合升斗斛是也法止于三
故自升而上登之以四則升四而豆豆四而鬴故鬴
六斗四升法備于五故自合而上登之以十則合十
為升升十為斗斗十為斛故斛十斗然㮚氏之鬴深
尺内方尺而圜其外其重一鈞律歷志之斛亦方尺
而圜其外其重二鈞其方尺圜外則同而所容之多
寡所權之輕重不同何也周禮璧羡之制從十寸横
八寸皆為度尺鬴亦如之則外深尺者十寸之尺也
内方尺者八寸之尺也自方八寸而八之則為方六
十四寸漢無八寸之尺斛之内方皆十寸也故言方
尺而不言深尺自方十寸而十之則為方百寸此其
實所以不同也㮚氏之制旁為升臀為豆腹為鬴律
歷志之制左耳為升石耳為合龠臀為斗腹為斛蓋
内方所以取數外圜所以利用耳高而小臀卑而博
故因其小者為升合因其博者為斗豆則古之制器
尚象豈徒然哉周禮上年人食四鬴則二斛五斗六
升中年人食三鬴則一斛九斗二升食貨志人月一
石五斗五人終歲為九十石然則四鬴三鬴云者亦
月食也其多寡不同皆其大率然也律歷志五量止
于斛左傳釡十則鍾聘禮十六斛曰藪十藪曰秉四
秉曰筥其法亦起于斛故也月令曰角斗甬管子曰
甬量也皆謂之法則月令之甬管子之甬皆量器也
鄭康成以甬為斛而飲器四升曰甬豈此類歟經傳
鬴或作釡庾或作逾區或作謳升或作勝蓋古字通
用
禮書卷一百三
