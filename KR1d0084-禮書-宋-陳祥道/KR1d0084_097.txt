禮書卷九十八
宋陳祥道撰
琖
斝
爵
觚(觶角散說附)
太宰祀之日贊玉幣爵之事(爵所以獻齊酒不用玉爵尚質也)祀大神
示亦如之享先王亦如之贊玉几玉爵(宗廟獻用玉爵)大朝覲
會同贊玉幣玉獻玉几玉爵(玉爵王禮諸侯之酢爵)小宰凡祭祀
贊玉幣爵之事祼將之事凡賓客贊祼凡受爵之事内
宰大祭祀后祼獻則贊瑶爵亦如之(瑶爵謂尸卒食王既酳尸后亞獻之)
(其爵以瑶為飾)凡賓客之祼獻瑶爵皆贊(謂王同姓及二王之後來朝覲為賓客者)
(王饗燕亞王獻賓也瑶爵所以亞王酬賓也)鬱人大祭祀與量人受舉斝之
卒爵而飲之量人凡卒祭與鬱人受斝歷而皆飲之司
士凡祭祀掌士之戒令詔相其法事及賜爵呼昭穆而
進之(賜爵神惠及下也)梓人為飲器勺一升爵二升觚三升獻
以爵而酬以觚一獻而三酬則一豆矣食一豆肉飲一
豆酒中人之食也禮記曲禮飲玉爵者弗揮月令反執
爵于大寢三公九卿諸侯大夫皆御命曰勞酒禮運醴
醆以獻薦其燔炙又曰醆斝及尸君非禮也是謂僭君
禮器琥璜爵又曰有以小為貴者宗廟之爵貴者獻以
爵賤者獻以散尊者舉觶卑者舉角郊特牲卒爵而樂
闋孔子屢歎之又曰舉斝角詔妥尸明堂位爵用玉琖
仍雕加以璧散璧角又曰殷以斝少儀客爵居左其飲
居右介爵酢爵僎爵皆居右祭義執爵而酳祭統尸飲
五君洗玉爵獻卿尸飲七以瑤爵獻大夫尸飲九以散
爵獻士及羣有司又曰尸酢夫人執柄夫人受尸執足
夫婦相授受不相襲處酢必易爵明夫婦之别也玉藻
君若賜之爵則越席相拜稽首受登席祭之飲卒爵而
俟君卒爵然後授虚爵君子之飲酒也受一爵而色灑
如也二爵而言言斯禮已三爵而油油以退儀禮燕禮
主人以觚獻賓賓以觚酢主人主人以象觚獻于公主
人媵觚酬于賓下大夫二人媵爵二人卒觶以象觶送
公公取以酬賓主人以觚獻卿又請二大夫媵爵如初
二人以象觶送公公又行一爵若賓若長惟公所酬射
人乃升主人獻公以爵射人遂為司正卒角觶徹爼皆
坐主人以觶獻士賓媵觚于公賓卒爵以象觶奠于薦
南公取之惟所賜無膳尊無膳爵大射主人以觚獻賓
賓以觚酬主人主人以象觚獻公主人媵觚而酬于賓
立媵爵二人媵賓爵者卒角觶以象觶送公公取以酬
賓主人以觚獻大夫大夫媵爵如初以象觶送公惟公
所賜主人以觚獻大夫乃獻工以爵(獻不用觚工賤異之也)立司
正卒角觶立司射司馬遂射以觶飲不勝者侍射者飲
角觶以象觶飲公司正洗散獻服不(散容五升)王耦及公
卿大夫復射公又舉奠觶惟公所賜乃徹爼而燕主人
以觶獻士賓以象觚送公公取惟所賜旅無算爵無算
樂禮畢聘禮禮賓實觶以醴賓坐啐醴士冠父醮子士
昏主人禮賓婦見舅姑醴皆用觶士喪歛塗朔月之奠
既夕厥明之奠皆觶士虞陰厭奠觶獻尸主人廢爵主
婦足爵賓長繶爵(繐爵口足之間有篆)特牲陰厭亦奠觶主人酳
尸獻祝佐食以角獻賓兄弟以爵主婦獻尸祝佐食及
賓獻尸皆以爵主人主人酬賓兄弟旅於酬尸嗣舉奠
皆以觶長兄弟加獻觚利獻以散少牢主人主婦賓獻
尸皆以爵有司徹主人主婦賓侑尸亦以爵酬賓用觶
鄉飲鄉射獻以爵其他皆用觶燕禮主人獻酬賓賓酢
主人皆以觚獻爵二人卒觶之後公象觶酬諸臣主人
以爵獻工司正卒角觶之後徹爼皆坐王以觶獻士公
以象觶賜諸臣大射立司正之前與燕禮同既射勝者
以象觶飲公司馬正以散獻服不主人以觶獻士公以
象觚惟公所賜聘禮禮賓以醴而用觶公食大夫亦酳
以醴而用觶
明堂位曰爵夏后氏以琖商以斝周以爵考之爾雅
鍾之小者謂之棧(音琖)晉元興中剡縣民井中得鍾長
三寸口徑四寸銘曰棧則棧卑而淺矣夏爵命之以
琖蓋其制若棧然也祭統尸酢夫人執柄夫人受尸
執足柄其尾也有足而尾命之以爵蓋其制若雀然
也琖象棧爵象雀而斝有耳焉則三者之制可知矣
明堂位言玉琖周禮言玉爵春秋𫝊言瓘斝則三者
之飾可知矣儀禮士虞主人獻尸以廢爵主婦以足
爵賓長以繶爵鄭氏謂繶爵者口足之間有篆則爵
之繶猶屨之繶也主人廢爵而未有足主婦足爵而
未有篆賓長則篆口足而已以虞未純吉故也然則
吉禮之爵蓋全篆歟明堂位曰爵用玉琖仍雕仍雕
則雕之不在夏而在周矣詩曰洗爵奠斝周禮鬱人
大祭祀與量人受舉斝之卒爵而飲之琖斝先王之
器也惟魯與二王之後得用焉諸侯用之則僭矣故
記曰琖斝及尸君非禮也夫天下之理莫之爵者常
大為物所爵者常小禽之名爵以小故也火之名爝
亦以小故也爵資於導而所入者小其實一升而巳
此所以謂之爵也梓人曰爵一升觚三升獻以爵而
酬以觚韓詩說一升曰爵二升曰觚三升曰觶四升
曰角五升曰散而爵量與梓人同觚量與梓人異者
儀禮少牢有司徹皆獻以爵酬以觶鄉飲鄉射亦獻
以爵酬以觶鄭氏釋梓人謂觚當為觶古書觶從角
氏角氏與觚相涉故亂之耳其說是也然梓人曰獻
以爵酬以觚一獻而三酬則一豆矣食一豆肉飲一
豆酒中人之食也一獻而三酬者獻以一升酬以三
升也并而計之為四升四升為豆豆雖非飲器其計
數則然鄭氏改豆為斗誤也凡獻皆以爵而燕禮大
射主人獻賓獻公以觚特牲禮主人初獻以爵者禮
器曰宗廟之器以小為貴貴者獻以爵賤者獻以散
尊者舉觶卑者舉角特牲主婦獻以角與爵而佐食
加獻以散祭統尸飲五君洗玉爵獻卿尸飲九以散
爵獻士大射主人以觚獻賓及公而司馬以散獻服
不是貴者以小賤者以大或獻尸或受獻一也士祭
初獻以角下大夫也燕禮大射主人獻以觚下饗禮
也饗禮惟不入牲其他皆如祭祀則用爵以獻可知
也明堂位加以璧散璧角則天子自觶而上用玉可
知也燕禮大射以象觚象觶獻公則諸侯之爵用象
可知也燕禮司正飲角觶而士喪禮奠亦角觶蓋大
夫飾以角士木而已喪奠用角觶攝盛也觶中觴也
鄉飲鄉射記曰其他皆用觶觀士冠禮父醮子士婚
主人禮賓婦見舅姑醴皆以觶聘禮禮賓士虞及吉
祭與大夫吉祭陰燕之奠皆以觶公食大夫無尊亦
以觶則觶之為用非適於一也先儒言諸觴皆形制
同而升數異然爵如雀觚不圜(孔子曰觚不觚觚哉觚哉古者破觚為圜)
(殳體八觚壇有八觚)則諸觴形制安得而同哉書稱上尊奉同
王受同三宿三祭三咤則周之爵又謂之同也先儒
謂爵盡也足也觚寡也觶適也角觸也散訕也又謂
總名曰爵其實曰觴觴餉也此不可考要之爵觚觶
角皆示戒也
禮書卷九十八
