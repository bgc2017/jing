禮書卷四十七
宋陳祥道撰
五席
王大朝覲大饗射封國命諸侯祀先王酢席皆
三(次席黼純繅席畫純莞筵紛純)
諸侯祭祀席二(莞席紛純蒲筵繢純)
諸侯酢筵國賓席二(繅席畫純莞筵紛純)
公食大夫席二(萑席玄帛純蒲筵緇布純)
大夫鄉飲士鄉射席一(蒲筵緇布純)
周禮大宰大朝覲會同贊玉几玉爵司几筵掌五几五
席之名物辨其用與其位凡大朝覲大饗射凡封國命
諸侯王位設黼依依前南鄉設莞筵紛純加繅席畫純
加次席黼純左右玉几祀先王酢席亦如之諸侯祭祀
席蒲筵繢純加莞席紛純右彫几酢席莞筵紛純加繅
席畫純筵國賓于牖前亦如之左彤几甸役則設熊席
左漆几凡喪事設葦席右素几其柏席用萑黼純諸侯
則紛純每敦一几吉事變几凶事仍几書狄設黼扆綴
衣牖間南嚮敷重篾席黼純華玉仍几西席東嚮敷重
㡳席綴純文貝仍几東序西嚮敷重豐席畫純彫玉仍
几西夾南嚮敷重筍席玄紛純漆仍几詩行葦曰肆筵
設席授几有緝御篤公劉曰或肆之筵或授之几公食
大夫禮蒲筵常緇布純加萑席尋玄帛純上大夫蒲筵
加萑席其純皆如下大夫純鄉飲酒鄉射禮蒲筵緇布
純燕禮司宫筵賓于戸西東上無加席(席用蒲筵緇布純也無加席燕)
(私禮臣屈也諸侯之官無司几筵)小臣設公席于阼階上西鄉設加席
大射小臣設公席于阼階上西鄉司宫設賓席于戸西
南面有加席聘禮賓立接西塾几筵既設擯者出請命
(有几筵者以其廟受宜依神也)賓請覿宰夫徹几改筵(將禮賓徹神几改神席更布也)
(公食大夫禮曰蒲筵常緇布純加萑席尋玄帛純此筵上下大夫也周禮筵國賓于牖前莞筵紛純加繅席畫)
(純左彤几者則是筵孤也孤彤几卿大夫漆几)公出迎賓以入公升側受几于
序端宰夫内拂几三奉兩端以進(以進自東箱來授君)公東南鄉
外拂几三卒振𬒮中攝之進西鄉擯者告賓進訝受几
于筵前東面候(未設也)公一拜送賓以几辟北面設几公
食大夫禮宰夫設筵加席几(公不賓至授几者親設湆醫可以略此)司宫
具几與蒲筵常緇布純加萑席尋玄帛純皆卷自末(丈六)
(尺曰常半常曰尋必長筵者以左右饌也)宰夫筵出自東房上大夫蒲筵加
萑席其純皆如下大夫純(謂三命大夫也孤為賓則莞筵紛純加繅席畫純)士
虞禮素几葦席在西序下祝布席于室中東面右几尸
出執几席從尸出門右南面席設于尊西北東面几在
南特牲禮几席陳于西祝筵几于室中東面少牢禮司
宫筵于奥祝設几于筵上右之(西南隅曰奥近南為右)有司徹司
宫筵于戶西南面又筵于西序東面主人降受宰几(周禮)
(大宰贊玉几玉爵)二手横執几揖尸升主人西面左手執几縮
之以右𬒮推拂几三二手横執几進授尸于筵前尸進
二手受于手間主人退尸還几縮之右手執外廉北面
奠于筵上左之南縮不坐(主人陽長左鬼神陰長右不坐奠之者几輕)卒𧃊
有司官徹饋饌于室中西北隅南面如饋之設右几厞
用席曲禮曰羣居五人則長者必異席(席以四人為節)為人子
者坐不中席母踖席(升席必由下也)奉席如橋衡請席何鄉請
祍何趾席南鄉北鄉以西方為上東鄉西鄉以南方為
上若非飲食之客則布席席間函丈主人跪正席客跪
撫席而辭客徹重席主人固辭客踐席乃坐侍坐於所
尊敬無餘席客至於寢門則主人請入為席虚坐盡後
食坐盡前有憂者側席而坐(側特也不在接人不布他面席)有喪者專
席而坐(單席)禮器曰禮有以多為貴者天子之席五重諸
侯之席三重大夫再重有以少為貴者鬼神之祭單席
莞簟之安而槀鞂之設郊特牲曰大饗君三重席而酢
焉三獻之介君專席而酢焉莞簟之安而蒲越槀鞂之
尚明之也玉藻曰登席不由前為躐席浴出履蒯席君
賜之食越席再拜受登祭之論語曰席不正不坐鄭康
成曰鋪陳曰筵藉之曰席紛如綬有文而狹者繅席削
蒲蒻展之編以五采次席桃枝席有次列成文莞小蒲
席孔安國曰篾桃枝竹也㡳蒻苹也豐莞也筍蒻竹也
爾雅曰莞符籬郭璞曰西人呼蒲為莞
司几筵之席莫貴於次席而次席黼純畫之席莫貴
於篾席而篾席亦黼純孔安國以篾席為桃枝席鄭
氏以次席為桃枝席蓋有所傳然也司几筵王筵有
莞而無蒲純有黼而無繢諸侯筵有蒲與莞席有莞
繅而無次純有繢而無黼則蒲不如莞繢不如紛紛
不如畫而斷割之義又王之所獨也司几筵王席三
諸侯席三鄉飲鄉射大夫士一而巳禮器曰禮有以
多為貴者天子之席五重諸侯三重大夫再重郊特
牲曰大饗君三重席而酢焉舉重數也司几筵王之
朝祀席皆三諸侯祭祀席二禮器曰禮有以少為貴
者鬼神之祭單席非祀廟之禮也司几筵諸侯筵國
賓莞筵紛純加繅席畫純公食大夫蒲筵常緇布純
加萑席尋玄帛純鄭氏釋聘禮謂蒲筵萑席筵上下
大夫也莞筵繅席筵孤也公食大夫大射賓有加席
燕禮之賓無加席鄭氏曰燕禮私臣屈也筵席之制
短不過尋長不過常中者不過九尺(公食大夫蒲筵常萑席尋匠人)
(明堂度九尺之筵)純緣之制上不過黼下不過緇布其卷之
也必自末其奉之也如橋衡敷必請鄉升必由下主
人敬客則請為席客敬主人則徹重席侍所尊者敬
無餘席為人子者坐不中席食坐則前席虚坐則後
席有喪者側席有憂者專席此禮之大略然也司几
筵大朝覲大饗射凡封國命諸侯祀先王無異席則
祀先公亦用之矣賈公彦釋禮器謂天子大祫席五
重禘祭四重時祭三重上公大祫四重諸侯大祫三
重禘與時祭同二重其言無所經見然書皆言敷重
席毛氏釋詩亦曰設重席則王之次席繅席皆重焉
與莞筵而五諸侯繅席亦重焉與蒲筵而三其數適
與禮器合矣
熊席
司几筵甸役設熊席鄭氏謂王甸有司祭表貉所設
席然經言甸役不言甸役之祭則熊席之設位蓋王
也王師田掌次張幕設重帟重案司几筵設熊席皆
野外之禮也蓋大田簡衆大役任衆涖之不可以無
威故席以熊皮為之
葦席(萑席)
爾雅曰菼騅也又曰葭蘆菼薍郭璞曰蘆葦也薍似
葦而小(實中)毛氏曰薍為萑葭為葦孔穎達曰菼長為
薍成為萑葭長為蘆成為葦然詩於霜降之時言兼
葭蒼蒼於物長之時言敦彼行葦則葭非必初生之
名葦非必已成之稱也萑似葦而小則葦席麤於萑
矣故司几筵喪禮葦席柏席用萑黼純鄭司農以柏
席為迫地之席鄭康成以柏席為椁中之席二者皆
不可考然士喪禮始死與小歛之奠設於地大歛然
後有席特未有几士虞素几葦席則歛之席亦葦席
也司几筵言凡喪事設葦席右素几則虞亦喪事也
檀弓曰虞而立尸有几筵者連言之也諸侯而上喪
有几
越席(藁秸)
禹貢甸服三百里貢秸服(秸藁也)禮器言大路素而越席
郊特牲曰蒲越藁秸之尚明之也(蒲越槀秸藉神席也明之者神明之也)
左傳曰大路越席昭其儉也(越席結草)荀卿曰大路越席所
以養體(越席剪蒲席也)禮器曰禮有以多為貴者天子之席五
重諸侯之席三重大夫再重又曰禮有以少為貴者鬼
神之祭單席正義曰熊氏云天子祫席五重此文是也
禘則宜四重也時祭三重司几筵職是也受神酢席亦
然祭天則蒲越槀鞂郊特牲云是也自天地以外日月
山川五祀則鬼神之祭單席是也祭統曰鋪筵為依神
也淮南子曰越席不緣漢儀云高皇帝配天紺席祭天
用六綵綺席六重成帝初即位丞相衡御史大夫譚奏
言饗帝之義掃地而祭尚質也其牲用犢其席槀秸其
器陶匏皆因天地之性貴誠上質不敢修其文也以為
神祗功德至大雖修精微而備庶物猶不足以報功唯
至誠為可故上質不飾以章天德天子從焉後漢書志
光武隴蜀平後乃增廣郊祀凡用席二百一十六枚皆
莞簟宋書志南郊皇天神座太祖坐蒯席各二不設茵
蓐古者席槀晉江左用蒯梁南郊席用槀秸五帝以上
悉用蒲席槀薦開元禮皇帝冬至祀圜丘設昊天上帝
神座席以槀鞂高祖神堯皇帝席以莞五方帝日月席
皆以槀鞂五星十二辰河漢及内官五十五座席皆以
莞
祭天服大裘乘素車器用陶匏冪用疏布杓用樿牲
用犢凡皆以為德産之致精微盡天下之物無以稱
其德故特報以内心之誠而已則藉用槀鞂越席不
亦宜乎槀鞂本於自然越席出於人為人為者不若
自然之尤質故大路用焉則越不施於天神可知矣
唐禮冬至祀圜丘設昊天上帝神座席以槀鞂高祖
神堯皇帝席以莞亦古之遺制歟
衽
周官玉府掌王之燕衣服祍席曲禮曰請席何鄉請
衽何趾鄭氏曰祍卧席也卧席北趾然請衽何趾則
趾特未定謂之北趾拘矣管子曰俶衽則請有常則
否則請以何趾者以其始衽故也昏禮御衽于奥媵
衽良席在東北趾玉藻曰君子之寢常東首喪大記
曰疾病寢東首於北牖下論語曰疾君視之東首蓋
寢東首者庸禮也昏寢南首斯須禮也其他不必皆
然至疾病則復其庸禮以正終焉此所以特言東首
於北牖下鄭司農釋玉府云衽單席也賈公彦曰下
莞上簟内則云歛枕篋簟席襡器而藏之則卧之簟
席也然衽於文從衣非簟也
蒯席
玉藻浴出履蒯席鄭氏曰蒯席澁便於足考之經傳
草席亦謂之蓐春秋傳曰蓐食又曰軍行左追蓐是
也蓐亦謂之兹(爾雅)周紀衛康叔布兹春秋傳諸侯
病曰負兹是也
禮書卷四十七
