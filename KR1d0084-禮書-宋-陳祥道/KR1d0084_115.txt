禮書卷一百十六
宋陳祥道撰
戟
戟或作棘春秋傳曰子都拔棘明堂位言越棘周禮
言棘門則戟棘一也考工記戟廣寸有半寸内三之
四寸半胡四之六寸援四之七寸半倨勾中矩與刺
重三鋝蓋戟有三鋒刺則鋒之直前者也胡則正方
中短而下垂者也援則磬折而上達者也賈公彦曰
必知三鋒胡向下者三鋒皆向上者無用也觀春秋
傳言衛公戟其肘史言戟手罵之則援嚮上可知也
晉人以戟鈎欒樂而殺之宋狂狡倒戟以出鄭人於
井則胡之下垂可知也楚武王荆尸授師孑而先儒
謂之戟書一人執戣一人執瞿而先儒以謂戟屬則
戟之異名多矣後世有棨戟天子二十四諸侯十二
或韜以赤油或韜以黻繡或施於公門或設於私家
故漢杜詩秦彭唐李晟韋綬皆有棨戟以代斧鉞
甲
釺
甲裳
考工記曰燕無函非無函也夫人而能為函也函人為
甲犀甲七屬兕甲六屬合甲五屬(鄭氏曰屬讀如灌注之注謂上旅下旅札)
(續之數也革堅者其札長賈公彦曰一葉謂一札)犀甲夀百年兕甲夀二百年
合甲夀三百年凡為甲必先為容然後制革權其上旅
下旅而重若一(鄭司農云上旅腰以上下旅腰以下賈公彦曰以札衆多故言旅上旅衣也下)
(旅裳也春秋傳曰棄其甲裳)書曰甲胄起戎(孔氏曰甲鎧胄兜鍪)又曰善敹乃
甲胄無敢不弔詩清人曰駟介彭彭小戎曰俴駟孔羣
(毛氏曰俴駟四介馬也鄭氏曰俴淺也謂以薄金為介之札介甲也)成二年左傳曰齊侯
與晉戰不介馬而馳之魯頌曰具胄朱綅(毛氏曰具胄飾也綅以朱)
(綅綴之說文曰綅綫也)孔子家語曰家不藏甲禮記曰兵革藏於
私家非禮也又曰國家靡敝甲不組□(以組飾之及矜帶詩云具胄朱)
(綅亦鎧飾也)又曰煇者甲吏之賤者周書曰年登甲則纓□
(縷繩甲不以俎)左傳曰楚子重使鄧廖帥組甲三百以侵吳(服氏)
(曰以組綴甲)又曰犀兕尚多棄甲則那吕氏春秋曰邾之故
為甲常以帛公息忌曰不若以組榖梁曰作丘甲非正
也夫甲非人所能為禮記曰甲若有以前之則執以將
命無以前之組櫜奉胄(櫜韜甲之衣)叔孫之甲有幟(幟記識也)管
子曰輕過贖以犀甲一戟說文曰首鎧謂之兜鍪亦曰
胄臂鎧謂之釺頸鎧謂之錏鍜魏武卒負三屬之甲(荀子)
(及漢刑法志)荀子曰楚人鮫革犀兕以為甲吳語伐越有白
裳素甲望之如荼赤裳丹甲望之如火玄裳黑甲望之
如墨吳語又曰羌衣水犀之甲
甲亦曰介曰函曰鎧則甲猶植物之有甲也介猶互
物之有介也函所以周其身鎧所以制其愷經言甲
而不及鎧則古者之甲以革為之後世乃用金耳管
子曰蚩尤以金為鎧不可考也甲之制腰以上為上
旅腰以下為下旅革堅者扎長故其屬少其次扎短
故其屬多扎其葉也(左傳曰射中七扎)屬其續也會衆扎謂
之旅上旅為衣下旅為裳其鍛欲摰其鑽欲小其裏
欲易其朕為直飾之以組衣之以櫜(國語曰甲不解纍考工記曰櫜之)
(欲其約也禮記組櫜鄭司農云卷置櫜中)在首謂之胄在臂謂之釺在頸
謂之錏鍛此甲之大略然也古之甲有至五屬而魏
之武卒則甲三屬甲以犀甲兕甲合甲而楚人加之
以鮫革則後世之制尤堅矣春秋作丘甲非人所能
為杜預以為使丘出甲失之矣井田之法四丘為甸
乃出長轂一乘甲士三人哀公用田賦不過十二之
法而已豈成公之時其法也重於十二乎公羊曰譏
始丘使也榖梁曰丘作甲非正也其說可取古者介
胄有不可犯之色介者不拜蓋介者所以服人拜者
所以服於人服人者無所服於人故不拜焉不拜而
周禮謂之肅拜是亦不拜之拜也兵法曰軍容不入
國國容不入軍軍容入國則民德廢國容入軍則民
德弱兵車不式危事不齒介者不拜不以國入軍也
鄢陵之戰郤至不拜楚使崤之役蹇叔之子不拜其父
細柳之屯周亞夫不拜其君可謂知此矣
胄
兜以兜之猶史所謂兜笭也鍪以蒙之猶荀子所謂
冠有鍪者也甲曰鎧胄亦曰鎧說文曰首鎧曰胄是
也胄曰兜鍪亦曰鞮鍪長楊賦曰鞮鍪生蟣蝨是也
魯人之胄綴以朱綫飾以貝文則古者胄制蓋亦類
此張儀傳曰虎賁之士跿跔科頭科頭不被胄也胄
首飾也故長子亦曰胄子
介駟
詩曰駟介彭彭又曰俴駟孔羣左傳曰不介馬而馳
之鄭氏曰俴淺金也秦人以淺金介馬古或用革與
否不可考也
禮書卷一百十六
