禮書卷一百十一
宋陳祥道撰
椹質
司弓矢王弓弧弓以授射甲革椹質者又曰澤共射椹
質之弓矢圉師曰射則充椹質荀卿曰質的張而弓矢
至焉鄭氏曰質正也植椹以為射正射甲與椹試弓習
武也射義曰天子將祭必先習射於澤澤者所以擇士
也射於澤而後射於射宫澤共椹質之弓矢則射於射
宫不用椹質矣射椹質必以王弓弧弓充椹質必使圉
師者蓋椹質以強弓而後入圉師以所習而使共也先
儒謂澤是宫名以其擇士於此故謂之澤蓋於寬閒之
處近水澤而為之其射宫天子則在廟也書傳曰嚮之
取也於囿中勇力之取今之取也於澤揖讓之取則澤
固有宫矣其言射宫在廟不可考也(左氏昭八年習射于射宫)
并夾
周禮射鳥氏射則取矢矢在侯高則以并夾取之(鄭氏曰王)
(射則射鳥氏主取其矢并夾鍼箭具夾讀為甲)司弓矢大射燕射共弓矢
如數并夾鄭氏曰并夾矢籋也賈公彦曰司弓矢有大
射燕射則賓射亦同矢籋之言出於漢時也攷之儀禮
大射則取矢以小臣鄉射則取矢以子弟其取矢也皆
司射揖弓命之則射鳥氏之取矢蓋亦如此然則取矢
必以射鳥氏者以其視高者審歟
弩(發弦之處謂之機)
說文曰弩弓之臂者周禮曰司弓矢掌六弓四弩八矢
之法凡弩夾庾利攻守唐大利車戰野戰凡矢枉矢絜
矢利火射用諸守城車戰殺矢鏃矢用諸近射田獵矰
矢茀矢用諸弋射恒矢痺矢用諸散射鄭氏曰攻守相
迫近弱弩疾發也車戰野戰進退非強則不及弩無王
弧恒服弦往體少者使矢不疾八矢弓弩各有四焉枉
矢殺矢矰矢恒矢弓所用也絜矢鍭矢茀矢痺矢弩所
用也荀卿曰魏氏之武卒操十二石之弩負矢五十箇
晁錯曰平陵相遠川谷居間仰高臨下此弓弩之地也
又曰弩不可以及遠與短兵同則弩特施於兵事而已
繕人掌王之用弓弩則兵事亦王之所預也易曰樞機
之發書曰若虞機張則機弩牙也矢人夾其陰陽以設
其比夾其比以設其羽弓矢比在槀兩旁弩矢比在上
下則比括也
彫弓
彤弓
黑弓
易曰弦木為弧剡木為矢書曰和之弓垂之竹矢弓人
取榦之道七柘為上檍檿桑橘木瓜荆次之竹為下禹
貢荆州貢杶榦(榦柘也)栝栢惟箘簵楛(楛可為矢)考工記荆之
榦妢胡之笴家語曰南山之竹不揉自直羽而鏃之傳曰
董澤之蒲可勝既乎古者弓矢之材以木若竹弓以木
為上以竹為下矢以竹為常以楛為異弓材謂之榦矢
材謂之槀弓之長短視人之形體弓之強弱因人之志
氣矢之安危以濟弓之強弱故人有上士中士下士之
別則弓有六尺六寸六尺三寸六尺二寸之制往體寡
來體多者王弓弧弓也往體多來體寡者夾弓庾弓也
往體來體若一唐弓大弓也材強則往體寡材弱則往
體多強弱中則體若一材強故利射革與質往體寡故
合九而後成規材弱故利射侯與弋往體多故合五而
成規強弱中故利射深體若一故合七而成規王弧王
之弓唐大諸侯之弓夾庾大夫之弓王弧則彫之詩曰
敦弓既堅(毛氏曰敦弓畫弓也正義曰敦畫之弓王弧也)荀卿何休曰天子彫
弓是也唐大則彤之荀卿何休曰諸侯彤弓是也司弓
矢以唐大弓授使者勞者詩以彤弓錫有功諸侯平王
以彤弓錫晉文侯襄王以彤弓錫晉文公則唐大彤之
可知儀禮大射鄉射大夫士用夾庾荀卿曰大夫黑弓
則夾庾黑之可知然士合三而成規則六弓之外弊弓
也(司弓矢勾者謂之弊弓)儀禮士亦用夾庾者蓋士之鄉射有大
夫存焉非鄉射則弊弓而已先儒謂士不用合三成規
之弓周禮託士而言其說無據明堂位穀梁曰大弓天
子之戎器公羊曰弓繡質繡質繡其拊也蓋魯之大弓
亦彫天子之弓亦繡質不然不可謂之天子之戎器也
天子諸侯大夫士之弓以強弱辨其等以安危因其躬
辨其等所以明分因其躬所以利用然王之田獵未嘗
不以夾庾學射未嘗不以唐大所謂合九合七合五合
三者其大致然也
禮書卷一百十一
