禮書卷五十八
宋陳祥道撰
幣帛(帛錦附)
儀禮士冠禮乃醴賓以壹獻之禮主人酬賓束帛儷皮
士婚禮納吉用鴈如納采禮納徵玄纁束帛儷皮(婚禮用玄)
(纁者象隂陽備也束帛十端也周禮曰凡嫁子取妻入幣)舅饗送者以一獻之禮酬
以束錦(送者女家有司也爵至酬賓又從之以束錦)姑饗婦人送者酬以束
錦(婦人送者隸子弟之妻妾凡饗速之)若異邦則贈丈夫送者以束錦納
徵執皮攝之内文兼執足左首隨入西上參分庭一在
南(攝猶辟也兼執足者左手執前兩足右手執後兩足左手象生曲禮曰執禽者左手隨入為門中阨狹西)
(上中庭位併)賓致命釋外足見文主人受幣士受皮者自東
出於後自左受遂坐攝皮逆退適東壁(賓致命主人受幣庭寳所用為)
(節)若不親迎則婦入三月然後婿見主人醴以一獻之
禮主婦薦奠酬無幣(無幣異於賓客)士相見之禮凡執幣者不
趨容彌蹙以為儀聘禮宰書幣命宰夫官具及期夕管
人布幕於寢門外官陳幣皮北首西上加其奉於左皮
上馬則北面奠幣於其前史讀書展幣受享束帛加璧受
夫人之聘璋享玄纁束帛加琮皆如初(享獻也既聘又一獻所以厚恩)
(惠也帛今之璧色繒也)入境歛旜乃展布幕賓朝服立於幕東西
面介皆北面東上賈人北面坐拭圭遂執展之上介北
面視之退復位退圭(圭璋尊不陳之)陳皮北首西上又拭璧展
之會諸其幣加於左皮上上介視之退馬則幕南北面
奠幣於其前展夫人之聘享亦如之賈人告於上介上
介告於賓(展夫人聘享上介不視貶於君也賈人既拭璋琮南面告於上介上介於是乃東面以告)
(賓)有司展羣幣以告(羣幣私覿及大夫有司載幣者自展自告)及郊又展如
初及館展幣於賈人之館如初賓至於近郊君使卿朝
服用束帛勞賓賓用束錦儐勞者賓禓奉束帛加璧享
擯者入告出許庭實皮則攝之毛在内内攝之入設也
賓止也賓執梁與湆之西序端(不敢食於尊處)主人辭賓反之
卷加席主人辭賓反之辭幣降一等主人從(從辭賓降)受侑
幣再拜稽首主人送幣亦然(徹也)辭於主人降一等主人
從(辭謂辭具臨巳食)卒食徹于西序端(亦親徹)東面再拜降出(拜亦)
(拜卒食)其他皆如公食大夫之禮若不親食則公作大夫
朝服以侑幣致之覲禮至於郊王使人皮弁用璧勞侯
氏侯氏束帛乘馬儐使者再拜受侯氏再拜送幣(儐使者所)
(以致尊敬也)天子賜舍侯氏再拜稽首受館儐之束帛乘馬
饗禮乃歸(禮謂食燕也王或不親以其禮幣致之略言饗禮互文也掌客職曰上公三饗三食三燕)
(侯伯再饗再食再燕子男一饗一食一燕)士虞禮卒哭明日以其班祔鄭氏
曰卒哭成事而後主各反其廟然則士之皇祖於卒哭
亦反其廟無主則反廟之禮未聞以其幣告之乎太宰
之職以九賦斂財賄九曰幣餘之賦祀五帝及祀之日
贊玉幣爵之事(玉幣所以禮神玉與幣各放其方之色)祀大神示亦如之
朝覲會同贊玉幣玉獻(玉幣諸侯享幣也其合亦如小行人所合六幣)小宰凡
祭祀贊玉幣爵之事凡賓客贊祼凡受幣之事大府幣
餘之賦以待賜予職幣掌式法以歛官府都鄙與凡用
邦財者之幣振掌事者之餘財皆辨其物而奠其錄以
書楬之以詔上之小用賜予内宰凡建國佐后立市出
其度量淳制(純制天子廵狩禮所云制幣丈八尺純四&KR2149;與)大宗伯孤執皮帛
以蒼璧禮天以黃琮禮地以青圭禮東方以赤璋禮南
方以白琥禮西方以玄璜禮北方皆有牲幣各放其器
之色(幣以從爵若飲酒有酬幣)若國有貞則奉玉帛以詔號大賓客
受其將幣之齎(謂所齎束貢獻之財物)肆師之職掌立國祀之禮
以佐大宗伯立大祀用玉帛牲牷立次祀用牲幣立小
祀用牲占人凡卜筮既事則繫幣以比其命歲終則計
其占之中否(杜子春云繫幣者以帛書其占繫之於龜也玄謂既卜筮史必書其命龜之事及兆)
(於策繫其禮神之幣而合蔵焉)大祀六曰幣號(幣云量幣)挍人凡賓客受其
幣馬(賓客之幣馬來朝聘而享王者)凡國之使者共其幣馬(使者所用私覿)行
人凡大國之孤執皮帛以繼小國之君若有四方之大
事則受其幣聽其辭小行人凡諸侯入王則逆勞于畿
及郊勞眡館將幣為承而擯合六幣圭以馬璋以皮璧
以帛琮以錦琥以繡璜以黼此六物者以和諸侯之好
故司儀將合諸侯則令為壇三成及其擯之各以其禮
公於上等侯伯於中等子男於下等其將幣亦如之其
禮亦如之(將幣享也)致饔餼還圭饗食致贈郊送皆如將幣
之儀(此六禮者惟饗食速賓耳其餘主君親往親往者賓為主人主人為賓君如有故不親饗食則使大)
(夫以酬幣侑幣致之)凡諸侯之交各稱其邦而為之幣以其幣為
之禮象胥凡軍旅會同受國客幣而賓禮之掌訝待賓
客及將幣為前驅(道之以如朝)曲禮幣曰量幣檀弓曰伯高
之喪孔氏之使者未至冉子攝束帛乘馬而將之孔子
曰異哉徒使我不誠於伯高王制曰布帛精麤不中數
幅廣狹不中量不粥於市錦文珠玉成器不粥於市月
令曰仲春之月祀不用犧牲用圭璧更皮幣禮運列祭
祀瘞繒(埋牲曰瘞幣帛曰繒)禮器圭璋特琥璜爵郊特牲曰旅幣
無方所以别土地之宜而節遠邇之期也束帛加璧往
德也曾子問曰天子將出告于祖禰以幣帛皮圭諸侯
適天子告于社稷宗廟山川用牲幣又曰君薨太子生
大祝裨冕執束帛升自西階升奠幣于殯東几又曰凡
告用牲幣反亦如之(牲當為制字之誤也制幣一丈八尺)禮器曰大廟之
内敬矣君親牽牲夫人贊幣而從鹿鳴燕羣臣嘉賓也
既飲食之又實幣帛筐篚以將其厚意然後忠臣嘉賓
得盡其心矣(飲之而有幣酬幣也食之而有幣侑幣也正義曰此觧飲食而有幣帛之意言飲有)
(酬賓送酒之幣食有侑賓勸飽之幣故皆有幣也飲食必酬侑之者案公食大夫禮賓三飯之後公受宰夫束)
(帛以侑注云主國君以為食賓殷勤之意未至復𤼵幣以勸之欲其深安賓也是禮食用幣之意也饗禮亡凖)
(此亦安賓而酬之焉案聘禮云君不親食使大夫朝服致之以侑幣又曰致饗以酬幣亦如之是親食有侑幣)
(不親食則以侑幣致之然則不親饗以酬幣致之明親饗有酬幣矣故知飲之而有幣謂酬幣也鄭以飲為饗)
(者以飲食連之若飲食為一則食禮不主於飲若飲為燕禮不宜又在食上且饗食相對之物有食不宜無饗)
(其幣所同公食大夫用束帛以侑其酬幣則無文故聘禮注云酬幣饗禮酬賓勸酒之幣所用未聞也禮幣用)
(束帛乘馬亦不是饗所用幣無正文也禮幣用束帛乘馬謂聘享之幣聘享止用束帛乘馬而巳侑幣又用束)
(帛故云亦不是過言諸侯於大夫酬幣不過是也其天子酬諸侯及諸侯自相酬幣不必用束帛乘馬故聘禮)
(注又引禮器曰琥璜爵蓋天子酬諸侯也必疑琥璜為天子酬諸侯之幣者以琥璜非爵名而云爵明以送爵)
(也食禮無爵可送則琥璜饗酬所用也謂饗時酬賓以琥璜將幣耳大夫合六幣琥以繡璜以黼則天子酬諸)
(侯以黼繡而琥璜特之既天子饗諸侯之酬幣與諸侯異則食禮天子侑諸侯其幣不必束帛無文以言之此)
(唯言享食之幣不言燕幣燕禮亦當有焉但今燕禮唯有好貨無幣故文不顯言之)左氏昭五年
公如晉自郊勞至于贈賄無失禮又晉韓宣子如楚楚
薳啟疆曰宴有好貨飱有陪鼎入有郊勞出有贈賄禮
之至也十年晉葬平公鄭子皮將以幣行子産曰喪焉
用幣用幣必百兩百兩必千人二十六年申豐以幣錦
二兩縳一如瑱適齊定六年陽虎使孟懿子往報晉夫
人之幣晉語晉侯使隨會聘于周定王享之餚烝范子
曰此何禮也王召士季曰女今我王室之一二兄弟體
解節折而飲食之酬幣宴貨以示容合好定王使劉康
公聘於魯發幣於大夫晉厲公克楚使郤至告慶於周
未將事王叔簡公飲之酒交酬好貨皆厚(交酬飲酬之幣)飲酒
燕語相悅也晉羊舌肹聘于周發幣於大夫及單靖公
靖公享之儉而敬賓禮贈餞視其上而從之魯語哀姜
至公使大夫宗婦覿用幣(用幣與大夫同幣)吳伐越使來好聘
獲骨焉節專車賓好幣於大夫及仲尼爵之既徹俎而
宴(獻酬禮畢徹俎而宴飲也)客執骨而問晉語王饗禮命公胙侑(胙賜)
(祭肉侑侑幣)
祭祀用幣之禮
肆師立大祀用玉帛牲牷立次祀用牲幣立小祀用
牲先儒謂大祀天地宗廟也次祀日月星辰社稷五
祀五嶽也小祀司中司命風師雨師山川百物也然
典瑞祀日月星辰有圭璧祀山川有璋邸射小宰凡
祭祀皆贊玉幣爵之事則用玉特大祀用幣不特次
祀而巳肆師掌立國祀之禮而玉帛牲幣用否不同
如此蓋始立國祀與凡祭祀異矣用幣之禮其色則
天地四方各象其類大宗伯曰各放其器之色是也
宗廟則玄纁雜焉聘禮制玄纁是也(鄭康成曰玄纁之率玄居三纁)
(居二)其數則十端為束曾子問執束帛升聘禮玄纁束
是也其長則丈八尺天子廵狩禮謂制幣長丈八尺
是也其奠則或於几上或於几下曾子問奠於殯東
几上聘禮奠于室中几下是也其埋則廟階之間曾
子問歛幣玉藏諸兩階之間聘禮埋于西階東是也
天子則職之以太宰小宰周禮太宰小宰贊幣是也
諸侯則小宰曾子問世子生小宰舉幣是也大夫則
祀而巳聘禮祝入取幣是也先儒謂有燔瘞之幣有
禮神之幣有從爵之酬幣禮神之幣則帛在牲上若
大祀用玉帛牲牷是也從爵之幣則帛在牲下若牲
幣各放其器之色是也然牲幣各放其器之色則禮
神者也酬幣之說於賓客有之不聞祭祀有是禮也
(賈公彦曰鄭以獻尸從爵之幣無文故以生人飲酒之禮况之案聘禮饗時有酬幣則獻尸後酬尸時亦)
(有幣之從爵也)
饗食燕用幣之禮
聘禮公於賓一食再饗燕與羞俶獻無常數賓介皆明
日拜于朝上介一食一饗若不親食使大夫各以其爵
朝服致之以侑幣如致饔無儐致饗以酬幣亦如之大
夫於賓一饗一食上介若食若饗若不親饗則公作大
夫致之以酬幣致食以侑幣公食大夫禮賓三飯公受
宰夫束帛以侑西鄉立賓降辭幣升聽命降拜公辭賓
升再拜稽首受幣賓降公再拜介逆出賓北面揖執庭
實以出公降立上介受賓幣從者訝受皮若不親食使
大夫各以其爵朝服以侑幣致之大夫相食侑幣束錦
也若不親食則公作大夫朝服以侑幣致之郊特牲曰
禮有以少為貴者圭璋特琥璜爵左氏曰虢公晉侯朝
王王饗醴命之宥皆腸玉五㲄馬三匹又曰王饗禮命
晉侯宥又曰秦后子享晉侯歸取酬幣終事八反又曰
宴有好貨詩鹿鳴曰我有嘉賓鼓瑟吹笙吹笙鼔簧承
筐是將序曰既飲食之又實幣帛筐篚以將其厚意周語
晉隨會聘于周定王享之餚烝范子私於原公曰吾聞
王室之禮無毁折今何禮也王曰親戚宴饗則有餚烝
酬幣宴貨以示容合好周語王叔簡公飲郤至酒交酬
好貨皆厚
食有侑食故有侑幣饗有酬爵故有酬幣儀禮公食
大夫侑以束帛而庭實以皮大夫相食以束錦此食
有侑幣也聘禮公於賓若不親食使大夫致之以侑
幣致饗以酬幣亦如之大夫於賓若不親饗則公作
大夫致之以酬幣致食以侑幣士婚禮舅饗送者以
一獻之禮酬以束錦姑饗婦人送者酬以束錦春秋
之時虢公晉侯朝王王饗醴命之宥皆賜玉五㲄馬
三匹秦后子享晉侯歸取酬幣終事八反魯侯享范
獻子莊叔執幣此饗有酬幣也燕禮無用幣之文特
鹿鳴之詩燕羣臣嘉賓言承筐是將序曰既飲食之
又實幣帛筐篚以將其厚意則所謂飲食者燕與食
耳此燕有酬幣也孔穎達以飲食為饗食非詩意也
春秋之時定王謂隨會曰酬幣宴貨以示容合好薳
啟疆曰宴有好貨又晉郤至告慶于周王叔簡公飲
之酒交酬好貨皆厚飲酒宴語相說則古人燕賓未
嘗不用酬幣特燕禮之文不備耳禮器曰琥璜爵鄭
氏以為天子酬諸侯諸侯相酬之禮又王饗虢公晉
侯皆玉五㲄馬三匹左氏不譏其物而譏其數之不
異是天子饗諸侯諸侯相饗酬幣用玉也諸侯食大
夫大夫相食以皮帛與錦則侑幣固有差矣然公食
大夫三飯而後侑則每舉不侑秦后子享晉侯歸取
酬幣終事八反而每爵必酬非禮也酬幣亦謂之侑
侑幣不謂之酬故春秋傳享醴皆曰宥以侑者勸酬
之通稱也公食大夫飲酒實觶舂人凡饗食共其米
&KR1066;人凡賓客共其簠簋之實饗食亦如之則食非無
酒饗非無食特其所主者異耳
禮書卷五十八
