禮書卷三十七
宋陳祥道撰
天子五門
路門(一名畢門)應門皋門
雉門庫門
諸侯三門
周禮閽人掌守王宫之中門之禁(鄭司農曰王有五門外曰皋門二曰雉門)
(三曰庫門四曰應門五曰路門一曰畢門玄謂雉門三門也)師氏居虎門之左司王
朝(虎門路寢門也王日視朝於路寢門外畫虎焉以眀猛勇)司士王族故士虎士在
路門之右大僕大右大僕從者在路門之左大僕建路
鼓于大寢之門外而掌其政匠人營國方九里旁三門
路門不容乘車之五个應門二徹參个(路門者大寢之門王正門謂之)
(應門)王宫門阿之制五雉詩曰迺立皋門皋門有伉迺立
應門應門將將(王之郭門曰皋門伉高貌王之正門曰應門將將嚴正也美大王作郭門以致)
(皋門作正門以致應門焉箋云諸侯之宫外門曰皋門朝門曰應門内有路門天子之宫加以庫雉)書曰
二人雀弁執惠立于畢門之内(路寢門一名畢門)康王之誥王
出在應門之内太保率西方諸侯入應門左畢公率東
方諸侯入應門右記曰君復於庫門四郊既卒哭宰夫
執木鐸以命于宫曰舍故而諱新自寢門至于庫門(庫門)
(宫外門)軍有憂則素服哭於庫門之外魯莊公之喪既葬
而絰不入庫門仲尼與蜡賓事畢出遊於觀上喟然而
嘆(觀闕也)天子諸侯臺門此以高為實也臺門而旅樹大
夫之僭禮也獻命庫門之内戒百官也(庫門在雉門之外入庫門則至)
(廟門外矣)眀堂位九采之國應門之外正門謂之應門庫門天子
皋門雉門天子應門(天子五門皋庫雉應路魯有庫雉路則諸侯三門)郊特牲
曰繹之於庫門内祊之於東方朝市之於西方失之矣
月令季春餧禽之藥毋出九門(天子九門者路門也應門也雉門也庫門也皋)
(門也城門也近郊門也遠郊門也關門也)春秋僖二十年新作南門穀梁曰
南門法門也定二年雉門及兩觀災冬新作雉門及兩
觀穀梁曰有加其度也春秋傳曰齊晏子端委立於虎
門鄭子良伐虎門爾雅正門謂之應門觀謂之闕門側
之堂謂之塾
月令曰毋出九門先儒謂天子外門四關門遠近郊
門國門也内門五皋庫雉應路也諸侯外門四與天
子同内門三則庫雉路而與天子異詩以天子之禮
追大王之事眀堂謂以魯之門取天子之制皆稱皋
門應門又書康王之誥周禮考工記爾雅互稱應門
路門郊特牲王聽誓命曰庫門之内戒百官也則天
子之門謂之皋庫應路著矣特雉門之說不見於經
然周禮閽人掌中門之禁則中門豈雉門歟雉門謂
之中門猶應門書謂之南門爾雅謂之正門路門書
謂之畢門師氏謂之虎門盖中於五門謂之中門前
於路門謂之南門發政以應物謂之應門門畢於此
謂之畢門畫虎於此謂之虎門則門之名豈一端而
已哉皋門之内外朝也朝士建其法小司寇掌其政
列三槐與九棘設嘉石與肺石而朝諸侯聽訟詢大
事在焉應門之内治朝也司士正其位宰夫掌其法
大僕正王之位而王日視朝在焉路門之内燕朝也
大僕正其位掌擯相而族人朝焉玉藻曰朝服以視
朝退適路寢聽政然則王日視朝於治朝而退聽政
於燕朝矣雉門之外縣治象所以待萬民應門之外
設宗廟社稷所以嚴神位路門之外則九室九卿朝
焉路寢之内亦九室九嬪居焉眀堂位曰庫門天子
皋門故魯莊公既葬而絰不入庫門衛莊公繹於庫
門之内檀弓曰君復於庫門四郊又曰卒哭而諱宰
夫執木鐸以命于宫自寢門至於庫門又曰軍有憂
哭於庫門之外則諸侯之外門庫門也魯公周公之
故猶不可以稱皋門應門特為皋應之制而已況非
魯乎閽人掌王宫之中門之禁喪服凶器不入宫潛
服賊器不入宫司寇凡民之有獄訟入束矢鈞金于
朝朝士凡得獲貨財人民六畜者委于朝是禁施於
雉門之内而不於雉門之外故庶民得以造外朝而
奇服怪民得以入皋門庫門若然縣法於中門宜矣
禮運曰仲尼與蜡賓事畢出遊於觀之上榖梁曰女
嫁父送之不下堂母不祭門諸母不出闕門諸候之
朝在闕門内則天子可知鄭氏釋閽人謂廟在中門
之外其說無據
路門
路大也王之路車路馬路寢路鼓皆曰路則大寢之
門謂之路門宜矣路門書謂之畢門師氏謂之虎門
春秋之時齊晏子端委於虎門鄭子良伐虎門蓋末
世諸侯之門亦放其名耳
應門
應門發政以應物也眀堂位南門之外亦曰應門盖
眀堂之南門猶路門故南門之外門亦謂之應門
皋門
左傳曰魯人之皋杜氏曰皋緩也皋鼓皋舞皆以皋
為緩則門之緩者謂之皋宜矣毛氏以皋門為郭門
非也
雉門
春秋書新作雉門及兩觀公羊傳曰五板為堵五堵
為雉盖城雉之制是也何休曰天子外闕兩觀諸侯
内闕一觀然天子外闕於經無見
庫門
曲禮曰在府言府在庫言庫天文東璧為文府西奎
為武庫漢書於府言財物之府於庫言武庫則庫門
兵庫在焉
觀門
爾雅曰觀謂之門禮運曰出遊於觀之上禮器曰天
子諸侯臺門郊特牲曰臺門而旅樹大夫之僭禮也
周禮縣法于象魏莊周曰心遊魏闕之下左氏曰季
桓子御公立于象魏之外又曰鄭伯享王于闕西辟
盖謂之觀以其可觀也謂之闕以其闕中也(釋名曰觀在門)
(兩旁中央闕然為道也)謂之魏以其巍巍也謂之象謂以其有
象也臺門以其高於垣墉若臺然也諸侯有臺門無
兩觀魯有兩觀為周公故也春秋傳新作雉門及兩
觀譏加其度耳子家駒以魯設兩觀為僭誤矣先王
之時門皆南嚮漢有北闕東闕非古也漢志未央宫
東闕罘思災先儒謂屏為罘思罘思小樓也城隅闕
上皆有之屏上亦然故稱屏曰罘思然則先王觀闕
之制宜亦如此
屏
廟屏
詩曰俟我於著乎而毛氏曰門屏之間曰宁爾雅曰門
屏之間謂之中屏謂之樹(小牆當門中)詩曰四方為屏之屏
之翰論語曰邦君樹塞門管氏亦樹塞門荀子曰天子
外屏不欲見外也諸侯内屏不欲見内也孔子曰吾恐
季孫之憂不在顓臾而在蕭牆之内也(鄭氏曰蕭之言肅也牆屏也君)
(臣相見至屏而加肅敬是以謂蕭牆)禮緯曰天子外屏諸侯内屏大夫以
簾士以帷郊特牲曰臺門而旅樹大夫之僭禮也眀堂
位曰疏屏天子之廟飾也鄭氏釋眀堂位曰屏今浮思
也刻之為雲氣蟲獸如今闕上為之矣孔穎達曰漢時
謂屏為罘思天子外屏人臣至屏俯伏思念其事則罘
思小樓也故城隅闕上皆有之然則屏上亦為屋以覆
屏牆故稱曰罘思漢書五行志曰東闕罘思災(罘思闕之屏)
晉天文志屏曰星在端門之外近右執法所以壅蔽帝
庭也
古者門皆有屏天子設之於外諸侯設之於内禮臺
門而旅樹旅道也當道而設屏此外門之屏也治朝
在路門之外天子當宁而立宁在門屏之間此路門
之屏也國語曰吳王背屏而立夫人向屏此寢門内
之屏也魯廟疏屏天子之廟飾此廟門之屏也月令
天子田獵整設于屏外此田旁之屏也疏屏疏通之
也穀梁曰亡國之社以為廟屏戒也其屋亡國之社
不得上達也然記曰亳社屋之不受天陽也亳社北
牖使隂眀也公羊曰蒲社揜其上棧其下則亡國之
社屋之三面幽閉設牖於北而已與記所謂疏屏者
異矣春秋傳曰間于兩社為公室輔則亡國之社蓋
位于東而非廟屏也爾雅曰屏謂之樹語曰吾恐季
孫之憂在蕭牆之内則屏謂之樹又謂之蕭牆漢之
時東闕罘思災鄭康成釋眀堂位曰屏若今浮思釋
匠人曰城隅角浮思孔穎達謂浮思小樓城隅及闕
皆有之而屏亦然則屏又謂之浮思孔子以管仲樹
塞門為不知禮禮記以旅樹為大夫之僭而禮緯謂
大夫以簾士以帷於理或然天文屏四星在端門之
内近右執法然則先王設屏非苟然也
禮書卷三十七
