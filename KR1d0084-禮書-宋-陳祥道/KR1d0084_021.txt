禮書卷二十一
宋陳祥道撰
觿(或以象或以角)
禮曰子事父母婦事舅姑左佩小觿右佩大觿詩曰童
子佩觿毛氏曰觿所以解結鄭氏曰觿貌如錐以象骨
為之說文曰觿佩角銳耑可以解結然則佩觿成人之
服也衛惠公服成人之服而有童子之行故詩刺之
韘(韘沓極一物而三名以朱韋為之)
詩曰童子佩韘毛氏曰韘玦也鄭氏曰韘之言沓也說
文韘亦作弽弽射決也考之射禮右巨指著決所以鉤
弦食指中指無名指著沓所以放弦左臂著拾所以遂
弦士喪禮決用正王棘若擇棘則大夫用骨天子諸侯
用象矣(鄭氏釋大射及繕人云)大射朱極三士喪纊極二則韘生
者以韋死者以纊矣韘謂之極以其中於指也謂之沓
以其沓於指也毛氏許慎以韘為決誤矣
捍
禮曰右佩玦捍捍韝臂也以韋為之可以捍弦亦謂之
拾亦謂之遂則捍拾遂一物而三名(餘見射門)
紛帨
詩曰無感我帨兮内則曰女子設帨於門右昏禮母施
衿設帨内司服后之喪共内具之物鄭氏曰内具紛帨
之屬然則帨佩巾也佩巾雖女子之事而男子亦有之
故禮曰子事父母左佩紛帨鄭氏曰紛帨拭物之巾也
今齊人有言紛者盖自巾言之謂之紛與帉同義(先儒曰巾)
(謂之帉)自拭物言之謂之帨與捝同義(儀禮既祭皆帨手)唐制天
子紛廣二寸四分長六尺四寸色如綬皇太子公服紛
廣二寸四分長六尺四寸色如綬羣臣進賢冠者紛廣
四寸長六尺六寸色如綬此又因以為飾也
礪(金青色)
禮曰左佩刀礪詩曰取厲取鍛書曰礪砥砮丹又曰若
金用汝作礪漢書曰泰山若礪又曰瑊功玄厲莊子曰
新發於硎鄭氏曰礪礱也則礪謂之硎亦謂之礱又謂
之砥孔安國曰砥細於礪
遰(刀鞘)
禮曰右佩遰遰刀鞞也瞻彼洛矣詩曰鞞琫有珌公劉
詩曰鞞琫容刀左傳曰藻率鞞鞛昭其數也毛氏釋瞻
彼洛矣曰鞞刀鞞也琫上飾珌下飾天子玉琫而珧珌
諸侯璗琫而璆珌大夫鐐琫而鏐珌士珕琫而珕珌釋
云公劉曰下曰鞞上曰琫劉熙亦曰刀室曰削室口之
飾曰琫琫捧也下末之飾曰琕琕卑也盖琕琫珌皆刀
削之飾而琕尤在其下也蜃謂之珧蜃屬謂之珕黃金
謂之璗其美者謂之璆白金謂之銀其美者謂之鐐(爾雅)
此天子至士鞞飾所以不同也(說文珧蜃甲珕蜃屬)杜預云上飾
曰鞞下飾曰鞛與毛氏之說不同不可考也削遰皆刀
室之異名削亦作鞘□鞞亦作琕琫亦作鞛
金燧
木燧
鑒
古者燧人取火周官司烜氏掌以夫遂取眀火於日以
鑒取眀水於月以共祭祀之眀齍眀燭共眀水内則左
佩金鐩右佩木燧考工記曰金錫半謂之鑒燧之齊淮
南子曰陽燧見日則然而為火方諸見月則津而為水
王充論衡曰陽燧取火於日方諸取水於月相去甚遠
而火至水來者氣感之也鄭司農釋周禮謂夫發聲鄭
康成謂夫遂陽遂也鑒鏡屬世謂之方諸然則鑒金為
之則夫遂亦金矣内則以夫遂為金遂是也鑒之體方
則夫遂圜矣世謂鑒為方諸是也盖離者陽中之隂於
物為火坎者隂中之陽於物為水以金遂取火則以陽
為隂以方諸取水則以隂召陽以陽召隂夫道也故謂
之夫夫能遂事故謂之遂夫遂以義言鑒以體言於取
火言夫遂於取水言鑒互相備也高誘曰方諸隂燧大
蛤也熟摩向月則水生以銅盤受之下水數石觀漢之
飲酎夕牲以鑒諸取水於月以陽燧取火於日(漢書儀)唐
之李恭真嘗八九月中取蛤尺二寸試之得水數斗(劉氏)
(唐志)則取水亦以大蛤矣或謂之方珠盖其類也莊子曰
木與木相摩則然文子曰木中有火不鑚不發故四時
變國火者春取榆柳夏取棗杏季夏取桑柘秋取柞楢
冬取槐檀而木燧取火盖不必然先儒謂晴則取火以
金燧隂則取火以木燧然金燧以取眀火特施於致嚴
之時而已則凡取火皆木燧耳孰謂木燧有間於隂晴
耶
禮書卷二十一
