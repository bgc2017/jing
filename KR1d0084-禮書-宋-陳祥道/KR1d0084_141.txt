禮書卷一百四十二
宋陳祥道撰
輹
易曰壯于大輿之輹又曰輿說輹左氏曰車說其輹
說文曰輹軸縳也或者以為伏兔然兔謂之轐非輹
也易於輿說輹言中無尤左傳於車說輹言不利行
師然輻不能行也說輹不行而已非不能行也左氏
斷章取義猶禮記以不耕穫不菑畬為凶荀卿以括
囊無咎無譽為腐儒
輿
較軾轛軫
說文曰較車軨前横木轛横軨也轖(音嗇)車籍交錯也
軨車轖横木也軨或作䡼禮記曰君車已駕僕展軨
或曰軨車欄也或曰軨轄頭轊也然僕之展軨非特
轊耳鄭司農鄭康成皆以幦為覆苓則二鄭亦以苓
為欄也
軫輢軹
造車始於輿而車制始於輿廣故詩以權輿為始輿
人之法皆以車廣起度車廣六尺六寸三分車廣去
一以為隧則輿深四尺四寸矣三分其隧一在前二
在後以揉其式則式深一尺四寸三分寸之二矣以
其廣之半為之式崇則式三尺三寸矣以其隧之半
為之較崇則較出於式二尺二寸矣軫圍尺一寸式
圍七寸三分寸之一較圍四寸九分寸之八軹圍三
寸二十七分寸之七轛圍二寸八十一分寸之十四
其數廣狹大小崇庳皆起於輿廣此輿人所以以輿
名車而兼數材也車制輿在下輢在兩相式在前軨
在後較則輢上出式者也(說文車輢上曲銅)軹則衡植於輢
者也轛則衡植於式者也式必曲為之所謂揉其式
是也較有重之者所謂猗重較兮是也(孔穎逹曰重較侯伯之車)
(賈公彦曰天子與其臣乘重較之車諸侯之車不重禮無明文故二說不同也)較後世亦謂
之平鬲輢後世亦謂之輒說文輒車兩輢也兵車之
行五兵皆建於輢蓋以䥫圍範邪置於輢之上下乃
植而建之則出先刃入後刃此所謂既建而迆迆邪
倚也
軓
大馭軷祭䡄少儀祭范考工記曰䡄前十尺而策半
之古書作&KR1270;則軓范一也鄭康成曰䡄法也謂輿下
三面之材輢式之所植持車正也鄭司農曰䡄式前
也蓋三面之材輢式之所植而其面出於式前矣杜
子春亦曰&KR1270;謂車軾前
任正
輈人任正者十分其輈之長以其一為之圍衡任者
五分其長以其一為之圍則任正者輿下三面材也
衡任者兩軛間之材也輈長丈四尺十分其輈之長
以其一為任正之圍則任正之圍八尺四寸五分寸
之二矣五分其輈之長以其一為衡任之圍則衡任
之圍一尺五分寸之一矣
禮書卷一百四十二
