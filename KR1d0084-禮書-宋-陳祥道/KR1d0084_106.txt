禮書卷一百七
宋陳祥道撰
天子熊侯白質
諸侯麋侯赤質
大夫布侯
士布侯
鄉射記曰凡侯天子熊侯白質諸侯麋侯赤質大夫布
侯畫以虎豹士布侯畫以鹿豕凡畫者丹質鄭氏曰此
所謂獸侯也白質赤質皆謂采其地其地不采者白布
也蓋白德之成赤事之著故天子之侯白質諸侯之侯
赤質天子諸侯言質而不言布大夫士言布畫而不言
質則大夫士其地不采可知也君陽而竒故畫一臣陰
而耦故畫二畫非特其首而已鄭氏之徒為六獸皆正
正面畫其首於正鵠之處猶貍首射不來者之首也然
天子歌騶虞大夫歌采蘋士歌采蘩三詩皆為射節而
無射事孰謂貍首必射不來者之首耶考工記曰張獸
侯以息燕鄭氏以息為休農息老物於義或然古者燕
服黃衣狐裘蜡亦黃衣狐裘燕蜡同服則射之同侯不
亦可乎
主皮之射
周禮鄉大夫以鄉射之禮五物詢衆庶有主皮之射鄉
射記曰禮射不主皮主皮之射者勝者又射不勝者降
鄭氏釋周禮曰庶民無射禮因田獵分禽則有主皮釋
鄉射曰禮射大射賓射燕射也不主皮者貴其容體比
於禮其節比於樂不待中為備也言不勝者降則不復
升射也主皮者無侯張獸皮而射之主於獲也尚書大
傳曰戰鬭不可不習故於蒐狩以閑之也閑之者貫之
也貫之者習之也凡祭取餘獲陳於澤然後卿大夫相
與射也中者雖不中也取不中者雖中也不取所以貴
揖讓之取也而賤勇力之取嚮之取也於囿中勇力之
取也今之取也於澤宫揖讓之取也澤習禮之處非所
以行禮其射又主中此主皮之射與蓋主皮之射庶人
之禮也卿大夫或用之於澤宫卿大夫或用之以詢衆
庶用之以詢衆庶在和以容之後則主皮之射雖君子
之所不廢亦非其所尚也晚周之時射尚主皮故孔子
譏之曰射不主皮為力不同科古之道也
貫革之射
司弓矢王弓弧弓以授射甲革椹質者弓人曰往體寡
來體多謂之王弓之屬利射革與質禮記曰散軍而郊
射左射貍首名射騶虞而貫革之射息也春秋傳曰楚
使潘尫之黨與養由基蹲甲而射之徹七扎焉(杜預曰黨潘尫)
(之子蹲聚也一發逹七扎言其能陷堅成十六年)鄭氏釋司弓矢曰甲革革甲
也釋弓人曰革謂干盾釋樂記曰貫革穿革甲也考之
國語有三革之制(齊語曰定三革韋曰甲胄盾也)則射革非特甲也
射服(大夫鷩冕燕射皮弁)
司服王祀先公饗射則鷩冕賈公彦曰王饗食在廟故
服鷩冕大射在西郊虞庠亦服鷩冕燕射在寢則朝服
(燕禮記燕朝服於寢)賓射在朝則皮弁服然王燕以朝服則燕射
亦皮弁也詩以有頍者弁刺幽王之不宴同姓以側弁
之峩刺幽王之飲酒無度此燕射用皮弁之證也射人
掌國之三公孤卿大夫之位三公北面孤東面卿大夫
西面其摰三公執璧孤執皮帛卿羔大夫鴈諸侯在朝
則皆北面蓋大射賓射燕射之位一也大射王服七章
之鷩冕故三公執五命子男之璧執五命子男之璧則
五章之毳冕矣王降衮冕以接賓三公降鷩冕以從王
卿大夫而下不降故執其等之摰服其等之服
扑
鄉射記曰楚扑長如笴刊本尺又曰射者有過則撻之
蓋衆之所在非威不足以制之故古者閭胥於鄉小胥
於學有觵撻司市於市有扑罰司徒於誓田亦有扑書
稱扑作教刑以記之禮稱夏楚二物收其威也則射之
有扑宜矣鄉射司射既誘射乃適階西取扑搢之及升
堂告賓則去扑降而及位則搢扑升而去扑所以敬尊
也降而搢扑所以威重也
禮書卷一百七
