禮書卷一百二十五
宋陳祥道撰
柷
敔
止
籈
樂記曰聖人作為椌楬書曰戛擊鳴球合止柷敔詩
曰鼗鼓柷圉荀卿曰鞉柷拊椌楬似萬物眀堂位曰
揩擊周禮小師掌教播鼗柷敔蓋柷敔以椌楬為體
椌楬以戛揩擊為用故椌楬戛揩擊先儒皆謂之柷
敔也爾雅曰所以鼓柷謂之止所以鼓敔謂之籈先
儒謂柷如漆桶方二尺四寸深二尺八寸中有椎柄
連底撞之令左右擊止者其椎名也敔如伏虎背上
有二十七鉏鋙刻以木長尺櫟之籈者其戛名也此
以漢大予樂言之(本朝依唐制以竹為籈長二尺四寸破一端為十二筮樂將止先擊)
(其首次三戛之)蓋鼓柷謂之止欲戒止於其早也鼓敔謂之
籈欲修潔於其後也柷方二尺四寸隂也敔二十七
齟齬陽也樂作陽也以隂數成之樂止隂也以陽數
成之固天地自然之理也聲之所出以虚為本桐虚
而不實故為琴瑟糠虚而不實故為搏拊虚以虚然
後可設椌以空然後可擊及其止則歸於實焉故敔
為伏虎之形則實而已
牘
應
笙師掌教舂牘應雅以教裓樂鄭司農曰牘以竹大
五六寸長七尺短者一二尺虚中筩無底其端有兩
空肆畫以兩手築地應長六尺五寸其中有椎
竽
笙
禮記曰女媧之笙簧世本曰隨作笙儀禮曰二笙一
和而成聲周禮笙師掌教吹竽笙爾雅曰大笙謂之
巢小者謂之和先儒謂笙列管匏中施簧管端大者
十九簧小者十三簧竽三十六簧笙長四尺竽長四
尺二寸簧金鐷為之蓋衆管在匏有巢之象故大笙
曰巢大者倡小者和小笙曰和後世雅樂和皆二十
七簧外設二管不定置謂之義管每變均易調則更
用焉由是定置二管於匏中為十九簧書曰笙鏞以
間笙師祭祀饗食共笙鍾之樂鄭氏曰與鍾相應之笙
國語曰金石以動之絲竹以行之則笙鏞雖間作其
動之於始則金石而已韓非曰竽者五聲之長故竽
先則鍾瑟皆隨竽唱則諸樂皆和蓋後世之樂然也
簫(大者一十四管小者十六管)
小師掌教簫管絃歌笙師掌教吹竽笙壎籥簫箎書
曰笙鏞以間簫韶九成詩簫管備舉禮從以簫管書
於簫言樂成詩於簫言備舉禮凡言簫多在笙竽之
後則簫之奏蓋後於笙矣爾雅曰大簫謂之言小者
謂之筊廣雅曰籟謂之簫莊周三人籟比竹是已荀
卿曰鳳凰于飛其翼若干其聲若簫蓋簫比竹為之
其狀鳳翼其聲鳳聲言與籟皆其異名也郭璞曰言
二十三管長四尺筊十六管長尺二寸(風俗通曰簫十管長二尺)
(易說長尺四寸鄭氏曰簫象鳥翼鳥火禽也火生數二成數七夏時火用事二七一十四簫之長由此也)
(舊圖雅簫長一尺四寸二十四彄頌簫長尺二寸十彄博雅云簫大者二十四管無底小者十六管有底)
(蔡邕曰簫編竹有底長則濁短則清以密窒其底而增損之則和蓋皆述其傳然也漢元帝云吹洞簫謂)
(之洞簫蓋無底耳)
禮書卷一百二十五
