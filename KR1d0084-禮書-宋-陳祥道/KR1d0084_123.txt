禮書卷一百二十四
宋陳祥道撰
雅
周禮笙師掌教舂牘應雅以教裓樂鄭司農云雅狀
如漆筩而弇口大二圍長五尺六寸以羊韋□之有
兩紐疏畫此約漢法云然也鄭康成曰雅中有椎(樂記)
(注)裓樂裓夏之樂牘應雅教其舂者謂以築地笙師
教之則三器在庭可知矣賓醉而出奏裓夏以此三
器築地為之行節樂記曰訊疾以雅孔穎達曰舞者
訊疾奏此雅器以應之蓋樂者正也賓出而舂雅欲
其醉而不失正也工舞而奏雅欲其迅疾而不失正
也賓出之奏雅有裓樂則工舞之奏雅各以其舞之
曲歟
壎
何人斯蘇公刺暴公之詩也以伯氏吹壎仲氏吹箎
託親愛之意而已世本遂謂暴辛公作壎蘇成公作
箎譙周譏之宜矣然周謂暴公善壎蘇公善箎不可
考也周禮小師掌教壎瞽矇掌播壎爾雅曰大壎謂
之嘂廣雅云壎象秤錘以土為之六孔鄭司農釋周
禮郭璞釋爾雅其說皆然郭璞又謂銳上平底大者
如鵝子小者如雞子蓋壎之大小不同而同於六孔
(白虎通曰壎坎音也管艮音也壎在十一月陽氣如黃泉之下薰蒸而萌唐樂志曰壎曛也立秋之音萬)
(物將曛黃也舊圖大壎謂之雅壎小者謂之頌壎然壎土也土位在坤而時立秋則唐志之說是而白虎)
(通之說非矣)
缶
爾雅曰盎謂之缶易曰不鼓缶而歌則大耋之嗟凶
詩曰坎其擊缶宛丘之下國語曰瓦絲尚宫澠池之
會秦王謂趙王擊缶李斯曰擊甕扣缶真秦聲也蓋
缶古之樂器秦尚之劉安曰窮鄉之社扣瓮拊瓶相
和而歌自以為樂亦擊缶之類也吕不韋曰堯使&KR2851;
以麋&KR1752;冥缶而鼓之此不可考也
琴
琴操曰伏犧作琴世本曰神農作琴樂記曰舜作五
絃之琴以歌南風(或曰帝俊生晏龍龍作琴瑟郭璞曰俊即舜也)眀堂位曰
大琴大瑟中琴中瑟四代之樂器也爾雅曰大瑟謂
之灑大琴謂之離白虎通曰琴者禁也禁邪以正人
心也樂書曰琴長八尺一寸正度也絃大者為君而
居中央商居右旁其餘大小相次不失其序則君臣
之位正矣廣雅曰琴長三尺六寸六分象三百六十
有六日五絃象五行大絃為君寬和而温小絃為
臣清廉不亂騶忌子謂齊威王曰大絃濁以春温者
君也小絃廉折以清者臣也文王武王加二絃以合
君臣之恩琴操曰廣六寸象六合也又上曰池言其
平下曰濱言其服前廣後狹象尊卑上圜下方象天
地然琴之大小雖不同不過五絃七絃而已先儒釋
爾雅謂大琴二十七絃或作於伏犧或作於神農不
可考也其長或八尺一寸或三尺六寸六分蓋大琴
中琴之辨歟春秋傳穆姜擇美檟自為頌琴杜預謂
頌琴猶言雅琴
瑟
世本曰庖犧作瑟五十絃黃帝使素女鼓之哀不自
勝乃破為二十五絃具二均聲(或曰朱襄氏之臣士達造五絃琴)爾
雅曰大瑟謂之灑鄉飲酒禮二人皆左何瑟後首桍
越燕禮曰小臣左何瑟面鼓執越樂記曰清廟之瑟
朱絃而疏越尚書大傳曰大琴練絃達越大瑟朱絃
達越蓋越底孔也疏達通之也朱絃練而朱之也蓋
絲不練則勁而聲清練則熟而聲濁孔小則聲急大
則聲遲故越疏以遲其聲然後不至於太急練絲以
濁其聲然後不失之太清舊圖雅瑟長八尺一寸廣
一尺八寸二十三絃其常用者十九絃其餘四絃謂
之番番贏也頌瑟長七尺二寸廣尺八二十五絃盡
用之此蓋有所傳然也周禮小師掌教絃歌瞽矇掌
教琴瑟大司樂雲和之琴瑟冬日至圜丘奏之空桑
之琴瑟夏日至方丘奏之龍門之琴瑟宗廟奏之則
鼓瑟未嘗無琴也樂記獨言清廟之瑟鄉飲酒燕禮
亦獨言瑟者舉其大者故也後世高漸離之擊筑(似箏)
(細項)蒙恬之造箏漢之琵琶箜篌(風俗通曰漢武帝樂人侯調作坎侯釋名)
(曰師延所作)晉之阮咸此皆放琴瑟而為之歟(易通卦驗冬至日使)
(八能之士鼓黃鍾之瑟瑟用槐長八尺一寸夏至日瑟用桑長五尺五寸槐取其氣上桑取其垂下)
禮書卷一百二十四
