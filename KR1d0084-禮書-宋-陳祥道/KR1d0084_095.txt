禮書卷九十六
宋陳祥道撰
卣
書曰秬鬯二卣詩與左傳曰秬鬯一卣爾雅曰彛卣
罍器也又曰卣中尊(郭氏曰不大不小)蓋卣盛鬯之器也古
者人臣受鬯以卣不以彛則鬯之未祼也實卣則將
祼則實彛矣周禮鬯人廟用修者謂始禘時自饋食
始修漆尊也修讀曰卣卣中尊謂獻尊之屬尊者彛
為上罍為下然卣盛鬯而獻尊之屬盛齊酒則卣與
獻象異矣其飾或漆或畫不可考也
祀天犧象
幂人疏布巾幂八尊畫布巾幂六彛禮記曰犧尊疏
布鼏樿杓以素為貴又曰器用陶匏以象天地之性
孔穎達謂祭天地以瓦為尊畫犧於上或曰夏商禮然
明堂位曰犧象周尊也非夏商尊其以瓦為之畫犧
於上理或然也
山罍
金罍(金飾龜目)
大罍
周禮鬯人凡祭祀社壝用大罍(大罍瓦罍)司尊彛春祠夏禴
其朝踐用兩獻尊其再獻用兩象尊皆有罍諸臣之所
昨也秋嘗冬烝其朝獻用兩著尊其饋獻用兩壺尊皆
有罍諸臣之所昨也凡四時之間祀追享朝享其朝踐
用兩大尊其再獻用兩山尊皆有罍諸臣之所昨也(諸臣)
(獻者酌罍以自酢不敢與王之神靈共尊大尊太古之瓦尊山尊山罍也亦刻而畫之為山雲之形)詩曰
我姑酌彼金罍(毛氏曰人君黃金罍)又曰泂酌彼行潦挹彼注兹可
以濯罍又曰缾之罄矣維罍之恥禮記曰廟堂之上罍
尊在酌犧尊在西君西酌犧象夫人東酌罍尊又曰山
罍夏后氏之尊也儀禮燕大射設洗于阼階東南罍水
在東孔穎達曰韓詩說金罍大夫器也天子以玉諸侯
大夫皆以金士以梓毛詩說金罍酒器也諸臣之所昨
人君以黃金飾尊大一碩金飾龜目蓋刻為雲罍之象
謹案韓詩說天子以玉經無明文謂之罍者取象雲雷
博施如人君不及諸臣韓詩說士以梓士無飾言其木
體則以上同用梓而加飾耳毛詩說黃金罍謂天子也
周南王者之風故皆以天子之事言焉爾雅曰彛卣罍
器也小罍謂之坎說文曰罍龜目尊以木為之郭璞曰
罍形似壺大者受一斛
司尊彛犧象之尊王與后之所獻罍諸臣之所昨則
罍賤於尊矣(先儒曰彛上尊罍下尊)記曰五獻之尊門内壺君
尊瓦甒燕禮君尊瓦大卿大夫士旅以壺大射膳尊
兩甒卿大夫士旅亦以壺士喪奠以兩甒而祭以壺
則壺賤於瓦尊矣有汙尊(鑿土為尊)然後有瓦大有瓦大
然後有山罍罍或作櫑許慎曰罍龜目尊以木為之
則罍非特以瓦也詩曰我姑酌彼金罍毛氏謂人君
黃金罍孔穎達謂金飾龜目蓋刻為雲雷之象周南
王者之風則黃金罍為天子也於理或然韓詩謂天
子罍以玉大夫以金士以梓此不可考罍之别有五
山罍金罍大罍小罍水罍也周禮鬯人祭祀社壝用
大罍則盛鬯者也儀禮罍水在洗東則盛水者也然
則罍之為器豈施於一哉周禮天子禮諸侯如諸侯
之相為賓春秋之時齊侯將享魯侯孔子曰犧象不
出門則諸侯相饗用犧象矣燕禮君尊瓦大卿大夫
壺大射膳尊瓦甒卿大夫壺則諸侯燕臣用壺矣昔
周王燕晉荀躒樽以魯壺則天子燕諸侯之臣亦以
壺也詩言我姑酌彼金罍其饗臣之禮歟(禮器五獻之尊門内)
(壺君尊瓦甒鄭氏曰壺大一石瓦甒五斗觀喪大禮棺槨之間大夫容壺士容甒則壺大於甒可知矣)
漢梁孝王有罍樽直千金後世寶之其制蓋侈於古
也
禮書卷九十六
