詩纘緒卷十三元劉玉汝撰
大雅一
文王在上於昭于天周雖舊邦其命維新有周不顯帝
命不時文王陟降在帝左右亹亹文王令聞不已陳
錫哉周侯文王孫子文王孫子本支百世凡周之士不
顯亦世世之不顯厥猶翼翼思皇多士生此王國王
國克生維周之楨濟濟多士文王以寧穆穆文王於
緝熙敬止假哉天命有商孫子商之孫子其麗不億上
帝既命侯于周服侯服于周天命靡常殷士膚敏祼
將于京厥作祼將常服黼冔王之藎臣無念爾祖無
念爾祖聿修厥德永言配命自求多福殷之未喪師克
配上帝宜鑒于殷駿命不易命之不易無遏爾躬宣
昭義問有虞殷自天上天之載無聲無臭儀刑文王萬
邦作孚
此篇本述文王之德以戒成王然傳於首章不言文
王之德而言其神蓋首言文王既沒而如在故知其
專以神言然神亦德也有是德則有是神言神則德
在其中矣新謂成王初嗣位而新受命即伊尹稱嗣
王新服厥命之新顯者昭之極至時謂新於此時又
言不顯不時者申詠上文以覆說下文文王也天以
形體言帝以主宰言天與帝非有二文王與天帝亦
非有二故於昭言其全體之昭著陟降言其妙用之
流行於昭于天言其與天並明陟降帝側言其與帝
同運天之造化非運用無以見其妙非妙用無以見
其神故詩人以是詠文王以見文王之神與天無間
有所在而無不在極昭顯而尤神妙政與易後天先
天之義同先天後天亦非有二然非後天入用之位
無以見先天全體之妙又如中庸言聖人同於天地
既言天地不二又言不測之意必如是而後天地造
化聖人德業一而二二而一之意可見此固非聖不
能與亦非聖不能知故曰此詩非聖人不能作也此
為是詩之首章中含三意一見文王有顯德上帝有
成命故子孫蒙其福澤以有天下二見文王與天同
其體用而無間三則此詩為戒成王而作首章雖未
有戒辭而已含戒意故極言文王如在欲成王思慕
感𤼵不能自已先有是心而後可進其言亦作詩陳
戒之微意也大抵讀詩者既觀本章之旨又當觀一
篇之旨以求作者之意如此章為一篇之首章其起
意𤼵辭廣大精微如此即可以見大雅之正體矣
次章至五章皆詠文王之德分為二節各以文王起
辭先言亹亹後言穆穆先言令聞不已後言不已其
敬者言之序也不言純亦不已而言其若有所勉不
言其敬不已而言不已其敬蓋後章將戒成王故此
先寓文王可法之意為之張本非文王真有所勉而
猶待於緝熙也文王孫子成王與焉見上章命新命
時當指成王可知
二章從文王存時之德順說到今三章承二章末語
從今日逆說歸文王存時事思皇多士以下言文王
存時得人之盛是以周士傳世之顯如此次章以下
皆說文王之德不復語其神矣克生謂能用之使不
徒生夫然後謂之能生也此以二章為一節觀前以
文王起辭此承用前末語可見後二章倣此
文王之德莫盛於敬故以於字嘆之假哉天命有商
孫子是順說下文逆說後章又順說與前二章相似
反覆咏嘆也
五章言殷士服周助祭而服殷服則殷亡之禍極矣
寓戒之意切矣故下文即呼王藎臣而告之然告王
之言不以為下章起辭而於此章末言之蓋此章在
一篇之中結前起後既欲前有歸宿尤欲後相連續
若意連語斷則意雖相接而語不切至又前以文王
起辭此若以成王起辭則是以成王與文王相對非
所以尊文王而欲成王之念之矣故特於此章之末
忽呼王臣而告之欲成王感動而警𤼵也此措意行
文之妙亦大雅大篇長章之一體也
六章言無念爾祖惟在於修德前後無非言文王之
德然不說出至此方說一德字蓋特為成王言之見
我之德即文王之德不待他求故下言永言配命即
修德之功自求多福即修德之效永言則不息矣配
命則無間矣命則天之與我而我所以為德者德之
本也配命則德既成而即文王矣多福則福在我而
無殷禍矣修德之本效二語盡之可謂簡而要矣非
周公孰能之法文王以自修監殷道以自省亦承前
章周興殷亡之意而反覆丁寧之也
無遏爾躬承上求福而言遏絶天命皆由我以致之
所謂禍福無不自已求之者也宣昭義問承上配命
而言能修其德則有以宣昭其善譽矣德之不修義
問何有而欲宣昭之乎虞殷自天承上鑒殷而言雖
能宣昭義問又當度殷而折之於天其曰自天蓋將
轉歸天與文王也此篇首言文王之神如在而與天
無間末言天之事無迹而文王可法皆反覆以明文
王與天一而尤欲成王之法文王與首章相應又自
求多福效見於一已萬邦作孚則效見於天下後世
效莫大於此故以終篇焉此篇起結相應中間承接
轉折血脉相貫反覆歎詠意味無窮非聖人有意於
為是皆自然之文理也
明明在下赫赫在上天難忱斯不易維王天位殷適使
不挾四方摯仲氏任自彼殷商來嫁于周曰嬪于京
乃及王季維德之行大任有身生此文王維此文王
小心翼翼昭事上帝聿懷多福厥德不回以受方國
天監在下有命既集文王初載天作之合在洽之陽在
渭之涘文王嘉止大邦有子大邦有子俔天之妹文
定厥祥親迎于渭造舟為梁不顯其光有命自天命
此文王于周于京纘女維莘長子維行篤生武王保右
命爾燮伐大商殷商之旅其會如林矢于牧野維予
侯興上帝臨女無貳爾心牧野洋洋檀車煌煌駟騵
彭彭維師尚父時維鷹揚涼彼武王肆伐大商會朝清
明
德明而又明則命顯而又顯難忱不可恃不易不可
忽起語泛說正理次即轉入殷亡以起後章言文武
詩體文法也
次章以下言天命文武文王以德言武王以功言而
言武王之功為多疑當以此篇為追述武王之功與
前篇相對蓋武王有天下者也故篇内雖分言文武
而推本王季以及文王者實欲推本文王以及武王
也又前篇既專述文王故此篇惟重在於武王歟前
篇呼王藎臣明見戒詞此篇戒意寓於首章
翼翼恭慎恭見乎外慎主乎中兼内外言昭事上帝
顯然事帝於動静作止語默之間文王有事君之小
心即事上帝之小心也懷言福自來或謂懷即予懷
明德之懷言帝自懷與之受言方國自來已不拒之
即歸斯受之之受
次章承首章之起語即述大任以及文王三章則專
述文王之德至四章再從天命說起蓋將陳武王而
先推本文王也洽陽渭涘言周京之盛如碩人言齊
地廣大韓奕言韓土孔樂也俔天之妹言大姒德自
然而生即貴也文定厥祥言文王之昏禮極備也大
姒生有德而昏盡禮故曰不顯其光言德禮之光也
又意此時王季為文王娶六禮甚盛故詩人特以是
咏之觀造舟後為天子制則其禮盛可知又夫婦人
倫之始故聖道必本於此天下之本在國國之本在
家也
六章又從天命說起蓋此章正言文王生武王武王
伐商前曰天監此曰有命又曰篤曰保右命蓋武王
受命有天下其功尤大故二章皆承上更端再三推
原天命見此篇之意重在武王又前咏文王止二章
後推本以及武王凡五章意尤可知中入武王與文
王篇中入成王同皇矣篇中亦然
維予侯興之下忽言上帝臨女無貳爾心乃衆人贊
武王之辭有數意一見天意必欲亡紂衆心同欲武
王除暴二見武王之心常若帝臨而于天下無不順
於理無所違三見武王順天應人而非得已四見武
王之心明白洞達衆人所共知至此而贊其决作詩
者於此又以詠其事辭簡義精意深文竒信非聖不
能作也
孟子曰周公相武王誅紂此詩乃獨以太公言蓋太
公精兵法伐紂軍旅之事實專任之故詩人舉其實
以明功鷹揚者太公以紂為天人所共怒故年雖老
而氣甚壯志氣不以血氣而衰也又贊武王者衆人
也而太公為天下之父於此而助武王豈得辭哉且
言太公而不及周公則此詩為周公所作亦一證也
肆者兵進而不可遏也蓋衆人皆欲紂亡之速故雖
遏之而不可得且見罔有敵於我師之意焉會朝清
明即書所謂一戎衣而天下定者但書紀其終詩咏
其始會朝清明如沈霾忽開而觀白日如炎埃忽散
而挹清風其形容即時頓異之氣有大定一語所不
能盡者以武王成功如此其大一篇序事如此其詳
而終以一語凡反商之政代商之治皆可即是而推
可謂極簡要而善形容矣且不特此也是詩用一字
形容如曰昭曰篤曰燮曰肆用二字形容如曰明明
曰赫赫曰鷹揚用一語形容於殷紂曰天位殷適於
文王曰小心翼翼於大任曰維德之行於大姒曰俔
天之妹於武王曰無貳爾心而以會朝一語結全篇
之意皆可玩味傳謂末章所以終首章之意又云其
章以六句八句相間以此論之則詩必有體文必有
法烏可以是為末而不論哉
緜緜瓜瓞民之初生自土沮漆古公亶父陶復陶穴未
有家室古公亶父來朝走馬率西水滸至于岐下爰
及姜女聿來胥宇周原膴膴堇荼如飴爰始爰謀爰
契我龜曰止曰時築室于兹迺慰迺止迺左迺右迺
疆迺理迺宣迺畝自西徂東周爰執事迺召司空迺
召司徒俾立室家其繩則直縮版以載作廟翼翼捄
之陾陾度之薨薨築之登登削屢馮馮百堵皆興鼛鼓
弗勝迺立臯門臯門有伉迺立應門應門將將迺立
冡土戎醜攸行肆不殄厥愠亦不隕厥問柞棫拔矣
行道兌矣混夷駾矣維其喙矣虞芮質厥成文王蹶
厥生予曰有䟽附予曰有先後予曰有奔奏予曰有禦
侮
緜緜瓜瓞一語於本章則為比合全章則為興瓜瓞
取義先小後大本章只言小而不及大故只當為比
合全篇則由首章循至末章方見先小後大則此一
句當為興矣以一句興全篇又詩之一體與衆例不
同大雅大篇皆出聖賢𤼵端一語便見始終於此詩
乎見之此篇詠大王文王首章即見古公所謂入題
者是也然先從周人說起却引入大王言周人始生
自公劉遷豳以來至大王已歴數世然只二句包括
不說出蓋意重在大王也作此詩文法也其言初生
即厥初生民之初生彼說出於姜嫄此包括公劉諸
君所以知之者以自土沮漆而知之也其言古公者
謂古公之時民俗如此故傳以民與俗言非古公居
土室中也
二章却提古公說此下皆詠古公矣走馬非從容故
見避狄難此隠言至下厥愠混夷乃明言序事緩急
法也
凡遷都先相地宜次詢人謀乃考卜如公劉遷豳武
王遷鎬衛遷楚丘大舜官占洪範謀及凡事皆然况
遷都重事可不謹乎此與下章皆定民居
慰止左右使民有居疆理宣畝使民有養周爰執事
見古人愛民周徧
至是乃召司空見上居民授田皆古公身親臨之此
時司空司徒未必不在特詩人欲表此意故于此始
以乃召言之此言古公作已室家下文乃詳其先後
作之之序
捄之度之承上章繩直縮版而述其作墻之序即上
章立室家之事二章雖斷而一事相因又詩之一體
文之變也鼛鼓言民自樂勸周爰見上愛下弗勝見
下愛上二語備之
二門因居室而言居室正門之外左祖右社而營築
畢矣二門與社至周皆為天子制詩人欲成王知所
由始故特因居室併及之乃者相繼之辭迺慰至迺
立凡十三迺字自有次序非泛言之捄之一章獨無
乃字見是承上而二章相連明矣
末二章乃一篇之歸宿故以肆字起辭又以見後大
之意前皆述大王事至此方詠其德然只以混夷一
事言之所以為善詠德也言大王不能絶人之見怒
但能不廢已之自修卒致文王之時岐下繁盛而混
夷奔竄矣混夷之服夲文王時事詩人欲言大王積德之
效故推本而歸之大王焉四矣字所以深嘆其效也
末章因混夷之服而言文王之德惟以虞芮一事言之
蓋舉其大者所以為善詠德也虞芮之來自來質成
而莫知其所以然者何也但見文王之國有蹶然興
起之勢周公謂以已意推之毋亦有此四臣之助乎
其稱予者周公對成王之辭也前章言大王不言混
夷之服其服固有所自末章止言虞芮之來不言文
王其來也雖文王亦不期然矣文王之化至是而未
易名言周公特因國勢興起而以予斷之然猶不敢
自是也故稱予曰者凡四以寓不盡之意欲成王深
思自得之而文王得人盛之意亦在其中矣二章言
周至大王始大而文王益大以終首章之意則緜緜
瓜瓞一語豈非一篇之興歟又按三詩皆成王之詩
文王篇則追述文王之德大明篇則追述武王之功
緜篇則追述大王文王之事文王詩戒明矣大明戒
意見首章緜似無戒意蓋緜首言國小無咏美意中
言愠問有艱難意末言予曰乃公告王之辭書載周
公告王皆稱予故緜戒可知又三詩皆用為相見之
樂二詩既戒則此詩亦戒可知
芃芃棫樸薪之槱之濟濟辟王左右趣之濟濟辟王
左右奉璋奉璋峩峩髦士攸宜渒彼涇舟烝徒楫之
周王于邁六師及之倬彼雲漢為章于天周王夀考
遐不作人追琢其章金玉其相勉勉我王綱紀四方
芃芃棫樸則薪之槱之矣薪以燎之所以致其用於
今日槱以積之所以儲其用於後日也濟濟辟王則
左右趣之矣左右使令之人固無不於此乎趣向左
右輔弼之人又無不於此乎趣向也
左右言無方也首次二章皆言濟濟辟王左右而其
一則泛言人心歸向之一則特言人中之賢士歸向
之詞語相疊意義相足與前篇縮版捄之二章之體
相似又前後皆興此獨賦可見
三章之興與前章之賦體雖不同而下文文意相對
與湛露後二章之體相似蓋言居而奉祭則賢士歸
向出有所往則六師歸向三章蓋一意相通
後二章言文王之德化政治能使天下四方之人自
歸向之非止國之髦士師衆也故此章託興於天而
聖人所作可知矣周王有聖德又有夀考聖人在位
日久如之何而不作人非以其在位久而後能也追
琢金玉託興又變其體蓋以一物析為二句横作四
截追琢金玉以興勉勉其章其相以興綱紀又當先
言金玉而乃先言追琢者所以為興勉勉也我王有
聖德而又勉勉故其綱紀為至傳于三者皆以至意
言之又追琢金玉極文質之美者興中自有至意故
詩有意因興而顯興有藏言外之意者所謂興兼比
者也上章亦然何以見後二章亦言人歸之者蓋歸
向者此篇所詠之大意也前三章既見此意則後二
章可知故詩有後章承前章不言而前意在其中者
觀此詩尤可見也作謂作興鼓舞於當時綱紀謂維
持鞏固於無窮勉勉有德化造極不已之意綱紀有
天下後世可守可久之意故以是終篇焉
瞻彼旱麓榛楛濟濟豈弟君子干禄豈弟瑟彼玉瓚
黃流在中豈弟君子福禄攸降鳶飛戾天魚躍于淵
豈弟君子遐不作人清酒既載騂牡既備以享以祀
以介景福瑟彼柞棫民所燎矣豈弟君子神所勞矣
莫莫葛藟施于條枚豈弟君子求福不回
此詩詠文王有德而得福即中庸大德必得其禄之
意首章託興中含自然之意次章取興中含必然之
意前詩作人託興雲漢有廣大光明之意此詩作人
託興鳶魚有流動充滿莫知所以然之意末章葛藟
有纏固不已之意皆興之兼比者當各隨所興以見
所詠蓋大雅所興多有在所詠之外而可以因興得
所詠之意者此興所以為深遠也此篇詠歌文王之
德重在豈弟君子一語蓋此一語詠德也前後始終
皆言得福中間一言德化言德盛民化所以得福也
觀傳於下章謂承上章言有豈弟之德則祭必受福
可見此章為得福之本故此章不言福惟託興專以
形容德化之妙焉輔氏謂斂福錫民則非傳承上章
之旨矣三章言豈弟而不言福四章言介福而不言
豈弟以是推之則第五章亦當承上章言享祀之福
神勞之矣又前後皆興惟第四章居中獨為賦蓋二
章一意相通詩有二章意連有三章意連者惟大雅
篇有此體不可以常例論也首章末章皆子貢答子
禽之意首末相應而末兼興纏固不已所以為結
思齊大任文王之母思媚周姜京室之婦大姒嗣徽音
則百斯男惠于宗公神罔時怨神罔時恫刑于寡妻
至於兄弟以御于家邦雝雝在宫肅肅在廟不顯亦
臨無射亦保肆戎疾不殄烈假不瑕不聞亦式不諫
亦入肆成人有德小子有造古之人無斁譽髦斯士
詩有一句引起次句入題者此詩首句推本大任次
句即說文王雖言文王之母然提出文王即是此詩
之綱領矣下言周姜大姒亦為文王言之故後章不
再舉文王矣齊有純一之意兼内外而言詠大任只
用一齊字雖大姒之嗣亦嗣此耳故人稱德不在多
所以善詠
首章先大任及大姜故此先言宗公次言寡妻又先
宗廟後閨門先祖宗後家國言之序也以宗工對寡
妻兄弟邦家則尊卑之等以家邦自相對則内外之
序大分小分所施各有其道焉然言惠而不言所以
惠言刑而不言所以刑蓋猶是承上起下未曾說出
所以為德者下章乃言之
三章乃承上章言其所以刑于家邦者以其在宫而
有雝雝之德所以惠于宗公者以其在廟而有肅肅
之德也至此與下章方極言文王之德然先宫後廟
與上章交互而言者變文法也
雝雝肅肅德之見於身者故亦臨亦保以心言不顯
以地言無射以時言也至誠無息之心也戎疾不瑕
德之見於事者故亦式亦入以理言聞謂已非有聞
於人諫謂人非有諫於已從容中禮之事也在宫在
廟處常之德不殄不瑕處變之德二章詠文王之德
無以復加矣然必有諸身而後見於事能處常而後
能應變故此章以肆言
