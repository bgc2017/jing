九經誤字五經總義類
提要
(臣)等謹案九經誤字一卷
國朝顧炎武撰炎武有左傳杜解補正已著錄
是書以明國子監所刊諸經字多譌脫而坊
刻之誤又甚於監本乃考石經及諸舊刻作
為此書其中所摘監本坊本之誤諸經尚不
過一二字惟儀禮脫誤比諸經尤甚如士昏
禮視諸衿鞶下脫壻之綏姆辭曰未教不足
與為禮也十四字鄉射禮各以其物獲下脫
士鹿中翿旌以獲七字燕禮享於門外東方
下脫其牲狗也四字特牲饋食禮長皆答拜
下脫舉觶者祭卒觶拜長皆答拜十一字振
之三下脫以授尸坐取簞興七字其一兩字
之脫尚十九處皆賴炎武此書校明今本得
以補正則於典籍不為無功矣惟所引石經
子朝奔郊四字字體與唐不類考左傳昭公
二十二年王師軍於京楚辛丑伐京注云京
楚子朝所在又昭公二十三年王子朝入於
尹注云自京入尹氏之邑則子朝無奔郊之
事此四字為王堯惠等妄加明矣炎武亦復
采之未免泥古之過然不以一眚掩也乾隆
四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
