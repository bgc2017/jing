古經解鈎沈卷二十三
長洲余蕭客撰
春秋穀梁傳
穀梁
序成帝時議立三傳博士巴郡胥君安獨駁左傳不
祖聖人春秋穀梁傳序(常璩華陽國志十下)夫子感隠桓之
事為作春秋振王道於無王徐邈序(北堂書鈔九十五)
解左氏善於禮公羊善於讖穀梁善於經鄭玄六萟
論(序疏)穀梁與孝公同時麋信注(經典釋文一)
序鼓芳風以扇遊塵
正樂為芳風淫樂為遊塵樂可以降天神出地祇故
云芳風淫樂鬼神不享君子不聽故曰遊塵舊解(序疏)
隠公
(元年)傳不正
夫遜者君臣之大節也苟不失其正則聖人必重之
春秋必韙之穀梁謂非正豈微旨歟隠之遜非徒為
威蓋成先君歸仲子之意春秋實尼父之日月也日
月之垂昭昭然非遜君之賢君曷以居其首哉居斯
之首與居諸史之首則正創業之主斯之首則聖特
筆之以冠十二公矣始定易非乾象無以冠之七十
傳非夷齊無以冠之三千子非顏閔無以冠之又春
秋正威母之喪不正隠母之喪威母書夫人薨隠母
書君氏卒斯皆正隠讓之明言而聖人崇謙遜之風
戒僭亂之俗成王化之本也左氏公羊得其實穀梁
之短矣陳岳春秋折衷(山堂考索續集十二)
經天王使宰咺來歸惠公仲子之賵
天子於諸侯含之賵之諸侯於卿大夫如天子於諸
侯諸侯於士如天子於諸侯臣襚之賵之天子於二
王之後含為先襚則次之賵為後諸侯相於如天子
於二王後平王新有幽王之亂遷於成周欲崇禮
於諸侯原情免之若無事而晚者去來以譏之榮叔
是也鄭玄釋廢疾(朱校宋本禮記疏五十一)
傳貝玉曰含
大夫當五諸侯當七天子當九舊說(疏一)
寰内諸侯
天子以千里為寰尹更始章句(宋本文選注六)
(二年)傳入者内弗受也
按侵伐圍滅皆用兵之事安有彼國願受之乎趙匡
春秋集傳(纂例五)
夫人薨不地
此說非也假如夫人歸寧死於外豈得云不地乎同
(纂例三)
傳外壤
壤音傷舊音(疏一)
(五年)傳苞人民毆牛馬曰侵斬樹木壊宫室曰伐
廐焚孔子曰傷人乎不問馬今穀梁以苞人民為輕
斬樹木壊宫室為重是理道之不通也何休廢疾
苞人民毆牛馬兵去則可以歸還其為壊宫室斬樹
木則樹木斷不復生宫室壊不復成為毒害更重也
釋廢疾(疏二)
(九年)傳聘諸侯非正也
周禮云天子時聘以結諸侯之好人君亦有聘士之
禮穀梁曰聘諸侯非正也言天子不當聘諸侯殊誤
矣啖助春秋集傳(纂例四)
所俠也
所者俠之氏尹更始注(疏二)
(十年)傳不正其乘敗人而深為利
安有彼不敗而能取其邑乎假如兵不敗我直取得
其邑則無罪乎趙集傳(辨疑一)
桓公
(元年)經春王
春秋上下無王者凡一百有八桓無王者見不奉王
法餘公無王者為不書正月不得書王桓初即位者
已見治故書王以示義范甯例(疏三)春秋歲首必書
王者聖人大一統也書王必次春書正必次王謂春
者天之所為也正者王之所為也王稟於春正稟於
王以載行事以立綱紀綱紀立而後條貫舉條貫舉
而後褒貶作褒貶作而後君君臣臣父父子子之道
定是以凡書王皆用周之班歷或失不班歷則不書
以明上尊天子下卑諸侯以正王道也苟不班歷而
不書正則並正去之雖是月有事第書其事而無其
正何者王旣不書正將奚附局班歷而書王則併正
在焉雖是無事亦書空正月以紀之何者王旣書之
正宜在焉自始正末無毫釐之差穀梁公羊無辭左
氏得其實折衷(山堂考索續集十二)
鄭伯以璧假許田
鄭以祊不足當許田故復加璧麋信(史記注三十三)
(二年)傳孔氏父字諡也
孔字父美稱也孔氏之先皆以字連父故有弗父金
父若孔為氏豈世世改乎又春秋時名嘉者多字孔
是其證也啖集傳(辨疑二)
(三年)傳謹言而退
穀梁云善其約言而退按會遇亦並不盟皆是約言
而退何得獨異其文趙集傳(纂例四)
(四年)傳夏曰苗
運斗樞曰夏不田穀梁有夏田於義為短廢疾
四時皆田夏殷之禮詩云之子于苗選徒囂囂夏田
明矣孔子雖有聖德不敢顯然改先王之法以教授
於世若其所欲改其陰書於緯藏之以傳後王穀梁
四時田者近孔子故也公羊正當六國之亡讖緯見
讀而傳為三時田作傳有先後雖異不足以斷穀梁
也歲三田謂以三事為田釋廢疾(並朱校宋本禮記疏十七)
(九年)傳為之中者歸之也
按王后者天下之母不同於諸侯自合書之不關魯
為之媒乃書也趙集傳(纂例六)
言使非正也
禮諸侯嫡誓於天子攝其君則下其君一等未誓則
以玉帛繼子男此為同急王命也至於相朝非急會
今曹伯有不朝魯未為有闕命使世子攝朝言非禮
之政庾信注
以内
内魯同
内失正曹伯失正
言二者俱失之同(並御覽百四十七)
(異字)則是放命也(唐石經二)
放違也言世子違命而止是當不義則争之庾信注
(御覽百四十七)
(十年)傳正終生之卒也
曹伯亢諸侯之禮使世子行朝故於卒示譏范甯答
薄氏駁(疏四)
來戰者前定之戰也
此說非也言來者責三國不當來爾言戰者諱敗之
常也趙集傳(辨疑二)
(十一年)經公會宋公於夫鍾(童)
童音鍾麋信音(釋文二十三)
(十四年)傳以為唯未易災之餘而嘗可也志不敬也
唯以未易災之餘而嘗然後可志也用火焚之餘以
祭宗廟非人子所以盡其心力不敬之大也鄭嗣(注二)
(十五年)傳地而後伐疑辭也
按謀伐之初豈有不懷疑者疑者心中之事何由知
之今據經文因成會禮而後行伐爾辭意甚明無他
義也趙集傳
(十八年)傳薨稱公舉上也
諸侯雖五等臣子皆曰公從高稱也生時皆然何用
解薨啖集傳(並辨疑二)
莊公
(元年)傳無來錫命
錫命者旌功德之由苟錫之非禮也穀梁曰禮有受
命無來錫命此說非也按秦漢以後郡縣天下天子
益尊不比三代猶就郡國加守相爵秩何得無錫命
乎蓋不知譏其賞無功而遂妄為義也趙集傳(纂例四)
(二年)傳婦人既嫁不踰竟
若然則父母存豈得絶其歸寧乎同(纂例二)
(四年)傳刺釋怨也
凡戰伐盟會苟君臣不敵則必恥之矧其狩乎狩者
非大於戰伐盟會也戰伐盟會者不得已而為之狩
者在我而已苟公自狩於境内則為人事也越境與
齊狩則非人事也旣非人事則必齊侯召公同狩公
不肯自與齊之微者狩也苟是與微者狩則必為魯
諱當書及齊人狩於禚不曰公矣如文二年書及晉
處父盟也噫人齊侯者蓋刺公也刺其非王事而與
不同天之讐狩斯穀梁近之左氏公羊俱誤折衷(山堂)
(考索續集十二)
(六年)傳稱名貴之也
王人者卑者之稱也當直稱王人而已今以其能奉
天子之命救衛而拒諸侯故加名以貴之僖八年公
會王人齊侯是卑者之常稱徐乾注(注三)
(七年)經恒星不見
天戒若曰勿使大夫世官將令專事暝晦公室卑矣
劉向春秋說(晉書二十九)
(十七年)傳逃義曰逃
凡言逃者皆謂義當留而竊去也故穀梁云逃義曰
逃君臣同辭逃者匹夫之事也趙集傳(纂例七)
(二十二年)傳為嫌天子之葬也
穀梁曰為嫌天子不許之葬按當時天子微弱魯肯
畏之乎若實有畏王之心則自赦以除母罪豈為得
禮且魯莊未嘗有怨齊之心葬母肯有所忌赦自赦
爾葬自葬爾事不相關同
(二十三年)傳朝於廟正也於外非正也
若於國中而不於廟乃為非禮若於境外如何求廟
乎且諸侯朝於四岳之下亦豈得求廟乎同(並辨疑四)
(二十四年)傳赤蓋郭公也
赤若是諸侯不能治國舍而歸曹應謂之奔何以詭
例言歸乎薄叔玄駁(疏六)
(二十八年)經大無麥禾
水旱當書不書水旱而曰大無麥禾者土氣不養稼
穡不成劉向說(晉書二十七)
(二十九年)傳以大及小也
此但言先後次第破甚者先之或近邊者亦先之何
必小大乎啖集傳(辨疑四)
閔公
(元年)傳諡所以成德也
成謂定其德之優劣徐邈注(北堂書鈔九十四)
僖公
(四年)傳侵蔡而蔡潰以桓公為知所侵也
霸主當以討罪正邪為心豈以易侵而遂侵乎又凡
春秋書侵伐皆罪之也不可妄加褒飾趙集傳(辨疑五)
(十八年)傳言及惡宋也
戰言及者所以别客主直與不直河曲之戰兩不直
故去及今宋言及明直在宋非所以惡宋也即言及
為惡是河曲之戰為兩善乎及穀梁以為河曲之戰
不言及略之也自相反矣廢疾(王晳春秋皇綱論三)
(二十一年)經大旱
春秋凡書二十四旱考異郵說云分為四部各有義
焉釋廢疾(朱校宋本禮記疏二十三)
(二十九年)經大雨雹
雹者陰脅陽之象霰者陽脅陰之符也春秋穀梁說
(大戴禮注五)
(三十三年)傳未可殺而殺舉重也
未可殺而殺謂定元年殺菽者此說非也定元年草
不死唯菽死故紀其災也且今百草未死豆苗先枯
即知豆易凋不得云舉重也趙集傳(辨疑六)
文公
(四年)傳其不言氏何也貶之也
凡夫人加氏字便於言爾今旣曰婦姜故不要言氏
無他義也啖集傳(辨疑七)
(五年)傳而含已晚
(附正疏誤字)唯論諸侯自相於(影宋本六)
(九年)經地震
陽氣伏於陰下見迫於陰故不能升以至地動孔晁
指訓(春秋本義)
秦人來歸僖公成風之襚
以其殽敗兵無休時君子原情不責晚也釋廢疾(朱校)
(宋本禮記疏五十一)
(十二年)傳女子十五而許嫁
女子十五許嫁笄尹章句(周禮疏十四)
(十四年)傳猶茀也
茀扶憒翻李軌音茀扶勿翻徐邈音(並釋文二十三)
宣公
(二年)傳華元雖獲不病矣
按軍敗身獲而云不病此說非也但緣師先敗績身
乃見獲依次第書之有何褒貶乎若欲褒貶之乃責
其不身先士卒爾何得云善也晉侯夷吾之見獲為
馬陷濘中師實不敗各依事實而言無煩曲說趙集
傳(辨疑八)
(三年)經牛死
宣公區霿昏亂故天不饗其祀劉向說(晉書二十九)
(八年)經有事於太廟
禘而云有事者雖為卿佐卒張本而書有事其實當
時有用七月而禘因宣公六月而禘得禮故變文言
有事春秋因事變文見其得正也釋廢疾(朱校宋本禮記疏五)
(十二)
(十一年)傳使不得其君臣之道
(附補注脫字)二人與君昏淫
(十五年)傳古者什一
(附删注衍字)又受田十畝(並何煌校宋建安余氏萬卷堂本七)
(十八年)傳(異字)是亦奔父也(唐石經七)
成公
(元年)傳作為也
(附補疏脫字)言新則兼作也(影宋本六)
(九年)傳詳其事賢伯姬也
按春秋褒貶當事而書未有别紀閒事以為褒也趙
集傳(辨疑八)
(十三年)經(脫字)遂會晉侯齊侯(唐石經八何校余本八)
(十八年)經築鹿囿
天子囿方百里公侯十里徐邈注(影宋疏八)
襄公
(六年)傳(異句)非立異姓以莅祭祀(何校余本九)
此蓋昭四年經云取鄫以為若今實滅之不合如此
所以云立異姓也按吕今滅鄫以為附庸後魯取得
之何妨書取鄫乎且定六年鄭滅許哀元年許復見
於經則鄫之滅而再見亦何足怪若鄫人實取外孫
為國嗣罪自在鄫非莒之過則經文又當如梁亡之
類而言鄫亡不當書滅趙匡集傳(辨疑九)
(七年)傳見以如會卒也
此說非也几諸侯卒皆書名若言鄭伯如會髠原卒
於鄵則不成文辭也故云爾吳子謁伐楚門於巢卒
書名於伐楚之上亦同此義同(纂例三)
(十二年)經圍邰(台)
台音臺范甯音(宋本羣經音辨一)
昭公
(七年)傳王父名子也
(注脫字誤字)君不聽臣易名者欲使人重父命也父受名
於王父王父卒則稱王父之命名之(何校余本十)
(八年)經陳侯之弟招殺陳世子偃師
招成公子姬師襄公子所謂悼太子者也哀公愛其世
子留托之招哀公有疾招殺太子姬師而立留庾信注
傳曰鄉陳公子招
招發於十年矣同
盡具親
謂稱公子又稱弟招先君之公子今君之母弟也同
惡也
惡哀公使招至於殺之同(並御覽百四十七)
御轚者
轚絓也劉兆(釋文二十三)轚繼也同(經典釋文六)
(異字)閔之也(唐石經十)
(十五年)傳君命無所不通
宗廟大事大夫卒小事以理言之應待祭畢又禮記
稱衛侯曰柳莊者非寡人之臣也社稷之臣也如其
卒雖當祭必告據此足明常禮不告啖集傳(辨疑十)
(二十年)傳齊謂之綦
綦連併也劉兆
楚謂之踂
踂聚合不解也同
衛謂之縶
縶如見縶糾也同(並影宋本釋文二十三)
定公
(元年)傳毛澤未盡人力未竭未可以雩也
雩者以祈雨也若待毛澤盡人力竭雖雨何救哉蓋
傳以日月為例故有此分别啖集傳(辨疑十)
(四年)傳(異句)一事而再會(唐石經十一)
經楚囊瓦出奔鄭
(注闕文)知見伐由巳故懼而出奔(何校余本十一)
(十二年)傳(異句)非國不言圍(唐石經十一)
(十五年)經滕子來會葬
曹滕二莒世屬服事我范答薄氏(影宋疏十一)二邾同
(疏十九)
傳乃急辭也
按凡稱乃緩辭也不得云急趙集傳(辨疑十)
哀公
(元年)傳(脫字)此該郊之變而道之也(唐石經十二)
(異字)子不志三月卜郊(唐石經十二)
(十二年)傳非正也
春秋常賦不書苟書之必譏其重斂也復書用田賦
可知其害人矣謂作者不宜作謂用者不宜用皆聖
人之微文也自作丘甲之後已破十一之稅矣田賦
軍賦本通出馬一匹牛三頭今别為田明矣杜氏穀
梁得其旨折衷(山堂考索續集十三)
古經解鈎沈卷二十三
