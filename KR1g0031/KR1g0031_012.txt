古經解鈎沈卷十二
長洲余蕭客撰
禮記二
月令
始雨水
自壁八度至胃一度謂之降婁之次雨水春分居之
魯之分野蔡章句(注補後漢書三)
玄鳥至至之日以大牢祀于高禖
高尊也禖祀也吉事先見之象也蓋為人所祈子孫
之祀玄鳥感陽而至其來主為字乳蕃滋故重其至
日因以用事契母簡狄盖以玄鳥至日有事高禖而
生契焉故詩曰天命玄鳥降而生商同玄鳥
至時陰陽中萬物生故於是以三牲請子於高
禖之神居明顯之處故謂之高因其求子故謂之禖
以為古者有媒氏之官因以為神盧注(並注補後漢書四)
高禖先王子孫之祀也五經要義(事物紀原二)
后妃帥九嬪御
后妃將嬪御皆會於高禖以祈孕姓蔡章句
乃禮天子所御
天子所御謂后妃已下至御妾孕姓有萌芽者也同
帶以弓韣
韣弓衣同
授以弓矢于高禖之前
飲以醴酒帶以弓矢于高禖之前弓矢者男子之事
也同(並初學記十)
日夜分
晝有五十刻夜有五十刻馬融注(校宋疏二十三)
毋竭川澤
衆流注海曰川蔡章句(廣韵二)
習樂
樂聲曰歌同(萟文類聚四十三)
律中姑洗
以姑洗為角南吕為羽則微濁也同(注補後漢書一)
桐始華
木之後華者也同(埤雅十四)
虹始見
虹螮蝀也隂陽交接之氣著於形色者也雄曰虹䳄
曰蜺蜺常依隂雲而晝見於日衝無雲不見大隂亦
不見率以日西見於東方故詩云螮蝀在於東蜺常
在於旁四時長有之唯雄虹見藏有月同(萟文類聚二)
夫隂陽不和婚姻失序即生此氣同(初學記二)
乃薦鞠衣
祭在明堂王權賀瑒(校宋疏二十二)
乃告舟備具
備謂楫櫂綿繩維引之具蔡章句(御覽七百六十八)
天子始乘舟薦鮪于寢廟
陽氣和暖鮪魚時至將取以薦寢廟故因是乘舟禊
於名川也論語暮春浴乎沂洎上及下古有此禮今
三月上已祓於水濱盖出此也同(宋書十五)
畢
掩飛禽曰罼同(御覽八百三十二)
鳴鳩拂其羽
鶻鳩也鳩先是時鳴故稱鳴鳩拂猶搏也陽氣所感
故搏羽同
戴勝降于桑
以動民事也同(並埤雅九)
審五庫之量
審者審所用多少也一曰車庫二曰兵庫三曰祭
器庫四曰樂庫五曰宴器庫蔡章句(初學記二十四)
革
去毛曰革犀兕水牛之屬以為甲楯鼔鞞蔡章句(宋木)
(御覽三百五十七)
乃合累牛
累力追切鄭音(宋本羣經音辨五)
季春
自胃一度至畢六度謂之大梁之次清明榖雨居之
趙之分野蔡章句(注補後漢書三)
則天多沈隂
隂者密雲也沉者雲之重也蔡章句(宋本文選注三十九)
孟夏之月
夏謂南者南任也義宗
祝融
火正曰祝融者祝甚也融明也言夏時物氣甚明也
同(並宋本御覽二十一)
徵
聞徵聲無不善養而好施者也五經通義(初學記十五)
七
南方有火二土五故數七蔡章句(南齊書十一)
苦菜秀
苦蕒菜同(吳澄月令七十二候集解)不榮而實謂之秀同(御覽九百)
(九十七)
天子居明堂左个
明堂者所以明天氣統萬物明堂上通於天象日辰
故下十二宫象日辰也水環四周言王者動作法天
地德廣及四海方此水也月令記(蔡中郎集三)或以為
明堂者文王廟禮論(萟文類聚三十八)
以立夏
自畢六度至井十度立夏小滿居之晉之分野蔡章
句(注補後漢書三)四月立夏為節夏大也至此之時物已
長大故以為名小滿為中者物之生長小得並滿義
宗(宋本御覽二十三)
以迎夏于南郊
迎夏者禮炎帝祝融神也於南郊七里因火數也圭
用赤牲幣各倣其色樂奏中宫歌朱明其他皆如孟
春也蔡章句(御覽五音二十八)南郊七里郊也盧注(魏書五十五)
命太尉
太尉卿官蔡章句(御覽二百七)
麥秋至
百榖各以其初生為春熟為秋故麥以孟夏為秋同
宋本御覽二十一(祝穆事文類聚前集九)陳元靚歲時廣記二
斷薄刑
立秋乃施鞭扑馬融注(北堂書鈔四十五)
則蝗蟲
螽類乳於土中深埋其卵江東謂之蚱蜢善害田穉
蔡章句(埤雅十)蝗音横范宣音(經典釋文三十)
日在東井
日在牽牛則寒在東井則暑牽牛宿外遠人故寒東
井宿内近人故温五經通義(北堂書鈔百五十六)牽牛外宿
東井内宿同(御覽二十四)
小暑至
自柳三度至張十二度謂之鶉火之次小暑大暑居
之周之分野蔡章句(注補後漢書三)六月小暑為節者此
以相形為名形大暑故謂之小暑六月之初暑氣未
極故以小為名大暑為中者自十一月一陽爻生從
地而出至此之時方始上徹陽氣併出地上大暑既
極故大暑為中義宗(宋本御覽二十一)
螳蜋生
蟲名食蟬殺蟲蔡章句(御覽九百四十六)
鵙始鳴
鵙伯勞伯勞趙應時而鳴為隂候也同(御覽九百二十三)
均琴
凡絃之緩急為清濁琴緊其絃則清慢則濁同(文選注十)
(八)琴第一絃為宫次絃為商次為角徵次為羽次
為少宫次為少商三禮圖(初學記十六)
管
形長尺圍寸有孔無底蔡章句(宋書十九)其器今亡同
(通典百四十四)
簫
編竹有底同(宋書十九)長則濁短則清以蜜臘實其底
而增减之則和管而成音定無所復調當與琴瑟相
參同(萟文類聚四十四)以蜜臘實其底同(事文類聚續集二十三)
大者二十三管小者十六管同
竾
箎竹也六孔有距横吹之同(並通典百四十四)
羞以含桃
(注異句)含桃櫻汝桃也(校宋注疏本注二十三)
關
關在境所以察出禦入同(萟文類聚六)
日長至
自井十度至柳三度謂之鶉首之次芒種夏至居之
秦之分野同夏至之為極有三意焉晝漏極長去
極極近晷景極短同(並注補後漢書三)五月芒種為節者
言時可以種有芒之榖夏至為中者至有三義一以
明陽氣之至極二以助隂氣之始至三以明日之北
至故謂之至義宗(宋本御覽二十三)
可以處臺榭
所以制靈臺何以尊天重民備災禦害豫防未然也
夫王者嘗承順天地禦節隂陽也夏所以為清臺何
明明相承太平相續故為清臺殷為神臺周為靈臺
何質者具天而王夫者稱神文者具地而王地者稱
靈是其尚也禮統(御覽五百三十四)
則雹凍傷穀
雨凝曰雹同(北堂書鈔百五十二)
以祠宗廟社稷之靈
稷秋夏乃熟歴四時備隂陽榖之貴者章句(注補後漢書九)
蟋蟀居壁
蟋蟀蟲名螽斯莎雞之類世謂之蜻蛚同(萟文類聚九十七)
中央土
中郊五里之郊也盧注五里因土數王注(並北史四十二)
官
聞宫聲無不温雅而和之五經通義(初學記十五)
中霤
複穴皆開其上取明故雨霤之是以因名中室為中
霤也庾蔚(公羊疏二十七)
庚辛
庚更也辛新也言物皆改更而新也義宗(宋本御覽二十四)
商
聞商聲無不斷割而亡事也五經折疑(初學記十四)
九
西方有金四土五故數九蔡章句(南齊書十一)
白露降
露者隂液也同(北堂書鈔百五十二)
寒蟬鳴
鳴則天涼同(埤雅十一)
以立秋
自張十二度至軫六度謂之鶉尾之次立秋處暑居
之楚之分野同(注補後漢書三)七月立秋秋之言揫縮之
意隂意出地始殺萬物故以秋為節名義宗(宋本御覽二十)
(五)
以迎秋于西郊
西郊九里郊盧注(北史四十二)迎秋者禮少皥蓐收之
神於西郊九里因金數也圭用白琥牲幣各倣其色
樂奏夷則歌白藏其他如孟夏之禮蔡章句(御覽五百二十)
(八)
盲風至
秦人謂蓼風為盲風同(初學記三)秦人謂之蓼花風同
(陳元靚歲時廣記三)
養衰老
五更當為五叟叟長老之稱也其字似更書有轉誤
嫂字女傍叟今皆以為更矣同(御覽五百三十五)三老國
老也五更庶老也同(通典六十七)
冠帶有常
冠首飾也同(宋本文選注四)
日夜分
自軫六度至亢八度謂之壽星之次白露秋分居之
鄭之分野同(注補後漢書三)
爵入大水
凡鳥生於水同(御覽九百十四)
鞠有黃花
鞠草名也有者非所有也黃華者土氣之所成也季
秋草木皆成非榮華之時也故言菊有明他無有也
同(爾雅翼三)
于神倉
榖藏曰倉米藏曰廩同(宋本文選注七)
霜始降
自亢八度至尾四度謂之大火之次寒露霜降居之
宋之分野同(注補後漢書三)九月寒露為節者九月之時
露氣轉冷故謂之寒露節霜降為中露變為霜故以
霜降為中義宗(宋本御覽二十四)
習吹
習吹笙所以通氣也管簫竽笙皆以吹鳴者也蔡章
句(樂書百二十三)
大饗帝
九月大饗帝于明堂之中孝經云宗祀文王於明堂
是也義宗(宋本御覽二十四)
以習五戎
寄戎事之教於田獵武事不可空設必有以誡故寄
教於田獵閑肄五兵天子諸侯無事而不田為不敬
田不以禮為暴天物周禮司馬以旌致民平列陣如
戰之陣王執路鼓諸侯執賁鼓軍將執晉鼔師帥執
提旅師執鼙卒長執鐃兩司馬執鐸公司馬執鐲以
教坐作進退疾徐疏數之節士卒聽聲視旗隨而前
却故曰師之耳目在我旗鼓春教振旅以蒐田夏教
茇舍以苗田秋教治兵以獮田冬教大閱以狩田春
夏示行禮取禽供事而已秋者教時田獵之正其禮
盛章句
執弓挾矢以獵
親執弓以獵所以教兆民載戰事也四時閑習以救
無辜以伐有罪所以強兵保民安不忘危也同(並注補後)
(漢書五)獵捷也言以捷取之同(初學記二十三)
天子乃以犬嘗稻
十月穫稻人君嘗其先熟故在季秋九月熟者謂之
半夏稻同(初學記二十七)
孟冬之月
冬終也萬物於是終也同(初學記三)
壬癸
壬任也癸揆也言萬物更任生於黃泉皆有法度也
義宗(宋本御覽二十六)
介
介者甲也謂龜蟹之屬蔡章句(傅肱蟹譜上)
六
北方有水一土五故數六同(南齊書十一)
行
共工之子曰修好遠遊舟車所至足跡所達靡不窮
覽故祀以為祖神禮傳(殘本風俗通下)
以立冬
自尾四度至斗六度謂之析木之次燕之分野蔡章
句(注補後漢書三)十月立冬為節者冬終也立冬之時萬
物終成為節名小雪為中者氣數轉寒雨變成雪故
以小雪為節義宗(宋本御覽二十八)
以迎冬于北郊
北郊六里郊也盧注(北史四十二)迎冬者禮顓頊玄冥
之神也於北郊六里水數圭用玄牲幣各倣其色樂
奏應鍾歌玄英其他如立秋禮蔡章句(御覽五百二十八)
命太史釁龜筴
大卜官各以牲祠龜筴塗以牲血謂之釁同(宋本御覽七百)
(二十六)
無有不斂
十月農人事畢五榖既登家家儲蓄乃順時令崔實
注(白孔六帖三)
修鍵門
鍵關牡也所以止扉或謂之剡移蔡章句(顔氏家訓下)黃朝
(英緗素雜記三)
于天宗
天宗六宗之神盧注(注補後漢書八)
臘先祖五祀
周木德漢火德各以其五行之王日為祖其休廢日
為臘也火王午木王卯水王子金王酉而臘各用其
棄日如魏土行土衰於辰故魏臘用辰晉金行金衰
於丑故晉臘用丑五運相承莫不皆然外傳(緗素雜記五)
角力
如漢家乘之引閾蹋踘之類盧注(注補後漢書五)
飭死事
死逃亡皇疏(黃震日抄十六)
日短至
自斗六度至須女二度謂之星紀之次大雪冬至居
之越之分野蔡章句(注補後漢書三)冬至之為極有三意
焉晝漏極短去極極遠晷景極長極者至而還之辭
也同(注補後漢書三)十一月大雪為節者形於小雪為大
雪時雪轉甚故以大雪名節冬至中者亦有三義一
者隂極之至二者陽氣始至三者日南至義宗(宋本御覽)
(二十八)
芸始生荔挺出
荔似挺蔡章句(顔氏家訓下)荔馬薤同(月令七十二候集解)
以其俱香草故應陽氣而出皇疏(吳仁傑離騷草木疏四)
氛霧冥冥
霧從地汁五經通義(北堂書鈔百五十一)
雉雊
雷在地中雉性精剛故獨知之應而鳴也蔡章句(蔡卞)
(毛詩名物解七)
大難
所以逐衰而迎新盧注日行北方之宿北方太隂
恐為所折故命有司大儺所以扶陽抑隂也章句(並注)
(補後漢書五)方相氏之官歲有三時率領羣隷驅索厲
疾之氣于宫室之中亦攘送之義也天以一氣化萬
物及常各行其德除氣留滯則傷後時謂之不和而
疾疫興焉大儺者貴賤至于邑至皆得駿疾命國儺
者但于國城中行之耳外傳(御覽五百三十)
月窮于紀
紀還復故歷章句(注補後漢書二)
星回于天
天官五獸中有大角軒轅麒麟之位蔡章句(初學記二十九)
天官五獸之於五事也左有蒼龍大辰之貎右有
白虎大梁之文前有朱雀鶉火之體後有玄武龜蛇
之質同(宋本御覽六)
出土牛
是月之會建丑丑為牛寒將極故出其物類形象以
示送達之且以升陽也同(通典七十八)
季冬
自須女二度至危十度謂之玄枵之次小寒大寒居
之齊之分野同(注補後漢書三通鑑音注五十九)十二月小寒為
節者亦形於大寒故謂之小言時寒氣猶未是極也
大寒為中者上形於小故謂之大義宗(宋本御覽二十六)
曾子問
祝聲三
祝之又翻徐音(釋文十二)
而祭于禰
本父當成之不能成故已冠而祭之若成之矣盧注
而后饗冠者
飲賓也同兄弟飲冠者身王注(並通典五十六)
天子巡守
天下廣大四方隠僻南面之君多行威福恐其不奉
天子之制度故有巡守亦憂民之至也外傳(衛湜集說二十)
(八)
以遷廟主行
唯載新遷一室之主皇疏(冊府元龜五百九十二)或曰卿大
夫士有主不答曰按公羊說卿大夫非有土之君不
祫享昭穆故無主大夫束帛依神士結茅為主五經
異義少牢饋食大夫祭禮也束帛依神特牲饋食
士祭禮也結茅為叢駁五經異義(並通典四十八)
與祫祭於祖
禘祫謂之殷祭祫大而禘小春秋之經有禘而無祫
毁廟無時祭但五年有二殷祭耳神主入廟先為一
禘明年春禘而又祫外傳(御覽五百二十八)
與其兵
東方用戟南方用矛西方用弩北方用楯中央用鼔
隠義(校宋疏三十六)
稱天以誄之
大臣吉服之南郊告天還素服稱天而諡之五經通
義(通典一百四)
宗子為殤而死庶子弗為後也
殤無為人父之道宗族無子但主其喪不為後也盧
注(通典七十三)
遂輿機而往
(疏闕文)輿猶抗也機者以木為之狀如牀無脚及輄簀
也先用一繩直於中央係著兩頭之榪又别取一繩
係一邊材横鈎中央直繩報還鈎繩往還取弔兩邊
悉然而後以尸置於繩上抗舉以往園中臨斂時當
堲周之上先縮除直繩則兩邊交鈎之繩悉各離解
而尸從機中央零落入於堲周中故曰輿機而往也
塗邇故也
(疏闕文)塗路也邇近也若成人墓遠則以棺衣棺于宫
中此下殤葬于園是路去家甚近故先用機舉近往
園中而後棺斂故曰塗邇故也
(注)土周堲周也
(疏闕文)案檀弓云夏后氏之堲周葬中殤故知土周是
堲周也
周人以夏后氏之堲周葬下殤于園中
(疏闕文)檀弓云中殤下殤此直云葬下殤土周葬于園
者以經云下殤故指下殤為言檀弓所言據士及庶
人也若諸侯長中殤適者車三乘下殤車一乘既有
遣車即不得堲周輿機而葬也諸侯庶長殤中殤車
一乘則宗子亦不用堲周輿機而葬其下殤則輿機
其大夫之適長殤中殤遣車一乘亦不輿機下殤無
遣則輿機也然則王之適庶長中下殤皆有遣車並
不輿機士及庶人適庶皆無遣車則中下殤並皆輿
機故熊氏云若無遣車中從下殤其長殤既無遣車
年又長大不可與下殤同盖棺斂於宫中載棺而往
之墓從成人也(並校宋本二十七)
今墓遠則其葬也如之何
問下殤葬墓有旐否徐邈荅曰旐以題柩耳無不有
旐禮論御覽五百(疏闕五十二)文今謂曾子見時世禮變皆
棺斂下殤於宫中而葬之於墓與成人同隆今既遠
不復用輿機於尸為當用人抗與棺而往墓為當用
車載棺而往墓耶問其葬儀故云如之何
昔者史佚有子而死下殤也
(疏闕文)此記失禮所由之人史佚周初良史武王周公
成王時臣也有子下殤而死
墓遠
(疏闕文)史佚欲不葬於園而載尸往墓及棺而葬之其
墓稍遠猶豫未定
(注)成王時賢史也
(疏闕文)史佚文王武王時臣故國語稱訪於辛尹尚書
稱逸祝冊是也但下殤之喪非成人之要故史佚猶
有不知
何以不棺斂於宫中
(疏闕文)見史佚欲依下殤禮而不棺斂於宫中而欲車
載往墓猶豫未定故勸之令棺斂於宫中如成人也
吾敢乎哉
(疏闕文)言吾雖欲如此猶不敢恐達禮者所譏
(注)畏知禮也
(疏闕文)是畏周公也不欲直指
召公言於周公
(疏闕文)言猶問也史佚既畏周公故召公為諮問於周
公述其事狀以決之者
豈不可
(疏闕文)周公聞召公之問故荅云豈豈者怪拒之辭先
怪拒之又云不可不可是不許之辭
史佚行之
(疏闕文)召公述周公曰豈不可之辭以語史佚不達其
指猶言周公豈不可是許之之辭故行棺斂宫中之
禮也
下殤用棺衣棺自史佚始也
(疏闕文)更據失禮所由也然此云棺衣棺於宫中自史
佚為始明昔非唯於宫中不棺亦不衣也而不言於
宫中者略從可知也(並校宋本二十七)
古經解鈎沈卷十二
