古經解鈎沈卷二十六
長洲余蕭客撰
孟子上
孟子
(附補趙岐篇敘)孟子篇敘者言孟子七篇所以相次敘之意
也孟子以為聖王之盛惟有堯舜堯舜之道仁義為
上故以梁惠王問利國對以仁義為首篇也仁義根
心然後可以大行其政故次以公孫丑問管晏之政
答以曾西之所羞也政莫美於反古之道滕文公樂
反古故次以文公為世子始有從善思禮之心也奉
禮之謂明明莫甚於離婁故次以離婁之明也明者
當明其行行莫大於孝故次以萬章問舜往於田號
泣也孝道之本在於情性故次以告子論情性也情
性在内而主於心故次以盡心也盡已之心與天通
道道之極者也是以終於盡心也篇所以七者天以
七紀璿璣運度七政分離聖以布曜故法之也章所
以二百六十有一者三時之日數也不敢比易當期
之數故取其三時三時者成歲之要時故法之也三
萬四千六百八十五字者可以行五常之道施七政
之紀故法五七之數而不敢盈也文章多少擬其大
數不必適等猶詩三百五篇而論曰詩三百也章有
大小分章賦篇篇趣五千以卒其文無所取法猶論
四百八十六章章次大小各當其事亦無所法也蓋
所以佐明六藝之文義崇宣先聖之指務王制拂邪
之隠括立德立言之程式也洋洋浩浩具存乎斯文
矣(毛扆影宋蜀大字章句本卷末)
題辭
即序也趙生尚義故不謂之序而謂之題辭也張鎰
音釋(毛扆影宋蜀大字本孫奭音義上)
梁惠王
叟
長老之稱依皓首之言劉熙注(史記注四十四)
何必曰利
(附補趙岐章指)言治國之道明當以仁義為名然後上下和
親君臣集穆天經地義不易之道故以建篇立始也
(毛扆校吳文定鈔本)
豈能獨樂哉
(章指)言聖王之德與民其樂恩及鳥獸則忻戴其上大
平化興無道之君衆怨神怒則國滅祀絶不得保守
其所樂也(同前)
數罟
數音朔丁公著音張鎰音
(注)莩有梅
韓詩也丁音釋(並音義上)
斯天下之民至焉
(章指)言王化之本在於使民養生喪死之用備足然後
導之以禮義責已矜窮則斯民集矣
如之何其使斯民飢而死也
(章指)言王者為政之道生民為首以政殺人人君之咎
猶以白刃疾之甚也
王請勿疑
(章指)言以百里行仁天下歸之以政傷民民樂其亡以
梃服強仁與不仁也
沛然誰能禦之
(章指)言定天下者一道而已不貪殺人人則歸之是故
文王視民如傷此之謂也(並毛校吳文定本)
王若隠其無罪
隠度也劉注(文選注五十六)
為長者折枝
折枝若今之按摩也同(後漢書注五十六)折草樹枝陸善經
注(音義上)
未之有也
(章指)言典籍攸載帝王道純桓文之事譎正相紛撥亂
反正聖意弗珍故曰後世無傳未聞仁不施人猶稱
成德釁鐘易牲民不被澤王請嘗試欲踐其跡答以
反本惟是為要此蓋孟子不屈道之言也
則王矣
(章指)言人君田獵以時鐘鼓有節發政行仁民樂其事
則王道之階在於此矣故曰天時不如地利地利不
如人和矣
不亦宜乎
(章指)言譏王廣囿專利嚴刑陷民也
民惟恐王之不好勇也
(章指)言聖人樂天賢者知時仁必有勇勇以討亂而不
為暴則百姓安之
吾欲觀於轉附朝舞
㵲水名出南陽恐悞㵲為儛顧野王釋(疏二上)
睊睊胥讒
睊睊側目視貌言睊睊然怒目相嫉而相讒也張音
釋(音義上)
好君也
(章指)言與天下同憂者不為慢遊之樂不循肆溢之行
是以文王不敢盤於遊田也
於王何有
(章指)言夫子恂恂然善誘人誘人以進於善也齊王好
貨好色孟子推以公劉大王所謂責難於君謂之恭
者也(並毛扆校叢書堂錄本)
王顧左右而言他
(章指)言君臣上下各勤其任無惰其職乃安其身也
然後可以為民父母
(章指)言人君進賢退惡翔而後集有世賢臣稱曰舊國
則四方瞻仰之以為則矣
未聞弑君也
(章指)言孟子云紂以崇惡失其尊名不得以君臣論之
欲以深寤齊王垂戒於後也
則何以異於教玉人彫琢玉哉
(章指)言任賢使能不違其學則功成而不墮屈人之是
從已之非則人不成道玉不成圭善惡之致可不察
哉
亦運而已矣
(章指)言征伐之道當順民心民心悦則天意得天意得
然後乃可以取人之國也(並毛扆校匏菴藏本)
反其旄倪
老也丁音釋(音義上)
則猶可及止也
(章指)言伐惡養善無貪其富以小王大夫將何懼也(毛校)
(匏菴本)
鄒與魯鬨
鬨構也構兵以鬭也劉注(音義上)
死其長矣
(章指)言上恤其下下赴其難惡出於已害及其身如影
響自然也
則是可為也
(章指)言事無禮之國不若得民心與之守死善道也
彊為善而巳矣
(章指)言君子之道正已任天彊暴之來非已所招謂窮
則獨善其身者
君請擇於斯二者
(章指)言太王去邠權也效死而守業義也義權不並故
曰擇而處之也
焉能使予不遇哉
(章指)言讒邪構賢賢者歸天不尤人也(並毛校匏菴本)
公孫丑
夫子當路於齊
當仕路也綦母邃注(文選注二十三)
惟此時為然
(章指)言德流之速過於置郵君子得時大行其道是以
吕望覩文王而陳王圖管晏雖勤猶為曾西所羞也
(毛校叢書堂本)
無是餒也
言以道義配之則能充塞無是餒也陸注(音義上)
則具體而微
體者四肢股脚也具體者皆微者也皆具聖人之體
微小耳體以喻德也劉注(文選注五十三)
未有盛於孔子也
(章指)言義以行勇則不動心養氣順道無效宋人聖人
量時賢者道偏是以孟子究言情理而歸之學孔子
也(毛校叢書堂本)
此之謂也
(章指)言王者任德霸者兼力力服心服優劣不同故曰
遠人不服修文德以懷之
此之謂也
(章指)言國必修政君必行仁禍福由已不專在天言當
防患於未亂也
未之有也
(章指)言修古之道鄰國之民以為父母行今之政自已
之民不得而子是故衆夫擾擾非所常有命曰天吏
明天所使也
不足以事父母
(章指)言人之行當内求諸已以演大四端充廣其道上
以匡君下以榮身也
反求諸已而已矣
(章指)言各治其術術有善惡禍福之來隨行而作恥為
人役不若居仁治術之忌勿為矢人也
故君子莫大乎與人為善
(章指)言大聖之君由采善於人故曰計及下者無遺策
舉及衆者無廢功也
君子不由也
(章指)言伯夷柳下惠古之大賢猶有所闕介者必偏中
和為貴純聖能然君子所由堯舜是尊
戰必勝矣
(章指)言民和為貴貴於天地故曰得乎丘民為天子也
而况不為管仲者乎
(章指)言人君以尊德樂義為賢君子以守道不回為志
而可以貨取乎
(章指)言取與之道必得其禮於其可也雖少不辭義之
無處兼金不顧
此則寡人之罪也
(章指)言人臣以道事君否則奉身以退詩云彼君子兮
不素餐兮言不尸其禄也
豈不綽綽然有餘裕哉
(章指)言執職者劣藉道者優是以臧武仲雨行而不息
段干木偃寢而式閭
予何言哉
(章指)言治道不合者不相與言王驩之操與孟子殊君
子處時危行言遜故不尤之但不與言至於公行之
喪以禮為解也(並毛校吳文定本)
君子不以天下儉其親
(章指)言孝必盡心匪禮之踰論語曰生事之以禮死葬
之以禮可謂孝矣
何為勸之哉
(章指)言誅不義者必須聖賢禮樂征伐自天子出王道
之正也
又從為之辭
(章指)言聖人親親不文其過小人順非以諂其上也(並毛)
(校叢書堂本)
有私龍斷焉
斷如字或讀如斷割之斷非也張音龍斷謂岡壟
斷而高者陸注(並音義上)
自此賤丈夫始矣
(章指)言君子正身行道道之不行命也不為利回創業
可繼是以君子以龍斷之人為惡戒也(毛校叢書堂本)
宿於晝(畫)
畫齊西南近邑音獲劉注(史記注八十二)
長者絶子乎
(章指)言惟賢能安賢智能知微以愚喻智道之所以乖
也
士誠小人也
(章指)言大德洋洋介士察察賢者志其大者不賢者志
其小者此之謂也
吾何為不豫哉
(章指)言聖賢興作與天消息天非人不因人非天不成
(並毛校叢書堂本)
非我志也
(章指)言禄以食功志以率事無事而食其祿君子不由
也(惠校旴郡重刊廖氏本)
滕文公
厥疾不瘳
(章指)言人當上則聖人秉仁行義高山景行庶幾不倦
論語曰力行近仁蓋不虚云
弔者大悦
(章指)言事莫當於奉禮孝莫大於哀慟從善如流文公
之謂也(並毛校吳文定本)
周人百畝而徹
家耕百畝徹取十畝以為賦也劉熙注(孝經疏三)
則在君與子矣
(章指)言尊賢師智采人之善善之至也修學校勸禮義
勅民事正經界鈞井田賦什一則為國之大本也(毛校)
(吳文定本)
(注)捆猶叩㧻也
㧻擊也丁音釋(音義上)
是率天下而路也
路與露同丁音釋張音釋
秋陽以暴之
周之秋於夏為盛陽地綦母邃注(文選注五十九)
惡能治國家
(章指)言神農務本教於凡民許行蔽道同之君臣陳相
倍師降於幽谷不理萬情謂之敦樸是以孟子博陳
堯舜上下之敘以匡之也
蓋歸反虆梩而掩之
虆土籠也梩土轝也丁音釋(音義上)
命之矣
(章指)言聖人緣情制禮奉終墨子尚同質而違中以直
正枉憮然改容蓋其理也(毛校吳文定本)
為之詭遇
横而射之曰詭遇劉注(文選注一)詭計以要禽也陸注
(音義上)
未有能直人者也
(章指)言修禮守正非招不往枉道富貴君子不許是以
諸侯雖有善其辭命伯夷不屑就也(毛校叢書堂本)
景春曰
景春孟子時人為縱橫之術者劉注(宋本文選注三十四)
此之謂大丈夫
(章指)言以道匡君非禮不運稱大丈夫阿意用謀善戰
務勝事雖有剛心歸柔順故云妾婦以况儀衍(毛校叢書)
(堂本)
媒妁之言
謂媒氏酌二姓之可否故謂之媒妁也丁音釋(音義上)
與鑽穴隙之類也
(章指)言君子務仕思播其道達義行仁待禮而動苟容
干禄踰墻之女人之所賤故弗為也
食功也
(章指)言百工食力以禄養賢修仁尚義國之所尊移風
易俗其功可珍雖食諸侯不為素餐
何畏焉
(章指)言修德無小暴慢無強是故夏商之末民思湯武
雖欲不王末由也已
獨如宋王何
(章指)言自非聖人在所變化故諺曰白沙在湼不染自
黑蓬生麻中不扶自直言輔之者衆也(並毛校叢書堂本)
病於夏畦
今俗以二十五畝為小畦五十畝為大畦劉熙注(史記)
(索隠二十八文選注二十六)
可知已矣
(章指)言道異不謀迫斯強之段泄已甚矙亡得宜正巳
直行不納於邪赧然不接傷若夏畦也
何待來年
(章指)言從善改非坐而待旦知而為之罪重於故譬猶
攘雞多少同盗變惡自新速然後可也(並毛校匏菴本)
驅蛇龍而放之菹
澤生草言蒩綦母邃注(文選注四)
知我者其惟春秋乎罪我者其惟春秋乎
知者行堯舜之道者也罪者在王公之位見貶絶者
劉注(史記注四十七)
聖人之徒也
(章指)言夫憂世撥亂勤以濟之義以匡之是故禹稷駢
躓周公仰思仲尼皇皇墨突不及汙聖賢若是豈得
不辯也(毛校匏菴本)
陳仲子
齊一介士也劉熙注
螬食實者過半矣
螬蟲也李實有蟲食之過半言仲子目無見也同
彼身織屨妻辟纑以易之也
仲子自織屨妻紡纑以易食也緝續其麻曰辟練絲
曰纑也同(並宋本文選注二十九)
蓋禄萬鍾
蓋音盍丁音張音(音義上)
蚓而後充其操者也
(章指)言聖人之道親親尚和志士之操耿介特立可以
激濁不可常法是以孟子喻以丘蚓比諸巨擘也(毛校)
(匏菴本)
離婁
(注)黃帝亡其玄珠
案莊子以玄珠喻玄妙至道耳非實亡其珠也丁音
釋(音義上)
謂之賊
(章指)言雖有巧智猶須法度國由先王禮義為上不仁
在位播越其惡誣君不諫故謂之賊則上下相須而
道化行也
此之謂也
(章指)言法則堯舜以為規矩鍳戒桀紂避遠危殆名諡
一定千載而不可改也
而強酒
(章指)言仁所以安莫若為仁惡而弗去患必在身自上
達下其道一焉
自求多福
(章指)言行有不得於人一求諸身責已之道也改行飭
躬福則至矣
家之本在身
(章指)言天下國家各依其本本正則立本傾則踣雖曰
常言必須敬慎也
故沛然德教溢乎四海
(章指)言天下傾心思慕向善巨室不罪咸以為表德之
流行可以充四海也
逝不以濯
(章指)言遭衰逢亂屈服強大據國行仁天下莫敵雖有
億萬無德不親執熱須濯明不可違仁也
此之謂也
(章指)言人之安危皆由於已先自毁伐人乃攻討甚於
天孽敬慎而已如臨深淵戰戰恐慄也
此之謂也
(章指)言水性趨下民樂歸仁桀紂之敺使就其君三年
之艾蓄而可得一時欲仁猶將沈溺所以明鍳戒也
哀哉
(章指)言曠仁舍義自暴棄之道也
而天下平
(章指)言親親敬長近取諸已則邇而易也
未有能動者也
(章指)言事上得君乃可臨民信友悦親本在於身是以
曾子三省大雅矜矜以誠為貴也
必為政於天下矣
(章指)言養老尊賢國之上務文王勤之二老遠至父來
子從天之順道七年為政以勉諸侯欲使庶幾於行
善也
次之
(章指)言聚斂富君棄於孔子冉求行之同聞鳴鼓以戰
殺人土食人肉罪不容死以為大戮重人命之至也
人焉廋哉
(章指)言目為神候精之所在存而察之善惡不隠知人
之道斯為審矣
恭儉豈可以聲音笑貎為哉
(章指)言人君恭儉率下移風人臣恭儉明其廉忠侮奪
之惡何由干之而錯其心
子欲手援天下乎
(章指)言權時之宜嫂溺援手君子大行拯世以道道之
指也
則不祥莫大焉
(章指)言父子至親相責離恩易子而教相成以仁教之
義也
可也
(章指)言上孝養志下孝養體曾孫事親可謂至矣孟子
言之欲令後人則曾子也
而國定矣
(章指)言小人為政不足閒非賢臣正君使握道機君正
國定下不邪侈將何閒也
有求全之毁
(章指)言不虞獲譽不可為戒求全受毁未足懲咎君子
正行不由斯二者也
無責耳矣
(章指)言言出於身駟不及舌不惟其責則易之矣
在好為人師
(章指)言君子好謀而成臨事而懼時然後言畏失言地
故曰師哉師哉童子之命不慎則有患矣
克有罪
(章指)言尊師重道敬賢事長人之大綱樂正子好善故
孟子譏之責賢者備也
而以餔啜也
(章指)言學優則仕仕以行道否則隠逸免寘窮處餔啜
浮沈君子不與是以孟子咨嗟樂正子也
君子以為猶告也
(章指)言量其輕重無後不可是以大聖受堯二女夫三
不孝蔽者所闇至於大聖卓然匪疑所以垂法也
手之舞之
(章指)言仁義之本在於孝弟孝弟之至通於神明况於
歌舞不能自知蓋有諸中形於外也
此之謂大孝
(章指)言以天下之貴富為不若得意於親故能懷協頑
嚚底豫而欣天下化之父子加親故稱盛德者必百
世祀無與比崇也(並毛校吳文定本)
其揆一也
(章指)言聖人殊世而合其道地雖不比由通一軌故可
以為百王法也(惠校旴郡重刊廖氏本)
徒杠成
杠方橋也張音釋(音義下)
日亦不足矣
(章指)言重民之道平政為首人君由天天不家撫是故
子産渡人孟子不取也(惠校旴郡重刊廖氏本)
有故而去
謂有他故不得不行或避怨仇者也綦母邃注(通典九十)
(九)
何服之有
(章指)言君臣之道以義為表以恩為裏表裏相應猶若
影響舊君之服蓋有所興風諭宣王勸以仁也
則士可以徙
(章指)言君子見幾而作故趙殺鳴犢孔子臨河而不濟
也
君義莫不義
(章指)言君以仁義率衆孰不順焉上為下效也
大人弗為
(章指)言禮義人之所以折中履其正者乃可為中是以
大人不行疑禮
其間不能以寸
(章指)言父兄已賢子弟既頑教而不改乃歸自然
而後可以有為
(章指)言貴廉賤恥乃有不為不為非義義乃可申
當如後患何
(章指)言好言人惡殆非君子故曰不忮不求何用不臧
仲尼不為已甚者
(章指)言論語曰疾之已甚亂也故孟子譏踰墻距門者
也
惟義所在
(章指)言大人之行行其重者不信不果所求合義
不失其赤子之心者也
(章指)言人之所愛莫過赤子視民則然民懷之矣大人
之行不過是也
可以當大事
(章指)言養生竭力人情所勉哀死送終行之高者事不
違禮可謂難矣故謂之大事
故君子欲其自得之也
(章指)言學必根源如性自得物來能名事來不惑君子
好之朝益暮習道所以臻也
將以反說約也
(章指)言廣尋道義詳說其事要約至義還反於樸說之
美者也
未之有也
(章指)言五霸服人三王服心其服一也功則不同上論
堯舜其是違乎
蔽賢者當之
(章指)言進賢受上賞蔽賢蒙顯戮故謂之不祥也
君子恥之
(章指)言有本不竭無本則涸虚聲過實君子恥之是以
仲尼川上曰逝者如斯
非行仁義也
(章指)言人與禽獸俱含天氣就利避害其間不希衆人
皆然君子則否聖人超絶識仁義之生於已矣(並毛校吳)
(文定本)
武王不泄邇
案注云泄狎也案媟訓狎今注以泄訓狎借聲訓耳
丁音釋(音義下)
坐以待旦
(章指)言周公能思三王之道以輔成王太平之隆禮樂
之備蓋由此也(毛校吳文定本)
晉之乘
晉名春秋為乘者取其善惡無不載丁音
楚之檮杌
楚謂春秋為檮杌者在記惡而興善也同(並音義下)
則丘竊取之矣
(章指)言詩可以言詠頌太平時無所詠春秋乃興假史
記之文孔子正之以匡邪也
予私淑諸人也
(章指)言五世一體上下通流君子小人斬各有時企以
高山跌以陷汙是以孟子恨不及乎仲尼也(並毛校吳文定)
(本)
古經解鈎沈卷二十六
