古經解鈎沈卷十五
長洲余蕭客撰
春秋左傳一
春秋
序孔子覽史記就是非之公素王之法賈逵序(宋本疏一)
書稱朞三百六旬有六日以閏月定四時成歲允
釐百工庶績咸熙是以天子必置日官諸侯必置日
御世修其業以考其術舉全數而言故曰六日其實
五日四分之一日日行一度而月日行十三度十九
分度之有畸日官當會集此之遲疾以考成晦朔錯
綜以設閏月閏月無中氣而北斗邪指兩辰之間所
以異於他月也積此以相通四時八節無違乃得成
歲其微密至矣得其精微以合天道事敘而不悖故
傳曰閏以正時時以作事事以厚生生民之道於是
乎在然隂陽之運隨動而差差而不已遂與歷錯故
仲尼丘明每於朔閏發文盖矯正得失因以宣明歷
數也桓十七年日食得朔而史闕其日單書朔僖十
五年日食而史闕朔與日故傳因其得失並起時史
之謬兼以明其餘日食或歷失其正也莊二十五年
經書六月辛未朔日有食之鼓用牲於社周之六月
夏之四月所謂正陽之月也而時歷誤實是七月之
朔非六月故傳云非常也唯正月之朔慝未作日有
食之於是乎有用幣於社伐鼓於朝此非用幣伐鼓
常月因變而起歷誤也文十五年經文皆同而更復
發傳曰非禮明前傳欲以審正陽之月後傳發例欲
以明諸侯之禮也此乃聖賢之微旨先儒所未喻也
昭十七年夏六月日有食之而平子言非正陽之月
以誣一朝近於指鹿為馬故傳曰不君君且因以明
此月為得天正也劉子駿造三統歷以修春秋春秋
日食有甲乙者三十四而三統歷唯一食歷術比諸
家既最疎又六千餘歲輒益一日凡歲當累日為次
而無故益之此不可行之甚者班固前代名儒而謂
之最密非徒班固也自古以来諸論春秋者多述謬
諸或造家術或用黃帝以来諸歷以推經傳朔日皆
不得諧合日食於朔此乃天驗經傳又書其朔日可
謂得天而劉賈諸儒說皆以為月二日或三日公違
聖人明文其蔽在於守一元不與天消息也余感春
秋之事嘗著歷論極言歷之通理其大指曰天行不
息日月星辰各運其舍皆動物也物動則不一雖行
度大量可得而限累日為月以新故相序不得不有
毫毛之差此自然理也故春秋日有頻月而食者曠
年不食者理不得一而算守恒數故歷無不有差失
也始失於毫毛而尚未可覺積而成多以失弦朢朔
晦則不得不改憲以從之書所謂欽若昊天歷象日
月星辰易所謂治歷明時言當順天以求合非為合
以驗天者也推此論之春秋二百餘年其治歷變通
多矣雖數術絶滅還尋經傳微旨大量可知時之違
謬則經傳有驗學者固當曲循經傳月日日之食以
考朔晦也以推時驗而皆不然各據其學以推春秋
此無異度已之迹而欲削他人之足也余為歷論之
後至咸寧中善算李修夏顯依論體為術名乾度歷
表上朝廷其術合日行四分之數而微增月行用三
百歲改憲之意二元相推七十餘歲承以強弱強弱
之差盖少而適足以遠通盈縮時尚書及史官以乾
度與太始歷參校古今記注乾度歷殊勝今其術具
存時又并考古今十歷以驗春秋知三統歷之最疏
也今具列其時得失之數又據經傳微旨證據及失
閏旨考日辰朔晦以相發明為經傳長歷諸經傳證
據及失閏時文字謬誤皆甄發之雖未必其得天盖
春秋當時之歷也學者覽焉杜預長歷(注補後漢書二)如
周官有調人私怨之官劉兆調人序(六經奥論序)惜乎
微言久絶通儒不作遺文所存三傳而已傳已互失
經旨注又不盡傳意春秋之義幾乎泯滅唯聖作則
譬如泉源苟涉其流無不善利在人賢者得其深者
其次得其淺者若文義隠密是虛設大訓誰能通之
故春秋之文簡易如天地焉其理著明如日月焉但
先儒各守一傳不肯相通互相彈射仇讐不若詭辭
迂說附會本學鱗雜米聚難見易滯益令後人不識
宗本因注迷經因疏迷注黨於所習其俗若此老氏
曰大道甚夷而人好徑信矣故知三傳分流其源則
同擇善而從且過半矣歸乎允當亦何常師今公羊
穀梁二傳殆絶習左氏者皆遺經存傳談其事迹翫
其文彩如覽史籍不復知有春秋微旨嗚呼買櫝還
珠豈足怪哉余輒考覈三傳舍短取長又集前賢注
釋亦以愚意裨補闕漏商榷得失研精宣暢期於浹
洽尼父之志庶幾可見疑殆則闕以俟君子謂之春
秋集傳集注又撮其綱目撰為統例三卷以輔集傳
通經意焉所以剪除荆棘平易道路令趨孔門之士
方軌康衢免涉於險難也啖助集傳集注序(陸淳集傳纂例)
解春秋者國史所記人君動作之事左史所記為
春秋右史所記為尚書鄭玄六萟論(公羊疏一)春秋者
救時之弊革禮之薄何以明之前志曰夏政忠忠之
弊野殷人承之以敬敬之弊鬼周人承之以文文之
弊僿救僿莫若以忠復當從夏政夫文者忠之末也
設教於本其弊猶末設教於末弊將若何武王周公
承殷之弊不得已而用之周公既没莫知改作故其
頽弊甚於二代以至東周王綱廢絶人倫大壊夫子
傷之曰虞夏之道寡怨於民殷周之道不勝其弊又
曰後代雖有作者虞帝不可及已盖言唐虞淳化難
行於季末夏之忠道當變而致焉是故春秋以權輔
正以誠斷禮正以忠道原情為本不拘浮名不尚狷
介從宜救亂因時黜陟或貴非禮勿動或貴貞而不
諒進退抑揚去華居實故曰救周之弊革禮之薄也
古人曰殷變夏周變殷春秋變周又言三王之道如
循環太史公亦言聞諸董生曰春秋上明三王之道
公羊亦言樂堯舜之道以俟後聖是知春秋參用二
帝三王之法以夏為本不全守周典禮必然矣啖集
傳春秋因史制經以明王道其指大要二端而已
興常典也著權制也故凡郊廟喪紀朝聘蒐狩昏取
皆違禮則譏之是興常典也非常之事典禮所不及
則裁之聖心以定褒貶所以窮精理也精理者非權
無以及之故曰可與適道未可與立可與立未可與
權是以游夏之徒不能贊一辭趙匡集傳(並纂例一)
三傳
先儒以春秋之有三傳若天之有三光劉軻三傳指
要序(玉海四十)
左傳
(序)故錯舉以為所記之名也
春貴陽之始秋取隂之初賀道養春秋序注(宋本疏一)
舊史遺文
(附正疏誤字)言遺者舊史已沒策書遺留(並宋木一)
此盖春秋新意
分變例新意以為二事劉寔春秋序注(宋本疏一)
則西周之美可尋
(附補疏闕文)成王雖暫至洛邑還歸鎬京及幽王滅於西
周平王東遷洛邑因謂洛邑為東周謂鎬京為西周
(宋本一)
隱公
諡法云隠拂不成曰隠杜預釋例(呂祖謙春秋集解一)幽厲
雖衰雅未為風逮平王之東人習餘化苟有善惡當
以周法正之故斷自平王之季以隠公為始所以拯
薄勉善救周之弊革禮之失啖助春秋統例(白孔六帖八十八)
傳以聲子
聲子之諡非禮也服虔注(通典一百四)
為魯夫人
有文在手為魯疑不得若此劉炫(廣川書跋二)
是以隠公立而奉之
隠公攝立為君奉桓為太子鄭泉春秋條例隠立
桓為太子奉以為君賈逵解詁並宋本(附正注疏二)誤字隠
公繼室之子當嗣世(宋注疏本注二)
(元年)經春王正月
公羊以魯隠公為受命王黜周為二王後名不正則
言不順言不順則事不成今隠公人臣而虛稱以王
周天子見在上而黜公侯是非臣名而言順也如此
何以笑子路率爾何以為忠信何以為事上何以誨
人何以為法何以全身賈逵左氏傳義(公羊疏一)春秋
所以重一統者四海九州同風共貫正王道之大範
也廼以月次正正次王王次春春次年年次元斯五
者編年紀事之綱領也故書王以統之在乎尊天子
卑諸侯正升黜垂勸懲作一王法為萬代規俾其禮
樂征伐不專於諸侯也故用隠之元統平之春存平
之正得不書乎王歟苟曰周書始命之王則二年復
書何王必不然也平王明矣斯公羊之短左氏穀梁
得其實矣陳岳春秋折衷(山堂考索續集十二)
公及邾儀父
名重於字故君父之前自名朋友之接自字杜例(宋本)
(疏二)儀父亦名也魯季孫行父晉荀林父亦以父為
名趙集傳(陸淳春秋集傳辨疑一)
鄭伯
鄭姬姓周厲王子宣王母弟桓公友之後也杜預春
秋世族譜(宋本疏一)周厲王母弟桓公友之後同(宋庠國語)
(補音三)幽王無道友徙其人於虢鄶之間遂有其地
同(通鑑音注一)
克段於鄢
若云鄭段出奔則鄭伯但有逐弟之名而無殺弟之
志啖集傳(陸淳春秋集傳微旨上)鄢當作鄔鄭地也在緱氏
縣西南至十一年乃屬周左氏曰王取鄔劉蒍䢴之
田於鄭是也傳寫誤為鄢字杜注云今穎川鄢陵誤
甚矣按從京至鄔非遠又是鄭地段所以有兵衆故
曰克若遠走至鄢陵已出境則無復兵衆何得云克
又傳曰自鄢出奔共卽自鄔過河向共城為便路若
已南行至鄢陵即不當奔共也趙集傳(辨疑一)
(注)鄭在滎陽宛陵縣西南
(疏闕文)河南郡有宛陵縣又有新鄭縣於漢則宛陵新
鄭各自為縣(宋本二)
天王
畿内稱王諸夏稱天王賈逵春秋三家經訓詁(穀梁疏十三)
來歸惠公仲子之賵
仲子惠公之母啖集傳(辨疑一)惠公仲子聖辭也虚
仝春秋摘微(文獻通考百八十二)
傳不書即位
魯十二公國史盡書即位仲尼修之乃有所不書顔
氏春秋(疏二)潁容釋例(宋本疏二)恩深不忍則傳言不稱
恩淺可忍則傳言不書劉歆賈逵潁容(並宋本疏二)
制
鄭地京相璠春秋土地名(水經注二十二)
請京
京鄭都邑賈逵(史記注四十二)
過百雉
百雉為長三百丈方五百步古春秋左氏說(朱校宋本禮記疏五)
(十九)雉長三丈馬融春秋三家同異王肅注(並宋本疏)
(二)韓詩說五堵為雉左氏說三堵為雉一雉之
牆長三丈五經異義(宋本疏二)古周禮說天子城高七
雉隅高九雉公之城高五雉隅高七雉侯伯之城高
三雉隅高五雉都城之城高皆如子男之城高同(周禮)
(疏四十一)或云周亦九里城則公七里侯伯五里子男
三里駁五經異義(同上)天子之城高九仞公侯七仞
伯五仞子男三仞五經異義(初學記二十四)
出奔共
共國名賈逵
於城潁
鄭城同(並史記注四十二)
不及黃泉
天玄地黃泉注地中故曰黃泉服虔(文選注二十八)
為潁谷封人
潁谷鄭地賈逵(史記注四十二)
士踰月
士禮三月而葬今左氏云踰月於義左氏為短膏肓
禮人君之喪殯葬皆數來月來日士殯葬皆數死
月死日尊卑相下之差數故士大夫俱三月其實不
同箴膏肓(並朱校宋本禮記疏十二)
改葬惠公
改備禮也賈逵
公弗臨
葬嗣君之事公弗臨言無恩禮曰改葬緦也同
葬故有闕
言是以禮闕故同(並御覽五百五十三)
(二年)經莒人入向
克内曰入陸希聲春秋通例
鄭人伐衛
聲罪致討曰伐同(並程端學春秋本義一)
(三年)經宋公和卒
凡諸侯同盟名於載書朝會名於要約聘告名於簡
牘故於卒赴可知而紀也非此則否示詳慎也趙集
傅(纂例三)
盟於石門
石門齊地今濟北盧縣故城西南六十里有故石門
去水三百步京相璠春秋土地名(水經注八)
傳為平王卿士
卿士之有事者六卿也賈逵
王子狐
周平王之子同
取溫之麥
温周地名蘇氏邑也同(並御覧四百八十)
潢汙
不洩謂之汙服虔(文選注四十五)
得臣之妹
得臣齊世子名居東宫同(詩疏三之二)
石碏
衛上卿賈逵(史記注三十七)
(四年)經遇於清
今濟北東阿東北四十里有故清亭即春秋所謂清
者也土地名(水經注八)
會宋公陳侯蔡人衛人伐鄭
衛使宋為主使大夫將故敘衛於陳蔡下服虔(詩疏二之一)
於濮
濮陳地賈逵(史記索隠十一)服虔(史記注三十七)
傳將修先君之怨於鄭
隠二年鄭人伐衛是也同
以除君害
公子馮將為君之害同(並詩疏二之一)
阻兵
(疏闕文)阻訓恃也(宋本三)
以賦
賦兵也以田賦出兵故謂之賦服虔(詩疏二之一)
使右宰醜
右宰醜衛大夫同(史記注三十七)
(五年)經於棠
棠魯地陳魚而觀之賈逵(史記注三十三)棠在魯部内云
本宋地盖魯宋之界上也杜例(集解二)
衛師入城
東郡廪丘縣南三十里有故郕都土地名(水經注二十四)
考仲子之宫
考者成室之名趙集傳(辨疑十)
傳天子用八
天子八八服注
諸侯用六
諸侯六八同
大夫四
大夫四八同
士二
士二八同(並宋書十九)
而行八風
按樂緯云坎主冬至樂用管艮主立春樂用塤震主
春分樂用鼔巽主立夏樂用笙離主夏至樂用絃坤主
立秋樂用磬兌主秋分樂用鐘乾主立冬樂用柷敔
此八方之音沈文阿義疏(宋本疏三)
叔父
諸侯稱同姓大夫長曰伯父少曰叔父服注(詩疏九之三)
(七年)經滕侯卒
滕國春秋後七世為秦所滅滕自叔繡以下至公
丘二十一世釋例(程復心孟子年譜)
(八年)經遇於垂
今濟隂句陽縣小城陽東五里有故垂亭土地名(水經)
(注二十四)
(傳注)近許之田
别有許邑邑自名許非由近許國始名為許劉炫規
杜(宋本疏四)
傳先配而後祖
祖祖道之祭應先為祖道然後配合今乃先為配合
而後乃為祖道之祭鄭玄注大夫以上無問舅姑
在否皆三月見祖廟之後乃始成昏故譏鄭公子忽
先為配匹乃見祖廟賈逵服虔(並朱校宋本禮記疏二十六)
因生以賜姓
炎帝姓姜太皥之所賜也黃帝姓姬炎帝之所賜也
故堯賜伯夷姓曰姜賜禹姓曰姒賜契姓曰子賜稷
姓曰姬著在書傳駁五經異義(通鑑音注二百四十七)
(九年)經於防
(注闕文)在琅邪華縣東南(宋注疏本注四)
諸侯以字
公之母弟則以長幼為氏貴適統伯仲叔季是也庶
公子則以配氏為字尊公族展氏臧氏是也服虔(宋本疏四)
(十一年)經十有一年
十盈則更始以竒從盈數故言有也干寶函義(宋本疏四)
公薨
周公歸政就臣位乃死何得記崩隠公見死於君位
不稱薨云何箴膏(朱校宋本禮記疏四十一)
傳爭長
先登授玉服注(儀禮疏十)
周之宗盟
宗盟尊盟賈逵(路史前紀注八)同宗之盟服虔宗伯屬
官掌作盟詛之載辭故曰宗盟孫毓義注同宗之
盟則無與異姓何論先後孫毓賈服異同略(並宋本疏四)
異姓為後
若王官之伯主盟則異姓為後其餘則否也杜例(朱校)
(宋本禮記疏七)
於郲
今滎陽東四十里有故釐城土地名
向
或云河内軹西有地名向今無杜例(並水經注七)河内
軹西有向而無城疑為蘇田土地名(路史國名紀甲)
隤
河内修武縣北有故隤城實中今世俗謂之皮垣方
四百步實中高八丈際陂北隔水一十五里俗所謂
蘭丘也方二百步西一十里又有一丘際山世謂之
勅丘形狀相類疑即古攢茅也同(水經注九)
使營莵裘
莵裘魯邑營莵裘以作宫室欲居之以終老也服虔
鍾巫
祭名也賈逵
館於寪氏
館舍也寪氏魯大夫服虔(並史記注三十三)
桓公
(元年)傳宋華父督
戴公之孫服虔
目逆
目者極視睛不轉也同(並史記注三十八)
美而豔
古者大夫皆乘車其妻固當乘之不可在路而見其
貌盖以舊言孔父義形於色故誤以為女色之色也
啖集傳(孫覺春秋經解一)
(二年)經取郜大鼎於宋
郜鼎之名猶如和氏之璧封父之繁弱之類啖集傳
(辨疑二)
傳十一戰
一戰鄭圍其東門二戰取其禾三戰取邾四戰邾鄭
伐宋入其郛五戰伐鄭圍長葛六戰鄭以王命伐宋
七戰魯敗宋師於菅八戰宋衛入鄭九戰伐戴十戰
鄭入宋十一戰鄭伯以虢師大敗宋賈逵(史記注三十八)
是以清廟
肅然清靜謂之清廟同(詩疏十九之一)
大路
總名也如今駕駟高車矣尊卑俱乘之其朱飾有差
服虔(注補後漢書二十九)
越席
結括草以為席同不緣也王肅(並史記注二十三)
鞶厲
鞶大帶服氏(朱校宋本禮記疏三十八)
鍚鸞和鈴
鸞在鑣和在衡同(史記注二十三)
三辰旂旗
三辰謂日月星旂旗九旂之總名同(儀禮疏十)
遷九鼎於雒邑
今河南有鼎中觀同(書疏十五)
師服
晉大夫賈逵(史記注三十九)
士有隷子弟
士卑自以其子弟為僕隷禄不足以及宗是其有
隷子弟也服注(儀禮疏十三)
侵陘庭之田
陘庭翼南鄙邑名賈逵(史記注三十九)
(三年)經公子翬如齊逆女
公子翬公子遂叔孫僑如為君逆夫人皆以非禮書
翬遂公子而行㛰禮尤不可也啖集傳(纂例二)
傳韓萬
曲沃桓叔之子莊伯弟賈逵(史記注三十九)晉為大夫以
韓為氏服虔(詩疏十八之四)
(四年)經公狩於郎
四時之田其事各殊其名亦異春以閱武擇材故以蒐為
稱夏以為苗除害故以苗為名秋則順天時以殺物故以獮
為義冬則狩禽獸以習獸故以狩為目以為微事不謹則大
事不立故每慎於微而王德全矣趙集傳(鄭玉春秋經傳闕疑三)
傳書時禮也
(疏誤字)以時合禮知地非禮也(宋本六)
(五年)經春正月甲戌
甲戌下當記陳佗作亂之事今傳脫之趙集傳(辨疑二)
齊侯鄭伯如紀
自此適彼曰如
蔡人衛人陳人
言人者時陳亂無君則三國皆大夫也故稱人服虔(詩疏三之三)
大雩
言大雩者别於山川之雩賈逵(榖梁疏三)夏祭天名也
雩遠也遠為百穀求膏雨也服注(注補後漢書五)
傳旝動而鼓
旝發石車也失名說(宋本御覧三百三十七)
啟蟄而郊
一說郊祀天祈農事雩祭山川而祈雨也服注(注補後漢)
(書五)魯祭天以孟月祭宗廟以仲月同(朱校宋本禮記疏十八)
龍見而雩
龍角亢也謂四月昏龍星體見萬物始盛待雨而大
故雩祭以求雨也同(注補後漢書五)
(六年)經大閱
簡車馬於廟也賈注(公羊疏四)
子同生
不稱太子者書始生賈注(朱校宋本禮記疏二十六)莊公生當
乙亥之歲建申之月春秋長歷(通典一百五)
傳侵隨
隨姬姓賈注(史記注四十)
接以太牢
接者子初生接見於父服虔(御覧百四十六)
公問名於申繻
申繻魯大夫賈逵(史紀注三十三)
宋以武公廢司空
武公名司空廢為司城服注(朱校宋本禮記疏十四)
古經解鈎沈卷十五
