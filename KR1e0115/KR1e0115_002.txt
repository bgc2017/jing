春秋識小錄卷二
上元程廷祚撰
春秋職官考略中
周
三吏
杜曰三吏者三公也曲禮云五官之長曰伯其
擯于天子也曰天子之吏鄭云謂三公也
成二年王命委于三吏
卿士
杜曰卿士王卿之執政者詩皇父卿士史記厲
王以榮公為卿士又卿士一曰天子之老見昭
十三年按哀十六年楚白公謂石乞曰王與
二卿士二卿士謂子西子期也楚既僭王其執
政者亦白卿士
隱三年鄭武公莊公為平王卿士
隱八年虢公忌父始作卿士于周
隱九年鄭伯為王左卿士按鄭伯為左卿士則虢
公林父右卿士也鄭伯奪政之後蓋周公黑肩
代之故桓五年伐鄭之役虢將右軍周將左軍
襄十五年王叔犇晉單靖公為卿士以相王室
官師
官師士也疏引禮祭法云官師一廟鄭云官師
中士下士也
襄十五年官師從單靖公逆王后于齊
尉氏
杜曰尉氏討姦之官正義曰周禮司寇之屬無
此官蓋起于周衰按秦設廷尉本此
襄二十一年將歸死于尉氏
候
杜曰候送迎賓客之官周禮夏官有候人
襄二十一年使候出諸轘轅
宋
左師右師
宋之六卿左右二師司馬司徒司城司宼也置
二師爲卿不知何時之制他國無之
僖九年使公子目夷爲左師以聽政
文七年公孫友爲左師公子成爲右師
文十六年華元爲右師
成十五年魚石爲左師又向戌爲左師
襄九年宋災使華閱討右官杜曰時爲右師
昭六年華亥代華合此爲右師
昭二十二年仲幾爲左師樂大心爲右師杜曰仲幾
代向寧樂大心代華亥
哀十四年向巢爲左師
哀十八年宋殺右師皇瑗復以皇緩爲右師
哀二十六年靈不緩爲左師
鄉正
杜曰鄉正鄉大夫也按周禮地官有鄉大夫每
鄉卿一人
襄九年二師令四鄉正敬享疏云周禮六鄉即以卿
爲之長此云二師令四鄉正則别立鄉正非卿
典之但其所職掌當天子之鄉大夫耳至諸侯
應立三鄉而宋有四鄉者當時所立非正法也
司里
杜曰里宰也按周禮地官有里宰爲遂大夫之
屬國語賓至司里授館
襄九年使伯氏司里疏云周禮里宰謂六遂之内二
十五家之長也此言司里謂司城内之民若今
城内之坊里也按此則司里似非宋之常官
帥甸
杜曰郊甸之帥正義云近國爲郊郊外爲甸周
禮載師掌任土之法先近郊次遠郊次甸地則
帥甸者正甸地之帥也杜言郊甸舉類言之耳
文十六年宋昭公將田孟諸未至夫人王姬使帥甸
攻而殺之
迹人
杜曰主迹禽獸者按周禮有迹人屬地官掌邦
田之地政
哀十四年迹人來告
門官
杜曰門官守門者師行則在君左右正義以爲
蓋周禮虎賁氏之類故在國則守門師行則在
君左右
僖二十二年泓之敗門官殱焉
門尹
周禮司門屬地官掌授菅鍵以啓閉國門國語
亦曰門尹
僖二十八年門尹般
哀二十六年門尹得
大尹
杜曰大尹近臣有寵者按此蓋亦奄寺之流
哀二十六年六卿因大尹以逹大尹常不告而以其
欲稱君命以令
魯(左宰)
襄二十三年公鉏自季氏出為左宰杜曰自家臣仕
于公也至左宰為何官不可詳矣
周人
杜曰周人司周書典籍之官
哀三年桓僖宫災命周人出御書春秋後傳云晉
之乘楚之檮杌魯之春秋皆東遷之史也古者
諸侯無私史有邦國之志則小史掌之而藏周
室魯人所謂周人御書晉人所謂辛有之二子
董之晉于是有董史者也是故費誓繫于周書
漢汝江沱至于譚大夫下國之詩皆編入于南
雅自三史作而國自為史矣其論最核附識于
此
虞人
周禮地官之屬有山虞澤虞等官按昭四年
申豐論藏冰曰山人取之杜曰山人虞官
哀十四年西狩于大野叔孫氏之車子鉏商獲麟以
為不祥以賜虞人
賈正
孔穎逹曰如周禮之賈師
昭二十五年臧會奔郈郈魴假使為賈正焉
圉人
周禮夏官有圉師圉人掌養馬者
莊三十二年圉人犖
齊
二守
王制次國三卿二卿命于天子一卿命于其君
命于天子者則曰王之守臣其後諸侯之卿皆
自命之不聞有守臣矣
僖十二年有天子之二守國高在
左相
襄二十五年慶封為左相史記崔杼為右相按相
之名始于此
士
成十八年齊侯使士華免以戈殺國佐于内宫之朝
注華免齊大夫疏曰士者為士官也官掌刑政
故使殺國佐然則士蓋即士師之官否則御士
之屬而杜誤觧以為大夫也
衡鹿舟鮫虞候祈望
昭二十年山林之木衡鹿守之澤之萑蒲舟鮫守之
藪之薪蒸虞候守之海之鹽蜃祈望守之正義
曰周禮司徒之屬有林衡之官掌廵林麓之禁
此置衡鹿以守山林是也舟所以行水鮫大魚
之名澤中有水有魚故以舟鮫為官名也周禮
山澤之官皆名為虞又藪是少水之澤立宫使
之候望故以虞候為名海是水之大神有時祈
望祭之因以祈望為主海之官也此皆齊自立
名故不與周禮盡同按祈望後世立鹽官之
始又襄二十五年有申蒯侍漁者杜曰侍漁
監取魚之官
銳司徒辟司徒
杜曰銳司徒主銳兵者辟司徒主壘壁者
並見成二年
鄭
少正
杜曰少正鄭卿官也正義曰十九年傳云立子
産為卿故知少正為鄭卿官也春秋之時官名
變改周禮無此名
襄二十二年少正公孫僑
令正
杜曰主作辭令之正
襄二十六年子太叔為令正按當時列國皆重辭
命而鄭人獨為令正之官則其尤知所重可見
矣孔子美之有以夫
執訊
杜曰通訊問之官
文十七年鄭子家使執訊而與之書以告趙宣子
馬師
襄三十年馬師頡公孫鉏
昭七年罕朔
外僕
杜曰外僕掌次舍大夫按周禮掌舍掌次俱属
太宰
見襄二十八年
昭十三年子産命外僕速張于除
府人庫人
昭十八年鄭火使府人庫人各儆其事疏云周官有
大府内府外府天府玉府泉府而無掌庫之官
蓋府庫通言庫亦謂之府也諸侯國異政殊故
府庫並言也
司墓
按周禮春官之屬有墓大夫
昭十二年司墓之室有當道者杜曰此掌公墓大夫
徒屬之家也
門子
杜曰門子卿之適子按周禮小宗伯掌三族之
别以辯親疎其正室皆謂之門子鄭云正室適
子將代父當門者也
襄九年同盟于戲鄭六卿及其大夫門子皆從鄭伯
襄十年子孔為載書以位序聽政辟大夫諸司門子
弗順
衛
右宰
隱四年右宰醜
襄二十七年右宰榖
秦
右大夫
成二年右大夫說
襄十一年右大夫詹
庶長
杜曰秦爵
襄十一年庶長鮑庶長武
襄十二年庶長無地
不更
杜曰秦爵
成十三年不更女父疏引漢書稱秦商君之法戰
斬一首者賜爵一級其爵名有曰不更有曰左
右庶長者但春秋之世已有此名則不盡始于
商君矣
晉
執秩
杜曰主爵秩之官
僖二十七年作執秩以正其官
公族大夫
卿之適子為之正義曰公族之官掌教公之子
弟孔晁註國語云公族大夫掌公族及卿大夫
子弟之官是卿之適子屬公族也
宣二年趙盾請以括為公族
成十六年郤犨將新軍且為公族大夫
成十八年荀家荀會欒黶韓無忌為公族大夫
襄十六年祁奚韓襄欒盈士鞅為公族大夫
餘子
卿適子之母弟為之杜曰亦治餘子之政正義
曰餘子主教卿大夫適妻之次子也下文庶子
旣為公行則卿大夫之妾子亦餘子之官教之
矣
見宣二年
公行
卿之庶子為之亦曰旄車之族正義曰主公車
行列謂之公行車皆建旄謂之旄車之族
見宣二年孔穎逹曰公族餘子公行周禮無此三
官之名夏官有諸子下大夫掌國子之倅事與
公族同也春官有巾車下大夫掌王之五路事
與公行同也惟無餘子耳
僕大夫
杜曰太僕也周禮有太僕屬夏官
成六年韓獻子將新中軍且為僕大夫
乘馬御
杜曰乘車之僕疏曰當周禮齊僕按周禮大司
馬之屬齊僕掌馭金路以賓朝覲宗遇饗食皆
乘金路國語曰贊僕
成十八年程鄭
襄十六年虞邱書
司士
杜曰車右之官按此與周禮司士不同疏謂蓋
司右之類周禮戎右中大夫司右上士也
成十八年荀賓為右司士屬焉
騶
成十八年程鄭為乘馬御六騶屬焉使訓羣騶知禮
杜曰六騶六閑之騶周禮諸侯有六閑馬疏曰
鄭元註月令七騶云謂趨馬主為諸官駕說者
周禮夏官趣馬掌駕說之頒是騶為主駕之官
也
輿帥
杜曰主兵車者
見成二年
七輿大夫
杜曰侯伯七命副車七乘故有七輿大夫之官
僖十年惠公殺七輿大夫七人
襄二十三年七輿大夫與之
復陶
杜曰主衣服之官疏云復陶衣冠之名亦見昭
十二年義則未聞
襄三十年使為君復陶
縣師
杜曰縣師掌地域辨其夫家人民按此官屬周
禮大司徒
襄三十年以為絳縣師
甸人
杜曰主為公田者周禮太宰之屬有甸師主耕
耨王藉禮文王世子公族有罪致刑于甸人
成十年甸人獻麥
獸人
周禮天官有獸人之職
宣十二年子有軍事獸人無乃不給于鮮
楚
令尹
莊四年鬭祈
彭仲爽申俘也文王以為令尹見衰十七年
莊二十八年子元
莊三十年鬭榖於菟
僖二十三年成得臣
僖二十八年蒍得臣
僖三十三年子上
文十二年楚令尹大孫伯卒成嘉為令尹
宣四年鬭般是年子越代之
宣十一年蒍艾獵傳曰蒍敖為宰疏云周禮六卿
大宰為重遂以宰為上卿之號楚臣令尹為長
故從他國論之謂令尹為宰也
成二年子重
襄五年楚殺令尹子辛子囊為令尹
襄十五年公子午
襄二十二年楚殺令尹子南以蒍子馮為令尹
襄二十五年屈建
襄二十九年王子圍
昭元年薳罷
昭十三年子旗
昭十七年陽匄
昭二十三年囊瓦
定六年子西
哀十六年白公既死沈諸梁兼二事謂令尹與司馬
也後以子國為令尹
莫敖
桓十一年屈瑕
莊四年屈重
襄十五年屈到
襄二十二年屈建
襄二十五年屈蕩
昭五年楚子以屈申為貳于吳乃殺之以屈生為莫
敖
左尹
宣十一年子重
昭十八年王子勝
昭二十七年郤宛
右尹
成十六年子辛
哀十五年公子罷戎
襄十九年鄭子革奔楚為右尹按子革自襄十九
年奔楚為右尹至昭十二年仍為此官而中間
為右尹者又有子干或楚此官不止一人或子
革先為右尹去任他職而子干代之及子干出
奔而子革仍為右尹皆未可知
襄二十七年以齊人申鮮虞為右尹
昭元年子干按子重子辛俱以貴介為左右尹出
將重兵其後並為令尹則左右尹蓋亦楚之尊
官襄公以後漸用羈人稍稍降矣
箴尹
宣四年箴尹克黃
昭四年箴尹宜咎
定四年令尹固鍼即箴
沈尹
宣十二年沈尹將中軍
成七年使沈尹與王子罷分子蕩之室
襄二十四年沈尹夀
昭四年沈尹射
昭五年沈尹赤
昭十九年沈尹戍
哀十七年沈尹朱杜云沈當作寢哀十八年有寢
尹吳由子蓋即沈尹也
連尹
宣十二年連尹襄老
襄十五年屈蕩
昭二十七年連尹奢時伍奢已死
清尹
成七年清尹弗忌
宫廏尹
襄十五年養由基
昭元年子晳
昭六年棄疾
揚豚尹
襄十八年揚豚尹宜
嚻尹
昭十二年嚻尹午
陵尹
昭十二年陵尹喜
芋尹
昭七年芋尹無宇
昭十三年芋尹申亥按陳亦有此官哀十五年芋
尹蓋
郊尹
杜曰治郊竟大夫
昭十五年楚子奪成然邑而使為郊尹
莠尹
昭二十七年莠尹然
王尹
服虔云王尹主宫内之政疏謂王一作工
昭二十七年王尹麇
中廏尹
昭二十七年陽令終
監馬尹
昭三十年大心
藍尹
定五年藍尹亹
武城尹
哀十七年公孫朝按定四年有武城黑蓋亦武城
尹也
環列之尹
杜曰宫衛之官列兵而環王宫
文七年穆王使潘崇為大師且掌環列之尹按楚
之官多以尹名者然自箴尹以下往往不得其
命名之義闕之可也沈與武城皆地名豈即縣
邑之長如所謂縣尹者與正義曰楚國名上
卿為令尹者釋詁曰令善也釋言云尹正也言
用善人正此官也楚官多以尹為名皆取其正
直也按襄十五年楚公子午為令尹公子罷
戎為右尹蒍子馮為大司馬公子槖師為右師
馬公子成為左司馬屈到為莫敖公子追舒為
箴尹屈蕩為連尹養由基為宫廏尹此數官皆
楚之要職也
右領
昭二十七年右領鄢將師
哀十七年右領差車
司馬
昭二十年城父司馬奮揚此官蓋周禮之都司馬也
夏官有都司馬掌都之軍賦者
正僕
杜曰正僕太子之近官孔穎逹以周禮太僕當
之
昭十三年因正僕人殺太子禄
大閽
杜曰若今城門校尉官正義謂亦周禮司門之
類
莊十九年鬻拳自刖楚人以為大閽
已上一國自有之官
縣邑之官(附)
春秋縣邑之長皆大夫也其别有公邑有私邑
公邑屬于公朝如趙衰之于原狐溱之于温是
也私邑則國卿采地如費成郈之于魯三家是
也公邑私邑雖分治于諸大夫而皆以國卿聽
其成襄三十年趙武問綘縣大夫則其屬也孔
氏謂綘非趙武私邑而武分掌之又昭二十八
年魏戊不能斷梗陽之獄上之獻子是也其時
雖無監司守令之名而大概與後世亦復相似
縣邑之官列國稱名不一附載于左
縣大夫
僖二十五年晉趙衰為原大夫狐溱為温大夫
昭二十八年晉魏獻子為政分祁氏之田以為七縣
分羊舌氏之田以為三縣各置大夫按哀四
年隂地之命大夫士蔑孔氏正義曰命大夫乃
特命大夫總監隂地者以其去國遙遠别為置
監亦詹嘉處瑕之比
守
僖二十五年晉侯問原守于寺人勃鞮
昭二十五年晉滅鼓使涉佗守之
宰
襄九年魯費宰南遺定八年成宰公歛處父定十年
郈宰公若費成郈魯三卿采邑也宰本家臣
之名而亦不專為家臣故哀八年有王犯嘗為
武城宰論語亦有武城及莒父宰孔穎達謂公
邑稱大夫私邑稱宰按昭二十六年又有成大
夫公孫朝是私邑亦稱大夫公邑亦稱宰也正
義之云非通論矣
人
昭九年周甘人亦稱甘大夫
昭二十一年宋廚人濮
文十五年魯卞人
襄十年魯郰人紇
成二年衛新築人仲叔于奚昭二十六年子猶之
人高齮家臣亦稱人也
公
襄二十五年齊棠公
楚有申公息公白公葉公宣十一年諸侯縣公皆慶
寡人
君
昭二十年楚棠君尚
縣尹
莊十八年初楚武王克權使鬭緡尹之
襄二十六年穿封戍方城外之縣尹也
春秋識小錄卷二
