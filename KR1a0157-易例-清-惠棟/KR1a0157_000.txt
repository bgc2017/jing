易例易類
提要
(臣)等謹案易例二卷
國朝惠棟撰棟所作周易述後目錄列有易微
言等七書惟易微言二卷已附刊卷末其餘
並闕此易例二卷即七書中之第三種近始
刊板于潮陽皆考究漢儒之傳以發明易之
本例凡九十類其中有錄無書者十三類原
跋稱為未成之本今考其書非惟採摭未完
即門目亦尚未分意棟欲鎔鑄舊說作為易
例先剏草本採摭漢儒易說隨手題識筆之
于冊以儲作論之材其標目有當為例而立
一類者亦有不當為例而立一類者有一類
為一例者亦有一類為數例者如既有扶陽
抑陰一類又有陽道不絶陰道絶義一類又
有陽無死義一類此必欲作扶陽抑隂一例
而襍錄于三處者也曰中和曰詩尚中和曰
禮樂尚中和曰君道尚中和曰建國尚中和
曰春秋尚中和分為六類已極繁複而其後
又出中和一類君道中和一類卷末更出中
和之本一類此亦必欲作易尚中和一例而
散見于九處者也古者有聖人之德然後居
天子之位一類徵引繁蕪與易例無關而題
下注曰即二升坤五義此必摭為乾升坤降
之佐証而偶置在前者也如初為元士一類
即貴賤類中之一乾為仁震為車艮為言三
類即諸例中之三天地之始一類即卦無兑
天一類之複出皆由未及排貫遂似散錢滿
屋至于史記讀易之文漢書𫝊易之派更與
易例無與亦必存為佐證之文而𫝊寫者誤
為本書也如此者不一而足均不可據為定
本然棟于諸經深窺古義其所捃摭大抵老
師宿儒專門授受之微旨一字一句具有淵
源苛汰其蕪襍存其菁英因所錄而排比參
稽之猶可以見聖人作易之大綱漢代𫝊經
之崖略正未可以殘缺少緒竟棄其稿矣乾
隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
