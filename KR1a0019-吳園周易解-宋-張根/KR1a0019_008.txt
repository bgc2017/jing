吳園周易解卷八
宋張根撰
繋辭解下
八卦成列象在其中矣
六十四象皆出于八卦
因而重之爻在其中矣
三百八十四爻皆出于六位
剛柔相推變在其中矣
陰陽之象盡于此
繫辭焉而命之動在其中矣
天下之事具于此矣
吉凶悔吝者生乎動者也
此聖人所以憂患而設教
剛柔者立本者也變通者趣時者也
立本以守常趣時以適變
吉凶者貞勝者也
禍福倚伏守正者勝
天地之道貞觀者也日月之道貞明者也天下之動貞
夫一者也
貞者固也天地以貞而能明天下之動以一而能勝
一于善則吉一于惡則凶惟其所貞而已矣
夫乾確然示人易矣夫坤隤然示人簡矣
確然隤然皆貞固之謂易簡之道常不失也
爻也者效此者也象也者像此者也
天地易簡自然之理也
爻象動乎内吉凶見乎外
可不貞乎
功業見乎變
所謂吉凶生大業舉而錯之之謂
聖人之情見乎辭
愛人治物之意
天地之大德曰生
聖人繼天地而為民之父母如此而已
聖人之大寳曰位
行道之具
何以守位曰仁
愛人為本
何以聚人曰財
養人之具
理財正辭禁民為非曰義
已養然後可教教之然後可治是以歷世聖人所以
通變盡神无非生民之道而已
古者包犠氏之王天下也仰則觀象于天俯則觀法于
地觀鳥獸之文與地之宜
地植物也
近取諸身遠取諸物于是始作八卦以通神明之德以
𩔖萬物之情
通神明之德八卦是也類萬物之情六十四卦是也
作結繩而為罔罟以佃以漁蓋取諸離
蓋有中虚之象焉
包犠氏没神農氏作斵木為耜揉木為耒耒耨之利以
教天下蓋取諸益
益民莫大于食
日中為市致天下之民聚天下之貨交易而退各得其
所蓋取諸噬嗑
頤中有物之象
神農氏没黃帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利黃帝堯舜垂衣裳而天下治蓋取諸乾坤
所謂通變之謂事鼓之舞之以盡神至于黃帝堯舜
而其法成矣
刳木為舟剡木為楫舟楫之利以濟不通致遠以利天
下蓋取諸渙
乘木之象
服牛乘馬引重致遠以利天下蓋取諸隨
隨物之宜而施之
重門擊柝以待暴客蓋取諸豫
思患而豫防之
斷木為杵掘地為臼臼杵之利萬民以濟蓋取諸小過
震艮為木為石之象
弦木為弧剡木為矢弧矢之利以威天下蓋取諸睽
火動而上澤動而下之象此數事皆先聖所作皆通
變之謂事之謂
上古穴居而野處後世聖人易之以宫室上棟下宇以
待風雨蓋取諸大壯
壯之大者莫大乎宫室之麗
古之葬者厚衣之以薪葬之中野不封不樹喪期无數
後世聖人易之以棺槨蓋取諸大過
喪過乎哀
上古結繩而治後世聖人易之以書契百官以治萬民
以察蓋取諸夬
揚于王庭孰大于是自宫室棺槨書契以下皆巧者
述之之謂故但言後世聖人而已
是故易者象也象也者像也
此制器者以一取之而其文无不一也
彖者材也
言其一卦之材
爻也者效天下之動者也是故吉凶生而悔吝者也
制器者尚象則取像而已未盡變通之理若夫明天
下之動而言其吉凶非爻不可
陽卦多陰陰卦多陽其故何也陽卦竒陰卦耦
兩儀為主
其德行何也陽一君而二民君子之道也
順故也
陰二君而一民小人之道也
逆故也
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮日往則月來月
往則日來日月相推而明生焉寒往則暑來暑往則寒
來寒暑相推而歲成焉往者屈也來者信也屈信相感
而利生焉尺蠖之屈以來信也龍蛇之蟄以存身也精
義入神以致用也利用安身以崇德也過此以往未之
或知也窮神知化德之盛也
一往一來一屈一伸此天地萬物之理而道之所以
冒天下者如此而已何容私于其間哉而憧憧然耶
易曰困于石據于蒺蔾入于其宫不見其妻凶子曰非
所困而困焉名必辱非所據而據焉身必危既辱且危
死期將至妻其可得見邪
非可成之事而勞之則徒敗其名焉非可據之物而
據之則徒喪其身耳名敗而身喪妻猶不可見况他
人乎
易曰公用射隼于高墉之上獲之无不利子曰隼者禽
也弓矢者器也射之者人也君子藏器于身待時而動
何不利之有動而不括是以出而有獲語成器而動者
也
天下无難事人自不為耳使其規模先定而後為之
有所不發發无不中矣射隼之難先審其括尚猶可
𫉬况其下者乎
子曰小人不恥不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也
利則勸之威則止之小人之福也惡積而身滅罪大
而已喪小人之禍也不能防患于至微而僥福于己
顯人之視己如見其肺肝然又焉能逃罪哉
善不積不足以成名惡不積不足以滅身小人以小善
為无益而弗為也以小惡為无傷而弗去也故惡積而
不可掩罪大而不可解易曰何校滅耳凶子曰危者安
其位者也亡者保其存者也亂者有其治者也是故君
子安而不忘危存而不忘亡治而不忘亂是以身安而
國家可保也易曰其亡其亡繋于包桑
制治于未亂保邦于未危
子曰德薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
苟非其人道不虚行小人之不可大受如此
子曰知幾其神乎君子上交不謟下交不瀆其知幾乎
幾者動之微吉之先見者也君子見幾而作不俟終日
易曰介于石不終日貞吉介于石焉寧用終日斷可識
矣君子知微知彰知柔知剛萬夫之望
非神不足以知幾非介不足以斷幾知而能斷惟天
下之至聖為能如此
子曰顔氏之子其殆庶幾乎有不善未嘗不知知之未
嘗復行也易曰不遠復无祗悔元吉
先幾而作者謂之聖後幾而改者謂之賢見幾而改
則與夫遠祗悔者異矣惟顔子近之兹所以其殆庶
幾乎
天地絪緼萬物化醇男女構精萬物化生易曰三人行
則損一人一人行則得其友言致一也
一陰一陽之謂道名乾以配坤名男以合女天地之
義盡于此矣三人行失其配一人行則一遇其偶乾
坤之道無非致一而已
子曰君子安其身而後動易其心而後語定其交而後
求君子修此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
擬之而後言議之而後動擬議先定而終不易其所
守惟有恒心者能之
子曰乾坤其易之門邪
萬物所由安也
乾陽物也坤陰物也
此况兩儀
陰陽合德而剛柔有體以體天地之撰以通神明之德
其剛柔有體故以體天地之撰其陰陽合德故以通
神明之德
其稱名也雜而不越
合德故其名也雜其體故其義不越
于稽其𩔖其衰世之意邪夫易彰往而察來而微顯闡
幽
此言爻象也
開而當名辨物正言斷辭則備矣
此言卦辭也
其稱名也小其取𩔖也大其旨遠其辭文其言曲而中
其事肆而隱因貳以濟民行以明失得之報
此章言爻象變化以示吉凶因此吉凶之理而示天
下後世使知吉之可為而凶不可為以濟民行以明
得失之報此作易之意也
易之興也其于中古乎作易者其有憂患乎
憂天下之憂者能之
是故履德之基也
履禮也非禮勿履而為德之基立矣
謙德之柄也
謙則有所持
復德之本也
克己為仁之謂
恒德之固也
恒久不已故物莫能傾焉
損德之修也
遠害故能自修
益德之裕也
善者進之故裕
困德之辨也
不辨辨之
井德之地也
性是己
巽德之制也
行權故也
履和而至
故以和行
謙尊而光
故以制禮
復小而辨于物
故以自知
恒雜而不厭
故以一德
損先難而後易
故以遠害
益長裕而不設
故以興利
困窮而通
故以寡怨
井居其所而遷
故以辨義
巽稱而𨼆
故以行權
履以和行
非禮勿履貴和為至
謙以制禮
稱物平施是以尊而光
復以自知
退藏于密是以能辨于物
恒以一德
立不易方是以雜而不厭
損以遠害
懲忿室慾是以先難後易
益以興利
遷善改過是以長裕而不設
困以寡怨
致命遂志是以困而不窮
井以辨義
往來井井
巽以行權
申命行事
易之為書也不可遠
得失之故
為道也屢遷
六十四卦三百八十四爻未嘗同也
變動不居周流六虚
天地之間
上下无常剛柔相易不可為典要唯變所適
此之謂屢遷
其出入以度外内使知懼又明于憂患與故
此所以不可遠
无有師保如臨父母
此聖人所以為善教
初率其辭而揆其方既有典常
雖上下无常不可為典要而卦爻之辭以斷以告亦
已明矣
苟非其人道不虚行
小人亦不可僥倖
易之為書也原始要終以為質也
始作卦蓍終作卦體蓍之與體非易之質而何
六爻相雜唯其時物也
此六爻所以不同
其初難知其上易知本末也
本明而末得矣先難後𫉬之謂
初辭擬之卒成之終
初爻為一卦之門戸
若夫雜物撰德辨是與非則非其中爻不備
二與四三與五之謂
噫亦要存亡吉凶則居可知矣
此聖人所以斷吉凶者也
知者觀其彖辭則思過半矣
明一卦之材故也
二與四同功而異位其善不同二多譽四多懼近也柔
之為道不利遠者其要无咎其用柔中也三與五同功
而異位三多凶五多功貴賤之等也其柔危其剛勝邪
此論明夫中爻之義二四俱陰位常以柔為主三五
俱陽位常以剛為勝柔居外卦之下而多懼剛居内
卦之上而多凶非其柔危其剛勝耶此亦聖人沈潛
剛克高明柔克之旨雜物撰德辨是與非舍此何以
備哉
易之為書也廣大悉備有天道焉有人道焉有地道焉
兼三才而兩之故六六者非它也三才之道也
八卦之作本于陰陽以明人事然後成卦卦成而後
三才之道具乎其中故曰有天道焉有人道焉有地
道焉自陰陽言之天道也自剛柔言之地道也自仁
義言之人道也
道有變動故曰爻爻有等故曰物物相雜故曰文文不
當故吉凶生焉
此易因陰陽以明人事
易之興也其當殷之末世周之盛德邪當文王與紂之
事邪
此周易之作所以異于連山歸藏也
是故其辭危
遜而𨼆也
危者使平易者使傾
雖畏勿畏出畏入畏
其道甚大百物不廢
求者皆得焉
懼以終始其要无咎此之謂易之道也
其為教如此所謂易之道故
夫乾天下之至健也德行恒易以知險夫坤天下之至
順也德行恒簡以知阻能說諸心能研諸侯之慮定天
下之吉凶成天下之亹亹者是故變化云為吉事有祥
象事知器占事知來
此言天地健順猶常知險阻以為進退况人可不視
治亂以自為懼乎是故聖人内研諸心外研諸慮而
作易以定天下之吉凶成天下之亹亹使後世變化
云為者于此以研治亂吉凶之理而以明進退焉
天地設位聖人能成人謀鬼謀百姓與能八卦以象告
爻彖以情言剛柔雜居而吉凶可見矣變動以利言吉
凶以情遷是故愛惡相攻而吉凶生遠近相取而悔吝
生情偽相感而利害生凡易之情近而不相得則凶或
害之悔且吝將叛者其辭慙中心疑者其辭枝吉人之
辭寡躁人之辭多誣善之人其辭游失其守者其辭屈
吳園周易解卷八
