周易辨畫卷五
潁川連斗山撰
師䷆(坎下坤上)
訟卦各爻皆以有爵位者言乃諸侯相争之象此卦序于訟後乃諸侯争誅之象非泛言命將出師也証之武王伐紂尤合故彖傳曰可以王矣
師貞丈人吉无咎
此卦下坎上坤九二一陽居下卦之中前後五陰以次排列有主將居中衆兵布陣之象故名師古者聖王在上興師以征不服是征者所以正人之不正也然正人先在正已九二居位不正必興役動衆以仁義之心行征討之事使已正而人亦无不正乃可謂貞乃可謂丈人(李鼎祚引子夏傳作大人似不必)夫師凶危之事也以凶危之事而謂之貞謂之丈人則凶者化危者平天下歸心而吉暴除民安而无咎矣(九二中而不正故宜貞能貞則)
(為丈人為顯比之五亦覆卦也觀夫子彖傳置丈人二字不釋于釋師貞下即接能以二句分明即以王字屬丈人非閒文也)
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣(王如字毒徒篤切)
卦名師者周官五人為伍積之至于二千五百人為師言其人之衆也又曰貞者貞正也言用師者以已之正正人之不正也卦中九二師之主也若能用所有之衆内以正乎已外以正乎人使天下胥歸于正
則反師為比即以建國親侯而為王蓋亦可矣彖于師貞而稱以丈人又何疑焉(補此方明)其曰吉无咎者卦體九二剛中威德足以服衆而又上應乎天心(五為天位)卦德震行坎險(互震為足故曰行)征伐所以除殘而實下順乎人意此何如之德體也者人若能以此德體痛苦天下之生靈而有事于師(此字指剛中二句毒本訓痛訓苦乃坎為心病之象若作害字解似反費斡旋)民以為將拯已于水火之中其誰不尊之如元后親之如父母而從之吉不待言而况于咎
乎
象曰地中有水師君子以容民畜衆(畜許六切)
坎下坤上地中有水乃地下有水无處非地即无處非水以地之廣大而水足以涵蓄之猶兵之衆多而將足以統帥之故象師君子體此以容民畜衆其无事而生養也則五家為比五比為閭四閭為族五族為黨五黨為州五州為鄉其有事而調發也則五人為伍五伍為兩四兩為卒五卒為族五族為師五師
為軍耕則為民戰則為兵兵在民中亦如水在地下也
初六師出以律否臧凶(否方有切)
此爻以出師之始言上爻以告捷之終言若以人言則以柔居剛又在下位固非以律之人亦豈失律之人哉律為樂律截竹而吹之陰陽各六以正五音之高下而總謂之律(震為竹故取此象)萬物皆本于黃鐘是為律元初主地下黃鐘之律之象考之周官太師之職
執同律以聽軍聲而詔吉凶宫則軍和士卒同心商則戰勝士卒強角則軍擾多變失士心徵則將急數怒軍士勞羽則兵弱少威故師出之始當吹律而聽之以審其音之善惡(左傳晉人聞有楚師師曠曰吾驟歌北風又歌南風南風不競多死聲楚必无功杜註云歌者吹律以詠八風此以樂律而决吉凶也)善則進惡則止此兵之所以有勝而无敗也若不察其音之善惡而惟恃其甲兵土地之強縱使攻擊之法克善而臧而得失之理未明亦必有敗績之凶(此爻不正否凶有當正意)前以
此卦為武王伐紂之事不但其理其象可通參之他說亦實有合者史記律書曰六律為萬事根本其于兵械尤重武王伐紂吹律聽聲推孟春以至于季冬殺氣相并而音尚宫據此則此爻非伐紂之始事歟
象曰師出以律失律凶也
律者天地之元音聖王之功德昭焉况臨戰之勝負乎故出師必以之若違律而行必致喪師辱國是以凶也
九二在師中吉无咎王三錫命
古者制軍之法二千五百人為一師五師為一軍蓋萬有二千五百人焉卦有五陰象五師一軍之數也故總名為師師中者五師之當中所謂中軍乃主帥所居以統制五師者也苟非其人則德不足以服人威不足以御衆安能吉而无咎今九二以一陽統衆陰所謂丈人也當此天人交迫之際上應天意下順人心而在于其中則運籌帷幄自足以決勝于千里
而吉而且誅君弔民更无有窮兵黷武之咎然猶恐非常之原黎民所懼故王在師中又三錫其命以昭示于天下焉(陽為君互震為帝王之象震為雷錫命之象)此似武伐紂未即位之事按書泰誓惟十有三年春大會于孟津王曰嗟我友邦冢君越我御事庶士明聽誓惟戊午王次于河朔羣后以師畢會王乃徇師而誓時厥明王乃大巡六師明誓此非王在師中三錫命之實徵歟
象曰在師中吉承天寵也王三錫命懷萬邦也
在師中吉曰承天寵者即泰誓曰天佑下民作之君師惟其克相上帝寵綏四方也(天謂五位承謂相應)王三錫命曰懷萬邦者乃總括三誓歷數紂惡之意如罪人以族官人以世焚炙忠良刳剔孕婦之類皆命中懷萬方之實也(坤邦之象五隂萬邦之象)承天寵即剛中而應乎天懷萬邦即行險而順乎人
六三師或輿尸凶
三軍之命係于主帥主帥之權貴于專一今奉天討
罪正宜欽遵節制戮力同心六三以柔居剛才弱志強必然不受約束有衆主之意是輿尸也(三互坤為衆為輿互震為主器故象輿尸傳云彘子尸之是也)主帥者若聽其如此則令出二三必有凶矣此爻似武王師出誓衆之詞非謂其必如是也
象曰師或輿尸大无功也
二為主帥而三乃尸之令不專一行伍必亂主帥安能成功此衆主者所以有軍法之戮也(大謂陽指九二)
六四師左次无咎
六四以柔處柔歷坎入坤于象為自險而夷勞師暫息之地于分為以臣近君駐師入覲之時其為師次也亦固其所(春秋傳三宿為次)乃兵家以右為尚今觀其次也退處五下一似乎不尚右而反尚左非確守乎師出以律之訓者曷能有是謹畏如此夫何咎書武城曰既戊午師渡孟津非次之謂乎癸亥陳于商郊俟天休命非左次之謂乎夫武之抑抑若此者斯時蓋
猶有服事之心也惟紂率其旅若林會于牧野然後有甲子之事耳于武何咎哉
象曰左次无咎未失常也
以臣事君天地之常經也今以臣伐君疑于失其常不知商惡貫盈神人共憤當此猶左次而不敢進揆之臣道之常蓋未失也所以无咎明夷内文明而外柔順以蒙大難文王以之此常道也此爻變互離依然明夷之象故曰未失常蓋武王左次之心即文王
服事之心也
六五田有禽利執言无咎長子帥師弟子輿尸貞凶(長知)
(兩切下同)
六五以陰柔居尊位是為否德忝帝位者取而象之乃田中害稼之禽也(坤為地田之象五本下卦之二原體離雉禽之象雉在坤中田有禽之象)卦中坤為衆震為馬坎為弓輪于以獵而執之以聲言于天下(倒艮為手象執在震為聲象言)則天意順而人心悦利莫大焉夫有利者每至于有咎而兹并无之若之
何弗執雖然執之亦視乎其人若為九二之長子(震為長子)智深勇沉(坎為智震為勇)足以帥師一戎衣以定天下則得位得正而吉如為六三之弟子(對陽爻言則陰為弟子)智短才疎倘令之輿尸必致亂軍令而干法紀雖得位得正亦凶也(九二得正則居五六三得正則止居三故二吉而三凶)前輿尸之凶凶在九二此輿尸之凶凶在六三觀小象自知按此似武王方誅紂之事(此爻向以二為田坎為禽與象亦合但二丈人也卦主也方以為主又以為禽歴觀諸卦從无有如此相左者况一爻之中上曰田有禽利執言下又曰長子帥師則是)
(以二執二矣于義亦欠順)
象曰長子帥師以中行也弟子輿尸使不當也(當如字)
長子帥師者以九二有剛中之德以二中行于五中也(行字自互震取象)弟子輿尸者六三不中不正若令之主事是使之力不勝任也(當皆作去聲依韵川之當是平聲)
上六大君有命開國承家小人勿用
此爻乃功成凱旋封建諸侯之事師之終也二進位于五方執言以除暴虐故猶稱長子至此則受命為
天子矣故直稱大君(陽為大五為君)有命者命之開國命之承家也(坤為文命之象)九進居五變師為比有建國親侯之義故功之大者命之開國為諸侯使有茅土之奉(坤為邑開國之象)功之小者命之承家為卿大夫使有采邑之榮(九進居五互艮為居家之象諸陰在下承家之象)受封之後皆有用人之責宜擇其賢能而用之小人切不可用也(六為小三人位互艮為止故曰勿用)書大告武成列爵惟五分土惟三建官惟賢位事惟能即此義也
象曰大君有命以正功也小人勿用必亂邦也
正功内含開國承家意正其功之大者開之以國正其功之小者承之以家也必亂邦乃申說小人勿用意是逆慮封國之後任用非人以亂邦非當下論功行賞之時又不用小人也
比䷇(坤下坎上)
比吉原筮元永貞无咎不寧方來後夫凶(比皮二切後同)
比親密之意王者既以征誅而得天下必與天下至
親至密而後人心不離畔也此卦上坎下坤坎水也君也坤地也民也水行于地上瀠洄漫衍而比于地猶君位于民上以養以教而比于民也故此卦止有我往比人之義并无人來比我之義試思武王誅紂伐奄之後尚有三監之叛五十國之亂周公破斧缺斨三年乃定而河洛之士終未肯附尚煩多士多方之誥由是觀之征誅之後豈易得人心之比此比之為義所以在上而不在下也此卦與師相反對故象
辭皆從反對以立言師卦坎在下坤在上此卦坤在下坎在上是二已進位于五朝諸侯而有天下也以諸侯之衆天下之大而我得與為親密其吉不待言矣回思師行之始所筮者貞丈人吉无咎也(古人舉大事必卜于太廟故泰誓曰朕夢協朕卜大誥曰朕得吉卜當師出之時已筮矣)今再筮之(原訓再左傳原田漢書原廟皆然)向之期為丈人者今果長人而為君矣有元之德矣向之期其貞者今果南面而履尊矣有永貞之位矣向之期其无咎者今果兵不窮而殘已
除武不黷而民咸安矣无咎矣有君如此孰不歸之如初二三四者皆向之禽在田中暴虐而不寧者也今咸自上而下(此以覆卦言)興方來之願(書作兄弟方來言從諸方來坤之象也)有安土之樂焉(亦謂坤也)是皆五之所樂與為比者也若上六一陰獨亢居陽上正所謂萬國朝禹而防風後至者是後夫也則非五之比之所能及者矣凶矣(首句謂五次句謂下四陰末句謂上一陰夫陽之象後上之象陰之從陽猶婦之從夫也)
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也(下遐嫁切)
彖言比之得吉也謂君之比民如車之有輔也輔夾車以行猶君保民以立也(輔者夾車之木坤為大輿坎為木多節故取此象)上既以比輔乎下下自以順從乎上以比而得人心之歸往是以吉也(輔字釋比從坎取象順從釋吉在坤取象首三句諸解紛紛皆苦牽強重複總因比輔看作下之親附是以下順從句竟如贅疣也)原筮元永貞无咎者此卦與師相覆此卦之五本師卦之二以二有剛中之德進位于五(觀剛中可知此句是從師二來不然則當云以正中矣)故初筮
而得彼者再筮而得此也不寧方來者此卦在下之四陰即師卦在上之四陰也當在師時如在倒懸今得五比如得父母故自上而下(此以覆卦言上下二字方清向以上下指五陰因與後夫句相背即以上下指四陰亦與上下字不明)皆與為應也後夫凶者王者之比天下如天地之覆載苟可以德感或可以教明王者皆有道以化之今後夫之凶是王者比之之道至此已窮也水之比地自下而上其勢順自下而上其勢逆五之比上亦猶是也故曰窮也(其道窮指)
(王者比道說句義方明若指後夫說則拗而不順矣)
象曰地上有水比先王以建萬國親諸侯
水有源流地有險易因勢就下最相親密所以為比先王觀水地之象念師旅之後天下歸附方新上下憂疑未定親比之情自不容已但天下之大斯民之衆一人豈能獨比非建立萬國則耳目必有所不周精神必有所不及于是法地以建百里七十里五十里之萬國(坤為土為衆萬國之象)又法水制為巡守述職之典
以親公侯伯子男之諸侯(坎心坤腹親之象)俾上下之情歡然而无間此先王于征誅之後聯天下之大法也凡立法定制世守不變之事則稱先王此卦承師而言彼六爻象武王之事此六爻象成王之事周公本此以繫辭孔子本此以立傳此先王乃謂武王也
初六有孚比之无咎有孚盈缶終來有他吉(缶方有切)
此卦與師相覆又相承故彖與大象皆明跟師卦以繫辭而此爻則武王既崩成王初立之時也天下方
歸人心未定非至誠相比誰其信之九五陽剛中正以居尊位凡其所以比天下者一本于元貞之德是有孚以比之也夫何咎(有孚正指九五若初六則何孚之有)然九五之孚亦祇自盡其心耳豈以此望天下之歸哉惟不望天下之歸是以當師出之時其誠信之積已充滿于天下如水之盈滿于缶中(上有孚謂比之九五下有孚謂師之九二二互震為仰孟象缶二本坎水進位于五象缶之盈)及反而為比其自師終而來以求其比者(師之終即比之初在師為上六在比即為初六故象止言初六不言終來)已先
有非常之吉也蓋常例以陰陽當位為吉而初六則不當位而亦吉其吉有出于常例之外者矣故曰有他吉也(有他二字向來只作意外解終屬含糊如此則他字方覺抛磚落地蓋卦中最重者爻位因此卦以五爻為主諸爻皆輕故初六亦得云吉以其吉在九五也)此爻言成王之孚天下者本于武非一朝之積也
象曰比之初六有他吉也
初六以柔居剛爻位不當何以云吉而在比之初六則重在九五之比與常例不同故曰有他吉也(終來二字)
(即是初六蓋師之終即比之初故傳曰比之初六有他對别卦之得位者言)
六二比之自内貞吉
九五以陽剛中正居尊位一民皆臣尺地皆土何一不在所比之中然比之非无自也致治之道必由近以及遠用人之道亦由親以逮疎六二柔順中正居内卦之中所謂同姓之諸侯也九五以陽剛中正與為正應有比之自内之象以剛中比柔中以剛正比柔正是比不徒比而比得其正也夫比得其正則朝
廷之上内有良輔而邦畿之中皆其懷保所被矣吉何如之此即成王嗣立周公負扆之事証之書傳意正如此蓋周公于成王為叔父王室之安危皆賴于公所以為比之自内也(或疑爻辭乃周公所繫豈有周公自作自言之理不知周易多本當日之時事以取象如爻中言文王言箕子皆明舉其象以示人未嘗諱也况此卦乃美成王能盡君道以為比非周公妄引以自譽也何疑焉)
象曰比之自内不自失也
比之自内則懿親可倚碩德可師固无失其所比矣
然比之之道不徒慕乎相親之虚文而已其道在乎以已之中比其中以已之正比其正不使在已有不中不正之失也不然在已者苟少有所失彼中正之大臣豈肯為其虚文所比哉(上自字訓從下自字謂已)
六三比之匪人
六三以柔居剛不中不正又在内卦之上亦同姓之諸侯也當比之時君方待人共理而三以陰躁之性反越五而應于上是敗倫逆理之人也九五以中正
无私之德引與共治有比非其人之象此即管蔡監殷挾武庚以作亂之事蓋管蔡與周公同為王室之懿親二三之位同處内卦似之而管叔又為周公之兄三居二上亦似之成王用以監殷而反挾武庚以内畔三之越五而應上又似之匪人者三為人位言比非其人也不言凶咎者爻辭之繫在周公居東之時正流言肆起之日爻有此象故但言比不得人仍隱然有内自悔之意蓋不忍斥言其罪也若以罪人
類釋之豈聖人之心哉(向以五陰皆比九五請思此爻當作何解)
象曰比之匪人不亦傷乎
三百八十四爻聖人作傳皆用也字獨此爻變文用乎或乃以為惻然憫痛即孟子哀哉之意若然則三亦不過不中不正比于陰類耳六十四卦中類此者甚多何獨于此爻憫痛若是蓋聖人有見于此爻為管蔡之事想見周公繫辭至此身際人倫之變必然上傷其君父下傷其手足内傷其家庭外傷其邦國
不亦乎三字眞有動色驚心之象豈尋常之調弄文法耶
六四外比之貞吉
九五以中正比天下既自内而比得親臣以布其化矣由邦畿而外其為五所當比者更多非資人以旬宣之何以比而无間哉六四以柔正居外卦上承于九五是異姓之諸侯也九五以切近任之俾布政教于畿外有外比之之象以剛正之君比柔正之臣所
比既正將奉宣德意邦畿之外无不為五所比矣吉何如哉此即成王繼統留召公以共治之事當時成王幼國家新造紂子未殄奄徐外畔王室所倚重者惟周公召公二人故比周公以治内比召公以治外爻中内外二字正本此來内卦外卦其象而已向來止以内外卦解之末矣
象曰外比于賢以從上也
六四柔正得位上承聖主下御列邦是賢臣而在三
公之位方伯之象也九五以為賢而比之豈自用哉亦曰上自祖父以來已用以布化于邦外吾亦從之云爾考之詩傳曰文王徙都于豐分岐周故地以為周公旦召公奭之采邑且使周公為政于國中而召公宣布于諸侯于是德化大成于内而南方諸侯莫不從化焉蓋自文王之時已使周公治内召公治外矣曰以從上見五之外比者皆法乃祖文王也(向以賢指五又以上指五既厭其複且以陽剛中正之主僅稱為賢亦嫌其䙝總之一字悞解以致通卦不合耳)
九五顯比王用三驅失前禽邑人不誡吉
九五為比之主以陽剛而陷于陰柔義當為隱而象有取于顯者何也比與師相覆師坎在坤下如水流地中而人不覺比坎在坤上如水行地上而人皆見故曰顯也九五居尊位以比天下實有此象然奚以見之蓋五在師之時陰柔居上如田中之有禽二在師中如天子之畋用三驅以逐禽今由三而四以進位于五舉向之陰柔不正者掃除而殄滅之如在前
之禽已失去之也(三驅者合圍之名此三驅者九二居坎為馬歴三位而至于五象三驅也前禽即師田有禽之禽以九二視六五故曰前今師反為比六五不見故曰失舊解以前禽為上六夫上六乃後夫豈前禽哉)夫在師而為田中之禽者在比而又為邑中之人尊卑易位斯亦人心之難以帖然者乃觀六二處羣陰之中安在下之位抑何其恬然不誡也(邑謂坤人謂二六二中順故不誡邑人向指衆陰與人位象傳俱不合)藉非有深信乎在上之心者何能至是然非有深入乎在下之心者亦何能使之至是耶此比之所以為顯所以為吉也
當時成王嗣立周召夾輔四方大和會此非其徵歟
象曰顯比之吉位正中也舍逆取順失前禽也邑人不
誡上使中也(舍音捨)
爻言顯比何以為吉以五在師二其位但中而未正今進居比五其位不惟中且正中也中則所比不偏正則所比不黨无偏无黨所以吉也陽剛在上于理為順陽剛在下于理為逆九而居二則逆而不順今進而居五是舍其逆而取其順所以用三驅失前禽
也邑人何以不誡人之所以不順者必處之不得其當居之不得其所也今九進位五六退位二是上使之居下之中也居中則尚何誡之與有曰正曰順曰中總見比之至公而无私也
上六比之无首凶
諸解以上為後夫是誠然矣至以无首為无始証之後夫之後亦頗相合但思陰之无始原不須言即如所說亦不過比之不先耳于何即見其為凶竊以乾
有首象九五以陽居尊正首出庶物之元首也當比之時九五一視同仁豈以上居化外而不比故亦有比之之象然四陰皆從五之比而上六獨亢居五上目无乾剛是殆教化所不能入干羽所不能格者也故又有无首之象夫人而至于无君不臣甚矣其能容于聖人之世乎故其占凶此殆周公奉成王東征武庚與伐奄之事也
象曰比之无首无所終也
陰以大終以從陽也今陽比之而不從是无陽也无陽其何以有終曰无所者指上下五陰爻位而言四陰皆為五比而上獨不為五比故曰无所即其道窮也之義如苗之于舜葛之于湯崇之于文王皆无所終者也初言終來有他吉以初陰之順也上言无終而有凶以上陰之逆也順則比之以仁逆則比之以義仁義兼而比道盡矣此所為聖人之顯比歟周易辨畫卷五
