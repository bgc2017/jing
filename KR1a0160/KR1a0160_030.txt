周易辨畫卷三十
潁川連斗山撰
巽䷸(巽下巽上)
巽小亨利有攸往利見大人(巽孫問切)
一隂伏于二陽之下能巽順乎陽故名為巽其性為入其象為風風之為物亦取入義此卦上下皆巽則初四兩隂皆為成卦之主陽大隂小故其占為小者
當亨然小雖當亨而隂非從陽則无以自立卦中九五剛健中正以居尊位是為大人隂所當從者也六四以柔正相比得所從矣初六以柔處剛其位不正又去五最遠不得所從何以能亨為初六計利于往居二位處正以應五(利往專指初若四往則居五位矣以兩爻義觀之自見)則初四兩隂皆得利見大人以自附(初往二為離四互亦為離離為目故初四皆利見大人)夫然後小者亨也
彖曰重巽以申命剛巽乎中正而志行柔皆順乎剛是
以小亨利有攸往利見大人(重直龍切)
彖辭專指二隂彖傳則合全卦以推其所以然此卦名巽巽者入也天下之最能入者莫如風君命之入人亦猶是也故巽又為命此卦下一巽上又一巽下一命上又一命是為重巽以申命然奉命者臣出命者君卦中九五居重巽申命之位凡其頒諸朝廷播諸草野者一皆本于大中至正之道而二三之剛又能巽順乎九五之中正而奉令之唯謹是五之志得
二三而能行也(五本坎體故為志)然使有君有臣而斯民之衆或不能如草之風行而必偃雖申命亦無如何耳乃觀于在下之二柔又皆順乎剛而不拂此所以小亨利有攸往利見大人也(向以重巽句為釋卦義以剛巽乎中正指二五或又以二不合中正而專指五信如所說巽乎二字于五如何解下句皆字又如何承是由誤視首句為單釋卦義耳不知首句釋卦義已將九五之體並釋于其内次句剛字乃指二三而言非九五也柔皆順剛句自是指六四與初六三句全卦皆括唯上九不在其内以上九貞凶與卦義不屬也)
象曰隨風巽君子以申命行事
前風將過後風又來相隨而至重巽之象也君子體之欲行其事于民而未必其民之遽信也于是法巽之命以命之命之不已又法重巽之命以申之反復叮嚀務期斯民皆曉然知吾意之所在夫然後見之行事天下之民皆如風行草上而必偃矣
初六進退利武人之貞
巽本為進退初六又以柔居剛剛故欲進柔又欲退所以曰進退夫柔當順剛者也將進將退遲疑若此
豈順剛之道乎為初六者利于用武人之貞以自振斯无進退之弊矣蓋初進二位為離離為甲胄為戈兵又為人位被甲胄執戈兵而立于人位非武人而何然一于剛勇亦非正也今以柔居柔又得正位故曰武人之貞如此則上與五應得彖中利有攸往利見大人之義故利之也
象曰進退志疑也利武人之貞志治也(治直吏切)
爻言其象傳推其心初進居二互坎為志言初之進
退不果者以其心懷兩端疑而不決也利武人之貞者乃以剛斷治其猶豫庶進退之志就治也
九二巽在牀下用史巫紛若吉无咎
卦之名巽以隂言也故爻中巽字皆謂初四此巽字謂初六也九二上承九五彖所謂剛巽乎中正而志行者也本欲以重巽之命申之于天下而无如初六之巽能近比而不能遠應猶坐我于牀上而彼拜于牀下(二三兩竒横陳于上初六一偶分峙于下有牀之象初六隠伏于此故曰巽在牀下)是
柔不能順乎五之剛五之志何以行于天下乎推其心摠由吉凶禍福之機未判耳必也用史之筮以斷其吉凶用巫之禳以决其禍福上下紛若(史所以筮巫所以禳皆决疑之事也卦中初四順逆皆兌兌為口舌故有此象)俾君命之宣于上者務深入于初之心而後已則巽在牀下者皆曉然知從王之義而勇于上進將彼得其吉而我亦可以无咎矣(向以巽在牀下為九二固非史巫紛若正所以釋初六之疑乃申命之象作達誠意于神明亦非)
象曰紛若之吉得中也
紛若何以云吉蓋初六以柔處下過巽之極紛若則可以解其惑解其惑則可以引之進進則可以得中而上應于九五是以吉也(向以得中為九二二固居中者何必云得得者因初之不中而言之也)
九三頻巽吝
九三亦剛巽乎中正者但以剛居剛而又過于中上不能制四之巽而使之順于五下亦不能制初之巽而使之順于五徒有尊上之志而不能行唯俯仰于
上下之巽頻蹙而已矣夫頻蹙者計无所出之象也以陽剛之君子而至此亦可羞矣(按廣韻曰頻蹙眉也初進居二為離目三在目上正額之處故象為頻舊解以為屢巽屢失既于卦象无取亦非巽字本義至以三承乘于二巽之間以為頻巽尤屬无味矣)
象曰頻巽之吝志窮也
九三頻巽吝何也蓋陽剛本以制隂柔當重巽申命之時上與四不相屬下與初不相比其順五之志已窮而无所之此所以蹙額此所以吝也
六四悔亡田獲三品
初巽于下為姤后以施命誥四方重巽于上為巽君子以申命行事命施于初而申于四是六四為成卦之主命之申事之行專在此爻矣但以三畫卦觀之四與初一也亦宜有進退不果之悔也然以六畫卦觀之初不正而四則正初遠五而四承五有順剛之德而并有武人之正雖有進退不果之悔而今已亡矣何也四之申命以行事也當巽之時事孰有大于
用武者卦中互睽有弧矢之威互離有戈兵之利六四順兌秋之令(二四互為兌兌正秋也)以彰武人之貞于以逐巽雞搏兌羊而羅離雉(俱互卦之象)上以供祭祀次以供賓客下以充庖厨武功昭而利市倍(巽為近利市三倍)計其所獲有三品焉豈特无進退之悔哉蓋至是而命已申事已行矣(三品者榖梁傳註云上殺中心乾之為豆實次殺中髀骼以供賓客下殺中腹充君之庖厨卦互坎象心巽股象髀骼互離象腹故云三品不但離三也)
象曰田獲三品有功也
申命期于行事行事期于有功今六四田獲而至于三品之多厥功懋矣傳曰五多功即以五之功為四之功何過焉
九五貞吉悔亡无不利无初有終先庚三日後庚三日
吉(先西薦切後胡豆切)
九五陽剛中正以居尊位彖傳所謂重巽以申命者也凡筮卦者值其爻動則為變此爻變為蠱蠱則不貞而有悔矣九五乃命之所從出者而如此可乎故
先事而為之戒曰九五本貞也若常守其貞而不變則命之所出皆得正而吉而不正之悔亦以亡且不但已之獲吉而已凡下之稟命者亦皆切願見之思而无不利唯其然故此爻變則壊極而更新終則又有始(蠱彖曰先甲後甲終則有始)若此爻不變不過但修敝舉廢而已无初而能有終也試徵其象二四互兌金庚之象也三五互離日離數三三日之象也以十干除戊巳土計之先庚三日而无甲是无初也後庚三日而
至癸是有終也再以文圖考之庚者兌之位也庚先三者㢲也巽為本卦亦是无初庚後三者艮也艮為成終亦是有終也人君出命必若是之有終乃吉此所以貴貞也(蠱卦中互震為甲木故言甲此卦中互兌為庚金故言庚先後三日亦本互離取象以明无初有終之義前賢以叮嚀揆度為訓在昔人已曾以隠語譏之矣)
象曰九五之吉位正中也
爻中皆戒辭其實九五乃出命之主无有不吉者故象傳祗釋其所以致吉之故曰位正中則其命之正
中可知二三剛之巽巽此正中也初四柔之順順此正中也所以為吉
上九巽在牀下喪其資斧貞凶(喪息浪切)
上下皆巽上下皆有牀象故巽在牀下其象无以易焉但二之巽在牀下初順二也此之巽在牀下四順五也乃不言于五而言于上者五為出命之主二柔皆順之不止一四而已故不言于五而言于上也若曰吾觀上九亦巽體也同在巽體之中自當同有制
巽之用彼初之巽在牀下者猶可曰與我遠也四之巽在牀下者亦可曰與我遠乎當此申命之時徒抱陽剛之質曾不能一為制之使柔為君用是不啻我有巽資離斧而自喪之也(巽為近利故曰資離為戈兵故曰斧)視三之頻巽殆又甚矣何也三得正尚在五之下上失正并在五之上雖使變剛為柔亦失從陽之宜况以剛居柔并无巽乎中正之志能无凶乎
象曰巽在牀下上窮也喪其資斧正乎凶也
四之巽在牀下順于五猶初之巽在牀下順于二初四順于二五三與上皆處于无所能為之地矣故三曰志窮而上直曰上窮資所以用斧所以斷乃制隂之具也今以所處之不善而喪之或謂其位之不正故至此不知即使之正而位居極上亦非從陽之道凶亦不免也正乎凶也抑揚其辭以見其必凶耳猶君子人與君子人也之意此卦自初之二各爻已皆正唯上爻不正故于此又補此義
兌䷹(兌下兌上)
兌亨利貞(兌徒外切)
兌說也一隂見于二陽之上有說之象而其實陽假隂之和柔以為用說不由隂也猶巽卦一隂伏于二陽之下有入之義而其實陽借隂之沉潜以為用入不由隂也然不言說而言兌何也胡氏炳文謂兌取无言之說猶咸取无心之感是也此卦上下皆兌初二四五以剛而在内三上以柔而在外以一身言内
誠實而外和順說生于亨也以與人言内誠實而外和順說則必亨也故其占為亨然以說取亨易流于不正卦中除初五上爻外二三四爻皆失位不正以不正為說非性情之正義理之公矣故必利于貞而後上下皆亨也
彖曰兌說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉(說音悦先西薦切難乃旦切)
兌何以言說也夫子說卦傳曰兌正秋也萬物之所說也萬物至秋各得其性而成熟故說也卦體二五剛居中是人有忠信之心三上柔居外是人有和平之氣以此持躬涉世其為亨也不待言矣而况說以利貞又悉本于天理之正即夫人心之安者乎是以五天位也二能之正則上應于五而順乎天二人位也二既之正則五亦下孚于二而應乎人四若之正而說以先乎民如趨事赴工之類民知勞之所以佚
之雖身在勞坎之中而忘其勞(坎為勞卦)且四若之正而說以犯乎難如講武興師之類民知死之所以生之雖身在大過之中而忘其死(二上互大過有棺槨之象故云死)夫順天應人說在上下也忘勞忘死說在患難也而皆以貞得之然則說之貞乃說之大也不然何能使民之忘勞忘死而相勸也哉(兩兌口舌相勸之象)
象曰麗澤兌君子以朋友講習
離麗也一隂麗于二陽之中也兌澤何亦曰麗則以
兩澤之交滋互益如相麗然且中互一離隠具一麗象于兩澤間虚而通合而明孚而說者也故曰麗澤兑君子觀麗澤之象以學來其朋以文會其友禮樂詩書之文則講之以明其理(離為文明)弓矢干羽之事則習之以嫻其儀(離為弓矢)亦如麗澤之兩相助益焉卦中兌為澤離為宫古者造士于澤宫意亦如此
初九和兌吉
兩澤相麗挹彼注兹尚其亨也敬業樂羣貴于貞也
卦義如此爻義亦然故此卦六爻皆取相麗蓋相麗然後可以相說也初九居下卦之下九四居上卦之下兩相麗者也但人必相應乃相麗初九以剛居剛得位之正九四以剛居柔其位不正兩剛敵應勢不相與其何能麗為初九者必以正自守不以諧衆而失之流而唯俟正應之變隂陽相和而後麗如是則以正為和即以和為兌乃吉道也不然失己以求兌其不流于澤水之困者幾希(向來六爻各自為說似非相麗之旨如此爻但)
(謂其居正无係和而不流是獨自為說矣麗澤之謂何朋友講習之謂何諸爻皆坐此弊宜朱子謂兌卦爻辭皆不端的如和兌商兌之類皆不甚親切也)
象曰和兌之吉行未疑也
此卦主于兩澤相麗取應而不取比此爻與四相應初交說體四之行尚未商未有所疑也未疑安能遽望其變而相和此初所以必待其和而後吉耳此疑字即四爻商字惟其疑所以商也(此卦諸家皆主各爻之相比而不取兩卦之相麗如此爻但謂其不比于隂柔以解和字尚屬可通若合之象傳則全說不去矣)
九二孚兌吉悔亡
九二居下卦之中九五居上卦之中亦兩相麗者也但九五中而能正九二中而不正亦兩剛均敵不應而不麗不麗則悔不免矣此卦互得中孚二五俱有孚體而九五坎位又獨有孚象(故二爻皆言孚)二若變剛為柔以已之中正應五之中正則為以孚相兌夫兌而出于孚則是君推誠以說其臣臣竭誠以說其君明良慶而喜起賡有相麗之吉也而不麗之悔有不由
是而亡者哉此即卦辭亨利貞之義
象曰孚兌之吉信志也
孚兌何以云吉以五在坎中為志二有以信五之志是悅出于中心之誠非口舌之悅而已故吉也四之應初曰疑二之應五曰信中與不中之分也
六三來兌凶(來力待切)
六三居下卦之上上六居上卦之上下兌受上兌之益中澤承外澤之麗者也但上六以柔居柔而得正
六三以柔居剛而不正又以兩柔敵應而不相麗惟不相麗故六三以隂&KR0997;之性逞媚悅之工不欲自我往而反欲使彼來有來兌之象(四變三五互艮為手上在其上故曰來)夫以六處三其貞已失而又來上之柔以益其柔失貞愈甚矣安得不凶(向以來為來就二陽夫以隂從陽乃正理也何凶之有)
象曰來兌之凶位不當也(當得浪切)
來兌亦相滋之道何以為凶蓋就其所居之位剛而不中所處之爻柔而不正而又溺于隂柔之私而不
知變徒恃口舌以相為媚悅失德之極所以為凶也
九四商兌未寧介疾有喜
九四與初九相麗因其以剛居柔未得相應而又上承九五下比六三當進退无恒之位三有所悅而莫知適從所謂行未疑者此其時也若能憬然悔悟取三者而商度之孰為正孰為邪孰當從孰當舍而不安于心(當上下之位居口舌之地故有商象或以巽近市利作商佑之商或以兌為正秋作商音之商皆假倡无理四為心位又當上下改革之際故曰未寧)則必變剛為柔上承
于說主而下從乎正應雖介居于隂邪之疾而有勿藥之喜矣(介與界同謂近三也三隂邪故曰疾喜則本卦之象也)此亦發明亨利貞之意
象曰九四之喜有慶也
九四之喜謂其變剛為柔去私比而得正應既濟成而有慶也
九五孚于剝有厲
論爻位九五與九二相麗也然九五中正居尊為一
卦之主則六爻皆在其所麗之中不止九二而已蓋卦中唯二三四爻位不正而二四以陽剛為能變六三以隂柔不知變唯其然故自二至五互之有剝之象又兌為正秋至此亦九月剝落之時二既以順于天者變于下五豈不以孚乎人者應于上是故孟秋則完堤防而修宫室仲秋則築城郭而建都邑季秋又習五戎而班馬政无非于剝候先民以犯難顧先之而民忘其勞犯之而民忘其死何其不為剝而反
為悦也是非至誠无私有以孚于剝不至此雖然下之不以為剝者悅服之思而君之若厲于民者如傷之仁也故雖孚于剝而仍有厲心焉敢曰民悦之而吾亦悅之也哉此所謂先天下之憂而憂後天下之樂而樂也故五爻皆有兌而九五獨无兌焉(向以上六為剝而以九五孚之為有厲通作戒辭雖理亦可通似與卦象不合)
象曰孚于剝位正當也(當如字)
卦為說義安得有剝剝又何以云孚而爻謂孚于剝
者以二四已變五正當剝位故也此傳止釋剝字故去有厲不釋諸家務牽入作解反生葛藤
上六引兌
上六與六三皆成卦之主又皆居澤位正兩澤相麗者也但上六正而六三不正亦以均敵而不相應而兩柔兩主又不能孤立而絶不相麗故六三以艮手欲招之使來而上六則以巽繩欲引之使往有引兌之象(三五互巽為繩三在其下故曰引)然來之者未必能使之來而
徒足以自喪其貞引之者亦未必能使之往而尚不至于自失其正是以三有凶而上无凶也
象曰上六引兌未光也
上六以柔居柔六三以柔居剛上之引之將以變之也然身處重隂之地才弱不足以化其私其心未得光顯也(四變上卦成坎坎為隠伏故曰未光)周易辨畫卷三十
