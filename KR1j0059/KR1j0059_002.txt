韻補卷二
宋呉棫撰
下平聲
一先
間(經天切中也漢黃間弩一作肩班固西都賦云裛以藻繡絡以編連隋珠明月錯落其間十七)蕳(蘭也毛詩)
(彼澤之陂有蒲與蕳有美一人碩大且卷卷其員切)澗(山夾水曰澗詩考槃在澗碩人之寛獨寐寤言永矢弗諼寛驅)
(員切)姦(詐僞也張衡西京賦禁禦不若以知神姦魑魅魍魎莫能逢旃)姧(姦一作姧曹植禹贊舜居隴畝明徳)
(上宣孝乎頑瞽乂不格姧)艱(難也班彪北征賦嗟西伯於羑里兮傷明夷之逢艱演九六之變化兮永幽隘以歷年)
巾(庶人巾韓愈孟東野失子詩東野夜得夢有夫玄衣巾闖然入其户三申天之言)斤(斧屬蘇黃門龍川道)
(士詩刺口問生事蹇裳觀運斤我老益不堪唯有二頃田)乾(燥也韓愈晚春詩斖斖新葉大瓏瓏晚花乾青天何寥寥)
(兩蝶飛翩翩)干(涯也犯也比干商賢臣曹植善哉行慙無靈輙以救趙宣月殁參横北斗闌干黃庭經回紫抱黃入)
(丹田潄咽靈液災不干王逸九思俛念兮子胥仰憐兮比干投劒兮脱冕龍屈兮蜿蟤蟤壯員切)犴(獸也孔臧諫格)
(虎賦手格猛虎生縛&KR1236;犴昧爽而出見星而旋)豻(犴一作豻司馬相如子虚賦白虎玄豹蟃蜒貙豻兕象野犀窮竒獌)
(狿)玕(琅玕曹植美女篇攘袖見素手皓腕約金環頭上金爵釵腰佩翠琅玕環胡涓切)肝(木藏蔡邕趙夫)
(人哀讚悼孤子之不遂兮思悄憭以傷肝幽情淪於后神兮精哀達於旻乾)奸(犯也史記龜策傳寒暑不和賊氣相)
(奸同歳異節其時使然)忓(犯也白居易傷宅詩一堂費百萬鬱鬱起青烟洞房温且清寒暑不能忓)竿(竹也)
(白居易悟真寺詩或旹洩光彩夜與星斗連中頂最高峯柱天青玉竿)監(古嫌切臨也韓愈子産頌在周之興)
(養老乞言及其已衰謗者使監)官(居員切吏事君也崔駰大理箴嗟兹大理慎於爾官賞不可思斷不可䖍九)
觀(視也傅毅七激推深窮類靡不博觀光潤嘉美世宗其言)貫(穿也蔡洪圍棊賦勢貌多矣孰能究傳自逺來)
(近予一以貫)冠(冕總名白虎通冠者也所以持其髪也劉歆孟母贊子學不進斷機示焉子遂成徳為當世冠)
棺(棺槨陸機吊魏武文執姬女以嚬瘁指季豹而漼焉氣衝襟以嗚咽涕垂睫而氿瀾違率土以靖寐戢彌天乎一棺)
(瀾陵延切)均(平也韓愈東野失子詩問天主下人薄厚胡不均天曰天地人由來不相闗闗圭玄切)宫(宫室)
(黃庭經自高自下皆真人玉堂綘宇盡玄宫人音然)躬(身也楚詞大招山林險隘虎豹蜿鰅鱅短狐上虺騫魂兮無南)
(蜮傷躬)昆(後也韓愈胡評事墓銘宜兹人肖後昆五十七不足年)闗(圭玄切横木持門也劉歆遂初)
(賦馳太行之嚴防入天井之喬闗望庭燧之皦皦飛旌旐之翩翩三)莞(席草韓愈剝啄行欲不出納以堙其源空堂幽)
(幽有秸有莞)菅(草名也毛詩東門之池可以漚菅彼美淑姬可以晤言)鰥(姑元切老而無妻也蘇内)
(翰月華寺詩天公胡為不自憐爛漫黍麥蘇惸鰥二)君(長也列女頌引過推讓宣王悟焉夙夜崇道為中興君)
寬(驅圓切裕也韓愈閔己賦昔顏氏之庶幾在隱約而平寬固哲人之細事兮夫子乃嗟嘆其賢二)坤(乾坤)
(桓君山僊賦氾氾濫濫隨天轉旋容容無為壽極乾坤)刋(丘䖍切削也曹植怨歌行周旦佐文武金縢功不刋)
(推心輔王室二叔反流言三)㸔(視也呉邁逺長相見詩經春不舉袖秋落寧復㸔一見願道意君門已九闗闗圭玄)
(切)嶔(嶔崟也釋名嶔欠也開張其口嶔嶔然也)羣(逵員切輩也楊方合歡説不覩佳人來但見飛鳥還)
(飛鳥亦何樂夕宿自作羣還音旋四)帬(下裳也黃庭經腦髪相扶亦俱鮮九色錦衣綠華帬)瓊(玉也宋玉招魂)
(經堂入奥朱塵筵砥室翠翹挂曲瓊)睠(不忘也劉向九歎思念郢路兮還顧睠睠流涕交集兮泣下漣漣)勤
(渠焉切勞也鄭曼季贈陸雲詩垂龔之㑹匪言不宣嗟我懷人斯恩斯勤二)懃(慇懃蘇内翰祭栁仲逺文乆而不試)
(理豈其然雖不負米實勞且懃)顏(倪堅切容也説文以彥得聲陸機嘆逝賦啓四體而深悼懼兹形之將然毒娯)
(情之寡方怨感日之多顏二)彥(美也陸雲陸公誄和音嗣世不替碩彥明鑒在下降命上玄)狺(魚軒)
(切犬爭也趙壹刺世疾邪賦欲竭誠而盡忠路絶險而靡緣九重既不可啓又羣犬之狺狺四)銀(白金也楊方合歡詩)
(修塗曲且險秋草生兩邊黃華如沓金白華如散銀)垠(岸也屈原逺遊道可受兮不可傳其小無内兮其大無垠無淈)
(滑而魂兮彼將自然)巘(山峯謝靈運山居賦九泉别澗五谷異巘抗北嶺以葺館瞰南峯以啓軒)頑(虞袁)
(切愚也春秋鄭伯髠頑如㑹公羊穀梁皆作元白居易悟真寺詩及為山水遊彌得縱疎頑野糜斷羈絆行走無拘攣)刓
(削也白居易悟真寺詩危石礨四五&KR1041;嵬欹且刓造物者何意惟在嵓東偏二)&KR1456;(亭年切以玉充耳也陳琳神女)
(賦糽玄靈之鬢髢兮珥明月之雙&KR1456;結金鑠之婀娜兮飛羽袿之翩翩)單(都玄切獨也魏文帝寡婦賦北風厲兮赴門)
(食常苦兮衣單傷薄命兮寡獨内惆悵兮自憐六)殫(盡也張衡東京賦祈福乎上玄思所以為䖍肅肅之儀盡穆穆)
(之禮殫)丹(赤也陸機羅敷歌南崖充羅幕北渚盈軿軒清川含藻景高崖被華丹)鄲(邯鄲地名呉邁逺樂)
(府人馬風塵色知從河塞還時我有同栖結宦遊邯鄲還音旋)敦(勉也蘇内翰祭同安郡夫人嗣為兄弟莫如君賢婦)
(職既修母道克敦)端(緖也陸機文賦整澄心以凝思眇衆慮而為言籠天地於形内挫萬物於筆端)嘽(它涓)
(切嘽嘽閒暇也栁宗元劒門銘内獲固圉外臨平原天兵徐驅卒乘嘽嘽五)歎(太息也曹大家東征賦涉封丘而踐)
(路兮慕京師而竊歎小人性之懷土兮自書傳而有焉)暾(日出貌蘇黃門呉山人詩一去呉興十五年一寸閒田曉)
(日暾)湍(急瀨也劉孝綽詩行衣侵曉露征舠犯夜湍無因停合浦見此去珠還還音旋)灘(水灘白居易悟真寺)
(詩手拄青竹枝足蹋白石灘漸怪耳目曠不聞人世喧)吞(他穿切咽也王筠詩桓桓信無敵堂堂寧有前九鼎)
(良易舉八荒安足吞)彈(徒㳂切丸射也陸機文賦抱景者咸叩懷響者必彈或因枝以振葉或㳂波以討源九)
檀(木也張衡南都賦楈枒栟櫚柍柘檍檀結根聳本垂條嬋娟)壇(憚也柏君山仙賦周覽八極還崦華壇氾)
(氾濫濫隨天轉旋)屯(聚也馬融廣成頌按隊案部前後有屯甲乙相伍戊己為堅)鼉(水蟲馬融廣成頌左)
(挈夔龍右提蛟鼉春獻鱣鮪夏薦鼈黿)摶(玩也賈誼賦忽然為人何足控摶化為異物又何足患患胡涓切)團
(圓也白居易悟真寺詩往往白雲過决開露青天西北日落時夕暉紅團團)豚(小豕也歐陽參政送呉生詩今來决)
(疑惑幸冀蒙洗湔子路初來時雞冠佩豭豚)㹠(豚或作㹠鮑昭東武吟腰鎌刈葵藿倚杖收雞㹠昔如鞲上鷹今似)
(檻中猨)難(那㳂切艱也古詩嫂叔不親授長幼不比肩勞謙得其柄和光甚獨難二)南(炎方李邦直超)
(然臺賦向誰者其使之忽馳驅以北南惝躊躇以慕古感四時之徂遷)展(張連切衣也詩瑳兮瑳兮其之展也)
(蒙彼縐絺是紲絆也絆汾㳂切二)珍(寶也陳琳馬腦勒賦遭時顯價冠世珍兮君子窮達亦時然兮)塵
(澄延切揚土也班彪北征賦忽進路以息節兮飲余馬兮洹泉朝露漸余冠蓋兮衣晻藹而蒙塵二)陳(列也黃庭經火)
(兵符圖備靈闗前昻後卑高下陳闗圭玄切)斑(卑連切文也原壤歌貍首之斑然執女手之卷然曹植七啓形)
(不抗首骨不隱拳批熊碎掌拉虎摧斑四)頒(賜也蘇黃門澄泥硯詩長安新硯石同堅不待書來遂許頒)班
(次也别也魯班古巧人周易乘馬班如泣血漣如何晏景福殿賦光明熠爚文彩璘班清風萃而成響朝日曜而増鮮古詩雕)
(文各異類離婁自相連誰能為此器工輸與魯班)般(或作搬張衡西京賦蚩尤秉鉞奮鬛被般禁禦不若以知神姦)
(魑魅魍魎莫能逢旃姦經天切)賓(卑眠切賓客陸機挽歌人往有反歳我行無歸年壽堂延螭魅虚無自相賓此)
(詩全篇皆叶先韻四)濱(水濱蘇黄門龍川道士詩送我出重嶺長揖清江濱我老益不堪惟有二頃田)奔(走也)
(釋名奔變也有急變奔赴之也韓愈秋懷詩鳴聲若有意顛倒相追奔空堂黃昏暮我坐黙不言)半(中分也道藏歌)
(遊雲落太陽飊景凌三天千秋似清旦萬歳猶日半)分(膚眠切别也班固東都賦九市開場貨别隧分人不得顧)
(車不得旋二)風(氣也釋名風氾也其氣博氾而動物也兖豫司冀橫口含脣言之王粲詩烈烈冬日肅肅凄風潛鱗)
(在淵歸鴈載軒)攀(普邊切引也楊泉蠶賦縱者相屬橫者相連分薪柴而解著繭絲互而相攀)幡(孚焉)
(切幟也孫綽天台賦冺色空以合跡忽即有而得玄釋二名之同出消一無於三幡九)藩(屏也崔駰司徒箴尹氏不)
(堪國度斯愆徒臣司衆敢告執藩)翻(飛也張衡西京賦建戲事樹修旃侲僮程材上下翩翻又杜甫詩孤月浪中翻)
飜(翻或作飜王粲贈蔡子篤苟非鴻雕孰能飛飜雖則進慕予思周宣)番(數也毛詩申伯番番既入於謝徒御)
(嘽嘽嘽他涓切)反(覆也毛詩騂騂角弓翩其反矣兄弟婚姻無胥逺矣逺于元切)紛(亂也孫楚雪賦豐隆灑雪)
(交錯翻紛膏澤偃液普潤中田)雰(雰雰散也屈原九章吸湛露之浮源兮潄凝霜之雰雰依風穴以自息兮忽傾寤以)
(嬋媛)芬(芬芬楊方合歡詩爰有承露枝紫榮合素芬扶疎垂清藻布翹芳且鮮)盤(蒲松切本器古詩上)
(枝似松柏下根據銅盤雕雕文各類離婁自相連四)槃(或從木劉邵趙都賦牛首湡溟波池潺湲經絡疇邑詰曲縈槃)
鞶(帶也太玄帶其鈎鞶錘以玉環環胡涓切)蟠(屈也左思呉都賦翫其磧礫者未知驪龍之所蟠習其弊邑者)
(未知英雄之所躔)平(頻眠切正也尚書平章平秩大傳皆作辨平聲三)貧(財分少也歐陽參政送魏)
(主簿詩士欲見所守視其居賤貧何用慰離居贈子以短篇)瓶(器也王暉修真訣中嶽鎮和氣般輸共成篇若能思)
(得之賜與金一瓶)燔(汾㳂切炙也左思魏都賦琴高沈水而不濡時乘赤鯉而周旋師門使火以驗術故將去)
(而焚燔十一)焚(燔或作焚郭璞炎火山贊木含陽精氣結則焚理其微乎其妙在傳)蹯(足有文也曹植名都)
(篇歸來燕平樂美酒斗十千膾鯉臇胎鰕炰鼈炙熊蹯)蘩(皤蒿也左思蜀都賦攢蔣叢蒲綠菱紅蓮雜以藴藻揉以)
(蘋蘩)袢(袢延也毛詩瑳兮瑳兮其之展也蒙彼縐絺是紲袢也展平聲)薠(草名司馬相如上林賦鮮枝黃礫蔣)
(芊靑薠布濩閎澤延曼太原)繁(多也左貴嬪楊后誄天祚貞吉克昌克繁則百斯慶育聖育賢)璠(璵璠潘尼)
(贈陸機詩今子徂東何以贈旃寸晷惟寳豈無璵璠)蕃(盛也張衡南都賦固靈根於夏葉終三代而始蕃非純徳之宏)
(圖孰能揆而處雄)樊(縶不行也山之邊也亦姓樊姬古賢后張華詩乘馬佚於野澤雉苦於樊役心以嬰物豈云我)
(自然白居易中隱詩大隱住朝市小隱入丘樊不如作中隱隨月有俸錢左思贈妹詩才麗漢班明朗楚樊黙識苦記下筆成)
(篇)煩(心中熱也勞也樓煩地名嵇康琴賦更唱迭奏聲若自然流楚窈窕懲躁雪煩宋玉神女賦淡清靜其愔嬺兮)
(性沈詳而不煩意似近而既逺兮若將來而復旋劉邵趙都賦出雲中涉居延徑林胡過樓煩)蠻(民堅切夷也書)
(三百里蠻顔師古曰謂以徳蠻幕而覆之揚雄揚州牧箴獷矣淮夷蠢爾荆蠻翩彼昭王南征不旋十)漫(水貌釋名)
(回漫也魏文帝寡婦賦歷夏日兮苦長涉秋夜兮漫漫微霜隕兮集庭燕雀飛兮我前)慢(怠也古詩太古之不慢兮)
(禮義之不愆兮何恤人之言兮)縵(縵縵逺也班彪北征賦越安定以容與兮遵長城之縵縵劇蒙公之疲民兮為疆秦)
(乎築怨怨平聲)謾(誕也史記龜筴傳或輕而不可遷或忠信而不如誕謾)槾(欀頭板也釋名槾緜也緜連欀)
(頭使齊平也)鬘(纓絡也白居易悟真寺詩疊霜為袈裟貫雹為華鬘逼觀疑鬼功其跡非彫鐫)瞞(目不明也)
(莊子以為門户則液瞞謝惠連隴西行未若蔽牛永保液瞞嗟我君子朂爾何言)門(户也屈原逺遊篇虚以待之兮)
(無為之先庶類以成兮此徳之門)泯(盡也陸雲夏府君誄祈祈搢紳泣涕留連故作斯誄著之不泯)瞑
(彌延切昧也張衡南都賦攢立叢駢青冥盱瞑杳藹蓊鬱於谷底森䔿䔿而刺天李善讀七)罠(罟也張載七命布飛)
(羉張修罠陵黃岑桂青巒巒音攣)碈(石也傅毅洛都賦通谷岋㞹石瀬寒泉砥碬所出爰有碝碈)名(譽也)
(三畧内貪外亷詐譽取名道藏歌玄挺自嘉㑹金書東華名賢安密所戒相期陽洛汧)媔(美也楚詞大招靑色直眉)
(美且媔只靨酺竒牙宜笑嘕只)民(萌也楊方合歡詩齊彼蛩蛩獸舉動不相捐生有同穴好死成併棺民)明
(照也道藏歌觀見學仙客蹊路放炎烟陽光不復朗隂精不復明)文(無㳂切文章蔡洪棊賦畫路表界白質朱)
(文曲直有正方而不圓三)聞(聴也屈原九章孤子唫而抆淚兮放子出而不還孰能思而不隱兮昭彭咸之所聞還音)
(旋)曼(長也楚辭大招嫮目宜笑娥眉曼容則秀雅稚朱顔魂兮歸來靜以安顏倪堅切安於䖍切)讚
(租全切稱美也蔡洪碁賦或設死而稱枉臯陶不能治其怨或巧逸以樂胥后夔不足以之讚怨平聲四)尊(尊卑三畧)
(軍䜟曰強宗聚姦無位而尊威無不震葛藟相連漢書叙傳割制廬井定爾士田什一供貢下富上尊)樽(酒尊古只)
(周尊俗作樽蘇内翰祭單君貺文何以慰君千里一尊人生如夢何促何延)遵(循也李尤陽徳殿賦白若炎唐稽古)
(作先於赫聖漢抗徳以遵)津(將仙切水渡黃庭經中有童子冥上玄主諸六府九液源外應兩耳百液津)
餐(逡緣切吞也古君子行周公下白屋吐哺不足餐一沐三握髮後世稱聖賢)親(蒼先切近也楊)
(方合歡詩磁石招長針陽燧下炎煙宫商聲相和心同自相親)殘(財先切餘也釋名踐也踐使殘壞也班彪北征)
(賦身首分而不寤兮猶數功而辭諐何夫子之妄説兮孰云地脈而生殘)存(從緣切在也曹植文帝誄朝聞夕逝)
(孔志所存皇維一没天祿永延二)攢(聚也韋誕景福殿賦枅梧綺錯楶棁鱗攢芙蓉側植藻井倒懸)巡
(松宣切逡巡歐陽參政送呉生詩我笑謂呉生爾其聴我言君子能自知改過不逡巡二)旬(十日也栁宗元祭兄文留)
(連遊歡涉月彌旬夜爇膏炬晝凌風煙)生(生死古以叶先韻黃庭經内養二神可長生魂欲上天魄入淵還魂)
(反魄道自然)西(蕭前切金方白虎通西者遷方也萬物遷落也前漢志少隂者遷方漢樂章象載瑜白集西食)
(甘露飲榮泉顏師古讀三)辛(薑味也焦仲卿詩奉事循公姥進退故自專晝夜勤作息伶娉縈苦辛)新(初也)
(淮南子姑洗者陳去而新來也道藏歌終刼復始刼愈覺靈顔新道林蔚天京下光諸地仙)珊(相然切珊珊聲)
(淸揚貌宋玉神女賦宜高殿以廣意兮翼放縱而綽寬動霧縠以徐步兮拂墀聲之珊珊寬驅圓切三)跚(蹣跚足不)
(進蘇黃門記病詩我意藥有功服乆功則全侵尋作風痺兩足幾蹣跚)酸(苟緣切醋也韓愈秋懷詩作者非今)
(士相去時已千其言有感觸使我復悽酸三)孫(子之子也趙壹窮鳥賦天乎祚賢歸賢永年且公且侯子子孫孫)
狻(狻倪也張衡西京賦鼻赤象圈巨狿攎彿猬豼窳狻)唌(孫連切沫也郭璞江賦揚鰭掉尾噴浪飛唌排)
(流呼哈隨浪游延)真(之然切仙人變形而登天也一曰實也黃庭經積功成鍊非自然是由精神亦由專内守)
(堅固真之真陸雲陸常侍誄於惟君徳齊聖廣淵羣彥景附漸化濯真三)振(舉救也一曰奮也陳琳栁賦救斯民之絶)
(命擠山岳之隕顛匪神武之勤恪幾踣斃之不振陸機挽歌人往有反歳我行無歸年金玉素所佩鴻毛今不振)震
(動也道藏歌推校干精執馘雷震五帝秉鉞神公吐烟)臻(聲與今讀爭相近叶先韻至也晉樂章羣兇受誅殛)
(百祿咸來臻黃華應福始王凌為禍先四)榛(榛榛密也春秋左氏正義云榛聲近䖍司馬相如弔二世賦汩淢靸以永)
(逝兮注平臯之廣衍觀衆樹之蓊薆兮覽竹林之榛榛衍平聲)蓁(蓁蓁盛也左思蜀都賦總莖柅柅裛葉蓁蓁蕡實時)
(味王公羞焉)簪(釋名簪連也所以連冠於髮也)諄(朱遄切誠懇貌司馬相如頌厥之有章不必諄諄依類)
(託喻喻以封巒巒閭員切)闡(稱延切明也陸雲陸府君誄瑰光既耀靈寶未闡弗慮皇圖銜恨殂遷二)嗔
(怒也韓愈剝啄行我不出應客去而嗔從者語我子胡為然)椿(昌緣切木類道藏歌徘徊三元際内觀自纒綿)
(靈胎運九霞永保億萬椿)純(殊㳂切粹也陸雲陸丞相誄我公初載天嘏之純重光納照旋璣授銓)讒
(銀炎切譖也梁鴻詩欲乘策兮縱邁疾吾俗兮作讒競舉枉兮措直咸先佞兮唌唌唌音延)孱(銀連切薄也白)
(居易送毛仙翁詩晴眺五老峯玄洞多神仙何當恫涇厄授道安虚孱二)潺(潺湲白居易悟真寺詩藍水色似藍日夜)
(長潺潺泓澄最深處浮出蛟龍涎)山(輸旃切土高有石曰山説文宣也毛詩陟彼景山古詩藳砧在何許山下)
(復見山何時大刀頭破鏡飛上天二)訕(謗也三畧軍䜟曰同位相訕是謂亂源丁儀厲志賦羨首陽之遺譽憎千駟之)
(餘訕宗舍藏之偉節薄鼎俎之自干干經天切)刪(所邅切削也崔瑗草書勢時之多僻政之多權官事荒蕪勦其)
(墨翰惟作佐隸舊字是刪翰胡干切二)潸(涕流貌蘇黃門澄泥硯詩長安新硯石同堅淸露霑流發涕潸)
身(尸連切躬也楊方合歡詩我情與子合亦如影追身寢其織成被絮用同功綿二)紳(帶也韓愈謝自然詩)
(奈何不自信反欲從物遷感傷遂成詠昧者宜書紳此詩皆叶先韻)心(息亷切火藏釋名心纎也所識纎㣲無物)
(不貫於心也)晨(時連切早也陸機挽歌側聴隂溝涌卧觀天井懸廣霄何寥廓大暮安可晨五)辰(星辰)
(韓愈孟東野失子詩吾懸日與月吾繫星與辰日月相噬齧星辰踏而顛)臣(事君也道藏歌躋景西那東肆觀善因緣)
(常融無地官皆是聖皇臣)嬗(相連也賈誼賦斡流而遷或推而還形氣轉續變化而嬗還音旋)神(鬼神焦仲)
(卿詩念與世間辭千萬不復全故作不良計勿復怨鬼神自全至神皆叶先韻)安(於䖍切靜也長安都名史記伐)
(魯安陵李竒曰六國時鄢陵也釋名偃安也又曰安晏也屈原騷經鷙鳥之不羣兮自前世而固然何方圓之能周兮夫孰異)
(道而相安班固西都賦在於雍州寔曰長安左據函谷二崤之阻表以太華終南之山山輸旃切五)鞍(馬鞍焦仲卿詩)
(躑躅青騘馬流蘇金縷鞍齎錢三百萬皆用青絲穿)隂(隂陽黃庭經上有魂靈下闗元左為少陽右太隂)英
(英華班固西都賦翡翠火齊流耀含英懸黎垂棘夜光在焉)殷(赤黑色白居易悟真寺詩白珠垂露凝赤珠滴血殷)
(㸃綴佛髻上合為七寶冠冠居員切)因(伊連切緣也陸雲贈顧尚書殊音合奏曲異響連絶我懽條統我思因四)
姻(婚姻焦仲卿詩雖與府吏要渠㑹永無緣登即相許和便可作婚姻)禋(祭也周官以禋祀祀昊天上帝鄭氏)
(曰禋之言煙也)堙(塞也陸機弔蔡邕文彼洪川之方割豈一簣之所堙故尼父之惠訓智必愚而後賢)彎
(紆權切開弓也曹植魏徳論威光佐掃神彗比彎首尾爭擊氣齊率然三)灣(水曲也白居易悟真寺詩去山四五里先)
(聞水潺湲自兹捨車馬始涉藍溪灣)温(和也蘇内翰柳湖詩四時盛衰各有態搖落悽愴驚寒温南山孤松積雪底抱)
(凍不死誰能賢)衍(夷然切逺也劉歆甘泉賦高巒峻阻臨眺曠衍深林蒲葦涌水清泉)憲(虛言切禮)
(記武坐致右憲鄭氏曰憲讀如軒聲之誤也詩天之方難無然憲憲難那㳂切四)欣(喜也陸雲贈顧尚書英華已曜餘光)
(難延㑹淺别速哀以紹欣)忻(欣或作忻韓愈東野失子詩闖然入其户三稱天之言再拜謝玄夫收悲以歡忻)獻
(進也劉歆列女頌驪姬繼母惑亂晉獻謀譖太子毒酒為權)歡(許元切喜也韋誕親蠶頌同碩慶於生民發三)
(靈之永歡苞繁祐於萬國卷福釐以言旋九)懽(歡或從心馮敬通杯銘樂則思奮燕則思懽民之失徳乾餱以愆)
讙(讙譁顔延年文邑野淪靄戎夏悲讙來方可述往駕弗援)驩(讙或從馬蘇内翰祭單君貺文信於朋友人得)
(其驩博學工詩數術精研)薫(香草黃庭經沐浴盛潔棄肥薫入室東向誦玉篇)勲(王功也道藏歌今日慶元)
(吉億曽狀曲泉法師及弟子至徳自然勲)昏(日冥也馬融廣成頌子野聴聳離朱目眩隸首策亂陳子籌昏太子賢曰)
(眩合韻音玄)婚(婚姻崔子七依孔子傾於阿谷栁下忽而更婚老耼遺其虚靜揚雄失其太玄)閽(閉門也蘇)
(黄門上清詞帝蕩蕩其無尊兮居深高乎九閽顧后土之茫昧兮若世人之觀天)顯(馨煙切著也郭璞朝鮮贊)
(箕子避商自竄朝鮮善者所在豈有隱顯)翰(胡干切羽也筆也陸機弔魏武文迨營魂之未離假餘息乎音翰執姬女)
(以嚬瘁指季豹而漼焉崔瑗草書勢時之多僻政之多權官事荒蕪勦其墨翰四)䮧(䮂䮧馬名蘇内翰書韓幹牧馬)
(圖白魚赤兔騂皇䮧龍顱鳯頸獰且妍)寒(寒暑屈原天問何所冬暖何所夏寒焉有石林何獸能言)韓(國名)
(孫楚白起贊神機電斷氣齊率然南折勁楚走魏禽韓)完(胡勬切全也王粲七哀詩未知身死所何能兩相完)
(驅馬棄之去不忍聴此言五)桓(武也盤桓乆也禮記檀弓桓公卒于㑹鄭氏曰曹伯廬謚宣言桓聲之誤也陶潛歸)
(去來賦雲無心以出岫鳥倦飛而知還景翳翳以將入撫孤松而盤桓還音旋)紈(綺也陸機羅敷歌窈窕多容儀婉媚)
(巧笑言暮春春服成粲粲綺與紈)丸(圜傾反而轉者曹植善哉行徑厯名山芝草翩翩仙人王喬奉藥一丸)魂
(魂魄黃庭經赤帝黃老與我魂三真扶胥共房津津音煎)環(胡涓切肉好若一也馬融廣成頌棲鳯鳥於高梧宿)
(麒麟於西園納僬僥之珍羽受王母之白環十)鐶(環或從金太玄帶其鈎鞶錘以玉鐶鞶蒲㳂切)鍰(金六兩也)
(蘇内翰月華寺詩天公胡為不自憐莫使百鎰朝千鍰)患(害也晉樂章雖欲盡忠誠結舌不敢言結舌亦何憚盡忠)
(為身患)䍺(獸類郭璞䍺贊有獸無口其名曰䍺至理之盡出入自然)寰(境也白居易悟真寺詩聞名不可到)
(處所非人寰又有一片石大如方足甎)鬟(結也白居易悟真寺詩俯窺不見人石髪垂若鬟驚出白蝙蝠雙飛如雪)
(翻翻孚薦切)眩(目病也馬融廣成頌羣鳴膠膠鄙騃譟讙子野聴聳離朱目眩讙音諠)鉉(舉鼎也史孝山)
(出師頌鼔無停響旗不暫褰澤霑荒遐功銘鉉鉉)泫(流也郭璞江賦曽潭之府靈湖之淵澄澹汪洸瀇滉囦泫)
閑(何甄切暇也習也止也潘岳閑居賦明堂辟雝清穆敝閑環林縈映圓海回淵曹植王粲誄發言可詠下筆成篇何)
(道不洽何藝不閑曹植吁嗟篇吁嗟此轉蓬居世何獨然長去本根逝夙夜無休閑三)閒(閑一作閒屈原九歌石瀨)
(兮淺淺飛龍兮翩翩交不忠兮怨長期不信兮告予以不閒)嫺(雅也魏文帝登臺賦登高臺以騁望好銅雀之麗嫺)
(飛閣崛其特起層樓儼以承天)紘(如今讀叶先韻八紘也司馬相如上林賦道盡途殫回車而還消搖兮襄芊降集兮)
(北紘還音旋)逺(于元切疏也角弓詩爾之逺矣民胥然矣韓愈閔己賦余昏昏其無類兮望夫人其已逺行舟)
(楫而不識四方兮涉大水之漫漫漫音綿六)云(言也韓愈剥啄行我謝再拜汝無復云往追不及來可待焉)紜
(紛紜黃庭經十絶盤空扇紛紜火鈴冠霄隊落烟)沄(轉流也柳宗元懲咎賦凌洞庭之茫茫泝湘流之沄沄飄風擊)
(以揚波兮舟摧折而迴邅)耘(耕耘韓愈謝自然詩奈何不自信反欲從物遷寒衣及饑食在蠶績耕耘此詩終篇皆先)
(韻)雲(山川氣也陳琳瑪瑙勒賦初傷勿用俟慶雲兮君子窮逹亦時然兮)瀾(陵延切大波也汎瀾涕流)
(也又飛動貌釋名瀾連也波體轉流相連及也陸機歎逝賦茍性命之弗殊豈同波而異瀾啓四體而深悼懼兹形之將然陸)
(機弔魏武文執姬女以嚬瘁指季豹而漼焉氣衝襟以嗚咽涕垂睫而汎瀾陸機文賦或因枝以振葉或㳂波而討源或虎變)
(而獸擾或龍見而鳥瀾十一)蘭(香草宋玉招魂川谷徑復流潺湲光風轉蕙汎崇蘭經堂入奥朱塵筵)闌
(晚也蘇内翰遊東西巖詩况復情所鍾感槩萃中年常恐兒輩覺坐令高趣闌)爛(明也韓愈江漢詩流沙信難行馬足)
(常往還凄風結衝波狐裘能禦寒終宵處幽室華燭光爛爛寒胡千切)欄(檻也白居易傷宅詩高堂虚且迥坐卧見)
(南山繞廊紫藤架夾砌紅藥欄山翰旃切)麟(麒麟韓愈雜詩指摘相告語雖還今誰親翩然下大荒被髮騎麒麟親音)
(千此詩終篇皆先韻)瞵(班瞵雜色貌皇甫謐釋勸忽全白之輝耀忘青紫之班瞵辭容服之光粲抱弊褐之終年)鄰
(親也釋名五家謂之鄰鄰連也相接連也陸機挽歌人往有反歳我行無歸年昔居四民宅今託萬鬼鄰)潾(水勢也郭)
(璞江賦泓汯浻澋涒鄰㘤潾混澣灦渙流映揚焆)鱗(魚甲也道藏歌白鵠揮輕翮神虬奮綠鱗羣仙儼軒駕玉女㪚)
(華烟)林(平土有叢木曰林道藏歌策駕玄中漢轡垂扶桑林妙微渾混遘長扇回五烟)齡(靈年切年也道)
(藏歌逍遙聚無散身生水火先大運㑹開度彌刼為一齡二)靈(巫以主事也道藏歌冥化自有數我真法自然妙曲)
(發空洞宫商結仙靈)論(閭員切言有理也曹植文帝誄考諸先記尋之哲言生若浮寄惟徳可論十)倫
(倫比也黃庭經耳神空閑字幽田舌神通命字正倫齒神鍔鋒字羅千)輪(車輪陸機羽扇賦夫創始者恒樸而飭終)
(者必妍是故烹飪起於熱石玉輅基於推輪)綸(青絲綬道藏元始歌黃庭戊已無流源散通五藏十二綸)淪
(小波為淪道藏歌今日慶元吉憶曽狀曲泉萬神同斯和億刼豈知淪)欒(曲枅木也釋名欒拳也其體上屈欒拳也)
鑾(輅鈴也劉邵七華載金鉦鳴玉鑾鼓興雷起野火雲延)羉(罔也馬融廣成頌充斥山谷罦罝羅羉彌綸阮)
(澤皋牢陵山山輪旃切)巒(鋭山也蘇内翰贈歐陽晦夫攜兒過嶺今七年眉宇秀發如春巒)鸞(五彩鳥陸)
(機羅敷歌赴曲迅驚鴻蹈節如集鸞綺態隨緣變沈姿無乏源)人(如延切民也列女頌望邑請罪桓公嘉焉厥後)
(治内立為夫人二)仁(仁義歐陽參政送呉生詩我笑謂呉生爾其為我言顏回不貳過後世稱其仁)根
(聲近耕叶先韻柢也三畧軍䜟曰侵侮下民國内譁諠臣蔽不言是謂亂根李尤東觀賦潤色枝葉繁茂荄根萬品鱗萃充此)
(林川)慳(聲近鏗叶先韻恡也蘇内翰約李公擇飲詩薫衣理鬢夜不眠曉來顛風塵暗天我思其由豈坐慳)
恩(聲近鸎叶先韻澤也趙壹窮鳥賦鳥也雖頑猶識密恩内以書心外用告天)痕(聲近行叶先韻疝也)
(趙壹疾世刺邪賦干謁掩其視聼近習秉其威權所好則鑽皮出其毛羽所惡則洗垢索其瘢痕)行(聲如今讀)
(叶先韻易林缺破不完殘祭側偏公孫幽遏跛踦後行)
二仙(古通先)
三蕭
矯(居妖切矯矯高貌漢書序傅賈生矯矯弱冠登朝顔師古讀)多(都勞切重也蘇黃門巫山廟詩歸來)
(無恙無以報山下麥熟可作醪神君尊貴豈待我再拜長跪神所多)農(奴刀切田甿也束晳勸農賦惟百里之置)
(吏各區别而異曹考治民之賤職美莫富乎勸農)廟(眉麃切貌也後漢孝章諸王贊平原抱痼三王薨廟振振)
(子孫或莠或苗)笑(思邀切哂也史記趙譌言曰秦為號趙為笑以為不信視地之生毛)愁(鋤交切憂)
(也道藏謌椿齡㑹見衰刼往豈足遼虚刀揮至空鄙滯五神愁)優(於喬切半也禮記深衣要縫半下鄭注云要或)
(為優)舟(陟遙切帶也毛詩何以舟之惟玉及瑤鞞琫容刀)幽(於交切黑色也釋名窔幽也春秋元)
(命苞幽州幽之為言窈也道藏歌迴舞太空嶺六氣運重幽我際豈能尋使爾終不彫)休(虚嬌切美也陸雲贈)
(鄭曼季拊翼墜夕和鳴興朝我之思之言懷其休)膠(何高切宋玉招魂霧雨滛滛白皓膠只魂兮無東湯谷寂)
(寥只)俲(何交切詩我有嘉賓徳音孔昭視民不恌君子是則是俲)媮(餘昭切偷也韋孟詩務此鳥獸)
(忽此稼苗烝民以匱我王以媮三)踰(過也易林擊鼓陷陔不得相踰章文文徳福厭禍消)婬(要婬王逸九思)
(使素女兮鼓簧乘戈龢兮謳謠聲噭咷兮清和音晏衍兮要婬)瘳(憐蕭切疾捐也毛詩風雨瀟瀟雞鳴膠膠既見)
(君子云胡不瘳)
四宵(古通蕭)
五肴(古通蕭)
六豪(古通蕭)
七歌
加(居何切増也楚辭七諫蓬艾親人御於牀笫兮馬蘭踸踔而日加棄捐葯芷與杜衡兮余奈世之不知芳何九)
家(居也孔臧蓼賦非徳非義不以為家安逸無心如禽獸何)嘉(美也後漢趙岐傳漢有逸人姓趙名嘉有志無)
(時命也奈何)珈(婦人首飾君子偕老副笄六珈委委佗佗如山如河)哿(珈假僣太玄瞢首時䰈䰈不獲其嘉)
(男子折笄婦人易哿嘉居何切)高(崇也蘇黃門嚴顔碑相傳昔者嚴太守刻石千載字已訛嚴顔平生吾不記獨憶城)
(破節最高)葭(蒹葭張衡西京賦齊栧女縱棹歌發引和挍鳴葭)佳(好也白居易効陶詩坐愁今夜醒其奈秋)
(懷何有客忽叩門言語一何佳)笳(笳簫夏侯湛笳賦南閭兮拊掌北閻兮鳴笳鳴笳兮協節分唱兮相和)瓜
(古禾切㼌也道藏謌僊童掇朱實神女獻王瓜浴身丹浥池濯髮甘泉波)誇(苦禾切大言也韓愈東方朔詩頷頭)
(可具奏送以紫玉珂方朔不懲創挾㤙更矜誇五)姱(好也鮑昭鶴賦踐神區其既逺積靈祀而方多引圓吭之纎婉)
(頓修趾之洪姱)夸(奢也陸機感丘賦或趨時以風發兮或遺榮而婆娑或冲虚以後已兮或招世而自夸)洿
(楊方合歡詩爾根深且固余根淺且洿移植良無期歎息將如何)枯(槁也黄庭經金鈴朱帶坐婆娑調血理命身不)
(枯)儀(牛何切容儀也史記艤舩待徐廣曰古音儀一音俄太玄爭首陽氣氾施不偏不頗物與爭訟各遵其儀)
(十)義(宜也周官注儀作義古皆音俄周易鼎耳革失其義也古文尚書無偏無陂遵王之義陂音坡)議(謀也)
(史記叙傳桓公之東太史是庸及周侵禾王人是議)牙(牙齒草木之芽亦或作牙晉童謠遙望魯國何嵯峨千歳髑髏)
(生齒牙張續瓜賦納佳種於畦畹應時運而剖牙揮萌散蘖栽葉負柯)芽(萌也白居易種桃歌食桃種其核一年核)
(生芽去春已稀少今春漸無多此詩終篇用歌韻)移(徙也張衡思玄賦處子懐春精魂囘移如何淑明忘我實多)
齬(嵒齬山勢也張衡西京賦列瀛洲與方文夾蓬萊而駢羅上林岑以壘㠑下嶄巖以嵒齬)涯(岸也栁宗元道)
(州孔子廟銘欽惟聖王厥道無涯世有頌辭益疾其多)衙(衙所治也韓愈東方朔詩頷頭可具奏送以紫玉珂詆欺)
(劉天子且晝溺殿衙此詩終篇用歌韻)宜(所安也詩如山如河象服是宜子之不淑云如之何)為(吾禾)
(切造作也史記引書南訛字作為嚴忌哀時命知貧餌而近死兮不如下遊乎清波寧幽隱以逺禍兮孰侵辱之可為三)偽
(吪假借漢書王莽傳以勸南偽韋昭讀)都(當何切有先君之舊宗廟曰都道藏歌晏景玉京上遊輪蹲玄都逍)
(遥犬明中長鐙煥翠羅)胎(湯河切孕也道藏歌乞免五難中制召諸天魔靈嶽不崩陷福地更鍊胎)蛇
(唐何切委蛇行貌詩委蛇郭璞流沙贊經帶西極頽塘委蛇注于黒水永溺餘波六)虵(蛇或作虵揚雄反騷既亡鸞車)
(之幽藹兮焉駕八龍之委虵臨江瀕而掩涕兮何有九招與九歌)徒(步行也道藏謌運役自然氣於是息三徒一暢)
(萬刼感慶賀西王那)途(旅途也道藏歌五道息對魂九幽罷三途不聞孤魂聲但聞樂與歌)圖(畫也道藏歌榮)
(秀却椿期乘運應靈圖兠術開大有一慶享祚多)池(池沼揚雄羽獵賦相與集於靖㝠之館以臨珍池灌以岐梁隘)
(以江河)旎(囊何切旖旎東方朔七諫拔搴玄芝兮列樹芋荷橘柚萎枯兮苦李旖旎)播(逋禾切散也劉)
(琨答盧諶詩威之不建禍延凶播斯&KR1255;之積如彼山河)皮(蒲波切膚也説文波坡頗跛皆以皮得聲儀禮君射)
(則皮樹中今文皮作繁皆婆音左氏傳華元謂役者曰牛則有皮犀兕尚多棄甲則那役者曰縱其有皮丹漆若何)罷
(倦也止也春秋楚薳罷或訛作頗易或鼓或罷或泣或歌易林褰衣涉河水深漬罷幸頼舟子濟脱無佗)蒲(水草蘇黃)
(門巫山賦覽松柏之靑靑兮紛其若江上之菰蒲惟其大之不可知兮具撓雲之修柯)蟠(屈也陸雲贈鄭曼季所謂)
(伊人在谷之阿虎質山嘯龍輝淵蟠)琶(琵琶白居易詩菱角執笙簧谷兒挾琵琶紅綃信手舞紫綃隨意歌)葩
(滂禾切花也左思魏都賦勇若任城才若東阿抗旍則威噞秋霜摛翰則華縱春葩三)蘤(葩或作蘤張衡思玄賦天)
(地絪緼百卉含蘤鳴鶴交頸雎鳩相和)披(分也劉邵趙都賦布護中林綠延陵阿從風發曜猗靡雲披)麻
(眉波切苧也潘岳河陽詩曲蓬何以直託身依叢麻黔黎竟何常政在成民和四)蟇(蝦蟇白居易詩蠢蠢水中物無)
(用者蝦蟇地既蕃其生使之族類多)蟆(蟇或作蟆道藏歌下㸔榮競子篤似蛙與蟆顧盼塵濁中憂患自相羅)劘
(削也王褎九懷蹇驢服駕兮無用日多修潔處幽兮貴寵沙劘)嗟(遭哥切歎也釋名嗟佐也言之不足以盡故發)
(此聲以自佐也周易大耋之嗟阮籍詠懷詩李公悲東門蘇子狹三河求仁自得仁豈復歎咨嗟二)佐(助也太玄睟惡)
(無善終不可佐也睟終之貞誠可嘉也嘉音歌)差(倉何切謬互也屈原騷經湯禹儼而祗敬兮周論道而莫差舉)
(賢才而受能兮循繩墨而不頗頗滂皮切)邪(徐蹉切不正也傳玄秋胡詩奈何秋胡中道懷邪美此節婦高行峩)
(峩三)衺(邪一作衺白居易續古詩自從富貴來恩薄讒言多冢婦獨守禮羣妾互竒衺)斜(邪又作斜韓愈雉帶)
(箭詩地形漸窄觀者多雉驚弓滿勁箭加衝人决起百餘尺紅翎白鏃隨傾斜加音歌)曹(木何切司也蘇黃門)
(嚴顔詩斫頭除死子無怒我豈畏死如兒曹匹夫受戮或不避所重壯氣吞黃河二)徂(往也道藏謌靜心念至真隨運)
(順離羅感應理常通神適還自徂)遮(之戈切蔽也司馬相如上林賦山陵為之震動川谷為之蕩波巴渝宋蔡)
(淮南干遮二)者(助語韓愈盧氏墓銘命不侔身茲其奈何刻名墓石以告觀者)撾(結戈切馬杖蘇内翰)
(守歳詩晨雞且勿唱更鼓畏添撾明年豈無年心事恐蹉跎)車(昌戈切車輿程曉伏日詩平生三伏時道路無)
(行車閉門避暑卧出入不相過)施(詩戈切設也漢高祖戚夫人歌横絶四海又可奈何雖有矰繳尚安所施五)
奢(侈也陸機感丘賦或被褐以敦儉兮或侯服以崇奢或延祚於黃耇兮或喪志於札瘥)賒(逺也謝靈運感)
(時賦相物類以迨已闗交臂之匪賒揆大耋之或遄指崦嵫於西阿)赦(宥也韓愈東方朔詩羣仙急乃言百犯庸不科)
(向觀睥睨處事在不可赦)貰(貸也白居易効陶詩家醖欲已盡村中無酒貰坐愁今夜醒其奈秋懷何)沙
(桑何切水散石也長沙流沙皆地名晉童謠南風起吹白沙遙望魯國何嵯峨賈誼渡湘賦恭承嘉惠兮待罪長沙側聞屈原)
(兮自沈汨羅杜篤論都賦東綜滄海西綱流沙朔南暨聲諸夏是和九)砂(沙或從石白居易詩容光未消歇恩愛忽)
(蹉跎何意掌上玉化作眼中砂)裟(袈裟晉棗據難沙門全髪膚去袈裟釋胡服被綾羅)紗(絹屬劉楨魯都賦妖)
(服初工刻畫綺紗和顔揚眸盱風長歌)鯊(小魚毛詩魚麗于罶鱨鯊君子有酒㫖且多)魦(鯊或作魦庾闡)
(楊都賦鮫鱣䲋鮪比目鱨魦修鯤横海徵鯨偃波)㲚(毛衣韓愈月蝕詩於菟蹲於西旗旄衛毿㲚至此外内官瑣細)
(不足科此詩皆用歌韻)穌(舒悦也黃庭經臨絶呼之亦復穌乆乆行之飛太霞霞音何)霄(漢也道藏謌彈)
(璈北寒臺七靈曜紫霄濟濟羣仙舉紛紛塵中羅)猗(於何切美盛也毛詩瞻彼淇澳菉竹猗猗有斐君子如切)
(如磋三)旖(猗亦作旖東方朔七諫拔搴玄芝兮列樹芊荷橘柚萎枯兮苦李旖旎旎音那徐邈讀)錡(釜屬)
(毛詩既破我斧又缺我錡周公東征四國是吪)華(呼戈切荂也邊讓章華賦體迅輕鴻榮曜春華進如浮雲退若)
(激波三)花(華俗作花棗據詩延首觀神州迴精盼曲阿芳林挺修榦一歳再三花)化(變化屈原騷經初既)
(與余成言兮後悔遁而有他余既不難夫離别兮傷靈修之數化)鞾(呼何切履屬梁簡文帝馬詩任俠稱六輔輕薄)
(出三河風吹鳯凰袖日映織成鞾)呀(虎河切吧呀韓愈東方朔詩方朔乃豎子驕不加禁訶王母聞以笑衛官)
(助呀呀此詩皆用歌韻二)鰕(大鯢也左思呉都賦罩兩魪罺鰝鰕乘&KR2268;黿鼉同罛共羅)霞(寒歌切赤氣也)
(曹植洛神賦逺而望之皎若太陽升朝霞迫而察之灼若芙蕖出綠波五)遐(逺也左思魏都賦閒居隘巷室邇心遐富)
(仁寵義職競弗羅)瑕(疵也陸機文賦混妍蚩而成體累良質而為瑕象下管之偏疾故雖應而不和)蝦(蝦蟆)
(傅玄雨詩湍深激牆隅門庭若決河爨炊不復舉竈中生蛙蝦)豪(豕鬛蘇黃門嚴顔詩被擒不辱古亦有吾愛善折張)
(飛豪軍中生死何足怪乘勝使氣可若何)華(胡戈切榮盛也徐鍇説文繫傳曰華木竒和故今人謂華表為和表)
(棗據詩矯足登雲閣相伴步九華徙倚憑高山仰攀桂樹柯二)譁(諠譁左思魏都賦豐肴衍衍行庖皤皤愔愔謳詠酣)
(湑無譁)耶(余侳切助語韓愈施先生墓銘縣曰萬年原曰神禾高四尺者先生墓耶)罹(良何切遭)
(也楊雄方言罹謂之羅羅謂之罹盧諶詩五臣奚與契闊百罹身經險阻足蹈幽遐遐音何二)離(散也韓愈裴少尹墓)
(銘裴為顯姓入唐尤盛支分族離各為大家家宜音歌)
八戈(古通歌)
九麻(古轉聲通歌)
十陽
觥(姑黃切酒器説文觵黃聲又曰俗觵從光劉楨魯都賦奉彛執羃納觶授觴引滿輙釂滴瀝受觥五)肱(股肱)
(班固高祖泗水亭贊序將八十贊述股肱休勲顯祚永永無疆)功(勞也白虎通景風至則爵有徳封有功凉風至則報)
(地徳化四方東方朔七諌信直遏而毁敗兮虚偽進而得當追悔過之無及兮豈盡忠而有功)攻(擊也龜筴傳入於周)
(地得太公望興卒聚兵與之相攻望平聲)公(公私釋名公廣也可廣施也東方朔七諫邪説飾而多曲兮正法弧而不)
(公直士隱而避匿兮讒諛登于明堂)宫(俱王切室也班固張敖銘功成德立襲封南宫垂號萬朞永保無疆三)
躬(身也陳琳大荒賦曰延年其可留兮何勤逺以苦躬紛吾情之駘蕩兮詹有願而弗遑)恭(肅也道藏謌太)
(虚感靈㑹命我生成章天神普欣悦一切稽首恭)京(居良切大也班固東都賦遂綏哀牢開永昌春王三朝㑹)
(同漢京七)金(黃金易林剛柔相傷火爛銷金鄙諺曰家有千金坐不垂堂)荆(荆楚劉歆列女頌屬以州犁以)
(免咎殃伯宗遇禍州犂奔荆)今(今古易林庭燎夜明追古傷今陽弱不制隂雄坐房)驚(懼也張籍祭韓愈詩)
(月中登高灘星漢交垂芒釣車擲長綫有獲齊驩驚)競(爭也黃庭經魂魄内守不爭競神生腹中衘玉璫)經
(歴也韓愈此日足可惜詩日念予來遊子豈知我情别離未為乆辛苦多所經情音翔)庚(居良切説文庚位西)
(方象秋時萬物庚庚有實也釋名庚剛也堅彊貌也武庚紂之子漢文帝之占曰大横庚庚余為天王夏啓以光陸機管叔鮮)
(贊公旦居攝三監叛亡或放或殛并禍武庚四)阬(虚也楚詞九歌高飛兮安翔乘精氣兮御隂陽吾與君兮齊速導帝)
(之兮九阬)坑(阬或作坑東方朔七諫髙山巍巍兮水流湯湯死日將至兮與麋鹿同坑坑文苑作岡)更(歴也司馬)
(相如長門賦望中庭之藹藹兮若季秋之降霜夜曼曼其若歳兮懷鬱鬱其不可再更)空(枯江切盡也徐幹室思詩)
(良㑹無有期中心摧且傷不聊憂飱食嗛嗛常飢空)慶(墟羊切賀也福也蕭該漢書音義曰慶音羌今漢書亦有)
(作羌者詩與易凡慶皆當讀如羌急就章所不侵龍未央伊嬰齊翟囘慶二)卿(公卿説文卿章也白虎通卿之為言)
(章善明理也楚辭大招三公穆穆登降堂諸侯畢極立九卿昭質既設大侯張)抗(丘岡切拒也張衡思玄賦冀一)
(年之三秀兮遒白露之為霜時亹亹而代序兮疇可與乎比抗四)伉(抗一作伉蔡邕釋誨九河盈溢非一曲所防帶)
(甲百萬非一勇所伉)亢(抗又作亢揚雄趙充國贊營平守節屢奏封章料敵制勝威謀靡亢)慷(慷慨成公綏嘯)
(賦時幽散而將絶中矯厲而慨慷徐婉約而優游紛繁鶩而激揚)傾(曲王切側也黄庭經心精意專内不傾上)
(合三焦下玉漿)窮(渠王切極也黃庭經同服紫衣飛羅裳但思一部壽無窮)迎(語薑切龜筴傳理逹)
(於理文相錯迎使工占之所言盡當)東(都郎切春方也楊泉蠶賦粤召役夫築室于旁于旁伊何在庭之東三)燈
(燈火魏敷鯨魚燈賦寫載其形託于金燈隆脊矜尾鬛甲舒張)登(升也易林南山高岡囘隤難登道里遼逺行者無粮)
端(多汪切緒也楊戲贊秦子敇正方受遺豫聞後綱不陳不僉造此異端)冰(筆良切凍也陳琳大)
(荒賦心慇懃以伊感兮愵永思以増傷悵太息而攬涕兮乃揮雹而淚冰)丁(當陽切日辰也當也白虎通丁者強)
(也釋名丁壯也物體皆丁壯也韓愈此日足可惜詩相見不復期零落甘所丁嬌女未絶乳念之不能忘)通(他王)
(切達也東方朔七諫身寢疾而日愁兮情沈抑而不揚衆人莫可與論道兮悲精神之不通)聽(他陽切聆也蘇)
(黃門讀道藏詩昔者惠子死莊子哭自傷微言不復知言之使誰聴)桐(徒黄切木名龜筴傳邦福重寶聞于傍鄉)
(殺牛取革被鄭之桐七)同(合也陳琳答客難六合咸熈九州來同倒載干戈放馬華陽)童(獨也韓愈此日)
(足可惜詩驚波暗合沓星宿爭翻芒馬乏復悲鳴左右泣僕童)談(言論也司馬同或作談急就章曹富貴李尹桑蕭彭)
(祖屈宋談同亦此音)洞(通也道藏謌開度飛玄真凝化輪空洞帝真始明精號曰子元陽)峒(山冗也道藏謌)
(綠蓋協晨霞青軿擲空峒右揖東林帝上朝太虚皇)壇(墠也屈原九歌蓀壁兮紫壇匊芳椒兮成堂桂棟兮蘭橑辛夷)
(楣兮葯房)逿(徒郎切過也張衡思玄賦偃蹇夭嬌宛以連卷兮雜沓叢顇颯以方驤戫汩飂淚沛以罔象兮爛漫)
(麗靡藐以迭逿太子賢讀二)餳(飴餳釋名餳洋也煑米消爛洋洋然也急就章梨柿柰桃待露霜棗杏瓜棣饊飴餳)
庭(徒陽切門庭韓愈此日足可惜詩馳辭對我策章句何煌煌禮終樂亦闋相拜送於庭三)停(息也韓愈)
(此日足可惜詩從喪朝至洛還走不及停假道經盟津出入行澗岡)亭(今亭子班固高祖泗水亭碑寸木尺土無竢斯)
(亭揚威斬蛇金精摧傷)農(奴當切田農也潘岳籍田頌思樂甸畿薄采其芳大君戾止言籍其農)寧
(尼良切安也蘇内翰富鄭公碑詞堂堂韓公與萊相望再聘于燕四方以寧望平聲)中(陟良切風俗通皇者中也)
(釋名兄忪亦曰兄章顔師古曰古讀中為章胡宗大牙賦四靈既布黃龍處中周制日月是曰太常三)漲(大水貌郭)
(璞江賦衝巫峽以迅激躋江津而起漲極泓量而海運狀滔天以淼茫)忠(直也漢溧陽潘君碑彬文烈武扶弱抑彊)
(龕刈骾雄流惡顯忠)倡(蚩良切樂也屈原九歌䟽緩節兮安歌陳竽瑟兮浩倡靈偃蹇兮姣服芳菲菲兮滿堂)
懲(仲良切戒也屈原騷經民生各有所樂兮余獨好修以為常雖體觧吾猶未變兮豈奈心之可懲三)程
(式也張籍祭韓愈詩公比欲為書遺約有條章令我署其末以為後事程)沖(和也道藏謌鬱鬱對啓明圓華煥三沖飊)
(粲麗九天天綠繞丹房)兵(逋旁切戈也左氏傳晉趙鞅之占曰是謂沈陽可以興兵利以伐姜不利子商三)
崩(壞也陳琳大荒賦天儻芒其無色兮地潰坼而裂崩心慇懃以伊感兮愵永思以増傷)封(爵也白虎通封)
(者廣也書乃命諸王邦之蔡或作封韓愈李道古銘本支於今其尚有封當公兄弟未續又亡)并(卑陽切合也張)
(籍祭韓愈詩偶有賈秀士來兹亦聞并移船入南溪東西縱篙桹)放(分房切去也史記瓠子歌蛟龍騁兮逺放)
(漢樂志神裵&KR0966;若留放殣冀親以肆章二)風(八風也教也釋名青徐跡曰含脣推氣言之風放也氣放散也班固高祖)
(泗上亭碑承魁流裔襲唐末風寸木尺土無廢兹亭亭徒陽切)亨(鋪郎切煮也韓信傳狡兔死獵狗亨高鳥盡良)
(弓藏敵國破謀臣亡二)烹(亨或作烹太玄竈首首脂牛正肪不濯釜而烹)豐(敷康切茂也韓愈歐陽詹)
(哀辭友則既獲兮祿實不豐以志為養兮何有牛羊四)紛(紛紜釋名紛放也防其放弛以拘之也)酆(都也)
(道藏歌斬滅六天嚴整北酆束精縛妖受事玉皇)峯(山峯道藏謌停蓋濯碧溪采秀月支峯咀嚼三靈華吐吸九神)
(芒)蓬(皮江切草也穆天子傳西王母蓬髮戴勝注音龎楚辭滅規矩而不固兮背繩墨之正方離憂患而乃寤)
(兮若縱火於秋蓬二)螽(毒蟲王逸九思陞車兮命僕將馳兮四荒下堂兮見蠆出門兮觸螽)祊(蒲光切禮)
(記為祊乎鄭氏祊明日之繹祭也謂之祊者於廟門之旁詩或肆或將祝祭于祊祀事孔明先祖是皇四)&KR2358;(説文&KR2358;彭)
(聲或從方詩祝祭于&KR2358;彭蒲光切)彭(旁也亦姓釋名彭排旁也在旁排禦敵也劉歆遂初賦求仁得仁固非常兮守)
(信保己比老彭兮)朋(朋友白虎通朋者黨也陳琳大荒賦王父皤焉白首兮坐清零之爽堂愧獨處而無疇兮願揖)
(子以為朋)平(皮陽切和也張籍祭韓愈詩北臺臨稻疇茂栁多隂涼板亭坐垂釣煩苦稍已平)逢
(符方切值也易林觧之豫曰裹糗荷粮與利相逢)明(謨郎切光也白虎通清明風者淸芒也書歌元首明哉股)
(肱良哉屈原九歌暾將出兮東方照吾檻兮扶桑撫余馬兮安驅夜皎皎兮既明徐邈讀十)蝱(蚊蝱説文以亡得聲)
(詩陟彼阿丘言采其蝱女子善懷亦各有行行寒剛切)䖟(蝱亦作䖟易林異國他土出良駿馬去如奔䖟害不能傷)
莔(貝母草説文從明省聲明謨良切徐鍇説文繫傳曰貝母一名莔治目眩不得返顧許穆夫人思歸衛不得而作詩)
(曰言采其莔今詩作蝱假借)盲(目病釋名盲茫也茫茫無所見也荀卿賦篇天地易位四時易鄉列星隕墜旦暮晦)
(盲)萌(芽也白虎通芒之為言萌也韓子四曰養殃五曰民萌琴操鳯凰之歌瞻天按圖殷將亡兮蒼蒼皇天始有萌)
(兮神連精合謀於房兮)猛(強梁也太玄疆首金剛内柔法太傷也山拔梁折終以猛也)䳟(焦䳟鳯屬司馬)
(相如上林賦拂翳鳥稍鳯皇捷鵷鶵掩焦䳟)盟(誓也史記序傳殺鮮放度周公為盟太任十子周以宗強又謨郎切)
鳴(嘶鳴張華俠曲孟嘗東出關濟身由雞鳴信陵西反魏秦人其疆)㝠(謨陽切幽也龜筴傳正畫無見)
(風雨晦冥雲蓋其上五采青黃三)民(氓也龜筴傳徵絲灼之務以費民賦歛無度殺戮無方)名(自命也范)
(蠡曰失德滅名流走死亡韓愈曹成王碑辭子父易封三王守名延延百載以有成王)龍(莫江切鱗蟲之長周)
(宫外祭毁事用尨古作龍周易震為龍虞氏于氏皆作䮾楊戲闗張贊敵以乘舋家破車亡乖道反德託鳯攀龍五)蒙
(覆也詩狐裘蒙茸徐邈讀為厖陳琳大荒賦帝告我以至賾兮重訊我以童蒙義混合於宣尼兮理齊歸於文王)夢
(神遇也陳琳大荒賦懼蓍兆之有惑兮退齊思乎蘭房魂營官與神遇兮又訢余以嘉夢)矇(瞽也東方朔七諫終不變)
(而死節兮惜年齒之未央將舫舟而下流兮冀幸君之發矇)濛(微雨也陳琳正欲賦拂穹岫之蕭渤兮飛沙礫之濛)
(濛玄龍戰於幽野兮昆蟲蟄而不藏)愴(初良切悲也王逸九思&KR2212;蚗兮噍噍唧蛆兮穰穰嵗月忽兮惟暮余感時)
(悽愴)葬(兹郎切藏也荀卿賦篇生者以壽死者以葬城郭以固三軍以強)宗(祖光切尊也史記序傳蠲)
(除肉刑通開闗梁廣恩博施厥稱太宗)精(咨良切擇也道藏謌靈章廕萬方仰感旋曜精詵詵繁茂萌重德必)
(克昌)聦(千剛切察也陳琳栁賦重曰穆穆天子亶聖聦兮徳音允塞民所望兮宜肅嘉樹配甘棠兮二)葱
(葷菜黃庭經五色雲氣紛青葱閉目内盼自相望)淸(千羊切澄也張籍祭韓愈詩籍時官休罷兩月同遊翔黃)
(子陂岸曲池曠氣色清)秦(慈良切國也易林否之談曰玉璧琮璋執贄是王百里寧越應聘齊秦三)情
(欲也韓愈此日足可惜詩閉門讀書史清風窗户涼日念子來遊子豈知我情)晴(雨而夜除星見也張籍祭韓愈詩公)
(因同歸還居處隔一方中秋十六夜魄圓天差晴)顙(蘇郎切額也魏文帝詩古公宅岐邑實始翦殷商孟獻營)
(虎牢鄭人懼稽顙)從(徐王切就也陳琳柳賦文武方作小大率從旟旐藹藹干戈戚揚)象(徐羊)
(切大獸也易剝之象曰剝剝也柔變剛也不利有攸往小人長也順而止之觀象也君子尚消息盈虛天行也長與象皆平聲)
(行寒剛切)鍾(諸良切當也顔師古曰今闗中俗呼舅曰章章者鍾之轉也蜀昭烈帝贊皇帝遺植爰兹八方别自)
(中山靈精是鍾五)蒸(衆也漢校官碑辭翼翼皇慈惠我黎蒸貽我潘君平兹溧陽)衆(多也道藏謌攜袂明)
(真館仰期無上皇北鈞唱羽人玉女粲賢衆)瞻(視也毛詩惟此惠君民人所瞻秉心宣猷考慎其相漢校官碑以瞻)
(為彰崔駰反都賦以瞻為障)終(極也陳琳迷迭香賦竭歡慶於夙夜兮雖幽翳而彌彰事罔隆而不殺兮亦無始而不)
(終)壯(側羊切大也伏滔望濤賦宏濤於是欝起重流於是電驤起沙淳而迅邁觸横門而克壯二)箏
(樂器張籍祭韓愈詩公既相邀留坐語於階楹乃出二侍女合渾琵琶箏楹音洋)蹤(即王切跡也陸雲陸府君)
(誄耽精遐奥肆志篇章仰咨遺訓思齊曩蹤)撐(抽剛切柱也司馬相如長門賦刻木蘭以為欀兮飾文杏以為)
(梁羅丰茸之遊樹兮離樓梧而相撐二)錚(玉聲張籍祭韓愈詩頃息萬事盡感情多摧傷舊塋盟津北野窆動皷錚)
衝(昌王切通道也道藏謌引領囂庭内開心機穢衝一靜安居苦試去視滄浪二)充(滿也道藏謌淵響啓)
(靈扉七門扇羽章陽臺大洞野幽逸芝英充)叢(徂黃切聚也韓愈此日足可惜詩蕭條千萬里㑹合安可逢淮)
(之水舒舒楚山直叢叢逢音房)崇(仕莊切高也陳琳大荒賦仰閬風之城樓兮縣圃邈以隆崇垂若華之景曜兮)
(天門閌以高驤)重(傳王切復也道藏謌神暢感寂庭嘿思徹九重靈歌理冥運百和結朱章)爽(師莊)
(切差也宋玉招魂鵠酸臇鳬煎鴻鶬露雞臛蠵厲而不爽粔籹蜜餌有餦餭二)生(長也傳毅舞賦在山峨峨在水湯湯)
(與志遷化容不虚生明詩表指嘳息激昻)升(尸羊切起也司馬相如頌宛宛黃龍興徳而升采色炫燿熿炳煇煌)
(五)聲(音聲韓愈此日足可惜詩嬌女未絶乳念之不能忘忽如在其側耳若聞啼聲)勝(克也龜筴傳十言十)
(當十戰十勝三畧故其衆可望而不可當可下而不可勝)身(躬也荀卿成相篇天乙湯論舉當身讓卞隨舉牟光道古)
(賢聖基必張)莘(地名毛詩有命自天命此文王于周于京纘女維莘)上(辰羊切上下楚辭臨淵兮汪洋)
(顧林兮忽荒修余兮袿衣騎霓兮南上五)成(就也范蠡曰得時不成反受其殃龜筴傳天數枯旱國多妖祥螟蟲歳生)
(五穀不成)承(奉也班固高祖泗水亭碑休勲顯祚永永無疆於皇舊亭苗嗣是承)城(城郭韓愈此日足可惜詩)
(俄有東來説我家免禍殃乘船下汴水東去趨彭城)誠(審也韓愈歐陽生哀辭哭泣無益兮抑哀自彊推生知死兮以)
(慰孝誠)慵(蜀王切懶也韓愈月蝕詩丁寧附耳莫漏泄薄命正值飛亷慵慵蹤通公四字皆叶腸韻)往
(於王切去也戰國策齊士卒倡曰可往矣宗廟亡矣左九嬪徳柔頌邈邈德柔越天之剛神以知來智以藏往二)噰
(鳥聲陳琳神女賦深靈根而固蔕兮精氣育而命長感仲春之和節兮嘆鳴鴈之噰噰)英(於良切草華而不實)
(也一曰智出萬人為英屈原九歌浴蘭湯兮沐芳華采衣兮若英靈連蜷兮既留爛昭昭兮未央荀卿賦篇仁人絀約傲暴擅強)
(天下幽險恐失世英二)瑛(玉光也易林茹芝餌黃飲食玉瑛與神流邁長無憂凶凶虚王切)泓(烏光)
(切水泓易林羽翮病傷無以為強宋公徳薄敗於水泓三)翁(頸毛也一曰老稱道藏謌霄軿縱横舞紫蓋託朱方風塵)
(有憂哀隕我白鬢翁)蓊(盛也道藏謌司命保算丹書南昌解枝七元腐骨更蓊)兄(虚王切白虎通兄者)
(況也況父法也釋名荒兄也故青徐人謂兄為荒也漢語雖有親兄安知其不為狼四)貺(賜也左氏傳伯姬之繇曰)
(女承筐亦無貺也屈原九章荼薺不同畝兮蘭茝幽而自芳惟佳人之永都兮更統世以自貺)虚(空也道藏謌提攜高)
(上賓反我素靈房道場靈沬内高歌登太虚)凶(禍也東方朔七諫業失之而不救兮尚何論乎禍凶彼離畔而朋黨)
(兮獨行之士其何望)饗(虚良切獻也漢房中歌嘉薦芳矣告靈饗矣告靈既饗徳音孔臧三)享(饗或作享漢郊)
(祀歌嘉籩列陳庶幾宴享滅除凶災列騰八荒)興(起也徐幹詩沈隂増憂愁憂愁為誰興念與君生别乃在天一方)
亨(火剛切通也周易坤彖曰坤厚載物徳合無疆含弘光大品物咸亨又曰既濟亨小者亨也利貞剛柔正而位當也)
(陶弘景讀)轟(呼光切大聲也韓愈此日足可惜詩卑賤不敢辭忽忽心如狂飲食豈知味絲竹徒轟轟)雄
(胡匡切雌雄曹植高祖贊禽嬰克羽掃滅英雄承機帝世功著武湯)衡(寒剛切横也玉衡正天文之器阿衡湯相)
(荀卿賦篇以能合從又善連衡下覆百姓上飾帝王晉樂章陟位繼天正玉衡化行象神明至哉道隆虞與唐史記序傳維契)
(作商爰及成湯太甲居桐徳盛阿衡六)行(步也五行水火金木土釋名兩脚進曰行行伉也伉足而前也左氏傳載)
(夏書曰有此冀方今失其行亂其紀綱乃滅而亡曹植夏桀贊夏道既衰生此桀王婉孌是嘉政違五行)胻(脚胻也龜)
(筴傳聖人剖其心壯士斬其胻箕子恐死被髮佯狂)䀪(頡䀪上下貌揚雄甘泉賦紫虒參差魚頡而鳥䀪半散昭爛粲)
(以成章)珩(珩璜張衡思玄賦辮真亮以為鞶兮雜技藝以為珩昭綵藻與琱琢兮璜聲逺而彌長)蘅(香草)
(屈原九歌白玉兮為鎮疏石蘭兮為芳芷葺兮荷蓋繚之兮杜蘅)橫(胡光切衡也釋名篁橫也嚴忌哀時命冠)
(崔峩而切雲兮劒淋漓而從横衣攝葉以儲與兮左袪挂於摶桑四)鍠(和也説文皇聲曹植文帝誄鸞輿幽藹龍旂太)
(常爰迄太廟鐘鼓鍠鍠)弘(大也陸雲陸常侍誄於穆皇源時維誕弘權輿有媯爰帝暨王)鴻(大也吕氏春秋)
(語曰變化應來而皆有章因性任物莫不宜當彭祖以壽三代以昌五帝以昭神農以鴻)容(于方切顔也從容暇)
(豫貌韓愈獨孤申叔哀辭如聞其聲如見其容嗚呼遠矣何日而忘陳琳馬腦勒賦月令吉日天氣晏陽公子命駕敖讌從容)
(五)蓉(芙蓉徐幹七喻懸明珠於長韜燭宵夜而為陽玄鬢擬於雲霧艶色過乎芙蓉)營(度也張籍祭韓愈詩)
(薦待皆寒羸但取其才良親明有孤稚婚姻有辦營)庸(用也陳琳車渠椀賦亷而不劌婉而成章徳兼聖哲行應中庸)
墉(垣也道藏謌玉臺敷朱霄綠霞高有墉體矯萬津波神生攝十方)恙(余章切憂也宋玉九辯計蚩蚩)
(之不可化兮願遂推而為臧賴皇天之厚徳兮還及君之無恙五)頥(養也釋名頥養也動於下應於上上下咀物以)
(養人者也又曰百年曰期頥頥者養也)宧(室中也釋名東北隅為宧宧養也東北陽氣始生布生物也)楹
(柱也張籍祭韓愈詩中秋十六夜魄圓天差晴公既相邀宿坐語於階楹晴音翔)盈(滿也張籍祭韓愈詩新亭成未)
(登閉在莊西廂書札與詩文重疊我笥盈)羮(盧當切臛也左氏傳陳蔡不羮釋文音郎正義曰古者羮臛之字亦)
(為郎故魯頌楚辭急就章與陽房漿為韻近世獨以為地名宋玉招魂肥牛之腱臑若芳和酸若苦陳呉羮二)朗(明也)
(王逸九思旻天兮清涼玄氣兮高朗北風兮潦洌草木兮蒼黃)聾(盧黃切耳病易林黈䌙塞耳使君闍聾老子五)
(色令人目盲五音令人耳聾五味令人口爽馳騁田獵令人心發狂盲音茫爽音霜聾亦作此讀)令(吕張切使)
(也韓愈谿堂詩凡公四封既富以疆謂公吾父孰違公令)隆(盧王切豐也道藏謌但聞仙道貴不聞鬼道隆謠謌)
(參天氣賈生元正章)讓(如陽切遜也禮記左右穰避注云穰古讓字古文尚書作攘六韜發之以其隂㑹之以其)
(陽莫進而爭莫退而讓守國如此與天地同光二)壤(土也急就章屏厠溷渾糞土壤墼絫廥廐庫東廂)
十一唐(古通陽)
十二庚(古通真或轉入陽)
十三耕(古通真或轉入陽)
十四清(古通真或轉入陽)
十五青(古通真)
十六蒸(古通真)
十七登(古通真)
十八尤
駒(居侯切馬駒易林川深難游水爲我憂多虚少實命鹿為駒四)高(上也栁宗元栁評事墓銘栁族之分在北)
(為高充于史氏世相重侯)鼛(役鼓也毛詩鼓鐘伐鼛淮有三洲憂心且妯)膠(膠漆急就章縛購脱漏亡命流)
(攻擊刼奪檻車膠)救(居尤切護也止也三畧軍䜟曰使讎治讎其禍不救武王盤銘與其溺於人寧溺於淵溺)
(於淵尚可游也溺於人不可救也淵一勾切二)龜(水蟲也說文龜舊也白虎通龜之為言乆也張衡西京賦摭紫貝搏)
(耆龜搤水豹馽潛牛)糾(居由切結也嵇康琴賦瀄汩澎湃䖤蟺相糾放肆大川濟乎中州)駈(抾尤)
(切駈馳陸雲九愍昶愁心以自邁肅榜人以曽駈詔河馮以淸川命湘娥而安流四)驅(駈亦作驅毛詩子有車馬弗馳)
(弗驅宛其死矣他人是愉愉音偷鄭康成讀)軀(身也楊方合歡詩同聲好相應同氣自相求我情與子親譬如影追)
(軀)墟(大丘也易林則天順時周流其墟與樂並居無有咎憂)旗(渠尤切旌旗班固西都賦行輚輅登)
(龍舟張鳯蓋建華旗四)期(信也漢班婕妤賦奉供養於東宫兮託長信之末流共洒掃於帷幄兮永終死以為期)
衢(四達路也陳琳詩春天潤九野卉木渙油油紅華紛曄曄發秀曜中衢)馗(九交之道也王粲從軍詩館宅)
(光廛里士女滿莊馗自非聖賢圖惟能享斯休李善注引韓詩肅肅兔罝施于中馗)鼻(渠幽切用引氣也易林長)
(面大鼻來解已憂)隅(魚侯切陬也梁鴻詩過季札兮延陵去魯連兮海隅雖不察兮光貌幸神靈兮與休二)
愚(蠢也華覈自責文聖恩雨注哀棄其尤猥命草對潤被下愚)魚(語鳩切鱗屬庾闡詩煉形去人俗飄)
(忽乘雲遊暫憇扶桑隂忽見東岳魚)慆(他侯切過也毛詩蟋蟀在堂役車其休今我不樂日月其慆三)滔
(水流貌毛詩江漢浮浮武夫滔滔匪安匪遊淮夷來求)愉(取也毛詩他人是愉鄭氏曰愉讀如偷漢書志作媮顔師)
(古亦音偷)條(徒鏐切小枝也陸雲夏府君誄百行殊揆君望斯周栖儀初九戢翼洪條)綯(徒侯切絞)
(也楊方合歡詩衣用雙絲綫寢共無縫綯子靖我不動子遊我無留)譨(奴侯切多言也王逸九思令尹兮謷謷羣)
(司兮譨譨哀哉兮淈淈上下兮同流二)農(田農也束晳勸農賦惟百里之置吏各區别而異曹考治民之賤職美莫)
(當乎勸農曹祖侯切)怓(尼猶切惽怓大亂貌毛詩無縱詭隨以謹惽怓式遏冦虐以為民憂)怊(丑鳩)
(切恨也皮日休悼賈浮沅波之翕洫兮或漾棹以夷猶望靈均之没所兮䚔其心之怊怊二)臭(氣總名也左氏傳卜)
(繇曰一薫一蕕十年尚猶有臭蕕音猶)蜩(陳留切大蟬也王褎九懷林不容兮鳴蜩余何留兮中州陶嘉月兮)
(總轡搴玉英兮自脩五)濤(大波也木華海賦於是鼓怒溢浪揚浮更相觸摶飛沫起濤)懤(憂貌王褎九懷)
(泱莽莽兮究志懼吾心兮懤懤步余馬兮飛柱覽可與兮匹儔)蹰(踟蹰鄭曼季答陸雲詩誰謂河廣曽不容舟企予望)
(之搔首踟蹰)厨(庖屋也屈原九章獨障壅而蔽隱兮使貞臣而無由聞百里之為虜兮伊尹烹於庖厨)杯
(逋侯切飲器也楊方合歡詩我情與子親譬如影追軀食共並根穗飲共連理杯軀音邱三)苞(茂也叢生也毛詩如)
(山之苞太玄蒼水維流厥美可以達於瓜苞)襃(美也歐陽參政遂國公銘中充實外譽優見於言帝所褒)鑣
(必幽切馬銜也韓愈祭穆員外文草生之春鳥鳴之朝我轡在手君揚其鑣朝音舟)孚(芳尤切采也禮記孚尹旁連信)
(也詩上天之載無聲無臭儀型文王萬邦作孚臭平聲二)䴸(麥殻也晉童謠昔年食白飯今年食靑䴸天公誅讁汝教)
(汝捻嚨喉)匏(蒲侯切匏瓜也毛詩執豕于牢酌之用匏一讀牢如樓匏蒲侯切四)咆(熊虎聲劉楨魯都賦)
(晝藏宵行俯仰哮咆禽獸布竄失偶喪儔)炮(裹物燒也毛詩有兔斯首燔之炮之君子有酒酌言醻之)袍(襦也)
(毛詩豈曰無衣與子同袍王于興師修我戈矛)夫(房尤切語助陳琳詩仲尼以聖徳行聘徧周流遭斥厄陳蔡歸)
(之命也夫四)符(信也陳琳大荒賦考律厯於鳯鳥兮問民事於五鳩傷典墳之圮墜兮闗大聖之顯符)扶
(扶持也陸雲答兄詩昔我先公爰造斯猷今我六蔽匪崇克扶)包(地名春秋公及莒人盟于包來左氏作孚)茅
(迷侯切草也説文矛聲屈原騷經時繽紛其變易兮又何可以淹留蘭正變而不芳兮荃蕙化而為茅四)瞀(翳也王逸)
(九思進慕兮仇荀復顧兮彭瞀擬斯兮二蹤未知兮所投一作務)務(事也劉楨瓜賦豐細異形圓方殊務揚暉發藻)
(九采雜糅糅平聲)媒(謀也陳琳正欲賦惟今夕之何夕兮我獨無此良媒雲漢倬以昭回兮天水混而光流)
苗(眉彪切田苗也韓愈楚國夫人墓銘高陵相漢義以家酬遷于南陽始自郎苗二)謬(誤也韓愈鄭夫人表)
(道順徳嚴顯且裕宜壽而貴今何謬永貞冬至前四日寓殯墳此非其丘)災(將侯切咎也班固幽通賦余遭世之)
(顛覆兮罹填塞之阨災舊室滅以丘墟兮曽不得乎少留二)遭(逢也易林依霄夜遊與君相遭徐觧煩惑使心不憂)
燋(將由切傷火也盧仝月蝕詩憶昔堯為天十日燒九州金鑠水銀流玉熠丹砂燋)趨(雌由切走也易)
(林車馳人趨卷甲相仇齊魯寇戰敗於炎丘)曹(徂侯切釋名曹酋也楚辭招隱士禽獸駭兮亡其曹王孫兮歸)
(來山中不可以乆留二)漕(衛地毛詩驅馬悠悠言至于漕大夫跋涉我心則憂)才(能也易林季子多才使我)
(心憂)消(思留切滅也司馬相如大人賦莅颯卉翕熛至電過兮煥然霧除霍然雲消邪絶少陽而登太隂兮與真)
(人兮相求五)須(面毛也陸雲九愍生遺年而有盡居靜言其何須將輕舉以逺覽眇天路而高遊)鬚(俗作)
(鬚釋名鬚秀也物成乃秀人成而鬚生也)霄(近天氣也陸機詩恢恢天網飛沈是收受兹下臣騰光清霄)簫
(樂器劉邵趙都賦擊靈鼓鳴籟簫乘素波鏡清流)騷(先侯切張衡思玄賦行積冰之磑磑兮清泉泫而不流寒)
(風凄而永至兮拂雲岫之騷騷太子賢讀又所流切李善讀三)叟(老叟也劉琨贈盧諶詩恠彼太公望昔在渭濱叟鄧)
(生何感激千里來相求)臊(腥臊易林東家殺牛汙臭腥臊神皆西顧命絶衰周)岫(徐由切山有穴也庾)
(闡詩崢嶸激清崖蒙籠隂巖岫咀嚼延六氣俛仰以九周)芻(初尤切草也韓愈駑驥詩力小若易制價微良易酬)
(渴飲一斗水飢食一束芻)啁(陟鳩切啁嘐也韓愈赴江陵詩逺地觸事異吏民似猿猴生獰多忿恨辭舌紛嘲啁)
誅(之由切責也華覈自貴文不敢違勑懼速罪涑冒承詔命魂逝形留三)昭(明也屈原九章臨沅湘之)
(玄淵兮遂自忍而沈流卒没身而絶名兮惜壅君之不昭)招(呼也韓愈祭穆員外文於後八年君從杜侯我時在洛亦)
(應其招)朝(張流切早也韓愈祭穆員外文罔有疑忌惟其嬉遊草生之春鳥鳴之朝)珠(之彪切明)
(珠易林鼎之震曰老猾大偷東行盜珠)巢(鋤尤切鳥在木上曰巢宋玉高唐賦王睢鸝黃正冥楚鳩姊歸思婦)
(垂雞高巢)蕭(疎鳩切蒿也屈原九歌風颯颯兮木蕭蕭思公子兮徒離憂文苑作搜搜)售(時流切賣)
(物出手也史記讐數倍樂彥曰借讐為售古字多假借爾樂府隴頭水歌將頓樓蘭膝就解郅支裘勿令如李牧功多信不售)
(二)殊(異也陳琳詩沈淪衆庶間與世無有殊紆鬱懷傷結舒展有何由)烋(虚勾切自矜氣健貌文選)
(尅翦方命吞滅咆烋雲撤叛換席卷䖍劉)樞(烏侯切莖也詩山有樞一讀如歐王逸九思將喪兮玉斗遺失兮劒)
(樞我心兮煎熬惟是乎用憂)蒿(呼侯切蓬蒿易林堅冰黃鳥常哀悲愁不見白粒但見藜蒿二)灰(死火)
(楊方合歡詩生為併身物死為合槨灰秦氏自言至我情不可儔)嘷(胡鈎切熊虎聲也楚辭招隱士猨狖羣嘯)
(兮虎豹嘷攀援桂枝兮聊淹留四)(嘷或作王裦九懷望谿兮滃鬱熊羆兮呴唐虞兮不存何故兮乆留)號
(嘷又作號皮日休悼賈文臨汨羅之浩漾兮想懷沙之幽憂森樛蘿以蓊鬱兮時迸狖以相號)獋(嘷又作獋急就章疻)
(痟保辜諕呼獋乏興猥還詗讂求)渝(夷周切變也晉灼漢書音曰古繇或作渝詩羔裘如濡洵直且侯彼其之)
(子舍命不渝濡音柔十一)羭(黑羊左氏傳繇辭曰專之渝攘公之羭一薫一蕕十年尚猶有臭渝音由臭平聲)榆
(白枌也毛詩山有樞隰有榆子有衣裳弗曳弗婁樞音歐婁即侯切)揄(動手也後漢舉手邪揄之又詩或舂或揄或簸)
(或揉揉平聲)(揄又作歐陽參政葛氏鼎詩以示世俗遭揶明堂朝㑹饗諸侯)餘(賸也韓愈駑驥詩嘶)
(鳴當大路志氣若有餘騏驥生絶域自矜無匹儔)遙(逍遙易林登高望家後事未休王政靡盬不得逍遙)謠
(歌謠班固幽通賦媯巢姜於孺筮兮旦算祀于契龜宣曹興敗於下夢兮魯衡名隘於銘謠龜音鳩)搖(動也禮記人喜)
(則斯猶鄭氏曰猶當為搖秦人猶搖聲相近易林童女無媒不宜動搖安其室廬傅母何憂)陶(臯陶古士官毛詩淑)
(問如臯陶易林兹基逢時稷契臯陶貞良得願微子解囚)腴(肥也陳琳詩轗軻固宜然卑陋何所羞援兹自抑慰研精)
(於道腴)昴(力求切星也漢志作留言陽氣之稽留也毛詩嘒彼小星惟參與昴肅肅宵征抱衾與裯三)勠
(併力陸機文賦或竭情而多悔或率意而寡尤雖兹物之在我非余力之所勠)霤(中霤何晏瑞頌交交黄鳥信我中霤)
(儵儵嘉苗吐穎田疇)聊(力蚪切賴也蘇秦語上下愁愁民無所聊王逸九思被諑譖兮虚獲尤心煩憒兮意無聊)
(嚴載駕兮出戲遊四)繚(繞繚楚辭招隱士桂樹叢生兮山之幽偃蹇連卷兮枝相繚)寮(僚或作寮韓愈祭穆)
(員外文留守無事多君子寮罔有疑忌維其嬉遊)僚(官也班彪冀州賦徧五岳與四瀆兮觀滄海以周流鄙臣恨不)
(斥退兮陪後乘之下僚)牢(郎侯切豕圈也儀禮掘手用玄牢鄭氏讀易林失志懷憂如幽狴牢又曰失羊補牢)
(無益於憂二)簩(篥簩皮日休悼賈香依依兮杜若韻凄凄兮篥簩山隱隱以掃空兮煙淡淡以横秋)濡
(而由切柔忍也隂長生平都觀詩靑腰垂翼與我為仇入火不灼入水不濡三)襦(短衣也易林鴻盜我襦逃於山隅不)
(見虎跡使我心憂隅魚侯切)饒(餘也崔駰反都賦開酆鄗之富散紫苑之饒踐宜春之囿轉胡亥之丘)
十九侯(古通尤)
二十幽(古通尤)
二十一侵(古通真)
二十二覃(古通刪)
二十三談(古通覃)
二十四鹽(古通先)
二十五沾(古通鹽)
二十六咸(古通刪)
二十七銜(古通刪)
二十八嚴(古通先)
二十九凡(古通嚴)
韻補卷二
