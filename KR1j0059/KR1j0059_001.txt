韻補卷一
宋呉棫撰
上平聲
一東
江(沽紅切水出岷山釋名江公也小水流入其中公共也風俗通江者貢也珍物可貢獻也晉童謠五馬浮渡江一馬)
(化為龍又曰阿童復阿童銜刀浮渡江二凡反切皆用今音後倣此)杠(牀前横釋名杠公也衆人所公共也急就章妻)
(婦聘嫁齎媵僮奴婢私隸枕牀杠)控(姑公切引也班固西都賦鳥驚觸絲獸駭值鋒機不虚掎弦不再控五臣)
(讀)禽(渠容切二足而翼曰禽周易即鹿無虞以從禽也易林吉日車攻田弋獲禽宣王飲酒以告嘉功)
登(都籠切升也漢書叙傳子夫既興扇而不終鉤弋憂傷孝昭以登二)棟(梁也蘇黄門徐孺亭詩徐君鬰鬰澗)
(底松陳君落落堂上棟澗底松茂不遭伐堂毁棟折傷其躬)橦(徒紅切長木可緣也張衡西京賦烏獲扛鼎都)
(盧尋橦衝挾燕濯胷突銛鋒六)幢(旛幢童也其狀童童然也急就章蒲蒻藺席帳帷幢鏡奩梳匣比各異二)調
(味也屈原騷經勉升降以上下兮求矩矱之所同禹湯儼而求合兮摯咎繇而能調)洞(空也淮南子天地鴻洞注云讀)
(如同賜之同繁欽鳯闕賦橋不彫兮木不龍反淳龎兮踵玄洞闡所迹兮超遐蹤)慟(哀過也晉愍懷太子文今爾之)
(負抱寃於東悠悠有識孰不哀慟)唐(國名歐陽參政楊諌議銘震官太尉四世以公於陵正直僕射於唐二)
徵(陟隆切證也班固靈臺詩乃經靈臺靈臺既崇帝勤時登爰考休徵)寵(癡凶切榮名也周易在師中吉)
(承天寵也王三錫命懷萬邦也邦悲工切詩受小共大共為下國駿厖荷天之龍鄭氏作寵此二句本一韻荀卿既讀厖為䝉)
(以叶共寵亦當為此讀)撞(傳容切突也戰國策寬則兩軍相攻急則仗㦸相撞然後可建大功)邦
(悲工切國也釋名邦封也有功於是故封之也周易小人勿用必亂邦也韋孟詩至於有周歴世㑹同王赧聴政實絶我邦二)
崩(山壞也馮衍顯志賦美闗雎之識微兮愍王道之將崩拔周唐之盛德兮捃桓文之譎功)分(膚容切别)
(也曹植七啓太極之初渾沌未分萬物紛錯與道俱隆二)方(所也道藏左夫人謌騰躍雲景轅浮觀霞上空霄輧縱横)
(舞紫葢記靈方)朋(蒲蒙切同門曰朋劉楨魯都賦時謝節移和族綏宗招歡合好肅戒友朋三)憑(記也)
(華覈自責文越從朽壤蟬蜕朝中熈光紫闥青瑣是憑)馮(憑或作馮太玄維豐維崇百辟馮馮伊徳敢興興火宫切)
房(符風切室在旁也道藏中嶽僊人謌徘徊玄嶽顛翻焉御飛龍齊騰八紘外翺翔閶闔房)厖(謨逢)
(切厚也毛詩受小共大共為下國駿厖荀卿讀如䝉借用䝉四)務(矛屬毛詩兄弟䦧於墻外禦其務每有良朋烝也無)
(戎左氏傳作侮未詳)甍(屋棟也釋名屋脊曰甍甍蒙也在上覆䝉屋也)夢(夢寐也石崇贈曹嘉詩世事非)
(所務周公不足夢玄寂令神玉可以守至冲)尊(祖賨切高也太玄日飛懸隂君道隆也進以懼疏制於尊也)
䆫(麤叢切在屋曰䆫説文怱聲釋名䆫聦也於内窺外以為聦也鮑昭翫月詩蛾眉蔽珠櫳玉鈎隔瑣忩三五二)
(八時千里與君同)牎(忩或從片陶潛詩有酒有酒閒飲東牎願言懷人舟車靡從)縱(將容切南北曰)
(縱東方朔七諫願悉心之所聞兮遭值君之不聦不開悟而難道兮不别横之與縱)誦(牆容切讀也宋玉九辯欲)
(循道而平驅兮又未知其所從然中路而迷惑兮自壓按而學誦徐邈讀三)訟(爭也潘岳闗中詩既徵爾辭既蔽爾)
(訟當乃明實否則證空)頌(歌也楊雄河東賦麗鈎芒與驂蓐收兮服玄冥及祝融敦衆神使式道兮奮六經而攄頌)
(顔師古讀如容非)心(思容切火藏也東方朔七諌賢士窮而隱處兮亷正方而不容子胥諫而靡軀兮比干忠)
(而剖心)彰(之戎切著也薛綜騶虞頌奮威揚徳豈弟之風聖徳極盛騶虞乃彰)童(諸容切夫童地)
(名春秋公㑹宋公于夫童左氏榖梁皆作鍾)讒(鉏弓切譖也劉向九歎吸精粹而吐氛濁兮横邪世而不容行)
(叩誠而不阿兮遂見排而逢讒)雙(䟱工切偶也後漢語天下無雙殿中無雙江夏無雙皆此讀左氏傳駟氏&KR0719;息)
(拱切以雙得聲或讀所江切非)深(書容切邃也周易浚恒之凶始求深也韓愈送李愿序窈而深廓其有容繚而)
(曲如往而復)乘(神融切駕也張衡東京賦發鯨魚鏗華鐘太丙弭節風后陪乘二)繩(直也陳琳武庫)
(賦陵九城而上躋起齊軌乎玉繩車軒轔於雷室騎浮厲乎雲宫)膺(於容切黄庭經舌下玄膺生死岸陶弘景)
(讀五)應(當也周易童蒙求我志應也初筮告以剛中也)隂(水之南山之北毛詩三之日納于凌隂太玄日飛懸)
(隂萬物融融)(塞也劉向九歎聲哀哀而懷高丘兮心愁愁而思舊邦願乘閒而自恃兮徑淫曀而道邦悲工切二)
壅(一作壅東方朔七諫赴㳂湘之流澌兮恐逐波而復東懷沙皪而自沈兮不忍見君之蔽壅)甕(烏工)
(切罌也急就章繫臂琅玕虎魄龍壁碧珠璣玫瑰甕)薨(呼公切卒也張昭陶謙哀辭將平世難社稷是崇降年不)
(永奄忽殂薨)興(火宫切起也馬融笛賦曲終闋盡餘絃更興繁手累發宻櫛疊重)降(胡公切下)
(也毛詩我心則降屈原騷經帝高陽之苗裔兮朕皇考曰伯庸攝提貞于孟陬兮惟庚寅吾以降三)洚(水逆行不遵道)
(孟子洚水者洪水也一曰洚洞水無厓貌洞音同)弘(大也陸機贈陸雲詩懷襲瑰瑋播植清風非德莫勤非道莫弘)
湛(羊戎切宋玉九辯乘精氣之摶摶兮騖諸神之湛湛驂白霓之習習兮歷羣靈之豐豐)用(餘封)
(切以也毛詩謀臧弗從不臧覆用我視謀猶亦孔之卭)壟(盧東切土壟東方朔七諫修往古以行㤙兮封比干)
(之丘壟賢俊慕而自附兮日浸淫而合同)臨(良中切涖也毛詩臨衝韓詩作隆假借司馬相如長門賦奉虚言而)
(望誠兮期城南之離宫修薄具而自設兮君不肯兮幸臨二)陵(大阜也釋名陵隆也體隆高也胡廣侍中箴國有學)
(校侯有泮宫各有攸教徳用不陵)
二冬(古通東)
三鍾(古通東)
四江(古通陽或轉入東)
五支
皆(堅奚切俱辭也漢書蜀人趙賓好小數書以為氣無箕子箕子者萬物方荄兹也顔師古曰荄音皆古皆荄與箕音)
(同九)階(陛也釋名階梯也如梯有等級也班固西都賦雖輕迅與僄狡猶偔貽而不能階攀井幹而未半目眩轉而意)
(迷)喈(鳥聲也徐幹齊都賦磬管鏘鏘鐘鼓喈喈制度之妙非衆所竒喈喈蓋用毛詩辭詩本作此讀)偕(俱也)
(顔延年詩采茨葺昔宇翦棘開舊畦物謝時既宴年往志不偕)街(四通道也風俗通街攜也離也四出之後攜離而别)
(也顔延年赭白馬賦惟德動天神物儀兮於時駔駿兌階街兮稟靈月駟袒雲螭兮)佳(美也揚雄反騷閨中容競綽約)
(兮相態以麗佳知衆嫭之嫉妒兮何必楊纍之蛾眉)垓(八極也郭璞遊仙詩姮娥揚妙音洪崖頷其頥升降隨長)
(烟飄颻戲九垓)該(備也揚雄交州牧箴大漢受命中國兼該南海之宇聖德是恢)陔(階次也道藏詩玉皇)
(命真王飛軒浪夭陔諸夭驩且悦瓊音自瑲凄)乖(公回切暌也漢律厯叙傳官失學微六家分乖壹彼壹此庶研)
(其幾)加(居之切増也三畧柔有所設剛有所施弱有所用強有所加三)嘉(善也楚辭天問簡狄在臺)
(嚳何宜玄鳥致昭女何嘉)歌(以聲吟咏也屈原逺逰張咸池奏承雲兮二女御九韶歌使湘靈鼓瑟兮令海若舞)
(馮夷)娃(涓畦切江淹空青賦楚之夏姫越之西施趙妃節后秦娥吳娃二)蠲(潔也儀禮哀子某圭為而)
(哀薦之饗注云毛詩吉圭為饎今作蠲揚雄太常箴我祀斯祗我粢孔蠲匪愆匪忒君子攸宜)丘(祛其切聚也左)
(氏傳史蘇之占為雷為火為嬴敗姬不利行師敗於宗丘齊謠大冠若箕修劍拄頥攻狄不能下壘枯丘二)開(張也)
(左思蜀都賦宣化之闥崇禮之闈華闕雙邈重門洞開)裘(渠之切皮衣也毛詩取彼狐狸為公子裘易林蔡侯)
(兩裘乆若流離三)求(索也曹大家東征賦貴賤貧富不可求兮正身履道以俟時兮)仇(讎也漢趙王之歌曰)
(為王餓死兮誰者憐之呂氏絶理兮託天報仇)虯(渠伊切龍有角者揚雄甘泉賦登鳯凰兮翳華芝駟蒼螭兮六)
(素虯)釿(渠希切黄庭經天庭地闗列斧釿靈臺盤固永不衰)義(魚羈切仁義也釋名義者宜也裁制)
(事物使合宜也周官凡殺人而義者史記君義嗣王逸九思濿滄海兮東遊沐盥浴兮天池訪大昊兮道要云靡貴兮仁義八)
議(謀也顔師古糾謬正俗或問議誼二字今人讀為宜音得以通答曰書云無偏無陂遵王之誼詩云出入諷議)
(或靡事不為故知亦有宜音)誼(善也説見上陂彼為切今讀陂彼義切書誼為義皆當以師古為正)峩(嵳峩)
(也司馬相如上林賦九嵕嶻嶭南山峩峩巖陁甗錡摧崣崛﨑)峨(峩山或在左劉向九嘆懷芬香而挾蕙兮佩江蘺之)
(菲菲握申椒與杜若兮冠浮雲之峨峨)我(己稱也太玄周首出我入我吉凶之魁)魚(鱗屬徐幹七喻大宛)
(之犠三江之魚雲鶬水鵠禽蹯豹胎胎音怡)厓(際也揚雄甘泉賦樵蒸焜上配藜四施北爌幽都南煬丹厓)
牛(魚其切大牲也屈原九章呂望屠於朝歌兮甯戚歌而飯牛不逢湯武與桓繆兮世孰從而知之二)皚(霜雪)
(白貌徐幹詩涼風吹礫礫霜氣何皚皚明月照緹幕華燈散炎暉)焞(吐雷切盛也毛詩嘽嘽焞焞如霆如雷漢)
(書韋玄成傳作推顔師古讀)臺(田黎切釋名臺持也築土堅高能自勝持也漢柏梁臺七言衛尉曰周衛交㦸)
(禁不時光錄勲曰總領從官柏梁臺廷尉曰平理請讞决嫌疑二)逃(遁也劉歆列女贊衛君不聴後果遁逃許不能)
(救女作載馳)能(年題切賢能也工善也韓子矜而好能下之所欺荀卿成相篇堯授能舜遇時尚賢推徳天下治陸)
(機挽歌殉殁身易亡救子非所能含言言哽咽揮涕涕流離二)旎(從風柔弱貌揚雄甘泉賦騰清霄而軼浮景兮夫何)
(旟旐之旖旎流星旄以電爥兮咸翠蓋而鸞旗)智(珍離切知也六韜將不智則三軍大疑將不明則三軍大傾)
波(班麋切浪也漁父辭世人皆濁何不淈其泥而揚其波衆人皆醉何不餔其糟而歠其醨)否(普悲)
(切屈原九章君含怒以待臣兮不清澈其然否蔽晦君之聰明兮虚惑誤又以欺)佩(蒲枚切佩玉也釋名佩陪)
(也言有陪貳也毛詩我送舅氏悠悠我思何以贈之瓊瑰玉佩四)斾(繫旐曰斾陳琳大荒賦華蓋建杠招搖樹斾攝)
(提運杓文昌承魁)排(推也釋名排非也所惡排去之也揚雄演連珠明君取士貴拔衆之所遺忠臣薦善不廢俗之)
(所排)俳(優也傅玄啄木詩嚶喔嚶喔聲正悲專為萬物作倡俳當此之時樂不可迴)配(鋪枚切偶也張)
(衡東京賦宗上帝於明堂推光武以作配辨方位而正則五精帥而來摧)罘(貧悲切罟也又之罟地名揚雄羽獵)
(賦荷垂天之罼張竟野之罘靡日月之朱竿曳彗星之飛旗秦東觀刻石常職既定後嗣循業長承聖治羣臣嘉徳祇誦聖烈)
(請刻之罘二)備(具也荀卿成相篇妻以二女任以事大人哉舜南面而立萬物備哉牋西切)浮(符非)
(切汎也屈原逺遊指炎神而直馳兮吾將往乎南疑覽方外之荒忽兮沛罔象而自浮)謀(謨杯切計也周官媒)
(氏鄭氏云媒之言謀也荀卿成相篇聖知不用愚者謀前車已覆後不知又曰主好論議必善謀莫不理續主執持二)沬
(昧也屈原騷經惟兹佩之可貴兮委厥美而歴茲芳菲菲而難虧兮芬至今猶未沬)灾(牋西切天火也易林三徳)
(五材和合四時隂陽順序國無咎灾五)災(灾籕文作災龜筴傳十有二月日至為期聖人徹焉身乃無灾)哉
(語助也龜策傳此無他故其崇在龜後雖悔之豈有及哉)嚌(衆聲也班彪北征賦鴈雝雝以羣翔鵾雞鳴以嚌嚌遊子)
(悲其故鄉心愴悢以傷懷撫長劍而慨息泣漣落而霑衣懷音而)濟(渡也班固幽通賦懿前烈之純淑兮窮與達其)
(必濟咨孤矇之眇眇兮將圮絶而罔階顔師古讀階堅奚切)雌(千西切雌雄莊子猨猵狙以為雌毛詩尚求其)
(雌老子知其雄守其雌為天下谿為天下谿常德不離二)猜(疑也鮑昭擬古詩日中安能止鐘鳴猶未歸夷世不可逢)
(賢君信愛才明慮自天斷不受外嫌猜才前西切)才(前西切能也毛詩思無期思馬斯才陸雲詩咨予頑矇蕞)
(爾弱才沈曜玄渚挹庇雲淇四)財(貨也舜南風之歌南風之時兮可以阜吾民之財兮)材(木梃也劉歆列女傳)
(妻往説公陳其幹材列言勞苦公遂釋之)裁(裁衣也楚詞惜誓黄鵠後時而寄處兮䲭梟羣而制之神龍失水而陸居)
(兮為蟻螻之所裁)莎(蘇回切馬融廣成頌鎮以瑤臺純以金堤樹以蒲栁被以綠莎)多(章移切廣)
(雅祇也周易無祇悔九家本作多論語多見其不知量本或作祇二)㩼(多也張衡西京賦炙炰夥清酤㩼皇恩溥洪徳)
(施)志(真而切意慕也屈原九章忠何辜以遇罰兮亦非余心之所志行不羣以顛越兮又衆兆之所咍徐邈讀)
(二)齋(禮記齋者齊也齊不齊以致齋者也後漢語曰一年三百六十日三百五十九日齋一日不齋醉如泥)
釵(稱脂切婦女岐䈂也繁欽定情何以慰别離耳後玳瑁釵)春(川佳切首時也尚書大傳物之動何以謂)
(之春春者出也出也者物之出也出吹去聲左貴嬪楊后文懸名日月垂萬春焉嗚呼庶妾感四時焉)儕(仕之)
(切類也韓愈猛虎行猛虎雖云惡亦各有匹儕羣行深谷門百獸望風低)沙(山宜切水散石也流沙地名司馬相)
(如子虚賦湧泉清池激水推移外發夫容䔖華内隱巨石白沙揚雄甘泉賦樵蒸昆上配黎四施東爥滄海西燿流沙五)
鯊(魚類今吹沙小魚也徐幹齊都賦罛鱣鮷網鯉鯊拾蠙珠籍蛟蠵)魦(鯊或作魦馬融廣成頌魴鱮鱏鯿鰋)
(鯉鱨魦樂我純德騰躍相隨)疏(稀也劉章言田深耕概種立苗欲疏非其種者鉏而去之)灑(揚水劉向九歎)
(曽哀悽欷心離離兮還顧高丘泣如灑兮)試(申之切用也周易可貞旡咎固有之也旡妄之藥不可試也)
是(市之切直也蔡邕釋誨予惟悼哉害其若是天高地厚跼而蹐之)哀(於希切悲也說文衣聲爾)
(雅哀哀懷報徳也裴瑜讀宋玉九辯靚杪秋之遙夜兮心繚㤡而有哀春秋連逴而日高兮然惆悵而自悲三)埃(塵也)
(說文矣聲龜筴傳若為枯旱風而揚埃蝗蟲暴生百姓失時)憂(愁也易林不見叔姬使伯心憂又曰寒燠失時雖耗)
(無憂)畏(於非切懼也古文尚書天威匪忱禮記引書徳威惟威今皆作畏毛詩亦可畏也伊可懷也懷胡隈切)
柯(於離切枝也黄庭經丹靑紫條翠靈柯七蕤玉籥閉兩扉)毁(翾規切壞也太玄減首減其疾不至)
(危也瀏漣之減生根毁也)諱(呼韋切忌也東方朔七諫願承間而效志兮恐犯忌而干諱卒撫情以寂漠兮然怊)
(悵而自悲二)緯(張玄劉向九歎慶忌囚於阱室兮陳不占戰而赴圍破伯牙之號鐘兮挾人筝而彈緯徐邈讀)
淮(胡隈切水出桐柏釋名淮圍也圍繞揚州北界東至海也左氏傳有酒如淮有肉如坻寡君中此爲諸侯師七)
禍(害也荀子成相篇論臣過反其施尊主安國尚賢義距諫飾非愚而上同國必禍義音宜)化(變也三畧變動)
(無常因敵變化不為事先動而輙隨陳琳大荒賦越洪寜之蕩蕩兮追玄漠之造化跨五三其無偶兮邈卓立而獨竒)䃶
(堅峻貌司馬相如大人賦鑽羅列聚叢以蘢茸兮衍曼流爛壇以陸離徑入雷室之砰磷鬱律兮洞出鬼谷之崫礨嵬䃶)懷
(回也安也思也抱也釋名懷回也本有去意回來就已也張衡東京賦辨方位而正則五精帥而來摧尊赤氏之朱光四靈懋)
(而允懷漢房中歌大海蕩蕩水所歸高賢愉愉民所懷左氏傳聲伯之歌曰濟洹之水贈我以瓊瑰歸乎歸乎瓊瑰盈吾懷乎)
壞(自破也國語云周詩有之天之所支不可壞也其壞亦不可以支也又孔子之歌泰山其頽乎兮梁木其壞乎哲人)
(其萎乎)和(順也諧也史記叙傳依之違之周公綏之憤發文徳天下和之老子聲音之相和前後之相隨)
諧(弦雞切和也後漢語諧不諧在赤眉周澤傳時人為之語曰生世不諧作太常妻三)湝(湝湝猶湯湯也毛詩)
(淮水湝湝憂心且悲淑人君子其徳不囘)孩(嬰孩也郭璞遊僊詩竒齡邁五龍千歲方嬰孩姮娥揚妙音洪崖含其頥)
尤(盈之切過也異也韋玄成自劾詩誰謂徳難厲其庶而嗟我小子於貳其尤屈原九章信讒諛之溷濁兮盛氣)
(志而過之何貞臣之無辜兮被離謗而見尤五)訧(過也毛詩俾無訧兮太玄傒首次七與禍期也次八非厥訧也)
肬(結病也屈原九章竭忠誠而事君兮反離羣而贅肬忘儇媚以背衆兮待明君其知之)怠(懈也范蠡曰得)
(時無怠時不再來來讀如釐周易謙輕而豫怠虞氏作怡劉歆列女贊齊姜公正言行不怠勸勉晉文反國無疑)胎
(孕也漢樂章衆庶熈熈施及夭胎羣生啿啿受春之祺)易(余支切說也毛詩爾還而入我心易也還而不入否)
(難知也二)蛇(虺也毛詩男子之祥維熊維羆女子之祥維虺維蛇古龍蛇之蛇皆此讀)猷(延知切圖也魏)
(卞蘭太子賦超古人之遐踪崇先聖之宏基躭八素之祕奥遵二儀之大猷五)悠(悠逺也梁竦賦彼皇麟之高舉兮熈)
(太清之悠悠臨岷川以懷恨兮指丹海以為期)由(從也馮衍顯志賦往者不可攀援兮來者不可與期病没世之不稱)
(兮願横逝而無由)遊(放也班彪閒居賦望常山之峩峩登北岳以高遊嘉孝武之乾乾親釋躬於伯姬)游
(遊或作游司馬相如上林賦拖蜺旌靡雲旗前皮軒後道游)運(于非切淮南子晝隋灰而月運闕注云運讀如)
(連闈之闈)來(陵之切儀禮來女孝孫注云來讀為釐釋名往歸於彼也故其言之卬頭以指逺也來使之入也故)
(其言之低頭以招之也漢書無說詩匡鼎來五)萊(夫蕦也陸機草木䟽萊藜也說文萊蔓華爾雅作釐郭璞遊僊詩朱)
(門何足榮未若託蓬萊臨泉揖清波陵岡掇丹荑)霾(雨土也說文貍聲釋名風而雨土曰霾霾晦也言如物塵晦之)
(色也顔延年詩雖慚丹雘施未謂玄素暌徒遭良時詖王道奄昏霾)埋(藏也釋名葬不如禮曰埋埋痗也趨使也腐而)
(已也萊人之歌曰景公死乎不與埋三軍之事乎不與謀師乎師乎何黨之乎謀音媒)羅(遭也揚雄方言羅謂之罹)
(罹謂之羅周官樹王舍注云為之藩羅太玄䎡首木衝振其枝三郤鈎羅)人(如之切天地人為三才荀卿成相篇)
(請布基慎聖人愚而自專事不治)資(津私切聲如齎貨也周官共財用之弊齎一作資眡祲九曰隮故作資今)
(讀訛咨虀類同)薺(才資切蒺藜也資聲如齎薺亦當如齊趨以采薺或讀平聲陳琳大荒賦鐘鼓恊於肆夏兮步)
(驟應乎采薺聲啾鎗以儵忽兮入南端之紫闈今讀訛茨餈類同二)次(舍也劉向九歎念余邦之横陷兮宗鬼神之無)
(次閔先祀之中絶兮心惶惑而自悲)斯(相支切聲當如西毛詩斧以斯之徐鍇說文繫傳曰凡斯皆當讀如西今)
(惟馬嘶方讀如西蓋失之疵疾移切貲即移切聲皆放此)私(息夷切不公也聲當近綏釋名私恤也有所恤念也)
(必讀近綏方與恤聲相近亦與支韻相叶今讀訛)茲(子之切此也子聲本如濟水之濟以濟翻茲方得本音思)
(息茲切詞似茲切皆當用此音以翻今讀訛又菑本側持切聲當近之慈本疾之切聲當近齊今俗讀此二音幾與魚虞等韻)
(相叶其失之甚矣)
六脂(古通支)
七之(古通支)
八微(古通支)
九魚
家(攻乎切居也又室家左氏傳伯姬之占曰姪其從姑六年其逋逃歸其國而棄其家馮驩歌曰長鋏歸來乎食無魚)
(又曰長鋏歸來乎無以為家四)瓜(㼌也説文孤罛觚皆以瓜得聲毛詩投我以木瓜左氏傳登有莘之墟綿綿生之瓜)
(余為渾良夫呌天無辜)葭(蒹葭司馬相如子虚賦藏茛蒹葭東蘠彫胡蓮藕觚盧奄閭軒于)故(辜也賈誼)
(弔屈原文般紛紛其離此尤兮亦夫子之故也歴九州而相其君兮何必懷此都也史記作辜)據(斤於切依也龜)
(筴傳事有所疾亦有所徐物有所拘亦有所據八)鉤(曲也周官鈎樊纓注云故書鉤為拘古日出東南隅詩羅敷善)
(蠶桑採桑城南隅青絲為籠繩桂枝為籠鈎)溝(瀆也易林馬驚破車王孫墜溝身死魂去離其室廬)歌(吟也)
(栁宗元饒娥碑辭鄱民哀號或以頌歌齊女色憂傷槐罷誅)鳩(鳥名道藏歌重萌鬰以赫朱風引鳲鳩既忘榮曜契)
(何不寶仙居)獢(偈獢短喙犬張衡西京賦千乘雷動萬騎龍趨屬車之簉載獫猲獢)龜(水蟲也王褒僮約結)
(網捕魚繳鴈彈鳬登山射鹿入水捕龜)驕(六尺馬也漢書叙傳漢興柔逺與爾剖符皆恃其岨乍臣作驕)去
(丘於切離也左氏傳秦伯伐晉卜之曰千乘三去三去之餘獲其雄狐二)丘(丘陵也陳琳大荒賦過不死之靈域兮仍)
(羽人之丹丘惟民生之每每兮佇盤桓以躊躇)恢(空胡切大也道藏歌五老監魂戒心端情自恢身度水火官名)
(入九龍廬)求(疆於切索也陳琳大荒賦雖遊目於西極兮大道卷而未舒仍皇靈之攸舒兮爰稽余之所求二)仇
(讎也陸機感丘賦抨神爽以嬰物兮濟性命而為仇忘大暮於千祀兮爭朝榮於須臾)衙(牛居切釋名敔衙也)
(衙止也所以止樂也宋玉九辯左朱雀之茇茇兮右蒼龍之躣躣屬雷師之闐闐兮通飛亷之衙衙又五乎切徐邈讀二)
吾(吾者我自親之貌國語優施歌曰暇豫之吾吾不如烏烏人皆集於苑己獨集於枯)頭(同都切首也釋)
(名頭獨也於體高而獨也靈光殿賦上紀開闢逐古之初五龍比翼人皇九頭三)逃(亡也易林國破為墟君子犇逃)
(或曰國破空虚君奔走逃)臺(土高四方也易林典策法書藏在蘭臺)疇(陳如切田疇也等也韓愈王弘中銘)
(方平所部禁絶浮屠風雨順易秔稻盈疇陸機感丘賦翳形骸以下淪兮漂營魄而且浮隨隂陽以融冶兮託山原而為疇八)
幬(帳也丁廙寡婦賦靜閉門以卻掃魂孤㷀以窮居刷朱扉以白堊易玄帳以素幬)籌(畫也蔡洪圍棋賦攄妙思)
(奮玄籌飾服色玩騂駒)儔(侣也韓愈盧夫人墓銘伊昔淑哲或圖或書嗟咨夫人孰與為儔)濤(波也栁宗)
(元饒娥詩蒸蒸在家其父世漁飲酒不節死於風濤)懲(戒也柳宗元佩韋賦陽宅身以執剛兮卒易帥而䝉辜羽愎心)
(以盭志兮首身離而不懲)朝(朝廷也急就章向夷吾竺諫朝易林赤帝懸車廢職不朝叔帶之灾居于汜廬)持
(執也古隴西行清白各異尊酒上玉華疏酌酒持與客客言主人持)能(女居切善也栁宗元佩韋賦歴九折而直犇)
(兮固摧轅而失途遵大路而曲轍兮又求達而不能二)挐(紛挐亂也王逸九思嗟嗟兮悲夫散亂兮紛挐茅絲兮同)
(䋴冠履兮共絇)杯(犇謨切酒器也古隴西行郤畧再拜跪然後持一杯談笑未及竟左顧勑中厨二)兵
(械也道藏歌解帶天皇寑停駕高上兵玉真啓角節翊衛自相扶)溥(滂模切大也陳琳大荒賦懿淳燿之明徳)
(兮願請間於一隅温風翕以陽烈兮赤水汩以涌溥)華(芳無切榮也郭璞曰江東謂華為敷陸徳明曰古讀華如)
(敷不獨江東也漢光武曰仕宦當作執金吾娶妻必得隂麗華二)傅(相也揚雄解嘲或解縛而相或釋褐而傅或倚)
(夷門而笑或橫江潭而漁)不(馮無切否也日出東南隅行使君謝羅敷還可共載不羅敷前致辭使君一何愚)
謀(䝉晡切計也易林懿公淺愚不受深謀又曰張陳嘉謀贊成漢都十一)蟇(水蟲也龜筴傳日為徳而)
(君於天下辱於三足之烏月為刑而相佐見食於蝦蟇)旄(注於干首者傅毅洛都賦崑山美玉濤海明珠金銀璆琳)
(翠鷩貂旄)髳(羌類栁宗元劍門銘界山為門環于蜀都叢險積貨混并羌髳)毛(無也後漢馮衍傳饑者毛食太)
(子賢曰案衍集作無今俗語猶然者或古語亦通乎當讀如模)媒(妁也易林塗行破車醜女無媒莫適為偶孤困獨居)
鍪(兠鍪胄也急就章弓弩箭矢鎧兠鍪鐵棰檛杖梲柲殳)墓(墳也漢書叙傳農不出貢罪不收孥宫不新館)
(陵不崇墓顔師古讀)侔(等也權徳輿幾銘沖用為工方寸為鑪周行不殆造物可侔)幕(帷也李陵歌徑萬里)
(兮度沙幕為君將兮奮匈奴)髦(長毛也韓愈毛穎傳筮辭缺口而長須八竅而趺居獨取其髦)廡(㣲夫)
(切堂下也昭明太子殿賦建廂廊於左右造金墀於前廡卷高帷於玉楹且散志於琴書)鄹(遵須切邑孔子自趙)
(反衛息鄹遂為操曰黄河河洋洋攸攸之魚臨津不濟還轅自鄹四)郰(鄹一作郰説文魯下邑孔子之鄉從邑取聲)
陬(隅也張衡南都賦天封大孤列僊之陬上平衍而曠蕩下蒙籠而﨑嶇)(諏也太玄事首事在樞不咨不)
(喪其晳符)驟(逡須切走也淮南子縱志舒節以馳大區可以步而步可以驟而驟)素(孫租切帛)
(也古上山採蘪蕪詩新人工織縑故人工織素織縑日一匹織素五丈餘)消(詢趨切息也崔駰反都賦幹弱枝強)
(末大本消禍起蕭牆不在須臾四)修(飾也陸機感丘賦妍蚩混而為一兮孰云識其所修必眇世以逺覽兮夫何殉)
(以區區)邪(詳余切不正也詩其虚其邪爾雅作徐又曰思無邪思馬斯徂班彪北征賦降几杖於藩國兮折呉)
(濞之逆邪惟太宗之蕩蕩豈曩秦之所圖四)琊(琅琊地名揚雄徐州牧箴降周任姜鎮於琅琊姜氏絶苗田氏攸都)
囚(拘也王逸九思白龍兮見射靈龜兮執拘仲尼兮困厄鄒衍兮幽囚)遒(迫也道藏歌不見九靈母北真道相)
(遒九龍運東井天馬發西隅)周(專於切姬姓國李興諸葛亮表閭之文漢高歸魂於豐沛太公五世而反周想)
(㒺象以髣髴冀影響之有餘六)州(五黨為州釋名州注也郡國所注仰也春秋說題辭曰州之言殊也合同類其界也)
(易林鸇鳩徙巢西至平州遭逢雷電霹我葺廬)洲(渚也釋名洲聚也鳥物所聚息之處也劉楨魯都賦素秋二七天漢)
(指隅緹帷彌津丹帳覆洲)舟(行水曰舟道藏謌玉龜七寶林唱讚願同舟丹景曜目精令我心踟蹰)昭(明也)
(漢書叙傳受命之初贊功剖符奕世宏業爵土乃昭)朝(朝夕王逸九思望舊邦兮路逶隨憂心悄兮心勤劬魂㷀㷀兮)
(不遑寐目眇眇兮寤終朝)騶(窻俞切廐御也淮南子四時為馬隂陽為騶乘雲陵霄與造化者俱)巢
(牀魚切鳥在木上曰巢崔駰反都賦大漢之初雍土是居哀平之世鴝鵒來巢)舍(商居切息也說文舍聲又曰)
(余語之舒也舍省聲公羊傳書君舍左氏穀梁傳皆作荼音舒毛詩爾之安行亦不遑舍爾之亟行遑脂爾車二)奢
(張也急就章耿潘扈焦滅胡晏竒能邢麗奢)酬(常如切報也栁宗元饒娥碑辭懿兹徳女家世不儒竒行特出)
(神道莫酬)謳(衣虚切齊謌也郭迻讀曹植詩吾與二三子曲晏此城隅秦箏發西音齊瑟揚東謳三)憂
(愁也易林出入休居安止無憂黄庭經三神之樂由隱居倐歘遊遨無遺憂)妖(異也孔臧鴞賦觀之歡然覽考經書)
(在徳為祥棄常為妖)煦(匈于切日出温也李嵩述志賦稟玄元而陶衍承景靈之冥符䕃朝雲之罨藹仰朗日之)
(照煦六)嘔(猶煦也揚雄美新權輿天地睢睢盱盱或玄而萌或黄而牙玄黄剖判上下相嘔牙音吾)休(美也)
(胡綜大牙賦含契河洛動與道俱天贊人和僉曰惟休)庥(廕也韓愈溪堂詩公在中流右詩左書無我斁遺此邦是)
(庥)嬉(戲也劉楨魯都賦素秋二七天漢指隅民胥祓禊國子水嬉)姱(美也楚辭大招朱唇皓齒嫭以姱比)
(徳好閑習以都)灰(荒胡切火餘也陳琳栁賦有孤子之細栁獨么枰而剽殊隨枯木於㸑側將並寘於土灰)
侯(洪孤切公侯也史記斬盧胡王漢書作侯張衡西京賦自君作故何禮之拘増昭儀於婕妤賢既公而又侯十)
騢(馬也毛詩有駰有騢有驔有魚以車袪袪)瑕(疵也禮記引詩瑕不謂矣鄭注云瑕之言胡也龜筴傳日辰不)
(全故有孤虚黄金有疵白玉有瑕事有所疾亦有所徐)豭(豖也左氏傳野人之歌曰既定爾婁猪盍歸我艾豭)
霞(赤雲也屈原逺遊篇飡六氣而飲沆瀣兮潄正陽而含朝霞保神明之清澄兮精氣入而麤穢除)鰕(水蟲)
(易林鯉鮒鮪鰕積福多魚資所有無富我窮家家攻胡切)鏵(鍫也釋名鏵刳也刳地為坎也)候(伺也易林升高)
(登虚欲有望候駕之北邑與喜相扶)遐(逺也太玄缺舩跋車其害不遐)孩(嬰孩也道藏謌仰翕長庚井練胎反)
(嬰孩太一保命籍南陵拔夜居)牙(訛乎切齒也漢地里志允吾字作牙揚雄豫州牧箴不慮不圖喪其爪牙二)
芽(初生草也揚雄徐州箴禍如丘山本在萌芽牧臣司徐敢告僕夫)偷(容朱切薄也張衡東京賦敬慎)
(威儀示民不偷我有嘉賓其樂愉愉三)媮(樂也張衡西京賦鑒戒唐詩佗人是媮自君作故何禮之拘)喻
(譬也道藏歌同歡舞雲華衆真欣誰喻丹景曜目精令我心踟蹰)遊(羊諸切放也黄庭經五靈夜燭煥八區子)
(存内皇與我遊身披鳯衣御虎符二)由(用也焦仲卿詩阿母謂府吏何乃太區區此婦無禮法舉動自專由)尤
(雲俱切異也道藏歌日月粲華暉迴光照真符億兆不同刼千載莫之尤)樓(凌如切重屋也古日出東南隅行日)
(出東南隅照我秦氏樓秦氏有好女自名為羅敷八)婁(離婁刻鏤貌蕭該漢書讀何晏景福殿賦繚以藻井編以綷疏)
(紅葩丹綺離婁)鏤(彫刻也王延壽靈光殿賦綠房紫菂窋䆛垂珠雲楶藻棁龍桷雕鏤)慮(思也林慮縣或)
(作隆廬淮南子恬然無思澹然無慮以天為蓋以地為輿)陵(侮也栁宗元佩韋賦雲岳岳而專強兮果黜志而乖圖咸)
(觸屏以拒訓兮肆殞越而就陵)流(水流也陸雲贈顧尚書樂奏聲哀言發涕流唯願吾子徳與福俱)留(住也)
(陸雲賦遊士非乎故宇步彷徨以踟蹰佇盤桓而不能聊相佯以淹留)僚(官僚也傅毅洛都賦革服朔正官僚辨方)
(位摹八區)仍(人余切重也栁宗元佩韋賦冶訐諫於昏朝兮名崩陁而陷誅苟縱直而不羇兮乃變罹而禍仍)
資(如今讀叶魚韻貨也韓愈毛穎傳筮曰八竅而趺居獨取其髦簡牘是資天下其同書髦音模古資雌疵思詞)
(一類多與今魚虞等韻叶用下同二)訾(思也郭璞山海經足訾贊見人則呼其名足訾)斯(如今讀叶魚韻)
(此也蔡邕短人賦熱地蝗兮蘆即且子如切繭中蛹兮蠶蠕音而須視短人兮形如斯二)思(念也徐幹詩妾身雖在逺)
(豈違君須臾既厚不中薄想君時見思)詞(如今讀叶魚韻言也劉楨魯都賦素秋二七天漢指隅工祝掩渚揚)
(茢陳詞)鷺(音盧毛詩振鷺音義云一音盧)
十虞(古通魚)
十一模(古通魚)
十二齊(古通支)
十三佳(古轉聲通支)
十四皆(古轉聲通支)
十五灰(古通支)
十六咍(古轉聲通支)
十七真
昆(俱倫切兄也昆明也禮記昆蟲未蟄鄭注亦曰昆明也度尚曹娥碑辭若堯二女為湘夫人時効髣髴以詔後昆八)
鵾(鵾雞也傅毅洛都賦屬蒲且以矰紅命詹何使沈綸維高冥之獨鵠連軒翥之雙鵾)琨(石之美者蘇内翰李)
(氏潛珍閣銘眩古潭之百尺涵萬象於瑤琨耿月魄以終夜湛天容之方春)鰥(大魚也老而無妻曰鰥鰥鵾也愁悒)
(不寐目恒鰥鰥然也屈原天問舜閔在家又何以鰥堯不姚告二女何親昆音同)宮(葛盈切栁宗元孝門銘惟昔魯侯見)
(命夷宫亦有考叔寤莊稱純)觀(視也高彪詩枉道依合復無所觀先公高節越可永遵)悁(憂貌徐幹詩安)
(得鴻鸞羽見此心中人誠心亮不遂搔首立悁悁)弓(姑弘切弧也公羊傳書黑弓左氏穀梁傳作黑肱儀禮侯)
(道五十弓注云今文改弓為肱屈原九歌帶長劍兮挾秦弓首雖離兮心不懲二)躬(身也周易震不于其躬于其鄰)
(又曰艮其限危薫心也艮其身止諸躬也班固東都賦登靈臺考休徵俯仰乎乾坤參象乎聖躬)堅(古因切固也白)
(虎通臣者堅也屬志自堅固也雷義傳鄉里語曰膠漆自謂堅不如雷與陳二)間(中間也高彪詩人有計策六竒五間)
(緫兹三事謀則諮詢)徑(堅靈切小路也孫楚韓王䑓賦卉木鬱以成行兮屯羽嘈以成羣翦榛楛以投跡兮披籠)
(叢以為徑)頸(拘盈切項也曹植魏文帝誄咨逺臣之眇眇兮感凶諱以怛驚心孤絶而靡告兮紛流涕而交頸)
敬(居卿切肅也曹植車渠椀賦何神恠之巨偉信一覽而尤敬雖離朱之聰明猶炫燿而失精)功
(居銀切伐也司馬相如子虚賦騖於鹽浦割鮮染輪射中獲多矜而自功)坤(區倫切乾坤釋名坤順也上順乾也)
(陸機呉大帝誄厥靈伊何克聖克仁茂對四象克配乾坤二)髠(人名春秋楚世子商臣弑其君髠左氏傳作頵音同)
磬(苦丁切樂器也董京詩鸚鵡能言泗濱浮磬衆人所翫豈合物情)慶(丘京切福也班固白雉詩)
(容潔朗兮於純精彰皇徳兮侔周成永延長兮膺天慶)肯(苦恩切可也太玄應首上施下和匪其肯也一縱一)
(横經緯陳也)愆(乞鄰切過也韓愈祭兄文生不偕居疾藥不親斂不摩棺瘞不繞墳趨奔朿制生死虧恩歸女)
(教男反骨本原其不有年以補我愆古墳原恩皆恊真韻各見本字)牽(輕因切挽也周易繫于金柅柔道牽也包)
(有魚義不及賓也二)謙(遜也太玄少首冥自少不見謙也自少不至謙不誠也)艱(渠巾切險也釋名艱)
(根也如物根也周官以恤民之艱阨鄭注云故書艱為㨷崔駰大理箴昔在仲尼哀務辜人子罕禮刑衛人釋艱一讀居銀切)
(五)覲(見也蔡邕筆賦紀三皇之功伐兮表八百之肆覲傳六經而綴百代兮建皇極而叙彛倫)乾(乾乾不息)
(也釋名乾進也行不息也魏邯鄲淳受命述治詠儒墨納策公卿昧旦孜孜夕惕乾乾務在諧萬國叙彛倫而折不若懷逺人)
䖍(恭也高彪詩文武將墜乃俾俊臣整我皇綱董此不虔)旂(交龍為旂説文斤聲徐鍇繫傳曰斤初近似聲)
(韻家所以言傍紐也爾雅焉芹字亦云以詩與左氏傳騐之合音芹)原(虞雲切廣平曰原史記叙傳懷王客死子蘭咎)
(屈原好諛信讒楚并於秦六)源(水原也韓愈王弘中墓銘有事其末而忘其源切近昧陋道由是堙)嫄(帝嚳)
(妃也毛詩厥初生民時惟姜嫄)元(始也華元春秋大夫桓君山僊賦呼則出故翕則納新夭矯經引積氣關元史記叙)
(傳莊王之賢乃復國陳既赦鄭伯班師華元)黿(大鼈也蘇内翰李氏潛珍閣銘因石阜以庭字跨飲江之鼇黿岌飛)
(簷與鐵柱揷清江之奫淪)頑(㮯頭也蘇内翰祭韓忠獻文援手拯溺期我於仁豈知無用既老益頑)研
(魚巾切磨也陸雲贈顧尚書詩厥弘伊何靡曠不遵厥明伊何靡妙不研二)顏(眉目之間也蘇内翰祭韓忠獻文勿)
(以大匠笑彼汗顔援手拯溺期我於仁)嵓(魚金切山巖也稽康琴賦盤紆隱深磪嵬岑嵓玄嶺巉巖岞崿嶇崯)
言(魚斤切語也韓愈孔戣墓銘白而長身寡笑與言其尚類也莫與之倫二)沂(水名杜篤論都賦奮彗光)
(埽項軍遂濟人難蕩滌於泗沂)顛(典因切頂也説文以貞得聲司馬相如上林賦長嘯哀鳴翩幡互經夭蟜枝格)
(偃蹇杪顛二)巔(山頂王褎洞簫賦朝露清泠而隕其側兮玉液浸淫而承其根孤雌寡鵠娯優乎其下兮春禽翺翔)
(乎其巔)敦(都鈞切厚也崔瑗南陽文學頌我國既淳我俗既敦)天(鐵因切至高無上也白虎通天)
(者身也天之為言鎮也禮統天之為言神也陳也珍也毛詩與周易凡天皆當為此讀屈原九歌乘龍兮轔轔高駝兮冲天結)
(桂枝兮延竚羌愈思兮愁人)焞(他鈞切火色也左氏傳上陽之占袀服振振取號之旂鶉之賁賁天策焞焞振)
(音真旂音芹賁逋鈞切二)暾(日初出貌蘇内翰衆妙堂詩湛然無觀古真人跌坐一醉扶桑暾)田(地因)
(切樹穀曰田顏師古急就章注云古者田陳聲相近太玄失首滿其倉蕪其田張衡南都賦開竇灑流浸彼稻田溝澮脉運堤)
(相輑輑丘均切二)佃(佃狩也馬融廣成頌忽蒐狩之禮闕槃虞之佃闇昧不覩日月之光聾昏不聞雷霆之震音真)
遯(徒鈞切退也徐幹齊都賦砏殷奰戾壯氣無倫凌高越險追逺逐遯六)豚(豕也説文遯以豚得聲禮)
(記圈豚行不舉足鄭注云豚之言若有所循李尤席銘施席接賓士無過賢直時所有何必羊豚賢下珍切)遁(遷也)
(蘇内翰李仲蒙哀詞乆而不堪厭則遁兮渾樸簡易棄弗申兮)溷(濁也劉楨魯都賦旁厲四邑延於休溷冠蓋交錯隱)
(隱轔轔)臀(脽也急就章鬭變殺傷捕伍鄰盗賊繫囚榜笞臀)屯(聚也傳毅洛都賦岳凟為之㠌蕩穹蒼為)
(之動運武臣將校按部勒屯運音云)定(唐丁切止也毛詩不弔昊天亂靡有定式月斯生俾民不寧)南
(尼心切火方也白虎通曰夷狄來朝中國於是作樂樂之南之為言任也又曰八月之律謂之南律何南者任也言陽氣尚有)
(任生薺麥也毛詩逺送於南沈重讀陸雲喜霽賦朱明啓候凱風自南復火正之舊司黜后土於重隂二)男(男子釋名)
(男任也典任事也白虎通男者任也任功業也易林隂化為陽女化為男治道得通君臣相承)難(奴鈞切艱難也)
(王褎九懷河伯兮開門迎余兮歡欣顧念兮舊都懷恨兮艱難)年(禰因切穀一熟也釋名年進也進而前也漢書)
(武帝叙傳封禪郊祀登秋百神恊律改正饗兹永年四)(邑也説文年聲許慎讀若寧)佞(口才夏侯湛抵)
(疑倚靡容悦出入﨑傾逐巧㸃妍嘔喁辯佞)甯(顧也漢樂章周流常羊思所并穰穰復正直往甯顔師古)
葚(知林切開封五經文字椹音碪又桑葚也或從草或從木皆音碪毛詩于嗟鳩兮無食桑葚于嗟女兮無與士耽耽)
(持林切)逞(癡真切盡也張衡思玄賦遇九臯之介鳥兮怨素意之不逞遊塵外而瞥天兮據冥翳而哀鳴太子)
(賢讀)闐(池鄰切盛貌說文以真得聲毛詩振旅闐闐三)填(塞也鄭氏詩注云古者寘填塵同陸徳明云依)
(字皆是田字亦音陳故陳公子奔齊以田為氏也)甸(丘甸也周官掌令丘乘田之政令注云四丘為甸讀與維禹敶)
(之之敶同又劉劭瑞龍賦有蜿之龍來遊郊甸應節合義象徳效仁)奔(逋鈞切走也崔駰七依乃命長狄使驅獸)
(夷羿作虞人騰句喙以追飛騁韓盧以逐奔三)賁(虎賁崔實諫議大夫箴處有誦訓出有旅賁木鐸之求爰納道人)
崩(殂也揚雄元后誄享國六十殂落而崩四海傷懷擗踴拊心)風(方愔切氣也毛詩穆如清風屈原九)
(章乘鄂渚而反顧兮款秋冬之緒風步余馬兮山臯低余車兮方林五)楓(楓香木也張衡西京賦木則樅枯椶柟梓)
(棫楩楓嘉卉灌叢蔚若鄧林)分(散也曹植文帝誄皓皓太素兩儀始分中和產物肇有人倫)藩(屏也韓愈)
(苗夫人墓銘或毗於王或式於藩是生夫人戴穆公聞爰初在家孝友惠淳聞微勻切)蕃(盛也栁宗元祭從兄文我)
(姓嬋嫣由古而蕃聯事尚書十有八人)翩(紕芩切飛貌陸機大暮賦庭樹兮華落暮草兮根陳松柏兮鬱鬱飛鳥兮)
(翩翩三)偏(不正也何晏景福殿賦温房承其東序涼室處其西偏開建陽則朱炎啓金光則清風臻)篇
(籍也道藏謌白帝行炁道當新名書紫府得其篇西龜定錄位真人)雰(孚愔切雰雰雪落貌毛詩雨雪雰雰白居)
(易雪詩窮隂蒼蒼雲雰雰雪深殁脛泥殁輪正用此讀六)紛(亂也班固西都賦紅羅颯纚綺組績紛精曜華燭俯仰如)
(神)芬(芬芳又芬芬香貌亦盛貌王裦九懷乘龍兮偃蹇高回翔兮上臻襲英衣兮緹䌌披華裳兮芳芬何晏景福殿)
(賦結實商秋敷華青春藹藹萋萋馥馥芬芬揚雄甘泉賦盻蠁豐融懿懿芬芬炎感黄龍熛訛碩麟)氛(祲也謝靈運祖)
(德詩兼抱濟物性而不纓垢氛段生蕃魏國展季救魯人)翻(飛也鄭曼季贈陸雲鴛鴦于飛徘徊翩翻載頡載頏命侣)
(鳴羣)璠(璵璠陸雲贈顧秀才藻不雕樸華不變淳有匪君子如珪如璠)便(毗并切安也陳琳車渠椀賦王)
(爵不揮欲厥珍兮豈若陶梓為用便兮指今棄寶與齊民兮三)盆(盎也蘇内翰東樓詩白髪蒼顔自照盆董生端合是)
(前身)盤(器名崔瑗大將軍鼎銘禹鏤其鼎湯刻其盤紀功申戒貽則後人)焚(符筠切燎也曹植文帝誄)
(季嗣不維綱漏於秦崩樂滅學儒坑禮焚九)濆(水際陸雲詩於時翻飛虎嘯江濆式遏不虞俾也無塵)憤
(懣也蘇黄門祭范蜀公文力言不從遂致為臣開門接士不怨不憤)墳(墳衍也劉楨魯都賦舉成均之舊志建學校乎)
(泗濱表泮宫之憲肆有唐虞之三墳)繁(多也陸雲夏府君誄玄祐秀朗輝景絪緼誔載豐美俊穎夙繁)煩(勞也)
(陳琳大暑賦料救藥之千百兮祗累熱而増煩燿靈管之匪念兮將損性而傷神)樊(丘樊也揚雄元后誄夏撫鄠杜冬䘏)
(涇樊緩宥耆幼不拘婦人)凡(常也崔駰達㫖高樹靡隂獨木不材隨時之宜道貴從凡)燔(爇也歐陽參政菱溪石)
(詩乃知異物世所少萬金爭買傳幾人或疑右者燧人氏鑽以出火為炮燔)門(眉貧切户也荀卿賦往來惽憊)
(通於大神出入甚亟莫知其門四)捫(摸也歐陽參政菱溪石詩嗟予有口莫能辯歎息但以兩手捫皆云女媧初鍜)
(鍊融結一氣凝精純)悶(懣也老子其政悶悶其民淳淳)閔(傷也左氏傳書圍緡穀梁作閔毛詩恩斯勤斯育子)
(之閔斯)綿(彌鄰切纒綿固也魏文帝閔思賦神爽紛其曖昧憂慮結而纒綿逈夜曠其既祛明星爛而曜晨四)
緜(綿或作緜長乆貌魏文帝思親賦痛弱條之眇昧兮悲瓜瓞之緜緜蒙屯險而自育兮常含瘁而履辛)泯
(滅也詩靡國不泯陸機答賈謐詩王室之亂靡邦不泯如彼墜景㑹不可振乃眷三后俾乂斯民振之人切)蠻(夷也)
(班固東都賦受四海之圖蠻應萬國之貢珍内撫諸夏外綏百籍)命(彌并切使也左氏傳異哉君之名子又曰)
(今名之大以從盈數史記皆作命太玄勤首勞有思勤有諸情也羈角之吾不得命也)夢(莫滕切毛詩視天夢)
(夢沈重讀揚雄甘泉賦般倕棄其剞劂兮王良投其鈎繩雖方征僑與偓佺兮猶髣髴其若夢)萌(眉兵切芽也楊)
(雄幽州牧箴元戎屢征如風之騰義兵渉漢偃我邊萌)聞(微匀切聴也曹植文帝誄弗求古訓嬴政是遵王綱)
(帝典閴爾無聞一音閺閺鄉建安中改為聞三)文(文章也田文齊相崔駰達㫖摛以皇質雕以唐文六合怡怡比屋為)
(仁張衡西京賦都邑遊俠張趙之倫齊志無忌擬跡曰文一音珉禮記大夫以魚須文竹)紋(織紋也歐陽參政蘄簟詩)
(端谿琢出鐵月様蘄竹織成雙水紋黃琉璃光緣玉潤瑩淨冷滑無埃塵)燼(詞辛切火餘也毛詩民靡有黎具禍)
(以燼於乎有哀國步斯頻)進(資辛切前也周易雜卦需不進也訟不親也太玄陽引而進物出溱溱)
尊(蹤倫切尊卑也漢書叙傳太祖元勲啓立輔臣支庶藩屏侯王並尊四)樽(尊俗作樽馬融東巡頌圭璋峩)
(峩犠牲潔純鬱鬯宗彛明水玄樽)罇(樽又作罇白居易北村詩村老見予喜為予開一罇紫文挾刀斧草草十餘人)
宗(尊也易林嵩嶽岱宗峻直且神觸石膚寸千里蒙㤙)千(雌人切十百也劉邵趙都賦宫妾盈兮數百食)
(客過兮三千越信孟之卑體慕姬旦之懿仁二)遷(徙也陳琳大暑賦樂以忘憂氣變志遷爰速嘉賓式燕且殷)
村(士倫切墅也白居易北村詩晨遊紫峯閣暮宿山下村主人退後立斂手反如賓)存(從倫切存也荀)
(卿賦篇長幼待之為而後存名號不美與暴為鄰四)嶟(山貌揚雄甘泉賦配帝居之懸圃兮象泰壹之威神洪臺崛其)
(獨出兮㮹北極之嶟嶟)蹲(踞也蘇黄門三遊洞詩夜深明月出山頂下照洞口纔及脣深山大澤亦有是野鳥鳴噪)
(孤熊蹲)泉(泉源李尤東觀銘房闥内布䟽綺外陳是謂東觀書籍林泉)寢(千尋切臥也毛詩乃安斯)
(寢乃寢乃興)潛(才淫切藏也陸士衡赴洛詩無迹有所匿寂寞聲必沉肆目眇不及緬然若雙潛四)替
(廢也屈原騷經長太息以掩涕兮哀人生之多艱余雖好修姱以鞿羈兮謇朝誶而夕替艱音勤)潭(深水貌鄭虔季)
(贈陸雲瞻彼江漢言泳其潭所謂伊人在水之隂)蕈(桑䓴也陸雲詩思樂葛藟薄采其蕈疾彼攸遂乃孚惠心)
前(慈鄰切先也劉向九歎陸魁堆以蔽視兮雲㝠㝠而闇前山峻高以無垠兮遂曽閎而迫身)靜(千廷)
(切動靜六韜春道生萬物榮夏道長萬物成秋道歛萬物盈冬道藏萬物靜)孫(蘇昆切子之子也博雅孫順也)
(荀卿書注云漢宣帝名詢劉向編錄故以荀為孫漢書叙傳姼姼公主迺女烏孫使命迺通條支之顏三)宣(布也徐幹)
(齊都賦日不遷晷玄澤普宣鶉火南飛我后來廵)飱(夕食也宋玉九辯竊慕詩人之遺風兮願託志乎素飱蹇充倔)
(而無端兮汩莽莽而無垠)信(斯人切忠信也韓信漢將白虎通高辛者道徳太信也張衡思玄賦彼無合其何傷)
(兮患衆偽之冐真旦獲讒於羣弟兮啓金縢而乃信漢書叙傳猗與元勲包漢舉信鎮守闗中足食成軍顔師古讀五)西
(金方也尚書大傳西方者何鮮方也或曰鮮方訊訊之方也訊者訊人之貌王延壽靈光殿賦玄醴騰涌於隂溝甘露被宇而)
(下臻朱桂黝儵於南北蘭芝阿那於東西)先(先後也急就章菰荻起居課後先斬伐林木斫株根)僊(神僊也班)
(固東都賦建章甘泉館御列僊孰與靈臺明堂統和天人)鮮(潔也老子治大國若烹小鮮)生(桑經切史)
(記建星者所建生也釋名青生也象物之生時色也賈誼新書先生者猶先醒也後生者後醒也後漢童謠千里草何青青十)
(日卜不得生三)姓(姓氏也白虎通姓生也人所稟以生者也漢童謠游平賣印自有平不避高賢及大姓)牲
(犠牲也周官牲三十有六又不受饗禮受牲禮鄭氏皆云牲當作腥聲之誤也釋文亦云依注當音星班固東都賦薦三犠効)
(五牲禮神祇懷百靈)旋(松倫切還也李尤陽徳殿賦上䗶蟠其無際兮狀紆回以周旋開三堦而參㑹兮錯金銀)
(於兩楹二)還(復返也蘇内翰祭張龍公文惟師道迨復餞公還咨爾庶邦益敬事神)爭(甾陘切競也顏)
(延年陽瓚誄憬彼危䑓在滑之坰周衛是交鄭翟是爭昔惟華國今實邊亭)中(諸仍切半也劉貢父詩話云闗)
(中以中為烝周易有孚窒惕中吉剛來而得中也終凶訟不可成也三)終(極也周易坤文言以終叶成蔡邕九疑山)
(碑詞泰階以平人以有終遂葬九疑解體而升)衆(多也太玄減首減其儀欲自禁也減於艾無以涖衆也減黃貞臣道)
(丁也)旃(之人切通帛為旃陸雲夏府君誄廣命俊乂惟弓與旃震我聲教遇響惟殷四)鸇(晨風鳥也高彪)
(詩吕尚七十氣冠三軍詩人作歌如鷹如鸇)章(文章黄庭經可以充飢使薦神上蓋玄畜下虎章)震(起也)
(班固東都賦赫然發憤應者興雲霆擊昆陽慿怒雷震)診(知鄰切驗也急就章鬭變殺傷捕伍鄰游徼亭長共)
(雜診)政(儲盈切政化也周官掌均地政以土均平政鄭氏皆讀如征潘岳許由頌虚薄忝任來宰斯城愧無惠化)
(豹産之政)川(樞倫切通流水漢書叙傳昔在上聖昭事百神類帝禋宗望秩山川)闡(稱人切開也陳)
(琳悼龜賦探賾索隱無幽不闡下方大祇上配青純二)襜(襜襜搖搖貌司馬相如長門賦飄風廻而赴闈兮舉帷幄)
(之襜襜桂樹交而相紛兮芳酷烈之誾誾)傳(重倫切轉也漢書叙傳帝庸親親厥國五分徳不堪寵四支不傳分)
(叶真韻)耽(持林切爾雅妉樂也疏云毛詩鹿鳴和樂且湛氓蚩無與士耽時作者非一人故有音義同而字形異)
(者詩作湛耽而此妉音義皆同)笙(疏臻切樂器史記笙瀆索隱云鄒誔生本作莘又云笙聲近莘毛詩呦呦)
(鹿鳴食野之苹我有嘉賓鼓瑟吹笙必讀如莘方恊二)山(山嶽也班固東都賦吐焰生風飲野山日月為之奪明)
(丘陵為之搖震震音真)爽(疏簪切摻爽茂盛貌馬融廣成頌豐彤對蔚崟頟摻爽翕習春風含津吐榮太子賢)
(讀如生當讀如森二)三(數也參音三又音森毛詩標有梅其實三兮求我庶士殆其今兮)船(殊倫切舟)
(也釋名船循也循水而行也)淵(一均切深也班固東都賦恥纎靡而不服賤竒麗而不珍捐金於山沈珠於淵)
(二)鼘(鼓聲也毛詩伐鼓淵淵開元五經文字作鼘)怨(紆云切恨也陳琳悼龜賦參千鎰而不賈兮豈)
(十朋之所云通生死以為量兮夫何人之足怨七)宛(大宛西域國漢書叙傳漢武勞神圖逺甚勤王師驒驒致誅大)
(宛)愠(怒也舜南風歌南風之薫兮可以解吾民之愠兮)韞(藏也陳琳悼龜賦山節藻棁既櫝且韞參千鎰)
(而弗賈兮豈十朋之所云)寃(屈也卞和怨歌去封立信守信芸兮斷者不續豈不寃兮)温(和也白居易苦寒詩)
(褐裘覆絁被坐卧有餘温念彼深可愧自問是何人)剜(刻也歐陽參政菱谿石詩皆云女媧初鍜鍊融結一氣凝精純)
(苟非神聖親手迹不然孔竅誰雕剜)焉(於堇切助語劉歆列女贊齊女徐吾㑹繢獨貧夜託燭明李吾絶焉)
厭(紆勤切足也易林羊舌叔虎野心善怒瀆貨無厭以滅其身)燕(伊真切國名易林涉伯徇名棄禮誅)
(身成子奔燕五)烟(火氣也劉楨魯都賦曳髪編芒蔚若霧烟九采灼爍菁藻紛繽)咽(咽咽鼓聲也開元五經文)
(字云鼘音因毛詩伐鼓淵淵又鼓咽咽音義皆同)煙(火氣也周官以煙祀祀昊天上帝鄭氏曰禋之言禋也柳宗元)
(祭從兄文留連遊歡涉月彌旬夜爇膏炬晝凌風煙)安(靜也蘇内翰李仲蒙哀詞矯矯犖犖自貴珍兮欺世幻俗内弗)
(安兮)衣(於斤切衣裳亦國名禮記壹戎衣而有天下鄭注衣讀如殷聲之誤也齊人言衣聲如殷今姓有衣者殷)
(之謂與白虎通衣者隱也所以隱形也)嚶(伊盈切鳥聲也王逸九思玄鶴兮高飛曽逝兮青冥鶬鶊兮喈喈山)
(鵲兮嚶嚶二)譻(小聲也張衡思玄賦屬箕伯以函風兮懲淟涊而為清曳雲旗之離離兮鳴玉鸞之譻譻太子賢讀)
昏(許云切日冥也三畧軍䜟曰竊公為恩令上下昏曹大家東征賦悵容與而乆駐兮忘日夕而將昏到長坦之)
(境界察農野之居民八)婚(嫁也易林牝馬龍身日取三千上蒼梧與福為婚婚千雌人切)揮(振也王粲詩荆)
(軻為燕使送者盈水濱縞素易水上涕泣不可揮)煇(赤色貌毛詩庭燎有煇張衡西都賦金戺玉階彤庭煇煇珊瑚)
(琳碧瓀珉璘彬)壎(壎篪白虎通壎之為言勲也陽氣於黃泉之下勲蒸而萌)塤(壎一作塤風俗通引毛詩天之)
(牖民如塤如篪塤壎古今字也)閽(守門吏也揚雄甘泉賦選巫咸兮呌帝閽開天庭兮延羣神)訓(誡也衛瓘)
(字勢大晉開元弘道敷訓天垂其象地燿其文文微匀切)軒(許巾切車也陸雲夏府君誄丘園靡滯鸞驥慿軒豈)
(方伊類捉髪躬勤)賢(下珍切多才也劉向校列子錄云字多錯誤以賢為形荀卿成相篇曷謂賢明君臣又曰)
(堯讓賢以為民三)寒(凛也歐陽參政荅韓子華詩俊乂沈下位惡去善乃伸家至與户到飽饑而衣寒)弦
(弓弦也崔駰七依弓彈交錯把弧控弦彎繁弱鼓千鈞)玄(胡匀切赤黒色也班固東都賦女修織絍男務耕耘)
(器用陶匏服尚素玄五)渾(濁也蘇黄門寄范景仁詩留連四月聴鶗鴂扁舟一去浮奔渾人生聚散未可料世路險)
(惡終勞神)桓(桓武也高彪詩古之君子即戎忘身明其果毅尚其桓桓)鉉(鼎錧也周易鼎金鉉徐邈古冥切又)
(古熒切蔡邕楊司空碑詞包羅五典本根道真頻歴卿校五登宰鉉)魂(魂魄白虎通魂者云也猶沄沄行不休也曹大)
(家東征賦乃遂往而徂逝兮聊遊日而遨魂歷七邑而觀覽兮遭鞏縣之多艱艱音勤)咸(胡倫切平也張衡舞)
(賦歌以詠志舞以旌心細則聲窕大則不咸)莖(乎經切枝也釋名脛莖也直而長似物莖也屈原九歌秋蘭兮)
(青青綠葉兮紫莖滿堂兮美人忽獨與余兮目成)雄(于陵切雌雄也左氏正義云兆如丘陵有夫出征而喪其)
(雄皆是繇辭繇辭法當韻又云古人讀雄與陵為韻毛詩正月無羊詩皆以雄韻陵是也二)熊(敬熊人名春秋葬我)
(小君敬熊左氏傳作嬴)蜒(夷真切蜿蜒動貌李尤陽徳殿賦連壁組之爛漫兮雜虬文之蜿蜒動坎擊而成響)
(兮似金石之音聲二)延(宛延盤旋也揚雄甘泉賦乘雲閣而上下兮紛蒙籠以掍成曳紅采之流離兮颺翠氣之宛延)
(宛音縈)楊(以征切赤莖柳馬融廣成頌珍林嘉樹建木叢生椿梧栝柏柜栁楓楊太子賢讀)醟
(于平切酗酒也漢書叙傳魯恭館室江都訬輕趙敬險詖中山淫醟顔師古讀)捐(余倫切棄也陸雲贈奚世都青雲方)
(乘芳餌可捐達觀在我萬物自賓三)緣(緣由釋名脣緣也口之緣也陸機思歸賦練王率以奔命兮靡旌斾其如雲苟)
(殊時而弗弭兮雖懷歸其何緣)運(轉也蔡邕述行賦彌信宿而後闋兮絲威儀以東運陽光見之顥顥兮懷少弭之有)
(欣)圓(余倫切天體蔡洪圍棊賦曲直有正方而不圓算塗授卒三百惟羣)園(于羣切所以樹果也)
(蘇内翰祭韓忠獻文意廣才疏將歸丘園公治此邦没食其民)憐(離珍切愛也宋玉九辯廓落兮而無友生惆悵)
(兮而私自憐燕翩翩其辭歸兮蟬寂寞而無聲二)連(合也續也淮南子形子連謱注主連讀如陵陸雲夏府君誄祈)
(祈搢紳泣涕留連故作斯誄著之不泯泯平聲)嶺(離珍切山坂也王褎九懷駕玄螭兮北征曏吾路兮葱嶺連五)
(宿兮建旄揚氛氣兮為旌二)領(項也韓愈田氏廟碑銘嶪嶪魏土嬰兒弄兵吏戎愁毒莫保首領)隆
(閭承切高也陸雲贈孫世顯制動以靜祕景在隆雲根可栖樂此隈岑)崙(龍春切崑崙山名揚雄雍州牧箴黑)
(水西河横截崑崙邪指閶闔盡為雍恨)然(而鄰切是也劉歆列女贊齊女傳母防女未然莊姜亦材卒能修身)
燃(俗作燃馬融東巡頌散齊既畢越翼良辰棫槱増積烈火燔燃)刃(刀刃也太玄旌旗絓羅大恨民也兵衰衰)
(不血刃也)軔(礙車輪之木也太玄守首車案軔圭璧塵)
十八諄(古通真)
十九臻(古通真)
二十文(古轉聲通真)
二十一殷(古通真)
二十二元(古轉聲通真)
二十三魂(古轉聲通真)
二十四痕(古通真)
二十五寒(古轉聲通先)
二十六桓(古轉聲通先)
二十七刪(古轉聲通先)
二十八山(古轉聲通先)
韻補卷一
