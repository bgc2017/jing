緇衣集傳卷二
明黃道周撰
德壹章第八
子曰長民者衣服不貳從容有常以齊其民則民德一
詩云彼都人士狐裘黃黃其容不改出言有章行歸于
周萬民所望
(衣服者德之符也德以儀民竒淫生於中則放僻著於外矣旂常車膺各有其等綖紘履帶各有其式章)
(采軌物以寓賞罰上無以齊則下無以一詩曰淑人君子其儀一兮其儀一兮心如結兮)
(武德時唐高祖始有侈心孫伏伽為萬年縣法曹疏曰臣聞天子有爭臣雖無道不失天下隋失天下者)
(何不聞其過也陛下舉晉陽天下響應計不旋踵大業以成勿以得天下之易而忘隋失之不難也天子)
(動則左史書之言則右史書之凡蒐狩當順四時不可妄動陛下即位之明日有獻鷂者不卻而受此前)
(世弊事奈何行之相國參軍事盧子牟獻琵琶長安丞張安道獻弓矢並被賚賞以率土之富何索不致)
(乃少此物哉其二百戲散樂本非正聲隋末始見崇用此謂淫風不得不變近太常假民裙襦五百稱以)
(衣妓工待玄武門游戲臣以為非詒燕之謀也又云臣聞性相近習相遠今皇太子諸王左右執事不可)
(不擇大抵不義無賴及馳騁射獵聲色慢游之人止可悦耳目備驅使至拾遺補闕决不能也故如孫伏)
(伽者可謂知所齊民者矣)
(又武德時樂工安叱奴幸以為散騎常侍李綱曰古均工樂胥雖妙如師襄才如子野皆繼世不易業不)
(得與士齒故魏武使禰衡擊鼓衡先改朝衣曰不敢以先王法服為伶人衣今國家新造功臣之賞未遍)
(賢才伏草野未用也而先擢舞胡為五品使鳴玉曳組趍丹地何以示子孫故如李綱者亦知所以齊民)
(者矣)
(貞觀中太尉無忌猝被召趨入東閤門失不解佩刀監門校尉莫覺也為尚書所糾僕射封德彝以無忌)
(過誤當罰金監門不覺察罪死戴胄駁之曰禮臣子於尊極不稱誤法御湯劑飲食舟船誤皆死校尉於)
(無忌罪同陛下錄無忌功原之可也若罰無忌而殺校尉不可謂刑下復議德彝執前說胄爭之曰無忌)
(本首過當重校尉緣無忌致罪當輕奈何舍重而論輕令論情則無忌以失解誤監門以失察亦誤校尉)
(不得獨死乃詔並貸故如戴胄可謂有常者矣)
(貞觀時有詔修洛陽宫備巡幸侍御史張玄素言洛陽未有巡幸之期而豫修宫室非急務也昔臣竊見)
(隋營宫室時輦大木率二千人而曳一柱以木為輪木相靡而火出則鑄鐡為轂代之日行一二里轂破)
(折則數百人齎鐡轂隨易之計一柱數十萬此天下所由亂也陛下初平洛陽隋氏宫室宏侈者皆令毁)
(之曾未十年復加營繕何前日惡之而今日願效之也陛下謂今日財力何如隋世然且役瘡痍之人襲)
(亡隋之跡禍必甚矣帝覽之召謂曰如卿言朕勝於隋末何如桀紂對曰若此役不息亦同歸於亂耳帝)
(嘆曰思之不熟以至於是遂命罷役故如張玄素亦可謂從容有常者矣張玄素為庶子時詔太子用庫)
(物不會承乾發取無度玄素上書曰昔周武帝卑宫陋食以靖海内而太子贇有穢德至踐阼狂暴宗祀)
(以亡隋所代是矣隋文雖藉女資有天下然布德行惠上下粗安而太子勇以驕奢敗今宫中山池其所)
(鑿渠殿下所親見者也夫親則嫡子貴則儲貳自謂有萬世之安庸詎知奸人間之致慈父之隙不可合)
(哉向使動靜有常進止有度親君子疎小人黜浮華守恭儉雖善間者亦安所從入矣今陛下本周典王)
(世子服御不會以明有恩甚盛惠也而恩旨未踰六旬用物已過七萬驕奢之極其究為亂惟居安思危)
(勿蹈覆轍太子怒令戶奴狙擊幾斃乃免故如張玄素則知所長民者矣)
(馬周起徒卒從中郎將常何所陳時務二十餘條上覽奏大喜立召見使者四輩趣之語當上意即拜監)
(察御史因退上封事言天子之德莫大於孝孝教之本政治之所出也伏見大安宫在宫城西墻宇門闕)
(視紫極為卑小東宫皇太子所居也而内大安太上皇所居也而外雖上皇志在清儉養惜人力陛下所)
(不敢違而中國四方蕃夷見者將何觀焉又伏聞明詔以二月幸九成宫道路之言云為避暑竊惟上皇)
(春秋高陛下宜朝夕問安視膳今所幸宫去京城三百餘里非可朝發夕至也萬一上皇念陛下思見顔)
(色何以赴之且陛下以避暑行而上皇留熱處非所以教孝也又言宗廟之享必親宗室之封必世皆大事)
(洞於本計又稱孔子曰惟名與器不可以假人伏見王長通白明達本樂工輿皂韋槃提斛斯政獨解習)
(調馬所謂矇瞍之能厮圉之技獨厚賜金帛足矣今超授高爵與政外庭鳴玉曳履與士大夫相後先臣)
(竊耻之誠知朝命既行不可追納猶宜不列朝班以混士品上深納焉又言京師及益州諸處營造供奉)
(器物并諸王妃主服飾皆過靡麗臣聞昧旦丕顯其後猶怠作法於凉其弊猶貪陛下少處民間知百姓)
(疾苦前代禍敗又目所親見然且如此况皇太子諸王生長深宫不更外事者乎往貞觀初率土嗇儉一)
(匹絹纔易斗米而天下帖然者百姓知陛下之憂憐之故人人安無動摇也五六年來頻歲豐稔一匹絹)
(且易粟十餘斛而百姓咸怨以為陛下不憂憐之多營不急之務故也百姓怨讟而土崩之漸始此矣夫)
(國家興亡不由蓄積之多少而係百姓之苦樂請以近事驗之隋貯洛口倉而李密因之積布帛東都而)
(王世充因之今平居竭民財力一旦水旱風塵之警狂狡竊發豈特旰食晏寢之憂而已哉又言漢晉以)
(來亂天下者皆在諸王非帝者子孫王則不善也皆樹置失宜不豫為節制而然耳今諸王身食大國何)
(患不富而歲别優賜曾無限極昔魏武過寵陳思適貽陳思之禍誠宜酌長久之法使本支百世天下幸)
(甚是蓋為魏王泰及漢王元昌發自唐初談大□擘畫無踰馬周者然其意皆歸於制節有常使民不貳)
(一日城陽公主將下嫁卜婚期繇曰二火皆食始同榮末同戚畫昏吉周諫曰朝謁以朝思相戒也講習)
(以晝思相成也燕飲以昃思相歡也婚合以夜思相親也故上下有成内外有親動息有時吉凶有儀今)
(先亂其始不可為也故如馬周者可謂出言有章者矣)
(郝處俊始拜東臺御史從幸東都上道中召與語問曰我嘗疑秦法寬荆軻一匹夫耳挾匕首竊發羣臣)
(荷戟侍殿陛莫之敢攖將習慢然耶對曰法已急故耳秦法持寸刃上殿者族羣臣相視莫敢動故曰己)
(急也昔魏王操著令京城有變九卿守府寺毋動動者死後嚴才作亂徒黨纔數十人攻左掖門操登銅)
(雀望無救者嘆之已有領官屬來前格鬭者操曰必王太常也王修識幾變能冒法赴難盗以禽滅已詢)
(之果修也故法不可急亦不可慢書曰高明柔克沈潛剛克中之為也上又一日與處俊論許敬宗所記)
(史皆失實朕嘗從幸未央宫仗過有横刀伏草中者先帝為歛轡却避之不發覺謂朕曰事發有數十人)
(當死之者矣今紀殊失實處俊曰先帝寬仁非一端臣弟處傑預供奉見三衛士有誤拂御衣者悸請死)
(帝曰無恐左右無御史朕不汝罪也帝感動曰此皆史所宜書上元元年賜吏民酺帝御翔鸞閣以觀分)
(音樂為東西朋使雍王賢周王顯各主之聽角勝為樂處俊進曰臣聞禮示童子無誑恐詐欺之心生以)
(閑邪也今二王富於春秋志趣未有定當推梨讓棗奈何令以音樂角勝乎上乃亟止之故如郝處俊可)
(謂從容有常者矣)
(徐有功名宏敏以字行時羅織獄興吏爭鍜鍊中外惴惴不自保獨有功以寬和為平數犯顔爭枉直太)
(后厲聲色詰責刑死狼藉侍衛皆頸縮股栗而有功神氣堅定言論明切后亦敬憚之所開宥無慮數十)
(百家酷吏周興等讐視之劾有功附下罔上故縱反者又而欺當斬坐免官后意終重之尋起侍御史有)
(功入見伏地流涕固辭曰臣聞鹿走山林命縣庖厨勢使之然也陛下以臣為法官臣不敢枉陛下法必)
(且死是官矣乞免臣官貸臣死后慰諭遣之中外聞有功來咸喜相賀也時有詔公坐流私坐徒以上赦)
(免踰百日復發者聽捕論有功爭曰陛下寬殊死罪已發者原所以通改過之心啟自新之路也故律告)
(赦前事以其罪坐之若無告所犯終不自發若許告是令與律乖也將恩詔雖下而天下無一夫獲貸者)
(矣乃除其令潤州刺史竇孝諶妻皇嗣德妃龐母也以家祟為禱禳因告龐厭詛當死意以摇皇嗣有功)
(明其非辜給事中薛季昶劾有功黨逆當絞有功方視事令史泣以告有功笑曰豈我獨死餘諸人永不)
(死耶徐步歸就舍食食已掩扉熟寐太后顧寬之召入見好謂之曰卿比按獄多失出何也有功對曰失)
(出人臣之小過好生人主之大德后默然龐得减死而有功免為民已復起司刑少卿復為皇甫文備所)
(詆欺而免無何文備下獄有功以平法出之或曰彼嘗陷君於死而君出之使生何也對曰文備無死法)
(爾所言者私忿我所守者公法也凡有功以守法故坐大辟者三夷然無憂色赦之者三亦夷然無喜色)
(故如徐有功可謂有常者矣)
(當開元時有盧懷慎清儉識治體為御史中丞論時政曰昔唐虞三載考績三考黜陟幽明子産相鄭更)
(法布令一年人怨思殺之三年人德而歌之令子産未踰年而死誰謂惠利故政必累時月而後成也比)
(州牧上佐若兩畿令或一二歲或三五月即遷曾不及課最使未遷者傾耳而聽企踵而望冒進而忘廉)
(耻惟苟得之為務又何暇為陛下宣風恤人哉人知吏之不久不率其教吏知遷之不久不究其力媮處)
(爵位以養資望雖明主有勤勞天下之志然僥倖路啟上下相蒙此國之大病也臣請都督刺史上佐畿)
(令任未三考不得遷若治行尤異或加賜車馬禄秩降璽書慰勉須公卿缺則擢之以厲能者是為唐室)
(議久任之凖然官人之法在論才不論任也郡縣當平世黽勉奉公無所取國僑之治巉削過時月人思)
(操竿逐之矣然懷慎自有常其居處服食自始仕至隆貴率單素終身焉)
壹德章第九
子曰為上可望而知也為下可述而志也則君不疑於
其臣而臣不惑於其君矣尹吉曰惟尹躬及湯咸有一
德詩云淑人君子其儀不忒(書吉作告)
(易事則可望而知矣易知則可述而志矣可望而知則不疑可述而志則不惑故權數相御亂世之道也)
(坎之納約暌之遇巷蓋不得已也周文王問於粥子曰君子將入其職則於民也何如粥子曰君子將入)
(其職則於民也旭旭然如日之始出也文王曰受命矣既入其職則於民也何如曰君子既入其職其於)
(民也暵暵然如日之正中文王曰受命矣既去其職則於民也何如對曰君子既去其職則於民也暗暗)
(然若日之已入也故將入而旭旭者義先聞也既入而暵暵者保其福也既去而暗暗者思其教也文王)
(曰受命矣故為上而易知為下而易志猶之日月也上不以日月示其下則下以雲雷疑其上詩曰曀曀)
(其隂虺虺其雷言其君臣自為疑惑也)
(是章疑與上章為一以其再引詩故又分傳焉)
(唐太宗嘗從容與輔臣論治及隋文之為君也房玄齡對曰文帝勤於為治臨朝至日昃五品以上每引)
(坐論事衞士𫝊餐而食雖性非仁厚亦可謂勵精之主矣上曰公得其一未知其二文帝不明而喜察不)
(明則照有不通喜察則多疑於物又事皆自决不任羣臣羣臣既知上意惟取决受成即有愆忘莫敢違)
(覆此所以二世而亡也朕擇天下賢才置之百司使各司天下之事而宰相平章其上審熟便安乃後聞)
(有功則賞有罪則刑庶其理乎先是上謂魏徵曰朕觀隋煬帝集文辭奥博亦知是堯舜而非桀紂然行)
(事何其反也魏徵對曰人君雖聖哲猶當虚己以受人故智者獻其謀勇者竭其力煬帝恃其俊才驕矜)
(自用故口誦堯舜之言身為桀紂之行曾不自知以至於彼耳上曰前事不遠吾屬之師也故如貞觀君)
(臣所謂可望可述者矣)
(太宗嘗謂史臣曰朕每臨朝欲發一言未嘗不三思恐為民害是不得多言杜正倫對曰臣職在記言陛)
(下之言失臣必書之豈徒慮害於今亦恐貽譏於後上悦賜絹二百段既又謂禇遂良曰卿猶知起居注)
(所書可得觀乎對曰史書人君言動備記善惡庶幾人君不敢為非未聞自取而觀之也上曰朕有不善)
(卿亦記之耶對曰臣職當載筆不敢不記劉洎曰借使遂良不記天下亦皆記之上曰誠然後又謂監修)
(國史房玄齡曰前世史官所記皆不令人主見之何也對曰史官不虚美不隱惡若人主見之必怒不敢)
(獻也上曰朕之為心異於前世亦欲自省舊愆為後來之戒耳公可撰次以聞諫議大夫朱子奢上言陛)
(下聖德在躬舉無過事史官所述義歸善美然自陛下親覽起居後人得以為法竊恐曾元之後或質殊)
(上哲飾非護短史官不免刑誅如此則莫不希風順旨曲辭遠害悠悠千載何可信乎上不從玄齡乃與)
(許敬宗等纂高祖今上實錄以進上見書六月四日事語多微隱謂玄齡曰昔周公誅管蔡以安周季友)
(鴆叔牙以存魯前日之事史官何諱焉乃令刪去微辭直書其事故貞觀諸史臣亦可謂知所望述者矣)
(貞觀中年諸宰相侍宴上謂王珪曰卿識鑒精通復善談論玄齡以下卿宜悉加品藻且自謂與數子何)
(如對曰孜孜奉國知無不為臣不如玄齡才兼文武出將入相臣不如李靖敷奏詳明出納惟允臣不如)
(温彦博處繁治劇衆務畢舉臣不如戴胄耻君不及堯舜以諫諍為己任臣不如魏徵至於激濁揚清嫉)
(惡好善臣於數子亦有微長上深以為然衆亦服其確論及後十餘年上又謂侍臣曰人臣順旨者多犯)
(顔者少今朕欲自聞其失諸公以為何如長孫無忌等皆曰陛下無失劉洎曰頃有上書不稱旨者陛下)
(皆面加窮詰無不慙懼而退恐非所以廣言路也馬周曰比來陛下賞罰微以喜怒為高下此外不見其)
(失上深納之是秋上又謂司徒無忌等曰人苦不自知其過公等可為朕明言之對曰陛下武功文德臣)
(等將順不暇又何過可言上曰朕問公以已過公等皆曲相諛說朕試舉公等得失相戒何如皆拜謝上)
(曰長孫無忌善避嫌疑應物明速决斷事理古人不過而攻戰非其所長高士廉涉獵古今心術明達臨)
(難不改節當官無朋黨然所乏者骨鯁規諫耳唐儉言辭便捷善和解人事事朕三十年遂無及於獻替)
(楊師行性行純和自無愆違而情實怯懦緩急不得力岑文本性質敦厚文章華贍而持論經遠自當不)
(負於物馬周見事敏速性甚貞正量人物直道而言朕比任使多能稱意劉洎最堅貞有利益然其意尚)
(然諾私於朋友禇遂良學問稍長意亦堅正每寫忠誠親附於朕譬如飛鳥依人人自憐之蓋是時元成)
(已死念無有直戇可屬後事如元成者劉洎稍戇又以然諾之箴隕身於亢厲惜哉故如貞觀之君臣不)
(疑不惑者矣)
(太宗中年見天下乂安嘗曰治國如治病病小愈猶宜將護儻自縱病復作不救矣朕有二喜一懼比來)
(豐稔斗粟三錢中國幸安一喜也北方久服邊鄙無虞二喜也然治安則驕侈驕侈則危亡朕日慎一日)
(惟懼不終欲數聞卿等規爭耳魏徵曰内外治安臣不以為喜所喜者陛下居安思危天下幸甚又謂羣)
(臣曰貞觀以前從朕經營天下玄齡之功貞觀以後繩愆紏謬為朕計安天下魏徵之力也皆賜之佩刀)
(晚謂侍臣言古帝王平區夏不能服從戎狄朕德不逮古人而成功過之何也羣臣咸頌述上曰卿言過)
(朕所為致此者只五事人君多忌疾勝己朕見人之善若己有不憚自服人行能不能兼備朕棄短取長)
(俾各材進用人主進賢則寘諸懷退不肖則推諸壑朕見賢者則敬之不肖則矜之人主多惡正直畏抉)
(摘隂誅顯戮之朕踐阼來正直之士比肩朝廷未嘗一遭過謫自古皆貴中華賤夷狄朕愛之如一故其)
(部落親附甚恩此五者所以成今日之功也甚矣唐宗之文不及漢高之質也然其君臣相信可望可述)
(蓋有尹告一德之風焉)
(漢高祖雄略勝唐宗而猜忌功臣寡學術故其後世宰相保傅寡有免者元帝時石顯弘恭用事前將軍)
(蕭望之光禄大夫周堪以師傅見尊重數陳時政言治亂與諫大夫劉更生侍中金敞並拾遺同心謀議)
(欲復古制罷中書宦官恭顯大恨之與車騎將軍史高比使待詔鄭朋華龍告望之堪更生朋黨相稱舉)
(欲以專擅權勢下弘恭問狀於是恭顯請謁者召致廷尉時帝初即位不省致廷尉為下獄也可其奏後)
(帝召堪更生對曰繫獄帝大驚曰非但廷尉問耶以責恭顯皆叩頭謝立令出視事恭顯因推將軍史高)
(言上新即位而先驗師傅宜因决免於是收蕭望之前將軍光禄勲印綬及堪更生皆免其春地震客星)
(見昴卷舌間上感悟乃爵望之關内侯徵堪更生為諫大夫恭顯又皆白以為郎中更生懼使外親上變)
(言事恭顯疑更生所為考之辭服遂逮更生論誣罔不道免為庶人是歲冬望之子伋亦上書訟前事恭)
(顯奏望之所坐明白而教子上書稱引無辜之詩歸非於上失大臣體自以託師傅懷終不坐非頗屈於)
(牢獄少塞其怏怏心則朝廷無以施恩上曰蕭太傅素剛安肯就吏顯曰人命至重望之所坐輕必無憂)
(乃可其奏顯等遂發金吾圍望之第蹙之望之欲引决夫人止之以問門生朱雲勸之於是望之仰天太)
(息曰吾嘗備位宰相年踰六十老入牢獄苟求生活不亦鄙乎遂飲鴆自殺天子聞之驚拊手曰曩固疑)
(其不就果然殺吾賢傅時大官方尚食為卻食流涕哀動左右然卒無以創恭顯也已上又說郎京房生)
(以易言災異數驗數召見言事房問帝曰幽厲之君何以危所任者何人也上曰君不明而所任者巧佞)
(也房曰知其巧佞而用之耶將以為賢耶上曰為賢耳房曰然則今何以知其不賢乎上曰以其時亂君)
(危知之房曰若是任賢必治任不肖必亂幽厲何不覺悟卒以至是上曰臨亂之君各賢其臣令皆覺悟)
(天下安得危亡之君乎房曰齊桓公秦二世亦嘗聞幽厲而非笑之然而任豎刁趙高政治日亂羣盗滿)
(山何不以幽厲卜之而覺悟乎上曰惟有道者為能以往知來耳房因免冠頓首曰春秋紀二百四十二)
(年災異以示萬世之君今陛下即位以來春秋所舉災異盡備陛下視今為治耶亂耶帝曰亦極亂耳房)
(曰今所用者誰與上曰然幸以為瘉於彼又以為不在此也房頓首曰夫前世之君亦皆然臣恐後之視)
(今猶今之視前也上默然良久乃問曰今為亂者誰哉房曰明主宜自知之上曰不知也如知之何故用)
(之房曰上所最信任與圖議帷幄之中進退天下人者是矣帝俯首曰已喻然亦不能退恭顯也既以房)
(為魏郡太守試考課法竟坐與淮陽憲王舅張博漏泄省中語徵下獄論棄市妻子徙邊而元帝終以不)
(悟先是劉更生因災異條上封事曰臣前幸得以骨肉備九卿奉法不謹乃復蒙恩竊見災異並起天地)
(失常徵表為國欲終不言念忠臣雖在&KR0908;畝猶不忘君惓惓之義也况重以骨肉之親加以舊恩未報乎)
(臣聞舜命九官濟濟相讓和之至也衆賢和於朝則萬物和於野詩書所稱至於春秋和氣致祥乖氣致)
(異祥多者其國安異衆者其國危天地之常經古今之通義也今陛下開三代之業招文學之士優游寬)
(容使得並進令賢不肖混淆黑白不分邪正雜揉章交公車人滿北軍朝臣舛午更相䜛愬前後錯謬毁)
(譽混亂所以熒惑耳目感移心志不可勝載往往羣朋同心以陷正臣正臣進者治之表也正臣陷者亂)
(之機也乘治亂之機未知孰任而災異數見此臣所以寒心者也夫乘權藉勢之人子弟鱗集於朝羽翼)
(輻輳於前毁譽必用以終乖離之咎是以日月無光霜雪夏隕海水沸出陵谷易處星辰失行皆怨氣之)
(所致也夫遵衰周之軌迹循詩人之所刺而欲以成太平致歌頌猶卻行而求及前人也初元以來六年)
(矣按春秋六年之中災異未有稠如今日者也原其所以然者䜛邪並進也䜛邪之所以並進者由上多)
(疑心既已用賢人而行善政如或譖之則賢人退而善政還夫執狐疑之心者來䜛賊之口持不斷之意)
(者開羣枉之門䜛邪進則衆賢退羣枉盛則正士消故易有否泰小人道長君子道消君子道消則政日)
(亂故為否否者閉而亂也君子道長小人道消小人道消則政日治故為泰泰者通而治也詩云雨雪麃)
(麃見睍聿消易之義也昔者共工驩兜與舜禹雜處堯朝周公與管蔡並序周位當是時流言䜛謗豈可)
(勝道哉帝堯成王能賢舜禹周公而消共驩管蔡故以大治榮華至今孔子與季孟皆事於魯李斯與叔)
(孫俱宦於秦定公始皇賢季孟李斯而疎孔子叔孫故以大亂汚辱至今故治亂榮辱之端在所信任信)
(任既賢在於堅固而不移詩云我心匪石不可轉也言守善篤也易曰渙汗其大號言號令如汗汗出而)
(不反者也今出善令未能踰時而反是反汗也用賢未能三旬而退是轉石也今二府奏恭顯不當在位)
(歴年而不去故出令則如反汗用賢則如轉石去佞則如拔山如此而望隂陽之調不亦難乎是以羣小)
(窺隙緣飾文字流言醜詆譁於民間詩云憂心悄悄愠于羣小小人成羣誠足愠也昔孔子與顔淵子貢)
(更相稱譽不為朋黨禹稷與臯陶𫝊相汲引不為比周何則忠於為國無邪心也故賢人在上位則引其)
(類而聚之於朝易曰飛龍在天大人聚也在下位則思與其類而俱進易曰拔茅茹以其彙征吉在上則)
(引其類在下則推其類故湯用伊尹不仁者遠而衆賢至類相致也今佞邪與賢臣並在交戟之内合黨)
(共謀違善依惡歙歙訿訿數設危險之言欲以傾移主上如忽然用之此天地之所以先戒災異之所以)
(重至者也自古聖明未有無誅而治者也故舜有四放之罰孔子有兩觀之誅然後聖化可得而行今以)
(陛下明知誠深思天地之心遠察兩觀之誅覽否泰之卦觀雨雪之詩歴周唐之所進以為法原秦魯之)
(所進以為戒考祥應之福省災異之禍以揆當世之變放邪佞散詖險杜羣枉之門開衆正之路决斷狐)
(疑分别猶豫使是非炳然可知則百異消減而衆祥備至太平之基萬世之利也上覽之意頗悟而恭顯)
(見其書怨益深已堪猛以日食左遷無何堪卒猛以䜛自殺而更生遂廢故上下疑惑則禍患日生漢室)
(之衰則自此始也當恭顯時亦未敢自放以鄭朋龍華搆之於始而望之危楊興諸葛豐搆之於中而張)
(猛殆賈捐之阻之於終而諸賢卒不可復故上不可望而知下不可述而志則隂邪四出君臣相惑詩曰)
(無將大車維塵冥冥是之謂也)
示厚章第十
子曰有國家者章善癉惡以示民厚則民情不貳詩云
靖共爾位好是正直
(火在天上大有君子以遏惡揚善順天休命何謂也曰是法日之謂也曰虞帝之不法日何謂也曰隱惡)
(揚善天地之道也然且舉元除凶不俟逾載則是以日為道也故陟明黜幽鬼神所以從令也喜陽惡隂)
(萬物所以著性也性定則情摰情摰則俗厚俗厚則天子易為化有司易為治夫非正直之君子而能如)
(此乎詩曰視民不佻君子是則是傚是之謂也)
(東漢諸臣以名節相砥礪於儒行獨深唐興魏元成所論賞罰從好不從令皆一本於緇衣其著者與此)
(篇相表裏也如德禮誠信疏曰臣聞為國基於德禮保於誠信誠信立則下無貳情德禮行則遠者來格)
(𫝊曰同言而信信在言前同令而行誠在令外然有言而不行言不信也令而不信令無誠也自王道休)
(明綿十餘載威加海外萬國來庭然道德未益厚仁義未益篤者何哉由乎待下之情未盡於誠信雖善)
(始之勤未睹克終之美也昔貞觀之始聞善若驚既五六年間猶悦以從諫自茲厥後惡聞直言雖時有)
(所容非曩者之豁如也謇諤之士稍避龍鱗便佞之徒肆其巧辯謂同心者為朋黨謂告訐者為至公謂)
(強直者為擅權謂忠讜者為誹謗謂之為朋黨雖忠信而可疑謂之為至公雖矯偽而可怪強直者畏擅)
(權之議忠讜者慮誹謗之尤至夫竊金生疑投杼致惑衆人不得言大臣莫與爭妨化損德其在茲乎夫)
(君子小人貌同心異君子好善而惡惡臨難不苟殺身成仁小人好利而惡義惟利所在危人以自安苟)
(欲危人何所不至今欲致治必委之於君子至事得失又議之於小人其得君子也則敬而疎遇小人也)
(必輕而狎狎則言何不盡疎則情不上通是毁譽常在小人而督過常在君子也夫中智之人豈無小慧)
(然才非經國慮不及遠雖竭力盡誠猶未免悖謬况内懷奸宄順旨承顔其為患禍豈不深乎孔子有言)
(君子而不仁者有矣夫未有小人而仁者也然則君子不能無小惡惡不甚無害于正小人雖時有小善)
(善不積無改于邪今謂之善人矣復疑其為惡何異立直木而疑其影之曲乎若欲令君子小人是非不)
(雜必懷之以德待之以信厲之以正一之以誠然後小人絶其奸邪君子行其正直無為之化猶或可期)
(昔中行穆伯攻鼓不下魏簡倫曰鼓之嗇夫簡倫怪知之請無疲士大夫而鼓可得也穆伯不應左右)
(之穆伯曰簡倫之為人也佞而不仁若使簡倫下之吾不可以不賞是賞佞人也得國而使人共為佞安)
(用之夫穆伯列國之大夫也猶慎佞人之賞况巍巍上聖而使盛德有所間然乎若使善善而不能進惡)
(惡而不能去罰不及於有罪賞不加於有功則危亡之期猶未可保也故如魏徵者可謂正直者矣緇衣)
(二十四章於以表正示厚去貳去虞其大意不過如此也)
(景雲間有鎧曹參軍柳澤者上疏曰頃因韋氏險詖姦臣同惡遂使賞罰紊弛善惡混淆政以賄成官由)
(寵進海内寒心莫可救藥賴神祗佑德宗廟降靈陛下勇智天錫安宗社於己危拯黎庶於將溺萬邦愷)
(樂室家胥慶然臣聞危者安其位者也亡者保其存者也亂者有其治者也書曰惟德罔小萬邦惟慶惟)
(不德罔大墜厥宗甚可畏也甚可懼也夫驕奢起于親貴綱紀亂于寵倖詩曰刑于寡妻至于兄弟以御)
(于家邦若親貴為之而不禁寵倖撓之而見從則姦詐斯起暴亂日生雖嚴刑制戮而法不行矣石碏曰)
(臣聞愛子教之以義方不納於邪驕奢淫佚所自邪也書曰罔淫于逸罔遊于樂穆王有命曰實賴前後)
(左右有位之士繩愆紏謬格其非心今儲宫肇建王府初啟至于寮友必惟妙擇而驕奢流遁餘風或存)
(書曰慎簡乃僚無以巧言令色其惟吉士僕臣正厥后克正僕臣諛厥后自聖伏願採温良博聞之士恭)
(儉忠鯁之人令朝夕講論出入侍從授以訓誥以交傲修其不逮書曰内作色荒外作禽荒又曰無若丹朱)
(惟慢遊是好承前貴戚鮮克由禮或打毬擊鼓比周伎術或飛鷹奔犬盤遊藪澤甚為不道非進德致治)
(之本也臣又聞富不與驕期而驕自至驕不與罪期而罪自至罪不與死期而死自至誠哉斯語頃者韋)
(庶人樂安公主武延秀等權侔人主威震天下然怙侈滅德神怒人棄豈不謂愛之富之而不防以法不)
(節以禮終轉吉為凶變福為禍諺云千人所指無病而死不其然歟禮云愛而知其惡憎而知其善夫寵)
(愛之心人所不免去之而閑以禮節適則可矣今諸王公主駙馬亦陛下之親愛也矯枉之道在於厥初)
(鑒誡之轍其則不遠經曰在上不驕高而不危所以長守貴也制節謹度滿而不溢所以長守富也富貴)
(不離其身然後能保其社稷書曰制官刑儆于有位敢有恒舞于宫酣歌于室時為巫風敢有徇于貨色)
(恒于遊畋時為淫風敢有侮聖言逆忠直遠耆德比頑童時謂亂風惟茲三風十愆卿士有一于身家必)
(喪邦君有一于身國必亡甚可畏也甚可懼也伏惟陛下必察而明之必信而勸之有奢僭驕怠者削其)
(禄封樸素修業者錫以車馬以勖其心使奉其命無使久而忽之遠而墜之書曰常厥德保厥位厥德匪)
(常九有以亡惟陛下慎之哉儻陛下忽精一之德開恩倖之門爵賞有差刑罰無當則忠臣正士亦難復)
(談矣此疏於勸誡之道稱引甚備故如柳澤者知所以章善癉惡者矣)
(陸贄論裴延齡奸蠧疏曰臣聞君子小人用舍不並國家否泰恒必由之君子道長小人道消於是上下)
(交而萬物通所以為泰小人道長君子道消於是上下不交萬物不通所以為否也夫小人蔽明害理如)
(嘉榖之有蟊良木之有蠧是以古先聖哲立言垂訓必殷勤切至以小人為戒者豈有意讐阻之哉誠以)
(其蔽明害理致禍之原博傷善之釁深所以有國有家者不得不去耳戶部侍郎裴延齡性邪行險口利)
(志凶矯妄不疑敗亂無恥以聚斂為長策以詭妄為嘉謀以掊克斂怨為匪躬以靖違服䜛為盡節智愚)
(共知士庶同憤以陛下英明鑒照物無遁情固非延齡所能蔽虧而莫辨也或者聖慮以其甚招嫉怨而)
(謂之孤貞可托腹心以其好進䜛諛而謂之盡誠可寄耳目臣竊以為過矣夫君天下者必以天下之心)
(為心而不私其心以天下之耳目為耳目而不私其耳目故能通天下之志盡天下之情夫以天下之心)
(為心則我之好惡乃天下之好惡也以天下之耳目為耳目則天下之聰明皆我之聰明也夫布腹心而)
(寄耳目舜與紂皆用之矣舜之意務求已過以與天下同欲由是天下莫不歸心故其書云臣作朕股肱)
(耳目紂之意務求人之過以與天下違欲由是天下莫不離心故其詩曰流言以對寇攘式内故與天下)
(同欲謂之聖帝與天下違欲謂之獨夫其所以布腹心任耳目之意不殊然而美惡成敗相遠若此豈不)
(以任人之道不同求過之情有異哉太宗嘗問侍臣何者為明君何者為暗君魏徵對曰君之所以明者)
(兼聽也所以暗者偏信也又曰秦之胡亥偏信趙高肆其姦欺指鹿為馬臣謂鹿之與馬物類猶同豈若)
(延齡掩有為無指無為有陛下若不以時省察得無使後代嗟誚甚於趙高乎蓋是時延齡以欺罔言利)
(搜求市鄽豪奪入獻輒稱勾獲隱欺得錢數十萬貫請貯别庫以為羡財又舉大府見在存數稱於糞土)
(中得銀十三萬兩其段匹雜貨百萬有餘皆文帳脱遺並同已棄之物又平凉諸鎮告稱絶糧其饋運騾)
(車工役之數延齡皆指為羡餘及上遣中官簡覆但草狀自陳云儲蓄殊多歲内以來必無闕乏而已陸)
(贄諸賢雖抗辭彈劾而上溺於羡餘之奉尊庇之不悟也)
(司馬光既知許州乃論劾王安石疏曰臣之不才最出羣臣之下先見不如吕誨公直不如范純仁程顥)
(敢言不如蘇軾孔仲文勇决不如范鎮誨於安石始知政事之日己言安石為奸邪謂其必敗亂天下臣)
(以為安石止於不曉事與狠愎耳不至如誨所言今觀安石引援親黨盤據要津擯排異己常以己意隂)
(贊陛下内出手詔以决外庭之事使天下之威福在己而謗議悉歸陛下臣乃自知先見不如誨遠矣純)
(仁與顥皆與安石素厚安石拔於庶寮之中超處清要純仁與顥睹安石所為不敢顧私恩廢公議極言)
(其短臣與安石南北異鄉取舍異道臣接安石素疎安石待臣素薄徒以屢常同寮不忍輕絶因循以至)
(於今是臣不負安石而負陛下此其不如純仁與顥遠矣臣承乏兩制逮事三朝於國家義則君臣恩猶)
(骨肉睹安石逞其狂愚使天下蒼生被荼毒之苦宗廟社稷有累卵之危臣畏懦惜身不早為陛下别白)
(而軾與仲文皆疎遠小臣乃敢不避雷霆之威攖虎狼之怒隳官獲譴無所顧慮此臣不如軾與仲文遠)
(矣人情誰不畏首尾保禄位鎮睹安石熒惑陛下以佞為忠以忠為佞以非為是以是為非不勝憤懣抗)
(章極言自乞致仕甘受醜詆杜門家居臣顧惜爵禄為妻子計包羞忍恥竊據大州此臣不如鎮遠矣臣)
(聞居其位者必憂其事食其禄者必任其患苟或不然是為盗竊臣雖無似嘗奉教於君子矣不忍以身)
(為盗竊之行今陛下惟安石之言是信安石以為賢則賢以為愚則愚以為是則是以為非則非諂附安)
(石者以為忠良攻難安石者以為䜛慝臣之才識固安石之所愚臣之議論固安石之所非今日之言恐)
(陛下所謂䜛慝也伏望聖恩裁處其罪若臣罪與范鎮同即乞依范鎮例致仕若罪重於鎮或竄或誅所)
(不敢逃故如司馬光可謂章善癉惡者矣)
(蘇軾論吕惠卿疏曰臣聞漢武帝時御史大夫張湯挾持巧詐以迎合上意變亂貨幣崇長犴獄使天下)
(重足而立幾至於亂武帝覺悟誅湯而後天下安唐德宗世宰相盧杞妬賢嫉能戕害善類征伐暴斂使)
(天下相率叛上至於流播德宗覺悟逐杞而後社稷復存臣伏見前參知政事吕惠卿懷張湯之辯詐兼)
(盧杞之奸凶詭變多端敢行非度見利忘義黷貨無厭王安石初任執政用為腹心指擿教道以濟其惡)
(韓琦始言青苖之害先帝感悟知琦朴忠欲退安石而行琦言安石遑遽自失天下欣然有息肩之望惠)
(卿自恐失勢上章奏對力進邪說熒惑聖聽身攝内侍之職自往𫝊宣以起安石遂為安石畫策以劫持)
(上下大率多用刑獄以排擊忠良推舉邪黨而諍臣吞聲有識喪氣天下自是靡然矣其後又建手實簿)
(法尺椽寸土簡括無遺鞭箠交下紙筆翔貴告訐之苦甚於苗役又因保甲正長給散青苗結甲民官不)
(遺一戶上下騷動不安其生遂致河北人戶流入襄鄧旋又興起大獄以恐脅士人如鄭俠王安國之徒)
(僅保首領而去其意欲株蔓連引塗汚公卿賴先帝仁聖每事裁抑故惠卿不得窮極其惡不然安常守)
(道之士無噍類矣既而惠卿自以贓罪被黜於是力陳邊事以中上心其在延安始變軍制惟黨人徐禧)
(助之遂行其說違背物情至今為梗永樂之敗震動宸極循致不豫實始由此雖或肆諸市朝不為過矣)
(若其私行嶮薄非人所為閭閻下賤有所不食方安石始罷相以執政薦惠卿既已得位恐安石復用遂)
(起王安國李士寧之獄以柅其歸安石覺之被召即起迭相攻擊期致死地安石之黨發其贓私朝廷遣)
(官推鞠其事獄將具而安石罷去案在御史可覆視也惠卿因言安石相與為奸發其私書其一曰無使)
(齊年知齊年者謂馮京也京安石皆生於辛酉故謂之齊年先帝猶薄其罪復發其一曰無使上知安石)
(由是得罪夫惠卿與安石出肝肺託妻子平居相結惟恐不深雖欺君之牘不復疑間惠卿方其無事已)
(一一收錄一旦爭利遂相抉擿不遺餘力此豈閭閻下賤之所復為乎夫人君用人欲其忠信於己必取)
(仁於父兄信於師友然後付之以事故放麑違命也而推其仁可以託國食子徇君也而推其忍至於弑)
(君欒布惟不廢彭越之命故高祖知其賢李勣惟不利李密之地故太宗許其義至於吕布事丁原則殺)
(丁原事董卓則殺董卓劉牢之事王恭則反王恭事司馬元顯則反元顯背逆人理世所共疑故吕布見)
(誅於曹公而牢之見殺於桓氏皆以生平反覆勢不可存夫曹桓古之奸雄駕御英豪何所不可而推究)
(利害終畏此人今朝廷選用忠臣惟恐不及而置惠卿於其間譬如薰蕕雜處梟鸞並棲不惟勢不兩立)
(兼亦惡者必勝伏乞陛下斷自聖意略正典刑縱未汙於斧鑕猶當投畀四裔以禦魑魅故如蘇軾亦明)
(於章癉示厚之旨者矣)
(當高宗時李綱疏曰臣昨日奏事論及人主之職在知人雖堯舜猶以為難誠能别白邪正使君子小人)
(不至於混淆然後天下可治伏蒙宣論知人亦非難事但考其素行則知之仰繹聖訓誠為要論然臣竊)
(觀國家艱難之會人才素行未可猝知而帷幄腹心决非君子不可君子愛君而不謀身憂國而不謀家)
(以公忘私以義忘利而小人則反此自昔人主信小人而任之其國未嘗不至於危亡夫小人豈不樂於)
(存而惡危亡哉然使之謀人之國必致於此者以其無遠見而操術險也彼方以謀家保身營私趨利為)
(得計於國而恬不知恤非不知恤也以謂必不至於危亡而恬不知恤也唐天寶末楊國忠既激安禄山)
(叛以信其言又促哥舒翰出兵潼關恐其圖已動為身謀不顧大計及遭陳元禮之變刃加於頸而後知)
(之蓋亦晚矣范祖禹有言避害就利者小人之常也利於己而不利於人則為之害於國而不害於家則)
(為之然而害於國則亦害於家不利於人則亦不利於己是以自古小人之敗必至於家國俱亡而後己)
(此聖人所以戒小人之勿用也為人主者皆欲用君子而退小人卒之君子常不得用小人常不得退者)
(君子行道直自信篤去就輕好惡正故也行道直則不能阿諛以取容自信篤則不能過防以遠害去就)
(輕則不為爵禄之所累好惡正則不為奸邪之所喜自非明主明足以察誠足以任則君子雖欲有為於)
(世不可得矣齊小白之任管仲信而不疑所以成霸業故曰有人而不能知害霸也知而弗能用害霸也)
(用而弗能信害霸也信而以小人參之害霸也霸猶如此况欲圖天下之事業以集中興之功哉故如李)
(綱者知好正直為章癉之本者矣)
不勞章第十一
子曰上人疑則百姓惑下難知則君長勞故君民者章
好以示民俗慎惡以御民之淫則民不惑矣臣儀行不
重辭不援其所不及不煩其所不知則君不勞矣詩云
上帝板板下民卒&KR1248;小雅曰匪其止共維王之卭
(天下之道誠而已矣誠則明明則通通則上下一體事簡而愈治不誠則昏昏則塞塞則上下異志事繁)
(而愈紛故以誠御遠天下無不及之事以誠御隱天下無不知之情行失而志衰情窮而辭變訟獄繁興)
(盗賊滋有雖聖人治之而有不治也故以術馭天下堯舜有不給之術以誠御天下豚魚有可孚之誠上)
(下相疑治道愈荒故為督責之言以告其上者是皆有隱情匿於威福利上疲勞乘倦而取之詩曰匪其)
(止共維王之卭是之謂也)
(荀卿曰主道治近不治遠治明不治幽治一不治百主能治近則遠者治主能治明則幽者治主能當一)
(則百事正故兼聽天下日有餘而治不足者是治之極也既能治近又務治遠既能察明又務見幽既能)
(當一又務正百過也不能治近而務治遠不能察明而務見幽不能當一而務正百悖也過猶悖也故明)
(主好要闇主好詳主好要則百事詳主好詳則百事荒君者論一相陳一法明一指以兼覆並照而觀其)
(成者也相者列百官之長聽百事之要以飭朝廷臣下百吏之分度其功勞論其慶賞歲終奉其成以效)
(於君當則可不當則廢故人君勞於索之佚於使之曰論相而已矣論相故不疑不疑故易事易事故易)
(知易知故居近以御遠居明以御幽居一以御百故好惡可以共治刑罰可以不試也是則荀卿深於此)
(義者也)
(魏徵曰臣聞書曰明德慎罰惟刑之恤哉禮云為上易事為下易知則刑不煩矣上多疑則百姓惑下難)
(知則君長勞矣夫上易事下易知君長不勞百姓不惑故君有一德臣無貳心上播忠厚之誠下竭股肱)
(之力然後太平之基不墜康哉之詠斯隆當今道被華夷功高宇宙無思不服無遠不臻然言尚於簡大)
(志在於明察刑賞之用有所未盡矣夫刑賞之本在乎揚善而懲惡帝王所與天下畫一不以親疎貴賤)
(為輕重者也今或屈伸在乎好惡輕重由乎喜怒遇喜則矜其情於法中逢怒則求其罪於事外所好則)
(鑽皮樹其毛羽所惡則洗垢求其瘢㾗瘢㾗可求則刑斯濫矣羽毛可樹則賞斯謬矣刑濫則小人道長)
(賞僭則君子道消小人之惡不懲則君子之善不勸而望治安刑措非所聞也且夫暇豫清談皆敦尚於)
(孔老威怒所至則取法於申韓故道德之旨未弘刻薄之風尚扇夫上風既扇則下生百端人競趨時憲)
(章不一稽之王度實有攸虧昔州犁上下其手楚國之法遂差張湯輕重其心漢朝之刑已弊以人臣之)
(頗僻猶莫能申其欺罔况人君之高下將何以措其手足乎)
(又疏曰臣聞禮云人以君為心君以人為體心莊則體舒心肅則容敬書曰元首明哉股肱良哉萬事康)
(哉元首叢脞哉股肱惰哉萬事隳哉然則委棄股肱獨任胷臆具體成理非所聞也竊觀在朝羣臣當樞)
(機之寄者或地隣齊晉或業預經綸並立事立功極時之選處之鈞軸為任重矣任之雖重信之未篤信)
(之不篤則人或自疑人或自疑則心懷苟且心懷苟且則節義不立節義不立則名教不興名教不興而)
(與固太平之基保七百之祚未之有也夫委大臣以大體責小臣以小事為國之常也今委之以職則重)
(大臣而輕小臣至於有事則信小臣而疑大臣信其所輕疑其所重將以致理其可得乎又政貴有恒不)
(求屢易今或責小臣以大體或責大臣以小事大臣或以小過獲罪小臣或以大體受罰職非其位罰非)
(其罪而欲其無私求其盡力不亦難乎小臣不可委以大事大臣不可責以小罪任以大官求其細過刀)
(筆之吏順旨成風自陳也則以為心不伏辜不言也則以為所犯皆實進退維谷莫能自明則苟免其禍)
(大臣苟免則譎詐萌生譎詐萌生則矯偽成俗矯偽成俗則致理何由夫上之不信於下必以為下無可)
(信若必下無可信則上亦多可疑矣禮云上人疑則百姓惑下難知則君長勞上下相疑則不可以言理)
(矣夫以一介庸夫許身交友死且不渝况君臣契合誼同魚水若君為堯舜則身為稷契豈有遇一事則)
(變志見小利則易心哉此雖下之立忠未能明著亦上之懷誠有所未盡也故如魏徵者於上下疑信之)
(間辨之審矣凡魏徵論奏皆原本緇衣稱引前後錯見諸篇其推明賞罰本於好惡則前後一也)
(熙寕二年四月詔云傳曰近臣盡規以其榮恥休戚與上同也今在此位者視朕過失與朝廷政事之闕)
(默而不言乃或私議竊嘆若以為責不在己夫豈習見成俗以為當然其亦有含章懷寶待唱而後發者)
(耶今百度隳弛風俗偷惰薄惡烖異譴告不一此誠忠賢助朕憂惕以剏制改法救弊除害之時宜令侍)
(從官自今遇朕過失與朝廷政事之闕無有巨細各具章奏極言無隱噫言善而不用朕有厥咎導之而)
(弗言爾為不恭朕將用此考察在位所以事君之實明黜陟焉於時富弼為首輔王安石初為執政其求)
(言懇至如此上下好惡蓋猶未變也然於章癉之義蓋已漸淆矣)
(司馬光疏曰臣聞古之聖帝明王聞人之言則能識其是非故謂之聰觀人之行則能察其邪正故謂之)
(明是非既辨邪正既分姦不能惑佞不能移故謂之剛取是而捨非誅邪而用正確然無所疑故謂之斷)
(誅一不善而天下不善者皆懼故謂之威賞一有功而天下有功者皆喜故謂之福今陛下聰明剛斷則)
(誠體之矣欲取威福之柄則誠有其志矣然於所以為之道尚或有所未盡故臣以為太平之功未可期)
(也夫帝王之道當務其遠者大者而略其近者小者國之大事當與公卿議之而不使小臣參之四方之)
(事當委牧伯察之而不當使左右覘之儻公卿牧伯尚不能擇賢者而任小臣左右獨能得賢者而使之)
(乎若苟為不賢則險詖私謁無不為矣今陛下好於禁中出手詔指揮外事非公卿所薦舉牧伯所紏劾)
(或非次遷官或無故廢罷外人疑駭不知所從此豈非朝廷之士左右之臣所謂聰明剛斷威福在己者)
(耶陛下聞其言而信之臣竊以為過矣夫公卿所薦舉牧伯所糾劾或謂之賢者而不賢謂之有罪而無)
(罪皆有跡可見責有所歸故不敢大為欺罔若姦臣密白陛下令為聖意以行之則威福集於私門怨謗)
(歸於陛下安得謂之威福在己耶以此觀之面譽陛下聰明剛斷威福在己太平可立致者非愚則諛不)
(可不察也陛下必欲威福在己曷若謹擇公卿大臣明正忠信者留之愚昧阿私者去之在位者皆得其)
(人然後舉一事則與之公議於朝使各言其志除一官亦與之公議於朝使各舉所知陛下清心平慮擇)
(其是者而行之非者不得復奪也擇其賢者而用之不肖者不能復爭也如此則謀者舉者雖在公卿大)
(臣而行之用之皆在陛下安得謂之威福不在己耶夫人心不同有如面焉國家凡舉一事用一人朝廷)
(之人必或以為是或以為非或以為賢必或以為不肖此固人情之常自古而然不足怪也要在人主審)
(其是非而取舍之取是而舍非則安榮舍賢而用不肖則危辱比乃安危榮辱之所以分也漢世國家有)
(大典禮大政令大刑獄大征伐必下公卿大夫博士議郎議其議者不齊天子乃親制决之曰丞相議是)
(或曰廷尉議是而羣下厭然無有不服者矣今陛下聽羣臣各盡情議事誠善矣然終不肯以意裁决遂)
(使羣臣強辯者巧文相攻至於再三反覆無有紀極臣愚深恐虧朝廷之政體損陛下之明德流聞四方)
(取輕外夷非嘉事也夫天下之事有難决者以先王之道揆之若權衡之於輕重規矩之於方圓錙銖毫)
(忽不可欺矣是以人君務明先王之道而不習律令知根本既植則枝葉必茂故也近者登州婦人謀殺)
(其夫重傷垂死情無可憫已經法司論斷而州官謬為巧飾朝廷命兩制定奪者再命兩府定奪者再勅)
(出而復收者一爭論縱横至今未定夫執條據例者有司之職也原情制義者明主之事也分爭辨訟非)
(禮不决禮之所去刑之所取也阿云之事試以禮觀之豈難决之獄哉其謀殺為一事為二事為所因不)
(為所因一廉察吏能辨之豈明君賢相所當留意耶今議論歲餘而後成法卒於棄百代之彝典悖三綱)
(之大義使良善無告姦凶得志豈非徇其枝葉忘其本根之謂乎凡若此類欲以為聰明剛斷威福自已)
(臣愚竊以為未得其要也)
(光既論寄資諸内臣宜復祖制又因王中正差遣再疏曰臣竊聞陛下好令内臣采訪外事及問以羣臣)
(能否臣愚竊以謂非宜陛下内有兩府兩制臺諫外有提轉牧守皆腹心耳目股肱之臣也陛下誠能精)
(擇其人使之各舉其職薦舉賢能紏按奸慝論政事得失述民間利害皆令列於奏牘明白啟陳其有尸)
(禄偷安及挾私欺罔者小則罪黜大則誅竄誰敢不盡公竭誠以承休德如此則天下之事猶一堂之上)
(陛下何患於不知哉今若深處九重之内詢於近習采聽道路之言納曲躬附耳之奏不驗虚實即行賞)
(罰臣恐䜛邪得以逞其愛憎陛下為之受其譏謗也近聞王中正差往陜西有知涇州劉渙等曲加諂奉)
(鄜延鈐轄吳舜臣違失其意俄而渙等進擢舜臣降黜衆人皆言中正所為審如此則是中正弄權已有)
(其漸陛下又置之肘腋委以腹心臣恐天下將重趼接迹輿金輦璧而奉之矣外議又言山陵禮畢韓𤦺)
(必求引退兩府當有遷擢臣切慮兩制以上萬一有無廉恥之人隂結此屬以求進用夫以堯之聰明咨)
(於四岳衆言僉同然後用人猶失之於鯀况可决於近習之口乎凡公忠正直之士必不肯借譽左右以)
(求自售齊威王所以賞即墨而烹阿大夫正謂此也昔漢唐之衰宦官所以壞亂綱紀傾覆國家皆由人)
(主與之謀議帷幄進退羣臣此乃治亂安危之本不可不察也故如司馬光知所以釋疑去惑者矣)
(熙寕元年孫覺疏曰臣風聞羣臣竊論陛下聖質甚美每加於初而聖治未能改於他日此由聖心所以)
(待羣臣者未能曠然無疑羣臣所以事陛下者亦往疑往自疑於未信也臣嘗謂天下之患莫大於君臣相)
(而相遇以偽夫以誠待物物之格者幾何以疑待物則人誰敢自盡陛下欲使人人自盡則莫如事至而)
(制之以義言至而窮之以理也夫臣下欲為比周比黨䜛誣譖謗以蔽惑人主之聰明者其大則欲擅君)
(之權小則欲干主之利陛下知權之所在以理持之知利之所出以義守之則二者之患息矣事至而不)
(制之以義言至而不窮之以理一切惟大臣之聽則權在大臣若不任大臣而移聽於他臣則權又在他)
(臣矣陛下欲羣下之不為比周不為䜛譖莫若察之以明而謹夫義理之所在欲羣下之不擅權利莫如)
(進賢遠佞賞當功而罰當罪也臣觀陛下即位以來進擢羣臣其初未嘗不崇奬優異其後或厭棄疎外)
(僅不能籍之耳記曰進人若將加諸膝退人若將墜諸淵此尤人主之所宜戒者也臣以為人臣如此始)
(信終疑雖其才不足以結主知備任使亦類為人所間釁端一開勢不復合陛下持此不變數年之後稱)
(人才者必少矣伏願察之以睿哲考之以義理進退黜陟惟義所在則孰敢背公徇私比下罔上以自近)
(於誅戮哉故章好慎惡去疑之談孫覺亦有焉)
(三代而下君臣猜疑卒釀禍日亂不可復挽者其唐之德宗宋之哲宗乎德宗英斷起自多難用崔佑甫)
(為相初政可觀既以盧杞用事浸於機械喜諛惡直好與私人圖柄臣數擿發為防阻嘗有女唐安公主)
(之喪痛甚欲為塔厚葬相公輔爭之上發忿謂學士䞇曰造塔小費非宰相宜論公輔獨指朕過為名贄)
(曰小者大之漸微者著之萌唐虞君臣慮事之微日至萬數陛下立輔臣置之左右朝夕防微乃其職也)
(陛下見善而遷聞諫不逆則所獲多矣上曰朕欲罷公輔者久公輔所知借此為名何能忍之贄曰主道)
(要於虚心御臣必先誠意陛下以欲罷公輔之心而逆之是心有未虚揣公輔知罷之意而疑之是心有)
(未誠君臣獻納相助為理何必責意以拒諫乎上怒不解而公輔竟去位相蕭復亦好直言始與盧杞並)
(奏事杞阿旨面噍責之又為上言陛下初踐阼聖德光美後用楊炎盧杞而命亂謂左右曰蕭復輕朕復)
(自請出宣撫江淮而朝士多上書留行者上疑復悔行隂使之以謂䞇䞇曰復貴門子且戚屬痛修勵為)
(清貞其矯情而過則有之至二三爽德挾詐懷奸必不其然陛下但面詰言者白矣上竟不復詰及自江)
(淮還問使事對曰陳少游任兼將相敗臣節韋皋幕府下僚建忠義請以皋代少游鎮令善惡著明上然)
(之退入省上遣中使揖相從一附耳去諸相出從一詣復曰適中使𫝊旨令從一與公議公所言事即奏)
(行必勿使李盧知復太息曰唐虞黜陟岳牧僉諧爵人於朝必與衆共使李盧不任相則當罷今在位朝)
(廷大政安得使不聞乎誠不惜與公奏行恐從此遂成阻隔也從一以聞上以為下比愈不悦復而復罷)
(盧杞雖以公論廢上終悦其䜛諛心念之既遇赦移吉州杞語人曰吾行用矣已而果用刺饒州給事中)
(袁高補闕陳京等奏杞擅權窮凶極惡必不可復高復於正衙論奏上曰杞已更再赦高曰赦止原其罪)
(何可使有民社上大怒諫者稍引卻京顧曰此大事理亂所關當以死爭何遽退上意稍動召宰相使與)
(小州相李勉曰既與之何論小州奈天下失望何乃以為澧州别駕時李泌以散騎常侍召至入謁朝議)
(方洶洶從間問之上曰朕已可袁高等奏矣泌曰累曰外人藉藉至竊比陛下於桓靈今聞德音乃堯舜)
(不逮也上悦杞乃廢死上嘗從容論盧杞以為忠清強介也謂李泌曰人言杞奸邪朕殊不覺泌曰此杞)
(所為姦邪也儻陛下覺之豈有建中之亂乎杞以私隙殺楊炎擠顔真卿於死激李懷光使叛賴陛下聖)
(明竄逐之人心頓回天用悔禍不然亂何自弭乎上曰楊炎以童子視朕不足朕朕中不可忍非杞也建)
(中之亂術士豫城奉天亦天命耳非杞所致泌曰天命他人皆可言惟君相不可言君相所以造命也若)
(言命則禮樂政刑皆無所用矣紂曰我生不有命在天此商所以亡也帝復言杞小心朕所言無不從泌)
(對曰夫言莫予違孔子所謂喪邦也凡古今姦邪皆以從君為亂德宗於時猶不知大姦之小心可為昏)
(德矣然德宗從容聽納善誘陸贄至方之幽厲李泌至方之桓靈而霽顔受之曾不為忤其再造克復有)
(由然也)
(宋哲宗於諸帝中稍不慧以太皇太后垂簾久滋不悦熙豐諸小人乘隙思奮與内侍作蜚語交搆之在)
(位者顧望莫敢言范祖禹乃疏曰陛下初攬庶政延見羣臣此國家隆替之本社稷安危之機生民休戚)
(之端君子小人進退消長之際而天命人心去就離合之時也太皇保佑聖躬斥奸邪抑僥倖九年之間)
(終始如一雖德澤加於天下而羣小怨恨思逞者不少矣小人進言必將曰太皇不當改先帝之政逐先)
(帝之臣設疑事以離間聖聽不可不察也方陛下初即位時諸上書言法不便者以萬計太皇因天下人)
(心之欲改與天下共改之非以己之私而改也既改其法因逐其人其改之逐之者為其上負先帝下負)
(兆民亦因天下所欲逐而逐之也初豈有憎惡於其間哉而怨怒滋多萋菲必甚惟陛下清心察理辨折)
(是非深拒邪說諸以姦言進者痛懲一人以警羣慝則帖然矣若稍入其言則好言者繼進萬一追報之)
(禮少有不至於太皇聖德無損而陛下孝道所損多矣時蘇軾方具疏見祖禹疏遂輟草附名以上不報)
(頃之有詔内侍劉瑗等十人復入内給事祖禹又諫曰陛下親政以來未聞訪一賢臣而先召内侍恐四)
(海有以窺陛下也弗聽於是羣小排太后時事益力范純仁奏曰太后保佑聖躬功烈誠心幽明共鑒議)
(者不恤國是翕翕訿訿一何薄也因以仁宗禁言明肅垂簾時詔上之曰望陛下稽倣而行韓忠彦亦以)
(為言皆不聽初吕大防欲引楊畏為諫大夫范純仁以畏不端不可用吕大防蘇轍皆以為不然及吕大)
(防以山陵使出國門楊畏即首叛之疏言神宗更法立制欲垂之萬世今未一傳而罷廢殆盡宜講求以)
(成繼述之道上大善之即召對詢以先朝故臣可用者畏遂列章惇吕惠卿李清臣等名以聞且具言先)
(帝建立法度之意與王安石學術之美上深以為然鄧潤甫以服闋補翰學又為上言武王能廣文王之)
(聲成王能嗣武王之道勸上紹述即以為尚書左丞蘇轍諫曰先帝設施有百代不可改者元祐以來上)
(下奉行未嘗失墜者是也至於事或失當何世無之父作於前子救於後前後相濟此聖人之孝也漢武)
(帝外事四夷内興宫室財用匱竭修鹽鐡𣙜酤均輸之政民不堪命幾至大亂昭帝委任霍光罷去煩苛)
(漢室乃安光武顯宗以察為明以讖决事上下相遁人懷不安章帝深鑒其失代之以寬後世稱焉本朝)
(真宗天書章獻臨御覽大臣之議藏之梓宫英廟濮議朝廷洶洶者數歲先帝寢之遂以安靜夫以漢昭)
(章之賢與仁宗神考之聖豈其薄於孝敬輕事變易哉事從其當不可易也陛下若輕變九年已行之善)
(擢任累歲不道之人挾其私忿以先帝為辭大事去矣上覽奏大怒曰安得以漢武比先帝轍下殿待罪)
(羣臣莫敢言相純仁從容進曰武帝雄才大略史無貶辭轍以比先帝非謗也陛下始親政當進退大臣)
(以禮不當訶斥如責奴隸上曰人恒言秦皇漢武何謂非謗純仁曰轍所論者事與時也非人也上為少)
(霽轍竟落職知汝州既而楊畏覆試策黜主元祐者以風天下而國是大變矣於是用曾布言改元祐九)
(年為紹聖元年召章惇為尚書左僕射盡反元祐之政召蔡京為戶尚盡主改法林希為中書舍人典變)
(更貶黜辭令蔡卞為國史修撰重修實錄亂是非以黃履為御史中丞張商英來之邵等為正言主彈射)
(於是臺諫交章言神宗盛德大業而故相光公著摰大防等朋比詆譏惇卞至請發光公著冡斵棺暴尸)
(上以問許將將力爭之乃止自是元祐諸賢貶竄殆盡矣惇又議遣御史按嶺南盡殺流人上亦以問許)
(將將曰此事惟漢唐有之祖宗以來未有也本朝治道所遠過漢唐者以未嘗輒戮大臣上深然之惇意)
(不快别搆謀以疑宫掖而同文舘獄之禍興初神宗違豫時岐王顥嘉王頵日入問起居及大漸太后命)
(二王毋輒入時蔡確柄國起居舍人邢恕為之謀以二王太后子而帝幼欲援立為功密語太后姪高公)
(繪公紀曰上疾不可諱延安幼冲岐嘉皆賢王也宜蚤定公繪懼曰君欲禍吾家耶恕計不行乃宣言太)
(皇太后屬意岐王與王珪吳充相表裏賴確擁護而定及確失勢謀泄竄新州恕亦坐貶至是憤恨求逞)
(間道謁確於鄧與定畫欲得司馬光左驗乃紿公子康令手書誦確功既而恕帥中山置酒招高遵裕子)
(士京勸令訟王珪欲立岐王事士京愚信之語漸布聞而孟皇后故宣仁所立惇卞欲誣宣仁廢立恐中)
(間之不動也會上幸劉婕妤孟皇后漸疎而后女福慶公主疾后姊持符水入禁中内侍郝隨附婕妤搆)
(后為魘魅又后養母信尼言為后禱祠事聞諸奸人羣搆之欲殺后誣宣仁以滅口及后廢出居瑶華宫)
(惇卞乃大喜引邢恕為御史中丞以自助恕乃令磪子渭上書訟劉摰吕大防梁燾王巖叟等陷其父圖)
(不軌置獄同文舘令蔡京安惇等雜治之羅織萬端獄成奏摰等大逆不道罪當族上乃太息曰元祐人)
(之不可信一至是乎會摰燾貶死詔錮其子孫於嶺南於是惇又言光摰大防等結主崇慶閣内侍陳衍)
(張士良謀廢立有端時衍已貶朱崕士良已貶柳州逮至蔡京安惇雜治之列刀鋸鼎鑊于前謂之曰言)
(有則貰匿不言死矣士良仰天大哭曰太皇太后何可誣天地神祗何可欺乞就戮京等窮治無所得乃)
(奏衍疏隔兩宫翦人主腹心羽翼罪當死竟殺衍而惇卞自作詔書請追廢宣仁聖烈皇后為庶人上持)
(未下皇太后方寢聞之遽起叩閣謂帝曰吾日侍崇慶天日在上此語何從出且帝必如此伺有於我上)
(感悟持惇卞奏立引燭焚之郝隨等以告惇卞明日復具奏請上怒曰卿等不欲朕入英宗廟乎抵其奏)
(於地事得已而元祐宰執再貶竄程頤亦坐不遜安置涪州方紹述初議時李清臣張商英實為嚆矢而)
(蔡京隂結中官裴彦臣為助及後惇卞與劉瑗郝墮等益密而布毒益酷御史常安民首論蔡京内結中)
(官外連朝士巧足以奪人主之視聽力足以倒天下之是非又言張商英在元祐時上吕公著詩諛佞無)
(恥近乃乞毁司馬光吕公著神道碑周秩為博士親定光諡為文正近乃乞斵棺鞭尸陛下察此輩之情)
(果出于公論乎而上終不悟也蓋宣仁攝政久哲宗有所不堪吕大防與諸賢時有異同蘇頌每奏事必)
(親面上故哲宗終念之然以一念懷疑使祖孫夫婦皆不能終羣小率為不及不知之辭以誑其上而邪)
(正溷淆仁賢空虚國隨以敝詩曰匪其止共維王之卭言盗言之孔甘而䜛人之可畏也)
(臣觀紹述時所持論策士以元祐熙豐為之標的從熙豐者錄從元祐者黜亦自為章好慎惡也而其意)
(不在於章慎徒自為好惡惑上誣民而已故臣有重惠辭不儀行援其所不及煩其所不知則若王安石吕)
(卿蔡卞張商英李清臣之徒是也建中之疑在於上雖有崔祐甫李泌陸䞇不能保其終紹述之難知在)
(於下雖有范純仁吕大防蘇轍不能慎其始詩曰上帝板板下民卒癉言出話之不可不然為猶之不可)
(不遠也)
成教章第十二
子曰政之不行也教之不成也爵禄不足勸也刑罰不
足恥也故上不可以䙝刑而輕爵康誥曰敬明乃罰甫
刑曰播刑之不逮(書作播刑之廸)
(敬者政之本也明者敬之用也人主不以敬明治其身而欲以政教治天下其勢必濫賞而重罰濫賞而)
(重罰必䙝刑而輕爵䙝刑輕爵則小人雜進君子引避政之不行教之不成則必由此矣故政教者非刑)
(賞之謂也政教失而求之刑賞猶風雨失而求之雩祀也其雩祀愈煩而風雨愈失風雨失而雩祀煩則)
(農商絀而巫覡坐貴也然而必求之刑賞何也曰刑賞者所以修政教之具也)
(漢哀帝時侍中董賢賜賚無極丞相王嘉奏曰臣聞咎繇戒帝舜曰亡教佚欲有國一日二日萬幾箕子)
(戒武王曰臣無有作威作福玉食臣之有作威作福玉食害于而家凶于而國人用側頗僻民用僭慝武)
(王躬履此道隆至成康自是以後縱心恣欲法度陵遲至於臣弑君子弑父夫父子至親失禮而患生何)
(况異姓之臣乎孔子曰道千乘之國敬事而信節用而愛人孝文皇帝備行此道海内蒙恩稱為太宗孝)
(宣皇帝賞罰信明施與有節記人之功忽於小過以致治平孝元皇帝奉承大業温恭少欲都内錢四十)
(萬萬水衡錢二十五萬萬少府錢十八萬萬嘗幸上林猛獸驚出馮貴人當之元帝嘉美其義僅賜錢五)
(萬約是時外戚貲千萬者少故水衡少府見錢多也孝成皇帝時諫臣多言女寵酒色損德傷年終不怨)
(怒寵臣淳于長張放史育家貲皆不滿千萬放斥逐就國長榜死於獄不以私愛害公義故雖多内譏朝)
(廷安平𫝊於陛下陛下在國之時好詩書尚節儉所過稱德天下回心初即位易帷帳去錦繡乘輿席緣)
(綈繒而已共皇寢廟比比當作以用度不足割恩止息今始作治而駙馬都尉董賢亦起官寺治大第開)
(門鄉闕引王渠灌園池賞賜護作甚於治宗廟賢母病長安厨給祠具過者皆飲食為賢治器奏御乃行)
(自貢獻宗廟三宫猶不至此及賢家賓婚賜及蒼頭奴婢人十萬錢文罷苑以賜賢田二千餘頃均田之)
(制從此隳壞變亂隂陽災異衆多百姓訛言持籌相驚被髮徒跣乘馬者馳大惑不止或以為籌者策失)
(之戒也陛下素仁智慎事而今有此孔子曰危而不持顛而不扶則將焉用彼相矣臣嘉幸得備位竊自)
(傷不能通愚忠之信惟願陛下慎一己之所獨鄉察衆人之所共疑深覽前世韓嫣之失以節賢寵安全)
(其命)
(漢安帝時乳母王聖緣恩放恣司徒楊震疏曰臣聞政以得賢為本理以去穢為務是以唐虞俊乂在官)
(四凶流放天下咸服以致雍熙方今九德未事嬖倖充庭阿母王聖出自微賤得遭千載雖有推燥居濕)
(之勤而前後賞惠不知紀極外交囑託擾亂天下塵點日月損辱清朝昔鄭莊公從母氏之欲恣驕弟之)
(情幾至危國然後加討春秋貶之以為失教夫女子小人實為難養易曰無攸遂在中饋言婦人不得與)
(於政事也宜速出阿母令居外舍斷絶伯榮莫使往來誡慎拜爵減省獻御令野無鶴鳴之嘆朝無小明)
(之悔大東不興於今勞止不怨於下擬蹤往古比哲明王豈不休哉及後聖女伯榮與故朝陽侯劉護從)
(兄瓌交瓌妻之遂得襲護爵位震又疏曰臣聞高祖與羣臣約非功臣不得封故經制父死子繼兄亡弟)
(及以防簒亂伏見詔書封故朝陽侯劉護再從兄瓌襲爵為侯護同産弟威今猶見在臣聞天子專封封)
(有功諸侯專爵爵有德今瓌無他功行但以配阿母女既位侍中又至封侯不稽舊章不合經義行人諠)
(譁百姓不安陛下宜鏡既往順帝之則上卒不聽而漢祚以傾故爵禄不足勸則刑罰亦不足耻刑罰不)
(足耻則寇攘叛亂者接踵於世矣)
(安帝既數遣中使往來甘陵爵賞無度尚書翟酺諫曰陛下應天履祥當建太平之功而外戚内寵應時)
(滋章臣請以近事徵之昔竇鄧之寵傾動四方兼官重紱盈金積寶至乃盗弄神器幾傾社稷及其破壞)
(頭顙墜地願為狐豚豈可得哉夫致貴無漸失必暴受爵無道殃必疾今外戚近幸漢元以來未有倫比)
(禄去公室政移私門重尋覆轍摧折可必而朝臣莫肯正議翕翕訿訿轉相援附臣恐威權外假復之良)
(難虎翼一奮卒不可制孔子曰吐珠於澤誰能不含老子稱國之利器不可假人此安危之極戒社稷之)
(深計也昔文帝愛百金於露臺飾帷帳於書囊或譏其儉帝曰朕為天下守財耳今初政未久而賞賚不)
(貲歛天下之財填無功之家帑藏殫盡民物彫傷卒有不虞將復重賦百姓怨叛危亂之所倚也昔成王)
(初政周公在前召公在後畢公在左史佚在右四子挾而維之故一旦復辟而天下曠然今陛下有成王)
(之尊而無數子之佐雖欲崇雍熙致太平其可得乎自延光永建而後常侍半為列侯質桓之際李杜横)
(誅建寕之初竇陳駢命而爵賞刑罰無一足觀先王之政教於是皆熄矣)
(宋時刑罰最為簡易然當咸平景德間猶有非法之刑錢易疏論之曰臣聞聖人之為政也太上以仁其)
(次以智上下無信而刑戮始施以堯之時四罪雖凶尚惡言殺故國之重者莫先于刑刑之傷者無至于)
(殺秦用商鞅仁智不施而厚于法至于漢祖始盡蠲除秦漢是非明在簡策矣竊見近代之刑不知建於)
(何時其白日劫殺背軍逃走與造惡逆非常之罪者不從法斷皆支解臠磔斷截手足坐釘立釘鈎背烙)
(筋或身見白骨而口眼猶動四體分落而呻吟未息臣淳化中寄居夀春見州將生釘一賊而集衆之際)
(猶盗人財若使嚴刑可誡則秦之黔首無一為盗者矣臣愚以一人愛民民亦愛一人陛下化理天下德)
(感中外使近代非法之刑不及時除之則後代相承必為常法乞自今後明下詔書斷天下非法之刑止)
(存絞斬則仁政王道盡在此矣書上不行然自是凌遲之外僅有斬絞兩法蓋省刑之道只在不濫不在)
(於逓輕逓輕則易犯易犯則多死故仁人有所不為也)
(天聖七年詔論時政龐籍時為羣牧判官疏請推誠以待羣下其言謹法度者曰臣聞守文之體必遵制)
(度御下之方在謹憲法制度定則貴不敢驕盈賤不敢踰越憲法正則寬不赦有罪猛不及無辜釋此二)
(者雖堯舜不能治天下唐文宗嘗言為國之道致治甚難宰相李石對曰朝廷法令行則易此要言妙道)
(也故法行則君主重法廢則朝廷輕輕重之機安危之理也國家典章自中書樞密院下至百司政教所)
(行皆有成憲况祥符中勅文應臣僚上殿奏事不得批依奏并送合屬中書樞密院等處以先帝睿明昇)
(平在運大小之政無不洞曉尚不欲便行依可而必令有司覆奏者恐破舊制開倖門故也臣伏見頃來)
(𫝊宣内降歲有增多夫求丐之人若事合舊典則不憂不行若創起新例則必多違法𫝊降不已歲月寖)
(深臣恐制度存者無幾所以日夜為朝廷惜之也夫左右之臣貴密之戚出入禁闥綢繆寵遇汎常之見)
(所望惟恩望恩不已驕恣漸積諸葛亮所謂寵之以位位極則賤順之以恩恩極則慢夫有賤位之心繼)
(以慢恩之意未有不猖獗踰檢縱肆無憚者矣過惡既盈然後寘之文法將欲福之適足禍之不若以義)
(而斷其恩以法而制其漸諸葛亮所謂威之以法法行則知惠限之以爵爵加則知榮是也使其操履自)
(守常有懼禍之心寵渥所被必懷保恩之意豈非王者待近戚之至仁乎臣往為開封府兵曹參軍見王)
(世融以貴戚毆一軍將仇保法當贖銅已勅勒任此實國家用法之至當保全戚里之盛心也近聞作坊)
(料監官連宫掖之戚侵盗官物事發而逃按捕之次降旨不令窮究陛下何不使推究其事付之於法俟)
(其知過後因赦文稍加收叙或以衣食豢養不使任職若因而改悛是陛下再造其身也昔漢武帝時隆)
(慮公主病因以錢千萬為子昭平君豫贖死罪上許之隆慮公主卒昭平君驕醉殺人廷尉請論武帝曰)
(法令者先帝所造也因弟故誣先帝之法吾何面目入高帝廟乎又下負萬民乃哀痛而可其奏夫隆慮)
(帝妹也昭平帝壻也復已許其贖而終不貸者蓋食言之媿小而廢法之失大也故臣願陛下謹法度以)
(齊中外也益漢唐外戚之禍至宋時亦已絶少其恩賚刑罰稍稍踰節諸臣猶持之如此亦有行政成教)
(之風焉)
(仁宗嘉祐時麥允言以軍功欲給一品鹵簿司馬光奏曰臣聞仲叔于奚有功于衞衞人使之繁纓以朝)
(孔子曰惜也不如多與之邑惟名與器不可以假人夫爵位尊卑之謂名車服差等之謂器二者人主所)
(保畜其臣安治其國家不可怱也今允言近習之臣非有元勲大勞過絶於人而贈以三公之官給以一)
(品鹵簿其為繁纓不亦大乎陛下雖欲寵秩其人適足增其罪累也蓋三公鼎足承君上應三台鹵簿所)
(以嘉賞元功非近習所應得者惟陛下覽仲叔于奚之𫝊垂意孔子之言追寢前命毋使天下人竊議指)
(目以為朝廷過舉不勝幸甚英宗治平元年上初登極内外羣臣咸丐恩命光又疏言近歲官冗賞濫兩)
(府大臣遇陛下即政之初方懲革斯弊今又以中外平寕為兩府功朞年之内連駢遷官則宿衛將帥宗)
(室外戚四方藩鎮内侍近臣皆有冀望若一一稱滿其意則國家爵禄賤於泥土何以役使羣臣伏蒙聖)
(諭以兩府大臣皆有大功他人無功何敢輒望竊以制令之行必自貴近為始若寢兩府恩命他人自不)
(僥求若見兩府遷官則誰任無功不思榮進今兩府纔受恩命内侍省都知任守忠等已一例遷官其餘)
(臣僚互相形比繼續求遷卒何窮盡蓋官爵者人主之利器所以驅策羣臣制御四海前者濫恩施於貴)
(臣不可復收若止之於近臣猶可救其大半所有任守忠等恩命宜即追還以塞僥倖之路熙寕初又論)
(王廣淵疏曰臣累言廣淵姦邪乞盡奪去職名與遠地監今聞廣淵帶職知齊州仍賜章服如此乃是賞)
(之非黜之也曏使廣淵自改京官以來謹身守分不為姦諂以至今日不過作第一任通判今所得乃如)
(此豈可謂為姦諂無益哉孔子稱惟器與名不可假人二者皆無用之物然而天下貴之者為其非賢材)
(不得也唐宣宗惜章服不輕以與人有司制緋紫衣以備賜與經年不用三兩領故當時服緋紫者人以)
(為貴夫名器譬如珠玉若使之易得如瓦礫尚安足貴乎近兩覃恩服緋紫者已為汎濫今又如陳鑄王)
(廣淵輩皆賜章服是使今後受賜服者皆為耻不為榮也宜奪去廣淵職名與所賜章服使賞善刑惡皦)
(然明白故如司馬光所云可謂不䙝刑而輕爵矣)
(仁宗慶歷四年選人張子奭權知汝州子奭初從選州人改京官二三年間改遷七八次皆曰賞勞宋時知)
(差出其權州事聽轉運使自差今朝命張子奭亦為子奭酬勞也歐陽修疏言朝廷每用一人必使天下)
(人服今每一差遣則物議沸騰累月不息昔五代桑維翰為晉相一夕除節度使至十五人而人皆服其)
(精今中書差一部州而不免衆議者蓋事無大小當與不當而已子奭作使西州不為無勞但恩典已優)
(於賞已足今莫大之罪不過一刑而止豈有勞者皆終身行賞不止耶乞今後效勞之人量其大小一賞)
(而已若其别有材能則拔擢自可不次但不涉於僥倖人亦自可無言嘉祐二年内官梁舉直希求恩倖)
(歐陽修又封還内降疏曰臣勘會本府見内官梁舉直公事兩曾執奏三准内降特與放罪臣伏見近年)
(權倖之臣多公然作過不畏憲法干求内降紊亂綱紀所以前後明詔許承受官司執奏不得施行著為)
(信令今梁舉直累煩睿聽干請不休竊以曲庇小臣屈撓國法自前世帝王苟有如此史冊書之以著君)
(過今縱未能法外重行以戒小人其元犯本罪豈可曲恕舉直小人本無知識如臣忝被恩寵列於侍從)
(職在獻納豈可阿意順旨為陛下曲法庇縱以彰聖君之失於時韓𤦺𫝊堯俞於内降事咸有論奏蓋内)
(降則倖賞者多倖賞則輕刑輕刑則禄不足勸罰不足耻韓𤦺疏曰臣竊以祖宗以來躬决庶務凡於賞)
(罰任使皆與兩府大臣外朝公議或有内批指揮皆秉自宸斷自章獻明肅皇后垂簾之日間有小輩假)
(託皇親因緣女謁或中内上表或口為奏求是致僥倖日滋賞罰倒置法律不能懲有罪爵禄無以勸立)
(功唐之斜封今之内降臺綱寢壞為害至深陛下必謂付外之後自有攸司執奏而止至於再三不容一)
(一論正乞勅今後除諸宫宅皇族有已分事方許於内中奏陳自餘戚里及文武臣僚奏請事件并於閣)
(門及合屬去處進狀敢輒因緣請託於内中乞特批指揮者即降出姓名送有司勘劾斷在必行如此則)
(聖政無私朝規有序矣故如韓𤦺歐陽修司馬光則皆明於勸耻之道刑爵之理也)
忠敬章第十三
子曰大臣不親百姓不寧則忠敬不足而富貴已過也
大臣不治而邇臣比矣故大臣不可不敬也是民之表
也邇臣不可不慎也是民之道也君毋以小謀大毋以
遠言近毋以内圖外則大臣不怨邇臣不疾而遠臣不
蔽矣祭公之顧命曰毋以小謀敗大作毋以嬖御人疾
莊后毋以嬖御士疾莊士大夫卿士
(道之可格於神明信於僕妾行壺閾而周於天地者其惟敬慎乎敬慎之言接於左右而後左右無偽言)
(敬慎之行接於左右而後左右無飾行言行信於左右而後德誼孚於朋友而後上下之志可一也敬慎)
(之失生於逸欲逸欲生於醉飽醉飽生於富貴故享天下而無醉飽之心則足以託天下矣以小謀大以)
(遠言近以内圖外固是教亂也書曰邇臣守和大臣靖四方又曰自一話一言我則末惟成德之彦以乂)
(我受民是以忠敬而馭富貴之道也)
(古今之稱難治者莫如邇臣邇臣見天子動靜得其好惡因而生心其柔者以取嬖倖傾害端良其強者)
(以取威福圖危社稷非其心不利社稷其勢使然也士大夫上不見信於天子下無以自解於百姓中又)
(重怨於士大夫於是謗讟交加而禍亂日起矣故大臣不親百姓不寕則皆邇臣疾蔽其間邇臣之所以)
(疾蔽其間者不知天子為天下之天子而獨以為邇臣之天子也天子亦自謂邇臣之天子而中疎於大)
(臣下遠於百姓又或起而間之則孤危之形成而天子徒擁其爭器矣漢唐之末年則皆坐此弊也)
(唐文宗為諸王時深鑒穆敬兩朝荒宴之弊及即位勵精求治擢學士韋處厚同平章事出宫女無職事)
(者三千餘人放五坊鷹犬省教坊兄食千二百餘員罷遣淮南所進女樂誅妖僧方士挾邪疑衆者勅錢)
(穀別藏歸有司禁中外車服第宅踰制者凡宣索纂組雕鏤之物并罷方敬宗時月纔一二視朝侍制官)
(未嘗召對上始復舊制召宰相羣臣延訪政事聽朝暇輒讀書史未嘗及聲伎游畋一日於延英謂宰相)
(曰吏部選吏不選才獨循舊例謂配官安得無濫宰相對曰資望官亦宜循舊令錄宜更選耳既召三銓)
(謂之曰近選令錄如何對曰以資上曰資合得而才劣則如何曰與邊遠上曰嗟乎以劣才治邊民邊陲)
(舉可知也於是邊將不由貨得中尉稍靖天下翕然謂太平可冀然上闇於知人又柔靭不斷與宰相議)
(事旋復中變韋處厚於延英獨對請曰陛下不以臣等為不肖使待罪在位所奏可忽復中變豈自上心)
(出耶抑為横議所奪耶自上心出乃示臣等不信使奪於横議臣等亦何名執政乎且裴度元勲舊德輔)
(四朝矣度易直長厚忠實經事先帝陛下宜親之重之臣陛下所親擢即不任宜先罷無為使大政旁落)
(趨沒階頓首求罷上瞿然慰勞之處厚所云與是章同旨蓋虞上比於邇臣而大臣不親也然大臣在道)
(不在位天子在知人不在任人及處厚卒裴度罷去李宗閔援中尉得相與牛僧孺比而逐李德裕邊事)
(益壞盧龍軍亂逐節使立留後宰相不能難也天子邑邑謂宰相曰天下何時當太平僧孺對曰太平無)
(象今四夷不至交侵百姓不至流散雖非至理亦謂小康陛下必别求太平非臣愚所及請避位於是僧)
(孺出鎮淮南而德裕入為兵部尚書先是上患中尉威與相宋申錫謀去之事頗露中尉王守澄用鄭注)
(計誣宋申錫謀立漳王湊乘上浴叩戶入奏之語驟甚上怒立遣神策士屠申錫家諸將士多叩頭爭謂)
(不可雖牛僧孺亦以為不可也已上頗聞注為守澄謀主竊權勢問守澄曰外議籍籍言有鄭注者在中)
(尉所招權納賄寕有之乎守澄對曰有之彼其人才士上試召見自知之既見上釋然立以為侍御史朝)
(野大駭會上得風疾不能言飲注藥而效益大寵時大旱禱雨司門郎李中敏上疏曰仍歲大旱直以宋)
(申錫誣枉被刑鄭注姦倖獲用今獨斬注雪申錫天必雨不聽會有李仲言者為其從父逢吉賂鄭注注)
(見仲言本儒生又海内望族心資其用遂介之王守澄守澄悦薦之上言其善易既見持詭辯激昂可喜)
(即左右灑然動顔色上益以為才似鄭注時李德裕既相大患之乃言於上曰仲言往為逢吉謀逐李紳)
(危裴度陛下盡知今奈何置之禁近上曰人孰無過仲言才獨不容其改過乎對曰臣聞惟顔子能不貳)
(過聖賢之過但思慮未及或失中耳若仲言則惡根於心安能自返哉上諱守澄薦乃佯曰逢吉薦朕聽)
(之今不欲食言德裕曰逢吉故宰相而薦姦邪熒主聽是罪人也上曰然則别除一官如何德裕堅以為)
(不可上顧問相涯何如涯視上意漫應曰可德裕摇首止之上適見遂大疑德裕為傾仄不懌罷於是仲)
(言與注比而譖德裕且引宗閔為援於是宗閔復相出德裕鎮海尋貶袁州而仲言為翰林侍讀改名訓)
(已訓求兩省不得怨宗閔而宗閔亦罷方上之欲除中尉也顧在位諸臣無足謀者德裕相既非久罷獨)
(於訓注益密訓起流人一歲中連逐二相遂得相而鄭注官翰林衣鹿皮裘以李泌自擬頌疾朋黨共目)
(德裕宗閔所樹人為二黨遷貶無虚日時諸中尉以訓注本因守澄進寘不疑乘間為上言盡誅中尉次)
(復河湟次清河北開畫如指掌上深信之念守澄所畏惟仇士良因擢士良分守澄權士良既進多譎智)
(而守澄大困遂以隂罪酖殺守澄又杖殺陳宏志而元和之逆黨略盡訓既誅二中尉欲盡誅諸宦者又)
(心忌鄭注既以中外協軌出注鎮鳳翔與京兆羅立言金吾大將軍韓約御史中丞李孝本期先發使注)
(不得蒙其功陽出郭行餘鎮邠寕王璠鎮河東厲兵以待事時相惟舒元輿與其謀王涯賈餗莫知也九)
(年冬十一月乙丑上御紫宸殿朝百官班定約前奏左金吾廳事後甘露降石榴上因舞蹈再拜宰相亦)
(率百官拜上命宰相往行省還奏露疑非真宜更驗視上顧仇士良等帥宦者往視宦者殊喜各奔詣金)
(吾出殿門而訓出懷中勅行餘璠勒所部往誅之璠股栗不敢前獨行餘領部曲立丹鳳門外士良等至)
(金吾縱觀韓約忽變色士良業怪之俄風吹幕起見伏兵甚衆則大駭走帝前告變訓大呼甲士急上殿)
(衛乘輿人賞錢百緡未及上而中尉已舉軟輿迎帝决殿後罘罳疾趨入東上閣門矣羅立言李孝本各)
(率諸卒從上殿擊宦官而卒從不習技擊所殺傷才十餘人訓知事不濟脱從吏綠衫衣之策馬馳鳳翔)
(王涯賈餗舒元輿還中書士良等知帝預其謀怨憤語不遜上慙懼無以應也士良等命左右神策千五)
(百人露刃出擊為亂者殺金吾吏卒千六百餘人諸司吏卒平民酤販者又千餘人捉元輿涯餗璠孝本)
(立言等繫兩軍鞫之涯年七十餘不勝楚自誣服與約等謀大逆明日上御紫宸殿朝百官問宰相安在)
(今不來何也士良抗聲曰王涯等謀反繫獄矣因以涯手狀上上心知涯餗不在事悲憤不自勝召左右)
(僕射令狐楚鄭覃示之曰是涯手書乎對曰是也乃以鄭覃李石同平章事時李訓出走道為盩厔鎮將)
(所殺馘獻矣函其首諸將相繫以從獻廟社徇兩市命百官臨觀腰斬于獨柳下遂並族數日間生殺拜)
(除皆决于中尉上不知也鄭注將兵至扶風知訓敗還鳳翔監軍伏甲斬之屠其家右軍亦獲韓約斬之)
(士良等各以討逆論功有差嗚呼當太和時引奸人佐中涓喋血殿閣於小謀大遠言近内圖外之誡昭)
(爍明著矣自是延英論事士良等動引訓注脅天子折宰相無敢言訓注之所由進者初訓注勅諸道各)
(殺其監軍不克及是入朝諸監軍乘傳言必殺諸大臣京城訛言寇至民驚走百司犇散惟相在中書鄭)
(覃謂李石曰耳目頗異盍少出避諸石曰吾與君備位宰相人望所屬不可輕也訛言何必信禍亂果作)
(即避將安之坐視文案恬如無異時脯乃定是日坊市惡少望皇城閉即肆剽掠如甘露時矣當是時中)
(外憤閹逆莫敢難獨藩鎮各據土擅兵難動摇於是昭義帥劉從諫上書言涯等荷國寵榮訓等志清内)
(難而中尉誣以反逆中外悼傷且令實有異圖亦當委之刑官明正典刑豈有内臣擅興甲兵恣行屠戮)
(殃及士庶横被殺傷者乎臣欲身詣闕庭面陳臧否恐并陷孥戮無補國家謹修飭封疆訓練士卒如姦)
(臣難制誓以死清君側報國恩士良等懼進從諫司徒柔其心從諫復表讓曰臣前所陳繫國大體如言可)
(採則涯等宜蒙昭雪如不可採則賞典不宜妄加安有死冤不申而生者冒荷榮禄乎因暴揚士良等罪)
(士良等惕息為少戢由是朝廷稍用自強明年春相楚進言涯身死族滅遺骸捐棄請收瘞上慘然久之)
(命京兆收葬士良潛發之棄渭水中相石亦言宋申錫忠直被厚誣未昭雪也上流涕曰知之當時為姦)
(人所逼兄弟幾不能相容朕之不明豈及悔哉向令遇漢昭帝必無此矣命復其官於是相石時時為上)
(言理不可速成也今内外小人多疑沮願陛下以寬御之内官中有公清奉法若劉宏逸薛季稜者宜褒)
(賞以勸善用慰藉調劑之上嘗謂李石言致治甚難今即位十年震擾皆自取當奈何後豈及意乎石欲)
(強帝意因對曰陛下躬自克幸甚人雖聖賢必熟更嘗乃定年來震擾天其固陛下之志乎古人孜孜養)
(德亦十年適成仲尼稱四十不惑陛下春秋鼎盛生長深宫民間情偽豈能盡知以臣度之陛下試自謂)
(今諳事變何如初即位時上意稍解曰似有間石因曰幸甚陛下繼自今親經史觀治亂之故更十年盛)
(德必日升致太平非晚也於是改元開成詔賜京畿民一歲租停方鎮四節進奉以代民税緡天下非藥)
(物茗果他悉罷獻并罷諸宣索營造上曰朕務實惠及民無為空言石以異時詔令天子多自渝故百司)
(無所信請置赦令一通於宫中時省覽無渝大信於天下石又為上言致治在得人德宗多猜貳仕進途)
(塞有請輒罷東省至閉闥者累月南臺惟一御史攝官致兩河諸藩競引士士豪俊喜利者爭趨之因用)
(為謀主故藩鎮日横朝廷致為旰食元和間進用日廣彼疆宇甲兵如故而低摧順屈者士不為之用故)
(也上曰善天下勢如持衡首重則尾輕其宜博選士石嘗用韓益判度支已益以贓敗石謝罪請死上曰)
(宰相但知人則用過則棄故人可才也卿所用人不掩其過何謝乎仇士良見上倚石不得間乃伏盗親)
(仁門側隂射之馬傷驚馳歸復有盗邀擊之坊門不中斷馬尾天子駭愕京師大震石乃固辭位以使相)
(鎮荆南於是鄭覃與陳夷行並相後乃用楊嗣復李珏參之嗣復内傾仄外以安裕將之初欲援宗閔恐)
(覃夷行不可乃托宦人諷上自發之上於紫宸謂相曰朕念宗閔久斥欲復授一官何如夷行曰宗閔寶)
(歷中列八關十六子陛下奈何念之覃曰陛下用宗閔則臣請避位嗣復顧進曰事當適宜不可以愛憎)
(奪陛下言是也上悦以宗閔為杭州刺史既有所論薦諸執政以朋黨互譏上殊不懌一日覃為上言陛)
(下開成元年二年政事殊美三年四年漸不如前嗣復進曰元年二年鄭覃陳夷行用故美三年四年臣)
(與李珏同之故不如前臣應得罪恐亦上累聖德上乃直嗣復而覃夷行皆罷上感中外多故常忽忽不)
(樂諸宫中宴會十减六七時徘徊眺望或獨語太息謂宰相曰朕每讀書耻為凡主然與卿等論天下事)
(則腸日九㢠廻每退朝獨飲醇酒求醉耳間坐思政殿召學士周墀前問曰卿視朕可方前代何主對曰陛)
(下堯舜之主也上曰朕何敢望堯舜所問卿者謂何如周報漢獻耳墀驚曰彼亡國主何足較而上嗛嗛)
(若是上曰報獻受制彊諸侯今朕受制家奴以此言之殆不如也因泣下沾襟墀亦哀不自勝文宗本令)
(主有意貞觀開元之治獨闇於知人自韋處厚沒後用申錫德裕不終末用李石鄭覃陳夷行又為楊李)
(所間卒以潰亂不振也其於大臣不怨邇臣不疾遠臣不蔽之義蓋亦未之講矣)
(唐文宗以前垂誡之最著者莫如漢靈帝時靈帝之為解瀆亭侯也竇武以后父問河間諸子侯孰賢多)
(賢瀆亭侯者武定策立之竇武與陳蕃同輔政徵用諸名賢李膺杜密尹勲劉瑜等參政事天下延頸想)
(望太平而帝乳母趙嬈旦夕於太后側為熒惑中常侍曹節王甫搆與通太后信之數出詔有封拜蕃私)
(謂武曰節甫濁亂海内今不誅後且難圖武許諾蕃大喜與尚書令尹勲共定計收中常侍管霸蘇康等)
(會日蝕蕃又謂武曰昔蕭望之困一石顯况今石顯數十輩乎蕃以八十之年欲為國除害可因今日蝕)
(誅廢諸宦官遂奏言人臣言不直行不正則欺天而負人危言極意則羣凶側目禍不旋踵然臣寕得禍)
(不敢欺天也今京師囂囂言侯覽曹節公乘昕王甫衞颯等與趙夫人諸女尚書並亂天下附從者升進)
(忤逆者中傷方今羣臣滿朝如河中木汎汎東西眈禄畏害陛下前始攝位順天行誅蘇康管霸既伏其)
(辜其時天地清明人鬼同歡奈何數月復縱左右令燄燄方始乎大奸巨憝不急誅必且成亂願出臣章)
(宣示左右令天下與臣疾之太后曰黃門宦官漢故事有之但當誅其有罪者何可盡廢意不納秋八月)
(太白出西方犯房左驂逆行入太微其占宫門當閉將相不利劉瑜與蕃武書勸令速斷武乃奏免黃門)
(令魏彪以所親小黃門山冰代之收鄭颯送北寺獄令冰與尹勲雜考辭連甫節勲冰請收節等奏上會)
(武出宿歸府五官史瑀盗發奏見之大罵曰中官放縱者自可誅耳我曹何事而盡見滅因走帝所大呼)
(曰陳蕃竇武奏白太后廢帝為大逆即夜召長樂從官十七人歃血盟誅武等曹節因請帝御前殿悉閉)
(諸禁門作詔板拜甫黃門令持節至北寺收勲冰殺之出鄭颯還宫共劫太后奪璽符令大謁者收捕武)
(等天子皆不知武聞内洶洶馳入步兵營召北軍五較士數千人屯都亭下令共誅宦官宦官亦訟言武)
(反將千餘人討武蕃聞變將官屬諸生八十餘人拔刃入承明門攘臂呼曰大將軍忠欲衞國黃門反逆)
(今何云竇氏不道耶甫讓蕃曰公為梁棟枉撓阿黨復焉求賊遂執蕃殺之時將軍張奐自北州徵還節)
(甫以奐新至不知本謀矯詔使率五營士討武武兵散自殺收捕其宗族賓客盡殺之遷太后雲臺二年)
(夏青蛇見御坐天大雷雨雹以風奐悔為節所賣成陳竇之誅大痛憤上疏白之天子感其言而制於宦)
(官不能從也郎中謝弼亦疏訟太后去官歸家為曹節從子紹所殺方陳竇時黨錮諸賢悉收用至是侯)
(覽使鄉人朱竝告張儉與同鄉二十四人相署為部黨圖危社稷乞下州郡考治上時年十四問節等黨)
(人何用為惡而欲盡誅之乎對曰相與謀不軌上曰不軌欲何如對曰欲圖社稷上大驚可其奏於是李)
(膺范滂等并見逮坐死者百餘人天下豪傑及儒學有行誼者宦官咸指為黨怨隙相傾睚眦之忿悉入)
(黨中未嘗交關罹其禍毒者死徙禁廢又六七百人四年春正月上冠赦惟黨人不赦熹平元年皇太后)
(竇氏崩宦者以衣車載置城南舍欲用貴人禮殯上不可乃發喪節等又欲别葬不祔太尉李咸時病扶)
(輿起擣椒自隨謂妻子曰若皇太后不配食桓帝吾不生還矣時中常侍趙忠監議廷臣瞻顧莫敢言廷)
(尉陳琳奮筆言皇太后有聰明母儀之德遭時不造援立聖明因遇大獄遷居空宫家雖獲罪事非太后)
(今别葬失天下望且馮貴人無功於國何得配至尊忠目攝之琳曰陳竇既冤皇太后幽遠夙在心雖死)
(不恨太尉咸亦力以為言於是公卿皆從議節甫猶爭之序復疏曰昔章德虐害恭懷安思家犯惡逆而)
(和帝無異葬之議順朝無貶降之文今長樂太后尊號在身親嘗稱制坤儀天下援立聖明子無黜母臣)
(無貶君宜合葬宣陵如制議乃定光和元年帝即位之十一年也春二月朔日食夏四月地震侍中寺雌)
(雞化為雄六月有黑氣墮帝所御温德殿庭中秋有青虹見御座詔引公卿有道術之士入金商門問消)
(復光禄大夫楊賜仰天嘆曰吾每讀張禹傳未嘗不憤恚嘆息以禹不能竭忠論事而留意少子乞還女)
(壻負恩甚也吾以微薄之學充先師之末猥當大問死而後已乃上書曰臣聞之經曰國或得神以昌或)
(得神以亡國家休明則覽其德邪僻昏亂則視其禍今殿前之氣應為虹蜺皆妖邪所生不正之象詩人)
(所謂蝃蝀也中孚經曰蜺之比無德以色親方今内多嬖倖外任小臣上下並怨諠譁道路是以災異屢)
(見前後丁寕今復投蜺可謂熟矣按春秋讖曰天投蜺天下怨海内亂加四百之期亦復垂及昔虹貫牛)
(山管仲諫桓公無近妃宫易曰天垂象見吉凶聖人則之今妾媵嬖人閹尹之徒共專國政欺罔日月鴻)
(都門下招會羣小造作詞是以篆蟲小技猥見寵援樂松處常伯任芝居納言餘俱以便辟佞倖之心受)
(豐爵厚禄而令縉紳之徒口誦堯舜身蹈絶俗者棄捐溝壑不見逮及冠覆倒易陵谷代處不念板蕩之)
(作虺蜴之誡殆哉於今周書曰天子見怪則修德諸侯見怪則修政卿大夫見怪則修職士庶人見怪則)
(修身惟陛下慎經典之誡圖變復之道斥遠巧佞速徵鶴鳴之士内親張仲外任山甫斷絶尺一抑止槃)
(游留思庶政冀上天還威衆變可弭也既而鉅鹿張角以妖術煽亂中平元年諸方並起皆着黃巾為識)
(所在燔劫官寺旬月之間天下響應上召羣臣會議北地太守皇甫嵩以為宜解黨禁益出中藏錢西園)
(廏馬以助軍常侍吕彊曰黨錮積久人情怨憤若不赦宥與角等合為變滋大帝懼從之於是赦黨人遣)
(中郎將盧植討張角郎將皇甫嵩朱儁討潁川黃巾比有功天子頗中悔詰責諸閹侍曰汝曹常言黨人)
(為不軌皆禁錮今黨人更為國用汝曹反與角通為可斬未皆叩頭求退已共恨常侍彊譖殺之彊於諸)
(常侍中稱忠清奉公不苟先封都鄉侯固讓不受上疏曰臣聞諸侯上象四七下裂王土故高祖約非軍)
(功不侯誠重之也曹節王甫張讓等品卑人賤䜛諂佞邪放毒人物疾妬忠良有趙高之禍未被轘裂之)
(誅而陛下惑於瑣才妄授茅土開國承家小人是用隂陽乖刺稼穡荒蕪人用不康罔不由此臣知封事)
(已行言之無逮所以冒死陳愚者願陛下釋改前謬從此一止也又聞後宫綵女數千餘人衣食之費日)
(數百金昔楚女悲愁則西宫致災况終年積聚寕無幽怨又承詔書當於故國起解瀆之館陛下龍飛即)
(位九五之高安所復變且河間疏遠解瀆邈絶而勞民殫力未見其宜今外戚四姓貴幸之家及中官侯者)
(造起館舍凡千萬數喪葬踰制奢麗過禮禽獸食民之甘土木衣民之帛穀梁傳曰財盡則怨力盡則懟)
(師曠曰梁柱衣繡民無褐衣池有棄酒士多渴死今之謂也陛下前召議郎蔡邕對策金商門令中常侍)
(以詔書諭指敦勉盡言邕不敢懷道迷邦切言極對陛下不密其言至令宣露為羣邪咀嚼造作飛條陛)
(下覆受謗誹致邕刑罪室家放徙老幼流離豈不負忠臣哉故太尉叚熲武勇冠世垂髮服戎功成皓首)
(而為司隸誣脅一身既斃妻子遠播天下惆悵功臣失望宜徵邕除用歸熲家屬則忠貞路開衆怨從弭)
(矣上知其忠而不能用也又且不保郎中張鈞上書曰張角所以作亂萬民樂附者其原皆由十常侍宗)
(親賓客典據州郡侵漁百姓百姓冤抑無所訴也宜斬十常侍頭懸南郊謝百姓可不勞師而定上以鈞)
(章示諸常侍曰真狂子也十常侍固當有一人善者何謂盡誅乎收掠死獄中已又殺諫大夫劉陶前司)
(徒陳躭而歛天下田畆十錢修宫室三公往往因常侍阿母入錢西園乃得命而天下大亂考其由始僅)
(一阿母比於邇臣之為也故以嬖御人疾莊后以嬖御士疾莊士大夫卿士其靈帝之謂夫初桓帝嘗從)
(容問侍中延曰我何如主對曰陛下為漢中主上曰何以知之對曰尚書令陳蕃用事則治中常侍黃門)
(秉政則亂是以知之上曰昔朱雲廷爭折檻今侍中面稱朕違敬聞缺矣靈帝亦問侍中竒曰朕何如桓)
(帝竒對曰陛下比德先帝亦猶虞舜比德唐堯上不悦久之曰卿強項真楊震子孫死後必復致大鳥矣)
(及黃巾亂上以校尉勲自西來召問天下何苦而反勲曰倖臣子弟擾之是故反耳時蹇碩將上軍侍上)
(目之碩恐不知所對上又謂勲曰吾陳師於平樂觀多出中藏為賞冀禽滅則何如勲對曰臣聞先王耀)
(德不觀兵今寇在遠而近陳兵不足昭果毅秪黷武耳上曰善恨見君晚羣臣未嘗有是言勲退謂人曰)
(上真聰明但蔽於左右耳嗚呼人主何嘗不聰明蔽於邇臣遂成童昏故大臣怨邇臣疾遠臣蔽而禍亂)
(遂成始於一念之不敬慎以至於此則唐文宗漢靈帝前後之轍相踵也)
緇衣集傳卷二
