讀禮通考卷三十二刑部尚書徐乾學撰
喪服三
冠
旣夕記冠六升外縪纓條屬厭(注縪謂縫著於武也外之者外其餘也厭伏也)
(冠武謂冠卷以冠前後皆縫著於武若吉冠則從武上向内縫之縪餘在内謂之内縪若凶冠從武下鄉外縫)
(之謂之外縪厭伏者以其冠在武下過鄉上反縫著冠冠在武下故云厭也五服之冠皆厭但此冠上下據斬)
(衰而言也)
喪服記斬衰冠六升受冠七升齊衰冠七升受冠八升
繐衰冠八升(詳見上衰裳卷)
雜記喪冠條屬以别吉凶三年之練冠亦條屬右縫小
功以下左(注别吉凶者吉冠不條屬也條屬者通屈一條繩若布為武垂下為纓屬之冠象太古喪)
(事略也吉冠則纓武異材焉右縫者右辟而縫之左辟象吉輕也疏此言吉冠則纓與武異材喪冠則纓與)
(武共材故云别吉凶也三年練冠小祥之冠也雖微入吉亦猶條屬與凶冠不異也吉冠則襵上辟縫向左左)
(為陽陽吉也凶冠縫向右右隂也過小祥猶條屬縫向右也小功以下輕故縫同吉向左也)
大白冠緇布之冠皆不蕤委武玄縞而后蕤(注不蕤質無飾也大)
(白冠大古之布冠也委武冠卷也秦人曰委齊人曰武玄玄冠也縞縞冠也疏大白冠白布冠也緇布冠黑)
(布冠也二冠無飾故皆不蕤此緇布冠謂大夫士之冠其諸侯則玉藻云緇布冠繢緌是也玄縞二冠旣先有别)
(卷後乃可蕤故云而后蕤也大祥縞冠亦有蕤何以知之前旣云練冠亦條屬右縫則知縞不條屬旣别安卷)
(灼然有蕤也)
檀弓喪冠不緌(注去飾)
(陳澔曰冠必有筓以貫之以紘繫筓順頤而下結之曰纓垂其餘於前者謂之緌喪冠不緌盖去飾也)
(吳澄曰吉冠旣結其纓而垂其餘者為飾謂之緌喪服斬衰冠以繩為纓齊衰以下冠以布為纓其纓結)
(於頷下而無所垂之餘喪哀從質非如吉冠之文而有飾也)
古者冠縮縫今也衡縫故喪冠之反吉非古也(注縮從也今禮)
(制衡讀横今冠横縫以其辟積多直疏古自殷以上也縮直也殷以上質吉凶冠皆直縫縫者辟積襵少故)
(一一前後直縫之周世文冠多辟積不復直縫多作襵而横縫之周吉冠文故多積襵而横縫若喪冠質猶疏)
(辟而直縫是喪冠與吉冠相反時人因謂古時亦相反記者釋云非古也明是周世如此古則吉凶同直縫)
橫渠張氏曰吉冠之制豎搭過布布幅以二尺二寸
為率則前後共有四尺四寸首圍所占之外餘廣尚
多而為縫以文多故為吉凶冠則橫繞布直縫無文
至後世不然故曰喪冠之反吉非古也
(陳祥道曰一幅之材順經為辟積則少而質順緯為辟積則多而文順經為縮縫順緯為橫縫古者吉凶)
(之冠皆縮縫今吉冠横縫而喪冠縮縫是喪冠與吉反矣故記者譏之)
玉藻縞冠玄武子姓之冠也(注謂父有喪服子為不純吉也武冠卷也古者冠卷)
(殊)縞冠素紕旣祥之冠也(注紕緣邊也已祥祭而服之間傳曰大祥素縞麻衣疏)
(武用玄玄是吉冠用縞縞是凶吉而雜凶故云不純吉也紕謂緣冠兩邊及冠卷之下畔其冠與卷身皆用縞)
(但以素緣爾縞是生絹而近吉當祥祭之時身著朝服者著縞冠以其漸吉故也旣祥之後微申孝子哀情故)
(加以素紕以素重於縞也皇氏以為縞重素輕不知何據)
(陸佃曰縞冠玄武孫為祖旣祥之冠縞冠素紕子為父旣祥之冠上言子姓下言旣祥相備也縞冠玄武)
(在上父親而先祖也期而小祥孫為祖服除矣而父之服未除不敢純吉以有承重之端焉)
(方慤曰旣祥之冠不以布而以縞者吉事之先見也紕不以采而以素者有禫餘哀故也子姓之冠用縞)
(以示凶為祖之亡也武用玄以示吉為父之存也冠在上武在下冠為外武為内為祖而縞尊尊於上也)
(為父而玄親親於下也為祖而凶制義於外也為父而吉本仁於内也)
大帛不緌(注帛當為白聲之誤也大帛謂白布冠也不緌凶服去飾)
開元禮斬衰之冠六升右縫通屈一條繩為武垂下為
纓冠外縪(外縪者冠前後屈而出於武外厭縫之也)小祥練八升布為冠纓
武亦如之大祥縞冠素紕纓禫祭玄冠皂纓齊衰三
年冠七升右縫布纓武冠内縪小祥練九升布為冠纓
武亦如之齊衰杖期不杖期五月三月降服冠七升
正服八升義服九升右縫布纓武冠内縪大功降服
正服冠十升義服冠十一升小功殤降服正服冠十
升義服冠十一升(冠左縫不厭)成人降服正服冠十一升義
服冠十二升緦麻冠十五升去其半(左縫不厭)
政和禮凡冠制斬衰通屈繩為武齊衰以降以布為武
緦麻澡治其布為武皆垂其下為纓其冠以布為三辟
襵前後屈而出於武其外厭而縫之為外縪其内厭而
縫之為内縪大功以上辟襵向右小功以下辟襵向左
温公書儀冠比衰布稍細廣三寸跨頂前後以紙糊為
材上裹以布為三㡇皆向右縱縫之兩頭皆在武下向
外反屈之縫於武用麻繩一條從額上約之至頂後交
過前各至耳於武上綴之各垂於頤下結之齊衰以
布稍細者為布四脚其制如幅巾前綴二大脚後綴二
小脚以覆髻自額前向頂後以大脚繫之大暑則屈後
小脚於髻前繫之謂之幞頭大功以生白絹為四脚
大祥後服垂脚黲紗幞頭
(陳師道集司馬温公云仁宗崩有司用乾興故事羣臣布四脚加冠時莫識其制以幅巾幕首破其後為)
(四脚其後鄭毅夫讀續事始云三代黔首以皂絹裹髮周武帝裁為四脚名幞頭馬周請重繫前脚盖布)
(四脚脚皆後垂如周制遇暑則繫其前脚如唐制英宗崩宋次道誤為布幞頭有司遂用民間幕喪之服)
(以今漆紗幞頭去其鐵脚而布裹之前繫後垂而不可加冠壞之而冠幞頭之失自次道始也余謂四脚)
(加冠今士大夫喪冠是也大布之冠古也四脚今也於禮為繁矣)
乾學案此書本載喪禮所以及於吉冠者因
陳用之禮書不列喪冠圖欲知喪冠不可不
知吉冠故也
家禮斬衰冠比衣裳用布稍細紙糊為材廣三寸長足
跨頂前後裹以布為三㡇皆向右縱縫之用麻繩一條
從額上約之至頂後交過前各至耳結之以為武屈曲
兩頭入武内向外反屈之縫於武武之餘繩垂下為纓
結於頤下齊衰三年冠制竝如斬衰但用次等麤生
布為之又以布為武及纓齊衰杖期冠制同上但又
用次等生布齊衰不杖期冠制同上但又用次等生
布大功冠制同上但用稍熟布以上辟積縫皆向右
小功冠制同上但用稍熟細布辟積縫向左緦麻
冠制同上但用極細熟布辟積縫向左
丘濬家禮儀節補冠(即所謂梁也褙厚紙為梁廣三寸長足以跨頂前後用稍細布)
(裹之就摺其布為細㡇子三條直過梁上其㡇俱向右是謂三辟積其梁之兩頭盡處卷屈向外以承武)
(是謂外縪)武(用麻繩一條折其中從額上約之至頂後交過前各至耳邊結住以為式)纓(又以武之)
(餘繩垂下為纓結於頤下案禮喪冠條屬疏謂纓武同材今世俗别用繩為之非是)合冠制(先將)
(冠梁折彎安在武内又於冠梁兩頭盡處各出少許於外向上却將武安在其上向外縫之垂纓兩旁下)
(結)
齊衰(冠制俱同惟武與纓不同)武(用布一條重叠之折其中從額上約之項後交過前各至耳用)
(線綴之為武各垂其末稍為纓結之頤下以案世俗齊衰下冠武往往背紙為材用布裹之别布為纓)
(非儀禮條屬之制不可用)
大功冠制同齊衰小功冠辟積向左餘同大功
緦麻冠澡纓餘同小功
(丘濬曰案今世俗於冠兩旁當耳處垂兩緜絮不知於禮何據意者用充耳之說而誤邪)
黃榦曰案五服之喪冠其制之異者有四升數之不
同一也(斬衰正服義服冠皆六升齊衰三年杖期與不杖期降服冠皆七升正服冠皆八升義服)
(冠皆九升齊衰三月冠九升大功殤服大功正服與小功殤服冠皆十升大功義服與小功正服冠皆十)
(一升小功義服冠十二升緦麻十五升抽其半)繩纓之與布纓澡纓二也(惟斬)
(衰用枲麻繩為纓自齊三年至小功皆用布為纓緦冠澡纓繩之大小布之升數未詳)右縫之
與左縫三也(大功以上哀重辟積之縫向右小功以下哀輕辟積之縫向左)勿灰之
與灰四也(惟斬衰鍜而勿灰盖以水濯之而已勿用灰自齊三年以下皆用灰治之緦則有事)
(其縷復以灰治之也)其制之同者亦四條屬一也(屬猶著也著之冠垂之為)
(纓也吉冠纓武異材凶冠纓武同材斬衰則用一條繩齊衰以下則皆用一條布從額上約之至項後交)
(過兩廂各至耳綴之為武其餘垂而結之頤下者為纓)外畢二也(外畢者冠落額前後兩頭)
(皆在武下向外出反屈之縫於武而為之兩頭縫畢向外案曲禮云厭冠不入公門厭猶伏也喪冠厭伏)
(是五服同名由在武下出反屈之故得厭伏之名又檀弓云古者冠縮縫今也横縫故喪冠之反吉非古)
(也是吉冠則辟積無殺横縫亦兩頭皆在武上向内反屈而縫之不得厭伏之名)辟積之數
三也(自斬至緦其冠皆三辟積)廣狹之制四也(自斬至緦其冠皆廣三寸)
(吕柟曰吉冠纓武異材喪冠纓武同材斬衰之冠則又異於他衰冠也故繩纓以辨布纓澡纓也約屬以)
(辨布武澡武也右縫以辨小功緦麻也外畢以辨吉冠也故天子右縫十有二㡇皇太子親王右縫九㡇)
(皇孫諸王右縫七㡇卿大夫右縫五㡇士及庶人右縫皆三㡇服圖說曰古者五服皆三㡇朱子曰天子)
(當十二梁羣臣如其本品布文皇后之喪期東宫親王熟布練冠九㡇皇孫熟冠七㡇皇孫女熟布盖)
(頭則大夫士亦可例降也今大夫士皆熟縑裹大帽不然則熟麻帽然其廢冠則一也古者婦人去腰絰)
(則葛帶今不帶古者練冠縓緣今不縓緣不縓緣可不帶不可天子白羅袍銀帶絲鞋白羅軟角巾卿大)
(夫士布襴衫宋王淮之議也)
(董文驥喪冠纓武條屬辨鄭釋喪服斬章苴絰謂首絰象緇布冠闕頂冠繩纓謂通屈一條繩為武垂下)
(為纓釋雜記喪冠條屬以别吉凶亦同賈孔遂謂喪冠纓武同材其說非也喪冠自有武武為冠卷古者)
(居冠屬武則喪冠之武不屬於冠而其材當亦用布為之升數同於冠雖斬衰至重未聞繩之可以為武)
(也喪冠自有纓條屬之制其材盖通屈一條繩若布為纓左頭屬冠遶頤而上右頭亦屬冠略如吉冠之)
(組紘非如吉冠之組纓左右以二組兩頭自筓而下結之頤下而有所垂為緌也故雜記云以别吉凶吉)
(冠之組繫之筓不屬之冠喪冠之纓則屬之冠此吉凶冠纓之别也且喪服首絰大扼右本在上朱子謂)
(以麻尾藏麻根之下麻根搭麻尾之上綴殺之則此麻絰固著於冠武之外遶額環項若如舊說又將一)
(繩約額至項交過兩耳上綴之冠下垂之頤而交結之則是額上項後内一繩為武外一繩為絰有兩繩)
(相累矣内若布武尚可加以繩絰内而繩武豈復可加以繩絰兩繩累於額項安得固㦲且喪服傳本文)
(止言冠繩纓條屬據鄭解是繩武纓條屬也添注武於纓之外本文所無故知喪冠纓武雖相屬而材則)
(别也愚意非居冠冠武不相屬則著喪冠者先著布冠後著布武以固冠而繩布之纓其條本屬武彄於)
(頤下麻絰加於武外遶於額項制略如此)
括髮
儀禮士喪禮卒斂主人髺髮袒衆主人免于房(注始死將斬衰)
(者雞斯將齊衰者素冠今至小斂變又將改初喪服也髺髮者去筓纚而紒免者齊衰將袒以免代冠冠服之)
(尤尊不以袒也免之制未聞舊說以為如冠狀廣一寸用麻布為之狀如今之著幓頭矣自項中而前交於額)
(上却繞紒也于房于室釋髺髮宜於隠者雞疏知將斬衰雞斯者問喪云親始死雞斯徒跣注云斯當為筓)
(纚是將斬衰者雞斯也將齊衰素冠者問喪斬衰男子筓纚明齊衰男子素冠可知髺髮去筓纚而紒者此即)
(喪服小記云斬衰髺髮以麻為母髺髮以麻免而以布是母雖齊衰初亦髺髮與斬衰同故云去筓纚而紒紒)
(上著髺髮也齊衰將袒以免代冠者此亦小斂節與斬衰括髮同時此皆據男子若婦人則用髽髽與髺髮皆)
(以麻布自項而向前交於額上却繞紒如著幓頭焉免亦然但以布廣一寸為異也髺髮宜於隠者并下文婦)
(人髽于室兼言之也)
(杜佑曰免之制未聞舊說以為如冠狀廣一寸著之自額而却交於項中并其未覆紒而前綴連之如冠)
(弁象)
(敖繼公曰檀弓曰始死羔裘玄冠者易之而已易者謂易之以素冠深衣也然則始死之服主人以下皆)
(同而未暇有所别異今旣小斂主人乃去冠與纚而以麻為髺髮衆主人以下乃去冠與纚而以布為免)
(二者皆所以代冠也其制雖不可考然以意求之疑其度但足以繞紒而已以其無纚故謂之髺髮言括)
(結其髮也以其無冠故謂之免言因免冠而為之也小斂之日喪事方始乃以二者别親疎而復以絰帶)
(之差繼之曲禮曰生與來曰其此之謂乎于房兼髺髮者言也必于房者宜與髽者異處也免不言袒可)
(知)
婦人髽于室(注始死婦人將斬衰者去筓而纚將齊衰者骨筓而纚今言髽者亦去筓纚而紒也)
(齊衰以上至筓猶髽髽之異於髺髮者旣去纚而以髮為大紒如今婦人露紒其象也其用麻布亦如著幓頭)
(然人疏知將斬衰去筓而纚者喪服小記云男子冠而婦筓冠筓相對男子旣去冠而著筓纚則婦人亦去)
(筓而纚可知知將齊衰骨筓而纚者上引男子始死素冠則知婦人骨筓而纚也亦去筓纚而紒者謂至小斂)
(節男子去筓纚而髺髮則此將斬衰婦人亦去筓纚而也麻髽齊衰婦人去骨筓與纚而布髽矣鄭所云紒即髽)
(喪服注亦云髽露紒也齊衰以上至筓猶髽者謂從小斂著未成服之髽至成服之筓猶髽不改至大斂殯後)
(乃著成服之髽代之也古者男子婦人吉時皆有筓纚喪至小斂男子去筓纚著髺髮婦人去纚著髽髽形先)
(以髮為大紒紒上斬衰婦人以麻齊衰婦人以布其著之如男子髺髮與免故云其用麻布亦如著幓頭然旣)
(髺髮與髽皆如著幓頭而異為名者以男子陽外物為名而謂之髺髮婦人隂内物為稱而謂之髽也)
(敖繼公曰曾子問言婦為舅姑始死之服布深衣縞總則吉筓而纚自若矣是乃將齊衰者也以始死男)
(子之服準之則此時婦人將斬衰而下者之服皆當如此齊衰者之為也髽者去筓總與纚而露紒也至)
(是而當髽者乃髽其不當髽者但去筓總耳當髽者妻也妾也女子子與婦也非是雖三年者猶不髽此)
(時當髽者皆在室故於焉為之猶便也)
喪大記卒斂主人袒括髮以麻婦人髽
檀弓袒括髮變也去飾去美也袒括髮去飾之甚也有
所袒有所襲哀之節也(疏言袒衣括髮者是孝子形貌之變也去其尋常吉時服飾者)
(是去其華美也孝子去飾雖有多塗袒括髮者就去飾之中最為甚也孝子悲哀理應常袒何以有所袒有所)
(襲表明哀之限節哀甚則袒哀輕則襲也)
喪服小記斬衰括髮以麻為母括髮以麻免而以布(注母)
(服輕至免可以布代麻也為母又哭而免衣疏括髮者為父未成服之前所服也親始死子布深去冠而猶)
(有筓縰徒跣扱上衽至將小斂去筓縰著素冠視斂斂訖投冠而括髮為母初喪至小斂後括髮與父禮同故)
(亦云括髮以麻也免而以布者此謂為母與父異者也亦自小斂後括髮至尸出堂子拜賓之時猶與為父不)
(異拜賓後子往即堂下之位時則異也為父此時猶括髮而踊襲絰帶以至大斂而成服若母則不復括髮乃)
(著布免踊而襲絰帶以至成服故云免而以布也注云又哭是小斂拜賓竟後即堂下位哭踊時也士喪禮云卒)
(小斂主人髺髮袒此是初括髮哭踊之時也又云男子奉尸侇于堂主人降自西階東即位主人拜賓即位踊)
(襲絰于序東復位此是又哭之節若為父於此時猶括髮為母於此時以免代括髮故云為母又哭而免)
(吕大臨曰免以布為卷幘以約四垂短髮而露其髻於冠禮謂之闕項冠者必先著此闕項而後加冠故)
(古者有罪免冠而闕項存因謂之免音免以其與冕弁之冕其音相亂故改音問)
朱子曰括髮是束髮為髻儀禮注疏以男子括髮與
免及婦人髽皆云如著幓頭然所謂幓頭即如今之
掠頭編子自項而前交於額上却繞髻也
檀弓叔孫武叔之母死旣小斂舉者出尸出戶袒且投
其冠括髮子游曰知禮(注尸出戸乃變服失哀節冠素委貌疏案士喪禮卒斂徹帷)
(主人馮尸踊無算括髮袒下云士舉男女奉尸侇于堂喪大記亦云卒小斂主人袒說髦括髮以麻下云奉尸)
(侇于堂是括髮在小斂之後奉尸侇于堂之前主人為欲奉尸故袒而括髮今武叔於奉尸侇堂之後乃投冠)
(括髮故鄭云失哀節子游習禮見武叔失禮反謂之知禮盖嗤之也)
(陳祥道曰問喪曰親始死雞斯徒跣扱上衽檀弓曰始死羔裘玄冠者易之而已則始死有易冠無去冠)
(者有易裘無袒衣矣儀禮小斂之節主人髺髮袒婦人髽于室問喪曰三日而斂袒而踊之檀弓曰主人)
(旣小斂袒括髮又曰袒括髮變也袒括髮去飾之甚也又曰叔孫武叔之母死旣小斂舉者出尸出戶袒)
(且投其冠子游曰知禮喪大記曰小斂主人袒說髦括髮以麻則小斂投冠脫髦髺髮而袒矣盖人子之)
(於始喪其幸生之心未巳故未忍去飾焉及小斂則已矣然後髺髮而袒叔孫武叔旣小斂舉者出戸袒)
(而投其冠子游嗤之則投冠髺髮宜在未舉出戸之前歟曾子問曰女改服布深衣以趨喪鄭氏曰婦人)
(始喪未成服之服然則男子始喪盖亦用白布深衣也雞斯之喪不可以考鄭氏改雞斯為筓纚將齊衰)
(者素冠婦人將斬衰者去筓而纚將齊衰者骨筓而纚孔穎達之徒遂謂始死去冠而有筓縰將小斂則)
(去筓縱者素冠視斂其說無據喪服小記曰斬衰括髮以麻為母括髮以麻免而以布則小斂奉尸出堂)
(主人拜賓之時為母括髮以麻與父同也尸出堂訖降自西階即位復位之時為母不括髮而免與父異)
(也喪大記曰君大夫之喪子弁絰雜記曰小斂環絰君大夫士一也則大夫以上素弁士素委貌皆加環)
(絰也孔穎達曰斬衰男子括髮齊衰男子免皆斂殯之時爾非斂殯則大夫以上加素弁士加素冠皆於)
(括髮之上天子七日成服諸侯五日成服大夫士三日成服於理或然)
(方慤曰盖小斂而後袒括髮則得其序矣出戸而後袒括髮則非其所也子游曰知禮所以甚言不知禮)
(也)
(王廷相喪服說儀禮小斂主人括髮袒衆主人免于房婦人髽于室括髮免髽之制何如曰斬衰男子去)
(冠纚露紒以麻繩自項後交於額前却繞於髻曰括髮女子去筓纚露紒亦以麻繩自項後交於額前却)
(繞於髻曰髽齊衰以下男女旣去冠筓首不可無喪飾也故男子以布廣寸亦自項後交於額前却繞於)
(髻而為免女子以布為髽如之曰廣寸不亦太狹乎曰此鄭氏之臆度也今以布一幅摺之而裹於首自)
(前向後而復繞於髻亦可也然則秃者不免何謂也曰免之制繞於髮而頂無飾秃者則露其頂矣故不)
(免不免則不括髮可推矣然則三者不近於相類乎曰括髮免髽皆髮居内而以麻與布表之其制一也)
(在男女則異其名爾男主外故以外物為稱曰括髮曰免若曰自其麻與布言之也女主内故以内物為)
(稱曰髽若曰自其髮言之也然究其制則一也曰麻髮相半合結非乎曰此杜預之論也後世被髮之誤)
(自此始也非古也)
(萬斯同曰括髮免髽之制注疏謂皆以麻自項而前交於額却繞於髻惟免用布為異是三物而一制也)
(愚嘗竊有疑焉括髮之式自注疏而外諸家從無别解愚謂玩此二字之義則必其制足以括盡其髮而)
(無餘也若止用麻一條果足以括盡其髮乎盖古者有纚以韜髮纚用繒為之廣幅長六尺親始死冠去)
(而纚猶存至小斂并纚去之而易以括髮其製必與纚相似盖纚用繒而括髮用麻布此時不可以服繒)
(故易之以麻布也不然括髮旣用麻繩矣又以麻繩為絰而加於括髮之上豈人之首所能容乎此括髮)
(之可疑者一也免之式鄭氏固謂未聞又引舊說以為如冠狀夫曰如冠狀則非以一寸之布自項而繞)
(於額矣得毋自解而自背之乎善乎吕與叔之言曰免以布為卷幘以約四垂短髮而露其髻於冠禮謂)
(之闕項冠者必先著此闕項而後加冠故古者有罪免冠而闕項存因謂之免是說也不勝於布廣一寸)
(之說乎此免之可疑者二也髽之式鄭司農謂麻與髮相半結之馬季長謂屈布為巾高四寸帷鄭氏謂)
(如幓頭爾昔夫子誨兄子以髽戒以毋縱縱毋扈扈釋者謂縱縱大高也扈扈大廣也儻如注疏亦以麻)
(自項而交於額則本無高廣之形何必戒之以縱縱扈扈乎鄭司農之說杜元凱用之雖若勝於康成終)
(不若馬氏高四寸之說與孔子之言有合也此髽之可疑者三也凡此三說非敢故違乎注疏但以昔賢)
(原有别解何必鄭氏之是而他說之非也愚故聊抒臆見以質正於知禮者焉余旣為此說或者謂經)
(言括髮以麻而子謂用麻布則與免而以布何别乎不知括髮以麻者盖未成之布故謂之麻免而以布)
(者乃已成之布故謂之布也若果如注疏之說自項而前交於額上乎則束髮不能固將交於額下乎則)
(於髮不能括無一而可也故愚以為其制必當如纚也)
乾學案人子始遭父喪鄭注謂將斬衰者筓
纚蓋去冠而但存筓纚也陳用之非之謂始
死有易冠無去冠而敖繼公用其說謂當易
之以素冠若是則鄭氏之說非乎愚以為親
始死徒跣扱衽無容哀之至也豈有下則徒
跣扱衽而上仍著冠者乎夫冠所以為飾此
何時也而尚存其飾也孝子之心固謂遭禍
之深以罪人自處也儻猶然加冠以為飾是
視親死無異於平日矣豈人情之所忍哉此
鄭氏筓纚之說誠有所據而不可非也又
案括髮也免也髽也本各為一物不宜相混
今因其並用於一時不可一一分析故總敘
於此而其可分者仍分叙之如左
免
問喪或問曰冠者不肉袒何也曰冠至尊也不居肉袒
之體也故為之免以代之也(注言身無飾者不敢冠冠為䙝尊服肉袒則著免免)
(狀如冠而廣一寸)然則秃者不免傴者不袒跛者不踊非不悲
也身有錮疾不可以備禮也故曰喪禮唯哀為主矣女
子哭泣悲哀擊胷傷心男子哭泣悲哀稽顙觸地無容
哀之至也(注將踊先袒將袒先免此三疾俱不踊不袒不免顧其所以否者各為一爾擊胷傷心稽)
(顙觸地不踊者若此而可)
(陳澔曰免而袒袒而踊先後之次也有一疾則廢一禮女子不踊則惟擊胷男子不踊則惟稽顙觸地皆)
(可以為哀之至也)
(方慤曰露肉體而袒衣故謂之肉袒免雖在首而非冠以之代冠秃則頂無飾故不免免則頂露矣傴則)
(背不直故不袒袒則形䙝矣跛則足不正故不踊踊則足勞矣)
檀弓公儀仲子之喪檀弓免焉
(陸佃曰免以布廣一寸從項中而前交於額上又却向後繞於髻)
(方慤曰免之為服施於五世之親而朋友死於他邦者亦服之)
喪服小記緦小功虞卒哭則免(注棺柩已藏嫌恩輕可以不免也言則免者則)
(旣殯先啓之間雖有事不免哭疏言遭緦小功之喪棺柩在時則當著免今至虞卒之時棺柩雖藏已久亦)
(著免也虞卒哭則免明未虞之前則不免也虞前有葬葬是喪之大事棺柩旣啓著免可知嫌虞與卒哭棺柩)
(旣掩不復著免故特言虞卒哭以明之也)
旣葬而不報虞則雖主人皆冠及虞則皆免(注有故不得疾虞雖)
(主人皆冠不可久無飾也皆免自主人至緦麻依疏前云赴葬者赴虞於疾葬者矣虞今依時而葬不時而)
(虞主人以下則皆冠不可久無飾也)
為兄弟旣除喪已及其葬也反服其服報虞卒哭則免
如不報虞則除之(注小功以下)
(陳澔曰此言為兄弟除服及當免之節)
遠葬者比反哭者皆冠及郊而后免反哭(注墓在四郊之外疏葬)
(在遠處歸途不可無飾故臨欲反哭之時皆著冠及至近郊而後去冠著免反哭于廟)
君弔雖不當免時也主人必免不散麻雖異國之君免
也親者皆免(注不散麻者自若絞垂為人君變貶於大斂之前旣啓之後也親者大功以上也異)
(國之君免或為弔不疏凡大斂之前著免大功以上散麻大斂以後著冠散麻糾其垂也至將葬啓殯之後)
(已葬之前亦散麻若君弔雖不當免時必為之著免不散麻帶貶於大斂之前及旣啓之後也雖他國君来主)
(人亦為之著免大功以上親者皆從主人而免敬異國君也)
主人未除喪有兄弟自他國至則主人不免而為主(注親)
(質不崇敬也也疏免必有時葬後唯君来弔為之免崇敬欲新其事若五屬之親非時而奔則主人不須為)
(之免嫌親始奔亦應為免如君故明之也)
雜記非從柩與反哭無免於堩(注言喪服出入非此二事皆冠也免所以代冠)
(人於道路不可以無飾堩道路還疏從柩謂孝子送葬從柩去時也反哭謂葬竟孝子時也道路不可無飾)
(故孝子唯從柩反哭時於道得免而行非此二事則不得免於道路也)
玉藻小功不說笏當事免則說之(注免悲哀哭踊之時不在於記事也小功)
(輕不當事可以搢笏也)
左傳哀公二年六月乙酉晉趙鞅納衞大子于戚宵迷
陽虎曰右河而南必至焉使大子絻(注絻者始發喪之服疏士喪禮旣)
(小斂主人括髮袒衆主人免于房鄭玄云括髮者去筓纚而紒也衆主人免者齊衰將袒以免代冠冠服之尤)
(尊不以袒也又奔喪之禮至於家入門哭盡哀括髮袒自齊衰以下入門哭盡哀免麻于序東如彼禮文則主)
(人當括髮齊衰以下乃免此大子絻者禮不至喪所不括髮故以絻代之爾靈公以四月卒今以六月而大子)
(絻故云絻始發喪之服也遠道不臨喪者不得括髮故始發喪服絻也)八人衰絰偽自衞
逆者(注欲為衞人逆故衰絰成服)告於門哭而入遂居之
(陳祥道禮書儀禮小斂主人括髮袒衆主人免于房喪服小記曰為母括髮以麻免而以布又曰男子免)
(而婦人髽喪大記曰母之喪即位而免奔喪曰奔母喪一括髮其餘以免終事小記又曰緦小功虞卒哭)
(則免旣葬而不報虞則雖主人皆冠及虞則皆免為兄弟旣除喪已及其葬也反服其服報虞卒哭則免)
(如不報虞則除之遠葬者反哭者皆冠及郊而後免反哭君弔雖不當免時也主人必免不散麻雖異國)
(之君免也親者皆免又曰主人未除喪有兄弟自他國至則主人不免而為主然則袒免非喪服之常有)
(時用之而已免於括髮為輕故為父括髮為母免於冠飾為重故緦小功之虞卒哭遠葬者之及郊反哭)
(主人之於君弔必免也)
楊復髺髮免髽圖髺髮(士喪禮云主人髺髮袒注云始死將斬衰者雞斯今至小斂變)
(又將改初喪服也括髮者去筓纚而紒用麻為之狀如今之著幓頭矣自項中而前交於額上却繞紒也今案)
(喪服小記云斬衰括髮以麻為母括髮以麻免而以布疏云為母初喪至小斂後括髮與父禮同至尸出堂子)
(拜賓事之時猶與為父不異唯為父則括髮以至大斂而成服若母喪則襲絰帶乃奠則已著布免矣此為母)
(與父異者也)
免(士喪禮云衆主人免注云始死將齊衰者素冠今至小斂將袒以免代冠免之制未聞舊說以為如冠狀)
(廣一寸用布為之狀如今之著幓頭矣亦自項中而前交於額上却繞紒也案此經文唯言衆主人而賈氏)
(士喪禮疏云齊衰以下至緦麻首皆免也其所用布之升數未詳)
髽(士喪禮云婦人髽于室注云始死將斬衰婦人去筓而纚將齊衰婦人骨筓而纚今至小斂盡去筓纚而)
(露紒也髽之異於括髮者旣去纚而以髮為大紒如今婦人露紒其象也其用麻布亦如著幓頭者疏云將斬)
(衰婦人去筓纚而麻髽將齊衰婦人去骨筓與纚而布髽也其大功以下之髽案賈氏疏則自齊衰以下至)
(緦皆布髽)
(右括髮免髽乃小斂至大斂未成服之制又有變禮括髮免髽者奔喪是也有啓殯見棺柩變同小斂之)
(時者旣夕禮大夫髽散帶垂是也大要不出此三節而免之用為尤廣盖喪禮未成服以前莫重於袒括)
(髮檀弓曰袒括髮去飾之甚也括髮以麻免以布又曰免不冠者之所服則免之禮稍殺於袒括髮也是)
(故小斂為父括髮至於成服為母則即位之後不括髮而為免小斂有括髮有免至啓殯則雖斬衰亦免)
(而無括髮以至卒哭不惟此也自斬至緦皆有免五世無服者亦袒免童子當室免朋友在他邦亦袒免)
(君弔雖不當免時必免是免之用為尤廣也故今析括髮免髽為三條而逐條開其所用之節於下)
括髮之節(小斂主人括髮袒以士喪禮大斂注云不言髽免括髮者小斂来自若矣奔喪括髮)
(詳見奔喪變服圖)
免之節(為父小斂馮尸衆主人而免啓殯至卒哭免)(為母小斂主人即位詳見啓葬虞卒哭變)
(服圖自喪服小記曰諸侯弔雖已葬主人必免疏云凡五服大功以上為重重服為免之節自始死至葬卒)
(哭後乃不服免也小功以下為輕輕服為免之節自始死至殯殯後不服免至葬啓殯之後而免以至卒哭如)
(始死若人君來弔雖非服免時必為免以尊重人君故也又曰君弔雖不當免也主人必免不散麻雖異國之)
(君免也親者皆免當已上君弔免不奔喪免免詳見奔喪變服圖童子室免此本當免而五世)
(袒免已朋友在他邦袒免上五服外袒免)
髽之節(小斂髽圖啓殯髽髽詳見啓葬反哭虞卒哭變服奔喪詳見奔喪變服圖)
(司馬公書儀曰括髮先用麻繩撮髻又以布為頭&KR1326;齊衰以下皆免用布或縫絹廣寸婦人髽亦紐麻為)
(繩齊衰以下亦用布絹皆如幓頭之制自項向前交於額上却繞髻如著幓頭也先師朱文公曰儀禮)
(注疏以男子括髮與免及婦人髽皆如著幓頭然幓頭如今之掠頭編子自項而前交於額上却繞髻也)
(免或讀如字謂去冠)
(程大昌演繁露禮有袒免鄭氏曰免音問以布廣一寸從項中而前交於額上又却向後繞於髻也子疑)
(不然記曰四世而緦服之窮也五世袒免殺同姓也服之旁殺而至於緦僅為三月則自此之外不更有)
(服矣然而由四殺五不可頓如路人故屬及五世而族人有喪則脫露半袖見其内服是之謂袒解除吉)
(冠是之謂免免之為言正是免冠之免不應别立一冠名之為免而讀之如問也曲禮曰冠毋免勞毋袒)
(免且袒皆變易其常故侍君子者以為不恭亦無服者之屬用以致哀示與路人異也經於緦有三月而)
(袒免無期日也旣無服又無期日第行之始死之時其斯以為戚矣歴考禮經本文止言袒免更無一語)
(記其如何為袒如何為免則是小功以上衰絰冠杖實有其制而袒免則原無冠服故亦莫得而記也周)
(禮垂衰冠之式于路門謂緦小功以上亦無袒免體式也使誠有其制如鄭氏所言則亦不成其為冠也)
(况袒旣不别為之衰又對免而言知當未斂之時第使之袒衣免冠者事情之稱也古今言以布繞頂及)
(髻而謂之為免者惟鄭氏一人自漢以後并免而數以為冠名則皆師述鄭氏也杜佑博識古事而特致)
(疑於此雖其敘載喪制即免加絲借古冕之絻著以為絻若用鄭矣而特自出其見於下曰絻制未聞惟)
(鄭氏云云則佑固不以為安矣案禮凡因事及免必與冠對喪服小記曰男子冠而婦人筓男子免而婦)
(人髽又曲禮冠無免則凡免皆與冠對免之為免當正讀為免其禮已明矣喪而免冠不惟五世無服用)
(之雖重如斬衰當其未斂未及成服亦當用之盖喪之始未辦成服姑仍常時衣冠在衣則袒在冠則免)
(以為變常之始故經記重喪曰袒括髮變也愠哀之變也去飾去美也袒括髮去飾之甚也賈公彦之釋)
(袒免首尾遵本鄭氏惟於此特循正禮而為之言曰冠尊不居肉袒上必先免故凡哭哀則踊踊必先袒)
(袒必先免是袒且免皆因哀變常而未及為服者之所為也斬衰重矣故免冠而肉袒免冠且肉袒矣而)
(又被髮不紒則以麻約之較之五世袒免則此為已重若其袒衣免冠以示變常則斬衰袒免其意同也)
(且免之爲免不止始喪然也喪服小記曰旣葬而不報虞則雖主人皆冠及虞則皆免又曰遠葬者比反)
(哭者皆冠及郊而後免又曰君弔雖不當免時也主人亦免凡此三節皆以冠對免而免則皆取其進而)
(及於重也葬而誠虞也遠葬而及郊近墓也已過免時而君始臨弔也則皆以免冠為禮取始死之節以)
(重為之也葬不報虞遠葬而未及墓若過時而有弔者自非其君則皆仍所喪之冠而不為之免處之以)
(喪禮之常也從是推之知免冠之為始死之節也喪服小記又曰斬衰括髮以麻為母括髮以麻免而以)
(布蓋父母皆當以麻括髮而古禮母皆降父故减麻用布亦殺於父也此之謂免蓋應用而許其不用故)
(特言免以明之若如鄭言以免為免則居母喪者旣括髮以麻而以布為免遂當以免而加諸齊衰之上)
(則是降斬而齊遽著五世以外輕殺無服之冠豈其理乎然以免為冠萬世宗信鄭氏予獨不以為安故)
(著此以待博而不惑者折衷之)
(汪琬曰宋儒程子泰之嘗辨袒免謂免如字不當如鄭氏音問予始愛其文久而考之禮經則程子所辨)
(未合也程子曰不應别立一冠名之為免予則曰布廣一寸從項交額而却繞於紒是固不成其為冠也)
(鄭氏亦未嘗以冠名之也程子曰解除吉冠之謂免如免冠之免予則曰此非禮經意也禮秃者不免謂)
(其無紒可繞故不免也又或問曰免者以何為也曰不冠者之所服也洵如經言則不止於不冠而已如)
(之何借免冠以為釋也程子曰衰絰冠裳俱有其制而袒免則元無冠服故經莫得而記予則曰經文有)
(之矣程子未之詳也禮奔喪者自齊衰以下入門左中庭北面哭盡哀免麻于序東是免用麻也斬衰括)
(髮以麻為母括髮以麻免而以布是免用布也布與麻者免之制也其可謂之無其制與程子曰禮男子)
(冠而婦人筓男子免而婦人髽是冠與免對也故得以免冠為免予則曰非也冠與筓對免與髽對者也)
(髽不止於除筓而免獨止於免冠乎左傳韓之戰秦穆公獲晉侯穆姬登臺履薪使以免服衰絰逆則免)
(之有服審矣程子又釋喪小記曰父母皆應以麻括髮而古禮母皆降父故减麻用布而特言免以明之)
(予則曰此又非也經文上言括髮而下言免則免與括髮不同不可以合釋之也有免而括髮者焉母喪)
(是也有免而不括髮者焉屬及五世之喪是也先儒之立言也雖不能無淳駁而其音釋必有所師承未)
(可遽以為疑也)
髽筓總
周禮夏官大僕縣喪首服之灋于宫門(注首服之灋謂免髽筓總廣狹)
(長短之數縣其書于宫門示四方)
天官追師喪紀共筓絰亦如之
喪服小記齊衰惡筓以終喪(注筓所以卷髮婦人質於喪所以自卷持者有除無)
(變)
男子冠而婦人筓男子免而婦人髽其義為男子則免
為婦人則髽(别男女也而疏惡筓者榛木為筓也婦人質至服竟除故云惡筓以終喪親始死)
(男去冠女去筓成服為父男則六升布為冠女則箭篠為筓為母男則七升布為冠女則榛木為筓故云男子)
(冠而婦人筓也遭齊衰之喪首飾亦别當襲斂之節男子著免婦人著髽故云男子免而婦人髽髽形有多種)
(有麻有布有露紒其形有異同謂之髽也其麻髽之形與括髮如一其著之以對男子括髮時也前云斬衰括)
(髮以麻則婦人於時髽亦用麻男子括髮先去冠縰用麻則婦人髽亦去筓縰用麻以此知有麻髽以對男括)
(髮時也又知有布髽者案此男子免對婦人髽男免旣用布則婦人髽不容用麻也是知男子為母免時則婦)
(人布髽也又若成服後男或對賓必踊免則婦人理自布髽對之知有露紒髽者喪服傳云布總箭筓髽衰三)
(年三年之内男不恒免則婦人不恒用布髽故知恆露紒也又齊衰期髽無麻布何以知然檀弓言爾毋縱縱)
(爾爾毋扈扈爾但戒其高大不云有麻布别物是知露紒悉名髽也又案奔喪云婦人奔喪東髽鄭云謂姑姊)
(妹女子子也去纚大紒曰髽唯云去纚大紒不言布麻當知期以下無麻布也然露紒恒居之髽則有筓何以)
(知之案筓以對冠男在喪恆冠婦則恆筓也喪服惡筓有首以髽是也此三髽之殊是皇氏之說今考校以為)
(止有二髽一是斬衰麻髽二是齊衰布髽皆名露紒必知然者以喪服女子子在室為父箭筓髽衰是斬衰之)
(髽用麻鄭注以為露紒明齊衰髽用布亦謂之露紒髽也其義為男子則免為婦人則髽者以其義止於别男)
(女而已非别有義也)
(方慤曰男子所以冒首者謂之冠婦人所以貫髮者謂之筓此特言其吉而已及凶而變焉男子則去冠)
(而免婦人則去筓而髽也蓋有冠則首服去冠則免故去冠以麻繞之謂之免有筓則髮立去筓則髽故)
(去筓以麻繞之謂之髽若夫男子成服則亦有冠焉所謂厭冠是也婦人成服則亦有筓焉所謂惡筓是)
(也然則喪之或免或髽者豈有他哉特以辨男女之義而已)
箭筓終喪三年(注亦於喪所以自卷持者有除無變謂疏前云惡筓終喪是女子為母也此)
(女子在室為父也)
(陸佃曰箭筓重矣據齊衰惡筓以終喪箭筓猶苴杖惡筓猶削杖)
檀弓南宫縚之妻之姑之喪(注南宫縚孟僖子之子南宫閱也字子容其妻孔子)
(兄女)夫子誨之髽曰爾毋從從爾爾毋扈扈爾(注誨教爾女也從從)
(謂大高扈扈謂大廣爾語助)蓋榛以為筓長尺而總八寸(注總束髮垂為飾齊)
(衰之總八寸扈疏言期之髽稍輕自有常法毋得從從而大高毋得扈而大廣又教以筓總之法盖用榛木)
(為筓其長尺而束髮垂餘之總八寸喪服傳云總長六寸謂斬衰也此齊衰長八寸以二寸為差也以下亦當)
(然喪服箭筓長一尺吉筓長尺二寸此榛筓亦長尺是斬衰齊衰筓同一尺降於吉筓二寸也)
魯婦人之髽而弔也自敗於臺鮐始也(注魯襄四年秋也春秋傳作狐)
(鮐時家家有喪髽而相弔去纚而紒曰髽禮婦人弔服大夫之妻錫衰士之妻則疑衰與皆吉筓無首素總)
(方慤曰髽所以施於喪非所以施於弔弔則各以其衰而已臺鮐之敗以家各有喪故髽而弔然魯婦人)
(因之而弗改則非矣)
左傳襄公四年冬十月邾人莒人伐鄫臧紇救鄫侵邾
敗于狐鮐(注臧紇武仲也鄫屬魯故救之)國人逆喪者皆髽魯於是乎
始髽(注髽麻髮合結也遭喪者多故不能備凶服髽而已疏髽之形制禮無明文先世儒者各以意說)
(鄭衆以為枲麻與髮相半結之馬融以為屈布為巾高四寸著於顙上鄭玄以為去纚而紒案檀弓言爾毋從)
(從爾爾毋扈扈爾鄭云從從謂大高扈扈謂大廣若布高四寸則有定制何當慮其從從扈扈而謂之哉如鄭)
(去纚而空露其紒則髮上本無服矣喪服女子在室為父髽衰三年空露紒髮安得與衰共文而謂之髽衰也)
(魯人逆喪皆髽豈直露紒迎喪哉凶服以麻表髽字從髟是髮之服也杜以鄭衆為長故用其說)
(陳祥道禮書喪筓有三箭筓也櫛筓也折首筓也箭筓櫛筓長尺折首筓長尺二寸箭筓為重櫛筓次之)
(折首筓為輕斬衰筓以箭齊衰筓以櫛女子子在室為父箭筓則斬衰之筓以箭矣女子子適人者為其)
(父母婦人為舅姑惡筓則齊衰以櫛矣箭筓惡不足以言之櫛筓言惡以其木之無文故也古者櫛以樿)
(樿白理而無文則櫛筓用樿無樿則榛可矣故檀弓曰蓋榛以為筓也儀禮曰卒哭子折筓首折筓首者)
(折吉筓之首也言子不言婦終之也盖惡筓有首吉筓折首吉筓則婦而不子折其首别子而不婦以其)
(不可全於子故吉筓以其不可全於婦故折其首儀禮曰女子子在室為父箭筓三年小記曰齊衰惡筓)
(以終喪則惡筓不終喪而吉筓折其首者特子之適人者而已鄭氏曰筓有首者若今時刻鏤摘頭矣觀)
(古筓字則筓之形制可知右論筓)
(又曰鄭氏釋喪大記曰去纚大紒曰髽釋喪服曰髽露紒也猶男子之括髮斬衰括髮以麻則髽亦用麻)
(以麻者自項而前交於額上却繞紒如著幓頭然蓋其所傳然也其狀則毋從從爾不至於縱而高也毋)
(扈扈爾不至於卑而大也爾雅曰卑而大扈則從從為縱而高可知也小斂主人括髮袒衆主人免于房)
(婦人髽子室奔喪男子東括髮婦人東髽又小記曰男子免而婦人髽則婦人之髽猶男子之括髮故也)
(故括髮以麻則髽以麻矣免而以布則髽以布矣髽以麻則斬衰也髽以布則齊衰也小斂之髽不言筓)
(則未成服之髽無筓矣女子子適人者為其父母婦為舅姑惡筓有首以髽孔子言髽而繼之以榛筓則)
(成服之髽有筓矣又儀禮言髽衰三年小記言齊衰惡筓以終喪則齊衰斬衰之髽皆終喪矣然則啓殯)
(之髽雖在成服之後盖亦無筓以對男子之袒而免故也男子之袒免及於五世婦人之髽不及於大功)
(者以髽不得對免而又上同於括髮故也秃者不髽以疾也弔者不髽以疎也皇氏以麻髽布髽露紒為)
(三髽然則髽雖麻與布之不同其為露紒一也右論髽)
(又曰内則子事父母雞初鳴咸盥潄櫛縰筓總拂髦冠緌纓男女未冠筓者盥潄櫛縰拂髦總角士冠禮)
(緇纚廣終幅長六尺贊者坐櫛設纚賓坐正纚特牲禮主婦纚筓宵衣鄭氏曰纚今幘梁也纚一幅長六)
(尺足以韜髮而結之盖櫛以理髮而後纚以纚為紒然後筓古之言纚筓者未有先筓而後纚也門喪曰)
(親始死雞斯徒跣盖雞斯云者哭聲然也鄭氏改雞斯為筓纚恐不然也纚亦作縰右論纚)
(又曰内則曰櫛縰筓總則縰韜髮也總束髮也玉藻曰童子錦束髮喪服女子子在室為父布總六寸女)
(子子適人者為其父母婦為舅姑妾為女君君之長子布總檀弓曰南宮縚之妻為姑總八寸士喪禮鬙)
(用組乃筓然則總或以錦或以布或以組吉凶之禮異也謂之總以旣束其本又總其末也孔穎達曰期)
(總八寸大功總亦八寸緦麻小功同一尺吉總當尺二寸此不可考右論布總)
楊復婦人首飾圖
自斬至緦成服皆布總(束髮謂之總旣束其本又總其末案始死婦人皆縞總今此)
(成服則用布為之總其布之升數象男子冠數具見前條其長則斬衰長六寸注六寸謂出紒後所垂)
(為飾者也吉期總八寸寸大功總亦八寸疏小功緦麻同一尺總當尺二也期以下皆孔云布總)
(終喪素婦人相弔者素總所謂者布歟縞歟未詳)
斬衰箭筓(箭篠竹也以箭篠為筓也麻案始死將斬衰婦人去筓至男子括髮著髽之時猶不筓)
(今成服始用箭筓惟箭筓長尺長婦人箭筓終喪婦人質有除無變也妾為君之子雖服齊衰不著箭)
(筓見下惡筓條)
齊衰惡筓有首(惡筓者櫛筓也筓惡者木理麄惡非木名也或曰榛也以榛木為之也)
(有首者若漢之刻鏤摘頭矣長案檀弓榛以為筓長尺者婦為姑也然則凡惡筓皆尺歟案儀禮傳女子)
(子適人者為其父母婦為舅姑惡筓有首及妾為女君君之長子亦惡筓有首餘無明文則齊衰輕期之筓未)
(詳筓婦人惡筓終喪唯女子子旣卒哭而歸夫家則折吉之首以筓吉筓者象骨為之吉時有首為其太飾)
(故折之)
大功以下筓(未詳又今案女子子旣卒哭折吉筓之首以筓婦人相弔者吉筓無首素總則此)
(大功以下之筓或者亦吉筓無首而加以布總歟)
斬衰以下髽(髽之制先儒所釋各不同今條具在下髮士喪服篇注云髽露紒也猶男子之括)
(斬衰括髮以麻則髽亦用麻以麻者自項而前交於額上却繞紒如著幓頭焉賈氏疏曰髽有二種一是未)
(成服之髽即是喪禮所云將斬衰者用麻將齊衰者用布是也二者成服之後露筓之髽是也又云自斬至緦)
(婦人皆露紒而髽麻喪服小記孔氏疏引皇氏之說言婦人之髽有三有有布有露紒孔疏雖引皇說在)
(前又駁之曰今考校止有二髽一是斬衰麻髽二是齊衰布髽皆名露紒其將斬衰著於男子括髮之時則以)
(麻為髽其將齊衰著於男子免時則以布為髽其葬之時婦人之髽則與未成服之時同其大功以下則無髽)
(也詳今考三說互有得失更當考喪服四制云秃者不髽)
魏書劉芳傳高祖宴羣臣於華林王肅語次云古者唯
婦人有筓男子則無劉芳曰推禮經正文古者男子婦
人俱有筓肅曰喪服稱男子免而婦人髽男子冠而婦
人筓如此則男子不應有筓芳曰此專謂凶事也禮初
遭喪男子免時則婦人髽男子冠時則婦人筓言俱以
時變而男子婦人免髽冠筓之不同也又冠尊故奪其
筓稱且互言也非謂男子無筓又禮内則稱子事父母
雞初鳴櫛纚筓緫以兹而言男子有筓明矣
開元禮斬衰婦人以六尺布為緫(緫束髮也)小祥練緫大祥
縞緫禫緇緫齊衰大功小功緦麻皆布緫精粗如男子
之冠
書儀斬衰婦人用極麤生布為頭&KR1326;惡竹髮布盖頭
齊衰婦人露髻以生白絹為頭&KR1326;盖頭大功亦如之
家禮斬衰婦人用極麤生布為盖頭不緝布頭&KR1326;竹釵
齊衰婦人蓋頭(制同斬但用布稍細緝邊)布總竹釵大功小
功緦麻(制俱同上但布之精麤有異)
(楊復曰儀禮妻為夫妾為君女子子在室為父布緫箭筓髽衰三年以家禮參考之儀禮小斂婦人髽于)
(室以麻為髽家禮小斂婦人用麻繩撮髻為髽其制同儀禮婦人成服布總六寸謂出紒後所垂者六寸)
(箭筓長尺家禮婦人成服布頭&KR1326;竹釵所謂布頭&KR1326;即儀禮之布總也所謂竹釵即儀禮之箭筓也)
丘濬家禮儀節補蓋頭(用稍細麻布為之比衣裙稍細者凡三幅長與身齊不緝)
(邊案事物紀原唐初宫人著羃䍦全身障蔽永徽之後用幃帽又戴皂羅五尺今曰蓋頭凶服者亦以三)
(幅布為之案此則盖頭之來也遠矣雖非古制是亦古禮婦人出而擁蔽其面之意)布頭&KR1326;(用略)
(細布一條為之長八寸用以束髮根而垂其餘於後案此即所謂緫也儀禮女子在室為父布緫傳曰)
(總長六寸注謂六寸出髻外所垂之飾也曾子問縞總注縞白絹也長八寸今世俗婦女有服者用白布)
(束髻上謂之孝圍亦是此意但彼加於髻上而不束髮亦不垂其餘)竹釵(削竹為之長五六寸案此)
(即儀禮所謂箭筓也傳曰箭筓長尺今恐太長其長僅以約髮可也)
(呂柟曰婦人麻布大袖圓領長衫者何衰之變也禮婦人言衰不言裳衰之長可以掩裳秦人以長衫為)
(背子故長衫者衰之變也麻布盖頭者何布緫之變也自有書儀以来未之有改也丘文莊曰唐羃䍦之)
(變也家禮有布頭&KR1326;竹釵者何曰箭筓之變也奚不絰乎旣蓋頭奚絰也故有腰絰無首絰白䍦蓋頭宋)
(王淮之議也)
乾學案此條雖列女子子在室之後實連妻
為夫妾為君女子子反在室為文上言衰裳
冠纓皆男子之服於婦人服制未詳故更著
總髻髽及衰以明四婦人之服其絰杖絞帶
菅屨則男女竝同也賈疏曰女子子總用布
云者因傳文吉筓句所誤爾蓋傳之云吉筓
因釋經文總六升長六寸箭筓長尺遂連總
筓之文曰吉筓尺二寸傳者以附著吉筓尺
寸此飾乃婦人已嫁之服固非經文所有亦
非斬服中所有也賈遂以此條專屬之女子
子不知未嫁之女其總筓髽衰與妻妾反在
室之女竝同觀上子為父諸侯為天子父為
長子臣為君為人後者同是斬衰冠纓則此
條亦蒙上文三婦人而不專為女子子設明
矣下女子子適人條不言吉筓記子折筓首
不著尺寸以附見首章故不復詳大略皆可
見云
讀禮通考卷三十二
