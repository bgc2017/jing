讀禮通考卷九十一刑部尚書徐乾學撰
葬考十
山陵四
宋僖祖欽陵
東都事略建隆元年三月壬戌有司上皇高祖文安
府君諡曰文獻皇帝廟號僖祖皇高祖妣崔氏諡曰
文懿皇后陵曰欽陵
順祖康陵
東都事略建隆元年三月有司上皇曾祖中丞府君
諡曰惠元皇帝廟號順祖皇曾祖妣桑氏諡曰惠明
皇后陵曰康陵
翼祖定陵
東都事略建隆元年三月有司上皇祖驍衛府君諡
曰簡恭皇帝廟號翼祖皇祖妣京兆郡夫人劉氏諡
曰簡穆皇后陵曰定陵
宋史禮志順祖翼祖皆葬幽州至真宗始命營奉三
陵遂以一品禮葬河南縣制度比安陵減五分之一
石作減三分之一尋改定陵曰靖陵
宣祖安陵
東都事略建隆元年三月有司上皇考武清府君諡
曰昭武皇帝廟號宣祖陵曰安陵
宋史禮志安陵在京城東南隅乾德初改卜河南府
鞏縣西南四十里訾鄉鄧封村以司徒范質為改卜
安陵使學士竇儼禮儀使中丞劉温叟儀仗使樞密
直學士薛居正鹵簿使太宗時尹開封為橋道頓遞
使質尋免相以太宗兼轄五使事修奉新陵皇堂下
深五十七尺高三十九尺陵臺三層正方下層每面
長九十尺南神門至乳臺乳臺至鵲臺皆九十五步
乳臺高二十五尺鵲臺增四尺神牆高九尺五寸環
四百六十步各置神門角闕
東都事略宣祖昭憲皇后杜氏建隆二年崩于滋德
殿諡曰明憲葬安陵乾德二年改卜安陵更諡曰昭
憲合祔安陵
文獻通考安陵陪葬子孫一百二十一墳
太祖永昌陵
東都事略開寳九年冬十月癸丑帝崩于萬歲殿明
年四月乙卯葬永昌陵
宋史禮志陵在鞏縣祔宣祖
東都事略太祖孝惠皇后賀氏周顯德五年崩葬安
陵之西北
孝明皇后王氏葬于安陵之北
宋史禮志孝明孝惠二后乾德元年十二月時議改
卜安陵于鞏并以二后陪葬焉皇堂之制下深四十
五尺上高三十尺陵臺再成四面各長七十五尺神
牆高七尺五寸四面各長六十五步南神門至乳堂
四十五步高二丈三尺四月九日葬孝惠于安陵之
西北孝明于安陵之北
乾學案宋時皇后如宣祖昭憲杜后合祔安
陵為行前代之禮而太祖之孝明孝惠二后
一葬宣祖安陵西北一葬安陵之北孝章宋
后亦不同兆域太宗皇后尚有葬安陵西北
者章獻明肅劉后亦葬真宗永定陵西北隅
當時禮官不主祔葬今采錄宋時皇后葬地
並附著於帝後以便考覽也
宋史禮志孝章皇后宋氏至道元年四月崩六月上
諡曰孝章皇后以歲忌權欑于趙村沙臺三年正月
祔葬永昌陵之北皇堂陵臺神牆乳臺鵲臺並如孝
明園陵制度
文獻通考永昌陵陪葬子孫一十五墳
太宗永熙陵
東都事略至道三年三月癸巳帝崩于萬歲殿十月
己酉葬永熙陵
宋史禮志永熙陵皇堂深百尺方廣八十尺陵臺方
二百五十尺置衛士五百人于陵
東都事略太宗淑德皇后尹氏早崩葬于孝明陵之
西北懿德皇后符氏葬于安陵之西北明德皇
后李氏祔葬永熙陵元德皇后李氏以真宗生母
祔葬永熙陵
文獻通考元德皇后李氏以至道三年十月追尊先
殯于普安禪院咸平元年議改卜園陵二年命使按
行園陵地議立陵名禮官言周顯德末都省集議故
事帝后同陵謂之合葬同塋謂之附葬漢吕氏陵在
長陵西百餘步以同塋兆而無名號又唐穆宗二后
王氏生敬宗蕭氏生文宗並附葬光陵之側今園陵
鵲臺在永熙陵封地之内恐不須别建陵號從之
永熙陵陪葬子孫八墳
真宗永定陵
東都事略乾興元年二月戊午帝崩于延慶殿冬十
月己酉葬永定陵
宋史禮志山陵按行使藍繼宗言據司天監定永安
縣東北六里曰卧龍岡堪庀山陵詔雷允恭覆按以
聞皇堂之制深八十一尺方百四十尺制陵名曰永
定
文獻通考始丁謂請名陵曰鎮陵及謂貶馮拯謂三
陵皆有永字故易曰永定陵然永安乃縣名也宣祖
陵止名安陵又翼祖已名定陵于是復改翼祖陵為
靖陵議者譏拯不學當時無正之者
宋史后妃傳真宗章懷潘皇后端拱二年五月薨葬
永昌陵之側陵名保泰章穆郭皇后景德四年崩
葬永熙陵之西北
宋史禮志章獻明肅皇后劉氏明道二年三月崩于
寳慈殿司天監詳定山陵制度皇堂深五十七尺神
牆高七尺五寸四面各長六十五步乳臺高一丈九
尺至南神門四十五步鵲臺高二丈三尺至乳臺四
十五步十月五日葬永定陵之西北隅
宋后妃傳李宸妃生仁宗章獻以為己子仁宗不自
知為妃所出也明道元年薨章獻太后欲以宫人禮
治喪丞相吕夷簡奏禮宜從厚太后獨坐簾下召吕
夷簡問曰一宫人死相公云何夷簡曰臣待罪宰相
事無内外無不當預太后怒曰相公欲離間吾母子
耶夷簡從容對曰陛下不以劉氏為念臣不敢言儻
念劉氏則喪禮宜從厚太后悟遽曰宫人李宸妃也
夷簡請治喪用一品禮殯洪福院夷簡又謂入内都
知羅崇勲曰宸妃當以后服殮用水銀實棺異時勿
謂夷簡未嘗道及崇勲如其言後章獻太后崩燕王
為仁宗言陛下乃李宸妃所生死以非命仁宗號慟
尊妃為皇太后諡曰莊懿幸洪福寺祭告易梓宫親
往視之妃玉色如生冠服如皇太后以水銀養之故
不壞仁宗歎曰人言其可信哉遇劉氏加厚陪葬永
定陵慶歷中改諡章懿
禮志章惠皇后楊氏明道三年十二月崩四年二月
葬永定陵之西北隅
仁宗永昭陵
東都事略嘉祐八年三月辛未帝崩于福寧殿冬十
月甲午葬永昭陵
傳家集殿中侍御史司馬光言山陵擇地劄子曰臣
竊聞大行皇帝欲以十二月二十七日大葬而朝廷
遣使按行山陵至今未知定處或云欲於永安縣界
之外廣求吉地臣愚以為過矣夫隂陽之書使人拘
而多畏至於喪葬為害尤甚是以士庶之家或求葬
地擇歲月至有累世不葬者臣常深疾此風欲乞國
家禁絶其書而未暇也今山陵大事當守先王之典
禮至於葬書出於世俗委巷之言司天隂陽官皆市
井愚夫何足問也古者天子七月諸侯五月大夫三
月士踰月葬於北方北首未嘗問歲月相山岡然考
其子孫之吉凶豈有異扵今哉春秋書己丑葬戊午
日下昃乃克葬然則雖云卜日亦臨事制宜也周禮
冢人掌公墓之地先王之葬居中以昭穆為左右明
不擇地形也然而周有天下三十六王八百六十七
歲盖王者受命於天期運有常國之興衰在德之美
惡固不繫葬地時日之吉凶也且葬者藏也本以祖
宗之形體得土厚水深高敞堅實之地則可矣子孫
豈可因以求福哉又向者國家以拘於時日之故堅
用八日大斂自爾以来聖躬有疾至今尚未平復隂
陽無驗亦己眀矣況國家自宣祖以来葬于永安百
有餘年官司儲偫素皆有備今改卜他所不惟縣邑
官司更須創制亦恐大行皇帝神靈眷戀祖宗未肯
即安於新陵也凡科率之物期日遠則民力寬而事
易辦期日近則費愈多而事不集磚石之類體重難
移若山陵之處不使預先知之則有司何以供辦百
姓何以輸納至時暴加迫趣則一錢之物必直十錢
疲羸之民將不勝其弊伏望朝廷特賜指揮按行山
林使等只於永安界舊陵側近選擇善地旬日之内
早定奪聞奏仍令有司預先計度山陵的實合用之
物降下本處寬設期限使之備辦不得太約虛數及
妄定近限必使號令明信則事無不濟而民力不困
矣
名臣琬琰之集鄭獬上疏曰仁宗大行皇帝永昭陵
依乾興制度雖未為過侈以今較昔盖有不同乾興
帑庫充積財力有餘故可以溢祖宗之舊制今國用
空闕財賦不支將累歲邊備一日費之不知何年復
能充補萬一歲凶民饑少有風塵之警則將何策以
禦豈可以乾興為法也夫儉葬之制周公非不忠曾
子非不孝以為褒君愛父不在於聚財此前世之極
論竊惟大行皇帝節儉愛民出於天性無珠玉竒異
之好無犬馬游觀之樂服御至於澣濯器玩極於樸
陋此天下之所共知也今山陵制度乃取乾興最盛
之時為準獨不傷先帝平日積儉之德乎臣以為宜
飭有司條其名數再議減節
范鎮奏曰竊聞大行皇帝受命寳及沿寳法物與平
生衣冠器用皆欲舉而葬之恐非所以稱大行皇帝
恭儉之意其受命寳伏乞陛下自寳用之且示有司
傳付若衣冠器玩則請陳於陵寢及神御殿歲時展
視以慰思慕詔檢討官討尋典故及命兩制官禮官
詳議翰林學士王珪等奏議曰受命寳者猶昔傳國
璽也宜為天子傳器不當改作古者藏先王衣服於
廟寢至於平生器玩則前世既不皆納於方中亦不
盡陳於陵寢謂今宜從省約以稱先帝恭儉之實臣
等謹議殿中侍御史傅堯俞乞減昭陵用度疏曰伏
聞大行皇帝山陵一準真宗山陵故事臣竊以定陵
比永昌永熙事事益增陛下孝思無窮故取禮物極
盛者為比臣徘徊顧思感傷陛下哀念先帝之意而
竊未敢以為得也伏惟陛下周覽博識貫通古今至
於孝不繫於厚葬奢無益於逝者固不待臣言而後
曉所以不復遠引旁摭為蔓辭以重煩聖聽獨有一
事慮陛下悲慕之切未遑及之故臣昧死以陳夫以
陛下之孝天下之廣俾先帝陵寢更加於真廟亦不
為難也然古先哲王多以儉薄為美者豈歉於力而
嗇扵財耶盖人情不以禮節之則將無有限斷臣竊
謂送終之具得如太祖太宗先帝可以無憾奉先之
志得如太宗真宗陛下可以無愧況乾興事體與今
不同而大行皇帝享國四十二年慈愛惻惻惟恐一
物失其所今之興役正當盛夏工限過急不能免傷
人之生物雖官給不能免勞民之力若緣定陵制度
禮物稍加裁損則傷生者坐減而勞力者易供先帝
在天之靈必將大以為慰也敢乞陛下詳思遠慮以
禮斷情俾大行山陵取永昌永熙為例既足以終先
帝恭儉之德而奉承遺詔又足以發陛下仁孝之道
而光昭初政一舉而衆善皆得
元豐三年程頤代富弼上神宗皇帝論永昭陵疏臣
弼伏覩太皇太后山陵有期老臣之心有所甚切不
忍不言昧死以聞惟陛下深思而力行之不勝大願
往者營奉昭陵時英宗皇帝方不豫未能聽事朝廷
罔然不知其制失於迫卒不復深慮博訪凡百規畫
一出匠者之拙謀中人之私意以巨木架石為之屋
計不百年必當損墜壙中又為鐵罩重且萬斤以木
為骨大止數寸不過二三十年決須摧毁梓宫之厚
度不盈尺異日以萬鈞之石自高而墜其將奈何思
之及此骨寒膽喪臣始則不知其詳後則無以為計
士民之間有知之者無不痛心飲恨況老臣之心乎
況陛下之心乎其後厚陵始為石藏議者竊意主事
大臣已悟昭陵之事獨陛下未知之爾今也不幸太
皇太后奄棄天下之養因此事會當為之謀竊以周
公制合葬之禮仲尼善魯人之祔歴代諸陵雖不盡用
亦多行之太祖皇帝神謀聖慮超越萬古昭憲太后
亦合安陵夫以周公之制仲尼之訓歴代之舊藝祖
之法循而行之可無疑也老臣願陛下思安親之道
為後日之慮決於聖心勿循浮議奉太皇太后合祔
昭陵因得徹去鐵罩用厚陵石藏之制仍更别加裁
處使異日雖木壞石墜不能為害救仁皇必至之禍
成陛下莫大之孝復何難哉在陛下斷之而已既合
禮典又順人情雖無知之人必不敢以為非是但恐
有以隂陽拘忌之說上惑聦眀者在陛下睿斷不難
辨也不遵聖訓不度時宜而規規於拘忌者為賢乎
為愚乎且隂陽之說設為可信吉凶之應貴賤當同
今天下臣庶之家夫婦莫不同穴未聞以為忌也獨
國家忌之有何義理唐中宗庸昏之主尚能守禮法
盡孝心責嚴善思愚惑之論卒祔乾陵其為高宗子
孫歴世延永是合葬非不利也老臣位至三公年將
八十復何求哉所保者名節而已肯不以是事勸陛
下取譏於後世乎復恐陛下謂臣心雖忠切而識慮
愚暗不能曉達事理臣誠至愚然臣所言者欲陛下
守經典之訓遵藝祖之軌使仁宗皇帝得安全之道
於太皇太后極崇奉之意豈獨老臣之心哉天下之
心莫不然也陛下不信試以臣之所陳訪於羣臣必
無以為非者若以臣言為非則是使仁宗遺骨聖體
碎於巨石之下而不恤乃為是也凡有血氣之類孰
肯為此意乎臣事仁宗皇帝三十餘年位至宰相聾
瞽之蔽不能早知而救之於始己為大罪今遇有為
之時若更惜情顧己不能極言天地神靈必加誅殛
死何面目見神宗於地下且陛下不知則已今既聞
之在常人之情無可忍而不為之理況陛下至仁大
孝乎唯陛下深思而力行之則天下不勝大願
程頤上富鄭公書頤頃歲見治昭陵制度規畫一出
匠者之拙謀中人之私意宰執受命而已莫敢置思
以巨木架石為之屋計不百年必當損墜既又觀陵
中之物見所謂鐵罩者幾萬斤以木為骨大不及三
寸其相穿叩之處厚纔寸餘遠不過二三十年決須
摧朽壓於梓宫於時私心皇駭不能自己使人聞於
魏公魏公不以為意以魏公之忠孝於仁皇非不盡
心唯以蔽於衆論昧於遠慮以天下之力葬一人於
至危之地可不痛哉陵土既復固知無可奈何然每
一念之心悸魄喪或終夕不寐今鄉鄰之間有如是
事可為謀而不以告人必謂之不信況仁皇天下父
母乎今也不幸太皇太后奄棄宫闈因此事會可為
之謀夫合葬之禮周公以来未之有改近取諸唐帝
后亦或同穴至於乾陵乃是再啓太祖皇帝神謀遠
慮超越萬古昭憲太后亦合安陵稽典禮則得尊親
之道徇俗法則皆享福之永此為可行無足疑者伏
願公忠誠奮發為朝廷極論其事請奉太皇太后合
祔昭陵因得徹去鐵罩用厚陵石椁之制仍更别加
裁處使異日雖木壞石墜不能為害救仁皇必至之
禍成主上莫大之孝任此事者非公孰能誠能為之
天祐忠孝必俾公熾昌壽臧子孫保無疆之休竊惟
公事仁宗皇帝三十餘年位極人臣恩遇無比料公
之心苟能使仁皇聖體保其安全雖陷禍患所不避
也況一言之易肯顧慮而不發乎事理至明顧主上
素未知爾以公言之重竭誠致懇再三陳之不憂朝
廷之不悟獨繫公為不為爾哀哉憤激語辭鄙直内
省狂易戰慄無地不宣
蘇洵上韓昭文論山陵書竊見先帝以儉德臨天下
在位四十餘年宫室遊觀無所增加帷簿器皿敝陋
而不易天下稱頌以為文景之所不若今一旦奄棄
臣下有司乃欲以末世葬送無益之費侵削先帝休
息長養之民掇取厚葬之名而遺之以累其盛明故
洵以為當今之議莫若薄葬竊聞頃者癸酉赦書既
出郡縣無以賞兵例皆貸錢於民民之有錢者皆莫
肯自輸於是有威之以刀劔驅之以笞箠為國結怨
僅而得之者小民無知不知與國同憂方且狼顧而
不寧而山陵一切配率之科又以復下計今不過秋
冬之間海内必將騷然有不自聊賴之人竊惟先帝
之所以愛惜百姓者如此其深其所以檢身節儉者
如此其至也推其平生之心而計其既没之意則其
不欲以山陵重困天下亦已明矣而臣下乃獨為逾
禮之費以拂其平生之意竊所不取也且使今府庫
之中財用有餘一物不取於民盡公力而為之以稱
遂臣子不忍之心猶且獲譏於聖人況乎空虚無有
一金以上非取於民則不獲而冒行不顧以徇近世
失中之禮亦已惑矣然議者必將以為君子不以天
下儉其親以天下之大而不足於先帝之葬於人情
有所不順洵亦以為不然使今儉葬而用墨子之說
則是過也不廢先王之禮而去近世無益之費是不
過矣子思曰三日而殯凡附於身者必誠必信勿之
有悔焉耳矣三月而葬凡附於棺者必誠必信勿之
有悔焉耳矣古之人所由以盡其誠信者不敢有略
也而外是者則略之昔華元厚葬其君君子以為不
臣漢文葬於霸陵木不改列藏無金玉天下以為聖
明而後世安於太山故曰莫如建薄葬之議上以遂
先帝恭儉之誠下以紓百姓目前之患内以解華元
不臣之譏而萬世之後以固山陵不拔之安如曰詔
勅已行制度已定雖知不便而不可復改則此又過
矣盖唐太宗之葬高祖也欲為九丈之墳用漢氏長
陵之制百事務從豐厚及羣臣建議以為不可於是
改從光武之陵高不過六丈而每事儉約夫君子之
為政與其坐視百姓之艱難而重改令之非孰若改
令以救百姓之急不勝區區之心敢輒以告惟恕其
狂易之誅幸甚幸甚
韓忠獻遺事仁宗永昭陵葬且有日忽傳皇堂棟損
時諸使皆欲不問而掩之韓公琦正色曰不可果損
當易之若違葬期侈所費此責猶可當若苟且掩之
後有壞而致人主疑心臣下何以當責
宋史禮志慈聖光獻皇后曹氏元豐二年十月崩于
慶壽宫命韓縝為山陵案行使縝言永昭陵北稍西
地二百六十步内取方六十五步可為山陵上以迫
隘詔增十步三月十日葬永昭陵
英宗永厚陵
東都事略治平四年春正月帝崩于福寧殿秋八月
癸酉葬永厚陵
文獻通考英宗崩遺詔山陵務從省約所歴郡縣無
科率煩民八月葬永厚陵禮如舊制
名臣琬琰之集神宗時程頤代父上書曰臣聞孝莫
大於安親忠莫先於愛主人倫之本無越於斯人無
知愚靡不知忠孝之為美也然而不以其道則反害
之故自古為君者莫不欲孝其親而多獲不孝之譏
為臣者莫不欲忠其君而常負不忠之罪何則有其
心行之不得其道也伏惟陛下以至德承洪業以大
孝奉先帝聖心切至天下共知然臣以疎賤復敢區
區冒萬死以進其說者願陛下以至孝之心盡至孝
之道監歴古之失臣觀秦漢而下為帝王者居天下
之尊有四海之富其生也奉養之如之何其亡也安
厝之如之何然而鮮克保完其陵墓者其故何哉獨
魏文帝唐太宗所傳嗣君能盡孝道為之永慮至今
安全事迹昭然存諸簡策嗚呼二嗣君不苟為崇侈
以徇己意乃以安親為心可謂至孝矣漢武之葬霍
光秉政暗於大體奢侈過度至使陵中不復容物赤
眉之亂遂見發掘識者謂赤眉之暴無異光自為之
謂其不能深慮以致後害也二君從儉後世不謂其
不孝霍光厚葬千古不免為罪人自古以来觀此明
鑑而不能行之者無他衆議難違人情所迫爾苟若
務合常情遂忘遠慮是乃厚於人情而薄扵先君也
不亦惑乎魏文帝所作終制及唐虞世南所上封事
皆足取法其指陳深切非所忍言願陛下取而觀之
可以見明君賢臣所慮深遠古人有言曰死者無終
極國家有廢興自昔人情當大事之際乃以興廢之
言為忌諱莫敢議及於此苟循人情辜負往者不忠
之大者也臣竊慮陛下追念先帝聖情罔極必欲崇
厚陵寢以盡孝心臣愚以為違先帝之儉德損陛下
之孝道無益於實有累於後非所宜也伏願陛下損
抑至情深為永慮承奉遺詔嚴飭有司凡百規模盡
依魏文之制明器所需皆以瓦木為之金銀銅鐵珍
寳竒異之物無得入壙然後昭示遐邇刊之金石如
是則陛下之孝顯於無窮陛下之明高於曠古至於
紈帛易朽之物亦能為患於數百年之後漢薄后是
也或曰山陵崇大雖使無藏安能信於後世臣以為
不然天下既知之後世必知之臣常遊秦中歴觀漢
唐諸陵無有完者惟昭陵不犯陵旁居人尚能道當
日儉素之事此所以歴數百年屢經寇亂而獨全也
夫臣之於君猶子之扵父豈有陛下欲厚其親而臣
反欲薄於其君乎誠以厚於先帝無厚於此者也遺
簪墜履尚當保而藏之不敢不恭況扵園陵得不窮
深極遠以慮之乎陛下嗣位方初羣臣畏威臣苟不
言必慮無敢言者陛下以臣言為妄而罪之則臣死
且不朽以臣言為是而從之則可以為先帝之福大
陛下之孝安天下之心垂萬世之法所補豈不厚哉
臣哀誠内激言意狂率願陛下詳覽而深察之天下
不勝大願
翰林學士范鎮上奏曰乾德初改葬宣祖安陵之制
其深五十七尺高三十九尺其下宫及兆域遠近之
數皆稱於是是時天下既定財用滋豐非不能崇高
侈大以示意而榮親也盖太祖皇帝方無事時念深
思遠以為厚葬非禮無益於孝作為終制以示後世
法也昌陵熙陵定陵昭陵雖增損不一然皆非太宗
真宗仁宗大行皇帝之意實哀毁號慕之際有司而
為是也昭陵之役距今四年中間仍以水災則公私
事力為可知也伏惟陛下抑哀毁號慕之情奉太祖
之中制其今来上宫下宫及兆域之數願一以安陵
為祖使國用民力得少寬裕則四方觀聽知陛下愛
民念祖之心以為初政之美臣不勝區區之意
演繁露温公日記記英廟山陵舊制曰山陵皇堂壘
石為四壁積材木於上以卷石覆之神宗以材木有
時而朽則卷石必墜於梓宫不便更令就地為石椁
以藏梓宫總管張若水恐穿地或墮陷四壁乃請於
平地壘石為椁及後山陵復土梓宫入降隧道升石
椁西首御夷牀不及地一尺而止俟巳時一刻乃下
仍於其上布方木及盖條石乃設御座於盖下闔石
門出築合隧道案此則是神宗慮木久遠必朽朽必
壓故專令卷石為椁起自地上石既四周捲起交相
鈎鬭永不壓壞最為堅耐趙州石橋正用捲石法故
大水不能齧重車不墊也神宗雖有此旨若水董役
不敢廢去舊制故捲石之上仍鋪盖木設使盖木朽
壞而其下自有捲石承之殆無害也
宋史禮志英宗宣仁聖烈皇后高氏哲宗元祐八年
九月三日崩于崇慶宫詔園陵依慈聖光獻太皇太
后之制紹聖元年四月一日葬永厚陵
神宗永裕陵
東都事略元豐八年三月戊戌帝崩于福寧殿冬十
月乙酉葬永裕陵
宋史禮志紹聖四年太史請遷去永裕陵禁山民冢
一千三百餘以便國音帝曰遷墓得無擾乎若無所
害則令勿遷果不便國音當給官錢以資葬費
名臣琬琰之集哲宗初秘書省正字范祖禹上言臣
聞儉葬者聖哲之訓也奢葬者世俗之失也宋華元
厚葬其君君子以為不臣漢世山陵多藏金玉故有
張釋之之言劉向之論世所明知也武帝在位歲久
茂陵中物無所容霍光不達大體以厚葬為愛君無
所減損從而益之故西漢之末唯霸陵獨完葬之厚
薄禍福可覩矣臣誠知國家山陵送往儉於前代然
猶以為言者欲於儉省之制損之又損使天下知其
中無所有見其中無可欲則萬世之利也臣昔者伏
見仁宗皇帝葬于昭陵有緘封皮匣納之方中者甚
多皆出於禁中人莫得而知也臣愚以為如此之類
無益於先帝竊恐沿襲故事猶或藏之推此類以損
之必猶有可損者也昔周太祖將終戒世宗曰昔我
西征見唐十八陵無不發掘者此無他惟多藏金玉
故也我死當衣以紙衣斂以瓦棺勿作石羊虎人馬
唯刻石置陵前云周天子平生好儉約遺令用紙衣
瓦棺嗣天子不敢違也如或吾違吾不福汝周祖生
於五季之末非有前聖之識而其葬乃如太古此其
志賢於秦始皇遠矣近事不遠即本朝所代也臣以
為周祖懲唐奢葬故以儉薄矯之然以天子之喪而
幾於臝葬則太偪而不可為繼今惟於儉制之中加
省約焉可也臣頃在書局未嘗敢越職言朝廷得失
今非職而言者竊以先帝之服臣子所同也先帝之
葬四海所共也臣身服先帝之服預先帝之葬知其
不合於禮而不言憂其或過於厚而不以告臣所不
能已也臣嘗采唐事為唐鑑數百篇欲獻之先帝屬
先帝不豫未及上其中一篇論厚葬一篇論喪服輙
不自揆謹錄上進庶幾觀古以知今少裨萬一焉干
冒旒扆臣無任惶懼俟罪之至
元符初著作郎周常上疏言祖宗諸陵器物止用塗
金服飾又無珠玉盖務質素昭示訓戒自裕陵至宣
仁后寢宫乃施金珠願收貯景靈殿以遵遺訓詔置
之奉宸庫
宋史禮志神宗欽聖憲肅皇后向氏建中靖國元年
正月十三日崩太常寺言大行皇太后山陵一行法
物宜依元豐二年慈聖光獻皇后故事皇堂之制下
深六十九尺面方二丈五尺石地穴深一丈明高二
丈一尺鵲臺二各高四十一尺乳臺二各高二丈七
尺神牆高一丈三尺五月六日葬永裕陵
宋史后妃傳欽成朱皇后生哲宗崇寧元年二月薨
追冊為皇后陪葬永裕陵欽慈陳皇后生徽宗帝
崩守陵殿未幾薨建中靖國元年追冊為皇太后陪
葬永裕陵
哲宗永泰陵
東都事略元符三年春正月己卯帝崩于福寧殿七
月壬寅葬永泰陵
禮志哲宗崩徽宗即位詔山陵制度並如元豐
名臣琬琰之集陳瓘乞憫恤山陵人夫疏曰臣聞唐
穆宗山陵久雨時寒役人饑凍頗甚至有持鍤抱篲
而死者敬宗憫之於是治路人夫各賜之絹臣謂絹
者有限之物豈得人人而與之兼諸色應奉之人例
皆勞苦所可矜者非特治路人夫而已也國家自裕
陵以前大事既畢之後即降德音下兩京等處凡干
應奉之人悉蒙恩恤惠而不費非賜絹之比也迺者
泰陵應奉之人緣雨水異常州縣督責甚扵他時所
以叙其情而憫其勞者亦宜加厚惟陛下留意
東都事略昭懷皇后劉氏政和元年崩陪葬永泰陵
禮志昭慈聖獻皇后孟氏紹興元年四月崩以遺詔
擇近地權殯俟息兵歸葬園陵梓宫周身勿拘舊例
以為他日遷祔之便六月殯于會稽上亭鄉欑宫方
百步下宫深一丈五尺明器止用鉛錫置都監巡檢
一員衛卒百人
朝野雜記國朝自宣祖葬河南之永安其後六聖皆
祔紹興元年昭慈聖獻皇后崩于越州遣告權宜擇
地欑殯候軍事寧息歸葬園陵梓宫所周於身以為
他日遷奉之便於是權殯扵會稽縣之上皇村以香
火院為恭寧寺昭慈之喪以同知樞密院事李回
為總護使刑部尚書胡直孺為橋道頓遞使神武左
軍都統韓世忠為總管内侍楊公弼為都監調三衙
神武輜重越州卒千三百人穿復土不置五使永裕
顯仁亦如之至高宗山陵始備五使如典禮
揮麈錄昭慈聖獻皇后升遐欲建山陵外祖曾公行
議以為帝后陵寢今存伊洛不日復中原即歸祔矣
宜以欑宫為名僉以為當用之
徽宗永祐陵
東都事略靖康二年三月丁巳道君皇帝北狩紹興
五年四月乙未帝崩十二年八月乙丑歸殯于龍德
宫十月丙寅葬永祐陵
聞見錄紹興己未春徽宗梓宫歸宰臣上陵名永固
有王銍者言犯後魏明帝後周文宣二后陵名下祕
書省參考如銍言遂改名永祐然漢平帝後漢殤帝
十國劉龑同曰康陵本朝順祖亦曰康陵後魏明帝
後周宣帝唐中宗同曰定陵本朝翼祖亦曰定陵前
漢惠帝唐懿宗皇后同曰安陵本朝宣祖亦曰安陵
唐太宗曰昭陵本朝仁宗曰永昭陵後魏宣武后曰
永泰陵唐元宗曰泰陵本朝哲宗亦曰永泰陵盖本
朝陵名犯前代陵名者不一祖宗以来不避也
揮麈錄紹興戊午徽宗梓宫南歸有日秦丞相當國
請以永固名陵先人建言北齊叱奴皇后實名之不
可犯秦大怒幾蹈不測後數年易曰永祐
朝野雜紀徽宗梓宫將還宰相秦檜白令侍從臺諫
禮官尚書省集議靈駕既還當崇奉陵寢或稱欑宫
禮部員外郎眉山程敦厚希檜意獨上奏言仍欑宫
之舊稱則莫能示通和之大信用因山之正典則若
忘存本之後圖臣以為宜勿徇虚名而當示大信於
是議者工部尚書莫將等乃言太史稱歲中不利大
葬請用明德皇后故事權欑許之議狀遠引明德而
近舍昭慈似有所避也其後高宗遣告亦稱欑宫迄
今循為故事徽宗初葬五國城後七年金人乃以
梓宫還行在梓宫至寓于龍德别宫以故待漏院為
之在行宫南門外之東帝后異殿先是選人楊緯獻
書于執政李光以梓宫可還真偽未辨左宣義郎王
之道亦遺書諫官曾統奏乞命大臣取神櫬之最下
者斲而視之然後奉安既而禮官請用安陵故事梓
宫入境即承之以椁有司預製衮冕翬衣以往至則
納欑中不改斂永祐陵在昭慈欑宫西北五十步
用地二百二十畝欑宫歲用祠祭錢八千四百餘緡
修繕錢五千緡
東都事略顯恭皇后王氏徽宗即位冊為皇后生欽
宗崩葬永裕陵之次明達皇后劉氏冊拜貴妃政
和三年薨徽宗追冊為皇后陪葬惠恭皇后園明
節皇后劉氏由才人進位貴妃宣和三年薨追冊為
皇后與明達並園
宋史后妃傳鄭皇后從上皇幸青城北遷留五年崩
于五國城諡顯肅梓宫歸入境承之以椁納翬衣其
中與徽宗合欑于會稽永祐陵韋賢妃高宗母從
上皇北遷紹興七年遙尊為皇太后十二年歸臨安
居慈寧宫崩諡曰顯仁欑于永祐陵之西
朝野雜紀顯仁皇后欑宫在顯肅宫之西十九步二
欑宫舊未有禁地顯仁既葬始立四隅以二十里為
禁城凡民居丘墓皆遷之
文獻通考顯仁皇太后韋氏崩祔于永祐陵欑宫詔
兩欑宫禁地内有遷士庶墳冢屋宇及收買士庶田
産山林地段專委守臣同檢察官陵所欑置告諭先
估定實直倍數支還取人戶領毋令人吏乞覓騷擾
殿中侍御史汪徹言竊惟欑宫之地舊占百步去冬
新立四隅回環不啻二十里居民悉已遷徙屋廬悉
已毁撤寸土尺木率居於官今皆為禁地而士庶丘
隴錯雜其中隂陽家流或謂盡宜挑去以肅静陵域
且有内將外從天柱門三男之說或謂暫為欑宫不
必挑去是故上貽聖慮命臣躬親前去看定臣遵奉
睿訓周視四隅見得士庶墳塚原計九百三十八穴
除近已挑去一百七十二穴外有七百六十六穴見
存竊以欑宫經今三十餘年無有議其非者今二十
里之内乃云盡令挑移始有紛紛之論太史局各守
其說皆虚誕浮誣不可取信臣請以史傳及祖宗故
事明之秦樗里子死葬于渭南章臺之東曰後百歲
是當有天子之宫夾我墓至漢興長樂宫在其東未
央宫在其西武庫正直其墓且以天子之宫密近而
當時不聞遷其墓也以今觀之一百二十七穴業已
挑去而築實之無可奈何而見存七百六十六穴纍
纍相望雖山林掩蔽皆在禁地若一旦悉令挑去恐
頓泄地氣兼於人情有所未安欲下紹興府專委守
臣出榜備坐宫陵制内所載曉諭民間如對界内舊
墳有願遷出仰召保聞說經府自陳令巡尉監視聽
其遷出不願者仍舊從之
梅溪集王十朋代越帥王佐尚書上疏曰臣竊見欑
宫修造每年一小修三年一大修率以為常此固陛
下奉先極孝之心臣子所宜奉行而不懈也然臣竊
謂陵寢所在神靈是依神道貴幽理宜安静若頻歲
修造不無震驚故古不修墓聖人非薄於其親意謂
寧親莫如寧神是乃孝之大者今欑宫棟宇已固器
用已備松柏已茂陛下崇奉之心亦可謂至矣臣欲
乞自今已後不必以三年大修每年小修為拘但令
本府常預備瓦石工匠之類以俟不時之須凡棟宇
或損則更之器用或舊則新之松柏或枯則補之如
是則工役不繁而丹雘常新歲月寖久而陵廟愈安
以昭先帝儉德之恭以稱陛下寧神之孝不勝幸甚
欽宗永獻陵
朝野雜紀欽宗之喪舉哀于天章閣南以學士院為
几筵殿遙上陵名曰永獻暨乾道中朝廷遣使求陵
寢地金人許以遷奉且併歸靖康梓宫朝廷難之金
人乃以禮陪葬于鞏縣云
文獻通考孝宗乾道六年以起居郎范成大為祈請
使之金請陵寢地先時上賜宰臣陳俊卿手札曰朕
痛念祖宗陵寢淪於河洛四十餘年今欲特遣泛使
就彼祈請卿以為如何可密奏来俊卿以為未可坐
罷相知福州乃遣成大行令學士院草國書以陵寢
所在欲求河南地為辭成大將行秘書少監李燾等
皆不以為然國子博士丘崈輪對論其無益啓侮上
不樂曰卿家祖先墳墓為人占據莫亦須理會否荅
云臣但訴之不能告之上赫怒成大既出疆使還其
國書云和約再成界山河以如舊緘音遽至指鞏洛
以為言援曩時無用之文續今日既盟之好既云廢
祀欲伸追遠之懷止可奉遷即俟刻期之報至若未
歸之旅柩亦當並發於行塗明年遣趙惟賀金主生
辰復附國書略曰惟列聖久安之陵寢既難一旦而
驟遷則靖康未返之衣冠豈敢先期而獨請其後金
人徙葬欽宗于鞏原而荆襄諜報乃謂金以十萬騎
奉還陵寢比來中外洶洶邊塞咸請增戍後卒無事
中興記建炎元年五月一日大赦天下詔永安軍祖
宗陵寢西京應天禪院會聖宫影殿西墳可差西京
留守及臺官一員日下前去躬親省視如合修奉去
處一面措置仍密具奏聞南墳委汝州守臣依此
(演繁露宗子自袝葬山陵之外又有南墳西墳)
文獻通考建炎元年五月詔河南府鎮撫使翟興團
結本處義兵保護祖宗陵寢
北盟會編紹興九年二月以趙士㒟為朝陵使兵部
侍郎張燾副之士㒟燾往西京朝陵日延見父老宣
布天子德意迨至柏城披鉏荆棘隨宜葺治展敬成
禮而還五月回行在入對燾具劄子奏曰臣竊惟國
家遭百六之災禍流海宇上及山陵臣等恭謁栢城
至於慟哭祖宗在天之靈震怒已久躬行天討得無
望於陛下上問諸陵寢若何燾不對惟言萬世不可
忘此讐上為黯然
文獻通考時方庭實為三京淮北宣諭使至西京先
朝謁陵寢見永昌而下皆遇驚犯泰陵至暴露庭實
解衣覆之歸日痛哭流涕為上言之由是大忤秦檜
十月禮部言永安軍等處今已收復委知軍詣諸
陵逐位檢視除永定永昭永厚永裕永泰園陵内並
無損動内永安永昌永熙陵神臺塋列損枳橘栢株
木未敢一面擅行補飾合就差所委修飾官奏告行
禮詔令河南府委官如法補飾不得滅裂
宋史理宗紀端平元年春正月史嵩之露布告金亡
遣郭春按循故壤請奉先縣汛埽祖宗陵寢三月詔
遣太常寺主簿朱揚祖閤門祗候林拓詣洛陽省謁
八陵四月詔遣朱復之詣八陵相度修奉八月朱揚
祖林拓朝謁八陵回以圖進上問諸陵相去幾何及
陵前澗水新復揚祖悉以對上忍涕歎息
讀禮通考卷九十一
