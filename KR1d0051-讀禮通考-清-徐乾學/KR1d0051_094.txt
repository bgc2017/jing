讀禮通考卷九十四刑部尚書徐乾學撰
葬考十二
上陵
後漢書祭祀志古不墓祭漢諸陵皆有園寢承秦所為
也說者以為古宗廟前制廟後制寢以象人之居前有
朝後有寢也月令有先薦寢廟詩稱寢廟奕奕言相通
也廟以藏主以四時祭寢有衣冠几杖象生之具以薦
新物秦始出寢起於墓側漢因而弗改故陵上稱寢殿
起居衣服象生人之具古寢之意也建武以來關西諸
陵以轉久遠但四時特牲祀帝每幸長安謁諸陵乃太
牢祀自雒陽諸陵至靈帝皆以晦望二十四氣伏臘及
四時祀廟日上飯太官送用物園令食監典省其親陵
所宫人随鼓漏理被枕具盥水陳嚴具
世祖紀建武六年夏四月丙子幸長安始謁高廟遂有
事十一陵(有事謂祭也左傳曰有事于太廟高祖長陵惠帝安陵文帝霸陵景帝陽陵武帝茂陵昭)
(帝平陵宣帝杜陵元帝渭陵成帝延陵衰帝義陵平帝康陵)十年秋八月己亥幸
長安祠高廟遂有事十一陵十八年春三月壬午祠
高廟遂有事十一陵二十二年春閏月丙戌幸長安
祠高廟遂有事十一陵
明帝紀永平元年春正月帝率公卿以下朝於原陵如
元會儀
乾學案漢不師古諸帝之廟不立於京師而
各立於陵側故有朔望及時節諸祭此實祭
廟非祭陵也又皆祠官致祭天子不親行即
世祖祭長安諸陵止因廵幸而祭之亦非特
祭其率百官而特祭於陵實自明帝始也
通典後漢都雒陽以關西諸陵久遠但四時特牲祀每
帝西幸即親謁其雒陽陵每正月上丁祀郊廟畢以次
上陵百官四姓親家婦女公主諸大夫外國朝者侍子
郡國計吏會陵晝漏上水大鴻臚設九賓随立寢殿前
鐘鳴謁者贊禮引客羣臣就位如儀乘輿自東廂下太
常道出西向拜折旋升階拜神座退後公卿羣臣謁神
座太官上食太常樂奏食畢舞文始五行之舞樂闋羣
臣受賜食畢郡國上計吏以次前當神軒告其郡國穀
價人所疾苦欲神知其動靜孝子事親盡敬愛之心也
最後親陵遣計吏賜之帶珮八月飲酎上陵禮亦如之
至靈帝皆以弦晦二十四氣伏社臘及四時祀祠廟日
上飯太宫人随鼓漏理被枕盥水陳嚴具
謝承後漢書靈帝建寧五年正月車駕上原陵蔡邕為
司徒掾從公行到陵見其儀愾然謂同座者曰聞古不
墓祭朝廷有上陵之禮始謂可損今見其儀察其本意
乃知孝明至孝惻隠不可易舊或曰本意云何昔在長
安時其禮不可盡得聞也光武即世始葬於此明帝嗣
位踰年羣臣朝士感先帝不復聞見此乃躬帥公卿百
僚就園陵而創焉尚書階西祭設神座天子事亡若存
之意也以帝聖孝之心親服三年又在園陵初興此儀
仰察几筵下顧羣臣悲切之心必不可堪邕見太傅胡
廣曰國家禮有煩而不省者昔不知先帝用心周密之
至於此也廣曰然子當載之以示學者邕退而記焉
胡寅曰送死之禮即遠而無近至於墓則終事盡矣
人子孝思不忘則專精於廟享而已矣蓋墓藏體魄
而致生之是不知也廟以宅神而致死之是不仁也
此聖人制禮明乎幽明之故仁智合而禮義盡也既
以送形而往安於地下迎精而反主於廟中而又致
隆於陵園如元會儀上食奏樂郡國奏計言民疾苦
是反易陵廟之理以體魄為有知虚廟祏而不重皆
違禮也明帝此舉蓋生於原廟蔡邕不折衷於聖人
之制而直論其情情豈有既哉
通典魏文帝詔曰先帝躬履節儉遺詔省約子以述父
為孝臣以繼事為忠古不墓祭皆設於廟先帝高平陵
上殿皆毁壊車馬還廐衣服藏府以從先帝儉德之志
遂革上陵之禮及齊王在位九載始一謁高平陵
晉書禮志宣帝遺詔子弟羣官皆不得謁陵於是景文
遵旨至武帝猶再謁崇陽陵一謁晉平陵然遂不敢謁
高原陵至惠帝復止也逮於江左元帝崩後諸公始有
謁陵辭告之事蓋由眷同友執率情而舉非洛京之舊
也成帝時中官亦年年拜陵議者以為非禮於是遂止
以為永制至穆帝時褚太后臨朝又拜陵帝幼故也至
孝武崩驃騎將軍司馬道子曰今雖權制服至於朔望
諸節自應展情陵所以一周為斷於是至陵變服單衣
煩黷無準非禮意也及安帝元興元年尚書左僕射桓
謙奏百僚拜陵起於中興非晉舊典積習生常遂為近
法尋武皇帝詔乃不使人主諸王拜陵豈惟百僚謂宜
遵奉於是施行及義熙初又復江左之舊(宋書及通典俱不載)
武帝泰始二年八月詔曰此上旬先帝棄天下日也便
以周年吾煢煢當復何時一得叙人子之情邪思慕煩
毒欲詣陵曕侍以盡哀憤主者具行備太宰安平王孚
尚書令裴秀尚書僕射武陔等奏陛下至孝蒸蒸哀思
罔極衰麻雖除哀毁疏食有損神和秋節尚有餘暑謁
見山陵悲感摧傷羣下竊用竦息以為宜降抑聖情以
慰萬國詔曰孤煢忽爾日月已周痛慕摧感永無逮及
欲瞻奉山陵以叙哀憤體氣自佳耳又已涼便當行不
得如所奏也主者便具行備又詔曰漢文不使天下盡
哀亦帝王至謙之志當見山陵何心而無服其禮以衰
絰行秀等重奏曰臣聞上古喪期無數後世乃有年月
之漸漢文帝随時之義制為短喪傳之於後陛下社稷
宗廟之重萬方億兆之故既從權制除衰麻羣臣百姓
吉服今者謁陵以叙哀慕若加衰絰進退無當不敢奉
詔詔曰亦知不在此麻布耳然人子情思為欲令哀喪
之物在身蓋近情也羣臣自當案舊制秀等又奏曰臣
聞聖人制作必從時宜故五帝殊樂三王異禮此古今
所以不同質文所以迭用也陛下随時之宜既降心克
己俯就權制既除衰麻而行心喪之禮今復制服義無
所依若君服而臣不服亦未之敢安也參議宜如前奏
詔曰患情不能跂及耳衣服何在諸君勤勤之至豈苟
相違
宋書自元嘉以來每歲正月輿駕必謁初寧陵復漢儀
也世祖太宗亦每歲拜初寧長寧陵
魏書太和十六年九月辛未高祖哭於文明太后陵左
終日不絶聲素幕越席為次侍臣侍哭壬申高祖以忌
日哭於陵左哀至則哭侍哭如昨帝二日不御膳癸酉
朝中夕三時哭拜於陵前夜宿覽玄殿是夜徹次甲戌
帝拜哭辭陵還永樂宫
通典唐貞觀十三年太宗朝于獻陵先是日宿設黃麾
仗周衛陵寢至是質明七廟子孫及諸侯百僚蕃夷君
長皆陪列於司馬門内太宗至小次降輿納履哭入闕
門西再拜慟絶不能興禮畢改服入於寢躬親執饌閱
視高祖先后服御之物悲慟左右侍御者莫不歔欷禮
畢太宗自出寢宫步過司馬門泥行二百餘步上入寢
哭踊絶於地進至東階西向再拜號慟久之乃進太牢
之饌加珍羞具品引太尉無忌司空勣越王貞趙王福
曹王明及左屯衛將軍程知節並入執爵進俎上至神
座前拜哭奠饌閱先帝先后衣服拜辭訖行哭出寢北
門乃御小輦還宫高宗永徽二年有司言謹案獻陵
三年之後每朔及月半上食其冬夏至伏臘清明社節
等日亦上食其昭陵請依獻陵故事上從之六年正月
謁於昭陵有司先設儀衛於陵寢質明七廟子孫二王
後百僚州鎮蕃牧四夷君長等並陪列於位皇帝降輦
入次易服出次行哭就位再拜擗踊慟絶禮畢又改服
奉謁寢宫其妃嬪公主先於神座左右侍列如平生帝
入寢門即哭瞻視幄座踊絶於地進至東階西面再拜
號哭乃進牢饌珍羞引三公諸王入執爵進俎帝至神
座前再拜哭自奠饌閱先帝先后衣服更增感絶拜辭
訖行哭出寢北門中宗景龍二年是時每日奠祭太
常博士彭景直上䟽曰謹案三禮正文無諸陵日祭之
事又案禮論譙周祭志云天子之廟始祖及高祖祖考
皆每月朔加薦新以象平生朔食也謂之月祭二祧之
廟時祭無日祭此譙周所著與古禮義合本無日祭之
文今諸陵月祭有朔食月半并諸節日科則古禮殷事
之義矣諸節日猶薦新之義矣故玄注禮記云殷事朔
日月半薦新之奠也又注儀禮云月朔月半猶平常之
朝夕也大祥之後即四時焉此則古者祭皆在廟近代
以來始分月朔月半及諸節日祭於陵寢至後漢陵寢
致祭無明文以言自魏三祖以下不於陵寢致祭並符
於古禮至於江左亦不崇園寢及齊梁陳其祭無聞今
參詳以為三禮者不刊之書懸諸日月外傳所記不與
經合不可依憑其諸陵請準禮停日祭帝曰禮因人情
事有沿革陵寢如昨祗薦是常乍覽此奏但增哀慕乾
陵宜依舊朝晡進奠昭獻二陵每日一進以為恒式
舊制每年四季之月常遣使往諸陵起居是日太常博
士唐紹上疏曰自安宅兆禮不祭墓當謂送形而往山
陵為幽靜之宫迎精而返宗廟為享薦之室但以仲月
命使廵陵鹵簿衣冠禮容必備自天授以後時有起居
因循至今乃為常事起者以起動為稱居者以居止為
名參候動止何如義非陵寢之法生事以禮必勤於定
省死葬以禮宜閟於安厝豈可以事居之道行送往之
禮敢辭命使勞繁但恐不安靈域又降誕之日穿鍼之
辰皆以續命為名時人多有進奉今聖靈日遠仙駕難
攀進止起居恐乖先典請停四季及降誕并節日起居
陵使但準式二時廵陵庶幾合禮經陵寢安謐不從
玄宗開元二十年四月制曰寒食上墓禮經無文近代
相傳寖以成俗士庶有不合廟享何以用展孝思宜許
上墓同拜埽禮於塋南門外奠祭饌訖泣辭食餘饌任
於他處不得作樂仍編入五禮永為恒式二十三年四
月勅顯昭乾定橋恭六陵朔望上食歲冬至寒食日各
設一祭如節祭共朔望日相逢依節祭科橋陵除此日
外仍每日進半口羊食天寳二年七月勅曰朕承丕業
肅恭祀事至於諸節常修薦享且詩著授衣令存休澣
在于臣子猶及恩私恭事園陵未標令式自今以後每
至九月一日薦衣於陵寢貽範千載庶展孝思且仲夏
端午事無典實傳之淺俗遂乃移風况乎以孝道人因
親設教變游衣於漢紀成獻服於禮文宣示庶僚令知
朕意
開元禮皇帝拜五陵將拜陵所司承制内外宣攝随職
供辦前發二日太尉告太廟如常儀將作預修理拜謁
之所及寢宫務極潔敬不得喧雜尚舍直長去陵十里
所設行宫奉御鋪御座齋室如常儀守宫設從駕百官
及皇親諸親客使位及次如常儀尚舍又於謁拜陵所
道西量設小次又於寢宫前之西南設大次東向御座
如常儀守宫量設侍臣次於大次西南又設羣官應陪
位者次于侍臣次之西南随地之宜皆東向北一文官
在北武官在南朝集使于武官之南尚食預備太牢之
饌珍羞庶品務極豐潔(太常滌琖牲牢及粢盛光禄司農及長祠人供辦如式)拜
謁前一日皇帝至行宫詣齋室仗衛如式陵令以玉冊
進御署訖近臣奉出陵令受訖奉禮設御位于陵東南
隅西向(其有山谷隠暎則随地設位望陵而拜)又設位于寢宫之内寢殿
東階之東南西向又設百官位于陵所行從官皇親諸
親及客使等分方位于神道之左右相對為首寢宫所
于大次之前分方序立如常並随地之宜拜謁日未明
五刻諸衛量設黃麾大仗於陵寢陳布(諸陵寢舊宿衛人各依本職掌)
(不得移動)未明三刻行從百官及皇親五等以上諸親三等
以上并客使等應陪位者俱就位侍中版奏請中嚴(其布)
(位及進嚴典儀相贊設之)近仗就陳如常未明一刻侍中版奏外辦
皇帝素服乘馬以出勅侍臣上馬曲直華蓋繖扇侍衛
如常儀詣陵西南小次所司控馬以入少頃侍中版奏
外辦皇帝步出次博士引太常卿太常卿前導皇帝至
位立太常卿前奏請再拜(博士與太常卿退立于後)皇帝再拜太常
卿又前奏請再拜皇帝又再拜(有位無哭)奉禮曰再拜贊者
承傳陪位者皆再拜又再拜訖(凡贊拜進退皆通事舍人贊相以後準此)少
頃太常卿前奏請辭皇帝再拜又再拜奉禮白贊者承
傳陪位者再拜又再拜太常卿引皇帝還小次乘馬出
次勅侍臣上馬儀仗侍衛詣寢宫皇帝從陵廽詣大次
乘馬以入其仗衛等各立以俟其行從百官及皇親諸
親并客使等並依位序立於大次之前所司嚴潔具酒
饌侍中版奏外辦皇帝步出大次博士引太常卿太常
卿前導皇帝至寢宫南門仗衛停于門外(其應從入之官臨時奏聽)
(進止)博士引太常卿前導皇帝入内門取東廊進至寢殿
東階之東南西向立定太常卿前奏再拜訖引皇帝升
東階當神座前北面再拜訖又當皇后神座前再拜訖
入進省服翫拂拭牀帳勅所司進太牢之饌加備珍羞
陳設(若有太子諸王公主陪葬栢城内並於寢殿東廊下所司致祭功臣陪祭者於東廊下各奠饌布位)
(量定獻官行事)太常卿引皇帝出詣酒尊所司酌酒進(其尊坫陳於堂)
(戶外之東南如常儀)皇帝入奠酒三爵訖當神座前北面立太祝
二人對持玉冊於室戸外之右東向跪讀文訖皇帝再
拜又再拜若更進奠服翫即躬自執陳訖太常卿引皇
帝出戸當神座前北面立太常卿奏請辭皇帝再拜又
再拜訖太常卿引皇帝出中門太常卿前奏請權停(其從)
(官及行事官並出大門外奉候)其守宫使内侍官引内官帥寢宫内人
謁見訖皇帝出侍衛如常儀還大次少頃若猶宿即乘
馬還行宫若更向前陵即於大次便進發(皆近侍預奏取進止與仗)
(衛計會)
皇后拜五陵所司預設大次於寢宫之東随地之宜東
向鋪御座如常入設先朝妃嬪次於大次之南守宫設
大長公主長公主及諸親婦人命婦等次於妃嬪之南
皆東向及拜謁之處皆障以行帷前一日内謁者設中
宫御位於寢宫東大次前近東東向又設先朝妃嬪以
下位於御位西南各於其次之東皆重行東面以北為
上又設司贊位於妃嬪東北東面掌贊二人在南差退
皇帝發行宫後皇后乘四望車如常行之式發行宫大
次改服假髻白練單衣服内典引各引妃嬪以下就位
立訖内侍版奏外辦司宫引尚宫尚宫引皇后(每尚宫前導皆)
(司宫先引)出就位(尚服負琮寳以從如式)立定尚儀前奏再拜退復位
皇后再拜司贊曰再拜掌贊承傳諸陪位者皆再拜少
頃尚儀又前奏請再拜辭皇后再拜司贊曰再拜掌贊
承傳諸陪位者皆再拜尚宫引皇后還大次謁寢宫如
常儀皇后初還大次内典引各引陪位者退皇后拜陵
訖於寢宫東大次改服鈿釵禮衣(若服常服臨時聽進止)乘輿詣
寢宫尚服負琮寳以從侍衛如常先朝妃嬪大長公主
長公主陪從如常式至寢宫北門降輿入大次皇后既
入寢宫尚宫引皇后侍從如常詣寢殿前西階之西東
面立其妃嬪公主等陪從立於皇后之西南皆東面北
上又設司贊位於妃嬪東北東面掌贊二人在南差退
在位者立定尚儀前奏再拜皇后再拜司贊曰再拜掌
贊承傳妃嬪以下皆再拜訖尚宫引皇后升自西階入
室(妃嬪公主等仍立於階下)詣先帝神座前北面再拜訖尚宫又引
皇后詣先帝皇后神座前北面再拜訖尚宫引皇后進
省先后服翫訖引退西廂東面立進食訖皇帝出尚宫
引皇后從出降自西階復階下位尚儀奏再拜辭皇后
再拜訖司贊曰再拜掌贊承傳諸陪位妃嬪等皆再拜
尚宫引皇后之大次更衣妃嬪以下皆更衣皇帝過皇
后出寢宫北門乘四望車還行宫侍從如來儀
(附)公卿廵陵
唐會要高宗顯慶五年二月二十四日上以每年二時
太常卿少卿分行二陵事重人輕文又不備鹵簿威儀
有闕乃詔三公行事太常卿少卿為副太常造鹵簿事
畢則納於本司仍著於令開元十五年二月二十四
日勅每年春秋二時公卿廵陵初發準式其儀仗出城
欲至陵所十里内還具儀仗所須馬以當界府驛馬充
其路次供遞車兩來載儀仗推輅三十人餘差遣並停
所司别供須依常式二十七年八月十二日勅古者
分命公卿廵陵率皆乘輅以備其儀雖則是常不可廢
闕而事有適要亦在變通宜令太僕等司每陵各支輅
兩乘并儀仗等送之陵所貯掌既免勞煩無虧肅敬其
公卿出城日如常儀至陵所準此二十八年七月十
八日制伏以八代祖宣皇帝七代祖光皇帝六代祖景
皇帝五代祖元皇帝自昔追尊號諡稽古有則而陵寢
所奉須廣彛章其建初起運二陵仍準興寧陵例置署
官及陵戸自今以後每歲至春秋仲月宜分命公卿準
諸陵例分往廵謁仍命每司準數造輅於陵署收掌以
充備禮之用其建初起運興寧永康等四陵年别四時
及八節委所由州縣數與陵署相知造食進獻天寳
六載八月一日勅每年春秋二時廵謁諸陵差公一人
卿一人奉禮郎一人右校署令一人其奉禮郎右校署
令自今後宜停至陵所差縣官及陵官攝行事其廵陵
儀注宜令太常寺修撰一本送令管陵縣收掌長行用
仍令博士助教習讀臨時贊相永為常式貞元四年
二月國子祭酒包佶奏每年二月八月差公卿等朝拜
諸陵伏見陵臺所由引公卿至陵前其禮簡略因循已
久恐非盡敬謹案開元禮自公卿拜陵舊儀望宣傳所
司詳定儀注稍令備禮以為永式勅旨宜令所司酌禮
量宜取其簡敬於是太常約用開元禮制及勅文舊例
修撰五月勅旨施行所司先擇吉日公卿待輅車鹵簿
就太常寺發至陵所司於陵南北步道東設次西向北
上公卿等到次奉禮設公卿位於北門外之左西向陵
官在公卿位東南執事官又於其南西向北上設奉禮
位於陵宫西面贊者二人在南少退謁者引公卿出次
就位贊引諸官就位立奉禮曰再拜贊者承傳在位者
俱再拜謁者引公卿贊引引諸官出次以奉行畢退復
位奉祭禮曰再拜贊者承傳在位者皆再拜謁者引公
卿贊引引諸臣各就次以還若須灑埽及芟薙修理即
随事處分其奉禮郎典謁等應須權攝請準天寳六載
八月勅所管縣及陵官博士助教等充又準開元皇帝
行諸陵即設太牢之饌其公卿朝拜備奉廵檢之禮並
無牲牢元和元年正月禮儀使杜黃裳奏二月公卿拜
諸陵準禮太上皇升遐準祭天地社稷其拜陵及諸饗
祀並令權停制曰可長慶元年六月二十七日吏部
奏公卿拜陵通取尚書省及四品以上清望官中書省
及諸司五品以上清望官及京兆少尹充從之三年正
月御史臺奏應差定拜陵公卿伏請除準式假令如吏
部差定奏下後稱疾患事故者望同臨祭出齋例論罰
又應拜陵公卿正衙辭後並合當日出城近來因循轉
不遵守動經累日止宿於家受命不恭莫甚於此臣請
申明舊制因事制酌宜計其道程前後辭發奏可
記曰案開元禮春秋二仲月司徒司空廵陵春則埽
除枯朽秋則芟薙繁蕪埽除者當發生之時欲使茂
盛也芟薙者當秋殺之時除去擁蔽且慮火災也今
廵陵公卿皆持斧擊樹三發謂之告神其為不經一
何甚也
宋史禮志上陵之禮古者無墓祭秦漢以降始有其儀
至唐復有清明設祭朔望時節之祀進食薦衣之說
五代諸陵遠者令本州長吏朝拜近者遣太常宗正卿
或因行過親謁宋初春秋命宗正卿朝拜安陵以太
牢奉祠
太祖乾德三年始令宫人詣陵上冬服歲以為常開
寳九年太祖幸西京過鞏縣謁安陵奠獻
太宗雍熙二年宗正少卿趙安易言昨朝拜安陵永昌
陵有司止設酒脯香以未明行事不設燭燎又先赴永
昌陵後赴安陵及帝后二位不徧拜頗愆於禮事下有
司議曰案開元禮春秋二仲月司徒司空廵陵不設牲
牢之祀今請如宗廟薦享少加裁減除不設登鉶牙槃
食及太常登歌外餘悉如大祠朝拜日有司豫於陵南
百步道東設次具翦除噐以備灑埽設宗正卿位於兆
外之左西向設官位於卿之東南執事官又於其南俱
西向北上設祭噐禮料酒饌於兆門内宗正卿以下各
就位再拜盥手奠酒讀祝冊再拜先赴安陵次永昌陵
次孝明孝惠懿德淑德皇后陵從之
真宗景德三年帝將朝諸陵以宰臣王旦為朝拜諸陵
大禮使太常禮院言朝陵故事合排小駕鹵簿唐太宗
朝獻陵宿設黃麾仗周衛陵寢今請周設黃麾仗又唐
制前一日陵令以玉冊進御親書近臣奉出陵令受之
今請造行冊四幅祝畢焚之其百官位舊設陵所從祝
官及皇親客使分於神道左右貞觀中並陪列司馬門
内今望準舊儀施行又舊儀詣寢宫至大次之時設百
官位奏請行禮望令先入赴寢殿立班貞觀中皇帝至
小次素服乘馬檢會今年正月車駕朝拜明德欑宫止
服素白衣當時皇帝在大祥之内今既服除望止服淡
黃袍又案貞觀永徽故事朝陵皆先親後尊拜辭訖出
還大次便進發今望先朝永熙陵行事及辭皇帝皆兩
次再拜陪位官每陵亦各兩次再拜今請皇帝詣安陵
參辭四度再拜永昌永熙陵各兩度設拜舊儀逐寢殿
上食備太牢之饌珍羞庶品近以羊豕代太牢今請備
少牢之祭設奠讀冊畢復詣寢宫上珍羞庶品别行致
奠之禮又舊儀前發二日太尉告太廟今請依禮徧告
六室詔特服素白衣行事次序如告太廟餘依所請四
年正月車駕次鞏縣罷鳴鞭及太常奏嚴金吾傳呼既
至齋於永安鎮行宫太官進蔬膳是夜漏未盡三鼓帝
乘馬却輿輦繖扇至安陵素服步入司馬門行奠獻禮
諸陵亦然又詣下宫凡上宫用牲牢祝冊有司奉事下
宫備膳羞内臣執事百官陪位又詣元德太后陵奠獻
别於陵西南設幄殿祭如下宫禮畢徧詣孝明孝惠孝
章懿德淑德明德莊懷七后陵遂單騎從内臣廵視陵
闕而親奠夔魏岐鄆安周六王及恭孝太子諸墳其三
陵陪葬皇子皇孫公主之未出閤者及諸王夫人之蚤
亡者各設位次諸陵下宫之東序安陵百二十一墳量
設三十位男子女子共祝版二昌陵十五墳量設十位
熙陵八墳量設五位並祝版一以致祭焉辰後暫詣幄
次更衣復詣諸陵奉辭有司以朝拜無辭禮帝不忍故
復往仍遣官祭一品皇親諸親墓大中祥符四年正月祀
汾隂經鞏縣有司請於訾村王臺設幄殿置三陵神坐
皇帝鞾袍就幄設香酒時果牙盤食奠獻而命大臣以
香幣酒脯詣諸陵致告駕還復行親謁之禮帝素服乘
馬至永安縣齋於行宫夜漏未盡二鼓詣三陵及元德
太后明德皇后陵奠獻哀慟未明禮畢復詣四陵奉辭
省視几筵奠獻如初禮又徧詣諸后陵諸王墳致奠命
中使徧祭皇親諸親墳及汝州秦王墳是歲命禮官定
春秋二仲遣官朝陵儀注以祭服行事專差宗正卿一
員朝拜三陵别遣官二員分拜諸陵又制長竿檐牀二
副置陵奉祝版遣寬衣軍士三十二人輿送陵下其後
添差陵廟行禮官四員選朝官京官宗姓者充翰林學士
錢惟演言春秋朝陵載於舊式公卿親往蓋表至恭唐
顯慶中始詔三公行事天寳以後亦遣公卿廵謁蓋取
朝廷大臣不必須同國姓後參用太常宗正卿晉開運
中亦命吏部侍郎近年以來止遣宗正等官人輕位卑
實虧舊制望自今於丞郎諸司三品内遣官闕則差兩
省諫舍以上所冀仰副追孝之心以成稽古之美景
祐初滄州觀察使守節言寒食節例遣宗室拜陵而十
月令内司賓往非所以致恭乃詔宗室正刺史以上一
員朝拜四年減栢子戶安陵永昌永熙各留四十戸永
定五十戶會聖宫十戸慶歷二年寒食十月朔宗室刺
史以上聽更往朝陵皇祐三年太常博士李夀朋奏帝
后諸陵薦饗皆有時獨昭憲皇后以合葬安陵不及時
祭禮院言朝拜儀注牲牢並如太廟常饗例諸陵止奠
一爵而安陵奠兩爵兩贊再拜惟祭饌不兼設蓋有司
相承失之於是詔安陵昭憲皇后祝版牲幣御封香依
太廟同室禮更造諸陵祭噐貯别庫三陵皆置卒五百
人惟定陵以章獻太后故别置一指揮昭陵使甘昭吉
引定陵例請置守陵奉先兩指揮京西轉運司請減定
陵卒半以奉昭陵詔選募一指揮額五百人初永安縣
官月朔朝定陵望朝三陵韓𤦺言昭陵未有朝日乃令
縣官朔望分朝諸陵
神宗熙寧中詔文臣自兩省武臣閤門使以上經過陵
下並許朝拜又詔自今臣僚朝拜諸陵除見任嘗任執
政官許進湯餘止奠獻薦新不特拜初故事車駕詣陵
謂之親謁南渡之後此禮不舉故上陵或曰省視或曰
保護或曰薦獻或曰祭告或曰致祭或曰望祭或曰修
奉悉遣官不專於行禮也
高宗紹興元年六月太常寺言昭慈獻烈皇太后欑宫
在越州會稽縣合依四孟朝獻禮例差宰執一員前一
日赴欑宫泰寧寺宿齋至日行朝拜之禮詔同知樞密
院事李回行禮二年三月知紹興府張守言昭慈顯烈
皇后欑宫近在府界望許臣以時朝謁從之自是守臣
皆許朝謁三年正月禮部太常寺言春秋二仲薦獻諸
陵乞於行在法惠寺設位望祭行禮從之自是每歲薦
獻率循此制十七年十一月殿中侍御史余堯弼言
望舉行舊制於春秋二仲遣官詣永祐陵欑宫薦獻臣
僚又言陵廟之祭月有薦新著在令典方今宗廟久已
遵奉惟是永祐陵闕而未講望令有司討論舉而行之
太常寺討論欲依政和五禮依典故令兩欑宫遵依每
月檢舉差官行禮其新物令逐宫預行關報紹興府排
辦從之二十七年六月詔永祐陵及昭慈聖獻皇后欑
宫檢察承受以檢察宫陵所為名三十年九月吏部言
紹興府會稽知縣依倣陵臺令典故於階銜内帶兼主
管欑宫事務量加優異
孝宗淳熙元年正月禮部太常寺言春秋二仲差太常
少卿薦獻永祐陵欑宫并周視陵域如遇少卿有缺乞
從本寺前期取指揮差本寺以次官充攝所有今年仲
春薦獻即日見闕少卿差太常丞錢良臣自後春秋遇
少卿闕率以為例
寧宗慶元元年六月詔永阜陵孝宗皇帝欑宫每歲秋
季一就令所差監察御史恭詣朝拜檢察從御史臺申
請諸陵亦如之
政和禮春秋二仲薦獻諸陵儀時日太常寺前期以
仲春擇日薦獻諸陵(仲秋準此)關太史局擇日報太常寺參
酌訖具時日敬告
齋戒獻官以下沿路宿於驛舍不弔喪問疾作樂決
罰罪人及與穢惡至陵宿於齋所唯薦獻事得行其餘
悉禁前一日質明應行事執事陪位官並齋於陵所陵
給酒饌獻官已齋而却者通攝行事
受香表前期太常寺卿奉香表至鞏縣驛以香表置
於腰輿與諸陵獻官以次從行至昭孝禪院禮直官引
香表腰輿置於堂上贊者引諸陵獻官於堂上東向立
禮直官引太常卿升堂西向立禮直官贊揖次贊者引
永安陵獻官稍前東向對立贊者以表授太常卿太常
卿搢笏接表執笏以表加於笏上禮直官贊各俛伏跪
太常卿授笏以表授永安陵獻官獻官搢笏接表訖各
執笏獻官加表于笏上禮直官贊各俛伏興贊者引獻
官退省視香表訖復置於腰輿從行至陵所次引諸陵
獻官授香表如上儀
陳設前一日都監常服率其屬詣陵闢宫殿門升殿
行掃除於上降行掃除于下設神御座於殿上當中南
面向(唯永安陵則設宣祖皇帝座稍西又設昭憲皇后座於宣祖皇帝之東俱南向也)陳香案
及供奉之物於座前訖闔宫殿門(永昌陵則先詣太祖皇帝陵陳設畢次詣)
(孝惠皇后孝明皇后孝章皇后陵永熙陵則先詣太宗皇帝陳設畢次詣淑德皇后懿德皇后明德皇后元德)
(皇后陵永定陵則先詣真宗皇帝陳設畢次詣章懷皇后章穆皇后章獻明肅皇后莊懿皇后章惠皇后陵永)
(昭陵先詣仁宗皇帝陳設畢次詣慈聖光獻皇后陵永厚陵先詣英宗皇帝陳設畢次詣宣仁聖烈皇后陵永)
(裕陵先詣神宗皇帝陳設畢次詣欽聖憲肅皇后欽成皇后欽慈皇后惠恭皇后陵陳設並如上儀)又設
獻官以下次於門外薦獻日行事前陳表於案上在右
(惠恭皇后陳祝文)設揖位於殿門外獻官陪位官在西東向監
視禮事官太祝在東西向俱北上(凡設陪位官太祝位皆稍却)置燎
柴於爐内設望燎位於其北獻官陪位官在北南向西
上監視禮事官在西東向太祝在東西向又設獻官席
位於階東陪位官席位又於其南俱西向北上設監視
禮事官席位于庭南北向太祝在其後又設獻官位于
香案之北北向監視禮事官位於香案之西東向太祝
位於香案之東西向
省饌前一日獻官以下常服並集獻官齋所肄儀太
祝集讀表文訖獻官詣厨閱饌物省鑊視滌溉晡後都
監帥其屬臨造神饌
行事薦獻日質明獻官以下常服並詣陵南門外就
次奉饌者各陳於外都監帥其屬闢宫殿門進饌者設
饌具畢都監還監視禮事官先入升殿點閱陳設紏察
不如儀者次禮直官贊者禮生分引獻官以下詣殿門
外揖位立定(凡太常卿行事禮直官引詣陵獻官行事贊者引餘皆禮生引)禮直官贊
揖訖(諸陵並同贊者準此)次引監視禮事官太祝入就殿庭席位
北向立次引獻官陪位官入就殿庭席位西向立禮直
官詣獻官之右贊請行事贊再拜在位者皆再拜次引
監視禮事官太祝升就位次引獻官詣神御香案前執
事者奉香獻官搢笏三上香執事者奉茶酒獻官跪執
醆酹茶三祭酒皆以虛醆授執事者執笏俛伏興少退
立太祝搢笏取表進詣神座右東向跪讀訖執笏興置
表於案(惠恭皇后陵即讀祝文)獻官再拜俱降復位(準參安陵詣宣祖皇帝神)
(御香案前行禮畢次詣昭憲皇后神御香案前行禮畢並如上儀)禮直官曰再拜在位
者皆再拜次引獻官以下就望燎位執事者取表置於
燎柴(惠恭皇后陵即取祝文置)次引監視禮事官太祝就望燎位禮
直官曰可燎火燎半柴獻官以下詣殿門外揖位立定
禮直官贊禮畢揖訖退有司徹禮饌監視禮事官監視
收徹訖退(永昌陵則先詣太祖皇帝陵行事畢次詣孝惠皇后孝明皇后孝章皇后陵永熙陵則先)
(詣太宗皇帝陵行事畢次詣淑德皇后懿德皇后明德皇后元德皇后陵永定陵則先詣真宗皇帝陵行事畢)
(次詣章懷皇后章穆皇后章獻明肅后皇莊懿皇后章惠皇后陵永昭陵先詣仁宗皇帝行事畢次詣慈聖光)
(獻皇后陵永厚陵先詣英宗皇帝行事畢次詣宣仁聖烈皇后陵永裕陵先詣神宗皇帝行事畢次詣欽聖憲)
(肅皇后欽成皇后欽慈皇后惠恭皇后陵行事並如上儀)太常卿徧詣諸陵及下宫
朝拜訖周視陵域(應合掃除芟薙修治随事處分)乃退
進獻諸陵上宫儀諸陵有司以元日中元冬至日節進
獻上宫
陳設前一日都監常服帥其屬詣陵闢宫殿門升殿
行掃除於上降行掃除於下降設神御座於殿上當中
南面向(唯永安陵則設宣祖皇帝座於殿上稍西又設昭憲皇后座於宣祖皇帝之東俱南向)陳
香案及供奉之物於座前訖闔宫殿門(其詣諸陵次第與前篇同)進
獻日行事前設都監位於庭北向又設望燎位於門外
都監南向香火内侍位其後
省饌前進獻一日都監常服閱饌物詣厨省鑊視滌
溉晡後帥其屬臨造神饌
行事進獻日質明都監以下常服帥其屬詣陵闢宫
殿門以俟陳設畢奉饌者各陳於外進饌者序入都監
香火内侍入就位再拜升殿都監詣香案前搢笏三上
香執笏少退再拜搢笏進湯次進酒饌恭奠於座前執
笏侍於側(俟進酒饌畢徹酒再酌酒進次味至少移故處並香火内侍供應唯永安陵則先詣宣祖)
(皇帝神御香案前搢笏三上香執笏少退再拜訖次詣昭憲皇后神御香案前上香拜訖次逐位進湯進酒饌)
俟酌獻畢進表(無即不進)少頃進茶訖徹饌洒熄香火俱降
復位再拜出詣望燎位視燎畢闔宫殿門乃退(其詣諸陵次第)
(與前篇同)
進獻諸陵下宫儀時日諸陵有司以元日冬至寒食
節第二第三日上元節等前後各一日中元節前一日
立春二月二日春社上巳重午初伏七夕秋社中秋望
日重陽下元節臘朔望各一日進獻下宫
陳設前一日都監常服帥其屬闢寢宫門設神御座
南向(其詣諸陵次第與前篇同)陳供奉之物於座前訖闔寢宫門進
獻日行事首設都監位於庭北向香火内侍位其後焚
獻者仍設望燎位於門外都監南向香火内侍位其後
唯永定陵都監先詣真宗皇帝下宫陳設畢帥其屬詣
章惠皇后陵闢宫殿門升殿行掃除於上降行掃除於下
訖設神御座於殿上當中南向陳香案及供奉之物於
座前訖闢宫殿門設行事望燎位同上儀永裕陵下宫
惠恭皇后位陳設並如諸陵下宫之儀
省饌前進獻一日都監常服閱饌物詣厨省鑊視滌
濯晡後帥其屬臨造神饌(若七夕中元節冬至日前一日造饌)
行事進獻日質明(若七夕中元節前一日即未後)都監以下常服帥
其屬闢寢宫門以俟陳設畢奉饌者各陳於外進饌者
序入都監香火内侍入就位再拜升自東階由殿後詣
神御室卷簾褰帷都監詣香案前搢笏三上香執笏少
退再拜(逐位再拜)詣每位神御前搢笏進湯次進酒饌恭奠
於座前執笏侍於側(候進酒饌畢徹酒再酌酒進次味至少移故處並香火内侍供應)
俟酌獻畢進表(無即不進)少頃進茶訖徹饌洒熄香火下帷
簾闔牖戶俱降復位再拜以出(焚獻者詣望燎位執燎)闔寢宫門
乃退(若永定陵則都監先詣真宗皇帝下宫行禮畢帥其屬詣章惠皇后陵闢宫殿門以俟降設訖行禮)
(並如上儀闔宫殿門訖退永裕陵則都監先詣神宗皇帝下宫行禮畢帥其屬詣惠恭皇后位行禮並如上儀)
薦新諸陵儀每月陵所遇有新物薦獻下宫(孟春以韭菹茵陳卵)
(仲春以水鳬芘季春以筍菹白酪煑酒藕鮪魚如鮪魚闕代以鮪䱜孟夏以含桃李茶麥豚豕仲夏以黍鶵雞)
(瓜杏林禽季夏以麥芡蓮蓬孟秋以黍稷棗梨葡萄仲秋以麻稻醴酒鶉季秋以白小豆兔栗榴梠孟冬以馬)
(山藥仲冬以麞橘柑橙季冬以魚鮓)
陳設前薦新一日所司具新物詣陵所都監常服帥
其屬闢寢宫門設神御座如儀及陳供奉之物於座前
訖闔宫門薦新日未行事前設都監位於庭北香火内
侍位其後(唯永定陵都監先詣真宗皇帝下宫陳設畢帥其屬詣章惠皇后陵闢宫殿門升殿行掃)
(除於上降行掃除於下訖設神御座於殿上當中南向陳香案及供奉之物於座前訖闔宫殿門設行事位如)
(上儀)
省饌前薦新一日都監常服閱薦物視滌溉進饌者
詣厨省饌以時帥其屬臨造
行事薦新日質明都監常服帥其屬闢寢宫門以俟
陳設畢奉薦物各陳於外序入都監香火内侍入就位
再拜升自東階由殿後詣神御室卷簾褰帷都監詣香
案前搢笏三上香執笏少退搢笏奉薦物恭置於神御
前訖出笏詣香案前再拜(逐位再拜並香火内侍供應)侍於側如食
頃徹畢洒熄香火下帷簾闔牖戸俱降復位再拜闔寢
宫門訖退(若永定陵則都監先詣真宗皇帝下宫行禮畢帥其屬詣章惠皇后陵闢宫殿門俟陳設)
(訖行禮並如上儀訖闔宫殿門乃退)
明會典熙祖曰祖陵(高帝之祖)在泗州設祠祭署置奉祠一
員陵戸二百九十三戸供灑埽每歲冬至正旦以三太
牢祭熙祖并望祭德祖懿祖二陵清明中元孟冬及每
月朔望以三太牢本署官行禮
仁祖曰皇陵在鳳陽府設皇陵衛并祠祭署奉祠一員
祠丞三員置陵戸三千三百四十二戸供直宿灑埽内
選禮生二十四名供祭祀執事每歲冬至正旦以太牢
清明中元孟冬以少牢俱署官行禮朔望以少牢中都
留守司官行禮弘治元年勅内官一員監護凡官員以
公事經過者俱謁陵
太祖孝陵設神宫監孝陵衛及祠祭署每歲聖誕正旦
孟冬忌辰酒果行香清明中元冬至太牢致祭特遣勲
舊大臣一員行禮南京各衙門文武官俱陪祭國有大
事遣大臣祭告親王之國過南京者官員以公事入城
者俱謁陵出城者詣辭
天夀山諸陵(成祖長陵仁宗獻陵宣宗景陵英宗裕陵憲宗茂陵孝宗泰陵武宗康陵世宗永陵)
(穆宗昭陵神宗德陵光宗慶陵熹宗定陵愍帝思陵)各設神宫監并衛及祠祭署
凡清明中元冬至太牢致祭遣官行禮文武衙門堂上
官各一員屬官各一員分詣陪祭忌辰及聖誕正旦孟
冬亦遣官行禮止用香燭酒果無帛各衙門官不陪祭
諸王之國詣諸陵謁辭
景帝陵在金山祭遣儀賓行禮後遣駙馬及皇親行禮
睿宗顯陵在承天府設神宫監顯陵衛祠祭署置奉祠
一員以戚屬為之給署印設禮生二十四名供祭祀執
事陵戶六十戸供灑埽校尉二十名供廵視嘉靖十八
年陞戚屬為都督僉事給欽差純德山掌祀關防職專
守護始於太常寺選補奉祠及增祠丞一員如七陵之
制二十七年照長陵制設左司樂一員右司樂三員俳
長四名色長十四名教師十六名供祀鑄給顯陵供祀
教坊司印信每歲清明霜降二聖忌辰遣鎮守湖廣勲
臣行禮勲臣有故以守護奉祠官代行奉祠官有故則
分守官代聖誕正旦中元孟冬冬至遣守護奉祠官行
禮
山陵躬祭儀一發京先期太常寺備告廟及祀陵祭
品如常儀翰林院撰祭告文錦衣衛設丹陛儀衛扈行
兵部奏請簡命文武大臣居守京師請勅行事及奏請
直守皇城四門京城九門分調提督武臣把守各山口
關隘選點扈駕軍馬奏差科道官點閘戸部關給扈從
官軍行糧工部差官修理橋梁道路光禄寺預備御膳
酒飯供具教坊司備大樂五府及九卿衙門正官司屬
官各一員太常寺鴻臚寺堂屬官光禄寺太僕寺卿翰
林院學士并日講官國子監祭酒順天府府尹六科官
六員十三道官十三員俱從凡在途供事以便衣朝參
以吉服前期一日上率后妃告於廟至早免朝駕發由
長安左門后妃輦轎由東安門出扈從官前行居守官
同文武百官俱吉服趨德勝門外候送駕過退駕至行
宫(在今鞏華城)進膳畢陞座從官朝見行叩頭禮如常儀次
日早從官朝參奏事畢鴻臚寺官引昌平州官吏師生
及公差有事官員見行五拜三叩頭禮朝罷從官先行
至天夀山行宫候駕駕發后妃後從至天夀山紅門上
降輦由左門入駕至行宫(今名感思殿)進膳畢上出陞座從
官行叩頭禮畢退次日早從官朝參奏事如常儀一
致祭是日免朝質明上具青袍恭詣長陵致祭如常儀
(隆慶二年仍詣永陵行禮萬歷八年仍詣永陵昭陵各行禮)遣官六員青服各詣陵
行禮從官俱青布服恭詣長陵陪祀祭畢先趨赴行宫
候駕每日早朝參奏事如常儀一回鑾是日早免朝
從官先行至沙河行宫候駕駕至從官行叩頭禮如常
儀次日早從官朝參奏事畢鴻臚寺官引昌平州官吏
師生辭行禮如常儀朝罷從官先還駕由德勝門入文
武百官及軍民耆老人等俱於門外候迎居守文武大
臣伏謁駕前致辭行叩頭禮教坊司大樂鼓吹振作駕
入告廟謁皇太后禮畢(隆慶二年發京前一日及還京日並謁告奉先殿世宗几筵弘)
(孝神霄二殿)還宫越二日上御奉天門文武官各具吉服致
辭行禮
山陵遣祭儀陳設用牲醴贊引引遣官由殿右門入
典儀唱執事官各司其事贊引引遣官就拜位執事捧
香合至香案贊引贊詣前導遣官至香案前贊跪贊上
香遣官三上香訖贊復位贊四拜(通贊衆官同)典儀唱奠帛
行初獻禮執事捧帛爵各跪獻于御案前訖贊跪(通贊衆官)
(皆跪)贊讀祝讀訖贊俯伏興平身(通贊衆官同)典儀唱行亞獻
禮(禮同初獻惟不奠帛讀祝)唱行終獻禮(儀同亞獻)贊四拜(通贊衆官同)典儀
唱讀祝官捧祝進帛官捧帛詣瘞位贊禮畢
各陵祝文清明霜降曰時維(仲春雨露既濡季秋霜露既降)追念深
恩不勝(怵惕悽愴)謹用祭告伏惟尚享中元冬至曰氣序
流邁時維(中元冬至)追念深恩伏增哀感謹用祭告伏惟尚
享凡祝文皆備書諡號其文皆同但随陵異稱凡遇
陵祭正統元年諭是日與百官俱淺淡服色
丘濬大學衍義補臣案禮經無墓祭之文後世行之
雖非古也然祖宗體魄所藏留骨所在為子若孫者
漠然以土隴視之越歲踰時不一展省焉其情安乎
情之所不安義之所不當此禮所以貴乎義起也上
陵之禮三代以前雖不經見然自漢以後歴代相承
率不敢廢非不敢也蓋不忍也在漢初天子雖不躬
行然奉常屬官有寢園令長丞又有園郎寢郎園中
各有寢便殿日祭於寢時祭于便殿寢日四上食丞
相以四時行園光武自建武六年至二十二年凡三
幸長安皆有事于上陵則固躬詣陵行禮也但未立
定制耳唐開元禮有天子上陵儀注又歲有清明設
祭朔望時節之祀宋又行於春秋歲以為常我朝上
陵之禮凡三舉焉清明也中元也冬至也每遇行禮
文武諸司各遣官一員而以親王或駙馬都尉主祀
事天下無事天子於清明日亦時或一行其忌日則
惟遣駙馬而百官不與焉其或藩王有來朝者亦許
拜謁孝陵在南京内外臣僚有事經過者必先拜謁
否則有罪臣竊以為人子於其親當一於禮而不可
苟於其生也則既事之以禮矣迨其死也其體魄歸
之於地者為宅兆以藏之其魂氣之在乎天者為廟
祏以棲之其洋洋乎在廟祏者則固神事之其纍纍
然在丘隴者安忍以死事之哉但為之制不可盡備
宜視歲享而殺一事以神道而兼用吉凶之禮庶乎
得古人起禮之意云
讀禮通考卷九十四
