讀禮通考卷一百十八刑部尚書徐乾學撰
異俗禮下
倭
後漢書倭人死停喪十餘日家人哭泣不進酒食而等
類就歌舞為樂
晉書倭人死有棺無椁封土為冢初喪哭泣不食肉已
葬舉家入水澡浴自潔以除不祥
隋書倭國死者斂以棺椁親賓就尸歌舞妻子兄弟以
白布製服貴人三年殯於外庶人卜日而瘞及葬置尸
船上陸地牽之或以小轝
日本考喪事舉家悲泣不飲酒食肉以白布置衣裹頭
不拘富貴俱置龕子令亡人合掌坐于龕内外縫以紙
餬之上書大乘妙法蓮華經七字逼龕封貼却將白布
盤繞於龕上用絹段為彩親友聞喪詣龕而弔次選日
殯出預於墳所編一竹城外以白布絹段帳結于城分
其東西南北四門倩八人頭盔衣甲手執鎗刀扮為門
神分守四門俟其殯出用扛擡龕皆用白布裹扛使孝
子親擡如止生一子女壻外甥代之至親皆扶殯而行
殯前排紙旛二三十竿旛上書大乘妙法蓮華經七字
外設香亭一座名曰設孤臺令一人在前撒銅錢而行
名曰買路錢撒地之錢任其貧乞者拾之冨貴之家令
一義男為從殯將亡人平昔所好而食之類置一圓食
籮令從葬者頂首而行殯至墳所按吉方擇門而進擡
繞三面正中安下俟親友送殯者至喪家預買草履千
餘雙待親友至墳所請卸自履皆穿喪家草履入竹城
詣龕合掌鞠躬參謁畢客出仍穿自履喪家草履復卸
原所親友事畢請僧唱經俱以禮物酬謝訖再有乞丐
至厚薄賞之俱完次將竹城周圍架起乾柴門神孝子
各執長竿以火焚之柴盡復添白衣草履之物盡毁於
内務燒三日三夜以為至孝另將灰骨和泥送在寺中
按於神腹前從葬者令入寺内燒香奉佛永不令歸貧
者無力可焚亦於竹城内埋之畢挈家人水澡滌以祓
不祥色衣而歸以取吉利
夫餘
後漢書夫餘國人死有椁無棺殺人殉葬多者以百數
其王葬用玉匣漢朝常豫以玉匣付玄菟郡王死則迎
取以葬焉
晉書夫餘死者以生人殉葬有椁無棺其居喪男女皆
衣純白婦人著布面衣去玉珮
東沃沮
後漢書東沃沮在高句麗蓋馬大山之東北與挹婁夫
餘南與濊貊接其葬作大木椁長十餘丈開一頭為戶
新死者先假埋之令皮肉盡乃取骨置椁中家人皆共
一椁刻木如主隨死者為數焉
寰宇記又有瓦䥶置米於中徧懸之於椁戶邊
挹婁
晉書肅慎氏一名挹婁死者其日即葬之于野交木作
小椁殺豬積其上以為死者之糧父母死男子不哭泣
哭者謂之不壯
靺鞨
北史勿吉亦謂之靺鞨其國父母春夏死立埋之冢上
作屋不令雨濕若秋冬死以其尸哺貂貂食其肉多得
之
舊唐書靺鞨蓋肅慎之地死者穿地埋之以身襯土無
棺斂之具殺所乘馬於尸前設祭
扶桑
南史扶桑國親喪七日不食祖父母喪五日不食兄弟
伯叔姑姊妹喪三日不食設座為神像朝夕拜奠不制
衰絰嗣王立三年不親國事
女國
隋書女國在葱嶺之南其國代以女為王人死剥取皮
以金屑和骨肉置於罋内而埋之經一年又以其皮内
於鐵器埋之
流求
隋書流求國死者氣將絶舉至庭前親賓哭泣相弔浴
其尸以布帛纏之裹以葦席襯土而殯上不起墳子為
父者數月不食肉其南境風俗少異人有死者邑里共
食之子為親喪數月不肉食亦其俗之可嘉死者以中
元前後日溪水浴其尸去其腐肉收其骸骨以布帛纏
之裹以葦草襯土而殯上不起墳若王及陪臣之家則
以骸匣藏於山穴中仍以木板為小牖戶歲時祭埽則
啓鑰視之蓋恐木朽而骨暴露也
苗
炎徼紀聞苗俗喪無服或葬或不葬在金筑有克孟牯
羊二族親死不哭笑舞浩唱謂之閙尸明年聞杜鵑聲
則比屋號泣曰鳥猶歲至親不復矣在平樂為紫薑苗
夫死其妻嫁而後葬曰喪有主矣在牂牁之間為八番
子葬不擇日以夜静出之云不忍使其親之知也在陳
蒙爛土為天苗人死不葬以藤蔓束之樹間而已
黎峝
桂海虞衡志黎人親死不哭不粥飯惟食生牛肉以為
哀痛之至葬則舁襯而行令一人前行以雞子擲地雞
子不破處即為吉穴
炎徼紀聞峒人死以尺帛裹頭為服
犵狫
炎徼紀聞犵狫種有五以布一幅横圍腰間花者為花
犵狫紅者為紅犵狫殮死有棺而不葬置之厓穴間高
者絶地千尺或臨大河不施蔽蓋以木主若圭羅樹其
側號曰家親殿在平伐者為打牙犵狫父母死則子婦
各折其二齒投之棺中云以贈永訣也在新添者為翦
頭犵狫人死則積薪焚之
狇狫
炎徼紀聞狇狫俗與犵狫略同死則男女羣冢俛尸而
瘞之云為死者避厭也
𦍕獷
炎徼紀聞𦍕獷一曰楊黃父母死則焚其衣服殉以牛
馬云若贈鬼者然
仲家蠻
炎徼紀聞其俗喪食尚魚鰕而禁禽獸之肉葬以繖蓋
墓期年發而火之祭以枯魚
宋家蠻
炎徼紀聞其俗喪葬飯䟽飲水二十一日封而識之若
馬鬛者
蔡家蠻
炎徼紀聞其俗人死不哭遶尸而歌謂之唱齊
龍家蠻
炎徼紀聞徙筰䮾氏之裔人死以杵擊椎塘和歌哭椎
塘者臼也舁之幽巖秘而無識以七月七日祭其先塋
西原蠻
桂海虞衡志蠻俗親始死披髮持缾甕慟哭水濱擲銅
錢紙錢於水汲歸浴尸謂之買水否則鄰里以為不孝
羅羅
炎徼紀聞羅羅亦曰烏蠻白蠻人死以牛馬革裹而焚
之
松外諸蠻
寰宇記其地有數十百部落無大君長有數十姓各擅
山川不相役屬莊蹻之餘種也死喪哭泣棺椁襲斂無
不畢備一年之内穿地為坎殯于舍側止則小屋三年
而後出葬之蠡蚌封棺令其耐濕父母死皆斬衰布衣
遠者至四五年近者二三年然後即吉其被人殺者喪
主以麻結髮而黑其面衣裳不緝
夜郎
新唐書自夜即滇池以西皆莊蹻之裔死則殯舍之左
三年乃葬以蠡蚌封棺父母喪斬衰布衣不澡遠者四
五年近者二三年為人所殺者子以麻括髮墨面衣不
緝
附國
隋書附國蜀郡西北二千餘里死者無服制置尸高牀
之上沐浴衣服被以牟甲覆以獸皮子孫不哭帶甲舞
劍而呼云我父為鬼所取我欲報冤殺鬼自餘親戚哭
三聲而止婦人哭必以兩手掩面死家殺牛親屬以豬
酒相遺共飲噉而瘞之死後一年而大葬其葬必集親
賓殺馬動至數十匹立木為祖父神而祀之
炎人國
墨子楚之南有炎人國者其親戚死朽其肉而棄之然
後埋其骨乃成為孝子
哥羅
寰宇記哥羅在槃槃東南其俗死則焚尸盛以金甖沈
之大海
林邑
晉書林邑國居喪剪鬢謂之孝燔尸中野以為葬
南史林邑國死者焚之中野謂之火葬其寡婦孤居散
髮至老
隋書林邑王死七日而葬有官者三日庶人一日皆以
□盛尸鼓舞導從輿至水次積薪焚之收其餘骨王則
内金甖中沈之於海有官者以銅甖沈之於海口庶人
以瓦送之於江男女皆截髮隨喪至水次盡哀而止歸
則不哭每七日然香散花復哭盡哀而止盡七七而罷
至百日三年亦如之
舊唐書林邑人信佛法多出家父母死子則剔髮而哭
以棺盛尸積柴燔柩收其灰藏於金瓶送之水中
扶南
晉書扶南喪略同林邑
南史扶南國俗居喪則剃除須髮死者有四葬水葬則
投之江流火葬則焚於灰燼土葬則瘞埋之鳥葬則棄
之中野
頓遜
寰宇記其俗多鳥葬將死親賓歌舞送於郭外有鳥如
鵝口如鸚鵡而紅色飛來萬計家人避之鳥食肉盡乃
去燒其骨沈海中以為上行人也必生天鳥若回翔不
食其人乃自悲復以己為有穢乃更就火葬以為次行
也若不能生入火又不被食者以為下行也
赤土
隋書赤土國扶南之别種也死則剔髮素服就水上構
竹木為棚棚内積薪以尸置上燒香建旛吹蠡擊鼓以
送之縱火焚薪遂落於水貴賤皆同惟國王燒訖收灰
貯以金瓶藏於廟屋
眞臘
隋書真臘在林邑西南本扶南之屬國也其喪葬男女
皆七日不食剔髮而哭僧尼道士親故皆來聚會音樂
送之以五香木燒尸收灰以金銀瓶盛送於大水之内
貧者或用瓦而以五彩色畫之亦有不焚送尸山中任
野獸食者
周達觀真臘風土記人死無棺止以&KR1237;席之類蓋之以
布其出喪也前亦用旂幟鼓樂之屬又以肉柈炒米繞
路抛撒擡至城外僻遠無人之地棄擲而去俟有鷹犬
畜類來食頃刻而盡則謂父母有福故獲此報若不食
或食而不盡反謂父母有罪而至此亦有焚者唐人之
遺種也父母死别無服制男子則髠其髮女子則於𩕄
門翦髮似錢大以此為孝國王仍有塔葬埋但不知葬
身與葬骨耳
投和
新唐書投和在真臘南親喪斷髮為孝焚尸斂灰於罌
沈之水
寰宇記其俗死喪則初祀哭泣若父母之喪則以截髮
為孝
多摩長
文獻通考多摩長國居于海島北與訶陵等國接死亡
無喪服之制以火焚其尸
暹羅
續文獻通考暹羅在占城極南本暹與羅斛二國地元
至正間合為一人死則灌水銀以養其身
賓童龍
續文獻通考國與占城地相接喪事能持孝服設佛以
度死者
三佛齋
馬歡瀛涯勝覽舊港即三佛齋也死喪祔與瓜哇相同
勃泥
宋史勃泥國在西南大海中喪葬亦有棺斂以竹為&KR1221;
載棄山中二月始耕則祀之凡七年則不復祀矣
寰宇記其俗喪有棺殮孩孺則燎之成人則以竹為棚
載之棄山中
瓜哇
費信星槎勝覽其喪事凡主翁病死婢妾輩相對而誓
曰死則同往臨殯之日妻妾奴婢皆滿頭簪草花披五
色手巾隨尸至海邊或野地舁尸于沙地俾衆犬食盡
為孝如食不盡則悲歌號泣堆柴于旁衆婦坐其上良
久乃縱火燒柴而死蓋殉葬之禮也
續文獻通考瓜哇即古闍婆國喪有水葬火葬土葬唯
死者所欲
麻逸凍
續文獻通考地在交欄山之西南洋國尚節義婦人喪
夫則削髮剺面絶食七日多有並逝者得甦亦不再嫁
至焚夫日多自赴火死
錫蘭
續文獻通考國人鬢須并滿身毫毛皆剃去淨止留其
髮用白布纏頭如有父母死亡者其毫毛即不剃去以
此為孝人死則火化埋骨其喪家娶親鄰之婦都將兩
手齊拍胷乳而呌嚎哭泣為禮
滿㓨加
張昇瀛涯勝覽喪類瓜哇
啞魯國
張氏瀛涯勝覽喪禮與瓜哇滿㓨加同
蘇門荅㓨
張氏瀛涯勝覽婚喪服用與滿㓨加國同
耨陀洹
新唐書陀洹一曰耨陀洹在環王西南海中親喪在室
不食燔尸已則剔髮浴於池然後食
墮婆登國
舊唐書墮婆登國死者口實以金又以金釧貫於四肢
然後加以婆律膏及龍腦等香積薪以燔之
義渠
墨子秦之西有義渠(或作儀秉)三國者其親戚死聚柴薪而
焚之燻上謂之登遐(劉勰新論作昇遐)
孝養國
拾遺記冀州之西二萬里有孝養之國其俗人年三百
歲死葬之中野百鳥銜土為墳羣獸為之掘穴不封不
樹有親死者刻木為影事之如生昔黃帝伐蚩尤除諸
凶害獨表此處為孝養之鄉
高昌(即車師)
後周書高昌喪葬與華夏小異而大同
焉耆
後周書焉耆死亡者皆焚而後葬其服制滿七日則除
之
龜兹
後周書龜兹喪葬與焉耆略同
康居
韋節西蕃記國城外别有二百餘戶專知喪事别築一
院院内養狗每有人死即往取尸置此院内飼狗食之
肉盡收骸骨埋殯無棺椁
滑
南史滑國葬以木為椁父母死其子截一耳葬訖即吉
嚈噠國
寰宇記嚈噠高車之别種或云大月氏之種類死者富
家累石為藏貧者掘地而埋隨身諸物皆置冢内
天竺
舊唐書天竺即漢之身毒死者或焚尸取灰以為浮圖
或委之中野以施禽獸或流之於河以飼魚鱉無喪紀
之文
党項
隋書党項三苗之後也人年八十以上死者以為令終
親戚不哭少而死者則云夭枉共悲哭之
舊唐書党項人死則焚之名為火葬
哈烈
續文獻通考在肅州之西萬餘里即漢之大宛也其俗
衣尚白有喪易以青
吐蕃
舊唐書吐蕃重兵死惡病終累代戰没以為甲門居父
母喪截髮青黛塗面衣服皆黑既葬即吉其贊普死以
人殉葬衣服珍翫及所賞乘馬弓劍之類皆悉埋之仍
於墓上起大室立土堆插雜木爲祠祭之所
新唐書吐蕃為冢塈塗之其君臣自為友五六人曰共
命君死皆自殺以殉所服翫乘馬皆瘞起大屋冢顛樹
衆木為祠所
犬羊同國
寰宇記國東接吐蕃北直于闐其君長死抉去其腦實
以珠玉剖其五臟易以黃金假造金鼻銀齒以人為殉
卜以吉辰藏諸巖穴他人莫知其所多殺㹀牛草馬以
充祭祀葬畢服除
悉立
寰宇記國在吐蕃西南死於中野不為封樹喪制以黑
為衣一年就吉
波斯
後周書波斯國死者多棄尸於山一月著服城外有人
别居惟知喪葬之事號為不淨人若入城市摇鈴自别
隋書波斯人死者棄尸於山持服一月
渴槃陀
寰宇記其俗死者埋殯七日為孝
東女國
舊唐書東女國西羌之别種以西海中復有女國故稱
東女焉俗以女為王王若死國中多斂金錢動至數萬
更於王族求令女二人而立之大者為王其次為小王
大王死即小王嗣立或姑死而婦繼其居喪服飾不改
為父母則三年不櫛沐貴人死者或剥其皮而藏之内
骨於瓶中揉以金屑而埋之國王將葬其大臣親屬殉
死者數十人
刦國
文獻通考國在葱嶺中死亡棄於山
大食
杜環經行記大食國在波斯之西葬惟從儉
吐谷渾
晉書吐谷渾喪有服制葬訖而除
後周書吐谷渾死者亦皆埋殯其服制葬訖則除之
射姑
劉勰新論北方有射姑之國其親死則棄尸于江中謂
之水仙
烏桓
後漢書烏桓人死斂尸以棺有哭泣之哀至葬則歌舞
相送肥養一犬以彩繩纓牽并取死者所乘馬衣物皆
燒而送之言以屬累犬使護死者神靈歸赤山赤山在
遼東西北數千里如中國人死者魂神歸岱山也
高車
北史其俗死亡葬送掘地作坎坐尸於中張臂引弓佩
刀挾矟無異於生而露坎不掩走馬遶旋多者數百匝
男女無大小皆集會之
步落稽
後周書步落稽死亡殯葬與中夏略同
突厥
後周書突厥死者停尸於帳子孫及諸親屬男女各殺
羊馬陳於帳前祭之遶帳走馬七匝一詣帳門以刀剺
面且哭血淚俱流如此者七度乃止擇日取亡者所乘
馬及經服用之物并尸俱焚之收其餘灰待時而葬春
夏死者候草木黃落秋冬死者候華葉榮茂然後坎而
瘞之葬之日親屬設祭及走馬剺面如初死之儀葬訖
於墓所立石建標其石多少依平生所殺人數又以祭
之羊馬頭盡懸挂於標上是日也男女咸盛服飾會於
葬所男有悦愛於女者歸即遣人聘問其父母多不違
也
隋書突厥有死者停尸帳中家人親屬多殺羊馬而祭
之遶帳號呼以刀劃面血淚交下七度而止於是擇日
置尸馬上而焚之取灰而葬表木為塋立屋其中圖畫
死者形儀及其生時所經戰陣之狀常殺一人則立一
石有至千百者
鐵勒
隋書鐵勒俗與突厥同惟死者埋殯之此其異也
都波
寰宇記都波鐵勒之别種也死亡以木櫃盛尸置山中
或懸於樹上送葬哭泣與突厥相類
新唐書都播亦曰都波人死以木櫃斂置山中或系於
樹
厙莫奚
後周書厙莫奚死者則以葦薄裹尸懸之樹上
契丹
北史契丹國在厙莫奚東異種同類父母死而悲哭者
以為不壯但以其尸置於山樹之上經三年乃收其骨
而焚之因酌酒而祝曰冬月時向陽食若我射獵時使
我多得䐗鹿其無禮頑嚚最甚
室韋
北史室韋國在勿吉北千里父母死男女衆哭三年尸
則置於林樹之上
新唐書室韋契丹别種蓋丁零苗裔也每部共構大棚
死者置尸其上喪期三年
流鬼
寰宇記流鬼在北海之北死鮮封樹哭之三年無餘服
制
黠戛斯
新唐書黠戛斯古堅昆國也喪不剺面三環尸哭乃火
之收其骨歲而乃墓然後哭泣有節
寰宇記黠戞斯人死惟哭三聲
讀禮通考卷一百十八
