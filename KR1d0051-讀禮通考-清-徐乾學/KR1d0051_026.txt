讀禮通考卷二十六刑部尚書徐乾學撰
喪期二十六
心喪下
後漢書桓典傳典舉孝廉為郎居無幾會國相王吉以
罪被誅故人親戚莫敢至者典獨棄官收斂歸葬服喪
三年負土成墳為立祠堂盡禮而去
桓鸞傳鸞年四十餘太守向苗乃舉鸞孝廉遷為膠東
令始到官而苗卒鸞即去職奔喪終三年然後歸淮汝
之間高其義
杜喬傳喬旣死與李固俱暴尸於城北家屬故人莫敢
視者喬故掾陳留楊匡聞之號泣星行到洛陽乃著故
赤幘託為夏門亭吏守衛尸喪驅護蠅蟲積十二日都
官從事執之以聞太后義而不罪匡於是帶鈇鑕詣闕
上書并乞李杜二公骸骨太后許之成禮殯殮送喬喪
還家葬送行服隱匿不仕
竇武傳武自殺梟首洛陽都亭武府掾桂陽胡騰少師
事武獨殯殮行喪坐以禁錮
王允傳允年十九為郡吏太守劉瓆下獄死允送喪還
平原終畢三年然後歸家復還仕
荀爽傳司空袁逢舉爽有道不應及逢卒爽制服三年
當世往往化以為俗
風俗通義弘農太守吳匡為侍御史與長樂少府黃
瓊共佐清河王後匡去濟南相瓊為司空比比援舉
起家拜尚書遷弘農班詔勸耕道於澠池聞瓊薨即
發喪制服上病載輦車還府謹案春秋大夫出使聞
父母之喪徐行而不反君追還之禮也匡雖為瓊所
援舉由郡縣功曹州治中兵曹位朝廷尚書也凡所
案選豈得復為君臣者邪今匡剖符守境勸民耕桑
國之大事而顧私恩傲狠自遂若宫車晏駕何以過
兹論者不深察而歸之厚多有是言及其人患失而
亦曰其然司空袁周陽舉荀慈明有道太尉鄧伯條
舉訾孟直方正二公薨皆制齊衰荀訾通儒於義足
貴或舉者名位斥落子孫無繼多不親至何乃衰乎
過與不及古人同稱弔服之制斯近之矣
通典秀孝為舉將服議魏景元元年傅玄舉將僕射陳公薨
以諮時賢光禄鄭小同云宜準禮而以情義斷之服弔服加
麻可也三月除之司徒鄭公云昔王司徒為諫議大夫遭舉
將喪雖有不反服今不同古便制齊衰三月漢代名臣皆然
宋庾蔚之謂白衣舉秀孝既未為吏故不宜有舊君之服
尊卑不同則無正服弔服加麻可也今人為守相刺史又無服
但身蒙舉達恩深於常謂宜如鄭小同言弔服加麻為允
宋史李庭芝傅舉進士中第辟孟珙幕中主管機宜文
字珙卒遺表薦之庭芝感珙知已扶其柩葬之興國即
棄官歸為珙行三年喪
右門生為舉主
雜記孔子曰管仲遇盜取二人焉上以為公臣曰其所
與遊辟也可人也(注言此人可也但居惡人之中使之犯法)管仲死桓公使
為之服官於大夫者之為之服也自管仲始也有君命
焉爾也(注亦記失禮所由也善桓公不忘賢者之舉官侯猶仕也此仕於大夫更升於公與違大夫之諸)
(同爾禮不反服○疏依禮仕於大夫升為公臣不合為大夫著服今此二人是仕於大夫升為公臣者之為大)
(夫而著服也從管仲為始言自此以後升為公臣皆服官於大夫之服也)
後漢書胡廣傳廣年八十二熹平元年薨故吏自公卿
大夫博士議郎以下數百人皆衰絰殯位自終及葬漢
興以來人臣之盛未嘗有也
隷釋劉寬遷梁令喪舊君去官
涼州刺史魏元丕碑故吏茂才雲中太守漢陽(闕)胄
從事(闕)威軼琰等不遠萬里斷制衰裳感恩奔哀
通典郡縣守令遷臨未至而亡新舊吏為服議魏河南
尹丞劉綽問曰士孫德祖以樂陵太守被書遷陳留己
受印綬發邁迎吏雖未至左右己達未入境而亡不知
樂陵送故吏當持重乎陳留迎吏當持重乎河南尹司
馬芝荅曰德祖見陳留太守故樂陵守爾樂陵吏以舊
君服復何疑劉綽難云雖去樂陵其義未絶陳留雖迎
其恩未加今使恩未加而服重恩未絶而服輕乎禮娶
女有吉日而女死壻齊衰而弔既葬除之謂樂陵宜三
年矣芝荅德祖已受帝命君名已定乃欲以已成名之
君比未成之婦何邪綽又難陳留之吏既未相見而使
三年是責非時之恩禮云仕而未有禄違而君薨弗為
之服明服以恩不以名也宋庾蔚之謂爵位以受命
為判德祖已受陳留之印則於樂陵為舊君矣不俟迎
至乃相見也陳留君吏之名雖判而恩實未接同吉日
之婦於情為安今吏為君齊衰以弔案宛令遷為元城
已來在道元城左右奉圖籙主簿衆吏在後未到令死
二縣吏疑所服馬博士以為宛君臣未絶舊吏不得不
服元城宜弔服加麻賈博士以為己正名元城然未入
境可依女在塗之服宛當為舊君之服或問長吏遷在
傳舍而死彼迎吏未至此二國吏服誰當輕重孫叔然
荅曰古者諸侯以國為家衞出其君于襄牛不書出奔
以未出境也衛侯奔死鳥傳曰猶在境内則衞君也雖
出傳舍固當以君服之彼迎吏依娶女有吉日夫死斬
衰弔既葬除之
宋書禮志漢魏廢帝喪親三年之制而魏世或為舊君
服三年者至晉泰始四年尚書何禎奏故辟舉綱紀吏
不計違適皆反服舊君齊衰三月於是詔書下其奏所
適無貴賤悉同依古典
通典晉武帝泰始中尚書令史恂(本文姓缺)等是故少府鮑
融故吏假詣喪所行服散騎常侍何遵駁以為禮云違
大夫之諸侯不反服則之天子亦不反服矣恂等己登
天朝反服舊主典禮相違荀顗表云禮臣為君斬衰三
年與子為父同以進登天朝絶無舊君之心廢反服之
禮非所以敦風崇教今使仕者反服舊君於義為弘詔
曰可重下禮官評考尚書吳奮議以為皆不應服尚書
何禎議以為禮為貴臣貴妾緦麻三月夫貴之施賤猶
論恩紀以制服況嘗為臣吏禮遇恩紀優劣不同焉可
同之一例今以為辟舉正職之吏宜依古為舊君服不
論違適之異皆齊衰三月其餘郡吏聞喪盡哀而已衡
陽内史曾瓌議以為古者失地之君託身造次感一時
之惠猶齊衰以為報嘗為臣吏禮待優備故依禮託情
而弘教訓矣國子祭酒孔愉議應從弟子服師之制
昔夫子旣喪門人若喪父而無服弔服加麻今縱不能
爾自宜三月加以環絰未聞深衣之制白帢布衣是今
之吉服君弔其臣猶錫衰況臨故君而可奪情服乎范
汪議當今刺史郡守幕府事任皆重與古諸侯不異也
案漢魏名臣為州郡吏者雖違適不同多為舊君齊衰
三月范寗議云弔服加麻輕末之服臣為君服斬衰舊
君齊衰三月此古今所不得異寗謂臣有貴賤禮有隆
殺州郡綱紀察舉辟命之吏聞舊君喪應即奔赴在官
之人亦宜棄職而去雖不皆與禮合稱情立文也或曰
州郡守牧喪官吏為之齊衰以終喪故服舊君緦麻所
以為輕重之殺也臣為君服斬三代之達禮秦罷侯置
守雖不繼位皆有吏臣不得準古諸侯也虞道恭問曰
舊君齊衰三月今見為人吏舊君喪今同在此未知禮
猶得服否徐邈荅曰若更仕一君便絶前君足下疑於
今為人吏是也吾謂仕者豈以後絶前邪正使仕於此
君之朝而追前君亦何不可況為前君服舊君之服也
乾學案孔愉范汪輩去泰始遠甚必非一時
會議之言通典特以其說亦為故吏而發故
聫為一爾
通典與舊君不通服議晉或問云君無道而臣見黜放
君薨為服不許猛荅曰君無道則當三諫不從則適他
國若旣亡不越境君雖無道猶責以臣禮惠帝元康
中趙郡吏蘇宙不奔弔於郡將中郎關中侯曹臣移冀
州大中正臣以元康四年為先定公薨背還濟北榖城
墓宅安厝太學博士趙國蘇宙昔先公臨趙以宙為功
曹後為察孝前臣遭難宙為鎮東司馬趙之故吏有致
身叙哀者有在職遣奉版者唯宙名諱不至宙今典禮
學之官口誦義言不可廢在三之義於宙應見論貶博
士蘇宙移國子博士被符不省請議郡將曹公昔臨敝
國見接有布衣之交高遊盡歡謂千年可畢不意後會
逼為功曹尋被州召不為公察孝也欲深其罪崇飾虛
名以惑明時宙雖不德數受教於君子寧有故將之喪
而亡奔赴之哀過蒙殊恩沗任方岳銜命守制無因致
身禮聞父母喪不得奔赴為位斂髮成踊襲絰割孝子
之心以終君之命謂之禮也往聞喪設位盡哀仰則先
哲俯順王度儀刑古典不失舊物若此為罪不敢逃刑
聞凶則因發健步書弔適孫健步迴說喪已還東阿留
書付其從子綜宙尋被召為博士王事敦我不遑啓處
如宙凶薄天討其罪孤獨無子代之哀人也案榖梁傳
曰周人有喪魯人有喪周人弔魯人不弔魯人曰吾君
親之者也使大夫則不可周人弔魯人不弔是其下成
康未為久也(下猶去也言去成康之時不遠無媿於不往也)禮無臣祭君之文
時俗之所行非先王之令典也庶子不得祭父臣之祭
君也求之禮傳無弔祭之文國子博士謝衡議云大夫
去國其妻長子為舊君服傳曰妻言與人同長子言未
去也言去則無服矣是違諸侯之天子不反服違天子
之諸侯亦不反服以在外也今之官長皆自外來假借
一時共相君臨去則在外體遠事絶恩輕義疎至於死
亡隔限遠路或有難故不得時往奔赴之義無所施也
博士周哀議云事君之道資於事父委質之日貳乃辟
也宙受署而退義已周矣諸侯五月而葬同盟至所以
哀其喪矜其孤也苟能致書唁弔祭闕之可也河南太
守孫兆議曰秦罷侯置守漢氏因循郡守喪官有斬衰
負土成墳此可謂竊禮之不中過猶不及者也至於赴
奔弔祭故將非禮典所載是末代流俗相習委巷之所
行爾非聖朝之明式也今之郡守内史一時臨宰轉移
無常君遷於上臣易於下猶都官假合從事爾又當故
將未殯之前已受天子肅命之任王事敦我密勿所職
詩不云乎王事靡盬不遑將父孝子之情猶不得將養
父母而況遠赴弔祭故將乎其議貶者可謂行人失辭
仲尼所以非子路由爾責於人終無己也○元康中南
陽張觀告太常稱其父昔為丹陽郡有二臣主簿劉亶
留頌等理罪除名今觀父亡居在郡下亶等不來臨喪
又不奔葬凡人有喪匍匐救之況於君臣之義乎而亶
等敢懷讐君之心公肆夷狄之行(案亶頌告太常自理云近為陳事犯忤加)
(鞭付獄亶頌默然待放戮辱放退君臣道絶抱罪之人不敢見靈柩也)博士馬平議云案
禮君臣之道有合離之義亶等昔為君所棄是為義絶
義絶之臣責其自親於君已見放逐求還親臨喪事於
事則近偽於禮無所制也
漢晉春秋習鑿齒曰禮故臣為舊君齊衰三月謂策
名委質稱君吏者也見察舉而不為吏者弔服加麻
通典吏受今君使聞舊君薨服議晉范甯荅問者曰禮
銜命出使而君薨在道則反入境則遂其事然則聞舊
君之喪反命而後赴也又問曰仕今君之朝欲奔舊君
之喪而今君不許可以輒去乎甯荅事君當不義則爭
之三諫不從去之可也君有戎役之事王命所制此禮
權也
乾學案漢魏以來守令卒官者掾史皆制斬
衰之服蓋本儀禮臣服君斬之義也但後之
守令遷轉甚速而為掾史者亦去來無常情
義之相接可與古諸侯之世君其地者同類
語乎名為敦厲風教而其實不情之甚故其
時好名者多以此邀譽而率情不服者致紛
紛起糾訐之訟是徒長虛偽之風實無益於
君臣之大義也何禎奏易齊衰三月當矣但
自漢文以後君臣皆不為先皇服而獨責掾
史為舊君服不已過乎愚謂齊衰三月亦己
重參酌於情文之間不可以重服而又不可
以無服則為弔服加麻以臨之俟其喪出境
而除之亦庶乎其可也
(附)為舊君從服議風俗通義河南尹太山羊翩祖在
家平原相封子衡葬母子衡故臨太山數十日時翩
祖去河南矣子衡有從子曼慈復為太山士大夫用
此行者數百人皆齊衰絰帶時與太尉府自劾歸家
故侍御史胡母季皮獨過相候求欲作衰謂君不為
子衡作吏何制服曰衆人若此不可獨否又謂足下
徑行自可今反相歴令子失禮僕豫愆古有弔服可
依其制因為裁縞冠幘袍單衣大為同作所非然潁
川有識陳元方韓元長綦母廣明威嘉是焉謹案禮
為舊君齊衰三月謂策名委質為臣吏者也子衡臨
郡日淺無他功惠又非其身翩祖位則亞卿雅有令
稱義當綱紀人倫為之節文而首倡導犯禮違制使
東嶽一郡朦朦焉豈不愍哉由郕人失兄子皋為之
衰雖失於子衡歸於曼慈者矣
(汪琬曰或問漢魏屬吏皆為州郡將服君與舊君之服而唐以後無之何與曰漢魏之制州郡皆得自辟)
(其屬雖服此服可也後世一命以上無不請於天子受天子之爵食天子之禄州郡不得而臣之也州郡)
(既不得而臣之則品秩崇卑雖異皆其比肩事主者而又何服焉)
右故吏為舊君
通典郡縣吏為守令服議魏令曰官長卒官者吏皆齊
衰葬訖而除之(蜀譙周云大夫受畿内之采邑有家臣雖又别典鄉遂之事其下屬皆止相屬)
(其吏非臣也秦漢無復采邑之家臣郡縣吏權假斬衰代至則除之)晉喪葬令曰長吏
卒官吏皆齊衰以喪服理事若代者至皆除之武昌太
守徐彦與征西桓温牋云蔡徐州薨主簿服斬王征北
薨於京都王丞相時在喪庭徐州主簿以服事諮公公
謂輕重可依蔡侯時北中郎劉公薨於淮隂州主簿相
承持重至郗太宰薨州主簿改服齊衰中興以來江南
皆從之公卿以下至邑宰吏服其君齊衰則無從服之
文而由來多有從服者陶大司馬遭兄子喪府州主簿
從服時卞光䘵經過自說為太傅主簿太傅喪母已不
從服此是用晉令也郗太宰遭姊喪吏服為疑郗問譙
秀言不應從服諸主簿仍便從服旣服君旁親則服君
便應重矣及二公之薨府州主簿服齊衰宋庾蔚之
謂晉令云代至而除施之州郡縣長吏宜用齊周之制
禮代殊事異理有大斷今州府之君旣不久居其位暫
來之吏不得以為純臣則齊周之制不為輕也君齊矣
豈有從乎母妻其猶不從本無義於旁親卞光禄所行
是也二公使吏從服姪姊可謂恢疎罔其乖遠矣
宋書張暢傳暢起家為太守徐佩之主簿佩之被誅暢
馳出奔赴制服盡哀為論者所美
南齊書褚淵傳淵以司徒改授司空薨時司空掾屬以
淵未拜疑應為吏敬不王儉議依禮婦在塗聞夫家喪
改服而入今掾屬雖未服勤而吏節禀於天朝宜申禮
敬司徒府史又以淵旣解職而未恭後授府猶應上服
與不儉又議依中朝士孫德祖從樂陵遷為陳留未入
境樂陵郡吏依見君之服陳留迎吏依娶女有吉日齊
衰弔司徒府宜依居官制服
朱子曰南北朝是甚時節而士夫間禮學不廢有考
禮者說得亦自好如此類是也近世蓋無聞矣
右郡縣吏為官長
魏書節義傳石文德有行義真君初縣令黃宣在任喪
亡宣單貧無期親文德祖父苗以家財殯葬持服三年
奉養宣妻二十餘載及亡又衰絰斂祔率禮無闕自苗
逮文德刺史守令卒官者制服送之
琅邪代醉篇唐程賀為崔亞持衰三年
右治民為守令
乾學案洪丞相隷釋跋孔宙碑隂云漢儒開
門受徒著錄有盈萬人者其親受業則曰弟
子以久次相傳授則曰門生未冠則曰門童
緫而稱之亦曰門生舊所治官府其掾屬則
曰故吏占籍者則曰故民非吏非民則曰處
士素非所涖則曰義士義民亦有稱議民賤
民者是皆當日持心喪之人也古人心喪本
不制服至漢以後往往有服齊斬衰麻者特
出於一時至情要非經義所有故統附於心
喪之條
喪服記公子為其母練冠麻麻衣縓緣為其妻縓冠葛
絰帶麻衣縓緣皆旣葬除之(注公子君之庶子也其或為母謂妾子也麻者緦麻之)
(絰帶也此麻衣者如小功布深衣為不制衰裳變也詩云麻衣如雪縓淺絳也一染謂之縓練冠而麻衣縓緣)
(三年練之受飾也檀弓曰練練衣黃裏縓緣諸侯之妾子厭於父為母不得申權為制此服不奪其恩也為妻)
(縓冠葛絰帶妻輕帶疏練冠麻麻衣縓緣者以練布為冠麻者以麻為絰又云麻衣者謂白布深衣縓緣者)
(以繒為縓色與深衣為領緣為妻縓冠葛絰帶者以縓色布為冠以葛為絰帶也既葬除之者與緦麻所除同)
(也公子君之庶子者君之適夫人第二已下及公妾子皆名庶子其或為母謂妾子者以其適夫人所生第二)
(已下為母自與正子同故知為母妾子也麻者緦麻之絰帶者以經有二麻字上麻為首絰腰絰也知如緦之)
(麻者以緦麻亦言麻也知此麻衣如小功布深衣者案士之妾子父在為母期大夫之妾子父在為母大功則)
(諸侯妾子父在小功是其差次故知此當小功布也為不制衰裳變也者以其為深衣不與喪服同也詩云麻)
(衣如雪者彼麻衣十五升布深衣與此小功布深衣異引之者證麻衣之名同取升數則異也縓緣三年練之)
(受飾者檀弓云練衣黃裏縓緣注云練衣練中衣以黃為内縓為飾為中衣之飾據重服三年變服後為中衣)
(之飾也諸侯尊絶期已下無服公子被厭不合為母服不奪其母子之恩故五服外權為制此服必服麻衣縓)
(緣者麻衣大祥受服縓緣練之受飾雖抑猶容有三年之哀故也妻輕者以縓冠對母用練冠以葛是葬後受)
(服而為絰帶對母用麻皆是輕故也)
(敖繼公曰縓冠之縓亦當作練字之誤也練冠者九升若十升布練熟為之與衆人為母為妻之練冠同)
(麻衣以十五升布為衣如深衣然其異者緣爾縓緣以縓色布為領及純也間傳曰練冠縓緣是冠紕亦)
(以縓也此緣皆視其衣冠之布為母但言麻故於為妻言葛絰帶以見之練冠麻葛凶服也先言之麻衣)
(吉布也後言之文當然爾此二喪本當有練有祥故於此得用既練之冠既祥之衣與夫練服之飾以明)
(其服之本重又小其麻葛之絰帶以見不敢為服之意也此為妻之衣冠一與為母同惟以絰帶為輕重)
(爾妾與庶婦厭於其君公子為之不得申故權為制此服然君在公子不得申其服者多矣乃於其母妻)
(特制此服者為其皆在三年之科與他期服異也諸侯之妾公子之妻視外命婦皆三月而葬)
喪服傳何以不在五服之中也君之所不服子亦不敢
服也君之所為服子亦不敢不服也(注君之所不服謂妾與庶婦也君之)
(所為服謂夫人與適婦也諸侯之妾貴者視卿賤者視大夫皆三月而葬疏諸侯之妾貴者視卿賤者視大)
(夫皆三月而葬者大戴禮文)
(馬融曰不見日月者既葬而除之無日月數也)
(雷次宗曰本不以十一升布為冠恐入正服也而得用練雖重以在周外非復正服故亦可著明為本重)
(也)
(敖繼公曰君之所不服子亦不敢服者謂其母與妻皆君之所厭而不服者也子亦從乎其君而不敢服)
(之傳以此釋其所以不在五服中之意其實子從君而不敢服者則不止於此也君之所為服謂適與尊)
(同者也君為之服子亦各以其服服之傳又因上文而并言此以見凡公子之服與不服其義皆不在己)
(也)
(邵寳喪禮集說曰子為母服禮也夫為妻服亦禮也謂五服外何居母庶母也庶母於君為妾妻庶子之妻也)
(於君為庶婦君服妻不服妾服冢婦不服庶婦君之所不服而制服焉權也故曰五服之外然則孰為在内凡)
(君之所服者皆是也聖人於恩之中而不能無義於義之中而不能無恩五服之内外非天下之至權其孰能)
(與於此)
乾學案公子為其母服不在五服之中劉智
云凡屈不得服者皆有心喪之禮故附於此
孟子盡心篇王子有其母死者其傅為之請數月之喪
公孫丑曰若此者何如也(注丑曰王之庶夫人死迫於適夫人不得行其喪親之服)
(其傅為請之於君欲使得行數月喪如之何)
(朱子集注陳氏曰王子所生之母死厭於適母而不禮敢終喪其傅為請於王欲使得行數月之喪也案儀)
(公子為其母練冠麻衣縓緣既葬除之疑當時此禮己廢或既葬而未忍即除故請之也)
曰是欲終之而不可得也雖加一日愈於己謂夫莫之
禁而弗為者也(注孟子曰如是王子欲終服其子禮而不能者也加益一日則愈於止況數月)
(乎所謂不當者謂無禁自欲短之故譏之也)
乾學案趙朱二家之說皆非也詳考儀禮但
有父厭子之文從無適厭妾之文故諸侯庶
子為其母父在則練冠麻麻衣縓緣旣葬除
之父没則大功大夫庶子為其母父在則大
功父没則三年士之庶子為其母父在則杖
期父没則三年此皆禮文及傳注之可信者
也則適母之不厭庶母明矣此王子之母本
以父在不得服非因適母之故也趙注旣失
之於前朱子復襲之於後實與儀禮不合故
為辨之又案儀禮麻衣之上有麻字集注
漏亦非
(附儀禮齊衰杖期章父在為母疏子於母屈而期心喪猶三年)
通典天子諸侯之庶昆弟及妾子為母服議漢戴德喪
服變除曰天子諸侯之庶昆弟與大夫之庶子為其母
大功九月哭泣飲食思慕猶三年晉賀循喪服要記
曰公之庶兄弟父卒為其母大夫之庶子父在為母皆
大功九月凡降服旣降心喪如常月又天子諸侯賤妾
子為其母厭於父不得制衰粗之服三月而葬葬已而
除居處飲食言語心喪三年劉智釋疑曰凡屈不得服
者皆有心喪之禮小功以下不稅服乃無心喪爾
除心喪議晉蔡眇之問徐野人云有從弟心喪當除此
月不知猶應設祭者為應施牀為地席邪其大兄昔在
西知喪晚心制乃應除臘月其妹先除不知便可著綵
衣否徐荅曰禫者喪事之極也故於此日設祭告終自
爾之後沈哀在心故謂之心喪外無節文故服祭並闕
也晦日唯哭以寫哀而已旣各盡其服從禮而除矣著
綵衣無所疑
乾學案如此條所言則大功亦有心喪之禮
矣故劉智釋疑云小功以下不稅服乃無心
喪夫古人於釋服之後猶且嚴於禮制如此
今有在齊斬之中而怡然忘哀行樂者視此
何如邪噫
宋書禮志宋文帝元嘉十七年元皇后崩皇太子心喪
三年禮心喪者有禫無禫禮無成文世或兩行皇太子
心喪畢詔使博議有司奏喪禮有禫以祥變有漸不宜
便除即吉故其閒服以綅縞也心喪已經十三月大祥
十五月禫變除禮畢餘一期不應復有禫宣下以為永
制詔可
孝武大明二年正月有司奏故右光禄大夫王偃喪依
格皇后服期心喪三年應再周來二月晦檢元嘉十九
年舊事武康公主出適二十五月心制終盡從禮即吉
昔國哀再周孝建二年二月其月末諸公主心制終則
應從吉於時猶心禫素衣二十七月乃除二事不同領
曹郎朱膺之議詳尋禮文心喪不應再禫皇代考驗已
為定制元嘉季年禍難深酷聖心天至喪紀過哀是以
出適公主還同在室即情變禮非革舊章今皇后二月
晦宜依元嘉十九年制釋素即吉
通典宋庾蔚之云母子至親本無絶道禮所謂親者屬
也出母得罪於父猶追服周若父卒母嫁而反不服則
是子自絶其母豈天理邪宜與出母同制案晉制寧假
二十五月是終其心喪爾
乾學案晉代之制母及嫁母出母妾母本生
父母不得遂服者皆心喪二十五月以正史
無明文故不得特標於篇兹因庾氏之說輒
附見於此以補一代之禮閱者詳之
隋書禮儀志陳天嘉元年八月癸亥尚書儀曹請今月
晦皇太后服安吉君禫除儀注沈洙議謂至親期斷加
隆故再期而再周之喪斷二十五月但重服不可頓除
故變之以纖縞創巨不可便愈故稱之以祥禫禫者淡
也所以漸祛其情至如父在為母出適後之子則屈降
之以期期而除服無復衰麻緣情有本同之義許以心
制心制旣無杖絰可除不容復改玄綅旣是心憂則無
所更淡其心也且禫杖期者十五月已有禫制今申其
免懷之感故斷以再周止二十五月而已所以宋元嘉
立義心喪以二十五月為限大明中王皇后父喪又申
明其制齊建元中太子穆妃喪亦同用此禮唯王儉古
今集記云心制終二十七月又為王逡所難何佟之儀
注用二十五月而除案古循今宜以再周二十五月為
斷今皇太后於安吉君心喪之期宜除於再周無復心
禫之禮詔可之
隋制齊衰心喪已上雖有奪情並終喪不弔不賀不預
宴
劉子翊傳永寧令李公孝本生後母亡劉炫以無撫育
之恩議不解任子翊駁之曰令云為人後者為其父母
並解官申其心喪父卒母嫁為父後者雖不服亦申心
喪(詳見第九卷本生父母條當參考)
舊唐書禮儀志唐制父在為母一周除靈三年心喪高
宗龍翔二年同文正卿蕭嗣業適繼母改嫁身亡請申
心喪勅付所司議隴西郡王博乂等奏據令嫁母及出
妻之子俱當解任並合心喪其不解者唯有繼母之嫁
竊以適繼慈養皆非所生並同行路嫁雖比出稍輕於
父終為義絶繼母之嫁既殊親母慈適義絶豈合心喪
望請凡非所生父卒而嫁為父後者無服非承重者杖
期並不心喪一同繼母(詳見第八卷繼母嫁條當參考)
開元禮齊衰杖周及為人後者為其父母若庶子為後
為其母亦解官申其心喪(皆為生己者)
宋史禮志仁宗景祐二年詔議集賢校理郭稹嫁母服
侍御史劉夔曰案假寧令諸喪斬齊三年並解官齊衰
杖期及為人後者為其父母若庶子為後為其母亦解
官申心喪母出及嫁為父後者雖不服亦申心喪注云
皆為生己者律疏云心喪者為妾子及出妻之子合降
其服二十五月内為心喪載詳格令子為嫁母雖為父
後者不服亦當申心喪又稱居心喪者釋服從吉及忘
哀作樂冒哀求仕者並同父母正服今龍圖閣學士王
博文御史中丞杜衍嘗為出嫁母解官行喪若使生為
母子没同路人則必虧損名教上玷孝治稹之行服是
不為過詔自今並聽解官以申心喪(詳見第八卷嫁母條當參考)
宗室傳吳榮王顥為慈聖光獻太后之服易月當除顥
曰身為孫而情文缺然若是可乎請如心喪禮須上禫
除即吉詔可
許奕傳授簽書劒南東川節度判官未期年持所生父
心喪
(朱子曰今法為所生父母心喪三年此意甚善)
(汪琬曰戴德喪服變除曰天子諸侯之庶昆弟大夫之庶子為其母大功哭泣飲食思慕猶三年賀循喪)
(服要記凡降服既降心喪如常月劉智謂小功以下不稅乃無心喪又陳沈洙議元嘉立義心喪以二十)
(五月為限惟王儉古今集記終二十七月為王逡所難何佟之儀注亦用二十五月無復心禫云云是則)
(心禫可廢心喪不可廢也宋服制凡如適孫祖在為祖母為人後者為其所生父母之類皆許解官申心)
(喪三年蓋猶遵用前代制也自明以來此禮不行久矣當亦士大夫所宜講求者)
乾學案六朝及唐宋之制凡父在為母嫁母
出母妾母本生父母及父卒祖在為祖母皆
心喪二十五月而心喪者又必解官此禮最
為盡善可補古禮所未及至明則盡削而去
之何其與古殊制也然親母生母固已加至
斬衰本生父母嘉靖間亦許其給假治喪則
唯嫁母出母祖在為祖母三者不得解官行
心喪爾然即不得解官而所謂心喪之實朝
廷固未嘗禁也則士大夫值此變者可曰當
今無心喪之制遂飲酒食肉恣聲色之欲而
不自制哉
右親屬
追服
檀弓曾子曰小功不稅(注據理而言也日月已過乃聞喪而服曰稅大功以上然小功)
(輕不服)則是遠兄弟終無服也(注言相離遠者聞之恒晚)而可乎(疏此曾子)
(以為依禮小功之喪日月已過不更稅而追服則是遠處兄弟聞喪恒晚終無服而可乎言其不可也曾子仁)
(厚禮雖如此猶以為薄故怪之此據正服小功也故喪服小記云降而在緦小功者則稅之其餘則否鄭康成)
(義若限内聞喪則追全服若王肅義限内聞喪但服殘日若限滿即止假令如王肅之義限内秖少一日乃始)
(聞喪若其成服服未得成即除也若其不服又何名追服進退無禮王義非也)
(葉夢得曰鄭氏謂大功以上則追服小功則不追服此所謂以義斷恩者而曾子以終無服疑焉蓋察於)
(恩不察於義信乎禮之難知也)
(馬晞孟曰曾子於喪有過乎哀是以疑於此然小功之服雖不必稅而稅之者蓋亦禮所不禁也昔齊王)
(子欲為其母請數月之喪孟子曰雖加一日愈於己推此則不稅而欲稅之者固可矣)
喪服小記生不及祖父母諸父昆弟而父稅喪己則否
(注謂子生於外者也父以他故居異邦而生己己不及此親存時歸見之今其死於喪服年月已過乃聞之父)
(為之服已則否者不責非時之恩於人所不能也當其時則服稅讀如無禮則稅之稅稅喪者喪與服不相當)
(之言國疏謂父先在本國有此諸親後或隨宦出遊居於他更取而生此子此子生則不及歸與本國祖父)
(以下諸親相識故云不及謂不及歸見也若此諸親死道路既遠喪年限己竟而死方聞父則稅之而子則否)
(所以否者不責非時之恩於人所不能也若時年未竟則稅服其全服然已在他國後生得本國有弟者謂假)
(令父後又適他國更取所生之子則為己弟故有弟也王肅以為計已之生不及此親之存則不稅若此親未)
(亡之前而已生則稅之也又謂昆弟為諸父之昆弟也劉智蔡謨等解義與王合而以弟為衍字庾氏以為己)
(謂死者為昆則謂己為弟已不能稅昆則昆亦不能稅已昆弟尚不能相稅則餘從者不稅可知也此等並非)
(鄭義今所不取知當其時則服者以稅是不相當之言若服未除則猶是服内故知服其全服也稅讀如無禮)
(則稅之稅者案左傳僖三十三年秦師襲鄭過周北門超乘者三百人王孫滿尚幼觀之言于王曰秦師輕而)
(無禮必敗輕則寡謀無禮則脫今讀從之也稅喪與服不相當之言者稅是輕稅或前後不與正時相當故云)
(稅也)
(盧植曰謂父客他所子生服竟乃歸父追服子生所不見恩淺不追服也)
(王肅曰謂父與祖離隔子生之時祖父母已死故曰生不及祖父母若至長大父稅服已則不服也諸父)
(伯叔也昆弟諸父之昆弟也)
(淳于纂曰據降而緦小功者稅之蓋正親而重骨肉也今父在則祖周父亡則三年此非重歟若但以不)
(見則割其至親之本愛而忍惻怛之痛使與諸父母昆弟同制此其可乎尊祖之義於是疏矣又禮為慈)
(母之父母無服亦云恩不能及恩不及者慈母之父母則可也今以他故生不見祖而以為非時之恩意)
(實不厭)
降而在緦小功者則稅之(注謂正親在齊衰大功者親緦小功不稅矣曾子問曰小)
(功不稅則是遠兄弟終無服也此句補脫誤在是宜承父稅喪己則否疏此句廣釋檀弓中曾子所說也曾)
(子所云小功不稅是正小功爾若本大功以上降而在緦小功者則為稅之本情重故也)
(陳澔曰降者殺其正服也如叔父及適孫正服皆不杖期死在下殤則皆降服小功如庶孫之中殤以大)
(功降而為緦也從祖昆弟之長殤以小功降而為緦也如此者皆追服之檀弓曾子所言小功不稅是正)
(服小功非謂降也凡降服重於正服詳見儀禮)
(黃叔陽曰此章當為疑經案儀禮兄弟皆在他邦加一等不及知父母與兄弟居加一等言凡生不得與)
(骨肉同居則聞其死有加而無殺蓋以不幸之中又不幸焉而致其哀爾今祖父母諸父昆弟之喪皆不)
(稅而唯稅降在緦小功者是舍其至重而服其輕也豈情理哉且父在則祖期父亡則祖三年以其重也)
(若但以不見之故而使與諸父昆弟同制則尊祖之義疏矣讀者詳之)
為君之父母妻長子君已除喪而后聞喪則不稅(注臣之恩)
(輕也謂卿大夫出聘問以他故久留時疏此謂臣出聘不在而君諸親喪而臣後方聞其喪若君未除則從)
(為服之若君已除則臣不稅之所以然者恩輕故也)
近臣君服斯服矣其餘從而服不從而稅(注謂君出朝覲不時反而)
(不知喪者近臣閽寺之屬也其餘羣介行人宰史也)君雖未知喪臣服已(注從服者所從)
(雖在外自若服也比疏此明賤臣從君出朝覲在外或遇險阻不時反國反而君諸親喪君自稅之而臣之)
(卑近者則從君其餘為臣之貴者羣介行人宰史之屬若君親服限未除而君旣服之則臣下亦從而服之也)
(若限己竟而君稅之此臣不從君而稅君雖未知喪臣服己者謂君出而臣不隨君君之親於本國内喪君雖)
(未知而在國之臣即服之也嫌從君之未服臣不先服故明得先服也若如也謂自如尋常依限著服凡從服)
(者悉然也)
通典小功不稅服議晉元帝制曰小功緦麻或垂竟聞
問宜全服不得服其殘月以為永制束晳問步熊熊荅
曰禮已除不追爾未除當追服五月賀循曰小功不稅
者謂喪月都竟乃聞喪者爾若在服内則自全五月徐
邈荅王詢曰鄭玄云五月之内追服王肅云服其殘月
小功不追以恩輕故也若方全服與追何異宜服餘月
○宋庾蔚之謂鄭王所說雖各有理而王議容朝聞夕
除或不容成服求之人心未為允愜若服其殘月人心
得寧則應多少不同今喪寧心制旣無其條則是前朝
己自詳定無服殘月之制
生不及祖父母不稅服議東晉蔡謨以為禮大功猶稅
況此三親情次於所生服亞於斬衰雖不相見或者音
問時通而絶其稅服豈稱情乎夫言生不及者謂彼已
没己乃生爾豈是同時並存之名哉若鄭說不以生年
為主但不相見便為不及則此祖父即復可言生不及
孫而父亦生不及子兄復生不及弟也此辭不順亦已
甚矣自古及今未有此言也鄭君見禮文有弟弟不得
先兄生不知所以通其義故因而立此說非禮意也吾
謂此直長一弟字爾書歴千載又更暴秦錯謬非一王
氏說云己生之時祖父母已卒也諸父謂伯叔也昆弟
者伯叔之子也此於情為允又生不及之名亦得通然
旣謂諸父為伯叔父而復稱伯叔之兄弟於文煩重又
不說己聞兄喪當稅與否於制亦闕未盡善也然猶賢
乎鄭氏以同時並存為生不及也荀訥荅曰别示并曹
主簿書其中兄在南娶喪亡已三年其兄子該等未曾
相見一應為服否記云生不及祖父母諸父昆弟而父
稅喪已則否先儒以為父異邦而生己不及祖在時歸
見之故過時則不服也記云不及而諸儒以為不見文
義各異然則不及當謂生不及此親在時也謂音問旣
通情義已著雖未相見禮疑從重猶稅服孫略議曰
記云不及祖謂不及並代而不相服略昔親行其事時
人咸不見許北齊張亮云小功兄弟居遠不稅曾子
猶歎之而況祖父母諸父兄弟恩親至近而生乖隔而
鄭君云不責人所不能此何義也生不及者則是己未
知前已没矣乖隔斷絶父始奉諱居服而已否者尋此
文義蓋以生存異代後代之孫不復追服先代之親爾
豈有並代乖隔便不服者哉
隋書禮儀志梁天監二年何佟之議追服三年無禫尚
書議並以佟之言為得
魏書房景先傳景先作五經疑問問禮記生不及祖父
母父母稅喪己則否曰報以恩制禮由義立慈母三年
孫無緦葛者以戚非天屬報養止身祖雖異域恩不及
已但正體於下可無服乎且縞冠玄武子姓之服縓練
之後衰絰已除猶懷慘素未忍從吉況斬焉初喪創巨
方始復弔之賓尚改緇襲奉哀苫次而無追變孝子孝
孫豈天理是與
南史袁昂傳父顗敗時昂年五歲乳媪攜抱匿於廬山
會赦得出猶徙晉安至元徽中聽還時年十五葬父訖
更制服廬於墓次
魏書孝感傳楊引三歲喪父為叔所養母年九十三卒
引年七十五哀毁過禮三年服畢恨不識父追服斬衰
食粥麤服誓終身命
開元禮小功以下日月過制而聞喪則不追服降而在
緦麻小功者追服之生不及祖父母諸父兄弟而父追
服已則否
(韓愈與李祕書論小功不稅書曾子稱小功不稅則是遠兄弟終無服也而可乎鄭玄注云以情責情今)
(之士人遂引此不追服小功小功服最多親則叔父之下殤與適孫之下殤與昆弟之下殤尊則外祖父)
(母常服則從祖祖父母禮治人情其不可不服也明矣古之人行役不踰時各相與處一國其不追服雖)
(不可猶至少今之人男出仕女出嫁或千里之外家貧訃告不及時則是不服小功者恒多而服小功者)
(恒鮮矣君子之於骨肉死則悲哀而為之服者豈牽於外哉聞其死則悲哀豈有問於新故死哉今特以)
(訃告不及時聞死出其月數則不服其可乎愈常怪之近出弔人見其顔色慼慼類有喪者而其服則吉)
(問之則云小功不稅者也禮文殘缺師道不傳不識禮之所謂不稅果不追服乎無乃别有所指而傳注)
(者失其宗乎伏惟兄道德純明躬行古道如此之類必經於心而有所決定不惜示及幸甚幸甚)
(胡銓曰小功之服最多親則叔父之下殤與適孫之下殤與兄弟下殤尊則外祖父母常服則從祖父母)
(其不可不服明矣韓愈之意似不可不追服竊欲追服以附韓說)
宋史儒林傳胡旦字周父濱州渤海人為祠部郎中服
母喪旣除乃言父卒時嘗詔奪哀從事請追行服三年
已而失明以袐書省少監致仕
(記劉敞小功不稅論曾子曰小功不稅則是遠兄弟而終無服也而可乎韓子常弔於人見其貌戚其意哀)
(其服吉者問之曰何也曰小功不稅也是以韓子疑之而作小功不稅之書夫為服者至親之恩以期斷)
(其殺至於大功兄弟之恩以小功止其殺止於緦外親之服以緦窮其殺止於袒免聖人之制禮豈苟言)
(情哉亦著於文而已矣大功稅小功不稅其文止於是也兄弟之服不過小功外親之服不過緦其情止)
(於是也因其情而為之文親疏之殺見矣故禮大功以上不謂之兄弟兄弟有加而大功無加者親親也)
(有加者報之也親親者稅不親親者不稅是亦其情也且禮專為情乎亦為文乎如專為情也則至親不)
(可以期斷小功不可以不稅如其文也則至親之期斷小功之不稅一也夫曾子韓子隆於情而不及文)
(失禮之指而疑其說雖然韓子疑之是也彼人之為非也何以言之邪小功雖不稅亦不吉服而已矣記)
(曰聞遠兄弟之喪既除喪而后聞之則免袒哭之成踊夫若是奚其吉哉故曰彼人之為非也韓子疑之)
(是也小功不稅禮也然則免袒成踊則已矣乎猶有加焉曰我未之聞也雖然降而無服者麻不稅是亦)
(降而無服也哀之以其麻哭之以其情逾月然後已其亦愈乎吉也)
(譚綸奏請補服父喪疏嘉靖四十年三月十九日臣以參政丁父憂回籍守制本年十一月伏蒙聖恩起)
(復領浙兵往江西殺賊至四十一年九月賊平其奏終制未幾又以倭奴攻陷興化府蒙聖恩再起臣領)
(浙兵往福建殺賊授臣節鉞時計臣父之喪甫及大祥烏鳥之私缺然未盡而不敢請者竊念皇上所以)
(奪臣於衰絰之中誠以寇勢猖狂故以金革之事責之於臣而臣不敢不強起任事乃者山海之寇次第)
(蕩平臣惟我朝成憲凡人子執親之喪不計閏二十七箇月夫官制給由必計閏而守制不計閏者蓋推)
(人子無窮之心雖加一日愈於己之意伏念臣亦人子也遭臣父之喪雖已服除然臣居苫塊前後纔十)
(四月爾餘皆在墨衰之中夫起復墨衰既已居位而食禄固非閏月之比乃貪位嗜進不一哀訴於君父)
(之前以求盡一日之私則臣父為無子臣心為無親臣復何面目立於皇上盡倫盡制之朝乎伏望皇上)
(憫臣缺然未盡之情無所解於其心之私勅下該部查照不計閏之例放臣回籍追補喪制制終之日赴)
(湯蹈火惟陛下所命)
補遺
郡縣吏為官長
南史王思遠傳宋建平王景素辟南徐州主簿深見禮
遇景素被誅左右離散思遠親視殯葬手種松柏與廬
江何昌㝢沛郡劉璡上表理之
北史李德佋大業初為離石郡司法書佐太守楊子崇
特禮之及義兵起子崇遇害棄尸城下德佋赴哭盡哀
收瘞之至介休詣義師請葬子崇見許因令德佋為使
者往離石禮葬
隋書公孫景茂大業初淄州刺史卒官身死之日諸州
人吏赴喪者數千人或不及葬皆望墳慟哭野祭而去
舊唐書高駢既死左右奴客踰垣而遁入楊行密軍行
密聞之舉軍縞素繞城大哭者竟日仍焚紙奠酒信宿
不已駢與兒姪死於道院都一次瘞之裹之以氈行密
入城以駢孫俞為判官令主喪事葬送未行而俞卒後
故吏曠師虔收葬之
讀禮通考卷二十六
