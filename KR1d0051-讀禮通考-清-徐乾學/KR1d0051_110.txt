讀禮通考卷一百十刑部尚書徐乾學撰
喪制三
復古
乾學案自孝文更制仕者從之然亦有請從
古制者請之而不許而後有奪服之名與夫
金革無避之說本不相蒙也迨至宣帝地節
詔書始令百姓有喪者吏勿繇使哀帝綏和
始詔博士弟子父母死予寧三年安帝元初
詔始聽二千石刺史行三年喪蓋其制由卑
以及尊第曰欲行者聽之而已非有一切之
法以整齊之也迨至建光復斷前制桓帝復
行漢祚已衰至孫吳時又厲禁奔喪待以重
辟當是時也欒欒之容豈復可見乎晉武銳
意復古復摇扵杜預輩之邪說卒不能定沿
至扵唐始令斬衰三年齊衰三年者並解官
見扵開元禮蓋其時職官憂服少有定制矣
唐末藩鎮天下分裂下及五代法制盡隳如
五代會要所載考功申送選人斷自百日卒
哭之後梁唐迄周大率如是宋初始議革之
然猶有乞免持服者風俗之弊扵斯極矣至
扵執政起復先授武官蓋將以傅合墨衰之
義而奪情之說起焉眀洪武初始令奔喪者
不待報而行天順間奏罷奪情起用之制法
令始一其後大臣奪情雖㦯時有而論者蠭
起禮教興行庶云復古予論次其事為變古
復古二篇合而考之可以識世變云
漢書宣帝紀地節四年二月詔曰導民以孝則天下順
今百姓或遭衰絰凶灾而吏繇事使不得葬傷孝子之
心朕甚憐之自今諸有大父母父母喪者勿繇事使得
收歛送終盡其子道
哀帝紀綏和三年六月詔博士弟子父母死予寧三年
(顔師古注寧謂處家持喪服)
後漢書安帝紀永初元年九月詔曰自今長吏被考竟
未報(考謂考問其狀也報謂斷決也)自非父母喪無故輒去職者劇縣
十歲平縣五歲以上乃得次用
元初三年十一月初聽大臣二千石刺史行三年喪(案從)
(劉愷之言也遂李賢曰文帝遺詔以日易月扵後大臣以為常至此復遵古制也)
建光元年十一月復斷大臣二千石以上服三年喪(案從)
(祝諷孟布之言也)
劉愷傳舊制公卿二千石刺史不得行三年喪由是内
外衆職並廢喪禮元初中鄧太后詔長吏以下不為親
行服者不得典城選舉時有上言牧守宜同此制詔下
公卿議者以為不便愷獨議曰詔書所以為制服之科
者蓋崇化勵俗以弘孝道也今刺史一州之表二千石
千里之師職在辯章百姓宣美風俗尤宜尊重典禮以
身先之而議者不尋其端至扵牧守則云不宜是猶濁
其源而望流清曲其形而欲景直不可得也太后從之
陳忠傳忠為尚書安帝元初三年有詔大臣得行三年
喪服闋還職忠因此上言孝宣皇帝舊令人從軍屯及
給事縣官者大父母死未滿三月皆勿徭令得葬送請
依此制太后從之至建光中尚書令祝諷尚書孟布等
奏以為孝文皇帝定約禮之制光武皇帝絶告寧之典
貽則萬世誠不可改宜復建武故事忠上疏曰臣聞之
孝經始扵愛親終扵哀戚上自天子下至庶人尊卑貴
賤其義一也夫父母扵子同氣異息一體而分三年乃
免扵懷抱先聖緣人情而著其節制服二十五月是以
春秋臣有大喪君三年不呼其門閔子雖要絰服事以
赴公難退而致位以究私恩故稱君使之非也臣行之
禮也周室陵遲禮制不序蓼莪之人作詩自傷曰缾之
罄矣維罍之恥言已不得終竟子道者亦上之恥也高
祖受命蕭何創制大臣有寧告之科合扵致憂之義建
武之初新承大亂凡諸國政多趣簡易大臣既不得告
寧而羣司營禄念私鮮循三年之喪以報顧復之恩者
禮義之方實為彫損大漢之興雖承衰敝而先王之制
稍以施行故藉田之耕起扵孝文孝廉之貢發扵孝武
郊社之禮定扵元成三雍之序備扵顯宗大臣終喪成
乎陛下聖功美業靡以尚兹孟子有言老吾老以及人
之老幼吾幼以及人之幼天下可運扵掌臣願陛下登
高北望以甘陵之思揆度臣子之心則海内咸得其所
宦豎不便之竟寢忠奏而從諷布議遂著扵令
乾學案從來營私競進之徒凡事之不便扵
已者輒引祖制援舊例以駮其說一人倡之
千人和之頗足亂人主聽聞不知一時所定
未善後世子孫從而更之以歸扵善是祖宗
所深慰也有何嫌乎故凡典禮所關當一以
先王之禮人心之義為斷不得惑扵營私競
進者之說
左雄傳順帝時雄為尚書令建言守相長吏非父母喪
不得去官
桓帝紀永興二年二月初聽刺史二千石行三年喪服
(案從趙岐之言也)
永夀二年正月初聽中官得行三年服
延熹二年三月復斷刺史二千石行三年喪
趙岐傳岐以永興二年辟司空掾議二千石得去官行
服朝廷從之
荀爽傳爽對策曰漢制使天下誦孝經選吏舉孝廉夫
喪親自盡孝之終也今之公卿及二千石三年之喪不
得即去殆非所以增崇孝道也往者孝文勞謙行過乎
儉故其遺詔以日易月此當時之宜不可貫之萬世古
今之制雖有損益而諒闇之禮未嘗改移以示天下莫
遺其親今公卿羣僚皆政教所瞻而父母之喪不得奔
赴夫仁義之行自上而始敦厚之俗以應乎下傳曰喪
祭之禮闕則人臣之恩薄背死忘生者衆矣曾子曰人
未有自致者必也親喪乎春秋傳曰上之所為民之歸
也夫上所不為而民或為之故加刑罰若上之所為民
亦為之又何誅焉昔翟方進以身備宰相而不敢踰制
至遭母憂三十六日而除夫失禮之源自上而始古者
大喪三年不呼其門所以崇國厚俗篤化之道也事失
宜正過勿憚改天下通喪可如舊禮
(袁夢麒曰記言父母之喪三年不從政齊衰大功之喪三月不從政公羊傳曰古者臣有大喪則君三年)
(不呼其門閔子要絰而服事既而曰若此乎古之道不即人心退而致仕孔子善之漢興略因此意以立)
(法故大臣有寧告之科所以崇孝道厚風俗也自文帝遺詔以日易月於是遵以為常薛宣為丞相母死)
(弟修去官行服宣謂修三年服少有行之者兄弟相駁不可修遂竟服繇是兄弟不和逮翟方進為丞相)
(母死既葬三十六日除服起視事以為身備漢相不敢踰國家之制宣方進俱位大臣而所行若此其俗)
(可以見矣然考之宣紀地節四年令民有大父母父母喪者勿繇事使得送終盡其子道哀帝令博士弟)
(子父母死予寧三年揚雄傳注云漢律不為親行三年喪不得選舉凡此皆詳扵士民而略扵百官公卿)
(又何意邪)
(徐天麐曰兩漢喪服之制雖不合扵古禮然士大夫至孝出扵天性者未嘗不服三年之喪在西都則公)
(孫弘原涉河間王良在東京則桓榮韋彪銚期鮑昂及東平王敞東海王臻兄弟皆事親盡愛送終竭哀)
(二史書之以為罕見所以貶時俗之不能盡其通喪也)
乾學案徐天麐所輯東漢會要原採紀傳中
所言喪制成文兹已據范史備列不復重出
其所言公孫弘原涉諸人見下守禮篇
吳志嘉禾六年正月禁奔喪犯者大辟(詳見變古)
晉書武帝紀泰始元年詔諸將吏遭三年喪者遣寧終
喪百姓復其徭役
三年三月初令二千石得終三年喪十月聽士卒遭父
母喪者非在疆埸皆得奔赴
晉書載記後秦姚興弘始中詔將帥遭大喪非在疆
埸嶮要之所皆聽奔赴及期乃從王役臨戎遭喪聽
假百日若身為邊將家有大變交代未至敢輒去者
以擅去官罪罪之
魏書孝文帝紀太和二十年二月詔自非金革皆聽終
三年喪(案從李彪之言也)
李彪傳彪上封事七條其七曰禮云臣有大喪君三年
不呼其門此聖人緣情制禮以終孝子之情者也周季
陵夷喪禮稍亡是以要絰即戎素冠作刺逮扵虐秦殆
皆泯矣漢初軍旅屢興未能遵古至宣帝時民當從軍
屯者遭大父母父母死未滿三月皆弗徭役其朝臣喪
制未有定聞至後漢元初中大臣有重憂始得去官終
服暨魏武孫劉之世日尋干戈前世禮制復廢而不行
晉時鴻臚鄭默喪親固請終服武帝感其孝誠遂著令
以為常聖魏之初撥亂反正未遑建終喪之制今四方
無虞百姓安逸誠是孝慈道洽禮教興行之日也然愚
臣所懷竊有未盡伏見朝臣丁父憂者假滿赴職衣錦
乘軒從郊廟之祀鳴玉垂緌同節慶之讌傷人子之道
虧天地之經愚謂如有遭大父母喪父母喪者皆聽終
服若無其人有曠庶官者則優旨慰諭起令視事但綜
司出納敷奏而己國之吉慶一令無預其軍戎之警墨
衰從役雖愆扵禮事所宜行也如臣之言少有可采願
付有司别為條制高祖覽而善之尋皆施行
周書宣政元年初令遭父母喪者聽終制
舊唐書高祖紀武德二年正月初令文官遭父母喪者
聽去職時尚書左丞崔善為奏欲求忠臣必扵孝子
比因時多兵革頗遵墨衰之義丁憂之士例從起復無
識之輩不復慼容如不糺劾恐傷風化帝從之遂下前
詔
唐書崔善為傳初天下既定羣臣居喪者皆奪服善為
建言其敝武德二年始許終喪然猶時以權迫不能免
如房玄齡褚遂良者多矣
唐會要武后長安三年正月二十六日敕三年之喪自
非從軍要籍者不得輒奏請起復
開元十三年車駕將赴東嶽太常追孝假音聲人從駕
華州刺史楊瑒奏曰臣竊考經傳喪紀有文歴代相因
損益無替斯事體大人誰敢違國家孝理天下超跡百
王焉可以苴絰之人叶鐘磬之樂既傷往教復玷清猷
良史見書難為直筆臣職惟宣化期不奉詔上嘉之
天寶十三載詔左降官遭父母喪者聽歸
代宗廣德二年二月二十一日敕三年之喪謂之達禮
自非金革不可從權其文官自今已後並許終制一切
不得輒有奏聞
宣宗大中五年八月宰臣奏伏以通喪三年臣庶一致
金革無避軍旅從權近日諸使及諸道多奏請與人吏
職掌官并進奏官等起復因循既久訛弊轉深非唯大
啟倖門實亦頗紊朝典臣等商量自今已後除特敕及
翰林并軍職外其諸司諸使人吏職掌官并諸道進奏
官並不在更請起復授官限其間或要籍驅使官任準
舊例舉追署職令勾當公事待服闋日即住依前奏官
從之
五代會要晉清泰二年十月中書門下奏奉長興二年
四月五日敕朝臣居喪終制委御史臺具名申奏諸道
幕府職事除喪後宜行恩命州縣官纔使授官及到任
一考前丁憂服闋並與除授依長定格自有節文應州
縣官新授及到任一考後丁憂服闋準格取文解南曹
磨勘申中書門下當與除授不得經堂陳狀從之
周廣順三年十一月敕應内外文武臣寮幕職州縣官
舉選人等今後有父母亡沒未經遷葬其主家之長不
得輒求仕進所由司亦不得申舉解送如是卑幼在下
者不在此限其合赴舉選者或是葬事禮畢或是卑幼
在下勒所由扵家狀内具言不得調冒宜令御史臺廵
及逐處長吏本司長官所由司覺察糾舉犯者必行典
法如是不切覺察縦任調冒罪在糾舉之司其中有兵
戈阻縮或是朝廷特恩除拜起復追徵及内外官軍職
員並不拘此例所有敕前見任職官及今年舉選人不
在糾舉之例
宋史太宗紀雍熙二年十一月辛夘詔在官丁父母憂
者並放離任
李燾長編雍熙二年十一月詔自今京官幕職州縣
官有丁父母憂者並放離任常參官奏聞待報然其
後亦頗有特追出者
禮志真宗咸平元年詔任三司館閣職事者丁憂並令
持服又詔川陜廣南福建路官丁憂不得離任既受代
而喪制未畢者許其終制尋令川陜官除州軍長吏奏
裁餘並許解官
大中祥符九年殿中侍御史張廓言京朝官丁父母憂
者多因陳乞與免持服且忠孝恩義士所執守一悖扵
禮其何能立今執事盈庭各務簡易況無金革之事中
外之官不闕不可習以為例望自後並依典禮三年服
滿得赴朝請
仁宗天禧元年劉燁判流内銓請京朝官遭父母憂官
司毋得奏留故事當起復者如舊因詔益梓利夔路長
吏仍舊奏裁餘乞免持服者論其罪
神宗熙寧四年詔宗室率府副率以上遭父母喪及適
孫承重並解官行服
(王栐燕翼詒謀錄國初士大夫往往久任亦罕送迎小官到罷多芑屨策杖以行婦女乘驢已為過矣不)
(幸丁憂解官多流落不能歸咸平二年三月甲戌詔川陜廣南福建路官丁憂不得離任聖主端居九重)
(而思慮至此則從宦遠方者不至扵畏憚而不敢往祖宗仁厚之澤大抵如此其後以川陕距京師不甚)
(遠至景德二年三月復聽川陜官丁憂唯長吏奏裁)
乾學案丁憂解任自是正禮從宦遠方者即
無斧資寧得不奔喪宋初之不許解任此乃
陋制反稱為祖宗之仁政乎若以不許奔喪
為仁政則許其奔喪者皆苛政矣栐之持論
如此何其陋也
元史元統二年詔蒙古色目人行父母喪
大德元年議雲南官員如遇祖父母父母喪葬其家在
中原者並聽解任奔赴五年樞密院臣議軍官宜限
以六月越限日以他人代之期年後授以他職
天歴二年詔官吏丁憂依本俗蒙古色目倣效漢人者
不用部議蒙古色目人願丁父母憂者聽
陳思謙傳至順初思謙為監察御史時有官居喪者往
往奪情起復思謙言三年之喪謂之達禮自非金革不
可從權遂著扵令
何喬新史論元監察御史陳思謙言内外官非文武
全才出處繫天下安危能拯金革之難者不許奪情
起復從之論曰三年之喪先王因人情而為之節文
賢者不敢過愚者不敢不及惡有親喪未終釋苴絰
之慘而纓弁冕之華哉不幸遭時多艱迫扵君命亦
當深度其宜而處之疆圉孔棘則墨衰以從戎事可
也宗社將傾則抑哀以紓國難可也舍是則守經而
已矣自漢以來有奪情起復之制扵是張九齡起復
而為相矣馬光祖起復而興兵矣張茂昭起復而尚
主矣士大夫玩常習故不以為非其懇辭不起如冨
弼劉珙者蓋不多見焉況至有元典禮蕩然親存無
省覲之期親没無丁憂之制而忘哀作樂食稻衣錦
者接踵扵時宜夫陳思謙言此以警有位者也嗟夫
三年之喪未足以報其親也三年之喪猶不遂服則
視其親猶路人耳士君子遭親之喪而有起復之命
則必外度其時曰國有門庭之寇歟朝有睥睨之姦
歟宗社有杌&KR1150;之患歟無是三者雖有君命不敢從
也又必内度諸己曰吾之德足以尊主庇民歟吾之
材足以靖難遏亂歟吾之出處足以繫天下安危歟
無是三者雖當其時不可起也外不度其時内不度
諸己而冒金革之名以私利禄之實是烏鳥之不若
者豈非先王之罪人哉
烏克遜良楨傳後至元中良楨復為監察御史上言國
俗父母死無憂制夫綱常皆出扵天而不可變議法之
吏乃言國人不拘此例諸國人各從本俗是漢南人當
守綱常國人諸國人不必守綱常也名曰優之實則陷
之外若尊之内實侮之推其本心所以待國人者不若
漢南人之厚也請下禮官有司及右科進士在朝者會
議自天子至扵庶人皆從禮制以成列聖未遑之典眀
萬世不易之道
眀太祖實錄洪武八年五月戊辰詔百官聞父母喪者
不待報許即去官時北平按察司僉事吕本言近制士
大夫出仕在外聞父母之喪必待移文原籍審覈俟其
還報然後奔喪臣竊以為中外官吏去鄉或一二千里
㦯萬餘里及其文移往復近者彌月遠者半年為人子
者銜哀待報比還家則殯葬已畢豈惟莫覩父母容體
雖棺柩亦有不及見者若此之類深可憐憫臣請自今
官吏若遇親喪許令其家屬陳扵官移文任所令其奔
赴然後覈實庶人子得盡送終之禮而朝廷孝理之道
彰矣
吾學編景帝景泰四年吏科都給事中林聦等言高皇
帝創制立法父母之喪皆斬衰三年冒喪有禁匿喪有
罰所以扶植綱常維持世教至矣近來邊事寧謐在外
方面等官已有定例不許奪情而在京官員或有奪情
者恐遂成故事必至貪戀名爵不顧廉恥子道既虧臣
節安在乞行改正詔嘉納
讀禮通考卷一百十
