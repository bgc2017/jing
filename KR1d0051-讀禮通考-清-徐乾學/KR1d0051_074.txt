讀禮通考卷七十四刑部尚書徐乾學撰
喪儀節三十七
國恤九
皇后喪儀
魏明悼毛皇后(黃初中選入東宫明帝即位以為貴嬪太和元年立為皇后景初元年崩然猶)
(加諡葬愍陵)
通典明帝時毛皇后崩未葬詔宜稱大行尚書孫毓奏
武宣皇后崩未葬時稱太后文德皇后崩侍中蘇林議
皇后皆有諡未葬宜稱大行臣以古禮無稱大行之文
案漢天子稱行在所言不常居崩曰大行者不返之稱
也未葬未有諡不言大行則嫌與嗣天子同號至於后
崩未葬禮未立后宜無所嫌故漢氏諸后不稱大行謂
未葬宜直稱皇后詔曰稱大行所以别存亡之號故事
已然今當如林議稱大行
晉成恭杜皇后(將軍預之曾孫在位六年無子先是三吳女子相與簮白花望之如素柰𫝊言)
(天公織女死為之著服至是后崩)
晉書成帝咸康七年皇后杜氏崩詔外官五日一入臨
内官旦一入而已過葬虞祭禮畢止有司奏大行皇后
陵所作凶門柏歷門號顯陽端門詔曰門如所處凶門
柏歷大為繁費停之案蔡謨說以二瓦器盛始死之祭
繫於木裹以葦席置庭中近南名為重今之凶門是其
象也禮既虞而作主今未葬未有主故以重當之禮稱
為主道此其義也范堅又曰凶門非禮禮有懸重形似
凶門後人出之門外以表喪俗遂行之薄帳即古弔幕
之類也是時又詔曰重壤之下豈宜崇飾無用陵中惟
潔埽而已
(崔凱曰鑿本為重形如禮有簨設於中庭近南以懸之士重高三尺差而上之天子當九尺矣鬲以葦席)
(南向横覆之辟屈兩端於南面以蔑之个喪家帳門其遺象也古者喪家無幕蓋是倚廬棟爾今人倚廬)
(於喪側因是為帳焉)
通典博士徐禪上恭皇后大祥忌日臨哭事太學禮官
謂至尊行先后之喪亦同齊衰今再周及忌日無復祥
變之事謂不可躬行臣案無經傳明文則不應出若晦
日東堂舉哀由朝廷參議而事無指條案侍中徐邈衆
議案博士議恭皇后再周欲依三年之議至尊東堂舉
哀羣臣詣陵哭臣案禮為王后服無三年之制左傳叔
向云王一歲而有三年之喪二焉謂三年而後娶達子
之志爾禮喪大記曰祥而外無哭者禫而内無哭者文
子之喪既除越人來弔受於廟門之外垂涕洟而不哭
明喪既過無哭禮不詣墓而接於廟外今后服既過至
尊無緣舉哀羣臣不應詣陵而哭也博士許翰等議案
禮小記曰大功者主人之喪有三年者則必為之再祭
鄭玄云有三年者謂妻若子幼少也再祭謂練祥也凡
人子之生必有天父地母之道故記有君薨而生子之
禮今二皇子之育雖在恭后崩後於禮是為有三年子
幼少者也則必為之有二祥之祭杜元凱云天子諸侯
雖卒哭除服其練祥日必有位矣今皇子出承國蕃故
王后喪諸侯卑不得為主夫喪無主禮有正文至尊統
天承重則為主在聖躬也乃同先帝先后於考妣哀禮
終於今晦吉禘始於來朔非人臣之所主也記云為王
后周服母之義虞書曰百姓如喪考妣三載遏密恭后
母育天下臣子有喪妣之恩古門人於師無服心喪三
年祥日之哭所以終哀非服喪三年矣今聖代不可守
以循常之名例當博納同異斟酌而用焉
宋文帝袁皇后(適太祖初拜宜都王妃崩於顯陽殿諡曰宣皇后)
宋書文帝元嘉十七年七月元皇后崩兼司徒給事中
劉温持節監喪神武門設凶門柏歷至西上閣皇太子
於東宫崇正殿及永福省並設廬諸皇子未有府第者
於西解設廬
齊高昭劉皇后(歸太祖宋泰豫元年殂歸葬宣帝墓側昇明三年贈齊國妃建元元年尊諡昭)
(皇后)
南齊書禮志建元四年高帝山陵昭皇后應遷祔祠部
疑有祖祭及遣啟諸奠九飯之儀不左僕射王儉議奠
如大斂賀循云從墓之墓皆設奠如將葬朝廟之禮范
甯云將窆而奠雖不稱為祖而不得無祭從之有司又
奉昭皇后神主在廟今遷祔葬葬宜有虞以安神神既
已處廟改葬出靈豈應虞祭鄭注改葬云從廟之廟禮
既宜同從墓之墓事何容異前代謂應無虞左僕射王
儉議范甯云葬必有魂車若不為其歸神將安舍世中
改葬即墓所施靈設祭何得不祭而毁邪賀循云既窆
設奠於墓以終其事雖非正虞亦麤相似晉氏修復五
陵宋朝敬后改葬皆有虞今設虞非疑從之
宋孝明王皇后(太祖先聘孝惠賀皇后周顯德五年薨后為繼室周封琅邪郡夫人太祖即位)
(建隆元年冊為皇后)
宋史禮志太祖孝明孝惠二皇后乾德元年十二月七
日皇后王氏崩二十五日命樞密承旨王仁瞻為園陵
使時議改卜安陵於鞏并以二后陪葬焉吉仗用中宫
鹵簿凶仗名物悉如安陵而差減其數孝惠又減孝明
焉二年三月二十七日孝明皇后啟攅宫羣臣服初喪
之服明日孝惠皇后自幄殿發引皆設遣奠讀哀冊四
月九日葬孝惠於安陵之西北孝明於安陵之北二十
六日皆祔於别廟其後孝明升祔太祖室
孝章宋皇后(開寳元年納入宫為皇后)
宋史禮志太祖皇后宋氏太宗至道元年四月二十八
日崩帝出次素服舉哀輟朝五日六月六日上諡曰孝
章皇后以歲在未有忌權櫕於趙村沙臺三年正月二
十日祔葬永昌陵之北以故許玉及夫人李氏魏王夫
人王氏楚王夫人馮氏皇太子亡妻莒國夫人潘氏將
軍惟正亡妻裴氏陪葬二月二日祔神主於别廟莒國
潘氏至道三年六月追冊為莊懷皇后陵曰保泰神主
祔后廟
章穆郭皇后(真宗在襄邸太宗為聘之真宗嗣位立為皇后崩上深嗟悼禮官奏七日釋服特詔)
(增至十三日諡莊穆乾興元年升祔真宗廟改諡章穆)
宋史禮志眞宗章穆皇后郭氏景德四年四月十五日
崩皇帝七日釋服後改用十三日羣臣三日釋服諸道
州府官吏計到日舉哀成服三日而除二十一日司天
監詳定園陵帝令祔元德皇太后陵側但可安厝不必
寬廣其棺椁等事無得鐫刻花樣務令堅固二十五日
殯於萬安宫之西階詔兩制三館秘閣各撰挽辭閏五
月十三日上諡曰莊穆六月二十一日葬永熙陵之西
北七月有司奉神主謁太廟祔享於昭憲皇后享畢祔
别廟大中祥符二年四月十五日大祥詔特廢朝羣臣
奉慰
名臣琬琰之章吕公綽議古者婦人無諡自漢晉以來
皇后多因帝諡為稱國家順僖翼宣四帝暨太祖太宗
皇后悉同廟諡獨章聖皇帝五后節惠曰莊與諡典不
合願易名為章追正前失上曰恭依明年天子遂詣廟
行改諡禮
宋敏求春明退朝錄皇后有諡起於東漢自是至於
隋皆草諡光烈隂皇后明德馬皇后和熹鄧皇后文
獻獨孤皇后是也史家取帝諡冠其上以别之如云
光之烈皇后明之德皇后非謂欲連帝諡也然質家
尚單文家尚複如唐貞觀中長孫皇后諡文德後太
宗諡文皇帝文德自是複諡其議自用二名偶同太
宗之諡爾中宗諡孝和趙氏諡和思言取帝諡配其
後昭成肅明元獻章欽睿眞昭德莊憲諸后皆不連
帝諡國初追尊四廟三祖之后冠以帝諡及杜太后
崩始諡明憲未幾欲同三祖之后遂改昭憲及太祖
諸后自連孝字太宗后連德字真宗后連莊字皆用
複諡非連帝諡為義慶歷中乃言孝字連太祖諡德
字連太宗諡遂改為章以連真宗諡夫祖宗諡號皆
十餘字豈止配一字為義又太祖功烈豈專以孝稱
太宗后連德字乃在下文與祖宗后諡文不對可如
東漢諸后單舉之乎皇祐中予為禮官龍圖閣直學
士趙周翰奏議甚詳下禮院朝廷以宗廟事重不欲
數更遂寢其所奏
乾學案真宗五后謂莊懷潘后莊穆郭及劉
李楊三太后也宋史后妃傳云舊制后諡冠
以帝諡慶歷中禮官言孝字連太祖諡德字
連太宗諡遂改莊為章以連真宗諡宋次道
所記較宋史為詳故載之
顯恭王皇后(元符三年歸於端邸徽宗即位冊為皇后生欽宗)
宋史禮志徽宗皇后王氏大觀二年九月二十六日崩
尚書省言章穆皇后故事真宗服七日從之十月太史
局言大行皇后園陵斬草用十月二十四日斥土用十
一月十三日葬用十二月二十七日諸宗室合祔葬者
並依大行皇后月日時刻十一月宰臣蔡京等請上諡
曰靖和皇后十二月奉安梓宫於永裕陵之下宫神主
祔别廟四年十二月改諡曰惠恭其後高宗復改曰顯
恭
憲節邢皇后(高宗居康邸以婦聘之封嘉國夫人從三宫北遷高宗即位遥冊為皇后)
宋史后妃傳紹興九年后崩於五國城金人秘之高宗
虚中宫以待十六年顯仁太后回鑾始得崩問上為輟
朝行釋服之祭諡懿節祔主於别廟紹興十二年八月
梓宫至櫕於聖獻太后梓宫之西北淳熙改諡憲節祔
主高宗廟
北盟會編紹興十二年八月二十日徽宗皇帝顯肅皇
后懿節皇后梓宫及皇太后歸自金國及楚州界先是
金國以徽宗皇后梓宫及皇太后邢皇后還邢皇后中
途上仙至是皇太后及三梓宫入楚州界
乾學案宋史言后崩於紹興九年此云歸途
上仙互異
恭淑皇后(忠獻王琦六世女孫選入宫歸平陽郡邸封夫人寧宗受禪冊為皇后慶元六年崩諡恭)
(淑)
文獻通考(見六十九卷成服條)
文獻通考宋皇后喪儀啟櫕發引皇帝服忌月之服
黑鞓犀帶絲鞋親行祭奠燒香之禮(致欽不拜)陪位立班臣僚
並吉服入易帶立班於啟櫕行禮時一臨而止自餘發
引前夜祭告并啟奠祖奠遣奠行禮陪位官(陪位官以親王緫護使南班宗)
(室本宅親屬)及會葬從梓宫臣僚並服初喪之服至櫕宫掩櫕
奉辭訖易常服退所有衰服候禮畢毁棄(自啟櫕之日至發引前後不視事)
其發引啟奠祖奠(並係緫護使行禮)俟梓宫發引升龍輴至和寧
門降龍輴升大昇轝皇帝親行遣奠之禮(讀哀冊皇帝致欽不拜)及梓
宫進發百官常服黑帶奉辭於城外訖赴後殿門外進
名奉慰親王宗室本宅親屬並隨行慶元六年十一月
二十九日延和殿宰執進呈大行皇后發引訖免臣僚
路祭上曰此乃文具不須得止奉辭足矣十二月二日
詔大行皇后梓宫將來發引可出麗正東偏門又詔梓
宫發引攝侍中奉梓宫升降進發權駐差吏部侍郎費
士寅攝太傅持節導梓宫監掩櫕差緫護使吳環攝太
傅帥奉梓宫官奉升大昇轝又引梓宫并攝少保差太
常少卿俞豐(係恭淑皇后故事餘倣此)
大行皇后掩櫕後行禮行第一虞虞主將回行第二
虞禮畢奉迎几筵殿安奉皇帝行安神燒香禮如宫中
之儀畢次行第三虞第四虞第五虞第六虞第七虞第
八虞第九虞(並係太常卿行事逐日一祭)祭禮畢次行卒哭祭次迎奉
祔廟
卒哭係南班宗正任行禮百官去服赴後殿門進名
奉慰
祔廟其日以鼓吹金吾仗及本殿儀衞從物導引虞
主祔太廟親王南班宗室皆騎導文武百僚去服陪從
設登歌宫駕樂舞其諡冊寳於虞主前陳列至太廟收
奉冊寳殿俟祔廟畢赴太廟冊寳殿權行奉安
明孝慈馬皇后(洪武十五年八月崩九月庚午葬孝陵諡曰孝慈皇后)
明會典一聞喪次日文武百官素服行奉慰禮一在
京文武百官於聞喪之次日清晨素服詣右順門外具
喪服入臨臨畢素服行奉慰禮三日而止一文官一
品至三品武官一品至五品命婦於聞喪之次日清晨
素服至乾清宫具喪服入臨行禮不許用金珠銀翠首
飾及施脂粉喪服用麻布蓋頭麻布衫麻布長裙麻布
鞋一在京文武百官及聽除等官人給布一疋自製
喪服一文武官員皆服斬衰自成服日為始二十七
日而除仍素服至百日始服淺淡顔色衣服一在外
文武官喪服與在京官同聞訃日於公廳成服三日而
除命婦喪服與在京命婦同亦三日而除一軍民男
女皆素服三日一自聞訃日為始在京禁屠宰四十
九日在外三日停音樂祭祀百日停嫁娶官一百日軍
民一月一上冊諡祭告太廟一發引文武百官具
喪服詣朝陽門外奉辭神主還京文武百官素服迎於
朝陽門外回宫百官行奉慰禮一卒哭行祔廟禮
一百日輟朝祭告几筵殿百官素服黑角帶詣中右門
行奉慰禮命婦詣几筵殿祭奠一凡遇時節及忌日
東宫親王祭几筵殿及詣陵拜祭一小祥上素服烏
犀帶輟朝三日是日清晨詣几筵殿行祭奠禮東宫親
王詣陵拜祭京城禁音樂三日禁屠宰三日百官前期
齋戒至日素服黑角帶詣後右門進香畢行奉慰禮是
日外命婦詣几筵殿行進香禮一東宫親王熟布練
冠九&KR1645;去首絰負版辟領衰如朝見上及受百官啟見
青服烏紗帽黑角帶皇孫熟布冠七&KR1645;去首絰負版辟
領衰皇妃皇太子妃王妃公主及皇孫女熟布蓋頭去
腰絰宗室駙馬服齊衰三年練冠去首絰一大祥奉
安神主於奉先殿預期齋戒告廟百官陪禮畢行奉慰
禮各王國禁屠宰三日停音樂三日
郭正域皇明典禮志庚子上以孝慈皇后喪萬機委積
乃命禮部臣考古典遵以日易月之制以素羞祭告於
皇后之靈曰自后崩逝已十有五日雖哀慟無窮而天
下事重不敢久曠不治謹遵禮制以日易月朕釋期服
視朝諸子仍衰麻以奉筵几惟靈其鑒之
明會典九月庚午發引上親祭於靈昃日安厝皇堂皇
太子奠玄纁玉璧行奉辭禮回宫上復以醴饌祭於几
筵殿自再虞至九虞皆如之十月己卯卒哭祔廟上
以醴饌致祭於靈復牲醴告廟曰兹以孝孫婦孝慈皇
后馬氏神主詣廟祇謁嘉薦祔享之禮十一月乙丑
喪百日上輟朝以牲醴致祭於几筵殿是日紀察司請
服素服烏犀帶上至香案前致欽不拜東宫親王皆四
拜奠帛奠爵上舉哀在位者皆哭哭止上致欽如前東
宫以下復四拜上還宫
仁孝徐皇后(初為燕王妃成祖即位冊為皇后永樂五年七月乙卯崩帝將北廵願從行不及后)
(崩帝慟哭為設大齋於靈谷天禧二寺聽羣臣致祭)
永樂五年文皇后喪禮一自次日為始輟朝不鳴鍾鼓
上素服御西角門文武百官素服烏紗帽黑角帶詣思
善門外哭臨畢行奉慰禮明日如之又明日蚤文武官
成服詣思善門外哭臨畢易素服行奉慰禮凡三日而
止一文武百官自次日為始各就公署齋宿至二十
七日而止一文武官四品以上命婦成服日為始喪
服詣思善門内哭臨三日而止一聽選辦事等官各
喪服人材監生吏典僧道坊廂耆老各素服自成服日
為始赴應天府舉哀三日一内外宗室皆成服二十
七日而除一天下大小衙門各遣官進香一成服
後祭祀皇親駙馬共一壇公侯伯共一壇五府同錦衣
衞共一壇六部都察院同文職大小衙門共一壇文武
官四品以上命婦共一壇一百日上及皇妃皇太子
皇太子妃皇孫親王及妃公主以下及在京文武官并
命婦各祭一壇一周年祭如百日儀百官詣西角門
行奉慰禮在京禁音樂停屠宰七日一凡遇時節祭
祀上祭一壇皇妃東宫皇孫各王長公主公主各王妃
各祭一壇
典禮志十一年正月丁酉仁孝皇后梓宫發引皇太子
漢王送梓宫渡江皇太子哭辭漢王護梓宫行途朝夕
哭奠如儀官民迎祭者皆素服
冊諡儀永樂五年仁孝文皇后冊諡儀前期禮部奏行
祭告禮及請命頒冊寶等官是日上躬告天地於奉天
殿丹陛上宫中先設冊寳案於几筵殿設香案於冊寳
案前上御華蓋殿文武百官於奉天殿前丹墀内分班
序立引禮引頒冊寳官至華蓋殿拜位序班舉冊寳案
置殿中鴻臚寺官奏頒冊寳官行禮引禮贊四拜畢贊
跪傳制官傳制曰永樂五年十月十四日冊諡大行皇
后命卿行禮引禮贊俯伏興四拜畢序班舉冊寳案出
至奉天殿丹陛上以冊寳置綵輿中由中道出頒冊寳
官隨至右順門外北面立内官舁綵輿由正門入至几
筵殿以冊寳置於案退俟殿外尚儀女官詣香案前跪
進曰皇帝遣某官某某官某冊諡大行皇后謹告奏畢
興贊宣冊女官捧冊立宣於几筵之右訖置冊於案贊
宣寳女官捧寳立宣於几筵之右訖置寳於案尚儀官
一員復詣香案前跪奏禮畢女官以冊寳案置於几筵
之左内官出報頒冊寳官禮畢頒冊寳官復命
孝静夏皇后(正德元年冊立世宗即位上尊號曰皇嫂莊肅皇后)
典禮志嘉靖十四年正月武宗莊肅皇后崩上不制服
發喪後一日大斂上素服詣大行前設奠奉安梓宫設
几筵安神帛立銘旌上詣梓宫前祭憲廟皇妃昭聖康
惠慈夀皇太后章聖慈仁皇太后武廟皇妃中宫皇妃
九嬪公主等各祭一壇百官命婦哭臨如故制可諭夏
言等聖母夀辰百官不必赴公所只私所盡制大學士
張孚敬言聖母夀誕禮吉之至重者宜吉衣終日庶於
禮義允協從之
名山藏羣臣議諡帝后並用十二字大學士張孚敬曰
大行皇后皇上嫂與累朝元后異諡宜用二字或四字
大學士請用八字都御史王廷相曰均帝后也何殊之
夏言集上其議因奏古人尚質諡法簡稱其行後人加
增臣子之情也生今世則當行今禮大行皇后諡其於
皇上服制有無名分尊卑固不相涉帝后嫓美妻以夫
尊列聖元后皆十二字諡文不一跡涉減損二四或八
於禮無據請用十二字上曰朕昔在藩臣子也今則無
有事嫂如母之禮兩宫在上非朕自尊抑昭聖皇太后
於皇嫂實壓母道其再議禮部請如孚敬言用二字上
曰用六字合隂數於是上諡孝靜莊惠安肅皇后十五
年上曰禮不備不稱配武宗加孝靜莊惠安肅溫誠順
天偕聖毅皇后
乾學案永嘉汨亂典制貽譏千古而減損孝
靜喪儀諡法尤不臣之甚者直書其事義自
見矣
孝潔陳皇后(嘉靖元年立為后七年十月失上意驚悸崩諡曰悼靈皇后别葬天夀山襖兒谷十)
(五年改諡孝潔皇后隆慶元年祔廟合葬永陵)
嘉靖七年孝潔皇后喪禮一初喪三日上服素冠服
一成服日為始上玄冠素服御西角門視朝十日畢易
玄冠玄衣御奉天門視朝鳴鐘鼓鳴鞭如常朔望日暫
免陞殿一文武百官十日内俱布冠素服絰帶朝參
十日之後入左掖門則烏紗帽青衣侍班奏事退出公
衙及居私室仍素服白帽通前二十七日而除待梓宫
發引之後服常服一在京内外禁屠七日一上於
奉先等殿行禮并朝兩宫俱常服於几筵祭則服其服
服滿之日命内官代祭一兩宫遣官祭如常儀一
上祭儀内贊奏就位上香奠帛奠酒上立以帛酒各授
執事奠於靈前贊讀祝讀者立讀祝文訖贊舉哀上就
位哭贊哀止焚祝帛禮畢
典禮志發引梓宫當出端門辭祖出午門時哭臨既止
一日辭祖又復罷免而梓宫命從左王門以出於是禮
科都給事中王汝梅等上疏言天子有后以共承天地
宗祖之祀奉兩宫之歡如天之有地日之有月今皇后
正位七載齊體至尊生以禮歸没不以葬非所以重大
倫為萬世法請更議之上曰所言亦係忠愛但未審重
輕思善門哭臨逼近仁智殿從減可也午門等中門亦
當避所尊陵地既遠於列聖則辭祖之禮自不必瀆朕
已祭告内殿矣夫后尊則主益尊朕豈不知第有所壓
不得不斟酌裁制爾既而給事中徐景嵩又言哭臨辭
祖二儀臣不敢輕議若梓宫出門乃萬姓觀瞻所係王
門之議臣心實不敢安也詔如前旨發引次日上命經
筵官吉服侍班尚書方獻夫等以為山陵未畢不忍遽
爾從吉請仍令百官衣淺色朝參上不許
改諡嘉靖十五年禮部尚書夏言等奏悼靈皇后神主
先因祔於所親暫祔奉慈殿孝惠太后之側兹三后神
主既擬遷於陵殿則悼靈主亦宜暫遷奉先殿旁室歲
時享祀及有祭告祖宗則一體設饌而但不啟主匱不
見祝稱斯為合禮又先皇后正位中宫七年懿行純德
足以母儀天下其原諡悼靈考之諡法在悼雖協年中
早天之議而靈義有六類非美大之稱請下翰林院更
議襃稱垂示後世上從其言詔改諡曰孝潔至是禮部
因上改諡及遷主儀注一欽天監擇改諡九月二十九
日辰時遷主本日午時吉一翰林院撰祝文一太常寺
備辦祭品於奉先殿崇先殿奉慈殿如常儀一先期内
監官設孝潔皇后神座於奉先殿西室一是日辰時内
監官詣奉慈殿請神主洗滌重加粉飾中書官書寫欽
命大臣改題仍奉安於神座至午時皇后詣奉慈殿孝
潔皇后神主前行禮如常儀内侍官跪奏請孝潔皇后
神主詣奉先殿西室奉安興内侍官捧神主諡冊衣冠
出神主先行諡冊衣冠以次後隨内侍擎傘扇如儀後
隨行至奉先殿西室内侍官跪捧神主奉安於神座退
皇后行安神禮如常儀諡冊衣冠俱各以次奉安禮畢
后還宫詔如擬命少傅夏言題主
遷祔儀隆慶元年孝潔肅皇后遷祔永陵儀孝恪皇后
同尊諡冊寳先遣官即陵園行禮訖敕命奉遷官一員
詣陵供事啟攅先一日遣官以祔葬告天地宗廟社稷
用祝文祭告行禮如常儀司禮監禮部錦衣衞官提督
執事者設大昇輿於享殿門外葬儀以次陳設各衙門
先期分官素冠服詣陵園伺候騎送至永陵是日啟玄
宫見梓宫行祭告禮執事官陳設酒饌如常儀内贊引
奉遷官詣拜位贊四拜奠帛獻酒讀祝俯伏興四拜焚
幣帛祝文禮畢梓宫奉遷出享殿行啟奠禮執事官陳
設酒饌如常儀内贊引奉遷官詣拜位贊四拜奠帛獻
酒讀祝俯伏興四拜焚幣帛祝文禮畢壙内原安奉玄
纁玉璧五榖等物就於壙側埋瘞啟奠畢行祖奠禮執
事官進龍輴於享殿下設真亭神位輿諡冊寳輿於殿
前執事官陳設酒饌拜位如常儀内贊引奉遷官詣拜
位贊四拜奠帛獻酒讀祝俯伏興四拜焚幣帛祝文禮
畢祖奠畢内侍官詣梓宫前跪奏請靈駕進發内侍先
捧諡冊寳次捧神位銘旌俱由殿中門出各安奉輿内
梓宫降殿内侍官跪奏請梓宫升龍輴執事官奉登龍
輴啟行執翣者分列左右内侍擎繖扇侍衞如常儀梓
宫至陵園門外梓宫升大昇輿行遣奠禮如常儀遣奠
禮畢内侍官於梓宫前跪奏請靈駕進發司禮監官率
儀衞諡冊寳輿等前行鼓樂前導設而不作禮部錦衣
衞官提督葬儀等以次前行沿途軍民男女人等輳集
之處遇梓宫至皆跪俯伏候梓宫過而興工部先期搭
蓋席享殿於永陵獻殿之右候大昇輿至禮官奏請升
龍輴詣享殿行安神禮執事官陳設酒饌如常儀内贊
引奉遷官詣拜位贊四拜奠帛獻酒讀祝俯伏興贊四
拜焚帛祝分送官俱於享殿外陪拜禮畢分送官回京
將掩玄宫時行遷奠禮奉遷官詣梓宫前贊四拜興贊
跪奠帛獻酒讀祝俯伏興贊四拜焚帛祝退俟掩玄宫
時至奉遷官詣梓宫前跪内侍奏請靈駕赴玄宫奉遷
官俯伏興梓宫進皇堂安奉訖内侍官奉諡冊寳置於
前陳列冥器等畢行贈禮贈禮畢行享禮世宗肅皇帝
梓宫至永陵日遣官祭告后土天夀山并長陵等陵掩
玄宫日遣官祭謝后土夭夀山并長陵等陵祝文中俱
以孝潔肅皇后孝恪皇后祔葬一併告謝葬畢奉遷官
暫奉安神主於殿内神主還京至城外幄次百官青衣
素服序立於幄前行五拜三叩頭禮神主至午門外上
具翼善冠淺淡色服黑犀帶奉迎於午門内上步行前
導至寳善門外皇后皇子及宫眷迎於門内神主輿至
奉先殿門外内導引官導上詣神主輿前跪内侍官跪
奏請神主謁奉先殿上捧神主由殿左門入跪置神主
於褥位俯伏興贊五拜三叩頭禮畢上跪捧神主興由
殿左門出安奉輿内復至世宗肅皇帝几筵前行謁禮
畢上捧神主出安奉輿内至專殿門外内侍官奏請神
主降輿升座上捧神主奉安訖行安神禮上詣拜位贊
四拜行初獻禮奠帛奠酒讀祝俯伏興亞獻終獻復贊
四拜焚帛祝禮畢皇后皇子以下以次入拜行謁見禮
祔廟儀隆慶元年孝潔肅皇后祔廟先期内府該衙門
恭製太廟及廟寢内孝潔肅皇后合用神座儀物等項
先一日遣官以升祔世宗肅皇帝告於太廟即以孝潔
肅皇后祔享同告是日執事官設酒饌於奉先殿西夾
室内侍官設神主輿衣冠輿於奉先殿左門外至期遣
官以祔享告於西夾室行禮如常儀告畢内侍官跪奏
請孝潔肅皇后詣太廟祔享奏訖恭捧神主及内侍官
捧衣冠俱由左門奉安於輿執事者擎執繖扇如儀至
午門内候世宗肅皇帝神主至以次迎至太廟南門外
太常寺官跪奏請孝潔肅皇后神主降輿詣太廟祔享
内侍官恭捧隨世宗肅皇帝神主由左門入又内侍官
捧衣冠隨入立於世宗肅皇帝衣冠之次上捧世宗肅
皇帝神主置於褥位訖内侍官捧孝潔肅皇后神主隨
置褥位之右内待官退其謁廟賜座等禋儀俱與世宗
肅皇帝同行祭畢世宗肅皇帝神主還几筵内待官捧
孝潔肅皇后神主奉安於廟寢其衣冠同世宗肅皇帝
衣冠奉安於太廟俱第九室
孝烈方皇后(帝即位十年冊為九嬪尋立為皇后二十七年十一月宫中火崩諡為孝烈皇后)
嘉靖二十七年孝烈皇后喪禮一發喪上素冠服詣大
行皇后宫舉哀設奠畢歸喪次皇妃東宫裕王景王公
主皆素服舉哀設奠畢各歸喪次次日及第三日同
一成服上素服詣大行皇后宫舉哀設奠大斂奉安梓
宫設几筵安神帛立銘旌上具喪服皇妃東宫裕王景
王公主等皆成服行祭禮畢歸喪次上祭一壇皇妃共
祭一壇東宫祭一壇裕王景王共祭一壇公主共祭一
壇涇簡王妃祭一壇内官内使共祭一壇是日公侯駙
馬伯五府六部等衙門官共祭一壇文武官三品以上
命婦共祭一壇一每七及百日上及皇妃以下各祭
一壇一聞喪次日為始輟朝不鳴鍾鼓文武百官素
服烏紗帽黑角帶詣思善門橋南哭臨畢退於金水橋
南伺候上素服御西角門文武百官行奉慰禮退於本
衙門宿歇不飲酒食肉次日同一成服日為始上素
冠素服十二日十二日後易淺色服視朝俱在西角門
文武百官十二日内俱布帽素服絰帶朝參十二日之
後烏紂帽黑角帶素服通前二十七日而除上御奉天
門視朝服常服百官淺色衣鳴鍾鼓鳴鞭如常朔望日
暫免陞殿待梓宫發引之日百官服常服一成服日
百官各具斬衰服詣思善門橋南朝夕哭臨三日各十
五聲而止每日早哭臨畢退易素服仍入金水橋南伺
候西角門行奉慰檻如前凡在衙門視事用布裹紗帽
垂帶素服絰帶麻鞋退居即服孝服通前二十七日而
除一文武官員一品至三品命婦麻布大袖圓領長
衫麻布蓋頭晨由西華門入思善門哭臨三日而止不
許帶金銀首飾仍素服二十七日而除一在京諸寺
觀各聲鐘三萬杵聞喪日為始禁屠宰七日一軍民
素服婦人素服不妝飾俱以聞喪日爲始二十七日而
除一聽選官辦事官監生吏典僧道坊廂人等聞喪
即易素服次日至第三日皆清晨赴順天府朝闕設香
案哭臨至第四日官各具斬衰服監生人等素服朝夕
哭臨三日各十五舉聲而止仍各素服通前二十七日
而除一各王府南京浙江等十三布政司及直隸府
分禮部請敕差官訃告一在外親郡王及世子王妃
以下聞訃皆哭盡哀行五拜三叩頭禮畢易素服第四
日服斬衰服二十七日而除一在外文武官員人等
聞訃日素服烏紗帽黑角帶於本衙門宿歇不飲酒食
肉次日具斬衰服率官僚人等於衙門朝闕設香案朝
夕哭臨三日各十五舉聲而止自是素服通前二十七
日而除軍民男女止素服十三日一各王府及在外
文武衙門俱免進香一成服後三日在京文職七品
以上武職三品以上衙門陸續赴思善門外進香每日
鴻臚寺朝退後由西華門引入思善門前行禮司禮監
進几筵前一梓宫未發南京堂上官及朝鮮差陪臣
進香服制雖滿仍衰服行禮鴻臚寺引從西華門入陪
臣衰服工部製給一冊諡及發引以下與大喪同但
入虞九虞俱於宫中遣内官行禮
冊諡儀先期遣官告於太廟用牲醴祝文如常儀是日
上常服御奉天門樂設而不作正副使常服百官淺色
服黑角帶入班行叩頭禮畢左右侍班正副使入就拜
位贊四拜禮序班舉節冊案於正中置定正副使行五
拜三叩頭禮畢序班舉案行正副使後隨鴻臚寺奏禮
畢上還百官詣思善門外侍立節冊至右順門正副使
捧由正門入至殿陛上置於案内贊奏就位上香贊宣
冊太常寺官取冊立宣訖復置於案贊禮畢贊百官行
四拜禮退正副使持節復命
諡冊文嘉靖二十七年十二月戊辰冊諡大行皇后文
曰朕惟人君受命以握乾綱必資嫓德以輔隂教然元
配中失亦必有嗣克脩内治是以刑于家邦達之天下
而王化有成焉咨爾方氏出自慶門早膺淑選比遵慈
命繼正中宫孝敬柔嘉著顯聞於宗祀温慈仁惠衍餘
澤於後昆矧能保護朕躬功存濟難方期備膺夀祉詎
意俄爾崩殂追惟往勞殊切傷悼爰稽典禮用錫徽稱
兹特命太傅兼太子太傅成國公朱希忠為正使持節
少師兼太子太師吏部尚書華蓋殿大學士夏言為副
使捧冊諡爾為孝烈皇后嗚呼蒼旻不弔慨榮禄之弗
延彤管播名尚休名之罔斁庶幾永譽以慰賢衷欽哉
名山藏后崩上諭禮部曰皇后比救朕危奉天濟難冀
相始終不意遽逝痛切朕情其葬以元后命二使上殿
拜命於門内毋如故事内侍傳授節冊者明年春喪百
日修齋薦於元宫百官素服供事將葬禮官具儀請帝
曰梓宫行中道虞如禮制用九數往孝潔皇后崩上避
慈宫且别有謂今孝烈皇后功德俱踰非朕私嬖且令
即享於太廟
典禮志二月癸丑上以孝烈皇后陵名未定諭輔臣曰
朕思太祖成祖俱二后先安元宫其陵薦在何時令禮
臣寀以故事聞寀具奏洪武十五年九月十三日孝慈
皇后葬孝陵永樂十一年二月十六日仁孝皇后葬長
陵皆命名在先卜葬在後於是上令定孝烈皇后陵名
曰永陵仍御製祝文命成國公朱希忠告太廟五月丙
子禮部上言曩孝潔皇后梓宫入百官自執事外俱衰
服送至土城祭畢更常服辦事迎主用烏紗帽素服但
孝潔皇后自發引至神主還京將及半月中遇元旦百
官宜從常服今孝烈皇后初十日發引十五日即還事
體不同請令祭畢還京上曰昔有兩宫在臣從臣敬其
所尊厥禮是矣今日卿等有母事之義隨喪往來者仍
當制服祭畢回者以烏紗帽素服入朝素冠素服辦事
迎主仍制服思善門行安神禮更素冠素服從事五月
詔孝烈皇后梓宫入山陵居中之右虚其左
世宗實錄嘉靖二十七年十一月丙子詔議孝烈皇后
祔廟既而罷之先是禮部臣以后喪具期年神主當祔
享乃援孝潔皇后故事請權祔奉先殿歲時享獻上以
奉先殿非當祔之正后主即宜祔享太廟命輔臣嚴嵩
及尚書費寀等詳議明日嵩等具拜祔位次上之上曰
卿以會議之禮回奏禮至重者豈可權就又是爭考爭
王之襲也夫后固非帝而乃配者自有一廟之序遵禮
遞遷以祔新主之廟次止祝告一同設享不祝及爾安
有享從此而藏從彼之禮寀等不欲承行即用此諭會
同奏行又不可蹈前邪為姦欺計也其遵祖制承祧仁
宗祔以新序即朕位次勿得亂禮於是部臣請仍下廷
臣會議得旨會議姑己之俟再期以聞二十八年十
月戊辰孝烈皇后將及大祥禮應祔廟先是禮部請奉
安神主於奉先殿東室上欲祧仁宗而以后主祔太廟
禮部請下廷臣議有旨姑己之俟再期以聞至是大學
士嚴嵩等言竊以君父在上其遞遷以祔新主之廟次
臣等不敢遽言此識見凡陋所致蒙諭遵今祖制奉祧
仁宗祔以新序即朕位次思得仁宗在他日之所必祧
自今舉行係干宗廟大禮須集衆論之公且廟祧一節
隂不可當陽位更須議處已復奉密諭昨卿以為隂不
可當陽位則不必用祔於祖姑之例況今已不用昭穆
何取於是焉即祔皇妣之側一矣嵩言聖諭誠為至當
辛未敕諭禮部曰朕惟帝以后承乃本乎經常之道
禮以義起則觀乎會通之宜朕孝烈皇后淑德懿行久
正中宫比緣内難救朕於危厥功大焉永懷翊衞之忠
宜篤推崇之典頃者崩逝倏及再期禮當廟祔惟是太
廟九室皆滿正義即當奉仁宗祧蓋后位即朕之位序
也今宜藏主於皇妣之側每遇享居本次止設位儀品
祝不必及庶於位次既明情義攸協凡朕所以報后功
之切本實仰承天眷之隆凡在臣民勿得異視爾禮部
便擇日具儀來聞是日禮部即具上儀注詔如擬甲
申孝烈皇后神主祔於太廟命駙馬都尉鄔景和行禮
二十九年十月己卯詔議孝烈皇后升祔禮時禮部以
孝烈皇后忌辰祭禮未定請上裁上曰奉先殿未設后
位朕已前慮矣爾等執泥弄文不思大義雖主祔廟廷
視朕猶閏位然今正禮必奉遷仁宗主奉先殿設后位
即朕廟次乃可爾禮部其即會官從正歸一議聞丙
戌定奉祧仁宗昭皇帝及升祔孝烈皇后禮先是禮部
會議言孝烈皇后久正中宫功德隆重專室祔享經禮
昭然今奉先殿后位未設誠於禮未備然而遽及廟次
則臣子之情不惟不敢實不忍也臣等竊以為孝烈皇
后神位宜仍遵敕諭安奉先殿慈孝獻皇后之側凡祭
享儀節除忌祭讀祝外其餘並如敕諭則禮制歸一矣
是時大臣會議尚書徐階頗以祔廟為不可都給事中
楊思忠主階議餘無言者上使人覘知狀及疏入上乃
曰爾等懷二之心牢至於今邪今兹非專論后又非子
為親夫為婦也正義止以朕躬論顧無人肯奉議者爾
階與思忠二人議定以聞即是矣於是階思忠言臣等
愚昧不能仰知聖意竊惟周建九廟三昭三穆率六世
而祧至後兄弟相及則亦有不能具六世者況國朝廟
制用同堂異室與周禮不同今太廟九室皆滿若以聖
躬論仁宗當祧固不待言但此乃他日聖子神孫之事
而煩皇上身自議之則臣等之心尚有所未安者謹案
夏廟五商廟七周廟九夫禮由義起五可以七七可以
九則九之列亦可加也臣等以為今日之事宜準三代
廟數遞增之例於太廟及奉先殿各增二室而以其一
升祔孝烈皇后則仁宗可不祧而孝烈皇后可速正南
面之位且在皇上無預祧以俟之嫌上曰會議當令人
人盡言今兩人各一言而止非懷二邪爾等臣子之義
於當祧當祔正宜力請何得謂之自議且禮得其正何
避預祧以俟為嫌邪其便歸一會奏於是階等復會諸
大臣議言聖見高明超出千古非臣等所及謹案唐虞
夏五廟其祀皆止四世周九廟三昭三穆然而兄弟相
及亦不能盡足六世今仁宗已為皇上五世之祖以聖
躬論仁宗於禮當祧禮曰天子之與后猶日之與月隂
之與陽相須而成天子修男教父道也后修女順母道
也孝烈皇后久正中宫母儀萬國於禮當祔臣等衆論
攸同宜奉祧仁宗升祔孝烈皇后於太廟第九室及奉
先殿神位一體遷祔以明典禮疏入報聞已禮部以忌
祭在近請旨欲擬上祧祔及奉安神位儀節上猶憾禮
官初議不即許乃曰孝烈皇后所奉配者乃入繼之君
又非六禮之始忌日雖不祭亦可部臣愈益惶恐乃言
皇上受天景命纉祖鴻業神功聖治超越百王武烈文
謨佑啟萬世所謂應運大有為之君孝烈皇后德隆貞
一行備清眞祇奉兩宫助祭宗廟則聖孝益彰親蠶西
内表率六壼則王化益朗至於拯危車駕弭變宫闈勲
烈蓋乾坤慶澤流宗社所謂以聖配聖炳乎相成者也
而皇上謂非六禮之始欲罷忌日之祭臣等伏覩本朝
故事宣宗章皇帝廟舍恭讓皇后而祔孝恭章皇后憲
宗純皇帝廟舍吳后而祔孝貞純皇后忌日必致祭於
奉先殿則是祖宗之制原無先後之拘況孝恭章皇后
及孝貞純皇后德雖盛而未聞有功孝烈皇后功既崇
而兼有其德今日升祔之禮忌祭之儀典則俱存臣民
共戴幸容臣等具儀開奏奉祧仁宗祔孝烈皇后於太
廟第九室奉安神位於奉先殿至期舉行忌祭則正義
明而禮制定矣上曰非天子不議禮后本當祔廟居朕
室次自前歲朕諭之丞弼示之禮官顧謂今日未宜此
言徒飾聽使愚者惑之曰忠諱之情實俟題朕之神主
爾乃命候旨行事已而上諭輔臣曰卿直内固因贊事
上玄然國家大政未嘗不與計昨議后忌祭禮官及諸
臣不肯從正即末所云猶強爾由此觀之人心全不識
天時初以皇兄無嗣皇考係近親屬在朕躬本之天定
今爭親爭帝爭祔爭名三十年矣猶不明至是乎今即
不忍奉祧仁宗且置后主别廟將來由臣下議處令忌
日奠一巵酒不至傷情卿等其更言之於是閣臣傳諭
禮部部臣不敢復言第請如制祧祔擇吉行禮上乃許
之
乾學案九廟之數論帝不論后今世宗尚在
而遽祧仁宗此何禮也彼其暴戾性成於祖
宗且不顧何有於廷臣之正議乎厚其妻而
黜其祖誠九廟之罪人也
孝靖王皇后(光宗母)
神宗實錄萬歷四十八年孝靖皇后王氏將葬承運庫
太監王虎題請置造金珠二十四萬有竒稱引仁聖慈
聖兩太后為例臺臣王象恒疏請裁節其略曰臣草茅
書生固不知喪禮費金珠何用即製造冠服費不過數
十數百料自足辦乃各色金開至二千九百餘兩各樣
珠至五萬九千餘顆猫睛祖母綠青紅寳不等項至數
千塊白玉琥珀等項至數百觔片腦至三千觔此果盡
以充喪禮之用邪抑别有冒破邪不知此事何事而猶
思因之以為利邪況大行皇后端靜恭儉己風示於生
前豈冥漠之中反需此邪戸部尚書李汝華以度支匱
乏力爭之奉旨這成造冠頂等項錢糧係祖宗舊制禮
不可闕例用三分一分入金井一分祔廟一分冊諡著
作速辦進以襄大典給事戸科官應震復引喪禮用金
石為非即使金珠緣飾但取成禮聊寄如存一念足矣
何必估值太重估值太奢寧苐靡財實且悖禮反覆千
言不聽
乾學案萬歷之季府藏空虛而送終侈靡若
此可歎也且明會典並不載冠頂諸飾不知
昉於何時古之葬者木車茅馬謂之明器備
物而不可用冠以珠玉飾以金石是死者而
用生者之器何為也哉
廢后喪禮
宋仁宗廢后郭氏(天聖二年立為皇后後廢為淨妃居長樂宫景祐元年出居瑶華宫薨上)
(悼之追復皇后而停諡冊祔廟之禮)
名臣琬琰之章歐陽修撰劉敞墓誌至和三年祫祭禮
臣請祔郭皇后於廟自孝章以下四后在别廟者請毋
合食公議曰春秋之義不薨於寢不稱夫人而郭氏以
廢薨案景祐之詔許復其號而不許其諡與祔謂宜如
詔書又禮於祫未毁廟之主皆合食而無帝后之限且
祖宗以來用之傳曰祭從先祖宜如故皆從公言
明憲宗廢后吳氏(上即位七月立尋廢居西内孝宗始生后保抱惟謹孝宗德之即位命宫)
(中進膳如母后禮正德中薨劉瑾欲焚之王鏊不可乃得葬)
武宗實錄正德四年春正月憲宗廢后吳氏薨大學士
李東陽等言漢成帝廢后許氏葬延陵交道廐西光武
廢后郭氏葬北邙山凡皇后廢黜史冊猶稱廢后書其
葬地不曾有降為庶人之禮后吳氏原奉憲宗皇帝詔
書云退居别宫閒住累朝以來服食供奉皆從優厚今
日之事宜令禮部斟酌儀節凡事宜從減省而殯斂祭
葬皆不可闕以存皇上敬老念舊之心播之天下傳之
後世亦美事也上諭禮部喪禮放英廟惠妃故事太常
寺以祭儀請命歲時用素羞别祭於墓所
讀禮通考卷七十四
