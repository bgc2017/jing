讀禮通考卷八十刑部尚書徐乾學撰
喪儀節四十三
皇太子為親藩外戚制服臨喪儀
開元禮東宫為諸王妃主舉哀本司散下其禮所司隨
職供辦齋師先於宜秋門外道東設皇太子次南向周
以行幃設素下牀褥席守宫於重明門外設宫臣七品
以上便次其日舉哀前三刻左庶子版奏請中嚴舉哀
前二刻諸衛率列仗如常掌儀於次前設宫臣五品以
上哭位文東武西重行北面相對為首又設一品以下
七品以上於帷宫門外亦如之又於次前設奉慰位宫
臣七品以上應陪慰者並赴集便次改服素服前一刻
通事舍人引一品以下俱就門外位文武侍衛之官並
詣閤奉迎如常式左庶子版奏外辦皇太子服素服升
腰輿出閤從幃宫後門入降輿就哭位即坐侍衛如常
儀左庶子跪奏請為某王(若某公某主王太后王妃)舉哀俛伏興皇
太子哭通事舍人引宫臣五品以上入各就班位立定
舍人贊拜宫臣在位者皆再拜舍人贊哭宫臣在位者
皆哭十五舉聲舍人贊止宫臣在位者皆止舍人引宫
臣行首一人進詣奉慰位跪奉慰俛伏興引退還本位
舍人贊拜宫臣在位者皆再拜舍人引宫臣等出其六
品以下位於門外者典謁贊拜贊哭贊止引退皆如門
内之儀左庶子跪奏請哭止俛伏興還本位皇太子止
升腰輿還侍衛從至閤如常其日晡哭則晡前二刻奏
嚴一刻奏辦皇太子仍初服出即位次哭如初(其宫臣等非近)
(侍者其日晡臨不集)皇太子於師保傅奉慰再拜則左庶子奏興
受荅再拜乃坐哭自後本服周者三朝哭而止本服大
功者其日晡哭而止本服小功以下一舉哀而止其有
皇子皇孫應陪舉哀者皇子則位於皇太子之下絶位
皇孫則位於東間之南北面與皇太子俱哭於引宫官
以下退已乃贊止引退其應拜慰者引進跪奉慰如常
禮
為外祖父母舉哀本司散下其禮所司隨職供辦齋師
先於東宫别殿北壁下設素下牀席為皇太子舉哀成
服位南向有司先製皇太子小功五月之服其為妃父
母則製緦麻三月之服所司先於重明門外之左右量
設宫臣以下次其日舉哀前三刻左庶子版奏請中嚴
舉哀前二刻諸衛率屯門列仗如常掌儀於舉哀殿前
設宫臣五品以上哭位文東武西重行北面相對為首
又設一品以下九品以上哭位於舉哀殿門外亦如之
又於階下當舉哀位北向設奉慰位宫臣應陪臨者並
赴集便次改服素服齋師以篋奉衰服升立於殿東間
北面立典謁引一品以下九品以上俱就門外位文武
侍衛之官詣閤奉迎舉哀前一刻左庶子版奏外辦至
時皇太子服素服升輿出升别殿降輿即哭位坐侍衛
如常左庶子跪奏請為故某官(若某郡君)舉哀俛伏興皇太
子哭十五舉聲左庶子跪奏請哭止成服俛伏興皇太
子止哭齋師以篋奉衰服進跪授興仍贊變服焉(於變服則)
(權設步幛已而去之)成服已左庶子又跪奏請哭俛伏興皇太子
哭通事舍人引宫臣五品以上入就殿前位舍人贊拜
宫臣在位者皆再拜舍人贊哭宫臣在位者皆哭十五
舉聲舍人贊止宫臣在位者皆止舍人引宫臣行首一
人進詣奉慰跪奉慰俛伏興舍人引退還本位舍人贊
拜在位者皆再拜舍人引五品以上退出其六品以下
位於門外者典謁贊拜贊哭贊止引退如殿庭之儀左
庶子跪奏請哭止興還本位皇太子止升輿降還侍衛
詣閤如初其日晡哭則晡前二刻奏嚴一刻奏辦皇太
子服衰服出即位次哭如初(宫官不集)自後朝晡凡三日而
止
為良娣舉哀與為諸王妃主舉哀禮同其異者於内外
殿三朝哭而止為良媛等舉哀與良娣同一舉哀而
止為師傅保舉哀與為諸王舉哀禮同其異者一舉
哀而止為宫臣舉哀與為諸王舉哀禮同其異者一
舉哀而止其為舉哀通第三品以上其餘官即隨恩賜
之淺深也
乾學案皇帝為外祖父母皇后父母東宫為
外祖父母妃父母成服即在舉哀之日故附
於舉哀條後其皇后與東宫妃為父母祖父
母外祖父母成服在第三日其儀注與舉哀
不相接故别錄於篇末又案開元禮有皇
帝為皇后父母成服之禮而太子於妃之父
母無之當是闕文大約倣外祖父母成服儀
注而用緦麻三月之服亦猶皇帝之於皇后
父母也
東宫臨諸王妃主喪本司散下其禮所司隨職供辦守
宫先於重明門外之左設三師等次又於主人第大門
外之右設皇太子便次南向又於大門之左右隨便設
陪從之官次其所臨者五屬之親先集列於主人之第
其執事先於寢北設幛幔為主人五屬婦人拜哭次其
日出宫前四刻左庶子版奏請中嚴出宫前三刻搥一
鼓為一嚴(三嚴時節前一日左庶子奏裁)二衛率等備列常行仗衛鹵
簿所出宫門外内如常儀出宫前二刻又搥二鼓為再
嚴奉禮於重明門外之左右設宫官從者位文東武西
重行相向皆以北為上齋師先於主人大門外次内設
皇太子座南向又於主人堂上中間近北設素下牀席
為皇太子哭位南向掌儀於主人庭設從官之位文東
武西重行北面相對為首又於皇太子座前階下設奉
慰位主人執事於堂下設五屬之親位於東階之東重
行西向北上(以服精麄為序而尊者差前下皆準此)又設五屬婦女位於
堂北幔下主女位於東廂西面南上妻妾位於西廂東
面南上衆婦人位北廂南面諸婦女在西諸親在東相
對為首(其五屬内外並陪臨於此所)其陪從宫官以下皆常服赴集
其位有司整列皇太子四望車及副車仗衛之屬應列
鹵簿者於外内如常儀出宫前一刻又搥三鼓為三嚴
諸侍衛之官俱詣閤奉迎左庶子版奏外辦皇太子服
常服升輿以出扇蓋及侍從如常儀皇太子降輿升車
中允進跪奏稱中允臣某言請車發俛伏興退復位(凡中)
(允奏請皆進跪奏稱某官臣某言訖俛伏興)車動中允興贊者夾引以出至
侍臣上馬所中允奏稱請車權停令侍臣上馬左庶子
承令退稱令曰諾中允退稱侍臣上馬贊者承傳文武
侍臣皆退上馬畢中允奏請車發退復位皇太子車動
鼓吹不作三師乘車訓導三少乘車訓從宫臣文武應
陪從者皆乘馬以從如常至主人大門次前左庶子進
跪奏請降車俛伏興還侍衛皇太子降車升輿入次其
車輿以下鹵簿仗衛之屬列於次前之左右皇太子變
服素服其陪從之官各就次變服素服侍臣及文武官
不變服相者引主人内外五屬之親各服衰服就堂下
位次哭掌儀一人立於堂下東階東南贊者二人立於
其南差退俱西面皇太子變服訖升輿出侍衛左右如
初主人免絰去杖相者引出俟大門外遥見輿止哭再
拜迎仍引主人先入門左西面立不哭(若未殯則通拜迎拜送於大門)
(之内)相者贊衆主人以下皆止哭皇太子至堂左庶子跪
奏請降輿升俛伏興(於所臨之喪非尊者則乘輿升堂)皇太子降輿升
自東階即位哭(應拜者則奉引拜靈次)侍臣夾升列於戸内外及
階下之左右其仗衛鹵簿止列於門内外之左右並如
常儀司儀引主人進中庭北面掌儀稱拜主人以下應
拜者皆再拜令引主人升司儀引主人升立於戸内之
東西面左庶子跪奏請哭俛伏興皇太子哭掌儀稱哭
贊者承傳唱可哭(凡掌儀有辭贊者俱承傳)主人以下及在位者皆
哭通事舍人引諸從官應陪位者入即班位立定掌儀
稱拜從官在位者皆再拜掌儀稱哭從官在位者皆哭
十五舉聲掌儀稱止從官在位者皆止通事舍人引從
官行首一人進詣奉慰位跪奉慰俛伏興引退還本位
掌儀稱拜從官在位者皆再拜訖舍人引從官出左庶
子跪奏請哭止撫慰主人俛伏興皇太子止興就主人
前執手訖主人再拜皇太子復位哭又盡一哀(凡所臨非本服)
(五屬之親則一哭而止)左庶子跪奏請哭止俛伏興皇太子止掌
儀稱止主人以下在位者皆止司儀引主人降立於庭
中之東北面掌儀稱拜主人以下在位者皆再拜左庶
子奏請還皇太子降升輿出侍衛如初司儀引主人先
出俟於大門外拜送皇太子至次降輿即座服常服司
儀引主人哭還廬次皇太子停大次未發前三刻左庶
子版奏請嚴有司依式先奏三嚴搥鼓如初二衛率等
整列仗衛鹵簿還塗如來儀奉禮設宫官陪從者位於
皇太子次前道左文武皆重行向道陪從之官各於次
變服訖謁者各引就班位三嚴已左庶子又奏外辦皇
太子升輿出升車還宮左庶子奏請及宫官陪從不鳴
鼓吹皆如來儀到重明門外宫官文武皆下馬三師三
少各還皇太子至殿前逥車南向左庶子跪奏請降車
俛伏興皇太子降車乘輿入侍臣從至閤左庶子奏請
解嚴將士各還其所宫臣皆退臨外祖父母喪臨
妃父母喪臨師傅保喪臨宗戚喪臨官臣喪皆
與臨諸王妃主喪禮同其臨諸王妃主以下内喪則並
位於前寢次(其尊親應就喪殯寢者則臨殯可)凡所臨諸王妃主以下
喪若未殯若已殯或臨啟引或練禫皆以本服親疏及
恩賜深淺而為疏數之異其親臨之儀及主人迎待之
式其禮如初其所臨者若鄰宫闕率爾往還則容不備
常行仗衛與嚴鼓皆禀當時别旨而為儀注其宫臣陪
從文武之官亦準臨時備略(備之言警衛備也略之言不備)皇太子每
過太廟則左庶子奏式過乃復常
皇太子為外祖父母除服本司散下其禮所司隨職供
辦守宫先於重明門外之左右設宫臣次如初於除服
前之夕有司於别殿設下牀席焉其日平明而除服(外祖)
(父母則五月妃父母則三月並先下旬之吉其從朝制公除則外祖父母五日妃父母三日而除之)於除
服前三刻左庶子版奏請中嚴諸衛率屯門列仗如常
掌儀於别殿前設宫臣位如初又設奉慰位如初又設
一品以下九品以上位於别殿門外如初宫官文武應
陪臨者並赴集便次各改服素服掌儀引就門外位齋
師以篋奉素服吉屨升殿東間北面立腰輿詣寢庭侍
衛之官詣閤奉迎如常式除服前一刻左庶子版奏外
辦皇太子仍衰服御輿出升堂降輿即位其近侍之官
從升侍衛夾引如常儀左庶子跪奏請哭俛伏興皇太
子哭十五舉聲左庶子跪奏請哭止除服俛伏興皇太
子止齋師奉衣履進跪授興仍贊變服焉(於變服權設步幛已而去)
(之)於變除已左庶子跪奏請哭俛伏興還本位皇太子
哭通事舍人等入各即班位舍人贊拜宫臣在位者皆
再拜舍人贊哭宫臣在位者皆哭十五舉聲舍人贊止
宫臣皆止舍人引宫臣文武行首一人進詣奉慰位跪
奉慰俛伏興引還本位舍人贊拜宫臣在位者皆再拜
舍人引宫臣等出其六品以下位於門外者典謁贊拜
贊哭贊止引退如門内之儀左庶子跪奏請哭止還俛
伏興皇太子哭止御輿降還侍近詣閤如常儀皇太子
於師傅保奉慰再拜則左庶子奏興受荅再拜乃坐哭
皇太子為外祖父母除服則皇子等位於太子之下差
退即位次哭變服素服又哭引退如皇太子之儀其皇
孫等服素服侍者引即庭拜引升位於東閤之南北面
與皇太子俱哭於皇太子變服已重哭則引進皇太子
前跪奉慰俛伏興再拜復位哭於宫官等退贊哭止引
復階下位拜退
東宫臨奠諸王以下喪儀訃至命太史擇日臨奠前一
日有司於主人之第廳西設皇太子次其日質明皇太
子服常服以出侍衛如常將至主人以下衰服去絰杖
出中門止哭迎於大門再拜退先入立於門右皇太子
至廳前就次主人升立哭於柩東婦人立哭於柩西(婦人)
(隔以行帷)贊者(以内侍緫)引皇太子出次步至靈座前三上香三
奠酒主人進詣皇太子前跪哭皇太子撫慰訖主人以
下皆再拜退皇太子出就次還宫如儀
政和禮東宫為諸王以下喪舉哀儀訃至命太史擇日
舉哀前一日所司於舉哀所設次周以簾帷其日皇太
子常服就次侍衛如常至次南向坐俟時至釋常服服
素服禮直官引左庶子當次俯伏跪曰某官姓名言請
皇太子為某官封某薨舉哀(婦人稱某人某氏餘各隨所稱)言訖俯伏
興又躬跪曰請皇太子舉哀十五舉音又躬請可止皇
太子哭止禮直官引左庶子退西向立宫官以下奉慰
訖皇太子釋素服服常服還如儀
皇太子妃為父母親屬制服臨喪儀
開元禮皇太子妃為父母祖父母舉哀其日赴喪者至
本司散下其禮所司隨職供辦訖舉哀前三刻司則版
啟請中嚴掌筵先於别殿東壁下設薦為妃舉哀位西
向為祖父母則北壁下南向别殿前設幔幔下北面設
良娣以下位西上前二刻女侍臨者集列於閤外便次
司則一人升立於殿上東楹之南女史二人立於階下
並西面前一刻司則版啟外辦至時引妃出升殿侍衛
如常典版啟赴聞司則傳啟稱某官(若某夫人)以某日月辰
薨妃啼若哭(父母啼祖父母哭)盡一哀問故又哭盡哀妃改素
服良娣以下侍臨者皆素服哭入盡哀女侍者(以司閽下女史)
(為之)引良娣以下入各就位司則稱拜女史承傳(凡司則有辭女)
(史則承傳)良娣以下在位者皆再拜司則稱哭良娣以下在
位者皆哭十五舉聲司則稱止良娣以下在位者皆止
司則稱拜良娣以下在位者皆再拜司則稱下女侍者
引良娣以下退司則跪啟請哭止妃止從臨者皆止妃
退舍别次侍從者侍衛如常於閤哭臨如常禮其日晡
臨前二刻啟嚴良娣以下赴集一刻啟辦至時引各復
位司則跪奏請哭妃哭臨如初良娣以下皆哭十五舉
聲司則稱止皆止但無拜其他如前儀妃為父母之舉
哀也其妃女亦素服引升位於戸内之東北面與妃俱
哭於良娣以下之退也贊止引退自後奔赴如别禮其
有疾故未及奔則自後朝晡赴集啟引即位哭臨如初
以至成服若曾祖高祖父母薨舉哀與為祖父母同
聞外祖父母喪與為祖父母聞喪禮同其異者於别宫
次其日晡臨後三朝哭臨而止為諸王妃主舉哀與
為祖父母舉哀禮同本服大功者其日晡臨而止小功
以下一舉哀而止為良娣以下舉哀與為諸王妃主
舉哀禮同其良娣以下則一舉哀而止為宗戚舉哀
與諸王妃主舉哀禮同其日内外應奉慰者赴集啟引
即上下位次哭撫慰及拜哭奉慰如常禮(自後皆然)其宫官
等應奉慰者赴集宫門奉慰如常禮
政和禮皇太子妃為父母祖父母成服三日成服本司
散下其禮所司隨職供辦掌筵先於妃舉哀别殿東壁
設素下牀席為妃成服位西向為祖父母則北壁南面
所司先製齊衰周之服又製良娣以下亦如之其日成
服前三刻司則版奏中嚴女侍臨者升列於别殿上哭
不絶聲前二刻司則於别殿前幔下整設良娣以下喪
位如初又於殿上妃位前設席為奉慰良娣以下乃初
服集列於閤外次女侍者各以篋奉其衰服進授仍贊
變服焉司則一人升立於殿上東楹之南女史二人立
於階下並西南面掌嚴以篋奉衰服升東間北面立成
服前一刻司則版啟外辦妃仍初服即位侍衛如初司
則跪啟請哭妃哭從臨者皆哭十五舉聲司則跪奏請
止哭成服妃止掌嚴以篋奉衰服進跪授興仍贊變服
焉(於變服則權設步幛已而去之)變服已司則又跪啟請哭妃女侍者
引良娣以下入即位司則稱拜良娣以下在位者皆再
拜司則稱哭良娣以下在位者皆哭十五舉聲司則稱
止良娣以下在位者皆止女侍者引良娣行首一人升
詣妃前席位跪奉慰與侍者引降還本位司則稱拜良
娣以下在位者皆再拜女侍者引良娣以下退司則跪
啟哭止從臨者皆止妃退舍别室如常禮侍從者侍衛
如初其日晡臨晡前二刻啟嚴良娣以下赴集一刻啟
辦引即位哭臨如初其有妃女應成服者則製小功五
月之服引升即位如初與妃俱成服哭臨先拜慰如良
娣之儀退贊止引退自後朝晡哭臨以至卒哭(若公除則加别)
(禮)其高祖曾祖父母則於良娣以下成齊衰三月之服
如常禮為外祖父母成服與為祖父母成服禮同其
異者與良娣以下俱成小功五月之服
開元禮皇太子妃除父母祖父母喪服之制本司散下
其禮所司隨職供辦所司先製妃及良娣以下素服導
客舍人先於别殿閤外整設良娣以下便次如初又於
别殿前整設幛幔為良娣以下拜哭次以十三月而除
服於除服前之夕妃晡臨已有司除其故位次而設新
下牀席焉其日平明後而除服於除服前三刻司則版
啟中嚴女侍臨者升列於别殿上哭臨如初除服前二
刻司則於别殿前幔下整設良娣以下位次又於殿上
妃位前設席焉為跪奉慰位良娣以下仍衰服集列於
閤外便次女侍者以篋奉其素服進授仍贊變除焉司
則一人升立於堂上東楹之南女史二人立於堂下並
西面掌嚴以篋奉素服升東間北面立前一刻司則版
啟外辦妃仍服衰服引出升即位次常侍從者侍如初
妃哭從臨者皆哭十五舉聲司則跪啟哭止從禮制除
服妃止掌嚴以篋奉素服進跪授興仍贊變除焉(於變服則)
(權設步幛已而去之其侍臨者亦從變除)變除已司則又跪啟請哭妃哭女
侍者引良娣以下入即班位司則稱拜女史承傳唱可
拜(凡司則有辭女史皆承傳)良娣以下在位者皆再拜司則稱哭良
娣以下在位者皆哭十五舉聲司則稱止良娣以下在
位者皆止女侍者引良娣行首一人升進妃前席位跪
奉慰興女侍者引降還本位司則稱拜良娣以下在位
者皆再拜女侍者引良娣以下出各還宫寢如常禮司
則跪啟請哭止還妃哭止從臨者皆止妃降還内寢侍
衛如初除外祖父母服與祖父母服同其行公除之
禮則五日而除
政和禮東宫妃為外祖父母喪舉哀儀訃至擇日舉哀
前一日所司於舉哀所設次周以簾帷其日皇太子妃
服常服就次侍衛如常至次南向坐俟時至釋常服服
素服尚儀(以内臣攝下同)詣次前跪曰請皇太子妃為外祖父
某官封薨舉哀(或稱卒外祖母曰外祖妣某人某氏餘皆依所稱)言訖俛伏興
又躬曰請舉哭皇太子妃舉哭十五聲又躬曰可止皇
太子妃哭止尚儀退西向立贊者(以内臣攝下同)引東宫命婦
詣次前奉慰訖皇太子妃釋素服服常服還東宫如儀
為外祖父母喪成服儀訃至擇日成服前一日所司於
主人正寢東階下設皇太子妃次周以簾帷中門内設
東宫内命婦次其日皇太子妃服常服侍衛如常至主
人第廳前降車贊者前引詣次西向坐俟時至皇太子
妃釋常服服素服尚儀詣次前跪曰請皇太子妃為祖
父某官封薨成服(或稱卒祖母曰祖妣某人某氏父母隨所稱)言訖俛伏興
又躬曰請舉哭皇太子妃舉哭十五舉音又躬曰可止
皇太子妃哭止尚儀退西向立贊者引東宫内命婦奉
慰訖皇太子妃釋素服服常服還東宫如儀
皇帝敕使弔奠冊贈親藩外戚儀
開元禮皇帝敕使弔諸王妃主喪本司散下其禮所司
隨職供辦守宫先於主人第大門外之右設使者次南
向其日使者至掌次者引之次内外衰服司儀引主人
以下俱立哭於東階下婦人立哭於殯所如常儀使者
素服出次司儀引立於大門外西東面持節者立於使
者之北少退史二人對舉弔書案立於使者之南差退
俱東面(城外者不持節)司儀入告主人去杖免絰司儀引主人
出門止哭迎於大門外見賓先入立於門右北面司儀
引使者入持節者先導持案者次之内外止哭使者入
門而左立於階間南面節在使者之東少南西向持案
者立於使者西南東面司儀引主人進當使者前北面
持節者脫節衣史以案進詣使者前使者取弔書持案
者退復位使者稱有制弔主人哭拜稽顙内外皆哭司
儀引主人進受弔書退立於東階下西面哭持節者加
節衣司儀引使者持節者先導持案者次之出復門外
位主人以弔書授左右司儀引主人出内門止哭拜送
於大門外使者還主人杖哭而入取弔書於階下升奠
於柩東使人若須私弔則通名引入弔如常禮訖引出
若朝使致賻賓至主人迎受如弔書儀唯賻物掌事者
受以東(東藏之也)其賻物簿如受弔書儀勅使弔后父母
喪勅使弔外祖父母喪勅使弔貴臣喪勅使弔
宗戚喪勅使弔蕃國主喪皆與弔諸王妃主喪禮同
唐會要宣宗大中十六年十月詔有司宰臣周親慘故
欲行宣弔之禮宜令參酌太常院奏宰臣周親如是伯
叔及親兄弟或曾居重任或位列朝行七品以上官則
請行宣弔之禮如年齒幼官位卑及其餘周親並請不
用遣使庶輕重之宜有節降殺之義得中若宣弔例以
期年伏慮有煩聖聽從之
唐書劉仁軌傳仁軌卒詔百官赴哭
開元禮制遣百寮會王公以下喪之禮守宫先於主人
第大門外隨便量設百官文武應會弔者便次其日司
儀令先於主人第前寢庭北面重行設百官位以西為
上百官應會弔者並赴集主人第大門外便次各服素
服司儀以次引入就班位立定司儀贊可哭諸官在位
者皆哭十五舉聲司儀贊可止諸官在位者皆止司儀
引諸官行首一人升詣主人前席位展慰(非應致敬者則立慰)訖
引降出又司儀引諸在位者以次出(不致敬者出應致敬者再拜引退)
皇帝敕使冊贈諸王守宮於主人大門外之西設使者
及副使次南向其日使人及副公服從朝堂受冊載於
犢車使人及副各備鹵簿(鼓樂備而不作)至主人大門外降車
掌次者引之次内外衰服司儀引主人以下就東階下
位婦人升就堂上位皆立哭使者出次謁者絳公服引
立於門西東面使副立於使者之南持節者立於使者
之北少退史二人對舉冊案立於使副西南俱東面(城外)
(者無鹵簿不持節)司儀入告主人去杖免絰司儀引主人出門
止哭迎使者於大門外見賓先入立於門右北面謁者
引使者入持節者先導使副及持冊案者次之内外止
哭使者升立於柩東北廂南面持節者在使者之東少
南西向使副立於持節南持冊案者立於使副東南俱
西面司儀引主人升立於階上當使者北面持節者脫
節衣史以冊案進使副前使副取冊案退復位使副以
冊進使者受稱有制主人降於階間北面哭拜稽顙内
外皆哭司儀引主人升復北面位内外止哭使者讀冊
訖主人降於階間北面哭拜稽顙内外皆哭司儀引主
人升詣使者前受冊退跪奠於柩東興降立於東階下
西面如初使人授冊訖持節者加節衣謁者引使者持
節者先導使副及持案者次之出復門外位司儀引主
人出内門止哭拜送於大門外使者還主人絰杖哭而
入其使者應私弔則通名引入弔如常禮引出敕使
冊贈外祖父母敕使冊贈后父母敕使冊贈貴臣
敕使冊贈蕃國主與冊贈諸王禮同若主人六品以
下則拜及受制皆於堂下凡冊贈使者之尊卑並準
吉授若冊贈妃主則内侍之屬為使其先行事者亦如
之同準吉授凡冊贈應諡者則文兼諡又致祭焉而致
祭不必有贈諡(凡贈官通以蠟印為畫綬)凡冊贈之禮必因其啟葬
之節而加焉其或既葬者則主人仍於靈寢受之其禮
如初其或既除服乃追而冊贈者主人受之於廟禮亦
如之其異者主人不哭其服則公服若單衣介幘其於
靈寢若廟並先設祭以告神其未立廟者則受之於正
寢
皇帝敕使致奠諸王妃主喪守宫於主人大門外量設
便次使者至掌次者引之次内外衰服司儀引主人以
下俱就東階下位婦人就堂上位皆立哭使者公服出
次謁者絳公服引立於門西東面執事者陳牢饌於使
者東南當門北向西上司儀入告主人去杖司儀引主
人出内門止哭迎於大門外見賓先入立於門右北面
謁者引使者入内外止哭使者升自東階立於柩東少
北南面執事者以牢饌入升設於柩東西向南上司儀
引主人升自西階立於階上當使者北面執事者酌酒
西面奠於席退復位使者曰某封若某位將歸幽宅制
使某奠主人降詣階間北面哭拜稽顙内外俱哭謁者
引使者及從者降出復門外位初主人拜稽顙訖司儀
引主人退哭於東階下使者出司儀引主人出内門止
哭拜送於大門外使者還主人杖哭而入敕使致奠
外祖父母喪敕使致奠后父母喪敕使致奠貴臣
喪敕使致奠蕃國主喪並與致奠諸王妃主喪禮同
政和禮皇帝遣使弔諸王以下喪前期所司於受弔者
之第大門外設使者次使者至贊者引入次内外衰服
贊者引受弔者以下降立哭於東階下婦人立哭於殯
所使者常服出次於門外西向立史二人以案奉詔書
立於使者之側贊者引受弔者免絰去杖出門止哭迎
使者大門外見訖先入庭下望闕立史二人捧詔書案
前行贊者引使者從入内外止哭從者詣庭下少北向
立史以案進使者搢笏取詔書加於笏上史以案退使
者少進於受弔者前稱有詔弔受弔者舉哭再拜稽顙
内外皆哭贊者引受弔者進詣使者前跪受詔書興復
位贊者引使者歸次受弔者以詔書授執事者舉哭拜
送使者於大門外使者還贊者引受弔者杖哭而入升
堂取詔書奠於柩前若致賻或賵如受弔書之儀
皇帝遣使奠諸王以下喪前期所司於受奠者之第大
門外設使者次使者至贊者引入次内外衰服贊者引
主人以下降立哭於東階下婦人升立哭於柩之右使
者常服出次立於大門外有司陳饌於柩前贊者引主
人去杖出中門止哭於大門外迎見使者訖先入立於
門右贊者引使者入内外止哭使者升自東階立柩前
之右贊者引主人升自西階立當使者前使者以醆奠
酒訖曰某官封諡將歸幽宅詔使某奠(有祭文則贊者宣讀)主人
降階間北面舉哭再拜稽顙内外俱哭主人退哭於東
階下贊者引使者出從者從出主人止哭拜送使者於
大門外使者還主人杖哭而入
宋史建炎初以軍興罷宗室賜與至有喪不能斂者齊
安郡王士㒟以聞詔緦麻袒免親任環衛官而身亡者
賜錢有差
政和禮皇帝遣使賵賻諸王以下喪如受弔書之儀(詳見)
(上卷)
皇帝遣使奠諸王以下喪前期所司於受奠者之第大
門外設使者次使者至贊者引入次内外衰服贊者引
主人以下降立哭於東階下婦人升立哭於柩之右使
者常服出次立於大門外有司陳設於柩前贊者引主
人去杖出中門止哭於大門外迎見使者訖先入立於
門右贊者引使者入内外止哭使者升自東階立柩前
之右贊者引主人升自西階立當使者前使者以琖奠
酒訖曰某官封諡將歸幽宅詔使某奠(有祭文則贊者宣讀)主人
降階間北面舉哭再拜稽顙内外俱哭主人退哭於東
階下贊者引使者出從者從出主人止哭拜送使者於
大門外使者還主人杖哭而入
皇帝遣百寮會喪前期一日所司於主人第大門右量
地之宜設百官(朝參官以上)會弔者次其日先於主人寢庭
設百官位重行應會弔者集於門外次各常服贊者以
次引入就位立定贊者曰可哭百官在位者皆哭十五
舉聲贊者曰可止百官在位者皆止哭贊者引為首一
員升詣主人前展慰訖贊者引降出諸在位者以次而
出(應致恭者皆再拜而出)會葬如會喪之儀
明集禮皇帝遣使冊贈王公大臣儀注前期禮部奉準
製冊翰林院取旨製文(如不用冊則吏部用誥命)中書省禮部奏請
某官為使發冊之日祠部設龍亭香亭於午門前正中
執事於受冊者之家設宣制官位於正廳之東北南向
喪主代受冊命者位於廳前北向至期禮部官封冊文
以盝匣盛之黃袱包裹置於龍亭中用儀仗鼓樂前導
至受冊者之家代受冊者出迎於大門外執事者舉龍
亭置於廳上正中南向引禮引使者立於東北引代受
冊者入拜位贊禮唱鞠躬拜興拜興平身喪主代受冊
者鞠躬拜興拜興平身使者前稱有制贊禮唱跪代受
冊者跪使者宣制曰皇帝遣臣某冊贈故某官某為某
勲某爵宣訖贊禮唱鞠躬拜興拜興平身代受冊者鞠
躬拜興拜興平身使者於龍亭取冊授代受冊者代受
冊者受冊捧置於靈座前使者出代受冊者送至大門
外使者還奏喪主代受冊者以冊文錄黃設祭儀於靈
前引禮引代受冊者至靈前拜位贊禮唱鞠躬拜興拜
興平身喪主代受冊者以下皆鞠躬拜興拜興平身贊
禮唱上香上香三上香喪主三上香畢贊禮唱祭酒祭
酒三祭酒喪主三祭酒畢贊禮唱讀黃執事者展黃立
讀於靈座前之左讀畢贊禮唱鞠躬拜興拜興平身喪
主以下皆鞠躬拜興拜興平身贊禮唱焚黃引禮引喪
主詣燎所執事捧黃置於燎中焚訖贊禮唱禮畢
乘輿遣使弔王公大臣喪儀注訃奏畢太常卿奏旨遣
官往弔前期有司設使者宣制位於喪家正廳之北南
向設喪主受弔位於正廳之南北向設主婦以下婦人
立哭位於殯北幕下其日使者至喪家引禮引喪主去
杖免絰衰服止哭出迎於中門外復先入就廳前拜位
贊禮引使者入内外止哭使者入就廳上位立定稱有
制(東宫使則稱有令下同)贊禮唱鞠躬拜興拜興平身喪主以下
皆鞠躬拜興拜興平身贊禮唱跪喪主以下皆跪使者
稍前宣制曰皇帝聞某官薨遣臣某弔宣畢贊禮唱鞠
躬拜興拜興平身喪主以下皆鞠躬拜興拜興平身禮
畢内外皆哭贊禮引使者出引禮引喪主隨出至中門
外拜送使者引禮引喪主杖哭而入使者還奏
皇帝遣使賻王公大臣喪儀注前期有司於喪家設使
者宣制位於廳上之東北設主喪者以下拜位於廳前
設主婦以下婦人哭位於殯北幔下其日使者於午門
前以龍亭盛賻物用儀仗導引至喪家引禮引喪主以
下去杖免絰衰服止哭出迎於大門外執事與龍亭先
入就廳上置於正中南向引禮引使者入立於東北引
禮引喪主以下入就位使者稱有制贊禮唱鞠躬拜興
拜興平身喪主以下皆鞠躬拜興拜興平身贊禮唱跪
喪主以下皆跪使者稍前宣制曰皇帝以某官薨遣臣
某賻贈以助喪事宣制畢贊禮唱鞠躬拜興拜興平身
喪主以下皆鞠躬拜興拜興平身拜畢内外皆哭執事
者受賻物贊禮引使者出執事舁龍亭以出引禮引喪
主隨出中門外拜送使者還引禮引喪主杖哭而入使
者還奏
皇帝遣使致奠王公大臣儀注前期有司於喪家靈前
陳設祭儀几案設使者致奠位於靈前讀祝文位於靈
左喪主以下立位於靈右設主婦以下婦人立哭位於
殯北幔下陳設其日執事者陳設祭儀使者至喪家引
禮引喪主去杖免絰止哭出迎使者於大門外復先入
立於靈前之右引禮引使者入就致奠位讀祝文者入
就位引禮引使者進詣香案前司香捧香進於使者之
左贊禮唱上香上香三上香使者立上香司酒者以爵
酒進於使者之右贊禮唱祭酒祭酒三祭酒使者立祭
酒訖引禮引使者退復位立定贊禮唱讀祝讀祝者取
祝文立讀訖贊禮唱焚祝讀祝者捧祝文詣燎所燎盡
引禮引使者出喪主以下拜送於大門外引禮引喪主
杖哭而入使者回奏
敕使百官會王公大臣喪儀注前期有司於喪家殯前
設百官位又設喪主以下立哭位於殯前之東又設主
婦以下婦人立哭位於殯北幔下其日百官應會弔者
素服至喪家引禮引喪主以下就東階哭位主婦以下
就殯北哭位贊禮以次引百官入就殯前位贊禮唱哭
百官哭主喪主婦以下皆哭贊禮唱止哭百官及主喪
主婦以下皆止哭贊禮唱鞠躬拜興拜興平身百官皆
鞠躬拜興拜興平身主喪以下皆荅拜拜畢引禮引班
首詣喪主前展慰畢引百官以次出引禮引喪主隨至
大門外拜送百官還引禮引喪主杖哭而入(會葬儀同)
太皇太后皇太后皇后遣使臨弔親藩外戚儀
開元禮中宫太皇太后皇太后皇后遣使弔外祖父母
喪本司散下其禮所司隨職供辦内給事二人為使者
守宫先於主人第大門外之右設使者次南向其日使
至掌次者延入次内外衰服司儀引主人以下俱立哭
於東階下婦人立哭於殯所如常儀使者素服出次内
典引引使者立大門外之西東面内給使二人以案奉
令書立於使者之南差退俱東面司儀入告主人去杖
免絰司儀引出門止哭迎於大門外見賓先入立於門
右北面内典引引使者以下入内外止哭使者入門而
左立於階間南面持案者立於使者西南東面司儀引
主人進當使者前北面内給使以案進詣使者前使者
取弔書持案者退復位使者稱有令弔主人哭拜稽顙
内外皆哭司儀引主人進受弔書退立於東階下西面
哭内典引引使者以下出復門外位主人以弔書授左
右司儀引主人出内門止哭拜送於大門外使者還主
人杖哭而入取弔書於階下升奠於柩東若使者須私
弔則通名引入弔如常禮訖引出弔諸王妃主喪
弔宗戚喪皆與遣使弔外祖父母喪禮同凡葬及練祥
使弔之禮並同
政和禮中宫遣使弔諸王以下喪儀注訃至以内給事
一人為使者前期所司於主人第大門外設次使者至
贊者引之次内外衰服贊者引主人以下降立哭於東
階下婦人升立哭於殯所使者常服出次立於門外之
西東向史二人以案奉令書立於其右贊者引主人去
杖免絰出中門止哭於大門外迎見使者訖先入立於
庭下北面史捧令書案前行贊者引使者從入内外止
哭使者入門而左立於階間南面史以案進贊者贊使
者搢笏取令書執笏加令書於笏上史以案退使者少
進於主人前稱有令弔贊者曰拜主人舉哭再拜稽顙
内外皆哭贊者引主人進詣使者前跪受令書興復位
贊者引使者歸次主人以令書授左右舉哭再拜送使
者於大門外使者還贊者引主人杖哭而入升堂取令
書奠於柩前
皇太子遣使弔奠親藩外戚儀
開元禮東宫遣使弔諸王妃主喪本司散下其禮所司
隨職供辦守宫先於主人第大門外之右設使者次南
向其日使者至掌次者引之次内外衰服司儀引主人
以下俱立哭於東階下婦人立哭於殯所如常儀使者
素服出次司儀引使者立於大門外之西東面史二人
以案奉令書隨立於使者之南差退俱東面司儀入告
主人去杖免絰司儀引主人出門止哭迎於大門外見
賓先入立於門右北面立司儀引使者以下入内外止
哭使者入門而左立於階間南面持案者立於使者西
南東面司儀引主人進當使者前北面史以案進詣使
者前使者取弔書持案者退復位使者稱有令弔主人
哭拜稽顙内外皆哭司儀引主人進受弔書退立於東
階下西面哭司儀引使者以下出就門外位主人以弔
書授左右司儀引主人出内門止哭拜送於大門外使
者還主人杖哭而入取弔書於階下升奠於柩東使人
若須私弔則通名引弔如常禮引出遣使弔外祖父
母喪遣使弔妃父母喪遣使弔師保喪遣使弔
宗戚喪遣使弔宮臣喪遣使弔上臺貴臣喪並與
弔諸王妃主喪禮同
東宫遣使致奠外祖父母喪本司散下其禮所司隨職
供辦守宫於主人大門外量設便次使者至掌次者引
之次内外衰服司儀引主人以下俱就東階下位婦人
就堂上位皆立哭使者公服出次謁者降公服引立於
門西東面執事者陳牢饌於使者東南當門北向西上
司儀入告主人去杖司儀引主人出内門止哭迎於大
門外見賓先入立於主人門右北面謁者引使者入内
外止哭使者升自東階立於柩東少北南面執事者以
牢饌入升設於柩東西向南上司儀引主人升自西階
立於階上當使者北面執事者酌酒西面奠於席退復
位使者曰某封(若某郡君)將歸幽宅令使某奠主人降詣階
間北面哭拜稽顙内外俱哭謁者引使者及從者降出
復門外位初主人拜稽顙訖司儀引主人退哭於東階
下使者出司儀引主人出内門止哭拜送於大門外使
者還主人杖哭而入遣使致奠后父母喪遣使致
奠師傅保喪遣使致奠東宫貴臣喪並與致奠外祖
父母喪禮同
政和禮東宫遣使弔諸王以下喪前期所司於主人第
大門外設使者次使者至贊者引之次内外衰服贊者
引主人以下降立哭於東階下婦人升立哭於柩所使
者常服出次於門外西向史二人以案奉令書立於其
左贊者引主人去杖出中門止哭於大門外迎見使者
先入立於庭下北向史令書案前行贊者引使者從入
内外哭止使者入門詣庭下相向立史以案進贊者贊
使者搢笏取令書執笏加令書於笏上史以案退使者
少進於受弔者前稱有令弔主人舉哭再拜稽顙内外
皆哭贊者引主人進詣使者前跪受令書興復位贊者
引使者歸次主人以令書授左右舉哭出中門哭止拜
送使者於大門外使者還贊者引主人杖哭而入升堂
取令書奠於柩前
輟朝
唐書開元二十九年十一月寧王憲薨輟朝十日
武宗會昌三年八月中書門下奏親王公主葬日準德
宗以前實錄並合輟朝一日請自今以後準故事處分
又京官一品尚書省二品及時舊相方臻此位比來同
刺史曾任監例輟朝一日恐輕重不倫起今後並望輟
朝兩日又二王後為國賓又是一品前年方與輟朝請
編入令式又駙馬祭朝之初例除四品既是國戚不合
繫於品秩望輟朝一日並依奏
宋史淳化三年昭成太子薨輟朝五日
真宗咸平六年越文惠王薨輟朝五日
大中祥符七年楚恭惠王薨輟朝五日
天禧元年鎮恭懿王薨輟朝五日
仁宗皇祐三年荆國大長公主薨輟朝五日
神宗熙寧二年北海郡王薨輟朝三日
元豐三年魏國大長公主薨輟朝五日
哲宗元祐中吳榮王薨輟朝五日
孝宗乾道三年四月一日太常寺言皇伯母秀王夫人
薨輟朝五日内二日不視事乞自今月二日為始輟朝
至六日止其二日三日並不視事從之
遼史齊國王隆祐薨輟朝五日于越曷魯荆王道隱薨
並輟三日蕭海瓈室昉薨並輟二日趙瑩薨輟一日
金史泰和七年宗浩薨上震悼輟朝命葬畢持繪像至
都將親臨奠
明會典凡皇妃喪輟朝三日發引下葬各一日親王喪
輟朝二日公主喪及下葬各一日郡王及文武大臣喪
年終類輟朝一日先期禮部具奏出示長安左右門至
日早朝不鳴鍾鼓不鳴鞭不設儀仗文武百官各服淺
淡服黑角帶於奉天門朝參其謝恩見辭官亦不用公
服如常朝官服色
讀禮通考卷八十
