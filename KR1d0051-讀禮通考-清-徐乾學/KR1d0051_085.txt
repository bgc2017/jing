讀禮通考卷八十五刑部尚書徐乾學撰
葬考四
歸葬
檀弓太公封於營丘比及五世皆反葬於周(注太公受封留為太)
(師死葬於周子孫不忍離也五世之後乃葬於齊齊曰營丘)君子曰樂樂其所自生
禮不忘其本古之人有言曰狐死正丘首仁也(注正丘首正首)
(丘也仁恩也雖疏狐死所以正首而嚮丘者丘是狐窟穴根本之處狼狽而死意猶嚮此丘是有仁恩之心)
(也今五世反葬亦仁恩之心也)
(顧炎武日知錄太公汲人也聞文王作然後歸周史之所言已就封於齊矣其後入為太師薨而葬於周)
(事未可知使其有之亦古人因薨而葬不擇地之常爾記以首丘喻之亦已謬矣乃云比及五世皆反葬)
(於周夫齊之去周二千餘里而使其已化之骨跋履山川觸冒寒暑自東徂西以葬於封守之外於死者)
(為不仁古之葬者祖於庭塴於墓反哭於其寢故曰葬日虞弗忍一日離也使齊之孤重趼送葬曠月淹)
(時不獲遵五月之制速反而虞於生者為不孝且也入周之境而不見天子則不度離其喪次而以衰絰)
(見則不祥若其孤不行而使卿攝之則不恭勞民傷財則不惠此數者無一而可禹葬會稽其後王不從)
(而殽之南陵有夏后臯之墓豈古人不逹禮樂之義哉體魄則降神氣在上故古之事其先人於廟而不)
(於墓聖人所以知幽明之故也然則太公無五世反葬之事明矣)
漢書韋玄成傳建昭三年薨父賢以昭帝時徙平陵玄
成别徙杜陵病且死因使者自白曰不勝父子恩願乞
骸骨歸葬父墓上許焉
後漢書温序為護羌校尉為隗囂將所拘伏劔而死主
簿從事持尸歸斂光武聞而憐之命送葬到洛陽賜城
旁為冢長子壽夢序告曰久客思鄉里壽即棄官上書
乞骸骨歸葬帝許之乃反歸舊塋
廉范傳范父遭亂客死於蜀范年十五辭母西迎父喪
蜀郡太守張穆范祖父丹之故吏乃重資送范范無所
受與客步負喪歸葭萌載船觸石破沒范抱持棺柩遂
俱沈溺衆傷其義鉤求得之療救僅免於死穆聞復馳
遣使持前資物追范范又固辭歸葬
晉陽秋譙周泰始六年卒詔賜朝服一具衣一襲錢十
五萬周息熙上言周臨終屬熙曰若國恩賜朝服衣物
者勿以加身當還舊墓道險行難豫作輕棺殯斂已畢
上還所賜詔還衣服給棺直
北史張讜傳讜清河東武城人歸魏授東徐州刺史卒
子敬伯求致父喪出葬冀州清河舊墓久不被許停柩
在家積五六年第四子敬叔先在徐州初聞父喪不欲
奔赴而規南叛為徐州所勒送至乃自理後父喪得葬
舊墓
崔承宗齊州人父於宋世仕漢中母喪因殯彼後青徐
歸魏遂為隔絶承宗萬里投險偷路負喪還京師黃門
侍郎孫惠蔚聞之曰吾於斯人見廉范之情矣於是弔
贈盡禮如舊相識
裴文舉河東聞喜人保定三年遷絳州刺史初文舉叔
父季和為曲沃令終於聞喜而叔母韋氏卒於正平縣
屬東西分隔韋氏墳隴遂在齊境及文舉在本州每加
賞募齊人感其孝義潛與要結以韋柩西歸竟得合葬
趙琰天水人父温卒於仇池令時禁制甚嚴不聽越關
葬於舊兆琰積四十餘年不得葬二親及蒸嘗拜獻未
曾不嬰慕卒事每於時節不受子孫慶賀年餘耳順而
孝思彌篤慨歲月推移遷窆無冀乃絶鹽粟斷諸餚味
食麥而已年八十卒遷都洛陽子應等乃還鄉葬焉
舊唐書杜甫傳孫嗣業自耒陽遷甫之柩歸葬於偃師
縣西北首陽山之前
李適之以祖承乾得罪見廢父象又遭則天所黜葬禮
有闕上疏請歸葬昭陵之闕内於是下詔追贈承乾為
恒山愍王象為越州都督郇國公伯父厥及亡兄數人
並有襃贈數喪同至京師葬禮甚盛仍刊石於墳所
柳奭父則隋左衛騎曹因使卒於高麗奭入蕃迎喪柩
哀號逾禮永徽中高宗殺之奭既死非其罪神龍初則
天遺制與褚遂良韓瑗等並還官爵子孫親屬當時緣
坐者咸從曠蕩開元初奭從孫渙為中書舍人表曰臣
堂伯祖奭去明慶三年與褚遂良等五家同被譴戮雖
蒙遺制盪雪而子孫亡沒並盡唯有曾孫無忝見貫襲
州蒙雪多年猶同遠竄陛下鴻恩及於泉壤大造加於
亡絶先天已後頻降絲綸曾任宰相之家並許收其淪
滯况臣伯祖往叨執政無犯受誅藁窆尚隔故鄉後嗣
逐編蠻服臣不申號訴義所難安伏乞許臣伯祖還葬
鄉里其曾孫無忝放歸本貫疏奏敕令奭歸葬
劉審禮之沒吐蕃詔許其子易從入蕃省之及審禮卒
易從號哭畫夜不止毁瘠過禮吐蕃哀其志行還其父
尸柩易從徒跣萬里扶護歸彭城為朝野之所嗟賞
唐書趙弘智傳從曾孫矜歴襄城丞客死柳州官為斂
葬後十七年子來章始壯自襄陽往求其喪不得野哭
再閱旬卜人秦誗為筮曰金食其墨而火以貴其墓直
丑在道之右南有貴神冢土是守宜遇西人深目而髯
乃其得實明日有老人過其所問之得矜墓直社北遂
歸葬弘安墓次時人哀來章孝皆為出涕云
舊唐書女道士李玄真越王貞之玄孫曾祖珍子越王
第六男也先天中得罪配流嶺南玄真祖父皆亡沒於
嶺外雖曾經恩赦而未昭雪玄真進狀曰去開成三年
十二月内得嶺南節度使盧鈞出俸錢接措哀妾三代
旅櫬暴露各在一方特與發遣歸就大塋合祔今護四
喪已到長樂旅店權下未委故越王墳所在伏乞天恩
允妾所奏許歸大塋詔曰越王事蹟國史著明尋以洗
雪其珍子他事配流數代漂零不還京國玄真弱女啟
護四喪緜歴萬里况是近族必可加恩行路猶或嗟稱
朝廷固須恤助委宗正寺京兆府與訪越王墳墓報知
如不是陪陵在祔塋次卜葬其葬事仍令京兆府接措
必使備禮葬畢
孝女王和子者徐州人其父及兄為防秋卒戍涇州元
和中吐蕃宼邊父兄戰死無子母先亡和子時年十七
聞父兄沒於邊土被髮徒跣衰裳獨往涇州行丐取父
之喪歸徐營葬手植松柏翦髮壞形廬於墓所節度使
王智興以狀聞詔旌表之又大中五年兖州瑕丘縣
人鄭神佐女年二十四先適馳雄牙官李元慶神佐亦
為官健戍慶州時党項叛神佐戰死其母先亡無子女
以父戰没邊城無由得還乃翦髮壞形自往慶州護父
喪還至瑕丘縣進賢鄉馬青邨與母合葬便廬於墳所
手植松柏誓不適人節度使蕭淑以狀奏之曰伏以閭
里之中罕知禮教女子之性尤昧義方鄭氏女痛結窮
泉哀深陟岵投身沙磧歸父遺骸遠自邊陲得還閭里
克彰孝理之仁足厲貞方之節詔旌表門閭
客葬
檀弓延陵季子適齊於其反也其長子死葬於嬴博之
間(注季子名札季子讓國居延陵因號焉嬴博齊地)孔子曰延陵季子吴之習
於禮者也往而觀其葬焉(注往弔之)其坎深不至於泉其斂
以時服既葬而封廣輪揜坎其高可隠也(注示節也輪從也隠據也)
(封可手據謂高四尺所)既封左袒右還其封且號者三曰骨肉歸
復于土命也若魂氣則無不之也無不之也而遂行孔
子曰延陵季子之於禮也其合矣乎(疏鄭注覲禮凡以禮事者左袒若請)
(罪待刑則右袒季子子喪而左袒者季子逹死生之命不須哀戚以自寬慰故從吉禮也言人之骨肉由食土)
(物而生今還入土故云歸復若神魂之氣則遊於地上無不之適也再言之者愍傷離訣之意也)
(王安石曰先王之制為長子三年服之如此其重則其哀戚不可不稱是也三號而遂行哀不足矣孔子)
(曰喪事不敢不勉又曰喪不若禮不足而哀有餘也也謂其葬於禮為合爾稱其合於禮所以譏其哀不足)
(方慤曰坎深不至於泉則不至於太深斂以時服則不至於太厚廣輪揜坎則不至於太大其高可隱則)
(不至於太高左為陽故袒之以變吉右為隂故還焉以示凶骨肉為隂則降而聚故言歸復於土魂氣為)
(陽則升而散故言無不之夫骨肉之歸復於土魂氣之無不之是人情之所哀者然季子號之止於三則)
(臨喪之哀為不足矣)
(吳澄曰命謂造化流行生死萬物者人之骨肉資坤而成既生之後漸漸長大及其死也歸而藏焉復反)
(於土漸漸朽腐與土為一此造化流行之命使然故云命也若其魂氣資乾而始死則游散混於天氣之)
(中無所不之也季子其時奉君命出使而有私喪不敢將其尸柩以歸只得葬於齊地故言死而骨肉歸)
(土乃天命之常人情縱有繋戀不容不葬之土中父子一體死者葬齊生者還吳兩相離訣永不親近深)
(可愍傷然其魂氣則無所不之父子一氣能相感通父在於吳則子之魂氣亦在於吳實不疏遠也聊以)
(自寬慰爾右還其封且號者三八字為一句謂圍繞其封丘以行而且號哭也三是記其圍繞之匝數非)
(計其號哭之聲數也足行口哭二事兼并圍繞之行既止而後號哭之聲亦止非謂但哭三聲也王氏以)
(此為哀不足蓋誤分一句作二句讀遂誤解且號者三與莊子書之三號同也况季子於子之喪自初死)
(至葬時甚促或經旬日或經半月或經兩旬遲速莫考初死之時哭必盡哀又有再哭三哭朝哭夕哭其)
(哭不止一次矣非但有此既葬還封之一哭也惡得以此而議其哀之不足哉)
後漢書梁鴻傳父讓寓於北地而卒鴻時尚幼以遭亂
世卷席而葬鴻後至吳依大家臯伯通居廡下疾且困
告主人曰昔延陵季子葬子於嬴博之間不歸鄉里慎
勿令我子持喪歸去及卒伯通等為求葬地於吳要離
冢旁咸曰要離烈士而伯鸞清高可令相近葬畢妻子
歸扶風
馬援傳援卒不敢以喪還舊塋裁買城西數畝藁葬而
已
張霸傳霸蜀郡成都人也為會稽太守後被徵四遷為
侍中卒年七十遺詔諸子曰昔延陵使齊子死嬴博因
坎路側遂以葬焉今蜀道阻遠不宜歸塋可止此葬足
藏齒髮而已務遵速朽副我本心人生一代但當畏敬
於人若不善加已直為受之諸子承命葬於河南梁縣
因遂家焉
謝承後漢書崔瑗為濟北相光禄大夫杜喬為八使徇
行郡國以贓奏瑗徵詣廷尉瑗上書自訟得理出會病
卒臨終顧命子實曰夫禀天地之氣以生及其終也歸
精於天還骨於地何地不可藏形骸勿歸鄉里實奉遺
命遂留葬洛
袁宏後漢紀永元四年司徒袁安薨初安妻早卒葬鄉
里臨終遺令曰備位宰相當陪山陵不得歸骨舊葬若
母先在祖考墳壟若鬼神有知當留供養如其無知不
煩徙也諸子不敢違
後漢書孔僖傳僖為臨晉令卒官遺令即葬二子長彦
季彦並十餘歲蒲坂令許君然勸令反魯對曰今載柩
而歸則違父令舍墓而去心所不忍遂留華隂
魏略郝昭鎮守河西十餘年會病亡遺令誡其子凱曰
吾為將知將不可為也吾數發冢取其木以為攻戰具
又知厚葬無益於死者也汝必斂以時服且人生有處
所死復何在邪今去本墓遠東西南北在汝而已
田豫漁陽雍奴人罷官居魏縣病將亡戒其妻子曰葬
我必於西門豹邊妻子難之言西門豹古之神人那可
葬於其邊豫言豹所履行與我敵等耳使死而有靈必
與我善妻子從之
晉書王裒傳鄉人管彦少有才而未知名裒獨以為必
當自達拔而友之男女各始生便共許為昏彦後為西
夷校尉卒而葬於洛陽裒後更嫁其女彦弟馥問裒裒
曰吾薄志畢願山藪昔嫁姊妹皆遠吉凶斷絶每以此
自誓今賢兄子葬父於洛陽此則京邑之人也豈吾結
好之本意哉馥曰嫂齊人也當還臨淄裒曰安有葬父
河南而隨母還齊用意如此何昏之有
語林王太保有二兒一兒欲還舊塋一兒欲客葬太
保乃垂淚曰不忘故鄉仁也不戀本土達也唯仁與
達吾二子有焉
北史王肅傳肅琅邪臨沂人景明二年薨於壽春宣武
詔曰杜預之沒窆於首陽司空李沖覆舟是託顧瞻斯
所亦二代之九原也故陽州刺史肅忠義結於二世英
惠符於李杜平生本意願終京陵既有宿心宜遂先志
其令葬於冲預兩墳之間使之神游相得也
王慧龍傳真君元年拜寧南將軍武牢鎮都副將未至
鎮而卒臨没謂功曹鄭曄曰吾羈旅南人恩非舊結蒙
聖朝殊特之慈得在疆埸效命誓願鞭尸吳市戮墳江
隂不謂嬰此重疾有心莫遂非唯仰媿國靈實亦俯慙
后土脩短命也夫復何言身沒後乞葬河内州縣之東
鄉依古墓而不墳足藏髮齒而已庶其魂而有知猶希
結草之報時制南人入國者皆葬桑乾曄等申遺意詔
許之
舊唐書白居易遺命不歸下邽可葬於香山如滿師塔
之側家人從命而葬焉
安金藏神龍初喪母寓葬於都南闕口之北廬於墓側
躬造石墳石塔晝夜不息原上舊無水忽有湧泉自出
又有李樹盛冬開花犬鹿相狎本道使盧懷慎上聞敕
旌表其門
羅士信初為裴仁基所禮嘗感其知己之恩及東都平
遂以家財收斂葬於北邙又云我死後當葬此墓側及
卒果就仁基左而託葬焉
招魂葬
陳留風俗傳沛公起兵野戰喪皇妣於黃鄉天下平定
乃使使者以梓宫招魂幽野於是丹蛇在水自洒濯之
入於紫宫其浴處有遺髮故諡曰昭靈夫人
水經注黃溝縣故陽武之東黃鄉沛公起兵野戰喪皇
妣於黃鄉天下平定乃使使者以梓宫招魂幽野因作
寢以寧神也
後漢書鄧晨初娶光武姊元後沒於亂兵光武即位追
封為新野節義長公主及晨卒詔遣中謁者備官屬禮
儀招迎新野主魂與晨合葬
晉書永嘉五年東海王越薨先是裴妃為人所略賣於
吳氏大興中得渡江欲招魂葬越元帝詔有司詳議博
士傅純曰聖人制禮以事緣情設冢椁以藏形而事之
以凶立廟祧以安神而奉之以吉送形而往迎精而還
此墓廟之大分形神之異制也至於室寢廟祊祭非一
處所以廣求神之道而獨不祭於墓明非神之所處也
今亂形神之别錯廟墓之宜違禮制義莫大於此於是
下詔不許裴妃不奉詔遂葬越於廣陵大興末墓毁改
葬
元經東晉元帝太興元年夏四月禁招魂葬
薛收元經傳招魂葬非古禮也漢魏之術皆妄也葬之
為言藏也仁人於其親掩藏歸穴不豐不儉必約於禮
焉延陵季子曰魂無不之此言葬形非葬魂矣禁之禮
也
通典招魂葬議東晉元帝建武二年袁瓌上禁招魂葬
表云故尚書僕射曹馥沒於宼亂適孫胤不得葬尸招
魂殯葬伏惟聖人制禮因情作教故椁周於棺棺周於
身然則非身無棺非棺無椁也胤無喪而葬招幽魂氣
於德為愆義於禮為不物監軍王崇太傅司馬劉洽皆
招魂葬請臺下禁斷博士阮放傅純張亮等議如瓌表
元興元年詔書下太常詳處賀循啟辭宜如瓌所上自
今以後禁絶犯者依禮法荀組非招魂葬議據亦如前
或引屈原招魂荅曰屈原本非折衷或引漢之新野公
主魏之郭循皆招魂葬荅曰末代所行豈禮也又引周
易載鬼以為證荅曰此可以定有神未足以通招魂也
或引喬山有黃帝之冢是葬神也荅曰時人思帝葬其
衣冠非葬神也治中王裳同組意裳引墓中靈座為證
以形神本相依而設座不謂靈可藏也今無形可依則
當唯存於廟爾組子奕附組意云夫葬既下柩將闔戶
還迎神反虞則墓中之座無神可知干寳駁招魂葬
議云時有招魂葬考之經傳則無聞焉近太傅公既屬宼
亂尸柩不反時奕議招魂葬東海國學官令魯國周生
以為宜爾盛陳其議皆多無證寳以為人死神浮歸天
形沈歸地故為宗廟以賓其神衣衾以表其形棺周於
衣椁周於棺今失形於彼穿冢於此知亡者不可以假
存而無者獨可以偽有哉未若於遭禍之地備迎神之
禮宗廟以安之哀敬以盡之周生議云魂堂几筵設於
窆寢豈惟斂尸亦以迎神也荅者曰古人有言夫禮者
其事可陳也其義難知也是以君子重於禮義夫别嫌
明疑原情得旨者不亦微乎故其為制有以順鬼神之
性有以達生者之情然則冢壙之間有饋席本施骸骨
未為有魂神也若乃釘魂於棺閉神於椁居浮精於沈
魄之域匿遊氣於雍塞之室豈順鬼神之性而合聖人
之意乎則葬魂之名亦幾於逆矣周生又云昔黃帝體
仙登遐其臣扶微等斂其衣冠殯而葬焉則其證也荅
曰孔子論黃帝曰生而人利其化百年死而人畏其神
百年亡而人用其教百年此黃帝亦死言仙謬也就使
必仙何議於葬孔衍禁招魂葬議曰時有沒在寇賊
失亡尸骸皆招魂而葬吾以為出於鄙陋之心委巷之
禮非聖人之制而為愚淺所安遂行於時王者所宜禁
也何則聖人制殯葬之意本以藏形而已不以安魂為
事故既葬之日迎神而返不忍一日離也况乃招其魂
而葬之反於人情而失其禮虛造私事以亂聖典宜可
禁也李瑋宜招魂葬論難孔衍引禮祖祭是送神也既
葬三日又祭於墓中有靈座几筵飲燕之物非唯藏形
也引周武尚祭于畢季子復命于墓成公夢康叔相奪
余饗既葬迎神而返博求神之道孝子未忍離其親耳
且宗廟是烝嘗之常宇非為先靈常止此廟也猶圜丘
是郊祀之常處非為天神常居此丘也詩曰祖考來格
知是外至也又曰神保聿歸歸其幽冥也卜宅安厝亦
安神也伯姬火死而叔弓如宋葬共姬皆其證也宋玉
先賢光武明主伏恭范逡並通義理公主亦招魂葬豈
皆委巷乎孔衍荅曰祭必立壇不可謂神必墓中也若
神必墓中則成周雒邑之廟皆虛設也又帝丘及詩來
格聿歸皆所以明魂無不從耳既葬三日祭墓亦猶飯
含不忍其虛耳共姬之焚以明窮而彌正不必灰燼也
既復灰燼骨肉雖灰灰則其實何緣舍埋灰之實而反
當葬魂乎此皆末代失禮之舉非合聖人之舊也北
海公沙歆宜招魂論云神靈止則依形出則依主墓中
之座廟中之主皆所綴意髣髴耳若俱歸形於地歸神
於天則上古之法是而招魂之事非也若吉凶皆質宫
不重仞墓不封樹則中古之制得而招魂之事失也若
五服有章龍旗重旒事存送終班秩百品即生以推亡
依情以處禮則近代之數密招魂之理通矣招魂者何
必葬乎蓋孝子竭心盡哀耳陳舒武陵王招魂葬議
云先太保生沒戰場求依太傅招魂故事葬案禮無招
魂葬之文時人往往有招魂葬者皆由孝子哀情迷惑
宜以禮裁不應聽遂張憑新蔡王招魂葬議云新蔡
王所繼先王昔永嘉之難覆沒寇亂靈柩未返今求招
魂靈安厝謹案禮典無招靈之文若藏虛棺以奉終則
非原形之實埋靈爽於九泉則失事神之道懼非古人
之情禮所未安也博士江淵議凡葬之言藏所以閉
藏尸柩非為魂也今招魂而葬無尸而殯或無殯而窆
各任近情以長虛事非禮所許宜如司徒所上以明永
制(蜀譙周論或曰有人死而亡其尸者招魂葬何如曰夫葬所以藏尸柩也若魂氣則無不之焉得與藏諸)
宋庾蔚之論葬以藏形廟以饗神季子所云魂氣無
不之寧可得招而葬乎
雷次宗豫章記許子將墓在郡南四里昔子將以中
國大亂遠來度江隨劉繇而卒藏於昌門時漢興平
二年也吳天紀中太守吳興沈季伯白日於廳事上
坐忽見一人著黃單衣稱汝南羊與許子將求改葬
因忽不見即求其喪不知處所遂招魂葬之命文學
施遐為招魂文
舊唐書宗室𫝊武德二年夏縣之戰王師敗績永安王
孝基與内史侍郎唐儉等皆沒於賊後謀歸國為劉武
周所害高祖為之發哀廢朝三日賜其家帛千匹賊平
購其尸不得招魂而葬之
楊紹宗妻王氏華州華隂人也初年二歲所生母亡為
繼母鞠養至年十五父征遼而沒繼母尋亦卒王乃收
所生及繼母尸柩并立父形像招魂遷葬訖廬於墓側
永徽中詔曰故楊紹宗妻王氏因心為孝率性成道年
迫桑榆筋力衰謝以往在隋朝父沒遼左招魂遷葬負
土成墳竭此老年親加板築痛結晨昏哀感行路永言
志行嘉尚良深宜標其門閭用旌敏德賜帛三十段粟
五十石
宋史淳化中有言昭成太子嬖妾張氏於都城西佛寺
招魂葬其父母僭差踰制上怒遣昭宣使王繼恩驗問
李濓招魂葬答問嘉靖丁酉冬十二月十日汴馬生
北赴南省試渡河走冰壞其舟溺而死求其尸踰月
不可得其家詣招魂葬焉乃質於李子曰招魂葬有
諸李子曰史傳有之禮家之所不取也吾聞葬也者
藏也所以藏其形於地下以安厝也故椁周於棺棺
周於身非身無棺非棺無椁也苟無其身而招魂葬
焉則於義為窒於德為悖於禮為不物何也亡者不
可以假存無者不可以偽有也是故禮經無招魂葬
之文漢魏以還或有冒為之者而袁瓌荀組干寳孔
衍之徒咸著論以非之可謂通幽明之故知鬼神之
情者矣且人之死也歸神於天歸形於地故延陵季
子曰骨肉復歸於土命也若魂氣則無不之也是故
聖人制為殯葬之禮本以掩厥形骸不以安魂為事
既葬之日迎神而返於家蓋孝子之心不忍一日離
也詩曰祖考來格知自外至也又曰神保聿歸歸其
幽冥也故墓以瘞骨廟以棲神此古今之通禮也乃
若失形於彼穿壙於此誌石明器無柩可依若堂若
防虛文是尚反乎人情盭乎聖典王者所宜禁也嗟
乎閉靈爽於沈魄之域是不仁也樹松楸於空椁之
冢是不知也仁知亡而人之道熄矣豈孝子事其親
之心哉由是知招魂之葬乃委巷之陋習非先王之
遺制也豈可乎哉曰招魂之篇見諸楚辭何也曰非
是之謂也古者人死則使人以其上服升屋而號曰臯
某復遂以其衣三招之乃下以覆尸蓋猶冀其復生
也而荆楚之俗或以是施之生人故宋玉憫其師屈
原無罪放逐恐其魂散而不復還乃託帝命假巫語
以招之欲以復其精神延其年壽而盡愛以致禱耳
豈謂招魂而葬之邪曰橋山之冢葬其衣冠何也曰
好事者為之也案大戴禮孔子論黃帝生而人得其
利百年死而人畏其神百年亡而人用其教百年史
稱黃帝在位百年壽百十有一歲豈其騎龍上天之
事乎世傳葬衣冠于橋山者謬也曰然則當如之何
曰闔宅眷屬宜於遭溺之地備迎神之禮括髮徒跣
號呼於塗而迎之以歸祠廟以妥之木主以依之祝
辭以告之牲醴爼豆以饗之哭泣擗踊以哀之三年
而除其服歲時舉祀如常儀則庶乎其可也
(王廷相曰宼亂而失其體招魂而葬何也曰葬所以藏其體斂衣冠而招魂不亦作虛乎閉精靈於沈冥)
(之域不幾於失鬼神之情性乎二者皆犯於禮者也)
分尸葬
譙周三巴記巴國有亂巴國將軍曼子請師于楚許以
三城楚王救巴巴國已平楚使請城曼子曰藉楚之靈
克弭禍難誠許楚王城持頭往謝楚王城不可得也乃
自刎以頭予楚楚子歎曰吾得臣如巴曼子何以城為
以上卿禮葬曼子頭巴國葬其身亦以上卿禮
三國志關羽傳吳主權送羽首於曹公以諸侯禮葬其
尸骸
舊唐書顔真卿傳禄山既陷洛陽殺留守李憕御史中
丞盧奕判官蔣清以三首遣段子光來徇河北真卿恐
摇人心乃詐謂諸將曰我識此三人首皆非也遂腰斬
子光密藏三首異日乃取三首冠飾草續支體棺斂祭
葬為位慟哭
通鑑唐德宗時朱泚攻奉天渾瑊力戰却之泚復攻城
將軍高重捷與泚將李日月戰於梁山之隅破之乘勝
逐北賊伏兵擒之其麾下十餘人奮不顧死追奪之乃
斬其首棄其身而去麾下收之入城上親撫而哭之盡
哀結蒲為首而葬之贈司空朱泚見其首亦哭之曰忠
臣也束蒲為身而葬之
殉葬
檀弓陳子車死於衛其妻與其家大夫謀以殉葬(注子車齊)
(大夫)定而后陳子亢至以告曰夫子疾莫養於下請以殉
葬(注子亢子車弟孔子弟子)子亢曰以殉葬非禮也雖然則彼疾當
養者孰若妻與宰得已則吾欲已不得已則吾欲以二
子者之為之也(注度諫之不能止以斯言拒之)於是弗果用
陳乾昔寢疾屬其兄弟而命其子尊已曰如我死則必
大為我棺使吾二婢子夾我陳乾昔死其子曰以殉葬
非禮也况又同棺乎弗果殺(法善尊已不陷父於不義)
詩秦風黃鳥哀三良也國人刺穆公以人從死而作是
詩也(秦本紀穆公卒葬于雍從死者百七十人然則死者多矣主傷善人故言哀三良也殺人殉葬當是)
(後主為之此不刺康公而刺穆公者是穆公命從已死此臣自殺從之非後主之過也)交交黃鳥
止于棘誰從穆公子車奄息維此奄息百夫之特臨其
穴惴惴其慄彼蒼者天殱我良人如可贖兮人百其身
交交黃鳥止于桑誰從穆公子車仲行維此仲行百
夫之防臨其穴惴惴其慄彼蒼者天殱我良人如可贖
兮人百其身交交黃鳥止于楚誰從穆公子車鍼虎
維此鍼虎百夫之禦臨其穴惴惴其慄彼蒼者天殱我
良人如可贖兮人百其身
左傳文公六年秦伯任好卒(注任好穆公名)以子車氏之三子
奄息仲行鍼虎為殉皆秦之良也國人哀之為之賦黃鳥
君子曰秦穆之不為盟主也宜哉死而棄民先王違世
猶詒之法而况奪之善人乎詩曰人之云亡邦國殄瘁
無善人之謂若之何奪之今縱無法以遺後嗣而又收
其良以死難以在上矣君子是以知秦之不復東征也
(注不能復征東方諸侯為覇主)
成公二年八月宋文公卒始用殉十年晉侯疾病如厠
陷而卒小臣有晨夢負公以登天及日中負晉侯出諸
厠遂以為殉
定公三年春二月辛卯邾子在門臺(注門上有臺)臨廷閽以
缾水沃廷邾子望見之怒閽曰夷射姑旋焉(注旋小便)命執
之(注見其不潔執射姑)弗得滋怒自投于牀廢于鑪炭爛遂卒(注廢)
(墜也)先葬以車五乘殉五人(注欲藏中之潔故先納車及殉别為便房蓋其遺命疏)
(邾子好潔以人為殉欲備地下埽除若令與柩同入恐其汚履藏内故先納車及殉别為便房處之)莊公
下急而好潔故及是(注卞躁疾也)
明英宗實錄天順八年正月己巳帝大漸召皇太子至
榻前諭之曰殉葬非古禮仁者所不忍衆妃不要殉葬
憲宗即位遵之
(劉定之否泰錄我朝高廟文廟仁廟宣廟皆用人殉葬至英宗臨崩時召憲廟謂之曰用人殉葬我不忍)
(也此事宜自我止後世子孫勿復為至今遂為定制嗚呼英廟好生之德至矣乎)
讀禮通考卷八十五
