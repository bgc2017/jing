讀禮通考卷五十刑部尚書徐乾學撰
喪儀節十三
小祥
儀禮士虞禮記期而小祥(注小祥祭名祥吉也檀弓云歸祥肉疏自祔以後至十)
(三月小祥故三期而小祥引檀弓者證小祥是祭故有肉也)曰薦此常事(注祝辭之異者言常)
(者期而祭禮也其疏一期天氣變易孝子思之而祭是常事故祝辭異也)
(敖繼公曰三年之喪至期而凶服或有所除故謂之祥再期而祭祝辭乃曰祥事則此未得正謂之祥也)
(故以小言之自此以下之祭皆於祖廟特祭新死者不復及其皇祖與祔異)
(萬斯大曰卒哭祔祭繼三虞而行故日與尸不更筮賓不更宿小祥去祔大祥之去小祥為日遠矣日也)
(尸也賓也無不筮不宿可知考虞禮記第云期而小祥曰薦此常事又期而大祥曰薦此祥事不著二祥)
(之禮此當倣特牲饋食禮為節自筮日筮尸宿賓以至於獻兄弟及私臣内兄弟則小祥之節也自筮日)
(筮尸筮賓以至於賓主黨旅酬交錯則大祥之節也特冠服用練祥所宜不如特牲禮冠端玄爾)
乾學案士虞禮篇末其言大小祥祭但言期
而小祥曰薦此常事又期而大祥曰薦此祥
事並不言祭之儀節若何唯前記祔禮有其
他如饋食一語鄭注謂如特牲饋食之事夫
曰饋食則士虞立尸有九飯之文亦饋食也
此所云饋食安知非指士虞之禮而謂必指
特牲之禮乎故賈疏亦疑之唯據專膚折俎
句辨其為如特牲之禮愚則謂虞為喪祭卒
哭祔為吉祭至小祥以後則彌吉矣豈得復
用喪祭之禮乎故不特祔祭如饋食即練祥
禫之祭亦莫不如饋食其異者唯小祥不旅
他如饋食一語鄭注謂如特牲饋食之事夫
曰饋食則士虞立尸有九飯之文亦饋食也
此所云饋食安知非指士虞之禮而謂必指
特牲之禮乎故賈疏亦疑之唯據專膚折俎
句辨其為如特牲之禮愚則謂虞為喪祭卒
哭祔為吉祭至小祥以後則彌吉矣豈得復
用喪祭之禮乎故不特祔祭如饋食即練祥
禫之祭亦莫不如饋食其異者唯小祥不旅
酬大祥無無算爵爾欲知大小祥祭之詳者
尚於特牲饋食篇考之(篇見下卷)
雜記自諸侯逹諸士小祥之祭主人之酢也嚌之衆賓
兄弟則皆啐之大祥主人啐之衆賓兄弟皆飲之可也
(注嚌啐皆嘗也嚌至齒啐入口酢疏主人之酢嚌之者謂正祭之後主人獻賓長賓長主人主人受賓長酢)
(則嚌之也衆賓兄弟皆啐之者亦謂祭末受獻之時啐之以其差輕故也大祥主人啐之者謂受賓酢之時主)
(人啐之也必知此主人之酢非受尸酢者以士虞禮主人主婦獻尸受酢之時皆卒爵虞祭比小祥為重尚卒)
(爵今大祥祭主人受尸之酢何得唯啐之而已故知受賓酢也受尸酢神惠為重雖在喪亦卒爵賓禮為輕受)
(賓之酢但嚌之而已知喪祭有受賓酢者鄭注曾子問曰虞不致爵小祥不旅酬大祥無無算爵故知大小祥)
(祭皆為之也)
(萬斯大曰士虞禮喪祭也尸酢主人主人飲且卒爵練祥吉祭何以反止於嚌啐孔疏云此主人嚌之啐)
(之謂正祭之後主人獻賓長賓長酢主人時也衆賓兄弟啐之飲之謂祭末受獻時也賓酢止於嚌啐而)
(尸酢反卒爵者神惠重賓酢輕也通練祥二祭於特牲禮者不可不知)
凡侍祭喪者告賓祭薦而不食(注薦脯醢也吉祭告賓祭薦賓既祭而食之喪)
(祭賓不食賓疏侍祭謂相於喪祭禮者喪禮不主飲食故相者告但祭其薦不食之也此亦謂喪之正祭之)
(後主人獻賓之時賓受獻主人設薦賓祭而不食謂練祥祭也其虞祔不獻賓也)
(方慤曰祭之而不食者哀而不忍故也)
喪服小記練筮日筮尸視濯皆要絰杖繩屨有司告具
而后去杖筮日筮尸有司告事畢而后杖拜送賓(注臨事去)
(杖敬也濯謂溉祭器也尚疏練謂小祥也喪至小祥男子除首絰唯有要絰病深猶有杖屨是末服又變為)
(䋲麻將欲小祥前日豫筮日筮尸及視濯器則豫著小祥之服以臨此三事也所以然者此三事悉是為祭祭)
(欲吉故豫服也不言衰與冠者亦同小祥矣有司吉具而后去杖者謂曏者變服猶杖今既告三事辨具將欲)
(臨事故孝子便去杖敬賓故也筮日與尸皆有賓来曏當臨事時去杖今告筮占之事已畢則孝子更執杖以)
(拜送賓矣不言視濯者視濯輕而無賓故不言也)
故期而祭禮也期而除喪道也祭不為除喪也(注此謂練祭也)
(禮正月存親親亡至今而期期則宜祭期天道一變哀惻之情益衰衰則宜除不相為也疏孝子之喪親應)
(歲時之氣歲序改易随時傷感故一期而為練祭是孝子存親之心故云禮也親終一期天道改變哀情益衰)
(而除說其喪天道當然故云道也為此練祭自為存念其親不為除喪而設兩事雖同一時不相為也故云祭)
(不為除喪也此除喪謂練時除喪也男子除首絰女子除要帶與小祥祭同時不相為也莊元年三月夫人孫)
(於齊公羊傳云其言孫於齊何念母也正月以存君念母以首事是也)
曾子問曾子問曰祭如之何則不行旅酬之事矣孔子
曰聞之小祥者主人練祭而不旅奠酬於賓賓弗舉禮
也(注奠無尸虞不致爵小祥不旅酬大祥無無算爵彌吉)昔者魯昭公練而舉酬
行旅非禮也孝公大祥奠酬弗舉亦非禮也(注孝公隠公之祖父)
(吉疏練小祥祭也旅謂旅酬奠無尸虞不致爵小祥彌但得致爵於賓而不得行旅酬之事大祥乃得行旅)
(酬而不得行無算爵之事喪事簡略於禮未備也)
(方慤曰昭公未可為而為之於禮為不及孝公可以為而不為於禮為過過猶不及故皆以為非禮然不)
(及近薄過近厚與其薄也寕厚故於昭公言非禮於孝公曰亦而已)
(吳澄曰凡吉祭酳尸之後有旅酬旅酬之後有無算爵曾子問凶祭之禮比吉禮減殺若何者不行旅酬)
(孔子謂小祥之祭不行旅酬以此荅曾子所問之一事爾鄭注因言小祥以前虞祭及奠之二事又言小)
(祥以後大祥祭之一事所以異於吉禮者四事奠酬於賓謂賓以主人所酬之爵奠置於賓席前而不舉)
(以飲也注所云虞不致爵謂致爵於賓是酬賓之爵非致爵主人主婦者也)
榖梁傳文公二年作主壊廟有時日於練焉壞廟壞廟
之道易檐可也改塗可也(疏作主在十三月壞廟在三年喪終而𫝊連言之者此主)
(終入廟入廟即易檐以事相繼故連言之非謂作主壊廟同時也或以為練而作主之時則易檐改塗故此傳)
(云於練壊廟於傳文雖順舊說不然故不從之直記異聞爾)
(黃幹曰案張子曰祔與遷自是兩事祔者奉新死者之主而告新死者以將遷於此廟也既告則復新死)
(者之主於寝而祖亦未遷比至於練乃遷其祖入他廟或夾室而遷新死者之主於其廟今案横渠之說)
(如此鄭注亦然既因練而遷則必易檐改塗而後遷此疏乃謂壊廟在三年則失之矣但練雖遷主於廟)
(祭訖復反主於寝)
(魏了翁讀書雜鈔遷廟早晚左氏以為三年喪畢乃遷廟故僖公三十三年左氏傳云烝嘗禘於廟杜服)
(皆以為三年禘祭乃遷此廟鄭則以為練時則不禘而遷廟主故鄭注士虞禮以其班祔之下云練而遷)
(廟又注鬯人廟用卣謂始禘時鄭必謂以練者以文檐可二年作僖公主穀梁𫝊云於練焉壞廟壊廟之道易)
(也改塗可也范寗曰親過高祖則毁其廟以次而遷將納新神故示有所加是鄭之所據)
乾學案鄭氏士虞禮注凡祔已復於寝練而
後遷廟其注玄烏詩則曰君喪三年既畢歸
於其廟而後袷祭於太祖明年春禘於羣廟
又與注禮言小異賈公彦遷就其辭故云鄭
意除練時特禘三年喪畢更有此特禘之禮
也左氏傳服注云三年喪畢遭烝嘗則行祭
皆於廟焉自三年以前未得遷於廟而禘祭
此言善矣殷練而祔周卒哭而祔孔子善殷
顧自周以後皆卒哭乃祔開元禮獨於練時
行祔禮不可解也
(萬斯同曰榖梁言練而作主壊廟鄭康成從之張横渠黃勉齋亦從之杜元凱夲賈服之說言遷廟在三)
(年喪終而穀梁疏因之呂與叔亦謂既除喪然後主遷新廟衆言淆亂如此將何所適從愚謂論周家之)
(禮當以周人之言為據榖梁子周人也以周人而言周制豈有謬乎遷廟之期儀禮戴記無明文幸有此)
(傳可據則據此傳以斷周制自無可疑且桑主曰虞既用於虞祭之日則栗主曰練必用於練祭之時既)
(作主則入廟矣豈有名之為練主而不用之於練祭者使其仍祔於祖廟則不必更作新主既已更作新)
(主則必遷之於新廟可知矣不然何名為練主而又將何所置之乎說者謂練主雖入廟亦仍還祀於寝)
(與虞主同是又不然虞主無入廟而還寝之理愚既常辨之矣練主亦豈有入廟而還寝之理儻果還祀)
(於寝則是時王父已遷將廟有虚主矣昔者孔子言之曰七廟五廟無虚主虚主者唯天子崩國君薨與)
(去其國與袷祭於祖為無主爾孔子謂廟無虚主而諸儒乃欲使廟有虚主乎故言練主不入於新廟與)
(言入廟復祀於正寝者皆顯背孔子之說者也夫孔子之言既如此穀梁之言又如彼則作主即以入廟)
(而遷廟即在練時章章矣又何疑)
乾學案遷廟當在三年吉禘之時辨見五十
二卷
喪大記既練居堊室不與人居君謀國政大夫士謀家
事(疏練後漸輕故得自謀己國家事也)婦人喪父母既練而歸(注歸謂歸夫家)
(也)大夫士父母之喪既練而歸(疏謂庶子為大夫士練後各歸其宮也)
公之喪大夫俟練而歸練而食菜果(注果瓜桃之屬)
雜記大夫次於公館以終喪士練而歸(注公館公宫之舍也練而歸之)
(士謂邑宰也)
間傳父母之喪期而小祥食菜果期而小祥居堊室
寝有席
開元禮三品以上喪(四品以下及庶人附)小祥祭主人有司先
制栗主并趺匱等如喪主之禮(四品以下無)前一日之夕毁
廬為堊室設蒲席周喪堊室者除之設地席陳練冠於
次主人及諸子俱沐浴櫛爪翦牢饌及器如卒哭之禮
其日夙興祝入燭先升自阼階入於室(四品以下無主人加整拂几筵)
(以出)祝於靈座之西更設喪主座東向祝奉喪主置於座
訖祝出迎栗主入置於舊靈座祝開匱奉出栗主置於
座訖設几於石乃出(四品以下無奉主儀)掌事者設罍洗篚於西
階西南如初篚實爵一巾一加幂設瓦甒二於靈座之
左北墉下醴酒在東幂用絺加勺南柄具饌於堂東祝
與執罇罍篚者先入立於罇罍篚之後内外衰服主人
倚杖於階東俱升就位(應拜者立)哭盡哀相者引降主人杖
就次主婦以下各就次主人及諸子除首絰著練冠妻
妾女子子除要絰周服者皆除之丈夫素服吉冠屨婦
人素服吉屨相者引主人及諸子倚杖如初内外俱升
就位哭掌饌者以饌升自東階入設於靈座前設訖掌
饌者降自西階以出相者引主人降自西階詣罍洗主
人止哭盥手洗爵相者引主人升自西階入詣酒罇所
酌醴進跪奠於靈座前俛伏興少退西面立祝持版進
立於靈座之右北面内外皆止哭祝跪讀祝文曰維年
月朔日哀子某(父殁稱孤子某)敢昭告於考某封諡(妣云妣夫人某氏)
歲月驚廹奄及小祥攀慕永遠重增屠裂謹以潔牲柔
毛剛鬛明粢薌合薌萁嘉疏嘉薦醴齊(四品以下謹以潔牲柔毛剛鬛)
(嘉薦普淖明齊溲酒餘同)祗薦祥事於考某官封諡尚饗主人哭再
拜内外應拜者皆再拜哭祝興進跪奠版於靈座前興
還罇所(主人哭拜與祝興奠版同時)相者引主人就位哭盡哀内外
各還次(主人依次立)祝闔戸與執罇罍者降出少頃祝與進
饌者入開戸徹饌祝匱主闔戶以降其喪主祝奉出埋
之於廟門外之左(四品以下俱祝闔戶以降無匱主儀)自小祥之後止朝
夕之哭(哭無時哀至則哭)始食菜果飯素食飲水漿無鹽酪不
能食食鹽酪可又周而大祥
政和禮品官喪儀小祥前一日之夕毁廬為堊室設
蒲席周喪堊室者除之設地席陳練冠於次主人及諸
子俱沐浴櫛爪翦具饌如盛奠其日夙興祝先入室整
拂几筵以出内外衰服主人倚杖於階東俱升就位哭
盡哀贊者引主人杖就次主婦以下各就次主人及諸
子除首絰著練冠妻妾女子子除要絰周服者除之丈
夫素服吉冠屨婦人素服吉屨贊者引主人及諸子倚
杖如初内外俱升就位哭掌饌者以饌入升自東階設
如初贊者引主人盥手及奠酒如初就進立於靈座右
北面内外皆止哭祝跪讀祝文曰維某年某月朔日辰
孤子某(母曰哀子)敢昭告於考某官封諡歲月驚廹奄及小
祥攀慕永遠重增屠裂謹以清酌庶羞祗薦祥事於考
某官封諡尚饗祝興主人拜退復位次引亞獻終獻如
虞祭之儀内外再拜哭盡哀贊者引主人杖降自西階
就次内外皆出少頃徹饌闔戶降出自小祥之後止朝
夕之哭哭無時(哀至則哭)始食菜果飯素食
庶人禮小祥前一日之夕毁廬為堊室設蒲席陳練
冠於次主人及諸子俱沐浴具饌於堂東其日夙興祝
入整拂几筵以出内外衰服主人以下倚杖於階東俱
升就位哭盡哀贊者引主人杖就次主婦以下各就次
主人及諸子除首絰著練冠妻妾女子子除要絰周服
者除之丈夫素服吉巾屨婦人素服吉屨贊者引主人
倚杖如初乃升内外俱升就位哭設饌如初贊者引主
人盥手及奠酒如初祝進立於靈座右内外止哭祝跪
讀祝文曰維年月朔日辰孤子某敢昭告於考某人之
靈歲月驚廹奄及小祥攀慕永遠重增屠裂謹以清酌
庶羞祗薦祥事於考某人之靈尚饗餘如虞祭之禮自
小祥止朝夕之哭哭無時(哀至則哭)
司馬氏書儀小祥將及期年先以栗木為祠版并趺
皆如桑板之制考以紫囊妣以緋囊盛之各有藉褥貯
於漆匣於十一月之末主人設香爐炷香卜筮日於影
堂外西向先擇日於来月下旬卜筮之不吉次擇中旬
不吉次擇上旬既得吉日主人焚香於靈座前北向立
祝執辭出於主人之左東向讀曰孝子某將以来月某
日祗薦常事於先考某官(妣言某封)占既得吉敢告既讀卷
辭懷之興復位主人再拜退(或不卜則從初忌日)小祥前一日主
人及諸子俱沐浴櫛髮翦爪衆丈夫灑埽滌濯主婦帥
衆婦滌釜鼎具祭饌如時祭(主人主婦縱不能親為亦湏監視務極精潔)丈
夫婦人各設次於别所置練服於其中(禮既虞卒哭則有受服間傳期)
(而小祥男子除乎首婦人除乎帶今人無受服及練服小祥則男子除首絰及負版辟領衰婦人截長裙不令)
(曳地而已應服期者及小祥皆改吉服然後盡其月不服金珠錦繡紅紫)執事者置卓子設
香爐酒盞注於靈座前置盥盆帨巾於靈座西南别設
座於靈座前卓子之右東向别置卓子於靈座東南西
向置栗版匣及筆硯墨於其上主人立於靈座前北向
使善書者西向立題栗版畢以蠟塗炙令入理刮拭之
復納於匣祝盥手奉桑版置於東向之座次奉栗版置
於靈座舊位出之藉以褥主人盥手焚香斟酒酹之退
少立祝執辭出讀曰年月日孝子某(開元禮小祥祝文猶稱孤哀子案士)
(虞禮祔祭己穪孝子故今從之)敢昭告於先考某官(妣言某氏)来日小祥栗
主既成伏唯尊靈捨舊從新是憑是依祝興主人再拜
哭盡哀明日夙興執事者設玄酒一瓶酒一瓶刀子拭
布酒盞注於卓子上在東階之上西向設香卓子於靈
前堂中央置香爐香合香匙於其上裝灰餅設火爐湯
瓶火筯於西階上對酒瓶設盥盆二於西階下(一盆有臺供親)
(戚一盆供執事者)各有&KR0868;東上乃具饌陳於堂門外之東質明
主人倚杖於門外(喪服小記虞杖不入於室祔杖不升於堂注然則練杖不入門明矣)入
與期親各服其服坐立哭於靈前如虞祭之位(若大功以下有)
(来預祭者釋去華盛之服同序坐立亦如虞祭之位大祥禫準此)哭盡哀主人及期親
出就次易練服及吉服復入就位哭頃之祝止哭者主
人盥手焚香如虞祭帥衆丈夫設肉食主婦帥衆婦女
設麫食米食如卒哭執事者開酒主人斟酹酒如虞祭
祝執辭讀曰年月日孝子某敢昭告於先考某官(妣云某封)
日月不居奄及小祥夙興夜處小心畏忌不惰其身哀
慕不寕敢用柔毛嘉薦普淖明齊溲酒薦此常事於先
考某官(妣如前)尚饗祝興主人再拜退復位哭止亞獻終
獻闔門啓門復入就位皆如虞祭祝東向告利成如卒
哭祝歛栗版韜藉匣之置靈座主人以下哭拜出就次
執事者徹饌如虞祭祝取桑板匣帥執事者徹東向坐
埋桑主匣於屏處潔地
朱子家禮小祥(鄭氏云祥吉也)期而小祥(自喪至此不計閏凡十三月古者卜)
(日而祭今止用初忌以從簡易大祥倣此)前期一日主人以下沐浴陳器具
饌(主人帥衆丈夫灑埽滌濯主婦帥衆婦女滌釡鼎具祭饌他皆如卒哭之禮)設次陳練服
(丈夫婦人各設次於别所置練服於其中男子以練服為冠去首絰負版辟領衰婦人截長裙不令曳地應服)
(期者改吉服然猶盡其月不服金珠錦繡紅紫唯為妻者猶服禫盡十五月而除)
(楊復曰案儀禮喪服記載衰負版辟領之制甚詳但有闕文不言衰負版辟領何時而除司馬公書儀云)
(既練男子去首絰負版辟領衰故家禮據書儀云小祥去首絰負版辟領衰但禮經既練男子除首絰婦)
(人除要帶家禮於婦人成服時並無婦人絰帶之文此為疎略故既練亦不言婦人除帶當以禮經為正)
(邱濬曰案家禮於設次陳練服下既曰男子以練服為冠而不言冠之制又曰去首絰負版辟領衰而不)
(言别有所著今考之韻書練漚熟絲也意其以練孰之布為冠服故謂之練焉古人因其所服遂以為小)
(祥之冠雜記云三年之練冠亦條屬右縫注謂三年練冠小祥之冠也則小祥别有冠明矣服問云三年)
(之喪既練矣則服其功衰雜記亦云有父母之喪尚功衰注謂三年喪練後之衰升數與大功同故云功)
(衰也則小祥别有衰明矣又檀弓云練練衣黃裏縓緣葛腰帶䋲屨注練衣中衣之承衰者也葛腰帶用)
(葛為腰絰也䋲屨用麻䋲為屨也又喪服小記曰練皆腰絰杖䋲屦今擬冠别為練其制䋲武條屬右縫)
(一如衰冠但用稍麄熟麻布為之其服制則上衰下裳一如大功衰服而布用稍麄熟麻布為之不用負)
(版適衰腰絰用葛為之麻屦用麻䋲為之父杖用竹母杖用桐如故又案温公書儀謂今人無受服及)
(練服小祥則男子除首絰及負版辟領衰婦人長裙不令曳地蓋不復别有所製唯仍其舊而已冠上去)
(首絰服上去負版等三物婦人之服只截去長裙令不曳地噫古禮以小祥為練小祥而不製練服可乎)
(故今擬為練服如右及擬婦人服制亦用稍麄熟麻布為之庶稱練之名云)
厥明夙興設蔬果酒饌(並用卒哭)質明祝出主主人以下入
哭(皆如卒哭但主人倚杖於門外輿期親各服其服而入若已除服者来預祭亦釋去華盛之服皆哭盡哀)
(止)乃出就次易服復入哭(祝止之)降神(如卒哭)三獻(如卒哭之儀祝)
(版同前但云日月不居奄及小祥夙興夜處小心畏忌不惰其身哀慕不寕敢用潔牲柔毛粢盛醴齊薦此常)
(事尚饗)侑食闔門啓門辭神(皆如卒哭之儀)止朝夕哭(唯朔)
(望未除服者會哭)始食菜果
朱子語類問妻喪踰期主祭朱子曰此未有考但司
馬氏大小祥祭已除服者皆與祭則主祭者雖已除
服亦何害於與祭乎但不可純用吉服須如弔服及
忌日之服可也
儀節祝出神主主人以下入舉哀(主人以下期親各服其服)
(倚杖哭於門外少頃)哀止就次易服(各出就次易服畢各具新服)序立舉
哀哀止降神(自此以後儀節並同卒哭)
祝丈維年歲次朔日辰(並同前)
明會典品官禮小祥期而小祥喪至此凡十三月(不計)
(閏)古者卜日而祭今止用初忌以從簡易前期一日喪
主以下皆沐浴喪主帥衆丈夫灑埽滌濯主婦帥衆婦
女滌釜鼎具祭饌(如卒哭)設次陳練服厥明夙興設蔬果
酒饌質明祝出主喪主倚杖於門外與期親各服其服
而入皆哭盡哀止乃出就次易服復入哭祝止哭乃降
神初獻亞獻終獻侑食闔門啓門辭神並同卒哭之儀
祝版云日月不居奄及小祥夙興夜處小心畏忌不惰
其身哀慕不寧敢用潔牲庶羞粢盛醴齊薦此常事尚
饗自是止朝夕哭始食菜果
庶人禮小祥前期一日喪主及諸子皆沐浴具饌陳
器設次陳練服於其所其日夙興祝入整拂几筵以出
内外衰服喪主以下倚杖於階東俱出就位哭盡哀贊
者引喪主以杖就次主婦以下各就次乃陳練服贊者
引喪主倚杖如初乃升内外俱升就位哭贊者引喪主
盥手奠酒祝進立於靈座右内外止哭祝讀祝文曰維
年月朔日辰孤子某敢告於考某人之靈歲月驚廹奄
及小祥攀慕永遠重增荼裂謹以清酌庶羞祗薦常事
尚饗祝興喪主哭再拜退復位内外哭盡哀喪主以下
出杖降自西階就次妻妾女子子還别室自小祥之後
止朝夕哭
大祥
儀禮士虞禮記又期而大祥曰薦此祥事(注又復也十疏此謂二)
(五月大祥祭變常言祥者亦是常事也)
(徐元文曰儀禮虞卒哭之後尚有祔練祥禫四祭並不言祭之儀節者蓋以祔祭之禮既倣特牲饋食為)
(之則練祥諸祭皆倣特牲可知故不言也況士虞禮後即繼以特牲饋食之篇其意更可推而知矣特所)
(異者常祭則有旅酬而練無旅酬常祭則有無算爵而祥無無算爵蓋哀以漸而殺則禮亦以漸而隆至)
(於除喪而禫祭始盡用其禮爾自注疏專指特牲為四時之常祭似乎練祥諸祭制禮者有闕文矣豈知)
(特牲饋食固為四時之常祭亦可通於練祥之喪祭哉觀特牲贊命之辭止言皇祖而不言某氏配鄭氏)
(亦以為禫月吉祭之禮然則作儀禮者以特牲繼士虞之後豈無意乎)
乾學案大祥之祭亦倣特牲饋食禮說見小
祥篇
喪服小記大祥吉服而筮尸(注凡變除者必服其吉服以即祭事不以凶臨吉也)
(間傳曰大祥素縞麻衣前疏吉服朝服也大祥之日縞冠朝服今將欲祥亦於日豫服大祥之服以臨筮日)
(及筮尸視濯今唯云尸不言日及濯者從服祥可知也大祥則并去絰杖䋲屦故不云杖絰屦不以凶臨吉者)
(下云大祥朝服縞冠是祥祭之時著朝服此筮尸又在祥祭前已著吉服不以凶臨吉故也引間傳者以大祥)
(之後著素縞麻衣此云吉服則非祥後之服是朝服也故引以證)
雜記祥主人之除也於夕為期朝服祥因其故服(注為期為)
(祭期也朝服以期至明日而祥祭亦朝服始即吉正祭服也喪服小記曰除成喪者其祭也朝服縞冠是也祭)
(猶縞冠未純吉也既祭乃服大祥素縞麻衣釋禫之禮云玄衣黃裳則是禫祭玄冠矣黃裳者未大吉也既祭)
(乃服禫服朝服綅冠踰月吉祭乃玄冠朝服既祭玄端而居復平常也疏祥謂祥祭之時主人除服之節)
(於夕為期者謂於祥祭前夕豫告明日祥祭之期此時主人即著朝服謂緇衣素裳其冠則縞冠也至明旦祥)
(時主人因著其前夕故朝服也前練祭之時不著祭服於此祥時正著祭服故注云正祭服此朝服謂之正祭)
(服者以諸侯卿大夫朝服而祭少牢禮云主人朝服是也案雜記端衰喪車皆無等則祥後并禫服尊卑上下)
(無别皆服此緇衣素裳也此據諸侯卿大夫言之故云正祭服引喪服小記者證此經中朝服是除成喪之服)
(祭猶縞冠未純吉者以純吉朝服玄冠今著縞冠故云未純吉既祭乃服大祥素縞麻衣者間傳文以祥祭奪)
(情故朝服縞冠祥祭雖訖哀情未忘其服稍重故著縞冠素紕麻衣引釋禫之禮者是變除禮也其禮云玄衣)
(黃裳既著玄衣應著玄冠故云則是禫祭玄冠矣黃裳未大吉者以大吉當玄衣素裳今用黃裳故云未大吉)
(既祭乃服禫服朝服綅冠者亦變除禮文以祥祭之後乃著大祥素縞麻衣故知禫祭之後亦著禫服朝服綅)
(冠也踰月吉祭乃玄冠朝服者以少牢吉祭朝服故也若天子諸侯以下各依本官吉祭之服也既祭玄端而)
(居復平常者謂既祭之後同平常無事之時也從祥至吉凡服有六祥祭朝服縞冠一也祥訖素縞麻衣二也)
(禫祭玄冠黃裳三也禫訖朝服綅冠四也踰月吉祭玄冠朝服五也既祭玄端而居六也)
喪大記祥而外無哭者禫而内無哭者樂作矣故也(注外)
(無哭者於門外不哭也内無哭者入門不哭也禫踰月之而可作樂樂作無哭者疏外中門外即堊室中也祥)
(日鼓素琴故中門外不哭也内中門内也禫已縣八音於庭故門内不復哭也二處兩時不哭是並有樂作故)
(也隠義云練後三日一哭於次次在中門外謂堊室也至大祥則不復哭於外若有弔者則入即位哭是外無)
(哭者鄭此注之意以祥踰月作樂故禫時無哭則經云樂作之丈但釋禫時無哭之意不釋祥之無哭皇氏以)
(為鼓素琴樂作之文釋二處兩時無哭與鄭注違皇說非也)
喪服四制祥之日鼓素琴(注鼓素琴始存樂也三年不為樂樂必崩)
檀弓祥而縞(注縞冠素紕也者疏縞謂縞冠大祥日著之小記除成喪其祭朝服縞冠是也)
魯人有朝祥而莫歌者子路笑之(注笑其為樂速)夫子曰由爾
責於人終無己夫三年之喪亦己久矣夫(注為時如此人行三年喪)
(者希抑子路以善彼)子路出夫子曰又多乎哉踰月則其善也(疏歌)
(哭不同日故仲由笑之然時人皆廢而此獨能行何須笑之案喪服四制祥之日鼓素琴不譏弹琴而譏歌者)
(琴以手笙歌以氣手在外而遠氣在内而近也)
孔子既祥五日弹琴而不成聲(注哀未忘)十日而成笙歌(注踰)
(月且異旬也祥亦凶事用遠日五日彈琴十日笙歌除由外也琴以手笙歌以氣疏祥是凶事用遠日故十)
(日得踰月若其卜遠不吉則用近日雖祥後十日亦不成歌笙以其未踰月也)
(吳澄曰成者樂曲之一終聲者曲調之聲也不成聲謂不終曲也祥後可以弹琴矣然猶有餘哀故彈之)
(不終一曲而又廢也十日之後則不但彈琴終曲吹笙而歌亦終曲矣哀情之殺以漸也)
有子蓋既祥而絲屨纓(注譏其蚤也禮既祥白屨無絇縞冠素紕疏此絲屦組纓禫)
(後之服今既祥而著故譏其蚤禮既祥白屦無絇戴德喪服變除禮文縞冠素紕者玉藻文素紕當用素為纓)
(未用組今用素組為纓故譏之案士冠禮冬皮屨夏用葛無云絲屦者此絲屦以絲為飾絇繶純之屬士冠禮)
(云白屦緇絇繶純此有子蓋亦白屦以素絲為繶純也)
(方慤曰以絲為屦之絇以組為冠之纓服之吉者也而有子服之於既祥失於蚤矣既祥之屦如之何曰)
(徹絇既祥之纓如之何曰用素有子孔門高弟而失禮若是疑或不然故曰蓋焉)
顔淵之喪饋祥肉孔子出受之入彈琴而后食之(注彈琴以)
(散哀也)
張子全書祥日食肉彈琴恐不是聖人舉動使其哀
未㤀則子於是日哭不飲酒食肉以全哀況彈琴可
乎使其哀己忘何必彈琴
子夏既除喪而見(注見於孔子)予之琴和之而不和彈之而
不成聲(注樂由人心)作而曰哀未忘也先王制禮而弗敢過
也子張既除喪而見予之琴和之而和彈之而成聲作
而曰先王制禮不敢不至焉(注雖情異善同俱順禮家疏此言子夏子張者案)
(語及詩𫝊皆言子夏喪畢夫子與琴援琴而弦衎衎而樂閔子喪畢夫子與琴援琴而弦切切而哀與此不同)
(者當以家語及詩傳為正知者以子夏喪親無異聞焉能彈琴而不成聲而閔子至孝之人是故孔子善之)
間傳又期而大祥素縞麻衣又期而大祥有醯醬
又期而大祥居復寢
雜記三年之喪祥而從政(注此謂庶人也從政從為政者教令謂給繇役)
喪大記祥而食肉既祥黝堊(注黝堊堊室之飾也地謂之黝牆謂之堊)
(徐秉義曰喪之有祭始於虞故儀禮有士虞之文其再虞三虞及卒哭之祭皆倣初虞為之矣至卒哭之)
(後尚有祔練祥禫四祭而儀禮俱無其文何哉蓋士虞記篇末略陳祔祭之禮而以其他如饋食一語括)
(之所謂饋食者即下篇特牲饋食禮是也特牲之禮雖屬四時之常祭亦可通於卒哭後之喪祭故士之)
(祔祭倣之祔既倣特牲則練祥禫三祭自倣特牲可知故經於大小祥祭止言祝辭之異而不祥其祭之)
(儀節也所以然者卒哭以前之祭專為死者而祭猶在寝則其祭也主於哀祔以後之祭不專為死者而)
(祭己在廟則其祭也主乎敬此所以虞卒哭則有士虞之篇而祔練祥即用特牲之禮也但虞不致爵小)
(祥不旅酬大祥不行無算爵則祔祭與練同夫婦得致爵而不得旅酬原未純用夫吉也大祥之祭略與)
(小祥異主黨賓黨得旅酬而不得行無算爵猶未盡用其全也此以漸而即吉之說也至於禫祭乃始盡)
(用夫吉禮觀士虞禮之後即繼以特牲之篇則作者之意曉然矣孰謂特牲專指吉祭哉又孰謂儀禮無)
(練祥禫之祭禮哉)
開元禮三品以上喪禮(四品以下至庶人附)大祥祭前一日之
夕除堊室張帷又傋内外受服各於其次主人及諸子
俱沐浴櫛爪翦牢饌及器如小祥之禮其日夙興内外
各服其衰服並於次哭盡哀除服者著除服訖又哭盡
哀止昧爽前(六品以下云夙興)祝入燭先升自阼階入於室祝
整拂靈筵啓匱出神主置於座右几筵以出(四品以下唯祝拂几)
(筵以出)掌事者設罍洗篚於西階西南如初篚實爵一巾
一加幂設瓦甒二於靈座之左北墉下醴酒在東幂用
絺加勺南柄具饌於堂東祝與執罇罍者先入位於罇
罍之後内外俱升就位哭掌饌者以饌升自東階入設
於座前置設訖掌饌者降自西階以出相者引主人降
自西階詣罍洗主人止哭盥手洗爵相者引主人升自
西階詣酒罇所酌醴進跪奠於靈前俛伏興少退西面
立祝持版進立於座之右北面内外皆止哭祝跪讀祝
文曰維年月朔日哀子(父喪稱孤子)某敢昭告於考某官封
諡(妣云某夫人某氏)日月逾邁奄及大祥攀慕永遠無任荒踣
謹以潔牲柔毛剛鬛明粢薌合薌萁嘉蔬嘉薦醴齊(四品)
(以下謹以潔牲柔毛剛鬛嘉薦普淖明齊溲酒餘同)祗薦祥事於考某官封諡尚
饗主人哭再拜應拜者皆再拜哭祝興進跪奠版於靈
座興還罇所相者引主人就位哭盡哀主人以下各還
外寝妻妾女子子以下還於寝祝闔戶與執罇罍者降
出少頃掌饌者入開戶徹饌祝匱主(四品以下但掌事者除靈座)闔
戶而出間月而禫自大祥之後外無哭者食有鹽醬
政和禮品官儀大祥前一日之夕除堊室張帷備内
外大祥之服於次主人及諸子沐浴具饌如初其曰夙
興祝先入拂几筵降出内外素服主人以下皆哭盡哀
止掌事者設饌如初内外俱就位哭贊者引主人盥手
奠酒如初祝於靈座右跪讀祝文曰維年月朔日辰孤
子某敢昭告於考某官封諡日月逾邁奄及大祥攀慕
永遠無任荒踣謹以清酌庶羞祗薦祥事於考某官封
諡尚饗餘皆如小祥之儀主人以下還外寝妻妾女子
子以下還於内寝掌事者除靈座自大祥之後外無哭
者間月而禫
庶人禮大祥前一日之夕除堊室張帷備大祥之服
於次主人及諸子沐浴具饌如初其日夙興祝先入拂
几筵降出内外於次哭盡哀掌事者設饌如初内外俱
就位哭贊者引主人盥手奠酒如初祝立於靈座右跪
讀祝文曰維年月朔日辰孤子某敢昭告於考某人之
靈日月逾邁奄及大祥攀慕永遠無任荒踣謹以清酌
庶羞祗薦祥事於考某人之靈尚饗餘如小祥之禮主
人以下還外寝妻妾女子子還於寝掌事者除靈座自
大祥之後外無哭者間月而禫
司馬氏書儀大祥再期而大祥於二十三月之末主
人卜日如小祥禮丈夫婦人各設次於别所置禫服其
中(今世丈夫禫服垂脚黲紗幞頭黲布衫脂皮爁鐵帶或布裹角帶未大祥間假以出詣人家亦假而服之)
(婦人可以冠梳假髻以鵝黃青碧皂白為衣屦其金銀珠玉紅繡皆不可用開元禮云備内外受服禫祭云仍)
(祥服又云著禫服案世俗無受服謂大祥為除服即著禫服今從衆)其日夙興執事者設
酒饌香火盥器皆如小祥質明主人與未除服者入就
位於靈前立哭盡哀(已除服者若来預祭亦哭於故位如小祥)出就次易禫
服復入就位哭頃之祝止哭者主人降盥手焚香如虞
祭帥衆男子設肉食主婦帥衆婦女設麫米食如卒哭
執事者開酒主人斟酹酒如虞祭改小祥祝辭云奄及
大祥又曰薦此祥事唯不改題栗主埋桑主外其餘如
小祥之儀祭畢遷影堂及祠匣於影堂徹靈座斷杖棄
之屏處
朱子家禮大祥再期而大祥(自喪至此不計閏凡二十五月亦止用第二忌)
(日祭)前期一日沐浴陳器具饌(皆如小祥)設次陳禫服
(丘濬曰案說文黲淺黑青也今世無垂脚幞頭之制擬有官者用白布裹帽白布槃領袍布帶無官者用)
(白布巾白直領衣布帶婦人純用素衣屨)
朱子語類問子為母大祥及禫夫已無服其祭當如
何朱子曰今禮几筵必三年而除則小祥大祥之祭
皆夫主之但小祥之後夫即除服大祥之祭夫亦恐
須素服如弔服可也但改其祝辭不必言為子而祭
也
告遷於祠堂(以酒果告如朔日之儀若無親盡之祖則祝版云云告畢改題神主如加贈之儀遞)
(遷而虚東一龕以俟新主若有親盡之祖而其别子也則祝版云云告畢而遷於墓所不埋其支子也而族人)
(有親未盡者則祝版云云告畢遷於最長之房使主其祭其餘改題遞遷如前若親皆已盡則祝版云云告畢)
(埋於兩階之間其餘改題遞遷如前)
儀節序立(主人詣祠堂前)盥洗啓櫝出主參神
鞠躬拜興拜興拜興拜興平身降神盥洗詣
香案前跪上香酹酒俯伏興拜興拜興平
身斟酒(主人執注遍斟酒盞中畢少退立)主婦點茶(茶畢與主人並立)鞠
躬拜興拜興平身主婦復位(主人不動)跪(主人以下皆跪)讀祝
(祝跪讀之)俯伏興拜興拜興平身請主(主人進奉主於卓子上執事者)
(洗其當改字别塗以粉俟乾其親盡者以紙裹暫置卓子上)題主(命善書者改題曾祖考妣為高)
(祖又改祖考妣為曾祖又改考妣為祖題畢)遷主(主人自奉其主遞遷而西虚東一龕以俟新主)
(少退立)鞠躬拜興拜興拜興拜興平身復位辭神
鞠躬拜興拜興拜興拜興平身焚祝文禮畢
祝文維年歲次月朔日辰孝孫某敢昭告於
某官府君某氏某封某官府君某氏某封
某官府君某氏某封某官府君某氏某封
兹以先考某官府君大祥已届禮當遷主入廟某官
府君某氏某封親盡神主當祧某官府君某氏某封
神主改題為高祖某官府君某氏某封神主改題為
曾祖某官府君某氏某封神主改題為祖世次迭遷
不勝感愴謹以酒果用伸虔告尚饗(祝文神主止書官封稱呼而不)
(書高曾祖考妣者是時高祖親盡曾祖祖考妣神主未改題故也案喪服小記父母並喪則先葬母而)
(不虞祔以待父喪畢而後祔今擬若父先死則用此告遷儀節若父在母先死則是父為喪主惟祔於祖)
(母之櫝不必告遷也待父死之後然後用此儀節告遷而於祝文大祥已届下添入及先妣某封某氏先)
(亡祔於祖妣於禮遷入廟之上若父先亡已入祠堂而後母死只告先考一位其祝文曰兹以先妣某)
(封某氏大祥已届禮當祔於先考並享不勝感愴並同)
厥明行事皆如小祥之儀(惟祝版改小祥曰大祥常事曰祥事)畢祝奉神
主入於祠堂(主人以下哭從如祔之序至祠堂前哭止)
儀節序立(以下至)辭神(以上其儀節並同小祥唯辭神後添)舉哀焚
祝文祝奉新主入祠堂主人以下哭從(至祠堂)安
神主(安神主於櫝)哀止鞠躬拜興拜興平身禮畢
祝文(並同小祥但改小祥曰大祥常事曰祥事)
徹靈座斷杖棄之屏處奉遷主埋於墓側
(丘濬曰祥祭後陳器具饌如朔日之儀用卓子陳廳事上質明主人奉安親盡之主於卓子上)
儀節序立(如常儀)參神鞠躬拜興拜興拜興拜興
平身降神盥洗詣香案前跪上香酹
酒俯伏興拜興拜興平身主人斟酒主婦點
茶(畢並立)鞠躬拜興拜興平身主婦復位跪讀
祝俯伏興拜興拜興平身復位辭神鞠躬
拜興拜興拜與拜興平身焚祝文送主(執事者用盤盛)
(主捧之主人自送至墓側)埋主(祝埋畢始回案楊氏附注引朱子他日與學者書既祥而徹几筵其)
(主且當祔於祖父之廟俟三年喪畢合祭而後遷蓋有取於横渠袷祭後奉祧主於夹室之說也而楊氏)
(亦云俟告祭前一夕以薦告遷主畢乃題神主厥明合祭畢奉神主埋於墓所奉遷主新主各歸於廟夫)
(所謂合祭者即横渠所謂袷祭也家禮時祭之外未嘗有合祭若即是時祭又不知設新主位於何所今)
(不敢從且依家禮為此儀節庶幾不失云)
祝文維年歲次月朔日辰孝玄孫某敢昭告於五世
祖考某官府君妣某氏某封古人制禮祀止四代心
雖無窮分則有限神主當祧不勝感愴謹以酒果百
拜告辭尚饗
始飲酒食肉而復寝
朱子語類問祧主朱子曰天子諸侯有太廟夾室則
祧主藏於其中今士人家無此祧主無可置處禮記
說藏於兩階間今不得已只埋於墓所李繼善問
曰納主之儀禮經未見書儀但言遷祠版匣於影堂
别無祭告之禮周舜㢸以為昧然歸匣恐未為得先
生前云諸侯三年喪畢皆有祭但其禮亡而大夫以
下又不可考然則今當何所據邪曰横渠說三年後
袷祭於太廟因其告祭畢還主之時則奉祧主歸於
夾室遷主新主皆歸於其廟此似為得禮鄭氏周禮
注大宗伯享先王處似亦有此意而舜㢸所疑與熹
所謂三年喪畢有祭者似亦暗與之合但既祥而徹
几筵其主且當祔於祖父之廟俟袷畢然後遷爾
(楊復曰家禮祔與遷皆祥祭一時之事前期一日以酒果告訖改題遞遷而西虚東一龕以俟新主厥明)
(祥祭畢奉神主入於祠堂又案先生與學者書則祔與遷是兩項事既祥而徹几筵其主且當祔於祖父)
(之廟俟三年喪畢袷祭而後遷蓋世次迭遷昭穆繼序其事至重豈可無祭告禮但以酒果告據行迭遷)
(乎在禮喪三年不祭故横渠說三年喪畢袷祭於太廟因其祭畢還主之時迭遷神主用意婉轉此為得)
(禮而先生從之或者又以大祥除喪而新主未得祔廟為疑竊嘗思之新主所以未遷廟者其為體亡者)
(尊敬祖考之意祖考未有祭告豈敢據遷也況禮且辨昭穆孫必祔祖凡袷祭時孫常祔祖今以新主)
(祔於祖父之廟有何所疑當俟告祭前一夕以薦告遷主畢乃題神主厥明袷祭畢奉神主埋於墓所奉)
(遷主新主各歸於廟故並述其說以俟參考歲高氏告祔遷祝文曰年月日孝曾孫某罪積不滅及免)
(喪世次迭遷昭穆斷序先王制禮不敢不至)
問比者大祥祭止用再忌日雖衣冠不得不易而食
肉欲以逾月為節不知如何朱子荅曰逾月為是
先生以長子大祥先十日朝暮哭諸子不赴酒食會
近祥則舉家蔬食此日除祔先生累日顔色憂戚
(馮善曰或問家禮大祥用酒果告遷於祠堂楊氏附注以為世次迭遷昭穆繼序其事至重豈可無祭告)
(禮但以酒果告遽行迭遷乎二說不同今當何從曰考朱子與學者書亦從横渠三年喪畢合祭而後遷)
(自與家禮不同今從附注)
(陸粲與蕭國材論家禮纂要書来說云一家禮大祥註問子為母大祥及禫夫已無服其祭當如何朱子)
(曰今禮几筵必三年而除則小祥大祥之祭皆夫主之小祥之後夫即除服大祥之祭夫亦須素服今案)
(此說是矣但謂几筵必三年而除施之妻喪則恐未安蓋小祥之後夫既除服則几筵亦當徹矣雖子之)
(服未除然以父為主故也請裁之)
明會典品官禮大祥再期而大祥喪至此凡二十五
月亦止用第二忌日祭前期一日沐浴陳器具饌(如小祥)
設次陳&KR0941;服以酒果告遷於祠堂告畢改題神主如加
贈之儀遞遷而西虚東一龕以俟新者厥明行事皆如
小祥之儀(祝版改小祥曰大祥常事曰祥事)祝畢奉神主入於祠堂喪
主以下哭從如祔之序至祠堂前止哭執事者徹靈座
斷杖棄之屏處奉遷主埋於墓側始飲酒食肉而復寢
庶人禮大祥前期一日喪主及諸子俱沐浴具饌陳
器陳禫服於次乃告遷於祠堂告畢改題神主而遞遷
之虚東一龕以俟厥明祝先入拂几筵降出内外於次
哭盡哀掌事者設饌於靈座前内外俱就位哭贊者引
喪主盥手奠酒祝立於靈座右跪讀祝文曰維年月朔
日辰孤子某敢昭告於考某人之靈日月逾邁奄及大
祥攀慕永遠無任荒踣謹以清酌庶羞祗薦祥事尚饗
祝興喪主哭再拜退復位内外哭盡哀祝奉神主入於
祠堂喪主以下哭送掌事者徹靈座斷杖棄之屏處始
飲酒食肉而復寢
讀禮通考卷五十
