易經通注卷五大學士傅以漸
左庶子曹本榮撰
下經
䷩(震下巽上)
益利有攸往利涉大川
此卦損上卦初畫之陽益下卦初畫之隂自上卦而
下于下卦之下捐九府以周萬姓有益下之仁焉德
惠四達何往不利即除殘暴恤災患哀煢獨且无不
利者
彖曰益損上益下民說无疆自上下下其道大光
以卦體釋卦名義實心利下百姓之仰戴无疆此豈
移民移粟之故智哉自上中有經濟在大光者上下
與天地同流也
利有攸往中正有慶利涉大川木道乃行
以卦體卦象釋卦辭往即慶在天下惟九五六二中
正得而有之君臣同德以美意為良法也下震上巽
皆木具幹理之宏材乃可起萬民之阽危也
益動而巽日進无疆天施地生其益无方凡益之道與
時偕行
此節推本聖學發明木道乃行之義盖有日新之盛
德而造富有之大業也卦德煥發有為而又沉潜不
浮則勿忘勿助可躋美大聖神之域此其理實法于
天地有天之施氣而資始地乃代終而資生生生化
化卦體固然此益民之道所以法天而並行也
象曰風雷益君子以見善則遷有過則改
風雷之勢交相助益遷善當如風之速改過當如雷
之猛益之大者其相益亦猶是也
初九利用為大作元吉无咎
初雖居下然當益下之時受上之益者也不可徒然
无所報效故利用為大作必大善之吉始得无咎也
象曰元吉无咎下不厚事也
始進之臣未經重大之事故不如是不足以塞咎也
六二或益之十朋之龜弗克違永貞吉王用享于帝吉
六二當益下之時虚中處下精白乃心大君寵眷洊
加此貞道也然爻位皆隂故以永貞為戒王者且用
此精誠以格上帝臣以此格君君豈有不益之者乎
象曰或益之自外來也
益出望外故稱或焉表二之自能永貞也
六三益之用凶事无咎有孚中行告公用圭
天心仁愛人君則時出災異以儆之大君仁愛人臣
則或出凶事以益之投大遺艱正可動心忍性有孚
者真誠體國而不欺中行者奉公守法而不悖庶可
上答聖明責望之心君借此以感通猶告公用圭通
信者然此无咎之道也
象曰益用凶事固有之也
孚中人所自有但精神不震動則不堅凝益用凶事
正欲固其所有非棄之也
六四中行告公從利用為依遷國
以利民之心行利民之政可以上信于君即可以下
信于民遷國且无不利況其他乎
象曰告公從以益志也
以益下為志上必信而從之
九五有孚惠心勿問元吉有孚惠我德
上有信以惠于下則下亦有信以惠于上不問而元
吉可知粒我烝民莫非爾極民直見為我德而已
象曰有孚惠心勿問之矣惠我德大得志也
惠政可問惠心何問堯舜之世問之朝野總不知也
大德不德志乃大得故大役大禮大荒大遷无一事
不為上用而自上下下其道大光之理始盡
上九莫益之或擊之立心勿恒凶
以陽居益之極求益不已豈待擊之而後為凶哉
象曰莫益之偏辭也或擊之自外來也
莫益尚屬偏辭擊則突自外至危哉利不可貪若此
䷪(乾下兑上)
夬揚于王庭孚號有厲告自邑不利即戎利有攸往
此卦以五陽去一隂决之而已然决正不可易言之
也小人所盤踞者王庭故必正名其罪而盡誠以呼
號其衆相與合力且尚有危厲不可安肆又當先治
其私而不可專尚威武則利有所往也皆戒之之辭
彖曰夬决也剛决柔也健而說决而和
釋卦名義而贊其德小人不難决惟在善蔵其用有
秉道嫉邪之心而不傷于忿激决自得其窽會發皆
中節也
揚于王庭柔乘五剛也孚號有厲其危乃光也告自邑
不利即戎所尚乃窮也利有攸往剛長乃終也
不特顯據五剛之上且有窺隙而動之心故不危何
光尚健且窮剛長乃終謂一變則為純乾也
象曰澤上于天夬君子以施禄及下居德則忌
澤本下也氣騰而上于天勢必决為雨露未有積天
而不下者以天下之貢賦仍推之以及于下倘自以
為德而居之濊澤積而不流則非矣彖决斷象潤澤
威惠並行决隂妙用
初九壯于前趾往不勝為咎
當决之時居下任壯不勝而且為衆正之咎也
象曰不勝而往咎也
豈至往始知其不勝哉不勝在我安得不敗
九二惕號莫夜有戎勿恤
彖所謂孚號告自邑者此爻當之内懷兢惕外嚴戒
號自治如此其密雖莫夜有戎何懼哉
象曰有戎勿恤得中道也
剛而居柔又得中道惟中故和不必病其過慎也
九三壯于頄有凶君子夬夬獨行遇雨若濡有愠无咎
九三當决之時以剛而過乎中是欲决小人而剛壯
見于顴頄者機事不密則害成凶道也然在衆陽之
中獨與上六為應若能果决其决不係私愛則雖合
于上六如獨行遇雨至于若濡而為君子所愠終必
決去小人而无咎也温嶠之于王敦其事類此
象曰君子夬夬終无咎也
其始非不過用其曲折終能決去小人而无咎也
九四臀无膚其行次且牽羊悔亡聞言不信
衆君子方欲討小人于王庭之上四與上同體不免
有曲庇之心故居則不安行則不進若不與衆陽競
進而安處其後如牽羊之法則可以亡其悔其如聞
言不信何哉盖深激其信吾言以濟事也
象曰其行次且位不當也聞言不信聰不明也
以陽居隂不中不正反自高其聰不求其所以明可
乎
九五莧陸夬夬中行无咎
當决之時為决之主而切近上六之隂如莧陸感隂
氣之多者彙征王庭鞠為茂草若能决而去之而又
不為過暴合于中行自不至浸淫既潰大命隨之
象曰中行无咎中未光也
爻許其中行象復破其未慊之心可見去小人非難
去君心之小人實難危乃光者兢業之透刻中未光
者依比之微茫也
上六无號終有凶
隂柔小人居窮極之時黨類已盡无所號呼終凶而
已
象曰无號之凶終不可長也
怙惡不悛有以自取非君子之乏容德也
䷫(巽下乾上)
姤女壯勿用取女
决盡則為純乾而一隂忽生于下如不期而遇者女
德不貞其壯實甚取以自配必害于陽故戒之
彖曰姤遇也柔遇剛也
柔敢于遇剛浸壯矣
勿用取女不可與長也
戒君子也
天地相遇品物咸章也
夫天下豈得皆陽而无隂哉卦體一隂時當五月是
朱明大夏忽沃之以清隂則萬物相見而蕃衍天地
之不可无遇如此
剛健中正天下大行也
九五剛德用事復遇中正以善其剛不激不隨无偏
无黨君子之道沛然大行于天下人君之不可无遇
如此
姤之時義大矣哉
天地人君既不可不有所遇世界昌明而一隂潜伏
幾微之際聖人所謹其義可知而不可言故嘆其大
象曰天下有風姤后以施命誥四方
風以鼔萬物命以鼓萬民布昭中外天下曉然知朝
廷之无私煬竈之奸不得中阻矣
初六繫于金柅貞吉有攸往見凶羸豕孚蹢躅
柅所以止車以金為之其剛可知初遇二故為所縛
而不進止便是貞往害君子自取凶耳然其勢不可
止也故又以羸豕孚蹢躅曉君子使深為之備云
象曰繫于金柅柔道牽也
小人之情甘如醴牽引甚易故當早思所以防之也
九二包有魚无咎不利賓
魚隂物二與初遇制之在已可以无咎若不制而使
遇于衆則其為害廣矣女壯可不畏哉
象曰包有魚義不及賓也
何必計其及賓之害義之所在虎兕出柙誰之過歟
九三臀无膚其行次且厲无大咎
陽剛君子豈肯甘心與小人遇故不欲安坐以墮其
術又不能大行以制其機然既无所遇則无隂邪之
傷雖危厲而无大咎也
象曰其行次且行未牽也
雖不得遂其行猶不為柔道所牽幸之也
九四包无魚起凶
與初正應未免互持小人不受其包禍亂所從起也
象曰无魚之凶遠民也
入包而制之則為民外包而遠之則為奸四之罪也
九五以杞包瓜含章有隕自天
瓜甘美而善潰杞高蔭大包瓜于下任其蔓廷必不
實而自潰九五陽剛中正主卦于上而下防始生必
潰之隂含晦章美静以俟之則可以回造化也
象曰九五含章中正也有隕自天志不捨命也
涵養不深則英氣必露中正者純以静制一念獨覺
之中别有幹旋豈有不可回天而動氣者哉
上九姤其角吝无咎
以剛居上而无位不得其遇徒與天下相觸忤耳吝
所不免亦无匪人之傷也
象曰姤其角上窮吝也
上窮固吝然與其苟而遇无寧窮而吝聖人之深惡
女壯也
䷬(坤下兑上)
萃亨王假有廟利見大人亨利貞用大牲吉利有攸往
卦惟二陽君臣同德萬物盛多之世聚祖考之精神
又必能聚已之精神則可以至于廟而承祖考故格
廟為保萃第一義見必于大人者不從四而從五不
趨權門也道可行而猶必利于貞不枉已以殉人也
物聚可以備禮人聚可以集事大牲攸往皆盛世所
不容己者
彖曰萃聚也順以說剛中而應故聚也
卦德下順從乎上上欣合乎下卦體君誠于下交臣
切于上應此元后百姓一心元首股肱同德真千載
一時也
王假有廟致孝享也利見大人亨聚以正也用大牲吉
利有攸往順天命也
致極誠敬仰歆祖考非文也以道事君衆正連茹非
媚也天命謂性忠孝皆不容自已者大牲以將格廟
事親如事天攸往以達貞操事君如事天人心所在
天命服焉故曰順
觀其所聚而天地萬物之情可見矣
極言其理而贊之人與天地萬物精神本自相通既
以孝與正順天命則天與我一地與我一萬物與我
一絪緼化醇之景象不在造化而在我順說剛應渾
乎无名矣
象曰澤上于地萃君子以除戎器戒不虞
津潤上行萬物暢茂然水聚无防則流人聚无防則
亂故克詰戎兵張皇六師以防意外之變是深于保
萃者
初六有孚不終乃亂乃萃若號一握為笑勿恤往无咎
初與四應聖人恐其不能自守也特設不終之戒惟
當呼號正應任其是非棼棼守正不可不堅也
象曰乃亂乃萃其志亂也
志不自亂誰得而亂之
六二引吉无咎孚乃利用禴
二應五而雜于二隂之間必牽引以同升諸公則集
思廣益而无植黨之咎矣然豈畏罪要名乎哉忠君
愛國之實心自靖自獻又安用粉飾吾知其上應剛
中也
象曰引吉无咎中未變也
柔順虚中是忠貞之骨不為朋黨所亂也
六三萃如嗟如无攸利往无咎小吝
六三隂柔不中不正上无應與欲求萃而不得故嗟
如而无所利惟往從于上則可以无咎然不得其萃
困然後往復得隂極无位之爻亦可小羞矣
象曰往无咎上巽也
言上巽以堅其必往之志勉人之聚以正也
九四大吉无咎
上比九五下比衆隂得其萃矣然以陽居隂不正故
當思患以杜釁蘖之萌謹度以防僣偪之嫌必大吉
然後无咎也
象曰大吉无咎位不當也
非大君之位而當天下之萃可危也
九五萃有位无咎匪孚元永貞悔亡
陽剛中正當萃之時而居尊固无咎矣然聖明之世
不无頑梗則亦修其長人之德自強不息无偏无黨
而匪孚之悔可亡也位本五所有言有位者别四也
二獨孚五初應四三比四皆匪孚者比專重五故總
戒之以元永貞萃尚有四故特勉之以元永貞也
象曰萃有位志未光也
未光者鬱塞不快病已德之未洽也
上六齎咨涕洟无咎
處萃之終隂柔无位求萃不得正所謂孤臣孽子者
齎咨涕洟發自真情儆戒修德所以无咎
象曰齎咨涕洟未安上也
人情莫真于聚散未安者常懷不虞之戒者也
䷭(巽下坤上)
升元亨用見大人勿恤南征吉
士君子乘機遘會辭江湖而登魏闕通達无碍然必
用升之道以見大人則勿憂不得君而功業彰彰也
彖曰柔以時升
卦變自解柔上居四是知時而又能用柔者純臣也
巽而順剛中而應是以大亨
卦德内順外巽心則沉潜機則恰適卦體九二剛中
而五應之剛毅正直之臣遇明揚汲引之主安得不
大亨也
用見大人勿恤有慶也南征吉志行也
慶莫大于得君志莫切于行道輔明君而嚮明出治
升斯世于大猷可知也志未行豈謂慶哉
象曰地中生木升君子以順德積小以高大
地中生木根深者其末茂積故也木一日不長便為
枯瘁而人不知其為長慎德者如是而已
初六允升大吉
以柔順居下而巽于二陽二陽必推服而薦拔之矣
象曰允升大吉上合志也
天下巽入之深者无如信友獲上道自初始南征之
志也何其柔也
九二孚乃利用禴无咎
彖所謂剛中而應此爻當之自古強臣事弱主未有
不為矯飾者乃不能積誠感動簡質何用焉孚者精
白乃心質諸鬼神而不疑況一體乎
象曰九二之孚有喜也
都俞吁咈澤及天下彖曰有慶此曰有喜孚之快也
九三升虚邑
虚邑者推賢讓能无嫉妬傾陷之風者也九三以陽
剛當升時而進臨于坤故有此象
象曰升虚邑无所疑也
于德无疑事于時无滯機
六四王用亨于岐山吉无咎
大臣近五不可復升惟有至誠上通而已順本人臣
之吉道或有係累是有所為而為也无應于下故吉
且无咎
象曰王用亨于岐山順事也
忠順不失以事一人
六五貞吉升階
以隂居陽當升而居尊位是踐阼之君也貞者任賢
圖治其心至專登三咸五其易易耳
象曰貞吉升階大得志也
二既志行五之志豈不大得剛中而應熙皡休風也
上六冥升利于不息之貞
以隂居升極昏冥不已无適而利但可反其不已于
外之心施之于不息之正而已
象曰冥升在上消不富也
南征不已亦有消時何不反之順德積小以高大也
䷮(坎下兑上)
困亨貞大人吉无咎有言不信
此卦教天下以素患難之學也陽明為隂邪所傷亦
君子所不免但自有不失其亨之道安守義命泰然
自得非有大涵養大識見者不能也吉且无咎不正
之小人何足以當之當此阨塞而求濟祇有正身修
德為要悲鳴憤恨之言誰其信之哉
彖曰困剛揜也
卦體坎剛為兑柔所揜九二為二隂所揜四五為上
六所揜歸咎小人不得也
險以說困而不失其所亨其惟君子乎貞大人吉以剛
中也有言不信尚口乃窮也
卦德當世界顛險而以悦道處之則義命之亨依然
不失君子者剛中之大人也卦體二五剛中剛非即
柔揜之剛乎中則不至拂戾世困何足窮我尚口乃
窮可不早思德之辨哉
象曰澤无水困君子以致命遂志
水下漏則澤上枯困象也忠孝誰獨无志有所顧戀
則未免苟且致命者舍其身以報國可生可殺而此
志斷不可奪成敗何足論求吾心之快然無憾而已
致命者險象遂志者說象也
初六臀困于株木入于幽谷三歲不覿
坐困者臀為下處困之底居暗之甚亨其何日之有
象曰入于幽谷幽不明也
剛則能處明則能出初所謂驅而納諸罟擭者也
九二困于酒食朱紱方來利用亨祀征凶无咎
有剛中之德以處困時遺大投艱責成者重酒食方
困朱紱又來寵命愈隆報塞非易惟有殫竭誠心而
已義所難辭雖凶何咎正所以堅其報效之志也
象曰困于酒食中有慶也
中即彖之所謂剛中以一身之勞瘁貽天下之福慶
雖困何辭
六三困于石據于蒺藜入于其宫不見其妻凶
石指四蒺藜指二隂柔不中正无濟困之才者也
象曰據于蒺藜乘剛也入于其宫不見其妻不祥也
剛本非柔所能揜三敢乘其上安得不禍
九四來徐徐困于金車吝有終
濟困固須得人而相與則當以正四為初之正應初
方困下多懼多疑又為九二所隔豈不可羞然終必
相從寒士之妻弱國之臣各安其正而已金車象九
二之剛中正見剛亦非可輕從者
象曰來徐徐志在下也雖不當位有與也
人患无志耳志苟在初才雖不足終必相合
九五劓刖困于赤紱乃徐有說利用祭祀
以剛居剛忿小人之揜也刑威以逞揜我上者我劓
之揜我下者我刖之威窮而人不服反困于赤紱幸
其說體轉而徐圖静俟機宜庶乎小人可去君位可
安又當念天下之困求天下之賢若祭祀之致其誠
敬者則徐中之妙用也
象曰劓刖志未得也乃徐有說以中直也利用祭祀受
福也
始為隂揜方困而志未得繼以中直得賢而困可濟
區處合宜不撓不激二既有慶五且受福誠敬之不
可已如是夫
上六困于葛藟于臲卼曰動悔有悔征吉
困極當通而上六以隂柔處之才與時違纏綿不散
又生動摇是動輙有悔无時而不危者也然時勢交
窮之會正豪傑幹濟之秋誠能自悔其失奮發有為
定不為困所縛征則得吉豈可坐待其困哉
象曰困于葛藟未當也動悔有悔吉行也
非葛藟果能困人患无德而不悔耳悔則直與吉同
行矣困卦剛為柔揜爻究剛者勝而柔者困所以重
大人
䷯(巽下坎上)
井改邑不改井无喪无得往來井井汔至亦未繘井羸
其瓶凶
井體有常而不遷猶治道有定而不易誠能恪守先
王之成法即斟酌損益正以善其法于不窮天下咸
被其澤无喪无得往來者无不井其井也然守法要
在慎終苟守之未幾而遽騁聰明狹小前人之制度
妄圖其得所喪實多汔至而羸其瓶凶何如哉
彖曰巽乎水而上水井井養而不窮也
津液上行枝杪皆水不巽不上也井之上汲象之王
者法井以養民静深有本无波濤險阻之虞斟酌任
人无德怨施受之蹟養天下而不窮何可改也何可
不善其終也
改邑不改井乃以剛中也汔至亦未繘井未有功也羸
其瓶是以凶也
卦體二五剛中剛則強毅能守中則精一善守必有
功始謂之善養何為乎竟羸其瓶豈全不知養民者
乃凶哉
象曰木上有水井君子以勞民勸相
木氣入水則水温水氣上木則木旺井其可見者安
輯休養又為之黽勉教誡相助也皆井養之義也
初六井泥不食舊井无禽
井以陽剛為泉上出為功初六以隂居下故不泉而
泥人所不食而禽鳥亦莫之顧也
象曰井泥不食下也舊井无禽時舍也
人品汙下為時所棄也
九二井谷射鮒甕敝漏
九二剛中有泉之象然上无正應下比初六功不上
行雖抱經濟之略獨善其身而已
象曰井谷射鮒无與也
陽剛本可濟用其如薦拔无人何非德之過也時也
九三井渫不食為我心惻可用汲王明並受其福
井不停汙何以不食使我心惻汲可緩乎哉惜乎不
遇王明汲之耳汲之則德澤溥而君民共享其福也
九三以陽居陽在下之上而未為時用故其象如此
象曰井渫不食行惻也求王明受福也
行道之人皆以為惻公心也求即惻中之期望也
六四井甃无咎
四正當巽木出坎水之時但隂柔防禦稍疎汙穢或
乘之而入故必用日新之功嚴加修戢庶清潔之本
不傷也
象曰井甃无咎修井也
井有體有用四雖功不及物所以濟世利物已有其
具也
九五井冽寒泉食
寒者水之本性也陽剛中正功及于物是以本性而
流膏澤于天下者二之泉三之渫四之甃遇王明而
天下受福矣
象曰寒泉之食中正也
惟有洗心浴德之功斯有清冽膏腴之澤
上六井收勿幕有孚元吉
井以上出為功而坎口不揜繘至于收養能及物天
下信其心之公而有孚所以獲大善之吉也
象曰元吉在上大成也
象始末揭上下二字井用在上愈上則功愈大井養
不窮王道之大成也
䷰(離下兑上)
革已日乃孚元亨利貞悔亡
變法之事聖人之不得已也百姓可與樂成難與慮
始故革之為道即日不孚己日乃孚然有不容不革
者亦何暇恤哉必可以通行无碍曰元亨而元亨又
必利于正然後為人所信妄革之悔可亡甚矣變革
之難也
彖曰革水火相息二女同居其志不相得曰革
以卦象釋卦名義水火相違則為睽相息則為革非
水乾則火滅物理之窮也中女少女分之則不同行
合之則不相得人情之窮也天下事苟不至如水火
如二女聖人豈得已而不已乎
已日乃孚革而信之文明以說大亨以正革而當其悔
乃亡
革難信而何以信惟卦德本文明之德而行以說道
斟酌調停必大通且至正也當始悔亡不當必悔况
有害于天下乎
天地革而四時成湯武革命順乎天而應乎人革之時
大矣哉
舉天地以盡造化舉湯武以盡人事時之所趨不得
不與天下更始革非聖人意也止言時不言用革者
聖人所難用也
象曰澤中有火革君子以治歷明時
澤中有燄隂火潜燒其革甚微就一日而明之有賓
餞作息就一歲而明之有析因夷隩在上得以敬天
而勤民在下得以因時而起事治歷者順天以求合
之法也
初九鞏用黃牛之革
雖當革時居初无應未可有為故當堅確固守也
象曰鞏用黃牛不可以有為也
非禁其為也正示以善用其為也
六二已日乃革之征吉无咎
六二為革卦之主位則中正德則文明有應于上又
君臣同德時可矣位得矣才足矣猶且擬議于已日
之久而後革正所謂大亨以正者以此而征庶有更
新之美无紛擾之咎
象曰已日革之行有嘉也
革之大權在五行而上應則有可嘉之功也
九三征凶貞厲革言三就有孚
過剛不中居離之極躁動于革者也其凶可必雖貞
亦厲然時則當革果能革言三就胸有成謀則亦有
孚而可革也
象曰革言三就又何之矣
已詳審而復狐疑不决則人懷苟且之心事有叢脞
之虞故言又何之以勸其斷
九四悔亡有孚改命吉
以陽居隂承訛襲敝本當有悔然卦已過中水火之
際乃革之時而剛柔不偏又革之用也革而當則悔
亡而人信之改命而如是也上不疑下不駭不亦吉
乎
象曰改命之吉信志也
信事者孚在後信志者孚在先幽獨毫不可欺即天
地鬼神亦且見諒而况一體者乎
九五大人虎變未占有孚
以大人之德革天下之事體剛則有道德之威用中
則得神化之宜創制立法煥然改觀四海從風而靡
盖未占之時人已信其如此有以為之本矣揖遜天
下見其德故曰龍征誅天下服其武故曰虎
象曰大人虎變其文炳也
不言武而言文者禮樂交通紀綱明備依然光格之
天下也
上六君子豹變小人革面征凶居貞吉
革道已成化行俗美君子光輝所發越如豹之變小
人亦莫不傾誠内向也變革原不可過而上六之才
亦不可以有行故征則凶而居正則吉
象曰君子豹變其文蔚也小人革面順以從君也
君子積中發外固是涵濡聖化之深小人就日望雲
亦自率俾王綱之内又何所容其作為哉
䷱(巽下離上)
鼎元吉亨
革命之後剏立新制以養天下億萬年之基業全係
諸此須體元以生四海經綸調燮各得其宜則上可
凝帝命下可維民心鼎常奠而不傾也吉亨
彖曰鼎象也以木巽火亨飪也聖人亨以享上帝而大
亨以養聖賢
卦體下隂為足二三四陽為腹五隂為耳上陽為鉉
有鼎象焉以木入火成其亨飪則鼎之用也鼎一器
耳何足為重盖國家始建即立郊廟必有鼎以為祭
祀之用鼎與郊廟並重非重鼎重郊廟也聖人承天
命而為天子不可无此鼎以享上帝聖賢者上帝所
生以佐我保鼎者也推此亨而大之饔飱牢禮當極
其盛保鼎顧可不慎乎哉
巽而耳目聰明柔進而上行得中而應乎剛是以元亨
保鼎莫大于德卦象上離為目五虚中為耳而木巽
火則得力尤在巽是心思沉潜能深入乎幾微神妙
而真聰真明從此出焉卦變自巽隂進居五是又以
徽柔居天子之位卦體虚中下賢復得剛明輔鼎之
人享帝養賢長為令主所以元亨
象曰木上有火鼎君子以正位凝命
木火相交鼎乃有用鼎所在即天命所在恭已聚精
以凝之所謂協于上下以承天休者
初六鼎顛趾利出否得妾以其子无咎
居鼎下有趾象上應九四則顛矣幸當卦初鼎未有
實而舊有否惡之積焉因其顛而出之則顛反為利
如得妾以其子者因敗以為功因賤以致貴也
象曰鼎顛趾未悖也利出否以從貴也
顛趾悖道也何以未悖則出否以從貴故也五為承
鼎之大君四所覆者此鼎我能儆戒而翻然取新者
亦此鼎天下始不幸而終得全者比比皆是初可自
棄乎哉
九二鼎有實我仇有疾不我能即吉
以剛居中經綸在抱第患隂柔小人欲借交于我以
自重媚悦來即非愛我也與我為仇者也二能剛中
自守初自窮于无所緣而後所有之實可薦上帝可
饗聖賢可飽天下何吉如之
象曰鼎有實慎所之也我仇有疾終无尤也
有實君子往往忽小人為不足介意故教之以慎慎
于始方能不尤于終
九三鼎耳革其行塞雉膏不食方雨虧悔終吉
本有雉膏之美足食天下以其與黃耳之君革不得
正應故行則塞而不食可悔然以陽居陽為得其正
苟能自守以待時則君臣交和其悔必虧而不食者
食矣終則吉也
象曰鼎耳革失其義也
君臣大義難逃豈可以過剛不中而失之
九四鼎折足覆公餗其形渥凶
鼎量極于四居上而所任最重下應初六之隂則不
勝其任矣形渥者羞愧之甚也
象曰覆公餗信如何也
薦賢為國大臣素信覆敗至此信將焉存
六五鼎黃耳金鉉利貞
五于象為耳而有中德虚中以應九二之堅剛是黃
耳貫之以金鉉此任賢勿貳大君之正道也
象曰鼎黃耳中以為實也
二本有實耳不虚則无所容其實五能虚中以受之
則二之實可以凝命而養天下矣
上九鼎玉鉉大吉无不利
上佐五以出治猶鉉貫耳以舉鼎也以陽居隂則渾
厚精明合而為一比德于玉鼎道已成功足及物故
大吉无不利盖以鼎熟物人皆能之至于炎不可舉
其非玉鉉不可所以養聖賢為享上帝之要道
象曰玉鉉在上剛柔節也
輔鼎貴剛而太剛則折節之以柔縝密以栗其所内
凝者久矣特揭在上任大責重君道重中相道重節
鼎始可鞏奠而不拔也
䷲(震下震上)
震亨震來虩虩笑言啞啞震驚百里不喪匕鬯
一陽始生于二隂之下有奮發震動之義在人則遭
事變而不自安者然亨道自在震未來常若震來恐
懼驚顧便能笑言啞啞即至震驚百里而匕鬯不失
此震之所以亨也盖人之致其誠敬者莫如祭祀奏
格无言神明有主有學問蔵乎其中焉
彖曰震亨
震則自亨惟震故亨
震來虩虩恐致福也笑言啞啞後有則也
恐非福實所以致福觀變已精慮事已熟任其變故
猝臨自有法則以處之所為言笑得自如也
震驚百里驚遠而懼邇也出可以守宗廟社稷以為祭
主也
借雷以明其至可畏而主器長子獨能不喪七鬯者
其精神凝定宗廟社稷之靈有所憑依也是以繼體
而得亨
象曰洊雷震君子以恐懼修省
君子无時不恐懼修省豈必災異以儆告之即洊雷
已罔敢自恕焉恐懼者敬天之實心修省者敬天之
實事
初九震來虩虩後笑言啞啞吉
全乾之精神孕于初故辭與彖同而以吉贊之言後
者别四也震于事先則乾惕震于事後則畏葸
象曰震來虩虩恐致福也笑言啞啞後有則也
生全出于憂患暇豫得于精明慎始也
六二震來厲億喪貝躋于九陵勿逐七日得
當震來而危厲亦可謂知悚動其心者我為之億度
其萬全必先去其功利之私日造于高明之域則悠
然自得之妙即在心境凑泊中其柔順中正足以自
守故也
象曰震來厲乘剛也
大難在前摧之不去乘剛故厲豈德之不足哉
六三震蘇蘇震行无眚
當震時而行險徼幸中失其所主故蘇蘇不自振果
能因懼而奮發以去其不正則不終于蘇蘇也
象曰震蘇蘇位不當也
非變之足以靡人以隂居陽有不正之心也
九四震遂泥
以剛處柔不中不正是陷利欲而不能自拔者
象曰震遂泥未光也
陽剛本有光亨之道如雷之迸重隂而出其如自泥
何
六五震往來厲億无喪有事
震方往而又來无事而不危以其得中則不惟无喪
且可漸圖恢復而有事其理固可億也
象曰震往來厲危行也其事在中大无喪也
與危同行非勵精圖治不可攝有為之業于中則恐
懼修省不令人窺豈惟无喪有大焉者矣
上六震索索視矍矍征凶震不于其躬于其鄰无咎婚
媾有言
以隂柔處震極志氣銷沮瞻視徬徨其凶必矣苟能
及其震未及身之時恐懼修省則可以无咎而亦不
免于婚媾之有言况不早勅能免索索矍矍之咎乎
象曰震索索中未得也雖凶无咎畏隣戒也
中謂中心得中則致治于未亂保邦于未危且使隣
知戒我敢不畏隣戒哉卦中震字二十一大抵在我
者則重也
䷳(艮下艮上)
艮其背不獲其身行其庭不見其人无咎
此卦教天下以止至善之學也一陽止于二隂之上
陽自下升極上而止也故艮字取反身之象身本動
物惟背為止而九竅百骸之脈全綰于背艮其背者
聲色臭味盡行卸却此身竟如不獲者然已見既无
人見亦融任處紛紜轇轕之庭是非毁譽總不相涉
學問至此真是寂然不動感而遂通何咎之有
彖曰艮止也時止則止時行則行動静不失其時其道
光明
艮之義為止而非專于止行止各有其時而時中之
定理則道故時止而止止也時行而行亦止也全體
渾是太極動即静之動静即動之静動静合而時出
焉何光如之
艮其止止其所也上下敵應不相與也是以不獲其身
行其庭不見其人无咎也
動静既不失其時而光明則本體所在即為功力不
言背而言止艮不在背也止其所因其艮止而止之
也彼如是來我如是往明鏡照形鬚眉畢肖而鏡自
如无參差並无芥蒂以為有與不可以為无與不可
則為不相與而已矣和應者俗學絶應者禪學敵應
者雖應而不和應而未嘗應也夫是以内不見己外
不見人也
象曰兼山艮君子以思不出其位
兩雷兩風兩水兩火兩澤皆有往來之義惟兩山並
峙不相往來故止也心之官則思思如其位位之所
在无思而无不通位所不在无不思依然无思也
初六艮其趾无咎利永貞
脚跟不定全體皆差以隂柔居艮初遏人欲于方萌
然以其隂柔必初終如一方可
象曰艮其趾未失正也
人生而静天之正也初尚未失能保其終乎故利永
貞
六二艮其腓不拯其隨其心不快
居中得正在已固无躁動之心然君子為學人已兼
成其心乃快三為限則腓所隨也而過剛不中以止
乎上二雖中正而體柔弱不能往而拯之欲立欲達
何日遂乎
象曰不拯其隨未退聽也
三止乎上不肯退而聽非二之過也
九三艮其限列其夤厲薰心
此強制之學也九三以過剛不中當限之處而制之
不動則不得屈伸而上下判隔如列其夤者非不安
心求静反覺焦爍不安矣
象曰艮其限危薰心也
人知厲薰心為列夤所致不知艮其限已屬可危甚
哉惡動之當戒也
六四艮其身无咎
六隂爻有静止之性四隂位當静止之時時止而止
之道得之矣
象曰艮其身止諸躬也
四本屬心何云艮其身盖有此身則不得脱應感即
此應感之窮而求其止行亦歸止正不必返聰墮體
為也
六五艮其輔言有序悔亡
止于未言之先言不妄發發必當理悖出之悔可亡
象曰艮其輔以中正也
有序即正而本于中中心静專故其言也訒
上九敦艮吉
上九成艮之主且在艮終故不專言一體而直以吉
與之德性本自堅凝功夫又无間斷執極守静之學
固如此
象曰敦艮之吉以厚終也
震重始艮重終上九以陽剛居止極愈久愈凝功若
加厚初之永貞卦之不𫉬不見惟此足以當之也
易經通注卷五
