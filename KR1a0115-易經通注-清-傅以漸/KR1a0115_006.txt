易經通注卷六大學士傅以漸
左庶子曹本榮撰
下經
䷴(艮下巽上)
漸女歸吉利貞
仕進而不輕于進如女子之六禮備而後成婚則其
進也不苟其出也可以有為然世未有不正而成其
漸者故必敦廉恥持禮義正已正人始終不變乃謂
之女歸吉
彖曰漸之進也女歸吉也
漸非進而實以之為進者也女歸吉其固然也
進得位往有功也進以正可以正邦也
何又云利貞盖士君子之進所關者大卦變自渙九
進居三自旅九進居五進則得位以成正人之功而
不必于正邦見之當進以正時節操凜凛已決其可
以正邦也
其位剛得中也
況九五得位而剛中正所謂惟精惟一允執厥中者
有君如此明良道合君子之進豈可不正
止而巽動不窮也
君子之進卦德備之止則恬淡无求巽則舒徐不苟
所以能善其動得位在此正邦亦在此
象曰山上有木漸君子以居賢德善俗
氣厚體堅非松柏不生非美材不植漸象也賢德必
積累而後成曰居則无欲速之心俗必漸摩而後化
曰善則无督責之意居象艮止善象巽入也
初六鴻漸于干小子厲有言无咎
鴻之行有序而進有漸干水涯也初六始進于下名
實未孚處不得安而上復无應吾甚為小子危之能
免詆毁之傷乎初固不競進者也何咎
象曰小子之厲義无咎也
仕路多險亦求其義之无咎而已
六二鴻漸于磐飲食衎衎吉
柔順中正進以其漸而上有九五之應居高爵食厚
禄而委蛇自得正邦之化可成
象曰飲食衎衎不素飽也
德足以幹理天下之事故不為徒飽而處之安也
九三鴻漸于陸夫征不復婦孕不育凶利禦宼
鴻水鳥陸非所安也九三過剛不中上无正應知止
而不知巽故止非所當止外圖征進而不得終其事
内蓄進意而不能達其懷凶何如哉此道惟用之于
禦宼則利正明其無利于仕進也
象曰夫征不復離羣醜也婦孕不育失其道也利用禦
宼順相保也
羣醜皆漸進而三獨決焉以逞其道已失反而歸中
與衆相保何患不進躁進者吾心之宼也
六四鴻漸于木或得其桷无咎
鴻不木棲得平柯則可稍安六四乘剛而能巽是外
遇強梁而以謙和自處者无咎之道也
象曰或得其桷順以巽也
或者不可必得之辭而何以得桷有平日之德在順
則和易謙沖與物无忤巽又深潜善入計出萬全也
九五鴻漸于陵婦三歲不孕終莫之勝吉
九五正所謂其位剛得中者居高尊嚴二不輕進五
不輕任必待三之禦宼四之得桷在在不窮相須久
而相信深然後推誠一日結契終身已无可勝夫孰
能勝之甚矣君臣之合不宜驟也
象曰終莫之勝吉得所願也
得賢宏化可以正邦而有功矣
上九鴻漸于陸其羽可用為儀吉
陸當作逵謂雲路也儀羽旄旌纛之飾也上九有剛
德而居人臣之外清風高節自足廉頑起懦當此之
際事功不難而節義難故特表之以風百世
象曰其羽可用為儀吉不可亂也
漸進愈高而不為无用其志卓然豈可得而亂哉
䷵(兌下震上)
歸妹征凶无攸利
兑以少女而從震之長男所歸在妹禮義廉耻既喪
廹脅之事其所必至何利之有
彖曰歸妹天地之大義也天地不交而萬物不興歸妹
人之終始也
提出大義私情盡行掃却天地不交則氣化塞男女
不交則形化泯女之終即為生育之始所關何如其
大也
說以動所歸妹也
惟卦德本悦以動是全不以禮自閑所歸在妹聖人
惡之
征凶位不當也无攸利柔乘剛也
卦體自二至五皆不得正則男女内外之界紊三五
爻皆以柔乘剛則夫婦唱隨之理差
象曰澤上有雷歸妹君子以永終知敝
雷動則澤水摇蕩如女之可挑而動者故為歸妹始
合以正方保厥終情說苟合其乖離潰亂有不可勝
言者澤可說雷則可畏說中知畏如之何不虔其始
此卦所以為萬世二后並嫡之龜鑑
初九歸妹以娣跛能履征吉
初九居下而无正應故為娣象然陽剛在女子為賢
正之德安于娣而不敢專行未嘗不能承助其君也
象曰歸妹以娣以恒也跛能履吉相承也
長男長女之卦為恒初之安于娣終身如一日也妻
承夫我亦相承而不專是全不為說所動者
九二眇能視利幽人之貞
陽剛得中女之賢也上有正應而反隂柔不正乃女
賢而配不良不能大成内助之功幽閒貞静之德斷
不可改是為剛婦事柔夫之正道說動可惡故跛眇
皆不失其正
象曰利幽人之貞未變常也
後順得常乃為坤道未變者勉其終也
六三歸妹以須反歸以娣
隂柔而不中正又為說之主女之不正人莫之取者
也故為未得所適而反為娣之象須女之賤者
象曰歸妹以須未當也
與四相近輙為淫奔非正道也
九四歸妹愆期遲歸有時
九四以陽居上體而无正應賢女不輕從人而愆期
以待所歸之象正與六三相反
象曰愆期之志有待而行也
人莫先于立志四為動主動必以正不以悦而妄動
有時可待愆期何傷
六五帝乙歸妹其君之袂不如其娣之袂良月幾望吉
六五柔中居尊下應九二王姬下嫁不尚容飾在家
稱妹已歸稱君至隂之精而不敢自盛如月之幾望
者是女子處尊貴之道也
象曰帝乙歸妹不如其娣之袂良也其位在中以貴行
也
以其有中德之貴而行故不尚飾
上六女承筐无實士刲羊无血无攸利
婦所以承先祖奉祭祀无實无血則其禮不成
象曰上六无實承虚筐也
隂柔无承祭之德所承者虚筐故知其不永終也
䷶(離下震上)
豐亨王假之勿憂宜日中
此卦雷電皆至轟震閃爍生發滿盈天地之間何所
為而不成故有亨道盛極當衰則又有憂道焉聖人
以為徒憂無益但能持盈保泰兢兢于日之方中不
至于過盛則可矣
彖曰豐大也明以動故豐
業大則无所不容才大則無所不濟果何以致此哉
君道莫先于明卦德明與動兼則其動不妄其明愈
不息聖智運為神武所以致豐者在此所以保豐者
亦在此
王假之尚大也勿憂宜日中宜照天下也
氣𫝑既大王者至此不期侈而侈四海休戚生民利
病未免有不及照者照則不用動而用明有不敢尚
大之心焉
日中則昃月盈則食天地盈虚與時消息而況于人乎
況于鬼神乎
盛極必衰天地消息總于日月驗之何況人與鬼神
天下之不可不預防者豐亨是也故宜日中也
象曰雷電皆至豐君子以折獄致刑
取其威照並行之象獄當未成法電之照是非曲直
昭然難逃獄之既成法雷之威輕重大小斷然不假
初九遇其配主雖旬无咎往有尚
配主謂四旬謂其皆陽當豐之時明動相資故初九
之遇九四雖𫝑均力敵實有和同相濟之雅往焉可
以保豐也
象曰雖旬无咎過旬災也
雖旬何傷但不可過耳倘有求勝其配之心則兩賢
相厄宗社生靈胥受其災矣
六二豐其蔀日中見斗往得疑疾有孚發若吉
六二居豐之時為離之主至明者也而上應六五以
震動太過而成柔暗故豐蔀見斗太陽不顯其光將
欲忠言極諫開其蔽惑反生疑忌不如積誠以感發
之猶有轉日回天之望也發如樞機轉旋在我發如
草木候至則生
象曰有孚發若信以發志也
尚大方萌于志故當從志而撥轉之徹底精誠有何
難發哉
九三豐其沛日中見沬折其右肱无咎
沛幡幔也沬小星也三處明極而應上六遭昏暗而
黨錮之雖不可用豈三之咎哉
象曰豐其沛不可大事也折其右肱終不可用也
保豐原屬大事五志可發上竟无志可發不可用而
不用保身之哲也
九四豐其蔀日中見斗遇其夷主吉
當豐而遇暗主事多憂危下與初九為等夷同發主
蔽而保時豐則以人事君之道得矣
象曰豐其蔀位不當也日中見斗幽不明也遇其夷主
吉行也
以好動之臣投尚大之主俱陷于蔽且能蔽人雖君
之過哉臣亦與有責焉求同德以相助直向吉行明
以動故也
六五來章有慶譽吉
當豐而氣魄太大志願太廣遂受其隂暗而不覺聖
人開之以下賢之義果能招致文明之臣必有慶譽
而得吉可見顯患𨼆憂一虚即銷依然保大成功之
主也
象曰六五之吉有慶也
一人之吉天下之慶所以宜照天下
上六豐其屋蔀其家闚其戶閴其无人三歲不覿凶
以隂柔居豐極處動終妄自尊大衆叛親離
象曰豐其屋天際翔也闚其戶閴其无人自蔵也
侈大如天翔則不復照下自蔵避人非人之罪也
䷷(艮下離上)
旅小亨旅貞吉
羇旅最為難處有德者僅能免禍而已他卦止言貞
此獨再提旅自有旅之貞固不可志趣卑靡亦不可
識力高曠若謂天地皆逆旅萬物皆寄寓恐有日流
放蕩而不自知者何以為素位而行之學哉
彖曰旅小亨柔得中乎外而順乎剛止而麗乎明是以
小亨旅貞吉也
卦體六五得中于外而順乎上下之二陽柔則不躁
中則不靡在旅而有才士之可托卦德内止外明心
懷知足事達世故亨所在即貞所在也
旅之時義大矣哉
非貞不可
象曰山下有火旅君子以明慎用刑而不留獄
山者火之所旅久則延燒獄者囚徒之所旅留則淹
滯明象火慎象山不留象山不留火此用刑遠囚之
道
初六旅𤨏𤨏斯其所取災
當旅之時以隂柔居下位行事鄙𤨏招釁納侮其必
然者
象曰旅𤨏𤨏志窮災也
事决于志志无遠大安得不窮
六二旅即次懷其資得童僕貞
柔順既能温厚中正又不𤨏屑故所居所用與所賴
之童僕俱備旅之最吉者也
象曰得童僕貞終无尤也
旅貴得人得童僕貞則即次益安懷資益裕
九三旅焚其次喪其童僕貞厲
過剛不中居下之上待人不遜御下寡恩雖貞亦厲
象曰旅焚其次亦以傷矣以旅與下其義喪也
焚次已傷況喪童僕驕亢自恣豈童僕罪哉
九四旅于處得其資斧我心不快
羇旅之臣上比乎五用柔能下道途之間得次得資
然上无剛陽之與下惟隂柔之應不能薦拔而行志
也
象曰旅于處未得位也得其資斧心未快也
君子以行道為志不得位則居與資皆虚拘耳
六五射雉一矢亡終以譽命
人君无旅六五乃四方賓旅之士所趨赴以成功名
者柔順虚中便能英雄入彀如射雉不无亡矢之費
而人譽天命翕然同歸也
象曰終以譽命上逮也
始亡矢而終譽命柔中之德能上達也旅道貴柔益
信
上九鳥焚其巢旅人先笑後號咷喪牛于易凶
上九過剛處旅之上離之極驕而不順凶之道也
象曰以旅在上其義焚也喪牛于易終莫之聞也
以不親之身而居高衆之所嫉也柔順易喪剛猛難
磨涉世可不貞哉
䷸(巽下巽上)
巽小亨利有攸往利見大人
一隂伏于二陽之下其性能入重之又得巽焉處事
以沉潜為主者僅可小亨而已若欲圖大必當從陽
借其才力以資揮霍然陽剛豈盡英雄見衆陽所宗
之大人方可建功立業而小亨不足言矣
彖曰重巽以申命
命之入人原在未申之先又丁寧反復以申之也
剛巽乎中正而志行柔皆順乎剛是以小亨利有攸往
利見大人
大人何如人哉卦體九五有神武之資而出之以不
偏不倚行之以无反无側建中表正之志行矣臣民
皆順其剛中而化于中順其剛正而化于正所以小
亨攸往必利見此大人也
象曰隨風巽君子以申命行事
風不繼萬物不入命不申萬民不入事關宗社生靈
必申命然後行之此盤庚洛誥惟懼不明且盡也
初六進退利武人之貞
以隂居下為巽之主卑巽之過故為進退不果之象
若以武人之貞處之則有以濟其所不及也
象曰進退志疑也利武人之貞志治也
天下事决于志疑則不治治則不疑武人曰貞取其
矯也
九二巽在牀下用史巫紛若吉无咎
人臣忠君愛國常欲煩悉其辭以自達然意氣有所
矯激則感格未善九二以巽在牀下之心用史巫紛
若之術引君當道臣職克修吉又何咎
象曰紛若之吉得中也
本于中心之誠使初之順我剛者共順乎五也
九三頻巽吝
遇剛不中居下之上非能巽者勉為屢失吝之道也
象曰頻巽之吝志窮也
巽豈可聲音笑貌為哉疑與躁兼不志治豈能志行
乎
六四悔亡田𫉬三品
隂柔无應宜其有悔而悔亡者用柔能下柔順乎剛
也順剛則得剛之助大臣虚懷英豪樂用故田𫉬即
武人之貞
象曰田𫉬三品有功也
羣才畢集相臣之功也
九五貞吉悔亡无不利无初有終先庚三日後庚三日
吉
承前人積弊之後而剛健能更中正又善更故能補
偏救弊得變更之貞而吉吉則悔亡而无不利矣有
悔是无初亡之則有終其貞若何先庚三日丁也丁
寧于其變之前後庚三日癸也揆度于其變之後夫
是為申命行事
象曰九五之吉位正中也
正中即于其位見之變而不失其正權而不離乎中
上九巽在牀下喪其資斧貞凶
位極人臣患失念勝不知巽愈過而身愈危小則喪
資用大則喪權𫝑雖正亦凶况不正乎
象曰巽在牀下上窮也喪其資斧正乎凶也
居上而失其斷自以為正者即所為凶也
䷹(兑下兑上)
兌亨利貞
一隂進乎二陽之上喜之見乎外者也人君以恩澤
說天下情意欣洽然必出乎天理人情之正㒺拂百
姓以從己之欲㒺違道以干百姓之譽乃為利耳
彖曰兑說也
兑无言之說也亨道也
剛中而柔外說以利貞是以順乎天而應乎人說以先
民民忘其勞說以犯難民忘其死說之大民勸矣哉
何又云貞卦體柔和外見而本之剛中誠心以出即
此是正為天命人心與我同然者忘勞忘死真情之
鼓舞自如是耳不正則不大說之大既通天人民安
有不勸者哉
象曰麗澤兑君子以朋友講習
兩澤互相滋益故講而且習則心理相涵而真說在
我
初九和兑吉
以陽爻居說體而處最下又无係應和而不流者也
象曰和兑之吉行未疑也
有未發之中自有中節之和以此而行有何凝滯
九二孚兑吉悔亡
二處大臣之位當說之時天下視其所說以為趨向
者也苟非孚信出于剛中鮮有不為六三所惑者
象曰孚兑之吉信志也
初未涉世預防其行二已涉世惟求信志說以利貞
固在中不在外哉
六三來兑凶
為兑之主上无所應來就二陽以求說二陽豈受其
媚乎
象曰來兑之凶位不當也
隂柔不中正違利貞之戒者也
九四商兑未寧介疾有喜
以陽剛之才處近君之位是詔王以八柄馭羣臣者
也所以奔走服役于其下而求說于我者无所不至
況三與之親比乎故商度所說未能有定然質本陽
剛故能介然守正而嫉惡柔邪也
象曰九四之喜有慶也
不近小人則澤及天下
九五孚于剥有厲
五本陽剛中正順乎天而應乎人者然當說之時密
近上六上六隂柔為說之主處說之極妄說剥陽竟
爾孚之厲從中伏可不戒乎
象曰孚于剥位正當也
履五太剛故曰夬兑五近柔故曰剥皆傷于所恃者
也
上六引兑
隂居說極引下二陽相與為說豈能必其從乎
象曰上六引兑未光也
蹤跡詭秘故能誘人于不及知也
䷺(坎下巽上)
渙亨王假有廟利涉大川利貞
此卦下坎上巽風行水上離披解散之象故為渙然
渙有聚之機焉濟渙之法先收人心次談經濟當此
神州變亂九廟震驚假廟以聚祖考之精神使人知
反本而有所係屬況又具涉川之大才豈可畏難苟
安然僥倖終不可以成功故又有利貞之戒
彖曰渙亨剛來而不窮柔得位乎外而上同
卦變自漸九來居二而得中英雄得用武之地經綸
可展六往居三得九之位而上同于四才兼文武與
六四同心協力是羣臣濟渙之大道也
玉假有廟王乃在中也
既有賢臣復有明主在中者不薦之孚无言之奏也
利涉大川乘木有功也
木乘水則濟才乘難則利君臣拮据哀痛以作天下
之心貞即在此而亨不必言矣
象曰風行水上渙先王以享于帝立廟
萬物本乎天人本乎祖知天則人思尊不敢以下而
犯上知祖則人思親不敢背死而忘生此神道設教
之大端也合精氣于一壇一室其聚渙有微焉者矣
初六用拯馬壯吉
九二剛中為美脊之馬初當渙初為力既易得壯馬
而乘之出險必矣
象曰初六之吉順也
初六非有濟渙之才順乎九二而已功何必已出哉
九二渙奔其机悔亡
九而居二失其故居似有悔者當渙之時剛來不窮
得天下之險要而據之全勝在我可以圖恢復矣
象曰渙奔其机得願也
豈至功成始得遂所願哉當其急奔志不在小也
六三渙其躬无悔
此上四爻皆因渙以濟渙者冒險難以收人心雖欲
稍顧己私不得六三居得陽位公爾忘私并其躬而
渙之何悔之有
象曰渙其躬志在外也
以躬為内則天下國家為外志在外所以渙其躬
六四渙其羣元吉渙有丘匪夷所思
居隂得正上承九五當濟渙之任者也下无應與能
散朋黨而專心事上公道既昭人心自有歸屬羣策
羣力之畢來使所散者聚而若丘其功甚大其事甚
難其用至妙非常人思慮所能及也
象曰渙其羣元吉光大也
聚賢不易絶朋黨尤不易渙其羣則此心全无曖昧
全无偏黨吉孰有大于此者
九五渙汗其大號渙王居无咎
人君號令由中達外如汗之出而不反九五陽剛中
正以居尊位當渙之時布昭天下使民間之鬱結頓
解實惠下究并與其積儲而渙之乃可收天下之心
而无咎
象曰王居无咎正位也
此正德而居位王乃在中故能宣鬱導滯大賚四海
上九渙其血去逖出无咎
海内分裂如血人心震驚故惕上九陽剛有才渙極
易濟天時人事兩得之矣
象曰渙其血遠害也
瘡痍甫復未敢言功也
䷻(兑下坎上)
節亨苦節不可貞
此卦下兑上坎防其流使不至于潰節象也節有亨
道裁制得宜則通行无弊然世有矯激之徒往往過
于裁制而不顧情理之所安故聖人又以苦節垂戒
焉
彖曰節亨剛柔分而剛得中
卦體三剛三柔豐儉適宜而二五得中又能節得其
當道固有可亨者
苦節不可貞其道窮也
非不有矯世厲俗之心而道不可行于天下也
說以行險當位以節中正以通
盖人心最險聖人防欲如防川卦德說以行之本人
心之共恬共適者立為凛然不可犯之矩矱九五在
上操主節之權而有中正之德正所謂剛得中者所
以通而不節也
天地節而四時成節以制度不傷財不害民
此中正以通道直合乎天地剛柔分而不過四時所
以不爽其度也制度者法天地以官山海出入有經
不濫用如泥沙自不殘民如草菅節道可易言哉
象曰澤上有水節君子以制數度議德行
澤滿必溢財滿必奢民滿必淫因數而起度用物有
等由德而為行修禮協時制而且議求合中正之則
而已
初九不出戶庭无咎
陽剛得正居節之初將整離散而立制度者也故可
止則止慎密不失其事乃濟
象曰不出戶庭知通塞也
通則行塞則止節道也知不可出而不出所以中節
九二不出門庭凶
為天子制度之臣而不能上從剛中正之道成節之
功乃係于私暱之隂柔是知節而不知通者
象曰不出門庭凶失時極也
節以時為大出處之失時已極豈復有節亨之理哉
六三不節若則嗟若无咎
處說之極而位上充盈自恣而不節嗟嘆亦何及矣
象曰不節之嗟又誰咎也
此无咎與諸爻異言无所歸咎也
六四安節亨
柔順得正上承九五自然有節无經畫造作之勞者
也卦之節亨全備諸此
象曰安節之亨承上道也
五方以甘節先天下乃得六四近臣安節以承之天
下所以蒙不傷財不害民之福也非六四之亨天下
之亨也
九五甘節吉往有尚
所謂當位以節中正以通者恭儉廉讓之風可成
象曰甘節之吉居位中也
節貴中未發之中澹然无欲故總謂之剛得中
上六苦節貞凶悔亡
居節之極故為苦節苦節不可貞貞則凶矣然猶愈
于不節之嗟者
象曰苦節貞凶其道窮也
道豈有窮苦節者自窮之耳
䷼(兑下巽上)
中孚豚魚吉利涉大川利貞
二隂在内四陽在外以一卦言之為中虚以二體言
之為中實誠能動物即至冥頑者尚可感化況有知
乎即至險難時尚可利濟況平居乎中孚未有不貞
者非硜硜之小信也
彖曰中孚柔在内而剛得中說而巽孚乃化邦也
卦體二柔在内剛得二五之中是太虚之心一私不
著湛然无物而萬理充周此一心之孚也卦德說而
巽是臣以和平感君君以折節下臣此兩情之孚也
豚魚吉信及豚魚也利涉大川乘木舟虚也
由是至誠所感豚魚可格有實才而蕩以虚衷如空
舟之不繫又何難涉大川也
中孚以利貞乃應乎天也
然何以利貞哉天體无形原是太虚人至中孚純亦
不己何處可容執著即柔即剛即中即說巽矣
象曰澤上有風中孚君子以議獄緩死
風无形而能震川澤誠无象而能動萬物君子无所
不盡其忠議獄緩死其大者也求其生而不得則死
者與我俱无憾矣
初九虞吉有他不燕
當中孚之初上應六四能度其可信而信之德業有
所觀型吉道也既從四而此心復有他則不得其所
安矣
象曰初九虞吉志未變也
定交在初防心亦在初惟初故未變竟其志于終可
也
九二鳴鶴在隂其子和之我有好爵吾與爾縻之
九二中孚之實而九五亦以中孚之實應之藹然于
賡歌喜起之間猶之鳴鶴子和所以然者懿德出于
同好自繫戀而難割耳在隂謂九居二好爵謂得中
稱五為子為爾忘分之極也是之謂真說巽
象曰其子和之中心願也
願出于中中孚之至也
六三得敵或鼓或罷或泣或歌
敵謂上九信之窮者六三隂柔不中正以居說極而
與之為應故不能自主而作止无常哀樂无常
象曰或鼓或罷位不當也
无中孚之德以感上故事多不合也
六四月幾望馬匹亡无咎
居隂得正位近于君乃盛不自盛如月幾望者杜絶
私交而上信于五有何危疑之咎
象曰馬匹亡絶𩔖上也
絶初方能信五世未有一心為公一心為私者
九五有孚攣如无咎
剛健中正中孚之實而居尊位為孚之主者也下應
九二與之同德萬邦可以作孚矣
象曰有孚攣如位正當也
正即貞字以貞為孚故不可解也
上九翰音登于天貞凶
居信之極而不知變如雞非登天之物而欲登天雖
貞亦凶也小信者大信之賊豈能應天乎
象曰翰音登于天何可長也
誠于中者可久飾于外者難繼
䷽(艮下震上)
小過亨利貞可小事不可大事飛鳥遺之音不宜上宜
下大吉
四隂在外而得𫝑二陽在内而失權隂過于陽非若
隂長之消陽也故君子猶有可亨之理但不可不利
貞耳利貞何如收斂謹密不可任意揮霍如鳥飛而
音下及則君子可以亨矣可小事者小過之貞宜下
又小事之貞也
彖曰小過小者過而亨也
卦體小雖過而有可亨之道也
過以利貞與時行也柔得中是以小事吉也
順時而行方能制小人而維其盛二五柔而得中正
知時之所在而調停得宜者
剛失位而不中是以不可大事也
三四不特不中且申之以失位之戒權不在而徒負
不平之意氣相矯相激適足以敗乃事也故不可也
有飛鳥之象焉飛鳥遺之音不宜上宜下大吉上逆而
下順也
何取象于飛鳥中實外虚有其象焉可知挾一上人
之心則忤時而為逆持一下人之心則合時而為順
故非貞不可
象曰山上有雷小過君子以行過乎恭喪過乎哀用過
乎儉
山雷雖過于地中實小于天上時有過高過易過奢
之事故以過恭過哀過儉矯之補救以趨于平所謂
時中也
初六飛鳥以凶
以隂柔上應九四又居過時高傲飛揚上而不下者
也
象曰飛鳥以凶不可如何也
莫能為之解救也
六二過其祖遇其妣不及其君遇其臣无咎
祖妣者剛柔之象六二正所謂柔得中者去高亢而
獨遇柔順則不敢凌逼乎君特守為臣之分而已純
臣也何咎
象曰不及其君臣不可過也
大分截然二之忠也實臣之誼也
九三弗過防之從或戕之凶
凡事不可過惟防小人則不可不過九三以剛居正
衆隂所欲害者也而自恃其剛不肯過為之備故戕
傷立至
象曰從或戕之凶如何也
甚言之以聳動君子也
九四无咎弗過遇之往厲必戒勿用永貞
九四乃失位之剛周公即以无咎許之君子雖當隂
過之時自有可以善處之術在不過于剛遇之以柔
而已矣往厲不可不防時宜變通不得自認為貞而
固守為也必如是乃可无咎耳
象曰弗過遇之位不當也往厲必戒終不可長也
易貴當位小過反以不當為宜者本剛而遇之以柔
也長用其剛終為不可所以不可大事歟
六五密雲不雨自我西郊公弋取彼在穴
隂柔无能為之才居尊有高亢之志澤不下究雲雖
密而不雨當此之時必下求巖穴之士以為輔而後
可
象曰密雲不雨已上也
正犯宜下之戒所以雖得中而无用也
上六弗過遇之飛鳥離之凶是謂災眚
隂過當遇之以剛乃處動之極弗遇而過之天災人
眚雜然並至矣
象曰弗遇過之已亢也
亢且不可况已亢乎上逆二字此爻當之
䷾(離下坎上)
既濟亨小利貞初吉終亂
水火相交各得其用六爻之用各得其正是國家當
太平極盛之時自然釁蘖潜生而亨小矣必敬天勤
民親賢遠奸皆歸于理之正焉所以然者初則人心
敬畏故吉終則人心怠玩故亂何可不利貞也
彖曰既濟亨小者亨也
小者亨則大者未必全亨可不盡人以維天乎
利貞剛柔正而位當也
卦體初三五剛也以剛居之則精明而不至好大二
四上柔也以柔居之則持重而不至因循上下同此
憂勤彼此互相儆戒何其貞也况亨小如之何不利
貞也
初吉柔得中也
上既剛柔並重此復借六二以明初吉之義創業貴
剛守成貴柔柔順文明而得中故能成既濟之功也
終止則亂其道窮也
終亂非關天運有苟安之心濟道乃窮也
象曰水在火上既濟君子以思患而豫防之
思火之為患而儲水以防使水常在火上既濟之象
也患𨼆不及覺故必思以慮其終患猝不及持故必
防以謹其始
初九曳其輪濡其尾无咎
剛多好動初九剛而得正濟而常懷未濟之心者也
任事慎重如曳輪慮患周匝如濡尾濟不其常保乎
象曰曳其輪義无咎也
大才持以小心得初吉之義者也
六二婦喪其茀勿逐七日得
二以文明中正之德上應九五陽剛中正之君宜得
行其志而九五居既濟之時不能下賢以行其道故
二有婦喪其茀之象茀婦車之蔽言失其所以行也
然中正之道不可終廢逐之則反動君之疑静以待
之大猷在我舍我其誰
象曰七日得以中道也
保濟莫大于中中道在我君自下求逐之何用
九三高宗伐鬼方三年克之小人勿用
既濟之時以剛居剛内治己修不免耀武揚威于外
以高宗而伐鬼方猶三年而後克之成功如此其難
其可用小人而啓多事之源乎
象曰三年克之憊也
即克而師老財匱其憊已極况未必克乎動何可輕
也
六四繻有衣袽終日戒
繻當作濡衣袽所以塞舟之罅漏六四出離入坎罅
漏易生以柔居柔能預備而戒懼之故其象如此
象曰終日戒有所疑也
自信則生止有所疑疑不止一端亦无可指之端也
九五東鄰殺牛不如西鄰之禴祭實受其福
此教五以祈天永命之道也九五陽剛中正當物力
豐盛之時驕奢易萌誠敬或減故聖人借兩鄰為喻
以儆之殺牛何其盛禴祭何其薄然神无常享享于
克誠彼殺牛者反不如禴祭之實受其福信乎享神
者在誠不在物保治者以實不以文也
象曰東鄰殺牛不如西鄰之時也實受其福吉大來也
不如者自心之儆懼吉大來則如川方至如日方升
時由心造可不常存此初吉之義哉
上六濡其首厲
既濟之極險體之上以隂處之狐涉水而濡首危道
也
象曰濡其首厲何可久也
終止則亂嗟哉何及
䷿(坎下離上)
未濟亨小狐汔濟濡其尾无攸利
水火不交協力无助爻皆失位圖謀不臧未之為言
非終于不濟也有待而濟也故有亨道必慎始敬終
乃可不自度其才小力弱而銳然冒險如小狐汔濟
而濡尾何利哉
彖曰未濟亨柔得中也
未濟之亨果天道哉卦體六五柔而得中能持重而
其心不流于葸重離明也既濟則臣厚其終君享其
逸未濟則君虔其始臣代其終
小狐汔濟未出中也濡其尾无攸利不續終也雖不當
位剛柔應也
未出險難之中正當慎終求出乃濡尾无攸利則敬
慎之心初終不相續也然天下事終于不濟已乎雖
不當位一己之才力不足而剛柔相應可以同心戮
力可見未濟原有必亨之理在人之續其終而已
象曰火在水上未濟君子以慎辨物居方
水火異物各失所居君子曰時當未濟名器錯淆不
辨則孰能各安其所本慎心以辨之因器以命之緣
分以定制則情相洽而儀不相争辨物如火之明居
方如水之聚同人之辨别其所本同也未濟之辨致
其所各異也
初六濡其尾吝
未濟之初時正可濟而以隂居下逡巡退縮而不進
終于不濟矣豈不可羞彖云小狐此爻當之
象曰濡其尾亦不知極也
濟莫重于離明亂之極治之始初之濡尾是不知變
通之理者也豈特濡首者為不知哉
九二曳其輪貞吉
國事艱難之際五則柔而二則剛恐不免有凌逼之
嫌乃以柔順自守能進而不輕進此純臣之節得為
下之正者也
象曰九二貞吉中以行正也
展剛才以濟時艱正道本當行于天下而所以行正
者則必本乎中恭順不緣外飾持重總歸内力事何
不濟也
六三未濟征凶利涉大川
三居險極正當離坎之交乃將濟未濟安危所關以
柔居剛恐其躁進敗事故以征凶戒之非不欲其濟
也欲其養精蓄銳與九二併力以求必濟故曰利涉
大川盖水浮則借舟力是用人則裕之象也
象曰未濟征凶位不當也
諸爻皆位不當而獨于六三言之未濟由于三也才
力不足何不急借陽剛之助乎
九四貞吉悔亡震用伐鬼方三年有賞于大國
此大臣任濟世之責者也而以剛居柔志欲有為而
不免于沮喪不貞而有悔也誠能勉而貞乎永肩一
心不懈于位則得臣道之善悔可亡矣當此禍亂未
平正戮力劻勷之日是必以剛决之心作其震發之
氣用力持久乃克有勲如伐鬼方三年有賞斯可謂
貞斯可吉而悔亡既濟利静故憂其伐之憊未濟利
動故慶其伐之賞彼日中之光守成之令圖此日出
之陽開創之大業也
象曰貞吉悔亡志行也
奮發有為濟世之志得行
六五貞吉无悔君子之光有孚吉
出坎之上居離之體當震伐鬼方之後險阻蕩平五
不必自用征伐况為文明之中虚靈在中陽剛來輔
則切磋琢磨之功到而天光湛然故得貞而吉且无
悔由是暢四支發事業正所謂闇然之君子坎中之
孚皆為離用上下交而德業成不吉而又吉乎
象曰君子之光其暉吉也
光本于君子即有孚之光豈有不格上下而被四表
者彖所以專重六五之柔得中
上九有孚于飲酒无咎濡其首有孚失是
以剛明居未濟之極正文武成康之世惟以真心實
政與天下共樂其樂而已然不可以戒生事而入怠
荒若濡其首則孚失其孚矣憂樂同門聖人不敢不
續終也
象曰飲酒濡首亦不知節也
孚之裁制為節即象之所謂方也失是由于不知不
知由于不辨故君子慎之未濟有既濟之理既濟懷
未濟之心而易道備矣
易經通注卷六
