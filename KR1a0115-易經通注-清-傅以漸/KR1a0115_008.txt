易經通注卷八大學士傅以漸
左庶子曹本榮撰
繫辭下傳
八卦成列象在其中矣因而重之爻在其中矣
此章特揭貞一二字本爻象之剛柔明天地之易簡
天地總此貞一體天地之功業為帝王之仁義聖人
總此貞一也易言象爻言變動言吉凶悔吝言剛柔
變通種種不一要皆天下之自然乾一兌二離三震
四巽五坎六艮七坤八方成位列隂陽純雜之象已
在其中矣各因一卦而以八卦次第加之為六十四
六爻又已在其中矣
剛柔相推變在其中矣繫辭焉而命之動在其中矣
有象爻則有變剛柔相推而往來之變往來交錯无
不可見聖人因其如此而皆繫之辭以命其吉凶則
占者所值當動之爻象亦不出乎此矣
吉凶悔吝者生乎動者也
動藏于繫辭之中辭不有吉凶悔吝乎然必因卦爻
之動而後見或本卦或之卦或老爻或少爻一揲蓍
則躍然不可揜也
剛柔者立本者也變通者趣時者也
當其未動一剛一柔各有定位及其既動則剛變而
通于柔柔變而通于剛時之所在迭運不窮聖人豈
有心于其間哉
吉凶者貞勝者也
要之天下之事非吉則凶非凶則吉相勝不已而必
以其所正為常一貞可以勝萬變論道義不論禍福
也
天地之道貞觀者也日月之道貞明者也天下之動貞
夫一者也
此貞實本于造化天地之道消息盈虚至變也而以
貞為常運日月之道晦朔弦望至變也而以貞為常
照天下之動其變无窮然順理則吉逆理則凶其所
正而常者亦一理而已矣
夫乾確然示人易矣夫坤隤然示人簡矣
一者何易簡是也乾為天道而確然示人者易四德
通復得一以清也坤為地道而隤然示人者簡承天
時行得一以寧也所謂貞觀者也
爻也者效此者也象也者像此者也
乾坤既以易簡示人爻象豈能外之乎因而重之
之爻效此易簡而已八卦成列之象像此易簡而
已
爻象動乎内吉凶見乎外功業見乎變聖人之情見乎
辭
所以蓍方揲卦方求爻象之消息當否一動乎内而
或吉或凶已見乎外矣爻象中老少純雜即謂變雖
功業未奏而趨避已決夫以天下之功業全筦于變
中吉則天下受其福凶則天下受其禍如之何可以
不貞聖人繫辭焉而命之豈好為是喋喋哉世變愈
煩知故愈多日奔趨于凶悔吝之途而吉事絶響不
得不詳盡其辭使人知所趨避憂世覺民之情不見
于吉凶之辭乎
天德之大德曰生聖人之大寶曰位何以守位曰仁何
以聚人曰財理財正辭禁民為非曰義
聖人之情既見乎辭功用可與天地參矣天大生地
廣生發榮滋長固生霜摧雪隕无非生也聖人體天
地之德以生天下得崇高之位然後成位乎中而贊
化育位非聖人之大寶乎位誠不可不守而守位曰
仁人惟邦本本固邦寧也人誠不可不聚而聚人曰
財立成器為天下利固民所不約而赴者也至于財
而聖人之憂患方深矣蓋財者起争之端好勝所至
吉凶悔吝悍然不一舍其本而趨時乘乎動而生變
必九賦九式量入為出使兼并无所肆其開闢邦國
不得擅其節制而又六德六行有其教訓五刑五罰
有所禁飭所謂合天下以歸貞一者也義也天地秋
冬似忍而閉關正以養暢茂聖人義正似嚴而肅殺
即以佐生成大生所不及者聖人之仁乘乎位大寶
所不及者聖人之情見乎辭所以知有凶始凜凜于
吉知有卦爻變動始切切于貞是聖人以易簡示天
下之苦心也
右第一章
古者包犧氏之王天下也仰則觀象于天俯則觀法于
地觀鳥獸之文與地之宜近取諸身遠取諸物於是始
作八卦以通神明之德以𩔖萬物之情
此章言聖人制器尚象之事即上章理財正辭禁民
為非之實作用也聖人通體皆易任所創制无不脗
合五帝心傳傳此而已以包犧而王天下巍然參天
兩地之規模大開法眼仰則觀日月星辰之象于天
俯則觀山川陵谷之法于地觀鳥獸希革毛毨之文
天産之物飛陽而走隂也與地高下原隰之宜地産
之物動陽而植隂也近取諸身精理俱備遠取諸物
性命各正此包犧開闢天地之大學問非專為畫卦
也不得已而教人于是始作八卦開萬世文字之祖
太極本體至精至粹者德以健順動止通之精入无
形矣萬物相通相感者情以雷風山澤𩔖之粗及有
象矣
作結繩而為網罟以佃以魚蓋取諸離
天生聖人為生民主使人知自别于禽獸為網罟以
佃漁非徒鮮食之利抑亦去其害而安其居也衣裳
辨分書契防欺皆本諸此而加詳焉耳
包犧氏沒神農氏作斵木為耜揉木為耒耒耨之利以
教天下蓋取諸益
有鮮食不可无粒食故耒以運耜耜以起土二體皆
木上入下動天下之益莫大于此包犧木王其用在
火神農火王其用在土也
日中為市致天下之民聚天下之貨交易而退各得其
所蓋取諸噬嗑
網罟設而魚鳥集耒耨制而菽粟興不彼此互通其
利必壅故市道定于日中而有无互濟是上明而下
動市人惟利是嗜必噬之而後合者争多寡權子母
之謂也
神農氏沒黃帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利黃帝堯舜垂衣裳而天下治蓋取諸乾坤
上古風教渾樸至此不得不厭固陋而思文明是其
變也聖人通之以禮樂法度而民鼓舞樂趨若或使
之所以然者豈聖人之自為哉蓋因風氣之自然變
化而无為民自相安而宜之也大凢天下之理盈極
必虚消極必息則不阻塞而百年无弊合乎易即合
乎天不倦民宜吉无不利也本草衣皮裳之制而變
服色以别貴賤天下已熙熙大治洪荒之後另闢乾
坤神化不測不有取于乾坤乎
刳木為舟剡木為楫舟楫之利以濟不通致遠以利天
下蓋取諸渙
衣裳之垂遠邇觀化又慮險阻之不通有舟楫則天
下如一家渙者聚也
服牛乘馬引重致遠以利天下蓋取諸隨
舟楫因植物之材而川通牛馬因動物之性而陸通
穿鼻絡首各隨其天也
重門擊柝以待暴客蓋取諸豫
川陸既通暴客或至又不可无所以禦之象地險為
重門象雷聲為擊柝豫備何其至也
斷木為杵掘地為臼臼杵之利萬民以濟蓋取諸小過
民粒食矣又使之精食小有所過而利人者也
弦木為弧剡木為矢弧矢之利以威天下蓋取諸睽
既有仁以育天下又有義以正天下弧矢及遠威暴
正所以仁良利孰尚焉守重門則戰守互用之法裕
耕儲則兵農合一之政也
上古穴居而野處後世聖人易之以宮室上棟下宇以
待風雨蓋取諸大壯
外患既靖民居不奠何以安乎棟直承而上宇兩垂
而下壯固甚矣
古之葬者厚衣之以薪葬之中野不封不樹喪期无數
後世聖人易之以棺椁蓋取諸大過
衣食宮室所以養生又制葬禮非送死大事而過于
厚者乎終天罔極之報聖人不嫌其大過也
上古結繩而治後世聖人易之以書契百官以治萬民
以察蓋取諸夬
終之以書契其同文之化乎言有不能識者書識之
事有不能信者契騐之綜核明而臣工肅是非昭而
情僞見所以決去小人者豈不盡哉為之者創始易
之者增華皆通變神化所必然諸大聖人所以統天
地人物于一身通神明𩔖萬物究不過為百姓謀生
全而已易卦何可不深思之也
右第二章
是故易者象也象也者像也
上章制器尚象純是虚空影似聖人恐人執定成心
故點出象字又點出像字即彖爻各有其辭吉凶悔
吝恁地詳悉无非稽實待虚仍歸之一象而已易始
于伏羲畫奇即陽之象畫偶即隂之象象豈懸空固
實理之形容也
彖者材也
德體象變所以言一卦之材也
爻也者效天下之動者也
天下之動至繁爻能一一倣而效之也
是故吉凶生而悔吝著也
當立象盡意吉凶悔吝已藏其中有文王之彖周公
之爻乃發生顯著于天下而通志定業者不能外易
所以為有用之書也
右第三章
陽卦多隂隂卦多陽
此章見卦畫有關于世道也伏羲八卦皆起于三畫
乾坤之純而不雜无論矣震坎艮為陽卦皆一陽二
隂巽離兊為隂卦皆一隂二陽
其故何也陽卦奇隂卦偶
陽卦以奇為主隂卦以偶為主以之為主則不得不
少以少御衆易之道也
其德行何也陽一君而二民君子之道也隂二君而一
民小人之道也
有數必有理其隂陽淑慝之德行何也易之大分陽
貴而隂賤一人建極萬邦歸命陽明用事君子之世
界也政出多門民无定主隂濁用事小人之世界也
扶陽抑隂固聖人作易之微權歟
右第四章
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮
此章言聖人之心學也心學本微棼之以思慮則幾
入於危故得其幾者藏而動危而安致一于天地萬
物之間而所修皆全不得其幾者不度𫝑而困不懲
小而滅負刑于折足覆餗之下而勿恒示戒知幾者
无心庶幾者有心而歸於无心是以謂天下何思何
慮首四節引咸九四爻辭而釋之憧憧往來豈茫无
知識者哉正極用思慮之人也思慮過多驟希神化
而日用精切之功反遁抑知天下空體也以天下還
天下何用思何用慮太極止此一理但事至物來不
得不有各行之路人心原無二致而應事接物不得
不有靈變之機究竟殊塗仍是同歸百慮統此一致
何思何慮為哉
日往則月來月往則日來日月相推而明生焉寒往則
暑來暑往則寒來寒暑相推而歲成焉往者屈也來者
信也屈信相感而利生焉
往來者莫如日月而明生无心往來者又莫如寒暑
而歲成無心成功者退將來者進明生歲成天下未
嘗不享其利大抵皆感應自然之常理无容思慮為
也
尺蠖之屈以求伸也龍蛇之蟄以存身也精義入神以
致用也利用安身以崇德也
世未有下學之功不至而頓能上達者試觀尺蠖必
屈以求信龍蛇必蟄以存身而聖賢可易言乎精研
其義至于入神屈之至也然乃所以為出而致用之
本利其施用无適不安信之極也然乃所以為入而
崇德之資精者握同以觀殊得一而御百致用則用
通于一致利用者以致為利迎刃而解形不勞而神
不擾則寧極根深天下理得所謂内外交相養互相
𤼵也
過此以往未之或知也窮神知化德之盛也
下學之事盡力于精義利用而交養互𤼵之機自不
能已自是以上則亦无所用其力矣至于窮神知化
乃德盛仁熟而自致耳神由我主化不可為究不過
精義利用盡之又何思慮之有
易曰困於石據于蒺藜入于其宮不見其妻凶子曰非
所困而困焉名必辱非所據而據焉身必危既辱且危
死期將至妻其可得見耶
釋困六三爻義君子精義利用安身日入乎神小人
見利名辱身危日迫于死
易曰公用射隼于高墉之上𫉬之无不利子曰隼者禽
也弓矢者器也射之者人也君子藏器于身待時而動
何不利之有動而不括是以出而有𫉬語成器而動者
也
釋解上六爻義君子之去小人有才略而急于見功
必反為小人所中隼象小人奸險之性弓矢象君子
道德之威然非善藏其用之人不可大智若愚大勇
若怯待可動之時而後動理无結礙出始有𫉬上六
之无不利正謂其成器而動也
子曰小人不恥不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也
釋噬嗑初九爻義小懲而大誡聖王為小人造福也
善不積不足以成名惡不積不足以滅身小人以小善
為无益而弗為也以小惡為无傷而弗去也故惡積而
不可掩罪大而不可解易曰何校滅耳凶
釋噬嗑上九爻義惡起于微禍成于積无傷者敢心
為之也
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂
是以身安而國家可保也易曰其亡其亡繫于苞桑
釋否九五爻義安危者位存亡者身治亂者紀綱君
子身當休否之時既已目擊其艱而又深明乎循環
之理故其亡其亡繫于苞桑終身不忘今日所以休
否者而已
子曰德薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
釋鼎九四爻義自古悞人家國不在無才智之人反
在小有才智自恃以為能者故无德无智无力者不
足責而聖人所責正德之薄知力之小者耳
子曰知幾其神乎君子上交不諂下交不瀆其知幾乎
幾者動之微吉之先見者也君子見幾而作不俟終日
易曰介于石不終日貞吉介如石焉寧用終日斷可識
矣君子知微知彰知柔知剛萬夫之望
釋豫六二爻義功名富貴場中有一定不移之理就
其至幽至微則謂之幾就其通動静貫有无而不可
測則謂之神涵養此心空空洞洞我即幾而幾即我
上交自爾不諂下交自爾不瀆蓋絶其萌于諂瀆未
𤼵之先其知幾乎然幾豈易言哉動則顯不動則静
初念方𤼵依然繼善成性之元悔吝俱无焉得有凶
是吉之先見者也君子見之真赴之勇極力斡旋寧
俟終日觀易豫二之言堅確凝定其介如石而後此
體常明常覺可與言幾事之鎮密者微也微中有幾
𤼵揮者彰也彰中有幾委順者柔直遂者剛也柔剛
中各有幾一知盡知惟知則斷惟斷則神其孰能有
此入豫而不沈溺者哉
子曰顔氏之子其殆庶幾乎有不善未嘗不知知之未
嘗復行也易曰不遠復无祗悔元吉
釋復初九爻義聖人神于幾顔子近于聖人之幾學
不能先明乎善有不善必不能知即知亦意之而已
故惟顔子乃知有不善而隨覺隨化與動之微吉之
先見何異故曰元吉
天地絪緼萬物化醇男女構精萬物化生易曰三人行
則損一人一人行則得其友言致一也
釋損六三爻義借天地男女以𤼵致一之理一者幾
之未分者也去其間而推極无間則氣交形交總是
生生一致者自然之宗致一者推極之力
子曰君子安其身而後動易其心而後語定其交而後
求君子脩此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
釋益上九爻義君子秉益道以治天下立心有恒其
身順適而安閒其心坦白而和易其交聮合而無間
平日功深故能行无不得若事不順理而悍然必行
則危以動也誰其同心知其非不免惶惑猶強人從
令則懼以語也誰其率俾况恩非素結信非素孚而
使之輸財供役不與必矣豈惟不與有不忍言者恒
顧可緩乎哉損得致一之真幾益反得无恒之妄幾
可見欲安身以保國家勝大任去大奸者于義貴精
于善貴知不誠不明憧憧何補宜乎身名俱敗罪惡
難掩危亡之接踵也
右第五章
子曰乾坤其易之門邪乾陽物也坤隂物也隂陽合德
而剛柔有體以體天地之撰以通神明之德
此章明後天之易之有功于先天也惟雜則人疑其
小而遠曲而肆不知為民苦心不得不如此猶之乎
體天地通神明也先天伏羲畫奇為乾畫偶為坤其
六十四卦從出之門耶門則已開不得不雜之𫝑矣
隂陽各有其體質故曰物隂陽總本于太極故曰德
合之者互根而不容已生四象生八卦小成之剛柔
有體矣八卦相盪為六十四大成之剛柔有體矣風
雨露雷天地之可見者易之山澤雷風足以體之天
地之撰皆本隂陽即神明之德易之健順動止又以
通之人見易之精奥无倫抑知其无所不有也哉
其稱名也雜而不越于稽其𩔖其衰世之意邪
後天之易多其名稱或馬或龍總皆至理雖雜出而
不差謬然非上古淳質之時思慮所及也世衰則民
愈囂陵事愈反覆不得不慮之周說之詳豈好為此
瑣瑣哉
夫易彰往而察來而微顯闡幽開而當名辨物正言斷
辭則備矣
所以易中无所不有造化已然之迹曰往人事未然
之兆曰來易則彰而察之而日用云為必根諸理神
化性命必托諸事是又微其顯闡其幽也從此開闢
混沌而貴賤上下必使之實稱其名飛走服用必使
之分從其𩔖言有是非之鑿鑿辭有吉凶之朗朗又
何天下之道不具備也
其稱名也小其取𩔖也大其指遠其辭文其言曲而中
其事肆而隱因貳以濟民行以明失得之報
稱名雖在一節而取𩔖則關隂陽淑慝之大分所指
者天地神明之遠而辭則燦然章明其言曲引旁通
而皆刺中人身之利病其事排引恣肆如言龍即有
潛見飛亢言鴻即有干磐陸陵而皆備陳隂陽之精
藴凡此之雜而不越者何所因哉時當衰世民心貳
矣有吉即有凶且又有悔吝故繫辭以教人趨避明
其失得之報夫君子修身制行寸心自知何必言報
言報而世事可知也先天之易原有關于民行後天
之易究之明此隂陽此所以俱有功于天下歟
右第六章
易之興也其於中古乎作易者其有憂患乎
文王之易既有感于衰世民行之不濟其所為明失
得之報者正不在臨事之趨避而在平日之進修故
特舉九卦以明處憂患之道也夏商之末易道中微
文王拘于羑里而繫彖辭易道復興身嘗艱辛其言
不得不痛是先天下之憂而憂者
是故履德之基也謙德之柄也復德之本也恒德之固
也損德之脩也益德之裕也困德之辨也井德之地也
巽德之制也
易卦无非修德之助此九卦尤其最切者試以其序
言之所履惟禮上天下澤定分不易必謹乎此然後
其德有以為基而立也謙者自卑而尊人又為禮者
之所當執持而不可失者也復則心不外而善端存
是立天下之大本恒者守不變而常且久是藏其身
于至固懲忿窒慾以修身則損所當損遷善改過以
長善則益所當益困以自驗其力井以不變其所然
後能巽順于理以制事變也
履和而至謙尊而光復小而辨于物恒雜而不厭損先
難而後易益長裕而不設困窮而通井居其所而遷巽
稱而𨼆
九德之妙何如禮非強世然事皆至極謙以自卑而
尊人乃己德光不可掩復陽微而不亂于羣隂恒處
雜而常德不厭損欲先難習熟則易益但充長而不
造作困身困而道亨井不動而及物巽稱物之宜而
潛𨼆不露皆相反而實相成者
履以和行謙以制禮復以自知恒以一德損以遠害益
以興利困以寡怨井以辨義巽以行權
其用果何如哉行不本禮事多乖舛履則發皆中節
之和也天下節文度數本之乎謙恭善下之一念實
有所以裁制之者知為自知靈光不滅聖狂界在危
微人禽判于幾希以天動不以人動也德惟一動㒺
不吉恒則勿二勿三風雷交變而立不易方焉每見
忿如突飇來不及捍慾如粘絲刷不可去遠害之難
也而損以遠害動則如天地之无方巽則如毛髮之
暗滋興利之妙也而益以興利遭險日甚天人之介
愈明更事日多利害之故愈晰怨當思所以寡之不
資深不居安何以待用惟止水能鑑物恰可隨時義
當思所以辨之聖人經權互用權仍歸經如春風之
披奥窔皆入故精義入神正无適无莫之妙用耳有
此以反身修德可以處憂患矣彼英心盛氣臨事者
豈過人之才乎
右第七章
易之為書也不可遠為道也屢遷變動不居周流六虚
上下无常剛柔相易不可為典要唯變所適
此承上章處憂患之道而言論德則自經而權論道
又自變而常所以明全易无非使人知懼之旨也遠
猶忘也屢遷正見其不可遠隂陽流行于卦之六位
九或居下六或居上九或居柔六或居剛唯變所適
果可為典要乎哉
其出入以度外内使知懼
適出適入皆道之宜出宜入而確不可踰者順度則
吉逆度則凶欲不懼何可得若或使之
又明於憂患與故无有師保如臨父母
但言出入猶參禍福兩途言憂患則懼之尤凛凛者
明憂患并與憂患之故而明之雖无師保常臨父母
戒懼之至也
初率其辭而揆其方既有典常苟非其人道不虚行
惟先有此懼心抱蓍問易因卦爻所値之辭而揆度
其方向則出入之度憂患之故昭然大明向之不可
為典要者既有典常之可守此之謂真不可遠苟非
知懼之人道豈虚行乎哉
右第八章
易之為書也原始要終以為質也六爻相雜唯其時物
也
此章專論爻畫之不可不觀也周公之有功于文王
也易書有卦原統六爻而為質原其始要其終則内
外備貞悔全何以又分而為六爻初三五陽也九居
之六亦居之二四上隂也六居之九亦居之惟其當
如此則如此時成之道各不可誣卦有定體爻无定
用讀易者信不可不玩爻矣
其初難知其上易知本末也初辭擬之卒成之終
試觀初與上之時物初則意義玄邃而難知上則脉
理昭宣而易知何哉本難而末易也因想當日聖人
之繫辭于初則商度其當假何象當著何占至于上
不過因初擬而卒成之耳初上之時固然也
若夫雜物撰德辨是與非則非其中爻不備
初上亦有物亦有德亦有是非然而未備也若夫剛
柔錯齊之物隂陽淑慝之德雜而列之撰而揮之其
中消息當否一一剖辨非中四爻不能盡其委折故
有初不可无二三有上不可无四五中四爻之時物
固然也
噫亦要存亡吉凶則居可知矣知者觀其彖辭則思過
半矣
上文既備言時物之妙不覺慨然𤼵嘆曰總六爻之
辭而玩之天道存亡人事吉凶皆居然可知矣惟知
者則不必六爻但觀其彖辭而吉凶存亡思已過半
天下不皆知者六爻何可不備哉
二與四同功而異位其善不同二多譽四多懼近也柔
之為道不利遠者其要无咎其用柔中也
其所為雜物撰德辨是與非者何如請以二四論同
功謂皆隂異位謂遠近不同功者力量之所能善者
時位之所值譽與懼隨其位而自盡其事皆人臣之
善物而四多懼以其近君有凌逼之嫌也夫柔之為
道非得陽剛為依附則无以自立本不利遠而二乃
大要得无咎者以其柔中也知二之无咎在柔中則
四之多懼豈獨近哉
三與五同功而異位三多凶五多功貴賤之等也其柔
危其剛勝邪
請再以三五論同功者皆能任天下之事貴賤者君
臣之大分也貴則權獨操而職其要合天下之功皆
一人之功賤則聽命陳力不避艱險故常任其凶而
不辭要之柔則危剛則勝蓋君與臣既同心以負天
下之重時至事起剛德乃克不則未有能免于危者
又不以貴賤論矣遠近貴賤者物柔中柔剛者德譽
懼凶功或无咎或危與勝者辨是與非也此觀彖辭
者不可不玩爻辭也
右第九章
易之為書也廣大悉備有天道焉有人道焉有地道焉
兼三才而兩之故六六者非它也三才之道也
上章論爻辭此章論爻畫易之含蓄者廣包括者大
且又纖悉畢具即專以畫論三畫方具天人地已俱
在其中兼三才而兩之則天有隂陽人有仁義地有
柔剛故不得不用六畫六畫豈有他哉猶然三才之
道也靜而能動曰極極者主宰獨而能兼曰才才者
作用下節文物吉凶已盡
道有變動故曰爻爻有等故曰物物相雜故曰文文不
當故吉凶生焉
畫之所在道之所在也道有變動爻以效之爻者三
才之迭運上下有辨貴賤有差物者三才之散殊剛
來文柔柔來文剛文者三才之錯綜文則豈能各當
天地不能皆祥而无災人道不能皆得而无失吉凶
者三才之貞勝信乎易之廣大悉備也
右第十章
易之興也其當殷之末世周之盛德邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
爻辭爻畫皆以𤼵明易道而外内知懼抑烏可自已
哉故此章又統承諸章從文王之處憂患者痛加儆
省非末世則情偽不若是之滋熾非盛德則體易不
若是之透切親見紂之逸樂肆志將有傾亡之禍故
為此危辭以儆天下後世危懼故得平安慢易則必
傾覆兩使廻環所以可危提出道字世无偶至之福
亦无倖免之禍百事不廢其大何如懼以終始千聖
寡過之心法也此憂世覺民不能自已也
右第十一章
夫乾天下之至健也德行恒易以知險夫坤天下之至
順也德行恒簡以知阻
此章言聖人心與天地合德故能成天地之能以前
民用也聖人隂陽合德自其秉陽之性則為乾健而
不息則所行无難故知夫禍患之險非險也而莫險
于一念之私知險必不陷于險且有以知天下之險
自其秉隂之性則為坤静而不拂則所行不煩故知
夫變故之阻非阻也而莫阻于物欲之間知阻必不
困于阻且有以知天下之阻
能說諸心能研諸侯之慮定天下之吉凶成天下之亹
亹者
當其无事知險知阻皆此心自得之真趣及其有事
即此通泰中復有謀畫詳密莫可參雜諸侯物主有
為者也研諸侯之慮以通天下而吉凶定于斯亹亹
成于斯定與成皆關乎天下所以為天下之至健天
下之至順非聖人安能若此者
是故變化云為吉事有祥象事知器占事知來
既說心研慮又豈待卜筮而知吉凶乎天有風雨露
雷之變化人即有日用酬酢之云為人有日向高明
之吉事天即有休徵滋至之禎祥聖人于變化云為
一定之器一比度而知其或吉或凶何以銷弭何以
迎迓于變化云為未定之來一考驗而知其有祥无
祥何以斡旋何以敬奉知險知阻所以知器知來而
孰非易簡之所為哉
天地設位聖人成能人謀鬼謀百姓與能
聖心固有全易然使聖人能之而百姓不能究屬聖
功之缺陷不得不制為卜筮以教天下天地者易知
簡能之本但舉此理以告人即天地亦窮于不能卜
筮正所以成其能也不特謀之于人又必謀之于鬼
百姓皆得以與其能又何險阻之不盡去哉知以啓
能能以示知皆恒易恒簡中自呈之靈明自運之變
化而已
八卦以象告爻彖以情言剛柔雜居而吉凶可見矣
作易成能使人知吉凶耳初畫八卦僅以象告百姓
未必遂知險阻之情惟有爻象始以情言然所言即
此卦畫中之剛柔交錯而當否互異者此吉凶所以
可見而百姓所以與能也
變動以利言吉凶以情遷是故愛惡相攻而吉凶生遠
近相取而悔吝生情偽相感而利害生凡易之情近而
不相得則凶或害之悔且吝
有卦爻以立其體必有變占以達其用蓍之方揲隂
陽老少俱无定可謂變動矣然趨避之機已寓蓍之
既揲隂陽老少俱有定可蓍吉凶矣然得失之故不
同情遷果何如哉卦爻有中正相與者道義之交也
愛相攻而吉生不以中正相與者私情之交也惡相
攻而凶生吉凶之未萌者悔吝吉凶之方萌者利害
生則无所不生中正既近而處反遠情隔必悔求之
不得必吝不中正當遠而處反近情乖必悔係累難
免必吝中正者情必摯不中正者情必詐其利害又
有不可勝言者故凡易之情以近而相得為上遠而
不相得猶可近而不相得則禍亂叢生此吉凶所以
情遷也
將叛者其辭慙中心疑者其辭枝吉人之辭寡躁人之
辭多誣善之人其辭游失其守者其辭屈
然不觀人之情遷何以知卦之情遷乎方離正道良
心未死辭必慙愧而難安中心疑似不敢確據辭必
兩岐而不一養定者安以舒其辭簡以默躁人則輕
率不能自禁也誣善者奸而雜其辭浮而亂失守則
理短而持之无故也六辭之中吉一而叛疑等居其
五所以吉凶悔吝之分吉一而凶悔吝居其三人心
險阻于斯為極聖人作易成能直與天下同登易簡
是以為天下之至健天下之至順
右第十二章
易經通注卷八
