詩傳大全卷十三明胡廣等撰
北山之什二之六
陟彼北山言采其杞偕偕士子(叶奬里反)朝夕從事(叶上止反)王
事靡盬憂我父母(叶蒲彼反)
賦也偕偕強壯貌士子詩人自謂也○大夫行役而
作此詩自言陟北山而采杞以食者皆強壯之人而
朝夕從事者也盖以王事不可以不勤是以貽我父
母之憂耳(鄭氏曰王事不可以不堅固故我當盡力勤勞於役久不得歸父母思己而憂○安)
(成劉氏曰此章可見詩人忠厚之心也)
○溥(音普)天之下(叶後五反)莫非王土率土之濱莫非王臣大
夫不均我從事獨賢(叶下珍反)
賦也溥大率循濱涯也○言土之廣臣之衆而王不
均平使我從事獨勞也(雙峯饒氏曰無才者多逸有才者多勞以其能任事故也)
(言凡為王臣者皆當任王事何獨使我為賢而勞之乎○疊山謝氏曰自古君子常任其勞小人常處其)
(逸君子常任其憂小人常享其樂雖曰役使不均我獨賢勞然君子夲心亦不願逸樂也)不斥王
而曰大夫不言獨勞而曰獨賢詩人之忠厚如此
○四牡彭彭(叶鋪郎反)王事傍傍(布彭反叶布光反)嘉我未老鮮(息淺)
(反)我方將旅力方剛經營四方
賦也彭彭然不得息也傍傍然不得已也嘉善鮮少
也以為少而難得也將壯也旅與膂同○言王之所
以使我者善我之未老而方壯旅力可以經營四方
耳猶上章之言獨賢也(疊山謝氏曰此詩夲為役使不均獨勞於王事而作此章)
(乃曰天子嘉我之未老善我之方壮喜我之旅力方剛而可以經營四方故獨見任使反以王為知己忠)
(厚之至也○安成劉氏曰此章言所以從事獨賢之意)
○或燕燕居息或盡瘁事國(叶越逼反)或息偃在牀或不已
于行(叶戶郎反)
賦也燕燕安息貌瘁(徂醉反)病已止也○言役使之不
均也下章放此(慶源輔氏曰此章而下則方言其不均之實然亦不過以其勞逸者對言)
(之使上之人自察耳但言之重辭之複則其望於上者亦切矣詩可以怨謂此類也○安成劉氏曰以下)
(三章凡十二句為偶皆以他人之逸樂對己之憂勞所以形容不均之意)
○或不知叫號(戶刀反)或慘慘(七感反)劬勞或栖(音西)遲偃仰
或王事鞅(於兩反)掌
賦也不知叫號深居安逸不聞人聲也鞅掌失容也
言事煩勞不暇為儀容也
○或湛(都南反)樂飲酒或慘慘畏咎(巨九反)或出入風(音諷)議
(叶魚羇反)或靡事不為
賦也咎猶罪過也出入風議言親信而從(七恭反)容也
(慶源輔氏曰燕安也重言之見安之甚也或燕燕而自居於休息或盡瘁而力為國事或息偃在牀以自)
(逸或不已于行以自苦或深居而不接人聲或憂惨而自極劬勞或栖遲于家而偃仰自適或煩勞于國)
(而儀容不整或躭樂飲酒以自樂或惨惨畏咎以自憂或出入風議而親近從容或靡事不為而疎遠勞)
(勩)
北山六章三章章六句三章章四句(三山李氏曰孔子云公則)
(說若不均則雖征役未甚勞苦而人亦怨矣觀大東之詩則有粲粲衣服者有葛屨履霜者北)
(山之詩則有息偃在牀者有不已于行者則天下安得而悅服哉○新安胡氏曰補傳云大東)
(言賦之不均北山言役之不均)
無將大車秖(音支)自塵兮無思百憂秖自疧(劉氏曰當作疧與痻同眉)
(貧反)兮
興也將扶進也大車平地任載之車駕牛者也秖適
疧(釋文都禮反)病也○此亦行役勞苦而憂思者之作言
將大車則塵汚之思百憂則病及之矣(慶源輔氏曰夫行役者進)
(而有王事之期程唯恐其有不及之悔退而有家事之多端唯恐其有意外之虞所可憂者固不一而足)
(也故曰百憂戒之以無思者言姑置之勿以為念可也不然適所以自病而已矣)
○無將大車維塵冥冥(叶莫迥反)無思百憂不出于熲(古迥反)
興也冥冥昏晦也熲與耿同小明也在憂中耿耿然
不能出也
○無將大車維塵雝(於勇於容二反)兮無思百憂秖自重(直勇直龍)
(二反)兮
興也雝猶蔽也重猶累也
無將大車三章章四句
明明上天照臨下土我征徂西至于艽(音求)野(叶上與反)二月
初吉載離寒暑心之憂矣其毒大(音泰)苦念彼共(音恭下章並同)
人涕零如雨豈不懷歸畏此罪罟(音古)
賦也征行徂往也艽野地名盖荒遠之地也二月亦
以夏正數(色主反)之建夘月也初吉朔日也(孔氏曰君子舉事尚)
(早故以朔為吉周禮正月之吉亦朔日也)毒言心中如有藥毒也共人僚
友之處者也懷思罟網也○大夫以二月西征至于
歲暮而未得歸故呼天而訴之(慶源輔氏曰明明上天照臨下土宜無不)
(察也故呼而訴之)復念其僚友之處者且自言其畏罪而不
敢歸也(疊山謝氏曰僚友雖以恭敬自持然上無明君下無賢相無愛惜善類不知果能免禍否)
(所以念之深至于涕零也○慶源輔氏曰言其涉行之遠歴時之久故其心之憂如中藥之毒而甚苦也)
(共人即靖共爾位之僚友也僚友不一而足有出者有處者宜也己之征役固勞苦矣然以其所謂罪罟)
(譴怒蹙急反覆觀之則僚友之處者亦豈有樂事哉此所以思之而涕零如雨又自言我亦豈不懷歸而)
(相與共事哉正以畏不測之罪而不敢歸爾罪罟言其以罪而加人如網罟之取物而物有不及知者也)
(不言思其室家而欲歸乃言思其僚友者善為辭也然室家之思固亦在其中矣)
○昔我往矣日月方除(直慮反)曷云其還歲聿云莫(音慕)念
我獨兮我事孔庶心之憂矣憚(丁佐反)我不暇(叶胡故反)念彼
共人睠睠(音眷)懷顧豈不懷歸畏此譴怒
賦也除除舊生新也謂二月初吉也庶衆惮勞也睠
睠勤厚之意譴(詰戰反)怒罪責也○言昔以是時往今
未知何時可還而歲已莫矣盖身獨而事衆是以勤
勞而不暇也(慶源輔氏曰睠睠懷顧言己之於僚友勤厚睠睠然懷思而顧念之也譴怒則)
(明言其罪責之及耳)
○昔我往矣日月方奥(於六反)曷云其還政事愈蹙(子六反)
歲聿云莫采蕭穫菽心之憂矣自詒伊戚(叶子六反)念彼共
人興言出宿豈不懷歸畏此反覆(芳福反)
賦也奥暖(孔氏曰即春温亦謂二月也)蹙急詒遺(丁季反)戚憂興起
也反覆傾側無常之意也○言以政事愈急是以至
此歲暮而猶不得歸(慶源輔氏曰采蕭穫菽則歲暮之事也)又自咎其
不能見幾遠去而自遺此憂至於不能安寝而出宿
於外也(鄭氏曰夜卧起宿於外憂不能宿于内也○曡山謝氏曰興言出宿又不止于睠睠懷顧)
(矣)
○嗟爾君子無恒安處靖共爾位正直是與神之聽之
式榖以女(音汝)
賦也君子亦指其僚友也(曡山謝氏曰即所謂共人也)恒常也靖
與静同(曡山謝氏曰靖如自靖自獻之靖凡事謀之心而安也共如温共朝夕之共凡事共敬而)
(不敢慢也君子夲共又勉之以靖共也)與猶助也榖禄也以猶與也○
上章既自傷悼此章又戒其僚友曰嗟爾君子無以
安處為常言當有勞時勿懷安也當靖共爾位惟正
直之人是助則神之聽之而以榖禄與女矣
○嗟爾君子無恒安息靖共爾位好(呼報反)是正直神之
聽之介爾景福(叶筆力反)
賦也息猶處也好是正直愛此正直之人也介景皆
大也(慶源輔氏曰居暗朝事亂主與回邪之人共處易得随風而靡惡直醜正故戒之以正直是與)
(好是正直則神明所佑而福禄至焉不必求之於人也)
小明五章三章章十二句二章章六句(東莱吕氏曰前三章)
(皆悔仕亂世猒於勞役欲安處休息而不可得故每章有懷歸之歎然而知其不可歸矣故四)
(章遠戒其同列卒章則又申言之○新安吕氏曰此詩豈西征之大夫寄其僚友之處者乎○)
(廬陵歐陽氏曰大雅明明在上謂之大明小雅明明上天謂之小明自是名篇者偶為誌别爾)
(了不關詩義也○定宇陳氏曰此詩因己之久役於外而思僚友之安處於内者且於己無賢)
(勞之恨而謂憂慼之自詒於彼無憎疾之辭而勉以為正直之是助哀而不傷怨而不怒視北)
(山之詩稍庶幾焉豈賦北山者有父母故其辭極哀怨賦小明者已無父母故其辭頗和平也)
(歟)
鼓鍾將將(七羊反)淮水湯湯(音傷)憂心且傷淑人君子懷允
不忘
賦也將將聲也淮水出信陽軍桐柏山至楚州漣水
軍入海(信陽軍即今汝寧府信陽縣隷河南漣水軍即今淮安府安東縣隷直隷)湯湯沸
騰之貌淑善懷思允信也○此詩之義未詳王氏曰
幽王鼓鍾淮水之上為流連之樂久而忘反聞者憂
傷(三山李氏曰聲之所感皆因人之哀樂將亡之政其民困故聞其聲以悲以見樂與政通而不專係)
(於音也)而思古之君子不能忘也(慶源輔氏曰懷允不忘言其傷今思古而)
(信不能忘也)
○鼓鍾喈喈(音皆叶居奚反)淮水湝湝(戶皆反叶賢雞反)憂心且悲淑
人君子其德不回(叶乎為反)
賦也喈喈猶將將湝湝猶湯湯悲猶傷也回邪也(慶源)
(輔氏曰悲甚於傷樂所以象德其德不回則古之君子樂與德稱也)
○鼓鍾伐鼛(古毛反叶居尤反)淮有三洲憂心且妯(敕留反)淑人
君子其德不猶
賦也鼛大鼓也周禮作臯云臯鼓尋有四尺(安成劉氏曰集)
(傳所引周禮考工記韗人文也然地官鼔人又云以鼛鼔鼓役事則字亦作鼛矣注云長丈二尺即尋有)
(四尺也)三洲淮上地(東莱吕氏曰三洲作詩者賦當時所見也)蘇氏曰始言
湯湯水盛也中言湝湝水流也終言三洲水落而洲
見也言幽王之久於淮上也妯動猶若也言不若今
王之荒亂也(慶源輔氏曰伐鼛舉樂器之大者言之以見其樂之盛也妯甚於悲謂常動而)
(不息也其德不猶言與今之君子不相似也將將喈喈伐鼛言其樂之盛也湯湯湝湝三洲言其時之久)
(也且傷且悲且妯言其憂之甚也樂之盛作之久也而民心之憂益甚則與古之王者憂民之憂樂民之)
(樂者異矣)
○鼓鍾欽欽鼓瑟鼓琴笙磬同音以雅以南(叶尼心反)以籥
(以灼反)不僭(子念反叶七心反)
賦也欽欽亦聲也磬樂器以石為之琴瑟在堂笙磬
在下同音言其和也雅二雅也南二南也籥籥舞也
僭亂也言三者皆不僭也○蘇氏曰言幽王之不德
豈其樂非古歟樂則是而人則非也(濮氏曰但時非古之時聞其樂)
(秖見其可傷也孟子告齊宣王者可以觀矣)
鼓鍾四章章五句
此詩之義有不可知者今姑釋其訓詁名物而
略以王氏蘇氏之說解之未敢信其必然也(新安)
(胡氏曰歐公云鼔鍾序但言刺幽王不知刺何事據詩文則是作樂於淮上矣然旁考詩書史)
(記皆無幽王東巡之事書曰徐夷並興盖自成王時徐夷及淮夷已皆不為周臣宣王時嘗遣)
(將征之亦不自往初無幽王東至淮徐之事然則不得作樂於淮上矣當闕其所未詳嚴氏謂)
(古事亦有不見於史而因經以見者詩即史也其論固當然而詩文亦不明言其為幽王也故)
(集傳以為未詳又曰未敢信其必然得之矣)
楚楚者茨言抽(敕留反)其棘自昔何為我蓺(魚世反)黍稷我
黍與與(音餘)我稷翼翼我倉既盈我庾維億以為酒食以
饗以祀(叶逸織反)以妥(湯果反)以侑(音又叶東益反)以介景福(叶筆力反)
賦也楚楚盛密貌茨蒺藜也(廬陵羅氏曰蒺藜布地蔓生細葉子有三角)
抽除也我為有田禄而奉祭祀者之自稱也與與翼
翼皆蕃盛貌露積(如字又音漬)曰庾(孔氏曰甫田言曾孫之更如坻如京是積)
(粟也故曰露積周語云野有庾積)十萬曰億饗獻也妥安坐也禮曰
詔妥尸(禮記郊特牲注曰尸始入祝則詔主人以安尸使之坐)盖祭祀筮族人
之子為尸(廬陵李氏曰曲禮云為人子者祭祀不為尸則尸筮無父者皆用孫之倫有爵者為)
(之)既奠迎之使處神坐而拜以安之也(儀禮少牢禮曰祝設几於)
(筵上祝酌奠主人西面再拜祝出迎尸於廟門外尸入升筵祝主人皆拜妥尸尸不言答拜遂坐○廬陵)
(李氏曰祭統云君迎牲而不迎尸别嫌也尸在廟門外則疑於臣在廟則全於君)侑勸也恐
或未飽祝侑之曰皇尸未實也(少牢曰尸告飽祝獨侑曰皇尸未實侑尸)
(又食主人不言拜侑尸又三飯)介大也景亦大也○此詩述公卿有
田禄者力於農事以奉其宗廟之祭(問自后稷以農事肇祀其詩未)
(嘗不惓惓於此孟子亦曰禮曰諸侯耕助以供粢盛粢盛不潔不敢以祭古之人未有不先成民而後致)
(力於神者恐不必專指公卿言之朱子曰此諸篇在小雅而非天子之詩故止得以公卿言之盖皆畿内)
(諸侯矣)故言蒺藜之地有抽除其棘者古人何乃為此
事乎盖將使我於此蓻黍稷也(慶源輔氏曰首四句推夲而言以見其不)
(忘所自也王氏以為我倉既盈則無所蔵之而露積為庾其數至億者是也然此亦甚言之以見有餘之)
(意耳)故我之黍稷既盛倉庾既實則為酒食以饗祀妥
侑而介大福也(豐城朱氏曰力於農事所以致其勤也以奉宗廟所以致其孝也惟勤故)
(致力於民者盡惟孝故致力於神者詳此古之賢公卿所以為不可及也)
○濟濟(子禮反)蹌蹌(七羊反)絜爾牛羊以往烝嘗或剥或亨
(普更反叶鋪郎反)或肆或將祝祭于祊(補彭反叶補光反)祀事孔明(叶謨)
(郎反)先祖是皇神保是饗(叶虛良反)孝孫有慶(叶祛羊反)報以介福
萬夀無疆
賦也濟濟蹌蹌言有容也(慶源輔氏曰古之祭祀用人甚多此言濟濟蹌蹌者)
(謂凡與祭之人皆有容儀也)冬祭曰烝(進品物也)秋祭曰嘗(嘗新榖也)剥解
剥其皮也亨煮熟之也肆陳之也(眉山蘇氏曰肆謂陳其骨體於俎也)
將奉(音捧)持而進之也(慶源輔氏曰剥亨肆將各有其人皆蒙濟濟蹌蹌一句)祊
廟門内也孝子不知神之所在故使祝博求之於門
内待賓客之處也(禮記郊特牲曰索祭祝于祊不知神之所在於彼乎於此乎注云索)
(求神也○安成劉氏曰門内待賓之處恐即大門之内屏墻之外人君生時所宁立見賓之地在寝謂之)
(宁在廟謂之祊恐其神或在此故使祝祭於其處也○慶源輔氏曰王氏曰凡祀祼鬯則求諸隂焫蕭則)
(求諸陽索祭祀於祊則求諸隂陽之間盖魂無不之神無不在求之之備如此)孔甚也明猶
備也著也皇大也君也(慶源輔氏曰君也者如府君之謂所以尊之也)保安
也神保盖尸之嘉號楚詞所謂靈保亦以巫䧏神之
稱也(朱子曰靈保神巫也神降而託於巫盖身則巫而心則神也今詩中不說巫當便是尸也○安)
(成劉氏曰祖考之神降而安於尸之身故因以號尸也)孝孫主祭之人也慶猶
福也
○執㸑(七亂反)踖踖(七亦反叶七略反)為俎孔碩(叶常約反)或燔(音煩)或
炙(之敕反叶陟略反)君婦莫莫(音麥叶木各反)為豆孔庶(叶陟略反)為賓為
客(叶克各反)獻酬(市由反)交錯禮儀卒度(叶徒洛反)笑語卒獲(叶黃郭反)
神保是格(叶剛鶴反)報以介福萬夀攸酢
賦也㸑竈也(毛氏曰饔㸑廪㸑也○孔氏曰饔㸑以煮肉廪㸑以炊米少牢云饔㸑在門東)
(南北上廪㸑在饔㸑之北)踖踖敬也俎所以載牲體也碩大也燔
燒肉也炙炙肝也皆所以從獻也特牲主人獻尸賓
長以肝從主婦獻尸兄弟以燔從是也(朱子曰燔者火燒之名炙)
(者遠火之稱以難熟者近火易熟者遠之故肝炙而肉燔也○儀禮特牲饋食曰主人洗爵酌酳尸賓長)
(以肝從主婦洗爵酌亞獻尸兄弟以燔從○孔氏曰從獻謂既獻酒即以此燔炙從之而置之在俎也○)
(廬陵李氏曰羞肝亦以俎)君婦主婦也莫莫清静而敬至也(臨川王氏)
(曰執㸑賤者也賤者踖踖則貴者可知也君婦尊者也尊者莫莫則卑者可知也○慶源輔氏曰莫莫有)
(冲漠之意唯清静而敬之至者方有此意思曰君婦者君即主也又所以尊稱之也)豆所以盛
内羞庶羞主婦薦之也(鄭氏曰二羞所以盡歡心内羞則酏食糝食庶羞羊臐豕)
(膮皆有胾醢酏音移臐音熏膮音枵胾音志○廬陵李氏曰内羞榖物庶羞牲物)庶多也賓
客筮而戒之使助祭者(慶源輔氏曰為俎為豆為賓為客四為字之意皆有為之)
(之意故先生觧為賓為客云筮而戒之使助祭者是也)既獻尸而遂與之相獻
酬也主人酌賓曰獻賓飲主人曰酢主人又自飲而
復飲賓曰酬賓受之奠於席前而不舉至旅而後少
長相勸而文錯以徧也(安成劉氏曰特牲主人酳尸主婦亞獻賓三獻畢主人遂)
(酌以獻賓賓飲獻爵主人飲酢爵遂以觶酌於西方之尊以酬賓又自飲再酌飲賓賓奠觶於尊南至旅)
(酬乃舉其觶酬長兄弟遂自飲更酌於東方之尊以飲長兄弟長兄弟卒觶酌於西方之尊以飲受旅者)
(其衆賓及衆兄弟交錯以徧皆如初儀交錯猶東西也)卒盡也度法度也獲得
其宜也(廬陵李氏曰笑語得宜者古者於旅也語)格来酢報也(慶源輔氏曰禮儀卒)
(度言其禮儀盡合法度也笑語卒獲言其於旅而語之時其笑語無不得其宜也此神保之所以来格介)
(福之所以来報萬夀之所以来酢也)
○我孔熯(而善反)矣式禮莫愆(叶起巾反)工祝致告徂賚孝孫
(叶湏倫反)苾(蒲必反)芬孝祀(叶逸織反)神嗜飲食卜爾百福(叶筆力反)如
幾如式既齊既稷既匡既敕永錫爾極時萬時億
賦也熯竭也善其事曰工苾芬香也卜予(與同)也幾期
也春秋傳曰易幾而哭是也式法齊整稷疾匡正敕
戒極至也○禮行既久筋力竭矣而式禮莫愆敬之
至也於是祀致神意以嘏(音假)主人(慶源輔氏曰徂賚孝孫鄭氏以為徂)
(往也賚予也所以重釋上句致告之義如言以其所致告者往而予孝孫也集傳失觧此二字)曰爾
飲食芳潔故報爾以福禄使其来如幾其多如法爾
禮容莊敬故報爾以衆善之極使爾無一事而不得
乎此(慶源輔氏曰禮容莊敬觧既齊既稷既匡既敕二句故報爾以衆善之極觧永錫爾極一句使)
(爾無一事而不得乎此觧時萬時億一句)各隨其事而報之以其類也(廬陵)
(李氏曰工祝致告以下皆序嘏主人之詞)少牢嘏詞(少牢曰主人酳尸尸酢主人佐食取黍授)
(尸尸執以命祝祝受以東北面嘏主人曰云云)曰皇尸命工祝承致多福無
疆于女(音汝)孝孫(注曰承猶傳也)来(注曰讀曰釐賜也○廬陵李氏曰亦若賚)女孝
孫使女受禄于天宜稼于田眉夀萬年勿替引之(注曰)
(引長也言無廢止時長如是也)此大夫之禮也(安成劉氏曰羊豕曰少牢少牢饋食諸侯)
(之大夫祭禮也曲禮又曰凡祭大夫以索牛者謂天子之大夫也此詩為天子公卿之禮故有絜爾牛羊)
(之文也)
○禮儀既備(叶蒲北反)鍾鼓既戒(叶訖力反)孝孫徂位(叶力入反)工祝
致告(叶古得反)神具醉止皇尸載起鼓鍾送尸神保聿歸諸
宰君婦廢徹(直列反)不遲諸父兄弟備言燕私(叶息夷反)
賦也戒告也(慶源輔氏曰禮儀既備言其禮之無不舉也鍾鼔既戒言其樂之無不奏也如)
(此則祭事以畢矣)徂位祭事既畢主人往阼階下西面之位
也致告祝傳尸意告利成於主人言孝子之利養成
畢也(少牢曰主人出立於阼階上西面祝出西階東面告利成注曰利猶養也成畢也)於是
神醉而尸起送尸而神歸矣(孔氏曰尸與神為節度者也神無形故尸象焉)
(少牢曰告利成畢祝入主人䧏立于阼階東西面尸遂出于廟門外○廬陵李氏曰尸在廟門外則疑於)
(臣故送迎尸皆以廟門為斷)曰皇尸者尊稱之也鼓鍾者尸出入
奏肆夏也(周禮大司樂曰尸出入奏肆夏鍾師注曰先擊鍾次擊鼓以奏時邁也)鬼神
無形言其醉而歸者誠敬之至如見之也諸宰家宰
非一人之稱也廢去也(劉氏曰諸宰徹去諸饌君婦籩豆而已)不遲以
疾為敬亦不留神惠之意也祭畢既歸賓客之俎同
姓則留與之燕以盡私恩所以尊賓客親骨肉也(安成)
(劉氏曰儀禮主人之俎佐食徹之尸俎則佐食徹而有司歸之賓俎則有司徹而歸之祝及兄弟衆賓之)
(俎則皆自徹而出拜賓於門外而不敢留歸賓俎而不敢後所以尊賓也主人以阼俎豆籩及尸祝兄弟)
(之庶羞宴族人於堂主婦以祝豆籩及姑姊妹之俎宴内兄弟於房所以親親也)
○樂具入奏(叶音族)以綏後禄爾殽既將莫怨具慶(叶祛羊反)
既醉既飽(叶補苟反)小大稽首神嗜飲食使君夀考(叶去九反)孔
惠孔時維其盡(叶子忍反)之子子孫孫勿替(天帝反)引之
賦也凡廟之制前廟以奉神後寢以藏衣冠(安成劉氏曰廟)
(及寝皆南向廟屋五架中架以南通謂之堂以北則分其東為房西為室此大夫之制也室有戶牖戶東)
(而牖西牖之内為奥神位所在也房之東室之西近南各有廂爾雅所謂室有東西廂曰廟者是社廟之)
(後别為寝以藏祖宗之遺衣冠祭時則授尸以服之其寝如廟之制而無東西廂爾雅所謂室無東西廂)
(曰寝者是也)祭於廟而燕於寢故於此將燕而祭時之樂
皆入奏於寢也(孔氏曰上章云備言燕私此章即言燕私之事又曰燕祭不得同樂而云)
(皆入者歌詠雖異樂器則同故皆入也)且於祭既受禄矣故以燕為將
受後禄而綏之也爾殽既進與燕之人無有怨者而
皆歡慶醉飽稽首(董氏曰稽首頭拜至地也)而言曰向者之祭神
既嗜君之飲食矣是以使君夀考也又言君之祭祀
甚順甚時無所不盡(董氏曰内盡禮外盡物)子子孫孫當不廢
而引長之也
楚茨六章章十二句
吕氏曰楚茨極言祭祀所以事神受福之節致
詳致備所以推明先王致力於民者盡則致力
於神者詳觀其威儀之盛物品之豐所以交神
明逮羣下至於受福無疆者非德盛政修何以
致之(慶源輔氏曰一章言黍稷既成為酒食以祭祖考二章言絜牛羊以為牲求隂陽以)
(備著三章言俎豆有碩多之實主婦有静敬之德賓客之賢獻酬之禮四章言行禮之久筋力)
(雖竭而式禮莫愆祝致神意以嘏予主人之事五章言禮樂備舉祭事既畢留同姓而燕之事)
(六章則言燕私之事而并載燕者之慶辭也○安成劉氏曰詩中言濟濟蹌蹌踖踖莫莫卒度)
(卒獲式禮莫愆齊稷匡敕者威儀之盛此德盛所致也倉庾之積牛羊之絜俎豆之碩庶飲食)
(之苾芬者物品之豐此政修所致也德與政儀與物内外兩盡而夲末兼備故以之交神明則)
(為妥侑為烝嘗以之逮羣下則為獻酬為燕私曰萬夀無疆曰萬夀攸酢曰卜爾百福曰以綏)
(後禄所謂受福無疆也又按周禮樂師之教樂儀大馭之馭玉路記玉藻言君子佩玉皆曰行)
(以肆夏趨以采薺或謂采薺即楚茨也)
信彼南山維禹甸(田見反叶徒鄰反)之畇畇(音勻)原隰曾孫田(叶地)
(因反)之我疆我理南東其畆(叶蒲彼反)
賦也南山終南山也甸治也畇畇墾辟(音闢)貌(孔氏曰墾耕其)
(地闢除其莱以成柔田也)曾孫主祭者之稱曾重也自曾祖以至
無窮皆得稱之也疆者為之大界也理者定其溝塗
也(長樂劉氏曰疆謂有夫有畛有塗有道有路以經界之也理謂有遂有溝有洫有澮有川以疏道之)
(也)畆壟(音隴)也長樂劉氏曰其遂東入於溝則其畆南
矣其遂南入於溝則其畆東矣(周禮土田之制百畆為夫夫間有遂十夫)
(有溝遂則深廣各二尺溝則深廣各四尺)○此詩大指與楚茨略同此即
其篇首四句之意也(慶源輔氏曰此詩亦是詩人述公卿有田禄者力於農事以奉)
(宗廟之祭也)言信乎此南山者本禹之所治(董氏曰雍州之山荆岐既)
(旅終南惇物則禹固治之矣○華谷嚴氏曰言禹甸之則平水患理溝洫皆在其中○安成劉氏曰禹平)
(水土大舜美其功曰地平天成萬世永頼今考於詩尤信也其見於小雅則有此詩大雅則曰豐水東注)
(維禹之績又曰奕奕梁山維禹甸之魯頌則曰纉禹之緒商頌則曰禹敷下土方又曰設都于禹之績可)
(以見禹功之在人心可以見人心之知所夲也)故其原隰墾闢而我得田之
於是為之疆理而順其地勢水勢之所宜或南其畆
或東其畆也(安成劉氏曰地之勢東南下水勢皆趨之故順其勢以縱為遂以横為溝而或)
(南其畆東其畆也○豐城朱氏曰疆之所以順地勢之所宜也理之所以順水勢之所宜也)
○上天同雲雨(于付反)雪雰雰(敷云反)益之以霡(亡革反)霂(音木)
既優既渥(叶烏谷反)既霑既足生我百榖
賦也同雲雲一色也將雪之候如此雰雰雪貌霡霂
小雨貌(山隂陸氏曰三農之事雪則欲盛而徧故言雰雰雨欲微而潤故言霡霂)優渥霑
足皆饒洽之意也冬有積雪春而益之以小雨潤澤
則饒洽矣(廬陵彭氏曰上章言地利此章言天時俗云蝗産子於地中至春夏而出地若冬有)
(雪寒氣逼之深入於地春夏不能出矣一雪入地三尺三雪則入地九尺故三白為豐年之兆也)
○疆埸(音亦)翼翼黍稷彧彧(於六反叶於逼反)曾孫之穡以為酒
食畀(必寐反)我尸賓夀考萬年(叶泥因反)
賦也埸畔也翼翼整飭貌彧彧茂盛貌畀與也○言
其田整飭而榖茂盛者皆曾孫之穡也(安成劉氏曰詩人夲欲言)
(此章之事而先言首章田畆之墾闢疆理次章雨雪之滋生百榖而以此章首二句承上章之意言之也)
於是以為酒食而獻之於尸及賓客也(丘氏曰與尸謂獻熟食并)
(酌齊獻尸是也與賓謂助祭之賓酌齊獻尸尸酌酢賓并祭末燕同姓於寝是也此祭始終用酒食之事)
(○安成劉氏曰三獻尸之後主人亦有獻賓之禮)隂陽和萬物遂而人心歡
悅以奉宗廟則神降之福故夀考萬年也(慶源輔氏曰首章言)
(我之得以墾闢夫田者禹之功也二章言我之得以生長夫榖者天之賜也此章首句則重言首章之意)
(二句則重言二章之意可見其不忘所自也第三句方言此乃曾孫之穡鄭氏謂歛穫曰穡是也曾孫既)
(有此穡則以為酒食奉祭祀以盡我之孝心又皆不忘其夲之意也至於遠不忘乎大禹甸治之功近不)
(忘乎上天饒洽之賜與夫孝奉宗廟之祭是又皆可以膺受多福而不忝○安成劉氏曰集傳所謂隂陽)
(和者亦承上章雨雪饒洽之意也)
○中田有廬疆埸有瓜(叶攻呼反)是剥是菹(側居反)獻之皇祖
曾孫夀考(叶孔五反)受天之祜(候古反)
賦也中田田中也菹酢(音醋)菜也祜福也○一井之田
其中百畆為公田内以二十畆分八家為廬舍以便
田事(董氏曰每家廬舍三畆半○孔氏曰古者宅在都邑農時則出都就田湏有廬舍○後漢書注)
(曰井田法人受私田一百畆公田十畆廬舍在内貴人也公甲次之重公也私田在外賤私也)於畔
上種瓜以盡地利(臨川王氏曰此無遺利也)瓜成剥削淹漬以為
菹而獻皇祖貴四時之異物順孝子之心也
○祭以清酒從以騂(息營反)牡享于祖考(叶去九反)執其鸞刀
以唘其毛取其血膋(音聊叶音勞)
賦也清酒清潔之酒鬱鬯之属也(華谷嚴氏曰猶鳬鷖言爾酒既清烈)
(祖既載清酤也○朱子曰鬱鬯者禮家以為釀秬為酒煮鬱金香草和之其氣芬芳而條暢也)騂赤
色周所尚也(孔氏曰三代各用其所尚之毛色)祭禮先以鬱鬯灌地
求神於隂(鄱陽董氏曰酒以灌地降神取其馨香下逹)然後迎牲執者主
人親執也鸞刀刀有鈴也膋脂膏也(孔氏曰刀環有鈴其聲中節膋)
(者腸間脂也)啓其毛以告純也取其血以告殺也取其膋
以升臭也合之黍稷實之於蕭而燔之以求神於陽
也(孔氏曰楚語云毛以示物物色也是毛以告純以脂膏合之黍稷實之蕭乃以火燒之合其馨香之)
(氣是升臭也○疊山謝氏曰祭祀之事各有司存執刀啟毛取血膋必躬親之何也事死如事生事亡如)
(事存子孫之養祖考必身親其勞自致其力然後盡其心焉耳)記曰周人尚臭灌用
鬯臭(絶句)鬱合(如字一音閤)鬯(絶句)臭隂逹於淵泉灌以圭璋
用玉氣也既灌然後迎牲致隂氣也(鄭氏曰灌以圭瓉酌鬯始降神)
(也已乃迎牲於庭殺之天子諸侯之禮也)蕭合黍稷臭陽逹於墻屋故既
奠然後焫(音爇)蕭合羶(馨同)薌(香同○鄭氏曰奠謂薦熟時也蕭即蒿也染以脂合)
(黍稷燒之也)凡祭慎諸此魂氣歸於天形魄歸於地故祭
求諸隂陽之義也(朱子曰天地隂陽之氣交合便成人氣便是魂精便是魄到得將死)
(熱氣上出所謂魂升下體漸冷所謂魄降所以祭祀燎以求諸陽灌以求諸隂也問祖先已死以何而求)
(曰只是以我之氣承接其氣便是有求底道理古人於祭祀極重直是要求而得之商人求諸陽便先作)
(樂發散即陽氣以求之周人求諸隂便焚燎鬱鬯以隂去求之又曰如言殂落殂升也是魂之遊落是魄)
(之降祭求諸陽所以求其魂求諸隂所以求其魄)
○是烝是享(叶虛良反)苾苾芬芬祀事孔明(叶謨郎反)先祖是皇
報以介福萬夀無疆
賦也烝進也或曰冬祭名(華谷嚴氏曰烝畀祖妣之烝不必謂烝嘗之烝○慶)
(源輔氏曰若以為冬祭則其義亦如楚茨二章董氏說上章既言有酒有牲以享于祖考故此章於是言)
(以是牲酒為冬祭之烝而飲食苾芬祭事備著先祖於是既大且尊而降福無疆也)
信南山六章章六句
倬(陟角反)彼甫田(叶地因反)歲取十千(叶倉新反)我取其陳食(音嗣)我
農人自古有年(叶泥因反)今適南畆(叶蒲彼反)或耘或耔(音子叶奬里反)
黍稷薿薿(魚起反)攸介攸止烝我髦(音毛)士(錐里反)
賦也倬明貌甫大也十千謂一成之田地方十里為
田九萬畆而以其萬畆為公田盖九一之法也(鄭氏曰井)
(田之法九夫為井井稅一夫其田百畆井十為通通稅十夫其田千畆通十為成成方十里成稅百夫其)
(田萬畆)我食禄主祭之人也陳舊粟也農人私百畆而
養公田者也有年豐年也適往也耘除草也耔雝(音壅)
夲也盖后稷為田一畆三畎廣(去聲)尺深(去聲)尺而播種
(上聲)於其中苗葉以上稍耨(奴豆反○鉏也)壠草因壝(愈水以醉二反)
其土以附苗根壠盡畎平則根深而能(音耐)風與旱也
薿茂盛貌(潛室陳氏曰按漢書曰趙過能為代田一畮三畎歲代處故曰代田古法也耔附根)
(也言苗稍壯每耨輙附根比盛暑壠盡而根深能風與旱故薿薿而盛也)介大烝進髦俊
也俊士秀民也古者士出於農而工商不與焉管仲
曰農之子恒為農野處而不暱其秀民之能為士者
必足賴也即謂此也(國語管仲曰農從事於田野少而習焉其心安焉不見異物而)
(䢬焉故其父兄之教不肅而成子弟之學不勞而能故農之子云云注曰暱近也秀民民之秀出者也○)
(慶源輔氏曰言農夫而終之以髦士所以重農也)○此詩述公卿有田禄者
力於農事以奉方社田祖之祭(慶源輔氏曰楚茨信南山二詩皆是述公)
(卿有田禄者力於農事以奉其宗廟之祭故首皆推言昔人墾闢之功而我得以耕治以奉祭祀之意甫)
(田之詩乃述公卿有田禄者力於農事以奉方社田祖之祭故首言有年之多與蓄積之富以見於神不)
(可不報之意)故言於此大田歲取萬畆之入以為禄食及
其積之久而有餘則又存其新而散其舊以食農人
補不足助不給也盖以自古有年是以陳陳相因所
積如此然其用之之節又合宜而有序如此所以粟
雖甚多而無紅腐不可食之患也(曡山謝氏曰民生於三代之前其命)
(制乎君民生於三代之後其命制乎天吾求其所以制命之道矣取民常少與民常多歛散得宜豐凶有)
(備新者方收入廪陳者即取以食農人補不足助不給皆取其陳者也從古以来豈無水旱霜蝗吾民常)
(如有年者上之人歛散得其道也○安成劉氏曰歲取萬畆之入取之有常也積粟有餘而能散以周農)
(則用之合宜也於有餘之中必散舊而存新則用之有序也存新散舊而無紅腐之患又見其不至於暴)
(棄天物也)又言自古既有年矣今適南畆農人方且或耘
或耔而其黍稷又已茂盛則是又將復有年矣故於
其所美大止息之處進我髦士而勞之也(豐城朱氏曰歲取十)
(千言其賦歛之常也食我農人言其周給之仁也今適南畆言其巡省之勤也烝我髦士言其勸相之備)
(也)
○以我齊(音咨)明(叶謨郎反)與我犧羊以社以方我田既臧農
夫之慶(叶祛羊反)琴瑟擊鼔以御(牙嫁反)田祖以祈甘雨以介
我稷黍以榖我士女
賦也齊與粢同曲禮曰稷曰明粢此言齊明變文以
協韻耳犧羊純色之羊也社后土也以句(音勾)龍氏配
(孔氏曰后土者地之大名也鄭云社者五土之神能生萬物者也以古之有大功者配之祭法共工氏之)
(霸九州也其子曰句龍能平九州死以配神社而祭之)方秋祭四方報成萬物
周禮所謂羅弊獻禽以祀祊(音方)是也(周禮夏官大司馬曰中秋獮田)
(羅弊致禽以祀祊注云羅弊罔止也秋田用罔皆殺而罔止衆皆獻其所獲禽焉祊當為方聲之誤也秋)
(田主祭四方報成萬物)臧善慶福御迎也田祖先嗇也謂始耕
田者即神農也周禮籥章凡國祈年于田祖則吹豳
雅擊土鼓以樂田畯是也(孔氏曰謂神農始教造田謂之田祖先為稼穡謂之)
(先嗇神其農業謂之神農名殊而實同也)榖養也又曰善也言倉廪實而
知禮節也○言奉其齊(音咨)盛(音成)犧牲以祭方社而曰
我田之所以善者非我之所能致也乃賴農夫之福
而致之耳又作樂以祭田祖而祈雨庶有以大其稷
黍而養其民人也(新安胡氏曰此章分兩節農夫之慶以上秋報也琴瑟擊鼔以下又)
(是春祈也○廬陵彭氏曰齊明犧羊此祀方社之禮也鼔鍾琴瑟此祀田祖之樂也我田既臧農夫之慶)
(此報於社方者然也以祈甘雨介稷黍榖士女此祈於田祖者然也○豐城朱氏曰上五句言報成之祭)
(下五句言祈年之祭齊明犧羊禮之盛也禮以備物故於報成之祭言之琴瑟擊鼔樂之盛也樂以逹和)
(故於祈年之祭言之上言方社而不及田祖因方社以見田祖也下言田祖而不及方社舉田祖以見方)
(社也上言農夫之慶歸其功於民也下言榖我士女溥其惠於下也)
○曾孫來止以其婦子(叶奬里反)饁(于輙反)彼南畆(叶蒲彼反)田畯
(音俊)至喜攘(如羊反)其左右(叶羽已反)嘗其旨否(叶補美反)禾易(以䜴反)
長畆(同上)終善且有(叶羽已反)曾孫不怒農夫克敏(叶母鄙反)
賦也曾孫主祭者之稱非獨宗廟為然曲禮外事曰
曾孫某侯某武王禱名山大川曰有道曾孫周王發
是也饁餉攘取旨美易治長竟有多敏疾也○曾孫
之来適見農夫之婦子来饁耘者於是與之偕至其
所而田畯亦至而喜之乃取其左右之饋而嘗其旨
否言其上下相親之甚也(慶源輔氏曰旨則幸而喜矣否則慘然為之不樂也)
(不曰取而曰攘者以公卿之貴而食農者之粗糲彼必有所不敢獻者故攘而取之以見上下相親如家)
(人父子之無間也○東莱吕氏曰此言省耕之時曾孫在上畊者在下田畯往来其間勸勞而撫摩之熙)
(然其若一家也曰攘者喜之甚而取之疾以言其相親無間也)既又見其禾之易治
竟畆如一而知其終當善而且多是以曾孫不怒而
其農夫益以敏於其事也(廬陵彭氏曰喜怒非自外至田畯言喜曾孫言不怒)
(則其上下相與皆誠心之至也○慶源輔氏曰於田畯曰喜於曾孫曰不怒互文以見意也田畯見之而)
(喜曾孫見之而不怒則農夫益以敏於其事矣謂不待督趣而自勸也)
○曾孫之稼如茨(才私反)如梁曾孫之庾(羊主反)如坻(直基反)
如京(叶居良反)乃求千斯倉乃求萬斯箱黍稷稻粱農夫之
慶(叶祛羊反)報以介福萬夀無疆
賦也茨屋盖言其密比(毗至反)也(孔氏曰謂以茅覆屋言其積聚高大如屋)
(茨耳)梁車梁言其穹窿也(安成劉氏曰小戎所謂梁輈是也)坻水中之
高地也京高丘也箱車箱也○此言收成之後禾稼
既多則求倉以處之求車以載之而言凡此黍稷稻
梁皆賴農夫之慶而得之是宜報以大福使之萬夀
無疆也其歸美於下而欲厚報之如此(華谷嚴氏曰未刈之禾曰)
(稼露積之禾曰庾○慶源輔氏曰夫以時歛散補助不足而勞来勸相以致農夫之敏者固頼乎上之人)
(而火耕水耘沾體塗足勞苦自竭以致禾稼之登者則實農夫之力也歸美於彼而欲報之厚宜矣夫用)
(其力享其奉而曰予不戕禮則然矣則是末世薄俗之所為古無是事)
甫田四章章十句
大田多稼既種(章勇反)既戒既備乃事(叶上止反)以我覃(以冉反)
耜(叶養里反)俶載南畆(叶滿彼反)播厥百榖(叶工洛反)既庭且碩(叶常約反)
曾孫是若
賦也種擇其種也戒飭其具也覃利俶始載事庭直
碩大若順也○蘇氏曰田大而種多故於今歲之冬
具来歲之種戒来歲之事凡既備矣然後事之取其
利耜而始事於南畆(臨川王氏曰畆大抵以南為正故曰南畆)既耕而播
之其耕之也勤而種之也時故其生者皆直而大以
順曾孫之所欲(慶源輔氏曰農夫以百榖庭碩為順曾孫之欲則上之意孚於下而下之)
(意順乎上矣)此詩為農夫之詞以頌美其上若以答前篇
之意也(東莱吕氏曰大田多稼總言之也以下至卒章自始及末以次陳之○安成劉氏曰此章)
(言田事修飭而苖生盛美也○豐城朱氏曰大田多稼總言其事以發端也既種既戒善其備於往歲也)
(既備乃事致其力於今歲也以我覃耜利其器也俶載南畆耕之勤也播厥百榖種之時也既庭且碩生)
(之盛也凡此皆以順曾孫之所欲也此言其處己之勤而事上之忠也)
○既方既皂(叶子苟反)既堅既好(叶許苟反)不稂(音郎)不莠(餘久反)去
(起吕反)其螟(莫延天)螣(音特)及其蟊(莫侯反)賊無害我田穉(音稚)田
祖有神秉畀炎火(叶虎委反)
賦也方房也謂孚甲始生而未合時也(孔氏曰穗上已有孚甲孚)
(者米外之粟皮甲者在孚外若鎧甲之在人表)實未堅者曰皂(長樂劉氏曰榖粒之生而)
(未充滿曰皂)稂童粱莠似苖皆害苗之草也(孔氏曰稂莠苗既似禾實)
(亦似粟○董氏曰莠稗草也)食心曰螟食葉曰螣食根曰蟊食節
曰賊皆害苖之蟲也(孔氏曰此四種蟲皆蝗也)穉幼禾也(孔氏曰蟲災禾)
(穉者偏甚)○言其苗既盛矣(鄭氏曰盡生房矣盡成實矣盡堅熟矣盡齊好矣而無稂)
(莠擇種之善民力之專時氣之和所致之)又必去此四蟲然後可以無&KR0675;
田中之禾然非人力所及也故願田祖之神為我持
此四蟲而付之炎火之中也(慶源輔氏曰既方既皂既堅既好自禾之秀而)
(言以至於成實也其察之密矣又必無稂莠以分其土力無蟲蝗以戕其根株然後害不及其穉禾穉禾)
(猶且不害則其庭碩者可知矣然稂莠則人力足以除之蟲蝗則非人力所及也故願田祖之神持此四)
(蟲付之炎火之中也)姚崇遣使捕蝗引此為證夜中設火火邊
掘坑且焚且瘞(於曳反)盖古之遺法如此(安成劉氏曰此章言苗既)
(秀實而願其無損也)
○有渰(於撿反)萋萋(七西反)興雨祁祁雨(于付反)我公田遂及
我私(叶息夷反)彼有不穫穉此有不歛(力撿反)穧(才計反)彼有遺
秉此有滯穗伊寡婦之利
賦也渰雲興貌萋萋盛貌祁祁徐也雲欲盛盛則多
雨雨欲徐徐則入土公田者方里而井井九百畆其
中為公田八家皆私百畆而同養公田也(朱子曰方一里為井)
(其田九百畆中百畆為公田外八百畆為私田公田以為君子之禄而私田野人之所受也○安成劉氏)
(曰司馬法以六尺為步步百為畆畆百為夫是一畆之田實積百步而方十步一夫之田實積百畆而方)
(十畆為方一百步以九夫為一井則方三夫為方三百步古者以三百步作一里所謂方一里為一井也)
穧束秉把也滯亦遺棄之意也(長樂劉氏曰穉謂穗之低小刈穫之所不)
(及者穧謂刈而遺忘秉縛之所不及者秉謂束而輦載之所不盡者滯謂刈而折亂秉穫之所不逮者皆)
(緣豐稔故也)○言農夫之心先公後私故望此雲雨而曰
天其雨我公田而遂及我之私田乎冀怙君德而蒙
其餘惠使收成之際彼有不及穫之穉禾此有不及
歛之穧束彼有遺棄之禾把此有滯漏之禾穗而寡
婦尚得取之以為利也此見其豐成有餘而不盡取
又與鰥寡共之既足以為不費之惠而亦不棄於地
也不然則粒米狼戾不殆於輕視天物而慢棄之乎
(曡山謝氏曰三代盛時君之愛民無所不用其極民之愛君亦無所不用其極農夫望雨如飢渴之望飲)
(食也惟願其田中之洋溢今所願者公田之雨優渥霑足其餘波及我私田也尊君親上之心亦厚矣穉)
(有不穫穧有不歛秉有遺穗有滯此樂歲粒米狼戾之時也農夫何見而乃能留有餘不盡之利以養鰥)
(寡此上好仁而下好義也○慶源輔氏曰既無稂莠之&KR0675;又無蟲蝗之害則其不可無者雨而已故此章)
(又言其望雲與雨先公田而後私田如此則成有年矣鰥寡孤獨聖人雖不欲有此等人然亦不能使其)
(無也但發政施仁則先及之而已雨我公田尊君之義也伊寡婦之利及衆之仁也○定宇陳氏曰此章)
(欲雨公田不至知有已而不知有君利及寡婦不至知有已而不知有人忠厚若此其豳風之氣象乎○)
(安成劉氏曰此章復願其雨澤溥及而收成有餘也)
○曾孫来止以其婦子饁彼南畆(子畆竝見前篇)田畯至喜来
方禋(音因)祀(叶逸織反)以其騂黑與其黍稷以享以祀(同上)以介
景福(叶筆力反)
賦也精意以享謂之禋○農夫相告曰曾孫来矣(長樂)
(劉氏曰曾孫以其西成乃出郊省民之歛也○安成劉氏曰此詩為農夫之詞故以此為農夫相告言曾)
(孫之来省歛與上篇章旨不同也)於是與其婦子饁彼南畆之穫者
而田畯亦至而喜之也(臨川王氏曰喜其趍穫事也)曾孫之来又
禋祀四方之神而賽禱焉四方各用其方色之牲此
言騂黑舉南北以見其餘也(東莱吕氏曰南方用騂北方用黑孔氏所謂略)
(舉二方以為韻向是也)以介景福農夫欲曾孫之受福也(安成劉氏)
(曰卒章言其收穫之後而報祀獲福也)
大田四章二章章八句二章章九句
前篇有擊鼔以御田祖之文故或疑此楚茨信
南山甫田大田四篇即為豳雅其詳見於豳風
之末亦未知其是否也(朱子曰楚茨以下四篇即豳雅反覆讀之其辭)
(氣與七月載芟良耜等篇大抵相類斷無可疑)然前篇上之人以我田
既臧為農夫之慶而欲報之以介福此篇農夫
以雨我公田遂及我私而欲其享祀以介景福
上下之情所以相賴而相報者如此非盛德其
孰能之(慶源輔氏曰上之欲報其下者如此則是君以民為體也下之欲報其上者如)
(此則是民以君為心也上下之情相類以為一則君之德固厚而民之德亦厚也○三山李氏)
(曰楚茨信南山甫田大田其始皆言黍稷次言祭祀乃以福禄終之○張氏曰受莫大之福而)
(其君有安寧夀考之樂此天下至美極治之時也而其夲於倉廪之盈原隰之治田廬之修耕)
(耘之時而後及於祭祀禮樂之事也盖田事備則衣食足衣食足而禮樂備禮樂備而和平興)
(和平興而人君有夀考安樂之盛此詩人探其夲而要其終言之序如此)
瞻彼洛矣維水泱泱(於良反無韻未詳)君子至止福禄如茨韎
(音昧)韐(音閤)有奭(許力反)以作六師
賦也洛水名在東都會諸侯之處也(問洛水或云兩處朱子曰此只)
(就洛邑言之)泱泱深廣也君子指天子也茨積也韎茅蒐
所染色也(廬陵李氏曰茅蒐一名蒨可以染綘韋昭謂急疾呼茅蒐成韎故因以名其所染也)
韐韠也合韋為之(孔氏曰是蔽膝之衣○廬陵李氏曰合韋為之故謂之韐)周官
所謂韋弁兵事之服也(安成劉氏曰韋升詳見六月常服注)奭赤貌作
猶起也六師六軍也天子六軍(安成劉氏曰天子六軍出自六鄉盖一萬)
(二千五百家為鄉凡起徒役母過家一人故一萬二千五百家為一軍六軍總七萬五千人也)此天
子會諸侯于東都以講武事而諸侯美天子之詩言
天子至此洛水之上御戎服而起六師也
○瞻彼洛矣維水泱泱君子至止鞞(補頂反)琫(必孔反)有珌
(賓一反)君子萬年保其家室
賦也鞞容刀之鞞今刀鞘(音笑)也琫上飾珌下飾亦戎
服也(毛氏曰天子玉琫而珧珌諸侯盪琫而璆珌珧音遥璗音蕩璆音求孔氏曰珧蜃甲也黃金謂)
(之璗)
○瞻彼洛矣維水泱泱君子至止福禄既同君子萬年
保其家邦(叶卜工反)
賦也同猶聚也
瞻彼洛矣三章章六句(朱子曰詩多有酬酢應答之篇瞻彼洛矣是臣歸美)
(其君君子指君也當時朝會於洛水之上而臣祝其君如此裳裳者華又是君報其臣桑扈鴛)
(鴦皆然○定宇陳氏曰講武事而不忘武備乃所以久福禄而保國家之道也知此則後世之)
(廢武備而不戒不虞如晉武者其不能久安長治宜也)
裳裳者華其葉湑(思吕反)兮我覯之子我心寫(叶想與反)兮我
心寫兮是以有譽處兮
興也裳裳猶堂堂董氏云古夲作常常棣也湑盛貌
覯見處安也○此天子美諸侯之辭盖以答瞻彼洛
矣也言裳裳者華則其葉湑然而美盛矣我親之子
則其心傾寫而悅樂之矣夫能使見者悅樂之如此
則其有譽處宜矣此章與蓼蕭首章文勢全相似(慶源)
(輔氏曰為諸侯而使天子見之悅樂如此是以有譽處矣先生正以此章與蓼蕭首章文勢相似故知其)
(為天子美諸侯之詩以答瞻彼洛矣也)
○裳裳者華芸其黃矣我覯之子維其有章矣維其有
章矣是以有慶(叶墟羊反)矣
興也芸黃盛也章文章也有文章斯有福慶矣(慶源輔氏)
(曰文章則德之彌中而彪外者德之彰著如此則固宜其有福慶也)
○裳裳者華或黃或白(叶僕各反)我覯之子乘其四駱乘其
四駱六轡沃若
興也言其車馬威儀之盛
○左(叶祖戈反)之左(同上)之君子宜(叶牛何反)之右(叶羽已反)之右(同上)之
君子有(叶羽已反)之維其有(同上)之是以似(叶養里反)之
賦也言其才全德備以左之則無所不宜以右之則
無所不有維其有之於内是以形之於外者無不似
其所有也
裳裳者華四章章六句
北山之什十篇四十五章三百三十四句
詩傳大全卷十三
