詩傳大全卷十四明胡廣等撰
桑扈之什二之七
交交桑扈(侯古反)有鶯其羽君子樂(音洛)胥(叶思呂反)受天之祜
(侯古反)
興也交交飛往来之貌桑扈竊脂也鶯鶯然有文章
也君子指諸矦胥語詞祜福也○此亦天子燕諸矦
之詩言交交桑扈則有鶯其羽矣君子樂胥則受天
之祜矣頌禱之詞也(慶源輔氏曰四章雖皆頌禱之辭然亦寓期望戒勵之意○安)
(成劉氏曰此章及三四章末句皆所謂頌禱之詞也)
○交交桑扈有鶯其領君子樂胥萬邦之屏(畢郢反)
興也領頸屏蔽也言其能為小國之藩衞盖任方伯
連帥(所𩔖反)之職者也(禮記王制千里之外十國以為連連有帥二百一十國以為州)
(州有伯○臨川王氏曰屏之為物禦外以蔽内也)
○之屏之翰(叶胡見反)百辟(音璧)為憲不戢(莊立反)不難(叶乃多反)受
福不那
賦也翰榦也所以當牆兩邊障土者也辟君憲法也
言其所統之諸矦皆以之為法也戢斂難慎那多也
不戢戢也不難難也不那那也盖曰豈不斂乎豈不
慎乎其受福豈不多乎(慶源輔氏曰此章又言不獨為萬邦之屏翰其所統之諸)
(矦又皆以其所為為法則其德亦盛矣方且戢且斂而不敢自恃其難其慎而不敢少忽則其受福又豈)
(不多乎哉百辟為憲有期之之意不戢不難有戒之之意○臨川王氏曰戢則不肆不放逸難則不易不)
(傲慢然則受福豈不多也○新安胡氏曰此亦戒之之詞也)古語聲急而然也後
放此(安成劉氏曰菀柳云不尚文王云不顯不時大明韓奕皆云不顯其光生民云不康不寧清廟)
(云不顯不承以至崧高維天之命烈文執競皆言不顯竝放此義)
○兕(餘履反)觥(古横反)其觩(音求)旨酒思柔彼交匪敖(五報反)萬
福来求
賦也兕觥爵也觩角上曲貌(周頌作捄)旨美也思語詞也
敖傲通交際之間無所敖慢則我無事於求福而福
反来求我也(慶源輔氏曰彼交匪敖亦有戒意)
桑扈四章章四句(定宇陳氏曰即維周之翰四國于蕃文武吉甫萬邦為憲等語)
(參之則此為天子燕諸矦而頌禱之詩無疑也)
鴛鴦于飛畢之羅之君子萬年福禄宜(叶牛何反)之
興也鴛鴦匹鳥也(鄭氏曰言其止則相偶飛則為雙性馴偶也)畢小罔長
柄者也羅罔也(孔氏曰謂之畢則執以掩物謂之羅則張以待鳥)君子指天
子也○此諸矦所以答桑扈也鴛鴦于飛則畢之羅
之矣君子萬年則福禄宜之矣亦頌禱之詞也(安成劉氏)
(曰四章皆為頌禱之詞)
○鴛鴦在梁戢其左翼君子萬年宜其遐福(叶筆力反)
興也石絶水為梁戢斂也張子曰禽鳥竝棲一正一
倒戢其左翼以相依於内舒其右翼以防患於外盖
左不用而右便故也遐遠也久也
○乘(繩證反)馬在廏(音救)摧(采卧反)之秣(音末叶莫佩反)之君子萬年
福禄艾(魚盖反叶魚肺反)之
興也摧莝秣粟(釋文曰摧莝芻也秣榖飼馬也)艾養也蘇氏曰艾老
也言以福禄終其身也亦通○乘馬在廏則摧之秣
之矣君子萬年則福禄艾之矣
○乘馬在廏秣之摧(叶徂為采卧二反)之君子萬年福禄綏(叶宣)
(隹土果二反)之
興也綏安也
鴛鴦四章章四句(慶源輔氏曰鴛鴦之詩乃下禱上之辭故尤更明易上之禱下)
(猶且述其德桑扈是也下之禱上則亦無此意但極其頌禱之情而已鴛鴦是也若不敢有擬)
(議其德者敬之至也)
有頍(缺婢反)者弁實維伊何爾酒既旨爾殽既嘉(叶居何反)豈
伊異人兄弟匪他(湯何反)蔦(音鳥)與女蘿(力多反)施(以䜴反)于松
柏(叶逋莫反)未見君子憂心弈弈(叶弋灼反)既見君子庶幾說(音悅)
懌(叶弋灼反)
賦而興又比也(安成劉氏曰此章諸本皆作賦而比今詳章首六句曰弁曰酒曰殽曰兄)
(弟皆述宴時之實事其體屬賦而其六句之中實維伊何與豈伊異人語意相應又似興體七句八句則)
(皆屬比疑此章當為賦而興又比及考輔氏童子問本正作賦而興又比今從之○慶源輔氏曰首言與)
(宴者其弁頍然只是賦體又貼一句實維伊何則以興起下二句豈伊異人兄弟匪他也此則興體至於)
(蔦蘿則為比也)頍弁貌或曰舉首貌弁皮弁(孔氏曰弁者冠之大名爵弁則)
(士祭服韋弁即戎冠弁從禽非常服也惟皮弁上下通服故知皮弁也)嘉旨皆美也匪
他非他人也蔦寄生也葉似當盧子如覆盆子赤黑
甜美(本草曰一名寓木凡桑槲樹櫸柳楊楓等樹上皆有之此物自感造化之氣而生别是一物也)
女蘿兔絲也蔓連草上黃赤如金(釋文曰在草曰兔絲在木曰松蘿)
此則比也君子兄弟為賓者也弈弈憂心無所薄(泊博)
(二音)也○此亦燕兄弟親戚之詩故言有頍者弁實維
伊何乎爾酒既旨爾殽既嘉則豈伊異人乎乃兄弟
而匪他也又言蔦蘿施于木上以比兄弟親戚纏綿
依附之意是以未見而憂既見而喜也
○有頍者弁實維何期爾酒既旨爾殽既時豈伊異人
兄弟具来(叶陵之反)蔦與女蘿施于松上(叶時亮反)未見君子憂
心怲怲(兵命反叶兵旺反)既見君子庶幾有臧(叶才浪反)
賦而興又比也何期猶伊何也時善(慶源輔氏曰以時為善何也盖)
(物得其時則善矣與維其時矣之時同)具俱也怲怲憂盛滿也臧善也
○有頍者弁實維在首爾酒既旨爾殽既阜(方九反)豈伊
異人兄弟甥舅(巨九反)如彼雨(于付反)雪先集維霰(蘇薦反)死
喪(去聲)無日無幾(居豈反)相見樂(音洛)酒今夕君子維宴
賦而興又比也阜猶多也甥舅謂母姑姊妹妻族也
(爾雅曰謂我舅者我謂之甥母之昆弟為舅母之從父昆弟為從舅妻之父為外舅姑之子為甥舅之子)
(為甥妻之兄弟為甥姊妹之子為甥)霰雪之始凝者也將大雨雪必先
微温雪自上下遇温氣而搏謂之霰久而寒勝則大
雪矣(孔氏曰大戴禮曾子曰陽之專氣為霰盖盛隂之氣在雨水則凝滯而為雪陽氣摶而脅之不)
(相入則消散而下因水而為霰)言霰集則將雪之候以比老至則將
死之徵也(湏溪劉氏曰霰則知有雪矣老則知有死矣相會之始為此危語相感動以極歡趣)
(耳)故卒言死喪無日不能久相見矣但當樂飲以盡
今夕之歡篤親親之意也(豐城朱氏曰推親親之恩由兄弟以及甥舅亦其親)
(疎之殺也盖君子之於兄弟親戚其相與之情無窮而相見之日有限以無窮之情乘有限之口則其飲)
(食聚會亦真情之所不能已也死喪無日無幾相見此與唐風宛其死矣他人入室辭旨略同而意則異)
(彼欲及時以自娱樂此欲及時以相親愛也)
頍弁三章章十二句
間關車之舝(胡瞎下介二反)兮思孌(力兗反)季女逝(石列石例二反)兮匪
飢匪渴德音来括雖無好友(叶羽已反)式燕且喜
賦也間關設舝聲也舝車軸頭鐵也無事則脫行則
設之昏禮親迎者乘車孌美貌逝往括會也○此燕
樂其新昏之詩故言間關然設此車舝者盖思彼孌
然之季女故乘此車往而迎之也匪飢也匪渴也望
其德音来括而心如飢渴耳雖無他人亦當宴飲以
相喜樂也
○依彼平林有集維□(音驕)辰彼碩女令德来教(叶居爻反)式
燕且譽好(呼報反)爾無射(音亦叶都故反)
興也依茂木貌離雉也微小於翟走而且鳴其尾長
肉甚美(埤雅曰□尾六尺字從喬者尾長而走且鳴則其首尾喬如也○孔氏曰語云四足之美)
(有麃兩足之美有鷮)辰時碩大也爾即季女也射厭也○依彼
平林則有集維鷮辰彼碩女則以令德来配已而教
誨之(慶源輔氏曰辰彼碩女令德来教言碩女適及其時而以美德来配已而教誨之也)是以
式燕且譽而悅慕之無厭也
○雖無旨酒式飲庶幾雖無嘉殽式食庶幾雖無德與
女(音汝)式歌且舞
賦也旨嘉皆美也女亦指季女也○言我雖無旨酒
嘉殽美德以與女女亦當飲食歌舞以相樂也
○陟彼高岡析(星歴反)其柞(才洛反)薪(叶音襄)析其柞薪其葉
湑(思呂反)兮鮮(息淺反)我覯爾我心寫(叶想羽反)兮
興也陟登柞櫟湑盛鮮少覯見也○陟岡而析薪則
其葉湑兮矣我得見爾則我心寫兮矣
○高山仰(叶石剛反)止景行行(叶戸郎反)止四牡騑騑(孚非反)六轡
如琴覯爾新昏以慰我心
興也仰瞻望也景行大道也如琴謂六轡調和如琴
瑟也慰安也○高山則可仰景行則可行馬服御良
則可以迎季女而慰我心也此又舉其始終而言也
表記曰小雅曰高山仰止景行行止子曰詩之好仁
如此(湏溪劉氏曰此二句極思慕之情而好仁者以之此古人善讀詩也)鄉(音向)道而行
中道而廢(鄭氏曰廢喻力極罷頓不能復行則止也○豐城朱氏曰高山仰止景行行止於六)
(義屬興而斷章取義則於行道進德之喻尤為切至盖知高山之可仰則知聖德之可慕矣知景行之可)
(行則知大道之可由矣由聖人之道以求至聖人之所止則所謂至善不外是矣然則仁之不如堯也孝)
(之不如舜也學之不如孔子也猶之陟高山而不至其巔行大道而不達乎國都也是即所謂半塗而廢)
(也豈不惜哉)忘身之老也不知年數之不足也俛焉日有
孳孳斃而後已(慶源輔氏曰表記之言雖非詩之本旨然讀者能如此則能有益於己矣)
(時過而學者可常常涵泳此數語以自警)
車舝五章章六句(慶源輔氏曰一章言其望之甚切故得之甚喜也二章言其德)
(之来教故好之無厭也三章自謙之辭言我雖無以與女而女則宜有以相樂也四章則言我)
(心傾寫與女以見誠之至也五章則舉其始終而言之上四句言其始下四句言其終前已極)
(言之矣故此但言其略耳○安成劉氏曰此詩皆言慕悅賢女之意故其未得之也望其德音)
(来括而心如飢渴既得之也喜其令德来教而心如輸寫至於宴樂之也又歎為歡之無美具)
(而且恐無德以相與證之關雎亦可謂得性情之正者也)
營營青蠅止于樊(音煩叶汾乾反)豈弟君子無信讒言
比也營營往来飛聲亂人聽也青蠅穢汚能變白黑
(廬陵歐陽氏曰齊詩匪雞則鳴蒼蠅之聲盖其飛聲之衆可以亂聽猶言聚蚊成雷也○鄭氏曰蠅之為)
(蟲汙白使黑汙黑使白喻佞人變亂善惡也○永嘉陳氏曰青蠅穢物驅之使去而復還以比小人態狀)
(可惡而又難遠也)樊藩也君子謂王也○詩人以王好聽讒
言故以青蠅飛聲比之而戒王以勿聽也(永嘉陳氏曰讒言多)
(由持心傾險而後入故君子當持心樂易不聽讒言也)
○營營青蠅止于棘讒人罔極交亂四國(叶越逼反)
興也棘所以為藩也極猶己也
○營營青蠅止于榛(王中反)讒人罔極構(古豆反)我二人
興也構合也猶交亂也已與聽者為二人(定宇陳氏曰讒人罔)
(極之禍其末至於亂四國其始先於構二人聽者察於其始而早絶之庶乎不至於罔極也)
青蠅三章章四句(安成劉氏曰首章以青蠅與君子對言故知以蠅聲比讒言下)
(二章以青蠅與讒人對言故知屬興此比興相似而不同者凱風詩亦然)
賓之初筵左右秩秩(無韻未詳後三四章放此)籩豆有楚殽(戶交反)核
(戶革反)維旅酒既和旨飲酒孔偕(音皆叶舉里反)鍾鼓既設(叶書質反)
舉醻(市由反)逸逸大侯既抗(叶居郎反)弓矢斯張射夫既同獻
爾發功發彼有的(叶丁藥反)以祈爾爵
賦也初筵初即席也(孔氏曰鋪陳曰筵藉之曰席)左右筵之左右
也(丘氏曰謂筵上左右之人)秩秩有序也楚列貌殽豆實也核籩
實也(鄭氏曰豆實菹醢也籩實桃梅之屬○孔氏曰殽是總名此文殽核與籩豆相對故分之耳其)
(實殽亦為核)旅陳也和旨調美也孔甚也偕齊一也設宿
設而又遷於下也大射樂人宿縣厥明將射乃遷樂
于下以避射位是也(鄭氏曰鍾鼔於是言既設者將射改縣也○安成劉氏曰大射)
(儀有樂人宿縣之文盖將射於學宫先一宿各縣鍾磬鼔鏞於堂下東西北三面鄉射禮則有樂正命遷)
(樂于下之文集傳所引乃參約大射鄉射禮文以明此鍾鼔既設之義耳射皆用樂者盖諸侯之射則先)
(行燕禮大夫士之射則先行鄉飲禮故也然此章乃言人君燕射燕在路寢自有常縣之樂謂宿設者先)
(儒以為更整理之耳)舉醻舉所奠之醻爵也(朱子曰按儀禮主人酌賓曰獻賓既)
(酢主人主人又自飲而獻賓曰醻賓受之奠於席前而不舉至旅而遂舉所奠之爵交錯以徧也)逸
逸往来有序也(安成劉氏曰往来者東西交錯也)大侯君侯也天子
熊侯白質諸侯麋侯赤質大夫布侯畫以虎豹士布
侯畫以鹿豕(鄭氏曰所謂獸侯也燕射則張之熊麋虎豹鹿豕皆正面畫其頭象於正鵠之)
(處耳君畫一臣畫二陽竒隂耦之數也其盡皆毛物也○廬陵李氏曰言質者以白與赤采其地而後畫)
(布侯者直畫而已)天子侯身一丈其中三分居一白質畫熊
其外則丹地畫以雲氣(安成劉氏曰凡侯有中冇身有上下舌獸侯以布為之天)
(子與圻外諸侯皆用布九幅每幅闊二尺其高一丈八尺九幅之布廣一丈八尺最中一幅卽所謂中也)
(中之上下各二幅連中幅其高一丈所謂身也身之上下又各二幅以為舌據侯中之廣一丈八尺以三)
(分之一為正鵠則正鵠當廣六尺此燕射之侯不設正鵠則於正鵠之處以白采其地而畫熊為的又於)
(其側以丹色為質畫雲氣為飾自麋侯以下其飾皆然)抗張也凡射張侯而不
繫左下綱中掩束之(鄉射禮註曰綱持舌繩也不繫者事未至也○廬陵李氏曰舌)
(維持侯者綱所以繫之于植者侯向堂以西為左掩向東也植音值)至將射司馬命張
侯弟子脫束遂繫下綱也(安成劉氏曰侯有上下左右舌故有左右上下綱繩)
(出於舌外以持舌而繫之也又有維以綴侯身侯舌之四角而繫之)大侯張而弓矢亦
張節也射夫既同比(毗至反)其耦也(鄭氏曰比選次其才相近者也○廬)
(陵李氏曰射每二人相對以決勝負曰耦)射禮選羣臣為三耦(廬陵李氏曰三耦使)
(大夫士為之若燕射則天子諸侯同一侯三耦)三耦之外其餘各自取匹謂
之衆耦獻猶奏也發發矢也的質也(孔氏曰侯中所射之處為質也)
祈求也爵射不中者飲豐上之觶(音寘)也(儀禮曰卒射司射命設豐)
(弟子奉豐升設于西楹之西勝者之弟子洗觶升酌奠于豐上不勝者進取觶少退立卒觶進奠于豐下)
(註曰豐形盖似豆而卑)○衛武公飲酒悔過而作此詩此章言
因射而飲者初筵禮儀之盛(安成劉氏曰左右有序者儀之盛也籩豆酒殽)
(陳列者禮之盛也而武公於立言之首特以初筵發之者若將不保其終也)酒既調美而
飲者齊一至於設鍾鼓舉醻爵(安成劉氏曰燕射主於飲酒而於獻酢旅)
(醻之後司射乃命納射器司馬命張侯樂正命遷樂於是乃射故此言大侯既抗於設鍾鼓舉醻爵之後)
(也)抗大侯張弓矢而衆耦拾(鉗入聲)發(孔氏曰拾更也射者更代發矢)
各心競云我以此求爵汝也
○籥舞笙鼓樂既和奏(叶宗五反)烝衎(苦旦反)烈祖以洽百禮
百禮既至有壬有林錫爾純嘏子孫其湛(都南反叶持林反)其
湛曰樂(音洛)各奏爾能(叶奴金反)賓載手仇(音拘叶求其二音)室人入
又(叶由怡二音)酌彼康爵以奏爾時(叶酬時二音)
賦也籥舞文舞也烝進衎樂烈業洽合也百禮言其
備也(孔氏曰百禮事神之衆禮也)壬大林盛也言禮之盛大也錫
神錫之也爾主祭者也嘏福湛樂也各奏爾能謂子
孫各酌獻尸尸酢而卒爵也(安成劉氏曰特牲三獻之後長兄弟洗觶獻尸)
(尸飲畢酢之長兄弟受而卒爵少牢下篇三獻之後亦有二人洗觶酌獻之禮各奏爾能之義其謂此類)
(歟)仇讀曰㪺(音拘挹取酒也)室人有室中之事者謂佐食也
(孔氏曰佐食謂於賓客之中取人令佐主人為尸設饌食之人)又復(去聲)也賓手挹酒
室人復酌為加爵也(儀禮特牲曰衆賓長為加爵注曰獻禮既成多之為加也○湏)
(溪劉氏曰入又者更迭再酌也)康安也酒所以安體也或曰康讀曰
抗記曰崇坫康(音抗)圭(玉藻注曰崇高也為高坫凡所受圭奠于上焉)此亦謂
坫上之爵也時時祭也蘇氏曰時物也○此言因祭
而飲者始時禮樂之盛如此也(臨川王氏曰先王用酒常以祭祀必有禮)
(樂有大禮斯有大樂以和之有備樂斯有備禮以成之籥舞笙鼓有備樂也以洽百禮有備禮也○慶源)
(輔氏曰毛氏謂篇舞笙鼓者謂秉籥而舞與笙鼔相應○長樂劉氏曰言文舞則武舞可見矣言笙鼔則)
(八音舉矣因射而飲者飲在射先因祭而飲者飲在祭後上二章皆言凡飲之初禮樂之威如此則必不)
(至於亂也○安成劉氏曰此言祭宴禮樂之盛亦蒙上章初筵之意然武公因酒過作詩宜於深自懲創)
(若大禹惡而絶之也今二章乃皆盛陳飲酒之禮者盖酒非有過也飲者常至於過也飲者之於初筵亦)
(未有過也其終既醉則不能無過也公之自悔自戒亦慎終如始而已豈必廢燕射祭祀之禮而後免於)
(酒禍哉)
○賓之初筵温温其恭其未醉止威儀反反(叶分邅反)曰既
醉止威儀幡幡(叶分邅反)舍(音捨)其坐遷屢舞僊僊其未醉止
威儀抑抑曰既醉止威儀怭怭(毗必反)是曰既醉不知其
秩
賦也反反顧禮也幡幡輕數(音朔下同)也遷徙屢數也僊
僊軒舉之狀抑抑慎密也(孔氏曰慎密謂慎禮而密盡)怭怭媟(音薛)
嫚(音慢)也秩常也○此言凡飲酒者常始乎治而卒乎
亂也(莊子曰以禮飲酒者始乎治常卒乎亂注云治初筵温温秩秩之時也亂幡幡怭怭載號載呶)
(之時也○慶源輔氏曰温温其恭威儀反反抑抑始乎治也幡幡怭怭屢遷屢舞終乎亂也纔飲酒稍不)
(謹必至於此)
○賓既醉止載號(乎毛反)載呶(女交反)亂我籩豆屢舞僛僛
(起其反)是曰既醉不知其郵(叶于其反)側弁之俄屢舞傞傞(素多)
(反)既醉而出竝受其福(叶筆力反)醉而不出是謂伐德飲酒
孔嘉(叶居何反)維其令儀(叶牛何反)
賦也號呼呶讙也(孔氏曰唱叫也)僛僛傾側之狀郵與尤同
過也側傾也俄傾貌傞傞不止也出去伐害孔甚令
善也○此章極言醉者之狀因言賓醉而出則與主
人俱有美譽醉至若此是害其德也(慶源輔氏曰僛僛比僊僊則甚)
(矣側弁之俄屢舞傞傞則又甚也不知其郵亦甚於不知其秩)飲酒之所以甚美者
以其有令儀爾今若此則無復有儀矣(眉山蘇氏曰此章申言其)
(亂而終誨之也)
○凡此飲酒或醉或否(叶補美反)既立之監或佐之史彼醉
不臧不醉反恥式勿從謂無俾大(音泰)怠(叶養里反)匪言勿言
匪由勿語由醉之言俾出童羖(音古)三爵不識(叶失志二音)矧
(失引反)敢多又(叶夷益夷䜴二反)
賦也監史司正之屬燕禮鄉射恐有解(音懈)倦失禮者
立司正以監之察儀法也(朱子曰鄉飲酒禮鄉射禮皆曰相為司正燕禮曰射)
(人為司正○東莱呂氏曰淳于髠云賜酒大王之前執法在傍御史在後此言人君燕飲之制猶存於戰)
(國者也或立之監即執法也鄉射注所謂立司正以監察儀法者也或佐之史即御史也董氏所謂佐之)
(史以書之者也)謂告由從也童羖無角之羖羊必無之物也
識記也○言飲酒者或醉或不醉故既立監而佐之
以史則彼醉者所為不善而不自知使不醉者反為
之羞愧也安得從而告之使勿至於大怠乎告之若
曰所不當言者勿言所不當從者勿語(慶源輔氏曰欲其不至於)
(昏醉而但告之使勿大怠者何也盖凡溺於酒者其病根只在一怠字上稍自謹飭者便不至若是漢人)
(謂無事故飲者亦此意也無事則怠矣匪言勿言匪從勿語則應前章號呼讙呶而云也言自言也語與)
(人語也苟不可從則豈可語人哉)醉而妄言則將罰汝使出童羖矣
設言必無之物以恐之也女飲至三爵已昏然無所
記矣况敢又多飲乎又丁寕以戒之也
賓之初筵五章章十四句
毛氏序曰衛武公刺幽王也韓氏序曰衛武公
飲酒悔過也今按此詩意與大雅抑戒相類(安成)
(劉氏曰此詩之意欲以自警抑詩之意亦以自警也此詩之意恐醉酒而伐德猶抑詩所謂顛)
(覆厥德荒湛于酒也此詩之意反覆以威儀為言猶抑詩言抑抑威儀敬慎威儀敬爾威儀不)
(愆于儀也此詩言載號載呶勿言勿語之意猶抑詩言慎爾出話無易由言也以至此詩有童)
(羖之語抑詩亦有彼童而角之喻其語意多相類也然抑詩凡言女言爾集傳以為武公使誦)
(詩者命已之詞今按此詩凡言賓言爾者恐亦武公自謂也)必武公自悔之
作當從韓義(鄱陽董氏曰史鴻漸云衞人何其服酒誥之訓世守於無窮也始也)
(商俗淫湎武王以酒誥戒之幽王之世上下沈湎武公飲酒自悔作賓之初筵見衞人非特一)
(時聞訓不敢自越於禁防又能以其所以禁防者傳為子孫法焉○安成劉氏曰酒誥言謹酒)
(之意以為父母慶克羞耉羞饋祀則皆可用酒乃若反開飲酒之端者亦若武公謹酒而言因)
(射而飲因祭而飲之意也夫酒之為禍内則喪人之德外則喪人威儀謹酒之要亦惟致力於)
(二者而已故此詩言德者一而言威儀者五酒誥言德者八而言威儀者一詳略可互相備矣)
(武公此詩其真有得於武王康叔之家法歟)
魚在在藻有頒(符云反)其首王在在鎬豈(苦在反)樂(音洛)飲酒
興也藻水草也頒大首貌豈亦樂也○此天子燕諸
侯而諸侯美天子之詩也言魚何在乎在乎藻也則
有頒其首矣王何在乎在乎鎬京也則豈樂飲酒矣
○魚在在藻有莘(所巾反)其尾王在在鎬飲酒樂豈(叶去幾反)
興也莘長也
○魚在在藻依于其蒲王在在鎬有那(乃多反)其居
興也那安居處也(慶源輔氏曰此詩與鴛鴦相類辭雖簡而意則切矣不頌其德者德)
(盛而非言之所能盡亦尊敬之至而不敢加以形容也但美其樂飲安居而已則非盛德其孰能之)
魚藻三章章四句
采菽采菽筐(音匡)之筥(音舉)之君子来朝(音潮)何錫予(音與)之雖
無予之路車乘(繩證反)馬(叶滿補反)又何予之玄袞(古本反)及黼
(音甫)
興也菽大豆也君子諸侯也路車金路以賜同姓象
路以賜異姓也(周禮巾車曰金路鉤樊纓九就同姓以封象路朱樊纓七就異姓以封注)
(云金路以金飾諸末鉤婁頷之鉤以金為之樊馬大帶也纓馬鞅樊纓皆以五采罽飾之而九成象路以)
(象飾無鉤以朱飾勒而已其樊纓飾七成樊音盤罽音計)玄袞玄衣而畫以卷(音袞)
龍也黼如斧形刺(七亦反)之於裳也(孔氏曰以龍首卷然謂之袞○東萊)
(呂氏曰玄者衣之色袞畫於衣九章之第一章也黼繡於裳九章之第八章也上公之服)周制諸
公袞冕九章已見九罭篇(鄭氏曰一曰龍二曰山三曰華蟲四曰火五曰宗彝)
(皆畫六曰藻七曰粉米八曰黼九曰黻皆繡衣五章裳四章)侯伯鷩(音鼈)冕七章則
自華蟲以下(鄭氏曰鷩畫以雉謂華蟲也其衣三章裳四章)子男毳(尺銳反)冕
五章衣自宗彝以下而裳黼黻(鄭氏曰毳畫虎蜼謂宗彝也其衣三章裳)
(二章)孤卿絺(知上聲)冕三章則衣粉米而裳黼黻(鄭氏曰絺刺粉)
(米無畫也衣一章裳二章)大夫玄冕則玄衣黻裳而已(鄭氏曰玄者衣無文)
(裳刺黻而已是以謂玄焉凡冕服皆玄衣纁裳五服同冕者首飾尊也)○此天子所以
答魚藻也采菽采菽則必以筐筥盛之君子来朝則
必有以錫予之又言今雖無以予之然已有路車乘
馬玄袞及黼之賜矣其言如此者好之無己意猶以
為薄也(永嘉陳氏曰雖無予之者好之之心無已也上公九章其服用袞諸侯豈皆上公而有是)
(賜哉詩人取其錫予之至厚者爾○豐城朱氏曰予之以車馬所以為之乘予之以袞黼所以為之衣其)
(禮亦已厚矣而猶以為薄者盖以車馬衣服之賜自先王以来所以懷渚侯者如此吾遵而行之非能冇)
(加於常禮之外也則其歉然不自足之意可見矣)
○觱(音必)沸(音弗)檻(胡覧反)泉(叶才勻反)言采其芹(巨斤反)君子来朝
言觀其旂(巨依反叶巨斤反)其旂淠淠(匹弊反)鸞聲嘒嘒(呼惠反)載
驂(七南反)載駟君子所屆(叶居氣反)
興也觱沸泉出貌檻泉正出也(孔氏曰正出涌泉也三山李氏曰水泉)
(從下上出曰涌泉)芹水草可食(埤雅曰水菜一名水英爾雅謂之水葵)淠淠動
貌嘒嘒聲也(臨川王氏曰嘒嘒言其聲之細無敢馳驅故也)届至也○觱沸
檻泉則言采其芹諸侯来朝則言觀其旂見其旂聞
其鸞聲又見其馬則知君子之至於是也
○赤芾(音弗)在股邪幅在下(叶後五反)彼交匪紓(音舒叶上與反)天子
所予(音與)樂(音洛)只(音止)君子天子命(叶彌并反)之樂只君子福禄
申之
賦也脛本曰股邪幅偪也邪纏於足如今行縢所以
束脛在股下也(孔氏曰縢緘也名行縢者言行而緘束之也○鄭氏曰偪束其脛自足至)
(膝故曰在下○廬陵彭氏曰陳氏云帶裳幅舄昭其度也幅雖微而有等差之度故併觀之)交交
際也紓緩也○言諸侯服此芾偪見于天子恭敬齊
(咨齋二音)遫不敢紓緩則為天子所與而申之以福禄也
(豐城朱氏曰禮以齊遫為敬彼交匪敖則萬福之所求彼交匪紓則天子之所予天子之所予即福禄之)
(所申也)
○維柞之枝其葉蓬蓬樂只君子殿(多見反)天子之邦(叶卜)
(工反)樂只君子萬福攸同平平(婢延反)左右亦是率從
興也柞見車舝篇蓬蓬盛貌殿鎮也(孔氏曰軍行在後曰殿取鎮重)
(之義故曰殿鎮也)平平辯治也左右諸侯之臣也率循也○
維柞之枝則其葉蓬蓬然樂只君子則宜殿天子之
邦而為萬福之所聚又言其左右之臣亦從之而至
此也
○汎汎(芳劔反)楊舟紼(音弗)纚(力馳反)維之樂只君子天子葵
之樂只君子福禄膍(頻尸反)之優哉游哉亦是戾(叶郎之反)矣
興也紼繂(音律)也(孔氏曰孫炎云繂大索也李廵云所以維持舟者)纚維皆繫
也言以大索纚其舟而繫之也葵揆也揆猶度也膍
厚戾至也○汎汎楊舟則必以紼纚維之樂只君子
則天子必葵之(慶源輔氏曰天子葵之言天子能葵度諸侯之心而知其底藴也)福
禄必膍之於是又歎其優游而至於此也
采菽五章章八句(慶源輔氏曰首章之意至矣言其寵錫之厚而心猶以為不足)
(也二章則言其始来之時見其車旂而喜其至三章則言其始見天子時恭敬齊遫而為天子)
(之所予四章則言其德足以鎮天子之邦為萬福之所聚而又喜其左右之臣相從而至五章)
(則申言之而又歎其至也優游自適而無勉強不得已之意一有勉強之心則怠矣)
騂騂(息營反)角弓翩(匹然反)其反(叶分邅反)矣兄弟昏姻無胥遠
(叶於圓反)矣
興也騂騂弓調和貌角弓以角飾弓也(孔氏曰弓人以六材為弓)
(謂榦角筋膠絲漆也)翩反貌弓之為物張之則内向而来弛之
則外反而去有似兄弟昏姻親疎遠近之意胥相也
○此刺王不親九族而好讒佞使宗族相怨之詩言
騂騂角弓既翩然而反矣兄弟婚姻則豈可以相遠
哉(廬陵歐陽氏曰弓之為物其體往来詩人以興九族之親王若親之以恩則内附若不以仁恩結之)
(則亦離叛而去矣)
○爾之遠(同上)矣民胥然矣爾之教矣民胥傚矣
賦也爾王也上之所為下必有甚者(廬陵歐陽氏曰王與骨肉如此)
(則下民亦將傚上之所為也○慶源輔氏曰王位在德元風俗之樞機也故爾遠則民然爾教則民傚其)
(應甚速不可不謹也遠字承上章而言)
○此令兄弟綽綽有裕(預與二音)不令兄弟交相為瘉(同上)
賦也令善綽寬裕饒瘉病也○言雖王化之不善然
此善兄弟則綽綽有裕而不變彼不善之兄弟則由
此而交相病矣盖指讒己之人而言也
○民之無良相怨一方受爵不讓(叶如羊反)至于已斯亡
賦也一方彼一方也○相怨者各據其一方耳若以
責人之心責己愛己之心愛人使彼己之間交見而
無蔽(慶源輔氏曰即大學絜矩之道也)則豈有相怨者哉(臨川王氏曰民喪其)
(良心不參彼己之曲直則各相怨於一方)况兄弟相怨相讒以取爵位而
不知遜讓終亦必亡而已矣(慶源輔氏曰此章始則詔之以相怨之由終則)
(戒之以不遜之禍其曉之也切矣○廬陵歐陽氏曰貪争不已至於亡身也○湏溪劉氏曰末句猶云至)
(于己斯亡也)
○老馬反為駒(叶去聲)不顧其後(叶下故反)如食(音嗣)宜饇(於據反)
如酌孔取(叶音娶)
比也饇飽孔甚也○言其但知讒害人以取爵位而
不知其不勝任如老馬憊(蒲拜反)矣而反自以為駒不
顧其後將有不勝任之患也又如食之已多而宜飽
矣酌之所取亦已甚矣(慶源輔氏曰老馬反為駒不顧其後此必指當時實事而)
(言盖時有讒己以取其爵位而不度其己之不勝任者如食宜饇以比其貪黷之無厭如酌孔取以比其)
(攫取之太甚)
○毋教猱升木如塗塗附君子有徽猷小人與屬(音蜀叶時)
(遇反)
比也猱獮猴也(陸氏曰楚人謂之沐猴老者為玃長臂者為猿)性善升木不
待教而能也塗泥附著徽美猷道屬附也○言小人
骨肉之恩本薄王又好讒佞以来之是猶教猱升木
又如於泥塗之上加以泥塗附之也苟王有美道則
小人將反為善以附之不至於如此矣(長樂劉氏曰小人樂於不)
(善今王又疎薄骨肉以倡之是教猱升木也小人樂於不善而王又益之以不善之教是以塗塗附其塈)
(且相著不可脫矣非所以為上之道也故陳為上之道曰君子有徽猷小人與屬也先王有至德要道民)
(用和睦正其五品為之孝友是之謂徽猷○東莱呂氐曰上之化下速於影響導之以惡既易如此况於)
(有善道以化之小民其有不與屬者乎○新安胡氏曰毋教云者申二章爾教之義而禁止之也君子小)
(人以位言○慶源輔氏曰君者民之表上者下之倡民之善惡亦惟其上之所道耳罪不在於民也望於)
(上者切而責於人者恕詩人之情當理矣○安成劉氏曰大學傳曰上老老而民興孝上長長而民興弟)
(上恤孤而民不倍上有徽猷而下之與屬者其機盖如此)
○雨(于冇反)雪瀌瀌(苻驕反)見晛(乃見反)曰(音越韓詩劉向作聿下章放此)消
莫肯下(遐稼反)遺式居婁(力住反荀子作屢)驕
比也瀌瀌盛貌晛日氣也張子曰讒言遇明者當自
止(安成劉氏曰盛雪見日氣則自消正如此也)而王甘信之不肯貶下而
遺棄之更益以長慢也
○雨雪浮浮見晛曰流如蠻如髦(叶莫侯反)我是用憂
比也浮浮猶瀌瀌也流流而去也蠻南蠻也髦夷髦
也書作髳(孔氏曰髦西夷之别名牧誓曰及庸蜀羌髳微盧彭濮人彼髳此髦音義同)言
其無禮義而相殘賊也(臨川王氏曰粲然有文以相接驩然有恩以相愛中國之)
(道也中國道盡則如蠻如髦矣是大亂之道也故我是用憂也)
角弓八章章四句(安成劉氏曰堯之協和萬邦必以親九族為本中庸之九經必)
(以親親為先所係之大如此而其道則唯在於尊其位重其禄同其好惡此先王所以有常棣)
(伐木頍弁行葦諸詩之深仁厚澤也今若此詩所刺則喪其治國平天下之本矣詩人所以於)
(卒章深致其憂也)
有菀(音欝)者柳不尚息焉上帝甚蹈(戰國策作上天甚神)無自暱焉
俾予靖之後予極焉
比也柳茂木也尚庶幾也上帝指王也蹈當作神言
威靈可畏也暱近靖安也極求之盡也○王者暴虐
諸侯不朝而作此詩言彼有菀然茂盛之柳行路之
人豈不庶幾欲就止息乎以比人誰不欲朝事王者
而王甚威神使人畏之而不敢近耳使我朝而事之
以靖王室後必將極其所欲以求於我盖諸侯皆不
朝而已獨至則王必責之無已如齊威王朝周而後
反為所辱也(史記魯仲連曰齊威王朝周居歲餘周烈王崩齊後往周怒於齊曰天崩地坼)
(天子下席東藩臣田嬰齊後至則斮威王怒曰叱嗟而毋婢也卒為天下笑故生則朝之死則叱之誠不)
(忍其求也)或曰興也下章放此(慶源輔氏曰前章只是比體以人願息於柳隂以比)
(人願庇於王者耳若以為興則不尚息焉無自暱焉兩句意思各别)
○有菀者柳不尚愒(欺例反)焉上帝甚蹈(見上)無自瘵(例界反叶)
(子例反)焉(戰國策作也)俾予靖之後予邁(叶力制反)焉
比也愒息瘵病也邁過也求之過其分也
有鳥高飛亦傅(音附)于天(叶鐵因反)彼人之心于何其臻曷
予靖之居以凶矜
興也傅臻皆至也彼人斥王也居猶徒然也凶矜遭
凶禍而可憐也○鳥之高飛極至於天耳彼王之心
於何所極乎言其貪縱無極求責無已人不知其所
至也如此則豈予能靖之乎乃徒然自取凶矜耳
菀柳三章章六句
桑扈之什十篇四十三章二百八十二句
詩傳大全卷十四
