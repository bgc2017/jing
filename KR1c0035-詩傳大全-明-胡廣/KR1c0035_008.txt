詩傳大全卷八明胡廣等撰
豳一之十五
豳國名在禹貢雍州岐山之北原隰之野虞夏
之際棄為后稷而封於邰及夏之衰棄稷不務
棄子不窋(迍入聲)失其官守而自竄於戎狄之間
(孔氏曰韋昭以為不窋當太康之時)不窋生鞠陶鞠陶生公劉能
復脩后稷之業民以富實乃相土地之宜而立
國於豳之谷焉十世而大王徙居岐山之陽十
二世而文王始受天命十三世而武王遂為天
子武王崩成王立年幼不能涖阼(鄭氏曰涖視也不能視阼)
(階行人君之事)周公旦以冢宰攝政(安成劉氏曰成王諒陰周公因攝其)
(政此謂不能涖阼而周公攝政則通免喪以後而言也)乃述后稷公劉之
化作詩一篇以戒成王謂之豳風而後人又取
周公所作及凡為周公而作之詩以附焉(元城劉氏)
(曰名之為豳實周公詩耳周公作詩意在於豳而周公其他詩無所可係故因附之豳也○新)
(安胡氏曰詩乃周家之詩豳特夏之列國耳蓋七月惟言豳民之風俗故得處變風之末○廬)
(陵彭氏曰七月公劉皆言民事其為詩一也然七月之詩微而及於昆蟲草木衣服飲食之末)
(較之公劉莫非興王氣象其體固不同也○安成劉氏曰七月而後附以鴟鴞東山者亦周公)
(所作也附以伐柯破斧九罭狼跋者衆人為周公而作之詩也)豳在今邠州三
水縣邰在今京兆府武功縣(邠州即今邠州京兆府即今西安府)
(并隷陜西)
七月流火(叶虎委反)九月授衣(叶上聲)一之日觱(音必)發(叶方吠反)二
之日栗烈(叶力制反)無衣無褐(音曷叶許例反)何以卒歲(或曰發烈褐皆如字)
(而歲讀如雪)三之日于耜(叶羊里反)四之日舉趾同我婦子(叶奬里反)
饁(炎輒反)彼南畝(叶滿彼反)田畯(音俊)至喜
賦也七月斗建申之月夏之七月也後凡言月者放
此(安成劉氏曰凡詩中月數皆以寅月起數不特此詩為然也)流下也火大火心
星也(晉天文志曰東方三星天王正位中星曰明堂天子位前星為太子後星為庶子)以六
月之昏加於地之南方至七月之昏則下而西流矣
(安成劉氏曰堯典云日永星火以正仲夏蓋堯時仲夏日在鶉火故昏而大火中及周公攝政時凡一千)
(二百四十餘年歲差當退十六七度故六月而後日在鶉火大火昏中七月則日在鶉首而昏時大火西)
(流於地之未位然此詩上述邠俗乃當夏商之時而言七月流火者蓋據周公時所見而言耳)九月
霜降始寒而蠶績之功亦成故授人以衣使禦寒也
一之日謂斗建子一陽之月二之日謂斗建丑二陽
之月也變月言日言是月之日也後凡言日者放此
(張子曰言月又言日别無義例只是文順)蓋周之先公已用此以紀候故
周有天下遂為一代之正朔也觱發風寒也栗烈氣
寒也(臨川王氏曰風而寒尚非其至也無風而寒於是為至)褐毛布也(孔氏曰褐賤者)
(所服今夷狄作褐皆織毛為之)歲夏正之歲也于往也耜田器也(廬陵)
(羅氏曰耜耒下耓也廣五寸耒耜上句木也耜古以木為之易曰斵木為耜揉木為耒亦以金為之周禮)
(注古者耜一金兩人併發之耓他丁反句音鉤○濮氏曰耜以起土者言之)于耜言往脩
田器也舉趾舉足而耕也我家長自我也饁餉田也
田畯田大夫勸農之官也○周公以成王未知稼穡
之艱難故陳后稷公劉風化之所由使瞽矇朝夕諷
誦以教之(廬陵羅氏曰謂闇讀之不依琴瑟而詠也○西山真氏曰周家以農事開國成王幼)
(冲周公作詩使瞽矇歌之庶幾王知小民之依不敢荒寧蓋與無逸同一意也)此章首言七
月暑退將寒(程子曰歲過中而將暮矣當有卒歲之具禦寒之備故以七月流火為首○張)
(子曰慮事有豫常於半年前提掇故頻舉七月為言)故九月而授衣以禦之蓋
十一月以後風氣日寒不如是則無以卒歲也正月
則往脩田器二月則舉趾而耕少者既皆出而在田
故老者率婦子而餉之治田早而用力齊是以田畯
至而喜之也(廬陵歐陽氏曰田大夫見其勤農樂業而喜○慶源輔氏曰無衣無褐何以卒)
(歲見其慮事之豫三之日于耜四之日舉趾見其趨事之速同我婦子饁彼南畝見其家人之心一田畯)
(至喜見其上下之志通○安成劉氏曰治田早者二月而即舉趾也用力齊者少壯則在田家長婦子則)
(致餉也勸農之道無非欲其不後於時不懈於力邠人乃不待勸而能然田畯所以喜也)此章前
段言衣之始後段言食之始二章至五章終前段之
意六章至八章終後段之意(藍田呂氏曰七月流火則憂卒歲之無衣三之)
(日于耜以備秋成而有食○安成劉氏曰人情之常冬寒而始索衣然所以成衣者則不始於冬而始於)
(七月之暑退秋成而始得食然所以足食者則不始於秋而始於二月之舉趾故此章前段以七月言衣)
(褐之所始二章至五章既終其意而復言穹窒瑾戸之事後段以三之日言耕食之始六章至八章既終)
(其意而并言蔬果祭享之事又皆所以廣此章衣食之意也○豐城朱氏曰七月之詩以衣食為急而衣)
(食所資以豫備為貴必以七月為首者三隂之月隂氣始盛故於是而豫為禦寒之備三陽之月陽氣始)
(盛故於是而豫為治田之備先衣而後食故以七月為首也大寒之後在於丑月而圖之於建申之時收)
(成之候在於酉月而慮之於建寅之日其為豫備可知若寒至而後索衣飢至而後索食則其為計亦晚)
(矣)
○七月流火九月授衣春日載陽有鳴倉庚(叶古良反)女執
懿筐遵彼微行(叶戸郎反)爰求柔桑春日遲遲采蘩祁祁(臣之)
(反)女心傷悲殆及公子同歸
賦也載始也陽温和也倉庚黃鸝也懿深美也遵循
也微行小徑也柔桑稺桑也遲遲日長而暄也(孔氏曰人)
(在陽則舒在陰則慘遇春暄則四體舒泰覺晝景之稍長謂日行遲故以遲遲言之也)蘩白蒿
也所以生蠶今人猶用之蓋蠶生未齊未可食桑故
以此啖(音淡)之也祁祁衆多也或曰徐也公子豳公之
子也○再言流火授衣者將言女功之始故又本於
此遂言春日始和有鳴倉庚之時而蠶始生則執深
筐以求稺桑(臨川王氏曰以九月授衣也故春日載陽則求桑而蠶○鄭氏曰蠶始生宜稺)
(桑也)然又有生而未齊者則采蘩者衆而此治蠶之女
感時而傷悲(毛氏曰春女悲秋士悲感其物化也)蓋是時公子猶娶於
國中而貴家大族連姻公室者亦無不力於蠶桑之
務故其許嫁之女預以將及公子同歸而遠其父母
為悲也(慶源輔氏曰周公作此詩所以體其民之意至纖至悉至於女心傷悲殆及公子同歸體)
(之至此則其餘固無不盡也夫后稷先公之世去周公亦遠矣而能體其民如此則當時之民痒痾疾痛)
(周公又豈有不體之者乎所謂唯君子為能通天下之志而聖人之心能合天下為一體通古今為一息)
(者周公之謂矣○張子曰此言重昏嫁本人情○安成劉氏曰同歸者同親迎之公子而歸也)其風
俗之厚而上下之情交相忠愛如此後章凡言公子
者放此(張子曰我朱孔陽則已欲為公子裳采蘩祁祁則殆及公子同歸民愛邠公待之如家人)
(其愛之深如此○安成劉氏曰後章言為公子裳為公子裘者固皆可見其俗之厚而有忠愛公子之情)
(但此章因念及公子同歸而為離親之悲亦無非忠愛其上之心也)
○七月流火八月萑(戸官反)葦(韋鬼反)蠶月條(它彫反)桑取彼
斧斨(七羊反)以伐遠揚猗(於宜反)彼女桑七月鳴鵙(圭覓反)八
月載績載玄載黃我朱孔陽為公子裳
賦也萑葦即蒹葭也蠶月治蠶之月(臨川王氏曰蠶長非一月故不)
(指言某月也○安成劉氏曰蠶月雖不可指定某月然其既條取大桑復猗彼女桑大約當在建辰之月)
(蠶盛之時先儒或疑此詩獨闕三月蓋已具於蠶月之間矣)條桑枝落之采其葉
也斧隋(駝妥二音)銎(音穹)斨方銎(釋文曰隋孔形陜而長銎斧孔也○孔氏曰斨即斧)
(也唯銎孔異耳)遠揚遠枝揚起者也(孔氏曰長條揚起手所不及故枝落之而采其)
(葉)取葉存條曰猗女桑小桑也(孔氏曰女是人之弱者女桑柔桑也)小
桑不可條取故取其葉而存其條猗猗然耳(眉山蘇氏曰猗)
(長也葉盡則條猗猗而長也)鵙伯勞也(孔氏曰夏至來冬至去應陰氣之動其聲鵙鵙以聲)
(得名○新安胡氏曰補傳云仲夏始鳴七月則鳴之極○朱子曰鵙以七月鳴則陰氣至而衆芳歇矣鴂)
(鵙音相近服虔陸佃以為題鴂即鵙也)績緝也玄黑而有赤之色朱赤
色(廬陵羅氏曰深纁也祭服玄衣纁裳)陽明也○言七月暑退將寒而
是歲禦冬之備亦庶幾其成矣又當預擬來歲治蠶
之用故於八月萑葦既成之際而收蓄之將以為曲
薄(孔氏曰月令云季春具曲植筐筥注曲薄也植搥也薄用萑葦為之)至來歲治蠶之
月則采桑以供蠶食而大小畢取見蠶盛而人力至
也蠶事既備又於鳴鵙之後麻熟而可績之時則績
其麻以為布(臨川王氏曰蠶生於陽氣之淑時故以倉庚為候麻成於陰氣之慝時故以鵙)
(為候)而凡此蠶績之所成者皆染之或玄或黃而其朱
者尤為鮮明皆以供上而為公子之裳言勞於其事
而不自愛以奉其上蓋至誠慘怛之意上以是施之
下以是報之也(程子曰為公子裘獻豣于公皆此義也民之知義如此則美俗成矣○安)
(成劉氏曰至誠慘怛之情一施一報即所謂交相忠愛者也)以上二章專言蠶績
之事以終首章前段無衣之意(安成劉氏曰二章三章雖皆以終首章無)
(衣之意而其意則益深遠蓋二章之終其意者推言暑退將寒而授衣其衣之成實始於春月之蠶桑此)
(章又推言暑退之後是歲蠶桑之功既成而來歲蠶桑之備方始以至預言八月載績又皆預恐來歲之)
(無衣焉其慮之遠而備之悉者如此)
○四月秀葽(於遥反)五月鳴蜩(徒彫反)八月其穫(戸郭反)十月
隕(于敏反)蘀(音託)一之日于貉(戸各反)取彼狐貍(力之反)為公子
裘(叶渠之反)二之日其同載纘(子管反)武功言私其豵(子公反)獻
豜(古年反)于公
賦也不榮而實曰秀(爾雅釋草曰木謂之華草謂之榮)葽草名(廬陵羅氏)
(曰曹氏云今遠志也其上謂之小草劉向云葽味苦謂之苦葽本草云遠志又有棘菀繞葽細草三名四)
(月陽氣極於上而徵陰已受胎於下葽感之而早秀)蜩(蟬之總名)蟬也(臨川王氏曰陽生則言日)
(陰生則言月然四月正陽秀葽言月何也秀葽以言陰也四月陰生者氣之先至也葽感陰氣而先秀蜩)
(感陰氣而先鳴○張子曰秀葽者物成之初鳴蜩者歲秋之漸)穫禾之早者可穫也
隕墜蘀落也謂草木隕落也貉狐貍也于貉猶言于
耜謂往取狐貍也同竭作以狩也(孔氏曰獨說冬獵者以取皮在冬也)
纘習而繼之也(孔氏曰繼纘武事年常習之使不忘戰也)豵一歲豕豜三
歲豕○言自四月純陽而歴一陰四陰以至純陰之
月則大寒之候將至(鄭氏曰秀葽也鳴蜩也穫禾也隕蘀也四者皆物成而將寒之)
(候物成自秀葽始)雖蠶桑之功無所不備猶恐其不足以禦
寒故于貉而取狐貍之皮以為公子之裘也(三山李氏曰采)
(桑采蘩則其勤於蠶事可謂至矣又於鳴鵙之候麻事興焉至於染玄黃之色為公子裳取狐貍之皮為)
(公子裘凡所以輔蠶事者無不致力也○西山真氏曰上言織薄於秋求蠶於春躬蠶織之勞以為衣者)
(無所不至猶恐其未足也于貉為裘又有以相之)獸之小者私之以為已有
而大者則獻之於上亦愛其上之無已也此章專言
狩獵以終首章前段無褐之意(安成劉氏曰前兩章終無衣之意固有至)
(誠慘怛忠愛其上之情而此章終無褐之意一則曰為公子裘二則曰獻豜于公亦知上章之意焉是則)
(下之憂夫無衣無褐而欲為之備者皆汲汲邠公家人之身而不敢以已之温暖為先非邠公有以施之)
(安能使之若是哉)
○五月斯螽(音終)動股六月莎(素和反)雞振羽七月在野(叶上)
(與反)八月在宇九月在戸(後五反)十月蟋蟀入我牀下(叶後五反)
(八字一句)穹(起弓反)室(殄悉反)熏(許云反)鼠塞向墐(音覲)戸(同上)嗟我婦
子(叶後五反)曰為改歲入此室處
賦也斯螽莎雞蟋蟀一物随時變化而異其名(新安胡氏)
(曰集傳本伊川說而三物名色各異)動股始躍而以股鳴也振羽能飛
而以翅鳴也(陸氏曰斯螽股似玳瑁五月中兩股相切作聲聞數十步江東呼蚱蜢莎雞如)
(蝗斑色毛翅數重其翅正赤六月中飛而振羽索索作聲○華谷范氏曰五月而陰生動股振羽氣使之)
(然也)宇簷下也暑則在野寒則依人(鄭氏曰自在野至入我牀下皆謂蟋)
(蟀也)穹空(音孔)隙也室塞也向北出牖也墐塗也庶人篳
戸冬則塗之(三山李氏曰月令云孟冬之月命有司曰天氣上騰地氣下降閉塞而成冬則)
(以十月為塞向墐戶之候○孔氏曰篳戸以荆竹織門以其通風故泥之也)東萊呂氏曰
十月而曰改歲三正之通于民俗尚矣周特舉而迭
用之耳(朱子曰周歴夏商其未有天下之時固用夏商之正朔然其國僻遠無純臣之義又自有)
(私記其時月者故三正皆曾用也○安成劉氏曰歲字之義有以天時一周而言者有以正朔所紀而言)
(者天時一周必始於孟春而終於季冬首章所謂二之日何以卒歲是也正朔所紀則子丑寅之迭建與)
(此十月而謂改歲者是也夫夏書有怠棄三正之語則自夏以前已有子丑之正是三正通於民俗其來)
(既遠故邠公創國偏方亦有十月改歲之俗及至周有天下又因以為一代之正朔正如公劉徹田為糧)
(之法其後亦為成周之徹法也)○言覩蟋蟀之依人則知寒之將至
矣(三山李氏曰自純陽而一陰生積而至於大冬其來固有漸也故記此三物始而在野既而在宇在)
(戸皆自外而之内自遠而之近既入於牀下則近人而寒至矣○龜山楊氏曰堯命羲和以昏中之星正)
(四時鳥獸氄毛希革之類為之應七月所陳以倉庚鳴鵙為蠶績之候以秀葽隕蘀其穫為取皮之候以)
(斯螽蟋蟀為處室之候皆此意也)於是室中空隙者塞之熏鼠使不
得宂於其中塞向以當北風墐戶以禦寒氣而語其
婦子曰歲將改矣天既寒而事亦已可以入此室處
矣此見老者之愛也(前漢食貨志曰春令民畢出在埜冬則畢入於邑曰同我婦子)
(饁彼南畝又曰嗟我婦子入此室處所以順陰陽也○安成劉氏曰老者之愛其家人如此亦所謂上以)
(是施之者也)此章亦以終首章前段禦寒之意(安成劉氏曰此章推)
(言窒塞墐戸亦以終首章前段意也已上三章皆言所以為公上禦寒之意此章然後自言禦寒可見其)
(君臣之意尊卑之序矣○豐城朱氏曰由動股而至入我牀下所以感時物之屢變由穹窒而至於墐戶)
(入室所以盡人事之當為豳民於衣食之奉必先老而後幼先貴而後賤獨於改歲入室則老幼貴賤同)
(之所以廣其愛也)
○六月食鬱及薁(於六反)七月亨(普庚反)葵及菽(音叔)八月剝
(普卜反)棗(叶音走)十月穫稻(叶徒苟反)為此春酒以介眉壽(叶殖酉反)
七月食瓜(叶音孤)八月斷壺九月叔苴(七餘反)采荼(音徒)薪樗
(敕書反)食(音嗣)我農夫
賦也鬱棣屬薁蘡(音纓又音鶯)薁也(孔氏曰鬱樹高五六尺實大如李而正赤)
(食之甜本草云一名雀李一名車下李與棣相類薁薁李二者相類同時熟○本草注曰葡萄即蘡薁生)
(隴西五原山谷)葵菜名(山隂陸氏曰葵有紫白二種葵心随日光所轉輒低覆其根○爾雅曰莖)
(大葉小花紫黃色可茹)菽豆也(濮氏曰菽豆葉謂之藿)剝擊也穫稻以釀
酒也(本草注曰粳糯通名為稻糯温故以為酒)介助也介眉夀者頌禱之
詞也(臨川王氏曰養氣體以助之也○孔氏曰眉壽者年老有毫眉秀出)壺瓠也(長樂劉氏)
(曰枯者可為壺嫩者可供茹)食瓜斷(絶之義當音短)壺亦去圃為場之漸
也叔拾也苴麻子也(孔氏曰拾取麻子以供食也)荼苦菜也樗惡
木也(孔氏曰樗唯堪為薪故曰惡木○本草注曰樗木類椿江東呼為鬼目葉脱處有痕如眼目故)
(得名其木最無用莊子所謂大本不中繩墨小枝不中規矩者也)○自此至卒章皆
言農圃飲食祭祀燕樂以終首章後段之意(三山李氏曰于)
(耜舉趾則其勤於田事可謂至矣穫稻納禾則田事之畢至於食鬱及薁亨葵及菽開冰祭韭朋酒羔羊)
(凡所以助飲意者無不至也)而此章果酒嘉蔬以供老疾奉賓祭
瓜瓠苴荼以為常食少長之義豐儉之節然也(程子曰食)
(鬱以下皆為老者之具食瓜以下皆為壯者之食○永嘉陳氏曰取豵以為私取豜以獻公上下之分著)
(矣以美者養老惡者自食長幼之義明矣○安成劉氏曰此章終首章言食之意而以美者養老惡者常)
(食是亦可見其愛敬於上之無已猶四章終無褐之意也抑又可見其豐於供老奉賓而儉於自養也○)
(豐城朱氏曰此章當看介眉壽食農夫六字鬱薁之食葵菽之烹棗之剝而春酒之為皆介眉壽之事介)
(有助之之意則非以為常食也瓜之食壺之斷苴之叔荼之采樗之薪皆食農夫之事食有養之之意固)
(以是為常矣然則果酒嘉蔬非不可以及少也而供老病奉賓祭之意多瓜瓠苴荼老者未必不食也而)
(不可以為常於以見食稻食肉乃老者之常而果酒嘉蔬則又於常食之外專以此而致其助也有常食)
(以養之而又有美味以助之此豳人之老所以無凍餒也歟)
○九月築場圃(博故反)十月納禾稼(叶古護反)黍稷重(直容反)穋
(音六叶六直反)禾麻菽麥(叶訖力反)嗟我農夫我稼既同上入執宮
功晝爾于茅宵爾索綯(徒力反)亟(紀力反)其乘屋其始播百
榖
賦也場圃同地物生之時則耕治以為圃而種菜茹
物成之際則築堅之以為場而納禾稼蓋自田而納
之於場也(廬陵彭氏曰築場於圃地地無遺利也)禾者榖連藁秸(音戛)之
總名(說文曰秸禾藳去皮)禾之秀實而在野曰稼先種後熟曰
重後種先熟曰穋再言禾者稻秫苽粱之屬皆禾也
(廬陵羅氏曰稻稌也音杜秫音述糯也苽音孤雕苽也亦作雕胡卽板桑所謂安胡飯○本草注曰稻米)
(有秔有糯秫米是粟秫似黍米而粒小不堪為飯最粘宜作酒苽又謂之茭白歲久中心生白臺謂之菰)
(米臺中有黑者謂之茭鬱至後結實乃雕胡黑米粱米皆是粟類○孔氏曰麻與菽麥則無禾稱故於麻)
(麥之上更言禾字以總諸禾也○東陽許氏曰麥非納于十月蓋總言農事畢耳)同聚也(臨川)
(王氏曰言所納之備也)宮邑居之宅也古者民受五畝之宅二
畝半為廬在田春夏居之二畝半為宅在邑秋冬居
之功葺治之事也(臨川王氏曰上入執宮功城中之宅也中田有廬田中之廬也出而)
(作於田入而休於室皆授之以時○安成劉氏曰十月禾稼既同之後而入治邑居即蟋蟀入牀下而塞)
(向墐戸之時也)或曰公室官府之役也古者用民之力歲不
過三日是也索絞也綯索也乘升也○言納於場者
無所不備則我稼同矣可以上入都邑而執治宮室
之事矣(三山李氏曰自田野入都邑故謂之上)故晝往取茅夜而絞索
亟升其屋而治之蓋以來歲將復始播百榖而不暇
於此故也不待督責而自相警戒不敢休息如此(慶源)
(輔氏曰黍稷重穋禾麻菽麥則凡一歲所種者先後大小皆舉之矣故後總言之曰我稼既同謂畢聚也)
(上入執宮功觀上之一字恐當從范氏董氏說以為公室官府之役於其田畝則曰兩我公田遂及我私)
(於其居室則曰上入執宮功然後索綯以乘屋周人之忠君親上發於真誠如此固不待使之而然也七)
(月之民其事則不外於農桑其心則不忘乎君丄治天下而未能使斯民至於如此則皆苟道也○臨川)
(王氏曰宵可以息矣而索綯冬可以息矣而乘屋○程子曰古者功作之事皆於冬月閒隙之際如脩完)
(屋廬墻垣之類皆為來歲計皆是一歲既終則復慮其始也○慶源輔氏曰詩言民之趨於農功自然知)
(此其亟故孟子引之以證其民事不可緩之說)呂氏曰此章終始農事以極
憂勤艱難之意(華陽范氏曰天運而不息人勤而不已故我稼既同則又將始播殖也○)
(臨川王氏曰如易所謂終則有始也○安成劉氏曰此章終首章言食之意而終始農事之艱難亦猶三)
(章終無衣之意既終蠶桑之功復擬來歲治蠶之用也○豐城朱氏曰稼之既同若可以少休也而即念)
(夫邑居之當脩屋之方乘若可以少緩也而復念夫農功之當始於其築而納之也有以見其歡欣鼓舞)
(之意於其亟而乘之也有以見其勸勉戒飭之意事有始終而其憂勤艱難則無間於始終此所以為厚)
(也歟)
○二之日鑿冰冲冲三之日納于凌(力證反)陰(叶於容反)四之
日其蚤(音早)獻羔祭韭(音九叶已小反)九月肅霜十月滌(徒力反)場
朋酒斯饗(叶虚良反)曰殺羔羊躋(子奚反)彼公堂稱彼兕觥(號彭)
(反叶古黃反)萬壽無疆
賦也鑿冰謂取冰於山也冲冲鑿冰之意周禮正歲
十二月令斬冰是也(左傳昭公四年其藏冰也深山窮谷固陰沍寒於是乎取之注)
(沍閉也必取積隂之冰所以道逹其氣使不為災○孔氏曰冲冲非貌非聲故云鑿冰之意又曰周禮凌)
(人十二月斬冰則即以其月納之)納藏也藏冰所以備暑也(鄭氏曰上言備)
(寒此言備暑)凌隂冰室也豳土寒多正月風未解凍故冰
猶可藏也蚤蚤朝也韭菜名獻羔祭韭而後啟之月
令仲春獻羔開冰先薦寢廟是也(孔氏曰祭韭者以時韭新出故薦之)
(○鄭氏曰獻羔祭司寒而出冰薦於宗廟乃後賜之)蘇氏曰古者藏冰發冰以
節陽氣之盛夫陽氣之在天地譬如火之著(長入聲)於
物也故常有以解之十二月陽氣藴伏錮而未發其
盛在下則納冰於地中至於二月四陽作蟄蟲起陽
始用事則亦始啓冰而廟薦之至於四月陽氣畢達
隂氣將絶則冰於是大發食肉之禄老病喪浴冰無
不及(孔氏曰二月開冰公始用之未賜臣也至於夏初其出之也朝之祿位賓客喪祭於是乎暜用)
(之○杜氏曰食肉之祿謂在朝廷治其職事就官食者老謂致仕在家者)是以冬無愆陽
夏無伏隂春無凄風秋無苦兩雷出不震無災霜雹
癘疾不降民不夭札也(杜氏曰愆過也謂冬温伏陰謂夏寒凄寒也苦兩霖兩為)
(人所患苦短折為夭夭死為札)胡氏曰藏冰開冰亦聖人輔相燮調
之一事耳不專恃此以為治也肅霜氣肅而霜降也
滌場者農事畢而埽場地也兩尊曰朋鄉飲酒之禮
兩尊壺于房戸間是也(廬陵羅氏曰儀禮鄉飲酒禮尊兩壺于房戸問士冠禮注)
(置酒曰尊許氏云傳云兩尊壺恐傳寫之誤○孔氏曰鄉飲酒有四一則黨正十二月因大蜡而飲酒也)
(○廬陵李氏曰房戶間者房西室戸東於堂為東西之中當兩楹間)躋升也公堂君之
堂也稱舉也疆竟也○張子曰此章見民忠愛其君
之甚既勸趍其藏冰之役又相戒速畢場功殺羊以
獻于公舉酒而祝其壽也(問民何以得升君之堂朱子曰周初國小君民相親)
(其禮樂法制亦未甚備而民事艱難君則盡得以知之成王之時禮樂備法制立然但知為君之尊而未)
(必知為國之初此等意思也故周公特作此詩使之因是以知民事也○華谷嚴氏曰補傳云君民相親)
(不啻如家人父子周之王業由於得民世三十年八百基於此歟國人以朋酒羔羊自詣公堂其禮甚野)
(其意甚真雖立國之初庶事草草然非三代之時安得此風俗也○慶源輔氏曰以介眉壽祝其親也萬)
(夀無疆祝其君也周之先公以農桑教民而使民給足於衣食然未嘗以為惠也周之民亦自力於農桑)
(之事以樂其生至於歲終休睱之時則殺羊為酒祝君之壽以致其尊君親上之誠亦未嘗以為是足以)
(報其上也上以誠愛下下以誠事上而兩不知其所以然此所謂皥皥如也○安成劉氏曰此章推言冰)
(食飲宴以終言食之意而見其民忠愛之情亦猶二章三章四章終言衣褐之意而見其風俗之厚上下)
(之情交相忠愛也○豐城朱氏曰鑿冰藏冰其供上役也為甚勤肅霜滌場其畢農功也為甚速故其開)
(冰也獻羔祭韭以薦寢廟君既得以致其誠孝於神其務閑也殺羊舉酒而祝其壽民復有以致其忠愛)
(於君可謂上下相親之甚矣)
七月八章章十一句
周禮籥章中(音仲)春晝擊土鼓龡(音吹)豳詩以逆暑
中秋夜迎寒亦如之即謂此詩也(鄭氏曰土鼓以瓦為匡以)
(革為兩面可擊吹之者以籥為之聲七月言寒暑之事迎氣欹其類也迎暑以晝求諸陽迎寒)
(以夜求諸陰)王氏曰仰觀星日霜露之變俯察昆蟲
草木之化以知天時以授民事女服事乎内男
服事乎外上以誠愛下下以忠利上父父子子
夫夫婦婦養老而慈幼食力而助弱其祭祀也
時其燕饗也節此七月之義也(程子曰七月大意憂思深遠欲)
(成王知先公致王業之由民之勞力趨事艱難如此此詩多陳節物大要言歲序之遷人事當)
(及時耳○臨川王氏曰不作無益也預備乎田桑之事而已不貴異物也致美乎田器而已人)
(無遺力矣故事不足治也地無遺利矣故物不可勝用也女不淫而仁也又有禮焉士不惰而)
(武也又有義焉非道之以政齊之以刑所能致也風化而已○問豳詩本風而周禮籥章氏祈)
(年於田祖則吹豳雅蜡祭息老物則吹豳頌不知就豳詩觀之其孰為雅孰為頌朱子曰先儒)
(因此說而謂風中自有雅自有頌雖程子亦謂然似都壊了詩之六義然有三說一說謂豳之)
(詩吹之其調可以為風可為雅可為頌一說謂楚茨大田甫田是豳之雅噫嘻載芟豐年諸篇)
(是豳之頌謂其言田之事如七月也如王介甫則謂豳之詩自有雅頌今皆亡矣數說皆通恐)
(其或然未最必也○華谷嚴氏曰七月之詩一言以蔽之曰豫而已凡感節物之變而脩人事)
(之備皆豫為之謀也○慶源輔氏曰此詩前三章皆以暑退將寒為言故以七月流火一句為)
(始至四章則以四月秀葽純陽之月為始五章則以五月斯螽動股為始六章則以六月食鬱)
(及薁為始而迄乎九月叔苴七章則遂以九月築場圃為始而繼以十月納禾稼八章則以十)
(二月正月二月為始而終於九月十月周正之歲終焉其所舉時月雖若參差不齊而細觀之)
(則亦有次序如此○西小真氏曰農者衣食之本唯其關生民之大命是以服天下之至勞今)
(以此詩考之是其心無一念不在乎農也一歲之間無一日不專乎農也一家之内無一人不)
(力乎農也近世張栻入侍經筵言周公之告成王見於詩有如七月見於書有如無逸欲其知)
(稼穡之艱難與小人之依帝王所傳心法之要端在於此其論最為懇至)
鴟鴞鴟鴞既取我子(又叶入聲)無毁我室(又叶上聲)恩斯勤斯鬻
(由六反)子之閔(叶眉貧反)斯
比也為鳥言以自比也鴟鴞鵂鶹(音休畱)惡鳥攫(俱縳反爪)
(持也)鳥子而食者也(藍田呂氏曰惡聲之鷙鳥也有鴞萃止翩彼飛鴞為梟為鴟蓋鴞之)
(類也)室鳥自名其巢也恩情愛也勤篤厚也鬻養閔憂
也○武王克商使弟管叔鮮蔡叔度監於紂子武庚
之國武王崩成王立周公相之而二叔以武庚叛且
流言於國曰周公將不利於孺子(潘子善問周公使管叔監殷豈非以)
(愛兄之心勝故不敢疑之耶朱子曰若說不敢疑則已是有可疑者也蓋周公以管叔是吾之兄事同一)
(體今既克商使之監殷又何疑焉非是不敢疑乃是即無可疑之事也不知他是差異周公為之奈何哉)
(董叔重因問孟子所謂周公之過不亦宜乎者正謂此也曰然)故周公東征二年乃
得管叔武庚而誅之而成王猶未知周公之意也公
乃作此詩以貽王託為鳥之愛巢者呼鴟鴞而謂之
曰鴟鴞鴟鴞爾既取我之子矣無更毁我之室也以
我情愛之心篤厚之意鬻養此子誠可憐憫今既取
之其毒甚矣况又毁我室乎以比武庚既敗管蔡不
可更毁我王室也(廬陵彭氏曰鴟鴞以比武庚子以比羣叔室以比王室○或問既取)
(我子無毁我室觧者以為武庚既敗管蔡不可復亂王室畢竟是當初管蔡挟武庚為亂朱子曰詩人之)
(言只得如此不成歸怨管蔡○安成劉氏曰此詩歸罪於武庚而於三叔則有閔惜之意蓋為親者諱也)
(如書之大誥亦然此皆兄弟之情見於立言之際然而公義則不可掩故史臣於書既曰管蔡及其羣弟)
(流言于國又曰周公位冡宰羣叔流言乃皆以公義直書之者也)
○迨天之未隂雨徹彼桑土(音杜徒古反)綢(直畱反)繆(莫侯反)牖
戸(後五反)今女(音汝)下民或敢侮予(叶演女反)
比也迨及徹取也桑土桑根也(釋文曰韓詩作杜方言云東齊謂根曰杜)
綢繆纏綿也牖巢之通氣處戸其出入處也○亦為
鳥言我及天未陰雨之時而往取桑根以纏綿巢之
隙穴使之堅固以備陰雨之患則此下土之民誰敢
有侮予者亦以比已深愛王室而預防其患難之意
故孔子贊之曰為此詩者其知道乎能治其國家誰
敢侮之(南軒張氏曰鳥於天未陰雨而徹桑土葺牖戸是猶於國家安泰之日而經理備預者也)
(蓋消息盈虚之相盪安危治亂之相承理之常然非知幾者孰能審徵於未形而禦變於將来哉○慶源)
(輔氏曰言已之深愛王室先事為備以防祸亂之来疑當時流言必以為周公平日勤勞皆是自為已謀)
(故今攝政而欲不利於孺子耳故周公言此以曉成王也)
○予手拮(音吉)据(音居)予所捋(力活反)荼予所蓄租(子胡反)予口
卒瘏(音徒)曰予未有室家(叶古胡反)
比也拮据手口共作之貌捋取也荼萑(音九)苕(音迢)可藉
巢者也(孔氏曰薍為萑萑苕謂薍之秀穗也薍頑去聲)蓄積租聚也卒盡瘏
病也(慶源輔氏曰拮据手口共作之貌捋荼蓄租則其所作之事也先言手之拮据終言口之卒瘏)
(亦言之法也)室家巢也○亦為鳥言作巢之始所以拮据
以捋荼蓄租勞苦而至於盡病者(華谷嚴氏曰手拮据而捋荼蓄租而)
(口卒瘏交錯言之也)以巢之未成也以比已之前日所以勤勞
如此者以王室之新造而未集故也
○予羽譙譙(在消反)予尾翛翛(素彫反)予室翹翹(祈消反)風雨
所漂(匹遙反)搖予維音嘵嘵(呼堯反)
比也譙譙殺(色界反)也翛翛敝也翹翹危也嘵嘵急也
○亦為鳥言羽殺尾敝以成其室而未定也風雨又
從而漂搖之則我之哀鳴安得而不急哉以比已既
勞悴王室又未安而多難乘之則其作詩以喻王亦
不得而不汲汲也(慶源輔氏曰此詩固是周公赤心血誠然流言自以周公為已謀而)
(周公自以王室為已之室家無所避也此又可見其正大之情○程子曰此公之詩所以詞哀而意切也)
(○安成劉氏曰上章及此周公自比其勤勞如此者蓋公以貴戚大臣宗社安危係於其身者非一日矣)
(成王既惑於流言則夫自言其勞而不為誇謂王室為予室而不為嫌良以嘵嘵之音出於忠愛之情所)
(不能已也然而成王之信其勤勞王家猶有待於他日雷風之變又以見讒說之易以入人忠言之難於)
(見信而惜成王之見不明且速也)
鴟鴞四章章五句
事見書金縢篇(金縢曰管叔及其羣弟流言於國曰公將不利於孺子周公乃)
(告二公曰我之弗辟我無以告我先王周公居東二年則罪人斯得于後公乃為詩以貽王名)
(之曰鴟鴞王亦未敢誚公蔡氏傳曰流言無根之言也商人兄弟爭立者多周公攝政商人固)
(已疑之又管叔於周公為兄尤所覬覦故武庚管蔡流言於國以危懼成王而動摇周公也辟)
(讀為避鄭氏詩傳曰周公辟居東都是也周公言我不避則於義有所不盡無以告先王於地)
(下也居東居國之東也鄭氏謂辟居東都未知何據孔氏以居東為東征非也方流言之起成)
(王未知罪人為誰二年之後王始知罪人之為管蔡斯得者遲之之詞也誚譲也按東山詩言)
(自我不見于今三年則居東之非東征明矣蓋周公居東二年成王因風雷之變既親迎以歸)
(三叔懷流言之罪遂脅武庚以叛成王命周公征之其東征往返首尾又自三年也○朱子曰)
(弗辟之說只從鄭氏為是向董叔重得書亦辨此一時信筆答之謂當從古注說後來思之不)
(然三叔方流言周公處骨肉之間豈應以片言半語遽然興師以征之聖人興師大不如此又)
(成王方疑周公周公固不應不請而自誅之若請之於王亦未必見從雖曰聖人之心公平正)
(大區區嫌疑似不必避但舜避堯之子禹避舜之子自是合如此若居堯之宮逼堯之子即為)
(簒矣或謂周公居東不幸成王終不悟不知周公又如何處愚謂公亦惟盡其忠誠而已矣問)
(鴟鴞詩其詞艱苦深奥不知當時成王如何便理會得曰當時事變在眼前故讀其詩者便知)
(其用意所在自今讀之既不及見當時事所以謂其詩難曉然成王雖得此詩亦只是未敢誚)
(公其心未必能遂無疑及至雷風之變啟金縢之書後方始釋然開悟○安成劉氏曰集傳以)
(為公遭流言即東征二年而誅管叔武庚其後乃作此詩成王得詩又感風雷之變迎公以歸)
(公乃作東山之詩此蓋用孔氏書注弗辟之說後來既與九峰辨其不然以為當從鄭氏而於)
(詩傳則未及追改耳蓋流言之興而公弗辟居以待成王之察則其心雖無私而義有未盡故)
(曰我無以告我先王是以避居二年之後成王既知流言之罪人而疑慮未釋乃作鴟鴞以喻)
(之觀其告鴟鴞以無毁我室可見其詩作於武庚未誅之先自雷風之變而周公既歸乃承王)
(命作大誥東征一書之中首言王苦曰繼以屢言王曰又言冲人又曰寧考皆自成王而言可)
(見公之東征王實命之當在王旣感悟而迎公以歸之後也)
我徂東山慆慆(吐刀反)不歸(無韻未詳)我來自東零雨其濛我
東曰歸我心西悲制彼裳衣勿士行(戸郎反)枚(叶謨悲反)蜎蜎
(烏玄反)者蠋(音蜀)烝在桑野(叶上與反)敦(都廻反)彼獨宿亦在車下
(叶後五反)
賦也東山所征之地也(三山李氏曰周在豐鎬管蔡三監叛其地在王室之東周)
(公征之自西而東故謂之東征)慆慆言久也(永嘉陳氏曰慆慢也有流而不止之意)零
落也濛雨貌裳衣平居之服也勿士行枚未詳其義
鄭氏曰士事也行陣也枚如箸(遲據反)銜之有繣(音壞又音)
(畫徽也)結頂中以止語也(鄭氏曰軍決止語為相疑惑)蜎蜎動貌蠋
桑蟲如蠶者也烝發語辭敦獨處不移之貌此則興
也○成王旣得鴟鴞之詩又感雷風之變始悟而迎
周公於是周公東征已三年矣旣歸因作此詩以勞
歸士(鄭氏曰管蔡流言周公避居東都成王既得金縢之書親迎周公公攝政三監叛公乃東征之)
(三年而後歸)蓋為之述其意而言曰我之東征既久而歸
途又有遇雨之勞(董氏曰我徂東山記其地也慆慆不歸記其久也我來自東記其還)
(也零雨其濛記其時也○華陽范氏曰人之情憚往而樂歸於其歸猶閔其遇两則其往可知矣)因
追言其在東而言歸之時心已西嚮而悲於是制其
平居之服而以為自今可以勿為行陳銜枚之事矣
(東萊吕氏曰此亦歸士之情也所謂序其情而閔其勞也)及其在塗則又覩物起
興而自歎曰彼蜎蜎者躅則在彼桑野矣此敦然而
獨宿者則亦在此車下矣(臨川王氏曰古用車戰則將卒有所蔽倚止則為營)
(衛與塹柵無以異兵械衣服皆可以載其中)
○我徂東山慆慆不歸我來自東零雨其濛果臝(力果反)
之實亦施(羊䜴反)于宇伊威在室蠨(音蕭)蛸(所交反)在戸(後五反)
町(他頂反)疃(他短反)鹿場熠(以執反)燿(以照反)宵行(叶戶郎反)不可畏
(叶於非反)也伊可懷(叶胡威反)也
賦也果臝栝(音栝)樓也(本草曰栝樓實名黃瓜生苖引藤蔓實在花下大如拳九月熟)
(○孔氏曰一名天瓜葉如瓜葉形兩兩相値蔓延青黑色六月華七月實如瓜瓣)施延也蔓
生延施于宇下也伊威鼠婦也室不埽則有之(長樂劉氏)
(曰伊威壁落間小蟲也無人埽則出行于室○本草曰鼠婦一名負蟠多在下溼處及土坑中常惹著鼠)
(背故名鼠負今誤作婦字所謂溼生蟲也多足其色如蚓皆有横文○孔氏曰一名委黍在壁根下甕底)
(木中生似白魚)蠨蛸小蜘蛛也戸無人出入則結網當之(陸氏)
(曰蠨蛸名長踦小如蜘蛛而足長喜結網當戶人觸之則仲前後足如草使人不疑為蟲故名長踦音欺)
(○孔氏曰小蜘蛛長脚者俗呼為蟢子)町疃舍傍隙地也(程子曰廬傍畦壠○爾雅)
(曰町畦林畽之中也)無人焉故鹿以為場也熠燿眀不定貌宵
行蟲名如蠶夜行㗋下有光如螢(濮氏曰舊說以熠燿即螢以宵行為)
(夜飛與下章熠燿其羽相戾當知宵行乃蟲名)○章首四句言其往來之勞
在外之久故每章重言見其感念之深遂言已東征
而室廬荒廢至於如此亦可畏矣然豈可畏而不歸
哉亦可懷思而已此則述其歸未至而思家之情也
(程子曰丁夫于役田事廢而室廬荒果臝以下是也在彼思念其如此也○華谷嚴氏曰别家於久住之)
(處猶或相忘至於歸心已動行而未至則思家之情最切故叙其在途之情以慰勞之)
○我徂東山慆慆不歸我來自東零雨其濛鸛(古玩反)鳴
于垤(田節反叶地一反)婦嘆于室洒埽穹窒我征聿至(叶入聲)有
敦(都廻反)瓜苦蒸在栗薪自我不見于今三年(叶尼因反)
賦也鸛水鳥似鶴者也(陸氏曰似鶴而大長頸赤喙白身黑尾翅○本草注曰頭)
(無丹項無烏帶身似鶴不善唳但以喙相擊而鳴亦有二種白鸛烏鸛)垤蟻塜也(孔氏曰蟻)
(輦土為塚以避溼)穹窒見七月○將隂雨則穴處者先知故
蟻出垤而鸛就食之遂鳴于其上也(埤雅曰鸛知天將雨俯嗚則隂)
(仰鳴則晴○詩攷曰巢處知風穴處知雨○孔氏曰將隂雨水泉上潤故螘避溼而上塜鸛是好水之鳥)
(知天將雨故長鳴而喜也)行者之妻亦思其夫之勞苦而歎息於
家(鄭氏曰行者於陰雨尤苦婦念之則歎於室也)於是洒埽穹室以待其歸
而其夫之行忽已至矣因見苦瓜繫於栗薪之上而
曰自我之不見此亦已三年矣栗周土所宜木與苦
瓜皆微物也見之而喜則其行久而感深可知矣
○我徂東山慆慆不歸我來自東零雨其濛倉庚于飛
熠燿其羽之子于歸皇駁(邦角反)其馬(叶滿補反)親結其縭(叶離)
(羅二音)九十其儀(叶宜俄二音)其新孔嘉(叶居宜居何二反)其舊如之
何(叶奚何二音)
賦而興也倉庚飛昏姻時也熠燿鮮眀也(安成劉氏曰上章熠)
(燿言宵行蟲之光故以為明不定貌此章言倉庚之羽故以為鮮明集傳随文解義類如此)黃白
曰皇(孔氏曰謂馬色有黃處有白處)駵(音留)白曰駁(孔氏曰謂馬色有駵處有白處駵赤)
(色也)縭婦人之褘(音暉)也母戒女而為之施衿(欽去聲)結帨
也(爾雅孫炎注褘帨巾也郭璞注衿衣小帶也○孔氏曰昏禮言結悦此言結縭則縭當是帨)九
其儀十其儀言其儀之多也○賦時物以起興而言
東征之歸士未有室家者及時而昏姻既甚美矣其
舊有室家者相見而喜當如何耶(程子曰言歸而及時成昏姻之禮人)
(情之所樂也)
東山四章章十二句
序曰一章言其完也二章言其思也三章言其
室家之望女也四章樂男女之得及時也君子
之於人序其情而閔其勞所以說也說以使民
民忘其死其惟東山乎愚謂完謂全師而歸無
死傷之苦思謂未至而思有愴惶之懷至於室
家望女男女及時亦皆其心之所願而不敢言
者上之人乃先其未發而歌詠以勞苦之則其
歡欣感激之情為如何哉蓋古之勞詩皆如此
其上下之際情志交孚雖家人父子之相語無
以過之此其所以維持鞏固數十百年而無一
旦土崩之患也(三山李氏曰此詩所以勞歸士也而得述其懷思之情蓋載其)
(情於詩是其情周公知之矣知其情所以勞之也○朱子曰周公是王室至親諸矦連衡背叛)
(當國大臣豈有坐視不救之理帥師征之乃是正義周公之志非為身謀也為先王謀也非為)
(先王謀也以身任天下之重也又曰東山詩曲盡人情方其盛時則作之於上東山是也及其)
(衰世則作之於下伯兮是也○慶源輔氏曰周公之詩七月述后稷公劉衣食斯民之事以告)
(成王見君人之道也鴟鴞述已之勤勞以悟成王見為臣之義也東山述歸士之意以慰勞之)
(見用民之宜也三詩誠足以為萬世法非周公其孰能為之○安成劉氏曰古之勞詩如四牡)
(采薇出車杕杜等篇皆所以交通上下之情而為固結人心之本也○或曰以周公而誅武庚)
(猶以千鈞之重而壓乎鳥卵之上蔑不破矣而奚俟乎三年之久也豐城朱氏曰文武深仁厚)
(澤其浸漬於西土者雖深而漸濡於殷邦者猶淺其頑民染於商辛之舊習未盡變其賢士懷)
(於先王之遺澤者未盡冺一旦改商而為周其眷眷思念之意固未遽釋然也况又孟之以管)
(蔡之流言在我者有釁之可乘乎故周公之東征也衮衣繡裳舒徐容與於東山之下諄諄乎)
(友邦之訓誨懇懇乎讐民之戒飭使人心曉然知逆之不可以犯順邪之不可以干正則自然)
(有以剪其羽翼而披其枝葉將不必斧鉞干戚之用而罪人斯得矣則周公之於庶殷非以力)
(勝之也以德化之也惟其以德服人也故軍士之從公而東者雖有别離之苦而無死亡之患)
(則周公此舉可調仁之至而義之盡矣)
既破我斧又缺我斨(七羊反)周公東征四國是皇哀我人
斯亦孔之將
賦也隋(駝妥二音)銎(音芎)曰斧方銎曰斨征伐之用也四國
四方之國也皇匡也(董氏曰齊詩作四國是匡賈公彦引以為据)將大也
○從軍之士以前篇周公勞已之勤故言此以答其
意(慶源輔氏曰東山之詩周公能得歸士之心也破斧之詩歸士能得周公之心也所謂上下交而其)
(志同者也)曰東征之役既破我斧而缺我斨其勞甚矣然
周公之為此舉蓋將使四方莫敢不一於正而後已
其哀我人也豈不大哉然則雖有破斧缺斨之勞而
義有所不得辭矣(朱子曰聖人之心詩人真是形容得出這是答東山之詩古人苟利)
(國家雖殺身為之而不辭今人箇箇計較利害看他四國如何不安也得不寧也得只是護我斨斧莫得)
(缺壊了此詩說出極分明毛氏註却云四國是管蔡商奄詩裏多少處說四國如正是四國之類猶言四)
(海他却不照這例是恁地說又曰須看那周公東征四國是皇見得周公用心始得這箇却是箇好話頭)
夫管蔡流言以謗周公而公以六軍之衆往而征之
使其心一有出於自私而不在於天下則撫之雖勤
勞之雖至而從役之士豈能不怨也哉今觀此詩固
足以見周公之心大公至正天下信其無有一毫自
愛之私抑又以見當是之時雖被堅執銳之人亦皆
能以周公之心為心而不自為一身一家之計蓋亦
莫非聖人之徒也學者於此熟玩而有得焉則其心
正大而天地之情真可見矣(陳安卿問何以謂被堅執銳皆聖人之徒朱子)
(曰不是聖人之徒便是盜賊之徒此說大槩是如此不必惩粘皮帶骨看不成聖人之徒便是聖人且如)
(孳孳為善是舜之徒然孳孳為善亦有多少淺深對曰只是疑被堅執銳是麤人曰有麤底聖人之徒亦)
(有讀詩說義理底是盗賊之徒又曰此詩大有好理會處安卿適來只說那一句没緊要底對曰此詩見)
(得周公之心分明天地正大之情只被那一句碍了曰只泥那一句便未見得他意味○勉齋黃氏曰詩)
(人洞見聖人之情以為破斧缺斨者蓋欲誅管蔡而正四國也集傳曰學者於此熟玩而有得焉則其心)
(正大而天地之情直可見矣令人須是存得箇正大之心不然則是邪小底人焉得謂之大丈夫)
○既破我斧又缺我錡(巨宜反叶巨何反)周公東征四國是吪
(五戈反)哀我人斯亦孔之嘉(叶居何反)
賦也錡鑿屬吪化嘉善也
○既破我斧又缺我銶(音求)周公東征四國是遒(在羞反)哀
我人斯亦孔之休
賦也銶木屬(釋文曰今之獨頭斧)遒斂而固之也休美也
破斧三章章六句
范氏曰象日以殺舜為事舜為天子也則封之
管蔡啟商以叛周公之為相也則誅之迹雖不
同其道則一也蓋象之禍及於舜而已故舜封
之管蔡流言將危周公以間王室得罪於天下
故周公誅之非周公誅之天下之所當誅也周
公豈得而私之哉(廣平游氏曰象之志不過富貴而已故舜得以是而全之)
(周公愛兄宜無不盡者管叔之事聖人之不幸也封之誅之此天理人倫之至其用心一也○)
(慶源輔氏曰舜與周公皆處聖人之不幸使其易地而處則皆然也此乃是以天理處人倫之)
(極至處○北溪陳氏曰周公誅管蔡自公義言之其心固正大直截自私恩言之則其情終有)
(不自滿處所以孟子謂周公之過不亦宜乎○李堯卿問是時可調護莫殺否朱子曰他已叛)
(只得殺如何調護得蔡叔霍叔性較慢罪較輕所以只囚于郭鄰降于庶人○豐城朱氏曰戮)
(一人而天下服則向之不正者復反于正矣蓋其匡四國即所以哀我人匡四國者以其功言)
(也哀我人者以其心言也惟其心即天地生物之心故其功即天地成物之功也是詩雖作於)
(軍士然亦可謂知聖人者矣)
伐柯如何匪斧不克取(七喻反)妻如何匪媒不得
比也柯斧柄也(周禮考工記曰柯長三尺博三寸厚一寸有半五分其長以其一為之首)
克能也媒通二姓之言者也○周公居東之時東人
言此以比平日欲見周公之難
○伐柯伐柯其則不遠我遘(古豆反)之子籩豆有踐(踐淺反)
比也則法也我東人自我也之子指其妻而言也籩
竹豆也豆木豆也(濮氏曰籩豆禮噐形制相類竹曰籩以薦果物木曰豆以薦爼醢其)
(實容四升故量云容四升曰豆)踐行列之貌○言伐柯而有斧則不
過即此舊斧之柯而得其新柯之法(朱子曰言執柯伐木以為柯者)
(彼柯長短之法在此柯耳)娶妻而有媒則亦不過即此見之而成
其同牢之禮矣(安成劉氏曰昏禮用特豚夫婦各一胖合升于鼎爼所謂同牢而食也然)
(其禮有醯醬二豆葅醢四豆無設籩之文讀者不以辭害意可也)東人言此以比令
日得見周公之易深喜之之詞也
伐柯二章章四句
九罭(于逼反)之魚鱒(才損反)魴(音房)我遘之子衮(古本反)衣繡裳
興也九罭九囊之網也(爾雅曰緵罟謂之九罭魚網也孫炎云謂魚之所入有九)
(囊郭璞云緵今之百囊網也)鱒似鯶(渾上聲)而鱗細眼赤(埤雅曰鱒魚圓魴魚)
(方鱒好獨竹制字從尊殆以此也○爾雅翼曰鱒魚目中赤色一道横貫瞳魚之美者)魴已見
上(安成劉氏曰見汝墳)皆魚之美者也我東人自我也之子指
周公也衮衣裳九章一曰龍二曰山三曰華蟲雉也
四曰火五曰宗彝虎蜼(壘佑胃三音)也皆繢(音潰)於衣六曰
藻七曰粉米八曰黼九曰黻皆繡於裳(九峯蔡氏曰龍取其變也)
(山取其鎮也華蟲取其文也火取其明也宗彝取其孝也藻水草取其潔也粉米白米取其飬也黼若斧)
(形取其斷也黻兩已相戾取其辨也)天子之龍一升一降上公但有降
龍以龍首卷(音袞)然故謂之袞也○此亦周公居東之
時東人喜得見之而言九罭之網則有鱒魴之魚矣
我遘之子則見其衮衣繡裳之服矣
○鴻飛遵渚公歸無所於女(音汝)信處
興也遵循也渚小洲也女東人自相女也再宿曰信
○東人聞成王將迎周公又自相謂而言鴻飛則遵
渚矣公歸豈無所乎令特於女信處而已(朱子曰此章飛歸是)
(是句腰亦用韻詩中亦有此體)
○鴻飛遵陸公歸不復於女信宿
興也高平曰陸不復言將畱相王室而不復來東也
○是以有袞衣兮無以我公歸弓無使我心悲兮
賦也承上二章言周公信處信宿於此是以東方有
此服衮衣之人又願其且畱於此無遽迎公以歸歸
則將不復來而使我心悲也(豐城朱氏曰畱公者東人之私情而迎公者天)
(下之公論一人之私情不足以勝天下之公論此東人所以拳拳於公雖欲挽而留之而卒不可得也)
九罭四章一章四句三章章三句(朱子曰此詩分明是東人願其)
(來故致願留之意公歸豈無所於汝但寓信處耳公歸將不復來於汝但寓信宿耳是以有衮)
(衣兮是以兩字而令都不說蓋本謂緣公暫至於此是以此間有被衮衣之人其為東人願畱)
(之詩豈不甚明白正緣序有刺朝廷不知之句故後之說詩者悉委曲附會之費多少辭語到)
(底鶻突某嘗謂去後千百年須有人知此意自看來直是盡得聖人之心○安成劉氏曰周官)
(司服云凡兵事韋弁服蓋用赤色皮為弁與衣而素裳白舄令東人所見者乃公之冕服則此)
(詩其作於周公避居之日成王將迎公歸之際乎)
狼跋(蒲末反)其胡載疐(丁四反)其尾公孫(音遜)碩膚赤舄(音昔)几
几
興也跋躐也胡頷下懸肉也載則疐跲(鍼入聲)也(說文日跲)
(躓也○孔氏曰跋前行曰躐跲郤頓曰疐)老狼有胡進而躐其胡則退而
跲其尾公周公也孫讓碩大膚美也赤舄冕服之舄
也(鄭氏曰舄有三等赤舄為上冕服之舄詩云王錫韓侯玄衮赤舄則諸侯與王同複下曰舄襌下曰)
(屨襌音丹○廬陵李氏曰天子諸侯冕服用舄他服用屨)几几安重貌(鄭氏曰几人所憑以)
(為安故几几安也)○周公雖遭疑謗然所以處之不失其常
故詩人美之言狼跋其胡則疐其尾矣公遭流言之
變而其安肆自得乃如此蓋其道隆德盛而安土樂
天有不足言者所以遭大變而不失其常也(朱子曰此興是)
(反說亦有些意義略似程子說但程子說得深如云狼性貪之類○程子曰周公至公無私進退以道無)
(利欲之蔽故雖危疑之地安於舒泰赤舄几几然安也○華谷嚴氏曰凡人處利害之變則舉止不安其)
(常懼者或至於喪屨喜者或至於折屐詩人以赤舄几几見周公之聖其善觀聖人矣)夫公之
被毁以管蔡之流言也而詩人以為此非四國之所
為乃公自譲其大美而不居耳蓋不使讒邪之口得
以加乎公之忠聖此可見其愛公之深敬公之至而
其立言亦有法矣(間集傳謂詩人以為非四國所為乃公自譲其美看來詩之意也回)
(護委曲却大傷巧朱子曰自是作詩之體當如此詩人只得如此說如春秋公孫于齊不成說昭公出奔)
(聖人也只得如此說自是體當如此魯昭公分明是為季氏所逐春秋却書孫齊如其自出云耳○安成)
(劉氏曰集傳所謂四國蓋指管蔡商奄與破斧詩所言四國又不同也)
○狼疐其尾載跋其胡公孫碩膚德音不瑕(叶洪孤反)
興也德音猶令聞也瑕疵病也(孔氏曰瑕者玉病疵亦玉病)○程
子曰周公之處已也夔夔然存恭畏之心其存誠也
蕩蕩然無顧慮之意所以不失其聖而德音不瑕也
狼跋二章章四句
范氏曰神龍或潛或飛能大能小其變化不測
然得而畜之若犬羊然有欲故也唯其可以畜
之是以亦得醢而食之凡有欲之類莫不可制
焉唯聖人無欲故天地萬物不能易也富貴貧
賤死生如寒暑晝夜相代乎前吾豈有二其心
乎哉亦順受之而已矣舜受堯之天下不以為
泰孔子阨於陳蔡而不以為戚周公遠則四國
流言近則王不知而赤舄几几德音不瑕其致
一也(龜山楊氏曰狼跋之詩云公孫碩膚赤舄几几周公之遇謗何其安閑而不廹也學)
(詩者不在語言文字當想其氣味則詩之意得矣○慶源輔氏曰狼跋之詩首章朱子之說足)
(以盡作詩者之情末章程子之說足以盡周公之德篇末范氏之說足以盡聖賢處窮通之道)
(自有詩以來無人說得到此○豐城朱氏曰聖人之周於德其進退從容無所往而不宜蓋臨)
(大難而不懼處大變而不憂斷大事而不疑非道隆德盛者固不足以語此非常人之所能及)
(也)
豳國七篇二十七章二百三句
程元問於文中子曰敢問豳風何風也曰變
風也元曰周公之際亦有變風乎曰君臣相
誚其能正乎成王終疑周公則風遂變矣非
周公至誠其孰卒能正之哉元曰居變風之
末何也曰夷王以下變風不復正矣夫子蓋
傷之也故終之以豳風言變之可正也唯周
公能之故係之以正變而克正危而克扶始
終不失其本其唯周公乎係之豳遠矣哉(華陽)
(范氏曰邠居風雅之間何也風之所為終而雅之所為始也變風終於曺思明王賢相之)
(不可得於是次之以邠反之於周公而後至於鹿鳴言周之所以盛者由周公也)○
籥章龡豳詩以逆暑迎寒已見於七月之篇
矣(鄭氏曰邠詩邠風七月也)又曰祈年于田祖則龡豳雅
以樂田畯(鄭氏曰祈年祈豐年也田祖始毗田者謂神農也田畯古之先教田)
(者)祭蜡(音乍)則龡邠頌以息老物(鄭氏曰蜡歲十二月而合)
(聚萬物索饗之也蜡之祭也主先壽而祭司嗇也萬物助天成歲事至此為其老而勞乃)
(祀而老息之)則考之於詩未見其篇章之所在故
鄭氏三分七月之詩以當之其道情思者為
風正禮節者為雅樂成功者為頌(安成劉氏曰鄭氏分)
(一章二章為風三章四章五章六章之半為雅又以六章之半七章八章為頌又於籥章)
(注分邠雅者以其言男女之正邠頌者以其言歲終人功之成)然一篇之詩
首尾相應乃剟(音輟)取其一節而偏用之恐無
此理故王氏不取而但謂本有是詩而亾之
其說近是或者又疑但以七月全篇随事而
變其音節或以為風或以為雅或以為頌則
於理為通而事亦可行(䨇峰饒氏曰雅有雅之音頌有頌之音風)
(有風之音故豳風亦曰邠雅亦曰邠頌蓋一詩而備三體也)知又不然則
雅頌之中凡為農事而作者皆可冠以豳號
其說具於大田良耜諸篇讀者擇焉可也
詩傳大全卷八
