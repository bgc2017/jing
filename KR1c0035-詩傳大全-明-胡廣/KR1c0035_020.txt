詩傳大全卷二十明胡廣等撰
魯頌四之四
魯少(去聲)皥之墟在禹貢徐州蒙羽之野成王以
封周公長(知丈反)子伯禽今襲慶東平府沂密海
等州即其地也(襲慶府今兗州府東平府今東平州海州今寧海州密州今高)
(密縣與沂州竝隸山東)成王以周公有大勲勞於天下故
賜伯禽以天子之禮樂魯於是乎有頌以為廟
樂其後又自作詩以美其君亦謂之頌(新安王氏曰魯)
(頌皆以美其君於宗廟無預其詩似用以燕樂此頌之變也○問頌是告於神明魯頌中如戎)
(狄是膺荆舒是懲僖公豈有是事朱子曰是頌禱之詞耳○華谷嚴氏曰魯頌頌之變也周之)
(衰也風變而雅頌亡頌聲之息前乎風雅之變矣越桓莊僖惠至襄而魯乃有頌是故雅變而)
(兦頌兦而變雅之兦甚於變頌之變甚於兦也)舊說皆以為伯禽十九
世孫僖公申之詩(孔氏曰從周公數之故為十九世)今無所考
獨閟宫一篇為僖公之詩無疑耳夫以其詩之
僭如此然夫子猶錄之者盖其體固列國之風
而所歌者乃當時之事則猶未純於天子之頌
(孔氏曰雖名為頌而體實國風非告神之歌又曰頌詠魯公功德纔如變風之美者耳○曺氏)
(曰今以其體觀之分章斷句實國風之流耳)若其所歌之事又皆有
先王禮樂教化之遺意焉則其文疑若猶可予
(與也)也况夫子魯人亦安得而削之哉然因其實
而著之而其是非得失自有不可揜者亦春秋
之法也(朱子曰著之於篇所以見其僭也春秋書郊禘大雩雉門兩觀猶是意也削之)
(則没其實矣盖其文予之而實則不予也○考索曰亦如存滛亂之詩使後世有見其非耳非)
(謂其言之當也)或曰魯之無風何也先儒以為時王褒
周公之後比於先代故廵守不陳其詩而其篇
第不列於大師之職是以宋魯無風其或然歟
(眉山蘇氏曰春秋之際大國皆有變風宋魯獨無風有頌鄭氏云宋王者之後魯聖人之後是)
(以天子廵守不陳其詩所以禮之也)或謂夫子有所諱而削之則
左氏所記當時列國大夫賦詩及吴季子觀周
樂皆無曰魯風者其說不得通矣
駉駉(古榮反)牡馬(叶蒲補反)在坰(古榮反)之野(叶上與反)薄言駉者(叶章)
(與反)有驈(尸橘反)有皇有驪(力知反)有黃以車彭彭(叶鋪郎反)思無
疆思馬斯臧
賦也駉駉腹幹(幹馬脅也)肥張貎邑外謂之郊郊外謂之
牧牧外謂之野野外謂之林林外謂之坰(鄭氏曰必牧於坰野)
(者避民居與良田也)驪馬白跨曰驈(孔氏曰驪黑色跨髀問也跨者所跨據之處)黃
白曰皇(孔氏曰黃而微白色雜名皇)純黑曰驪(孔氏曰檀弓云夏后氏尚黑戎事乘)
(驪故知純黑曰驪)黃騂曰黃(孔氏曰騂者赤色謂黃而微赤者也)彭彭盛貎思
無疆言其思之深廣無窮也臧善也○此詩言僖公
牧馬之盛由其立心之遠(慶源輔氏曰僖公當作魯侯前云唯閟宫一篇為僖)
(公之詩餘則無所考則不應於此定以為僖公也夫人立心既遠則所成必厚大凡富厚之事率非輕易)
(浮淺者之所能致)故美之曰思無疆則思馬斯臧矣衛文公
秉心塞淵而騋牝三千亦此意也(藍田吕氏曰僖公修政以誠心行之)
(故言思無疆思無期思無繹思無邪馬之所以臧才作徂者其效也與衛風秉心塞淵騋牝三千之意同)
(古之賢君誠心以行善政其效皆若此非獨牧馬而已○段氏曰苟思馬而馬善則凡其思慮之所及者)
(無不善矣○埤雅曰百里奚爵禄不入於心故飯牛而牛肥思無疆思馬斯臧殆此之謂也○安成劉氏)
(曰美文公之馬則言其騋而牝者有三千之衆美僖公之馬則言其駉而牡者有十六種之毛色盖各極)
(其盛而言皆以見其國之殷富也)
○駉駉牡馬在坰之野薄言駉者有騅(音隹)有駓(符悲反)有
騂有騏以車伾伾(符丕反)思無期思馬斯才(叶前西反)
賦也蒼白雜毛曰騅(孔氏曰雜毛是二色相間雜上云黃白曰皇黃騂曰黃止一毛)
(色之中自有淺深與此二色者異故不言雜毛也)黃白雜毛曰駓(孔氏曰今桃華馬也)
赤黃曰騂(孔氏曰周人尚赤而牲用騂是騂為純赤言赤黃者謂其赤而黃其色鮮明者上云)
(黃騂曰黃謂黃而微赤此云赤黃曰騂謂赤而微黃)青黑曰騏(孔氏曰青而微黑今之驄馬也)
伾伾有力也無期猶無疆也才材力也
○駉駉牡馬在坰之野薄言駉者有驒(徒河反)有駱有駵
(音留)有雒以車繹繹(叶弋灼反)思無斁(叶弋灼反)思馬斯作
賦也青驪驎(良忍良辰二反)曰驒色有深淺斑駁(北角反)如魚
鱗今之連錢驄也白馬黑鬛(力輒反)曰駱赤身黑鬛曰
駵(孔氏曰鬛馬騣駵為赤色若身鬛俱赤則騂馬故赤身黑鬛曰駵)黑身白鬛曰雒
(音洛)繹繹不絶貎斁厭也作奮起也
○駉駉牡馬在坰之野薄言駉者有駰(音因)有騢(音遐叶洪孤反)
有驔(音簟)有魚以車袪袪(起居反)思無邪(叶祥余反)思馬斯徂
賦也隂白雜毛曰駰隂淺黑色今泥騘也彤白雜毛
曰騢(孔氏曰彤赤也今赭黃馬也)豪骭(閑去聲)曰驔毫在骭而白也
(孔氏曰骭腳脛盖膝下之名)二目白曰魚似魚目也(孔氏曰爾雅云一目白瞷)
(二目白魚)袪袪彊健也徂行也孔子曰詩三百一言以蔽
之曰思無邪盖詩之言美惡不同或勸或懲皆有以
使人得其情性之正(朱子曰如正風雅頌等語可以起人善心如變風刺滛等詩可)
(以使人知戒懼人讀好底詩固是知勸若讀不好底詩便知得此心不可如此所以讀詩者便思無邪也)
(盖詩之功用如此又曰所謂得情性之正者情性是貼思字正是貼無邪字此乃做時文相似)然其
明白簡切通于上下未有若此言者故特稱之以為
可當三百篇之義以其要為不過乎此也學者誠能
深味其言而審於念慮之間必使無所思而不出於
正則日用云為莫非天理之流行矣(盧陵彭氏曰夫子教人學詩之)
(法思無邪一言乃學者之樞要也○安成劉氏曰詩之為教無非欲人得其情性之正然就詩經而指其)
(要以示人則唯思無邪之語既明白簡切而足明各詩之直指又通于上下而足該衆詩之全體比於其)
(他詩詞則多微婉而或不能明白簡切各言一事而或不能通于上下故夫子獨稱思無邪之一言以示)
(學詩者守約施博之道誠意正心之方也)蘇氏曰昔之為詩者未必知此
也孔子讀詩至此而有合於其心焉是以取之盖
章云爾
駉四章章八句
有駜(蒲必反)有駜駜彼乘(繩證反)黃夙夜在公在公明明(叶謨)
(郎反)振振鷺鷺于下(叶後五反)鼓咽咽(烏玄反)醉言舞于胥樂(音洛)
兮
興也駜馬肥強貎明明辨治也(廬陵歐陽氏曰明明修明其職也)振
振羣飛貎鷺鷺羽舞者所持或坐或伏如鷺之下也
咽與淵同鼓聲之深長也或曰鷺亦興也(毛氏曰鷺興潔白之)
(士也○廬陵歐陽氏曰取其修潔翔集有威儀也○鄭氏曰潔白之士羣集于朝君與之飲酒以鼔節之)
(咽咽然)胥相也醉而起舞以相樂也此燕飲而頌禱之
詞也(安成劉氏曰此為燕飲之詩唯卒章自今以始以下則頌禱之辭也)
○有駜有駜駜彼乘牡夙夜在公在公飲酒振振鷺鷺
于飛鼓咽咽醉言歸于胥樂兮
興也鷺于飛舞者振作鷺羽如飛也(曺氏曰上章醉言舞以樂成之)
(也此章醉言歸以禮節之也)
○有駜有駜駜彼乘駽(呼縣反)夙夜在公在公載燕自今
以始歲其有(叶羽已反)君子有榖詒孫子(叶奬里反)于胥樂兮
興也青驪曰駽今鐵驄也載則也有有年也榖善也
(曺氏曰君民如此治道得矣復何為哉若自此年榖常登子孫相承力於為善則無疆之休也)或曰
禄也詒遺(去聲)也(眉山蘇氏曰願其君富且有後也)頌禱之詞也
有駜三章章九句(慶源輔氏曰駜彼乘黃恐是指來燕者所乘之馬故因以起興)
(在公明明所謂精白一心以承休德也自今以始歲其有為庶民之慮切矣君子有榖詒孫子)
(為後世之盧深矣此可為善頌善禱矣)
思樂(音洛)泮(暜半反)水薄采其芹(其斤反)魯侯戾止言觀其旂
(叶其斤反)其旂笩笩(蒲害反)鸞聲噦噦(呼會反)無小無大從公于
邁
賦其事以起興也思發語辭也泮水泮宫之水也諸
侯之學鄉射之宫謂之泮宫其東西南方有水形如
半璧以其半於辟廱故曰泮水而宫亦以名也(毛氏曰天)
(子辟廱諸侯泮宫○鄭氏曰辟廱者築土壅水之外圓如璧四方來觀者均也泮之言半也泮水者盖東)
(西門以南通水北無也)芹水菜也(木草曰水靳一名水英可作葅味甘)戾至也笩
笩飛揚也噦噦和也(三山李氏曰無小無大從公于邁國人無長幼皆從公而往以)
(見國人從僖公之樂也又曰如漢明帝問辟廱冠帶縉紳之人圜撟門而觀聽者盖億萬計)此飲
於泮宫而頌禱之詞也(安成劉氏曰首章本其始而言魯侯與其衆至泮宫也三)
(章以後然後言飲酒頌禱之事)
○思樂泮水薄采其藻魯侯戾止其馬蹻蹻(居表反)其馬
蹻蹻其音昭昭(叶之繞反)載色載笑匪怒伊教
賦其事以起興也蹻蹻盛貎色和顔色也(慶源輔氏曰其音昭)
(昭集傳遺此一句解鄭氏謂僖公之德音者是也故下面說載色載笑匪怒伊教以見善於教人載色載)
(笑王氏以為洪範所謂而康而色者亦是也○黃氏曰魯人非樂乎泮水也樂乎僖公之賢而人才所頼)
(以長育成就也芹藻微物也而樂之有餘所樂者在僖公而寓於芹藻也樂心一生則烏可已觀其旂則)
(樂其笩笩聞其鸞則樂其噦噦見其馬則樂其蹻蹻人之樂之也如此僖公何以得此於魯人哉載色載)
(笑即之也温匪怒伊教循循善誘僖公之育才可見矣○安成劉氏曰二章言魯侯至泮而和其笑語也)
○思樂泮水薄采其茆(叶謨九反)魯侯戾止在泮飲酒既飲
旨酒永錫難老(叶魯吼反)順彼長道(叶徒吼反)屈此羣醜
賦其事以起興也茆鳬葵也葉大如手赤圓而滑江
南人謂之蓴菜者也(本草注曰蓴菜三四月後通名絲蓴味甜體軟霜降以後名瑰)
(蓴味苦體澀)長道猶大道屈服醜衆也(廬陵彭氏曰唯難老則可以順長道)
(而服羣衆也○臨川王氏曰順從君子之長道而屈服此魯國之羣衆也)此章以下皆頌
禱之詞也(慶源輔氏曰首祈其夀考次祈其功業亦可謂善頌善禱矣羣醜雖言羣衆便已含)
(淮夷在其中○安成劉氏曰三章頌魯侯享夀考而盡君道也)
○穆穆魯侯敬明其德敬慎威儀維民之則允文允武
昭假(音格)烈祖靡有不孝自求伊祜(候五反)
賦也昭明也假與格同烈祖周公魯公也(三山李氏曰内能慎)
(其明德外能慎其威儀表裏盡善此民所以則之也○曺氏曰載色載笑匪怒伊教所謂允文也順彼長)
(道屈此羣醜所謂允武也○慶源輔氏曰此章則專頌魯侯之德以為能盡孝道以自求多福威儀者君)
(德之符文武者君德之備也○安成劉氏曰四章頌公之化其民孝其祖以享福禄也)
○明明魯侯克明其德既作泮宫淮夷攸服(叶蒲北反)矯矯
虎臣在泮獻馘(古獲反叶况壁反)淑問如臯陶(叶夷周反)在泮獻囚
賦也矯矯武貌馘所格者之左耳也淑善也問訊囚
也囚所虜獲者(孔氏曰馘臨陣格殺之而取其耳也所馘者是不服之人須武臣之力殺)
(取其耳故武臣如虎者獻之所囚者服罪之人察獄之吏受其詞而斷其罪故善聽訟如臯陶者獻之)
盖古者出兵受成於學(禮記王制注曰定兵謀也)及其反也釋奠
於學而以訊馘告(王制注曰釋菜奠幣禮先師也訊馘所生獲斷耳者○安成劉氏曰)
(司馬公曰受成獻馘莫不在學所以然者欲其先禮義而後勇力也君子有勇而無義為亂小人有勇而)
(無義為盜若專訓之以勇力而不使之知禮義奚所不為矣)故詩人因魯侯在泮
而願其有是功也(三山李氏曰古者建學養才在此飲洒在此受成在此獻功在此則)
(學校之制不為徒設有補於風化多矣○慶源輔氏曰序以為修泮宫者正以此章既作泮宫一句生義)
(將以作為創造則又恐魯不應舊來無學故遂以為修耳殊不知此乃魯侯與羣臣燕飲泮宫之詩而詩)
(人頌禱欲其有以終獲淮夷之服耳故云魯國既作泮宫則淮夷既服其文德矣故於此下遂言願其獻)
(馘獻囚之事也○安成劉氏曰五章頌願魯侯以德服人而獻功於學也)
○濟濟(子禮反)多士克廣德心桓桓于征狄(他歴反)彼東南
(叶尼心反)烝烝皇皇不吳(音話)不揚不告于訩(音凶)在泮獻功
賦也廣推而大之也德心善意也狄猶逷也(釋文曰狄遠也)
(○臨川王氏曰攘而逷之也)東南謂淮夷也(孔氏曰淮夷在魯之東南○豐城朱氏曰)
(徂兹淮夷徐戎竝興見於費誓之書則淮夷之為魯患自伯禽受刲之時而已然矣故時人頌禱其君必)
(至於狄彼東南而後可以無愧於烈祖伯禽焉)蒸烝皇皇盛也(曺氏曰其竝進而向敵也)
(烝烝然其合而大之也皇皇然)不吳不揚肅也不告於訩師克而和
不争功也(鄭氏曰訩訟也無以争訟之事告於治獄之官者○三山李氏曰征伐有交争者必)
(告治獄之官伯州犁之事是也又曰人心可謂廣矣惟為血氣所使一有毫髮之利則忿而争其心於是)
(乎隘矣惟其心廣故其征伐有狄遠淮夷之功烝烝皇皇不吴不揚未嘗争訟惟在泮獻功而已○安成)
(劉氏曰六章頌願公之臣士皆有才德以立功也)
○角弓其觩(音求)束矢其搜(色留反)戎車孔博徒御無斁(叶弋)
(灼反)既克淮夷孔淑不逆(叶宜腳反)式固爾猶淮夷卒獲(叶黃郭反)
賦也觩弓健貌(鄭氏曰言持弦急也)五十矢為束或曰百矢也
(孔氏曰荀卿論兵操十二石之弩負矢五十箇是一弩用五十夫大司寇云入束矢於朝注古者一弓百)
(矢與書及左傳所言賜諸侯彤弓一彤矢百故又謂束矢當百箇)搜矢疾聲也(孔氏曰其)
(發則搜然而勁疾)博廣大也無斁(音亦)言競勸也逆違命也盖
能審固其謀猶則淮夷終無不獲矣(眉山蘇氏曰公之兵戎精繕士)
(卒競勸故能克淮夷甚善而不逆○臨川王氏曰孔淑不逆言無復作慝而順以服也○鄭氏曰堅固其)
(軍謀謂度已之德慮彼之罪以出兵也○慶源輔氏曰此章又願耳器械修整卒乘競勸既勝淮夷甚善)
(而無冇違命者章末又致戒以為苟能審固其謀猷則淮夷豈終不可獲哉以詩意觀之是時魯國想必)
(為淮夷所擾而未有以勝之也○安成劉氏曰七章願公之兵徒精好謀慮審固而終服准夷也)
○翩彼飛鴞(吁驕反)集于泮林食我桑黮(尸荏反)懷我好音
憬(九永反)彼淮夷來獻其琛(敕金反)元龜象齒大賂南金
興也鴞惡聲之鳥也黮桑實也(曺氏曰傳云桑黮甘甜鴟鴞革響是知鴞)
(食桑黮則其音變而美也泮林有黮鴞來食之歸我好音則淮夷被泮宫禮義之化其有不革面而柔服)
(者哉)憬覺悟也琛寳也元龜尺二寸(史記曰龜千歲滿尺二寸○孔氏曰)
(漢志云龜不盈尺不得為寳)賂遺(去聲)也南金荆揚之金也(鄭氏曰荆揚貢)
(金三品○孔氏曰禹貢徐州淮夷蠙珠暨魚則淮夷其土不出龜象其國不屬荆揚而獻龜象南金者非)
(謂淮夷之地出此物也○三山李氏曰書載伯禽宅曲阜徐戎竝興是淮夷世為魯患故願僖公能使之)
(順服貢獻如此也)此章前四句興後四句如行葦首章之例
也(安成劉氏曰卒章又願魯公常使淮夷順服而來獻也)
泮水八章章八句(新安胡氏曰蘇公以為泮宫僖公因舊而修是以不見於春秋)
(至於克淮夷則亦以為最而朱子於三章以下以為頌禱之詞盖以為僖公存日之詩也竊謂)
(春秋經也魯頌亦經也今幸有魯頌以補春秋之闕誦其詩者尚何過疑之有哉○安成劉氏)
(曰朱子以作泮宫克淮夷之事他無所考故不質其為僖公之詩而且以克服淮夷為頌禱之)
(詞以愚考之春秋不書常事則夫作泮宫之事十二公之經固宜皆無所見也至於僖公克服)
(淮夷雖亦不見於春秋而僖公十三年嘗從齊桓會于鹹為淮夷之病杞十六年嘗從齊桓會)
(于准為准夷之病鄫矣但此詩所言不無過其實者要當為頌禱之溢詞也)
閟(筆位反)宫有侐(况域反)實實枚枚赫赫姜嫄(音元)其德不回
上帝是依(叶音隈)無災無害彌月不遲(叶陳回反)是生后稷降
之百福(叶筆力反)黍稷重(直龍反)穋(音六叶六直反)稙(微力反)稺菽麥(叶訖)
(力反)奄有下國(叶于逼反)俾民稼穡有稷有黍有稻有秬(求許反)
奄有下土纘禹之緒(象吕反)
賦也閟深閉也宫廟也(藍田吕氏曰魯廟非姜嫄廟也)侐清靜也實
實鞏固也枚枚礱(盧紅也)密也(孔氏曰枚枚者細密之意故云礱密晉語及書)
(傳說天子廟飾皆云斲其材而礱之加密石焉是礱密之事也)時盖修之故詩人歌
詠其事以為頌禱之詞而推本后稷之生而下及于
僖公耳(孔氏曰作者將美僖公追述遠祖上陳姜嫄后稷至于太王文武爰及成王封建之辭魯)
(公受賜之命言其所以冇魯之由)回邪也依猶眷顧也說見生民篇
先種曰稙後種曰稺(孔氏曰重穋稙稺生熟早晚之異稱非榖名)奄有下
國封於邰也(華谷嚴氏曰劉氏云奄有下國所以原其始奄有下土所以要其終)緒業
也禹治洪水既平后稷乃播種百榖(孔氏曰禹能平水土稷能播種)
(二者俱以利民故謂之繼禹之事稷之播種種禹所治之地也○慶源輔氏曰奄有下土指教民稼穡之)
(事而言也使天下之民皆得以稼穡於其土地則是后稷奄有其土也禹稷之功相為終始相繼以相成)
(無稷則禹之平水土何益無禹則稷之教稼穡何施○三山李氏曰禹之平水土稷之教稼穡其事雖不)
(同其實相終始也非禹平水土雖稷教民種何自而施其功非稷教民種雖禹治水民何自食惟前後相)
(承故云纘也○安成劉氏曰首章推本僖公所奉閟宫之祖上出于后稷也)
○后稷之孫實維大(音泰)王居岐之陽實始翦商至于文
武纘大王之緒致天之屆于牧之野(叶上與反)無貳無虞上
帝臨女(音汝)敦(都回反)商之旅克咸厥功(叶居古反)王曰叔父(扶古)
(反)建爾元子(叶子古反)俾侯于魯大啓爾宇為周室輔(扶兩反)
賦也翦斷(音短)也大王自豳徙居岐陽四方之民咸歸
往之於是而王迹始著盖有翦商之漸矣(格庵趙氏曰蔡節齋)
(云太王雖未始有翦商之志然太王始得民心王業之成實基於此○雙峯饒氏曰非謂太王有翦商之)
(志也言翦商雖在武王之時而太王實基王迹乃翦商之所從始爾○南豐曾氏曰太王盖諸侯之能興)
(邦者本不必云肇基王迹也武王既有天下推其寖盛之由故曰肇基王迹所謂實始翦商者始因肇王)
(迹之語而言之過耳)屆極也猶言窮極也虞慮也無貳無虞上
帝臨女猶大明云上帝臨女無貳爾心也敦治之也
咸同也言輔佐之臣同有其功而周公亦與焉也王
成王也叔父周公也元子魯公伯禽也(三山李氏曰謂長子為元)
(子)啓開宇居也(慶源輔氏曰無貳無虞上帝臨女一有貳心他慮則便與天為二不足以)
(致天之屆矣所謂能治商之衆皆君臣上下一德一心之功為周室輔則封魯公不特為魯公計乃所以)
(為周家計矣○安成劉氏曰此章推言后稷以下至于周公伯禽也)
○乃命魯公俾侯于東錫之山川土田附庸周公之孫
莊公之子(叶奬里反)龍旂承祀(叶養里反)六轡耳耳春秋匪解(音懈)
(叶訖力反)享祀不忒皇皇后帝皇祖后稷享以騂犧(虚宜虚何二反)
是饗是宜(牛竒牛何二反)降福既多(章移當何二反)周公皇祖亦其福
女(音汝)
賦也附庸猶屬城也小國不能自逹於天子而附於
大國也上章既告周公以封伯禽之意此乃言其命
魯公而封之也(朱子曰小國之地不足五十里者不能自逹于天子因大國以姓名通謂)
(之附庸若春秋邾儀父之類是也○問顓臾亦魯附庸在魯地七百里之中從孟子百里之說則魯安得)
(七百里之地曰是禮記說封周公曲阜之地七百里所謂錫之山川土田附庸其勢必不止於百里○安)
(成劉氏曰周室封建之法當以武成分上惟三者為正魯侯爵地方百里以司馬法及小司徒之制推之)
(地方百里者積田萬井萬井之地以開方之法通之實占地三百餘里此盖班禄之制所謂錫之土田者)
(也故南軒張氏以為分土三等皆以其田言之地雖有山川相間廣狹不齊而制田之多寡則自若也故)
(其山川城郭宫室塗巷皆在百里田制之外即所謂錫之山川者也若邾若須句若顓臾又皆魯之附庸)
(即所謂錫之附庸者盖亦在百里田制之外是魯之疆域固不止百里矣然作明堂位者遽妄為七百里)
(之說孔氏乃附會之以為封魯五百里之上加以九同七同五同三同四等附庸共為方百里者二十四)
(若魯方百里者二十五積四十九同開方之得七百里其說恐難信也)莊公之子其一
閔公其一僖公知此是僖公者閔公在位不久未有
可頌此必是僖公也(安成劉氏曰閔公名啓方在位二年僖公以庶兄繼立在位三)
(十三年)耳耳柔從也春秋錯舉四時也忒過差也成王
以周公有大功於王室故命魯公以夏正孟春郊祀
上帝配以后稷牲用騂牡(曺氏曰司常言日月為常王建之交龍為旂諸侯建)
(之僖公雖僭郊禮而猶以龍旂承祀不敢全僭天子禮也明堂位乃曰魯公乘大路載弧䪅旂十有二旒)
(日月之常祀帝于郊則過矣)皇祖謂羣公(安成劉氏曰上言皇祖在后稷上則是指后稷)
(為皇祖此言皇祖在周公下故知是指羣公)此章以後皆言僖公致敬郊
廟而神降之福國人稱願之如此也(安成劉氏曰此章言自伯禽封)
(魯以致僖公致敬郊廟而獲福也)
○秋而載嘗夏而楅衡(叶戶郎反)白牡騂剛犧尊將將(七羊反)
毛炰(薄交反)胾(側吏反)羹(叶盧當反)籩豆大房(此下當脱一句如鐘鼔喤喤之類)
萬舞洋洋孝孫有慶(叶祛羊反)俾爾熾而昌俾爾夀而臧保
彼東方魯邦是常不虧不崩不震不騰三夀作朋如岡
如陵
賦也嘗秋祭名楅衡施於牛角所以止觸也周禮封
人云凡祭飾其牛牲設其楅衡是也(孔氏曰楅設於角衡設於鼻)
秋將嘗而夏楅衡其牛言夙戒也白牡周公之牲也
騂剛魯公之牲也白牡殷牲也周公有王禮故不敢
與文武同魯公則無所嫌故用騂剛(孔氏曰公羊傳云周公用白牡)
(魯公用騂剛羣公不毛不毛不純色也剛特也白牡謂白特騂剛亦特也○安成劉氏曰不敢使與文武)
(同故牲用殷人所尚之色)犧(素何反)尊畫牛於尊腹也或曰尊作牛
形鑿其背以受酒也(孔氏曰阮諶禮圖云犠尊飾以牛腹上畫牛形又大和中魯郡)
(於地中得齊大夫子尾送女器有犧尊以犧牛為尊也)毛炰周禮封人祭祀有
毛炰之豚注云爓(似鹽反湯中瀹肉)去(上聲)其毛而炰之也胾
切肉也羹大羹鉶(音刑)羹也大羹大古之羹湇(欽入聲)煮
肉汁不和(去聲)盛(平聲)之以登貴其質也(儀禮設太羹湇于醢北注云設)
(之所以敬尸也不祭不嚌太羹不為神非盛者也)鉶羹肉汁之有菜和者也
盛之鉶器故曰鉶羹大房半體之俎足下有跗(音敷)如
堂房也(孔氏曰明堂位云周房俎房謂足下跗也上下相間有似於堂房然知是半體者周語云)
(郊禘之事則有全烝王公立飫則有房烝親戚燕享則有殽烝全烝謂全載牲體殽烝謂體觧節析則房)
(烝是半體可知)萬舞名震騰驚動也(曺氏曰不虧如日常盈不崩如山常固不震如)
(地常靜不騰如水常平自俾爾熾昌以下皆嘏辭)三夀未詳鄭氏曰三卿也
(華谷嚴氏曰願有夀考之三卿為朋友皆如岡陵之固祝其君臣同慶也)或曰顛公夀與
岡陵等而為三也(安成劉氏曰此章專言僖公致敬宗廟而祝願其穫福夀也)
○公車千乘(繩證反叶神陵反)朱英綠縢(徒登反)二矛重(直龍反)弓
(叶姑弘反)公徒三萬貝胄朱綅(息廉反叶息&KR0994;反)烝徒增增戎狄是
&KR0574;荆舒是懲則莫我敢承俾爾昌而熾俾爾夀而富(叶方)
(未反)黃髮台背(叶蒲寐反)夀胥與試俾爾昌而大(叶特計反)俾爾耆
而艾(吾盖反叶五訃反)萬有千歲眉夀無有害(叶暇憩反)
賦也千乘大國之賦也成方十里出革車一乘甲士
三人左持弓右持矛中人御步卒七十二人將重車
者二十五人千乘之地則三百十六里有竒(音箕)也(三山)
(李氏曰按司馬法六尺為步步百為畝畝百為夫夫三為屋屋三為井井十為通通十為成成出革車一)
(乘則千乘之地方三百一十六里有竒若以孟子所言周公封魯地方百里則無緣有千乘司馬法之言)
(不足信也包氏沚論語以為古者井田方里為井十井為乘百里之國通計萬井則魯地百里當有千乘)
(矣合從包氏說○安成劉氏曰王制謂公侯之田皆方百里以武成列爵分土之說推之與王制合是魯)
(當有百里之土田明矣而古者以田賦出兵據司馬法及小司徒之說推之則成方十里為田百井出車)
(一乘每乘馬四疋甲士步卒合七十五人外牛十二頭駕重車在後炊家子十人固守衣裝五人廏養五)
(人樵汲五人合二十五人也同方百里為田萬井止出車百乘積十同為十萬井始得出車千乘具十萬)
(井開方則方三萬一千六百井餘一萬八千畝有竒為方三百十六里餘六十步有竒然其里數增多不)
(合於侯封百里之制故李氏以為當從包氏之說雖與集傳不合然朱子注孟子千乘之國亦嘗以為地)
(方百里出車千乘矣)朱英所以飾矛綠縢所以約弓也(安成劉氏曰縢)
(如緄縢之縢)二矛夷矛酋矛也重弓備折壊也徒步卒也
三萬舉成數也車千乘法當用十萬人而為步卒者
七萬二千人然大國之賦適滿千乘苟盡用之是舉
國而行也故其用之大國三軍而已三軍為車三百
七十五乘三萬七千五百人其為步卒不過二萬七
千人舉其中而以成數言故曰三萬也(華谷嚴氏曰魯頌多夸大)
(之詞曰千乘曰三萬不必求其數之盡合也)貝胄貝飾胄也朱綅所以綴
也(孔氏曰貝者水蟲甲有文章胄謂兜鍪以貝為餙說文云綅綫朱綅赤綫也謂以朱綫綴甲)增
增衆也戎西戎狄北狄&KR0574;當也荆椘之别號舒其與
國也懲艾承禦也僖公嘗從齊桓公伐椘故以此美
之(孔氏曰僖四年公會齊侯等伐椘椘一名荆舒是椘之與國故連言荊舒其伐戎狄則無文○三山)
(李氏曰泮水美僖公能服淮夷皆無是事而美之則&KR0574;戎狄懲荊舒未必不如其服淮夷也盖祝頌之詞)
(例如此○安成劉氏曰荆者椘之本號盖以荆山而得名春秋莊公十年始書荊以正其夷狄之號至僖)
(公元年乃改稱椘四年僖公從齊伐椘遂盟召陵僖公雖不得專其功而詩人之詞容有溢美讀者當不)
(以詞害意)而祝其昌大夀考也夀胥與試之義未詳王氏
曰夀考者相與為公用也蘇氏曰願其夀而相與試
其才力以為用也(曺氏曰老夀者相與試用則不特三夀作朋而已所用皆老成人也)
(○考索曰此詩曰天錫公純嘏眉夀保魯復周公之宇與夫萬有千歲眉夀無有害皆是祝頌之詞若非)
(祝頌之詞則是僖公果萬有千歲乎○華谷嚴氏曰萬冇千歲猶曰千歲萬歲也○安成劉氏曰此章承)
(前章祭祀獲福之意而美公以武功祝公以福夀也)
○泰山巖巖(叶魚咸反)魯邦所詹奄有龜蒙遂荒大東至于
海邦(叶卜工反)淮夷來同莫不率從魯侯之功
賦也泰山魯之望也詹與瞻同(孔氏曰泰山在齊魯之界其陽則魯其隂)
(則齊二國皆以為望也)龜蒙二山名(廬陵羅氏曰郡國志泰山郡傳縣有龜山蒙隂縣有)
(蒙山在西南○孔氏曰春秋齊人來歸鄆讀龜隂之田謂龜山之北田也論語說顓臾云昔者先王以為)
(東蒙主是魯之境内有此二山故言奄有○曺氏曰龜則鄒之龜山蒙則費之東蒙山)荒奄也
大東極東也海邦近海之國也(曺氏曰淮夷來同則淮浦諸夷在魯之南)
(者同來會盟莫敢不率循而順從也○安成劉氏曰此亦承上章祭祀獲福之意而言願公治其境内以)
(服遠國也遂荒以下皆期望之詞下章放此)
○保有鳬繹(叶弋灼反)遂荒徐宅(叶逹各反)至於海邦淮夷蠻貊
(叶莫博反)及彼南夷莫不率從莫敢不諾魯侯是若
賦也鳬繹二山名(三山李氏曰禹貢徐州嶧陽孤桐此繹即嶧陽也○廬陵羅氏曰地)
(理攷異鳬山在兗州鄒縣東南三十里嶧山一名鄒山在鄒縣南二十二里)宅居也謂徐
國也諾應辭若順也○泰山龜蒙鳬繹魯之所冇其
餘則國之東南勢相連屬(音燭)可以服從之國也(臨川王氏)
(曰言魯之治東及於海邦南及於蠻貊○安成劉氏曰泰山曰所詹龜蒙曰奄有鳬繹曰保有皆以魯地)
(而言也其餘非魯所有則皆以遂荒總發其詞而致其願望於公也)
○天錫公純嘏(叶果五反)眉夀保魯居常與許復周公之宇
魯侯燕喜令妻夀母(叶滿委反)宜大夫庶士(鉏里反)邦國是有
(叶羽已反)既多受祉黃髮兒齒
賦也常或作嘗在薛之旁許許田也魯朝(音潮)㝛之邑
也皆魯之故地見侵於諸侯而未復者故魯人以是
願僖公也(曺氏曰漢地理志魯有薛縣而齊孟嘗君食邑於薛則嘗先當屬魯○孔氏曰桓元)
(年鄭伯以璧假許田杜預注成王營王城故賜周公許田以為魯國朝㝛之地其地近鄭故鄭易之也)
令妻令善之妻聲姜也夀母夀考之母成風也(安成劉氏)
(曰僖公娶齊女姜姓曰聲姜其母風姓曰成風為莊公之妾薨於文公四年)閔公八歲被
弑必是未娶其母叔姜亦應未老(安成劉氏曰閔公在位二年為慶父)
(所弑其母叔姜莊公夫人哀姜之娣也)此言令妻夀母又可見公為僖
公無疑也有常有也兒齒齒落更生細者亦夀徵也
(眉山蘇氏曰願公夀考以復魯之侵地宜其室家臣庶以保有其國也○安成劉氏曰此章稱願僖公享)
(夀富康寧之福有夫妻子母之樂皆承前章祭祀獲福之意也)
○徂來之松新甫之柏(叶逋莫反)是斷(音短)是度(待洛反)是尋是
尺(叶尺約反)松捔(音角)有舄(叶七約反)路寝孔碩(叶常約反)新廟奕奕(叶弋)
(灼反)奚斯所作孔曼(音萬)且碩(同上)萬民是若
賦也徂來新甫二山名(廬陵羅氏曰地理攷異徂來亦曰尤來在兗州乾封縣新)
(甫山在汶陽縣)八尺曰尋舄大貌路寝正寝也(安成劉氏曰路亦訓大)
新廟僖公所修之廟(安成劉氏曰即前所謂閟宫也)奚斯公子魚也
作者教護屬(音燭)功課章程也(孔氏曰公子魚為之主帥教令工匠監護其事)
(屬付工役課其章程)曼長碩大也萬民是若順萬民之望也(慶源)
(輔氏曰九章則本其所以作是頌者言之取木於二山斷以度之或長或短而松之為榱桷者猶舄然而)
(大則其為梁為柱者可知既成廟後之正寝又甚宏大則僖公所修之廟大矣又言其教護屬功董其功)
(役之人而曰此實奚斯所作其制度甚長且大以順萬民之望也有所興作而不順民心則興怨讟矣安)
(能致彼如斯之頌禱哉○安成劉氏曰此章復詳言修廟之事與篇首兩句之意相首尾也)
閟宫九章五章章十七句(内第四章脱一句)二章章八句
二章章十句
舊說八章二章章十七句一章十二句一章三
十八句二章章八句二章章十句多寡不均雜
亂無次蓋不知第四章有脱句而然今正其誤
(新安胡氏曰竊謂閟宫是依倣殷武而作殷武首言高宗伐荆椘次言侯國服從方及於夀考)
(且寧遽結之以作寝廟朱子釋廟中之寝所以安高宗之神得之矣閟宫首原僖公家世次及)
(承祭祀攘夷狄復境土極頌其夀考亦遽結之以作新廟與殷武如出一手特殷武簡而嚴閟)
(宫張而夸耳故朱子於殷武之末謂與閟宫卒章文意略同但先儒因此詩服淮夷蠻貊等事)
(春秋所不載皆不能無疑故黃氏以為未然之期望朱子以為頌禱之詞也○眉山蘇氏曰詩)
(人願僖公上為神之所福内為民人之所安外為鄰國之所懷而修舊起廢治其寝廟以順萬)
(民之所望也○定宇陳氏曰僖公修閟宫以其新修故又曰新廟而路寝即廟中之正寝也毛)
(鄭以閟宫為姜嫄廟者固非毛又以新廟為閔公廟者尤非也)
魯頌四篇二十四章二百四十三句(考索曰駉詩言牧馬)
(之事有駜言君臣宴飲泮水言其修泮宫服淮夷所褒之事猶為可褒也至於閟宫則毁)
(譽失真且如言姜嫄后稷至於文武與夫郊天之祭魯以諸侯而乃盛稱以示誇耀不亦)
(過乎○臨川王氏曰周頌之辭約約所以為嚴盛德故也魯頌之詞侈侈所以為夸德不)
(足故也)
商頌四之五
契為舜司徒而封於商傳十四世而湯有天下
其後三宗迭興(孔氏曰契為司徒有五教之功乃賜姓曰子而封於商從契至)
(湯為十四世也○釋文曰商者契所封之地名湯有天下遂以為國名○安成劉氏曰湯後九)
(世至大戊而商道興廟號中宗大戊後十三世至武丁商道復興廟號高宗武丁再傳而至祖)
(甲所謂三宗迭興也盖商人宗之皆為百世不遷之廟故周公作無逸歴舉言之但祖甲親盡)
(之際適以國亡故未有宗號也歟)及紂無道為武王所滅封其
庶兄微子啓於宋修其禮樂以奉商後(吴氏曰武王克)
(殷封武庚於殷墟封微子於宋及武庾叛成王殺之始即微子已封之宋建之為上公以奉湯)
(祀作微子之命以申之)其地在禹貢徐州泗濱西及豫州
盟(音孟)諸之野(孔氏曰宋之封域東至泗濱西至孟諸也)其後政衰商
之禮樂日以放失七世至戴公時(孔氏曰自微子至戴公凡)
(十君除二兄弟同世外是七世至戴公也)大夫正考甫得商頌十二
篇於周大師歸以祀其先王至孔子編詩而又
亡其七篇然其存者亦多闕文疑義今不敢強
通也(孔氏曰正考甫生孔父嘉孔父嘉生木金父木金父生初父初父生防叔防叔遷魯)
(為防太夫故曰防叔生伯夏伯夏生叔梁紇叔梁紇生仲尼則正考甫是孔子七世之祖周用)
(六代之樂故有商頌○問商頌恐是宋作朱子曰宋襄一伐椘而已其事可考安有莫敢不來)
(享等事又問恐是宋人作之追述往事以祀其先王若是商時所作商尚質不應商頌反多於)
(周頌曰商頌雖多如周頌覺得文勢自别周頌雖簡文自平易商頌自是奥古非宋人所能作)
(○鄭氏曰列國政衰則變風作宋何獨無乎曰有焉乃不錄之王者之後時王所客也廵狩不)
(陳其詩)商都亳宋都商丘皆在今應天府亳州界
(應天府今改歸德州隸河南亳州今亳縣屬直隸鳳陽府潁州○曺氏曰契封商今丄雒商是)
(也至湯凡八遷徙居亳從先王居帝嚳嘗都也湯十九世至盤庚其間又五遷後居河南亳殷)
(即湯故都故後世或稱商或稱殷或兼稱殷商)
猗(於宜反)與(音余)䢷與置我鞉(音桃)鼔奏鼔簡簡衎我烈祖
賦也猗歎詞䢷多(臨川王氏曰美商之樂歎而多之也○曺氏曰言其美之不足故嗟)
(歎而多之也)置陳也(廬陵歐陽氏曰陳鞉與鼔書曰下管鞉鼓盖虞夏以來舊物常用之)簡
簡和大也衎(苦旦反)樂也烈祖湯也(毛氏曰有功烈之祖也)記曰
商人尚聲臭味未成滌(音狄)蕩其聲樂三闋(苦穴反)然後
出迎牲即此是也(禮記郊特牲注曰滌蕩猶摇動也○安成劉氏曰凡聲屬陽故曰樂)
(由陽來商人祭祀尚聲所以先求諸陽者也)舊說以此為祀成湯之樂也
湯孫奏假(音格)綏我思成鞉鼔淵淵(叶於巾反)嘒嘒管聲既和
且平依我磬聲於(音烏)赫湯孫(叶思倫反)穆穆厥聲
湯孫主祀之時王也(廬陵歐陽氏曰自太甲以下至紂皆可為湯孫但不知所斥者)
(何王耳)假與格同言奏樂以格于祖考也綏安也思成
未詳鄭氏曰安我以所思而成之人謂神明來格也
禮記曰齊(音齋)之日思其居處思其笑語思其志意思
其所樂(音去聲)思其所嗜齊三日乃見其所為齊者(孔氏)
(曰所思五事先思居處後思樂嗜者先粗而後精自外而入内也○建安何氏曰慕容氏云親之居處笑)
(語志意樂嗜往而不反非有實也夫豈形體之所能交哉思之所至足以通之矣齊之三日思之之至雖)
(親之不可見者如見其存微之顯誠之不可揜也如此○朱子曰見所為齊者思之熟若見其所為齊之)
(親也)祭之日入室僾(音愛)然必有見乎其位(孔氏曰入室初入廟堂僾)
(然髣髴見也如見親之在神位也)周旋出戶肅然必有聞乎其容聲
(孔氏曰孝子薦俎酌獻行步周旋或出戶當此時必有悚息肅肅然如聞舉動容止之聲也)出戶
而聽愾(開代反)然必有聞乎其歎息之聲(朱子曰設祭既畢孝子出)
(戶而聽也○建安何氏曰馬氏云僾然言其貌肅然言其容愾然言其氣也輔氏云既曰必有又曰僾然)
(肅然愾然盖誠之不可揜也)此之謂思成蘇氏曰其所見聞本非
有也生於思耳此二說近是盖齊而思之祭而如有
見聞則成此人矣(華谷嚴氏曰若神不來格則所思不遂今神明來格是安我以所思)
(而成之人也)鄭注頗有脱誤今正之(慶源輔氏曰商人尚聲於䢷可見綏我思)
(成又見其尚鬼)淵淵深遠也嘒嘒(呼惠反)清亮也磬玉磬也堂
上升歌之樂非石磬也(孔氏曰磬非樂之主而云依我磬聲明此異於常磬非石)
(磬也○張子曰玉磬聲之最和平者可以養心其聲一定始終如一無隆殺也○臨川王氏曰依我磬聲)
(言與堂下之樂諧也)穆穆美也(鄭氏曰於盛矣湯孫此樂之美其聲也○安成劉氏曰既言管)
(聲又言磬聲又言穆穆厥聲盛稱聲樂見商人之尚聲連叶三聲字又見商人之質也○慶源輔氏曰穆)
(穆厥聲亦是言樂言於赫哉之湯孫其樂聲甚美也)
庸鼔有斁萬舞有奕我有嘉客亦不夷懌
庸鏞通(毛氏曰大鐘曰庸)斁斁然盛也奕奕然有次序也(濮氏)
(曰周人之樂執籥秉翟者文舞也朱干玉戚者武舞也萬舞二舞之總也故邶風有公庭萬舞魯頌有萬)
(舞洋洋春秋椘子元有振萬盖時王樂也諸侯卿大夫士所得同用之特自八以下佾數有差等耳今言)
(萬舞有奕正謂文武迭用而有序豈天下未為周而是舞之名已見於前代乎)盖上文言鞉
鼓管籥作於堂下其聲依堂上之玉磬無相奪倫者
至於此則九獻之後鐘鼓交作萬舞陳於庭而祀事
畢矣(安成劉氏曰周制宗廟九獻之次尸未入前王祼於奥以降神一獻也后亞祼二獻也尸入薦)
(血腥後王酌泛齊獻尸所謂朝踐三獻也后酌醴齊亞獻亦為朝踐四獻也薦熟畢王酌盎齊獻尸五獻)
(也后酌緹齊亞獻六獻也皆所謂饋獻也尸乃食訖王更酌朝踐之泛齊以酳尸所謂朝獻七獻也后更)
(酌饋獻之緹齊以亞酳所謂再獻八獻也又冇諸臣為賓者之一獻凡九也若商之九獻則未有考)嘉
客先代之後來助祭者也夷悦也亦不夷懌者言皆
悦懌也(豐城朱氏曰湯孫奏假綏我思成始焉人固因樂以致其感格之效也於赫湯孫穆穆厥)
(聲終焉樂固因人而成其和聲之美也至於鏞鼓之斁斁然而盛也萬舞之奕奕然有次序也則不特幽)
(有以感乎神而嘉賓在位亦無不夷懌者矣獨言嘉客者尊之也)
自古在昔先民有作温恭朝夕執事有恪
恪敬也言恭敬之道古人所行不可妄也閔馬父(國語)
(魯語注馬父魯大夫)曰先聖王之傳恭猶不敢專稱曰自古古
曰在昔昔曰先民(慶源輔氏曰馬父觧自古在昔先民有作深得其旨可以涵詠便見)
(得敬是徹頭徹尾成始成終之意○國語注曰有作言先聖人行此恭敬之道久矣不敢言創之於已乃)
(云受之於先古也此其不敢專也)
顧予烝嘗湯孫之將
將奉也言湯其尚顧我烝嘗哉此湯孫之所奉者致
其丁寧之意庶幾其顧之也(安成劉氏曰此詩章首兩以湯孫間稱於聲樂)
(之間者所以重歎其樂之美所謂尚聲者然也章末結之以湯孫之將者又所以偹見其禮之至也)
那一章二十二句
閔馬父曰正考甫校商之名頌(孔氏曰魯語注云名頌頌之美)
(者考父恐其舛繆故就太師挍之)以那為首其輯之亂曰云云
即此詩也(廬陵羅氏曰輯成也凡作篇章義既成撮其大要以為亂辭)
嗟嗟烈祖有秩斯祜(候五反)申錫無疆及爾斯所
賦也烈祖湯也秩常申重也爾主祭之君盖自歌者
指之也(安成劉氏曰頌詩所以美盛德告成功而皆自歌工以導逹主祭者之意也歌工自己身)
(而指主祭者則曰爾自先祖之身而指主祭者則曰湯孫自主祭者之身而言則曰我曰予立言雖殊所)
(指之人則一如上篇所稱亦然也又如周頌雝詩既稱天子則固自歌工之身而指主祭者矣下文又稱)
(孝子亦若此詩稱湯孫也又稱予稱我亦若此詩稱予我也)斯所猶言此處也○
此亦祀成湯之樂言嗟嗟烈祖(華谷嚴氏曰補傳云言烈祖而云嗟嗟以)
(簡朴故也若周頌則言於穆於皇近於文矣)有秩秩無窮之福可以申錫
於無疆是以及於爾今王之所而修其祭祀如下所
云也(東萊吕氏曰及爾斯所言流慶無窮今方於爾之所其後猶未艾也所謂申鍚無疆○豐城朱)
(氏曰成湯以盛德而受天命故有秩秩無窮之福可以申錫於無窮爾後人所以得入烈祖之廟以奉烈)
(祖之祭者是即其福之所及也言此以起下文之意)
既載清酤(吁候五反)賚我思成(叶音常)亦有和羹(叶音郎)既戒既
平(叶音旁)鬷(中庸作奏今從之)假(音格)無言(叶音昂)時靡有爭(叶音章)綏
我眉夀黃耉無疆
酤酒(曺氏曰清酒冬釀夏成)賚與也思成義見上篇和羹味之
調節也(鄭氏曰和羹者五味調腥熟得節也○曺氏曰鉶羹也)戒夙戒也平猶
和也儀禮於祭祀燕享之始每言羹定(音訂)盖以羹熟
為節然後行禮(朱子曰鄉飲酒禮鄉射禮燕禮大射儀公食大夫禮少牢饋食皆曰羹定)
(鄭氏曰定猶熟也○廬陵李氏曰不敢預勞賓故以羹定為速賓行禮之節○東萊吕氏曰清酟和羹皆)
(言祭之始也)定即戒平之謂也鬷中庸作奏正與上篇義
同盖古聲奏族相近族聲轉平而為鬷耳無言無爭
肅敬而齊一也(慶源輔氏曰先酒而後羹亦其序也無言則是肅敬無爭則是齊一是乃)
(諸福之所會也○豐城朱氏曰酒之清者方載而在樽則未獻之時也而烈祖之神已與我以所思而成)
(之人言應之疾也至於羹定則薦熟之時也既戒既平誠意之寓於物也無言無爭誠意之存乎人也)
言其載清酤而既與我以思成矣及進和羹而肅敬
之至則又安我以眉夀黃耇之福也(廬陵歐陽氏曰上言既載清酟)
(下文亦有和羹乃是直陳祭時酒與羹爾而執事總無諠譁又不交侵其職位以見在廟之人皆肅敬而)
(舉動得禮所以神明錫以眉夀黃耉之福也)
約軧(祈支反)錯衡(叶戶郎反)八鸞鶬鶬(七羊反)以假(音格)以享(叶虚良反)
我受命溥將自天降康豐年穰穰來假(音格)來饗(叶虚良反)降
福無疆
約軧錯衡八鸞見采芑篇鶬見載見篇(鄭氏曰約軧轂飾也鸞在)
(鑣四馬則八鸞諸侯來助祭者乘篆轂錯衡之車駕四馬其鸞鶬鶬然聲和○安成劉氏曰采芑作八鸞)
(瑲瑲烝民韓奕作八鸞鏘鏘此詩作鶬鶬載見曰鞗革有鶬字雖不同皆言其聲也)言助祭之
諸侯乘是車以假以享于祖宗之廟也(慶源輔氏曰約軧錯衡八)
(鸞鶬鶬總言助祭之諸侯䢷則專言先代之後耳亦其序也)溥廣將大也穰穰多
也言我受命既廣大而天降以豐年黍稷之多使得
以祭也(曺氏曰諸侯助祭者如此是我之受命大得天人之助也得萬國之歡心以事其先王所)
(謂得人也降康豐年所謂得天也○東萊吕氏曰豐年穰穰言時和歲豐祭禮得成所謂可以偹物者也)
假之而祖考來假享之而祖考來饗(新安胡氏曰歐陽氏云上言以)
(享者謂諸侯來助致享於神也下云來饗者謂神來至而歆享也以假來假其義亦然)則降福
無疆矣
顧予烝嘗湯孫之將
說見前篇(眉山蘇氏曰上言人既助之天又應之然後祖宗來格而享其祭報之以福故此曰)
(其尚顧予烝嘗哉此湯孫之所奉也)
烈祖一章二十二句(盧陵彭氏曰上篇言鞉鼓管籥與執競之頌意同此篇言)
(清酟和羹而不詳於樂則與䢷執競異也○慶源輔氏曰䢷與烈祖皆祀成湯之樂然那詩則)
(專言樂聲至烈祖則及夫酒饌焉商人尚聲豈始作樂之時則歌那既祭而後歌烈祖歟大抵)
(商頌簡古難看辭斷而意續熟讀自見)
天命玄鳥降而生商宅殷土芒芒古帝命武湯正域彼
四方
賦也玄鳥鳦(烏拔反)也(孔氏曰燕色玄故又名玄鳥)春分玄鳥降高
辛氏之妃有娀(息容反)氏女簡狄祈于郊禖鳦遺卵簡
狄吞之而生契其後世遂為有商氏以有天下事見
史記(孔氏曰玄鳥至日以太牢祀郊禖記其祈福之時故言天命玄鳥玄鳥來而謂之降者重之若)
(自天來然○華谷嚴氏曰契封於商後因以為一代之號言生商謂生契也生契所以生商也○史記殷)
(本紀曰玄鳥翔水遺卵娀簡狄取而吞之三代世表曰契稷之父皆黃帝子孫詩言契生於卵后稷人跡)
(者見其有天命精誠之意耳柰何無父而生乎故詩人美契曰天命玄烏降而生商美稷曰厥初生民)
宅居也殷地名芒芒大貌古猶昔也帝上帝也武湯
以其有武德號之也(曺氏曰書曰惟我商王布昭聖武長發曰武王載旆有虔秉鉞)
(湯曰吾甚武自號曰武王故此稱為武湯也)正治也域封境也(眉山蘇氏曰湯始受)
(命正域於四方之諸侯也)○此亦祭祀宗廟之樂而追叙商人之
所由生以及其有天下之初也(安成劉氏曰此詩推本商人生於玄鳥猶)
(生民推本周人生於帝武此詩追叙契之生以及於湯有天下猶閟宫追叙后稷之生以及文武也○豐)
(城朱氏曰天命玄鳥降而生商推契之所以生固本於天命也古帝命武湯原湯之所以興亦本於天命)
(也宅殷土芒芒言契之受天命而奄有乎一國也正域彼四方言湯之受天命而奄有乎天下也非有契)
(以開之於前無以為有商受命之基非有湯以繼之於後無以成有商興王之業此詩人於契與湯所以)
(必竝致其尊美而無異辭也)
方命厥后奄有九有(叶羽已反)商之先后受命不殆(叶養里反)在
武丁孫子(叶奬里反)
方命厥后四方諸侯無不受命也九有九州也(華谷嚴氏)
(曰域彼四方則九州在其中矣天命湯以四方為域湯能命其諸侯而奄有九有成天意也)武丁
高宗也(鄭氏曰武丁脩德殷道復興故表顯之號為高宗)言商之先后受天
命不危殆故今武丁孫子猶賴其福(盧陵歐陽氏曰武丁孫子謂武)
(丁之孫子也)
武丁孫子武王靡不勝(音升)龍旂十乘(繩證反)大糦(尺志反)是
承
武王湯號而其後世亦以自稱也龍旂諸侯所建交
龍之旂也(華谷嚴氏曰龍旂十乘舉諸侯之尊者言之耳)大糦黍稷也承奉
也○言武丁孫子今襲湯號者其武無所不勝於是
諸侯無不奉黍稷以來助祭也(豐城朱氏曰方命厥后奄有九有則諸侯)
(之受命於商王者固非止於一國也商之先后受命不殆則商王之受命于天者亦非止于一世也惟其)
(歴世受命而不危殆故至于武丁孫子猶得以頼其福焉惟武丁孫子襲湯號而有天下者其武無所不)
(勝故諸侯莫不乘其車馬奉是黍稷來助祭於商焉)
邦畿千里維民所止肇域彼四海(叶虎洧反)
止居肇開也言王畿之内民之所止不過千里而其
封域則極乎四海之廣也(華谷嚴氏曰京師諸夏之本王圻之内人心安止則)
(四海之大皆在統理之内也)
四海來假(音格下同)來假祁祁景員維河殷受命咸宜(叶牛何反)
百禄是何(音荷叶如字)
假與格同祁祁衆多貌景員維河之義未詳或曰景
山名商所都也見殷武卒章春秋傳亦曰商湯有景
亳之命是也員與下篇幅隕義同盖言周也河大河
也言景山四周皆大河也何任也(鄭氏曰百禄是荷謂擔負天之多福)
春秋傳作荷(上聲○華谷嚴氏曰章末總美殷家前後相承受天之命無有不宜能負荷天)
(之百福謂成湯至高宗以後也○慶源輔氏曰此又承上而言四海之遠諸侯無不來至而至者祁祁然)
(衆多見商之所都所謂景山者四周皆大河其形勢之盛而居之安如此故又歎殷之受命無所不宜此)
(所以能負荷其百福也)
玄鳥一章二十二句
濬哲維商長發其祥洪水芒芒禹敷下土方(絶句椘辭天問禹降)
(省下土方盖用此語)外大國是疆幅隕(音員)既長有娀(息容反)方將帝
立子生商
賦也濬深哲知(三山李氏曰正猶書所謂濬哲文明也)長久也方四方
也外大國遠諸侯也幅猶言邊幅也隕讀作員謂周
也(華谷嚴氏曰自其直方言之曰幅自其周圍言之曰員)有娀契之母家也(朱子)
(曰舊說有娀國在不周之北恐不應絶遠如此○史記正義曰有娀當在蒲州)將大也○言
商世世有濬哲之君(孔氏曰總歎商家深智不指斥一人也○三山李氏曰惟其德)
(之深故不溺于褊淺惟其德之明故不至於昏塞商之先世皆有深智之德○安成劉氏曰泛言濬哲之)
(君盖自湯以上契以下皆是也)其受命之祥發見也久矣方禹治洪
水以外大國為中國之竟(境同)而幅隕廣大之時有娀
氏始大故帝立其女之子而造商室也盖契於是時
始為舜司徒掌布五教于四方而商之受命實基於
此(曺氏曰契雖未能有天下然其有天下之祥既已於堯舜之時發見矣○慶源輔氏曰長發其祥則)
(言商受天命其發見之祥既已遠矣自洪水芒芒下六句則皆述此句猶言天之栽培我商也久矣○豐)
(城朱氏曰有商受命之祥雖在於濬哲相繼之時而有商受命之基實定於有娀生商之日必言有娀者)
(以契固商人之所由生而有娀又商人之所自出楢云稷固周人之所由生而有邰又周人之所自出也)
○玄王桓撥(叶必烈反)受小國是達(叶他悦反)受大國是達率履
不越遂視既發(叶方月反)相(息亮反)土烈烈海外有截
賦也玄王契也玄者深微之稱或曰以玄鳥降而生
也王者追尊之號(孔氏曰國語玄王勒商十四世而興玄王為契明矣又云昔我先王)
(后稷我先王不窋韋昭注商頌亦以契為玄王是其為王之祖故呼王非號王也○廬陵歐陽氏曰書稱)
(格王寧王盖古人往往以美稱加王爾玄者深微之稱老氏言玄之又玄是也不必為黑也)桓武
撥治達通也受小國大國無所不逹言其無所不宜
也率循履禮越過發應也言契能循禮不過越遂視
其民則既發以應之矣相土契之孫也(孔氏曰契子昭明昭明子)
(相土)截整齊也至是而商益大四方諸侯歸之截然整
齊矣其後湯以七十里起豈嘗中衰也與(慶源輔氏曰契為司)
(徒初不見有武之事然文武乃君之德既封為國君則是當有武德也撥即撥亂之撥乃武德之騐也既)
(有武德又能撥亂以為治則其所受之國隨其大小而無所不宜又能循行禮法無或過越則其所以為)
(下民之儀式者無所不偹矣宜乎遂視其民則既發以應之也至于其孫相土之時則商益以烈烈然光)
(大諸侯率皆歸之而極于海外莫不截然齊整也此章又叙契及相土之事)
○帝命不違至于湯齊湯降不遲聖敬日躋(子兮反)昭假
(音格)遲遲上帝是祗帝命式于九圍
賦也湯齊之義未詳蘇氏曰至湯而王業成與天命
會也降猶生也遲遲久也祗(音支)敬式法也九圍九州
也(孔氏曰謂九圍為九州者盖九分天下各為九處若規圍然故謂之九圍也)○商之先
祖既有明德天命未嘗去之以至於湯(華谷嚴氏曰商自契以來)
(天命所向至湯而後與天齊謂王業至此成天命至此集天人邊相符合也)湯之生也應
期而降適當其時其聖敬又日躋(子兮反)升(廬陵彭氏曰聖敬日)
(躋即至誠無息也○華谷嚴氏曰苟日新日日新又日新是聖敬日躋之實即文王之純亦不已也○朱)
(子曰湯工夫全在敬字上看來大段是一箇脩飭底人又曰成湯之聖稱其德者有曰不邇聲色不殖貨)
(利又曰以義制事以禮制心有曰從諫弗咈改過不吝又曰與人不求偹檢身若不及此皆足以見其日)
(新之實至于所謂聖敬日躋云者則其言愈約而意愈切矣)以至昭假于天久而
不息惟上帝是敬故帝命之以為法於九州也(慶源輔氏)
(曰聖敬云者言湯之敬乃聖人之敬也無一毫虧缺無一息間斷故能昭假于天與天為一也以此觀之)
(則敬之一字乃入聖之門而學者成始成終之道可見矣)
○受小球(音求)大球為下國綴(張衛反)旒(音流)何(音賀)天之休不
競不絿(音求)不剛不柔敷政優優百禄是遒(子由反)
賦也小球大球之義未詳或曰小國大國所贄之玉
也鄭氏曰小球鎮圭尺有二寸大球大圭三尺也皆
天子之所執也(曺氏曰玉藻云笏天子以球玉美玉也○周禮典瑞曰王搢大圭執鎮圭)
(注鎮圭尺二寸以四鎮之山為瑑飾所以鎮安四方大圭三尺抒上終葵首明無所屈也)下國諸
侯也綴猶結也旒旗之垂者也(孔氏曰大行人及考工記說旌旗之事皆)
(云九旒七旒是旌旗垂者名為旒也)言為天子而為諸侯所係屬(音燭)如
旗之縿(音衫)為旒所綴著(長入聲)也(華谷嚴氏曰詩考云旗所垂為旒衆旒所)
(著為縿)何荷競強絿緩也優優寬裕之意遒聚也(慶源輔氏)
(曰言湯能為天子受大國小國所執之玉則為諸侯所附屬如旂旒之與縿然此皆上帝休美之命使然)
(也然湯之負荷天休者非有他也本其聖敬只中道上行更無徧倚故其為政不強不弱不剛不柔優游)
(寬裕此固百福之所聚也)
○受小共(音恭叶居勇反)大共為下國駿(音峻)厖(莫邦反叶莫孔反)何天
之龍(叶丑勇反)敷奏其勇不震不動(叶德總反)不戁(奴版反)不竦(小勇)
(反)百禄是總(子孔反)
賦也小共大共駿厖之義未詳或曰小國大國所共
之貢也鄭氏曰共(上聲)執也猶小球大球也(安成劉氏曰鄭意以)
(小共為王所執鎮圭大共為王所執之大圭也)蘇氏曰共珙通合珙之玉也
傳曰駿大也厖厚也(華谷嚴氏曰視受小國大國之共貢惟薄取之所以大厚天下)
(也)董氏曰齊詩作駿駹謂馬也(新安胡氏曰駿駹是喻其有力量能負重)
(致遠之意下國皆於我乎負載也)龍寵也敷奏其勇猶言大進其武
功也戁恐竦懼也(慶源輔氏曰駿厖作大厚無意味當從董氏說作駿厖謂馬也如此)
(則與上章綴旒義相類皆是譬喻綴旒以喻為諸侯附著駿厖以喻能乘載諸侯也此維德厚者能之上)
(章言政事此章言武功先能自治然後能進其武功也不震動不戁竦即周頌所謂無貳無虞之意臨大)
(事固不可不懼然神武不殺者自能不震動不戁竦荷天之休則修政事荷天之寵則進武功亦其宜也)
○武王載旆有處秉鉞(音越)如火烈烈則莫我敢曷(漢書作遏)
(阿葛反叶阿竭反)苞有三蘖(五葛反叶五竭反)莫遂莫逹(叶他悦反)九有有
截韋顧既伐(叶房越反)昆吾夏桀
賦也武王湯也(曺氏曰湯以武定亂故號武王)虔敬也言恭行天討也
(三山李氏曰顔師古云湯雖秉鉞以敬為先)曷遏通或曰曷誰何也苞本
也蘖旁生萌蘖也言一本生三蘖也本則夏桀蘖則
韋也顧也昆吾也皆桀之黨也鄭氏曰韋彭姓顧昆
吾已(紀把二音)姓(孔氏曰鄭語云祝融其後八姓已姓昆吾顧温彭姓豕韋則商滅之)○言
湯既受命載旆秉鉞以征不義桀與三蘖皆不能遂
其惡而天下截然歸商矣(段氏曰截者定于一之謂也)初伐韋次
伐顧次伐昆吾乃伐夏桀當時用師之序如此(慶源輔氏)
(曰載旆秉鉞不敢不虔即所謂臨事而懼也此與不震動不戁竦立行而不相悖如火烈烈言其氣勢之)
(盛也則莫我敢遏言舉天下莫能當也如此則有首出庶物之勢矣湯之興是甚麽氣勢天下安敢不截)
(然齊整以歸商桀與三蘗安得不自然以次而消靡乎)
○昔在中葉有震且業允也天子(叶奬里反)降于卿士(鉏里反)
實維阿衡(叶戶郎反)實左(音佐)右(音又)商王
賦也葉世震懼業危也承上文而言昔在則前乎此
矣豈謂湯之前世中衰時與允也天子指湯也降言
天賜之也卿士則伊尹也言至於湯得伊尹而有天
下也阿衡伊尹官號也(慶源輔氏曰昔在中葉冇震且業分明是指桐土之後成)
(湯以前中衰之時言也允也天子言湯之為天子當乎人心降于卿士言伊尹不徒出乃天為湯而鍚之)
(也左右商玉謂輔佐成湯以成王道也○孔氏曰言卿士者三公兼卿士也阿依衡平伊尹湯所依倚而)
(取平故以為官名○九峯蔡氏曰言天下之所倚平也或曰伊尹之號○豐城朱氏曰前章言湯降不遲)
(是湯之生不先不後而適當其期乃天實立之以為興王之君也此章言降于卿士是尹之生亦不先不)
(後而適當乎夏商革命之際乃天實賜之以為興王之佐也使生湯而不生尹則是有君無臣而何以成)
(興王之業惟有湯以為之君而又有尹以為之佐此天命之所以集而王業之所以成也已上四章皆頌)
(成湯功烈至此乃以左右商王一語歸之阿衡則湯固為百世不遷之烈祖而商之子孫凡有大享於先)
(王則伊尹以佐命元臣得與于享無疑矣)
長發七章一章八句四章章七句一章九句一章
六句
序以此為大禘之詩盖祭其祖之所出而以其
祖配也(張子曰其祖之所自出則帝嚳也)蘇氏曰大禘之祭所
及者遠故其詩歴言商之先后又及其卿士伊
尹盖與祭於禘者也商書曰兹予大享于先王
爾祖其從與享之是禮也豈其起於商之世歟
今按大禘不及羣廟之主此宜為祫祭之詩(濮氏)
(曰序以為大禘則禘不及羣廟之主無因言相士若以為祫祭則羣廟之主在焉而言湯事特)
(詳末乃及伊尹相湯嘗意其為合祀宗廟而以阿衡配食之樂歟)然經無明文
不可考也(定宇陳氏曰此詩頌湯之興而推本於契之始然湯武德之盛如此本其)
(所以聖者不越乎敬而已是敬也即契率履不越之心也率履不越之心其即舜命之以敬敷)
(五教之心歟)
撻(他逹反)彼殷武奮伐荆楚冞(面規反)入其阻裒(蒲侯反)荆之
旅有截其所湯孫之緒(象吕反)
賦也撻疾貌(曺氏曰言其兵威神速)殷武殷王之武也冞冒裒
聚湯孫謂高宗○舊說以此為祀高宗之樂盖自盤
庚沒而殷道衰楚人叛之高宗撻然用武以伐其國
(三山李氏曰楚為夷狄之國世亂則先叛世治則後服商室中微往往為患高宗所以討之○孔氏曰周)
(始封熊繹為楚子於武丁之世不知楚君何人○豐氏曰楚盖荆州之楚地故或謂之荆楚猶商稱殷商)
(也○華谷嚴氏曰解頤新語云或謂成王始封熊繹於荆至魯僖公元年始有楚號遂疑商時未有荆楚)
(乃欲假此以實韓詩宋襄公時作商頌之說殊不思禹貢有荆州即荆楚也又有荆岐則雍州之荆詩人)
(故以荆楚别荊岐耳孰謂周始有荆楚哉)入其險阻以致其衆盡平其地
使截然齊一皆高宗之功也(慶源輔氏曰撻彼殷武言高宗能疾于用武也)
(奮伐荆楚知所怒也冞入其阻不憚勞也裒荆之旅不縦殺也有截其所使之截然齊一各居其所也此)
(其所以為高宗之功緒也)易曰高宗伐鬼方三年克之盖謂此歟
(易既濟九三爻傳曰天下之事既濟而遠伐暴亂也三年而克之事之至難也○豐城朱氏曰自古中興)
(之君未有不以武德勝者盖繼衰亂之後内之則法度之既弛綱紀之既壊外之則諸侯之既叛四夷之)
(既起自非以武德勝之則安能舉王綱之已墜合人心於既離撥亂而復反於正哉若殷之高宗是已信)
(乎其無愧於為湯之孫矣)
○維女(音汝)荆楚居國南鄉昔有成湯自彼氏(都啼反)羌莫
敢不來享(叶虚良反)莫敢不來王曰商是常
賦也氐羌夷狄國在西方(曺氏曰漢志隴西郡有氐道縣羌即西羌婼羌之屬)
(也婼音綽)享獻也世見曰王(孔氏曰遠夷一世而一見於工秋官大行人云九州外謂)
(之蕃國世一見謂其父死子繼及嗣王即位乃來朝謂之世見也)○蘇氏曰既克之
則告之曰爾雖遠亦居吾國之南耳(曺氏曰商居河洛之間則荆椘)
(在國南鄉)昔成湯之世雖氐羌之遠猶莫敢不來朝曰此
商之常禮也況汝荆椘曷敢不至哉(孔氏曰首章言伐椘之功二章)
(言責椘之義)
○天命多辟(音壁)設都于禹之績歲事來辟勿予禍適(直革)
(反)稼穡匪解(音懈叶訖力反)
賦也多辟諸侯也來辟來王也適謫通○言天命諸
侯各建都邑于禹所治之地(曺氏曰說命云明王奉若天道建邦設都則多)
(辟雖受封于天子實天所命也益稷云禹荒度王功弼成五服至於五千州十有二師外薄四海咸建五)
(長則諸侯設都之地皆禹之功也)而皆以歲事來至于商以祈王之
不譴曰我之稼穡不敢解也庶可以免咎矣言荆椘
既平而諸侯畏服也(三山李氏曰言夷狄率服則天下無事所先者農事耳觀孟子)
(載天子廵守惟以土地田野為慶讓之先誠以農事為重也○容齊項氏曰言以歲事來享於君而冀以)
(免於禍謫奉其稼穡而不敢解也○朱子曰頌中有全篇句句是韵如殷武之類無兩句不是韵到稼穡)
(匪解自是欠了一句前軰分章全曉不得其細讀方知是欠了一句○豐城朱氏曰諸侯之立國其始雖)
(本於天命而歲事之共尤不可不奉乎王命焉觀勿予禍謫之辭乃其兢惕戒懼之誠所以奉王命保天)
(命而君國子民之本也盖君國子民之道莫先於稼穡農事之不修則國用之不給上無以供朝貢而盡)
(臣職下無以供祭祀而盡孝道故田野不闢則天子廵守而責讓加焉稼穡匪懈則朝貢祭祀無不有以)
(供歲事之常其得免於罪愆宜矣)
○天命降監(下與濫叶)下民有嚴(叶五剛反)不僭不濫不敢怠遑
命于下國(叶越逼反)封建厥福(叶筆力反)
賦也監視嚴威也僭賞之差也濫刑之過也遑暇封
大也○言天命降監不在乎他皆在民之視聽則下
民亦有嚴矣惟賞不僭刑不濫而不敢怠遑則天命
之以天下而大建其福此高宗所以受命而中興也
(慶源輔氏曰此章則又言高宗所以致中興之道曰天雖高而實下其監視甚可畏也民雖卑而天實以)
(為視聽不可忽也惟高宗上畏天下敬民而見於刑賞者未嘗有僭濫之失存於中心者不敢有怠遑之)
(意故天命之以天下而大建其福○豐城朱氏曰高宗之賞不僭於其建邦設都見之刑不濫於其伐鬼)
(方見之不敢怠遑又於書之不敢荒寧見之)
○商邑翼翼四方之極赫赫厥聲濯濯厥靈壽考且寧
以保我後生(叶桑經反)
賦也商邑王都也翼翼整敕貌極表也(華谷嚴氏曰言政教取正)
(於此也)赫赫顯盛也濯濯光明也言高宗中興之盛如
此夀考且寧云者盖高宗之享國五十有九年(三山李氏)
(曰書云嘉靖殷邦至于小大無時或怨肆高宗之享國五十有九年非夀考且寧而何)我後生
謂後嗣子孫也(慶源輔氏曰商之都亳固有自來矣然盤庚之後殷道既衰則人亦易而)
(視之矣至于高宗中興王都始復翼翼然為四方之儀表是盖有以使之然者矣不獨是也又有赫赫然)
(風聲之盛濯濯然威靈之光此高宗所以享國長久而又有以保安其後嗣子孫也)
○陟彼景山(叶所旃反)松栢丸丸(叶胡員反)是斷(音短)是遷方斲(陟角)
(反)是虔松桷(音角)有梴(五連反)旅楹有閑(叶胡田反)寝成孔安(叶於)
(連反)
賦也景山名商所都也(朱子曰春秋傳云商湯有景亳之命而此言陟彼景山盖)
(商所都之山名衛詩亦言景山乃商舊都也)丸丸直也遷徙方正也虔亦
截也梴長貌旅衆也閑閑然而大(一疊山謝氏曰登也彼景山而選材)
(取松柏之易直者斷之遷之以繩墨取方正而斲削之以松為椽桷有梴然而長以松柏為衆楹有閑然)
(而大)寝廟中之寝也安所以安高宗之神也此盖特為
百世不遷之廟不在三昭三穆之數既成始祔而祭
之之詩也(慶源輔氏曰材植之美規模之宏此高宗之神之所安也言其有以當之矣其與闕)
(宫之卒章文義略同者盖俱為宗廟始成而祭之詩豈作閟宮者亦取法於是詩乎○安成劉氏曰商書)
(曰七世之廟可以觀德盖天子七廟三昭三穆與大祖之廟而七八世九世而後随其昭穆親盡逓遷其)
(主而祧于太祖之廟其有功德之君則後世宗之雖親盡而不祧别立百世不遷之廟而特祔其主焉凡)
(有功德者皆然初不可預限其數而商則止有三宗高宗即其一也然嘗疑高宗之廟未知立於何所三)
(宗之後昭穆當祧者未知入于何廟竊意所立三宗中宗當穆高宗祖甲當昭各随昭穆之位特立其廟)
(于太祖廟之兩傍三昭三穆之上如周文武世室之位也中宗之後則群穆繼之者皆祧于其廟高宗祖)
(甲之後則羣昭繼之者皆祧于其廟如周自文王以後羣穆祧于文世室自武王以後羣昭祧于武世室)
(也)然此章與閟宫之卒章文意略同未詳何謂
殷武六章三章章六句二章章七句一章五句(安成)
(劉氏曰篇内第三章為五句朱子疑其脱一句則此詩當作四章章六句二章章七句然此詩)
(與閟宫全篇文意皆有相似者但閟宫為頌僖公修宗廟而作殷武為宗武丁特立廟而作故)
(閟宫所以頌僖公服夷蠻享福夀者皆末然之期望而此詩所以頌武丁服夷夏享福夀者皆)
(已然之實事卒章則皆述其作廟之事以結之)
商頌五篇十六章一百五十四句(張子曰商頌之詞粹○濮)
(氏曰嘗謂魯頌之非頌孔氏已言之而商頌後三篇但稱述前王功德殊不及告祭之意)
(亦自與前二篇異耳疊章非周頌也而其鋪叙事實全類大雅諸詩每讀而疑因志于此)
(○通典曰殷周之雅頌上本有娀姜嫄契稷相土公劉古公大伯王季姜女大任大姒之)
(德乃及成湯文武受命武丁成康宣王中興下及輔佐阿衡周召太公申伯召虎仲山甫)
(之屬君臣男女有功德者靡不褒楊於聲樂之間也)
詩傳大全卷二十
