詩傳大全卷十明胡廣等撰
彤弓之什二之三
彤弓弨(尺昭反)兮受言藏之我有嘉賓中心貺(叶虚王反)之鍾
鼓既設一朝饗(叶虚良反)之
賦也彤弓朱弓也(孔氏曰弓皆漆之以禦霜露彤弓色赤玈弓色黑賜弓赤一而黑十)
(以赤為重耳周禮無彤弓之名夏官司弓矢云唐弓大弓以授勞者注往來體若一曰唐弓大弓勞者勤)
(勞王事也)弨弛貌(孔氏曰說文云弨弓反謂弛之而體反也○華答嚴氏曰賜弓不張)貺與
也大飲賓曰饗(孔氏曰饗者烹太牢以飲賓殽牲爼豆盛於食燕)○此天子
燕有功諸侯而錫以弓矢之樂歌也東萊吕氏曰受
言蔵之言其重也弓人所獻蔵之王府以待有功不
敢輕與人也中心貺之言其誠也中心實欲貺之非
由外也一朝饗之言其速也以王府寳蔵之弓一朝
舉以畀人未嘗有遲留顧惜之意也(慶源輔氏曰守之者不重則得)
(之者亦輕予之而不誠則其感之也亦淺畀之而不速則其視之也亦玩而不以為恩矣然其所以重所)
(以誠所以速者非懼其得之輕感之淺視之玩也盡吾之理而已)後世視府蔵為己
私分至有以武庫兵賜弄臣者(漢哀帝建平四年上發武庫兵送侍中董)
(賢及孔母王阿含執金吾母將隆奏武庫兵器天下公用今便僻弄臣私恩微妾而以天下公用給其私)
(門非所以示四方也)則與受言蔵之者異矣賞賜非出於利誘
則廹於事勢至有朝賜鐵劵而暮屠戮者(唐德宗興元元年加)
(李懷光太尉賜鐵券懷光尋反馬燧取長春懷光繘死昭宗景福二年以王行瑜為太師號尚父賜鐵劵)
(後王行瑜舉兵犯闕李克用克邠州王行瑜伏誅)則與中心貺之者異矣屯
膏(廬陵羅氏曰易云屯其膏謂德澤不下也)吝賞功臣解體至有印刓(玩平)
(聲)而不忍予者(漢書韓信言項羽之為人也見人慈愛言語嘔嘔有功當封爵者卬刓敝)
(忍不能子此婦人之仁也嘔凶于反)則與一朝饗之者異矣
○彤弓弨兮受言載(叶子利反)之我有嘉賓中心喜(叶去聲)之
鍾鼓既設一朝右(音又叶于記反)之
賦也載抗之也(安成劉氏曰載彤弓於弓檠抗弓體使正言其蔵之謹也)喜樂也
右勸也尊也(孔氏曰勸謂勸其功也○臨川王氏曰尊而右之也○疊山謝氏曰古人以右)
(為尊也)
○彤弓弨兮受言櫜(古刀反叶古號反)之我有嘉賓中心好(呼報)
(反)之鍾鼓既設一朝醻(市由反叶人到反)之
賦也櫜韜好說醻報也飲酒之禮主人獻賓賓酢主
人主人又酌自飲而遂酌以飲賓謂之醻醻猶厚也
勸也(疊山謝氏曰主人酌賓曰獻賓飲主人曰酢一獻一酢報施足矣主人又酌賓謂之醻所以見)
(其意之厚也)
彤弓三章章六句(慶源輔氏曰大抵此詩首章已盡其意下兩章只是詠歎以加)
(重焉耳櫜重於載載重於蔵好誠於喜喜誠於貺醻厚於古右尊於饗○廬陵曹氏曰始而蔵)
(器以待有功之人則不敢輕及其推誠以錫有功之人則不敢惜王者於賞功之物始而不知)
(重其物則必有輕視之心而人亦䙝之矣終而不出於誠心又吝而不果則人雖得之亦不以)
(為恩矣故未有功之時則蔵之也不敢輕既有功之時則誠心與之而無所惜王者賞功之大)
(權當如是矣)
春秋傳寗武子曰諸侯敵王所愾(音概)而獻其功
於是乎賜之彤弓一彤矢百玈(音盧)弓矢千以覺
報宴注曰愾恨怒也覺明也謂諸侯有四夷之
功王賜之弓矢又為歌彤弓以明報功宴樂鄭
氏曰凡諸侯賜弓矢然後專征伐東萊吕氏曰
所謂專征者如四夷入邊臣子簒弑不容待報
者其它則九伐之法乃大司馬所職非諸侯所
專也與後世強臣拜表輒行者異矣(周禮大司馬曰以九)
(伐之法正邦國馮弱犯寡則眚之賊賢害民則伐之㬥内陵外則壇之野荒民散則削之負固)
(不服則侵之賊殺其親則正之放弑其君則殘之犯令陵政則杜之外内亂烏獸行則滅之○)
(晉穆帝永和七年桓温屢求北伐詔書不聽温拜表輒行安帝隆興三年孫恩陷會稽等郡劉)
(牢之鎮京口發兵討恩拜表輒行)
菁菁(子丁反)者莪(五何反)在彼中阿既見君子樂(音洛)且有儀
(叶五何反)
興也菁菁盛貌莪蘿蒿也(本草注曰一名莪蒿莖葉如青蒿開淡紅紫花結角)
(子長二寸許微彎○陸氏曰生澤田漸洳之處)中阿阿中也大陵曰阿君子
指賓客也○此亦燕飲賓客之詩言菁菁者莪則在
彼中阿矣既見君子則我心喜樂而有禮儀矣(慶源輔氏)
(曰既見君子則我心喜樂而有禮儀夫見賢而樂禮或不足則愛心雖至而敬心不至矣樂且有儀則愛)
(敬之心兩盡矣)或曰以菁菁者莪比君子容貌威儀之盛也
下章放此
○菁菁者莪在彼中沚(音止)既見君子我心則喜
興也(潛室陳氏曰此篇朱子舊以為比今改為興而下文兼存比說矣但二章三章比字皆失改今)
(悉正之)中沚沚中也喜樂也
○菁菁者莪在彼中陵既見君子錫我百朋
興也中陵陵中也古者貨貝五貝為朋(孔氏曰漢食貨志以為大)
(貝壯貝幺貝小貝不成貝為五也鄭因經廣解之言有五種之貝其中以相與為朋非總五貝為一朋也)
錫我百朋者見之而喜如得重貨之多也
○汎汎(芳劔反)楊舟載沉載浮既見君子我心則休
比也楊舟楊木為舟也載則也載沉載浮猶言載清
載濁載馳載驅之類以比未見君子而心不定也休
者休休然言安定也(慶源輔氏曰此章又追言其未見之時心之不定既見之後則)
(休休然而安定矣其意味亦深長也)
菁菁者莪四章章四句
六月棲棲(音西)戎車既飭(音敕)四牡騤騤(求龜反)載是常服(叶蒲)
(北反)玁狁孔熾(尺志反)我是用急(叶音棘)王于出征以匡王國
(叶于逼反)
賦也六月建未之月也(濮氏曰詩言六月徂暑則為夏正可知○湏溪劉氏曰以)
(為未月極是周以子月為歲首而月數未當改也)棲棲猶皇皇不安之貌戎
車兵車也(東萊吕氏曰鄭氏云戎車冇五周禮車僕掌戎路廣車闕車竿車輕車是也戎路王)
(在軍所乘廣車横陳之車闕車補闕之車苹猶屏也對敵自隠蔽之車輕車馳敵致師之車也)飭整
也騤騤強貌常服戎事之常服以韎(音昧)韋為弁又以
為衣而素裳白舄也(周禮司服曰凡兵事韋弁服○廬陵李氏曰皮去毛熟治曰韋)
(韎赤色也凡衣同冠色衣韎韋則升亦韎韋也皮弁服素裳白舄韋弁服亦與之同也)玁狁即
獫狁北狄也孔甚熾盛匡正也○成康既沒周室寖
衰八世而厲王胡㬥虐周人逐之出居于彘玁狁内
侵逼近京邑(安成劉氏曰據詩文至于涇陽而言也)王崩子宣王靖即
位命尹吉甫帥師伐之有功而歸詩人作歌以序其
事如此(疊山謝氏曰戎車曰既飭則車甲器械士卒馬牛無一物不整齊矣四牡曰騤騤則無一)
(馬不精強矣曰載是常服則無一衣一裳不經檢點矣)司馬法冬夏不興師今
乃六月而出師者以玁狁甚熾其事危急故不得已
而王命於是出征以正王國也(豐城朱氏曰先王之法夷狄侵中國臣子)
(背君父皆天下之大變諸侯有能討之者許之先發而後聞其急如此所以然者以中國不可一日而不)
(尊天理不可一日而不明也今玁狁内侵不得已而應之雖六月出師而人不以為㬥者知其過之不在)
(於君上蓋以為所以勞我者乃所以安我也匡之為言正也夷狄横則中國危攘夷狄固所以正中國也)
(此述其始受命出征之詞也)
○比(毗志反)物四驪閑之維則維此六月既成我服(叶蒲北反)
我服既成于三十里王于出征以佐天子(叶奬里反)
賦也比物齊其力也(釋文曰比齊同也)凡大事祭祀朝覲會
同毛馬而頒之凡軍事物馬而頒之毛馬齊其色物
馬齊其力吉事尚文武事尚強也則法也服戎服也
三十里一舍也古者吉行日五十里師行日三十里
○既比其物而曰四驪則其色又齊可以見馬之有
餘矣閑習之而皆中法則又可以見教之有素矣(孔氏)
(曰戎事尚強而言四驪者雖以齊力為主亦不厭其同色故曰駟騵彭彭又曰乘其四騏田獵齊足而曰)
(四黃既駕是皆同色也無同色者乃取異毛耳騏駵是中騧驪是驂是也○廬陵彭氏曰陳氏云以厲王)
(大亂之餘而支玁狁之患意其必倉卒不暇為訃而今也比物四驪閑之維則蓋其車馬之修器械之備)
(非一日也)於是此月之中即成我服既成我服即日引道
不徐不疾盡舍而止又見其應變之速從事之敏而
不失其常度也(安成劉氏曰六月之中即成戎服則應變速矣我服既成即日引道則從)
(事敏矣雖速雖敏而軍行止三十里則不失其常度矣)王命於此而出征欲其
有以敵王所愾而佐天子耳
○四牡脩廣其大有顒(玉容反)薄伐玁狁以奏膚公有嚴
有翼共(音恭)武之服(叶蒲北反)共武之服以定王國(叶于逼反)
賦也脩長廣大也顒大貌奏薦膚大公功嚴威翼敬
也共與供同服事也言將帥皆嚴敬以共武事也(疊山)
(謝氏曰薄伐者叛則伐之服則舍之不窮征遠討也為將必嚴不嚴則軍心不齊為帥必敬不敬則軍事)
(不整故曰有嚴有翼○華陽范氏曰凡兵事莫尚於嚴莫先於敬共武之服者如此則以定王國也○慶)
(源輔氏曰兵隂事也用之當以嚴敬為主不嚴則不整不敬則不肅將帥皆嚴敬以共武事此王國之所)
(以定也定則不止於匡矣有車馬為之用則足以却玁狁而成大功以嚴敬為之主則足以共武事而定)
(王國吉甫之行師真足以繼南仲之軌迹矣宜宣王之中興也○豐城朱氏曰兵事不可以不嚴尤不可)
(以不敬書曰欽承天子威命敬也乂曰威克厥愛允濟嚴也嚴敬二字乃用師之要道夫惟將帥皆嚴敬)
(以共武事所以能定王國也)
○玁狁匪茹(如豫反)整居焦穫(音護)侵鎬(胡老反)及方至于涇
陽織(音志)文鳥章白旆央央(於良反)元戎十乘(䋲證反)以先啟
行(叶戶郎反)
賦也茹度整齊也焦穫鎬方皆地名焦未詳所在穫
郭璞以為瓠中則今在耀州三原縣也(耀州三原縣今隷陜西四)
(安府)鎬劉向以為千里之鎬則非鎬京之鎬矣亦未詳
其所在也(前漢書劉向曰吉甫之歸周厚賜之其詩曰來歸自鎬我行永久千里之鎬猶以為)
(遠○顔氏曰鎬非豐鎬之鎬)方疑即朔方也(安成劉氏曰南仲亦以玁狁之難往城朔)
(方靈夏等州之地則此玁狁所侵者疑即其地也)涇陽涇水之北(孔氏曰水北曰陽)
在豐鎬之西北(豐鎬在今陜西四安府涇陽縣)言其深入為寇也織
幟字同鳥章鳥隼之章也(束萊吕氏曰日月為常交龍為旂之類皆幟之文也)
(鳥章特其一耳)白旆繼旐者也(曹氏曰白帛也白旆以絳帛為旆也以帛續旐末為燕尾)
(戰則旆之)央央鮮明貌元大也戎戎車也軍之前鋒也啓
開行道也猶言發程也(史記三王世家注曰韓嬰章句云車有大戎十乘謂車縵)
(輪馬被甲衡軛之上盡有劒戟名曰陷軍之車○臨川王氏曰元戎十乘所謂選鋒也兵法兵無選鋒曰)
(北○疊山謝氏曰兵法所謂堂堂之陳正正之旗也元戎啓行可以摧鋒破陣左傳所謂先人有奪人之)
(心也)○言玁狁不自度量深入為寇如此是以建此旌
旗選鋒銳進聲其罪而致討焉直而壯律而臧有所
不戰戰必勝矣(安成劉氏曰左傳云師直為壯曲為老今因玁狁為寇而聲罪致討則直)
(而壯矣易曰師出以律否臧凶今討玁狁而旌旗鮮明選鋒銳進則律而臧矣此所以為宣王中興之師)
(也歟○豐城朱氏曰玁狁惟不自度量故其大衆整齊既盤據於焦穫之間其輕軍掩襲復時出入乎鎬)
(方之地且遠及乎涇水之陽焉其深入為寇如此可謂熾矣於是建旗旄選鋒銳以攘之然謂之十乘則)
(為馬四十匹甲士三十人其為步卒亦不過七百二十人而止耳數非加多也而味其辭意則獵狁之難)
(也若不足平矣所以然者惟其辭直故其氣壯惟其用之以律故事事而盡善彼夷狄雖衆且盛又惡足)
(以敵王者之師哉)
○戎車既安(叶於連反)如輊(竹二反)如軒四牡既佶(其乙反)既佶
且閑(叶胡田反)薄伐玁狁至于大(音泰)原文武吉甫萬邦為憲
(叶許言反)
賦也輊車之覆而前也軒車之却而後也凡車從後
視之如輊從前視之如軒然後適調也(孔氏曰凡車之勢一低一)
(昂)佶壯徤貌(疊山謝氏曰戎車既安矣必曰如輊如軒制度工巧則利於戰鬭也四牡既飭)
(矣必曰既佶且閑教訓習熟則耐於馳驅矣)大原地名亦曰大鹵今在大
原府陽曲縣(即今太原府陽曲縣隷山西)至于大原言逐出之而
已不窮追也先王治戎狄之法如此(前漢書嚴尤曰宜王時玁狁内)
(侵命將征之盡境而還其視戎狄之侵譬猶螡蝱之螫敺之而已)吉甫尹吉甫此時
大將也憲法也非文無以附衆非武無以威敵能文
能武則萬邦以之為法矣(慶源輔氏曰此章則言其車之適調而安穏馬之壯)
(徤而閑習逐出玁狁至于太原而已則吉甫之文武兼資德威竝用進止有度縱舍有法可謂全才矣萬)
(邦安得不以之為法哉○疊山謝氏曰漢唐而下縉紳介胄分為兩途愚儒武夫各持一說不知三代將)
(帥必文武全才可以為萬邦之法則者也○安成劉氏曰此言吉甫之武必先之以文上言吉甫共武之)
(服必本於嚴翼之德末言吉甫飲至必及於孝友之友文事武備誠非兩途也北伐可見其武崧高烝民)
(詩可見其文○廬陵曹氏曰夫服遠之道固在於兵威之盛而尤在於德望之隆恃兵威之盛而有窮黷)
(之心非所以為服遠之道也今吉甫之有文以附衆有武以威敵而萬邦皆以之為法焉則所謂玁狁者)
(逐出至于太原而已亦何恃乎窮追哉使非有德以服乎人心則固無以威敵矣雖窮師黷武豈能有成)
(功哉)
○吉甫燕喜既多受祉來歸自鎬我行永久(叶舉里反)飲(於鴆)
(反)御諸友(叶羽已反)炰(白交反)鼈膾鯉侯誰在矣張仲孝友(叶羽)
(已反)
賦也祉福御進侯維也張仲吉甫之友也善父母曰
孝善兄弟曰友○此言吉甫燕飲喜樂多受福祉蓋
以其歸自鎬而行永久也是以飲酒進饌於朋友(濮氏)
(曰鼈龜屬俗呼團魚炰火熟之名膾細切肉也)而孝友之張仲在焉言其所
與宴者之賢所以賢吉甫而善是燕也(臨川王氏曰忠也者移孝)
(以為之者也順也者移友而為之者也故言忠順之臣必及孝友之友○慶源輔氏曰吉甫以天子之將)
(有功而歸相與宴者固不一也後篇謂方叔嘗與伐玁狁者亦豈得而不與焉而詩人乃獨舉夫孝友張)
(仲之為賢則又可見吉甫之文而不專以武功為美矣然此但為吉甫既歸而私自與朋友燕飲而已非)
(宣王燕之也○豐城朱氏曰宣王非吉甫無以成其功吉甫非張仲無以成其德詩人美吉甫之燕而幷)
(及乎張仲者正以見宣王之中興以有吉甫而吉甫之成功以有張仲也苟無孝友之人朝夕講貫於其)
(素則文武之德何自成而修攘之功何自立哉)
六月六章章八句(藍田吕氏曰上三章言自治之備四章言玁狁來侵從而禦之)
(五章言治戎有備車馬安閑驅之出境不窮追也六章言休兵飲至樂與孝友之臣同其燕樂)
(則窮兵黷武之意消矣又曰北伐之事所以自治者常優暇而有餘所治於彼者常簡略而不)
(盡○疊山謝氏曰一章曰戎車既飭四牡騤騤二章曰比物四驪三章曰四牡修廣五章曰戎)
(車既安四牡既佶西北平原廣野舉目千里利於車戰故比詩以車馬為重)
薄言采芑(音起)于彼新田于此菑(側其反)畝(叶每彼反)方叔涖(音利)
止其車三千師干之試(叶詩止反)方叔率止乘其四騏四騏
翼翼路車有奭(許力反)簟笰(音弗)魚服(叶蒲北反)鉤膺鞗(音條)革(叶訖)
(力反)
興也芑苦菜也青白色摘其葉有白汁出肥可生食
亦可蒸為茹即今苦藚(音買)菜宜馬食軍行采之人馬
皆可食也田一歲曰菑二歲曰新田三歲曰畬(韻會曰田)
(一歲曰菑始反草也二歲曰畬漸和柔也三歲曰新田已成田而尚新也四歲則曰田矣○孔氏曰菑者)
(災也始災殺其草木也新田新成柔田也畬和也田舒緩也今江東呼初耕地反草為災是也)方叔
宣王卿士受命為將者也涖臨也其車三千法當用
三十萬衆蓋兵車一乘甲士三人步卒七十二人又
二十五人將重車在後凡百人也(安成劉氏曰兵車戰鬭之車駕馬所)
(謂小車也重車輜重之車駕牛所謂大車也兵車一乘則士卒共七十五人重車一乘則將之者二十五)
(人其中炊家子十人固守衣甲五人廄養五人樵汲五人)然此亦極其盛而言未
必實有此數也(朱子曰孔氏以為兼起鄉遂之兵王氏謂會諸侯之師此皆以辭害意之)
(過詩人但極其盛而稱之耳)師衆干扞也試肄習也言衆且練也
率總率之也翼翼順序貌路車戎路也奭赤貌(眉山蘇氏)
(曰路車金路也金路赤飾○孔氏曰瞻彼洛矣韎韐有奭彼茅蒐染而為奭故知赤貌也)簟笰以
方文竹簟為車蔽也鉤膺馬婁頷有鉤而在膺有樊
(與鞶同)有纓也樊馬大帶纓鞅(央上聲)也(孔氏曰五路惟金路有鉤以金)
(為之馬頷之飾也在馬膺之飾唯有樊纓故引樊纓以解膺方叔不乘革路者以苹路臨陳所乘○鄭氏)
(曰樊纓皆以五采罽飾之罽者訃織毛為之)鞗革見蓼蕭篇○宣王之時
蠻荆背叛王命方叔南征軍行采芑而食故賦其事
以起興曰薄言采芑則于彼新田于此菑畝矣方叔
涖止則其車三千師干之試矣又遂言其車馬之美
以見軍容之盛也(朱子曰南征荆蠻想不甚費力不曾大段戰鬭故只盛稱其軍容之)
(盛而已)
○薄言采芑于彼新田于此中鄉方叔涖止其車三千
旂旐央央方叔率止約軧(祈支反)錯衡(叶戸郎反)八鸞瑲瑲(七羊)
(反)服其命服朱芾(音弗)斯皇有瑲蔥珩(音衡叶戶郎反)
興也中鄉民居其田尤治約束軧轂也以皮纏束兵
車之轂而朱之也錯文也鈴在鑣曰鸞馬口兩旁各
一四馬故八也瑲瑲聲也(廬陵彭氏曰荀子云錯衡以養目和鸞之聲以養耳)
(則錯衡八鸞皆以為耳目之懽也)命服天子所命之服也朱芾黃朱
之芾也(孔氏曰諸侯黃朱)皇猶煌煌也瑲玉聲蔥蒼色如蔥
者也珩佩首横玉也禮三命赤芾蔥珩(孔氏曰三命至九命皆蔥)
(珩非謂方叔唯三命也○曹氏曰芾佩非軍服金路非戎車和鸞非戌馬所以然者方叔克壯其猶如吴)
(起將戰不帶劔諸葛武侯不親戎服羊祐輕裘而盛著威名杜預身不跨馬自能制勝故詩人詠其車服)
(之美而已○廬陵彭氏曰此與上章言方叔帥兵之時其精神氣焰見於旌旗車馬佩服之間有以聳人)
(觀聽其勝敵也必矣○慶源輔氏曰首章其車三千師千之試云者其車馬之衆盛與師衆之所以扞禦)
(夫敵者又練習也二章其車三千旂旐央央云者則言其車馬之衆盛旗幟之鮮明也先言涖止而後言)
(率止者始則臨之終則率之以行也首章乘其四騏以下言方叔所乘之戎路真飾甚備二章約軧錯衡)
(以下人言車馬之盛命服之美所以見天子付託之重錫命之蕃而方叔之威儀整暇如此可以決其有)
(成也其與後世以一勇之夫為民之司命者異矣)
○鴥(惟必反)彼飛隼(息允反)其飛戾天亦集爰止方叔涖止
其車三千師干之試方叔率止鉦(音征)人伐鼓陳師鞠(居六)
(反)旅顯允方叔伐鼓淵淵(叶於金反)振振闐闐(徒顛反叶徒鄰反)
興也隼鷂屬急疾之鳥也(埤雅曰一名雀鷹)戾至爰於也鉦
鐃也鐲也伐擊也鉦以静之鼓以動之鉦鼓各有人
而言征人伐鼓互文也(孔氏曰說文云鉦鐃也似鈴又云鐲鉦也則鐲鐃俱得以)
(鉦名之鐲似小鍾鐃似鈴有大小之異耳凡軍進退皆鼓動鉦止非臨陣獨然此又在陳師鞠旅之上是)
(未戰時事也○濮氏曰周禮云鼓人以金鐲節鼓以金鐃止鼓既無鉦名則鐲鐃通謂之鉦而節止實用)
(於鼓故詩云然)鞠告也二千五百人為師五百人為旅此言
將戰陳其師旅而誓告之也陳師鞠旅亦互文耳淵
淵鼓聲平和不暴怒也謂戰時進士衆也振止旅衆
也言戰罷而止其衆以入也春秋傳曰出曰治兵入
曰振旅是也(孔氏曰治兵尚威武也振旅反尊卑也出則幼賤在前貴勇力也入則尊老在)
(前復常法也)闐闐亦鼓聲也或曰盛貌(鄭氏曰戰止又伐鼓闐闐然○董氏)
(曰闐闐衆行聲也)程子曰振旅亦以鼓行金止○言隼飛戾
天而亦集於所止以興師衆之盛而進退有節如下
文所云也(程子曰隼之急疾亦集於所止興兵雖強用之有節而不過也○慶源輔氏曰上二)
(章但言其車馬服飾之盛美而已故此章又以鳥之急疾興其猛鷙又以亦集爰止興其進退有節也其)
(進退之有節者蓋以將戰而誓衆有法既戰而鼓聲不暴戰罷振旅而入則又齊一而無先後也)
○蠢(尺允反)爾蠻荆大邦為讎方叔元老克壯其猶方叔
率止執訊(音信)獲醜(叶尺由反)戎車嘽嘽(吐丹反)嘽嘽焞焞(吐雷反)
如霆如雷顯允方叔征伐玁狁蠻荆來威(叶音隈)
賦也蠢者動而無知之貌蠻荆荆州之蠻也大邦猶
言中國也元大猶謀也言方叔雖老而謀則壯也(安成)
(劉氏曰方叔以元老而率師則師卦所謂丈人所謂長子者也)嘽嘽衆也焞焞盛也
霆疾雷也(爾雅注曰霆雷之急疾者謂霹靂)方叔蓋嘗與於北伐之
功者是以蠻荆聞其名而皆來畏服也(新安胡氏曰王氏云此章)
(美其成功言以宿將董大衆荆人自服不待戰而屈也)
采芑四章章十二句(永嘉陳氏曰北伐南征之詩班師時作六月之辭廹采芑)
(之辭緩六月以討而定采芑以威而服也○豐城朱氏曰北伐之詩是言行軍之法南征之詩)
(是紀行軍之實不言其法則無以見軍制之復不紀其實則無以見民數之復欲知宣王之復)
(古觀此二詩而可見矣夫豈曰夸云乎哉)
我車既攻我馬既同四牡龐龐(鹿同反)駕言徂東
賦也攻堅同齊也傳曰宗廟齊豪尚純也(孔氏曰齊其毫毛尚)
(純也)戎車齊力尚強也(孔氏曰齊其馬力)田獵齊足尚疾也(孔氏)
(曰齊其馬足)龐龐充實也東東都洛邑也○周公相成王
營洛邑為東都以朝諸侯周室既衰久廢其禮至于
宣王内脩政事外攘夷狄復文武之竟土脩車馬備
器械復會諸侯於東都因田獵而選車徒焉故詩人
作此以美之(朱子曰好田獵之事古人亦多刺之然宣王之田乃是因此見其車馬之盛紀)
(律之嚴所以為中興之勢者在此其所謂田者異乎尋常之田矣)首章汎言將往東
都也(慶源輔氏曰車以堅緻為善馬以齊同為盛首章既言其攻與同矣故二章但言其善與盛也)
(○豐城朱氏曰車攻馬同泛言其軍實之盛也四牡龐龐則自君子所乘者言之也軍政脩治於閒暇之)
(時而四牡充實於啓行之日則可以駕言而徂東矣)
○田車既好(叶許厚反)四牡孔阜(符有反)東有甫草(叶此苟反)駕言
行狩(叶始九反)
賦也田車田獵之車好善也阜盛大也甫草甫田也
後為鄭地今開封府中牟縣西圃田澤是也宣王之
時未有鄭國圃田屬東都畿内故往田也(安成劉氏曰宣王嘗)
(封庶弟於西都咸林之地是為鄭桓公其子武公當平王時徙封於東都然後圃田為鄭地○開封府中)
(牟縣今隸河南)○此章指言將往狩于圃田也
○之子于苗(叶音毛)選徒囂囂(五刀反)建旐設旄搏(音博)獸于
敖
賦也之子有司也(朱子曰不敢斥王故以有司言之)苗狩獵之通名
也選數也囂囂聲衆盛也數車徒者其聲囂囂則車
徒之衆可知且車徒不譁而惟數者有聲又見其静
治也敖近滎陽地名也(東萊吕氏曰敖山名晉師救鄭在敖郭之間士季設七覆)
(於敖前則敖山之下平曠可以屯兵翳薈可以設伏所謂束有甫草即此地也)○此章言至
東都而選徒以獵也(孔氏曰言選車徒備器械摶取禽獸於敖地也○東萊吕氏曰)
(宣王往東都以會諸侯為主而二章三章先言田獵者蓋冇司先為戒具以待會同畢而田獵也○慶源)
(軸氏曰選徒囂囂言其衆且肅也既選其車徒矣則建設其旗旄馬見其序且整也方選徒以獵而遽曰)
(搏獸于敖言其士衆之勇而氣大事小也徒手曰摶)
○駕彼四牡四牡奕奕赤芾金舄會同有繹
賦也奕奕連絡布散之貌赤芾諸侯之服(臨川王氏曰人君宜)
(朱芾而此赤芾者會同故也涖其臣庶則朱芾君道也故方叔服其命服則朱芾會同於王則赤芾臣道)
(也故此會同則赤芾也)金舄赤舄而加金飾亦諸侯之服也(鄭氏)
(曰金舄黃朱色也)時見曰會殷見曰同(鄭氏曰時見言無常期殷衆也)繹陳
列聯屬之貌也○此章言諸侯來會朝於東都也(廬陵)
(曹氏曰此章言諸侯來朝會於東都車馬盛而服飾嚴會同絡繹不絶此可見人心之齊也使其人心之)
(未合則諸侯或不至安能聯屬如此之盛乎東都洛邑本諸侯朝覲之地而夷厲以來此禮久廢宣王中)
(興復古再見斯會詩人所以美之也)
○決拾既佽(音次與柴叶)弓矢既調(讀如同與同叶)射夫既同助我
舉柴(子智反)
賦也決以象骨為之著於右手大指所以鉤弦開體
拾以皮為之著於左臂以遂弦故亦名遂(華谷嚴氏曰決即衛)
(芃蘭所謂韘也○孔氏曰周禮繕人注云拾韝扞也著左臂裏)佽比也(鄭氏曰謂手指相佽比也)
調謂弓強弱與矢輕重相得也(疊山謝氏曰弓既上弦必審視之端正則)
(可用微有偏斜必加矯揉此弓之調也矢之輕重必視弓力之強弱弓強而矢輕則不中弓弱而矢重亦)
(不中此矢之調也)射夫蓋諸侯來會者(孔氏曰射夫即諸侯以下也夫男子之總)
(名)同協也柴說文作㧘謂積禽也使諸侯之人助而
舉之言獲多也○此章言既會同而田獵也
○四黃既駕兩驂不倚(於寄於箇二反)不失其馳(叶徒卧反)舍(音捨)矢
如破(彼寄普過二反)
賦也倚偏倚不正也馳馳驅之法也(安成劉氏曰五御之目三曰過)
(君表五曰逐禽左即御田車馳驅之法也)舍矢如破巧而力也蘇氏曰不
善射御者詭遇則獲不然不能也今御者不失其馳
驅之法而射者舍矢如破則可謂善射御矣(慶源輔氏曰首)
(章云既同則齊其足矣而此又曰四黃與六月比物四驪同義可見其馬之有餘矣○臨川王氏曰向曰)
(四牡既言力之強今曰四黃又言色之純也兩驂不倚御能正其馬也不失其馳車行節而法也舍矢如)
(破矢行巧而力也○鄭氏曰射者之工矢發則中如椎碎物也)○此章言田獵而見
其射御之善也
○蕭蕭馬鳴悠悠旆旌徒御不驚大庖(蒲爻反)不盈
賦也蕭蕭悠悠皆閑暇之貌(孔氏曰軍旅齊肅唯聞蕭蕭然馬鳴之聲見悠)
(悠然旆旌之狀無有諠譁者)徒步卒也御車御也驚如漢書夜軍
中驚之驚(漢景帝三年周亞夫引兵擊吴楚湥壁而守夜軍中驚内相攻擊擾亂至帳下亞夫)
(堅卧不起頃之復定)不驚言比(匹志反至也)卒事(終事也)不諠譁也大
庖君庖也不盈言取之有度不極欲也蓋古者田獵
獲禽面傷不獻踐(音翦)毛不獻(孔氏曰面傷謂當面射之翦毛謂在傍而逆射)
(之不獻者嫌誅降之義)不成禽不獻(孔氏曰惡其害幼小)擇取三等自左
膘(音縹)而射之達于右腢(音愚)為上殺以為乾豆奉宗廟
(釋文曰膘脇後髀前肉也腢肩前上殺中心死疾鮮潔也)達右耳本者次之以為
賓客(孔氏曰亦自左射之達右耳本以其遠心死稍遲肉已微惡)射左髀(補爾步米二反)
達于右䯚(音杳)為下殺以充君庖(孔氏曰髀股外&KR1950;水膁音嗛也右䯚右脅)
(䯚下殺以其中脅死最遲肉又益惡)每禽取三十焉每等得十其餘以
與士大夫習射於澤宫中者取之(禮記射義注曰澤宫名所以擇士也)
(士謂諸侯朝者諸臣及貢士也皆先今習射於澤已乃射於射宫課中否也○穀梁傳曰射而中田不得)
(禽則得禽田得禽而射不中則不得禽是以知古之貴仁義而賤勇力也)是以獲雖多而
君庖不盈也張子曰饌雖多而無餘者均及於衆而
有法耳凡事有法則何患乎不均也舊說不驚驚也
不盈盈也亦通(鄭氏曰反其言而美之)○此章言其終事嚴而
頒禽均也(慶源輔氏曰蕭蕭馬鳴悠悠旆旌見其整暇無始終之異也徒御不驚見其卒事而)
(不驚擾也大庖不盈見其循禮守法而不從欲以取也夫力足以多取而不盡用馬此所以為王者之事)
(也)
○之子于征有聞(音問)無聲允矣君子展也大成
賦也允信展誠也聞師之行而不聞其聲言至肅也
信矣其君子也誠哉其大成也(慶源輔氏曰聞師之獵而不聞其聲則可)
(見其師律之嚴肅大凡行軍用師須要如此方可不然皆苟道也章末二句乃美宣王也大成言其事之)
(有始有終也○廬陵彭氏曰宣王治兵之法其見於田獵已如此詩人固信其大有成也)○此章
總序其事之始終而深美之也(安成劉氏曰楚辭集注云凡作篇章既成)
(撮其大要以為亂辭今此詩言田事以上七章既序其始終以成篇矣此章又言其始事之整肅終事之)
(有成以深美之亦猶楚辭之有亂辭也車牵公劉卒章皆然○豐城朱氏曰存於中而有興衰撥亂之志)
(施於外而有内脩外攘之事如此得不謂之君子乎静治於往狩之初嚴肅於旋歸之際如此得不謂之)
(大成乎此王道之所以為大而詩人所以贊美之也)
車攻八章章四句
以五章以下考之恐當作四章章八句(安成劉氏曰五)
(章六章通言其田獵射御七章八章通言其始終整肅而且音韻各相諧叶故疑其當以八句)
(成章以此推之則合首章二章八句通言車馬盛備將往東都圃田之地合三章四章八句通)
(言天子諸侯來會東都之事總為四章章八句也)
吉日維戊(叶莫吼反)既伯既禱(叶丁口反)田車既好(叶許口反)四牡孔
阜(符有反)升彼大阜從其羣醜
賦也戊剛日也伯馬祖也謂天駟房星之神也(晉天文志)
(曰房四星亦曰天駟為天馬主車駕○孔氏曰伯者長也馬之祖始是長也夏官校人春祭馬祖天駟龍)
(為天馬故房四星謂之天駟)醜衆也謂禽獸之羣衆也○此亦宣
王之詩言田獵將用馬力故以吉日祭馬祖而禱之
(孔氏曰常祭在春將用馬力則又備禮禱之)既祭而車牢馬健於是可以
歴險而從禽也以下章推之是日也其戊辰歟
○吉日庚午既差我馬(叶滿浦反)獸之所同麀(音憂)鹿麌麌(愚甫)
(反)漆沮(七徐反)之從天子之所
賦也庚午亦剛日也(毛氏曰外事以剛日○禮記曲禮注曰出郊為外事)差擇
齊其足也(安成劉氏曰此言差馬猶車攻言我馬既同也)同聚也鹿牝曰麀
麌麌衆多也漆沮水名在西都畿内涇渭之北所謂
洛水今自延韋流入鄜(音孚)坊至同州入河也(三山李氏曰書)
(疏云漆沮在涇水之東一名洛水職方氏所謂雍州其浸渭洛非河南之洛也○安成劉氏曰此言漆沮)
(之從猶車攻言甫草敖地彼則狩于東都此則狩于西都也)○戊辰之日既禱矣
越三日庚午遂擇其馬而乘之視獸之所聚麀鹿最
多之處而從之惟漆沮之旁為盛宜為天子田獵之
所也
○瞻彼中原其祁孔有(叶羽已反)儦儦(表驕反)俟俟(叶于紀反)或羣
或友(叶羽已反)悉率左右(叶羽已反)以燕天子(叶奬里反)
賦也中原原中也祁大也趣則儦儦行則俟俟獸三
曰羣二曰友燕樂也○言從王者視彼禽獸之多於
是率其同事之人各央其事以樂天子也(安成劉氏曰此言率)
(左右以樂天子猶車攻之射夫同而助舉此也)
既張我弓既挾(子治戶頰二反)我矢發彼小豝(音巴)殪(於計反)此
大兕(徐履反)以御賓客且以酌醴
賦也發發矢也豕牝曰豝一矢而死曰殪兕野牛也
言能中微而制大也(孔氏曰小豝云發言發則中之大兕言殪言射著即死○安成)
(劉氏曰此言射者之善猶車攻言舍矢如破也)御進也醴酒名周官五齊(去聲)
二曰醴齊注曰醴成而汁滓相將如今甜酒也(五齊周禮)
(酒正一曰泛齊二曰醴齊三曰盎齊四曰緹齊五曰沈齊注醴猶體也此齊熟時上下一體汁滓相將故)
(名)○言射而獲禽以為爼實進於賓客而酌醴也(疊山)
(謝氏曰田而得禽天子不以自奉故大庖不盈命有司以進賓客且以酌醴燕諸侯及羣臣也先王體羣)
(臣懷諸侯常有恩惠其用心公溥而均齊常以一人養天下不以天下奉一人也○安成劉氏曰此言進)
(禽於賓客亦猶車攻言大庖不盈之意也)
吉日四章章六句(慶源輔氏曰一章言祭禱馬祖以為田獵之備也二章言取擇)
(其地以為田獵之所也三章言相與悉力以其田獵之事為天子之樂也四章言既獵而以其)
(所得之獸供爼實使天子得與賓客燕飲也)
東萊吕氏曰車攻吉日所以為復古者何也蓋
蒐狩之禮可以見王賦之復焉可以見軍實之
盛焉可以見師律之嚴焉可以見上下之情焉
可以見綜理之周焉欲明文武之功業者此亦
足以觀矣(慶源輔氏曰東萊之說固善而朱子又改動數字尤切王賦謂車馬之出)
(軍實謂軍器之數師律謂進退之度上下之情諸侯及左右之人相率以共其事而天子又與)
(之燕飲以為樂也綜理之周祭禱必講獵地必擇車馬有備射御有法終事嚴整頒禽之均酌)
(醴之厚無一不至也○安成劉氏曰宣王所以復文武功業者固不止於二詩所言蒐狩之事)
(然即二詩而觀之則其車馬徒御之所出可見王賦之復也旌旄車旆之備決拾弓矢之精可)
(見軍實之盛也選徒則囂囂徒御則不驚行者有聞而無聲又可見師律之嚴也會同有繹而)
(助我舉㧘悉率左右而以燕天子又可見其上下之情也將用馬力而既伯既禱頒禽之均而)
(大庖不盈又見其綜理之周密蓋一事之間而五美具焉即此推之則其餘可知矣)
鴻鴈于飛肅肅其羽之子于征劬(其俱反)勞于野(叶上與反)爰
及矜(棘冰反)人哀此鰥寡(叶果五反)
興也大曰鴻小曰鴈(孔氏曰俱是水鳥其實鴻大而鴈小)肅肅羽聲也
之子流民自相謂也征行也劬勞病苦也矜憐也老
而無妻曰鰥老而無夫曰寡○舊說周室中衰萬民
離散而宣王能勞來還定安集之(臨川王氏曰勞者勞之來者來之往)
(者還之擾者定之危者安之散者集之)故流民喜之而作此詩追叙其
始而言曰鴻鴈于飛則肅肅其羽矣之子于征則劬
勞于野矣(眉山蘇氏曰人民離散譬如鴻鴈之飛四方無所不往徒聞其羽聲肅肅未知所止)
(也)且其劬勞者皆鰥寡可哀憐之人也(慶源輔氏曰爰及矜人哀)
(此鰥寡又言其所與行者無非可憐之人而就其中又惟鰥寡之可哀也)然今亦未有以
見其為宣王之詩後三篇放此
○鴻鴈于飛集于中澤(叶徒洛反)之子于垣(音袁)百堵(丁古反)皆
作雖則劬勞其究安宅(叶逹各反)
興也中澤澤中也一丈為版五版為堵(孔氏曰版廣二尺故周禮)
(設一堵之牆長丈高一丈)究終也○流民自言鴻鴈集于中澤以
興己之得其所止而築室以居今雖勞苦而終獲安
定也
○鴻鴈于飛哀鳴嗸嗸(五刀反)維此哲人謂我劬勞維彼
愚人謂我宣驕(叶音高)
比也流民以鴻鴈哀鳴自比而作此歌也哲知宣示
也知者聞我歌知其出於劬勞不知者謂我閒暇而
宣驕也韓詩云勞者歌其事魏風亦云我歌且謠不
知我者謂我士也驕大抵歌多出於勞苦而不知者
常以為驕也(慶源輔氏曰蓋非明知者真能體䘏我前日之情則亦焉能知其病苦之實哉)
(若但見其今日之安定則必以我之此歌為閒暇而宣驕矣)
鴻雁三章章六句(豐城朱氏曰惠鮮鰥寡文王之所以興也哿矣富人哀此煢獨)
(幽王之所以亡也爰及矜人哀此鰥寡宣王之所以中興也夫鰥寡孤獨乃天民之窮而無告)
(者聖人一視同仁雖無一物而不在所愛而其發政施仁則必自鰥寡孤獨始誠使鰥寡孤獨)
(各得其所則天下之民無不被其澤者矣宣王之勞來還定安集其有得於文王之家法也歟)
(劬勞于野自其始之流散而言也百堵皆作自其中之還歸而言也其究安宅自其終之安定)
(而言也此詩不作於流離之時而作於安定之日蓋痛定思痛者是以知者以為勞苦而不知)
(者則反以為宣驕也)
夜如何其(音基)夜未央庭燎之光君子至止鸞聲將將(音搶)
賦也其語辭央中也(渤海胡氏曰說文云央中央也廣雅云央極中也秦風云宛在)
(水中央央亦中也)庭燎大燭也諸侯將朝則司烜以物百枚
幷而束之設於門内也(孔氏曰庭燎者樹之於庭燎之光明司烜供之樹於門外)
(曰大燭門内曰庭燎郊特牲注曰庭燎之差公五十侯伯子男皆三十是天子用百以物百枚并而躔束)
(之今則用松葦竹灌以脂膏也)君子諸侯也將將鸞鑣聲○王將起
視朝不安於寢而問夜之早晚曰夜如何哉夜雖未
央而庭燎光矣朝者至而聞其鸞聲矣
○夜如何其夜未艾(音乂又如字)庭燎晣晣(之世反與艾叶)君子至
止鸞聲噦噦(呼會反)
賦也艾盡也晣晣小明也(臨川王氏曰其光衰也)噦噦近而聞
其徐行聲有節也(安成劉氏曰首章述王初問此章再問恐亦如齊風鷄鳴之例也)
○夜如何其夜鄉(許亮反)晨庭燎有煇(許云反)君子至止言
觀其旂(叶渠斤反)
賦也鄉晨近曉也(渤海胡氏曰從夜未中至未盡從未盡至鄉明也)煇火氣
也天欲明而見其烟光相雜也(朱子曰此是吴才老之說說此一字有功)
既至而觀其旂則辨色矣(鄭氏曰見其旂是朝之時也朝禮别色始入)
庭燎三章章五句(安成劉氏曰列女傳云宣王嘗晏起姜后脱簪珥待罪於永巷)
(宣王感悟於是勤於政事早朝晏起卒成中興之名以此証之或果宣王詩也)
沔(綿善反)彼流水朝(直遥反)宗于海(叶虎洧反)鴥(惟必反)彼飛隼(息允)
(反)載飛載止嗟我兄弟邦人諸友(叶羽軌反)莫肯念亂誰無
父母(叶蒲洧反)
興也沔水流滿也諸侯春見天子曰朝夏見曰宗(孔氏)
(曰朝朝也欲其來之早宗尊也欲其尊王○九峯蔡氏曰水勢横趨於海猶諸侯朝宗于王也)○此
憂亂之詩言流水猶朝宗于海飛隼猶或有所止而
我之兄弟諸友乃無肯念亂者誰獨無父母乎亂則
憂或及之是豈可以不念哉(疊山謝氏曰一身之遇亂不足惜父母之遇亂)
(深可憂誰無父母不為一身謀獨不為父母謀乎為父母謀則當念亂則必思所以捄亂也)
○沔彼流水其流湯湯(失羊反)鴥彼飛隼載飛載揚念彼
不蹟(井亦反)載起載行(叶戸郎反)心之憂矣不可弭忘
興也湯湯波流盛貌不蹟不循道也載起載行言憂
念之深不遑寧處也弭止也水盛隼揚以興憂亂之
不能忘也(慶源輔氏曰不循道理則危亂之由也載起載行則憂思之深也)
○鴥彼飛隼率彼中陵民之訛言寧莫之懲我友敬矣
䜛言其興
興也率循訛偽懲止也○隼之高飛猶循彼中陵而
民之訛言乃無懲止之者然我之友誠能敬以自持
矣則䜛言何自而興乎始憂於人而卒反諸己也(慶源)
(輔氏曰衰亂之世訛言繁興使人無所適從而卒歸於危亡禍敗此所以歎其寧莫之懲也我友敬矣䜛)
(言其興此必有所指而言其興則是無自而興也先生所謂始憂於人而卒反諸己者深得其意凡有不)
(得者皆反求諸己此自脩之事也)
沔水三章二章章八句一章六句(定宇陳氏曰始念亂而憂及父)
(母終憂䜛而敬以反身憂念之中不忘孝敬詩人忠厚之意也)
疑當作三章章八句卒章脱前兩句耳
鶴鳴于九臯聲聞(音問)于野(叶上與反)魚潛在淵或在于渚樂
(音洛)彼之園爰有樹檀(叶徒㳂反下同)其下維蘀(音托)他山之石可
以為錯(七落反)
比也鶴鳥名長頸竦身高腳頂赤身白頸尾黑其鳴
高亮聞八九里臯澤中水溢出所為坎從外數至九
喻深遠也(釋文曰韓詩云九臯九折之澤○濮氏曰澤曲曰臯見楚辭注)蘀落也(藍田)
(吕氏曰落葉穢雜)錯礪石也○此詩之作不可知其所由然
必陳善納誨之辭也(慶源輔氏曰然不正言其事而必比物而為言者正所謂風刺)
(上者皆不主於政事而主于文詞不以正諫而托物以諫也)蓋鶴鳴于九臯而聲
聞于野言誠之不可揜也(慶源輔氏曰所以風王之誠身也)魚潛在
淵而或在于渚言理之無定在也(慶源輔氏曰所以風王之明善也)
園有樹檀而其下維蘀言愛當知其惡也他山之石
而可以為錯言憎當知其善也(慶源輔氏曰所以風王力去私欲之蔽也)
(夫必能去私欲之蔽然後可以明善而誠身此其序則由大以至小也)由是四者引而
伸之觸類而長之天下之理其庶幾乎(廬陵曹氏曰天下之理散)
(於萬事若能反於身而求之觸類而長之未有不可為吾之益者也鶴鳴所以喻誠身魚潛所以喻明理)
(檀蘀石錯又所以正人心好惡之偏因物而推皆可以反求諸身者也)
○鶴鳴于九臯聲聞于天(叶鐵因反)魚在于渚或潛在淵(叶一)
(均反)樂彼之園爰有樹檀其下維榖他山之石可以攻玉
比也榖一名楮惡木也(孔氏曰陸氏云幽州人謂之榖桑荆楊交廣謂之榖中州)
(人謂之楮殷中宗時榖桑共生是也今江南人績其皮以為布又擣以為紙樹皮斑者是楮白者是榖)
攻錯也○程子曰玉之温潤天下之至美也石之麤
厲天下之至惡也然兩玉相磨不可以成器以石磨
之然後玉之為器得以成焉猶君子之與小人處也
横逆侵加然後脩省畏避動心忍性增益預防而義
理生焉道德成焉吾聞諸邵子云(朱子曰邵子云有才之正者有才之)
(不正者他山之石其小人之才乎○疊山謝氏曰邪類與善類非同氣猶玉石不同山石而攻玉猶小人)
(謗君子之無德所以儆君子而進於德欺君子之無才所以儆君子而勉為全才也)
鶴鳴二章章九句(朱子曰鶴鳴做得巧含畜意思全不發露○三山李氏曰二章)
(殊無一句露己意其詩最為難曉○豐城朱氏曰知誠之不可揜則知念慮方萌而鬼神已知)
(形迹欲掩而肺肝已見所以不可無誠身之功也知理之無定在則知事有精粗而理無精粗)
(事有大小而理無大小所以不可無明善之功也知愛當知其惡憎當知其善則知親愛賤惡)
(之不可以或偏哀矜敖惰之不可以自恣所以於應接之間尤不可不去其私欲之蔽也能是)
(數者則知行並進而明誠兩立好惡不偏而人已兼盡其於治天下不難矣此所以為陳善納)
(誨之辭也歟)
彤弓之什十篇四十章二百五十九句
疑脱兩句當為二百六十一句
詩傳大全卷十
