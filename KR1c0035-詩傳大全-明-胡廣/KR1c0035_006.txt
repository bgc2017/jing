詩傳大全卷六明胡廣等撰
唐一之十
唐國名本帝堯舊都在禹貢冀州之域太行恒
山之西大原大岳之野(鄭氏曰今大原晉陽是堯始居地後乃遷河東)
(平陽)周成王以封弟叔虞爲唐侯(孔氏曰晉世家云成王與叔虞)
(戲削桐葉爲珪曰以此封若於是封叔虞於唐地名晉陽是也)南有晉水至子
燮乃改國號曰晉後徙曲沃又徙居絳(孔氏曰唐叔生)
(晉侯燮燮生武侯寧族族生成侯服人成侯徙曲沃穆侯徙絳昭侯以下又徙翼及武公并晉)
(又都絳也)其地土瘠民貧勤儉質朴憂深思遠有堯
之遺風焉(前漢志曰河東本唐堯所居有先王遺教君子深思小人儉嗇○南軒張)
(氏曰堯之遺風只是儉而用禮一事亦不必事事稱有遺風也)其詩不謂之晉
而謂之唐蓋仍其始封之舊號耳(安成劉氏曰叔虞封唐燮)
(侯號晉十七傳至晉侯緡爲曲沃武公所并然武公能滅晉之宗而不能滅唐之號能冒晉之)
(號而不能繼唐之統君子欲絶武公於晉而不可故總名其詩爲唐以寓意焉然則晉詩稱唐)
(見曲沃武公滅宗國之罪而魏風首晉又以見曲沃獻公滅同姓之惡世變如此春秋欲不作)
(不可也)唐叔所都在今大原府曲沃及絳皆在今
絳州(太原府即今太原府曲沃及絳今平陽府屬縣並隸山西)
蟋蟀在堂歲聿(允橘反)其莫(音慕)今我不樂(音洛下同)日月其除
(直慮反)無已大(音泰)康職思其居(叶音據)好(呼報反)樂無荒良士
瞿瞿(俱具反)
賦也蟋蟀蟲名似蝗而小正黑有光澤如漆有角翅
或謂之促織(陸氏曰一名蜻蛚里語云促織鳴嬾婦驚)九月在堂聿遂莫
晚(孔氏曰七月說蟋蟀云九月在戸此言在堂謂在室戸之外與戸相近是九月可知過此月後則歲)
(遂將暮矣)除去也大康過於樂也職主也瞿瞿却顧之貌
○唐俗勤儉故其民間終歲勞苦不敢少休及其歲
晚務閒之時乃敢相與燕飲爲樂而言今蟋蟀在堂
而歲忽已晚矣當此之時而不爲樂則日月將舍我
而去矣然其憂深而思遠也故方燕樂而又遽相戒
曰今雖不可以不爲樂然不已過於樂乎盍亦顧念
其職之所居者使其雖好樂而無荒若彼良士之長
慮而却顧焉則可以不至於危亾也(廣源輔氏曰今我不樂日月其)
(除張而不弛文武不能也無已大康職思其居㢮而不張文武不爲也好樂無荒良士瞿瞿一張一㢮文)
(武之道也○華谷嚴氏曰職思其居啓其憂也好樂無荒作其勤也良士瞿瞿警其懼也三言而君國之)
(道盡矣)蓋其民俗之厚而前聖遺風之遠如此(安成劉氏曰自)
(堯而至於周蓋千餘年矣而其風化流傳固結於唐人之心故其民間質實勤儉之習親愛和樂之恩警)
(戒忠告之情備見於詩此其俗之所以爲厚也)
○蟋蟀在堂歲聿其逝今我不樂日月其邁(叶力制反)無已
大康職思其外(叶五墜反)好樂無荒良士蹶蹶(俱衞反)
賦也逝邁皆去也外餘也其所治之事固當思之而
所治之餘亦不敢忽蓋其事變或出於平常思慮之
所不及故當過而備之也(廬陵歐陽氏曰職思其外者廣周慮也)蹶蹶
動而敏於事也(慶源輔氏曰人無遠慮必有近憂故當思慮在事外也思之雖周而爲之)
(不敏則亦無益矣)
○蟋蟀在堂役車其休今我不樂日月其慆(吐刀反叶佗侯反)
無已大康職思其憂好樂無荒良士休休
賦也庶人乘役車歲晚則百工皆休矣(孔氏曰春官巾車注云役)
(車方箱則載任器以供役收納禾稼亦用此車故役車休息是農工畢也)慆過也休休安
閑之貌樂而有節不至於淫所以安也(慶源輔氏曰庶人之役車)
(猶休矣則君子可無一日之樂乎職思其居謂所居之職也職思其外謂所職之外也職思其憂謂思之)
(極而至于憂也瞿瞿顧慮周旋之貌未見於爲也蹶蹶則見於爲矣蹶蹶動而敏於事之貌未見其安也)
(安則瞿瞿蹶蹶之效也始則瞿瞿然而思中則蹶蹶然而爲終則休休然而安必如是始可以樂而謂之)
(良士爾其意皆自近而遠自淺而深是則所謂憂深而思遠者也)
蟋蟀三章章八句(定宇陳氏曰始思其居則所居處之中次思其外則又出於所)
(居之外終思其憂則思之遠而憂之深可見矣○龜山楊氏曰此詩欲及時自樂也而卒曰好)
(樂無荒可謂有禮矣當是時風雖變而堯之遺風未亡也○朱子曰唐風自是尚有勤儉之意)
(作是詩是一箇不敢放懷底人說今我不樂便又說無已太康○安成劉氏曰此詩必曰蟋蟀)
(在堂而後曰今我不樂則能不遊于逸矣既曰今我不樂又曰無已太康則能不淫于樂矣曰)
(職思其外則儆戒無虞也曰好樂無荒則無怠無荒也以詩人之克勤克儉所憂所思雖無唐)
(虞君臣之德業而其發於詩者與伯益告戒之辭同條共貫信乎前聖遺風之遠也○豐城朱)
(氏曰勤者生財之道儉者用財之節聖人教人不越乎勤儉而已夫勞苦者人情之所畏然而)
(不可以不勉逸樂者人情之所喜然而不可以太過必也致其勤於三時之久而享其樂於一)
(時之暫則其生財不匱而用財有節矣猶恐其或過也又戒之以思其職之所居夫斯民之職)
(不在乎他男子之所當務者稼穡狩獵而已矣女子之所當務者桑麻紡績而已矣誠使男女)
(各盡其職之所當爲則廩有餘粟機有餘布老者衣帛食肉少者不飢不寒而於仰事俯育之)
(間可以沛然有餘雖良士之長慮却顧亦不過如此而已豈不可以爲美俗哉)
山有樞(烏侯昌朱二反)隰有榆(夷周以朱二反)子有衣裳弗曳弗婁(方侯)
(力俱二反)子有車馬弗馳弗驅(祛尤虧于二反)宛(於阮反)其死矣他人
是愉(他侯以朱二反)
興也樞荎(音垤)也今刺(去聲)榆也榆白枌也(東萊呂氏曰陸璣云樞其)
(針刺如柘其葉如榆爲茹美滑於白榆也榆之皮色白者名枌郭璞云枌榆先生葉却著莢皮色白)婁
亦曳也(孔氏曰曳者衣裳在身行必曳之廣韻注曰曳牽也又引也)馳走驅策也
(孔氏曰走馬曰馳策馬曰驅)宛坐見貌愉樂也○此詩蓋亦荅前
篇之意而解其憂故言山則有樞矣隰則有榆矣(朱子)
(曰詩所以能興起人處全在興如山有樞隰有榆别無意義只是興起下面子有車馬子有衣棠耳)子
有衣裳車馬而不服不乘則一旦宛然以死而他人
取之以爲已樂矣蓋言不可不及時爲樂然其憂愈
深而意愈蹙矣(安成劉氏曰宛其死矣而衣裳車馬徒爲他人之樂是其憂遠及於身後)
(其意欲盡樂於生時則雖解前篇深遠之憂而憂反愈深雖答前篇爲樂之意而意則愈蹙矣)
○山有栲(音考叶去九反)隰有杻(女九反)子有廷内弗洒弗埽(叶蘇)
(后反)子有鍾鼓弗鼓弗考(叶去九反)宛其死矣他人是保(叶補苟反)
興也栲山樗(敕居反)也似樗色小白葉差狹(孔氏曰栲亦類漆樹)
(俗語曰櫄樗栲漆相似如一)杻檍(音億)也葉似杏而尖白色皮正赤
其理多曲少直材可爲弓弩幹者也(陸氏曰杻二月中開花如練而)
(細蘽正白蓋樹今官園種之正名曰萬歲)考擊也保居有也
○山有漆(音七)隰有栗子有酒食何不日鼓瑟且以喜樂
(音洛)且以永日宛其死矣他人入室
興也君子無故琴瑟不離於側永長也人多憂則覺
日短飲食作樂可以永長此日也(孔氏曰曲禮下云士無故不徹琴瑟)
(注云故謂災患喪病言永口者人而無事則日長難度若飲食作樂則忘憂愁可以永長此日)
山有樞三章章八句(疊山謝氏曰始言他人是愉中言他人是保末言他人入)
(室一節悲一節此亦憂深思遠也○東萊呂氏曰前漢地志云蟋蟀山有樞皆思奢儉之中念)
(死生之慮)
揚之水白石鑿鑿(子洛反)素衣朱襮(音博)從子于沃(叶鬱縳反)既
見君子云何不樂(音洛)
比也鑿鑿巉巖貌襮領也諸侯之服繡黼領而丹朱
純(音凖)也(孔氏曰此諸侯朝服祭服之裏衣也以素爲衣丹爲緣繡黼爲領刺黼以爲衣領名爲襮)
(○華谷嚴氏曰冕服絲衣也中衣用素素絲也皮弁服朝服玄端麻衣也中衣用布凡服先以明衣親身)
(次加中衣冬則次加裘裘上加裼衣衣上加朝服此以素爲衣是以絲爲之謂冕及爵弁之中衣也)子
指桓叔也沃曲沃也○晉昭侯封其叔父成師于曲
沃是爲桓叔(安成劉氏曰按左傳史記晉穆侯太子曰仇其弟曰成師穆侯薨仇立是爲文)
(侯文侯薨昭侯立封成師于曲沃師服諫曰吾聞國家之立也本大而末小是以能固故天子建國諸侯)
(立家今晉甸侯也而建國本既弱矣其能久乎成師卒謚曰桓叔)其後沃盛強而晉
微弱國人將叛而歸之故作此詩言水緩弱而石巉
巖以比晉衰而沃盛故欲以諸侯之服從桓叔于曲
沃且自喜其見君子而無不樂也(廬陵歐陽氏曰揚之水其力弱以比)
(昭公微弱不能制曲沃而桓叔之強於晉國如白石鑿鑿然見於水中爾其民從而樂之○慶源輔氏曰)
(晉昭侯非有大無道之事以自絶於民也特以其微弱不振日就萎薾故國人以爲不足恃賴而相與離)
(叛惟沃之強是歸焉以是知君人者蓋不必淫刑酷罰厚賦重斂爲足以失民心而威靈氣燄又有以興)
(起人氣天下之大人心之衆固非奄奄欲盡之氣所能統屬也)
○揚之水白石皓皓(胡老反叶胡暴反)素衣朱繡(叶先妙反)從子于
鵠(叶居號反)既見君子云何其憂(叶一笑反)
比也朱繡即朱襮也鵠曲沃邑也
○揚之水白石𥻘𥻘(利新反)我聞有命(叶彌并反)不敢以告人
比也𥻘𥻘水清石見之貌聞其命而不敢以告人者
爲之隱也桓叔將以傾晉而民爲之隱蓋欲其成矣
(慶源輔氏曰民爲桓叔隱而欲其事之成此可見其情之大可畏也大禹之訓曰子臨兆民懔乎若朽索)
(之馭六馬爲人上者奈何弗敬其旨深哉)○李氏曰古者不軌之臣欲行
其志必先施小惠以收衆情然後民翕然從之田氏
之於齊亦猶是也故其召公子陽生於魯國人皆知
其已至而不言所謂我聞有命不敢以告人也(華谷嚴氏)
(曰命謂桓叔命其徒以舉事禍將作矣我聞其事不敢以告人也言不敢告人乃所以深告昭公)
揚之水三章二章章六句一章四句
椒聊之實蕃衍盈升彼其(音記)之子碩大無朋椒聊且(子餘)
(反)遠條且
興而比也椒樹似茱萸有針刺其實味辛而香烈聊
語助也朋比也(釋文曰比必履反謂無比例也一音毗至反)且歎詞遠條
長枝也○椒之蕃盛則采之盈升矣彼其之子則碩
大而無朋矣椒聊且遠條且歎其枝遠而實益蕃也
(永嘉陳氏曰是椒也其條遠矣言其益盛也)此不知其所指序亦以爲沃
也
○椒聊之實蕃衍盈匊(九六反)彼其之子碩大且篤椒聊
且遠條且
興而比也兩手曰匊(三山李氏曰陸農師云兩手爲匊兩匊爲升先曰升後曰匊互)
(相備而已)篤厚也
椒聊二章章六句(華谷嚴氏曰此詩言桓叔之強而不及昭公其意則憂昭公之)
(弱言在此而意在彼也○慶源輔氏曰揚之水椒聊二詩述當時民情棄舊君而樂桓叔也如)
(此則其俗之薄甚矣聖人曷取焉夫民罔常懷懷于有仁民之去就係上之人如何耳上之無)
(道而貴民之我棄不可也是以古之聖人臨乎民上懍乎若朽索之馭六馬焉凡有不得者皆)
(反求諸已而已故聖人錄此二詩以見民無常懷而在上者不可不強於自治也)
綢(直留反)繆(芒侯反)束薪三星在天(叶鐵因反)今夕何夕見此良
人子兮子兮如此良人何
興也綢繆猶纏綿也(孔氏曰綢繆是束薪之狀故云猶纏綿也)三星心也
(廬陸羅氏曰心東方蒼龍七宿之第五星)在天昏始見於東方建辰之月
也(鄭氏曰昏而不見則嫁之候今見在天則三月末是不得其時○安成劉氏曰心宿之象三星鼎立)
(故因謂之三星然凡三星者非止心之一宿而知此詩爲指心宿者蓋春秋之初辰月末日在畢昏時日)
(淪地之酉位而心宿始見於地之東方此詩男女既過仲春之月而得成婚故適見心宿也)良人
夫稱也○國亂民貧男女有失其時而後得遂其婚
姻之禮者詩人敘其婦語夫之詞曰方綢繆以束薪
也而仰見三星之在天今夕不知其何夕也而忽見
良人之在此既又自謂曰子兮子兮其將奈此良人
何哉喜之甚而自慶之詞也(慶源輔氏曰婚姻禮之常也及其時行其禮雖)
(曰可嘉然亦常事耳何至喜之甚而自慶如此也惟其失時之久而一旦得遂其禮故喜幸之詞至于不)
(能自勝也誦綢繆之詩則足以知民之情而爲人上者其可不使之得其常哉)
○綢繆束芻(叶側九反)三星在隅(叶語口反)今夕何夕見此邂(戸解)
(反)逅(胡豆反叶狠口反)子兮子兮如此邂逅何
興也隅東南隅也昏見之星至此則夜久矣邂逅相
遇之意此爲夫婦相語之詞也
○綢繆束楚三星在戶(侯古反)今夕何夕見此粲(采旦反)者
(叶章與反)子兮子兮如此粲者何
興也戸室戸也戸必南出昏見之星至此則夜分矣
粲美也此爲夫語婦之詞也或曰女三爲粲一妻二
妾也(三山李氏曰國語雖曰三女爲粲而又曰粲美物是言美女也)
綢繆三章章六句(三山李氏曰淫泆之禍生于奢侈唐之風俗尚儉㛰姻雖不得)
(其時猶未至於淫奔也)
有杕之杜其葉湑湑(私叙反)獨行踽踽(俱禹反)豈無他人不
如我同父(扶雨反)嗟行之人胡不比(毗志反)焉人無兄弟胡
不佽(七利反)焉
興也杕特也杜赤棠也(孔氏曰陸璣云赤棠與白棠同耳但子有赤白美惡赤棠)
(子澀而酢無味)湑湑盛貌踽踽無所親之貌同父兄弟也比
輔佽助也○此無兄弟者自傷其孤特而求助於人
之詞言杕然之杜其葉猶湑湑然人無兄弟則獨行
踽踽曾杜之不如矣然豈無他人之可與同行也哉
特以其不如我兄弟是以不免於踽踽耳於是嗟嘆
行路之人何不閔我之獨行而見親憐我之無兄弟
而見助乎
○有杕之杜其葉菁菁(子零反)獨行睘睘(求螢反)豈無他人
不如我同姓(叶桑經反)嗟行之人胡不比焉人無兄弟胡不
佽焉
興也菁菁亦盛貌睘睘無所依貌(華谷嚴氏曰同姓亦謂兄弟變文成)
(章耳)
杕杜二章章九句
羔裘豹袪(起居起據二反)自我人居居(斤於斤御二反)豈無他人維子
之故(攻乎古慕二反)
賦也羔裘君純羔大夫以豹飾袪袂也(孔氏曰袂是袖之大名袪)
(是袖頭之小稱)居居未詳
○羔裘豹褎(徐救反)自我人究究豈無他人維予之好(呼報)
(反叶呼候反)
賦也褎猶袪也究究亦未詳
羔裘二章章四句
此詩不知所謂不敢強解
肅肅鴇羽集于苞栩(况禹反)王事靡盬(音古)不能蓺稷黍父
母何怙(侯古反)悠悠蒼天曷其有所
比也肅肅羽聲鴇鳥名似鴈而大無後趾集止也苞
叢生也栩柞櫟也其子爲皂斗殼可以染皂者是也
(本草注曰櫟木三四月開黃花八九月結實其實爲皂斗槲櫟皆有斗○爾雅曰櫟其實梂釋曰梂盛實)
(之房也其實橡也有捄彙自裹柞櫟也杼也栩也皆櫟之通名橡斗子煑食可止飢殼堪染皂)盬不
攻緻(音稚)也(孔氏曰盬與蠱字異義同左傳於文皿蟲爲蠱榖之飛亦爲蠱然則蟲害器敗榖者)
(皆謂之蠱是盬不攻牢不堅緻之意也○三山李氏曰王事靡盬謂勤於王事而無不攻緻也)蓺樹
怙恃也○民從征役而不得養其父母故作此詩言
鴇之性不樹止而今乃飛集于苞栩之上如民之性
本不便於勞苦今乃久從征役而不得耕田以供子
職也悠悠蒼天何時使我得其所乎(孔氏曰鴇連蹄樹止則爲苦喻)
(今從征役亦甚危苦此王家之事無不攻緻故盡力爲之不能復種黍稷父母當何所怙乎人窮則反本)
(困則告天故訴天而告怨也○慶源輔氏曰王事靡盬者或勤王之事或敵王之愾皆不可知天子不恤)
(侯國侯國不恤其民使民久從征役不得耕耨父母飢餓無所恃賴則其窮亦甚矣然但呼天而告之猶)
(冀有時而得所也雖唐風之厚然其情之危亦岌岌然矣惟君子爲能通天下之志故王道必使斯民養)
(生送死仰事俯育之無憾不然則亦何所不至哉)
○肅肅鴇翼集于苞棘王事靡盬不能蓺黍稷父母何
食悠悠蒼天曷其有極
比也極已也
○肅肅鴇行(戸郎反)集于苞桑王事靡盬不能蓺稻粱父
母何嘗悠悠蒼天曷其有常
比也行列也稻即今南方所食稻米水生而色白者
也(本草曰稻米有粳米即人常所食但有白赤大小四五種)粱粟類也有數色(本草)
(注曰凡云粱米皆是粟類青粱殼穗有毛粒青米亦微青而細於黃白粱黃粱穗大毛長穀米俱麄於白)
(粱)嘗食也常復其常也(華陽范氏曰思得休息以反其常厭亂之甚也)
鴇羽三章章七句(永嘉陳氏曰春秋之時諸侯猶以王命征役故曰王事靡盬但)
(調發未必均故君子苦之○安成劉氏曰變風多作於春秋時斯時也天下不知有王之時也)
(而北門云王事適我伯兮云爲王前驅此詩亦云王事而且以靡盬爲言雖皆怨者之詞猶幸)
(王命之行於列國亦可以見君臣之義根於人心也亦可以見文武成康之遺澤也)
豈曰無衣七兮不如子之衣安且吉兮
賦也侯伯七命其車旗衣服皆以七爲節(臨川王氏曰周禮司)
(服所謂侯伯之服自鷩冕而下如公之服即典命所謂侯伯七命衣服以七爲節也○東萊呂氏曰周禮)
(注鷩冕七章衣三章一曰華蟲畫以雉即鷩也二曰火三曰宗彜皆畫爲繢裳四章一曰藻二曰粉米三)
(曰黼四曰黻皆以爲繡鷩音鼈)子天子也○史記曲沃桓叔之孫武
公(三山李氏曰桓叔生莊伯觶觶生武公稱)伐晉滅之盡以其寶器賂周
釐(與僖同)王王以武公爲晉君列於諸侯此詩蓋述其
請命之意言我非無是七章之衣也而必請命者蓋
以不如天子之命服之爲安且吉也(慶源輔氏曰安謂不&KR1150;杌吉謂)
(無後患此特以利害言耳非誠知義命之所在也)蓋當是時周室雖衰典刑
猶在武公既負弑君篡國之罪則人得討之而無以
自立於天地之間故賂王請命而爲說如此然其倨
慢無禮亦已甚矣(慶源輔氏曰請命于天子而敢自謂豈曰無衣不如子之所命則其)
(辭之悖慢無禮亦甚矣大率意得志滿者其辭多如此○華谷嚴氏曰武公有無王之心而後動於惡篡)
(弑大惡也王法之所不容誅也彼其請命於天子之使豈眞知有王哉正以人心所不與非假王靈則終)
(不能定晉也此正與唐蕃鎮戕其主帥而代之以坐邀旌節者無以異)釐王貪其寶玩
而不思天理民彝之不可廢是以誅討不加而爵命
行焉則王綱於是乎不振而人紀或幾乎絶矣嗚呼
痛哉
○豈曰無衣六兮不如子之衣安且燠(於六反)兮
賦也天子之卿六命變七言六者謙也不敢以當侯
伯之命得受六命之服比於天子之卿亦幸矣(臨川王氏)
(曰六者子男之服也子男之服以五爲節而曰六者天子之卿六命與子男同服故也)燠煖也
言其可以久也(藍田呂氏曰義理有所未安雖食不飽雖衣不煖)
無衣二章章三句(華谷嚴氏曰武公之事國人所不與也以晉世家考之初潘父)
(弑昭侯而迎桓叔欲入晉晉人發兵攻桓叔桓叔敗還歸曲沃晉人共立昭侯子平是爲孝侯)
(此桓叔初舉而國人不與也其後曲沃莊伯弑孝侯于翼晉人又攻莊伯莊伯復入曲沃晉人)
(復立孝侯子郄是爲鄂侯此莊伯再舉國人又不與也及鄂侯卒莊伯伐晉晉人立鄂侯子光)
(是爲哀侯此莊伯三舉而國人又不與也及武公誘小子侯殺之晉復立哀侯弟緡此武公四)
(舉而國人終不與也最後武公伐晉侯緡滅之盡以其寶器賂周釐王王命武公爲諸侯然後)
(晉人不得已而從之耳然聖人致嚴於名分之際陳成子之事至沐浴而請討蓋以人倫之大)
(變天理所不容人人得而討之無衣之詩不剛者所以著世變之窮傷周之衰也○東萊呂氏)
(曰以史記左傳考之平王二十六年晉昭侯封成師于曲沃專封而王不問一失也平王三十)
(二年潘父弑昭侯欲納成師而王又不問二失也四十七年曲沃莊伯弑晉孝侯而王又不問)
(三失也桓王二年曲沃莊伯攻晉王非特不討反使尹氏武氏助之四失也至是武公篡晉僖)
(王反受賂命爲諸侯五失也以此五失觀之則禮樂征伐移於諸侯降於大夫竊於陪臣其所)
(由來者漸矣○安成劉氏曰春秋之始魯惠公以其妾仲子爲妻及仲子没平王則使宰咺來)
(歸賵魯桓公以弟弑兄及没莊王則使榮叔來錫命周之典禮皆周之自壞也歲改月化下愈)
(陵上愈替於是武公篡晉僖王命爲侯三晉又滅武公之祀亦得以威烈王之命爲侯嗚呼司)
(馬公之通鑑固不得不後春秋而作也然以僖王武公之事觀之則朱子所謂迷先幾者信矣)
有杕之杜生于道左彼君子兮噬(韓詩作逝)肯適我中心好
(呼報反)之曷飲(於鴆反)食(音嗣)之
比也左東也噬發語詞曷何也○此人好賢而恐不
足以致之故言此杕然之杜生于道左其蔭不足以
休息如已之寡弱不足恃賴則彼君子者亦安肯顧
而適我哉然其中心好之則不已也但無自而得飲
食之耳夫以好賢之心如此則賢者安有不至而何
寡弱之足患哉
○有杕之杜生于道周彼君子兮噬肯來遊中心好之
曷飲食之
比也周曲也(孔氏曰言道周遶之故爲曲也)
有杕之杜二章章六句(慶源輔氏曰好賢而自恐不足以致之則凡可以致)
(之者必無不用也中心好之而自恐其不得飲食之則凡可以養之者必無所吝也好賢之心)
(如此則在彼之賢安有不至而在我之勢又曷患於寡弱哉)
葛生蒙楚蘞(音廉)蔓于野(叶上與反)予美亡此誰與獨處
興也蘞草名似栝樓葉盛而細蔓延也予美婦人指
其夫也○婦人以其夫久從征役而不歸故言葛生
而蒙于楚蘞生而蔓于野各有所依託(程子曰葛之生託於物蘞)
(之生依於地興婦人從君子)而予之所美者獨不在是則誰與而
獨處於此乎
○葛生蒙棘蘞蔓于域予美亡此誰與獨息
與也域塋(音營)域也息止也
○角枕粲兮錦衾爛兮予美亡此誰與獨旦
賦也粲爛華美鮮明之貌獨旦獨處至旦也
○夏之日冬之夜(叶羊茹反)百歲之後歸于其居(叶姬御反)
賦也夏日永冬夜永居墳墓也○夏日冬夜獨居憂
思於是爲切然君子之歸無期不可得而見矣要死
而相從耳(南軒張氏曰知其死亡之無日矣則斷之以百歲之後庶幾得同歸于邱而已其亦)
(傷之至也)鄭氏曰言此者婦人專一義之至情之盡蘇氏
曰思之深而無異心此唐風之厚也
○冬之夜(同上)夏之日百歲之後(叶音戸)歸于其室
賦也室壙也
葛生五章章四句(慶源輔氏曰前三章人情之常也後二章唐風之厚也大序所)
(謂發乎情民之性也止乎禮義先王之澤也者是詩可以當之矣)
采苓采苓首陽之巔(叶典因反)人之爲言苟亦無信(叶斯人反)舍
(音捨下同)旃(之然反)舍旃苟亦無然人之爲言胡得焉
比也首陽首山之南也(孔氏曰首陽在河東蒲坂南○三山李氏曰亦名雷首山)
(○安成劉氏曰集傳以首爲山名陽爲山之南春狄傳亦曰趙宣子田于首山然此詩下章又云首陽之)
(東則似首陽二字同爲山名論語集註亦嘗指首陽爲山名矣豈泛名其山則曰首山主山南而言則又)
(獨得首陽之稱乎)巔山頂也旃之也○此刺聽讒之詩言子
欲采苓於首陽之巔乎然人之爲是言以告子者未
可遽以爲信也姑舍置之而無遽以爲然徐察而審
聽之則造言者無所得而讒止矣(廬陵彭氏曰或云人之爲言不可遽)
(信則固當舍置然舍之而不究其實則讒言猶幸於得中而無所懲必究其有無之實則爲言者無所得)
(而自止矣)或曰興也下章放此(東萊呂氏曰采苓采苦采葑不曰郊野而曰首陽者)
(興采聽之當遠也孔子曰浸潤之譛膚受之愬不行焉可謂遠也已矣不輕聽易動而徐觀其是非惟遠)
(者能之)
○采苦采苦首陽之下(叶後五反)人之爲言苟亦無與舍旃
舍旃苟亦無然人之爲言胡得焉
比也苦苦菜也生山田及澤中得霜甜脆而美(孔氏曰苦)
(所謂堇荼也)與許也
○采葑采葑首陽之東人之爲言苟亦無從舍旃舍旃
苟亦無然人之爲言胡得焉
比也從聽也
采苓三章章八句(埤雅曰苓生於隰葑生於圃則首陽之巔不必有苓其下不必)
(有苦其東不必有葑則理可以無聽從矣○慶源輔氏曰讒譖之人不畏人之不聽而畏人之)
(能審今雖不聽彼將浸潤而入之則異日或不能不聽矣惟能審察而眞有以見其情僞之所)
(以然則不惟不敢進而亦無自而進矣此止讒之法也○豐城朱氏曰無遽以爲信則欲其察)
(之詳也曰舍之而無遽以爲然則欲其聽之審也能如是則雖誑之以理之所有其計且有所)
(不行况欲昧之以理之所無其計果孰得而行哉小人之爲讒譖或積小以成大或飾虚以爲)
(實其爲害也大矣患人君不能徐察而審聽之耳苟徐察而審聽之則造言者無所遁其情而)
(被讒者亦可以免於禍矣)
唐國十二篇三十三章二百三句(黃氏曰鄭衞齊陳之國皆)
(以世變多故有淫奔之風惟魏晉以聖人所都之故而淫奔之俗不聞聖人之化入人深)
(如此也)
秦一之十一
秦國名其地在禹貢雍州之域近鳥鼠山初伯
益佐禹治水有功賜姓嬴氏(孔氏曰鄭語云嬴伯翳之後地理志)
(云嬴伯益之後則伯益伯翳聲轉字異猶一人也○問姓氏如何分别朱子曰姓是大總腦處)
(氏是後來次第分别處如魯本姬姓其後有孟氏季氏同爲姬姓而氏不同也)其後中
(音仲)潏(音決)居西戎以保西垂六世孫大駱生成及
非子非子事周孝王養馬於汧(音牽○地理志曰汧水出扶風)
(汧縣西北入于渭)渭之間馬大繁息孝王封爲附庸而
邑之秦至宣王時犬戎滅成之族宣王遂命非
子曾孫秦仲爲大夫誅西戎不克見殺及幽王
爲西戎犬戎所殺平王東遷秦仲孫襄公以兵
送之王封襄公爲諸侯曰能逐犬戎即有岐豐
之地襄公遂有周西都畿内八百里之地(三山李氏)
(曰史記襄公十公遂收周餘民)(年伐戎至岐而卒至其子文其地○孔氏曰周之二都相)
(接爲畿其地東都横長西都方八百里也)至玄孫德公又徙於雍(孔氏)
(曰僖公十三年左傳云秦輸粟于晉自雍及絳昭公元年云秦后子享晉侯自雍及絳是秦自)
(德公已後常居雍也)秦即今之秦州雍今京兆府興平縣
是也(秦州即今鞏昌府秦州京兆府興平縣即今西安府興平縣並隸陜西○豐城朱氏)
(曰按成與非子本兄弟也成之族既爲犬戎所滅而非子之孫秦仲復敗死于西戎則二戎者)
(固秦之世讐也及幽王爲西戎犬戎所殺則二戎者又豈非周之世讐歟使平王而有志焉則)
(於襄公之封宜命之糾合侯伯統率師徒而討之則王轍可以不東戎難可以必除而先王之)
(讐亦可以少報矣既不能然乃曰能逐犬戎即有岐豐之地夫岐豐之地興王之地也不惟其)
(土地人民之不可棄抑先王之墳墓在焉宗廟在焉宮室之美官府之富皆在焉如之何其可)
(委之而去也且先王之封國有常制矣八百里之地封方百里者八以開方計之則又不止於)
(是矣而一旦舉而畀之於秦藉曰其地已爲犬戎所侵令其自取然秦能取之王獨不能率諸)
(侯以取之乎王而少有越句踐之志則必不若是恝矣故嘗謂平王之東也忘先王之仇讐而)
(不報棄先王之上地人民而不恤舍先王之宗廟墳墓而不顧隳先王之典章法度而不守卒)
(使興王八百里之地悉歸於秦則秦之代興不待他日而其兆已見於此矣可勝歎哉)
有車鄰鄰有馬白顚(都田反叶典因反)未見君子寺人之令(力星)
(反)
賦也鄰鄰衆車之聲白顚額有白毛今謂之的顙(孔氏)
(曰的白也顙額也今之戴星馬臨川王氏曰白顚蓋名馬驊騮盗驪赤兔的顱之稱)君子指秦
君寺人内小臣也(孔氏曰寺人在内細小之臣即今内小臣之官也左傳齊有寺人貂)
(晉有寺人披是諸侯有寺人也○華谷嚴氏曰寺人閹宦)令使也○是時秦君始
有車馬及此寺人之官將見者必先使寺人通之故
國人創見而誇美之也(眉山蘇氏曰凡此皆人君之常禮而秦之先君昔所未嘗)
(有也)
○阪(音反)有漆隰有栗既見君子竝坐鼓瑟今者不樂(音洛)
逝者其耋(田結反叶地一反)
興也八十曰耋○阪則有漆矣隰則有栗矣(廬陵羅氏曰陂)
(者曰阪下溼曰隰)既見君子則竝坐鼓瑟矣失今不樂則逝
者其耋矣(須溪劉氏曰俯仰一時之景以寫其中之所甚快者此所以爲興也朱子每句著則)
(矣字多得興意○華谷嚴氏曰既見君子竝坐鼓瑟簡易相親之俗也今者不樂逝者其耋悲壯感歎之)
(氣也秦之強以此而止於爲秦亦以此○慶源輔氏曰未見秦君而覩其車馬之盛寺人之令而誇美之)
(矣及其既見秦君也則相與竝坐鼓瑟而又歎以爲苟今時而不作樂則逝者其耋矣蓋國家方興禮義)
(初備而人情喜樂故至於此)
○阪有桑隰有楊既見君子竝坐鼓簧今者不樂逝者
其亡
興也簧笙中金葉吹笙則鼓動之以出聲者也
車鄰三章一章四句二章章六句(華谷嚴氏曰秦興而帝王之影)
(響盡矣車鄰其濫觴也世道升降之源在是歟)
駟驖(田結反)孔阜(符有反)六轡在手公之媚(眉冀反)子從公于
狩(叶始九反)
賦也駟驖四馬皆黑色如鐵也孔甚也阜肥大也六
轡者兩服兩驂各兩轡而驂馬兩轡納之於觖(觖與觼同)
(古穴反)故惟六轡在手也(華谷嚴氏曰馬之有轡所以制馬使隨人意在手言把握)
(其轡能制馬遲速唯手是聽也)媚子所親愛之人也此亦前篇之意
也(華谷嚴氏曰駟驖孔阜言馬之良也六轡在手言銜之良也公之媚子從公于狩見便嬖足使令於)
(前也)
○奉時辰牡辰牡孔碩(叶常灼反)公曰左之舍(音捨)拔(蒲末反)則
獲(叶黃郭反)
賦也時是辰時也牡獸之牡者辰牡者冬獻狼夏獻
麋春秋獻鹿豕之類奉之者虞人翼以待射(音石)也(孔氏)
(曰冬獻狼以下皆天官獸人文獸人所獻以供膳虞人無奉獸之文故引獸人之文以解時牡耳獸之供)
(食各有時節故曰時牡)碩肥大也公曰左之者命御者使左其
車以射獸之左也蓋射必中其左乃爲中殺五御所
謂逐禽左者爲是故也(朱子曰逐禽左逆驅禽獸使左當人君以射之也○建安)
(何氏曰公曰左之御者從左以逐之君從左以射之公羊傳解第一殺第二殺第三殺皆自左膘射之達)
(于右則左當人君之左指禽獸之左膘而言膘音縹)拔矢括也(孔氏曰矢末爲括以鏃爲首故)
(拔爲末)曰左之而捨拔無不獲者言獸之多而射御之
善也
○遊于北園四馬既閑(叶胡田反)輶(音由)車鸞鑣(彼驕反)載獫(力驗)
(反)歇(許竭反)驕(許喬反)
賦也田事已畢故遊于北園閑調習也輶輕(去聲又如字)
也鸞鈴也效鸞鳥之聲鑣馬銜也驅(音去又音區)逆之車
置鸞於馬銜之兩旁(孔氏曰夏官田僕掌設驅逆之車驅驅禽逐前趨後逆御還之)
(使不出圍御音迓○埤雅曰輶車置鸞於鑣異於乘車者驅逆之車則尚輕疾故也)乘(去聲)車則
鸞在衡和在軾也獫歇驕皆田犬名長喙(音諱)曰獫短
喙曰歇驕以車載犬蓋以休其足力也韓愈畫記有
騎(去聲)擁田犬者亦此類
駟驖三章章四句(慶源輔氏曰駟驖孔阜言其馬之盛也六轡在手言其御之善)
(也公之媚子從公于狩言公有所親愛之人隨公以田獵疑即指御者而言也奉時辰牡辰牡)
(孔碩虞人奉翼犬獸以待公之射禮義之備也公曰左之舍拔則獲射御之精也遊于北園因)
(出狩而遊觀也四焉既閑車馬皆閑習也輶車鸞鑣載獫歇驕雖田犬而亦處得宜也此皆昔)
(無而今有故歴敘其事而誇美之也秦本保于西戎自非子爲附庸而邑之秦遂入于中國自)
(襄公爲諸侯盡有周西都畿内岐豐之地然後始備中國之禮儀侍御而詩人美之然觀其所)
(美者如此則其所缺者亦多矣○豐城朱氏曰一章言其往而狩二章言其狩而獲三章言其)
(獲而息此皆創見而深喜之之辭也○南軒張氏曰讀車鄰駟驖之詩則知秦之立國自其始)
(創則不過盛其車馬奉養之事競爲射獵之爲而已蓋不及於用賢制民也則其流風亦習乎)
(是而已○前漢地理志曰天水隴西山多材木民以板爲室屋及安定北地上郡西河皆迫近)
(戎狄修習武備高上氣力以射獵爲先故秦詩曰在其板屋又曰修我甲兵與子偕行及車鄰)
(駟驖小戎之篇皆言車馬田狩之事)
小戎俴(錢淺反)收五楘(音木)梁輈(陟留反)游環脅驅(叶居懼反又居錄反)
隂靷(音胤)鋈(音沃)續(叶辭屢反又如字)文茵(音因)暢(敕亮反)轂(叶又去聲)駕我
騏(音其)馵(之樹反又之錄反)言念君子溫其如玉在其板屋亂我
心曲
賦也小戎兵車也(董氏曰六月言元戎此天子之車也諸侯之戎車謂之小戎宜也)
俴淺也收軫也謂車前後兩端横木所以收斂所載
者也凡車之制廣皆六尺六寸其平地任載者爲大
車則軫深八尺兵車則軫深四尺四寸故曰小戎俴
收也(孔氏曰兵車當輿之内前軫至後軫惟深四尺四寸人之升車自後登之入於車内故以淺深)
(言之)五五束也楘歴錄(音禄)然文章之貌也梁輈從前軫
以前稍曲而上至衡則向下鉤之横衡於輈下而輈
形穹隆上曲如屋之梁又以皮革五處束之其文章
歴錄然也(孔氏曰輈上曲鉤衡衡者軛也○永嘉陳氏曰輈車轘也前駕於服馬之上衡之後)
(則承前軫宜逼後軫梁輈則穹其上以便服馬之進退車之進退以輈爲主懼輈之不堅也故一輈五分)
(其穹每分以皮束之使堅是謂之五楘○安成劉氏曰梁輈即所謂軏也)游環靷環也以
皮爲環當兩服馬之背上游移前却無定處引兩驂
馬之外轡貫其中而執之所以制驂馬使不得外出
左傳曰如驂之有靳是也(左傳定公九年注言如驂馬之隨靳也釋文曰靳者)
(言無常處)脅驅亦以皮爲之前係於衡之兩端後係於軫
之兩端當服馬脅之外所以驅驂馬使不得内入也
隂揜軓(音範)也(廬陵羅氏曰車軾前曰軓蓋轊頭也轊于歲反車軸耑)軓在軾前
而以板横側揜之以其隂映此軓故謂之隂也靷以
皮二條前係驂馬之頸後係隂版之上也鋈續隂版
之上有續靷之處消白金沃灌其環以爲飾也(孔氏曰鋈)
(沃也謂消白金以沃灌靷環鋈續則是作環相接)蓋車衡之長六尺六寸止
容二服驂馬之頸不當於衡故别爲二靷以引車亦
謂之靳(廬陵羅氏曰靳當胸之皮驂馬之首當服馬之胸胸前有靳靳居覲反)左傳曰
兩靷將絶是也(孔氏曰驂馬頭不當衡則爲二靷係隂版上令驂馬引之大叔于田云兩)
(服齊首兩驂如手明驂馬首不與服馬齊左傳襄公十四年服虔云軥車軛也兩邊有馬頸是一衡之下)
(唯有服焉二頸也哀公二年云兩靷將絶是横軓之前别有驂馬二靷也)文茵車中所坐
虎皮褥也暢長也轂者車輪之中外持輻内受軸者
也大車之轂一尺有半兵車之轂長三尺二寸故兵
車曰暢轂(孔氏曰言長於大車之轂)騏騏文也(孔氏曰色之青黑者爲綦馬名爲騏)
(知其色作綦文)馬左足白曰馵君子婦人目其夫也溫其如
玉美之之詞也板屋者西戎之俗以版爲屋心曲心
中委曲之處也○西戎者秦之臣子所與不共戴天
之讐也襄公上承天子之命率其國人往而征之故
其從役者之家人先誇車甲之盛如此而後及其私
情蓋以義興師則雖婦人亦知勇於赴敵而無所怨
矣(朱子曰襄公報君父之仇其所以不自己者豈忮忿之心哉乃大倫之正天理之發以大義驅其人)
(而戰之此襄公所以能用其人而秦人所以樂爲之用也○安成劉氏曰每章前六句誇車甲也後四句)
(私情也)
○四牡孔阜(扶有反)六轡在手騏駵(音留)是中(叶諸仍反)騧(古花反)
驪是驂(叶疏簮反)龍盾(順允反)之合鋈以觼(古宂反)軜(音納)言念君
子溫其在邑(叶於合反)方何爲期胡然我念之
賦也赤馬黑鬛曰駵中兩服馬也黃馬黑喙曰騧驪
黑色也盾干也(孔氏曰盾以木爲之)畫龍於盾合而載之以爲
車上之衞必載二者備破毁也觼環之有舌者軜驂
内轡也置觼於軾前以係軜故謂之觼軜亦消沃白
金以爲飾也(孔氏曰轡所以制馬令隨人意驂馬欲入則逼於脅驅内轡不須牽挽故知軜)
(驂内轡係於軾前其係之處以白金爲觼也)邑西鄙之邑也方將也將以
何時爲歸期乎何爲使我思念之極也
○俴駟孔羣厹(音求)矛鋈錞(徒對反叶朱倫反)蒙伐有苑(叶音氲)虎
韔(勑亮反)鏤(音漏)膺交韔二弓(叶姑弘反)竹閉緄(古本反)縢(直登反)言
念君子載寢載興厭厭(於鹽反)良人秩秩德音(叶一陵反)
賦也俴駟四馬皆以淺薄之金爲甲欲其輕而易於
馬之旋習也孔甚羣和也(孔氏曰金甲堅剛則苦其不和故美其能甚羣言和)
(調也物不和則不得羣聚故以和爲羣也)厹矛三隅矛也鋈錞以白金沃
矛之下端平底者也(孔氏曰厹矛刃有三角鋈白金飾其錞曲禮曰進戈者前其鐏)
(進戈戟者前其鐓是矛之下端者當有錞也銳底曰鐏平底曰鐓鐏存去聲)蒙雜也伐中
干也盾之别名苑文貌畫雜羽之文於盾上也虎韔
以虎皮爲弓室也鏤膺鏤金以飾馬當胸帶也交韔
交二弓於韔中謂顚倒安置之必二弓以備壞也閉
弓檠(音景)也儀禮作䪐緄繩縢約也以竹爲閉而以繩
約之於弛弓之裏檠弓體使正也(孔氏曰儀禮既夕說明器之弓云冇)
(䪐注云䪐弓檠也弛則縳之於弓裏備損壞也以竹爲之然則置弓䪐裏以繩係之○廬陵李氏曰䪐狀)
(如弓)載寢載興言思之深而起居不寧也厭厭安也秩
秩有序也(三山李氏曰婦人謂夫乃安静善人其德音又秩秩然有序今乃從征役我是以思)
(念之也)
小戎三章章十句(慶源輔氏曰一章主言車二章主言馬三章主言兵器所謂婦)
(人必其卿大夫爲將帥之妻也蓋君子良人溫其如玉厭厭秩秩皆非士卒所能當也極其憂)
(思情也無所怨刺義也二者竝行而不相悖此詩所謂版屋者可見是伐西戎時事故先生於)
(序下雖以爲時世無所據而未可知然於詩之首章下復以襄公爲說也)
蒹(古恬反)葭(音加)蒼蒼白露爲霜所謂伊人在水一方遡(所路)
(反)洄(音回)從之道阻且長遡遊從之宛在水中央
賦也蒹似萑(音丸)而細高數尺又謂之薕(音廉)葭蘆也(華谷)
(嚴氏曰蒹一名薕又名荻一物而三名陸璣云水草牛食之肥○山隂陸氏曰今人以爲簾箔因以得名)
(葭蘆也葦也又名華一物而四名孔氏云初生爲葭長大爲蘆成則名葦萑菼也又名鵻亦一物而四名)
(薕葭萑三物共十一名)蒹葭未敗而露始爲霜秋水時至百川
灌河之時也伊人猶言彼人也一方彼一方也遡洄
逆流而上也遡游順流而下也宛然坐見貌在水之
中央言近而不可至也○言秋水方盛之時所謂彼
人者乃在水之一方上下求之而皆不可得然不知
其何所指也
○蒹葭凄凄白露未晞所謂伊人在水之湄遡洄從之
道阻且躋遡游從之宛在水中坻(直尸反)
賦也凄凄猶蒼蒼也晞乾也湄水草之交也躋升也
言難至也小渚曰坻
○蒹葭采采(叶此禮反)白露未已所謂伊人在水之涘(叶以始二)
(音)遡洄從之道阻且右(叶羽軌反)遡游從之宛在水中沚
賦也采采言其盛而可采也已止也右不相直(音值)而
出其右也小渚曰沚
蒹葭三章章八句
終南何有有條有梅(叶莫悲反)君子至止錦衣狐裘(叶渠之反)顔
如渥(於角反)丹其君也哉(叶將黎反)
興也終南山名在今京兆府南(京兆府即今陜西西安府)條山楸
(音秋)也皮葉白色亦白材理好宜爲車版君子指其君
也至止至終南之下也錦衣狐裘諸侯之服也玉藻
曰君衣(去聲)狐白裘錦衣以裼之(孔氏曰玉藻注云君衣狐白毛之裘則以)
(素錦爲衣覆之使可裼也)渥漬(疾賜反)也(鄭氏曰渥丹赤而澤也)其君也哉言
容貌衣服稱其爲君也此秦人美其君之詞亦車鄰
駟驖之意也(須溪劉氏曰其君也哉亦似賦其始見也猶寺人之令也)
○終南何有有紀有堂君子至止黻(音弗)衣繡裳佩玉將
將(七羊反)夀考不忘
興也紀山之廉角也堂山之寬平處也黻之狀亞兩
已相戾也繡刺(七亦反)繡也(孔氏曰黻皆在裳言黻衣者衣大名與繡裳異其文)
(耳)將將佩玉聲也夀考不忘者欲其居此位服此服
長久而安寧也
終南二章章六句
交交黃鳥止于棘誰從穆公子車奄息維此奄息百夫
之特臨其宂(叶戸橘反)惴惴其慄彼蒼者天(叶鐵因反)殲(子廉反)我
良人如可贖兮人百其身
興也交交飛而往來之貌從穆公從死也子車氏奄
息名特傑出之稱宂壙也惴惴懼貌慄懼殲盡良善
贖貿(音茂)也○秦穆公卒(孔氏曰穆公名任好)以子車氏之三子
爲殉(孔氏曰殺人以葬環其左右曰殉)皆秦之良也國人哀之爲之
賦黃鳥事見春秋傳(見文公六年)即此詩也言交交黃鳥
則止于棘矣誰從穆公則子車奄息也蓋以所見起
興也臨宂而惴惴蓋生納之壙中也三子皆國之良
而一旦殺之若可貿以他人則人皆願百其身以易
之矣
○交交黃鳥止于桑誰從穆公子車仲行(戸郎反)維此仲
行百夫之防臨其宂惴惴其慄彼蒼者天殲我良人如
可贖兮人百其身
興也防當也(東萊呂氏曰訓防爲當者蓋如隄防之防水)言一人可以當
百夫也
○交交黃鳥止于楚誰從穆公子車鍼(其廉反)虎維此鍼
虎百夫之禦臨其宂惴惴其慄彼蒼者天殲我良人如
可贖兮人百其身
興也禦猶當也
黃鳥三章章十二句
春秋傳曰君子曰秦穆公之不爲盟主也宜哉
死而棄民先王違世猶貽之法而况奪之善人
乎今縱無法以遺(于醉反)後嗣而又收其良以死
難以在上矣君子是以知秦之不復東征也愚
按穆公於此其罪不可逃矣但或以爲穆公遺
命如此而三子自殺以從則三子亦不得爲無
罪今觀臨宂惴慄之言則是康公從父之亂命
迫而納之於壙其罪有所歸矣(董氏曰陳乾昔子魏顆皆從其)
(治命不以爲殉君子美之然則康公得無罪乎○永嘉陳氏曰穆公悔過自誓見於秦誓舉人)
(之周用人之一未易得如穆公者至從死一事說者以爲穆公之命夫屬纊方亂未可遽從帷)
(堂未徹無所復請以未可從之命而康公從之是不孝也以不可復請之命而康公行之是不)
(仁也)又按史記秦武公卒初以人從(才用反)死死者
六十六人至穆公遂用百七十七人而三良與
焉蓋其初特出於戎狄之俗而無明王賢伯以
討其罪於是習以爲常則雖以穆公之賢而不
免論其事者亦徒閔三良之不幸而歎秦之衰
至於王政不綱諸侯擅命殺人不忌至於如此
則莫知其爲非也嗚呼俗之弊也久矣其後始
皇之葬後宮皆令從死工匠生閉墓中尚何怪
哉(朱子曰始皇葬驪山下錮三泉令匠作機弩有穿近者輙射之上具天文下具地理後宮)
(無子者皆令從死工匠爲機者皆閉之墓也○安成劉氏曰古之葬者有明器但備物而不可)
(用如芻靈亦其類也不幸流俗之弊而至于作俑又不幸而至于用人然作俑者夫子且以爲)
(不仁而謂其無後况秦武公既用殉五傳至穆公而又用殉夫子之言反似無騐孰知穆公之)
(後二十一傳至莊襄王而呂氏之子遂絶嬴氏之統維夫始皇不知所監驪山葬後未三年而)
(呂氏之祀又絶嗚呼不仁之禍及子孫如此)
鴥(伊橘反)彼晨風(叶字愔反)鬱彼北林未見君子憂心欽欽如
何如何忘我實多
興也鴥疾飛貌晨風鸇也(孔氏曰陸璣云似鷂青黃色燕頷句喙嚮風搖翅乃)
(因風飛急疾擊鳥雀食之)鬱茂盛貌君子指其夫也欽欽憂而不
忘之貌○婦人以夫不在而言鴥彼晨風則歸于鬱
然之北林矣故我未見君子而憂心欽欽也彼君子
者如之何而忘我之多乎此與扊扅(音剡移)之歌同意
蓋秦俗也(安成劉氏曰晉獻公滅虞百里奚亡秦走宛楚鄙人執之秦穆公聞其賢以五羖羊)
(皮贖之授以國政後因作樂所賃澣婦自言知音呼之援琴而歌曰百里奚五羊皮臨别時烹伏雌炊扊)
(扅今富貴忘我爲因問之乃其妻也伏扶富反禽抱卵)
○山有苞櫟(盧狄反叶歴各反)隰有六駁(邦角反)未見君子憂心
靡樂(音洛)如何如何忘我實多
興也駁梓榆也其皮青白如駁(陸氏曰樹皮青白駁犖遙視似駁馬故謂)
(之駁)○山則有苞櫟矣隰則有六駁矣(孔氏曰王肅云言六據所見而)
(言也)未見君子則憂心靡樂矣靡樂則憂之甚也
○山有苞棣隰有樹檖未見君子憂心如醉如何如何
忘我實多
興也棣唐棣檖赤羅也(山隂陸氏曰其文細密如羅又有白羅皆文木)實似
梨而小酢可食(陸氏曰一名山梨一名鹿梨一名鼠梨極有脆美者)如醉則憂
又甚矣
晨風三章章六句
豈曰無衣與子同袍(抱毛反叶步謀反)王于興師修我戈矛與
子同仇
賦也袍襺(音繭)也(孔氏曰玉藻云纊爲繭緼爲袍純著新綿名爲繭雜用舊絮名爲袍)戈
長六尺六寸(周禮曰戈柲六尺有六寸柲猶柄也音秘)矛長二丈(周禮曰酋矛常)
(有四尺注八尺曰尋倍尋曰常常有四尺是二文也)王于興師以天子之命而
興師也○秦俗強悍樂於戰鬭故其人平居而相謂
曰豈以子之無衣而與子同袍乎蓋以王于興師則
將修我戈矛而與子同仇也其懽愛之心足以相死
如此蘇氏曰秦本周地故其民猶思西周之盛時而
稱先王焉(止齋陳氏曰襄公攘西戎救王室之難得列諸侯故秦雖遠處西垂而其民知有王)
(室之尊王事之重東遷之後王室雖微而在於人心者未泯也讀文侯之命者歎平王之無志其有以哉)
或曰興也取與子同三字爲義後章放此
○豈曰無衣與子同澤(叶徒洛反)王于興師修我矛戟(叶訖約反)
與子偕作
賦也澤裏衣也以其親膚近於垢澤故謂之澤(澤即襗古)
(字通○說文曰襗絝也絝即袴)戟車戟也長丈六尺(鄭氏曰車戟常也)
○豈曰無衣與子同裳王于興師修我甲兵(叶晡茫反)與子
偕行(戸郎反)
賦也行往也
無衣三章章五句
秦人之俗大抵尚氣㮣先勇力忘生輕死故其
見於詩如此然本其初而論之岐豐之地文王
用之以興二南之化如彼其忠且厚也秦人用
之未幾而一變其俗至于如此則已悍然有招
(音翹舉也)八州而朝(音潮)同列之氣矣何哉雍州土厚
水深其民厚重質直無鄭衞驕惰浮靡之習以
善導之則易興起而篤於仁義以猛驅之則其
彊毅果敢之資亦足以彊兵力農而成富彊之
業非山東諸國所及也嗚呼後世欲爲定都立
國之計者誠不可不監乎此而凡爲國者其於
導民之路尤不可不審其所之也(慶源輔氏曰先生發秦人)
(厚重質直之意與夫強悍果敢之資及周秦所以導之者不同而皆易於有成先儒之所未及)
(也至謂後世之定都立國當監乎此者又有感於藝祖皇帝之聖訓焉亦嘗疑之堯與文武皆)
(聖人也然堯之風歴三代而尚有遺於晉至文武之風則一變爲秦而不復有遺者何哉蓋堯)
(之時風氣方開純朴未散譬之人則孩提之時也至文武時則其人壯大矣今人於孩提之時)
(教之則雖老大有不忘者至於年日益壯雖強聒之旋得旋失終不能久而不忘也○疊山謝)
(氏曰幽王没于驪山此中國之大恥周家萬世不可忘之大讐也讀文侯之命可以知諸侯無)
(復讐之志矣獨無衣一詩毅然以天下大義爲己任其心忠而誠其氣剛而大其詞壯而直吾)
(乃知岐豐之地被文武周公之化最深雖世降俗末人心天理不可泯滅者尚異於列國也○)
(豐城朱氏曰與子同袍恩愛相結於無事之時也與子同仇患難相恤於有事之日也先王之)
(時居而爲比閭族黨之民出而爲伍兩軍師之衆其所以使之相保相愛相扶持者要非一日)
(之積矣岐豐之地雖已屬秦然猶冇先王之遺民焉故其所以相告語者如此然曰王于興師)
(則非從其君之私也誠欲其君奉王命而爲討賊復讐之舉也惜也周既不能以此而令諸侯)
(秦復不能以此而匡王室卒之數傳之後討賊復讐之志既衰貪功謀利之心益勝而其囂然)
(好戰之習非復先王之民眞秦之民矣)
我送舅氏曰至渭陽何以贈之路車乘(尺證反)黃
賦也舅氏秦康公之舅晉公子重(平聲)耳也(毛氏曰母之昆弟曰)
(舅)出亡在外穆公召而納之時康公爲太子送之渭
陽而作此詩渭水名秦時都雍至渭陽者蓋東行送
之於咸陽之地也路車諸侯之車也(董氏曰巾車金路以封同姓象)
(路以封異姓革路以封四衞木路以封蕃國皆諸侯也故人君之車曰路車)乘黃四馬皆
黃也(華谷嚴氏曰何以贈舅氏乎惟路車乘馬而已歉然猶以爲薄意有餘也)
○我送舅氏悠悠我思(叶新齎反)何以贈之瓊瑰(古回反)玉佩
(叶蒲眉反)
賦也悠悠長也序以爲時康公之母穆姬已卒故康
公送其舅而念母之不見也(華谷嚴氏曰送舅而冇所思則思母也)或
曰穆姬之卒不可攷此但别其舅而懷思耳瓊瑰石
而次玉(孔氏曰瓊者玉之美名非玉名也瑰者美石之名瓊毛氏韻赤玉○曹氏曰玉佩珩璜琚)
(瑀之屬○慶源輔氏曰讀是詩者見其情意周至言有盡而意無窮良心之發固如是也)
渭陽二章章四句
按春秋傳晉獻公烝於齊姜生秦穆夫人太子
申生娶犬戎胡姬生重耳小戎子生夷吾驪姬
生奚齊其娣生卓子驪姬譖申生申生自殺又
譖二公子二公子皆出奔獻公卒奚齊卓子繼
立皆爲大夫里克所弑秦穆公納夷吾是爲惠
公卒子圉立是爲懷公立之明年秦穆公又召
重耳而納之是爲文公王氏曰至渭陽者送之
遠也悠悠我思者思之長也路車乘黃瓊瑰玉
佩者贈之厚也(疊山謝氏曰送之遠贈之厚念母之心可見矣)廣漢張
氏曰康公爲太子送舅氏而念母之不見是固
良心也而卒不能自克於令狐之役(安成劉氏曰左傳文)
(公七年晉敗秦師于令狐令音伶)怨欲害乎良心也使康公知
循是心養其端而充之則怨欲可消矣
於我乎夏屋渠渠今也每食無餘于(音吁)嗟乎不承權輿
賦也夏大也渠渠深廣貌承繼也權輿始也(華谷嚴氏曰造)
(衡自權始造車自輿始)○此言其君始有渠渠之夏屋以待賢
者而其後禮意寖衰供億寖薄(杜氏曰供給億安也)至於賢者
每食而無餘於是歎之言不能繼其始也
○於我乎每食四簋(叶已有反)今也每食不飽(叶捕苟反)于嗟乎
不承權輿
賦也簋瓦器容斗二升方曰簠圓曰簋簠盛稻粱簋
盛黍稷四簋禮食之盛也(慶源輔氏曰夏屋渠渠無不致其備也每食無餘無)
(一致其備也每食四簋無不極其至也每食不飽無一極其至也其進銳者其退速惟有恒者然後可久)
(也)
權輿二章章五句
漢楚元王敬禮申公白公穆生穆生不嗜酒元
王每置酒嘗爲穆生設醴及王戊即位常設後
忘設焉穆生退曰可以逝矣醴酒不設王之意
怠不去楚人將鉗(巨廉反)我於市遂稱疾申公白
公強(上聲)起之曰獨不念先王之德與今王一旦
失小禮何足至此穆生曰先王之所以禮吾三
人者爲(去聲)道之存故也今而忽之是忘道也忘
道之人胡可與久處豈爲區區之禮哉遂謝病
去亦此詩之意也(慶源輔氏曰引穆生之事爲證者推原詩人之心蓋本於)
(此不然則其所計者不過區區於安居餔歠之事而已恐非賢者之志也○疊山謝氏曰秦君)
(用賢禮貌衰而不去至于每食不飽豈非飢餓免死者乎其君固可刺當時號爲賢者亦爲可)
(恥矣)
秦國十篇二十七章一百八十一句(疊山謝氏曰中國而)
(純乎人欲則化爲夷狄夷狄而知有天理則化爲中國秦本戎狄不得齒中國之會盟春秋夷)
(之邑於岐豐用文武成康之遺民習文武成康之舊俗一旦惡人欲而崇天理其發於詩者有)
(尊敬親上之義有趨事赴功之勇故季札聽其樂曰是謂能夏能夏始大憂其將有中國矣)
詩傳大全卷六
