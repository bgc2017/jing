周禮全經釋原卷七
明柯尚遷撰
春官中
天府掌祖廟之守藏與其禁令凡國之玉鎮大寳器藏
焉若有大祭大喪則出而陳之旣事藏之凡官府鄉州
及都鄙之治中受而藏之以詔王察羣吏之治上春釁
寳鎮及寳器凡吉凶之事祖廟之中沃盥執燭季冬陳
玉以貞來歲之&KR0839;惡若遷寳則奉之
釋曰祖廟太祖之廟保護曰守蓄物曰藏玉鎮如天
球弘璧之類可以爲國之鎮者寳器如兊戈和弓之
類歴代傳以爲寳者也大祭陳之以昭先祖之令德
大喪若顧命之陳寳赤刀大訓弘璧琬琰在西序大
玉夷玉天球河圖在東序之類先王所寳傳及其身
能全而歸之可以免矣示其能守也旣事藏之將以
復傳於後也治中謂計治之書如登賢能書民數之
類以察羣吏之治所當黜陟者釁殺牲血以塗之寳
物有神司之釁之以祓不祥也吉事四時祭也凶事
后王喪朝于祖廟之奠沃盥使致敬以奉之執燭用
明以省之也上春釁之季冬陳之以其神也故以之
禮神而問來歲之&KR0839;惡焉王者遷都則奉寳器寳鎮
而從之以其國之重器也
若祭天之司民司祿而獻民數榖數則受而藏之
釋曰司民軒轅之角星司祿文昌宫之第六星天之
司民所以制民之生死也而民數有登下司祿所以制
榖之凶豐也而榖數有多寡孟冬旣祭二星而後獻其
數于王王拜受之藏于天府所謂天實司之也然則
天府所掌凡以奉承天之所為而已王氏曰天府
所藏國之寶器也然國之所寶豈止於玉哉官府州
鄉之治中國之寳也民數榖數國之寳也賢能之書
國之寳也是知成周之時以政事為寳以人民為寳
以民食為寳以賢能為寳天府所藏非特寳玉而已
林氏曰歲獻民數榖數最為致太平之要務管子曰
制國以為二十一商之鄉六士鄉十五三分其制而
言之即所謂七民而五農夫二工商也先王所以為
此者非他欲等其民數榖數使之本末相當用為平
歲之經制故尔至於水旱不虞之治則必有儲畜以
待之三年耕必有一年之蓄三十年之通必有十年
之儲國有十年之儲則謂之太平故曰歲獻民數榖
數最為致太平之要務嘗攷古之民數實見於九官
之所治九功之所歌大禹陳之于朝周公書之于冊
仲尼式其版孟子諷齊梁滕魯之君荅畢戰之問者
率此志也然則自古先民有作其所以經綸圖回以
富邦國以生萬民者其要實在乎此孰謂可忽而不
思坐視天民之窮哉
典瑞掌玉瑞玉器之藏辨其名物與其用事設其服飾
王晉大圭執鎮圭繅藉五采五就以朝日公執桓圭侯
執信圭伯執躬圭繅皆三采三就子執榖璧男執蒲璧
繅藉皆二采再就以朝覲宗遇會同于王諸侯相見亦
如之瑑圭璋璧琮繅皆二采一就以覜聘
釋曰執於人曰瑞禮於神曰器名以命之若桓信躬
蒲榖之類物以色之如圭璧琮璋之類用事或用之
朝日或用之祀天也服飾織絲為繅以藉玉如人之
有衣服也晉插於紳帶之間大圭長三尺鎮圭尺有
二寸天子晉大圭猶羣臣之有摯執鎮圭猶羣臣之
有笏五采合成為一就五就五成也五采五就備文
德也朝日者春分拜日於東門之外也三采朱白蒼
也三就桓信躬圭之繅藉也二采朱綠也凡二匝此
乃榖璧蒲璧之繅藉也五等諸侯朝王與相見皆用
此等差也瑑刻也圭銳璧圓半圭曰璋半璧曰琮大
夫衆來曰覜寡來曰聘圭之外加以璋璧之外加以
琮繅藉皆二采一就此臣子所執以覜聘者
四圭有邸以祀天旅上帝兩圭有邸以祀地旅四望祼
圭有瓚以肆先王以祼賓客圭璧以祀日月星辰璋邸
射以祀山川以造贈賓客
釋曰邸本也圭本著於璧蓋於中央爲璧圭本著於
四面末四出一玉俱成象天以一氣為四時生萬物
也兩圭有邸謂兩圭亦兩足僢而同邸以象地數二
也旅分祭也祀天則合祀天神於南郊旅上帝謂迎
氣及國有故則各祭五方之帝祀地亦合祭地示於
國中之方澤旅四望亦各分祀望祭於五嶽大宗伯
曰國有大故則旅上帝及四望是也祼圭有瓚者於
圭頭為器以挹鬯名之曰瓚肆解牲體以祭因以為
名於始獻酌奠時灌之祼賓客即大行人云上公再
祼諸侯一祼是也惟天地之神無所用祼故祼止於
先王賓客也圭璧圭其邸以為璧取殺於上帝璋邸
射璋其邸而射剡之取殺於四望也日月星辰麗於
天者皆陽類故祀以圭璧山川麗於地皆隂類故祀
以璋邸射璋邸必象射之貫以山川通氣故也致稍
餼於諸侯造館贈之亦以璋邸射蓋山川為國阻固
賓客為國扞蔽其用同物宜矣
土圭以致四時日月封國則以土地珍圭以徵守以恤
凶荒牙璋以起軍旅以治兵守璧羡以起度駔圭璋璧
琮琥璜之渠眉疏璧琮以斂尸榖圭以和難以聘女琬
圭以治德以結好琰圭以易行以除慝
釋曰土圭測景之圭致亦測也土度也以之測天時
則致日月於四時而知其景之長短以之度地域則
建國以封諸侯而知其域之廣狹珍圭即鎮圭王使
之瑞節也使人徵諸侯憂凶荒之國則授之執以往
致王命歸又執以反命牙璋瑑以為牙齒之形兵象
也起軍旅以征伐則以治兵戎使戍守以防寇難則
亦以之璧圓九寸殺其兩旁而羡其上下故高一尺
横徑八寸長一尺則十寸為尺十尺為丈十丈為引
八寸亦尺也八尺曰尋倍尋曰常以璧九寸而羡之
一縱一横皆可為度也駔當作組兩頭皆有孔為溝
渠於溝之兩旁稍高瑑為眉以組穿連之疏通也斂
尸於大斂加之圭在左璋在首琥在右璜在足璧在
背琮在腹蓋取象方明神之也榖善也如榖璧之文
列國之君相為仇怨王遣臣以和其難則用之男女
之合取其生生不窮之義故亦用之琬圭圜而宛之
無鋒而潤瑩諸侯有德王命賜之使者執以致命焉
結好諸侯使大夫來聘旣為壇會焉大夫執以命事
也琰圭琰而有鋒芒傷害征伐誅討之象諸侯有不
善使執此以責誚之使之改易其行殷頫之時使者
執此以除邦國之慝謂誅伐之以正其罪也
大祭祀大旅凡賓客之事共其玉器而奉之大喪共飯
玉含玉贈玉凡玉器出則共奉之
釋曰大旅上帝及四望也玉器若四圭祼圭之屬大
喪共飯玉碎玉以雜米含於口中含玉柱左右齻及
口中者贈玉璧也贈玉有束帛凡出玉器以用者皆
共其物而奉之非特大祭大旅賓客而已
典命掌諸侯之五儀諸臣之五等之命上公九命為伯
其國家宫室車旗衣服禮儀皆以九為節侯伯七命其
國家宫室車旗衣服禮儀皆以七為節子男五命其國
家宫室車旗衣服禮儀皆以五為節
釋曰命王命也内史曰凡命諸侯孤卿大夫則策命
之王制祿則贊為之以方出之是之謂命宗伯辨其
命數典命主其禮儀内史掌其簡書有命則有儀儀
視其命數之等也諸侯則言五儀謂公侯伯子男也
諸臣則言五等之命謂孤以下四命三命再命一命
與不命也爵異以命㮣之上公已出封之諸侯有德
者加命為州伯不過九命而已二王後亦為上公
王氏曰名位不同禮亦異數上公九命其國家宫室
車旗皆以九為節則國之城方九里宫之步方九百
貳車九乘建常九斿冕服九章執圭九寸樊纓九就
介九人禮九牢朝位賓主之間九十步凡皆以九為
節也自上公而下降殺以兩故侯伯七命子男五命
其數亦以七五為節蓋禮文之數眡其命而制之也
王之三公八命其卿六命其大夫四命及其出封皆加
一等其國家宫室車旗衣服禮儀亦如之凡諸侯之適
子誓於天子攝其君則下其君之禮一等未誓則以皮
帛繼子男
釋曰公侯伯子男之命以九以七以五皆陽數人君
之道也賢者之位也王朝之公卿大夫之命以八以
六以四皆隂數者臣道也能者之在職也出封者出
畿内封於八州之中加一等者褒有德使之為君也
三公為上公卿為侯伯大夫為子男蓋近於王則其
勢有所屈而權重遠於王則勢有所伸而權輕矣不
言孤與卿同六命也不言士卑也王之上士三命中
士再命下士一命亦如之者皆以命數為差自三命
以下則卑故雖陽數亦臣也誓猶命也言誓者明天
子既命以為嗣則樹子不易也王氏曰古者繼世
以立諸侯象賢也則諸侯之適子雖有繼立之義謂
之象賢則非立之也謂其賢足繼世天子乃誓而命
之也夫立適者先王所以防僣亂也諸侯適子攝其
君則君或老疾故也誓於天子則已成其為之嗣攝
君行禮則降一等焉避國君之正也未誓則未有為
諸侯之義故以皮帛繼子男同於孤之禮也雖上公
之子未誓亦所以正名分而尊天子之命也
公之孤四命以皮帛眡小國之君其卿三命其大夫再
命其士一命其宫室車旗衣服禮儀各眡其命之數侯
伯之卿大夫士亦如之子男之卿再命其大夫一命其
士不命其宫室車旗衣服各眡其命之數
釋曰上公至尊得置孤孤所以相也眡小國之君者
列於臣而禮則子男也春秋傳曰列國之卿位當小
國之君王制曰大國三卿皆命於天子次國三卿二
卿命於天子一卿命於君小國二卿皆命於其君王
氏曰上公九命則其臣命之隆者亦不得等其君之
半故孤四命而已侯伯七命故其卿三命子男五命
故其卿再命以次大夫士命數各相降殺焉
司服掌王之吉凶衣服辨其名物與其用事王之吉服
祀昊天上帝則服大裘而冕祀五帝亦如之享先王則
衮冕享先公饗射則鷩冕祀四望山川則毳冕祭社稷
五祀則希冕祭羣小祀則玄冕(鷩必滅反毳昌銳反)
釋曰吉祭服凶喪服名物冕弁喪服是也用事謂祭
祀朝甸之事裘衮鷩毳希玄皆衣也而冕則從其衣
之等而殺焉蓋服飾於下隂也冕飾於上陽也六服
同冕尊首飾也衮冕十二旒鷩冕九旒毳冕七旒絺
冕五旒玄冕三旒冕之制版廣八寸長倍之前員後
方前俛後仰飾之以布上玄象天下纁象地名以冕
者俛仰致恭之意大裘黑羔裘象天之體玄也大裘
無章祀天與帝用之尚乎質也陳氏曰記曰郊之日
王被衮以象天戴冕藻十二旒則天數也又曰服之
襲也充美也禮不盛服不充則大裘襲衮可知旣襲
衮則冕十二旒可知故王之祀天内服大裘以因其
自然外襲衮冕以致其文飾昊天上帝圜丘之合祀
也五帝四郊之分祀也其服皆同天無二也衮冕九
章一曰龍二曰山三曰華蟲四曰火五曰宗彛皆繢
於衣六曰藻七曰粉米八曰黼九曰黻皆繡於裳王
之衮冕十二章加以日月星辰焉享先王服衮冕享
先公服鷩冕謂鷩而冕九旒其服自華蟲而下衣三
章裳四章蓋祭祀從尸之服先王追王也故服衮先
公上祀也自后稷以下太王之前則服鷩冕不敢服
衮以臨之也饗食賓射亦然禮不盛服不充也祀四
望山川則毳衣而冕七旒其服自宗彛而下衣三章
裳二章毳細毛獸也書謂之宗彛祭社稷五祀則希
衣而冕五旒其服自粉米而下衣一章裳二章祭羣
小祀則玄衣而冕三旒其衣服無文裳刺黻而已故
大祀用備服小祀用末服自衮衣而下則公卿大夫
士視此以為等天子服兼下之服以禮百神者以天
地萬物為一體也
凡兵事韋弁服眡朝則皮弁服凡甸冠弁服凡凶事服
弁服凡弔事弁經服凡喪為天王斬衰為王后齊衰王
為三公六卿錫衰為諸侯緦衰為大夫疑衰其首飾皆
弁絰大札大荒大烖素服
釋曰韋革之熟者弁冠也韋弁韎韋以為弁其制略
如冕但無旒耳其服亦因赤色之衣詩曰韎韐有奭
以作六師是也眡朝眡内外朝之事也皮弁以鹿皮
為弁也其服内十五升白布衣素積以為裳也王受
諸侯朝則衮冕矣故皮弁常朝服也甸田獵也冠弁
委貌也以形言曰委以色言曰玄其服緇布衣亦積
素以為裳諸侯以為視朝之服王服此以田王卒食
而居則玄端服弁喪冠也其服斬衰齊弁絰者如爵
弁而加環絰服則以素薛氏曰韋弁爵弁也故弁師有
韋弁而無爵弁冠弁服弁皆皮弁也故弁師有皮弁
而無冠弁服弁王氏曰王之吉服其弁三三服不同
同用弁亦尊首飾天子脩男教父道也后脩女順母
道也故為天王斬衰服父母之義也錫麻之滑易也
十五升去其半有事其布無事其縷緦亦十五升去
其半有事其縷無事其布疑衰十四升疑於吉也三
者皆君為臣服弔服也大札疫癘也大荒饑饉也大
烖水旱災害也君臣皆素服縞冠哀民也
公之服自衮冕而下如王之服侯伯之服自鷩冕而下
如公之服子男之服自毳冕而下如侯伯之服孤之服
自希冕而下如子男之服卿大夫之服自玄冕而下如
孤之服其凶服加以大功小功士之服自皮弁而下如
大夫之服其凶服亦如之其齊服有玄端素端凡祭祀
大賓客共衣服而奉之大喪共其復衣服歛衣服奠衣
服廞衣服皆掌其陳序(廞虚今反)
釋曰凡諸侯之服各眡其命之數上公九命故其服
九章侯伯七命故其服七章子男五命故其服五章
自此已下皆諸侯之孤卿大夫士也其曰如王之服
如公之服言制度皆如上而殺之殺之者降其上一
等也衮冕九章則公服矣天子則加以日月星辰不
得而同也鷩冕七章侯伯之服矣如公之制則龍與
山不得而同也下倣此喪服自期以下諸侯絶大夫
降故天子諸侯斬齊而已卿大夫加大功小功士凶
服亦如之則加以緦也吉齊則玄端凶齊則素端端
言其幅之正也自公而下與士之衣𬒮皆二尺二寸
而屬幅廣衺等也玄端則玄冠素端則素冠矣奉送
也送於王所復衣服升屋招魂之衣也斂衣服小歛
大歛之衣也奠衣服座上魂衣也廞讀為淫衣服藏
於槨中者也陳序所陳之衣服有先後多寡次序也
李氏曰典命而下次以司服而言其宫室車旗衣服
禮儀各眡其命之數先王必為是品式之嚴若權衡
尺度之不可增减移易者何哉凡人耳目之欲雖窮
極壯麗猶未足以厭之也先王因人情而制之以爲
貴賤等級使貴者得以逞賤者無所覦則上下有體
而朝廷以尊費用有節而財力不乏至於庶民亦有
以防之大司徒以本俗安萬民六曰同衣服雖有富
者衣服不得獨異也不然則人人可以僣上貴賤無
别則朝廷不尊費用無節財力乃乏亂患所以作禮
讓所以衰也
典祀掌外祀之兆守皆有域掌其禁令若以時祭祀則
帥其屬而脩除徵役於司隸而役之及祭帥其屬而守
其厲禁而蹕之
釋曰外祀國外之祀如四郊四望四類與夫丘陵墳
衍各因其方是已兆祀神之壇也域兆表之塋域也
守祧之守禁也禁令則守護之而已時祭祀謂將祭
之前帥屬帥其胥徒也司隸掌五隸徵而役之不勞
民也厲則遮列之不使人犯蹕則禁止之不使人行是
故將祭而帥屬脩除所以致其潔及祭而帥屬禁止
所以致其嚴此事神祗之義也
守祧掌守先王先公之廟祧其遺衣服藏焉若將祭祀
則各以其服授尸其廟則有司脩除之其祧則守祧黝
堊之旣祭則藏其隋與其服(黝音幽堊音渥隋音惠)
釋曰親廟曰廟遠廟曰祧不言守廟而曰守祧者尊
親廟也古者天子七廟四親廟二祧廟故曰三昭三
穆與太祖之廟而七也先公之主藏於太祖之廟也
遺衣服大歛之遺也尸當服卒者之上衣以象生時
也廟四親廟也有司宗伯之屬祧祧廟也黝黑堊白
也廟親也其事重故有司脩除用人多也祧遠也且
少也其事簡只令守者飾治之而已隋謂所祭肺脊
黍稷之屬祭畢則埋之兩階之東服則藏於廟也
世婦掌女宫之宿戒及祭祀比其具詔王后之禮事帥
六宫之人共齍盛相外内宗之禮事大賓客之饗食亦
如之(比毗志反相去聲)
釋曰世婦婦人之有德有學者受爵命有職位於宫
中蓋女師也女宫者宫刑之女鄭氏曰刑人給役宫
中者蓋幽閉之女也其法見天官宿戒守宿戒令也
比其具則次序祭祀所具之物若濯漑及粢盛之類
王后祭祀有祼獻薦之節世婦詔禮則引翼詔告蓋
受内宰大宗伯之命也男女不親世婦詔之而已六
宫之人王之夫人九嬪世婦女御也内外宗内外女
之有爵者從后行禮世婦相之世婦相内外宗禮則
非王之世婦可見賓客饗食后有亞祼亞獻之禮外
内宗佐之世婦相之
大喪比外内命婦之朝莫哭不敬者而苛罰之凡王后
有&KR0596;事於婦人則詔相凡内事有達於外官者世婦掌
之
釋曰比考究之苛譴也拜拜謝也婦人爵命之婦人
王后有拜事於婦人謂受爵命有拜謝王后之禮世
婦詔之世婦有府史奚是設府於内與内宰聯職所
屬有内小臣奄奚通傳命令故内事有達外官者只
告于世婦世婦乃命女奚達於内宰及諸職也文王
后妃自云言告師氏言告言歸豈告於男子耶故内
事達外官掌於世婦則内宰之教六宫亦達於世婦
以施内宰之教可見矣
内宗掌宗廟之祭祀薦加豆籩及以樂徹則佐傳豆籩
賓客之饗食亦如之王后有事則從大喪序哭者哭諸
侯亦如之凡卿大夫之喪掌其弔臨
釋曰内宗王同姓之女無外事故掌宗廟祭祀耳薦
加籩豆者尸卒食時后亞獻尸以加豆加籩為此時
薦之也方以其樂徹豆籩后徹之内宗内宗傳之外
宗外宗傳之有司迭相佐助也先王承賓如事神故
饗食賓客惟不入牲其他皆如祭祀則徹豆籩亦如
祭祀也王后有事内宗必從者以内女也大喪次序
哭者序内外命婦也若諸侯薨於其國后帥宫人為
位哭之而内宗亦序之卿大夫之喪則内宗之夫有
親屬者宜有弔臨之禮不哭於宫中矣掌其弔臨自
弔臨也
外宗掌宗廟之祭祀佐王后薦玉豆眡豆籩及以樂徹
亦如之王后以樂羞齍則贊凡王后之獻亦如之王后
不與則贊宗伯小祭祀掌事賓客之事亦如之大喪則
叙外内朝莫哭者哭諸侯亦如之
釋曰外宗王諸姑姊妹之女祭祀亦與執事親親之
義也玉豆以玉飾豆天子之禮也眡豆籩未獻之時
眡其實也薦與眡皆外宗佐之以樂徹豆籩亦佐后
而傳於内宗也羞進也王后進黍稷而奏樂則外宗
贊之也言贊不言徹者后薦之不徹也其徹諸官為
之詩曰諸宰君婦廢徹不遲凡王后之獻諸朝踐朝
獻及酳尸后皆亞王為三獻外宗亦贊之也若宗伯
攝后祭祀則贊宗伯亦如贊后之禮小祭宫中小祀
則外宗掌其事賓客饗食亦掌事如小祭祀
原曰觀世婦與内外宗之在春官則知先王所以治
内之政矣夫春官掌禮者也將以禮樂治於天下使
天下臣民無不一於禮矣而况於内宫妃嬪嬙御内
女外女獨不以禮一之乎故立世婦於宫中加以男
爵職列於内而附屬於外有職則宜奉其灋有屬則
宜攷其功奉灋則不敢不謹攷功則不敢不勤舉宫
中之人無敢不由於禮者教有其師之效也與后世
幽居九重禮教不立而驕蹇自恣者徑庭矣孰知先
王之治内有内宰以理庶政則以士大夫為之設世
婦於宫中以教禮灋則以婦人有齒德者為之奄宦
奚豎不過給使令通教令而已又屬之冢宰宗伯則
宫中府中安得不一體其外内男女之辨又凛乎其
嚴矣王正位乎朝廷后正位乎宫壼内外各有其政
是以爲后者惟恐禮教之不脩内職之不盡又何暇
侵與外政哉然後知後世所以致后妃與政宦官竊
柄者世婦之職不立故也
冡人掌公墓之地辨其兆域而為之圖先王之葬居中
以昭穆為左右凡諸侯居左右以前卿大夫士居後各
以其族凡死於兵者不入兆域凡有功者居前以爵等
為丘封之度與其樹數
釋曰公墓之地王冡也後世謂之陵自天子諸侯大
夫士皆葬於此者以一王之支派也辨其兆域者貴
賤尊卑各有常制也為之圖者塋域廣狹各畫界限
也先王居中子孫以昭穆夾處與廟制同也王氏
曰先王制為合族之禮非特施於生者至於死者皆
使之以類相從此仁厚之至篤於親親民德由之歸
厚矣子孫各就其所出王以尊卑處其前後序以昭
穆諸侯在王域前居左右卿大夫士亦列處左右而
居後各以其族謂各以親疎附葬也死於兵謂刑戮
或盜賊而死者非正命故别為塋兆有功者居前處
昭穆之中也封謂封土為墳諸侯羣臣之葬其墳之
高卑樹之多寡各有差次别貴賤也天子墳高三仞
樹以松諸侯半之樹以栢大夫八尺樹以藥草士四
尺樹以槐庶人不封不樹王氏曰以昭穆為左右
各以其族尚親也死於兵者不入兆域尚德也有功
者居前尚功也以爵等為丘封之度與樹數尚貴也
先王所以治死者如此吕氏曰周公薨成王葬于畢
者祔于文武從周家之兆域也
大喪旣有日請度甫竁遂為之尸及竁以度為丘隧共
喪之窆器及葬言鸞車象人及窆執斧以涖遂入藏凶
器正墓位蹕墓域守墓禁凡祭墓為尸凡諸侯及諸臣
葬於墓者授之兆為之蹕均其禁(竁昌銳反窆彼驗反)
釋曰天子七月而葬葬用下旬旣有日葬定日期也
甫始也請量度所始竁之地也始竁時祭以告后土
冡人爲之尸焉隧羡道也度丘與羡道廣袤所至也
共窆器下棺豊碑之屬也鸞車巾車所飾遣車也亦
設鸞旗象人以芻為人言猶語也語巾之官將明器
鸞車象人使行至壙也窆下棺也執斧以備用涖臨
也臨視其葬而下棺也凶器明器也旣以棺藏明器
於壙也墓位丘墳所居前後之位也墓域塋兆所止
大小之域也墓禁不使人物殘毁之也三者皆冡人
正之蹕之守之祭墓禱祈之屬以冡人為尸則非正
祭矣或曰墓之祭以報魄也凡諸侯及諸臣葬於墓
者授之兆所以至之域使之自竁窆均其禁則均其
地域之守禁也南軒張氏曰墓祭非古也體魄則
降知氣在上故立之主以祀以致其精神之極而謹
藏其體魄以竭其深長之思此古之人明於鬼神之
情狀而篤於孝愛之誠者也然攷之周禮有冡人之
官凡祭於墓為尸是則成周盛時固亦有祭於其墓
者雖非祭禮之本經而出於人情之不忍其義不至
甚害則先王亦從而許之其必立之尸者乃亦所以
致其精神而示饗之者非體魄之謂其為義精矣
墓大夫掌凡邦墓之地域為之圖令國民族葬而掌其
禁令正其位掌其度數使皆有私地域凡爭墓地者聽
其獄訟帥其屬而巡墓厲居其中之室以守之
釋曰冡高大之稱墓者孝子思慕之處凡邦墓者百
官萬民所葬之地族葬者各從其親也為之圖則邦
中之墓皆在可攷矣其有墓訟則亦以圖正之也掌
其禁令則各有定處矣正其位序其昭穆也度數丘
封之度與其樹數以爵尊卑而辨之使皆有私地域
者古者萬民墓地同處分其地使各有區域得以族
葬後相容也爭墓地謂相爭區域也聽其訟則掌其
禁令之謂此墓大夫之權也屬胥徒也巡墓厲者墓
大夫帥下屬巡行塋限遮列之處使無侵紊毁散也
其中之室立有官舍在叢塋之中時使居守也劉
氏曰聖人父母其民生則富其衣食而教以仁義死
則為之兆域而守其丘樹則為其子孫者有不忠於
君而不服其教哉周所以歴年獨永於百王者非無
自矣
職喪掌諸侯之喪及卿大夫士凡有爵者之喪以國之
喪禮涖其禁令序其事凡國有司以王命有事焉則詔
贊主人凡其喪祭詔其號治其禮凡公有司之所共職
喪令之趣其事
釋曰凶喪之禮有過于中而僣上者有不及中而遺
其親者職喪掌之則五服有制殮殯虞祔含襚賻賵
皆有定灋不可過亦不可不及國之喪禮若士喪禮
旣夕士虞喪服之類涖其禁令則不敢越序其事則
不敢亂先王之立灋如此禮安有不行哉國有司猶
言官有司也以王命往有事謂含禭贈賵之屬詔贊
主人職喪官也故詔禮相主人喪祭喪之祭旣夕士
虞禮也號牲號齍號之屬治其禮亦若喪祝有司或
言公或言國者謂凶喪在鄉則鄉之有司當共其物
在國則國之有司當共其物各有定制不待王命者
則職喪以其制令之趣其喪事戒緩怠也劉氏曰
聖人作五禮以徑畛其民俾趨于中者也而凶喪之
禮下達萬民苟無主執以涖其事則僣上遺親過與
不及皆然矣何以俾民性其情於凶喪哉故墓大夫
者庶民之凶禮也職喪者掌諸侯卿大夫士之喪禮
也是以五服有制尊卑異宜殯殮虞祔葬祭禭含百
禮皆有定灋不可過也不可不及也然後凶禮行於
萬民而制度不失其中生者得以盡其哀死者得以
盡其禮王道終始無憾者不由於是哉
大司樂掌成均之灋以治建國之學政而合國之子弟
焉凡有道有德者使教焉死則以爲樂祖祭於瞽宗
釋曰大司樂總司樂教而專掌學政成均者周設五
學備四代之制南曰成均本五帝學名北曰虞庠本
虞學名東曰東序本夏學名西曰瞽宗本殷學名中
曰太學五學以南嚮為尊故總謂之成均猶明堂有
五室總謂之明堂也灋則樂灋教灋也治謂脩之建
謂立之也國之學政總司王朝太學之政事也合聚
也國之子弟謂天子之元子衆子公卿大夫元士之
適子及司徒所升天下之俊選皆造者也有道謂通
明天下之理者有德謂行道而有得於心身者使教
者分以教國子也死為樂祖者成就人材之功深厚
使人不能忘故死亦祭於瞽宗周人祀先聖先師於
西學即瞽宗也故樂祖配食於此蓋太學之教道德
以率先之詩書禮樂以涵泳鼓舞之故大司樂旣掌
學政又延有道有德者教焉使國子心思向慕旣在
於道德而涵泳諷誦則在於詩書一言一動又依於
禮大司樂又以樂而動盪鼓舞之則其優游浹洽日
聞所未聞而得所未得材不期成而自成矣教者又
終身從事於此則業不遷而志不移功德旣深死而
祭於此焉則古人之教可知矣
以樂德教國子中和祗庸孝友以樂語教國子興道諷
誦言語(興許應反)
釋曰樂德者中和粹美之德以樂涵養而成也教國
子者德未成先以此教之中者不偏不倚和者無乖
戾祗者肅然恭敬庸者流通有常善於父母為孝善
於兄弟為友吕氏曰樂德非有道有德者莫能知之
樂以教和兼言中者禮樂不可相離無相奪倫非中
乎中和固是樂之本所謂祗庸孝友就樂中而言其
端亦可見節奏各有條理肅然祗敬祗之端也條暢
流通庸之端也易直子諒之心使人事親從兄之際
油然自生孝友之端也此謂樂德樂語固是詩之言
辭教之者非特審樂音歌詩章凡教導之間以此教
之欲其有得乎樂之語也吕氏曰後世成周之學政
不傳所讀不過章句而已意思蹙迫無有生意為是
以樂之理見於言語之間便有感發人者興者託物
引類感發興起也道者從容和緩以教道之也諷者
詩詞微婉以機動人先儒所謂倍文曰諷也誦者以
聲節之曰誦也直言曰言論難曰語蓋相酬酢謂之語
獨自說謂之言從容和緩優游感發所謂樂之語也
以樂舞教國子舞雲門大卷大咸大㲈大夏大濩大武
(卷音權㲈與韶同)
釋曰舞者樂之盛所以昭德象功也以舞教國子者
吕氏曰古人自幼舞勺舞象其教非獨善於口耳必
教之以動容周旋屈伸綴兆四肢百體發揚蹈厲無
非至理存焉所以感發之者何如故屈伸俯仰皆入
德之門先王之舞蓋不徒然雲門大卷黃帝之樂也
大咸堯樂也大㲈舜樂也吕氏春秋曰黃帝命榮猨
鑄十二鍾以和五音以仲春之月乙卯之日日在奎
始奏之曰咸池帝顓頊令飛龍效八風之音作樂命之
曰承雲以祭上帝帝嚳命咸黑作為聲歌九招六列
六英因令鳳鳥天翟舞之帝堯立乃命質為樂質效
山林谿谷之音以歌拊石擊石以象上帝玉㲈之音
命之曰大章舜命質脩九招六列六英以明帝德命
之曰韶蓋樂以六律六同隂陽配合相對為列則謂
之曰六列其音曰六英還宫合奏自一變而至九變
復歸黃鍾之宫則樂大成矣故謂之九招是六列六
英九招樂之所必有者也黃帝堯舜因而脩之耳大
夏禹樂言能大中國也大濩湯樂言其德之布濩大
武武王樂言其勝殷致治也吕氏春秋曰禹命臯陶
作為夏籥九成以昭其功湯命伊尹作為大濩歌晨
露修九招六列以見其善周公作大武為三象以嘉
其德是六代之樂皆不出乎六成九變樂章音節雖
異而制度同也咸池六英豈始於堯九㲈豈始於舜
哉下文乃詳六樂九變之灋陳氏曰周之時干戚
羽籥在東序絃誦與禮在瞽宗書在上庠以言乎學
者之事始于書立于禮成于樂而舞又樂之成焉記
曰詩言志歌咏聲而終於舞動容此樂德樂語所以
終于樂舞由上庠之書而進於瞽宗之禮樂由瞽宗
之禮樂而成之於東序之舞則周之教灋可知矣愚
謂樂德者得於心形於身樂語者發於言形於咏歌
樂舞者動乎四體見於周旋則德成矣
以六律六同五聲八音六舞大合樂以致鬼神示以和
邦國以諧萬民以安賓客以說遠人以作動物
釋曰制樂在大師成樂在司樂此先言合樂謂習之
也後言分樂謂用之也六律六同五聲八音解見大
師六舞見上文黃子曰榮河温洛天地之中也而圖
書出焉天之生數一三五積成陽竒則一函三而為
九乾元之用也地之生數二四積成隂偶則三去一
而為六坤元之用也是律吕三分損益之所從出也
凡隂陽各六月而日至期之日分布四氣各為九十
是故九六所以經緯律歷也六為方而兩地故六律
六同以相對為列而其音謂之六英九為圜而參天
故韶以相繼為義而其變謂之九成是故九韶六列
六英樂之所必有者也黃帝始為清角大合鬼神於
泰山之上其地上圜丘之始乎雲門是也故圜鍾為
宫則黃鍾得冬至日之羽聲而生角六變而天神降
矣鑄十二鍾以和五音以施英韶張諸洞庭之野其
澤中方丘之始乎咸池是也故函鍾為宫則大蔟得
夏至日之徵聲而制商八變而地示出矣吕氏春秋
所謂帝顓頊脩之為承雲之舞是也而漢服虔則謂
姑洗南吕以南而歌南風韶音在焉則咸池六英非
始於堯而九韶亦非始於舜矣按大合樂者雲門咸
池合於九韶大夏大濩合於大武觀諸歌奏可徵也
大胥以六樂之會正舞位其必分干羽與六列與文
王世子曰凡大合樂必遂養老月令季春之月律中
姑洗是月之末擇吉日大合樂天子帥三公九卿諸
侯大夫親往視之即春合舞之謂也夫樂以降天神
出地示假人鬼為成非徒用之郊廟而亦用之燕饗
焉此言大合樂乃言成均教國子習樂之事所謂以
致鬼神示以和邦國云爾者非徒習之而已將以用
之也如下文乃用之之實用樂之時胄子與俊選庶
子郊人旣皆在列而諸侯及絶域之君長奉贄獻而
至者目睹威儀舞蹈之容耳聽清歌雅頌之聲心欣
至德又不獨鳳儀獸舞而已也此邦國所以和萬民
所以諧而賓客遠人所以安說也作動物即下一變
至五變而致介物是也樂之為用大矣哉
黃子曰樂者天地之氣也興之者人也始也審聲以
氣終也召氣以聲故雖鬼神可以人道接也今夫璿
璣玉衡特一器耳天之體如彼其遠也而周旋盈握
之規日月星辰莫不準焉而况兩間聲氣常相隨者
乎是故圜鍾奏則房心之氣動而天帝明堂在是矣
函鍾奏則未坤之氣動而天社地神在是矣黃鍾奏
則虚危之氣動而宗廟嶽瀆在是矣得其道則上變
光而下動靈不得其道則濫溺作而失其中聲故曰
人不能無樂樂不能無形形而不為道不能無亂天
地訢合隂陽相得煦嫗覆育萬物則樂之道歸焉耳
大司樂聖人所以接三才之奥也所以大合樂者合
天地於君心也雖然吾之心聲形焉三才備矣天以
四氣中正而分隂分陽故倡自黃鍾而協黃鍾於清
角所以動天也地以四維交際而迭用柔剛故和以
大蔟而雜商羽於流徵所以察地也人道以宫商為
父子君臣合商於角以象仁義而始終乎宫焉所以
知人也仰以動天俯以察地中以知人絃歌之道大
矣哉
乃分樂而序之以祭以享以祀乃奏黃鍾歌大吕舞雲
門以祀天神
釋曰上言合樂此言分樂分之之後仍合之焉分之
則小德之川流合之則大德之敦化天地之大以聲
召氣其由人心乎黃帝堯舜三代之樂循歷數之先
後也地示次於天神山川次于四望先祖次於先妣
故以六律六同六舞分而序之每奏一律歌一同舞
一樂以饗人鬼以祭地示以祀天神奏者堂下四縣
鐘鼓之屬歌者堂上玉磬琴瑟之音也庭奏者以陽
律為調升歌者以隂吕為聲祀天神樂用六變起聲
在南吕一變姑洗六變至夾鍾得宫故謂之六變黃
鍾子律合在丑丑衝在未故歌大吕至無射收宫六
變乃羽七之樂屬水水能生木其氣日升雲門之舞
由俯而仰而其容多仰勢若升天正取其義也是故
奏黃鍾歌大吕者以歌奏之始言之
李氏曰歌奏者奏由律吕順行之序當天地之生數
以應北斗之左旋歌由律吕逆行之序以當天地之
成數以應日躔之右轉故曰用宫逐羽而清角生言
乎其奏也引商刻羽而流徵成言乎其歌也其神之
奏六變以黃鍾為羽起聲在夾鍾之宫始羽之羽南
吕也一變在姑洗二變在應鍾三變在蕤賓四變在
大吕五變在夷則六變在夾鍾以六變之位成十奏
之樂為雲門屬陽六變即羽七之謂也數羽之羽而
得之十奏者起羽黃鍾一奏也繼羽以角林鍾二奏
也繼角以變宫太蔟三奏也繼變宫以變徵南吕四
奏也又繼以姑洗五奏也應鍾六奏也蕤賓七奏也
大吕八奏也夷則九奏也夾鍾十奏也六變樂至此
收宫羽水生角木而清角生焉水之生木由冬而春
陽之所由生也陽生而後有天故祀天神之樂必先
起羽角以合陽生之義然六變之樂惟夾鍾可以祀
天者以帝出乎震而太微垣在氐房之間正夾鍾所
臨卯位也奏自黃鍾起者夾鍾以黃鍾為羽雲門以
水調為先歌自大吕起者冬至斗指子日躔丑丑與
子合故曰玉衡杓建天之綱也日月初躔星之紀也
天以斗日而運歲功樂以歌奏而成調起奏在黃鍾
收奏在夾鍾起歌在大吕收歌在無射先庭奏而後
升歌凡歌奏起羽收宫謂之用宫逐羽而清角生焉
蓋奏則本宫之羽乃前宫之角歌則本宫之羽乃後
宫之角前後皆羽角之陽故謂之雲門雲者陽之所
由生也
乃奏太蔟歌應鍾舞咸池以祭地示
釋曰祭地示樂用八變者林鍾為宫以太蔟起聲八
變至林鍾收宫故謂之八變太蔟寅律合在亥衝在
已應鍾已律故歌應鍾至蕤賓收宫八變乃徵九之
樂屬火火先尅金而後生土火乃地二所生咸池地
窟其舞由仰而俯其容多俯盤旋向地取其義也是
故奏太蔟歌應鍾者亦以歌奏之始言之
李氏曰八變者林鍾為宫以太蔟為徵起聲在徵之
羽應鍾也一變在蕤賓二變在大吕三變在夷則四
變在夾鍾五變在無射六變在仲呂七變在黃鍾八
變在林鍾以初歴徵調中之數當八故八變在林鍾
數徵之羽而得之也以八變之位成十二奏之樂為
咸池屬隂即徵九之謂也十二奏者起徵大蔟一奏
也繼徵以商南吕二奏也繼商以羽姑洗三奏也繼
羽以角應鍾四奏也繼角以變宫蕤賓五奏也繼變
宫以變徵大吕六奏也繼以夷則七奏也夾鍾八奏
也無射九奏也仲吕十奏也黃鍾十一奏也林鍾十
二奏也八變至此收宫始奏徵商次奏羽角先尅後
生由夏而秋隂之所由生也隂生而後有地故祭示
之樂必先起徵商之奏以合隂尅之義蓋造化之機
由尅而入咸池之名以入地為義咸者備也氣週十
二辰為備火能生土金由火煉故八變之樂必起大
蔟寅位火局之首歴十二奏至林鍾收宫合十二支
以屬隂氣用之祭地則地示皆出不亦宜乎然祭地
惟以林鍾者以地社之星居未而後天之坤亦在未
位也歌自應鍾起者起奏在寅寅與亥合故奏大蔟
必歌應鍾起歌在應鍾收歌在蕤賓凡奏皆起徵之
羽由羽而宫十聲由宫而商二聲順也自商反歸徵
宫二聲逆也夫商下生羽者順也今不生羽而反徵
是刻羽也刻者尅也不生則為尅矣故曰引商刻羽
而流徵成焉商歸徵火尅金也徵歸宫火生土也金
受火尅則不能傷木土受火生則土德旺故用以祭
地也造化之序則夏而秋火之尅金逆以入周諱商
聲引商刻羽則商在徵後金得火制不能尅木此周
祚所以綿長也
乃奏姑洗歌南吕舞大㲈以祀四望
釋曰四望日月星辰也為天神之次故樂均亦用六
變起奏在姑洗六變在林鍾收宫蓋姑洗為林鍾之
羽大吕為姑洗之羽起聲當在大吕周時冬至日躔
牽牛九度是日月星辰皆起於丑大吕丑律宜為祀
四望之始聲反與酉合故歌南吕以合奏起聲在蕤
賓午位收聲在黃鍾子位中於午入於酉而歸於北
取周天星辰之義也所謂歌奏者亦自其始歌始奏
而言之
李氏曰六變者林鍾為宫以姑洗為羽起聲在羽之
羽大吕也一變在夷則二變在夾鍾三變在無射四
變在仲吕五變在黃鍾六變在林鍾以初歴羽調中
之數當六故六變在林鍾者數羽之羽而得之也以
六變之位成十奏之樂亦為雲門屬陽十奏者起羽
姑洗一奏也繼羽以角應鍾二奏也繼角以變宫蕤
賓三奏也繼以變徵大吕四奏也夷則五奏也夾鍾
六奏也無射七奏也仲吕八奏也繼以黃鍾九奏也
林鍾十奏也六變樂至此收宫其諸取義以配天神
樂同然祀天神之樂宫在夾鍾羽在黃鍾祀四望之
樂宫在林鍾羽在姑洗之不同蓋天者帝之神也子
為帝座而帝始出乎震四望者日月星辰之神也日
月星辰麗乎天而顯於辰方午未天之中姑洗辰之
律帝為天之主宰日月星辰為天妙用故取義同而
位有不同凡歌奏皆用宫逐羽以從天焉
乃奏蕤賓歌函鍾舞大夏以祭山川
釋曰山川五嶽四鎮五湖四海也為地示之次故歌
奏與祭地同位但祭地歌奏終於未午祭山川歌奏
終於午未原始者推乎山川之所自要終者隨乎坤
之位坤者地也山川者流峙於地之中也大夏者其
義能大中國也故以其舞用之山川
李氏曰八變者應鍾為宫以蕤賓為徵起聲在徵之
羽夾鍾也一變在無射二變在仲吕至八變則在應
鍾以初歴徵調中之數當八故八變在應鍾者數徵
之羽而得之也以八變之位成十二奏之樂為大夏
十二奏者起徵蕤賓一奏也繼徵以商大吕二奏也
羽夷則三奏也角夾鍾四奏也變宫無射五奏也變
徵仲吕六奏也黃鍾七奏也林鍾八奏也以至應鍾
十二奏也八變樂至此收宫其諸取義以祭地示樂
同然祭地示之樂宫在林鍾徵在太蔟山川之樂宫
在應鍾徵在蕤賓之不同蓋地者土也土獨旺於未
寅為火局之首山川起於西北午為火局之次地得
坤之全體山川起自地中之西北故取義同而位有
不同起奏在午蕤賓起歌在未林鍾蓋午與未合始
奏起聲在卯夾鍾始歌起聲在辰姑洗卯於亥為三
合辰於亥為暗加故山川之祭必於此起聲收奏在
亥應鍾收歌在寅太蔟亥寅乃先天後天艮坤之位
艮坤本山川之氣故於此收聲其歌奏皆引商刻羽
以從地焉
乃奏夷則歌小吕舞大濩以享先妣
釋曰夷則申之律也申乃坤之方後天之坤退居西
南有妣道焉故奏之以動先妣之氣小吕在己己與
申合歌之以合奏焉先妣之分不得以並先祖故舞
可大濩而不可大武蓋大武乃當代之制雖有夾振
之容在下而不為嫌也先妣姜嫄也
李氏曰享先妣樂亦九變者夷則為宫以仲吕為羽
起聲一變在黃鍾二變在林鍾以至九變在夷則以
初歴宫調中之數當九故九變在夷則者數宫之羽
而得之也以九變之位成十三奏之樂亦兼雲門咸
池十三奏者起宫在夷則一奏也繼宫以徵夾鍾二
奏也商無射三奏也羽仲吕四奏也角黃鍾五奏也變
宫林鍾六奏也變徵太蔟七奏也南吕八奏也以至
夷則十三奏也九變樂至此收宫其諸取義與享先
祖同乎人鬼然享先祖之樂宫在無射徵在仲吕享
先妣之樂宫在夷則徵在夾鍾之不同蓋仲吕為無
射之妻有妣道焉仲吕之位在已夷則之位在申巳
與申合然不以已而以申蓋已當巽長女之位申當
坤母之位長女至為母而後老故享先妣不以仲吕
而以夷則也
乃奏無射歌夾鍾舞大武以享先祖
釋曰無射戍律也戍乾位也後天之乾退居西北有
祖道焉故始奏之以動先祖之氣夾鍾在卯卯與戌
合歌之以合奏焉大武之舞有夾振之容總干山立
於下故獨先祖可以受享於上若列祖則不可也
李氏曰享先祖之樂九變者無射為宫以林鍾為起
聲一變在太蔟至九變在無射以初歴宫調中之數
九故九變在無射者數宫之羽而得之也以九變之
位成十三奏之樂亦兼雲門咸池十三奏者起宫在
無射一奏也繼宫以徵仲吕二奏也繼以商黃鍾三
奏也羽林鍾四奏也角太蔟五奏也變宫南吕六奏
也變徵姑洗七奏也十三奏至無射九變樂至此收
宫其諸取義以享人鬼樂同然享人鬼之樂宫在黃
鍾徵在林鍾享先祖之樂宫在無射徵在仲吕之不
同蓋黃鍾為諸律之父再生之黃鍾又以無射為父
是無射有祖道焉故取義同而位不同凡陽律之奏
皆用宫逐羽凡隂吕之奏皆引商刻羽
凡六樂者文之以五聲播之以八音凡六樂者一變而
致羽物及川澤之示再變而致臝物及山林之示三變
而致鱗物及丘陵之示四變而致毛物及墳衍之示五
變而致介物及土示六變而致象物及天神
釋曰六樂初作惟言文以五聲播以八音者翕如之
時也及一變而後始有條理矣其所以致物象神示
者實不出乎聲音相應而生變耳豈真見之哉且一
變而致羽物及六變而致天神亦非有難易之别也
蓋其樂奏之有條理次序特想其所致之神必有疾
徐先後也司空言五地之物生山林曰毛物川澤曰
鱗物丘陵曰羽物墳衍曰介物原隰曰臝物蓋六樂
及祗乃參錯言之也亦取象其所致之次序而言耳
必至六變而後言致象物及天神此則樂之成和之
至也六變之始所以不言律同之為宫商角徵羽者
其以此與
泰泉黃子曰凡六樂各有舞表為六列施英韶而舞
之皆八佾合三百八十四人此所以必致諸子而後
足也大武以干戈先之與雲門六變而終大夏與咸
池和之八變而終大濩與大韶合為九變故春秋傳
謂之韶濩焉六樂旣合韶濩以陽紀應雲門咸夏以
隂紀應大武歌奏雖分實相聯絡一變羽角並起宫
徵相證火合水也二變角與變宫土合木也三變變
宫變徵木合金也四變變徵與商之變宫金合火也
五變商之變宫變徵水合土也六變商之變徵角之
變宫土榖合而象物見也不言七變無射夾鍾大武
畢曲角之變宫變徵正德以則天明也八變角之變
徵徵之變宫利用以(闕)
太蔟乃夾鍾變宫在第二奏為林鍾之徵姑洗在夾
鍾前一位乃黃鍾之角黃鍾乃夾鍾之羽其氣相關
在第三奏為林鍾之羽則子寅夘辰巳律迭為五音
夫紫微垣在子而角居之大微垣在卯寅而宫徵居
之天市垣在辰而羽居之是五音之氣發動於三垣
之中宜乎天神皆降獨不言商者蓋歌奏起羽遇宫
則止自然不見商聲况周以木德王天下懼商屬金
尅木故諱之縣之曰鼓有柄曰鼗靁為天聲八面鼔
也孤竹竹特生者取陽竒也雲和山名極高之地冬
至陽生之始圜丘象天之形雲門之舞由俯而仰勢
若升天六變乃羽七之樂屬水水能生木其氣日升
正取雲門之義樂之所以為雲門者正以起奏羽水
生角木至六變收宫羽又當羽七水位自始至終不
離乎水則宫羽相得夫天一生水水乃天根是雲門
焉是故六變圜鍾為宫者以奏之終言之
黃子曰黃帝始為清角大合鬼神於泰山之上鼔以
瑟琴合以管籥大容乃制羽翟以舞之著之椌楬以
道其和其地上圜丘之始乎雲門大卷是也象其功
德如雲之有門出而不窮能類聚之也清角者黃鍾
姑洗夷則相應而夷則用黃鍾清大吕中吕南吕相
應而南吕用大吕清太蔟蕤賓無射相應而無射用
太蔟清夾鍾林鍾應鍾相應而應鍾用夾鍾清十二
律吕而益以肆清聲者使臣民不凌君聲也姑洗為
慢角三中吕為清角三倡和清濁參錯成和姑洗從
宫六變而圜鍾為宫則黃鍾得冬至日之羽聲以生
角一陽初復知仁交際而萬化出焉羽調以角則姑
洗以其羽大吕應南吕六變而黃鍾為角角調以徵
則姑洗之徵以其角夾鍾應姑洗之角夷則六變而
太蔟為徵徵調以羽則姑洗之羽以其羽無射應夷
則之羽中吕六變而姑洗為羽矣圜鍾生於房心之
氣故圜鍾為天宫而以黃鍾為角太蔟為徵姑洗為
羽三者陽律之相繼也黃鍾必繼之以太蔟而後為
父太蔟必繼以姑洗而後為父王者父事天而相繼
者天之道故以是祀天神也
凡樂函鍾為宫太蔟為角姑洗為徵南吕為羽靈鼓靈
鼗孫竹之管空桑之琴瑟咸池之舞夏日至於澤中之
方丘奏之若樂八變則地示皆出可得而禮矣
釋曰祭地示樂必以林鍾者林鍾未律未乃土氣最
旺之方在文王後天卦位屬坤致役乎坤故奏至林
鍾可以祭地示太蔟乃林鍾徵在第九奏為無射之
角火音變而木矣姑洗乃林鍾羽在第二奏為南吕
徵水音變而火矣南吕乃林鍾商在第十一奏為黃
鍾羽金音變而水矣木火金水麗乎土而為四象四
象交而成中土之變化耳木火之音居東得位金水
之音居西得位土音居南方夏季濁旺之中得位五
氣全具土德居中尊有坤道焉宜乎地示皆出靈鼓
六面體大聲弘以應商隂濁孫竹叢生數偶空桑卑
隰之地屬隂取為琴瑟其聲濁樂以咸池入地為主
其舞由仰而俯盤旋向地廣布東西八變乃徵九之
樂屬火先尅金而後生土自徵聲之羽奏至林鍾其
數九故謂之徵九不言九而言八者起聲在應鍾一
變在蕤賓八變在林鍾得宫故謂之八變樂云八變
所以為咸池樂者正以起奏徵火尅商金主八變收
宫又當徵九火位自始至終不離乎火則流徵歸坤
夫地二生火火乃地窟是咸池焉是故函鍾為宫者
以奏之終言之
黃子曰黃帝命伶倫與榮猨鑄十有二鍾以和五音
以施英韶張諸洞庭之野奏之以人徵之以天行之
以禮義建之以太清四時迭起萬物循生其中也變
化不主故常其卒也五官皆備其澤中方丘之始乎
咸池是也象帝德之暉無所不施如日之洗光天潢
而出照也引商刻羽流徵以生故黃鍾之羽南吕太
蔟應之則為徵姑洗之羽大吕蕤賓應之則為徵南
吕之羽蕤賓應鍾應之則為徵大吕之羽無射夾鍾
應之則為徵此所謂變化不主故常者也凡角羽並
起而刻之則為商徵故蕤賓從宫八變而函鍾為宫
則太蔟得夏日至之徵聲以制商一隂初姤禮義交
際而萬化入焉羽調以角則太蔟之商姑洗以其羽
應南吕八變而太蔟為角角調以徵則姑洗之徵應
鍾以其角夾鍾應夷則八變而姑洗為徵徵調以羽
則林鍾之羽以其徵應應鍾之羽夷則八變而南吕
為羽矣函鍾生於未坤之氣天社在東方輿鬼之外
地位乎坤故函鍾為地宫而以太蔟為角姑洗為徵
南吕為羽是二者律吕之相生也函鍾必生於太蔟
而後為母南吕必生姑洗而後為母王者母事地而
相生者地之功故以是祭地示也
凡樂黃鍾為宫大吕為角大蔟為徵應鍾為羽路鼓路
鼗隂竹之管龍門之琴瑟九德之歌九㲈之舞於宗廟
之中奏之若樂九變則人鬼可得而禮矣
釋曰享宗廟樂必以黃鍾者黃鍾子律子宿虚危有
宗廟之象人生於子復歸於子故起奏於黃鍾收奏
於黃鍾可以享人鬼大吕乃黃鍾六合律在第四奏
為南吕角太蔟乃黃鍾商在第二奏為林鍾徵應鍾
乃黃鍾變宫在第三奏為太蔟羽則亥子丑寅四辰
律皆作五音人鬼之氣在北因音發揚其氣昭著故
奏黃鍾可以享人鬼鼓鼗用路四面之響以合宫羽
之聲隂竹生於山北龍門山在西北取管琴瑟於此
所以引北方之氣以發人鬼之靈九德言人鬼之功
業功業者魄之所附也歌之則魂來合魄㲈舞揖遜
蹈厲發揚之儀終不若揖遜之容為善美故以奏宗
廟九變乃宫五之樂五五相守為十屬土用土本宫
起羽清濁之間隂陽之會人死而負隂抱陽以生及
其死魂魄交則為神而能享自宫聲之羽奏至黃鍾
本宫其數十故謂之宫五然不言十而言九者起聲
南吕一變在姑洗九變至黃鍾得宫故謂之九變樂
云可以禮人鬼者以人死魄歸於土九變乃宫五之
位屬土終始於此奏之則人魄之在土者其靈因音
發動况亥子丑北方幽隂宗廟神靈所藏寅為鬼戶
亥有水音丑有木音寅有火音則水化木木化火從
鬼戶以出萃於宫五而為神靈之昭假矣豈誣也哉
是故九變以黃鍾為宫者以奏之始終言之
黃子曰唐堯修咸池為大章虞舜紹堯致治修咸池
承雲為九德之歌九韶之舞故奏姑洗歌南吕而黃
鍾大吕應之則羽角以相生太蔟應鍾應之則徵商
以相制羽角相生則知仁交際而萬化出於人聲則
呼動腎與肝自水而木天數也自冬日至而發春是
以謂之陽也黃鍾之羽一變姑洗為中聲六變圜鍾
九變歸于黃鍾之宫南吕之羽一變大吕以應南吕
六變黃鍾為角八變太蔟為角九變而歸於南吕之
角然姑洗角聲之始也自姑洗之羽與其羽無射一
變中吕以應夷則六變姑洗為羽九變復歸于姑洗
之羽清角始于大吕亦九變歸于黃鍾之羽雖角也
實亦羽也而黃鍾大吕收聲矣徵商相制則禮義交
際而萬化入於人聲則吸動心與肺自火而金地數
也自夏日至而成秋是故謂之隂也太蔟之羽一變
蕤賓為中聲八變函鍾九變歸于函鍾之徵應鍾之
羽一變夾鍾以應夷則六變太蔟為徵八變姑洗為
徵九變而歸于太蔟之羽然函鍾徵聲之始也自函
鍾之羽與其羽大吕一變夷則以應應鍾八變南吕
為羽九變復歸于函鍾之羽流徵始于夾鍾亦九變
歸于太蔟之羽雖羽也實亦徵也而太蔟應鍾收聲
矣雲門倡咸池為九㲈之陽下管孤竹升歌雲和琴
瑟黃鍾為宫南吕為羽咸池承雲為九韶之隂下管
孫竹升歌空桑琴瑟合之姑洗為宫以其商奏蕤賓
羽歌大吕角奏夷則徵歌應鍾變宫變徵則大武之
歌奏也隂陽旣合四序環周廣大清明情文俱備始
乎黃鍾以生十一律而終返乎黃鍾之宫所謂宫動
脾而和正聖者也季札謂如天地之無不覆載者信
矣黃鍾生於虛危之氣虚危為宗廟故黃鍾為人宫
而以大吕為角太蔟為徵應鍾為羽是三者律吕之
相合也大吕與黃鍾子丑合也太蔟與應鍾寅亥合
也相合者人之情故以是享人鬼也夫黃帝制聲律
以垂萬世而器數從之帝降而王不相沿樂雖器數
屢有損益然孔子聞韶於齊季札亦聞韶於魯其考
擊固非䕫倫也而美善如是者聲均存也然則大合
樂九變以致鬼神示其九韶之遺乎六律六同一時
並作歌奏相命分六樂而序之其六列六英之遺乎
下管合於琴瑟以依磬聲則八音克諧可知矣固后
䕫之往矩也
凡樂事大祭祀宿縣遂以聲展之王出入則令奏王夏
尸出入則令奏肆夏牲出入則令奏昭夏帥國子而舞
大饗不入牲其他皆如祭祀(縣音玄)
釋曰宿縣者祭之前夕列樂器于筍簴叩其聲而展
省之以知其和否也九夏皆鐘之音節有聲無詞以
鼓應之漢儒以詩當之誤矣凡興舞皆使國之子弟
故大祭祀帥國子而舞大饗大燕來朝之賓客也殺
牲於廟門外不迎牲故不奏昭夏至於王出入賓出
入亦奏王夏肆夏也
大射王出入令奏王夏及射令奏騶虞詔諸侯以弓矢
舞王大食三宥皆令奏鍾鼓王師大獻則令奏愷樂
釋曰騶虞樂章名在召南之卒章王射以騶虞為節
射必執弓挾矢而舞所以為升降之儀詔告也王氏
曰王以六耦射三侯其耦王射者必詔以弓矢舞則
以天子之射其節比於樂而諸侯之舞亦所以應王
故也大司樂詔其升降揖遜之儀儀禮大射命三耦
取弓矢有升降之儀亦以此也膳夫王日一舉則所
食少牢乃常食也玉藻天子朔日大牢則大食者朔
日之食也宥勸也食飲膳羞所以養其氣體宥之以
樂所以和平其心充養其氣三宥皆奏鍾鼓則樂亦
大矣故特言之大獻出師有功而歸獻捷於祖廟也
愷樂也獻功之樂曰愷樂其樂亦無辭
凡日月食四鎮五嶽崩大傀異烖諸侯薨令去樂大札
大凶大烖大臣死凡國之大憂令弛縣凡建國禁其淫
聲過聲凶聲慢聲大喪涖廞樂器及葬藏樂器亦如
之(傀音怪)
釋曰五嶽東岱南衡西華北恒中嵩也四鎮揚之會
稽青之沂山幽之醫無閭冀之霍山傀怪也大怪異
烖謂天地竒變去樂藏之而不用以其變之大也札
疫厲凶凶年烖水火也弛縣釋之而不藏以變之小
者始封諸侯之國俗尚之初則禁其淫過凶慢之聲
尚中正也淫聲淫靡之聲易以溺人孔子所謂放鄭
聲者過聲失哀樂之節凶聲凶暴哀怨之聲不祥慢
聲使人驕惰不恭也大司樂皆審而禁之涖臨也廞
收也臨笙師鏄師之屬初喪不暇藏故且收之及葬
則涖而藏之故曰亦如之也
樂師掌國學之政以教國子小舞凡舞有帗舞有羽舞
有皇舞有旄舞有干舞有人舞(帗敷物反)
釋曰樂師者司樂之貳所教者樂之事亦曰掌國學
之政者以大學之教皆以樂為本故也教小舞者如
舞勺舞象之類隨節而教之小合則成一代之樂一
節之舞大合則成六代之樂然必始於教小舞然後
能合其大舞也帗舞析五采繒為之羽舞析重翟以
為之皇舞秉五采之羽以象鳳凰之儀旄舞者持氂
牛之尾以象百獸率舞干舞者執干盾而舞人舞者
無所執舉袖以為威儀葉氏曰舞之别有六樂師
教之帗舞如地官舞師帥而舞社稷者羽舞如舞師
帥而舞四方者皇舞如舞師帥而舞旱暵者干舞如
舞師帥而舞山川者人舞則用之宗廟旄舞則用之
辟雝此二者舞師所以教鄉遂故不與也夫樂舞先
王用之祭祀以致鬼神也而學校教人必以樂舞者
蓋先王之教固所以淑人心於行列綴兆之間亦所
以習人志於名分等級之内自成童入學而知有此
舞以至帥而舞祭祀賓客之時則心志和暢節文習
熟誰敢干名而犯分也哉
教樂儀行以肆夏趨以采薺車亦如之環拜以鍾鼓為
節凡射王以騶虞為節諸侯以貍首為節大夫以采蘋
為節士以采蘩為節(薺徐私反貍音離)
釋曰禮有儀容樂有節奏教樂者以樂之節奏和乎
禮之容儀也肆夏采薺皆樂節之名爾雅曰堂上謂
之行門外謂之趨行則緩緩則有直而自遂之義故
奏肆夏趨則疾疾則欲薺而整齊焉故奏采薺車之
疾徐亦以二樂為節環拜賓客環列而拜則鼓以作
之鍾以止之騶虞貍首采蘋采蘩皆詩名在國風惟
貍首不見於經射義曰曾孫侯氏四正具舉大夫君
子凡以庶士小大莫處御于君所以燕以射則燕則
譽先儒曰此貍首篇文檀弓原壤歌曰貍首之班然
執女手之卷然見貍首二字皆未知是否也射義曰騶
虞者樂官備也貍首者樂會時也采蘋者樂循灋也
采蘩者樂不失職也是故天子以備官為節諸侯以
時會為節卿大夫以循灋為節士以不失職為節按
肆夏采薺止為行趨之節則非詩篇又曰環拜以鍾
鼓為節拜旣以鍾鼓則行趨可知矣二樂皆鍾鼓之
調名無疑也
凡樂事掌其序事治其樂政凡國之小事用樂者令奏
鍾鼓凡樂成則告備詔來瞽臯舞及徹帥學士而歌徹
令相
釋曰序事次事用樂之事治樂政則整齊衆職小事
用樂止奏鍾鼓而已故環拜以鍾鼓為節也凡樂奏
一終則為一成每成則樂師告備燕禮大師告于樂
正曰正歌備是也詔告也臯之言號也來瞽當作樂
時詔眡瞭扶瞽者來入也當興舞時召舞者使之舞
也及祭祀當徹之時則帥國子歌雍詩以徹令相使
眡瞭扶瞽師以退或曰相者助歌也
饗食諸侯序其樂事令奏鍾鼓令相如祭之儀燕禮射
帥射夫以弓矢舞樂出入令奏鍾鼓凡軍事大獻教愷
歌遂倡之凡喪陳樂器則帥樂官及序哭亦如之凡樂
官掌其政令聽其治訟食音(嗣)
釋曰饗以飲為主食以食為主如祭之儀承賓如祭
也燕射先行燕禮後行射禮故曰燕射禮射夫衆耦
也執弓挾矢有舞之儀樂出入笙者歌者舞者出入
則令奏鍾鼓以聲其出入警其當執事者以為禮之
大節也愷歌軍樂有詩章凡獻捷者皆歌之樂師教
之遂倡其歌使瞽矇和之也喪陳樂器謂陳而不作
明器也檀弓曰琴瑟張而不平笙竽備而不和是樂
官謂大胥至舞師政令如奏樂令相之類治訟謂治
其紛爭而辨訟也
大胥掌學士之版以待致諸子春入學舍采合舞秋頒
學合聲
釋曰國子有二等成材而尊者曰學士少而教養之
曰諸子槩而言之曰國子版籍也大胥主其籍以知
其出入之數待致謂有事欲致其來則按籍而召之
舍讀為釋采讀為菜禮莫厚於釋奠莫薄於釋菜釋
奠有迎牲有酌獻有授舞者器之禮所以致恭於先
聖釋菜不舞不授器不殺牲但以蘋藻告虔而已吕
氏曰釋菜之禮其用有三每歲春合舞則行之月令
仲春命樂正合舞舍采是也始立學則行之文王世
子既釁器用幣然後舍采是也始入學則行之學記
大學始教皮弁祭菜示敬道也頒分也以春始入學
未知分藝所宜至秋而可知也於是分授以所學丘
氏曰周建五學其中曰辟雍春令學士始入學所入
者辟雍也總會於此以觀其能至於秋則分而處之
宜學禮者處之瞽宗宜學書者處之上庠宜學干戈
者處之東序宜學言語者處之成均春屬木木曰曲
直而主乎貌故合舞以春以順乎陽秋屬金金曰從
革而主乎言故合聲以秋以順乎隂蓋舞者等其進
退使應乎節聲者等其曲折使應乎律也
以六樂之會正舞位以序出入舞者比樂官展樂器凡
祭祀之用樂者以鼓徵學士序宫中之事
釋曰六樂之會謂大合樂也會六代之樂而舞之灋
用三百八十四人所以必致諸子而後足大胥正其
舞位也序出入舞者舞有表行列綴兆之不同大胥
序其出入使不失度也校比大師以下掌樂官之功
能展省其所用之樂器完否也祭祀用樂舞必取於
成均大胥則擊鼓以召之使役樂事也序宫中之事
謂序王宫之中國子之宿衛而學道藝者春秋之所
學各有其事如諸子云春合諸學秋合諸射以考其
藝而進退之宫正云比宫中之衆寡會其什伍而教
之道藝斯皆有名籍於太學者大胥則序宫中諸子
之事焉
小胥掌學士之徵令而比之觵其不敬者巡舞列而撻
其怠慢者正樂縣之位王宫縣諸侯軒縣卿大夫判縣
士特縣辨其聲凡縣鍾磬半為堵全為肆
釋曰大胥掌學士之版以待致諸子小胥則掌其徵
召命令而校比其多寡之數凡以贊大胥之事而已
觵罰爵也撻則以荆扑不敬則心放故罰爵以愧其
心小辱也怠慢者違期不至容體放縱則撻扑以痛
其形大辱也以合舞人衆故小胥巡舞列而整肅之
樂縣謂鍾磬之屬縣於筍簴者宫縣四面象宫室四
面有牆故謂之宫縣王於四方為家故也軒縣三面
其形曲春秋傳曰曲縣繁纓是也蓋闕其南避王南
面故也判縣縣於東西又空北面卿大夫左右王之
象也特縣則一肆或於東或於階閫而已象士之特
立獨行也縣鍾磬者編縣之編鍾八編磬八共十六
枚同在一簴名謂之堵堵牆之半也十六編鍾為一
簴十六編磬為一簴名謂之肆肆(闕)其全
也左氏曰歌鍾二肆按尚書大傳曰古者天子將
出撞黃鍾右五鍾皆應黃鍾在陽陽主動君出則以
動告靜而靜者皆和入撞蕤賓左五鍾皆應蕤賓在
隂隂主靜君入則以靜告動而動者皆和然則十二
鍾在縣之制其或如此乎黃鍾居于右特鍾其制十
二均各以其辰之位其餘皆然四隅設建鼓朔鼓應
鼓管與柷敔居中此天子宫縣之制也諸侯卿大夫
辰位與此同而有降殺士則特架一肆而已由此觀
之則知十二律各自為宫當各有其器也
原曰周人學政在於樂官後世學政雖在於禮官然
其為教語言誦授讀書作文之外無所事是於禮旣
不相關語及於樂又以為非所務焉則古人之教亡
矣孔子曰興於詩立於禮成於樂詩樂之章即周人
成均之教也今觀大司樂掌成均之灋以治建國之
學政其所以為教者樂德樂語之外皆樂事也樂師
掌國學之政教舞而已大胥掌學士之版亦春秋合
舞合聲而已小胥掌學士之徵令惟巡舞列而已堂
堂大學豈無所事惟於樂之器數是攻是習此後世
之所不屑為者而周人設官以成就天下之人材治
本所關也而其為教若此宜乎後世以大司樂為偽
書而非周公之制也今觀之後乎周官孔子固曰成
於樂文之以禮樂乃可以成人則學之成就在樂可
知矣前乎周官舜命䕫典樂教胄子直寬剛簡之外
惟於詩歌聲律八音之務無他事也而夏而商豈獨
不然乎蓋樂之為教所以蕩滌邪穢斟酌飽滿以動
盪血脈流通精神所以養其中和之德而救其氣質
之偏者舍樂則非本務矣蓋古人教人不在於長其
智惟在於習其事是以大司徒比閭族黨之教無非
教之以事者而其終亦曰以禮教中以樂教和而已
則其賓興而進於太學者又專以樂而涵養之是以
志趣悠然自得於言動性情之外則德不期成而自
成者以樂之為道至妙而入人至深也故成均之師
必使有道有德者教焉是道德之人必能得樂之理
可知矣况大學羣聚天下賢俊之士與夫世臣習禮
義之胄子皆付之以民社之責者其成德達材之具
有不在於樂乎此學政所以必屬之樂官而樂官又
屬於禮官也
周禮全經釋原卷七
