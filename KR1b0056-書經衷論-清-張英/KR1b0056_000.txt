書經衷論書𩔖
提要
(臣)等謹案書經衷論四卷
國朝張英撰英有易經衷論已著錄此書不全
載經文但每篇各立標題而逐條繫說亦如
其說易之例凡虞書六十三條夏書三十二
條商書五十二條周書一百六十七條前有
康熙二十一年正月進書原序一篇時英方
以翰林學士侍
講幄故因事敷陳頗𩔖宋人講義之體其說多採
錄舊文而參新義如益稷篇稱其有暨益稷
之文故借此二字以名其篇乃林希逸之說
甘誓篇稱啟未接行陣而能素明軍旅之事
足見古人學無不貫乃吕祖謙之說微子篇
稱比干答微子之言當無異於箕子故不復
著乃孔安國之說君牙篇稱古來制誥之辭
必自述祖功宗德而因及其臣子之祖父此
立言之體乃朱子語𩔖之說至以高宗肜日
為祖已訓祖庚之書西伯戡黎為武王之事
皆不從蔡氏而從金履祥通鑑前編頗總括
羣言不拘門戸其以牧誓庸蜀羌髳微盧彭
濮為在友邦冡君外舉小國之君連及之而
不用蔡氏八國近周西都陳氏舉遠槩近之
說以君奭為周公召公共相勉勵輔翼成王
之言而不用諸家留之慰之之說則皆所自
創之解核諸經義亦較為精切雖卷帙無多
而平正通達勝支離曼衍者多矣乾隆四十
二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
書經衷論原序
(臣)竊惟人君之以道治天下至堯舜禹湯文武之盛而
極矣人臣之以道事其君至臯夔伊傅旦奭之盛而極
矣迄今相去數千載當日之言論謀畫綱紀設施與夫仁
愛忠懇之心諧弼綢繆之計雖散見於六經旁流於諸
史而宏綱鉅節之所統會則莫偹於尚書使後之人猶
得於方策之中想像唐虞三代之君臣如見其形容若
聆其謦咳而不覺有時代曠遠之隔者則由其文至古
其意至厚其旨趣至宏遠流連往復而可以不窮也(臣)
自供奉
内廷之初正値我
皇上討論二典講貫三謨窮究精研無微不徹由是而
下逮商周誓誥之篇靡不再四尋繹凡㫺人之所謂苦
其奥博而難通者
皇上必深求義理之歸而亦不辭夫章句誦讀之勞二
帝三王之言與夫古賢臣之所以告其君者朝夕浸灌
淪浹于
聖心至深且渥也故以言乎典學則高宗遜志之勤以
言乎服遠則虞廷干羽之格以言乎六府三事則九功
之時叙以言乎官人亮采則九德之日嚴
皇上以聖學之高深𤼵爲治功之淳茂豈僅稽古不倦
而已哉(臣)質愚學陋寡識尠聞每當
講筵餘暇退入直廬伏讀尚書偶有一知半見錄以紀
之積久遂至成帙非敢自持臆說皆折衷于㫺人之言
依篇章次第分爲衷論四卷又以四年來在
内廷編輯之書不敢自覆其短冒陳
九重乙夜之覽伏念我
皇上于尚書全編心源脗合精義默符每𤼵一義遠超
漢宋諸儒之說(臣)忝侍
左右聞之熟矣如(臣)謭陋膚言𩔖培塿伏于泰岱之前
爝火耀于日月之下彌自增其悚惕云爾康熙二十一
年正月(臣)張英謹序
