毛詩類釋卷十七
國子監祭酒顧棟高撰
釋獸
麟
爾雅麐(音鄰)麕身牛尾一角郭註角頭有肉公羊傳曰有
麕而角邢疏李廵曰瑞應獸名孫炎曰靈獸也周南
云麟之趾陸璣疏麟麕身牛尾馬足黃色圓蹄一角
角端有肉音中鐘吕行中規矩遊必擇地不履生蟲
不踐生草不羣居不侣行不入陷阱不罹羅網王者
至仁則出今并州界有麟大小如鹿非瑞麟也司馬
相如賦射麋脚麟即此麟是注脚謂持其脚也鄭箋
麟角之末有肉示有武而不用
騶虞
爾雅無文毛傳騶虞義獸也白虎黑文不食生物有至
信之德則應之陸璣疏騶虞即白虎也黑文尾長於
軀不食生物不履生草君王有德則見通雅曰似虎
而大見虎豹則殺之太平則至郭璞曰即騶虞山海
經林氏國有此曰騶吾日行千里一曰騶牙明宣德
四年滁州獻二騶虞夏原吉賦序一一與毛傳合則
騶虞之為獸信矣
(臣)謹案騶虞一以為義獸一以為田獵之官以為
義獸者起於毛傳後世如司馬相如東方朔山海
經吳薛綜晉張華陸璣陸佃諸人是也以為獵官
者起於賈誼新書後世如歐陽氏嚴粲及近世何
氏楷是也其所以不信毛傳者以爾雅無騶虞故
耳然鳥獸之名之不見於爾雅者多矣如鴛鴦鸛
鶴之類皆不見爾雅豈得謂天壤間無是物耶騶
虞特以世不經見遂一力排之以諸人皆附會不
足信亦已過矣朱子曰看来只可解做獸名若解
做騶虞之官終無甚意思平湖陸氏曰是惟瑞獸
斯足歎美豈所施於賤官其言可謂簡而明矣
象
埤雅象南越大獸長鼻牙望前如後三年一乳行孕肉
兼十牛令在其鼻其所食物皆以鼻取之蓋獸之象
以鼻致用而不以口天之象以氣致用而不以言故
天之象與獸之象同字其牙生花必因雷聲故古者
以為器飾詩曰元龜象齒左傳曰象有齒以焚其身
賄也
虎
爾雅甝白虎說文作䖑(音覓)白虎也爾雅譌作甝虪(音叔)黑
虎郭註漢宣帝時南郡獲白虎獻其皮骨爪牙晉永
嘉四年建平秭歸縣檻得一獸状如小虎而黑毛深
者為斑山海經云幽都山多玄虎玄豹虎猛獸狀如
貓大如牛黃質黑章鋸牙鈎爪有威骨如乙字長一
寸在脅兩旁凡武士能扞衛者曰虎詩魯頌矯矯虎
臣在泮獻馘
貓
爾雅虎竊毛謂之虦(音棧)貓郭註竊淺也詩曰有貓有虎
邢疏虎之淺毛者别名虦貓
陸氏佃曰鼠善害苗而貓能捕鼠去苗之害故貓之
字從苗詩有貓有虎貓食田鼠虎食田彘故詩以譽
韓樂而記曰迎貓為其食田鼠也迎虎為其食田豕
也云云案熊羆貓虎皆山中猛獸害人之物嚴粲曰
四者能為人患如陸氏說則是家畜之貓爾豈可與
三者並列乎今世山中有虎能傷人畜人呼為山貓
若真虎則不多見意當如白虎黑虎如甝虪之類耳
若是捕鼠之貓則到處皆有何足誇美以為韓之盛
大乎
熊
爾雅熊虎醜其子狗絶有力麙(音巖)邢疏醜類也陸璣曰
熊能攀緣上高樹見人則顛倒自投地而下冬多入
穴而蟄始春而出正字通云熊似豕竪目人足黑色
當心有白脂如玉謂之熊白其膽春在首夏在腹秋
在左足冬在右足好緣高木而引氣謂之熊經莊子
所謂熊經鳥伸是也蟄時不食飢則自舐其掌掌特
美謂之熊蹯埤雅曰詩云維熊維羆男子之祥取其
強力壯毅故謂男子之祥也
羆
爾雅羆如熊黃白文郭註似熊而長頭高脚猛憨多力
能拔樹木邢疏大雅韓奕云赤豹黃羆陸璣疏羆有
黃羆有赤羆大於熊其脂如熊白而粗理不如熊白
美也
豹
埤雅豹花如錢黑而小於虎文詩曰羔裘豹祛羔裘豹
褎言大夫體柔以剛文之而已今其用暴如此非所
以稱其服也虎豹之駒未成文已有食牛之氣及長
退毛然後疏朗渙散蓋亦養而成之傳曰文豹隠霧
十日不食欲以澤其衣毛成其文彩語曰豹死畱皮
豹一名程狼貪豹廉有所程度而食故其字從勺言
能勺物而取也陸璣疏毛赤而文黑謂之赤豹毛白
而文黑謂之白豹
貔
爾雅貔白狐郭註一名執夷虎豹之屬邢疏大雅云獻
其貔皮陸璣疏貔似虎或曰似熊一名執夷一名白
狐遼東人謂之白熊
豺
爾雅豺狗足郭註脚似狗邢疏說文云豺狼屬狗聲貪
殘之獸左傳云戎狄豺狼詩小雅取彼譖人投畀豺
虎是也
狼
爾雅狼牡貛牝狼邢疏狼牡者名貛牝者名狼陸璣疏
其鳴能小能大善為小兒啼聲以誘人去數十步其
猛健雖善用兵者不能免也其膏可煎和皮可為裘
埤雅云狼大如狗青色作聲諸竅皆沸善逐獸今獵
師遇狼則喜蓋狼之所嚮獸之所在也狼跋其胡載
疐(音至)其尾美周公處變而能不失其正胡狼項下袋
也老狼項下有袋求食滿腹向前行乃觸之退後又
自踐踏上疐其尾進退有患以况周公所處之難
兕
爾雅兕似牛郭註一角青色重千斤邢疏兕如野牛青
毛其皮堅厚可制鎧有一角角長三尺餘古人以兕
角為觥用以為罰爵凡燕饗必用之周禮云觥其不
敬者小雅云兕觥其觩旨酒思柔是也又吉日云發
彼小豝殪此大兕孔疏小者矢中必死小豝苦於不
能射中大者射則易中惟不能即死小豝云發言發
則中之大兕言殪則著矢即死言能中微而制大
猱
爾雅猱蝯(音袁)善緣邢疏猱一名蝯善攀援樹枝陸璣曰
獼猴也楚人謂之沐猴老者為&KR1649;長臂者為猿猿駿
捷於獼猴其鳴噭噭而悲所謂猿啼是也
詩緝曰柳子厚憎王孫文云猿之德静以常王孫之
德躁以囂猿即王孫也杜詩覓胡孫是也䜛人為惡
如獼猴升木本自能之無所事教王今又信任之是
教獼猴升木也
鹿
爾雅鹿牡麚(音加)牝麀其子麛(音迷)邢疏說文云解角獸也
其牝名麀埤雅云鹿分背而食食則相呼羣居則環
其角外向以防物之害已鹿愛其類發於天性小雅
云鹿斯之奔維足伎伎毛傳伎伎舒貎鹿見人則奔
宜速而伎伎然舒緩者顧其羣也今王兀然如傷病
之木此心之所以憂也
鄭樵曰凡牛羊之屬有角無齒者則其聲呦呦駝馬
之屬有齒無角者則其聲蕭蕭此亦天籟也鹿之喙
似牛羊故其聲如是又得蔞蒿之趣也使不識鹿則
安知食苹之趣與呦呦之聲乎
麕麌
爾雅麕牡麌郭註麀鹿麌麌鄭康成解即謂此也但重
言耳邢疏說文云麕麞也麕其總名牡名麌詩曰者
小雅吉日篇文也鄭箋云麌復麌言多也案本草麞
類甚多麕其總名召南野有死麕白茅包之昏禮贄
用生鴈餙以繢今取死麕非禮故序曰惡無禮也
鄭樵曰麝父麕足其脚似麞食柏葉而臍甚香即今
之麝香也
兔
爾雅兔子㛯(芳萬切)邢疏兔舐雄毫而孕及其生子從口
而出埤雅云兔口有缺吐而生子故謂之兔兔吐也
舊說免明月之精視月而孕雖舐雄毫其感孕則以
月月缺也故其口缺詩召南曰肅肅免罝㭬之丁丁
二章曰施于中逵三章曰施于中林言兔罝野人當
幽獨無人之處而于是焉肅則好德之至也文王之
化格於芻蕘如此故序以為莫不好德賢人衆多也
豕特豵豝白蹢豜
爾雅豕生三子曰豵一子曰特召南詩一發五豵魏風
胡瞻爾庭有縣特是也牝曰豝召南一發五豝吉日
詩發彼小豝是也四豴(音滴)皆白曰&KR1595;(音垓)小雅有豕白
蹢蹢蹄也
右爾雅辨豕之種類其見於詩者有四曰豵曰特
曰豝曰白豴豳風又有言私其豵獻豜于公毛傳
曰豕生一歲曰豵三歲曰豜大獸公之小獸私之
其釋豵與爾雅特異孔疏云一歲三歲蓋相傳為
然無正文也鄭箋從爾雅豕生三子曰豵其釋豜
則無文(臣)案召南豳風及小雅皆說田獵所得之
豕非畜豕也大雅篤公劉執豕于牢牢是牧豕之
處其為畜豕明矣有豕白蹢亦宜為畜豕若田獵
所得之豕則宜藏匿于山野何由于道路之間知
其為白蹢乎
犬獫歇驕尨盧
爾雅長喙曰獫短喙曰猲獢郭註詩秦風載獫猲獢是
也今詩作歇驕又齊風盧令令毛傳曰盧田犬也戰
國策韓盧天下之駿犬也又召南詩無使尨也吠爾
雅尨狗也狗四尺為獒(許氏說文云多毛曰尨)
右爾雅辨犬之種類其見於詩者凡三曰獫曰猲
獢曰尨盧則爾雅無文(臣)案獫猲獢係田犬尨則
守犬也獒見尚書旅獒
牛犉
爾雅牛黑脣犉良耜頌曰殺時犉牡毛傳黃牛黑脣曰犉是
也又牛七尺為犉小雅無羊篇誰謂爾無羊九十其犉
羊牂羖羜達羝
爾雅羊牡牂郭註詩曰牂羊墳首孔疏牝羊小羊也首
必稱身小羊而責大首無是理也牝羖邢疏白羊牝
者名牂黑羊牝者名羖羖羊之性牝牡皆有角賓筵
詩曰由醉之言俾出童羖責以必無之物用以為戒
也未成羊名羜郭註俗呼五月羔為羜小雅旣有肥
羜以速諸父是也牡羊名羝生民取羝以軷是也
(臣)謹案生民詩曰誕彌厥月先生如逹鄭箋曰逹
羊子也薛綜答韋昭曰羊初生名達小者名羔未
成羊名羜大曰羊
右爾雅别羊之種類其見於詩者凡三曰牂曰羖
曰羜牂羖皆牝羊也以色之白黑分羜五月羔羊
也羊以小者為貴
鼠
爾雅鼫(音石)鼠郭註形大如鼠頭似兔尾有毛青黃色好
在田中食粟豆邢疏詩魏風碩鼠碩鼠無食我黍孫
炎樊光引此詩為五技之鼠許慎云能飛不能上屋
能遊不能渡谷能緣不能窮木能走不能先人能穴
不能覆身陸璣則曰今河東有大鼠能人立交前脚
於頸上號舞善鳴食人禾苗人逐則走入樹空中亦
有五技或謂之雀鼠其形大故謂之大鼠魏國今河
北縣言其方物宜謂此鼠非鼫鼠也嚴氏粲曰經作
碩鼠訓之為大不作鼫鼠之字其義或如陸所云
右爾雅别鼠之種類凡十三其見於詩者只鼫鼠
耳然陸璣嚴粲又謂經作碩鼠訓之為大非鼫鼠
也若鼷鼠則見於春秋豹文鼮鼠則識於終軍世
不多見今世所患鼠到處有之而于爾雅無文意
召南穿墉之鼠即此是
狐
爾雅貍狐貒貈醜其足蹯其跡&KR1717;(音狃)邢疏蹯掌也指頭
着地處名&KR1717;埤雅狐妖淫之物故詩每以刺惡所謂
雄狐綏綏是也又曰有狐綏綏在彼淇梁言狐宜山
居今反在淇梁淇厲淇側失其常矣然失其常居猶
不失其常匹衛之男女失時喪其妃耦則曾狐之不
若也貒音端豬貛也體肥行鈍穴居足尾短褐毛
尖喙能孔地食蟲爾雅貒子貗郭璞貒豚也一名貛
狸
埤雅狸似貙(音樞)而小文彩斑然伏獸也其伺物卑身而
伏性善擬度故大射以貍步張三侯鄭氏曰貍善摶
者也行則止而擬度焉其發必獲是以量侯道取象
焉詩曰取彼狐狸為公子裘言狐善疑狸善擬不可
以有為故古者以為燕居之裘齊大夫東郭書衣貍
製是也
貉
埤雅貉似貍銳頭尖鼻斑色毛深厚温滑可為裘善睡
其營窟與貛皆為曲穴以避雨暘且以防患貛之出
穴以貉為導詩曰一之日于貉周官所謂祭表貉即
此于貉是也孔疏曰周禮無貉裘惟孔子狐貉之厚
以居明貉賤也詩緝曰往取貉皮以為自用之裘取
狐狸之皮以為公子之裘賤者以自奉貴者以奉公
也孟冬天子已裘一之日乃仲冬豫取皮乾之以為
明年用耳考工記貉踰汶則死
貆(音喧又音完)
爾雅貈子貆貈與貉同函史物性志貉一名貈埤雅伐
檀一章詩曰胡瞻爾庭有縣貆兮二章曰特三章曰
鶉貆小而特大鶉則尤小以言在位貪殘無功而受
禄其後已悉如此貈音涸
特
爾雅豕生一子曰特又獸三歲曰特詩魏風胡瞻爾庭
有縣特兮
附捕獸具一(條)
罝
爾雅兔罝謂之罝郭註罝猶遮也邢疏詩周南云肅肅
兔罝㭬之丁丁李廵云兔自作徑路張罝捕之也毛
傳云丁丁㭬杙聲杙橜也謂擊橜於地而張罝其上
也
金仁山曰罝兔而體貌有肅敬之容武夫而步武有
約束之度許氏謙曰從金子說則此詩為賦體傳肅
肅主罝而言此肅肅主人而言
毛詩類釋卷十七
