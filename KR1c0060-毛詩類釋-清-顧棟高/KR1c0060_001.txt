毛詩類釋卷一
國子監祭酒顧棟高撰
釋天文
心宿即大火
召南嘒彼小星三五在東毛云三心五噣四時更見鄭
云衆無名之星隨心噣在天猶諸妾隨夫人以次序進
御於君也心在東方三月時也噣在東方正月時也
綢繆詩曰三星在天苕之華曰三星在罶鄭皆指為
心以心為列宿之尊元命苞云心為天王公羊亦曰
心為大辰故鄭言三星皆以心言之毛以綢繆之三
星為參者以刺昏姻不得其時特舉正時以刺之冬
日之昏在大在戸惟參為然故知非心也心亦為
大火豳風七月流火鄭曰大火者寒暑之候季冬十
二月平旦正中在南方大寒退季夏六月黃昏火星
中大暑退故將言寒先著火所在以六月之昏加於
地之南方至七月之昏則下而西流矣劉氏瑾曰此
特據周初而言堯典日永星火以正仲夏則大火昏
中在五月至周公攝政時凡一千二百四十餘年歲
差當退十六七度故六月而後火星中七月西流於
地之未位此詩上述豳俗當夏商時而言七月流火
者周公特據當時所見而言耳孔疏曰房心連體
火統其名左傳火中火見詩七月流火皆指房心為
言此說專主心未知孰是
孔疏又曰書傳曰古者后夫人將侍君前息燭後舉
燭至於房中釋朝服襲燕服然後入御於君雞鳴太
師奏雞鳴於階下夫人鳴佩玉於房中告去由此言
之夫人往來舒而有儀諸妾則肅肅然夜而疾往是
其異也又須夜晚始往及早來寔命不同言此不同
於夫人非妾中自不同也
(臣)謹案天子所居六寢路寢一燕寢五直北為后
之六宫由宫而達於寢為永巷所謂壼也閽寺守
之男不入女不出諸侯則三宫三寢凡進御天子
諸侯無往就之理雖后夫人亦由永巷入御於君
但早晚之時異耳周禮女御掌御叙於王之燕寢
無以色升以愛選三千寵愛獨在一身之事觀此
詩可槩見矣
柳宿
孔疏曰毛云三心五噣四時更見知五是噣者元命苞
云柳五星釋天云咮謂之柳天文志曰柳謂鳥喙則
喙者柳星也以其為鳥星之口故謂之喙心東方之
宿柳南方之宿著明者故以比夫人也言四時更見
者見連言在東恐其一時俱在東方故云四時之中
更迭見之心在東方三月時噣在東方正月時是不
同時見也二者同在春見但異月耳
參宿
第二章曰嘒彼小星維參與昴毛云參伐也昴留也鄭
云此言衆無名之星亦隨伐留在天孔疏曰天文志
云參白虎宿三星直下有三星銳曰伐其外四星左
右肩股也則參實三星故綢繆傳曰三星參也以伐
與參連體參為列宿統名之若同一宿然但伐亦為
大星與參互見皆得相統故周禮熊旂六旒以象伐
注云伐屬白虎宿與參連體而六星言六旒以象伐
亦得統參故此言參伐也
昴宿
孔疏曰元命苞云昴六星昴之為言留也言物成就繋
留彼昴留為一則參伐明亦為一也
(臣)謹案朱子不取毛鄭三星五噣之說第云三五
言其稀蓋初昏或將旦時意以三五即所見之小
星以釋首章猶可至次章維參與昴則說不通矣
參昴是列宿之尊者朱子於此便無說上下文不
相聯貫毛鄭謂小星賤妾自况三五及參昴以比
夫人即下寔命不猶意自朱子謂其於義無所取
而詩緝及補傳遂謂夫人一而已豈可比以三五
參昴雖大星亦止可喻娣媵寔命不猶謂與娣媵
不相若泥滯特甚逮下當首及娣媵此詩當即娣
媵所作而云衆妾不敢望如娣媵殊無謂不如從
古注為妥
女宿
大東云跂彼織女終日七襄鄭云襄駕也每辰一移駕
從旦至莫為辰有七因謂之七襄疏曰織女三星鼎
足望之跂然而成三角晝夜各六辰舉其終始故言
七謂自卯至酉也又織女之駕有西無東不如人之
織相報而成章是有空名無實用也自此至箕斗皆
言其有名無實喻王之官司虚設而無所用
牛宿
第六章云睆彼牽牛不以服箱毛云睆明星貌河鼓謂
之牽牛箱大車之箱鄭云牽牛不可以為駕車之用
畢宿
有捄天畢載施之行毛云畢所以掩兔鄭云祭器有畢
所以助載鼎實今但施於行列而已何嘗見其可用
乎畢又為隂星漸漸之石曰月離于畢俾滂沱矣
毛云月離隂星則雨洪範星有好雨是也
箕宿斗宿
末章曰維南有箕不可以簸揚維北有斗不可以挹酒
漿疏曰二十八宿連四方為名者惟箕斗井壁四星
而已壁在室東故稱東壁井在參東故稱東井推此
則箕斗並在南方之時箕在南而斗在北故言南箕
北斗也
劉氏瑾曰此謂南斗夏秋之間見南方者也
(臣)謹案箕四星二為踵二為舌其踵狹而舌廣天
文箕主口舌故亦以喻䜛人巷伯之詩哆兮侈兮
成是南箕是也詩緝曰箕東方之宿考星者多驗
於南方故曰南箕
室宿
鄘風曰定之方中作于楚宫晉天文志營室二星一曰
玄宫一曰清廟又為土功事疏曰釋天云營室謂之
定定正也天下作宫室者皆以營室中為正定星昏
而正中謂小雪時夏正十月之中氣春秋時十二月
也農事已畢可以興作
劉氏瑾曰此蓋成周以後之制上考唐虞之時定星
以戌月昏中歲久而差至周時定星始以亥月昏中
下逮今日此星又以子月昏中矣
房宿
吉日云吉日維戊既伯既禱毛云伯馬祖也鄭云馬祖
天駟晉天文志房四星亦曰天駟為天馬主車駕南
星曰左驂次左服次右服次右驂亦曰天廏爾雅注
龍為天馬故房謂之天駟
許氏謙曰馬祖常祭在春而將用馬力則又用彼禮
以禱之通典隋制仲春用少牢祭馬祖於大澤積柴
於燎壇禮畢就燎以剛日
(臣)謹案此雖隋禮其初必有所考想三代之禮大
略如此
氐宿
節南山云尹氏太師維周之氐毛云氐本也太師為周
根本之臣詩緝解頥新語曰爾雅云氐星名天根也
說者謂亢下繋於氐如木之有根不必改字作柢
雲漢
雲漢天河也河精上為天漢似雲而非雲故曰雲漢也
詩言雲漢者三而取義各别棫樸之詩曰倬彼雲漢
為章于天言雲漢之在天其為文章猶天子為法度
於天下喜而幸之之詞也雲漢之詩曰倬彼雲漢昭
回于天天將雨其兆先見於漢今水氣精光轉運於
天未有雨徵怨而訴之之詞也大東之詩曰維天有
漢監亦有光言天河雖則有光不能照物是有明而
無所用以下諸星皆取有名無實為義又是一種怨
訴立言之妙越到怨咨越有味故曰愁苦之辭易好
啓明長庚
大東之六章曰東有啓明西有長庚毛云日旦出謂明
星為啓明日既入謂明星為長庚庚續也鄭云二星
皆有助日之名而無實光疏曰或一星或二星未能
審也
李氏樗曰啓明即太白也爾雅曰明星謂之啓明孫
炎曰太白也出東方高三舍長庚不知是何星毛氏
云只是一星故後世亦以長庚為太白李白之母夢
長庚星而生白因字太白韓氏愈詩曰太白配殘月
蘇軾詩亦云長庚至曉猶陪月則是以長庚為太白
也鄭氏樵乃謂啓明金星長庚水星金在日西故日
將出則東見水在日東故日將没則西見此詩曰東
有啓明西有長庚則又似是二星不得混而為一也
不如待知天文者而問之
蝃蝀
鄘風曰蝃蝀在東莫之敢指毛云蝃蝀虹也疏曰俗呼
為美人虹雙出色鮮盛者為雄雄曰虹闇者為雌雌
曰蜺
(臣)謹案朝隮于西朱傳據周禮十煇九曰隮即虹
也崇朝其雨謂其雨終朝而止蓋淫慝之氣有害
於隂陽之和與上章刺譏一例詩緝乃從補傳說
謂陽方之氣來交於隂得理之正故能隂陽和而
雨今亦無從置辨但下二句立文不異何所據以
為首章戒其淫奔次章則陳昏姻之正禮乎其誤
蓋自程子以東西二字立義耳南軒謂蝃蝀見則
雨止初無東西之分足正此說之謬李氏樗曰虹
朝陽射之則在西夕陽射之則在東總為不正之
氣以喻滛奔耳豈有得正之理乎宜一從朱傳
日食月食
小雅十月之交朔日辛卯日有食之亦孔之醜疏曰日
食者月掩之也為隂侵陽臣侵君之象其日又是辛
卯辛是金卯是木金常勝木今木反侵金亦臣侵君
之象一食而有二象故為亦甚惡也
朱傳曰日一歲而一周天月二十九日有竒而一周
天又逐及于日而與之會一歲凡十二會方會則月
光都盡而為晦已會則月光復蘇而為朔朔後晦前
凡十五日日月相對則月光正滿而為望晦朔而日
月之合東西同度南北同道則月掩日而日為之食
望而日月之對同度同道則月亢日而月為之食是
皆有常度矣然王者脩德行政用賢去姦能使陽盛
足以勝隂則日月之行雖或當食而月常避日合朔
之時日月之東西雖同在一度而月道之南北或差
遠於日則不食或南北雖亦相近而日在内月在外
則亦不食若其反是則隂盛陽微當食必食雖曰行
有常度而實為非常之變矣
陳氏埴曰日月交會日為月掩則日食日月相望月
與日亢則月食自是行度分道到此交加去處本不
足為變異但天文纔遇此際亦為隂陽厄會於人事
上必有災戾故聖人畏之
歐陽修唐書歷志叙曰以戊寅麟德歷推春秋日蝕
大槩皆入蝕限於歷應蝕而春秋不書者尚多則日
蝕必在交限其入限者不必盡蝕也或過至未分月
變行而避之或五星潛在日下禦侮而救之或涉交
數淺或在陽歷陽盛隂微則不蝕或德之休明而有
小𤯝焉則天為之隱雖交而不蝕此四者皆德教之
所由生也開元十二年七月戊午朔於歷當蝕半疆
候之不蝕十三年十二月庚戌朔於歷當蝕大半時
東封泰山還次梁宋間日亦不蝕時羣臣與八荒君
長之來助祭者皆奉壽稱慶肅然神服然後知德之
動天不俟終日矣
(臣)謹案歐陽此條論極精春秋二百四十二年不
應止有三十六食則知應食而不書者尚多或疑
春秋時無德以當此然則開元十二十三年亦未
必有德之動天又何疑於春秋之世乎麟德歷係
唐李淳風所造推算極精若因開元二蝕曲變交
限而從之則差者益多
風雨
邶風凱風自南吹彼棘心
爾雅南風謂之凱風李廵曰南風長養萬物喜樂故
曰凱風凱樂也疏曰風性樂養萬物又從南方而來
棘難長養者言母性寬仁似凱風七子難長養似棘
也
邶風習習谷風以隂以雨
爾雅東風謂之谷風孫炎曰谷之為言穀榖生也谷
風者生長之風也疏曰隂陽和乃谷風至此喻夫婦
故主於生物小雅谷風以喻朋友故直云潤澤行恩
愛成而已
邶風北風其凉雨雪其雱
爾雅北風謂之凉風北方寒凉之風也月令孟秋之
月凉風至疏曰風雪並喻君虐箋獨言凉風者風非
所以害物但北風寒凉故害萬物與常風異
大雅桑柔曰大風有隧有空大谷
爾雅西風謂之泰風泰同大孫炎曰西風成物物豐
泰也疏曰惡有本性不可變改言大風所從來自有
其道乃從彼有空大谷而來以喻賢愚所為各由其
性
小雅谷風維風及頽
爾雅焚輪謂之頽孫炎曰迴風從上下曰頽頽下也
迴風從下上曰猋猋上也疏曰迴風從上而下力薄
不能更升谷風與相遇二風迸力乃相扶而上以喻
朋友二人同心乃相率而成也既與相扶而上則於
爾雅為猋不復為頽矣
小雅蓼莪飄風發發
爾雅迴風為飄郭云旋風也
邶風終風且暴
爾雅日出而風為暴孫炎曰隂雨不興而大風暴起
則為風之暴疾
又終風且霾
爾雅風而雨土曰霾孫炎曰大風揚塵土從上下也
又終風且曀
爾雅隂而風為曀孫炎曰雲風曀日光
豳風東山零雨其濛
爾雅天氣下地不應曰雺雺聲近蒙郭云言蒙昧洪
範言曰雺鄭注云雺者氣澤鬱鬱冥冥也詩云零雨
其濛則雺是天氣下降地氣不應蒙暗之象
小雅信南山益之以霡霂
爾雅小雨謂之霡霂李廵云冰雪俱下按此文上有
暴雨下云久雨於中間無雪事而云冰雪俱下妄矣
小雅頍弁如彼雨雪先集維霰
爾雅雨䨘謂之霄雪䨘與霰音義同冰雪雜下也因
名霄雪霄即消也疏曰天將大雨雪其始必微溫雪
自上下遇溫氣消釋集聚而摶謂之霰積久而雪之
寒氣勝則大雪矣喻王之惡自微至甚如先霰後雪
也
毛詩類釋卷一
