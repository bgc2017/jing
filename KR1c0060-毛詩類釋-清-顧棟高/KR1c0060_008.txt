毛詩類釋卷八
國子監祭酒顧棟高撰
釋禮器
鼎鼐鼒
爾雅鼎絶大謂之鼐圜弇上謂之鼒疏云鼎絶大者名
鼐體圓歛上而小口者名鼒詩周頌鼐鼎及鼒是也
又欵足者謂之鬲疏云欵潤也鼎足相去疎闊者名
鬲
俎七簋
楚茨為俎孔碩注云俎祭享之器儀禮特牲少牢凡牲
體魚腊皆自鑊而升于鼎自鼎而載于俎七所以載
鼎實謂出之于鼎升之于俎也古之祭祀必體解其
肉之胖既大故須以七載之又黍稷亦用七詩有饛
簋飱有捄棘七疏云簠盛稻粱簋盛黍稷七長三尺
吉禮用棘喪禮用桑捄長貎
大房
魯頌籩豆大房毛云大房半體之俎鄭云玉飾俎也其
制足間有横下有跗似乎堂後有房然孔疏知是半
體者周語云禘郊之事則有全烝王公立飫則有房
烝親戚燕饗則有殽烝全烝謂全載牲體殽烝謂體
解骨折則房烝是半體可知據此則殽烝用折俎房
烝用房俎房俎即大房半體之俎也
鬷(音宗)
說文釡屬正字通云商頌鬷假無言中庸引詩譌鬷作
奏與湯孫奏假同不知烈祖章所謂鬷即雍人陳鼎
事凡祭雍人必先陳鼎以為烹牲體之用自鼎初至
時即能秉其肅敬靡有譁爭見主者者專於假廟故
能使助祭者人人顧化若此與那詩奏假之奏不同
奏即上奏鼓之奏謂奏樂以通于烈祖也何得與鬷
假相混
(臣)謹案中庸奏假作奏進也毛鄭皆云鬷總也歐
陽氏曰執事者總無諠譁也陸德明釋文吳才老
韻補皆讀鬷作奏無有以為釡屬者此並駁去謂
其音義錯互何其堅自信若此然其說亦似有理
今姑存之
錡釡
召南于以湘之維錡及釡傳云錡釡屬有足曰錡無足
曰釡湘烹也
鬵
爾雅䰝謂之鬵詩曰溉之釡鬵是也方言云甑自關而
東或謂之甗或謂之鬵又許氏說文云大釡也一云
鼎大上小下若甑曰鬵毛氏曰釡屬六書故曰詩烹
魚不應用甑毛許說近之爾雅鬴謂之鬵俗本譌鬴
作䰝方言鬵關東或謂之鬴俗本譌鬴作甗鬴與釡
同
豆籩登
爾雅木豆謂之豆疏豆以木為之高一尺口足徑一尺
其足名鐙中央直䜿者名校校徑二寸總而言之名
豆其實四升用薦俎醢
竹豆謂之籩疏籩以竹為之口有籐緣形制如豆亦受
四升盛棗栗桃梅蓤芡脯修膴鮑糗餌之屬小雅賓
之初筵籩豆有楚亦饗燕祭祀通用
瓦豆謂之登疏大雅生民于豆于登毛云登薦太羹公
食大夫禮大羹湆不和實于登湆肉汁太古之羹也
不調以鹽菜
玉瓚秬鬯
旱麓詩曰瑟彼玉瓚黃流在中疏瓚盛鬯酒之器以圭
為柄黃金為勺朱中央有鼻寸為龍口鬯酒從中流
出即所謂黃流黃流秬鬯也秬黑黍釀秬為酒以鬱
金之草和之則黃如金色酒在器流動故謂之黃流
以其芬香條鬯故謂之秬鬯又江漢詩云釐爾圭瓚
秬鬯一卣疏云春官鬱人掌和鬱鬯以實彛而陳之
則鬯當在彛而此及尚書左傳皆云秬鬯一卣者當
祭之時乃在彛未祭則在卣卣受五升賜時未祭故
卣盛之
(臣)謹案盛卣之器有三彛也卣也瓚也祭時在彛
賜時則在卣玉瓚即圭瓚當在中間以卣中秬鬯
之酒注于瓚從瓚流出以實于彛然則爾雅云卣
為中尊者當以品之貴賤言彛陳祖考之前為最
上罍平日飲燕所用為下卣未祭之前盛秬鬯者
故得為中也天子之瓚其柄之圭長尺有二寸賜
諸侯盖九寸以下
璋瓚
半圭曰璋以為瓚柄王祼以圭瓚諸臣助之(以鬱鬯之酒灌地以)
(降神)亞祼以璋瓚左右奉之詩曰濟濟辟王左右奉璋
是也許氏樗曰周禮大璋中璋邊璋皆是璋瓚祭之
用瓚惟祼為然圭廣二寸半圭曰璋言其廣之度(止一)
(寸五分)
彛卣罍
爾雅註皆盛酒器孫炎云尊彛為上罍為下卣居彛罍
之間是不大不小者爾雅曰卣為中尊是也詩秬鬯
一卣又我姑酌彼金罍則罍是飲燕之器人君以黃
金飾尊大一石疏又云罍是尊之大者然則孫炎所
云上中下以品之貴賤言不以量之多少言也疏
云刻為雲雷之象以金飾之
爵斝
爵飲器受一升口上立兩柱取飲不盡之義戒其過也
夏曰醆殷曰斝周曰爵晝禾稼行葦詩曰曰洗爵奠
斝箋云用殷爵者尊兄弟也
大斗
疏曰大斗長三尺謂其柄也漢禮器制度注勺五升徑
六寸長三尺是也此盖從大器挹之以樽用此勺耳
犧尊
阮諶禮圖云犧尊於尊腹之上畫為牛形王肅曰太和
中魯郡于地中得齊大夫子尾送女器有犧尊以犧
牛為尊也宋祭絛曰徽宗崇尚古器政和間尚方所
貯盡三代冡墓中物今博古圖所載是也其犧尊正
如王肅所言全作牛形開其背以受酒阮諶之言殆
臆度耳
兕觥
孔疏云以兕觥為觥古者燕饗之禮必有兕觥亦為罰
爵周禮有觥罰之事又云觥其不敬者桑扈詩兕觥
其觩罰爵徒觩然陳設而無所用言上下俱無失禮
也絲衣詩兕觥其觩旨酒思柔不吳不敖言至祭末
旅酬之節不用罰爵飲美酒者皆柔和不讙譁不倨
慢其始終皆得禮也
壺
韓奕詩曰清酒百壺壺圜器禮器注壺大一石
鸞刀
傳曰刀有鸞者言割中節也疏曰鸞鈴也刀環有鈴者
也
楅衡
楅衡施于牛角所以止觸周禮云凡祭飾其牛牲設其
楅衡
㸑
楚茨詩云執㸑踖踖傳云饔㸑廩㸑也疏饔㸑以煑肉
在門東南北上廩㸑以炊米在饔㸑之北
介圭
介圭諸侯之封圭執之為贄以合瑞于王也周官典瑞
五等諸侯各執其圭璧以朝覲宗遇會同于王崧高
詩云錫爾介圭以作爾寳是天子初賜時事毛以為
桓圭九寸是也鄭以為介圭尺二寸是天子之圭非
諸侯所執故以為寳韓侯之介圭是貢其國之所有
非所執之瑞圭俱謬誤不可從孔疏曰毛於崧高以
介圭為所執之瑞則此處介圭亦為瑞不從鄭而從
毛其說得之圭為公侯伯所執侯國土産安得有此
詳見訂詁
圭璧
雲漢詩曰圭璧既卒疏周禮大宗伯以蒼璧禮天黃琮
禮地青圭禮東方赤璋禮南方白琥禮西方黑璜禮
北方皆祭神所用而圭璧為其總稱
筐筥
召南于以盛之維筐及筥毛傳方曰筐圓曰筥
附錄
陳氏稽古編曰禮簠方而簋圓簠盛稻粱簋盛黍
稷然古書言簋多不及簠凡言二簋者稻粱也諸
侯日食以之若用享則薄矣故易曰應有時也四
簋者加以黍稷諸侯朔月食之而養賢者以為平
常燕食則禮待之隆也六簋者加以麥苽天子朔
月食之若盛舉則稻粱各二合黍稷麥苽是為八
簋伐木篇陳饋八簋是也又有十二簋王者以待
諸侯
圓曰筥方曰筐筐五斛筥五升筥小而筐大然筐
之為制又不同大筐五斛小筐五升深者為懿筐
淺者為頃筐桑欲其多容故取其深卷耳易盈標
梅將盡則取其淺而已鹿鳴之筐以受幣帛楚茨
之筐以受黍稷牢肉(鄭義)采蘋之筐以受蘋藻采菽
之筐以受豆藿良耜之筐以受饁餉之黍而與筥
偕者三焉其小筐乎若大筐則盛米以饋聘賓用
之
射有正有鵠有質而的其總名也大射射皮侯的
以鵠製皮為之賓射射采侯的以正采畫為之燕
射射獸侯的以質畫熊麋虎豹鹿豕之形為之猗
嗟不出正此賓射也賓之初筵箋云舉鵠而棲之
於侯此大射也經云發彼有的傳云的質此燕射
也毛以首章為燕射矣鄭衆馬融王肅謂鵠大於
正正大於質共在一侯皆誤惟康成據周禮分為
三射之侯獨得之質亦采畫但正畫五色質畫各
獸之形為異耳
王應麟言康成釋禮其經傳無明文者輙引漢禮
證之盖漢去古未遠用此證彼或可得其彷彿今
以見於詩者言之抱禂漢抱帳也副漢步搖也六
珈步搖上飾也卿士之館(緇衣)諸廬也重喬所以縣
毛羽也(疏云猶今之鵝毛槊則又證以唐制)汕撩罟也邪偪行縢也
醻今之勸酒也簫賣餳者所吹也春酒中山冬釀
也戈今之句孑戟也以至有瞽樂器則大予樂(漢明)
(帝樂見東漢書)可據也挈壺之刻漏玉瓚大斗之尺寸則
漢之禮器猶存也然猶不敢質言之僅曰某若今
之某云爾後世去古彌遠乃欲執近事以測古經
如據韓愈畫記以釋載獫歇驕據大隄曲以釋漢
有游女據姚崇焚蝗之令以釋秉畀炎火據漉魚
义網以釋月離于畢據俗諺籬頭吹篳篥以釋一
之日觱發皆非吾所敢信
毛詩類釋卷八
