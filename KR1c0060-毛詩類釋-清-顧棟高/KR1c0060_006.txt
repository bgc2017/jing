毛詩類釋卷六
國子監祭酒顧棟高撰
釋祭祀
宗廟禴祀烝嘗
大雅旱麓篇瑟彼玉瓚黃流在中
毛傳玉瓚圭瓚也諸侯九命然後錫以秬鬯圭瓚
何氏楷曰黃流有二義毛謂黃金以飾流鬯瓚者盛
鬯之器用黃金為勺而有鼻口鬯酒從中流出器是
黃金照酒亦黃故謂之黃流鄭但以黃流為秬鬯釀
秬為酒以鬱金之草和之草名鬱金則黃如金色酒
在器流動故謂為黃流鄭所以傳易者以言黃流在
中當謂在瓚之中不謂流出之時且瓚既以朱為中
央則其中亦未而不黃矣据此則鄭說為長
大雅棫樸篇濟濟辟王左右奉璋
毛傳半圭曰璋
鄭箋璋璋瓚也祭祀之禮王祼以圭瓚諸臣助之亞
祼以璋瓚
孔疏祭之用瓚惟祼為然天官小宰注云惟人道宗
廟有祼天地大神至尊不祼
何氏楷曰周禮内宰職云后祼獻則瓚先儒說王行
初祼后行亞祼其或后有不與則大宗伯攝之疏義
云圭首銳一圭中分為二璋奉于王前則其中分處
向王類人之鞠躬内向而歸心也
吳氏鼎曰小宗伯鄭注云天子圭瓚諸侯璋瓚王制
孔疏又云若未賜圭瓚則用璋瓚此云左右奉璋當
是文王為諸侯時之禮非指后祼亦非大宗伯攝行
亞祼注疏家泛引亞祼立說殊欠分曉
大雅文王篇殷士膚敏祼將于京
孔疏宗廟之祭以灌為主周人尚臭舉祼將以表祭
事見殷士來助祭耳不必專助行祼也
何氏楷曰祭必先灌乃後薦腥薦熱賈公彦云宗廟
之祭迎尸入戶坐於主北王以圭瓚酌鬱鬯以獻尸
尸得之瀝地祭訖啐之奠之不飲尸為神象灌地所
以求神也
以上二灌(與祼同)為祭禮第一節王一獻后亞獻以
後為朝事延尸于戶西南面布主席東面
楊氏復曰司尊彛疏王以圭瓚酌雞彛鬱鬯始獻尸
尸以灌地降神祭之啐之奠之此為灌神之一獻后
以璋瓚酌鬱鬯亞祼内宰贊注云王既出迎牲后乃
從後灌也此為灌神之二獻
小雅楚茨篇絜爾牛羊以往烝嘗
(臣)謹案郊特牲既灌然後迎牲明堂位君肉袒迎
牲於門卿大夫贊君祭統及迎牲君執靷卿大夫
從士執芻祭義祭之日君牽牲卿大夫序從既入
廟門麗于碑卿大夫袒而毛牛尚耳祭器君親牽
牲大夫贊幣而從按此係迎牲牽牲之事禮器納
牲詔于廷地官充人碩牲則贊封人歌舞牲春秋
左氏傳奉牲告肥腯按此係告充之事以上儀節
楚茨詩以絜爾牛羊四字該之
以上迎牲牽牲告充為朝事之始祭禮第二節
信南山篇執其鸞刀以啟其毛取其血膋
鄭箋毛以告純血以告殺膋以升臭取腸間脂合之
黍稷實之于蕭乃以火燒之合馨香生民詩取蕭祭
脂是也
孔疏先祼以降神乃以騂牡之牲迎而入于廟門以
獻于祖考所謂納亨也鄭注納牲將告殺謂向祭之
晨既殺以授亨人
楚茨篇或剥或亨或肆或將
孔疏亨謂煑之使熟也肆謂陳于懸肉架周禮地官
牛人所謂牛牲牙也將謂就牙上而齊之也二事俱
在或亨之前以事相類故進或亨於上以配或剥耳
以上殺牲為朝事之事祭禮第三節
大雅生民篇取蕭祭脂
毛傳取蕭合黍稷臭陽達牆屋孔疏取蕭草與祭牲
之脂爇之於行神之位合馨香
何氏楷曰蕭者蒿之香者也或云牛尾蒿白葉莖粗
科生多者至數十莖可作燭有香氣甸師所供祭祀
以脂爇之為香脂牛腸脂信南山所謂膋也疏云一
祭之中再度炳蕭有朝踐之炳蕭有饋肉之炳蕭朝
踐即朝事謂薦血腥時也饋肉一則薦黍稷時也二
者俱見郊特牲及祭義古所謂香者如此祭祀用香
今古之禮並無其文
以上燔燎為朝事之禮祭禮第四節
楚茨篇祝祭于祊祀事孔明
毛傳祊門内也鄭箋孔甚明潔也孝子不知神之所
在故使祝博求之門内待賓客之處祀禮於是甚明
孔疏祊有二種繹祭之祊在廟門外之西正祭之祊
當在門内
秦氏蕙田曰祊祭當在朝踐之節斯時事尸於堂薦
血薦腥薦爓無有飲食之事恐神之尚未憑依也故
曰于彼乎于此乎至饋食則事尸於室以人道飲食
之曰神嗜飲食曰神具醉止則尸實神所憑依而無
怳惚求索之語矣何氏楷曰朝踐以前意在求神薦
熟以後意在饗尸楚茨絜爾牛羊節是朝踐事執㸑
以下是饋食事而祝祭于祊在殺牲之下執㸑之前
此其證也
以上祊祭為朝踐之事祭禮第五節王三獻后四
獻
(臣)謹案周禮司尊彛其朝踐用兩獻尊鄭注獻讀
為犧明堂位尊用犧象孔疏此犧尊周禮春夏之
祭朝踐堂上薦血腥時用以盛醴齊君及夫人所
酌以獻尸者也
楚茨篇執㸑踖踖為爼孔碩
毛傳㸑饔㸑廩㸑也孔疏饔㸑以煑肉廩㸑以炊米
何氏楷曰此章專就薦熟言之以尸人也必薦熟而
後尸可享朝踐以前皆交於神明之道其意在於求
神薦熟以後始兼用人道其事在於饗尸信南山啟
毛取血此紀朝踐以前事二詩實相為首尾爼有肵
俎有折俎有尸俎有阼俎有主婦俎有祝俎有佐食
俎有賓俎此言孔碩則尸俎也
以上薦熟為饋食之事祭禮第六節
楚茨篇苾芬孝祀
說文云苾馨香也芬草初生其香分布
吳氏鼎曰此當指黍稷言書曰黍稷非馨明德惟馨
信南山篇是蒸是享苾苾芬芬
何氏楷曰此時始薦黍稷饋食之薦不止于黍稷而
獨言苾芬者祭以黍稷為主也
周頌載芟篇有飶其香有椒其馨
吳氏鼎曰祭以酒食為主而此詩又為農事既成而
作故云然
以上薦黍稷為饋食之事祭禮第七節
楚茨篇或燔或炙
鄭箋燔燔肉也炙炙肝也皆從獻之俎特牲主人獻
尸賓長以肝從主婦獻尸賓長以燔從
秦氏蕙田曰或燔或炙毛傳異義毛以為燔取膟膋
鄭以為從獻之俎据取膟膋在殺牲時則當言之或
肆或將之下而不應言之執㸑踖踖之下此執㸑踖
踖已是薦熟時非朝踐時矣故朱子從鄭不從毛
楊氏復曰儀禮大夫士之祭禮不祼不薦血腥唯于
室中設尸主行饋食禮天子諸侯饋食以前堂上設
南面位行祼鬯薦腥之禮而後延尸入室東面位行
饋食后薦饋獻之豆籩王以玉爵酌盎齊以獻尸此
五獻后又以玉爵酌盎齊以獻尸此六獻也
以上從獻為饋食之禮祭禮第八節王五獻后六
獻
楚茨篇工祝致告徂賚孝孫
毛傳善其事曰工何氏楷曰苾芬孝祀以下皆祀所
傳嘏辭
天保篇君曰卜爾萬壽無疆
鄭箋君曰卜爾者尸嘏主人傳神祠也
大雅既醉篇公尸嘉告
朱子詩傳公尸君尸也周稱王而尸但曰公尸盖因
其舊如秦已稱皇帝而其男女猶稱公子公主也嘉
告以善言告之為嘏辭也
以上尸嘏為酳尸之事祭禮第九節王七獻后八
獻諸臣九獻
小雅賓之初筵其耽曰樂各奏爾能
鄭箋各奏爾能者謂子孫于既耽之後各酌獻尸尸
酢而卒爵也士祭禮上嗣舉奠因而酌尸天子則有
子孫獻尸之禮
孔疏以天子祭禮亡約士之祭禮有嗣子舉奠因酌
尸因知天子則有子孫獻尸之禮
賓筵篇賓載手仇室人入又
鄭箋仇讀曰㪺室人謂佐食又復也賓手挹酒室人
復酌為加爵仇挹于罍酌注于爵也
楊氏復曰九獻之後謂之加爵特牲禮長兄弟衆賓
長及佐食有三加爵則天子諸侯亦當然也按子孫
獻尸之後賓長佐食復酌為加爵
以上九獻之後加爵祭禮第十節
楚茨篇為賓為客獻酬交錯
鄭箋主人酌賓為獻賓酢主人主人復自飲而復飲
賓曰酬至旅酬交錯以徧
賓筵篇酌彼康爵以奏爾時
鄭箋康虚也時謂心所尊者
孔疏加爵之時賓與兄弟交錯以酬爵未虚也至卒
爵實觶于篚此後爵乃虚矣賓弟子兄弟之子各舉
觶于其長是奏所尊之事也此即中庸旅酬下為
上一節
以上旅酬祭禮第十一節
楚茨篇孝孫徂位工祝致告
鄭箋祭禮畢孝孫往堂下西面之位祝於是致孝孫
之意告尸以利成
秦氏蕙田曰告利成鄭以為告尸朱子以為告主人
當以朱子為是孔疏大夫士告主人天子告尸恐未
必然
楚茨篇神具醉止皇尸載起鼓鐘送尸神保聿歸
鄭箋具皆也皇君也尸出入奏肆夏
何氏楷曰鼓鐘之鼓從攴與鐘鼓之鼓從支不同彼
二器並作此耑以擊鐘為主所謂金奏也
以上告利成送尸祭禮第十二節
楚茨篇諸宰君婦廢徹不遲
鄭箋諸宰徹去諸饌君婦籩豆而已
孔疏周禮九嬪凡祭祀贊后薦徹豆籩膳夫徹王之
阼俎注云阼俎最尊其餘則其屬徹之
以上徹祭禮第十三節
楚茨篇諸父兄弟備言燕私
鄭箋祭祀畢歸賓客豆俎同姓則留與之燕以盡私
恩所以尊賓客親骨肉也
楚茨篇樂具入奏以綏後禄(至末)
孔疏祭時在廟燕當在寢故言祭時之樂皆復入于
寢奏之以安其後日之福禄也神嗜飲食以下皆小
大之慶詞案此即中庸燕毛一節
以上燕同姓為祭禮第十四節
(臣)謹案祭禮繁重特牲少牢須盡日始能成禮天
子九獻更當何如祫祭酒可若犆祭將使人攝歟
或另擇日歟吳氏鼎曰祭必同日經但言祫祭之
禮耳特祭曰禴程子謂禴是禮之薄者易曰東鄰
殺牛不如西鄰之禴祭儀文當從簡省不盡如詩
禮所云也然此說不見于經文學者但當從程子
之說
長樂陳氏曰時祭有小禮有大禮小禮春也大禮夏
秋冬也禮記曰大嘗周禮曰大烝則知春祀之為小
禮矣鄭云春以物無成不殷祭殷盛也是犆祭當從
略延平周氏謂礿以飲為主祫以食為主既以飲為
主則宜有獻酬交錯之禮矣祭一廟已盡醉如何更
祭别廟乎
張子曰天子必親行祭事時祭則逐廟行禮勢必十
數日而後能徧仍不得各為齋戒或以是容有司行
事乃可以同日而事畢又曰天子七廟一日而行則
力不給故禮有一犆一祫之說如春祭高祖夏祫羣
廟秋祭曾冬又祫来春祭祖夏又祫秋祭禰冬又祫
程子曰為廟禮繁故每年於四祭之中三祭合食于
祖廟惟春則各祭諸廟孔疏礿薄也春物未成其祭
品鮮薄
楊氏復曰如張子所云雖於一犆一祫之說若可通
但言犆只祭一廟而遺其餘廟恐於人情亦有所不
安不若程子之言簡而備也
(臣)謹案所疑者程張二子亦疑之張子有二說意
有司行事之說為妥尚書洛誥王賓殺禋咸格孔
安國𫝊曰王以命周公重大其事故文武皆至其
廟親告之可見平日之祭不皆至也此當使重臣
攝祭故周公祭泰山召公為尸為尸猶可况攝祭
乎若必親臨其事勢必不能逐廟齊戒以精力倦
怠之餘竭蹶勉強不敬滋甚若如張子高曾祖禰
更迭犆祭之說則天子七廟又有文武二世室親
廟當至五年而一周不嫌于太疏曠乎
又謹案楚茨一詩天子宗廟祭禮首尾節次具備
但未及二灌之禮耳故前列旱麓棫樸二詩以補
之旱麓之玉瓚即圭瓚王以初灌棫樸之奉璋即
璋瓚后用以亞灌后不與則大宗伯攝之應在楚
茨或剥或亨之前信南山之啟毛取血即或剥或
亨時事也燕同姓以後為明日之繹祭則絲衣與
鳬鷖二詩盡之矣
爾雅商曰肜周曰繹郭璞註祭之明日尋繹復祭孔
疏天子諸侯謂之繹在祭之明日於廟門外西室及
堂而行禮也上大夫曰儐尸與祭同日于廟堂之上
行禮也儀禮有司徹正是上大夫儐尸之禮但于堂
上獻尸獻侑全無室中之事是與天子禮異
絲衣篇絲衣其紑載弁俅俅自堂徂基自羊徂牛
孔疏弁爵弁也士爵弁而助祭于王繹禮輕使士升
堂視壺濯降往于基告濯具又視牲從羊之牛反告
充已乃舉鼎冪告潔禮之次也
(臣)謹案繹禮事神禮略饗尸禮重故首二句絲衣
爵弁但舉士之祭服絶不言事神之事下文告濯
具告充告備則耑為饗尸而設盖大夫士儐尸與
正祭同日牲酒不煩另具天子之繹在祭之明日
故須有此等事至設兕觥罸爵先儒謂大夫士祭
禮猶不用此盖正祭日嚴肅雖獻酬無算爵而助
祭之人心存誠敬無容更設紏繩至繹祭以享生
人為主懼有失儀故須設兕觥鳬繹詩所謂公尸
燕飲即歌其事也
鳬鷖篇公尸來燕來寧(至末)
朱子語錄古者祭必有尸既祭之明日則煖其飲食
以燕為尸之人故有此詩
(臣)謹案絲衣詩云自堂徂基自羊徂牛是祭之明
日另殺牲以享尸非煖其飲食之謂也周禮牛人
軄云祭祀共其享牛求牛鄭注享牛用以祭求牛
用以繹繹者孝子求神非一處故以繹牛為求牛
也此則繹禮别殺牲之明證
徐常吉曰按楚茨鼔鐘送尸神保聿歸則祭畢之燕
尸不與也尸何以不與以其象神故不敢留而轉為
次日之燕也燕于次日所以尊尸也尊尸所以尊神
也
何氏楷曰是日先行繹祭之禮而後享尸此云公尸
來燕則是祭後燕尸非祭時也陳氏禮書曰正祭重
而主于禮神繹祭輕而主于禮尸故繹于明日則異
牲若賓尸于祭日則用正祭之牲而已
以上繹賓尸祭禮第十五節
(臣)謹案天子宗廟祭禮于詩首尾節次備具可與
儀禮特牲少牢相發然此皆謂祫祭耳祭禮以祫
為重蒸嘗皆祫也故楚茨曰以往烝嘗商頌曰顧
予烝嘗春秋但記烝嘗而無禴祀神具醉止具皆
也非止一神后稷東面先儒謂神尊為發爵之主
不與子孫為酬酢其獻酢交錯皆主六尸而言若
特祭禮自當從省簡但文不傳耳
禘祫
周頌雝序曰禘太祖也
鄭箋太祖謂文王
孔疏禘祫皆殷祭武王以周十二月崩其明年周公
攝政稱元年十二月小祥二年十二月大祥三年二
月禫四年春禘盖在此時
(臣)謹案此詩文不特朱子据趙氏匡說之為非即
孔疏謂武王崩而禘祭亦誤竊謂此文王崩三年
喪畢之吉禘也春秋家說三年喪畢致新死者之
主于廟諦審昭穆亦謂之禘此詩當在此時何則
從來祭禮無及于女者此詩曰既右烈考亦右文
母兼及太姒案士虞禮記云男男尸女女尸又云
是月也吉祭猶未配盖既配則合女于男故太廟
中七廟惟及男不及女儀禮特牲少牢無有女尸
與主人主婦酬酢者此其證也吉禮猶未配盖此
時耑祭文王與太姒既諦審昭穆而祔於太廟則
文母不復祭矣不然七廟中男女皆有尸雜沓一
室内豈復成禮乎曰武王此時未克殷何得云相
維辟公天子穆穆曰此周公致太平作禮樂時追
稱之也凡雅頌皆是周公所作武王未遑制禮樂
安得有頌
商頌長發序曰大禘也
(臣)謹案趙氏匡說謂禘唯祭始祖與始祖所自出
不兼羣廟之主如此則商之禘宜但祭嚳與契耳
而此時無一字及嚳徧稱相土成湯併及阿衡足
明此說之非矣朱子因謂宜為祫祭之詩盖朱子
酷信趙說故為此語耳
陳氏禮書曰陸淳謂禘祭不兼羣廟為其疎遠不敢
䙝祭此殆未嘗考之于經也看此詩言玄王相土則
不兼羣廟之說不足信矣
何氏楷曰漢儒皆以大禘為合祭程子及胡致堂皆
從之而趙楊(謂趙氏匡及宋楊氏復也)泥于大傳中之一語謂禘
惟祭始祖與所自出二人今据大傳本文曰禮不王
不禘王者禘其祖之所自出以其祖配之諸侯及其
太祖大夫士有大事省于其君于祫及其高祖馬端
臨謂玩其文意亦似禘祫共只說一祭盖共是合祭
祖宗天子則謂之禘諸侯及大夫士則謂之祫以君
臣之故所及有遠近也張純謂禘是諦審昭穆則七
廟之主咸在亦以明矣
商頌玄鳥序曰祀高宗也
鄭箋祀當為祫祫合也
孔疏經遠本玄鳥生契帝命武湯言高宗能興其功
業因祫祭而美其事故序言祫以總之
康熙庚午監察御史李時謙疏請舉行禘禮事下九
卿詹事科道會議禮部尚書張玉書等議曰臣等綜
考禮制言禘者不一有謂虞夏禘黃帝殷周禘帝嚳
皆配祭昊天於圜丘者有謂祖之所自出為感生帝
而祭之於南郊者有謂圜丘方澤宗廟為三禘者先
儒皆辨其非而言宗廟之禘又不一說有謂禘祭止
及毁廟不及親廟者有長發之詩為商之禘而親廟
與毁廟皆兼祭者惟唐趙匡陸淳皆以為禘異于祫
不兼羣廟王者既立始祖之廟直推始祖所自出之
帝而以始祖配之故名為禘至于三年一祫五年一
禘經無明文其說始于漢儒而後之議禮者咸宗之
漢唐宋所行禘禮亦莫考始祖之所自出止于五歲
之中行一祫一禘兩大祭于其宗廟而已大抵夏商
以前有禘之祭而其制未詳漢唐之後有禘之名而
與祫無别惟周以后稷為始祖以帝嚳為所自出之
帝而太廟之中原無帝嚳之位故祫祭不及帝嚳至
禘祭時乃特設帝嚳之位以稷配焉行于後代不能
盡合故宋神宗諭廷臣議罷禘禮明洪武初御史答
禄與權請舉禘祭衆議亦以為不必行詔從其議至
嘉靖中乃立虚位祀皇初祖帝而以太祖配享事屬
不經禮亦旋罷洪惟我
國家受天顯命世德相承定鼎之初追上四祖尊稱以
肇祖原皇帝始基王迹故首立廟祀夫太廟之中以受
命之君為太祖允宜特尊者也我
太祖高皇帝功德隆盛與天無極自當為太廟萬世之
祖上而推其所自出則締造之業
太祖為最著今
太廟祭祀四孟分祭於前殿後殿以各伸其尊歲暮祫
享于前殿以同將其敬一歲之中自
肇祖以下屢伸祼獻仁孝誠敬已無不極五年一禘之
祭不必舉行(王士禎居易錄)
以上宗廟
郊祭禮
周頌昊天有成命序曰郊祀天地也
朱氏鶴齡曰宋元祐間蘇氏軾據此為合祀天地之
明證而其實不然此詩乃成王即政郊見上帝之樂
歌言天而并及地猶言父而并及母禮記兆于南郊
就陽位也器用陶匏象天地之性也亦兼地言之周
人本無合祀之禮安得有合祀之詩乎
思文序曰思文后稷配天也
朱子語錄問郊祀后稷以配天宗祀文王於明堂以
配上帝天帝只一却分祭何也為壇而祭故謂之天
祭于屋下而以神示祭之故謂之帝
程子曰以冬至物生之始故祭于圜丘而配以祖陶
匏藁鞂掃地而祭以季秋物成之時故祭于明堂而
配以父以宗廟之禮享之
附北郊論
宋自元祐諸臣爭南北郊合祀分祀後紹聖中蔡
京用事詆誣宣仁謂踵王莽諂事元后故事詔罷
合祭然北郊親祠終帝世未有能舉行者(臣)向主
明儒王樵說謂古者郊社對舉祭天曰郊祭地曰
社安得南郊之外復有北郊郊以祭天言天而地
已舉此隂統于陽卑統于尊之義地只祭社而已
又安得天地合祀于南郊案樵之說即宋儒胡氏
宏之說朱子据之以釋中庸郊社之禮者也可見
朱子後來亦不信北郊語詳訂詁中今再考元明
兩代元世祖時中書禮部移太常擬定北郊禮儀
博士等請法坤數用六之義去都城北六里為方
壇三成六陛仍自外壝之外四面稍令低下以應
古者澤中之制其時卒不果行至仁宗延祐元年
太常請立北郊帝謙遜未遑北郊之議遂寢明祖
初即位建方丘壇于鍾山之隂以夏至祭皇地袛
亦未云北郊也十年感隂雨始行合祀成祖遷都
亦因舊制至世宗九年從夏言議始兆方丘于北
郊隆慶三年張居正請仍行合祀是北郊自歷代
以來行之徒成具文不行亦非闕典紛紛聚訟非
俗士之拘牽即奸臣之迎合必求其說則如胡宏
之與王樵言古者只有郊社更無北郊稽之經典
確有明據為斷不可易也
朱子曰本朝初分南北郊後復合而為一周禮亦只
說祀昊天上帝不說祀后土故先儒言無北郊祭社
即是祭地(此胡氏宏之說)古者天地未必合祭日月山川百
神亦無一時合祭共享之禮古之時禮數簡而儀從
省必是天子躬親行事豈有祭天却將上下百神重
沓累積併作一祭耶且郊壇陛級兩邊上下皆是神
位中間恐不可行(宋史郊祀志)
馬氏端臨曰北郊之名本出緯書(孝經緯祭地祗于北郊)禮經
所不載鄭氏因祭法有泰折之語而以為泰折即北
郊非方澤支離甚矣(文獻通考)
(臣)謹案鄭氏分圜丘方澤與南北郊為二致有宋
夏日至祭皇地祗以太祖配孟冬别為壇于北郊
祭神州地祗以太宗配夫地祗豈有二哉至夏言
增立東郊西郊以朝日夕月不經彌甚
明堂祭禮
周頌我將序曰祀文王于明堂也
詩緝陳氏曰古者祭天于圜丘掃地而行事器用陶
匏牲用犢其禮極簡聖人以為未足以報本故於季
秋之月有大饗之禮焉然則郊者古禮而明堂周制
也周公以義起之也
陳氏禮書曰明堂禮北郊為文比廟為質郊祭掃地
藳秸而已明堂則有堂有筵郊祭則特牲而已明堂
則維羊維牛郊祭有燔燎而明堂則有升禋由漢及
唐或祀太乙五帝(光武)或特祀五帝(光武明帝)或除五帝之
座同稱昊天上帝(晉武帝)或合祭天地(唐武后中宗)或配以
祖或配以羣祖又明堂之制變易不常與考工之說
不同皆一時之制然也
楊氏復曰月令有大享之文我將有維羊維牛之語
則明堂之禮比郊尤備程子曰其禮必以宗廟之禮
享之朱子亦曰祭于屋下而以神示祭之盖謂此也
或問朱子曰我將之詩乃祀文王于明堂之樂章詩
傳以為物成形于帝人成形于父故季秋祀帝于明
堂而以父配之取其成物之時也此乃周公以義起
之非古制不知周公以後將以文王配耶抑以時王
之父配耶曰諸儒正持此論至今不决看來只得以
文王配且周公所制之禮不知在武王時在成王時
若在成王之時則文王乃其祖也亦可見配天不耑
于嚴父矣又問繼周者如何曰只得以有功之祖配
之後來妄將嚴父之說亂了
宋英宗治平元年大饗明堂議以仁宗配侑司馬光
等奏曰孝子之心誰不欲尊其父者聖人制禮以為
之極不敢踰也考尋前世前漢以高祖配天後漢以
光武配明堂以是觀古之帝王自非建邦啟土及造
有區夏者皆無配天之文孔子以周公有聖人之德
制禮作樂而文王適其父故孝經曰嚴父莫大于配
天以答曾子之問非謂凡有天下者皆當如此然後
孝也近世祀明堂者皆以其父配五帝此乃誤識夫
孝經之意不可以為法今議者欲以仁宗配明堂恐
於祭法不合不獨乖違典禮恐亦非仁宗意議上詔
竟從孫抃等議以仁宗配享明堂
案光所奏與錢公輔等合公輔奏曰孝經所稱嚴
父配天則周公其人也以周公言之則嚴父以成
王言之則嚴祖也後世失禮不足考據請一以周
事言之太宗則周之文王真宗則周之武王真宗
雖有配天之功而無配天之祭未聞成王以嚴父
之故廢文王配天之祭而移于武王也仁宗則周
之成王亦未聞康王以嚴父之故廢文王配天之
祭而移于成王也下至兩漢去古甚遠而明堂配
祭東漢為得孝明始建明堂以光武配其時適符
嚴父之說及時異事殊而章安二帝亦弗之變此
最為近古而合于禮者有唐不明斯義在孝和時
則以高宗配在明皇時則以睿宗配在永泰時則
以肅宗配禮官杜鴻漸王涯輩不能推明經訓務
合古初反雷同其論以惑世主延及于今牢不可
破當仁宗之初倘有建是論者則配天之祭當在
乎太宗矣當時無一言者故使宗周之典禮不明
于聖代伏望陛下深詔有司博謀羣議使配天之
祭不膠于嚴父而嚴父之道不專于配天循周家
之典禮替有唐之曲學幸甚上又詔兩制官再詳
定尋以孫抃等奏議而寢嗣後英宗神宗晏駕俱
用抃議配侑馴至南渡紹興七年議陞徽宗配享
是時梓宫未還尤為可笑
先是紹興初禮部尚書胡直孺奏曰仁宗皇祐時
大享明堂合祭天地並侑祖宗徧祀百神聖訓有
禮緣人情之語由此觀之皇祐祀典本非為萬世
不易之經也國朝配祀初無定制自英宗始專配
以近考司馬光吕誨爭之不能得神宗皇帝意欲
釐正而王安石又誤引孝經嚴父之文不能將順
上意謹案太祖則周之后稷宜配祭于郊者也太
宗則周之文王宜配祭于明堂者也皇祐崇祀固
宜以太祖太宗配當時盖泥于嚴父故配帝併及
于真宗今主上紹膺大統則真宗至神宗均為祖
廟獨躋則患在于無名並配則幾同于祫享又從
祀百神本非典禮或升或黜慢凟為多乞自今明
堂專奉太祖太宗配禮專而事簡庶不失周公制
禮初意議上不果行逮徽宗升遐議配侑禮官請
俟恢復後再議至三十一年竟配享明堂嗣是嚴
父之說終南宋世莫之改
(臣)謹案我將為宗祀明堂之樂歌卒章云畏天之
威于時保之徽宗以失國之君而配享于義何取
乎祀典之濫于斯極矣
附明堂論
(臣)謹案明堂禮自孝經有嚴父配天之一語致後
來儒者紛紛聚訟歷代典禮亦不畫一或每代易
配或三聖並配觀司馬公及錢公輔之奏朱子之
論可以曉然大白矣至其制度經無明文大戴禮
則云九室考工記又云五室漢武時公玉帶所上
黃帝明堂圖一殿無壁茅盖通水雖不經見猶不
失古者簡朴之意降及北魏周齊議營規制諸儒
爭論迄無一就終隋之世大饗之禮率寓雩壇唐
則寓于圜丘而已惟武后毁東都乾元殿為之崇
極奢麗肆其侈心後亦旋毁至宋仁宗皇祐二年
始詔以大慶殿為明堂三聖並侑有宋一代明堂
自皇祐始理宗舉行皇祐故事以太祖太宗寧考
並配實祐五年復詔增高宗盖至是而配天者凡
四矣明世宗用謟臣豐坊之請尊皇考睿宗配祀
以藩臣而干大典僭莫甚焉原其故皆由嚴父之
一言啟之也
本朝稽古右文深明典禮破拘牽之陳說昭一代之
彛憲會典所載郊祀止用圜丘方澤而斥去北郊
及神州百神諸祠太廟止用四孟時享及歲除祫
祭而明堂與禘禮槩不舉行非聰明聖知其孰能
與于此哉
又案孟子謂明堂王者之堂此又王者巡狩之地
有明堂以朝諸侯行政與在國之明堂有别
周頌噫嘻序曰春夏祈穀于上帝也
孔疏周公成王之時春郊夏雩以祈穀實詩人述其
事以作歌
李氏樗曰月令孟春元日祈穀于上帝仲夏之月大
雩帝用盛樂祈穀實春則因民播種以啟蟄之時而
郊夏則恐旱暵為災于龍見之時而雩皆所以祈穀
于上帝也
又曰是詩初無祈穀之意但以為人事于此盡矣故
播厥百穀十千維耦此皆人之所能為也若夫雨暘
時若使百穀順成此非人之所能為則天也故于此
而祈穀焉
詩緝曰祈穀之後即躬耕帝籍故言率時農夫以張
本也言駿發爾私不及公田為民祈也
何氏楷曰魯無冬至大郊之禮降殺于天子春秋所
書卜郊皆孟春祈穀之郊也然穀梁所稱與明堂位
左傳異穀梁曰我以十二月下辛卜正月上辛如不
從則卜二月上辛如不從則卜三月上辛如不從則
不郊矣明堂位曰孟春乘大路祀帝于郊左傳亦曰
啟蟄而郊知魯郊只在夏正建寅之一月則啖助之
說為得之啖助曰以周二月卜三月上辛不吉則卜
中辛又不吉則卜下辛三辛推移總不出建寅一月
之内若三卜不從則孟獻子所云既耕之後亦可無
用郊為矣建寅之郊用卜而冬至之郊不用卜家語
云周之始郊其月以日至其日用上辛定用上辛之
一日此不用卜也月令曰孟春之月天子乃以元日
祈穀于上帝乃擇元辰辰必須擇此以知祈穀之郊
用卜也然仍以辛日為主鄭康成謂取人君齊戒自
新之意章首有成王昭格之語知此詩作于康王之
世乃主作龜禰宫而言不然周以農事開國即欲勸
農官何不于始祖后稷之廟而顧于成王何取乎案
何氏之說最明確
(臣)謹案毛謂成王為成是王業之王王既已政教
光明如此猶能敬重農事云云蘇氏轍亦謂歎天
之所以成我王業者既昭至矣皆以成王為非謚
法而别創一解其誤皆以頌為周公所作無康王
以後之詩故于昊天有成命曰二后受之成王不
敢康為文武成此王業不能康寧于執競曰不顯
成康上帝是皇為武王持其自強不息之心所以
能成大功而安之朱子初亦從毛解後定集傳始
從歐陽說而闢毛鄭則歐陽與集傳其為當從無
疑也朱子曰昊天有成命明是康王時詩執競明
是昭王以後之詩而今硬要解做成王業成此大
功而安之費盡氣力不知怎生地其言可謂深切
著明矣而李氏樗郝氏敬猶欲闢集傳而從毛鄭
舍簡直而就支離(臣)不知其何心也
彙纂曰古序所傳是頌中一大禮所在朱子初亦信
之後改為亦戒農官之詩未審何据且以為國中鄉
遂之地用貢法無公田故皆謂之私夫天子戒勑當
及天下乃止及國中之鄉遂猶未及乎畿甸似不如
毛說為長
雩祭
大雅雲漢篇靡神不舉靡愛斯牲
(臣)謹案孟夏大雩雖無水旱亦行之禮之常也若
國大旱則無論夏秋皆得雩此詩所陳是也然曰
不殄禋祀自郊徂宫上下奠瘞靡神不宗又不止
雩上帝而已周禮荒政曰索鬼神謂搜索鬼神而
祭之此其事也
補傳曰二章于羣祀之中訴於神之尊者如后稷如
上帝四章又于羣祀之中舉其神之親者而告之如
雩祀之羣公先正宗廟之百辟卿士是也案是詩靡
神不宗而言上帝凡四無言五帝乃知五帝出于秦
漢妄也而周禮言祀五帝故世儒多疑其偽
孔疏神異經曰南方有人長二三尺袒身而目在頂
上走行如風名曰魃所見之國大旱一名旱母盖是
鬼魅之物
晉穆帝永和時博士議曰雲漢之詩宣王承厲王撥
亂遇灾而懼故作是歌今晉中興奕葉重光豈比周
人耗斁之辭乎漢魏俱别造新書晉室太平不必因
故司徒蔡謨議曰雲漢之詩興于宣王今歌之者取
其修德禳災以和隂陽之義故因而用之無庸更作
梁武帝天監十年朱異議曰雲漢詩中毛傳有瘞埋
之文不見燎柴之說帝亦以用火祈水于理為乖于
是停用柴燎從坎瘞典十二年大雩國南除地為墠
舞僮六十四人皆衣元衣為八列皆執羽翳每列歌
雲漢詩一章而舞
靈星祭
周頌絲衣序高子曰靈星之尸也
漢書郊祀志高祖五年或言周興而邑立后稷之祠
至今血食天下于是制詔御史其令天下立靈星祠
祀后稷謂之靈星者者以后稷配食是也張晏曰龍
星左角曰天田則農祥也晨見而祭之孝武遊登五
岳尊祀靈星世祖建武二年立靈星祠有司掌之晉
令縣祀靈星唐以立秋後辰日祀靈星開元祀于國
城東南天寳四載升中祠宋皇祐中立靈星壇東西
丈二尺南北亦如之歷代靈星之見于祀典者如此
祠之設專為祈田每隸郡邑惟周之肇祀反其所自
始與后稷比隆
(臣)謹案后稷已祭于周太廟此復郡邑立祠此漢
世原廟所由起也周禮戴記俱不經見惟晉語有
后稷是相之一語想漢初人因此而生為妄說耳
郡縣已有社稷壇更何煩靈星以祀后稷乎
何氏楷曰絲衣詩有二說一曰繹賓尸一曰靈星究
以高子之說為是陳祥道亦主其說按靈星為農祥
東方蒼龍七宿房心通有農祥之稱周語農祥晨正
土乃脉發韋昭以為房心也于立春之日農事之候
祭之故曰農祥晉語董因曰大火閼伯之所在也是
為大辰后稷是相韋昭謂心星所在大辰辰次為天
駟駟馬也辰為農祥合前二說則房心俱有此號亦
以二星相近故也而賈陸應劭張晏蔚蔚宗則俱謂
龍星左角曰天田為農祥考之星經則天田二星在
角北故服虔直以靈星為角星唐志又以靈星為歲
星其祭之日或云立春或云仲秋或云歲再祭紛紛
不一今以此詩證之則正孟冬蜡祭時事其謂祭于
仲秋與春秋再祭者皆誤也蜡祭之禮皮弁素服與
他祭不同据此詩曰絲衣曰載弁與禮文正合則靈
星為蜡祭無疑
社祭
大雅緜篇廼立冡土
毛傳冡土大社也起大事動大衆必先有事乎社而
後出謂之宜詩美太王之社遂為大社
輔氏曰社自天子至庶人皆得祭之然非尊者所立
則亦不可
何氏楷曰大社之名惟施于天子諸侯僅可言冡土
詩言廼立冡土正是太王當日為諸侯之法泰誓言
宜于冡土則猶仍太王舊稱以未為天子故也
小雅甫田篇以社以方大雅雲漢篇方社不莫
說見方祭
祈祭
周頌載芟序曰春藉田而祈社稷也
孔疏成王周公太平之時王者于春時親耕耤田以
勸農又祈求社稷使民獲其年豐歲稔詩人述其事
而作此歌
報祭
良耜序曰秋報社稷也
孔疏周公成王太平之時年穀豐稔以為由社稷之
所致故於秋物既成王者乃祭社稷之神以報
豐年序曰秋冬報也
朱子詩傳此報賽田事之樂歌盖祀田祖先農及方
社之屬按陳氏禮書謂秋報者季秋之于明堂冬報
者冬至之于郊非是
田祖祭
小雅甫田篇琴瑟擊鼓以御田祖以祈甘雨
毛傳田祖先嗇也孔疏郊特牲及春官籥章注俱謂
先嗇為神農始教造田謂之田祖先為稼穡謂之先
嗇神其農業謂之神農名殊而實同也
何氏楷曰孔疏以田祖即神農朱子亦從之今按以
神農為田祖經傳無明文王安石謂生為田正死為
田祖猶樂官之死而為樂祖也以樂祖例田祖于理
近之
(臣)謹案神農為五帝天子所祭民間安得琴瑟擊鼓
鼓以御田祖乎安石之說為是
高禖祭
大雅生民篇克禋克祀以弗無子
商頌玄鳥篇天命玄鳥降而生商
秦氏蕙田曰二詩推本稷契之生由于祈祀高禖而
得其日以玄鳥至之日故云天命玄鳥降而生商說
者以為稷母履大人跡而有身契母吞鳦卵而有身
非也
(臣)謹案歐陽修主是說但祈高禖而有身是平常
事極可慶幸何故以為不祥而置諸隘巷與寒冰
乎朱子及吕氏祖謙俱從康成說與此異
行祭
國風泉水篇飲餞于禰
毛傳祖而舍軷飲酒于其側曰餞禰地名
(臣)謹案聘禮出祖釋軷祭酒脯乃飲酒于其側祖
始也是為行道之祭
孔疏周禮大馭掌馭玉輅及犯軷遂驅之注云封土
為山象以菩芻棘栢為神主既祭之以車轢其上而
去喻無險難也以此行道之祭故知在國門之外
大雅生民篇取羝以軷載燔載烈
毛傳羝羊牡羊也軷道祭也傅火曰燔貫之加之火
曰烈
孔疏又取羝羊以為祀軷之祭其祭軷也又取所祭
之肉或傅火而燔之或加火而烈之以為尸之羞以
七祀皆有尸知此軷祭亦有尸后稷是時為諸侯若
聘禮卿大夫軷祭用酒脯則無尸矣
山川告祭
周頌時邁序曰巡狩告祭柴望也詩云懷柔百神及河
喬嶽
孔疏武王既定天下巡行其守土諸侯至于方嶽之
下作告至之祭柴祭昊天望祭山川安祀百神
般序曰巡守而祀四嶽河瀆也詩云陟其高山墮山喬
嶽允猶翕河
毛傳高山四岳也墮山之狹小者翕合也
四方報祭
小雅甫田篇以我齊明與我犧羊以社以方
鄭箋曰以我潔齊豐盛與我純色之羊秋祭社與四
方為五穀成熟報其功也
孔疏大司馬仲秋獮田羅弊致禽以祀祊祊即方聲
之悞也獮田主祭四方報成萬物即引此詩云以社
以方是報祭四方在仲秋也
大雅雲漢篇祈年孔夙方社不莫
孔疏祭社與四方即以社以方是也
小雅大田之篇來方禋祀以其騂黑與其黍稷以享以
祀
鄭箋成王之來則又禋祀四方之神祈報焉孔疏云
祈報並言者言其報秋成而祈後年也方宜五色獨
舉騂黑者略舉二方以韻句耳
附錄
陳氏稽古編曰鄭康成王肅論郊祀各不同鄭謂
天有六天歲有九祭王謂天惟一天歲止二祭六
天者天皇上帝及五帝精也九祭者冬至圜丘祭
天皇上帝配以帝嚳為一祭大司樂地上之圜丘
大宗伯禋祀昊天上帝祭法帝嚳是也夏正月祈
穀于南郊祭感生帝配以后稷又為一祭郊特牲
迎長日之至春秋書郊左傳啟蟄而郊祭法郊稷
是也夏祈穀于南郊徧祀五精帝配以五人帝又
為一祭春秋經及月令大雩左傳龍見而雩是也
四時及季夏迎氣祭五精帝亦配以五人帝又共
為五祭小宗伯兆五帝于四郊月令迎氣于四方
是也季秋大饗明堂祭五精帝配以五人帝及文
武又為一祭文配曰祖武配曰宗月令大饗帝孝
經宗祀文王于明堂以配上帝祭法祖文王而宗
武王是也合之凡九矣王則謂圜丘即交日至與
孟春止祭一天其迎氣與明堂皆祭人帝非天也
後儒各宗其師說故歴代郊祀之制互有變易宋
儒主王惟明堂之祭仍以為上帝云以鄭學言之
其樂章則圜丘歌昊天有成命明堂歌我將春祈
穀夏大雩皆歌噫嘻而商頌長發大禘亦圜丘所
歌也至迎氣之樂章則周頌無文焉又玄鳥至之
日郊禖祈祭亦祭感生帝而配以先禖生民克禋
克祀是也此在九祭之外
(臣)謹案陳氏列鄭王之說極精細但以日至之郊
與祈穀為一似誤迎長日之至即冬至圜丘祈穀
在孟春夏正月為時二春秋所書但指祈穀之郊
魯無日至之郊殺于天子此混而一之未是
社稷歲凡三祭其二祭見詩載芟祈社稷此春祭
也月令仲春命民社指此甫田之以社以方良耜
秋報社稷此秋祭也又一祭在孟冬月令大割祀
于公社是也詩未及焉案王鄭論社稷亦多異議
謂社祭句龍稷祭后稷是人鬼非地神者此王肅
祖孔安國賈逵馬融之說也謂社是五土總神而
句龍配之稷為隰原之神而后稷配之此鄭康成
之說而其徒馬昭等述之者也肅與昭等往復辨
難不啻聚訟後儒莫能定其是非焉
七廟之說王鄭亦不同鄭謂周止祭四代及太祖
合文武二世室為七廟王謂七廟為天子常禮二
世室在七廟之外二說之是非止據商書七世之
廟一語可以斷之矣鄭信韋元成議而不見古文
尚書故有此謬然王氏之說實祖禮器王制荀卿
穀梁及劉歆馬融之言其來已久鄭何弗之信乎
先儒言禘祫其說有三鄭康成謂祫大而禘小王
肅張融孔晁之徒以為禘大而祫小賈逵劉歆杜
預之徒以為禘祫一禮而二名以源鄙見論之賈
劉杜之說為長也孔疏釋詩專據鄭箋為說而鄭
之言禘則有四焉圜丘祭天而配以嚳一禘也南
郊祭感生帝而配以稷二帝也大宗伯以饋食享
先王(即五年再殷祭)三禘也致新主于廟遠主當祧因大
祭以審昭穆四帝也(此喪畢吉祭之禘晉范宣子曰以寡君之未禘祀亦名禘)
四者二祭天二祭廟皆得禘名矣周頌雝篇五年
之禘也商頌長發南郊之禘也宋儒則從王義
(臣)謹案鄭王異同處多似王優於鄭而禘即祫祫
即禘則(臣)於春秋大事表主其說盖以三年一祫
五年一禘遂至禘祫併在一年致有遠近之說紛
紛陳氏所見與(臣)合矣
毛詩類釋卷六
