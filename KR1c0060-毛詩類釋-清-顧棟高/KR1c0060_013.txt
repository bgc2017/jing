毛詩類釋卷十三
國子監祭酒顧棟高撰
釋衣服
衮衣繡裳
箋衮衣裳九章一曰龍二曰山三曰華蟲(雉也)四曰火五
曰宗彛(虎雄也)皆繢於衣六曰藻七曰粉米八曰黼九
曰黻皆繡於裳舜有十二章周以日月星辰畫于旂
而登龍於山登火於宗彛天子之龍一升一降諸侯
但有降龍以龍首卷(音衮)然故謂之衮王之三公八命
冕服七章與侯伯等及出封則加一等而服衮時周
公以三公出封於魯故得九章也
玄衮及黼
箋玄衮玄衣而畫以卷龍也黼如斧形則繡之於裳詩
記曰上公之服九章衮畫於衣九章之第一章黼繡
於裳九章之第八章也
侯伯鷩冕七章則自華蟲以下(衣三章裳四章)子男毳冕五
章衣自宗彛以下而裳黼黻(謂以毳衣畫虎蜼衣三章裳二章)孤卿
絺冕三章則衣粉米而裳黼黻(絺刺粉米無畫衣一章裳二章)大夫
玄冕則玄衣黻裳而已(衣無文裳刺黻)凡冕服皆玄衣纁裳
六服同冕者首飾尊也
黻衣繡裳
疏黻皆在裳言黻衣者衣大名與繡裳異其文耳𫝊黑
與青謂之黻五色備謂之繡
(臣)謹案黻為冕服第九章乃大夫元冕之服襄公
既始命為諸侯秦伯爵當服鷩冕七章而云黻衣
者鄭云王之賜服惟用有文章故也凡賜法上得
兼下下不得兼上詩美襄公之受顯服云黻衣繡
裳是得元冕也又曰錦衣狐裘是得皮弁服也諸
侯之得王賜惟以有文章者為榮不在命服之貴賤
常服黼冔
傳白與黑謂之黼冔殷冠也夏曰收周曰冕疏周冕無
繢繡之飾則殷冔亦不以黼為飾黼自衣服之所有
也殷之諸侯祭服亦九章舉一章以表之耳案黼冔
是二事黼是衣冔是冠
素衣朱襮
疏黼領謂之襮孫炎曰繡刺黼文以褗領是襮為領也
郊特牲云繡黼丹朱中衣大夫之僭禮知諸侯當服
之中衣者朝服祭服之裏衣也大夫中衣亦用素不
必以繡黼為領繡黼惟諸侯乃得服之耳
錦衣狐裘
疏諸侯在國服麑裘不服狐白狐裘為諸侯在天子之
朝所服諸侯受天子之賜歸則服之以告廟于後不
復服之馮氏曰古人之裘最重狐白故天子以為
朝服諸侯以為賜服凡在朝君臣同服而唯卿大夫
得衣之又别其裼衣天子諸侯以錦大夫以以素禮
服之重者也
(臣)謹案檜風云羔裘逍遥狐裘以朝蘇氏轍曰緇
衣羔裘諸侯之朝服錦衣狐裘諸侯朝天子之服
今檜君以朝服燕而以其朝天子之服朝則其耽
細娛而無遠慮可知矣
狐裘黃黃
箋黃黃然取温裕而已不求奢淫也疏狐色不一等狐
白非君不服狐青乃小而美者則可以供公子詩取
彼狐狸為公子裘是也若黃狐非貴服息人臘祭服
之季秋草木黃落象其時物之色郊特牲云野夫黃
冠黃衣黃衣盖狐裘也是通庶人皆得服之
(臣)謹案第二章云臺笠緇撮以此例之則黃狐非
貴服可知矣錦衣狐裘言其美也狐裘黃黃言其
儉也同狐裘而以色殊貴賤如此非注疏孰能發
此義
羔裘豹袪豹褎豹飾
疏君純羔大夫以豹飾袂是袖之大名袪是袖頭鄭風
云羔裘豹飾亦謂以豹皮飾袂袖其實一也袪詩緝
曰緇衣羔裘諸侯日視朝之服卿大夫朝服亦服之
所異者君則純色臣則以他物飾其袖所謂豹袪豹
褎是也
素絲五紽五緎五總
疏織素絲為組紃以英飾裘之縫中若線則凡衣皆用
非可美故素絲以英裘非線也縫合羔羊皮為裘縫
即裘之界域因名為緎五緎既為縫則五紽五總亦
為縫也補傳曰合五羊之皮為一裘循其合處以
素絲為英飾也百里奚衣五羊之皮盖倣古制錢氏
曰兩皮之縫不易合故織白絲為紃施之縫中連屬
兩皮因以為飾
三英粲兮
傳三英三德也箋剛克柔克正直也程子曰三英若素
絲五紽之類盖衣服制度之節
(臣)謹案程子之說朱傳詩記及許氏謙俱從之而
嚴氏粲以每章第二句皆言德美非裘飾而反有
取於毛鄭謂立政有三俊英即俊也甚覺費辭詩
只是平易若依嚴說讀去自覺不順粲字如何着
落况其人之德美自有末句在第二句原是屬裘
講如朱傳所謂毛順而美豹甚武而有力未嘗不
明順下句方說到之子立言自有次第也斷宜從
朱傳
毳衣
箋毳衣之屬衣繢而裳繡其青者如菼菼蘆之始生也
劉氏濟曰毳衣以宗彛為首盖畫虎蜼虎蜼淺毛故
謂之毳毳衣所畫者三章宗彛也藻也粉米也裳所
繡者二章黼也黻也盖天子大夫之服
緇衣
疏緇衣即士冠禮所云元冠朝服緇帶素&KR1302;是也卿士
旦朝于王服皮弁退適治事之館釋皮弁而服緇衣
以聽其所朝之政是卿大夫居私朝之服
絲衣
疏爵弁之服元衣纁裳皆以絲為之故云絲衣曹氏曰
餘衣皆用布惟冕與爵弁服用絲大夫以上祭服謂
之冕士祭服謂之弁其首服弁則其衣用絲故知絲
衣為士助祭于王之服
會弁如星綦(曹風今本作騏)
箋弁皮弁也會謂弁之縫中飾之以玉皪皪而處若星
明也疏周禮弁師王之皮弁會五采玉璂注會縫
中也皮弁之縫中每貫結五采玉十二以為飾謂之
璂璂讀如綦綦結也詩會弁如星又曰其弁伊綦是
也諸侯及孤卿大夫之皮弁各以其等為之侯伯璂
飾七子男璂飾五玉亦三采武公本畿外諸侯入相
于周自以本爵為等則玉三采而&KR0722;飾七也
(臣)謹案周禮六冕王大裘而冕十有二疏上公衮
冕九旒即詩所謂衮衣也侯伯鷩冕七旒子男毳
冕五旒即詩所謂毳衣也絺冕三旒大夫元冕一
旒士無冕用爵弁弁冕之次其色赤而微黑黑如
爵頭然其制與冕同而其前不俛六冕之外有三
弁從事韋弁服田獵冠弁服二者俱不常用唯視
朝皮弁服則君臣同服之其制以白鹿皮為冠其
形員其縫數如旒數每貫之玉亦如之天子前後
十二旒則弁前後亦十二縫每縫貫十二玉上公
九旒則弁前後九縫每縫九玉玉有五采三采之
别弁冕之制大略如此
載弁俅俅
疏載戴也弁謂爵弁士祭于王之服禮有冠弁韋弁皮
弁皆不以絲為衣且非祭服記云士弁而祭于公冠
而祭于已士冠禮有爵弁服絿衣與此絲衣相當故
知此弁是爵弁也
有頍者弁
傳弁皮弁也王者日視朝之服燕同姓亦服之疏賓之
初筵三章箋云此祭末王與族人燕而經云側弁之
俄是燕同姓用皮弁之事也言此皮弁之冠欲何為
乎宜當服之以燕而幽王何以久不為責之之辭也
許氏曰頍即古規字規為員者是弁之貌
臺笠
疏以臺皮為笠以禦暑雨是野人之服也前裘是冬所
衣此笠是夏所用各舉其一而言言其不用美物其
儉可知
緇撮
傳緇撮緇布冠也疏以緇布為冠僅撮持其髻而已古
者始冠服緇布冠冠而敝之今都人士以為常服見
其節儉
素冠素衣素&KR1302;
李氏樗曰毛以素冠為練冠謂練布使熟其色益白是
以謂之素三年之喪十有三月而練冠既練則衣亦
練故曰素衣素韠也鄭以素冠為既詳素紕之冠謂
經傳之言素者皆為白絹未有以布為者則知素冠
非練也黑經白緯曰縞其冠用縞以素為紕(緣邊也)故
謂之素冠至于素衣則素裳也毛氏謂思見練服練
是十三月之練服未足以見其不能三年不如鄭氏
之說為有據
(臣)謹案素冠為祥冠王鄭說並同朱傳亦從之而
吕氏詩記方駁王鄭之非而取毛傳練冠之說其
詳甚辯詳見訂詁
赤芾朱芾
疏芾是配冕之服形制與鞸同别言之則祭服謂之芾
他服謂之鞸班氏固曰芾者蔽也行以蔽前天子朱
芾斯干詩朱芾斯皇是也諸侯赤芾以韋為之上廣
一尺下廣二尺詩緝曰芾當作韍古字通也蔽膝
之韍從韋黼黻之黻從黹(音指)采菽疏云士服爵弁以
韎韐配之則服冕者以芾配之芾韠韐俱是蔽膝之象
(臣)謹案采芑服其命服朱芾斯皇疏朱深于赤對
文則朱赤深淺散則皆謂之朱芾是朱芾不獨天
子也曹風三百赤芾疏周禮再命赤芾&KR0627;珩公侯
伯之卿三命下大夫再命曹為伯爵大夫再命是
大夫以上皆得服赤芾赤芾不獨諸侯也
韎韐
疏韎韐是蔽膝之衣合韋為之以茅蒐草染之赤色大
夫以上祭服謂之黻士無韍名謂為韎韐士冠禮爵
弁服韎韐是也語類問韎韐毛鄭以為祭服王氏
以為戎服朱子曰戎服較是周禮凡兵事韋弁服注
以韎韋為弁又以為衣裳左傳有韎韋之跗注是也
詩韎韐有奭以作六師足知其為兵事所用
邪幅
箋邪幅如今行縢也幅束其脛自足至膝故曰在下疏
縢緘也謂行而緘束之
金舄赤舄
疏金舄即禮之赤舄加金為飾故謂之金舄諸侯之服
也複下曰舄禪下曰履王舄有三等赤舄為上冕服
之舄也詩王錫韓侯玄衮赤舄則諸侯與王同服此
二舄矣
充耳瑱琇瑩瓊瑩瓊華瓊英
傳充耳謂之瑱天子以玉諸侯以石箋所以懸瑱者紞
也君五色臣則三色禮書曰瑱以充耳紞以懸瑱詩
于衞夫人言玉之瑱也則瑱不獨施于男子婦人亦
有之齊之著有素青黃三者即謂此三色之紞也用
雜綵線織之以為懸瑱之繩琇與瓊皆言美石瑩鮮
潔貎瓊華瓊瑛特異其文耳
雜佩
傳雜佩者珩璜琚瑀衝牙之類朱子曰左右佩玉也上
横曰珩下繫三組貫以蠙珠中組之半貫一大珠曰
瑀末懸一玉兩端皆銳曰衝牙兩旁組半各懸一玉
長博而方曰琚其末各懸一玉如半璧而内向曰璜
又以兩組貫珠上繫珩兩端下交貫于瑀而下繫于
兩璜行則衝牙觸璜而有聲也補傳曰一說謂觽
璲箴管凡可佩者皆是案佩玉非民間所常有後說
為長
子衿子佩
疏衿與襟同交領也佩謂青組綬所以貫佩玉相承受
者毛傳士佩瓀珉而青組綬
珮璲
箋佩璲者以瑞玉為佩佩之鞙鞙然居其官職非其才
之所長也徒美其佩而無其德則素餐
(臣)謹案朱傳言東人或饋之以酒而西人曾不以
為漿或與之以鞙然之佩而西人曾不以為長長
即長短之長鞙鞙長貎言西人驕溢將物作賤如
此此為得詩之本意鄭謂刺素餐似屬添出嚴氏
解亦未當
佩觽佩韘
傳觽所以解結箋貎如錐以象骨為之韘之言沓所以
彄沓手指以韋為之禮書曰食指中指無名指着沓
所以放弦佩觽佩韘皆成人之飾也
兩髦
内則注云髦象幼時鬌(音朵)小兒剪髮也兒生三月剪髮
為鬌男角(謂兩髻)女羇(謂三髻)長大猶為飾謂之髦所以
順父母幼小之心父母殁則去之時僖侯尚存故云
項氏曰髦者以髮作為髻垂兩眉之上如今小兒用
一帶連雙髻横繫額上是也
(臣)謹案諸侯小斂即脱髦此明云兩髦安得有襲
攻共伯于墓上入僖侯羨自殺之事乎史遷之誣
妄不辨自明矣
葛屨要襋
傳夏葛屨冬皮屨糾糾猶繚繚也詩緝曰疏以糾糾為
稀疎之貎非也繚繞纏也糾三合繩亦繞纏之義葛
屨既弊而以繩糾纏之糾而復糾行于霜雪寒沍之
地言其苦也要之謂治裳之䙅襋之謂治衣之領未
嫁之女子而為好人治䙅襋而利其傭資皆急于趨
利也
葛屨冠緌
詩緝曰葛屨賤而在下五兩每兩二隻言屨之有匹也
冠之纓緌貴而在上雙止言緌之有匹也喻貴賤各
有匹偶也箋以五兩以文姜與姪娣傅姆為五人襄
公往從而雙之迂曲可發一笑
垂帶
古人上曰衣下曰裳不相連以大帶束衣裳之縫其垂
者謂之紳詩曰垂帶而厲疏紳是帶之名厲是垂之
貎也大帶之外有革帶所以佩觽礪之屬婦人不殊
衣裳深衣則裳連于衣純之以采服以燕居玉藻云
朝玄端夕深衣夕時著之明非禮衣也庶人則用以
為吉服以其被體深邃故謂之深衣
副笄珈髢
周禮追師為副編次追衡笄副之言覆所以覆首為之
飾若今之步搖服之以從王祭祀編編列髮為之若
今之假紒服之以告桑次次第髮長短為之所謂髲
髢(即不屑髢也之髢)服之以見王笄以卷髮衡以懸紞唯祭
服有衡垂于副之兩旁其下以紞懸瑱編次則無珈
者以玉加于笄為飾首服之最尊者唯后夫人有之
其飾之有六今不可考矣詩緝曰毛以笄即衡笄
是一物也鄭注追師云王后之衡笄皆以玉為之是
鄭以衡與笄為二物其下文云唯祭服有衡釋衡為
一物又云笄卷髮者釋笄為一物故鄭于此箋言笄
而不言衡笄也疏混毛鄭為一說又引追師注云唯
祭服有衡笄彼文無笄字疏盖誤
象服
箋象服謂䄖翟闕翟也詩緝曰翟皆刻繒以象鳥羽故
謂之象服
被
疏被者首服之名儀禮少牢云主婦髲鬄與此被一也
古者或剔取賤者刑者之髮以被婦人之紒為飾因
名髲鬄即周禮所謂次也詩緝曰凡祭夫人首當服
副不當服次或以為此在商時故與周禮異
翟
疏侯伯夫人之服自䄖翟而下疏翟雉名也三翟皆刻
繒為雉形而彩畫之不用真羽祭統云夫人副褘謂
公之夫人衞侯爵夫人當服揄翟褘同翬伊雒而南
素質五色皆備曰翬江淮而南青質五色皆備曰䄖
褘衣畫翬䄖翟畫揄闕翟謂刻而不畫
展縐絺
箋后妃六服有展衣縐絺是絺之蹙蹙者(謂極精細)疏夏服
展衣以縐絺為裏是當暑袢延之服紲袢者去熱之
名袢延熱氣也
褧衣
箋國君夫人當翟衣而嫁錦衣在塗所服詩緝曰褧禪
衣也以縠為之加于錦衣之上中庸所謂惡其文之
著也
揥
疏以象骨搔首因以為飾名之曰揥詩緝曰毛傳云揥
所以摘髮盖摘音剔為摘取之義則今之鑷子矣非
也搔首之揥因以為飾者若今之篦兒也
縭
爾雅婦人之褘謂之縭孫氏炎曰褘帨巾也郭注即今
之香纓也褘邪交落帶繫于體因名為褘此女子既
嫁之所著取繫屬于人之義曲禮云女子許嫁纓内
則云衿纓是也詩云親結其縭謂母送女重結其所
繫著以申戒之孫炎以褘為帨巾失之矣
帨
内則子事父母婦事舅姑左佩紛帨鄭注紛帨拭物之
佩巾也詩無感我帨兮
附錄
陳氏稽古編曰王之吉服九其六冕服其三弁服
冕服六者大裘而冕及衮鷩毳絺玄是也弁服三
者爵弁皮弁冠弁是也王服大裘其下衮冕至玄
冕則公侯以至卿大夫上得兼下下不得僭上士
則爵弁冕服皆玄衣纁裳爵弁服純衣纁裳緇帶
韎韐皮弁服素衣素積緇帶素韠冠弁亦謂之玄
冠亦謂之委貎其服謂之朝服緇衣素裳
九服惟大裘不見詩九罭之衮衣采菽之玄衮衮
冕服也唐風之七衣鷩冕服也大車之毳衣毳冕
服也采菽之黼絺冕服也終南之黻衣繡裳玄冕
服也瞻彼洛矣之韎韐周頌之絲衣載弁爵弁服
也淇奥之會弁終南之錦衣狐裘皮弁服也召南
鄭唐檜之羔裘鄭之緇衣冠弁服也外又有服弁
服凶服也弁絰服弔服也韋弁服戎服也在九服
之外矣而韋弁服亦見詩東山之裳衣六月之常
服我服采芑之命服皆是又有玄端服亦玄冠
玄衣與朝服同而裳不用素為異天子視朝以皮
弁諸侯視朝以朝服大夫士在私朝以玄端冕
服爵弁服絲衣也中衣用素皮弁服朝服麻衣也
中衣用布(即十五升布)唐風之素衣朱襮諸侯冕服之
中衣也謂之繡黼丹朱惟君得服之大夫士中衣
得用素衣不得用朱襮矣若夫檜風之狐裘則息
民之祭服也曹風之麻衣則深衣也檜風之素冠
毛以為練冠鄭以為祥冠也鳲鳩之騏弁雜色之
弁也顧命特設此服非禮之常服故鄭以騏為璂
理或然也秦風之袍澤䙝服也無羊之蓑笠野服
也都人士之緇撮則太古之冠而用為始加者也
(臣)謹案陳氏考衣服之制極詳悉但周禮三弁係
皮弁服冠弁服韋弁服見於經文爵弁為六冕之
次士得用之不在三弁之列此以爵弁為三弁而
戎事韋弁服反在九服之外與周禮不合
褘衣䄖翟闕翟鞠衣展衣褖衣此王后之六服也
其色經𫝊無文孫毓鄭玄各有同異要皆臆說難
信其見於詩則葛覃之澣衣毛以為副褘盛服鄭
以為自褘至褖皆是也采蘩之被(音佩)展褖二衣之
首飾也邶之綠衣鄭以為褖衣也君子偕老之副
笄褘衣䄖翟之首飾也象服鄭以為褕翟闕翟也
其之翟亦此二翟也其之展展衣也惟鞠衣弗及
焉
裘有狐裘有羔裘有麑裘有貉有貍而羔裘之用
最多大裘而冕黑羔裘也五冕之服爵弁服冠弁
服皆黑羔裘天子諸侯燕居玄端服亦黑羔裘詩
之羔裘皆冠弁服也君用純臣異其褎飾故有豹
袪豹褎豹飾之稱焉狐裘有三其一狐白裘天子
視朝皮弁服用之諸侯朝天子亦同皆裼以錦衣
卿大夫在王朝亦衣狐白裘惟裼用素衣為異其
二黃衣狐裘蜡祭後息民之祭及兵事韋弁服用
之其三狐青裘大夫士玄衣之裘也玉藻玄綃衣
以裼之是也玄衣即玄端服與天子諸侯服同而
裘異矣見秦風終南者狐白裘也見檜羔裘及小
雅都人士者黃衣狐裘也見邶旄丘者狐青裘也
豳風取貍貉為裘貉裘以燕居論語狐貉之厚以
居是也貍裘以從戎左傳(定九年)東郭書晳幘而衣
貍製是也
附佩玉
古之君子必佩玉亦用以充耳然惟天子純用玉
下此皆雜用玉石其見於詩者如鄘風玉之瑱也
衞風充耳琇瑩小雅充耳琇實皆充耳也鄭風佩
玉瓊琚王風貽我佩玖秦風瓊瑰玉佩大雅何以
舟之維玉及瑶(毛云舟帶也鄭云玉瑶容刀之飾)皆佩也著詩之
瓊華瓊英瓊瑩毛以為佩而鄭以為充耳也木瓜
瓊琚瓊瑶瓊玖經雖不言所用然其見於他詩者
皆以為佩則此三者亦佩也今考之毛傳惟瓊云
玉之美者琚玖俱云玉名其餘皆云美石又云石
次玉然則詩言瑱佩止瓊琚是全玉耳餘皆石也
但諸名俱合瓊為文則玉石兼用可知盖古制如
此黃公紹強為之解以英為玉之最貴華為玉之
方成實為玉之既成與草木一例不免穿鑿
毛詩類釋卷十三
