毛詩類釋原序
(臣)幼讀論語孔子語學詩之益曰多識於鳥獸草木之
名若是乎博物之學亦聖人所不廢也(臣)每病夫說詩
者大義未明輙舉名物注疏填塞行間使前後意義亘
斷學者心志眩惑後復遇一名一物輙云已見某卷繙
閱為難又不免重複脱漏因於所著訂詁一舉而空之
後復輯類釋一項曰天文曰地理曰山曰水曰時令曰
祭祀曰官制曰禮器曰樂器曰兵器曰農器曰宫室曰
衣服曰草曰木曰鳥曰獸曰蟲曰魚曰車曰馬凡二十
一類上遡爾雅考工記旁及宋元諸儒所撰草木蟲魚
疏埤雅下逮本草靡不搜輯備載此無味之味先儒所
謂雞肋也然於地理知衛地即紂舊都武王當日誥戒
康叔未行而留任司寇康叔未嘗就封於衛如周公留
相王室亦終身未嘗之魯也弼鄘衛是三地名而非三
國詩分為三者乃漢儒以此詩之簡獨多故分三名以
各冠之而非夫子之舊於釋山知崧高維嶽是雍州之
嶽山見爾雅及周官職方與中嶽嵩高無涉於釋水知
漆沮一名洛水此從同州府朝邑入渭非伊洛之洛從
鞏縣入河者而緜詩潛頌之漆沮又出鳳翔府扶風縣
至西安府臨潼入渭北去同州府朝邑又二百五十里
於時令知公劉在夏時已自以子月紀數古時三正原
自通行於祭祀知禘禮及大饗明堂俱周公神明其德
創舉斯典古今不同禮因時起於官制知唐虞時已有
司徒司空之官故太王迺召司徒迺召司空至武王伐
商更立司馬制度實先周官而有於兵器知古之甲胄
皆犀兕為之朱子亦云革甲胄之屬不知何時始用金
於宫室知君子陽陽為伶官不得志之作楚茨樂具入
奏而前堂之房與後寢相值由房入寢正伶官所有事
與簡兮在前上處相似朱子謂婦人所作殊無意義於
釋草知禾麻之麻實為八穀之一而東門之池可以漚
麻則為績紉所用二者較别於釋鳥知桑扈原有兩種
有以性言者小雅交交桑扈率場啄粟是也有以色言
者小雅交交桑扈有鶯其羽是也兩者同名而異實於
釋馬知衞風騋牝三千及魯頌驈皇騂騏之盛俱以備
兵事故爾雅有戎事齊力尚強之文邱甸止出乘車之
人數耳司馬法言馬牛車乘俱從民間出者此係王莽
之偽造凡此皆前人所未嘗致疑者尋繹得之輒自有
味且關係亦自不小不止博物而已(臣)愚昧無似生千
百年後抱遺經守故策譬如以管窺天而捫籥輒有創獲
不禁野人得芹而喜謹藉此為
右文之獻乾隆壬申八月朔日(臣)顧棟高謹序
毛詩類釋目錄詩類
卷一
釋天文
卷二
釋地理
卷三
釋山
卷四
釋水
卷五
釋時令
卷六
釋祭祀
卷七
釋官制
卷八
釋禮器
卷九
釋樂器
卷十
釋兵器
卷十一
釋農器
卷十二
釋宫室
卷十三
釋衣服
卷十四
釋草
卷十五
釋木
卷十六
釋鳥(附捕鳥具)
卷十七
釋獸(附捕獸具)
卷十八
釋蟲
卷十九
釋魚(附捕魚具)
卷二十
釋車(附車飾)
卷二十一
釋馬(附馬飾)
續編
卷上
釋詁
卷中
釋言
卷下
釋訓
(臣)等謹案毛詩類釋二十一卷續編三卷
國朝顧棟高撰棟高字震滄無錫人康熙庚子
舉人官内閣中書舍人乾隆辛未薦舉經學
授國子監司業後
特恩加祭酒銜終於家是編成於乾隆壬申序文
案語皆稱臣蓋經進之本凡分二十一類其序
中抒所自得者如於釋地理知邶鄘衛乃三
地名非三國名於釋山知崧高維嶽乃吳岳
非中岳於釋水知吉日之漆沮非緜詩潛頌
之漆沮於釋時令知公劉已先以建子為正
於釋祭祀知禘與大饗明堂俱周公創舉於
釋官職知司徒司空司馬皆在周官以前於
釋兵器知古甲皆用革於釋宫室知君子陽
陽乃伶官之詩非婦人所作於釋草知麻有
二種於釋鳥知桑扈亦有二種於釋馬知衞
風騋牝魯頌牧馬俱以備兵事司馬法所云
馬牛車乘俱出於民者乃王莽偽託之文今
考其書禘及大享明堂一條司徒司馬一條
皆與序文不相應未喻何故其邶鄘衛一條
為顧炎武說崧高一條為閻若璩說漆沮一
條為許謙說公劉用子正一條為毛萇說古
甲用革一條為陳祥道說麻有二種一條為
蔡卞說桑扈有二種一條為陸佃說邱甸不
出馬牛一條為李濂說惟君子陽陽一條以
楚茨之文證小序為自出新意耳然諸家說
詩名物多泛濫以炫博此書則採錄舊說頗
為謹嚴又往往因以發明經義與但徵故實
體同類書者有殊於說詩亦不為無禆也其
續編三卷則成於乾隆癸酉取爾雅釋詁釋
言釋訓之文有關於詩者摘而錄之亦略為
疏解蓋訓詁名物相輔而行之義以爾雅核
之尚缺知匹也言戒也二條或繕稿時偶誤
脱歟乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
