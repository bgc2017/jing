毛詩類釋卷九
國子監祭酒顧棟高撰
釋樂器
琴
陳𤾉樂書琴長三尺三寸六分象朞之日廣六寸象六
合絃有五象五行腰廣四寸象四時前廣後狹象尊
卑上圓下方象天地暉十三象十二律餘一以象閏
盖長三尺六寸六分者中琴之度長八尺一寸者大
琴之度也舜彈五弦之琴文王加少宫少商
瑟
樂書大帝使素女鼓五十絃之瑟帝悲不能止因破為
二十五絃盖五十絃大瑟也二十五絃中瑟也邢昺
曰雅瑟長八尺一寸廣一尺八寸二十五絃其帝用
者十九絃頌瑟長七尺一寸廣一尺八寸二十五絃
盡用
段氏昌武曰古人用大琴必以大瑟配之用中琴必
以小瑟配之然後大者不陵細者不抗而五聲和矣
(臣)於雍正七年赴河南修省志有祥符朱名超善
鼓瑟為(臣)言傳云朱絃疏越一唱三嘆瑟之背穹
然最高處一絃朱色名曰君絃不用越孔也瑟之
下孔比琴稍寬故曰疏越琴一聲瑟三聲琴為一
唱瑟為三嘆故夫婦之和比琴瑟之好琴瑟無專
用一器之理所謂如琴瑟之專壹誰能聽之也其
解一唱三嘆為先儒所未曾道偶憶而謹志之
鐘鏞
樂書黃帝命伶倫鑄十二鐘和五音大者謂之鏞虡縣
一鐘謂之特鐘一虡十二鐘謂之編鐘堂上擊黃鐘
特鐘而堂上編鐘應之
鼓縣鼓
樂書少皞氏冒革以為鼓夏后氏加四足謂之足鼓商
人貫以柱謂之楹鼓周人縣而擊之謂之縣鼓有瞽
詩應田縣鼓是也
鼖鼓(毛詩作賁鼓)
鼖鼓大鼓也周禮韗人鼓長八尺鼓四尺中圍加三之
一謂之鼖鼓注疏鼓四尺者謂鼓面革所蒙者廣四
尺也中圍加三之一者謂將中央圍加于面之圍三
之一也面四尺其圍當十二尺中圍加以三之一為
四尺總十六尺徑五尺三寸三分寸之一也亦謂之
田
鼉鼓
陸氏佃曰夏小正云剥鼉以為鼓其皮堅厚取以冒鼓
非特有取于皮亦其鼓聲逄逄然象鼉之名故以名
之續博物志曰鼉長一丈其聲如鼓(案鼉鼔即上鼖鼔以其形制之)
(大言之謂之鼖鼓以其材質之堅厚言之謂之鼉鼓非有二物也)
鼛鼓
周禮考工記作臯鼓長尋有四尺鼓四尺倨句(音鉤)磬折
註中圍與鼖鼓同以磬折為異磬折中曲之不參正
也又地官鼓人云以鼛鼓鼓役事注云長丈二尺即
尋有四尺也鼛同臯臯緩也役事以勿亟為義上之
使下以仁常欲緩而不廹也
應鼓田鼓
有瞽曰應田縣鼓傳曰應小鞞田大鼓也爾雅大鼓謂
之鼖小鼓謂之應則田鼓即鼖鼓也
鞉鼓
鞉如鼓而小有柄兩耳持其柄搖之則兩耳還自擊鞉
與鼗同所以兆奏鼓也商頌曰猗與那與置我鞉鼓
奏鼓簡簡衎我烈祖記曰商人尚聲臭味未成滌蕩
其聲樂三闋然後出迎牲是奏鼓之前先奏鞉鞉
衆器之先商人所以求神亦如周人取蕭取脂行於
未祭之先也王制曰天子賜諸侯樂則以柷將之賜
伯子男樂則以鞉將之以柷鞉皆所以起樂也
柷敔(詩作圉)
孔疏曰柷敔皆以木為之柷狀如漆桶方二尺四寸深
一尺八寸中有椎柄連底撞之令左右擊以起樂者
敔狀如伏虎背上有二十七齟鋙刻以木長一尺櫟
(音歷掠也)之以止樂者
虡業樅崇牙羽
傳曰植者為虡横者為栒業大板樅崇牙也疏縣鐘磬
者兩端有植木其上有横木謂植立者為虡横牽者
為栒栒上加之大板為之飾謂之業刻板捷業如鋸
齒也其縣鐘磬之處又以采色為大牙其狀隆然謂
之崇牙樅即崇牙之貎樅樅然也有瞽云崇牙樹羽
傳曰樹羽置羽也疏置羽者置之于栒虡之上角禮
器制度云為龍頭及領口銜璧璧下有旄牛尾垂于
栒虡角之兩旁
笙簧
樂書古者造笙以曲沃之匏汶陽之篠列管匏中而施
簧管端有長短之制法象鳳凰其形鳳翼其聲鳳鳴
其長四尺大者十九簧小者十三簧簧者笙管之中
金薄鍱也吹笙則鼓動其簧而發聲
磬
考工記磬人為磬倨句(音鉤)一短有半其博為一股為二
鼓為三參分其股博去一以為鼓博參分其鼓博以
其一為之厚已上則摩其旁已下則摩其耑(同端)疏句
據上曲者股據下直者弦謂兩頭相望者假令句股
各一尺今以一尺五寸觸兩弦其句股之形即磬之
倨句折殺也股者磬之上鼓者其下所當擊者博為
一假如黃鐘之磬股博四寸五分股為二則長倍之
為九寸鼓為三則鼓長一尺三寸五分參分其股博
去一以為股博則三寸也參分其股博以其一為之
厚則一寸也
姜兆錫曰倨為下鼓句為上股鼓在下狹而長股在
上廣而短以長掩短則鼓長于股者半矩是倨得一
矩有半也此不過假矩以約言其度耳竇氏曰已過
也上下猶言清濁也摩石之厚薄以調聲之清濁也
凡樂器厚則聲清薄則聲濁今聲太清是石太厚故
摩石之旁而使薄薄而廣則濁也聲太濁是石太薄
薄不可使厚故摩石之端而使短短則形小形小則
厚厚則清也
(臣)謹案竇氏曰黃鐘之磬律長九寸其博為一是
股廣一律為九寸股為二是股長二律為一尺八
寸此其上廣而短也鼓為三是鼓長三律為二尺
七寸三分其股博之九寸去一以為鼓博是鼓博
六寸此其下狹而長也又三分鼓博之六寸以其
一為之厚則下股若上股各厚二寸矣竇氏之說
與孔疏異案黃鐘以九起數股廣一律為九寸以
下二三俱以律為凖其說似優而孔疏曰黃鐘之
磬股廣四寸五分豈僅得黃鐘之半律乎况周尺
當今五寸五分弱則四寸五分僅得今二寸三分
有竒耳且厚只一寸于今僅踰五分不虞其脆薄
不堪擊乎疑當從竇氏
簫
樂書簫編竹而成長尺有四寸其狀鳳翼其音鳳聲中
吕之氣夏至之音也爾雅大簫謂之䇾(音言)小者謂之
筊(音交)大者長尺四寸二十四管無底而善應故謂之
䇾小者長尺二寸十二管有底而交鳴故謂之筊盖
應十二律正倍之聲也
管(一作筦)
爾雅大管謂之簥(音嬌)李巡云聲高大故曰簥長尺圍寸
併漆之有底如篪六孔周官小師注如篴而小併兩
管而吹之者也
壎
爾雅註壎燒土為之大者如鵝子銳上平底形如秤錘
六孔釋名云壎喧也聲濁喧喧然大
篪
爾雅註篪以竹為之長尺四寸圍三寸凡八孔一孔上
出寸三分横吹之鄭司農注周禮云篪七孔盖不數
其上出者也壎篪其竅盡合則為黃鐘其竅盡開
則為應鐘盖相應和也
籥
籥如笛而六孔主中聲而上下之陸氏德明曰籥以竹
為之長三尺執之以舞郭璞云形似笛而小疏籥雖
吹器舞時與羽並執故得舞名賓之初筵籥舞笙鼓
是也執籥秉翟為文舞朱干玉戚為武舞萬舞其
總名象武王以萬人定天下也
翟
樂書翟五色雉也翟羽可用為儀執之以舞所以為蔽
翼者也
缶
爾雅盎謂之缶註盆也詩陳風坎其擊缶史記藺相如
請秦王擊缶則缶是樂器易坎卦六四尊酒簋貳用
缶缶又是酒器比之初六有孚盈缶襄九年傳具綆
缶備水器缶又是汲水之器然則缶是瓦器可以節
樂又可盛水盛酒即今之瓦盆也
鷺羽鷺翿翿
鷺今鷺鷥好而潔白頭上有長毛十數枚以其羽為翳
舞者所持以指麾也詩陳風值其鷺羽值毛氏訓持
顔師古訓立其意一也孔疏鷺羽執持之物故以值
為持鷺羽可以為舞者之翳故持之也翿翳也王風
所云左執翿即此鷺羽也毛傳解彼云翿纛也翳也
今之羽葆幢舞師所以自蔽翳也
附錄
陳氏稽古編曰禮記下而管象成童舞象鄭注皆
以為大武盖周頌有二象維清奏象舞象文王之
事武奏大武象武王之事左傳季札所見武象文
王之象也禮器文王世子及内則等所云象皆武
王之象也武詩則簫管以吹之故云管象武樂則
干戚以舞之故曰舞象
先王不制夷禮而制夷樂特設靺師鞮屨氏二職
以掌之然有舞而無聲與雅樂不同止以美大王
者之德無所不被耳周之王化先到南方故南樂
尤重焉旄人以教國子胥鼓南謂鼓其節也而鼓
鐘詩舉南樂以總四夷毛韓二家皆云示德廣之
所及必有本矣宋儒不信古義遂妄解為二南
(臣)謹案此條以南非二南之南解極新然上云鼓
瑟鼓琴笙磬同音以雅以南又云胥鼓南其有聲
可知矣而云有舞無聲與雅不同此不可解
毛詩類釋卷九
