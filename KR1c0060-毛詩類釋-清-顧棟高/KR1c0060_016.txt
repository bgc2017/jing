毛詩類釋卷十六
國子監祭酒顧棟高撰
釋鳥
鳳凰
爾雅鶠鳳其雌凰郭註瑞應鳥雞頭蛇頸燕頷龜背魚
尾五彩色高六尺許許慎說文云神鳥也出於東方
君子之國翺翔四海之内過崑崙飲砥柱濯羽弱水
暮宿丹穴見則天下大安寧鳳飛則羣鳥從以萬數
鄭樵曰其雛曰鸑鷟晨鳴曰發鳴朝鳴曰上翔晝鳴
曰滿昌昏鳴曰固常夜鳴曰保長
脊令
爾雅䳭令雝渠郭註雀屬也飛則鳴行則搖邢䟽䳭令
一名雝渠水鳥小雅云脊令在原陸璣䟽大如燕雀
長脚長尾尖喙背上青灰色腹下白頸下黑如連錢
陸佃曰俗呼雪姑其色蒼白如雪
程子曰言脊令首尾相應兄弟急難之時其相應如
是也
鷺白鳥
爾雅鷺春鉏郭註白鷺也頭翅背上皆有長翰毛邢䟽
鷺一名春鉏陳風云值其鷺羽陸璣䟽鷺水鳥也好
而潔白故謂之白鷺青脚高尺七八寸尾如鷹尾喙
長三寸頭上有長毛十數枚毿毿然與衆毛異好入
水取魚楚威王時有朱鷺合沓飛翔而來舞樂府有
朱鷺曲但赤者絶少
埤雅鷺白鳥也大雅麀鹿濯濯白鳥翯翯即此
黃鳥倉庚
爾雅皇黃鳥郭註俗呼黃離留亦名摶黍邢䟽皇名黃
鳥周南云黃鳥於飛陸璣䟽黃鳥黃鸝留也常以椹
熟時来故里語曰黃栗留看我麥黃椹熟否故又名
黃栗留一名倉庚七月詩倉庚于飛熠熠其羽蓋正
當仲春嫁娶之時爾雅又名黧黃又名楚雀蓋一物
而有六名
燕玄鳥
爾雅燕燕鳦(音乙)郭註詩云燕燕于飛一名玄鳥齊人呼
鳦邢疏燕燕即今之燕古人重言之漢書童謠云燕
燕尾涏涏是也其色黑故又名玄鳥商頌天命玄鳥
降而生商本紀簡狄吞燕卵而生契而諸緯候皆言
吞鳦卵是玄鳥又名鳦也
鄭樵曰陸璣云燕有二種爾雅又曰燕白脰烏則知
此爲紫燕矣
鴛鴦
毛傳鴛鴦匹鳥陸氏佃曰鳬類雄雌未嘗相離人得其
一則一思而死故先王慎於取之鴛鴦之詩一章曰
鴛鴦于飛畢之羅之言于其飛然後畢之羅之也則
不毁卵不射宿故也二章曰鴛鴦在梁戢其左翼言
以我交於萬物有道故彼于止得其所止也
雎鳩
爾雅雎鳩王雎(七徐反)郭註鵰類今江東呼之為鶚好在
江渚食魚毛詩傳曰鳥摯而有别邢疏王雎一名雎
鳩周南云關關雎鳩陸璣疏雎鳩大小如鴟深目目
上骨露幽州謂之鷙鷙而有别此即關雎傳文鷙至
也謂鳥中雌雄情意至厚而猶能有别故以興后妃
毛傳雎鳩鶚也即郯子所謂雎鳩司馬氏也杜預注
摯而有别故為司馬法制
陸佃曰語云雎鳩不再匹徐鉉草木蟲魚圖書云雎
鳩常在河洲之上為儔偶更不移處蓋鶚性好跱每
立更不移處所謂鶚立義取諸此俗云雎鳩交則雙
翔别則立而異處是謂鷙而有别
蘇氏曰鳥之鷙者不淫歐陽氏曰此詩不取其鷙取
其别也
鄭樵曰凡鴈鶩之類其喙扁者則其聲關關鷄雉之
類其喙銳者則其聲鷕鷕此天籟也雎鳩之喙似鳬
鴈故其聲如是又得水邊之趣也使不識雎鳩則安
知河洲之趣與關關之聲乎
鳲鳩
爾雅鳲鳩鴶鵴(音吉匊)郭註今之布榖也邢疏曹風鳲鳩
在桑其子七兮召南維鵲有巢維鳩居之皆謂此埤
蒼云鴶鵴方言曰戴勝陸璣疏按梁宋之間謂布榖
為鴶鵴戴勝自生穴中不巢生而方言云戴勝非也
歐陽氏曰今所謂布榖戴勝者與鳩絶異今人直謂
之鳩者拙鳥也不能作巢多在屋瓦間或於木上架
結木枝初不成窠便以生子往往墜雛鵲作巢甚堅
旣生雛散飛則棄而去容有鳩来處彼空巢
孔詩疏鳲鳩之養七子旦從上而下莫從下而上平
均如一
詩緝曰即郯子所謂鳲鳩氏司空也鳲鳩平均故為
司空平水土
鳴鳩
爾雅鶌鳩鶻鵃(音骨嘲鶌居物切)郭註似山鵲而小短尾青黑
色多聲今江東亦呼為鶻鵃邢疏即郯子所謂鶻鵃
氏司事也春来秋去故為司事小雅宛彼鳴鳩翰飛
戾天月令鳴鳩拂其羽即此
詩緝曰鳴鳩即氓詩食葚之鳩郯子所謂鶻鳩氏司
事莊子所謂鷽鳩也舊說及廣雅皆云斑鳩非是
陸氏佃曰莊子所謂鷽鳩笑之者是也多聲故名鳴
鳩鳴鳩小物决起而飛搶榆枋時則不至控於地而
已矣今飛戾天勉強故也性食桑葚陸璣云一名斑
鳩似鵓鳩而大項有繡文斑然與此鶻鳩全異璣之
言非是此鳥喜朝鳴故曰鶻嘲也此鳥朝鳴曰嘲夜
鳴曰㖡
鵻(音追)
爾雅隹其鳺□(音夫紏)郭註今䳕鳩邢疏鵻一名夫□郯
子所謂祝鳩氏司徒也小雅曰翩翩者鵻毛傳云鵻
夫不也一宿之鳥鄭箋一宿者一意於所宿之木鳥
之謹慤者人皆愛之此是謹慤孝順之鳥左傳注曰
祝鳥孝故主教民
詩緝曰鵻鵓鳥也一鳥而十四名鵻也隹其也鵓鳩
也祝鳩也鳺䲹也䳕鳩也鵾鳩也楚鳩也鳻鳩也荆
鳩也乳鳩也鵴鳩也&KR1891;鳩也䳫鳩也鳺䲹音孚浮亦
作夫不
陸氏佃曰雀聲慘毒鳩聲慈孝鳲鳩性壹而慈祝鳩
性壹而孝鵻鳥之短尾總名也
鷹
爾雅鷹鶆鳩郭註鶆當為鷞字之誤左傳作鷞鳩是也
邢疏郯子曰鷞鳩氏司寇也杜注鷞鳩鷹也鷙故為
司寇主盗賊大雅維師尚父時維鷹揚埤雅曰言其
武之奮揚如此樂記所謂發揚蹈厲太公之志也
隼(音筍)
爾雅鷹隼醜其飛也翬郭註鼔翅翬翬然疾邢疏翬翬
其飛疾羽聲也小雅采芑云鴥彼飛隼陸氏佃曰隼
鷂屬今鷹之摶噬不能無失獨隼為有凖即今之所
呼為鶻者
鵲
爾雅鵲鵙醜其飛也翪(音宗)郭註竦翅上下邢疏鵙伯勞
也醜類也鵲鵙之類不能翺翔遠飛但竦翅上下而
已下文烏鵲醜其掌縮疏云烏鵲之類飛時縮足於
其腹下上言其翅下言其足也召南維鵲有巢鄭
箋鵲之作巢冬至架之至春乃成疏曰月令十二月
鵲始巢陸氏佃曰鵲作巢取在木杪枝不取墮地者
故一名乾鵲淮南子云鵲巢向太乙背太歲先儒以
為鵲巢居而知風每歲多風則去喬木巢旁枝故能
高而不危
鳶
爾雅鳶烏醜其飛也翔邢疏鳶鴟也烏之類其飛也布
翅翺翔
陸氏佃曰高飛曰翺布翼不動曰翔曲禮云前有塵
埃則載鳴鳶鳶鳴則將風故也鳶鈍者也以風作之
則高飛昔墨子作木鳶今人乘風放紙鳶大雅旱
麓曰鳶飛戾天李氏樗曰抱朴子云鳶飛在下無力
及至乎天聳身直翅而上蓋鳶飛更不用力亦如魚
躍恬然自得不知其所以然而然也
鳬
爾雅鳬鴈醜其足蹼(音卜)郭註脚指間有幕蹼屬相着其
踵企註飛即伸其脚跟企直也邢疏鳬水鳥鴈陽鳥
蹼相着之謂也踵脚跟也鳬鴈之類其指間有幕飛
則伸其脚跟使直鄭風弋鳬與鴈
鵙
爾雅鵙伯勞也郭註似鶷&KR1534;(音轄葛)而大左傳曰伯趙氏
邢疏伯勞一名鵙即郯子所謂伯趙氏司至者也以
夏至来冬至去故曰司至陳思王惡鳥論伯勞以五
月鳴應隂氣之動隂為殘賊蓋害之鳥也其聲鵙鵙
故以其音名
補傳曰豳風七月鳴鵙鵙仲夏始鳴至七月則鳴之
極而將去矣陸氏佃曰倉庚知分鳴鵙知至故陽氣
分而倉庚鳴可蠶之候也隂氣至而鵙鳴可績之候
也
晨風
爾雅晨風鸇郭註鷂屬詩曰鴥彼晨風邢疏晨風一名
鸇鷙鳥也陸璣云鸇似鷂黃色燕頷勾喙嚮風摇翮
乃因風飛急疾擊鳩鴿燕雀食之
鳬鷖
爾雅鸍沈鳬郭註似鴨而小長尾背上有文今江東亦
呼為鸍(音施)邢疏大雅鳬鷖在涇陸璣云大小如鴨青
色卑脚短喙水鳥之謹愿者廣韻野鴨也
(臣)謹案毛傳云鳬水鳥也鷖鳬屬陸氏佃亦云鳬
好没鷖好浮鷖蒼黑色鳬青色列為二種今爾雅
只說一物俟考
鶴
埤雅鶴形狀如鵝青脚素翼常夜半鳴高亮聞八九里
小雅曰鶴鳴于九臯聲聞于天禽經曰鶴愛隂而惡
陽鴈愛陽而惡隂故易曰鳴鶴在隂其子和之
鸛
埤雅鸛水鳥形狀略如鶴天將雨則長鳴而喜蓋知雨
者也詩曰鸛鳴于垤婦歎于室垤蟻冡也鸛知天將
雨有見于上蟻知地將雨有見于下將雨則征夫之
至不必如期故婦歎于室也陸璣疏鸛長頸赤喙白
身黑尾翅樹上作巢大如車輪卵如三升柸泥其巢
一傍為池含水滿之取魚置池中稍稍以食其雛若
殺其子則一村致旱災
鵜
爾雅鵜鴮鸅(音烏澤)郭註今之鵜鶘也好羣飛沈水食魚
故名洿澤俗呼之為淘河邢疏曹風維鵜在梁陸璣
疏鵜水鳥形如鶴而極大喙長尺餘直而廣口中正
赤頷下胡大如數升囊若小澤中有魚便羣共杼水
滿其胡而棄之令水竭盡魚在陸地乃共食之故曰
淘河
詩緝曰鵜鶘當入水中食魚今乃在魚梁之上竊人之
魚以食未嘗濡濕其翼如小人居高位竊禄不稱其
服也
鶖
毛傳鶖秃鶖也陸氏佃曰性貪慾狀如鶴而大長頸赤
目其毛辟水毒頭高八尺善與人鬭好啖蛇小雅有
鶖在梁有鶴在林詩緝曰鶖鶴皆以魚為食然鶖似
鶴而貪濁實非鶴比今鶖據魚梁而飽鶴在林而飢
喻褒姒進而申后黜王清濁無辨也
鶉(音純)
說文鶉䳺鶉也陸氏佃曰鶉無常居而有常匹衛風鶉
之奔奔補傳曰鶉所以奔奔然喜鬭者惡亂其匹而
鬭也詩緝曰鶉奔奔然而鬭不亂其匹鵲疆疆然剛
不滛其匹以興宣姜與頑曾鶉鵲之不如也
鶉(音團字或作□)
毛傳鶉鵰也小雅匪鶉匪鳶翰飛戾天李氏曰若以為
鶉鵲之鶉無飛戾天之理孔疏鵰之大者又名鶚陸
氏佃曰鵰能食鳥似鷹而大黑色俗呼為皂鵰其飛
上薄雲漢
詩緝曰我非如鶉鳶能羽飛至天我非如鱣鮪能潛
逃於淵不能高飛遠逝必不免於世患矣此解與全
詩神氣最合陸氏佃謂人民飛揚竄伏不安如此序
所謂亂不如嚴氏說為長
雉翬
爾雅伊洛而南素質五彩皆備成章曰翬江淮而南青
質五彩皆備成章曰鷂(鷂與䄖同音搖)邢疏周禮内司服掌
王后之六服一曰禕衣鄭註褘衣畫翬者是也一曰
褕狄鄭註䄖狄畫摇是也摇與鷂音義同翬與鷂皆
雉屬陸氏佃曰大雅如翬斯飛以言其文之奐散翬
鼓翅翬翬然疾也
鷮(音驕)
爾雅鷮雉長尾走且鳴邢疏小雅有集維鷮陸璣疏鷮
微小于鸐走而且鳴鷮鷮然其色如雌雉尾如雉尾
而長頭上有肉冠冠上藂毛長數寸如雄雉尾角其
肉甚美語云四足之美有麃兩足之美有鷮
詩緝曰言依然茂盛之平林有集止者維鷮以興王
宫之貴宜有賢女居之也
烏
說文烏孝鳥也象形林罕以為全象鳥形但不注其目
睛萬類目睛皆黑烏體全黑遠而不分别其睛詩莫
赤匪狐莫黑匪烏盖狐羣者也烏合者也故詩以况
衛之君臣並為暴虐其惡如一管子曰烏集之交初
雖相驩後必相咄詩人每引以刺者非特譏其為惡
如一亦以刺其初皆利合不以道也
雞
爾雅雞大者蜀郭註今蜀雞也陸氏佃曰雞有蜀魯荆
越諸種越雞小蜀雞大詩曰風雨凄凄雞鳴喈喈言
雞之信度如此亂世君子不改其度之譬也
桑扈
爾雅桑扈竊脂郭註俗謂之青雀嘴曲食肉好盗脂膏
因名小雅交交桑扈率場啄粟鄭箋桑扈食肉之鳥
今無肉而循場啄粟失其天性將不能以自活也
詩緝曰桑扈有二種此桑扈則青雀也性之竊脂者
也
爾雅九扈章桑扈竊脂邢疏竊即古之淺字釋獸云虎
竊毛謂之虦(音棧)貓脂為白色九扈有竊玄竊藍竊黃
竊丹四種皆訓淺則此竊脂為淺白色也詩緝曰此
色之竊脂者也
陸氏佃曰桑扈蓋一名而二種釋鳥云桑扈竊脂□
鷯(音刁聊)剖葦此桑扈之一種以性言之也桑扈竊脂
棘扈竊丹此桑扈之又有一種以色言之也蓋對剖
葦言之則竊脂者所謂青質嘴曲食肉好盗脂膏者
是也對竊丹者言之則竊脂者所謂素質其翅與領
皆鶯然而有文章是也左傳有九扈為九農正賈逵
樊光皆以為棘扈為果驅鳥桑扈為蠶驅雀而或者
非之以為就果樹入蠶室為民驅鳥雀溥天之下何
以可周亦太泥矣蓋九扈農桑候鳥扈民無滛者也
先王名官特取其意非必使之動作然則所謂交交
桑扈率場啄粟者正以性之竊脂者言之故以啄粟
為失其性交交桑扈有鶯其羽者正以其色之竊脂
者言之故其序曰君臣上下動無禮文焉蓋爾雅主
詩言之而小雅桑扈所取者有两竊脂故爾雅亦兩
解猶之無羊云九十其犉(音純)良耜云殺時犉牡爾雅
有黑脣犉又有牛七尺為犉是也補傳云或指其
色或指其性其實一物耳
(臣)謹案食肉之竊脂係青質九扈之竊脂係素質
明係二物判然難混
鄭樵曰左傳九扈皆雀屬扈一名鳸爾雅云老鳸鷃
春鳸頒鶞(音汾真)夏鳸竊玄秋鳸竊藍冬鳸竊黃桑鳸
竊脂棘鳸竊丹行鳸唶唶宵鳸嘖嘖四時之鳸皆以
時見農家須其鳴以候時故名桑鳸郭云俗謂青雀
今名臘觜性慧可教桑棘之鳸多在是木故名
鴻鴈
毛傳大曰鴻小曰鴈小雅鴻鴈于飛集于中野毛云鴻
鴈知隂陽寒暑識所避就言民能去無道就有道豳
風鴻飛遵渚言鴻大物宜高飛戾天今乃下循洲渚
喻周公大聖宜在朝廷不宜久畱東都也
鸒斯
爾雅鸒斯鵯鶋郭註鴉烏也小而多羣腹下白江東亦
呼為鵯烏邢疏詩小雅云弁彼鸒斯斯者語辭猶蓼彼
蕭斯之類小爾雅云小而腹下白不反哺者謂之鴉
烏
詩緝曰鴉烏不能反哺猶已之不能致養是為不孝
自罪之詞也鴉烏雖不能反哺然出食在野飽則提
提然羣飛而歸是其父子相隨為可樂今我不容於
父曾鴉烏之不如也烏有三種廣雅云純黑而反
哺者謂之烏小而腹下白不反哺者謂之鴉烏白項
而羣飛者謂之燕烏爾雅所謂白脰烏也(脰音豆項也)
雀
埤雅雀物之淫者鼠物之貪者故詩言雀角鼠牙以譬
強暴崔豹古今注曰九月雀入水不則多淫佚酒善
使人淫佚故一升曰爵爵所以戒也
鴇
埤雅郭璞曰鴇似鳩無後趾毛有豹文遇鷙鳥能激糞
禦之著其毛悉脱連啼性不樹止詩曰肅肅鴇羽集
于苞栩言鴇乃集于苞栩之上極為危苦喻君子當
居平安之處今乃下從征役不得安其所也
桃蟲
爾雅桃蟲鷦其雌鴱(音艾)郭註鷦隲桃雀也俗呼為巧婦
邢疏桃蟲一名鷦詩周頌云肇允彼桃蟲拚飛維鳥
毛傳桃蟲鷦也鳥之始小終大者陸璣疏鷦鷯微小
於黃雀其雛化而為鵰故俗語鷦鷯生鵰
陸氏佃曰鷦鷯喙尖利如錐取茅莠為巢巢至精密
以麻紩之如刺襪然故一名襪雀
詩緝曰我今始信小物之能成大不敢不毖也
梟鴟
爾雅梟鴟郭註土梟邢疏說文云梟食母不孝之鳥也
故冬至捕梟磔之字從鳥首在木上詩陳風云墓門
有棘有鴞萃止毛傳云惡聲之鳥一名鵩一名梟一
名鴟大雅瞻卬云為梟為鴟陸璣云鴞大如班鳩綠
色入人家凶賈誼所賦鵩鳥是也其肉美甚可為羹
臛又可為炙
鴟鴞
爾雅鴟鴞鸋鳺邢疏鴟鴞一名鸋鳺陸璣云鴟鴞似黃
雀而小其喙尖如錐取茅莠為窠以麻紩之如刺襪
然懸著樹枝或謂之襪雀
(臣)謹案陸璣疏大雅為梟為鴟云鴞大如班鳩綠
色然則鴟鴞也鸋鳺也梟鴟也土梟也鶹鷅也流
離也實一物也爾雅載成三項未審何故襪雀陸
佃以釋桃蟲陸璣又引以釋鴟鴞未知孰是
流離
爾雅鳥少美長醜為鶹鷅(音畱栗)郭註鶹鷅猶流離詩所
謂流離之子是也邢疏鳥之少為子者美長食母而
醜其名為鶹鷅詩邶風云𤨏兮尾兮流離之子陸璣
疏自關而西謂梟為流離其子適長大還食其母流
與鶹同
附捕鳥具
羅
爾雅鳥罟謂之羅郭註謂羅絡之邢疏李廵云鳥飛張
網以羅之詩王風云雉離于羅是也
畢
毛傳畢所以掩兔詩小雅鴛鴦于飛畢之羅之疏云網
小而柄長謂之畢則執以掩物鳥罟謂之羅則張以
待鳥
罿(音衝)罦(音浮)
爾雅繴謂之罿罿罬也罬謂之罦罦覆車也郭註今之
翻車也有兩轅中施罥以捕鳥邢疏孫炎曰覆車網
以掩兔一物五名方言異也詩王風云雉離于罦又
曰雉離于罿則是捕鳥之具孫氏謂掩兔非也
(臣)謹案爾雅罿罦只是一物
弋
爾雅弋與杙同樴謂之弋註杙所以格獸又繳射曰弋
詩鄭風弋鳬與鴈莊子鳥高飛以避矰弋之患列子
弱弓纖繳乘風振之朱註弋謂以生絲繋矢而射鳥
也
毛詩類釋卷十六
