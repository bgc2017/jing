詩經類釋續編序
(臣)既輯毛詩類釋上自天文地理旁及草木鳥獸蟲魚
之屬靡不臚列備載復尋其訓詁如王于出征于當訓
曰廢為殘賊廢當訓大與他經解釋絶殊初亦甚駭其
義既廼知其出自爾雅復有一字而兩解者如烝當作
君又作進周頌豐年烝畀祖妣是也幠當訓大又作有
魯頌閟宫遂幠大東是也(今本作逐荒或出齊魯韓詩)懼淺學之士
不加詳考杜撰解釋致昧經旨廼復即爾雅釋詁釋言
釋訓三篇删其常語通行擇其中古奥難曉者先列爾
雅音釋於前臚載國風雅頌經文於後俾知一字一訓
有所受之其有後儒之說勝於前者則為之標眀其姓
氏而後經旨燦然大眀雖千百年之遠宛如晤對一堂
語言可通謦欬可接孰謂訓詁無益於經學哉夫爾雅
本為詩詁自儒者高談心性視為不急類多高閣置之
自(臣)為此編約而易舉朗如列眉不費檢尋直遡來歷
雖窮簷陋巷之士皆得家置一編藉以薰習風雅無復
空疎鹵莽輕改古人浮剽不根之病其於
聖天子崇重經學之意未必無小補云乾隆癸酉八月
下澣八日(臣)顧棟高謹序
