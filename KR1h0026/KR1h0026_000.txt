欽定四庫全書經部八
論語集說四書類
提要
(臣)等謹案論語集說十卷宋蔡節編節永嘉人
始末未詳惟書首淳祐五年進表結銜稱朝散郎
大府卿兼樞密右承旨末有淳祐丙午文學椽姜
文龍跋即進書之次年也其例於全用一家
者則獨書姓名於參用一兩家者則各註本
語之下雜用衆說者則叠書姓名于末潤色
以己意者則曰本某氏皆謂之曰集或附已
說於後則别曰節謂節自為說者謂之曰釋
其互相發明之說則夾註其下其推闡旁意
之說則低一字書之是時朱子之說已行故
大旨率從集註其間偶有異同者如賢賢易
色謂賢人之賢為之改容更貌攻乎異端謂
攻為攻擊害為反貽吾道之害(案此鄭汝諧之說)知
其說者之於天下也謂知魯之僭禘則名正
名正而天下不難治無所取材謂無所取桴
材(案此鄭元之說)不有祝鮀之佞三句謂美色尚不
足以免禍惟口才乃可免不圖為樂之至於
斯也謂韶本揖讓之樂今乃至于齊國(案此亦鄭
汝諧之說)五十以學易謂夫子是時年未五十故
云加年互鄉童子一章不作錯簡不志於榖
謂三年不能至于善則所學已難乎有得没
階趨進謂進當作退雖疏食菜羹瓜祭謂瓜
為如字以祭字屬下句三嗅而作謂嗅當作
嘆(案此徐積之說)冉有退朝謂朝為從季氏至魯君
之朝不恒其德一節謂别為一章曰今之成
人何必然謂為子路之言有馬者借人乘之
謂即史之闕文齊景公有馬干駟章連上為
一章(案此鄭汝諧錢時二家之說)太師摯適齊一章謂魯
君荒于女樂故樂官散去其中惟太師摯一
章可備一說餘皆牽強穿鑿蓋朱子于註易
註詩誠不免有所遺議至于論語集註則平
生精力具在于斯其說較他家為確務與立
異反至于不中理也然出入者不過此數條
其餘則皆詮釋簡明詞約理該終非胡炳文
等所可及焉乾隆四十二年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
