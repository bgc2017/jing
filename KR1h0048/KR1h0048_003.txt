孟子雜記卷三
校引(諸書多引孟子校其異者記之)
孟軻至梁梁惠王曰叟不遠千里辱幸至敝邑之庭將
何以利吾國孟軻曰君不可以言利若是夫君欲利則
大夫欲利大夫欲利則庶人欲利上下爭利國則危矣
為人君仁義而已矣何以利為(史記魏世家)
孟子曰理國者仁義而已何以利為(舊唐書裴諝傳)
元按孟子文小異
孟子曰五畝之宅樹之以桑麻(周禮遂人辨其野之土鄭玄註)
元按孟子無麻字
孟子曰狗彘食人之食而不知歛野有餓&KR2299;而弗知發
(班固漢書食貨志)
元按孟子歛作檢野作塗&KR2299;作莩韻書&KR2299;一作&KR1528;與莩同
齊人將伐燕孟軻謂齊王曰今伐燕此文武之時不可
失也(史記燕世家)
元按司馬貞索隠云此語與孟子不同
雖有兹基不如逢時(班固漢書樊噲傳贊)
元按孟子兹作鎡逢作待
孟軻云殺一不辜而取天下者仁者不為也(晉書刑法志王肅上)
(慎刑疏)
元按孟子殺一不辜而得天下皆不為也
齊王欲中國而授孟子室養孟子以萬鍾(司馬光功名論)
元按今本作養弟子
孟子去齊三宿而後出境(荀悅漢記文帝十四年論)
元按孟子境作晝
孟軻有言曰以夏變夷未聞變夷於夏(後漢書方術傳論)
元按孟子文小異
孟軻有言威武不能挫是為大丈夫(范仲淹撰狄仁傑碑)
元按孟子挫作屈
段干木踰牆而避之(范曄漢書橋玄傳論)
元按孟子作踰垣
孟子云今天下不之楊則之墨(韓愈與孟簡書)
元按孟子作歸楊歸墨
出而吐之(王充論衡刺孟篇)
元按孟子吐作哇
孟子曰楚之檮杌晉之乘魯之春秋其事一也(袁宏漢紀)
孟子曰楚謂之檮杌晉謂之乘魯謂之春秋其實一也
(杜預春秋左氏傳序)
元按孟子作晉之乘楚之檮杌
孟子曰千歲之日至可坐而知(宋書歷志)
元按孟子知作致
孟子曰孝子之心為不若是&KR2202;(許慎說文&KR2202;音呼介切忽也)
元按孟子&KR2202;作恝注云無愁貎姚寬西溪叢話云許氏說文用古文纂集成之引用&KR2202;字恐為正也五音編海恝音苦計切心有事也與&KR2202;字訓異
昔者舜之弟日以殺舜為事及舜立為天子封之於有
畀(班固漢書鄒陽傳)
象有罪而舜封之有庳(荀悅漢紀宣帝神雀三年詔)
君象有鼻(袁宏漢紀光武中元東平王倉疏)
元按庳鼻庳畀古文通用顔師古云有庳在零陵鼻亭是也帝王世紀并昌邑王賀傳俱作有鼻而國名紀作有庳注云孟子作有鼻蓋别本孟子也
孟子曰故謜謜而來(許慎說文謜音魚怨切徐語也)
元按孟子作源源註云若水之相繼也觀下文以政接於有庳則源源之義長
孟子曰伊尹不以一衣與人亦不取一衣於人(馬緫意林)
元按孟子衣作介而文小異
孟子曰聞伯夷之風者貪夫廉(後漢書丁鴻傳)
元按孟子貪作頑
孟子曰夫子去齊滰淅而行(許慎說文滰音其兩切浚乾漬米也)
元按孟子云孔子去齊接淅而行注云接猶承也淅
漬米水也與說文異
孟子曰生亦我所有義亦我所有捨生而取義可也(舊唐)
(書忠義傳叙)
元按孟子有作欲無可字
孟子曰公卿大夫人爵也仁義禮智信天爵也(後唐書翟酺傳)
(註)
元按孟子文小異
孟軻所謂方寸之基可使高於岑樓(晉書律歴志楊偉論歴法)
元按孟子基作木
孟軻有云以逸道使民雖勞不怨以生道殺人雖死不
忿(三國志陳壽進諸葛亮集表)
元按孟子文小異
孟軻曰孤臣孽子其操心也危慮患也深故多善功(晉書)
(關纉傳)
元按孟子作逹
孟子云舜與跖之分無他義與利之間而已(晁詠之上曾子宣書)
(又周行已謝祭酒書亦同)
元按孟子義作善
孟子曰陽子拔體一毛以利天下弗為也(吕覽不二論高誘註)
元按孟子陽作楊無體字
孟子曰吾扵武成取二三策耳以至仁伐至不仁如何
其血之浮杵也(王充論衡語增篇)
元按孟子浮作流而文小異
孟子曰舜為天子二女婐(許慎說文婐音烏果切妮也)
元按孟子婐作果注云女侍也韻源婐亦訓侍
孟子曰伯夷不事不肖百世之師也(王安石伯夷論)
元按不事不肖即非其君不事之意
孟子曰用其二而民有莩(孔文仲制科策)
元按孟子莩作殍
引誤
梁惠王欲攻趙孟軻稱太王去邠(史記孟子傳)
元按孟子稱太王去邠乃對滕文公語非告梁惠王
也孟子亦無梁攻趙事
孟子曰行㦯尼之(爾雅尼止也郭璞註)
元按爾雅邢昺疏義孟子曰行或使之止或尼之今云行或尼之所見本異或傳寫誤
子思於大學末章乃合仁義而言之曰未有上好仁而
下不好義者也又明義利之辨曰故為國者不以利為
利而以義為利也孟子學於子思故於七篇首言仁義
實繼大學末章之旨(學齋佔筆)
元按曾子作大學傳今稱子思誤
孟子曰仁者人也親親為大義者宜也尊賢為大唯能
親親故老吾老以及人之老幼吾幼以及人之幼唯能
尊賢故賢者在位能者在職唯仁與義盡人之道則謂
之聖人(晁氏客語)
元按首四句出中庸今稱孟子誤
孟子曰始作俑者其無後乎(蘇軾上書)
元按此孟子引孔子之言
孟子曰生民以來未有如夫子者也(杜牧書處州孔廟碑隂)
元按此孟子引子貢之言
孟子有萬章公明高並軻之門人(史記孟子傳索隠注)
元按公明高南武城人長息之師也與曾子子思同時孟子嘗引其言今云軻之門人誤
孟子去齊而滰淅(異聞集引李吉甫銘)
元按孟子稱孔子接淅而行今云孟子滰淅誤滰淅即接淅見說文
齊桓公立稷下之官設大夫之號招致賢人而尊寵之
孟軻之徒皆遊於齊(徐幹中論亡國篇)
元按孟子齊宣王時人徐稱桓公誤
方言
觳觫
楊子巵言云觳觫言牛將就屠而體縮恐懼也觳本古文斛字見周禮觳觫當作豰觫豰從豕尾懼之貌觫從角角懼之貌漢隷又作豰寒戰疾也借作
牛之懼貎義亦互通元按觳觫或齊之方言耳朱註恐懼貌亦本趙註楊氏改觳為豰古文觳豰斛通用周禮觳註器受二斗廣韻觳註器受十斗或云觳觫當作殐集韻殐註將死貌音與觳觫同觳又音角有爭較之義史記李斯傳觳抵優俳之觀是也又菲薄之義唐書令狐垣傳以儉觳為無窮計是也又泯滅罄盡之義見爾雅而莊子所謂其道大觳是也此三義扵觳觫之觫
無取
鄒與魯閧
元按趙註閧鬭聲也朱註從之揆諸孟子本文鬭聲何所取義字書閧胡弄切又胡貢切又胡絳切並註云鬭也竊疑齊東方言呼鬭為閧耳孫奭云鄒與魯閧言鄒國魯國相鬭也楊子法言云一閧之市宋咸閧亦訓鬭引孟子鄒與魯閧為證
揠苗
元按集韻揠烏八切楊雄方言云揠拔也東齊海岱之間曰揠又小爾雅云拔心曰揠
芒芒然
元按芒芒亦似方言趙註罷倦貌朱註無知貌正韻芒訓罷倦引孟子芒芒然歸蓋從趙說古文芒茫恾忙通用詩云宅殷土芒芒左傳芒芒禹迹荀子芒芒大道心箴茫茫堪輿皆取廣遠之義淮南子芒芒昧昧揚子神怪茫茫皆取冥晦之義並無罷倦之說也
趙因下文今日病之言遂以芒芒為罷倦故朱註不取列子恾然無以應註云失據貌與朱註無知義同集韻忙註冗也急也芒芒訓冗急亦通
汙不至阿其所好
元按編海汙烏瓜切音蛙朱子答或問云汙是窊下不平處或是當時方言
敦匠事
元按朱註董治作棺之事夫以敦訓董治韻書未見
韻書敦音十有二取義不同一都昆切音墩怒也詆也誰何也又勉也迫也詩王事敦我取迫義又姓衛有醜人敦洽仙傳有敦圄是也一徒官切音團聚也詩敦彼行葦有敦瓜苦是也一都回切音堆丘阜也班固賓戲欲從敦是也又獨處不移貌詩敦彼獨宿是也一丁聊切音彫義同詩敦琢其旅是也又與弴同天子弴弓詩作敦弓是也一都内切音對器名也孟瓿之屬周禮珠槃玉敦是也一都困切音頓豎
也太歲在子曰困敦在午曰敦牂困讀羣牂讀臧一杜到切音導覆幬也周禮敦一几是也一之尹切音凖布帛幅廣也一徒損切音伅義同倱伅不慧也一徒渾切音豚大也郡名敦煌是也一他昆切音憞義同憞溷亂惡也一徒對切音隊與懟同怨也忿也此十有二音並無董治之義而音墩者其義又厚也篤也易敦艮中庸敦化敦厚吕覽敦顔是也趙岐以敦匠為句註云厚作棺也取此義爾朱註以敦為董治
吾固疑其以方言解也
盻盻然
元按朱註盻恨視也說文盻音五禮反孟子音義舊仍之吳程云此當為五計反金履祥云盻從目從兮氣出貌蓋目有恨氣也俗作普見反非蓋盻音普見反字不從兮而從分謂黑白分明此美目盼兮之盼與盻字不同而趙註盻盻勤苦不休息之貌蓋照下文意旨殊扵盻義無取竊疑盻盻他書少見此或方
言
我不貫與小人乘
元按趙註貫習也孫奭疏云慣習蓋亦方言詩齊風射則貫兮之貫亦訓習
衆楚人咻之
元按廣韻咻痛念聲也朱註以咻為讙蓋從方言訓耳咻訓讙韻書不載或疑咻乃㕲字之訛㕲誘也音述見編海
巨擘
元按晁氏客語云齊地有蟲類丘蚓大者其項白齊人謂之巨白其蟲善擘地以行也白擘聲相近齊人亦謂之巨擘孟子以仲子為巨擘者即丘蚓之大者也起下文蚓而後可之義據晁說則巨擘亦方言
鶃鶃
元按趙註鶃鶃鵝鳴聲夫鳴聲字義當從口如詩之嚶嚶喈喈是也今字從鳥何取於鳴聲廣韻鶃訓水
鳥一作鷁又作鷊竊謂鵝非鷁類而鶃鶃或鵝之别名蓋方言也若謂鶃鶃疊字當為鵝聲則鳦即燕也詩稱燕燕可以燕燕為鳦聲邪
出而哇之
元按說文哇淫聲正韻又云小兒啼聲而朱註以哇訓吐蓋亦方言不然或吐字之訛故論衡引孟子文即作出而吐之又風俗通云孟軻譏仲子吐鶂鶂之羹而食井上苦李豈古人殺牲必為羹邪
泄泄猶沓沓
元按朱註孟子時人語如此程復心云泄泄東周時語沓沓戰國時語正韻詍音以制切引詩云無然詍詍古文詍泄通用
私淑
元按朱註私竊也淑善也李氏以為方言是也輔廣云孟子言私淑諸人又私淑艾而他書無所見故疑是方言
施施
元按韻書施申之切音詩又延枝切音移又以智切音異說文旗之逶迤曰施一曰設也施施者盖妄自誇大以張設其驕態耳此或方言
少艾
元按趙註艾幼好也朱註艾美好也盖同左傳艾男之註然說文艾老也長也禮記五十曰艾爾雅艾歴也郭璞註云長者多更歴也艾豈可云少乎屈原九
歌舞幼艾註云艾長也幼艾猶言少長也戰國策公子牟謂趙王與幼艾高誘註云艾美女也以艾為美女考字義無據艾之為訓又熟也詩或肅或艾是也又安也詩保艾爾後是已又懲創也魏相傳無所懲艾是已又修治也孟子私淑艾是已又牡也左傳艾豭是已而無美女之訓金履祥云艾一說白也一說半白也如夜未艾少艾謂少年方半也義亦未融或疑艾乃女字之訛或疑齊魯稱女為少艾然方言東
齊魯衛之間稱尊長謂之艾又云汝潁梁宋之間謂養為艾爾雅亦云頥艾育養也是方言亦不稱女為少艾豈世傳楊雄所著方言非盡戰國時之方言耶
岌岌
元按玉篇岌高貎又危也岌岌亦似方言岌一作圾莊子云殆哉圾乎意同
紾兄之臂
元按朱註紾戾也戾當作捩音即結切正韻云紾轉
也捩也捩即拗之義紾有兩音一止忍切音軫一徒典切音沴紾兄之臂或是當時方言故屋廬子論禮食公孫丑論喪禮孟子每舉以為言而他書紾字或謂軍衣或謂轉繩取義與此不同
關弓
元按關弓即彎弓音相近也韻書彎一作關文選吳都賦註引孟子亦作越人彎弓
訑訑
元按趙註訑訑拒人貌韻府云訑訑一作施施蓋古字通用&KR1138;&KR1138;施施均取誇張之義
稽大不理于口
元按朱註理頼也漢書理作俚揚雄方言云俚聊也許慎云頼也大不頼于口蓋方言也
餂
元按郭璞方言註餂音沗謂挑取物也朱註今人以舌取物曰餂亦指方言也姚寬西溪叢話云方言字
從金孟子字從食與方言所載不同蓋傳寫誤也集韻餂音奴兼切玉篇音連兼切即古甜字與孟子言餂之義不合今以孟子考餂之義則趙註以餂訓取是也當如郭璞方言其字從金為銛據廣韻上聲銛音沗註取也而平聲又有銛字音纖註利也許氏說文以銛為鍤屬乃音纖者其義與音沗者不同各從其義也廣韻平聲餂音黏註食麥粥也扵孟子之文愈不合矣
辨名(名字有異者)
神農
姓伊祈一作伊耆路史云名軌春秋命歴叙云名石年一名石耳
離婁
莊子作離朱司馬彪註云黃帝時人楊子法言宋咸註又作離諸薛氏人物考云離婁孟子門人按宋史政和五年詔定孟子門人封爵樂正克等十八人又
山東通志載孟子門人十五人並無離婁名薛說未審
后稷
名棄字庚辰見楚辭路史作度辰
契
一作偰一作&KR2085;一作卨一作&KR0859;
伯益
一作栢益一作伯翳一作化益字隤敳一字虞余漢
書百官公卿表叙益作
湯
名天乙一名履易稱帝乙詩稱武王
萊朱
一作郲朱趙註云即仲虺謂書無萊朱姓名也仲虺
一作中&KR2242;一作仲&KR3824;一作中壘一作仲傀
伊尹
名摯一作贄史記云名阿衡其子伊陟一作伊敕見
封禪書徐廣註
微子
名啓家語微作魏史記啟作開
微仲
微子之弟史記云開弟衍是為微仲家語云微子弟仲思名衍一名泄
箕子王子比干
箕子舜裔史記云箕子紂之親戚蓋外親耳而鄭玄
王肅馬融以為紂之諸父伏虔杜預以為紂之庶兄均誤尸子云箕子胥餘莊子註云箕子名胥餘或云胥餘比干名或云比干字也王子干封於比故曰比干
古公亶父
史記云公叔祖類子也路史云叔祖紺是為祖類子諸盭是為太公太公子亶父是為古公太王世表云太公即組紺諸盭即叔類皇甫謐云公祖一名組紺
諸盭字叔類號太公諸說不同
散宜生
朱註云散姓宜生名蓋從趙註然姓譜諸書有散宜複姓堯娶散宜氏見帝王紀并人表
太公望
姓吕名尚一名涓字子牙譙周云姓姜名牙蓋太公本太岳之後太岳之先炎帝姓姜也虞舜以太岳有功封之吕故又為吕姓
句踐
越王執菼也一作執炎
陳侯周
朱註陳侯名周然孔子在陳乃湣公之時左傳亦作湣公周史記陳湣公名越不名周
梁惠王
名罃一作韺字同戰國策又作嬰
龍子
朱註古賢人金履祥云不知其世然左傳有龍子名穆一曰龍叔與衛公叔文子之子公叔戍相友善或云即孟子所引龍子也豈宋儒未考邪
百里奚
史記秦本紀作百里傒
華周
人表作華州說苑作華舟字訛左傳稱華還音旋周名還字
杞梁
左傳作杞殖人表作杞植中華古今註云杞植字梁薛氏人物考云杞梁一名殖
孫叔敖
楚王子蔿章之孫蒍賈之子左傳類解云蒍孫叔敖蒍姓敖名孫叔字也金履祥云敖楚官號也先儒以孫叔敖字艾獵世本則以艾獵為敖之兄薛氏人物考云孫叔敖一名蒍艾獵非也蒍姓豈名乎蒍一作
薳字同余著名疑解之詳
北宫黝
淮南子主術訓云握劍鋒以離北宫子不使應敵許慎註云北宫子齊人孟子所謂北宫黝也黝以善擊劔聞於時薛氏人物考未載
顔般公輸子
顔般史記作顔班般班古字通用朱註公輸子名班禮記作公輸班一作公輸盤一作公舒班
孟施舍宫之竒庾公之斯尹公之施
施之皆助語辭也古人以之字助語者如論語孟之反(魯大夫左傳作孟之側字子反)禮記公罔之裘(魯人)左傳舟之僑(晉大夫)燭之武(鄭人)燭庸之越(齊大夫)石之紛如(齊小臣)文之無畏(楚大夫)文之鍇(蔡大夫)文之儀(吳大夫)南之威(晉美女)是也又如莊子厲之人驪之姬吕覽董之繁菁丹之姬皆以之字發聲而施字少見
趙簡子
名鞅一名志父
易牙
即雍巫也饔人名巫字易牙一云姓易字牙古字雍饔通用賈誼新書作子牙
癰疽
當作雍睢雍姓睢名一名渠衛靈公之嬖閹也事見說苑蘇子由嘗考正之而朱註以癰疽為痬醫蓋從趙註
王良
一云郵良一云郵無䘏字伯樂左傳杜預註郵無䘏即王良也韓非子云王子期為趙簡子御楊氏巵言云王良字子期是良有兩名兩字
子都
鄭大夫公孫閼也有寵於鄭莊公詩鄭風及左傳並作子都而荀子則作子奢
顔讐由
史記世家作顔濁鄒即孔子弟子也見家語及弟子列傳
公孫衍
趙註云號為犀首按史記犀首傳云名衍姓公孫司馬彪註云犀首魏之官名若今虎牙將軍也薛氏人物考云公孫衍一名犀首豈以史記張儀犀首並稱故邪
滑釐子
趙註滑釐慎子名或云即禽滑釐也班固人表作禽屈釐莊子作禽骨釐吕覽作禽滑黎史記列傳慎到趙人與孟子同時孫奭云滑釐即慎到也慎一作眘到一名廣或云禽慎俱姓禽滑釐慎滑釐蓋二人
戴不勝
荀子解蔽篇楊倞註云孟子戴不勝即戴驩也戴驩為宋太宰事見韓非子
宋牼
即左傳宋司馬牼也莊子荀子尹文子並作宋鈃趙註宋牼宋人名朱註宋姓牼名
匡章
匡姓章名孟子莊子史記戰國策吕覽並稱章子金履祥云匡章字章子
告子
趙註告姓也名不害孫奭正義云告子名不害者盡心篇有浩生不害疑為告子姓告名不害字浩生也
然趙註又云浩生姓不害名則是二人矣但不知趙註告子名不害何據而薛氏人物考獨遺告子豈即以浩生不害為告子邪
陳仲子
荀子稱田仲人表作於陵中子韓非子云齊有居士田仲宋人屈穀見之以堅瓠比焉謂其不仰人而食亦無益人之國也
丹朱不肖舜之子亦不肖啓賢
丹朱堯子名朱封於丹說文朱作絑舜子名均一作義鈞封於商是為商均啟禹子一名會紀年作余年代歴作建楚詞作開
驩兜共工鯀三苗
驩兜一作讙兜一作驩兜一作驩頭帝鴻之後縉雲氏不才子渾沌也共工少昊氏不才子窮竒也鯀字熙封於崇是為崇伯鯀一作鮌一作&KR1360;一作&KR2465;顓頊五代孫不才子檮杌也檮杌一名傲佷一名難訓見
史記註三苗即驩兜子饕餮也又按神異經云南方荒中有人焉人面鳥喙有翼而手足扶翼而行食海中魚為人狠惡不畏風雨獸犯死乃休名曰驩兜西北荒有人焉人面朱髴蛇身人手足而食五穀禽獸頑愚名曰共工東方有人焉人形而身多毛自解水上知通塞為人自用欲為欲息皆曰是鯀也西荒中有人焉面目手足皆人形而胳下有翼不能飛為人饕餮淫逸無理名曰苗民山海經又云大荒北經黑
水之北有人有翼名曰苗民一名三毛
逢蒙
荀子作蠭門淮南子王褒頌作逢門七略作蠭蒙論衡作龐門
桀紂
桀一名履癸紂一作盩周書稱受史記稱辛經世書稱受辛
飛廉
一名處父飛一作蜚
孟子雜記卷三
