問辨錄卷五
明高拱撰論語
問敬簡之說曰居敬而行簡以臨其民不亦可乎居簡
而行簡無乃太簡乎與禮之用和為貴小大由之知和而和不以禮節之亦不可行也皆大賢見道之言析理明徹不易得也
問冉子請粟原思辭粟其義謂何曰二子之事非一日為也夫子教之亦非一日之言也而門人乃並記之固有深意學者所宜思而得其理也何以故曰天下吝與貪者多人惟惡人之吝與貪也故見有能予者能辭者即以為善而不能擇其是否然不知聖人自有大中至正之理苟得其理則雖堯以天下與舜非傷惠也舜受堯之天下非傷廉也不然則一介不予諸人矣况於五秉乎一介不取諸人矣况於九百乎
故二子雖能予能辭亦止愈於吝與貪者耳而不得其理則亦不得以為是也而况於吝與貪者乎蓋君子之於辭受取予也必有道焉而不可以執著有所執著則非惟取不可也予亦不可也非惟受不可也辭亦不可也昔夫子嘗脫驂以賻人矣乃顔淵死至有喪予之慟而顔路請車不以與也嘗為魯司寇攝相事矣而未聞其辭禄也此聖人中正之矩也二子皎皎之行蓋賢者之過正所謂不知所以裁之者也
故夫子特為裁之而門人合記之以示聖人中正之訓其意亦自可想於此見處事貴當苟不當雖善事非學也行事貴實苟務形跡雖善事非學也曰張子云於斯二者可見聖人之用財矣然否曰以用財言其義甚淺非門人並記之旨也曰毋禁止辭然否曰若以毋為禁止辭則以與爾鄰里鄉黨乎不成文理矣蓋曰毋亦與爾之鄰里鄉黨乎而何以辭為也
問三月不違仁何如曰只是言其久耳曰天道小變之
節然否曰正不須如此說豈以顔子之仁按節候而不違乎又豈以顔子為仁之力止可三月而過此便不然乎曰三月不違者猶云三月不知肉味也猶云三年無改於父之道三年學不至於穀也皆言其久非是真有時期也而後人遂以三月三年執定言之則誤甚矣曰顔子雖亞聖猶不能無違於三月之後然歟曰此更不可也夫夫子稱顔子不違仁也而今乃曰不能無違也夫子稱顔子三月不違也而今乃
曰三月之後違也斯豈惟不得聖人之意亦豈所以語顔子者哉孟子曰五十而慕者予於大舜見之矣豈亦可曰舜雖大聖猶不能慕於五十之後乎
問子謂子夏曰汝為君子儒無為小人儒解曰君子儒
為己小人儒為人然否曰子夏聖門高弟篤信謹守安得遂為為人之小人夫君子才德出衆之稱君子儒者謂通儒也大儒也小人儒者拘儒也言必信行必果硜硜然小人哉抑亦可以為士焉者也子夏規
模稍狹夫子恐其未廣大也故教之
問孟之反不伐奔而殿將入門策其馬曰非敢後也馬
不進也註云反奔而殿故以此言自揜其功何如曰故是詭也本自有功而故揜之是不情也詭故不情聖人何取焉伐固惡德然不情之病甚於伐微生乞醯聖人以為不直乃今取人之不伐而遂以取人之不情必不然矣然則何如曰有奔而殿之跡而亦有馬不進之實可據以為功矣乃不以為功而道其實
焉曰非敢後也焉不進也故曰孟之反之不伐也曰奔殿入門人皆屬目而歸功焉乃不敢自居而姑以此言應之則何如曰於理亦得孟之反當時或是如此亦未可知但曰故為此言以自揜其功則甚不可不情為心害甚大學者不可不察也
問默而識之學而不厭誨人不倦何有於我哉德之不
脩學之不講聞義不能徙不善不能改是吾憂也果然乎曰非也謙己誨人乎曰非也然則何居曰天下之
理無窮聖人望道未見其好學無己之心自視常若有不足耳果不能非聖人也自以為能非聖人也設為之辭以謙己誨人亦非聖人也
問束脩以上曰執贄相見束脩其至薄者然否曰束脩
未詳不可強解若以為執贄相見則斷乎不然聖人教人之心無窮無往非教豈待執贄以來而始教耶
問夷齊求仁得仁伊川云只讓國亦是清節故稱之曰
仁然否曰仁以心言謂出乎心之真合乎理之正也
非以清節言也伊川門人曾問令尹子文之忠陳文子之清使聖人為之則是仁否伊川曰不然聖人為之亦只是忠清夫聖人為之尚不是仁而夷齊為之乃却是仁乎且未知焉得仁謂未知其心焉得為仁非必謂其不仁也若使聖人為之自是出乎心之真合乎理之正安得不謂仁乎故知聖人之忠清却便是仁而夷齊之仁乃取其心非謂清便是仁也
問我非生而知之者好古敏以求之者也然否曰夫子
生知之聖更何待言然發憤忘食樂以忘憂不知老之將至則又實是好學且下學上達所以益其神智者又無窮也聖人心不自聖故自見其好古敏求也則直以為好古敏求而已矣不自覺其為生知也且自古聖人其孰不學孔子以天縦之聖而又好學之至此其所以集羣聖之大成生民以來未有盛焉者也
問子不語怪力亂神何意曰怪方懼人之惑也力與亂
方懼人之逞也自不可語神非人之所能知故亦不語也曰不語而已記之謂何曰正唯聖人能不語也譬如伊川先生每遇怪異之事必多費辭說力破其無意豈不善然無證之辨立定說於不可知之中翻以啓人之不信故知不如不語之為妙也且又如海島上遠處必有無種之人生於其間又如世上實有杜詩病心之人自相感通故平日雖不識字亦能背得出諸若此者皆不語可矣曰隂陽不測之謂神窮
神知化德之盛也何謂不語神曰此易理之精微故於繫辭一二言之耳平日語言何曾及此然平生止此一二言則其不語又可知矣
問三人行必有我師何如曰此言師道既甚廣而又甚
近令人心目豁然書曰德無常師主善惟師言師之廣也然猶專指善言也至於惡亦可師則師益廣矣同行即有師則師益近矣蓋道無不在則心無不在心無不在則學無不在為勸為戒觸物皆然有餘師
也而亦何常師之有曰三人同行其一我也彼二人者一善一惡是否曰三人同行安得便有一善一惡或皆善或皆不善或一善一不善或皆不善而就中有一善或皆善而就中有一不善皆是也
問天生德於予桓魋其如予何言其不能違天害已也
何乃又微服過宋曰天命有所當安人事有所當盡使天命不能安則遇禍之來此心無主徒爾倉皇何益使人事不能盡則觸冐禍機自喪虎口亦立乎巖
牆之下非正命者矣故必安命而又盡其人事乃為聖人之道也彼遇禍則虧義喪節以圖苟免者固不足道至於迂腐之流義無所取而輕試殞身又所謂驅而納諸罟擭陷穽之中而莫之知辟者也可謂知乎曰伊川云今且說聖人非不知命然於人事不得不盡便不是又云孔子免匡人之圍亦苟脱也何如曰輕生於桓魋匡人將何為斯言也不可以訓
問丘之禱久矣謂何曰夫子之意以為禱也者持悔罪
之心以祈神之佑者也若我素無此心則今日固可用此心以禱然而某也平生敬畏天命兢兢業業惟恐得罪於天地有負於神明蓋無日不然也禱不過此心而此心之存非一日矣其在今日又以何為禱乎故曰某之禱久矣曰聖人未嘗有過無善可遷其素行固已合於神明何如曰若然則是聖人自負其聖以抗於神明也非聖人之心也
問動容貌斯遠暴慢矣正顔色斯近信矣出辭氣斯遠
鄙倍矣何如曰斯字有力言纔動容貌就要遠暴慢纔正顔色就要近信纔出辭氣就要遠鄙倍蓋君子之道只在脩身脩身之事最要緊切不可放些空鏬也
問可以托六尺之孤可以寄百里之命臨大節而不可
奪也君子人與君子人也其說何如曰必是誠與才合纔能如此有誠無才必且執滯而不通何以濟事有才無誠必且遷就而無定更以僨事君子才德出
衆之稱故必才德出衆者而後能如此也曰必有斯人乃可為國世胡無意於斯人曰固也始予參政府時典銓者來謁事因請於予曰欲為國求人弗得奈何予曰何人哉若所欲用者曰謂緩急可恃以定人心安社稷者也曰豈非古所謂托孤寄命臨大節而不可奪者其人歟曰然曰若志則大矣然有之亦弗能用也何以故曰可托孤者必其貞慤而弗渝今有慤弗渝者則必以為戅可寄命者必其任事而弗避
今有任弗避者則必以為專臨大節而不可奪者必其持正而不撓今有正弗撓者則必以為氣難近也是故衆皆惡之即在位者且咻去之矣天下見其咻去也則必以為懲父戒其子兄戒其弟惟恐類若人以速禍也苟非特立之人確乎不可拔者其孰能弗變焉而若人者則愈鮮矣至如巧言令色足恭孔子之所耻也今有巧言令色足恭者則必以為和易謙謹人也匿怨而友其人孔子之所耻也今有匿怨而
友者則必以為渾厚不露盛德人也是故衆皆好之即在下者且進達之矣世見其進達也則必以為勸父詔其子兄詔其弟惟恐不類若人以諧時也苟非特立之人確乎不可拔者又孰能弗變焉而若人者則實繁矣今子之所欲用者托孤寄命臨大節而不可奪之人也而子之所尚者巧言令色足恭匿怨而友之人也然則巧言令色足恭匿怨而友者固可以托孤寄命臨大節而不可奪乎故曰有之亦弗能用
也非惟弗用也且風之矣
問弘毅章曰道遠是足任重之意死而後已是足仁以
為己任之意曰註云非弘不能勝其重非毅無以致其遠何如曰如此則破碎破碎則支雜而失其完理矣何以故曰弘而不毅可以任重乎毅而不弘則道遠者何物耶蓋曰士必弘毅乃可以任重而道遠非謂弘任重而毅致遠也
問興於詩立於禮成於樂何如曰此教人為學之法也
詩可以興學者當興於詩禮可以立學者當立於禮樂可以成德學者當成於樂猶曰志於道據於德依於仁游於藝云爾也曰學之序何如曰初學不習禮乎中不讀詩乎成童舞象亦為學之終乎曰所以興起其好善惡惡之心而不能自已者必於詩而得之何如曰若然則未有詩時人固不興耶蓋好善惡惡之心人皆有之但見善事纔去好見惡事纔去惡不能常常發見所以良心不能常在詩有善惡有美刺
言語又能動人學之則好惡之心時常感發故教人學詩以為啓發良心之助非謂興必由詩無詩必不興也
問大哉堯之為君章曰巍巍乎惟天為大唯堯則之而
其所以則天者蕩蕩乎民無能名焉其德之盛也如此巍巍乎其有成功也而其所成功者煥乎其有文章其業之盛也如此皆極贊之辭故曰大哉堯之為君也曰朱子云堯之德不可名所可見者此耳尹氏
云所可名者功業文章巍然煥然而已何如曰安得如此說帝典曰放勲光被四表格於上下以親九族九族既睦平章百姓百姓昭明協和萬邦黎民於變時雍功業若此其盛也何以曰所可見者此耳巍然煥然而已乎譬之天然其德不可名也而四時行焉百物生焉其功也可亦曰所可見者此耳行焉生焉而巳乎曰堯之德何如曰書云欽明文思安安允恭克讓乃聖乃神乃武乃文其德也曰若是則何謂無
能名曰禹臯陶則見而知之凡此者皆禹臯陶之言也曰民無能名者謂凡民耳帝力何有於我是也
問三分天下有其二以服事殷周之德可謂至德也已
矣何以見其為至德曰太王實始翦商肇基王跡於是乎傳位季歴以及文王人心繫屬已久天下即可取矣乃不取文王為西伯光於四方顯於西土天下之人歸心焉天下益可取矣乃猶不取非惟不取也而固以服事殷止於敬者自如也非至德而能如是
乎曰孟子云取之而不悅則勿取古之人有行之者文王是也何如曰人心歸向如此豈謂取之而不悅乃文王只是自守臣節不論事勢何如畢竟只是不取此所以為至德也文為至德武之所以未盡善也曰孟子何為如此言曰孟子為伐燕之事乃設論若此蓋借言也若明說取之悅而文王不取則燕不必伐矣曰三分天下有其二解云率紂之畔國以事紂荆梁雍豫徐揚也惟青兖冀尚屬紂耳然否曰此文
王為西伯專征伐天下有不服者文王必為征伐之是為率畔國以事紂三分天下有其二是言人心皆歸文王以天下大勢言之已有三分之二云耳非真畫地而分也紂尚為天子荆梁雍豫徐揚固紂之土宇版章也豈遂皆不屬紂乎文王聖德青兖冀之人固亦有人心也豈遂無一人歸文王者乎要之天下皆紂之天下而人心則大半歸文王也故曰三分天下有其二而後人遂分六州以實之則非矣且當時
天下九州固如此分向使為十州也又何如分乎儒家拘泥強說乃如此問辨錄卷五
