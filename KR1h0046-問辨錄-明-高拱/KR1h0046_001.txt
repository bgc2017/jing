問辨錄卷一
明高拱撰
大學舊本
問大學舊本何如曰原是一篇無經傳之說然脉絡自
明非有錯也今為之明其意
大學之道在明明德在親民在止於至善
此一書大義
知止而后有定定而后能静静而后能安安而后能慮
慮而后能得
此至善之所由止也
物有本末事有終始知所先後則近道矣古之欲明明
德於天下者先治其國欲治其國者先齊其家欲齊其
家者先脩其身欲脩其身者先正其心欲正其心者先
誠其意欲誠其意者先致其知致知在格物物格而后
知至知至而后意誠意誠而后心正心正而后身脩身
脩而后家齊家齊而後國治國治而后天下平自天子
以至於庶人一是皆以脩身為本其本亂而末治者否
矣其所厚者薄而其所薄者厚未之有也此謂知本此
謂知之至也
此言明德新民條件功夫次第而又揭言其本欲人之知要也故先曰本末後曰本末云
詩云瞻彼淇澳菉竹猗猗有斐君子如切如磋如琢如
磨瑟兮僴兮赫兮喧兮有斐君子終不可喧兮如切如
磋者道學也如琢如磨者自脩也瑟兮僴兮者恂慄也
赫兮喧兮者威儀也有斐君子終不可喧兮者道盛德
至善民之不能忘也詩云於戱前王不忘君子賢其賢
而親其親小人樂其樂而利其利此以没世不忘也康
誥曰克明德太甲曰顧諟天之明命帝典曰克明峻德
皆自明也湯之盤銘曰苟日新日日新又日新康誥曰
作新民詩云周雖舊邦其命維新是故君子無所不用
其極詩云邦畿千里維民所止詩云緡蠻黃鳥止于
隅子曰於止知其所止可以人而不如鳥乎詩云穆穆
文王於緝熙敬止為人君止於仁為人臣止於敬為人
子止於孝為人父止於慈與國人交止於信子曰聽訟
吾猶人也必也使無訟乎無情者不得盡其辭大畏民
志此謂知本
此承知本而言皆以明脩身為本之意而格致即在其中何則夫學以格物而致知也自脩恂慄威儀則所以誠正而脩身者也由是盛德至善民不能忘非
惟當時不忘親賢樂利即没世不能忘也夫民不能忘由於盛德至善非脩身之為本歟不觀之古人乎康誥之克明太甲之顧諟帝典之克明皆自明也明即新也有自新不已之功而後可以新民可以新命非脩身之為本歟極至也用其極止至善也如民之於邦畿鳥之於丘隅是也而文王敬止則惟曰仁曰敬曰孝曰慈曰信而君臣父子交人之理備非脩身之為本歟若乃大畏民志無情不得盡辭則脩身為
本愈益可知矣故曰此謂知本前云知本蓋示其的始之也此云知本乃證以事終之也文義既有收拾脉絡亦自分明故曰非有錯也曰學之為格致也奚若曰諸皆物也而學以明之非格物歟析之既精合以盡大會諸其本一貫而無遺非知至歟故曰此謂知本此謂知之至也
所謂誠其意者以下舊本新本同但舊本無傳之幾章
之說
大學改本
問晦翁云大學之書古之大學所以教人之法也然歟
曰若然則所謂大學者是天子之成均也而成均何可以名書且云大學所以教人之法是成均之訓規也而又何以為孔氏之書夫司徒敷五教典樂教胄子直温寬栗剛無虐簡無傲詩言志歌永言聲依永律和聲虞廷之教法也司徒總政令以教萬民樂正順詩書禮樂以造士周家之教法也與兹皆不類固
知其非然也曰八歲入小學十五入大學然歟曰禮云樂正造士王太子王子羣后之太子公卿大夫元士之適子國之俊選皆與焉未聞其限年也命鄉論秀士升之司徒曰選士司徒論選士之秀者而升之學曰俊士俊者才過千人之稱謂其學業之有成也方十五時學業安能遽成乃由鄉升之司徒又由司徒升之學乎固知其非然也且學通上下安得以人之長幼分為大小比年入學中年考校一年視離經
辨志三年視敬業樂羣五年視博習親師七年視論學取友謂之小成九年知類通達強立而不反謂之大成蓋以次而進非謂孰為小學孰為大學也曰然則小學大學之說謂何曰王浚川云古人論小學如農圃醫卜歷象干支之類非謂八歲入小學也若然則所謂諸侯貢其小學之異者移於天子之小學亦八歲之童稚乎蓋即農圃等事乃術藝之精者也大學所學之大者即詩書禮樂脩齊治平之道故六鄉
三歲大比賓興賢能而進於天子之大學蓋德行道藝之純者也若學其大則自八歲以至十五其學非有二本後世乃將小學大學以年大小岐而二之非古人之義矣兹言良是曰大學之取名固謂是歟曰亦非也夫大人者正已而物正者也所謂大學者學為斯人而已矣蓋謂是世間一種大學問非若小道可觀君子不由者也固非成均教法之謂矣
問三綱領然否曰大學止是明德新民而新民亦自明
德中事所謂止至善者乃以足明德新民之意至善此善耳止善止此耳非明德新民之外别有所謂止至善也亦非不止至善可以為明德新民也不可以為三也
問知止定静安慮能得何如曰謂至善之所以止者如
此乃心學相因之妙非有功夫次第漸次而進也
問明德為本新民為末兩物而内外相對何如曰譬之
水然本其源也末其委也自源徂委非兩物也脩已
以安百姓非内外之相對也知止為始能得為終一事而首尾相因何如曰大學止是明德新民而明德新民所以止至善者其功在於格致誠正脩齊治平本末始終蓋為此耳知止能得乃是心學相因之妙至善所由止者非有次第可循何可以始終言也先後近道何如曰尚無八者功夫以何近道然則何如曰此非結上乃以起下脩身為本所謂本也舉此以措則為齊治平所謂末也起於格致所謂始也迄於
治平所謂終也欲明明德於天下者先治其國先齊其家先脩其身先正其心先誠其意先致其知致知格物所謂先也物格而后知至而后意誠而后心正而后身脩而後家齊而後國治而后天下平所謂后也知所先後而不已其功則至善可止而大學之道其近之矣
問釋明德釋新民釋止於至善然否曰格致誠正脩明
德之事也齊治平新民之事也知止定静安慮能得
止至善之事也既已備言之矣而又釋之也何居
問明德新民皆欲止於至善何如曰大學只是明德而
新民亦是明德中事既曰明德能不新民乎未能新民可謂明德乎若曰皆欲止於至善則是明德固要止於至善新民亦要止於至善是二之也且至善之所由止者知止定静安慮而得此皆自明德言乃心學在已無預於人者而新民固在其中也若分而為二則明德之知止定静安慮能得者不待言矣不知
新民之知止定静安慮能得者當是何如夫成已仁也成物知也性之德也合内外之道也故時措之宜也
問聽訟無訟曰讞决公明使是非曲直各得其理聽訟
之能也然而無情者猶將騁辭以辯焉無以孚其心故耳惟聖人德威惟威德明惟明有以大畏民之心志是以赴愬者各輸其情而是非曲直惟上所决而莫敢不服無復有騁辭以辯者是無訟也訟者争辯
之謂也曰訟不待聽而自無何如曰訟獄者不之堯之子而之舜則堯舜之世不無赴愬之人蓋人有是非曲直不能自决必愬於上若使天下皆無是非曲直雖聖人不能也且曰必也使無訟乎無情者不得盡其辭是無情不得盡辭乃無訟也若謂訟不待聽而自無則所謂無情者當是何人不得盡其辭當是何處且又曰大畏民志是民之畏服之也若謂民自無訟則固不自知矣又何以言畏服曰釋本末何如
曰本末原非條件惡用釋且只因本字遂謂之釋本末然則又以何者釋終始耶
問惡惡如惡惡臭好善如好好色何如曰通篇更無好
善惡惡之說晦翁因好惡字遂以為好善惡惡乃使人泥於其中而不能出然則何如曰所謂誠其意者凡意念之發皆當至真至實而不可有一毫之不然者以自欺其心也毋自欺何如彼人之意念至真至實而無一毫之不然者無如惡惡臭好好色必也凡
意念之發皆當如惡惡臭好好色之至真至實而無一毫之不然方是自慊方是毋自欺蓋謂毋自欺之如惡惡臭如好好色非謂惡惡好善之如惡惡臭如好好色也本文自明有以攙入之則贅矣
問心有所忿懥則不得其正朱子云一有之而不能察
則其用之所行必有不能不失其正者然歟曰人心本虛無物則正喜怒憂懼皆心之用若能順應而中節則所謂情順萬事而無情者雖有亦無也而此心
之廓然大公者固自如焉若一有於心則不勝其意必固我之私而所謂廓然大公之本體必為之累而不得其正矣此章為正心言曰心有所忿懥則不得其正者謂心役於物則失其正為心言非為忿&KR1264;等言也又何以為用之所行不能不失其正也
問之其所親愛敬畏哀矜賤惡傲惰而辟焉之謂何曰
寵有所移則申生殺於驪姬威有所劫則扶蘇死於胡亥自古婦乘夫子殺父小加大淫破義孰非起於
情之所偏曰偏之為害止於家乎曰無有作好遵王之道無有作惡遵王之路無偏黨反側蕩平正直此皇之所以作極而敷錫者也不然人有淫朋民有比德而天下不可理矣但身之所行必先於家故以脩身齊家言之
問齊治之言恕何也曰不止齊治其平天下之道止是
絜矩絜矩即恕也子曰吾道一以貫之曾子曰夫子之道忠恕而已矣以齊以治以平不外乎恕所謂一
以貫之者也此曾子之學得其宗也曰何不言忠曰君子有大道必忠信以得之言恕則忠在矣
問大學不言治天下而言平天下何也曰天下之亂皆
起於人心之不平人心平則天下自治故不言治而言平也
問爭民施奪云爭鬭其民而施之以劫奪之教然歟曰
非也謂爭民之財而先施其奪於民也民豈不以奪報我乎故下文即曰貨悖而入者亦悖而出
問仁人於媢嫉之人迸諸四夷不與同中國何若是甚
也曰媢嫉之人其害不可勝窮彼黨惡者固不待言世乃有不識道理務為忠厚之人即大奸臣惡亦曲為容庇以為厚德及其奸惡既稔至於殘害忠良傾覆社稷流毒萬姓而無已則所謂厚德者安在故惟仁人純乎天理至公無私不惟所愛必善而又為之維持保護使不為人所中傷而長為國家之利不惟所惡必惡而又為之屏絶黜遠使不得中傷善類以
禍國家是愛固愛也然必能惡而後能成其愛則惡亦愛也故惟仁者能之曰先儒蝎子銘云殺之則傷仁放之則害義然歟曰若然是仁則不義義則不仁仁義不相為用也是放流媢嫉之人亦有傷於仁也而可乎故知殺之則所全者衆義也所以為仁也放之則所傷者多不義也亦不可以為仁也
問大學何以言生財曰此正聖賢有用之學夫洪範八
政首諸食貨禹謨三事終於厚生理財王政之要務
也後世迂腐好名者流不識義利不辨公私徒以不言利為高乃至使人不可以為國殊不知聚人曰財理財曰義又曰義者利之和則義固未嘗不利也義利之分惟在公私之判苟出乎義則利皆義也苟出乎利則義亦利也而徒以不言利為高使人不可以為國是亦以名為利者耳而豈所謂義哉曾子既極言聚財之不可矣以為聚財之不可也者豈遂使國家之無財乎生財自有大道苟得其道則財用自足
正不必外本内末而後財可聚也夫生財自有大道則聚財斷不可為務財用之小人斷不可用彼後世言利之徒如桑宏羊裴延齡輩徒掊克以逢迎而歛怨於民國事日去誠所謂灾害並至者人君不可不深察而痛絶之也周禮冡宰制國用其重可知後世屬之他官既不如周官之重而迂腐好名之人又倡為不言利之說遂使俗儒不通國體者轉相傳習則其事愈輕甚有誤
於國事如今戸部官勞倍於人然必俸資倍於人而後得遷其遷又劣曰此錢糧衙門也外而運司更甚夫錢糧衙門國用民生所係蓋重任也官此者使其有所漁獵誅之可也不然均王臣又獨賢勞者乃何為劣視之以故有志之士不樂就此不幸就此率志奪氣沮務支吾了事徒積日以待遷而經制之略置之不講不復聞有善理財者矣理財無人國用日蹙而民生乃益困彼號清秩者仍復揚揚劣視之以為
貨利之濁官此何理也予昔柄政方欲釐正之未及而歸乃發其意於此嗟乎使人臣而不為國忠謀也則已如其為國忠謀將必有感於予言也夫問辨錄卷一
