紹定庚寅兟親迎于靖先師鶴山魏先生講席之暇
授以李君肩吾所類字通一編其義則見於先生叙
所以作矣末學後進敢復贅詞因惟先生嘗謂字書
始一終亥其形也始東終法其聲也許叔重元無反
切後人漸加附益至徐鼎臣始以孫愐唐韻切為定
自音切行人以為便於檢閲而不知字之本乎偏㫄
故李巽巖初作五音譜以許叔重部叙為之後以示
虞仲房仲房迺攴用徐楚金韻譜巽巖謂若偏旁一
切都置則字之有形無聲者豈不愈難檢閲雖從仲
房而巽巖實不以韻譜為然故後叙要自別行其五
音韻譜乃賈端修所定蜀前輩如巽巖留意字學不
苟若此兟雖不敏常事斯語而願學焉幸寳蔵此編
得逃刼燼用鋟諸梓以壽其傳併記所聞將與承學
之士共之寳祐甲寅秋八月丁丑雝國虞兟謹識
<TEI
