讀書叢說卷六元許謙撰
泰誓上
讀泰誓者有三大條目當先辨其一舊說以虞芮質成
為文王受命之年至九年文王卒武王立仍冐文王
之年而不改元至三年觀兵孟津蓋因書九年大統
未集及史記伯夷傳父死不葬而附合書序十有一
年之說此不可信蔡氏已辨之其一小序十有一年
武王伐殷經十有三年春大會於孟津孔氏謂序十
一年為觀兵經十三年伐紂歐陽公從序以為經誤
此說非當從經蔡氏亦已辨其一王曰蔡氏以為史
臣追稱此說非也湯武知天命已去桀紂而歸己故
正位號以天子而伐獨夫若猶用舊名則是諸侯而
伐天子豈足號令天下哉泰誓牧誓武成諸篇證驗
明白蔡氏皆曲為之說故反有滯礙類上帝告皇天
天子之禮也予一人天子之名也六師天子之六軍
也豈特此哉如曰有道曾孫周王發又曰昭我周王
若當時未稱王史何故破碎本語一一改之
命我文考肅將天威作一句謂皇天命文考使敬將天
威以定天下或考字絶句則謂皇天既怒紂則命我
文考矣文王於是敬將其天威欲有為而未集
以爾友邦冡君觀政於商師能左右之曰以之以謂武
王率諸侯事殷以觀殷之政事視其能悛惡與否非
謂有所窺伺也
牧誓
車上五兵戈殳戟酋矛夷矛戈長六尺六寸次殳長尋
有四尺自是而上各益四尺至於夷矛則長二丈四
尺
崇尊之也長居人之上也信任而使令之是皆左右便
辟用事者又甚則使之有位而居大夫卿士之任
大禹法象龜文止於前十句其初一曰至次九
曰二十七字是箕子對武王陳述之辭其後九
疇之目亦禹之經箕子陳之時敬見於後
十有三祀以見武王於伐紂之後既釋箕子之囚即訪
之
箕子殷所封爵邑武王克商封先代之後及功臣殆徧
而經不言封箕子蓋箕子不臣周而武王亦遂其志
故止仍其舊邑而已
王問天隂定下民而輔合其居正我不知其秉彛人倫
之所以能敘者其意若曰天生民之初無言語以告
訓無聲色以警示而民之彛倫自然有敘其所以然
如何蓋極本窮源之問也意武王惟知箕子之有道
知天未必豫知箕子有洪範之傳也儻先知世有洪
範之傳武王安得不深造其理而直待問於箕子乎
箕子之對若曰天道所以流行不息者五行也其生
物者亦此也人禀五行之氣以成形禀五行之理以
為性然則令彛倫所以叙者乃天道之自然不待諄
諄命之而不可以逃者也故九疇之叙者五行次即
及五事餘亦皆不外乎(以下原闕)
酸木實之味辛金氣之味今於五金之器盛物久而
後見惟銅為甚甘則榖味為多以上聖賢取用之意
各自不同觀造化者不可執一此類可見五味唯木
實皆有於此又見五行之中又各具隂陽五行
蔡傳五行有聲色氣味水之聲羽色黑氣朽火之聲徵
色赤氣焦木之聲角色青氣羶金之聲商色白臭腥
土之聲宫色黃氣香味則經文是也
恭從明聰睿金先生曰五事之則肅乂哲謀聖金先生
曰五則之功謂修五事之效也從者順於理也明聰
謂無不見聞是於見聞者極知其善惡耶正所謂視
遠惟明聽德惟聰是也睿者通乎微以一事言也聖
者無不通以萬事言也自通一事以至於萬事自睿
以至於聖聖所以為效也總而言之睿似貫聖似一
見事之明所以為知哲聽事之詳所以成我之謨謀
五行五事第二重皆言曰第三重皆言作五行之曰謂
其自然如此也五事之曰謂其當如此也言作則皆
謂馴致以至如此也
用八政總曰農民以食為天也故食居一孔傳農厚也
蓋非訓農為厚謂農所以厚民也貨非必金玉珠貝
也布帛亦貨也食以養其口非布帛不足以養其體
故貨居二此二者皆出於農為政有此本然後可施
其餘有衣食以養其身而不知此身及衣食之所從
來則無異於禽獸則當為祭祀以報本故祀居三有
衣食祭祀又當有土地宫室以居之故司空居四然
亦以民事所始之先後而言蓋上古民之初生雖未
有火食粒食之美冠履衣裳之制固已食禽獸之肉
而衣其皮矣而食又居衣之前古人飲食必自祭其
先此天性不待教而能者觀豺獺之祭魚獸可見矣
故食貨祀之次如此而分井授㕓為宫室以易巢穴
又在其後故司空次祀後也慮飽食煖衣逸居而無
教故司徒居五教而不從刑以威之故司寇居六洪
範治天下之道也欲教化達於天下必諸侯遠人有
交際之道故賓居七萬國之衆或有不朝不臣必加
以兵故師居八
八政即周禮六官冡宰制國用則食貨冡宰也祀賓宗
伯也師司馬也與三官共六官
蔡傳歷數步占之法步謂推其常占謂察其變
時人斯其惟皇之極一語總上三節言此三者人君既
念之受之錫之福則是人斯其能歸於皇極矣
無偏陂好惡無偏黨反側戒辭也遵王之義道路勸辭
也王道蕩蕩平平正直贊辭也會其極遵其義道路
也歸其極皆至於蕩蕩平平正直也大抵皇建其有
極一語為君之職此韻語乃教民歌詠之以求合於
君之極者也
金先生曰三德直字與克字相類謂平康之世以正道
直而行之
蒙者木兆蒙冐也蓋兆直上如木冒土而出者也
蔡傳貞屯悔豫皆入蓋易九六變而七八不變屯☵豫
☳此一四五爻變者皆九六也而二三六爻不變者
皆八也
五事五兆庶徵皆順配五行則肅乂哲謀聖與雨𤾉燠
寒風自以類應雨者隂陽之和也貎恭而肅則敬德
潤身百體和順故時雨順之金先生曰言從而乂則
號令順理人心開明故致時𤾉之順視明而哲則陽
明内主故致時燠之順聽聰而謀則閉藏默運好謀
能斷故致時寒之順思睿作聖則妙萬物而無迹故
致時風之順
狂僭豫急蒙而為恒若之應則是五事皆不能謹而其
心術威儀事功之舛謬所致也必求其說及於上五
者則鑿矣狂縱也狂縱則泛濫流下如水之洋溢有
潤下之勢故恒雨順之僭者差也太過也僭差而過
則剛果發揚如火之燄燄有炎上之勢故恒𤾉順之
豫怠緩也優游無斷姑息不忍猶生物而不能成物
是有春而無秋也故恒燠順之急嚴廹也嚴苛峻廹
暴虐不仁有摧折而無發生是長秋殺而無春榮也
故恒寒順之此所謂周末無寒歲秦亡無燠年者也
蒙昏昧也昏晦黯闇瞀亂溷濁政事無章而風行於
地則蠱亂飛揚故有恒風之應也五事皆順於則故
五者時至而間見五事皆不順於則則政令偏陂而
恒有此應矣
日月麗乎天四時各有常道雖經於宿度而不入於宿
之中或有入於宿中則為失常道而隨宿之所主為
災異間有當自宿内過者則不為異夫休咎之徵自
上而生豈特王為然凡居民上者皆足以致之但其
應有大小爾民則不足以致徵而休咎係上人之得
失故撫民者當視民之好惡而好惡之其所好不過
飽煖安逸煢獨得所而已此其常也然生民有欲所
好又豈止此而已哉則其好必有異於衆者故為上
者順其常而遏其異此治民之道也譬則星雖所好
不同而日月之行自有常道星有好亦不得施儻為
人上曲從民之私欲以干譽則上害於政下妨於民
而為國之病矣譬則日月失當行之道而入於星宿
之中以其所好而應立至也日行處不見星象故但
言月
日有中道月有九行中道者黃道也天本無黃道步天
者欲按圖以定太陽周歲經行之處而以黃色紀之
此黃道之名所由起而日君象也其所經行則為中
故曰中道蓋天之北極出地面三十六度自極之南
五十五度為天之中又南十二度為夏至之日道是
去極六十七度也又南二十四度為春秋分之日道
是去極九十一度也又南二十四度為冬至之日道
是去極百一十五度也所謂北至東井去極近南至
牽牛去極遠此南北字以人仰望於天而於夏至冬
至之時見日經行去極之遠近而言也東至角西至
婁去極中者此東西字則以二十八宿一定之位而
言以角亢七宿居東奎婁七宿居西者也去極中則
亦以二分之時仰觀於天見其經行者而於冬夏至
之遠近為中也凡此皆言日行之道九行者青赤白
黑道各二并黃道為九也日一歲一周天故以分至
定日經行之位月一月一周天而歲十二與日會故
凡言月之行道必以朔望而言之月之於日臣之於
君之象也臣從君而行有扈從而不敢當道嫌似君
也故月常行下道而不敢當君行常與黃道異塗而
相去六度至二道之交則在一度之間但言道者主
於圖而圖所以仰窺故必易置宿度東西之位而左
布然後可得而通也若以定位而言則青道白道以
圖横看青道二出黃道東而立春春分行之者謂己
辰卯亥戍酉六辰之位青道皆出黃道之東而南北
為青黃道之交白道二出黃道西而立秋秋分行之
者亦謂上六辰之位白道皆出黃道之西而南北為
白黃道之交也蓋日春三月在亥戍酉三辰秋三月
在己辰卯三辰故也赤道黑道以圖豎看赤道二出
黃道南而立夏夏至行之者謂申未午寅丑子六辰
之位赤道皆出黃道之南而東西為赤黃道之交黑
道二出黃道北立冬冬至行之者亦謂上六辰之位
黑道皆出黃道之北而東西為黑黃道之交也以日
夏三月在申未午三辰冬三月在寅丑子三辰故也
若以經行而言則春秋冬之月道望常行於日道之
内而朔常行於日道之外惟夏之月道朔望皆行於
日道之外如春分之朔當在婁而望當在角在婁者
去極九十七度在角者去極八十五度上弦去極六
十七度下弦去極百十五度也秋分之朔當在角而
望當在婁在角者去極九十七度在婁者去極八十
五度上弦去極百十五度下弦去極六十七度也夏
至之朔當在井而望當在牛在井者去極七十三度
在牛者去極一百九度兩弦各去極九十一度也冬
至之朔當在牛而望當在井在牛者去極一百二十
一度在井者去極六十一度兩弦亦各去極九十一
度也然此特以分至言其大略耳大要以日之所經
行而為之進退蓋日主於氣月主於朔而九行以氣
言者月從日也但氣朔必不齊月之易道常在四立
以漸推移朔望兩弦隨所而遇故朔望値兩道交處
必蝕凡此皆言月之行道然日月之行二分二至相
去懸絶如是者蓋亦以日時漸差而然非謂春分方
在此而夏至遽移至彼也觀此則日有中道月有九
行之說或可見矣
南望去地面
冬至日(三十一)朔(二十五)望(八十五)
夏至日(七十九)朔(七十三)望(三十七)
二分日(五十五)朔(四十九)望(九十一)
此以大較言之若朔望遇交則日月必蝕
福極本天之所與而君民共之者也君建皇極於上則
能備受五福而六極不足以及之矣君則順天以理
民集五福於身而𨗳之使之避極而趨福所謂斂福
以錫之也其予奪蓋可與天同功而不可有一毫私
意於其間有一毫之私則有不當錫之福不當加之
極矣此蓋係於皇極之建不建也夫鰥寡孤獨者常
有養水旱凶荒則賙其急仁政以閑其良心醫藥以
濟其夭死錫之壽也分井㕓以生其財輕賦斂以厚
其用錫之富也諸侯用命盗賊屏息則民以康徭役
不興游政有時則民以寧脩身以先之學校以教之
則能攸好德明德於良心未喪之前慎罰於惡幾未
甚之際則可考終命反是則用極於民矣然民之一
身天所以與之者素有分而秉彛好德之心又上下
之所同然是民欲受天之福則惟好德之一節耳能
好德則四福亦莫不隨之而六極自遠矣雖其分有
厚薄之不同而知富貴之在天能殀壽而不貳是皆
好德者為能而所以承四福者也故洪範之書言錫
之福惟曰有猷為能守好德者也此福雖主於禄而
言然亦可見上之𨗳下下之敬天惟在於好德而已
上之人能使下好德則可遂其錫福之公下之人能
攸好德則可享天所賦之分上之人好德則能建其
有極下民好德則能錫汝保極矣故洪範惟言錫福
而不言錫極蓋入此則出彼而善固人之所本有也
金先生洪範經傳文
一五行(漢石經無一字餘傳俱無疇數)一曰水二曰火三曰木四曰金
五曰土水曰潤下火曰炎上木曰曲直金曰從革土
爰稼穡潤下作鹹炎上作苦曲直作酸從革作辛稼
穡作甘(金先生曰此九疇之目蓋大禹本經其發明者蓋禹之意而箕子傳文也然則此自水曰)
(潤下以下為箕子傳文)
二五事一曰貎二曰言三曰視四曰聽五曰思(禹經)貌曰
恭言曰從視曰明聽曰聰思曰睿恭作肅從作乂明
作哲聰作謀睿作聖(箕傳)
三八政一曰食二曰貨三曰祀四曰司空五曰司徒六
曰司寇七曰賓八曰師(禹經無傳)
四五紀一曰歲二曰月三曰日四曰星辰五曰歷數(禹經)
曰王省惟歲卿士惟月師尹惟日歲月日時無易百
穀用成乂用明俊民用章家用平康日月歲時既
易百穀用不成乂用昏不明俊民用微家用不寧庶
民惟星星有好風星有好雨日月之行則有冬有夏
月之從星則以風雨(此箕子五紀傳舊錯簡在庶徵)
歲統十二月月統三十日故觀五紀而法之者王
自省如歲卿士省如月師尹省如日蓋師尹統於
卿士卿士統於王其事任大小可見故各以其位
之大小以盡其職分之所當然儻上不逼下下不
僭上則上和下順而有百穀用成以下之善應無
易者不僭不逼之意也或僭逼横生所謂既易而
有用不成以下不善之應星宿雜陳於天亦猶庶
民之處於下也師尹以上治人者也庶民治於人
者也其所好不同者蓋無窮而治之者則以常道
而已苟徇民之欲則枉常道而亂矣故曰月之從
星則以風雨也然兩日月字不同上日月統於歲
者也下日月麗乎天者也蓋上取法於歲月日而
下取法於星故也五紀不言歷數言歲月日星則
歷數固在其中矣
五皇極皇建其有極無偏無陂遵王之義無有作好遵
王之道無有作惡遵王之路無偏無黨王道蕩蕩無
黨無偏王道平平無反無側王道正直會其有極歸
其有極(禹經)曰皇極之敷言是彛是訓於帝其訓凡厥
庶民極之敷言是訓是行以近天子之光曰天子作
民父母以為天下王(箕傳)
六三德一曰正直二曰剛克三曰柔克(禹經)平康正直強
弗友剛克燮友柔克沈潛剛克高明柔克(箕傳)
七稽疑擇建立卜筮人乃命卜筮曰雨曰霽曰蒙曰驛
曰克曰貞曰悔(禹經)凡七卜五占用二衍忒立時人作
卜筮三人占則從二人之言汝則有大疑謀及乃心
謀及卿士謀及庶人謀及卜筮汝則從龜從筮從卿
士從庶民從是之謂大同身其康彊子孫其&KR1134;吉汝
則從龜從筮從卿士逆庶民逆吉卿士從龜從筮從
汝則逆庶民逆吉庶民從龜從筮從汝則逆卿士逆
吉汝則從龜從筮逆卿士逆庶民逆作内吉作外凶
龜筮共違於人用静吉用作凶(箕傳)
八庶徵曰雨曰𤾉曰燠曰寒曰風(禹經)曰時五者來備各
以其叙庶草蕃廡一極備凶一極無凶曰休徵曰肅
時雨若曰乂時𤾉若曰哲時燠若曰謀時寒若曰聖
時風若曰咎徵曰狂恒雨若曰僭恒𤾉若曰豫恒燠
若曰急恒寒若曰蒙恒風若(箕傳)
九五福一曰夀二曰富三曰康寧四曰攸好德五曰考
終命(禹經)斂時五福用敷錫厥庶民惟時厥庶民於汝
極錫汝保極凡厥庶民無有淫朋人無有比德惟皇
作極凡厥庶民有猷有為有守汝則念之不協於極
不罹於咎皇則受之而康而色曰予攸好德汝則錫
之福時人斯其惟皇之極無虐煢獨而畏高明人之
有能有為使羞其行而邦其昌凡厥正人既富方穀
汝弗能使有好於而家時人斯其辜於其無好德汝
雖錫之福其作汝用咎(箕傳舊以有皇極之語故錯簡在皇極)
六極一曰凶短折二曰疾三曰憂四曰貧五曰惡六曰
弱(禹經)惟辟作福惟辟作威惟辟玉食臣無有作福作
威玉食臣之有作福作威玉食其害於而家凶於而
國人用側頗僻民用僭忒(此福極總傳舊錯簡在三德)
金縢
三王有丕子之責於天金先生從朱子說如責其侍(闕)
之責謂天責取武王於三王也蔡氏疑前既言天責
取之後却言無墜天之寳命似乎相反故作三王當
任保護之責而于天之下有闕文然詳文意其重乃
在定爾子孫及先王永有依歸兩句其意蓋曰元孫
遇危暴之疾蓋將必死若是三王蒙天責取武王則
以旦代之蓋予仁順於祖考又能事鬼神也鬼神即
天不必指三王也武王乃者受命於帝遂能定爾子
孫而撫有天下今三王幸勿墜天元降之命以佑武
王則先王有依而子孫永定蓋謂前後雖皆天命而
前命所係者重三王宜佑之而以我應天之後命也
大誥
有大艱於西土至我有大事休金先生以為命龜之辭
蓋因武庚之叛而卜今并以祝辭告於衆所以前不
叙殷叛事無費辭也自兹不忘大功以下共為一章
兩天降威與前天降割皆言武王崩也上天降威告
於衆也下天降威述命龜之辭也閉者有所避而不
出之意言今兹不敢忘武王之大功且不敢避天威
而不為凡武庚之叛意皆在兹字内於是用寧王所
遺之大寳龜以介紹知天之明命即祝之日有大艱
難之事於西土之周國本為西土之人如三(闕)亦且
摇蕩不静於此蠢動(闕)殷小厚之國大敢經紀其遺
叙以大降威於我國武王初喪又知我國有兄弟之
疵隙而民不安靜言曰我將復殷之天下反鄙邑我
周國今於其蠢動之明日民有獻賢者十人出為予
助以往撫寧大難繼武先王所圖之功我有此大事
其休美乎既命之則我灼龜而卜乃并吉并吉者習
吉也金先生之大意如此
天棐忱辭朱子曰棐本木名而借為(闕)字顔師古注漢
書云棐古匪字通用是也天畏以忱猶曰天難諶爾
孔博訓作輔字殊無義理(文一七十卷)金先生書中棐字
皆作匪說惟洛誥不然
康誥
乃服惟弘王應保殷民亦惟助王宅天命作新民言汝
之所當服者惟在廣王德意和保殷民亦惟助王宅
定天命作新斯民應保養之也作新化之也上有惟
字下亦有惟字語意若曰惟當如此又當如此
非汝封四句刑殺者天所以討有罪非汝封可以私意
刑人殺人無或以私意刑人殺人非汝封又言可以
私意劓刵人無或以私意劓刵人蓋謂非獨刑之大
者不可私刑之小者亦不可以私意用也
酒誥
周禮春官大史掌建邦之六典以逆邦國之治掌灋以
逆官府之治掌則以逆都鄙之治内史掌王之八枋
之灋以詔王治四者即天官大宰所建之六典八灋
八則八柄也
大宰掌建邦之六典以佐王治邦國(大宰即冢宰天官也典經常之)
(法也邦國王及諸侯皆是也六典六官各掌其一冢宰則相職也故皆建之)
一曰治典以經邦國治官府紀萬民(太宰所掌治典者八)
(政事法制所以治天下之大法皆主之)
二曰教典以安邦國教官府擾萬民(春官司徒所掌櫌者)
(勞而熟之之謂司徒掌徒衆其政莫大於教人為善故曰教官府而擾萬民)
三曰禮典以和邦國統百官諧萬民(春官宗伯所掌禮之)
(用有叙而和故曰和曰統曰諧)
四曰政典以平邦國正百官均萬民(夏官司馬所掌政之)
(大者為兵故司馬獨曰政典外以平邦國之亂内以政而正百官職方制貢賦故曰)
(均萬民)
五曰刑典以詰邦國刑百官紏萬民(秋官司寇所掌)
六曰事典以富邦國任百官生萬民(冬官司空所掌冬官)
(主事故曰任百官主空土以給民故曰富邦國生養萬民)
以八灋治官府(百官所居曰府此是朝廷之官府故下文惟曰邦而不及國邦者天)
(子之邦也)
一曰官屬以舉邦治(官屬謂六官其屬皆六十)
二曰官職以辨邦治(官職謂六官之職如治職教職之類辨別也謂各司)
(其職)
三曰官聯以會官治(官聯謂國有大事一官不能獨治則六官共舉之小)
(宰有六聯謂祭祀賓客喪荒軍旅田役斂弛也)
四曰官常以聽官治(官常謂各自領其官之常職)
五曰官成以經邦治(官成謂官府之成事品式)
六曰官灋以正邦治(官法謂職所主之法度掌祭祀朝覲會同賓客之法)
(度)
七曰官刑以糾邦治
八曰官計以弊邦治(三年大計羣吏之治而誅賞之)
以八則治都鄙(則亦法也都之所居曰鄙都鄙公卿大夫之采邑王子弟所食邑在)
(畿内者)
一曰祭祀以馭其神(馭謂敺之納於善)
二曰灋則以馭其官
三曰廢置以馭其吏
四曰禄位以馭其士
五曰賦貢以馭其用
六曰禮俗以馭其民(謂昏姻喪紀之禮)
七曰刑賞以馭其威
八曰田役以馭其衆
以八柄詔王馭羣臣
一曰爵以馭其貴
二曰禄以馭其富
三曰予以馭其幸(幸謂言行偶合於善則有以賜予之以勸後)
四曰置以馭其行(有賢行則置於位)
五曰生以馭其福(生猶養也賢臣之老者王有以養之)
六曰奪以馭其貧(臣有大罪没入家財)
七曰廢以馭其罪(廢猶放也)
八曰誅以馭其過(誅責讓也)
此皆大宰之所建而大史内史又以逆王詔
王也然内史之八枋則一曰爵二曰禄三曰
廢四曰置五曰殺六曰生七曰予八曰奪名
與次有與前不同者因事無常而互見也
太史内史王朝官非衛所有蓋此章百宗工以上皆言
殷之舊臣侯甸男衛亦以近殷都者言之也自矧惟
爾事以下方指衛國官
宏父定辟蔡傳宏父事官司空也主廓地居民廓即辟
也則定辟之辟當作開闢之義
梓材
梓材舊以為告康叔為政之書蔡氏以為簡編斷爛而
誤屬一篇之中意不可強合金先生曰梓材之書營
洛之書也其總叙見於召誥曰周公乃朝用書命庶
殷侯甸男邦伯其命庶殷即多士之書叙所謂惟三
月周公初於新邑洛用告商王士者也其命侯甸男
邦伯梓材之書是也其叙即康誥之叙所謂惟三月
周公初基作新大邑於東國洛四方民大和會侯甸
男邦采衛百工播民和見士於周周公咸勤乃洪大
誥治蘇氏所謂洛誥之敘是也梓材前章皆咸勤之
意後章則乃洪大誥治之辭其間辭意無不脗合者
篇首王曰封之封誤衍之也左氏曰成王合諸侯城
成周以為東都是作洛之際必合諸侯各率其卿士
大家將其徒衆以受役所謂四方民大和會侯甸男
邦采衛百工播民和見士於周也周公咸勤則勞來
撫恤之也大家則皆將其醜類從於諸侯以聽役於
王室為諸侯者當以其臣民下通意於大家以其臣
上通意於王室承上勞下邦君之常職也故曰以厥
庶民暨厥臣達大家以厥臣達王惟邦君汝若恒也
古者動大衆興大役則司徒率徒衆司空畫土疆司
馬以軍法治之君行師從師師者一師之長也即三
卿也卿行旅從尹旅者一旅之長三卿之副也周公
喻邦君又欲邦君告其卿大夫曰予罔暴厲殺人蓋
不欲以軍法從事也然亦必邦君先能敬以勞來其
民則自此以往卿尹皆能敬以勞來其民故曰越曰
我有師師司徒司馬司空尹旅曰予罔厲殺人亦厥
君先敬勞肆徂厥敬勞也古者徒役起於夫家丘甸
而罪隸之人又服役於其下故凡往日姦宄殺人者
自有本罪而所連歴之人古法所謂胥靡今法所謂
干連知情藏匿者與為公家之事而竝緣傷人者皆
入於罪隸今既與此大役服勞王事皆與赦除同於
良民故曰肆往姦宄殺人歴人宥肆亦見(見疑作為)厥君
事戕敗人宥也凡此優恤赦宥之事皆邦君所當承
流則又述王啟侯監之言在於為民不在於厲虐故
曰王啟監厥亂為民曰無胥戕無胥虐也古者興役
動衆孤寡之人無所與不幸而在焉必加優恤之若
晉師之歸老疾勾踐反耆老之子是也古者徒役之
中亦有臣妾如女子入於舂藁之類蓋供樵㸑之役
於此亦必優恤之故曰至於敬寡(敬疑作矜)至於屬婦合
由以容也則又繼述王教邦君之命皆為恬養之仁
而不在他故曰王其效邦君越御事厥命曷以引養
引恬也自此以上皆為咸勤之事而又以自古王若
兹監罔攸辟結之宅洛之事上承武王定鼎之意而
繼志述事以文太平故即作洛之時田里居室器用
之事為喻故曰惟曰若稽田既勤敷菑惟其陳修為
厥疆畎若作室家既勤垣墉惟其塗塈茨若作梓材
既勤樸斵惟其塗丹雘者此遷洛之議而又述今王
惟曰以繼之夫營洛之事一為四方朝貢道里之均
故曰先王既勤用明德懷為夾庶邦享作兄弟方來
亦既用明德后式典集庶邦丕享一為殷民密邇王
化故曰皇天既付中國民越厥疆土於先王肆王惟
德用和懌先後迷民用懌先王受命而又終之曰已
若兹監惟曰欲至於萬年惟王子子孫孫永保民則
又述王之德意使諸侯皆知之不惟作洛之際敬勞
其民而所以為國家久長之計者亦無出於保民者
此又召誥之意凡此以上所謂洪大誥治也
召誥
王敬作所不可不敬德二句再提起前敬德之語而以
夏商往事為言當監之而疾敬德下至嗣若功共為
一章言王者以敬為安居之所今王不可不疾敬其
德不可不監視夏殷二代禹湯有德既服天命當有
歴久之年其後子孫不能延長弗克享國我於天命
幽微之理皆不敢知我但知不敬其德者即早墜壞
其所受之命而喪亡爾今王嗣文武而受其大命我
亦惟此夏殷二國之命繼禹湯及二代賢哲之君有
功者庶幾不墜文武所受命固不可不疾敬德而以
敬為所也我者為成王我也前言相夏殷謂天命無
常不可保此言國祚興亡惟在人君敬德不敬德必
可信
洛誥
周公至洛而卜蓋卜下都以處商民舊說以卜澗東瀍
西為卜王城非也召誥召公三月戊申至洛卜宅得
卜則經營庚戌攻位甲寅位成翼日乙卯周公至洛
則逹觀於新邑營無再卜之意洛誥乙卯朝至於洛
與召誥合夫召公既卜且攻位而有成矣周公乃再
卜之何耶儻卜而不吉又將遷位耶則召公為不可
信矣况武王定鼎於郟鄏所以營東都繼先志也而
謂卜都於河朔又何也儻以卜河朔為下都澗東瀍
西為王城則尊卑緩急又無序矣此時王城已定周
公但卜處商民之地以河朔頗近商舊都遷民之便
而先卜之次及澗瀍二者皆惟洛食我乃者改事之
辭是兩卜也又卜瀍東亦惟洛食是三卜也蓋王都
在洛三卜之龜墨皆以洛與此地對定故皆惟洛食
也舊說以澗東瀍西為王城蓋以二水皆南流入洛
故也且瀍水出穀城澗水出新安流而至洛其經行
已遠今亦不詳周公所卜定於何處而王城廹近洛
水之陽蓋不患其說之不通也
孺子其朋至敘弗其絶金先生之意謂孺子成王也朋
者友之也其者期辭也孺子其友於百工謂與之議
論謀猷公其心以與共天下之事又言孺子其朋而
往治於洛無若火始然其光燄燄用此小明以御事
則心機日熟而欲日熾必至灼爍延熱而不可絶矣
王以秬鬯二鹵曰明禋以休享於周公以為事周公如
事神明也禋精意以享也鬱鬯雖所以祭宗廟而賓
客亦以此祼之如周禮大行人上公再祼而酢侯伯
一祼而酢之類是天子待諸侯之禮也然則此文惟
禋字為主爾鬯非必事神明也
多士
金先生以多士之書即召誥告庶殷之書也三月即召
誥周公至洛之三月孔傳以為周公致政明年三月
蔡氏以為成王祀洛次年三月皆仿像之辭恐不得
事實
朕不敢有後謂所以遷居於西者非我樂於不安也是
惟天命如此無敢有違故我不敢後之爾無我怨
君奭
天命不易謂未受命時不可以易受天難諶已受命而
又不可信惟恐將移而之他
天惟純佑命至罔不是孚金先生曰天所以純佑命者
則商家實有許多故家遺俗王朝羣臣無不兼持其
德明恤官屬外而藩屏侯甸況及奔走之人皆能各
用其德以輔厥辟之治故一人有所作為於四方人
心無不孚信
迪見冐聞於上帝見謂德昭著於上冐謂德覆冐於下
然後聞於上帝見就自身言冐就及民言
收罔勖不及金先生曰召公收身而退不勉其所不及
多方
奄蓋與淮夷徐戎同叛以應武庚者成王周公既定殷
而就伐奄至三年然後平只一時事未嘗兩出軍孟
子謂伐奄五年討其君與詩東山三年歸之說合即
此事也所以三年之久者奄非能抗天下之兵也聖
賢用兵不以多殺人急成功為事直欲其心服爾故
若是其久也
告爾四國多方至弗永寅念於祀告爾管蔡商奄之四
國及多方之國紂罪貫盈禮宜誅絶而廢其宗祀其
民久化紂惡亦皆當誅惟爾殷侯武庚仍為殷君而
尹正其民者我惟大降宥爾之死命恩可謂大矣爾
乃昏罔不知方且大思圖謀天命為叛逆之事是乃
弗長永敬念於宗祀而自欲絶之爾
自作不典圖忱於正自為不合典常之事乃欲圖謀人
信之以為正
立政
兹惟后矣謀面用丕訓德則乃宅人自乃敢告教厥后
以下乃大臣深知俊人之德博求之而告於君謂可
居三宅此一節謂於是夏之為君者聞其言又不輕
信而必謀之於人面之於己灼見才德然後用之果
有大訓於德則乃使之為三宅人
兹乃三宅所以無義民者蓋因桀弗如其先君任人之
道
成湯既升陟居天子之位乃丕釐上帝耿光之命丕以
推其大規釐以理其條目乃用人居於三宅所用之
人則克即其宅謂果能勝其任也然人才當廣求雖
已有人徧居三事又當畜才以待其需儲之以待充
三事者則謂之三俊曰三有俊則克即其俊謂實能
有其才也湯則深嚴思惟其治天下丕大之法式事
制曲防已有成規然後能用三宅三俊所以在商邑
則能和協於此在四方則雖遠莫不於丕式之中以
見君德
文王惟克厥宅心三句謂文王惟自能宅安其心則能
自立此常事司牧之人皆是能俊有德者
成湯文王於三宅之人能宅之者蓋能因紬繹其人灼
知其心兹乃使之乂事繹則謀面之謂也
以上皆金先生之意推而為說從表注句讀段落
方可從此說
周官
六服周禮大行人邦畿方千里其外方五百里謂之侯
服又外五百里甸服又外五百里男服又外五百里
采服又外五百里衛服又外五百里要服(要服蠻服也)九
州之外謂之蕃國職方氏方千里曰王畿其外侯甸
男采衛蠻夷鎮蕃各方五百里二說不同蓋方五百
里總言兩面也一面二百五十里王畿及九服共方
五千五百里職方九服而大行人自侯至要止六服
謂九州内也九州外蕃國則兼夷鎮蕃而言世一見
者也此書六服即要以上六服也
傳曰有虞氏官百夏二百商三百周三百有六十
道即事理當行之路論道者論脩身治人之常道所以
為經邦之本者也隂陽則天地所以造化氣運有不
齊人君固當燮和調理經邦即燮調也
化即經邦之運用副貳三公經邦之化敬明天地之道
三公言燮理參天地贊化育德隆位尊而任大也三
孤位卑不過敬明其道以啟𨗳其君耳
前言六服此又言五服一朝聖人詳内略外不治夷狄
歲朝止於五服
顧命
誓言嗣謂恐不及戒誓以言嗣子之事
須材金先生謂即下文禮器几席車輅戈鉞之屬舊說
供喪用與上下文不相入
周禮司几筵凡大朝覲大饗射凡封國命諸侯王位設
黼依依前南鄉設莞筵紛純加繅席畫純加次席黼
純左右玉几鄭玄謂次席桃枝席有次列成文然則
此所謂篾席乃三重席之最上重也書疏篾折竹之
次青者
弁者士也立堂下冕者大夫也立堂上戺階下之隅角
東西堂東西廂之前堂是兩夾室之南堂上東西垂
謂凡堂上東西面各一階横下而各有一人立於其
階之上際側階則東房北堂之上也
三宿三祭三咤宿肅也用此一同三宿而三祭孔傳以
咤為奠爵蔡氏從之疏謂經典無此咤字咤為奠爵
傳記無文金先生曰咤歎也親没而始受顧命雖不
敢死其親用祭服祭禮而不哭然三咤之情則不可
遏也
王答拜金先生曰明為後也古者始喪雖卑者亦拜之
此雜用喪禮故也
金先生曰在喪祭告王不飲福太保攝飲福故太保受
同祭嚌宅宅亦當作咤絶句
康王之誥
天子五門一曰臯門外朝所在朝覲四方諸侯之所二
曰庫門府庫所在三曰雉門外設兩觀懸象魏其内
左祖右社之途四曰應門其内治朝之所在(亦曰内朝)日
朝羣臣之所五曰畢門(又曰虎門又曰路門)其内燕朝之所在
既日朝羣臣於治朝而退適路寝聽政即此地也今
曰應門之内則宜曰治朝或曰内朝蔡傳既言外朝
在路門外而又曰應門之内蓋内朝所在兩語不相
應恐上外字誤
羑金先生曰字書羑進善也即誘字羑若蓋天誘其衷
之意言皇天以大邦之命而改命周亦以文武大能
承受其誘衷助順之理而憂勤西土之民爾
畢命
道有升降政由俗革治道有所當升有所當降初無執
一之用故為政者當視時俗為之更張
辭尚體要辭令貴大體而不煩細貴簡要而不泛濫
君牙
暑雨祁寒小民怨咨者蓋寒暑雨𤾉天之令也小民無
知為其不便於己且怨咨之即民心之罔中也其𨗳
之難也如此故曰厥惟艱哉思艱圖易即𨗳之中也
與上文作一串說下此段似相應此篇上下皆是說
教恐未及衣食
呂刑
炎帝之末諸侯有蚩尤者為始作亂蓋自天地開闢以
來風氣淳朴民俗敦厚皆知尊上蚩尤乃始為亂故
黃帝作法以矯正虔劉之此言制刑之始苗民作五
虐之刑曰法謂之曰法者言專以刑為治國之法而
不用禮教也又謂始淫為劓刵㭬黥言初過用其刑
而且并制罪無差等皆是周聖人所制之刑而過用
之專用之耳非謂苖始制刑也如此看則自無堯舜
因有苗制刑而遂為常法之礙
皇帝者總言堯舜也蓋竄三苗乃舜居攝時事未可專
指舜征苗分北乃舜時事古註言堯蔡傳言舜恐皆
失偏當兼言之
皇帝清問下民至率乂於民棐彛金先生曰清問下民
而民皆言有苗之暴虐與其風聲氣習之為害於是
以德為威而人心知所畏以德明民而人心知所向
先命三后以為教養之具此德明惟明之事而復命
士師以刑法之防此德威惟畏之事也聖人制刑之
本如此伯夷降下典禮以示天下天神地祇人鬼既
各有正禮然出禮則入刑降典所以折其民之入刑
者而回入於禮也禹平水土以安民生為山川立主
祭之典以正民心蓋既絶地天通於是修山川之正
祀又各使有土之君主之不至於瀆稷降播種之法
使農殖嘉榖蓋前此民猶雜食草木之實自稷教民
稼穡而民始皆殖嘉穀矣三后成功民俗殷盛而後
命臯陶為士師制百姓以刑法之中不偏於輕以惠
姦不過於重以虐民立為中典亦所以使民祗敬為
德而已蓋其君臣之間和敬示德於上而精明承德
於下躬行心得其表裏政令皆可為民之法灼於四
方人心觀感罔不為德之勉而後明刑法之中治其
民之非彛者而已蓋教養如此而猶或有非彛者然
後刑之也○此篇始述有苗之刑以為暴虐之戒繼
述聖人之刑以為後世之準聖人教養之具無一(以下)
(原闕)
視豈非以德為民所取中乎
篇中十中字罔中於信制百姓於刑之中明於刑之中
觀於五刑之中罔非在中咸庶中正罔不中聽非天
不中於民之中咸中有慶皆無過不及意
費誓
戰車甲士三人御者居前左執弓矢右用五兵弓矢為
長兵五兵為短兵弓一用矢百又有一弓以備損折
故詩曰交韔二弓必二弓百矢具足故曰備五兵者
戈殳戟酋矛夷矛建於車右隨所宜用之以金為之
故曰鍛唯殳積竹為之為擊兵不主刺此言戈矛總
該五兵也礪鋒刃則又總上兩句兼矢戈戟矛言之
凡言常刑者軍律之常於此申言之爾曰大刑曰無餘
刑則此誓之權也
秦誓
左傳僖三十年晉文公秦穆公同圍鄭鄭人說秦伯秦
伯使其大夫把子逄孫楊孫戍之而還三十二年祀
子告於秦曰鄭人使我掌北門之管若潛師以來國
可得也穆公訪諸蹇叔蹇叔曰勞師襲遠遠主備
之勤而無所必有悖心公辭焉使百里孟明視西乞
術白乙丙出師於東門之外蹇叔哭之曰孟子吾見
師之出而不見其入也公使謂之曰爾何知中壽爾
墓之木拱矣三十三年秦師行及滑鄭商人弦高遇
之以牛十二犒師曰寡君聞吾子將步師出於敝邑
敢犒從者敝邑為從者之淹居則具一日之積行則
備一夕之衛孟明曰鄭有備矣吾其還也滅滑而還
晉原軫曰秦違蹇叔以貪勤民不哀吾喪伐吾同姓
遂發命遽興姜戎敗秦師于殽獲三帥以歸文嬴請
而歸之秦伯曰孤違蹇叔以辱二三子孤之罪也文
二年春秦孟明視帥師伐晉以報殽之役晉侯禦之
秦師敗績三年秦伯伐晉濟河焚舟取王官及郊晉
人不出遂自茅津濟封殽尸而還史記曰穆公自茅
津渡河封殽中尸乃誓於軍曰云云以申不用蹇叔
百里奚之謀故作此誓
商周之書多引夏商之興廢為監商周初興起事之書
陳桀紂之惡以告之於衆固宜也至功成治定之後凡
所以告戒之辭莫不引之為說蓋義理雖人心之所固
有又不若指其已然之跡以告之尤為易見○起事數
所征之罪(以下原闕)
伊訓太甲上太甲中
太甲下咸有一德盤庚上
盤庚中盤庚下說命下
微子
周書
大誥康誥酒誥
洛誥多士無逸
君奭多方立政
顧命康王之誥畢命
君牙冏命文侯之命
引古
周書
周官呂刑
讀書叢說卷六
