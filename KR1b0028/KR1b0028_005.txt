讀書叢說卷五元許謙撰
湯誓
湯誓一篇首尾皆以天命言蓋生成萬物者天之道而
福善禍淫者亦天之道也為君者體天而教養其民
而仁愛之心流及庶彙能參贊化育者則可謂之天
子天則錫之福居於其位而暴虐烝民是逆天生生
之意尸其位而不克肖天不能任責則天必降之禍
易有德者而任之
絶命受命雖曰聖人之心與天為一其感召契合之妙
有非人所能知者然天聰明自我民聰明亦以彼之
惡極天下之人無不怨我之仁至天下之心無不歸
只就民心上看天意得時即動動則如意即是受天
命張子所謂間不容髮者蓋非聖人之聰明睿知洞
見天理人心而有一毫私意於其間者則為妄作僭
亂其間何啻千里
湯誓止是誓亳衆所以有不恤我衆夏罪其如台之語
可見天下皆怨桀獨亳衆樂湯之化不知有桀之暴
故也
仲虺之誥
人之所不能為者湯能為之是其勇人之所不能知者
湯能知之是其智
矧予之德為句朱子曾有此說謂况存我之德彰著人
之言誦我之德者滿於聽聞
德懋懋官功懋懋賞懋勉也人能勉於德者則以官勉
之能勉於功者則以賞勉之此古注之意
用人惟己謂用人則取人之善為己之善是則有小善
者無不用之但欲成我之德爾
自邦乃其昌以上釋湯慙之辭德日新以下勉湯之辭
佑賢以下八事正湯所以得天下之道惟其賢德忠
良者則佑輔顯遂之弱昧亂亡者則兼攻取侮之是
其賞罰皆得其當無非奉天命順天道而為之所謂
栽者培之傾者覆之也兼攻取侮即十一征而天下
無敵之事推亡固存謂凡可以亡國之道湯皆推而
去之凡可以存國之道湯皆固而守之此邦國乃如
此其昌也此正贊湯之德謂其順天有功於天下而
不必慙之意
王懋昭大德建中於民以義制事以禮制心垂裕後昆
金先生曰此承德日新之意而言也懋昭即日新之
推也中者無過不及之正理舉天下事物莫(以下原闕)
秋之辭有曰凡天子崩諸侯薨既殯而嗣子為君康
王之誥是也未就阼階之位來年正月朔日乃就位
南面而改元春秋所書是也啖子所言周禮也三代
之禮相因此禮其有自來矣祠者祭告之名先王厥
祖皆湯也自伊尹而言則曰先王自太甲而言則曰
厥祖此太甲即位改元之初伊尹欲發訓以告故特
行此禮蓋非常禮也喪三年不祭唯祭天地社稷越
紼而行事嗣君固不得行祠事而臣子一也伊尹亦
安得吉服以攝祀乎成王崩太保逆子釗入翼室越
九日王與太保皆麻冕受傳顧命見諸侯乃釋冕及
喪服召公為之也伊尹將陳烈祖之德官刑之制質
之於湯主而告之故特祠焉此伊尹召公變禮行權
非可執常禮議之也湯之崩雖不可考知在何月三
祀十有二月以冕服奉嗣王歸亳蓋適當除喪之初
則元祀十有二月湯猶未葬也直告於殯宫爾伊氏
蓋堯之後尹其名也侯服甸服羣后近畿之諸侯也
冡宰大宰卿之長也百官總已以聽冡宰謂百官各
總己之職以聽伊尹之訓斯與孔子之云辭同而意
異者也伊尹之訓雖主於告王而官刑之戒蓋亦兼
告羣后之官故史臣之序如是
古注以太甲繼湯立者則是謂踰月而改元者非蔡氏
辨之甚詳蔡氏謂太甲繼仲壬而立者則非胡五峰
辨之甚詳
三風十愆疏曰舞及遊畋得有時為之而不可常然故
三事特言恒歌則可矣不可樂酒而歌故以酣配之
聖謨洋洋嘉言孔彰聖人之謨訓固廣大而難窺測如
官刑之嘉言則甚彰著易見
太甲
伊尹之德與湯竝而孟子曰湯之於伊尹學焉而後臣
之高宗亦曰昔先正保衡作我先王然則尹又湯之
先覺者湯之所以受天下為天下王而尹不與者特
以勢耳湯為諸侯而尹則匹夫故也其奉天命而伐
夏救民謀猷措置及立國之規模皆湯尹並其功勞
及湯既沒故尹獨以天下為己任其告太甲之言大
率多有己與湯同其天下之意其丁寧告戒太甲使
之母墜失基業者尤諄諄也後三篇皆此意
金先生說欽厥止之止與益稷安汝止之止皆作此心
靜止未發未接物時說謂於平日不接物而心静之
時以敬存此心使之虚靈專一故於接物之際動皆
中理欽者敬也上慎乃儉德戒其驕奢惟懷永圖戒
其苟且若機張省括於度戒其輕發故於不接物時
戒其敬而動則率乃祖之攸行
無輕民事惟難無安厥位惟危二惟字作接語辭看
言逆於心毋以為怒必求諸道合於道者宜從之言遜
於志毋以為喜必求諸非道不合於道者去之逆耳
之言非必可從遜志之言非必可違故又在求於道
專以道為中
咸有一德
監于萬方啓廸有命眷求一德俾作神主有命是始初
天賦之以清淳之美質德是作為止於至善者正如
中庸言天下至聖先曰聰明睿知足以有臨是以質
言其下仁義禮知四者是以德言也蓋天降生人其
得氣之清而聰明睿知亦時有其人但能全其德者
少既曰湯武反之則知有美質失而不能反者亦多
矣天既厭夏於是監觀萬國凡有命者皆開啓廸𨗳
使之全其德而又獨求萬行全善聖德具備者眷念
之俾作祀神之主於是得湯與尹焉其語意有如孟
子出乎其類拔乎其萃兩語
啓廸有命受天明命兩命字所指不同上命字氣兼理
下命字全以理言有命是天降生人之命是理氣兼
有明命是俾作神主之命是湯德之全動與天理合
而天自然歸之獨以理言明命當與上命靡常之命
同
惟吉凶不僭在人惟天降災祥在德惟吉凶之及於人
未嘗僭差在人為善不善爾惟天之降災祥亦無他
在德之一不一爾僭祥當兩讀疏云指其已然則為
吉凶言其徵兆則為災祥吉凶已成之事指人言之
故曰在人災祥未至之徵行之所招故言在德吉凶
已在其身故不言來處災祥自外而至故曰天降其
實吉凶亦天降也
德無常師主善為師善無常主協於克一
蔡氏之意曰德者善之總稱善者德之實行一者其
本原統會德兼衆善主於善故得一本萬殊之理善
原於一協於一故達萬殊一本之妙金先生之意曰
德指行言善指理言一指心言協參會考比之意古
今之德皆可師而制行不同不可拘一定之師在於
擇其善而已天下之理雖善而隨時取中則又不可
拘一定之主所以參會考比之者又在於此心之克
一而已蓋古今德行或柔或剛或正直或清或和或
無為或勤勞在我不可拘一定之法必擇善者從之
然善無定主均一事也或施之彼時則為是施之此時
則為否均一節也或用之此事則非或用之彼事則
是所謂時中是也所以參比會同之者非純誠有定
之心其孰能精擇而無差也哉
蔡氏德善一皆以理言專主一本萬殊之說其說
渾融恐用功者難見入頭處且本文謂德主善為
師是師善以成德也若曰德兼衆善則善為德之
子目於主而師之之義恐有微礙於下兩句用功
恐為尤難當從金先生說則條理分明而脉絡貫
穿學者可以為用功之方矣
金先生曰七世之廟可以觀德即前可以知後萬夫之
長可以觀政即小可以知大蓋人之修德豈止尊一
身安天下利一時而已至於廟享百世不祧亦其餘
澤也長萬夫者尚可觀其政之善惡况為天下之君
或有小惡乃謂人之不知乎深勉戒之也
末三句只一意匹夫匹婦不獲自盡者舉凡天下之民
有一人不得遂其生其情無所告訴不得上達蓋因
自廣狹人所以致此是則德澤不能盡徧不能成平
治之功矣
盤庚
五邦蓋湯居亳一仲丁遷囂二河亶甲居相三祖乙遷
耿四徙邢五自囂以下皆河北地
由說文作甹木生條也蘖與枿同伐木餘枿謂斫髠而
復生
汝曷弗念我古后之聞汝何不以所聞於古后者而思
念我今日之事乎
用降我凶德金先生曰猶傳所謂有汾澮以流其惡國
語所謂沃土民不才瘠土民好義之意蓋消斯民沉
溺重膇之疾而絶後世驕奢淫侈之風也
篇末朕志絶句則若否一字如傳意或否字絶句則若
為虚字謂告汝以我之志及非我之志者汝皆當欽
之
說命
知之曰明哲明哲實作則天子惟君萬邦百官承式王
言惟作命不言臣下罔攸禀令知道固謂之明哲然
豈徒知而已實欲見之辭令事為以為民之準則使
人法而行之可也居天子之位而君臨萬邦百官之
所承仰法式王出言則為命令今王固以明哲之資
君萬邦乃默不發言則臣下無所禀令而王亦失為
君之道矣
恭者敬身以處默者不言而居思道者思天下之理惟
其思之精故此心誠敬純一通於神明心為人身之
主宰帝則天之主宰也天者理之所自出帝則理之
妙而莫測者也此心誠敬與理為一則自然達於神
妙而說之心亦純誠無間者也故高宗夢帝賚良弼
惟在於說此以心感心以理融理而莫可以常情觀
者也
傅氏本堯之後說蓋姓伊祁而傅氏也或曰說不知其
本姓氏以築於傅巖以地為氏
若金用作礪鈍則欲使之銳謂事有所不得行而求輔
其決此以行言也若濟用作舟楫阻則欲使之通謂
理有所不能明而求輔其通此以知言也若旱用作
霖雨枯澁燥竭欲得其沛然謂義理未融而求其滋
助以致於化此以涵養言也
金先生曰若藥弗瞑眩厥疾弗瘳謂言不直則己之宿
疾不除若跣弗視地厥足用傷謂知不明則行有所
不遂
明王奉若天道建邦設都樹后王君公承以大夫師長
不惟逸豫惟以亂民天者理之所自出故王者法天
象莫大於天雖無所不覆而化育萬物者亦豈自用
凡日月星宿雨露風霆皆所以為天之用而代天之
行者也王者雖處至尊之位豈能以一人之聰明徧
及庶物故樹立君長以共治之皆奉順天道而為之
也雖位有尊卑皆在民之上豈惟使其身安康豫樂
而已正欲其治民也二語總指有位者而言下文四
惟字則歸重於王聖王上法於天則臣敬順而民從
治精神運量命令舉措稍爽於天則下有不得其所
者矣
惟天聰明下四惟字有三意第一字起語辭第二獨意
三四則接語辭惟口起羞下四惟字則歴數之辭
干戈省厥躬謂欲以干戈加於人則先當自省其躬在
我之德已至澤已加於人而有不順者則動而丕應
厥志者在我者有一毫未盡則在彼有辭而(闕)
讀書叢說卷五
