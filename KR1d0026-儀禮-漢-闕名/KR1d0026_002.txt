儀禮卷第二
士昏禮第二儀禮鄭氏注
昏禮下達納采用鴈(逹通也將欲與彼合昏姻必先使媒氏下通其)
(言女氏許之乃後使人納其采擇之禮用鴈爲摯者取其順隂陽往來詩云取妻如之何)
(匪媒不得昏必由媒交接設紹介皆所以養廉恥)主人筵于戶西西
上右几(主人女父也筵爲神布席也戶西者尊處將以先祖之遺體許人故受其)
(禮於禰廟也席西上右設几神不統於人席有首尾)使者玄端至(使者夫家)
(之屬若羣吏使往來者玄端士莫夕之服又服以事其廟有司緇裳)擯者出請
事入告(擯者有司佐禮者請猶問也禮不必事雖知猶問之重愼也)主人
如賓服迎于門外再拜賓不荅拜揖入(門外大門)
(外不荅拜者奉使不敢當其盛禮)至于廟門揖入三揖至于
階三讓(入三揖者至內&KR0764;將曲揖旣曲北面揖當碑揖)主人以賓升
西面賓升西階當阿東面致命主人阼階上
北面再拜(阿棟也入堂深示親親今文阿爲&KR1297;)授于楹間南面
(授於楹間明爲合好其節同也南面並授也)賓降出主人降授老
鴈(老羣吏之尊者)擯者出請(不必賓之事有無)賓執鴈請問
名主人許賓入授如初禮(問名者將歸卜其吉凶古文禮爲醴)
擯者出請賓告事畢入告出請醴賓(此醴亦當爲禮)
(禮賓者欲厚之)賓禮辭許(禮辭一辭)主人徹几改筵東上
側尊甒醴于房中(徹几改筵者鄕爲神今爲人側尊亦言無玄酒側尊)
(於房中亦有篚有籩豆如冠禮之設)主人迎賓于廟門外揖讓
如初升主人北面再拜賓西階上北面荅拜
主人拂几授校拜送賓以几辟北面設于坐
左之西階上荅拜(拂拭也拭几者尊賓新之也校几足辟逡遁古文校)
(爲枝)贊者酌醴加角柶面葉出于房(贊佐也佐主人酌事)
(也贊者亦洗酌加角柶覆之如冠禮矣出房南面待主人迎受古文作擖)主人
受醴面枋筵前西北面賓拜受醴復位主人
阼階上拜送(主人西北面疑立待賓卽筵也賓復位於西階上北面明相尊)
(敬此筵不主爲飲食起)贊者薦脯醢(薦進)賓卽筵坐左執
觶祭脯醢以柶祭醴三西階上北面坐啐醴
建柶興坐奠觶遂拜主人荅拜(卽就也左執觶則祭以右)
(手也凡祭於脯醢之豆間必所爲祭者謙敬示有所先也啐嘗也嘗之者成主人意建猶)
(扱也興起也奠停也)賓即筵奠于薦左降筵北面坐取
脯主人辭(薦左籩豆之東降下也自取脯者尊主人之賜將歸執以反命辭者)
(辭其親徹)賓降授人脯出主人送于門外再拜(人謂)
(使者從者授於階下西面然後出去)納吉用鴈如納采禮(歸卜於廟)
(得吉兆復使使者往告昏姻之事於是定)納徵玄纁束帛儷皮如
納吉禮(徵成也使使者納幣以成昏禮用玄纁者象隂陽備也束帛十端也周禮)
(曰凡嫁子取妻入幣純帛無過五兩儷兩也執束帛以致命兩皮爲庭實皮鹿皮今文纁)
(皆作熏)請期用鴈主人辭賓許告期如納徵禮
(主人辭者陽倡隂和期日宜由夫家來也夫家必先卜之得吉日乃使使者往辭卽告之)
期初昏陳三鼎于寢門外東方北面北上其
實特豚合升去蹄舉肺脊二祭肺二魚十有
四腊一肫髀不升皆飪設扃鼏(期取妻之日鼎三者升豚)
(魚腊也寢壻之室也北面鄕內也特猶一也合升合左右胖升於鼎也去蹄蹄甲不用也)
(舉肺脊者食時所先舉也肺者氣之主也周人尚焉脊者體之正也食時則祭之飯必舉)
(之貴之也每皆二者夫婦各一耳凢魚之正十五而鼎減一爲十四者欲其敵偶也腊免)
(腊也肫或作純純全也凡腊用全髀不升者近竅賤也飪熟也扃所以杠鼎鼏覆之古文)
(純爲鈞髀爲脾今文扃作鉉鼏皆作密)設洗于阼階東南(洗所以承)
(盥洗之噐棄水者)饌于房中醯醬二豆菹醢四豆兼
巾之黍稷四敦皆蓋(醯醬者以醯和醬生人尚褻味兼巾之者六豆)
(共巾也巾爲禦塵蓋爲尚温周禮曰食齊視春時)大羹湆在爨(大羹湆煑)
(肉汁也大古之羹無鹽菜爨火上周禮曰羹齊視夏時今文湆皆作汁)尊于室
中北墉下有禁玄酒在西綌幂加勺皆南枋
(墉牆也禁所以&KR1297;甒者玄酒不忘古也綌麤葛今文枋作柄)尊于房戸之
東無玄酒篚在南實四爵合卺(無玄酒者略之也夫婦酌)
(於內尊其餘酌於外尊合卺破匏也四爵兩卺凡六爲夫婦各三酳一升曰爵)主人
爵弁纁裳緇袘從者畢玄端乘墨車從車二
乘執燭前馬(主人壻也壻爲婦主爵弁而纁裳玄冕之次大夫以上親迎冕)
(服冕服迎者鬼神之鬼神之者所以重之親之纁裳者衣緇衣不言衣與帶而言袘者空)
(其文明其與袘俱用緇袘謂緣袘之言施以緇緣裳象陽氣下施從者有司也乘二車從)
(行者也畢猶皆也墨車&KR0238;車士而乘墨車攝盛也執燭前馬使徒役持炬火居前炤道)
婦車亦如之有裧(亦如之者車同等士妻之車夫家共之大夫以上嫁)
(女則自以車送之裧車裳幃周禮謂之容車有容則固有蓋)至于門外(婦家)
(大門之外)主人筵于戸西西上右几(主人女父也筵爲神布席)
女次純衣纁袡立于房中南面(次首飾也今時髲也周禮)
(追師掌爲副編次純衣絲衣女從者畢袗玄則此亦玄矣袡亦緣也袡之言任也以纁緣)
(其衣象隂氣上任也凡婦人不常施袡之衣盛昏禮爲此服喪大記曰復衣不以袡明非)
(常)姆纚笄宵衣在其右(姆婦人年五十無子出而不復嫁能以婦)
(道教人者若今時乳母矣纚縚髮笄今時簮也纚亦廣充幅長六尺宵讀爲詩素衣未綃)
(之綃魯詩以綃爲綺屬也姆亦玄衣以綃爲領因以爲名且相别耳姆在女右當詔以婦)
(禮)女從者畢袗玄纚笄被顈黼在其後(女從者謂)
(姪娣也詩云諸娣從之祁祁如雲袗同也同玄者上下皆玄顈禪也詩云素衣朱襮爾雅)
(云黼領謂之襮周禮曰白與黑謂之黼天子諸侯后夫人狄衣卿大夫之妻刺黼以爲領)
(如今偃領矣士妻始嫁施禪黼於領上假盛飾耳言被明非常服)主人玄端
迎于門外西面再拜賓東面荅拜(賓壻)主人揖
入賓執鴈從至于廟門揖入三揖至于階三
讓主人升西面賓升北面奠鴈再拜稽首降
出婦從降自西階主人不降送(賓升奠鴈拜主人不荅明)
(主爲授女耳主人不降送禮不參)壻御婦車授綏姆辭不受
(壻御者親而下之綏所以引升車者僕人之禮必授人綏)婦乘以几姆加
景乃驅御者代(乘以几者尚安舒也景之制蓋如明衣加之以爲行道禦)
(塵令衣鮮明也景亦明也驅行也行車輪三周御者乃代壻今文景作憬)壻乘其
車先俟于門外(壻車在大門外乘之先者道之也男率女女從男夫婦剛)
(柔之義自此始也俟待也門外壻家大門外)婦至主人揖婦以入
及寢門揖入升自西階媵布席于奥夫入于
室即席婦尊西南面媵御沃盥交(升自西階道婦入也)
(媵送也謂女從者也御當爲訝訝迎也謂壻從者也媵沃壻盥於南洗御沃婦盥於北洗)
(夫婦始接情有廉恥媵御交道其志)贊者徹尊幂舉者盥出除
鼏舉鼎入陳于阼階南西面北上匕俎從設
(執匕者執俎者從鼎而入設之匕所以別出牲體也俎所以載也)北面載執
而俟(執俎而立俟豆先設)匙者逆退復位于門東北面
西上(執匕者事畢逆退由便至此乃著其位略賤也)贊者設醬于席
前菹醢在其北俎入設于豆東魚次腊特于
俎北(豆東菹醢之東)贊設黍于醬東稷在其東設湆
于醬南(饌要方也)設對醬于東(對醬婦醬也設之當特俎)菹醢
在其南北上設黍于腊北其西稷設湆于醬
北御布對席贊啓會卻于敦南對敦于北(啓發)
(也今文啓作開古文卻爲綌)贊告具揖婦即對筵皆坐皆
祭祭薦黍稷肺(贊者西面告饌具也壻揖婦使即席薦菹醢)贊爾
黍授肺脊皆食以湆醬皆祭舉食舉也(爾移也移)
(置席上便其食也皆食食黍也以用也用者謂啜湆𠯗醬古文黍作稷)三飯卒
食(卒巳也同牢示親不主爲食起三飯而成禮也)贊洗爵酌酳主人
主人拜受贊戶內北面荅拜酳婦亦如之皆
祭(酳漱也酳之言演也安也漱所以絜口且演安其所食酳酌內尊)贊以肝
從皆振祭嚌肝皆實于菹豆(肝肝炙也飲酒宜有肴以安之)
卒爵皆拜贊荅拜受爵再酳如初無從三酳
用卺亦如之(亦無從也)贊洗爵酌于戶外尊入戶
西北面奠爵拜皆荅拜坐祭卒爵拜皆荅拜
興(贊酌者自酢也)主人出婦復位(復尊西南面之位)乃徹于
房中如設于室尊否(徹室中之饌設于房中爲媵御餕之徹尊不設)
(有外尊也)主人說服于房媵受婦說服于室御受
姆授巾(巾所以自絜清今文說皆作稅)御衽于奥媵祍良席
在東皆有枕北止(祍卧席也婦人稱夫曰良孟子曰將見良人之所之)
(止足也古文止作趾)主人入親說婦之纓(入者從房還入室也婦人)
(十五許嫁笄而禮之因著纓明有繫也蓋以五采爲之其制未聞)燭出(昏禮畢將)
(卧息)媵餕主人之餘御餕婦餘贊酌外尊酳之
(外尊房戶外之東尊)媵侍于戸外呼則聞(爲尊者有所徵求今文侍)
(作待)夙興婦沭浴纚笄宵衣以俟見(夙早也昏明日之晨)
(興起也俟待也待見於舅姑寢門之外古者命士以上年十五父子異宫)質明贊
見婦于舅姑席于阼舅即席席于房外南面
姑即席(質平也房外房戶外之西古文舅皆作咎)婦執笲棗栗自
門入升自西階進拜奠于席(笲竹噐而衣者其形蓋如今之)
(筥&KR2074;蘆矣進拜者進東面乃拜奠之者舅尊不敢授也)舅坐撫之興荅
拜婦還又拜(還又拜者還於先拜處拜婦人與丈夫爲禮則俠拜)降階
受笲腵脩升進北面拜奠于席姑坐舉以興
拜授人(人有司姑執笲以起荅婦拜授有司徹之舅則宰徹之)贊醴婦
(醴當爲禮贊禮婦者以其婦道新成親厚之)席于戶牖間(室戶西牖東南)
(面位)側尊甒醴于房中婦疑立于席西(疑正立自定之)
(貌)贊者酌醴加柶面枋出房席前北面婦東
面拜受贊西階上北面拜送婦又拜薦脯醢
(婦東面拜贊北面荅之變于丈夫始冠成人之禮)婦升席左執觶右
祭脯醢以柶祭醴三降席東面坐啐醴建柶
興拜贊荅拜婦又拜奠于薦東北面坐取脯
降出授人于門外(奠于薦東升席奠之取脯降出授人親徹且榮得禮)
(人謂婦氏人)舅姑入于室婦盥饋(饋者婦道旣成成以孝養)特
豚合升側載無魚腊無稷並南上其他如取
女禮(側載者右胖載之舅爼左胖載之姑爼異尊卑並南上者舅姑共席于奥其饌)
(各以南爲上其他謂醬湆菹醢女謂婦也如取婦禮同牢時今文並當作併)婦贊
成祭卒食一酳無從(贊成祭者授處之今文無成也)席于北
墉下(墉牆也室中北牆下)婦徹設席前如初西上婦餕
舅辭易醬(婦餕者卽席將餕也辭易醬者嫌淬汙)婦餕姑之饌
御贊祭豆黍肺舉肺脊乃食卒姑酳之婦拜
受姑拜送坐祭卒爵姑受奠之(奠之奠于篚)婦徹
于房中媵御餕姑酳之雖無娣媵先於是與
始飯之錯(古者嫁女必姪娣從謂之媵姪兄之子娣女弟也娣尊姪卑若或無)
(娣猶先媵客之也始飯謂舅姑錯者媵餕舅餘御餕姑餘也古文始爲姑)舅姑共
饗婦以一獻之禮舅洗于南洗姑洗于北洗
奠酬(以酒食勞人曰饗南洗在庭北洗在北堂設兩洗者獻酬酢以絜清爲敬奠酬)
(者明正禮成不復舉凡酬酒皆奠於薦左不舉其燕則更使人舉爵)舅姑先降
自西階婦降自阼階(授之室使爲主明代已)歸婦俎于
婦氏人(言俎則饗禮有牲矣婦氏人丈夫送婦者使有司歸以婦俎當以反命於)
(女之父母明其得禮)舅饗送者以一獻之禮酬以束錦
(送者女家有司也爵至酬賓又從之以束錦所以相厚古文錦皆爲帛)姑饗婦
人送者酬以束錦(婦人送者隷子弟之妻妾凡饗速之)若異邦
則贈丈夫送者以束錦(贈送也就賓館)若舅姑旣没
則婦入三月乃奠菜(没終也奠菜者以篚祭菜也蓋用堇)席于
廟奥東面右几席于北方南面(庿考妣之廟北方墉下)
祝盥婦盥于門外婦執笲菜祝帥婦以入祝
告稱婦之姓曰某氏來婦敢奠嘉菜于皇舅
某子(帥道也入入室也某氏者齊女則曰姜氏魯女則曰姬氏來婦言來爲婦嘉美)
(也皇君也)婦拜扱地坐奠菜於几東席上還又拜
如初(扱地手至地也婦人扱地猶男子稽首)婦降堂取笲菜入
祝曰某氏來婦敢告于皇姑某氏奠菜于席
如初禮(降堂階上也室事交乎戶今降堂者敬也於姑言敢告舅尊於姑)婦
出祝闔牖戸(凡廟無事則閉之)老醴婦于房中南面
如舅姑醴婦之禮(因於廟見禮之)壻饗婦送者丈夫
婦人如舅姑饗禮記士昏禮凡行事必用昏
昕受諸禰廟辭無不腆無辱(用昕使者用昏壻也腆善也賓)
(不稱幣不善主人不謝來辱)摰不用死皮帛必可制(摯鴈也皮)
(帛儷皮束帛也)腊必用鮮魚用鮒必殽全(殽全者不餧敗不剥)
(傷)女子許嫁笄而醴之稱字(許嫁已受納徵禮也笄女之禮)
(猶冠男也使主婦女賓執其禮)祖廟未毀教于公宫三月若
祖廟巳毀則教于宗室(祖廟女高祖爲君者之廟也以有緦麻之)
(親就尊者之官教以婦德婦言婦容婦功宗室大宗之家)問名主人受鴈
還西面對賓受命乃降(受鴈于兩楹間南面還于阼階上對賓以)
(女名)祭醴始扱壹祭又扱再祭賓右取脯左奉
之乃歸執以反命(反命謂使者問名納吉納徵請期還報於壻父)納
徵執皮攝之內文兼執足左首隨入西上參
分庭一在南(攝猶辟也兼執足者左手執前兩足右手執後兩足左首象生)
(曲禮曰執禽者左手隨入爲門中阨狹西上中庭位併)賓致命釋外足
見文主人受幣士受皮者自東出于後自左
受遂坐攝皮逆退適東璧(賓致命主人受幣庭實所用爲節士)
(謂若中士下士不命者以主人爲官長自由也)父醴女而俟迎者母
南面于房外(女旣次純衣父醴之于房中南面蓋母薦焉重昏禮也女奠爵)
(于薦東立于位而侯壻壻至父出使擯者請事母出南面房外示親授壻且當戒女也)
女出于母左父西面戒之必有正焉若衣若
笄毋戒諸西階上不降(必有正焉者以託戒使不忘)婦乘
以几從者二人坐持几相對(持几者重愼之)婦入寢
門贊者徹尊幂酌玄酒三屬于尊棄餘水于
堂下階間加勺(屬注也玄酒涗水貴新昏禮又貴新故事至乃取之三注)
(于尊中)笲緇被纁裏加于橋舅荅拜宰徹笲(被表)
(也笲有衣者婦見舅姑以飾爲敬橋所以&KR1297;笲其制未聞今文橋爲鎬)婦席薦
饌于房(醴婦饗婦之席薦也)饗婦姑薦焉(舅姑共饗婦舅獻爵姑薦)
(脯醢)婦洗在北堂直室東隅篚在東北面盥(洗在)
(北堂所謂北洗北堂房中半以北洗南北直室東隅東西直房戶與隅間)婦酢舅
更爵自薦(更爵男女不相因也)不敢辭洗舅降則辟于
房不敢拜洗(不敢與尊者爲禮)凡婦人相饗無降(姑饗)
(婦人送者于房無降者以北洗篚在上)婦入三月然後祭行(入夫)
(之室三月之後於祭乃行謂助祭也)庶婦則使人醮之婦不饋
(庶婦庶子之婦也使人醮之不饗也酒不酬酢曰醮亦有脯醢適婦酌之以醴尊之庶婦)
(酌之以酒卑之其儀則同不饋者共養統於適也)昏辭曰吾子有惠
貺室某也(昏辭擯者請事告之辭吾子謂女父也稱有惠明下逹貺賜也室猶)
(妻也子謂公冶長可妻也某壻名)某有先人之禮使某也請
納采(某壻父名也某也使名也)對曰某之子憃愚又弗能
教吾子命之某不敢辭(對曰者擯出納賓之辭某女父名也吾子)
(謂使者今文弗爲不無能字)致命曰敢納采問名曰某旣
受命將加諸卜敢請女爲誰氏(某使者名也誰氏者謙也)
(不必其主人之女)對曰吾子有命且以備數而擇之
某不敢辭(卒曰某氏不記之者明爲主人之女)醴曰子爲事故
至於某之室某有先入之禮請醴從者(言從者謙)
(不敢斥也今文於爲于)對曰某旣得將事矣敢辭(將行)先
人之禮敢固以請(主人辭固如故)某辭不得命敢不
從也(賓辭也不得命者不得許巳之命)納吉曰吾子有貺命
某加諸卜占曰吉使某也敢告(貺賜也賜命謂許以女名)
(也某壻父名)對曰某之子不教唯恐弗堪子有吉
我與在某不敢辭(與猶兼也古文與爲豫)納徵曰吾子
有嘉命貺室某也某有先人之禮儷皮束帛
使某也請納徵致命曰某敢納徵對曰吾子
順先典貺某重禮某不敢辭敢不承命(典常也法)
(也)請期曰吾子有賜命某旣申受命矣惟是
三族之不虞使某也請吉日(三族謂父昆弟巳昆弟子昆弟)
(虞度也不億度謂卒有死喪此三族者巳及子皆爲服期期服則踰年欲及今之吉也雜)
(記曰大功之末可以冠子嫁子)對曰某旣前受命矣唯命是
聽(前受命者申前事也)曰某命某聽命于吾子(曰某壻父名也)
對曰某固唯命是聽使者曰某使某受命吾
子不許某敢不告期曰某日(某吉日之甲乙)對曰某
敢不敬須(須待)凡使者歸反命曰某旣得將事
矣敢以禮告(告禮所執脯)主人曰聞命矣父醮子
(子壻)命之曰往迎爾相承我宗事(相助也宗事宗庿之事)
勗帥以敬先妣之嗣若則有常(勗勉也若猶女也勉帥婦)
(道以敬其爲先妣之嗣女之行則當有常深戒之詩云大姒嗣徽音)子曰諾唯
恐弗堪不敢忘命賓至擯者請對曰吾子命
某以兹初昏使某將請承命(賓壻也命某某壻父名兹此也)
(將行也使某行昏禮來迎)對曰某固敬具以須父送女命
之曰戒之敬之夙夜毋違命(夙早也早起夜卧命舅姑之教)
(命古文毋爲無)毋施衿結帨曰勉之敬之夙夜無違
宫事(帨佩巾)庶母及門內施鞶申之以父母之
命命之曰敬恭聽宗爾父母之言夙夜無愆
視諸衿鞶(庶母父之妾也鞶鞶囊也男鞶革女鞶絲所以盛帨巾之屬爲謹敬)
(申重也宗尊也愆過也諸之也示之以衿鞶者皆託戒使識之也不示之以衣笄者尊者)
(之戒不嫌忘之視乃正宇今文作示俗誤行之)壻授綏姆辭曰未教
不足與爲禮也(姆教人者)宗子無父母命之親皆
没己躬命之(宗子者適長子也命之命使者母命之在春秋紀裂繻來逆女)
(是也躬猶親也親命之則宋公使公孫壽來納幣是也言宗子無父是有父者禮七十老)
(而傳八十齊喪之事不及若是者子代其父爲宗子其取也父命之)支子則稱
其宗(支子庶昆弟也稱其宗子命使者)弟稱其兄(弟宗子之母弟)若
不親迎則婦入三月然後壻見曰某以得爲
外昏姻請覿(女氏稱昏壻氏稱姻覿見也)主人對曰某以
得爲外昏姻之數某之子未得濯漑於祭祀
是以未敢見今吾子辱請吾子之就宫某將
走見(主人女父也以白造緇日辱)對曰某以非他故不足
以辱命請終賜見(非他故彌親之辭命謂將走見之言今文無終賜)
對曰某得以爲昏姻之故不敢固辭敢不從
(不言外亦彌親之辭古文曰外昏姻)主人出門左西面壻入門
東面奠摯再拜出(出門出内門入門入大門出内門不出大門者異於)
(賓客也壻見於寢奠摯者壻有子道不敢授也摯雉也)擯者以摯出請
受(欲使以賓客禮相見)壻禮辭許受摯入主人再拜受
壻再拜送出(出巳見女父)見主婦主婦闔扉立于
其内(主婦主人之婦也見主婦者兄弟之道宜相親也闔扉者婦人無外事扉左扉)
壻立于門外東面主婦一拜壻荅再拜主婦
又拜壻出(必先一拜者婦人於丈夫必俠拜)主人請醴及揖
讓入醴以一獻之禮主婦薦奠酬無幣(及與也無)
(幣異於賓客)壻出主人送再拜
