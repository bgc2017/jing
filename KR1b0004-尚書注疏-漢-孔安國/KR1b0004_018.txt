尚書注疏卷十八
漢孔氏傳唐陸德明音義孔穎逹疏
周書(康王之誥冏命)(畢命吕刑)(君牙)
序康王既尸天子傳尸主也主天子之正號音義(馬本)
(此句上更有成王崩三字)遂誥諸侯作康王之誥傳既受顧命羣
臣陳戒遂報誥之因事曰遂疏(正義曰康王既受顧命主天子之位羣臣)
(進戒于王王遂報誥諸侯史叙其事作康王之誥伏生以此篇合于頋命共為一篇後人知其不可分而)
(為二馬鄭王本此篇自高祖寡命已上内於頋命之篇王若曰已下始為康王之誥諸侯告王王報誥諸)
(侯而使告報異篇失其義也)
康王之誥傳求諸侯之見匡弼
王出在應門之内傳出畢門立應門内之中庭南面太
保率西方諸侯入應門左畢公率東方諸侯入應門右
傳二公為二伯各率其所掌諸侯随其方為位皆北面
皆布乘黃朱傳諸侯皆陳四黃馬朱鬛以為庭實賓稱
奉圭兼幣曰一二臣衛敢執壤奠傳賓諸侯也舉奉圭
兼幣之辭言一二見非一也為蕃衛故曰臣衛來朝而
遇國喪遂因見新王敢執壤地所出而奠贄也皆再拜
稽首王義嗣德答拜傳諸侯拜送幣而首至地盡禮也
康王以義繼先人明德答其拜受其幣音義(乘繩證反鬛力輙反)
(壤如丈反見賢遍反下同蕃方袁反朝直遥反喪息浪反贄音至盡子忍反)疏(正義曰此叙諸侯見新王)
(之事王出畢門在應門之内立於中庭太保召公為西伯率西方諸侯入應門左立於門内之西廂也太師畢)
(公為東伯率東方諸侯入應門右立於門内之東廂也諸侯皆布陳一乘四匹之黃馬朱鬛以為見新王之庭)
(實諸侯為王之賓共使一人少前進舉奉圭兼幣之辭言曰一二天子之臣在外為蕃衛者敢執壤土所有奠)
(之於庭既為此言乃皆再拜稽首用盡禮致敬以正王為天子也康王先為太子以義嗣先人明德不以在喪)
(為嫌答諸侯之拜以示受其圭幣與之為主也傳正義曰出在門内不言王坐諸侯既拜王即答拜復不言興)
(知立庭中南面也二公率領諸侯知其為二伯各率其所掌諸侯曲禮所謂職方者此之義也王肅云畢公代)
(周公為東伯故率東方諸侯然則畢公是太師也當太師之名在太保之上此先言太保者於時太保領冢宰)
(相王室任重故先言西方若使東伯任重亦當先言東方北面以東為右西為左入左入右随其方為位嫌東)
(西相向故云皆北面將拜王明北面也諸侯朝見天子必獻國之所有以表忠敬之心故諸侯皆陳四黃馬朱)
(鬛以為庭實言實之於王庭也四馬曰乘言乘黃正是馬色黃矣黃下言朱朱非馬色定十年左傳云宋公子)
(地有白馬四公嬖向魋魋欲之公取而朱其尾鬛以與之是古人貴朱鬛知朱者朱其尾鬛也於時諸侯其數)
(必衆衆國皆陳四馬則非王庭所容諸侯各有所獻必當少陳之也案周禮小行人云合六幣圭以馬璋以皮)
(璧以帛琮以錦琥以繡璜以黼此六物者以和諸侯之好鄭玄云六幣所以享也五等諸侯享天子用璧享后)
(用琮用圭璋者二王之後也如鄭彼言則諸侯之享天子惟二王之後用馬此云皆陳馬者下云奉圭兼幣幣)
(即馬是也圭是致馬之物鄭云此幣圭以馬盖舉王者之後以言耳諸侯當璧以帛亦有庭實然則此陳馬者)
(是二王之後享王物也獨取此物以總表諸侯之意故云諸侯皆陳馬也圭亦享王之物下言奉圭此不陳圭)
(者圭奉以致命不陳之也案覲禮諸侯享天子馬卓上九馬随之此用乘黃者因喪禮而行朝故略之天子於)
(諸侯有不純臣之義故以諸侯為賓稱訓舉也舉奉圭兼幣之辭以圭幣奉王而為之作辭辭出一人之口而)
(言一二者見諸侯同為此意意非一人也鄭玄云釋辭者一人其餘奠幣拜者稽首而已是也言衛者諸侯之)
(在四方皆為天子蕃衛故曰臣衛此時成王始崩即得有諸侯在京師者來朝而遇國喪遂因見新王也諸侯)
(享天子其物甚衆非徒圭馬而已皆是土地所有故云敢執壤地所出而奠贄也然舉奉圭兼幣乃是享禮凡)
(享禮則每一國事畢乃更餘國復入其朝則侯氏總入故鄭玄注曲禮云春受贄於朝受享於廟是朝與享别)
(此既諸侯總入而得有庭實享禮者以新朝嗣王因行享禮故鄭注云朝兼享禮也與常禮不同周禮太祝辨)
(九拜一曰稽首施之於極尊故為盡禮也義嗣德三字史言王答拜之意也康王先是太子以義繼先人明德)
(今為天子無所嫌故答其拜受其幣自許與諸侯為主也)太保暨芮伯咸進相揖皆
再拜稽首傳冢宰與司徒皆共羣臣諸侯並進陳戒不
言諸侯以内見外曰敢敬告天子皇天改大邦殷之命
𫝊大天改大國殷之王命謂誅紂也惟周文武誕受羑
若克恤西土𫝊言文武大受天道而順之能憂我西土
之民本其所起惟新陟王畢協賞罰戡定厥功用敷遺
後人休𫝊惟周家新升王位當盡和天下賞罰能定其
功用布遺後人之美言施及子孫無窮今王敬之哉𫝊
敬天道務崇先人之美張皇六師無壊我高祖寡命𫝊
言當張大六師之衆無壊我高德之祖寡有之教命音
義(羑羊九反馬云道也戡音堪遺唯季反注及下同施以䜴反壊音怪)疏(正義曰太保召公與司徒芮伯)
(皆其諸侯並進相顧而揖乃並再拜稽首起而言曰敢告天子大天改大國殷之王命誅殺殷紂惟周家文王)
(武王大受天道而順之能憂我西土之民以此王有天下惟我周家新升王位當盡和天下賞罰戡定其為王)
(之功用布遺後人之美將使施及子孫無有窮盡之期今王新即王位其敬之哉當張大我之六師令國常強)
(盛無令傾壊我高祖寡有之命戒王使繼先王之業也傳正義曰召公為冢宰芮伯為司徒司徒位次冢宰故)
(言太保與芮伯咸進芮伯已下其告羣臣諸侯並皆進也相揖者揖之使俱進也太保揖羣臣羣臣又報揖太)
(保故言相揖動足然後相揖故相揖之文在咸進之下羑聲近猷故訓之為道王肅云羑道也文王所憂非憂)
(西土而已特言能憂西土之民本其初起於西土故也皇訓大也國之大事在於強兵故令張大六師之衆高)
(德之祖謂文王也王肅云美文王少有及之故曰寡有也)
王若曰庶邦侯甸男衛𫝊順其戒而告之不言羣臣以
外見内惟予一人釗報誥𫝊報其戒昔君文武丕平富
不務咎𫝊言先君文武道大政化平美不務咎惡底至
齊信用昭明于天下𫝊致行至中信之道用顯明于天
下言聖德洽則亦有熊羆之士不二心之臣保乂王家
𫝊言文武既聖則亦有勇猛如熊羆之士忠一不二心
之臣其安治王家用端命于上帝皇天用訓厥道付畀
四方𫝊君聖臣良用受端直之命于上天大天用順其
道付與四方之國王天下乃命建侯樹屏在我後之人
𫝊言文武乃施政令立諸侯樹以為藩屏𫝊王業在我
後之人謂子孫今予一二伯父尚胥暨顧綏爾先公之
臣服于先王𫝊天子稱同姓諸侯曰伯父言今我一二
伯父庶幾相與顧念文武之道安汝先公之臣服于先
王而法循之雖爾身在外乃心罔不在王室𫝊言雖汝
身在外土為諸侯汝心常當忠篤無不在王室熊羆之
士勵朝臣此督諸侯用奉恤厥若無遺鞠子羞𫝊當各
用心奉憂其所行順道無自荒怠遺我稚子之羞辱稚
子康王自謂也音義(甸男衛馬本從此以下為康王之誥又云與顧命差異叙歐陽大小)
(夏侯同為顧命底至齊信馬讀底至齊絶句底之履反熊音雄羆彼皮反畀必利反徐甫至反王于况反傳直)
(專反督丁木反鞠居六反)疏(正義曰羣臣諸侯既進戒王王順其戒呼而告之曰衆邦在侯甸男衛諸服内)
(之國君惟我一人釗報誥卿士羣公昔先君文王武王其道甚大政化平美專以美道教化不務咎惡於人致)
(行至美中正誠信之道用是顯明于天下言聖道博洽也文武既聖時臣亦賢則亦有如熊如羆之勇士不二)
(心之忠臣共安治王家以君聖臣良之故用能受端直之命于上天大天用順其道付與四方之國使文武受)
(此諸國王有天下言文武得賢臣之力也文武以得臣力之故乃施政令封立賢臣為諸侯者樹之以為藩屏)
(令屏衛在我後之人先王所立諸侯即今諸侯之祖故舉先世之事以告今之諸侯今我一二伯父庶幾相與)
(顧念文武之事安汝先公之用臣服於先王之道而法循之亦當以忠誠輔我天子雖汝身在外土為國君汝)
(心常當無有不在王室當各用心奉憂其所行順道無自荒怠以遺我稚子之羞辱稚子康王自謂戒令匡弼)
(已也○予一人釗者禮天子自稱予一人不言名此王自稱名者新即王位謙也傳正義曰羣臣戒王使勤王)
(又戒之使輔已是順其事而告之也上文太保芮伯進言不言諸侯以内見外此王告庶邦不言朝臣以外見)
(内欲令互相備也周制六服此惟四服不言采要者略舉其事猶武成云甸侯衛駿奔走亦略舉之矣孔以富)
(為美故云政化平美不務咎惡于人言哀矜下民不用刑罰之王肅云文武道大天下以平萬民以富是也孔)
(以齊為中致行中正誠信之道王肅云立大中之道也覲禮言天子呼諸侯之禮云同姓大國則曰伯父其異)
(姓則曰伯舅同姓小邦則曰叔父其異姓則曰叔舅計此時諸侯多矣獨云伯父與同姓大國言之也諸侯先)
(公以臣道服於先王其事有法故令安汝先公之用臣服於先王以臣之道而法循之王之此誥並誥羣臣諸)
(侯但互相𤼵見其言不備言先王有熊羆之士勵朝臣使用力如先世之臣也此言汝身在外土心念王室督)
(諸侯使然)
羣公既皆聽命相揖趨出𫝊已聽誥命趨出罷退諸侯
歸國朝臣就次王釋冕反喪服𫝊脫去黼冕反服喪服
居倚廬音義(去羌吕反)疏(正義曰羣公總謂朝臣與諸侯也鄭玄云羣公主為諸侯與王之三)
(公諸臣亦在焉王釋冕反喪服朝臣諸侯亦反喪服禮喪服篇臣為君諸侯為天子皆斬衰)
序康王命作冊畢𫝊命為冊書以命畢公分居里成
周郊𫝊分别民之居里異其善惡成定東周郊境使
有保護作畢命音義(别彼列反)疏(正義曰康王命史官作冊書命畢公使畢公分)
(别民之居里令善惡有異於成周之邑成定東周之郊境史敘其事作畢命傳正義曰周禮内史云凡命)
(諸侯及孤卿大夫則策命之此云命作冊者命内史為冊書以命畢公故云以冊命畢公殷之頑民遷居)
(此邑歴世化之已得純善恐其變改故更命畢公分别民之居里異其善惡即經所云旌别淑慝表厥宅)
(里彰善癉惡樹之風聲殊厥井疆俾克畏慕皆是也分者令其善惡分别使惡者慕善非分别其處使之)
(異居也此邑本名成周欲以成就周道民不純善則是未成故命畢公教之成定東周郊境即經申畫郊)
(圻愼固封守是其使有保護)
畢命𫝊言畢公見命之書
惟十有二年六月庚午朏𫝊康王即位十二年六月三
日庚午越三日壬申王朝步自宗周至于豐𫝊於朏三
日壬申王朝行自宗周至于豐宗周鎬京豐文王所都
以成周之衆命畢公保釐東郊𫝊用成周之民衆命畢
公使安理治正成周東郊令得所音義(朏普忽反徐芳尾反又芳憒反)
(朝直遥反鎬戸老反釐力之反治直吏反一本作治政則依字讀令力呈反)疏(正義曰惟康王即位十有)
(二年六月三日庚午月光朏然而明也于朏後三日壬申王早朝行從宗周鎬京至于豐邑就文王之廟以成)
(周之民衆命太師畢公使安理東郊之民令得其所傳正義曰漢初不得此篇有偽作其書以代之者漢書律)
(歷志云康王十二年六月戊辰朔三日庚午故畢命豐刑曰惟十有二年六月庚午朏王命作策書豐刑此偽)
(作者傳聞舊語得其年月不得以下之辭妄言作豐刑耳亦不知豐刑之言何所道也鄭玄云今其逸篇有册)
(命霍侯之事不同與此序相應非也鄭玄所見又似異于豐刑皆妄作也說文云朏月未盛之明也此日未有)
(事而記此庚午朏者為下言壬申張本猶如記朔望與生魄死魄然也)
王若曰嗚呼父師惟文王武王敷大德于天下用克受
殷命𫝊王順其事歎告畢公代周公為太師為東伯命
之代君陳言文武布大德于天下故天佑之用能受殷
王之命惟周公左右先王綏定厥家𫝊言周公助先王
安定其家毖殷頑民遷于洛邑密邇王室式化厥訓𫝊
惟殷頑民恐其叛亂故徙于洛邑密近王室用化其教
既歷三紀世變風移四方無虞予一人以寧𫝊言殷民
遷周已經三紀世代民易頑者漸化四方無可度之事
我天子用安矣十二年曰紀父子曰世道有升降政由
俗革不臧厥臧民罔攸勸𫝊天道有上下交接之義政
教有用俗改更之理民之俗善以善養之俗有不善以
法御之若乃不善其善則民無所勸慕惟公懋德克勤
小物弼亮四世正色率下罔不祗師言𫝊言公勉行德
能勤小物輔佐文武成康四世為公卿正色率下下人
無不敬仰師法嘉績多于先王予小子垂拱仰成𫝊公
之善功多大先人之美我小子為王垂拱仰公成理言
其上顯父兄下施子孫音義(大音泰毖音秘近如字又附近之近度待洛反舊作)
(待路反上時掌反更古衡反懋音茂拱九勇反仰如字徐五亮反)疏(正義曰康王順其事歎而呼畢公曰)
(嗚呼父師惟文王武王布大德于天下用此能受殷之王命代殷為天子惟周公佐助先王安定其家慎彼殷)
(之頑民恐其或有叛逆故遷于洛邑令之比近王室用使化其教訓自爾已來既歴三紀人世既變風俗亦移)
(四方無可度之事我天子一人用是而得安寕但天道有上下交接之義政教有用俗改更之理今日雖善或)
(變為惡若不善其善則民無所勸慕更須選賢教之舉善勸之宜此任者莫先于公惟公勉力行德能勤小事)
(輔佐四世正色率下無有不敬仰師法公言者公之善功多于先王我小子垂衣拱手仰公成理將欲任之故)
(盛稱其德也傳正義曰畢公伐周公為太師故王呼為父師率東方諸侯是為東伯也盖君陳卒命之使代君)
(陳也釋詁云左右助也言周公助先王安定其家伐殷之時周公已有其功復能遷殷頑民言其功之多也周)
(公以攝政七年營成周成王元年遷殷頑民成王在位之年雖未知其實當在三十左右至今應三十六年是)
(殷民遷周已歴三紀十二年者天之大數歲星太歲皆十二年而一周天故十二年曰紀父子易人為世大禹)
(謨云賞延于世謂緣父及子也天氣下降地氣上驣而有寒暑生焉刑新國用輕典刑亂國用重典輕重随俗)
(而有寬猛異焉天道有上下交接之義故寒暑易節政教有用俗改更之理故寬猛相濟天道有寒暑逓來政)
(教以寬猛相濟民之風俗善惡無常或善變為惡或惡變為善不可以其既善謂善必不變民之俗善須以善)
(飬之令善遂不變人之俗有不善當善法御之使變而為善若乃不善其善則下民無所勸慕民無所慕則變)
(為惡矣殷民今雖已善更當以善教之欲以屈畢公之意小物猶小事也能勤小事則大事必能勤矣故舉能)
(勤小事以為畢公之善釋詁云亮佐也晉語說文王之事云詢于八虞訪于辛尹重之以周召畢榮則畢公于)
(文王之世已為大臣是輔佐文武成康四世為公卿也正色謂嚴其顔色不惰慢不阿諂以此率下下民無不)
(敬仰師法之先王之功無由可及言公之善功多大先人之美方欲委之以事盛言之重其功美矣)
王曰嗚呼父師今予祗命公以周公之事往哉𫝊今我
敬命公以周公所為之事往為之哉言非周公所為不
敢枉公往治旌别淑慝表厥宅里彰善癉惡樹之風聲
𫝊言當識别頑民之善惡表異其居里明其為善病其
為惡立其善風揚其善聲弗率訓典殊厥井疆俾克畏
慕𫝊其不循教道之常則殊其井居田界使能畏為惡
之禍慕為善之福所以沮勸申畫郊圻慎固封守以康
四海𫝊郊圻雖舊所規畫當重分明之又當謹慎堅固
封疆之守備以安四海京圻安則四海安矣政貴有恒
辭尚體要不惟好異𫝊政以仁義為常辭以理實為要
故貴尚之若異於先王君子所不好商俗靡靡利口惟
賢餘風未殄公其念哉𫝊紂以靡靡利口惟賢覆亡國
家今殷民利口餘風未絶公其念絶之音義(治直吏反下政治同)
(别彼列反癉丁但反俾必爾反沮辭汝反又慈吕反守徐始救反重直用反好呼報反覆芳服反)疏(正義)
(曰王更歎而呼畢公曰嗚呼父師今日我敬命公以周公所為之事公其往為之哉公往至彼當識别善之與)
(惡表異其善者所居之里彰明其為善病其為惡其為善之人當立其善風揚其善聲其有不循道教之常者)
(則殊其井田疆界使之能畏為惡之禍慕為善之福更重畫郊圻境界謹慎牢固其封疆守備以安彼四海之)
(内為政貴在有常言辭尚其體實要約當不惟好其竒異商之舊俗靡靡然好相随順利口辯捷阿諛順旨者)
(惟以為賢餘風至今未絶公其念絶之哉戒畢公以治殷民之法傳正義曰旌旗所以表識貴賤故𫝊以旌為)
(識淑善也慝惡也言當識别頑民之善惡知其善者表異其所居之里若今孝子順孫義夫節婦表其門閭者)
(也表其善者則惡者自見明其為善當褒賞之病其為惡當罪罰之其有善人立其善風令邑里使放傚之揚)
(其善聲告之疎遠使聞知之孟子云方里為井井九百畝使民死徙無出鄉鄉田同井出入相友守望相助疾)
(病相扶持則百姓親睦然則先王制之為井田也欲使民相親愛生相佐助死相殯葬不循道教之常者其人)
(不可親近與善民雜居或染善為惡故殊其井田居界令民不與來往猶今下民有大罪過不肯服者則擯出)
(族黨之外吉凶不與交通此之義也亦既殊其井田必當思自改悔使其能畏為惡之禍慕為善之福所以沮)
(止為惡者勸勉為善者郊圻謂邑之境界境界雖舊有規畫而年世久遠或相侵奪當重分明畫之以防後相)
(侵犯雖舉邑之郊境為言其民田疆畔亦令更重畫之不然何以得殊其井疆也王城之立四郊以為京師屏)
(障預備不虞又當謹慎牢固封疆之守備以安四海之内此是王之近郊牢設守備惟可以安京師耳而云安)
(四海者京師安則四海安矣韓宣子稱紂使師延作靡靡之樂靡靡者相随順之意紂之為人拒諫飾非惡聞)
(其短惟以靡靡相随順利口捷給能随從上意者以之為賢商人效之遂成風俗由此所以覆亡國家殷民利)
(口餘風至今不絶公其念絶之欲令其變惡俗也)我聞曰世禄之家鮮克由禮
以蕩陵德實悖天道𫝊特言我聞自古有之世有祿位
而無禮教少不以放蕩陵邈有德者如此實亂天道敝
化奢麗萬世同流𫝊言敝俗相化車服奢麗雖相去萬
世若同一流兹殷庶士席寵惟舊怙侈滅義服美于人
𫝊此殷衆士居寵日久怙恃奢侈以滅德義服飾過制
美于其民言僭上驕淫矜侉將由惡終雖收放心閑之
惟艱𫝊言殷衆士驕恣過制矜其所能以自侉大如此
不變將用惡自終雖今順從周制心未厭服以禮閑禦
其心惟難資富能訓惟以永年惟德惟義時乃大訓不
由古訓于何其訓𫝊以富資而能順義則惟可以長年
命矣惟有德義是乃大順若不用古訓典籍於何其能
順乎音義(鮮息淺反悖布内反敝步寐反怙音戸侉苦瓜反厭於葉反又於甲反又於豔反)疏
(正義曰我聞古人言曰世有禄位之家恃富驕恣少能用禮以放蕩之心陵邈有德之士如此者實悖亂天道)
(敝俗相化奢侈華麗雖相去萬世而其同一流此殷之衆士皆是富貴之家居處寵勢惟已久矣怙恃奢侈以)
(滅德義身卑而僭上飾其服美于其人驕恣過制矜能自侉行如此不變捋用惡自終今以法約之雖收斂其)
(放佚之心恒防閑之惟大艱難資財富足能順道義則惟可以長年命矣惟能用德惟能行義是乃為大順德)
(也若不用古之訓典則於何其能順乎欲令畢公以古之訓典教殷民也傳正義曰凡以善言教化無非古之)
(訓典於此特言我聞者言此事自古有之所以尤須嚴禁故也世有祿位財多勢重縦恣其心而無禮教如此)
(之人少能不以放蕩之心陵邈有德者天道以上臨下以善率惡今乃以下慢上以惡陵善如此者實亂天道)
(也席者人之所處故為居之義舊久也殷士多是世貴之家故為居寵日久怙恃已之奢侈自謂奢侈為賢德)
(義廢而不行故為以滅德義又以人輕位卑美服盛飾是服飾過制度美于其人言僣上服服勝人也淫訓過)
(也故為過制強梁者不得其死好勝者必遇其敵故矜侉不變將用惡自終言雖收放心則已收之矣雖今順)
(從周制畏威自止故怨猶在心未厭服故以禮閑禦其心惟難也閑謂防閑禦止也)
王曰嗚呼父師邦之安危惟兹殷士不剛不柔厥德允
修𫝊言邦國所以安危惟在和此殷士而已治之不剛
不柔寬猛相濟則其德政信修立惟周公克愼厥始惟
君陳克和厥中惟公克成厥終𫝊周公遷殷頑民以消
亂階能慎其始君陳弘周公之訓能和其中畢公闡二
公之烈能成其終三后協心同底于道道洽政治澤潤
生民𫝊三君合心為一終始相成同致于道道至普洽
政化治理其德澤惠施乃浸潤生民言三君之功不可
不尚四夷左衽罔不咸賴予小子永膺多福𫝊言東夷
西戎南蠻北狄被髮左衽之人無不皆恃賴三君之德
我小子亦長受其多福公其惟時成周建無窮之基亦
有無窮之聞𫝊公其惟以是成周之治為周家立無窮
之基業于公亦有無窮之名以聞于後世子孫訓其成
式惟乂𫝊言後世子孫順公之成法惟以治嗚呼罔曰
弗克惟既厥心𫝊人之為政無曰不能惟在盡其心而
已罔曰民寡惟愼厥事𫝊無曰人少不足治也惟在慎
其政事無敢輕之欽若先王成烈以休于前政𫝊敬順
文武成業以美于前人之政所以勉畢公音義(治直吏反施始)
(豉反浸子鴆反衽而甚反又而鴆反為于偽反少詩照反)疏(傳正義曰美于前人之政謂光前人之政所以)
(勉勸畢公)
序穆王命君牙為周大司徒𫝊穆王康王孫昭王子
作君牙𫝊君牙臣名音義(穆王名滿君牙或作君雅)疏(正義曰穆王命其臣)
(名君牙者為周大司徒之卿以策書命之史錄其策書作君牙)
君牙𫝊命以其名遂以名篇
王若曰嗚呼君牙𫝊順其事而歎稱其名而命之惟乃
祖乃父世篤忠貞服勞王家厥有成績紀于太常𫝊言
汝父祖世厚忠貞服事勤勞王家其有成功見紀錄書
于王之太常以表顯之王之旌旗畫日月曰太常惟予
小子嗣守文武成康遺緒亦惟先王之臣克左右亂四
方𫝊惟我小子繼守先王遺業亦惟父祖之臣能佐助
我治四方言已無所能心之憂危若蹈虎尾涉于春冰
𫝊言祖業之大已才之弱故心懷危懼虎尾畏噬春冰
畏䧟危懼之甚音義(畫胡卦反蹈徒報反噬市制反陷陷没之陷)疏(傳正義曰周禮)
(司勲云凡有功者銘書于王之太常祭于大烝鄭玄云銘之言名也生則書于王旌以識其人與其功也死則)
(於烝先王祭之是有功者書于王之太常以表顯之也周禮司常云日月為常王建太常是王之旌旗畫日月)
(名之曰太常也)今命爾予翼作股肱心膂𫝊今命汝為我輔翼
股肱心體之臣言委任纉乃舊服無忝祖考弘敷五典
式和民則𫝊繼汝先祖故所服忠勤無辱累祖考之道
大布五常之教用和民令有法則爾身克正罔敢弗正
民心罔中惟爾之中𫝊言汝身能正則下無敢不正民
心無中從汝取中必當正身示民以中正夏暑雨小民
惟曰怨咨𫝊夏月暑雨天之常道小人惟曰怨歎咨嗟
言心無中也冬祁寒小民亦惟曰怨咨𫝊冬大寒亦天
之常道民猶怨咨厥惟艱哉思其艱以圖其易民乃寧
𫝊天不可怨民猶怨嗟治民其惟難哉當思慮其難以
謀其易民乃寧音義(膂音旅累劣偽反令力呈反易以䜴反)疏(正義曰王言我以危)
(懼之故今命汝為大司徒汝當作我股肱心膂言將任之如已身也繼汝先世舊所服行亦如父祖忠勤無為)
(不忠辱累汝祖考當須大布五常之教用和天下兆民令有法則凡欲率下當先正身汝身能正則下無敢不)
(正民心無能中正惟取汝之中正汝當正身心以率之夏月大暑大雨天之常也小民惟曰怨恨而咨嗟冬月)
(大寒亦天之常也小民亦惟曰怨恨而咨歎天不可怨民尚怨之治民欲使無怨其惟難哉思慮其難以謀其)
(易為治不違道不逆民民乃安矣傳正義曰股足也肱臂也膂背也汝為我輔翼當如我之身故舉四支以喻)
(為股肱心體之臣言委任如身也𫝊以膂為體以見四者皆體非獨膂為體也禮記緇衣云民以君為心君以)
(民為體此舉四體今以臣為心者君臣合體則亦同心詩云赳赳武夫公侯腹心是臣亦為君心也𫝊以祁為)
(大故云冬大寒寒言大則夏暑雨是大雨于此言祁以見之上言暑雨此不言寒雪者于上言雨以見之互相)
(備也)嗚呼丕顯哉文王謨𫝊歎文王所謀大顯明丕承哉
武王烈𫝊言武王業美大可承奉啓佑我後人咸以正
罔缺𫝊文武之謀業大明可承奉開助我後嗣皆以正
道無邪缺爾惟敬明乃訓用奉若于先王𫝊汝惟當敬
明汝五教用奉順于先王之道對揚文武之光命追配
于前人𫝊言當答揚文武光明之命君臣各追配于前
令名之人音義(缺苦穴反)疏(正義曰王又歎言嗚呼大是顯明哉文王之謀也大可承奉哉)
(武王之業也文王之謀武王之業開道佑助我在後之人皆以正道無邪缺言先王之道易可遵也汝惟敬明)
(汝之五教用奉順於先王之道汝當答揚文武光明之命追配于前世令名之人令其順先王之道同古之大)
(賢也𫝊正義曰文王未克殷始謀造周故美其謀武王已殺紂功成業就故美其業謀則明白可遵業則功成)
(可奉故謀言顯烈言承詩周頌武篇曰於皇武王無競維烈亦美武王業之大也文始謀之武卒成之文謀大)
(明武業可奉言先王以此成功開道佑助我之後人使我得安其事而奉行之以正道見其無邪罔缺失見其)
(周備故𫝊言無邪缺)
王若曰君牙乃惟由先正舊典時式民之治亂在兹𫝊
汝惟當奉用先正之臣所行故事舊典文籍是法民之
治亂在此而已用之則民治廢之則民亂率乃祖考之
攸行昭乃辟之有乂𫝊言當循汝父祖之所行明汝君
之有治功音義(治直吏反下注同辟必亦反)疏(正義曰王順而呼之曰君牙汝為大司徒)
(惟當奉用先世正官之法諸臣所行故事舊典于是法則之民之治亂在此而已汝必奉而用之循汝祖考之)
(所行明汝君之有治功汝君王自謂也)
序穆王命伯冏為周太僕正𫝊伯冏臣名也太僕長
太御中大夫作冏命音義(冏九永反字亦作煛長丁丈反)疏(正義曰穆王命)
(其臣名伯冏者為周太僕正之官以策書命之史錄其策書作冏命傳正義曰正訓長也周禮太御中大)
(夫太僕下大夫孔以此言太僕正則官高于太僕故以為周禮太御者知非周禮太僕若是周禮太僕則)
(此云太僕是矣何須云正乎且此經云命汝作大正正于羣僕案周禮太馭中大夫而下有戎僕齊僕道)
(僕田僕太御最為長既稱正于羣僕故以為太御中大夫且與君同車最為親近故春秋隨侯寵少師以)
(為車右漢書文帝愛趙同命之為御凡御者最為密昵故此經云汝無昵于憸人充耳目之官故以為太)
(御中大夫掌御玉輅之官戎僕雖中大夫以戎事為重敘在太御之下故以太僕為長太僕雖掌燕朝非)
(親近之任又是下大夫不得為長)
冏命𫝊以冏見命名篇
王若曰伯冏惟予弗克于德嗣先人宅丕后𫝊順其事
以命伯冏言我不能于道德繼先人居大君之位人輕
任重怵惕惟厲中夜以興思免厥愆𫝊言常悚懼惟危
夜半以起思所以免其過悔昔在文武聰明齊聖小大
之臣咸懷忠良𫝊聰明視聽遠齊通無滯礙臣雖官有
尊卑無不忠良其侍御僕從罔匪正人𫝊雖給侍進御
僕役從官官雖微無不用中正之人以旦夕承弼厥辟
出入起居罔有不欽𫝊小臣皆良僕役皆正以旦夕承
輔其君故君出入起居無有不敬𤼵號施令罔有不臧
下民祗若萬邦咸休𫝊言文武𤼵號施令無有不善下
民敬順其命萬國皆美其化音義(怵勑律反惕他歴反礙五代反御如字一)
(音禦從才用反注及下注侍從同)疏(正義曰王順其事而呼之曰伯冏惟我不能于道德而繼嗣先人居)
(大君之位人輕任重終常悚懼心内怵惕惟恐傾危中夜以起思望免其愆過昔在文王武王聰無所不聞明)
(無所不見齊中也每事得中聖通也通知諸事其身明聖如此又小大之臣無不皆思忠良其左右侍御僕從)
(無非中正之人以旦夕承輔其君故其君出入起居無有不敬文武發號施令無有不善以此之故下民敬順)
(其命萬邦皆美其化由臣善故也傳正義曰禮記祭義云春雨露既濡君子履之必有怵惕之心怵惕是心動)
(之名多憂懼之意也厲訓危也言常悚懼惟恐傾危易稱夕惕若厲即此義也聰發於耳明發於目故為視聽)
(遠也齊訓中也聖訓通也動必得中通而先識是無滯礙也)惟予一人無良實頼左
右前後有位之士匡其不及𫝊惟我一人無善實恃左
右前後有職位之士匡正其不及言此責羣臣正已繩
愆糾謬格其非心俾克紹先烈𫝊言恃左右之臣彈正
過誤檢其非妄之心使能繼先王之功業音義(繩市陵反俾必)
(爾反)疏(正義曰王言惟我一人無善亦既無知實恃頼左右前後有職位之臣匡正其智所不及者責羣臣)
(使正已也即言正已之事繩其愆過糾其錯謬格其非妄之心心有妄作則格正之使能繼先王之功業言得)
(臣匡輔乃可繼世也𫝊正義曰木不正者以繩正之繩謂彈正糾謂發舉其愆過則彈正之有錯謬則舉發之)
(格謂檢括其有非理枉妄之心檢括使妄心不作臣當如此匡君使能繼先王之功業言已無能責臣使如此)
(也)今予命汝作大正正于羣僕侍御之臣𫝊欲其教正
羣僕無敢佞偽懋乃后德交修不逮𫝊言侍御之臣無
小大親疎皆當勉汝君為德更代修進其所不及愼簡
乃僚無以巧言令色便辟側媚其惟吉士𫝊當謹愼簡
選汝僚屬侍臣無得用巧言無實令色無質便辟足恭
側媚謟諛之人其惟皆吉良正士音義(更古衡反便婢緜反辟匹亦反)
(徐扶亦反足將住反諛徐以朱反)疏(正義曰今我命汝作太僕官大正汝當教正於羣僕侍御之臣勸勉)
(汝君為德汝與同僚交更修進汝君智所不及之事汝為僕官之長當愼簡汝之僚屬必使皆得正人無得用)
(巧言令色便辟側媚之人其惟皆當用吉良善士令選其在下屬官小臣僕隸之等皆用善人𫝊正義曰作大)
(正正長也作僕官之長正於羣僕令教正之二正義不同也羣僕雖官有小大皆近天子近人主者多以謟佞)
(自容令大僕教正羣僕眀使教之無敢佞僞也案周禮太馭中大夫掌馭玉輅戎僕中大夫掌馭戎車齊僕下)
(大夫掌馭金輅道僕上士掌馭象輅田僕上士掌馭田輅羣僕謂此也府史已下官長所自辟除命士以上皆)
(應人主自選此令太僕正謹愼簡選僚屬者人主所用皆由臣下臣下銓擬可者然後用之故令太僕正愼簡)
(僚屬也論語稱巧言令色足恭左邱眀恥之便辟是巧言令色之類知是彼足恭也巧言者巧為言語以順從)
(上意無情實也令色者善為顔色以媚說人主無本質也便僻者前却俯仰以足為恭側媚者為僻側之事以)
(求媚於君此等皆是謟諛之人不可用為近官也媚愛也襄三十一年左傳云鄭子産謂子皮曰誰敢求愛於)
(子知此為側媚者為側行以求愛非是愛側人也若能愛在上則忠臣也不當禁其無用)僕臣正厥
后克正僕臣諛厥后自聖𫝊言僕臣皆正則其君乃能
正僕臣謟諛則其君乃自謂聖后德惟臣不德惟臣𫝊
君之有德惟臣成之君之無德惟臣誤之言君所行善
惡專在左右爾無昵于憸人充耳目之官迪上以非先
王之典𫝊汝無親近於憸利小子之人充備侍從在視
聽之官道君上以非先王之法非人其吉惟貨其吉𫝊
若非人其實吉良惟以貨財配其吉良以求入於僕侍
之臣汝當清審若時瘝厥官𫝊若用是行貨之人則病
其官職惟爾大弗克祗厥辟惟予汝辜𫝊用行貨之人
則惟汝大不能敬其君惟我則亦以此罪汝言不忠也
音義(昵女乙反憸息廉反徐七漸反利口也本亦作思近附近之近道導也瘝故頑反)
王曰嗚呼欽哉永弼乃后于彝憲𫝊歎而勅之使敬用
所言當長輔汝君於常法此穆王庶幾欲蹈行常法
序呂命𫝊呂侯見命為天子司寇穆王訓夏贖刑𫝊
呂侯以穆王命作書訓暢夏禹贖刑之法更從輕以
布告天下作呂刑音義(贖音蜀注及下同)疏(正義曰呂侯得穆王之命為天)
(子司寇之卿穆王於是用呂侯之言訓暢夏禹贖刑之法吕侯稱王之命而布告天下史錄其事作呂刑)
(𫝊正義曰呂侯得王命必命為王官周禮司寇掌刑知呂侯見命為天子司寇鄭玄云呂侯受王命入為)
(三公引書說云周穆王以吕侯為相書說謂書緯刑將得放之篇有此言也以其言相知為三公即如鄭)
(言當以三公領司寇不然何以得專主刑也名篇謂之呂刑其經皆言王曰知呂侯以穆王命作書也經)
(言陳罰贖之事不言何代之禮故序言訓夏以明經是夏法王者代相革易刑罰世輕世重殷以變夏周)
(又改殷夏法行於前代廢已久矣今復訓暢夏禹贖刑之法以周法傷重更從輕以布告天下以其事合)
(於當時故孔子錄之以為法經多說治獄之事是訓釋申暢之也金作贖刑唐虞之法周禮職金掌受士)
(之金罰貨罰入於司兵則周亦有贖刑而遠訓夏之贖刑者周禮惟言士之金罰人似不得贖罪縱使亦)
(得贖罪贖必異於夏法以夏刑為輕故祖而用之罪實則刑之罪疑則贖之故當並言贖刑非是惟訓贖)
(罰也周禮司刑掌五刑之法以麗萬民之罪墨罪五百劓罪五百宫罪五百剕罪五百殺罪五百五刑惟)
(有二千五百此經五刑之屬三千案刑數乃多於周禮而言變從輕者周禮五刑皆有五百此則輕刑少)
(而重刑多此經墨劓皆千剕刑五百宫刑三百大辟二百輕刑多而重刑少變周用夏是改重從輕也然)
(則周公聖人相時制法而使刑罰大重今穆王改易之者穆王遠取夏法殷刑必重於夏夏承堯舜之後)
(民淳易治故制刑近輕輕則民慢故殷刑稍重自湯已後世漸苛酷紂作炮烙之刑明知刑罰益重周承)
(暴虐之後不可頓使太輕雖減之輕猶重於夏法成康之間刑措不用下及穆王民猶易治故吕侯度時)
(制宜勸王改從夏法聖人之法非不善也而不以經遠吕侯之智非能高也而法可以適時苟適於時事)
(即可為善亦不言吕侯才高於周公法勝於前代所謂觀民設教遭時制宜刑罰所以世輕世重為此故)
(也)
呂刑𫝊後為甫侯故或稱甫刑疏(𫝊正義曰禮記書傳引此篇之)
(言多稱為甫刑曰故傳解之後為甫侯故或稱甫刑知後為甫侯者以詩大雅崧高之篇宣王之詩)
(云生甫及申揚之水為平王之詩云不與我戍甫明子孫改封為甫侯不知因吕國改作甫名不知)
(别封餘國而為甫號然子孫封甫穆王時未有甫名而稱為甫刑者後人以子孫之國號名之也猶)
(若叔虞初封於唐子孫封晉而史記稱普世家然宣王以後改吕為甫鄭語史伯之言幽王之時也)
(乃云申吕雖衰齊許猶在仍得有吕者以彼史伯論四嶽治水其齊許申吕是其後也因上申吕之)
(文而云申吕雖衰吕即甫也)
惟吕命王享國百年耄荒𫝊言吕侯見命為卿時穆王
以享國百年耄亂荒忽穆王即位過四十矣言百年大
期雖老而能用賢以揚名度作刑以詰四方𫝊度時世
所宜訓作贖刑以治天下四方之民音義(耄本亦作□毛報反&KR0704;韻)
(莫報反度待洛反注同馬如字云法度也詰起一反)疏(正義曰惟吕侯見命為卿於時穆王享有周國已積)
(百年王精神耄亂而荒忽矣王雖老耄猶能用賢取吕侯之言度時世所宜作夏贖刑以治天下四方之民也)
(𫝊正義曰史述吕侯見命而記王年知其得命之時王已享國百年也曲禮云八十九十曰耄是耄荒為年老)
(精神耄亂荒忽也穆王即位之時已年過四十矣此至命吕侯之年未必已有百年言百年者美大其事雖則)
(年老而能用賢以揚名故記其百年之耄荒也周本紀云甫侯言於王作修刑辟是修刑法者皆吕侯之意美)
(王能用之穆王即位過四十者不知出何書也周本紀云穆王即位春秋已五十矣立五十五年崩司馬遷若)
(在孔後或當各有所據無逸篇言殷之三王及文王享國若干年者皆謂在位之年此言享國百年乃從生年)
(而數意在美王年老能用賢而言其長壽故舉從生之年以耄荒接之美其老之意也文不害意不與彼同)
王曰若古有訓蚩尤惟始作亂延及于平民𫝊順古有
遺訓言蚩尤造始作亂惡化相易延及於平善之人九
黎之君號曰蚩尤罔不寇賊鴟義姦宄奪攘矯虔𫝊平
民化之無不相寇賊為鴟梟之義以相奪攘矯稱上命
若固有之亂之甚苗民弗用靈制以刑惟作五虐之刑
曰法𫝊三苗之君習蚩尤之惡不用善化民而制以重
刑惟為五虐之刑自謂得法蚩尤黃帝所滅三苗帝堯
所誅言異世而同惡殺戮無辜爰始滛為劓刵椓黥𫝊
三苗之主頑凶若民敢行虐刑以殺戮無罪於是始大
為截人耳鼻椓隂黥而以加無辜故曰五虐越兹麗刑
并制罔差有辭𫝊苗民於此施刑并制無罪無差有直
辭者言滛濫民興胥漸泯泯棼棼罔中于信以覆詛盟
𫝊三苗之民瀆於亂政起相漸化泯泯為亂棼棼同惡
皆無中于信義以反背詛盟之約虐威庶戮方告無辜
于上上帝監民罔有馨香德刑發聞惟腥𫝊三苗虐政
作威衆被戮者方方各告無罪於天天視苗民無有馨
香之行其所以為德刑發聞惟乃腥臭皇帝哀矜庶戮
之不辜報虐以威遏絶苗民無世在下𫝊君帝帝堯也
哀矜衆被戮者之不辜乃報為虐者以威誅遏絶苗民
使無世位在下國也音義(蚩尺之反尤有牛反馬云少昊之末九黎君名鴟尺之反)
(鴟梟惡鳥馬云鴟輕也義本亦作誼宄音軌攘如羊反矯居表反虔其然反劓魚器反刵徐如志反椓丁角反)
(黥其京反麗力馳反并必政反泯面忍反徐音民棼芳云反徐扶云反覆芳服反徐敷目反詛側助反背音佩)
(約如字又於妙反聞音問又如字注同腥音星行下孟反皇帝皇宜作君字帝堯也遏於葛反)疏(正義曰呂)
(侯進言於王使用輕刑又稱王之言以告天下說重刑害民之義王曰順古道有遺餘典訓記法古人之事昔)
(炎帝之末有九黎之國君號蚩尤者惟造始作亂惡化逓相染易延及於平善之民平民化之亦變為惡無有)
(不相寇盜相賊害為鴟梟之義鈔掠良善外姦内宄劫奪人物攘竊人財矯稱上命以取人財若已固自有之)
(然蚩尤之惡已如此矣至於高辛氏之末又有三苖之國君習蚩尤之惡不肯用善化民而更制重法惟作五)
(虐之刑乃言曰此得法也殺戮無罪之人於是始大為四種之刑刵截人耳劓截人鼻㭬劅人陰黥割人而苖)
(民於此施刑之時并制無罪之人對獄有罪者無辭無罪者有辭苗民斷獄並皆罪之無差簡有直辭者言濫)
(及無罪者也三苗之民慣瀆亂政起相漸染皆化為惡泯泯為亂棼棼同惡小大為惡民皆巧詐無有中於信)
(義以此無中于信反背詛盟之約雖有要約皆違背之三苗虐政作威衆被戮者方方各告無罪於上天上天)
(下視苗民無有馨香之行其所以為德刑者發聞於外惟乃皆腥臭無馨香也君帝帝堯哀矜衆被殺戮者不)
(以其罪乃報為暴虐者以威止絶苗民使無世位在於下國言以刑虐故滅之也傳正義曰古有遺訓順而言)
(之故為順古有遺訓也蚩尤造始作亂其事往前未有蚩尤今始造之必是亂民之事不知造何事也下說三)
(苖之主習蚩尤之惡作五虐之刑此章主說虐刑之事蚩尤所作必亦造虐刑也以峻法治民民不堪命故惡)
(化轉相染易延及於平善之民亦化為惡也九黎之君號曰蚩尤當有舊說云然不知出何書也史記五帝本)
(紀云神農氏世衰諸侯相侵伐蚩尤最為暴虐莫能伐之黃帝乃徵師諸侯與蚩尤戰於涿鹿之野遂擒殺蚩)
(尤而諸侯咸尊軒轅為天子如本紀之言蚩尤是炎帝之末諸侯名也應劭云蚩尤古天子鄭云蚩尤霸天下)
(黃帝所伐者漢書音義有臣瓉者引孔子三朝記云蚩尤庶人之貪者諸說不同未知蚩尤是何人也楚語曰)
(少昊氏之衰也九黎亂德顓頊受之使復舊常則九黎在少昊之末非蚩尤也韋昭云九黎氏九人蚩尤之徒)
(也韋昭雖以九黎為蚩尤要史記蚩尤在炎帝之末國語九黎在少昊之末二者不得同也九黎之文惟出楚)
(語孔以蚩尤為九黎下𫝊又云蚩尤黃帝所滅言黃帝所滅則與史記同矣孔非不見楚語而為此說盖以蚩)
(尤是九黎之君黃帝雖滅蚩尤猶有種類尚在故下至少昊之末更復作亂若其不然孔意不可知也鄭玄云)
(學蚩尤為此者九黎之君在少昊之代也其意以蚩尤當炎帝之末九黎當少昊之末九黎學蚩尤九黎非蚩)
(尤也蚩尤作亂當是作重刑以亂民以峻法酷刑民無所措手足困於苛虐所酷人皆苟且故平民化之無有)
(不相寇賊羣行攻劫曰寇殺人曰賊言攻殺人以求財也鴟梟貪殘之鳥詩云為梟為鴟梟是鴟類鄭玄云盜)
(賊狀如鴟梟鈔掠良善劫奪人物傳言鴟梟之義如鄭說也釋詁云虔固也若固有之言取得人物如已自有)
(也上說蚩尤之惡即以苖民繼之知經意言三苗之君習蚩尤之惡靈善也不用善化民而制以重刑學蚩尤)
(制之用五刑而虐為之故為五虐之刑不必臯陶五刑之外别有五也曰法者述苗民之語自謂所作得法欲)
(民行而畏之如史記之文蚩尤黃帝所滅下句所說三苗帝堯所誅楚語云三苗復九黎之惡是異世而同惡)
(也鄭玄以為苗民即九黎之後顓頊誅九黎至其子孫為三國高辛之衰又復九黎之惡堯興又誅之堯末又)
(在朝舜臣堯又竄之後禹攝位又在洞庭逆命禹又誅之穆王深惡此族三生凶德故著其惡而謂之民孔惟)
(言異世同惡不言三苖是蚩尤之子孫韋昭云三苗炎帝之後諸侯共工也三苗之主實國君也頑凶若民故)
(謂之苗民不於上經為傳者就此惡行觧之以其頑凶敢行虐刑以殺戮無罪釋詁云滛大也於是大為截人)
(耳鼻椓陰黥面苗民為此刑也椓隂即宫刑也黥面即墨刑也康誥周公戒康叔云無或劓刵人即周世有劓)
(刵之刑非苗民别造此刑也以加無辜故曰五虐鄭玄云刵斷耳劓截鼻椓謂椓破隂黥謂羈黥人面苗民大)
(為此四刑者言其特深刻異於臯陶之為鄭意盖謂截耳截鼻多截之椓隂苦於去勢黥面甚於墨額孔意或)
(亦然也三苗之民謂三苗國内之民也瀆謂慣瀆苗君久行虐刑民慣見亂政習以為常起相漸化泯泯相似)
(之意棼棼擾攘之状泯泯為亂習為亂也棼棼同惡其為惡也中猶當也皆無中於信義言為行無與信義合)
(者詩云君子屢盟亂是用長亂世之民多相盟詛既無信義必皆違之以此無中於信反背詛盟之約也方方)
(各告無罪於上天言其處處告也天矝於下俯視苗民無有馨香之行馨香以喻善也其所以為德刑苗民自)
(謂是德刑者發聞於外惟乃皆是腥臭腥臭喻惡也釋詁云皇君也此言遏絶苗民下句即云乃命重黎重黎)
(是帝堯之事知此滅苗民亦帝堯也此滅苗民在堯之初興使無世位在於下國而堯之末年又有竄三苗者)
(禮天子不滅國擇立其次賢者此為五虐之君自無世位在下其改立者復得在朝但此族數生凶德故歴代)
(每被誅耳)乃命重黎絶地天通罔有降格𫝊重即羲黎即和
堯命羲和世掌天地四時之官使人神不擾各得其序
是謂絶地天通言天神無有降地地祗不至於天明不
相干羣后之逮在下明明棐常鰥寡無蓋𫝊羣后諸侯
之逮在下國皆以眀明大道輔行常法故使鰥寡得所
無有掩盖皇帝清問下民鰥寡有辭于苖𫝊帝堯詳問
民患皆有辭怨於苗民德威惟畏德明惟明𫝊言堯監
苗民之見怨則又增修其德行威則民畏服明賢則德
明人所以無能名焉音義(重直龍反黎力兮反棐音匪又芳鬼反鰥居頑反清問馬)
(云清訊也)疏(正義曰三苗亂德民神雜擾帝堯既誅苗民乃命重黎二氏使絶天地相通令民神不雜於是)
(天神無有下至地地民無有上至天言天神地民不相雜也羣后諸侯相與在下國羣臣皆以明明大道輔行)
(常法鰥寡皆得其所無有掩蓋之者君帝帝堯清審詳問下民所患鰥寡皆有亂怨於苗民言誅之合民意堯)
(視苗民見怨則又增修其德以德行威則民畏之不敢為非以德明人人皆勉力自修使德明言堯所行賞罰)
(得其所也傳正義曰楚語云昭王問於觀射父曰周書所謂重黎實使天地不通者何也若無然民將能登天)
(乎對曰非此之謂也古者民神不雜少昊氏之衰也九黎亂德家為巫史民神同位禍灾荐臻顓頊受之乃命)
(南正重司天以屬神命火正黎司地以屬民使復舊常無相侵瀆是謂絶地天通其後三苗復九黎之德堯復)
(育重黎之後不忘舊者使復典之彼言主說此事而堯典云乃命羲和欽若昊天即所謂育重黎之後使典之)
(也以此知重即羲也黎即和也言羲是重之子孫和是黎之子孫能不忘祖之舊業故以重黎官之傳言堯乃)
(命羲和掌天地四時之官堯典文也民神不擾是謂絶地天通楚語文也孔惟加各得其序一句耳楚語又云)
(司天屬神司地屬民令神與天在上民與地在下定上下之分使民神不雜則祭享有度災厲不生經言民神)
(分别之意故言罔有降格言天神無有降至於地者謂神不干民孔因互文云地民不有上至於天者言民不)
(干神也乃總之云明不相干即是民神不雜也地民或作地祗學者多聞神祗又民字似祗因妄改使謬耳如)
(楚語云乃命重黎是顓頊命之鄭玄以皇帝哀矜庶戮之不辜至罔冇降格皆說顓頊之事乃命重黎即是命)
(重黎之身非羲和也皇帝清問以下乃說堯事顓頊與堯再誅苗民故上言遏絶苗民下云有辭於苗異代别)
(時非一事也案楚語云少昊氏之衰也九黎亂德又云其後三苗復九黎之德則九黎三苗非一物也顓頊誅)
(九黎謂之遏絶苗民於鄭義為不愜楚語言顓頊命重黎解為帝堯命羲和於孔說又未允不知二者誰得經)
(意也德威惟畏德明惟明此經二句說帝堯之德事也而其言不順文在苗民之下故傳以為堯監苗民之見)
(怨則又增修其德敦德以臨之以德行其威罰則民畏之而不敢為非明賢則德明人者若凡人雖欲以德明)
(賢者不能照察今堯德明賢者則能以德明識賢人故皆勸慕為善明與上句相互則德威者凡人雖欲以德)
(行威不能威肅今堯行威罰則能以德威罰罪人故人皆畏威服德也)乃命三后恤功于
民伯夷降典折民惟刑禹平水土主名山川稷降播種
農殖嘉榖𫝊伯夷下典禮教民而斷以法禹治洪水山
川無名者主名之后稷下教民播種農畆生善榖所謂
堯命三君憂功於民三后成功惟殷于民𫝊各成其功
惟所以殷盛於民言禮教備衣食足士制百姓于刑之
中以教祗德𫝊言伯夷道民典禮斷之以法臯陶作士
制百姓於刑之中助成化道以教民為敬德音義(折之設反)
(下同馬鄭王皆音悊馬云智也種章用反殖承力反斷丁亂反下同祗止而反)疏(正義曰堯既誅苗民乃命)
(三君伯夷禹稷憂施功於民使伯夷下禮典教民折斷下民惟以典法伯禹身平治水土主名天下山川其無)
(名者皆與作名后稷下教民布種在於農畆種殖嘉榖三君者各成其功惟以殷盛於民使民衣食充足乃使)
(士官制御百官之姓於刑之中正以教民為敬德言先以禮法化民民既富而後教之非苟欲刑殺也傳正義)
(曰伯夷與稷言降禹不言降降可知降下也從上而下於民也舜典伯夷主禮典教民而斷以法即論語所謂)
(齊之以禮也山川與天地並生民應先與作名但禹治水萬事改新古老既死其名或滅故當時無名者禹皆)
(主名之言此者以見禹治山川為民於此耕稼故也此三事者皆是為民故傳既解三事乃結上句此即所謂)
(堯命三君憂功於民憂欲與民施功也此三事之次當禹功在先先治水土乃得種榖民得榖食乃能行禮管)
(子云衣食足知榮辱倉廩實知禮節是言足食足衣然後行禮也此經先言伯夷者以民為國之本禮是民之)
(所急將言制刑先言用禮刑禮相須重禮故先言之也此經大意言禹稷教民使衣食充足伯夷道民使知禮)
(節有不從教者乃以刑威之故先言三君之功乃說用刑之事言禹稷教民稼穡衣食既已充足伯夷道民典)
(禮又能折之以法禮法既行乃使臯陶作士制百官於刑之中令百官用刑皆得中正使不僭不濫不輕不重)
(助成道化以教民為敬德言從伯夷之法敬德行禮也)穆穆在上明明在下灼于
四方罔不惟德之勤𫝊堯躬行敬敬在上三后之徒秉
明德明君道於下灼然彰著四方故天下之士無不惟
德之勤故乃明于刑之中率乂于民棐彛𫝊天下皆勤
立德故乃能明於用刑之中正循道以治於民輔成常
教音義(治直吏反)疏(正義曰言堯躬行敬敬之道在於上位三后之徒躬秉明德明君道在於下君)
(臣敬明其德灼然著於四方故天下之士無不惟德之勤悉皆勤行德矣天下之士皆勤立德故乃能明於用)
(刑之中正循大道以治於民輔成常教美堯君臣明德能用刑得中以輔禮教傳正義曰釋訓云穆穆敬也明)
(明重明則穆穆重敬當敬天敬民在於上位也明明在下則是臣事知是三后之徒秉明德明君道於下也彰)
(著於四方四方皆法效之故天下之士無不惟德之勤刑者所以助教而不可專用非是身有明德則不能用)
(刑以天下之大萬民之衆必當盡能用刑天下乃治此美堯能使天下皆勤立德故乃能明於用刑之中正言)
(天下皆能用刑盡得中正循治民之道以治於民輔成常教伯夷所典之禮是常行之教也)典獄非
訖于威惟訖于富𫝊言堯時主獄有威有德有恕非絶
於威惟絶於富世治貨賂不行敬忌罔有擇言在身𫝊
堯時典獄皆能敬其職忌其過故無有可擇之言在其
身惟克天德自作元命配享在下𫝊凡明於刑之中無
擇言在身必是惟能天德自為大命配享天意在於天
下音義(賂來故反)疏(正義曰堯時典獄之官非能止絶於威有犯必當行威威刑不可止也惟能止)
(絶於富受貨然後得富無貨富自絶矣言於時世治貨賂不行堯時典獄之官皆能敬其職事忌其過失無有)
(可擇之言在於其身天德平均惟能為天之德志性平均自為長久大命配當天意在於天下言尭德化之深)
(於時典獄之官皆能賢也傳正義曰尭時主獄之官有威嚴有德行有恕心有犯罪必罪之是有威也無罪則)
(赦之是有德也有威有德有恕心行之不受貨賂是恕心也訖是盡也故傳以訖為絶不可能使民不犯非絶)
(於威能使不受貨賂惟絶於富言以恕心行之世治則貨賂不行故獄官無得富者惟克天德言能效天為德)
(當謂天德平均獄官效天為平均凡能明於刑之中正矣又能使無可擇之言在身者此人必是惟能為天平)
(均之德斷獄必平矣皇天無親惟德是輔若能斷獄平均者必夀長久大命大命由已而來是自為大命享訓)
(當也是此人能配當天命在於天之下鄭云大命謂延期長久也)
王曰嗟四方司政典獄非爾惟作天牧𫝊主政典獄謂
諸侯也非汝惟為天牧民乎言任重是汝今爾何監非
時伯夷播刑之廸𫝊言當視是伯夷布刑之道而法之
其今爾何懲惟時苗民匪察于獄之麗𫝊其今汝何懲
戒乎所懲戒惟是苗民非察於獄之施刑以取滅亡罔
擇吉人觀于五刑之中惟時庶威奪貨𫝊言苗民無肯
選擇善人使觀視五刑之中正惟是衆為威虐者任之
以奪取人貨所以為亂斷制五刑以亂無辜上帝不蠲
降咎于苖𫝊苗民任奪貨姦人斷制五刑以亂加無罪
天不潔其所為故下咎罪謂誅之苖民無辭于罰乃絶
厥世𫝊言罪重無以辭於天罰故尭絶其世申言之為
至戒音義(為于偽反任而鴆反重輕重之重麗力馳反蠲吉緣反咎其九反)疏(正義曰王呼諸)
(侯戒之曰咨嗟汝四方主政事典獄訟者諸侯之君等非汝惟為天牧養民乎言汝等皆為天養民言任重也)
(受任既重當觀古成敗今汝何所監視乎其所視者非是伯夷布刑之道乎言當效伯夷善布刑法受令名也)
(其今汝何所懲創乎其所創者惟是苗民非察於獄之施刑乎言當創苗民施刑不當取滅亡也彼苗民之為)
(政也無肯選擇善人使觀視於五刑之中正惟是衆為威虐者任之以奪取人之貨賂任用此人使斷制五刑)
(以亂加無罪之人上天不潔其所為故下咎惡於苗民苗民無以辭於天罰尭乃絶滅其世汝等安得不懲創)
(乎傳正義曰伯夷典禮臯陶主刑刑禮相成以為治不使視臯陶而令視伯夷者欲其先禮而後刑道之以禮)
(禮不從乃刑之則刑亦伯夷之所布故令視伯夷布刑之道而法之王肅云伯夷道之以禮齊之以刑上言非)
(時此言惟時文異者非時者言豈非是事也惟時者言惟當是事也雖文異而意同惟是苗民非察於獄之施)
(刑以取滅亡也言其正謂察於獄之施刑不當於罪以取滅亡以亂加無罪者正謂以罪加無罪是亂也蠲訓)
(潔也天不潔其所為者鄭玄云天以苗民所行腥臊不潔故下禍誅之)
王曰嗚呼念之哉𫝊念以伯夷為法苗民為戒伯父伯
兄仲叔季弟幼子童孫皆聽朕言庶有格命𫝊皆王同
姓有父兄弟子孫列者伯仲叔季順少長也舉同姓包
異姓言不殊也聽從我言庶幾有至命今爾罔不由慰
日勤爾罔或戒不勤𫝊今汝無不用安自居日當勤之
汝無有徒念戒而不勤天齊扵民俾我一日非終惟終
在人𫝊天整齊於下民使我為之一日所行非為天所
終惟為天所終在人所行爾尚敬逆天命以奉我一人
雖畏勿畏雖休勿休𫝊汝當庶幾敬逆天命以奉我一
人之戒行事雖見畏勿自謂可敬畏雖見美勿自謂有
德美惟敬五刑以成三德一人有慶兆民賴之其寧惟
永𫝊先戒以勞謙之德次教以惟敬五刑所以成剛柔
正直之三德也天子有善則兆民賴之其乃安寧長久
之道音義(聽如字又他經反少詩照反長丁丈反日人實反一音曰天齊於民絶句馬云齊中也俾)
(我絶句俾必爾反馬本作矜矜哀也)疏(正義曰王言而歎曰嗚呼汝等諸侯其當念之哉念以伯夷為法苗)
(民為戒既令念此法戒又呼同姓諸侯曰伯父伯兄仲叔季弟幼子童孫等汝皆聽從我言依行用之庶幾有)
(至善之命命必長夀也今汝等諸侯無不用安道以自居曰我當勤之哉汝已許自勤即當必勤汝無有徒念)
(我戒許欲自勤而身竟不勤戒使必自勤也上天欲整齊於下民使我為之令我為天子整齊下民也我一日)
(所行失其道非為天所終一日所行得其理惟為天所終此事皆在人所行言已當愼行以順天也我已冀欲)
(順天汝等當庶幾敬逆天命以奉用我一人之戒汝所行事雖見畏勿自謂可敬畏雖見美勿自謂有德美欲)
(令其謙而勿自恃也汝等惟當敬慎用此五刑以成剛柔正直之三德以輔我天子我天子一人有善事則億)
(兆之民蒙賴之若能如此其乃安寕惟久長之道也傳正義曰此總告諸侯不獨告同姓知舉同姓包異姓也)
(格訓至也言庶幾有至命至命當謂至善之命不知是何命也鄭玄云格登也登命謂壽考者傳云至命亦謂)
(夀考由用也慰安也人之行事多有始無終從而不改王既殷勤教誨恐其知而不行或當曰欲勤行而中道)
(倦怠故以此言戒之今汝等諸侯無不用安道以自居言曰我當勤之安道者謂勤其職是安之道若不勤其)
(職是危之道也天整齊於下民者欲使之順道依理以性命自終也以民不能自治故使我為之使我為天子)
(我既受天委付務欲稱天之心墜失天命是不為天所終保全祿位是為天所終我一日所行善之與惡非為)
(天所終惟為天所終皆在人所行王言已冀欲使為行稱天意也逆迎也上天授人為主是下天命也諸侯上)
(輔天子是逆天命也言與天意相迎逆也汝當庶幾敬迎天命以奉我一人之戒欲使之順天意而用已命凡)
(人被人畏必當自謂已有可畏敬被人譽必自謂已實有美德故戒之汝等所行事雖見畏勿自謂可敬畏雖)
(見美勿自謂有德美教之令謙而不自恃也上句雖畏勿畏雖休勿休是先戒以勞謙之德也勞謙易謙卦九)
(三爻辭謙則心勞故云勞謙天子有善以善事教天下則兆民蒙賴之)
王曰吁來有邦有土告爾祥刑𫝊吁歎也有國土諸侯
告汝以善用刑之道在今爾安百姓何擇非人何敬非
刑何度非及𫝊在今爾安百姓兆民之道當何所擇非
惟吉人乎當何所敬非惟五刑乎當何所度非惟及世
輕重所宜乎兩造具僃師聽五辭𫝊兩謂囚證造至也
兩至具備則衆獄官共聽其入五刑之辭五辭簡孚正
于五刑𫝊五辭簡核信有罪驗則正之於五刑五刑不
簡正于五罰𫝊不簡核謂不應五刑當正五罰出金贖
罪五罰不服正扵五過傳不服不應罰也正於五過從
赦免五過之疵惟官惟反惟内惟貨惟來𫝊五過之所
病或嘗同官位或詐反囚辭或内親用事或行貨枉法
或舊相往來皆病所在其罪惟均其審克之𫝊以病所
在出入人罪使在五過罪與犯法者同其當清察能使
之不行五刑之疑有赦五罰之疑有赦其審克之𫝊刑
疑赦從罰罰疑赦從免其當清察能得其理簡孚有衆
惟貌有稽𫝊簡核誠信有合衆心惟察其貎有所考合
重刑之至無簡不聽具嚴天威𫝊無簡核誠信不聽理
其獄皆當嚴敬天威無輕用刑音義(吁况于反馬作于于於也度待洛反)
(注同馬云造謀也造七報反注同核幸革反應應對之應下同疵才斯反來馬本作求云有求請賕也)疏
(正義曰凡與人言必呼使來前吁歎聲也王歎而呼諸侯曰吁來有邦國有土地諸侯國君等告汝以善用刑)
(之道在於今日汝安百姓兆民之道何所選擇非惟選擇善人乎何所敬慎非惟敬慎五刑乎何所謀度非惟)
(度及世之用刑輕重所宜乎即教諸侯以斷獄之法凡斷獄者必令囚之與證两皆來至囚證具備取其言語)
(乃與衆獄官共聽其入五刑之辭其五刑之辭簡核信實有罪則正之於五刑以五刑之罪罪其身也五刑之)
(辭不如衆所簡核不合入五刑則正之於五罰罰謂其取贖也於五罰論之又有辭不服則正之於五過過失)
(可宥則赦宥之從刑入罰從罰入過此五過之所病者惟嘗同官位惟詐反囚辭惟内親用事惟行貨枉法惟)
(舊相往來以此五病出入人罪其罪與犯法者均其當清證審察能使五者不行乃為能耳五刑之疑有赦赦)
(從罰也五罰之疑有赦赦從過也過則赦之矣其當清證審察使能之勿使妄入人罪妄得赦免既得囚辭簡)
(核誠信有合衆心或皆可刑或皆可放雖云合罪惟更審察其貌有所考合謂貌又當罪乃决斷之無簡不聽)
(者謂雖似罪狀無可簡核誠信合罪者則不聽理其獄當放赦之皆當嚴敬天威勿輕聽用刑也傳正義曰何)
(度非及其言不眀以論刑事而言度所及知所度者度及世之用刑輕重所宜王肅云度謀也非當與主獄者)
(謀慮刑事度世輕重所宜也兩謂兩人謂囚與證也凡競獄必有兩人為敵各言有辭理或時兩皆須證則囚)
(之與證非&KR1131;兩人而已兩人謂囚與證不為兩敵至者將斷其罪必須得證兩敵同時在官不須待至且兩人)
(競理或並皆為囚各自須證故以兩為囚與證也兩至具備謂囚證具足各得其辭乃據辭定罪與衆獄官共)
(聽其辭觀其犯状斟酌入罪或入墨劓或入宫剕故云聽其入五刑之辭也既得囚證將入五刑之辭更復簡)
(練核實知其信有罪狀與刑書正同則依刑書斷之應墨者墨之應殺者殺之不簡核者謂覆審囚證之辭不)
(如簡核之狀既囚與證辭不相符合則是犯狀不定謂不應五刑不與五刑書同獄官疑不能決則當正之於)
(五罰令其出金贖刑依準五刑疑則從罰故為五罰即下文是也今律疑罪各依所犯以贖論虚實之證等是)
(非之理均或事涉疑似旁無證見或雖有證見事涉疑似如此者皆為疑罪不服不應罰者欲令贖罪而其人)
(不服獄官重加簡核無服疑似之狀本情非罪不可強遣出金如是者則正之於五過雖事涉疑似有罪乃是)
(過失過則可原故從赦免下文惟有五刑五罰而無五過亦稱五者緣五罰為過故謂之五過五者之過皆可)
(原也釋詁云疵病也此五過之所病皆謂獄吏故出入人罪應刑不刑應罰不罰致之五過而赦免之故指言)
(五過之疵於五刑五罰不赦其罪未有此病故不言五刑之疵五罰之疵應刑而罰亦是其病於赦免言病則)
(赦刑從罰亦是病可知損害王道於政為病故謂之病惟官謂嘗同官位與吏舊同僚也或詐反囚辭拒諱實)
(情不承服也或内親用事囚有親戚在官吏或望其意而曲筆也或行貨於吏吏受財枉法也或囚與吏舊相)
(往來此五事皆是病之所在五事皆是枉法但枉法多是為貨故於貨言枉餘皆枉可知以五病所在出入人)
(罪不罰不刑使得在於五過妄赦免之此獄吏之罪與犯法者同諸侯國君清證審察能使之不行乃為善也)
(此以病所在惟出人罪耳而傳并言入者有罪而妄出與無罪而妄入獄吏之罪等故以出入言之今律故出)
(入者與同罪即此是也刑疑有赦赦從罰也罰疑有赦赦從免也上云五罰不服正於五過即是免之也不言)
(五過之疑有赦者知過則赦之不得疑也其當清察能得其理不使應刑妄得罰應罰妄得免也舜典云𤯝災)
(肆赦大禹謨云宥過無大易解卦象云君子以赦過宥罪論語云赦小過是過失之罪皆當赦放故知過即是)
(赦之鄭玄云不言五過之疑有赦者過不赦也禮記云凡執禁以齊衆者不赦過如鄭此言五罰不服正於五)
(過者五過皆當罪之也五刑之疑赦刑取贖五罰疑者反使服刑是刑疑而輸贖罰疑而受刑不疑而更輕可)
(疑而益重事之顛倒一至此乎謂之祥刑豈當若是然則不赦過者復何所謂執禁以齊衆非謂平常之過失)
(也人君故設禁約將以齊整大衆小事易犯人必輕之過犯悉皆赦之衆人不可復禁是故不赦小過所以齊)
(整衆人令其不敢犯也今律和合御藥誤不如本方御幸舟船誤不牢固罪皆死之軍興者斬故失等皆是不)
(赦過也簡核誠信有合衆心或皆以為可刑或以為可赦未得即斷之惟當察其囚貎更有所考合考合復同)
(乃從衆議斷之重刑之至也察其貎者即周禮五聽辭聽色聽氣聽耳聽目聽也鄭玄以為辭聽觀其出言不)
(直則煩色聽觀其顔色不直則赧然氣聽觀其氣息不直則喘耳聽觀其聽聆不直則惑目聽觀其眸子視不)
(直則眊然是察其貎有所考合也無簡核誠信者謂簡核之於罪無誠信效騐可簡核即是無罪之人當赦之)
墨辟疑赦其罰百鍰閱實其罪𫝊刻其顙而湼之曰墨
刑疑則赦從罰六兩曰鍰鍰黃鐡也閱實其罪使與罰
各相當劓辟疑赦其罰惟倍閱實其罪𫝊截鼻曰劓刑
倍百為二百鍰剕辟疑赦其罰倍差閱實其罪𫝊刖足
曰剕倍差謂倍之又半為五百鍰宫辟疑赦其罰六百
鍰閱實其罪𫝊宫滛刑也男子割勢婦人幽閉次死之
刑序五刑先輕轉至重者事之宜大辟疑赦其罰千鍰
閱實其罪𫝊死刑也五刑疑各入罰不降相因古之制
也墨罰之屬千劓罰之屬千剕罰之屬五百宫罰之屬
三百大辟之罰其屬二百五刑之屬三千𫝊别言罰屬
合言刑屬明刑罰同屬互見其義以相備音義(辟婢亦反鍰徐)
(戸關反六兩也鄭及爾雅同說文云六鋝也鋝十一銖二十五分銖之十三也馬同又云賈逵說俗儒以鋝重)
(六兩周官劒重九鋝俗儒近是閱音悅顙素黨反湼乃結反剕扶謂反倍差側加反下同𫝊云五百鍰也馬云)
(倍二百為四百差者又加四百之三分之一凡五百三十二鍰三分鍰之一也刖音月又五割反絶也見賢遍)
(反)疏(傳正義曰五刑之名見於經傳唐虞已來皆有之矣未知上古起在何時也漢文帝始除肉刑其刻)
(顙截鼻刖足割勢皆法𫝊於先代孔君親見之說文云顙額也墨一名黥鄭玄周禮注云墨黥也先刻其面以)
(墨窒之言刻額為瘡以墨塞瘡孔令變色也六兩曰鍰蓋古語存於當時未必有明文也考工記云戈矛重三)
(鋝馬融云鋝量名當與吕刑鍰同俗儒云鋝六兩為一川不知所出耳鄭玄云鍰稱輕重之名今代東萊稱或)
(以大半兩為鈞十鈞為鍰鍰重六兩大半兩鍰鋝似同也或有存行之者十鈞為鍰二鍰四鈞而當一斤然則)
(鍰重六兩三分兩之二周禮謂鍰為鋝如鄭玄之言一鍰之重六兩多於孔王所說惟校十六銖爾舜典云金)
(作贖刑傳以金為黃金此言黃鐡者古者金銀銅鐡總號為金今别之以為四名此傳言黃鐵舜典傳言黃金)
(皆是今之銅也古人贖罪悉皆用銅而傳或稱黃金或言黃鐡謂銅為金為鐡爾閱實其罪撿閱核實其所犯)
(之罪使與罰名相當然後收取其贖此既罪疑而取贖疑罪不定恐受贖參差故五罰之下皆言閱實其罪慮)
(其不相當故也釋詁云剕刖也李廵云斷足曰刖說文云刖絶也是則者斷絶之名故則足曰剕贖劓倍墨剕)
(應倍劓而云倍差倍之又有差則不啻一倍也下句贖宫六百鍰知倍之又半之為五百鍰也截鼻重於黥額)
(相校猶少刖足重於截鼻所校則多刖足之罪近於宫刑故使贖剕不啻倍劓而多少近於贖宫也伏生書傳)
(云男女不以義交者其刑宫是宫刑為淫刑也男子之隂名為勢割去其勢與椓去其隂事亦同也婦人幽閉)
(閉於宫使不得出也本制宫刑主為淫者後人被此罪者未必盡皆為淫昭五年左傳楚子以羊舌肸為司宫)
(非坐淫也漢除肉刑除墨劓剕耳宫刑猶在近代反逆緣坐男子十五以下不應死者皆宮之大隋開皇之初)
(始除男子宫刑婦人猶閉於宫宫是次死之刑宫於四刑為最重也人犯輕刑者多犯重刑者少又以鍰數以)
(倍相加序五刑先輕後重取事之宜釋詁云辟罪也死是罪之大者故謂死罪為大辟經歴陳罰之鍰數五刑)
(之疑各自入罰不降相因不令死疑入宫宫疑入剕者是古之制也所以然者以其所犯疑不能决故使贖之)
(次刑非其所犯故不得降相因此經歴言二百三百五百者各自刑之條也每於其條有犯者實則刑之疑則)
(罰之刑屬罰屬其數同也别言罰屬五者各言其數合言刑屬但總云三千明刑罰同其屬數互見其義以相)
(備也經云大辟之罰其屬二百文異於上四罰者以大辟二字不可云大辟罰之屬故分為二句以其二字足)
(使成文)上下比罪無僭亂辭勿用不行𫝊上下比方其罪
無聽僭亂之辭以自疑勿用折獄不可行惟察惟法其
審克之𫝊惟當清察罪人之辭附以法理其當詳審能
之上刑適輕下服𫝊重刑有可以虧减則之輕服下罪
下刑適重上服輕重諸罰有權𫝊一人有二罪則之重
而輕并數輕重諸刑罰各有權宜刑罰世輕世重惟齊
非齊有倫有要𫝊言刑罰随世輕重也刑新國用輕典
刑亂國用重典刑平國用中典凡刑所以齊非齊各有
倫理有要善音義(僭子念反并必政反數色住反)疏(正義曰此又述斷獄之法將斷獄訟)
(當上下比方其罪之輕重乃與獄官衆議斷之其囚有僭亂之虚辭者無得聽之勿用此辭斷獄此僭亂之辭)
(言不可行也惟當清察罪人之辭惟當附以法理其當詳審使能之勿使僭失為不能也上刑適輕者謂一人)
(雖犯一罪状當輕重兩條據重條之上有可以虧减者則之輕條服下罪也下刑適重者謂一人之身輕重二)
(罪俱𤼵則以重罪而從上服令之服上罪或輕或重諸所罪罰皆有權宜當臨時斟酌其状不得雷同加罪刑)
(罰有世輕世重當視世所宜權而行之刑罰者所以齊非齊者有倫理有要善戒令審量之傳正義曰罪條雖)
(有多數犯者未必當條當取故事並之上下比方其罪之輕重上比重罪下比輕罪觀其所犯當與誰同獄官)
(不能盡賢其間或有阿曲宜預防之僭不信也獄官與囚等或作不信之辭以惑亂在上人君無得聽此僭亂)
(之辭以自疑惑勿即用此僭亂之辭以之斷獄此僭亂之言不可行用也一人有二罪則之重而輕并數者謂)
(若一人有二罪則應兩罪俱治今惟斷獄以重條而輕者不更别數與重并數為一劉君以為上刑適輕下刑)
(適重皆以為一人有二罪上刑適輕者若今律重罪應贖輕罪應居作官當者以居作官當為重是為上刑適)
(輕下刑適重者謂若二者俱是贓罪罪從重科輕贓亦備是為而輕并數也知不然者案輕既言下刑適重上)
(服則是重上服而已何得為輕贓亦備又今律云重罪應贖輕罪應居作官當者以居作官當為重者此即是)
(下刑適重之條而以為上刑適輕之例實為未允且孔𫝊下經始云一人有二罪則上經所云非一人有二罪)
(者也劉君妄為其說故今不從刑罰随世輕重言觀世而制刑也刑新國用輕典刑亂國用重典刑平國用中)
(典周禮大司寇文也鄭玄云新國者新辟地立君之國用輕法者為其民未習於教也平國承平守成之國用)
(中典者常行之法也亂國簒弑叛逆之國用重典者以其化惡伐滅之也)罰懲非死人極于
病𫝊刑罰所以懲過非殺人欲使惡人極于病苦莫敢
犯者非佞折獄惟良折獄罔非在中𫝊非口才可以斷
獄惟平良可以斷獄無不在中正察辭于差非從惟從
𫝊察囚辭其難在於差錯非從其偽辭惟從其本情哀
敬折獄眀唘刑書胥占咸庶中正𫝊當憐下人之犯法
敬斷獄之害人眀開刑書相與占之使刑當其罪皆庶
幾必得中正之道其刑其罰其審克之𫝊其所刑其所
罰其當詳審能之無失中正獄成而孚輸而孚𫝊斷獄
成辭而信當輸汝信於王謂上其鞫劾文辭其刑上僃
有幷兩刑𫝊其斷刑文書上王府皆當備具有并兩刑
亦具上之音義(當丁浪反上時掌反下注同鞫九六反劾亥代反玉篇胡得反)疏(正義曰言)
(聖人之制刑罰所以懲創罪過非要使人死也欲使惡人極於病苦莫敢犯之而已非口才辯佞之人可以斷)
(獄惟良善之人乃可以斷獄言斷獄無非在其中正佞人即不能然也察囚之辭其難在於言辭差錯斷獄者)
(非從其偽辭惟從其本情斷獄之時當哀憐之下民之犯法敬慎斷獄之害人勿得輕耳斷之必令典獄諸官)
(明開刑書相與占之皆庶幾得中正之道其所刑罰其當詳審能之勿使失中其斷獄成辭得其信實又當輸)
(汝信實之状而告於王其斷刑文書上於王府皆使備具勿有疎漏其囚若犯二事罪雖從重有并兩刑上之)
(者言有两刑亦具上之恐獄官有所隐没故戒之傳正義曰論語云陽膚為士師曾子戒之云如得其情則哀)
(矜而勿喜是斷獄者於斷之時當憐下民之犯法也死者不可復生斷者不可復續當須敬慎斷獄之害人勿)
(得輕耳即決之五刑之屬三千皆著在刑書使斷獄者依案用之宜令斷獄諸官明開刑書相與占之使刑書)
(當其罪令人之所犯不必當條湏探測刑書之意比附以斷其罪若卜筮之占然故稱占也皆庶幾必得中正)
(之道令獄官同心思使中也此言明啓刑書而左傳云昔先王議事以制不為刑辟者彼鑄刑書以宣示百姓)
(故云臨事時宜不預明刑辟人有犯罪原其情之善惡斷定其輕重乃於刑書比附而罪之故彼此各據其一)
(義不相違也孚信也輸寫也下而為汝也斷獄成辭而得信實當輸寫汝之信實以告於王勿藏隐其情不告)
(王也曲必隐情直則無隐令其不隐情者欲使之無阿曲也漢世問罪謂之鞫㡭獄謂之劾謂上其鞫劾文辭)
(也其斷刑文書上王府皆當備具若今曹司寫案申尚書省也有并两刑謂人犯兩事刑有上下雖罪從重斷)
(有兩刑者亦并具上之使王知其事王或時以下刑為重改下之上故并亦上之)
王曰嗚呼敬之哉官伯族姓朕言多懼𫝊敬之哉告使
敬刑官長諸侯族同族姓異姓也我言多可戒懼以儆
之朕敬于刑有德惟刑𫝊我敬於刑當使有德者惟典
刑今天相民作配在下明清于單辭𫝊今天治民人君
為配天在下當承天意聽訟當清審單辭單辭特難聽
故言之民之亂罔不中聽獄之兩辭𫝊民之所以治由
典獄之無不以中正聽獄之两辭两辭棄虚從實刑獄
清則民治無或私家于獄之兩辭𫝊典獄無敢有受貨
聽詐成私家於獄之兩辭獄貨非寳惟府辜功報以庶
尤𫝊受獄貨非家寳也惟聚罪之事其報則以衆人見
罪永畏惟罰非天不中惟人在命𫝊當長畏懼惟為天
所罰非天道不中惟人在教命使不中不中則天罰之
天罰不極庶民罔有令政在于天下𫝊天道罰不中令
衆民無有善政在於天下由人主不中將亦罰之音義
(儆音景相如字馬息浪反助也治直吏反令力呈反)疏(正義曰王歎而呼諸侯曰嗚呼刑罰事重汝當敬之)
(哉謂諸侯官之長此同族異姓等我言多可戒懼我敬於刑當敬命有德者惟典刑事今上天治民命人君為)
(天子配天在於下承天之意為事甚重其聽獄訟當明白清審於獄之單辭民之所以治者由獄官無有不用)
(中正聽訟之兩辭由以中正之故下民得治汝獄官無有敢受貨賂成私家於獄之两辭勿於獄之兩家受貨)
(致富治獄受貨非家寳也惟是聚罪之事言汝身多違則不逹虚言戒行急惡䟽非虚論矣多聚罪則天報汝)
(以衆人見被尤怨而罰責之汝當長畏惟天所罰天罰汝者非是天道不中惟人在於自作教命使不中爾教)
(命不中則天罰汝天道罰不中也若令衆民無有善政在於天下則是人主不中天亦將罰人主諸侯為民之)
(主故以天罰懼之𫝊正義曰此篇主多戒諸侯百官之長故知官長即諸侯也㐮十二年左傳哭諸侯之例云)
(異姓臨於外同族於禰廟是相對則族為同姓姓為異姓也告之以我言多可戒懼者以儆戒之也下言民無)
(善政則天罰人主是儆戒諸侯也當使有德者惟典刑言將選有德之人使為刑官刑官不用無德之人也傳)
(以相為治今天治民者天有意治民而天不自治使人治之人君為配天在下當承天意治民治之當使稱天)
(心也欲稱天心聽獄當清審單辭單辭謂一人獨言未有與對之人訟者多直已以曲彼搆辭以誣人單辭特)
(難聽故言之也孔子美子路云片言可以折獄者其由也與片言即單辭也子路行直聞於天下不肯自道已)
(長妄稱彼短得其單辭即可以斷獄者惟子路爾凡人少能然故難聽也獄之两辭謂两人競理一虚一實實)
(者枉屈虚者得理則此民之所以不得治也民之所以得治者由典獄之官其無不以有中正之心聽獄之两)
(辭棄虚從實實者得理虚者受刑虚者不敢更訟則刑獄清而民治矣孔子稱必也使無訟乎謂此也典獄知)
(其虚受其貨而聽其詐詐者虚而得理獄官致富成私家此民之所以亂也故戒諸侯無使獄官成私家於獄)
(之两辭府聚也功事也受獄貨非是家之寳也惟最聚近罪之事爾罪多必有惡報其報則以衆人見罪也衆)
(人見罪者多天必報以禍罰故下句戒令畏天罰之衆人見罪者多天必報以禍罰汝諸侯等當長畏懼為天)
(所罰天之罰人非天道不得其中惟人在其教命自使不中教命不中則天罰之諸侯一國之君施教命於民)
(者也故戒以施教命中否也天道下罰罰不中者令使衆民無有善政在於天下由人主不中為人主不中故)
(無善政天將亦罸人主人主謂諸侯此言戒諸侯也)
王曰鳴呼嗣孫今往何監非德于民之中尚明聽之哉
𫝊嗣孫諸侯嗣世子孫非一世自今已往當何監視非
當立德於民為之中正乎庶幾明聽我言而行之哉哲
人惟刑無疆之辭屬于五極咸中有慶𫝊言智人惟用
刑乃有無窮之善辭名聞於後世以其折獄屬五常之
中正皆中有善所以然也受王嘉師監于兹祥刑𫝊有
邦有土受王之善衆而治之者視於此善刑欲其勤而
法之為無疆之辭音義(屬音燭)疏(正義曰戒之既終王又言而歎曰嗚呼汝諸侯)
(嗣世子孫等從自今已往當何所監視非當視立德於民而為之中正乎言諸侯并嗣世惟當視此立德於民)
(為之中正之事汝必視此庶幾明聽我言而行之哉有智之人惟能用刑乃有無疆境之善辭得有無疆善辭)
(者以其折獄能屬於五常之中正皆中其理而法有善政故也汝有邦有土之君受王之善衆而治之當視於)
(此善刑從上已來舉善刑以告之欲其勤而法之使有無窮之美譽傳正義曰屬謂屬著也極中也慶善也五)
(常謂仁義禮智信人所常行之道也言得有善辭名聞於後世者以其斷獄能屬著於五常之中正皆得其理)
(而法之有善所以得然也知五是五常者以人所常行惟有五事知是五常也)
尚書注疏卷十八
尚書注疏卷十八考證
康王之誥序○朱子曰伏生以康王之誥合於顧命今
除却序文讀則文自相接連
賓稱奉圭兼幣疏圭是致馬之物○(臣召南)按致馬舊
本作文馬非也据覲禮賈疏皆以璧帛致之監本作
致字是
又疏按覲禮諸侯享天子馬卓上九馬随之○(臣召)
(南)按覲禮奉束帛匹馬卓上九馬随之鄭康成注卓
讀如卓王孫之卓卓猶的也以素的一馬以為上書
其國名後當識其何産也馬必十匹者不敢斥王之
乘用成數敬也此疏馬卓上當有匹字而卓字訛皂
則刊本之誤也今改正
誕受羑若𫝊言文武大受天道而順之○金履祥曰孔
𫝊解羑字作天道蘇氏解作羑里俱非也字書羑進
善也即今誘字說文羑或作誘則羑若乃天誘其衷
之意
惟新陟王𫝊惟周家新升王位○蔡沈曰陟升也成王
未諡故曰新陟王
底至齊信音義馬讀底至齊絶句○(臣浩)按𫝊疏讀至
信字絶句與馬融讀不同
畢命序康王命作册畢○王應麟曰史記周本紀康王
命作策畢公分居里成周郊書序缺公字
既歴三紀世變風移○王炎曰觀殷民不輕於從周見
商先王德澤之深觀三后化殷殷卒依於周者八百
年見周家仁厚之至王應麟曰畢命一篇以風俗為
本殷民既化其效見於東遷盟向之民不肯歸鄭陽
樊之民不肯從晉其末也周民東亡不肯事秦王化
之入人深矣
于何其訓疏我聞古人言曰(至)禦止也○此疏四段共
四百八十八字監本誤移於後文欽若先王成烈之
下今移正
君牙序穆王命君牙為周大司徒音義或作君雅○(臣)
(召南)按禮記緇衣引此篇暑雨祈寒之文作君雅曰
康成注雅書序作牙假借字也監本及别本並作君
惟非是今改正
又疏穆王命其臣一段○監本誤刻於經文涉於春
冰之下今移正
亦惟先正之臣○蔡沈本作先王之臣陳櫟曰先正說
見說命當從孔傳(臣召南)按後文又言乃惟由先正
舊典時式則此文作先正之臣是也
率乃祖考之攸行○陳傅良曰康王時芮伯為司徒君
牙豈其後耶
冏命序穆王命伯冏為周太僕正𫝊太僕長大御中大
夫○夏僎曰周禮太僕王眡治朝則正位眡燕朝則
正位而掌擯相出入則前驅燕飲則相其法射則贊
弓矢無非與王俱者而二孔氏以為太御之官當兩
存之(臣召南)按孔傳所以訓太僕正為太馭者以太
馭是中大夫太僕是下大夫耳然此兩官各不相統
以經文證之是太僕非太馭也太僕掌正王之服位
治朝燕朝出入與俱建路鼓以節早晏随飲射而相
禮容故曰旦夕承弼厥辟出入起居罔有不欽也掌
出入王之大命故曰𤼵號施令罔有不臧也掌路鼓
之政以達窮民故曰下民祗若萬邦咸休也太僕之
下有小臣上士二人祭僕中士六人御僕下士十有
二人又隷僕下士二人故曰正於羣僕侍御之臣也
何必以太馭解太僕耶周本紀曰穆王即位春秋已
五十矣王道衰微穆王閔文武之道缺乃命伯臩(古冏)
(字)申誡太僕國之政作臩命復寧但云太僕不云太
僕正是也經文作大正猶曰長官耳
慎簡乃僚疏襄三十一年左傳○監本脫一字今添
吕刑序疏不可頓使太輕○頓字監本訛頻今改正
吕刑𫝊故或稱甫刑○監本脫或字据舊本及疏添
惟吕命𫝊言吕侯見命為卿○(臣召南)按為卿即前𫝊
所云為天子司寇也史記注引鄭康成曰書說云周
穆王以甫侯為相此又一說
王享國百年耄荒(句)○蘇軾謂荒字當屬下句荒大也
大度作刑猶禹曰荒度土功朱子謂蘇讀甚有理
蚩尤惟始作亂𫝊九黎之君號曰蚩尤疏九黎非蚩尤
也○(臣召南)按此係孔傳之謬疏能辨正是也鄭曉
曰黃帝滅蚩尤於涿鹿之野在北鄙九黎及三苖皆
南蠻非一種也此說尤為明白
皇帝哀矜庶戮之不辜𫝊君帝帝堯也疏下句即云乃
命重黎重黎是帝堯之事知此滅苗民亦帝堯也○
(臣召南)按此疏甚確宋儒以虞書言竄三苗分北三
苗皆是舜事又表記引德威惟畏二句繼之曰非虞
帝其孰能如此乎遂謂是帝舜金履祥曰蓋堯老舜
攝之時則融二說為一矣又按𫝊及音義經文皇帝
應作君帝
皇帝清問下民○王應麟曰趙岐注孟子引此文但云
帝清問下民無皇字然岐以帝為天則非也
伯夷降典折民惟刑○折民漢書刑法志作悊民李光
地曰三后首伯夷蓋因上文言天地神人之事而秩
宗之職治神人和上下故也
三后成功○(臣召南)按後漢楊賜拜廷尉自以代非法
家言曰三后成功惟殷于民臯陶不與焉蓋吝之也
按賜說書可謂陋矣此篇重在刑官故以三后作引
正是尊臯陶耳
惟克天德○王應麟曰舜臯陶曰欽曰中蘇公曰敬曰
中此心法之要也吕刑言敬者七言中者十所謂惟
克天德在此二字
幼子童孫○林之竒曰穆王享國百年故諸侯或其子
孫也
今爾罔不由慰日勤○(臣召南)按孔疏則本文作曰勤
故陸氏音義亦云一音曰也金履祥謂孔氏作曰後
儒見下文一日非終之說又讀為日然陸氏已讀作
日矣
天齊于民(句)俾我(句)一日非終(句)惟終在人(句)○(臣召)
(南)按今文讀至一日為句楊賜封事引此文作天齊
乎人假我一日可證也宋儒本之以非終惟終為句
在人為句
其審克之○吕祖謙曰審者察之盡其心克者治之盡
其力(臣召南)按審即虞書所謂明也克即虞書所謂
允也
哀敬折獄○王應麟曰大𫝊作哀矜哲獄漢書于定國
𫝊作哀鰥哲獄
惟府辜功疏言汝身多違則不逹虚言戒行急惡疏非
虚論矣○數句不可解疑有脫誤各本並同仍之
尚書注疏卷十八考證
