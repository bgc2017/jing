尚書注疏卷四
漢孔氏𫝊唐陸德明音義孔穎達疏
虞書(益稷)
益稷𫝊禹稱其人因以名篇疏(𫝊正義曰禹言暨益暨稷是禹稱其)
(人二人佐禹有功因以此二人名篇既美大禹亦所以彰此二人之功也禹先言暨益故益在稷上)
(馬鄭王所據書序此篇名爲棄稷棄稷一人不宜言名又言官是彼誤耳又合此篇於臯陶謨謂其)
(别有棄稷之篇皆由不見古文妄爲說耳)
帝曰來禹汝亦昌言𫝊因臯陶謨九德故呼禹使亦陳
當言禹拜曰都帝予何言予思日孜孜𫝊拜而歎辭不
言欲使帝重臯陶所陳言已思日孜孜不怠奉承臣功
而已臯陶曰吁如何𫝊問所以孜孜之事禹曰洪水滔
天浩浩懷山襄陵下民昏墊𫝊言天下民昏瞀墊溺皆
困水災予乘四載隨山刊木𫝊所載者四謂水乘舟陸
乘車泥乘輴山乘樏隨行九州之山林刊槎其木開通
道路以治水也暨益奏庶鮮食𫝊奏謂進於民鳥獸新
殺曰鮮與益槎木獲鳥獸民以進食予決九川距四海
濬畎澮距川𫝊距至也決九州名川通之至海一畝之
閒廣尺深尺曰畎方百里之閒廣二尋深二仞曰澮澮
畎深之至川亦入海暨稷播奏庶艱食鮮食𫝊艱難也
衆難得食處則與稷教民播種之決川冇魚鼈使民鮮
食之懋遷有無化居𫝊化易也居謂所宜居積者勉勸
天下徙有之無魚鹽徙山林木徙川澤交易其所居積
烝民乃粒萬邦作乂𫝊米食曰粒言天下由此爲治本
臯陶曰俞師汝昌言𫝊言禹功甚當可師法音義(當丁浪反)
(注禹功甚當之當同本亦作讜當蕩反李登聲類云讜言善言也思徐如字又息吏反孜音兹浩戸老反墊丁)
(念反瞀音務一音茂本或作務溺乃歴反乘音繩刊苦安反輴丑倫反漢書作橇如淳音蕝蕝以板置泥上服)
(虔云木橇形如木箕擿行泥上尸子云澤行乘蕝蕝音子絶反樏力追反史記作橋徐音邱遙反漢書作梮九)
(足反行下孟反槎士雅反下同說文云衺斫又莊下反暨其器反鮮音仙馬云鮮生也距音巨濬思俊反畎工)
(犬反澮故外反廣光浪反深尸鴆反下深二仞同艱工閑反馬本作根云根生之食謂百穀處昌慮反鼈必滅)
(反懋音茂鹽余廉反烝之丞反粒音立治直吏反下同)疏(正義曰臯陶既爲帝謀帝又呼禹進之曰來禹)
(汝亦宜陳其當言禹拜曰嗚呼帝臯陶之言既已美矣我更何所言我之所思者每日孜孜勤於臣職而已臯)
(陶怪禹不言故謂之曰吁問其所以孜孜之事如何禹曰往者洪水漫天浩浩然盛大包山上陵下民昏惑沈)
(溺皆困水災我乘舟車輴樏等四種之載隨其所往之山槎木通道而治之與益所進於人者惟有槎木所獲)
(衆鳥獸鮮肉爲食也我又通決九州名川通之至於四海深其畎澮以至於川水漸除矣與稷播種五穀進於)
(衆人難得食處乃決水所得魚鼈鮮肉爲食也人既皆得食矣又勸勉天下徙有之無交易其所居積於是天)
(下衆人乃皆得米粒之食萬國由此爲治理之政我所言孜孜者在此也臯陶曰然可以爲師法者是汝之當)
(言𫝊正義曰上篇臯陶謀九德此帝呼禹令亦陳當言亦者亦臯陶也明上篇臯陶雖與益相應其言亦對帝)
(也上𫝊云臯陶爲帝舜謀者以此而知也既已拜而歎必冇所美復辭而不言是知欲使帝重臯陶所陳言已)
(無以加也王肅云帝在上臯陶陳謀於下已備矣我復何所言乎是也既無所言故言已思惟日孜孜不敢怠)
(惰奉成臣職而已孜孜者勉功不怠之意瞀者眩惑之意故言昏瞀墊是下濕之名故爲溺也言天下之人遭)
(此大水精神昏暓迷惑無有所知又苦沉溺皆困此水災也鄭云昏没也墊䧟也禹言洪水之時人有没䧟之)
(害史記河渠書云夏書曰禹湮洪水十三年三過家不入門陸行載車水行載舟泥行蹈橇音蕝山行即橋邱)
(遥反徐廣曰橋一作輂几玉反輂直轅車也尸子云山行乘樏泥行乘蕝子蕝反漢書溝洫志云泥行乘毳山)
(行則梮居足反毳形如箕擿行泥上如淳云毳謂以板置泥上以通行路也慎子云爲毳者患塗之泥也應劭)
(云梮或作樏爲人所牽引也如淳云梮謂以鐡如錐頭長半寸施之履下以上山不蹉跌也韋昭云梮木器也)
(如今轝牀人轝以行也此經惟言四載𫝊言所載者四同彼史記之說古書尸子慎子之徒有此言也輴與毳)
(爲一樏與梮輂爲一古篆變形字體改易說者不同未知孰是禹之施功本爲治水此經乃云隨山刊木刊木)
(爲治水治水徧於九州故云隨行九州之山林襄二十五年左𫝊云井堙木刊刊是除木之義也毛𫝊云除木)
(曰槎故曰刊槎其木開通道路以治水黎民阻飢爲人治水故知奏謂進食於人也禮有鮮魚腊以其新殺鮮)
(淨故名爲鮮是鳥獸新殺曰鮮魚鼈新殺亦曰鮮也此承山下故爲鳥獸下承水後故爲魚鼈其新殺之意同)
(也既言刊木乃進鮮食食是除木所得故言與益槎木獲禽獸人以進食距者相抵之名故爲至也非是名川)
(不能至海故決九州之名川通之至海也考工記云匠人爲溝洫耜廣五寸二耜爲耦一耦之伐廣尺深尺謂)
(之畎田首倍之廣二尺深二尺謂之遂九夫爲井井間廣四尺深四尺謂之溝方十里爲成成間廣八尺深八)
(尺謂之洫方百里爲同同間廣二尋深二仞謂之澮是畎遂溝洫澮皆通水之道也以小注大故從畎遂溝洫)
(乃以入澮澮入於川川入於海是畎内之水亦入海也惟言畎澮舉大小而略其餘也先言決川至海後言濬)
(畎至川者川既入海然後澮得入川故先言川也艱難也釋詁文禹主治水稷主教播種水害漸除則有可耕)
(之地難得食處先須教導以救之故云衆難得食處則與稷教人播種之易得食處人必自能得之意在救人)
(艱危之厄故舉難得食之處以言之於時雖漸播種得穀猶少人食未足故決川有魚鼈使人鮮食之言食魚)
(以助穀也鄭玄云與稷教人種澤物菜蔬艱厄之食稷功在於種穀不在種菜蔬也言后稷種菜蔬艱厄之食)
(𫝊記未有此言也變化是改易之意故化爲易也居謂所宜居積者近水者居魚鹽近山者居林木也勉勸天)
(下徙有之無者謂徙我所冇往彼無鄕取彼所有以濟我之所無魚鹽徙山林木徙川澤交易其所宜居積言)
(此遷者謂將物去不得空取彼物也王肅云易居者不得空去當滿而去當滿而來也說文云粒糂也今人謂)
(飯爲米糂遺餘之飯謂之一粒兩粒是米食曰粒言是用米爲食之名也人非穀不生政由穀而就言天下由)
(此穀爲治政之本也君子之道以謙虚爲德禹盛言已功者爲臣之法當孜孜不怠自言己之勤苦所以勉勸)
(人臣非自伐也)
禹曰都帝慎乃在位帝曰俞𫝊然禹言受其戒禹曰安
汝止惟幾惟康其弼直𫝊言慎在位當先安好惡所止
念慮幾微以保其安其輔臣必用直人惟動丕應徯志
𫝊徯待也帝先安所止動則天下大應之順命以待帝
志以昭受上帝天其申命用休𫝊昭明也非但人應之
又乃明受天之報施天又重命用美帝曰吁臣哉鄰哉
鄰哉臣哉禹曰俞𫝊鄰近也言君臣道近相須而成音
義(好呼報反惡烏路反又竝如字應應對之應徯胡啓反施始豉反重直用反)疏(正義曰禹以臯陶然)
(己因歎而戒帝曰嗚呼帝當謹慎汝所在之位帝受其戒曰然禹又戒帝曰若欲慎汝在位當須先安定汝心)
(好惡所止念慮事之微細以保安其身其輔弼之臣必用正直之人若能如此惟帝所動則天下大應之以待)
(帝志以明受天之報施天其重命帝用美道也帝以禹言己重乃驚而言曰吁臣哉近哉臣當親近君也近哉)
(臣哉君當親近臣也言君臣當相親近共與成政道也禹應帝曰然言君臣宜相親近也𫝊正義曰此禹重戒)
(帝覆上慎乃在位當先安好惡所止謂心之所止當止好不止惡言惡以形好也大學云爲人君止於仁爲人)
(臣止於敬好惡所止謂此類也𫝊意以上惟爲念下惟爲辭故云念慮幾微然後以保其好惡所安寧耳徯待)
(釋詁文帝先能自安所止心之所止止於好事其有舉動發號出令則天下大應之順命以待帝志謂靜以待)
(命有命則從也堯典己訓昭爲明此重訓詳之皇天無親惟德是輔人之所欲天必從之帝若能安所止非但)
(人歸之又乃明受天之報施天下太平祚胤長遠是天之報施也天又重命用美謂四時和祥瑞臻之類也或)
(當前後非一故𫝊言又也周禮五家爲鄰取相近之義故鄰爲近也禹言君當好善帝言須得臣力再言鄰哉)
(言君臣之道當相須而成鄭玄云臣哉汝當爲我鄰哉鄰哉汝當爲我臣哉反覆言此欲其志心入禹)
帝曰臣作朕股肱耳目𫝊言大體若身予欲左右有民
汝翼𫝊左右助也助我所有之民富而教之汝翼成我
予欲宣力四方汝爲𫝊布力立治之功汝羣臣當爲之
予欲觀古人之象𫝊欲觀示法象之服制日月星辰山
龍華蟲𫝊日月星爲三辰華象草華蟲雉也畫三辰山
龍華蟲於衣服旌旗作會宗彝𫝊會五采也以五采成
此畫焉宗廟彝樽亦以山龍華蟲爲飾藻火粉米黼黻
絺繡𫝊藻水草有文者火爲火字粉若粟冰米若聚米
黼若斧形黻爲兩已相背葛之精者曰絺五色備曰繡
以五采彰施于五色作服汝明𫝊天子服日月而下諸
侯自龍衮而下至黼黻士服藻火大夫加粉米上得兼
下下不得僭上以五采明施于五色作尊卑之服汝明
制之予欲聞六律五聲八音在治忽以出納五言汝聽
𫝊言欲以六律和聲音在察天下治理及忽怠者又以
出納仁義禮智信五德之言施于民以成化汝當聽審
之予違汝弼汝無面從退有後言𫝊我違道汝當以義
輔正我無得面從我違而退後有言我不可弼欽四鄰
庶頑讒說若不在時𫝊四近前後左右之臣勑使敬其
職衆頑愚讒說之人若所行不在於是而爲非者當察
之侯以明之撻以記之𫝊當行射侯之禮以明善惡之
教笞撻不是者使記識其過書用識哉欲竝生哉𫝊書
識其非欲使改悔與其竝生工以納言時而颺之𫝊工
樂官當誦詩以納諫當是正其義而颺道之格則承之
庸之否則威之𫝊天下人能至于道則承用之任以官
不從教則以刑威之音義(股音古肱古弘反觀舊音官又官喚反蟲直弓反會胡對)
(反馬鄭作繪彝音夷馬同鄭云宗彝虎也藻音早本又作薻粉米說文作黺□徐本作䋛音米黼音甫白與黑)
(謂之黼黻音弗黑與青謂之黻絺徐勑私反又勑其反馬同鄭陟里反刺也繡音秀背音佩衮工本反僭子念)
(反出如字又勑遂反注同納如字又音内撻他末反又他達反笞勑疑反颺音揚否方有反徐音鄙任汝鴆反)
疏(正義曰帝以禹然己言又說須臣之事作我股肱耳目言已動作視聽皆由臣也我欲助我所有之人使)
(之家給人足汝當翼贊我也我欲布陳智力於天下四方爲立治之功汝等當與我爲之我欲觀示君臣上下)
(以古人衣服之法象其日月星辰山龍華蟲作會合五采而畫之又畫山龍華蟲於宗廟彝樽其藻火粉米黼)
(黻於絺葛而刺繡以五種之采明施於五色制作衣服汝當爲我明其差等而制度之我欲聞知六律和五聲)
(播之於八音以此音樂察其政治與忽怠者其樂音又以出納五德之言汝當爲我聽審之我冇違道汝當以)
(義輔成我汝無得知我違非而對而從我退而後更有言云我不可輔也既言其須臣之力乃總勑之敬其職)
(事哉汝在我前後左右四旁鄰近之臣也其衆類頑愚讒說之人若有所行不在於是而爲非者汝當察之以)
(法行射侯之禮知其善惡以明别之行有不是者又撻其身以記之書其過者以識之所以撻之書之者冀其)
(改悔欲與竝生活哉工樂之官以納諫言於上當是正其義而顯掦之使我自知得失也又總言御下之法天)
(下之大有能至於道者則當承受而進用之當任以官也不從教者則以刑罰威之當罪其身也此等皆汝臣)
(之所爲𫝊正義曰言大體若身君爲元首臣爲股肱耳目大體如一身也足行手取耳聽目視身雖百體四者)
(爲大故舉以爲言鄭玄云動作視聽皆由臣也釋詁云左右助慮也同訓爲慮是左右得爲助也立君所以牧)
(人人之自營生産人君當助救之論語稱孔子適衛欲先富民而後教之故云助我所有之民欲富而教之也)
(君子施教本爲飬人故先云助人舉其重者以其爲人事重當須翼成故言汝翼次顯君施教化須臣爲之故)
(言汝爲次明衣服上下標顯尊卑故云汝明次云六律五聲故云汝聽各隨事立文其實不異詩云四方于宣)
(論語云陳力就列是布政用力故言布力立治之功汝羣臣當爲之觀示法象之服制者謂欲申明古人法象)
(之衣服垂示在下使觀之也易辭云黃帝堯舜垂衣裳而天下治象物制服盖因黃帝以還未知何代而具采)
(章舜言已欲觀古知在舜之前耳桓二年左𫝊云三辰旂旗昭其明也三辰謂此日月星也故日月星爲三辰)
(辰即時也三者皆是示人時節故竝稱辰焉𫝊言此者以辰在星下總上三事爲辰辰非别爲物也周禮大宗)
(伯云實柴祀日月星辰鄭玄云星謂五緯也辰謂日月所會十二次也星辰異者彼鄭以徧祭天之諸神十二)
(次亦當祭之故令辰與星别此云畫之於衣日月合宿之辰非有形容可畫且左𫝊云三辰即日月星也周禮)
(司常掌九旗之物惟日月爲常不言畫星盖太常之上又畫星也穆天子𫝊稱天子葬盛姬畫日月七星蓋畫)
(北斗也草木雖皆有華而草華爲美故云華象草華蟲雉也周禮司服有鷩冕鷩則雉焉雉五色象草華也月)
(令五時皆云其蟲蟲是鳥獸之總名也下云作服汝明知畫三辰山龍華蟲於衣服也又言旌旗者左𫝊言三)
(辰旂旗周禮司常云日月爲常三者禮冇㳂革後因於前故知舜時三辰亦畫之於旌旗也下𫝊云天子服日)
(月而下則三辰畫之於衣服又畫於旌旗也周禮司服云享先王則衮冕衮者卷也言龍首卷然以衮爲名則)
(所畫自龍已下無日月星也郊特牲云祭之日王被衮冕以象天也又曰龍章而設日月以象天也鄭玄云謂)
(有日月星辰之章設日月畫於衣服旌旗也據此記文衮冕之服亦畫日月鄭注禮記言郊特牲所云謂魯禮)
(也要其文稱王被服衮冕非魯事也或當二代天子衣上亦畫三辰自龍章爲首而使衮統名耳禮文殘缺不)
(可得詳但如孔觧舜時天子之衣畫日月耳鄭玄亦以爲然王肅以爲舜時三辰即畫於旌旗不在衣也天子)
(山龍華蟲耳會者合聚之名下云以五采彰施於五色作服知會謂五色也禮衣畫而裳繡五色備謂之繡知)
(畫亦備五色故云以五采成此畫焉謂畫之於衣宗彝文承作會之下故云宗廟彝樽亦以山龍華蟲爲飾知)
(不以日月星爲飾者孔以三辰之尊不宜施於器物也周禮有山罍龍勺雞彝鳥彝以類言之知彝樽以山龍)
(華蟲爲飾亦畫之以爲飾也周禮彝器所云犧象雞鳥者鄭玄皆爲畫飾與孔意同也周禮彝器無山龍華蟲)
(爲飾者帝王革易所尚不同故冇異也詩云魚在在藻是藻爲水草草類多矣獨取此草者謂此草有文故也)
(火爲火字謂刺繡爲火字也考工記云火以圜鄭司農云謂圜形似火也鄭玄云形如半環然記是後人所作)
(何必能得其真今之服章繡爲火字者如孔所說也粉若粟冰者粉之在粟其狀如冰米若聚米者刺繡爲文)
(類聚米形也黼若斧形考工記云白與黑謂之黼釋器云斧謂之黼孫炎云黼文如斧形盖半白半黑似斧刃)
(白而身黑黻謂兩已相背謂刺繡爲巳字兩巳字相背也考工記云黑與青謂之黻刺繡爲兩巳字以青黑線)
(繡也詩葛覃云爲絺爲綌是絺用葛也玉藻云浴用二巾上絺下綌曲禮云爲天子削瓜者副之巾以絺爲國)
(君者華之巾以綌皆以絺貴而綌賤是絺精而綌麤故葛之精者曰絺五色備謂之繡考工記文也計此所陳)
(皆述祭服祭服玄纁爲之後代無用絺者盖於時仍質暑月染絺爲纁而繡之以爲祭服孔以華象草華蟲雉)
(則合華蟲爲一周禮鄭玄注亦然則以日月星辰山龍華蟲六章畫於衣也藻火粉米黼黻六章繡於裳也天)
(之大數不過十二故王者制作皆以十二象天也顧氏取先儒等說以爲日月星取其照臨山取能興雲雨龍)
(取變化無方華取文章雉取耿介顧氏雖以華蟲爲二其取象則同又云藻取有文火取炎上粉取潔白米取)
(能養黼取能斷黻取善惡相背鄭玄云會讀爲繪宗彝謂宗廟之鬱鬯樽也故虞夏以上盖取虎彝蜼彝而已)
(粉米白米也絺讀爲黹黹紩也自日月至黼黻凡十二章天子以飾祭服凡畫者爲繪刺者爲繡此繡與繪各)
(有六衣用繪裳用繡至周而變之以三辰爲旂旗謂龍爲衮宗彝爲毳或損益上下更其等差鄭意以華蟲爲)
(一粉米爲一加宗彝謂虎蜼也周禮宗廟彝器有虎彝蜼彝故以宗彝謂虎蜼也此經所云凡十二章日也月)
(也星也山也龍也華蟲也六者畫以作繪施於衣也宗彝也藻也火也粉米也黼也黻也此六者紩以爲繡施)
(之於裳也鄭玄云至周而變易之損益上下更其等差周禮司服之注具引此文乃云此古天子冕服十二章)
(也王者相變至周而以日月星畫於旌旗冕服九章登龍於山登火於宗彝尊其神明也九章初一曰龍次二)
(曰山次三曰華蟲次四曰火次五曰宗彝皆畫以爲繢次六曰藻次七曰粉米次八曰黼次九曰黻以絺爲繡)
(則衮之衣五章裳四章凡九也鷩畫以雉謂華蟲也其衣三章裳四章凡七也毳畫虎蜼謂宗彝也其衣三章)
(裳二章凡五也是鄭以冕服之名皆取章首爲義衮冕九章以龍爲首龍首卷然故以衮爲名鷩冕七章華蟲)
(爲首華蟲即鷩雉也毳冕五章虎蜼爲首虎蜼毛淺毳是亂毛故以毳爲名如鄭此觧配文甚便於絺繡之義)
(總爲消帖但觧宗彝爲虎蜼取理太迴未知所說誰得經旨此言作服汝明故𫝊辯其等差天子服日月而下)
(十二章諸侯自龍衮而下至黼黻八章再言而下明天子諸侯皆至黼黻也士服藻火二章大夫加粉米四章)
(孔注上篇五服謂天子諸侯卿大夫士則鄕與大夫不同當加之以黼黻爲六章孔略而不言孔意盖以周禮)
(制諸侯有三等之服此諸侯同八章者上古朴質諸侯俱南面之尊故合三爲一等且禮諸侯多同爲一等故)
(雜記云天子九虞諸侯七虞左𫝊云天子七月而葬諸侯五月而葬是也孔以此經上句日月星辰山龍華蟲)
(尊者在上下句藻火粉米黼黻尊者在下黼黻尊於粉米粉米尊於藻火故從上以尊卑差之士服藻火大夫)
(加以粉米并藻火爲四章馬融不見孔𫝊其注亦以爲然以古有此言相𫝊爲說也盖以衣在上爲陽陽統於)
(上故所尊在先裳在下爲隂隂統於下故所重在後詩稱玄衮及黼顧命云麻冕黼裳當以黼爲裳故首舉黼)
(以言其事如孔說也天子諸侯下至黼黻大夫粉米兼服藻火是上得兼下也士不得服粉米大夫不得服黼)
(黻是下不得僭上也訓彰爲明以五種之采明制於五色作尊卑之服汝當分明制之令其勿使僭濫也鄭玄)
(云性曰采施曰色以本性施於繪帛故云以五采施於五色也鄭云作服者此十二章爲五服天子備有焉公)
(自山龍而下侯伯自華蟲而下子男自藻火而下卿大夫自粉米而下亦是以意說也此云竹服惟據衣服所)
(以經冇宗彝及孔云旌旗亦以山龍華蟲爲飾者但此雖以服爲主上既云古人之象則法象分在器物皆悉)
(明之非止衣服而已旌旗器物皆是采飾彼服以明尊卑故總云作服以結之欲以六律和聲音在察天下治)
(理及忽怠者此經大意令臣審聽樂音察世之治否以報君也金石絲竹匏上革木八物各出其音謂之八音)
(八音之聲皆有清濁聖人差之以爲五品宫商角徵羽謂之五聲五聲高下各有所凖則聖人制爲六律與五)
(聲相均作樂者以律均聲聲從器出帝言我欲以六律和彼五聲八音以此樂之音聲察世之治否詩序云治)
(世之音安以樂其政和亂世之音怨以怒其政乖此則聽聲知政之道也言今聽作樂若其音安樂和平則時)
(政辨治而修理也若其音怨怒乖離則時政忽慢而怠惰也是用樂之聲音察天下治理及忽怠者也知其治)
(理則保以修之知其忽怠則改以修之此治理忽怠人君所願聞也又樂之感人使和易調暢若樂音合度則)
(言必得理以此樂音出納仁義禮智信五德之言乃君之𤼵言合彼五德施之於人可以成其教化是出五言)
(也人之五言合彼五德歸之於君可以成諷諫是納五言也君言可以利民民言可以益君是言之善惡由樂)
(音而知也此言之善惡亦人君之所願聞也政之理忽言之善惡皆是上所願聞欲令察知以告已得守善而)
(改惡故帝令臣汝當爲我聽審之也六律六吕當有十二惟言六律者鄭玄云舉陽隂從可知也𫝊以五言爲)
(五德之言者漢書律歷志稱五聲播於五常則角爲仁商爲義徵爲禮羽爲智宫爲信志之所稱必有舊說也)
(言五聲與五德相協此論樂事而云出納五言知是出納五德之言也樂音和則五德之言得其理音不和則)
(五德之言違其度故亦以樂音察五言也帝之此言自說臣之大法於舜所聽使聽韶樂也襄二十九年左𫝊)
(吴季札見舞韶樂而歎曰德至矣哉大矣如天之無不幬也如地之無不載也然則韶樂盡善盡美冇理無忽)
(而并言忽者韶樂自美耳樂採人歌爲曲若有怠忽則音辭亦有焉故常使聽察之也冏命云惟予一人無良)
(實賴左右前後有位之士匡其不及知四近謂前後左右四者近君之臣勑使敬其職也更欲告以此下之辭)
(故勑之衆頑愚讒說之人若有所行不在於是而爲非者當察之知其非乃撻之書之此與以下𤼵端也庶頑)
(讒說謂朝廷之臣格則承之乃謂天下之人舜之朝廷當無讒說之人故說爲大法戒慎之耳四近之臣普謂)
(近君之臣耳無常人也鄭玄以四近爲左輔右弼前疑後丞惟伏生書𫝊有此言文王世子云有師保有疑承)
(以外經𫝊無此官也禮射皆張侯射之知侯以明之當行射侯之禮以明善惡之教射禮有序賓以賢詢衆擇)
(善之義是可以明善惡也笞撻不是者使記識其過謂過輕者也大罪刑殺之矣古之射侯之士無以言之案)
(周禮司裘云王大射則供虎侯熊侯豹侯設其鵠諸侯則供熊侯豹侯卿大夫則供麋侯皆設其鵠鄭玄注云)
(虎九十弓即方一丈八尺熊七十弓方一丈四尺豹麋五十弓方一丈鄭又引&KR0922;人爲侯廣與崇方三分其廣)
(而鵠居一焉則丈八之侯鵠方六尺丈四之侯鵠方四尺六寸大半寸一丈之侯鵠方三尺三寸少半寸此皆)
(大射之侯也射人云王以六耦射三侯五正諸侯以四耦射二侯三正孤卿大夫以三耦射一侯二正士以三)
(耦射豻侯二正鄭玄注云五正者五采中朱次白次蒼次黃玄居外三正者去玄黃二正者去白蒼而畫以朱)
(綠此賓射之侯也鄭以賓射三侯步數高廣與大射侯同正大如鵠司裘及射人所云諸侯者謂圻内諸侯若)
(圻外諸侯則儀禮大射云大侯九十弓熊侯七十弓豹侯五十弓皆以三耦其賓射則無文若天子己下之燕)
(射案鄉射記云天子熊侯白質諸侯麋侯赤質大夫布侯畫以虎豹士布侯畫以鹿豕熊侯已下同五十弓即)
(侯身高一丈君臣共射之書識其非亦是小過者也欲竝生哉總上三者侯以明之撻以記之書用識哉皆是)
(欲其改悔與無過之人共竝生也禮通謂樂官爲工知工是樂官則周禮大師瞽矇之類也樂官掌頌詩言以)
(納諫以詩之義理或微人君聽之若有不悟當正其義而掦道之掦舉也舉而道向君也言承之用之則此人)
(未在官也故言謂天下民必也能至於道即賢者故承用之而任以官也否謂不從教者則以刑威之而罪其)
(身也臣過必小故撻之書之人罪或大故以刑威之)
禹曰俞哉帝光天之下至于海隅蒼生𫝊光天之下至
于海隅蒼蒼然生草木言所及廣遠萬邦黎獻共惟帝
臣惟帝時舉敷納以言明庶以功車服以庸𫝊獻賢也
萬國衆賢共爲帝臣帝舉是而用之使陳布其言明之
皆以功大小爲差以車服旌其能用之誰敢不讓敢不
敬應𫝊上惟賢是用則下皆敬應上命而讓善帝不時
敷同日奏罔功𫝊帝用臣不是則遠近布同而日進於
無功以賢愚竝位優劣共流故無若丹朱傲惟慢遊是
好𫝊丹朱堯子舉以戒之傲虐是作罔晝夜頟頟𫝊傲
戲而爲虐無晝夜常頟頟肆惡無休息罔水行舟朋淫
于家用殄厥世𫝊朋羣也丹朱習於無水陸地行舟言
無度羣淫於家妻妾亂用是絶其世不得嗣予創若時
娶于塗山辛壬癸甲𫝊創懲也塗山國名懲丹朱之惡
辛日娶妻至于甲日復往治水不以私害公啓呱呱而
泣予弗子惟荒度土功𫝊啓禹子也禹治水過門不入
聞啓泣聲不暇子名之以大治度水土之功故弼成五
服至于五千州十有二師𫝊五服侯甸綏要荒服也服
五百里四方相距爲方五千里治洪水輔成之一州用
三萬人功九州二十七萬庸外薄四海咸建五長𫝊薄
迫也言至海諸侯五國立賢者一人爲方伯謂之五長
以相統治以奬帝室各迪有功苗頑弗即工帝其念哉
𫝊九州五長各蹈爲有功惟三苗頑凶不得就官善惡
分别帝曰迪朕德時乃功惟叙𫝊言天下蹈行我德是
汝治水之功有次序敢不念乎音義(應應對之應傲五報反字又作奡好)
(呼報反傲虐之傲五羔反徐五報反注同頟五客反殄徒現反娶促住反復扶又反呱音孤子如字鄭將吏反)
(度徒洛反至于五千馬云面五千里爲方萬里鄭云五服已五千又弼成爲萬里州十有二師二千五百人爲)
(師鄭云師長也要一遥反薄蒲各反徐扶各反長之丈反五長衆官之長别彼列反)疏(正義曰禹既得帝言)
(乃答帝曰然既帝之任臣又言當擇人充滿大天之下旁至四海之隅蒼蒼然生草木之處皆是帝德所及其)
(内有萬國衆賢皆共爲帝臣言其可用者甚衆也帝當就是衆賢之内舉而用之其舉用之法各使陳布其言)
(納受之以其言之所能從其所能而驗試之明顯衆人所能當以功之大小既知有功乃賜之以車服以表其)
(功冇能用帝以此法用人即在下之人知官不妄授必用度才能而使之如此誰敢不讓有德敢不敬應帝命)
(而推先善人也若帝用臣不是不嘗試驗不知臧否則羣臣遠近徧布同心而日進無功之人既戒帝擇人又)
(勸帝自勤無若丹朱之傲惟慢䙝之遊是其所好傲戲而爲虐是其所爲爲此惡事不問晝夜而頟頟然恒爲)
(之無休息又無水而陸地行舟羣朋淫泆於室家之内用此之故絶其世嗣不得居位我本創丹朱之惡若是)
(也故娶於塗山之國歷辛壬癸甲四日而即往治水其後過門不入聞啟呱呱而泣我不暇入而子名之惟以)
(大治度水土之功故也水土既平乃輔成五服四面相距至于五千里州十有二師其治水之時所役人功每)
(州用十有二師各用三萬人也自京師外廹及四海其間諸侯五國皆立一長遞相統領以此諸侯各蹈行所)
(職竝爲有功惟有三苗頑凶不能就官我以供勤之故得使天災消沒帝念此事哉不可不自勤也帝答禹曰)
(天下之人皆蹈行我德是汝治水之功惟有次叙故也受其戒而美其功也𫝊正義曰堯典之序訓光爲充即)
(此亦爲充言充滿大天之下也據其方面即四隅爲遠至于海隅舉極遠之處言帝境所及廣遠其内多賢人)
(也釋言云獻聖也賢是聖之次臣德不宜言聖故爲賢也萬國衆賢共爲帝臣言求臣之處多也帝舉是衆賢)
(而用之使陳布其言令其自說已之所能聽其言而納受之依其言而考試之顯明衆臣皆以功大小爲差然)
(後賜車服以旌别其人功能事用是舉賢用人之法也舜典云敷奏以言明試以功奏試二字與此異者彼言)
(施於諸侯其人見爲國君故令奏言試功此謂方始擢用故言納庶納謂受取之庶謂在羣衆帝用臣不是不)
(以言考功在下知帝不分别善惡則無遠近徧布同心日日進於無功之人由其賢愚竝位優劣共流故也敷)
(是布之義故言遠近布同同心妄舉也漢書作歷志云堯讓舜使子朱處於丹淵爲諸侯則朱是名丹是國也)
(詩美衛武公云喜戲謔兮不爲虐兮丹朱反之故傲戲而爲虐也頟頟是不休息之意肆謂縱恣也晝夜常頟)
(頟然縱恣爲惡無休息時也朋輩與羣聚義同故朋爲羣也聖人作車以行陸作舟以行水丹朱乃習於無水)
(而陸地行舟言其所爲惡事無節度也此乃稟受惡性習惡事也鄭玄云丹朱見洪水時人乘舟今水已治猶)
(居舟中頟頟使人推行之案下句云予創若時乃勤治水則丹朱行舟之時水尚未除非效洪水之時人乘舟)
(也羣淫於家言羣聚妻妾恣意淫之無男女之别故言妻妾亂也用是之惡故絶其世位不得嗣父也此用殄)
(厥世一句禹既見世絶今始言之以明行惡之驗此句非禹所創創之者創其行之惡耳創與懲皆是見惡自)
(止之意故云創懲也哀七年左𫝊云禹會諸侯於塗山杜預云塗山在夀春縣東北塗山國名盖近彼山也娶)
(于塗山言其所娶之國耳非就妻家見妻也懲丹朱之惡故不可不勤故辛日娶妻至于甲日復往治水孔云)
(復往則已嘗治水而輟事成昏也鄭玄云登用之年始娶于塗山氏三宿而爲帝所命治水鄭意娶後始受帝)
(命娶前未治水也然娶後始受帝命當云聞命即行不須計辛之與甲日數多少當如孔說輟事成昏也此時)
(禹父新殛而得爲昏者鯀放而未死不妨禹娶且治水四年兖州始畢禹娶不必在殛鯀之年也啓禹子世本)
(文也孟子稱禹治水三過其門而不入是至門而聞啓泣聲不暇如人父子名爲己子而愛念之以其爲大治)
(度水土之功故也訓荒爲大治謂去其水度謂量其功故治度連言之據禹貢所云五服之名數知五服即甸)
(侯綏要荒服也彼五服每服五百里四面相距爲方五千里也王肅云五千里者直方之數若其迴邪委曲動)
(有倍加之較是直路五千里也治洪水輔成之者謂每服之内爲其小數定其差品各有所掌是禹輔成之也)
(周禮大司馬法二千五百人爲師每州十有二師通計之一州用三萬人功總計九州用二十七萬庸庸亦功)
(也州境既有闊狹用功必有多少例言三萬人者大都通率爲然惟言用三萬人者不知用功日數多少治水)
(四年乃畢用功盖多矣不知用幾日也鄭玄云輔五服而成之至于面方各五千里四面相距爲方萬里九州)
(州立十二人爲諸侯師以佐牧堯初制五服服各五百里要服之内方四千里曰九州其外荒服曰四海此禹)
(所受地記書曰崑崙山東南地方五千里名曰神州者禹弼五服之殘數亦每服者合五百里故有萬里之界)
(萬國之封焉猶用要服之内爲九州州更方七千里七七四十九得方千里者四十九其一以爲圻内餘四十)
(八八州分而各有六春秋𫝊曰禹朝羣臣于會稽執玉帛者萬國言執玉帛者則九州之内諸侯也其制特置)
(牧以諸侯賢者爲之師盖百國一師州十有二師則州千二百國也八州凡九千六百國其餘四百國在圻内)
(與王制之法準之八州通率封公侯百里之國者一伯七十里之國二子男五十里之國四方百里者三封國)
(七十冇畸至于圻内則子男而已鄭云禹弼成五服面各五千里王肅禹貢之注已難之矣𫝊稱萬盈數也萬)
(國舉盈數而言非謂其數滿萬也詩桓曰綏萬邦烝民曰揉此萬邦豈周之建國復有萬乎天地之勢平原者)
(甚少山川所在不啻居半豈以不食之地亦封建國乎王圻千里封五十里之國四百則圻内盡以封人王城)
(宫室無建立之處言不顧實何至此也百國一師不出典記自造此語何以可從禹朝羣臣于會稽魯語文也)
(執玉帛者萬國左𫝊文也採合二事亦爲謬矣釋言云逼迫也薄者逼近之義故云迫也外迫四海言從京師)
(而至于四海也釋地云九夷八狄七戎六蠻謂之四海謂九州之外也王制云五國以爲屬屬有長此建五長)
(亦如彼文故云諸侯五國立賢者一人爲方伯謂之五長以相統治欲以共奬帝室故也僖元年公羊𫝊曰上)
(無天子下無方伯方伯謂周禮九命作伯者也王制云千里之外設方伯方伯一州之長謂周禮八命作牧者)
(也𫝊言五國立一人爲方伯直謂五國之長耳與彼異也以其是當方之長故𫝊以方伯言之蹈爲冇功之長)
(言蹈履典法行之有功惟三苗頑凶不得就官謂舜分北三苗之時苗君有罪不得就其諸侯國君之官而被)
(流於遠方也言九州五長各蹈爲有功則海内諸侯皆有功矣唯有三苗不得就官以見天下大治而惡者少)
(耳頑則不得就官言善惡分别也)
臯陶方祗厥叙方施象刑惟明𫝊方四方禹五服既成
故臯陶敬行其九德考績之次序於四方又施其法刑
皆明白史因禹功重美之音義(重直用反)疏(正義曰此經史述爲文非帝言)
(也史以禹成五服帝念禹功故因美臯陶言禹既弼成五服故臯陶於其四方敬行九德考績之法有次叙也)
(又於四方施其刑法惟明白也由禹有此大功故史重美之也𫝊正義曰臯陶爲帝所任徧及天下故方爲四)
(方也天下蹈行帝德水土既治亦由刑法彰明若使水害不息臯陶法無所施若無臯陶以刑人亦未能奉法)
(天下蹈行帝德二臣共有其功故史因帝歸功於禹兼記臯陶之功舜典與大禹謨已美臯陶故言重美之也)
(𫝊言考績之次叙者臯陶所言九德依德以考其功績亦是刑法之事故兼言也鄭云歸美於二臣則以此經)
(爲帝語此文上無所由下無所結形勢非語辭也故𫝊以爲史因記之)
夔曰戛擊鳴球搏拊琴瑟以詠祖考來格𫝊戛擊柷敔
所以作止樂搏拊以韋爲之實之以穅所以節樂球玉
磬此舜廟堂之樂民悦其化神歆其祀禮備樂和故以
祖考來至明之虞賓在位羣后德讓𫝊丹朱爲王者後
故稱賓言與諸侯助祭班爵同推先有德下管鼗鼓合
止柷敔𫝊堂下樂也上下合止樂各有柷敔明球弦鐘
籥各自互見笙鏞以閒鳥獸蹌蹌𫝊鏞大鐘閒迭也吹
笙擊鐘鳥獸化德相率而舞蹌蹌然簫韶九成鳳皇來
儀𫝊韶舜樂名言簫見細器之備雄曰鳳雌曰皇靈鳥
也儀有容儀備樂九奏而致鳳皇則餘鳥獸不待九而
率舞夔曰於予擊石拊石百獸率舞庶尹允諧𫝊尹正
也衆正官之長信皆和諧言神人洽始於任賢立政以
禮治成以樂所以太平音義(夔求龜反戛居八反徐古八反馬云櫟也球音求搏)
(音博拊音撫柷尺叔反所以作樂敔魚吕反所以止樂穅音康歆許金反鼗音桃合如字徐音閤籥余若反互)
(音沍見賢遍反下見細器同鏞音庸閒閒厠之閒鳥獸孔以爲自舞也馬云鳥獸筍簴也蹌七羊反舞貌說文)
(作槍云鳥獸求食聲迭直結反韶時昭反於予竝如字)疏(正義曰臯陶大禹爲帝設謀大聖納其昌言天)
(下以之致治功成道洽禮備樂和史述夔言繼之於後夔曰在舜廟堂之上戛敔擊柷鳴球玉之磬擊摶拊鼔)
(琴瑟以謌詠詩章樂音和協感致幽冥祖考之神來至矣虞之賓客丹朱者在於臣位與羣君諸侯以德相讓)
(此堂上之樂所感深矣又於堂下吹竹管擊鼗鼔合樂用柷止樂用敔吹笙擊鐘以次迭作鳥獸相率而舞其)
(容蹌蹌然堂下之樂感亦深矣簫韶之樂作之九成以致鳳皇來而有容儀也夔又曰嗚呼歎舜樂之美我大)
(擊其石磬小拊其石磬百獸相率而舞鳥獸感德如此衆正官長信皆和諧矣言舜政教平而樂音和君聖臣)
(賢謀爲成功所致也𫝊正義曰戛擊是作用之名非樂器也故以戛擊爲柷敔柷敔之狀經典無文漢初以來)
(學者相𫝊皆云柷如漆桶中有椎柄動而擊其旁也敔狀如伏虎背上有刻戛之以爲聲也樂之初擊柷以作)
(之樂之將末戛敔以止之故云所以作止樂雙觧之釋樂云所以鼓柷謂之止所以鼔敔謂之籈郭璞云柷如)
(漆桶方二尺四寸深一尺八寸中冇椎柄連底挏之令左右擊止者其椎名也敔如伏虎背上有二十七鉏鋙)
(刻以木長一尺擽之籈者其名也是言擊柷之椎名爲止戛敔之木名爲籈戛即擽也漢禮器制度及白虎通)
(馬融鄭玄李廵其說皆爲然也惟郭璞爲詳據見作樂器而言之榑柎形如鼓以韋爲之實之以穅擊之以節)
(樂漢初相𫝊爲然也釋器云球玉也鳴球謂擊球使鳴樂器惟磬用玉故球爲玉磬商頌云依我磬聲磬亦玉)
(聲也鄭玄云磬懸也而以合堂上之樂玉磬和尊之也然則鄭以球玉之磬懸于堂下尊之故進之使在上耳)
(此舜廟堂之樂謂廟内堂上之樂言祖考來格知在廟内下云下管知此在堂上也馬融見其言祖考遂言此)
(是舜除瞽瞍之喪祭宗廟之樂亦不知舜父之喪在何時也但此論韶樂必在即政後耳此說樂音之和而云)
(祖考來格者聖王先成於人然後致力於神言人悦其化神歆其祀禮備樂和所以祖考來至明矣以祖考來)
(至明樂之和諧也詩稱神之格思不可度思而云祖考來至者王肅云祖考來至者見其光輝也盖如漢書郊)
(祀志稱武帝郊祭天祠上冇美光也此經文次以㑆敔是樂之始終故先言戛擊其球與搏拊琴瑟皆當彈擊)
(故使鳴冠於球上使下共蒙之也鄭玄以戛擊鳴球三者皆總下樂擽擊此四器也樂器惟敔當擽耳四器不)
(擽鄭言非也微子之命云作賓于王家詩頌微子之來謂之有客是王者之後爲時王所賓也故知虞賓謂丹)
(朱爲王者後故稱賓也王者立二代之後而獨言丹朱者盖高辛氏之後無文而言故惟指丹朱也王者之後)
(尊於羣后故殊言在位羣后亦在位也後言德讓丹朱亦以德讓矣故言與諸侯助祭班爵同者推先有德也)
(二王之後竝爲上公亦有與丹朱爵同故丹朱亦讓也丹朱之性下愚堯不能化此言有德者猶上云瞽亦允)
(若暫能然也經言下管知是堂下樂也敔當戛之柷當擊之上言戛擊此言柷敔其事是一故云上下合止樂)
(各有柷敔也言堂下堂上合樂各以柷止樂各以敔也上言作用此言器名兩相備也上下皆有柷敔兩見其)
(文明球弦鐘籥上下樂器不同各自更互見也弦謂琴瑟鐘鏞也籥管也琴瑟在堂鐘籥在庭上下之器各别)
(不得兩見其名各自更互見之依大射禮鐘磬在庭今鳴球於廟堂之上者案郊特牲云歌者在上貴人聲也)
(左𫝊云歌鐘二肆則堂上有鐘明磬亦在堂上故漢魏已來登歌皆有鐘磬燕禮大射堂上無鐘磬者諸侯樂)
(不備也釋樂云大鐘謂之鏞李廵曰大鐘音聲大鏞大也孫炎曰鏞深長之聲釋詁云閒代也孫炎曰閒厠之)
(代也釋言云遞迭也李巡曰遞者更迭閒厠相代之義故閒爲迭也吹笙擊鐘更迭而作鳥獸化德相率而舞)
(蹌蹌然下云百獸率舞知此蹌蹌然亦是舞也禮云凡行容惕惕大夫濟濟士蹌蹌是爲行動之貌故爲舞也)
(韶是舜樂經𫝊多矣但餘文不言簫簫乃樂器非樂名簫是樂器之小者言蕭見細器之備謂作樂之時小大)
(之器皆備也釋鳥云鸜鳳其雌皇是此鳥雄曰鳳雌曰皇禮運云麟鳳龜龍謂之四靈是鳳皇爲神靈之鳥也)
(易漸卦丄九鴻漸于陸其羽可用爲儀是儀謂有容儀也成謂樂曲成也鄭云成猶終也每曲一終必變更奏)
(故經言九成𫝊言九奏周禮謂之九變其實一也言簫見細器之備備樂九奏而致鳳皇則其餘鳥獸不待九)
(而率舞也尊者體盤靈瑞難致故九成之下始言鳳皇來儀鳥獸蹌蹌乃在上句𫝊據此文言鳥獸易來鳳皇)
(難致故云鳥獸不待九也樂之作也依上下遞奏閒合而後曲成神物之來上下共致非堂上堂下别有所感)
(以祖考尊神配堂上之樂鳥獸賤物故配堂下之樂總上下之樂言九成致鳳尊異靈瑞故别言爾非堂上之)
(樂獨致神來堂下之樂偏令獸舞也鄭玄注周禮具引此文乃云此其在於宗廟九奏效應也是言祖考來格)
(百獸率舞皆是九奏之事也大司樂云凡六樂者六變而致象物及天神鄭玄云象物有象在天所謂四靈者)
(彼謂大蜡之祭作樂以致其神此謂鳳皇身至故九奏也尹正釋言文衆正官之長謂每職之首周官所謂唐)
(虞稽古建官惟百是也信皆和諧言職事修理也上云祖考來格此言衆正官治言神人洽樂音和也此篇初)
(說用臣之法末言樂音之和言其始用任賢立政以禮治成以樂所以得致太平觧史錄夔言之意)
帝庸作歌曰勑天之命惟時惟幾𫝊用庶尹允諧之政
故作歌以戒安不忘危勑正也奉正天命以臨民惟在
順時惟在慎微乃歌曰股肱喜哉元首起哉百工熙哉
𫝊元首君也股肱之臣喜樂盡忠君之治功乃起百官
之業乃廣臯陶拜手稽首颺言曰念哉𫝊大言而疾曰
颺承歌以戒帝率作興事愼乃憲欽哉𫝊憲法也天子
率臣下爲起治之事當慎汝法度敬其職屢省乃成欽
哉𫝊屢數也當數顧省汝成功敬終以善無懈怠乃賡
載歌曰元首明哉股肱良哉庶事康哉𫝊賡續載成也
帝歌歸美股肱義未足故續歌先君後臣衆事乃安以
成其義又歌曰元首叢脞哉股肱惰哉萬事墮哉𫝊叢
脞細碎無大略君如此則臣懈惰萬事墮廢其功不成
歌以申戒帝拜曰俞往欽哉𫝊拜受其歌戒羣臣自今
以往敬其職事哉音義(樂音洛盡津忍反颺音揚屢力其反省悉并反數色角反懈佳)
(賣反賡加孟反劉皆行反說文以爲古續字叢才公反脞倉果反徐音瑣馬云叢總也脞小也惰徒卧反墮許)
(規反)疏(正義曰帝既得夔言用此庶尹允諧之政故乃作歌自戒將歌而先爲言曰人君奉正天命以臨下)
(民惟當在於順時惟當在於慎微既爲此言乃歌曰股肱之臣喜樂其事哉元首之君政化乃起哉百官事業)
(乃得廣大哉言君之善政由臣也臯陶拜手稽首颺聲大言曰帝當念是言哉率領臣下爲起政治之事慎汝)
(天子法度而敬其職事哉又當數自顧省己之成功而敬終之哉乃續載帝歌曰會是元首之君能明哉則股)
(肱之臣乃善哉衆事皆得安寧哉既言其美又戒其惡元首之君叢脞細碎哉則股肱之臣懈怠緩慢哉衆事)
(悉皆墮廢哉言政之得失由君也帝拜而受之曰然然其所歌顯是也汝羣臣自今已往各敬其職事哉𫝊正)
(義曰此承夔言之下既得夔言而歌故知帝庸作歌者用庶尹允諧之政故作歌以自戒之安不忘危也勑是)
(正齊之意故爲正也言人君奉正天命以臨下民惟在順時不妨農務也惟在慎微不忽細事也鄭玄以爲戒)
(臣孔以爲自戒者以正天之命是人君之事故也釋詀云元首首也僖三十三年左𫝊稱狄人歸先軫之元則)
(元與首各爲頭之别名此以元首共爲頭也君臣大體猶如一身故元首君也股肱之臣喜樂盡忠謂樂行君)
(之化君之治功乃起言無廢事業事業在於百官故衆功皆起百官之業乃廣也憲法釋詁文此言興事對上)
(起哉天子率臣下爲起治之事言臣不能獨使起也釋詁云屢數疾也俱訓爲疾故屢爲數也顧省汝成功謂)
(已有成功今數顧省之敬終以善無懈怠也恐其惰於已成功故以此爲戒詩云西有長賡毛𫝊亦以賡爲續)
(是相𫝊有此訓也鄭玄以載爲始孔以載爲成各以意訓耳帝歌歸美股肱義未足者非君之明爲臣不能盡)
(力空責臣功是其義未足以此續成帝歌必先君後臣衆事乃安故以此言成其義也孔以叢脞爲細碎無大)
(略鄭以叢脞總聚小小之事以亂大政皆是以意言耳君無大略則不能任賢功不見知則臣皆懈惰萬事墮)
(廢其功不成故又歌以重戒也庶事萬事爲義同而文變耳)
尚書注疏卷四
尚書注疏卷四考證
益稷𫝊禹稱其人因以名篇○吕祖謙曰益稷與臯陶
謨議論相承初不間斷但以禹首舉益稷爲言故取
以紀其首
予何言予思日孜孜○蘇軾曰禹曰予何言亦猶臯陶
之予未冇知也曰予思日孜孜亦猶臯陶思日贊贊
襄也皆相因之辭伏生以益稷合於臯陶謨有以也
予乘四載𫝊山乘樏音義史記作橋徐音㐀遥反○史
記夏本紀作檋注徐廣曰檋一作橋音㐀遥反河渠
書作橋
濬畎澮距川疏惟言畎澮舉大小而略其餘也○(臣召)
(南)按三代井田之法始見於此信南山之詩曰維禹
甸之孔子曰盡力於溝洫皆指是文也禹貢提挈大
綱詳於决川距海而每州言厥田則疆理溝洫之制
備矣此疏舉大小而略其餘略字疑是包字之訛盖
小舉畎大舉澮則一夫之遂九夫之溝十里之洫俱
該括也林之竒曰自畎而之遂自遂而之溝自溝而
之洫自洫而之澮自澮而之川自川而之海可謂明
晰决九川距海其大綱天下水之害無不除也濬畎
澮距川其細目天下水之利無不興也此二句括一
篇禹貢
禹曰安汝止○王應麟曰禹之告舜曰安汝止盡天理
而無人欲得至善而止也伊尹之告太甲曰欽汝止
去人欲而復天理求至善而止也
帝曰吁臣哉隣哉隣哉臣哉疏反覆言此欲其志心入
禹○(臣召南)按欲其志心入禹六字無理各本俱然
無可取正以文義推之當作欲其忠心入告也
作會宗彝𫝊會五采也以五采成此畫焉宗廟彝樽亦
以山龍華蟲爲飾○(臣召南)按作會連上文日月星
辰山龍華蟲爲句宗彝連下文藻火粉米黼黻絺繡
爲句孔𫝊以五采成此畫焉觧作會也宗廟彝樽二
句觧宗彝形象其言亦以山龍華蟲爲餙猶鄭言以
虎蜼爲餙耳不蒙作會之文也孔疏誤觧𫝊意遂以
作會宗彝爲句不可不辨
疏如鄭此觧配文甚便○王應麟曰康成書注問見
於疏義如作服十二章州十有二師皆孔注所不及
予欲聞六律五聲八音在治忽以出納五言○(臣召南)
按在治忽以出納五言史記夏本紀作來始滑注云
尚書滑作&KR1544;音忽漢書律歷志作七始詠以出納五
言李光地曰七始宫徵商羽角變宫變徵也七音之
清濁皆始於人聲故曰七始也詠即舜典所謂歌永
言也五言即詩言志之言以其言不離乎五音故曰
五言盖上所謂五聲以調言也通調而名之以宫以
商是也七始以字言也逐字而名之以宫以商是也
舜典言五聲可包七始以調爲重也此以音爲重則
非七而音有缺矣二變之不爲調與調之外自有音
皆賴漢志此文而可見也按七音七律晏子及伶州
鳩皆嘗言之七始之名据伏生大𫝊曰定以六律五
聲八音七始著其素又曰七始天統也漢初安世房
中樂詞曰七始華始肅倡和聲似今文確有根據但
詠字須連以出納五言爲句義始通耳古文作在治
忽則是審音以知政也
侯以明之○黃度曰周禮鄉五物詢衆庶其事始此
疏鄉射記云○鄉監本訛鄉又故撻之訛故捷之今
改正
娶於塗山辛壬癸甲𫝊辛日娶妻至於甲日復往治水
○(臣召南)按史記云辛壬娶塗山癸甲生啓是以歲
計非以日計也理不可通吕氏春秋曰禹娶塗山氏
不以私害公自辛至甲四日復往治水此即孔𫝊所
本也
夔曰戛擊鳴球搏拊琴瑟以詠𫝊戛擊柷敔所以作止
樂搏拊以韋爲之實之以穅所以節樂○李光地曰
戛擊搏拊注以爲樂器名惟沈括以屬於鳴球琴瑟
而爲作樂之義於理爲優虞賓一讀在位連羣后讀
之盖祭祀時丹朱無不至羣后有在位者有不在位
者故言虞賓與在位之羣后皆德讓也据儀禮作樂
凡四節戛擊二句升歌之樂也下管二句下管之樂
也笙鏞以間間歌之樂也簫韶九成合作之樂也此
舜宗廟之樂也
尚書注疏卷四考證
