重訂詩經疑問卷四
明姚舜牧撰
小雅
呦呦鹿鳴食野之苹我有嘉賓鼓瑟吹笙吹笙鼓簧承
筐是將人之好我示我周行
呦呦鹿鳴食野之蒿我有嘉賓德音孔昭視民不恌君
子是則是傚我有旨酒嘉賓式燕以敖
呦呦鹿鳴食野之芩我有嘉賓鼓瑟鼓琴鼓瑟鼓琴和
樂且湛我有旨酒以燕樂嘉賓之心
詩傳燕賢也是
凡說詩宜先討求大旨不徒泥其章句如此篇大旨
在求教示之益專重人之好我二句然此二句不即
指嘉賓說詩人意本謂我有嘉賓須具堂上下之樂
筐篚之將此何以故蓋人求教示之益必先得此人
之心人之好我方示我以周行耳次因說我有嘉賓
德音孔昭云云正謂此嘉賓有可以教示我必用旨
酒而式燕以敖可也次又說今我幸有嘉賓而必備
琴瑟之樂致和樂之湛正將以此燕樂嘉賓之心庶
乎嘉賓之不棄而示我以周行耳如此看語意始相
承而血脉亦流貫若謂首章是示我以大道次謂不
待言語之間而其所以示我者深又次謂安樂其心
則非止養其體娛其外而已則初之示我周行者專
在言語耶旨酒式燕以敖者止是養其體娛其外耶
且章首原說人之好我不說賓之好我意甚明白敢
正高明
真西山曰鹿食苹則相呼呦呦焉而樂君臣賓主之
相樂亦猶是也愚謂是則然矣然所以必取諸鹿者
鹿優游於山野間初無求於人世賢者之養重亦猶
是也自非上之人盡燕享之誠欵洽之意彼曷以輕
顧哉所以具酒殽將筐篚備琴瑟之樂而殷勤以致
厚然後可祈其教示之益
瑟堂上之樂笙堂下之樂鼓瑟吹笙即承上說無二
意
承筐是將是幣帛陳于筐篚以將敬也
人之好我二句泛說見周行之不輕示所以求之者
必致其勤欵而後可祈嘉賓之樂與也好字重看即
心乎愛矣之謂示不專言語間周行說得寬凡修身
齊家治國平天下大道理皆是也
德音孔昭是本其平日之充養顯播于天下者言視
民不恌視字與示字别凡充養完粹的人其視衆寡
小大自然敬畏而不肆所以說視民不恌不是說示
民使不偷薄
一說德音孔昭是嘉賓之言詞不苟視民不恌是嘉
賓之瞻視不輕所以君子是則是傚而燕饗之不可
已
我有旨酒嘉賓式燕以敖照上說必求其人之好我
也
三章我有嘉賓鼓瑟鼓琴云云又照前看見得幸有
嘉賓若此必如是其致敬然後可致其和樂之情可
燕樂嘉賓之心
說到燕樂嘉賓之心乃見我之真好通于人人之真
好通于我方肯示我以周行
四牡騑騑周道倭遲豈不懷歸王事靡盬我心傷悲
四牡騑騑嘽嘽駱馬豈不懷歸王事靡盬不遑啓處
翩翩者鵻載飛載下集于苞栩王事靡盬不遑將父
翩翩者鵻載飛載止集于苞杞王事靡盬不遑將母
駕彼四駱載驟駸駸豈不懷歸是用作歌將母來諗
詩序勞使臣之來也詩傳勞使臣之勤也勤字較勝
來字
首章之傷悲懷歸而傷悲也次章之不遑啓處懷歸
而不遑也三章不遑將父四章不遑將母正道其所
懷歸者見傷悲啓處之不寧也末章將母來諗蓋望
人將此懷歸之情以告君耳其語極次第而其意極
悲酸
懷歸者懷父母而思歸也故不遑將父二章無豈不
懷歸句
鵻小鳥也尚飛集于苞栩人獨何心而違其父母乎
說到此其情悲且切何如
凡王者用人之力必先體人之情豈不懷歸將母來
諗其體人情可謂曲且至矣為使臣者能無每懷靡
及以仰答之乎
皇皇者華于彼原隰駪駪征夫每懷靡及
我馬維駒六轡如濡載馳載驅周爰咨諏
我馬維騏六轡如絲載馳載驅周爰咨謀
我馬維駱六轡沃若載馳載驅周爰咨度
我馬維駰六轡既均載馳載驅周爰咨詢
凡使臣之行宣上德而逹下情自非咨訪其土俗民
情之宜則其馳驅也何益哉所以不但諏之又謀之
度之而復詢之且必咨之周而後已是其所為每懷
靡及者故為使臣者不可不盡諏謀度詢之周而其
所以周爰咨之者不可不存每懷靡及之念
不曰使臣而曰征夫者見使臣此心其屬亦此心也
諏謀度詢雖一事然既分四字則微有别所謂諏者
訪問其民情土俗何如也謀則就是而擬議其所為
興革度則因是而酌量其所可通行詢則又加審焉
纖悉毫微必求其當而後己也如是而咨訪之周則
窮簷蔀屋之情悉達于廟堂之上而九重之德意可
下沛于深山窮谷之中是之謂宣德達情而無負于
使臣之命
按書曰詢謀僉同又曰弗詢之謀勿庸凡謀必先之
諏必加之度必至於詢而後定也然四字上通着一
咨字咨訪問也古今稱大知而首好問好察其有深
意哉
爰於也就於其地集其耆老遺逸而咨訪之且考求
其典故併今之所當因革宜何如者
四牡皇華皆出一懷字統見當時之君其心常通于
人心故知其所懷不出于君親之外也
四牡是勞使臣之詩故曰豈不懷歸以曲體其情
皇華是遣使臣之詩故曰每懷靡及以深作其勸
常棣之華鄂不韡韡凡今之人莫如兄弟
死喪之威兄弟孔懷原隰裒矣兄弟求矣
脊令在原兄弟急難每有良朋况也永歎
兄弟鬩于牆外禦其務每有良朋烝也無戎
喪亂既平既安且寧雖有兄弟不如友生
儐爾籩豆飲酒之飫兄弟既具和樂且孺
妻子好合如鼓瑟琴兄弟既翕和樂且湛
宜爾室家樂爾妻孥是究是圖亶其然乎
詩序燕兄弟也閔管蔡之失道故作常棣焉
起興于常棣者常棣根株相連比而華萼更相輝映
也牋曰承華者曰鄂鄂以承華華以覆鄂鄂華相承
覆而韡韡猶兄弟相承覆而怡怡也
凡今之人莫如兄弟是一章之大旨
死喪之威不必作畏字解威正與懷對威非人所懷
而兄弟孔懷此天性至情也觀諸原隰裒而兄弟求
便見得
原隰裒矣二句詩緝解方困窮流離羣聚於原野之
時維兄弟相求而相依亦好
以脊令在原興兄弟急難見兄弟偶有急難必若脊
令之飛之鳴之行之摇之不敢自寧也此是倒提文
法
程子曰脊令首尾相應兄弟急難之際其相應如是
也體得好今言人兄弟如左右手之相救即此喻
以鬩墻之變形出禦務之必然見兄弟之友愛自當
如此
務字不必改作侮字凡外事之當抵禦者皆是也若
改作侮則止一事矣
兩讀每有良朋見友朋之義雖切至然未有如兄弟
者
况也况字傳作兹字解烝也烝字緝作衆字解註俱
云發語辭似不必過求矣然愚謂古人下一字必有
一字之義若云發語辭何不均用况字烝字耶若况
訓兹烝訓衆似亦未確竊謂况者交好之情况也烝
者憤氣之鬱積也良朋當急難之時豈無一種不安
之情况然是况也莫能用情也付之永歎而已良朋
當外禦之時豈無一種不忿之烝鬱然是烝也匪不
反兵之讐也其可以興戎乎哉如此體看庶得况烝
二字之義而二也字亦有着落未識是否敢正高明
喪亂既平一節轉摺甚妙
友朋所禆于生人不小矣此所云蓋謂較兄弟稍有
差别耳知兄弟之親又知朋友之義是善讀詩者
薄俗酒食相徵逐知有良朋而忘兄弟更有私妻子
而薄同氣隔藩籬若分胡越者故著儐爾籩豆二章
見兄弟不可不具不可不翕也
儐爾籩豆以下正見安寧之時兄弟之友愛自有不
容己者必如是而後可以宜室家樂妻孥不特死喪
之時為宜然也
既具既翕二既字宜體有一不具而心能安乎有一
不翕而心能安乎
是字然字即照上文說盖兄弟具而樂且孺兄弟翕
而樂且湛若此其宜室家樂妻孥此是一叚真情實
理凡今之人所不可不知者人惟不反求而實從事
焉所以不知其然耳詩人云云端是教人反求諸心
而實知此理也
此詩意義極明析每章下註亦明透可誦唯章句下
註三章但言急難則淺于死喪四章則又以情義之
甚薄者猶有所不能已云云較未得詩人之意詩人
本意若曰凡今之人莫如兄弟矣即如死喪之威人
所畏遠而兄弟則孔懷焉觀諸原隰之裒兄弟之求
至性真情自有不容解者故一有急難則如脊令之
在原者然雖有良朋不過永歎焉耳而有是乎兄弟
鬩于牆少有言語之傷而外務則共抵禦之雖有良
朋烝也無戎而又有是乎此語逓逓相承緫發一叚
至親之真情實意以見凡今之人莫如兄弟非謂急
難淺於死喪而外禦其務又情義之甚薄者也敢問
高明
周道所重親親也故周書曰時庸展親此詩人反覆
言之著為燕饗之歌令聽之者油然生友愛之心也
嗟乎先王之篤厚同氣至矣培植國本深矣彼煑豆
燃箕而喋血禁門者獨非人類哉何無人心至此也
凡有兄弟者當寫一通置之座側
伐木丁丁鳥鳴嚶嚶出自幽谷遷于喬木嚶其鳴矣求
其友聲相彼鳥矣猶求友聲矧伊人矣不求友生神之
聽之終和且平
伐木許許釃酒有藇既有肥羜以速諸父寧適不來微
我弗顧於粲洒掃陳饋八簋既有肥牡以速諸舅寧適
不來微我有咎
伐木于阪釃酒有衍籩豆有踐兄弟無遠民之失德乾
餱以愆有酒湑我無酒酤我坎坎鼓我蹲蹲舞我迨我
暇矣飲此湑矣
詩序燕朋友故舊也
此詩何皆以伐木興入山伐木必多人故着丁丁許
許于阪見亦以夥類同行有朋友相須之義也相彼
鳥兮四句不是以鳥形人之不如鳥一物也猶然同
聲以相求人靈于鳥萬萬者舍卑下以進高明舍友
生何賴焉人而知求則中心悅懌其相應和何如中
心聽從其忘爾我何如其和其平真有通極于神明
者所以神之聽之終和且平耳倘聲不相應而相求
人情尚乖戾而傾欹神誰聽之而安望其終和且平
哉此語句交接處宜細加體會可自得之
求友生何與于神曰人神一理也求友生以洽人心
即洽于神之心矣故曰神之聽之終和且平小明篇
論僚友亦說到神之聽之式榖以女神則何聽哉
和且平是錫之以和平之福也上着一終字宜玩味
寧適不來微我弗顧寧適不來微我有咎緫是反已
而必求恩禮之懇至也
諸父諸舅兄弟皆友也何以陳設若斯之殊曰兄弟
其親者也釃酒有衍籩豆有踐足以燕矣諸父其尊
者不有肥羜可輕召致乎若諸舅則異姓之尊者非
洒掃陳饋八簋肥牡其曷以饗諸中庸云親親之殺
尊賢之等禮所生也正此意
友也者友其德也無擇於尊卑同姓而諸父異姓而
諸舅同行而兄弟皆相須夾輔以有成者故歷歷言
之
諸父諸舅皆尊者故但言速而不敢必其來兄弟同
儕故必召之使來而無遠
失德者不相能而為仇也
有酒湑我無酒酤我言不計有無而必其相會也坎
坎鼓我蹲蹲舞我言為我飲湑而鼓且舞也故下緊
承曰迨我暇矣飲此湑矣蓋不使其終相遠也
迨其暇者政事之暇也
天保定爾亦孔之固俾爾單厚何福不除俾爾多益以
莫不庶
天保定爾俾爾戩榖罄無不宜受天百禄降爾遐福維
日不足
天保定爾以莫不興如山如阜如岡如陵如川之方至
以莫不增
吉蠲為饎是用孝享禴祀烝嘗于公先王君曰卜爾萬
夀無疆
神之弔矣詒爾多福民之質矣日用飲食羣黎百姓徧
為爾德
如月之恒如日之升如南山之壽不騫不崩如松栢之
茂無不爾或承
天有定未定天保而曰定定而曰孔固則其定也不
可移矣此謂天之既定者也
天下無德外之福故詩人祝君以福必本之以德言
天安定爾位亦甚堅固矣然非單厚不足以凝福而
非福之除亦無以見其為單厚也非多益不足以言
庶而非莫不庶亦無以見其為多益也今天俾爾每
事盡厚則何福不可消除俾爾多行利益則民物莫
不蕃庶此足以徵天保定爾亦孔之固矣盖天之定
不在福與庶在俾爾單厚之足以凝福俾爾多益之
足以致庶者為可見也
二三章首止稱天保定爾無亦孔之固句承上文不
必再也
俾爾戩榖罄無不宜詞雖與上章類而意較更深蓋
此二語是本其平日所為之盡善而盡無不善者言
之所以受天百禄又降爾遐福維日不足上章之俾
爾單厚何福不除俾爾多益以莫不庶本諸此下章
之以莫不興如山如阜如岡如陵如川之方至以莫
不增亦本諸此四五六章正道其本此以孝享故神
貽之多福民徧為爾德如月恒日升如南山之壽松
栢之茂受福若此其穰穰也此之謂天保定爾亦孔
之固是二語實一詩之綱領也
卷阿篇連下俾爾彌爾性者三此篇一曰俾爾單厚
二曰俾爾多益三曰俾爾戩榖罄無不宜其命意略
同
戩榖是盡善罄無不宜是盡無不善易曰視履考祥
其旋元吉正如此然此皆天所栽培也故上加俾爾
二字易曰自天祐之吉无不利正如此
罄無不宜承上戩榖說盡善的自盡無不善盡無不
善乃為盡善其意相承必重言之始較完足耳受天
百禄緊承俾爾戩榖罄無不宜說降爾遐福維日不
足又言天之申命有加而未艾也觀受字降字自見
得
三章以莫不興以莫不增本受天百禄降爾遐福維
日不足來蓋曰如山高矣又復如山脊之岡曰如阜
大矣又復如大阜之陵此以見其莫不興川本源深
流長矣而曰方至則又盛長之初此以見其莫不增
也此正見天保定爾亦孔之固處
吉蠲為饎四句是竭誠意以共祭祀君曰卜爾二句
是傳神意以嘏主人
禴祀烝嘗正其所為孝享者
周祭先公先王故曰于公先王
卜爾卜字不宜作期字解蓋凡人所凝受皆自其平
日所為者卜之神意謂主人如此孝享必其平日所
為無不單厚多益而戩榖無不宜矣即此卜之而萬
壽無疆固其所必然者故云君曰卜爾萬夀無疆
弔字不宜訓至字弔垂念也神垂念則詒之福不垂
念則詒之禍矣節南山不弔昊天即此弔字
神之弔矣二句緊接上章說民之質矣四句又緊承
此二句說蓋神之福人無可見而民之質而無偽徧
為爾德乃其福之所可徵者要識得
質本質也本等也出作入息耕食鑿飲是民之本等
故曰民之質矣日用飲食
民之質矣四句不平歸重下二句
非日用飲食之民不能徧為爾德故從民之質矣說
起以民俗民德對言者非
爾德者何戩榖是也君戩榖而無不宜民歸德而無
不宜是謂徧為爾德
孟子曰天不言以行與事示之而已矣以行與事示
之如之何使之主祭而百神享使之主事而民治是
天意也然百神之享非民治何以徵焉詩表吉蠲孝
享神貽之福而極之羣黎百姓徧為爾德則行與事
之所示者昭然而天心見矣詩與孟子之言相發明
蓋如此
洪範陳歛時五福說到用敷錫厥庶民棫樸詠文王
之德亦說到壽考遐不作人大抵德福相因必以民
化為極
前既言其福興矣增矣此又欲其永久故以日月之
恒升言然日月猶有虧昃也故又言南山之壽不騫
不崩則可謂堅固矣然人君之福非享之一身已也
又如松栢之茂無不承其庇覆則天地鬼神山川草
木無不賴之是之謂福之極此以終天保定爾亦孔
之固之意
采薇采薇薇亦作止曰歸曰歸歲亦莫止靡室靡家玁
狁之故不遑啓居玁狁之故
采薇采薇薇亦柔止曰歸曰歸心亦憂止憂心烈烈載
飢載渴我戌未定靡使歸聘
采薇采薇薇亦剛止曰歸曰歸歲亦陽止王事靡盬不
遑啓處憂心孔疚我行不來
彼爾維何維常之華彼路斯何君子之車戎車既駕四
牡業業豈敢定居一月三捷
駕彼四牡四牡騤騤君子所依小人所腓四牡翼翼象
弭魚服豈不日戒玁狁孔棘
昔我往矣楊柳依依今我來思雨雪霏霏行道遲遲載
渴載飢我心傷悲莫知我哀
詩序遣戍役也詩傳勞師也傳較勝于序
通篇皆託將士自道之辭然勞苦悲傷上能歷歷為
彼詳道之結語云莫知我哀乃所謂深知其哀者也
薇曰作止曰柔止曰剛止及于常之華蓋歷舉時之
變也
曰歸曰歸歲亦莫止是將士自計來年代戍之時以
自定其心凡行役不無飢渴之苦故行時曰載飢載
渴旋時曰載渴載飢
我戍未定言身尚未至戍所也
在途曰憂心烈烈在戍曰憂心孔疚一字不輕下我
行不來言我行未能即還也與後今我來思來字相
照應似不應作致死解
一月三捷是將士自期之辭
君子所依二句要識輕重蓋君子之依依此戎車以
制勝也小人其可不效力乎故特下一腓字腓足肚
也足行則先自動言必隨君子行以取勝也四牡騤
騤是整肅以為行者故下小人所腓句四牡翼翼是
裝嚴以為守者故下豈不日戒句
曰靡室靡家曰不遑啓居曰我戎未定靡使歸聘曰
不遑啓處曰豈敢定居曰豈不日戒此可以識戍役
者忠君之情急上之義
首章是將行時故於今歲采薇時出戍即念及來歲
莫冬光景因以義自割其室家之情曰玁狁之故以
義自忘其啓居之勞曰玁狁之故次章是在途時而
不勝悲之烈烈且無柰飢渴之勞欲通一訊候焉不
可得也故以義自斷曰我戌未定靡使歸聘三章則
已至戍所時在陽月矣然王事靡盬不遑啓處一有
旋心非夫也故復以義自斷曰憂心孔疚我行不來
若謂即憂室家之甚不可負公家之役也云爾四五
章是在戍次年事故以常華興軍容之盛曰豈敢定
居一月三捷必期其戰功之成又由戎車及兵事之
飭曰豈不日戒玁狁孔棘深嚴其禦備之守此正戍
役之以義自奮處末章是極道歸時勞苦之情此皆
公義所不容已者大註叙其勤苦悲傷之情而又風
以義是一詩之大旨
據註是從遣戍之時直說到言旋之日而終之曰我
心傷悲莫知我哀蓋謂此一叚悲傷勞苦我皆知之
而皆能為爾道之爾行可無復顧慮也必如是而後
可以激戍役勤王之心是則然矣然愚謂此不必爾
也自采薇遣戍以至于雨雪來思是實實原有此事
上之人能體之備載諸詩凡後來遣戍者則歌此以
遣之耳若通篇皆作豫道之辭則薇之自作而柔而
剛以及于常之華直及于雨雪之霏霏似為夢語豈
其然乎敢妄論以質之高明
我出我車于彼牧矣自天子所謂我來矣召彼僕夫謂
之載矣王事多難維其棘矣
我出我車于彼郊矣設此旐矣建彼旄矣彼旟旐斯胡
不旆旆憂心悄悄僕夫况瘁
王命南仲往城于方出車彭彭旂旐央央天子命我城
彼朔方赫赫南仲玁狁于襄
昔我往矣黍稷方華今我來思雨雪載塗王事多難不
遑啓居豈不懷歸畏此簡書
喓喓草蟲趯趯阜螽未見君子憂心忡忡既見君子我
心則降赫赫南仲薄伐西戎
春日遲遲卉木萋萋倉庚喈喈采蘩祁祁執訊獲醜薄
言還歸赫赫南仲玁狁于夷
此勞還率之詩大抵道其承命之時急難勤王而不
忘憂畏之心故其成功也易耳觀首章云王事多難
維其棘矣次章云憂心悄悄僕夫况瘁則其情可見
矣其往城朔方而玁狁于襄皆此急難憂瘁之心之
所致也故四章又表其往來之不遑者曰維畏此簡
書五章又推其室家之憂念者曰維薄伐西戎則知
其素所畜積者見諒於内外此一舉成功而玁狁于
夷耳
當時文王得專征伐以王命命南仲伐玁狁併及西
戎故稱自天子所稱王事稱王命稱天子命我此詩
緫是上之人體將率往來之辭及其室家相念之辭
故凡稱我者皆南仲自我也我心則降則室家自我
耳若王命南仲似出命之辭天子命我似承命之辭
而赫赫南仲又再三為褒稱之辭錯雜以成文者蓋
勞還率緫是褒大其功故不覺其辭之錯雜也
出車由郊而牧而此詩倒言者南仲身先士卒獨駕
而至於牧餘車猶在郊也觀召彼僕夫謂之載矣自
見得
自天子所謂我來矣見我承君命以往行不可緩也
臣子所任皆王事也而玁狁西戎相訌而内侵此乾
坤何等時耶而可自怠緩為乎故曰王事多難維其
棘矣
設建旗幟軍容也故曰旐曰旄曰旟旐曰旂旐錯舉
言之不必牽泥朱雀玄武青龍等以合曲禮車攻篇
亦有建旐設旄句
將率方以任大責重為憂而僕夫之情况亦恐懼而
憔悴故曰憂心悄悄僕夫况瘁如是而事復何憂哉
故愚謂此二句是當日成功之本
王命南仲往城于方是當時命將之本意蓋先王所
重者生靈也城守而驅狄使不敢内侵則吾事畢矣
固不必攻戰以取勝也其不免薄伐云者亦不得已
為之耳
上章止言出車勤王耳未明言其何所命也此章方
說王命南仲往城于方出車彭彭旂旐央央見上所
云出車建幟以急難者蓋承此命耳故南仲始出令
軍中曰天子命我城彼朔方以振厲士卒之氣士卒
皆用命而玁狁于襄焉其出也有名其作也有勇而
其往也無敵此之謂王者之師此之謂王者之將
威靈氣燄赫然動人皆本天子命我一語來
于襄者埽除之謂也玁狁惕威而遠遁是謂之于襄
昔我往矣四句剔出王事多難二句王事多難二句
剔出豈不懷歸二句蓋南仲心維簡書之畏此往來
不憚勞苦以勤王也此章是專表南仲心事
喓喓草蟲六句此通是室家語見室家之思南仲也
甚切只為其薄伐西戎有未暇歸耳此章承上章又
剔發南仲平日心事取信于室家故室家雖念之而
且知勤王之為義也
天子命往城朔方耳此何以云薄伐西戎曰天子之
命有專制有權宜朔方西戎皆國家患也當時專制
在朔方而偶見西戎之竊發提師以薄伐焉亦閫以
外將軍制之權宜之事也且當時天子或更有命南
仲或專有請皆不可知
春日遲遲百卉萋萋倉庚喈喈采蘩祁祁執訊獲醜
薄言旋歸寫一叚旋師光景分明畫出個太平氣象
來而終之曰赫赫南仲玁狁于夷蓋歸此大功于其
帥而不自居此謂勞還率之詩也
執訊獲醜不必是西戎或玁狁亦有之觀玁狁于夷
句便見得
于襄者埽除而無敵也于夷者蕩平而無事也
將兵者必常懷憂畏之心然後可奏勤王之績將將
者必知其將之常懷憂畏也然後可期其敵愾之功
有枤之杜有睆其實王事靡盬繼嗣我日日月陽止女
心傷止征夫遑止
有枤之杜其葉萋萋王事靡盬我心傷悲卉木萋止女
心悲止征夫歸止
陟彼北山言采其杞王事靡盬憂我父母檀車幝幝四
牡痯痯征夫不遠
匪載匪來憂心孔疚期逝不至而多為恤卜筮偕止會
言近止征夫邇止
凡戍役兩朞而還初年春莫行次年夏代者至留備
秋十一月而歸又次年春莫還家此常期也詩人逆
其室家之情而代之言自次年罷役防秋時至又次
年春莫時想料其思念之意描寫其企望之懷宛然
如出於深閨思婦之底裏此之謂曲盡人情者王者
以人道使人又以人情曲體久役之人如之何其不
感動天下而使民之自忘其勞
首二章上四句是詩人代室家之詞下三句則推其
詞之所謂也
思婦數日而過故曰繼嗣我日
日月陽止正備秋之後可以言歸之日也故云女心
傷止言非復向之不遑啓居時也
女心悲止甚于傷矣征夫歸止異于遑矣
陟山采杞見歸期之已過而意料在行者之必然也
故曰檀車幝幝四牡痯痯征夫不遠
匪載章見過期而不來故又重恤焉而謀之卜筮也
此皆人情之所必到處
征夫遑止計其時之可遑也征夫歸止度其時之可
歸也征夫不遠料其旬日之當還也征夫邇止决其
旦莫之必至也
詩緝云此詩四章皆不言戍役來歸之事唯述其未
歸之時室家思望之切如此則今日之歸其喜樂為
何如也所以慰勞之也
魚麗于罶鱨鯊君子有酒旨且多
魚麗于罶魴鱧君子有酒多且旨
魚麗于罶鰋鯉君子有酒旨且有
物其多矣維其嘉矣
物其旨矣維其偕矣
物其有矣維其時矣
詩序美萬物衆多能備禮也不若詩傳燕大臣也賦
魚麗得之
魚麗于罶鱨鯊言所得之魚品旨且多也故興君子
有酒云
君子有酒設酒肴以樂賓也不專言酒也
旨言其酒肴之腴美多言其當筵之備具有言其藏
畜之餘盈緫之則所謂備物也禮意在後三叚見
後三章蘇氏云云亦是以愚論嘉與旨何别偕與多
何别且上云有酒此何以換一物字耶换一物字便
見酒只是個物也所以將是物者情也詩人之意蓋
曰物其多矣而非徒物也維其禮意極其嘉美也物
其旨矣而非徒旨也維其禮意與之偕到也物其有
矣而非徒有也維其禮意時存而不忘也前註所謂
見主人禮意之勤以優賓正于此三叚見得不然即
有酒之旨且多多且旨旨且有亦物耳何禮意之足
云
嘉嘉樂也偕偕到也此本禮意來易解唯時字似未
易體然嘗觀蘇子赤壁賦云我有斗酒藏之久矣以
待不時之需是時之說也使燕饗禮意有一時之或
忘則酒肴或幾忘設矣能隨取而随有哉此詩前後
各三章相照應相申發又一格
南有嘉魚烝然罩罩君子有酒嘉賓式燕以樂
南有嘉魚烝然汕汕君子有酒嘉賓式燕以衎
南有樛木甘瓠纍之君子有酒嘉賓式燕綏之
翩翩者鵻烝然來思君子有酒嘉賓式燕又思
此燕饗通用樂章故不獨頌嘉賓而主人樂賓之嘉
意亦具見焉序云樂與賢也是
讀其詩似以有魚興有酒然其意實以嘉魚興嘉賓
也觀下章甘瓠翩鵻自見得若前三章連下二有字
末章連下二思字又作文之妙法也
次章衎字不應亦訓樂字此詩一意四疉只於樂衎
綏又四字上稍見分别耳若衎亦訓作樂與前何以
别乎易曰鴻漸于磐飲食衎衎象曰飲食衎衎不素
飽也此當以相宜自適意看
三章樛木甘瓠興主賓極當綏字照纍字極佳
翩翩者鵻二句謂嘉賓之惠然肯來也故承謂君子
有酒嘉賓式燕又思又思應來思極緊見好賢之心
之終無已也
甘瓠纍於樛木猶本屈己下賢來若鵻之翩然來思
則賢者自聞風而至矣自非主人樂賓之深且甚何
以得此
緫四章論樂歡會也藉此燕以相歡會也衎宜適也
藉此燕以相宜適也綏字照纍字見燕之綢繆所謂
中心好之曷飲食之者也又字照來字見燕之重復
所謂迨我暇矣飲此湑矣者也
南山有臺北山有萊樂只君子邦家之基樂只君子萬
壽無期
南山有桑北山有楊樂只君子邦家之光樂只君子萬
夀無疆
南山有杞北山有李樂只君子民之父母樂只君子德
音不已
南山有栲北山有杻樂只君子遐不眉夀樂只君子德
音是茂
南山有枸北山有楰樂只君子遐不黃耉樂只君子保
艾爾後
南山北山有臺有萊等物見崇高峻大處必草木生
長其上足為世之資用况樂只君子柱石楨幹為邦
家之基闡繹宣揚為邦家之光愛養生息為民之父
母則得夀得名固其所必然者故曰邦家之基曰萬
壽無期曰邦家之光曰萬壽無疆曰民之父母曰德
音不已下文即其所謂萬壽者申之曰遐不眉壽曰
遐不黃耉見其所謂無期無疆者蓋如此也即其所
謂德音者申之曰德音是茂又申之曰保艾爾後見
其所謂不已者不獨茂於其躬而又能延及其後
也總之則重在邦家之基邦家之光民之父母上敢
問高明
有基然後光基且光然後稱民之父母語有次第遐
不眉夀若曰其眉夀豈不遐乎遐不黃耉若曰其黃
耉豈不遐乎是詩人倒字文法非遐何音近而通用
也如必作何字解天保篇云降爾遐福亦將曰降爾
何福乎白駒篇云而有遐心亦將曰而有何心乎此
不通之論也敢一辯之
朱註謂燕饗通用之樂章君子指賓客詩緝照序云
得賢則能為邦家立太平之基君子指成王亦是蓋
邦家之基邦家之光萬夀無期萬夀無疆德音是茂
保艾爾後等語似下頌上之辭恐非燕饗之樂也詩
傳謂大臣報主也是
蓼彼蕭斯零露湑兮既見君子我心寫兮燕笑語兮是
以有譽處兮
蓼彼蕭斯零露瀼瀼既見君子為龍為光其德不爽夀
考不忘
蓼彼蕭斯零露泥泥既見君子孔燕豈弟宜兄宜弟令
德夀豈
蓼彼蕭斯零露濃濃既見君子鞗革沖沖和鸞雝雝萬
福攸同
蕭維長大而可承天之澤君子維有令德而可承天
子之澤此一詩取興大主意
興詞若在我心寫兮止然必到燕笑語而有譽處乃
為天子零露之湑也燕笑語兮二句緊承我心寫兮
一句說
曷為燕笑語而有譽處也凡諸侯朝於天子名分森
嚴莫敢踰越即大飲賓之饗若與殿陛之肅肅者稍
殊然隆其禮以致敬猶未伸其欵洽之情維是既饗
而燕若後篇厭厭夜飲在宗載考之時上意下情雨
相宣逹天子若降色笑言語以逮下而諸侯凡有令
德如下文所云者悉承其譽命而可為自處之地是
之謂有譽處而天子殷勤接下之意庶幾其少慰也
故曰我心寫兮燕笑語兮是以有譽處兮而下章又
反覆申言之也記曰饗以訓恭儉燕以示慈惠蓋正
謂此觀首章一燕字及三章孔燕字便見得凡人務
德不務譽然非譽命之上逮有未可自安者此譽處
二字之相因也易曰終以譽命上逮也正此意
首章只說得燕笑語兮是以有譽處兮而未竟其所
謂笑語者何如也譽處者何如也為龍為光其德不
爽夀考不忘孔燕豈弟令德夀豈鞗革冲冲和鸞雝
雝萬福攸同是所謂燕笑語而可以譽處也要識得
為龍龍字不宜作寵字解諸侯承流宣化凡所為變
化霖雨天下者猶龍也必稱其職而無忝是之謂為
龍
為龍為光緊承既見君子來蓋見其所為龍者真能
膏澤下民見其所為光者真能照臨下國故承說其
德不爽夀考不忘夀考不忘即是永享之意凡為人
牧者緊要在豈弟二字而豈弟之實必始于家庭是
謂令德而可以永享其樂者故說孔燕豈弟即緊承
宜兄宜弟令德夀豈
疑忌兄弟最是大薄惡事必克恭以宜其兄大念鞠
子哀以宜其弟始稱令德而夀豈
凡宜兄宜弟的必宜民宜人所謂為龍為光者根本
在是
令德申上其德不爽句夀豈申上夀考不忘句
鞗革冲冲和鸞雝雝非令德而有是乎故緊承說萬
福攸同
凡譽譽其德也故首章曰有譽處兮次章即出其德
不爽句三章出令德夀豈句末章又騐其所謂令德
者終之曰萬福攸同其語極次第而流貫
湛湛露斯匪陽不晞厭厭夜飲不醉無歸
湛湛露斯在彼豐草厭厭夜飲在宗載考
湛湛露斯在彼杞棘顯允君子莫不令德
其桐其椅其實離離豈弟君于莫不令儀
詩序傳皆謂天子燕諸侯也
露必待陽而晞飲必至醉而歸期其饗也露必濡于
豐草飲必設于宗考隆其禮也杞棘承湛湛之露桐
椅生離離之實君子承燕而不喪其令德不失其令
儀此天子所樂予而錫之燕享之隆禮也詩叙燕飲
于前而推本于君子之德儀旨深哉
不醉無歸即醉酒飽德之意
在宗載考示親厚以成其禮也
左傳曰臣卜其晝未卜其夜周書曰德將無醉曷云
厭厭夜飲不醉無歸乎曰此燕也燕示慈惠必致殷
勤于獻享之外而又不可因是以廢政事之勤既朝
且夕而復燕之于宗寢庶幾燕笑燕語而可盡其欵
欵之情此庶子司宫甸人閫人各執燭以共事載之儀
禮為可考者而非若後世所為長夜之飲也且其辭曰
顯允君子莫不令德豈弟君子莫不令儀則又以禮
相終始而不繼以滛矣與書傳之所謂固自不相悖也
迨我暇矣飲此湑矣正夜飲之一証
莫不令德令儀者就一人之身而莫非令德之存令
儀之著也非衆諸侯之說
顯允曰令德豈弟曰令儀亦自不可移易
彤弓弨兮受言藏之我有嘉賓中心貺之鐘鼓既設一
朝饗之
彤弓弨兮受言載之我有嘉賓中心喜之鐘鼓既設一
朝右之
彤弓弨兮受言櫜之我有嘉賓中心好之鐘鼓既設一
朝醻之
詩序天子錫有功諸侯也是
此詩一意而三疊總是大饗而錫之以弓矢也必從
受言藏之云者見此弓之珍藏非一日專以待有功
之人故一遇康侯即本中心之貺大飲以錫予之耳
下二章不過换易得數字無二意
受言藏之言其重也中心貺之言其誠也一朝饗之
言其速也註極妥然要識詩意一直下
貺曰中心饗曰一朝總見王者亟嘉有功之意
凡錫弓矢必以饗行之禮也
載是載其所藏者抗之使正不邪櫜是櫜其所載者
韜之使好無壊
非喜不足以言貺非好不足以言喜緫之則皆根於
中心之誠也
饗是燕飲之總名右則勸飲而尊其位醻則復勸而
報其勞總之行於一朝而錫之以弓矢事也
易之晉曰康侯用錫馬蕃庶晝日三接正此意彼因
獻請出之囚而賜專征伐者可謂中心之貺乎可謂
一朝之饗乎吁此忠良之所為悚仄也
菁菁者莪在彼中阿既見君子樂且有儀
菁菁者莪在彼中沚既見君子我心則喜
菁菁者莪在彼中陵既見君子錫我百朋
汎汎楊舟載沉載浮既見君子我心則休
詩序樂育材也註云亦燕飲賓客之詩亦以材賢歸
之賓客耶不若詩傳燕賢也為妥
菁菁者莪在彼中阿興君子之德有可動人處故一
見之而樂且有儀自不容已也
樂固是喜樂然下文却有我心則喜句此應只是歡
會言
錫我百朋句重看賢材之親就益我身心禆我治道
原不小小真百朋之錫也故樂且有儀我心則喜下
出此一句下章乃言我心則休
樂且有儀懽會而更有儀文也儀文似外貌故二章
又言我心則喜然所喜何為君子之德真有足重于
天下者一見之恍若百朋之錫也故三章云錫我百
朋若是則我欲見君子之心可自慰矣故四章云汎
汎楊舟載沉載浮既見君子我心則休見昔憂今喜
之不自勝也後二章註極明
六月棲棲戎車既飭四牡騤騤載是常服玁狁孔熾我
是用急王于出征以匡王國
比物四驪閑之維則維此六月既成我服我服既成于
三十里王于出征以佐天子
四牡脩廣其大有顒薄伐玁狁以奏膚公有嚴有翼共
武之服共武之服以定王國
玁狁匪茹整居焦穫侵鎬及方至于涇陽織文鳥章白
旆央央元戎十乘以先啓行
戎車既安如輊如軒四牡既佶既佶且閑薄伐玁狁至
于大原文武吉甫萬邦為憲
吉甫燕喜既多受祉來歸自鎬我行永久飲御諸友炰
鼈膾鯉侯誰在矣張仲孝友
詩序傳皆云宣王北伐也
此詩章法極整首章是總叙盛夏出師之由次章則
申其所為車服就道者以見行師之有度三章則申
其所為嚴翼共武者以見制勝之有本四章則申其
所云孔熾者蓋若斯之急故選鋒銳進之奮揚五章
則申其所為薄伐者不事于窮追故文武並用之可
法末章則道其歸至燕喜有賢者與事以見一時中
興功烈之可稱蓋此詩不獨美吉甫實以美宣王也
玁狁擾亂是卒然事故不得已六月而興師
凡戎車必駕四馬故云戎車既飭四牡騤騤
常服即韎韋素裳白舄將帥所服以為常者以其為
我之常服故次章云既成我服以其常服以共武故
三章云共武之服非於此則以服字解而於彼又以
事字解也
玁狁孔熾我是用急是一詩大主意
此詩意在美吉甫而若為吉甫自謂之詞凡稱我者
皆吉甫自我也其稱吉甫云者則詩人稱之之詞耳
註可以見馬之有餘可以見教之有素又見其應變
之速從事之敏而不失其常度此數語體貼俱佳但
據本文論蓋只就上文戎車既飭四牡騤騤載是常
服三語申言之見當時之所駕馭者皆素所訓習之
馬故六月即成我服師行之不失其常耳似不必一
一支離也敢問高明
有說我服是軍士之服非也服必先於將帥將帥服
軍士不必言矣觀我之一字自見得
曰王于何以又云天子王子者天子之命也承天子
之命以出征故云佐天子
兩觀王子出征語便見宣王赫然中興處
前云戎車既飭四牡騤騤矣又云比物四驪閑之維
則矣此何以復云四牡脩廣其大有顒意者上所云
是統言戎車之飭軍士之所乘也下所云特出于戎
馬之中是路車之飭將帥之所乘也觀即承薄伐玁
狁以奏膚公句便見得敢問高明
嚴是持法無縱翼是秉心不渝兵家之要道也吉甫
之善將全在此有嚴有翼四字上
服是服事是事共照前服字看事自在内不必别以
事字訓
膚訓大公訓功似矣以愚論之膚即尺寸之膚膚字
公即天下公共之公字也蓋王者視天下為一身凡
内而腹心外而疥癬之疾孰非切于己之肌膚當與
天下共討平者乎以其切于肌膚而為天下之所公
討則稱戎事之為膚公也亦宜而何必訓膚之為大
公之為功敢問高明
匡王國是正其不正定王國是去其不正者而莫不
安寧也
以匡王國以佐天子以定王國是章法中之血脉語
上言玁狁孔熾而未言所以熾故四章詳言之以見
六月興師之不獲已也
茹收歛也不安分而自逞曰匪茹不必作度字解整
居是盤據于内者侵是游掠于外者整居焦穫侵鎬
及方至于涇陽竊據而且深入矣
凡旗幟皆組織文章而畫以鳥隼是謂織文鳥章不
必改織字作幟字
元戎十乘以先啓行是選精銳以為先鋒者兵法謂
先人奪人者正謂此
觀織文鳥章四勺何等堂堂正正何等先人奪人所
謂直而壯律而臧誠然哉
戎車既安節承上元戎十乘來見其車非不適調而
安穏也其馬非不壯徤而閑習也即犁其庭殱其類
而滅之亦無不能者乃其薄伐也僅至于大原而止
蓋曰此皆天之所生者皆天子之所欲生者其犯而
入境也不得不奮其威其驅而遠遁也不必盡滅其
類德與威並著而操與縱維宜所謂文武之將莫踰
于斯人者非萬邦之所為程憲者哉故詩人特頌之
玁狁之侵直至于涇陽吉甫之伐但至于大原此方
是王者之師
燕喜即飲至之燕也旋師而飲至其喜慶何如此便
是既多受祉處
來歸自鎬我行永久是道其所為設燕之意飲御諸
友炰鱉膾鯉見其與燕之多人設燕之特盛也侯誰
在矣張仲孝友稱與燕者有此人焉足為斯燕之光
重也
天子之卿受地視侯故張仲稱侯不應作維字解不
獨曰張仲而稱曰孝友孝友之人心能忠于君和于
友而共成國家之事兹可以徵當時將相之調和矣
吉甫之成功豈直以已之嚴翼而已哉
有文武之吉甫有孝友之張仲蓋兩相輝映者
此詩落句賢張仲所以賢吉甫之善將賢吉甫所以
賢宣王之得人内順外威成中興之偉烈豈偶然哉
薄言采芑于彼新田于此菑畆方叔涖止其車三千師
干之試方叔率止乘其四騏四騏翼翼路車有奭簟笰
魚服鉤膺鞗革
薄言采芑于彼新田于此中鄉方叔涖止其車三千旂
旐央央方叔率止約軧錯衡八鸞瑲瑲服其命服朱芾
斯皇有瑲葱珩
鴥彼飛隼其飛戾天亦集爰止方叔涖止其車三千師
干之試方叔率止鉦人伐鼓陳師鞠旅顯允方叔伐鼓
淵淵振旅闐闐
蠢爾蠻荆大邦為讐方叔元老克壯其猶方叔率止執
訊獲醜戎車嘽嘽嘽嘽焞焞如霆如雷顯允方叔征伐
玁狁蠻荆來威
詩序傳皆云宣王南征也
采芑是賦其事以起興與他詩不同䟽義云新田在
彼菑畆在此師衆如彼練習如此語正相應以為起
興之意如此愚竊以為未然新田菑畆民所治也况
下章中鄉為民居其田為尤治者乎意蠻荆背叛民
心共欲伐之即軍行随地而采芑民無怨其蹂踐者
且又見師行之以律采芑之外之無他犯也敢問高
明
其車三千師千之試一直下見士既衆而且練也涖
是臨其事率是帥之以攸往也故先臨而後率騏馬
之良也又翼翼順序焉所謂既佶且閑者
路車即戎路將帥之所乘駕有四騏故言有簟茀魚
服之車飾有鉤膺鞗革之馬飾
魚服是弓鞬矢服亦飾于車上故從簟茀為句
膺有樊纓之飾不可𤨏舉故總鉤膺鞗革為句
次章其車三千内含有師干之試意又益旂旐央央
句見士既衆且練而建設幟旆又精彩之足以讐人
也
簟茀魚服鉤膺鞗革車馬之飾固盛矣然此猶戎車
之所宜有也約軧錯衡八鸞瑲瑲曷為餙之戎馬之
間乎朱芾斯皇有瑲葱珩曷為服之躬擐之地乎曰
凡軍之容所以示國之威重也車馬不飭齊旂旆不
鮮采固無以見威靈之振發然非彰大君之錫命而
示之以閑暇則猶未可以奪其氣者維鳴和鸞于戎
馬而昭命服于軍行使聞見者知天子負托之重而
又知將軍應敵之暇庶可以不戰而屈人之兵耳况
其車三千師干之試固克練于平時而陳師鞠旅伐
鼓淵淵又克慎于應敵之際乎吁此方叔之成功不
獨在戰闘間而詩人必先美其軍容之威重也若後
世趙充國之征先零庶幾近之
鴥彼飛隼興軍行之威猛而其飛亦集興進退之有
節故下文云云
方叔率止鉦人伐鼓而下舊分將戰戰時戰罷三叚
看愚謂未然蓋方叔之所率者訓練之士也其令于
軍中者最齊一而嚴明鉦人伐鼓陳師鞠旅有一毫
之不苟者故就其嚴明齊一者復稱美之曰顯允方
叔伐鼓淵淵振旅闐闐蓋謂其自始至終皆進退之
有度耳非謂將戰戰時戰罷若註之所分也
軍中所重威明誠信故再稱顯允方叔
伐鼓淵淵則衆之進亦淵淵矣振旅闐闐則衆之退
亦闐闐矣一字不苟下
前三章止說軍之容軍之律耳而未及蠻荆之罪蠢
爾蠻荆大邦為仇正指蠻荆之罪之可伐處
元老大人之稱師稱丈人吉无咎克壯其猷非元老
其孰能之註方叔雖老而謀則壯一雖字甚不妥
示威重以加伐是謂克壯其猷然止于執訊獲醜而
已斯老成之將也
執訊獲醜亦猶戰而執之獲之故承戎車嘽嘽三句
但方叔嘗與北伐威名素著有不戰而屈其兵者故
云顯允方叔征伐玁狁蠻荆來威知其戰又知其不
盡由于戰斯善識詩人之旨
此詩頌方叔實頌宣王宣王之中興全于六月采芑
二詩見之
此詩每三句為一韻末章首六句二句為韻而下又
三句為韻是詩之一體
我車既攻我馬既同四牡龐龐駕言徂東
田車既好四牡孔阜東有甫草駕言行狩
之子于苖選徒囂囂建旐設旄摶獸于敖
駕彼四牡四牡奕奕赤芾金舄會同有繹
决拾既佽弓矢既調射夫既同助我舉柴
四黃既駕兩驂不猗不失其馳舍矢如破
蕭蕭馬鳴悠悠旆旌徒御不驚大庖不盈
之子于征有聞無聲允矣君子展也大成
宣王中興之君也何以先武事而詩人頌之曰周之
衰也以恩弛非以威裂也使嗣之者不震疊其神氣
何以中興哉况五年廵狩周先王自有成法宣王不
過一申飭之耳
廵時必有狩故古稱廵狩此詩之行狩蓋稱復古云
狩必先車馬故首云我車既攻我馬既同四馬龐龐
緊承我馬既同說
駕言云者凡君出必先命有司所之使所從之衆所
之之地皆得以有備也
田車既好承車攻說四牡孔阜承馬同龐龐說
東有甫草不是將往狩于甫田凡車馬之行必從水
草之地此所云從此東道以行狩也
上但言徂東此指言行狩見所徂在廵狩非徒行也
駕言行狩則有司知所從事矣故承說之子于苖選
徒囂囂云云蓋從此選徒衆建旂旄行將摶獸于敖
云爾非已至東都而選徒以獵也
選徒囂囂見衆而且肅建旐設旄見序而且整
駕彼四牡四牡奕奕是諸侯來朝之車飾赤芾金舄
是諸侯來朝之服飾
會同有繹句見當時諸侯莫不畏且懷者故會朝之
畢至也
天子時廵諸侯必次第朝會此定禮也周衰此禮廢
弛久矣宣王内脩外攘赫然中興其行狩東都諸侯
遠近趨蹌聮落次第而至故知前此之廢弛非諸侯
之敢慢也天子自弛之耳今此之整飭非諸侯之惕
畏也天子自飭之耳
决拾既佽弓矢既調總是先整其所為射者射夫是
從諸侯來朝之人既同者恊同以從于射也
柴何以作㧘字解按虞書柴望秩于山川禮天子廵
守柴而望祀山川覲諸侯柴者燔柴以祭天也望於
山川者望山川以致祭也廵守至方岳亦燔柴祭天
專祭此方岳之神時必取用犧牲故云射夫既同助
我舉柴謂助我舉此柴望之禮也維射在舉祀以禮
神則非徒取禽獸以充庖食也下文大庖不盈正與
此相照應再按般之篇云於皇時周登其高山註美
哉此周也其廵守而登此山以柴望則柴望原是廵
狩之大禮朱子亦嘗有註矣而何此柴之讀為㧘解
為積禽也
四黃一節方實是狩事
四黃二句說車馬之閑習不失其馳舍矢如破則指
射御之皆善也
蕭蕭馬鳴節不專就終事說看上章不失其馳舍矢
如破則車馬旌旂徒衆之盛自始至終各中法度之
則矣故美之云蕭蕭馬鳴悠悠旆旌徒御不驚天庖
不盈見當時之狩止為柴望之祭而非為口體之奉
也此之謂廵狩事若註所謂三等之說恐未得詩人
之意
末章是總其始終而深美之前云之子于苖此云之
子于征前云選徒囂囂終云徒御不驚便見其有聞
無聲矣此非有大才德者不能駕馭若此故稱允矣
君子而又本其克誠以將事能善其始終若此也故
又稱展也大成此一句是重言贊美之詞
吉日維戊既伯既禱田車既好四牡孔阜升彼大阜從
其羣醜
吉日庚午既差我馬獸之所同麀鹿麌麌漆沮之從天
子之所
瞻彼中原其祁孔有儦儦俟俟或羣或友悉率左右以
燕天子
既張我弓既挾我矢發彼小豝殪此大兕以御賓客且
以酌醴
詩序美宣王田也
首章致祭以備田獵之具次章擇地以為田獵之所
三章悉力以趨田獵之事四章則從事于田獵以共
賓客之禮總見王者不輕于獵而非苟為口體之奉
也當參前篇大庖不盈看
此章專為田獵而作故首祭馬祖以致禱
曲禮云外事以剛日内事以柔日田獵外事也故用
戊用庚
獵與狩皆頼車牢馬徤以為用故車攻吉日皆有田
車既好四牡孔阜句
升彼大阜從其羣醜言有此車馬之善可用之以為
獵也未便是獵的事
漆沮之從天子之所言此水之旁禽獸最多非侯甸
采邑為天子閑空之地天子之所宜獵者故云漆沮
之從天子之所西漢射獵蹂躪稼穡若相如所形于
䟽草蓋異于此詩之旨矣
瞻彼中原其祁孔有有說祁是中原地名大有禽獸
可獵者非也中原即漆沮之中原也其祁孔有即照
上獸之所同麀鹿麌麌說見其地誠多獸而可獵耳
左右從王者之左右也凡王者蒐狩必親執路鼓以
御衆從王者不率左右以從事其何以愜天子之心
故曰悉率左右以燕天子
既張我弓四句方實事于獵而得獸之多以御賓客
二句言獵之所得維共諸此也
天子以賓客御諸侯有燕有饗饗必酌醴不獨云以
御賓客又云且以酌醴見此禽獸之得所以共燕饗
之需所以蒐狩之不可已也
王者廵狩之獵以祭為重故車攻之詩曰助我舉柴
大庖不盈蒐狩之獵以賓客為重故吉日之詩曰以
御賓客且以酌醴
嘗讀六月采芑車攻吉日之詩見宣王之命將出師
廵狩田獵一時之精神振刷真有赫然其可以復古
者故推中興者其稱首焉迨其後稍懈弛也不籍千
畆而拒虢公之諫料民太原而違山甫之言伐羌戎
而王師敗績此一人之身而若二轍何為哉乃知精
神不可一日而不奮而靡不有初之訓萬世之所當
拳拳也
重訂詩經疑問卷四
