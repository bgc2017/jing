儀禮䟽卷第二十四
唐朝散大夫行太學博士弘文館學士臣賈公彦等撰
賓入至而殯注具謂至當用釋曰自此盡卒殯乃歸論賓介死之
事云賓入境而死遂也者若未入境即反來云主人爲之具而殯者謂
從始死至殯所當用者主人皆供之鄭云具謂始死至殯所當用直云
至殯所當用明不殯於館取其至殯節主人供喪具以其大斂訖即殯
故連言殯故下文歸介復命之時柩止門外明斂於棺而巳介攝其
命注爲致至聞命釋曰云初時上介接聞命者鄭解介得代賓致
命之意以其命出於君初賓受命於君之時賓介同北面上介接聞君
命矣以是今賓死得攝其命君弔介爲主人注雖有至尊也釋
曰古者賓聘家臣適子皆從行是以延陵季子聘於齊其子死葬於嬴
博之閒故鄭云雖有臣子親因猶不爲主人以其介尊故也主人至
以用注當中至賓禮釋曰賓旣死主人所歸禮與幣必以當喪者
之用云當中奠贈者解經中小斂大斂之用云當中奠贈諸喪具之用
者具謂襲與小斂大斂解經幣云不必如賓禮者不必如致飱饔之禮
束紡皮帛之類不堪喪者之用故也介受賓禮無辭也注介受至
辭之釋曰云介受主國賓己之禮者謂公幣私幣之屬故鄭云當陳
之以反命也言無辭者雖無三辭以其賓受饔餼之時禮辭受食三辭
明介亦有禮辭云無所辭也者以有賓喪嫌介有三辭故云介受賓禮
無辭也不饗食釋曰案上遭君喪受饔餼不受饗食鄭云受正不
受加此云不饗食介不就君受饗食明受饔餼正禮也歸介至門外
注門外至忠心釋曰知門外是大門外者國君有三門皐應路又有
三朝内朝在路寢庭正朝在路門外應門外無朝外朝當在皐門外經
直云止於門外無入門之言明知止於大門外外朝之上是以上賓拜
賜皆云於門外亦在外朝矣故鄭云必以柩造朝達其忠心也介卒
至卒殯注卒殯成節乃去釋曰當介復命之時賓之尸柩在外朝
上介卒復命謂復命訖出君大門奉賓之柩送至賓之家屍柩入殯於
兩楹之閒君往就弔卒殯者謂殯訖殯是喪之大節故云卒殯成節乃
去謂君與大夫盡去若大至如之注不言至士也釋曰云不言
上介者小聘上介士也者案經大夫介卒據大聘上介是大夫而言今
鄭以經不言上介則大夫介卒中兼有聘使大夫其卒亦如之故鄭云
不言上介小聘上介士也欲兼見小聘之法也若小聘上介末介皆士
則入下文士介死中以其下文更不見小聘賓介死法故此兼言之也
注不具至服也釋曰以其士介卑其禮降於賓與上介非直具棺他
衣物亦具之此士介直具棺不具他物也其士介從者自用時服斂之
君不弔焉注主國至親往釋曰云主國君使人弔不親往者對上
經賓死君弔介爲主人此士云不弔者明不親弔使人弔之可知也
若賓至將命注未將至君命釋曰前云賓入境而死謂在路死未
至國此經更說賓至朝俟閒之後使大夫致館未行聘享而賓在館死
之事故鄭云俟閒之後是以鄭云以柩造朝以其旣至朝志在達君命
則知上國外死不以柩造朝可知小聘至郊勞注記貶至覿也
釋曰自此盡三介論侯伯行小聘之事云不享者謂不以束帛加璧獻
國所有云不禮者聘訖不以齊酒禮賓面不升者謂私覿庭中受之不
升堂此對大聘升堂受若然不言私覿而言面者對大聘言覿故辟之
而言面也其禮至三介注如爲至上介釋曰云其禮如爲介者
謂特問使大夫得主國之禮多少如大聘卿此大夫爲上介之時即上
文介之禮飱饔餼之食燕之等三介者大夫降於卿二等故也舉此侯
伯之小聘則公之臣子男之臣小聘禮數其義可知也記久至聘焉
注事謂盟會之屬釋曰此云久無事則聘焉者則周禮殷聘也是以
周禮大行人云凡諸侯之邦交歲相問也殷相聘也世相朝也注云小
聘曰問殷中也久無事又於殷朝者及而相聘也云事謂盟會之屬者
案春秋有事而會不協而盟是以春秋有會而不盟盟必因會若有盟
會相見故云久無事則聘焉若有至於方注故謂至板也釋曰
云故謂災患及時相告請者此即上經云若有言一也言災患上注引
春秋臧孫辰告糴于齊公子遂如楚乞師此云及時事者即上注引春
秋晉侯使韓穿來言汶陽之田是也云名書文今謂之字者鄭注論語
亦云古者曰名今世曰字許氏說文亦然言此者欲見經云名名者即
今之文字也云策簡方板也者簡謂據一片而言策見編連之稱是以
左傳云南史氏執簡以往是簡者未編之稱此經云百名以上書之於
策是其衆簡相連之名鄭作論語序云易詩書禮樂春秋策皆尺二寸
孝經謙半之論語八寸策者三分居一又謙焉是其策之長短鄭注尚
書三十字一簡之文服虔注左氏云古文篆書一簡八分字是一簡容
字多少者云方板者以其百名以下書之於方若今之祝板不假連編
之策一板書盡故言方板也主人至門外注受其至璽之釋曰
云旣聘享賓出而讀之者上經云若有言則以束帛如享禮文承聘享
之後故知此讀諸門外故云旣聘享也鄭知人是内史者案内史職云
凡四方之事書内史讀之此云使人與客讀諸門外者亦是四方事書
故知人是内史也知書必璽之者案襄二十九年左傳云公如楚還及
方城季武子取卞使公冶問璽書追而與之故知此書亦璽之也客
將至于館注爲書報也釋曰此爲書報上有故之事彼以束帛加
書將命此亦以束帛加書反命于館明日君館之注旣報至疾也
釋曰爲昨日爲書報之今日君始就館送客者書問之道尚疾故也必
須尚疾者以其所報告請多是密事是以鄭云旣報館之書問尚疾也
旣受至之資注資行至作齎釋曰使者受命於君但知出聘不知
遠近故云古者君臣謀密草創未知所之遠近故問宰行糧多少即知
遠近也故知須問之使者至同位注謂前至臣也釋曰云旣受
行日者謂巳受命日夕幣之前使者及介朝君之時皆同位北面東上
在朝處臣東方西面北上故鄭云同位者北面介立于左少退以別處
臣也出祖至其側注祖始至作祓釋曰云旣受聘享之禮行出
國門止陳車騎釋酒脯之奠於軷者凡道路之神有二在國内釋幣於
行者謂平敵道路之神出國門釋奠於軷者謂山行道路之神是以委
土爲山象國中不得軷名國外即得軷稱引詩傳曰者證軷祭道路之
神也引春秋傳曰者案襄二十八年左氏傳子大叔云軷涉山川蒙犯
霜露引之者證軷是山行之名涉者水行之稱故鄘詩云大夫軷涉我
心則憂毛傳云草行曰軷水行曰涉云是以委土爲山者案月令冬祀
行鄭注行廟門外之西爲軷壤厚二寸廣五尺輪四尺祀行之禮北面
設主於軷上國外祀山行之神爲軷壤大小與之同鄭注夏官大馭云
封土爲山象以菩芻棘柏爲神主旣祭之以車轢之而去喻無險難也
云或伏牲其上者案周禮犬人云掌犬牲凡祭祀供犬牲用牷物伏瘞
亦如之鄭注云伏謂伏犬以王車轢之故知有伏牲其上云使者爲軷
祭酒脯祈告者也案周禮大馭掌馭玉路以祀及犯軷王自左馭馭下
祝登受轡彼天子禮使馭祭此大夫禮故使者自祭犯軷而去云卿大
夫處者於是餞之者案詩云飲餞于禰是處者送行人而飲酒名曰餞
也云遂行舍于郊者即上經云舍于近郊是也云其有牲犬羊可者犬
人職云伏瘞亦如之是用犬也詩云取羝以軷是用羊也是犬羊各用
其一未必並用之言可者人君有牲大夫無牲直用酒脯若然此見出
行時祭軷案韓奕詩云韓侯出祖出宿于屠顯父餞之清酒百壷是韓
侯入覲天子出京城爲祖道又左氏傳鄭忽逆婦嬀于陳先配而後祖
陳鍼子曰是不爲夫婦誣其祖矣鄭志以祖謂祭道神是亦將還而後
祖道此聘使還亦宜有祖但文不具所以至白倉注圭所至作璪
釋曰云圭所執以爲瑞節者案周禮大宗伯云以玉作六瑞以等邦國
又云王執鎮圭公執桓圭侯執信圭伯執躬圭子執榖璧男執蒲璧是
以其圭爲瑞又案周禮掌節有玉節之節即是節與瑞別矣今此云瑞
節但連言節者案節不得言瑞瑞亦是節信故連言節也云剡上象天
圜地方也者下不剡象地方上剡象天圜案雜記贊大行曰博三寸厚
半寸剡上左右各寸半此經直剡上寸半不言左右文不具也凡圭天
子鎮圭公桓圭侯信圭皆博三寸厚半寸剡上左右各寸半唯長短依
命數不同云雜采曰繅者凡言繅者皆象水草之文天子五采公侯伯
三采子男二采皆是雜采也云以韋衣木板飾以三色再就者依漢禮
器制度而知也但木板大小一如玉制然後以韋衣之大小一如其板
經云三采六等注云三色再就者就即等也是一采爲再就三采即六
等也是以鄭注典瑞云一帀爲一就典瑞云侯伯三采三就者以一采
雖有再帀併爲一就覲禮注云朱白倉爲六色者亦是一采一帀爲二
色三采故六色三采據公侯伯子男則二采故典瑞云子男皆二采再
就是也所以薦玉重愼者玉者寶而脆今以繅藉薦之是其重愼也
問諸至八寸注二采至相備釋曰此諸侯使臣聘繅藉之等云二
采再就者上云三采六等此二采不云四就者此臣禮與君禮異此二
采雖與子男同子男即一采爲一帀二采爲再而爲四等今臣一采爲
一就二采共爲再就是二采當君一采之處是以典瑞云瑑圭璋璧琮
繅皆二采一就以覜聘亦是臣二采共當君一采一帀之處云降於天
子者案典瑞王執鎮圭繅藉五采五就言五就者據一采爲一等若據
一采一帀而言即五采十等此二采二等是降於天子也此亦降於諸
侯而言降於天子者此鄭君指上文朝天子而言故言聘諸侯降於朝
天子也云於天子曰朝者據上文所以朝天子是也則諸侯自相朝亦
同圭與繅九寸侯伯以下亦依命數云於諸侯曰問者諸侯遣臣自問
若遣臣問天子圭與繅亦八寸是以云記之於聘文互相備案玉人云
瑑圭璋八寸璧琮八寸以覜聘無所依據則於天子諸侯同言八寸者
據上公之臣侯伯之臣則六寸子男之臣則四寸各降其君二等若然
經言八寸者據上公之臣也皆玄至絢組注采成至作約釋曰
上文繅藉尊卑不同此之組繫尊卑一等云采成文曰絢鄭注論語文
成章曰絢與此語異義同云繫無事則以繫玉因以爲飾者無事謂在
櫝之時亦以繫玉因以爲飾此組繫亦名繅藉即上文反命之時使者
執圭垂繅上介執璋屈繅又曲禮下云執玉其有藉者則裼無藉者則
襲鄭注亦云藉繅也裼襲皆據有繅無繅之時是其因以爲飾云皆用
五采組者以其言絢絢是文章之名經又言皆復無尊卑之別故知皆
用五采組也云上以玄下以絳爲地者以其皆用五采而經直云玄纁
爲地上加五采上下皆據垂之爲上下必知上玄下絳者上玄以法天
下絳以法地故也經云纁注云絳者爾雅三入赤汁爲纁絳則赤也故
本絳以解纁問大夫至皮馬注肆猶至爲肄釋曰知載大夫幣是
宰夫者以其初宰衆官具幣故知載幣於郊付使者亦是宰夫可知云
幣云肆馬云齎因其宜亦互文也者以其幣是財賄易可陳列故言肆
不言齎亦付使者矣馬是難陳之物故直言齎亦付使者亦陳之是因
其宜互文也注受命不受辭釋曰受命謂受君命聘於鄰國不受
賓主對荅之辭必不受辭者以其口及則言辭無定準以辭無常故不
受之也注史謂策祝釋曰案周禮大史内史皆掌策書尚書金縢云
史乃策祝是策書祝辭故辭多爲文史辭曰至敢辭注辭不至不
敢釋曰辭謂賓辭主人荅謂賓荅主人介則在旁曰非禮也敢故易
旅卦初六云瑣瑣斯其所取災鄭云瑣瑣猶小小爻互體艮艮小石小
小之象三爲聘客初與二其介也介當以篤實之人爲之而用小人瑣
瑣然客主人爲言不能辭曰非禮不能對曰非禮每者不能以禮行之
可知釋曰云記此重者沐浴可知者以其食禮輕尚沐浴而食饔餼
食重者沐浴而食可知卿大至有訝注卿使至護客釋曰云卿
大夫訝者謂大聘使卿主人使大夫迎士訝者小聘使大夫主人使士
迎言皆有訝者自介巳下皆迎之云卿使者大夫上介士衆介也者據
此篇是侯伯之卿大聘而言其實小聘使大夫亦使士迎之所迎者謂
初行聘及饗食燕皆迎之故鄭君無所止定賓即館訝將公命注
使已迎待之命釋曰案秋官掌訝職云賓入館次于舍門外待事于
客注云次如今宮府門外更衣處待事于客通其所求索彼謂天子有
掌訝之官共承客禮此諸侯使無掌訝是以還遣所使大夫士訝將公
命有事通傳于君又見之以其摯注又復至執雉釋曰云復以
私禮見者訝將舍於賓館之外宜相親也者禮掌訝舍于賓之館門外
此大夫士君使爲訝雖非掌訝之官亦爲次舍于賓之館外宜相親故
執摯以相見大夫訝者執鴈士訝者執雉案士相見及大宗伯文也
賓旣至其摯注旣巳至其訝釋曰云以公事聘享問大夫者此並
行君物享主國君及問大夫故云公事也云復報也者有報訝者以摯
私見己今還以摯私報之知使者及上介同執鴈不執羔者見上文主
國卿大夫勞賓同執鴈則知此使者及上介同執鴈可知各以見其訝
者謂使者見大夫之訝者上介見士之訝者士介亦見士訝者凡四
至可也注言國至璧琮釋曰案周禮大宗伯云以玉作六瑞王執
鎮圭公執桓圭以下人執之曰瑞又云以玉作六器以禮天地四方謂
禮神曰器此四者人所執不言瑞而言器者對文執之曰瑞禮神曰器
散文則通雖執之亦曰器是以尚書云五器卒乃復與此文皆稱器云
言四國獨此以爲寶者案周禮天府職凡邦國之玉鎮大寶器藏焉注
云玉鎮大寶器玉瑞玉器之美者是其玉稱寶云四器謂圭璋璧琮者
是據上經圭璋以行聘璧琮以行享而言此據公侯伯之使者用圭璋璧琮若子男
使者聘用璧琮享用琥璜宗人至之次注主國至常處釋曰主國門外以
其行朝聘陳賓介皆在大門外故次亦在大門外可知云諸侯及卿大夫之使
者次位皆有常處者以其上公九十步侯伯七十步子男五十步使其
臣聘使大聘小聘又各降二等其次皆依其步數就西方而置之未行
禮之時至於次中至將行禮賓乃出次凡爲次君次在前臣次在後故
云少退於君之次故云皆有常處上介至授賓注愼之至不克
釋曰此謂當將聘於主君廟門外上介屈繅以授賓賓襲受之節引曲
禮者彼器即此玉欲證執玉如重之義也賓入至志趨注皇自至
作王釋曰賓入門皇謂未至堂時升堂讓謂升堂東面向主君之時
將授志趨謂賓執玉向楹將授玉之時念鄕入門在庭時執玉徐趨今
亦然若降堂後趨進翼如則疾趨也云讓謂舉手平衡也者謂若曲禮
云凡奉者當心下又云執天子之器則上衡注云謂高於心國君則平
衡注云謂與心平則此亦執國君器也故引之爲證引孔子之執圭者
鄕黨論孔子爲君聘使法彼足蹜蹜如有循謂徐趨據入彼國廟門
執玉行步之時以足容重退之在降堂之下與此趨同故爲證也授
如至後退注重失至後也釋曰授謂就東楹授玉於主君時如與
人爭承取物恐失墜云下如送君還而后退者以上文次言之此下如
送者止謂聘享每訖君實不送而賓之敬如君送然故云下如送也君
迴還賓則退出廟門更行後事非謂賓出大門也下階至又趨注
發氣至如也釋曰云下階發氣怡焉者即論語云出降一等逞顔色
怡怡如也云再三舉足自安定乃復趨也者謂降時再三舉足故又趨
進翼如也云發氣舍息者以將授玉屏氣似不息今旣授玉降階縱舍
其氣怡然和悅也云至此舉足則志趨卷遯而行也者是釋志趨爲徐
趨此舉足爲疾趨也及門正焉注容色至威儀釋曰此謂聘訖
將更有享而出門時云心變見於威儀者以其貌從心起觀威儀省禍
福覩貌可以知心故也執圭至失之注記異說也釋曰亦謂將
聘執圭入廟門時云鞠躬焉則鞠躬如也如恐失之者即執輕如不克
也云記異說者以上文巳記執圭此又記執圭之儀以同記事而言有
差異人記事說有不同也及享至盈容注發舍至容色釋曰云
及享發氣焉盈容者即孔子行享禮有容色一也故注引爲證也此發
氣即上注云舍息一也衆介北面蹌焉注容貌舒揚釋曰此謂
賓行聘衆介從入門左北面曲禮云大夫濟濟士蹌蹌鄭云皆行容止
之貌故此注亦云容貌舒揚也但彼大夫云濟濟諸侯云皇皇上文賓
入門皇得與諸侯同者以其執君圭璋志在重玉故行容得與君同若
尋常行則大夫濟濟也私覿愉愉焉注容貌和敬釋曰上文享
時盈容對聘時儀貌戰色顔舒緩此私覿對享時又愉愉和敬舒於盈
容也出如舒鴈注威儀至鴈鵝釋曰此出廟門之外行步如鵝
又舒緩於愉愉也云舒鴈鵝者爾雅釋鳥文皇且至主愼注復記
執玉異說釋曰上巳二度記執玉行步之法今又云皇且行是別有
人更記此執玉行法故云復記執玉異說也凡庭至可也注隨入
至作干釋曰云左先者以皮馬以四爲禮北面以西頭爲上故左先
入陳也云君子不以所無爲禮者案禮器云天不生地不養君子不以
爲禮言當國有馬而無虎豹皮則用馬或有虎豹皮并有馬則以皮爲
主而用皮也云畜獸同類可以相代者畜謂馬獸謂虎豹爾雅釋云在
家曰畜在野曰獸云同類者爾雅又云二足而羽謂之禽四足而毛謂
之獸若然則馬畜亦是四足之類故云同類可以相代也賓之至皆
東注馬出至内府釋曰云馬出當從廐也者若有皮之國用皮則
不出亦從餘物東藏也知東藏之内府者案天官内府職云凡四方之
幣獻之金玉齒革兵器凡良貨賄入焉注云諸侯朝聘所獻國珍彼天
子禮諸侯亦當有内府諸侯自朝聘其貢獻珍異亦入内府故注依之
也多貨則傷于德注貨天至爲德釋曰此經主論聘享所用圭璋
璧琮不得過多之事也云貨天地所化生謂玉也者鄭注周禮九職亦云
金玉曰貨布帛曰賄故此注云貨天地所化生謂玉也下注云幣人所造
成幣則布帛曰賄對金玉是自然之物也云君子於玉比德焉者聘義文
云重禮也亦聘義文云多之則是主於貨傷敗其爲德者以玉比德故朝
聘用之相厲以德不取重寶珍美之意若多之則是主於貨物不取相厲
以德是傷敗其爲德是以圭璧聘享主國君璋琮聘享主國夫人各用一
而巳也幣美則没禮注幣人至見也釋曰此主論享時用束帛故
享君用束帛享夫人用束錦皆不得過美云幣人所造成以自覆幣謂束
帛也者案禮記檀弓伯高之喪孔氏之使者未至冉子攝束帛乘馬而將
之孔子曰異哉徒使我不誠於伯高鄭注云禮所以副忠信也忠信而無
禮何傳乎是知自覆者覆忠信而巳若更美則主意於財美而禮不見故
没禮也云愛之斯欲衣食之君子之情也者禮記檀弓云愛之斯錄之矣
彼據愛父母而作重此亦微取彼文伹此云愛之斯欲衣食之兼言食謂
以幣欲之君子之情則忠信賄在聘于賄注賄財至作悔釋曰鄭
轉于作爲者欲就司儀之文爲解故也云言主國禮賓者釋經賄是主國
禮賓也云當視賓之聘禮者釋經在聘謂在賓聘財多少云而爲之財也
者釋經于賄也謂主人視賓多少爲財賄報賓云若苟豐之是又傷財也
者凡行禮用財者取不豐不儉取於折中若苟且豐多則傷於貪財引周
禮者秋官司儀職文案彼注云幣謂享幣也於大國則豐於小國則殺解經
各稱其邦而爲之幣彼又注云主國禮之如其豐殺之禮解經以其幣爲
之禮謂賄用束紡禮玉束帛乘皮及贈之屬是也凡執玉無藉者襲
注藉謂至藉玉釋曰凡繅藉有二種若以木爲中幹施五采三采者此繅常
有不得云無藉今此云無藉者襲據絢組尺繅藉而言若廟門外賈人啓
櫝取玉垂繅以授上介上介裼受上介屈繅以授賓賓即襲受即此執玉
無藉者是也此文與曲禮同故曲禮云執玉其有藉者則裼無藉者則襲
是也禮不拜至注以賓至爲醴釋曰此文承執玉帛之下聘臣事
據鄕飲酒賓主升堂主人有拜至之禮此賓昨日初至之時主人請賓行
禮賓言俟閒此時賓巳至矣故聘時不拜至是以鄭云以賓不於是始至
注膱脯至貌焉釋曰此脯禮賓時所用薦脯是也案鄕飲酒禮云薦脯五
脡故云或謂之脡皆取直貌主人至受之注此謂至從者釋曰
此主人之庭實者謂主人禮賓時設乘馬也經云賓執左馬以出三馬
在後主人從者牽之遂從賓以出於門外賓之士介迎受之故鄭云此
謂餘三馬也知士是士介從者以其經云從者訝受馬此旣云士故知
士介從者也旣覿至將命注時有至致之釋曰云猶以君命致
之者以經云將命是以知雖是私獻己物與君物同皆云君命致之臣統於君故注
送獻至禮輕釋曰云奉物禮輕者謂以奉私獻之則是主於貨傷敗於享覿故
不入擯者至請受注東面至客也釋曰擯者東面坐取獻舉以入告者謂
擯者從門東適南方西行於賓北舉幣入告於君及出一請於賓而受
之故云出禮請受云東面坐取獻者以宜並受也者獻物在門外擯者
出受之擯者與賓敵並受故云宜並受也云其取之由賓南而自後右
客也者案上受享之時受皮者自後右客鄭注云自由也從東方來由
客後西居其左受皮也此賓門西東面奠獻擯者從東由賓南自客後
居賓左取獻物故云自後右客也注固亦衍字釋曰知固是衍字
者以其上擯者禮請受不云固明知賓不固辭故云固衍字云亦者亦
士介私覿時賓固辭鄭注云固衍字當如面大夫也注兄弟至夫人
釋曰云兄弟謂同姓者若魯於晉鄭之等同姓也云若昏姻甥舅有親
者若魯取齊女以爲舅齊則以魯爲甥是有親者也云非兄弟獻不及
夫人者以其經云兄弟之國則問夫人則非兄弟問不及夫人可知
若君不見注君有至使者釋曰云他故者病之外或新有哀慘也
使大夫受注受聘至卿也釋曰知受聘享者以其在後雖有覿獻
之法聘享在前是以據在先者而言云大夫上卿也者以其卿上大夫
故以卿爲大夫必知使卿不使下大夫者以其君無故君親受今旣有
故明使上卿代君受之注此儀至處耳釋曰案上使大夫還玉於
館大夫升自西階鉤楹賓自碑内聽命升自西階自左南面受圭退負
右房而立大夫降中庭賓降自碑内東面授上介于阼階東此中與彼
還玉皆升自西階此非易處也但還玉時賓自大夫左受之此中大夫
於賓左受之其賓主之位皆易處於還玉時故云易處也不禮注
辟正主也釋曰案上聘享及私覿訖主君禮賓此大夫代君不禮故
云辟正主也幣之至釋服注以與至某子釋曰云不可以不速
也者釋經不釋服即往云所不及者下大夫未嘗使者以其經云下大
夫嘗使至者幣及之故知所不及者是下大夫未嘗使者也云不勞者
以先是賓請有事於己同類旣聞彼爲禮所及則己往有嫌也者此勞
賓在後賓請有事於大夫在聘日云先是賓請有事於己同類同類謂
幣所及者故鄭云旣聞彼爲禮所及云則己往有嫌者彼國幣及己是
以禮加於己今勞賓者是以禮報之若幣不及己若往勞賓則是己有
禮於賓是譏賓無禮於己之嫌是以不往勞之故云己往有嫌也云所
以知及不及者賓請有事固曰某子某子者當賓請事於大夫之時顯
其張子李子之等使受禮者預知爾時不道己姓則知己乃幣所不及
賜饔至若穆注羹飪至作腍釋曰古者天子諸侯行載廟木主大
夫雖無木主亦以幣帛主其神是以受主國饔餼故筮尸祭然後食之
尊神以求福故也昭穆言若者以其昭穆不定故云若也云腥餼不祭
則士介不祭也者上致饔餼之時云上介饔餼三牢則飪腥餼三者皆
有故云士介四人皆餼大牢無飪可祭故知士介不祭也僕爲至某
子注僕爲至官也釋曰經並云孝孫孝子皇祖皇考以其不定故
兩言謂上經若昭若穆亦兩言之云僕爲祝者大夫之臣攝官也者若
然諸侯不攝官使祝祝策矣案定四年祝佗云嘉好之事君行師從卿
行旅從則臣無事若君到主國祭饔之時得不攝官乎諸侯不使人攝
是以覲禮云侯氏裨冕釋幣于禰注云釋幣于禰之禮旣則祝藏其幣
歸乃埋之於祧西階之東大夫使僕攝祝則是本無祝官與諸侯異矣
其諸侯禮大祝不行知不使小祝行者以其掌客云羣介行人宰史是
諸侯從官不言祝明大小祝俱不行矣如饋食之禮注如少牢至
無之釋曰云如少牢饋食之禮者案少牢禮有尊俎籩豆鼎敦之數
陳設之儀隂厭陽厭之禮九飯三獻之法上大夫又有正祭於室儐尸
於堂此等皆宜有之至於致爵加爵及獻兄弟弟子等固當略之矣假
器於大夫注不敢至祭器釋曰案曲禮云大夫士去國大夫寓祭
器於大夫士寓祭器於士注云與得用者言寄覬己後還若然卑者不
得用尊者之器是以此大夫聘使不得將己之祭器而行致饔餼雖是
祭器人臣不敢以君之器爲祭器是以聘使是大夫還於主國大夫假
祭器而行之朌肉及廋車注朌猶至作紛釋曰此謂祭訖歸胙
在下云廋廋人也車巾車也者案周禮天子夏官有廋人職掌養馬春官
有巾車職諸侯雖兼官亦當有廋人巾車是故引周禮爲證旣致至
之數注稍稟至爲餼釋曰云旣致饔旬而稍者以其賓客之道十
日爲正行聘禮旣訖合歸一旬之後或逢凶變或主人留之不得時反
即有稍禮故下文云旣將公事賓請歸注云謂巳問大夫事畢請歸不
敢自專謙也主國留之饗食燕獻無日數盡殷勤也是主人留之是以
周禮漿人亦共賓客之稍禮注云稍禮非飱饔之禮留閒王稍所給賓
客者漿人所給亦六飲而巳諸侯相待亦如之是其留閒致稍者也云
乘禽乘行之禽也者別言此者欲見此乘非物四曰乘言如其饔餼之
數者一牢當一雙故聘義云乘禽日五雙是此饔餼五牢者也云鴈鶩
之屬者依爾雅二足而羽若然上介三牢則三雙也士介一牢則一雙
也羽謂之禽故以禽爲鴈鶩之屬云其賓與上介也者以其下文别有
士介故也凡獻至于面注執一至門外釋曰云上介受以入告
之士舉其餘從之者此乘禽而云凡獻宜約私獻私獻擯者取獻以入
士舉其餘此若上介受入明其餘士舉從入可知云不辭拜受于庭者
以其經無辭文又饔餼云禮辭明此禽禮輕無辭受於庭可知上介執
之以相拜于門中乃入授人者此亦約私獻私獻之時擯者取獻以入
又云擯者立于閾外以相拜賓辟擯者授宰夫是其約也云上介受亦
如之者以其受饔餼之時上介受巳如賓禮故知受乘禽亦如賓也云
士介拜受於門外者以其受餼在門外此受乘禽在門外可知禽羞
俶獻比注比放至時賜釋曰云禽羞謂成熟有齊和者以其稱羞
謂若庶羞内羞之等故稱禽則以鴈鶩等爲之故以成熟解之聘義謂
之時賜者案聘義云燕與時賜無數時賜謂四時珍異以賜諸賓客與
此俶獻是一物故引以爲證各以其爵朝服注此句至在此釋
曰云宜在凡致禮下者以其各以其爵朝服爲致禮而言故知義然
士無至無擯注謂歸餼也釋曰案上經直云宰夫朝服以致之是
其無饔宰夫退去士介不儐之是也大夫至辭矣注此句至之下
釋曰此謂賓問卿之時卿不敢辭者以賓聘享訖出大門請有事於大
夫君禮辭許是君初爲之辭故卿不辭也凡致至籩豆注凡致至
今亡釋曰云其其賓與上介也者案上經賓壹食壹饗上介若食若
饗唯士介不言饗故知其中唯有賓與上介耳云加籩豆謂其實也亦
實于罋者案致饔餼醯醢是豆實實于罋明此饗之豆實亦實于罋可
知也案昭六年夏季孫宿如晉拜莒田也晉侯享之以加籩武子退使
行人告曰小國之事大國也苟免於討不敢求貺得貺不過三獻今豆
有加下臣弗堪無乃戾也此中致饗有加籩豆者饗使者無加籩豆是
正禮此云加籩豆者殷勤之義也云饗禮今亡者以其食禮在知其豆
數饗禮亡無文以知之無饔者無饗禮注士介無饗禮釋曰無
饗者無饗禮文承饗下故鄭以無饗禮解之以其賓與上介饔餼俱有故
有饗士介唯有餼而巳無饔故無饗禮也凡餼至五斛注謂大至
大略釋曰案上經云大夫餼賓大牢米八筐衆介米八筐不辨大小
故此記人辨之云筐五斛云器寡而大略者以其君歸饔餼于賓與大
夫介筥米小而多者是尊者所致以多器爲榮今大夫致禮於賓介器
寡而大是略之於卑者也旣將公事賓請歸注謂巳至勤也釋
曰云巳問大夫者請問三卿與下大夫嘗使於彼國幣所及皆是君命
及以君物行禮者皆是公事事訖故請歸也云主國留之饗食燕獻無
日數盡殷勤也者亦謂至旬賓乃將歸主君乃留賓有此饗食燕獻之
等故燕禮注云今燕又宜獻焉是也云無日數者謂行此饗食之等相
去希數無常日數盡主人殷勤也凡賓至聽之注拜拜至不拜釋曰案上經
云賓三拜乘禽於朝訝聽之遂行舍于郊又案司儀云明日客拜禮賜遂行是臨
行大小禮皆拜賜則知唯米稟芻薪等不拜也燕則至苟敬注饗食至以上
釋曰云饗食君親爲主尊賓也者以其饗食在廟爲賓故君親爲主至後燕禮在
寢又以醉爲度崇於恩殺於敬故賓辭而使介爲賓也以苟敬爲小敬
者以阼階西近主爲位諸公坐位故云小敬對戸牖南面爲大敬云更
降迎其介以爲賓者介在廟門内西北面降至庭迎之云不與亢禮也
者略取燕義文解君不親爲獻主而使宰夫之意也云主人所以致敬
者自敵以上者謂兩君相見兩大夫兩士以上則主人親獻也無行
至反幣注無行至反幣釋曰云重其賄即上賄在聘于賄是也反
幣謂上禮玉束帛乘皮是也云秦康公者案文公十二年左氏傳云秦
伯使西乞術來聘云云是也此特來非歴聘歴聘則吳公子札聘於上
國聘齊聘魯是也曰子至之辱釋曰此及下三經即上經云公館
賓賓辟上介聽命聘享夫人之聘享問大夫送賓公皆再拜注云拜此
四事彼見其拜此見其贊辭也君以至君拜注此贊至之辱釋
曰云言君以社稷故者夫人與君體敵不敢當其惠也者釋經云社稷
故以其禮記哀公問孔子云取夫人爲社稷主婦人無外事天地并社
稷后夫人雖不與以夫婦一體故夫人亦得云社稷主是其云社稷故
者見夫人與君體敵今夫人使致禮來主人不敢當下文云君貺寡君
延及二三老是與君不敵敢當之也又拜送注拜送至之下釋
曰此即上經君即館拜送賓故鄭云此宜承上君館之下注不致至
敬也釋曰若賓敬主宜致主人敬賓宜拜皆是崇敬若致與拜即是
崇新敬故不爲若鄕飲酒送賓賓不荅禮有終相類也大夫至饗之
注樂與嘉賓爲禮釋曰案鹿鳴序燕羣臣嘉賓此無罪饗之亦是樂
賓爲禮者也過則餼之注餼之至執之釋曰云過則餼之謂禮
有失誤故引聘義使者聘而誤主君云不言罪者罪將執之者春秋之
義聘賓有罪皆執之若然上經云無罪饗之有罪非但不饗又執之此
過則餼之雖不饗猶生致過輕故也若然上云罪下云過互見其義也
其介爲介注饗賓至禮也釋曰謂饗賓於廟之時還以聘之上介
爲介若然上經上介主人別行饗則是從賓爲介得介得饗復別饗也
云賓尊行敵禮也者若鄕飲酒賓主行敵禮而有介然也有大至致
之注卑不至齊禮釋曰此據聘禮而言則無君朝之事若然則前
有小國之卿大夫來聘將行饗食有大國卿大夫來聘則廢小國饗食
之禮以其卑不與尊齊禮並行之唯大聘有几筵注謂受至神位
釋曰案上經云几筵旣設擯者出請命者行聘享及私覿禮畢云宰夫
徹几改筵是行聘享爲神位今小聘不爲神位屈也四秉曰筥注
此秉至斂穧釋曰云此秉謂刈禾盈手之秉也對上文秉爲量名也
引詩者證此秉爲盈手穧即此筥亦一即今人謂之一鋪兩鋪也注
一車至作緵釋曰云一車之禾三秅即經致饔餼時云禾三十車車
三秅也
儀禮䟽卷第二十四
