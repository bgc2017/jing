儀禮䟽卷第九
唐朝散大學行太學博士弘文館學士臣賈公彦等撰
賓降洗注將酢主人釋曰自此巳下至西階上荅拜論賓酢主人
之事云將酢主人者案爾雅云酢報也前得主人之獻今將酌以報之
故降洗而致絜敬故云將酢主人也主人降注降立至西面釋
曰知面位如此者案下云主人復阼階東西面故知此當於阼階東西
面也賓坐奠爵興辭注西階前也釋曰鄭知西階前者鄕射云
賓西階前東面坐奠爵興辭降此亦然故也主人至賓禮注祭者
至嚌啐釋曰此賓坐取爵適洗南盥坐取爵卒洗以此言之則賓未
盥主人辭洗案鄕射賓盥訖將洗主人乃辭洗先後不同者彼與鄕人
習禮輕故盥訖乃辭洗此鄕人將賓舉之故未盥先辭洗重之故也若
然鄕射禮内兼有鄕大夫即尊與州長同於盥後辭洗者以其盥後辭
洗是禮之常故也但鄕射賓坐取爵適洗坐奠爵于篚下主人辭洗之
時賓方奠爵于篚下此不奠爵篚下便言奠爵于篚者鄕射云賓坐取
爵洗之時未得主人之命故得奠於篚下得主人之命乃奠于篚此則
賓取爵適洗未奠之時主人即辭故奠于篚也云揖讓如初升者謂前
主人卒洗一揖一讓升也云降盥如主人禮者謂如主人降盥禮則此
賓降主人亦降賓辭降主人對一與主人降辭巳下同也云祭如賓禮
者如上賓祭時坐左執爵右祭脯醢奠爵于薦西興右手取肺郤左手
執本坐弗繚右絶末以祭尚左手嚌之興加于俎坐挩手遂祭酒興席
末坐啐酒故云祭如賓禮云祭者祭薦俎及酒者薦謂脯醢俎即離肺
也云亦嚌啐者直云祭如賓禮嫌祭不嚌啐故鄭明之云亦嚌肺啐酒
是以下文云不告旨明亦啐也自席至荅拜注自席至便也釋
曰案曲禮云席東鄕西鄕以南方爲上南鄕北鄕以西方爲上凡升席
必由下降由上今主人當降自南方以啐酒於席末遂因從席北頭降
又從北向南北面拜是由便也若降由上之正亦是便故下云主人作
相降席自南方不由北方亦由便也主人坐奠爵于序端注東西
至充實釋曰奠爵于序端者擬後酬賓訖取此爵以獻介也云東西
牆謂之序者爾雅釋宫文但彼云東西廂廂即牆故變言之也主人
至東面釋曰自此至復位論主人酬賓之事注不辭至自飲釋
曰酬酒先飲乃酬賓故云將自飲若然旣自飲而盥洗者禮法宜絜故
也若然經云賓降主人辭應奠爵不言者理在可知故爲文略也卒
洗至荅拜注酬勸至爲周釋曰云賓西階上疑立者待主人自飲
故也云酬之言周忠信爲周者此解主人將酬賓先自飲之意以其酬
賓若不自先飲主人不忠信恐賓不飲示忠信之道故先自飲乃飲賓爲
酬也忠信爲周國語文坐祭至拜洗注不拜洗殺於獻釋曰云
坐祭遂飲者因坐祭即飲飲卒觶因事曰遂故曰遂云辭如獻禮者主
人辭賓降主人爲已洗爵此與獻賓時同故云辭如獻禮禮殺升堂不
拜洗與獻時異故别言之使不蒙如也禮殺於獻者獻時拜洗禮初不
殺故也賓西至薦西注賓巳至其觶釋曰賓巳拜主人奠其觶
者非久停下文賓取之奠于薦東是也賓辭至復位注酬酒至交
也釋曰賓辭不解所拜之事案鄕射二人舉觶于賓與大夫進坐奠
于薦右賓與大夫辭坐受觶以興注云辭辭其坐奠觶以彼云賓與大
夫辭即云坐受觶以興若自手受之以舉觶是禮巳故賓與大夫可以
當亢荅之禮得云辭其親奠此禮初賓謙卑不辭其奠故經不云坐受
以興然此辭是主人復親酌己故鄕射主人酬賓云賓辭鄭注云辭主
人復親酌己是也云酬酒不舉君子不盡人之歡不竭人之忠以全交
也者並曲禮文案彼歡謂飲食忠謂衣服引之并證飲食者鄭於彼歡與
忠相對解之故歡爲飲食忠爲衣服通而言之揔爲飲食於義合也云
全交者所有飲食與己己盡之恐人嫌貪而交絶故不盡爲全交酬酒
不飲亦是全交故引爲證也此以奠於薦東爲酬酒不舉案燕禮二人
媵爵于公奠于薦南彼皆舉爲旅酬而在左者鄭彼注云奠于薦南不
敢必君舉也案特牲主人酬賓奠于薦北彼舉旅而在左者鄭彼云行
神惠故不與此同也主人至東面注主人至堂上釋曰自此下
至主人介右荅拜論主人獻介之事主人至拜洗注介禮殺也
釋曰案上主人迎賓之時介與衆賓從入又主人與賓三揖至於階之
時介與衆賓亦隨至西階下東面今此文云揖讓升如賓禮則唯於升
堂時相讓無庭中三揖之事矣升堂而云拜者謂拜至亦如賓矣云介
禮殺也者謂不拜洗是以鄕飲酒義云三讓以賓升拜至獻酬辭讓之
節繁及介省矣是也注不言疑者省文釋曰此決上獻酬辭賓時
賓於西階上疑立此亦當獻酒節而不言疑者省文也主人至少退
注主人至北面釋曰云主人介之席前西南面獻介者以介席東面
故邪向之若獻賓時於賓席前北面向之也主人拜于介右降尊以就
卑也者以主人獻賓時主人自在阼階今於獻介主人來在西階介右
是介卑故降主人之尊就西階介之東北面拜也至旅酬皆同階者禮
殺故也主人至荅拜注不嚌啐下賓釋曰云主人立于西階東
者始獻介之時近西在介右今於設薦之時主人無事稍近東案上獻
賓薦設之時主人云疑立此不言者文略也云主人介右荅拜者還近
西於前立處荅拜也介降至如初注如賓酢之時釋曰自此至
介降立于賓南論介酢主人之事云主人復阼階降辭如初者如賓酢
主人之時介辭主人從己降主人辭介爲己洗一皆如之也卒洗主
人盥注盥者當爲介酌釋曰此主人自飲而盥者尊介也是以鄕
射云大夫將酢主人卒洗主人盥注云盥者雖將酌自飲尊大夫不敢
褻是其類也介揖至之閒釋曰揖讓升者謂一揖一讓升也云授
主人爵于兩楹之閒以爵授主人也注就尊至共之釋曰知兩楹
閒是尊南者以上云尊於房戸閒房戸閒當兩楹之北故云就尊南授
之也云介不自酌下賓者以其賓親酌以酢主人此不自酌故云下賓
也云酒者賓主共之者此鄭解酒賓主共之故賓自酌以酢主人介卑
故不敢酌是以鄕飲酒義云尊於房戸之閒賓主共之是也介西
至荅拜釋曰此主人旣受爵介無事故於西階上立不言疑立可知
也亦省文注奠爵至衆賓釋曰知此奠爵爲衆賓者案下文云主
人揖升坐取爵于西楹下是也鄕射無介故獻衆賓時於東序端取爵
獻訖奠爵于篚也主人至賓南釋曰向來主人與介行禮於西階
上事訖故復阼階揖讓降介降立于賓南者以將獻衆賓故介無事就
賓南也主人至壹拜注三拜至賤也釋曰自此巳下至奠于篚
論獻衆賓之事云西南面者以其主人在阼階下衆賓在賓介之南故
西南向拜之云三拜壹拜示徧不備禮也者衆賓各得主人一拜主人
亦徧得一拜是不備禮故鄕射云三拜衆賓衆賓皆荅壹拜彼注云三
拜示徧也壹拜不備禮也大夫禮皆然故少牢云主人一拜𧃊者𧃊者
皆荅拜鄭云三拜旅之示徧也又有司徹云主人降南面拜衆賓于門
東三拜衆賓門東北面皆荅壹拜大夫尊故也士則荅再拜故特牲云
主人三拜衆賓衆賓荅再拜鄭云衆賓再拜者士賤旅之得備禮是也
云不升拜賤也者此決上主人與賓介行禮皆升堂拜至此三拜賓賤
故不升拜至也主人至三人注長者至多矣釋曰云主人揖升
者從三人爲首一一揖之而升也云降洗升實爵者以下不更言洗則
以下因此不復洗矣云西階上獻衆賓者下別言衆賓之長三人則衆
賓之中兼言堂下衆賓故鄭云衆賓多矣自三人巳下於下便以次歷
言之矣云拜受者三人則堂下衆賓不拜受矣主人拜送注於衆
賓右釋曰知在衆賓右拜送者約上文介右而知也坐祭至復位
注旣卒至禮簡釋曰云卒爵不拜立飲立授爵賤者禮簡者賓賢能
以賢者爲賓其次爲介不問長幼其三賓德劣于賓介則數年之長幼
故上衆賓之長也賓介則坐祭坐飲又拜旣爵此三賓則坐祭與賓介
同不拜旣爵立飲立授則異賤故禮簡也衆賓至立飲注次三至
彌簡釋曰此據堂下衆賓不拜受簡於三人故云禮彌簡也每一
至其席注謂三人也釋曰上巳云獻此以下別言薦云每一人還
發三人而言云每一人獻則薦諸其席則一一得獻即薦之以其言席
又下別言衆賓則此三是三人故鄭云三人也衆賓辯有脯醢注
亦每至作徧釋曰云亦每獻薦於其位者如上三人一一薦之知位
在下者以其言堂下立侍不合有席旣不言席故位在下旣不言其數
則鄕人有學識者皆來觀禮皆入飲酒之内是以鄕射云旅酬堂上辯
卒受者興以旅在下者明衆賓在堂下也主人至于篚釋曰以此
合一獻徧不復用故以主人爵降奠於篚也揖讓至即席注序次
至爲揖釋曰自此至舉觶者降論徧獻衆賓訖將以旅酬之事云衆
賓序升者謂三賓堂上有席者以年長爲首以次即席也云今文厭皆
爲揖不從者以賓相引以手不得爲揖故也一人至于賓注一人
至曰舉釋曰此一人舉觶爲旅酬也云發酒端曰舉者從上至下徧
飲訖又從上而起是發酒端曰舉也實觶至賓拜注賓拜拜將受
觶釋曰云賓席末荅拜者謂於席西南面非謂席上近西爲末以其
無席上拜法也巳下賓拜皆然進坐至以興注舉觶至謙也釋
曰云舉觶不授下主人也者決上主人獻賓皆親授而奠之今不親授
皆席工連言此不言席工文不具爾故此爲工布席下云工入升明此
席也引燕禮者欲證此席爲工又取此工席在西階東以其此經云堂
廉東上不言階東故取燕禮西階上少東樂正又在工西此下云樂正
於西階東據樂正於西階東而立在工西則知工席更在階東北面可
知但此言近堂廉亦在階東彼云階東亦近堂廉也工四至手相
注四人至之者釋曰云四人大夫制也者此鄕大夫飲酒而云四人
大射諸侯禮而云六人故知四人者大夫制也燕禮亦諸侯禮而云四
人者鄭彼注云工四人者燕禮輕從大夫制也鄕射是諸侯之州長士
爲之其中兼有鄕大夫以三物詢衆庶行射禮法故工亦四人大夫制
也若然士當二人天子當八人爲差次也云二瑟二人鼓瑟則二人歌
也者旣云工四人二人瑟明二人鼓瑟可知也云相扶工也衆賓之少
者爲之者見鄕射云樂正適西方命弟子弟子則衆賓之少者也云每
工一人者案周禮瞽三百人又此經二人瑟相者二人皆左何瑟又大
射僕人正相大師以諸文言之故知每工一人若然此經工四人二人
瑟相二人則工二人歌雖不言相亦二人可知以空手無事故不言也
云鄕射禮曰弟子相工如初入者彼謂將射樂正命弟子相工遷樂於
下降時如初入之次第亦瑟先歌後引之證弟子相工之事天子相亦使
眡瞭爲之知者見周禮眡瞭職云凡樂事相瞽是也云凡工瞽矇也者
鄭司農云無目眹謂之瞽有目联而無見謂之矇有目無眸子謂之瞍
故詩大雅云矇瞍奏工是也引論語者證瞽人無目須扶之義也云師
即大師之官無目瞽矇之長也云後首者變於君也者案燕禮云小臣
左荷瑟面鼓注云燕尚樂可鼓者在前也此鄕飲酒亦尚樂而不面鼓
是變於君也案大射主於射略於樂鄕射亦應主於射略於樂所以面
鼓亦是變於君也云挎持也者瑟底有孔越以指深入謂之挎也云其
相歌者徒相也者徒空也無可荷空以右手相以經不言故也云内弦
側擔之者以左於外側擔之使弦向内也樂正至階東注正長也
釋曰案周禮有大司樂樂師天子之官此樂正者諸侯及大夫士之官
當天子大司樂言先升對後升云長樂官之長也工入至乃降注
降立至其事釋曰工入升不言歌瑟先後案上文巳云瑟先其歌可
知也鄭知降立於西方近其事者鄕射云樂正適西方命弟子贊工遷
樂故知西方是近其事也工歌至者華注三者至光明釋曰凡
歌詩之法皆歌其類此時貢賢能擬爲卿大夫或爲君所燕食以鹿鳴
詩也或爲君出聘以皇皇者華詩也或使反爲君勞來以四牡詩也故
賓賢能而預歌此三篇使習之也云三者皆小雅篇也者其詩見於小
雅之内也云鹿鳴君與臣下及四方之賓燕講道脩政之樂歌也者自
此巳下鄭皆先引詩序於上覆引詩經於下以其子夏作序所以序述
經意故鄭並引之也案鹿鳴序云鹿鳴燕羣臣嘉賓也然後羣臣嘉賓
得盡其心之事還依序而言也云此采其己有旨酒以召嘉賓嘉賓旣
來示我以善道至可則傚也者案彼經云我有旨酒以燕樂嘉賓之心
又云示我周行德音孔昭視民不恌是則是傚之事四牡序云勞使臣
之來也經云王事靡盬我心傷悲豈不懷歸將母來諗皇皇者華序云
君遣使臣也經云於彼原隰駪駪征夫每懷靡及周爰諮謀之事故鄭
依而引之爲證也卒歌至送爵注一人至之洗釋曰云一人工
之長也者謂就四人之内爲首者也云凡工賤不爲之洗者下大師爲
之洗是君賜者爲之洗明自外不爲之洗也案此鄕飲酒及燕禮同是
主歡心尚樂之事故有升歌笙閒合樂及其獻工獻笙後閒合不獻以
知二節自前巳得獻故不復重獻鄕射主於射略於樂無笙閒唯有合
樂笙工並爲至終緫獻之大射亦主於射略於樂但不閒歌不合樂故
有升歌鹿鳴三終主人獻工乃後下管新宫不復得獻此君禮異於鄕
射也若鄕射與大射同略於樂大射不略升歌而略笙閒合者二南是
鄕大夫之正小雅是諸侯之正鄭注鄕射云不略合樂者不可略其正
諸侯不略鹿鳴之等義亦然也薦脯醢使人相祭注使人至祭薦
釋曰知使人相祭者以相者扶工之人每事使之指授故知還使相者
爲之知祭酒祭薦者以其云獻薦脯醢即云相祭知相其祭酒祭薦也
注坐授之釋曰知坐授之者以經不云興故知坐授之也衆工至
不祭注祭飲至爲徧釋曰言獻酒重無不祭也者衆工諸事皆不
備尚祭飲則知得獻酒無有不祭故云獻酒重無不祭也其正酬亦祭
至於旅酬以下則不祭而巳故下記云凡旅不洗不洗者不祭鄭注云
敬禮殺也不甚絜也此衆工亦不洗而祭是以云獻酒重無不祭也
大師至辭洗注大夫至則後釋曰天子諸侯有常官則有大師也
大夫則無常官若君賜之樂并樂人與之則亦謂之大師主人爲之洗
若然工非大師則無洗云賓介降從主人也者案鄕射云大師則爲之
洗賓降注云大夫不降尊也此旣大夫禮則有大夫亦不降可知也云
工大師也者旣言大師則爲之洗而云工不辭洗故知工即大師是以論
語云師冕見孔子爲之相鄭云相扶工是工爲樂人之揔稱也云上旣
言獻工矣乃言大師者大師或瑟或歌也者以其前工有瑟有歌後別
言大師則大師能瑟或在瑟中若大師能歌或在歌中故云大師或瑟
或歌也云其獻之瑟則先歌則後者以其序入及升堂皆瑟先歌後其
獻法皆先瑟後歌是以知獻之瑟先歌後隨大師所在以次獻之也燕
禮云卒歌主人洗升獻工工不興左瑟一人拜受爵注云左瑟便其右
一人工之長者也燕禮諸侯禮有常官不言大師以燕禮主爲臣子故工
四人從大夫制其大師入工不别言之也大射云主人洗升實爵獻工
工不興左瑟注云大師無瑟於是言左瑟者節也若大師在歌亦先得
獻與燕異也笙入至華黍釋曰此升歌訖得獻乃始入也云磬南
北面者磬旣南面其南當有擊磬者在磬南北面而云笙入磬南北面
者在磬者之南北面也注笙吹至信也釋曰言小雅篇也者今序
仍在魚麗之下是小雅也云今亡其義未聞者案詩魚麗之下見子夏
序序此三篇案彼子夏序云南陔孝子相戒以養也白華孝子之㓗白
也華黍時和歲豐宜黍稷也此巳上是子夏序文則云有其義而亡其
辭者此是毛公續序云有其義指子夏序有其義也云而亡其辭者謂
詩辭亡矣若然彼亡辭此亡義與此義異也云昔周之興也周公制禮
作樂至明矣者欲明周公制此儀禮之時有此三篇之意也云後世衰
微幽厲尤甚者禮運云孔子曰我觀周道幽厲傷之吾舍魯何適是幽
厲尤甚者也禮樂之書稍稍廢棄者自幽厲巳後稍稍更加廢棄此篇
之失也又引孔子以下至其信者欲明孔子以前言亡三篇之意也案
南陔注云孔子論詩雅頌各得其所時俱在耳篇第當在於此時遭戰
國及秦之世而亡之其義則與衆篇之義合編故存至毛公爲詁訓傳
乃分衆篇之義各置於其篇端彼詩鄭注又與此不同者鄭君注禮之
時未見毛傳以爲此篇孔子前亡注詩之時旣見毛傳以爲孔子後失
必知戰國及秦之世者以子夏作序具序三篇之義明其詩見在毛公
之時亡其辭故知當戰國及秦之世也主人至人爵注一人至於
下釋曰自此至不祭論獻笙者之事云一人拜者謂在地拜乃盡階
不升堂受爵也云一人笙之長者也者笙者四人今言一人受爵明據
爲首長者而言也云笙三人和一人凡四人者案鄕射記云三笙一和
而成聲注三人吹笙一人吹和凡四人爾雅曰笙小者謂之和是也云
鄕射禮曰笙一人拜于下者即此一人拜者亦在堂下可知但獻工之
時拜送在西階東以工在階東故也此主人拜送笙之時在西階上以
其笙在階下故不同也衆笙至不祭注亦受至爲徧釋曰衆笙
除一人之外二人者不備禮故亦受爵於西階上者與一人同也云薦
之皆於其位磬南者依前笙入立于磬南之處是其類也乃閒至由
儀釋曰此一經堂下吹笙堂上升歌閒代而作故謂之乃閒也注
閒代至未聞釋曰云謂一歌則一吹者謂堂上歌魚麗終堂下笙中
吹由庚續之以下皆然此魚麗南有嘉魚南山有臺其詩見在云六者
皆小雅篇也者見編在小雅之内故知之見在者鄭君亦先引其序後
引其詩案魚麗序云魚麗美萬物盛多也詩云君子有酒旨且多南有
嘉魚序云太平之君子至誠樂與賢者共之也詩云君子有酒嘉賓式
燕以樂南山有臺序云樂得賢也得賢則能爲邦家立太平之基矣詩
云樂只君子邦家之基又云樂只君子民之父母遐不眉夀是也此其
鄭君所言義意云由庚崇丘由儀今亡其義未聞者案詩序云由庚萬
物得由其道也崇丘萬物得極其高大也由儀萬物之生各得其宜也
有其義而亡其辭此毛公續序義與南陔白華華黍同堂上歌者不亡
堂下笙者即亡蓋當時方以類聚笙歌之詩各自一處故存者併存亡
者併亡也乃合至采蘋注合樂至未聞釋曰此一經論堂上■堂
下衆聲俱合之事也云合樂謂歌樂衆聲俱作者謂堂上有歌瑟堂下
有笙磬合奏此詩故云衆聲俱作云周南召南國風篇也者案論語注
國風之首篇謂十五國風之篇首義可知也云王后國君夫人房中之
樂歌也者案燕禮記云有房中之樂注云弦歌周南召南之詩而不用
鍾磬之節謂之房中者后夫人之所諷誦以事其君子是也既名房中
之樂用鍾鼓奏之者諸侯卿大夫燕饗亦得用之故用鍾鼓婦人用之
乃不用鍾鼓則謂之房中之樂也云關雎言后妃之德以下至脩其法
度周南三篇即言后妃召南三篇則言夫人不同者此雖同是文王之
化召南是文王未受命巳前之事諸侯之禮故稱夫人周南是文王受
命稱王之後天子之禮故稱后也云昔大王王季居于岐山之陽者案
魯頌云后稷之孫實維大王居岐之陽鄭云大王自豳徙居岐陽是大
王居於岐陽也兼言王季者王季大王之子繼大王後亦居岐陽至文
王始居于豐故兼言王季也云躬行召南之教以興王業者大王得鸑
鷟鳴于岐又實始翦商王季又纂我祖考是其以興王業也云及文王
而行周南之教以受命者文王徙居豐得赤雀之命故云以受命也鄭
注鄕射云昔大王王季文王始居岐山之陽彼兼言文王者欲見文王
未受命以前亦得召南之化知者案羔羊詩序云召南之國化文王之
政摽有梅序云召南之國被文王之化此不兼言文王者㩀文王徙豐
受命之後專行周南之教是周南十一篇唯言文王之化不言大王王
季也大雅云刑于寡妻者是大雅思齊之詩也引之者證文王施化自
近及遠自微至著之意云其始一國耳者謂大王自豳遷于岐山周原
膴膴過百里之地言此者欲見徙居于豐以後二分天下以此故國分
與二公故云文王作邑于豐以故地爲卿士之采地乃分爲二國也云
周周公所食召召公所食者此二公身爲三公下兼卿士即上采地一
也云此者欲見采地得稱周召之意云於時文王三分天下有其二德
化被于南土者欲見周召皆稱南之意也云是以其詩有仁賢之風者
属之召南焉者謂文王未受命以前也云有聖人之風者属之周南焉
者謂受命以後也故詩序云關雎麟趾之化王者之風故繫之周公鵲
巢騶虞之德諸侯之風也先王之所以教故繫之召公必將二南繫此
二公者天子不風文王受命稱王故繫於二公也云夫婦之道生民之
本王政之端者欲見合樂之時作此六篇之意也云故國君與其臣下
及四方之賓燕用之合樂也者此據燕禮而言之也云鄕樂者風也者
亦據燕禮而言故燕禮記云遂合鄕樂者據此鄕飲酒鄕大夫所作也
云小雅爲諸侯之樂者則升歌鹿鳴之等是也云大雅頌爲天子之樂
者肆夏繁遏渠之等是也云鄕飲酒升歌小雅禮盛者可以進取也者據
此鄕飲酒爲饗禮升歌鹿鳴進取諸侯之樂饗禮盛可以進取也云燕
合鄕樂禮輕者可以逮下也者逮及也以燕禮輕故言可以逮下也鄭
君據儀禮上下而言其實饗燕同樂知者穆叔如晉晉侯饗之歌鹿鳴
之三是與燕禮同樂也若然小雅云鄕或進取燕可以逮下者饗亦逮
下也云春秋傳曰者襄公四年左氏傳文彼云穆叔如晉晉侯享之金
奏肆夏之三不拜工歌文王之三又不拜歌鹿鳴之三三拜韓獻子使
行人子員問之曰吾子舍其大而重拜其細敢問何禮也穆叔對曰三
夏天子所以享元侯也使臣弗敢與聞文王兩君相見之樂也臣不敢
及鹿鳴所以嘉寡君也敢不拜嘉引之者證肆夏繁遏渠是頌謂天子
之樂歌案鍾師杜子春注引吕叔玉云肆夏時邁也繁遏執競也渠思
文也鄭君不從以爲詩篇名頌之族類也此歌之大者載在樂章樂崩
亦從而亡之是以頌不能具是也云然則諸侯相與燕升歌大雅合小
雅天子與次國小國之君燕亦如之與大國之君燕升歌頌合大雅者
此約穆叔云肆夏繁遏渠天子所以享元侯肆夏繁遏渠則頌也元侯
大國之君也凡合樂者遏取卑者一節故歌頌合大雅也若元侯自相
享亦依此案詩譜云天子諸侯燕羣臣及聘問之賓皆歌鹿鳴合鄕樂
鄭云諸侯相燕天子與國君燕與大國之君燕國語及襄公四年公言
饗見之者亦欲饗同也向來所言皆據升歌合樂有此尊卑之差若納
賓之樂天子與五等諸侯同用肆夏是以燕禮納賓用肆夏禮記郊特
牲云大夫之奏肆夏由趙文子始也是大夫不得用之其諸侯以上同
用之也云其笙閒之篇未聞者案鄕飲酒禮笙閒之樂前與升歌同在
小雅則知元侯及國君相饗燕笙閒亦同升歌矣而云未聞者謂如由
庚由儀之等篇名未聞工告至乃降注樂正至北面釋曰鄭知
降立西階東北面者以其堂上時在西階之東北面知降堂下亦然在
笙磬之西亦得監堂下之樂故知位在此也此鄕飲酒及鄕射大夫禮
卑無大師故工告樂備國君禮備有大師告樂備大射不告樂備者是
主於射略於樂故也主人降席自南方注不由北方由便釋曰
自此至退立于觶南論立司正之事云不從北方由便者主人之席南
上升由下降由上是其常而言不從北方由便者解禮故所以升由下
降由上者是由便也側降注賓介不從釋曰側者特也賓介不
從故言側上來主人降賓介皆從降此獨不從者以其方燕禮殺故也
作相爲司正注作使至其許釋曰上經云一相迎于門外今將燕
使爲司正監察賓主之事故使相爲司正也云禮樂之正旣成者謂主
人與賓行獻酢之禮是禮成也升歌笙閒合樂三終是樂成也故鄭揔
言禮樂之正旣成也主人至辭許注爲賓至西階釋曰此司正
升西階適阼階上案鄕射云司正升自西階由楹内適阼階上北面彼
此同此不言由楹内者省文也云告賓於西階者鄕射云司正西階上
故知也司正至復席注再拜至就席釋曰凡相拜者當在賓主
拜前今相見云在賓拜下者以經云司正告于主人因即拜賓賓即荅
拜文理切不得先言相拜故退之在下其實相時在賓主拜前是以鄕
射云司正告于主人遂立楹閒以相拜主人阼階上再拜賓西階上荅
再拜是其相拜在前也云賓主旣拜揖就席者以鄕射賓主拜訖即揖
就席故也知此亦然也司正至少立注階閒至北面釋曰云階
閒北面東西節也者階閒謂兩階之閒東西等是東西節也云其南北
當中庭者案鄕射云司正實觶降自西階中庭北面坐奠觶此經雖不
言中庭宜與彼同故云中庭也云己帥而正孰敢不正者此是論語孔
子語季康子之言也彼言子帥指季康子爲子此言己帥指司正爲已
欲見司正退也云共拱手也少立自正愼其位也者欲見令賓主亦皆
正愼其位也云燕禮曰右還北面者燕禮司正降自西階右還北面取
不背其君此亦降自西階亦右還北面取不背大夫也故引以爲證也
坐取至觶南注洗觶至察衆釋曰執觶興洗北面者案鄕射大射
禮皆直云取觶洗南面反奠於其所不云盥此俗本有盥者誤又此文
及鄕射奠空觶皆位南北面奠之燕禮大射皆南面奠之者以國君禮
盛儀多故也
儀禮䟽卷第九
