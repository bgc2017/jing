三禮圖卷四
明劉績撰
博古圖上器高一尺一寸七分深八寸六分口徑八寸
三分腹徑四寸容五升八合銘五字作祖戊尊彛又有
無稜者容一升六合至六升七升舊以為尊非也後一
器通座高六寸一分深三寸一分徑五寸八分座長五
寸四分闊四寸八分容二升六合兩耳有珥作螭狀下
為方座雲雷之紋與䕫龍間錯按周禮六彛皆有舟古
二字象形則此下座正舟也鄭司農謂尊下臺若今時
承盤博古反非之何也又有方者
卣博古圖通蓋高一尺二寸四分深七寸五分口徑長
四寸八分闊三寸六分腹徑長八寸六分闊七寸二分
容六升九合兩耳有提梁銘七字曰孫作且乙寶尊彛
又有稜如觚者又有四足者又有形方無足銘旅卣三
鼻可貫提容七升八合其字作卤加舉如尊加阜意又
有小而無耳提者作雞蜼形容八合至二升一合如觶
而有稜舊以為觶非也又一器腹横有五指痕捉之而
不墜失以為尊亦非也蓋無提梁不為觚稜則為此以
執
山尊博古圖高九寸深七寸四分口徑五寸二分腹徑
八寸二分容八升三合按古尊作象形又作□從酋
從廾奉之也阜有高意飾以雲罍為形曰山尊以瓦
為之則曰大尊
著尊高一尺六分深一尺三分口徑五寸腹徑九寸八
分容一斗七升四合脰作䕫龍蟠屈之勢腹著雲雷回
旋之狀而底著地無足
壺尊高一尺五寸五分深一尺三寸三分口徑四寸六
分腹徑一尺容二斗二升有半銘五十八字唯十有六
年十月既生霸乙未伯太師錫伯克僕山夫伯克敢對
揚天佑王伯友用作朕穆考後仲尊高克用丐眉夀無
疆克克其子孫永寶用享
犠尊通蓋七寸七分耳高二寸闊九分深三寸四分口
徑一寸九分通長一尺一寸七分闊五寸容四升以口
為流又一器容三升三合象尊高九寸八分耳高一寸
五分闊九分深四寸五分口徑二寸二分通長一尺二
寸七分闊三寸八分容三升三合有提梁無銘魏太和
間得尊於青州其制樣正與此類王肅以犧象二尊並
全牛象之形而鑿皆為尊則其說蓋有自來矣
博古圖通蓋高一尺二寸七分深九寸八分口徑三寸
九分腹徑八寸一分容一斗三升五合一鼻兩耳連環
無銘又二器皆有容至二斗八升者又有一器銘三十
七字惟六月初吉丁亥召仲丁父自作壺用祀用饗多
福滂用蘄眉夀萬年無疆子子孫孫永寶是尚小篆壺
字壺上為蓋中為耳下為足正皆象形而此字其省
文更竒體類大篆是器耳為饕餮紋結蟲獸此周器之
重大完好者也方壺高一尺六寸八分深一尺四寸八
分口徑長五寸四分闊四寸三分腹徑長八寸八分闊
六寸五分容三斗二升二合按簞食壺漿淮南作瓢漿
壺瓠也說文壺昆吾尊也象形爾雅康瓠謂之甈莊子
大瓠慮以為尊則其制可知矣燕禮大射卿大夫皆方
壺士旅皆圓壺小而加流則為瓶矣若加耳如筒於兩
旁亦有斝意舊以為貫耳壺銘㪉姬作寶彛容五升四
合大至容九升凡壺有鼻者欲加三繩則提而可遠行
先儒以鼻為流非也
博古圖高六寸八分深五寸口徑一尺八分腹徑一尺
一分容一斗七合足腹及頸間皆作䕫龍狀間以雷紋
於兩旁又飾以連珠周之脰足對峙有方竅不識為何
用按罍無耳鼻則足間有兩竅可以繩貫之而舉也有
容八升至一斗二升者舊以為彛非也又有一器高二
尺三寸深一尺八寸一分口徑一尺九寸八分腹徑一
尺二寸九分足徑一尺一寸一分容七斗四升有半又
有為稜四起而上立鳳中間又為四獸各頂一角容二
石一斗七升爾雅云彛卣罍器也小罍謂之坎注罍形
似壺大者受一觓詩我姑酌彼金罍韓詩謂天子罍以
玉諸侯大夫以金士以梓毛氏謂人君黃金罍則指諸
侯許慎曰罍龜目尊以木為之謂金飾龜目則或銅或
梓可知矣陳氏曰有汙尊然後有瓦大有瓦大然後有
山罍或作儡按山罍刻雷紋於尊上作山形也其名亦
取此為文畾古雷省
按彛盛鬱鬯極小卣盛秬鬯亦小爾雅卣中尊是也尊
盛五齊則稍大矣壺罍盛醴三酒壺又大而罍極大矣
以其常用曰彛奉而高之曰尊故祭器皆銘曰寶尊彛
非謂形似也如卣簋獻角益皆銘作從彛類周禮鬯人
掌共秬鬯而飾之凡祭祀社壝用大罍禜門用瓢齎廟
用修凡山川四方用蜃凡祼事用概凡疈事用散社壝
圜丘方澤也大罍瓦大尊也禜如魯大水用牲于社于
門類瓢齎以匏為尊也二者皆反古意修謂金玉飾之
也如前所云蜃以大蛤飾之所謂珧也即令之螺鈿器
概謂為觚稜散則無飾雜而下者也猶大夫方壺士圓
壺意先王制器近取諸身遠取諸物或肖其形或刻其
象六象鳧尊匏尊外或為鳥獸首於耳鼻足腹或為黃
目乳於身或為耳於旁凡此皆肖其形者也為虎蜼雞
鳥象魚龍蠆兕類或為人形皆刻其象者也其饕餮則
為二目鼻吻䕫龍則如帶蟠屈風紋欹斜雷回雲轉蟬
紋垂花皆如而下垂以相錯間者也其作器因受爵
則為皆爵形也錫具則為形車芾則為
或錫田則銘或形錫位則銘或形古
室字也錫官則銘古官字也錫國則為亞形作州牧
則銘作伯則銘王伯作寶齊錫卣則銘或追賜
弓矢鈇鉞則各為其形持戟刀戈等則因征伐而獲所
有作器也冊命則銘朝見則銘周禮所謂一命受
職再命受服三命受位四命受器五命受則六命賜官
七命賜國八命作牧九命作伯韓詩外傳曰諸侯之有
德天子錫之一錫車馬再錫衣服三錫虎賁四錫樂器
五錫納陛六錫朱戶七錫弓矢八錫鈇鉞九錫秬鬯是
也依世次而為子孫父祖或字或否其自作者則銘爻
即世子或銘自作其餘以類而推則數千年制器之義
可一貫矣沈括云如□者古雲字也象雲氣之形如回
者雷字也古文□為雷象旋轉之聲其銅罍之飾皆一
入一回相間乃所謂雲雷之象也今漢書罍字□蓋古
人以此飾罍後世自失傳耳吕氏春秋曰周鼎著饕餮
有首無身食人未咽害及其身春秋傳縉雲氏有不才
子貪于飲食冒于貨賄天下之民謂之饕餮古者鑄鼎
以知神姦鼎有此象蓋著飲食之戒博古圖云尊說文
酒器也從酋廾以奉之今尊旁如□乃阜字蓋取高大
之意彛說文云宗廟常器也從系系綦也廾持米器中
實也□聲今彛其首作□者乃□也其左作點者象米
形也右作□者系也下作艸者廾也旋雲者所以象其
觸石而出故古文雲為□以見回轉之形或作垂雲者
將以見不崇朝而雨故小篆雲為雲以顯雨施之意至
於雷則或有以□為象者故古文益之為□或有以□
為象者故古文益之為□即此考之則制字者未嘗不
觀象察形以寓於字畫之間也
&KR4502;小罌也燕禮君尊瓦大兩有冪用綌若禮記門外
缶門内壺君尊瓦甒則即一物比壺小矣所謂泰有虞
氏之尊也周禮作大尊舊圖受五斗口徑一尺脰高二
寸中寬下直上銳平底方言云㼚(音罔)瓭(都感反)□(音武)□(音由)
㽀(音鄭)㼻(胙江反)甀(度睡反)瓮瓿(音部)甊(洛口反)㽈(魚記反)&KR1125;(於庚反)靈桂
之郊謂之㼚其小者謂之瓭周魏之間謂之□(今江東東呼甖為為)
(□字)秦之舊都謂之㽀淮汝之間謂之□江湘之間謂之
㼻自關而西晉之舊都河汾之間其大者謂之甀其中
者謂之瓿甊自關而東趙魏之郊謂之瓮或謂之&KR1125;東
齊海岱之間謂之㽈&KR1125;其通語也少牢尊兩甒云乃啓
二尊之會冪于棜上加二勺於二尊覆之南則大夫以
下用棜禁矣
瓿即瓮以具漿醢臡蟲博古有蟠虬二瓿高九寸餘口
徑五寸餘腹徑一尺餘容二斗四五升是也無足有圈
足則罍矣方氏曰爾雅言盎謂之缶雖不言所以筭法
推之掬四謂之豆積之至於缶二謂之鍾則缶蓋四石
之名也方言缶謂之瓿㼴(音偶)其小者謂之瓶則古之盆
盎今之大口瓮也易鼓缶而歌莊生作鼓盆其實一也
天文弁星似缶古作□象形俗作缶非
通蓋高九十一分深四寸三分口徑六寸五分腹徑九寸
六分容七升九合兩耳有珥三足蓋與器銘共三十六字□
旁仲駒父作仲姜敦子子孫孫永寶用享孝又有鉞耳者
容二升五合又有連一舟方七寸七分高三寸九分於下
者則舟非止六彛矣特牲禮盛兩敦陳于西堂藉用萑則
無舟者以萑藉矣士喪禮云敦啓會郤諸其南虞特牲皆
然則蓋可仰於地食則以蓋盛遺落公食大夫禮賓卒食
會飯食也少穻云主婦設黍稷敦皆南首徹朔奠云敦啓
會面足時敦已卻會于南徹時不復蓋豈如宰右執鐙左
執蓋歟則敦有首足而蓋亦然矣以左右耳分首尾如席
意考古圖按明堂位云有虞氏之兩敦夏后氏之四璉殷之
六瑚周之八簋敦簋屬也所以實黍稷上古以瓦亦謂之土
簋見韓非子中古始用金少牢禮主婦執金敦黍是也古敦
形制尚質未有耳足士喪禮所謂廢敦是也又謂之敦牟冠
亦象之所謂毋追夏后氏之冠今禮圖所𫝊毋追全似敦形敦
牟毋追聲轉耳周人以簋為祭器乃以有虞氏之敦為用器
(士喪禮用器兩敦)士大夫祭器則有之以文為貴則貴者用文而賤
者用質故士喪禮朔月奠用瓦敦虞禮特牲饋食皆有兩
敦黍稷少牢饋食有四敦黍稷而一金敦聘禮待鄰國之
卿則八簋二簠簋實黍稷簠加稻粱也公食大夫則六簋
二簠掌客王待諸侯上公簠十侯伯八子男六簋皆十有
二則天子諸侯不用敦矣周官王府若合諸侯則共珠盤
玉敦乃金敦而以玉飾今李氏所藏小敦其文猶有可以容玉
飾者蓋玉敦也按少牢四敦皆金不言互文也此說非
考古圖云二耳有四足蓋有圈足䟽之高五寸縮六寸
半衡五寸半容二升無名識李氏云兩獸開口有飾玉
處若非玉敦即瑚璉也耳為饕餮足為蚩尤亦著貪暴
之戒今畫本以飛獸冇肉趐者謂之蚩尤
博古圖前一器銘二十二字曰叔邦父作簠用征用行
用從君王子子孫孫其萬年無疆高三寸四分深二寸
一分口徑長一尺闊八寸一分容四升一合後有器高
五寸三分耳高一寸二分闊一寸四分深三寸口徑長
四寸七分闊三寸四分腹徑長五寸闊三寸六分容一
升六合銘曰王伯作寶齍舊以為鼎非也齍乃黍稷之
稱非鼎所盛也古簋有銘十字京叔作餮簋其萬夀永
寶用通蓋高六寸二分深三寸口徑長六寸八分闊五
寸腹徑長七寸一分闊五寸三分容四升按方曰簠盛
加膳稻粱圓曰簋盛常膳黍稷說文古簋作朹則又以
木為之也旊(方往反)人為簋實一觳崇尺厚半寸唇寸則
高下厚薄大小可知矣又以銅為之觳斗二升古量當
今四之一止三升矣大夫以上用之士用敦而已既夕
禮用器兩敦兩杅槃匜實杅槃中南流是也又按集古
錄叔高父作煮簋其萬年子子孫孫永寶用其容四升
外方内圓而小堶之望之略似龜有首有尾有足有腹
有甲也今禮家作簋内正圓外正方刻蓋正為龜形猶
有近也不全與古同耳考古著作縱縮五寸衡六寸九
分深二寸八分容三升有半底蓋有銘皆十六字其形
羨而不方有四隅而刓之亦可謂之圖矣
豆博古圖高七寸二分深一寸一分口徑七寸四分足
徑五寸五分容二升通著以蟠虺三禮圖高一尺以木
為之受四升口圓徑尺二寸有蓋盛昌本脾析豚拍之
韲與蠃兔鴈之醢韭菁芹筍之菹麋臡鹿臡之屬漆赤
中大夫以上畫赤雲氣諸侯飾以象天子加玉飾皆謂
飾口足也器通蓋高六寸九分深四寸口徑五寸七分
容五升有半兩耳無銘以雷紋為飾下作垂花按此正
瓦登之制也梁阮氏云登盛清以瓦為之受十二升口
徑尺二寸足徑八寸高一尺四寸小身有蓋似豆狀今
圖有二登皆容五升則正如阮氏容十二升矣以瓦為
之曰登以金為之曰鐙實一器也公食大夫禮大美清
不和實于鐙宰右執鐙左執蓋由門入升自阼階盡陛
不升堂授公以階降出入反位後云士羞庶羞皆有大
蓋執豆如宰爾雅木豆謂之豆竹豆謂之籩瓦豆謂之
登豆盛濡物籩盛乾物登物肉脯夏楬豆商玉豆周獻
豆楬則無飾玉則以玉飾之獻則又䟽刻之矣然豆亦
有以瓦為之如旊人所為者
三禮圖籩以竹為之口有縢緣形制如豆亦受四升盛
棗栗桃梅菱芡脯修膴鮑糗餌之屬有巾鄉射禮脯長
二寸横於籩上
博古圖高五寸五分深一寸六分口徑七寸六分容二
升三合銘十字劉公作杜嬬尊鋪永寶用周身皆飾按
鄭氏曰豐似豆而卑方言云凡物之大皃曰豐則正鋪
是也爾雅&KR0891;之大者謂之柣其長者謂之閣加長則又
名閣矣聶氏曰坫以致爵亦以承尊若施於燕射之禮
則曰&KR1969;賈義云今諸經承爵之器不用本字之&KR1969;皆用
豐年之豐從豆為形以&KR1969;為聲也何者以其時和年豐
穀豆多有粢盛豐備神歆其祀人受其福也鄭注云豐
似豆而卑都斵一木為之口圓微侈徑尺二寸其周高
厚俱八分中央直者與周通高八寸横徑八寸足高二
寸下徑尺四寸漆赤中畫赤雲氣亦隨爵為飾今祭器
内或無此豐坫或致爵於爼上故圖之績按坫以土為
之非豐也
按廢禁即舟古作匹象形博古圖雖有其制而皆連為
一周尺量之不過五六寸恐古舟不連者稍高玉藻
曰大夫側尊用棜士側尊用禁按特牲壺禁在東序後
云壺棜禁饌于東序南順覆兩壺焉則棜禁非二物矣
鄉飲酒尊兩壺於房戶間斯禁有玄酒在西則棜即斯
也皆取止此意用木故從木禁則為之戒而不過意既
夕禮設棜於東堂下齊于坫饌于其上則高三尺矣特
牲實獸於棜則所盛非止酒矣其制上有四周蓋如今
桌先儒謂長四尺廣二尺四寸局足刻為褰帷之形漆
其象畫青雲氣菱苕花為飾理或然也大夫與士但足
有高下分耳士高
博古圖鍑高一尺一寸六分深一尺一寸三分口徑八
寸六分腹徑一尺五寸五分容五斗八升重十八斤兩
耳連環無銘是器似金而口斂口之上且載鬲焉以此
熟物也體純素無紋考古圖有周陽侯家銅三習鬲鍑
容五斗重十八斤六兩與此形制同鋗高四寸三分深
四寸一分口徑七寸四分腹徑七寸六分容六升重二
斤十三兩有銘在其唇曰梁山銅二斗鋗重十斤元康
元年造外復有一扶字按漢宣帝即位之十年乃改元
康其扶字乃號耳如好畤鼎之用山字是也鬲高四寸
深二寸四分口徑四寸容一升六合重二斤一兩銘五
字曰帛女作齊鬲又有兩耳如鼎或素或飾觚稜容至
四斗六升者按鍑中有横帶又間出小方如牙所以限
竈分上下也上有環所以舉也鋗無足鐺也爾雅欵足
曰鬲謂三足皆空與腹為一温蒸濡物於鑊熟生物於
火其氣易通内則鉅鑊湯以小鼎薌脯於其中使其湯
勿滅鼎用以蒸者也士喪禮飯用二鬲於西牆下
用以熟物者也故有大小分家語魯有儉者瓦鬲煮食
祀之自謂甚美盛之土鉶之器以進孔子孔子受之欣
然有悅如受太牢子路曰瓦甑陋器也夫子何喜如此
乎故又以鬲名甑陶人為鬲實五觳厚半寸唇寸是其
制也方言釜自關而西或謂之釜或謂之鍑(音冨)鍑北燕
朝鮮易水之間或謂之錪(音腆)或謂之鉼(音餅)江淮陳楚之
間謂之錡(或曰三脚釜也)或謂之鏤吴揚之間謂之鬲博雅錪
鉼䰙(音蟻)鏤(盧后)鬲鍑□(烏高)鐪鍪(貝矢)鬲(短皮)□(音昊)錡鬴也鐈(音橋)
鬲鬷(上工)鋗謂之銚鵭(音鳥)錥(音育)謂之銼(坐戈)&KR1995;(立戈)纂文曰秦
人以鈷錛為銼&KR1995;說文以為鍑又以鍑為大口釜按鍑
之小者謂之銼&KR1995;今夷之&KR1995;鑊是也大而容六斗四升
口微大曰釜說文以鍑為大口釜非也有三足曰錡即
鬲或有兩耳通俗文所謂鬴有足曰鐺是也口極大而
容大曰鑊口大而容小曰鋗銚杜預欲為平底釜謂於薪
火為省黃門郎賈彛於世祖前面折曰釜之尖下以備
沃洗今若平底無以去水則其制可知矣土釜曰牟言
底尖也
甑博古圖高六寸深五寸七分口徑八寸三分耳高二
寸一分闊二寸容一斗六合無銘陶人為甑實二鬴厚
半寸唇寸九孔爾雅鬲謂之鬵鬵鉹也方言甑自關而
東謂之甗或謂之鬵(音岑)或謂之酢餾按此甑則實之釜
鑊者也後世以木為之
甗高一尺三寸深自口至隔六寸有半自隔至底三寸
口徑八寸九分耳高二寸二分闊二寸五分容自口至
隔一斗一升自隔至㡳三升九合三足銘三字曰見父
已通有饕餮雲雷飾紋又有止飾腹者容有四斗六升
者為器上若甑而足以炊物下若鬲而足以餁物蓋兼
二器而有之或三足而圓或四足而方陶人為甗實二
鬴厚丰寸脣寸則容觓有二斗八升鄭玄謂無底甑言
其上孔通下水氣也王安石曰從唐從无鬲獻其氣甗
能受焉
博古圖高一尺六寸九分耳高四寸四分闊四寸四分
深九寸九分口徑一尺六寸腹徑一尺七寸九分容九
斗五合銘五十字曰惟六年八月初吉已子史伯頵父
追孝于朕皇考釐仲王母乳母尊鼎用祈丐百祿眉夀
綰綽永命萬年無疆子子孫孫永寶用享為器耳足皆
素純緣之外飾以蟠䕫腹間比以鱗紋爾雅鼎絶大謂
之鼐圜弇上謂之鼒附耳外謂之鈛欵足者謂之鬲今
按有作觚稜於腹足間者銘作父已寶鬲則鬲不必皆
欵足矣又有四足方至容一石九斗一升者皆欵足則
鼎亦有欵足方者矣左傳晉侯賜子産莒之二方鼎是
也又曰昔夏之方有德也遠方圖物貢金九牧鑄鼎象
物百物而為之備使民知神姦故民入川澤山林不逢
不若魑魅魍魎莫能逢之用能恊于上下以承天休桀
有昏德鼎遷于商載祀六百商紂暴虐鼎遷于周則九
鼎非祭器用器也考古圖有牛首為足鼎容一斛則三
禮圖謂牛鼎受一斛羊鼎受五升豕鼎受三升皆為首
飾足必有所授矣又有用點為一魚形者但無腊鼎可
証豈各隨獸形為其飾歟古以鼎烹餁後世以鑊代之
但似鼎盛熟物耳考工記廟門容大扃七个闈門容小
扃三个扃即鉉也牛鼎大扃長三尺羊豕鼎小扃長二
尺其正鼎無蓋止有扃冪公食大夫禮甸人陳鼎七當
門南面西上設扃鼎若束若編注謂以茅為之長則束
本短則編其中央扃貫兩耳則以此覆之陳鼎必於門
外舉之則去冪然後入既入則去扃然後加匕既載於
爼則匕仍加鼎上凡鼎不鈛耳皆然鉶鼎膷鼎鈛耳則
有蓋不用扃冪公食大夫禮衆人騰庶羞者盡階不升
堂授以蓋降出聘禮餁一牢鼎九設于西階前陪鼎當
内廉東面北上上當碑南陳牛羊豕魚腊腸胃同鼎膚
鮮魚鮮腊設扃冪膷&KR3064;脘蓋陪牛羊豕按圖云蓋則陪
鼎無扃冪可知几鈛耳則自不能容扃矣鄭氏以膷鼎
有扃非也世儒無有知者
考古圖云以黍尺校之深二寸一分徑寸有半耳高一
寸容二升有黃金飾無銘識按三禮圖云鼎士以鐵為
之大夫以銅為之諸侯飾以白金天子飾以黃金聘禮
牢鼎之次有陪鼎羞鼎皆小鼎也古鼎敦之蓋多以玉
物為飾卻而置諸地如鼎足然亦可以盛公食大夫禮
賓卒食會飯特牲饋食禮將養佐食分簋鉶皆分盛于
蓋會亦蓋也今按鉶古食器也墨子曰堯飯土簋啜土
鉶以其不用烹温故後世為之飾又有蓋有蓋則釴耳
不用扃舉矣博古圖叔液自作饋鼎容五升威&KR4306;君光
之飼鼎容一升五合又蟠䕫平蓋鼎容七升皆鈛耳又
宋君夫人之餗釬鼎蓋字書釬金銀相著也考古圖作
鉶者非蓋鉶可盛羹羞飯重則金銀飾而輕則否聶氏
曰鉶受一升兩耳三足高二寸有蓋士以鐵為之大夫
以上以銅為之諸侯飾以白金天子飾以黃金按鉶是
羹器即鉶鼎也故周禮亨人祭祀則供鉶羹而掌客注
云不殺則無鉶鼎又公食大夫禮注云鉶者菜和羹之
器故䟽引下記牛以肥羊以苦豕以薇是菜和羹也以
鉶盛此羹故云之器然則據羹在鉶則曰鉶羹據器言
之則曰鉶鼎據在正鼎之後設之則謂之陪鼎據入庶
羞言之則謂之羞鼎其實一也今以黍寸之尺計之口
徑底徑并深皆六寸乃受一斗之數凡鉶有柶
醴柶用角為之鉶柶用木為之舊圖云柶長尺㯿𫝊三
寸㯿音葉本又作二寸其醴柶宜為二寸曲柄長六寸
漆赤中及柄端聶氏曰聘禮云以柶祭醴尚㯿少牢禮
云以柶祭羊鉶遂以祭豕鉶又士冠禮注柶狀如匕以
角為之滑也今祭鉶之柶既用木亦宜如䟽匕淺深為
之方得挹釧芼之湆以祭之也醴柶葉又短於鉶柶今
按梁阮二氏不辨醴鉶二柶惟云柶圓為勺形無淺深
之語恐失之矣又公食大夫禮云設四鉶于豆西又曰
扱上鉶以柶辨擩之上鉶之間祭注云扱其鉶菜也賈
䟽此經有四鉶而扱上鉶辨擩則柶一優賓故用一柶
而已少牢羞兩鉶皆有柶尸扱以柶祭羊鉶豕鉶彼為
祭神故宜各有柶也
雜記挑以桑長三尺或曰五尺畢用桑長三尺刊其柄
與末舊說匕形如飯栗(音錅鄭氏作摻同)葉長八寸博三寸理
或然也挑匕載牲體於爼者也又可挹湆飯黍䟽匕䟽
通其葉祭清者也有司徹雍人授次賓疏匕與爼受於
鼎西左手執但左廉縮之卻右手執匕而縮于爼上以
東面受於羊鼎之西司馬在羊鼎之東二手執挑匕以
挹湆注于疏匕若是者三尸興左執爵右取肺坐祭
之祭酒興右執爵次賓縮執匕爼以升若是以授尸尸
卻手受匕柄坐祭嚌之是也少牢饋食廩人概甑甗匕
與敦于廪㸑則黍稷亦用匕矣特牲宗人執事先入當
階南面鄭氏曰畢狀如乂蓋為其似畢星取名焉主人
親舉宗人則執畢道之既錯以畢臨匕以備失脫也凡
匕畢吉則用棘喪則用桑取音同也詩有饛簋飱有捄
棘匕捄長也
拆脊為三正脊脡脊横脊兩胉(音博)各三曰代脅長脅短
脅凡六兩肱各三曰肩曰臂曰臑(奴到切)凡六兩股各三
曰脾曰肫(音純)曰胳(音格)凡六凡牲與腊體解時皆如此但
牲則兩髀以賤不升正爼耳故云十九體其豚解則止
殊左右肩髀而為四又兩胉一脊而為七注見禮運
爼古作且薦牲體几也從几足有二横一其下地也少
牢禮腸三胃三皆及爼距中央以横木貫足如雞距然
陳氏謂加於上兩端非也莊子曰加肩凥于雕爼之上
士喪禮冇素爼則吉凶不同矣舊圖爼長二尺四寸廣
尺二寸高一尺漆兩端赤中央黑按韓非子曰堯有天
下飯於土簋飲於土鉶其地南至交趾北至幽都東西
至日月之所出入者莫不賓服堯禪天下虞舜受之作
為食器斬山林(一木)作而材之削鋸修之跡流漆墨其上
輸之於宫以為食器諸侯以為益侈國之不服者十三
舜禪天下而傳之於禹禹作為祭器墨染其外而朱畫
其内縵帛為茵蔣蓆頗緣觴酌有采而樽爼有飾此彌
侈矣而國之不服者三十三夏后氏没殷人受之作為
大輅而建九旒食器雕琢觴酌刻鏤四壁堊墀茵蓆雕
文此彌侈矣而國之不服者五十三
考古圖高五寸八分深四寸徑五寸三分容三升四合
銘十四字伯玉斆作寶盉其萬年子孫永寶用又有變
提梁於上如今茶壺然玉藻云凡齊執之以右居之於
左則盉乃盛齊者也博古云盉盛五味之器其制度與
施設不見於經惟說文以為從皿從禾為調味之器王
安石以為和如禾則從禾者蓋取和之意耳且鼎以大
烹資此以薦其味也鬵以嘗餁資此以可於口也雖然
言其器則出其口以盛物者皆皿也惟中而不盈則為
盅盈而多得則為盈合而口斂則為盒臼水以澡則為
盥凡制字寓意如此則盉之從禾豈無意哉今考其器
或三足而奇或四足而耦或腹圜而匾或自足而上分
體如股膊有鋬以提有蓋以覆有流以注其欵識或謂
之彛則以法所寓也或謂之尊則以器可尊也或謂之
卣則又以其至和之所在也
前一器高五寸有半徑七寸有半容四升有半蓋銘邛
仲之孫伯戔自作饋□永寶用之李氏曰饋滌飯也瓿
甂也大口而卑用食又皿部有盫(烏合切)覆蓋也徐鉉謂
今俗作□非是細詳□字音頭酉足而加於皿定非瓿
字乃是饋盫以捧連湯飯而加覆蓋耳商末器以字非
模範中來故也後一器博古云通蓋高四寸九分耳圜
徑九分深二寸六分口徑六寸一分腹徑七寸容三升
二合三足無銘是器匾淺若瓿以環為耳蓋與器各以
三膊為足蓋又貫之三牙可以脗合耳又以乳形分布
蟠虺之間按此正盫也有三牙上下合則正取合意舊
以為鼎非也其制恐取合卣在皿上按□字中似廹乃
古卣字
高七寸七分深三寸四分口徑長六寸三分闊二寸七
分容一升有半有流有鋬圈足銘四字曰啓作寶彛又
有為稜飾者大至四升有四足又有極小者容一合銘
二十字作司寇彛用遣用歸維之百寮雩之四方永之
佑福恐是盛水硯滴然漢金銀錯鼒小容斗合有蓋舊
以為玩器亦不知是否
高四寸五分深一寸八分口徑一尺四寸三分耳高二
寸二分闊二寸八分容一斗三足為獸形銘十七字齊
侯作楚姬寶盤其萬年子子孫孫永寶用考古圖有一
盤徑尺深二寸圈足高寸半銘三十三字惟正月初吉
丁亥卭仲之孫伯戔自作頮盤用蘄眉夀萬年無疆子
子孫孫永寶用之
高五寸一分深三寸一分口徑一尺四寸足徑六寸三
分容九升二合無銘中飾一龜而三魚環之足間有三
竅可以為繚絡之地又一器如之少高但中龜又負一
小龜于背
按匜盛水之器又可盛酒漿古者尊者盥則一人奉匜
水一人奉盤臨時則沃盥若衆盥則以罍盛水於洗東
臨時以枓挹水於洗不止盥手而又洗爵故曰洗公食
大夫禮設洗如饗小臣具槃匜在東堂下士虞禮凶祭
故設洗于西階西南水在洗西篚在東然尸之匜水錯
于盤中南流在西階之南簟巾在其東事神故也若吉
祭則特牲設洗在阼階東南尸盥實于槃中簟巾在門
内之右少牢司宫設罍水于洗東有枓設篚于洗西南
肆小祝設槃匜與簟巾于西階東是也鄭賈孔宋以洗
為盛水之器以匜為盥手皆非也
高六寸二分深六寸口徑一尺一寸九分兩耳各長二
寸二分各闊二寸容一斗五升銘十七字伯索史作季
姜寶盂其萬年子子孫孫永用是器圜而銳其底非執
不能定也考古圖云按說文盂飯器也玉藻浴出杅履
蒯席浴器亦曰杅則大小不一也荀子曰槃圓而水圓
盂方而水方方圓不一也方言盂宋楚魏之間或謂之
盌(烏管反)盌謂之盂或謂之銚銳(謠語)盌謂之擢盂謂之柯
(轉相釋者廣異語也)海岱東齊北燕之間或謂之□(書卷)
舊圖篚以竹為之長三尺廣一尺深六寸足高三寸如
今小車笭按篚實五爵勺柶又可以實五幣觚高有尺
餘則舊圖大抵蓋言其小者耳又名筐詩承筐是將書
篚厥玄黃肆師大朝覲佐儐共設匪罋公食大夫禮云
豆實實于罋簋實實于篚則篚筐即一物明矣但有小
大之分采桑懿筐摽梅傾筐皆小者也聘禮凡餼大夫
黍粱稷筐五斛此大者也若縢之可籥置書衣服曰篋
笥又名曰笈莊子曰胠篋者唯恐扃鐍緘縢之不固
說文筥筲也方言曰䇶陳楚宋魏之間謂之筲或謂之
籯(遺子黃金滿)自關而西謂之桶棇(今俗亦通呼小籠為桶棇蘇勇反)詩維
筐及筥皆言其短小者也聘禮米百筥筥半觓言其大
者也簞食之簞亦如之左傳吴王以一簞珠問趙孟士
喪禮實櫛于簞士虞特牲少牢盥以簞巾又可盛他物
矣陳氏曰昏禮婦執笲棗栗以見舅又執笲腵修以見
姑舅姑沒則執笲菜以見廟聘禮釋幣卷幣實于笲以
埋士喪禮具三實以笲沐浴巾盛以笲昏禮記曰笲緇
被纁裏加于橋鄭氏曰笲竹器而衣者其形蓋如今之
筥&KR3691;蘆(音虚盧)此以漢制況之也舊圖笲弇上於理或然
音煩或讀如皮弁之弁以繒衣之容一斗
曲薄也植槌也縣曲於植以養蚕也方言簿宋魏陳楚
江淮之間謂之䒼或謂之麴自關而西謂之薄南楚謂
之蓬薄槌宋魏陳楚江淮之間謂之植自關而西謂
之槌齊謂之样(音陽)其横關西曰㮳(音朕亦名校音交)宋魏陳楚
江淮之間謂之㯂(音帶)齊鄭謂之持(丁革反)所以縣帶關西
謂之䌞(力冉反)齊海岱之間謂之□(相主反)宋魏陳楚江淮
之間謂之擐(擐甲)或謂之環
射禮旌各以其物無物則以白羽與朱羽糅紅長三仞
以鴻脰韜上尋
爾雅曰容謂之防如小曲屏唱射者所以自防以革為
之謂之乏者不欲射中此也於文反正為之
拾以韋為之著於左臂斂衣遂弦者也决以棘或骨為之以
韋為之藉有彄彄内端向掌為紐彄外端向手表有横
帶以紐環右大指本因沓其彄以横帶貫紐結於指外
所以鉤絃也朱極以韋為之著於右手三指以釋弦者也
鄉射記鄉侯上个五尋中十尺侯道五十弓弓二寸以
為侯中倍中以為躬倍躬以為左右舌下舌半上舌考
工記梓人為侯廣與崇方參方其廣而鵠居一焉上兩
个與其身三下兩个半之上綱與下綱出舌尋絹寸焉
今據此為圖其九十弓七十弓又高大焉詳見射義
周禮王大射則共虎侯熊侯豹侯設其鵠諸侯則供熊
侯豹侯卿夫夫則共麋侯皆設其鵠考工記張皮侯而
棲鵠則春以功張五采之侯則遠國屬張獸侯則王以
息燕凡侯有三皮布獸雖不同而鵠則皆以皮為之加
于上以有毛生皮為之則曰皮侯蓋武射專主力所謂
主皮是也春以功謂凡田獵以習武也詩二之日其同
載纉武功是也舉春則四時可知以布為侯各畫其獸
曰五采之侯天子畫若虎若熊若豹諸侯則畫若熊若
豹卿大夫則畫麋蓋文射專主禮樂試之於射宫選諸
侯卿大夫士與祭者也以去毛之皮為侯如上畫獸曰
獸侯既燕則射詩所謂序賓以賢是也鄉射記凡侯天
子熊侯白質諸侯麋侯赤質大夫布侯畫以虎豹士布
侯畫以鹿豕凡畫者丹質則畫地亦赤矣大夫士息燕
又以布矣周禮鄉大夫既獻賢能之書于王退而以鄉
射之禮五物詢衆庶一曰和二曰容三曰主皮四曰和
容五曰興舞和謂不強暴乖戾於人乃六德之一也容
又能處衆不較稍能盡六行如尊賢而容衆之容主皮
之射必先有和容則非強猛矣和容之容如徐生善為
容之容雖主皮而射儀節亦可觀中禮也興舞謂以弓
矢起舞而中樂蓋禮射不主皮主皮之射者勝者又射
不勝者降雖以力為主而必求其對然亦不止五者則
先王豈專貴勇力哉先儒畫布曰正貫革為主皮舌躬
之謬不必詳見自破
矢以柘若棘毋去皮取其堅且重也但有三筭長短分
以扶定之蓋先王制禮室用几故因几以度室堂用筵
故因筵以度堂野外用步因步以度野投壺用指因指
以度籌
聶氏曰必三馬者投壺如射亦三馬者也三者一黨不
必三勝其一勝乃并馬於再勝者三馬即勝筭也别出
此三筭以紀勝筭謂之馬者若云技藝如此任為將帥
得乘馬也射與投壺皆所以習武故令同鄉射筭長尺
四寸此云筭長尺二寸或者投壺射之細故筭益短
三禮圖卷四
