周易要義卷二上宋魏了翁輯
泰至謙
(一)泰不具四德物大通則多失節
䷊(乾下坤上)泰小往大來吉亨正義曰小往大來吉亨者
隂去故小往陽長故大來以此吉而亨通此卦亨通之
極而四德不具者物既泰通多失其節故不得以為元
始而利貞也所以象云財成輔相故四德不具泰如字
大通也鄭云通也馬云大也坤宫三世卦
(二)天地之道謂四時之氣宜謂地所宜
象曰天地交泰后以財成天地之道輔相天地之宜以
左右民泰者物大通之時也上下大通則物失其節故
財成而輔相以左右民也天地之道者謂四時也冬寒
夏暑春生秋殺之道若氣相交通則物失其節物失其
節則冬温夏寒秋生春殺君當財節成就使寒暑得其
常生殺依其節此天地自然之氣故云天地之道也天
地之宜者謂天地所生之物各有其宜若大司徒云其
動物植物及職方云揚州其貢宜稻麥雍州其貢宜黍
稷若天氣大同則所宜相反故人君輔助天地所宜之
物各安其性得其宜
(三)三處天地之際將復其所處
九三无平不陂无往不復艱貞无咎勿恤其孚于食有
福乾本上也坤本下也而得泰者降與升也而三處天
地之際將復其所處復其所處則上守其尊下守其卑
是故无往而不復也无平而不陂也處天地之將閉平
路之將陂時將大變世將大草而居不失其正動不失
其應艱而能貞不失其義故无咎也信義誠著故不恤
其孚而自明也故曰勿恤其孚于食有福也陂彼偽反
徐甫寄反傾也注同又破河反偏也象曰无往不復天
地際也天地將各分復之際
(四)乾樂上復坤樂下復故曰翩翩
六四翩翩不富以其鄰不戒以孚乾樂上復坤樂下復
四處坤首不固所居見命則退故曰翩翩也坤爻皆樂
下已退則從故不待富而用其鄰也莫不與已同其志
願故不待戒而自孚也象曰翩翩不富皆失實也不戒
以孚中心願也正義曰六四翩翩者四主坤首而欲下
復見命則退故翩翩而下象曰皆失實者觧翩翩不富
之義由衆隂皆失其本實所居之處今既見命翩翩樂
動不待財富並悉從之故云皆失實也不戒以孚中心
願者解不戒以孚之義所以不待六四之戒告而六五
上六皆已孚信者由中心皆願下復故不待戒而自孚
也
(五)女處尊位而應二故為帝乙歸妹
六五帝乙歸妹以祉元吉婦人謂嫁曰歸泰者隂陽交
通之時也女處尊位履中居順降身應二感以相與用中
行願不失其禮帝乙歸妹誠合斯義履順居中行願以
祉盡夫隂陽交配之宜故元吉也祉音恥一音勑子反
又音止
(六)居泰上極否道已成故告命不行
上六城復于隍勿用師自邑告命貞吝居泰上極各反
所應泰道將滅上下不交卑不上承尊不下施是故城
復于隍卑道崩也勿用師不煩攻也自邑告命貞吝否
道已成命不行也隍音皇城塹也子夏作堭姚作湟正
義曰子夏傳云隍是城下池也城之為體由基土培扶乃得
為城今下不培扶則損壊以此崩倒反復於隍猶君之
為體由臣之輔翼今上下不交臣不扶君君道傾危
(七)否大往小來故匪人不利君子貞
䷋(坤下乾上)否之匪人不利君子貞大往小來疏否之至
小來正義曰否之匪人者言否閉之世非是人道交通
之時故云匪人不利君子貞者由小人道長君子道消
故不利君子為正也陽氣往而隂氣來故云大往小來
陽主生息故稱大隂主消耗故稱小否備鄙反卦内同
閉也塞也乾宫三世卦
(八)三隂𩔖進貞而不諂則吉亨
初六拔茅茹以其彙貞吉亨居否之初處順之始為類
之首者也順非健也何可以征居否之時動則入邪三
隂同道皆不可進故茅茹以類貞而不諂則吉亨邪似
嗟反諂勑檢反象曰拔茅貞吉志在君也志在于君故
不苟進
(九)包承小人吉大人否亨
六二包承至亂羣也正義曰包承者居否之世而得其
位用其至順包承于上小人吉者否閉之時小人路通
故於小人為吉也大人否亨者若大人用此包承之德
能否閉小人之吉其道乃亨象曰大人否亨不亂羣者
此釋所以大人否亨之意良由否閉小人防之以得其
道小人雖盛不敢亂羣
(十)同人足以涉難然必利君子貞
䷌(離下乾上)同人于野亨利涉大川利君子貞正義曰同
人謂和同于人于野亨者野是廣遠之處借其野名喻
其廣遠言和同于人必須寬廣無所不同用心无私處
非近狭遠至于野乃得亨通故云同人于野亨與人同
心足以涉難故曰利涉大川也與人和同易涉邪僻故
利君子貞也此利涉大川假物象以明人事同人和同
也離宫歸魂卦
(十一)同人非二所能故曰乾行曰同人曰
同人曰同人于野亨利涉大川乾行也所以乃得同人
于野亨利涉大川非二之所能也是乾之所行故特曰
同人曰
(十二)天火性同上故法之以類族辨物
象曰天與至辨物正義曰天體在上火又炎上取其性
同故云天與火同人君子以類族辨物者族聚者也言
君子法此同人以類而聚也辨物謂分辨事物各同其
黨使自相同不間雜也辨如字王肅卜免反
(十三)初九无係吝出門逢人則同
初九同人于門至誰咎也正義曰同人于門者居同人
之首无應于上心无係吝含弘光大和同于人在于門
外出門皆同故云无咎也象曰又誰咎者釋出門同人
无咎之義言既心无係吝出門逢人皆同則誰與為過
咎
(十四)注同人不泰則用師總論一卦
上九同人于郊无悔郊者外之極也處同人之時最在
于外不𫉬同志而遠于内爭故雖无悔吝亦未得其志
遠袁萬反争争鬪之争象曰同人于郊志未得也凡處
同人而不泰焉則必用師矣不能大通則各私其黨而
求利焉楚人亡弓不能忘楚愛國愈甚益為他災是以
同人不弘剛健之爻皆至用師也正義曰凡處同人而
不泰焉則必用師矣者王氏注意非止上九一爻乃總
論同人一卦之義去初上而言二有同宗之吝三有伏
戎之禍四有不克之困五有大師之患是處同人之世
无大通之志則必用師矣楚人亡弓不能忘楚愛國愈
甚益為他災者案孔子家語弟子好生篇云楚昭王出
遊亡烏號之弓左右請求之王曰楚人亡弓楚人得之
又何求焉孔子聞之曰惜乎其志不大也不曰人亡弓
人得之何必楚也昭王名軫哀六年吳伐陳楚救陳在
城父卒此愛國而致他災也引此者証同人不弘皆至
用師矣
(十五)大有則必能大通故云元亨
䷍(乾下離上)大有元亨不大通何由得大有乎大有則必
元亨矣正義曰大有元亨者柔得尊位羣陽並應能大
所有故稱大有既能大有則其物大得亨通故云大有
元亨大有包容豐富之象乾宫歸魂卦
(十六)大有包容之象故為遏惡揚善順命
象曰火在天上大有君子以遏惡揚善順天休命大有
包容之象故遏惡揚善成物之性順天休命順物之命
正義曰不云天在火下而云火在天上者天體高明火性炎
上是照耀之物而在于天上是光明之甚无所不照亦
是包含之義又為揚善之理也
(十七)公用亨于天子衆家並香兩反
九三公用亨于天子小人弗克處大有之時居下體之
極乘剛健之上而履得其位與五同功威權之盛莫此
過焉公用斯位乃得通乎天子之道也小人不克害可
待也亨許庚反通也下同衆家並香兩反京云獻也于
云享宴也姚云享祀也
(十八)匪其彭作旁謂九三
九四匪其彭无咎既失其位而上近至尊之威下比分
權之臣其為懼也可謂危矣惟夫有聖知者乃能免斯
咎也三雖至盛五不可舍能辨斯數專心承五常匪其
旁則无咎矣旁謂三也彭步郎反子夏傳作旁于云彭
亨驕滿貌王肅云壯也虞作尫姚云彭旁俗音同
(十九)易中言吉不言吉或大人吉或小人吉
䷎(艮下坤上)謙亨君子有終正義曰謙者屈躬下物先人
後已以此待物則所在皆通故曰亨也小人行謙則不
能長久唯君子有終也謙必獲吉其吉可知故不言之
凡易經之體有吉理可知而不言吉者即此謙卦之繇
及乾之九五利見大人是吉理分明故不云吉也若坤
之六五及泰之六五並以隂居尊位若不行此事則无
吉若行此事則得其吉故並稱元吉其餘皆言吉事亦
倣此亦有大人為吉于小人為凶若否之九五云休否
大人吉是也或有于小人為吉大人為凶若屯之九五
小貞吉大貞凶及否之六二包承小人吉之𩔖是也亦
有其吉灼然而稱吉者若大有上九自天祐之吉无不
利之𩔖是也但易之為體不可以一為例今各隨文解
之義具諸卦之下今謙卦之繇其吉可知也既不云吉
何故初六六二及九三並云吉者謙卦是總諸六爻其
善既大故不須云吉也六爻各明其義其義有優劣其
德既小嫌其不吉故須吉以明之也謙卑退為義屈已
下物也兊宫五世卦子夏作嗛云嗛謙也
(二十)天下濟地上通及虧益變流等義
彖曰謙亨至之終也正義曰謙亨天道下濟而光明地
道卑而上行者此釋亨義也欲明天地上下交通坤體
在上故言地道卑而上行也其地道既上行天地相對
則天道下濟也且艮為陽卦又為山天之高明今在下
體亦是天道下濟之義也下濟者謂降下濟生萬物也
而光明者謂三光垂耀而顯明也地道卑而上行者地
體卑柔而氣上行交通於天以生萬物也天道虧盈而
益謙者從此以下廣說謙德之美以結君子能終之義
也虧謂减損减損盈滿而增益謙退若日中則昃月盈
則食是虧减其盈盈者虧减則謙者受益也地道變盈
而流謙者丘陵川谷之属高者漸下下者益高是改變
盈者流布謙者也鬼神害盈而福謙者驕盈者被害謙
退者受福是害盈而福謙也人道惡盈而好謙者盈溢
驕慢者皆以惡之謙退恭巽悉皆好之謙尊而光卑而
不可踰者尊者有謙而更光明盛大卑謙而不可踰越
是君子之所終也言君子能終其謙之善事又𫉬謙之
終福故云君子之終也
(二十一)裒多是尊光益寡是卑不可踰
象曰地中有山謙君子以裒多益寡稱物平施多者用
謙以為裒少者用謙以為益隨物而與施不失平也正
義曰裒多者君子若能用此謙道則裒益其多言多者
得謙物更裒聚彌益多也故云裒多即謙尊而光也是
尊者得謙而光大也益寡者謂寡者得謙而更進益即
卑而不可踰也是卑者得謙而更增益不可踰越也稱
物平施者稱此物之多少均平而施
(二十二)謙爻雖有失位无應乘剛皆无凶咎
上六鳴謙利用行師征邑國最處於外不與内政故有
鳴而已志功未得也處外而履謙順可以征邑國而已
征邑國本或作征國邑者非象曰鳴謙志未得也可用
行師征邑國也夫吉凶悔吝生乎動者也動之所起興
於利者也故飲食必有訟訟必有衆起未有居衆人之
所惡而為動者所害處不競之地而為爭者所奪是以
六爻雖有失位无應乘剛而皆无凶咎悔吝者以謙為
主也謙尊而光卑而不可踰信矣哉
周易要義卷二上
