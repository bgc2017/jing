周易要義卷一下宋魏了翁輯
訟至履
(一)訟必有孚不可長利見大人
䷅(坎下乾上)訟有孚窒惕中吉窒謂窒塞也能惕然後可
以獲中吉訟才用反爭也言之於公也鄭云辯財曰訟
離宫遊魂卦窒張栗反徐得悉反又得失反馬作咥云
讀為躓猶止也鄭云咥覺悔貌終凶利見大人不利涉
大川正義曰訟有孚窒惕中吉者窒塞也惕懼也凡訟
者物有不合情相乖争而致其訟凡訟之體不可妄興
必有信實被物止塞而能惕懼中道而止乃得吉也終
凶者訟不可長若終竟訟事雖復窒惕亦有凶也利見
大人者物既有訟須大人决之故利見大人也不利涉
大川者以訟不可長若以訟而往涉危難必有禍患故
不利涉大川
(二)險而健所以訟惟中止乃吉
彖曰訟上剛下險險而健訟正義曰此釋繇辭之義訟
上剛下險險而健訟者上剛即乾也下險即坎也猶人
意懷險惡性又剛健所以訟也中乃吉者謂此訟事以
中途而止乃得吉也前注云可以獲中吉謂獲中止之
吉不閉其源使訟不至者若能謙虚退讓與物不競即
此是閉塞訟之根源使訟不至也今不能如此是不閉
塞訟源使訟得至也
(三)訟雖不枉而至於終竟亦凶
雖每不枉而訟至終竟者謂雖每訴訟陳其道理不有
枉曲而訟至終竟此亦凶矣
(四)不云水與天違行訟自健者始
象曰天與水違行訟君子以作事謀始聽訟吾猶人也
必也使無訟乎无訟在於謀始謀始在於作制契之不
明訟之所以生也物有其分職不相濫爭何由興正義
曰天道西轉水流東注是天與水相違而行象人彼此
兩相乖戾故致訟也不云水與天違行者凡訟之所起
必剛健在先以為訟始故云天與水違行也
(五)竄不可據強故云人三百戶无眚
九二不克訟歸而逋其邑人三百戶无眚以剛處訟不
能下物自下訟上宜其不克若能以懼歸竄其邑乃可
以免災邑過三百非為竄也竄而據強災未免也象曰
不克訟歸逋竄也自下訟上患至掇也正義曰不克訟
者克勝也以剛處訟不能下物自下訟上與五相敵不
勝其訟言訟不得勝也歸而逋其邑者訟既不勝怖懼
還歸逋竄其邑若其邑強大則大都偶國非逋竄之道
人三百戶无眚者若其邑狭小唯三百戶乃可也
(六)十里為成定受田三百戶
三百戶者鄭注禮記云小國下大夫之制又鄭注周禮
小司徒云方十里為成九百夫之地溝渠城郭道路三
分去其一餘六百夫又以田有不易有一易有再易定
受田三百家即此三百戶者一成之地也鄭注云不易
之地歲種之一易之地休一歲乃種再易之地休二歲
乃種言至薄也苟自藏𨼆不敢與五相敵則无災眚象
曰歸逋竄者釋歸而逋邑以訟之不勝故退歸逋竄也
患至掇者掇猶拾掇也自下訟上悖逆之道故禍患来
至若手自拾掇甚言患必來也故王肅云若手拾掇物
然釋注以剛至災未免也正義曰若能以懼歸竄其邑
乃可免災者如此意則經稱其邑二字連上為句人三
百戶合下為句
(七)六三食舊德謂順從上九以保所有
六三食舊德貞厲終吉或從王事无成體夫柔弱以順
於上不為九二自下訟上不見侵奪保全其有故得食
其舊德而不失也居争訟之時處兩剛之間而皆近不
相得故曰貞厲柔體不争繫應在上衆莫能傾故曰終
吉上壯爭勝難可忤也故或從王事不敢成也正義曰
食舊德者六三以隂柔順從上九不為上九侵奪故保
全已之所有故食其舊日之德禄位貞厲者貞正也厲
危也象曰從上吉者釋所以食舊德以順從上九故得
其吉食舊德也
(八)九五以中正為訟主故元吉
九五訟元吉處得尊位為訟之主用其中正以斷枉直
中則不過正則不邪剛无所溺公无所偏故訟元吉
(九)二五皆為主一卦兩主者非一
此卦之内斷獄訟之人凡有二主案上注云善聽之主
其在二乎是二為主也此注又云為訟之主用其中正
以斷枉直是五又為主也一卦兩主者凡諸卦之内如
此者多矣五是其卦尊位之主餘爻是其卦為義之主
猶若復卦初九是復卦之主復義在於初九也六五亦
居復之尊位為復卦尊位之主如此之例非一卦也所
以然者五居尊位猶若天子總統萬幾與萬物為主故
諸卦皆五居尊位諸爻則偏主一事猶若六卿春官主
禮秋官主刑之類偏主一事則其餘諸爻各主一事也
即六卿總歸於天子諸卦之爻皆以九五為尊位也若
卦由五位五又居尊止為一主也若比之九五之𩔖是
也今此訟卦二既為主五又為主皆有斷獄之德其五
與二爻其義同然也故俱以為主也
(十)在下象者稱來亦有下往上而稱來
案上彖辭剛來而得中今九五象辭云訟元吉以中正
可知彖辭剛來得中非據九五輔嗣必以為九二者凡
上下二象在於下象者則稱來故賁卦云柔來而文剛
是離下艮上而稱柔來今此云剛來而得中故知九二
也且凡云來者皆據異類而來九二在二隂之中故稱
來九五在外卦又三爻俱陽不得稱來若於爻辭之中
亦有從下卦向上卦稱來也故需上六有不速之客三
人來謂下卦三陽然需上六隂爻陽來詣之亦是往非
𩔖而稱來也
(十一)以訟受服不足敬故終朝三褫
上九或錫之鞶帶終朝三褫之處訟之極以剛居上訟
而得勝者也以訟受錫榮何可保故終朝之間褫帶者
三也錫星歴反又星自反賜也鞶步干反馬云大也徐
云王肅作槃正義曰或錫之鞶帶者上九以剛居上是
訟而得勝者也以其因訟得勝受此錫服非德而受亦
不足可敬故終朝之間三被褫脫也
(十二)丈人嚴莊之稱馬云貞丈人絶句
䷆(坎下坤上)師貞丈人吉无咎丈人嚴莊之稱也為師之
正丈人乃吉也興役動衆无功罪也故吉乃无咎也正
義曰師貞丈人吉无咎者師衆也貞正也丈人謂嚴莊
尊重之人言為師之正唯得嚴莊丈人監臨主領乃得
吉无咎馬云二千五百人為師坎宫歸魂卦貞丈人絶
句丈人莊嚴之稱鄭云能以法度長於人
(十三)師貞謂衆正剛中九二險順上下體
貞之為正其義已見於此復云貞正者欲見齊衆必須
以正故訓貞為正也與下文為首引之勢故云能以衆
正可以王矣剛中而應者剛中謂九二而應謂六五行
險而順者行險謂下體坎也而順謂上體坤也若剛中
而无應或有應而不剛中或行險而不柔順皆不可行
師得吉也以此毒天下而民從之吉又何咎矣者毒猶
役也若用此諸德使役天下之衆人必從之以得其吉
又何无功而咎責乎自剛中以下釋丈人吉无咎也言
丈人能備此諸德也
(十四)地能包水是容畜之象
象曰地中至畜衆正義曰君子以容民畜衆者言君子
法此師卦容納其民畜養其衆地中有水欲見地能包
水水又衆大是容民畜衆之象若其不然或當云地在
水上或云上地下水或云水上有地今云地中有水蓋
取容畜之義也畜敕六反聚也王肅許六反養也
(十五)師出不以律否臧皆凶
初六師出以律否臧凶為師之始齊師者也齊衆以律
失律則散故師出以律律不可失失律而臧何異於否
失令有功法所不赦故師出不以律否臧皆凶否音鄙
惡也注同馬鄭王肅方友反正義曰初六師出以律者
律法也否謂破敗即是凶也何須更云否臧凶者本意
所明雖臧亦凶象曰失律凶者釋師出以律之義言所
以必須以律者以其失律則凶反經之文以明經義
(十六)閫外得專而言失令有功不赦
失令有功法所不赦者解何異於否之義令則法律也
若失此法令雖有功勞軍法所不容赦故云何異於否
然閫外之事將軍所裁臨事制宜不必皆依君命何得
有功法所不赦者凡為師之體理非一端量事制宜隨
時進退此則將軍所制隨時施行苟順私情故違君命
犯律觸法則事不可赦耳
(十七)在師中吉注吉屬下象吉屬上
九二在師中吉无咎王三錫命以剛居中而應於上在
師而得其中者也承上之寵為師之主任大役重无功
則凶故吉乃无咎也行師得吉莫善懷邦邦懷衆服錫
莫重焉故乃得成命正義曰在師中吉者以剛居中而
應於五是在師中吉也象曰承天寵者釋在師中吉之
義也正謂承受五之恩寵故中吉也懷萬邦也者以其
有功能招懷萬邦故被王三錫命也觀注之意以在師
中為句其吉字屬下觀象之文在師中吉承天寵者則
以吉字屬上此吉之一字上下兼該故注文屬下象文
屬上但象略其无咎之字故吉屬師中也故乃得成命
者案曲禮云三賜不及車馬一命受爵再命受服三命
受車馬三賜三命而尊之得成故乃得成命也寵如字
鄭云光耀也王肅作龍云寵也
(十八)兵法右背高故左次未失常
六四師左次无咎得位而无應无應不可以行得位則
可以處故左次之而无咎也行師之法欲右背高故左
次之象曰左次无咎未失常也雖不能有𫉬足以不失
其常也正義曰行師之法欲右背高者此兵法也故漢
書韓信云兵法欲右背山陵前左水澤
(十九)長子九二居中弟子六三失位
莊氏云長子謂九二德長於人弟子謂六三德劣於物
今案象辭云長子帥師以中行也是九二居中也弟子
輿尸使不當也謂六三失位也
(二十)大君正此上六之功戒用小人
上六大君至亂邦也正義曰大君有命者上六處師之
極是師之終竟也大君謂天子也言天子爵命此上六
若其功大使之開國為諸侯若其功小使之承家為卿
大夫小人勿用者言開國承家須用君子勿用小人也
象曰大君有命以正功也者正此上六之功也
(二十一)地與水相得故曰比
䷇(坤下坎上)比毘志反卦内並同彖云輔也序卦云比比
也子夏傳云地得水而柔水得地而流故曰比徐又補
履反坤宫歸魂卦
(二十二)原筮以求比之无咎惟元永貞
彖曰比吉也比輔也下順從也原筮元永貞无咎以剛
中也處比之時將原筮以求无咎其惟元永貞乎夫羣
黨相比而不以元永貞則凶邪之道也若不遇其主則
雖永貞而猶未足免於咎也使永貞而无咎者其唯九
五乎正義曰比吉也者釋親比為善言相親比而得吉
也輔也者釋比所以得吉比者人來相輔助也下順從
者在下之人順從於上是相輔助也謂衆隂順從九五
也自此以上釋比名為吉之義原筮元永貞无咎以剛
中者釋原筮元永貞无咎之義所以得如此者以九五
剛而處中故使比者皆得原筮元永貞无咎也元大也
永長也為已有大長貞正乃能原筮相親比之情得久
長而无咎
(二十三)上體故云外比四比五故云從上
六四外比之貞吉外比於五履得其位比不失賢處不
失位故貞吉也象曰外比於賢以從上也六四外比之
至從上也正義曰六四上比於五欲外比也居得其位比
不失賢所以貞吉凡下體為内上體為外六四比五故
云外比也象曰外比於賢以從上也者九五居中得位
故稱賢也五在四上四往比之是以從上也
(二十四)注顯比則所親狭故常失前禽
九五顯比王用三驅失前禽邑人不誡吉為比之主而
有應在二顯比者也比而顯之則所親者狭矣夫无私
於物唯賢是與則去之與來皆无失也夫三驅之禮禽
逆來趣已則舍之背已而走則射之愛於來而惡於去
也故其所施常失前禽也以顯比而居王位用三驅之
道者也故曰王用三驅失前禽也用其中正征討有常
伐不加邑動必討叛邑人无虞故不誡也雖不得乎大
人之吉是顯比之吉也此可以為上之使非為上道也
(二十五)注以上使中謂九五堪為王者之使
象曰顯比之吉位正中也舍逆取順失前禽也邑人不
誡上使中也正義曰所以顯比得吉者以所居之位正
而且中故云顯比之吉舍逆取順失前禽也者禽逆來
向已者則舍之而不害禽順去背已而走者則射而取
之是失前禽也邑人不誡上使中者釋邑人不誡之義
所以已邑之人不須防誡正由在上九五之使得其中
正之人伐不加邑動必討叛不横加无罪正由在上使
中也中謂九五也此九五雖不得為王者之身堪為王
者之使以居中位故云上使中也
(二十六)比之无首謂卦終後夫
上六比之无首凶无首後也處卦之終是後夫也親道
已成无所與終為時所棄宜其凶也
(二十七)巽惟畜止九三為密雲不為雨
䷈(乾下巽上)小畜亨不能畜大止健剛志故行是以亨畜
本又作蓄同敕六反積也聚也卦内皆同鄭許六反養
也巽宫一世卦正義曰小畜亨者但小有所畜唯畜九
三而已初九九二猶剛健得行是以剛志上得亨通故
云小畜亨也若大畜乾在於下艮在於上艮是陽卦又
能止物能止此乾之剛健所畜者大故稱大畜此卦則
巽在於上乾在於下巽是隂柔性又和順不能止畜在
下之乾唯能畜止九三所畜狭小故名小畜密雲不雨
者若陽之上升隂能畜止兩氣相薄則為雨也今唯能
畜止九三其氣被畜但為密雲初九九二猶自上通所
以不能為雨也自我西郊者所聚密雲由在我之西郊
去我既遠潤澤不能行也但聚在西郊而已
(二十八)密雲乃自我西郊未足為雨謂四五
健而巽剛中而志行乃亨密雲不雨尚往也自我西郊
施未行也小畜之𫝑足作密雲乃自我西郊未足以為
雨也何由知未能為雨夫能為雨者陽上薄隂隂能固
之然後烝而為雨今不能制初九之復自道固九二之
牽復九三更以不能復為劣也下方尚往施豈得行故
密雲而不能為雨尚往故也何以明之夫隂能固之然
後乃雨今上九獨能固九三之路故九三不可以進而
輿說輻也能固其路而安於上故得既雨既處若四五
皆能若上九之善畜則能雨明矣故舉一卦而論之能
為小畜密雲而已隂苟不足以固陽則雖復至盛密雲
自我西郊故不能雨也雨之未下即施之未行
(二十九)彖總二象象明一爻故雨不雨異
彖全論一卦之體故曰密雲不雨象各言一爻之德故
曰既雨既處也正義曰九三更以不能復為劣者初九
既得復道九二可牽以𫉬復皆得剛健上通則是隂不
能固陽而九三劣弱又不能自復則是陽不薄隂是以
皆不雨也且小畜之義貴於上往而九三不能自復更
為劣弱故言九三更不能復為劣也能固其路而安於
上者謂上九能閉固九三之道路不被九三所陵得安
於上所以既雨既處也故舉一卦而論之能為小畜密
雲而已者此明卦之與爻其義别也但卦總二象明上
體不能閉固下體所以密雲不能為雨爻則止明一爻
之事上九能固九三所以上九而有雨也所以卦與爻
其義異也諸卦多然若比卦云比吉上六則云比之无
首凶也復卦云復亨上六云迷復凶也此皆卦之與爻
義相違反他皆倣此
(三十)風在天上未及物但修德待時
象曰風行至文德正義曰君子以懿文德者懿美也以
於其時施未得行喻君子之人但修美文德待時而發
風為號令若風行天下則施附於物不得云施未行也
今風在天上去物既遠无所施及故曰風行天上
(三十一)凡大象或取卦象或取卦名
凡大象君子所取之義或取二卦之象而法之者若地
中有水師君子以容民畜衆取卦象包容之義若履卦
象云上天下澤履君子以辨上下取上下尊卑之義如
此之𩔖皆取二象君子法以為行也或直取卦名因其
卦義所有君子法之須合卦義行事者若訟卦云君子
以作事謀始防其所訟之源不取天與水違行之象若
小畜君子以懿文德不取風行天上之象餘皆倣此
(三十二)隂畜陽故有貞厲幾望征凶之戒
上九既雨既處尚德載婦貞厲月幾望君子征凶處小
畜之極能畜者也陽不𫉬亨故既雨也剛不能侵故既
處也體巽處上剛不敢犯尚德者也為隂之長能畜剛
健德積載者也婦制其夫臣制其君雖貞近危故曰婦
貞厲也隂之盈盛莫盛於此故曰月幾望也滿而又進
必失其道隂疑於陽必見戰伐雖復君子以征必凶故
曰君子征凶象曰既雨既處德積載也君子征凶有所
疑也夫處下可以征而无咎者唯泰也則然坤本體下
又順而弱不能敵剛故可以全其𩔖征而吉也自此以
往則其進各有難矣
(三十三)大畜畜極而通小畜積極而後能畜
夫巽雖不能若艮之善畜猶不肯為坤之順從也故可
得少進不可盡陵也是以初九九二其復則可至於九
三則輿說輻也夫大畜者畜之極也畜而不已畜極則
通是以其畜之盛在於四五至於上九道乃大行小畜
積極而後乃能畜是以四五可以進而上九說征之輻
(三十四)六三為履主故云履虎尾謂履危
䷉(兊下乾上)履虎尾不咥人亨正義曰履虎尾不咥人亨
者履卦之義以六三為主六三以隂柔履踐九二之剛
履危者也猶如履虎尾為危之甚不咥人亨者以六三
在兊體兊為和說而應乾剛雖履其危而不見害故得
亨通猶若履虎尾不見咥齧於人此假物之象以喻人
事彖曰履柔履剛也說而應乎乾是以履虎尾不咥人
亨凡彖者言乎一卦之所以為主也成卦之體在六三
也履虎尾者言其危也三為履主以柔履剛履危者也
履虎尾而不見咥者說而應乎乾也乾剛正之德者也
不以說行夫佞邪而以說應乎乾宜其履虎尾不見咥
而亨艮宫五世卦
(三十五)以爻言三履二以象言上天下澤
象曰上天下澤履君子以辨上下定民志正義曰君子
以辨上下定民志者天尊在上澤卑處下君子法此履
卦之象以分辨上下尊卑以定正民之志意使尊卑有
序也但此履卦名含二義若以爻言之則在上履踐於
下六三履九二也若以二卦上下之象言之則履禮也
在下以禮承事於上此象之所言取上下二卦卑承尊
之義故云上天下澤履但易含萬象反覆取義不可定
為一體故也
(三十六)六三隂居陽柔乘剛故為眇為跛
六三眇能視跛能履履虎尾咥人凶武人為于大君居
履之時以陽處陽猶曰不謙而况以隂居陽以柔乘剛
者乎故以此為明眇目者也以此為行跛足者也以此
履危見咥者也志在剛健不修所履欲以陵武加人為
于大君行未能免於凶而志存于五頑之甚也
(三十七)九四多懼故履虎尾愬愬
九四履虎尾愬愬終吉逼近至尊以陽承陽處多懼之
地故曰履虎尾愬愬也然以陽居隂以謙為本雖處危
懼終𫉬其志故終吉也愬山草反子夏傳云恐懼貌何
休注公羊傳云驚愕也馬本作虩音許逆反云恐懼也
說文同廣雅云懼也
(三十八)居極應說履道成故可考祥
上九視履考祥其旋元吉禍福之祥生乎所履處履之
極履道成矣故可視履而考祥也居極應說高而不危
是其旋也履道大成故元吉
周易要義卷一下
