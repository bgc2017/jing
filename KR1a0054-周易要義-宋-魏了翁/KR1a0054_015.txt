周易要義卷六上宋魏了翁輯
豐至節
(一)豐是腆厚光大與豊字不同
䷶(離下震上)豐亨王假之大而亨者王之所至豐芳忠反
字林匹忠反依字作豐今並三直畫猶是變體若曲下
作豆禮字耳非也世人亂之久矣豐上敷忠反下虚啓
反彖及序卦皆云大也案豐是腆厚光大之義鄭云豐
之言倎充滿意也坎宫五世卦假庚白反至也下同馬
古雅反大也
(二)有不亨則憂未巳故豐亨乃得勿憂
勿憂宜日中豐之爲義闡弘微細通夫𨼆滯者也爲天
下之主而令微𨼆者不亨憂未已也故至豐亨乃得勿
憂也用夫豐亨不憂之德宜處天中以徧照者也故曰
宜日中也
(三)日中下言中昃盈虛孔子因豐設戒
正義曰勿憂宜日中宜照天下也者日中之時徧照天下王无
憂慮德乃光被同於日中之盛故曰勿憂宜日中宜照
天下也日中則昃月盈則食天地盈虛與時消息而况
於人乎况於鬼神乎者此孔子因豐設戒以上言王者
以豐大之德照臨天下同於日中然盛必有衰自然常
理日中至盛過中則昃月滿則盈過盈則食天之寒暑
往來地之陵谷遷貿盈則與時而息虚則與時而消天
地日月尚不能久况於人與鬼神而能長保其盈盛乎
勉令及時修德仍戒居存慮亡也此辭先陳天地後言
人鬼神者欲以輕譬重亦先尊後卑也而日月先天地
者承上宜日中之文遂言其昃食
(四)豐大也輔嗣音闡大之大
注音闡大之大也正義曰闡者弘廣之言凡物之大其
有二種一者自然之大二者由人之闡弘使太豐之爲
義既闡弘微細則豐之稱大乃闡大之大非自然之大
故音之也
(五)雷電皆至則威且明故言刑獄
象曰雷電皆至豐君子以折獄致刑文明以動不失情
理也正義曰雷電皆至豐者雷者天之威動電者天之
光耀雷電俱至則威明備斷决獄訟須得虛實之情致
用刑罰必得輕重之中若動而不明則滛濫斯及故君
子象於此卦而折獄致刑折之舌反
(六)雖旬无咎旬猶均謂初四皆陽
初九遇其配主雖旬无咎往有尚處豐之初其配在四
以陽適陽以明之動能相光大者也旬均也雖均无咎
往有尚也初四俱陽爻故曰均也旬如字王肅尚純反
或音脣荀作均劉昞作鈞
(七)處見斗之時信以發志故得吉
日中者明之盛也斗見者闇之極也處盛明而豐其蔀
故曰日中見斗不能自發故往得疑疾然履中當位處
闇不邪有孚者也若辭也有孚可以發其志不困於闇
故獲吉也蔀音部王廙同蒲戶反王肅普苟反略例云
大暗之謂蔀馬云蔀小也鄭作菩云小席正義曰二五
俱隂二已見斗之闇不能自發以自求於五往則得見
疑之疾象曰信以發志者雖處幽闇而不爲邪是有信
以發其豐大之志故得吉也
(八)沛見沬愈於蔀見斗如折右肱不可用
九三豐其沛日中見沬折其右肱无咎沛幡幔所以禦
盛光也沬微昧之明也應在上六志在乎隂雖愈乎以
隂處隂亦未足以免於闇也所豐在沛日中見沬之謂
也施明則見沬而已施用則折其右肱故可以自守而
已未足用也沛本或作旆謂幡幔也又音普貝反姚云
滂沛也王廙豐蓋反又補賴反徐普蓋反子夏傳作芾
云小也鄭干作芾云祭祀之蔽膝
(九)見沬或云斗杓後星或小星或輔星
沬徐武蓋反又亡對反微昧之光也字林作昧亡太反云
斗杓後星王肅云音妹鄭作妹服虔云日中而昏也子
夏傳云昧星之小者馬同薛云輔星也象曰折其右肱
終不可用也雖有左在不足用也正義曰處光大之時
而豐沛見沬雖愈於豐蔀見斗然施於大事終不可用
假如折其右肱自守而已乃得无咎
(十)四初皆陽故曰旬曰夷又互言主
九四豐其至吉行也正義曰豐其蔀者九四以陽居隂
闇同於六二故曰豐其蔀也日中見斗遇其夷主吉者
夷平也四應在初而同是陽爻能相顯發而得其吉故
曰遇其夷主吉也言四之與初交相爲主者若賓主之
義也若據所適初適四則以四爲主故曰遇其配主自
四之初則以初爲主故曰遇其夷主也二陽體敵兩主
均平故初謂四爲旬而四謂初爲夷也
(十一)以陽處隂故爲蔀闇以遇陽故吉行
象曰位不當者止謂以陽居隂而位不當所以豐蔀而
闇者也幽不明也者日中盛明而反見斗以譬當光大
而居隂是應明而幽闇不明也吉行也者處於隂位爲
闇已甚更應於无隂由獲吉猶與陽相遇故得吉行也
(十二)六五隂來適陽能自章顯故有慶譽
六五來章有慶譽吉以隂之質來適尊陽之位能自光
大章顯其德獲慶譽也正義象曰有慶也者言六五以
柔處尊履得其中故致慶譽也
(十三)隂處極而在外故爲豐屋蔀家无人
上六豐其屋蔀其家闚其戶閴其無人三歲不覿凶屋
蔵蔭之物以隂處極而最在外不履於位深自幽𨼆絶
跡深蔵者也既豐其屋又蔀其家屋厚家覆闇之甚也
雖闚其戶閴其無人棄其所處而自深藏也處於明動
尚大之時而深自幽𨼆以高其行治道未濟𨼆猶可也
既濟而𨼆以治爲亂也豐其屋說文作豐云大屋也闚
苦規反李登云小視閴苦鵙反徐苦鶂反一音苦馘反
馬鄭云无人貎正義曰三年豐道已成而猶不見所以
爲凶故曰豐其屋蔀其家闚其戶閴其無人三歲不覿
凶
(十四)處明動之時而天際翔故云自藏
象曰天際翔也者如鳥之飛翔於天際言𨼆翳之深也
自藏也者言非有爲而當自藏可以出而不出无事自
為隱藏也藏如字衆家作戕慈羊反馬王肅云殘也鄭
云傷也
(十五)羈旅而獲小亨是旅之貞吉
䷷(艮下離上)旅小亨旅貞吉不足全夫貞吉之道唯足以
爲旅之貞吉故特重曰旅貞吉也正義曰旅者客寄之
名羈旅之稱失其本居而寄他方謂之爲旅既爲羈旅
苟求僅存雖得自通非甚光大故旅之爲義小亨而已
故曰旅小亨羈旅而獲小亨是旅之正吉故曰旅貞吉
也旅力舉反羈旅也序卦云旅而無所容雜卦云親寡
旅是也離宫一世卦王肅等以爲軍旅
(十六)旅失其居智者宜有爲故言時義大
旅之時義大矣哉旅者大散物皆失其所居之時也咸
失其居物願所附豈非知者有爲之時
(十七)柔處外而得中順陽故爲旅亨貞
正義曰柔處於外弱而爲客之象若所託不得其主得
其主而不能順從則乖逆而離散何由得自通而貞吉
乎今柔雖處外而得中順陽則是得其所託而順從於
主又止而麗明動不履妄故能於寄旅之時得通而正
不失所安也
(十八)艮止離明爲慎刑不留獄之𧰼
象曰山上至留獄正義曰山上有火旅君子以明慎用
刑而不留獄者火在山上逐草而行勢不久留故爲旅
象又上下二體艮止離明故居子象此以静止明察審
慎用刑而不稽留獄訟
(十九)以寄旅而施下爲主所疑若齊之田氏
九三旅焚其次喪其童僕貞厲居下體之上與二相得
以寄旅之身而爲施下之道與萌侵權主之所疑也故
次焚僕喪而身危也正義象曰亦以傷矣者言失其所安亦
可悲陽也其義喪者言以旅與下理是喪亡也釋注與
萌侵權言與得政事之萌漸侵奪主居之權勢若齊之
田氏故爲主所疑也
(二十)資斧諸家作齊斧或齋斧
九四旅于處得其資斧我心不快斧所以斫除荆棘以
安其舍者也雖處上體之下不先於物然而不得其位
不獲平坦之地客于所處不得其次而得其資斧之地
故其心不快也得其資斧如字子夏傳及衆家並作齊
斧張軌云齊斧蓋黃鉞斧也張晏云整齊也應劭云齊
利也虞喜志林云齊當作齋齋戒入廟而受斧下卦同
(二十一)旅不可盛位猶射雉亡矢以承上故譽命
六五射雉至上逮也正義曰射雉一矢亡終以譽命者
羈旅不可以處盛位六五以羈旅之身進居貴位其位
終不可保譬之射雉惟有一矢射之而復亡失其矢其
雉終不可得故曰射雉一矢亡也然出文明之内能照
禍福之幾不乘下以侵權而承上以自保故得終以美
譽而見爵命故曰終以譽命也象曰上逮者逮及也以
能承及於上故得終以譽命也
(二十二)以旅居上故先笑後號喪牛而終莫聞
上九鳥焚其巢旅人先笑後號咷喪牛于易凶居高危
而以爲宅巢之謂也客旅得上位故先笑也以旅而處
于上極衆之所嫉也以不親之身而當嫉害之地必凶
之道也故曰後號咷牛者稼穡之資以旅處上衆所同
嫉故喪牛於易不在於難物莫之與危而不扶喪牛于
易故莫之聞莫之聞則傷之者至矣正義象曰終莫之聞也
者衆所同嫉危而不扶至于喪牛于易終无以一言告
之使聞而悟也
(二十三)二五以剛巽乎中正故能行志而申命
䷸(巽下巽上)巽小亨全以巽爲德是以小亨也上下皆巽
不違其令命乃行也故申命行事之時上下不可以不
巽也彖曰重巽以申命命乃行也未有不巽而命行也
剛巽乎中正而志行以剛而能用巽處于中正物所與
也柔皆順乎剛明無違逆故得小亨是以小亨利有攸
往利見大人正義曰重巽以申命者此卦以卑巽爲名
以申命爲義故就二體上下皆巽以明可以申命也剛
巽乎中正而志行者須上下皆巽若命不可從則物所
不與也故又因二五之爻剛而能巽不失其中所以志
意得行申其命令也柔皆順乎剛者剛雖巽爲中正柔
苦不順乎剛何以申其命乎
(二十四)柔皆順剛非獻替之道故小亨
案彖併舉小亨利有攸往利見大人以結之明柔皆順
剛之意不專釋小亨二字而注獨言明无違逆故得小
亨者褚氏云夫獻可替否其道乃弘柔皆順剛非大通
之道所以文王繫小亨之辭孔子致皆順之釋案王注
上下卦之體皆以巽言之柔不違剛正是巽義故知皆
順之言通釋諸辭也
(二十五)甲庚皆申命之謂言以漸化物
九五貞吉悔亡无不利无初有終先庚三日後庚三日
吉以陽居陽損於謙巽然秉乎中正以宣其令物莫之
違故曰貞吉悔亡无不利也化不以漸卒以剛直用加
於物故初皆不說也終於中正邪道以消故有終也申
命令謂之庚夫以正齊物不可卒也民迷固久直不可
肆也故先申三日令著之後復申三日然後誅而无咎
怨矣甲庚皆申命之謂也先西薦反後胡豆反卒才忽
反正義曰象曰位正中者若不以九居五位則不能以
中正齊物物之不齊无由致吉是由九居五位故舉爻
位言之
(二十六)說恐陷於諂邪故利在貞正
䷹(兌下兌上)兌亨利貞正義曰兌說也說卦曰說萬物者
莫說乎澤惠施民說所以爲亨以說說物恐陷諂邪其
利在於貞正故曰兑亨利貞
(二十七)兩澤相潤說爲朋友講習之象
象曰麗澤至講習正義曰麗澤兌者麗猶連也兩澤相
連潤說之盛故曰麗澤兌也君子以朋友講習者同門
曰朋同志曰友朋友聚居講習道義相說之盛莫過於
此也故君子象之以朋友講習也
(二十八)六三履非位而求說爲來兌凶
六三來兌凶以隂柔之質履非其位來求說者也非正
而求說邪佞者也
(二十九)商兌介疾謂大臣裁佞閑邪故有喜
九四商兌未寧介疾有喜商商量裁制之謂也介隔也
三爲佞說將近至尊故四以剛德裁而隔之匡内制外
是以未寧也處於幾近閑邪介疾宜其有喜也商如字
鄭云隠度也正義曰夫佞邪之人國之疾也防邪隔疾宜其有
喜故曰介疾有喜象曰有慶者四能匡内制外介疾除
邪此之爲喜乃爲至尊所善天下蒙賴故言有慶也
(三十)居九五正當之位而孚于剥
九五孚于剥有厲比於上六而與相得處尊正之位不
說信乎陽而說信乎隂孚于剥之義也剥之爲義小人
道長之謂比毗志反正義曰象曰位正當者以正當
之位宜任君子而信小人故曰當位責之也
(三十一)渙爲小人離大德亨通之時
䷺(坎下巽上)渙亨正義曰渙亨者渙卦名也序卦曰說而
後散之故受之以渙然則渙者散釋之名雜卦曰渙離
也此又渙是離散之號也蓋渙之爲義小人遭難離散
奔迸而逃避也大德之人能於此時建功立德散難釋
險故謂之爲渙能釋險難所以爲亨渙呼亂反散也序
卦云離也離宫五世卦
(三十二)二剛德居險四得位從上故能渙難
正義曰渙亨者疊經文略舉名德也剛來而不窮柔得
位乎外而上同者此就九二剛德居險六四得位從上
釋所以能散釋險難而致亨通乃至利涉大川利貞等
也二以剛德來居險中而不窮於險四以柔順得位於
外而上與五同内剛无險困之難外柔无違逆之乖所
以得散釋險難而通亨建立宗廟而祭享利涉大川而
克濟利以正道而鳩民也
(三十三)王居渙時可以有廟
王假有廟王乃在中者此重明渙時可以有廟之義險
難未夷方勞經略今在渙然之中故至於有廟也
(三十四)上故乘木有功王不取象
注乘木即涉難也木者專所以涉川也先儒皆以此卦
坎下巽上以爲乘木水上涉川之象故言乘木有功王
不用象直取况喻之義
(三十五)渙然无難故先王以享上帝立宗廟
象曰風行至立廟正義曰風行水上渙者風行水上激
動波濤散釋之象故曰風行水上渙先王以享于帝立
廟者先王以渙然无難之時享于上帝以告太平建立
宗廟以祭祖考
(三十六)九二奔初而得所安爲渙奔机
九二渙奔至得願也正義曰渙奔其机者机承物者也
初承於二謂初爲机二俱无應與初相得而初得遠難
之道今二散奔歸初故曰渙奔其机也悔亡者初得散
道而二往歸之得其所安故悔亡也象曰得願者違難
奔散願得所安奔初獲安是得其願也
(三十七)出號令以散險惟王居乃无咎
九五渙汗至正位也正義曰渙汗其大號者人遇險阨
驚怖而勞則汗從體出故以汗喻險阨也九五處尊履
正在號令之中能行號令以散險阨者也故曰渙汗其
大號也渙王居无咎者爲渙之主名位不可假人惟土
居之乃得无咎故曰渙王居无咎象曰正位者釋王居
无咎之義以九五是王之正位
(三十八)節者制度之名過苦不可貞
䷻(兌下坎上)節亨苦節不可貞正義曰節卦名也彖曰節
以制度雜卦云節止也然則節者制度之名節止之義
制事有節其道乃亨故曰節亨節須得中爲節過苦傷
於刻薄物所不堪不可復正故曰苦節不可貞也節薦
絜反止也明禮有制度之名一云分段支節之義坎宫
一世卦
(三十九)剛柔分而二五以剛居中爲節
彖曰節亨至不害民正義曰節亨剛柔分而剛得中者
此就上下二體及二五剛中釋所以爲節得亨之義也
坎剛居上兌柔處下是剛柔分也剛柔分男女别節之
大義也二五以剛居中爲制之主所以得節節不違中
所以得亨故曰節亨剛柔分而剛得中也苦節不可貞
其道窮也爲節過苦不可爲正若以苦節爲正則其道
困窮故曰苦節不可貞其道窮也說以行險當位以節
中正以通者上言苦節不可貞其道窮者正由爲節不
中則物所不說不可復正其道困窮故更就二體及四
五當位重釋行節得亨之義以明苦節之窮也行險以
說則爲節得中當位以節則可以爲正良由中而能正
所以得通故曰中正以通此其所以爲亨也天地節而
四時成者此下就天地與人廣明節義
(四十)數度謂禮命多少德行謂人才優劣
象曰澤上至德行正義曰澤上有水節者水在澤中乃
得其節故曰澤上有水節也君子以制數度議德行者
數度謂尊卑禮命之多少德行謂人才堪任之優劣君
子象節以制其禮數等差皆使有度議人之德行任用
皆使得宜
(四十一)居節之初尚謹密故不出戶庭
初九不出戶庭无咎爲節之初將整離散而主制度者
也故明於通塞慮於險僞不出戶庭慎密不失然後事
濟而无咎也正義曰序卦云物不可以終離故受之以
節以此卦承渙之後初九居節之初故曰將整離散而
立法度也
(四十二)九二不出門庭失時極故凶
九二不出門庭凶初已造之至二宜宣其制矣而故匿
之失時之極則遂廢矣故不出門庭則凶也象曰不出
門庭凶失時極也正義曰象曰失時極者極中也應出
不出失時之中所以爲凶
(四十三)六三隂處陽柔乘剛不節又誰咎
六三不節至誰咎也正義曰不節若則嗟若无咎者節
者制度之卦處節之時位不可失六三以隂處陽以柔
乘剛失位驕逆違節之道禍將及已以至哀嗟故曰不
節若則嗟若也禍自己致无所怨咎故曰无咎
(四十四)當位居中爲節之主甘而不苦
九五甘節吉往有尚當位居中爲節之主不失其中不
傷財不害民之謂也爲節而不苦非甘而何術斯以往
往有尚也象曰甘節之吉居位中也正義曰甘節吉往
有尚者甘者不苦之名也
(四十五)節過而苦正之凶也而得悔亡
上六苦節貞凶悔亡過節之中以至亢極苦節者也以
斯施人物所不堪正之凶也以斯修身行在无妄故得
悔亡
周易要義卷六上
