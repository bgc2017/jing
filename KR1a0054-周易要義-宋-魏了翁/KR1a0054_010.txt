周易要義卷三下宋魏了翁輯
大畜至離
(一)大畜艮能止乾小畜巽不能止乾
䷙(乾下艮上)大畜利貞不家食吉利涉大川正義曰謂之
大畜者乾剛上進艮止在上止而畜之能畜止剛健故
曰大畜彖云能止健大正也是能止健故為大畜也小
畜則巽在乾上以其巽順不能畜止乾之剛故云小畜
也此則艮能止之故為大畜也利貞者人能止健非正
不可故利貞也不家食吉者已有大畜之資當須養贍
賢人不使賢人在家自食如此乃吉也利涉大川者豐
財養賢應于天道不憂險難故利涉大川畜本又作蓄
勅六反義與小畜同艮宫二世卦
(二)物弱而薄則退隕剛健篤實故日新
彖曰大畜剛健篤實煇光日新其德凡物既厭而退者
弱也既榮而隕者薄也夫能煇光日新其德唯剛健篤
實也
(三)王以篤實煇光絶句鄭日新絶句
大畜剛健絶句篤實煇光絶句煇音輝日新其德鄭以
日新絶句其德連下句正義曰言大畜剛健篤實者此
釋大畜之義剛健謂乾也乾體剛性健故言剛健也篤
實謂艮也艮體静止故稱篤實也煇光日新其德者以
其剛健篤實之故故能輝耀光榮日日增新其德
(四)天在山中取德積於身中
象曰天在山中大畜君子以多識前言往行以畜其德
物之可畜於懷令德不散盡於此也正義曰天在山中
者欲取德積於身中故云天在山中
(五)鄭本良馬逐逐曰閑輿衛
九三良馬逐利艱貞曰閑輿衛利有攸往凡物極則反
故畜極則通初二之進值於畜盛故不可以升至於九
三升於上九而上九處天衢之亨塗徑大通進无違距
可以馳騁故曰良馬逐也履當其位進得其時在乎通
路不憂險阨故利艱貞也閑閡也衛護也進得其時雖
涉艱難而无患也輿雖遇閑而故衛也與上合志故利
有攸往也逐如字鄭本作逐逐云兩馬走也姚云逐逐
疾並驅之貌一音胄曰音越劉云曰猶言也鄭人寔反
云日習車徒
(六)何天之衢音河梁武音賀
上九何天之衢亨處畜之極畜極則通大畜以至于大
亨之時何辭也猶云何畜乃天之衢亨也何音河梁武
帝音賀
(七)觀頤觀所飬物自求口實觀自飬
䷚(震下艮上)頤貞吉觀頤自求口實正義曰頤貞吉者于
頤飬之世養此貞正則得吉也觀頤者頤養也觀此聖
人所養物也自求口實者觀其自飬求其口中之實也
頤以之反飬也此篆文字也巽宫遊魂卦
(八)禍從口出患從口入故謹節
象曰山下至飲食正義曰山止于上雷動于下頤之為
用下動上止故曰山下有雷頥人之開𤼵言語咀嚼飲
食皆動頥之事故君子觀此頥象以謹慎言語裁節飲
食先儒云禍從口出患從口入故于頥養而慎節也
(九)居養賢之世舍靈龜而羨朵頥
初九舍爾靈龜觀我朵頥凶朵頥者嚼也以陽處下而
為動始不能令物由已養動而求養者也夫安身莫若
不競修已莫若自保守道則福至求禄則辱來居養賢
之世不能貞其所履以全其德而舍其靈龜之明兆羨
我朵頥而躁求離其致養之至道闚我寵禄而競進凶
莫甚焉象曰觀我朵頥亦不足貴也正義曰朵頥者嚼
也者朵是動義如手之捉物謂之朵也今動其頤故知
嚼也不能令物由已養者若道德弘大則已能養物是
物由已養今身處无位之地又居震動之始是動而自
求養也
(十)顛頤謂上養下拂經于丘不奉上
六二顛頤拂經于丘頤征凶養下曰顛拂違也經猶義
也丘所履之常也處下體之中无應于上反而養初居
下不奉上而反養下故曰顛頤拂經于丘也以此而養
未見其福也以此而行未見有與故曰頥征凶
(十一)虎視威而不猛欲逐逐尚敦實
六四顛頥吉虎視耽耽其欲逐逐无咎頥屬上體居得
其位而應於初以上養下得頥之義故曰顛頥吉也下
交不可以瀆故虎視耽耽威而不猛不惡而嚴養德施
賢何可有利故其欲逐逐尚敦實也修此二者然後乃
得全其吉而无咎觀其自養則履正察其所養則養陽
頥爻之貴斯為盛矣視徐市志反又常止反眈丁南反
威而不猛也馬云虎下視貌
(十二)衆隂宗一陽以養故曰由頥
上九由頥至有慶也正義曰由頥者以陽處上而履四
隂隂不能獨為其主必宗事于陽也衆隂莫不由之以
得其養故曰由頥也厲吉者為衆隂之主不可褻瀆嚴
厲乃吉
(十三)大過言超過王肅音戈
䷛(巽下兌上)大過音相過之過徐並古卧反罪過也超過
也王肅音戈震宫遊魂卦
(十四)聖人越常理拯患難故曰大過
正義曰過謂過越之過非經過之過此衰難之世唯陽
爻乃大能過越常理以拯患難也故曰大過以人事言
之猶若聖人過越常理以拯患難也棟橈者謂屋棟也
本之與末俱橈弱以言衰亂之世始終皆弱也利有攸
往亨者既遭衰難聖人利有所往以拯患難乃得亨通
(十五)澤越常而滅木君子處衰難而獨立
象曰澤滅至无悶正義曰澤滅木者澤體處下木體處
上澤无滅木之理今云澤滅木者乃是澤之甚極而至
滅木是極大過越之義其大過之卦有二義也一者物
之自然大相過越常分即此澤滅木是也二者大人大
過越常分以拯患難則九二枯楊生稊老夫得其女妻
是也君子以獨立不懼遯世无悶者明君子於衰難之
時卓爾獨立不有畏懼𨼆遯於世而无憂悶欲有遯難
之心其操不改凡人遇此則不能然唯君子獨能如此
是其過越之義遯本又作遁
(十六)枯楊生稊老夫得女妻言過以相與
九二枯楊生稊老夫得其女妻无不利稊者楊之秀也
以陽處隂能過其本而救其弱者也上无其應心无特
吝處過以此无衰不濟也故能令枯楊更生稊老夫更
得少妻拯弱興衰莫盛斯爻故无不利也老過則枯少
過則稚以老分少則稚者長以稚分老則枯者榮過以
相與之謂也大過至衰而已至壯以至壯輔至衰應斯
義也
(十七)棟隆則其下榱柱亦不被橈
九四棟隆至乎下也正義曰棟隆吉者體居上體以陽
處隂能拯救其弱不為下所橈故得棟隆起而𫉬吉也
有它吝者以有應在初心不弘闊故有它吝也象曰棟
隆之吉不橈乎下也者釋棟隆之吉以其能拯于難不
被橈乎在下故得棟隆吉九四應初行又謙順能拯于
難然唯只拯初初謂下也下得其拯猶若所居屋棟隆
起下必不橈弱何得云不被橈乎在下但經文云棟橈
彖釋棟橈者本末弱也以屋棟橈弱而偏則屋下榱柱
亦先弱柱為本榱為末觀此彖辭是已見其義故子産
云棟折榱崩僑將壓焉以屋棟橈折則榱柱亦同崩則
此義也
(十七)過之甚而意則善則不可咎
上六過涉滅頂凶无咎處大過之極過之甚也涉難過
甚故至於滅頂凶志在救時故不可咎也頂徐都冷反
象曰過涉之凶不可咎也雖凶无咎不害義也正義曰
猶龍逢比干憂時危亂不懼誅殺直言深諫以忤無道
之主遂至滅亡其意則善而功不成復有何咎責
(十八)坎險陷之名習有二義
䷜(坎下坎上)習坎坎險陷之名也習謂便習之習便習也
重也劉云水流行不休故曰習坎徐苦感反本亦作掐
京劉作欿險也陷也八純卦象水陷陷沒之陷便婢面
反通見後
(十九)内亨外闇内剛外順故行有尚
有孚維心亨剛正在内有孚者也陽不外𤼵而在乎内
心亨者也行有尚内亨外闇内剛外順以此行險行有
尚也正義曰心亨言心得通也行有尚者内亨外闇内剛
外柔以此行險事事可上故云行有尚也案諸卦之名皆
于卦上不加其字此坎卦之名特加習者以坎為險難故
特加習名習有二義一者習重也謂上下俱坎是重疊
有險險之重疊乃成險之用也二者人之行險先須便
習其事乃可得通
(二十)來之坎居亦坎故曰險且枕
六三來之坎坎險且枕入于坎窞勿用既履非其位而
又處兩坎之間出則之坎居則亦坎故曰來之坎坎也
枕者枕枝而不安之謂也出則无之處則无安故曰險且
枕也來之皆坎无所用之徒勞而已險且如字古文及
鄭向本作檢鄭云木在手曰檢枕徐針鴆反王肅針甚
反鄭玄云木在首曰枕
(二十一)四五剛柔相際故尊酒簋貳儉約成禮
六四樽酒簋貳用缶納約自牖終无咎處重險而履正
以柔居柔履得其位以承于五五亦得位剛柔各得其
所不相犯位皆无餘應以相承比明信顯著不存外飾
處坎以斯雖復一樽之酒二簋之食瓦缶之器納此至
約自進于牖乃可羞之于王公薦之于宗廟故終无咎
也樽酒音尊絶句簋貳音軌絶句用缶方有反絶句舊
讀樽酒簋絶句貳用缶一句象曰樽酒簋貳剛柔際也
剛柔相比而相親焉際之謂也正義曰所以一樽之酒
貳簋之食得進獻者以六四之柔與九五之剛兩相交
際而相親故得以此儉約而為禮也
(二十二)坎盡平乃无咎明九五未免于咎
九五坎不盈祗既平无咎為坎之主而无應輔可以自
佐未能盈坎者也坎之不盈則險不盡矣祗辭也為坎
之主盡平乃无咎故曰祗既平无咎也說既平乃无咎
明九五未免於咎也祗音支又祁支反鄭云當為坻小
丘也
(二十三)離以柔為正不可畜剛故畜牝牛吉
䷝(離下離上)離利貞亨離之為卦以柔為正故必貞而後
乃亨故曰利貞亨也畜牝牛吉柔處于内而履正中牝
之善也外強而内順牛之善也離之為體以柔順為主
者也故不可以畜剛猛之物而吉於畜牝牛也
(二十四)柔不處内不履正中皆非牝之善
正義曰柔處於内而履正中牝之善也者若柔不處於
内似婦人而預外事若柔而不履正中則邪僻之行皆
非牝之善也
(二十五)柔麗乎中正故亨謂六五六二
正義柔麗乎中正故亨是以畜牝牛吉者釋經亨義也
又總釋畜牝牛吉也柔麗于中正謂六五六二之柔皆
麗于中中則不偏故云中正以中正為德故萬事亨以
中正得通故畜養牝牛而得吉也以牝牛有中正故也
案諸卦之彖釋卦名之下乃釋卦下之義于後乃歎而
美之此彖既釋卦名即廣歎為卦之美乃釋卦下之義
與諸卦不例者此乃夫子隨義則言因文之便此既釋
離名麗因廣說日月草木所麗之事然後却明卦下之
義更無義例
(二十六)八純卦象各異此言兩明乃作離
象曰明兩至于四方正義曰明兩作離者離為日日為
明今有上下二離故云明兩作離也案八純之卦論象
不同各因卦體事義隨文而𤼵乾坤不論上下之體直
總云天行健地𫝑坤以天地之大故總稱上下二體也
雷是連續之至水為流注不已義皆取連續相因故震
云洊雷坎云洊至也風是摇動相隨之物故云隨風巽
也山澤各自為體非相入之物故云兼山艮麗澤兊是
兩物各行也今明之為體前後各照故云明兩作離是
積聚兩明乃作于離若一明暫絶其離未久必聚兩明
前後相續乃得作離卦之美故云大人以繼明照於四
方是繼續其明乃得照於四方若明不繼續則不得久
為照臨所以特云明兩作離取不絶之義也作鄭云作
起也荀云用也
(二十七)黃離元吉以居中得位而處于文明
六二黃離元吉居中得位以柔處柔履文明之盛而得
其中故曰黃離元吉也正義曰黃者中色也離者文明
居中得位而處於文明故元吉也故象云得中道以其
得中央黃色之道也
(二十八)六五柔乘剛四來害已至於沱嗟
六五出涕沱若戚嗟若吉履非其位不勝所履以柔乘
剛不能制下下剛而進將來害己憂傷之深至于沱嗟
也然所麗在尊四為逆首憂傷至深衆之所助故乃沱
嗟而𫉬吉也出如字徐尺遂反王嗣宗勑𩔖反
(二十九)五為王位而言王公便文以會韻
正義象曰六五之吉離王公者此釋六五吉義也所以終得
吉者以其所居在五離附于王公之位被衆所助故得
吉也五為王位而言公者此連王而言公取其便文以
會韻也離王公音麗鄭作麗王肅云麗王者之後為公
梁武力智反
周易要義卷三下
