周易要義卷二下宋魏了翁輯
豫至觀
(一)豫無四德逸豫不可常行
䷏(坤下震上)豫利建侯行師正義曰謂之豫者取逸豫之
義以和順而動動不違衆衆皆說豫故謂之豫也動而
衆說故可利建侯也以順而動不加无罪故可以行師
也无四德者以逸豫之事不可以常行豫餘慮反悅豫
也備豫也馬云豫樂震宫一世卦
(二)彖所嘆者十二卦或時或時用時義
豫之時義大矣哉者歎美為豫之善言于逸豫之時其
義大矣此歎卦也凡言不盡意者不可煩文具說故歎
之以示情使後生思其餘藴得意而忘言也然歎卦有
三體一直歎時如大過之時大矣哉之例是也二歎時
并用如險之時用大矣哉之例是也三歎時并義豫之
時義大矣哉之例是也夫立卦之體各象其時時有屯
夷事非一揆故爻來適時有凶有吉人之生世亦復如
斯或逢治世或遇亂時出處存身此道豈小故曰大矣
哉也然時運雖多大體不出四種者一者治時頥養之
世是也二者亂時大過之世是也三者離散之時解緩
之世是也四者改易之時革變之世是也故舉此四卦
之時為歎餘皆可知言用者謂適時之用也雖知居時
之難此事不小而未知以何而用之耳故坎睽蹇之時
宜用君子小人勿用用險取濟不可為常斟酌得宜是
用時之大略舉險難等三卦餘從可知矣又言義者姤
卦注云凡言義者不盡於所見中有意謂者也是其時
皆有義也略明佚樂之世相隨相遇之日隐遯羈旅之
時凡五卦其義不小則餘卦亦可知也今所歎者十二
卦足以𤼵明大義恢弘妙理者也凡於彖之末歎云大
哉者凡一十二卦若豫旅遯姤凡四卦皆云時義案姤
卦注云凡言義者不盡於所見中有意謂以此言之則
四卦卦各未盡其理其中更有餘意不可盡申故總云
義也隨之一卦亦言義但與四卦其文稍别四卦皆云
時義隨卦則隨時之義者非但其中别有義意又取隨
逐其時故變云隨時之義大矣哉睽蹇坎此三卦皆云
時用案睽卦注云睽離之時非小人之所能用蹇卦亦
云非小人之所能用此二卦言大矣哉者則是大人能
用故云大矣哉其中更无餘義唯大人能用故云用不
云義也坎卦時用則與睽蹇稍别注云非用之常用有
時也謂坎險之事時之須用利益乃大與睽蹇時用文
同而義異也解之時革之時頥之時大過之時此四卦
直云時不云義與用也案解卦注難解之時非治難時故
不言用體盡於解之名無有幽𨼆故不曰義以此注言
之直云時者尋卦之名則其意具盡中間更無餘義
(三)雷出地而奮動法此作樂薦配
象曰雷出地奮豫先王以作樂崇德殷薦之上帝以配
祖考正義曰案諸卦之象或云雲上于天或云風行天
上以𩔖言之今此應云雷出地上乃云雷出地奮豫者
雷是陽氣之聲奮是震動之狀雷既出地震動萬物被
陽氣而生各皆逸豫故云雷出地奮豫也先王以作樂
崇德者雷是鼔動故先王法此鼓動而作樂崇盛德業
樂以𤼵揚盛德故也殷薦之上帝者用此殷盛之樂薦
祭上帝也象雷出地而向天也以配祖考者謂以祖考
配上帝用祖用考若周夏正郊天配靈威仰以祖后稷
配也配祀明堂五方之帝以考文王也故云以配祖考
也奮方問反殷于勤反馬云盛也說文云作樂之盛稱
殷
(四)六二介于石順不苟從豫不違中
六二介于石不終日貞吉處豫之時得位履中安夫貞
正不苟求豫者也順不苟從豫不違中是以上交不諂
下交不瀆明禍福之所生故不苟說辨必然之理故不
改其操介如石焉不終日明矣介音界纖介古文作砎
鄭故八反云謂磨砎也馬作扴云觸小石聲荀說音悅
正義象曰不終日貞吉以中正者釋貞吉之義所以見其惡
事即能離去不待終日守正吉者以此六二居中守正
順不苟從豫不違中故不須待其一日終守貞吉也
(五)盱豫謂睢盱而豫姚引詩旴日始旦
六三盱豫悔遲有悔居下體之極處兩卦之際履非其
位承動豫之主若其睢盱而豫悔亦生焉遲而不從豫
之所疾位非所據而以從豫進退離悔宜其然矣盱香
于反睢盱也向云睢盱小人喜悅之貌王肅云盱大也
鄭云誇也說文云張目也字林火孤反又火于反子夏
作紆京作汙姚作旴云日始出引詩旴日始旦睢香維
反說文云仰日也字林火佳反
(六)衆隂由一陽以豫故勿疑則朋合疾
九四由豫大有得勿疑朋盍簮處豫之時居動之始獨
體陽爻衆隂所從莫不由之以得其豫故曰由豫大有
得也夫不信于物物亦疑焉故勿疑則朋合疾也盍合
也簮疾也由豫由從也鄭云用也馬作猶云猶豫疑也
盍胡獵反合也簮徐側林反子夏傳同疾也鄭云速也
埤蒼同王肅又祖感反古文作貸京作橬馬作臧荀作
宗虞作戠戠叢合也蜀才本依京義從鄭若能不疑于
物以信待之則衆隂羣朋合聚而疾來也正義象曰由豫大
有得志大行者釋由豫大有得之意衆隂既由之而豫
大有所得是志意大行也
(七)凡隨有元亨利貞乃无咎
䷐(震下兑上)隨元亨利貞无咎正義曰元亨者于相隨之
世必大得亨通若其不大亨通則元以相隨逆于時也
利貞者相隨之體須利在得正隨而不正則邪僻之道
必須利貞也无咎者有此四德乃无咎以苟相從涉於
朋黨故必須四德乃无咎也凡卦有四德者或其卦當
時之義即有四德如乾坤屯臨无妄此五卦之時即能
四德備具其隨卦以惡相隨則不可也有此四德乃无
咎无此四德則有咎也與前五卦其義稍别隨從也震
宫歸魂卦
(八)六二係初九小子則失九五丈夫
六二係小子失丈夫隂之為物以處隨世不能獨立必
有係也居隨之時體分柔弱而以乘夫剛動豈能秉志
違於所近隨此失彼弗能兼與五處已上初處已下故
曰係小子失丈夫也正義曰小子謂初九也丈夫謂九
五也初九處卑故稱小子五居尊位故稱丈夫六二既
是隂柔不能獨立所處必近係屬初九故云係小子既
屬初九則不得往應於五故云失丈夫也象曰係小子
弗兼與者釋係小子之意既隨此初九則失彼九五丈
夫是不能兩處兼有
(九)六三舍初係四非正應故利居貞
六三係丈夫失小子隨有求得利居貞隂之為物以處
隨世不能獨立必有係也雖體下卦二已據初將何所
附故舍初係四志在丈夫四俱无應亦欲於已隨之則
得其所求矣故曰隨有求得也應非其正以係於人何
可以妄故利居貞也初處已下四處已上故曰係丈夫
失小子也象曰係丈夫志舍下也下謂初也
(十)輔嗣甲創制庚申命諸儒用辛丁
䷑(巽下艮上)蠱元亨利涉大川先甲三日後甲三日正義
曰蠱者事也有事營為則大得亨通有為之時利在拯
難故利涉大川也先甲三日後甲三日者甲者創制之
令既在有為之時不可因仍舊令今用創制之令以治
於人人若犯者未可即加刑罰以民未習故先此宣令
之前三日殷勤而語之又於此宣令之後三日更丁寧
而語之其人不從乃加刑罰也其褚氏何氏周氏等並
同鄭義以為甲者造作新令之日甲前三日取改過自
新故用辛也甲後三日取丁寧之義故用丁也今案輔
嗣注甲曰創制之令不云創制之日又巽卦九五先庚
三日後庚三日輔嗣注申命令為之庚輔嗣又云甲庚
皆申命之謂則輔嗣不以甲為創制之日而諸儒不顧
輔嗣注旨妄作異端非也蠱音古事也惑也亂也左傳
云于文皿蟲為蠱又云女惑男風落山謂之蠱徐又姬
祖反一音故巽宫歸魂卦先息薦反彖并注同後胡豆
反
(十一)物蠱必有事非訓蠱為事
彖曰蠱剛至天行也正義曰剛上而柔下巽而止蠱者
此釋蠱卦之名并明稱蠱之義也以上剛能斷制下柔
能施令巽順止靜故可以有為也褚氏云蠱者惑也物
既惑亂終致損壊當須有事也有為治理也故序卦云
蠱者事也謂物蠱必有事非謂訓蠱為事義當然也蠱
元亨而天下治者釋元亨之義以有為而得元亨是天
下治理也利涉大川往有事也者釋利涉大川也蠱者
有為之時拔拯危難往當有事故利涉大川此則假外
象以喻危難也先甲三日後甲三日終則有始天行者
釋先甲三日後甲三日之義也民之犯令告之已終更
復從始告之殷勤不已若天之行四時既終更復從春
為始象天之行故云天行也釋注蠱者至四時也正義
曰蠱者有事待能之時者物既蠱壊須有事營為所作
之事非賢能不可故經云幹父之蠱幹則能也
(十二)甲為日首故漢令重者曰甲令
甲者創制之令者甲為十日之首創造之令為在後諸
令之首故以創造之令謂之為甲故漢時謂令之重者
謂之甲令則此義也
(十三)使民曉新令然後誅兼通責讓
創制不可責之以舊者以人有犯令而致罪者不可責
之舊法有犯則刑故須先後三日殷勤語之使曉知新
令而後乃誅誅謂兼通責讓之罪非專謂誅殺也說音
悦創初亮反此俗字也依字作剏
(十四)振民象山下有風育德象山在上
象曰山下至育德正義曰必云山下有風者風能摇動
散布潤澤今山下有風取君子能以恩澤下振于民育
養已德振民象山下有風育德象山在上也振舊之慎
反濟也師讀音真振振仁厚也育王肅作毓古育字
(十五)有子考无咎散文父在亦稱考
初六幹父之蠱有子考无咎厲終吉處事之首始見任
者也以柔巽之質幹父之事能承先軌堪其任者也故
曰有子也任為事首能堪其事考乃无咎也故曰有子
考无咎也當事之首是以危也能堪其事故終吉也有
子考无咎絶句周依馬王肅以考絶句正義象曰幹父之
蠱意承考者釋幹父之蠱義凡堪幹父事不可小大損益
一依父命當量事制宜以意承考而已對文父沒稱考
若散而言之生亦稱考若康誥云大傷厥考心是父在
稱考此避幹父之文故變云考也
(十六)幹母不可貞猶不失中道
九二幹母至中道也正義曰居内處中是幹母事也不
可貞者婦人之性難可全正宜屈已剛不可固守貞正
故云不可貞也象曰得中道者釋幹母之蠱義雖不能
全正猶不失在中之道故云得中道也
(十七)臨八月凶謂丑至申三隂盛
䷒(兊下坤上)臨元亨利貞至于八月有凶正義曰案序卦
云臨大也以陽之浸長其德壯大可以監臨于下故曰
臨也剛既浸長說而且順又以剛居中有應於外大得
亨通而利正也故曰元亨利貞也至于八月有凶者以
物盛必衰隂長陽退臨為建丑之月從建丑至于八月
建申之時三隂既盛三陽方退小人道長君子道消故
八月有凶也以盛不可終保聖人作易以戒之也臨如
字序卦云大也坤宫二世卦
(十八)臨元亨利貞謂大亨以正
彖曰臨剛至不久也正義曰臨剛浸而長說而順者此
釋臨義也據諸卦之例說而順之下應以臨字結之此
无臨字者以其剛中而應亦是臨義故不得于剛中之
上而加臨也剛中而應大亨以正天之道者天道以剛
居中而下與地相應使物大得亨通而利正故乾卦元
亨利貞今此臨卦其義亦然故云天之道也
(十九)八月子至未寅至酉五至申凡三說
八月者何氏云從建子陽生至建未為八月褚氏云自
建寅至建酉為八月今案此注云小人道長君子道消
宜據否卦之時故以臨卦建丑而至否卦建申為八月
也
(二十)宗廟可觀莫盛于盥注引禘灌
䷓(坤下巽上)觀盥而不薦有孚顒若王道之可觀者莫盛
乎宗廟宗廟之可觀者莫盛於盥也至薦簡略不足復
觀故觀盥而不觀薦也孔子曰禘自既灌而往者吾不
欲觀之矣盡夫觀盛則下觀而化矣故觀至盥則有孚
顒若也觀官喚反示也乾宫四世卦盥音管
(二十一)神道謂不以刑制使物如天使四時
聖人以神道設教而天下服矣統說觀之為道不以刑
制使物而以觀感化物者也神則無形者也不見天之
使四時而四時不忒不見聖人使百姓而百姓自服也
(二十二)大觀之時而為童觀小人之道
初六童觀小人无咎君子吝處于觀時而最遠朝美體
於隂柔不能自進无所鍳見故曰童觀趣順而已无所
能為小人之道也故曰小人无咎君子處大觀之時而
為童觀不亦鄙乎童觀馬云童猶獨也鄭云稚也遠袁
萬反朝直遥反
(二十三)觀卦中或音官或去聲讀
童觀闚觀皆讀為去聲也觀國如字或音官喚反盡夫
觀盛故觀至大觀在上王肅音官以觀天下徐唯此一
字作官音觀盥而不薦觀之為道而以觀感風行地上
觀處于觀時君子處大觀之時大觀廣鍳亦音官居觀
之時為觀之主觀之盛也從盡夫觀以下並官喚反餘
不出者並音官
(二十四)觀我生君子謂觀民以察已
九五觀我生君子无咎居于尊位為觀之主宣弘大化
光于四表觀之極者也上之化下猶風之靡草故觀民
之俗以察已道百姓有罪在予一人君子風著已乃无
咎上為化主將欲自觀乃觀民也象曰觀我生觀民也
正義曰九五居尊為觀之主四海之内由我而化我教
化善則天下有君子之風教化不善則天下著小人之
俗故觀民以察我道有君子之風著則无咎也
周易要義卷二下
