周易要義卷八宋魏了翁輯
下繫
(一)卦舉象重論爻相推繫辭而有變動
八卦成列象在其中矣備天下之象也因而重之爻在
其中矣夫八卦備天下之理而未極其變故因而重之
以象其動用擬諸形容以明治亂之宜觀其所應以著
適時之功則爻卦之義所存各異故爻在其中矣剛柔
相推變在其中矣繫辭焉而命之動在其中矣剛柔相
推况八卦相盪或否或泰繫辭焉而斷其吉凶况之六
爻動以適時者也立卦之義則見於彖象適時之功則
存之爻辭王氏之例詳矣正義曰八卦成列象在其中
矣者言八卦各成列位萬物之象在其八卦之中也因
而重之爻在其中矣謂因此八卦之象而更重之萬物
之爻在其所重之中矣然象亦有爻爻亦有象所以象
獨在卦爻獨在重者卦則爻少而象多重則爻多而象
少故在卦舉象在重論爻也
(二)疏以氣謂之隂陽體謂之剛柔
剛柔相推變在其中矣者則上繫第二章云剛柔相推
而生變化是變化之道在剛柔相推之中剛柔即隂陽
也論其氣即謂之隂陽語其體即謂之剛柔也
(三)繫辭命卦爻有動吉凶悔吝以生
繫辭焉而命之動在其中矣者謂繫辭於爻卦之下而
呼命其卦爻得失吉凶則適時變動好惡故在其繫辭
之中也吉凶悔吝者生乎動者也上既云動在繫辭之
中動則有吉凶悔吝
(四)此制器取卦之爻象之體韓直取卦名
作結繩而為網罟以佃以漁盖取諸離離麗也網罟之
用必審物之所麗也魚麗於水獸麗於山也正義曰此
第二章明聖人法自然之理而作易象易以制器而利
天下用此網罟或陸畋以羅鳥獸水澤以網魚鼈也蓋
取諸離者離麗也麗謂附著也言網罟之用必審知鳥
獸魚鼈所附著之處故稱離卦之為網罟也案諸儒象
卦制器皆取卦之爻象之體今韓氏之意直取卦名因
以制器案上繫云以制器者尚其象則取象不取名也
韓氏乃取名不取象於義未善矣今既遵韓氏之學且
依此釋之罟音古馬姚云猶网也黃本作為网罟云取
獸曰网取魚曰罟
(五)耒耜致豐取益市合物取噬嗑
包犧氏沒神農氏作斵木為耜揉木為耒耒耨之利以
教天下盖取諸益制器致豐以益萬物斵陟角反耜音
似京云耒下耓也陸云廣五寸耓音勅丁反耒力對反
京云耜上勾木也說文云耜曲木垂所作字林同力佳
反徐力猥反垂造作也日中為市致天下之民聚天下
之貨交易而退各得其所盖取諸噬嗑噬嗑合也市人
之所聚異方之所合設法以合物噬嗑之義也世本云
祝融為市宋衷云顓頊臣也
(六)皇甫謐以制器九事皆黃帝不可用
此九事黃帝制其初堯舜成其末事相連接共有九事
之功故連云黃帝堯舜也案皇甫謐帝王世紀載此九
事皆為黃帝之功若如所論則堯舜无事易繫何須連
云堯舜則皇甫之言未可用也
(七)垂衣裳者黃帝以前衣皮制短
垂衣裳者以前衣皮其制短小今衣絲麻布帛所作衣
裳其制長大故云垂衣裳也取諸乾坤者衣裳辨貴賤
乾坤則上下殊體
(八)舟楫取渙乘理以散動
刳木為舟至取諸渙此九事之第二也舟必用大木刳
鑿中故云刳木也剡木為楫者楫必須纖長理當剡削
故曰剡木也取諸渙者渙散也渙卦之義取乘理以散
動也舟楫亦乘水以載運故取諸渙也刳本作瓠口孤
反徐又口溝反剡以冉反亦作掞楫本又作檝
(九)韓因門柝取豫故九事皆取卦名
重門擊柝以待暴客盖取諸豫取其備豫正義曰此九
事之第四也豫者取其豫有防備韓氏以此九事皆以
卦名而為義者特以此象文取備豫之義其事相合故
其餘八事皆以卦名觧義量為此也
(十)創物者不言古後用代前用言古
盖取諸大壯宫室壯大於穴居故制為宫室取諸大壯
也正義曰此九事之第七也以前不云上古以下三事
或言上古或言古與上不同者以前未造此器之前更
无餘物之用非是後物以替前物故不云上古也此以
下三事皆是未造此物之前已更别有所用今將後用
而代前用
(十一)衣薪葬野不云上古在穴居結繩後
古之葬者至取諸大過正義曰此九事之第八也不云
上古直云古之葬者若極遠者則云上古其次遠者則
直云古則厚衣之以薪葬之中野猶在穴居結繩之後
故直言古也不封不𣗳者不積土為墳是不封也不種
樹以標其處是不樹也
(十二)喪期无數堯以前棺槨自殷以後
喪期无數者哀除則止无日月限數也後世聖人易之
以棺槨者若禮記云有虞氏瓦棺未必用木為棺也則
禮記又云殷人之棺槨以前云槨无文也取諸大過者
送終追遠欲其甚大過厚故取諸大過也案書稱堯崩
百姓如喪考妣三載四海遏密八音則喪期无數在堯
已前而棺槨自殷已後則夏已前棺椁未具也所以其
文參差前後不齊者但此文舉大略明前後相代之義
不必確在一時故九事上從黃帝下稱堯舜連延不絶
更相增修也
(十三)陽竒君道必一隂兩臣體代終
陽卦多隂隂卦多陽其故何也陽卦竒隂卦耦夫少者
多之所宗一者衆之所歸陽卦二隂故竒為之君隂卦
二陽故耦為之主其德行何也辨隂陽二卦之德行也
陽一君而二民君子之道也隂二君而一民小人之道
也陽君道也隂臣道也君以无為統衆无為則一也臣
以有事代終有事則二也故陽爻畫竒以明君道必一
隂爻畫兩以明臣體必二斯則隂陽之數君臣之辨也
以一為君君之德也二居君位非其道也故陽卦曰君
子之道隂卦曰小人之道也
(十四)陽卦多隂隂卦多陽分君子小人
正義陽卦多隂謂震坎艮一陽而二隂也隂卦多陽謂巽離
兊一隂而二陽也陽卦竒隂卦耦者陽卦則以竒為君
故一陽而二隂陽為君隂為臣也隂卦則以耦為君故
二陽而一隂隂為君陽為臣也故云其德行何也陽一
君而二民君子之道者夫君以无為統衆无為者為每
事因循委任臣下不司其事故稱一也臣則有事代終
各司其職有職則有對故稱二也今陽爻以一為君以
二為民得其尊卑相正之道者故為君子之道也隂二
君而一民小人之道者隂卦則以二為君是失其正以
一為臣乖反於理上下失序故稱小人之道也
(十五)天下事何須思慮屈信自然相感
天下之事何須思也何須慮也日往則月來至相推而
歲成者此言不須思慮任運往來自然明生自然歲成
也往者屈也來者信也者此覆明上日往則月來寒往
則暑來自然相感而生利之事也往是去藏故為屈也
來是施用故為信也一屈一信遞相感動而利生則上
云明生歲成是利生也尺蠖之屈以求信者覆明上往
來相感屈信相須尺蠖之蟲初行必屈者欲求在後之
信也言信必須屈屈以求信是相須也龍蛇之蟄以存
身者言靜以求動也龍蛇初蟄是靜也以此存身是後
動也言動必因靜也靜而得動亦動靜相須也精義入
神以致用者亦言先靜而後動此言人事之用言聖人
用精粹微妙之義入於神化寂然不動乃能致其所用
精義入神是先靜也以致用是後動也是動因靜而來
利用安身以崇德者此亦言人事也言欲利己之用先
須安靜其身不須役其思慮可以增崇其德言利用安
身是靜也言崇德是動也此亦先靜而後動動亦由靜
而來也過此以往未之或知也者精義入神以致用利
用安身以崇德此二者皆人理之極過此二者以往則
微妙不可知故云未之或知也窮神知化德之盛者此言
過此二者以往之事若能過此以往則窮極微妙之神
曉知變化之道乃是聖人德之盛極也
(十六)上交下交疏以道器釋之
知幾其神乎者神道微妙寂然不測人若能豫知事之
幾微則能與其神道合會也君子上交不諂下交不瀆
者上謂道也下謂器也若聖人知幾窮理冥於道絶於
器故能上交不諂下交不瀆若於道不冥而有求焉未
能離於諂也於器不絶而有交焉未能免於瀆也能无
諂瀆知幾窮理者乎
(十七)知幾則吉故言吉之先見諸本或有凶字
幾者動之微吉之先見者此釋幾之義也幾微也是己
動之微動謂心動事動初動之時其理未著唯纖微而
已若其己著之後則心事顯露不得為幾若未動之前
又寂然頓无兼亦不得稱幾也幾是離无入有在有无
之際故云動之微也若事著之後乃成為吉此幾在吉
之先豫前已見故云吉之先見者也此直云吉不云凶
者凡豫前知幾皆向吉而背凶違凶而就吉无復有凶
故特云吉也諸本或有凶字者其定本則无也
(十八)豫六二得位居中故守介見幾
君子見幾而作不俟終日者言君子既見事之幾微則須
動作而應之不得待終其日言赴幾之速也易曰介于
石不終日貞吉者此豫之六二辭也得位居中故守介
如石見幾則動不待終其一日也介如石焉寧用終日
斷可識矣者此夫子解釋此爻之辭
(十九)顔子庶於幾以復初九明之
子曰顔氏之子至元吉者正義曰此第八節上節明其
知幾是聖人之德此節論賢人唯庶於幾雖未能知幾
故引顔氏之子以明之也其殆庶幾乎者言聖人知幾
顔子亞聖未能知幾但殆近庶慕而已以復卦初九既
在卦初則能復於陽道是速而不遠則能復也所以无
祇悔而有元吉也祇韓音祁支反注同王廙輔嗣音支
(二十)爻繇偹物極變有衰世之意
其稱名也雜而不越偹物極變故其名雜也各得其序
不相踰越况爻繇之辭也于稽其類其衰世之意邪有
憂患而後作易世衰則失得彌彰爻繇之辭所以辨失
得故知衰世之意邪稽猶考也
(二十一)易興其于中古作易其有憂患謂周易
正義其于中古乎者謂易之爻卦之辭起于中古若易之爻
卦之象則在上古伏犧之時但其時理尚質素聖道凝
寂直觀其象足以垂教矣但中古之時事漸澆浮非象
可以為教又須繫以文辭示其變動吉凶故爻卦之辭
起於中古連山起於神農歸藏起於黃帝周易起於文
王及周公也此之所論謂周易也作易者其有憂患乎
者若无憂患何思何慮不須營作今既作易故知有憂
患也身既憂患須垂法以示於後以防憂患之事故繫
之以文辭明其失得與吉凶也
(二十二)外内出入猶遯豐漸夷𨼆顯惟時
上下无常剛柔相易不可為典要不可立定凖也唯變
所適變動貴於適時趣舍存乎會也其出入以度外内
使知懼明出入之度使物知外内之戒也出入猶行藏
外内猶𨼆顯遯以遠時為吉豐以幽𨼆致凶漸以高顯
為美明夷以處昧利貞此外内之戒也
(二十三)爻唯其時物初擬難知上成易知
六爻相雜唯其時物也爻各存乎其時物事也其初難
知其上易知本末也初辭擬之卒成之終夫事始於微
而後至於著初者數之始擬議其端故難知也上者卦
之終事皆成著故易知也
(二十四)中爻辨是非猶乾二並總攝一卦
正義若夫雜物撰德辨是與非則非其中爻不偹者言雜聚
天下之物撰數衆人之德辨定是之與非則非其中之
一爻不能偹具也謂一卦之内而有六爻各主其物各
數其德欲辨定此六爻之是非則總歸於中爻言中爻
統攝一卦之義多也若非中爻則各守一爻不能盡統
卦義以中爻居一无偏故能統卦義也猶乾之九二見
龍在田利見大人九五飛龍在天利見大人是總攝乾
卦之義噫亦要存亡吉凶則居可知矣者噫者發聲之
辭卦爻雖衆意義必在其中爻噫乎發歎要定或此卦
存之與亡吉之與凶但觀其中爻則居然可知矣謂平
居自知不須營為也知者觀其象辭則思過半矣者彖
辭謂文王卦下之辭
(二十五)二與四三與五同功而有内外貴賤異位
二與四同功同隂功也而異位有内外也其善不同二
多譽二處中和故多譽也四多懼近也位逼於君故多
懼也柔之為道不利遠者其要无咎其用柔中也四之
多懼以近君也柔之為道須援而濟故有不利遠者二
之能无咎柔而處中也援于眷反三與五同功同陽功
也而異位有貴賤也三多凶五多功貴賤之等也其柔
危其剛勝邪三五陽位柔非其位處之則危居以剛健
勝其任也
(二十六)剛柔有正有偏
夫所貴剛者閑邪存誠動而不違其節者也所貴柔者
含弘居中順而不失其貞也若剛以犯物則非剛之道
柔以卑佞則非柔之義也
(二十七)其辭危則謂危而不正韓謂憂危
是故其辭危文王與紂之事危其辭也危者使平易者
使傾易慢易也其道甚大百物不廢懼以終始其要无
咎此之謂易之道也夫文不當而吉凶生則保其存者
亡不忘亡者存有其治者亂不忘危者安懼以終始歸
於无咎安危之所由爻象之大體也正義曰此一節明
易之興起在紂之末世故其辭危者憂其傾危也以當
紂世憂畏滅亡故作易辭多述憂危之事亦以垂法於
後使保身危懼避其患難也周氏云謂當紂時不敢指
斥紂惡故其辭微危而不正也今案康伯之注云文王
與紂之事危其辭也則似周釋為得也案下覆云危者
使平則以危謂憂危是非既未可明所以兩存其釋也
危者使平者既有傾危以蒙大難文王有天下是危者使
平也易者使傾者若其慢易不循易道者則使之傾覆
若紂為凶惡以至誅滅也
(二十八)吉則有祥象則知器占則知來
是故變化云為吉事有祥象事知器占事知來夫變化
云為者行其吉事則獲嘉祥之應觀其象事則知制器
之方玩其占事則覩方來之騐也
(二十九)聖人乘天地之正萬物各成其能
天地設位聖人成能聖人乘天地之正萬物各成其能
(三十)鬼謀凡寄卜筮以考吉凶
人謀鬼謀百姓與能人謀凡議於衆以定得失也鬼謀
凡寄卜筮以考吉凶也不役思慮而失得自明不勞探
討而吉凶自著類萬物之情通幽深之故故百姓與能
樂推而不厭也
(三十一)有攻有取有感而後吉凶悔吝利害生
八卦以象告以象告人爻彖以情言辭有險易而各得
其情也剛柔雜居而吉凶可見矣變動以利言變而通
之以盡利也吉凶以情遷吉凶无定唯人所動情順乘
理以之吉情逆違道以陷凶故曰吉凶以情遷也是故
愛惡相攻而吉凶生冺然同順何吉何凶愛惡相攻然
後逆順者殊故吉凶生遠近相取而悔吝生相取猶相
資也遠近之爻互相資取而後有悔吝也情偽相感而
利害生情以感物則得利偽以感物則致害也凡易之
情近而不相得則凶近凡比爻也易之情剛柔相摩變
動相適者也近而不相得必有乖違之患或有相違而
无患者得其應也相順而皆凶者乖於時也存事以考
之則義可見矣或害之悔且吝夫无對於物而後盡全
順之道豈可有欲害之者乎雖能免濟必有悔吝也或
欲害之辭也
(三十二)疏以大難小難分險阻
正義德行恒易以知險者謂乾之德行恒易略不有艱難以
此之故能知險之所興若不有易略則險也故行易以
知險也德行恒簡以知阻者言坤之德行恒為簡靜不
有煩亂以此之故知阻之所興也若不簡則為阻難故
行簡靜以知阻也大難曰險乾以剛健故知其大難小
難曰阻坤以柔順故知其小難知大難曰險者案坎卦
彖云天險不可升地險山川丘陵言險不云阻故知險
為大難險既為大明阻為小也
(三十三)易能說諸物之心精妙諸侯之慮
能研諸侯之慮者研精也諸侯既有為於萬物育飬萬
物使令得所易既能說諸物之心則能精妙諸侯之慮
謂諸侯以此易之道思慮諸物轉益精粹
(三十四)人情不同其辭各異凡六等
將叛者其辭慙者此以下說人情不同其辭各異將欲
違叛己者貌雖相親辭不以實故其辭慙也中心疑者
其辭枝者枝謂樹枝也吉人之辭寡者以其吉善辭直
故辭寡也躁人之辭多者以其煩躁故其辭多也誣善
之人其辭游者游謂浮游誣罔善人其辭虚漫故言其
辭游也失其守者其辭屈者居不值時失其所守之志
故其辭屈撓不能申也凡此辭者皆論易經之中有此
六種之辭謂作易之人述此六人之意各凖望其意而
制其辭也
周易要義卷八
