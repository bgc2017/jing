春秋集解卷二十六
宋吕本中撰
昭公
二十有五年春叔孫婼如宋
夏叔詣(公榖作倪)會晉趙鞅宋樂大(公作世)心衞北宫喜鄭游吉
曹人邾人滕人薛人小邾人于黃父
左氏傳二十四年鄭伯如晉子大叔相見范獻子獻
子曰若王室何對曰老夫其國家不能恤敢及王
室抑人亦有言曰嫠不恤其緯而憂宗周之隕為
將及焉今王室實蠢蠢焉吾小國懼矣然大國之
憂也吾儕何知焉吾子其早圖之詩曰缾之罄矣
惟罍之恥王室之不寧晉之恥也獻子懼而與宣
子圖之乃徵會於諸侯期以明年二十五年夏會
於黃父謀王室也趙簡子令諸侯之大夫輸王粟
具戍人曰明年將納王宋樂大心曰我不輸粟我
於周為客若之何使客晉士伯曰自踐土以來宋
何役之不會而何盟之不同曰同恤王室子焉得
辟之右師不敢對受牒而退
武夷胡氏傳案左氏鄭子大叔如晉范獻子曰若王
室何對曰王室之不寧大國之憂晉之恥也吾子
其早圖之獻子懼乃徵會於諸侯會於黃父謀王
室也趙簡子令諸侯之大夫輸王粟具戍人將納
王夫以王猛之無寵單旗劉蚠之屢敗敬王初立
子朝之衆召伯奐南宫嚚甘桓公之黨疑若多助
之在朝也然會於黃父凡十國而諸侯之大夫無
異議焉是知邪不勝正久矣猶有寵愛庶孽配適
奪正至於滅亡而不悟者不知幽王晉獻之父子
亦何足效哉然則黃父之會王事也而無美辭何
也王室不靖亦惟友邦冢君克修厥職以綏定王
都非異人任亦何美之有免於譏貶足矣此春秋
以正待人之體也後世以濫賞報臣子所當為之
事為臣子者亦受而不辭失此義矣
有鸜鵒來巢
左氏傳有鸜鵒來巢書所無也
公羊傳何以書記異也何異爾非中國之禽也宜穴
又巢也
武夷胡氏傳傳曰鸜鵒不踰濟濟水東北會於汶魯
在汶南其所無也故書曰有巢者去穴而巢隂居
陽位臣逐君象也鸜鵒宜穴處於下而巢居於上
季孫宜臣順於家而主祭於國反常為異之兆能
以德消則無其應矣或曰此公子宋有國之祥也
秋七月上辛大雩季辛又雩
左氏傳秋書再雩旱甚也
榖梁傳季者有中之辭也(范氏注不言中辛中辛無事)又有繼之
辭也
武夷胡氏傳左氏以再雩為旱甚聖人書此者以志
禦災之非道而區區於禱祠之末也昭公之時雨
雹地震四見於經旱乾為虐相繼而起有鸜鵒來
巢異之甚也季辛又雩災之甚也考諸列位則國
有人焉觀諸天時則猶有眷顧之心未終棄也若
反身修德信用忠賢災異之來必可禦矣昔高宗
肜日雉升鼎耳異亦甚矣聽於祖已克正厥身故
能嘉靖殷邦享國長久宣王之時旱魃藴隆災亦
甚矣側身修行遇災而懼故能興衰撥亂王化復
行此皆以人勝天以德消變之驗也昭公至是猶
不知畏罔克自省而求於禱祠之末將能勝乎故
特書此以為後世鑒
九月已(榖作乙)亥公孫于齊次于陽(公作揚)州齊侯唁公于
野井
左氏傳初季公若怨平子季郈之雞鬭季氏介其雞
郈氏為之金距平子怒益宫於郈氏且讓之故郈
昭伯亦怨平子將禘於襄公萬者二人其衆萬於
季氏臧孫曰此之謂不能庸先君之廟大夫遂怨
平子公若獻弓於公為且與之出射於外而謀去
季氏公為告公果公賁公果公賁使侍人僚柤告
公公寝將以戈擊之乃走公曰執之亦無命也懼
而不出數月不見公不怒又使言公執戈以懼之
乃走又使言公曰非小人之所及也公果自言公
以告臧孫臧孫以難告郈孫郈孫以可勸告子家
懿伯懿伯對曰䜛人以君儌倖事若不克君受其
名不可為也舍民數世以求克事不可必也且政
在焉其難圖也公退之辭曰臣與聞命矣言若洩
臣不獲死乃館於公叔孫昭子如闞公居於長府
九月戊戌伐季氏殺公之於門遂入之平子登臺
而請子家子曰君其許之政自之出久矣隠民多
取食焉為之徒者衆矣日入慝作弗可知也弗聽
公使郈孫逆孟懿子叔孫氏之司馬鬷戾言於其
衆曰凡有季氏與無於我孰利皆曰無季氏是無
叔孫氏也鬷戾曰然則救諸帥徒以往陷西北隅
以入公徒釋甲執冰而踞遂逐之孟氏執郈昭伯
殺之於南門之西遂伐公徒公與臧孫如墓謀遂
行己亥公孫于齊次于陽州齊侯將唁公於平隂
公先至于野井齊侯曰寡人之罪也使有司待於
平隂為近故也
公羊傳唁公者何昭公將弑季氏(何氏注傳言弑者從昭公之辭)告
子家駒曰季氏為無道僭於公室久矣吾欲弑之
何如子家駒曰諸侯僣於天子大夫僣於諸侯久
矣昭公曰吾何僣矣哉子家駒曰設兩觀乘大輅
朱干玉戚以舞大夏八佾以舞大武此皆天子之
禮也且夫牛馬維婁委已者也而柔焉季氏得民
衆久矣君無多辱焉昭公不從其言終弑之而敗
焉走之齊齊侯唁公于野井曰奈何君去魯國之
社稷昭公曰喪人不佞失守魯國之社稷執事以
羞再拜顙景公曰寡人有不腆先君之服未之敢
服有不腆先君之器未之敢用敢以請昭公曰喪
人不佞失守魯國之社稷執事以羞敢辱大禮敢
辭景公曰寡人有不腆先君之服未之敢服有不
腆先君之器未之敢用敢固以請昭公曰以吾宗
廟之在魯也有先君之服未之能以服有先君之
器未之能以出敢固辭景公曰寡人有不腆先君
之服未之敢服有不腆先君之器未之敢用請以
饗乎從者昭公曰喪人其何稱景公曰孰君而無
稱昭公於是噭然而哭諸大夫皆哭既哭以人為
菑以幦為席以鞌為几以遇禮相見孔子曰其禮
與其辭足觀矣
榖梁傳孫之為言猶孫也諱奔也次于陽州次止也
弔失國曰唁唁公不得入於魯也
杜氏注陽州齊魯竟上邑濟南祝阿縣東有野井亭
陸氏纂例趙子曰弔往曰唁
泰山孫氏曰次于陽州者不得入於齊也唁慰安之
辭齊大國也不能討意如於魯國徒能唁昭公于
野井此齊侯之惡亦可見也
武夷胡氏傳内出奔稱孫隠也次于陽州待齊命也
魯自東門遂殺嫡立庶魯君於是乎失政禄去公
室政在季氏於此君也四公矣作三軍盡征其一
舍中軍兼有其二民賦入於其家半矣受命救台
也遂入鄆帥師取卞也不以聞軍政在其手專矣
行父片言而東門氏逐南蒯一動而公子憖奔魯
之羣臣亦無敢忠於公室而獻謀者所謂屯難之
時也在易屯之六五曰屯其膏小貞吉大貞凶象
曰屯其膏施未光也昭公不明乎消息盈虚之理
正身率德擇任忠賢待時循致不忍一朝之忿求
逞其私欲而以羣小謀之其及也宜矣齊侯唁公
于野井以遇禮相見孔子曰其禮與其辭足觀矣
然則何以失國而不反乎禮有本末正身治人禮
之本也威儀文詞禮之末也昭公喪齊歸無慼容
而不顧娶孟子為夫人而不命政令在家而不能
取有子家子之賢而不能用而屑屑焉習儀以亟
能有國乎雖齊侯來唁其禮與詞是矣而方伯連
帥之職則未修也又豈所以為禮哉
冬十月戊辰叔孫婼卒
左氏傳昭子自闞歸見平子平子稽顙曰子若我何
昭子曰人誰不死子以逐君成名子孫不忘不亦
傷乎將若子何平子曰苟使意如得改事君所謂
生死而肉骨也昭子從公於齊與公言昭子歸平
子有異志冬十月辛酉昭子齊於其寝使祝宗祈
死戊辰卒
十有一月己亥宋公佐卒于曲棘
左氏傳十一月宋元公為公故如晉己亥卒于曲棘
公羊傳曲棘者何宋之邑也諸侯卒其封内不地此
何以地憂内也
杜氏注陳留外黃縣城中有曲棘里宋地
陸氏纂例諸侯卒於他國及卒於會卒於師則書之
雖在國不卒於其都亦書之晉侯卒于扈宋公卒
于曲棘是也
劉氏意林宋公佐卒于曲棘十有二月齊侯取鄆置
天子者非以優天子以牧天下也置諸侯者非以
優諸侯以牧一國也諸侯有方伯連帥州牧卒正
者非以優強大以存小國也故小事大大字小為
治之要春秋之所甚貴也分災救患扶傾濟弱誅
叛討亂王政之所急仁義之本也諸侯卒其竟内
猶大夫之卒其家未有言其地者也而佐卒獨見
外取邑不書書之未嘗不稱人也而齊獨稱侯以
宋公有親附鄰國憂諸侯之心齊侯有方伯討不
登畔人之意是以異之也詩云何其處也必有與
也何其久也必有以也又曰豈不懷歸畏此簡書
簡書同惡相恤之謂也文王嘗以懷西方矣
武夷胡氏傳案左氏宋元之夫人曹氏生子妻意如
或謂曹氏勿與魯將逐之曹氏告元公公告樂祁
祁曰與之如是魯君必出無民而能逞其志者未
之有也魯君失民久矣然則宋元意如之外舅也
不此之顧而求欲納公是以正倫恤患為心而不
匿其私親之惡者也其賢於當時諸侯遠矣故雖
卒於封内而特書其地以别之也
十有二月齊侯取鄆(公羊作運)
公羊傳外取邑不書此何以書為公取之也
杜氏注取鄆以居公也
武夷胡氏傳鄆魯邑也直書齊侯取之何也齊不自
取而為公取鄆使居之也昭公出奔經書次于陽
州見公於魯未絶而季氏逐君為不臣及書齊侯
取鄆則見公巳絶於魯而逐於季氏為不君君者
有其土地人民以奉宗廟之典籍者也巳不能有
而他人是保則不君矣春秋之義欲為君盡君道
欲為臣盡臣道各守其職而不渝也昭公失君道
季氏為亂臣各渝其職而不守矣其為後世戒深
切著明矣
吕氏曰齊侯取鄆以處公也齊侯不能討季氏以正
君臣大義而獨取鄆以處公其無意於善而忽遠
略可知也
二十有六年春王正月葬宋元公
杜氏注三月而葬速
三月公至自齊居于鄆(公羊作運)
左氏傳言魯地也
榖梁傳居于鄆者公在外也至自齊道義不外公也
高郵孫氏曰鄆本魯邑昭公居之與在其道中等耳
故曰居也
蘇氏曰凡公行反而告廟則書至在外雖不告而書
至所以存公也
武夷胡氏傳居者有其土地人民之稱也昭公失國
出奔而稱居于鄆者存一國之防也襄王巳出而
稱居于鄭敬王未入而稱居于狄泉者存天下之
防也天子之於天下率土之濱莫非其臣非諸侯
所敢擅也諸侯之於封國四境之内莫非其土非
大夫所得專也故諸侯避舍以待廵狩而大夫專
邑是謂叛君曰居于鄆其為防也至矣
夏公圍成
左氏傳夏齊侯將納公命無受魯貨申豐從女賈以
幣錦二兩縳一如瑱適齊師謂子猶之人高齮(齮子)
(猶家臣子猶梁丘據)能貨子猶為高氏後粟五千庾(杜氏注當為請)
(使得為高氏後)高齮以錦示子猶子猶欲之齮曰魯人買
之百兩一布以道之不通先入幣財子猶受之言
於齊侯曰宋元公為魯君如晉卒于曲棘叔孫昭
子求納其君無疾而死不知天之棄魯邪抑魯君
有罪於鬼神故及此也君若待于曲棘使羣臣從
魯君以卜焉齊侯從之使公子鉏帥師從公齊師
圍成師及齊師戰於炊鼻
泰山孫氏曰公圍成書者見國内皆叛也
武夷胡氏傳不書齊師者景公怵於邪說為義不終
故微之也書公圍成則季氏之不臣昭公之不君
齊侯之不能修方伯連帥之職其罪咸具矣
秋公會齊侯莒子邾子杞伯盟于鄟陵
左氏傳秋盟于鄟陵謀納公也
杜氏注鄟陵地闕
公至自會居于鄆(公羊作運)
九月庚申楚子居卒
左氏傳九月楚平王卒
冬十月天王入于成周
左氏傳四月單子如晉告急五月戊辰王城人劉人
戰於施谷劉師敗績七月己巳劉子以王出晉知
躒趙鞅帥師納王冬十月内申王起師於滑辛丑
在郊遂次於尸十一月辛酉晉師克鞏召伯盈逐
王子朝王子朝及召氏之族毛伯得尹氏固南宫
嚚奉周之典籍以奔楚隂忌奔莒以叛召伯逆王
於尸及劉子單子盟遂軍圉澤次於隄上癸酉王
入於成周甲戌盟於襄宫晉師使成公般戍周而
還十二月癸未王入莊宫
公羊傳成周者何東周也其言入何不嫌也
榖梁傳周有入無出也
泰山孫氏曰子朝之亂甚矣悼王既死敬王即位於
外四年始勝其醜反正於宗廟不言歸而言入者
言歸嫌與即位於内者同故變文言入以著即位
於外也
高郵孫氏曰成周盖京師也不曰京師而曰成周者
京大也師衆也惟衆惟大故天子之居稱之是時
周巳衰微而敬王孱弱不能高居京師以臨制天
下至於出奔而復入也聖人以周之衰微同於列
國敬王失地同於諸侯故曰天王入于成周而不
曰京師也
尹氏召伯毛伯以王子朝奔楚
陸氏纂例王子朝書尹氏云以者能制之也
泰山孫氏曰立王子朝獨書尹氏奔楚并舉召伯毛
伯者明罪本在尹氏當先誅逆首後治其徒也
武夷胡氏傳取國有五利寵居一焉子朝有寵於景
王為之黨者衆矣卒不能立至於奔楚何也是非
有出於人之本心者不可以私愛是亦不可以私
惡非卒歸於公而止矣景王寵愛子朝將蘄於見
是而天下卒不以為是疎薄子猛將蘄於見非而
天下卒不以為非徒設此心兩棄之也庶孽憑寵
為羣小之所宗而人心不附適子恃正為人心之
所向而羣小不從故伯服雖殺而平王亦不能復
宗周之盛申生已死而奚齊卓子亦不能勝里克
之兵是兩棄之也景王不鑒覆車王猛子朝之際
危亦甚矣春秋詳書為後世戒可謂深切著明也
哉
二十有七年春公如齊公至自齊居于鄆(公羊作運)
左氏傳言在外也
榖梁傳公在外也
夏四月吳弑其君僚
左氏傳吳子欲因楚喪而伐之使公子掩餘公子燭
庸帥師圍潜使延州來季子聘於上國楚莠尹然
工尹麇帥師救潜吳師不能退吳公子光曰此時
也勿可失也告鱄設諸曰我王嗣也吾欲求之夏
四月光伏甲於堀室而享王鱄設諸置劒於魚中
以進抽劒刺王鈹交於胷遂弑王吳公子掩餘奔
徐公子燭庸奔鍾吾
劉氏傳親弑僚者闔廬也其稱國以弑何稱國以弑
者衆弑君之辭也闔廬弑僚則曷為以衆弑君之
辭吳之謁也餘祭也夷昧也不與子國而與弟凡
為季子也季子使而亡焉僚者長庶也即之是廢
讓而毁義以成篡也國人莫說故謂之衆弑其君
也
武夷胡氏傳此公子光使鱄諸弑之而稱國何也吳
子夀夢有四子長諸樊次餘祭次夷昧次季札光
諸樊之子僚夷昧之子也諸樊兄弟而以次相及
必欲致國於季子而季子終不受則國宜之光者
也僚烏得為君故稱國以弑而不歸獄於光其稱
國以弑者吳大臣之罪也大臣任大事事莫大於
置君矣故君存而國本定君終而嗣子立社稷嘉
靖人無間言此秉政大臣之任伊召之所以安商
周孔明之所以定劉漢也若廢立進退出於羣小
閽寺而當國大臣不預焉則將焉用彼相矣此春
秋歸罪大臣稱國弑君之意其經世之慮深矣
楚殺其大夫郤(榖作郄)宛
左氏傳郤宛直而和國人說之鄢將師為右領與費
無極比而惡之令尹子常賄而信讒無極謂子常
曰子惡欲飲子酒又謂子惡令尹欲飲酒於子氏
子惡曰我賤人也不足以辱令尹令尹將必來辱
為惠已甚吾無以酬之若何無極曰令尹好甲兵
子出之吾擇焉取五甲五兵曰寘諸門令尹至必
觀之而從以酬之及饗日帷諸門左無極謂令尹
曰吾幾禍子子惡將為子不利甲在門矣令尹使
視郤氏則有甲焉不往召鄢將師而告之將師退
遂令攻郤氏且爇之子惡聞之遂自殺也令尹盡
滅郤氏之族黨
劉氏意林楚殺其大夫郤宛君不明故臣得專其威
至於殺其大夫而莫之止也不亦甚乎然而郤宛
則有以取之有以取之者辟嫌不審也辟嫌不審
罪也
秋晉士鞅宋樂祁犂衛北宫喜曹人邾人滕人會于扈
左氏傳秋會于扈令戍周且謀納公也宋衛皆利納
公固請之范獻子取貨於季孫乃辭小國而以難
復
武夷胡氏傳文十五年諸侯盟於扈將為魯討齊齊
侯賂之而不克討故在會諸侯略而不序今此謀
納公亦以賂故不克納而諸國之大夫皆序何也
曰利於納公者宋衛之大夫也受賂而不納公者
獨范鞅主之耳又況戍周之令行乎所以列序而
不略也以此見聖人取舍之大情而輕重審矣
冬十月曹伯午卒
邾快來奔
公如齊公至自齊居于鄆(公作運)
左氏傳冬公如齊齊侯請饗之使宰獻而請安
二十有八年春王三月葬曹悼公
陸氏纂例曰六月
公如晉次于乾侯
左氏傳春公如晉將如乾侯子家子曰有求於人而
即其安人孰矜之其造於竟弗聽使請逆於晉晉
人曰天禍魯國君淹恤在外君亦不使一介辱在
寡人而即安於甥舅其亦使逆君使公復於竟而
後逆之
榖梁傳公在外也
泰山孫氏曰公如齊者再皆不見禮故如晉其言次
于乾侯者不得入於晉也公既不見禮於齊又不
得入於晉其窮辱若此
吕氏曰公如齊不得入如晉又不得入當世諸侯如
是然後知無霸之害也
夏四月丙戌鄭伯寧(公作寗下同)卒
六月葬鄭定公
陸氏纂例曰三月
秋七月癸巳滕子寧卒
冬葬滕悼公
二十有九年春公至自乾侯居于鄆(公作運)
左氏傳公至自乾侯處于鄆齊侯使高張來唁公稱
主君子家子曰齊畢君矣君祗辱焉公如乾侯
泰山孫氏曰以乾侯至者不得見晉侯故
齊侯使高張來唁公
武夷胡氏傳遣使來唁淺事也亦書於經者罪齊侯
不能修方伯連帥之職也昔狄人迫逐黎侯黎侯
寓於衛衞人弗恤黎之臣子勸其君以歸而賦式
微其一章曰微君之故者以事求人而人不有其
事是謂微君之故若昭公見逐出奔而齊莫之討
淹恤日久而齊莫之納微君之故矣其二章曰微
君之躬者以身下人而人不有其身是謂微君之
躬若齊侯設禮以享而使宰獻遣使來唁而稱主
君微君之躬矣諸侯失國託於諸侯禮也諸侯失
國諸侯納之正也齊侯先世嘗主夏盟而太公受
先王五侯九伯之命矣魯為鄰境甥舅之國也昭
公朝夕立於其朝曾不能陳師境上討意如逐君
之罪而遣使唁公豈得禮乎
襄陵許氏曰荀躒唁公地高張不地以居于鄆猶以
魯志也故稱來焉
公如晉次于乾侯
夏四月庚子叔詣(公穀作倪)卒
秋七月
冬十月鄆潰
榖梁傳潰之為言上下不相得也上下不相得則惡
矣亦譏公也
武夷胡氏傳民逃其上曰潰自是昭公削迹於魯尺
地一民皆非其有矣公之出奔處鄆四年民不見
德亡無愛徵至於潰散豈非昏迷不反自納於罟
擭陷穽之中其從者又皆艾殺其民視如土芥其
下不堪所以潰歟然則去宗廟社稷出奔而猶不
惕然恐懼蘄改過以補前行之愆也自棄甚矣欲
不亡得乎噫故書以為後世戒
吕氏曰易蹇之象曰君子以反身修德反身修德固
處蹇之道也盡處蹇之道則有出蹇之期昔太王
去國從之者如歸市昭公所至而民潰其亦不知
自反甚矣孟子曰家必自毁而後人毁之國必自
伐而後人伐之善夫
三十年春王正月公在乾侯
榖梁傳存公故也
劉氏傳其言公在乾侯何正月以存公也曷為存公
公在外也公在外久矣曷為於此乎存公居于鄆
有魯也在乾侯無魯也公雖無魯魯不可無公也
劉氏意林向曰居今曰在向也魯而今也晉一民莫
得使焉尺地莫得有焉人固曰乾侯之君耳而春
秋則以為猶吾君也冉求謂子貢曰夫子為衞君
乎子貢曰諾吾將問之入曰伯夷叔齊何人也曰
古之賢人也曰怨乎曰求仁而得仁又何怨出曰
夫子不為也故君雖不君臣不可以不臣父雖不
父子不可以不子古今之大義子貢其知之矣
常山劉氏曰書公在乾侯存君也君失其居在於乾
侯而不得歸故因朝正之時而書公所在則存君
父罪臣子譏諸侯之意此可具見也
武夷胡氏傳公去社稷於今五年每歲首月不書公
者在魯四封之内則無適而非其所也至是鄆潰
客寄乾侯非其所也歲首必書公之所在者盖以
存君不與季氏之專國也而罪臣子譏諸侯之意
具矣唐武后廢遷中宗革命自立史臣列於本紀
欲著其罪而君子以為非春秋之法其言曰天下
者唐之天下中宗受之於其父武后安得絶先君
之世復繫嗣君之年黜武氏之號自以為竊取春
秋之義信矣
夏六月庚辰晉侯去疾卒秋八月葬晉頃公
左氏傳夏六月晉頃公卒秋八月葬鄭游吉弔且送
葬魏獻子使士景伯詰之曰悼公之喪子西弔子
蟜送葬今吾子無貳何故對曰先王之制諸侯之
喪士弔大夫送葬惟嘉好聘享三軍之事於是乎
使卿晉之喪事敝邑之間先君有所助執紼矣若
其不間雖士大夫有所不獲數矣靈王之喪我先
君簡公在楚我先大夫印段實往敝邑之少卿也
王吏不討恤所無也晉人不能詰
杜氏注三月而葬速
冬十有二月吳滅徐徐子章羽(公作禹)奔楚
左氏傳吳子使徐人執掩餘使鍾吾人執燭庸二公
子奔楚楚子大封而定其徙吳子怒冬十二月吳
子執鍾吾子遂伐徐防山以水之己夘滅徐徐子
章禹斷其髮攜其夫人以逆吳子吳子唁而送之
使其邇臣從之遂奔楚吳子問於伍員曰初而言
伐楚余知其可也而恐其使余往也又恐人之有
余之功也今余將自有之矣伐楚何如對曰楚執
政衆而乖莫適任患若為三師以肄焉一師至彼
必皆出彼出則歸彼歸則出楚必道敝亟肄以罷
之多方以誤之既罷而後以三軍繼之必大克之
闔廬從之楚於是乎始病
陸氏纂例啖子曰徐子名者初已服吳子吳子唁而
送之非能自奔
劉氏傳徐子章羽何以名貶曷為貶賤也其賤奈何
吳子伐徐防山以水其城章羽不能守斷其髮攜
其妻子以逆吳子吳子唁而復之使其邇臣從之
自是走之楚
三十有一年春王正月公在乾侯
季孫意(公作隠)如會晉荀躒(公榖作櫟下同)于適歴
左氏傳晉侯將以師納公范獻子曰若召季孫而不
來則信不臣矣然後伐之若何晉人召季孫獻子
使私焉曰子必來我受其無咎季孫意如會晉荀
躒于適歴
陸氏微旨淳聞於師曰季孫逐君之臣也晉不罪之
而反與為會書曰意如會晉荀躒于適歴晉侯之
為盟主可見矣荀躒之為人臣可知矣此不待貶
絶而惡見者也(吕氏曰晉為盟主以號令諸侯將以託國者也而使大夫與叛臣會)
(其禮義消亡公室日衰可知矣荀躒奉命而行不能諫止其為臣亦可知也晉之君臣皆不待貶而)
(惡自見矣)
武夷胡氏傳意如出君不事專有魯國晉實主盟不
能致討而寵以會禮不亦逆哉或曰季孫事君如
在國未知其罪而君伐之是昭公之過也則非矣
行貨齊晉使不納公禱於煬宫求君不入及其復
也猶欲絶其兆域加之惡諡安在乎事君如在國
猶曰未知其罪乎齊晉不能誅亂禁姦悖君臣之
義不知其從自及也
夏四月丁巳薛伯榖卒
晉侯使荀躒唁公于乾侯
左氏傳夏四月季孫從知伯如乾侯(知伯荀躒)子家子曰
君與之歸一慙之不忍而終身慙乎公曰諾衆曰
在一言矣君必逐之荀躒以晉侯之命唁公且曰
寡君使躒以君命討於意如意如不敢逃死君其
入也公曰君惠顧先君之好施及亡人將使歸糞
除宗祧以事君則不能見夫人己所能見夫人者
有如河荀躒掩耳而走曰寡君其罪之恐敢與知
魯國之難臣請復於寡君退而謂季孫君怒未怠
子姑歸祭
陸氏纂例在晉地故亦不言來
秋葬薛獻公
冬黑肱(公作弓)以濫來奔
左氏傳冬邾黑肱以濫來奔賤而書名重地故也君
子曰名之不可不慎也如是夫有所有名而不如
其已以地叛雖賤必書地以名其人終為不義弗
可滅矣是故君子動則思禮行則思義不為利回
不為義疚或求名而不得或欲盖而名章懲不義
也齊豹為衛司寇守嗣大夫作而不義其書為盜
邾庶其莒牟夷邾黑肱以土地出求食而已不求
其名賤而必書此二物者所以懲肆而去貪也若
艱難其身以險危大人而有名章徹攻難之士將
奔走之若竊邑叛君以儌大利而無名貪冒之民
將寘力焉是以春秋書齊豹曰盜三叛人名以懲
不義數惡無禮其善志也故曰春秋之稱微而顯
婉而辨上之人能使昭明善人勸焉淫人懼焉是
以君子貴之(辨疑趙子曰左氏若以齊豹是大夫但為求其名故書為盜以不與其名)
(者則諸相殺而書其名者是與其名乎又云三叛人欲盖而名章言其賤必不書其名夫子矯其心)
(而書爾若如此則三人預知夫子修春秋賤者不書其名乎為是將以賂魯而屬夫子令不書乎何)
(言欲盖也皆妄為曲說殊可怪也)
泰山孫氏曰案襄二十一年邾庶其以漆閭丘來奔
五年莒牟夷以牟婁及防茲來奔邾莒言國此不
言國者脫之也
十有二月辛亥朔日有食之
三十有二年春王正月公在乾侯取闞
吕氏曰取鄆取闞皆言公之無遠圖求目下之利而
戕其民無復國之慮也
夏吳伐越
左氏傳夏吳伐越始用師於越也
秋七月
冬仲孫何忌會晉韓不信齊高張宋仲幾衛世叔(公作大叔)
申鄭國參曹人莒人(公穀有邾人)薛人杞人小邾人城成周
左氏傳秋八月王使富辛與石張如晉請城成周范
獻子謂魏獻子曰與其戍周不如城之雖有後事
晉弗與知可也冬十一月晉魏舒韓不信如京師
合諸侯之大夫於狄泉尋盟且令城成周己丑士
彌牟營成周計丈數揣高卑度厚薄仞溝洫物土
方議遠邇量事期計徒庸慮財用書餱糧以令役
於諸侯屬役賦丈書以授帥(杜氏注帥諸侯之大夫)而效諸
劉子韓簡子臨之以為成命
榖梁傳天子微諸侯不享覲天子之在者惟祭與號
故諸侯之大夫相帥以城之此變之正也
泰山孫氏曰周自天子言之則曰王城成周昭二十
二年劉子單子以王猛入于王城二十六年天王
入于成周是也諸侯言之則曰京師僖二十八年
晉人執衛侯歸之于京師三十年公子遂如京師
遂如晉文元年叔孫得臣如京師葬襄王成十三
年三月公如京師夏五月公自京師遂會晉侯齊
侯宋公衞侯鄭伯曹伯邾人滕人伐秦十五年晉
侯執曹伯歸于京師十六年曹伯歸自京師之類
是也此不言城京師而曰城成周者不與大夫城
京師也大夫城京師以安天子其言不與大夫城
京師者天子微諸侯又微故諸侯不城京師而大
夫城之也諸侯不城京師而大夫城之是天下無
諸侯也故曰仲孫何忌會晉韓不信齊高張宋仲
幾衛世叔申鄭國參曹人莒人薛人杞人小邾人
城成周以惡之
高郵孫氏曰成周盖京師也不曰京師者所以見王
室之衰同於列國也春秋有書城邢城杞者矣今
曰城成周何以異也
武夷胡氏曰天子有道守在四夷今至於城王都可
以不書乎不曰城京師而曰城成周者京師衆大
之稱成周地名也與列國等矣
吕氏曰周室雖微諸侯猶勤之如此先王之德澤猶
有存焉者也
十有二月己未公薨于乾侯
左氏傳十二月己未公薨書曰公薨于乾侯言失其
所也趙簡子問於史墨曰季氏出其君而民服焉
諸侯與之君死於外而莫之或罪也對曰魯君世
從其失季氏世修其勤民忘君矣雖死於外其誰
矜之社稷無常奉君臣無常位自古以然故詩曰
高岸為谷深谷為陵三后之姓於今為庶主所知
也昔成季友桓之季也文姜之愛子也有大功於
魯受費以為上卿至於文子武子世增其業魯文
公薨而東門遂殺嫡立庶魯君於是乎失國政在
季氏於此君也四公矣民不知君何以得國是以
為君慎器與名不可以假人
武夷胡氏傳諸侯失國出奔者衆矣鄭伯突為祭仲
所逐而出奔于櫟而復國衛侯衎為孫寗所逐而
出奔入于夷儀而復國昭公在外八年終以客死
為天下笑何也祭仲雖專而世權不重於季氏衛
侯失國猶夫人也而有推挽之者所以雖失而復
得也魯自季友受費以為上卿至於意如專執國
命四世矣其臣皆季氏之孚也其民皆季氏之獲
也而昭公有一子家駒言不聽而計不行也不能
復國宜矣故春秋詳錄其所因為後世之戒公雖
失國然每歲之首月必書公在乾侯誅意如也書
齊侯取鄆公圍成鄆潰絶昭公也為人臣者觀每
歲必書公所在必不敢萌跋扈不臣之心為人君
者觀春秋所書圍成鄆潰知社稷之無常奉也亦
必少警矣嗚呼可謂深切著明者矣
春秋集解卷二十六
