春秋集解卷二十九
宋吕本中撰
哀公(名蒋定公子敬王二十六年即位諡法恭仁短折曰哀)
元年春王正月公即位
楚子陳侯隨侯許男圍蔡
左氏傳春楚子圍蔡報柏舉也里而栽廣丈高倍夫
屯晝夜九日如子西之素蔡人男女以辨使疆於
江汝之間而還蔡於是乎請遷於吳
杜氏注定六年鄭滅許此復見者盖楚封之
武夷胡氏傳案左氏曰報柏舉也蔡人男女以辨使
疆於江汝之間夫男女以辨則是降也疆於江汝
則遷其國也而獨書圍蔡何也蔡嘗以吳師入郢
昭王奔隨壊宗廟徙祭器撻平王之墓矣至是楚
國復寧帥師圍蔡降其衆遷其國而春秋書之略
者見蔡宜得報而楚子復讐之事可恕也聖人本
無怨而怨出於不怨故議讐之輕重有至於不與
共戴天者今楚人禍及宗廟辱逮父母若包羞忍
恥而不能一洒之則不可以有立而天理滅矣故
特書圍蔡而稱爵恕楚之罪詞也
襄陵許氏曰隨列諸侯許復有國王霸不作夷狄擅
命矣
鼷鼠食郊牛(穀有角字)改卜牛夏四月辛巳郊
榖梁傳此該郊之變而道之也於變之中又有變焉
鼷鼠食郊牛角改卜牛志不敬也郊牛日展斛角
而知傷展道盡矣郊自正月至於三月郊之時也
夏四月郊不時也五月郊不時也夏之始可以承
春以秋之末承春之始盖不可矣九月用郊用者
不宜用者也郊三卜禮也四卜非禮也五卜彊也
卜免牲者吉則免之不吉則否牛傷不言傷之者
傷自牛作也故其辭緩全曰牲傷曰牛未牲曰牛
其牛一也其所以為牛者異有變而不郊故卜免
牛也已牛矣其尚卜免之何也禮與其亡也寧有
嘗置之上帝矣故卜而後免之不敢專也卜之不
吉則如之何不免安置之繫而待六月上甲始庀
牲然後左右之子之所言者牲之變也而曰我一
該郊之變而道之何也我以六月上甲始庀牲十
月上甲始繫牲十一月十二月牲雖有變不道也
待正月然後言牲之變此乃所以該郊郊享道也
貴其時大其禮其養牲雖小不備可也子不志三
月卜郊何也郊自正月至於三月郊之時也我以
十二月下辛卜正月上辛如不從則以正月下辛
卜二月上辛如不從則以二月下辛卜三月上辛
如不從則不郊矣
武夷胡氏傳鼷鼠食郊牛改卜牛志不敬也夏四月
郊書不時也四卜非禮也五卜彊也全曰牲傷曰
牛已牛矣其尚卜免之何也嘗置之上帝矣故卜
而後免之不敢專也昔者周公郊祀后稷以配天
此成王亮隂之時位冢宰攝國政行天子之事也
魯何以得郊成王追念周公有大勲勞於天下而
欲尊魯故賜以重祭得郊禘大雩然則可乎孔子
曰魯之郊禘非禮也周公其衰矣欲尊魯而賜以
人臣不得用之禮樂豈所以康周公也哉天子祭
天地諸侯祭社稷大夫祭五祀庶人祭其祖此定
理也今魯得郊以為常事春秋欲削而不書則無
以見其失禮盡書之乎則有不勝書者故聖人因
其失禮之中又有失焉者則書於策所謂由性命
而發言也聖人奚容心哉因事而書以誌其失為
後世戒其垂訓之義大矣
秋齊侯衞侯伐晉
左氏傳秋八月齊侯衞侯會於乾侯救范氏也師及
齊師衛孔圉鮮虞人伐晉取棘蒲
襄陵許氏曰楚得專封王道盡矣晉受衆伐霸統亡
矣春秋之變至是而窮
冬仲孫何忌帥師伐邾
二年春王二月季孫斯叔孫州仇仲孫何忌帥師伐邾
取漷東田及沂西田
左氏傳春伐邾將伐絞邾人愛其土故賂以漷沂之
田而受盟
榖梁傳取漷東田漷東未盡也及沂西田沂西未盡
也
泰山孫氏曰案襄十九年取邾田自漷水今三卿帥
師伐邾又取漷東田及沂西田故列數之以重其
惡
襄陵許氏曰中國無霸諸侯並争陵歴不忌矯奪不
厭盖自伐晉以後無復寧歲矣
癸巳叔孫州仇仲孫何忌及邾子盟于句繹
榖梁傳三人伐而二人盟何也各盟其得也
杜氏注句繹邾地
劉氏傳曷為三人伐而二人盟季孫臨之叔仲成之
季孫之汰也盖自謂猶君矣
武夷胡氏傳曷為列書三卿哀公得國不張公室三
卿並將魯衆悉行伐國取地以盟其君而已不與
焉適越之辱兆矣定公之薨邾子來奔喪事魯恭
矣而不免於見伐徒自辱焉不知以禮為國之故
也邾在邦域之中不加矜恤而諸卿相繼伐之既
取其田而又彊與之盟不知以義睦鄰之故也故
詳書以著其罪三人伐則曷為二人盟盟者各盟
其所得也莫彊乎季孫何獨無得季氏四分公室
有其二昭公伐意如叔孫氏救意如而昭公孫陽
虎囚桓子孟孫氏救桓子而陽虎奔今得邾田盖
季氏以歸二家而不取也
夏四月丙子衛侯元卒
滕子來朝
晉趙鞅帥師納衛世子蒯聵于戚
左氏傳初衛侯遊於郊子南僕(注子南靈公子郢也)公曰余無
子將立女不對他日又謂之對曰郢不足以辱社
稷君其改圖君夫人在堂三揖在下君命祗辱夏
衛靈公卒夫人曰命公子郢為大子君命也對曰
郢異於他子且君沒於吾手若有之郢必聞之且
亡人之子輙在乃立輙六月乙酉晉趙鞅納衛大
子于戚
公羊傳戚者何衛之邑也曷為不言入於衛父有子
子不得有父也
陸氏微旨傳言蒯聵雖出奔而靈公未嘗有命廢之
故言猶當立其子也
武夷胡氏傳世子不言納位其所固有國其所宜居
謂之儲副則無所事乎納矣凡公子出奔復而得
國者其順且易則曰歸有奉焉則曰自其難也則
曰入不稱納矣況世子哉今趙鞅帥師以蒯聵復
國而書納者見蒯聵無道為國人之所不受也國
人不受而稱世子者罪衛人之拒之也所以然者
緣蒯聵出奔靈公未嘗有命廢之而立他子及公
之卒大臣又未嘗謀於國人數蒯聵之罪選公子
之賢者以主其國乃從輙之所欲而君之以子拒
父此其所以稱世子也人莫不愛其親而志於殺
莫不敬其父而忘其喪莫不慈其子欲其子之富
且貴也而奪其位蒯聵之於天理逆矣何疑於廢
黜然父雖不父子不可以不子輙乃據國而與之
争可乎故特係納衛世子蒯聵于戚於趙鞅帥師
之下而鞅不知義靈公與衛國大臣不能早正國
家之本以致禍亂其罪皆見矣
吕氏曰蒯聵與輙固無責矣然聖人備書之者以為
天下之惡無所不有故春秋所書無所不戒固聖
人委曲垂教使天下盡反人道之正而不憚煩也
秋八月甲戌晉趙鞅帥師及鄭罕(公作軒)逹帥師戰于鐵
(公作栗)鄭師敗績
左氏傳秋八月齊人輸范氏粟鄭子姚子般送之士
吉射逆之趙鞅禦之遇於戚甲戌將戰郵無恤御
簡子衛大子為右登鐵上鄭人擊簡子中肩斃於
車中獲其蠭旗大子救之以戈鄭師北獲温大夫
趙羅大子復伐之鄭師大敗獲齊粟千車
杜氏注鐵在城南
冬十月葬衛靈公
杜氏注七月而葬緩
十有一月蔡遷于州來
蔡殺其大夫公子駟
左氏傳吳洩庸如蔡納聘而稍納師師畢入衆知之
(杜氏注元年蔡請遷于吳中悔故因聘襲之)蔡侯告大夫殺公子駟以
說哭而遷墓冬蔡遷于州來
武夷胡氏傳州來吳所滅也蔡雖請遷於吳而中悔
吳人如蔡納聘而師畢入蔡侯告大夫殺公子駟
以說哭而遷墓如此則實吳人之所遷也而經以
自遷為文何也楚既䧏蔡使疆於江汝蔡人聽命
而遷師矣復倍楚請遷於吳而又自悔也其謀之
不臧甚矣夫遷國大事也盤庚五遷利害甚明衆
猶胥怨不適有居至於丁寧反覆播告之修而後
定也今蔡介於吳楚二大國之間倍楚誑吳及其
事急又委罪於執政其誰之咎也故經以自遷為
文而殺公子駟則書大夫而稱國言君與用事大
臣擅殺之也放公孫獵則書大夫而稱人言國亂
無政衆人擅放之也駟與獵其以請遷於吳為非
者乎而委之罪以說誰敢復有盡忠而與謀其國
者哉
三年春齊國夏衛石曼姑帥師圍戚
左氏傳春齊衛圍戚求援於中山
穀梁傳此衛事也其先國夏何也子不圍父也不繫
戚於衛者子不有父也
劉氏傳此衛戚也曷為不曰圍衛戚子之義不可以
加乎父也曼姑主兵以圍戚則其先齊國夏何臣
之義亦不可以加其君也冉有謂子貢曰夫子為
衛君乎子貢曰諾吾將問之入曰伯夷叔齊何人
也孔子曰古之賢人也曰怨乎孔子曰求仁而得
仁又何怨子貢出曰夫子不為也
高郵孫氏曰欲圍戚者衛也而主兵以齊盖聖人之
意以蒯聵為世子而衞輙拒之以子拒父而又圍
之其罪不待誅絶而可見也齊大國又世盟主諸
侯不道父子争國明大義以正之可也乃助其子
以圍其父推之主兵所以深罪之也
武夷胡氏傳主兵者衞也何以序齊為首罪齊人與
衞之為惡而黨之也公孫文仲主兵伐鄭而序宋
為首以誅殤公石曼姑主兵圍戚而序齊為首以
誅國夏訓天下後世討亂臣賊子之法也古者孫
從祖又孫氏王父之字考於廟制昭常為昭穆常
為穆不以父命辭王父命禮也輙雖由嫡孫得立
然非有靈公之命安得云受之王父辭父命哉故
冉有謂子貢曰夫子為衞君乎子貢曰諾吾將問
之入曰伯夷叔齊何人也曰古之賢人也曰怨乎
曰求仁而得仁又何怨出曰夫子不為也伯夷以
父命為尊而讓其弟叔齊以天倫為重而讓其兄
仲尼以為求仁而得仁者也然則為輙者奈何宜
辭於國曰若以父為有罪將從王父之命則有社
稷之鎮公子在我焉得為君以為無罪則國乃世
子之所有也天下豈有無父之國哉烏有父不慈
子不孝争利其國滅天理而可為者乎
夏四月甲午地震
五月辛夘桓宫僖宫災
左氏傳夏五月辛夘司鐸火火踰公宫桓僖災
榖梁傳言及則祖有尊卑由我言之則一也
劉氏傳桓僖久矣其宫何以存不毁也曷為不毁三
家者出於桓立於僖以是為悅者也
高郵孫氏曰桓公者哀公之十世祖也僖公者哀公
之七世祖也諸侯五廟而十世七世之廟存焉盖
非禮也矣
武夷胡氏傳桓僖親盡矣或謂祖有功宗有德所以
勸也則如之何曰孝子慈孫氏其祖考仁也或七
廟或五廟自是以衰禮也奚問其功德之有無也
必若此言是子孫得選擇其祖宗而尊事之矣豈
理也哉
季孫斯叔孫州仇帥師城啓(公作開)陽
杜氏注魯黨范氏故懼晉比年四城啓陽今琅邪開
陽縣
襄陵許氏曰所城近敵故帥師焉元年鼠食郊牛三
年地震宗廟災變異之弗圖而取田城邑兵役相
繼可謂天命矣中失而外鍵本亡而末務此魯之
季世也
宋樂髠帥師伐曹
秋七月丙子季孫斯卒
左氏傳秋季孫有疾命正常曰無死南孺子之子男
也則以告而立之女也則肥也可(肥康子也)季孫卒康
子即位既葬康子在朝南氏生男正常載以如朝
告曰夫子有遺言命其圉臣曰南氏生男則以告
於君與大夫而立之今生矣男也敢告遂奔衛康
子請退公使共劉視之則或殺之矣乃討之
蔡人放其大夫公孫獵于吳
冬十月癸夘秦伯卒
叔孫州仇仲孫何忌帥師圍邾
四年春王二(公作三月)月庚戌盜殺(公榖作弑)蔡侯申
左氏傳春蔡昭侯將如吳諸大夫恐其又遷也承公
孫翩逐而射之入於家人而卒以兩矢門之衆莫
敢進文之鍇後至曰如牆而進多而殺二人鍇執
弓而先翩射之中肘鍇遂殺之故逐公孫辰而殺
公孫姓公孫盱(杜氏曰盱即霍也)
公羊傳弑君賤者窮諸人此其稱盜以弑何賤乎賤
者也賤乎賤者孰謂謂罪人也
劉氏傳蔡有由矣其又曰申何遠也古者不諱及周
而後諱諱之日舍故而諱新舍之禮也名之非禮
也舍之何以禮遠也天子及七諸侯及五大夫及
三士及二舍之禮則名之何以非禮大夫之諱不
舉諸其家妻之諱不舉諸其側以為盡人心也古
者諸侯或為禘或為祫雖毁廟必升食於大廟有
諱之道存焉爾
泰山孫氏曰盜者微賤之稱不言殺者賤盜也其曰
盜殺蔡侯申責蔡臣子不能距難
武夷胡氏傳案左氏蔡侯將如吳諸大夫恐其又遷
也公孫翩逐而射之卒然則翩非微者其以盜稱
何也蔡侯倍楚誑吳又委罪於執政其謀國如是
則信義俱亡禮文並棄無以守身而自衛夫人得
而害之矣故變文書盜以警有國之君也翩弑君
而略其名氏姓與霍皆翩之黨稱國以殺而不去
其官者二公孫盖嘗謀國不使其君至於是而弗
見庸者也故書法如此而或者以翩非微者而稱
盜蘇轍以為求名而不得非也天下豈有欲求弑
君之名春秋又惜此名而不與者哉
蔡公孫辰出奔吳
左氏傳解併在上
葬秦惠公
宋人執小邾子
夏蔡殺其大夫公孫(公有歸字)姓公孫霍
左氏傳解在上
晉人執戎蠻(公作曼)子赤歸于楚
左氏傳夏楚人既克夷虎乃謀北方左司馬眅申公
夀餘葉公諸梁致蔡於負函致方城之外於繒關
襲梁及霍(注梁河南梁縣西南故城也梁南有霍陽山皆蠻子之邑也)單浮餘
圍蠻氏蠻氏潰蠻子赤奔晉隂地司馬起豐析與
狄戎以臨上雒左師軍於菟和右師軍於倉野使
謂隂地之命大夫士蔑曰晉楚有盟好惡同之若
將不廢寡君之願也不然將通於少習以聽命士
蔑請諸趙孟趙孟曰晉國未寧安能惡於楚必速
與之士蔑乃致九州之戎將裂田以與蠻子而城
之且將為之卜蠻子聽卜遂執之與其五大夫以
畀楚師於三戶
公羊傳赤者何戎曼子之名也其言歸於楚何子北
宫子曰辟霸晉而京師楚也
武夷胡氏傳其曰晉人云者罪之也蠻子赤何以名
戎故也無罪見執亦書名外之也文公執曹伯則
曰畀宋人今此曷云歸於楚歸於楚者猶曰京師
楚也晉主夏盟為日久矣不競至此春秋所惡
吕氏曰昭十六年楚子誘戎蠻子殺之戎蠻近楚之
地故晉人執其君而歸於楚畏楚之彊也春秋之
世諸侯專視彊弱以相侵伐以相取下動失其正
人理滅絶不道之極也
城西郛
六月辛丑亳(公作蒲)社災
公羊傳亡國之社盖揜之揜其上而柴其下
榖梁傳亳社者亳之社也亳亡國也亡國之社以為
廟屏戒也其屋亡國之社不得逹上也
杜氏注亳社殷社諸侯有之所以戒亡國
蘇氏曰亳社商社也周之滅商也以其社賜諸侯所
謂亡國之社也亡國之社必屋故災也
秋八月甲寅滕子結卒
冬十有二月葬蔡昭公
葬滕頃公
五年春城毗(公作比)
夏齊侯伐宋
晉趙鞅帥師伐衛
左氏傳夏趙鞅伐衞范氏之故也遂圍中牟
秋九月癸酉齊侯杵(公作處)臼卒
左氏傳齊燕姬生子不成而死諸子鬻姒之子荼嬖
公疾使國惠子高昭子立荼寘羣公子於萊秋齊
景公卒冬十月公子嘉公子駒公子黔奔衛公子
鉏公子陽生來奔
冬叔還如齊
閏月葬齊景公
劉氏傳閏不書此何以書喪其閏數也喪曷為以閏
數喪之以月筭者以閏數以年筭者不以閏數
六年春城邾瑕(公作葭)
杜氏注備晉也任城亢父縣北有邾婁城
襄陵許氏曰定哀十六年間凡八城邑魯既不得事
晉諸侯方争是以高城深池務守其國以捍禍亂
隠虞至矣雖然使魯能修其政如治城者則天下
歸之豈特僅僅自守而已是以譏也三年以來歲
書城邑以著魯無德政勞民薦數如此後雖城邑
不復志矣
晉趙鞅帥師伐鮮虞
左氏傳春晉伐鮮虞治范氏之亂也
吳伐陳
左氏傳吳伐陳復修舊怨也楚子曰吾先君與陳有
盟不可以不救乃救陳師於城父
夏齊國夏及高張來奔
左氏傳齊陳乞偽事高國者又謂諸大夫曰二子恃
得君而欲謀二三子盍及其未作也先諸大夫從
之夏六月戊辰陳乞鮑牧及諸大夫以甲入於公
宫昭子聞之與惠子乘如公戰於莊敗國人追之
國夏奔莒遂及高張晏圉弦施來奔
杜氏注二子阿君廢長立少既受命又不能全書名
罪之也
蘇氏曰齊景公無適子諸子鬻姒之子荼嬖公疾使
國夏及高張立荼寘羣公子於萊公卒陳乞將立
陽生乃與諸大夫謀先逐高國
襄陵許氏曰親臣去則國體輕國體輕則君德降故
必奔高國而後陳乞弑君之謀得肆矣
叔還會吳于柤
秋七月庚寅楚子軫卒
左氏傳秋七月楚子在城父將救陳卜戰不吉卜退
不吉王曰然則死也再敗楚師不如死命公子申
為王不可則命公子結亦不可則命公子啓五辭
而後許將戰王有疾庚寅昭王攻大冥卒於城父
子閭退曰君王舍其子而讓羣臣敢忘君乎與子
西子期謀潜師閉塗逆越女之子章立之而後還
齊陽生入于齊
左氏傳八月齊陳僖子使召公子陽生逮夜至於齊
國人知之僖子使子士之母養之與饋者皆入冬
十月丁夘立之將盟鮑子醉而往其臣差車鮑點
曰此誰之命也陳子曰受命於鮑子遂誣鮑子曰
子之命也鮑子曰女忘君之為孺子牛而折其齒
乎而背之也悼公稽首曰吾子奉義而行者也若
我可不必亡一大夫若我不可不必亡一公子義
則進否則退敢不唯子是從廢興無以亂則所願
也鮑子曰誰非君之子乃受盟使胡姬以安孺子
如賴去鬻姒殺王甲拘江說囚王豹於句竇之丘
伊川先生解稱齊陽生見景公廢長立少以啓亂也
武夷胡氏傳陽生曷為不稱公子非先君之子也為
人子者無以有己則以父母之心為心者景公命
荼世其國矣已則篡荼而自立是自絶於先君豈
復得為先君之子也不稱公子誅不子也陽生不
子則曷為繫之齊春秋端本之書也正其本則事
理陽生之不子也其誰使之然也不有廢長立少
以啓亂者乎故齊景問政於孔子孔子對曰君君
臣臣父父子子君不君則臣不臣父不父則子不
子以陽生繫之齊著亂之所由生也
齊陳乞弑其君荼(公作舍)
左氏傳公使朱毛告於陳子曰微子則不及此然君
異於器不可以二器二不匱君二多難敢布諸大
夫僖子不對而泣曰君舉不信羣臣乎以齊國之
困困又有憂少君不可以訪是以求長君庶亦能
容羣臣乎不然夫孺子何罪毛復命公悔之毛曰
君大訪於臣子而圖其小可也使毛遷孺子於駘
不至殺諸野幕之下葬諸殳冒淳
杜氏注弑荼者朱毛與陽生也而書陳乞所以明乞
立陽生而荼見弑則禍由乞始也楚比劫立陳乞
流涕子家憚老皆疑於免罪故春秋明而書之以
為弑主
高郵孫氏曰陽生入齊而陳乞弑君則是陽生與聞
乎弑也不以陽生首惡者陽生之入陳乞召之荼
之弑陳乞為之加陽生以弑君之罪則陳乞廢立
之迹不明書陽生之入而陳乞弑君則陳乞之惡
著而陽生與有罪也
冬仲孫何忌帥師伐邾
宋向巢帥師伐曹
七年春宋皇瑗帥師侵鄭
左氏傳春宋師侵鄭鄭叛晉故也
襄陵許氏曰定十五年老丘之役鄭宋始搆怨至是
復侵九年取鄭師于雍丘十三年取宋師于嵒
晉魏曼多帥師侵衛
左氏傳晉師侵衛衛不服也
夏公會吳于鄫(榖作繒)
左氏傳夏公會吳于鄫吳來徵百牢子服景伯對曰
先王未之有也吳人曰宋百牢我魯不可以後宋
且魯牢晉大夫過十吳王百牢不亦可乎景伯曰
晉范鞅貪而棄禮以大國懼敝邑故敝邑十一牢
之君若以禮命於諸侯則有數矣若亦棄禮則有
淫者矣周之王也制禮上物不過十二以為天之
大數也今棄周禮而曰必百牢亦惟執事吳人弗
聽乃與之反自鄫以吳為無能為也
杜氏注鄫今琅邪鄫縣
秋公伐邾八月己酉入邾以邾子益來
左氏傳季康子欲伐邾乃饗大夫以謀之子服景伯
曰小所以事大信也大所以保小仁也背大國不
信(大國吳也)伐小國不仁孟孫曰二三子以為何如(怪諸)
(大夫不言故指問之)惡賢而逆之對曰禹合諸侯於塗山執
玉帛者萬國(諸大夫對也)今其存者無數十焉惟大不
字小小不事大也知必危何故不言魯德如邾而
以衆加之可乎(孟孫忿荅大夫)不樂而出(季孟異佞直不同故罷饗)秋
伐邾及范門猶聞鐘聲大夫諫不聽茅成子請告
於吳不許曰魯擊柝聞於邾吳二千里不三月不
至何及於我成子以茅叛師遂入邾處其公宫衆
師晝掠邾衆保於繹師宵掠以邾子益來獻於亳
社囚諸負瑕邾茅夷鴻以束帛乘韋自請救於吳
曰魯弱晉而遠吳以陵我小國若夏盟於鄫衍秋
而背之四方諸侯其何以事君且魯賦八百乘君
之貳也邾賦六百乘君之私也以私奉貳唯君圖
之吳子從之
榖梁傳以者不以者也益之名惡也(范氏注惡其不能死社稷)
辨疑趙子曰來者至内之辭
劉氏傳孰入之公也公則何以不言公諱也曷為諱
公一闔廬也邾子益何以名賤之也賤之奈何虜
服也
蘇氏曰在外曰以歸在内曰以來内外之别也
武夷胡氏傳春秋隠君之惡故滅國書取婉以成章
而不失其實也恃強陵弱無故伐人而入其國處
其宫晝夜掠以其君來獻於亳社囚於負瑕此天
下之惡也吳師為是克東陽齊人為是取吾二邑
辱國亦甚矣何以備書於策而不諱乎聖人道隆
而德大人之有惡務去之而不積也則不念其惡
而進之矣以邾子益來惡也歸邾子益於邾是知
其為惡能去之而不積也故書以邾子來而不諱
者欲見後書歸邾子之為能去其惡而與之也聖
人之情見矣明此然後可以操賞罰之權不明乎
此以操賞罰之權而能濟者鮮矣
宋人圍曹冬鄭駟宏帥師救曹
左氏傳宋人圍曹鄭桓子思曰宋人有曹鄭之患也
不可以不救冬鄭師救曹侵宋
春秋集解卷二十九
