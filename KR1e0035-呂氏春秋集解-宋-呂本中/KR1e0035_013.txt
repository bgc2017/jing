春秋集解卷十三
宋吕本中撰
文公(名興僖公子襄王二十六年即位諡法慈惠愛民曰文)
元年春王正月公即位
二月癸亥(公有朔字)日有食之
天王使叔服來會葬
夏四月丁巳葬我君僖公
左氏傳春王使内史叔服來會葬夏四月丁巳葬僖
公緩
杜氏注七月而葬緩
陸氏纂例會僖公葬記是以著非也
武夷胡氏傳凡崩薨卒葬人道始終之大變也不以
得禮為常事而不書其或失禮而害於王法之甚
者聖人則有削而不存以示義者矣
天王使毛伯來錫公命
左氏傳王使毛伯衛來錫公命
公羊傳錫者何賜也命者何加我服也
杜氏注諸侯即位天子錫以命圭合瑞為信(劉氏權衡曰諸)
(侯喪畢以士服見於王王乃於廟命之古者五十而命至周喪畢則命矣喪未畢而命非禮也)
劉氏傳錫命者何命為諸侯也諸侯在喪稱子踰年
即位終喪受命正也未畢喪命之非正也既畢喪
不受命亦非正也錫命則曷為或書或不書常事
不書有非常然後書
晉侯伐衞
左氏傳晉文公之季年諸侯朝晉衞成公不朝使孔
逹侵鄭伐緜訾及匡晉襄公既祥使告於諸侯而
伐衞及南陽先且居曰效尤禍也請君朝王臣從
師晉侯朝王於温先且居胥臣伐衞五月辛酉朔
晉師圍戚六月戊戌取之獲孫昭子
叔孫得臣如京師
左氏傳叔孫得臣如周拜(謝錫命)
杜氏注得臣叔牙之孫
高郵孫氏曰天王錫命魯公而魯公使得臣拜之非
禮之甚者也魯公即位未嘗如周而周錫之命受
命矣又不自行而使臣以往其為不臣可知矣
衞人伐晉
左氏傳衞人使告於陳陳共公曰更伐之我辭之衞
孔逹帥師伐晉
秋公孫敖會晉侯于戚
左氏傳秋晉侯疆戚田故公孫敖會之
杜氏注戚衞邑在頓丘衞縣西
冬十月丁未楚世子商臣殺其君頵(公榖並作髠)
左氏傳初楚子將以商臣為太子訪諸令尹子上子
上曰君之齒未也而又多愛黜乃亂也楚國之舉
恒在少者且是人也蠭目而豺聲忍人也不可立
也弗聽既又欲立王子職而黜太子商臣商臣聞
之而未察告其師潘崇曰若之何而察之潘崇曰
享江芉而勿敬也從之江芉怒曰呼役夫宜君王
之欲殺女而立職也告潘崇曰信矣潘崇曰能事
諸乎曰不能能行乎曰不能能行大事乎曰能冬
十月以宫甲圍成王王請食熊蹯而死弗聽丁未
王縊
何氏注君之於世子有父之親有君之尊言世子者
所以明有父之親言君者所以明有君之尊又責
臣子當討賊也
武夷胡氏傳書世子殺君者有父之親有君之尊而
至於弑逆此天理大變人情所深駭春秋詳書其
事欲以起問者察所由示懲戒也唐世子弘受左
氏春秋至此廢書歎曰經籍聖人垂訓何書此邪
郭瑜對曰春秋義存褒貶以善惡為勸戒故商臣
千載而惡名不滅弘曰非惟口不可道故亦耳不
忍聞願受他書瑜請讀禮世予從之嗚呼聖人大
訓不明於後世皆腐儒學經不知其義者之罪耳
夫亂臣賊子雖陷穽在前斧鉞加於頸而不避顧
謂身後惡名足以係其邪志而懲於為惡豈不謬
哉持此曉人可謂茅塞其心意矣若語之曰為人
君父而不通於春秋之義者必蒙首惡之名為人
臣子而不通於春秋之義者必陷篡弑誅死之罪
聖人書此者使天下後世察於人倫知所以為君
臣父子之道而免於首惡之名誅死之罪也則世
子弘而聞此必將&KR0719;然畏懼知春秋之不可不學
矣學於春秋必明臣子之義不至於奏請咈旨而
見酖矣傳者案也經者斷也考於傳之所載可以
知其所由致之漸豈隱乎嫡妾必正而楚子多愛
立子必長而楚國之舉常在少者養世子不可不
慎也而以潘崇為之師侍膳問安世子職也而多
置宫甲降而不憾憾而能昣者鮮矣乃欲黜兄而
立其弟謀及婦人宜其敗也而使江芉知其情是
以不仁處其身而以不孝處其子也其及宜矣楚
頵僣王憑陵中國戰勝諸侯毒被天下然昧於君
臣父子之道禍發蕭牆而不之覺也不善之積豈
可揜哉君不君則臣不臣父不父則子不子春秋
書世子弑其君者推本所由而著其首惡為萬世
之大戒也然則商臣無貶矣曰弑父與君之賊其
惡猶待於貶而後著乎
公孫敖如齊
左氏傳穆伯如齊始聘焉禮也凡君即位卿出並聘
踐修舊好要結外援好事鄰國以衞社稷忠信卑
讓之道也
二年春王二月甲子晉侯及秦師戰于彭衙秦師敗績
左氏傳秦孟明視帥師伐晉以報殽之役二月晉侯
禦之先且居將中軍趙衰佐之王官無地御戎狐
鞫居為右甲子及秦師戰於彭衙秦師敗績秦伯
猶用孟明孟明增修國政重施於民趙成子言於
諸大夫曰秦師又至將必辟之懼而增德不可當
也詩曰毋念爾祖聿修厥德孟明念之矣念德不
怠其可敵乎
杜氏注馮翊郃陽縣西北有彭衙城
伊川先生解越國襲人秦罪也忘親背惠晉惡也秦
經人之國以襲人雖忿無以為辭矣故其來不稱
伐晉不諭秦而與戰故書晉及忿以取敗故書敗
績
武夷胡氏傳戰而言及者主乎是戰者也夫敵加於
已不得已而起者謂之應兵爭恨小故不忍忿怒
者謂之忿兵案左氏秦孟明帥師伐晉報殽之役
此所謂忿兵疑罪之在秦也而以晉侯主之何哉
處已息爭之道遠怨之方也然則敵加於已縱其
侵暴將不得應乎曰敵加於己而已有罪焉引咎
責躬服其罪則可矣已則無罪而不義見加諭之
以詞命猶不得免焉亦告於天子方伯可也若遽
然興師而與戰是謂以桀攻桀何愈乎故以晉侯
為主者處已息爭之道寡怨之方王者之事也
丁丑作僖公主
左氏傳書不時也(僖三十三年傳作主非禮也凡君薨卒哭而祔祔而作主特祀於主)
(烝嘗禘於廟)
公羊傳作僖公主者何為僖公作主也主者易用虞
主用桑練主用栗用栗者藏主也作僖公主何以
書譏何譏爾不時也
榖梁傳譏其後也
武夷胡氏傳作主者造木主也既葬而反虞虞主用
桑期年而練祭練主用栗用栗者藏主也何以書
僖公薨至是十有五月然後作主慢而不敬甚矣
夫慢而不敬積惡之原也以為無傷而不去至於
惡積而不可揜所以謹之也
吕氏曰練而用栗主過時而作主文公孝心不至可
知矣其能為國乎
三月乙巳及晉處父盟
左氏傳晉人以公不朝來討公如晉夏四月乙巳晉
人使陽處父盟公以恥之
武夷胡氏傳及處父盟者公也其不地於晉也諱不
書公者抑大夫之伉不使與公為敵正君臣之分
也適晉不書反國不致為公諱恥存臣子之禮也
凡此類筆削魯史之舊文衆矣
襄陵許氏曰春秋之道抑高舉下處父云也者君臣
辭也以抑晉也
夏六月公孫敖會宋公陳侯鄭伯晉士縠盟于垂隴(公榖)
(並作垂斂)
左氏傳公未至六月穆伯會諸侯及晉司空士縠盟
于垂隴晉討衞故也陳侯為衞請成於晉執孔逹
以說
杜氏注垂隴鄭地滎陽縣東有隴城
襄陵許氏曰元年衞人伐晉至是諸侯會盟而明年
衞人會晉伐沈則知衞服於垂隴之會矣晉襄方
患秦楚專養中國罪苟有所委斯受之可也
自十有二月不雨至于秋七月
榖梁傳歴時而言不雨文不憂雨也不憂雨者無志
乎民也
武夷胡氏傳書不雨至于秋七月而不曰至于秋七
月不雨者蓋後言不雨則是冀雨之詞非文公之
意也夫書不雨至于秋七月而止即八月嘗雨矣
然而不書八月雨者見文公之無意於雨不以民
事繫憂樂也其怠於政事可知而魯衰自此始矣
八月丁卯大事于大廟躋僖公
左氏傳逆祀也於是夏父弗忌為宗伯尊僖公且明
見曰吾見新鬼大故鬼小君子以為失禮禮無不
順祀國之大事也而逆之可謂禮乎子雖齊聖不
先父食久矣故禹不先鯀湯不先契文武不先不
窋宋祖帝乙鄭祖厲王猶上祖也是以魯頌曰春
秋匪懈享祀不忒皇皇后帝皇祖后稷君子曰禮
謂其后稷親而先帝也詩曰問我諸姑遂及伯姊
君子曰禮謂其姊親而先姑也
公羊傳大事者何大祫也大祫者何合祭也其合祭
奈何毁廟之主陳於大祖未毁廟之主皆升合食
於大祖五年而再殷祭躋者何升也何言乎升僖
公譏何譏爾逆祀也其逆祀奈何先禰而後祖也
榖梁傳躋升也先親而後祖也逆祀也逆祀則是無
昭穆也無昭穆則是無祖也無祖則無天也君子
不以親親害尊尊此春秋之義也
杜氏注僖公閔公庶兄繼閔而立廟坐宜次閔下今
升在閔上
劉氏傳大事者何祫也祫則曷為謂之大事諸侯之
大事也毁廟之主陳於大祖未毁廟之主皆升合
食於大祖曰祫祀其祖之所自出以其祖配之曰
禘升僖公譏何譏爾逆祀也其逆祀奈何先禰而
後祖也此非祖禰也其謂之祖禰何臣子一例也
劉氏意林時祭稱有事祫祭稱大事大之外無加者
矣以是推之魯之郊禘非禮也大夫有善於其君
則干祫及其高祖諸侯有善於天子則禘其祖之
所自出皆周之末造也非太平制名器正上下之
分也
武夷胡氏傳閔僖二公親則兄弟分則君臣以為逆
祀者兄弟之不先君臣禮也夫有天下者事七世
諸侯五世說禮者曰世指父子非兄弟也然三傳
同以閔公為祖而臣子一例是以僖公父視閔公
為禮而父死子繼兄亡弟及名號雖不同其為世
一矣
冬晉人宋人陳人鄭人伐秦
左氏傳冬晉先且居宋公子成陳轅選鄭公子歸生
伐秦取汪及彭衙而還以報彭衙之役
伊川先生解秦以忿取敗晉可以已矣而復伐秦報
復無已殘民結怨故貶稱人
武夷胡氏傳案左氏皆國卿也其貶而稱人者晉人
再勝秦師在常情亦可以已矣而復興此役是報
復之無已也
公子遂如齊納幣
公羊傳納幣不書此何以書譏何譏爾譏喪娶也娶
在三年之外則何譏乎喪娶三年之内不圖昏(何氏)
(注僖公以十二月薨至此未滿二十五月)吉禘於莊公譏然則曷為不
於祭焉譏三年之恩絶矣非虚加之也以人心為
皆有之以人心為皆有之則曷為獨於娶焉譏娶
者大吉也非常吉也其為吉者主於已以為有人
心焉者則宜於此焉變矣
陸氏纂例趙子曰譏使公子納幣也
武夷胡氏傳㛰姻常事不書其書納幣者喪未終而
圖㛰也夫娶在三年之外矣則何譏乎春秋論事
莫重乎志志敬而節具與之知禮志和而音雅與
之知樂志哀而居約與之知喪非虚加之也重志
之謂也此皆使人私欲不行閑邪復禮之意
常山劉氏曰先儒謂㛰姻不當使公子而不述其所
以蓋公子公孫於國事皆臣禮而已唯㛰姻之禮
則於家人有尊卑之序若俾尊者從事則非順也
三年春王正月叔孫得臣會晉人宋人陳人衞人鄭人
伐沈沈潰
左氏傳莊叔會諸侯之師伐沈以其服於楚也沈潰
凡民逃其上曰潰在上曰逃
杜氏注沈國名也汝南平輿縣北有沈亭
武夷胡氏傳案左氏伐沈以其服於楚也沈潰民逃
其上也五國皆稱人將非命卿也沈在汝南平輿
縣北未嘗與中國會盟而南服於楚師入其境而
民人逃散雖未義舉比於報復私怨之兵則有間
矣故其辭無襃貶凡此類欲示後世用師者知權
而本之以正也
襄陵許氏曰内會伐不書帥師始此則外重矣
夏五月王子虎卒
左氏傳王叔文公卒來赴弔如同盟(杜氏注王子虎與僖公同盟于)
(翟泉)
武夷胡氏傳王子虎不書爵譏之也天子内臣無外
交
秦人伐晉
左氏傳秦伯伐晉濟河焚舟取王官及郊晉人不出
遂自茅津濟封殽尸而還遂霸西戎用孟明也
伊川先生解搆怨連禍殘民以逞晉人畏之而不出
秦人極其忿而後悔過聖人取其終能改耳
武夷胡氏傳案左氏秦伯伐晉濟河焚舟封殽尸而
還其稱人何也聖人作易以懲忿窒慾為損卦之
象其辭曰損德之修也春秋諸侯之知德者鮮矣
穆公初聽把子之請違蹇叔之言其名為貪兵是
慾而不能窒也及敗於殽歸作秦誓庶幾能改將
窒其慾矣復起彭衙之師報殽函之役其名為憤
兵是忿而不能懲也今又濟河取郊人之稱斯師
也何義哉晉人畏秦而不出穆公逞其忿而後悔
自是見伐不報始能踐自誓之言矣是故於此貶
而稱人備責之也
秋楚人圍江
雨螽于宋
左氏傳隊而死也
陸氏纂例趙子曰自空而下又多有似雨耳歴代有
雨血雨毛雨土皆此類
冬公如晉十有二月己巳公及晉侯盟
左氏傳晉人懼其無禮於公也請改盟公如晉及晉
侯盟
陸氏纂例在晉都盟故不言地
晉陽處父帥師伐楚以(公榖無以字)救江
左氏傳楚師圍江晉先僕伐楚以救江冬晉以江故
告於周王叔桓公晉陽處父伐楚以救江門於方
城遇息公子朱而還
公羊傳此伐楚也其言救江何為諼也其為諼奈何
伐楚為救江也
武夷胡氏傳以者不以者也救江善矣其書以何楚
嘗伐鄭矣齊桓公遠結江黃合九國之師於召陵
然後伐鄭之謀罷又嘗圍宋矣晉文公許復曹衛
會四國之師於城濮然後圍宋之役解今江國小
而弱非能與宋鄭比楚人圍之必不待徹四境屯
戍守禦之衆與宿衞盡行也當是時楚有覆載不
容之罪晉主夏盟宜合諸侯聲罪致討命秦甲出
武關齊以東兵略陳蔡而南處父等軍於方城之
外楚必震恐而江圍自解矣計不出此乃獨遣一
軍遠攻強國豈能濟乎故書伐楚以救江言救江
雖善而所以救之者非其道矣此春秋紀用兵之
法也
襄陵許氏曰春秋有一國之辭有天下之辭魯國有
興則書帥師此一國之辭也諸侯侵伐則簡之矣
此天下之辭也中世以後天下崇武大夫尊強卒
乘繁興於是諸侯侵伐書卿帥師且著内輕而外
重強弱相形也
四年春公至自晉
吕氏曰自是公朝強國皆至者事近得詳事遠則不
得詳也
夏逆婦姜于齊
左氏傳逆婦姜于齊卿不行非禮也君子是以知出
姜之不允於魯也曰貴聘而賤逆之君而卑之(杜氏)
(注君小君也)立而廢之棄信而壊其主在國必亂在家
必亡不允宜哉詩曰畏天之威于時保之敬主之
謂也
伊川先生解納幣在喪中與喪㛰同也稱婦姜已成
婦也不稱夫人不可為小君奉宗廟也不書逆者
雖卿亦失其職也
劉氏意林逆婦姜于齊正始之道也待之不以夫人
之禮故夫人不以其位終國亂子弑強臣擅命幾
於亡矣文公非欲存妻子傳世者也闇弱惰慢不
能率禮而行以謂苟若而可何禮之守故卒至於
禍也夫婦之際人倫之首可不慎哉故鑒末以原
本因微以知著又非獨文公之罪也雖夫人預有
罪矣當是之時夫人不能早避喪娶之辱冒大禮
以往國人皆賤之遂無所據依以危其身而亡其
子由本不正故也殆而呼天不亦晚乎吾以此觀
之禮之於人大矣是存則存是亡則亡文公之不
能保其後嗣者由無以刑其妻也夫人之不能安
其位者由無以謹於禮也此正始之道也
武夷胡氏傳逆皆稱女以未成婦而女者在父母家
之所稱也往逆而稱婦入國不書至何哉此春秋
誅意之效也禫制未終思念娶事是不志哀而居
約矣方逆也而已成為婦未至也而如在國中原
其意而誅之也不稱夫人姜氏者亦與有貶焉婦
人不專行何以與有貶父母與有罪也文公不知
敬其伉儷違禮而行使國亂子弑齊人不能鑒微
知著冒禮而往使其女不允於魯皆失於不正其
始之過也夫婦之際人倫之首不可不謹也故交
貶之以為後鑒
狄侵齊
襄陵許氏曰狄自箕之敗至是始復侵齊間晉有秦
楚之難也
秋楚人滅江
晉侯伐秦
左氏傳秋晉侯伐秦圍邧新城以報王官之役
伊川先生解秦逞忿以伐晉晉畏而避之其見報乃
常情也秦至此能悔過矣故不復報晉聖人取其
能遷善也稱晉侯不復加譏見秦宜得報而自悔
不復修怨乃其善也
武夷胡氏傳晉人三敗秦師見報乃常情耳而穆公
濟河焚舟則貶而稱人秦取王官及郊未至結怨
如晉師之甚也襄公又報之常情過矣而得稱爵
何也聖人以常情待晉襄而以王事責秦穆所以
異乎襄公忘親背惠大破秦師敗狄伐許怒魯侯
之不朝也而以無禮施之是專尚威力先事加人
莫知省德而後動也今又報秦不足罪矣穆公初
敗于殽悔過自誓增修德政宜若過而知悔悔而
能改又有濟河之役則非誓言之意所以備責之
也然晉襄見伐而報猶無譏焉秦穆至是見伐而
不報善可知矣不譏晉侯所以深善秦伯春秋大
改過嘉釋怨王者之事也故仲尼定書列秦誓於
百篇之末以見悔過能改而不責人雖聖賢誥命
不越此矣
衞侯使寗俞來聘
左氏傳衞寗武子來聘
冬十有一月壬寅夫人風氏薨
左氏傳冬成風薨
伊川先生解自成風以後妾母稱夫人嫡妾亂矣仲
子始僣尚未敢同嫡也
陸氏纂例啖子曰自成風之後妾母皆僭用夫人禮
常山劉氏曰凡魯事之諱者皆由諱而後顯聖人之
旨微哉
武夷胡氏傳風氏僖公之母莊公妾也而稱夫人自
是嫡妾亂矣語曰邦君之妻邦人稱之曰君夫人
稱諸異邦曰寡小君蓋嫡體之稱也若夫妾媵則
非嫡矣其生亦以夫人之名號稱之其没亦以夫
人之禮卒葬之非所以正其分也以妾媵為夫人
徒欲尊寵其所愛而不虞卑其身以妾母為夫人
徒欲崇貴其所生而不虞賤其父卑其身則失位
賤其父則無本越禮至是不亦悖乎夫禮庶子為
君為其母無服不敢貳尊者也春秋於成風記其
卒葬各以實書不為異辭者謹禮之所由變也
五年春王正月王使榮叔歸含且賵
左氏傳春王使榮叔來含且賵
公羊傳含者何口實也其言歸含且賵何兼之兼之
非禮也
伊川先生解天子成妾母為夫人亂倫之甚失天理
矣不稱天義已明稱叔存禮也
杜氏注珠玉曰含含口實車馬曰賵
劉氏傳王何以無天言是非天之法也是非天之法
者何是始以妾為嫡也
武夷胡氏傳珠玉含車馬賵歸含且賵者厚禮妾母
也不稱天王者弗克若天也春秋繫王於天以定
其名號者所履則天位也所治則天職也所敕而
惇之者則天之所敘也所自而庸之者則天之所
秩也所賞所刑則天之所命而天之所討也夫婦
人倫之本王法所尤謹者今成風以妾僣嫡王不
能正又使大夫歸含賵焉而成之為夫人則王法
廢人倫亂矣是謂弗克若天而悖其道非小失耳
故特不稱天以謹之也
三月辛亥葬我小君成風
陸氏纂例自文公葬成風之後乃有二夫人祔廟非
禮也
蘇氏曰仲子雖聘而非惠公之嫡也故特為之宫而
不祔不書其葬蓋禮之正也自成風以來妾母皆
葬蓋祔也魯禮之變自此始矣
王使召(穀作毛)伯來會葬
左氏傳召昭公來會葬
伊川先生解天子以妾母同嫡亂天理(一作倫)也故不
天聖人於此尤謹其戒
杜氏注召伯天子卿也召采地伯爵也
武夷胡氏傳王臣下聘桓公冢宰書名示貶而大夫
再命則無譏焉或以為從同同也或以為同則書
重也成風薨王使榮叔歸含且賵既不稱天矣及
使召伯來會葬又與貶焉何也歸含且賵施於妾
母已稠疊矣又使卿來會葬恩數有加焉是將祔
之於廟也而致禮於成風盡矣聘一也含賵而又
葬則其事益隆亂人倫廢王法甚矣再不稱天者
聖人於此尤謹其戒而不敢略也
襄陵許氏曰喪服傳曰庶子為父後者為其母何以
緦也與尊者為一體不敢私其親也服問曰君之
母非夫人也則羣臣無服惟近臣及僕驂乘從服
唯君所服也此禮之正也
夏公孫敖如晉
秦人入鄀
左氏傳初鄀叛楚即秦又貳于楚夏秦人入鄀
秋楚人滅六
左氏傳六人叛楚即東夷秋楚成大心仲歸帥師滅
六冬楚公子爕滅蓼臧文仲聞六與蓼滅曰臯陶
庭堅不祀忽諸德之不建民之無援哀哉
杜氏注六國今廬江六縣
冬十月甲申許男業卒
六年春葬許僖公
夏季孫行父如陳
左氏傳臧文仲以陳衞之睦也欲求好於陳夏季文
子聘於陳且娶焉
杜氏注行父季友孫
秋季孫行父如晉
八月乙亥晉侯驩卒(公作讙)
左氏傳八月乙亥晉襄公卒靈公少晉人以難故欲
立長君趙孟曰立公子雍好善而長先君愛之且
近於秦秦舊好也使先蔑士會如秦逆公子雍
冬十月公子遂如晉葬晉襄公
杜氏注卿共葬事文襄之制也三月而葬速
晉殺其大夫陽處父晉狐射(榖作夜)姑出奔狄
左氏傳六年春晉蒐于夷舍二軍使狐射姑將中軍
趙盾佐之陽處父至自温改蒐于董易中軍陽子
成季之屬也故黨於趙氏且謂趙盾能曰使能國
之利也是以上之宣子於是乎始為國政賈季怨
陽子之易其班也而知其無援於晉也九月賈季
使續鞫居殺陽處父十一月丙寅晉殺續簡伯賈
季奔狄
榖梁傳稱國以殺罪累上也襄公已葬其以累上之
辭言之何也君漏言也上泄則下闇下闇則上聾
且闇且聾無以相通夜姑殺者也夜姑之殺奈何
曰晉將與狄戰使狐夜姑為將軍趙盾佐之陽處
父曰不可古者君之使臣也使仁者佐賢者不使
賢者佐仁者今趙盾賢夜姑仁其不可乎襄公曰
諾謂夜姑曰吾始使趙盾佐女今女佐盾矣夜姑
曰敬諾襄公死處父主竟上之事夜姑使人殺之
君漏言也
武夷胡氏傳公羊子曰晉殺其大夫陽處父則狐射
姑曷為出奔射姑殺也射姑殺則其稱國以殺何
君漏言也易曰不出戶庭无咎何謂也子曰亂之
所生則言語以為階君不密則失臣臣不密則失
身幾事不密則害成是以君子慎密而不出也凡
書殺者在上則稱君在下則稱氏在衆則稱人在
微則稱盗君與臣同殺則稱國今殺處父者射姑
耳君獨以漏言故亦預殺焉所以為後世戒也或
以處父為侵官非歟曰人君用人失當則其國必
危凡立於朝者舉當諫君况身為晉國之太傅邪
若以為侵官將相大臣非其人百官有司失其職
在位者當拱默自全隂聽人主之所為至於顛危
而不救則將焉用彼相乎率天下臣子為持祿容
身不忠之行以誤朝迷國者必此侵官之說矣
襄陵許氏曰處父賢趙盾而不可射姑為國忠謀豈
曰黨哉使處父於此從容不言以免為智者是使
國不用賢而用亂人也非蹇蹇匪躬臣道之訓也
傳又罪其改蒐為侵官當襄公時晉政未亂卿帥
之重孰能擅改使謀出處父而公行之又何咎焉
閏月不告朔猶朝于廟
左氏曰閏月不告朔非禮也閏以正時時以作事事
以厚生生民之道於是乎在矣不告閏朔棄時政
也何以為民
陸氏纂例趙子曰天子常以今年冬班明年正朔於
諸侯諸侯受之每月奉月朔甲子以告於廟所謂
禀正朔也文公以閏非正不行告朔之禮而以其
朔日但身至廟拜謁而已故曰猶朝于廟
劉氏傳閏月不告月非正也朝廟為告月也不告月
而朝廟亦非正也
武夷胡氏傳不告月者不告朔也不告朔則曷為不
言朔也因月之虧盈而置閏是主乎月而有閏也
故不言朔而言月占天時則以星授民事則以節
候寒暑之至則以氣百官修其政於朝庶民服其
事於野則主乎是焉耳矣閏不可廢乎曰迎日推
策則有其數歸奇於扐以象閏數也轉璣觀衡則
有其象斗指兩辰之間象也象數者天理也非人
所能為也故以定時成歲者唐典也以詔王居門
終月者周制也班告朔於邦國不以是為附月之
餘而弗之數也猶朝于廟者幸其不已之詞子貢
欲去告朔之餼羊子曰爾愛其羊我愛其禮
七年春公伐邾(公作邾婁)三月甲戌取須句(公作胊)遂城郚
左氏傳公伐邾間晉難也取須句寘文公子焉非禮
也
杜氏注須句魯之封内屬國也僖公反其君之後邾
復滅之因伐邾師以城郚郚魯邑卞縣南有郚城
夏四月宋公王(榖作壬)臣卒宋人殺其大夫
左氏傳宋成公卒昭公將去羣公子樂豫曰不可公
族公室之枝葉也若去之則本根無所芘蔭矣不
聽穆襄之族率國人以攻公殺公孫固公孫鄭於
公宫六卿和公室樂豫舍司馬以讓公子卬昭公
即位而葬書曰宋人殺其大夫不稱名衆也
劉氏傳其稱人以殺何衆殺之者也
武夷胡氏傳書宋人者國亂無政非君命而衆人擅
殺之也大夫不名義繫於殺大夫而其名不足紀
也
戊子晉人及秦人戰于令狐
左氏傳穆嬴日抱太子以啼於朝曰先君何罪其嗣
亦何罪舍適嗣不立而外求君將焉寘此出朝則
抱以適趙氏頓首於宣子曰先君奉此子也而屬
諸子曰此子也才吾受子之賜不才吾唯子之怨
今君雖終言猶在耳而棄之若何宣子與諸大夫
皆患穆嬴且畏偪乃背先蔑而立靈公以禦秦師
及菫隂宣子曰我若受秦秦則賓也不受寇也既
不受矣而復緩師秦將生心先人有奪人之心軍
之善謀也逐寇如追逃軍之善政也訓卒利兵秣
馬蓐食潜師夜起戊子敗秦師于令狐至于刳首
伊川先生解晉始逆立公子雍既而悔之故秦興兵
以納之晉不謝秦秦納不正皆罪也故稱人晉懼
秦之不肯已而擊之故書晉及
劉氏傳此晉趙盾之師也其稱人何貶曷為貶不與
大夫專廢置君也
常山劉氏曰戰必有勝敗唯此秦敗不書者晉曲甚
故也何者晉使先蔑召公子雍於秦秦為送之晉
反背約禦秦師而敗之秦何罪焉故不書秦敗所
以甚晉人之惡也
武夷胡氏傳晉秦稱人晉書及其貶之如此者使後
世臣子慎於廢立之際不可忽也治亂存亡係國
君之廢立事莫重於此矣而可以有誤乎奕者舉
棋不定不勝其偶况置君而可以不定乎
晉先蔑(公羊晉先昧以師)奔秦
左氏傳己丑先蔑奔秦士會從之
泰山孫氏曰先蔑不言出者明自軍中而出
常山劉氏曰杜氏曰不言出在外奔他皆倣此
狄侵我西鄙
左氏傳狄侵我西鄙公使告於晉趙宣子使因賈季
問酆舒且讓之
襄陵許氏曰狄懲箕之敗四年間一侵齊而未敢肆
至是始復侵魯侵齊侵宋侵衞晉襄既没莫之忌
矣
秋八月公會諸侯晉大夫盟于扈
左氏傳秋八月齊侯宋公衞侯陳侯鄭伯許男曹伯
會晉趙盾盟于扈晉侯立故也公後至故不書所
會凡會諸侯不書所會後也(杜氏注不書所會謂不具公侯及卿大夫)
伊川先生解文公怠政事多廢緩既約晉盟而復後
至故書往會而隱其不及不序諸侯以見其不在
故明年公子遂再往與晉盟也
杜氏注扈鄭地滎陽卷縣西北有扈亭
高郵孫氏曰春秋書及某大夫盟者惟二例耳莊公
九年公及齊大夫盟于蔇及此年晉大夫是也春
秋之法外臣不盟我公皆書名以見其罪不幸其
國無君若無知之亂則齊之大夫得免焉大夫而
盟諸侯亦書名以見其罪不幸其君薨而嗣子少
若靈公之在抱則晉之大夫得免焉舍是二者未
有不得罪於春秋矣
武夷胡氏傳趙盾内專廢置其君外強諸侯為此盟
其不名者見大夫之強也
襄陵許氏曰諸侯何以不序大夫何以不名大夫而
主盟諸侯自扈之會始也君子惡之靈公始立而
失正如此其將無以終矣
冬徐伐莒公孫敖如莒涖(公榖並作莅)盟
左氏傳徐伐莒莒人來請盟穆伯如莒涖盟
榖梁傳涖位也其曰位何前定也
泰山孫氏曰徐不稱人夷也
八年春王正月
夏四月
秋八月戊申天王崩
左氏傳秋襄王崩
冬十月壬午公子遂會晉趙盾盟于衡雍乙酉公子遂
會(公有伊字)雒戎盟于暴
左氏傳晉人以扈之盟來討冬襄仲會晉趙孟盟于
衡雍報扈之盟也遂會伊雒之戎
劉氏傳曷為再言公子遂兩之也
襄陵許氏曰戎醜在雒亂華甚矣稱公子遂兩之也
兩之也者内諸夏而外戎也春秋所謹如此而晉
唐得戎與之雜居晉既大亂不救唐亦幾危而悔
此為國謀者不學春秋之過也
公孫敖如京師不至而(公無而字)復丙戌奔莒
左氏傳穆伯取於莒曰戴已生文伯其娣聲已生惠
叔戴巳卒又聘於莒莒人以聲已辭則為襄仲聘
焉穆伯為仲逆自為娶之仲請攻之公止之使仲
舍之公孫敖反之穆伯如周弔喪不至以幣奔莒
從已氏焉
陸氏纂例還者事畢復者未畢師還公還自晉歸父
還自晉士匄聞齊侯卒乃還皆不當更往又並合
禮故曰還事畢也公如晉至河乃復公孫敖如京
師不至而復仲遂至黃乃復皆事未畢而復也
武夷胡氏傳案左氏公孫敖奔莒從己氏也男女人
之大欲存焉寡欲者養心之要欲而不行可以為
難矣然欲生於色而縱於淫色出於性目之所視
有同美焉不可掩也淫出於氣不持其志則敖僻
趨蹶無不為矣敖如京師其書不至而復者言敖
無入使於周之意惟已氏之欲從也夫以志徇氣
肆行淫慾而不能為之帥至於棄其家國出奔而
不顧此天下之大戒也春秋謹書其事於敖與何
誅使後人為鑒必持其志修室欲之方也
螽(公作&KR0977;)
宋人殺其大夫司馬宋司城來奔
左氏傳宋襄夫人襄王之姊也昭公不禮焉夫人因
戴氏之族以殺襄公之孫孔叔公孫鍾離及大司
馬公子卬皆昭公之黨也司馬握節以死故書以
官司城蕩意諸來奔效節於府人而出公以其官
逆之皆復之亦書以官皆貴之也
陸氏纂例啖子曰守節以死特書官以美之啖子曰
内外大夫奔卿則書君之股肱也治亂所寄故重
而書之凡奔皆惡也有非者則異其文宋司城是
也
吕氏曰守節以死者死其官也稱官以奔者得其職
也劉原父以為稱官皆不能其官非也如不能其
官則何稱其官之有然而不名者其人他無可稱
獨死其官得其職為可錄爾故舉其官不繫其人
也
春秋集解卷十三
