春秋集解卷四
宋吕本中撰
桓公
七年春二月己亥焚咸丘
伊川先生解古者昆蟲蟄而後火田去莽翳以逐禽
獸非竭山林而焚之也咸丘地名云焚咸丘如盡
焚其地見其廣之甚也
杜氏注焚火田也咸丘魯地高平鉅野縣南有咸亭
譏盡物故書
夏榖伯綏来朝鄧侯吾離来朝
左氏傳春榖伯鄧侯来朝名賤之也
伊川先生解臣而弑君天理滅矣宜天下所不容也
而反天子聘之諸侯相繼而朝之逆亂天道歲功
不能成矣故不書秋冬與四年同或曰然則十五
年邾人牟人葛人来朝何以書秋冬曰四年與此
明其義矣三國之来别立義也
杜氏注榖國在南鄉筑陽縣北
劉氏傳同時而特言之者特見之
高郵孫氏曰以名書者趙子曰用夷禮也
武夷胡氏傳春秋之法諸侯不生名榖伯鄧侯何以
名桓天下之大惡也執之者無禁殺之者無罪榖
伯鄧侯越國踰竟相繼而来朝即大惡之黨也故
特貶而書名與失地滅同姓者比焉經於朝桓者
或貶爵或書名或稱人以深絶其黨撥亂之法嚴
矣誅止其身而黨之者無罪則人之類不相賊殺
為禽獸者幾希(東莱吕氏曰二年滕子来朝不名杞侯来朝不名何獨於榖伯鄧侯)
(罪而名之乎)
吕氏曰杜預以謂不書秋冬首月史闕文其說既善
矣然謂之史闕文則不可謂之闕文則可矣
八年春正月己夘烝
公羊傳烝者何冬祭也春曰祠夏曰礿秋曰嘗冬曰
烝(何氏注薦尚稻雁烝衆也氣盛貎冬萬物畢成所薦衆多芬芳備具故曰烝)常事不
書此何以書譏何譏爾譏亟也亟則黷黷則不敬
君子之祭也敬而不黷䟽則怠怠則忘(劉氏權衡曰春秋欲)
(見五月再烝故於此不得不書己夘烝猶將書壬午猶繹者不得不先書有事於太廟也此其實矣)
(又何亟乎)
伊川先生解冬烝非過也書之以見五月又烝為非
禮之甚也
杜氏注此夏之仲月非為過而書者為下五月復烝
見瀆也
陸氏纂例趙子曰周雖以建子為正至於祭祀則用
夏時本月以行四時之祭故桓八年正月烝則夏
之仲冬也凡四時之祭皆用孟月若有故及日不
吉即用仲月桓八年正月烝是也
泰山孫氏曰烝冬祭也春興之非禮也祭祀從夏時
周之正月夏之十一月也四時之祭用孟月
高郵孫氏曰不書所祭之名而謂之有事若宣八年
有事於大廟仲遂卒於垂壬午猶繹失禮者猶繹
也祭無譏焉書祭名者罪在祭也烝己夘之類是
也
武夷胡氏傳周官大司馬烝以中冬今魯烝以春正
月其不同何也周書有周月以紀政而其言曰夏
數得天百王所同其在商周革命改正示不相沿
至於敬授民時廵狩烝享猶自夏焉然則司馬中
冬教大閱獻禽以享烝所謂自夏而魯之烝祭在
春正月見春秋用周正紀魯事也
天王使家父来聘
伊川先生解魯桓公弑立未嘗朝覲天王不討而屢
使聘之失道之甚也
杜氏注家父天子大夫家氏父字
武夷胡氏傳下聘弑逆之人而不加貶何也既名冢
宰於前其餘無責焉乃同則書重之義以此見春
秋任宰相之專而責之備也虞史以人主大臣為
一體春秋以天王宰相為一心以為一體故帝庸
作歌則曰股肱喜哉无首起哉百工熙哉臯陶賡
歌則曰无首明哉股肱良哉庶事康哉而垂益九
官之徒不與也以為一心故歸賵仲子會葬成風
則宰咺書名於前而王不稱天於後来聘桓公錫
桓公命則宰糾書名以正其始王不稱天以正其
終而榮叔家父之徒不與也故人主之職在論相
而已矣
夏五月丁丑烝
公羊傳何以書譏亟也
伊川先生解正月既烝矣而非時復烝者必以前烝
為不備也其黷亂甚矣
武夷胡氏傳春秋之文有一句而包數義者有再書
而一貶者戎伐凡伯於楚丘以歸之類一句而包
數義春正月己夘烝夏五月己丑烝再書而一貶
秋伐邾(公作邾婁)
泰山孫氏曰不出主名微者
吕氏曰微者也其事不可得而詳也然則何以書曰
天子在上諸侯檀相侵伐君子以為無王也春秋
所由作也
冬十月雨雪
公羊傳何以書記異也何異爾不時也(何氏注周之十月夏之八)
(月未當雨雪)
伊川先生解建酉之月未霜而雪書異也
祭公来遂逆王后于紀
公羊傳祭公者何天子之三公也女在其國稱女此
其稱王后何王者無外其辭成矣
榖梁傳遂繼事之辭也
伊川先生解祭公受命逆后而至魯先行私禮故書
来以逆后為遂事責其不虔王命而輕天下之母
也
陸氏纂例趙子曰言遂逆者譏不躬白於王
泰山孫氏曰桓王取后於紀魯受命主之故祭公来
謀逆后之期其曰遂逆王后于紀者祭公来謀逆
后之期既謀之則當復命於天子命之逆則逆之
不可專也祭公不復命於王專逆王后于紀故曰
遂以惡之
劉氏意林祭公之来命魯以婚姻之事也若是則苟
大夫可矣何待於三公三公大任也非所當輕使
也任之大而使之輕使祭公得緣其義專命不報
遂行如紀由輕重不相副也故王以輕使為失而
祭公以遂行為專君令過則臣事放矣
九年春紀季姜歸于京師
左氏傳凡諸侯之女行唯王后書
公羊傳紀季姜歸于京師其辭成矣則其稱紀季姜
何自我言紀父母之於子雖為天王后猶曰吾季
姜京師者何天子之居也京者何大也師者何衆
也天子之居必以衆大之辭言之
伊川先生解書王國之事不可用無王之月故書時
而已或曰借如正月日食則如何書之曰書春日
食則其義尤明也王后之歸天下當有其禮諸侯
莫至是不能母儀天下也故書紀女歸而已
杜氏注紀季姜桓王后也季字姜紀姓也
劉氏意林逆也稱王后歸也稱季姜此言禮之上下
取予進退先後各有所宜而不相悖也公卿謀之
諸侯主之龜筴諏之天子命之是王后矣然而未
見宗廟也未覯君子也未覿羣臣也則不敢居其
位其詞順以聽此正始之道王化之本也詩云未
見君子憂心惙惙亦既見止赤既覯止我心則說
周召之風也
吕氏曰史失季姜歸月春秋不得而增益也獨記其
春耳
夏四月秋七月
冬曹伯使其世子射姑来朝
左氏傳曹大子来朝賓之以上卿禮也
榖梁傳朝不言使言使非正也使世子伉諸侯之禮
而来朝曹伯失政矣諸侯相見曰朝以待人父之
道待人之子以内為失正矣内失正曹伯失正世
子可以已矣則是放命也尸子曰夫已多乎道
伊川先生解曹伯有疾不能親行故使其世子来朝
春秋之時君疾而使世子出取危亂之道也
杜氏注曹伯有疾故使其子来朝
武夷胡氏傳案周官典命凡諸侯之適子誓於天子
而攝其君則下其君之禮一等未誓則以皮帛繼
子男世子固有出會朝聘之儀矣然攝其君繼子
男者謂諸侯朝於天子有時而不敢後故老疾者
使世子攝已事以見天子急述職也諸侯間於王
事則相朝其禮本無時曹伯既有疾何急於朝桓
而使世子攝哉大位姦之窺也危病邪之伺也世
子君之貳也君疾而儲副出啓窺伺之心危道也
當享而射姑歎踰月而終生卒其有疾明矣而使
世子来終生之過也世子將欲已乎則方命矣曰
孝子盡道以事其親者也不盡道而苟焉以從命
為孝又焉得為孝故尸子曰夫已多乎道
十年春王正月庚申曹伯終生卒
泰山孫氏曰此年書王者王無十年不書也十年無
王則人道滅矣
武夷胡氏傳桓無王今復書王何也十者盈數也天
道十年則亦周矣人事十年則亦變矣故易稱守
貞者十年而必反傳論遠惡者十年而必棄桓公
至是其數已盈宜見誅於天人矣十年書王紀常
理也有習於榖梁子而不得其傳者見二年書王
以為正與夷之卒此年書王而曹伯適薨遂附益
之以為正終生之卒誤矣果正諸侯之卒不緣篡
弑者陳侯鮑在五年之正月曷不書王以正其卒
乎
夏五月葬曹桓公
秋公會衛侯于桃丘弗遇
榖梁傳弗遇者志不相得也弗内辭也
杜氏注衛侯與公為會期中背公更與齊鄭故云獨
往而不相遇也桃丘衛地濟北東河南有桃城
陸氏纂例趙子曰書弗遇者見衛侯之無信
劉氏傳不者正辭也弗者遷辭也
吕氏曰公與衛侯為會而衛侯不至故弗遇其無信
可知春秋之世專計利害不顧信義如是
冬十有二月丙午齊侯衛侯鄭伯来戰于郎
左氏傳齊衛鄭来戰于郎我有辭也初北戎病齊諸
侯救之鄭公子忽有功焉齊人餼諸侯使魯次之
魯以周班後鄭鄭人怒請師於齊齊人以衛師助
之故不稱侵伐先書齊衛王爵也(杜氏注鄭主兵而序齊衛下者)
(以王爵次之也)
伊川先生解三國為主甚其惡也
常山劉氏曰戰不言師敗績者敗在内也敗在内何
以不言恥也
劉氏意林来戰于郎戰者仁人之所惡也有不得已
而應之者矣未有得已而先之者也
武夷胡氏傳春秋加兵於魯衆矣未有書来戰者此
獨不稱侵伐而以来戰為文何也兵凶器戰危事
聖人之所重也誅暴禁亂敵加於己蓋有不得已
而應之者矣未有悖道縱欲得已不已而先之者
也魯桓弑立天下大惡人人之所得討也鄭伯則
首盟于越以定其位齊侯則繼會于稷以濟其姦
曾不能修方伯之職駐師境上聲罪致討伸天下
之大義也今特以私忿小怨親帥其師戰於魯境
尚為知類也哉此春秋之所必誅而不以聽也故
以三國為主而書来戰于郎鄭人主兵而首齊猶
衛州吁主兵而先宋
十有一年春正月齊人衛人鄭人盟于惡曹
左氏傳春齊衛鄭宋盟于惡曹
劉氏傳此大國也皆微者乎非微者也微者之盟不
志非微者則其稱人何大夫之交盟於中國自此
始故貶之也
劉氏意林齊衛鄭相與會盟而君不行委之大夫春
秋正本謹始知其後必且有大夫脅君交政之患
苟大夫有脅君交政之患則又有陪臣執國於上
之禍其勢相召也故於是貶而絶之
武夷胡氏傳盟會皆君臣之禮故微者之盟會不志
於春秋凡春秋所志必有君與貴大夫居其間者
也惡曹之盟即三國之君矣既不以道興師為郎
之戰又結怨固黨為惡曹之盟故前書其爵而以
来戰著罪後書此盟而以奪爵示貶
吕氏曰盟我不與也其曰人不詳也来戰無禮既盟
而去動無禮文不可得而詳也
夏五月癸未鄭伯寤生卒秋七月葬鄭莊公
左氏傳夏鄭莊公卒初祭封人仲足有寵於莊公莊
公使為卿為公娶鄧曼生昭公故祭仲立之宋雍
氏女於鄭莊公曰雍姞生厲公雍氏宗有寵於宋
莊公故誘祭仲而執之曰不立突將死亦執厲公
而求賂焉祭仲與宋人盟以厲公歸而立之秋九
月丁亥昭公奔衛己亥厲公立
杜氏注三月而葬速
武夷胡氏傳鄭莊公志殺其弟使餬其口於四方自
以為保國之計得也然身没未幾而世嫡出奔庶
孽奪正公子五爭兵革不息忽儀亹突之際其禍
憯矣亂之初生也起於一念之不善後世則而象
之至於兄弟相殘國内大亂民人思保其室家而
不得不亦酷乎有國者所以必循天理而不可以
私欲滅之也莊公之事可以為永鑒矣
九月宋人執鄭祭仲
榖梁傳宋人者宋公也其曰人何也貶之也(劉氏權衡曰榖)
(梁曰宋人者宋公也其曰人何也貶之也此非穀梁例也穀梁之例當以稱人執之為是稱侯執之)
(為非向今書宋公執者得無云斥宋公以執祭仲乎且齊人執鄭詹何以獨不曰貶乎文同而義異)
(何哉)
陸氏纂例曰諸國大夫王賜之畿内邑為號令歸國
者皆書族書字同於大夫敬之也鄭祭仲魯單伯
陳女叔是也
劉氏傳曷為或稱人以執或稱侯以執稱侯以執者
伯討之也稱人以執者非伯討也
武夷胡氏傳祭仲鄭相也見執於宋使出其君而立
不正罪較然矣何以不名命大夫也命大夫而稱
字非賢之也乃尊王命貴正卿大祭仲之罪以深
責也其意若曰以天子命大夫為諸侯相而執其
政柄事權重矣固將下庇其身而上使其君保安
富尊榮之位也今乃至於見執廢絀其君而立其
非所立者不亦甚乎任之重者責之深祭仲無所
逃其罪矣春秋美惡不嫌同詞突之書名則本非
有國由祭仲立之也若忽則以世嫡之正至於見
逐不能立乎其位貴賤之分亡矣凡此類抑揚其
詞皆仲尼親筆非國史所能與而先儒或以從赴
告而書者殊誤矣或曰孔父賢而書名則曰禮之
大節也今此則名其君於下而字其臣於上何以
異乎曰春秋者輕重之權衡也變而不失其正之
謂權常而不過於中之謂正宋殤孔父道其常祭
仲昭公語其變惟可與權者其知之矣
吕氏曰陸淳以為執大夫例稱人不可别為義
突歸于鄭
榖梁傳突歸于鄭曰突賤之也曰歸易辭也祭仲易
其事權在祭仲也死君難臣道也今立惡而黜正
惡祭仲也
伊川先生解突不稱公子不可以有國也
劉氏傳突歸于鄭何病祭仲也祭仲之為人臣也處
則不能守出則不能權貪生而好勢廢正以立亂
曰突歸于鄭者見突之挈乎祭仲者也歸者順辭
也有易辭焉非所順而書歸易也入者逆辭也有
難辭焉非所逆而書入難也突之易見祭仲之挈
也交惡之
劉氏意林突内因強臣之力赤外援戎狄之衆以奪
其嫡而禍其宗皆有不仁之心姦桀之材春秋所
惡也專治突則祭仲不明專治赤則戎不見故挈
其上而易其下其罪一施之所以絶禍本禁首惡
也
武夷胡氏傳小白入於齊則曰齊小白突歸於鄭何
以不稱鄭突乎以小白繫之齊者明桓公之宜有
齊也不以突繫之鄭者正厲公不當立也
鄭忽出奔衛
左氏傳秋九月丁亥昭公奔衛己亥厲公立
榖梁傳鄭忽者世子忽也其名失國也(劉氏權衡曰榖梁曰其名)
(失國也非也春秋失國者多矣豈皆名之乎)
伊川先生解忽國之正也不能有其位故不爵
常山劉氏曰鄭莊公既葬而忽既立出奔乃名者絶
也何則忽鄭之世嫡不能自固其位以至於亡考
之於詩其迹備見有女同車則刺無大國之助山
有扶蘇則所美非美然籜兮則刺君弱臣強不唱
而和狡童則刺不能與賢人圖事權臣擅命也由
其不能自固進退之權在於祭仲故宋因而執之
武夷胡氏傳或曰詩人刺忽不婚於齊至於見逐欲
固其位者必待大國之援乎曰此獨為鄭忽言也
如忽之為人苟無大援則不能立爾若夫志士仁
人卓然有以自立者進退之權在我矣鄭自五覇
之後益以侵削他日子産相焉馳詞執禮以當晉
楚至於壞諸侯之館垣却逆女之公子於野皆變
其常度以晉楚之強卒莫能屈亦待大國之助乎
然則仲見脅忽出奔咸其自取焉爾春秋書法如
此欲人自強於為善也
柔會宋公陳侯蔡叔盟于折
公羊傳柔者何吾大夫之未命者也(劉氏權衡曰公羊曰柔者何吾)
(大夫之未命者非也再命耳)
杜氏注柔魯大夫未賜族者蔡叔蔡大夫叔名也
陸氏纂例趙子曰凡大夫特盟公侯非禮也(言特者明更有)
(諸侯則可兼大夫也言公侯者明可以會子男也)
蘇氏曰柔魯大夫之未賜族者也叔蔡大夫之未賜
族者也
武夷胡氏傳臣與宋公盟于折君與宋公會于夫鍾
于闞于虛于龜皆存而不削何其辭費也曰屢盟
而長亂數會以厚疑聖人皆存而不削於以見屢
盟而卒叛數會而卒離其事可謂著明矣
公會宋公于夫鍾(公作童)冬十有二月公會宋公于闞
杜氏注夫鍾郕地闞魯地在東平須昌縣東南
十有二年春正月
夏六月壬寅公會杞(公榖並作紀)侯莒子盟于曲池(公作毆蛇)
左氏傳盟于曲池平杞莒也
杜氏注曲池魯地魯國汶陽縣北有曲水亭
秋七月丁亥公會宋公燕人盟于榖丘
左氏傳公欲平宋鄭秋公及宋公盟于句瀆之丘(杜氏)
(注句瀆之丘即榖丘)
杜氏注榖丘宋地燕人南燕大夫
高郵孫氏曰昭三年書北燕伯款出奔齊又稱北燕
則燕有二國矣言北燕則有南燕也故杜預於此
解燕人為南燕大夫蓋北燕限於山戎自莊二十
八年齊桓伐山戎之後始與燕開路於是得通中
國此榖丘之會北燕猶為戎所隔未能自通
八月壬辰陳侯躍卒
杜氏注厲公也壬辰七月二十三日書於八月從赴
也
公會宋公于虛(公作郯)
杜氏注虛宋地
冬十有一月公會宋公于龜
杜氏注龜宋地
丙戌公會鄭伯盟于武父
杜氏注武父鄭地陳留濟陽縣東北有武父城
襄陵許氏曰王迹既熄覇統未興諸侯自擅無所禀
命觀隠十年見兵革之亂也桓十一年以来見盟
會之亂也是以君子不得已於斯民而以禮樂征
伐實與桓文故覇統興起則無復此亂諸侯有所
一矣
吕氏曰此年書盟會之數如此見諸侯無王放恣自
若多事屢盟民不堪命如此之極也聖人傷之以
為世戒後之君子有意於善者其知慎事守約愛
民為急以合聖人之意乎
丙戌衛侯晉卒
泰山孫氏曰再言丙戌者羨文也
十有二月及鄭師伐宋丁未戰于宋
左氏傳公欲平宋鄭秋公及宋公盟于句瀆之丘宋
成未可知也故又會于虛冬又會于龜宋公辭平
故與鄭伯盟于武父遂帥師而伐宋戰焉宋無信
也
公羊傳戰不言伐此其言伐何辟嫌也惡乎嫌嫌與
鄭人戰也此偏戰也何以不言師敗績内不言戰
言戰乃敗矣(劉氏權衡曰丁未戰于宋公羊曰内不言戰言戰乃敗矣非也若偏戰而)
(内勝何得不言戰若曰内不言敗言戰則敗矣可也)
武夷胡氏傳既書伐宋又書戰于宋責賂于鄭而無
厭屢盟於魯而無信者宋也二國聲其罪以致討
故書曰伐夫宋人之罪則固可伐矣然取其賂以
立督者魯桓也資其力以篡國者鄭突也無諸已
然後可以非諸人春秋之義用賢治不肖不以亂
易亂也故又曰戰于宋来戰者罪在彼戰于郎是
也往戰者罪在内戰于宋是也
十有三年春二月公會紀侯鄭伯己巳及齊侯宋公衛
侯燕人戰齊師宋師衛師燕師敗績
左氏傳宋多責賂於鄭鄭不堪命故以紀魯及齊與
宋衛燕戰不書所戰後也
高郵孫氏曰案經書公會紀侯鄭伯則是紀侯主兵
若如左氏之文乃鄭主兵矣此非也趙子亦曰若
紀侯助鄭即當戰於宋鄭之境不當在紀也
榖梁傳戰稱人敗稱師重衆也其不地於紀也
杜氏注衛宣公未葬惠公稱侯以接鄰國非禮也
襄陵許氏曰趙氏曰凡諸侯在喪而有境外之事以
喪行者稱子以吉行者稱爵志惡之淺深也
三月葬衛宣公
常山劉氏曰葬自内錄也君子怨不棄義怒不廢禮
惡不忘親
武夷胡氏傳既與衛人戰曷為葬宣公怨不棄義怒
不廢禮是知古人以葬為重也
夏大水秋七月冬十月
十有四年春正月公會鄭伯于曹
左氏傳會于曹曹人致餼禮也
無冰
公羊傳記異也(何氏注周之正月夏之十一月法當堅冰無冰者溫也)
武夷胡氏傳案豳風七月周公陳王業之詩也其詞
曰二之曰鑿冰沖沖三之曰納于凌隂四之日其
蚤獻羔祭韭周官凌人之職頒冰于夏其藏之也
固隂沍寒於是乎取其出之也賓食喪祭於是乎
用藏之周用之徧亦理隂陽天地之一事也今在
仲冬之月燠而無冰則政治縱弛不明之所致也
故書於策夫春秋所載皆經邦大訓而書法若此
其察於四時寒暑之變詳矣
夏五
榖梁傳孔子曰聽遠音者聞其疾而不聞其舒望遠
者察其貎而不察其形立乎定哀以指隠桓隠桓
之日遠矣夏五傳疑也
泰山孫氏曰孔子作春秋專其筆削損之益之以成
大中之法豈其曰月舊史之有闕者不隨而刊正
之哉此云夏五無月者後人傳之脫漏耳
鄭伯使其弟語(榖作禦)来盟
左氏傳鄭子人来尋盟且修曹之會(杜氏注子人即弟語也)
榖梁傳来盟前定也
伊川先生解使来盟盟前定矣與高子不同
陸氏纂例趙子曰未盟彼欲之也(欲之故来此與外為志同義)不
書其誰(不書内盟者名)敵者也(名位敵無議嫡)簡辭也
蘇氏曰凡外大夫来盟於魯内大夫涖盟於他國皆
盟其君也
武夷胡氏傳来盟稱使則前定之盟也其不稱使如
楚屈完齊高子則權在二子盟不盟特未定也諸
侯之弟兄例以字通而書名者罪其有寵愛之私
非友于之義也
秋八月壬申御廩災乙亥嘗
左氏傳秋八月壬申御廩災乙亥嘗書不害也(劉氏權衡)
(曰左氏曰書不害也非也記災而書其不害何益於教乎火不害粟此亦物之不為災者於例當不)
(書何故自書於上又自解釋於下乎苟令御廪災在乙亥之後當不復見其不害矣)
公羊傳御廪之災粢盛委之所藏也御廪災何以書
記災也
榖梁傳御廪之災不志此其志何也以為唯未易災
之餘而嘗可也志不敬也(范氏注用火焚之餘以祭宗廟非人子所以盡)
(其心力不敬之大者也)天子親耕以供粢盛王后親蠶以供
祭服國非無良農工女也以為人之所盡事其祖
禰不若以己所自親者也何用見其未易災之餘
而嘗也曰甸粟而内之三宫三宫米而藏之御廪
夫嘗必有兼甸之事焉壬申御廪災乙亥嘗以為
未易災之餘而嘗也
高郵孫氏曰趙子曰此乃大故何得不志
泰山孫氏曰嘗秋祭也周之八月夏之六月也其言
八月壬申御廪災乙亥嘗者以不時與災之餘而
嘗也以不時與災之餘而嘗此桓之不恭也甚矣
蘇氏曰災而為害則不嘗善矣災而不害而可以勿
嘗乎事之不可以意推者當從史左氏史也
冬十有二月丁巳齊侯禄父卒
宋人以齊人蔡人衛人陳人伐鄭(公羊衛人在蔡人上)
左氏傳宋人以諸侯伐鄭報宋之戰也焚渠門入及
大逵伐東郊取牛首以大宫之椽歸為盧門之椽
公羊傳以者何行其意也
榖梁傳以者不以者也(范氏注不以者謂本非所得制今得以之也)
武夷胡氏傳師而曰以者能左右之以行己意也宋
怨鄭突之背已故以四國伐鄭魯怨齊人之侵已
故以楚師伐齊蔡怨囊瓦之拘已故以吳子伐楚
蔡弱於吳魯弱於楚宋與蔡衛陳敵而弱於齊乃
用其師以行己意故特書曰以列國之兵有制皆
統乎天子而敢私用之與私為之用以伐人國大
亂之道也故榖梁子曰以者不以者也
十有五年春二月天王使家父来求車
左氏傳非禮也諸侯不貢車服天子不私求財
公羊傳王者無求求車非禮也
榖梁傳求車非禮也求金甚矣
泰山孫氏曰諸侯貢賦不入周室財用不足也
常山劉氏曰世之治也天子命貢賦於天下而無敢
不從無有求也諸侯奉貢賦於天子而無敢不共
不至於来求也世亂反此書者交譏之所以見王
室之微而著諸侯之罪也
武夷胡氏傳遣使需索之謂求王畿千里租稅所入
足以充費不至於有求四方諸侯各有職貢不至
於来求以喪事而求貨財已為不可况車服乎經
於求賻求車求金皆書曰求垂後戒也夫上有好
者下必有甚焉者矣王者有求下觀而化諸侯必
將有求以利其國大夫必將有求以利其家士庶
人必將有求以利其身皇皇焉唯恐不足未至於
篡弑奪攘則不厭矣古之君人者必昭儉德以臨
照百官尊卑登降各有度數示等威明貴賤民志
既定之後皆安其分而無求兵刑寢矣及侈心一
動莫為防制必至於亢不衷官失德廉恥道喪寵
賂日章淪於危亡而後止也觀春秋所書則見王
室衰亂之由而知興衰撥亂之說矣
三月乙未天王崩
何氏注桓王也
襄陵許氏曰桓紹文勝之弊不反其質而欲恃詐諼
以欺天下諸侯弗聽則以兵從之至於覆敗而不
暇王室之威靈盡矣
夏四月己巳葬齊僖公
五月鄭伯突出奔蔡
左氏傳祭仲專鄭伯患之使其壻雍糾殺之將享諸
郊雍姬知之以告祭仲殺雍糾尸諸周氏之汪夏
厲公出奔蔡
公羊傳突何以名奪正也
伊川先生解避蔡仲而出非國人出之也
陸氏纂例啖子曰凡人君奔例書名者罪其失地言
不復諸侯也
陸氏微旨淳聞於師曰祭仲逐君其惡大矣沒而不
書其義何也曰逐君之臣其罪易知也君而見逐
其惡甚矣聖人之教在乎端本清源故凡諸侯之
奔皆不書所逐之臣而以自奔為名所以警乎人
君也
鄭世子忽復歸于鄭
左氏傳六月乙亥昭公入
公羊傳其稱世子何復正也曷為或言歸或言復歸
復歸者出惡歸無惡復入者出無惡入有惡入者
出入惡歸者出入無惡(劉氏權衡曰公羊以為復歸者出惡歸無惡歸者出)
(入無惡非也如忽之奔蓋有不得已亦何惡乎若以為惡猶冇可委未知突之篡國亦何故出入無)
(惡乎)
伊川先生解稱世子本當立者不能保其位故不爵
鄭人謂之狡童又曰狂童恣行其不肖可知
陸氏纂例曰復歸之正者莫過於鄭忽
劉氏意林忽之出無鄭者也而又不得稱子則忽之
可以君國者無幾矣春秋别嫌疑明是非以謂忽
雖失道乎固君之世子矣世子者必命於天子者
也若側庶因亂得逐而奪之則天下之姦臣縱矣
復歸有君臣之異言固不可概舉也以其世也故
可言復可言復而不言復者奪其國之意也以其
不世也故不可言復不可言復而言復者效其竊
取位之意也
泰山孫氏曰歸者善也復歸者不善也入者惡也復
入者甚惡也忽世嫡當嗣其歸不善者諸侯受國
乎天子鄭世子忽其奔也祭仲逐之其歸也祭仲
反之以其進退在祭仲而不在天子也
高郵孫氏曰此雖未善然彼之不善者有甚於此不
得不少進以見彼之惡也忽之得稱世子非以其
德能堪之而見許也蓋示突之不正耳
許叔入于許
榖梁傳許叔許之貴者也莫宜乎許叔其曰入何也
其歸之道非所以歸也(范氏注泰曰進無王命退非父授故不書歸同惡之)
(也)
杜氏注許叔莊公弟也隠十一年鄭使許大夫奉許
叔居許東偏鄭莊公既卒乃入居位
陸氏微旨啖子曰言入志非其正也字之善興復也
劉氏傳何以字賢也何賢爾宜為君也宜為君則其
稱入何難也何難焉爾鄭欲滅之迨其亂而後能
入也
常山劉氏曰許叔蓋因鄭亂而竊入於許也許先王
之建國叔不能申正義於天王或求直於大國以
反厥邦復先君之宗廟社稷乃竊入焉則許叔之
非可見矣國難竊入故難
公會齊侯于艾(公作鄗榖作高)
左氏傳謀定許也
邾(公作邾婁)人牟人葛人来朝
公羊傳皆何以稱人夷狄之也
何氏注桓公行惡而三人俱朝事之故夷狄之
杜氏注牟國今泰山牟縣葛國在梁國寧陵縣東北
陸氏纂例雜用夷禮者以人稱之邾人牟人葛人来
朝是
劉氏意林滕薛之旅見也與邾牟葛無異滕薛之貶
輕而邾牟葛之貶重何也曰古之諸侯朝者固曰
間於天子之事考禮正刑一德以尊天子焉耳滕
薛是也今天王崩魯與三國未嘗奔問弔贈修臣
子之職而方沛然以朝禮自處其義上僭是所以
責之重也
泰山孫氏曰稱人者賤其相與朝弑逆之人貶之也
常山劉氏曰董仲舒曰為其天王崩而相朝也斯義
得矣
秋九月鄭伯突入于櫟
左氏傳鄭伯因櫟人殺檀伯而遂居櫟莊公十四年
六月傳瑕殺鄭子而納厲公
伊川先生解突非正也忽既恣行故國人君之諸侯
助之書爵所以戒居正者已不能保則人取之矣
書入以見義不容也
杜氏注櫟鄭别都也今河南陽翟縣
武夷胡氏傳經於厲公復國削而不書獨書入于櫟
何也夫制邑之死虢君共城之叛大叔皆莊公所
親戒也今又城櫟而寘子元焉使昭公不立何謀
國之誤也衛有蒲戚而出獻公楚有陳蔡不羹而
叛棄疾末大必折有國之害也故夫子行乎季孫
曰古者家不藏甲邑無百雉之城遂墮三都以張
公室於厲公復國削而不書者若曰既入于櫟則
其國已復矣於以明居重馭輕強榦弱枝以身使
臂之義為天下與来世之鑒也為國者可不謹於
禮乎
襄陵許氏曰此詩所謂公子五爭兵革不息者也鄭
亂如此春秋弗志志突入櫟而已語曰櫟人實使
鄭子不得其位言邑國之大也忽失其政不能制
突使斬鄭而居之以生民心此亂根也故君子略
其枝葉使世謹夫亂之所生
冬十有一月公會(公冇齊侯)宋公衛侯陳侯于袲(公作侈)伐鄭
左氏傳會于袲謀伐鄭將納厲公也弗克而還
杜氏注袲宋地在沛國相縣西南
武夷胡氏傳左氏曰將納厲公也弗克而還榖梁曰
地而後伐疑詞非其疑也昭公與突之是非邪正
亦明矣然昭公雖正其才不足以君一國之人復
歸於鄭日以微弱厲公雖篡其智足以結四鄰之
援既入于櫟日以盛強諸侯不顧是非而計其強
弱始疑於輔正終變而與邪榖梁所謂非其疑者
非其疑於為義而果於為不義相與連兵動衆納
篡國之公子也故詳書其會地而後言伐以譏之
也
十有六年春正月公會宋公蔡侯衛侯于曹
左氏傳謀伐鄭也
泰山孫氏曰未能納突故復會於此
夏四月公會宋公衛侯陳侯蔡侯伐鄭
伊川先生解突善結諸侯故皆為之致力屢伐鄭也
杜氏注蔡常在衛上今序陳下蓋後至
武夷胡氏傳春正月會于曹蔡先於衛夏四月伐鄭
衛先於蔡王制諸侯之爵次其後先固有序矣在
周官大司馬設儀辨位以等邦國猶天建地設不
可亂也及春秋時禮制既亡覇者以意之向背為
升降諸國以勢之強弱相上下蔡嘗先衛今序陳
下者先儒以為後至也以至之先後易其序是以
利率人而不要諸禮也豈所以定民志乎後世有
以醲賞誘人之趨事赴功以重罰沮人之奉公守
正意亦如此夫亂之所由生也則儀位以為階春
秋防微杜漸尤嚴於名分考其所書意自見矣
吕氏曰會于曹蔡先衛伐鄭衛先蔡蓋當時諸侯皆
以一切強弱目前利害為先後不復用周班也春
秋因事紀實以見當世之亂無復禮文也
秋七月公至自伐鄭
伊川先生解不惟告廟又以見勤勞於鄭突也
泰山孫氏曰助篡伐正踰時而反
冬城向
左氏傳書時也
辨疑啖子曰案下有十一月縱是同月亦今之九月
農功未畢不可興役
十有一月衛侯朔出奔齊
左氏傳初衛宣公烝於夷姜生伋子屬諸右公子為
之娶於齊而美公娶之生夀及朔屬夀於左公子
夷姜縊宣姜與公子朔搆伋子公使諸齊使盜待
諸莘將殺之夀子告之使行不可夀子載其旌以
先盜殺之伋子至曰我之求也此何罪請殺我乎
又殺之二公子故怨惠公十一月左公子洩右公
子職立公子黔牟惠公奔齊
公羊傳衛侯朔何以名絶曷為絶之得罪於天子也
十有七年春正月丙辰公會齊侯紀侯盟于黃
左氏傳平齊紀且謀衛故也
杜氏注黃齊地
二年丙午公會(公榖並作及)邾(公作邾婁)儀父盟于趡
左氏傳尋蔑之盟也
杜氏注趡魯地
高郵孫氏曰及者内為志會者外為志邾儀父魯附
庸小國之君非敢盟公公欲與之盟耳此當以及
字為定
(榖有夏字)五月丙午及齊師戰于奚(榖作郎)
左氏傳疆事也
榖梁傳内諱敗舉其可道者也
杜氏注奚魯地
泰山孫氏曰此公及齊師戰也不言公者諱之莊九
年及齊師戰于乾時僖二年及邾人戰于升陘皆
此義也
眉山蘇氏曰不書夏闕文也
六月丁丑蔡侯封人卒秋八月蔡季自陳歸于蔡
左氏傳蔡桓侯卒蔡人召蔡季于陳秋蔡季自陳歸
于蔡
榖梁傳自陳有奉焉爾
何氏注蔡侯封人無子季次當立封人欲立獻舞而
疾害季季辟之陳封人死歸反奔喪思慕三年卒
無怨心故賢而字之
劉氏傳蔡季者何蔡侯之弟也何以稱字賢也何賢
爾其去也以道其反也以禮公子不去國何賢乎
季之去權也若季者道足以與權而不亂力足以
得國而不居遠而不攜邇而不逼者也
高郵孫氏曰杜預以為桓侯無子故召季而立之案
蔡世家及諸侯年表無蔡季嘗立為蔡君之文又
莊十年荆敗蔡師于莘以蔡侯獻舞歸相去裁十
年之間不容蔡季卒葬與獻舞得立之迹不見於
經也
癸巳葬蔡桓侯
陸氏纂例案史記世本左氏傳蔡之諸君皆諡為侯
經則皆稱公者以其私諡與僭同也唯蔡桓侯稱
侯蓋告王請諡故特書之明得禮也
陸氏微旨啖子曰其稱侯蓋蔡季之賢請諡於王也
此言凡諸侯請諡於王王之策書則云諡曰某侯
諸國史因而紀之故西周諸侯記傳皆依本爵春
秋之時則皆稱公夫子因而書之以明其不請於
王也
劉氏傳葬者稱公此其稱爵何稱爵禮也稱公非禮
也稱爵何以禮稱公何以非禮稱爵者誄之於天
子者也稱公者非誄之於天子者也賤不誄貴幼
不誄長天子崩誄於郊諸侯薨誄於王大夫卒誄
於君
武夷胡氏傳或曰葬未有不稱公者其稱侯傳失之
爾臣子之於君極其尊而稱之禮也其說誤矣孔
子疾子路使門人為臣子曰無臣而為有臣吾誰
欺欺天乎曾子疾革而易簀曰吾得正而斃焉斯
已矣故終而必安於正人子不以非所得而加之
於父是為孝人臣不以非所得而加之於君是為
忠極其尊而稱之不正之大者而可以為禮哉
及宋人衛人伐邾(公作邾婁)
左氏傳宋志也(杜氏注邾宋争強魯從宋志背趡之盟辨疑趙子曰據例稱及者皆内之)
(志云宋志非也)
襄陵許氏曰正月與齊為黃之盟而五月戰焉二月
與邾為趡之盟而八月伐之詩曰君子屢盟亂是
用長豈不然哉
冬十月朔日有食之
左氏傳十月朔日有食之不書曰官失之也天子有
曰官諸侯有曰御曰官居卿以底曰禮也曰御不
失曰以授百官於朝(辨疑趙子曰凡不書曰或史官闕之或年深寫誤何關曰)
(官曰御乎)
十有八年春王正月公會齊侯于濼公與(公無與字)夫人姜
氏遂如齊
榖梁傳濼之會不言及夫人何也以夫人之伉弗稱
數也(劉氏權衡濼會時夫人自不在會會畢公更召夫人與之如齊耳)
杜氏注濼水在濟南歴城縣西北入濟
劉氏傳何以不言及夫人伉也猶曰匹夫匹婦之相
與云爾
劉氏意林公夫人姜氏遂如齊原其禍之所自始以
伉言之公子遂季孫行父如齊則以起子赤之弑
季孫斯仲孫忌如晉則以起陪臣執國命之禍事
之始搆而文已變矣此亦春秋慮患於微除禍於
早之情也
武夷胡氏傳是年桓公已終復書王者春秋之時諸
侯放恣弑君簒國者已列於會則不復致討故魯
宣殺惡及視以取國賂齊請會而傳曰會于平州
以定公位曹伯負芻殺太子自立見執於晉而曹
人請之曰若為有罪則君列諸會矣孔子為此懼
作春秋於十八年復書王者明弑君之賊雖身已
沒而王法不得赦也又據桓十五年天王崩至是
新君嗣位三年之喪畢矣明弑君之賊雖在前朝
而古今之惡一也然則篡弑者不容於天地之間
身無存沒時無古今皆得討而不赦聖人之法嚴
矣已列於會則不致討可乎故曰春秋成而亂臣
賊子懼與者許可之辭曰與者罪在公也為亂者
文姜而春秋罪桓公治其本也
夏四月丙子公薨于齊
左氏傳春公將有行遂與姜氏如齊申繻曰女有家
男有室無相瀆也謂之有禮易此必敗公會齊侯
于濼遂及文姜如齊齊侯通焉公謫之以告夏四
月丙子享公使公子彭生乘公公薨於車魯人告
於齊請以彭生除之齊人殺彭生
杜氏注不言戕諱之也
武夷胡氏傳魯公弑而薨者則以不地見其弑今書
桓公薨于齊豈不沒其實乎前書公與夫人姜氏
如齊後書夫人孫于齊去其姓氏而莊公不書即
位則其實亦明矣
丁酉公之喪至自齊
秋七月
冬十有二月己丑葬我君桓公
公羊傳賊未討何以書葬讎在外也讎在外則何以
書葬君子辭也
春秋集解卷四
