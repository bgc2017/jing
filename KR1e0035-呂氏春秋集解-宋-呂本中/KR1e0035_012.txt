春秋集解卷十二
宋吕本中撰
僖公
二十有八年春晉侯侵曹晉侯伐衛
左氏傳春晉侯將伐曹假道於衛(杜氏注曹在衛東故)衛人弗
許還自南河濟侵曹伐衛正月戊申取五鹿二月晉
郤縠卒原軫將中軍衛侯請盟晉人弗許
榖梁傳再稱晉侯忌也
蘇氏曰晉文之出也曹衛皆不禮焉
武夷胡氏傳再稱晉侯者譏復怨也春秋之時用兵
者非懷私復怨則利人土地爾詩云百爾君子不
知德行不忮不求何用不臧不忮則能懲忿不求
則能窒慾然後貪憤之兵亡矣或曰曹衛背華即
夷於是乎致武奚為不可曰楚人摟諸侯以圍宋
陳蔡鄭許舉兵而同會魯公與會而同盟楚雖得
曹新㛰於衛然其君不在會其師不與圍以方諸
國不猶愈乎又况衛已請盟而晉人弗之許也書
曰必有忍其乃有濟有容德乃大文公能忍於奄
楚里鳧須矣何獨不能忍於曹衛乎再稱晉侯者
甚之也下書楚人救衛則譏晉深矣春秋責備賢
者而樂與人改過責備賢者故再稱晉侯樂與人
改過故謂已請盟不當拒而絶之也
襄陵許氏曰齊桓之興至於伐楚伐北戎也而後稱
爵而晉文始見即稱爵者事彌速功彌淺矣
吕氏曰侵曹伐衛兩事也既侵曹矣又伐衛也春秋
書之如此其詳者見諸侯之放恣也晉侯之害兩
國深切著明如此其甚也
公子買戍衛不卒戍刺之楚人救衛
左氏傳公子買戍衛楚人救衛不克公懼於晉殺子
叢以說焉謂楚人曰不卒戍也
公羊傳刺之者何殺之也内諱殺大夫謂之刺之也
杜氏注内殺大夫皆書刺言用周禮三刺之法
陸氏纂例偃則直書刺者有罪當殺也買則上言晉
人伐衛買不卒戍明不勝而還非其罪也不斥言
無罪申臣禮也凡惡事須書者則避辭言之猶公
夫人奔則曰孫殺大夫曰刺之類是也
蘇氏曰刺未有書其故者書其故言非其實也
武夷胡氏傳孟子曰無罪而殺士則大夫可以去無
罪而戮民則士可以徙今乃殺無罪之主將以苟
說於強國於是乎不君矣故特書其故以貶之也
吕氏曰戍衛而不卒戍罪也刺之則過矣春秋之世
賞罰皆有所為類如此
三月丙午晉侯入曹執曹伯畀宋人
左氏傳晉侯圍曹門焉多死曹人尸諸城上晉侯患
之聽輿人之謀曰稱舍於墓師遷焉曹人兇懼三
月丙午入曹數之以其不用僖負羈而乘軒者三
百人也且曰獻狀令無入僖負羈之宫而免其族
報施也魏犫顚頡怒曰勞之不圖報於何有爇僖
負羈氏宋人使門尹般如晉師告急公曰宋人告
急舍之則絶告楚不許我欲戰矣齊秦未可若之
何先軫曰使宋舍我而賂齊秦藉之告楚我執曹
君而分曹衛之田以賜宋人楚愛曹衛必不許也
喜賂怒頑能無戰乎公說執曹伯分曹衛之田以
畀宋人
杜氏注執諸侯當以歸京師晉欲怒楚使戰故以與
宋所謂譎而不正
陸氏纂例不稱晉人執者承上晉侯入曹文故不可
重言晉人也
武夷胡氏傳古者覿文匿武修其訓典序成而不至
於是乎有攻伐之兵故孟子謂萬章曰子以為有
王者作將比今之諸侯而誅之乎其教之不改而
後誅之乎曹伯嬴者未狎晉政莫知所承晉文不
修詞令遽入其國既執其君又分其田暴矣欲致
楚師與之戰而以曹伯畀宋人譎矣雖一戰勝楚
遂主夏盟舉動不中於禮亦亂矣徒亂人上下之
分無君臣之禮其功雖高道不足尚也故曰五霸
三王之罪人仲尼之徒無道桓文之事者
吕氏曰二十八年一年記晉事最詳皆聖人所致意
者觀晉文公舉動如此有意於為善乎
夏四月己巳晉侯齊師宋師秦師及楚人戰于城濮楚
師敗績
左氏傳楚子入居于申使申叔去榖使子玉去宋曰
無從晉師晉侯在外十九年矣而果得晉國險阻
艱難備嘗之矣民之情偽盡知之矣天假之年而
除其害天之所置其可廢乎子玉使伯棼請戰王
怒少與之師唯西廣東宫與若敖之六卒實從之
子玉使宛春告於晉師曰請復衛侯而封曹臣亦
釋宋之圍先軫曰不如私許復曹衛以攜之執宛
春以怒楚既戰而後圖之公說乃拘宛春於衛且
私許復曹衛曹衛告絶於楚子玉怒從晉師晉師
退軍吏曰以君辟臣辱也且楚師老矣何故退子
犯曰師直為壯曲為老豈在久乎微楚之惠不及
此退三舍避之所以報也我退而楚還我將何求
若其不還君退臣犯曲在彼矣退三舍楚衆欲止
子玉不可夏四月戊辰晉侯宋公齊國歸父崔夭
秦小子憖次于城濮晉車七百乘韅靷鞅靽晉侯
登有莘之墟以觀師曰少長有禮其可用也遂伐
其木以益其兵己巳晉師陳于莘北胥臣以下軍
之佐當陳蔡子玉以若敖之六卒將中軍曰今日
必無晉矣子西將左子上將右胥臣蒙馬以虎皮
先犯陳蔡陳蔡奔楚右師潰狐毛設二旆而退之
欒枝使輿曳柴而偽遁楚師馳之原軫郤溱以中
軍公族横擊之狐毛狐偃以上軍夾攻子西楚左
師潰楚師敗績子玉收其卒而止故不敗晉師三
日館榖及癸酉而還
劉氏意林及楚人戰于城濮當是時晉辟楚三舍欲
戰者得臣也而春秋書晉焉得臣雖有必戰之意
由先軫則激之是以書晉也此誅心原情之義也
武夷胡氏傳荆楚恃強憑陵諸夏滅黃而霸主不能
恤敗徐於婁林而諸大夫不能救執中國盟主而
在會者不敢與之爭今又戍榖逼齊合兵圍宋戰
勝中國威動天下非有城濮之敗則天下折而入
楚矣宜有美詞稱揚其績而春秋所書如此其略
何也仁人明其道不計其功正其義不謀其利文
公一戰勝楚遂主夏盟以功利言則高矣語道義
則三王之罪人也知此說則曾西不為管仲而仲
尼孟子雖老於行而不悔其有以夫
楚殺其大夫得臣
左氏傳楚子玉既敗王使謂之曰大夫若入其若申
息之老何子西孫伯曰得臣將死二臣止之曰君
其將以為戮及連榖而死晉侯聞之而後喜可知
也曰莫余毒也已蒍吕臣實為令尹奉巳而已不
在民矣
劉氏傳稱國以殺大夫者罪累上也此殺有罪其以
累上之辭言之何惡楚子也何惡乎楚子知其不
可使也而不能勿使知其不可敵也而不能勿敵
是亦棄其師之道也
衛侯出奔楚
左氏傳衛侯欲與楚國人不欲故出其君以說於晉
衛侯出居於襄牛衛侯聞楚師敗懼出奔楚遂適
陳使元咺奉叔武以受盟
武夷胡氏傳諸侯失國出奔未有不名者衛侯何以
不名著文公之罪也衛侯失守社稷即安于楚於
文公何罪乎衛之禍文公為之也初齊晉盟于斂
盂衛侯請盟晉人不許是塞其向善之心雖欲自
新改轍而其道無由也高帝一封雍齒而功臣不
競世祖燒棄文書而反側悉安使文公釋怨許衛
結盟南向諸侯棄楚而歸晉矣忿不思難唯怨是
圖必使衛侯竄身無所奔於荆蠻歸於京師兄弟
相殘君臣交訟誰之咎也夫心不外者乃能統大
衆智不鑿者乃能處大事文公欲主夏盟取威定
霸而舉動煩擾若不勝任者惟鑿智自私而心不
廣也春秋於衛侯失國出奔不以其罪名之而重
文公之咎蓋端本議刑責備賢者之意也
五月癸丑公會晉侯齊侯宋公蔡侯鄭伯衛子莒子盟
于踐土
左氏傳甲午至於衡雍作王宫於踐土(杜氏注襄王聞晉戰勝自)
(往勞之故為作宫)五月丁未獻楚俘於王駟介百乘徒兵
千鄭伯傅王用平禮也己酉王享醴命晉侯宥王
命尹氏及王子虎内史叔興父策命晉侯為侯伯
賜之大輅之服戎輅之服彤弓一彤矢百玈弓矢
千秬鬯一卣虎賁三百人曰王謂叔父敬服王命
以綏四國糾逖王慝晉侯三辭從命曰重耳敢再
拜稽首奉揚天子之丕顯休命受策以出出入三
覲癸亥王子虎盟諸侯於王庭要言曰皆奬王室
無相害也有渝此盟明神殛之俾隊其師無克祚
國及而玄孫無有老幼
榖梁傳諱會天王也
杜氏注踐土鄭地衛侯出奔其弟叔武攝位受盟非
王所加從未成君之禮故稱子而序鄭伯之下
高郵孫氏曰齊桓之興始致世子晉文公之霸遂召
天王
武夷胡氏傳踐土之會天王下勞諸侯削而不書何
也周室東遷所存者號與祭耳其實不及一小國
之諸侯晉文之爵雖曰侯伯而號令天下幾於改
物實行天子之事此春秋之名實也與其名存實
亡猶愈於名實俱亡是故天王下勞晉侯於踐土
則削而不書去其實以全名所謂君道也父道也
晉侯以臣召君則書天王狩于河陽正其名以統
實所謂臣道也子道也而天下之大倫尚存而不
滅矣衛侯奔楚不書名者未絶其位也叔武受盟
而稱衛子者立以為君也此見聖人深罪晉文報
怨行私專權自恣廢置諸侯之意
陳侯如會
杜氏注陳本與楚楚敗懼而屬晉來不及盟故曰如
會
襄陵許氏曰鄫子會盟後會也陳侯如會後盟也宋
襄使邾用鄫子而晉文受陳侯霸圖宏矣
公朝于王所
公羊傳曷為不言公如京師天子在是也天子在是
則曷為不言天子在是不與致天子也
榖梁傳朝不言所言所者非其所也
杜氏注王在踐土非京師故曰王所
劉氏意林踐土之會天子自往也自往雖微而猶可
言河陽之會臣召君也臣召君不可以訓故書狩
焉
武夷胡氏傳朝不言所言所非其所也朝於廟禮也
於外非禮也有虞氏五載一廵狩羣后四朝周制
十有二年王乃時廵諸侯各朝於方岳亦何必於
京師於廟然後為禮乎古者天子廵狩於四方有
常時諸侯朝於方岳有常所其宫室道塗可以預
修故民不勞其供給調度可以預備故國不費今
天王下勞晉侯公朝于王所則非其時與地矣自
秦而後廵遊無度至有長吏以倉卒不辦被誅民
庶以煩勞不給生厭蓋春秋之義不行故也然則
天子在是其可以不朝乎天子在是而諸侯就朝
禮之變也春秋不以諸侯就朝為非而以王所非
其所為貶正其本之意也
六月衛侯鄭自楚復歸于衛衛元咺出奔晉
左氏傳或訴元咺於衛侯曰立叔武矣其子角從公
公使殺之咺不廢命奉夷叔以入守六月晉人復
衛侯寗武子與衛人盟於宛濮衛侯先期入叔武
將沐聞君至喜捉髮走出前驅射而殺之元咺出
奔晉
榖梁傳自楚楚有奉焉爾
劉氏傳衛侯鄭何以名貶曷為貶殺叔武也
武夷胡氏傳衛侯殺叔武是不念鞠子哀而以爭國
為心亂民彛滅天理其為罪大矣此其所以名也
元咺由是走之晉而訟其君然衛侯初歸則稱復
再歸何以不稱復乎春秋立法甚嚴而待人以恕
鄭之初歸既殺叔武既名之矣猶意其或出於惡
而能革也是以稱復及其再歸又殺元咺及公子
瑕則是終以爭國為心長惡不悛無自艾之意矣
是以不稱復其曰歸于衛者易詞也諸侯嗣故稱
復者繼之也不稱復者絶之也而國非其國矣
陳侯欵卒
秋杞伯姬來
襄陵許氏曰志入杞之怨釋也歸寧常事不書者也
中國有霸則諸侯弛兵而室家緩帶於是族姻之
恩始錄而鄰國之好交修以是為晉侯之澤也故
書伯姬二十五年歸杞知伯姬非哀姜出今其來
歸蓋寧成風也
公子遂如齊
襄陵許氏曰志伐齊之仇解也齊自孝公之立與魯
好絶比相侵伐昭公元年復與公同踐土之盟故
公遣大夫聘之修舊好焉禮也
冬公會晉侯齊侯(榖無齊侯)宋公蔡侯鄭伯陳子莒子邾(公作)
(邾婁)子秦人于温
左氏傳冬會于温討不服也(杜氏注討衛許)
榖梁傳諱會天王也
杜氏注陳共公稱子先君未葬宋襄公稱子自在本
班陳共公稱子降在鄭下陳懷公稱子而在鄭上
蓋主會所次
天王狩(榖作守)于河陽壬申公朝于(榖作於)王所
左氏傳是會也晉侯召王以諸侯見且使王狩仲尼
曰以臣召君不可以訓故書曰天王狩于河陽言
非其地也壬申公朝于王所
公羊傳不與再致天子也
榖梁傳全天王之行也為若將狩而遇諸侯之朝也
為天王諱也水北為陽山南為陽温河陽也
杜氏注晉地今河内有河陽縣壬申十月十日有日
而無月史闕文
陸氏微旨啖子曰時天子微弱諸侯驕惰怠於臣禮
若令朝於京師多有不從又晉已強大率諸侯而
入王城亦有自嫌之意故請王至温而行朝禮若
天子因狩而諸侯得覲然以常禮言之晉侯召君
名義之罪人也其可以為訓乎若原其自嫌之意
嘉其尊主之意則晉侯請王之狩忠亦至焉故夫
子特書曰天王狩于河陽所謂春秋之作原情為
制以誠變禮者也
武夷胡氏傳以尊周而全晉也
晉人執衛侯歸之于京師
左氏傳衛侯與元咺訟寗武子為輔鍼莊子為坐士
榮為大士衛侯不勝殺士榮刖鍼莊子謂寗俞忠
而免之執衛侯歸之於京師寘諸深室寗子職納
橐饘焉
公羊傳衛侯之罪何殺叔武也文公逐衛侯而立叔
武叔武辭立而他人立則恐衛侯之不得反也故
於是已立然後為踐土之會治反衛侯衛侯得反
曰叔武篡我元咺爭之曰叔武無罪終殺叔武元
咺走而出此晉侯也其稱人何貶曷為貶衛之禍
文公為之也文公為之奈何文公逐衛侯而立叔
武使人兄弟相疑放乎殺母弟者文公為之也
劉氏傳曷為或言歸于或言歸之于歸于者正也歸
之于者不正也此其為不正奈何文公使元咺與
衛侯訟文公右元咺刖衛大夫鍼莊子殺士榮然
後執衛侯歸之于京師文公之聽也已頗古者盖
君臣無獄諸侯不專殺
襄陵許氏曰司馬之法邦國賊殺其親則正之衛侯
殺叔武執有罪也則何為不得為伯討天子在是
而擅執諸侯軋矣是以推而遠之也
衛元咺自晉復歸于衛
左氏傳元咺歸于衛立公子瑕
榖梁傳自晉晉有奉焉爾
劉氏傳其言復歸何大夫無復復者位已絶也已絶
而復惡也惡則其言歸何易也其易奈何以文公
為之主也
諸侯遂圍許
左氏傳丁丑諸侯圍許
榖梁傳遂繼事也
武夷胡氏傳諸侯比再會天子再至皆朝于王所而
許獨不會以其不臣也故諸侯圍許案古者廵狩
諸侯各朝於方岳今法天子行幸三百里内亦皆
問起居許距河陽踐土近矣而可以不會乎其稱
遂繼事之詞也
襄陵許氏曰許之能從齊宋而不能從晉者何也案
齊桓自北杏之會十有七年而後侵許服之又九
年而後從於伐楚蓋使失其所係如此之難也宋
襄之興紹桓遺緒逮晉文時則許既離於中國而
合於蠻夷矣國人一服楚之威令是以難變也
曹伯襄復歸于曹遂會諸侯圍許
左氏傳晉侯有疾曹伯之豎侯獳貨筮史使曰以曹
為解公復曹伯遂會諸侯於許
劉氏意林曹伯襄復歸於曹衛侯以殺叔武名曹伯
以賂得國名其惡不同其貶一也此正性命之理
也
武夷胡氏傳夫以賂得國而春秋名之比於失地滅
同姓之罪以此知聖人嚴於義利之别以正性命
之理其說行而天下定矣豈曰小補之哉
吕氏曰晉侯執曹伯畀宋人既赦之使歸則遂會諸
侯圍許晉文之於諸侯殆以奴之也曹伯不能感
激自奮以求合於義而遂委靡不振以死亦君子
所鄙也
二十有九年春介葛盧來
左氏傳春介葛盧來朝舍於昌衍之上公在會餽之
芻米禮也
公羊傳介葛盧者何夷狄之君也何以不言朝不能
乎朝也
杜氏注介東夷國也在城陽黔陬縣葛盧介君名也
吕氏曰葛盧夷狄之附庸
公至自圍許
夏六月(公榖並有公字)會王人晉人宋人齊人陳人蔡人秦人
盟于翟泉(公作狄泉)
左氏傳夏公會王子虎晉狐偃宋公孫固齊國歸父
陳轅濤塗秦小子憖盟于翟泉尋踐土之盟且謀
伐鄭也卿不書罪之也在禮卿不會公侯會伯子
男可也
伊川先生解晉文連年會盟皆在王畿之側而此盟
復迫王城又與王人盟強逼甚矣故諱公諸侯貶
稱人惡之大也
杜氏注翟泉今洛陽城内大倉西南池水也
劉氏傳是稱人皆微者與非微者也王子虎晉狐偃
宋公孫固齊國歸父陳轅濤塗秦小子憖之盟也
則其稱人何翟泉在王城之内諸侯之大夫入天
子之境雖貴曰士陪臣也而盟於天子之側自此
始是以貶也其餘從同
劉氏意林列國之卿亂王室之禮王子虎不能正也
使陪臣盟天子之側此所謂下陵上替也
秋大雨雹
左氏傳為災也
武夷胡氏傳正蒙曰凡隂氣凝聚陽在内者不得出
則奮擊而為雷霆陽在外者不得入則周旋不捨
而為風和而散則為霜雪雨露不和而散則為戾
氣曀霾隂常散緩受交於陽則風雨調寒暑正雹
者戾氣也隂脅陽臣侵君之象當是時僖公即位
日久季氏世卿公子遂專權政在大夫萌於此矣
冬介葛盧來
左氏傳冬介葛盧來以未見公故復來朝禮之加燕
好
三十年春王正月
夏狄侵齊
左氏傳春晉人侵鄭以觀其可攻與否狄聞晉之有
鄭虞也夏狄侵齊
武夷胡氏傳晉人侵鄭以觀其可攻與否狄聞晉之
有鄭虞也遂侵齊詩不云乎戎狄是膺荆舒是懲
四夷交侵所當攘斥晉文公若移圍鄭之師以伐
之則方伯連率之職修矣上書狄侵齊下書圍鄭
此直書其事而義自見者也
秋衛殺其大夫元咺及公子瑕
左氏傳晉侯使醫衍酖衛侯寗俞貸醫使薄其酖不
死公為之請納玉於王與晉侯皆十㲄王許之秋
乃釋衛侯衛侯使賂周歂冶厪曰苟能納我吾使
爾為卿周冶殺元咺及子適子儀
榖梁傳稱國以殺罪累上也衛侯在外其以累上之
罪言之何也待其殺而後入也
高郵孫氏曰公子瑕嘗立為君矣於是殺之猶曰公
子者瑕見立於元咺耳非受命於天王傳國於先
君者也不曰其君非君也元咺及之者言瑕之見
殺由於元咺立之元咺存則公子瑕存元咺死則
公子瑕死咺立之君咺見殺則公子瑕死也
常山劉氏曰殺二大夫以上不書及者其事同殺之
之志均故也殺其大夫某及某者以某之故而延
及某也
武夷胡氏傳稱國以殺者君與大臣專殺之也衛侯
在外其稱國以殺何也榖梁子曰待其殺而後入
也待其殺而後入是志乎殺咺瑕者也兵莫憯於
志鏌鋣為下衛侯未入稱國以殺此春秋誅意之
效也然則大臣何與焉從君於惡而不能止故并
罪之也
衛侯鄭歸于衛
左氏傳解在上文
公羊傳此殺其大夫其言歸何歸惡乎元咺也曷為
歸惡乎元咺元咺之事君也君出則已入君入則
已出以為不臣也
劉氏意林鄭之初歸也得言復當是之時叔武在内
鄭雖無國國固其國也及其又歸也殺叔武矣執
之歸於京師矣殺元咺及公子瑕矣鄭雖得國國
非其國也故不言復春秋之褒善罰惡豈不至明
至察哉向也無國而義可以有國則亦謂之有國
今也得國而義不可以得國則亦謂之無國由是
觀之天子者得天下之義者也非得其位也諸侯
者得一國之義者也非得其勢也得其義雖未有
其位君子謂之得矣失其義雖能專其勢君子謂
之失矣故曰義重於冨仁重於爵
武夷胡氏傳衛侯出奔於楚則不名見執於晉則不
名今既歸國復有其土地何以反名之乎不名者
責晉文公之以小怨妨大德名之者罪衛侯鄭之
以忮害戕本支末世隆怨薄恩趨利棄義有國家
者恐公族之軋已至於網羅誅殺無以芘其本根
而社稷傾覆如六朝者衆矣衛侯始歸而殺叔武
再歸而及公子瑕是葛藟之不若而春秋之所惡
也故再書其名為後世戒此義苟行則六朝之君
或亦少省矣
晉人秦人圍鄭
左氏傳九月甲午晉侯秦伯圍鄭以其無禮於晉且
貳於楚也晉軍函陵秦軍汜南鄭伯使燭之武見
秦伯曰鄰之厚君之薄也若舍鄭以為東道主行
李之往來共其乏困君亦無所害秦伯說與鄭人
盟使把子逢孫楊孫戍之乃還子犯請擊之公曰
不可微夫人之力不及此因人之力而敝之不仁
失其所與不智以亂易整不武吾其還也亦去之
武夷胡氏傳鄭伯之於晉公子特不能厚將迎贈送
之禮而未嘗以横逆加之也坐此見圍為列國者
不亦難乎
介人侵蕭
冬天王使宰周公來聘
左氏傳冬天王使周公閱來聘
榖梁傳天子之宰通於四海
杜氏注周公天子三公兼冢宰也
高郵孫氏曰禮雖有天子聘諸侯之義然義不當使
三公書曰宰周公來聘用見周道之衰而諸侯強
盛也
公子遂如京師遂如晉
左氏傳東門襄仲將聘於周遂初聘於晉
武夷胡氏傳大夫出疆有以二事出者有以一事出
而專繼事者其書皆曰遂公子遂如周及晉與祭
公自魯逆王后皆所謂以二事出者也公子結往
媵而及齊宋盟則專繼事者也是非得失則存乎
其事矣冢宰上兼三公其職任為至重而來聘於
魯天王之禮意莫厚焉魯侯既不朝京師而使公
子遂往又以二事出夷周室於列國此大不恭之
罪履霜堅冰之漸春秋之所誅而不以聽者也則
何以無貶乎有不待貶絶而罪惡見者不貶絶以
見罪惡
三十有一年春取濟西田
左氏傳取濟西田分曹地也使臧文仲往宿於重館
重館人告曰晉新得諸侯必親其共不速行將無
及也從之分曹地自洮以南東傅於濟盡曹地也
高郵孫氏曰左氏公羊皆以為晉侯以曹地分諸侯
而魯取濟西之田然案經書之與汶陽田相等耳
無異文也此蓋晉侯執曹伯而反諸侯之侵地魯
濟西之田嘗見侵入於曹魯於是取之
常山劉氏曰凡力得之曰取不當取也不是其專奪
雖復取本邑亦無異詞其有本是已邑及我之附
庸以彼所奪之後却取得當異其文謂其不能申
明直辭請於王而正疆理但專自以兵甲爭奪不
得正道故悉同辭言之
案此年取濟西田成二年取汶陽田先本魯地而
皆書取若此義例據經為合盖春秋之義以治易
亂而不以亂易亂所正者本而已凡取人之有其惡
易見而取已之舊不以其道者其罪難知聖人所
書亦正名曰取以顯微也
公子遂如晉
左氏傳襄仲如晉拜曹田也
夏四月四卜郊不從乃免牲猶三望
左氏傳夏四月四卜郊不從乃免牲非禮也猶三望
亦非禮也禮不卜常祀而卜其牲日牛卜日曰牲
牲成而卜郊上怠惰也望郊之細也不郊亦無望
可也
公羊傳曷為或言三卜或言四卜三卜禮也四卜非
禮也三卜何以禮四卜何以非禮求吉之道三禘
嘗不卜郊何以卜卜郊非禮也卜郊何以非禮魯
郊非禮也魯郊何以非禮天子祭天諸侯祭土天
子有方望之事無所不通諸侯山川有不在其封
内者則不祭也曷為或言免牲或言免牛免牲禮
免牛非禮也免牛何以非禮傷者曰牛三望者何
望祭也然則曷祭祭泰山河海曷為祭泰山河海
山川有能潤於百里者天子秩而祭之觸石而出
膚寸而合不崇朝而徧雨乎天下者唯泰山耳河
海潤於千里猶者何通可以已也何以書譏不郊
而望祭也
榖梁傳免牲者為之緇衣纁裳有司玄端奉送至於
南郊免牛亦然
杜氏注三望分野之星國中山川皆因郊祀望而祭之
魯廢郊天而修其小祀故曰猶猶者可止之辭
范氏注鄭君曰望者祭山川之名也謂海也岱也淮
也非其疆界則不祭禹貢曰海岱及淮惟徐州徐
州魯也
陸氏纂例啖子曰凡祭常事多不書失禮及非常乃
書啖子曰天子以冬至祭上帝於郊故謂之郊魯
以周公之故特得以孟春(周之三月)祈榖於上帝亦謂
之郊郊皆用辛日故以二月卜三月上辛不吉則
卜中辛又不吉則卜下辛所謂吉事先近日也凡
養牲必養二牲一以祀上帝一以祀后稷帝牛有
變(變謂所傷之類)則改卜稷牛以代之而别以他牛為稷
牛可也禮曰帝牛必在滌三月稷牛唯具
劉氏傳三卜禮也四卜非禮也三卜何以禮四卜何
以非禮郊用正月上辛郊用正月上辛則曷為卜
哉以十二月下辛卜正月上辛如不吉則以正月
下辛卜二月上辛如不吉則又以二月下辛卜三
月上辛如不吉則不郊夏后氏以建寅為正商人
以建丑為正周人以建子為正王者必以其正月
郊曷為或言免牲或不言免牲免牲禮也不免牲
非禮也免牲何以禮不免牲何以非禮郊者歲事
也六月上甲始庀牲十月上甲始繋牲帝牲必在
滌三月如不從則免矣曷為或言牲或言牛中禮
曰牲不中禮曰牛何以則中禮何以則不中禮夏
后氏元牝商人白牝周人騂牝天地之牛角繭栗
宗廟之牛角握賓客之牛角尺猶三望三望者何
望祭也然則曷祭祭星辰山川曷為祭星辰山川
星辰民所瞻仰也山川民所取財用也
劉氏意林謂猶者可以已之辭何其不知春秋也春
秋貴正貴備安有廢大存小而又教之曰可以已
哉是猶逐其父養其母者而謂之曰可并逐母也
亦誨之孝而已矣王介甫曰不郊矣幸其猶三望
也不告朔矣幸其猶朝於廟也是猶紾其兄之臂
者而曰我且徐之以全吾愛云爾其可乎亦誨之
悌而已矣故以猶為可以已者逐父而養母之說
也以猶為愈乎已者紾兄而徐徐之說也君子不
然彼不郊而三望自以為猶愈乎已者故譏之彼
不告朔而朝廟自以為猶愈乎已故非之君子之
道致乎其至者也當其必為不曰可以已亦不曰
愈乎已
武夷胡氏傳記禮者曰祭帝於郊所以定天位也禮
行于郊而百神受職焉魯諸侯何以有郊成王以
周公有大勲勞於天下命魯公世世祀周公以天
子之禮樂是故魯君孟春乘大輅載弧韣旂十有
二旒日月之章祀帝於郊配以后稷天子之禮也
以人臣而用天子之禮可乎是成王過賜而魯公
伯禽受之非也楊子曰天子之制諸侯庸節節莫
差於僭僭莫重於祭祭莫重於地地莫重於天諸
侯而祀天其僭極矣聖人於春秋欲削而不存則
無以志其失為後世戒悉書之乎則歲事之常有
不勝書者是故因禮之變而書於策或以卜或以
時或以望或以牲或以牛於變之中又有變焉者
悉書其事而謂言偃曰魯之郊禘非禮也周公其
衰矣把之郊也禹也宋之郊也契也是天子之事
守也言把宋夏商之後受命於周作賓王家統承
先王修其禮物其得行郊祀而配以其祖非列國
諸侯之比也是故天子祭天地諸侯祭社稷祝嘏
莫敢易其常古易則亂名犯分人道之大經拂矣
故曰郊社之禮所以事上帝也宗廟之禮所以祀
乎其先也明乎郊社之禮禘嘗之義治國其如視
諸掌乎夫庶人之不得祭五祀大夫之不得祭社
稷諸侯之不得祭天地非欲故為等殺盖不易之
定理也知其理之不可易則安於守分無欲僭之
心矣為天下國家乎何有
秋七月
冬把伯姬來求婦
榖梁傳婦人既嫁不踰境把伯姬來求婦非正也
武夷胡氏傳蕩伯姬來逆婦而書者以公自為之主
失其班列書也把伯姬敵矣其來求婦曷為亦書
見婦人之不可預國事也王后之詔令不施於天
下夫人之教令不施於境中㛰姻大事也把獨無
君乎而夫人主之也故特書於策以為婦人亂政
之戒母為子求婦猶曰不可况於他乎此義行無
吕武之禍矣
吕氏曰以求婦而來父母之國非禮也故書春秋之
書凡以此欲人克已復禮而反人道之正云爾毫
髮不合於禮則於心術之微必有不自得者惟能
自克於義以求合於禮則心廣氣盛千萬人吾往
矣其終必可以至於聖人也此春秋所由作也
狄圍衛
十有二月衛遷于(榖作於)帝丘
杜氏注帝丘今東郡濮陽縣故帝顓頊之虚故曰帝
丘
武夷胡氏傳帝丘東郡濮陽顓頊之虚亦衛地也狄
常迫逐黎侯黎侯寓於衛而衛不能修方伯連率
之職戎常伐凡伯于楚丘而衛不能救王臣之患
其後遂為狄人所滅東徙渡河矣齊桓公攘夷狄
封之而衛國忘亡今又為狄所圍其遷於帝丘避
狄難也而中國衰微強暴憑陵衛侯不能自強於
政治晉文無恤與國安諸夏之功莫不見矣
三十有二年春王正月
夏四月己丑鄭伯捷卒(公作接)
衛人侵狄秋衛人及狄盟
左氏傳夏狄有亂衛人侵狄狄請平焉秋衛人及狄
盟
杜氏注不地者就狄廬帳盟
泰山孫氏曰不地者就狄盟也復曰衛人者嫌與内
之微者同
冬十有二月己邜晉侯重耳卒
范氏注晉自莊公已前不書於春秋又不言文公之
入何乎徐邈曰諸侯有朝聘之禮赴告之命所以
敦其交好通其憂虞若鄰國相望而情志否隔存
亡禍福不以相關則他國之史無由得書故告命
之事絶則記注之文闕此盖内外相與之常也魯
政雖陵遲而典刑猶存史策所錄不失常法其文
獻之實足徵故孔子因而修之事仍本史
三十有三年春王二月秦人入滑
左氏傳三十有二年把子自鄭使告於秦曰鄭人使
我掌其北門之管若潛師以來國可得也穆公訪
諸蹇叔蹇叔曰勞師以襲遠非所聞也師勞力竭
遠主備之無乃不可乎師知所為鄭必知之勤而
無所必有悖心且行千里其誰不知公辭焉召孟
明西乞白乙使出師於東門之外蹇叔哭之曰孟
子吾見師之出而不見其入也公使謂之曰爾何
知中夀爾墓之木抰矣三十三年春秦師及滑鄭
商人弦高將市於周遇之以乘韋先牛十二犒師
曰寡君聞吾子將步師出於敝邑敢犒從者不腆
敝邑為從者之淹居則具一日之積行則備一夕
之衛且使遽告於鄭鄭穆公使視客館則束載厲
兵秣馬矣使皇武子辭焉把子奔齊逢孫楊孫奔
宋孟明曰鄭有備矣不可冀也攻之不克圍之不
繼吾其還也滅滑而還
齊侯使國歸父來聘
左氏傳齊國莊子來聘自郊勞至於贈賄禮成而加
之以敏臧文仲言於公曰國子為政齊猶有禮君
其朝焉臣聞之服於有禮社稷之衛也
夏四月辛巳晉人及姜戎敗秦師(公無師字)于殽癸巳葬晉
文公
左氏傳晉原軫曰秦違蹇叔而以貪勤民天奉我也
欒枝曰未報秦施而伐其師其為死君乎先軫曰
一日縱敵數世之患也遂發命遽興姜戎子墨衰
絰梁弘御戎萊駒為右夏四月辛巳敗秦師于殽
獲百里孟明視西乞術白乙丙以歸遂墨以葬文
公晉於是始墨文嬴請三帥公許之秦伯素服郊
次鄉師而哭曰孤違蹇叔以辱二三子孤之罪也
不替孟明孤之過也大夫何罪且吾不以一眚掩
大德
公羊傳其謂之秦何夷狄之也易為夷狄之秦伯將
襲鄭百里子與蹇叔子諫秦伯怒曰若爾之年者
宰上之木拱矣師出晉人與姜戎要之擊而殺之
匹馬隻輪無反者其言及姜戎何姜戎微也稱人
亦微也何言乎姜戎之微先軫也或曰襄公親之
襄公親之則其稱人何貶曷為貶君在乎殯而用
師危不得葬也
榖梁傳晉人者晉子也其曰人何也微之也何為微
之不正其釋殯而主乎戰也
伊川先生解晉不稱君居喪未葬不可從戎也忘親
背惠其惡甚矣秦為無道越晉踰周以襲人衆所
共憤故書晉人其稱及姜戎亦然
劉氏傳其謂之秦何夷狄之也秦之所以為狄與人
之臣而謀其君利人之喪而襲其國弱人之孤而
死其親背大臣而與小臣圖事貪得地而棄其師
者也
武夷胡氏傳案書序秦穆公伐鄭晉襄公帥師敗諸
殽而經書晉人敗秦師于殽是皆仲尼親筆其詞
何以異乎書序專取穆公悔過自誓之言止於勸
善其辭恕春秋備書秦晉無道用兵之失兼於懲
惡其法嚴此所以異也晉襄親將絀不稱君者俯
逼葬期忘親背惠墨衰絰而即戎其惡甚矣視秦
猶狄其罪云何客人之館而謀其主因人之信已
而逞其詐利人之危而襲其國越人之境而不哀
其喪叛盟失信以貪勤民而棄其師狄道也夫把
子先軫之謀偷見一時之利儌幸其成自以為功
者也二君皆過聽焉而貪其利是使為人臣者懷
利以事其君為人子者懷利以事其父君臣父子
去仁義懷利以相與利之所在則從之矣何有於
君父故一失則夷狄再失則禽獸而大倫滅矣春
秋人晉子而狄秦所以立人道存天理也
狄侵齊
左氏傳狄侵齊因晉喪也
襄陵許氏曰晉文未暇攘服要荒是以方其霸也則
狄已侵齊圍衛使天復假文公以年則必將有討
矣
公伐邾(公作邾婁下同)取訾婁(榖作樓公作取叢)秋公子遂帥(公作率)師
伐邾
左氏傳公伐邾取訾婁以報升陘之役邾人不設備
秋襄仲復伐邾
高郵孫氏曰夏公伐邾取其邑秋又使其臣伐之春
秋一切志之用見天下無王而諸侯横暴侵伐無
已也
武夷胡氏傳案左氏公伐邾取訾婁報升陘之役邾
人不設備襄仲復伐之此皆不勝忿慾報怨貪得
恃強陵弱不義之兵也直書其事而罪自見矣或
曰取須句訾婁有為為之也伐邾至於再三念母
勤矣夫念母者必當止乎禮義平王不撫其民而
遠屯戍於母家詩人刺之夫子錄焉僖公以成風
之有功於己也越禮以尊其身違義以報其怨殘
民動衆取人之邑曾是以為可乎
晉人敗狄于箕
左氏傳狄伐晉及箕八月戊子晉侯敗狄于箕郤缺
獲白狄子
杜氏注太原陽邑縣南有箕城
襄陵許氏曰自三十年狄始侵齊晉未暇討自是中
國歲有狄患至敗於此而後懲艾不服犯略是故
戎狄之亂不能震疊以威武未易以德懷也
冬十月公如齊
左氏傳冬公如齊朝且弔有狄師也
十有二月公至自齊
乙巳公薨于小寢
左氏傳即安也
武夷胡氏傳左氏曰即安也周制王官六寢路寝一
小寝五君日出而視朝退適路寢聽政使人視大
夫退然後適小寢釋服是路寢治事之所也而小
寢燕息之地也公羊以西宫為小寢魯子以諸侯
有三宫則列國之制蓋降於王其以路寢則非正
矣曾子曰吾得正而斃又何求哉古人貴於得正
乃如此凡此直書而義自見矣
襄陵許氏曰君子自治常使心熟於仁而體安於禮
則正勝於死生之際終不可亂矣曾子之易簀是
也
隕(公作霣)霜不殺草李梅實
公羊傳何以書記異也何異爾不時也
杜氏注周十一月今九月霜當微而重重而不能殺
草所以為災
襄陵許氏曰僖公寬仁過厚其失也豫而文公以暗
弱繼之其咎遂著三桓之盛自僖公始卒以專魯
將夢之祥卜郊不從者凡以為此天之感變盖深
遠矣
晉人陳人鄭人伐許
左氏傳晉陳鄭伐許討其貳於楚也
春秋集解卷十二
