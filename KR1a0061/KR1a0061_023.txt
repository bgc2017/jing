周易𫝊義附錄卷十三宋董楷撰
序卦
有天地然後萬物生焉盈天地之間者唯萬物故受之
以屯屯者盈也屯者物之始生也物生必蒙故受之以
蒙蒙者蒙也物之穉也物穉不可不養也故受之以需
需者飲食之道也飲食必有訟故受之以訟訟必有衆
起故受之以師師者衆也衆必有所比故受之以比比
者比也比必有所畜故受之以小畜物畜然後有禮故
受之以履履而泰(晁氏曰鄭无而泰二字)然後安故受之以泰泰
者通也物不可以終通故受之以否物不可以終否故
受之以同人與人同者物必歸焉故受之以大有有大
者不可以盈故受之以謙有大而能謙必豫故受之以
豫豫必有隨故受之以隨以喜隨人者必有事故受之
以蠱蠱者事也有事而後可大故受之以臨臨者大也
物大然後可觀故受之以觀可觀而後有所合故受之
以噬嗑嗑者合也物不可以苟合而已故受之以賁賁
者飾也致飾然後亨則盡矣故受之以剥剥者剥也物
不可以終盡剥窮上反下故受之以復復則不妄矣故
受之以无妄有无妄然後可畜故受之以大畜物畜然
後可養故受之以頤頤者養也不養則不可動故受之
以大過物不可以終過故受之以坎坎者䧟也䧟必有
所麗故受之以離離者麗也
右上篇
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯夫婦之道不
可以不久也故受之以恒恒者久也物不可以久居其
所故受之以遯遯者退也物不可以終遯故受之以大
壯物不可以終壯故受之以晉晉者進也進必有所傷
故受之以明夷夷者傷也傷於外者必反其家故受之
以家人家道窮必乖故受之以睽睽者乖也乖必有難
故受之以蹇蹇者難也物不可以終難故受之以解解
者緩也緩必有所失故受之以損損而不已必益故受
之以益益而不已必決故受之以夬夬者決也決必有
所遇故受之以姤姤者遇也物相遇而後聚故受之以
萃萃者聚也聚而上者謂之升故受之以升升而不已
必困故受之以困困乎上者必反下故受之以井井道
不可不革故受之以革革物者莫若鼎故受之以鼎主
器者莫若長子故受之以震震者動也物不可以終動
動止之故受之以艮艮者止也物不可以終止故受
之以漸漸者進也進必有所歸故受之以歸妹得其所
歸者必大故受之以豐豐者大也窮大者必失其居故
受之以旅旅而无所容故受之以巽巽者入也入而後
說之故受之以兊兊者說也說而後散之故受之以渙
渙者離也物不可以終離故受之以節節而信之故受
之以中孚有其信者必行之故受之以小過有過物者
必濟故受之以既濟物不可窮也故受之以未濟終焉
右下篇
程氏附錄序卦非易之藴此不合道(韓康伯注)
朱氏附錄序卦首言天地萬物男女夫婦是因
咸恒為夫婦之道說起非如舊人分天道人事
之說○問禮義有所錯錯字陸氏有兩音曰只
是作措字謂禮義有所施設耳○問序卦中有
一二處不可曉如六十四卦獨不言咸卦何也
曰夫婦之道即咸也問恐亦如上經不言乾坤
但言天地則乾坤可見否曰然問不飬則不可
以動故受之以大過何也曰動則過矣故小過
亦曰有其信者必行之故受之以小過問物不
可以終壯故受之以晉壯與晉何别曰不但如
此壯則止又更須進一步也○問序卦中如所
謂緩必有所失以此等事恐後人道不到曰然
問緩字恐不是遲緩之緩乃是懈怠之意故曰
解緩也曰緩是散漫意則如縱弛之類否曰然
○問序卦或以為非聖人之書信乎曰此沙隨
程氏之說也先儒以為非聖人之藴某以為謂
之非易之精則可謂非易之藴則不可周子分
精與藴字甚分明序卦如正是易之藴事事夾
雜都有在裏面問如何謂易之精曰如易有太
極是生兩儀兩儀生四象四象生八卦這便是
易之精問序卦中亦見消長進退之義喚作不
是精不得曰此正是事事夾雜有在裏面正是
藴須是自一箇生出來以至於无窮便是精
周易𫝊義附錄卷十三
