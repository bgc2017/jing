増脩互注禮部韻畧小學類三(韻書之屬)
提要
臣等謹案増脩互注禮部韻畧五卷宋衢州
免解進士毛晃増注其子居正校勘重増諸
家所稱増韻即此書也晃嘗作禹貢指南居
正嘗作六經正誤又嘗校定監版九經葢以
經義世其家者是書因丁度禮部韻畧収字
太狹元祐五年博士孫諤陳乞添収紹興十
一年進士黄啟宗更為補輯猶未完備乃蒐
采典籍依韻増附又韻畧之例凡字有别體
别音者皆以墨闌圈其四圍亦往往舛漏晃
併為釐定於音義字畫之誤皆二一辨正凡
増二千六百五十五字増圈一千六百九十
一字訂正四百八十五字居正續拾所遺復
増一千四百二字各標總數於每卷之末而
每字之下又皆分注其曰増入者曰今圈曰
今正者皆晃所加曰重増者皆居正所加其
辨論考正之語則各署名以别之父子相繼
以成一書用力頗為勤摯其每字叠収重文
用集韻之例每字别出重音用廣韻之例然
不知古今文字之别又不知古今聲韻之殊
如東部通字紐下據漢樂府増一桐字是以
假借為本文同字紐下據豳風増一重字是
以省文為正體又如先部先字紐下據漢樂
府増一西字是以古音入律詩煙字紐下據
杜預左傳注増一殷字是以借聲為本讀皆
所謂引漢律㫁唐獄者不古不今殊難依據
較歐陽徳隆互注之本殆不止上下牀之别
特其辨證訓詁考正㸃畫亦頗有資於小學
故後來字書韻書猶徵引焉録而存之亦足
以備簡擇也明代刋板頗多訛舛此本凡宋
代年號皆空一格猶從舊式末題太嵗丙午
仲夏秀岩山堂重刋葢理宗寳祐四年蜀中
所刻視近本特為精善云乾隆四十四年八
月恭校上
總纂官臣紀昀臣陸錫熊臣孫士毅
總校官臣陸費墀
進増修互註禮部韻略表
臣晃言臣聞言出諸口貫以清濁者謂之聲聲成諸文
第其輕重者謂之韻聲韻之作其來乆矣自有天地乃
有人聲自有書契乃有文字世謂蒼頡制字孫炎作音
沈約撰韻以為椎輪之始而不知書契既造字生其間
文字既生音傅其内聲音既出韻存其中頡也炎也約
也豈能外三才之理而自為也哉嘗觀立我蒸民莫匪
爾極之辭則蕘之時固有聲韻也觀日月光華洪于一
人之辭則舜之時固有聲韻也不然舜命䕫典樂何以
曰詩言志歌永言聲依永律和聲也邪古詩三千餘篇
孔子被之弦歌定為三百十一篇其不合乎弦歌者去
之則字音聲韻未出之前所以為聲韻者固自若也擢
本探先始而終之作者之謂聖述者之謂明不有作也
後何以述頡也炎也約也亦可謂有功於名教矣増而
修之理若有待臣晃誠惶誠懼頓首頓首恭惟皇帝陛
下以上聖之資撫重熙之運出震接統係天下之民心
乗乾有為主域中之大寳繼宋之初厲精圖治招倈俊
乂開納讜言一日三朝已極尊親之至養繼志述事將
成卒伐之大功誠帝王之大有為也臣晃生陛下淳庬
之俗三十有九年矣自結髪受在三之教始學箕裘沐
浴膏澤左右圖史力學不倦窮而益堅期於有成以無
負聖朝涵育之意目此光華盛旦竊思孔伋之言曰至
治之世車同軌書同文今陛下以聖繼聖方將混一區
宇海内喁喁咸仰同文之治臣在草茅畎畝中苟有涓
塵以裨助同文之萬一則臣之志願足矣故於螢忩雪
案博考載籍竊見方今國子監刋行禮部韻略自元祐
五年博士孫諤陳乞添收僅得一二至紹興十一年進
士黄啓宗隨韻補輯所増不廣尚多闕遺音切謬誤圈
註脱略如群之為羣効之為效(韻略不收群効二字)三復三思(三音)
(息暫反又如字)純帛(禮純音緇)純束(詩純束音徒本反)無所收附以至&KR1776;餼
之&KR1776;(於容反)終辟之辟(頻彌反)采薺之薺(才資反)唯幾之唯(夷佳)
(反)脊令之令(盧經反)渠搜之搜(疎鳩反)摳衣之摳(驅侯反)總統
之統(他總反)鼔擊之鼔(鍾鼓之鼓从支鼔擊之鼓从攴)迨及之迨(蕩亥反又徒耐)
(反)餠餌之餠(必郢反)仁知之知(知義反)㑹計之㑹(古外反)宷地
之宷(倉代反又此宰反韻略有上聲不收去聲)膾軒之軒(許建反)孫順之孫(蘇困)
(反)美目之盻(匹襇反)六鑿之鑿(在到反)表貉之貉(莫駕反)重穋
之穋(力竹反)催趨之趨(趨玉反)鞸琫之鞸(補鼎反)蔡放之蔡(桑葛)
(反)撤去之撤(直列反)足躩之躩(丘縛反又驅碧反)什佰之佰(博白反又)
(莫白反)血脈之脈(莫獲反)勑天之勑(恥力反)諸如此類不一而
足韻既不收人不敢用或此有而彼無或此圈而彼否
或收一而遺二或略要而泛存或同出一韻而不圈者
若痿(儒佳切)痿(於危切)杻(敕九切)杻(女九切)之類是也或各傅兩
韻而不圈者若藣(班麋切)藣(彼義切)祁(翹移切)祁(渠希切)之類是
也或本有其字棄此而收彼者若銕(古鐵字)為嵎峓之峓
欹(於宐切)為傾敧之敧歐(烏侯切歐刀又姓於口切吐也)為擊敺之敺禬
(黄外切)為衣襘之襘(古外切)執銳(徒外切)之為執鈗是也如此
類亦不一而足重以言語有五方之異呼吸有輕重之
殊吳楚傷於輕浮燕冀失於重濁秦隴去聲為入梁益
平聲似去江東河北取韻尤逺魯魚一惑涇渭同流點
畫偏旁尤多訛舛若乃釐宐宜倉倉番畨韱韯富冨
堇之差俗所常用其失未逺至如支(章移切)攴(普卜切)毋
(㣲夫切)母(莫後切)殳(慵朱切)(莫勃切)羙(與羔同)美(美惡之美)夲(他刀切)本
(根本之本)商(宮商之商)啇(都敵切)舀(夷周切)臽(乎切)少(多少之少)(他達切)疋
(山於切)(僻吉切)臼(巨九切)&KR0875;(居六切)玊(須玉切)玉(魚欲切)之異闔户
闢戸之為丣(古酉字)&KR2279;(古夘字)左戾右戾之為丿(曳又音瞥)乁(音弗)
(右戾)(與丹同)月(與舟同)月(與肉同)月(日月之月)之不同戍(屯戍之戍)戊(戊巳)
(之戊)戌(戌亥之戌)戉(斧戉之戉)之不類毫釐小誤其義遂殊廣韻以
武移反渺瀰之瀰(當民卑切)以房脂反輔毗之毗(當頻彌切)以符
羈反皮革之皮(當蒲麋切)陸徳明以武巾反旻天之旻(當彌鄰切)
以丁丈反長幼之長(當展兩切)以布内反悖禮之悖(當蒲昧切)以
丁角反樸斵之斵(當側角切)至於音訓差誤未易槩舉士不
精考雷同從之或遷就傅㑹易以佗字如禮部貢院所
差試官員數較多尚可討論即方州小郡秋舉試官不
過三四人員既不多書亦罕備至有文理優長援引深
邃者或以疑似暗行黜落以謂與其取之有疑寧若黜
之無罪臣每觀此為之太息故以十年之力増修四聲
之譜紬其端緒貫穿經傳貳以古今字書諸儒音釋互
加考證凡九經子史蒼雅方言中遺漏要字定其可否
參入逐韻凡増入二千六百五十五字圈一千六百九
十一字正四百八十五字筆畫有害於義者悉正之(所正)
(字畫惟傳寫經史鑴刻金石不可不正若官府文書及科舉場屋寸晷之下難以遽行釐改如俗書□為東兪)
(為俞宐為宜州為州羽為羽履為履畱為留之類皆從其便庶使官吏士子不至疑惑諸韻内逐字下俗作某)
(並同)反切有礙於音者悉易之或一字數音傍韻失收者
亦皆増入元不圈者悉圈之有字同義同同在通用之
内其音雖異而不可雙押者或舉其重(謂兩音各自有出處雖不可雙)
(押亦不可去其一者皆兩存之)或存其一(謂同一出處不可雙押故去其一仍註二音於其下)有
同音互用字異而元有圈者去之(謂音義雖同而字不同不在當圈之例如)
(肢與胑跗與趺之類皆去舊圈)仍於字下互註音切及諸義訓辯釋疑
似訂正是非庶令新學士子開卷曉然不至誤用主司
考校亦更無有所疑云
