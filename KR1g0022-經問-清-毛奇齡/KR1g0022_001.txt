經問卷一
翰林院檢討毛竒齡撰
彭䡇(山東東昌人乙丑進士)問左傳哀二十五年衞出公輒作
靈臺藉圃與諸大夫飲酒焉褚師聲子韈而登席公
怒杜預註曰古者見君必解韈䡇嘗疑其說執以問
人人無有知者夫解韈穢事也豈有見君而解韈以
為禮者况曰必解韈則直定典矣此何所據而云然
此事舊嘗問之經師經師亦不解後先仲氏略道其概
大抵古無椅制布席而坐(宋南渡後毛晃增韻始有坐椅床凳諸字前此字書與行)
(文俱無有)而坐當親地惟恐屨來汚席故坐必脱屨如曲禮
云戶外有二屨言聞則入言不聞則不入此言入室之
禮謂入室必脱屨戶外因入室必坐坐必設席當戶内
也又云侍坐于長者屨不上于堂此言升堂之禮謂升
堂當坐則脱屨于堂下而登席否則即着屨上堂以坐
則脱屨不坐即不脱屨也禮飲亦然凡禮飲則君臣賓
主無不脱屨不止臣見君而己故鄉飲酒禮賓主皆降
脱屨而後登席此皆脱屨之有明証者但脱屨非解韈
也惟至燕飲則君但脱屨而臣必解韈記曰燕則有跣
跣者解韈也蓋禮飲不過三爵油油而退即坐而取屨
而燕飲必盡歡盡歡則必解韈其曰見君必解韈者非
謂見君之禮皆然也以為燕飲時則見君而必有然也
此承傳文之飲酒言也此即記之所謂燕則跣也跣解
韈也
然則漢張釋之傳帝召王生居廷中王生以襪解命
釋之結襪得毋王生見帝先已解襪故命釋之重結
之此即見君解襪之意與
曰是不然王生召見非燕飲何得解襪且襪解與解襪
不同傳稱文王無結襪之士而呂覽云文王繫墮左右
莫肻繫謂文王出遊無故繫解左右賢士以為繫襪本
賤者之役故莫肻來繫此與廷尉為王生結襪事正相
反然其曰襪解猶之繫墮謂其襪繫無故自解非有為
解之者也是以哀帝紀云帝賜中山王食後飽而起下
襪繫解亦謂中山食畢襪繫自解加一繫字尤為分明
夫帝賜食而不賜燕則襪繫自解猶曰非禮况但召見
而可解襪乎
但據先生教言古坐必脱屨非為行立言也入室始
脱屨則在堂上必不當脱屨也乃漢蕭何傳何賜屨
上殿則凡屨不得上殿矣殿廷非室上殿不必坐而
凡屨皆不得上則與坐必脱屨入室始脱屨之說又
復有異此古制與抑亦漢法如是也
古制漢法俱無明文即堂室席屨行立坐起種種亦何
曾有儀註影響可以稱說但云坐必脱屨此亦不過就
曲禮退坐取屨與夫跪而遷屨坐而納屨諸文細為推
討則自似脱屨之儀非行立所宜有故少儀又云凡祭
于室中堂上無跣士虞禮曰尸坐不脱屨亦以升壇入
廟趨蹌登降無事去履故禮註曰朝祭不跣以朝與祭
時則並不當有坐理也乃考之漢後則大不然不惟行
立皆跣即朝祭亦跣蕭何與操莽俱不脱劍履上殿而
其餘則否延至六朝凡郊與廟帝皆脱舄升壇脱舄上
殿即唐時開寳通禮凡太廟祫禘帝必去舄而後入甚
至朝士詣三公至閣下脱履過閣又着履而尚書丞郎
詣令與㒒射尚書並然則是漢魏六朝以至于唐並朝
祭脱屨(或謂坐席親地革于唐末然亦無明文)此與古者朝祭不跣之制
正相牴牾不止蕭何一賜履見漢制也且脱屨解襪古
以明歡並非著敬謹之禮而後并移之朝祭劉宋有冬
月不解襪之令而梁天監中尚書參議謂跣襪之制起
于燕坐今朝祭並然則清廟崇嚴亦宜跣襪是歡燕跣
襪竟一變而為朝廟崇嚴之節誠不知其制起于何時
此并非出公藉圃之飲所得援引為故事也
若然則朝祭之跣起于後代劇不足據但䡇曾客淮
聞淮客有論采菽之詩者謂采菽以諸侯而朝天子
乃其詩曰赤芾在股邪幅在下夫周制邪幅即漢後
之行縢也偪束其脛自足至膝故曰在下則已無襪
矣又左傳臧哀伯云衮冕黻珽帶裳幅舄皆朝會之
服而但言幅舄並不及襪蓋後之行縢以緘足者皆
有襪以蒙其上者也經傳之所謂幅則皆無襪以蒙
其上者也惟無襪以蒙其上故祗見幅亦惟有幅以
蔽其下故可去襪則是古凡朝祭並無不却襪而見
幅者得毋三古之制原自如此故漢魏以後尚存遺
意而逮今而併失之與
曰是又不然向使幅外原有襪而仍露幅以朝見則制
襪何用朝見既露幅則並不當有著襪之時又安用去
襪此皆理之無可通者古者幅舄履襪各有其制或解
或着各不相掩大抵芾在股下而過于膝一名為蔽膝
是也故曰赤芾在股言在膝之上股之間也幅即邪幅
在膝下而邪纏之以周于足禮註所謂偪束其脛由足
至膝是也故曰在下言在膝下也若夫襪則在脛之下
足之上護脛幅而藉足屨者故一名曰韎釋名曰襪者
末也在足之末也一名曰&KR1611;&KR1611;足者也則是古之為襪
祗以蓋足非如今之長廣可蓋膝者其制窄而淺一如
履然(襪止&KR0802;足與今制不同故古樂府華山畿有吞襪事)蓋襪者筏也履曰舟襪
曰筏其形同也是以跣義有三一脱屨則猶有襪也一
解襪則猶有幅也一徒跣則并幅去之也跣例亦有三
凡坐而脱屨則襪尚存也燕飲而解襪則幅尚存也至
于喪者徒跣待罪者徒跣則幅亦并不存也然則幅存
襪解幅不加顯幅襪並着幅亦不加晦不得謂邪幅之
見由于無襪以此為朝廟解襪之証也
然而又有疑者男襪與女襪一也今女襪長廣但蓋
腨肚而並不蓋足則與筏異矣且何以知襪之同于
履也
則以履襪一類男女一製今之女襪並非古法且亦不
知為何名子謂履可同于襪者禮註單下曰履複下曰
舄而宋儒作周禮訂義有曰單着者為履複着者為舄
則服履于舄之内非即襪乎襪可同于履者曹植洛神
賦曰羅襪生塵而解之者謂步波而如踐地一如履之
親地而底有埃者則襪非履乎且如今之女襪而可以
親地乎是以男子着襪惟見有幅女子着幅惟見有襪
内則于子事父母則曰偪屨着綦但言偪幅而不及襪
于婦事舅姑則曰衿纓綦屨但言衿纓而不及偪遂致
宋人作禮書者直曰婦人不用偪而世之妄解者并據
作男子却襪婦人去偪以為尊前承歡之証則直是猺
獠之俗徒跣奉堂大無禮矣古文叙事原有詳略或纓
或偪不礙互舉况男無帬絝但見邪幅而女則紳纓繚
繞而不之見見偪則及不見偪則不及並無他義不然
男婦一也男子有行縢而女反去緘而却纏可乎
然謂燕坐脱屨不並解襪是矣至謂燕飲解襪不並
解偪幅則似不然當出公怒聲子時聲子之謝詞有
曰臣有疾異于人若見之君將㱿之是以不敢此謂
其足有創恐一解偪幅將必致見創而生穢惡故不
敢也則似一解襪而幅已去矣若其幅尚存則創且
不見何㱿之有
是又不然夫世無徒跣可行禮者予前謂居喪待罪始
有徒跣此非妄語彼聲子之不解襪非無幅也以幅不
至足也其幅不至足者以疾也非恒例也
沈玉亮(字瑤岑)問内則云不有敬事不敢袒裼夫袒裼
裸裎見于孟子此大不敬之事乃以袒裼屬敬事固
己竒矣至鄭康成註則又曰父黨無容謂居父之側
不事容飾即俗所云至親無文者則袒裼有何文飾
經與註俱不可解
舊亦疑此禮且鄭註父黨無容語亦出玉藻文禮指袒
裼為敬鄭氏又指袒裼為容飾原無可解但讀書貴通
達有但讀彼書而此書已豁然者往讀樂記云周旋裼
襲禮之文也又讀玉藻云不文飾也不裼夫裼亦何與
于文飾而諄諄言之乃玉藻又云裘之裼也見美也君
在則裼者盡飾也然後知此所為裼謂裼衣裼裘使美
見于外正文飾之事與孟子袒裼穢褻截然不同且其
以為文又以為敬者孔疏又云父母之所以質為敬臣
之事君以文為敬故又曰襲裘不入公門則是袒裼見
美本為文飾而即以之為敬君之事此正與不有敬事
不敢袒裼兩相發明蓋袒裼者事君之敬不敢袒裼者
事父母之情也經文鄭註俱非無義也
然何以同一袒裼而一以為褻一以為敬
予亦嘗疑之但袒裼本不同有去衣之袒裼有加衣之
袒裼去衣之袒裼如射禮袒決喪禮袒括髮鄭詩袒裼
暴虎郊特牲肉袒割牲左傳鄭伯肉袒牽羊史微子世
家面縛肉袒俱是也此即爾雅所云脱衣見體荀子所
謂露亶詩註所謂露體為襢者不必皆敬事也雖曰肉
袒割牲亦敬之一節然與臣敬君子敬父母全無與也
若加衣之袒裼則有袒錦如衛風衣錦絅衣裳錦絅裳
絅者單也謂夫人衣錦必加單衣于其上謂之裼衣但
又加一衣袒而不襲則其美見焉又有袒裘如狐白加錦
衣狐青加綃衣狐黃加黃衣羔裘加緇衣皆加單衣于
裘上但外又加一衣袒則裼之而美見襲則掩之而美
不見檀弓所云襲裘而弔裼裘而弔是也此即禮註所
云袒而有衣曰裼者則是去衣之袒裼為褻加衣之袒
裼為敬明有分别特是加衣之敬近乎文飾但可事君
而不可行之于父子之間故事父無容必遇有他敬事
始裼之餘則否其所云他敬事雖禮無明文然家庭之
間保無禮節當文飾者此皆不可知之事也若朱元晦
謂敬事如習射之類此總誤認加衣為去衣故憑臆作
此言夫習射非敬事且父母之側亦不當習射即或非
習射而無故而脱衣袒膊一如習射之為狀亦必非事
父母之節况脱衣袒膊除習射外亦復有何等事與習
射類者而曰類請一思之
姜兆熊(會稽人係姜桐音先生之子康熙癸酉舉人)問曲禮坐而遷之少
儀授立不坐坐字俱是跪字古跪坐無二儀亦無二
字凡坐儀並無有以凥着席者大抵兩膝著地而直
身曰跪兩膝著地而以凥着兩足踵即謂之坐故小
雅不遑起居詩傳作跪居謂挺身為跪奠身為居是
以管幼安坐藜牀着膝處皆穿以膝跪故也第不知
跪坐之儀何代更易以至于此
此等沿革古皆無明文即禮著事始者亦皆不之及故
三古禮儀無問大小逮今並無一通全者吾亦安敢效
宋人惡習憑臆言禮特所云跪坐一儀亦似未是古跪
坐通見亦以古坐親地每從坐起時必先由跪而後能
起故跪亦稱坐實則跪坐二儀不得混同往在長安施
侍講坐侍講自言提學山東時見孟母廟座傍有石人
跪侍云是孟子像得于孟母塚中者予見之皇然不安
一則與作俑無後之說自相矛盾一則入廟思敬豈可
令見一前哲終古長跪者往欲亟毁之而未逮也時一
客囅然曰此正坐也古坐只是跪而曾未聞耶侍講不
能答予謂坐與跪畢竟有别行立坐卧是四大節未可
以折腰屈膝趨走停站偶然承奉諸畸節強當其名夫
踦足不可以當立曲肱不可以當卧豈有屈膝可當坐
者若然則古分跪坐二名造跪坐二字皆多事矣但坐
有二儀一是危坐即跪坐也跪者危也兩膝隠地體危
隉也故莊子曰跪坐而進之而梁蕭總受書敬謹即束
帶危坐大抵侍坐長者問業則行此禮如曲禮請業則
起問更端則起所云起者謂直身而起而尻離于踵名
為長跪亦名為長跽史范睢傳長跽請教小雅起居之
起皆是也及請畢而還奠其身則頓尻于踵即謂之坐
又謂之居論語居吾語汝小雅起居之居皆是也而總
之名為危坐然則孟塚石人本危坐儀耳弟子侍長者
臣侍君子侍父總如是耳若坐則以身奠席名為安坐
曲禮坐必安言身當奠安也又謂之橫膝而坐曲禮並
坐不橫肱謂膝當横肱不當橫也故士相見禮立則視
足坐則視膝亦惟膝在席上故嘗得視之以覘動起是
以三國志諸葛武侯抱膝而坐晉楊方詩居願接膝坐
又朱異促膝而坐以道故舊惟橫膝則可抱可促亦可
接若跪則皆不能矣吾不知席地之坐止于何時而晉
唐以前與古無二皆可取証若管幼安之藜牀着膝亦
着此橫膝焉耳况古人愛子多置于膝孝經曰親生之
膝下東漢荀朗陵以孫文若坐着膝前晉王述之愛子
文度雖長大猶坐置膝上若屈膝長跪焉能坐人如謂
此皆漢後事則檀弓引子思云進人若將加諸膝夫跪
則安從加膝哉
然則與趺坐何異
曰趺坐者謂結趺而坐也趺者跗也跏也釋氏結足跗
故曰結趺曰結跏非横膝也
然則何以為箕坐
箕坐者伸膝坐也
甲問曲禮主人肅客而入肅者拱手也推手而上也
蓋邀客入門則必拱手以進之鄭註以肅為進是也
宋陳灝集說引呂氏曰肅者俯首以揖之即所謂肅
拜也則肅既是揖又是拜豈肅即是拜拜即是揖乎
且九拜有稱肅拜者豈即此肅乎
曰肅是肅揖是揖拜是拜肅不是揖揖不是拜且肅與
揖俱不是肅揖肅與拜俱不是肅拜其肅不是揖何也
禮註直身而推其手曰肅推者拱也謂上其手也肅者
直也詩傳九月肅霜註肅與縮同即直也是肅者直其
身上其手與揖之曲其身而下其手正自相反蓋揖與
撎同撎有俯義即禮所云磬折者折者曲也俯也故禮
註曲躬而引其手即謂之揖蓋引為下手與推之上手
不同撎之折躬與縮之直躬又不同是以周禮司儀詔
王儀凡有三揖以深淺為别一曰土揖見諸侯則引手
着地深揖也一曰時揖見庶姓則引手與常揖等時者
常也平揖也一曰天揖見異姓則略引其手高而不下
如在天然淺揖也淺揖與肅近而終以引而不推小俯
而不直即不稱為肅而稱為揖其嚴如此是以三揖之
外别有所謂肅揖者既不是肅又不是揖以為肅耶則
引而不推以為揖耶則直而不曲于是合名為肅揖又
名長揖介者與婦人恒用之西征賦率軍禮以長撎撎
即揖也長者不曲以介士不可曲也其揖不是拜何也
揖第曲身而拜必曲膝說文曰拜跪拜也又曰拜者首
至地也故周禮九拜無立儀而晉宋儀註賤人揖貴人
拜拜揖異等故東觀漢紀陳遵使匈奴送者曰子當之
絶域無以相勉勉子以不拜遂揖而别拜揖之不同如
此况肅拜非拜并非肅揖周禮九拜儀九曰肅拜皆跪
拜之節故肅揖為長揖肅拜為長跪(舊註以肅拜為特撎非也)樂府
伸腰再拜跪謂直身屈膝而再引其手與肅揖之不曲
膝而直身引手大别乃謂俯揖即肅拜則是拜揖尚未
明何言肅也
揖拜與揖則幸聞命矣然不知肅拜肅揖以何禮用
之今亦有行之者乎
九拜所用古皆不曾明言以致稽首頓首兩大拜禮今
並誤用何况其他若肅揖肅拜則前所言軍士長撎婦
人長跪皆是也特今世用此甚少幼時見甲胄之士行
升帳直躬之禮但戟手而不一俯此即肅揖令史丞簿
及書吏堂參但下跪不俯伏即起又下跪又不俯伏即
起此即肅拜今並無此矣若婦人則今尚肅揖而並不
肅拜按少儀論婦拜有三節以肅拜為主凡平時吉拜
雖遇有君賜雖為尸(為婦尸也)亦只長跪不俯伏至周武后
時有周天元詔謂内外命婦皆執笏其拜宗廟及天臺
皆俯伏如男子而于是婦人肅拜之禮亦亡蓋婦人俯
伏之拜用之凶禮如遇喪遇祭舅姑則手拜手拜者謂
以首至手而俯伏于地書稱拜手禮稱手拜儀禮稱扱
地俱是也若身為喪主遇夫與長子之喪而婦人主之
則亦必行稽顙禮一如男子其云為喪主不手拜謂當
稽顙不止手拜也然則手拜稽顙皆行之凶禮而吉禮
無之自武后去肅拜之節而呂氏解曲禮誤以肅為肅
拜朱元晦著家禮又誤以肅拜為手拜致凶喪之禮行
之平時此其不祥為何如者又豈止手足屈伸小節已
乎
然則今婦拜儀有端肅斂袵之稱即肅拜禮乎
曰不然肅為直義加一端字即嚴肅之肅矣况復俯伏
不直躬乎古婦衣無袵鄭氏喪服註曰婦人不殊裳其
服如深衣而無袵夫袵尚無有將以何斂故史曰斂袵
而朝此言男子不言婦人也今反以婦人為斂袵何也
然則今頓首稽首稽顙諸稱與周禮九拜儀合否何
如
此則無一不誤者周禮九拜儀當先辨拜字拜必屈膝
跪以首至手而統下于地即手拜也故九拜無拜儀亦
無手拜儀而總以九拜名拜以為拜也者凡拜之統焉
者也今以揖當拜而朱元晦著家禮亦復以拜為立拜
則即一拜字而固已誤矣若九拜諸名則一曰稽首二
曰頓首三曰空首四曰振動此四者本是一節謂由重
而及輕也蓋稽首者稽留其首不即起也頓首陡也即
起也空首虚其首而不至手但下手也振動則手奮體
動首將下而總不下也此禮之因時而較重輕者舊註
以稽首為首至地頓首為叩地稽顙為以首搏地則搏
地叩地與首至于地亦復何異而分為三名且拜重稽
首書益拜稽首孟子子思再拜稽首皆以稽首為見尊
之禮故左傳公舍齊侯于蒙齊侯稽首公祗拜而齊人
怒之孟武伯曰非天子寡君無所稽首又公如晉稽首
智武子曰天子在而君辱稽首寡君懼矣則稽首者拜
禮之重惟見至尊者得行之今限之為凶喪之禮大不
敬矣若敵體通行則祗拜手而今又以頓首為通行夫
頓首者急遽造次之狀大非常禮左傳晉穆嬴頓首于
趙宣子之門楚申包胥乞秦師九頓首而坐國策燕太
子丹見荆軻避席頓首皆倉皇有求陡頓難安之禮不
當通行若漢後見天子加一頓首有稽首頓首之文則
以此時當秦法峻急君尊臣卑之際廷臣每見君必觳
觫服罪故稽頓並行此與奏劄稱主臣死罪皇恐並同
雖亦非古禮而去古未遠故至今章表疏奏依然行之
特其義則舉世無解識者耳至五曰吉拜六曰凶拜則
吉者拜而後稽顙凶者稽顙而後拜禮文甚明但稽顙
者兩手按地而搏顙于兩手之地間即今世所行叩頭
儀與拜之首手至地者迥乎不同此二拜作一節明吉
凶之禮若七曰奇拜八曰褒拜則又是一節辨奇偶之
禮奇者零也單拜也褒者益加之謂兩拜也古無行四
拜禮者亦無一拜一跪起相間行者或一拜或兩拜兩
拜則連行之乃朱氏家禮又以褒拜為俠拜為行四拜
禮夫俠拜見士昏禮婦見舅姑之儀謂見舅尊于見姑
其獻舅饋時已拜獻矣及還又拜謂之俠拜俠者又也
又拜非四拜也且與褒拜又異褒拜連拜俠拜不連拜
也特俠拜在九拜外或曰此婦人禮耳若吉凶二拜雖
亦兩拜然不名褒拜者褒者一儀而兩拜吉凶二拜則
兼兩儀而兩拜不可同矣九曰肅拜說見前
經問卷一
