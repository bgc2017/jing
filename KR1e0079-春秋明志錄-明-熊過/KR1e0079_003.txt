春秋明志錄卷三明熊過撰
莊公
桓子名同母文姜在位三十二年諡法勝敵克亂曰
莊
元年春王正月
不書即位見于先君之年也謂不誓于天丁而削之
桓公豈禀命者乎緣桓公客死而有庶長故不待踰
年而定之位榖梁傳曰繼弑君不言即位跡經以求
桓之弑未明也
三月夫人孫于齊
夫人文姜也不稱姜氏魯方絶齊不與爲親也桓以
久淹而薨魯之臣子爲是讐齊也劉原父謂公薨于
齊事起夫人徐而知之則共責譲夫人是已夫人而
能守義乎必遂絶齊以自明何至復孫于齊乎春秋
繫之夫人以魯人之意猶未絶乎文姜乃忘讐求助
耻心自此遂亡故絶其氏以示義示義而不悛則有
絶之而已故莊母伋妻義達于天下國家矣
夏單伯逆王姬
單伯者名也公榖曰吾之命大夫是也劉敞曰魯之
孤故稱逆說左氏者以爲單地伯爵天子之卿也故
稱逆今胡子則公谷之遺說也姓苑成王少子臻封
于單鄭漁仲則云成王封蔑于單邑以爲氏周世卿
單子之族以天子命仕魯耳伯名非字也按魯有單
父故單伯魯大夫必以爲單子之族臆說也莊十四
年單伯嘗會齊桓伐宋冬嘗會四國于鄄矣傳曰齊
請師于周夏單伯會之取成于宋而還則單伯者請
諸周而周所遣非天子之卿乎曰齊奉王命徵師而
單伯行非周遣之也又十五年單伯如齊齊人執單
伯亦以内辭書之王臣獨有單子无單伯單子見諸
經成襄之年可考也然則單伯之逆禮乎天子置館
同姓主之者必躬至京師受命焉無敢代行否則内
諸侯主之也其諸侯親逆者有故不能越疆則使卿
往而主嫁者以姑姊妹嫁大國之禮上卿送之可也
今魯不親受命不親迎其卿又不代行主婚之臣逆
至己國久而後授之疑于非禮乃其忘讐輕喪則傳
義備矣
秋築王姬之館于外
館王姬于廟禮也于是齊侯要魯爲築館于外而後
親迎也齊侯有所忌于魯不敢以親迎接于廟也王
姬以夏至魯而秋方改築齊人之情見矣其曰在喪
故改築爲之辭者云爾然其義則傳備矣白虎通以
館爲觀云築觀尊之築之禮于外非禮豈不字義俱
乖哉
冬十月乙亥陳侯林卒
弟杵臼嗣是爲宣公
王使榮叔來錫桓公命
榮榮公采邑杜云鞏縣西榮鑄澗盖周畿内地也後
爲氏趙子常曰錫命者策命之也來錫命者非禮也
其言桓公追命也王不稱天疑闕文或曰異其事也
桓公弑君而立天子不能討于是使魯爲王姬主昏
乃追命其先君以寵之是無人紀也于失禮之中又
甚焉故王不稱天則疑于錫命桓公
王姬歸于齊
齊師遷紀郱鄑郚
郱今青州府臨朐縣古東莞鄑今平度州昌邑縣古
北海郡都昌郚城今臨朐連界安丘東南古朱虚三
邑紀東南近輔齊欲滅紀故徙民于他邑而取其邑
不書其地趙子常云分背之非一處也公羊傳曰遷
之者何取之也外取邑不書此何以書自是始滅也
二年春王二月葬陳莊公
夏公子慶父帥師伐於餘丘
慶父者莊公之庶兄本庶孟時稱孟不欲先莊公故
自稱仲若母弟然公羊遂指爲母弟也以其爲桓公
子故列于三桓其後卒諡共爲共仲後凢舉謚加字
如僖伯成季倣此不稱兄稱公子以爲卿也課其生
年未踰弱冠以兄故而爲卿匪公選矣國而曰伐於
餘丘杜謂小國孫明復羅泌路史以爲魯附庸國今
鄒縣古南平陽也南界邾瑕慶父早得兵權以其通
邾故伐之也其義胡氏備矣
秋七月齊王姬卒
禮檀弓齊告王姬之喪魯莊公爲之服大功或曰由
魯嫁故爲之服姊妹之服主昏修服非禮也杜元凱
謂内女見其文而已或曰外祖母春秋有志外祖母
之喪者乎十一年王姬亦歸于齊比内女何不錄其
終乎趙企明曰王姬歸齊八月而卒死之善惡不可
得而詳也齊内不安疑魯問其故而赴之赴之而夫
人遂會于禚是誠可疑矣不然王姬卒常事何以書
哉
冬十有二月夫人姜氏會齊侯于禚
禚齊地莊公幼故夫人得託國事出會其義胡氏備
矣
乙酉宋公馮卒
子捷嗣是爲閔公
三年春王正月溺會齊師伐衛
公羊傳曰溺吾大夫之未命者也孫氏發微朔在齊
故溺會伐衛謀納朔也榖梁以爲會仇伐同姓是已
然黔牟之立有天子之命矣二國不忌而會伐之是
又有無君之心焉
夏四月葬宋莊公
五月葬桓王
七年乃葬也會葬不書其人慢也自是魯成弔晉景
定王不葬魯㐮送楚康靈王不葬矣春秋豈徒志葬
哉榖梁傳曰或曰卻尸以求諸侯舉天下而葬一人
危不得葬也
秋紀季以酅入于齊
紀季者紀侯之弟季字也入難辭&KR0566;今臨淄縣東界
古東安平紀西鄙接齊臨淄者季以&KR0566;事齊諸侯五
廟以存姑姊妹紀侯意也齊必欲盡得紀地季&KR2198;以
地下敵齊猶難之見齊之貪也或曰賢季有難去兄
入齊之心
冬公次于滑
次止舍之名凡師一宿爲舍再宿為信過信為次矣盖
無成事則書之滑今大名府滑縣是杜氏所言陳留
㐮邑西北地然則是衛南鄙非鄭地矣若滑國則自
都費在河南緱氏縣左氏傳曰謀紀鄭伯辭以難厲
公之失國魯豈不知而欲與共事且紀本魯東北而
&KR0632;在魯西南何爲次滑以謀之哉必探齊以定朔不
言所俟齊將期諸侯非魯所得知也
四年春王二月夫人姜氏享齊侯于祝丘
禮姑姊妹已嫁而反兄弟不與同席而坐兩君相見
則設享禮于廟中享太牢以飲賓耳夫人也而用之
又于魯地豈非行其私耶
三月紀伯姬卒
何劭公曰天子諸侯絶朞大夫絶緦天子惟女之適
二王後者諸侯惟女之爲諸侯夫人者恩得伸故卒
之内女卒日伯姬不日國將亡禮不備也宣公以後
政在權臣凢魯君嫁女皆不得專而贈送之禮日益
以薄春秋遂不錄其事矣惟送共姬以賢而書
夏齊侯陳侯鄭伯遇于垂
參以上非邦交之舊矣趙子常曰鄭要陳遇齊請存
紀社稷然突方居櫟豈能謀紀高抑崇言齊結陳鄭
之懽恐其救紀夫齊何畏于陳鄭陳鄭又去紀最遠
亦何能救紀者而至于宋衛之間爲遇哉此疑鄭&KR0691;
求釋援紀之怨于齊假陳以爲介紹也垂曹地見隠
八年
紀侯大去其國
大去者往年分酅與季紀國猶在紀入齊爲附庸得
自立廟存姑姊妹至是以所都壽光委之而脱身于
外寓則非滅矣又凡迫逐不得稱奔者若紀侯之失
國庶幾有詞焉春秋特筆修之憫紀罪齊也程子以
大爲名吳幼清遂言紀侯去其國而紀亡故名之按
十二年叔姬歸&KR0566;入齊杜云&KR0566;在東莞劇縣鄭樵謂
遷劇號朐劇夫紀雖去尚能别邑于劇是紀尚未滅
也何得云紀遂亡而名之乎又二十年降鄣公榖云
紀遺邑盖紀侯去國二十七年矣而猶有遺邑是紀
尚未滅又一証也若與其不争而去不與其去而不
存則胡氏備矣
六月乙丑齊侯葬紀伯姬
孫明復曰甚齊侯之詐也胡氏曰葬伯姬似仁
秋七月
冬公及齊人狩于禚
劉原父曰齊人齊之微者也其言公及之非公之去
南面而就齊將下與微者狩也自公榖以人爲齊君
辛士隆遂以君會非微者齊將伐衛意者人其所選
之徒與乃若忘親釋怨則不必諱齊侯然後爲貶也
五年春王正月
夏夫人姜氏如齊師
書時者歷時而返不書地次止无常也
秋郳黎來來朝
郳曹姓出自邾始封君挾之後挾七世孫夷父顔有
功于周封其次子友于郳爲附庸國今滕嶧二縣界
是杜䟽及輿地廣記所云古昌慮及承地胡氏謂夷
地附庸者非也董仲舒春秋繁露曰附庸字者方三
十里名者方二十里穀梁傳黎來微國未爵命之君
是矣
冬公會齊人宋人陳人蔡人伐衛
此齊㐮公欲納朔也齊宋陳蔡皆以微者往而魯莊
公獨親行者盖公爲齊甥而又善射故㐮公特以其
事託之也逆王命黨有罪據事直書而義自見不
待人他國之君也
六年春王正月王人子突救衛
此微者從其班故稱人稱字者所謂修春秋之特筆
也季氏指&KR0691;王子之名與王子虎王子瑕同元士衍
文稱人即曰王子矣又可以列從元士乎謂衍文稱
人則非也五國伐衛以納朔子&KR0691;救衛欲固黔牟而
拒朔也此春秋書救之始陳則通曰伯圖未興王室
尚有可爲之幾子&KR0691;救衛善于投幾矣而沮之者齊
諸兒之罪也救衛無功而後王命益不行于天下矣
夏六月衛侯朔入于衛
季明德曰凢已絶而復者例應書復衛朔之入不稱
復者陳君舉以爲未得國也則衛侯鄭之再歸其國
已得而不稱復不可通矣劉原父以爲不與復也則
衛侯衎之歸義非可與而稱復不可通矣至于魚石
欒盈之復入義例皆有不合故胡康侯于鄭忽復歸
之下特發一例曰諸侯失國出奔歸而稱復可也大
夫失位出奔歸而稱復則不可古者諸侯世國大夫
不世官是不以復爲紀實之辭而聖人可以抑揚其
間所謂求其說而不得從而爲之辭也不知朔之出
奔衛人實未立君所謂公子黔牟者必洩職以之權
攝國事而實制于二卿者也夫衛君既未立則朔位
固尚存也豈得同于已絶而復之例㦲此其所以不
稱復也然則何以稱入乎洩職拒之于内則其入難
矣五國同伐取俘先還實不成乎納朔也
秋公至自伐衛
螟
冬齊人來歸衛俘
七年春夫人姜氏會齊侯于防
夏四月辛卯夜恒星不見夜中星隕如雨
辛卯者杜長歷以爲五日夜謂辛卯之壬辰夜中辛
卯壬辰之交恒星經星常宿以時列見者星之光魄
隕者衆多氣消散也張主一曰王運將終伯統方作
之祥自此堯舜禹湯文武之紀綱法度掃地盡矣王
簡棲謂釋氏于是生王伯厚以長歷先瑞應經三日指
爲傅會不知春秋言乎其隕也瑞應言乎其出也陋
者之附會亦真不參考其異同也㦲
秋大水
無麥苖
冬夫人姜氏會齊侯于榖
榖今東平州東阿縣南二十里古濟北齊地
八年春王正月師次于郎以俟陳人蔡人
杜元凱曰期共伐郕陳蔡不至故駐師于郎以待之
孔穎逹氏曰賈逵及說榖梁者皆曰陳蔡欲伐魯故
待之然陳蔡于魯境絶路遥春秋以來未嘗搆怨榖
梁家云伐魯不知所由郕濟西近國何休服虔亦言
欲共伐郕郎本今魚臺單父宋地近濟伐郕故俟之
扵此是也
甲午治兵
胡氏曰此治兵于郎也譏黷武胡氏之義備矣
夏師及齊師圍郕郕降于齊師
郕小國介魯衛間隐五年衛入之十年齊鄭以其黨
衛又伐之莊公五年會齊宋陳蔡伐衛而取其俘于
齊因欲益孤衛黨故期陳蔡伐之而二國以遠不至
乃約齊師圍所與同利之國也莊公素聽齊㐮之
命故郕降齊魯師不敢争功書郕降于齊師見圍郕
本魯志而不能服也
秋師還
郕在濮州雷澤東南距魯可三百里間耳夏觧圍而
秋師還久不收矣胡子曰無名黷武非義害人歷三
時而後還不稱公重衆也然五年冬莊公伐衛納朔
上抗王命其師至六年秋始還而經以公至爲文何
以不重衆乎趙子常求而不得乃曰諱公爲仇人役
變公而稱師然四年及齊狩禚則稱公九年伐齊納
糾樹仇人之弟則稱公何以不諱乎比事以觀二氏
者皆不逹矣獨趙伯循詳據經文曰當緣告廟故書
木訥趙氏以爲無功而返何辭告廟則伯循之旨益
暢矣盖斯役也公耻而廢策勲飲至之禮春秋據實
而書美惡自見以爲重師諱仇豈經義㦲
冬十有一月癸未齊無知弑其君諸兒
無知公孫也不曰公孫未命也寵愛親屬而不急于
尊賢胡氏是或一道已與糾争而小白立弑君者連
稱管至父而專罪無知君弑而無知受之則賊不在
二子矣春秋誅利心是故連稱管至父實弑齊㐮無
知與聞故者也經世書曰無知以葵丘之戍卒入弑
是情實之論也夫苟以爲利則千乘之國弑其君者
必百乘之家矣
九年春齊人殺無知
公及齊大夫盟于蔇
盟不月爲異也大夫何以不名非一人也蔇孫明復
曰齊地杜以爲繒北蔇亭則今嶧縣北距魯三百里
非魯齊通道矣此盖糾來奔魯故莊親至齊地盟其
大夫而謀納焉莊輔不正而大夫之徇魯均可罪也
糾非㐮公子不得爲忘讐之說爾
夏公伐齊納糾
不稱公子非爲卿也
齋小白入于齊
秋七月丁酉葬齊襄公
魯方伐齊納糾猶不忘會其喪殆文姜之私歟趙子
常謂古人重喪紀非也
八月庚申及齊師戰于乾時我師敗績
時水出臨淄縣西南二十五里岐流至嵩苑則爲乾
時樂安博昌南界其地直出齊北魯兵至此盖出濟
水之下流矣小白既定魯師不退歷時而戰則内爲
志焉耳不言公趙子常曰一事再見蒙上文
九月齊人取子糾殺之
書人衆辭糾志欲篡兄倚魯爲亂國人之所欲殺也
殺不地于魯也嗣君在喪曰子糾僖之子諸兒弟也
而稱之子者君父一道魯人以子治之也糾魯出小
白衛出據荀卿史記謂糾兄者誤也禮庶均以長者
趙子常顧曰魯女班貴貴曷據乎諸侯無二嫡以其
媵之先後少長班容知魯女先媵貴于衛乎然公榖
經納糾不書子殺糾乃稱子胡子以爲糾不當立取
以爲証而公榖自以桓公爲簒義旨不同荀卿傳公
榖之學遂曰桓公殺兄矣獨薄昭與淮南書言桓公
殺弟考經文良是而公榖之傳經自失之也蓋蔇盟
齊大夫然後伐而納之則糾必國人所不與者小白
繫齊稱入見國逆之情則小白本兄明矣以爲後事
不得蒙前事故更端而繫之齊者非也春秋名實之
書據實書之而得失自見者也納而書糾以其不當
納是時魯人以亡公子納糾計未定也既小白入而
見拒魯人思正名以需事會固人心于是因盟蔇之
後又以嗣君在喪之名假之其積慮益巧矣故公榖
之文得魯人之情而糾或子或不子非謂當立不當
立也論語桓公殺公子糾謂公子糾者正也謂
子糾者從魯人之詞皆實錄也至于取糾殺之則千
乘之國不能容一弟罪自顯著胡子止謂殺糾復稱
子明其不當殺亦失于推見至隠哉
冬浚洙
水經洙出盍縣西北臨樂山西逕新泰張元德謂洙
水在魯北齊伐魯之道則公羊曰畏齊者是也
十年春王正月公敗齊師于長勺
長勺魯地經不書齊伐魯蓋齊兵有涉魯地者魯人
潜知而敗之古者車戰之法定日刻期兩陣而决之
與此異矣胡氏謂責魯詐謀是也然欲修文告但當
以假道問之謂敵加于己者非事實也
二月公侵宋
此書侵之始宋閔以莊二年嗣未嘗通魯惟五年以
人從齊伐衛故趙子常言侵宋所以撓齊是也莊公
得志于齊乘勝以掠宋境惡其不虔德量力矣内師
加大國恒言侵隐桓之世未嘗有盖其事變故變文
以譏之趙伯循曰凢書侵伐不書勝敗殺掠而還也
兵之禍至此甚哉
三月宋人遷宿
此遷國之始也宿今宿州所遷在今宿遷杜氏謂無
鹽者則北近齊境南遠于宋矣高抑崇曰宿界于宋
魯之間屬于宋而親魯宋人以爲貳于魯而遷之是
也榖梁以遷亡辭然則宋當坐滅人宿不能死社稷
當絶也
夏六月齊師宋師次于郎
趙子常曰外次不書(据襄元年晉侯衛侯次于滅之類是也)必有關于
天下之故而後書桓公既得國既圖伯宋既從次當
服魯魯未服于是見伐春秋没其伐我而即之次特
書之則有關于天下之故是矣然則胡氏謂深入報
復非其情也伯圖難集是故齊次即楚次厥貉殆難
之也晉次鄫復伯亦難哉
公敗宋師于乘丘
乘丘在今曹縣界内古濟隂乘氏鄭漁仲云郎在單
州魚臺縣盖齊宋至此魯俟其分兵將歸誘而敗之
則乘丘宜在今曹州近單父之地師古指泰山乘丘
爲言漁仲因合蛇丘爲一皆誤矣趙子常曰桓公宿
師于即將以求成于魯也而魯以子糾故不容遽絀
于齊桓公不能釋魯以爲後圖而迫之已甚故略其
與宋戰而但書敗許翰曰桓公始入未撫其民而輕
用之是以再不得志于魯晉文之入五年而後用其
民蓋監此也
秋九月荆敗蔡師于莘以蔡侯獻舞歸
此荆猾夏之始荆者楚始封國名芊姓顓頊之後成
王封鬻熊曾孫繹于楚居丹陽今枝江十六傳至熊
通稱武王經世表莊四年子貲嗣爲文王始居郢今
江陵皆荆州府地府城北一十里即古郢杜氏謂紀
南城也莘蔡地今南陽府裕州界楚師至蔡詐敗其
師因蔡侯之降遂執以歸留九年而死于楚是以爲
哀侯也非獲于行陣故不得稱獲趙子常言春秋謹
華夷之辨故變獲言以歸則因公羊而誤也名蔡侯
而書以歸胡氏謂絶蔡侯服爲臣虜是也然諸侯而
被執亦自是始自是江漢之國深服扵楚春秋蓋深
懼矣
冬十月齊師滅譚譚子奔莒
譚子爵國今濟南歴城縣東界七十里譚城是古平
陵其地處齊西界約三百里是齊所欲得也桓公再
不得志于魯務廣土衆民姑爲攻瑕之策遂爲春秋
滅國之始不能以義屬諸侯矣故君子以爲罪魁而
曾西不爲管仲不然則仲之相桓或者在脱縛三年
之後斯時得君尚未專歟其責譚子不死而不絶之
胡氏義備矣
十有一年春王正月
夏五月戊寅公敗宋師于鄑
鄑本齊所遷紀邑齊宋嘗合兵次即而宋敗乘丘故
今將復合而兵在鄑杜氏以鄑爲魯邑非也趙子常
曰其日甚之也再敗之爲已甚矣
秋宋大水
冬王姬歸于齊
黃東發曰二王姬皆莊王女是也㐮桓本弟兄其曰
姊妹爲婦姑非也季明德以莊王爲平王孫是也謂
二姬不可復稱平王孫不知詩之平王自指文王耳
不書來逆不親迎也其明婦順則胡氏義備矣
十有二年
春王三月紀叔姬歸于&KR0566;
紀侯去國卒于外而叔姬歸于&KR0566;以代終得從一之
義故書其歸也胡氏義備矣文緣隱七年已歸于紀
故繫之若内女始嫁則不系所適之國且嫁大夫者
例不書近蜀湯氏欲定爲季妻不知叔姬得冠紀湯
氏近誣也
夏四月
秋八月甲午宋萬弑其君捷及其大夫仇牧
萬乘丘之獲虜也歸爲大夫故書名于冊捷閔公名
凡國君死于境内非國中未有不地者左氏謂弑于
蒙澤非也萬有南宫牛猛獲爲助而立子游則萬已
有黨其弑閔公豈在博戲間哉
冬十月宋萬出奔陳
奔而月佚賊也奔陳蔽罪于陳也或者言春秋幸宋
知立桓以逐萬逾二月始奔見其強不易制非也
十有三年
春齊侯宋人陳人蔡人邾人會于北杏
北杏齊地齊初主會也此謂衣裳之會古者四方諸
侯各有長唐虞曰四岳殷周曰二伯加命于侯伯皆
以公德也桓非受命春秋權與之耳蓋自是無特相
會盟者矣書人微者也謂宋公邾子者非也胡謂大
夫不名尊齊侯亦非也宋齊之近國魯衞曹不至宋
陳蔡邾止以微者來圖伯固難矣或曰王風至莊王
絶筆僖王立桓公伯皆是年也世運升降之機也可
忽㦲
夏六月齊人滅遂
衆曰師微曰人齊自滅譚之後管仲以制用兵舍救
邢無有大夫將而用大師者趙企明獨曰楚滅蔡凌
中夏聖人將許齊圖伯故權以予之而稱師北杏之
會伯業成矣不能安靖諸侯怙強因過而滅小國聖
人復貶而穪人前予今奪是何言哉此罪繫于滅而
不係于書將書人也遂子爵舜後國今濟南府肥城
縣南界古濟北蛇丘北近齊而南界于魯讙田東北
金履祥謂魯附庸或然也其西南鄰曹衞二國不會
北杏故齊滅遂以威之滅國不書君奔不書以歸或
國無君抑君匿不知所終耳公羊善其上下同力則
春秋何不錄之乎
秋七月
冬公會齊侯盟于柯
始及齊平也趙企明曰桓信著乎天下自柯盟始其
說是其事非也公羊曹子干盟齊歸汶陽經不書無
足據至成二年鞍之戰而後能取耳故蘇氏謂是春
秋後好事者之說經世表及李廉并信公羊則過矣
惟納紏勺郎之憾釋而爲盟則桓心蓋休然有容宜
諸侯之心服也柯今東阿在魯北境是齊柯邑
十有四年
春齊人陳人曹人伐宋
宋人背北杏之會也往季氏謂北杏雖憂世道然諸
侯不得專征禮樂征伐要惟出天子耳故曰敵國不
相征諸侯欲專兵者惟門庭之寇與弑逆之賊乃先
發後聞耳否則不可擅爲會况專征乎故齊之伐宋
摟諸侯之始事仁義不足而震之以威下威上脅聖
門不道其功也
夏單伯會伐宋
單伯魯命大夫陳曹魯皆與宋鄰齊桓爲是發其兵
不以勞遠人也于是齊以王命徵師而單伯行三國
之兵未旋猶及于伐故不再舉三國與翬復會四國
伐鄭異矣薄伐踰時修文告以待其服齊兵亦不迫
也哉
秋七月荆入蔡
蔡侯在楚而蔡人會齊侯于北杏荆所以入蔡也蔡
者中國之要樞楚不得蔡則楚不能以北向楚蓋未
嘗一日忘蔡也豈必息嬀之繩哉楚強甚矣而中國
之勢未合蔡遂復從于楚自是終桓之世不與中國
會盟此諸侯會大夫之始
冬單伯會齊侯宋公衛侯鄭伯于鄄
十有五年
春齊侯宋公(桓)陳侯(宣)衛侯(惠)鄭伯(厲)會于鄄
鄄衛地今濮州于是齊始自以方伯之禮會諸侯北
杏諸國猶以大夫行耳謂冬單伯初致齊伯而春以
伯禮會非也事不經見亦詎知單伯為周所遣哉趙
企明謂再會懼諸侯之離齊伯當在十六年幽之盟
趙子常謂與齊以伯于是始亦非也蓋二十七年盟
幽之後王使召伯錫齊侯命耳故曰鄄齊侯自以方
伯之禮會諸侯也衛朔入國不通諸侯者九年鄭突
自遇垂不通諸侯者十一年今之會齊伯略定矣伯
政不煩諸侯故陳蔡曹邾已歸齊者不復與會趙子
常曰桓公假天子之命以統諸侯朝覲不歸訟獄不
至朝覲會同天子之事也伯令曰諸侯十二歲一同
盟三歲而聘五歲而朝此何禮也桓公何爲用之如
是而春秋不爲之變則春秋徒曰桓文而已矣莊王
崩會于北杏之前年也僖王崩同盟于幽之次年也
是王伯始終之際也春秋存冊書之大體而二王之
崩不書以爲東周之大變也皆春秋所由作也許翰
曰十三年十四年會至是又會三合諸侯而不盟以
示慎重
夏夫人姜氏如齊
春會于鄄莊公爲羣臣不協不得與焉文姜如齊疑
若爲之觧歟然自此不復如齊而遂再如莒意者齊
噍故耶
秋宋人齊人邾人伐郳
郳魯附庸之國宋從齊而魯不會鄄故齊助宋爭郳
以抑之也宋主兵故序齊上謂大夫自以其班非也
謂未成乎伯亦非也其後至僖公請王進郳爲小邾
子而仍隸魯焉以僖之睦也而伯者之心見矣
鄭人侵宋
趙子常曰背鄄之會也鄭厲公常自通于楚矣其入
國也不告于楚而又不誠服于齊中立以觀釁也
冬十月
十有六年
春王正月
夏宋人齊人衛人伐鄭
宋主兵故先齊許翰曰中國諸侯既爲之服郳又爲
之報鄭宋盖自是與齊爲一宋親齊而中國諸侯定
矣
秋荆伐鄭
齊楚伐鄭于是始荆患自蔡及鄭鄭自是又為南北
之要樞矣
冬十二月會齊侯宋公陳侯衛侯鄭伯許男滑伯滕子
同盟于幽
言會者魯會之不書其人微者也齊先宋會主也滑
姬姓今河南偃師縣南二十里有古滑國在王畿之
内與鄭鄰滕本屬魯以魯疑于從齊故爲宋桓公所
致而自此亦遂屬于宋矣釋例班序譜自隐至莊十
四年四十三歲衛陳凢四會衛在陳上自莊十五盡
僖凡三十五歲八會陳在衛上又許男亦先滑伯公
羊子曰其序則會主爲之自幽之後爲叛服盟稱同
不爲叛服盟則不同周禮殷見曰同以施于天下之
政王十二歲一巡狩諸侯會于方岳之下設方明焉
王乘龍旗出拜日于東門之外反祀方明諸侯因同
盟于下方伯臨之以一諸侯尊天子是以爲同盟也
幽之會王雖不在而桓公假殷同之禮行之故歴十
二年而再盟于幽是桓以方伯自處矣幽宋地齊伯
頼宋也盖自是無特相盟者而滑滕諸小國不復與
齊會盟使附大國終春秋焉惟以事見誅責及不欲
附人者親至耳
邾子克卒
克卒子𤨏嗣即檀弓所謂邾子𤨏是也克非儀父也
杜氏謂齊桓請王命以爲諸侯亦非也邾之封在武
王時矣
十有七年
春齊人執鄭詹
齊稱人微者也鄭詹書名未賜族爲卿也不稱行人
以伯令召也公羊以詹佞人趙氏定爲蔡仲之黨是
也左氏執詹以鄭不朝豈有冬方會而春遂責其不
朝耶其後逃而歸魯益知詹得罪于鄭宜執者也其
失特以其不歸京師耳僖七年傳曰鄭有叔詹堵叔
師叔先言詹蓋最貴矣豈至是歸爲卿耶趙氏謂詹
今去族爲罪不詳于始終矣
夏齊人殱于遂
齊以自殱爲文伸遂人之復仇而桓公以不仁見報
義並見矣
秋鄭詹自齊逃來
詹見齊之始伯魯猶懷疑故逃來相托書自齊逃來
罪魯不當叛齊以爲逋逃主也然伯國新令亦必有
不即乎人心者矣其不及子服惠伯從惠之請而逃
義苟免則胡氏義備矣
冬多麋
十有八年(周僖王十七年崩孫惠王十八年立)
春王三月日有食之
公羊云朔在後也榖梁云不言朔夜食也大衍推是
歲五月朔交分入食限三月不應食授時歷推五月
壬子朔加時在晝交分入食限三月朔亦不入食限
今先天歷新法推得十四日五十三刻五六七八入
食限王伯厚言此年古今推算不入食法則亦非夜
食矣然曰誤五爲三則何緣下方書夏耶是欲移夏
字簒于春王之下而改三爲五耶元吳立夫以魏永
安二年十月己酉日食地下宋淳熙十二年九月新
歷楊忠輔言月食在晝慶元四年九月朔草澤陳大
猷言曰食且在夜而証日之有夜食夫日則信有夜
食矣其如此年之食不在三月何哉
夏公追戎于濟西
濟西近曹戎在其南而鄰魯追舉其時日久之詞也
自是而後魯伐戎終不能爲魯患公羊子大其不使
戎邇于我謂是矣
秋有蜮
蜮魯所無也故以有書
冬十月
十有九年
春王正月
夏四月
秋公子結媵陳人之婦于鄄遂及齊侯宋公盟
公子結惠子而桓弟也媵者諸侯娶一國二國往媵
之陳人之婦陳侯娶衛女爲夫人魯以同姓故媵之
不言夫人杜氏曰未入國略言之鄄衛之東地故知
其爲衛女也自胡氏叛公榖指陳人爲微者趙子常
遂稱卿大夫娶同姓媵之禮夫媵有家者寧得行之
哉或謂陳巨室娶結自以庶女媵之結何慕于巨室
而爲是遠于人情哉然媵諸侯亦無卿行者卿行則
亦失已矣先書地後書盟盟其地也齊宋不悦于魯之
會幽又屬有鄭詹之隙適會于鄄欲謀伐魯結權事
之宜去其本職不復送女至衛遂與二君會盟書鄄
者明出境得專之非輕以失人也内大夫參盟諸侯
月而不月者魯背結之約故異之也季氏謂桓公降
志招魯知結老臣送媵遠與宋公過從能委曲睦鄰
矣
夫人姜氏如苢
冬齊人宋人陳人伐我西鄙
此在鄄之師也結盟欲緩師而公不從故卒見伐也
然將卑師少不及交兵書時以伐亦有節制矣然是
時王室亂衛朔叛王與燕納頽齊侯不能勤王而唯
魯之求失所先後矣糾合之難也宜哉
二十年
春王二月夫人姜氏如莒
夏齊大災
秋七月
冬齊人伐戎
齊始治戎也戎在魯西南爲患爲魯伐戎將以懷魯
歟
二十有一年
春王正月
夏五月辛酉鄭伯&KR0691;卒
子捷嗣是爲文公
秋七月戊戌夫人姜氏薨
冬十有二月葬鄭厲公
二十有二年
春王正月肆大眚
肆之言緩也眚過也肆大𤯝猶言宥大過也周公之
法乃有大罪非終乃惟眚災適爾既道極厥辜時乃
不可殺胡子謂大眚皆肆則虧國典縱有罪非也或
謂僣故書大如大雩大蒐而不知大肆𤯝與肆大眚
文且不同矣至其故則不可知榖梁以下葬文姜爲
嫌夫人之葬則孔趙之徒辨之明矣戴溪曰二百四
十二年獨莊公書肆大眚蓋春秋予之也
癸丑葬我小君文姜
陳人殺其公子御寇
人者衆詞胡氏曰國亂無政衆人擅殺而不出于其
君是矣若以君父討而當罪雖專殺無議也必殺之
非罪而後書今御寇書人以殺與討亂同文又公子
完爲其黨亦不書奔則是以討亂而非其罪者也左
氏以御寇爲太子則與晉申生宋痤同皆應直稱君
殺世子若他人殺之如陳公子招殺陳世子偃師則
不言其日公子也則如陳人殺公子過亦不言其日
今陳人殺而日疑其下有大夫之闕文也是時陳從
伯令數有會盟御□貴卿從事或者國人不欲如蔡
殺公子燮之類歟陳齊方睦而陳之貴卿見殺不聞
齊人之見討也其爲伯圖亦未盡矣
夏五月
春秋凢月皆繫事不繫事而存月者必首時也五當
作四不然則下必有脱事矣趙子常以爲其文則史
孔子存之夫所謂文必有關于事者而豈謂四若五
之類哉春秋無事以首時書者五十有九惟此書五
月昭十年書十二月不誤則有脱焉非孔子故存之
也
秋七月丙申及齊高徯盟于防
書日謹之也不書公微者也齊㐮魯仇羣臣必有不
欲娶其女者雖微者往然自是納幣矣故謹之也或
曰不言公諱與大夫盟矣
冬公如齊納幣
杜元凱曰母喪未再期而圖昏也其不使大夫而親
納幣以聘齊㐮之女則胡氏義備矣
二十有三年
春公至自齊祭叔來聘
叔字也天子之大夫稱字趙子常曰祭公之弟是也
來聘爲祭公使也不稱使穀梁所謂不正其私交也
自桓之中年王室無聘魯者於是祭叔私相爲好也
夏公如齊觀社
自榖梁有尸女之言而後程子疑于昏議既親納幣
矣又何疑哉此齊致公欲以蒐威公也㐮二十四年
齊社蒐軍實使客觀之蓋齊俗誇詐之習故曹劌曰
齊棄太公之法而觀民于社齊以社誇而後魯以楹旌
故曰齊一變至于魯
公至自齊荆人來聘
荆稱人楚大夫猶稱人也荆始聘未能成禮不廟受
故不稱君不言使自公榖以爲稱人進之故康侯
曰稱人進之啖助曰若書荆來聘則似舉來聘故加
人字以成文無他義也言者演之云荆楚入蔡伐鄭
勢逼患滋至藉聘問以窺中國尤聖人所深憂也明
堂國門之位周禮荒服世見之儀在夷狄則退之矣
劉原父曰州國氏名字爵之别皆進退人君也如之
何移用于其臣乎稱人者即其大夫之詞可謂犂然
于名實之間而春秋之不與荆益明矣然原父亦豈知
春秋之治名實本無所進退哉
公及齊侯遇于榖
魯雖納幣而齊女方待年于是齊桓約公至于齊地
以遇禮會盖以相結也
蕭叔朝公
蕭子姓國今徐州蕭縣宋之附庸叔其字也附庸三
十里以上者稱字時齊侯在榖蕭君來朝伯主因得朝
公也蓋宋欲爲齊餌故使蕭因齊朝之以旌伯威固
婚好耳自榖梁以朝廟爲正而後胡氏有嘉禮野合
之譏按趙伯循若于國中而不于廟乃爲非禮若于
外如何求廟乎且諸侯朝四岳之下亦豈得求廟乎
秋丹桓宫楹
杜元凱曰楹柱也榖梁傳曰天子諸侯黝堊丹楹非
禮也
冬十有一月曹伯射姑卒
曹莊公卒庶子赤逐其嫡子羈而立是爲僖公
十有二月甲寅公會齊侯盟于扈
扈孫氏以爲齊地然則杜氏云鄭扈者名偶同耳鄭
扈于齊魯皆遠略無緣盟于是也趙子常曰齊侯恐
公志在得妻而不在于從伯故盟防而后許之納幣
遇榖而後許之請期盟扈而后許之逆女齊不得魯
則諸侯不親自長勺乘丘以來委曲調度十有餘年
而卒致公于盟會桓公庶幾有伯者之度矣桓盟不
日此其日異之也葉少藴曰桓己伯矣復爲離盟則
非諸侯之政也然則程子獨以要結姻好亦未盡齊
侯之情矣
二十有四年
春王三月刻桓宫桷
昏禮舅姑既沒則婦入三月乃奠菜此祭禰成婦之
義也故因夫人將至而特飾桓宫榖梁傳曰禮天子
之桷斵之礱之加密石焉諸侯之桷斵之礱之大夫
斵之士斵本刻桷非正也夫人所以崇廟也取非禮
與非正而加之于宗廟以餙夫人非正也
葬曹莊公
夏公如齊逆女
張元德曰諸侯無越境逆女之禮是也趙子常謂非禮
亦書存策書之大體者不然也
秋公至自齊
榖梁傳曰迎者行見諸舍見諸先至非正也然則其
先至者蓋謂欲有所調乎
八月丁丑夫人姜氏入
公羊傳曰其言入何難也其難奈何夫人不僂不可
使入與公有所約然後入何休氏曰約遠媵妾也杜
元凱曰蓋以孟任故入不從公胡氏以爲失夫婦之
正是矣然習榖梁以爲宗廟不受矣夫桓宫之丹刻
其意豈以爲不可受哉季氏謂大夫不欲受彼方且
圖以幣覿又誰不欲哉入之意公羊得之
戊寅大夫宗婦覿用幣
書戊寅志速也何休稱爲郊迎明日之禮非也而胡
氏從之夫婦人三月廟見而後成婦未廟見豈得見
羣臣哉宗婦者同姓大夫之婦張元德曰夫人至大
夫見于宗廟婦見于内禮也今未至宗廟而大夫與
婦同見于内則爲私禮矣故以覿言劉原父曰公事
見私事覿是矣夫人之始入而可以修其私哉凖士
相見禮大夫始見于君執贄夫人與君同尊有見小
君之禮其執大夫當用羔雁用幣惟附庸孤卿耳若
大夫用幣則僣非禮况婦女本以棗栗腶脩告虔者
乎榖梁引禮大夫不見夫人趙企明遂譏男女俱見
夫御孫以並覿同贄失男女之别者非譏其覿贄以
爲並同之不可也胡氏傳義是矣
大水
冬戎侵曹
據傳隐九年北戎侵鄭桓六年北戎伐齊皆以無伯
不書自齊桓作而後凡其為列國患者始悉書之孔
子嘆管仲之仁謂民受其賜此其志也
曹羈出奔陳赤歸于曹
此踰年矣則其名之何羈雖嫡長而衆莫戴杜以微
弱不能自定得其辭不得其意矣不能自定者人豈
君之哉此必曹大夫挾以令人實未常立故以其名
赴耳赤出于戎女故戎自其國挾之侵曹曹遂逐出
羈迎赤耳不書納非納也曹之臣子有餘罪焉是時
齊方圖魯無暇及曹耳高抑崇曰戎制諸夏廢置人
君亦以病齊桓也
郭公
鳥有名郭公者即摶黍布榖之異名或者紀異如螟
蜮耶然爾雅釋鳥不見獨埤雅有其名今亦不敢定
也春秋無郭國公榖多以虢作郭季明德因疑爲東
虢文王弟虢仲所封蓋賈逵言仲封東虢叔封西虢
誤之也東虢今滎陽有巖邑虢叔死焉則非仲封且
其地久已歸鄭在春秋前又安得復存韋昭不知國
語註亡虢之叔爲虢仲後則有兩虢叔矣馬融言虢
仲始封下陽本河東太陽界是爲西虢分地正合左
氏而與賈反至僖二年乃滅耳經世表周莊王二十
年秦滅小虢又在莊公七年即如明德言制他邑未
必同亡則疑是小虢譜二虢之亡其時甚明今不得
改公作亡矣
二十有五年
春陳侯使女叔來聘
諸侯初交聘齊桓爲之也女氏叔名榖梁子曰天子
之命大夫也女汝同今南陽汝州周畿内大夫之采
邑因氏女焉以天子命得仕于陳禮天子大夫當諸
侯之卿故貴而不名也當是時陳有北杏鄄幽奬齊
之功魯有媵婦之存而陳有西鄙之負今魯婚于齊
故先諸侯通好雖然陳之通魯在諸侯之先其與魯
絶亦在諸侯之先其通在桓伯之十二年而文公六
年之後經不書報聘之文楚盛而陳貳中夏興衰之
限也豈細故哉陳君舉曰諸侯私相爲好而非定制
是謂亂初生也由僖而下朝聘皆之乎盟主天王狩
于河陽公朝于王所天王使宰周公來聘公子遂如
京師遂如晉吾未知其所終春秋所以作也
夏五月癸丑衛侯朔卒
子赤立是爲懿公
六月辛未朔日有食之鼓用牲于社
大衍推七月辛未朔交分入食限授時七月辛未朔
加時在晝交分二十七日四百八十九分入食限先
天歷推得二十七日空四八九八二入食限則六月
者失閏也伐鼔于朝以助充陽氣也天子置五麾陳
五兵五鼔諸侯三麾三鼔三兵左氏天子鼔諸侯用
幣皆于社夫救日不在社在朝也而于社伐鼓何義
乎何休曰社土地之主月土地之精上繫于天而犯
日故鳴鼔攻之以脅其本吕大圭因謂天子尊可責
神不明禮意故孔氏譏鼔社又用牲也然則用幣禮
乎曰聞有陳救日月之弓矢矣未聞以幣從事者也
此日而微不助一陽而惟隂之求是尚爲知類乎如
主威之不震或以幣請諸權臣曰姑輯斂乎而不正
言攻之不可以明禮矣
伯姬歸于把
伯姬莊公女也不書逆卿往逆君親受之境上者正
也逆者非卿則名姓不登于策書歸以志其失有如
胡所譏者矣
秋大水鼓用牲于社于門
門杜元凱曰國門也左氏傳天災有幣無牲非日月
之眚不鼓唐孔氏遂言鼓與牲二事皆非夫日月之
眚然後鼔是也古者雩禜祭水旱靡愛斯牲豈爲失
哉社主土制水用牲可矣門非所效功亦非所獲罪
也故鼔社可也用牲可也鼓而用牲于門二俱不可
也鄭玄用少牢意必有受之者矣
冬公子友如陳
此内大夫出聘之始莊公母弟不稱弟相殺害則以
示義嘉好之事非例所興或稱弟或稱公子杜氏謂
仍舊史之文然舊史曷爲異文哉杜不知爲卿則稱
公子也不然則齊年鄭語衛黑皆屬嘉好也奚獨稱
弟哉季友之母出自陳桓公故使之往報女叔季氏
嘗言之予謂友既母弟同出文姜曷爲又舉陳㦲凡
内外朝聘皆言如未成禮之詞或曰存周禮
二十有六年
春公伐戎
曹故也許翰曰隠桓世有戎盟至于莊公戎始變渝
是以有濟西之役于此伐戎義已勝矣齊魯伐戎而
中國崇也
夏公至自伐戎
曹殺其大夫
稱國以殺胡氏謂國君大夫與謀其事而擅殺之是
也謂義繫于殺則止書其官非也此殺非一人之詞
也古者諸侯大夫皆天子所置凡卿大夫之獄大司
寇以邦法斷之諸侯不得專殺也陳君舉曰莊公卒
有戎難羈出奔陳赤于是簒曹而殺其大夫則必不
義其君者曹以討罪告故稱國經不以君臣之禮治
之故不名然赤入至是再踰年有不義其君者赤能
久稽誅殺至是乎陳氏失言矣春秋屬辭比事而義
自見故抱遺經者不俟傳可究終始也赤挾戎逐羈
奔陳原仲爲是來也而友報之義定而伐戎意者徵
故焉赤殺其大夫恐魯人有詞于己也黃東發曰魯
伐戎曹大夫之不與赤者預其謀故赤殺之然則殺
無罪著明矣
秋公會宋人齊人伐徐
齊嘗列宋上然宋徐爲界視魯尤近志于伐徐故
先宋以正名宋齊皆人而公會何也在禽父時徐戎
並興間魯則是黨也魯侯春爲曹故伐戎而曹殺其大
夫意戎必震其威矣故魯侯將而二國屬焉藉魯侯
之威臨之耳二十八年伐鄭亦魯侯將而二國屬之
以魯侯善兵也故經師謂桓公善用諸侯然其令幾
于改物矣
冬十有二月癸亥朔日有食之
授時推得加時在晝交分十四日三千五百五十一
入食限先天得十四日三十五刻五一七六入食限
二十有七年
春公會把伯姬于洮
把侯將朝而虞不敬故以伯姬先蓋自貶之詞趙子
常以爲始此陸淳曰公及伯姬皆失正參議云曹地
當把魯之中杜自違其說又曰魯地非也左氏曰天
子非展義不巡守諸侯非民事不舉卿非君命不越
境
夏六月公會齊侯宋公陳侯鄭伯同盟于幽
此齊初主盟陳鄭服也榖梁子謂于是而後授之諸
侯視它盟爲愈也同盟者胡氏謂同欲之意
秋公子友如陳葬原仲
仲名也趙子常曰禮臣既卒不名夫君前臣名禮也
榖梁子桓二年傳曰子既死父不忍稱其名臣既死
君不忍稱其名今按禮玉藻士于君所言大夫沒矣
則稱諡若字子蒲卒哭者呼滅子臯曰若是野哉哭
者改之以諱事神之道知死生幽明之故不以貴有
常尊治之矣然仲實名也此策書之常也或曰原在
今懷慶濟源縣原城本周畿内大夫采邑仲以王命
仕爲陳卿故不名夫天子三公比隆于諸侯春秋有
名者矣
冬把伯姬來
譏以夫人與國事也婦人無外事故内言不出春公
會杞姬于洮冬把伯來朝爲國不以禮而使婦人往
來其間非歸寧之義矣
莒慶來逆叔姬
公羊傳曰莒慶者莒大夫也莒無大夫此何以書譏
爾大夫越境逆女非禮也劉侍讀曰内女雖親體不
敵不書于策所以尊君也叔姬非適諸侯何以書之
公之自主之則敵敵則書胡氏遂譏自主非禮夫大
夫自逆不書歸政以國君不與大夫敵公不自爲主
耳公羊謂使大夫同姓者主之是也書者譏卿自逆
耳
把伯來朝
公會齊侯于城濮
城濮衛地幽盟衛侯不至魯衛兄弟之國齊將使魯
說之歸也蓋齊桓之懷柔庶幾不假力矣戴溪以爲
謀伐衛夫伐則伐謀則謀何待三月而齊始伐衛
乎
二十有八年
春王三月甲寅齊人伐衛衛人及齊人戰衛人敗績
衛不修命誥而急與齊戰齊稱人將卑師少也季明
德曰按左氏衛嘗伐周立子頽至是王使召伯廖賜
齊侯命且請伐衛以其立子頽耳如此則事關天下
之故莫有大于此者伐衛之兵乃昭二十三年晉人
圍郊之類而齊又莫能得大義者也然圍郊時有劉子
單子子朝之亂經皆備書而此獨略焉何所張本而見
其討子頽之師哉且五大夫作亂因蘇氏奉子頽伐王
不克宜如葬景王后王室亂之辭書亂蘇子奉子頽
奔衛衛師伐周立子頽宜如尹氏立王子朝之辭書
立鄭伯以王歸處櫟宜如敬王居于狄泉之書居虢
叔謀納王而殺子頽及五大夫則勤王討賊而春秋
之所僅見者也于法尤不可以不特書求之于經例
皆不合而欲掇拾傳聞之說以附益之則不惟事失
本真而亦自䧟于誣妄矣至謂齊侯取賂而還則桓
公本爲圖伯興師非規規于利者是併伯者心事而
不知也左氏之浮誇如此而謂可以盡信乎過按經
世表鄭厲公及虢叔入王于成周殺頽及仲父及五
大夫則邵子固亦信傳耳
夏四月丁未邾子𤨏卒
子籧篨嗣是爲文公
秋荆伐鄭公會齊人宋人救鄭
諸侯書救始此善之也趙子常曰齊侯以莊能師故
請公自將以爲帥而齊人宋人屬焉桓公可謂善用
諸侯者矣
冬築郿
郿邑在鄆城西北范縣界與秦臺近其地北近于齊
南近于曹戎常出沒及之公榖作微微子封邑也齊
履謙曰臺囿曰築郿字上下疑有闕文或謂郿邑之
築本欲爲臺望遠築基以成而形勢未便志欲改圖
因遂停工未畢故不言所築耳然他日定築秦臺蓋
實本于此矣
大無麥禾
服虔曰隂陽不和土氣不養禾麥不成也
臧孫辰告糴于齊
公子彄食邑于臧因爲氏也辰僖伯曾孫何不言使
魯臣出使據經皆不稱使公羊以爲辰之私行非也
榖梁子曰諸侯無粟諸侯相歸粟正也臧孫辰告糴
于齊告然後與之言内之無外交也信乎曰國有常
經一夫不耕則有受其饑者矣周官倉人藏粟旅師
聚粟遺人委積之政以待凶者國各爲政可也他國
之荒即欲歸粟勢亦烏能徧哉移民則有定域有成
主移粟之策獨有通糴耳况天災流行國家代有豐
年補敗而已若惠而費詎足爲常經也秦人汎舟之
役亦從其乞糴耳按魯語文仲以鬯圭玉磬如齊告
糴曰不腆先君之敝器敢告滯積以紓執事齊人歸其
玉而與之糴此桓公之伯度故其申明天子之令曰
無遏糴而已然則歸粟者可以爲美名而不可以為實
事也若大臣治國之譏胡傳備矣急而告糴亦不可
無故左氏曰禮也獨屬辭而觀築郿新廐前後列之
而魯之應災䘏民者春秋有言外之旨焉耳
二十有九年
春新延廐
禮凶年歲不登馬不食穀莊公好武欲養馬焉而新
延廐傳謂用民力爲已悉是矣左氏凢馬日中而出
日中而入謂當秋治之祗得其一耳
夏鄭人侵許
趙子常以爲伯令按許前幽與盟與&KR0632;滕同以小國
不煩于會非背齊也彊埸之故興師相侵豈關伯令
哉後六年楚伐鄭則失許援故也謀國之道要在修
德睦鄰哉
秋有蜚
羅氏玉露曰負蠜今蜚盤蠱清旦集食稻花田家早
作掇拾日出則散去其氣臭惡能熯稻使不繁春秋
當由此書之按爾雅通志本草說皆如羅氏蜚字從
虫從非盖古飛虫能飛者汪仲裕指爲山海經獸者
非也
冬十有二月紀叔姬卒
趙子常曰内女卒日此何以不日降于夫人也非夫
人何以書以恩錄也國亡君死叔姬待盡于□正也
魯人弔其喪會之喪禮也明臣妾之道叔姬不以國
亡而虧婦行推親親之義魯人不以紀滅而薄姑姊
妹之恩見人道始終之爲也策書之體存而得失著
矣
城諸及防
諸今青州諸城縣在莒北二百里而近莒西距五百
里而遥通計之得七百里故季氏定爲齊所併邑或
然也&KR0566;近齊叔姬卒無主守者齊人欲之諸近莒齊
以遠難控制齊先使魯受諸以資紀喪其實以&KR0566;諸
相易也故以城諸屬辭姬卒之下以爲伯者假仁矣
不稱齊歸魯往受之魯不稱取非以力得也防魯故
邑在鄆西邑亦近于莒乘齊善意因舊制新而諸不
敢叛矣及者榖梁曰以大及小何休遂言諸君邑防
臣邑非也别先後辭别新舊辭云爾
三十年
春王正月
夏次于成
齊令也齊將降鄣使為聲援成今寧陽境在兖州府北
五十里去鄣逾百里其爲聲援遠矣
秋七月齊人降鄣
鄣紀遺邑古者四丘爲邑公榖皆曰紀遺邑受齊遷
郱鄑郚之民于此其後紀去國遂依之無鹽鄣城者漢
志以爲齊所降鄣杜氏因稱紀附庸謂遺邑可謂附
庸不可羅氏不知誤以東鄆爲西鄆名記遂言&KR0566;本
故榖城今東平東阿縣地季明德緣唐孔氏以故紀
相去爲疑又言紀不應尚有附庸皆非也紀侯卒叔
&KR0566;歸鄣無成主然非威脅尚不降此亦稍知義矣以
強臨弱則胡義是也
八月癸亥葬紀叔姬
九月而後克葬非夫人而日葬傳所謂賢而得書也
九月庚午朔日有食之鼔用牲于社
大衍推是歲十月庚午朔九月無庚午授時十月庚
午朔加時在晝去交分十四日四千六百九十六入食
限先天得十四日四十六刻九六二三入食限此逆
推法則是失于庚午而盈于辛未日固有夜食者而
今復書之法比十八年異矣
冬公及齊侯遇于魯濟
魯濟今爲濟寧州鉅野縣之地魯濟之西謂之濟西
而在東阿以北者即齊濟季氏言魯濟之西地近徐
戎而三臺備戎議定于此或然也然則謀山戎非如
左氏傳矣
齊人伐山戎
山戎東距遼北距燕今薊遵化至永平古孤竹國漢
志古北平無終之地舜營州也山戎之役公羊子述
司馬之言曰操之爲已蹙矣以是貶桓公云爾胡子
之言曰桓不修德而務勤兵是所爲書人以志貶也
二氏之以爲貶也皆以爲是齊桓而書人胡子且援
獻俘而証矣夫將卑師少例稱人安知夫伐山戎者
自齊人而命獻俘者自齊侯乎獻俘之失伐戎之功
自不相掩也孔子嘗有微管之嘆而今乃責其伐山
戎也是不過矣乎夫召公之後周之分子也縱其戕
賊以失王貢此何異出其愛子與賊而曰吾姑修德
云爾斯亦不近人情哉狄嘗伐邢矣桓公救邢胡子
美之夫狄戎醜德而燕邢並國也戎之害燕胡子乃
責其勤兵乎或曰史齊世家桓公救燕遂伐山戎至
于孤竹則實桓公矣奈何曰史舉齊事出桓公之年
則曰桓公猶言周宣之北伐非親行也
三十有一年
春築臺于郎
季氏曰戎在魯南界其南爲宋其西爲曹其東則遠
合于徐之道也郎近宋齊在西近曹薛在東近徐皆
相屬于魯之南鄙者也三臺築而可以察戎之出沒
矣此策必自魯濟受于齊桓者然徒恃崇侈以防虞
而不修德政此豈爲國之本哉
夏四月薛伯卒築臺于薛
薛于是降侯稱伯矣伯何以不日卒不赴也不同盟
不可求其名也而書之魯往弔者將有末故先至其
本薛附宋久魯重其喪將築其臺也其爲弔或諸示
恩乎或諸以爲覘乎春秋謹而志之觀屬辭者可以
知義矣
六月齊侯來獻戎捷
桓公所頼以服諸侯而成伯功者莫親于魯親來獻
捷與魯爲好也據春秋來奔喪會葬不月獻捷月異
其事也左氏傳曰非禮也凡諸侯有四夷之功則獻
于王王以警于夷中國則否諸侯不相遺俘
秋築臺于秦
杜元凱東平范縣西北有秦亭在魯西境蓋濟西地
也
冬不雨
三十有二年
春城小榖
說左氏者爲管仲城小榖齊邑也濟北榖城縣中有
管仲井因曰大都以名通者不繫國于是取申無宇
城榖寘管仲以實之春秋有城外邑而書者乎榖城
别是齊之榖邑魯與齊㐮曾會其地而蕭叔就朝焉
不名小榖又可改小榖爲榖城乎尊王發微謂曲阜
西北有小榖則小榖魯地也元吳立夫曰明復魯人
考此當矣豈有伯主自城其邑而可出令役諸侯者
哉孫氏前范寗已謂魯邑是明徵也
夏宋公齊侯遇于梁丘
于是齊請會于諸侯謀爲鄭報楚宋公請先見于齊
侯夏遇于梁丘梁丘宋地榖梁傳曰梁丘在魯邾之
間去齊八百里今兖州金鄉縣界内古昌邑西南即
宋緍邑之西界也張主一曰齊侯不以伯主自居梁
丘近宋而先之也
秋七月癸巳公子牙卒
牙慶父同母弟莊公庶弟也爲卿故稱公子曰卒葬
其以恤典也左氏公羊謂季子殺之或謂汪仲裕曰
牙乃叔孫氏之祖距公薨時尚一月苟以是誅牙則
慶父何爲尚執國柄且書法全不寓微意牙實自卒
按成公刺公子偃以國法殺有罪也今曰爲季子諱
殺不從其例可也楚公子棄疾殺公子比仗義殺之
可以立例今若殺而書卒没其實矣何以見友之善
處牙耶且慶父掌兵三十餘年牙將黨而立焉是其
同惡相濟友亦詎得而殺之持酖而飲之恐以無后
去人情遠矣牙果以酖死慶父之變亦豈待與子般
而後著哉
八月癸亥公薨于路寢
榖梁傳曰路寝正寝也寝疾居正寝正也男子不絶
于婦人之手以齊終也趙伯循曰公必薨于正寝以
就公卿也大位奸之窺也危病邪之伺也若蔽于隠
是使小人女子得行其志也
冬十月己未子般卒
杜氏謂子般莊公太子也唐孔氏曰傳稱公疾問後
于叔牙若已有太子則不應須問當問之時似未
有太子也季友以死奉般酖殺叔牙蓋于爾時始命
爲太子左氏又以子般爲孟任所生亦非古者諸侯
夫人無子則先立右媵子又無子乃立左媵子以次
而降若孟任生子般則不得比于諸媵尚未知與僖
公等否焉得先閔公乎超閔僖而立何以服慶父之
心哉子般雖非慶父所欲立然于次不敢輙亂之故
季友欲以死奉般耳魯殺未逾年之君者卒輒不日
在文公時子卒其例也子般與子野同日何以明其
殺頃季明德亦同疑此但不信公羊既葬不名之說
主齊履謙子卒不名者爲闕文以文㐮即位在僖成
未葬時而不名不知卒可書子某即位不可稱子某
也而經無微文哉然則慶父使圉人犖賊子般考經
亦不足信矣
公子慶父如齊
于是慶父如齊欲謀自立也閔公哀姜之姊叔姜之
子故齊人立之是時桓公主伯苟慶父而實使人弑
子般焉敢如齊哉哀姜預聞子弑猶不敢奔齊卒因討
而縊况慶父乎然則子般之卒非殺也
狄伐邢
此狄入伐之始狄在今真定縣以南古中山連亘順
德府平鄉縣在衛之北邢又當其東北二面之衝邢
姬姓侯爵周公庶子所封國今順德邢臺縣古㐮國
春秋明志錄卷三
