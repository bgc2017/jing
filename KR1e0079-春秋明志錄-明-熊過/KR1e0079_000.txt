春秋明志錄春秋類
提要
(臣)等謹案春秋明志錄十二卷明熊過撰過
字叔仁富順人嘉靖己丑進士官至禮部祠
祭司郎中過嘗注周易專以明象數為事論
者與來知德並稱蓋不主先儒舊說者此書
亦多採撮舊解各加辨駁大旨在於信經不
信傳自序謂道存乎志志明諸言故以明志
為名其中於公榖及胡安國傳俱有所糾正
而左氏傳為尤多如以邢遷於夷儀為邢自
遷非桓公遷之以城楚丘為魯備戎而城非
桓公城以封衛以晉人執虞公為存於其國
制之使不得他去而非執以歸以寗母之會
齊辭子華為不實以洮之盟謀王室為誣說
以用鄫子為出自邾人非宋公之命以晉懷
公為卓子之諡文公未嘗殺子圉以趙盾並
未使先蔑逆公子雍於秦以衛石惡為孫氏
黨非甯氏黨以楚殺慶封非以罪討無負斧
鉞徇軍之事俱不免鑿空立說屢見牴牾又
如以郭公為鳥名謂紀異如螟蜮之類以梁
亡為魯大夫會盟所聞歸而言之不由赴告
故不著其亡之由亦多出於臆斷有用思太
過之失然其得解之處往往詞旨平允大義
炳然究非他家摭拾空談者可比故卓爾康
謂其頗出新裁時多微中亦春秋之警策者
視所作易注近實多矣乾隆四十三年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
