郭氏傳家易說卷九
宋郭雍撰
說卦
昔者聖人之作易也幽贊于神明而生蓍參天兩地而
倚數觀變于陰陽而立卦𤼵揮于剛柔而生爻和順于
道德而理于義窮理盡性以至于命
說卦論說八卦之道而此極重卦而言者明八卦六
十四終始一道耳或者言聖人謂包犧也然以八卦
六十四卦言之則非獨包犧矣聖人以道幽贊神明
故生用蓍求卦之法猶繫辭言是興神物以前民用
盖是道本于神明聖人能生之是為幽贊之道矣故
有神明之道有幽贊之道有生蓍之道以道合道故
能生是道也此言變化之始也自蓍道生而後數可
倚數可倚而後卦可立卦可立而後爻可生作易之
道終矣易成而後道德理義有所寓聖人窮見之理
盡萬物之性復于天道故曰以至于命此章自幽贊
之始至以至于命盖明以此道始復以此道終有无
循環實由一道非聖人有私意以作也微顯闡幽而
已天地者數所由生陰陽者變所由生剛柔者萬𩔖
所從生故參兩觀變𤼵揮之也易于道德无違也和
順顯𤼵之而已于義无作也明辨之而已盖言象辭
之間其道德與義本諸自然聖人因之而作易特載
以明之而已故聖人于玩易之際復用此道以窮理
盡性至于命也窮理者窮天之理也盡性者盡天之
性也然後不失其所謂天之命矣是知聖人由道以
生易由易以復于道非聖人則无生无復謂之聖人
作易可也然異乎衆人之所謂作者矣
昔者聖人之作易也將以順性命之理是以立天之道
曰陰與陽立地之道曰柔與剛立人之道曰仁與義兼
三才而兩之故易六畫而成卦分陰分陽迭用柔剛故
易六位而成章
前章自作易生蓍終于性命而止此章復因性命之
說而詳言之以見易之為書所以能至于命者以本
乎性命之理故也性命之理即天地人之道也性命
本一故中庸言天命之謂性孟子言君子不謂性命
因天地人而言之則天道之謂命人道之謂性于是
乎有别矣是以陰陽柔剛仁義各異其名也陰陽者
天之二道也柔剛者地之二道也仁義者人之二道
也天地人之道各二所謂三才兩之也易能兼三才
則皆兼其兩之之道此易之畫所以六而後成卦也
然則文王之重不得不作矣盖出于三才自然非文
王之私意也自六畫成卦而後三才陰陽之位具于
是乎迭用柔剛之爻以居之則變化見矣故曰六位
而成章也章者變化之道明見之謂也分陰分陽非
謂立天之道陰陽也言三才之道皆一為陰一為陽
見于六位也迭用柔剛非謂立地之道柔剛也言三
才陰陽分為六畫迭以九六柔剛居之也故三才二
道不兼九六言之則曰六畫兼明九六柔剛而後謂
之六位是以六畫成卦特有其象而已至六位成章
而後道大明也方包犧未分三才陰陽故卦止三畫
文王重之以備三才陰陽故六畫具由此言之則三
畫之道不為不足六畫之道不為有餘孔子言立天
立地立人言包犧之道也言陰陽柔剛仁義言文王
之道也包犧立其始文王成其終孔子明其終始三
聖人實出于一心是為同道道同故其書同一聖人
不作則斯道不明後世不復有聞矣
天地定位山澤通氣雷風相薄水火不相射八卦相錯
數往者順知來者逆是故易逆數也
天地之位定然後山澤雷風水火相與為用或異體
而交通或同氣而相薄或不相入而為用此八卦所
以必相錯之道也八卦不相錯則道雖立而不及于
用是以聖人重之重而後可以數往知來人之道數
往者順而易知來者逆而難易之逆數未見其難者
非止卜筮之用盖由其道之始必知其道之終也是
亦原始可以要終知微知彰之義故孔子以知幾為
神衆人獨知卜筮而已
雷以動之風以散之雨以潤之日以晅之艮以止之兌
以說之乾以君之坤以藏之
天地雷風功用與八卦同故或言象或言卦其實一
也動止說又其性也散潤晅又其功也君其道也蔵
其德也互言之知其互備也
帝出乎震齊乎巽相見乎離致役乎坤說言乎兌戰乎
乾勞乎坎成言乎艮萬物出乎震震東方也齊乎巽巽
東南也齊也者言萬物之潔齊也離也者明也萬物皆
相見南方之卦也聖人南面而聽天下嚮明而治盖取
諸此也坤也者地也萬物皆致養焉故曰致役乎坤兌
正秋也萬物之所說也故曰說言乎兌戰乎乾乾西北
之卦也言陰陽相薄也坎者水也正北方之卦也勞卦
也萬物之所歸也故曰勞乎坎艮東北之卦也萬物之
所成終而所成始也故曰成言乎艮
天道始于震萬物從之皆出而有生生而齊齊畢出
也至離而明明則可見至坤而養養而後物成物成
則說乾以純陽居陰地故陰陽相薄而戰自出至戰
久勞于外必歸而有以休息之故勞乎坎息之而後
終終則有始此雖萬物之情實天之道也故言帝以
先之自天地定位之後皆論八卦此章獨異復有重
釋之辭盖上論八卦之位未明言其所故下復明言
之曰震東方也巽東南也如是則无嫌于重釋之也
唯潔齊之義難通求其意則齊一而已
神也者妙萬物而為言者也
道則道也易則書也聖人則人也獨神為无方而三
者皆有之故道亦有神易亦有神聖人亦有神神非
别一物惟以其道之見于用而妙萬物者名為神也
易與聖人之神皆一也因妙萬物而言之為神故曰
妙萬物而為言也觀易則知神之為貴究神之為言
則知道以用為大此孔子所以言中庸其至矣乎
動萬物者莫疾乎雷撓萬物者莫疾乎風燥萬物者莫
熯乎火說萬物者莫說乎澤潤萬物者莫潤乎水終萬
物始萬物者莫盛乎艮故水火相逮雷風不相悖山澤
通氣然後能變化既成萬物也
此章論象其序與前八方之卦同獨不言乾坤者乾
坤妙萬物之神在六子而已莫疾乎雷莫疾乎風其
神也萬物无以加之也故易皆取神物以為八卦之
象至乾坤之神又不得而見之矣橈散也澤上為天
澤下為藪澤故莫說乎澤也天地之間山之養物為
多故能終始萬物上言雷風則艮與山同功矣下言
艮則雷風震巽同功矣其義互見非艮獨異也六子
之象雖有動橈燥潤之功而或各專其用獨動獨橈
不能變化亦不能成物必水火相須雷風相從山澤
相通于是乎變化而畢成萬物況易之于卦坎離震
巽豈能獨用也哉此聖人所以重卦之義也重之故
變變則通通則久是以自天祐之吉无不利
乾健也坤順也震動也巽入也坎陷也離麗也艮止也
兌說也
此章言乾坤之德與六子之性情所以釋八卦之名
也八卦之名出于包犧氏上古之言止于八者而已
文王能明之而不訓其義孔子訓之故後世可以學
易非健順八字則易不復能讀矣故乾坤八字盡三
才之道健順八字盡八卦六十四之道然則文王不
載之簡編孔子何由而得之夫是之謂聖人
乾為馬坤為牛震為龍巽為雞坎為豕離為雉艮為狗
兌為羊
遠取諸物皆此𩔖也說者或以巽主號令雞能知時
義猶近之其言豕處汙濕狗善禁止鄙矣
乾為首坤為腹震為足巽為股坎為耳離為目艮為手
兌為口
乾无首之象也坤之含弘腹也陽動于下足也順于
下而動于上股也坎幽利聽離明利視艮具動靜而
下垂兌為口舌而上向也
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兌三索而得女故謂之少女
乾坤天地父母皆一道也此論父母男女之象故乾
坤主父母而言六子之變自下為先震自坤變而得
陽畫于初巽自乾變而得陰畫于初故皆曰一索而
為長男長女也坎自坤變而得陽畫于中離自乾變
而得陰畫于中故皆曰再索而為中男中女也艮自
坤變而得陽畫于上兌自乾變而得陰畫于上故皆
曰三索而為少男少女也一二三之義取于三畫之
初中上也王氏云索求也自坤而求陽皆男也自乾
而求陰皆女也卦變之義盖始于此文王之重亦无
以異也故說卦首章曰觀變于陰陽而立卦
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
繫辭言包犧氏始畫八卦以通神明之德以𩔖萬物
之情此皆所謂𩔖萬物之情也乾之于八卦天之于
三才君之于臣父之于子金玉之于土石皆一道也
是之謂𩔖也乾之道天之形人之首皆圜也寒冰西
北之位也大赤乾剛之色也馬行健也良則善于其
道也老則久于其道也瘠馬駁馬未詳其旨先儒或
以瘠為柴益非也孔氏又謂駁馬有牙如鋸能食虎
豹雖古人有說亦誤矣未有蹄物能搏虎豹者也或
言有獸名駁食虎豹事非經見亦非馬𩔖疑无其字
借用駁耳非駁馬也又言果實著木如星之著天如
是則果為星象非天象也乾无為萬物之始居羣物
之上萬物之所資焉而果者木之始也木以果為始
亦猶物以乾為始也然聖人言此使學者知其道无
乎不在也此亦舉其大槩耳安能盡言天下萬物之
象哉觸𩔖而長之斯可矣自人言之則千夫長百夫
長夫之于妻長之于幼亦皆乾也自物言之宫室之
覆車盖之象亦皆乾也麒麟之于走獸鳳凰之于飛
鳥泰山之于丘垤河海之于行潦亦皆乾也山河雖
坎艮之象方其于丘垤于行潦則乾也至于虎狼有
父子之仁螻蟻有君臣之義孰謂乾之道又有在于
虎狼螻蟻之間者乎故知其道无乎不在特知而用
之者鮮矣八卦之象皆然
坤為地為母為布為釡為吝嗇為均為子母牛為大輿
為文為衆為柄其于地也為黑
布均皆猶地之德釡猶地之化吝嗇陰性也子母牛
蕃生也大輿厚載也物雜則生文數偶則衆柄為化
權純陰之色黑大赤之反也八卦之義最難通故聖
人詳其所象亦立象盡意之謂也詳其一卦所為之
象然後可通一卦之義不然則乾坤八卦非親質之
三聖人終莫知其為義矣惟八卦有象如此其詳故
雖百世之下亦可聞而知之也聖人反覆言八卦于
前又列其卦言之于後得无深旨耶
震為雷為龍為玄黃為旉為大塗為長子為決躁為蒼
筤竹為萑葦其于馬也為善鳴為馵足為作足為的顙
其于稼也為反生其究為健為蕃鮮
乾為純陽坤為純陰自乾坤相索一索而得震故震
為陰陽交變之始其去乾坤未遠也是以震備乾坤
之象為具體而微者錯而言之則其色玄黃玄黃天
地之色也别而言之則龍乾畜也決躁乾剛也旉與
大塗坤之道也其于馬者因乾而言也其于稼者因
坤而言也其究為健乾也為蕃鮮坤也蒼筤萑葦反
生皆盛生之物雖為陽卦陰道盛也善鳴動而有聲
也馵足作足陽動于下也卦以白為陰的顙陰在上
也此亞乾之四馬也
巽為木為風為長女為繩直為工為白為長為高為進
退為不果為臭其于人也為寡髮為廣顙為多白眼為
近利市三倍其究為躁卦
木為曲直曲直為工白陰也長高木象也進退風性
也臭以風而傳物以進退而不果陰卦多陽是以其
究為躁寡髮剛上也廣顙重剛也為多白眼近利市
三倍未詳其象
坎為水為溝瀆為隱伏為矯輮為弓輪其于人也為加
憂為心病為耳痛為血卦為赤其于馬也為美脊為亟
心為下首為薄蹄為曳其于輿也為多眚為通為月為
盜其于木也為堅多心
江河谿澗皆水也溝瀆人所為者也隱伏水性也矯
輮弓輪方圓曲直之易也加憂心病耳痛血卦陽陷
于中也坎再索以中為主中得乾之剛故為赤震坎
皆有馬象者得乾德之餘也美脊亟心陽在中也下
首陰居上也薄蹄下亦陰也流物故為通流不能止
故多眚離日而坎月也盜小人之隱伏也木堅多心
剛中也于輿之義疑當作其于輿也為曳易曰見輿
曳又曰曳其輪故輿有曳而馬无曳也乾震之馬四
而坎之言馬五亦知曳為輿矣屯以坎為雲解以坎
為雨而于此不言者于以見八卦之象不能盡言者
多矣
離為火為日為電為中女為甲胄為戈兵其于人也為
大腹為乾卦為鱉為蟹為蠃為蚌為龜其于木也為科
上槁
離麗也火日電皆麗物而明者也坎陽為水而離陰
為火者陽卦多陰陰卦多陽故也坎艮不言中男少
男離兌言中女少女者互見也甲胄戈兵剛在外也
甲胄自衛戈兵以外向也于人為大腹虚中之陰也
乾卦燥也鱉蟹蠃蚌龜介物也介物甲胄類也孔氏
云科空也科木上槁陰中而无實也與堅多心之義
反矣
艮為山為徑路為小石為門闕為果蓏為閽寺為指為
狗為鼠為黔喙之屬其于木也為堅多節
震自坤變故為大塗艮其小者則為徑路艮大為山
其小亦為石山與小石如坎水溝瀆之義門闕閽寺
性之止也果蓏亦乾之餘陽也指亦手也陽過而在
上无中下之剛是以陽卦之中獨艮不言馬其剛在
上所用益小故于獸畜之𩔖无行健之功徒有噬齧
之象狗鼠黔喙之屬皆是也震之剛動于下故言足
坎之剛動于中故言心艮之剛動于上故言喙皆因
所索而言也且坎之為隱伏也在賢者為隱在小人
為盜艮之為利則為狗為害斯為鼠皆一義而二象
也堅多節者剛不中也中則為心不中則為節心則
利用節不利于用二卦之辨也
兌為澤為少女為巫為口舌為毁折為附決其于地也
為剛鹵為妾為羊
兌藪澤之象亦為天澤雨有潤澤之功故雨亦名澤
别而言之雨其物也澤其功也故坎與兌義不同也
唯言其功故凡可以澤物者皆為兌又不止雨之為
澤而已八卦之中三索而成者皆動于上也以陽動
者艮也以陰動者兌也陽動則有口之義而未見其
象陰動則卦具口象于上故直言其為口舌也巫之
通神以口舌而致精誠也古之巫與今之巫異古之
巫誠人也今之巫妄人也誠故可用以通神妄非聖
人之所用也口舌之用非止辯論是非毁譽而已或
附或決或用以毁折也附猶誓命使天下之比附決
猶號令之決小人毁折猶噬嗑之用獄除間以去天
下之害則口舌之用大矣非小人之所謂口舌頰舌
之間而已是以天下說之也陽在下為剛陰在上為
鹵盖亦藪澤之象妾為女道之下者也兌雖二剛在
下而卦以上之一陰為主故无良馬行健之功而有
羝羊羸角之患也附決之意與詩之疏附同
郭氏傳家易說卷九
