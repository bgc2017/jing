郭氏傳家易說卷十一
宋郭雍撰
雜卦
乾剛坤柔
六子之剛柔索于乾坤六十四卦之剛柔重于八卦
故卦中之剛柔皆乾之剛坤之柔也是以獨乾坤為
剛柔
比樂師憂
比以比輔從順為樂師以相須行險致憂是天下可
久比而不可久師也故比有永貞而師无之
臨觀之義或與或求
臨與所臨觀與所觀二卦皆有與求之義或有與无
求有求无與皆非臨觀之道有舜在上必有戴舜者
是為臨觀也
屯見而不失其居蒙雜而著
屯旅皆近困旅困于已窮故失其居屯困于始生故
不失其居而利于有為也蒙未有所知之時中无所
執則雜而著見故𤼵之屯之難見于象者也蒙之稺
著于形者也
震起也艮止也
陽動起于震初止于艮終盖震為一索之始艮為三
索之終也
損益盛衰之始也
損己必盛故為盛之始益己必衰故為衰之始消長
相循在道當如是也
大畜時也
君子藏器于身待時而動然則多識前言往行以畜
其德亦以待時也
无妄災也
无妄之謂災其餘自作孽而已故无妄匪正有眚
萃聚而升不來也
不來不知反也故至于困來則知止无困矣
謙輕而豫怠也
謙輕已豫怠已也以樂豫故心怠是以君子貴知幾
噬嗑食也賁无色也
頤中有物則必斷故噬嗑利斷猶人之食也賁以白
賁无咎故无色无色則質全有天下之至飾存焉
兌見而巽伏也
其道見則說其道伏故入
隨无故也蠱則飭也
隨之道在此事在彼所隨有道不為事變故言无故
蠱弊事特加整治因飭之而已言非大有作也
剝爛也復反也
小人之道必害于物君子必反于道
晉晝也明夷誅也
晉與明夷朝暮之象也故言明出地上明入地中誅
亦傷也
井通而困相遇也
往來井井則其道通困遇剛揜所以為困遇者柔遇
剛之遇也遇其困我者也
咸速也恒久也
感為天下至速之道所謂不疾而速者也
渙離也節止也
散則離矣有節故可止
解緩也蹇難也睽外也家人内也
睽本于外疑家人本于内治故治家者必先其身治
天下者必先其家
否泰反其𩔖也
否泰反𩔖而相馴致之道故休否之道復反其𩔖𩔖
謂陰陽之𩔖如君子小人是也否反其𩔖得君子則
傾也泰反其𩔖得小人則亂也在人道言之則曰君
子小人治亂而已合三才言之故云𩔖也(案謝主簿校正是書)
(第八條謂脫故休否之道六十六字校補之今此本弗脫前數條亦然無須校補舊以謝主簿校證八條)
(原文彙列卷末既嫌複贅且滋淆惑今附識于此)
大壯則止遯則退也
壯不知止小人之壯也君子之壯則有止遯之退大
壯之止皆克已之道
大有衆也同人親也
其有非一故衆衆則大能同乎人則天下親之易知
則有親同人之親其得乾之易乎
革去故也鼎取新也
革鼎之義相為終始是以去故取新共成一道
小過過也中孚信也豐多故也親寡旅也
因豐則多事无親而後為旅旅則我之親寡也非天
下皆寡親也
離上而坎下也
上下猶水火之性也
小畜寡也履不處也
寡則不能大其施履以行為義非處之道
需不進也訟不親也
需有待則不能自退訟違行相親之道絶矣
大過顛也
中之四剛大難之象也有大難而本末弱故顛
姤遇也柔遇剛也
柔之遇剛曰姤剛之來復不可謂之遇也
漸女歸待男行也
待男而行其行漸也是以吉
頤養正也
養其正所以去其非正謂之頤
既濟定也
濟則難定
歸妹女之終也
女以歸為有終
未濟男之窮也
剛柔失位男道弱而窮矣柔失位則以賤居尊剛失
位則以貴居賤是以窮也
夬决也剛決柔也君子道長小人道憂也
姤遇夬決始終之道異也聖人貴于行道每致意于
君子小人之際故以是終之雜卦前皆二二相耦至
大過之後獨各言一卦觀歸妹未濟之辭又非簡錯
聖人之旨莫可詳究豈雜卦從變而言其序有不同
歟
郭雍子和家傳伊川先生之學初示余兼山先生
中庸解易說四學淵源論久之子和又以所著中
庸易說二書及兼山九圖相授其道則子思孟軻
一出于誠廣而充之求為聖賢皆有益于德者也
舉而措之事業可以廸哲爽邦則清靜簡易悉本
諸人情可无為而有成功是書之傳豈曰小補之
哉伋承之宜春奉詔書搜羅逸遺伋不揆輒以雍
之學行薦于朝廷今又以其書傳諸學者苟有絲
髮之益則愚之志願足矣伋以斯言寄子和乃報
云子何為者耶吾將與書俱隱幸勿廣也隆興甲
申六月十五日右奉直大夫知袁州軍州主管學
事兼管内勸農營田事賜紫金魚袋曾伋書
郭氏傳家易說卷十一
