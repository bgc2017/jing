郭氏傳家易說卷十
宋郭雍撰
序卦
有天地然後萬物生焉盈天地之間者唯萬物
三才之序先天地而後萬物萬物盈天地之間人居
萬物之中聖人之道周萬物而濟天下則萬物復附
于聖人故聖人與天地相似是以萬物盈天地聖人
之道亦盈天地物盡則聖人之道盡孟子所謂塞乎
天地之間者也
故受之以屯屯者盈也屯者物之始生也
易卦三才也乾坤為天地惟人事不齊故自屯以往
皆為人道然後可配乾坤以見乾坤之大非諸卦比
也屯為人事之始故次于坤物之始生屯之始也其
究則盈也卦或有一義或二三義言于此者或取其
一或二三取之不必皆同
物生必蒙故受之以蒙蒙者蒙也物之稺也
上蒙卦也下蒙物之蒙也物以稺而蒙也
物稺不可不養也故受之以需需者飲食之道也飲食
必有訟故受之以訟
物稺不可不養故天地待聖人以成能養人為事也
(案原本作養為人事也今據大易粹言校正)飲食欲也欲為訟之始
訟必有衆起故受之以師師者衆也衆必有所比故受
之以比比者比也比必有所畜故受之以小畜
畜德畜賢畜君畜衆皆畜也是以比必有所畜
物畜然後有禮故受之以履
衆必有比比必有畜畜而有禮則安无禮則危
履而泰然後安故受之以泰
履之而通者安之道不通則不安非所宜履也
泰者通也物不可以終通故受之以否物不可以終否
故受之以同人
泰否時也同有盈謙皆在人事自取之耳能盡同人
之道則否傾矣舜文是也物不可者猶云物不能終
通終否也
與人同者物必歸焉故受之以大有有大者不可以盈
故受之以謙
如器之容物盈則不能有故有大者同天无物可以
盈不盈為謙
有大而能謙必豫故受之以豫
以謙有大則絶盈滿之累故優游不廹而暇豫也
豫必有隨故受之以隨
豫猶中庸所謂素也素有富貴之道則可行乎富貴
素有貧賤之道則可行乎貧賤行則隨矣富貴貧賤
其所隨者也統言隨義不必皆為隨人
以喜隨人者必有事故受之以蠱蠱者事也有事而後
可大故受之以臨臨者大也
隨善道也喜隨人則失于无所擇故必有弊蠱者已
弊之事弊而知改為則可大故有事復為大之幾
物大然後可觀故受之以觀
天地可觀者也聖人與國皆可觀也而聖人又觀乎
道故可觀皆大物
可觀而後有所合故受之以噬嗑
凡合在觀之後未有无所見而合者不獨大觀而後
有合也
嗑者合也物不可以苟合而已故受之以賁賁者飾也
人之合則有上下長少非禮以飾之則无分无分則
亂故不可苟合
致飾然後亨則盡矣故受之以剝剝者剝也
自同人大有謙豫隨蠱臨觀噬嗑賁聖人所以履泰
傾否之美道備盡于斯其道極盡則有剝矣
物不可以終盡剝窮上反下故受之以復復則不妄矣
故受之以无妄
剝窮則降而必復于道復于道則不妄以見小人之
剝皆妄也是以小人无忌憚而君子惟誠之為貴
有无妄然後可畜故受之以大畜
大畜畜无妄之道而已无妄之道天道也有无妄之
道則可畜猶有天命之性則可率而循之是以君子
存其心養其性使不失赤子之心者以此
物畜然後可養故受之以頤頤者養也
有所畜則天道止于我矣不有以養之將復失其正
孟子所謂以直養而无害則塞乎天地之間者也
不養則不可動故受之以大過
大過之動非常動也不能大養其德者不可動養大
過之德如養枮楊使之生稊盖亦難矣豈可失所養
而妄動哉此孟子所以養浩然之氣也
物不可以終過故受之以坎坎者陷也陷必有所麗故
受之以離離者麗也
過越非常則蹈陷害何所謂陷必有麗也或麗于險
或麗于阻皆為陷也
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯
有天地然後生物人出其中則有男女男女人道之
大夫婦人道之始父子君臣相因以生至于上下分
定而後禮義有所錯舉禮義而錯諸上下也人道以
此為急无此則亂矣
夫婦之道不可以不久也故受之以恒恒者久也物不
可以久居其所故受之以遯遯者退也
日月久照尚有昃食况萬物乎久居其所而退者宜
也
物不可以終遯故受之以大壯
遯以陰侵而遯大壯以剛長而壯消息往來之理
物不可以終壯故受之以晉晉者進也進必有所傷故
受之以明夷
剛過則柔至進極則必傷
夷者傷也傷于外者必反于家故受之以家人
行有不得者皆反求諸己治國治天下而不治者必
反于家治自近始實一道也
家道窮必乖故受之以暌睽者乖也
治道不可窮極有家有國有天下皆一也
乖必有難故受之以蹇蹇者難也
合則有飾乖則有難理之宜也
物不可以終難故受之以解解者緩也緩必有所失故
受之以損損而不已必益故受之以益益而不已必決
故受之以夬夬者決也
難必思戒思戒故可緩緩則不知懼不知懼則必失
損極則益益極則決皆理勢之常也
決必有遇故受之以姤姤者遇也
人之于性決去其惡則德可遇其在國也決去小人
則君子可遇
物相遇而後聚故受之以萃萃者聚也
相遇則道合而聚不合亦散矣故利見大人貞
聚而上者謂之升故受之以升升而不已必困故受之
以困困乎上者必反下故受之以井
聚而上進于道則日升升不知止則遇困遇困而後
反下其常理如此
井道不可不革故受之以革革物者莫若鼎故受之以
鼎主器者莫若長子故受之以震震者動也物不可以
終動止之故受之以艮艮者止也物不可以終止故受
之以漸漸者進也進必有所歸故受之以歸妹得其所
歸者必大故受之以豐豐者大也窮大者必失其居故
受之以旅
動極而止止極復進進極必傷進以漸則有歸歸得
其所則大窮其大則必失盖非有大以謙故也
旅而无所容故受之以巽巽者入也入而後說之故受
之以兌兌者說也
窮无所容其入必決入然後感感則說不入則无感
矣
說而後散之故受之以渙渙者離也物不可以終離故
受之以節
說而後羣疑可散散而无節則乖離矣
節而信之故受之以中孚有其信者必行之故受之以
小過有過物者必濟故受之以既濟物不可窮也故受
之以未濟終焉
有節故可信如人之言无節行无節者皆不可信也
信故可行行則有濟濟之極則復于未濟然自屯至
于未濟雖皆相受之道而君子居而安之者又必有
其道焉是以履泰則不至于否居豐則不至于旅又
非常道相受之所能拘也故繫辭言吉凶則曰貞勝
稱君子則曰自天祐之吉无不利
郭氏傳家易說卷十
