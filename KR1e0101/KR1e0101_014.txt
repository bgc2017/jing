左傳事緯前集卷一靈璧知縣馬驌撰
晉杜預春秋左傳序
春秋者魯史記之名也記事者以事繫日以日繫月以月繫
時以時繫年所以紀遠近别同異也故史之所記必表年以
首事年有四時故錯舉以為所記之名也周禮有史官掌邦
國四方之事達四方之志諸侯亦各有國史大事書之於策
小事簡牘而已孟子曰楚謂之檮杌晉謂之乘而魯謂之春
秋其實一也韓宣子適魯見易象與魯春秋曰周禮盡在魯
矣吾乃今知周公之德與周之所以王韓子所見蓋周之舊
典禮經也周德既衰官失其守上之人不能使春秋昭明赴
告策書諸所記注多違舊章仲尼因魯史策書成文考其
真偽而志其曲禮上以遵周公之遺制下以明將來之法
其教之所存文之所害則刊而正之以示勸戒其餘則皆
即用舊史史有文質辭有詳略不必改也故傳曰其善志
又曰非聖人孰能修之蓋周公之志仲尼從而明之左丘
明受經於仲尼以爲經者不刊之書也故傳或先經以
始事或後經以終義或依經以辯理或錯經以合異隨
義而發其例之所重舊史遺文略不盡舉非聖人所修
之要故也身爲國史躬覽載籍必廣記而備言之其文
緩其旨遠將令學者原始要終尋其枝葉究其所窮優
而柔之使自求之饜而飫之使自趨之若江海之浸膏
澤之潤渙然冰釋怡然理順然後爲得也其發凡以言
例皆經國之常制周公之垂法史書之舊章仲尼從而
修之以成一經之通體其微顯闡幽裁成義類者皆據
舊例而發義指行事以正褒貶諸稱書不書先書故書
不言不稱書曰之類皆所以起新舊發大義謂之變例
然亦有史所不書即以爲義者此盖春秋新意故傳不
言凡曲而暢之也其經無義例因行事而言則傳直言
其歸趣而已非例也故發傳之體有三而爲例之情有
五一曰微而顯文見於此而起義在彼稱族尊君命舍
族尊夫人梁亡城緣陵之類是也二曰志而晦約言示
制推以知例參會不地與謀曰及之類是也三曰婉而
成章曲從義訓以示大順諸所諱辟璧假許田之類是
也四曰盡而不汙直書其事具文見意丹楹刻桷天王
求車齊侯獻捷之類是也五曰懲惡而勸善求名而亡
欲盖而章書齊豹盜三叛人名之類是也推此五體以
尋經𫝊觸類而長之附於二百四十二年行事王道之
正人倫之紀備矣或曰春秋以錯文見義若如所論則
經當有事同文異而無其義也先儒所𫝊皆不其然答
曰春秋雖以一字爲褒貶然皆須數句以成言非如八
卦之爻可錯綜爲六十四也固當依傳以為斷古今言
左氏春秋者多矣今其遺文可見者十數家大體轉相
祖述進不得為錯綜經文以盡其變退不守丘明之傳
於丘明之𫝊有所不通皆沒而不說而更膚引公羊穀
梁適足自亂預今所以為異專修丘明之傳以釋經經
之條貫必出於𫝊𫝊之義例總歸諸凡推變例以正褒
貶簡二傳而去異端盖丘明之志也其有疑錯則備論
而闕之以俟後賢然劉子駿創通大義賈景伯父子許
惠卿皆先儒之美者也末有潁子嚴者雖淺近亦復名
家故特舉劉賈許潁之違以見同異分經之年與𫝊之
年相附比其義類各隨而解之名曰經𫝊集解又别集
諸例及地名譜第歷數相與爲部凡四十部十五卷皆
顯其異同從而釋之名曰釋例將令學者觀其所聚異
同之說釋例詳之也或曰春秋之作左𫝊及穀梁無明
文說者以為仲尼自衞反魯修春秋立素王丘明爲素
臣言公羊者亦云黜周而王魯危行言孫以辟當時之
害故微其文隠其義公羊經止獲麟而左氏經終孔丘
卒敢問所安答曰異乎余所聞仲尼曰文王既沒文不
在兹乎此制作之本意也歎曰鳳鳥不至河不出圖吾
己矣夫盖傷時王之政也麟鳳五靈王者之嘉瑞也今
麟出非其時虚其應而失其歸此聖人所以爲感也絶
筆於獲麟之一句者所感而起固所以為終也曰然則
春秋何始於魯隠公答曰周平王東周之始王也隠公
讓國之賢君也考乎其時則相接言乎其位則列國本
乎其始則周公之祚胤也若平王能祈天永命紹開中
興隠公能弘宣祖業光啟王室則西周之美可尋文武
之迹不墜是故因其歷數附其行事采周之舊以會成
王義垂法將來所書之王即平王也所用之歷即周正
也所稱之公即魯隱也安在其黜周而王魯乎子曰如
有用我者吾其為東周乎此其義也若夫制作之文所
以彰往考來情見乎辭言高則旨遠辭約則意微此理
之常非隠之也聖人包周身之防既作之後方復隠諱
以辟患非所聞也子路欲使門人為臣孔子以為欺天
而云仲尼素王丘明素臣又非通論也先儒以為制作
三年文成致麟既已妖妄又引經以至仲尼卒亦又近
誣據公羊經止獲麟而左氏小邾射不在三叛之數故
余以為感麟而作作起獲麟則文止於所起爲得其實
至於反袂拭面稱吾道窮亦無取焉
晉杜預春秋長歷論
書稱期三百六旬有六日以閏月定四時成歲允釐百
工庶績咸熙是以天子必置日官諸侯必置日御世修
其業以考其術舉全數而言故曰六日其實五日四分
之一日日行一度而月日行十三度十九分度之有竒
日官當會集此之遲疾以考成晦朔錯綜以設閏月閏
月無中氣而北斗邪指兩辰之間所以異於他月也積
此以相通四時八節無違乃得成歲其微密至矣得其
精微以合天道事叙而不悖故𫝊曰閏以正時時以作
事事以厚生生民之道於是乎在然隂陽之運隨動而
差差而不已遂與歷錯故仲尼丘明每於朔閏發文蓋
矯正得失因以宣明歷數也桓十七年日食得朔而史
闕其日單書朔僖十五年日食而史闕朔與日故𫝊因
其得失並起時史之謬兼以明其餘曰食或歷失其正
也莊二十五年經書六月辛未朔日有食之鼔用牲於
社周之六月夏之四月所謂正陽之月也而時歷誤實
是七月之朔非六月故𫝊云非常也唯正月之朔慝未
作曰有食之於是乎有用幣於社伐鼔於朝此非用幣
伐鼔常月因變而起歷誤也文十五年經文皆同而更
復發𫝊曰非禮明前𫝊欲以審正陽之月後𫝊發例欲
以明諸侯之禮也此乃聖賢之微旨先儒所未喻也昭
十七年夏六月日有食之而平子言非正陽之月以誣
一朝近於指鹿為馬故𫝊曰不君矣且因以明此月為
得天正也劉子駿造三綂歷以修春秋春秋日食有甲
乙者三十四而三統歷唯一食歷術比諸家既最疎又
六千餘歲輒益一日凡歲當累日為次而無故益之此
不可行之甚者班固前代名儒而謂之最密非徒班固
也自古以來諸論春秋者多述謬誤或造家術或用黃
帝以來諸歷以推經𫝊朔日皆不得諧合日食於朔此
乃天驗經𫝊又書其朔食可謂得天而劉賈諸儒說皆
以為月二日或三日公違聖人明文其蔽在於守一說
不與天消息也余感春秋之事常著歷論極言歷之通
理其大指曰天行不息日月星辰各運其舍皆動物也
物動則不一雖行度大量可得而限累日為月以新故
相序不得不有毫毛之差此自然理也故春秋日有頻
月而食者曠年不食者理不得一而算守恒數故歷無
不有差失也始失於毫毛而尚未可覺積而成多以失
弦望朔晦則不得不改憲以從之書所謂欽若昊天歷
象日月星辰易所謂治歷明時言當順天以求合非為
合以驗天者也推此論之春秋二百餘年其治歷變通
多矣雖數術絶滅還尋經𫝊微旨大略可知時之違謬
則經𫝊有驗學者固當曲循經𫝊月日日之食以考朔
晦也以推時驗而皆不然各據其學以推春秋此無異
度已之跡而欲削他人之足也余為歷論之後至咸寧
中善算李修夏顯依論體為術名乾度歷表上朝廷其
術合日行四分之數而微增月行用三百歲改憲之意
二元相推七千餘歲承以強弱強弱之差盖少而適足
以遠通盈縮時尚書及史官以乾度與太始歷參校古
今記注乾度歷殊勝今其術具存時又并攷古今十歷
以驗春秋知三統歷之最疎也今具列其時得失之數
又據經𫝊微旨證據及失閏旨考日辰朔晦以相發明
為經𫝊長歷諸經𫝊證據及失閏時文字謬誤皆甄發
之雖未必其得天蓋春秋當時文歷也學者覽焉
晉杜預後序
大康元年三月吳寇始平余自江陵還襄陽解甲休兵
乃申抒舊意修成春秋釋例及經𫝊集解始訖會汲郡
汲縣有發其界内舊冡者大得古書皆簡編科斗文字
發冡者不以為意往往散亂科斗書久廢推尋不能盡
通始者藏在秘府余晚得見之所記大凡七十五卷多
雜碎怪妄不可訓知周易及紀年最為分了周易上下
篇與今正同别有隂陽說而無彖象文言繫辭疑於時
仲尼造之於魯尚未播之於遠國也其紀年篇起自夏
殷周皆三代王事無諸國别也惟特記晉國起自殤叔
次文侯昭侯以至曲沃莊伯莊伯之十一年十一月魯
隱公之元年正月也皆用夏正建寅之月為歲首編年
相次晉國滅獨記魏事下至魏哀王之二十年盖魏國
之史記也推校哀王二十年太歲在壬戌是周赧王之
十六年秦昭王之八年韓襄王之十三年趙武靈王之
二十七年楚懷王之三十年燕昭王之十三年齊湣王
之二十五年也上去孔丘卒百八十一歲下去今太康
三年五百八十一歲哀王於史記襄王之子惠王之孫
也惠王三十六年卒而襄王立立十六年卒而哀王立
古書記年篇惠王三十六年改元從一年始至十六年
而稱惠成王卒即惠王也疑史記誤分惠成之世以
為後王年也哀王二十三年乃卒故特不稱諡謂之今
王其著書文意大似春秋經推此足見古者國史策書
之常也文稱魯隐公及邾莊公盟於姑蔑即春秋所
書邾儀父未王命故不書爵曰儀父貴之也又稱晉獻
公會虞師伐虢滅下陽即春秋所書虞師晉師滅下陽
先書虞賄故也又稱周襄王會諸侯於河陽即春秋所
書天王狩於河陽以臣召君不可以訓也諸若此輩甚
多略舉數條以明國史皆承告據實而書時事仲尼修
春秋以義而制異文也又稱衛懿公及赤翟戰於洞澤
疑洞當為泂即左𫝊所謂熒澤也齊國佐來獻玉磬紀
公之甗即左𫝊所謂賓媚人也諸所記多與左𫝊符同
異於公羊穀梁知此二書近世穿鑿非春秋本意審矣
雖不皆與史記尚書同然參而求之可以端正學者又
别有一卷純集疏左氏𫝊卜筮事上下次第及其文義
皆與左𫝊同名曰師春師春似是抄集者人名也紀年
又稱殷仲壬即位居亳其卿士伊尹仲壬崩伊尹放太
甲於桐乃自立也伊尹即位於太甲七年太甲潛出自
桐殺伊尹乃立其子伊陟伊奮命復其父之田宅而中
分之左氏𫝊伊尹放太甲而相之卒無怨色然則太甲
雖見放還殺伊尹而猶以其子為相也此條大與尚書
叙說太甲事乖異不知老叟之伏生或致昏忘將此古
書亦當時雜記未足以取審也為其粗有益於左氏故
略記之附集解之末焉
孔穎達春秋正義序
夫春秋者紀人君動作之務是左史所職之書王者綂
三才而宅九有順四時而治萬物四時序則玉燭調於
上三才協則寳命昌於下故可以享國永年令聞長世
然則有為之務可不慎與國之大事在祀與戎祀則必
盡其敬戎則不加無罪盟會恊於禮興動順其節失則
貶其惡得則褒其善此春秋之大旨為皇王之明鑒也
若夫三始之目章於帝軒六經之道光於禮記然則此
書之發其來尚矣但年祀綿邈無得而言暨乎周室東
遷王綱不振楚子北伐神器將移鄭伯敗王於前晉侯
請隧於後竊僣名號者何國不然專行征伐者諸侯皆
是下陵上替内叛外侵九域騷然三綱遂絶夫子内韞
大聖逢時若此欲垂之以法則無位正之以武則無兵
賞之以利則無財說之以道則不用虚歎銜書之鳳乃
似喪家之狗既不救於己往冀垂訓於後昆因魯史之
有得失據周經以正褒貶一字所嘉有同華衮之贈一
言所黜無異蕭斧之誅所謂不怒而人威不賞而人勸
實永世而作則歷百王而不朽者也至於秦滅典籍鴻
猷遂寖漢德既興儒風不泯其前漢𫝊左氏者有張蒼
賈誼尹咸劉歆後漢有鄭衆賈逵服虔許惠卿之等各
為詁訓然雜取公羊穀梁以釋左氏此乃以冠雙屨將
絲綜麻方鑿圓枘其可入乎晉世杜元凱又為左氏集
解專取丘明之傳以釋孔氏之經所謂子應乎母以膠
投漆雖欲勿合其可離乎今校先儒優劣杜為甲矣故
晉宋傳授以至於今其為義疏者則有沈文何蘇寬劉
炫然沈氏於義例粗可於經傳極疎蘇氏則全不體本
文唯旁攻賈服使後之學者鑽仰無成劉炫於數君之
内實為翹楚然聰惠辯博固亦罕儔而探賾鉤深未能
致遠其經註易者必具飾以文辭其理致難者乃不入
其根節又意在矜伐性好非毁規杜氏之失凡一百五
十餘條習杜義而攻杜氏猶蠧生於木而還食其木非
其理也雖規杜過義又淺近所謂捕鳴蟬於前不知黃
雀在其後按僖公三十三年經云晉人敗狄於箕杜註
云郤缺稱人者未為卿劉炫規云晉侯稱人與殽戰同
按殽戰在葬晉文公之前可得云背喪用兵以賤者告
箕戰在葬晉文公之後非是背喪用兵何得云與殽戰
同此則一年之經數行而已曾不勘省上下妄規得失
又襄公二十一年𫝊云邾庶其以漆閭丘來奔以公姑
姊妻之杜註云盖寡者二人劉炫規云是襄公之姑成
公之姊只一人而已按成公二年成公之子公衡為質
及宋逃歸按家語本命云男子十六而化生公衡己能
逃歸則十六七矣公衡之年如此則於時成公三十三
四矣計至襄二十一年成公七十餘矣何得有姊而妻
庶其此等皆其事歷然猶尚妄說况其餘錯亂良可悲
矣然比諸義疏猶有可觀今奉勅刪定據以為本其有
疎漏以沈氏補焉若兩義俱違則特申短見雖課率庸
鄙仍不敢自專謹與朝請大夫國子博士臣谷那律故
四門博士臣楊士勛四門博士臣朱長才等對共參定
至十六年又奉勅與前修疏人及朝散大夫行大學博
士上騎都尉臣馬嘉運朝散大夫行大學博士上騎都
尉臣王德韶給事郎守四門博士上騎都尉臣蘇德融
登仕郎守大學助教雲騎尉臣隨德素等對勅使趙弘
智覆更詳審為之正義凡三十六卷冀貽諸學者以裨
萬一焉
左丘明小傳
左丘明魯人或曰楚左史倚相之後也為魯太史受經
於孔子時周室衰微載籍殘缺仲尼思存前聖之業以
魯周公之國禮文備物史官有法故與丘明觀其史記
據行事仍人道因物以立功就敗以成罰假日月以定
歷數藉朝聘以定禮樂有所褒諱貶損不可書見口授
弟子弟子退而異言丘明恐弟子各安其意以失其真
故論本事而作傳明夫子不以空言說經也春秋所貶
損大人當世君臣有權威勢力其事實皆形於傳是以
隱而不宣所以免時難也又采錄前世穆王以來下訖
於魯悼知伯之謀無不備載以為國語其文不主於經
故號曰春秋外傳云魯侯欲以孔子為司徒將召三桓
議之乃謂左丘明丘明曰臣丘其聖人與夫聖人在政
過者離位焉君雖欲謀其將弗合乎魯侯曰吾子奚以
知之丘明曰周人有愛裘而好珍羞欲為千金之裘而
與狐謀其皮欲為少牢之珍而與羊謀其羞言未卒狐
相與逃於重丘之下羊相與藏於深林之中故周人五
年不製一裘十年不足一牢何者周人之謀失矣今君
欲以孔丘為司徒召三桓而議之亦與狐謀裘與羊謀
羞也於是魯侯遂不與三桓謀而召孔子為司徒愚按
狐羊之喻類戰國策士之言而孔子之為司徒不見於
家語及太史公書無乃後世之所附益當時未必有其
事與或曰丘明孔子以前賢人孔子所引率前世人如
老彭伯夷之類又左傳國語屬綴不倫似非一人所為
傳春秋者疑楚人左史倚相之後故載楚事特詳多無
經之傳此其證也其說頗乖異不可考據夫孔子所稱
淵騫之流豈非及門之士馬遷謂魯君子左丘明作傳
又謂左丘失明厥有國語且内外傳雜採異文若齊晉
大國亦皆有無經之傳何必楚人之所作哉自左氏既
没二百餘年經既遭焚書亦廢滅及魯共王壞孔子舊
宅於壁中得古文逸禮三十九篇書十六篇天漢之後
孔安國獻之遭巫蠱之難未及施行及春秋左氏丘明
所修皆古文舊書多者二十餘通藏於秘府伏而未發
漢武帝時河間獻左氏及古文周官光武之世議立左
氏學公羊之徒上書詆左氏左氏之學不立成帝時劉
歆挍秘書見府中左氏傳大好之引傳釋經轉相發明
由是章句義理備焉歆以為左氏好惡與聖人同親見
孔子而公羊穀梁在七十二弟子後傳聞之與親見其
詳略不同歆數以問向向不能非也及歆親近欲建立
左氏列於學宫哀帝令歆與五經博士講論其義諸儒
博士或不肯置對歆因移書於太常博士責譲之和帝
元興中鄭興父子及歆創通大義奏上左氏始立學宫
自此以後左氏顯而二傳微矣今觀左氏一書條例文
辭無不燦然明備而公穀穿鑿往往自生牴牾優劣昭
然奈何漢儒聚訟紛紛久而後定豈古文之隱顯有時
聖賢之大業諒亦終不可晦爾
左傳事緯前集卷一
