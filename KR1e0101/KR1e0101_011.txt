左傳事緯卷十一靈璧知縣馬驌撰
孔子用魯
(昭七年)九月公至自楚孟僖子病不能相禮乃講學之苟
能禮者從之及其將死也召其大夫曰禮人之幹也無
禮無以立吾聞將有達者曰孔丘聖人之後也而滅於
宋其祖弗父何以有宋而授厲公及正考父佐戴武宣
三命兹益共故其鼎銘云一命而僂再命而傴三命而
俯循牆而走亦莫余敢侮饘於是鬻於是以餬余口其
共也如是臧孫紇有言曰聖人有明德者若不當世其
後必有達人今其將在孔丘乎我若獲沒必屬說與何
忌於夫子使事之而學禮焉以定其位故孟懿子與南
宫敬叔師事仲尼仲尼曰能補過者君子也詩曰君子
是則是效孟僖子可則效已矣(定十年)夏公會齊侯于
祝其實夾谷孔丘相犁彌言於齊侯曰孔丘知禮而無
勇若使萊人以兵刧魯侯必得志焉齊侯從之孔丘以
公退曰士兵之兩君好合而裔夷之俘以兵亂之非齊
君所以命諸侯也裔不謀夏夷不亂華俘不干盟兵不
偪好於神為不祥於德為愆義於人為失禮君必不然
齊侯聞之遽辟之將盟齊人加於載書曰齊師出竟而
不以甲車三百乘從我者有如此盟孔丘使兹無還揖
對曰而不反我汶陽之田吾以共命者亦如之齊侯將
享公孔丘謂梁丘據曰齊魯之故吾子何不聞焉事既
成矣而又享之是勤執事也且犧象不出門嘉樂不野
合享而既具是棄禮也若其不具用秕稗也用秕稗君
辱棄禮名惡子盍圖之夫享所以昭德也不昭不如其
已也乃不果享齊人來歸鄲讙龜陰之田(哀十一年)孔文
子之將攻大叔也訪於仲尼仲尼曰胡簋之事則嘗學
之矣甲兵之事未之聞也退命駕而行曰鳥則擇木木
豈能擇鳥文子遽止之曰圉豈敢度其私訪衞國之難
也將止魯人以幣召之乃歸季孫欲以田賦使冉有訪
於仲尼仲尼曰丘不識也三發䘚曰子為國老待子而
行若之何子之不言也仲尼不對而私於冉有曰君子
之行也度於禮施取其厚事舉其中斂從其薄如是則
以丘亦足矣若不度於禮而貪冒無厭則雖以田賦將
又不足且子季孫若欲行而法則周公之典在若欲苟
而行又何訪焉弗聽十二年春王正月用田賦(十六)
(年)夏四月己丑孔丘䘚公誄之曰昊天不弔不憖遺一
老俾屏余一人以在位煢煢余在疚嗚呼哀哉尼父無
自律子贛曰君其不沒于魯乎夫子之言曰禮失則昏
名失則愆失志為昏失所為愆生不能用死而誄之非
禮也稱一人非名也君兩失之
魯之於孔子也惟定公一用之用又弗終嗚呼聖人
之窮也計其終身展施之日惟是夾谷之一會耳曩
者齊師壓境疆場煩騷一旦以玉帛相見於一堂實
當孔子司寇攝相之會齊犁鉏之言曰魯用孔子其
勢危齊故告魯而求會然則此一會魯之願實齊之
志也夫齊之土地甲兵數倍於魯謀臣猛士數倍於
魯兹且變計而修好者非畏魯國蓋畏魯國之能用
聖人焉乃齊人懷詐劔撥鼓噪孔子歴階而却之優
倡侏儒孔子歴階而誅之義正辭嚴發論侃侃非若
曹沫手劔豎髮裂眥徒事要盟而已也罷會歸田齊
之君臣蓋心折焉文事武備之說猶後矣孔子為政
化行俗美而章甫來誦政出令行而賈鬻無欺既而
絀藏甲墮三都三桓乃滋懼矣夫三家秉政亟欲自
樹彊魯弱齊知非孔子不為功而不虞其病已也齊
之君臣日謀去孔子而不得而魯人且將自去之女
樂來饋彼婦興歌而孔子不果留矣前此為委吏宰
中都小試於魯孔子不辭其卑由司空而司寇由司
寇而攝相是時孔子年五十餘矣三年之内若將大
行而復中沮於是適衞適曹適鄭適楚圍於匡伐樹
於宋絶糧於陳蔡之交皆非孔子所得已也孔子所
眷眷不忍去者惟是父母之邦已耳轍環數載興懷
擇木魯人召之而䘚不能用也孔子知天下之終不
我用也退而修詩書讀易象作春秋未幾而孔子䘚
矣是時哀公微弱三桓益彊用田賦而不禁討陳恒
而不從乃煢煢一誄徒興慨於哲人已萎之後哀公
之不振又昭定之不若也道大莫容固無足為聖人
病獨惜魯有聖人而不能用反日聽命於齊楚吳越
之大國周公其衰乎文武其衰乎
季孫肥構怨邾齊(附邾事)
(定二年)邾莊公與夷射姑飲酒私出閽乞肉焉奪之杖以
敲之三年春二月辛卯邾子在門臺臨廷閽以缾水
沃廷邾子望見之怒閽曰夷射姑旋焉命執之弗得滋
怒自投于牀廢于鑪炭爛遂䘚先葬以車五乘殉五人
莊公卞急而好潔故及是冬盟于郯修邾好也十五
年春邾隱公來朝子貢觀焉邾子執玉高其容仰公受
玉卑其容俯子貢曰以禮觀之二君者皆有死亡焉夫
禮死生存亡之體也將左右周旋進退俯仰於是乎取
之朝祀喪戎於是乎觀之今正月相朝而皆不度心已
亡矣嘉事不體何以能久高仰驕也卑俯替也驕近亂
替近疾君為主其先亡乎夏五月壬申公薨仲尼曰賜
不幸言而中是使賜多言者也秋七月壬申姒氏䘚不
稱夫人不赴且不祔也葬定公雨不克襄事禮也葬定
姒不稱小君不成喪也(哀公)二年春伐邾將伐絞邾人
愛其土故賂以漷沂之田而受盟(三年)秋季孫有疾命
正常曰無死南孺子之子男也則以告而立之女也則
肥也可季孫䘚康子即位既葬康子在朝南氏生男正
常載以如朝告曰夫子有遺言命其圉臣曰南氏生男
則以告於君與大夫而立之今生矣男也敢告遂奔衞
康子請退公使共劉視之則或殺之矣乃討之召正常
正常不反(七年)夏公會吳于鄫吳來徵百牢子服景伯
對曰先王未之有也吳人曰宋百牢我魯不可以後宋
且魯牢晉大夫過十吳王百牢不亦可乎景伯曰晉范
鞅貪而棄禮以大國懼敝邑故敝邑十一牢之君若以
禮命於諸侯則有數矣若亦棄禮則有淫者矣周之王
也制禮上物不過十二以為天之大數也今棄周禮而
曰必百牢亦唯執事吳人弗聽景伯曰吳將亡矣棄天
而背本不與必棄疾於我乃與之大宰嚭召季康子康
子使子貢辭大宰嚭曰國君道長而大夫不出門此何
禮也對曰豈以為禮畏大國也大國不以禮命於諸侯
苟不以禮豈可重也寡君既共命焉其老豈敢棄其國
大伯端委以治周禮仲雍嗣之斷髮文身臝以為飾豈
禮也哉有由然也反自鄫以吳為無能為也季康子欲
伐邾乃饗大夫以謀之子服景伯曰小所以事大信也
大所以保小仁也背大國不信伐小國不仁民保於城
城保於德失二德者危將焉保孟孫曰二三子以為何
如惡賢而逆之對曰禹合諸侯於塗山執玉帛者萬國
今其存者無數十焉唯大不字小小不事大也知必危
何故不言魯德如邾而以衆加之可乎不樂而出秋伐
邾及范門猶聞鐘聲大夫諫不聽茅成子請告於吳不
許曰魯擊柝聞於邾吳二千里不三月不至何及於我
且國内豈不足成子以茅叛師遂入邾處其公宫衆師
晝掠邾衆保于繹師宵掠以邾子益來獻于亳社囚諸
負瑕負瑕故有繹邾茅夷鴻以束帛乘韋自請救於吳
曰魯弱晉而遠吳馮恃其衆而背君之盟辟君之執事
以陵我小國邾非敢自愛也懼君威之不立君威之不
立小國之憂也若夏盟於鄫衍秋而背之成求而不違
四方諸侯其何以事君且魯賦八百乘君之貳也邾賦
六百乘君之私也以私奉貳惟君圖之吳子從之(八年)
吳為邾故將伐魯問於叔孫輒叔孫輒對曰魯有名而
無情伐之必得志焉退而告公山不狃公山不狃曰非
禮也君子違不適讎國未臣而有伐之奔命焉死之可
也所託也則隱且夫人之行也不以所惡廢鄉今子以
小惡而欲覆宗國不亦難乎若使子率子必辭王將使
我子張病之王問於子洩對曰魯雖無與立必有與斃
諸侯將救之未可以得志焉晉與齊楚輔之是四讎也
夫魯齊晉之脣脣亡齒寒君所知也不救何為三月吳
伐我子洩率故道險從武城初武城人或有因於吳竟
田焉拘鄫人之漚菅者曰何故使吾水滋及吳師至拘
者道之以伐武城克之王犯嘗為之宰澹臺子羽之父
好焉國人懼懿子謂景伯若之何對曰吳師來斯與之
戰何患焉且召之而至又何求焉吳師克東陽而進舍
於五梧明日舍於蠶室公賓庚公甲叔子與戰于夷獲
叔子與析朱鉏獻於王王曰此同車必使能國未可望
也明日舍于庚宗遂次于泗上微虎欲宵攻王舍私屬
徒七百人三踊於幕庭䘚三百人有若與焉及稷門之
内或謂季孫曰不足以害吳而多殺國士不如己也乃
止之吳子聞之一夕三遷吳人行成將盟景伯曰楚人
圍宋易子而食析骸而㸑猶無城下之盟我未及虧而
有城下之盟是棄國也吳輕而遠不能久將歸矣請少
待之弗從景伯負載造於萊門乃請釋子服何於吳吳
人許之以王子姑曹當之而後止吳人盟而還齊悼公
之來也季康子以其妹妻之即位而逆之季魴侯通焉
女言其情弗敢與也齊侯怒夏五月齊鮑牧帥師伐我
取讙及闡齊侯使如吳請師將以伐我乃歸邾子邾子
又無道吳子使大宰子餘討之囚諸樓臺栫之以棘使
諸大夫奉大子革以為政秋及齊平九月臧賓如如齊
涖盟齊閭丘明來涖盟且逆季姬以歸嬖冬十二月齊
人歸讙及闡季姬嬖故也九年春齊侯使公孟綽辭
師于吳吳子曰昔歲寡人聞命今又革之不知所從將
進受命於君冬吳子使來儆師伐齊十年春邾隐公
來奔齊甥也故遂奔齊公會吳子邾子郯子伐齊南鄙
師于鄎齊人弑悼公赴于師吳子三日哭于軍門之外
徐承帥舟師將自海入齊齊人敗之吳師乃還秋吳子
使來復儆師十一年春齊為鄎故國書高無㔻帥師
伐我及清季孫謂其宰冉求曰齊師在清必魯故也若
之何求曰一子守二子從公禦諸竟季孫曰不能求曰
居封疆之間季孫告二子二子不可求曰若不可則君
無出一子帥師背城而戰不屬者非魯人也魯之羣室
衆於齊之兵車一室敵車優矣子何患焉二子之不欲
戰也宜政在季氏當子之身齊人伐魯而不能戰子之
恥也大不列於諸侯矣季孫使從於朝俟於黨氏之溝
武叔呼而問戰焉對曰君子有遠慮小人何知懿子強
問之對曰小人慮材而言量力而共者也武叔曰是謂
我不成丈夫也退而蒐乘孟孺子洩帥右師顔羽御邴
洩為右冉求帥左師管周父御樊遲為右季孫曰須也
弱有子曰就用命焉季氏之甲七千冉有以武城人三
百為已徒卒老幼守宫次于雩門之外五日右師從之
公叔務人見保者而泣曰事充政重上不能謀士不能
死何以治民吾既言之矣敢不勉乎師及齊師戰于郊
齊師自稷曲師不踰溝樊遲曰非不能也不信子也請
三刻而踰之如之衆從之師入齊軍右師奔齊人從之
陳瓘陳莊涉泗孟之側後入以為殿抽矢策其馬曰馬
不進也林不狃之伍曰走乎不狃曰誰不如曰然則止
乎不狃曰惡賢徐步而死師獲甲首八十齊人不能師
宵諜曰齊人遁冉有請從之三季孫弗許孟孺子語人
曰我不如顔羽而賢於邴洩子羽銳敏我不欲戰而能
默洩曰驅之公為與其嬖僮汪錡乘皆死皆殯孔子曰
能執干戈以衞社稷可無殤也冉有用矛於齊師故能
入其軍孔子曰義也為郊戰故公會吳子伐齊五月克
博壬申至于嬴中軍從王胥門巢將上軍王子姑曹將
下軍展如將右軍齊國書將中軍高無㔻將上軍宗樓
將下軍陳僖子謂其弟書爾死我必得志宗子陽與閭
丘明相厲也桑掩胥御國子公孫夏曰二子必死將戰
公孫夏命其徒歌虞殯陳子行命其徒具含玉公孫揮
命其徒曰人尋約吳髮短東郭書曰三戰必死於此三
矣使問弦多以琴曰吾不復見子矣陳書曰此行也吾
聞鼔而已不聞金矣甲戌戰于艾陵展如敗高子國子
敗胥門巢王䘚助之大敗齊師獲國書公孫夏閭丘明
陳書東郭書革車八百乘甲首三千以獻于公將戰吳
子呼叔孫曰而事何也對曰從司馬王賜之甲劔鈹曰
奉爾君事敬無廢命叔孫未能對衞賜進曰州仇奉甲
從君而拜公使大史固歸國子之元寘之新篋褽之以
玄纁加組帶焉寘書于其上曰天若不識不衷何以使
下國秋季孫命修守僃曰小勝大禍也齊至無日矣
(十五年)秋齊陳瓘如楚過衞仲由見之曰天或者以陳氏
為斧斤既斵喪公室而他人有之不可知也其使終饗
之亦不可知也若善魯以待時不亦可乎何必惡焉子
玉曰然吾受命矣子使告我弟冬及齊平(十七年)公會
齊侯盟于蒙孟武伯相齊侯稽首公拜齊人怒武伯曰
非天子寡君無所稽首武伯問于高柴曰諸侯盟誰執
牛耳季羔曰鄫衍之役吳公子姑曹發陽之役衛石魋
武伯曰然則彘也二十年春齊人來徵會夏會于廪
丘為鄭故謀伐晉鄭人辭諸侯秋師還(二十一年)秋八月
公及齊侯邾子盟于顧齊人責稽首因歌之曰魯人之
臯數年不覺使我高蹈唯其儒書以為二國憂是行也
公先至於陽穀齊閭丘息曰君辱舉玉趾以在寡君之
軍羣臣將傳遽以告寡君比其復也君無乃勤為僕人
之未次請除館於舟道辭曰敢勤僕人二十二年夏
四月邾隱公自齊奔越曰吳為無道執父立子越人歸
之大子革奔越(二十四年)邾子又無道越人執之以歸而
立公子何何亦無道二十七年春越子使后庸來聘
且言邾田封於駘上二月盟于平陽三子皆從康子病
之言及子贛曰若在此吾不及此夫武伯曰然何不召
曰固將召之文子曰他日請念
哀公之世征伐盟會自三桓出争城攘地為三桓有
三桓所欲公不得而知也魯幾無君哉魯之弱也霸
國是託於是晉定衰齊景亡矣晉齊不足恃魯將倚
吳以為重哀之五年叔還會吳于柤明年公親盟吳
于鄫吳魯合矣鄫之盟邾人與焉口血未乾魯固不
得伐邾也然三桓欲利其私何盟之恤昔者定公薨
邾子奔喪事魯惟恭無何而仲孫伐之繼而三子共
伐之取漷東沂西之田然後盟于句繹乃猶無厭今
年成盟明年復圍之城邾瑕而地歸三家五六年間
伐邾之役或三卿並將或三子迭出取城圍伐大夫
既快其欲而入邾之役乃強公使親行獲則三家均
享其利討則公獨受其惡也魯執邾子吳人出師城
下之盟春秋所恥而三子不顧辱國已甚定公十年
齊魯始平會于夾谷盟于黃會于牽二國同好無相
害也景公䘚于哀之五年叔還送葬再世結好悼公
初立取我讙闡左氏曰為季姬也公羊曰為邾子益
也或曰來取或曰往賂事雖未聞然姬為齊婦益為
齊甥魯人虜其甥而通其婦齊其有辭乎既而釋邾
子歸季姬齊雖歸田而兵端已啟矣魯自萊門之盟
遂與吳合故二國協謀伐齊邾郯與焉悼公之死經
雖書䘚而傳實稱弑齊人喪君端自魯人為之於是
齊魯怨深齊師伐我公又會吳伐齊艾陵一戰國子
喪元魯恃吳而益張齊人弗能報也夫魯困邾者也
齊與吳救邾者也同好者合謀則齊當會吳以伐魯
何魯反會吳以伐齊也吳之視邾末矣其救邾也得
魯即止非深有怒於魯也齊之視邾亦末矣其取讙
闡也因魯之難非深以救邾為事也邾益之奔忽魯
忽齊旅人之𤨏𤨏也然吳人廢之齊人納之則魯得
以間齊矣吳伐齊齊不敢報而伐魯魯則告於吳曰
齊師伐我以吳故也吳人怒而來戰艾陵之役魯直
以齊委吳魯師可以不出矣魯自勝齊德吳益深於
是會槖臯以謀尊吳既又會於黃池而吳之霸成焉
究其始惟是以三家之私怨邾齊之小隙遂不憚崇
吳而毁晉霸無異唐高祖之稱臣突厥石敬塘之父
事契丹也吳既驕彊諸夏受困自是魯亦弗支而三
桓歸利私家貽禍公室不惟無君又無日不驅其君
為已役也孫越之患兆於此矣
齊簡之弑
(哀十四年)齊簡公之在魯也闞止有寵焉及即位使為政陳
成子憚之驟顧諸朝諸御鞅言于公曰陳闞不可並也
君其擇焉弗聽子我夕陳逆殺人逢之遂執以入陳氏
方睦使疾而遺之潘沭僃酒肉焉饗守囚者醉而殺之
而逃子我盟諸陳于陳宗初陳豹欲為子我臣使公孫
言己巳有喪而止既而言之曰有陳豹者長而上僂望
視事君子必得志欲為子臣吾憚其為人也故緩以告
子我曰何害是其在我也使為臣他日與之言政說遂
有寵謂之曰我盡逐陳氏而立女若何對曰我遠於陳
氏矣且其違者不過數人何盡逐焉遂告陳氏子行曰
彼得君弗先必禍子子行舍于公宫夏五月壬申成子
兄弟四乘如公子我在幄出逆之遂入閉門侍人禦之
子行殺侍人公與婦人飲酒于檀臺成子遷諸寢公執
戈將擊之太史子餘曰非不利也將除害也成子出舍
于庫聞公猶怒將出曰何所無君子行抽劔曰需事之
賊也誰非陳宗所不殺子者有如陳宗乃止子我歸屬
徒攻闈與大門皆不勝乃出陳氏追之失道于弇中適
豐丘豐丘人執之以告殺諸郭關成子將殺大陸子方
陳逆請而免之以公命取車於道及耏衆知而東之出
雍門陳豹與之車弗受曰逆為余請豹與余車余有私
焉事子我而有私于其讎何以見魯衛之士東郭賈奔
衛庚辰陳恒執公于舒州公曰吾早從鞅之言不及此
甲午齊陳恒弑其君壬于舒州孔丘三日齊而請伐齊
三公曰魯為齊弱久矣子之伐之將若之何對曰陳恒
弑其君民之不與者半以魯之衆加齊之半可克也公
曰子告季孫孔子辭退而告人曰吾以從大夫之後也
故不敢不言
春秋絶筆於獲麟先儒謂聖人所感而作因以為終
然感麟固深不如懼亂賊之切安知孔子之絶筆又
不為陳恒之弑其君也自景公之殁安孺子方立而
弑悼公立則四年而卒簡公立則四年而弑未踰九
年齊喪三君弑孺子者陳乞弑簡公者陳恒也悼公
之弑傳不言為誰然陳氏執國非陳氏孰敢弑其君
哉蓋景公雖稱顯君而實齊國釀亂之始五十餘年
之間陳氏日大矣晏子言禮可為國孔子言君臣父
子公善之而不能用也身死而禍不旋踵孺子三君
之弑其誰尤耶簡公之弑孔子三日齋而請討使請
而得也經將大書曰齊陳恒弑其君壬公討齊戮陳
恒亦春秋二百四十餘年一大快事今請而不得春
秋可以絶筆矣春秋之作以亂賊之故其不作也亦
以亂賊之故哉
宋向魋大尹之亂
(定十年)宋公子地嬖蘧富獵十一分其室而以其五與之
公子地有白馬四公嬖向魋魋欲之公取而朱其尾鬛
以與之地怒使其徒抶魋而奪之魋懼將走公閉門而
泣之目盡腫母弟辰曰子分室以與獵也而獨卑魋亦
有頗焉子為君禮不過出竟君必止子公子地出奔陳
公弗止辰為之請弗聽辰曰是我廷吾兄也吾以國人
出君誰與處冬母弟辰暨仲佗石彄出奔陳十一年
春宋公母弟辰暨仲佗石彄公子地入于蕭以叛秋樂
大心從之大為宋患寵向魋故也(哀十二年)宋鄭之間有
隙地焉曰彌作頃丘玉暢嵒戈錫子產與宋人為成曰
勿有是及宋平元之族自蕭奔鄭鄭人為之城嵒戈錫
九月宋向巢伐鄭取錫殺元公之孫遂圍嵒十二月鄭
罕達救嵒丙申圍宋師十三年春宋向魋救其師鄭
子賸使徇曰得桓魋者有賞魋也逃歸遂取宋師于嵒
獲成讙郜延以六邑為虚(十四年)宋桓魋之寵害于公
公使夫人驟請享焉而將討之未及魋先謀公請以鞍
易薄公曰不可薄宗邑也乃益鞍七邑而請享公焉以
日中為期家備盡往公知之告皇野曰余長魋也今將
禍余請即救司馬子仲曰有臣不順神之所惡也而况
人乎敢不承命不得左師不可請以君命召之左師每
食擊鐘聞鐘聲公曰夫子將食既食又奏公曰可矣以
乘車往曰迹人來告曰逢澤有介麋焉公曰雖魋未來
得左師吾與之田若何君憚告子野曰嘗私焉君欲速
故以乘車逆子與之乘至公告之故拜不能起司馬曰
君與之言公曰所難子者上有天下有先君對曰魋之
不共宋之禍也敢不唯命是聽司馬請瑞焉以命其徒
攻桓氏其父兄故臣曰不可其新臣曰從吾君之命遂
攻之子頎騁而告桓司馬司馬欲入子車止之曰不能
事君而又伐國民不與也祗取死焉向魋遂入于曹以
叛六月使左師巢伐之欲質大夫以入焉不能亦入于
曹取質魋曰不可既不能事君又得罪于民將若之何
乃舍之民遂叛之向魋奔衞向巢來奔宋公使止之曰寡
人與子有言矣不可以絶向氏之祀辭曰臣之罪大盡
滅桓氏可也若以先臣之故而使有後君之惠也若臣
則不可以入矣司馬牛致其邑與珪焉而適齊向魋出
于衞地公文氏攻之求夏后氏之璜焉與之他玉而奔
齊陳成子使為次卿司馬牛又致其邑焉而適吳吳人
惡之而反趙簡子召之陳成子亦召之䘚於魯郭門之
外阬氏葬諸丘輿(十七年)宋皇瑗之子麇有友曰田丙
而奪其兄酁般邑以與之酁般愠而行告桓司馬之臣
子儀克子儀克適宋告夫人曰麇將納桓氏公問諸子
仲初子仲將以杞姒之子非我為子麇曰必立伯也是
良材子仲怒弗從故對曰右師則老矣不識麇也公執
之皇瑗奔晉召之十八年春宋殺皇瑗公聞其情復
皇氏之族使皇緩為右師(二十六年)宋景公無子取公孫
周之子得與啓畜諸公宫未有立焉于是皇緩為右師
皇非我為大司馬皇懷為司徒靈不緩為左師樂茷為
司城樂朱鉏為大司寇六卿三族降聽政因大尹以達
大尹常不告而以其欲稱君命以令國人惡之司城欲
去大尹左師曰縱之使盈其罪重而無基能無敝乎冬
十月公游于空澤辛巳䘚于連中大尹興空澤之士千
甲奉公自空桐入如沃宫使召六子曰聞下有師君請
六子畫六子至以甲劫之曰君有疾病請二三子盟乃
盟于少寢之庭曰無為公室不利大尹立啟奉喪殯于
大宫三日而後國人知之司徒茷使宣言于國曰大尹
惑蠱其君而專其利今君無疾而死死又匿之是無他
矣大尹之罪也得夢啟北首而寢于盧門之外已為鳥
而集于其上咮加于南門尾加于桐門曰余夢美必立
大尹謀曰我不在盟無乃逐我復盟之乎使祝為載書
六子在唐盂將盟之祝襄以載書告皇非我皇非我因
子潞門尹得左師謀曰民與我逐之乎皆歸授甲使徇
于國曰大尹惑蠱其君以陵虐公室與我者救君者也
衆曰與之大尹徇曰戴氏皇氏將不利公室與我者無
憂不富衆曰無别戴氏皇氏欲伐公樂得曰不可彼以
陵公有罪我伐公則甚焉使國人施於大尹大尹奉啟
以奔楚乃立得司城為上卿盟曰三族共政無相害也
宋景公之世有樂大心之奔有公子地母弟辰仲佗
石彄之奔奔而且入邑以叛其後復有向魋之叛而
奔向巢之奔皇瑗之奔公既䘚而大尹又奔其奔其
亂數數然也春秋之末宋亦多事矣昔者元公當國
華向搆難取大子與母弟辰公子地為質二子固與
公同患者也華向奔而宋易六卿以樂大心為右師
固宋所求治而擇焉者也乃至是而奔亂交作問其
所由則以寵向魋之故也或為國大臣或為君介弟
公曾不能安之衆叛親離悉自嬖倖為禍始景公非
春秋之暗君哉宋自魚石出奔羣臣尤而效之動輙
以奔為亂始其奔也或楚或陳或曹皆宋讎也挾讎
宋者以敵宋故勝則入國敗則出奔宋竟莫可如何
大國亦無起而問之如彭城之圍者時無晉悼以為
盟主也宋事晉唯堅自晉昭兩執宋使晉不撫宋宋
亦不復事晉既外無大國之助内有寵臣之偪且以
平元之亂故興戎鄰國銳盡於入曹師覆於侵鄭皇
瑗向巢黷戰以自焚也桓魋寵極為亂倖而獲定公
猶不悛復信讒慝殺皇瑗于丹水之上丹水壅不流
老成罹罪大尹復嬖是去一桓魋又進一桓魋也身
死而沃宫難作景公之蔽其猶平公之於伊戾元公
之於寺人柳乎然平猶能烹戾而元則安之景公之
既寵向魋復寵大尹也且直以政授之而沒齒不悟
矣公之享國久于平而亟戰同于殤宋國之日衰也
諡法曰廣意大慮為景安在其景之為景也哉
衞莊出父子爭國
(定十三年)初衞公叔文子朝而請享靈公退見史鰌而告之
史鰌曰子必禍矣子富而君貪罪其及子乎文子曰然
吾不先告子是吾罪也君既許我矣其若之何史鰌曰
無害子臣可以免富而能臣必免於難上下同之戍也
驕其亡乎富而不驕者鮮吾唯子之見驕而不亡者未
之有也戍必與焉及文子䘚衞侯始惡於公叔戍以其
富也公叔戍又將去夫人之黨夫人愬之曰戍將為亂
十四年春衞侯逐公叔戍與其黨故趙陽奔宋戍來
奔夏衞北宫結來奔公叔戍之故也衞侯為夫人南子
召宋朝會于洮大子蒯聵獻盂于齊過宋野野人歌之
曰既定爾婁豬盍歸吾艾豭大子羞之謂戲陽速曰從
我而朝少君少君見我我顧乃殺之速曰諾乃朝夫人
夫人見大子大子三顧速不進夫人見其色啼而走曰
蒯聵將殺余公執其手以登臺大子奔宋盡逐其黨故
公孟彄出奔鄭自鄭奔齊大子告人曰戲陽速禍余戲
陽速告人曰大子則禍余大子無道使余殺其母余不
許將戕於余若殺夫人將以余說余是故許而弗為以
紓余死諺曰民保於信吾以信義也(哀二年)初衞侯遊
于郊子南僕公曰余無子將立女不對他日又謂之對
曰郢不足以辱社稷君其改圖君夫人在堂三揖在下
君命袛辱夏衞靈公䘚夫人曰命公子郢為大子君命
也對曰郢異於他子且君沒于吾手若有之郢必聞之
且亡人之子輒在乃立輒六月乙酉晉趙鞅納衞大子
于戚宵迷陽虎曰右河而南必至焉使大子絻八人衰
絰偽自衞逆者告于門哭而入遂居之三年春齊衞
圍戚求援於中山(十一年)冬衞大叔疾出奔宋初疾娶
于宋子朝其娣嬖子朝出孔文子使疾出其妻而妻之
疾使侍人誘其初妻之娣寘於犁而為之一宫如二妻
文子怒欲攻之仲尼止之遂奪其妻或淫于外州外州
人奪之軒以獻恥是二者故出衞人立遺使室孔姞疾
臣向魋納美珠焉與之城鉏宋公求珠魋不與由是得
罪及桓氏出城鉏人攻大叔疾衞莊公復之使處巢死
焉殯於鄖葬於少禘初晉悼公子憖亡在衞使其女僕
而田大叔懿子止而飲之酒遂聘之生悼子悼子即位
故夏戊為大夫悼子亡衞人翦夏戊(十五年)衞孔圉取
大子蒯聵之姊生悝孔氏之豎渾良夫長而美孔文子
䘚通于内大子在戚孔姬使之焉大子與之言曰苟使我
入獲國服冕乘軒三死無與與之盟為請于伯姬閏月
良夫與大子入舍于孔氏之外圃昏二人蒙衣而乘寺
人羅御如孔氏孔氏之老欒寧問之稱姻妾以告遂入
適伯姬氏既食孔伯姬杖戈而先大子與五人介輿豭
從之廹孔悝于厠強盟之遂劫以登臺欒寧將飲酒炙
未熟聞亂使告季子召獲駕乘車行爵食炙奉衞侯輒
來奔季子將入遇子羔將出曰門已閉矣季子曰吾姑
至焉子羔曰弗及不踐其難季子曰食焉不辟其難子
羔遂出子路入及門公孫敢門焉曰無入為也季子曰
是公孫也求利焉而逃其難由不然利其禄必救其患
有使者出乃入曰大子焉用孔悝雖殺之必或繼之且
曰大子無勇若燔臺半必舍孔叔大子聞之懼下石乞
盂黶敵子路以戈擊之斷纓子路曰君子死冠不免結
纓而死孔子聞衞亂曰柴也其來由也死矣孔悝立莊
公莊公害故政欲盡去之先謂司徒瞞成曰寡人離病
于外久矣子請亦嘗之歸告褚師比欲與之伐公不果
十六年春瞞成褚師比出奔宋衞侯使鄢武子告于
周曰蒯聵得罪于君父君母逋竄于晉晉以王室之故
不弃兄弟寘諸河上天誘其衷獲嗣守封焉使下臣肸
敢告執事王使單平公對曰肸以嘉命來告余一人往
謂叔父余嘉乃成世復爾禄次敬之哉方天之休弗敬
弗休悔其可追六月衞侯飲孔悝酒于平陽重酬之大
夫皆有納焉醉而送之夜半而遣之載伯姬于平陽而
行及西門使貳車反祏于西圃子伯季子初為孔氏臣
新登于公請追之遇載祏者殺而乘其車許公為反祏
遇之曰與不仁人争明無不勝必使先射射三發皆遠
許為許為射之殪或以其車從得祏于槖中孔悝出奔
宋衞侯占夢嬖人求酒于大叔僖子不得與卜人比而
告公曰君有大臣在西南隅弗去懼害乃逐大叔遺遺
奔晉衞侯謂渾良夫曰吾繼先君而不得其器若之何
良夫代執火者而言曰疾與亡君皆君之子也召之而
擇材焉可也若不材器可得也豎告大子大子使五人
輿豭從己劫公而強盟之且請殺良夫公曰其盟免三
死曰請三之後有罪殺之公曰諾哉十七年春衞侯
為虎幄于籍圃成求令名者而與之始食焉大子請使
良夫良夫乘衷甸兩牡紫衣狐裘至袒裘不釋劔而食
大子使牽以退數之以三罪而殺之晉趙鞅使告于衞
曰君之在晉也志父為主請君若大子來以免志父不
然寡君其曰志父之為也衞侯辭以難大子又使椓之
夏六月趙鞅圍衞齊國觀陳瓘救衞得晉人之致師者
子玉使服而見之曰國子實執齊柄而命瓘曰無辟晉
師豈敢廢命子又何辱簡子曰我卜伐衞未卜與齊戰
乃還衞侯夢于北宫見人登昆吾之觀被髮北面而譟
曰登此昆吾之虚綿綿生之瓜余為渾良夫呌天無辜
公親筮之胥彌赦占之曰不害與之邑寘之而逃奔宋
衞侯貞卜其繇曰如魚竀尾衡流而方羊裔焉大國滅
之將亡闔門塞竇乃自後踰冬十月晉復伐衞入其郛
將入城簡子曰止叔向有言曰怙亂滅國者無後衞人
出莊公而與晉平晉立襄公之孫般師而還十一月衞
侯自鄄入般師出初公登城以望見戎州問之以告公
曰我姬姓也何戎之有焉翦之公使匠久公欲逐石圃
未及而難作辛巳石圃因匠氏攻公公閉門而請弗許
踰于北方而隊折股戎州人攻之大子疾公子青踰從
公戎州人殺之公入于戎州已氏初公自城上見己氏
之妻髮美使髠之以為吕姜髢既入焉而示之璧曰活
我吾與女璧己氏曰殺女璧其焉往遂殺之而取其璧
衞人復公孫般師而立之十二月齊人伐衞衞人請平
立公子起執般師以歸舍諸潞(十八年)夏衞石圃逐其
君起起奔齊衞侯輙自齊復歸逐石圃而復石魋與大
叔遺二十五年夏五月庚辰衞侯出奔宋衞侯為靈
臺于籍圃與諸大夫飲酒焉褚師聲子韤而登席公怒
辭曰臣有疾異于人若見之君將㱿之是以不敢公愈
怒大夫辭之不可褚師出公戟其手曰必斷而足聞之
褚師與司寇亥乘曰今日幸而後亡公之入也奪南氏
邑而奪司寇亥政公使侍人納公文懿子之車于池初
衞人翦夏丁氏以其帑賜彭封彌子彌子飲公酒納夏
戊之女嬖以為夫人其弟期大叔疾之從孫甥也少畜
於公以為司徒夫人寵衰期得罪公使三匠久公使優
狡盟拳彌而甚近信之故褚師比公孫彌牟公文要司
寇亥司徒期因三匠與拳彌以作亂皆執利兵無者執
斤使拳彌入于公宫而自大子疾之宫譟以攻公鄄子
士請禦之彌援其手曰子則勇矣將若君何不見先君
乎君何所不逞欲且君嘗在外矣豈必不反當今不可
衆怒難犯休而易間也乃出將適蒲彌曰晉無信不可
將適鄄彌曰齊晉爭我不可將適泠彌曰魯不足與請
適城鉏以鉤越越有君乃適城鉏彌曰衞盜不可知也
請速自我始乃載寶以歸公為支離之䘚因祝史揮以
侵衞衞人病之懿子知之見子之請逐揮文子曰無罪
懿子曰彼好專利而妄夫見君之入也將先道焉若逐
之必出於南門而適君所夫越新得諸侯將必請師焉
揮在朝使吏遣諸其室揮出信弗内五日乃館諸外里
遂有寵使如越請師二十六年夏五月叔孫舒帥師
會越臯如后庸宋樂茷納衞侯文子欲納之懿子曰君
愎而虐少待之必毒於民乃睦於子矣衛師侵外州大獲
出禦之大敗掘褚師定子之墓焚之于平莊之上文子
使王孫齊私于臯如曰子將大滅衞乎抑納君而已乎
臯如曰寡君之命無他納衞君而已文子致衆而問焉
曰君以蠻夷伐國國幾亡矣請納之衆曰勿納曰彌牟
亡而有益請自北門出衆曰勿出重賂越人申開守陴
而納公公不敢入師還立悼公南氏相之以城鉏與越
人公曰期則為此令苟有怨於夫人者報之司徒期聘
于越公攻而奪之幣期告王王命取之期以衆取之公
怒殺期之甥之為大子者遂䘚于越衞出公自城鉏使以
弓問子贛且曰吾其入乎子贛稽首受弓對曰臣不識
也私於使者曰昔成公孫于陳寗武子孫莊子為宛濮
之盟而君入獻公孫于齊子鮮子展為夷儀之盟而君
入今君再在孫矣内不聞獻之親外不聞成之卿則賜
不識所由入也詩曰無競惟人四方其訓之若得其人
四方以為主而國於何有
衞靈之無道也宫中蕩亂夫人宣淫桑中有狐之刺
復見於今日也禮義消亡至此極矣大子蒯聵恥婁
豬之歌發憤除淫敗而出走得罪於君夫人甚於得
罪於君也昔驪姬之譛方假毒胙以起禍矧兹躬欲
行誅乎蒯聵之孝不逮申生靈公之暗過於晉獻輕
動寡謀適自敗也靈公薨欲傳位於庶子郢郢不受
而立大子之子輒為出公者暫守宗祧旋迎父而致
之國可矣乃貪位犯逆拒父稱兵衞國之患自此起
焉穀梁傳曰輒不受父之命受之王父也信父而辭
王父則是不尊王父也嗚呼天下有無父之國哉南
子設絺帷而見孔子聽璘車而識蘧瑗度其才智必
有能過人者故婦行雖薄而善惑君心朝士大夫亦
且輔之蒯聵之出坐以殺母之名錮以嚴君之命歴
年不返國人忘之久矣輒假王父之命衆共與助仲
尼之徒且有願為之死者迷而不反所自來也出公
立十三年而莊公蒯聵入莊公立二年而出公輒又
入蒯聵之入也晉趙鞅助之其再出也趙鞅伐之輒
之入也齊人助之其再出也羣臣逐之矣蒯聵之殺
於己氏輒之䘚於越也父子相驅不獲考死孰非靈
公之貽謀不臧乎靈公之世公孫戍北宫結奔魯趙
陽奔齊公孟彄奔鄭皆畏夫人也莊公立而瞞成褚
師比孔悝皆奔宋大叔遺奔晉出公復立而逐石圃
其君廢置莫定其臣奔走弗遑衞國之亂越三世而
不靖二十餘年而未有寧也孔子之急欲正名豈無
謂與
楚白公勝之亂
(哀十六年)楚大子建之遇讒也自城父奔宋又辟華氏之亂
於鄭鄭人甚善之又適晉與晉人謀襲鄭乃求復焉鄭
人復之如初晉人使諜於子木請行而期焉子木暴虐
於其私邑邑人訴之鄭人省之得晉諜焉遂殺子木其
子曰勝在吳子西欲召之葉公曰吾聞勝也詐而亂無
乃害乎子西曰吾聞勝也信而勇不為不利舍諸邊竟
使衞藩焉葉公曰周仁之謂信率義之謂勇吾聞勝也
好復言而求死士殆有私乎復言非信也期死非勇也
子必悔之弗從召之使處吳竟為白公請伐鄭子西曰楚
未節也不然吾不忘也他日又請許之未起師晉人伐
鄭楚救之與之盟勝怒曰鄭人在此讎不遠矣勝自厲
劔子期之子平見之曰王孫何自厲也曰勝以直聞不
告女庸為直乎將以殺爾父平以告子西子西曰勝如
卵余翼而長之楚國第我死令尹司馬非勝而誰勝聞
之曰令尹之狂也得死乃非我子西不悛勝謂石乞曰
王與二卿士皆五百人當之則可矣乞曰不可得也曰
市南有熊宜僚者若得之可以當五百人矣乃從白公
而見之與之言說告之故辭承之以劔不動勝曰不為
利謟不為威惕不洩人言以求媚者去之吳人伐慎白
公敗之請以戰僃獻許之遂作亂秋七月殺子西子期
于朝而劫惠王子西以袂掩面而死子期曰昔者吾以
力事君不可以弗終抉豫章以殺人而後死石乞曰焚
庫弑王不然不濟白公曰不可弑王不祥焚庫無聚將
何以守矣乞曰有楚國而治其民以敬事神可以得祥
且有聚矣何患弗從葉公在蔡方城之外皆曰可以入
矣子高曰吾聞之以險徼幸者其求無饜偏重必離聞
其殺齊管修也而後入白公欲以子閭為王子閭不可
遂劫以兵子閭曰王孫若安靖楚國匡正王室而後庇
焉啟之願也敢不聽從若將專利以傾王室不顧楚國
有死不能遂殺之而以王如高府石乞尹門圉公陽穴
宫負王以如昭夫人之宫葉公亦至及北門或遇之曰
君胡不胄國人望君如望慈父母焉盜賊之矢若傷君
是絶民望也若之何不胄乃胄而進又遇一人曰君胡
胄國人望君如望歲焉日月以幾若見君面是得艾也
民知不死其亦夫有奮心猶將旌君以徇於國而又掩
面以絶民望不亦甚乎乃免冑而進遇箴尹固帥其屬
將與白公子高曰微二子者楚不國矣棄德從賊其可
保乎乃從葉公使與國人以攻白公白公奔山而縊其
徒微之生拘石乞而問白公之死焉對曰余知其死所
而長者使余勿言曰不言將烹乞曰此事也克則為卿
不克則烹固其所也何害乃烹石乞王孫燕奔頯黃氏
沈諸梁兼二事國寧乃使寧為令尹使寬為司馬而老
於葉
葉公可謂賢矣先識白公之亂後能定之居方城之
外而繫國中之望不賢而能之乎圉公陽負王以出
高府箴尹固反正而從葉公幾幾乎君弑國亡而後
䘚寧殆天之祚楚也亂之而治危之而安嗚呼異哉
楚惠滅陳
(哀元年)吳之入楚也使召陳懷公懷公朝國人而問焉曰
欲與楚者右欲與吳者左陳人從田無田從黨逢滑當
公而進曰臣聞國之興也以福其亡也以禍今吳未有
福楚未有禍楚未可弃吳未可從而晉盟主也若以晉
辭吳若何公曰國勝君亡非禍而何對曰國之有是多
矣何必不復小國猶復况大國乎臣聞國之興也視民
如傷是其福也其亡也以民為土芥是其禍也楚雖無
德亦不艾殺其民吳日敝於兵暴骨如莽而未見德焉
天其或者正訓楚也禍之適吳其何日之有陳侯從之
及夫差克越乃修先君之怨秋八月吳侵陳修舊怨也
(六年)吳伐陳復修舊怨也楚子曰吾先君與陳有盟不
可以不救乃救陳師于城父秋七月楚子在城父將救
陳卜戰不吉卜退不吉王曰然則死也再敗楚師不如
死弃盟逃讎亦不如死死一也其死讎乎命公子申為
王不可則命公子結亦不可則命公子啟五辭而後許
將戰王有疾庚寅昭王攻大冥䘚于城父子閭退曰君
王舍其子而讓羣臣敢忘君乎從君之命順也立君之
子亦順也二順不可失也與子西子期謀潛師閉塗逆
越女之子章立之而後還是歲也有雲如衆赤烏夾日
以飛三日楚子使問諸周太史周太史曰其當王身乎
若禜之可移於令尹司馬王曰除腹心之疾而寘諸股
肱何益不穀不有大過天其夭諸有罪受罰又焉移之
遂弗禜初昭王有疾卜曰河為祟王弗祭大夫請祭諸
郊王曰三代命祀祭不越望江漢睢漳楚之望也禍福
之至不是過也不穀雖不德河非所獲罪也遂弗祭孔
子曰楚昭王知大道矣其不失國也宜哉夏書曰惟彼
陶唐帥彼天常有此冀方今失其行亂其紀綱乃滅而
亡又曰允出兹在兹由已率常可矣(九年)夏楚人伐陳
陳即吳故也(十年)冬楚子期伐陳吳延州來季子救陳
謂子期曰二君不務德而力爭諸侯民何罪焉我請退
以為子名務德而安民乃還(十一年)夏陳轅頗出奔鄭
初轅頗為司徒賦封田以嫁公女有餘以為已大器國
人逐之故出道渴其族轅咺進稻醴粱糗腶脯焉喜曰
何其給也對曰器成而具曰何不吾諫對曰懼先行
(十五年)夏楚子西子期伐吳及桐汭陳侯使公孫貞子弔
焉及良而䘚將以尸入吳子使大宰嚭勞且辭曰以水
潦之不時無乃廩然隕大夫之尸以重寡君之憂寡君
敢辭上介芋尹蓋對曰寡君聞楚為不道薦伐吳國滅
厥民人寡君使蓋僃使弔君之下吏無禄使人逢天之
慼大命隕隊絶世于良廢日共積一日遷次今君命逆
使人曰無以尸造于門是我寡君之命委于草莽也且
臣聞之曰事死如事生禮也於是乎有朝聘而終以尸
將事之禮又有朝聘而遭喪之禮若不以尸將命是遭
喪而還也無乃不可乎以禮防民猶或踰之今大夫曰
死而棄之是棄禮也其何以為諸侯主先民有言曰無
穢虐士僃使奉尸將命苟我寡君之命達于君所雖隕
于深淵則天命也非君與涉人之過也吳人内之(十七)
(年)楚白公之亂陳人恃其聚而侵楚楚既寧將取陳麥
楚子問帥於大師子穀與葉公諸梁子穀曰右領差車
與左史老皆相令尹司馬以伐陳其可使也子高曰率
賤民慢之懼不用命焉子穀曰觀丁父鄀俘也武王以
為軍率是以克州蓼服隨唐大啓羣蠻彭仲爽申俘也
文王以為令尹實縣申息朝陳蔡封畛於汝唯其任也
何賤之有子高曰天命不謟令尹有憾於陳天若亡之
其必令尹之子是與君盍舍焉臣懼右領與左史有二
俘之賤而無其令德也王卜之武城尹吉使帥師取陳
麥陳人御之敗遂圍陳秋七月己卯楚公孫朝帥師滅
陳王與葉公枚卜子良以為令尹沈尹朱曰吉過於其
志葉公曰王子而相國過將何為他日改卜子國而使
為令尹(十八年)巴人伐楚圍鄾初右司馬子國之卜也
觀瞻曰如志故命之及巴師至將卜帥王曰寧如志何
卜焉使帥師而行請承王曰寢尹工尹勤先君者也三
月楚公孫寧吳由于薳固敗巴師于鄾故封子國于析
君子曰惠王知志夏書曰官占唯能蔽志昆命于元龜
其是之謂乎志曰聖人不煩卜筮惠王其有焉
昔者楚靈王滅陳蔡以為縣平王即位而皆復之春
秋以為有禮陳惠公反國以來事不見經惟雞父之
戰陳大夫從楚而見獲時陳方德楚雖獲無憾也惠
䘚懷立從會召陵晉定不競陳方在喪羈縻以從事
而已亦未必真能懟楚及吳入郢來召懷公逢滑曰
楚未可弃吳未可從豈畏禍歟抑昵楚歟自是以後
陳吳結怨閔公在位專於從楚滅頓圍蔡皆敬從之
夫夷德無厭吳楚一也楚靈炰烋陳社幾墟棄疾懲
惡假興滅以為名耳怨深於德其亦何足懷恩乃蔡
能控吳以報舊辱陳反比楚而虐同仇蒙羞忘讎可
恥孰甚焉楚惠既立陳乃即吳問陳何以叛楚則夫
差彊間歲伐陳昭王䘚而不能救也楚人曰我昭王
之䘚以救陳也今日背德不可不問於是怒而伐陳
既又使大臣伐之吳札來救不戰而還夫陳既背楚
楚之出師信有辭矣然楚不庇陳陳即吳夫豈得己
哉為陳者亦難矣從楚則吳侵即吳則楚伐攝乎兩
大之間弗能自彊雖欲無亡不可得也獲麟以後吳
越方爭楚氛日惡吳救不至陳國之大夫非奔則殺
莫與為守至哀十七年而楚竟滅陳矣初靈王之滅
陳也裨竈曰五年陳將復封歲五及鶉火而後陳䘚
亡楚克有之今又五十二年果天道耶靈公可亡而
不亡哀公已亡而猶不亡及乎閔公陳無可望矣乃
亡於陳而興於齊陳之亡而不亡也實賴公子完之
後有虞之胄元女大姬之所出社稷可屋而子孫不
可絶舜之明德遠矣亡陳者楚亡齊者陳安在非天
道也
越句踐滅吳
(昭三十二年)夏吳伐越始用師於越也史墨曰不及四十年
越其有吳乎越得歲而吳伐之必受其凶(定五年)越入
吳吳在楚也(十四年)吳伐越越子句踐禦之陳于檇李
句踐患吳之整也使死士再禽焉不動使罪人三行屬
劔於頸而辭曰二君有治臣奸旗鼓不敏於君之行前
不敢逃刑敢歸死遂自剄也師屬之目越子因而伐之
大敗之靈姑浮以戈擊闔廬闔廬傷將指取其一屨還
䘚於陘去檇李七里夫差使人立於庭苟出入必謂已
曰夫差而忘越王之殺而父乎則對曰唯不敢忘三年
乃報越(哀元年)吳王夫差敗越于夫椒報檇李也遂入
越越子以甲楯五千保于會稽使大夫種因吳大宰嚭
以行成吳子將許之伍員曰不可臣聞之樹德莫如滋
去疾莫如盡昔有過澆殺斟灌以伐斟鄩滅夏后相后
緍方娠逃出自竇歸于有仍生少康焉為仍牧正惎澆
能戒之澆使椒求之逃奔有虞為之庖正以除其害虞
思於是妻之以二姚而邑諸綸有田一成有衆一旅能
布其德而兆其謀以收夏衆撫其官職使女艾諜澆使
季杼誘豷遂滅過戈復禹之績祀夏配天不失舊物今
吳不如過而越大於少康或將豐之不亦難乎句踐能
親而務施施不失人親不棄勞與我同壤而世為仇讎
於是乎克而弗取將又存之違天而長寇讐後雖悔之
不可食已姬之衰也日可俟也介在蠻夷而長寇讎以
是求伯必不行矣弗聽退而告人曰越十年生聚而十
年教訓二十年之外吳其為沼乎三月越及吳平吳入
越不書吳不告慶越不告敗也吳師在陳楚大夫皆懼
曰闔廬惟能用其民以敗我於柏舉今聞其嗣又甚焉
將若之何子西曰二三子恤不相睦無患吳矣昔闔廬
食不二味居不重席室不崇壇器不彤鏤宫室不觀舟
車不飾衣服財用擇不取費在國天有菑癘親廵孤寡
而共其乏困在軍熟食者分而後敢食其所嘗者䘚乘
與焉勤恤其民而與之勞逸是以民不罷勞死知不曠
吾先大夫子常易之所以敗我也今聞夫差次有臺榭
陂池焉宿有妃嬙嬪御焉一日之行所欲必成玩好必
從珍異是聚觀樂是務視民如讎而用之日新夫先自
敗也已安能敗我(九年)秋吳城䢴溝通江淮(十一年)吳
將伐齊越子率其衆以朝焉王及列士皆有饋賂吳人
皆喜唯子胥懼曰是豢吳也夫諫曰越在我心腹之疾
也壤地同而有欲於我夫其柔服求濟其欲也不如早
從事焉得志於齊猶獲石田也無所用之越不為沼吳
其泯矣使醫除疾而曰必遺類焉者未之有也盤庚之
誥曰其有顛越不共則劓殄無遺育無俾易種于兹邑
是商所以興也今君易之將以求大不亦難乎弗聽使
於齊屬其子於鮑氏為王孫氏反役王聞之使賜之屬
鏤以死將死曰樹吾墓檟檟可材也吳其亡乎三年其
始弱矣盈必毁天之道也(十二年)公會吳于槖臯吳子
使大宰嚭請尋盟公不欲使子貢對曰盟所以周信也
故心以制之玉帛以奉之言以結之明神以要之寡君
以為苟有盟焉弗可改也已若猶可改日盟何益今吾
子曰必尋盟若可尋也亦可寒也乃不尋盟吳徵會于
衞初衞人殺吳行人且姚而懼謀於行人子羽子羽曰
吳方無道無乃辱吾君不如止也子木曰吳方無道國
無道必棄疾於人吳雖無道猶足以患衞往也長木之
斃無不摽也國狗之瘈無不噬也而况大國乎秋衞侯
會吳于鄖公及衞侯宋皇瑗盟而䘚辭吳盟吳人藩衞
侯之舍子服景伯謂子貢曰夫諸侯之會事既畢矣侯
伯致禮地主歸餼以相辭也今吳不行禮於衞而藩其
君舍以難之子盍見大宰乃請束錦以行語及衞故太
宰嚭曰寡君願事衞君衞君之來也緩寡君懼故將止
之子貢曰衞君之來必謀於其衆其衆或欲或否是以
緩來其欲來者子之黨也其不欲來者子之讎也若執
衞君是墮黨而崇讎也夫墮子者得其志矣且合諸侯
而執衞君誰敢不懼墮黨崇讎而懼諸侯或者難以霸
乎大宰嚭說乃舍衞侯衞侯歸效夷言子之尚幼曰君
必不免其死於夷乎執焉而又說其言從之固矣(十三)
(年)夏公會單平公晉定公吳夫差于黃池六月丙子越
子伐吳為二隧疇無餘謳陽自南方先及郊吳大子友
王子地王孫彌庸夀於姚自泓上觀之彌庸見姑蔑之
旗曰吾父之旗也不可以見讎而弗殺也大子曰戰而
不克將亡國請待之彌庸不可屬徒五千王子地助之
乙酉戰彌庸獲疇無餘地獲謳陽越子至王子地守丙
戌復戰大敗吳師獲大子友王孫彌庸壽於姚丁亥入
吳吳人告敗于王王惡其聞也自剄七人於幕下秋七
月辛丑盟吳晉爭先吳人曰於周室我為長晉人曰於
姬姓我為伯趙鞅呼司馬寅曰日旰矣大事未成二臣
之罪也建鼓整列二臣死之長幼必可知也對曰請姑
視之反曰肉食者無墨今吳王有墨國勝乎大子死乎
且夷德輕不忍久請少待之乃先晉人吳人將以公見
晉侯子服景伯對使者曰王合諸侯則伯帥侯牧以見
於王伯合諸侯則侯帥子男以見於伯自王以下朝聘
玉帛不同故敝邑之職貢於吳有豐於晉無不及焉以
為伯也今諸侯會而君將以寡君見晉君則晉成為伯
矣敝邑將改職貢魯賦於吳八百乘若為子男則將半
邾以屬於吳而如邾以事晉且執事以伯召諸侯而以
侯終之何利之有焉吳人乃止既而悔之將囚景伯景
伯曰何也立後於魯矣將以二乘與六人從遲速唯命
遂囚以還及戶牖謂大宰曰魯將以十月上辛有事於上
帝先王季辛而畢何世有職焉自襄以來未之改也若
不會祝宗將曰吳實然且謂魯不共而執其賤者七人
何損焉大宰嚭言於王曰無損於魯而袛為名不如歸
之乃歸景伯吳申叔儀乞糧於公孫有山氏曰佩玉繠
兮余無所繫之旨酒一盛兮余與褐之父睨之對曰粱
則無矣麤則有之若登首山以呼曰庚癸乎則諾王欲
伐宋殺其丈夫而囚其婦人大宰嚭曰可勝也而弗能
居也乃歸冬吳及越平(十七年)三月越子伐吳吳子禦
之笠澤夾水而陳越子為左右句䘚使夜或左或右鼓
譟而進吳師分以御之越子以三軍潛涉當吳中軍而
鼓之吳師大亂遂敗之十九年春越人侵楚以誤吳
也夏楚公子慶公孫寬追越師至冥不及乃還秋楚沈
諸梁伐東夷三夷男女及楚師盟于敖(二十年)吳公子
慶忌驟諫吳子曰不改必亡弗聽出居于艾遂適楚聞
越將伐吳冬請歸平越遂歸欲除不忠者以說于越吳
人殺之十一月越圍吳趙孟降於喪食楚隆曰三年之
喪親暱之極也主又降之無乃有故乎趙孟曰黃池之
役先主與吳王有質曰好惡同之今越圍吳嗣子不廢
舊業而敵之非晉之所能及也吾是以為降楚隆曰若
使吳王知之若何趙孟曰可乎隆曰請嘗之乃往先造
于越軍曰吳犯間上國多矣聞君親討焉諸夏之人莫
不欣喜唯恐君志之不從請入視之許之告于吳王曰
寡君之老無恤使陪臣隆敢展謝其不共黃池之役君
之先臣志父得承齊盟曰好惡同之今君在難無恤不
敢憚勞非晉國之所能及也使陪臣敢展布之王拜稽
首曰寡人不佞不能事越以為大夫憂拜命之辱與之
一簞珠使問趙孟曰句踐將生憂寡人寡人死之不得
矣王曰溺人必笑吾將有問也史黯何以得為君子對
曰黯也進不見惡退無謗言王曰宜哉(二十二年)冬十一
月丁卯越滅吳請使吳王居甬東辭曰孤老矣焉能事
君乃縊越人以歸
吳越之事吾讀左氏内外傳吳越春秋越絶諸書詳
哉其言之也夫吳越同分世為仇讎吳不有越越將
有吳此亦勢之必然者也二國兵端始於魯昭之三
十二年越首受兵釁自吳起既而闔廬入郢允常乘
虚以造其國都越獲報矣攜李之役句踐敗吳闔廬
傷趾而卒夫差嗣位卧薪嘗膽奮志圖報戰于夫椒
吳遂入越子復父讎抑何壯也夫吳楚交惡累年玩
兵吳獲勝楚越議其後是楚越為黨以撓吳也夫差
積慮而後入越會稽保師國存一綫若滅越而楚國
可定吳霸可成以之尊周固同姓也春秋進霸亟許
齊晉寧獨外吳不虞夫差驟勝而驕輒許行成伍員
諫而不聽釋之歸國於是觀兵上國老師陳齊越人
生聚教訓朝夕欲襲其後而夫差不之知也至魯哀
十三年而越入吳二十二年而滅吳越兼有吳土號
稱霸王驅役中國問孰成之曰夫差賜也然則夫椒
之勝適以驕吳而斃之耳艾陵之戰吳獲齊卿黃池
之會吳先晉㰱中國之胥而為吳不知吳國之胥而
為越也入郢之役經所特書而入吳隨之黃池之會
經所特書而入吳又隨之惟哀元年吳之入越不見
於經越人究竟滅吳經若曰吾見越之入吳不見吳
之入越也春秋善闔廬之攘楚又懼夫差之先晉於
赫然兩霸之日忽係入吳之文曰夫差而果忘越乎
越人一舉殺闔廬再舉而沼吳國雖曰世讎權謀殊
勝戰國策士之風實權輿於此惟是哀公無能崇吳
以會而勤吳以兵俾夫差師頓於疆外禍深於國中
者魯之為也故史記曰子貢一出存魯亂齊破吳彊
晉而霸越亦非無因也
哀公孫越
(哀公)二十一年夏五月越人始來(二十三年)秋八月叔青如
越始使越也越諸鞅來聘報叔青也(二十四年)公子荆之
母嬖將以為夫人使宗人釁夏獻其禮對曰無之公怒
曰女為宗司立夫人國之大禮也何故無之對曰周公
及武公娶于薛孝惠娶于商自桓以下娶于齊此禮也
則有若以妾為夫人則固無其禮也公卒立之而以荆
為大子國人始惡之閏月公如越得大子適郢將妻公
而多與之地公孫有山使告于季孫季孫懼使因大宰
嚭而納賂焉乃止(二十五年)六月公至自越季康子孟武
伯逆于五梧郭重僕見二子曰惡言多矣君請盡之公
宴于五梧武伯為祝惡郭重曰何肥也季孫曰請飲彘
也以魯國之密邇仇讎臣是以不獲從君克免于大行
又謂重也肥公曰是食言多矣能無肥乎飲酒不樂公
與大夫始有惡(二十七年)夏四月己亥季康子卒公弔焉
降禮公患三桓之侈也欲以諸侯去之三桓亦患公之
妄也故君臣多間公游于陵阪遇孟武伯于孟氏之衢
曰請有問于子余及死乎對曰臣無由知之三問䘚辭
不對公欲以越伐魯而去三桓秋八月甲戌公如公孫
有陘氏因孫于邾乃遂如越國人施公孫有山氏
哀公弗能自彊而託國蠻夷望其除患也異哉自句
踐滅吳以來中國之勢盡移於越而俯首奉之者魯
人實首事焉叔青報聘之後公自謂能結援大國遂
欲借兵以弭内患不知城狐社鼠所憑者重固未可
猝除也且以昭公之不能行於季氏者而哀公欲行
諸三家越師未出吾見公之亡而不反矣至悼公之
世三桓勝魯如小侯服於三桓之家其事尚可為哉
讀春秋之終篇為齊痛田氏為晉痛三卿為魯痛三
桓乃至三卿分晉田氏傾齊之後而三桓之子孫亦
微公族而自戕其本根未見其克昌厥世也然而周
公其遂衰矣
晉知氏之亡
(哀二十三年)夏六月晉荀瑤伐齊高無㔻帥師御之知伯視
齊師馬駭遂驅之曰齊人知余旗其謂余畏而反也及
壘而還將戰長武子請卜知伯曰君告于天子而卜之
以守龜于宗祧吉矣吾又何卜焉且齊人取我英丘君
命瑤非敢耀武也治英丘也以辭伐罪足矣何必卜壬
辰戰于犁丘齊師敗績知伯親禽顔庚二十四年夏
四月晉侯將伐齊使來乞師曰昔臧文仲以楚師伐齊
取穀宣叔以晉師伐齊取汶陽寡君欲徼福于周公願
乞靈于臧氏臧石帥師會之取廩丘軍吏令繕將進萊
章曰君卑政暴往歲克敵今又勝都天奉多矣又焉能
進是躗言也彼將班矣晉師乃還餼臧石牛大史謝之
曰以寡君之在行牢禮不度敢展謝之(二十七年)晉荀瑤
帥師伐鄭次于桐丘鄭駟弘請救于齊齊師將興陳成
子屬孤子三日朝設乘車兩馬繫五邑焉召顔涿聚之
子晉曰隰之役而父死焉以國之多難未女恤也今君
命女以是邑也服車而朝無廢前勞乃救鄭及留舒違
穀七里穀人不知及濮雨不涉子思曰大國在敝邑之
宇下是以告急今師不行恐無及也成子衣製杖戈立
于阪上馬不出者助之鞭之知伯聞之乃還曰我卜伐
鄭不卜敵齊使謂成子曰大夫陳子陳之自出陳之不
祀鄭之罪也故寡君使瑤察陳衷焉謂大夫其恤陳乎
若利本之顛瑤何有焉成子怒曰多陵人者皆不在知
伯其能久乎中行文子告成子曰有自晉師告寅者將
為輕車千乘以厭齊師之門則可盡也成子曰寡君命
恒曰無及寡無畏衆雖過千乘敢辟之乎將以子之命
告寡君文子曰吾乃今知所以亡君子之謀也始衷終
皆舉之而後入焉今我三不知而入之不亦難乎悼之
四年晉荀瑤帥師圍鄭未至鄭駟弘曰知伯愎而好勝
早下之則可行也乃先保南里以待之知伯入南里門
于桔柣之門鄭人俘酅魁壘賂之以知政閉其口而死
將門知伯謂趙孟入之對曰主在此知伯曰惡而無勇
何以為子對曰以能忍恥庶無害趙宗乎知伯不悛趙
襄子由是惎知伯遂喪之知伯貪而愎故韓魏反而喪
之
晉自厲公殺三郤之後七族並盛知罃范匄荀偃韓
起欒黶范魴魏絳趙武襄八年所稱晉悼公之八卿
也平公之世欒氏亦降為皂隸韓起趙成荀吳魏舒
范鞅知盈昭五年所稱晉平公之六卿也晉定以來
知趙魏韓共逐范荀尚有四卿至趙魏韓共滅知伯
而晉三卿矣郤氏之偪也欒氏之汰也范氏荀氏之
貪也皆以聚怨而亡知氏兼之保無患乎自范荀既
滅晉之兵柄半歸知氏伐齊伐鄭所向稱雄若能和
輯諸卿家可無害即晉國亦未必不可永也史稱知
伯請地於韓魏各致萬家之邑請地於趙弗與知伯
於是結韓魏以伐趙韓魏懼難之終及也為是反與
趙合而共滅知伯故左氏謂之貪而愎知伯之所由
喪也知伯滅而三晉之勢成三晉分而七國之形立
讀春秋之終而知戰國之始也
左傳事緯卷十一
