周易衍義易類
提要
(臣)等謹案周易衍義十六卷元胡震撰震自
署曰廬山深溪又題將仕佐郎南康路儒學
致仕教授書前有自序作於大德乙巳蓋成
宗九年也又有其子光大識語稱幾成書而
下世後十年始克纂集成編則其書實成於
光大之手矣書中於乾坤二卦卦辭下接彖
𫝊繼以釋彖之文言次大象次爻詞下接小
象繼以釋爻之文言又置雜卦於序卦之前
序次頗為顛倒昔李過作西谿易說改乾坤
二卦經文次第割裂文言分附卦爻胡一桂
譏其混亂古今此書實同其病前後脱簡亦
不一而足或𫝊寫者失其原次故錯紊若此
歟其於經文訓詁大都皆舉史事以𤼵明之
不免太涉泛濫非說經家謹嚴之體然議論
尚為平正所引諸儒之解亦頗詳賅多可以
備參考視言理而空談元妙言數而曼衍奇
耦為差善焉乾隆四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易衍義原序
易大𫝊曰易之為書也廣大悉備有天道焉有人道焉
有地道焉又曰夫易開物成務冒天下之道聖人以通
天下之志以定天下之業以斷天下之疑又曰昔者聖
人之作易也將以順性命之理如是則易之為易聖人
經世之書也亦聖人憂世之書也自其畫於伏羲辭於
文王周公翼於孔子經四聖人手而易始備羲文周公
之易雖依乎象數而實根乎義理之正孔子之易雖明
乎義理而象數之妙亦在其中矣昔吴之季札聘魯見
易象而喜曰周禮盡在魯矣當是時豈易書唯魯有之
歟抑諸國皆有而吴未有歟宜其見之而喜也自火于
秦六經之書唯易以卜筮存獨得為全書天之未喪斯
文也豈非所以揭萬古人心之日月而開萬古人心之
盲晦歟由漢以來以高遠探易者不察乎身心性情之
德人倫日用之常往往求易於天地造化之外以淺近
探易者不明乎五行隂陽之道消息盈虚之理往往論
易於䜟緯術數之學是皆未明體用一源顯微無間之
妙道也以言者尚其辭以動者尚其變以制器者尚其
象以卜筮者尚其占易有四象所以示也然易之一經
實備乎六經之體存象辭則該乎詩之作賦正心術則
貫乎書之精一防情偽則著乎禮樂之中和辨吉凶則
著乎春秋之褒貶人君用之則君道盡人臣用之則臣
道盡聖人用之則道教彰賢人用之則德業新庶人用
之則悔尤亡象辭云乎哉爻辭云乎哉雖然易者崇陽
抑隂之書尊乾而卑坤尊君而卑臣尊父而卑子尊夫
而卑婦尊中國而賤外夷尊君子而賤小人三百八十
四爻之義無非所以存天理正人心扶綱常而垂教於
萬世也是則作易者其有憂患乎不然何以曰聖人以
此洗心退藏於密愚生賦性愚魯識見庸陋少讀易於
國正何先生子舉編修劉先生均堂長饒先生魯之門
得於耳提面命之際悟於心領意會之表始知易之為
易大之為天地幽之為鬼神明之為人物吉凶消長之
理進退存亡之道脩齊治平之本皆不外乎此易也謹
以平日父師之訓筆而輯之為成書附以程朱張楊先
賢之確語有益於世教者名之曰周易衍義極知僣踰
願就有道而正焉大德乙巳良月將仕佐郎南康路儒
學致仕教授深溪胡震序
先子生平嗜書貫穿經史暮年尤研心周易述為衍義
幾成書而下世易簀之際呼光大前曰周易一經非特
占筮之書可施而正心脩身齊家治國之道備焉予一
生燈窗精勤在此一經身後汝其為我輯次補闕以成
全書如遇當路者有知得以鋟梓行於世或者有補於
脩已治人之君子而亦不負父師之訓予其可以瞑目
九原矣切勿秘之光大無所肖似而先子棄背殆將十
載甫克遂成先志纂集成編謹附書于卷首以俟當世
先達肯為品題者
周易衍義原序
