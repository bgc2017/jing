河圖之數天一生水地六成之而居北地二生火天七
成之而居南天三生木地八成之而居東地四生金天
九成之而居西天五生土地十成之而居中自漢孔安
國劉歆以來遞傳之而於太極生兩儀兩儀生四象四
象生八卦之義猶未甚著後人并畫而方之則於循環
轉運之旨去而益遠矣國朝光山胡氏(名煦字滄曉)配以
循環太極而見自一至三陽之稺也故居内自七至九
陽之盛也故居外自二至四隂之稺也故居内自六至
八隂之盛也故居外陽自左升而降于右隂自右降而
升于左其中則太極之本體也五十藏焉其左右則兩
儀也隂陽各有稺盛則四象也陽盛極于上而隂已生
焉隂盛極于下而陽己生焉陽生則觀其外隂之數彌
處多觀其内隂之實彌處少矣隂生則觀其外陽之數
彌處多觀其内陽之實彌處少矣此消息之大機也由
是分之則上純陽者乾下純隂者坤東北生陽在内盛
隂在外者震東南盛陽在内餘隂在外者兑西南生隂
在内盛陽在外者巽西北盛隂在内孤陽在外者艮東
陽而隂升其内即離西隂而陽降其中即坎而相生之
故皆可見矣胡氏别有循環太極圖此不復列舉此已
該之也○厚菴李氏(諱光地諡文貞)曰陽始于北盛于東極于
南而終于西隂始于南盛于西極于北而終于東在北
東竒内而耦外竒為主而耦為賓在南西耦内而竒外
耦為主而竒為賓其並立而同運者固不容一息相離
其迭為賓主互為終始者又無一息不相推相變也以
推行為用而體不可執以合一為體而用不可知○胡
氏曰河洛二圖並出伏羲時乃聖人畫卦作易根本故
繫傳曰河出圖洛出書聖人則之斷不可謂圖出伏羲
時用以畫卦書出夏禹時用以演疇也圖書相倚一體
一用兩不相離生體也成用也河圖成數附于生數即
體含用之義也一九六四成十于西北三七二八成十
于東南皆相倚斜居此方生之象與洛書之成數散布
四隅者不同然而相交之用已見于此矣○愚按東與
南西與北皆連十東北及西南皆不連者東北生物之
戶所謂坤逢震處見天根西南成物之門所謂乾逢巽
處為月窟物之出入所經故不連也○凡竒數皆天耦
數皆地此相間之小隂陽也生數皆天成數皆地此始
終之大隂陽蓋天包地外地在天中五行非天不生非
地不成一與三天之陽二與四天之隂五居中即地也
氣之始為水故居一氣能動為火故居二氣漸形而散
即為木故居三氣既結而凝即為金故居四氣成質而
漸大即為土故居五也由是一與五合為六而水成故
曰天一生水地六成之二與五合為七而火成故曰地
二生火天七成之(其曰地二生火天七成之者以耦地數竒天數故非天无火待地生火而)
(天乃成之也夫天之日為火日豈待地生之者乎)三與五合為八而木成故曰
天三生木地八成之四與五合為九而金成故曰地四
生金天九成之(其曰地四天九者亦以竒耦故)至五積之復合五為十
而地成矣然非地至此乃成其成物之功至此而全也
故曰洛書无十非去十不用五之合即十且成至于十即
仍歸于一也○天之月水也生于陽故内明成于隂故
外暗古人取明水于月月與水一氣也天之日火也生
于隂故内暗成于陽故外明古人取火于日日與火
一氣也天之風木也生于陽故有力成于隂故无形風
至木即動風與木一氣也天之星金也生于隂故體微
成于陽故數繁星隕則為石(金石同類)星與金一氣也○天
之風藏于日母隠于子焉地之火藏于木子隠于母焉
陽主仁故合體也金與水同寒月與星同夜特相從也
而不相合隂主義故異體也此亦陽合隂分之義也
洛書之數戴九履一左三右七二四為肩六八為足易
緯曰河出天苞洛出地符天陽故數盈而極於十地隂
故數虚而止於九圖象天專以氣用故渾然轉運而水
火金木各安其位圓也而有方義焉即體立而用行也
書象地兼以形用故四隂各止其隅而四陽各居其正
方也而有圓象焉用行而體即在其中也今此二圖其
陽外隂内者本之厚菴李氏(諱光地諡文貞)則見夫天之形常
包于地之外而陽動于外隂靜于内所謂天運而不已
坤順而有常者于此可會也其隂外陽内者本之光山
胡氏則見夫天之氣時行于地之中所謂靜專動直是
以大生靜翕動闢是以廣生者于此可會也故並列之
一以見天大地小乾道之所以統天一以見陽竒隂耦
地道之所以承天○胡氏曰陽之德以氣行故渾合无
間隂之德以形受故其體遂分文王作易開圖陽連隂
斷即出于此○又曰一三六八之位書與圖同二四七
九之位書與圖異者陽數盛則趨右而下降從隂之逆
隂數盛則趨左而上升從陽之順也至于七九陽盛而
含二之微隂于中六八隂盛而含一之微陽于中則亦
與圖之旨一矣○厚菴李氏曰天數始于一地數始于
二竒偶並而隂陽之理行故圖一三内七九外二四内
六八外互為終始此隂陽交易變易之道也天數之乘
三其一地數之乘二其二參兩行而天地之義著故書
一三七九相乘于四正而左行二四六八相乘于四隅
而右行此天地順逆之機樞維之位也○玉齋胡氏曰
河圖以生成分隂陽五生數陽統五成數隂同處其方
而陽内隂外交泰之義也洛書以竒耦分隂陽五竒數
陽統五耦數隂各居其所而陽正隂偏尊卑之義也○
愚謂南火西金一定之位在圖則二七火在書則九四
火在圖則四九金在書則七二金圖主氣故天生地成
書主形故陽數生隂數成也水與木不易數者木陽中
之陽水隂中之隂其理專也火與金易數者金火皆隂
陽各半如義酌時宜為火禮有定制則為金禮主文明
為火義能斷制又為金也(術家言九紫火七赤金亦取此)○洛書一居
下三五七居中九居上凡物生自下卦畫亦然也坎一
水潤下離九火炎上震三巽四木東震直而巽曲也兑
七乾六金西乾從而兑革也坤二中五艮八土斜倚其
間木生火在土之上金生水在土之下而一水三木自
下上四木六金自上下七金九火自下上此即卦畫錯
綜互易所從起也○河圖五十居中而西北一連九四
連六東南三連七二連八皆十洛書無十而一對九二
對八三對七四對六皆十加以中之五皆十五也又北六一八
東八三四南四九二西二七六亦皆十五蓋五者中之
體十者中之用洛書之用已行故無十用不見用也大
衍之數五十去河圖之五體不見體也合五與十而體
用之妙盡矣故子曰五十以學易○羲圖圓則圖方則
書而先圓後方有圖之體而書之用乃行意在體也文
卦先天則圖後天則書而彖多取後天有書之用而圖
之體即存意在用也○十干自河圖出十二支自洛書
出河圖圓自左旋乾為壬為甲水生木兑為丁木生火
離為己火生土震為庚土生金坤為癸為乙金生水水
生木艮為丙木生火坎為戊火生土㢲為辛土生金接
乾壬金生水再周焉辨隂陽也陽干出四陽卦隂干出
四隂卦陽生隂隂生陽戊己之土居中故即從丙丁之
生也(術家丙戊長生居寅丁己長生居酉)乾坤各兩干甲乙始壬癸終終
始萬物皆乾坤也坎離為乾坤中交故坎戊離已得中
也戊己无方位先天六卦原不見坎離也參同契驗之
月而名納甲不知河圖之序本然非在外而強納之也
洛書方自右旋亥子一水正北丑八土東北隅寅夘三
木正東辰四土東南隅巳午九火正南未二土西南隅
申酉七金正西戌六土西北隅子午夘酉四正之位坎
離震兑四卦是也若亥則已生于乾(術家謂亥天門)寅已生于
艮(夏正建寅連山首艮)巳已生于㢲申已生于坤(左傳曰所以申土也)故辰
戌丑未四墓屬乾㢲艮坤而寅申巳亥四生亦繫此也
○天轉運故重濁之氣居中為地地德方故中虚以受
天氣而土止諸隅○八卦先天自河圖出當立以觀天
上地下日東月西㢲風兑星皆麗天艮山震雷由地發
後天自洛書出當平以觀五行各止其方
伏羲初畫二儀圖仿河圖陽自一而三隂自二而四為
之其中所虚即太極也其左白者陽右黑者隂則兩儀
也故曰易有太極是生兩儀○梁山來氏(名知德字矣鮮)光山
胡氏俱有太極圖而今不列者太極本无極即兩儀而
見也
伏羲初畫四象圖仿河圖七九之陽六八之隂皆自内
而外蓋即前圖而一縱之一横之也天下之物左陽右
隂上陽下隂合之而左之上為太陽左之下為少陽右
之下為太隂右之上為少隂易曰兩儀生四象
啓運因四象圖而復設此二象圖以明八卦之所自來
也太極渾然不可言二并不可言一有一則已兩矣蓋
有一物則必有一之上焉一之下焉又有一之左焉一
之右焉又必有一之前焉一之後焉上與下左與右前
與後皆兩也合其中之一而言則上中下三也左右與
中前後與中皆三也立以觀之縱横以觀之皆三也故
三才者言其立也五方五行者合言其縱與横也九宫
者合言其立與縱横也故河圖洛書之象皆九宫也中
體也兩用也聖人執兩以用中而中究不可見故曰退
藏于密也三之中不可見則兩儀而已矣五之中不可
見則四象而已矣九之中不可見則八卦而已矣故凡
舉一物其前之上左乾也後之上左兑也前之下左離
也後之下左震也前之上右㢲也後之上右坎也前之
下右艮也後之下右坤也而宰乎其中者不可見然非
有此不可見者以為之宰則此上下左右前後不為虚
位即吾身之有此上下左右前後者不皆為虚器乎故
曰中者天下之大本而聖人之允執厥中其道不外于
洗心藏密也
胡氏因循環太極而作此圖蓋由環中四象而又斜倚
一圈以成六卦也一陽生為震二陽為兑至三陽則純
乾矣一隂生為巽二隂為艮至三隂則純坤矣愚按古
無六卦之說然隂陽由一而二而三乃消息之大機分
之即十有二月之辟卦其不見坎離者日月即其所以
為消息也
伏羲初畫八卦圖由四象而加四陽四隂以成八卦鶴
山即謂之先天環中圖也其左乾一兑二離三震四其
右㢲五坎六艮七坤八皆自上而下愚嘗謂天下之物
左陽右隂上陽下隂前陽後隂伏羲既合左右上下為
四象而前白後黑難加故析為四陽四隂而周加之其
四陽即前四隂即後也易曰四象生八卦又曰天地定
位山澤通氣雷風相薄水火不相射○震四㢲五漢儒
之說皆然獨宋儒會稽胡氏(諱一中字允文)謂先天㢲四震五
三男從父在西三女從母在東後天乃震四㢲五三女
從父居上三男從母居下○本朝蕭山毛氏(諱竒齡字大可)謂
必巽四震五則兑二離三巽四三隂震五坎六艮七三
陽各以類從愚謂河圖一三七九自下而上東北陽之
始宜為震二四六八自上而下西南隂之始宜為巽伏
羲圓圖亦震東北㢲西南方圖亦震四㢲五相次蓋乾
兑離震外兩卦陽中兩卦隂㢲坎艮坤外兩卦隂中兩
卦陽陽中有隂隂中有陽正萬化生生之妙若必求其
類則乾一已與兑離不類坤八更與坎艮不類烏覩所
謂隂陽不測之謂神乎
伏羲既成八卦圖又倍之而為六十四卦未有卦名而
統名之曰消息鄭氏所謂十言之教是也○按鄭氏以
為神農重卦孫盛謂夏禹重卦司馬遷揚雄謂周文王
重卦繫傳云八卦成列因而重之是重之者固伏羲也
又云其稱名衰世之意是伏羲但有六十四卦之象未
有六十四卦之名蓋卦者卦也于隂陽成四象之上復
取一隂一陽卦之以觀其健順動入諸德于是有乾坤
八卦之名于八卦上復取八卦卦之以觀其隂陽消息
之理統名之曰消息其六十四卦之名則自神農之後
觀象者漸有以目之或同或異至文王而定也若繫𫝊
取諸噬嗑云云則謂制器尚象于此卦有合耳非謂伏
羲時早立此卦名也如師如訟伏羲時未有此事安得
先以此名卦乎
河圖體圓洛書體方伏羲既則圖而為八卦復則書而
方之氣行故有順有逆位定故其序不變也朱子本義
有方圖无圓圖蓋失其本矣
此伏羲六十四卦方圖其圓圖純乾之次即生姤純坤
之次即生復隂陽相生循環而不窮者也方圖始于純
乾終于純坤陽始隂終一成而不變者也○邵子天根
月窟之說于隂極見陽生于陽極見隂生取諸圓圖也
文王臨與无妄皆曰元亨利貞于陽極見陽始于隂極
見隂終取諸方圖也
伏羲圓方二圖止以黑白辨隂陽而名之以乾坤震㢲
坎離艮兑固已无義不包无象不備後聖繼作欲參互
錯綜以盡其變不得不劃而開之于是代白以竒代黑
以耦黑白象清濁之氣竒耦象分合之形而且取物之
至大而神者目之象乾以天象坤以地坎以水離以火
震以雷㢲以風艮以山兑以澤此連山之所以名也其
内一畫即兩儀之始分加中一畫即四象之爰立又加
外一畫而八卦成列矣天最高故居上地最卑故居下
日火之精出東方故居左月水之精生西方故居右山
峙于地故從坤而居西北雷自地奮故從坤而居東北
澤自天降性潤故從乾而居東南風自天行性燥故從
乾而居西南趙氏汝楳謂此象之體乾上坤下定體也
㢲離兌由乾而索故附乾震坎艮由坤而索故附坤愚
按天以隂為用故㢲風自天行兑澤自天降離日亦自
天而下照地以陽為用故震雷由地奮坎水由地中行
艮山亦峙地之上也
河圖于流行藏對待洛書于對待藏流行既以河圖開
之為先天八卦復以洛書五行之次第序之蓋水下火
上木生金殺此萬物自然之情春生夏長秋斂冬藏亦
萬物自然之序水隂中有陽故配坎火陽中有隂故配
離木有曲有直位居東故配震巽金有從有革位居西
故配乾兑金非土不生木非土不植故艮坤配土而居
水與木火與金之間水火一而木土金皆二者水火以
精用木金土以形用精故專形故分也趙氏謂此象之
用離代乾外具乾體中以坤為用故坤從離而㢲兌亦
從母聚于西南坎代坤外具坤體中以乾為用故乾從
坎而艮震亦從父聚于東北又謂體圖辨天地之體而
人居中當立以觀故言上下用圖發天地之用以利天
下當偃以觀故言方所
河圖圓故以先天配之先天之震離兑乾陽長而隂消
即左方之陽内而隂外巽坎艮坤隂長而陽消即右方
之隂内而陽外也○若以配書則乾上數九因九逆數
之而震八坎七艮六坤下數一因一順數之而巽二離
三兑四于書亦未嘗不合此即體含用之義也
洛書方故以後天配之後天離居上配九為火火生燥
土艮土配八燥土生金故兑七乾六配之而逆也坎居
下配一為水水生濕土坤土配二濕土生木故震三巽
四配之而順也○若以配圖則坎水北一生六成離火
南二生七成震巽木東三生八成乾兑金西四生九成
于圖亦未嘗不合此即用而體存之義也
八卦竪圖由河圖出乾兑離震陽儀從天巽坎艮坤隂
儀屬地地分亦在天中天全而地半也○此以氣言之
八卦分男女圖自洛書出陽居正其數竒故凡用陽者
皆自乾出而為男隂居隅其數偶故凡用隂者皆自坤
出而為女也○此以形言之
後天入用之學乾本上而天以下濟為用故以中爻交
坤坤受之成坎體隂者用陽也坤本下而地以上隮為
用故以中爻交乾乾受之成離體陽者用隂也離坎代
乾坤以有事而乾坤退老于西矣離為火火以炎上為
用故以上爻交坎坎以上爻報之而成震震居東為木
凡木之液上行乃生用水以水從火上也坎為水水以
潤下為用故以下爻交離離以下爻報之而成兊兌居西
為金凡金之鎔下流乃成用火以火從水下也乾何以
居艮艮者用陽之終坤何以居㢲㢲者用隂之始乾
資始坤代終居資始于終居代終于始也震居東用陽
以始原始即知所以終故以艮居原震之位兌居西用
隂以終反終而知所以始故以㢲居原兌之位四正皆
隂陽之合四隅皆始終之交此坎子離午震夘兑酉所
以為四正而寅申己亥之四生辰戌丑未之四墓所以
並居乾坤㢲兌之四隅也○火天陽包地之隂水地隂
包天之陽坎離即乾坤也雷火氣之發澤水形之止震
兌一坎離也山地形之高風天氣之降是艮㢲亦乾坤
而山吐氣即為雲風燥物亦如火是艮㢲亦坎離也知
震㢲艮兌即坎離坎離即乾坤可與論易矣○大約看
先天須從未有八卦前想來看後天須從既有八卦後
想去○先天不以乾坤居中不見六子之用自乾坤出
後天不變乾坤之位不見乾坤之無為而成乾坤惟無
為故六子之用有為而無為○厚菴李氏曰火始于東
盛于南水始于西盛于北雷霆之氣動于寅發聲于夘
膏澤之潤暢于己收功于酉風在西南則凉以成萬物
在東南則和以生萬物艮在西北則動極而靜在東北
則靜極而動故曰萬物之所成終而成始也○愚按八
卦相錯隂陽之變皆自錯生胡氏謂乾坤中正之位故
中交而變坎離離左坎右離上坎下故離以上交坎以
下交而成震兌李氏謂火體隂用陽水體陽用隂火在
地中隂自上壓之則奮故成震水聚地上陽自下敷之
則滋故成兌其說皆甚明至于四隅李謂陽感于隂則
山出雲山者雷與澤之相感故震以上下與兌交而變
艮隂感于陽則水生風風者澤與雷之相感故兌以上
下與震交而變㢲風本天氣與山交而下接于地故㢲
以上二爻交艮下二爻而變坤山本地質與風交而上
接于天故艮以下二爻交㢲上二爻而變乾胡謂隂始
與陽終交故㢲上二爻交艮下二爻艮下二爻交㢲上
二爻陽始與隂終交故震上爻交兌下兌下爻交震上
其不由相錯之故未明姑存其說俟精易者辨定焉
此以先天八卦之位合洛書之數明洛書不用十而十
固藏其中也河圖天數五一三五七九故曰天數无十
(五為天數之中)地數五二四六八十故曰地數無一(六為地數之中)天
資始地代終也去一與十不用而以二加乾三加兊四
加離五加震六加㢲七加坎八加艮九加坤則二九一
十八一者乾八者坤十在其中矣三九二十七二者兊
七者艮十在其中矣四九三十六三者離六者坎五九
四十五四者震五者㢲六九五十四五者㢲四者震七
九六十三六者坎三者離八九七十二七者艮二者兌
九九八十一八者坤一者乾十皆在其中矣故劉歆曰
河圖洛書相為經緯八卦九章相為表裏邵子曰圓者
河圖之數方者洛書之文此洛書所以无十而无往非
十大衍之數五十去一不用而无往非一也
周易洗心卷首上
