禮記要義卷第十六大傳
一王者諸侯大夫士禘祫之尊
禮不王不禘王者禘其祖之所自出以其祖配
之諸侯及其大祖大夫士有大事省於其君干
祫及其高祖注云凡大祭曰禘自由也大祭其
先祖所由生謂郊祀天也太祖受封君也大事
寇戍之事也省善也善於其君謂免於大難也
于猶空也空祫謂無廟祫祭之於壇墠
二武王柴祈奠
牧之野武王之大事也旣事而退柴於上帝祈
於社設奠於牧室注云柴祈奠告天地及先祖
也牧室牧野之室也古者郊關皆有館焉先祖
者行主也
三追王不以卑臨尊然亦有不必追王者
追王大王亶父王季歴文王昌不以卑臨尊也
注云不用諸侯之號臨天子也文王稱王早矣
於殷猶爲諸侯於是著焉正義曰案此武王追
王大王亶父王季歴文王昌案合符后云文王
立后稷配天追王大王亶甫王季歴與此不同
者文王暫追王耳號謚未定至武王時乃定之
矣中庸云周公追王大王王季者謂以王禮改
葬耳不改葬文王者先以王禮葬故也此大王
王季追王者王迹所由興故追王也所以追王
者以子爲天子而不以卑臨尊若非王迹所由
不必追王也故小記云父爲士子爲天子諸侯
祭以天子諸侯其尸服以士服是也周語云先
王不窋武成云先王建邦啓土謂后稷皆稱先
王者以王者之先祖故通稱先王也契稱玄王
與此同矣
五賜姓賜氏賜族之別
凡姓族異者所以別異人也猶萬物皆各有名
以相分別天子賜姓賜氏諸侯但賜氏不得賜
姓降於天子也故隱八年左傳云無駭卒公問
族於衆仲衆仲對曰天子建德因生以賜姓胙
之土而命之氏諸侯以字爲謚因以爲族官有
世功則有官族邑亦如之以此言之天子因諸
侯先祖所生賜之曰姓杜預云若舜生嬀汭賜
姓曰嬀封舜之後於陳以所封之土命爲氏舜
後姓嬀而氏曰陳故鄭駮異義云炎帝姓姜大
皡之所賜也黃帝姓姬炎帝之所賜也故堯賜
伯夷姓曰姜賜禹姓曰姒賜契姓曰子賜稷姓
曰姬著在書傳如鄭此言是天子賜姓也諸侯
賜卿大夫以氏若同姓公之子曰公子公子之
子曰公孫公孫之子其親巳遠不得上連於公
故以王父字爲氏若適夫人之子則以五十字
伯仲爲氏若魯之仲孫季孫是也若庶子妾子
則以二十字爲氏則展氏臧氏是也若異姓則
以父祖官及所食之邑爲氏以官爲氏者則司
馬司城是也以邑爲氏者若韓趙魏是也凡賜
氏族者此爲卿乃賜有大功德者生賜以族若
叔孫得臣是也雖公子之身若有大功德則以
公子之字賜以爲族若仲遂是也其無功德死
後乃賜族若無駭是也若子孫不爲卿其君不
賜族子孫自以王父字爲族也氏族對之爲別
散則通也故左傳云問族於衆仲下云公命以
字爲展氏是也其姓與氏散亦得通故春秋有
姜氏子氏姜子皆姓而云氏是也
六弟妻亦謂之婦嫂不謂之母
凡子行之妻乃謂之爲婦弟非子行其妻亦謂
之婦者以兄弟同倫嫌相褻瀆弟雖非子行其
妻同子行之妻謂之爲婦欲卑遠之弟妻旣得
爲婦號記者恐兄妻得爲母號故記者明之云
是嫂亦可謂之母乎言嫂不可亦謂之爲母也
七姓世所由生有正姓有庶姓
四世而緦服之窮也五世袒免殺同姓也六世
親屬竭矣其庶姓別於上而戚單於下昏姻可
以通乎繫之以姓而弗別綴之以食而弗殊雖
百世而昏姻不通者周道然也注云四世共高
祖五世高祖昆弟六世以外親盡無屬名通乎
問之也玄孫之子姓別於高祖五世而無服姓
世所由生周之禮所建者長也姓正姓也始祖
爲正姓高祖爲庶姓繫之弗別謂若今宗室屬
籍也周禮小史掌定繫世辨昭穆正義曰玄孫
與高祖服屬仍同其姓與高祖不異玄孫之子
則從兄弟承高祖父之後至已五世而無服各
事小宗因字因官爲氏不同高祖之父是庶姓
別於上庶姓爲衆姓也則氏族之謂也云姓世
所由生者據五世無服不相禀承各爲氏姓繫
之以姓而弗別者周法雖庶姓別於上而有世
繫連繫之以本姓而不分別若姬氏姜氏大宗
百世不改也姓正姓者對氏族爲正姓也云始
祖爲正姓者若炎帝姓姜黃帝姓姬周姓姬本
於黃帝齊姓姜本於炎帝宋姓子本於契是始
祖爲正姓也云高祖爲庶姓者若魯之三桓慶
父叔牙季友之後及鄭之七穆子游子國之後
爲游氏國氏之等
八服術有六
服術有六一曰親親二曰尊尊三曰名四曰出
入五曰長幼六曰從服注云術猶道也親親父
母爲首尊尊君爲首名世母叔母之屬也出入
女子子嫁者及在室者長幼成人及殤也從服
若夫爲妻之父母妻爲夫之黨服
九從服有六
從服有六有屬從有徒從有從有服而無服有
從無服而有服有從重而輕有從輕而重注云
子爲母之黨臣爲君之黨公子爲其妻之父母
公子之妻爲公子之外兄弟夫爲妻之父母公
子之妻爲其皇姑
十別子繼別繼禰
別子爲祖繼別爲宗繼禰者爲小宗注云別子
謂公子若始來在此國者後世以爲祖也別子
之世適也族人尊之謂之大宗是宗子也父之
適也兄弟尊之謂之小宗
(十一)大宗小宗
有百世不遷之宗有五世則遷之宗百世不遷
者別子之後也宗其繼別子之所自出者百世
不遷者也宗其繼高祖者五世則遷者也尊祖
故敬宗敬宗尊祖之義也注云遷猶變易也繼
别子别子之世適也繼高祖者亦小宗也先言
繼禰者據别子子弟之子也以高祖與禰皆有
繼者則曾祖亦有也則小宗四與大宗凡五正
義曰云有百世不遷之宗者謂大宗也云有五
世則遷之宗者謂小宗也云百世不遷者别子
之後也宗有繼别子之所自出者百世不遷者
也此覆明大宗子百世不遷之義也云宗其繼
高祖者五世則遷者也此覆明小宗子五世則
遷之義云尊祖故敬宗敬宗尊祖之義也者此
揔結大宗小宗以大宗是遠祖之正體小宗是
高祖之正體尊崇其祖故敬宗子小宗四與大
宗凡五者小宗四謂一是繼禰與親兄弟爲宗
二是繼祖與同堂兄弟爲宗三是繼曾祖與再
從兄弟爲宗四是繼高祖與三從兄弟爲宗是
小宗四并繼別子之大宗凡五宗也
(十二)宗適如大宗宗庶如小宗
公子有宗道公子之公爲其士大夫之庶者宗
其士大夫之適者公子之宗道也注云公子不
得宗君君命適昆弟爲之宗使之宗之是公子
之宗道也所宗者適則如大宗死爲之齊衰九
月其母則小君也爲其妻齊衰三月無適而宗
庶則如小宗死爲之大功九月其母妻無服公
子唯已而巳則無所宗亦莫之宗
(十三)同高祖者緦麻族屬絶則無移服
絶族無移服注族昆弟之子不相爲服正文親者
屬也注有親者服各以其屬親䟽正義曰此一
節論親盡則無服有親則有服絶族者謂三從
兄弟同高祖者族兄弟緦麻族兄弟之子及四
從兄弟爲族屬旣絶故無移服在旁而及曰移
言不延移及之
(十四)不顯不承鄭詩禮注異以注有先後
詩云不顯不承無斁於人斯此之謂也斁厭也
言文王之德不顯乎不承成先人之業乎言其
顯且承之人樂之無厭也正義曰詩箋云周公
祭清廟是不光明文王之德與言其光明之也
是不承順文王志意與言其承順之也與此注
不同者禮注在前詩箋在後故詩有與禮注不
同故鄭荅炅模云然也
禮記要義卷第十六
