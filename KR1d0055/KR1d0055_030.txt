禮記要義卷第三十一大學冠義昏義
一釋淇奥之詩
如切如磋者道學也如琢如磨者自脩也瑟兮
僴兮者恂慄也赫兮喧兮者威儀也有斐君子
終不可諠兮者道盛德至善民之不能忘也注
云此心廣體胖之詩也澳隈崖也菉竹猗猗喻
美盛斐有文章貌也諠忘也道猶言也恂字或
作峻讀如嚴峻之峻言其容貌嚴栗也民不能
忘以其意誠而德著也正義曰記者引爾雅而
釋之如切如磋者道學也者論道其學矣如琢
如磨者自脩也者謂自脩飾矣言初習謂之學
重習謂之脩亦謂詩本文互而相通也瑟兮
僴兮者恂慄也者恂讀爲峻言顔色嚴峻戰慄
也道盛德至善民之不能忘也謂善稱也有
斐君子終不可喧兮論道武公盛德至極美善
人之愛念不能忘也
二畜馬乘伐冰百乘之家
孟獻子曰畜馬乘不察於雞豚伐冰之家不畜
牛羊百乘之家不畜聚斂之臣與其有聚斂之
臣寧有盗臣此謂國不以利爲利以義爲利也
注云孟獻子魯大夫仲孫蔑也畜馬乘謂以士
初試爲大夫也伐冰之家卿大夫以上喪祭用
冰百乘之家有采地者也雞豚牛羊民之所畜
養以爲財利者也國家利義不利財盗臣損財
耳聚斂之臣乃損義論語曰季氏富於周公而
求也爲之聚斂非吾徒也小子鳴鼓而攻之可
也
三莫知子惡莫知苗碩
故諺有之曰人莫知其子之惡莫知其苗之碩
者碩猶大也言人之愛子其意至甚子雖有惡
不自覺知猶好而不知其惡也農夫種田恒欲
其盛苗雖碩大猶嫌其惡以貪心過甚故不知
其苗之碩若能以已子而方他子已苗而匹他
苗則好惡可知皆以已而待他物也
四釋畜馬乘伐冰之家
云畜馬乘謂以士初試爲大夫者案書傳士飾
車駢馬詩云四牡騑騑大夫以上乃得乘四馬
今下云伐冰之家百乘之家是卿大夫今別云
畜馬乘者不察雞豚故知士初試爲大夫也云
伐冰之家卿大夫也案昭四年左傳云大夫命
婦喪浴用冰喪大記注云士不用冰故知卿大
夫也士若恩賜及食不得用亦有冰也但非其
常故士喪禮賜冰則夷槃可也左傳又云食肉
之禄冰皆與焉是也
五天子諸侯大夫士冠之秊
案鄭目錄云名曰冠義者以其記冠禮成人之
義此於別錄屬吉事但冠禮起早晚書傳旣無
正文案略說稱周公對成王云古人冒而句領
注云古人謂三皇時以冒覆頭句領繞頸至黃
帝時則有冕也故世夲云黃帝造火食旃冕是
冕起於黃帝也但黃帝以前則以羽皮爲之冠
黃帝以後乃用布帛其冠之年即天子諸侯十
二而冠故襄九年左傳云國君十五而生子冠
而生子禮也又云一星終也是十二年歲星一
終案文王十五而生武王尚有兄伯邑考金縢
云王與大夫盡弁時成王十五而著弁則成王
巳冠矣是天子十二而冠與諸侯同又祭法云
王下祭殤五若不早冠何因下祭五等之殤大
夫冠之年幾無文案喪服大夫爲昆弟之長殤
大夫旣爲昆弟長殤則不二十始冠也其士則
二十而冠也曲禮云二十曰弱冠是也其天子
之子亦早冠所以祭殤有五其諸侯之子皆二
十冠也故下檀弓云君之適長殤及大夫之適
長殤是也
六三始備乃可求三行
凡人之所以爲人者禮義也禮義之始在於正
容體齊顔色順辭令容體正顔色齊辭令順而
后禮義備以正君臣親父子和長幼君臣正父
子親長幼和而后禮義立故冠而后服備服備
而后容體正顔色齊辭令順注云言人爲禮以
此三者爲始言三始旣備乃可求以三行也立
猶成也言服未備者未可求以三始也童子之
服采衣紒
七適子冠於阼醮用酒三加
故冠於阼以著代也醮於客位三加彌尊加有
成也注云阼謂主人之北也適子冠於阼若不
醴則醮用酒於客位敬而成之也戸西爲客位
庶子冠於房戸外又因醮焉不代父也冠者初
加緇布冠次加皮弁次加爵弁每加益尊所以益
成也正義曰周禮之法適子則以醴禮之庶子
則以酒醮之若先代之禮雖適子皆以酒醮之
其於周時或有舊俗行先代之禮雖適子亦用
酒醮則因而行不必改也故鄭注士冠禮云若
不醴謂國有舊俗可行聖人用焉不改是也醮
者醮盡之義故鄭注士冠禮云酌而無酬酢曰
醮是也云庶子冠於房戸外又因醮焉者皆士
冠禮文也但此記之作是記儀禮士冠禮之事
士禮故三加也若大夫亦同士冠禮云無大夫
冠禮古者五十而后爵何大夫冠禮之有是大
夫雖冠用士禮若諸侯則有冠禮故左傳云公
冠用祼享之禮行之金石之樂節之其加則四
加而有玄冕也故大戴禮公冠四加也諸侯尚
四加則天子亦當五加衮冕也
(十二)士冠於禰廟諸侯於先祧
冠者爲治之本故先王重之行之於廟士行之
於禰廟故士冠禮注廟謂禰廟旣在禰廟此云
尊先祖者尊禰即尊先祖之義且下士祖禰共
廟其諸侯則冠於太祖之廟故左傳云先君之
祧處之聘禮云不腆先君之祧鄭注以爲始祖
之廟則天子當冠於始祖廟也服虔注左傳先
君之祧處之以爲曾祖廟者以左傳魯襄公冠
於衞成公之廟衞成公則當今衞君獻公曾祖
服虔望時解之故以祧爲曾祖非鄭義也
(十三)壻曰昏妻曰姻
正義曰案鄭目錄云名曰昏義者以其記娶妻
之義内教之所由成也此於別錄屬吉事也謂
之昏者案鄭昏禮目錄云娶妻之禮以昏爲期
因名焉必以昏者取其陽往隂來之義日入後
二刻半爲昏以定稱之壻曰昏妻曰姻故經解
注云壻曰昏妻曰姻是也謂壻以昏時而來妻
則因之而去也若壻之與妻之屬名壻之親屬
名之曰姻女之親屬名之爲昏故鄭注昏禮云
女氏稱昏壻氏稱姻爾雅壻之父爲姻婦之父
爲㛰又云壻之黨爲姻兄弟婦之黨爲㛰兄弟
是也
(十四)自天子至庶人昏嫁之秊
案異義大戴說男三十女二十有昏娶合爲五
十應大衍之數自天子逹於庶人同一也故春
秋左氏說國君十五而生子禮也二十而嫁三
十而娶庶人禮也禮夫爲婦之長殤長殤十九
至十六知夫年十四十五見士昏禮也許君謹
案舜年三十不娶謂之鰥文王十五而生武王
尚有兄伯邑考知人君早昏娶不可以年三十
非重昏嗣也若鄭意依正禮士及大夫皆三十
而後娶及禮云夫爲婦長殤者關異代也或有
早娶者非正法矣天子諸侯昏禮則早矣如左
氏所釋毛詩所用家語之說以男二十而冠女
十五而笄自此以後可以嫁娶至男三十女二
十是正昏姻之時與家語異也
(十五)納采問名納吉納徵請期
納采者謂采擇之禮故昏禮云下逹納采用鴈
也必用鴈者白虎通云鴈取其隨時而南北不
失節也又是隨陽之鳥妻從夫之義也問名者
問其女之所生母之姓名故昏禮云爲誰氏言
女之母何姓氏也此二禮一使而兼行之納
吉者謂男家旣卜得吉與女氏也納徵者納聘
財也徵成也先納聘財而后昏成春秋則謂之
納幣其庶人則緇帛五兩卿大夫則玄纁玄三
纁二加以儷皮及諸侯加以大璋天子加以榖
圭皆具於周禮經注也請期者謂男家使人
請女家以昏時之期由男家告於女家何必請
者男家不敢自專執謙敬之辭故云請也女氏
終聽男家之命乃告之納吉納徵請期每一事
則使者一人行惟納徵無鴈以有幣故其餘皆
用鴈
(十六)醴與醮俱無酬酢醴尚質
正義曰以鄕飲酒禮燕禮之屬皆爲賓主相酬
酢故不稱其醮醮則但受爵者飲而盡之又不
反相酬酢直醮盡而巳故稱醮也然醴亦無酬
酢不云醮者以醴尚質不爲飲也故不稱醮但
禮敬之而巳云醮之禮如冠醮與其異者於寢
耳者以父之醮子令其親迎與醮子冠而成人
其事相似故云如冠醮與但冠禮醮子在廟此
醮子在寢故云其異者在寢耳
(十八)子受氣性純則孝孝則忠
男女有別而后夫婦有義夫婦有義而后父子
有親父子有親而后君臣有正故曰昏禮者禮
之夲也注云言子受氣性純則孝孝則忠也
(十九)和於室人謂女妐女叔諸婦
婦順者順於舅姑和於室人而后當於夫以成
絲麻布帛之事以審守委積蓋藏注云室人謂
女妐女叔諸婦也當猶稱也後言稱夫者不順
舅姑不和室人雖有善者猶不爲稱夫也正義
曰以審守委積蓋藏者言旣當夫氏又成婦事
以此詳審保守家之所有委積掩蓋藏聚之物
也室人是在室之人非男子也女妐謂壻之姊
也女叔謂壻之妹諸婦謂娣姒之屬
(二十)婦人教于公宫宗室
是以古者婦人先嫁三月祖廟未毀教于公宫
祖廟旣毀教于宗室教以婦德婦言婦容婦功
教成祭之牲用魚芼之以蘋藻所以成婦順也
注云謂與天子諸侯同姓者也嫁女者必就尊
者教成之教之者女師也祖廟女所出之祖也
公君也宗室宗子之家也婦德貞順也婦言辭
令也婦容婉娩也婦功絲麻也祭之祭其所出
之祖也魚蘋藻皆水物隂類也魚爲俎實蘋藻
爲羹菜祭無牲牢告事耳非正祭也其齊盛用
黍云君使有司告之宗子之家若其祖廟巳毀
則爲壇而告焉正義曰公宫謂公之宫也若天
子公邑官家之宫耳非謂諸侯公宫也此昏義
雖記士昏禮之事自此以下廣明天子以下教
女及夫婦之義故此經教女舉貴者言云嫁女
者必就尊者教成之者案内則女子十年不出
使姆教成之明巳前恒教但嫁前三月特就公
宫之教欲尊之也云教之者女師也者即詩周
南云言告師氏則昏禮注云姆婦人五十無子
出者也云祖廟女所出之祖也者謂女父與君
所分出之祖或與君共高祖而分出以下皆然
與諸侯共高祖廟未毀所出之女皆自公宫教
之天子雖七廟親廟上自高祖以下也云公君
也者鄭恐唯謂諸侯之公故解公爲君天子諸
侯皆稱君云宗室宗子之家也者鄭旣不云大
宗小宗則大宗小宗之家悉得教之與大宗近
者於大宗教之與大宗遠者於小宗教之此記
謂君之同姓若君之異姓異姓始祖在者其後
亦有大宗小宗其族人嫁女各於其家也
(二三)日食有爲災不爲災
案左傳昭三十一年十二月辛亥朔日有食之
庚午之日始有謫謫謂日之將食之氣氣見於
上所以責人君也故詩云十月之交朔月辛卯
日有食之亦孔之醜又云此日而食于何不臧
是君之不善而日食凡日食若壬午朔日有食
之左傳云公問於梓愼禍福何爲對曰二至二
分日有食之不爲災也日月之行也分同道也
至相過也其他月則爲災陽不克也故常爲水
也然詩之十月則夏之八月秋分日食而爲災
者以辛卯之日卯往侵辛由反克金故爲災昭
七年夏四月甲辰朔日有食之而大咎衞君上
卿四月夏之二月爲災者以其甲辰之日甲爲
木辰爲土木當克土今日食土反克木故爲災
也昭二十一年秋七月壬午朔而日食壬爲水
午爲火水應克火而日食火反克水不爲災者
以秋七月夏之五月是午之時得有克壬之
理故不得爲災杜預以爲假日食之異以戒懼
人君其言若信若不信不可定以爲驗也
禮記要義卷第三十一
