禮記要義卷第三十投壷儒行
一奉矢奉中執壷之節
投壷之禮主人奉矢司射奉中使人執壷注云
矢所以投者也中士則鹿中也射人奉之者投
壷射之類也其奉之西階上北面正義曰士則
鹿中案射記云大夫兕中士鹿中此篇投壷是
大夫士之禮故云士則鹿中不云兕中者略之
也知此投壷是大夫士禮者以經云主人請賓
是平敵之辭與鄕飲酒鄕射同故知是大夫士
也若諸侯則燕禮大射每事云請於公不得云
主人請賓也此旣非諸侯之禮而經云奏貍首
者別取燕飲之義非謂尊卑之詩其諸侯相燕
亦有投壷故左傳云晉侯與齊侯燕投壷然則
天子亦有之但古禮亡無以知也其中之形刻
木爲之狀如兕鹿而伏背上立圓圈以盛筭云
奉之西階上北面者案鄉射禮將射之時司射
升自西階階上北面告於賓故知此司射奉中
在西階上北面其執壷之人賤於司射故在司
射之西以凡行禮統於主人雖俱在西階而當
尊東故燕禮大射宰夫代公爲主人與賓俱升
西階而主人在東也
五受矢揖賓即席之節
巳拜受矢進即兩楹間退反位揖賓就筵注云
主人旣拜送矢又自受矢進即兩楹間者言將
有事於此也退乃揖賓即席欲與偕進明爲偶
也賓席主人席皆南鄕間相去如射物正義曰
云退乃揖賓者解經退反位揖賓也所以揖之
者欲與賓俱即席相對爲偶而共投壷云賓席
主人席皆南鄕間相去如射物者以壷在於南
故知投壷南鄕也投壷是射之類故知席相去
如射物也物謂射者所立之處物長三尺闊一
尺二寸兩物東西相去容一弓故鄕射記云物
長如笴其間容弓距隨長武注云笴長三尺距
隨者物横畫也
六司射度壷設中
司射進度壷間以二矢半反位設中東面執八
筭興注云度壷度其所設之處也壷去坐二矢
半則堂上去賓席主人席邪行各七尺也反位
西階上位也設中東面旣設中亦實八筭於中
横委其餘於中西執筭而立以請賓俟投正義
曰間以二矢半者投壷有三處室中堂上及庭
中也日中則於室日晚則於堂大晚則於庭是
各隨光明故也矢有長短亦隨地廣狹室中狹
矢長五扶堂上稍廣矢長七扶庭中大廣矢長
九扶四指曰扶扶廣四寸五扶者則二尺也七
扶者則二尺八寸也九扶者則三尺六寸也雖
矢有長短而度壷皆使去賓主之席各二矢半
也室中去席五尺堂上則去席七尺庭中則去
席九尺
八司射告賓主以投壷之法行爵立馬
請賓曰順投爲入比投不釋勝飲不勝者正爵
旣行請爲勝者立馬一馬從二馬三馬旣立請
慶多馬請主人亦如之注云請猶告也順投矢
夲入也比投不拾也勝飲不勝言以能養不能
也正爵所以正禮之爵也或以罰或以慶馬勝
筭也謂之馬者若云投藝如此任爲將帥乘馬
也射投壷皆所以習武因爲樂正義曰此一經
明司射告賓主以投壷之法順投爲入者司
射執八筭起而告賓黨爲投壷之法也順夲也
言矢有本末投矢於壷以矢夲入者乃名爲入
則爲之釋筭也若矢以末入則不名爲入亦不
爲之釋筭也比投不釋者比頻也又賓主投
壷法要更遞而投不得以前旣入喜悅不待後
人投之而已頻頻投雖入亦不爲之釋筭也一
馬從二馬者每一勝輙立一馬禮以三馬爲成
若專三馬則爲一成但勝偶未必專頻得三若
勝偶得二劣偶得一旣劣於二故徹取劣偶之
一以足勝偶之二爲三故云一馬從二馬然定
夲無此一句三馬旣立請慶多馬者若頻得
三成或取彼足爲三馬是其勝已成又酌酒慶
賀於多馬之偶也
九弦者奏貍首與鄕射小異
命弦者曰請奏貍首間若一大師曰諾注云弦
鼓瑟者也貍首詩篇名也今逸射義所云詩曰
曾孫侯氏是也間若一者投壷當以爲志取節
焉正義曰案鄕射三番初一番耦射不釋筭第
二番釋筭未作樂第三番乃用樂此投壷發初
則用樂者以投壷禮輕主於歡樂故也
十司射釋獲如數射筭
卒投司射執筭曰左右卒投請數二筭爲純一
純以取一筭爲竒遂以竒筭告曰某賢於某若
干純竒則曰竒鈞則曰左右鈞注云卒巳也賓
主之黨畢巳投司射又請數其所釋左右筭如
數射筭一純以取實於左手十純則縮而委之
每委異之有餘則横諸純下一筭爲竒竒則縮
諸純下兼斂左筭實於左手一純以委十則異
之其他如右獲畢則司射執竒筭以告於賓與
主人也若告云某賢於某者未斥主黨勝與賓
黨勝與以勝爲賢尚枝藝也鈞猶等也等則左
右手各執一筭以告正義曰云如數射筭者以
投壷之類故知此數投壷之筭如數射筭云一
純以取至其他如右獲此皆鄕射之禮文也一
純以取實於左手謂就地上之筭以右手每一
純別而取實於左手云十純則縮而委之每委
異之者滿十純則從而委之於地司射東面則
東西爲縮每十雙則東西縮爲一委每有十雙
更别委之故云每委異之云有餘則横諸純下
者有餘謂不滿十雙或八雙九雙以下則横於
純下謂横在十純之西南北置之云一筭爲竒
竒則縮諸純下者若唯有一筭則縮之零純之
下在零純之西東西置之此謂數右筭之法若
數左筭則異於右筭謂揔歛地之筭實於左手
之中每一純取以委地滿十則異之謂滿十純
揔爲一委云其他如右獲者謂所縱所横如右
獲也
(十一)酌者飲者之節
命酌曰請行觴酌者曰諾當飲者皆跪而奉觴
曰賜灌勝者跪曰敬養注曰司射又請於賓與
主人以行正爵酌者勝黨之弟子酌者亦酌奠
於豐上不勝者坐取乃退而跪飲之灌猶飲也
言賜灌者服而爲尊敬辭也周禮曰以灌賓客
賜灌敬養各與其偶於西階上如飲射爵
(十二)投壷立三馬與鄕射立耦小異
正爵旣行請立馬馬各直其筭一馬從二馬以
慶慶禮曰三馬旣備請慶多馬賓主皆曰諾注
云飲不勝者畢司射又請爲勝者立馬當其所
釋筭之前三立馬者投壷如射亦三而止也三
者一黨不必三勝其一勝者并其馬於再勝者
以慶之明一勝不得慶也飲慶爵者偶親酌不
使弟子無豐正義曰一馬從二馬者投壷與射
禮同亦三番而止每番勝者則立一馬假令賓
黨三番俱勝則立三馬或賓黨兩勝而立二馬
主黨一勝但立一馬即以主黨從就賓黨二馬
以少足益於多以助勝者爲榮案鄕射禮初番
三耦射但唱獲而巳未釋筭亦未飲不勝者第
二番耦射畢賓主之黨皆射畢乃數筭飲不勝
者第三番三耦及賓主等皆射中鼓節乃爵筭
飲罰爵今投壷初則不立三耦唯賓主三番而止
(十三)矢長短壷廣狹席遠近
籌室中五扶堂上七扶庭中九扶筭長尺二寸
壷頸脩七寸腹脩五寸口徑二寸半容斗五升
壷中實小豆焉爲其矢之躍而出也壷去席二
矢半矢以柘若棘毋去其皮注曰籌矢也鋪四
指曰扶一指案寸春秋傳曰膚寸而合投壷者
或於室或於堂或於庭其禮䙝隨晏早之宜無
常處其節三扶可也或曰筭長尺有握握素也
脩長也腹容斗五升三分益一則爲二斗得圜
囷之象積三百二十四寸也以腹脩五寸約之
所得求其圜周圜周二尺七寸有竒是爲腹徑
九寸有餘也實以小豆取其滑且堅以柘棘取
其堅且重也舊說云矢大七分或言去其皮節
正義曰今檢鄭之文注之意以二斗整數計之
不取經文斗五升之義故云圜周二尺七寸有
竒今筭者以其二尺七寸之圍必受斗五升之
物數不相會也云壷體腹之上下各漸減殺苟
欲望合恐非鄭意
(十四)魯薛令弟子辭
魯令弟子辭曰毋幠毋敖毋偝立毋踰言偝立
踰言有常爵薛令弟子辭曰毋幠毋敖毋偝立
毋踰言若是者浮注云弟子賓黨主黨年穉者
也爲其立堂下相䙝慢司射戒令之記魯薛者
禮衰乖異不知孰是也幠敖慢也偝立不正鄕
前也踰言遠談語也常爵常所以罰人之爵也
浮亦謂是也晏子春秋曰酌者奉觴而進曰君
令浮晏子時以罰梁丘據浮或作匏或作符踰
或爲淫
(十五)魯薛投壷射禮鼓節
取半以下爲投壷禮盡用之爲射禮注云此魯
薛擊鼓之節也圜者擊鼙方者擊鼔古者舉事
鼓各有節聞其節則知其事矣投壷之鼔半射
節者投壷射之細也射謂燕射
(十六)投壷有賓主黨
司射庭長及冠士立者皆屬賓黨樂人及使者
童子皆屬主黨注云庭長司正也使者主人所
使薦羞者樂人國子能爲樂者此皆與於投壷
正義曰庭長司正也冠士者謂外人來觀投壷
成人加冠之士尊之故令屬賓黨若童子賤則
屬主黨也云樂人國子能爲樂者以國子習樂
故云國子能爲樂者欲明此樂人非瞽矇視瞭
之徒以其能與主人之黨而觀禮故知非作樂
瞽人也案國子是王子公卿大夫元士之子今
來觀樂士大夫投壷者以國之俊選皆在學習
樂共士子來觀投壷
(十七)衣少所居服冠長所居冠
丘少居魯衣逢掖之衣長居宋冠章甫之冠丘
聞之也君子之學也博其服也鄕丘不知儒服
注云逢猶大也大掖之衣大𬒮禪衣也此君子
有道藝者所衣也孔子生魯長而之宋而冠焉
宋其祖所出也衣少所居之服冠長所居之冠
是之謂鄕言不知儒服非哀公意不在於儒乃
今問其服庶人禪衣袂二尺二寸祛尺二寸正
義曰庶人禪衣𬒮二尺二寸者庶人無朝祭之
事故知禪衣𬒮二尺二寸云祛尺二寸者玉藻
文言深衣之制如此今夫子著禪衣與庶人同
其𬒮大與庶人異故謂衣爲逢掖也則此大𬒮
深衣也長居宋冠章甫之冠言夫子生於魯長
於宋魯有大𬒮禪衣宋有章甫之冠故知大𬒮
之衣是少所居之服也章甫之冠是長所居之
冠案曲禮云去國三世唯興之日從新國之法
孔子曾祖防叔防叔生木金木金生伯夏伯夏
生良紇良紇生孔子防叔奔魯至孔子五世應
從魯冠而猶著殷章甫冠者以丘爲制法之主
故有異於人所行之事多用殷禮不與尋常同
也且曲禮從新國之法秪謂禮儀法用未必衣
服盡從也禮臣朝於君應著朝服而著常服者
時孔子自衞新還哀公館之非是常朝故衣冠
異也
(十八)麤而翹之又不急爲
陳言而伏静而正之上弗知也麤而翹之又不
急爲也注云麤猶䟽也微也君不知己有善言
正行則觀色緣事而微翹發其意使知之又必
舒而脫脫焉巳爲之疾則君納之速君納之速
怪妬所由生也
(十九)孔子作儒行自衞反魯時
今衆人之命儒也妄常以儒相詬病孔子至舍
哀公館之聞此言也言加信行加義終没吾世
不敢以儒爲戲注云妄之言無也言今世名儒
無有常人遭人名爲儒而以儒靳故相戲此哀
公輕儒之所由也詬病猶恥辱也儒行之作蓋
孔子自衞初反魯時也孔子歸至其舍哀公就
而以禮館之問儒服而遂問儒行乃始覺焉言
没世不敢以儒爲戲當時服
(二十)歷叙孔子不遇
案史記孔子世家云在魯哀公不用在齊犂鉏
所毁入楚子西所譛適晉趙鞅欲害伐樹於宋
削跡於衞畏匡厄陳則身被辱累多矣鄭以其
如此故釋云不以慁累閔病而違道云孔子自
謂也
禮記要義卷第三十
