欽定四庫全書
論語集註大全卷三
八佾第三
凡二十六章通前篇末二章皆論禮樂之事
孔子謂季氏八佾舞於庭是可忍也孰不可忍也(佾音逸)
季氏魯大夫季孫氏也(胡氏曰古者有姓有氏三家為桓公之後皆姬姓又自以
仲叔季分為三氏也)佾舞列也天子八諸侯六大夫四士二每
佾人數如其佾數(天子八八六十四人諸侯六六三十六人餘倣此)或曰每
佾八人(六佾六八四十八人餘倣此)未詳孰是(左傳隱公五年九月考仲子之宫將
萬焉萬舞名公問羽數於衆仲衆音終對曰天子用八諸侯用六大夫用四士二夫舞所以節八音而行
八風故自八以下公從之杜預註云人如佾數疏引服虔云每佾八人○問八佾舊說有謂上下通以八
人為佾者何如朱子曰是不可考矣然以理意求之舞位必方是豈其佾少而人多如此哉)季氏
以大夫而僭用天子之禮樂(邢氏曰僭於家廟舞之)孔子言其
此事尚忍為之則何事不可忍為或曰忍容忍也蓋
深疾之之辭(洪氏曰君子居是邦不非其大夫而云爾者正君臣之大義春秋撥亂之意也
○雙峯饒氏曰忍字有敢忍容忍二義而敢忍之義為長故集註以容忍居後○趙氏曰敢忍之忍春秋
傳所謂忍人是也容忍之忍春秋傳所謂君其忍之是也○雲峯胡氏曰前一忍字指亂臣賊子之心而
言後一忍字指春秋誅亂賊之法而言○新安陳氏曰自王政不綱亂臣賊子無所忌憚故敢於僣竊殊
不知君子畏義安分自不忍於心豈問天吏之有無哉以此言之前說為優然自秉春秋之筆者言之則
後說亦足以寒亂賊之膽也○東陽許氏曰季氏以大夫而僭用天子之禮樂於廟庭此事尚可敢忍為
之何事不可敢忍為之此忍字就季氏上說季氏以大夫而僭用天子之禮樂於廟庭其罪不可勝誅此
事若可容忍而不誅則何事不可容忍此忍字就孔子上說如此說則說得兩可字意出)○范氏
曰樂舞之數自上而下降殺(色界反)以兩而已故兩之
間不可以毫髮僭差也(自八殺其兩而為六以下依此)孔子為政先
正禮樂則季氏之罪不容誅矣謝氏曰君子於其所
不當為不敢須臾處(上聲)不忍故也而季氏忍此矣則
雖弑父與君亦何所憚而不為乎(朱子曰為人臣子只是一箇尊君敬
上之心方能自安其分不忍少萌一毫僣差之意今季氏以陪臣而僣天子之佾尚忍為之則是已絶天
理雖悖逆作亂之事亦必忍為之矣○問小人之陵上其初盖微僭其禮之末節而已及充其僣禮之心
遂至於弑父弑君此皆生於忍也故孔子謂季氏八佾舞於庭是可忍也曰敢僭其禮便是有無君父之
心○南軒張氏曰季氏以陪臣而僣天子之舞目睹其數而安焉於此而忍為則亦何往而不忍也亂臣
賊子之萌皆由於忍而已忍則安之矣○慶源輔氏曰范氏就制度上說故以容忍為義言不可容忍之
甚也謝氏就心上說故以敢忍為義言其心既敢於此則雖極天下之大惡亦敢為之矣○謝氏先論人
心之本然以見季氏之忍心僣逆次又推極其忍心僣逆之害使讀之者惕然有警於其心而防微謹獨
之意自有不容己者)
○三家者以雍徹子曰相維辟公天子穆穆奚取於三
家之堂(徹直列反相去聲)
三家魯大夫孟孫叔孫季孫之家也雍周頌篇名徹
祭畢而收其爼也天子宗廟之祭則歌雍以徹是時
三家僣而用之相助也辟公諸侯也(助祭之諸侯)穆穆深
遠之意天子之容也(主祭者天子)此雍詩之辭孔子引之
言三家之堂非有此事亦何取於此義而歌之乎譏
其無知妄作以取僣竊之罪(朱子曰八佾只是添人數未有明文故只就其
事責之雍徹則分明歌天子之詩故引詩以曉之曰汝之祭亦有辟公之相助乎亦有天子之穆穆乎既
無此義焉取此詩○雙峯饒氏曰上章是罪其僣此章是譏其無知惟其無知所以率意妄作以取僣竊
之罪上章是可忍也是言其不仁此章無知妄作是言其不知惟其不仁不知是以無禮無義)○程
子曰周公之功固大矣皆臣子之分(去聲)所當為(西山真氏
曰子無父母則無此身己因父母而有此身則事親自合盡孝臣無君上則無此爵位己因君上而有此
爵位則事君自合盡忠此只是盡其本分當為之事非過外也)魯安得獨用天子禮
樂哉成王之賜伯禽之受皆非也其因製之弊遂使
季氏僣八佾三家僭雍徹故仲尼譏之(朱子曰這箇自是不當用
便是成王賜周公也是成王不是若武王賜之也是武王不是雍詩自是成王之樂餘人自是用他不得
武王已自用不得了何况更用之於他人又曰使魯不曾用天子之禮樂則三家亦無緣見此等禮樂而
用之○胡氏曰按禮記明堂位篇云成王以周公有大勲勞於天下命魯公世世祀周公以天子之禮樂
祭統云成王康王追念周公之所以勲勞者而欲尊魯故賜之以重祭外祭則郊社是也内祭則大嘗禘
是也禮運曰魯之郊禘非禮也周公其衰矣魯僣天子之制三家僣魯遂至於僭天子程子所以追咎賜
受皆非也周公立為經制辨名分於毫釐間將行之萬世而身没犯之將行之天下而子孫違之豈非周
公之衰乎○王氏曰未嘗有天子之容未嘗有辟公之相魯為諸侯之國自不當用而况於三家之陪臣
乎季氏非懵然不知其不當用盖一念之無君由之而不自覺則乾侯之避豈待昭公而後知哉易曰臣
弑其君子弑其父非一朝一夕之故其所由來者漸矣為國者其可不明禮分於平時及其權歸而勢得
而後從而禁之亦已晚矣○厚齋馮氏曰大夫不得祖諸侯公廟之設於私家非禮也由三桓始也唯三
家皆祖桓公而立廟故得以習用魯廟之禮樂而僭天子矣夫天子之禮樂作於前安然不以動其心則
凡不臣之事皆忍為之矣)
○子曰人而不仁如禮何人而不仁如樂何
游氏曰人而不仁則人心亡矣其如禮樂何哉言雖
欲用之而禮樂不為之用也(朱子曰人既不仁自是與那禮樂不相管攝禮
樂亦不為吾用矣心既不仁便是都不省了自與禮樂不相干禮樂須中和温厚底人便行得不仁之人
渾是一團私意便不奈禮樂何○勉齋黃氏曰仁者心之德心之全德即仁也游氏云人心亡矣於仁之
義最親切○慶源輔氏曰不仁則心無其德雖謂之心亡可也○新安陳氏曰孟子云仁人心也放其心
而不知求游氏說當本孟子之意觀之)○程子曰仁者天下之正理失
正理則無序而不和(朱子曰程子說固好但少疎不見得仁仁者本心之全德人若
本然之良心存而不失則所作為自有序而和若此心一放只是人欲私心做得出來安得有序安得有
和仁只是正當道理將正理頓在人心裏面方說得箇仁字全○問禮者天理之節文樂者天理之和樂
仁者人心之天理人心若存得這天理便與禮樂凑合得著若無這天理便與禮樂凑合不著曰固是若
人而不仁空有那周旋百拜鏗鏘鼓舞許多勞攘當不得那禮樂○問仁者心之德也不仁之人心德既
亡方寸之中絶無天理平日運量酬酢盡是非僻淫邪之氣無復本心之正如此等人雖周旋於玉帛交
錯之間鐘鼔鏗鏘之際其於禮樂判為二物若天理不亡則見得禮樂本意皆是天理中發出来自然有
序而和曰是○慶源輔氏曰仁義禮智皆正理也此獨以仁言者盖謂專言之而包四者之仁也○陳氏
曰禮樂無所不在如兩人同行纔長先少後便和順無争所以有争只緣少長之序亂了又安得有和順
底意於此見禮先而樂後無序則必不和)李氏曰(李氏名郁字光祖昭武人)禮樂待人
而後行苟非其人則雖玉帛交錯鐘鼓鏗(丘耕反)鏘(千羊
反)亦將如之何哉(朱子曰游氏言心程子言理李氏言人此苟非其人道不虛行之意
盖心具是理所以存是心則在人也○慶源輔氏曰此章禮樂正指玉帛鐘鼓言故以李說終之○雙峯
饒氏曰游氏說得仁字親切而禮樂二字欠分明程子說得禮樂二字有意義而仁字不親切必合二說
而一之然後仁與禮樂之義方偹程子無序不和是說無禮樂之本李氏鐘鼓玉帛是說徒有禮樂之文
亦必合二說而一之然後如禮樂何之義方盡集註用意精深要人仔細看○程子序字和字是就理上
說若就心上說則當言敬與和不仁之人其心不敬不和無以為行禮作樂之本雖有禮之儀文而儀文
不足觀雖有樂之音節而音節不足聽○勿軒熊氏曰游氏兼禮樂之體用言程子專指禮樂之體李氏
專指禮樂之用)然記者序此於八佾雍徹之後疑其為(去聲)僭
禮樂者發也(新安陳氏曰僣禮樂者即人之不仁者也本文無此意但以次於前二章之後
故云然)
○林放問禮之本
林放魯人見世之為禮者專事繁文而疑其本之不
在是也故以為問(勉齋黃氏曰本之說有二其一曰仁義禮智根於心則性者禮之本
也故曰中者天下之大本其一曰禮之本禮之初也凡物有本末初為本終為末所謂夫禮始諸飲食者
是也二說不同集註乃取後說曰儉者物之質戚者心之誠則便以儉戚為本又取楊氏禮始諸飲食以
證之)
子曰大哉問
孔子以時方逐末而放獨有志於本故大其問盖得
其本則禮之全體無不在其中矣(問禮之全體朱子曰兼文質本末言
之有質則有文有本則有末徒文而無質如何行得當時習於繁文人但指此為禮更不知有那實處故
放問而夫子大之想是此問大叚契夫子之心○勉齋黃氏曰得其本則質文華實皆在其中盖文之與
華亦因質與誠而生也有本則有末末固具於本矣如木有根本則有枝葉華實其本立則此木全體枝
葉華實皆在其中也○雲峯胡氏曰須看在其中三字得禮之本則雖不便是禮之全體而全體在其中
矣)
禮與其奢也寧儉喪與其易也寧戚
易治也孟子曰易其田疇在喪禮則節文習熟而無
哀痛慘怛(當葛反)之實者也戚則一於哀而文不足耳
(朱子曰治田須是治得無室礙方是熟若居喪而習熟於禮文行得皆無窒礙無那惻怛不忍底意則哀
戚必不能盡○冠昏喪祭皆是禮故皆可謂與其奢也寧儉惟喪禮獨不可故言與其易也寧戚易者治
也言治喪禮至於習熟也喪者人情之所不得已若習治其禮有可觀則是樂於喪而非哀戚之情也故
禮云喪事欲其縱縱爾)禮貴得中(新安陳氏曰此禮字兼吉凶言中者無過不及也)奢
易則過於文儉戚則不及而質二者皆未合禮(新安陳氏
曰謂未合禮之中)然凡物之理必先有質而後有文則質乃
禮之本也(朱子曰禮不過吉凶二者上句汎以吉禮言下句專以凶禮言儉戚只是禮之本而
已及其用也有當文時不可一向以儉戚為是故曰品節斯斯之謂禮盖自有箇得中恰好處○禮初頭
只是儉喪初頭只是戚然初亦未有儉之名儉是對後来奢而言盖追說耳東坡說忠質文謂初亦未有
那質只因後来文便稱為質○南軒張氏曰禮者理也理必有其實而後有其文文者所以文其實也若
文之過則反浮其實而失於理矣夫禮而失於奢寧過於儉也喪而易焉寧過於戚也盖儉與戚其實則
存奢則遠於實易則亡其實其文雖備無益也○勉齋黃氏曰聖人因俗之弊感放之意而為是言本非
以儉戚為可尚特與其流於文弊則寧如此耳其言之抑揚得其中正如此○葉氏曰論禮之中雖以奢
為不遜儉為固與其失之不遜不若失之固猶為近本也是以用過乎儉喪過乎哀易以為小過謂過者
小而得者大也)○范氏曰夫(音扶)祭與其敬不足而禮有餘也
不若禮不足而敬有餘也喪與其哀不足而禮有餘
也不若禮不足而哀有餘也禮失之奢喪失之易皆
不能反本而隨其末故也禮奢而備不若儉而不備
之愈也喪易而文不若戚而不文之愈也儉者物之
質戚者心之誠故為禮之本楊氏曰禮始諸飲食故
汙(烏瓜反)尊而抔(蒲侯反)飲為之簠簋(音甫軌)籩豆罍(音雷)爵
之飾所以文之也則其本儉而已(記禮運篇云夫禮之初始諸飲食其
燔黍捭音擘豚汙尊而抔飲蕢苦怪反桴而土鼓猶若可以致敬於鬼神註云古未有釡甑釋米押肉加
於燒石之上而食之耳汙尊鑿地為尊也抔飲手掬之也蕢讀為凷謂摶土為桴也土鼓築土為鼔也)
喪不可以徑情而直行為之衰(音催)麻哭踊(音勇)之數所
以節之也則其本戚而已(記檀弓下禮有微情者節哭踊有以故興物者衰絰
之制有直情而徑行者戎狄之道也哭踊無節衣服無制)周衰世方以文滅質而
林放獨能問禮之本故夫子大之而告之以此(朱子曰楊
氏謂禮始諸飲食言禮之初本在飲食然其用未具安有鼎爼籩豆也方其為鼎爼之始亦有文章雕鏤
繁而質滅矣故云與奢寧儉又曰楊說喪不可徑情而直行此一語稍傷那哀戚之意其意當如上面始
諸飲食之語謂喪主於哀戚而為之哭泣擗踊所以節之其本則戚而已○慶源輔氏曰祭與喪皆禮也
范氏與其不若之言正與夫子所謂寧字義相宜故引之為說禮失之奢喪失之易皆不能反本而流於
末也此常情之弊也物事也禮而儉則是事之未有文飾也喪而戚則是心之誠實自然也故為禮之本
○雙峯饒氏曰放問禮之本而夫子不告之以禮之大本以其不切放故也○雲峯胡氏曰本有二其末
亦不同本根之本其末為枝葉枝葉出於本根而亦能芘其本根可相有而不可相無本始之本末流必
有失禮始於儉末也必奢故曰與其曰寧孔子因末流之失不得已而為反本之論也)
○子曰夷狄之有君不如諸夏之亡也
吳氏曰亡古無字通用程子曰夷狄且有君長(上聲)不
如諸夏之僭亂反無上下之分(去聲)也(厚齋馮氏曰諸夏諸侯之稱夏
大也中國曰夏大之也)○尹氏曰孔子傷時之亂而歎之也無
非實無也雖有之不能盡其道爾(鄭氏曰八佾一篇無非傷權臣之僭
竊痛名分之紊亂其言與春秋相表裏有疾之之辭有鄙之之辭有斥之之辭有痛之之辭孰不可忍疾
之也奚取於三家之堂斥之也人而不仁如禮樂何鄙之也夷狄之有君不如諸夏之無痛之也百世之
下誦其言遡其心猶見其凜凜乎不可犯也○問程氏註似專責在下者䧟無君之罪尹氏註似專責在
上者不能盡為君之道何如朱子曰只是一意皆是說上下僭亂不能盡君臣之道如無君也○南軒張
氏曰夷狄雖政教所不加然亦必有君長以統涖之然後可立也春秋之世禮樂征伐自諸侯出降而自
大夫出又降而陪臣竊國命是以聖人傷歎以為夷狄且有君不如諸夏之無君也夫諸夏者禮樂之所
由出也今焉若此其變亦甚矣○新安陳氏曰夏所以異於夷以有君臣之分耳今居中國去人倫反夷
狄之不如春秋所以作也)
○季氏旅於泰山子謂冉有曰女弗能救與對曰不能
子曰嗚呼曾謂泰山不如林放乎(女音汝與平聲)
旅祭名(新安倪氏曰祭山曰旅書曰蔡蒙旅平九山刊旅)泰山山名在魯地
禮諸侯祭封内山川季氏祭之僭也(記王制天子祭天地諸侯祭社
稷大夫祭五祀天子祭天下名山大川五嶽視三公四瀆視諸侯視者視其牲器之數諸侯祭名山大川
之在其地者)冉有孔子弟子名求(魯人)時為季氏宰救謂救
其䧟於僭竊之罪嗚呼歎辭言神不享非禮欲季氏
知其無益而自止又進林放以厲冉有也(厲激厲也○朱子曰
天子祭天地諸侯祭國内山川只緣是他屬我故我祭得他若不屬我則氣便不與之相感如何祭得他
○南軒張氏曰林放猶能問禮之本泰山豈受非禮之祭鬼神雖幽不外乎理人心猶所不安神其享之
乎意當冉有為其家臣時適有旅祭事故夫子欲其正救之○陳氏曰范氏說有其誠則有其神最好誠
只是真實無妄雖以理言亦以心言須是有此實理然後致其誠敬而副以實心方有此神若無此實理
雖有此實心亦不歆享如季氏不當祭泰山而冒祭是無此實理矣假饒盡其誠敬之心亦與神不相干
涉神决不吾享矣古人祭祀須有此實理相關然後七日戒三日齋以聚吾之精神吾之精神既聚則所
祭者之精神亦聚自有来格底道理○雲峯胡氏曰林放一魯男子爾猶知厭其禮之末者泰山之神獨
不惡禮之僭者乎夫子為是言豈林放請問之時正季氏旅泰山之時歟抑林放因季氏之旅而有是問
歟)○范氏曰冉有從季氏夫子豈不知其不可告也
然而聖人不輕絶人盡己之心安知冉有之不能救
季氏之不可諫也既不能正則美林放以明泰山之
不可誣是亦教誨之道也(問自八佾舞至旅泰山五叚皆聖人欲救天理於將
滅故其哀痛一切與春秋同意朱子曰是)
○子曰君子無所爭必也射乎揖讓而升下而飲其爭
也君子(飲去聲)
揖讓而升者大射之禮耦進三揖而後升堂也(胡氏曰大
射之禮司射作三耦射三耦出次西面揖當階北面揖及階揖所謂三揖而後升堂也)下而飲
謂射畢揖降以俟衆耦皆降勝者乃揖不勝者升取
觶(音置)立飲也(胡氏曰卒射北面揖揖如升射適次反位三耦卒射亦如之所謂射畢揖降以
俟衆耦皆降也司射命設豐于西楹西勝者之弟子洗觶酌奠于上勝者袒决遂執張弓不勝者襲脱决
拾郤左手右加弛弓於其上遂以執弣揖如始升射及階勝者先升堂少右不勝者進北面坐取豐上之
觶興立飲卒觶坐奠于豐下興揖先降所謂勝者乃揖不勝者升取觶立飲也)言君子恭遜
不與人争惟於射而後有争然其争也雍容揖遜乃
如此則其争也君子而非若小人之争矣(非若小人尚氣角力
之争也○朱子曰射有勝負是相争之地而猶若此是不争也畢竟為君子之争不為小人之争争得来
也君子語勢當如此○慶源輔氏曰恭與遜皆禮之發也恭主容遜主事争則恭遜之反也君子恭遜則
自無所争獨於射則皆欲中鵠以取勝故不能無争然其争也升降揖遜雍容和緩乃如此是則所謂禮
樂未嘗斯須去身者其争也君子謂其異於小人之争也以是觀之則信乎君子之真無所争矣○或問
孔子言射曰其争也君子孟子言射曰無怨勝己者反求諸己此是全無争潛室陳氏曰惟其不怨勝己
者其争也乃君子之争而非小人之争既謂君子之争則雖争猶不争矣君子之争者禮義小人之争者
血氣○雲峯胡氏曰射有似乎君子此則謂射之争也君子盖君子於射若不能不較勝負然不勝者未
嘗少有怨勝己之心勝者亦略無一點喜勝之心但惟見其相與雍容揖讓而已豈不足以觀君子之氣
象乎)
○子夏問曰巧笑倩兮美目盼兮素以為絢兮何謂也
(倩七練反盼普莧反絢呼縣反)
此逸詩也(或謂即衛風碩人所云素以為絢兮一句夫子所刪也朱子曰此句最有意義夫子
方有取焉而反見刪何哉且碩人四章章皆七句不應此章獨多一句而見刪必别自一詩而今逸矣)
倩好口輔也(新安陳氏曰口輔面頰也易咸其輔左傳輔車相依)盼目黑白分
也素粉地畫之質也絢采色畫之飾也言人有此倩
盼之美質而又加以華采之飾(新安陳氏曰詩無此句意但下文素以為
絢中涵此意)如有素地而加采色也(雙峯饒氏曰巧笑美目二句賦也素以為
絢一句比也)子夏疑其反謂以素為飾故問之
子曰繪事後素(繪胡對反)
繪事繪畫之事也後素後於素也考工記曰繪畫之
事後素功(周禮冬官考工記畫繢之事青與赤謂之文赤與白謂之章白與黑謂之黼黑與青
謂之黻五采備謂之繡凡畫繢之事後素功)謂先以粉地為質而後施五
采猶人有美質然後可加文飾(申解逸詩意)
曰禮後乎子曰起予者商也始可與言詩已矣
禮必以忠信為質(此禮字以儀文之禮言)猶繪事必以粉素為
先起猶發也起予言能起發我之志意(朱子曰起予者謂孔子言
繪事後素之時未思量到禮後乎處而子夏首以為言正所以起發夫子之意非謂夫子不能而子夏能
之以教夫子也○聖人豈必待學者之言而後有所起發盖聖人胷中包藏許多道理若無人叩擊則無
由發揮於外一番說起則一番精神也)謝氏曰子貢因論學而知詩(見學
而篇末章)子夏因論詩而知學故皆可與言詩○楊氏曰
甘受和(去聲)白受采忠信之人可以學禮苟無其質禮
不虛行此繪事後素之說也(新安倪氏曰記禮器云甘受和白受采忠信之
人可以學禮苟無忠信之人則禮不虛道道猶行也引此以解此章方可通不然禮後乎一句何以知忠
信當先而禮文在後乎白受采可證繪事後素而忠信可學禮可解禮後乎集註首云禮必以忠信為質
亦本禮器)孔子曰繪事後素而子夏曰禮後乎可謂能繼
其志矣(新安倪氏曰學記曰善教者使人繼其志謂師善教以引其端使弟子繼師之志而開悟
也)非得之言意之表者能之乎商賜可與言詩者以
此若夫(音扶)玩心於章句之末則其為詩也固而已矣
(新安倪氏曰孟子云固哉高叟之為詩也為猶云講治固謂執滯不通)所謂起予則亦
相長(上聲)之義也(新安倪氏曰學記云教學相長也謂教者與學者交相長益○南軒張氏
曰繪事後素者謂質為之先而文在後也子夏於此知禮文之為後可謂能默會之於語言之外矣故夫
子有起予之言子夏在聖門文學之科而其所得蓋如此可謂知本矣)
○子曰夏禮吾能言之杞不足徵也殷禮吾能言之宋
不足徵也文獻不足故也足則吾能徵之矣
杞夏之後宋殷之後(史記杞世家東樓公者夏后禹之苗裔也杞國名東樓公諡號
也又宋世家微子開者殷帝乙之長子而紂之庶兄也微子名啓今云開者避漢景帝諱也)徵(知陵
反)證也文典籍也獻賢也言二代之禮我能言之而
二國不足取以為證以其文獻不足故也文獻若足
則我能取之以證吾言矣(朱子曰孔子言我欲觀夏道是故之杞而不足證也
吾得夏時焉我欲觀商道是故之宋而不足證也吾得坤乾焉說者謂夏時為夏小正坤乾為歸藏聖人
讀此二書必是大有發明處歸藏之書今無傳○問孔子能言夏殷之禮而無其證是時文獻不足孔子
何從知得曰聖人自是生知聰明無所不通然亦是當時賢者識其大不賢者識其小孔子廣詢博問所
以知得杞國最小所以文獻不足○問夏殷之禮杞宋固不足徵然使聖人得時得位有所制作雖無所
徵而可以義起者亦必將有以處之曰夏殷之禮夫子固嘗講之但杞宋衰微無所考以證吾言矣若得
時有作當以義起者固必有以處之○潛室陳氏曰三綱五常固不待取證若其制度文為隨時損益者
何限既無文獻可證雖聖人不能意料臆說也○雙峯饒氏曰杞宋二國文獻雖皆不足然以杞較宋宋
去殷近尤有存者杞去夏遠且不能自振想見尤甚所以孔子又言吾說夏禮杞不足證吾學殷禮有宋
存焉或問夏殷之後其文獻既皆不足不知孔子於何考訂而能言之曰殘編斷簡當時豈無存者聖人
聰明睿知得其一二則可觸類以知其餘况周之禮實監二代而損益之則周之文亦可推之以知夏殷
忠質之變但無徵不信不信則民不從故聖人雖能言之而終不敢筆之於書以示後世若當時杞宋可
證得聖人論著二代之禮與周禮並存以為百王損益之大法豈不甚妙惜乎杞宋既不足以證二代之
禮其後周之文獻亦淪亡於戰國干戈與暴秦坑焚之餘三代禮樂之教影滅無復遺響於後世可歎也
已○胡氏曰文獻不足非全不可考特有闕耳○雲峯胡氏曰夫子既能言之猶曰無徵不信其謹重如
此此凡三見禮運以為之杞得夏時之宋得坤乾中庸則以為杞不足證有宋存焉合而觀之盖雖得夏
時坤乾之文雖於宋略有存焉者然其為文獻要皆缺略而不完也故夫子論之)
○子曰禘自既灌而往者吾不欲觀之矣(禘大計反)
趙伯循曰(伯循名匡唐河東人)禘王者之大祭也王者既立始
祖之廟又推始祖所自出之帝祀之於始祖之廟而
以始祖配之也(朱子曰以始祖配祭而不及羣廟之主不敢䙝也)成王以周
公有大勲勞賜魯重祭(事見禮記明堂位及祭統篇)故得禘於周
公之廟以文王為所出之帝而周公配之然非禮矣
(失之於僣違不王不禘之法矣)灌者方祭之始用鬱(經勿反)鬯(丑亮反)之
酒灌地以降神也(朱子曰鬱鬯者禮家以為釀秬為酒煮鬱金香草和之其氣芬芳條
暢也○慶源輔氏曰周之祭祀先以鬱鬯灌地求神於隂既奠然後取血膋實之於蕭以燔之以求神於
陽也)魯之君臣當此之時誠意未散猶有可觀自此以
後則浸以懈(居隘反)怠而無足觀矣盖魯祭非禮孔子
本不欲觀至此而失禮之中又失禮焉(僣禘元已失禮既灌懈怠
為又失禮)故發此歎也(慶源輔氏曰僭祭之罪雖大而其来已久且國惡當諱懈怠之失雖
小然却是當時主祭者切己之實病不可不有以箴之)○謝氏曰夫子嘗曰我
欲觀夏道是故之杞而不足證也我欲觀商道是故
之宋而不足證也又曰我觀周道幽厲傷之(由二王壞之)
吾舍(上聲)魯何適矣(新安陳氏曰魯在春秋時為諸侯望國周之典禮儒書在焉)魯
之郊禘非禮也周公其衰矣(以上並禮運文)考之杞宋已如
彼考之當今(魯事)又如此孔子所以深歎也(問禘之說諸家多云
魯躋僖公昭穆不順故聖人不欲觀如何朱子曰禘是於始祖之廟推所自出之帝設虚位以祀之而以
始祖配却不曾序昭穆故周禘帝嚳以后稷配之王者有禘有祫諸侯有祫而無禘此魯所以為失禮也
○或問禮記大傳云禮不王不禘王者禘其祖之所自出以其祖配之又喪服小記曰王者禘其祖之所
自出又下云禮不王不禘正與大傳同則諸侯不得禘禮明矣然則春秋書魯之禘何也曰成王追念周
公故也祭統云成王追念周公賜之重祭郊社禘嘗是也魯之用禘盖以周公廟而上及文王即周公之
所出故也○慶源輔氏曰謝氏盖併前章通論之此三章及下章或夫子一時之言或記者以類次之也)
○或問禘之說子曰不知也知其說者之於天下也其
如示諸斯乎指其掌
先王報本追遠之意莫深於禘非仁孝誠敬之至不
足以與(去聲)此非或人之所及也而不王不禘之法又
魯之所當諱者故以不知答之示與視同指其掌弟
子記夫子言此而自指其掌言其明且易也盖知禘
之說則理無不明誠無不格而治天下不難矣聖人
於此豈真有所不知也哉(延平李氏曰記曰魯之郊禘非禮也周公其衰矣以
其難言故春秋皆因郊禘事中之失而書譏魯自在其中今曰禘自既灌而往者吾不欲觀之矣則是顛
倒失禮於灌而求神以至於終皆不足觀盖歎之也對或人之問又曰不知則夫子之深意可知矣既曰
不知又曰知其說者之於天下也其如示諸斯乎指其掌則非不知也只是難言爾原幽明之故知鬼神
之情狀則燭理深矣於天下也何有○朱子曰禘是祭之甚大甚遠者若他祭與祫祭止於太祖禘又祭
祖之所自出如祭后稷又推稷上一代祭之周人禘嚳是也○禘之意最深長如祖考與己身未相遼絶
祭禮亦自易理會至如郊天祀地猶有天地之顯然者不敢不盡其心至祭其始祖已自大叚闊遠難盡
感格之道今又推始祖所自出而祀之苟非察理之精微盡誠之極至安能與於此故知此則治天下不
難也此尚明得何况其他此尚感得何况其他○自祖宗以来千數百年只是這一氣相傳德厚者流光
德薄者流卑但法有止處所以天子只是七廟然聖人心猶不滿故又推始祖所自出之帝以始祖配之
然已自無廟只是附於始祖之廟然又惟天子得如此諸侯以下不與焉故近者易感遠者難格若粗淺
之人他誠意如何得到那裏不是大叚見得道理分明如何推得聖人報本反始之意如此深遠非是將
這事去推那事只是知得此說時則其人見得道理極高以之處他事自然沛然也○天地隂陽生死晝
夜鬼神只是一理若明祭祀鬼神之理則治天下之理不外於此七日戒三日齋必見其所祭者故郊焉
則天神格廟焉則人鬼享此可謂至微而難通者若能如此到得治天下以上感下以一人感萬民亦初
無難者○問魯之郊禘自成王之賜伯禽之受不是了後世子孫合如何而改曰時王之命如何敢改曰
恐不可自改則當請命於天王而改之否曰是○黃氏曰根於天理之自然謂之仁形於人心之至愛謂
之孝真實無妄謂之誠主一無適謂之敬仁孝誠敬凡祭皆然交於神明者愈遠則其心愈篤報本追遠
之深則非仁孝誠敬之至莫能知之行之也其為說精微深遠豈或人所能知况又魯所當諱乎以報本
追遠之深而盡仁孝誠敬之至即此心而充之事物之理何所不明吾心之誠何所不格哉○西山真氏
曰萬物本乎天人本乎祖我之有此身出於父母也父母又出於祖祖又出於始祖始祖又出於厥初得
姓受氏之祖雖年代悠遠如自根而榦自榦而枝其本則一而已矣故必推始祖之所自出而祭之則報
本反始之義無不盡矣若非仁孝誠敬之極至豈能知此禮而行之乎盖凡人於世之近者則意氣精神
未散或嘗逮事而記其聲容必起哀敬之心而不敢忽若世之遠者相去已久精神之存與否不可得而
知又素不識其聲容則有易忽之意故禘禮非極其仁孝極其誠敬者不能知其禮不能行其事苟能知
此理矣則其他事物之理又何難知之有苟能感格矣則推而格天地者此誠而已推而感之其他則亦
此誠而已故曰理無不明誠無不格於治天下何難哉○厚齋馮氏曰中庸云明乎郊社之禮禘嘗之義
治國其如示諸掌乎盖夫子嘗為郊社禘嘗發此語至此復指其掌以示或人也○雲峯胡氏曰於禘而
洞幽明之理者理當無所不明矣於禘而極感格之誠者誠當無所不格矣始曰仁孝誠敬之至末獨曰
誠仁孝敬皆不可不誠而誠之至者仁孝敬當無不至也)
○祭如在祭神如神在
程子曰祭祭先祖也祭神祭外神也祭先主於孝祭
神主於敬(新安陳氏曰以下句祭神見上單一祭字為祭先祖也)愚謂此門人
記孔子祭祀之誠意(朱子曰孔子祭先祖孝心純篤雖死者已遠因時追思若聲容
可接得竭盡孝心以祀之祭外神如山川社稷五祀之類與山林溪谷之神能興雲雨者此孔子在官時
也盡其誠敬儼然如神明之来格得以與之接也祭先主於孝祭神主於敬而如在之誠則一○問人物
在天地間其生生不窮者理也其聚而生散而死者氣也氣聚在此則理具於此今氣已散而無矣則理
於何而寓邪然吾之此身即祖考之遺體祖考之氣流傳於我而未嘗亡也其魂升魄降雖已化而無然
理之根於彼者既無止息氣之具於我者復無間斷吾能盡誠敬以祭之此氣既純一而無所雜則此理
自昭晰而不可掩此其血脉之較然可覩者也曰人之氣傳於子孫如木之氣傳於實此實之傳不冺則
其生木雖枯毁無餘而氣之在此者猶自若也此等處從實事上推之自見意味○問先生答廖子晦云
氣之已散者既化而無有根於理而日生者則固浩然而無窮故上蔡言我之精神即祖考之精神盖謂
此也此是說天地氣化之氣否曰此氣只一般若說有子孫底引得他氣来不成無子孫底便絶無了如
諸侯祭因國之在其地而無主後者如太公封於齊便祭爽鳩氏之屬盖他先主此國来禮合祭他惟繼
其國者則合祭之非在其國者便不當祭道理合如此便有此氣使無子孫其氣亦未嘗亡也要之通天
地人只是這一氣所以說洋洋乎如在其上如在其左右虚空逼塞無非此理自要人看得活難以言曉
也○問天地山川之屬分明是一氣流通而亦兼以理言之上古聖賢則專以理言曰有是理必有是氣
問上古聖賢所謂氣只是天地間公共之氣若祖考精神畢竟是自家精神曰祖考亦只是這公共之氣
此身在天地間便是理與氣凝聚底天子綂攝天地負荷天地間事與天地相關這心便與天地相通如
諸侯不當祭天地與天地不相關便不能相通聖賢道在萬世功在萬世今行聖賢之道𫝊聖賢之心便
是負荷這物事這氣便與他相通如釋奠列許多籩豆禮儀不成是無此氣姑漫為之○問虚空中無非
氣死者既不可得而求矣子孫盡其誠敬則祖考即應其誠還是虚空之氣自應吾之誠還是氣只是吾
身之氣曰只是自家之氣盖祖考之氣與己連續○問非所當祭而祭則為無是理矣若有是誠心還亦
有神否曰神之有無也不可必然此處是以當祭者而言若非所當祭底便須有誠意然這箇都已錯了)
子曰吾不與祭如不祭(與去聲)
又記孔子之言以明之言已當祭之時或有故不得
與而使他人攝之(慶源輔氏曰有故謂疾病或不得已之事)則不得致其
如在之誠故雖已祭而此心缺然如未嘗祭也○范
氏曰君子之祭七日戒三日齊(莊皆反)必見所祭者誠
之至也(記坊記七日戒三日齊承一人焉以為尸注云承猶事也又祭義致齊於内散齊於外齊
之日思其居處思其笑語思其志意思其所樂思其所嗜齊三日乃見其所為齊者祭之日入室僾音愛
然必有見乎其位周還音旋出戶肅然必有聞乎其容聲出戶而聽愾音慨然必有聞乎其歎息之聲)
是故郊則天神格廟則人鬼享皆由己以致之也有
其誠則有其神無其誠則無其神可不謹乎(朱子曰誠者實
也有誠則凡事都有無誠則凡事都無如祭有誠意則幽明便交無誠意便都不相接○神明不可見惟
心盡其誠敬專一在於所祭之神便見得洋洋如在其上如在其左右然則神之有無在此心之誠不誠
不必求之恍惚之間也○胡氏曰祭先所以感通者吾身即所祭先祖之遺也祭神所以感通者吾身即
所祭神之主也因其遺因其主而聚其誠意則自然感格所謂有其誠則有其神也○雙峯饒氏曰范氏
意是說有此誠時方有此神若無此誠則併此神無了不特說神来格不来格也)吾不與祭
如不祭誠為實禮為虚也(慶源輔氏曰禮為虚非言凡禮皆虚特指攝祭之禮
而言耳誠為實則指如在之誠意言也○新安陳氏曰范氏有其誠之誠專指誠敬之實心言非但指誠
實之實理言盖古禮所祭未有不合實理之神此章本旨主於如在之誠必盡如在之實心斯見所祭之
為實有矣)
○王孫賈問曰與其媚於奥寧媚於竈何謂也
王孫賈衛大夫媚親順也室西南隅曰奥竈者五祀
之一夏所祭也(禮記月令孟春之月其祀戶孟夏祀竈中央祀中霤孟秋祀門孟冬祀行)
凡祭五祀皆先設主而祭於其所然後迎尸而祭於
奥略如祭宗廟之儀如祀竈則設主於竈陘(音刑)祭畢
而更設饌於奥以迎尸也(朱子曰陘是竈門外平正可頓柴處陘非可做好安
排故又祭於奥以成禮五祀皆然問五祀皆有尸以誰為之曰今無可考但墓祭以家人為尸以此推之
祀竈之尸恐膳夫之類祀門之尸恐閽人之類祀山川則虞衡之類儀禮周公祭泰山召公為尸○問主
與尸其别如何既設主祭於其所又迎尸祭於其奥本是一神以奥為尊以主為卑何也曰不是尊奥而
卑主但祭五祀皆設主於其處則隨四時更易皆迎尸於奥則四時皆然而其尊有常處耳○雙峯饒氏
曰五祀先設主席而祭於其所親之也後迎尸而祭於奥尊之也祭於其所近於䙝止祭於奥又非神所
栖故兩祭之以盡求神之道也)故時俗之語因以奥有常尊而非祭
之主竈雖卑賤而當時用事(新安陳氏曰奥乃一室中最尊處五祀皆迎尸
於奥雖有常尊然戶竈之類乃祭之主而奥非祭之主也以奥之尊見竈為卑賤夏屬火竈以火㸑夏祭
主之當夏之時用夏之事)喻自結於君不如阿附權臣也賈衛之
權臣故以此諷孔子(以奥比君以竈比權臣)
子曰不然獲罪於天無所禱也
天即理也其尊無對非奥竈之可比也逆理則獲罪
於天矣豈媚於奥竈所能禱而免乎(朱子曰獲罪於天只是論理之
當否不是論禍福問獲罪於蒼蒼之天抑獲罪於此理曰天之所以為天者理而已天非有此道理不能
為天故蒼蒼者即此道理之天○慶源輔氏曰凡物必有對惟天則無所不包惟理則無所不在故尊而
無對○吳氏曰天雖積氣理寓氣中逆理則得罪於天而禍及之矣○新安陳氏曰天即理也一句是昭
昭之天合人心之天言之理原於天而具於人心逆理則自欺此心之天是即欺在天之天而獲罪非自
外至矣)言但當順理非特不當媚竈亦不可媚於奥也
(朱子曰緊要是媚字不好○雲峯胡氏曰纔說媚字便已非理非理則獲罪於天矣)○謝氏曰
聖人之言遜而不迫使王孫賈而知此意不為無益
使其不知亦非所以取禍(朱子曰王孫賈庸俗之人見孔子在衛將謂有求仕
之意欲孔子附己故有媚奥與媚竈之言彼亦雖聞有孔子之聖但其氣習卑陋自謂有權可以引援得
孔子也子曰不然者謂媚奥與媚竈皆非也天下只有一箇正當道理循理而行便是天若稍違戾於理
便是得罪於天更無所禱告而得免其罪也猶言違道以干進乃是得罪於至尊至大者可畏之甚豈媚
時君與媚權臣所得而免乎此是遜辭以拒王孫賈亦使之得聞天下有正理也○南軒張氏曰夫子謂
苟獲罪於天則媚奥媚竈皆何所益盖胷中所存一有不直則為獲罪於天矣夫欲求媚是不直之甚者
也斯言即禱祀而論之而所以答其意者亦無不盡矣○西山真氏曰聖人道大德宏如天地故其發言
渾渾乎如元氣之運不曰媚奥竈之非但言獲罪於天無所禱也亦如對陽貨但言吾將仕矣其言渾然
圭角不露既非阿徇又不違忤此所以為聖人之言也常人之於權貴非迎逄苟悦則必激觸使怒雖直
言激觸者不失其正然比之聖人氣象猶未免䧟於一偏然此非勉強可及苟欲師慕其萬一惟敬以存
養使心平氣和則庶乎其可近爾程子謂讀論語者要識聖賢氣象如此章之類優游玩味則其氣象可
見矣又曰使王孫賈知此意則必惕然自省平日所為咈理得罪於天者已多是乃開其悔悟之機也如
不知此意亦不至觸之以招禍○王孫賈衛之權臣觀聖人獲罪於天之語則其儆之深矣然他日稱衛
靈公之不亡則以其國有人之故而王孫賈治軍旅亦與焉盖其人雖不善至於治兵則其所長此又憎
而知其善之意聖人之心至公如天地此其一事也)
○子曰周監於二代郁郁乎文哉吾從周(郁於六反)
監視也二代夏商也言其視二代之禮而損益之郁
郁文盛貎○尹氏曰三代之禮至周大備夫子美其
文而從之(問周監二代之制而損益之其文大備亦時使然也聖人不能違時烏得不從周之
文乎然亦少有不從處如行夏之時乘商之輅是也朱子曰周之文固可從而聖人不得其位無制作之
時亦不得不從也使夫子而得邦家則將損益四代以為百王不易之法不專於從周矣○聖人固當從
時王之禮周禮之盛又非有不可從設使夫子得位有作意其從二代者不能多於從周也盖法令既詳
豈可更略略則姦宄愈滋矣○問前軰多以夫子損益四代之制以告顔子而又曰吾從周其說似相牴
牾然中庸吾學周禮今用之吾從周若答為邦之問乃其素志耳曰得之○南軒張氏曰禮至周盛且偹
不可有加故夫子欲從周使居制作之位大體則從周其間損益之宜如夏時殷輅韶舞則有之矣○慶
源輔氏曰先王之制與氣數相為始終而前後相為損益固非一人一日之所能致也三代之禮至周大
備則以氣數至此極盛而前後相承互為損益至此始集其大成也夫子美其文而從之豈苟云乎哉○
新安陳氏曰周之文亦承夏忠商質之後風氣漸開人文漸著不得不然者况武王周公制作之初參酌
損益良不苟矣夫子得不從之盖從周盛時文質得宜之文非從周末文勝質之文也)
○子入大廟每事問或曰孰謂鄹人之子知禮乎入大
廟每事問子聞之曰是禮也(大音泰鄹側留反)
大廟魯周公廟(公羊傳文公十三年周公稱大廟魯公稱世室群公稱宫周公何以稱大
廟于魯封魯以為周公也周公拜乎前魯公拜乎後曰生以飬周公死以為周公主拜謂周公及其子伯
禽始受封時拜於文王廟也)此盖孔子始仕之時入而助祭也(朱子
曰觀或稱鄹人之子知其為少賤之時)鄹魯邑名孔子父叔梁紇(下没反)
嘗為其邑大夫(朱子曰呼鄹人之子是與孔子之父相識也)孔子自少以
知禮聞故或人因此而譏之孔子言是禮者敬謹之
至乃所以為禮也(朱子曰是禮也謂即此便是禮也)○尹氏曰禮者
敬而已矣雖知亦問謹之至也其為敬莫大於此謂
之不知禮者豈足以知孔子哉(朱子曰入太廟每事問知底更審問方見
聖人不自為是執事不可不問固然然亦須知聖人平日於禮固無有不知而臨事敬慎又如此也又曰
平日講學但聞其名而未識其器物未見其事實故臨事不得不問耳○問每事問尹氏謂雖知亦問敬
慎之至問者所未知也問所知焉似於未誠尹氏之說聖人之心恐不如是曰以石慶數馬與張湯陽驚
事相對觀之可見雖知亦問自有誠偽之别兼或人謂夫子為鄹人之子則亦夫子始仕初入太廟時事
雖平日知其說然未必身親行之而識其物也故問以審之理當如此必不每入而每問也然大綱節目
與其變異處亦須問也○南軒張氏曰禮以敬為主宗廟之事嚴矣其大體聖人固無不知也至於有司
之事則容亦有所不知者焉知與不知皆從而問敬其事也或以為不知禮聖人告之以是禮也所以明
禮意之所存也○覺軒蔡氏曰聖人聰明睿知固無不知然亦但知其理而已若夫制度器數之末掌之
有司容亦有所不知者至若器物節文已經講論及今方見之亦須問然後審也○吳氏曰邑大夫稱人
春秋書人者左傳多云大夫如文九年許人是也傳稱新築人仲叔于奚亦此例之子少賤稱春秋仍叔
之子左傳曰弱他章賊夫人之子皆謂父之子也孟僖子病不能相禮使二子學禮於夫子齊犂彌曰孔
某知禮而無勇則夫子以知禮聞可知矣○陳氏曰此章須於敬謹之至處玩聖人氣象○厚齋馮氏曰
或者輙稱聖人以鄹人之子而且以不知禮為譏自常人處之其辭必厲否則置之不足以辨今語定氣
和如酬荅之常初不較其言之遜傲也夫子之德量宏哉○新安陳氏曰於此略無不平之詞尤可以觀
聖人氣象)
○子曰射不主皮為力不同科古之道也(為去聲)
射不主皮鄉射禮文為力不同科孔子解禮之意如
此也皮革也布侯而棲革於其中以為的所謂鵠也
(新安倪氏曰侯以布鵠以革考工記曰梓人為侯廣與崇方叄分其廣而鵠居一焉盖方制其皮以為鵠
鵠小鳥而難中以中之為儁故謂的為鵠)科等也古者射以觀德(禮記射義云射
者所以觀盛德也)但主於中(去聲下同)而不主於貫革盖以人之
力有強弱不同等也記曰(樂記篇)武王克商散軍郊射
而貫革之射息正謂此也(樂記註散軍則不廢農事郊射則不忘武備射宫在
郊故曰郊射貫革者射穿甲革所以主皮也)周衰禮廢列國兵争復(扶又反)
尚貫革故孔子歎之○楊氏曰中可以學而能力不
可以強而至聖人言古之道所以正今之失(朱子曰夫子亦
非是惡貫革之射但是當時皆習於此故言古人之道耳如古人亦只是禮射不主皮若武射依舊要貫
革若不貫革何益○先王設射謂弧矢之利以威天下豈不願射得深中如不失其馳舍矢如破發彼小
豝殪此大兕之類皆是要得透豈固以不主皮為貴而但欲略中而已盖鄕射之時是習禮容若以貫革
為貴則失所以習禮之意故謂若有人體直心正持弓矢又審固若射不貫革其禮容自可取豈可必責
其貫革哉此所以謂為力不同科也射之本意也是要得貫革只是大射之禮本於觀德不全是祼股肱
决射御底人只要内志正外體直取其中不專取其力耳○問古人射要如何用曰其初也只是脩武備
聖人文之以禮樂○勉齋黃氏曰不主皮未嘗以貫革為非也但取其中而貫與不貫不論耳雖矢不没
而墜地不害其為中也若主貫革則唯有力者得射世之能射者寡矣不主貫革則人皆可射也○慶源
輔氏曰時平則射以觀德世亂則射主貫革二者固各有所宜然貫革之射可暫而不可常武王之事是
也○新安陳氏曰儀禮鄕射禮曰禮射不主皮鄭氏註禮射謂以禮樂射大射賓射燕射是也夫子引儀
禮之文去上一禮字若讀全句而味之意自明白盖有禮射有武射治世行禮射兵争則尚武射此言古
之道也與古者言之不出皆是言古者以見今之不古也)
○子貢欲去告朔之餼羊(去起吕反告古篤反餼許氣反)
告朔之禮古者天子常以季冬頒來歲十二月之朔
于諸侯諸侯受而藏之祖廟月朔則以特羊告廟請
而行之餼生牲也魯自文公始不視朔而有司猶供
此羊故子貢欲去之(胡氏曰周禮大史頒告朔于邦國左氏傳文公十六年䟽云天
子頒朔于諸侯諸侯受之藏于祖廟每月之朔以特牲告廟受而施行之遂聽治此月之政竊意此周家
所以一侯國而侯國所以奉王命之常禮也餼即特牲也必於祖廟者示不敢專且重其事也魯自文公
六年閏月不告朔至十六年四不視朔左氏傳疏云此後有不告朔者亦不復書其譏已明以後不復譏
也然則定哀之時遂以不告朔為常故子貢以有司所供之羊為徒費而欲去之夫子遂責之也大抵處
事之際有利害有是非主於利害則見物而不見理主於是非則見理而不見物子貢之說豈初年貨殖
之心猶未脫去歟)
子曰賜也爾愛其羊我愛其禮
愛猶惜也子貢盖惜其無實而妄費然禮雖廢羊存
猶得以識之(識音志記也記其為告朔羊也)而可復焉若併去其羊
則此禮遂亡矣孔子所以惜之○楊氏曰告朔諸侯
所以禀命於君親禮之大者(新安陳氏曰朔受之天子藏之祖廟一禮行而
尊君尊祖之大節得焉)魯不視朔矣然羊存則告朔之名未冺
而其實因可舉此夫子所以惜之也(朱子曰愛禮存羊須見得聖人
意思大常人只屑屑惜小費聖人之心所惜者禮所存者大也○南軒張氏曰夫子之意以為禮雖廢而
羊存庶幾後之人猶有能因羊以求禮者是則羊雖虚器固禮之所寓也玩夫子之辭意則子貢之欲去
羊其亦隘狹而少味矣○勉齋黃氏曰當時諸侯雖不告朔而羊尚在是禮之大體雖亡而猶有一節存
也有一節則因此一節以復其大體若去羊則是併此一節之禮去之矣○厚齋馮氏曰是時諸侯固自
紀元而天子所存者僅正朔此禮盖甚重也)
○子曰事君盡禮人以為諂也
黃氏曰(黃氏名祖舜字繼道二山人)孔子於事君之禮非有所加
也如是而後盡爾時人不能反以為諂故孔子言之
以明禮之當然也(葉氏少藴曰如拜下之類違衆而從禮宜時人以為諂也)○程
子曰聖人事君盡禮當時以為諂若他人言之必曰
我事君盡禮小人以為諂而孔子之言止於如此聖
人道大德宏此亦可見(胡氏曰聖人事君盡禮非自賢以駭俗内交以媚君也亦
曰畏天命畏大人而已矣○趙氏曰聖人必至禮而止故曰盡豈於禮之外又有加益哉當時君弱臣強
事上簡慢反以為諂○新安陳氏曰按黃氏就盡字上深味之程子就人字上深味之於此見得聖人意
思氣象可謂味聖言之法)
○定公問君使臣臣事君如之何孔子對曰君使臣以
禮臣事君以忠
定公魯君名宋二者皆理之當然各欲自盡而已(此兩
平言之正意也)○吕氏曰使臣不患其不忠患禮之不至事
君不患其無禮患忠之不足(此交互言之不責人而責己各盡所當然所以
足上正意也)尹氏曰君臣以義合者也故君使臣以禮則
臣事君以忠(新安陳氏曰尹氏加一則字以此章為定公言警君之意也若為臣言則君雖
不以禮臣豈可以不忠○朱子曰為君當知為君之道不可不使臣以禮為臣當盡為臣之道不可不事
君以忠君臣上下兩盡其道天下其有不治者哉乃知聖人之言本末兩盡○問忠只是實心人倫皆當
用之何獨於事君上說忠曰父子兄弟夫婦人皆自知愛敬君臣以義合人易得苟且於此說忠是就不
足處說○厚齋馮氏曰以尊臨卑者易以簡當有節文以下事上者易以欺當盡其心君臣以義合名分
雖嚴必各盡其道三家之強惟有禮可以使之定哀以吳越謀伐則非禮矣徒激其變無益也大抵聖人
之言中立不倚異時答齊景公之問亦曰君君臣臣父父子子景公曰善哉必有以默動者矣本末兩盡
含蓄不露此聖人之言也若乃孟子國人寇讎之喻可以警其君而不可以諭其臣責善則離之說可以
告其父而不可以訓其子此聖賢之言所以有辨也)
○子曰關雎樂而不淫哀而不傷(樂音洛)
關雎周南國風詩之首篇也淫者樂之過而失其正
者也傷者哀之過而害於和者也關雎之詩言后妃
之德宜配君子求之未得則不能無寤寐反側之憂
求而得之則宜其有琴瑟鐘鼓之樂盖其憂雖深而
不害於和其樂雖盛而不失其正故夫子稱之如此
欲學者玩其辭審其音而有以識其性情之正也(朱子
曰此詩看來是宫中人作所以形容到寤寐反側外人做不到此樂止於琴瑟鐘鼓是不淫也若沈湎淫
泆則淫矣憂止於展轉反側是不傷也若憂愁哭泣則傷矣此是得性情之正○問關睢樂而不淫哀而
不傷是詩人性情如此抑詩之詞意如此曰是有那情性方有那詞氣聲音○關雎是樂之卒章故曰關
雎之亂亂者樂之卒章也故楚辭有亂曰是也前面須更有但今不可考耳○南軒張氏曰哀樂情之為
也而其理具於性哀而至於傷樂而至於淫是則情之流而性之汨矣樂而不淫哀而不傷發不踰則性
情之正也非飬之有素者其能然乎○胡氏曰觀詩之法原其性情玩其辭語審其聲音而已今性情難
知聲音不傳惟辭語可玩味爾然因其辭語可以知其性情至於播之長言被之管絃則聲音亦略可見
矣○慶源輔氏曰哀樂情也未發則性也由性之正故發乎情亦正○雙峯饒氏曰自他詩觀之言憂者
常易至於悲傷如澤陂之詩曰有美一人傷如之何寤寐無為涕泗滂沱是也言樂者常易至於淫泆如
溱洧之詩曰洧之外洵訏且樂惟士與女伊其相謔贈之以芍藥是也惟關雎之詩最得性情之正○雲
峯胡氏曰集註於詩無邪曰使人得其性情之正指凡詩之用而言此則曰有以識性情之正獨指關雎
之詩而言盖樂不淫哀不傷是詩人性情之正也如鄭衛之詩樂過而淫哀過而傷則亦有非性情之正
者矣然讀者於此有所懲創則亦可以得其性情之正集註前後可以參看○勉齋黃氏曰先生晚年冄
改削集註止於此章)
○哀公問社於宰我宰我對曰夏后氏以松殷人以栢
周人以栗曰使民戰栗
宰我孔子弟子名予(魯人)三代之社不同者古者立社
各樹其土之所宜木以為主也(唐孔氏曰夏都安邑宜松商都亳宜栢周
都豐鎬宜栗○問以木造主還是以樹為主朱子曰只以樹為社主使神依焉如今人說神樹之類以木
名社如櫟社枌榆社之類○沙隨程氏曰古者以木為主今也以石為主非古也)戰栗恐懼
貎宰我又言周所以用栗之意如此豈以古者戮人
於社故附會其說與(音余○慶源輔氏曰按甘誓曰用命賞於祖弗用命戮于社盖
古者建國左祖右社左陽右隂隂主殺軍行載社主以行弗用命則戮之於社也)
子聞之曰成事不說遂事不諫既往不咎
遂事謂事雖未成而勢不能已者孔子以宰我所對
非立社之本意又啓時君殺伐之心而其言已出不
可復(扶又反)救故歴言此以深責之欲使謹其後也○
尹氏曰古者各以所宜木名其社非取義於木也宰
我不知而妄對故夫子責之(問宰我所言尚未見於事如何不可救朱子曰
此只責他易其言未問其見於事與未見於事所謂斯言之玷不可為也盖欲使謹於言耳○慶源輔氏
曰宰我在言語之科然觀此戰栗之對則失於鑿流於妄者或不能免大凡己所未曉之事而妄言以語
人不惟無益而失己欺人之弊有不可勝言者又况導人以殺戮之事哉此夫子所以深責之也)
○子曰管仲之器小哉
管仲齊大夫名夷吾相(去聲)桓公覇諸侯器小言其不
知聖賢大學之道故局量(去聲)𥚹淺規模卑狹不能正
身脩德以致主於王道(朱子曰局量𥚹淺是他容受不去了容受不去則富貴能
淫之貧賤能移之威武能屈之矣規模是就他設施處說○器小是以分量言若以學問充之小須可大
○問孔子見他一生全無本領只用私意小智僅能以功利自彊其國若是王佐之才必不如此故謂之
器小曰是○問須是如孟子言居天下之廣居立天下之正位行天下之大道方是大器曰是○勉齋黃
氏曰局量指心之藴蓄規模指事之發見心者器之體事者器之用不能正身脩德則心之所向可知不
能致主於王者則事之所就可知局量𥚹淺則規模必卑狹未有不能正身脩德而能致主於王道者○
胡氏曰局量規模以器言𥚹淺卑狹以小言不知聖賢大學之道所以器小也本之不立也不能正身脩
德以致主於王道器小之驗也效之不至也無是本則無是效也○東陽許氏曰大學之道八事先以修
身為本而後及家國天下盖見理既明行事自然件件中節不敢踰禮犯分今管仲如此只是格物致知
工夫未到見理不明故為所不當為踰禮犯分凡事都要向上不知反成小器)
或曰管仲儉乎曰管氏有三歸官事不攝焉得儉(焉於虔反)
或人盖疑器小之為儉三歸臺名事見(形甸反)說苑(劉向
說苑善說篇齊桓公立仲父致大夫曰善吾者入門而右不善吾者入門而左有中門而立者桓公問焉
對曰管子之知可與謀天下其彊可與取天下君恃其信乎内政委焉外事斷焉民而歸之是亦可奪也
桓公曰善乃謂管仲政則卒歸於子矣政之所不及惟子是匡管仲故築三歸之臺以自傷於民○朱子
曰管氏有三歸不是一娶三姓女若此却是僣此一叚意只舉管仲奢處以形容他不儉下叚所說乃形
容他不知禮處便是僣竊恐不可做三娶說○厚齋馮氏曰以歸民之左右與中故臺謂之三歸)攝
兼也家臣不能具官一人常兼數事管仲不然皆言
其侈
然則管仲知禮乎曰邦君樹塞門管氏亦樹塞門邦君
為兩君之好有反坫管氏亦有反坫管氏而知禮孰不
知禮(好去聲坫丁念反)
或人又疑不儉為知禮屏(音丙)謂之樹塞猶蔽也設屏
於門以蔽内外也(趙氏曰古者人君别内外於門樹屏以蔽塞之盖小墻當門中也禮
天子外屏諸侯内屏大夫以簾士以帷)好謂好會坫在兩楹之間獻酬
飲畢則反爵於其上此皆諸侯之禮而管仲僭之不
知禮也(古註圖說坫以木為之高八寸足高二寸漆赤中○趙氏曰古者諸侯與鄰國為好會主
君獻賓賓筵前受爵飲畢反此虚爵於坫上於西階上拜主人於阼階上答拜賓於坫取爵洗爵以酢主
人主人受爵飲畢反此虚爵於坫上主人阼階上拜賓答拜是賓主飲畢反爵於坫也大夫則無之)○
愚謂孔子譏管仲之器小其旨深矣或人不知而疑
其儉故斥其奢以明其非儉或又疑其知禮故又斥
其僭以明其不知禮盖雖不復(扶又反下同)明言小器之
所以然而其所以小者於此亦可見矣故程子曰奢
而犯禮其器之小可知盖器大則自知禮而無此失
矣此言當深味也(慶源輔氏曰器大則天下之物不足以動其心而惟義理之是行○
胡氏曰奢者器之小而盈也犯禮者器之盈而溢也)蘇氏曰(蘇氏名軾字子瞻號東坡眉山人)
自脩身正家以及於國則其本深其及者遠是謂大
器揚雄所謂大器猶規矩凖繩先自治而後治人者
是也(揚子先知篇或曰齊得夷吾而覇仲尼曰小器請問大器曰大器其猶規矩凖繩乎先自治而
後治人之謂大器)管仲三歸反坫桓公内嬖六人而覇天下
其本固已淺矣管仲死桓公薨天下不復宗齊(左傳僖公
十七年齊侯之夫人三王姬徐嬴蔡姬皆無子齊侯好内多内寵内嬖如夫人者六人長衛姬生武孟少
衛姬生惠公鄭姬生孝公葛嬴生昭公密姬生懿公宋華子生公子雍○新安陳氏曰功業無本宜仲僅
可没身公且薨於亂也)楊氏曰夫子大管仲之功而小其器盖
非王佐之才雖能合諸侯正天下其器不足稱也道
學不明而王覇之略混為一途故聞管仲之器小則
疑其為儉以不儉告之則又疑其知禮盖世方以詭
遇為功而不知為(去聲)之範則不悟其小宜矣(孟子滕文公下
篇王良曰吾為之範我馳驅終日不獲一為之詭遇一朝而獲十○問使仲器局宏闊須知我所為功烈
如彼其卑豈肯侈然自肆至於奢僭如此朱子曰也不說道功烈卑時不當如此便是功大亦不可如此
○奢而犯禮是他裏面著不得見此些小功業便以為驚天動地所以肆然犯禮無所忌也亦緣他只在
功利上走所以施設不過如此才做到此便不覺自足矣古人論王覇以為王者兼有天下伯者能率諸
侯此以位論固是如此然使其正天下正諸侯皆出於至公而無一毫之私心則雖在下位何害其為王
道惟其摟諸侯以伐諸侯假仁義以為之欲其功盡歸於己故四方貢賦皆歸於其國天下但知冇伯而
不復知有天子此其所以為功利之心而非出於至公也在學者身上論之凡日用常行應事接物之際
纔有一毫利心便非王道便是伯者之習此不可不省察也○桓公伐楚只去問他包茅與昭王不返二
事便見他只得如此休據當時憑陵中夏暫僭稱王其罪大矣如何不理會盖纔說著此事楚决然不服
便是勢住不得故只尋此年代久遠已冷底罪過及些小不供貢事去問想他見無大利害决不深較只
要他稍退聽便收殺了此亦是器小之故纔是器小自然無大功業○如蘇氏說見得不知大學本領所
以局量褊淺處如楊氏說見得不能致主王道所以卑狹處兼二說看其義方備○慶源輔氏曰大其功
所以從衆而揚其善也小其器所以即事而名其實也○才與器皆生於氣質其所能為者謂之才其所
能受者謂之器仲之才雖足以合諸侯正天下而其器之小不能大其受局於氣奪於私是以奢而犯禮
苟免幸濟而其所成就者亦如此之卑也使仲而嘗學於聖人之門知大學之道而從事焉則其器之小
者可以大而其才之能為者亦將光明盛大矣○齊氏曰器小惜其度量不可以大受雖勲勞如周公猶
且赤舄几几自視欿然况僅以其君伯乎然則孔子何為大其功曰功較之召忽則有餘量較之周公則
不足大其功為天下幸小其器為仲惜爾○劉氏彭夀曰以覇者之功效計之則仲亦得為春秋之仁人
以王道之軌轍範之則仲不免為三王之罪人此所以大其功而小其器○歐陽氏玄曰器如物之所受
淺深限量自有不可誣者仲惟器小易盈不能使己無三歸之奢君無多嬖之溺齊政不旋踵而衰器之
所受不過如是而止使能擴而充之則可以拓聖賢之業載宇宙之量矣○厚齋馮氏曰齊桓入國在魯
莊九年仲始獲用三桓之僣魯乃在昭襄之世距仲且百餘年仲之僣奢盖先諸國之大夫也夫子此章
不與仲深矣後百年而孟氏又斥之以曾西之所不為天下後世始知有王佐事業而仲始卑覇圖始陋
向微孔孟之論天地之正誼或幾乎熄矣○雲峯胡氏曰三代而後中國未有覇而仲輔其君先之未有
以大夫僣諸侯者而仲塞門反坫先之春秋正其綱故責齊桓而不責管仲論語紀其實故責管仲而不
責齊桓盖皆不知有大學之道者也嗚呼是時大學之書未出也夫子而後亦既有大學之書矣然未聞
有行大學之道者何哉)
○子語魯大師樂曰樂其可知也始作翕如也從之純
如也皦如也繹如也以成(語去聲大音泰從音縱)
語告也大師樂官名時音樂廢缺故孔子教之翕合
也從放也純和也皦明也繹相續不絶也成樂之一
終也(成如書所謂韶之九成記所謂武之六成是也)○謝氏曰五音六律不
具不足以為樂翕如言其合也五音合矣清濁高下
如五味之相濟而後和故曰純如合而和矣欲其無
相奪倫故曰皦如然豈宫自宫而商自商乎不相反
而相連如貫珠可也故曰繹如也以成(朱子曰味其語勢盖將正
樂而語之之辭○南軒張氏曰周衰樂廢盖雖其聲音亦失之矣聖人因其義而得其所以為聲音者而
樂可正也○覺軒蔡氏曰始作樂之始也成樂之終也始作翕如則八音合矣從之純如則合而和也皦
如則和而又有别也繹如也以成則别而又不失於和也數言之間曲盡作樂始終節奏之妙大師而可
與語此其亦非常人也歟○雙峯饒氏曰此章有三節始作是其初從之以後是其中以成是其終翕合
之餘有純和純和之中有明白明白之中無間斷方是作樂之妙○厚齋馮氏曰純所謂八音克諧是已
皦所謂無相奪倫是已繹所為始終相生是已○新安陳氏曰八音不合則不偹故始必翕合然不可拘
廹生澁故從之欲其和然和易以混而無别故和中欲其皦然分明然分明中又不可斷續故又貴繹如
而樂於是終焉自始至終合而和和而明明而續必兼此四節不可缺一則樂之始終條理盡矣)
○儀封人請見曰君子之至於斯也吾未嘗不得見也
從者見之出曰二三子何患於喪乎天下之無道也久
矣天將以夫子為木鐸(請見見之之見賢遍反從喪皆去聲)
儀衛邑封人掌封疆之官(胡氏曰封人周官名掌為畿封而植之左氏傳所謂
潁谷封人祭封人蕭封人皆此類)盖賢而隠於下位者也(胡氏曰封人有請見
之心則非若沮溺之狷介自高矣自言其得見君子之多則見其好賢有素而所聞不淺狹矣雖其見聖
人而請問之辭不傳然意象和平進退從容出語門人又深得其大致則賢而隠於下位者也)君子
謂當時賢者至此皆得見之自言其平日不見絶於
賢者而求以自通也(夫子行經衛邑而封人因請見故云然)見之謂通
使得見喪謂失位去國禮曰喪欲速貧是也(意夫子失魯司
寇去魯歴聘時○張氏存中曰喪欲速貧出禮記檀弓詳見孟子滕文公上篇)木鐸金口木
舌施政教時所振以警衆者也(胡氏曰明堂位言振木鐸於朝○齊氏曰
木鐸金口木舌若金鐸則金口金舌春用木秋用金文用木武用金時與事之不同也)言亂極
當治(去聲)天必將使夫子得位設教不久失位也封人
一見夫子而遽以是稱之其得於觀感之間者深矣
(朱子曰這裏儘好看如何從者見之後便見得夫子恁地這裏也見得儀封人高處○問儀封人亦是據
理而言若其得位失位則非所及知也曰儀封人與夫子說話皆不可考得此人辭氣最好必是箇賢有
德之人一見夫子其觀感之間必有所見故為此言前軰謂作者七人以儀封人處其一以此○慶源輔
氏曰聖人德容之盛觀之者固當知所敬愛矣然封人之贊夫子則因所見而驗所聞即其已然而得其
將然不惟有以見聖人之當乎天而又有以知天之不能違乎聖人也○新安陳氏曰封人一見夫子能
知聖道之不終廢世道之不終亂天意之不終忘斯世可謂知足以知聖人且知天矣)或曰木
鐸所以徇于道路(書曰每歲孟春道人以木鐸徇于路)言天使夫子失
位周流四方以行其教如木鐸之徇于道路也(慶源輔氏
曰前說意實而味長後說意巧而味短○雙峯饒氏曰夫子得位與不得位封人所不能知其所可知者
夫子道德如是天將使振揚文教以開天下後世也必矣或得位或周流四方皆在其中○新安陳氏曰
後說與喪字及天下之無道久皆不甚相應朱子姑存之耳)
○子謂韶盡美矣又盡善也謂武盡美矣未盡善也
韶舜樂武武王樂美者聲容之盛善者美之實也(朱子
曰美如人生得好善則其中有德行也實是美之所以然處○慶源輔氏曰聲容樂之聲舞之容也美之
實謂其聲容之所以美)舜紹堯致治(去聲)武王伐紂救民其功一
也故其樂皆盡美(胡氏曰韶盡揖讓繼紹之美武盡發揚蹈厲之美)然舜之
德性之也又以揖遜而有天下武王之德反之也又
以征誅而得天下故其實有不同者(朱子曰美是言功善是言德問
說揖遜征誅足矣何必說性之反之曰也要就他本身處說使舜當武王時畢竟更彊似大武使武王當
舜時必不及韶○德有淺深時又有幸不幸舜之德既如此又遇著好時節武王德不及舜又遇著不好
時節故盡美而未盡善○樂觀其深矣若不見得性之反之不同處豈所謂聞其樂而知其德乎○樂便
是德之影子韶武之樂正是聖人一箇影子要得因此以觀其心○韶武今皆不可考但書稱德惟善政
至勸之以九歌此便是作韶樂之本所謂九德之歌九韶之舞是也武王之武看樂記便見盖是象伐紂
之事所謂南者自南而北伐紂也氣象便不恁地和韶樂只是和而已)○程子曰成湯
放桀惟有慙德武王亦然故未盡善堯舜湯武其揆
一也征伐非其所欲所遇之時然爾(朱子曰舜性之武王反之自是
有淺深又舜以揖遜武以征伐征伐雖是順天應人自是有不盡善處今若要彊說舜武同道也不得必
欲美舜而貶武王也不得又曰舜武不同正如孟子言伯夷伊尹之於孔子不同至謂得百里之地而君
之皆能以朝諸侯有天下行一不義殺一不辜而得天下不為是則同也舜武同異正如此故武之德雖
比舜自有淺深而治功亦不多争○問征伐固武王之不幸使舜當之不知如何曰只恐舜是生知之聖
其德盛人自歸之不必征伐耳不然事到頭也住不得如文王亦然且如殷始咎周周人戡黎祖伊恐奔
告于受這事勢便自是住不得若曰奔告于受則商之忠臣義士何嘗一日忘周自是紂昏迷爾○西山
真氏曰聖人於湯武之事每微有不足之意如論樂則以武為未盡善論泰伯文王皆稱其為至德此非
貶湯武也惜其不幸而為此不獲己之舉也然恐後世遂以湯武為非故曰湯武革命順乎天而應乎人
論語微有不滿之意者恐後世亂臣賊子借湯武之名以窺伺神器也易𤼵革命之義者恐後世亂君肆
行於上無所憚也聖人立言為後世慮至深遠矣)
○子曰居上不寬為禮不敬臨喪不哀吾何以觀之哉
居上主於愛人故以寬為本為禮以敬為本臨喪以
哀為本既無其本則以何者而觀其所行之得失哉
(朱子曰居上而不寬為禮而不敬臨喪而不哀更無可據依以為觀矣寬敬哀本也其本既亡雖有條教
法令之施威儀進退之節哭泣擗踊之數皆無足觀者若能寬敬哀了却就寬敬哀中考量他所行之是
否若不寬不敬不哀則雖有其他是處皆在不論量之限矣○如寬便有過不及哀便有淺深敬便有至
不至須是有其本方可就本上看他得失厚薄○寬有政教法度而行之以寬耳非廢弛之謂也如敬敷
五教在寬盖寬行於五教之中也○吾何以觀之不是不去觀他又不是不足觀只為他根源都不是了
更把甚麽去觀他重在以字上○南軒張氏曰居上不寬則失所以為長人之本其他雖有所為尚可觀
乎為禮而不敬臨喪而不哀則繁文末節雖多亦何以觀也然寬非縱弛之謂總其大綱使人得以自效
也○雙峯饒氏曰以字訓用謂用寬敬哀三者觀之也盖有此三者則其大體已得方可就此觀其小節
若無此三者則全體都不是更把甚底去看他)
論語集註大全卷三
