月令解卷十宋張虙撰
孟冬之月
孟冬者斗建亥之辰也漢志云該閡於亥則亥該也
夏正為十月
日在尾
十月之中三統歴云日在箕七度元嘉歴云日在尾
十二度日與斗建常相合亥與寅合故十月斗建亥
則日在尾尾屬寅也尾九星
昏危中旦七星中
危三星北方之宿七星南方之宿危與七星相望
其日壬癸
壬癸屬冬注壬之言任也癸之言揆也時萬物懷任
於下揆然萌芽因以為曰名
其帝顓頊其神元冥
據經惟言其帝其神初不言祀正前漢魏相傳言北
方之神顓帝乘坎執權司冬者顓之為言專也隂盛
則静而專頊之為言正也冬氣升而其位正故帝曰
顓頊春為蒼天知冬為元南為明方知冬為冥故神
曰元冥
其蟲介
介亦謂之蟲所謂介蟲三百六十龜為之長注介甲
也象物閉藏地中龜鼈之屬
其音羽
疏謂冬時調和樂以羽為主羽聚也聚藏宇覆之也
律中應鍾
應鍾者月建亥之律也孟冬氣至則應鍾之律應周
語云應鍾均利器用俾應復漢志云言隂氣應無射
該藏萬物而雜陽閡種也
其數六
水數一得土五數故為成數六
其味鹹其臭朽
水潤下作鹹凡鹹朽者皆屬焉氣若有若無為朽
其祀行祭先腎
冬與夏為對人之生不在家則在路夏祀竈賴其養
於家冬祀行資其庇於路然行祀於冬者冬歲之終
役車其休故冬祀行也祭用牲之藏時各有所先惟
冬先腎為本屬若春夏秋與中央皆非本屬當以人
六脈之次第求之自右手起以命脈為主於是為脾
為肺乃入左手為心為肝為腎故冬先腎也
水始冰地始凍雉入大水為蜃虹藏不見
此紀十月時候也水流物也至是成冰隂氣凝沍也
地堅物也至是合凍亦隂氣凝沍也造物之妙或變
或化難以理詰雉入大水為蜃既非可以形求又非
可以色求所可得而言者當春發生則鷹化為鳩鼠
化為鴽其化者亦不自知此春時也當秋冬之時爵
之為蛤雉之為蜃非化也入大水為之此由得水而
然也虹天地之淫氣見於春乘陽也藏於冬伏隂也
天地之間無非氣也其曰温厚嚴凝之氣此正也或
為愆或為厲或為淫皆非正也
天子居玄堂左个乘玄路駕鐵驪載玄旂衣黑衣服玄
玉
冬為元英所以吕氏取之以名天子所居此當亥上
十月位也元路路之色元也在天之色則為元在人
之色則為黑鐵驪鐵則元色之重者馬純黑曰驪夏
后氏尚黑戎事乘驪元旂旂之色尚元也載謂建之
於車周禮交龍為旂旂必有鈴黑衣所衣之衣尚黑
色也古六服有元衣元玉玉之黑也服謂冕旒及笄
并佩玉尚元色也相玉經云黑侔純漆
食黍與彘其器閎以奄
黍火榖彘水畜寒氣不可過故食火榖以減之寒氣
不可抑故食當方之牲以存之
是月也以立冬先立冬三日大史謁之天子曰某日立
冬盛德在水天子乃齊立冬之日天子親帥三公九卿
大夫以迎冬於北郊
立冬為十月節迎冬於北郊者人君後天而奉天時
當其氣至則出郊以迎所以導之也冬之盛德在水
水屬冬也凡見於萬物之藏水之德也親帥羣臣迎
之於北郊所以重其至示敬也迎迎其氣耳非有神
也或謂即顓帝元冥故迎而祭之注引文曜鉤謂叶
光紀
還反賞死事恤孤寡
迎冬還反所行之賞與三時異盖因殺氣之盛而念
死事之人慮其孤寡不得所養從而賞之順時之政
於是為至漢羽林孤兒者取從軍死事之子孫養羽
林官教以五兵他時發以為軍養之將以用之非古
意
是月也命大史釁龜筴占兆審卦吉凶是察阿黨則罪
無有掩蔽
言釁龜筴則不特龜釁筴亦釁矣古者物成則釁此
當物辨之初而釁焉示新也龜為卜筴為筮龜以卜
而有兆筴以筮而有卦兆有象故言占卦有數故言
審占兆審卦則吉凶見矣吉凶總承上辭也夫大史
日官也以龜筴之事命之可見矣而阿黨之察亦係
焉何也意者古之史官實持褒貶之權人臣有罪皆
得而大書之如董狐之書趙盾南史之書崔杼則阿
黨之罪雖欲隠蔽得乎此古之史官非星翁歴士之
比也
是月也天子始裘
隕霜而冬裘具故司裘以仲秋獻良裘以季秋獻功
裘至是而天子始服矣天子所服衣以順時為重也
命有司曰天氣上騰地氣下降天地不通閉塞而成冬
天地交泰故春言和同天地不交否故冬言閉塞和
同之時天下皆知春之為春不必告詔也閉塞之時
天下雖知之而或有不謹者所以命有司也人苟知
閉塞之義則事事物物皆不敢肆矣
命百官謹盖藏命司徒循行積聚無有不斂
盖藏之當謹凡爾百官莫不皆然仲秋嘗以積聚趣
民矣至是司徒循行之無有不斂猶恐有遺利也
坏城郭戒門閭修鍵閉慎管籥固封疆備邊竟完要塞
謹關梁塞蹊徑飭喪紀辨衣裳審棺椁之薄厚塋丘壟
之大小高卑厚薄之度貴賤之等級
三里之城七里之郭有國之常制坏之欲其厚固也
有城郭則有門閭故從而戒之有門閭則有鍵閉又
從而修之有鍵閉則必有管籥又從而謹之外而為
封疆欲其固又外而為邊境欲其備下至於要害之
當完關梁之宜謹蹊徑之當塞無不致意此九者皆
已略舉於秋至此總而命之則四海九州之廣無有
闕漏之處至於喪紀之事此亦閉藏之具故順時飭
正之其衣裳棺椁邱壟又因而辨之耳或謂喪紀人
之終事以歲之終飭人之終事又謂天地升降辨衣
裳之時雖死猶謹曾子易簀似之此皆失之鑿也
是月也命工師效功陳祭器按度程毋或作為淫巧以
蕩上心必功致為上物勒工名以考其誠功有不當必
行其罪以窮其情
霜降而百工休休則無作矣故可以效功也君子不
敢以私䙝同其所尊敬故陳祭器而不及燕器凡器
有度有程皆從而案之毋或作為淫巧以蕩上心柳
宗元深病之以為舍此時則可以為之乎是不然當
季春命工師審量之日因其作以此戒之孟冬命工
師效功之日因其成又以此戒之功致者功之至者
也功不至則器易壊矣誠則盡心於所造不敢滅裂
者情則有不盡之處而功不至者物勒其名久之常
存則誠可考矣功或不當必治其罪則情可窮矣古
之人雖一器物其不苟也如此
是月也大飲烝天子乃祈來年于天宗大割祠于公社
及門閭臘先祖五祀勞農以休息之天子乃命將帥講
武習射御角力
此皆當十月農工之畢故舉勞農之事而其事不一
也烝宗廟之冬祭也月令有嘗犧牲之言有大飲烝
之言烝嘗乃宗廟秋冬祭名嘗犧牲是以嘗祭之犧
牲告備也飲烝烝不可以為升盖烝祭畢而飲故曰
飲烝言飲此烝也大則非常飲烝祭最盛飲酒亦盛
也天宗日為陽宗月為隂宗北辰為星宗祈年則詩
所謂以興嗣歲也祈年之禮大而簡故不以牲言公
社及門閭則大割以祠之大割大殺羣牲也先祖五
祀則曰臘臘謂以獵得之肉祭之此等之祭總謂之
蜡若别而言之天宗公社門閭謂之蜡其祭則皮弁
素服葛帶榛杖其臘先祖五祀謂之息民之祭其服
則黃衣黃冠要之皆是勞農以休息之也古者君民
一體其借民之力固欲其趨時無怠其愛民之力又
欲其順時少休雖然聖人之治天下不使民一日有
怠心故曰為政日新夫以息老勞農之日宜可以少
休矣而講肄武事不容少弛射御維精必使習而熟
之力有小大使相角而自見故民心但覺其有事而
無弛慢者
是月也乃命水虞漁師收水泉池澤之賦毋或敢侵削
衆庶兆民以為天子取怨于下其有若此者行罪無赦
魚至冬而美故取魚以冬取魚則有賦故水泉池澤
之賦命二官收之亦其職也先王之時川有衡澤有
虞為之厲禁非為賦設也後世澤之葦蒲舟鮫守之
海之鹽蜃祈望守之守之嚴則征之嚴民始失利矣
今月令戒其侵削或取怨于下若此者行罪無赦盖
亦恐有司苛取以病民乎
孟冬行春令則凍閉不密地氣上泄民多流亡行夏令
則國多暴風方冬不寒蟄蟲復出行秋令則雪霜不時
小兵時起土地侵削
行春令則孟冬之時似春凍閉不密地氣上泄也民
之流亡亦以發散故也行夏令則孟冬之時似夏夏
風多暴陽氣所作風而不寒蟄者亦不得其藏也行
秋令則孟冬之時似秋秋令則寒氣遲故雪霜皆不
時降小兵非大軍旅時起金氣勝也土地侵削揫歛
所致也
