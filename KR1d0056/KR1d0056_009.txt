月令解卷九宋張虙撰
季秋之月
季秋者斗建戌之辰也漢志云畢入於戌則戌畢也
夏正為九月
日在房
九月之中三統歴云日在房五度元嘉歴云日在氐
七度日與斗建常相合戌與卯合故九月斗建戌則
日在卯房正屬卯也房四星
昏虛中旦柳中
虛二星北方之㝛柳八星南方之㝛虛與柳正相望
也
其日庚辛其帝少皥其神蓐收其蟲毛其音商律中無
射其數九其味辛其臭腥其祀門祭先肝
無射者月建戌之律也季秋氣至則無射之律應周
語云無射所以宣布喆人之令德示民軌儀漢志云
射厭也言陽氣究物而使隂氣畢剥落之終而復始
亡厭已也
鴻鴈来賓爵入大水為蛤鞠有黃華豺乃祭獸戮禽
鴈當仲秋自北而来至是則如賓言来而得所如賓
之授館也造物之妙或變或化難以理詰爵入大水
為蛤既非可以形求又非可以色求所可得而言者
當春發生則鷹化為鳩鼠化為鴽其化者亦不自知
其化此春時也當秋冬之時爵之為蛤雉之為蜃非
化也入大水為之此由得水而然也草木彫零鞠始
茂盛物皆黃而落鞠獨黃而華此其異也豺之性貪
而忍祭獸知有先矣以獸為未足又用禽而戮之凡
此用物以紀時也
天子居總章右个乘戎路駕白駱載白旂衣白衣服白
玉食麻與犬其器廉以深
此當戌上九月位也
是月也申嚴號令命百官貴賤無不務内以會天地之
藏無有宣出
國之號令何嘗不嚴至是又申之使無懈惰皆所以
順時也前乎此命百官始收斂今則命百官貴賤無
不務内盖人之品有貴賤其具天地之性則無貴賤
當天地嚴肅之時務自收斂豈惟貴者當然賤者亦
當然季春言不可以内至季秋則言無不務内皆因
時也天地之氣有發亦有藏人豈能自異於天地藏
則不復宣出矣會猶參也以是而觀人之一身與天
地並立而為三頃刻之中或呼或吸皆有隂陽一日
之中或作或息必順晝夜則一歲之中或出或内豈
能離春秋之舒慘乎
乃命冢宰農事備收舉五穀之要藏帝藉之收於神倉
祗敬必飭
仲秋趣民收斂猶未備也至是始備收言無一物之
不收也冢宰於此時可以舉五穀之要要如宰夫之
治要司會之月要多寡之總數也冢宰將以制國用
不舉其要國用何由而制然此特舉其要而已漢文
帝問宰相一歲錢穀出入之數幾何周勃辭以不知
是失舉要之職陳平辭以有主者又失舉要之義唐
至以宰相領度支領鹽鐵失之益遠矣帝藉者藉田
所種之穀以供粢盛也倉謂神倉重粢盛之所委不
敢待以常用曰祗曰敬而又飭之無或忽也古人事
神之道寧過乎恭毋失之忽
是月也霜始降則百工休乃命有司曰寒氣總至民力
不堪其皆入室
工居四民之中亦居六職之中國之器用所資也霜
降則休注謂寒而膠漆之作不復堅好此未盡古人
之意盖當休老勞農之時凡終歲勤動者無不休矣
百工之役使之少息此亦聖人順時之政也夫積隂
成寒其氣總至歲時之所同也民生畏寒入此室處
亦其情之所同也又何待上之人諄命之而後知所
避哉聖人之於民不啻父母之視其子有害必使之
遠惟恐或罹其害也有災必使之去惟恐或陷於災
也痒癢疾痛甚於在己民未嘗以力之不堪告於上
也而上之人探其情言之為是恩勤之教嗚呼仁哉
上丁命樂正入學習吹是月也大饗帝嘗犧牲告備于
天子
上丁上旬之丁丁取文眀之盛習吹則以是月將大
饗也春習舞秋習吹注謂春夏重舞秋冬重吹諸解
則謂各舉其一相備之辭竊謂舞之為藝其綴兆疾
舒之節當春習之熟矣惟有聲者隔而不習則聲必
澀古詩所謂久不吹之澀欲無所以仲春之月上丁
樂正習舞矣至仲丁又命習樂注習樂者習歌與八
音豈非有聲者不可遽已邪然則饗帝之前俾之習
吹正為此耳矧秋屬金金有聲者亦因其時大饗帝
者言徧祭五帝也嘗者宗廟之秋祭也以秋祭之犧
牲告備于天子以物成可嘗之時尤所重故也仲秋
視全具至此又告備古人於祭祀誠䔍如此不厭其
煩也嘗與烝秋冬祭名不當别求義秋而嘗(案原本而嘗上)
(脫秋字今補)則月令季秋有嘗犧牲之文冬而烝則月令
孟冬有大飲烝之文周之嘗以仲此言於季者彼取
時之仲此取時之盛飲烝則烝祭畢而飲也
合諸侯制百縣為来歲受朔日與諸侯所税於民輕重
之法貢職之數以遠近土地所宜為度以給郊廟之事
無有所私
疏云諸侯謂畿外國百縣謂鄉遂是則畿外諸侯以
在遠故合之縣内諸侯則徑施制焉皆欲令受正朔
也秦以建亥為正故於九月言来歲之禮百縣在畿
内取民之法一定此鄭氏言周禮畿内用貢法是也
諸侯則如周禮邦國用助法所以上之人從而制之
輕重之法諸侯所取乎下者貢賦之法諸侯所共乎
上者遠近所宜則若周禮男服貢器物衞服貢財物
之類土地所宜則若禹貢徐州貢土五色揚州貢金
三品之類以此為度昭然可考夫人君享四海九州
之奉豈為一己之私哉盖以給宗廟之事為主也大
宰以九貢致邦國之用而一曰祀貢則天下之用未
嘗先於祀事者
是月也天子乃教於田獵以習五戎班馬政命僕及七
騶咸駕載旌旐授車以級整設于屏外司徒搢扑北面
誓之天子乃厲飾執弓挟矢以獵命主祠祭禽於四方
周禮大司馬中秋教治兵遂以獮田彼以中秋而此
以季秋中秋則以順時氣季秋則以農隙也夫田獵
之教非觀美也正所以習武備也馬政有國之急務
如周禮趣馬巫馬之簡治校人廋人之乘阜圉師牧
師之牧養莫不有政焉平時講之熟矣至田獵之時
又從而班之周禮夏官司馬則凡馬職皆屬夏官故
仲夏班馬政所以順天時也今季秋又班馬政則以
田獵故也僕掌車騶掌馬咸駕以馬駕車也旌旐所
以為表識授之以級自上而下不可亂行此整設也
屏外則天子師田張幕有幕故亦有屏司徒設教八
曰以誓教恤則民不怠誓以犯田法之罰搢扑于帶
以示有事于教無事于刑北面則又以教兵本主殺
也飾戎服之飾也從而厲之所以振揚其威武親執
弓挟矢以獵以萬乘之尊而從事于弓矢以天光之
穆穆而周旋於馳逐之樂則武事日以張軍容日以
壯此田獵之禮古人之所重非若後世視為觀美也
主祠典祭祀者得禽則以祠四方之神周禮秋致禽
以祀祊鄭康成云祊當為方秋田主祭四方報成萬
物
是月也草木黃落乃伐薪為炭蟄蟲咸俯在内皆墐其
戸
炭以禦寒人所資非不急也必待草木黃落之後始
取之物既歸根用亦隨宜斧斤以時入山林此亦王
政之一也蟄蟲知避殺氣使其首向内嚮知坏戸而
已今又墐其戸坏益也謂稍小之也墐塗閉之蟲知
畏殺氣如此人靈於物可不謹所避哉
乃趣獄刑毋留有罪收禄秩之不當供養之不宜者
趣之為言督之也為政無取於督趣為獄刑則惡乎
淹滯不惡乎督趣自入秋来孟則嚴斷刑仲則申嚴
百刑至季則趣獄刑無一時不為刑慮古人以刑為
重事諄諄於告戒之間易曰山上有火旅先王以明
謹用刑而不留獄旅為不處而聖人以不留獄象之
信矣桎梏之苦箠楚之痛望而畏之此豈可留也禄
秩之不當供養之不宜皆從而收之亦以順天時也
夫禄秩之不當無時不可收豈獨嚴於秋令天下猶
一家耳一家之内凡所給予豈無倖得者豈無過受
者予之於前而收之於後予之於平日而收之於秋
此亦政也供養之物亦猶是也月令之所食多取乎
時之生尅内則之所食多取乎時之肥美不宜則慮
其反為己害尤嚴於秋也大抵三秋之政雖條畫有
不同然其大指惟務於嚴肅不欲其弛玩而無度惟
務於收斂不欲其散漫而無統聖人因時而出政不
如是則幾於逆天
是月也天子乃以犬嘗稻先薦寢廟
稻即周禮稻人掌稼下地所生者至是始熟故薦之
穀之種最多惟稻之熟最晚薦新於孟秋之月薦晚
於季秋之月或蚤或晚無不薦也
季秋行夏令則其國大水冬藏殃敗民多鼽嚏行冬令
則國多盗賊邊竟不寧土地分裂行春令則煖風来至
民氣解惰師興不居
季夏水潦盛昌故行夏令則為大水然其害猶未即
見而殃敗乃成於冬大水所積也鼽嚏之疾亦水氣
所成歟盗賊隂類也秋盡則為冬令今未盡而行冬
令所謂重隂盗賊之起亦時使然四境之不安土地
之分裂皆生於盗賊之多也秋氣肅殺而行春令則
風為煖風民失揫斂之義則有懈惰之情師興不居
師興則勞民矣又遷徙無常民愈勞也此皆非時之
災也
