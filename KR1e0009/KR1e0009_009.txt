春秋榖梁傳襄公第九(〇襄公名午簡王十四年即位)
范寗集解
元年春王正月公即位繼正即位正也〇仲孫蔑
會晉欒黶宋華元衛寗殖曹人莒人邾人滕人薛
人圍宋彭城繫彭城於宋者不與魚石正也(魚石得罪於宋)
(成十五年奔楚十八年復入于彭城然則彭城巳屬魚石今猶繫末者崇君抑叛臣也○復扶又反)夏晉韓厥帥
師伐鄭○仲孫蔑會齊崔杼曹人邾人𣏌人次于
鄫(鄫鄭地鄫或爲合○鄫似陵反)〇秋楚公子壬夫帥師侵宋(〇壬而林反)
九月辛酉天王崩○邾子來朝(○朝直遥反)○冬衞侯使
公孫剽來聘(〇剽匹妙反)○晉侯使荀罃來聘(冬者十月初也王崩赴未)
(至皆未聞喪故各得行朝聘之禮)
二年春王正月葬簡王○鄭師伐宋○夏五月庚
寅夫人姜氏薨○六月庚辰鄭伯睔卒(○睔古困反)○晉
師宋師衞寗殖侵鄭其曰衞寗殖如是而稱于前
事也(初衛侯速卒鄭人侵之故舉寗殖之報以明稱其前事不書晉宋之將以慢其伐人之喪〇稱于尺證反)○秋七
月仲孫蔑會晉荀罃宋華元衞孫林父曹人邾人
于戚○已丑葬我小君齊姜(齊謚○齊姜如字齊謚也一音側皆反後齊歸同)〇
叔孫豹如宋○冬仲孫蔑會晉荀罃齊崔杼宋華
元衞孫林父曹人邾人滕人薛人小邾人于戚遂
城虎牢若言中國焉内鄭也(虎牢鄭邑鄭服罪内之故爲之城不繫虎牢於鄭者如中)
(國之邑也僖二年城楚丘傳曰楚丘者何衞之邑國曰城此邑也其曰城何封衛也然則非魯邑皆不言城中國猶國中也○爲于僞反)〇
楚殺其大夫公子申
(至皆未聞喪故各)
三年春楚公子嬰齊帥師伐吴○公如晉〇夏四
月壬戍公及晉侯盟于長樗(晉侯出其國都與公盟于外地○樗丑居反)公
至自晉○六月公會單子晉侯宋公衛侯鄭伯莒
子邾子齊世子光己未同盟于雞澤(雞澤地也)同者
有同也同外楚也陳侯使袁僑如會如會外乎
會也(外乎會者明本非會内也諸侯巳會乃至耳)於會受命也戊寅叔孫豹
及諸侯之大夫及陳袁僑盟及以及與之也(諸侯在會而大)
(夫又盟是大夫執國之權亢君之禮陳君不會袁僑受使來盟袁僑之盟得其義也通言叔孫豹及諸侯之大夫則無以表袁僑之得禮故再)
(言及明獨與袁僑不與諸侯之大夫○受使所吏反)諸侯以爲可與則與之不可與
則釋之諸侯盟又大夫相與私盟是大夫張也故
雞澤之會諸侯始失正矣大夫執國權曰袁僑異
之也(釋不但揔言及諸侯之大夫而復别言袁僑者是冀袁僑之得禮○復扶又反)○秋公至自晉〇
冬晉荀罃帥師伐許
四年春王三月已酉陳侯午卒〇夏叔孫豹如晉
〇秋七月戊子夫人姒氏薨(成公夫人襄公母也姒𣏌姓○𣏌音起)○葬
陳成公〇八月辛亥葬我小君定姒(定謚)〇冬公如
晉○陳人圍頓
五年春公至自晉○夏鄭伯使公子發來聘〇叔
孫豹繒世子巫如晉外不言如而言如爲我事往
也(外相如不書爲魯事往故同於内〇巫亡符反爲于僞反)〇仲孫蔑衞孫林父會吴
于善稻(善稻吴地○善稻吴謂之伊緩左氏作善道)吴謂善伊謂稻緩號從
中國名從主人(夷狄所號地形及物類當從中國言之以教殊俗故不言伊緩而言善稻人名當從其本浴言)
○秋大雩○楚殺其大夫公子壬夫○公會晉侯
宋公陳侯衞侯鄭伯曹伯莒子邾子滕子薛伯齊
世子光吴人繒人于戚(繒以外甥爲子曾夷狄之不若故序吴下所以不復殊外吴者以其數會)
(中國故○曾夷才登反又如字不復扶又反數會音朔)公至自會○冬戍陳内辭也
(不言諸侯是魯戍之)○楚公子貞帥師伐陳○公會晉侯宋公
衞侯鄭伯曹伯莒子邾子滕子薛伯齊世子光救
陳十有二月公至自救陳善救陳也(楚人伐陳公能救中國而)
(攘夷狄故善之善之謂以救陳致)○辛未季孫行父卒
六年春王三月壬午𣏌伯姑容卒夏宋華弱來
奔○秋葬𣏌桓公○滕子來朝(○朝直遥反)莒人滅繒
(莒是繒甥立以爲後非其族類神不歆其祀故言滅○莒人滅繒似陵反立其甥爲後異姓故言滅也)非滅也(非以兵滅)中
國日卑國月夷狄時繒中國也而時非滅也家有
旣亡國有旣滅(滅猶亡亡猶滅家立異姓爲後則亡國立異姓爲嗣則滅旣盡也)滅而不
自知由别之而不别也(繒不逹滅亡之義故國滅而不知○别彼列反)莒人滅
繒非滅也非立異姓以莅祭祀滅亡之道也(〇莅音利又音)
(類)○冬叔孫豹如邾○季孫宿如晉(宿行父子)○十有二
月齊侯滅萊
七年春郯子來朝(○郯音談朝直遥反下同)夏四月三卜郊不從
乃免牲夏四月不時也三卜禮也乃者亡乎人之
辭也○小邾子來朝○城費(○費音秘)○秋季孫宿如
衛○八月螽○冬十月衞侯使孫林父來聘壬戍
及孫林父盟○楚公子貞帥師圍陳○十有二月
公會晉侯宋公陳侯衞侯曹伯莒子邾子于鄬(鄬鄭)
(地○鄬本又作䧦于詭)鄭伯髡原如會(〇髡苦門反本又作郡或作頵頵音於倫反左氏作髡頑)未
見諸侯丙戌卒于操(操鄭地○操七報反)未見諸侯其曰如會
何也致其志也禮諸侯不生名此其生名何也卒
之名也卒之名則何爲加之如會之上見以如會
卒也其見以如會卒何也鄭伯將會中國其臣欲
從楚不勝其臣弑而死其不言弑何也不使夷狄
之民加乎中國之君也(邵曰以其臣欲從楚故謂夷狄之民不欲使夷狄之臣得弒中國之君故)
(去弑而言卒使若正卒然○見以賢徧反去起吕反)其地於外也其日未踰竟也日
卒時葬正也(○踰竟音境)陳侯逃歸以其去諸侯故逃之
也(鄭伯欲從中國而罹其凶禍諸侯莫有討心於是懼而去之背華即夷故書逃以抑之〇背音佩)
八年春王正月公如晉○夏葬鄭僖公○鄭人侵
蔡獲蔡公子濕(獲者不與之辭侵者所以服不義無相獲之道○公子濕本又作隰同音隰又音夑二十年同)
(左氏作燮)人微者也侵淺事也而獲公子公子病矣○
季孫宿會晉侯鄭伯齊人宋人衞人邾人于邢丘
(邢丘地〇邢音刑)見魯之失正也公在而大夫會也(○見賢徧反)〇
公至自晉○莒人伐我東鄙○秋九月大雩○冬
楚公子貞帥師伐鄭○晉侯使士匄來聘
九年春宋災外災不志此其志何也故宋也(故猶先也孔子)
(之先宋人)夏季孫宿如晉○五月辛酉夫人姜氏薨(成公母)
○秋八月癸未葬我小君穆姜○冬公會晉侯宋
公衞侯曹伯莒子邾子滕子薛伯𣏌伯小邾子齊
世子光伐鄭十有二月已亥同盟于戲(戲鄭地○于戲許宜反)
不異言鄭善得鄭也不致恥不能據鄭也(戲盟還而楚伐鄭故)
(恥不能終有鄭)楚子伐鄭
十年春公會晉侯宋公衞侯曹伯莒子邾子滕子
薛伯𣏌伯小邾子齊世子光會吴于柤(柤楚地○于柤莊加反)
會又會外之也(五年會于戚不殊會今殊會吴者復夷狄故○復夷扶又反下不復皆同)○夏
五月甲午遂滅傅陽(○傳陽左氏作偪陽)遂直遂也其曰遂何
也不以中國從夷狄也(言時實吴會諸侯滅傳陽恥以中國之君從夷狄之主故加甲午使若改)
(日諸侯自滅傅陽滅卑國月此日蓋爲遂耳○爲于僞反)公至自會會夷狄不致惡
事不致(夷狄不致恥與同惡事不致恥有惡)此其致何也(會吴會夷狄也滅傳陽惡事也據不應致)
存中國也(以中國之君從夷狄之主而滅人之邑也此即夷狄爾是無中國也故加甲午使若改日諸侯自滅傳陽爾不)
(以諸侯從夷狄也滅中國雖惡事自諸侯之一眚爾從夷狄而滅人則中國不復存矣○眚所景反)中國有善事則
并焉(若中國有善事則不復言會諸侯改日遂滅傅陽如僖四年諸侯侵蔡蔡潰遂伐楚是并焉○則并必性反又如字)無
善事則異之存之也(諸侯會吴于柤甲午遂滅傅陽是則若會與遂異人)汲鄭伯(汲猶)
(引也鄭伯髠原爲臣所弑而不書弒此引而致於善事○汲音急)逃歸陳侯(鄬之會陳侯不會以其爲楚故言逃)
(歸〇爲于僞反)致柤之會存中國也○楚公子貞鄭公孫輙
帥師伐宋○晉師伐秦○秋莒人伐我東鄙○公
會晉侯宋公衞侯曹伯莒子邾子齊世子光滕子
薛伯𣏌伯小邾子伐鄭(齊世子光序滕薛之上盖驕蹇○蹇紀輦反)冬盗殺
鄭公子斐公子發公孫輙稱盗以殺大夫弗以上
下道惡上也(兩下相殺不志乎春秋惡鄭伯不能脩政刑致盗殺大夫也以上下道當言鄭人殺其大夫○斐芳尾反)
(左氏作騑惡烏絡反)○戍鄭虎牢(不稱其人則魯戍也猶戍陳)其曰鄭虎牢决
鄭乎虎牢也(二年鄭去楚而從中國故城虎牢不言鄭使與中國無異自爾巳來數反覆無從善之意故繫之於鄭决)
(絶而棄外○數所角反覆芳服反)○楚公子貞帥師救鄭公至自伐鄭
十有一年春王正月作三軍作爲也古者天子六
師諸侯一軍作三軍非正也(周禮司馬法曰萬有二千五百人爲軍王六軍大國三軍)
(次國二軍小國一軍其將皆命卿二千五百人爲師然則此言天子六師凡萬有五千人大國三軍則☰萬七千五百人諸侯制踰天子非義)
(也揔云諸侯一軍又非制也昭五年經曰舍中軍傳曰貴復正也然則魯有二軍今云作三軍增置中軍爾魯爲次國於此爲明○將子匠反)
(舍中音捨)夏四月四卜郊不從乃不郊夏四月不時也
四卜非禮也○鄭公孫舍之帥師侵宋○公會晉
侯宋公衞侯曹伯齊世子光莒子邾子滕子薛伯
𣏌伯小邾子伐鄭○秋七月已未同盟于京城北
(盟謀更共伐鄭京城北鄭者〇京城左氏京作亳)公至自伐鄭不以後致盟後
復伐鄭也(傳例曰巳伐而盟復伐者則以伐致盟不復伐者則以會致此言不以後致謂會在伐後○復扶又反)○
楚子鄭伯伐宋公會晉侯宋公衛侯曹伯齊世
子光莒子邾子滕子薛伯𣏌伯小邾子伐鄭會于
蕭魚(蕭魚鄭地)公至自會伐而後會不以伐鄭致得鄭
伯之辭也(鄭與會而服中國喜之故以會致○鄭與音豫)楚人執鄭行人良宵
行人者挈國之辭也(行人是傳國之辭命者○傳直專反)○冬秦人伐晉
十有二年春王三月莒人伐我東鄙圍邰(蓋攻守之害深故以)
(危錄其月〇邰本又作台他來反又音臺)伐國不言圍邑舉重也(伐國重圍邑輕舉重可以包輕)
取邑不書圍安足書也(不足書而今書蓋爲下事起〇爲于僞反)○季孫宿
帥師救邰遂入鄆(鄆莒邑鄆音運)遂繼事也受命而救邰
不受命而入鄆惡季孫宿也(○惡烏路反)夏晉侯使士
魴來聘○秋九月吴子乘卒○冬楚公子貞帥師
侵宋○公如晉
十有三年春公至自晉○夏取邿(○邿音詩)秋九月庚
辰楚子審卒(共王○共音恭)冬城防
十有四年春王正月季孫宿叔老會晉士匄齊人
宋人衞人鄭公孫蠆曹人莒人邾人滕人薜人𣏌
人小邾人會吳于向(向鄭地○蠆丑邁反向舒亮反)二月乙未朔日有
食之○夏四月叔孫豹會晉荀偃齊人宋人衛北
宫括鄭公孫蠆曹人莒人邾人滕人薛人𣏌人小
邾人伐秦○己未衞侯出奔齊(諸侯出奔例月衎結怨于民自棄於位君弑而)
(歸與知逆謀故出入皆日以著其惡〇與音豫)莒人侵我東鄙○秋楚公子貞
帥師伐吴○冬季孫宿會晉士匄宋華閱衛孫林
父鄭公孫蠆莒人邾人于戚(〇閱音悅)
十有五年春宋公使向戍來聘(○向舒亮反戍音恤)○二月己
亥及向戍盟于劉○劉夏逆王后于齊(劉采地夏名書名則非卿)
(也天子無外所命則成故不言逆女〇劉夏戶雅反注同)過我故志之也(○過音戈)夏齊侯
伐我北鄙圍成公救成至遇(至遇而齊師巳退也遇魯地)○季孫宿
叔孫豹帥師城成郛(郛郭○郛音孚)秋八月丁巳日有食
之○邾人伐我南鄙○冬十有一月癸亥晉侯周
卒
十有六年春王正月葬晉悼公○三月公會晉侯
宋公衞侯鄭伯曹伯莒子邾子薛伯𣏌伯小邾子
于溴梁(湨梁地○溴古閴反)戊寅大夫盟湨梁之會諸侯失正
矣諸侯會而曰大夫盟正在大夫也諸侯在而不
曰諸侯之大夫大夫不臣也晉人執莒子邾子以
歸〇齊侯伐我北鄙○夏公至自會○五月甲
子地震○叔老會鄭伯晉荀偃衞寗殖宋人伐許
○秋齊侯伐我北鄙圍成○大雩○冬叔孫豹如
晉
十有七年春王二月庚午邾子瞷卒(○&KR1486;音閑左氏作牼)○宋
人伐陳○夏衞石買帥師伐曹○秋齊侯伐我北
鄙圍防○九月大雩○宋華臣出奔陳○冬邾人
伐我南鄙
十有八年春白狄來(不言朝不能行朝禮○朝直遥反)○夏晉人執衛
行人石買稱行人怨接於上也(怨其君而執其使稱行人明使人爾罪在上也○其)
(使所吏反下同)○秋齊侯伐我北鄙○冬十月公會晉侯宋
公衞侯鄭伯曹伯莒子邾子滕子薛伯𣏌伯小邾
子同圍齊非圍而曰圍(據實伐)齊有大焉亦有病焉
(齊若無罪諸侯豈得同病之乎)非大而足同與(齊非大國諸侯豈足同共圍之與○同與音餘)諸侯
同罪之也亦病矣(諸侯同罪大國是不量力必爲大國所讎則亦病矣)○曹伯負芻
卒于師閔之也〇楚公子午帥師伐鄭
十有九年春王正月諸侯盟于祝柯(前年同圍齊之諸侯也祝柯齊地○)
(祝柯古河反注同)晉人執邾子公至自伐齊春秋之義巳伐
而盟復伐者則以伐致(京城北之類是〇復扶又反下及注皆同)盟不復伐
者則以會致(會于䔥魚之類是)祝柯之盟盟復伐齊與(怪不以會致〇)
(與音餘)曰非也(不復伐齊)然則何爲以伐致也曰與人同事
或執其君或取其地(同與邾圍齊而晉執其君魯取其地此與盟後復伐無異)取邾田
自漷水(以漷水爲界○漷水火虢反又音郭水名)軋辭也(軋委曲隨漷水言取邾田之多○軋於八反)其
不日惡盟也(○惡烏路反)○季孫宿如晉○葬曹成公○
夏衞孫林父帥師伐齊○秋七月辛卯齊侯環卒
○晉士匄帥師侵齊至榖聞齊侯卒乃還還者事
未畢之辭也受命而誅生死無所加其怒不伐喪
善之也善之則何爲未畢也君不尸小事臣不專
大名善則稱君過則稱己則民作讓矣士匄外專
君命故非之也然則爲士匄者宜奈何宜墠帷而
歸命乎介(除地爲墠於墠張帷反命于介介歸告君君命乃還不敢專也○墠音善介音界副使也)○八月
丙辰仲孫蔑卒○齊殺其大夫高厚○鄭殺其大
夫公子嘉○冬葬齊靈公○城西郛〇叔孫豹會
晉士匄于柯(柯地)○城武城
二十年春王正月辛亥仲孫速會莒人盟于向(向莒)
(邑○向舒亮反)夏六月庚申公會晉侯齊侯宋公衞侯鄭
伯曹伯莒子邾子滕子薛伯𣏌伯小邾子盟于澶
淵(澶淵衛地〇澶市然反)○秋公至自會○仲孫速帥師伐邾
○蔡殺其大夫公子濕蔡公子履出奔楚○陳侯
之弟光出奔楚諸侯之尊兄弟不得以屬通其弟
云者親之也親而奔之惡也(顯書弟明其親也親而奔逐之所以惡陳侯○弟光左氏)
(作黃惡烏路反)○叔老如齊〇冬十月丙辰朔日有食之○
季孫宿如宋
二十有一年春王正月公如晉○邾庶其以&KR0238;閭
丘來奔以者不以者也(凱曰人臣無專禄以邑叛之道○&KR0238;音七閭力居反)來奔者
不言出舉其接我者也&KR0238;閭丘不言及小大敵也
○夏公至自晉〇秋晉欒盈出奔楚○九月庚戍
朔日有食之○冬十月庚辰朔日有食之○曹伯
來朝(〇朝直遥反)公會晉侯齊侯宋公衞侯鄭伯曹伯
莒子邾子于商任(商任某地〇任音壬)○庚子孔子生
二十有二年春王正月公至自會○夏四月○秋
七月辛酉叔老卒○冬公會晉侯齊侯宋公衞侯
鄭伯曹伯莒子邾子滕子薛伯𣏌伯小邾子于沙
隨〇公至自會○楚殺其大夫公子追舒
二十有三年春王二月癸酉朔日有食之○三月
已已𣏌伯匄卒(〇匄古害反)○夏邾卑我來奔(〇卑必二反)葬
𣏌孝公○陳殺其大夫慶虎及慶寅稱國以殺罪
累上也及慶寅慶寅累也陳侯之弟光自楚歸于
陳(光反稱弟言歸無罪明矣)○晉欒盈復入于晉入于曲沃(曲沃晉地〇復)
(扶又反)○秋齊侯伐衞遂伐晉○八月叔孫豹帥師救
晉次于雍渝(雍渝晉地○雍於用反又如字渝羊朱反)言救後次非救也(惡其)
(不遂君命而專止次故先通君命而後言次尊君抑臣之義鄭嗣曰次止也凡先書救而後言次㫮非救也僖元年齊師宋師曹師次于聶北)
(救邢此師本欲止聶北遥爲之援爾隨其本意而書故先言次而後言救豹本受君命救晉中道不能故先言救而後言次若鄭伯未見諸侯)
(而曰如會致其本意〇惡其烏路反下傳惡之同聶北不輙反中道丁仲反又如字)巳卯仲孫速卒○
冬十月乙亥臧孫紇出奔邾其日正臧孫紇之出
也(正其有罪)蘧伯玉曰不以道事其君者其出乎(必不見容〇籧)
(其居反)晉人殺欒盈惡之弗有也(不言殺其大夫是不有之以爲大夫)〇齊
侯襲莒(輕行掩其不備曰襲○輕遣政反又如字)
二十有四年春叔孫豹如晉〇仲孫羯帥師侵齊
○夏楚子伐吳○秋七月甲子朔日有食之旣○
齊崔杼帥師伐莒○大水○八月癸巳朔日有食
之〇公會晉侯宋公衞侯鄭伯曹伯莒子邾子滕
子薛伯𣏌伯小邾子于夷儀○冬楚子蔡侯陳侯
許男伐鄭○公至自會○陳鍼宜咎出奔楚(○鍼其廉反咎)
(其九反)○叔孫豹如京師○大饑五榖不升爲大饑(升成)
(也)一榖不升謂之嗛(嗛不足貌〇嗛去簟反)二榖不升謂之饑
三榖不升謂之饉(〇饉音近)四榖不升謂之康(康虚)五榖不
升謂之大侵(侵傷)大侵之禮君食不兼味臺榭不塗
(塗堊飾○榭音謝堊烏路反又烏洛反)弛侯廷道不除(弛廢也侯射侯也廢侯不燕射廷内道路不脩除○)
(弛侯式氏反廷道徒佞反朝廷之道也一音庭)百官布而不制(官職脩列不可闕廢不更有造作)鬼
神禱而不祀(周書曰大荒有禱無祀)此大侵之禮也
二十有五年春齊崔杼帥師伐我北鄙○夏五月
乙亥齊崔杼弑其君光莊公失言淫于崔氏(放言將淫崔氏)
(爲此見弑也邵曰淫過也言莊公言語失漏有過於崔子而崔子弒之故傳載其致弒之由以明崔杼之罪甚○爲此于僞反下爲其同)〇
公會晉侯宋公衞侯鄭伯曹伯莒子邾子滕子薛
伯𣏌伯小邾子于夷儀○六月壬子鄭公孫舍之
帥師入陳○秋八月己巳諸侯同盟于重丘(會夷儀之諸侯)
(也重丘齊地○重直龍反)公至自會〇衞侯入于夷儀(夷儀本邢地衛滅邢而爲衛地)
楚屈建帥師滅舒鳩(○屈居勿反)○冬鄭公孫夏帥師
伐陳(○夏尸雅反)〇十有二月吳子謁伐楚門于巢卒以
伐楚之事門于巢卒也(所以攻巢之門者爲其伐楚之事故也然則伐楚經巢〇子謁左氏)
(作遏)于巢者外乎楚也(若但言伐楚卒而不言于巢者則卒在楚也言于巢則不在楚)門于
巢乃伐楚也(先攻巢然後楚乃可得伐)諸侯不生名取卒之名加
之伐楚之上者見以伐楚卒也其見以伐楚卒何
也(據伐楚惡事無緣致本意○見賢徧反)古者大國過小邑小邑必飾城
而請罪禮也(飾城者脩守備請罪問所以爲闕致師之意〇守備手又反或如字)吴子謁伐楚
至巢入其門門人射吳子有矢創反舍而卒古者
雖有文事必有武備非巢之不飾城而請罪非吴
子之自輕也(非責○射食亦反創初良反)
二十有六年春王二月辛卯衞寗喜弑其君剽此
不正其日何也殖也立之喜也君之正也(父立以爲君則子宜)
(君之以明正也○君剽匹妙反)○衛孫林父入于戚以叛○甲午衞侯
衎復歸于衞日歸見知弑也(書喜弑君衎可言歸衎實與弑故錄日所以知其與弑者)
(言辛卯弑君甲午便歸是待弑而入故得速也〇衎苦旦反一本作衍見知賢徧反實與音豫下同)夏晉侯使荀
吴來聘○公會晉人鄭良霄宋人曹人于澶淵○
秋宋公殺其世子座(〇座在禾反)〇晉人執衞寗喜〇八
月壬午許男寗卒于楚(宣九年九月辛酉晉侯黑臀卒于扈傳曰其日未踰竟也此乃在楚何以)
(日邪隱三年八月庚辰宋公和卒傳曰日卒正也許男卒于楚則在外巳顯日卒明其正○竟音境)〇冬楚子蔡侯
陳侯伐鄭○葬許靈公
二十有七年春齊侯使慶封來聘夏叔孫豹會
晉趙武楚屈建蔡公孫歸生衞石惡陳孔奐鄭良
霄許人曹人于宋(○奐呼亂反)○衛殺其大夫寗喜稱國
以殺罪累上也寗喜弑君其以累上之辭言之何
也嘗爲大夫與之涉公事矣(鄭嗣曰若獻公以喜有弑君之罪而殺之則不宜旣入以)
(爲大夫而復殺之明以他故○復扶又反)寗喜由君弑君而不以弑君之罪
罪之者惡獻公也(獻公即衎也鄭嗣曰書寗喜弒其君則喜之罪不嫌不明今若不言喜之無罪而死則獻)
(公之惡不彰○惡獻烏路反)○衞侯之弟專出奔晉(○專左氏作鱄)專喜之
徒也專之爲喜之徒何也巳雖急納其兄與人之
臣謀弑其君是亦弑君者也專其曰弟何也(據稱弟則)
(無罪○巳音紀)專有是信者(言君本使專與喜爲約納君許以寵賂今反殺之獻公使專失信故稱弟見獻公之)
(惡也○見賢徧反)君賂不入乎喜而殺喜是君不直乎喜也
故出奔晉織絇邯鄲終身不言衞(恥失信〇絇其俱反邯音寒鄲音舟)專
之去合乎春秋(何休曰寗喜本弑君之家獻公過而殺之小負也專以君之小負自絶非大義也何以台乎春)
(秋鄭君釋之曰寗喜雖弑君之家本專與約納獻公爾公由喜得入已與喜以君臣從事矣春秋襏亂重盟約今獻公背之而殺忠干己者是)
(獻公惡而難親也獻公旣惡而難親專又與喜爲黨懼禍將及君子見幾而作不俟終日微子去紂孔子以爲上仁專之去䘙其心若此合于)
(春秋不亦宜乎○與約如字又於妙反下同爲約于僞反本或作盟約背之音佩)○秋七月辛巳豹及
諸侯之大夫盟于宋溴梁之會諸侯在而不曰諸
侯之大夫大夫不臣也晉趙武恥之豹云者恭也
(不舉氏姓)諸侯不在而曰諸侯之大夫大夫臣也其臣
恭也晉趙武爲之會也○冬十有二月乙亥朔日
有食之
二十有八年春無冰○夏衞石惡出奔晉○邾子
來朝(○朝直遥反)○秋八月大雩○仲孫羯如晉○冬齊
慶封來奔十有一月公如楚○十有二月甲寅
天王崩(靈王)○乙未楚子昭卒
二十有九年春王正月公在楚閔公也(閔公爲楚所制故存錄)〇
夏五月公至自楚喜之也(凱曰遠之蠻國喜得全歸)致君者殆其
往(殆危)而喜其反此致君之意義也○庚午衞侯衎
卒○&KR1377;弑吳子餘祭&KR1377;門者也寺人也不稱名姓
&KR1377;不得齊於人不稱其君&KR1377;不得君其君也禮君
不使無恥不近刑人(無恥不知臧否○&KR1377;音昏守門人也祭側界反寺人本又作侍人不近附近之近下)
(同否音鄙又方九反)不狎敵不邇怨賤人非所貴也貴人非所
刑也刑人非所近也舉至賤而加之吳子吳子近
刑人也&KR1377;弑吳子餘祭仇之也(怨仇餘祭故弑之○狎戶甲反怨於願反又於元反)
(仇音求)○仲孫羯會晉荀盈齊高止宋華定衞世叔儀
鄭公孫段曹人莒人邾人滕人薛人小邾人城𣏌
古者天子封諸侯其地足以容其民其民足以滿
城以自守也𣏌危而不能自守故諸侯之大夫相
帥以城之此變之正也(諸侯微弱政由大夫大夫能同恤災危故曰變之正)〇晉侯
使士鞅來聘𣏌子來盟(𣏌復稱子蓋時王所黜○復扶又反)○吴子使札
來聘(杜預曰吴子餘祭旣遣札聘上國而後死札以六月到魯夫聞喪也不稱公子其禮未同於止國○札側八反)吴其
稱子何也善使延陵季子故進之也身賢賢也使
賢亦賢也延陵季子之賢尊君也(以季札之賢吴子得進稱子是尊君也)其
名成尊於上也(春秋賢者不名而礼名者許夷狄不一而足唯成吴之尊稱直稱吴則不得有大夫〇尊稱尺證反)
○秋九月葬衞獻公○齊高止出奔北燕其曰北
燕從史文也(南燕姞姓在鄭䘙之間北燕姬姓在晉之北史曰北燕據時然故不改也傅所言解時但有言有燕者○)
(北燕音烟國名姞其乙反又其吉反)○冬仲孫羯如晉
三十年春王正月楚子使薳罷來聘(聘例時此聘月之何也泰曰桓)
(二年宋督弑其君與夷傳曰書王以正與夷之卒然則義有所明皆湏王以正之書王必上繫于春下統于月此書王以治蔡般弒父之罪爾)
(非以錄薳罷之聘○薳罷于委反下音皮與夷如字又音餘宋殤公名)○夏四月蔡世子般弑
其君固其不日子奪父政是謂夷之(比之夷狄故不日也丁未楚世子商)
(臣弑其父傳曰日髠之卒所以謹商臣之弒也楚公子比弑其君傳曰不日比不弑般弒不日而曰夷之何也徐乾曰凡中國君正卒皆書日)
(以錄之夷狄君卒皆不日以略之所以别中國與夷狄夷狄弒君而日者閔其爲惡之甚謹而錄之中國君卒例日不以弑與不弑也至于卒)
(而不日者乃所以略之與夷狄同例○子舨音班本又作班髠苦門反以别彼列反)〇五月甲午宋災伯
姬卒取卒之日加之災上者見以災卒也其見以
災卒奈何伯姬之舍失火左右曰夫人少辟火乎
伯姬曰婦人之義傅母不在宵不下堂(宵夜○見以賢徧反辟音避下)
(同)左右又曰夫人少辟火乎伯姬曰婦人之義保
母不在宵不下堂遂逮乎火而死婦人以貞爲行
者也伯姬之婦道盡矣詳其事賢伯姬也(○逮音代又大計反)
(行下孟反)○天王殺其弟佞夫傳曰諸侯且不首惡况於
天子乎君無忍親之義天子諸侯所親者唯長子
母弟耳天王殺其弟侫夫甚之也(○長丁丈反)○王子瑕
奔晉(不言出周無外)○秋七月叔弓如宋葬共姬(共姬從夫之謚○共音恭)外
夫人不書葬此其言葬何也吾女也卒災故隱而
葬之也○鄭良霄出奔許自許入于鄭鄭人殺良
霄不言大夫惡之也(○惡烏路反)〇冬十月葬蔡景公不
日卒而月葬不葬者也卒而葬之不忍使父失民
於子也(鄭嗣曰夫葬者臣子之事也景公無子不可謂無民無民則景公有失於民有民則罪歸於子若不書葬則嫌亦失民故)
(曰不忍使父失民於子)○晉人齊人宋人衞人鄭人曹人莒人邾
人滕人薛人𣏌人小邾人會于澶淵宋災故會不
言其所爲其曰宋災故何也不言災故則無以見
其善也其曰人何也救災以衆何救焉更宋之所
喪財也(償其所喪財故雖不及災時而猶曰救災○所爲于僞反以見賢徧反更音庚償也喪息浪反償時亮反)澶淵
之會中國不侵伐夷狄夷狄不入中國無侵伐八
年善之也晉趙武楚屈建之力也
三十有一年春王正月○夏六月辛巳公薨于楚
宫楚宫非正也(楚宫别宫名非路寢)○秋九月癸巳子野卒(襄公)
(大子〇大音泰)子卒日正也○已亥仲孫羯卒○冬十月滕
子來會葬(書非禮)癸酉葬我君襄公○十有一月莒
人弑其君密州
春秋榖梁卷第九
經傳肆阡陸伯捌拾玖字玖拾壹字
音義玖伯零單肆字千家塾
