春秋榖梁傳莊公第三(○名同莊王四年即位)
范寗集解
元年春王正月繼弑君不言即位正也繼弑君不
言即位之爲正何也(據君不絶)曰先君不以其道終則
子不忍即位也○三月夫人孫于齊(桓公夫人文姜也哀姜有殺子之罪)
(輕故僖元年曰夫人氏之喪至自齊去姜以貶之文姜有殺夫之罪重故去姜氏以貶之此輕重之差○孫音遜本亦作遜去起吕反下去姜)
(同)孫之爲言猶孫也(孫孫遁而去○遁徒困反)諱奔也接練時錄
母之變始人之也(夫人初與桓俱如齊今又書者於練時感夫人不與祭故始以人道錄之○與祭音豫)
不言氏姓貶之也人之於天也以道受命於人也
以言受命(臣子則受君父之命婦受夫之命)不若於道者天絶之也(若順)
不若於言者人絶之也臣子大受命(言義得貶夫人)○夏
單伯逆王姬(單姓也伯字○單音善單姓伯字左氏以爲王卿士逆王姬左氏作送王姬)單伯者
何吾大夫之命乎天子者也命大夫故不名也(諸侯)
(歲貢士于天子天子親命之使還其國爲大夫者不名天子就其國命之者以名氏通也)其不言如何也(據僖)
(二十九年公子遂如京師言如)其義不可受於京師也其義不可受於
京師何也曰躬君殺於齊使之主㛰姻與齊爲禮
其義固不可受也(禮尊卑不敵天子嫁女于諸侯必使同姓諸侯主之魯桓親見殺于齊若天子命使爲主)
(則非禮大矣春秋爲尊者諱故不可受之于京師○弑又作殺爲尊于僞反下爲之築同)○秋築王姬之館
于外築禮也于外非禮也(外城外也)築之爲禮何也主
王姬者必自公門出(公門朝之外門主王姬者當設几筵于宗廟以俟迎者故在公門之内築王姬之館)
(○朝之直遥反下於朝同迎魚敬反下同)於廟則巳尊於寢則巳卑爲之築
節矣築之外變之正也築之外變之爲正何也仇
讎之人非所以接㛰姻也衰麻非所以接弁冕也
(親迎服祭服者重㛰姻也公時有桓之喪○衰七冋反弁皮彦反)其不言齊侯之來逆何也
不使齊侯得與吾爲禮也○冬十月乙亥陳侯林
卒諸侯日卒正也○王使榮叔來錫桓公命(榮氏叔字天子)
(之上大夫也禮有九錫一曰輿馬二曰衣服三曰樂則四曰朱戶五曰納陛六曰虎賁七曰弓矢八曰鈇鉞九曰秬鬯皆所以襃德賞功也德)
(有厚薄功有輕重故命有多少何休曰桓弑逆之人王法所宜誅絶而反錫命悖亂天道故不言天王也文五年王使榮叔歸含且賵則曰含)
(者臣子之職也以至尊行卑事故不言天王也三月王使毛伯來會葬又曰刺比失禮故亦不言天王也寗案僖二十四年天王出居于鄭不)
(可最大矣禮天子旣有賵含之制傳但譏二事共一使耳言且所以示譏一事無再貶之道也以天王之尊會人妾祖母之葬誠失禮矣孰若)
(使任叔之子來聘使家父來求車之不可乎此三者皆言天王明非義之所存舊史有詳略夫子因而弗革故知曲說雖巧致遠則滯矣○錫)
(星歷反賁音奔鈇方胡反鉞音越秬音巨黑黍鬯勑亮皮香酒也悖𥙷對反含胡暗反賵芳鳳反刺七賜反一使所吏反任音壬滯乃計反一)
(本作泥)禮有受命無來錫命錫命非正也(賞人於朝與士共之當召)
(而錫也周禮大宗伯職曰王命諸侯則儐之是來受命○朝直遥反儐必刃反)生服之死行之禮也
生不服死追錫之不正甚矣○王姬歸于齊爲之
中者歸之也○齊師遷紀郱鄑郚紀國也郱鄑郚
國也(此國以三言爲名○邢步丁反鄑子移反郚音吾)或曰遷紀于郱鄑郚(十年宋人)
(遷宿傳曰遷亡辭也其不地宿不復見矣齊師遷紀四年復書紀侯大去其國者紀侯賢不與齊師之亡紀故變丈以見義郱鄑郚之君無紀)
(侯之賢故不復見從常例也若齊師遷紀于郱鄑郚當言于以明之又不應復書地當如宋人遷宿齊人遷陽或曰之說寗所未詳○復扶又)
(反見賢徧反)
二年春王二月葬陳莊公○夏公子慶父帥師伐
於餘丘(慶父名字仲父)國而曰伐於餘丘邾之邑也其曰伐
何也公子貴矣師重矣而敵人之邑公子病矣病
公子所以譏乎公也其一曰君在而重之也(邾君在此邑故)
(不繼于邾使若國)○秋七月齊王姬卒爲之主者卒之也(主其)
(嫁則有兄弟之恩死則服之服之故書卒禮記曰齊告王姬之喪魯莊公爲之大功○爲之大功于僞反)○冬十有二
月夫人姜氏會齊侯于禚(禚齊地○禚章略反)婦人旣嫁不踰
竟踰竟非正也婦人不言會言會非正也饗甚矣
(饗在四年○踰竟音境後踰之例皆同)○乙酉宋公馮卒(○馮皮冰反)
三年春王正月溺會齊侯伐衛(徐邈曰傳例曰往月危往也齊受天子罪人爲)
(之興師而魯與同其理危也○溺乃狄反)溺者何也公子溺也其不稱公子何
也(據二年公子慶父帥師伐於餘丘稱公子)惡其會仇讎而伐同姓故貶而
名之也(○惡烏路反)○夏四月葬宋莊公月葬故也○五
月葬桓王傳曰改葬也(若實改葬當言改以明之郊牛之口傷改卜牛是也傳當以七年乃)
(葬故謂之改葬)改葬之禮緦舉下𬗟也(緦者五服最下言舉下𬗟上從緦皆反其故服因葬桓)
(王記改葬之禮不謂改葬桓王當服緦也猶晦震夷伯之廟因明天子諸侯之制不謂夷伯非魯之大夫也寗之先君與蔡司徒論之詳矣江)
(熙曰葬稱公舉五等之上改葬禮緦舉五服之下以喪𬗟藐遠也天子諸侯易服而葬以爲交於神明者不可以純凶况其𬗟者乎是故改葬)
(之禮其服唯輕言𬗟釋所以緦也○緦息詞反𬗟亡善反遠也)或曰郤尸以求諸侯(停尸七年以求諸侯)
(會葬非人情也○卻尸去略反又去逆反杜預云尸未葬之通稱)天子志崩不志葬必其時
也何必焉舉天下而葬一人其義不疑也志葬故
也危不得葬也曰近不失崩不志崩失天下也(京師)
(去魯不遠赴告之命可不踰旬而至史不志崩則亂可知)獨隂不生獨陽不生獨天不
生三合然後生(徐邈曰古人稱萬物負隂而抱陽冲氣以爲和然則傳所謂天蓋名其冲和之功而神理所由)
(也會二氣之和極發揮之美者不可以柔剛滯其用不得以隂陽分其名故歸於冥極而謂之天凡生類禀靈知於天資形於二氣故又曰獨)
(天不生必三合而形神生理具矣○揮許歸反冥亡丁反稟彼錦反知於音智)故曰母之子也可天
之子也可尊者取尊稱焉卑者取卑稱焉(王者尊故稱天)
(子衆人卑故稱母子○母之子也可絶句下倣此尊稱尺證及下卑稱司)其曰王者民之所歸往
也○秋紀季以酅入于齊(季紀侯弟○以酅下圭反)酅紀之邑
也入于齊者以酅事齊也入者内弗受也(雍日紀國微弱)
(齊將吞并紀季深覩存亡之機大懼社稷之傾故超然遐舉以酅事齊庶胤嗣不泯宗廟永存春秋賢之故褒之以字齊受人之邑而滅人之)
(國故於義不可受也○并必性反泯彌忍反)○冬公次于郎次止也有畏也欲
救紀而不能也(畏齊)
四年春王二月夫人姜氏饗齊侯于祝丘(饗食也兩君相)
(見之禮凡會書月著時事有危雖於公發例亦無所不關祝丘魯地○饗本又作享香丈反著張略反又張慮反)饗甚矣(以非)
(禮尤甚故謹而月之)饗齊侯所以病齊侯也○三月紀伯姬卒
(隱二年履緰所逆者内女卒例日伯姬失國略之故月也○緰音須)外夫人不卒此其言卒
何也吾女也適諸侯則尊同以吾爲之變卒之也
(禮諸侯絶傍朞姑姊妹女子子嫁於國君者尊與巳同則爲之服大功九月變不服之例然則適大夫者不書卒○爲于僞反朞居其反)○
夏齊侯陳侯鄭伯遇于垂(傳例曰不期而會曰遇遇者志相得也)○紀侯
大去其國大去者不遺一人之辭也言民之從者
四年而後畢也紀侯賢而齊侯滅之不言滅而曰
大去其國者不使小人加乎君子(不曰滅而曰大去其國蓋抑無道之強以)
(優有道之弱若進止在己非齊所得滅也何休曰春秋楚世子商臣弑其君其後滅江六不言大去又大去者於齊滅之不明但知不使小人)
(加乎君子而不言滅縱失襄公之惡反爲大去也鄭君釋之曰商臣弑其父大惡也不得但爲小人江六之君又無紀侯得民之賢不得變滅)
(言大去也元年冬齊師遷紀三年紀季以酅入于齊今紀侯大去其國是足起齊滅之矣即以變滅言大去爲縱失襄公之惡是乃經也非傳)
(也且春秋因事見義舍此以滅人爲罪者自多矣○縱子用反見賢徧反舍音捨)○六月乙丑齊侯葬
紀伯姬外夫人不書葬此其書葬何也吾女也失
國故隱而葬之(隱痛也不曰卒而曰葬閔紀之亡也)○秋七月○冬公及
齊人狩于郜(郜齊地○狩音獸郜古報反左氏作禚)齊人者齊侯也其曰
人何也卑公之敵所以卑公也(内無貶公之道)何爲卑公也
不復讎而怨不釋刺釋怨也(○怨紆元反又紆願反後同刺七賜反)
五年春王正月○夏夫人姜氏如齊師師而曰如
衆也(言師衆大如國故可以言如若言如齊侯則不可)婦人旣嫁不踰竟踰竟非
禮也○秋郳黎來來朝(黎來名也○郳五兮反國名黎郎兮反黎來郳君名朝直遥反)郳
國也黎來微國之君未爵命者也○冬公會齊人
宋人陳人蔡人伐衛(納惠公朔)是齊侯宋公也其曰人
何也人諸侯所以人公也其人公何也逆天王之
命也(王不欲立朔也)
六年春王三月王人子突救衛(徐邈曰諸侯不奉王命朔遂得篡王威屈辱有危故)
(月也救衛於義善故重子突功不立故著其危)王人卑者也稱名貴之也(何休以爲)
(稱子則非名也鄭君釋之曰王人賤者錄則名可今以其銜命救衛故貴之貴之則子突爲字可知明矣此名當爲字誤爾徐乾曰王人者卑)
(者之稱也當直稱王人而巳今以其能奉天子之命救衛而拒諸侯故加名以貴之僖八年公會王人齊侯是卑者之常稱○卑者之稱尺證)
(反下常稱同)善救衛也救者善則伐者不正矣○夏六
月衛侯朔入于衛其不言伐衞納朔何也(據九年伐齊納糾言)
(納)不逆天王之命也(不與諸侯得納王之所絶)入者内弗受也何
用弗受也爲以王命絶之也朔之名惡也朔入逆
則出順矣朔出入名以王命絶之也○秋公至自
伐衛惡事不致此其致何也(據襄九年時有穆姜之喪會諸侯伐鄭不致)不
致則無用見公之惡事之成也(○見賢徧反)○螟(○螟亡丁反)○
冬齊人來歸衛寳以齊首之分惡於齊也使之如
下齊而來我然惡戰則殺矣(若衛自歸寳於齊過齊然後與我齊首其事則我與王人)
(戰罪差减○分惡烏各反下同殺色界反舊色例反過古禾反差初賣反)
七年春夫人姜氏會齊侯于防(防魯地)婦人不會會
非正也○夏四月辛卯昔恒星不見恒星者經星
也(經常也謂常列宿○昔如字或作㝜同不見賢徧反下不音者同列宿夙又反下皆同)日入至於星出
謂之昔不見者可以見也夜中星隕如雨(如而也星旣隕而復)
(雨○隕云敏反復扶又反)其隕也如雨是夜中與(星旣隕而雨必晦暝安知夜中乎○與音)
(餘暝亡定反)春秋著以傳著疑以傳疑(明實錄也○傳直專反)中之幾也
而曰夜中著焉爾(幾微也星旣隕而雨中微難知而曰夜中自以實著爾非億度而知○度徒各反)何
用見其中也失變而錄其時則夜中矣(失星變之始而錄其巳隕之時)
(檢錄漏刻以知夜中)其不曰恒星之隕何也我知恒星之不見
而不知其隕也我見其隕而接於地者則是雨說
也(言我見從上來接於下然後可言雨星今唯見在下故曰隕星○我見見音如字注同雨于付反注同)著於上見
於下謂之雨著於下不見於上謂之隕豈雨說哉
(觧經不得言雨星而言隕星也鄭君曰衆星列宿諸侯之象不見者是諸侯棄天子禮義法度也劉向曰隕者象諸侯隕隊失其所也又中夜)
(而隕者象不終其性命中道而落○見于下如字或賢徧反不見賢徧反隊直類反)○秋大水高下有水
災曰大水○無麥苗麥苗同時也(麥與黍稷之苗同時死)○冬
夫人姜氏會齊侯于榖(榖齊地)婦人不會會非正也
八年春王正月師次于郎以俟陳人蔡人(時陳蔡欲伐魯故出)
(師以待之)次止也俟待也甲午治兵出曰治兵習戰
也入曰振旅習戰也(振整也旅衆也)治兵而陳蔡不至矣
兵事以嚴終(以嚴整終事故敵人不至)故曰善陳者不戰此之謂
也善爲國者不師(導之以德齊之以禮江熙曰鄰國望我歡若親戚何師之爲○陳直覲反下文皆同)
(導徒報反下同)善師者不陳(師衆素嚴不須耀軍列陳江熙曰上兵伐謀何乃至陳)善陳者
不戰(軍陳嚴整敵望而畏之莫敢戰)善戰者不死(投兵勝地故無死者江熙曰辟實攻虚則不死)善
死者不亡(民盡其命無奔背散亡者也江熙曰見危授命義存君親雖没猶存○盡津忍反皆音佩)○夏師
及齊師圍郕郕降于齊師其曰降于齊師何不使
齊師加威於郕也(郕同姓之國而與齊伐之是用師之過也故使若齊無武功而郕自降○降戶江反皆同)
○秋師還還者事未畢也遯也(郕巳降而以未畢爲文者蓋辟滅同姓之國示不卒)
(其事○還音旋遯徒困反)○冬十有一月癸未齊無知弑其君諸
兒大夫弑其君以國氏者嫌也弑而代之也(○兒如字一音)
(五兮反)
九年春齊人殺無知無知之挈失嫌也稱人以殺
大夫殺有罪也(○挈苦結反)○公及齊大夫盟于曁(曁魯地○)
(曁其器反左氏作蔇)公不及大夫(春秋之義内大夫可以會諸侯公不可以盟外大夫所以明尊卑定内外也今齊國)
(無君要當有任其盟者故不得不以權通)大夫不名無君也(禮君前臣名齊無君故大夫不名)盟
納子紏也不日其盟渝也(變盟立小白○渝羊朱反)當齊無君制
在公矣當可納而不納故惡内也(○惡烏路反下及注惡内皆同)○夏
公伐齊納紏(不言子糾而直云紏者盟繫在於魯故挈之也春秋於内公子爲大夫者乃記其奔子紏不爲大夫故不)
(書其奔鄭忽旣受命嗣位是以書其出然則重非嫡嗣官非大夫皆事例所略故許叔蔡季小白重耳通亦不書出○紏居&KR0627;反左氏作子紏)
(嫡丁歷反重直龍反)當可納而不納齊變而後伐故乾時之戰
不諱敗惡内也(何休曰三年溺會齊師伐衛故貶而名之四年公及齊人狩于郜故卑之曰人今親納讎子反惡其)
(晩恩義相違莫此之甚鄭君釋之曰於讎不復則怨不釋而魯釋怨屢會仇讎一貶其臣一卑其君亦足以責魯臣子其餘則同不復譏也至)
(於伐齊納糾譏當可納而不納爾此自正義不相反也寗謂讎者無時而可與通縱納之遟晚又不能全保讎子何足以惡内乎然則乾時之)
(戰不諱敗齊人取子糾殺之皆不迃其文正書其事内之大惡不待貶絶居然顯矣二十四年公如齊親迎亦其類也惡内之言傳或失之○)
(敗惡烏各反注同復扶又反迃音于一音紆又於武反迎魚敬反)○齊小白入于齊大夫出
奔反以好曰歸(成十四年衛孫林父自晉歸于衛是也)以惡曰入齊公孫
無知弑襄公公子糾公子小白不能存出亡(子糾奔魯小白)
(奔莒)齊人殺無知而迎公子糾於魯公子小白不讓
公子糾先入又殺之于魯故曰齊小白入于齊惡
之也(○惡烏路反)○秋七月丁酉葬齊襄公(諸公子争立國亂故危之)○八
月庚申及齊師戰于乾時我師敗績(不言及者主名内之卑者乾時齊地)
○九月齊人取子糾殺之(言子糾者明其貴宜爲君)外不言取言
取病内也取易辭也猶曰取其子糾而殺之云爾
(猶言自齊之子糾今取而殺之言魯不能救護也○易以䜴反)十室之邑可以逃難百室
之邑可以隱死以千乘之魯而不能存子糾以公
爲病矣(○難乃旦反下注同乘繩證反)○冬浚洙浚洙者深洙也著
力不足也(畏齊難○浚音峻深也洙音殊杜預云水名)
十年春王正月公敗齊師于長勺(長勺魯地○勺時酌反)不日
疑戰也(疑戰者言不尅曰而戰以詐相襲)疑戰而曰敗勝内也(勝内謂勝在内)
○二月公侵宋侵時此其月何也乃深其怨於齊
又退侵宋以衆其敵惡之故謹而月之(○惡烏路反)○
三月宋人遷宿遷亡辭也(爲人所遷則無復國家故曰亡辭閔二年齊人遷陽亦是也○復扶)
(冨反下文及注同)其不地宿不復見也(國亡不復見經不言滅者言滅則弑其君滅其宗廟社稷)
(就而有之不遷其民○見賢徧反)遷者猶未失其國家以往者也(謂自遷者僖元)
(年邢遷于夷儀成十五年許遷于葉之類是也彼二傳曰遷者猶得其國家以往者也此傳云遷者猶未失其國家以往互丈也○葉舒涉反)
○夏六月齊師宋師次于郎次止也畏我也○公
敗宋師于乘丘(乘丘魯地○乘繩證反)不日疑戰也疑戰而曰
敗勝内也○秋九月荆敗蔡師于莘(莘蔡地○莘所巾反)以蔡
侯獻武歸荆者楚也何爲謂之荆狄之也何爲狄
之聖人立必後至天子弱必先叛故曰荆狄之也
蔡侯何以名也(據僖十五年秦獲晉侯不名○獻武本亦依左氏作舞)絶之也何爲
絶之獲也中國不言敗(據宣十二年晉荀林父帥師及楚子戰于邲晉師敗績不言敗晉師○邲)
(皮必反又扶必反一音弼敗績如字)此其言敗何也中國不言敗蔡侯其
見獲乎其言敗何也釋蔡侯之獲也以歸猶愈乎
執也(爲中國諱見執故言以歸○爲于僞反)○冬十月齊師滅譚譚子奔
莒(桓十一年鄭忽出奔衛傳曰其名失國也十六年衛侯朔出奔齊傳曰朔之名惡也然則出奔書名有二義譚子國滅不名蓋無罪)
(也凡書奔者責不死社稷不言出者國滅無所出也他皆放此)
十有一年春王正月○夏五月戊寅公敗宋師于
鄑(鄑魯地○敗必邁反下及注同鄑子移反)内事不言戰舉其大者其日
成敗之也(結日列陳不以詐相襲得敗師之道故曰成也○列陳直覲反)宋萬之獲也○
秋宋大水外災不書此何以書王者之後也高下
有水災曰大水○冬王姬歸于齊其志過我也(○過)
(古禾反)
十有二年春王三月紀叔姬歸于&KR0566;(&KR0566;紀邑也紀季所用入于齊者)
(紀國旣滅故歸&KR0566;)國而曰歸此邑也其曰歸何也吾女也失
國喜得其所故言歸焉爾(江熙曰四年齊滅紀不言滅而言大去者義有所見爾則)
(國滅也叔姬來歸不書非歸寍且非大歸也叔姬守節積有年矣紀季雖以&KR0566;入于齊不敢懷貳然襄公犲狼未可闇信桓公旣立德行方宣)
(於天下是以叔姬歸于&KR0566;魯喜其女得申其志○見賢徧反犲仕皆反行下孟反)○夏四月○秋八月
甲午宋萬弑其君捷(捷宋閔公)宋萬宋之卑者也卑者
以國氏及其大夫仇牧以尊及卑也仇牧閑也(仇牧)
(扞衛其君故見殺也桓二年傳曰臣旣死君不忍稱其名今仇牧書名則知宋君先弑○仇牧音目捍曷旦反)○冬十月
宋萬出奔陳(宋久不討賊致令得奔故謹而月之○令力呈反)
十有三年春齊人宋人陳人蔡人邾人會于北杏
(北杏齊地)是齊侯宋公也其曰人何也始疑之何疑焉
桓非受命之伯也將以事授之者也(言諸侯將權時推齊侯使行伯事)
曰可矣乎未乎(邵曰疑齊桓雖非受命之伯諸侯推之便可以爲伯乎未也)舉人衆之
辭也(稱人言非王命衆授之以事)○夏六月齊人滅遂遂國也其不
日微國也○秋七月○冬公會齊侯盟于柯(柯齊地○柯古)
(何反)曹劌之盟也信齊侯也(曹劌之盟經傳無文蓋有信者也公羊傳曰要盟可犯而桓公)
(不欺曹子可讎而桓公不怨桓公之信著於天下自柯之盟始○劌居衛反要盟於遥反)桓盟雖内與不日
信也(公盟例日外諸侯盟例不日桓大信遠著故雖公與盟猶不日○與音預注同)
十有四年春齊人陳人曹人伐宋○夏單伯會伐
宋會事之成也(伐事巳成單伯乃至○單音善)○秋七月荆入蔡荆
者楚也其曰荆何也州舉之也州不如國(言荆不如言楚)國
不如名(言楚不如言介葛廬○介音界)名不如字(言介葛廬不如言邾儀父)○冬單伯
會齊侯宋公衛侯鄭伯于鄄(鄄衛地○鄄音絹)復同會也(諸侯)
(欲推桓以爲伯故復同會于此以謀之○復扶又反)
十有五年春齊侯宋公陳侯衛侯鄭伯會于鄄復
同會也(爲欲推桓爲伯故復會於此○復扶又反爲欲于僞反)○夏夫人姜氏如齊
婦人旣嫁不踰竟踰竟非禮也○秋宋人齊人邾
人伐郳(宋主兵故序齊上也班序上下以國大小爲次夷狄在下征伐則以主兵爲先春秋之常也他皆放此)○鄭
人侵宋○冬十月
十有六年春王正月○夏宋人齊人衞人伐鄭○
秋荆伐鄭○冬十有二月會齊侯宋公陳侯衞侯
鄭伯許男曹伯滑伯滕子同盟于幽(幽宋地○滑于八反)同者
有同也同尊周也不言公外内寮一疑之也(十三年春會于)
(北杏諸侯俱疑齊桓非受命之伯欲共以事推之可乎今于此年諸侯同共推桓而魯與齊讎外内同一疑公可事齊不會不書公以著疑焉)
(同官爲尞謂諸侯也至二十七年同盟于幽遂伯齊侯○寮一力彫反)○邾子克卒其曰子進
之也(附齊而尊周室王命進其爵)
十有七年春齊人執鄭詹人者衆辭也以人執與
之辭也(與令得執○詹者廉反令力呈反)鄭詹鄭之卑者卑者不志此
其志何也以其逃來志之也逃來則何志焉將有
其末不得不錄其本也(末謂逃來)鄭詹鄭之佞人也(○佞乃定反)
○夏齊人殱于遂殱者盡也然則何爲不言遂人
盡齊人也無遂之辭也無遂則何爲言遂其猶存
遂也(以其能殺齊戍故若遂之存○殱子廉反盡也遂人盡齊人絕句)存遂奈何曰齊人
滅遂使人戍之遂之因氏飲戍者酒而殺之齊人
殱焉此謂狎敵也(狎猶輕也○飲於鴆反狎戶甲反)○秋鄭詹自齊逃
來逃義曰逃(齊稱人以執是執有罪也執得其罪故曰義也今而逃之是逃義也)○冬多麋(京房)
(易傳曰廢正作淫爲火不明則國多麋○麋士悲反)
十有八年春王三月日有食之不言日不言朔夜
食也何以知其夜食也曰王者朝日(王制曰天子玄冕而朝日於東門之)
(外故日始出而有虧傷之處是以知其夜食也何休曰春秋不言月食日者以其無形故闕疑其夜食何緣書乎鄭君釋之曰一日一夜合爲)
(一日今朔日日始出其食虧傷之處未復故知此日以夜食夜食則亦屬前月之晦故榖梁子不以爲疑○朝直遥反處昌慮反)故
雖爲天子必有尊也貴爲諸侯必有長也故天子
朝日諸侯朝朔(○長丁丈反)○夏公追戎于濟西其不言
戎之伐我何也以公之追之不使戎邇於我也(邇猶)
(近也不使戎得逼近於我故若入竟望風退走○濟子禮反濟水名邇如字邇近也一本作介音界亦近也竟音境)于濟西
者大之也何大焉爲公之追之也(言戎遠來至濟西必大有徒衆以公自追)
(之知其審然○爲于僞反)○秋有&KR0558;(&KR0558;短狐也蓋含沙射人京房易傳曰忠臣進善君不識厥咎國生&KR0558;○&KR0558;本亦)
(作蜮音或短狐本草謂之射工射人食亦反下文同)一有一亡曰有&KR0558;射人者也(○亡)
(音無又如字)○冬十月
十有九年(○傳本或分此以下爲莊公與閔公同卷)春王正月○夏四月○
秋公子結媵陳人之婦于鄄遂及齊侯宋公盟媵
淺事也不志此其志何也辟要盟也(魯實使公了結要二國之盟欲目託)
(於大國未審得盟與不故以媵婦爲名得盟則盟不則止此行有辭也○媵以證反又繩證反爾雅云送也要於遥反注同)何以
見其辟要盟也媵禮之輕者也盟國之重也以輕
事遂乎國重無說(以輕遂重無他異說故知辟要盟耳○見賢𥚹反)其曰陳人之
婦略之也(但爲遂事假錄媵事耳故略言陳人之婦不處其主名○爲于僞反)其不日數渝
惡之也(○數音朔惡烏路反)○夫人姜氏如莒婦人旣嫁不踰
竟踰竟非正也○冬齊人宋人陳人伐我西鄙其
曰鄙遠之也其遠之何也不以難邇我國也(○難乃旦反邇)
(如字本又作介音界)
二十年春王二月夫人姜氏如莒(夫人比年如莒過而不改無禮尤甚故謹)
(而月之○莒音舉)婦人旣嫁不踰竟踰竟非正也(○竟音境)○夏齊
大災其志以甚也(外災不志甚謂灾及人也外災例時)○秋七月○冬齊
人伐我
二十有一年春王正月○夏五月辛酉鄭伯突卒
○秋七月戊戍夫人姜氏薨婦人弗目也(鄭嗣曰弗目謂不目)
(言其地也婦人無外事居有常所故薨不書地僖元年傳曰夫人薨不地此言弗目盖互辭爾定九年得寳玉大弓傳曰弗目羞也蓋此類也)
(江熙曰文姜有弑公之逆而弗目其罪○弗目謂不題目文姜薨所也一曰弗目其罪)○冬十有二月葬
鄭厲公
二十有二年春王正月肆大眚肆失也眚災也(易稱)
(赦過宥罪書稱眚災肆赦經稱肆大眚皆放赦罪人蕩滌衆故有時而用之非經國之常制○肆音四眚所景反宥音又滌音狄)災
紀也失故也(災謂罪惡紀治理也有罪當治理之今失之者以文姜之故)爲嫌天子之
葬也(文姜罪應誅絶誅絶之罪不葬若不赦除衆惡而書葬者嫌天子許之明須赦而後得葬○為于僞反)○癸丑
葬我小君文姜小君非君也(不治其民)其曰君何也以
其爲公配可以言小君也○陳人殺其公子禦宼
(禦寇宣公之子○禦魚吕反又作御)言公子而不言大夫公子未命爲大
夫也其曰公子何也公子之重視大夫(視比)命以執
公子(大夫旣命得執公子之禮一本大夫命以視公子)○夏五月(以五月首時寗所未詳)○秋
七月丙申及齊高傒盟于防不言公高傒伉也(書日)
(則公盟也高傒驕伉與公敵體恥之故不書公○傒音奚伉苦浪反)○冬公如齊納幣納幣大
夫之事也禮有納采(采擇女之德性也其禮用鴈爲贄者取順隂陽往來○䞇音至)有問
名(問女名而卜之知吉凶也其禮如納采)有納徵(徵成也納幣以成㛰)有告期(告迎期○迎魚)
(敬反)四者備而後娶禮也公之親納幣非禮也故譏
之(公母喪未再朞而圖㛰傳無譏文但譏親納幣者喪㛰不待貶絶而罪惡見○見賢徧反)
二十有三年春公至自齊○祭叔來聘(祭叔天子寰内諸侯叔名)
(○祭側界反寰音縣又音環)其不言使何也天子之内臣也不正
其外交故不與使也(何休曰南季宰渠伯糾家父宰周公來聘皆稱使獨于此奪之何也鄭君釋之)
(曰諸稱使者是奉王命其人無自來之意今祭叔不一心於王而欲外交不得王命來故去使以見之○去起吕反見賢徧反)○夏
公如齊觀社常事曰視(視朔是也)非常曰觀觀無事之
辭也(言無朝會之事○朝直遥反下同)以是爲尸女也(尸主也主爲女往爾以觀社爲辭○主爲)
(于僞反)無事不出竟公至自齊公如(陳公行例)往時正也
(正謂無危懼也皆放此)致月故也如往月致月有懼焉爾○荆
人來聘善累而後進之其曰人何也舉道不待再
(明聘問之禮朝宗之道非夷狄之所能故一舉而進之)○公及齊侯遇于榖及者内
爲志焉爾遇者志相得也○蕭叔朝公微國之君
未爵命者其不言來於外也(言於榖朝公也)朝於廟正也
於外非正也○秋丹桓宫楹(楹柱)禮天子諸侯&KR0627;堊
(黝堊黑色○&KR0627;於糾反又於柳反注同堊烏路反又烏各反范云&KR0627;堊黑色案&KR0627;黑也堊白土)大夫倉士黈(黈黃)
(色○黈他苟反黃色也麋氏云張斗反)丹楹非禮也○冬十有一月曹伯
射姑卒(○射音亦本或作亦)○十有二月甲寅公會齊侯盟于
扈(桓盟不日此盟日者前公如齊觀社傳曰觀無事之辭以是爲尸女也公怠棄國政比行犯禮憂危甚矣覇主降心親與之盟實有)
(弘濟之功而魯得免於罪臣子所慶莫重於此時事所重文亦宜詳故特謹日以著之○扈音戸)
二十有四年春王三月刻桓宫桷禮天子之桷斵
之礱之加密石焉(以細石磨之○刻音克桷音角榱也方曰桷圓曰椽斵丁角反削也礱之力公反磨也)
諸侯之桷斲之礱之大夫斲之士斲本刻桷非正
也夫人所以崇宗廟也取非禮與非正而加之於
宗廟以飾夫人非正也(非禮謂娶讎女非正謂刻桷丹楹也本非宗廟之宜故曰加言將親迎欲)
(爲夫人飾又非正也○迎魚敬反下皆同)刻桓宫桷丹桓宫楹斥言桓宫以
惡莊也(不言新宫而謂之桓宫以桓見殺於齊而飾其宗朝以榮讎國之女惡莊不子○惡烏路反下同)○葬曹
莊公○夏公如齊逆女親迎恒事也不志此其志
何也不正其親迎於齊也○秋公至自齊迎者行
見諸舍見諸(諸之也言瞻望夫人乘車○乘繩證反)先至非正也○八月
丁丑夫人姜氏入(哀姜)入者内弗受也日入惡入者
也何用不受也以宗廟弗受也其以宗廟弗受何
也娶仇人子弟以薦舍於前其義不可受也(薦進舍置)
(○惡入烏路反一音如字)戊寅大夫宗婦覿用幣(宗婦同宗大夫之婦○覿用徒歷反見也)
覿見也禮大夫不見夫人不言及不正其行婦道
故列數之也男子之贄羔鴈雉腒(贄所以至者也上大夫用羔取其從)
(羣帥而不黨也下大夫用鴈取其知時飛翔有行列也士冬用雉夏用腒取其耿介交有時别有倫也腒腊也雉必用死爲其不可生服也夏)
(用腒備腐臭也○數色主反腒其居反腊也乾雉也士夏執之備腐臭也說文云北方謂烏腊曰腒傳曰尭腊舜始腒别彼列反爲其于僞反)
(腐符甫反)婦人之贄棗栗鍜脩(棗取其早自矜莊栗取其敬栗鍜脩取斷斷自脩整○鍜丁亂)
(反脯也鍛而加薑桂曰脩脩飭本或作勑同恥力反一本作飾申職反或作整音征領反)用幣非禮也用者
不宜用者也大夫國體也(國體謂爲君股肱○股音古肱古弘反)而行婦道
惡之故謹而日之也(○惡烏路反)○大水○冬戎侵曹曹
羈出奔陳赤歸于曹郭公赤盖郭公也何爲名也
禮諸侯無外歸之義外歸非正也(徐乾曰郭公郭國之君也名赤蓋不能治其)
(國舍而歸于曹君爲社稷之主承宗廟之重不能安之而外歸他國故但書名以罪而懲之不直言赤復云郭公者恐不知赤者是誰將若魯)
(之微者故也以郭公著上者則是諸侯失國之例是無以見微之義○羈居宜反郭公左氏如字公羊音虢舍音捨懲直升反復杖又反著張)
(慮反又張略反見賢徧反)
二十有五年春陳侯使女叔來聘(女氏叔字○女音汝)其不名
何也(據成三年晉侯使荀庚來聘稱名)天子之命大夫也○夏五月癸
丑衛侯朔卒(惠公也犯逆失德故不書葬)○六月辛未朔日有食之
言日言朔食正朔也鼔用牲于社鼔禮也用牲非
禮也天子救日置五麾陳五兵五鼔(麾旌幡也五兵予戟鉞楯弓矢○麾)
(毀爲反幡芳元反矛亡侯反鉞音越楯時準反又音允)諸侯置三麾陳三鼔三兵大
夫擊門士擊柝言充其陽也(凢有聲皆陽事以壓隂氣柝兩木相擊充實也○柝吐洛)
(反壓於甲反又於涉反)○伯姬歸于𣏌其不言逆何也逆之道微
無足道焉爾○秋大水鼔用牲于社于門(門國門也)高
下有水災曰大水旣戒鼔而駭衆用牲可以巳矣
救日以鼔兵救水以鼔衆○冬公子友如陳
二十有六年春公伐戎○夏公至自伐戎○曹殺
其大夫言大夫而不稱名姓無命大夫也無命大
夫而曰大夫賢也爲曹羈崇也(徐邈曰于時微國衰陵不能及禮其大夫降班)
(失位下同於士故略稱人而傳謂之無命大夫也莒慶莒挐邾庶其邾快皆特以事書非實能貴故略名而巳楚雖荆蠻漸自通于諸夏故莊)
(二十三年書荆人來聘文九年又襃而書名國轉彊大書之益詳然當僖公文公之世楚猶未能自同于列國故得臣及椒並略名惟屈完來)
(會諸侯以殊禮成之楚莊王之興爲江漢盟主與諸夏之君權行抗禮其勢彊于當年而事交於内外故春秋書之遂從中國之例夫政俗隆)
(替有乎其人三后之姓日失其序而諸國乘間與之代興因詳略之文則可以見時事之實矣秦爵伯也上據西周班列中夏故得稱師有大)
(夫其大夫當名氏而文十二年秦術略名蓋于時晉主魯盟而秦方敵晉則魯之于秦情好䟽矣禮以飾情情䟽則禮略春秋所以略文乎又)
(吴札不書氏以成尊于上也宋之盟叔孫豹不書氏以著其能恭此皆因事而爲義○爲曹于僞反挐女居反又女加反快苦夬反諸夏戶雅)
(反下同屈君勿反情好呼報反)○秋公會宋人齊人伐徐○冬十有二
月癸亥朔日有食之
二十有七年春公會𣏌伯姬于洮(伯姬莊公女洮魯地○洮他刀反本或作)
(桃)○夏六月公會齊侯宋公陳侯鄭伯同盟于幽
同者有同也同尊周也於是而後授之諸侯也其
授之諸侯何也齊侯得衆也桓會不致安之也桓
盟不日信之也信其信仁其仁衣裳之會十有一
未嘗有㰱血之盟也信厚也(十三年會北杏十四年會鄄十五年又會鄄十六年會幽)
(二十七年又會幽僖元年會檉二年會貫三年會陽榖五年會首戴七年會寍母九年會葵丘○㰱所洽反于朾他貞反又勑丁反本亦作檉)
(寍如字又音寗母音無又茂后反)兵車之會四未嘗有大戰也愛民也
(僖八年會洮十三年會鹹十五年會牡丘十六年會淮於末年乃言之不道侵蔡伐楚者方書其盛不道兵車也此則以兵車會而不用征伐)
(○鹹音咸牡荗后反)○秋公子友如陳葬原仲(原仲陳大夫原氏仲字)言葬
不言卒不葬者也(外大夫例不書卒)不葬而曰葬諱出奔也
(言季友辟内難而出以葬原仲爲辭○難乃旦反)○冬𣏌伯姬來(歸寍)○莒慶來逆
叔姬(慶名也莒大夫也叔姬莊公女禮檀弓記曰陳莊子死赴於魯魯人欲勿哭繆公召縣子而問焉縣子曰古之大夫束脩之問)
(不出竟雖欲哭之安得而哭之今之大夫交政於中國雖欲勿哭安得而勿哭則大夫越竟逆女非禮也董仲舒曰大夫無束脩之餽無諸侯)
(之交越竟逆女紀罪之○繆音穆縣音玄竟音境焉於虔反餽旦愧反越竟本或作疆居良反)諸侯之嫁子於大
夫主大夫以與之(君不敵臣)來者接内也不正其接内
故不與夫婦之稱也(接内謂與君爲禮也大婦之稱當言逆女○稱尺證反)○𣏌伯來
朝(𣏌稱伯蓋時王所絀○朝直遥反絀本又作黜勑律反)○公會齊侯于城濮(城濮衛地○濮)
(音卜)
二十有八年春王三月甲寅齊人伐衛衛人及齊
人戰衛人敗績於伐與戰安戰也(問在何處戰○處昌慮反)戰衛
戰則是師也其曰人何也微之也何爲微之也今
授之諸侯而後有侵伐之事故微之也其人衛何
也以其人齊不可不人衛也(齊桓始受方伯之任未能信著鄰國致有侵伐之事貶師)
(稱人以微之也人不可以敵于師師不可以與人戰故亦以衛師爲人衛非有罪)衛小齊大其以衛及
之何也以其微之可以言及也其稱人以敗何也
不以師敗於人也(人輕而師重)○夏四月丁未邾子瑣卒
(○瑣素果反)○秋荆伐鄭荆者楚也其曰荆州舉之也○
公會齊人宋人救鄭善救鄭也○冬築微(微魯邑○微左氏作)
(麋)山林藪澤之利所以與民共也虞之非正也(虞典)
(禽獸之官言規固而築之又置官司以守之是不與民共同利也築不志凡志皆譏也築例時○藪素后反)○大無麥
禾大者有顧之辭也於無禾及無麥也(一災不書於冬無禾而後)
(顧錄無麥故言大明不收甚)臧孫辰告糴于齊(臧孫辰魯大夫臧文仲○糴音狄)國無
三年之畜曰國非其國也一年不升告糴諸侯告
請也糴糴也不正故舉臧孫辰以爲私行也(爲内諱故不稱)
(使使若私行○畜勑六反下同爲内干僞反下文爲内同)國無九年之畜曰不足無六
年之畜曰急無三年之畜曰國非其國也諸侯無
粟諸侯相歸粟正也臧孫辰告糴于齊告然後與
之言内之無外交也古者稅什一(宣十五年注詳矣○稅始銳反什一十而稅一)
豐年𥙷敗(敗謂凶年)不外求而上下皆足也雖累凶年
民弗病也一年不艾而百姓饑君子非之不言如
爲内諱也(○艾牛盖反)
二十有九年春新延廏延廏者法廏也(周䄠天子十二閑馬六種)
(邦國六閑馬四種每廏一閑言法廏者六閑之舊制也○廏九又反六種之勇反下皆同)其言新有故也(言改故而)
(新之)有故則何爲書也古之君人者必時視民之所
勤民勤於力則功築罕(罕希○罕呼旦反)民勤於財則貢賦
少民勤於食則百事廢矣(凶荒殺禮殺所界反)冬築微春新
延廏以其用民力爲巳悉矣(悉盡)○夏鄭人侵許○
秋有蜚(榖梁說曰蜚者南方臭惡之氣所生也象君臣滛泆有臭惡之行○蜚扶味反行下孟反)一有一亡
曰有(○亡如字又音無)○冬十有二月紀叔姬卒(紀國雖滅叔姬執節守義)
(故繫之紀賢而錄之)○城諸及防(諸防皆魯邑)可城也以大及小也
(傳例曰凡城之志皆譏今云可者謂冬可用城不妨農役耳不謂作城無譏)
三十年春王正月○夏師次于成次止也有畏也
欲救鄣而不能也不言公恥不能救鄣也(畏齊○鄣音章)
秋七月齊人降鄣降猶下也鄣紀之遺邑也(○降戶江反下)
(遐嫁反)○八月癸亥葬紀叔姬不日卒而日葬閔紀之
亡也○九月庚午朔日有食之鼔用牲于社(救日用牲旣失)
(之矣非正陽之月而又伐鼔亦非禮)○冬公及齊侯遇于魯濟(濟水名○濟子禮反)及
者内爲志焉爾遇者志相得也○齊人伐山戎齊
人者齊侯也其曰人何也愛齊侯乎山戎也(不以齊侯敵乎)
(山戎故稱人)其愛之何也桓内無因國外無從諸侯而越
千里之險北伐山戎危之也(内無因緣山戎左右之國爲内間者外無諸侯者不煩役)
(寮國○從才用反内間間厠之間)則非之乎善之也(遠伐山戎雖危勤王職貢則善)何善乎
爾燕周之分子也(燕周大保召康公之後成王所封分子謂周之别子孫也○燕音烟注及後同分扶問反)
(又如字本或作介音界大音泰召上照反)貢職不至山戎爲之伐矣(言由山戎爲害伐擊)
(燕使之隔絶於周室○爲之如字)
三十有一年春築臺于郎○夏四月薛伯卒○築
臺于薛(薛魯地)○六月齊侯來獻戎捷(獻下奉上之辭也春秋尊魯故曰獻)
(○捷在接反戎菽也捷獲也)齊侯來獻捷者内齊侯也不言使内
與同不言使也(泰曰齊桓内救中國外攘夷狄親倚之情不以齊爲異國故不稱使若同一國也○攘如羊反)
(倚於綺反下丈及注同)獻戎捷軍得曰捷戎菽也(菽豆)○秋築臺
于秦(秦魯地)不正罷民三時虞山林藪澤之利且財
盡則怨力盡則懟(懟恚恨也○罷音皮下同懟直類反怨也)君子危之故謹
而志之也或曰倚諸桓也桓外無諸侯之變内無
國事越千里之險北伐山戎爲燕辟地(辟開○爲于僞反辟婢亦)
(反)魯外無諸侯之變内無國事一年罷民三時虞
山林藪澤之利惡内也(譏公依倚齊桓而與桓行異○惡烏路反行下孟反)○冬
不雨
三十有二年春城小榖(小榖魯邑)○夏宋公齊侯遇于
梁丘遇者志相得也梁丘在曹邾之間去齊八百
里非不能從諸侯而往也辭所遇遇所不遇大齊
桓也(辭所遇謂八百里間諸侯必有願從者而辭之遇所不遇謂遠遇宋公也○能從才用反或如字注同)○秋七
月癸巳公子牙卒(牙慶父同母弟何休曰傳例大夫不日卒惡也牙與慶父共淫哀姜謀殺子般而日卒何)
(也鄭君釋之曰牙莊公母弟不言弟其惡巳見不待去日矣甯案傳例諸侯之尊弟也不得以屬通蓋以禮諸侯絶朞而臣諸父昆弟稱昆弟)
(則是申其私親也宣十七年公弟叔肸卒傳曰其曰公弟叔肸賢之也然則不稱弟自其常例耳鄭君之說寗所未詳○見賢徧反去起吕反)
(朞音期肸許乙反)○八月癸亥公薨于路寢(公薨皆書其所謹凶變)路寢
正寢也寢疾居正寢正也男子不絶于婦人之手
以齊終也(齊絜○齊側皆反本亦作齋)○冬十月乙未子般卒(在喪故稱)
(子般其名也莊公大子不書弑諱也○般音班大音泰)子卒日正也(襄三十一年秋九月癸巳子野卒是也)
不日故也(文十八年冬十月子赤卒是也)有所見則日(閔公不書即位是見繼弑者也故慶)
(父弑子般子般可以日卒不待不日而顯○見則賢徧反)○公子慶父如齊此奔也其
曰如何也(據閔二年慶父奔莒不言如)諱莫如深深則隱(深謂君弑賊奔隱痛)
(之至也故子般日卒慶父如齊)苟有所見莫如深也(閔公不書即位見子般之弑慶父出奔)○
狄伐邢
春秋榖梁卷第三
經傳伍阡壹伯肆拾叄字
注陸阡零丹貳字
音義壹阡陸伯玖拾肆字
仁仲比校訖
