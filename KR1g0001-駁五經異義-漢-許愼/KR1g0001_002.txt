駁五經異義補遺
漢鄭玄撰
卿大夫有主不
異義或曰卿大夫有主不答曰(一云謹案)卿大夫非有土之
君不得格享昭穆故無木主(一云不得有主)春秋左氏傳曰衛
孔悝反祏於西圃祏石主也言大夫以石為主謹案大
夫以石為主禮無明文大夫士無昭穆不得有主今山
陽民俗祠有石主
駁云少牢饋食大夫祭禮也束帛依神特牲饋食士
祭禮也結茅為菆孔悝祏主者祭其所出之君為之
主耳又云主者神象也孝子既葬心無所依以虞而
立主以事之唯天子諸侯有主卿大夫無主尊卑之
差也卿大夫無主者依神以几筵故少牢之祭但有
尸無主三王之代小祥以前主用桑者始死尚質故
不相變既練易之遂藏於廟以為祭主
甲午祠兵
異義公羊說甲午祠兵師出曰祠兵入曰振旅祠者祠
五兵矛戟劍楯弓矢(按周禮夏官疏車之五兵戈殳戟酋矛夷矛步卒之五兵則無夷矛)
(而有弓矢)及祠蚩尤之造兵者左氏說甲午治兵為授兵於
廟謹案三朝記曰蚩尤庶人之強者何兵之能造
駁云祠兵者公羊字之誤以治為祠因而作說如此
周司馬職曰仲夏教茇舍仲秋教治兵其下皆云如
戰之陳仲冬教大閱修戰法虞人莱所田之野乃為
之如是治兵之屬皆習戰非授兵於廟又無祠五兵
之禮(按原本亦載此條其文甚略今並錄於後兵異義公羊說以為甲午祠兵左氏說甲午治駁)
(曰公羊氏誤也)
竈
異義大戴記禮器云竈者老婦之祭許君按月令孟夏
之月其祀竈五祀之神王者所祭非老婦也
駁曰王為羣姓立七祀一曰司命主督察王命也二
曰中霤主宫室居處三曰門四曰戶主出入五曰國
門主道路也六曰大厲主殺也七曰竈主飲食也竈
神祝融是老婦(御覽五百二十九)
諸侯踰年即位乃奔喪
異義大鴻臚眭(音雖)生說諸侯踰年即位乃奔喪春秋之
義未踰年君死不成以人君禮言王者未加其禮故諸
侯亦不得供其禮於王者相報也謹案禮不得以私廢
公卑廢尊如禮得奔喪今以私喪廢奔王者之喪非也
又人臣之義不得計校天子未加禮於我亦執之不加
服禮也眭生之說非也
鄭氏按孝經資於事父以事君言能為人子乃能為
人臣也服同嗣子不為天子服此則嫌欲速不一於
父也喪服制曰門内之治恩掩義門外之治義斷恩
此言在父則為父在君則為君也春秋莊三十二年
子般卒時父未葬也子者繫於父之稱也言卒不言
薨未成君也未成君猶繫於父則當從門内之治恩
掩義耳禮者在於所處此何以私廢公何以卑廢尊
未踰年之君立廟不
異義春秋公羊說云未踰年君有子則書葬立廟無子
則不書葬恩無所錄也左氏說云臣之奉君悉心盡恩
不得錄君父有子則為立廟無子則廢也或議曰(闕文)案
禮云臣不殤君子不殤父君無子而不為立廟是背義
棄禮罪之大者也
駁云未踰年君者魯子般子惡是也皆不稱公書卒
弗諡不成於君也廟者當序於昭穆不成於君則何
廟之立凡無廟者為壇祭之近漢諸幼小之帝尚皆
不立廟而祭於陵云罪之重者此何故不罪殤者十
九向下未踰年之君未必非冠引殤欲以何明也蔡
邕云見孝殤孝冲孝質皇帝以幼弱在位未踰年不
列於廟太尉司徒分視三陵皆宗廟典制也
諸侯未踰年出朝會與不出會何稱
異義公羊說云諸侯未踰年不出境在國中稱子以王
事出亦稱子非王事而出會同安父位不稱子鄭伯伐
許未踰年以本爵譏不子也左氏說諸侯未踰年在國
内稱子以王事出則稱爵詘於王事不敢伸其私恩鄭
伯伐許是春秋不得以家事辭王事諸侯蕃衛之臣雖
未踰年以王事稱爵是也
駁云昔武王卒父業既除喪出至孟津之上猶稱太
子者是為孝也今未除喪而出稱爵是與武王義反
矣春秋僖九年春三月丁丑宋公禦說卒夏公會宰
周公齊侯宋子衛侯鄭伯許男曹伯於葵丘宋子即
踰年君也出與天子大夫會是非王事而稱子耶
諸侯有妾母喪得出朝會不
異義春秋公羊說妾子為諸侯不敢以妾母之喪廢事
天子大國出朝會禮也魯宣公如齊有妾母之喪經書
善之左氏說云妾子為君當尊其母有三年之喪而出
朝會非禮也(按一本有故譏魯宣公五字)案禮妾母無服貴妾子不
立而他妾子立者也不敢以卑廢事尊者禮也即妾子
為君義如左氏
駁云喪服緦麻庶子為後為其母此義自天子下至
庶人同不三年魯宣公所以得尊其妾母敬嬴為夫
人者以夫人姜氏已歸齊不反故也因是言妾子立
母卒得為之三年於禮為通乎其服之間其出朝會
無王事與鄭伯伐許何異
罍制(本作第六壘制)
異義韓詩說金罍大夫器也天子以玉諸侯大夫以金
士以梓古毛詩說金罍酒器也諸臣之所酢人君以黃
金飾尊大一碩(一作石)金飾龜(一作亡)目蓋刻為(一作取象)雲雷
之象謹案韓詩說天子以玉經無明文謂之罍者取象
雲雷博施如人君下及諸臣同如是經文惟有詩云我
姑酌彼金罍古毛詩說云人君以黃金則其餘諸臣直
有金無黃金飾也(按鄭無駁同許說)
騶虞
異義今詩韓魯說騶虞天子掌鳥獸官古毛詩說騶虞
義獸白虎黑文食自死之肉不食生物人君有至信之
德則應之周南終麟趾召南終騶虞俱稱嗟嘆之皆獸
名謹案古山海經書騶虞獸說與毛詩同是其聖獸也
(按鄭無駁同許氏)
卿得世
異義今春秋公羊榖梁說云卿大夫世位則權并一姓
妨塞賢路專政犯君故經譏周尹氏齊崔氏是也而古
春秋左氏說卿大夫皆得世禄不得世位父為大夫死
子得食其故采地而(一作如按二字通用)有賢才則復升父故位
故傳曰官有世功則有官族謹案易爻位三為三公二
為卿大夫曰食舊德謂食父故禄也尚書云古我先王
暨乃祖乃父胥及逸勤予不敢動用非罰世選爾勞予
不掩爾善論語曰興滅國繼絶世國謂諸侯世為卿大
夫詩曰惟周之士不顯亦世孟子曰文王之治岐也仕
者世禄知周制世禄也從左氏義(按鄭駁公羊說見前卷同許氏說)
宗而不毁
異義詩魯說丞相匡衡以為殷中宗周成宣王皆以時
毁古文尚書說經稱中宗明其廟宗而不毁謹案春秋
公羊御史大夫禹貢(疑當作貢禹)說王者宗有德廟不毁宗
而復毁非尊德之義(鄭從而不駁)
祭天有尸
異義公羊說祭天無尸左氏說晉祀夏郊以董伯為尸
虞夏傳云舜入唐郊以丹朱為尸是祭有尸也謹案魯
郊禮曰祀延帝尸從左氏說(按鄭無駁從許說)
復讎
異義公羊說復百世之讎古周禮說復讎可盡五世之
内五世之外施之於己則無義施之於彼則無罪所復
者謂殺者之身乃在被殺者子孫可盡五世得復之謹
案魯桓公為齊襄公所殺其子莊公與齊桓公會春秋
不譏又定公是魯桓公九世孫孔子相定公與齊會於
夾谷是不復百世之讎也從周禮說(鄭不駁與許同)
二名
異義公羊說譏二名謂二字作名若魏曼多也左氏說
二名者楚公子棄疾弑其君即位之後改為熊居是為
二名謹案文武賢臣有散宜生蘇忿生則公羊之說非
也從左氏義(曲禮正義許按鄭無駁從義)
諸侯無去國之義
異義公羊說國滅君死正也故禮運云君死社稷無去
國之義左傳說昔太王居豳狄人攻之乃踰梁山邑於
岐山故知有去國之義也謹案易曰係遯有疾厲畜臣
妾吉知諸侯無去國之義也(鄭無駁明從許君用公羊義也)
中國里數
異義今尚書歐陽夏侯說中國方五千里古尚書說五
服方五千里相距萬里謹案以今漢地攷之自黑水至
東海衡山之陽至於朔方經略萬里從古尚書說(鄭氏無駁)
(與許同)
天子聘諸侯
異義公羊說天子無下聘義周禮說間問以諭諸侯之
志謹案禮臣病君親問之天子有下聘之義從周禮說
(鄭無駁與許同)
羽舞
異義公羊說樂萬舞以鴻羽取其勁輕一舉千里詩毛
說以翟羽韓詩說以夷狄大鳥羽謹案詩云右手秉翟
爾雅說翟鳥名雉屬也知翟羽舞也(按鄭無駁與許同)
朝宿邑
異義公羊說諸侯朝天子天子之郊皆有朝宿之邑從
泰山之下皆有湯沐之邑左氏說諸侯有大功盛德於
王室京師有朝宿之邑泰山有湯沐之邑所以供祭祀
魯周公之後鄭宣王母弟此皆有湯沐邑其餘則否謹
案若今諸侯京師之地皆有朝宿邑周有千八百諸侯
盡京師之地不足以容不合事理之宜(許不從公羊說鄭無駁從許氏)
(說)
諸侯自相奔喪禮
異義公羊說遣大夫弔君會其葬左氏說諸侯之喪士
弔大夫會葬文襄之霸令大夫弔卿共葬事謹案周禮
無諸侯會葬義知不相會葬從左氏義(鄭氏無駁)
類祭
異義今尚書夏侯歐陽說以類祭天名曰以事類祭之
奈何天位在南方就南郊祭之是也古尚書說非時祭
之謂之類言以事類祭告也肆類於上帝時舜告攝非
常祭謹案周禮郊天無言類者知類非常祭從古尚書
說(鄭無駁與許同)
人君年幾而娶
異義今大戴禮說男三十女二十有婚嫁合為五十應
大衍之數自天子達於庶人同也(一云男子三十而娶女子二十而嫁天子)
(以下及庶人同禮)春秋左傳說人君十五生子禮也二十而嫁
三十而娶庶人禮也禮大夫為婦之長殤長殤十九至
十六知夫年十四十五見士婚禮也謹案舜生三十不
娶謂之鰥禮文王世子曰文王十五而生武王武王尚
有兄伯邑考故知人君早婚娶不可以年三十所以重
繼嗣也(鄭無駁)
雨不克葬
異義公羊說雨不克葬謂天子諸侯也卿大夫臣賤不
能以雨止榖梁說葬既有日不為雨止左氏說士葬先
遠日辟不壊言不汲汲葬其親不可行事廢禮不行庶
人不為雨止謹案論語云死葬之以禮以雨而葬是不
行禮榖梁說非也從公羊左氏之說(鄭氏無駁與許同)
未踰年之君繫父不
異義公羊說云未踰年之君皆繫於父晉里克殺其君
之子奚齊是也左氏說未踰年之君未葬繫於父殺奚
齊於次父未葬雖未踰年稱子成為君不繫於父齊公
子商人殺其君舍父已葬案禮制君喪未葬已葬儀各
有差嗣君號稱亦宜有差左氏說是也(按鄭無駁同許義)
諸侯娶同姓
異義今春秋公羊說魯昭公娶於吳諱同姓也謂之吳
孟子春秋左氏說孟子非小君也不成其喪不當譏又
案易曰同人於宗吝言同姓相娶吝道也即犯誅絶之
罪言五屬之内禽獸行乃當絶(按鄭無駁同許義)
諸侯祖天子
異義禮戴說郊特牲云諸侯不敢祖天子大夫不敢祖
諸侯匡衡說支庶不敢薦其禮下士諸侯不得專祖於
王古春秋左氏說天子之子以上德為諸侯者得祀其
所自出謹案周公以上德封於魯得郊天兼用四代之
禮樂知亦得祖天子諸侯有德祖天子者知大夫亦得
祖諸侯(鄭氏無駁與許同)
虞祔
異義公羊說虞而作主春秋左氏說既葬反虞天子九
虞虞者以柔日九虞十六日也諸侯七虞十二日也大
夫五虞八日也士三虞四日也既虞然後祔死者於先
死者祔而作主謂桑主也期年然後作栗主謹案左氏
說與禮同(按鄭無駁同許義)
盟詛
異義禮約盟不今春秋公羊說古者不盟結言而退故
榖梁傳云誥誓不及五帝盟詛不及三王交質子不及
五伯且盟非禮故春秋左氏云周禮有司盟之官殺牲
㰱血所以盟事神明又云凡國有疑盟詛其不信者是
知於禮得盟謹案從左氏說以太平之時有盟詛之禮
(鄭氏不駁從許義)
主所用木
異義論語哀公問社(當作主)於宰我宰我答夏后氏以松夏
人都河東宜松也殷人以栢殷人都亳宜栢也周人以
栗周人都灃鎬宜栗也(按此條並見太平御覽五百三十一)今春秋公羊
說祭有主者孝子之主繫心夏后氏以松殷人以栢周
人以栗周禮說虞主用桑練主以栗無夏后以松為主
之事謹案從周禮說論語所云謂社主也(祭法正義義鄭無駁從許)
鄭聲淫
異義今論說(當云今論語說)鄭國之為俗有溱洧之水男女聚
會謳歌相感故云鄭聲淫左傳說煩手淫聲謂之鄭聲
者言煩手躑躅之聲使淫過矣謹案今鄭詩二十篇說
婦人者十九故鄭聲淫也(按鄭無駁)
祔主
異義左氏說凡君薨祔而作主特祀主於寢畢三時之
祭期年然後蒸嘗禘於廟謹案左氏說與禮同(鄭無駁周禮)
(鬯人疏)
祭禮
異義古春秋左氏說古者先王日祭於祖考月荐於曾
高將享及二祧歲禱於壇禘及郊宗石室謹案叔孫通
宗廟有日(一作月)祭之禮知古而然也三歲一祫此周禮
也五歲一禘(一作祀)疑先王之禮也(御覽五百二十八文初學記十三藝)
(類聚三十八始於有虞氏故云先王之禮)
鸞和
異義禮戴說鸞在衡和在軾毛詩說在軾曰和在鑣曰
鸞謹案經無明文(鄭無駁駟鐡正義)
五玉贄
異義謹案周禮說五玉贄自孤卿以下執禽尊卑有差
也禮不下庶人工商之朝儀五經無說庶人工商有贄
(御覽三百三十九)
三公
異義今尚書夏侯歐陽說天子三公一曰司徒二曰司
馬三曰司空九卿二十七大夫八十一元士凡百二十
古周禮說天子立三公曰太師太傅太保無官屬與王
同職故曰坐而論道謂之三公又立三少以為之副曰
少師少傅少保是為三孤冢宰司徒宗伯司馬司寇司
空是為六卿之屬大夫士庶人在官者凡萬二千名案
周公為傅召公為保太公為師周公太公無為司徒司
空文知師保傅三公官名也五帝三王不同物此周之
制也(北堂書鈔五十)
附錄
韓詩云天子諸侯以牛豕大夫以犬庶人以鷄毛詩說
君以豕臣以犬民以雞(曲禮正義)
春秋公羊說禮郊及日皆不卜常以正月上下也魯於
天子並事變禮今成王命魯使卜從郊不從日以下天
子也魯以上辛郊不敢與天子同也(御覽五百二十七)
今春秋公羊說宗廟筮而不卜傳曰禘祫不卜(御覽五百二十)
(八)
左氏說脤社祭之肉盛之以蜃宗廟之肉名曰膰(周禮大宗)
(伯疏)
古尚書說云武王崩時成王年十三後一年管蔡作亂
周公東辟之王與大夫盡弁以啟金縢之書時成王年
十四言弁明知己冠矣(公羊疏)
今禮戴說云男子陽也成於隂故二十而冠
公羊說云鼷鼠初食牛角咎在有司(公羊疏)
公羊說云質家立世子弟文家立世子子而春秋從質
故得立其弟(公羊疏)
公羊說襄公三十年叔弓如宋葬宋共姬譏公不自行
(公羊疏)
春秋公羊榖梁說王使榮叔賜魯桓公命追錫死者非
禮也死者功可追而錫如有罪又可追而刑耶春秋左
氏譏其錫簒弑之君無譏錫死者文也(通典七十二)
古周禮說大宗伯曰凡禮大神享大鬼(大鬼謂先王也)祭大祇
率執事而卜(御覽五百二十五)
祈父詩曰有母之尸饔謂陳饔以祭志養不及親
夏至天子親祀方澤侍中騎都尉賈逵說曰魯無圜丘
方澤之祭者周兼用六代禮樂魯用四代其祭天之禮
亦宜損於周故曰二至之日不祭天地(二至夏至冬至謂不當祭也御)
(覽五百二十五)
夏侯歐陽說云墨罰疑赦其罰百率古以六兩為率古
尚書說百鍰鍰者率也一率十一銖二十五分銖之十
三也百鍰為三斤鄭氏以為古之率多作鍰(周禮職金疏)
春秋左傳無駭卒羽父請諡與族公問族於衆仲對曰
天子建德因生以賜姓胙之土而命之氏諸侯以字為
氏因以為族官有世功則有官族氏亦如之公命以字
為展氏以此言之天子賜姓命氏諸侯命族族者氏之
别名也姓者所以統繫百世使不别也氏者所以别子
孫之所出故世本之篇言姓則在上言氏則在下也(駁異)
(義史記注)
左氏說山林之地九夫為度九度而當一井藪澤之地
九夫為鳩八鳩而當一井京陵之地九夫為辨七辨而當
一井淳鹵之地九夫為表六表而當一井疆潦之地九
夫為藪五藪而當一井偃豬之地九夫為規四規而當
一井原防之地九夫為町三町而當一井隰臯之地九
夫為牧二牧而當一井衍沃之地九夫為井賦法積四
十五除山川坑岸三十六井定出賦者九井則千里之
畿地方百萬井除山川坑岸三十六萬井定出賦者六
十四萬井長轂萬乘(王制正義鄭按此詮井地義亦與後周官疏不同)
鄭氏以為左氏宣十八年秋七月云邾人戕鄫子於鄫
傳曰凡自内虐其君曰弑自外曰戕即邾人戕鄫子是
也自内弑其君曰弑者晉人弑其君州蒲是也雖他國
君不加虐亦曰殺若加虐殺之乃謂之戕之取殘賊之
意也若自上殺下及兩下自相殺之等皆曰殺(大司馬疏)
月高則其食虧於上月上則其食虧於下(左傳桓三年正義)
王者一歲七祭天地仲春后妃郊禖亦祭天也(御覽五百二十)
(九)
五變而致土祇祇者五土之總神謂社是以變原隰言
土祇(鄭駁疏大司樂)
主狀正方穿中央達四方天子長尺二寸諸侯長一尺
(曲禮正義)
天子之城高九仞公侯七仞伯五仞子男三仞(初學記二十四)
駁五經異義補遺
