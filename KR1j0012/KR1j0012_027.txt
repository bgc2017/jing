爾雅翼卷二十七
宋羅願撰
釋蟲
螢蜩螘螱
螓青蠅蒼蠅蜚
螟蟘
螢
螢夜飛之蟲腹下有火腐草及爛竹根所化月令季夏
之月腐草為螢又謂之丹鳥夏小正曰丹鳥羞白鳥丹
鳥也者謂丹螢也白鳥也者謂蚊也其謂之鳥者重其
養也凡有翼者為鳥羞者進也不盡食也此言螢食蚊
蚋又今人言赴燈之蛾以螢為雌故誤赴火死然螢小
物耳乃以蛾為雄以蚊為糧皆未可輕信月令則云羣
鳥養羞而已豳詩稱熠燿宵行毛氏云熠燿燐也又解
燐云燐螢火也葢燐者兵死之血𤼵為鬼火故曹植以
為燐者鬼火之名非螢火說者徒以熠燿有可畏之語
故以鬼火解之今曠野中螢乃甚大夏夜亂飛煌煌乃
實有可畏之象故與鬼火同名後漢張讓叚珪劫少帝
及陳留王走小平津帝與王夜步逐螢火光行數里隋
煬帝幸景華宫求螢火得數斛夜出游山而放之光遍
巖谷二者均於亂亡而晉車武子好學家貧不常得油
夏月則練囊盛數十螢火以夜繼日焉古今注一名暉
夜景天夜光宵燭今有一種蟲如蛆尾亦帶火但無翼
不飛名為蛆螢(說文明堂月令曰腐草為蠲馬蠲也准南曰腐草化為蚈馬蚿也周書時訓大
暑之日腐草為螢腐草不為螢穀實鮮落萬畢術螢火却馬)
蜩
蜩蜋蜩螗蜩舍人云皆蟬方言楚謂蟬為蜩宋衛謂之
螗蜩陳鄭謂之蜋蜩秦晉謂之蟬是蜩蟬一物方俗異
名耳蜺寒蜩郭璞曰寒螿也似蟬而小青赤引月令寒
蟬鳴與詩鳴蜩不同者夏小正云五月螗蜩鳴七月寒
蟬鳴是其異也二月鳴者名寧母似寒螿而小七月鳴
者名蛁蟟色青考工記以旁鳴者蜩蜺屬蟬鳴在脅淮
南子曰蟬無口而鳴飲而不食三十日而蛻記曰范則
冠而蟬有緌(范蜂也)爵鷃蜩范皆人君燕食所加庶羞荀
子曰耀蟬者務在明乎火振其樹而已説者謂南方人
照蟬取而食之莊子曰仲尼適楚出於林中見痀僂者
承蜩猶掇之也論衡曰復育轉而為蟬(枯蟬一名伏蜟)董仲舒
曰齊王之后怨王而死變為蟬故名齊女禮冠飾附蟬
取其清髙飲露而不食也本草蚱蟬生楊柳上詩曰菀
彼柳斯鳴蜩嘒嘒是形大而黒所謂馬蜩(今夏中鳴者比衆蟬最大)
蚱蟬聲也又如蜩如螗言讙譁也毛氏曰螗蝘也舍人
曰三輔以西為蜩梁宋以東謂蜩為蝘楚地謂之蟪蛄
楚辭云蟪蛄鳴兮啾啾是也陸璣疏云螗一名蝘虭字
林虭或作蟟青徐人謂之螇螰然則螗蝘亦蟬之别名
耳(楚辭蟬寂寞而無聲王逸注云螗蜩歛翅而伏藏也)郭璞贊曰蟲之精絜可貴
惟蟬
螘
螘大者俗呼馬蚍蜉夏小正十二月𤣥駒賁𤣥駒螘也
(書蟻裳色𤣥)蟻知將雨易林震之蹇蟻封穴户大雨將集齊
桓公北征孤竹無水隰朋曰蟻冬居山之陽夏居山之
隂蟻壤一寸而下有水抱朴子曰蟻有兼弱之智關尹子曰
師戰螘置兵蟻通作蛾記曰蛾子時術之晉語曰蜹蛾
蠭蠆皆能害人
螱
螱飛螘螘之有翅者盖柱中白螘之所化也白螘狀如
螘卵凡斬木不以時木未及燥而作室或柱礎去地不
髙則是物生其中以泥為房詰曲而上往往變化生羽
遇天晏濕羣隊而出飛亦不能髙尋則脫翼藉藉在地
而死矣魯宣公十五年冬蝝生劉歆以為蝝螕□蚍蜉
之有翼者食榖為災黒眚也其意以春秋下文書饑故
因云食榖顧方冬而陽不收歛蟄蟲飛揚此自應有所
傷害不必食榖而後為災也又董仲舒說蝗子也説者
亦多以蝝為螽螟之類失之愈逺説苑曰蠧蝝仆柱蚊
䖟失牛
螓
螓蟭蟟之小而緑色者釋蟲云蚻蜻蜻舍人曰小蟬也
青青者某氏曰鳴蚻蚻者孫炎曰方言有文者謂之螓
郭氏曰如蟬而小有文其顙廣而方故碩人詩曰螓首
蛾睂言碩人之美也古之選女者非特取其娥媌靡曼
而已盖必合之法相焉不邇窮困不近寒陋故曰角犀
豐盈螓首者即角犀豐盈之謂也髙唐賦曰骨法多竒
應君之相盖言其相貌之美足以當國君於是而不見
荅此詩人所為閔矣夏小正曰鳴蚻虎懸今北人亦謂
之螓又閩人謂大蠅為胡螓亦螓之類
青蠅
青蠅古以喻讒人以其所趨甚汙終日營營而不知止
又為聲以亂人聽故以比然必言止于樊棘者鄭氏以
為欲其遠之常限之藩籬之外此不然也夫物之逐臭
者投隙而進豈能限絶盖室之匽必植榛棘為藩以蔽
之正蠅所宜集止耳説者又以青蠅㸃白為黑㸃黑為
白自昔相𫝊如此歐陽公獨以為今之青蠅所汙甚㣲
以黒㸃白猶或有之然其微細不能變物之色詩人惡
讒言變亂善惡其為害大必不引以為喻至於㸃白為
黒則未嘗有之據今青蠅之行好遺矢於物上遇物之
絜者則見論衡曰清受塵白受垢青蠅所汙常在練素
此所謂㸃白為黒也至於循繞研上引取墨汁斯須之
頃盈寸白駮矣則所謂㸃黒為白者也二者為害雖㣲
然傷物之全亂物之正實自此始正當謹以為戒也故
法言或問蒼蠅紅紫曰明視以蠅變白黒紅紫亂朱故
也君子之於讒也初盖易之至於亂之又生而後君子
信讒此詩亦然故首章但云毋信讒言至其二章則已
交亂在外之四國至其三章則雖同心如我二人者亦
不能以相有其始輕之而不忌皆如此蠅矣漢昌邑王
賀夢青蠅矢積西階東可五六石以問龔遂遂亦勸放
逐左側讒人而魏何晏夢青蠅數十來鼻端驅之不去
管輅亦以為鼻者天中今蠅臭惡而來集之位峻者顛
輕豪者亡詩人取喻豈虛乎哉
蒼蠅
蒼蠅蠅之絜者雅有青蠅風有蒼蠅蒼蠅比於青蠅而
大其色蒼好集几案食飲上者是也齊詩曰匪雞則鳴
蒼蠅之聲叚成式以為蒼蠅聲雄壯青蠅聲清聒而埤
雅亦云青蠅首赤如火背若負金蒼蠅又其大者肌色
正蒼今俗謂之麻蠅叚氏則以青蠅與蒼蠅交互言之
陸氏言蒼蠅則非今雖有麻蠅一種然比此二種絶少
又蠅之小者其色自蒼今人正謂之蒼蠅不待别引且
詩以齊哀公荒淫怠慢故陳賢妃貞女夙夜警戒相成
之道宫寢之間懷茝握蘭之所豈大於青蠅者所宜集
耶
蜚
蜚者負盤臭蟲也亦作蜰似䗪蟲而輕小能飛生草中
八月九月知寒多入人屋裏逃春秋莊公二十九年有
蜚劉歆以為負蠜也性不食榖食榖為災介蟲之孽其
父向則以為蜚色青近青眚也非中國所有南越盛暑
男女同川淫風所生為蟲臭惡莊公將取齊淫女為夫
人故蜚至天戒以為將生臭惡聞於四方也説者以為
蜚中國所有非南越之蟲未詳向所説蜚誠臭蟲今所
在有之草間之物不必皆因男女同濫而生也向之論
似不若歆之篤然歆言食榖為災者亦為未當今負盤
好以清旦集稻上食稻花田家率以蚤作掇拾置他所
至日出則皆散去不可得矣既食稻花又其氣臭惡能
熯稻使不蕃春秋書之當由此爾今人謂之蜚盤蟲亦
曰香娘子(本草云蜚蠊)
螟
古者言螟螣蟊賊者曰食苗心螟食葉蟘食節賊食根
蟊耳乃未始的言其狀惟五行𫝊稱視之不明時則有
蠃蟲之孽謂螟螣之類當死不死未當生而生或多於
故而為災聽之不明時則有介蟲之孽螽蜚蝝之類或
曰蝝螟之始生屬蠃蟲之孽然則但知螟螣之為蠃螽
蝝之為介而已今食苗心者乃無足小青蟲既食其葉
又以絲纒集衆葉使穗不得展江東謂之蟥蟲音若横
逆之横言其横生又能為横災也然按蝗字通有横音
以為物雖不同皆害稼之屬也漢孔臧蓼蟲賦曰爰有
蠕蟲厥狀似螟是螟為無足蟲也(淮南子曰枉法令則多蟲螟)
蟘
食葉曰蟘又曰食榖葉曰螟食苗葉曰蟘蟘之字又作
螣其種類不一故曰百螣時起許氏以為百螣動股蝗
屬也時起害稼動股則阜螽阜螽則今蝩(之庸切顔云)蟲也
劉向以為介蟲之孽春秋書螽在秋者四在八月者三
在九月十月者一在十二月者二惟十二月者乃是失
閏之過其餘八月九月十月者盖夏之六月七月八月
也螽類羣盛故有雨螽于宋言自上而下衆多之甚故
以雨言之今蝗之盛或蔽天其過河皆相銜而過亹亹
不絶詩曰后妃子孫衆多言若螽斯螽斯羽詵詵兮宜
爾子孫繩繩兮此之謂也説文螟蟲食榖葉者吏冥冥
犯法則生螟蟘蟲食苗葉者吏乞貸則生蟘京房易𫝊
曰臣安禄兹謂貪厥災蟲食根徳無常兹謂煩蟲食葉
不絀無徳蟲食本與東作爭兹謂不時蟲食節蔽惡生
孽蟲食心王充論衡曰變復之家謂蟲食榖者吏貪狼
所致也蟲頭赤者武官黒者文吏按蟲頭赤身白頭黒
身黄復應何官耶(説文蝗螽也考工記股鳴蚣蝑動股屬)
音釋
螢燐(音吝)綀(音疎)蛆(子余反)馬蠲(音涓)蚈(音牽螢火又古奚切)
蚿(音賢馬蚿蟲百足)蜩蜋蜩(夏小正𫝊曰蜋蜩者五色具)螗蜩(夏小正𫝊曰螗
蜩者蝘俗呼為胡蟬)蜺(音倪)蛁蟟(上貂下聊)蛻(音稅蛻皮又他外反)緌(音㽔系冠纓)痀
(於禹反)僂(音縷)掇(丁活反拾也)承蜩(謂以膠竿黏蟬下云五六月者黏蟬時也)蚱(莊額
切)菀(音鬱)蝘(音偃)螇(胡雞反)螰(力木反)螘(魚起反)蚍蜉(音毗
浮)𤣥駒賁(音奔夏小正𫝊賁者何也走於地中也古今注河内人見馬數十萬騎大如黍米以火燒
之馬皆成蟻故呼蟻曰𤣥駒)螱(音尉)蝝(音縁)眚(所景切)螓(音秦)蚻(音札)靡曼(謂柔弱者列子注)媌(音茅美好也好而輕者謂之娥)虎懸(夏小正鳴
蚻蚻者虎縣也縣音𤣥)青蠅匽(音偃)駮(音剥)蜚(音費)蜰(音肥)
䗪(音柘)負蠜(音煩)同濫(盧瞰切莊子同濫而浴注浴器)熯(音漢)螟(音冥)
螣(音特)蟊(音謀)蠃(音裸)蠕(音軟)蟘(音特)雨(去聲)絀
(亦作黜)注蚣蝑(上音嵩下音胥)
爾雅翼卷二十七
