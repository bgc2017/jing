爾雅翼卷九
宋羅願撰
釋木
檜樅榛楛
檿檉桐棘
椇梧梓楝
榖六駮幷閭
檜
檜一名栝禹貢荆州貢杶榦栝栢榦柘也栝檜也故檜
兼有栝音柏葉而松身性能耐寒其材大可為舟及棺
槨左傳稱棺有翰檜而淇水檜楫松舟也衛詩之託興
以為物各有偶檜之與松其生固已相類至其刳剡而
為濟川之用則又相須使女之適異國者每如此則何
有不見答者哉唯其不能然是以有思歸之作是詩與
泉水皆衛女所以寓其思泉水則思出同歸異之肥泉
竹竿則思出同歸同之松檜也檜今人亦謂之圓柏以
别於側柏又有一種别名檜柏不甚長其枝葉乍檜乍
柏一枝之間屢變人家庭宇植之以為玩
樅
樅松葉柏身檜柏葉松身從者合異而為同㑹者聚兩
以為一故二木合松柏之體而取合從胥㑹之義猶淮
南子云槐榆與橘柚合而為兄弟也樅大木千仞無枝
利以為夏屋郭璞曰今大廟梁用此木是誠木之可貴
者也尸子曰松柏之䑕不知堂宻之有美樅今貂䑕好
在松上食松皮人謂之松狗所謂松柏之䑕當謂此耳
樅松葉柏身其味當美而䑕不知也字說曰檜柏葉松
身則葉與身皆曲樅松葉柏身則葉與身皆直樅以直
而從之檜以曲而㑹之以直而從之故音從容之從以
曲而㑹之故音㑹計之㑹
榛
榛枝莖如木蓼葉如牛李色高丈餘子如小栗其核中
悉如李生則胡桃味膏燭又美亦可食噉漁陽遼代上
黨皆饒鄭注禮曰榛似栗而小關中鄜坊甚多然則其
字從秦蓋此意也邶詩曰山有榛云誰之思西方美人
旱麓之詩曰瞻彼旱麓榛楛濟濟說者曰旱山名也麓
山足也旱山之足林木茂盛者得山雲雨之潤澤也又
說者以榛可為贄為文事楛可為矢為武事是蓋不然
夫榛楛皆用之武事說文榛木也一曰菆也菆蓋矢之
善者春秋傳所謂致師者左射以菆是也若楛則為矢
甚明周世脩后稷公劉之業而申以百福干禄皆文事
也然不可無武備故瑟彼玉瓚以下述文治之美而首
章言武備也周語曰夫旱麓之榛楛殖故君子得以易
樂干禄焉若夫山林匱竭林鹿散亡藪澤肆既民力彫
盡田疇荒蕪資用乏匱君子將險哀之不暇而何易樂
之有是先有險哀之備而後可以及易樂也又女贄用
榛者左傳曰女贄不過榛栗棗脩以告䖍也稱告䖍者
榛有臻至之義栗有戰栗之義棗有早作之義脩有脩
飭之義皆以其名告已之䖍恭也又一種大小枝葉皆
如栗其子形如杼子味亦如栗所謂樹之榛栗者其下
云爰伐琴瑟是大木非榛楛之榛至女贄則宜兩者皆
可用(蜀都賦樼栗罅發榛與樼同)
楛
楛堪為矢其莖似荆而赤其葉如耆古者楛矢則石為
之砮仲尼在陳有隼集於陳庭而死楛矢貫之石砮其
長尺有咫問諸仲尼仲尼曰隼來逺矣此肅愼氏之矢
也昔武王伐商封異姓以逺方之職貢使無忘服故以
楛矢封陳使求諸故府果得之夏書荆州之貢礪砥砮
丹惟箘簵楛則夫楛矢石砮者中州職貢之常也今仲
尼獨以逺方之貢為驗豈三代之際職貢不同或者不
妨中國自有之特其長尺有咫者為肅愼之物歟是貢
既分於陳而隼又適集其庭以死豈陳人竊以射隼耶
然仲尼言隼來之逺則是自海外負矢而至也先公之
分器受之王室子孫宜相與誦而寶之魯之寶玉大弓
出入必書而晉文之受彤弓范匄詫之於諸侯陳之所
受於周以鎭撫其社稷者獨有此耳今隼以矢來君臣
相顧乃無識反質之於客抑與數典忘祖者類矣陸璣
云上黨人織以為斗筥箱器又屈以為釵故上黨人調
問婦人欲買赭否曰竈中自有黄土買釵否曰山中自
有楛言其俗朴也顔監曰楛木堪為箭笴今豳以北皆
用之土俗呼其木為楛子又禹貢惟箘簵楛顔監曰皆
可為矢
檿
檿山桑顔師古以為山桑之有㸃文者其葉可以食蠶
而材尤有用古者青州以絲為貢以檿絲為篚蓋食檿
之蠶其絲中琴瑟絃盛之箱篚貴之也其材可以為車
轅又可以為弓弓人取幹之道七柘為上檍次之檿桑
次之橘次之木𤓰次之荆次之竹為下周幽王之亂檿
弧箕服之謡兆於宣王之時竟取棄女以亡周國先王
之制戎器不鬻於市而至於夫婦鬻是器則已異矣檿
之為弓見於此時箕草似荻而細織以為矢服說者以
為近射妖管子五粟之土其檿其桑周詩言文王之事
攘之剔之其檿其柘
檉
檉河柳郭璞以為河旁赤莖小楊也其皮正赤如絳而
葉細如絲婀娜可愛天之將雨檉先起氣以應之故一
名雨師而字從聖字說曰知雨而應與於天道木性雖
仁聖矣猶未離夫木也小木既聖矣仁不足以名之音
赬則赤之貞也神降而為赤云檉非獨能知雨亦能負
霜雪大寒不彫有異餘柳蓋莊子以松柏獨受命於地
冬夏青青比舜之受命於天檉之從聖亦以此歟詩皇
矣云作之屏之其菑其翳脩之平之其灌其栵啓之辟
之其檉其椐攘之剔之其檿其柘蓋文王之養才於山
林日就繁茂故其始而屏除之也始於已死之菑翳而
及於厖雜之灌栵乂及於檉椐之小材又不得已而及
於檿柘之良木以明草木逾茂則始之所愛者不能並
育以漸去焉故其卒至於柞棫斯抜松柏斯兊也然則
檉亦良木矣漢書鄯善國多檉柳段成式云赤白檉出
涼州大者為炭復入灰汁可以煮銅南都賦注檉似柏
而香今檉中有脂號檉乳
桐
榮桐木物之榮者多矣獨桐名榮者桐以三月華蓋自
春首東風解凍蟄蟲魚獺鴻鴈皆應陽而作惟桃桐之
作華乃在衆木之先其榮可紀故名桐為榮也周書時
訓曰清明之日桐始華桐不華歳有大寒蓋不華則陽
氣微陽氣微則寒可知已又易緯曰桐枝濡毳而空中
難成易傷須盛氣而後華蓋以經言始華有遲之之義
桐與梧既異而桐之中又有數種有其子可以取油者
蓋即詩所謂其桐其椅其實離離者也有華而不實堪
作琴瑟者若生石間其聲則鳴書嶧陽孤桐是也雲南
牂牁人亦績以為布其葉飼豕肥大三倍至秋後亦用
以飼魚鄉人養鯇魚者每春以草養之頓能肥大秋後
食以桐葉以封魚腹則不復食亦不復瘦以待春復食
也晉武帝時嘗得一石皷擊之無聲張華請用蜀桐材
刻魚形扣之音聞數里而董仲舒請雨秋以桐魚九枚
莫曉其義王逸子曰木有扶桑梧桐松柏皆受氣淳矣
異於羣類者松柏冬茂陰木也梧桐春榮陽木也扶桑
日所出陰陽之中也管子五粟五沃之土宜桐又漢西
域鄯善國有胡桐亦似桐蟲食其木則沬出其下流者
俗名為胡桐淚言如目中涙也可以汗金銀流俗語訛
呼淚為律
棘
棘心赤而外有刺故朝位植之左九棘孤卿大夫位焉
羣士在其後右九棘公侯伯子男位焉羣吏在其後面
三槐三公位焉州長衆庶在其後蓋槐取懷來棘欲其
赤心而留意於三刺也又釋木云槐棘醜喬蓋言枝皆
翹竦有奉上之義亦藉其繁茂以為蔽外屏之義也棘
有赤白二種其刺亦有直者鈎者補益用直療腫用鈎
古人所謂造沐猴於棘刺言其難也春秋繁露曰美惡
之類各以類應故以龍致雨以扇逐暑軍之所處生以
棘楚蓋棘者刺人之物楚者撻人之物皆能傷人故縁
類而生亦㦸棘也越棘大弓取象於棘又棘可以為失
昔者楚之先祖桃弧棘矢以共禦王事蓋氷之將出桃
弧棘矢以除其災桃能去厲棘植於花外則花不被霜
所謂除災豈此之謂耶詩曰凱風自南吹彼棘心又曰
吹彼棘薪凱南風也八風以生殺萬物東北曰條風物
至是而條鬯也東曰明庶風東方日所出以明庶物也
東南曰清明風宅東與南之交故明且清也南曰景風
明之極而有景也西南曰涼風暑至西南而薄也西曰
昌盍風昌盍天之門所以戒藏也西北曰不周風天傾
西北故其風不周徧也北曰廣莫風有北廣莫之野也
凱風既云自南乃當景風白虎通曰景風至棘造實蓋
吹彼棘心者將以趣其造實萬物之難生者棘而造實
又欲其應候南風雖能生物亦已勞矣八風謂之景衛
詩謂之凱以强教之也以棘為凱風之候則母氏之劬
勞甚矣老子曰師之所處荆棘生焉以荆棘惡木有兵
刑之象皇覽曰孔子塋中不生荆棘及刺人草管子五
沃之土其棘其棠
椇
椇枳椇也其木徑尺葉如桑柘以為屋材則室中酒味
皆敗其子作房似珊瑚核在其端其味甚甘小兒食之
江東謂之木蜜崔豹古今注云枳椇子一名木蜜一名
木餳實如形(意是枅字)卷曲核在實外味甘美如餳蜜一名
白石一名木實白木實名枳椇古者人君燕食所加庶
羞凡三十一物其果則有蔆椇棗栗榛柿𤓰桃李梅杏
楂棃又婦人之贄椇榛棗栗荆楚之俗亦鹽藏荷裏以
為冬儲今不以為重賤者食之而已古語云枳椇來巢
言其味甘故飛鳥慕而巢之或云枳句如枳木之勾曲
今枳椇亦自勾曲故四代之爼有虞氏以梡夏后氏以
嶡商以椇周以房爼梡斷木為四足而已嶡之言蹷也
謂中足為横距之象椇之言枳椇也謂曲撓之房謂足
下跗也上下兩間有似於堂房孔氏以為枳椇之木其
枝多曲撓亦引陸璣草木疏椇曲來巢以證曲撓之義
蓋商爼似椇之曲耳椇今人謂之枅狗又謂之蜜曲録
梧
梧者植物之多陰最可玩者青皮而白骨似青桐而多
子蓋桐有青赤白而青桐又有有實無實之辨今人以
梧之青亦曰青桐云其生莢如箕子相對綴箕上多者
至五六成材之後樹可得實一石食之味如芡古今方
書稱丸藥如梧桐子者蓋倣此也考莊子曰空閲來風
桐乳致巢蓋子生纍然似乳鳥悅於得食因巢其上亦
猶枳椇之來巢以味致之也此木易生鳥銜墜者輒隨
生殖其畦種者是歲可高一丈古稱鳳凰集于朝陽梧
桐之上豈亦食其實耶或曰梧桐以知日至正南生十
二葉一邉有六葉從下數一葉為一月至上十二葉有
閏十三小餘者視之則知閏何月也(遁甲梧桐不生則九州異)梧亦
良木孟子所謂場師舎梧檟而養樲棘則為賤場師明
梧者場中所貴也此木雖不中樂器然堪車板盤合木
□等用釋木稱櫬梧櫬者棺之别名豈古下卿之罰所
謂桐棺三寸者亦有取此耶其皮今人亦剥用之然葉
春晚乃生望秋輒槁惠子所以據之而瞑也或者槁梧
即琴古者梧桐之名亦通齊地記曰城北十五里有桐
臺即梧宫(賈誼新書懸弧之禮東方之弧以梧梧者東方之草春木也南方之弧以柳柳者南方之
草夏木也中央之弧以桑桑者中央之木也西方之弧以棘棘者西方之草秋木也北方之弧以棗棗者北方
之草冬木也)
梓
梓為百木長故古者名制器之工為梓人商人尚梓用
此故也郭氏解椅梓云即楸又解楸榎云大而皵楸小
而皵榎說文亦曰椅梓也梓楸也楸梓也檟楸也然則
椅梓楸檟一物而四名然定之方中既言椅又言梓故
詩義疏曰楸之疏理色白而生子者為梓梓實桐皮曰
椅而齊民要術稱白色有角者為梓或名角楸又名子
楸黄色無子者為椅楸世呼黄荆楸云然則是數者又
以有子為辨耳管子五沃之土宜白梓楚地尤多此木
故尸子曰荆有長松文梓而聲子亦曰把梓皮革自楚
徃也屈原九章望長楸而太息室屋之間有此木則餘
材皆不復震其葉可以飼豕肥碩三倍詩曰維桑與梓
必恭敬止靡瞻匪父靡依匪母古者見喬木必下而趨
所以廣孝桑者母之所事以供蠶繅梓者父之所植以
伐琴瑟故見之而恭敬之心惕然生焉不必待於口澤
手澤之所漸也又梓之為木有子之道昔者伯禽康叔
見周公三見而三笞遂見商子商子使觀于南山之陽
見橋木高而仰又使之觀乎北山之陰見梓焉晉然實
而俯商子曰橋者父道也梓者子道也於是二子再見
乎周公入門而趨登堂而跪周公拂其首勞而食之則
以能子道焉耳雜五行書曰舎西種梓楸五令子孫順
孝蓋亦此義莢細如箸其長僅尺冬後葉落而莢猶在
樹總總然其實一名豫章崔豹古今注曰棘實曰棗梓
實曰豫章桑實曰椹柘實曰佳魯季孫植六檟於蒲圃
東門之外子胥曰植吾墓檟任昉云中山有楸户掌楸
木者楸可為什器(貨殖傳山居千章之萩即楸字淮北滎南河濟之間千樹萩其人與千户
侯等)
楝
楝木高丈餘葉宻如槐而尖三四月開花紅紫色芬香
滿庭其實如小鈴至熟則黄俗謂之苦楝子亦曰金鈴
子可以練故名楝淮南子記十二月之木正月其木楊
許叔重以為陽於春為先二月其木杏杏有竅在中象
陰布散在上三月李四月桃李桃有核與杏同顧先後
熟爾五月榆六月梓其說未聞七月其木楝楝實秋熟
故也八月其木柘亦未聞九月槐槐懷也可以懐來逺
人十月檀檀陰木也十一月棗取其赤心也十二月櫟
可以為車轂木不出火唯櫟為然亦應陰氣也然則古
以楝實應七月之氣管子五位之土種楝又鳳皇非梧
桐不棲非楝實不食荆楚之俗五月五日民並斷新竹
筍為筒椶楝葉揷頭纒五絲縷江水中以為辟水厄士
女或楝葉揷頭五絲纒臂謂為長命縷俗言屈原以此
日投水百姓競以食祭之漢建武中長沙人有見人自
稱三閭大夫者謂之曰所祭甚善常苦為蛟龍所竊蛟
龍畏楝葉五色絲自今見祭宜以五色絲合楝葉縛之
所以俗並事之宗懍引風俗通以為獬豸食楝原將以
信其志也然則鳳凰獬豸皆食楝而蛟龍特畏之是亦
異矣
榖
榖惡木也易生之物一說榖田久廢則生榖此聲所以
通於榖其音又近御名或曰葉有瓣曰楮無曰構其實
正赤如楊梅而無核鶴鳴之詩園之所有木不同而其
下皆榖則以榖易生故也伊陟相太戊亳有祥桑榖共
生于朝傳曰俱生于朝七日而大拱伊陟戒以脩德而
木枯劉向以為桑猶䘮也榖猶生也殺生之柄失而在
下則是以桑榖為二物也而陸璣以為榖幽州謂之榖
桑或曰楮桑然則蓋一物也論衡曰楓桐之木生而速
長故其皮肌不能堅剛樹檀以五月生葉後彼春榮之
木其材彊勁車以為軸商之桑榖七日大拱長速大暴
故為變怪榖雖易生至於七日而拱則已速矣而宋人
刻玉為楮葉三年乃成列子曰使地三年而成一葉則
物之有葉者寡矣江南人績其皮以為布又擣以為紙
長數丈絜白光澤甚好其葉初生可茹又取班榖之皮
以為冠裴淵廣州記曰蠻夷取榖皮熟槌為揭裹布鋪
以擬氊然則雖惡木用亦博矣管子五位之土其槐其
楝其柞其榖南山經曰招摇之山有木焉其狀如榖而
黒理其華四照其名曰迷榖佩之不迷
六駮
六駮木名其皮青白駮犖逺而望之似六駮之獸因以
為名其木則梓榆也秦風曰山有苞櫟隰有六駮又曰
山有苞棣隰有樹檖毛氏直以為獸之六駮則與苞櫟
棣檖不相類故陸璣不從也六駮鋸牙之獸能食虎豹
者其狀如馬亦名駮馬此木既以六駮為號故亦兼駮
馬之名又曰馬梓今之檀木皮正青而澤與莢蒾及此
木相似故里語曰斫檀不諦得莢蒾莢蒾尚可得駮馬
夫鳥獸草木之類特為難窮其形之相似者雖山澤之
人朝夕從事有不能别其名之相亂者雖博物君子習
於風雅有不能周故野人伐檀而得駮先儒訓駮而為
獸其去本逺矣崔豹古今注曰山中有木葉似豫樟皮
多癬駮者名曰六駮蘇子由曰其皮青白如駮言六未
詳
并閭
張揖解上林賦曰并閭椶也木高一二丈傍更無枝葉
大而圓有如車輪皆萃於木杪其下有皮重疊裹之每
皮一匝為一節其花黄白結實作房如魚狀山海經曰
石翠之山其木多椶嶺南西川江南皆有之其皮為用
最廣二旬一割則葉轉復生皮作繩入土號為千嵗不
爛孫權討黄祖祖横兩䝉衝保守沔口以并閭大紲繫
石為矴又齊高帝時軍容寡少乃編椶皮為馬具裝此
蓋軍旅所須故晉令夷民守䕶椶皮者一身不輸而唐
書訶陵國在南海洲上立木為城作大屋重閣以椶皮
覆之王坐其中此皮堅靭不受雨故可以冒馬覆屋也
一名蒲葵晉人稱蒲葵扇扇自柄上攢衆骨如椶葉之
狀今宣歙衢信間扇是也梁張孝秀性通率常冠榖皮
巾躡蒲履執栟櫚皮麈尾唐世以為拂今人遊山者作
㯶鞋如淳解甘泉賦謂并閭其葉隨時政政平則平政
不平則傾顔師古曰如氏所說自是平慮耳并閭謂㯶
也(周書王㑹云白州幷閭其葉若羽伐其木以為車)又郭璞解上林賦曰胥邪
似并閭皮可作索南都賦曰楈枒栟櫚蜀都賦曰椶枒
音釋
檜杶(音春勑倫反)栝(古活反)柘(章夜反)翰(侯旰反成二年注疏楨榦也)樅
(子庸七恭二切)榛鄜(音桴)菆(音鄒通作騶晁錯傳材官騶發矢道同的)肆既
(國語注肆極也既盡也)杼(時渚切橡也)楛石砮(音奴鏃也)砥(音脂一音㫖砥細於
礪皆磨石也)箘簵(音窘路美竹)隼(音笋)分(去聲)數(所矩切)筥(音莒)赭(音者
赤土)笴(古我切箭莖又公旱切)檿(於簞切)檍(於力切)服(與箙通)檉
菑(側吏反又音緇)翳(於計反)屏(必領反除也)灌(古亂反)栵(音例)辟
(婢亦反)攘(如羊反)剔(他歴反)椐(音居樻去愧反草木疏節中腫以扶老即今靈
壽是也)柭(方貝反)兊(徒外反)柞(才各子各二反)桐獺(他達切)椅
(於宜切)牂牁(上音臧下居何切)鯇(胡管切)沫(音末)棘槐棘醜
喬(爾雅注醜類也喬高也槐棘之類枝皆翹竦)三刺(秋官大司㓂之職一曰訊羣臣二曰訊羣吏三
曰訊萬民注刺殺也三訊罪連則殺之)趣(音促)椇(俱甫反)枳(居紙諸紙二反)餳
(除盈切)枅(結奚賢二切方木也)卷(音拳)枳句(古侯切宋玉風賦枳句來巢)梡
(音款)斷(丁亂反又下管反)嶡(居衛切)跗(方于反)曲撓(禮記注音擾)横距
(上古曠反又音光又華育反明堂位注)空閱(宋玉賦作空穴司馬彪曰門户孔空風善從之)木□
(齊民要術作屧音爕屐也)櫬(初覲切)瞑(莊子注音眠)槁(苦老切)梓椅(爾雅
於寄切)榎(音賈)楸(音秋)皵(音鵲爾雅注措皮也老乃皮麄皵者為楸小而皮麄皵者為榎
廣韻注皵謂木皮甲錯措音錯)勞食(皆去聲)楝(音練)轂(音谷)糭(作弄
切)穀共(音拱)六駁(音剥)駁犖(采黦也犖洽角切)檖(力醉切)
并閭并(南都賦作栟)蒙衝(上謨蓬切下昌容切字本作艨艟戰船也)大紲(音薜
系也謂以大綆繫)矴(丁定切錘舟石)靭(音刃)楈(音胥)枒(音邪)
爾雅翼卷九
