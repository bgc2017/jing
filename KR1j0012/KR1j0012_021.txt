爾雅翼卷二十一
宋羅願撰
釋獸四
犛羱豪獺
鯪鯉兎貂蟨
彚貓貍狐
貉窮奇檮杌饕餮
犛
犛西南夷長髦牛也似牛而四節腹下及肘皆有赤毛
長尺餘而尾尤佳其大如斗天子之車左纛以此尾為
之繫之左騑馬軛上盖馬在中曰服在外曰騑騑即驂
也安最外左騑馬頭上以亂馬目不令相見也(東京賦注置騑
馬貫中)故輿服志曰山車金根飾黄屋左纛以副其德章
其功也漢安帝時青衣道夷與徼外夷齎旄牛眊以献
眊者結毛為飾即今馬及弓槊上纓眊也又可以充耳
故楚語曰巴浦之犀犛兕象其可盡乎其又以規為瑱
也然氂牛甚自愛其尾凡萬物之類其皮革齒牙骨角
毛羽有異於物為人所利者亦皆自知珍之豹養其文
犀象藏其齒角麝保其臍孔雀䕶其尾然而時有緩急
故麝遇逐决其臍以自免蚺蛇之膽嘗為人取者則舉
其瘡示人唯氂牛䕶尾特甚性至麤梗難制然草木鈎
其尾則止不動解乃得去故西方之書言人為情欲所
繫不能自㧞者喻之今欲取其尾者使人歌於前弭然
乃可取矣周書武王狩擒氂七百二十有一然則不特
西南夷乃有也又莊子稱斄牛其大若垂天之雲者司
馬彪亦以為旄牛然上林賦庸旄貘犛犛牛黑色亦出
西南徼外然非此屬字書犛莫支反氂犛牛尾也里之
反&KR1581;彊曲尾可以箸起衣也洛哀反顔監曰庸牛即今
犎牛也旄牛今偏牛也犛牛今貓牛也(王㑹篇樓煩星旄荀子西海有
文旄)
羱
羱者西方野羊似呉羊而大角故曰羱如羊也狀若驢
而羣行其角甚大受斗餘夏天塵露在其角上生草載
行愛玩之獨寢餘者不敢近也代都賦云羱羊養草以
盤旋切詳萬物之生皆依於物故魚依水草依土鸛巢
有水則能畜魚羱角有土則能養草皆生非其類此羱
乃與麢羊不同故釋獸羱如羊麢大羊陶隱居稱羚羊
多兩角一角者為勝角甚多節蹙蹙圓繞别有山羊角
極長惟一邊有節節亦疎大爾雅名羱羊而羌夷云只
此名羚羊唐本乃云羚羊如牛大其角堪為鞍鞽一名
羱羊俗名山羊或名野羊善鬭至死而陳藏器稱山羊
山驢羚羊三種相似則唐本之説似非矣顔監解上林
賦云壄羊今所謂山羊也
豪
豕號為剛鬣而豪之毛尤異夾髀麤毫至長數尺能以
頸上毫射物其毫大如笄白而黑端入肉處纔一二分
中間白處常隱不見但見其黑端爾見人則怒白色盡
露已而激去盖是怒氣所發未必以射人也凡萬物變
化盖不可以類推今嶺南海魚變化之異者黄魚化為
鸚鵡沙魚之班者化為鹿泡魚大者如斗身有刺乃復
化而為此説易者以巽為魚魚之為龍為鹿震巽相易
者也化為鸚鵡巽變離也化而為豪巽變坎也又豪矢
屬屬於坎坎弓也乾為圜矢取巽離弓取巽坎豪彘激
毫短狐射影無非坎離之變物之變化動作合於象數
有如此者列子稱亶爰之獸有自孕而生者惟豪亦然
郭璞贊曰剛鬣之族號曰豪豨毛如攅錐中有激矢厥
體兼資自為牝牡長楊賦云拕豪豬一名帚獂
獺
獺如小狗水居食魚率以正月取魚於水傍四面陳之
謂之祭魚獺不祭魚國多盗賊蔡邕月令章句曰獺毛
蟲西方白虎之屬水居而殺魚者也春之時乙以柔配
庚剛故金得殺於木毛蟲害魚於春陽自然之氣不為
妖異故以為候祭者陳之陸地進而弗食獺歳常兩祭
古者漁人候此而入澤梁故先儒言漁人之職歳五取
魚則以孟春獺祭為一季春薦鮪為二秋獻龜魚為三
孟冬獺復祭為四季冬始漁為五説者以其祭為祭天
魏蔣濟則云豺獺自祭其先是皆不可知者也其所陳
之魚許叔重注淮南子則以為用鯉束晳補南陔詩曰
有獺有獺在河之涘凌波赴汨噬魴捕鯉嗷嗷林烏受
哺於子養隆敬薄惟禽之似以獺能祭烏能養故孝子
以相戒則又魴鯉兼祭矣又古稱獺嗜鯔魚乃不避死
魏徐邈畫板作鯔懸洛水岸以誘白獺羣獺盡來一時
執得性能知水之髙下其為穴必預度水所不至鄉人
以是為潦水之候又有一種名獱陶隱居云獱獺形大
頭如馬身似蝙蝠不入藥用藥用當取以魚祭天者三
蒼解語云獱似青狐居水中食魚說文亦云猵獺屬或
從賓然則獱盖莊子所謂猨猵狙以為雌者以其能水
能陸故與禺屬為雄雌桑大夫曰水有猵獺而池魚勞
國有强禦而齊民消淮南曰養池魚者不畜獱獺謂是
物也今人以一種小者為&KR0946;鰌言能抓鰌魚食之又有
水䑕能入水伺大魚騎之而齧其尾魚以故不蕃然非
獺類舊説諸畜肝葉數皆定惟獺肝一月一葉十二月
則十二葉呉孫和嘗醉舞如意誤傷鄧夫人頰以百金
求白獺髓為膏以滅瘢一名水狗毎旦率以五更初出
飲水知人欲取之則入石洞伺其祭魚則有鬭死者穴
中有祐骨山海經曰釐山滽山之水出焉有獸名曰獺
其狀如鱬其毛如彘鬣
鯪鯉
鯪鯉四足似鼉而短小狀如獺徧身鱗甲居土穴中盖
獸之類非魚之屬也特其鱗色若鯉故謂之鯪鯉又謂
之鯪豸野人又謂之穿山甲以其尾大能穿穴故也能
陸能水出岸開鱗甲不動如死令蟻得入蟻滿便閉甲
入水開之蟻皆浮出因接而食之故能治蟻瘻呉都賦
曰陵鯉若獸其字從陵以其居陸也後魏髙宗時兖州
東郡吏獲此獸京師無識者唯高祐識之以為三呉所
出餘城所無時謂博識(考)天問曰鯪魚何所王逸以為
鯉一云陵鯉也有四足出南方盖以為此獸故釋呉都
賦者亦引以為證至栁宗元天對乃云鯪魚人貌邇列
姑射則是用山海經所謂西海中近列姑射山有陵魚
人面人手魚身見則風濤起者爾非此物
兎
兎視月而有子其目尤瞭故牲號謂之明視天問稱夜
光何徳死則又育厥類惟何而顧兎在腹盖月唯朢一
日滿餘時常缺兎口亦缺以類相致説者以為天下之
兎皆雌惟顧兎為雄故皆望之以禀氣古稱日烏月兎
相傳已久傳曰日無光則烏不現烏不現則飛烏隱竄
漢元帝永光元年日中無光其日長安無烏而今世卜
兎之多寡者以八月之朢是夜深山大林中百十為列
延首月影中月明則一歳兎多月暗則兎少是禀顧兎
之氣以孕也然兎亦自有雌雄不專視月古樂府亦云
雄兎脚撲朔雌兎眼迷離兩兎逐地走安能知我是雄
雌盖雌雄之難辨者云爾論衡云舐雄毫而孕及其生
子從口中吐出冬月唯齕木皮至春草長麥繁而肉反
不美凡野獸鮮有氂唯兎足底皆毛號建毛性狡以善
走齊之良兎曰東郭㕙盖一旦而走五百里與齊之良
狗韓盧同足其居號三窟馮諼以此導田文今兎之所
處其穴常為三竅獵者攻之常顯然自其正穴躍出而
顧循其背自後竅入坐穴中獵者反以是得之岳陽人
以兎為地神無敢獵者又巴陵烏絶多無敢弋不知何
故也其毫利為筆韓愈傳毛穎稱蒙恬取兎毫為筆乃
不其然蒙恬所造即秦筆耳以枯木為管鹿毛為柱羊
毛為皮所謂蒼毫非兎毫竹管也兎毫自漢以來有之耳
崔豹説之甚詳又淮南鴻烈曰昔蒼頡作書而天雨粟
鬼夜哭以為鬼恐為書所劾故哭而悲之許叔重乃云
鬼或作兎兎恐見取毫作筆害及其軀故夜哭夫自黄
帝蒼頡至于秦盖二千餘年(考)蒙恬乃始作秦筆而兎
毫竹管又出於鹿毛木管之後彼之哭者骨朽久矣許
說非也(宋符瑞志白兎王者敬耆老則見赤兎王者徳盛則至春秋運斗樞曰玉衡星散為兎)
貂
貂䑕屬大而黄黒好在木上亦謂之栗䑕其尾特大漢
之侍中中常侍武冠加黄金璫附蟬為文貂尾為飾謂
之惠文冠起於趙武靈王效胡服以金璫飾首前揷貂
尾為貴職秦滅趙以其君冠賜近臣應劭以為金取堅
剛百鍊不耗蟬居高飲㓗口在腋下貂内勁悍而外温
潤此因物生義也徐廣以為蟬取清高飲露而不食貂
紫蔚采潤而文采不彰灼而胡廣以謂北方寒涼本以
貂皮暖額附施於冠遂成首飾則廣之說是也今高麗
有貂帽貂裘冬温夏涼利以入水纔出岸振迅之則乾
雪著其上則消又北方徃徃黄塵眯人眼以袖拭目則
塵去古亦以為裘趙王資蘇秦貂裘黄金使說秦王破
闗中之横書十上而說不行黑貂之裘敝黄金百斤盡
是亦起於趙也傳曰貂不足狗尾續言貴賤之不同貂
實䑕類故其字又作鼦作□說文云出胡丁零國今人
謂之貂零恐以此廣志曰貂出扶餘挹婁(王莽更漢家黑貂著黄貂
唐正觀五年東室韋貢豐貂)
蟨
蟨䑕前而兎後趨則頓走則顛故常與卭卭距虚比為
卭卭距虚齧甘草即有難卭卭距虚負之走故號比肩
獸然蟨世所希見漢雁門廣武縣夏屋山中有獸形如
兎而大相負共行土俗名之為蟨䑕先朝沈括使遼稱
契丹北境慶州之地大漠中有跳兎形皆兎也但前足
纔寸許後則幾一尺行則用後足跳一躍數尺止則蹶
然仆地捕得數頭持歸此則蟨也盖蟨自能跳躍亦能
與同類相負共行特假於卭卭距虛以走卭卭距虚盖
二獸子虛賦曰蹵蛩蛩轔距虛張揖以為卭卭青獸其
狀如馬距虚似驘而小說苑孔子曰蛩蛩距虛見人將
來必負蟨以走二獸者非性愛蟨也為得甘草而貴之
故也然則負蟨者或卭卭或距虚二物不相須也郭氏
又以蟨䑕前而兎後意卭卭距虛當䑕後而兎前前高
不得取甘草故須蟨取之按卭卭距虚相如賦以為狡
獸與野馬騊駼遺風游騏槖駝驒騱駃騠槩言之又本
草稱距虛食菴䕡子而仙則是物之至駿者故昔之言
駿馬前類飛鳥後類距虛以其前軒而後輊也豈冝後
足若䑕耶且蟨惟前短而後長故不能走而有待於物
然猶獸之常理若長前而短後豈直不能負物而已哉
直便無是理也又狼亦負狽狽前足短而狼後足自如
卭卭距虛不當短其後也周書王會獨鹿國獻卭卭距
虚孤竹獻距虚釋者以為卭卭似䑕距虚負而走距虚
者野獸驢驘之屬則是以卭卭為蟨也與爾雅說苑及
詞人之說異今不取(郭璞曰距虚即蛩蛩變文互言耳)
彚
彚之為獸小小耳其狀似䑕而毛刺大者如小㹠小者
如𤓰脚短刺尾長寸餘蒼白色見人則藏面腹下圓輥
如栗房攅毛外刺不可摶執漢元封二年大雪深數尺
牛馬踡縮如蝟盖似此也淮南曰鵲矢中蝟此類之不
可推者蝟獨畏鵲緯書曰火爍金故鵲啄蝟宋均曰蝟
有兵刺故謂金鵲處高得火氣也蝟見鵲便自仰腹受
喙或曰蝟極獰鈍或惡鵲聲故反腹令啄欲掩取之猶
蚌鷸耳非有畏也今人以彚皮理素之紕類者其皮與
山枳䑕皮相似但枳鼠毛端兩岐為别彚有毛刺故通
為品彚之彚易曰㧞茅連茹以其彚征吉萬彚之雜然
皆生如彚毛矣至於豪者其毫特達出於其類故才出
人曰豪亦謂此爾傳曰盗賊如蝟毛而起彚可以治胃
疾故又從虫從胃又從豸則為□從大則為猬(西京賦摣狒猬)
貓
貓小畜之猛者性隂而畏寒雖盛暑臥日中不憚鼻端
四時冷濕惟夏至即温目睛早晚員日中如線就隂則
復員其耳經捕䑕之後則有缺如鋸如虎食人而鋸耳
也洗面過耳則有勝客至其色有似貍者通謂之貍說
苑曰騏驥騄駬倚衡負軛一日千里此至疾也然使捕
䑕曽不如百錢之貍古者蜡禮迎而祭之故說者曰蜡
盖三代之戱禮也祭必有尸無尸曰奠蜡謂之祭則有
尸猫虎之尸誰當為之致鹿與女誰當為之非倡優而
誰是其說起於先儒欲滿八蜡之數故兼貓虎而列焉
夫猫虎雖能食田豕田䑕然所以主此者蓋必有神於
此詩曰去其螟螣及其蟊賊無害我田穉田祖有神秉
畀炎火夫去螟螣蟊賊而畀之炎火者人也然必曰田
祖有神相之耳今去田䑕田豕者雖猫虎也然所以使
䑕豕得去者豈無神以掌之耶迎猫虎以祭其所主之
神固自有尸矣孟子曰食而弗愛豕交之也愛而弗敬
獸畜之也故所以接神者不可同於人所以遇人者不
可同於畜豕獸尚不以人道遇况當以人道接耶故祭
不宜及猫虎祭不及猫虎蓋以物享之則不為戯禮矣
然則猫虎所主者何神曰自田而言之當屬田祖自禽
而言之則當祀祊
貍
貍者狐之類狐口鋭而尾大貍口方而身文黄黒彬彬
盖次於豹故稱大人虎别君子豹别辯人貍别山鬼乘
赤豹從文貍也貍善摶者也為小步以擬度焉其發必
獲謂之貍步量侯道者法之古者王大射則射人以貍
步張三侯夫射力有大小故射侯有近逺自士大夫卿
以至諸侯其徳大者其威宜逺其徳小者其威宜近故
其張侯之法意皆可以丈引度而設也王者威行無外
而射力則有限焉大射之際又所以威冒天下四方之
諸侯必將有在庭者茍按而設之是測量天威損天子
之體者也故為小步若貍者焉詳密而進既善為頌義
取必中而又數在其中此神道設教所以尊皇極者也
貍好伏故稱伏獸又鼈蜃之類謂之貍物䗪蠱之類謂
之貍蟲字皆取於貍而音為埋則貍亦埋藏之獸矣
狐
狐妖獸鬼所乘也其狀銳口而大尾說者以為先古淫
婦所化(其名曰紫其怪多自稱阿紫)善為魅惑人故稱狐媚聞為媚
者以小口器盛肉置之狐所常處狐見肉欲之爪不能
入徘徊不捨涎皆入器中取以為媚藥盖妖祥之禽故
古有以篝火狐鳴以惑衆者狐之色赤詩曰莫赤匪狐
莫黑匪烏言其上下並為威虐莫適擇也今狐所在烏
輙羣而噪之盖皆妖祥之禽人之所去也又師曠以為
東方有鳥文身朱足憎烏而愛狐然則狐可好烏可惡
今並為威虐則莫適求愛憎之正矣狐既淫媚之物故
詩人以比齊襄公求妃偶於南山之上綏綏然其行人
皆惡之詩人之義寓物以顯其人雄狐者君之象也春
秋秦穆公伐晉筮之吉曰獲其雄狐釋者曰夫狐蠱必
其君也既而獲晉惠公詩人但言齊子之歸而說者知
其為齊襄公而來盖亦以此狐性善疑方河氷合時狐
聴氷下水無聲乃行人每則之皆須狐已行乃度易未
濟稱小狐汔濟濡其尾盖狐小尾大則有未濟之象以
之為戒亦狐是執心不定者故春秋外傳曰狐埋之而
狐搰之是以無成功既自埋藏又自搰發皆執心不定
之貌又漢敦煌郡杜林以為古𤓰州顔師古曰即春秋
傳允姓之戎居于𤓰州者也其地今猶出大𤓰長者狐
入𤓰中食之首尾不出說文云狐有三徳其色中和小
前大後死則丘首管子云代出狐白之皮狐白應隂陽
之變六月而壹見九尾狐文王得之東夷歸焉(山海經青丘之
國有之)
貉
貉善睡之獸似狐畜而養之扣之則寤已而復寐豳詩
曰一之日于貉取彼狐貍為公子裘夫所取狐貍爾而
謂之于貉者周人將獵則先祭貉故謂獵為貉周禮曰
祭表貉則為位盖貛之將出貉為先導表貉之所在知
獸之所聚故祭而取之穆天子傳曰天子獵於漆澤於
是得白狐𤣥狢焉以祭于河宗此周禮獵祭貉之驗也
亦方物所生各有所主貉之踰汶則死豈主於河耶孔
子狐貉之厚以居盖居者所以利用安身也先事而慮
有若狐者焉所以為利用無事而息有若貉者焉所以
為安身又聖人之居所以致其辨狐孤也貉各也狐一
羣不二雄狢與貛同穴而異處可以致其辨矣貈子貊
其雌者名貔今江東呼貉為&KR2543;&KR2328;詩義問曰狐之類貉
貒貍也貉子曰貊貊形狀與貉類異世人皆名㹮貉子
似貍然則貉之為各又取於此說文狐貈從豸從舟而
謂貉為北方豸種其字從各為蠻貉之貉此但據論語
說之爾貉亦善捕說苑曰猿猴失木禽於狐貉者非其
處也(北囂山有獸名獨狢行止無伴)
窮竒
窮奇神異之獸能食人上林賦窮奇象犀盖獬豸觸邪
撓之人窮奇食忠信之士其性相反故其名曰窮奇昔
堯時四凶族有渾敦窮奇檮扤饕餮之名而世莫能盡
其說說者謂渾敦不開通之貌耳案海内東北經曰三
危山西曰天山莫水出焉而西流注于陽谷有神狀如
黄囊赤如丹火六足四翼渾敦無面目是識歌舞實惟
帝江(莊子以無竅為混沌)驩兠比周頑嚚目無辨别故以渾敦比
之窮奇之名說者特謂其行窮其好奇耳案神異經曰
窮奇狀如牛而色貍尾長曳地其聲如狗狗頭人形鈎
爪鋸牙逢忠信之人齧而食之逢姦邪之人則捕禽獸
而飼之亦食禽獸之肉海内西北經亦曰窮奇狀如虎
有翼食人從首始在蜪犬北又東北經曰邽山上有獸
狀如牛蝟毛名曰窮奇注云或云似虎蝟毛有翼海上
所謂窮奇者千嵗𣆀耳虎一名神狗也共工專誣害盛
徳故以窮奇比之檮杌之名説者特謂頑凶無儔匹之
貌耳按物類相感志曰檮杌西荒中獸如虎豪長三尺
人面虎爪口牙一丈八尺人或食之獸鬭終不退却唯
死而已荒中張捕之復黠逆知一名倒壽伯鯀傲狠忘
身故以檮杌比之饕餮之名說者謂貪財為饕貪食為
餮耳北山經曰鈞玉之山有獸羊身人面目在腋虎齒
人爪音如嬰兒名曰狍鴞食人為物注云貪婪食人未
盡遂害其身像在夏后鼎左傳所謂饕餮者也三苗飲
食貪冒故以饕餮比之由此四物言之則窫窳大風封
豕鑿齒長蛇之類皆以物比人不能詳其說然皆可以
類通之也(淮南子窮奇廣莫之所生也注云天神)
檮杌
檮杌好鬭至死不却西荒中獸也狀如虎豪長三尺人
面虎爪口牙一丈八尺(神異經云毫長二尺人面虎足豬牙尾長丈八尺)人或
食之獸鬭終不退却唯死而已荒中張捕之復黠逆知
之一名倒壽商之興也嘗次于丕山故内史過荅虢公
神降于莘之問以為或有神以興亦有以亡也或曰檮
杌即鯀據左氏顓頊氏有不才子謂之檮杌盖指伯鯀
又鯀為夏郊三代祀之夏之祀鯀乃其先祖商不應祀
或以次于丕山因祭之爾周則封杞鄫以祀之又諸國
之史晉謂之乘魯謂之春秋楚謂之檮杌乘以載丘乘
之數春秋以備四時之事又史者所以數徃知來者也
檮杌之為物能逆知來事故以此目之
饕餮
饕餮羊身而人面其目在腋下虎齒人爪音如嬰兒食
人為物釣玉之山有之山海經謂之狗鴞郭氏以為貪
婪食人未盡遂害其身像在夏后鼎以夏鼎言之昔夏
之方有徳也逺方圖物貢金九牧鑄鼎象物百物而為
之備使民知神姦是則夏鼎之上無所不象今獨稱饕
餮者饕餮食而不戒以自殘其身鼎食器也欲使食者
知以為鑒故尤别而異之其圖在足呂氏春秋曰周鼎
著饕餮有首無身食人未咽害及其身以言報速也今
鼎鬲之類凡三足者毎足皆作獸狀瞋目屯牙自銜其
足此則饕餮象也其事自夏鼎來矣
音釋
犛(莫交反)纛(音盗)騑(音非)眊(音二)瑱(他甸切以玉充耳也楚靈王虐白公
子張驟諫王病之曰子復語不榖雖不能用吾憖寘之於耳對曰云云注規諫也瑱所以塞耳言四獸之牙角
可以為瑱不盡而又以規諫為之乎)蚺(如占切)&KR1581;(吕之反徐李音來)犎(甫容切野牛也)羱
(音元)麢(音零亦作羚)豪鬣(音獵)髀(音俾股也又步米切)笄(音雞簪也)泡
(披交切)豨(火豈切)拕(說文曰拕曳也徒可切)獺(音撻)鯔(音緇)獱(婢賓切)
猵(普年切又篇面反)□(音遇)抓(側交切)鰌(音秋)瘢(薄官切)滽滽(音容水名)
鱬(而朱切)鯪鯉豸(他爾切)瘻(音樓)列姑射(射音夜山海經列姑射在
海河州中)兔瞭(音了目精明也)撲(蒲各切)舐(神帋切)齕(音紇齧也)㕙(音俊又音
逡)貂(丁聊切)璫(音當充耳珠也)侍中中常侍(後漢百官志侍中比二千石掌侍左
右賛導衆事顧問應對中常侍千石後増秩比二千石掌侍左右從入内宮賛導内衆事顧問應對)眯(音米
物入目中)蟨(音厥)䑕前兔後(淮南注䑕前足短&KR0693;後足長故謂之蟨蛩蛩巨虚前足長
後定短故能乘虚而走不能上也)蹵(七六切)轔(音吝)驘(騾)驒騱(上音顛下音奚)駃
(古穴切)騠(音提)菴䕡(音淹閭通志畧狀如蒿艾)輊(音致車前重也)彚(通作蝟)輥
(音衮)踡(音權踡跼不伸)紕(篇夷切繒欲壊也)纇(虚對切麄絲也)注摣(子加切謂㦸撮之)
貍别(彼列切揚子注虎别如虎之别於百獸炳然殊異别辨别也辯人辭辯之人其文萃然有
文采異於貒貉)三侯(儀禮注謂熊侯糝侯豻侯也)量侯道(謂去堂逺近也侯道五十弓弓制六
尺)貍步(貍之伺物毎舉足者止視逺近茍𤼵必中也是以量侯道取象焉)頌(容)蜃(大蛤也市
軫反)䗪(音柘亦作蟅說文蟲也一曰蝗類一曰䑕婦周禮赤犮氏注貍蟲䗪肌蛷之屬)狐篝
(音溝薰蘢)搰(苦骨切)貉(音鶴亦作狢本作貈)貛(火丸切野豚)踰汶(毛晃韻注汶與㟭同
謂汶江也考工記貉踰汶則死陸徳明音問誤詳見列子釋文)貆(音丸)□(玉篇無之疑當作□音殍)
貒(他丸切)&KR2543;(乙郎切)&KR2328;(山吏切)窮奇渾(戸本切)敦(徒本切)檮(徒刀
切)杌(五怱切)饕(他刀切)餮(他結切)驩(呼端切)兠(都侯切)行(下孟反)好(呼報
反)蜪犬(音陶蜪犬如犬青色食人從首始)邽山(山海經音圭)狍(音庖)鴞(于驕反)窫
窳(上音軋下音愈獸名狀若龍首亦作猰㺄)大風(風伯也能壊人屋舍羿射殺之)鑿齒(齒長三尺
其狀如鑿不徹頷下而持戈者)封豕(大豕也)長虵(大虵吞象三年而出其骨)檮杌
鯀(古本反)鄫(疾陵反左傳注鄫國今瑯琊鄫縣)饕餮鬲(都的切又音革)
爾雅翼卷二十一
