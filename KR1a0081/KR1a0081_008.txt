學易記卷八元李簡撰
繫辭下
八卦成列象在其中矣因而重之爻在其中矣剛柔相
推變在其中矣繫辭焉而命之動在其中矣吉凶悔吝
者生乎動者也剛柔者立本者也變通者趣時者也吉
凶者貞勝者也天地之道貞觀(官煥反)者也日月之道貞
明者也天下之動貞夫一者也
八卦未畫萬象在天下八卦既畫萬象在乎易故曰
八卦成列象在其中矣成列謂乾一兊二離三震四
巽五坎六艮七坤八之數因而重之謂因一卦而八
卦次第重為六十四也爻六爻也剛柔相推謂隂陽
迭盛迭衰猶日月相推之義也故曰變在其中矣乾
之初九未可動者也聖人繫之以辭曰潛龍勿用是
命之以勿動也乾之九二可以動者也曰利見大人
是命之以動也故曰繫辭焉而命之動在其中矣可
以動而動焉吉之所從生也未可以動而動焉凶悔
吝之所從生也故曰吉凶悔吝生乎動者也剛柔者
爻之剛柔也爻有剛柔則可相推相推故變變故自
乾坤而成八卦自八卦而為六十四所以剛柔為易
之本也時未可動故乾之初九變通而趣乎潛時可
以動故九二變通而趣乎見故曰變通者趣時者也
貞者正而能固也吉凶之道貞則勝而常吉故曰吉
凶者貞勝者也觀示也天地之道正故常垂象以示
人日月之道正故常明而不息況天下之羣動可不
一於正乎(集粹言誠齋)
晦菴曰天下之事非吉則凶非凶則吉常相勝而不
已也
夫乾確然示人易矣夫坤隤然示人簡矣爻也者效此
者也象也者像此者也爻象動乎内吉凶見乎外功業
見乎變聖人之情見乎辭
確然健象隤然順象易中凡陽爻皆效乾之易隂爻
皆效坤之簡其六十二卦之象亦皆法象乾坤健順
之象爻象動乎内言變化之理隱也吉凶見乎外言
得失之效著也功業見乎變謂天下之功業由剛柔
變化而可見也聖人之情見乎辭謂聖人之情欲天
下之人避凶而趨吉以各成其功業而已故繫之以
辭而命之也(采白雲誠齋)
天地之大德曰生聖人之大寶曰位何以守位曰仁何
以聚人曰財理財正辭禁民為非曰義
誠齋曰天地之德生物而已得其德者在聖人施其
德者不在聖人而在至尊之位有斯德也而位斯位
也天下之人所以喜之貴之而目之曰大寶也何以
守之曰仁而已何以為仁曰財而已雖有仁心仁聞
而天下不被其仁政之澤者奪民之財為己之財而
已財散則民聚此仁之實也然仁不孤立必有義焉
何謂義教民理財義也謹已出令亦義也禁民為非
亦義也此言聖人用易之意體乎天地之德以為聖
人之仁義也
東坡曰理財者生之有道取之有節用之有制是也
云云理財以富之正辭以教之禁民為非以威之富
之而後教教之而後威各得其宜所謂義也
古者包(白交反)犧氏之王天下也仰則觀象於天俯則觀
法於地觀鳥獸之文與地之宜近取諸身遠取諸物於
是始作八卦以通神明之德以類萬物之情
白雲曰易之道道之大全也有古以來聖人用之未
嘗絶也自包犧畫而有卦文王重而有書於是斯道
明矣後世言易始於包犧者蓋言因易之書而後其
道明也故繫辭論卦亦以包犧為始然聖人必觀天
下之象而後畫卦故包犧觀象於天觀法於地觀鳥
獸之文與地之宜細大无不察也近則取諸身遠則
取諸物内外无不取也如此而後畫八卦八卦既成
則神明之德於是乎通萬物之情於是乎類所謂通
於天地應於萬類者也前乎包犧未之有也故言始
作八卦
鳥獸之文離為雉兊為虎之類也
作結繩而為網罟以佃以漁蓋取諸離
白雲曰包犧之時作結繩爲網罟以佃以漁而當時
之人知為網罟佃漁不知有所取也孔子以易道觀
之然後知是道有取於離故曰蓋取諸離離麗也網
罟麗道也然包犧始作八卦所謂繫乎聖人者也作
結繩網罟所謂繫乎時者也此聖人之道與時之辨
也
臨川曰為網罟為耒耜為舟楫為杵臼為弧矢為宫
室為棺槨服牛乘馬重門擊柝以一聖人之材足以
兼此而一一皆具之必至於五六聖人數世而後備
者何也曰夫聖人也者因物之變而通之者也物之
所未厭聖人不強去物之所未安聖人不強行故曰
通其變使民不倦
包犧氏没神農氏作斲(陟角反)木為耜(音似)揉木為耒(力料反)
耒耨(奴豆反)之利以教天下蓋取諸益
耜耒下耓也廣五寸即今犂底也耒耜上句木耨鉏
也耘除草順乎上而動乎下耒耜之象也
白雲曰包犧氏有犧牲而未粒食炎帝氏為耒耨之
利以教天下故號曰神農然則粒食自神農始也取
諸益者以重震巽二木成卦故有斲木為耜揉木為
耒之象而其彖則曰木道乃行粒食木類也耒耜木
教也故言取諸益然則益以益下為道又有天施地
生其益无方之義耒耜之利是亦益下之道也亦其
益无方之道也皆備易三義
鄭氏曰十三卦始離次益而次噬嗑所取者食貨而
已食貨者生民之本也
日中為市致天下之民聚天下之貨交易而退各得其
所蓋取諸噬嗑
白雲曰神農時有八卦而已文王未重未有益與噬
嗑也而此言取諸益取諸噬嗑者蓋六十四卦之畫
象雖始於文王而六十四卦之道未嘗无也百世之
下獨有孔子能追明其道若曰耒耜之教雖始於神
農考其所取盖益道也為市合民亦雖始於神農考
其所取盖噬嗑之道也
日中為市上明而下動也噬嗑合也市人之所聚異
方之所合設法以合物噬嗑之義也(集注并晦菴)
神農氏沒黃帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利
王氏曰物之所未厭聖人不強去物之所未安聖人
不強行
白雲曰時異則事異於是乎有變唯聖人能通其變
則民不困於事是以不倦於有行也故雖聖人神道
設教不過宜斯民而已宜民則非甚高難行之道亦
不過為舟車臼杵弧矢宫室書契之類凡可以利斯
民後世之所不能易者皆是也知道之人固以是為
聖人之道不知道之人謂聖人之道變化超忽如神
豈在舟車臼杵之閒哉故聖人先言宜民而知後之
制器皆宜民之道也然自易之道觀之窮則必變變
而後通通則可久況用之於民者乎故自包犧神農
黃帝堯舜氏皆能通其變者也是以自天祐之吉无不利
黃帝堯舜垂衣裳而天下治盖取諸乾坤
誠齋曰所謂衣裳即舜所謂古人之象五色作服者
是已盖始於黃帝備於堯舜韓氏曰衣裳以辨貴賤
乾尊坤卑
白雲曰垂衣裳而天下治謂无為而治也能无為治
者无他焉法乾坤易簡而已
刳木為舟剡木為楫舟楫之利以濟不通致遠以利天
下蓋取諸渙
南軒曰刳其木而中虚剡其楫而上銳舟所以載物
楫所以進舟
白雲曰渙之為卦木上而水下是以有利舟楫之象
故其彖利涉大川乘木有功也
渙者又有散釋之義舟楫之用豈非散釋險難之噐
乎
服牛乘馬引重致遠以利天下盖取諸隨
明道曰服牛乘馬皆因其性而為之胡不服馬乘牛
乎理之所不可也
重門擊柝以待暴客盖取諸豫
横渠曰有備而无患故豫
白雲曰備豫之義盖非一也此獨舉重門擊柝者黃
帝堯舜之世猶設是焉則後世之君可不豫為之防哉
斷木為杵掘地為臼臼杵之利萬民以濟盖取諸小過
纂圖曰下卦艮為石為止上卦震為木為動木動
於上而石止於下臼杵之象
弦木為弧剡木為矢弧矢之利以威天下盖取諸睽
白雲曰睽无弧矢之象而弧矢取諸睽者非止謂睽乖
而弧矢足以威服之也盖弧矢之用以睽而𤼵也
弧矢相睽則發而為用睽之至則為用亦至故弧矢
二物有至睽之道存焉象曰君子以同而異同而異
者其唯弧矢異物而同功乎
上古穴居而野處後世聖人易之以宫室上棟下宇以
待風雨蓋取諸大壯
上卦震為木下卦乾覆物木起上而覆其下棟宇之
象也棟屋脊檁也宇猶宇宙院宇之宇也指在下空
闊處也
古之葬者厚衣之以薪葬之中野不封不樹喪期无數
後世聖人易之以棺槨蓋取諸大過
白雲曰上古之世知簡不知禮故葬親之薄有至於
此喪期无數者哀盡則止也聖人為之制禮然後棺
椁有度則喪期可知矣大過雖取其過於厚然四剛
居中有堅中之象故取以為棺椁也養生不足以當
大事惟送死可以當大事可不過於厚乎上世嘗有
其親死則舉而委之於壑者孟子謂孝子仁人之掩
其親亦必有道矣此聖人易之以棺椁取諸大過之
意也
上古結繩而治後世聖人易之以書契百官以治萬民
以察蓋取諸夬
南軒曰門柝之制足以防民之侵軼弓矢之利足以
威民之不軌此皆小人之過惡顯然易見可得而治
也若夫事之情偽是非有无虚實此包藏於内有不
可測者是以聖人制為書契故書以記久而明遠契
以結信而止訟百官之務雖煩而以此治萬物之情
雖隱而以此察此決去小人无所容縦於其間也故
必取諸夬者蓋夬者決去小人而君子之道長者乎
誠齋曰鴻荒之世民之初生非若今日之備器用便
起居具服食也自斯人之飢而未知佃漁也聖人於
是乎作為罔罟自斯人之肉食而未知粒食也聖人
於是乎作耒耜自斯人之食貨或有餘或不足之偏
匱也聖人於是乎作市易自斯人之寒而衣皮未知
織紝之製也聖人於是乎作衣裳自斯人之出入厄
於川隔而道斷也聖人於是乎作舟楫自斯人之疲
於負擔而趼於遠塗也聖人於是乎作輪轡自斯人
之虞於寇攘而懈於守禦也聖人於是乎作門柝自
斯人之知有耕耨而未知舂揄也聖人於是乎作杵
臼自斯人之无爪牙以自衞而憂於搏噬也聖人於
是乎作弧矢自斯人之穴處而病於濕墊也聖人於
是乎作宫室自斯人之死而戚於虆梩之掩也聖人
於是乎作棺椁自斯人之窮於結繩而相欺无籍也
聖人於是乎作書契十三卦之象歷乎五聖人而後
備韓愈曰如古之無聖人人之類滅久矣又曰今吾
與汝得安居而暇食優游以生死與禽獸異者寧可
不知其所自邪
龔氏曰百官以治事有辨而不相亂也萬民以察情
盡而不相欺也
是故易者象也象也者像也彖者材也爻也者效天下
之動者也是故吉凶生而悔吝著也
白雲曰易之為書象而已象也者所以像天下之有
象者也彖爻皆出於卦象已立之後彖所以内明一
卦之材爻所以外效天下之動爻立然後吉凶生而
悔吝著此成易之序也
陽卦多隂隂卦多陽其故何也陽卦竒隂卦耦其德行
何也陽一君而二民君子之道也隂二君而一民小人
之道也
橫渠曰一其歸者君子之道多其御者小人之理震
坎艮為陽卦皆一陽二隂巽離兊為隂卦皆一隂二
陽
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮日往則月來月
往則日來日月相推而明生焉寒往則暑来暑往則寒
來寒暑相推而歲成焉往者屈也來者信也屈信相感
而利生焉尺蠖之屈以求信也龍蛇之蟄以存身也精
義入神以致用也利用安身以崇德也過此以往未之
或知也窮神知化德之盛也
夫子因咸九四極論感通之道夫以思慮之私心感
物而所感狹矣天下之理一也途雖殊而其歸則同
慮雖百而其致則一物有萬殊事有萬變統之以一
則无能違也故貞其意則窮天下无不感通焉故曰
天下何思何慮用其思慮之私心豈能无所不感也
日往月來寒往暑來此以往來屈伸明感通之理也
屈則有伸伸則有屈所謂感應也故日月相推而生
明寒暑相推而成歲功用由是而成故曰屈信相感
而利生焉前云屈伸之理矣復取物以明之尺蠖之
行先屈而後伸蓋不屈則无伸也龍蛇蟄藏所以存
息其身而後能奮迅也蓋不蟄則不能奮矣動息相
感乃屈伸也因言屈伸往來之理而又推以言學亦
有自然之機也精研其義至於入神屈之至也然乃
所以為出而致用之本利其施用无適不安伸之極
也然乃所以為入而崇德之資内外交相養互相發也過
此以往皆非聖人致用之道是以聖人未之或知也
窮極隂陽神妙之理而知變化之所以然者乃義精
仁熟德之盛也(集伊川晦菴)
易曰困于石據于蒺藜入于其宫不見其妻凶子曰非
所困而困焉名必辱非所據而據焉身必危既辱且危
死期將至妻其可得見邪
當困而困當據而據道之正也非所困而困非所據
而據皆自取之失道之甚是以名辱身危也如是死
期將至所安之主可得見乎乃身死家亡之象也(兼取)
(伊川白雲)
易曰公用射隼于高墉之上獲之无不利子曰隼者禽
也弓矢者器也射之者人也君子藏器於身待時而動
何不利之有動而不括是以出而有獲語成器而動者
也
白雲曰君子以道存諸已而用於外在時是以藏器
於身猶有待也括結也結則有閡凡无其道則括非
其時則括動而不括然後出而有獲此章蓋語成器
而後可動動亦必有時焉故也藏器於身有其道也
高墉之上斯其時也
漢上曰藏可用之器待可為之時動无結閡出則有
獲
子曰小人不恥不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也
白雲曰小人非不知天下之所謂善惡亦非不知天
下之禍福也蓋昧於善惡幾微之際故積而至於大
惡以受天下之大禍者多矣聖人憫其愚而受禍也
於是制刑以小懲之懲其小而誡於大則終无大惡
大禍之虞是豈非小人之福哉此所以屨校滅趾於
初然後終无咎也
善不積不足以成名惡不積不足以滅身小人以小善
為无益而弗為也以小惡為无傷而弗去也故惡積而
不可揜罪大而不可解易曰何校滅耳凶
劉氏集傳曰爲善得吉為惡得凶皆積累而至非一
朝一夕之故也上居一卦之極而積惡已久能无凶
乎
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂
是以身安而國家可保也易曰其亡其亡繫于苞桑
白雲曰安危存亡治亂蓋相代相生之道是以聖人
居安慮危故終无危亡之患
子曰德薄而位尊知小而謀大力少而任重鮮不及矣
易曰鼎折(之設反)足覆公餗其形渥凶言不勝其任也
說見鼎九四
子曰知幾其神乎君子上交不諂下交不瀆其知幾乎
幾者動之微吉之先見者也君子見幾而作不俟終日
易曰介于石不終日貞吉介如石焉寧用終日斷可識
矣君子知微知彰知柔知剛萬夫之望
知幾雖神妙然不必求之過遠不諂不瀆即豫之六
二所謂知幾也幾者始動之微也吉凶之端可先見
而未著者也獨言吉者見之於先豈復至有凶也君
子明哲見事之幾微故能其介如石其守既堅則其
識愈明其心定其智明不俟終日其判别可見矣微
則成彰柔則成剛理也君子明理故見微則知彰矣
見柔則知剛矣知幾如是衆所仰也故贊之曰萬夫
之望或曰豫者先也是知幾之道也吉凶悔吝生乎
動為不知幾者設(兼取潘氏伊川)
晦菴曰凡人上交必有些取奉底心下交必有些簡
傲底心所爭只是些小於此察之非知幾者不能
子曰顔氏之子其殆庶幾乎有不善未嘗不知知之未
嘗復行也易曰不遠復无祗悔元吉
伊川曰顔子无形顯之過夫子謂其庶幾乃无祗悔
也過旣未形而改何悔之有旣未能不勉而中所欲
不踰矩是有過也然其明而剛故有一不善未嘗不
知既知未嘗不遽改故不至於悔乃不遠復也殆甚
也庶幾近意言近道也
天地絪緼萬物化醇男女構精萬物化生易曰三人行
則損一人一人行則得其友言致一也
晦菴曰絪緼交密之狀醇謂厚而凝也言氣化者也
化生形化者也
伊川曰一隂一陽豈可二也故三則當損言致乎一
也天地之間當損益之明且大者莫過此乎(易傳)
誠齋曰天下之事一則精二則粗天地人物皆然而
況於萬事乎故舜曰惟精惟一而仲尼亦曰言致一
也致者力至之謂也羿致力而一於射故精於射王
良致力而一於御故精於御使羿而欲為良良而欲
為羿則兩喪其固能矣堯舜禹湯文武周孔之治仁
義皆致一也
子曰君子安其身而後動易其心而後語定其交而後
求君子脩此三者故全也危以動則民不與也懼以語
則民不應也無交而求則民不與也莫之與則傷之者
至矣易曰莫益之或擊之立心勿恒凶
漢上曰動而與之者安其身而後動也語之而應者
平其心而後語也求而與之者定其交而後求也知
道之人所居而安動則人與之故曰身安而國家可
保也此大學身脩而後家齊國治之意也
子曰乾坤其易之門邪乾陽物也坤隂物也隂陽合德
而剛柔有體以體天地之撰以通神明之德其稱名也
雜而不越於(音烏)稽其類其衰世之意邪
易之六十四卦皆從乾坤相索而出故乾坤乃易之
門乾陽物也坤隂物也物猶象也言乾坤者實隂陽
之象也隂陽合德而剛柔有體者言乾坤交合而六
十四卦剛柔之體遂成撰造化之謂也夫四時迭運
五行攸叙萬物之所以生遂皆天地之造化也聖人
作易蓋體天地之造化也通謂合而為一也天地有
神明之德聖人之易與天通其稱名雜而不越者言
六十四卦其稱名雖雜而不越乎乾坤剛柔之道亦
猶天地之間萬物雖多不出於隂陽消長之理也考
其言之類而知其為衰世之意者謂其旨遠其辭文
其言曲而中其事肆而隱也雖然亦非上古淳質之
時思慮所及也蓋世衰則得失彌彰故以為衰世之
意蓋指文王與紂之時也
夫易彰往而察來而微顯闡幽開而當名辨物正言斷
辭則&KR0640;矣其稱名也小其取類也大其旨遠其辭文其
言曲而中其事肆而隱因貳以濟民行以明失得之報
取卦之象而推及往古之得失者彰往也玩易之占
而逆知方來之吉凶者察來也顯者則微之使求其
原幽者則闡之使見其用所謂顯道神德行也開明
義理而各當其名謂卦也辨物謂象也正言爻彖之
辭也斷辭斷之以吉凶者也其稱名也小其取類也
大託象以明義因小以喻大也旨遠者達之於天下
而意有餘使人思而得之也辭文者不直言所論之
事乃以義理明之使人玩而得之也其言曲而中者
謂随物屈曲而各中其理也其事肆而隱者謂事顯
而理微也因貳以濟民行者謂因其疑貳不決恐懼
易入之時以濟民行告之以吉凶悔吝之辭使知失
得之必報也(兼取注䟽橫渠漢上白雲)
易之興也其于中古乎作易者其有憂患乎
白雲曰易始於包犧而興於文王故曰中古作易者
其有憂患乎蓋謂文王也說者謂既有憂患則須脩
德以避患故明九卦為德之所用誤矣夫聖人脩德
又豈係於憂患乎而孔子言此者蓋以聖人居崇高
之位道行於天下為帝為王參天地贊化育則易行
乎其中矣固不必有作也及其道不行於天下而憂
患天下後世之深欲力以斯文昭示來世則不得不
作矣此文王所以蒙大難而作易也然則孔子道不
行而繫易其亦所謂憂患者乎故憂患者蓋憂患後
世不復與聞斯道也
是故履德之基也謙德之柄也復德之本也恒德之固
也損德之脩也益德之裕也困德之辨也井德之地也
巽德之制也
九卦皆反身脩德之事聖人體易六十四卦備於身
九卦其要也○基所以立也故君子非禮弗履○柄
所以持也君子之德謙為可執○復則復於善也人
性本善○恒者守不變而常且久也人而无恒不可
以作巫醫○損去其害德者德自此而脩矣○益者
日益以增而進故裕然有餘也○困窮之時不待言
而德自辨矣風雨然後知鷄鳴之不已歲寒然後知
松柏之後凋也○井猶性也井則安而不移故為德
之地○巽順於理故能決制事變也
履和而至謙尊而光復小而辨於物恒雜而不厭損先
難而後易益長裕而不設困窮而通井居其所而遷巽
稱而隱
此明九卦之德也○禮以和為用至者至于中无過
不及之謂也○謙以自卑而尊且光○復於微而能
辨事物之理不遠復也○白而易汙者不若湼而不
緇剛則易折者不若磨而不磷故有恒德者雜而不
厭然後見其道之久也○損欲先難習熟則易○益之
長裕本乎自然非有所撰造也撰造則為偽也故曰
苟得其養无物不長揠苖之偽則反害其物性之裕
矣豈益道哉横渠曰益物必誠如天之生物日進日
息自益必誠如川之方至日增日得施之妄學之不
勤欲自益且益人難矣哉○困處險而說身窮而心
亨通也○能存諸已然後可以推而及人井居其所
乃存諸已往來井井遷而及人者也○巽稱物之宜
然心之權衡隱而不可見者也
履以和行謙以制禮復以自知恒以一德損以遠害益
以興利困以寡怨井以辨義巽以行權
誠齋曰此章聖人既贊九卦之德以示人復發九卦
之用以示人也
禮之用和為貴故履以和行○謙之象曰稱物平施
而傳以謙輕為戒故君子之謙非樂於下人者也德
言盛禮言恭謙以制禮而未嘗過也○有不善未嘗
不知知之未嘗復行此豈非自知乎此非因人而知
乃悟之於心覺之於性也故曰復以自知○德惟一
動罔不吉德二三動罔不凶恒之君子素富貴行乎
富貴素貧賤行乎貧賤其德如天地之貞觀日月之
貞明終始如一故曰恒以一德○九卦所論皆脩身
行己之事損以遠害益以興利非謂去天下之害興
天下之利也害於己者遠之如懲忿窒欲是也利於
己者興之如遷善改過是也○在困而怨者不能樂
天者也然人皆有情能寡其怨者亦可貴也故曰貧
而無怨難○内能存己外不絶物乃為義也○孔子
論可與共學未可與適道可與適道未可與立可與
立未可與權蓋權不易至也巽以行權則順於理而
得中也人道惟此為大故以此終之
易之為書也不可遠為道也屢遷變動不居周流六虚
上下无常剛柔相易不可為典要唯變所適其出入以
度外内使知懼又明于憂患與故无有師保如臨父母
初率其辭而揆其方既有典常苟非其人道不虚行
書所以載道故不可遠如居則觀象玩辭動則觀變
玩占也易之道窮則變所以屢遷六虚謂六位位謂
之虚者虚其位以待變動也故太玄九位亦曰九虚
爻則變動周流乎其間或往而居上來而居下或以
剛易柔以柔易剛不可以為典要唯變動是從而已
无常則不可為典相易則不可為要雖不可為典要
而其出入往來皆有法度而非妄動也故卦之内外
皆足以使人知懼外焉知懼則懼其失於言行内焉
知懼則懼其失於脩身又明於處憂患之道與其致
憂患之故雖無師保之嚴而常如父母之臨謂愛敬
而不敢慢也學者初循其辭以度其義而後可以得
其典常苟非其人能盡學易用易之道則易道安能
有行於世哉然君子於學也有二道焉有率其辭者
自外入也故易之為書不可遠有率其性者由中出
也故中庸之道不可須臾離書不可遠則道不可遠
矣道不可離則書不可離矣明乎此然後為善學誠
齋曰此章言易道之用存乎變易道之體存乎常易
道之行存乎人初曰不可為典要者變也又曰既有
典常者常也又曰道不可虚行者人也(兼取南軒潘氏白雲)
易之為書也原始要終以為質也六爻相雜唯其時物
也其初難知其上易知本末也初辭擬之卒成之終若
夫雜物撰德辨是與非則非其中爻不備噫亦要存亡
吉凶則居可知矣知者觀其彖辭則思過半矣
易之為書原究其事之始要會其事之終以為體也
六爻分列剛柔相雜者唯其天下時事不齊不得不
如此而效之也初者事之始事之微其辭則擬之而
已故為難知上者事之終事之成其辭无隱故易知
也若夫雜辨天下之事論撰衆人之德明二者之是
非則非二五三四中爻則不能備矣蓋言初上本末
不能具也噫歎辭也歎學者玩易之六爻要考存亡
吉凶之理則居然可知矣彖辭明一卦之材及一卦
之大義使智者玩易雖未及六爻之辭止玩彖辭則
所得已過半矣此章先論初上之難易次明中爻闕
一則不備終明彖為一卦之主所謂彖辭乃文王卦
下辭并今彖而言也若止謂文王之卦辭恐學易者
雖曰有知觀元亨利貞而於乾卦義理未易便思過
其半也夫子曰文王旣没文不在兹乎可以无大過
矣其意正相符故白雲郭氏直謂今之彖也(采白雲說)
二與四同功而異位其善不同二多譽四多懼近也柔
之為道不利遠者其要无咎其用柔中也三與五同功
而異位三多凶五多功貴賤之等也其柔危其剛勝邪
此章再明中爻之義二四隂也三五陽也隂陽之功
同而位則異也二多譽中也四多懼近君也則屈柔
之為道不利遠者則二宜于有咎何反多譽乎然要
其終所以无咎者其用柔中故也三多凶五多功五
貴三賤其等不同也三之所以多凶者賤而失中也
五之所以多功者貴而得中也非謂柔危而剛勝邪
三處下位之極其柔居之則危不勝任矣其剛居之
將以為勝邪以剛居剛有時乎過剛矣危則顚疾過
則易敗此三之所以多凶也若五則不然以剛居之
得尊位大中宜處尊者也以柔居之有處謙執柔以
貴下賤之美此五之所以多功也多譽未必盡君子
得譽者多耳多功未必盡成功有功者多耳(取漢上)
易之為書也廣大悉備有天道焉有人道焉有地道焉
兼三才而兩之故六六者非他也三才之道也道有變
動故曰爻爻有等故曰物物相雜故曰文文不當故吉
凶生焉
易之為書廣大无不備者故有天道焉隂與陽也有
人通焉仁與義也有地道焉柔與剛也此三者一物
而兩體三才而兩之故六六者非他即三才之道也
一則无變无動兼而兩之故三才之道皆有變動以
其道有變動故名其畫曰爻爻者傚也言六畫能傚
天下之動也爻有貴賤上下之等故曰物物有九六
雜居剛柔之位則成文交錯之際有當不當吉凶由
是而生焉
易之興也其當殷之末世周之盛德邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
文王當紂之世蒙大難而演易是故其辭多危懼也
後世得其辭危者方困於險使知處之之道坦然而
和平易者方紐於安使危懼知戒而不敢肆其道甚
大天地之間无不備是以天下无廢物懼人以終始
使人愼終如始安不忘危存不忘亡其大要使人无
咎而已此所謂易之道也(兼取白雲)
夫乾天下之至健也德行恒易以知險夫坤天下之至
順也德行恒簡以知阻能說諸心能研諸侯之慮定天
下之吉凶成天下之亹亹者是故變化云為吉事有祥
象事知器占事知來天地設位聖人成能人謀鬼謀百
姓與能
乾健不息其生物也乃因物之自然故其德行恒易
坤順承乾其生物也乃因乾之自然故其德行恒簡
易簡則无作為險阻則有情偽今也易而能知險簡
而能知阻何也蓋兩險相疑兩阻相持則險不能知
險知天下之至險者至易者也阻不能知阻知天下之
至阻者至簡者也夾谷之詐不能敵仲尼之禮顓臾
之對不能欺仲尼之聽蓋聖人得乾坤易簡之理以
照天下而天下之險阻情偽孰得而遁之哉故曰吾
道一以貫之能說諸心謂能使人玩之而說也能研
諸慮謂能窮天下之物情也侯之二字衍故王氏略
例曰能說諸心能研諸慮天下之吉凶藏於无形至
難定也天下之事亹亹然來而不已至難成也定之
成之者易簡而已是故變化云為之間吉事則先見
其祥祥者吉之萌也象事則先知其器象者器之影
也占事則知方來占者事之未形也皆言人事不能
先易是以定天下之吉凶成天下之亹亹也天地設
位而聖人作易以成其能於是人謀鬼謀雖百姓之
愚皆得以與其能人謀謂盡人之情也鬼謀謂盡鬼
神之情也(兼采漢上誠齋晦菴)
八卦以象告爻彖以情言剛柔雜居而吉凶可見矣變
動以利言吉凶以情遷
白雲曰八卦有象而未有言故以象告六十四卦之
後有爻彖之辭故曰以情言剛柔相雜而後有得失
故吉凶可見矣變動以利言者聖人變而通之以盡
利故變動主於利也吉凶以情遷者卦之吉凶因人
善惡而遷也
是故愛惡相攻而吉凶生遠近相取而悔吝生情偽相
感而利害生
注曰泯然同順則何吉何凶愛惡相攻然後逆順者
殊故吉凶生相取猶相資也遠近之爻互相資取而
後有悔吝也情以感物則得利偽以感物則致害也
正義曰遠謂上下兩卦相應之類近謂比爻共聚迭
相資取取之不以理故悔吝生也
白雲曰六爻之有吉凶悔吝亦猶在人情偽相感而
生利害蓋爻與人一也
凡易之情近而不相得則凶或害之悔且吝
近謂比爻也不相得謂相惡也上言吉凶悔吝利害
六者而此獨言凶害悔吝者蓋近而不相得安有吉
與利乎故但云凶害悔吝而已南軒曰天下之物同
聲相應同氣相求所以相近而相得也廟堂之上閨
門之中鄉黨之間學校之内皆貴乎近而相得也今
也近而不相得其何異乎行道之人故大則凶小則
害其微則為悔吝矣考諸易爻莫不皆然故云几易
之情
將叛者其辭慙中心疑者其辭枝吉人之辭寡躁人之
辭多誣善之人其辭游失其守者其辭屈
單氏曰易之書所以盡情偽而明得失上既言吉凶
悔吝利害之詳矣而情偽之生必見乎其辭故聖人
又言之於終使人察而知事之幾也
誠齋曰此言學易而有得者可以知言矣
西山眞氏曰蓋人之將為惡也必有愧於中故其辭
慙見理不明中心眩惑故其辭枝枝謂支離而多端
也端良易直之人言不苟發故簡而寡狂妄躁急之
人言常輕發故繁而多誣毁善良中懷羞惡故其辭
游揚而不確操守不堅奪於利害故其辭困屈而易
窮有諸中必形諸外不可揜也故不知言則无以知
人雖然緘默不言者有似乎寡敷陳无隱者亦近乎
多聽言者苟不察焉則懷姦者得吉士之名盡忠者
入躁人之目豈不誤哉惟人君於此察之吉人之辭
簡而當理非緘默不言之謂躁人之辭繁而悖理非
敷陳无隱之謂於近似之中察其甚不同然後為真
知言者矣
學易記卷八
