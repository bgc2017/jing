尚書講義卷十九宋史浩撰
成王將崩命召公畢公率諸侯相康王作顧命(案此條講義永)
(樂大典原闕)
顧命
惟四月哉生魄王不懌甲子王乃洮頮水相被冕服憑
玉几乃同召太保奭芮伯彤伯畢公衛侯毛公師氏虎
臣百尹御事王曰嗚呼疾大漸惟幾病日臻既彌留恐
不𫉬誓言嗣兹予審訓命汝昔君文王武王宣重光奠
麗陳教則肄肄不違用克逹殷集大命在後之侗敬迓
天威嗣守文武大訓無敢昏逾今天降疾殆弗興弗悟
爾尚明時朕言用敬保元子釗弘濟于艱難柔遠能邇
安勸小大庶邦思夫人自亂于威儀爾無以釗冒貢于
非幾兹既受命還出綴衣于庭越翼日乙丑王崩太保
命仲桓南宫毛俾爰齊侯吕伋以二干戈虎賁百人逆
子釗于南門之外延入翼室恤宅宗丁夘命作册度越
七日癸酉伯相命士須材狄設黼扆綴衣牖間南嚮敷
重篾席黼純華玉仍几西序東嚮敷重底席綴純文貝
仍几東序西嚮敷重豐席畫純雕玉仍几西夾南嚮敷
重筍席玄紛純漆仍几越玉五重陳寳赤刀大訓弘璧
琬琰在西序大玉夷玉天球河圖在東序胤之舞衣大
貝鼖鼓在西房兑之戈和之弓垂之竹矢在東房大輅
在賓階面綴輅在阼階面先輅在左塾之前次輅在右
塾之前二人雀弁執惠立于畢門之内四人綦弁執戈
上刃夾兩階戺一人冕執劉立于東堂一人冕執鉞立
于西堂一人冕執戣立于東垂一人冕執瞿立于西垂
一人冕執銳立于側階王麻冕黼裳由賓階隮卿士邦
君麻冕蟻裳入即位太保太史太宗皆麻冕彤裳太保
承介圭上宗奉同瑁由阼階隮太史秉書由賓階隮御
王册命曰皇后憑玉几道揚末命命汝嗣訓臨君周邦
率循大卞燮和天下用答揚文武之光訓王再拜興答
曰眇眇予末小子其能而亂四方以敬忌天威乃受同
瑁王三宿三祭三咤上宗曰饗太保受同降盥以異同
秉璋以酢授宗人同拜王答拜太保受同祭嚌宅授宗
人同拜王答拜太保降收諸侯出廟門俟
道之在天下人之得之者率能合死生為一致齊彭
殤為妄作其於世間事業聲名已不足為而况富貴
貧賤夀夭又安能動其心乎其感而後應迫而後動
不得已而後起盖其適来適去出於無心初無繋累
是以人倫五者天下萬事無所處而不當也周公得
是道於堯舜禹湯文武故兼三王而施四事實其緒
餘土苴其惟精惟一之學則當世𫝊之成王後世𫝊
之孔子盖成王則見而知之孔子則聞而知之是或
一道也觀成王疾病之際上言祖考之德下託元子之
孤所以保基業貽似續者皆以為民其言無一毫之
私氣定心平了然不亂非得道於周公安能如是乎
是知曾參戰兢而易簀不如孔子消摇而曳杖當兹
大變不怛化者前聖後聖其揆一也盖其平生學力
深固不於是時𤼵見其將何時乎若夫仗衛之儀執
事之人禮經具載所謂籩豆之事則有司存此不必
解姑取其得道於堯舜禹湯文武周公者言之盖大
節也後儒敘𫝊道之統止謂周公𫝊之孔子而不及
成王此為遺恨讀其文者未嘗不歎息於斯也
康王既尸天子遂誥諸侯作康王之誥
尸居也踐天子位也遂誥者因其来會而遂誥之也
或者謂康王不當吉服以見諸侯諸侯戴文武成王
之德久矣若在亮陰而使太保𫝊命安有不聽乎此
非知時者之言也夫商民之頑成王周公勤勤於此
凡幾歲幾書而猶未服今康王苟惸然在哀疚中諸
侯来弔者不覿其面而去安知商之士民不起三監
武庚之念乎其勉康王出見諸侯所以冥消商人不
軌之心也况以冕服乎冕服祭服也明不敢用朝服
而用在廟之服也觀畢命之言曰邦之安危惟兹商
士於此可以見當時綿蕝之禮所以絶危疑顧望之
心皆出於從權也嗚呼豈非召公畢公之謀乎
康王之誥
王出在應門之内太保率西方諸侯入應門左畢公率
東方諸侯入應門右皆布乘黃朱賓稱奉圭兼幣曰一
二臣衛敢執壤奠皆再拜稽首王義嗣德答拜太保暨
芮伯咸進相揖皆再拜稽首曰敢敬告天子皇天改大
邦殷之命惟周文武誕受羑若克恤西土惟新陟王畢
協賞罰戡定厥功用敷遺後人休今王敬之哉張皇六
師無壊我高祖寡命王若曰庶邦侯甸男衛惟予一人
釗報誥昔君文武丕平富不務咎底至齊信用昭明于
天下則亦有熊羆之士不二心之臣保乂王家用端命
于上帝皇天用訓厥道付卑四方乃命建侯樹屏在我
後之人今予一二伯父尚胥暨顧綏爾先公之臣服于
先王雖爾身在外乃心罔不在王室用奉恤厥若無遺
鞠子羞羣公既皆聽命相揖趨出王釋冕反喪服
王出立於畢門諸侯朝於應門之左右禮也古者天
子不下堂而見諸侯康王出於應門之内天子之失
禮也誠以方其居廬不敢御正衙以行朝覲之義此
亦從權之義也乘者四馬也朱黃馬飾也而以布羃
之縞素也賓稱者以客禮待諸侯也奉圭幣庭實也
執壤奠土貢也皆稱拜稽首臣禮也夫朝覲會同諸
侯一德以尊于天子也王義其能嗣乃祖乃父之德
以來朝故答拜享其誠也答拜非君臣之禮也故曰
賓稱夫君臣相戒當在閒暇時康王方顔色之戚哭
泣之哀羣臣遽進戒嗣王何哉盖太保之意欲諸侯
聞之知王亦如成王能受臣下之言而稱頌祖德張
皇六師不壊高祖之命言其制馭之道不異成王此
所以警諸侯也大臣受遺命其拳拳之心惟恐不克
負荷受命之初欲以先聲服諸侯也太保之意深矣
王若曰者召公𫝊命之言也惟予一人報誥告羣臣
及皆來之諸侯也言文武致太平而無過咎以其保乂
王家内則有不二心之羣臣其建侯樹屏外則有乃
心王室之諸侯爾等誠能恤我而順其乃祖乃父所
以事文武之道以無貽穉子之羞者望之切也康王
當三年不言之時乃有是誥亦非禮也當危疑之際
諸侯皆在而無一言所謂臣下罔攸禀令今而有言
亦從權之義也内而羣臣外而諸侯故總謂之羣公
既皆聞是誥命安敢不服乎羣公一見天日之表一
聽丁寧之誥想見相見而揖揖而趨出之際昌言偶
語必皆曰真吾君之子也孟子曰弔者大悦正此義
也如是則太保之謀效矣
康王命作册畢分居里成周郊作畢命
分居里成周郊者康王命畢公之大意也洛亦王土
而必曰周郊者為商民而言也分者表厥宅里殊厥
井疆也成者申畫郊圻慎固封守也何為若是盖以
周之扞禦隄防不在夷狄而在商民也商民無變則
保釐之功成矣
畢命
惟十有二年六月庚午朏越三日壬申王朝步自宗周
至于豐以成周之衆命畢公保釐東郊王若曰嗚呼父
師惟文王武王敷大德于天下用克受殷命惟周公左
右先王綏定厥家毖殷頑民遷于洛邑密邇王室式化
厥訓既歴三紀世變風移四方無虞予一人以寧道有
升降政由俗革不臧厥臧民罔攸勸惟公懋德克勤小
物弼亮四世正色率下罔不祗師言嘉績多于先王予
小子垂拱仰成王曰嗚呼父師今予祗命公以周公之
事往哉旌别淑慝表厥宅里彰善癉惡樹之風聲弗率
訓典殊厥井疆俾克畏慕申畫郊圻慎固封守以康四
海政貴有恒辭尚體要不惟好異商俗靡靡利口惟賢
餘風未殄公其念哉我聞曰世禄之家鮮克由禮以蕩
陵德實悖天道敝化奢麗萬世同流兹殷庶士席寵惟
舊怙侈滅義服美于人驕淫矜侉將由惡終雖收放心
閑之惟艱資富能訓惟以永年惟德惟義時乃大訓不
由古訓于何其訓王曰嗚呼父師邦之安危惟兹殷士
不剛不柔厥德允修惟周公克慎厥始惟君陳克和厥
中惟公克成厥終三后協心同底于道道洽政治澤潤
生民四夷左衽罔不咸賴予小子永膺多福公其惟時
成周建無窮之基亦有無窮之聞子孫訓其成式惟㐅
嗚呼罔曰弗克惟既厥心罔曰民寡惟慎厥事欽若先
王成烈以休于前政
朏者月三日初生也越三日者六月六日也至于豐
將以命畢公保釐東郊之册告于清廟也畢公弼亮
四世非老臣乎父師之稱當矣册文上推文武之大
德中言予一人以寧下言道有升降政湏因革所頼
以知臣下之善惡者臧否也若不臧厥臧則惡者肆
矣民安得而勸故以此命公也其褒公之辭則以謂
予小子今得以垂拱無為而蒙成者公之力也是故
祗命公以周公之事旌别善惡表其居處無使混淆
揚其善病其惡植此風聲所以臧厥臧而民知所勸
也有弗率訓典殊厥井疆屏之遠方不使復亂羣也
既不施刑民斯畏而愛之矣申畫郊圻慎固封守所
以成周郊也政貴有常循周公之政也辭尚體要法
周公之立言自然無崖異也商俗以利口惟賢此風
安可長成王戒羣臣無以利口亂厥官正為此也公
當念成王之意可也康王所聞於古人之言謂世禄
之家鮮克由禮世禄之家子孫不率教而至於敗國
喪家亡身者敝俗所化狃於奢麗萬世同流不肖之
習雖或不同同歸于亂也商之庶士商民也不曰民
而曰士者責其可責也惡終言其多行不義而自斃
也雖收其放心其防閑之道惟艱也資富能訓惟以
永年此戒畢公以教斯民也謂資在富貴易於從化
必無惡終之患矣成王之告君陳猶欲以辟是未免
於用刑康王則一以惟德惟義為大訓盖成王之時
更三監武庚之叛民猶未寧康王之時世變風移刑
措不用太平之極故惟以德義輔化而已商民何為
哉學于古訓爾又曰惟兹商士實繫國之安危若不
剛不柔以中和之化使之日遷善遠罪厥德修矣周
公遷之以謹其始君陳理之以協其中則成其終者
豈不有望於畢公乎盖行百里者半九十不可以其
已安已治而遂不克終也畢公之任亦重矣三后同
道既恊心於政治則膏澤必下於民雖夷蠻戎狄皆
頼以安矣以此知商人之難化甚於四夷也畢公克
成厥終豈惟康王垂拱仰成以享太平之福抑周家
無窮之大業畢公無窮之令聞所以保其子孫黎民
者莫不皆因商人平定而致之則所謂邦之安危豈
不在商人乎康王又慮畢公以經綸天下之材不屑
為之故又戒之曰勿以不能而退託勿以國小而懈
弛欽若先王之成烈以匹休于前政兹所以望三后
之協心也先王成王也前政周公君陳也康王以成
王為軌範畢公以周公君陳為標凖成周之治宜優
為矣然成康此舉皆為商民也而君陳之終篇乃曰
惟予一人膺受多福畢命之終篇亦曰予小子永膺
多福成康豈徼福哉有臣如君陳畢公增光先王之
成烈紹述周公之前政使吾安於朝廷之上故謂之
福也抑嘗讀易之大有上九之爻不言其象直曰自
天祐之吉无不利孔子繫之曰天之所助者順人之
所助者信履信思乎順又以尚賢也是以自天祐之
吉无不利成康當信順之時太平之極驕侈不生而
拳拳於三后是尚賢也則自天祐之永膺多福理之
必至也萬世之下語守文之君以成康為稱首宜哉
穆王命君牙為周大司徒作君牙
周官大司徒之職在於敷五典擾兆民實法舜命契
敬敷五教在寬之意皆所以明人倫也今命君牙作
大司徒一篇之意專言其先德而其要則在洪敷五
典式和民則穆王可謂知治之要矣
君牙
王若曰嗚呼君牙惟乃祖乃父世篤忠貞服勞王家厥
有成績紀于太常惟予小子嗣守文武成康遺緒亦惟
先正之臣克左右亂四方心之憂危若蹈虎尾涉于春
冰今命爾予翼作股肱心膂纘乃舊服無忝祖考弘敷
五典式和民則爾身克正罔敢弗正民心罔中惟爾之
中夏暑雨小民惟曰怨咨冬祁寒小民亦惟曰怨咨厥
惟艱哉思其艱以圖其易民乃寧嗚呼丕顯哉文王謨
丕承哉武王烈啓佑我後人咸以正罔缺爾惟敬明乃
訓用奉若于先王對揚文武之光命追配于前人王若
曰君牙乃惟由先正舊典時式民之治亂在兹率乃祖
考之攸行昭乃辟之有乂
君牙之祖父世篤忠貞成績紀于太常太常天子玉
輅所建之大旂也繪以日月而銘其臣之功所為旌
表以勸臣下也惜其名不著二後世然觀君牙之賢
可以逆知其乃祖乃父也穆王嗣守文武成康遺緒
可謂重熙累洽之世矣而猶眷顧君牙使之克肖其
先以治四方可無愧于四后之德矣心之憂危惕惕
若蹈虎尾兢兢如履春冰是以命君牙作輔而寄以
股肱心膂之任也夫股肱用力于外心膂設謀于内
一人之身無餘事矣纘此舊服惟覬其不忝祖考者
在于宏敷五典式和民則而已夫五典五品也帝舜
之世百姓不親五品不遜而使契作司徒教以人倫
則父子有親君臣有義夫婦有别長幼有序朋友有
信也然則穆王此舉無愧于舜君牙此職無愧于契
矣而其收功在于式和民則夫天生蒸民有物有則
民之秉彝好是懿德是民之物則與生俱生其所敷
者亦因人心之固有而和之爾穆王可謂知治之本
矣非穆王知治之本無以得君牙非君牙之賢無以
率其下君臣若形影之相須也其言爾身克正罔敢
弗正民心罔中惟爾之中惟皇上帝降衷于民中者
人人本具得之為聖人亡之為衆人亡之非無也迷
而不悟有待于上之人輔之翼之而自得之也夫以
蚩蚩之衆而欲以一人之身率而歸中豈不艱哉能
思其艱以圖其易則易將至矣民之所以寧者豈不
在君牙乎夫以丕大顯明之文王丕大纘承之武王
啓佑于我後人正而無缺吾固知思矣則世篤忠貞
服勞王家之乃祖乃父豈不能垂裕于爾君牙乎爾
惟敬明乃訓而奉順之則對揚追配不勞餘力矣爾
當由先正祖考之舊典時式民之治亂所繫爾當率
循其所行以昭明我之治于斯時也君牙雖欲退託
其可得乎
穆王命伯冏為周大僕正作冏命
周官有大僕之官其所掌無大職事而穆王至於作
命其所責任甚重人或以謂穆王别立一官或又曰
兼周官太僕與五路之屬大馭戎僕齊僕道僕田僕
俱總之故其責任不輕也穆王所以加一正字使正
于羣僕侍御之臣也既責以發號施令又責以繩愆
紏謬似非下大夫所掌之職其曰今予命汝作大正
則知其責任異於周官之大僕也
冏命
王若曰伯冏惟予弗克于德嗣先人宅丕后怵惕惟厲
中夜以興思免厥愆昔在文武聰明齊聖小大之臣咸
懷忠良其侍御僕從罔匪正人以旦夕承弼厥辟出入
起居罔有不欽發號施令罔有不臧下民祗若萬邦咸
休惟予一人無良實賴左右前後有位之士匡其不及
繩愆糾繆格其非心俾克紹先烈今予命汝作大正正
于羣僕侍御之臣懋乃后德交修不逮慎簡乃僚無以
巧言令色便辟側媚其惟吉士僕臣正厥后克正僕臣
諛厥后自聖后德惟臣不德惟臣爾無昵于憸人充耳
目之官迪上以非先王之典非人其吉惟貨其吉若時
瘝厥官惟爾大弗克祗厥辟惟予汝辜王曰嗚呼欽哉
永弼乃后于彝憲
穆王謙冲自謂以不德嗣位至於終夜不寢思勉厥
愆可謂賢王矣其言文武盛德小大之臣咸懷忠良
侍御僕從罔匪正人其所承弼其君者毋不敬也號
令之下無不盡善下民祗順萬國咸休然後屬在位
之士正救其不及觀穆王惕厲如此安有愆謬可以
繩紏又安有非心之可格則克紹先烈無疑矣今予
命汝作大正所謂太僕正也周官止有太僕穆王加
以正而名僕臣乃得不正乎則簡進乃僚伯冏雅當
其任矣巧言令色便辟側媚不正之人一皆不用惟
吉士是求且曰僕臣正則君克正僕臣諛則君自聖
嗚呼穆王既自憂危惕厲寧有自聖之患其所云者
為凡後嗣言也夫諛言之不可聽也久矣彼其讒諂
面諛逢君之惡能使人君惡直醜正忠言不聞拒諫
自用下情壅閼國欲治可得乎穆王委心以任伯冏
故曰有德惟爾不德亦惟爾則伯冏安敢不盡心乎
夫憸人小人也安可充耳目之官彼其妒賢嫉能誣
害良善告訐似忠修怨似直人君聽之寧不惑乎而
况言偽而辯浸潤膚受日陳于君前自聖之君安得
不作聰明以亂舊章乎所謂迪上以非先王之典也
若不求其忠良而惟以賄進則爾為曠官且為火不
克祗其君吾亦坐爾以大不恭之罪矣伯冏儻遵是
戒則永輔于彝憲彝憲常法也穆王保其常法垂裕
子孫所望于侍御僕從者非為一身盖以遺後嗣故
曰永弼乃后然則穆王可謂慎微之主矣竊嘗謂人
主神聖過人數等至于立法以遺子孫不當亦以神
聖望之盖其後世豈無庸常之君若概以神聖望之
彼企之不及則將自放自肆無所依據矣成湯懋昭
大德建中于民至其垂裕後昆則以義制事以禮制
心而已天作之詩太王荒之文王康之至於子孫保
之者岐有夷之行爾則穆王永弼乃后于彝憲之說
可謂得先王之要法也
