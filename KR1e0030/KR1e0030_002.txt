春秋五禮例宗卷二
宋張大亨撰
凶禮上
喪葬
天王
隠三年三月庚戌天王崩(平王)秋武氏子來求賻
桓十五年三月乙未天王崩(此後莊王僖王不書)
莊三年五月葬桓王
僖八年冬十二月丁未天王崩(惠王)
文八年八月戊申天王崩
十月公孫敖如京師不至而復丙戌奔莒
九年春毛伯來求金
二月叔孫得臣如京師辛丑葬襄王
宣二年冬十月乙亥天王崩
三年正月葬匡王
成五年冬十一月己酉天王崩(定王)
襄元年九月辛酉天王崩
二年正月葬蕳王
二十八年十二月甲寅天王崩(靈王左傳二十九年五月葬)
昭二十二年夏四月乙丑天王崩
六月叔鞅如京師葬景王
左氏曰凡崩薨不赴則不書禍福不告亦不書懲不敬
也大僕稱大喪始崩戒鼓傳逹於四方窆亦如之則王
之崩葬皆赴告于天下大行人稱大喪詔相諸侯之禮
康王之誥稱太保率西方諸侯畢公率東方諸侯則王
崩諸侯來奔小宰稱喪荒受其含禭幣玉之事則王喪
諸侯來贈左氏稱天子七月而葬同軌畢至則王葬諸
侯來會此經常之制也春秋之時禮失其舊王崩不赴
者三魯不會其葬者七其他可知也經書王葬五公榖
曰天子志崩不志葬誤矣或曰天王或曰天子或曰王
公榖謂之通稱是也何休曰天王三不書天以桓公弑
君而天子錫命襄王賵人妾且會其葬皆為非禮故去
天以示貶趙陸從焉范寗非之當矣然有未盡者蓋春
秋書王不稱天者甚衆曰王正王子王姬王師之類何
獨彼三者哉說者謂吳楚稱王故春秋加天以别之是
又不然吳楚之王經未嘗志也又安用别且周官司服
凡喪為天王斬衰則王之加天尚矣王之為言至尊之
稱也加天焉明無上也以其配天則曰天王以其繼天
則曰天子三者皆至尊也以其皆至尊故雖但曰王而
不嫌於有所黜且臣之爵得之扵君故可以善而升可
以罪而黜若王則得之天者也何自而黜之聖人作經
所以抗王室也王之失禮正其名以見之耳未聞有黜
其號以示貶者弗思而已矣
未成王
昭二十二年冬十月王子猛卒
王女
莊二年秋七月齊王姬卒
后夫人之喪皆赴后赴于天下夫人赴于隣好之國其
弔葬亦略如王與諸侯之喪然春秋不書者内外詳略
之義也故穆后之喪晉荀躒如周葬晉少姜之喪魯昭
公鄭伯皆往又卿共其葬事而不書扵册其或書者以
魯嘗與其事故為之終也
王大夫
隠三年四月辛卯尹氏卒
文三年五月王子虎卒
定四年七月劉卷卒
七月葬劉文公
諸侯之大夫卒自命卿以上則赴于隣好之國王大夫
亦然然而不書者略外也卒且不書况于葬乎其或書
者皆以故耳
公
隠十一年冬十一月壬辰公薨(公子翬弑之)
桓十八年夏四月丙子公薨于齊(齊侯使彭生弑之)
丁酉公之喪至自齊
十二月己丑葬我君桓公
莊三十二年八月癸亥公薨于路寢
閔元年六月辛酉葬我君莊公
二年秋八月辛丑公薨(慶父弑之)
僖三十三年乙巳公薨于小寢
文元年二月天王使叔服來會葬
四月丁巳葬我君僖公
文十八年春二月丁丑公薨于臺下
六月癸酉葬我君文公
宣十八年冬十月壬戌公薨于路寢
成元年二月辛酉葬我君宣公
十八年八月己丑公薨于路寢
十二月丁未葬我君成公
襄三十一年夏六月辛巳公薨于楚宫
冬十月滕子來會葬
癸酉葬我君襄公
昭三十二年十二月己未公薨于乾侯
定元年夏六月癸亥公之喪至自乾侯
秋七月癸巳葬我君昭公
十五年五月壬申公薨于高寢
邾子來奔喪
九月滕子來會葬
丁巳葬我君定公雨不克葬戊午日下昃乃克葬
榖梁曰公薨地不地故也夫人薨不地地故也公薨必
地而地不必常以其有邦國之事也夫人則無外事矣
不薨于寢則謹其地以明其故然所謂故者非必不以
其道終凡非常者皆是也外諸侯内大夫之卒皆不地
略之也其或不卒于寢則亦謹其地所以别嫌明微也
曾子曰吾得正而斃焉斯已矣君子之慎其終蓋如此
葬者臣子所以自盡敵以下所以相哀之道也故内曰
我君外曰公
周制列爵惟五内則天子三公外則大國之君皆為公
書有周公召公畢公三公也制微子之命曰庸建爾於
上公大國之君也其餘皆自侯以下然攷於經五等之
君通可謂之公亦通可謂之侯公侯爵之貴者故人以
是稱之聖人弗奪焉所以崇敬譲也康王之誥稱羣公
與儀禮通稱之公春秋稱諸侯與餘經通稱之侯皆兼
五等之謂以二者均為爵之貴故雖公謂之侯而不嫌
扵卑雖子男謂之公而不嫌於過也然而班列有差大
小有宜亦不可亂故經扵平居則正其爵葬則從其稱
正其爵者所以明王度之不廢也從其爵者所以示敵
體之相敬也雖曰正其爵矣而於盟會之總稱亦曰侯
於世族之總稱亦曰公子公孫則其所以示敬者蓋不
獨葬之時為然也魯君侯也而稱公則以春秋之義也
然方在會盟則亦或謂之諸侯矣楚子也而不書葬則
以稱號之僣也然方書世族則亦皆謂之公子此之謂
两盡
榖梁曰諡所以成德也葬而後舉諡於卒事乎加之矣
范氏謂天子崩稱天命以諡之諸侯薨天子諡之卿大
夫卒受諡於其君蓋禮大喪大師帥瞽作諡小喪太史
賜諡卿大夫之喪小史賜諡瞽史知天道者則諡所以
名鬼神皆以天道正之也太史既曰小喪而小史又曰
卿大夫之喪則小喪宜為諸侯矣鄭氏謂小史亦以太
史賜諡為節事相成失之
未成君
莊三十二年冬十月己未子般卒(慶父弑之)
文十八年冬十月子卒
襄三十一年秋九月癸巳子野卒
左氏曰凡在喪王曰小童公侯曰子公羊曰君存稱世
子君薨稱子某既葬稱子逾年稱公由左氏之說則未
葬在喪通稱曰子既葬遂稱爵不必俟逾年也由公羊
之說則未葬在喪稱子某既葬猶稱子而不名必待踰
年然後稱爵也攷於經則左氏之說于書外可公羊之
說于書内可二家不能該内外是以不通為公羊者曰
先君雖葬然一年不可有二君故必踰年然後稱公若
施之于外則宣之十年不當有两齊侯成之四年不當
有两鄭伯也為左氏者曰諸侯既葬則嗣子卒哭而免
喪遂可以君國若施于内則子赤不當不稱公也古者
先君未葬嗣子居廬未有命戒不自君其國人故未可
正其為君之名曰子者對父之詞也既葬則免喪出命
而臨人雖未逾年已成其為君矣故因其爵而稱之陳
侯會于温會于召陵宋公會于葵丘皆書曰子先君未
葬也齊惠公卒于宣十年夏既葬冬書齊侯使國佐來
聘鄭㐮公卒于成四年夏既葬冬書鄭伯伐許皆未踰
年而既葬也該二家之例則先君未葬稱子既葬或逾
年稱爵然後為通若其書内則雖葬未逾年稱子其曰
子般子野者二子在喪而卒未成為君猶以公子之例
書之也若夫衛成公既葬而會諸侯於洮猶且稱
子與衛成公出奔其弟叔武會諸侯于踐土亦稱曰子
皆春秋之變例也以彼之例書此之事然後見聖人之
意或曰既葬不俟逾年稱爵則然矣而鄭莊公卒于桓
十一年之夏其秋葬其九月書鄭忽奔衛(上云突歸于鄭)景王
崩于昭二十二年之夏其六月葬其下書王子猛居于
皇其冬書王子猛卒又曹莊公卒于莊二十三年其明
年春葬其冬書曹羈奔陳莒子密州弑于㐮三十一年
其明年書莒展奔吳鄭忽王猛皆既葬未踰年而不稱
爵曹羈莒展已逾年而不稱爵何也曰此三者雖已既
立其位未定也羈之奔以赤争之猛之出以子朝争之
赤後立是為僖公突後立是為厲公去疾後立為著丘公
則羈忽展皆失位而不終者也子朝之立雖在猛卒之
後然當猛之世固不能定朝也春秋之世固有始立而
争者然嘗能自定其位天子已命之諸侯已列之則遂
正其為君衛君剽是也其或未能自定又未命于天子
未列于諸侯則不正其為君羈忽與展是也猛立之義
蓋亦如此曰王猛則以國氏與羈忽同也凡以國氏者
皆嘗立者也猛之卒也謂之王子則以立而未定且不
克終與忽稱世子同也凡稱子者皆未成君者也然則
國君已立強者未賓出力而争之聖人不為之正其名
而反因其未定遂奪其位無乃助簒乎曰是不然彼立
者不能自定強者争之而能終有國子將奪争者之名
以加于彼是争者之罪冺而彼以無國稱君也三子當
立而位未定彼争者不當立而終有其國各正其名以
書之其罪否則見乎詞焉然後天下後世可信也曰其
見乎詞奈何曰突赤之入不繫之國則知羈忽之當立
子朝之立歸于尹氏則知王猛之當立也然則聖人之
意可見矣以當立而不能自定猶且如此况其不當立
者乎
夫人
隠元年秋七月天王使宰咺來歸惠公仲子之賵(孝公)
(妾惠母)
二年十二月乙卯夫人子氏薨
莊二十一年七月戊戌夫人姜氏薨(桓夫人莊母)
二十二年正月癸丑葬我小君文姜
僖元年秋七月戊辰夫人姜氏薨于夷齊人以歸(莊夫)
(人閔嫡母)
十二月丁巳夫人氏之喪至自齊
二年夏五月辛巳葬我小君哀姜
文四年冬十一月壬寅夫人風氏薨
五年正月王使榮叔歸含且賵
三月辛亥葬我小君成風
王使召伯來會葬
九年冬秦人來歸僖公成風之禭
十六年秋八月辛未夫人姜氏薨
十七年夏四月癸亥葬我小君聲姜
宣八年六月戊子夫人嬴氏薨(文二妃宣公嫡母出姜大歸榖作熊氏)
冬十月己丑葬我小君敬嬴雨不克葬庚寅日中
而克葬
襄二年夏五月庚寅夫人姜氏薨
七月己丑葬我小君齊姜
四年秋七月戊子夫人姒氏薨(成公妾)
八月辛亥葬我小君定姒
九年五月辛酉夫人姜氏薨(宣夫人成母)
秋八月癸未葬我小君穆姜
昭十一年五月甲申夫人姜氏薨(㐮夫人昭母)
九月己亥葬我小君齊歸
定十五年七月壬申姒氏卒(定公妾哀母)
九月辛巳葬定姒
哀十二年夏五月甲辰孟子卒(昭夫人)
士死於適室復畢乃赴於君君使人弔禭之將葬遷於
廟既祖而後賵贈者進焉卒窆乃反哭三虞卒哭明日
以其班祔士既然則天子諸侯后夫人宜亦皆然矣蓋
士死於適室則知天子諸侯終於路寢后夫人卒於内
寢也士赴於君則知天子及后赴於天下諸侯及夫人
赴於王與隣好之國也士將葬遷於廟已葬反哭卒哭
而祔則知天子以下其禮亦然也有一不備則不為成
禮故左氏於夫人之喪互見其義蓋不獨夫人為然也
然其不曰夫人不言薨不書葬者各主其事之是非耳
凡喪禮貝玉曰含反其精也衣衾曰禭遂其往也幣馬
曰賵周於死也貨財曰賻助於生也含禭正施於斂賵
賻正施於葬通言之皆曰贈知死者贈禭知生者賵賻
公女
莊四年三月紀伯姬卒
六月乙丑齊侯葬紀伯姬
二十九年十二月紀叔姬卒(惠女歸于酅者)
三十年八月癸亥葬紀叔姬
僖九年秋七月乙酉伯姬卒(未適)
十六年夏四月丙申鄫季姬卒
文十二年二月庚子子叔姬卒
成八年冬十月癸卯把叔姬卒
九年正月把伯來逆叔姬之喪以歸
襄三十年五月甲午宋灾宋伯姬卒
七月叔弓如宋葬宋共姬
公羊謂外夫人不書卒葬適諸侯則尊同以吾為之變
卒之也女子許嫁笄而字之死則以成人之喪治之其
書葬者皆有故也夫王姬下王后一等則公女亦下夫
人一等王姬嫁於諸侯為下嫁則公女嫁於大夫亦為
下嫁嫁諸侯則為尊於内女故内女書卒視大夫為外
夫人則書卒書葬視諸侯嫁而不書卒葬者不赴不會
也公羊誤矣
内大夫
隠元年冬十二月公子益師卒
五年冬十二月辛巳公子彊卒
八年冬十二月無駭卒
九年三月挾卒
莊三十二年秋七月癸巳公子牙卒
僖十六年三月壬申公子季友卒
秋七月甲子公孫茲卒
文十年三月辛卯臧孫辰卒
八年公孫敖奔莒十四年九月甲申公孫敖卒于
齊
十五年夏齊人歸公孫敖之喪
宣五年秋九月叔孫得臣卒
八年六月公子遂如齊至黃乃復辛巳有事于太
廟仲遂卒于垂壬午猶繹萬入去籥
十七年冬十一月壬午公弟叔肸卒
成四年夏四月甲寅臧孫許卒
十五年三月乙巳仲嬰齊卒
十七年冬十一月壬申公孫嬰齊卒于貍脤(魯地名)
襄五年十二月辛未季孫行父卒
十九年八月丙辰仲孫蔑卒
二十二年秋七月辛酉叔老卒
二十三年八月己卯仲孫遂卒
三十一年九月己亥仲孫羯卒
昭四年冬十二月乙卯叔孫豹卒
七年冬十一月癸未季孫宿卒
十五年十一月癸酉有事于武宫籥入叔弓卒去
樂卒事
二十一年八月乙亥叔輙卒
二十三年正月癸丑叔鞅卒
二十四年春二月丙戌仲孫貜卒
二十五年冬十月戊辰叔孫婼卒
二十九年夏四月庚子叔詣卒
定五年六月丙申季孫意如卒
秋七月壬子叔孫不敢卒
哀三年秋七月丙子季孫斯卒
君之卿佐國之貳也存亡所繫國實與焉故經悉書之
周制卿大夫之喪天子弔之其斂哭之事則皆掌於王
官以天子遇其臣之禮如此則諸侯可知也士喪禮君
若有賜則視大斂以君遇士之禮如此則卿大夫可知
也然君於士不親弔不視小斂則士下於大夫故也左
氏謂君不與小斂故不書日杜氏曰所以示厚薄戒將
來也據經叔孫婼叔詣之卒昭公在外公孫敖仲遂公
孫嬰齊之卒喪在外然皆書日杜氏謂公在外則非無
恩喪在外則不責人以所不得也夫以書日為厚以不
書日為無恩則是日月有褒貶之義矣而杜氏又謂春
秋不以日月為例此獨記日未足以褒貶人君自相戾
何哉若不以日月為例且無褒貶則卿卒不日是特記
不小斂耳既特記不小斂則凡在外者又何必書日以
明非君無恩邪子赤公子之為嗣君者也其卒亦不書
日則史之失載如此多矣何獨於卿而遂以為例乎臧
僖伯之卒也隠公葬之加一等則卿葬亦國之事而不
書者其得失非足以繫國且葬臣子所以自盡敵以下
所相哀之道也故不以累君
諸侯
隠三年八月庚辰宋公和卒
十二月癸未葬宋穆公
七年三月滕侯卒
八年夏六月己亥蔡侯考父卒
八月葬蔡宣公
六月辛亥宿男卒
桓五年正月甲戌己丑陳侯鮑卒(再赴)
夏葬陳桓公
十年正月庚申曹伯終生卒
夏五月葬曹桓公
十一年夏五月癸未鄭伯寤生卒
秋七月葬鄭莊公
十二年八月壬辰陳侯躍卒
十一月丙戌衛侯晉卒
十三年三月葬衛宣公
十四年冬十二月丁巳齊侯禄父卒
十五年夏四月己巳葬齊僖公
十七年六月丁丑蔡侯封人卒
八月癸巳葬蔡桓侯
莊元年冬十月乙亥陳侯林卒
二年二月葬陳莊公
二年十二月乙酉宋公馮卒
三年夏四月葬宋莊公
十六年十二月邾子克卒
二十一年夏五月辛酉鄭伯突卒
冬十二月葬鄭厲公
二十三年冬十一月曹伯射姑卒
二十四年三月葬曹莊公
二十五年夏五月癸丑衛侯朔卒
二十八年夏四月丁未邾子𤨏卒
三十一年四月薛伯卒
僖四年夏許男新臣卒(卒于會)
八月葬許穆公
七年秋七月曹伯般卒
冬葬曹昭公
九年三月丁丑宋公御說卒
九月甲子晉侯佹諸卒
十二年冬十二月丁丑陳侯杵臼卒
十三年夏四月葬陳宣公
十四年冬蔡侯肸卒
十七年冬十二月乙亥齊侯小白卒
十八年秋八月丁亥葬齊桓公
二十三年夏五月庚寅宋公茲父卒
冬十一月把子卒
二十四年冬晉侯夷吾卒
二十五年四月癸酉衛侯燬卒
秋葬衛文公
二十七年夏六月庚寅齊侯昭卒
秋八月乙未葬齊孝公
二十八年六月陳侯款卒
三十二年夏四月己丑鄭伯捷卒
冬十二月己卯晉侯重耳卒
三十三年四月癸巳葬晉文公
文五年冬十月甲申許男業卒
六年春葬許僖公
六年八月乙亥晉侯驩卒
冬十月公子遂如晉葬晉㐮公
七年夏四月宋公王臣卒
九年秋八月曹伯㐮卒
冬葬曹共公
十三年夏五月壬午陳侯朔卒
邾子蘧蒢卒
十四年夏五月乙亥齊侯潘卒
十八年二月秦伯罃卒
宣三年冬十月丙戌鄭伯蘭卒
葬鄭穆公
四年春正月秦伯稻卒
九年八月滕子卒
九月辛酉晉侯黑臀卒于扈(晉地與宋公衛侯鄭伯曹伯會于扈)
冬十月癸酉衛侯鄭卒
十年夏四月己巳齊侯元卒公如齊五月公至自
齊
六月公孫歸父如齊葬齊惠公
十四年夏五月壬申曹伯夀卒
九月葬曹文公
十七年春正月庚子許男錫我卒
夏葬許昭公
正月丁未蔡侯申卒
夏葬蔡文公
十八年秋七月甲戌楚子旅卒
成二年八月壬午宋公鮑卒
二年十二月葬宋文公
二年八月庚寅衛侯速卒
三年正月辛亥葬衛穆公
四年三月壬申鄭伯堅卒
夏四月葬鄭㐮公
六年六月壬申鄭伯費卒
九年秋七月丙子齊侯無野卒
冬十一月葬齊頃公
十年五月丙午晉侯儒卒
十三年五月會伐秦曹伯廬卒于師
冬葬曹宣公
十四年正月莒子朱卒
冬十月庚寅衛侯臧卒
十五年二月葬衛定公
秦伯卒(同衛侯卒之月)
十五年夏六月宋公固卒
秋八月庚辰葬宋共公
十六年夏四月辛未滕子卒
十七年十二月邾子貜且卒
襄二年六月庚申鄭伯㫻卒
四年春三月己酉陳侯午卒
七月葬陳成公
六年三月壬午把伯姑容卒
秋葬把桓公
七年十二月會于鄬鄭伯髠頑如會未見諸侯丙
戌卒于郢
八年夏葬鄭僖公
十二年秋九月吳子乘卒
十三年九月庚辰楚子審卒
十五年冬十一月癸亥晉侯周卒
十六年正月葬晉悼公
十七年春二月庚午邾子□卒
十八年冬十月會圍齊曹伯負芻卒于師
十九年春正月葬曹成公
十九年秋七月辛卯齊侯環卒
冬葬齊靈公
二十三年己巳把伯匄卒
夏葬把孝公
二十五年十二月吳子遏伐楚門于巢卒
二十六年八月壬午許男寗卒于楚(請楚伐鄭)
冬葬許靈公
二十八年十二月乙未楚子昭卒
二十九年五月庚午衛侯衎卒
秋九月葬衛獻公
昭元年六月丁巳邾子華卒
秋葬邾悼公
冬十一月己酉楚子麋卒
三年春正月丁未滕子原卒
夏叔弓如滕五月葬滕成公
五年七月秦伯卒
六年正月葬秦景公
六年春正月把伯益姑卒
夏葬把文公
七年秋八月戊辰衛侯惡卒
十二月癸亥葬衛㐮公
八年夏四月辛丑陳侯溺卒(十月國為楚所滅)
十月葬陳哀公
十年七月戊子晉侯彪卒
九月叔孫婼如晉葬晉平公
十二月甲子宋公成卒
十一年二月叔弓如宋葬宋平公
十二年三月壬申鄭伯嘉卒
五月葬鄭簡公
十四年三月曹伯滕卒
秋葬曹武公
八月莒子去疾卒
十五年春正月吳子夷末卒
十六年秋八月己亥晉侯夷卒
九月季孫意如如晉冬十月葬晉昭公
十八年春三月曹伯須卒
秋葬曹平公
二十年十一月辛卯蔡侯廬卒
二十一年三月葬蔡平公
二十三年夏六月蔡侯東國卒于楚
二十四年八月丁酉把伯郁釐卒
冬葬把平公
二十五年十一月己亥宋公佐卒于曲棘
二十六年正月葬宋元公
二十六年九月庚申楚子居卒
二十七年冬十月曹伯午卒
二十八年三月葬曹悼公
二十八年夏四月丙戌鄭伯寧卒
六月葬鄭定公
秋七月癸巳滕子寧卒
冬葬滕悼公
三十年夏六月庚辰晉侯去疾卒
八月葬晉頃公
三十一年夏四月丁巳薛伯榖卒
秋葬薛獻公
定三年二月辛卯邾子穿卒
秋葬邾莊公
四年春二月癸巳陳侯吳卒
六月葬陳惠公
三月會於召陵五月把伯成卒于會
七月葬杞悼公
八年三月曹伯露卒
七月葬曹靖公
秋七月戊辰陳侯柳卒
九月葬陳懷公
九年夏四月戊申鄭伯蠆卒
六月葬鄭獻公
秋秦伯卒
冬葬秦哀公
十二年春薛伯定卒
夏葬薛㐮公
十四年五月吳子光卒
哀二年夏四月丙子衛侯元卒
十月葬衛靈公
三年冬十月癸卯秦伯卒
四年二月葬秦惠公
四年秋八月甲寅滕子結卒
十二月葬滕頃公
五年秋九月癸酉齊侯杵臼卒
冬叔還如齊閠月葬齊景公
六年秋七月庚寅楚子軫卒
八年冬十二月癸亥把伯過卒
九年二月葬把僖公
十年三月戊戌齊侯陽生卒
五月葬齊悼公
五月薛伯夷卒
秋葬薛惠公
十一年秋七月辛酉滕子虞母卒
十一月葬滕隠公
十三年夏許男成卒
秋葬許元公
曲禮言諸侯曰薨大夫曰卒士曰死故說者謂春秋貶
外以尊内外諸侯卒與内大夫同文然則聖人豈私尊
魯哉薨也卒也死也通上下之詞也孔子曰何必高宗
古之人皆然君薨百官搃已以聽於冢宰書曰公薨成
王葬于畢則天子諸侯通曰薨孟子曰舜卒於鳴條文
王卒於畢郢則天子諸侯大夫通曰卒舜典曰陟方乃
死論語有景公死之日大司樂曰大臣死則㢮縣則天
子諸侯大夫通曰死事固有名同而實異名異而實同
者苟無不可聖人莫之變焉知其同異不相廢也以其
同異不相廢是故外君與内大夫同謂之卒而不嫌於
有所貶内君與夫人獨謂之薨而不嫌於有所私特以
内外欲其辨故假此以定其詞耳
左氏曰諸侯同盟於是稱名故薨則赴以名赴以名則
書之不然則否辟不敏也信斯言則君赴當稱名而禮
載赴詞曰寡君不禄春秋之時其制雖不能盡合於古
然以情文揆之君始沒而臣斥其名以告於外疑非哀
敬之道也謂之禮經誤矣然諸侯之名不可徧知也惟
同盟然後見於載書故其來赴則得書於册且以示易
世之實又凡來赴者不過隣好之國隣則相習好則相
違非是則雖赴亦闕所不知故書名不必同盟苟可知
焉則志之也天子魯君不名則以明尊親之義且一而
不疑故禮曰諸侯不生名失地則名滅同姓則名以書
攷之書稱吕伋君奭詩稱召虎則生且名之矣楚滅䕫
蔡滅沈皆滅同姓也衛侯奔楚郕伯來奔皆失地也而
不名則禮說非也天子君天下者也無與為敵故不名
諸侯則各君其國者也以其有君道故平居亦不名有
所降則名之下於天子故也王采地之大夫與附庸之
君未爵命於天子者則不盈乎君道矣雖不盈乎君道
然異於列臣故平居則稱字有所降則名之夫字親所
命也爵君所命也故稱爵則不稱字明爵尊於字也諸
侯之大夫則卑矣故平居則族而名之有所降則舍族
惟天子尹宰及公之孤特貴故又以其官加之所以别
列臣也天子太上者也褒貶不加其身有所見則借辭
以明義諸侯與大夫之爵皆受於君者也非君誰能黜
陟之故諸侯善則進其辭以爵不得而加也有所降則
名之大夫善則稱其字以字尊於族也有所降則去族
夫爵莫卑於子男然君道也故春秋所書自子男以上
其平居皆不名諸侯之世子諸侯之卿天子之中下大
夫與士其命數皆不逮子男則其名之禮也榖梁曰臣
既死君不忍稱其名禮曰國君不名卿老而何休有五
不名之義考於經公孫敖既卒而名魯大夫雖歴數世
而名是未可知也若乃高宗之於伊尹成王之於周公
則又有所謂賓之而弗臣者矣
鄭游吉曰先王之制諸侯之喪士弔大夫送葬惟嘉好
聘享三軍之事於是乎使卿子太叔曰文㐮之伯也君
薨大夫弔卿共葬事夫人士弔大夫送葬考之周禮天
子公卿大夫之喪則宰夫掌之諸侯之喪則職喪掌之
宰夫下大夫也職喪士也公卿體國者也故其喪則宰
夫與職喪帥官有司而治之大僕弔焉大僕亦下大夫
也大夫則卑矣不皆自往使其旅帥有司治之而小臣
弔焉小臣下士也若諸侯則雖職喪亦不目往使國有
司以王命涖事而已矣至於諸侯自相為之禮則亡然
春秋之時天子所遣以喪禮至魯者或卿宰或大夫士
不知果合於職喪所謂國有司者乎然國有司既受令
於士則又非卿大夫明矣游吉之言必或有據與子太
叔所謂文㐮之時固又不同則周之衰時禮法廢缺時
君出意而為之未必合扵先王也傳以秦景公之喪大
夫送葬為禮又稱齊歸之薨晉士送葬以游吉之言為
正則魯為得禮而晉為少殺矣然經於二者皆不書其
人則以非卿故也魯之喪惟王人來會大國則卿未嘗
至小國則君自來然則豈有定制哉
外大夫
莊二十七年秋公子友如陳葬原仲
春秋五禮例宗卷二
