書蔡氏傳旁通卷二元陳師凱撰
禹貢
夏后氏五十而貢貢者較數歲之中以為常
朱子云夏時一夫受田五十畝而每夫計其五畝之
入以為貢
禹别九州非用其私智天文地理區域各定故星土之
法則有九野
周禮保章氏云以星土辨九州之地所封封域皆
有分星以觀妖祥注云星土星所主土也鄭司農
說星土以春秋傳曰參為晉星商主大火國語歲
之所在則我有周之分野之屬是也元謂大界則
曰九州州中諸國之封域於星亦有分焉其書亡
矣堪輿雖有郡國所入度非古數也今其存可言
者十二次之分也星紀吴越也玄枵齊也娵訾衛
也降婁魯也大梁趙也實沈晉也鶉首秦也鶉火
周也鶉尾楚也夀星鄭也大火宋也析木燕也疏
云古黃帝時堪輿亡故其書亡矣又云吴越在南
齊魯在東今歲星或北或西不依國地所在者此
古之受封之日歲星所在之辰國屬焉故也吴越
二國同次者亦謂同年度受封故同次也又案史
記正義引星經云角亢鄭之分野兖州氐房心宋
之分野豫州尾箕燕之分野幽州斗牛吴越之分
野揚州女虛齊之分野青州危室壁衛之分野并
州奎婁魯之分野徐州胃昴趙之分野冀州畢觜
參魏之分野益州井鬼秦之分野雍州柳星張周
之分野三河翼軫楚之分野荆州以九言則為九
野以十二州言則為十二野
壺口今隰州吉鄉縣
寰宇記云在慈州吉鄉縣西南五十里今改吉州隷
平陽路
吕梁山在今石州離石縣東北
寰宇記吕梁在離石北以東可三百餘里今隷太原
路
岐山在今汾州介休縣狐岐之山
今隷太原路
六壁城在勝水之側
勝水寰宇記在汾州孝義縣南一里六壁府後魏太
平真君五年討胡於六壁即此城也俗以城有六面
因以為名在孝義縣西八里今仍屬汾州
廣平曰原今河東路太原府也
寰宇記為并州今為太原路屬河東山西道
太岳在河東郡彘縣東今晉州霍邑也
寰宇記太岳在霍邑縣東三十里晉州宋改平陽府
今仍之霍邑今改為霍州
山南曰陽則今岳陽縣地也堯之所都
岳陽縣今屬平陽路
汾水出扵太原經扵太岳東入于河
今案汾河在山西當云西南入河地志云北山汾水
所出西南至汾陰入河
覃懷地名今懷州也
今為懷孟路屬河東山西道
淶水出乎其西
地志淶水出代郡廣昌東南行五百里至容城入河
今案容城屬涿郡在幽州之境去懷孟南北懸絶淶
水不應在懷孟之西淶字恐是濟字之誤
漳水二一出上黨治縣大黽谷
上黨今潞州也治字誤地志作沾師古音它廉反韻
會亦作沾寰宇記音丁念反
今平定軍樂平縣少山也名為清漳
寰宇記云少山一名河逢山在縣西南十里清漳水
出焉平定完顔金改為州今屬河東山西道
一出上黨長子縣鹿谷山
長讀為長短之長
今潞州長子縣發鳩山也名為濁漳
寰宇記發鳩山在縣西南六十五里濁漳水出焉然
縣別有鹿谷山非鹿谷即發鳩也漳水一名潞水今
潞州為平陽路支郡
東北至阜城入北河
地志東北至邑成入大河
鄴今潞州涉縣也
涉縣今屬真定路
阜城今定遠軍東光縣也
今並有阜城東光二縣皆屬景州為河間路支郡
周官大司徒辨十有二壤之物而知其種以教稼穡樹
藝
注壤土也釋云此十二壤即上十二土注云十二土
分野十二邦上繫十二次各有所宜也疏云分別物
之所生而知其所殖之種遂即以教民春稼秋穡以
樹其木以藝其黍稷也
以土均之法辨五物九䓁制天下之地征
亦大司徒文也注云均平也五物五地之物也九等
騂剛赤緹之屬疏云制天下之地征者言天下則并
畿外邦國所稅入天子而言也五物即上山林川澤
之等是也愚案上文云辨其山林川澤丘陵墳衍原
隰之名物注云積石曰山竹木曰林注瀆曰川水鍾
曰澤土高曰丘大阜曰陵水厓曰墳下平曰衍高平
曰原下濕曰隰
草人糞壤之法騂剛用牛赤緹用羊墳壤用麋渴澤用
鹿
地官草人云掌土化之灋以物地相其宜而為之種
凡糞種騂剛用牛赤緹(音低)用羊墳(粉)壤用麋渴(竭)澤
用鹿鹹潟(昔)用貆(九)勃壤用狐埴(石)壚用豕彊(上聲)㯺
(呼覽反)用蕡(扶云反)輕爂(孚照反)用犬注云土化之法化之
使美也凡所以糞種者皆謂煑取汁也赤緹縓色也
(縓七絹反)渴澤故水處也潟鹵也貆貒(他官反)也勃壤粉解
者埴壚黏疏者彊㯺堅強者輕爂輕脆者鄭司農云
用牛以牛骨汁漬其種也謂之糞種蕡麻也疏云案
禹貢冀州云白壤青州云白墳兖州云黑墳徐州云
赤埴墳揚州荆州云塗泥豫州云墳壚梁州云青黎
雍州云黃壤與此騂剛之屬為九等不同者以禹貢
自是九州大判各為一等此九等者無妨一州即有
此九䓁之類故不同也
土會之法
大司徒云以土會(古外反)之灋辨五地之物生一曰山
林其動物宜毛物其植物宜皂物(皂音早)其民毛而方
二曰川澤其動物宜鱗物其植物宜膏物其民黑而
津三曰丘陵其動物宜羽物其植物宜覈(核)物其民
專(圑)而長四曰墳衍其動物宜介物其植物宜莢物
其民晳而瘠五曰原隰其動物宜臝物其植物宜叢
物其民豐肉而庳注云皂物柞栗之屬膏物楊柳之
屬理致白如膏玄謂膏當為櫜蓮芡之實有櫜韜
天子所自治并與場圃園田漆林之𩔖而征之如周官
載師所載賦非盡出扵田也
地官載師云以㕓里任國中之地以場圃任園地以
宅田士田賈田任近郊之地以官田牛田賞田牧田
任遠郊之地以公邑之田任甸地以家邑之田任稍
(去聲)地以小都之田任縣地以大都之田任畺地凡任
地國宅無征園㕓二十而一近郊十一遠郊二十而
三甸稍縣都皆無過十二唯其漆林之征二十而五
常山郡
今真定路
定州曲陽縣
定州今改中山府曲陽隷保定路中山屬真定路
東入滱水
地志應劭曰滱音彄驅侯反
瀛州高陽縣
瀛州今為河間路高陽縣今隷安州屬保定路
真定府行唐縣東流入于滋水
行唐今隷保定滋水去縣三十六里
衛水東入滹沱河
寰宇記滹沲水在靈壽縣西南二十里
大陸孫炎曰鉅鹿北廣阿澤河所經也
鉅鹿即邢州今為順德路鉅鹿為屬縣寰宇記云廣
阿澤一名大陸一名鉅鹿一名大麓一名沃州在縣
西北五里其澤東西二十里南北三十里
澶相
宋澶州今改開州隷大名府相州今名彰德路
盖禹河自澶相以北皆行西山之麓班馬王横皆謂載
之高地
此西山指太行山也迤北連綿直至趙州以上接恒
山皆在河北之西其地常高於河
古河之在貝冀以及枯洚之南
貝州今改恩州為廣平路支郡冀州為真定路支郡
案程氏禹貢圖古洚渠自邢州來過貝州北至冀州
之東禹河自相州來經貝冀之南過洚水
及其已過信洚之北
信字下脫都古二字案此叚自程氏曰以下皆禹貢
圖叙說之文傳寫脫二字耳信都冀州也古洚即枯
洚也其北則趙深二州之境
隋改趙之昭慶以為大陸縣唐又割鹿城置陸澤縣
寰宇記昭慶本漢廣阿縣大業末改為大陸縣天寳
十三年又改為昭慶縣唐舊書謂天寳元年改為昭
慶唐舊書又云深州陸澤先天二年分饒陽鹿城界
置陸澤縣至德二年改鹿城為束鹿寰宇記云陸澤
本漢廣阿縣地隋象城縣地唐開元中置以大陸澤
為名貞元中以饒陽立湥州至長慶已後移深州理
於是邑今案饒陽改隷晉州而深州理静安其大陸
鹿城並未詳㳂革然皆不出漢之廣阿也蔡傳本陸
澤多訛為陸渾非是
邢趙湥三州為大陸
邢州則有廣阿澤趙州則有大陸縣深州則有陸澤
縣故總言之
碣石地志在北平郡驪城縣西南河口之地今平州之
南也
地志作驪成無河口之地四字碣作揭師古音桀寰
宇記今平州理盧龍縣本漢遼西肥如縣也碣石山
在縣南二十三里碣然而立在海旁太康地志云秦
築長城起自碣石在今高麗舊界非此碣石也又平
州石城縣在盧龍西一百四十里有碣石始皇刻石
漢武登之當山嶺有大石如柱號曰天橋柱立扵巨
海之内平州今改名平灤路仍理盧龍西至大都五
百五十里驪城光武時省廢今無之
漢遼東西右北平漁陽上谷之地
遼東西今屬遼陽北平今為平灤漁陽今為薊州上
谷今為覇州易州
其水如遼濡滹易
地志云大遼水出塞外濡乃官反在遼西肥如縣滹
滹沲河在靈壽易即南易水
去岸五百餘里
地志言離縣二十三里此云去岸五百餘里者盖去
滄州岸五百餘里非去平州岸也程氏叙說云平州
之南即滄州之東北也平滄隅立之間有山而名碣
石者尚在海中可望而見其山盖近平而遠滄也夫
其從平視之則為正南從滄視之為東北也滄州即
漢勃海郡北境與平州相接相去五百里
戰國策以碣石在常山郡九門縣者恐名偶同而鄭氏
以為九門無此山也
前漢地志九門不言有碣石後漢郡國志常山國九
門縣碣石山戰國策云在縣界寰宇記亦不言有碣
石今無九門縣
林氏曰濟古文作泲說文注云此兖州之濟也其從水
從齊者說文注云出常山房子縣贊皇山當以古文為
正
說文泲字下注云沇也東入海子禮反據此即合導
沇水東流為濟之文故當以古文為正地志常山房
子贊皇山濟水所出東至廮陶(廮音影鉅鹿縣)入汦(音脂)師古
曰濟音子詣反
許商云在平成
前漢溝洫志鴻嘉四年河隄都尉許商言古說九河
之名有徒駭胡蘇鬲津今見在成平東光鬲界中自
鬲以北至徒駭間相去二百餘里今河雖數移徙不
離此域師古注云此九河之三也徒駭在成平胡蘇
在東光鬲津在鬲成平東光屬勃海鬲屬平原鬲與
隔同成平今蔡傳本多誤為平成合乙
徒駭河地志云滹沱河
地志成平滹沲河民曰徒駭河
滄州清池
縣即州治今隷河間路
成平
後漢及晉皆屬河間隋改景城今河間無之惟景州
有故城縣恐是而滄州亦稱景城郡
德州安德平原
今二縣仍隷德州為濟寧路支郡寰宇記云馬頰河
在德安縣南五十里鬲津枯河在德安縣南七十里
棣州滳河北
寰宇記云馬頰枯河在縣北二十里今無滳河縣初
隋以縣南滳河為名而今有南河縣恐即滳河改名
河者寰宇記云漢許商所鑿故以商為名後人加水
焉然則滳不音的當讀如商郭氏佩觽云滳河從商
式羊反
篤馬河
前漢溝洫志韋昭云在平原縣地志云東北入海五
百六十里
胡蘇
寰宇記云臨津古胡蘇亭在縣西南二十三里在古
胡蘇河邊漢書地理志云東光有胡蘇亭即此也
滄之饒安無棣臨津
饒安臨津今並廢革無棣改隷棣州
東光
在今景州東光
鈎盤在樂陵東南從德州平昌來
樂陵屬滄州寰宇記在縣東南五十里平昌今為德
平縣樂音洛
鬲津寰宇記云在樂陵東西北流入饒安
在樂陵縣西三里
許商云在鬲縣
高齊天保七年併入安德縣
漢世近古止得其三
許商所指是
唐人遂得其六
馬頰覆鬴鈎盤并許商所云為六
輿地記又得其一
簡潔
鄭氏求之不得以為齊桓塞其八流以自廣
爾雅注疏云鄭元云周時齊桓公塞之同為一河今
河間弓高以東至平原鬲津往往有其遺處春秋緯
寳乾圖云移河為界在齊吕填閼八流以自廣鄭元
盖據此文謂齊桓公塞之故蔡氏以為無稽也
夫曲防齊之所禁
孟子注云不得曲為隄防壅泉激水以專小利也
惟程氏以為九河之地已淪於海
此段自漢以來&KR0688;求九河至論終皆程氏叙說成文
惟鄭氏一段非故此以程氏更端下云平州正南有
山而名碣石者尚在海中去岸五百餘里愚案程氏
本意非謂去平州岸五百里乃去滄州岸五百里耳
盖去平州岸只二十三里無許遠也
漢王横言
溝洫志王莽時大司空掾王横言往者天嘗連雨東
北風海水溢西南出寖數百里九河之地已為海所
漸矣(上子廉反)禹之行河水本隨西山下東北去周譜云
定王五年河徙則今所行非禹所穿也
雷夏地志在濟隂郡城陽縣西北
地志作成陽寰宇記作郕陽此作城誤
今濮州雷澤縣西北
今無雷澤縣澤在濮州鄄城縣(鄄工掾反)屬濟寧路
汳水
說文注臣鉉曰今作汴非是皮變反案寰宇記陳留
縣下云雎溝在縣東南五里輿地志云汴水自滎陽
受睢水東至陳留彭城南入泗水自後開通濟渠此
渠廢今無水據此則蔡氏以汴為灉以睢為沮皆合
其滎陽則會同之地也睢(音雖)獾(音歡)濋(音楚)汳(音汴)
沛國芒縣
地志芒莫郎反光武改為臨睢隋改為永城即今歸
德府永城縣也
沮有楚音
韻會在吕反丘名
祭之地地墳
見左傳僖公四年
西北多山東南多水
先天之位艮為山居西北故西北多山兊為澤居東
南故東南多水
兖徐揚三州最居東南下流
兖承河濟下流徐承淮泗下流揚承江漢下流
漯水出東郡東武陽至千乘入海
地志云行千二十里東武陽今濮州朝城縣也千乘
今益都路樂安縣也
程氏以為此乃漢河與漯殊異然亦不能明言漯河所
在未詳其地也
案程氏貢道圖云漯出東郡東武陽縣至漢後受河
於武陽縣東南大抵東北行至千乘入海此河乃漢
河元非禹河愚案程氏意非指漯為漢河盖言今自
漯入河處所受河水乃漢以後所徙頓丘之河非禹
時澶相以北之河也其漯水仍以東武陽為是料河
水未徙之前其自漯入河處則又過武陽以北之地
也即無與漯殊異之文故不別言漯所在耳
岱泰山在今襲慶府奉符縣
襲慶府今為兖州完顔金又扵奉符縣置泰安州並
屬山東濟寧路
嵎夷今登州之地
今登州為般陽路支郡在東海之濱東北西三面皆
距海
濰水出琅琊郡箕縣今密州莒縣東北濰山也
完顔金於莒縣置莒州屬益都路
北至都昌入海今濰州昌邑也
地志作昌都今濰州屬益都路
淄州淄川縣
今淄州改為般(音盤)陽路仍理淄川而泰安州又自有
萊蕪縣
東至博昌縣入濟今青州壽光縣也
濟地志作泲青州今為益都路屬山東壽光仍隷
錯盖別為一物如磬錯之錯
韻會云錯鑢也又云鑢摩錯之也朱子云磋以鑢鐋
蔡傳後云磬錯治磬之錯也
即今萊州之地
在東海之濱隷般陽路
汶水出泰山郡萊蕪縣原山今襲慶府萊蕪縣也
萊蕪今改屬泰安州
鄆州中都縣
鄆州今為東平路無中都縣有汶上縣
沂水出泰山郡盖縣艾山今沂州沂水縣也
盖地志音古盍反今沂水割屬莒州
南至于下邳西南入于海
地志行六百里下邳今邳州也
水出尼丘山
在今兖州泗水縣
武陽之冠石山
在今濮州朝城縣地志云行九百四十里至下邳入
泗
有漷
說文云水在魯苦郭反寰宇記云源出費縣東南連
青山下西南入徐州滕縣界
沂沭
沭食聿反寰宇記云沭水出沂州沂水縣西北沂山
東南入泗水
沂州費縣
寰宇記云蒙山在縣西北八十里高四十里長六十
九里
海州朐山縣
寰宇記在縣西北九十里鯀所殛處下有羽淵今海
州名海寧州仍理朐山為淮東淮安路支郡朐音渠
大野在今濟州鉅野縣
濟州今升為濟寧路鉅野為倚縣寰宇記云東西百
餘里南北三百里
濟水至乘氏縣分為二
乘氏舊属曹州今廢寰宇記云漢乘氏縣在鉅野縣
西南五十里劉宋時癈程氏禹貢圖云水經既扵封
丘分南北濟又扵乘氏分為二必有一誤封丘今隷
汴梁路
東原漢之東平國今之鄆州也
今亦稱東平路
摶埴之工
摶音圑拍也埴時職反黏土也出考工記
埏埴以為器
出老子十一章埏始然反和也
周書作雒
此汲冢周書第四十八篇也下文本見度邑萹古書
誤以二篇合為一耳
其壝
本書壝作疆孔晁注云疆疆疊塗案此書傳刻訛舛
正如晁注四字亦不可解大槩疆者指其壇耳壇之
五方以五色土各隨其方疊塗之也壝則四旁起埒
如牆無置黃土之處當以疆字為是壝以醉反
鑿取其方面之土苞以黃土苴以白茅以為土封
孔晁云其方土謂建東方諸侯以青土也苞覆苴裹
土封封之為社也
葛嶧山
寰宇記嶧陽山在下邳縣西六里西征記下邳城西
五里有葛山禹貢所謂嶧陽山也下邳今邳州
西北陪尾山
寰宇記在泗水縣東
西南過彭城
彭城今徐州属河南省
襲慶府泗水縣
今為兖州泗水縣
下邳有石磬山
石磬當一作磬石寰宇記輿地要覽皆作磬石山在
下邳西南八十里寰宇記云泗水中無此石其山在
泗水之南四十里今取磬石上供樂府其山出石大
小擊之其聲清亮恐禹治水之時水至此山矣
濠泗楚皆貢淮白魚
濠州今為臨濠府泗仍泗州楚為淮安路
及期而大祥
及當作又
中月而禫
禫徒感反說文云除服祭名也鄭元云澹澹然平安
之意文公家禮曰大祥後中月而禫中月間一月也
二十五月祥後便禫
以之為衮所以祭也
左傳疏云祭服玄衣纁裳詩稱玄衮是玄衣而畫以
衮龍衮之言卷也謂龍首卷然
以之為端所以齋也
春官司服云士之齋服有玄端素端鄭司農云玄衣
有纁裳者為玄端鄭元謂端取其正也
以之為冠以為首服也
玉藻云玄冠丹組纓諸侯之齊冠也玄冠綦組纓士
之齊冠也論語云羔裘玄冠不以弔
許慎曰汳水受陳留浚儀隂溝至濛為灉水東入于泗
則淮泗之可以達于河者以灉至于泗也
自淮入泗至彭城入灉灉之上流即汳水也至浚儀
入隂溝自隂溝而後北入河也
泗之上源自泲亦可以通河也
泝泗水而北至溢為滎處入河滎水即泲水也泲古
濟字
彭蠡地志在豫章郡彭澤縣東
東字誤地志作西漢彭澤今南康之都昌江州之湖
口彭澤皆其地也彭蠡在三縣之西南
跨豫章饒州南康軍三州之地
豫章今龍興路也此湖南至龍興之新建東至饒之
鄱陽西至南康之建昌星子北至都昌
夏小正
夏時之書子夏傳
松江
寰宇記云松江在蘇州吴縣自太湖出海屈曲七百
里又名吴江又名松陵又名笠澤
併松江為二江
愚案以此為三江固賢扵衆說然亦不合東為中江
東為北江之文盖松江出扵太湖之下已與大江不
相附近而婁江東江又為松江支流不過為太湖水
口耳其於嶓岷江漢邈乎其不相關也若以漢江在
荆州之域不當如東坡三江之說而又不必涉中江
北江之文而止求其利病之在揚州之域者則水勢
之大者莫若揚子大江松江浙江三者耳經文記彭
蠡之下何為直捨大江而遠錄湖水之支流也唐氏
之言未敢遽信然蔡氏主之者以其地有三江之名
且合吴越春秋之語捨此他說愈妄故取之耳然導
水所謂中江北江則不在此也愚又思之恐三江有
二不可合而論之三江既入一也中江北江二也本
不相合
震澤太湖也在吴縣之西南五十里今蘇州吴縣也
蘇州今浙西平江路也太湖縱廣二百八十里周廻
六百五十四里為地三萬七千頃其中有洞庭山夫
椒山洞庭即包山山有洞庭寳室入地下潛通五嶽
見寰宇記
如三川震之震
三川震國語文
楩梓豫章之属
楩皮連切豫章木名吴都賦作櫲樟
葛越木緜之属
吴都賦蕉葛升越弱於羅紈注云蕉葛布之細者升
越越布之細者說文云葛絺綌草也韻會云越草名
蒲屬葛越草布也
吴始開邗溝隋人廣之而江淮舟船始通
寰宇記云揚州江都縣合瀆渠在縣東二里本吴掘
邗溝以通江淮之水路也昔吴王夫差將伐齊北覇
中國自廣陵城東南築邗城城下掘深溝謂之邗江
亦曰邗溝邗河干切
江漢合流于荆去海尚遠
據禹迹圖自江漢合流至海洋一千八百餘里
長沙下雋
地志雋字兖切寰宇記作攜郡國志作雋
巴陵瀟湘之淵在九江之間
洞庭湖記云沅澧之交瀟湘之會九江之間
岳州巴陵
今隷湖廣行省
沅水
郡國志云出牂牁且蘭縣地志云行二千五百三十
里東南至益陽入江說文云出蜀郡由牂牁至長沙
入洞庭湖且子閭切且蘭今播州境也益陽州属潭
州路
漸水
地志云武陵郡索縣漸水東入沅索縣光武時廢未
詳其地
元水
漢志在武陵郡無陽縣字或作沅源出牂牁郡故且
蘭縣南入沅或名巫水又曰无水又名潕水㵲水舞
水聲之訛也今蔡傳作元亨之元者字之訛也
辰水
地志出武陵郡辰陽縣三山谷行七百五十里入沅
寰宇記作三峿山谷在今辰州路漵浦縣
敘水
地志云武陵郡義陵縣鄜梁山序水所出西入沅鄜
音敷寰宇記作敘水鄜梁作瓠梁在今辰州路溆浦
縣
酉水
地志出武陵郡充縣酉原山行千二百里入沅今辰
州路沅陵縣有小酉山酉溪
澧水
地志出武陵郡充縣歷山行千二百里入沅今澧州
路澧陽縣也
資水
地志出零陵郡都梁縣路山行千八百里入沅都梁
今湖南武崗武崗縣也
湘水
地志出零陵郡零陵縣陽海山行二千五百三十里
入江零陵今湖南永州路零陵縣也
漢志九江在廬江郡之尋陽縣
地志云禹貢九江在南皆東合大江案漢之尋陽縣
治在今蘄州界内地名蘭城在江北而地界管至江
南今江州之德化德安二縣皆其地也
九江之名
今自蘄州而下至尋陽小水入大江者固不一然並
無一名如舊冀之九河遷徙不時至漢尚有可考者
大江南北山隴界限千古不移而反無一名存焉可
知其說之妄而不足凴也
今詳漢九江郡之尋陽乃禹貢揚州之境
謂九江之尋陽亦誤尋陽在漢属廬江不属九江九
字恐誤秦置九江郡在壽春今安豐路有壽春縣而
臨濠府光州和州皆其地也漢之廬江郡則今安慶
無為皆其地也無為有廬江縣今之江州在漢則為
尋陽縣及豫章郡之柴桑縣王莽時劉歆誤指彭蠡
為九江遂使莽改豫章為九江郡改柴桑為九江亭
而又改壽春之九江為延平郡扵是九江之名始遷
於江南矣東漢九江仍治壽春廬江仍治舒尋陽仍
隸江州而柴桑仍隸豫章晉改九江為淮南郡惠帝
元康元年割揚州之豫章鄱陽廬陵臨川南康建安
晉安荆州之武昌桂陽安成合十郡因江水之名而
置江州初理江北岸地名蘭城在今蘄州界内後温
嵪移於湓城永興元年分廬江之尋陽武昌之柴桑
置尋陽郡属江州元帝渡江尋陽郡又置九江上甲
二縣尋又省九江入尋陽安帝義熙八年省尋陽縣
入柴桑縣柴桑仍為郡愚案尋陽縣即今德化也柴
桑即今瑞昌也而今之德安則又尋陽柴桑之二境
也寰宇記云九江在江州西北二十五里名曰白馬
江則又以為一江而無九名矣又史記正義曰九江
郡都隂陵隂陵故城在濠州定遠縣西六十五里
東陵今之巴陵
属岳州
南郡枝江縣
今江陵路属湖北
華容縣
属岳州路
若潛水則未有見也
王氏炎曰案隋志南郡松滋縣有涔即古潛字今松
滋分為潛江縣属江陵路
江夏安陸
江夏縣属鄂州安陸古郢州也今為安陸府而德安
府亦有安陸縣雲夢在其南
左傳楚子濟江入于雲中
定四年
又楚子以鄭伯田于江南之夢
昭三年
别而言之則二澤也
江南曰夢江北曰雲朱子云江陵之下岳州之上是
雲夢
砮者中矢鏃之用
今江西吴城龍廟中有東城所蔵石砮一枚色青而
質堅長可四寸
肅慎氏貢楛矢石砮
事見國語
董安于之治晉陽
事見國語
所以供祭祀縮酒之用
疏云束茅立之祭前酒沃其上酒滲下若神飲之故
謂之縮
齊桓公責楚貢包茅不入
見左氏僖四年
又管子云江淮之間一茅而三脊名曰菁茅
見輕重丁篇
辰州麻陽縣苞茅山出苞茅
見寰宇記今麻陽縣隸沅州
組綬類
崔豹古今注云漢舊制乘輿黃赤綬四采黃赤縹紺
淳黃為圭長二丈九尺九寸五百首
太龜尺有二寸
史記龜策傳云龜千歲滿尺二寸
捨舟而陸以達于洛
程氏圖荆貢陸行向洛在襄陽北光化鄧州之間
熊耳在商州上洛縣
商州今為陜西奉元路支郡
弘農盧氏之熊耳非是
今嵩州盧氏縣属河南府路
河南縣西北有古榖城縣其北山實瀍水所出
北山即名穀城山瀍水出其下
澗水出廣陽山
寰宇記云一名澠池山
河南府河南縣
今理洛川縣
澠池縣
今割属陜州
濟水自孟州温縣入河
今之懷孟路
滎在鄭州滎澤縣西
滎澤今屬汴梁路
敖倉者古之敖山也
寰宇記云書言仲丁遷于嚻詩言搏獸于敖春秋云
敖鄗之間漢書云東據敖倉即此地秦時築倉扵山
上故曰敖倉
今濟水但入河不復過河之南
寰宇記云古者濟水出河北截河南流而為滎澤自
王莽末濟水但入河不復過河南
鄭康成謂滎今塞為平地
見春秋傳閔二年注程氏云春秋衛侯及狄人戰于
滎澤然則在春秋時既可以戰則已不復受河矣
引河東南以通淮泗
河水溢出為滎東南流為濟為汳南入泗泗入淮
濟水分河東南流漢明帝使王景即滎水故瀆東注浚
儀謂之浚儀渠漢志謂滎陽縣有莨蕩渠首受濟者是
也南曰莨蕩北曰浚儀其實一也
程氏禹貢圖云受河之水至漢陽武縣分流其一𣲖
南下者自中牟原圃之東趨大梁未至則為官渡官
渡亦名沙水沙讀如蔡即蔡河也班固著莨蕩渠扵
滎陽而曰首受泲東南至陳留入潁者即此派也亦
戰國之謂鴻溝而楚漢分境者也既至陳留蔡河正
派之外支脉散布遽為三名其在開封浚儀之北者
為浚儀渠稍東為汳又東行至蒙為獲獲至彭城北
遂入于泗此從大梁之北而數之為北來第一水也
其浸波溠
溠側駕反
荷澤在定陶縣今濟隂縣
今二縣皆属曹州菏澤在濟隂縣曹州即興仁府也
東過冤句縣
句音劬今濟隂縣地
孟諸在睢陽縣東北
今歸德府即宋之南京宋州古之梁國仍理睢陽
今南京虞城縣西北孟諸澤是
今虞城割隸濟州属濟寧路
岷山在蜀郡湔氐道西徼外
湔子千反氐丁奚反道者出徼之路縣之領夷者名
曰道如剛氐道平隂道嚴道僰道之類徼吉弔反徼
猶塞也東北謂之塞西南謂之徼
在今茂州汶山縣江水所出也
今為成都路支郡地志云江水出㟭山東南至江都
入海行二千六百六十里
青城天彭諸山
青城天彭二山皆在今灌州天彭亦名灌口山寰宇
記云李冰以秦時為蜀守謂汶山為天彭闕灌州舊
名永康軍
嶓冢山地志云在隴西郡氐道縣漾水所出又云在西
縣
案地志不云嶓冢在氐道但言瀁水所出至武都為
漢扵西縣下却云嶓冢山西漢所出南入廣漢白水
又於武都下云東漢水受氐道水一名沔過江夏謂
之夏水據此則有西東二漢水其嶓冢則不言出漾
而即言西漢所出其氐道則又即言漾出而不言有
嶓冢分而為二則不合經文故蔡氏合兩出而並言
之
今興元府西縣三泉縣也盖嶓冢一山跨于兩縣云
寰宇記西縣本後魏嶓冢縣也又云嶓冢山在三泉
縣東二十八里又云漾水一名漢水一名沔水源出
嶓冢山今興元路属陜西省而西縣三泉皆無之未
詳㳂革
江沱在成都府郫縣
郫音疲今仍為縣
永康軍導江縣
今軍名灌州縣廢州隸成都路
巴郡宕渠縣潛水
宕徒浪反今東川蓬州地也
渠州流江縣
流江今廢渠州隷四川東道
灊水出洋州真符縣
洋州今隸興元路縣廢
蔡山在雅州嚴道縣蒙山在雅州名山縣
二縣並未詳㳂革當在今嘉定路之西三百里
沬水
史記音妹漢書音本末之本
蜀郡太守李冰
秦時人
和川
在雅州嚴道縣西去吐蕃大渡河五日程
羅嵒州
寰宇記作羅繩巖古蠻州
巴郡魚復縣
地志復音腹
佷山縣
地志屬武陵郡孟康曰佷山音恆
如周官田一易再易之類
周禮云一易之田家二百畝再易之田家三百畝一
易者間一歲耕百畝也再易者間二歲耕百畝也
後世蜀之卓氏程氏以鐵冶富擬封君
史記蜀卓氏即鐵山鼓鑄富至僮千人擬扵人君程
鄭亦冶鑄富埒卓氏俱居臨卭
毳毛織之可以為罽
毳昌芮反獸毛之細者罽居例反據說文織皮為罽
毳布為&KR1455;並居例反
西傾在洮州臨潭縣
今為臨洮府属陜西鞏昌路縣革
葭萌
地志属廣漢郡宋属利州今為廣元路綿谷昭化二
縣皆其地也
漢沔
地志如淳曰沔陽人謂漢水為沔水師古曰漢上曰
沔
晉壽
宋名利州今為廣元路属四川南道
至于襃水逾襃而暨于衙嶺之南溪灌于斜川届于武
功而北以入于渭
地志扶風郡武功縣斜水出衙嶺山北至郿入渭襃
水亦出衙嶺至南鄭入沔斜弋奢反衙音牙郿音媚
襃城斜谷南鄭皆在今陜西興元路武功今属陜西
乾州
漢武帝時人有上書欲通襃斜道及漕
事見史記河渠書
南陽上沔入襃
史記正義云南陽今鄧州案今自有南陽府
弱水在張掖郡刪丹縣
地志云桑欽以為道弱水自此西至酒泉合黎後漢
志云張掖在雒陽西四千二百里寰宇記云東南至
洛陽三千三百里今為甘州路又有山丹州即刪丹
也後魏曰山丹並隸甘肅行省刪丹山名一名焉支
山
魏太武擊柔然至栗水西行至菟園水又循弱水西行
至涿邪山
柔然即蠕蠕如兖反事見通鑑宋文帝元嘉六年
北史載太武至菟園水分軍搜討
出蠕蠕傳云菟園水去平城三千七百餘里東至瀚
海西接張掖水北度燕然山東西五千餘里南北三
千餘里
程氏據西域傳以弱水為在條支其說非是
程氏云自西漢以來指言弱水之地其顯著者凡六
而班固地志已三出矣條支一也酒泉崑崙二也張
掖刪丹本桑欽說以為西至酒泉合黎三也自漢志
以外賈耽以張掖郡之張掖河當之唐史以小勃律
之娑夷河東女之康延川當之其多如此臣惟取條
支媯水之西入西海者以應經文而他皆不取為其
地里不與經合也經曰弱水既西桑賈班三家所稱
皆不出乎甘肅兩州之間其水未嘗西流故臣深所
不據而本漢書初通西域時長老所傳條支弱水以
為經證其水西流注于西海以聲教該及四海者概
之故敢主其說
原州百泉縣岍頭山
漢書作开頭山寰宇記作笄頭史記作鷄頭在今陜
西涇州界内而原州今為鎮原州
永興軍高陵縣
永興今陜西奉元路
渭州渭源縣鳥鼠山
渭州今為平涼府渭源屬臨洮府
船司空
縣名地志云本主船之官遂以為縣名今廢
華州華隂縣
今隸奉元路
隴州汧源縣弦蒲薮有汭水
今属鞏昌路
漆水自耀州同官縣來
耀今改輝州
沮水在坊州宜君縣
今宜君割属鄜州
坊州昇平縣
坊州理中部縣今州廢中部撥属鄜州而昇平亦併
入宜君縣
耀州華原縣合漆水
縣今革寰宇記云合漆水入富平石川河
至同州朝邑縣入渭
同州今属奉元路
又漆水出扶風縣
今鳳翔府扶風縣
岐山普潤縣
鳳翔二縣也今𡵨山仍隷鳳翔普潤革
灃水出永興軍鄠縣
永興奉元也鄠音戶
至咸陽縣入渭
縣属奉元
耀州富平縣掘陵原
縣属輝州
終南在永興軍萬年縣
完顔金改萬年為咸寧今為奉元倚縣
扶風武功縣
武功今属乾州
地志古文
古文者班固時古地理書也班固引之故稱古文
原隰在邠州
屬陜西
武威縣東北有休屠澤古今以為豬野
屠音除故匈奴休屠王地也古今當作古文
涼州姑臧縣
今西涼州属甘肅行省
三危在燉煌
燉徒門反今沙州路属甘肅省輿地要覽云三危山
有三峯俗名昇雨山後漢西羌傳注亦云三危在沙
州
昆侖虛
虛音墟爾雅疏云帝之下都昆侖之虛方八百里即
崑崙山也
琅玕石之似珠者
爾雅注云状似珠山海經曰崑崙山有琅玕樹注琅
玕子似玉
積石在鄯州龍支縣
鄯州在長安之西一千九百九十三里龍支縣在鄯
州南一百三十五里積石山又在縣南宋時鄯蘭二
州俱廢今復置蘭州属陜西省鄯在蘭西四百九十
里
龍門在河中府龍門縣
河中属河東山西道縣革
熙河路
宋神宗改鎮洮軍為熙州以熙河洮岷州通遠軍為
一路
會州西小河
會州在長安之西北一千一百九十里今屬陜西鞏
昌路
興州
今四川南道沔州也属廣元路廣元古利州也今河
北亦有興州管宜興興安二縣未知孰是
小河鹹水
其地生鹽去州一百二十里
西安州之東大河分為六七道
西安即鹽州在今甘肅省地面
崑崙即河源所出在臨羌
此據地志也臨羌漢属金城郡山在今甘肅省肅州
路境内寰宇記云肅州酒泉縣崑崙山在縣西南八
十里馬岌言禹貢崑崙在臨羌之西即此明矣
析支在河關西千餘里
河關縣名地志属金城郡寰宇記云即涼州也
渠搜近朔方之地也
地志中部都尉所治属朔方郡
隴州吴山縣吴嶽山
寰宇記云秦都咸陽以為西嶽故稱吴嶽山在古縣
西南五十里隴州今隸陜西縣革
隴州汧源有岍山岍水所出
岍記皆作汧在縣西六十里案寰宇記以吴岳與岍
山為二山
晁氏以為今之隴山天井金門秦嶺山者皆古之岍也
據上文有二說故引此合言之寰宇記隴山在隴州
汧源縣西六十二里天水大坂也張衡云欲往從之
隴坂長其坂九廻不知高幾許欲上者七日乃得越
絶高處可容百餘家下處容十萬戶東望秦川四五
百里極目泯然墟宇桑梓與雲霞一色人上隴者想
還故鄉悲思而歌有絶死者秦嶺寰宇記云在隴州
隴安縣西南
雷首在今河中府河東縣
寰宇記云在縣南三十里此山有九名謂歴山首山
薄山襄山甘棗山渠豬山獨頭山陑山等之名又名
雷首又名首陽
底柱在今陜州陜縣三門山是也
今属河南府路寰宇記云禹理洪水山陵當水者破
之以通河三穿既決河出其間有似門故俗號三門
又案文苑英華趙冬曦三門賦云砥柱山之六峯者
皆生河之中流盖夏后之所開鑿其最北有兩柱相
對距崖而立即所謂三門也次于其南有孤峯揭起
峯頂平闊夏禹之廟在焉西有孤石數丈圓如削成
復次其南有三峯東曰金門中曰三堆西曰天柱湍
水從黃老神前東流湍激蹙于蝦石折流而南潄于
三門苞于廟山乃分為四流淙于三峯之下抵于曲
隈會流東注加以兩崖夾水壁立千仞盤紆激射天
下罕比
濩澤
地志濩烏虢反輯纂音胡郭反非是
析城在澤州陽城縣
今澤州為平陽路支郡寰宇記云在縣西南七十五
里
王屋今絳州垣曲縣也
今為平陽路支郡寰宇記又云王屋在澤州陽城縣
南五十里有僊宫號小有清虛洞天山高八千丈
太行在今懷州河内
今懷孟路寰宇記云在縣北二十五里太行山首於
河内北至幽州凡百嶺緜亘十二州之界有八陘連
山中斷謂之陘也
恆山今定州曲陽
定州今改中山府曲陽割属保定路
河北諸山根本脊脉皆自代北寰武嵐憲諸州乘高而
來
愚案河北之山皆從白登山來白登之南為管涔山
汾水出其下管涔汾水之東為代為憲西為嵐而山
之支分從此始白登在今河東山西道大同路白登
縣管涔在今太原路管州界内白登之東諸水東趨
于海西為大河其山脊正東西分水處也
其脊以西之水則西流以入龍門西河之上流
自龍門受汾水入河北至應州之西以及古東受降
城一千六七百里皆受山脊西流之水
其脊以東之水則東流而為桑乾幽冀以入于海
南自趙深河間以北至平州如滱水濡水沾水易水
䓁皆東趋于海桑乾音干河在今朔州鄯陽縣冀疑
當作薊
其西一支為壺口太岳
案禹迹圖壷口在汾水之西太岳在汾水之東則壷
口太岳不同一支
次一支包汾晉之源而南出以為析城王屋而又西折
以為雷首
自管涔東趨太原又南為羊頭山迤西為太岳又南
為析城汾晉皆在其西迤東為王屋别折一支西為
雷首抵河
又次一支乃為太行
自羊頭山分而之東在沁水之北潞水之南沁千浸
反
又次一支乃為恆山
自白登山正東而來與真定府相近數十里
王鄭有三條四列之名皆為未當
王肅鄭元也王以岍岐至碣石為北條西傾至陪尾
為中條嶓冢至敷淺原為南條鄭以岍岐為正隂列
西傾為次隂列嶓冢為次陽列岷山為正陽列
朱圉在秦州大潭縣
秦州今属鞏昌路縣革
太華在華州華隂縣
今属奉元路
潁川郡崈高縣有崈高山古文以為外方
地志云是為中岳有太室少室山廟崈古崇字
西京登封縣
今河南府路登封縣嵩高山也
桐柏在唐州桐柏縣
唐州今為河南府路支郡縣革
陪尾今安州安陸
今江陵路德安府安陸縣也
荆山今襄陽府南章縣
今作南漳
内方今荆門軍長林縣
今荆門改州属江陵路
漢陽軍漢陽縣北大别山
今為岳州路散府縣革
衡山今潭州衡山縣
今洞庭之南湘水之西資水之東衡州之北
敷淺原地志豫章郡歴陵縣南有傅昜山
師古曰傅音敷昜音陽
今江州德安縣博陽山也
在廬山之西
晁氏以為在鄱陽者非是
鄱陽又在彭蠡之東今經文止言過九江至于敷淺
原不□言過彭蠡也故非是
然所謂敷淺原者其山甚小而卑惟廬阜最高且大宜
當紀志恐山川之名古今㦯異
案江州圖經南康郡志皆言周成王時有匡俗結廬
隠居此山之西北後因名其山曰廬山或曰匡山又
曰匡廬審如此說則周以前固未嘗名廬山安知其
初不名敷淺原及既稱廬山之後而舊名得專之扵
支麓小阜乎
岷山之脉其北一支為衡山而盡於洞庭之西其南一
支度桂嶺北經袁筠之地至德安所謂敷淺原者二支
之間湘水間斷
自岷至敷淺原論其山脊緜亘道里甚遠今直曰其
北一支為衡山亦未也盖岷山之南為沬若水所限
東北又限於涪墊大江諸水其岡脊支脉乃遶行而
西自西而南至雲南之境又東趨夜郎已四千餘里
乃越五溪之尾至湖南為衡山則又二千五百餘里
矣其南一支自桂嶺至零陵為九疑山下郴州迤東
北而行徑袁州筠州之間筠今瑞也又下為幕阜白
藤高良諸山乃至南康江州之境大為廬山小為傅
昜抵于江而止其自桂而來又二千餘里矣其去衡
山則信乎為湘水所隔而不通也
合黎山在張掖縣西北亦名羌谷
即今甘州路也弱水亦在其地寰宇記云合黎水一
名羌谷鮮水案隋志不云亦名羌谷惟寰宇記有此
名又以為水不以為山恐言山則獨名合黎言其下
水則兼名羌谷也漢志有羌谷水
流沙在沙州西八十里
即今江肅省沙州路也案五代史晉天福三年高居
誨使于闐還記其山川云自靈州過黃河三十里始
涉沙入党項界曰細腰沙神樹沙至三公沙自此沙
行四百餘里至黑堡沙沙尤廣自甘州西始涉磧磧
無水西北五百里至肅州渡金河出玉門關至瓜州
沙州瓜州南十里鳴沙山冬夏殷殷有聲如雷云禹
貢流沙也又東南十里三危山云三苗之所竄也
又案山水皆原扵西北
先天卦位艮西北兊東南故水聚東南而尾西北山
聚西北而尾東南所謂山澤通氣也
黑水出犍為郡南廣縣汾關山
犍音乾犍為故夜郎國也黑水地志名符黑水犍為
今敘州䓁處宣撫司所轄馬湖路富順州長寧軍䓁
處地也今嘉定府亦有犍為縣
唐樊綽云西夷之水南流入于南海者凡四曰區江曰
西珥河曰麗水曰瀰渃江皆入于南海其曰麗水者即
古之黑水也三危山臨峙其上
渃字字書所無惟唐李華弔古戰場文中有此一字
而讀者無定音寰宇記永江軍導江縣下有此字音
如夜反然非瀰渃也程氏禹貢圖皆作瀰諾恐蔡傳
誤書言為三點當從程本程氏云唐樊綽咸通中從
辟安南親行交阯得其水道曲折載之蠻書其大川
南流而入于南海者四西珥河與蘭倉江合一也麗
水與瀰諾江合二也新豐川合勃弄諸水三也唐蒙
所見盤江四也其謂麗水者綽指言其水正為黑水
而邏些城北有山即三危山也四水與蔡傳同異
西珥河者却與漢志葉榆澤相貫
葉榆属漢益州郡
又漢滇池即葉榆之地武帝初開滇巂時其地古有黑
水舊祠
滇音顛滇池縣地志云属益州郡武帝元封二年開
故滇王國也滇池澤有黑水祠巂先橤反滇國今雲
南行省所管地也
其地在蜀之正西東北距宕昌不遠宕昌即三苗種裔
北史云宕昌羌者其先盖三苗之胤其地東接中華
西通西域南北數千里
孟津今孟州河陽縣亦名富平津
河陽孟之倚縣古書多作盟津盟亦音孟寰宇記云
或謂之富平津又謂之小平津
洛汭在河南府鞏縣之東
河南即古洛陽
山再成曰伾
爾雅云山再成英注云兩山相重書云至于大伾疏
云山上□有一山重累者名伾
張揖鄭玄臣瓉云云
此皆據爾雅疏文又本漢書注文
今通利軍黎陽縣臨河有山盖大伾也
此正據瓉說寰宇記云在縣南七里又名青檀山通
利今為濬州為大名路支郡
修武武德
古懷州二縣武德今革
成臯
今汴梁路鄭州汜水縣故虎牢之地也
洚水今冀州信都縣枯洚渠也
今冀州為真定路支郡信都為倚縣
魏郡鄴縣有故大河在東北
鄴今彰德路也
古洚瀆自唐貝州經城北入南宫貫穿信都
貝今恩州也南宫信都皆冀州属縣
自大伾而下垠岸高扵平地故決齧流移水陸變遷
水高扵地故為隄以障之隄壞則河決此所以有水
患也輯纂引方氏云建炎紹興後黃河決入鉅野溢
于泗以入於淮者謂之南清河由汶合濟至滄州以
入海者謂之北清河是時淮僅受河之半金之亡也
河自開封北衛州決而入渦河以入淮一淮水獨受
大黃河之全以輸之海濟水之絶于王莽時者今其
源出河北温縣猶徑枯黃河中以入汶而後趋海清
濟貫濁河遂成虚論矣
唐張仁愿所築東受降城
唐神龍三年置在雲中之地有東西中三城今皆廢
漢水有兩源
程氏謂東源正嶓冢導漾東流為漢其西源乃嘉陵
江自利州已上數百里不為東流與經不合以漢高
帝置廣漢郡而因誤目嘉陵之水為西漢水也蔡傳
則略不及嘉陵水而以東漢為漾之下流西漢為沔
之下流二漢復合流東行以入大江也程說非是
武當縣北四十里漢水中有洲曰滄浪洲水曰滄浪水
縣属均州今為襄陽府路支郡寰宇記謂水在均州
鄖鄉縣即漁父棹歌處
三澨郢州長壽縣
郢州今改安陸府属荆湖北道
復州景陵縣
復州今為沔陽府屬荆湖北道
番陽澤在江之南
番音鄱在南康之東南饒州之西北
去漢水入江處已七百里
自南康至漢陽
所蓄之水則合饒信徽撫吉贑南安建昌臨江袁筠龍
興南康數州之流
饒信徽在江東餘十郡在江西饒有餘干水鄱江水
信有弋陽水貴溪水徽之婺源有婺水撫有汝水臨
川水吉有吉水贑有章水貢水南安之南康縣有益
漿水封侯水良熱水建昌南城縣有盱水臨江之新
淦州有淦水袁有宜春水筠瑞州也高安縣有蜀水
龍興富州有豐水南康建昌州有脩水已上諸水下
流皆入鄱陽湖
入江之處西則廬阜東則湖口皆石山峙立水道狹甚
西則廬阜之麓名江基東則湖口之雙石鍾山相去
一呼今名唐石渡
廬江之北有所謂巢湖
今湖在淮西無為州廬江縣北三十五里一名焦湖
大江在縣東南百九十里
合東匯北匯之文
愚謂以巢湖當彭蠡信合東匯北匯之文不如番湖
之懸絶然二湖之下均為一江以達于海必竟無中
江北江之分也諸家惟知求彭蠡而不知求中江北
江蔡傳辨論最悉雖未見其的姑亦傳疑而已
濟水絳州垣曲縣
屬平陽路
東出孟州濟源縣
属懷孟路寰宇記云濟水在縣西北三里平地而出
有二源皆繚以周牆
虢公臺
在孟州温縣俗名賀酒臺
再成曰陶在今廣濟軍西
爾雅疏云丘形上有兩丘相重累者名陶丘廣濟軍
即今曺州定陶縣也
濟陰縣自有菏𣲖
亦属曹州
合汶水今青州博興縣
今博興州隸益都路
李賢謂濟自鄭以東貫滑曹鄆濟青以入于海
鄭州滎陽郡也隸河南行省滑州隸大名路曹州隸
濟寧路鄆州今東平路濟州今濟寧路齊州今濟南
路青州今益都路
樂史謂今東平濟南淄川北海界有水流入海謂之清
河
見寰宇記孟州濟源縣下淄川今般陽路也北海今
益都路也云實菏澤汶水合流亦曰濟河
歴城之西盖五十里而有泉湧出高或致數尺其旁之
人名曰趵突之泉
歷城縣今属濟南路趵北角反廣韻云足擊也輯纂
音方車反非是
濼水
音鹿
舟之通于濟者
曾集濟作齊
東阿
縣属東平
淮水出南陽平氏縣胎簪山
平氏縣廢山在今唐州界内地志云淮入海行三千
二百四十里
地志云鳥鼠山者同穴之枝山也
案地志隴西郡首陽縣云禹貢鳥鼠同穴山在西南
渭水所出東至船司空入河行千八百七十里不言
鳥鼠為同穴之枝山也
盧氏之熊耳
嵩州盧氏縣也
九州之山槎木通道已可祭告
案益稷言隨山刊木此言九山刊旅必隨其山而刊
之導山是其序也其所行有九節導岍及岐至于荆
山一也壷口雷首至于太岳二也底柱析城至于王
屋三也太行恒山至于碣石四也西傾朱圉鳥鼠至
于太華五也熊耳外方桐柏至于陪尾六也導嶓冢
至于荆山七也内方至于大别八也岷山之陽至于
衡山至于敷淺原九也是蓋施工次第九節非論山
脉也亦非以配九州也
九州之川濬滌泉源而無壅遏
九州之川非一而其所滌之源有九施工次第因而
序焉導弱水一也導黑水二也導河積石三也嶓冢
導漾四也岷山導江五也導沇水六也導淮自桐柏
七也導渭自鳥鼠同穴八也導洛自熊耳九也亦是
施工九起非以配九州也
九州之澤已有陂障而無決潰
九州之澤非一其雲土夢作乂及大陸既作皆可耕
治不待陂障餘為陂障者亦有九焉雷夏既澤一也
大野既豬二也彭蠡既豬三也震澤底定四也九江
孔殷五也滎波既豬六也導菏澤七也被孟豬八也
至于豬野九也此特言其已有陂障者耳非若職方
氏分為九州澤藪之比也
如周大司徒以土宜之法辨十有二土之名物以任土
事
十二土分野十二邦各有所宜也
如周大司徒辨十有二壤之名物以致稼穡
致當作教注云壤亦土也以萬物自生則言土以人
所耕而樹藝則言壤
錫之土以立國錫之姓以立宗左傳所謂天子建德因
生以賜姓胙之土而命之氏
輯纂引林氏云如契封扵商賜姓子稷封扵邰賜姓
姬有土有姓昔固有矣至是徧錫之唐陸淳春秋纂
例云姓則百代不易唯天子廼得特賜姓故曰因生
以賜姓舜賜禹姓曰姒伯夷曰姜武王賜胡公姓曰
媯是也又曰胙之以土而命之以氏舜賜禹曰夏伯
夷曰吕是也又天子之子例以謚配字僖伯文伯宣
叔襄仲之類是也而後代子孫因以其字為氏示所
出不亂所謂别子為祖也自餘則㦯以官以邑為其
氏族以自分别凡此皆如近代之論房也鄭夾漈氏
族略云三代之前姓氏分而為二男子稱氏婦人稱
姓扵文女生為姓故姓之字多從女如姬姜嬴姚姒
媯姞妘婤姶㚰嫪之類是也凡言姓氏皆本左傳然
左氏所明者因生賜姓胙土命氏及以字以官以邑
五者而已今則不然論得姓受氏者三十二類一曰
以國如虞夏商周魯衛齊宋也二曰以邑如崔盧鮑
晏臧費柳楊也三曰以鄉如裴陸龐閻也四曰以亭
如麋采歐陽也五曰以地無封土以地居命氏如傅
說潁考叔桐門右師禄里先生介之推燭之武之類
六曰以姓如姚墟嬴濱姬水姜水故曰因生以賜姓
也七曰以字如鄭子駟之孫曰駟帶宋子魚之孫曰
魚莒八曰以名如魯公子展之孫曰展無駭展禽鄭
公子豐之孫曰豐卷豐施王子朝之後為朝伍員之
後為員九曰以次如伯仲叔季是也十曰以族如丁
氏癸氏祖氏禰氏第五氏第八氏之類十一曰以官
如司馬司空庾氏錢氏是也十二曰以爵如皇王公
侯公乘公士是也十三曰以凶德如黥氏梟氏十四
曰以吉德如冬日氏老成氏十五曰以技如巫屠匠
卜豢龍御龍十六曰以事如后緡逃出自竇為竇田
千秋乘小車為車十七曰以諡如文武哀繆莊僖康
宣是也十八曰以爵氏如王叔王孫公子公孫是也
十九曰以國係如唐孫氏滕叔氏是也二十曰以族
係如季孫氏叔孫氏是也二十一曰以名氏如士季
氏伍參氏韓嬰氏臧會氏是也二十二曰以國爵如
夏侯氏息夫氏白侯氏是也二十三曰以邑係如原
伯氏申叔氏沂相氏是也二十四曰以官名如師延
氏史晁氏吕相氏侍其氏是也二十五曰以邑諡如
苦成氏二十六曰以諡氏如臧文氏二十七曰以爵
諡如成公氏成王氏是也二十八曰代北複姓二十
九曰關西複姓三十曰諸方複姓皆夷狄二字姓也
三十一曰代北三字姓如侯莫陳是也三十二曰代
北四字姓如自死獨膊是也右鄭氏之說甚詳具載
通志略姑節其目以明姓氏之多門焉
甸服畿内之地五百里者王城之外四面皆五百里也
分甸服五百里而為五等
古者以長三百步為一里一步六尺計長一百八十
丈也王城四面皆五百里是穿心一千里而王城亦
在其中矣孟子所謂天子之田方千里周禮所謂方
千里曰王畿皆謂是也以開方法緫計之則為方百
里者一百箇也以此百箇百里分為五等貢賦則在
内四箇百里納緫次外十二箇百里納銍又次外二
十箇百里納秸又次外二十八箇百里納粟又最外
三十六箇百里納米
侯服者甸服外四面又各五百里也分侯服五百里為
三等
若併甸服是穿心二千里也侯服之地開方計之為
方百里者三百分為三等則四十箇百里為采地五
十二箇百里為男邦二百丹四箇百里為諸侯
綏服者侯服外四面又各五百里也分綏服五百里為
二等
若併侯甸是穿心三千里也綏服之地開方計之為
方百里者五百分為二䓁則在内三百里為二百七
十六箇百里揆文教在外二百里為二百二十四箇
百里奮武衛
要服者綏服外四面又各五百里也分要服五百里為
二等
若併綏侯甸是穿心四千里也要服之地開方計之
為方百里者七百分為二等則在内三百里為三百
九十六箇百里為夷地在外二百里為三百丹四箇
百里為蔡罪之地蔡素達反
荒服者要服外四面又各五百里也分荒服五百里為
二䓁
若併要綏侯甸是穿心五千里也荒服之地開方計
之為方百里者九百分為二等則在内三百里為五
百一十六箇百里為蠻地在外二百里為三百八十
四箇百里為流罪之地也合五服五千之地緫為方
百里者二千五百除山川丘陵之類三分去一之外
可建百里之國一千六百餘然禹會諸侯於塗山執
玉帛者萬國盖并蠻夷君長言之舉大數耳
堯都冀州冀之北境并雲中涿易亦恐無二千五百里
藉使有之亦皆沙漠不毛之地而東南財賦之地則反
棄扵要荒以地勢考之殊未可曉
案禹迹圖堯都平陽今平陽路也甸服五百里其北
則石州太原也南則陜州虢州也東則澤州潞州也
西則鄜州坊州也侯服五百里北則朔州也南則鄧
州之北也東則濮州也西則涇州也綏服五百里北
則雲州之北也南則房州也東則淄州也西則秦州
也要服五百里北則在大漠之北南則在江陵之南
東則登州西則熙州荒服五百里南則至湘潭而未
及衡山東逾海西逾積石而及流沙北則去雲中一
千二百里矣凢此所指皆以里數至其境爾
周制九畿亦五百里而王畿不在其中併之則四方相
距為萬里盖倍禹服之數也
相距萬里是百箇百里開方得萬箇百里禹服止有
二千五百箇一百里僅當周服四分之一乃是周制
三倍扵禹也
漢地志亦言東西九千里南北一萬三千里
武帝攘却胡越開地斥境南置交阯北置朔方之州
東西九千三百二里南北萬三千三百六十八里
甘誓
甘地名有扈氏國之南郊也在扶風鄠縣
寰宇記云秦改為鄠今縣有扈鄉復有扈谷亭又有
甘亭是也
嚴其坐作進退之節
周禮大司馬中春教振旅以教坐作進退疾徐疏數
之節中冬教大閱羣吏各帥其民質明弊旗乃陳車
徒如戰之陳皆坐羣吏聽誓于陳前斬牲以左右徇
曰不用命者斬之鼓人三鼓羣吏作旗車徒皆作鼓
行鳴鐲車徒皆行及表乃止三鼓摝鐸羣吏弊旗車
徒皆坐又三鼓振鐸作旗車徒皆行鼓進鳴鐲車驟
徒趋及表乃止坐作如初乃鼓車馳徒走及表乃止
鼓戒三闋車三發徒三刺乃鼓退鳴鐃且郤及表乃
止坐作如初此可見坐作進退之節矣弊仆也
夏有觀扈商有姺邳周有徐奄
杜預左傳注云觀國今頓丘衛縣觀陸氏音館姺邳
二國商諸侯邳今下邳姺西典反徐奄二國皆嬴姓
六卿六鄉之卿也案周禮鄉大夫每鄉卿一人六鄉六
卿有事出征則各率其鄉之一萬二千五百人而属扵
大司馬所謂軍將皆卿也
司馬法曰王國百里為郊六鄉在焉二百里為州六
遂在焉每鄉萬二千五百家卿一人長之每遂亦萬
二千五百家中大夫一人長之每軍萬二千五百人
六鄉為正軍六遂為副軍六軍共計車千乘每乘甲
士三人步卒七十二人通七十五人則千乘該七萬
五千人也夏官司馬云王六軍大國三軍次國二軍
小國一軍軍將皆命卿
三正迭建其來久矣舜協時月正日亦所以一正朔也
子丑之建唐虞之前當已有之
朱子曰天開扵子地闢扵丑人生扵寅故斗柄建此
三辰之月皆可以為歲首又語錄云邵子皇極經世
書一元統十二會一萬八百年為一會當初一萬八
百年而天始開在子會又一萬八百年而地始成在
丑會又一萬八百年而人始生在寅會邵子扵寅上
方注一開物字子丑寅皆天地人之始故皆可以為
正
左射以菆
菆音騶矢之善者
折馘
折其左耳
詭御
孟子作詭遇謂不正而與禽遇也
禮曰天子巡狩以遷廟主行
曾子問曰古者師行必以遷廟主行乎孔子曰天子
巡狩以遷廟主行載于齊車言必有尊也今也取七
廟之主以行則失之矣疏云遷廟主新遷廟主也齊
車金路也主木主也天子一尺二寸有遷主者以幣
告神而不將幣以出行即埋之兩階之間無遷主者
加之以皮圭告扵祖禰遂奉以出
祖左陽也社右陰也
禮云建國之神位右社稷而左宗廟
秋官司厲孥男子以為罪隸
周禮孥作奴鄭司農云謂坐為盜賊而為奴者輸於
罪隸
五子之歌
窮國名羿窮國之君也
左氏襄四年魏綘曰昔夏之方衰也后羿自鉏遷于
窮石因夏民以代夏政杜預注云鉏羿本國名史記
正義引括地志云故鉏城在滑州衛城縣東十里晉
地記云河南有窮谷本有窮氏所遷也
或曰羿善射者之名
說文一曰射師羿羽之羿風謂箭乘風而疾也
賈逵說文羿帝嚳射官故其後善射者皆謂之羿有窮
之君亦善射故以羿目之也
左傳注云羿有窮君之號
小弁之詩父子之怨
周幽王娶於申生太子宜臼後得襃姒而惑之信其
讒黜申后逐宜臼宜臼之傳知其無罪而憫之故述
其情以作小弁之詩言其自怨慕親之意也
後世序詩者每篇皆有小序
三百五萹之詩
堯初為唐侯後為天子都陶故曰陶唐堯授舜舜授禹
皆都冀州
寰宇記云帝堯始封扵唐在太原郡平晉縣北二里
有故唐城堯所築也及為天子都平陽平陽即太原
注䟽六堯都平陽舜都蒲坂禹都安邑相去不盈二
百里皆在冀州
典猶周之六典則猶周之八則
周禮天官云一曰治典二曰教典三曰禮典四曰政
典五曰刑典六曰事典又云八則治都鄙一曰祭祀
二曰法則三曰廢置四曰禄位五曰賦貢六曰禮俗
七曰刑賞八曰田役
百二十斤為石三十斤為鈞鈞與石五權之最重者也
五權者銖兩斤鈞石也黃鍾律管容千二百黍重十
二銖兩之為兩故一兩重二十四銖十六兩為斤三
十斤為鈞四鈞為石
又案法度之制始扵權權與物鈞而生衡衡運生規規
圓生矩矩方生繩繩直生準是權衡者又法度之所自
出也
見前漢律歷志權與物鈞者孟康六謂錘與物鈞所
稱適停則衡平也繩直生準者韋昭云立凖以望繩
以水為平也規矩繩權衡謂之五則準繩連體權衡
合德百工繇焉以定法式輔弼執玉以翼天子故詩
云秉國之鈞四方是維此法度之所以自出也
胤征
仲康始即位即命胤侯以掌六師次年方有征羲和之
命
經世書以征羲和為仲康元年事則是即位之次年
也古者逾年改元
羿廢太康而立仲康然其簒也乃在相之世
左傳注云禹孫太康淫放失國夏人立其弟仲康卒
子相立羿遂代相
如漢文帝入自代邸即皇帝位夜拜宋昌為衛將軍鎮
撫南北軍之類
漢高后崩吕禄吕産欲作亂絳侯周勃誅之大臣迎
立代王王至代邸即天子位是為文帝其夕入未央
宫夜拜宋昌為衛將軍鎮撫南北軍漢衛宫之軍在
南為南軍京城之軍在北為北軍南軍者衛尉寺郎
衛期門府羽林府都尉是也北軍者中尉府城門校
尉及八校尉是也仲康遭夷羿廢立之際權本在羿
而危疑未定文帝承大臣迎立之時尊卑已定而權
已歸己則仲康之命胤侯也難文帝之命宋昌也易
由是觀之仲康殆勝於文帝遠矣禄産尚存文帝未
必能有為也
官以職言師以道言
非師保之師如承以大夫師長之師
辰日月會次之名房所次之宿也集漢書作輯集輯通
用言日月會次不相和輯而掩蝕於房宿也案唐志日
蝕在仲康即位之五年
一行日度議曰太康十二年戊子歲冬至應在女十
一度書曰乃季秋月朔辰弗集于房劉炫曰房所舍
之次也集會也會合也不合則日蝕可知或以房為
房星知不然者且日之所在正可推而知之君子慎
疑寧當以日在之宿為文近代善歴者推仲康時九
月合朔已在房星北矣案古文集與輯義同日月嘉
會而隂陽輯睦則陽不疚乎位以常其明隂亦含章
示冲以隠其形若變而相傷則不輯矣房者辰之所
次星者所次之名其揆一也新歷仲康五年癸巳歲
九月庚戌朔日蝕在房二度炫以五子之歌仲康當
是其一肇位四海復脩大禹之典其五年羲和失職
則王命徂征虞&KR1184;以為元年非也
古者日蝕則伐鼓用幣以救之春秋傳曰惟正陽之月
則然餘則否
莊公二十五年夏六月辛未朔日有食之鼓用牲于
社非常也唯正月之朔慝未作日有食之扵是乎用
幣于社伐鼓于朝注云正月正陽之月夏之四月也
周禮庭氏救日之弓矢
庭氏掌射國中之天鳥若不見其鳥獸則以救日之
弓與月之矢夜射之注云日月之食陰陽相勝之變
也扵日食則射太陰月食則射太陽朱子詩傳云日
月一歲凡十二會方會則月光都盡而為晦已會則
月光復蘇而為朔朔後晦前各十五日日月相對則
月光正滿而為望晦朔日月之合東西同度南北同
道則月揜日而日為之食望而日月之對同度同道
則月抗日而月為之食是皆有常度矣王者修德行
政能使陽盛足以勝陰隂衰不能侵陽則日月之行
雖或當食而月常避日故其遲速高下必有參差而
不正相對者所以當食而不食也若國無政君不用
善則隂盛陽微當食必食雖曰有常度而實為非常
之變矣
政典先王政治之典籍也
輯纂引陳氏云政典有司馬掌邦政可據胤侯為大
司馬故引之玩其辭意真誓軍旅之辭
諸侯敵愾
愾苦愛反左氏文公四年寗武子曰諸侯敵王所愾
而獻其功注云敵猶當也愾恨怒也
書蔡氏傳旁通卷二
