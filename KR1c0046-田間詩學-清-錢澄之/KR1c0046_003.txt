田間詩學卷三
桐城錢澄之撰
鄭譜略(初宣王封母弟友于宗周畿内咸林之地是為鄭桓公今京兆鄭縣是其都也又為)
(幽王大司徒甚得周衆與東土之人問于史伯曰王室多故余懼及焉其何所可以逃死史伯曰其)
(濟洛河潁之間乎是其子男之國虢鄶為大虢叔恃勢鄶仲恃險君若以周難之故寄孥與賄不敢)
(不許是驕而貪必將背君君以成周之衆奉辭伐罪無不克矣若克二邑鄢蔽補丹依疇歴華君之)
(土也桓公從之後三年幽王為犬戎所殺桓公死之其子武公與晉文侯定平王于東都王城卒取)
(史伯所云十邑之地右洛左濟前華後河食溱洧焉今河南新鄭是也)
(愚按咸林所封之鄭曰西鄭亦曰南鄭今屬華州無其名矣謂南鄭者以華州在鎬京之南也謂西)
(鄭者以圃鄭在其東也之爾雅云鄭有圃田註一名原圃今在中牟管城間穆天子傳穆王出游)
(必返西鄭鄭近都蓋圻内之邑也又曰祭父自鄭圃來謁所謂鄭父之丘是也竹書紀年晉文侯二)
(年同王子多父伐鄶克之乃居鄭父之丘名之曰鄭是為桓公多父其桓公友字耶據譜是桓公死)
(後始為武公所取因其舊封鄭也故名曰新鄭世紀云有熊氏之墟黃帝所都也服虔云鄭取鄶而)
(不居其都杜預曰鄶在滎陽密縣東北新鄭在滎陽宛陵縣西南然則新鄭是鄶也非鄶之都也今)
(禹州之新鄭縣是也後為韓哀侯所滅韓徙都馬故戰國策謂韓惠王曰鄭惠今汜水縣為東虢國)
(鄭之制邑虎牢即在其郭外過虎牢即成臯矣史伯曰前華後河華在西鄭今當云前嵩耳)
鄭一之七
(愚按王室東遷鄭為至親又有大功于周蓋從周以東者也故次于王風之後今春秋列國次序周)
(後亦次以鄭)
緇衣序曰美武公也父子並為周司徒善于其職
國人宜之故美其德以明有國善善之功焉(朱註從舊說以)
(桓公武公相繼為周司徒善于其職周人善之而作是詩)
緇衣之宜兮敝予又改為兮適子之館兮還予授子之粲兮
(朱註賦也毛傳闕朝緇衣諸侯與其臣服之以日視朝者故禮通謂服宜說文云所安也敝與)
(還皆句讀言他曰此衣若敝我當更製以賜也子指武公也諸侯即位未踰年改元稱子館客舍東都)
(新遷武公止於客舍平王親臨視之以省其舍止之安否也還謂見畢而駕旋也承適字而言粲粟治之)
(精者飯嚴氏云既見之而歸又取米之精者而遺之猶白青芻之意孔云飲食雖云小事聖人以之)
(為禮伐柯王迎周公云我覯之子籩豆有踐奉迎聖人猶願以飲食也)
緇衣之好兮敝予又改造兮適子之館兮還予授子之
粲兮(毛云好猶宜也造說文云就也謂成就之也)
緇衣之蓆兮敝予又改作兮適子之館兮還予授子之
粲兮(蓆韓詩云儲也說文云廣多也明其所贈緇衣不止一襲也作猶造也平王之愛武公雖用物有)
(盡而寓意無窮故其言之不一而足如此)
緇衣三章章四句(按竹書王錫司徒鄭伯命在平王三年此時武公已除服即吉)
(不應以子稱且曰適子之館明是周初遷都時棲止未定武公暫就客舍以居此詩之作在武公初)
(受封為伯而從王入王城之時非為司徒之日也)
(愚按武公有功王室王體之如此上下之交可謂孚矣故錄之以為鄭風之冠及莊公代武公為卿)
(士以王之不禮遂有射王中肩之事春秋之無禮於君未有如鄭之甚者也雖始禍在王然莊公忍)
(人也殺弟誓母豈知有王故于緇衣之後即繼以仲子之篇)
將仲子序曰刺莊公也不勝其母以害其弟弟叔
失道而公弗制祭仲諫而公弗聽小不忍以致大亂
焉(申培說鄭莊公欲陷弟段授以大邑祭仲諫陽拒之大夫原其情而刺之)
將仲子兮無踰我里無折我樹把豈敢愛之畏我父母
仲可懷也父母之言亦可畏也
(朱註賦也毛傳缺辭以折樹為喻猶披枝傷心之說呂氏云首三句雖拒仲而意則與之如侍人僚)
(柤告昭公以去季氏之謀公執戈以拒之之類拳豈敢愛之畏我父母則于段非有所不忍也其拳于)
(叔而不得已于姜氏可知矣縱嚴氏云公未嘗有是言也詩人代公言之若謂我不愛段獨不畏父母)
(乎蓋譎辭也母連言之也)(孔云于時其父雖亡遺言尚存故與鄭云私懷曰懷言仲子之言可私懷)
(也我廹于父母之言不得相從也)
將仲子兮無踰我墻無折我樹桑豈敢愛之畏我諸兄
仲可懷也諸兄之言亦可畏也
(毛云諸兄公族畏嚴氏云諷公縱不愛段獨不公族之議乎)
將仲子兮無踰我園無折我樹檀豈敢愛之畏人之多
言仲可懷也人之多言亦可畏也
(把桑檀皆木之堅軔者故以比段議呂云畏我諸兄畏人之多言特廹於宗族國人之論非愛段也具)
(文見意而莊公之情得矣父郝氏云詩人因祭仲之諫托為莊公拒諫之辭畏母諸兄國人云者借莊)
(公之口以誅其心辭若寬而心甚險)
(愚按莊公封段之時已為備段之訃祭仲屢諫一則曰多行不義必自斃再則曰不義不暱厚將崩蓋慮)
(之早矣恐仲之多言以泄其謀也公知段非已之敵也不為戎首俟其發而應之以為己之克盡兄道也)
(而豈知殺弟之心千載而下皆見之哉)
將仲子三章章八句(按左傳襄二十六年鄭伯為衛侯如晉晉侯言衛侯之罪)
(使叔向告鄭伯子展賦將仲子兮賦詩之旨豈非欲護惜兄弟耶則此詩之作正如序說朱子目為)
(淫奔之詩夾漈鄭氏誤之也)
叔于田序曰刺莊公也叔處于京繕甲治兵以出
于田國人悦而歸之(蘇氏云言莊公力能禁之而不禁俟其亂而加之以大戮也)
(郝氏云莊公縱弟遊蕩比暱羣小無賢父兄之教以陷於大戮春秋傳所謂鄭志也詩若美段而志在諷)
(公但極道其于田飲酒服馬而公之棄其弟可知)
叔于田巷無居人豈無居人不如叔也洵美且仁
(朱註賦也毛傳缺人嚴氏云叔豈真美且仁哉其黨私之言猶河朔之謂安史為聖也詩人之意謂段)
(之不令而羣小相與慫恿如此必為厲階以自禍莊公曷為不禁止也)
叔于狩巷無飲酒豈無飲酒不如叔也洵美且好
(狩者冬獵之名杜預云狩圍守也冬物畢成獲則取之無擇也好者獻酬欵洽情意交通之謂以其與)
(衆飲酒故見其好)
叔適野巷無服馬豈無服馬不如叔也洵美且武
(鄭云服馬猶乘馬也武于服馬見之罄控馳騁力能使馬之謂)
(愚按祭仲謂厚將得衆叔所得之衆即此輩也大抵飲酒馳馬無賴之徒故鄭一以兵臨京京即叛太叔)
(段其兵之不足恃莊公知之熟矣)
叔于田三章章五句(序以此篇為叔于田後篇為大叔于田何氏謂段稱大叔)
(據左傳在封京之後號為京城大叔既受寵異之號又有人民甲兵之衆不得出居里巷下雜民伍)
(玩此詩巷無居人等語當是未受封時事耳故但以叔稱)
叔于田序曰刺莊公也叔多才而好勇不義而得
衆也(呂氏云摯鳥將擊必匿其形二詩所載段之輕淺如此宜其為莊公之所易也詩人乃若憂其)
(不能制者憂之云者兄弟之心也欲止其惡者涕泣而道之者也易之云者仇敵之心也欲養其惡者也)
(談笑而道之者也軌郝氏云玩二詩極道段材勇武藝其繕甲治兵不之意隱然于言外莊公逆知其)
(然而有意養成之所以不仁也)
叔于田乘乘馬執轡如組兩驂如舞叔在藪火烈具舉
襢裼暴虎獻于公所將叔無狃戒其傷女
(朱註賦也毛傳缺于毛云叔之從公田也亦與之俱田也獻公所者進之于君前)(孔云公凡物之)
(四數皆名乘四馬為乘馬四鴈為乘鴈四矢為乘矢陸氏云古者庶人駕一士駕二大夫駕三諸侯駕)
(四天子駕六乘馬則僭諸侯之禮矣蓋亂生於車馬衣服之間而已叔于田乘乘馬沃之大夫素衣朱襮)
(此晉鄭之所由亂也轡此章言叔之善御往田時自矜其能親代御者執其御馬之能如此五御之)
(法四曰舞交衢謂車在交道旋應舞節也驂在内兩馬謂之服在外兩馬謂之騑今曰兩驂者之外又)
(益一驂即騑是也云服制于衡不得如舞其言舞者驂也爾雅十藪鄭有圃田言在藪在圃田也)
(王制昆蟲未蟄不以火田惟冬田用火禮記疏云從十月以後至仲春皆得火田禮說文作膻肉膻也)
(脱衣而見體也亦作亶荀子露亶是也襢乃丹縠衣王后之展衣矣裼說文云袒也袒者衣縫解也暴)
(當作□說文云疾有所趣也)
叔于田乘乘黃兩服上襄兩驂雁行叔在藪火烈具揚
叔善射忌又良御忌抑磬控忌抑縱送忌
(鄭云兩服中央夾轅者在襄通作驤說文云馬之低昂也兩服上襄言兩服兩驂之上其行並低並昂)
(即下章所謂齊首是也驂少次服行如雁斜曲禮註云鴈行者與之並而差退是也此章專稱叔之善)
(射良御指御者言蓋叔本善射因有良御而益以濟其善射也下二句正舉其實毛云騁馬曰磬止馬)
(曰控磬謂之磬者騁馬從禽隨其所使馬即從之曲折如也磬之折殺其形必曲故曰磬折控說文云)
(引也馬行方速遇獸而射引而止之即止墮所制勒也嚴氏云縱放箭也送送箭也能縱能送則矢去)
(勁而有力要知磬時未嘗不控縱時即為之送不是二事上章徒搏第見始至之勇此章乃言其射獵)
(之實)
叔于田乘乘鴇兩服齊首兩驂如手叔在藪火烈具阜
叔馬慢忌叔發罕忌抑釋掤忌抑鬯弓忌
(馬黃騂曰黃驪白雜毛曰鴇上章言黃此章言鴇蓋田馬之中有黃者又有鴇者或兩服為黃兩驂為鴇)
(也相如手毛云進止如御者之手鄭云如人左右手之佐助也阜本土山名言火勢高而厚也在藪)
(二句雖與上同然已是田事將畢時也矢鄭云田事已畢則其馬行遲發矢稀掤所以覆一作冰左)
(傳公徒執冰而踞服虔云冰櫝丸蓋杜預云櫝丸是箭筩其蓋可以取飲鬯孔云韜弓之器本作韔說)
(文云弓衣也蓋矢韜弓乃田事既畢之時)
大叔于田三章章十句(此詩古篇名作大叔于田蓋封京後也前章所言不)
(過與市井羣小狎邪無賴耳此稱其暴虎之勇射御之能從之者知有段不知有公其不軌之謀已)
(兆于此矣莊公坐視不禁以成其惡而斃之故序曰刺莊公也後世如漢文友愛諸弟雖不同于莊)
(公然至不朝賜几杖不問殺辟陽侯不問警蹕稱制不問卒令以驕恣自敗損愛弟之名姑息之不)
(可用也如是尊陸元輔云前篇叔于田親之也此為大叔于田之也京城大叔之稱賜之自公今)
(從公于田稱之重公賜也)
(愚按莊公之備叔段非一日矣而叔段于田猶自逞其勇藝如此使公備之益深固知叔不足有為)
(無怪屢辭祭仲之請知非其敵也)
清人序曰刺文公也高克好利而不顧其君文公
惡而欲遠之不能使高克將兵而禦狄於竟陳其師
旅翺翔河上久而不召衆散而歸高克奔陳公子素
惡高克進之不以禮文公退之不以道危國亡師之
本故作是詩也(鄭云禦狄于竟時狄侵衛也)
(愚按春秋齊人殱于遂自殱也鄭師潰于河上自棄也蓋欲逐高克而棄其師以逐之也故曰鄭棄其師)
清人在彭駟介旁旁二矛重英河上乎翺翔
(朱註賦也毛傳缺清春秋隱四年公及宋公遇于清杜預註衛邑也在河北鄭在河南與為連界衛)
(有狄患鄭禦于河上惟遣人覘清之緩急以為緩急非高克次于清也毛云彭衛之河上鄭之郊也)
(四馬被甲所以駕車矛即車上所建之魯頌二矛與重弓共文弓無二等祗是一弓而重則知二矛亦)
(一矛而有二所以備折壊也英矛飾也魯頌謂之朱英曰重英者以二矛皆有英飾也)
清人在消駟介麃麃二矛重喬河上乎逍遙
(毛云消河上地也其喬說文云高而曲也矛在車上為五兵之最高者製上勾故以喬名有二矛故謂)
(之重喬)
清人在軸駟介陶陶左旋右抽中軍作好
(毛云軸河上地也衛吳德操曰毛氏以彭消軸三者皆河上地亦足見事孔急而清人漸退漸近于鄭)
(竟也之鄭云左左人謂御者右車右也中軍謂將也兵車法將居鼔下故御者左孔云鞌之戰郤克)
(將中軍解張御鄭丘緩為右郤克傷于矢流血及履未絶鼔音曰余病矣是克為將在鼔下也解張曰自)
(始合而矢貫予手及肘予折以御左輪朱殷言血染左輪是御者在左也)
(愚按閟宮詩鄭箋又云兵車之法左人持弓右人持矛中人御與此箋不合攷左傳楚許伯御樂伯攝叔)
(為右以致晉師樂伯曰吾聞致師者左射以菆樂伯在左而云左射是左人持弓也甘誓云左不攻于左)
(汝不共命右不攻于右汝不共命御非其馬之正汝不共命既云左右又别云御是御在中央也即以鞍)
(之戰攷之韓厥夢子與謂己曰且辟左右故中御而從齊侯已而左右皆斃豈非御者居中耶若御者在)
(左則六轡不均何以範馳驅而如甘誓得馬之正將以中軍為尊豈必定在車之中耶將居鼓下豈鼓不)
(宜在左耶解張之血染左輪焉知非射傷左手而流血于左耶鄭又云高克日使其御者習旋車車右抽)
(刃則亦未定指御者在左矣愚謂軍中凡言左者退也故曰師左次左旋者有欲退之意抽刃者欲進而)
(戰也言其或退或進皆無實事以為軍中之容好而已)
清人三章章四句(按清在河北衛地因中牟有清陽亭相傳故清人城鄭箋朱註)
(遂謂高克帥清邑之衆以禦諸河上夫高克成師以出豈宜獨將一邑之衆且春秋明有與宋公遇)
(于清之文則清在河北無疑)
羔裘序曰刺朝也言古之君子以風其朝焉(朱註蓋美)
(其大夫之辭)
羔裘如濡洵直且侯彼其之子舍命不渝
(朱註賦也毛傳缺直鄭云緇衣羔裘諸侯之朝服也左傳云正曲為荀子云是謂是非謂非曰直)
(侯君也鄭云君者言正其衣冠尊其瞻視儼然人望而畏之或云舍作去聲嚴氏曰命者天所賦予)
(于我舍則居之而安也君子能安于命斯臨利害而不變)
(愚按人之正直莊嚴者必能臨難捐軀不變所守蓋以平日卜之也)
羔裘豹飾孔武有力彼其之子邦之司直
(毛云豹飾緣以豹皮也孔云緣以豹皮為袪袖也禮君用純物臣下之故袖飾異皮武指其威望有力)
(指其擔當司直能為國家主持直道非徒所自守者不渝而已)
羔裘宴兮三英粲兮彼其之子邦之彦兮
(宴温也淮南子註云三輔人以日出清濟為宴宴而温英裘飾范氏謂五紽五緎五總皆所以英裘是之謂)
(三激承上言雖其有節操足以主張直道然涵養之深不不隨故見于外者有文理可觀因又美之以彦)
羔裘三章章四句(鄭厲公季年叔詹為政不朝齊齊人討之鄭使詹往謝齊執之)
(已復歸于鄭甯母之會鄭太子華以洩氏孔氏子人氏為訴管仲曰鄭有叔詹堵叔師叔三良為政)
(未可間也乃止晉公子重耳過鄭弗禮詹諫不聽重耳反國伐鄭曰予我詹而師還詹請往晉人將)
(烹之詹曰臣願獲盡辭而死辭畢乃就烹據鼎耳而疾號曰自今以往知忠以事君者與詹同乃弗)
(殺厚為禮而歸之鄭人以為將軍)
(愚按臨難不避舍命不渝也累建正論邦之司直也三良同時為政所謂三英粲兮也朱註以為美)
(其大夫則非叔詹無以當之)
遵大路序曰思君子也莊公失道君子去之國人
思望焉(郝氏云君子相率而去國人追思桓武之烈援而止之欲其不以今惡棄舊好念先德而)
(惠顧後嗣也)
遵大路兮摻執子之袪兮無我惡兮不寁故也
(朱註賦也毛傳缺服道容三軌曰路摻毛云擥也袪袖口也孔云禮喪云袂屬幅袪尺二寸則袂是袪)
(之本袪是袂之末之寁速也詩言我之留子幸無見惡當念故舊情未可倉卒寁然而去)
(愚按不言其惡君而以為惡我詩之善於立言也言故也好也不止為留賢亦所以諷其君也)
遵大路兮摻執子之手兮無我魗兮不寁好也
(毛云魗與醜古今字謂醜惡可棄之物好情好也故以誼言好以情言)
(愚按交道之難至于與為故與為好甚不易得不寁者不速也言非朝夕所能速成也而忍遽然決絶乎)
遵大路二章章四句(何氏謂此詩周公卿欲留鄭莊公也左𫝊鄭莊公朝王王)
(不禮焉周公黑肩言于王曰我周之東遷晉鄭焉依善鄭以勸來者猶懼不蔇況不禮焉鄭不来矣)
(觀周公黑肩之語有以識周公卿欲留莊公之意)
女曰鷄鳴序曰刺不悦德也陳古義以刺今不悦
德而好色也(朱註此詩人述賢夫婦相警戒之辭)
女曰鷄鳴士日昧旦子興視夜明星有爛將翺將翔弋
鳬與鴈
(朱註賦也毛𫝊缺宜禮鷄初鳴夫婦盥潄適父母舅姑所為婦之道固聞鷄鳴而起也子興二句婦)
(語也警以夙興勿甘同夢也云明星謂啟明之星有爛謂小星已不見也嚴氏此夫婦相警之辭始)
(婦警其夫曰鷄鳴可興矣夫曰姑俟昧旦也婦又警之之曰子宜起而觀夜之何如蓋小星已不見惟明大)
(星爛然天將曉矣𩔖爾雅云鳬鴈醜其足蹼其踵企郭璞云鳬鴈之脚指間有幕蹼屬相著飛則伸)
(其脚跟企直也將陸氏鳬鴈常以晨飛賦曰晨鳬旦至此之謂也言天曉則有鳬鴈翶翔將起而弋之)
弋言加之與子宜之宜言飲酒與子偕老琴瑟在御莫
不静好
(此皆其婦之語内加史記所謂以弱弓微繳加諸鳬鴈之上是也宜則所謂鴈宜麥之屬是也朱註和)
(其所宜也)
(愚按宜言用之得宜也古人召賓客始飲酒鳬鴈以充豆實宜言飲酒者言宜于召賓客也士有射弋之)
(伎足以自給女任中饋之事足以召賓是亦可以偕老無外求矣而况娛情適性又有琴瑟之静好乎在)
(御者謂其在所常御之處静好言時時拂徽調弦以待其用也女之意蓋極欲樂士之志與終老耳)
知子之來之雜佩以贈之知子之順之雜佩以問之知
子之好之雜佩以報之
(此章言非但娛樂之而已雖己之服玩之物亦無所愛蓋樂于夫之親賢如此問遺也孔云曲禮凡以)
(苞苴簞笥問人者古人通言必遺以物左傳衛侯以弓問子貢是也)
(愚按此士亦閒居而好客者上章之言飲酒此章之言解佩皆婦所以成夫之志也來之者邀而來之之)
(客也順之者與士同心之人即不來必思有以問之好之者非士之客而士好其人也好其人必資其益)
(故思有以報之一此詩以女曰起皆婦人語夫之辭惟士曰昧旦句為士語也子者皆婦指夫也)
女曰鷄鳴三章章六句(李來云按篇中有琴瑟之娛雜佩之贈則此士女非)
(田家夫婦也古人以射為藝弋鳬與鴈亦士大夫才藝之事也左傳稱賈大夫如臯射雉獲之其妻)
(始笑而言因歎曰才之不可以已也如是夫可証)
(愚按鄭國多亂此女不欲士之出仕而勸其閒居以弋射飲酒為樂也出而有鳬雁可弋入而有琴)
(瑟可彈有酒可以召客有佩可以解贈妻能偕隱友與同心人生得此亦足以終老衡泌間矣玩與)
(子偕老一語情見乎辭)
有女同車序曰刺忽也鄭人刺忽之不昏于齊太
子忽嘗有功於齊齊侯將妻之齊女賢而不妻卒以
無大國之助至于見逐而國人刺之(此指忽如陳逆婦媯之事先是)
(周鄭交質鄭太子忽為質于周陳侯請妻之鄭莊公許之乃成昏至此時國人因忽之見逐追惜其取陳)
(女而辭齊昏失大國之援故為此詩援嚴氏云突挾宋之援以逐忽故國人惜忽之無而作是詩)
有女同車顔如舜華將翺將翔佩玉瓊琚彼美孟姜洵
美且都
(朱註賦也毛傳缺婦有女陳女也毛云同車親迎也孔云士昏禮婿揖出門乃御婦車授綏女始乘車)
(壻御輪三周御者代壻即先道而行故始曰同車次曰同行皆親迎之禮舜說文作蕣毛云木槿也)
(翺翔言其儀度瓊琚表其服飾)
(愚按此言忽之親迎于陳也有女同車指忽所取者陳女也彼美孟姜指忽所辭者齊女也言同車之女)
(色如木槿之華朝華暮落不足恃也雖威儀服飾固亦可觀豈若齊姜之美且都乎都者雍容閒雅齊大)
(陳小其女子氣象自然有别詩人但遙羡孟姜之美而齊大足援隱然言外)
有女同行顔如舜英將翺將翔佩玉將將彼美孟姜德
音不忘
(同行解見前篇齊英萼也說文云草榮而不實者謂之英德音謂侯欲以女妻忽之語其德足懷而)
(不能忘追悔之也)
有女同車二章章六句
(愚按左傳隱八年鄭公子忽如陳逆婦媯桓八年北戎侵齊齊侯欲以女妻之是忽先有妻矣辭齊)
(女不娶此正義也傳曰善自為謀此詩刺之言其謀不及國也蓋國人黨忽者事後之見不論爾時)
(昏之當辭與不當辭也)
山有扶蘇序曰刺忽也所美非美然
山有扶蘇隰有荷華不見子都乃見狂且
(毛傳興也朱註同扶扶蘇扶胥小木也猶以下文觀之喬松為高木則蘇似非小木或曰扶疎也枝)
(葉高張之貌美荷華扶渠也華未開曰菡萏已發曰扶渠世稱好之人為子都或以貌孟子所稱是)
(也或以德此詩所稱是也正狂言其志趣惑亂舉動輕率且語辭指祭仲)
山有橋松隰有游龍不見子充乃見狡童
(橋通作喬爾雅云木上勾曰喬著游枝葉放縦也龍紅草也一名馬蓼其枝榦樛屈土處便有根如龍)
(狗子充與子都同為美稱狡說文云少也故以比童鄭云狡童有貌而無實)
(愚按山與隰各有所産産亦各有其美豈以一國之大而不生一賢者乎廼昭公之朝曾未之見所見者)
(狂狡而已)
山有扶蘇二章章四句(何氏謂此與狡童褰裳三篇皆為祭仲足而作據左)
(傳仲祭封人有寵于莊公使為卿為君娶鄧曼蓋嬖倖之臣也仲雖為卿詩人本其進身之始而醜)
(之故目以狂且狡童)
蘀兮序曰刺忽也君弱臣強不倡而和也(按左傳祭仲既)
(立忽宋人誘祭仲而執之曰不立突將死祭仲與在宋人盟以厲公歸而立之昭公奔衛此詩之作當)
(祭仲與宋盟之時也)
蘀兮蘀兮風其吹女叔兮伯兮倡予和女
(朱註興也毛傳缺仲說文云草木凡皮葉落墮地為蘀言忽之必為所逐猶蘀之必為風所吹也)
(叔伯謂諸大夫也女指叔伯也言誰有倡大義者則我將應而從之也)
蘀兮蘀兮風其漂女叔兮伯兮倡予要女
(漂飄同爾雅迴風為飄此則從風迴旋之意不要者約誓也和者和于始要者要于終謂約結而負也)
蘀兮二章章四句
(愚按叔伯當指晉言蓋望同姓大國之定其君而國人相與從之也與褰裳同意)
狡童序曰刺忽也不能與賢人圖事權臣擅命也
(何氏云鄭人忠于忽者之辭聞祭仲有立突出忽之謀而因以告之也狡童指祭仲也)
彼狡童兮不與我言兮維子之故使我不能餐兮
(朱註賦也毛傳缺踰不與我言所謂隂謀也子稱忽也禮諸侯即位未年稱子不能餐猶云食不下)
(咽也)
彼狡童兮不與我食兮維子之故使我不能息兮
(嚴氏云共食則可以從容謀事息猶安止也即寢不安蓆之意)
狡童二章章四句(序以狡童指忽朱子闢之謂昭公之為人柔懦疎闊不可謂狡)
(即位之時年已壯大不可謂童其論正確而以為淫女見絶而思其人誤矣)
褰裳序曰思見正也狂童恣行國人思大國之正
己也(鄭云狂童恣行謂突與忽争國更出更入而無大國正之)
(愚按鄭突以庶子奪嫡魯宋衛陳蔡助之以入于櫟詩人之所思者其在晉乎)
子惠思我褰裳涉溱子不我思豈無他人狂童之狂也
且
(朱註賦也毛傳缺云子指大國之人也涉說文云徒行厲水也補傳溱洧未必褰裳可涉欲其急于)
(拯亂耳夫亂臣賊子人人得而誅之縱爾不我思然大義所在獨無大國之人起而圖我者哉蓋激之也)
(焉鄧元錫云仲置君如奕棋蓋其易也故以狂且目狂也且言狂童之狂已甚故大國之正己不可緩)
(也)
子惠思我褰裳涉洧子不我思豈無他士狂童之狂也
且
(按洧水出密縣馬嶺山東遏新鄭縣南溱水從西北來注之史伯所謂主丕騦而食溱洧是也)
褰裳二章章五句(郝氏云鄭風如蘀兮狂童褰裳諸篇慷慨傷時而其辭皆似婦)
(人豔語此所謂鄭聲好濫淫志者也)
丰序曰刺亂也婚姻之道缺陽倡而隂不和男行
而女不隨(孔云鄭國衰亂婚姻禮廢有男親迎而女不從後乃追悔也)
子之丰兮俟我乎巷兮悔予不送兮
(朱註賦也毛傳缺之丰通作豐贊其容貌美)
子之昌兮俟我乎堂兮悔予不將兮
(昌說文云日光也贊其儀容之有光采送先由巷而後入堂追叙婿始至其家之次第將亦也或曰攜)
(持之謂言相攜而同歸也)
衣錦褧衣裳錦褧裳叔兮伯兮駕予與行
(碩人詩箋云國君夫人翟衣而嫁衣錦者在塗之所服也士昏禮女純衣纁袡而衣錦褧衣亦嫁時在塗)
(之衣也加士昏禮婿親迎女登車姆為加景乃驅景與褧同褧衣于錦衣之上避道路風塵也孔云)
(婦人衣不殊裳謂衣裳相連俱用錦皆有褧即周禮所謂素紗蒙于禮服上者叔少也伯長也此指送嫁)
(之人各就其長幼而呼之)
裳錦褧裳衣錦褧衣叔兮伯兮駕予與歸
(先裳後衣變文叶韻耳矣行猶在道歸則至夫家)
丰四章章三句二章章四句(按左傳徐吾犯之妹美公孫楚聘之矣公)
(孫黑又使彊委禽焉犯懼請于二子使女自擇焉皆許之女自房觀之竟適子南氏何氏謂此詩疑)
(即其事前二章似男至女家以待女擇後二章則擇定而歸也)
(愚按或鄭國原有此例犯踵而行之不然則犯妹擇所適以息兩家之争國人善之因以為俗未可)
(知也信如孔氏所云後二章情辭急廹不能少待廉恥道盡何取而錄之)
東門之墠序曰刺亂也男女有不待禮而相奔者
也(劉公瑾云自昔說詩惟以東門之墠與溱洧為淫詩)
東門之墠茹蘆在阪其室則邇其人甚遠
(朱註賦也毛傳缺衛嚴氏云東門鄭要會之地左傳隱四年宋公陳侯人伐鄭圍其東門孔云封土)
(謂之壇除地謂墠絳茹蘆茅蒐也一名茜可以染即蒨草也)
(愚按諸侯尋盟于鄭常在東門故有墠在鄭地多種茜婦女每以晨露結伴往采意其所思東門相去)
(不遠而為伴侣所碍不獲遂願耳故有室邇人遠之嗟)
東門之栗有踐家室豈不爾思子不我即
(栗說文作㮚而徐邈說木至西方戰㮚羅氏云言木則凡木皆然栗至鏬發之時將墮不墮尤有戰栗)
(之象故天子五社西社植栗)
(愚按凡果皆散綴獨栗實或二三共處一房所謂刺房也有合室聚處之象故曰有踐踐行列貌言所居)
(之密也家居密則耳目衆故不能往而望其就已耳)
東門之墠二章章四句(或因論語所引唐棣之華四句與此詩辭相類因合)
(為三章章四句季氏云唐棣之與東門各為起語室遠之與人邇亦各異情不得合而為一也)
風雨序曰思君子也亂世則思君子不改其度焉
(嚴氏云五公子之亂時事反復士之怵于利害隨勢變遷失其常度者多矣故詩人思見君子焉)
(愚按四公子之亂鄭無寧日矣文公即位内難始平而服從不一終歲受兵國人望治如風雨之長夜而)
(望旦也賴有孔叔持政繼以三良用事國漸以寧詩人所見之君子殆謂是歟)
風雨凄凄鷄鳴喈喈既見君子云胡不夷
(毛傳興也朱註賦也改喈喈言鳴而不失其和也興君子雖居亂世不變其節度楊觀光云鷄鳴無)
(風雨雁飛無晦暝物之恒也人夷平也幾一說鷄鳴將旦之時荀卿佹詩有云聖共手時將矣以興)
(既見君子必將有以平其禍亂也)
風雨瀟瀟鷄鳴膠膠既見君子云胡不瘳
(瀟通作嘯說文云吹聲也風雨相亂其聲如嘯也為禮注云膠之為言糾也曰膠膠者鷄聲與風雨相)
(糾雜而不可分别之意莊子膠膠擾擾乎是也)
風雨如晦鷄鳴不已既見君子云胡不喜
(月盡謂晦爾雅云冥也鄭云鷄不為如晦而止不鳴按將曉則鷄鳴愈速不已者接續而鳴之此將曉)
(之時也)
風雨三章章四句(朱子謂詩辭輕佻狎暱非思賢之音改為淫奔之女當風雨之)
(時見所期之人而心悅也夫輕佻狎暱鄭之聲也後人比物寄興皆托為男女之辭若以辭害志則)
(屈原宋玉之賦皆滛邪之辭矣)
子衿序曰刺學校廢也亂世則學校不修焉(申培說王)
(室下衰學政廢弛弟子多倍其師君子傷之而作是詩)
(愚按詩辭是師傷其弟子之廢學而作也禮有來學而無往教故次章有不來不往之訝禮樂不可斯須)
(去身故末章有一日三月之嗟學校見于六經者惟魯之泮宫鄭之鄉校而鄭時有毁鄉校之議則當時)
(不重可知故至鄉校者頗少也)
青青子衿悠悠我心縱我不往子寧不嗣音
(朱註賦也毛傳缺交衿與襟同古作䘳孫炎云交領也說文云交袵也衿領下連于袵名衿衿是領之)
(别名青其色也服毛云學子之所)
(愚按嗣者絶之反謂身既去矣有音相聞此念猶不至斷絶而今竟杳然也)
青青子佩悠悠我思縱我不往子寧不來
(佩說文云大帶飾也佩必有巾巾謂之飾亦青色皆學子之服也毛云士佩瓀玟而青組綬按玉藻篇)
(青字作緼字緼赤黃之間色不得混為青也涉來者來鄉校也即不能日夕親師獨不能來而一足乎)
挑兮達兮在城闕兮一日不見如三月兮
(挑通作誂項籍與漢誂戰今文作挑說文云相呼誘也達放縱也博雅云逃也晉人凡逃于禮法外者謂)
(之挑達闕說文云門觀也在城闕者鄭云以候望為樂記曰燕辟廢其學此是也禮樂不可一日而廢)
(一日曠學則疑其荒廢已久況久曠乎)
子衿三章章四句(朱子謂此詩儇薄不可施之學校亦以為淫奔之詩)
(愚按朱子白鹿洞賦有云廣青衿之疑問則仍以此詩為學校而作矣)
揚之水序曰閔無臣也君子閔忽之無忠臣良士終
以死亡而作是詩也(孔云作詩之時忽實未死序以由無忠臣竟以是死故閔之)
揚之水不流束楚終鮮兄弟惟予與女無信人之言人
實迋女
(朱註興也毛傳缺楚毛云揚激揚也譬蘇氏云揚水以求其能流雖束而有不能載矣如失衆之君)
(雖其私暱為之盡力以求與之而衆不與终不可得也按左傳忽與子儀子亹皆已死後原繁謂厲公)
(曰莊公之子猶有八人則昭公兄弟不得謂鮮言鮮者謂兄弟甚衆無與同心者今雖多終竟是少蓋要)
(其終必不相助雖多猶少也微吕氏云無信人之言非教之以不信人言也忽既少強公子復多其臣)
(大抵懷二心而外市僅有一二實心向之者乃闇於情不知所倚故提耳而告之也)
揚之水不流束薪終鮮兄弟惟予二人無信人之言人
實不信
(按二人者詩人謂自我以外更無一人有心向汝者也黃佐云迋女則所欺者一人耳不信則欺人也)
(多矣其誕妄也久矣)
(愚按突圖忽而忽不知國人代忽作詩勸突冀其寢謀也)
揚之水二章章六句(郝云國風揚之水三見皆微弱之比一王風比平王不能)
(令諸侯也一唐風比晉昭侯不能制曲沃也此篇比昭公不能制權臣也鄭昭公見奪于突與晉昭)
(侯見奪于沃其事同也其詩彼為國人之歸沃此則徒傷昭公之失鄭耳)
出其東門序曰閔亂也公子五争兵革不息男女
相棄人思保其室家焉(郝氏云恒情窮則反本安則思淫鄭昭厲之際干戈不息)
(人民離散室家以苟全為幸雖有東門之游女而無江漢之求思時使之然也故夫男女之際人之至情)
(世治則懷春之女誘于吉士世亂則如雲之女所思匪存若使上無教化則野有死麕為淫奔矣國無亂)
(離則出其東門為義士矣誦其詩當論其世未可以其辭而已也)
出其東門有女如雲雖則如雲匪我思存縞衣綦巾聊
樂我員
(朱註賦也毛傳缺繒縞繒精白者曲阜人善作之故曰魯縞孔云薄不染故色白也綦蒼艾色鄭)
(云綦文也巾孔云綦是文章之色非染繪之色故云綦綦文謂上為蒼艾之文按蒼青而微白當是青)
(白相間成文巾巾佩巾即紛帨也禮婦人左佩紛帨紛本作&KR1843;大也&KR1843;以拭器帨以拭手皆巾也故下)
(章有茹蘆之異一是&KR1843;一是帨耳誓員云通楊慎謂今之云字乃員之省文員云通秦雖則員然石鼓)
(云君子員獵員游皆云字也)
出其闉闍有女如荼雖則如荼匪我思且縞衣茹蘆聊
可與娛
(毛云闉曲城也即今城外甕城門孔孔云闍是城上之臺猶今城樓也荼鄭云茅秀云茅之秀者其)
(穗色白非他詩所詠荼也國語黃池之會凡白常白旗素甲白羽之陣望之如荼亦以白色為如荼也)
(茹蘆可以染絳鄭云染巾也蒙上章綦巾之文知此亦為巾蓋知綦非染色矣此草鄭東門所有觀東門)
(之墠篇可見)
出其東門二章章六句(劉辰翁云舍序讀詩詞意甚美按篇中情景從容似)
(非兵革不息男女相棄時事也)
野有蔓草序曰思遇時也君之澤不下流民窮于
兵革男女失時思不期而會焉
(愚按周禮媒氏以仲春之月會男女之無夫家者蔓草生而有露正仲春時也故以仲春為媒月此詩當)
(是男女會而相悦之作)
野有蔓草零露漙兮有美一人清揚婉兮邂逅相遇適
我願兮
(毛傳賦也朱註賦而興也言清揚毛云眉目之間婉言其柔令也適猶當也與已之願適相當也)
野有蔓草零露瀼瀼有美一人婉如清揚邂逅相遇與
子偕臧
(偕臧謂彼此各得所欲也)
(愚按婉如者彷彿之辭邂逅所見未能諦視逼真也仲春男女之會本媒氏期之而會而云邂逅以為不)
(期而會不欲女有呈身之名也)
野有蔓草二章章六句(朱子謂與男子相遇于田野草露之間而作若然則)
(直為野合即事詩耳鶉按春秋傳鄭子太叔賦此詩享趙孟與伯有賦奔何異則宜與伯有同譏)
(而稱之曰吾子之惠何也)
溱洧序曰刺亂也兵革不息男女相棄淫風大行
莫之能救焉(後漢書薛君註云鄭國之俗三月上已桃花水下之時于溱洧兩水之上招䰟)
(續魄秉蕳草祓除不祥同按此即後所謂修禊事也但彼乃士女游故相于淫耳)
溱與洧方渙渙兮士與女方秉蕳兮女曰觀乎士曰既
且且往觀乎洧之外洵訏且樂維士與女伊其相謔贈
之以勺藥
(朱註賦而興也毛傳缺即鄭云仲春之時冰已釋水則渙渙然陸璣云蕳蘭左傳云刈蘭楚辭曰紉)
(蘭天子賜諸侯茞蘭藏衣著書中辟白魚也香羅氏曰此非左傳楚辭所稱之蘭也蘭一名都梁一名)
(水香大都似澤蘭其物可殺蟲毒除不祥周禮女巫歲時祓除釁浴鄭氏亦云今三月上已水上之類釁)
(浴以香藥薰草沐浴則用此蘭也士鄧元錫云淫始于游觀禮禁婦女無觀慎微也鄭女淫于觀矣)
(專言洧者水經謂洧水過新鄭縣南溱水從西北來注之是溱已為洧所有故不必言溱也訏通作迂)
(言遠而曲也贈勺藥一名可離故將别以贈之亦猶相招合之以文無文無亦名當歸也)
溱與洧瀏其清矣士與女殷其盈矣女曰觀乎士曰既
且且往觀乎洧之外洵訏且樂維士與女伊其將謔贈
之以勺藥
(毛云瀏深貌水深故清也殷衆也盈滿也言游人之衆而填塞于溱洧之上陸氏云鄭人會于溱洧)
(秉蕳以自祓除其風俗之舊也及其甚也淫風大行過時而不返且來者益以衆也將嚴云方且也較)
(相字進一步言方且相謔而未已也)
溱洧二章章十二句(朱註謂是淫奔者自叙之辭)
(愚按詩辭詳述士女相謔皆從旁紀事之辭蓋詩人暴其事以刺之耳亦如鄘風桑中之類是也)
鄭國二十一篇五十三章二百八十三句
齊譜略(齊者古少皥之世爽鳩氏之墟武王克商封太師吕望于齊是謂齊太公地方百里)
(都營丘周公敷定九畿復夏禹之舊制成王用周公之法制廣大邦國之境而齊受上公之地更方)
(五百里其封域東至于海西至于河南至于穆陵北至于無棣在禹貢青州泰山之隂濰淄之野其)
(子丁公嗣位于王官後五世哀公政衰荒淫怠慢紀侯譖之于周懿王使烹焉齊之變風始作)
(愚按漢書地里志齊郡臨淄縣師尚父所封應劭曰齊獻公自營丘徙都此臨淄即營丘也齊世家)
(云哀公弟胡公徙都薄姑今博興縣也哀公同母少弟山殺胡公自立是為獻公復徙至臨淄是齊)
(惟胡公一世居薄姑耳先後皆都臨淄也一統志古齊城在今臨淄縣城北臨淄與今昌樂縣皆古)
(營丘地漢併為營陵縣隋始分治以昌樂為營丘縣)
齊一之八(郝氏云齊風多魯事魯無風而於齊可以觀魯聖人蓋微之也)
(愚按太史公為傳有其人之事本傳不載而别見于他傳亦用此法)
鷄鳴序曰思賢妃也哀公荒淫怠慢故賢妃貞女
夙夜儆戒相成之道也
鷄既鳴矣朝既盈矣匪鷄則鳴蒼蠅之聲
(朱註賦也毛傳缺鳴孔云禮夫人御于君所太師奏鷄鳴于階下夫人玉佩于房中告去則鷄鳴以告)
(當待太師告之此則夫人自聽鷄鳴也彼言告御之正法有司當以時告君此說夫人相儆戒不必待告方起)
(故自聽之也疑季氏云天將曙蒼蠅始有聲其已遲之辭也)
東方明矣朝既昌矣匪東方則明月出之光
(昌說文云日光也一曰昌言也朝既昌者以會朝人衆偶語者多聲音嘈雜故曰昌也季氏云蒼蠅已)
(有聲矣然猶未大明故月光尚顯幸其尚早之辭也輔氏云一章疑于耳也二章疑于目也賢妃進御)
(于君夙興之時心常恐晚故于耳目聞見之際見其似者而以為眞)
蟲飛薨薨甘與子同夢會且歸矣無庶予子憎
(孔云羽蟲三百八十鳥亦稱蟲以將曉而飛是東方欲明時也禮臣朝君辨色而入君日出而視朝此)
(經賢妃兩警之後而君亦不遑寧寢矣前子君指妃也末句加予于子之上益信為君之言章妃儆君)
(也末章君語妃以出朝也蓋聞賢妃之言信羣臣之會朝已久亦欲早歸治其家事亟起視朝無使諸臣)
(以我故而并憎子也之朱註三章皆賢妃告君辭)
鷄鳴三章章四句(申培說齊衛姬勸桓公以勤政故作此詩按劉向列女傳有)
(云桓公好淫樂衛姬不聽鄭衛之音桓公乃立為夫人號管仲為仲父曰夫人治内仲父治外寡人)
(雖愚足以立于世矣攷春秋傳桓有兩衞姬長者共姬也生武孟即公子無虧也少衞姬生惠公卒)
(有齊國此其少者耶)
(愚按史太公初就國道宿行遲逆旅之人曰吾聞時難得而易失客寢甚甘殆非就國者也公聞之)
(夜衣而行黎明至國萊侯遂不能與争營丘而齊俗由是急功利以致富強鷄嗚視朝應習以為常)
(規玩此詩不但夫人警君早起君亦自欲起早也)
還序曰刺荒也哀公好畋獵從禽獸而無厭國人
化之遂成風俗習于田獵謂之賢閑于馳逐謂之好
焉(鄧元錫云還刺禽荒也言俗好獵不言君從禽斯風人之旨哉)
子之還兮遭我乎峱之間兮並驅從兩肩兮揖我謂我
儇兮
(朱註賦也毛傳缺云孔云三章皆士大夫相答之辭還通作嬛說文材緊也所謂便獧也峱山名)
(今臨淄縣南有峱山歲並即指子與我也馬獸三歲曰肩說文云豜三豕也孔云大司法大獸)
(公之小獸私之言私其豵獻豜于公以豜為三歲豕則知肩是大獸也儇說文云慧也謂我儇譽言也)
(以報答還之譽也已章潢云子之還兮已譽人也謂我儇兮人譽也並驅示人已皆有能也)
子之茂兮遭我乎峱之道兮並驅從兩牡兮揖我謂我
好兮
(茂盛也謂年華壯盛猶言茂齡也好美也猶言年力與彼相當也)
子之昌兮遭我乎峱之陽兮並驅從兩狼兮揖我謂我
臧兮
(昌說文云美言也蒙相稱譽是言之美也遇豺祭狼卜說曰狼卜食必先倒立以卜所向獵師狼輒喜)
(蓋狼之所向獸之所在也之爾雅云牡貛牝狼護羅氏云鳥之類雄鷙于雌獸類牝猛于牡以乳其)
(子不可得犯也是以羆為熊之牝而羆猛于熊狼為貛之牝而狼名獨著虎猛者稱乳虎蓋其類也)
還三章章四句(申培說齊俗好田君子刺之而其篇名為營營丘也謂之營者指其)
(通國之俗而言也)
著序曰刺時也時不親迎也(郝氏云禮惟天子不親迎諸侯冕而親迎)
(下可知也婿往婦家奠雁受女出升車御輪乃先歸俟于大門外婦至揖以入齊俗婿不親迎但俟婦于)
(其家故詩人託為新婦之言以刺廢禮而隱約不露以俟之一字寓意焉)
(愚按春秋親迎禮廢不獨齊也惟魯猶行之桓公使公子翬往逆女于齊齊侯送女至讙春秋譏之譏桓)
(公婚不正其始也)
俟我于著乎而充耳以素乎而尚之以瓊華乎而
(朱註賦也毛傳缺塾毛云門屏之間曰著通作宁李巡云謂正門内兩間人君視朝所宁立處也充)
(耳是塞耳即所謂瑱瑱以瓊玉為之而懸瑱之繩曰紞弁師職云王五冕皆五采玉諸侯瑉玉三采玉)
(既三采則懸瑱之紞應亦如之此詩所云素青黃三色正諸侯之紞也鄭云尚猶飾也飾之以瓊華者)
(謂懸紞之末所謂瑱也)
俟我于庭乎而充耳以青乎而尚之以瓊瑩乎而
(庭說文云宫中也門屏之内俟我于庭即昏禮所謂婿道婦及寢門揖入之時也)
俟我于堂乎而充耳以黃乎而尚之以瓊英乎而
(堂正寢也升階而後至堂即昏禮所謂升白西階之時也華瑩英總狀玉之華色呂氏云既不親迎)
(故但行婦至婿家之禮婿道婦入故于著于庭于堂每節皆俟之也)
著三章章三句(毛傳以瓊華為士之服瓊瑩為卿大夫之服瓊英為人君之服按)
(周禮註云一命之大夫冕而無旒士變冕為爵弁疏云無旒之冕與爵弁不殊但前低一寸餘故亦)
(得冕名充耳惟冕服有之弁則否固知此為諸侯之服非士大夫親迎之服也况篇中所云著乃朝)
(内之位豈士庶家所宜稱乎)
東方之日序曰刺衰也君臣失道男女淫奔不能
以禮化也(何氏謂衰當作襄刺襄公也)
(愚按詩未必正刺襄公特以襄宣淫無忌其下化之相習成風不以為恥觀此詩女入男室行無禮之事)
(必非自遠來奔要即門以内之醜行如襄公文姜之類耳)
東方之日兮彼姝者子在我室兮在我室兮履我即兮
(毛傳興也朱註同子按日出東方暗室之中莫不昭察此女公然入男之室無忌甚矣毛云履禮也)
(愚按左傳魏壽餘履士會于秦之庭蓋躡其足以示意也莊子曰履豨也亦以足踐之為履詩曰履我即)
(兮即就也蓋不言而躡以示之意欲男子之就彼也)
東方之月兮彼姝者子在我闥兮在我闥兮履我發兮
(揚子云月未望則載魄於西月既望則終魄於東月出東方正明盛之時韓詩云門屏之間曰闥發)
(者促其起行也)
東方之日二章章五句
(愚按春秋終襄公之世書文姜往會齊侯者五而如齊者再南山之詩曰既曰歸止曷又懷止詩所)
(云在我室在我闥豈即指此事耶)
東方未明序曰刺無節也朝廷興居無節號令不
時挈壺氏不能掌其職焉(按挈壺氏之職惟言分以日夜不言告時于朝告時)
(是鷄人之職蓋天子備官挈壺掌漏鷄人告時諸侯兼官不立鷄人故挈壺告也)
(愚按挈壺氏晨夜自有一定之漏刻人主興居無節不依其時使之失職耳非不職也)
東方未明顚倒衣裳顚之倒之自公召之
(朱註賦也毛傳缺急禮羣臣朝辨色始入今東方未明至于顚倒衣裳遽如此以有自君所出而召之)
(者耳也荀子云諸侯召其臣臣不俟駕顚倒衣裳而走禮引此詩云云然召不以時則君不以禮矣)
東方未晞顛倒裳衣倒之顛之自公令之
(毛云晞明之始升曰古者衣與裳連上衣下裳急遽之時上者在下故顛之倒之既乃挈其倒于下者)
(返之于上衣仍其上裳仍其下是曰倒之顛之當其顛之倒之則衣裳翻為裳衣及其倒之顛之則裳衣)
(仍為衣裳矣則上章言召召見其人耳此曰令將有所使之矣)
折柳樊圃狂夫瞿瞿不能晨夜不夙則莫
(樊通作藩說文云屏也即籬落也宜瞿瞿驚盼之貌言樊不足恃雖狂夫不敢即安固思患而預防之)
(左傳申公巫臣曰勇夫重閉况國乎即此意息不能晨夜者謂不能依晝夜之節以明而動晦而也)
(不夙則莫言其恣情出入無復限制非失之太早則失之太晚所謂不能晨夜也)
(愚按前二章言號令不時此章言興居無節也惟非時出入所以防禁疎虞迨其後連稱管至父直入公)
(宮為亂門無禦者唯一二小臣死耳此時蓋先為之慮矣)
東方未明三章章四句(左傳初襄公立無常鮑叔牙曰君使民慢亂將作矣)
(管子書亦云僖公卒諸兒以長得為君政令無常序曰刺無節也則此詩為刺襄公乎)
南山序曰刺襄公也鳥獸之行淫乎其妹大夫遇
是惡作此詩而去之(春秋桓十六年公與夫人姜氏如齊將行申繻諫曰女有家男)
(有室無相瀆也謂之有禮易此必敗不聽姜氏至齊襄公通焉公讁之夫人譖公于齊侯齊侯怒使公子)
(彭生乘公而搤殺之此詩齊人刺魯桓公與文姜來齊也)
南山崔崔雄狐綏綏魯道有蕩齊子由歸既曰歸止曷
又懷止
(毛傳興也朱註比也出毛云南山齊南山也孔云詩人自歌土風山川不其境綏通作緌以雄狐之)
(尾似之蠱春秋秦穆伐晉筮之吉曰獲其雄狐釋者曰夫狐必其君也王氏云謂文姜曰齊子者以)
(為此齊之子也而淫于齊復此章專刺文姜懷指姜言言姜既嫁而得歸矣何戀于齊而來乎朱註以)
(懷指襄公言考文姜如齊實魯桓從姜氏之意而往非襄公召之也)
(愚按魯道而曰有蕩言其無拘無碍夫人得以自由魯君不能禁止也詩人于姜皆不稱姜而稱齊諱其)
(氏也齊固園之通稱也)
葛屨五兩冠緌雙止魯道有蕩齊子庸止既曰庸止曷
又從止
(周禮屨人掌王及后之服屨疏云服屨者著衣各有屨也複下曰舄禪下曰屨禪者單也下者底也夏用)
(葛為之曰葛屨冬用皮為之曰功屨孔云屨必以兩相配故以一兩為一物冠弁冕之總名也緌說文)
(云系冠纓也禮記註云結纓項下以固冠結之餘者散而下垂謂之緌緌必雙方可對結呂大鈞曰屨)
(必有偶雖五兩各自相偶冠緌必雙雖一冠而緌之雙亦自為偶明襄公文姜非其偶也)
(愚按屨卑而偶隂數也冠尊而竒陽數也冠屨有夫婦之義焉先葛屨而後冠緌是冠屨倒置矣屨言五)
(兩偶而得竒隂僭陽也冠言雙緌竒係于偶陽從隂也失隂陽之序反夫婦之常譏桓之不能制姜而惟)
(姜是從也文庸常也言魯道往來其常也禮父母在歲一歸寧姜以桓四年歸于魯至桓十四年齊僖)
(公始卒訃姜之歸寧往來魯道者屢矣父母既殁似可以已矣乃桓復從之以來何哉此章專刺桓公)
藝麻如之何衡從其畆取妻如之何必告父母既曰告
止曷又鞠止
(此下二章追原其夫婦成婚之始本不以正而反言以恨之毛云藝樹也衡獵之從獵之種之然後得)
(麻也孔云獵是行步踐履之名謂既耕而踐躡㮣摩之藝麻不厭熟耕衡從其畆所以熟耕之也喻)
(娶妻必宜慎重告諸父母所以慎重之也亦嚴氏云考之左傳惠公生桓公而薨桓公母仲子以隠二)
(年薨桓公三年文姜歸于魯是桓公娶妻之時無父母矣鞠通作□說文云窮也謂夫婦之道窮也)
(鄭云鞠盈也言盈其欲也)
(愚按夫婦始合不以正者後必難制既告于父母六禮備然後得娶明非苟合者比何為不以禮防閑而)
(聽之盈其欲也)
析薪如之何匪斧不克取妻如之何匪媒不得既曰得
止曷又極止
(曲禮男女非有行媒不相知名周禮媒氏掌萬民之判凡男女自成名以上皆書年月日名令男三十而)
(娶女二十而嫁註謂判半也得耦為合主合其半成夫婦也故以析薪為比郝氏云析薪者離同為異)
(非斧則不克娶妻者聯異為同非媒何由得侯極亦窮也亦謂窮其欲也春秋桓三年公會齊于嬴)
(左傳云成昏于齊也杜預云公不由媒介自與齊侯會而成昏非禮也是桓之娶文姜初不由媒而得故)
(詩人反言之如此)
(愚按嚴氏據左傳謂桓公娶姜時已無父母杜預謂公之成昏于齊不由媒介此後二章皆明指其始之)
(不得其正也)
南山四章章六句
(愚按姜氏至齊述桓公之言於齊侯曰同非吾子齊侯之子也則襄之通于姜非一日矣姜之懷齊)
(不足道桓既知之而故從之以行是可異也)
甫田序曰大夫刺襄公也無禮義而求大功不修
德而求諸侯志大心勞所以求者非其道也(朱註戒時人厭)
(小而務大忽近而圖遠將徒勞而無功也)
無田甫田維莠驕驕無思遠人勞心忉忉
(朱註比也毛傳缺云甫通作誧說文云大也一曰人相助也莠徐鉉粟不揚生草也謂禾粟不播揚)
(而生蔓韋昭云莠草似稷無實氏云延長茂如有驕縱之狀)(驕驕張皇之意嚴蘇氏曰田必自其)
(小者始小者有餘而甫田可啟矣思遠人必自其近者始近者服而遠者自至矣說文無忉字當作怊)
(悲也)
(愚按襄公不恤國事而勤遠人其力不足以及遠而強為之圖猶農夫貪甫田之美而無治甫田之力徒)
(使嘉禾化為稂莠亦空自勞耳故曰勞心忉忉)
無田甫田維莠桀桀無思遠人勞心怛怛
(桀謂桀然挺立也通作傑怛說文云㦧也)
(愚按田少則治之精而所收倍田多則用力博而寡收維莠驕驕桀桀貪多之名而失少之實也)
婉兮孌兮總角丱兮未幾見兮突而弁兮
(内則云男女未冠笄者總角衿䙬丱兩角貌嚴氏云言兩角如丱字之形秦始皇遣徐福發童男女千)
(人至海上求仙築城僑寓號丱兮城取此次方言云凡卒相見謂之突士冠禮始加緇布冠加皮弁)
(次加爵弁三加而後字之成人之道也)
(愚按弁而曰突則去總角無幾時指襄公幼年初即位也其時蒙養未端人君之道未諳遽有好大喜功)
(之志為之無序也)
甫田三章章四句(按春秋傳襄公即位之四年師于首丘殺鄭子舋轘高渠彌五)
(年遷紀八年滅紀九年伐衛納惠公十三年降郕是年冬即遇弑此其求大功與求諸侯之據也朱)
(子謂此詩未見刺襄公何也)
盧令序曰刺荒也襄公好田獵畢弋而不修民事
百姓苦之故陳古以風焉
盧令令其人美且仁
(朱註賦也毛傳缺鵲毛云盧田犬令令纓環聲環按良犬韓有盧宋有盧黑色鵲黑白色孔云在)
(犬之項下如人之冠纓然故毛云纓環聲也鋂下章言盧重環盧重鋂蓋盧有帶重環者有帶重者此)
(以令令聲統之明非一犬也美其人指牽犬之人逐獸者犬也發縱指示者人也以狀貌言仁謂有思)
(于犬也)
盧重環其人美且鬈
(重環即頷帶兩環毛以為子母環也鬈鬢曲也)
盧重鋂其人美且偲
(鋂說文云大鍞也一環貫二者環偲䰄通頰毛也田陸氏云一章曰令令二章曰重三章曰重鋂言)
(事彌飾而彌以有制所以刺荒也)
(愚按鬈與偲言牽犬之人皆鬚眉偉男子也君不修政事使壯士皆從于禽所以為荒)
盧令三章章二句(按國語桓公語管仲曰昔吾先君襄公田狩畢弋不聽國政卑)
(聖侮士而惟女是崇又曰戎士凍餒戎車待游車之裂則襄公之荒于禽不惟不恤民併不恤士也)
(觀此詩以美仁鬈偲之人使之日牽犬以從狩意其人非犬無以見用于公矣則不恤士可知)
敝笱序曰刺文姜也齊人惡魯桓公微弱不能防
閑文姜使至淫亂為二國患焉(按篇中有齊子歸止當是初嫁時國人知其婦)
(道之必不終也故作是詩以刺之)
敝笱在梁其魚魴鰥齊子歸止其從如雲
(毛傳興也朱註比也帷郝氏云笱之制魚可入不可出敝則魚出矣以比簿不修也陳風有云豈其食)
(魚必河之魴豈其娶妻必齊之姜則魴乃姜之比此詩首言魴鰥次言魴鱮鰥鱮之名變而魴名不變故)
(知專以魴擬文姜而鰥鱮擬從者矣焦氏易林云敝笱在梁魴逸不禁舍鰥鱮而專舉魴亦罪坐文姜之)
(一據也詩魚目不閉謂鰥故古者以魚司鑰此凡魚皆然人見魯桓昏懦逆料其不能制姜故以敝)
(笱為比言女歸夫家猶魚之入于笱可入而不可出笱敗則任其往來今之入者不久將復出矣况以姜)
(之健悍驕肆挾如雲之從者以偕行氣勢甚盛目中豈復有桓者哉)
敝笱在梁其魚魴鱮齊子歸止其從如雨
(鄭云鱮似魴而弱鱗魚之不美者里語云網魚得鱮不如啖茹如雨不獨言其多謂其傾從如雨之從)
(天而下也)
敝笱在梁其魚唯唯齊子歸止其從如水
(唯唯行相隨順之貌蒙前章鰥鱮隨魴而行以興從者隨姜而行如水不獨言其衆如水之長流而不息)
(也)
敝笱三章章四句(朱註謂此魯莊公不能防閑文姜故歸齊而從之者衆也蓋悞)
(以于歸為歸齊耳郝氏云莊公之于文姜則子耳桓公其夫也夫為妻綱如笱可以制魚子之于母)
(猶曰弗克故敝笱刺夫而猗嗟以為刺子序說各有當也)
(愚按婦人謂嫁曰歸歸止歸于魯也意文姜為女時必已不端其驕縱之習有類于漢唐公主之所)
(為而相從之娣媵皆習于夸詐以為姜之爪牙力足以制桓公也齊人逆知魯桓不能制姜故于始)
(嫁時詩以刺之)
載驅序曰齊人刺襄公也無禮義故盛其車服疾
驅于通都大道與文姜淫播其惡于萬民焉(按春秋魯桓公)
(殁後子莊公嗣位夫人與齊侯會于禚于祝如齊師于防于榖榖即今陽榖縣汶水與榖相近此詩疑即)
(為會于榖而作也是年一歲再會出入無時内外無忌明年襄公為無知所弑)
載驅薄薄簟茀朱鞹魯道有蕩齊子發夕
(朱註賦也毛傳缺席毛云薄薄疾驅聲也簟方文蓆也孔云用竹為其文必方茀爾雅作笰凡輿)
(革前謂之鞎後謂之笰竹前謂之禦後謂之蔽竹陳祥道云鞎與笰皆革為之朱鞹是也禦與蔽皆為)
(之簟茀是也茀又云齊襄公方叔之車以簟茀衛夫人之車以翟此婦人男子車蔽之别也鞹是革)
(之别名皮去其毛曰鞹以鞹挽車所以為固漆之以朱所以為飾載驅二句指襄公言𤼵夕謂文姜聞)
(襄公所在即夕啟行不能待旦處嚴氏云車飾之美繫衆觀也道路坦夷非隠也無恥甚矣)
(愚按齊襄榏殺魯桓絶無媿懼公然至魯地與姜宣淫目中固已無魯矣魯道有蕩與南山篇同解由魯)
(無人制姜姜得自由往來魯道無所疑碍謂之齊子醜齊也傳曰齊志也齊雖藐魯然問所與淫者誰氏)
(之子乎醜聲不獨在魯也)
四驪濟濟垂轡濔濔魯道有蕩齊子豈弟
(四驪二句以上章載驅例之亦指襄公衆濟濟言齊謂齊色也毛云垂轡轡之垂者濔濔也濔水滿)
(貌言車馬之盛所見皆轡也恥豈弟樂易也言文姜于是樂易無慙之色也)
汶水湯湯行人彭彭魯道有蕩齊子翺翔
(孔云齊在魯北水北曰陽僖元年左傳稱公赐季友汶陽之田當齊襄公之時汶水之北尚是魯地凌)
(濛初云說行人便有口似碑之意)
汶水滔滔行人儦儦魯道有蕩齊子遊敖
(儦說文云行貌上章以水之盛對言人之多此章以水之流對言人之行胡胤嘉云為邪而有凝滯不)
(暢之意其中必畏人也今觀其車馬之馳驟意氣之揚詡其所由者魯道也所渡者汶水也彭彭儦儦行)
(人如此衆多也所求何事所合何人而舒徐容與坦然無疑乎詩人但為紀事而惡自著耳)
載驅四章章四句
(愚按齊詩皆稱齊子不稱姜者一以示譏譏其以齊之子而淫於齊也一以為諱諱其淫醜有玷于)
(其氏也其亦魯之吳孟子之謂歟)
猗嗟序曰刺魯莊公也齊人傷魯莊公有威儀技
藝然而不能以禮防閑其母失人子之道人以為齊
侯之子焉
(春秋莊四年冬公及齊人狩于禚公羊傳云公曷為與微者狩齊侯也齊侯則其稱人何諱與仇狩也此)
(詩疑即狩禚時事蓋公朝齊而因以狩也古者諸侯相朝則有賓射故所言皆賓射之禮)
猗嗟昌兮頎而長兮抑若揚兮美目揚兮巧趨蹌兮射
則臧兮
(昌說文云日光也歎美魯莊公之儀容有光采也夫公羊傳云宋萬與魯莊公戰獲乎莊公歸反為大)
(于宋曰甚矣魯侯之淑魯侯之美也當時侈稱之矣抑若揚猶言謙尊而光退讓以明禮也美目而)
(揚狀其眉宇軒翥盼睞可觀之孔云趨今之吏步則趨疾行也禮有徐趨疾趨為有巧有拙故美其巧)
(趨也之射則諸侯相朝賓射也)
(愚按抑若揚承頎而長來惟其長是以執玉雖俯而無傴僂足恭之態)
猗嗟名兮美目清兮儀既成兮終日射侯不出正兮展
我甥兮
(名者稱譽之謂即宋萬誇魯侯之美知莊公美名之著久矣毛云目上為明目下為清儀者賓射之)
(儀既成言終事也侯射布也正鳥名鳥之捷點者射之難中以中為雋故畫于皮以為的大射之侯用鵠)
(賓射之侯用正不出正者𤼵必中的也也當時疑莊公為齊侯子此云展我甥明其非我子春秋傳)
(桓公六年書子同生穀梁傳云疑故誌之)
(愚按女之婿亦曰甥孟子帝館甥是也莊公于齊桓即位後已昏于齊矣或其如齊在齊桓時則即婿之)
(稱矣)
猗嗟孌兮清揚婉兮舞則選兮射則貫兮四矢反兮以
禦亂兮
(毛云孌壯好貌謂清揚承上美目揚美目清而總言之舞則選兮供事于舞者皆極一時之選此射)
(終之事樂正贊工遷樂備燕之時也下樂必有舞謂舞應樂節也此非指莊公言特以起句射則貫兮)
(正在此時蓋能與舞節相應耳用貫者貫布也禮射布侯中必貫布始釋算若大射皮侯則必貫革)
(周禮王樂以騶虞九節諸侯樂以貍首七節九節者謂歌九終先五節以聽後四節以應乘矢矢必按節)
(而發故曰節諸侯七節則三節先以聽後四節以應乘矢則同四矢反者乃卒射時偶及賓主人皆拾)
(取授有司還其矢于受矢之故處也萬呂氏云莊公弓矢之精觀其以金僕姑射南宫長可見矣通)
(篇極贊其儀容技藝之美而微寓不足于慨歎之中此立言之道也)
(愚按以禦亂兮言外謂公之藝勇足以禦外侮而不能正内亂也以文姜為其母子雖材美其何以制之)
(哉蓋惜之也)
猗嗟三章章六句(郝氏云此詩較敝笱辭甚婉所以為母及子也妻淫而責夫其)
(言易直母亂而責子其語難顯詩所以善言也)
齊國十一篇三十四章一百四十三句
田間詩學卷三
