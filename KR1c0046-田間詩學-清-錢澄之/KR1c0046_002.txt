田間詩學卷二
桐城錢澄之撰
鄘一之四(說詳邶風)
柏舟序曰共姜自誓也衞世子共伯早卒其妻守
義父母欲奪而嫁之誓而弗許故作是詩以絶之也
(鄭云共伯僖侯之世子年按共伯娶齊武公之女史記載齊武公立二十六以宣王三年卒僖侯立四)
(十三年以宣王十五年卒共伯死于僖侯之卒後則齊武公之卒久矣故詩中惟稱母只也)
汎彼柏舟在彼中河髧彼兩髦實維我儀之死矢靡他
母也天只不諒人只
(毛傳興也朱註同死季氏云柏舟堅實而在河中以比志節之堅而夫無所著也髧說文作紞繫髦)
(之彩也匹毛云髧兩髦之貌髦者髮至眉子事父母之飾儀也郝氏云髦毛同散之曰髮束之曰髦)
(古之幼學稱髦士猶今垂髫也兩髦丱也齊風甫田曰總角丱兮是也内則曰雞初鳴櫛縱笄總拂髦)
(冠緌男女未冠笄者亦櫛縱拂髦總角其言婦事舅姑止櫛縱笄總衣紳不言拂髦則髦為男子已冠未)
(冠及女子未嫁之通飾也先何氏云據内則以拂髦先冠緌先總角則冠者必拂髦而後加冠髦當在)
(冠内未冠者髦而總之為角斯真童子之飾所謂兩髦者是也玉藻云父死脱左髦母死脱右髦豈有)
(既冠即不稱髦者耶其儀爾雅云匹也國語丹朱憑其身以儀之註謂憑身而匹偶之也陸氏云女)
(子從母而已故稱母只命何灝云亦因父殁後惟母耳)
汎彼柏舟在彼河側髧彼兩髦實維我特之死矢靡慝
母也天只不諒人只
(季氏云柏舟在河側則有畔岸蓋以禮義為依也慝特之言獨音之近也從一而終故稱夫曰我特)
(通作匿陰邪也言不惟他適之事不可為即一念邪思之微亦誓死而靡𤼵則貞固之至矣)
柏舟二章章七句
(愚按衞之淫者至宣姜而極新臺之後即宜次以墻茨而乃置柏舟于其間為鄘風之冠以見同為)
(齊女同為衞夫人而貞淫不同如此然共姜之貞不足以式後而宣姜之淫至以成風甚哉淫之易)
(以導人也柏舟之詩存為衞國遺型亦見為齊姜間氣矣)
墻有茨序曰衞人刺其上也公子頑通乎君母國
人疾之而不可道也(鄭云宣公卒惠公幼其庶兄頑烝于惠公之母生子五人齊子)
(戴公文公宋桓夫人許穆夫人)
墻有茨不可埽也中冓之言不可道也所可道也言之
醜也
(毛傳興也朱註同曰茨茅茨也周禮圉師職云茨墻則翦闔以茅蓋墻茨左傳叔孫豹曰人之有墻)
(以蔽惡也令加茨以覆之惟恐其壞防人窺見其中厚茨猶恐不密況可埽而去之乎歐陽子曰公子)
(頑國人共惡而不得而誅誅則暴宣姜之惡而傷惠公母子之恩比之蒺藜人所共惡之草生于墻不能)
(埽除恐損其墻也中中冓應劭註材搆在堂之中也蓋室搆結深密之處)
墻有茨不可襄也中冓之言不可詳也所可詳也言之
長也
(襄通作攘說文云推也推而去之也詳猶盡也盡言之則其說甚長蓋不欲言之也)
墻有茨不可束也中冓之言不可讀也所可讀也言之
辱也
(毛傳云束束而去之也讀誦言也辱謂辱君也)
(愚按謂為言者之辱猶云汚其口也詳道詳讀有次第先導之使言而後知其詳既知其從而誦言之)
(也)
墻有茨三章章六句(按左傳惠公之即位也少齊人使昭伯烝于宣姜不可強)
(之生子五人齊之強豈慮其甥不足以君衞耶亦以衞國久無人倫下淫上烝不足為怪可怪者宣)
(公烝于夷姜而生伋居然以伋為世子不知公子頑所生居然父頑耶亦猶父宣公耶齊人使之則)
(為齊者可知)
君子偕老序曰刺衞夫人也夫人淫亂失事君子
之道故陳人君之德服飾之盛宜與君子偕老也(歐陽)
(子云詩人之意責之愈切則其言愈緩君子偕老是也)
君子偕老副笄六珈委委佗佗如山如河象服是宜子
之不淑云如之何
(朱註賦也毛傳缺為周禮王后首飾副編次三等副之言覆所以覆首之飾若後之步搖之類服之以)
(從王祭祀者也編者編列他髮為之若今假紒服之以告桑也次者鬄他髮而次第其長短與己髮相合)
(為紒服之以見王也周毛云笄衡笄也珈笄飾之最盛者所以别尊卑按禮衡笄連文為笄横貫在頭)
(上故名為衡笄男子之笄以維持冠婦人之笄則以固髮鄭云珈之言加也孔云珈字從玉則知為笄)
(飾六珈言飾之以玉其數六也季氏云笄本婦人之常飾惟副之珈則后夫人有之佗說文云負荷也)
(委委狀其行步之舒佗佗狀其首容之重象服即下章翟也孔云翟而言象者象鳥羽而畫之故謂之)
(象人君之服畫日月星辰亦謂之象也此章及次章皆以祭服為言極言其盛若子而不淑謂此象服何)
(哉蓋惜其不稱也)
(愚按是時宣姜内有淫行厭棄公老故首句以君子偕老風之謂夫人本從君而貴故有如此之服飾威)
(儀也名位如此而有不淑之意意欲何居)
玼兮玼兮其之翟也鬒髮如雲不屑髢也玉之瑱也象
之揥也揚且之晳也胡然而天也胡然而帝也
(玼說文玉色鮮也謂顔色衣服皆鮮明如玉也者上章言子指宣姜此言其承上文也翟山雉尾長取)
(為衣名周禮王后六服褘衣褕狄闕狄鞫衣展衣褖衣註褘當作翬褕與搖同狄與翟同皆雉名凡雉素)
(質而五色皆備成章曰翬青質而五色皆備成章曰搖褘衣畫翬褕翬畫搖闕則刻繒為翟形而不畫)
(郝氏云喪大記闕狄作屈狄栖伏曰屈狄有褕屈猶衮龍有升降也鄭云侯伯夫人之服自褕狄而下)
(如王后焉說按此為褕翟闕翟與上所言副皆祭祀之服鬒文云髮稠也鄭云髮黑也二義兼有髢)
(說文云髲也宣姜髮美無資于髢故不屑也瑱說文云塞耳以玉為之亦曰充耳揥所以摘髮因以為飾)
(疑即今搔首之類皙毛云揚眉上廣皙白也)
(愚按稱碩人之美曲盡其妍此以揚之一字盡之想其動人處全在此矣此章極稱夫人之服盛而容美)
(國人仰之如天尊之若帝以其為君夫人也不則胡為其然也問之令其自省)
瑳兮瑳兮其之展也蒙彼縐絺是紲袢也子之清揚揚
且之顔也展如之人兮邦之媛也
(瑳說文云玉色鮮白也展衣赤色毛云用丹縠為之而云瑳兮者象縐絺蒙之色也此夫人以禮見君及)
(賓客之服獨縐絺鄭云絺之蹙蹙者按凡繒薄細者皆稱絺不葛也蒙者于展衣之上加縐絺覆之即)
(尚絅之意古婦人盛服必以薄綃蒙于外也一紲說文云系也袢近身衣即所謂䙝衣也此從第層外)
(服以敘及第一層裏服皆無不鮮白如瑳色也)
(愚按揚之上只贊以清所美在風神而不專在容色顔說文云眉目之間也此數字皆為宣姜傳神寫照)
(處展如洵如也之人即之子之稱稱宣姜也言非因君而貴為君夫人洵如之人之美不過一國之殊色)
(而已誰尊仰之如天如帝哉邦之媛也猶言國色耳與胡然而天二句相應)
君子偕老三章一章七句一章九句一章八句
(愚按宣姜以蕩婦之盛年值宣公之暮齒其不愜意可知所謂中冓之言不可道者多矣豈待公殁)
(後始聽齊人使昭伯烝之耶風以偕老必早有棄老之意詩人恐醜聲日著故極稱其服飾之盛君)
(夫人之貴冀其自重耳其所以作詩之意總在言外惟宣姜心自省之前有墻茨後有鶉奔而置)
(此詩其中則公子頑于宣公在時已有醜聲矣諸詩皆衞未渡河時事而以入鄘明衞之所以為鄘)
(由宣姜淫亂人倫道絶以致衞化為狄而遷于鄘姜其禍之首也)
桑中序曰刺奔也衞之公室淫亂男女相奔至于
世族在位相竊妻妾期于幽遠政散民流而不可止
(朱註以為淫者自作郝氏云淫者犯禮法方秘其事惟恐人知詩人為表暴其事指其所竊之女與其期)
(送迎會之地韓詩所云匹夫匹婦相會于墻陰明日有傳之者矣)
爰采唐矣沬之鄉矣云誰之思美孟姜矣期我乎桑中
要我乎上宫送我乎淇之上矣
(朱註賦也毛傳缺兔唐兔絲也淮南子云兔絲無根而生茯苓茯苓抽絲死按唐無根不擇物而附有)
(苟合之象之沬即朝歌衞都也孔云人欲采唐者于何采乎必沬之鄉矣以興人淫亂者于何地乎必)
(之衞之邦矣沬鄉唐所生比衞為淫亂之主也而蘇氏云姜弋庸皆著姓凡刺無禮則稱孟言雖長無)
(禮也美有禮則稱季言雖少而知好禮也)
(愚按漢儒稱周禮惟嫁長女仲季皆充媵娣故以孟稱然則宣姜二女何以為許宋二國夫人也期者)
(相訂以日要者盟誓其情也按通典衞縣有上宫臺)
爰采麥矣沬之北矣云誰之思美孟弋矣期我乎桑中
要我乎上宫送我乎淇之上矣
(郝氏云麥秋不收冬不藏三時在外謂之宿麥有奔之象春秋定姒公榖作定弋豈弋與姒同姓耶蓋)
(杞女夏后氏之後)
爰采葑矣沬之東矣云誰之思美孟庸矣期我乎桑中
要我乎上宫送我乎淇之上矣
(葑蔓菁也義取下體賤其䙝也)
桑中三章章七句(按史記紂使師延作新聲武王伐紂師延抱樂器投濮水死後)
(師涓從衞靈公過濮上夜聞水中樂音因寫之為晉平公奏焉師曠撫之曰此亡國之音得此必于)
(桑間濮上乎然則桑間乃紂樂非桑中詩也詩所稱當在朝歌去濮上甚遠朱子以為即此篇誤矣)
鶉之奔奔序曰刺衞宣姜也衞人以為宣姜鶉鵲
之不若也
鶉之奔奔鵲之彊彊人之無良我以為兄
(朱註興也毛傳缺匹鶉䳺屬一名鴽居郝氏云鶉好鬭無常居而有常莊子曰聖人鶉鵲性不淫傅)
(枝受卵故亦曰乾鵲莊子曰鳥鵲孺以少欲也者陸氏云奔奔鬭也彊彊剛也鶉所以奔奔然喜鬭惡)
(亂其匹而鬭也鵲能不淫其匹故以剛言)
鵲之彊彊鶉之奔奔人之無良我以為君
(君女君也上章人字指公子頑言惠公不宜以為兄下章人字指宣姜言國人不宜以為小君也)
鶉之奔奔二章章四句(胡安國問楊時墻茨桑中及鶉奔之詩何以錄于國)
(風而不削時曰此載衞為狄滅之因也故列于定之方中之前)
(愚按文公即此無良者之所出也楚宫既作禰廟為誰左傳狄滅衞宋桓公立宣姜之子申廬于曹)
(是為戴公公卒復立其弟燬是為文公但稱宣姜之子據史記直書昭伯頑之子則宣公不得為之)
(禰審矣宣姜始以子婦配舅後以繼母偶子與漢書所載匈奴俗何以異哉宜衞之化為狄也)
定之方中序云美衞文公也衞為狄所滅東徙渡
河野處曹邑齊桓公攘戎狄而封之文公徙居楚丘
始建城市而營宫室得其時制百姓悦之國家殷富
焉
定之方中作于楚宫揆之以日作于楚室樹之榛栗椅
桐梓漆爰伐琴瑟
(朱註賦也毛傳缺時定北方之宿營室也孔云定星昏而正中謂小雪小雪十月之中氣在周初為十)
(二月南劉公瑾云夏正以十月建亥之月昏時定星見當方之午位因記此星為營室此周以後說也)
(在唐虞時定星以戌月昏中至今以子月昏中蓋歲久而差耳左傳曰凡土工水昏正而栽栽築墻版)
(也日至而畢則冬至以前皆為上功之時子楚楚丘鄘地也鄭云楚宫宗廟也楚室居室也君將營宫)
(室宗廟為先廏庫為次居室為後極毛云揆度也度日出日入以知東西南視定北準以正南北考)
(工記匠人建國水地以懸謂置水平地以取平而垂繩四隅以合水也置槷以縣槷與臬同柱也植木為)
(柱以縣繩柱有四角四中垂以八繩繩皆附柱則其柱正矣視以景為規蓋柱正然後視之以測日景也)
(規者畫地為圓規朝識日景其端指西暮識日景其端指東兩端長端必與規齊測其端則東西正就其)
(中而屈之則南北亦可正也云榛小栗大皆可供籩食椅梓屬梓即楸也陸璣楸之疏理色白而生)
(子者為梓梓實桐皮曰椅其實兩木桐白桐也亦謂之華桐以其華而不實漆本作桼陳𤾉云古之琴)
(瑟必以桐其唇必以梓則椅桐梓皆琴瑟良材而漆之為物所以固而飾之也陸氏云言其宫中所植)
(皆能預備禮樂之用)
升彼虚矣以望楚矣望楚與堂景山與京降觀于桑卜
云其吉終焉允臧
(毛傳虚漕虚也墟孔云知為漕虚者以文公自漕而徙楚丘故升漕登之以望寰宇記云景山在澶)
(州衞南縣東南三里九域志云開德府有景山據二說皆今開州與商頌景山無涉京高丘也郭璞云)
(丘者自然而有京者人力所為其勢與景山相敵俱近楚丘蓋先是望楚與堂以審擇兩地之形勢可)
(以建國及見景山與京皆在楚丘而都楚之計定矣桑土肥宜桑者必宜田既登高觀其形勢復下而)
(審其土宜然後定都之周禮太卜之職國大遷則貞龜如周原之契洛陽食是也云其吉者兆告以吉)
(也卜吉乃建國而居之其後信如卜所言之善即下章所謂民物殷富也)
(愚按戴公廬漕漕在漢為白馬縣今滑縣南猶有白馬廢城楚丘在漢為濮陽隋改衞南今開州也在滑)
(縣東六十里與漕相去不遠登漕虚可望楚攷開州秦屬東郡漢晉以來皆為濮陽衞成公遷帝丘杜預)
(註帝丘今濮陽也有顓頊墓今滑縣東北七十里有帝丘城俗名土山村是也漢書東郡縣二十二其首)
(縣濮陽在郭而白馬正所屬也成公由楚丘遷帝丘只在開滑之間而當時總名為濮陽總屬東郡後人)
(不辨東郡疆域所轄之廣遂專指山左東昌為東郡以東昌之濮州為濮陽以為顓頊墓在焉成公所遷)
(之帝丘謂即其地謬矣界傅寅云堂楚傍邑即今博州堂邑以博濮二州連也按其地去楚丘遠不宜)
(望見皆由誤認濮州為濮陽耳)
靈雨既零命彼倌人星言宿駕說于桑田匪直也人秉
心塞淵騋牝三千
(靈星蒼龍之宿主田蠶三月見于東方靈星見而雨也零說文云雨餘也雨將闌之時鄭云星雨止)
(星見文公于雨下命主駕者雨止即為我起早駕欲往說于桑田教民稼穡務農急也因雨零而命駕)
(桑田之野以勞勸耕桑之人凡為國家根本之計萬民衣食之謀其能弘大帛大冠之風以興衞于此見)
(矣人匪直猶云不但也人指耕桑之人言不但勞心于以下至于騋牝其心無不及也塞以言其收)
(斂淵以象其深密謝說文云馬七尺為騋云騋牝者兼言騋與牝也氏云秉心也塞故事事朴實不)
(尚高虚之談秉心也淵故事事深長不為淺近之計程大昌云畜牧末事亦賴人主此心以之孳息故)
(馬亦蕃庶是蓋莊周履豨之論也豨豕也豕之一身難肥者莫過于蹢踐踏豕足而見其豐肥則知其通)
(身無不肥矣皆由末觀本之論也)
定之方中三章章七句
(愚按文公國都甫建即汲汲務農養馬收合滎澤之餘燼以急為富強之圖蓋未嘗一日忘狄難也)
(左傳僖公十二年春諸侯城衞楚丘之郛懼狄難也明年春狄侵衞則衞國有備矣後世遷國者去)
(敵稍遠即忘其寇讎不務實事而專欲粉飾太平者何與)
蝃蝀序曰止奔也衞文公能以道化其民淫奔之
恥國人不齒也
蝃蝀在東莫之敢指女子有行遠父母兄弟
(朱註比也毛傳缺成蝃蝀通作螮蝀毛云虹也而淮南子曰天二氣則虹謂陰陽相干也陰氣積上)
(升日光映之乃成虹則劉公瑾云虹不映日不成蓋雲薄漏日日映雨氣生今以水噀日亦成青紅之)
(暈氣陸氏云水氣在天成虹天之淫尚且惡之如此況于人乎)
(愚按女子有行二句似是當時陳語故多引用之猶言女生外向本非父母兄弟之所能留但宜守正待)
(聘何至于奔耶母泉水竹竿引此語言女子分當適人雖欲常在父兄弟之側不可得也彼則欲常在)
(家而不可得此則欲急適人而不能待)
朝隮于西崇朝其雨女子有行遠兄弟父母
(朱註比也為隮本作躋爾雅云升也旦孔云虹隮也由升氣所故號虹隮崇終也從至食時為終)
(朝)
(愚按陰陽和而後成雨虹以陰陽之邪氣相干而亦成雨旋雨旋止崇朝其雨言其速也以比女子之奔)
(不待媒聘而與人苟合合之易也夫父母兄弟既不能久留則女子以適人為終身矣終身之計如此其)
(能久乎)
乃如之人也懷昏姻也大無信也不知命也
(朱註賦也)
(愚按昏姻之事定以百年信之大者也如此苟合寧有信乎命天也凡人昏姻由天作之合而以己意為)
(之是不知有天命矣)
蝃蝀三章章四句
(愚按朱註以為刺淫奔之詩序以為止奔因其篇次在定之方中之後謂文公新政初行風俗以革)
(衞之民必有見淫奔而知以為耻者猶之刺也曰止者美文公也)
相鼠序云刺無禮也衞文公能正其羣臣而刺在
位承先君之化無禮儀也
相鼠有皮人而無儀人而無儀不死何為
(朱註興也毛傳缺世左傳曰有儀可象謂之儀惜郝氏云生而無為于者惟鼠人欲其速死無所者)
(亦惟鼠相鼠相視死鼠也俗鄭云人以有威儀為貴今無之傷化敗不如其死)
相鼠有齒人而無止人而無止不死何俟
(鄭云止容止孝經曰容止可觀無止則雖居尊無禮節也)
相鼠有體人而無禮人而無禮胡不遄死
(愚按鼠晝伏夜行不欲人見人而無禮無儀亦不可以見人也雖賅然人形猶鼠之有皮有齒有體耳其)
(所以為人者亡久矣故詛之以死晏齊景公飲酒酣曰願與諸大夫為樂飲請無為禮子蹙然改容曰)
(君之言過矣羣臣固欲君之無禮也力多足以勝其長勇多足弑君而禮不使也今君去禮則君將安立)
(矣敢又曰齊國五尺之童力皆過嬰又能勝君然而不亂者畏禮義也夫麋鹿惟無禮故父子同麀人)
(之所以貴于禽獸者以有禮也)
相鼠三章章四句(班固曰白虎通云夫婦榮耻共之相鼠三章此妻諫夫之詩也)
(愚按衞人之妻能以禮諫其夫如此是衞風丕變得文公之教化不淺錄詩者編為文公時之詩有)
(以哉)
干旄序云美好善也衞文公臣子多好善賢者樂
告以善道也(郝氏云衞世中衰諸大夫艱難再造屈身求賢詩人不貴有姝子而貴有此大)
(夫故盛稱其車旗篇末更屬望姝子則大夫益增重矣)
孑孑干旄在浚之郊素絲紕之良馬四之彼姝者子何
以畀之
(朱註賦也毛傳缺干孑孑特出之貌干旄旄牛也干旄謂以牛尾著于首孔云九旗之皆有旄按)
(九旗皆有旄此詩次章以干旟為言則此旄乃旟之旄耳旄旌二物凡旗皆有之凡旗于首飾以旄牛)
(尾曰旄以鳥羽曰旌旌下有帛曰縿綴于縿下者曰旒以絲聫之曰紕旄旟旌總之一旟而分言耳)
(愚按郊邑之人見大夫車旗式賢者之廬喜其下士而轉為賢者謀何以荅其來意也)
孑孑干旟在浚之都素絲組之良馬五之彼姝者子何
以予之
(鳥隼曰旟下邑曰都云鄭云周禮州里建旟謂州長之屬組郭璞用綦組識旒之邊是也)
孑孑干旌在浚之城素絲祝之良馬六之彼姝者子何
以告之
(毛云析羽為旌九旗中旟旌雖居其二然旗必有旌此直是旟之旌耳孔云干旄干旌一也既設旄縿)
(有旃旟之稱未設旒縿空有析羽無旒縿也東祝鄭作屬屬著也按浚衞邑水經注云在濮陽縣南應)
(去楚丘不遠非今浚儀之浚溝也)
(愚按夏駕兩謂之麗殷益一謂之驂周益一謂之駟蓋于兩服之外加兩馬也今曰五之六之則車外副)
(馬所以備傾蹷之虞者耳遠從子光夔曰予觀今騾車皆四馬前一馬去車稍上岡則引之使後騎藉)
(以力進後一馬下阪則曳之使前騎不致奔蹶也五之六之應是此義)
干旄三章章六句
(愚按衞文公遷楚丘以後敬教勸賢授方任能汲汲惟人才是務故其士大夫化之以禮賢相尚賢)
(人所在式廬以請于是衞多君子蓋有由也)
載馳序曰許穆夫人作也閔其宗國顛覆自傷不
能救也衞懿公為狄人所滅國人分散露于漕邑許
穆夫人閔衞之亡傷許之小力不能救思歸唁其兄
又義不得故作是詩也
載馳載驅歸唁衞侯驅馬悠悠言至于漕大夫跋涉我
心則憂
(朱註賦也毛傳缺虚毛云弔失國曰唁非漕戴公廬邑也言心口相語作此想而為之詞真有此事)
(也告毛云草行曰跋水行曰涉鄭云跋涉者衞大夫來難于許時也朱註衞夫人馳驅而歸未至漕)
(邑許之大夫有奔走跋涉而來者夫人知其必將告以不可歸之義故心以為憂也)
既不我嘉不能旋反視爾不臧我思不遠既不我嘉不
能旋濟視爾不臧我思不閟
(嘉臧皆善也)
(愚按不我嘉者言不善我此來也其勢必令我不能旋反旋濟矣視爾不臧蓋知其意不善也我思不遠)
(言我之思與人情不遠不閟者言非秘不可以告人者也父母之國有難此行豈能已耶)
陟彼阿丘言采其蝱女子善懷亦各有行許人尤之衆
穉且狂
(偏高曰阿丘蝱貝母也貝按貝背同音亦女出嫁背其父母之譬也本草云母治中心氣不快多愁鬱)
(言已之愁鬱成疾庶幾登丘采蝱以自藥乎)
(愚按善懷猶言善于憂思也但所懷之事各有不同若我之懷固有不得不然者許人之尤蓋執禮以繩)
(我也而無知少年之輩乃羣起爭之舉國若狂斯所為不平耳從來國事本易挽冋以少年喜事者爭)
(之過激遂成不可回之勢皆狂穉為之害也)
我行其野芃芃其麥控于大邦誰因誰極大夫君子無
我有尤百爾所思不如我所之
(野許之野也芃芃其麥紀時也狄入衞在魯閔公二年之冬明年為僖公元年麥已芃芃且入夏矣歴時)
(已久衞人豈不知控于大邦以求救乎但不知其誰因誰極以此欲歸耳朱註因如因魏莊子之因極)
(至也)
(愚按極者迫切之至言控于大邦必有所因始能得請也必迫切之至始能動其聽也不知衞今有其人)
(乎諸大夫為我千思萬慮畢竟不如我所之也不知夫人何所之亦不知即有所之將何以救衞祗是情)
(不容已既知不可歸故為此語以致其不容已之情耳)
載馳四章二章章六句二章章八句(毛氏作五章蘇氏合二三)
(章為一章以春秋叔孫豹賦載馳四章取控于大邦之意故改為四章劉向列女傳許穆夫人衞)
(懿公女初許求之齊亦求之公將與許女因傳母而言曰許小而遠齊大而近今舍近而就遠離大)
(而附小一旦有車馳之難孰可與慮社稷衞侯不聽狄滅衞許不能救衞侯南徙許夫人馳驅往唁)
(因疾之而作詩君子善其有遠識也)
(愚按夫人為宣姜女懿公惠公子宣姜孫也向以為懿公女謬矣如列女傳所云則夫人雖有存亡)
(之思而終非從一之道豈可入列女傳哉)
鄘國十篇二十九章百七十六句
衞一之五
淇奥序曰美武公之德也有文章又能聽其規諫
以禮自防故能入相于周美而作是詩也(孔叢子載孔子曰于)
(淇奥見學者之可以為君子也)
瞻彼淇奥綠竹猗猗有匪君子如切如磋如琢如磨瑟
兮僴兮赫兮咺兮有匪君子終不可諼兮
(毛傳興也朱註同崖毛云奥隈也綠王芻也竹扁竹也說文云奥隈也其内曰奥其外曰隈按漢)
(武帝塞瓠子宫下淇園之竹以為揵寇恂伐淇園之竹為矢百餘萬淇竹其來舊矣河朔無竹淇奥獨産)
(興武公特稟異氣而生以季氏云猗與依同倚也互相依倚則不摧折而得成其美以興工夫之夾持)
(也章匪斐通考工記曰且其匪色必似鳴矣匪者有文之謂也楚倚相稱武公在輿有旅賁之規位)
(宁有官師之典倚几有誦訓之諫居處有&KR0591;御之箴臨事有瞽史之道宴居有師工之誦皆切磋琢磨之)
(實此就成德後敘述故以四如言亦狀其有匪之象如此爾雅云骨謂之切象謂之磋玉謂之琢石謂)
(之磨傳瑟縝密也僴說文云武貌左僴然授兵登陴亦武也)
瞻彼淇奥綠竹青青有匪君子充耳琇瑩會弁如星瑟
兮僴兮赫兮咺兮有匪君子終不可諼兮
(陸氏云竹之初生其色綠長則轉而青矣扁宋熙寧中吳安度試綠竹青青詩不依註作王芻竹謂之)
(失旨放罷富弼疏王芻扁竹柔脆之物不足以比武公之德史記河渠書有云淇園之竹明是竹箭之竹)
(安度未為不識題義乞下學士院看詳于是賜安度出身充耳瑱也惟服冕旒時有之皮弁以下不得)
(有充耳琇通作秀禾實也禾有實則下垂充耳之形如之故都人篇曰充耳琇實瑩潔也說文云玉色)
(之弁皮弁也會其合縫處周禮註皮弁以皮六方縫其合縫處每貫結五采玉以為飾玉琢為珠如冕)
(旒之數其名曰&KR0722;通作綦即此詩會弁如星及其弁伊騏是也天子諸侯皆服皮弁以視朝禮在朝君臣)
(同服時武公入相于周則是亦在王朝之服也)
瞻彼淇奥綠竹如簀有匪君子如金如錫如圭如璧寬
兮綽兮倚重較兮善戲謔兮不為虐兮
(簀席也言密如織席培植久也革圭制上圜下方璧制外圜内方如金如錫言其從之隨宜從容中道)
(也如圭如璧言其方圜之各當周旋中禮也曰按車上横木曰較乘者以手憑較較下重横一木軾車)
(上人致敬則憑軾以俯閒適則憑較故為寬綽之時較說文作較車輢上曲銅也蓋較在軾上恐其墜)
(故以曲銅關之古謂較為車耳諺云仕宦不止車生耳吳童謠云黃金車班蘭耳闓閶門見天子符曲銅)
(之說矣所朱註寬綽無斂束之意戲謔非莊厲之時皆常情忽而易致過差之地然猶可觀而必有節)
(焉則其動容周旋無適非禮亦可見矣禮曰張而不弛文武不能也弛而不張文武不為也一張一弛文)
(武之道也張陳傅良云古人肅肅不廢雍雍僮僮不廢祁祁有必有弛也按虐者戲謔之過必至任)
(情凌物言善戲謔兮已是中節復言不為虐以足之耳一張一弛各得其宜所以為有斐也劉公瑾曰)
(前章瑟僴赫咺張之時也此章寬綽戲謔弛之時也)
淇奥三章章九句(嚴氏定為幽王時詩考世家武公四十二年平戎有功平王命)
(武公為公意必此時入相耳徐幹中論謂此詩之作在武公年九十作抑詩之後歐氏補圖屬之于)
(平是矣)
(愚按武公作懿戒酒誥祗自勗以敬慎此篇則國人誦美其德者即敬慎之效也公九十之年好學)
(不倦以禮自防可謂文德矣而平戎于王卒諡武公古人之武功必本于文德固非後世之所為武)
(也)
考槃序曰刺莊公也不能繼先公之業使賢者退
而窮處(莊公名揚武公子)
考槃在澗碩人之寬獨寐寤言永矢弗諼
(朱註賦也毛傳缺也槃木器考槃猶扣盆擊缶之類所以節歌貧而樂碩人所謂大人也寬言其心)
(廣也獨寐寤言者既寐而寤既寤而言皆獨自也心口自言永誓不忘此樂也)
考槃在阿碩人之邁獨寐寤歌永矢弗過
(毛云曲陵曰阿饑鄭云邁饑意言饑而自得猶泌水之樂也弗過不敢過望也)
考槃在陸碩人之軸獨寐寤宿永矢弗告
(軸說文云持輪也釋名云抽也入轂中可抽出也言其與世推移猶軸之隨輪以轉也莊子炙轂踝亦此)
(意人)(朱註弗告者不以此樂告人一說不以姓字告劉若宜曰碩大也凡有大德之人而不得志者)
(謂之碩人簡兮之碩人賢士失職者也莊姜申后之稱碩人無寵于君者也謂其有度量能容忍耳此詩)
(寤言自得無所感憤故可以稱碩人也)
考槃三章章四句
(愚按此碩人非忘情于世如石隠者流也曰寬曰邁曰軸其作略器度具有大人之量故稱之為碩)
(人惜衞之不能用也)
碩人序云閔莊姜也莊公惑于嬖妾使驕上僭莊
姜賢而不答終以無子國人閔而憂之(郝氏云此詩本為閔莊姜)
(作而無一語道其憂閔之情及莊公不答之事但極稱夫人族類之貴容貌之美來嫁之儀及齊國之富)
(就恒情易曉者開諭而莊姜之賢不足復為昏主道矣)
碩人其頎衣錦褧衣齊侯之子衞侯之妻東宫之妹邢
侯之姨譚公維私
(朱註賦也毛傳缺之鄭云褧襌也國君夫人翟衣而嫁今衣錦者在塗所服也尚之以襌衣為其文之)
(太著古褧與絅同亦作景士昏禮女登車姆為加景乃驅婦人盛服必加襌衣于外即周禮六衣之素)
(紗偕老篇之蒙彼縐絺也言莊姜齊僖公姊妹也得臣為太子早死僖公立不僖公而係得臣者明其)
(為適女也譚孫炎云謂吾姨者吾謂之私則邢皆姊妹之夫互言之耳)
(愚按首一句是于莊姜始至之時衞人初見而贊嘆之詞謂足以為吾君夫人也為衞慶也周禮言惟)
(嫁長女餘皆為媵碩人既為衞侯妻而邢譚之夫人又皆其姊妹行也足証其妄)
手如柔荑膚如凝脂領如蝤蠐齒如瓠犀螓首蛾眉巧
笑倩兮美目盼兮
(茅始華曰荑同禮運疏曰革外薄皮曰膚膚内厚皮曰革凝冰字内則云凝者為脂釋者為膏蝤)
(蠐桑蠧也白而長故以況其領廣犀瓠中瓣也相法齒瓣白如瓠犀毛云螓首顙而方鄭云螓蜻蜻)
(也)
(愚按此章備述夫人之美合首句玩之所謂長大美好也末二語略寫其姿然觀莊姜動以禮法自處則)
(其倩盼亦自不苟宜其不足以爭嬖人之寵也)
碩人敖敖說于農郊四牡有驕朱幩鑣鑣翟茀以朝大
夫夙退無使君勞
(敖敖長貌農郊近郊也說舍也在鄭云言莊姜此來更正衣服于衞近郊按莊姜塗所服錦衣于此)
(始易夫人嫁時褕翟之服也則敖敖亦狀其止于近郊以俟君迎從容自重不迫入國門之意四牡三)
(句言莊姜自近郊更衣乘是車馬以入君之朝口說文云馬高六尺曰驕鏕者馬銜外鐵所以斂其也)
(一名扇汗一名排沫爾雅謂之钀朱幩鏕飾也嚴氏云鏕鏕非一鏕也每馬之鑣皆有幩之飾故曰鏕)
(鑣自孔云婦人乘車不露車之前後設帳以隠蔽謂之茀夫人車以翟羽為飾)
(愚按此章言莊姜始至國門進止有禮足以覘大國之威儀及夫人之莊重也國人樂得夫人以為君)
(配而又鄭重大昏之禮故謂大夫之在公者且宜早退毋使君勞倦于政事而于禮文或有所缺耳非恐)
(不得其相親也)
河水洋洋北流活活施罛濊濊鱣鮪𤼵𤼵葭菼揭揭庶
姜孽孽庶士有朅
(此章即來途所見以起興自齊適衞河界其中北流入海活活說文云水流聲濊濊罟入水聲說文)
(云凝流也鱣似鱘即鰉魚也鮪鱣屬即鱘也門陸氏云鮪岫居至春始出而浮陽北入河西上龍入漆)
(沮故詩于漆沮及河皆言此魚𤼵韓詩作鱍魚掉尾也諺云撥刺葭葦之未秀者即蘆也菼萑之初生)
(者似葦而小長大名薍成則名萑又名鵻薍或謂之荻揭說文云高舉也馮時可云葭菼出河中者)
(得氣尤厚北魏信都芳為律管吹灰得河内葭灰用之應節便飛餘灰不動也庶姜同姓之媵也庶出)
(為孽孽孽言非一孽也兮庶士齊大夫送女者朅說文云去也楚詞車既駕朅而歸庶士送姜來衛既)
(畢事則去衞而歸)
(愚按此章極稱齊地物産之殷夫人媵送之盛以見齊為富彊之國鄭太子忽辭昏于齊曰齊大非吾偶)
(也鄭人惜之謂失大國之援衞人方以為衞幸而豈知姜之無寵于公乎)
碩人四章章七句
(愚按詩旨因莊公不禮夫人國人為追述其始至之盛其族世容飾如此冀公為心動而悔悟也閔)
(姜之情深于言外左傳謂衞人所為賦碩人也他左傳晉公子重耳如秦秦伯納五女懷嬴與焉)
(日公享之公子賦河水疑即此末章因秦伯納女故有庶姜孽孽之咏耳)
氓序曰刺時也宣公之時禮義消亡淫風大行男
女無别遂相奔誘華落色衰復相棄背或乃困而自
悔喪其妃偶故序其事以風焉美返正刺淫佚也(朱註)
(此淫婦為人所棄而自敘其事以道其悔恨之意)
(愚按此改適之婦挾貲適人而失身奸詐之徒賄盡愛弛因追敘為其所愚而轉念故夫也)
氓之蚩蚩抱布貿絲匪來貿絲來即我謀送子涉淇至
于頓丘匪我愆期子無良媒將子無怒秋以為期
(朱註賦也毛傳缺周氓字从亡从民乃流徙之民非土著者楊慎曰禮凡治野以下劑致氓以田里)
(安氓以樂昏擾氓以土宜教氓又曰新氓之治注謂新徙來者若本國民已授田矣何必以田里安之已)
(安土矣又何必以土宜教之乎孟子謂天下之民皆悦而願為之氓許行陳相自楚宋之滕皆曰願為滕)
(氓即其義也蚩蚩蠢而無知貌頓丘在淇水南今開州也)
(愚按此婦之失全在誤認此氓為蚩蚩以為忠實可託終身也觀其假貿絲以誘婦此豈蚩蚩者志在利)
(其賄耳猶氓即女謀本意不用媒合利在速成婦雖心許而鄭重其行故送之語以需媒而俟秋也周)
(禮媒氏以仲春之月會男女之無夫家者四月賣新絲則已過仲春之期故無媒氏古人納采問名皆在)
(八月之中以陰陽交會之月為昏禮之始也以此訂氓亦非同淫佚之婦草草苟合者)
乘彼垝垣以望復關不見復關泣涕漣漣既見復關載
笑載言爾卜爾筮體無咎言以爾車來以我賄遷
(朱註賦也也復關關名氓往來所經之地疑與婦居近故可望寰宇記云澶州臨河縣南有復關城)
(愚按此章蓋氓既去而復悔之恐其去而不來併日前良媒秋期之訂到此亦自悔其執著矣于是望而)
(不見則泣既見其來則喜亦不問其前言乏踐與否也而蚩蚩者始終無媒惟以卜筮之吉紿之婦知媒)
(竞無人而秋不可待亦欲借卜筮以圓通耳車來賄遷此婦入蚩蚩之彀中矣)
桑之未落其葉沃若于嗟鳩兮無食桑葚于嗟女兮無
與士耽士之耽兮猶可說也女之耽兮不可說也
(朱註比而興也鳩說文云凡草曰零木曰落故桑葉沃若有葚以來食正是夏月時未及秋期即初)
(嫁時之景以起興許鍾惺云淫婦人到狼狽時便看破許多道理說出多正論與烈女貞婦只爭事前)
(事後之别耳)
(愚按此章既至氓家之後窺氓意不良旋即愧悔已無及矣以鳩興女以桑興士沃若喻初時情意之濃)
(鳩嗜桑葚之甘而至于醉猶女貪男情之濃而至于失身也耽情一往不反也說無以自解說也)
桑之落矣其黃而隕自我徂爾三歲食貧淇水湯湯漸
車帷裳女也不爽士貳其行士也罔極二三其德
(朱註賦而比也隕隕說文云從高下也曰其黃而隕桑葉先黃而後以比男子之情眷先淡而後衰也)
(在帷裳箋云童容也車帷上曰幄在㫄日帷裳)
(愚按此章述氓之情衰也氓意本利其賄三歲食貧賄已盡矣能無棄乎淇水二句追憶初嫁之時即車)
(來賄遷之時也水漸車帷相隨以去所謂嫁雞逐雞飛也回思往事女宜有怨乃女未爽其始意而士反)
(有二心士真罔極哉罔極者言不可測度楚詞所謂怨靈修之浩蕩也二三謂變幻多端也蓋至此而始)
(悟蚩蚩之氓為罔極之士婦初誤認為氓今復謬稱以士婦真無識矣)
三歲為婦靡室勞矣夙興夜寐靡有朝矣言既遂矣至
于暴矣兄弟不知咥其笑矣靜言思之躬自悼矣
(朱註賦也室此章承三歲食貧言其為婦之勞男以女為室言之勞我自安之曾不以為勞也靡有朝)
(謂無朝起盥櫛之暇也)
(愚按言指來即我謀之言既遂謂車來賄遷之事前章疑其罔極今則至于暴矣至于者不意其至于此)
(也此婦當是無父母惟有兄弟改適之時未嘗謀諸兄弟耳)
及爾偕老老使我怨淇則有岸隰則有泮總角之宴言
笑晏晏信誓旦旦不思其反反是不思亦已焉哉
(朱註賦而興也)
(愚按此章自傷其不宜改適也初以盛年新寡恐老而無依故及時轉嫁冀與偕老耳豈意所適非人老)
(而仍寡詩曰内無怨女怨言無夫也或曰怨猶言怨偶也女子依于大夫猶淇之有岸隰之有泮謂得所)
(依耳此自述其不得已而嫁之情乃今仍無依于是始追念其髫年夫婦之恩也内則註男女未冠笄者)
(總角衿纓則男女小時皆得稱總角猶云垂髫耳雖冠而昏笄而嫁亦猶是總角之年此稱其年也言笑)
(信誓述爾時之情好也反背也信誓旦旦曾不思及其背誓也謂世間男子皆然以是有今之見背亦初)
(不之思耳我之誤矣亦已焉哉蓋無所歸怨之詞也諸說以總角之宴為與氓結褵之初玩篇中來即)
(我謀等語婦非室女氓非穉男可知矣)
氓六章章十句(序謂此詩或乃困而自悔又曰美反正刺淫佚也)
(愚按悔則有之反正則未也夫悔者聖人之所急許以其為能反也至于婦人既失身于人其何以)
(反如苟文若之于曹瞞柳子厚之于王叔文皆賢者也一失其身終身莫逭雖悔之何及耶)
竹竿序曰衞女思歸也適異國而不見荅思而能
以禮者也
(愚按序謂不見荅者當是宋桓夫人初失志于桓公之時所作衞方全盛故所思在淇極言其風土親戚)
(之可懷也)
籊籊竹竿以釣于淇豈不爾思遠莫致之
(毛傳興也朱註賦也也謂引竹竿以釣也)(說文無籊字當通作擢擢引陳式云生近水濱者以游釣)
(為樂此章思淇之可釣末章思淇之可游)
泉源在左淇水在右女子有行遠父母兄弟
(泉源百泉也淇水出相州林慮縣泉源自西北東注之嚴氏云左右蓋主山而言相衞之山東面故以)
(北為左南為右)
(愚按若就地勢觀之則淇在左而泉在右矣嚴說似是女子有行是當時成語故詩屢引之言父母兄)
(弟且遠況淇水乎)
淇水在右泉源在左巧笑之瑳佩玉之儺
(瑳玉白色言其笑而見齒白也佩玉所以節步儺緩行也)
(愚按此章思在家時諸姑姊妹之朝夕相伴笑語步履宛然可念也)
淇水滺滺檜楫松舟駕言出遊以寫我憂
(說文無滺字通作攸行水也楫所以櫂舟也此章言淇水有舟楫之可樂也駕言即指舟楫篇終纔出一)
(憂字始露本意)
竹竿四章章四句
(愚按夫人未幾為桓公所出歸于衞在衞思宋復為河廣之詩則此詩非思衞也蓋大歸之幾已見)
(故預為鄉國之思勢且必歸幸有父母兄弟以相依有姑姊妹以相伴有舟楫出游以舒懷聊自慰)
(耳夫人豈樂于歸衞者哉)
芄蘭序曰刺惠公也驕而無禮大夫刺之(左傳惠公之即)
(位也少杜預註蓋年十五六)
芄蘭之支童子佩觿雖則佩觿能不我知容兮遂兮垂
帶悸兮
(毛傳興也朱註同圓莞蒲之小者名芃蘭者以芄叢生水中似蘭而莖故字從芄而又呼以蘭也其質)
(輕揚善泛故取為幼穉不能自主者之比大觿者成人之佩内則云子事父母左佩小觿右佩觿其下)
(别云男子未冠笄者但佩容臭而已觿劉向云能治煩決亂者佩觿能射御者佩鞢鄭云貌如錐以象)
(骨為之可以解結稱容者雍容遂者適意悸者傍人代為之驚悸言不其服也禮童子不垂帶走則)
(擁之有事則收之今居然垂也故為之悸通篇比體借童子躐等之狀以為刺非正斥惠公為童子也)
芄蘭之葉童子佩鞢雖則佩鞢能不我甲容兮遂兮垂
帶悸兮
(鞢說文云射決也周禮作抉謂鈎弦也)
(愚按前章知字作智此言甲為十干之首猶長也能猶寧也所佩如此其識見寧有不智于我而材勇寧)
(不足為我長乎反辭以譏之也蓋觽所以解結以象智也智不足則虚佩觿矣鞢所以𤼵矢以象武也武)
(不過人則虚佩鞢矣惠公穉年在位聽其母與庶兄淫亂亦不智而不武矣)
芄蘭二章章六句
(愚按通篇純以童子借言併不及君而刺在篇章之外)
河廣序曰宋襄公母歸于衞思而不止故作是詩
也(鄭云宋桓公夫人衞文公之妹生襄公而出襄公即位夫人思宋義不可往故作詩以自止雜記)
(有諸侯出夫人禮春秋紀伯姬來歸及此宋桓夫人是也王后犯出則廢之而已天子以天下為家無所)
(為出也桓夫人被出之故不可知而出妻與廟絶不可復返故河廣之詩聖人取之按說苑宋襄公為)
(太子請于桓公曰請使目夷立公曰何故對曰臣之舅在衞愛臣若終立則不可以往不曰欲見母而曰)
(欲見舅恐傷父之意也合此詩觀之母之慈子之孝皆止于義而不敢過焉)
誰謂河廣一葦杭之誰謂宋遠跂予望之
(朱註賦也毛傳缺以葦說文云大葭也言河易渡宋易往直義不往耳非為其遠)
誰謂河廣曾不容刀誰謂宋遠曾不崇朝
(不容刀亦喻其狹言易渡也凡舟二百斛以上曰艇三百斛曰刀江南所謂短而廣安不傾危者也載)
(馳見許穆夫人于衞為克孝之女河廣見宋桓夫人于宋為畏義之婦)
河廣二章章四句(嚴氏云衞都河北宋都河南自衞適宋必涉河自魯閔二年狄)
(入衞後戴公始渡河而南此詩誰謂河廣則是作于衞未遷宋襄公猶為世子時也)
伯兮序曰刺時也言君子行役為王前驅過時而
不返焉(周岐云此即繻葛之役)
伯兮朅兮邦之桀兮伯也執殳為王前驅
(朱註賦也毛傳缺矛朅說文云去也言其去從役也殳體八觚戈殳戟皆插車之輢上此云執者在)
(車當插用則執之前驅如今道引也謂崔豹云殳前驅之器以木為之後世以赤油韜之之油戟亦謂)
(之棨戟王公以下通用以前驅)
自伯之東首如飛蓬豈無膏沐誰適為容
(孔云鄭在衞之西南而言東者時三國從王伐鄭則兵至京師乃東行伐鄭也上云為王前驅即云自伯)
(之東明從王為前驅而東也膏以澤髮沐濯髮也左傳遺之潘沐杜預註潘米汁可以沐頭蓬草之不)
(理者葉散生末大本小遇風輒拔而旋謂一說自周室東遷天下稱為東周詩曰之東猶之之周耳)
(愚按三國之士其始至京師以赴王命猶未知其果伐與否迨聞王師之東則伐鄭決矣伯也前驅室人)
(殆有死亡之慮故憂思益深耳)
其雨其雨杲杲出日願言思伯甘心首疾
(凡人之憂思雨中為甚日出則意以少舒至憂思之久轉覺于雨相安而日出非所宜矣思伯而至于首)
(疾或以為不宜過思者在我寔甘心焉願言者意中語也)
焉得諼草言樹之背願言思伯使我心痗
(毛云諼草令人忘憂鄭云憂以生疾恐將危身欲忘之董子曰欲忘人之憂者則贈以丹棘丹棘一名)
(忘憂欲蠲人之忿則贈之以青堂青堂一名合歡陳度云北堂背南向北故謂之背)
(愚按憂思之極不信世間有忘憂之草可樹北堂前章甘心首疾此章即心痗亦所不辭蓋思之不能自)
(解亦竟不欲解也寧願已以思伯之故至于成病而祈祝伯之無恙意在言外)
伯兮四章章四句
(愚按周之東遷晉鄭焉依鄭有大功于王室桓王以小忿興師師先曲矣鄭莊公忍于誓母寧不敢)
(于抗王王師必敗婦人女子皆知之卒之祝耼射王中肩而三國之師皆奔此執殳之伯存亡不可)
(知矣)
有狐序曰刺時也衞之男女失時喪其妃偶焉古
者國有凶荒則殺禮而多昏會男女之無夫家者所
以育人民也(朱註曰國亂民散喪其配偶寡婦見鰥夫而欲嫁之作)
(愚按篇中絶無喪偶求匹之情左傳秦伐晉筮之曰獲其雄狐解者曰狐蠱其君也狐可以目君亦可以)
(目士大夫矣朱傳國亂民散當是狄初滅衞衞人東徙渡河之時士大夫逃亡相失不得渡者流離河外)
(喪其車服躑躅于淇水之傍見之者傷之而賦是詩)
有狐綏綏在彼淇梁心之憂矣之子無裳
(毛傳興也朱註比也汔狐性善疑凡渡河聽冰下水無聲乃渡易稱小狐濟濡其尾亦以尾重易濡溺)
(也古語有云狐欲渡河無如尾何垂綏通作緌冠結之餘散而下垂者謂之緌狐尾之似之綏綏狀其)
(曳尾行遲不敢渡河也知石絶水曰梁失吳龍禎云上衣下裳章服也無裳其為士大夫其章服也)
有狐綏綏在彼淇厲心之憂矣之子無帶
(疊石水中踐之以渡曰厲狐性疑始猶在梁既而在厲不敢從梁渡也帶紳也)
有狐綏綏在彼淇側心之憂矣之子無服
(側㫄也非正渡之處轉疑轉怯併有厲石處亦不敢近矣防患之至也服命服也)
(愚按合裳帶與服觀之其為士大夫而言審矣亡國孤臣失路潛蹤常恐路人物色之為敵人所覺情事)
(危苦可以想見)
有狐三章章四句(左傳衞戴公廬于漕齊桓公歸公乘馬祭服五稱何氏謂即詩)
(所云憂之子無裳無帶無服者是也衞人感之故與木瓜並列以志齊桓之德)
(愚按是時衞已渡河而猶稱在淇于義未合)
木瓜序云美齊桓公也衞國有狄人之敗出處于
漕齊桓公救而封之遺之車馬器服焉衞人思之欲
厚報之而作是詩也
投我以木瓜報之以瓊琚匪報也永以為好也
(朱註賦也毛傳缺筋木瓜楙也陶隠居曰梅望之而蠲渴楙書之而緩理有相感不可得而詳也瓊)
(應劭云玉之華也之琚佩玉之名按佩有璜有珩有琚蘇氏云瓊琚于木瓜重矣然猶不敢以為報)
(永以與之為歡好而已衞人感齊桓救患之恩故設為瓜瓊不等之喻言人遺我以微物猶必有以厚報)
(之況齊桓之贈遺如此其厚則報之當何如望歸子慕云謂之報者平居分義無往來之道出于外者)
(也衞之與國姜為異姓存亡之義不出于諸姬而出于姜氏詩人所以感思桓公之德無已時也)
投我以木桃報之以瓊瑤匪報也永以為好也
(舊說以木桃即桃木李即李姚旅云木桃樝子似木瓜小而酢澀色亦黃木李榠樝也似木瓜大而黃木)
(瓜有重蒂木李單蒂耳心瑶从玉从䍃古人佩玉取其美質而易損用以攝寓戒也故從瑶即珩下之)
(蠙珠是也)
投我以木李報之以瓊玖匪報也永以為好也
(玖从玉从久玉久土侵失白光似石故从久也非按琚瑶皆佩名玖乃玉名孔云瓊是玉之美名玉)
(名也故許叔重云瓊赤玉瓊李雅云今稱雪者多比以瓊瓊州瓦皆白色則為玉之白者凌蒙初)
(云齊桓存亡而衞忘亡故作此感思之詩夫子錄于衞風之終王風之前正以見有齊桓霸業而後中國)
(始知有王耳)
木瓜三章章四句(郝氏云此章作于齊桓公既死之後衞文公忘其再造之恩乘)
(五子之亂而伐其喪故詩人追思桓公以諷衞之背德夫子作春秋諸侯未有書名者衞文公滅邢)
(書名刪詩存木瓜惡其不仁也)
衞國十篇三十四章二百三句
(愚按衞自康叔受封至武公有功王室命為公入相于周稱極盛矣及懿公時滅于狄而衛以亡賴)
(齊桓存亡之力文公復興于楚丘是亡而復興者齊之力也故錄衞風者以淇奭始以木瓜終焉)
王譜略(王城者周東都王城畿内方六百里之地其封域在禹貢豫州太華外方之間北得)
(河陽漸冀州之南始武王作邑于鎬京謂之宗周是為西都成王在豐欲宅洛邑使召公先相宅既)
(成謂之王城是為東都今河南是也召公既相宅周公往營成周今洛陽是也武王居洛邑遷殷頑)
(民于成周復還歸西都十一世幽王為犬戎所殺晉文侯鄭武公迎太子宜臼于申而立之是為平)
(王以亂故徙居東都王城於是王室之尊與諸侯無異其詩不能復雅故貶之謂之王國之變風)
王一之六(孔云王者王城也幽王滅平王東遷政遂微弱詩不能復雅下列稱風言其政)
(令所及止于封域不復及于天下也以王當國猶春秋稱王人)
(愚按王城謂之東都今河南府或曰新安縣是也成周謂之下都即洛陽而洛陽故城在今府城東)
(洛水之北地道記云王城去洛城四十里東漢西晉後魏所都非今附郭之洛陽縣也遺址可考而)
(知指自平王東遷之後凡稱西周指豐鎬也稱東都王城也及威烈王後東都下都又分二周所)
(謂西周則東都王城也所謂東周則下都成周也)
黍離序云閔宗周也周大夫行役至于宗周過故
宗廟宫室盡為禾黍閔周室之顛覆彷徨不忍去而
作是詩也(謝氏云能為閔周之詩者一行役之大夫之外無人也書文侯之命王所以訓戒晉)
(侯者惟曰自保其國而已王室之盛衰故都之興廢悉置度外吾于黍離之詩重有感矣)
彼黍離離彼稷之苗行邁靡靡中心搖搖知我者謂我
心憂不知我者謂我何求悠悠蒼天此何人哉
(朱註賦而興也毛傳缺為本草註黍有二種米黏者為秫可以釀酒不黏者黍如稻之有秔穤耳離)
(通作麗重言離離者衆黍分布相屬著也亦稷似黍而小黑色古謂之粢曲禮稷曰明粢是也謂之穄)
(云孔云黍言離離稷言苗則是黍秀稷未秀也謂毛靡靡猶遲遲也蓋意懶而足不前之貌搖搖心)
(無所附著國策心搖搖如懸旌是也為鍾惺云知我者二句蓋以黍離為固然不復知此何地此詩之)
(作為何由矣出楊在云謂我何求蓋習居東遷之小朝廷以一命使為榮而不復知有宗周之盛興亡)
(國之悲也)
彼黍離離彼稷之穗行邁靡靡中心如醉知我者謂我
心憂不知我者謂我何求悠悠蒼天此何人哉
(穗說文云不成秀也通志云稷穗似蘆而米可食如醉言憂之沈昏不醒也)
彼黍離離彼稷之實行邁靡靡中心如噎知我者謂我
心憂不知我者謂我何求悠悠蒼天此何人哉
(實謂成實而堅也羅孔云噎者咽喉閉塞之名言憂深不能喘息也氏云黍以大暑而種故農家以)
(三月上旬為上時四月上旬為中時五月上旬為下時月令仲夏之月農乃登黍天子以雛嘗黍羞以含)
(桃先薦寢廟黍固有早晚其晚者至孟秋始熟故庶人秋乃薦黍惟黍有早晚三種則當離離時而或值)
(稷之苗稷之穗稷之實蓋以早晚為異耳憂又云黍大體似稷故古人併言黍稷行役之人有於内則)
(有不察于外故于此或不能辨也劉勰云思親者莪蒿不分閔周者黍稷莫辨蓋心在于憂與哀而視物)
(之似而誤也)
黍離三章章十句(申培說平王遷洛命秦伯帥師逐犬戎于鎬京尋遣尹伯封犒)
(秦伯之師過故宗廟宫室秦人皆墾為田咸生禾黍旁徨不忍去故作此詩曹植亦云伯封作黍離)
(之詩)
(愚按犬戎弑幽王遂據有岐豐之地平王以赐秦襄公使自取之易世而後文公始有其地序云周)
(大夫行役當是東遷數十年以後之事矣故所見如此)
君子于役序曰刺平王也君子行役無期度大夫
思其危難以風焉(朱註謂大夫久役于外其室家思之而作)
(愚按篇中感物興思皆牛羊雞栖為尋常耕牧之家所見似非大夫妻也)
君子于役不知其期曷至哉雞棲于塒日之夕矣羊牛
下來君子于役如之何勿思
(朱註賦也毛傳缺計不知其期計時也猶云不知有還時否也曷至哉地也言遠不知所去也毛云)
(鑿墻而棲曰塒雞之將棲日則夕矣日而已夕則羊牛下來相承而下陸氏曰先羊後牛者羊性畏露)
(晚出早歸常先于牛故也役鄭云言畜産出入尚使有期節至于行者乃反不也)
君子于役不日不月曷其有佸雞棲于桀日之夕矣羊
牛下括君子于役苟無飢渴
(不日不月言不計日月也佸說文云會也爾雅云雞棲于杙曰桀括說文云絜也猶挈也蓋以繩繫之挈)
(而來歸曰下括也太玄經云四馬就括無苟鄭云且也且得無飢渴憂其飢渴也猶云庶幾疾病乎所)
(謂萬里之外以身為本即此意也萋謝氏云雨雪霏霏遣戍役而預言歸期也卉木萋勞遷卒而詳言)
(歸期也四牡之役寧幾何時勞之曰我心傷悲吉甫在鎬不過干里勞之曰我行永久所以體羣臣也豈)
(有于役之人而使其家不知其期不知其地者哉匪鄒氏云觀杕杜采薇悲日月之繼嗣多恤于匪載)
(來悼啟居之不遑烈憂于載飢載渴與此詩不甚相遠然彼則自上閔之此則自下述之民情舒鬱所由)
(異乎先王以人道使人後世以牛羊使人而不知牛羊之歸猶有期也齊襄以瓜時遣戍及瓜弗代無知)
(之禍因之人君勿以于役為細故哉人情固聖王之田也)
君子于役二章章八句
(愚按是時王室新造平王不撫恤其民而使遠戍于申申雖王舅而父仇也于役之民心已不服而)
(況久無還期使役者怨于外處者思于家以彊秦方盛之世戍卒𤼵難天下瓦解況新造之弱周乎)
(大夫于時而思其危難亦深思遠慮者也)
君子陽陽序曰閔周也君子遭亂相招為禄仕全
身遠害而已
君子陽陽左執簧右招我由房其樂只且
(朱註賦也毛傳缺則毛云陽陽無所用其心也枯莊子以陽為充孔揚陽陽者氣充于内容貌不也)
(篪孔云簧者笙管之中金薄葉也月令仲夏調竽笙簧于三器之下而别言簧者欲見三器皆有簧也)
(而知其為笙者以笙師備言樂器有笙簧鹿鳴云吹笙鼔簧言吹笙則鼔簧是簧之用本施于笙言簧可)
(以見笙非竽篪也路房謂路寢之下小寢之内也天子小寢如諸侯之寢也故得有左右房是人君燕)
(息之所房中作樂蓋周禮大宗伯旄人所謂燕樂是也非廟朝之樂故曰房中朱子謂古人於房前有)
(壁後无壁所以通内)
君子陶陶左執翿右招我由敖其樂只且
(陶陶樂貌翿纛也蓋執之以引舞者今之羽葆幢之類敖與奥通房中深處也)
君子陽陽二章章四句
(愚按房中之樂其始本后妃夫人侍御于其君子用女史歌之以節義序秦改曰壽人漢本周樂仍)
(名為房中房中者婦人禱祀于房中高祖唐山夫人所作也高祖好楚聲故房中是楚聲也然則房)
(中者是後庭燕私之樂而為之樂工者不過俳優之徒人主所狎暱玩弄決非士君子所肯為也郝)
(氏以為與衞風之簡兮皆士人失職而溷跡於伶人誤矣彼固為籥師掌教國子之舞而屈之舞於)
(公庭是人主用之非其地也若此之由房由敖居然陽陽得意蓋梨園教坊之輩以得親近人君為)
(樂者申培說景王好音士遂習音君子諷之而作是詩蓋有以哉)
揚之水序曰刺平王也不撫其民而遠屯戍于母
家周人怨思焉(孔云平王母家申國惟應戌申併言甫許者以其同出四岳俱姜姓也重)
(章以變文借甫許以言申其實未戍甫許也如秦趙皆伯益之後同為嬴姓史記漢書多謂秦為趙皆此)
(類也也按申姜姓之國四岳之後初封于宛今南陽府是宣王時遷于謝則今信陽州是也甫本作吕)
(姜姓唐世系表云宣王時改吕為甫故尚書吕刑亦作甫刑其後申吕皆入于楚許亦姜姓即今許州國)
(語曰齊許申吕繇大姜又曰申吕雖衰齊許猶存是許與申吕皆同姓也竹書紀幽王被殺立宜臼于申)
(者許男與焉則平王之德甫許當亦德申之亞也)
(愚按申繒合西戎以伐周志在誅褒姒伯服重定太子耳不意戎殺王而遂據有周也不得已方立太子)
(東遷于王城以周地賜秦秦戎世仇以秦滅戎未必非申伯之謀故戎仇申而王遣兵戍申併戍其同姓)
(之國且以藩王室也先儒以王德申之立已而忘殺父之仇豈洵然乎)
揚之水不流束薪彼其之子不與我戍申懷哉懷哉曷
月予還歸哉
(毛傳興也朱註同流揚字从手以手播揚之義揚蘇氏云揚之水非自之水也水不能自流而或之)
(雖束薪之易流有不流矣水之能自流者物斯從之安在其揚之哉周之盛也諸侯聽役于王室無敢違)
(命及其衰也雖令而不至者歐陽子云彼其之子周人謂他諸侯國人之當戍也皆望不至之辭懷)
(者指諸侯國人言言其懷安于家而不肯受役也)
揚之水不流束楚彼其之子不與我戍甫懷哉懷哉曷
月予還歸哉
(左傳楚子重請取于申吕以為賞田申公巫臣曰不可此申吕所以邑也是以為賦以御北方若取之是)
(無申吕也晉鄭必至於漢則申吕相距不遠此戍申亦以戍甫與)
揚之水不流束蒲彼其之子不與我戍許懷哉懷哉曷
月予還歸哉
(楚小于薪蒲輕于楚至不流束蒲則弱之極矣)
(愚按古者列國有難方伯以王命徵諸侯之師戍之王室東遷不復能調遣侯國惟以王人從事而已揚)
(之水言勢力之弱調𤼵不動也彼其之子指諸侯國人而言)
揚之水三章章六句(竹書紀年平王三十三年楚人侵申三十六年王人戍申)
(吕氏謂平王之戍申與晉平公城把相類夫晉于把戚也非仇也以其棄諸姬而屏夏肄君子猶譏)
(之若平王奄奄甘為讎人役又未可同日語矣)
中谷有蓷序曰閔周也夫婦日以衰薄凶年饑饉
室家相棄爾(朱註以為室家相棄婦人覽物起興而自述其悲歎之辭申培說民饑而流)
(夫婦不保君子閔之而作是詩)
中谷有蓷暵其乾矣有女仳離嘅其歎矣嘅其歎矣遇
人之艱難矣
(毛傳興也朱註同濱池澤其性宜濕)(蓷一名茺蔚即益母也好生海嚴氏云谷中之地陰潤蓷宜難)
(旱也今暵其乾者旱則乾者先燥猶饑饉則貧者先悴也仳說文云别也近曰離遠曰别有女為夫所)
(棄或近而離或遠而别見非一女也也歎說文云吟也亦謂之長太息艱難猶言窮厄蓋歸咎其夫)
(之所遭云爾未有怨意今黃佐云周官行于盛時每遣小行人賙委其凶荒至于室家相棄唯付之無)
(可奈何時事可知矣)
中谷有蓷暵其修矣有女仳離條其歗矣條其歗矣遇
人之不淑矣
(修長也說文云脯也旱既久則草乾之極如脯然也條猶長也漢郊祀歌云聲氣遠條嚴氏云條條)
(然而長歗其悲恨深于歎矣不淑年凶荒猶言不幸也)
中谷有蓷暵其濕矣有女仳離啜其泣矣啜其泣矣何
嗟及矣
(嚴氏云生於濕今亦為所暵以興富足者亦乏絶矣啜說文云茹也詩詁云泣而縮氣也所謂飲泣也)
(無聲出淚曰泣也何嗟及者雖其所遭之不幸亦自傷所從之非人蘇氏云中谷之蓷旱之所難及)
(也既先燥其乾者及其甚也雖生于濕者亦不免也旱及于濕則盡矣始也人之艱難者棄其妻耳其後)
(人之不善者棄之矣甚至有無故而棄之者故始而歎知其不得已也既而歗歗者怨之深矣至無故而)
(棄則泣泣者窮之甚也)
中谷有蓷三章章六句
(愚按王室東遷舊都之民無所依怙故其流離顛沛至此王已棄之如遺保此東土而且孤人之子)
(寡人之妻遣役戍申以報立已者之德錄詩者次此詩于戍申之後欲王重䘏此孑遺哉)
兔爰序曰閔周也桓王失信諸侯背叛搆怨連禍
王師傷敗君子不樂其生焉(繻葛之戰蔡衞三國之師先奔王師遂敗作詩)
(者傷王室微弱諸侯攜心無肻為王力戰所傷者徒畿内之民而已)
(愚按周鄭之交惡由周畀虢公政也繻葛之戰虢公林父將右軍而先奔坐視王卒之敗以致射王中肩)
(自此一敗天下遂以輕周矣爰爰之兔所以罪林父也)
有兔爰爰雉離于羅我生之初尚無為我生之後逢此
百罹尚寐無吪
(毛傳興也朱註比也說爰爰爾雅云緩也宜通作緩緩毛云鳥綱為羅文云以絲罟鳥也吪說文)
(云動也臥既覺必先有聲言自今以後庶幾寐而不動不見此景象也)
有兔爰爰雉離于罦我生之初尚無造我生之後逢此
百憂尚寐無覺
(罦覆車也郭璞云今之翻車大綱有兩轅中旋罥以捕鳥展轉相解造搆也言禍端尚未搆)
有兔爰爰雉離于罿我生之初尚無庸我生之後逢此
百凶尚寐無聰
(罿罬也韓詩云施羅于車上曰罿罿罦是一物或罿小而罦大耳聰開也凡寐者必呼之而後能覺故)
(欲其無聞聞先于覺覺先于吪)
兔爰三章章七句(朱註謂周室衰微諸侯背叛君子不樂其生而作是詩取興雉)
(兔以比小人致亂而以巧計幸免君子無辜而以忠直受禍也申培說晉趙鞅殺萇弘周人傷之而)
(作為按鞅與荀寅范吉射為難周劉文公與范氏世婚姻故周與范氏鞅討于劉遂殺萇弘以說)
(詩中似以兔譏劉以雉傷弘也)
葛藟序曰王族刺平王也周室道衰棄其九族焉
(喪服小記說族之義以三為五以五為九自高祖至玄孫其世九此言棄其九族謂棄其同出高祖者也)
緜緜葛藟在河之滸終遠兄弟謂他人父謂他人父亦
莫我顧
(毛傳興也朱註同樂葛藟枝蔓聫屬有宗族之義宋昭公欲去羣公子豫曰公族公室之枝葉也若去)
(之則本根無所庇廕矣葛藟猶能庇其本根故君子以為比爾雅云重厓為岸岸上為滸厓即下文之)
(涘也所陸氏云滸危地也潤澤葛藟而生之亦以自固王棄其族曾是之不如矣)
緜緜葛藟在河之涘終遠兄弟謂他人母謂他人母亦
莫我有
(嚴氏云莫我有言視之若無也左傳曰不有寡君)
緜緜葛藟在河之漘終遠兄弟謂他人昆謂他人昆亦
莫我聞
(涘在滸之下漘在涘之下許氏以為岸下為水洒蕩齧入若唇是也)
葛藟三章章六句(左傳周襄王欲以狄伐鄭富辰引棠棣之詩以諫曰雖有小忿)
(不廢懿親王不聽此詩豈作于此時耶)
采葛序曰懼讒也(鄭云桓王之時政事不明臣無大小使出者則為讒人所毁故)
(懼之謀李氏云小人之譖人多乘間而讒之如上官桀等譖霍光伺光出沐日奏之弘恭石顯譖蕭望)
(之亦候望之出沐日上之陷郝氏云小人之排君子未有不始于離間而終于害者韓愈謂日隔之疎)
(加以忌者之說哲人憂讒每在去後故曰一日不朝其間容刀詩人憂一日之不見其慮深矣)
彼采葛兮一日不見如三月兮
(毛傳興也朱註賦也以箋云以采葛喻臣以小事使出一說葛可織以喻讒言之蔓引也)
彼采蕭兮一日不見如三秋兮
(蕭所以供祭祀以鄭云采蕭喻臣以大事使出一說蕭可爇以喻讒言之薰灼也)
彼采艾兮一日不見如三歲兮
(艾所以療疾香鄭云采艾喻臣以急事使出今羅氏云蕭艾本皆草離騷曰何昔日之芳草兮直為)
(此蕭艾也又曰戶服艾以盈要兮謂幽蘭其不可佩則比之惡草矣)
采葛三章章三句(左傳鄭武公莊公為平王卿士王貳于虢王曰無之故周鄭交)
(質疑此詩為莊公所作其後遂有繻葛之役則此詩為兔爰張本)
大車序曰刺周大夫也禮義陵遲男女淫奔故陳
古以刺今大夫不能聽男女之訟焉(申培說周人從軍寓其室家之)
(詩)
大車檻檻毳衣如菼豈不爾思畏子不敢
(朱註賦也毛傳缺也毳衣大夫之服)(大車牛車也檻檻毛云車行聲毳柔毛也菼是蘆之初生色青)
(如鵻蓋以柔毛織成為衣而有色青如菼者有色赤如璊者為子男之服天子大夫四命服視子男古)
(者比出車一乘則有兩車一正一副小者曰輕車即兵車所以戰者大者曰重車即役車所以載輜重者)
(毳季氏謂毳冕五章之畫衣以絲為之如菼如璊之衣以毛布為之菼鵻也薍也璊虋也即大雅之維)
(穈也詩人意謂役久衣敝其蒙茸綻裂有如此耳)
大車啍啍毳衣如璊豈不爾思畏子不奔
(啍說文云口氣也啍啍口氣遲重之貌以象車行遲重也璊玉赤色奔行速也)
糓則異室死則同穴謂予不信有如皦日
(此章承上畏子不敢而言言已之不得歸也此生離異惟死得合葬耳誓之皦日以明已誠蓋寄訊室家)
(而為永别之辭也)
大車三章章四句(朱註以大車為大夫之車謂大夫能聽男女之訟而淫奔者畏)
(之而作)
(愚按大車為役車也自戍申以後王人久役于外不得歸者多矣申說為是)
丘中有麻序曰思賢也莊王不明賢人放逐國人
思之而作是詩也(郝氏云留周大夫劉氏古劉與留通大雅桑柔篇曰捋采其劉亦謂)
(殘葉存留者也晉士會奔蔡既返而其子有留秦為劉氏國策云處者為留則留即劉也)
(愚按王子朝之亂單旗劉蚠忠于王猛子朝黨逐之劉子奔楊已而如劉及子朝敗劉子始入于王城此)
(詩當是王城之望劉子之來也)
丘中有麻彼留子嗟彼留子嗟將其來施施
(朱註賦也毛傳缺令麻有實者名苴無實者名枲月秋食麻與犬)
(愚按此章似劉子初奔楊時張皇去國詩人憂而嗟之望其謀定而來施施從容也)
丘中有麥彼留子國彼留子國將其來食
(麻與麥先後熟李與麥同熟謂之麥李皆夏秋間物)
(愚按子朝之亂正在其時此章聞劉子之已返劉劉食邑也知在其國矣喜其來居于食邑也)
丘中有李彼留之子彼留之子貽我佩玖
(愚按此章望其早來共解佩以贈之相與合力攻子朝也貽我佩玖者貽以我所佩之玖以明佩服之子)
(之久也木植物中麻最多子五榖中麥最先熟李亦之多子者以況留子之多助也)
丘中有麻三章章四句(朱註謂婦人望其所與私者而不來疑有留之者而)
(作郝氏謂留為周大夫劉氏但未指其事其人以實之耳)
王國十篇二十八章百六十二句
田間詩學卷二
