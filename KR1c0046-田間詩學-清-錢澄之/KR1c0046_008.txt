田間詩學卷八
桐城錢澄之撰
北山之什二之六
北山序曰大夫刺幽王也役使不均已勞于從事
而不得養其父母焉(何氏云篇中自叙偕偕士子則作此詩者為士非大夫矣雨無)
(正之詩曰正大夫離居三事大夫莫肯夙夜即所謂大夫不均燕燕居息也曾我&KR0591;御慘慘日瘁即所謂)
(偕偕士子盡瘁事國也)
陟彼北山言采其把偕偕士子朝夕從事王事靡盬憂
我父母
(朱註賦也毛傳缺等郝氏云北山背陽之比把苦菜食苦之比士六爵之一偕偕同也言與衆士子)
(旅行以朝夕從王之事使父母思我而憂)
溥天之下莫非王土率土之濱莫非王臣大夫不均我
從事獨賢
(王氏云取數多謂之賢禮記曰某賢于某若干與此同義玩後章燕燕居息等語則大夫不止一人凡)
(正大夫及三事所屬之大夫皆在故統以大夫言上章雖言偕偕士子玩此則士子之中已又獨當其勞)
(也)
四牡彭彭王事傍傍嘉我未老鮮我方將旅力方剛經
營四方
(彭彭說文作騯騯馬盛也有傍通作旁側出無方所之意言既已奉使而又每意外之王事别出多端)
(所以勞而不得息也以鮮通作尟少也以為少而難得也將壮也未老年言方將以力言旅與膂)
(同毛云衆也秦誓旅力既愆夏氏解謂衆力如言目力耳力手力足力是也謝氏云此為役使不均獨)
(勞王事而作若反以王為知己忠厚之至也)
(愚按將任也謂其肯任事也旅力方剛始以力言)
或燕燕居息或盡瘁事國或息偃在牀或不已于行
(劉公瑾云以下凡十二句為偶皆以他人之逸樂對已之憂勞所以形容不均之意詩用十二或字為)
(六偶句對舉相形上六句所稱分六種人下六句所云則自道也首言燕燕居息指大夫也自息偃在牀)
(以下情状各别則三事大夫之屬耳也居謂私居息謂休息言惟休息于私居無所事事事國則日從)
(事于國也與居息對看于床安身之坐左傳薳子馮詐病掘下冰而床焉至恭坐則席也休息而偃卧)
(于床如今仕者之引疾在告也在不已于行謂奔走道路無止日也與床對)
或不知叫號或慘慘劬勞或棲遲偃仰或王事鞅掌
(叫釋文作嘂大呼也文孔云居家用逸不知上有徵發呼召也慘慘釋作懆懆以别于下文之慘慘)
(畏咎與劬勞連言所謂勞人懆懆也請棲遲于家或偃或仰象其夷猶自得如今仕者之急休沐得適)
(意也肩鞅馬鞅也控馬者執鞅在手一釋手則馬逸矣身王事如納鞅掌中無時可以暫釋也與棲遲)
(對)
(愚按鞅掌即指勤于馳驅掌不離鞅猶言身不離鞍馬耳)
或湛樂飲酒或慘慘畏咎或出入風議或靡事不為
(湛通作酖說文云樂酒也凡酖酒而曠職者以其咎責不及故能適意如此慘憂也咎猶罪過也救過)
(不暇其焉能樂畏者樂之反也)
(愚按責不在身言之甚易出入優游高談闊論豈知為其事者之難彼則無事不議此則無事不為雨)
(無正詩曰匪舌是出惟躬是瘁言已不得言事而但任事之責也與徒有言者對看)
北山六章三章章六句三章章四句(謝氏云自古君子常任其)
(勞小人常處其逸君子常任其憂小人常享其樂雖曰役使不均我獨賢勞然君子本心亦不願逸)
(樂也)
無將大車序曰大夫悔將小人也(鄭云周大夫悔將小人幽王之)
(時小人衆多賢者與之從事反見譖害自悔與小人並鄒氏云玩詩意非以大車比小人其諫士大夫)
(之貪位擅權者乎王室不網卿大夫相與争政而釀釁故曰民之無良相怨一方受爵不譲至于已斯亡)
(此大夫必力小任重又戀不能舍其所謂百憂亦不過患得患失自貽伊戚而已詩人諫以弛于負擔無)
(徒自苦為也故曰無思百憂)
無將大車祗自塵兮無思百憂祗自疷兮
(朱註興也毛傳缺載將扶進也車孔云冬官車人為車有大車平地任之車也其駕牛酒誥曰肇牽)
(車牛遠服賈須人傍為將之以疷病也小人進用則蠱惑君王之視聽以是為非非為是國事受其紊)
(亂人才受其顛倒如塵障天舉世昏濁其可憂者非一端故思之而至于病也)
(愚按大車任重駕大車之牛乃以比小人所謂力小而任重也)
無將大車維塵冥冥無思百憂不出于熲
(鄭云冥冥者蔽人目明令無所見也熲耿同小明也)
(愚按憂思之深意中所見惟此一事欲暫昧而不能曰耿言可憂多端但勿思也有思則不出此數端時)
(來影現耳)
無將大車維塵雝兮無思百憂祗自重兮
(雝與壅同先言塵繼言冥繼言壅小人之勢日盛一日是其始將之之過也重猶累也王氏云凡物之)
(行不為物所累則輕而速為物所累則重而遲此言不思則已一思則百端交集徒自覺重累耳)
無將大車三章章四句
(愚按莊子曰親權者不能與人柄操之則慄舍之則悲故千古之小人不肯一日無權將大車者)
(貪國之權者也篇中三塵字從大車來盖權勢所在囂塵集焉王茂弘所云元規塵汚人也貪將大)
(車者正貪其塵耳)
小明序曰大夫悔仕于亂世也(歐陽子云大雅明明在下謂之大明)
(小雅明明上天謂之小明自是名篇者偶為誌别耳何氏云此西征大夫困于行役瓜期已踰而代者)
(不至故作此詩當與北山合看)
明明上天照臨下土我征徂西至于艽野二月初吉載
離寒暑心之憂矣其毒大苦念彼共人涕零如雨豈不
懷歸畏此罪罟
(朱註賦也毛傳缺初呼明明者欲天之見察也麗說文訓艽為遠荒吉朔日也載猶更也離與同)
(猶歷也玩二月初吉當是此時作詩之日非徂征初行之時後章云昔我往矣日月方除則知此大夫)
(徂西在前歲之十二月中歷一歲猶未得歸故云載離寒暑共人指在内僚友行役之人以在朝供)
(職者為美任稱共人羡之也後稱靖共爾位即指此人)
昔我往矣日月方除曷云其還歲聿云莫念我獨兮我
事孔庶心之憂矣憚我不暇念彼共人睠睠懷顧豈不
懷歸畏此譴怒
(日月方除謂十二月也當徂征之時預計之曰何時可以言歸必歲莫方竣此役盖以匝歲為期也庶)
(衆也憚癉通病也不暇謂身獨事衆勞瘁已極有不暇病者以此益睠懷在朝之共人耳)
(愚按日月方除及下文方奥皆周之丑月上章所謂二月初吉也歲聿云莫是夏九月十月之交采蕭穫)
(菽正其時也若用夏正便訓不去)
昔我往矣日月方奥曷云其還政事愈蹙歲聿云莫采
蕭穫菽心之憂矣自詒伊戚念彼共人興言出宿豈不
懷歸畏此反覆
(奥與堯典厥民隩同義日月正在季冬氣方寒而民聚于室之時也蹙促也采蕭所以祭也穫菽所以)
(畜也事在秋冬之交言歲行且莫矣人皆有事于此將以為改歲之備也詒通作貽遺也鄭云我冒亂)
(世而仕自詒此憂悔仕之辭行共人在朝安佚但起而出宿于外便以為勞此役之苦固不知也)
(愚按篇中畏此罪罟畏此譴怒畏此反覆似大夫行役于外而朝有讒嫉之人故憂危之甚非僅傷其久)
(于遠役也後二章以正直望在朝之君子慮朝政之反復反令勞人得罪冀僚友之持公論耳)
嗟爾君子無恒安處靖共爾位正直是與神之聽之式
穀以女
(君子指僚友即所謂共人也使蘇氏云有久勞于外則必有久安于内者故勉之無以安處為常共)
(通作供勗之自靖以供其職則東西南北自當惟命是從矣正直指人言與者與處也言無與不正不)
(直者處導以擇便偷安之術也)
嗟爾君子無恒安息靖共爾位好是正直神之聽之介
爾景福
(吕氏云前三章皆悔仕亂朝苦于勞役欲安處休息而不可得雖懷歸而自知其不可歸故後二章又戒)
(其僚友在朝者深見亂世之不可仕也)
(愚按後二章因已之憂危而重念僚友也盖在外者固無安處安息矣即在朝者亦不宜恒安處恒安息)
(也罪罟譴怒反復内外皆不可測亦惟有靖共爾位以自盡臣道耳所謂靖共者非必以勞瘁為賢但好)
(正直而黜奸邪則所關于當世者甚大雖鬼神亦必呵護之矣好是正直則分别賢佞而在外勞而得)
(罪者庶可免矣神之聽之式榖介福盖以鬼神要之也)
小明五章三章章十二句二章章六句(郝氏云誦其辭悽惋)
(流涕雖叙行役之苦實多悔恨之情各章念彼共人思自全之策惟有恭慎庶幾化憂患為景福處)
(亂世而獲安全此其怨悔之意甚明不但為行役而作)
鼓鐘序曰刺幽王也(後儒以為刺昭王之詩會郝氏云是役也未必無朝而)
(詩但言鼓鐘淮水以諷其荒樂遠遊無復先王修禮輯瑞柴望祭告之典所以為刺凌濛初云此詩之)
(刺最為微婉若非憂心一句後人必以為升歌雅樂也)
鼓鐘將將淮水湯湯憂心且傷淑人君子懷允不忘
(朱註賦也毛傳缺金孔云樂器多矣必先以鐘左傳謂之金奏是先擊以奏諸樂也擊鼔為鼔擊鐘)
(亦為鼔孔云以鼔瑟鼔琴類之故鼔鐘為擊鐘也將將將說文云鐘聲也以其連擊而聲不斷故曰將)
(王嚴氏云周家以仁厚開國故以善人君子稱其先懷畏允信也李氏云聲之所感皆因人之哀)
(樂將亡之政其民困故聞其聲而悲)
(愚按于後王荒淫之時聞先王之樂而思先王之德其所以傷周德之衰而悲國之將亡總在言外)
鼓鐘喈喈淮水湝湝憂心且悲淑人君子其德不回
(徐鉉云喈喈聲衆且和也湝湝衆水之貌其禹貢導淮自桐柏東會于泗沂水經載入淮之水流甚多)
(故以湝湝言之回者邪曲與正相反樂以象德觀其樂有節即知其德之不回)
鼓鐘伐鼛淮有三洲憂心且妯淑人君子其德不猶
(毛云鼛大鼔也即臯也按臯鼔尋有四尺長丈二是大鼔也淮南子云堯舜禹湯武王伐鼛而食奏雍)
(而徹已飯而祭可謂至貴矣氏按周禮大司樂職王大食三宥皆令奏鐘鼔蘇云始言湯湯水盛也)
(中言湝湝水流也終言三洲水落而洲見也言久于淮上也鄭云妯之言悼也說文云動也子華子云)
(憂心有妯心由是以動也)
(愚按其德即不回之德不猶言與後之人不相若也)
鼓鐘欽欽鼓瑟鼔琴笙磬同音以雅以南以籥不僭
(欽欽孔云鐘聲也郝氏云聲有度也之明堂位曰大琴大瑟中琴小瑟四代之樂器也古人作樂聲音)
(相保而為和細大不踰而為平故用大琴必以大瑟配之用中琴必以小瑟配之然後大者不凌小者不)
(抑五聲和矣後世有雅琴雅瑟頌琴頌瑟豈其聲合于雅頌耶虞書琴瑟以詠則琴瑟之聲所以應歌者)
(也歌者在堂則琴瑟亦宜施之堂上矣笙陳暘云應笙之磬謂之笙磬應歌之磬謂之頌磬磬在東而)
(面西頌磬在西而面東頌磬歌于西是南向北向以西方為上所以貴人聲也笙磬出于東是以東方為)
(下所以賤匏竹也官磬有特縣者名離磬有編磬所以應十二律也周磬師掌教擊磬擊編鐘言編鐘)
(于磬師則知有編磬矣大則特縣小則編縣儀禮鼗倚于頌磬西紘所謂紘者其編磬之繩與則編磬在)
(西頌磬也特磬在東笙磬也笙磬同音專指笙磬相和而言鄭樵云周世未有樂名南者惟鼔鐘之詩)
(曰以雅以南左氏載季札觀樂有舞象箾南籥者今考南籥南之籥也象舞頌之維清也箾之舞象籥之)
(奏南其在當時見古樂如此文王世子又有所謂胥鼓南則南之為樂古矣以籥孔云謂吹籥而舞也)
(協不僭專就籥舞言樂之章有詩樂之容有舞以籥音舞蹈疾徐有節是謂不僭郝氏云樂所以昭)
(德也今樂則古樂人非古人焉得無淑人君子之思乎)
鼓鐘四章章五句(韓詩云昭王之時作按史記昭王南巡狩不返卒于江上其卒)
(不赴告諱之也考竹書昭王凡再伐楚其南行過淮再往不返不知此詩作于何時)
楚茨序曰刺幽王也政煩賦重田萊多荒饑饉降
喪民卒流亡祭祀不享故君子思古焉(郝氏曰此與下篇信南山)
(甫田大田皆諷幽王而惟此篇首四語思古傷今餘皆極言古時和年豐祭祀燕享宛然身逢其盛而銜)
(恨生今之世意在言外彼何氏云此與信南山皆為祭祀之詩而指各有異為冬祭故其辭曰是烝是)
(享此則秋祭也以祝祭于祊一語知之周禮秋獮致禽以祀祊)
(愚按如何氏說嘗祭也)
楚楚者茨言抽其棘自昔何為我蓺黍稷我黍與與我
稷翼翼我倉既盈我庾維億以為酒食以饗以祀以妥
以侑以介景福
(朱註賦也毛傳缺苦鄭云茨蒺藜也伐除蒺藜與棘自古之人何乃勤為此事乎我將蓺黍稷焉言先)
(王之政以農為本茨言楚楚棘言抽互詞也相與與者黍黍相並如人之有儔侣也翼翼者稷稷輔如)
(鳥布翅相接也吕覽云苗其弱也欲孤其長也欲相與俱其熟也欲相扶是故三以為族乃多粟與與翼)
(翼之謂也此露積曰庾鄭云倉言盈庾言億亦互詞王氏云以上述祭之酒食所自出始而種繼而)
(收連用五我字言一粒皆我精神則皆我孝思也字凡祭以酒食為主而牛羊俎豆佐之以為酒食以)
(指黍稷言角享獻也妥安坐也侑勸也有禮記郊特牲云舉斝詔妥尸古者尸無事則立事而後坐)
(也祝詔主人拜安尸使之坐尸即至尊之位或時不自安則以拜安之也尸三飯告飽祝侑主人拜三)
(拜三侑祝言而不拜主人拜而不言妥侑相繼其禮皆在迎尸初入之時介助也景大也承妥侑來鄭)
(謂祝以主人之辭勸尸侑飽所以助孝子受大福也)
濟濟蹌蹌絜爾牛羊以往烝嘗或剥或亨或肆或將祝
祭于祊祀事孔明先祖是皇神保是饗孝孫有慶報以
介福萬夀無疆
(孔云禮大夫濟濟士蹌蹌謂與祭者有容儀也也一作牛羊之盛言濟濟行列整齊也蹌說文云動虞)
(書鳥獸蹌蹌烝絜通作潔劉彝云在滌而芻之也觀下文言以往嘗此則第鮮潔儲之以備用與省牲)
(迎牲不同祭說文云祝祭主贊詞者祝祭于祊為行禮之始祊在廟門内之西既設祭于廟先求神于)
(祊也鄭云孝子不知神之所在故使祝博求之祀輔廣云凡祀祼鬯則求諸隂焫蕭則求諸陽索祭于)
(祊則求之隂陽之間盖魂無不之神無不在求之之備如此郊特牲云不知神之所在于彼乎于此乎)
(或諸遠人乎盖汲汲于求神也廟祀事孔明謂事死如生禮甚明備也先祖通七而言孔云烝嘗時)
(祭也時祭當自禰以上而言先祖者據遠可以兼近皇通作煌有光輝之意洋洋乎如在其上若有神)
(光也神保安也言先祖之神安之而饗其祭祀也朱子謂保為尸之嘉號若楚詞所謂靈保則第五章)
(神保聿歸之前不應變言皇尸載起矣)
(愚按首章極言黍稷之盛所以供酒食也此則絜爾牛羊所以供牲牢俎豆也秋嘗冬烝皆取諸此濟濟)
(蹌蹌宜屬牛羊言此時尚未舉祀特言物之具備以待祀耳觀烝嘗二字槩舉明其未即祀也以往猶云)
(自此以往明有待也祝祭于祊以下始行祀禮)
執㸑踖踖為爼孔碩或燔或炙君婦莫莫為豆孔庶為
賓為客獻酬交錯禮儀卒度笑語卒獲神保是格報以
介福萬夀攸酢
(自祝祭于祊以後神若或至矣此章始行薦熟之禮以尸人也必薦熟而後尸可饗也少牢禮有雍㸑)
(有廩㸑廩㸑以炊米廩人掌之雍㸑以炊肉雍人掌之踖踖敬也爼薦肉之器孔云載諸爼之牲體)
(博大言肥腯而得禮也燔燒肉也炙炙肝也云為爼孔碩謂薦熟也或燔或炙謂從獻也)(吕氏鄭云)
(君婦謂后也祭祀之禮后夫人主共籩豆註豆薦菹醢之器庶衆也兼内羞庶羞而言周禮大賓要)
(服以内諸侯也大客謂其孤卿則客小于賓即所謂衆賓耳此下言旅酬之禮毛云東西為交邪行為)
(錯度法度也卒盡也言獻酬交錯之禮盡合法度也禮器云周旅酬六尸曾子曰周禮其猶醵與註云)
(使之相酌也惟后稷之尸發爵不受旅是旅酬之禮尸亦有之此則專指賓主與兄弟耳祭飲而曰笑)
(語者古者于旅也語通毛云獲得時也卒獲謂笑語盡得其時宜也格作假至也上章既言是饗矣)
(至此始言格者前猶自孝孫之心想像之此則合廟中與主祭者如或見之亦如在之意)
(愚按第五章次君婦于諸宰之下則似非指后意即九嬪世婦御女之屬所以佐后薦徹豆籩者故第五)
(章云君婦廢徹因贊者多人故曰為豆孔庶莫莫者人衆而寂寞無聲也攸酢謂主有獻客必有酢神)
(之報孝孫以福夀猶如酢耳言必然也)
我孔熯矣式禮莫愆工祝致告徂賚孝孫苾芬孝祀神
嗜飲食卜爾百福如幾如式既齊既稷既匡既敕永錫
爾極時萬時億
(鄭云我我孝孫也久熯竭也說文云乾貌矣式法也愆過也言禮行既孝孫之筋力宜甚竭而一取)
(法于禮終無過差敬之至也祝工官也官以工稱謂能其事也曰工祝盖周禮大之官也祝以傳達)
(尸之詞命致告者致尸意以告孝孫使受嘏也主人受祭福曰嘏賚賜也少牢禮略云佐食取黍摶之)
(以授尸尸執以命祝祝受以嘏于主人苾芬孝祀以下皆祝所傳嘏詞也苾芬指黍稷言書曰黍稷非)
(馨明德惟馨明黍稷有馨也頌所謂有飶其香有椒其馨是也神嗜飲食謂能以孝敬享祀而神嗜之)
(也氏卜者前知之詞肅幾期也式法也戒齊與齋同郝云稷粟也粟與通匡不跛倚敕備也一)
(說齊酒也即五齊之齊既齊如後世飲福酒也言稷不言黍稷為五穀之長言稷可以該黍也鄭云嘏)
(之禮祝徧取黍稷牢肉魚擩于醢以授尸孝孫前就尸受之天子使宰夫受之以筐既筐承既稷言即所)
(以盛稷也既敕者謂祝釋嘏詞以敕之也也徐鉉云極者屋脊之棟莊子謂登屋極者登其脊最高者)
(為極爾極謂為衆善之極)
(愚按如幾言其應不爽如式言其數不差謂福與德相召且相當也周家以農事為王業之本故神錫)
(之福自萬夀而外莫大于時和年豐而稼穡豐穰此皆嘏辭也)
禮儀既備鐘鼓既戒孝孫徂位工祝致告神具醉止皇
尸載起鼔鐘送尸神保聿歸諸宰君婦廢徹不遲諸父
兄弟備言燕私
(禮儀既備言祭禮中之儀節無不具舉也謂鄭云鐘鼔既戒戒諸在廟者以祭禮畢戒通作誡警敕也)
(立徂位孝孫往立于堂下西面位也面祭畢主人出于戸外西向祝出立于西階上東祝傳神意告)
(利成于主人按利就養也成畢也言孝子之養禮畢也神具醉止正致告之辭即告利成之意具通作俱)
(孔云言皆醉者所祭羣廟非止一神故也盖嘗為小祫之祭鄭云載之言則也神醉而尸謖送尸而神)
(歸出入奏肆夏尸稱皇尊之也為鼔鐘與鐘鼔有别鐘鼓者二器并作鼓鐘者擊鐘主所謂金奏肆夏)
(也饌鄭云廢去也尸出而可徹諸宰徹去諸君婦徹籩豆而已不遲以疾為敬也)
(愚按俟諸宰徹饌畢君婦始出而徹豆故次君婦于諸宰之後明内外不相瀆也凡祭祀畢歸賓客豆)
(籩同姓則留與之燕所以尊賓客親骨肉也謂之燕私者對異姓言則同姓為私)
樂具入奏以綏後禄爾殽既將莫怨具慶既醉既飽小
大稽首神嗜飲食使君夀考孔惠孔時維其盡之子子
孫孫勿替引之
(此章承上陳燕私之事以祭時在廟燕當在寢故祭時之樂皆復入于寢而奏之雖燕祭不得同樂而樂)
(器則同故云皆入也也朱註于祭既受禄矣故以燕為將受後禄而綏之殽即祭祀所徹之殽也將)
(奉持而進之也神惠均皇恩洽與祭之人無有怨者皆歡洽而相慶也莫怨具慶四字一反一正)
(愚按神嗜以下重述本日祭祀之事而為慶喜歎美之辭孔惠孔時復贊其祭之美而于禮無所不盡也)
(贊廢也引長也祝其子子孫孫世世勿廢此禮而長行之曲盡家人慰悦慶祝之情)
楚茨六章章十二句
(愚按序謂刺幽王之詩通篇誦之與信南山等詩皆極稱美豐登祭祀之盛絶不得所為刺譏之意)
(朱子謂公卿有田禄者力于農事以奉其宗廟之祭然禮之見于少牢饋食者初無鐘鼔送尸之禮)
(况滌牛燕毛皆天子之禮乎何氏謂為秋嘗之禮似是)
信南山序曰刺幽王也不能修成王之業疆理天
下以奉禹貢故君子思古焉(何氏謂此詩大指與楚茨略同盖為冬祭而作)
(篇中既言獻之皇祖又言享于祖考所謂祫烝也又趙汸云烝嘗皆祫與祠礿不同烝嘗豐于祠礿烝)
(豐于嘗嘗以嘗新為名烝衆也可以薦者衆也特王制曰天子犆礿祫禘祫嘗祫烝犆特也祫合也祭)
(各于其廟合享同于太廟故有三年之祫大祫也有時祭之祫小祫也小祫止于未毁廟之主大祫則並)
(及毁廟之主)
信彼南山維禹甸之畇畇原隰曾孫田之我疆我理南
東其畝
(朱註賦也毛傳缺南信通作伸蜿蜒之貌周禮侯執信圭與伸同用山畿内之地甸治也六十四井)
(為甸甸方八里居一成之中成方十里出兵車一乘以為賦法鄧元錫云首章慕稷功也禹暨稷奏平)
(成之烈烝民粒焉言禹甸稷功于禹時成也不斥言稷曾孫著之矣畇畇墾闢貌大司徒以土會之)
(法辨五地之物生曰山林川澤丘陵墳衍原隰可為田者惟墳衍原隰耳春秋傳云井衍沃牧隰臯䟽)
(謂九夫二牧二牧而當一井則原隰地之不美者也陳祥道云禹貢于九州之地或言土或言作或言)
(乂盖禹平水土之後有土焉而未作有作焉而未乂于是時人功未足以盡地利故家五十畆而已沿歷)
(商周則田寖開而法備矣故商七十而助周百畆而徹我指曾孫也言我疆我理則知曾孫乃立法定)
(制者故序以為成王家後章言疆埸翼翼則疆為大界埸為小界此即八同井之疆理者順其地勢水)
(勢之所宜也畆勢宜南則同井皆南畆勢宜東則同井皆東也劉公瑾云地之勢東南下水勢皆趨之)
(故順其勢以為遂為溝而或南其畆或東其畆其按百畆有遂同井有溝遂横則溝從遂從則溝横遂)
(東入于溝則其畆南矣其遂南入于溝則其畆東矣)
上天同雲雨雪雰雰益之以霡霂既優既渥既霑既足
生我百穀
(朱註同雲雲一色也將雪之候如此之說文雰即氛字样也此當通作紛詩作于冬祭時因紀述舊)
(冬之事見一歲之田功所自始如爾雅云小雨謂之霡霂陸氏云霡者膏潤入土人之脉霂者霂歷)
(沾漬如人沐頭惟及其上枝而已根不濡也霂言其上霡言其下)
(愚按優渥指雪雪欲盛而遍也霑足指雨雨欲微而潤也歲之豐登其冬必有積雪其春必有小雨故是)
(詩雨言小雪言盛也)
疆埸翼翼黍稷彧彧曾孫之穡以為酒食畀我尸賓夀
考萬年
(疆者八家同井之疆埸者一夫百畆之埸右埸通作易謂田至此又易主也翼翼言疆之左又有疆)
(埸之左右又有埸如鳥之有兩翼也曰彧彧說文云有文章也或種黍或種稷交錯成章彧彧孔云)
(上言百穀此獨言黍稷黍稷為穀之長故特言之所說文云穀可收穡同井之中有公田其稼皆天子)
(有故曰曾孫之穡先畀予也尊尸與賓所以敬神也此章及下章皆事擬議之詞五六章方言祭時)
(事)
中田有廬疆埸有瓜是剥是菹獻之皇祖曾孫夀考受
天之祜
(中田公田也廬說文云寄也秋冬去春夏居便孔云古者宅在都邑農時出而就田須有廬舍以其農)
(事地國中為廛廛里所以奠居而廬舍特田中宿息之周禮遺人十里有廬詩云廬旅莊周言蘧廬田)
(之有廬亦若此耳盖疆埸有瓜鄭云于畔上種瓜此埸專指公田之畔八家各私其埸以種果蓏惟公)
(田之埸當屬諸公故于此種植以盡地利所藉以獻皇祖者皆是之自出于民無與也禮云瓜祭上環)
(按環瓜之脱華處也是剥言棗也周禮籩之實果五品一曰棗棗居五物之首故舉剥棗以該之菹說文)
(云酢菜也豆之實凡七菹用言疆埸所植非特瓜可以祭也又有可剥可菹以之籩豆者但言剥菹而)
(不言其物惟棗用剥言剥則知其為棗菹惟七種言菹則知其為七菹也禰以上皆稱祖時祭當及禰)
(而第言祖據遠可以兼近)
(愚按獻皇祖而受天祜言不惟皇祖之報以福夀而天已先加厚福于曾孫矣)
祭以清酒從以騂牡享于祖考執其鸞刀以啓其毛取
其血膋
(鄭云清玄酒也酒鬱鬯五齊三酒也祭之禮先以鬱鬯降神然後迎牲牲用騂尚赤也從以騂牡及下)
(文啓毛取血皆以牛為主牛乃牲之大者于享者祭宗廟之名周禮于天神曰祀于地示曰祭人鬼曰)
(享人鬼者宗廟也殺鄭云享于祖考納享時也納享者謂牽牲入廟將授享人納享而謂之獻于祖考)
(者地官云碩牲則贊贊助也謂助君牽牲入告肥是獻之也孔云鸞即鈴也謂刀環有鈴其聲中節)
(祭義云祭之日君牽牲卿大夫序從既入廟門麗于碑卿大夫袒而毛牛尚耳鸞刀以刲取膟膋乃退註)
(疏謂將殺牲故袒然則是卿大夫執之也者啓告也楚語觀射父云毛以示物物色也啓其毛取毛之)
(色以告于祖考鄭謂毛以告純也毛以耳毛為上所謂毛牛尚耳是也其色則赤色所謂從以騂牡是也)
(取血以祭即所謂膟也觀射父云血以告殺註云明不固故也孔云若不殺則無血故以血告殺也郊)
(特牲云毛血告幽全之物也按血是告幽之物言牲體肉裏美善毛是告全之物言牲體外色完具中善)
(則血好外善則毛好也之鄭云膋脂膏也血以告殺膋以升臭合之黍稷實于蕭升馨香也祭義云)
(建設朝事燔燎羶薌見以蕭光以報氣也羶即血膋薌即黍稷)
是烝是享苾苾芬芬祀事孔明先祖是皇報以介福萬
夀無疆
(烝進也獻按烝即冬祭名牲既殺矣臭既升矣于是始行享之禮謂薦熟也此時始薦黍稷故以苾苾)
(芬芬言而何氏謂楚茨信南山同為一時之作楚茨詳于後略于前自祭祊以前但以祀事孔明一語)
(該之信南山詳于前自薦熟以後亦但以祀事孔明一語該之而所謂孔明則在楚茨篇執㸑踖踖以至)
(鼓鐘送尸等事也于此亦見古人文字之妙)
信南山六章章六句(朱子疑與信南山甫田大田即為豳雅)
(愚按詩從以騂牡明是周有天下一代所尚非邠侯所宜有且我疆我理王事也鸞刀啓毛王禮也)
(以曾孫田之與維禹甸之並稱則其曾孫必立法定制之王者也朱註謂大指與楚茨同序云刺幽)
(王郝氏云維禹甸之思古傷今猶前篇自昔何為之意亦刺在言外也按毛氏以谷風至信南山)
(十篇為谷風之什)
甫田序曰刺幽王也君子傷今而思古焉(鄭云刺者刺其)
(倉廩空虚政煩賦重農人失職傷郝氏云首章傷今之意宛然思昔曾孫能繼古人今人不能繼曾孫)
(也土周禮春官籥章職云凡國祈年于田祖龡豳雅擊鼔以樂田畯朱子疑楚茨信南山甫田大田四)
(詩為豳雅何氏謂此篇及大田二詩篇中皆言田祖故禮用以迎年于田祖也又皆稱田畯故禮吹之于)
(籥以樂田畯也)
(愚按楚茨為嘗祭之詩信南山為烝祭之詩甫田大田皆田功報祭之詩四篇本周先代樂曲也厲王流)
(彘禮樂散失宣王中興初年即有雲漢之詩所云祈年孔夙方社不暮具如此詩之旨晚年不藉千畆日)
(窮兵于外祀典荒矣四詩雖存于樂官而禮久不行樂亦罕御當必幽王之初新王即位舊典修舉而四)
(詩復各得其用故錄為幽王世之詩)
倬彼甫田歲取十千我取其陳食我農人自古有年今
適南畆或耘或耔黍稷薿薿攸介攸止烝我髦士
(朱註賦也毛傳缺又毛云倬明貌甫田謂天下田也說文云甫大也美稱也鄭云甫之言丈夫也太)
(古之時以丈夫稅田也歲取十千于井田之法則一成之數也朱註一成之田地方十里為田九萬畆)
(而以其萬畆為公田盖九一之法也賖毛云尊者食新農夫食陳鄭云倉廩有餘民得貸取食之所)
(以紓官之蓄滯亦使民愛存新穀自古豐年之法如此謝氏云民生于三代之後其命制乎天民生于)
(三代之前其命制乎君制命之道取民常少與民常多從古以來豈無水旱霜蝗吾民常如有年者上之)
(人斂散得其道也時馬端臨云三代有補助之制未聞責其償也春秋始有施舍已責之說家量貸而)
(公量收之說矣鄭今適南畆專為省耘之舉耘除草也耔雝本也云于古言税法今言治田互詞)
(烝進也髦俊也介舍也工朱註俊士秀民也古者士出于農而商不與焉)
(愚按介助也指同井合作而言止息也指聚處講習而言烝衆也髦士總角俊少之士古者士出于農言)
(此少壯之衆皆我髦士也)
以我齊明與我犧羊以社以方我田既臧農夫之慶琴
瑟擊鼓以御田祖以祈甘雨以介我稷黍以穀我士女
(毛云齊通作齍以六穀實之于器為六齍六穀者黍稷稻粱麥苽也曲禮稷曰明粢言齊明者于六齍中)
(專指稷也稷為五穀之長故首舉以該之牢色純曰犧牛羊豕具曰太牢但有羊豕無牛曰少此獨言)
(羊舉羊以該豕少牢禮也其社后上也左傳共工有子曰句龍職主土地故謂官為后土死以配社神)
(而祭之毛謂后土者是句龍所居官職之名非與皇天對言之后土也曲禮云天子祭四方歲徧諸侯)
(方祀歲徧疏云方祀者惟祀當方耳註謂祭四方祭五方之神于四郊也句芒在東后土祝融在南蓐收)
(在西玄冥在北也琴瑟擊鼔據周禮為擊土鼔祖御迎也田祖先嗇王氏謂生為田正死為田猶)
(樂官之死而為樂祖也子吳德操曰何氏謂田祖即稷自夏以上祀烈山氏柱為稷至商始以棄代之)
(夫啓蟄之月業郊祀后稷以祈農事矣豈宜復稱田祖與方社同祀乎孔云雨以長物則為甘以害物)
(則為苦左傳曰秋無苦雨謂無害物之雨為民所苦也介助也黍稷當薿薿之時得雨助之則秀實在)
(望所謂時雨化之也穀善也朱云言倉廩實而知禮節也)
(愚按后土為中央土之神不應與祝融同位在南禮言四方除中言也詩以方社對舉明社在中央合四)
(方而共為五祀也祝土旺四季在夏季與火同位故尤旺也后土融並祀南方亦是一義)
曾孫來止以其婦子饁彼南畆田畯至喜攘其左右嘗
其旨否禾易長畆終善且有曾孫不怒農夫克敏
(朱註曾孫主祭者之稱非獨宗廟為然曲禮外事曾孫某侯某武王禱名山大川曰有道曾孫周王發是)
(也言春秋傳曰能左右之曰以婦子農夫之婦子也曾孫之為此行也先省耘隨祈雨又復舉補助)
(之典俾農人之婦子得備酒食以餉南畆前章云我取其陳食我農人此物此志也田畯農官喜者喜)
(農夫之有饁以畢力于南畆也其攘朱註取也郝氏云却也左右曾孫之左右也却從者親取饁嘗也)
(古易治也長畆竟畆也或云易即古所謂代田顔師云代易也一畆三甽前歲之甽今歲易其處今歲)
(之甽明歲易其處以休地力而用之也每甽之長各盡其畆于中種禾曰禾易長畆也漢趙過精于代)
(田一歲之收常過縵田畆一斛以上縵田謂不為甽者也)
(愚按攘有強取之義左右即農夫在曾孫左右者曾孫欲取其饁嘗之農夫以糲粗不敢獻迺強取而嘗)
(之故有攘義庶曾孫不怒謂田畯見婦子之饁田禾之治以幾于曾孫之不怒竊自慶也)
曾孫之稼如茨如梁曾孫之庾如坻如京乃求千斯倉
乃求萬斯箱黍稷稻粱農夫之慶報以介福萬夀無疆
(承上章農夫克敏而預期其秋成大有終歸恩于上也嚴氏云種之曰稼斂之曰穡散則相通此以稼)
(對庾先言稼後言庾是稼為在田未刈之禾庾為已刈入倉而露積之禾也朱註茨屋盖言其密比也)
(梁車梁言其穹隆也也鄭云古之税近者納總遠者納粟米然則稼猶總庾則為穀而露積也曰曾孫)
(者農夫喜悦以為皆君之稼君之庾謂秋毫皆君賜也坻水中高地也京高丘也四起曰京庾為露)
(積未入倉也于是求千倉以貯之先治倉而後求萬箱以輸載之故先言倉後言箱季氏云前章言農)
(夫之慶曾孫期望其民之辭也此章言農夫之慶農夫喜慰其君之辭也福必曰介者謂凡人獲福必)
(冥冥中有以隂助而默相之也)
甫田四章章十句(序以為刺幽王之詩朱子謂述公卿之有田禄者力于農事以)
(奉方社田祖之祭然觀茨梁坻京千倉萬箱之語明為有國者規模也何氏謂為雩祭而作與七月)
(諸篇皆邠侯公劉之詩而周公追述之)
(愚按邠地皆在戎狄之間草剏都邑安得禮文明備如此其為周公之制作無疑)
大田序曰刺幽王也言矜寡不能自存焉(鄭云幽王之時)
(政煩賦重而不務農事蟲災害穀風雨不時萬民饑饉矜寡無所取活故時臣思古以刺之何氏謂與)
(上章皆豳雅也盖秋省斂因而報祭于方也)
大田多稼既種既戒既備乃事以我覃耜俶載南畆播
厥百穀既庭且碩曾孫是若
(朱註賦也毛傳缺地郝氏云大田猶言王田也出鄭云將稼者必先相之宜而擇其種季冬命民五)
(種計耦耕事修耒耜具田器此之謂戒是既備矣至孟春土長冒橛陳根可拔而事之種擇其種也謂)
(或利先種或利後種或宜高燥或宜下濕也冬備具也總上二者言榖種與田器咸具也此指去言)
(乃事即下文俶載播穀是也此指孟春之月善覃爾雅作剡剡銳利也俶善也言以銳利之耜往其事)
(于南畆也氣農書云土長冒橛陳根可拔耕者急發謂春候地始通椓橛木長尺二寸埋尺見其二寸)
(立春後上塊散土沒橛陳根可拔以此時耕一而當四二十日以後和氣去即土剛耕四不當一七月篇)
(言三之日于耜是以剡耜發土在孟春之時所謂俶載也播種則四之日舉趾時也毛云庭直也言不)
(卷曲月令季春之月生氣方盛陽氣發泄句者畢出萌者盡逹所謂處也碩大也庭碩皆以苗始生時)
(言言苗自生葉以上皆條直茂大也孫鄭云若順也朱註苗之生者皆直而大以順曾之所欲自)
(首章至第三章皆代為農夫之詞)
既方既皂既堅既好不稂不莠去其螟螣及其蟊賊無
害我田穉田祖有神秉畀炎火
(方房也謂孚甲始生而未合時也種實未堅者曰皂古文無皂字疑作早謂穀之早者與下文穉字)
(對看齊民要術云凡田欲早晚相雜然大率欲早早田倍多于晚堅充實之義吕覽曰子能使藁數節)
(而莖堅乎子能使穗大而堅均乎早嚴氏云禾雖已堅實或大風所偃或淫雨所腐或霜所殺之類則)
(損壊而不好力稂重粱也莠似苗也也鄭云無稂莠擇種之善民之專時氣之和所致食心曰螟)
(食葉曰螣食根曰蟊食節曰賊者亦食穉者偏甚故舉以言之)(孔云蟲災之甚稙經傳蟊多與賊連)
(言當即一種耳桑柔詩曰降此蟊賊以食葉食心苗本猶在今下食其根則無苗矣名為賊深惡之也瞻)
(卬詩曰蟊賊蟊疾賊言其自外至疾言其自内生中朱註苗既盛矣又必去此四蟲然後可以無害田)
(之禾然非人力所及也故屬望于田祖之神如捕蝗者夜中設火火邊掘坑且焚且瘞古之遺法此四)
(蟲非蝗類或亦火可治之)
有渰萋萋興雨祁祁雨我公田遂及我私彼有不穫穉
此有不斂穧彼有遺秉此有滯穗伊寡婦之利
(渰雲興貌萋萋雲行貌陸氏云渰水氣之雲也和祁祁舒遲貌徐也雨徐則入土鄭云古者隂陽風)
(雨時其來祁祁然而不暴疾禾穉即無害田穉之穉斂收也穧爾雅云穫也孔云之鋪而未束者秉把)
(也有鄭云百穀既同種多齊熟收刈促遽力皆不足而不穫不斂遺秉滯穗故聽矜寡取之以為利)
(鄧元錫云天澤先之公也不必先已地利公之人也不必在已)
曾孫來止以其婦子饁彼南畆田畯至喜來方禋祀以
其騂黑與其黍稷以享以祀以介景福
(甫田婦子之饁饁耕者此饁穫者喜者喜其趨穫事也來方禋祀報成之祭也言曾孫此來非特省斂而)
(已又舉行禋祀之禮禋說文云潔祀也周語内史過曰精意以享禋也方者四方之神以下騂黑之牲)
(推之但祭南北二方而已騂南方色黑北方色也牧人職云凡望祀各以其方之色牲毛如之何氏謂)
(取騂色者以螟螣蟊賊投畀炎火故報祝融取黑色者以雨我公田遂及我私故報玄冥也祝融主火玄)
(冥主水騂以享以祀二句農人祝願之詞毛云牛也黑羊豕也各舉其色互文)
大田四章二章章八句二章章九句(朱子云前篇上之人以我)
(田既臧為農夫之慶而欲報之以介福此篇農夫以雨我公田遂及我私而欲其享祀以介景福上)
(下之情所以相賴而相報者如此何氏云彼為雩祭此為報成之祭彼為省耘此為省斂)
(愚按何氏省耘省斂之說是矣而以前篇為雩祭所據者以祈廿雨也此為方祭直據來方禋祀一)
(語于方字生解鑿甚矣)
瞻彼洛矣序曰刺幽王也思古明王能爵命諸侯
賞善罰惡焉(朱子謂天子會諸侯于東都以講武事而諸侯美天子之詩言天子至此洛水)
(之上御戎服而起六師也周郝氏云按各首章二句悽然有河山今昔之感昔公營洛都朝會巡狩以)
(明賞罰故立政曰文子文孫其克詰戎兵以陟禹之迹方行天下至于海表罔有不服成康既沒周道寖)
(衰久曠盛典宣王中興復古詩人有車攻之頌幽王嗣服荒于酒色武備不修會同遂廢故詩人覩洛水)
(而思先烈也)
瞻彼洛矣維水泱泱君子至止福禄如茨韎韐有奭以
作六師
(毛傳興也朱註賦也指洛水名摰仲治云古之周南今之洛陽也君子先王如茨厚積也言天子能)
(朝諸侯以行賞罰為子孫奠不拔之基故美其福禄如是韎說文云茅蒐染韋也韐合韋為之即韠也)
(與韍制同韍用布帛韠用韋也周官所謂韋弁兵事之服也奭通作赩赤貌陳暘云韠之色視裳而)
(已兵事韋弁服韋弁服纁裳故貴者以朱芾卑者以韎韐則韎韐非天子之所御乃將士之戎服耳作)
(猶振作也)
瞻彼洛矣維水泱泱君子至止鞞琫有珌君子萬年保
其家室
(鞸說文云刀室也猶今之刀鞘也云琫刀鞘上飾也劉熙云室口之飾曰琫珌說文佩刀下飾亦作)
(鞞鞞卑也盖鞞琫雖皆刀鞘之飾而鞞猶在其下也毛云天子玉琫而珧珌諸侯盪琫而璆珌大夫璙)
(琫而璆珌士珕琫而珕珌子此詩槩言琫珌而不言其所飾之物當是通天及諸侯而下言之)
(愚按此言天室既奠貽子孫以萬年之安所謂保其家室也)
瞻彼洛矣維水泱泱君子至止福禄既同君子萬年保
其家邦
(蘇氏云福禄既同言與諸侯共之也邦家邦指天下王者以天下為家故曰家)
瞻彼洛矣三章章六句(陳櫟云國家不忘講武所以久福禄而保治安也後)
(世如晉武廢武備不戒不虞宜其禍之速矣)
(愚按先儒謂東遷以後無雅序以為刺幽王亦未見刺意盖追述宣王東都之會思車攻之烈耳謂)
(宜萬年以保家室不意一傳而家室之禍如此)
裳裳者華序曰刺幽王也古之仕者世禄小人在
位則讒諂並進棄賢者之類絶功臣之世焉(孔叢子載孔子)
(曰于裳裳者華見古之賢者世保其禄也母何氏謂此詩以裳華起詠興同姓也鄭桓公以王弟始封)
(于鄭及于武公相繼入為周司徒周人咏武公也)
(愚按史幽王初任皇父為司徒五年作都于向八年以鄭桓公為司徒當是皇父謝事而桓公代之桓公)
(善于其職故詩人慶親賢進用而周室有復興之望也如何說詩其為桓公作乎)
裳裳者華其葉湑兮我覯之子我心寫兮我心寫兮是
以有譽處兮
(毛傳興也朱註同棣裳與常古文本一字言裳謂常棣也郝氏云常其華同蒂故比兄弟非親非族)
(鮮有以常棣比者云湑葉上露貌葉得霑潤則華之承露可知楊慎裳裳者華其葉湑兮氣相屬潤)
(相滋也常棣之華鄂不韡韡體相親意相承也)
(愚按我詩人自我也謂向者外戚小人用事内外蔽錮雖有憂國之心莫能輸寫今親賢在位則我心庶)
(幾得以寫乎我心寫而是親賢在位者亦為聲譽之所歸矣處猶歸也)
裳裳者華芸其黃矣我覯之子維其有章矣維其有章
矣是以有慶矣
(芸黃盛也與郝氏云芸通作耘隕同)
(愚按黃之盛則將有隕落之漸此以興小人用事之時宗枝日就零替而幸有之子文章粲然不受彫傷)
(者在也周易凡曰有慶皆通國家而言又桓公為司徒以典司文教為職非其德之有章何以稱其職乎)
裳裳者華或黃或白我覯之子乘其四駱乘其四駱六
轡沃若
(或黃或白由白趨黃其勢不能復白以喻宗枝雖有存者摧殘之餘不足復振若之子有文武之才詩人)
(所由屬望而深慶也乘其四駱必其時有出使從戎之事以見其才無所不可下章所謂左宜右有是也)
(上章維其有章是其文也此言乘其四駱是其武也)
左之左之君子宜之右之右之君子有之維其有之是
以似之
(毛云左陽道朝祀之事右隂道喪戎之事)
(愚按君子指王也左之右之猶言輔弼也謂之子以其賢能輔王之政而政無不宜以其賢能弼王之德)
(而德皆固有固有者言王德本無缺欠向為小人蔽錮使自失其德耳似嗣也嗣宣王也惟本有其德是)
(以克嗣先王之業詩人因桓公初任以為天牖王衷去昏即明故屬望之如此乃其時褒姒方與虢石父)
(之徒相比為惡一桓公其如王何而桓公方以王室多難且預求逃死之地矣天之所廢不可興也)
裳裳者華四章章六句(朱子謂天子美諸侯之詩所以荅瞻彼洛矣也盖因)
(其首篇與蓼蕭首章文勢相似故云然耳予于蓼蕭篇已辨其非上之美下者矣)
北山之什十篇四十六章三百三十四句
桑扈之什二之七
桑扈序曰刺幽王也君臣上下動無禮文焉(鄭云動無)
(禮文舉事而不用先王禮法威儀也)
(愚按幽王承宣王中興之後諸侯宗周其初朝覲燕享以禮後且惑溺邪嬖荒迷于酒諸侯漸以不朝又)
(惑于褒姒與申繒搆怨卒以烽火之戲為諸侯所畔至于滅亡詩人述燕享之禮以親諸侯盖警亂于未)
(形矣)
交交桑扈有鶯其羽君子樂胥受天之祜
(毛傳興也朱註同者交交飛往來貌桑扈竊脂也九竊之言淺也竊脂淺白色也郯子云九扈為)
(農正扈民無淫者也徐九扈皆農桑候鳥故先王命官以主農桑之事鉉云扈止也婬者過時也扈)
(民不婬為止民使無過時也咏有鶯毛云鶯然有文章也或曰鶯即倉庚小雅兩桑扈皆曰交交秦風)
(咏黃鳥亦曰交交意其參錯往來之狀殆相類也異桑扈與鶯並言以興春朝之時爵有尊卑姓有同)
(皆在班列如鳥之不一其族者然也賈誼云胥者相也樂胥猶古樂府云今日樂相樂言獻酬欵洽)
(君臣相樂故能受天之福即下文所言之屏之翰也)
(愚按交交此往彼來所謂樂胥也)
交交桑扈有鶯其領君子樂胥萬邦之屏
(領頸也鳥將飛則先奮其頸秉屏小牆當門中者所以禦外而蔽内曹氏云魯周禮而齊不敢圖何)
(屏如之有禮則安無禮則危秦襄公未能用周禮則無以固其國)
之屏之翰百辟為憲不戢不難受福不那
(翰幹也所以當牆兩邊障土而築牆者稟憲法也言天子謹禮則百辟諸侯皆以天子為憲奉王章也)
(多戢斂也難慎也不戢戢也不難難也那多也不多也朱註謂豈不斂乎豈不慎乎受福豈不多乎古)
(語聲急而然也)
(愚按那語詞總承上三不字來即起不然之意)
兕觥其觩旨酒思柔彼交匪敖萬福來求
(兕觥罰爵也罰觩角上曲貌善言先王于燕享之禮制兕觥以為爵寓戒也兕觸酒能發人之剛或)
(至抵觸欲人顧此物則雖以酒旨可嗜必思所以和柔其性情不敢過飲失禮而為酒所困也交交接)
(于一堂之謂升降酬酢皆其事也敖依左傳作傲)
(愚按交者自下而上彼交指諸侯之上交謂其情義上通也則惟以道接之匪敖所以荅彼交也受福)
(不那自我受福言萬福來求自福就我言彼交與首句交交應敖則失交交之誼矣)
桑扈四章章四句(朱子謂天子燕諸侯之詩左傳衛侯饗苦成叔寗惠子相苦成)
(叔傲寗子曰苦成家其亡乎古之為饗食也以觀威儀省禍福也詩曰彼交匪傲萬福來求今夫子)
(傲取禍之道也何氏以此詩為饗禮)
(愚按寗子引詩以譏苦成叔當饗而傲未嘗謂此為饗時之詩而苦成叔與之相悖也)
鴛鴦序曰刺幽王也思古明王交于萬物有道自
奉養有節焉(按序意以前二章為交于萬物有道聖王愛物不忍殘其偶也後二章為自奉)
(養有節雖天閑之馬愛養有方不妄費也其何氏謂申后失寵此詩追述幽王娶申后之事美初昏之)
(時人效萬年之祝正如唐高宗欲廢王皇后長孫無忌述太宗佳兒佳婦之語耳)
鴛鴦于飛畢之羅之君子萬年福禄宜之
(毛傳興也朱註同云鴛鴦匹烏也鄭云止則相偶飛則為雙月令註罔小而柄長謂之畢孔云畢)
(羅異器畢則執以掩物羅則張以待烏萬鴛鴦匹鳥其飛必雙或畢或羅皆可雙而得之年以傳世)
(之久言書云惟曰欲至于萬年惟王子子孫孫是也孔子曰大昏萬世之嗣也詩詠萬年福禄即此意也)
(愚按鴛鴦不再匹以刺幽王將黜申后而立褒姒也)
鴛鴦在梁戢其左翼君子萬年宜其遐福
(鄭云戢斂也鴛鴦休息于梁上斂其左翼以右翼掩之隂陽相下之義也爾雅云鳥之雌雄不可别者)
(以翼右掩左為雄左掩右為雌生陸氏云止言左翼者凡鳥左顧則怒作右盼則喜飛而起則仰左翼)
(飛而下則仰右翼故摰鳥下擊皆先側左翅于張子厚云禽鳥並棲一正一倒戢其左翼以相依内舒)
(其右翼以防患于外盖左不用而右便故也鴦鴛鴦于飛畢之羅之皆可得所謂飛則為雙也鴛在梁)
(戢其左翼以相向所謂止則為偶也)
乘馬在廏摧之秣之君子萬年福禄艾之
(周禮馬四匹為乘乘馬一師四圉三乘為皂一趣馬二皂為繫一馭夫六繫為廏一僕夫計一廏之馬凡)
(二百一十有六應乾之策廏摧莝也秣粟也莝鄭云古者明王所乘之馬繫于無事則委之以有事)
(則予之以穀言愛國用也)
(愚按乘馬乘字平聲即君所乘之馬所謂路馬也在廏言不見御而莝秣如常古之厚道也艾久也齊)
(魯之間凡尊老謂之艾亦以其久于世也)
乘馬在廏秣之摧之君子萬年福禄綏之
(愚按此因申后失寵將有廢黜之憂詩人託興諷王而效萬年之祝勸其存厚道也鴛鴦二章喻昔時伉)
(儷之相得也乘馬二章望王之念舊恩也王之乘馬閒而在廏不廢秣莝以其舊也况后之事王已數十)
(年乎諷在言外相前二章一則曰福禄宜之再則曰宜其遐福王后得福禄固其宜也後二章一則曰)
(艾之艾久也言如此而後福禄久長也再曰綏之綏安也言如此而福禄始能安享也四言君子萬年)
(皆祝其存心久長勿中道而改他也)
鴛鴦四章章四句
(愚按序意以為幽王暴虐剥膚取之而草蒮用之殺胎覆巢鳥亂于上民窮財盡而馬有餘粟故詩)
(人思明主而託鳥獸以寓刺焉朱子謂此諸侯所以荅桑扈之詩亦無所據何氏因白華之詩同鴛)
(鴦在梁二語據以為幽王廢后而追述其始昏之事)
頍弁序曰諸公刺幽王也暴戾無親不能宴樂同
姓親睦九族孤危將亡故作是詩也(嚴氏云族人因王不宴樂同姓)
(藉以為辭而告以禍敗之故非欲王宴樂之也是時驪山之禍將作人情不保朝夕幽王方且飲酒無度)
(詩人豈復勸其宴樂哉效郝氏云幽王日與羣小酗于酒親族疎遠無由得其忠兄弟皆為路人危亡)
(已至而深宫之飲不休故詩人借飲酒以致願見之情非為酒也)
有頍者弁實維伊何爾酒既旨爾殽既嘉豈伊異人兄
弟匪他蔦與女蘿施于松栢未見君子憂心奕奕既見
君子庶幾說懌
(毛傳興也朱註賦而興又比也弁頍說文云舉首也或云著弁貌弁皮弁也惟皮上下通服之伊)
(何猶云何所為乎不過日從事于飲食而已今之叩閽求見者非疎遠之人而至戚兄弟也情誼關切將)
(欲輸微忱于王而非有他故也生蔦寄生樹也本草一名寄屑博物志謂女蘿寄兔絲兔絲寄生木)
(上根不著地而唐樂府云兔絲故無情隨風任顛倒誰使女蘿枝來強縈抱兩草猶一心人心不如草)
(則為二種明矣上施者蔓延之義松嚴氏云蔦與女羅延于松柏之視松柏以為命柏殞則二草亡)
(矣繹懌與繹通書曰庶言同則論語繹之為貴是也)
(愚按弁以况王穀梁傳云弁冕雖舊必加于首周室雖衰必先諸侯王者之在人上猶弁之在人首也王)
(為海内之所共戴關係如何而乃日以旨酒嘉殽與羣小沈湎不返乎宗族兄弟至親休戚與共猶蔦蘿)
(之托命于松柏亡則俱亡也今與羣小日荒于酒致兄弟不得進前一效其忠告其憂可知則又屬望曰)
(倘得見之盡所欲言或欣然有當于王心未可知也庶幾者幾倖未可知之辭)
有頍者弁實維何期爾酒既旨爾殽既時豈伊異人兄
弟具來蔦與女蘿施于松上未見君子憂心怲怲既見
君子庶幾有臧
(何期猶伊何也期語辭也虢或云何期謂何所期約王寵任小人所期者不過石父之輩耳具通作)
(俱言同姓兄弟皆來見王非止一二人之私憂過計也毛云怲怲憂盛滿也按丙位南方火地也心火)
(上炎因狀憂為怲為臧善也庶幾王能改圖善耳)
有頍者弁實維在首爾酒既旨爾殽既阜豈伊異人兄
弟甥舅如彼雨雪先集維霰死喪無日無幾相見樂酒
今夕君子維宴
(弁所以莊首羣臣之有王如衣服之有冠冕也弟土山曰阜阜者厚也鄭云猶多也上章只言兄此)
(兼言甥舅者見凢屬親戚無不痛國之將亡故合詞求見以冀王之悔悟也嚴氏云霰集雪即繼之不)
(待遲久喻死亡之兆已見近在旦夕無多日矣長郝氏云今夕何夕死喪近矣而君子惟怡然晏樂夜)
(之歡不輟如後世敵兵四合而帳中夜飲亡國之慘千古一轍杜甫所謂東方漸高柰樂何也長歌可以)
(代泣其頍弁之謂乎)
頍弁三章章十二句(朱子以為燕兄弟親戚之詩死喪無日庶幾相見詞旨哀)
(傷古人勸人燕樂多為此言如逝者其耋他人是保之類)
(愚按雨雪二句明言禍亂之幾兆矣非勸人燕樂之詞也)
車舝序曰大夫刺幽王也褒姒嫉妒無道並進讒
巧敗國德澤不加于民周人思得賢女以配君子故
作是詩也
(郝氏云是時褒姒專暱忠諫無路詩人不得已思得賢媛以為内助猶陳風東門之池思淑姬也漢書)
(成帝欲立趙飛燕為皇后諫大夫劉輔上書引里語曰腐木不可以為柱畢人不可以為主與此詩惡褒)
(姒而思賢女意正相類豈此時申后以廢黜故或幽憂以死耶不然何以不思復故后而思王别選新昏)
(耶)
(愚按文王之世宫人思得淑女以助宫闈之治幽王之世宫人思得賢女以奪褒姒之寵宫人朝夕親近)
(妃后故思之尤切也姒疑申后初廢宫中思得小君懼褒之正位也)
間關車之舝兮思孌季女逝兮匪饑匪渴德音來括雖
無好友式燕且喜
(毛傳興也朱註賦也事毛云間關設舝貌有崎嶇勞碌之意孔云舝無則脱行乃設之孌美也說)
(文云慕也)
(愚按詩人于女每賤孟而貴季故曰有齊季女盖宫人思季女以易褒姒而即設舝以迎之通篇皆虚擬)
(之詞之思孌非有其人也匪饑匪渴思之深也德音有德言也括當作佸會也長舌在宫久不聞德音)
(矣思得季女嘉言集于吾耳也好友自謂玩好友為平等之稱其意未即望以為后但欲季女至褒氏黜)
(而廢后可復正位也)
依彼平林有集維鷮辰彼碩女令德來教式燕且譽好
爾無射
(依說文云倚也平林林茂則平也美薛綜云雉之健者為鷮尾長六尺里語曰四足之有麃兩足之美)
(有鷮之鄭云平林之木茂則耿介之鳥往集焉后無妒忌行險詖之心能庇其所賴而淑女從焉如平)
(林之集鷮雉也碩大也)
(愚按碩女指宫人之中賢而自謙非好友者輩也其饑渴德音已久而今來季女令德之教則燕喜歡譽)
(豈有厭射哉辰者時也言碩女之得其時也)
雖無旨酒式飲庶幾雖無嘉殽式食庶幾雖無德與女
式歌且舞
(殽通作肴凡非穀而食皆曰肴)
(愚按治中饋者衆妾之事自謙不足以供酒肴惟季女庶幾飲之食之不以酒肴為重也此自衆妾言下)
(言無德相助自碩女言即首章雖無好友之意必時幽王與褒姒沈湎無度其見于頍弁之詩者酒求)
(旨肴必求嘉此欲反其所為言雖無美味以供庶幾飲食之不似如褒姒之厭縱其口腹也)
陟彼高岡析其柞薪析其柞薪其葉湑兮鮮我覯爾我
心寫兮
(柞郭璞以為栩即柞櫟也著曹居貞云柞堅忍之木其新葉將生故葉乃落附甚固鮮通作尠少也)
(詩詁云接見曰覯)
(愚按析薪比男女牉合泛論昏姻之事柞須新葉生故葉始隕詩人盖欲得季女以易褒姒猶以新葉易)
(故葉也湑兮謂新葉也言使得黜褒姒而親季女以正宫闈之化即我輩分卑少得進見我之憂思亦為)
(寫去矣)
高山仰止景行行止四牡騑騑六轡如琴覯爾新昏以
慰我心
(仰說文云舉也謂舉首而望也下鄭云景明也景行猶云明白正路也上行字謂道行字謂人之步趨)
(愚按二句思得季女在宫中以為六宫師法也言高山之共仰知卑人之不足為主矣言大道之共趨知)
(邪人之不可與行矣四牡騑騑二句望其至之速也馬騑騑行而不息六轡調和如琴聲相應自當安驅)
(而速至既至使我即見其大昏居中宫之位而我心始慰也言新昏則舊之已棄可知通章皆虚擬之)
(詞非有是人非有是事)
車舝五章章六句(左傳昭公二十五年宋元夫人生子以妻季平子叔孫昭子如)
(宋聘且逆之宋公享昭子賦新宫昭子賦車舝義取此詩思得賢女以配君子也朱子謂燕樂其新)
(昏之詩若只為士大夫新昏而作當列諸風何以入雅)
青蠅序曰大夫刺幽王也(國語史伯曰夫虢石父讒諂巧佞之人也而立)
(以為卿士與剸同也周法不昭而婦言是行用讒慝也此詩刺王聽讒當為太子宜臼被讒而作)
營營青蠅止于樊豈弟君子無信讒言
(毛傳興也朱註比也下二章興也蒼營營往來貌樊藩也青蠅與蒼蠅異種陸氏云蠅善亂聲青蠅)
(善亂色故詩以青蠅刺讒遂漢書昌邑王夢青蠅之矢積階東以問郎中令龔遂引此章云云謂陛下)
(左側讒人衆多如是青蠅惡矣註云惡即矢也按青蠅之惡在矢止則布穢飛則不能也嚴氏云青蠅)
(但集于在外之樊籬若不必惡之也然則營營往來將入宫室汚几席不但止樊而已喻讒人為亂漸至)
(迫近當防其微也駒左傳襄公十四年會于向范宣子將執戎子駒支支辭訖賦青蠅而退宣子辭焉)
(使即事于會成豈弟也)
(愚按豈弟贊詞然寓有優柔不斷之意䜛言所由以得入若英斷之主自畏避而遠去矣)
營營青蠅止于棘讒人罔極交亂四國
(朱註棘所以為藩也註一云棘者刺人之物楚詞云藜棘樹于中庭王逸云以言遠仁賢近讒賊也)
(罔極為機詐叵測也戎交亂四方之國如虢石父構王伐申以至吕繒西蠢然俱動所謂交亂也王)
(克云人中諸毒一身死之中于口舌一國潰亂詩曰讒人罔極交亂四國四國猶亂况一人乎故君子不)
(畏虎猶畏讒夫之口讒夫之口為毒大矣)
營營青蠅止于榛讒人罔極構我二人
(毛云榛所以為藩也者榛小栗亦有刺房故可以與棘同為藩也孔云構構合兩端令二人彼此相嫌交)
(更惑亂也輩二人為聽讒者與被讒者指彭焱云讒人指虢石父四國指申繒諸國二人即王與后也)
青蠅三章章四句(申培說厲王之世讒言繁興君子憂之而作)
(愚按厲之世如蜩如螗如沸如羹國步蔑資亂况斯削有由然矣然不若幽王信讒奪嫡為較然有)
(據也史稱厲王暴虐幽王昏而不暴其稱豈弟以此乎)
賓之初筵序曰衛武公刺時也幽王荒廢媟近小
人飲酒無度天下化之君臣上下沈湎淫液武公既
入而作是詩也(此詩首章言燕射飲酒有禮次章言祭祀飲酒有禮而後言今人飲酒之)
(不如也)
(愚按此篇或以為東遷後詩謂衛武公于平王世始入為卿士幽王時未嘗入周攷平王以武公為公非)
(卿士也諸侯初即位未有不朝于王受王錫命者史記載武公立四十二年平戎于周豈有四十二年之)
(諸侯而未嘗入朝者乎朝則有賓射助祭之禮殆目覩王之飲酒無度而述賓祭飲酒之禮發端以諷之)
(以其為王朝獻納之詞故列之于雅)
賓之初筵左右秩秩籩豆有楚殽核維旅酒既和旨飲
酒孔偕鐘鼔既設舉醻逸逸大侯既抗弓矢斯張射夫
既同獻爾發功發彼有的以祈爾爵
(朱註賦也毛傳缺事孔云上八句言射初飲燕之事下六句言大射之禮射有三一大射二賓射三)
(燕射按賓射即周禮所謂饗射因饗燕而射皆所以娛賓大射乃將祭而射所以擇士飲酒特其中之儀)
(節耳于射義云天子將祭必先習射于澤宫射中者得與祭不中者不得與于祭不得與於祭者有讓)
(削以地得與于祭者有慶益以地此諸侯入朝助祭而射之禮也初筵初即席也左右賓與主人為禮)
(隨其左右之宜而折旋揖讓皆不亂也菹楚列貌殽豆實也核加籩也旅陳也鄭云豆實醢也籩實)
(有桃梅之屬凡非穀而食之曰殽按梅桃有核之物故稱核也首二句紀賓初升筵之禮次三句紀官)
(所饌之物飲酒孔偕乃紀與宴之人時大射儀曰初主人獻賓賓酢主人次主人獻君于奏肆夏卒爵)
(樂闋主人受君酢乃酬賓賓告于擯者請旅諸臣君許乃舉旅行酬即此所謂舉酬逸逸也禮以宰夫)
(為主人君于臣雖為賓不親獻也鄉以上皆諸侯之禮天子禮亡相去當不甚遠耳按射記云天子熊)
(侯白質諸侯麋侯赤質大夫布侯畫以虎豹士布侯畫以鹿豕按燕射之禮自天子至士皆一侯上下)
(共射之毛云大侯君侯者以君所射故謂之大張毛云抗舉也鄭云舉鵠而棲之于侯也朱註抗也)
(凡射張侯而不繫左下網中掩束之及將射司馬命張侯弟子脱束遂繫左下網也大射儀旅酬之後)
(納工歌鹿鳴管新宫畢司射適次袒袂遂執弓挾乘矢於弓外見□于弣右巨指鉤弦自阼階前曰為政)
(請射即此所謂弓矢斯張也非射夫之弓矢也夫天子六偶以諸侯為之諸侯不足始取給于卿大)
(鄭云射夫衆射者也所謂偶也獻奏也既比衆偶乃誘射射者乃登射各奏其發矢中的之功的質也祈)
(求也射者與偶發矢之時各心競云我以此求爵女勝者飲不勝者所謂飲觶也彼指侯爾指賓)
(愚按古人飲酒惟祭祀賓客養老三事此章言賓射次章祭祀非射以擇士而祭之禮)
籥舞笙鼔樂既和奏烝衎烈祖以洽百禮百禮既至有
壬有林錫爾純嘏子孫其湛其湛曰樂各奏爾能賓載
手仇室人入又酌彼康爵以奏爾時
(承上章大射之禮既畢射而中得與于祭之事應籥舞文舞也舞羽龡籥祭祀用之笙有與瑟琴相者)
(鹿鳴之鼔瑟吹笙是也有與磬相應者鼔鍾之笙磬同音是也有與歌相應者儀禮歌魚麗笙由庚之類)
(是也有與鼔相應者此言笙鼔是也禮孔云烈祖功烈之祖也嚴氏云百禮事神之衆以洽百禮者)
(言助祭之人既多則可以合舉事神之衆禮也百禮既至言行禮之時至也壬通作任林謂衆列如林)
(也衆禮次序行之各有其時當其時至有身任其事者又有林立以待事者凡皆駿奔走于廟中也鄭)
(云嘏為尸與主人以福主受神之福于尸則主之子孫皆湛樂也既湛之後各酌獻尸尸酢而卒爵是謂)
(各奏爾能仇讀曰㪺室人有室中之事者謂佐食也又復也賓手把酒室人復酌為加爵也王氏曰先)
(王用酒常以祭祀必有禮樂籥舞笙鼔有備樂也以洽百禮有備禮也劉公瑾曰武公因酒過作詩乃)
(盛稱飲酒之禮盖酒非有過也飲者常至于過也飲者于初筵亦未有過也其終既醉則不能無過也公)
(之悔過亦慎終如初而已)
(愚按宗廟之内以異姓為賓室人猶言家人同姓是也此主人與賓獻酢已畢賓告于擯者請旅諸臣之)
(事手仇者賓手挹酒以示敬也室人受而卒爵又以醻賓曰入者凡執事之臣皆入席而舉旅行醻也康)
(爵疑即所謂無筭爵也祭祀既畢賜以盡歡康安也盖心無復事而安飲也爾時謂其時可以飲矣或)
(云以奏謂奏陔夏也歡燕既洽賓可以出之時則奏陔陔之為言戒也又即醻也)
賓之初筵温温其恭其未醉止威儀反反曰既醉止威
儀幡幡舍其坐遷屢舞僊僊其未醉止威儀抑抑曰既
醉止威儀怭怭是曰既醉不知其秩
(鄭云此復言初筵者既祭王與族人燕之筵也謂反反顧禮也幡幡輕數也飄揚之意曰既醉止酌)
(康爵時也此時飲無筭爵又徹羃盡歡勢必至于醉也屢舞以舞屬客勸飲古者飲酒歡必起舞所以)
(極歡心敘誠意也抑僊通作躚說文云蹁躚旋行也僊僊本為舞容說文云按也謂強自按抑也毛)
(云怭怭媟嫚也秩即左右秩秩之秩以折旋揖讓言既醉則忘其初筵之秩矣孔云小人未醉身有惡)
(態強自掩飾及其醉酒則舊態盡出故莊子謂醉之以酒以觀其態)
(愚按自三章以下盖酌彼康爵以後武公見有酒失者以之自誡即以諷王也屢舞僊僊以下所言威)
(儀皆舞時之威儀也未醉而抑抑既醉而怭怭至于不知其秩則威儀全失是之謂既醉矣)
賓既醉止載號載呶亂我籩豆屢舞僛僛是曰既醉不
知其郵側弁之俄屢舞傞傞既醉而出並受其福醉而
不出是謂伐德飲酒孔嘉維其令儀
(號呼呶讙也僛僛舞不能正也傞傞舞不止也頃郵與尤同過也側傾也俄說文云行頃也言俄之)
(間數側其弁德孔云醉前無失為有德既醉為愆以喪之是伐其也晏子飲景公酒日暮公呼具火)
(晏子辭曰詩云側弁之俄言失德也屢舞傞傞言失容也既醉以酒既飽以德既醉而出並受其福賓主)
(之禮也醉而不出是謂伐德賓之罪也嬰卜其日未卜其夜公曰善再拜而出朱註飲酒之所以甚美)
(者以其有令儀耳今若此則無復有儀矣)
(愚按古人飲酒以舞相屬或因以賈禍者有之如灌夫起舞屬蚡蚡不起夫徙坐語侵之張磐舞屬陶謙)
(謙不為起固強之雖舞而不轉曰不當轉耶曰不可轉轉則勝人遂至相恨江表孫譚酒酣屢舞而不知)
(止顧雍所以深責之也此詩言屢舞至于一而再再而三則醉甚不知其所以然矣酒以合歡原期于)
(醉無算爵所以勸醉也既醉何病然醉斯可以出矣惟醉而不出失禮喪德為可醜耳此詩為醉康爵)
(奏陔夏之後昏醉喪儀而不肯出者諷也)
凡此飲酒或醉或否既立之監或佐之史彼醉不臧不
醉反恥式勿從謂無俾太怠匪言勿言匪由勿語由醉
之言俾出童羖三爵不識矧敢多又
(凡此者槩言飲酒之禮飲酒一也醉與不醉有異故設監史以伺察之朱註監史司正之屬所以察儀)
(法也史淳于髠說齊威王曰賜酒大王之前執法在傍御在後或立之監即執法也或佐之史即御史)
(也此古王者燕飲之制至戰國時尚存以不臧謂失禮伐德也鄭謂王立監使視之又助史使督酒)
(欲令皆醉也醉者已不善為人所惡復取未醉者罰之反以不醉為耻盖疾之也式勿從謂以下設為監)
(史告不醉者之辭所以深惡夫醉者也彼嚴氏云彼人已醉勿就其位而與之言與之言則愈更號呶)
(是使之大為怠慢也角言自言也語與之語也由從也嚴氏云童羊無羖未有無角者童而羖必)
(無之物醉人之言多不可聽則以必無之物困之識記也)
(愚按醉人易怒凡坐上有言必須檢點非可以言者勿言恐觸其怒也與之語必諒其可以從者語之匪)
(是勿漫語也下文由醉之言謂其言皆不自由而由其醉耳又即酬也禮主人獻賓賓飲而酢主人主)
(人飲之而又酌以醻賓是故醻酢之禮盡于三爵前章室人入又所謂加爵也多又則加而又加也)
賓之初筵五章章十四句(朱子從韓氏序謂詩意與大雅抑戒相類必武)
(公自悔之作若飲酒自悔正宜與淇澳等詩入衛風耳何以入雅劉公瑾云酒誥言謹酒之意以)
(為父母慶克羞耉羞饋祀則皆可用酒若反開飲酒之端者亦若武公謹酒而言因射而飲因祭而飲之)
(意也飲酒之禍内則喪德外喪威儀此詩言德者一而言威儀者五酒誥言德者八而言威儀者一詳略)
(互相備矣武公其得于武王康叔之家法與篇按毛傳自甫田至賓之初筵為甫田之什十)
魚藻序曰刺幽王也言萬物失其性王居鎬京將
不能以自樂故君子思古之武王焉
(愚按序謂思武王正所以刺幽王也是時幽王為讒佞所惑方有舉兵伐申之謀而君臣日以飲酒為事)
(詩人憂之述武王在鎬之宴謂以獻豈而飲也今時勢如此而謀伐人國未豈而樂遽先從事于飲酒憂)
(危之情見于言外竹書紀幽王以十年伐申是時人已知其謀矣)
魚在在藻有頒其首王在在鎬豈樂飲酒
(朱註興也毛傳缺為頒大首貌魚以依蒲為得其性也兩言在者詩人自詳審之詞言魚何在乎在于藻)
(王何在乎在于鎬也說劉彝云魚出游水面則露其首故見其頭大也豈文云還師振旅樂也周禮作愷)
魚在在藻有莘其尾王在在鎬飲酒樂豈
(莘長貌外飲酒樂豈言與諸臣飲至共樂此豈也言謂今之飲酒非昔之飲酒者也)
魚在在藻依于其蒲王在在鎬有那其居
(魚雖以藻為樂而所據必在于蒲魚之潛于淵猶鳥之集于菀蒲者魚所以藏身之固也一云水深則)
(魚樂淺水有藻而魚在焉露其頒然之大首復驚逝而露其莘然之長尾盖在淺水故逃竄窘廹首尾俱)
(見也蒲生近岸其水愈淺依于其蒲意更窘促刺幽王也那安貌)
(愚按武王甫克商即憂天保之未定于是有營洛之意盖不敢即安也有那其居猶言暫時假居耳其志未嘗)
(一日忘四方之虞也今遂以鎬京為不拔之基君臣但飲酒而已其智不及依蒲之魚猶知所以藏身也)
魚藻三章章四句(朱子謂天子燕諸侯而諸侯美天子之詩)
(愚按所以美之者亦僅述其飲酒之樂而已與諧媚之稱觴誦萬年者相去幾何凡詩必有為而作)
(不然聖人何取焉)
采菽序曰刺幽王也侮慢諸侯諸侯來朝不能錫
命以禮數徵會之而無信義君子見微而思古焉(孔叢)
(子載孔子曰于采菽見古之明王所以敬諸侯也)
(愚按菀柳之篇明為諸侯不朝而作此詩特陳先王時待諸侯來朝之禮與菀柳並載殆一時一人之作)
(不必言刺而刺在篇外矣)
采菽采菽筐之筥之君子來朝何錫予之雖無予之路
車乘馬又何予之玄衮及黼
(毛傳興也朱註同也羊則苦豕則薇)(毛云菽所以芼太牢而待君子鄭云菽大豆也采之者采其葉)
(以為藿味孔云王饗賓客有牛爼其汁則芼之以藿調以五盛于鉶謂之鉶羹聘禮君賜卿歸饔餼)
(米百筥筥半斛夫人使大夫歸饔餼米有八筐者有六筐者筐五斛夫百筥以多為榮而所實少八筐六)
(筐以少為貴而所實多則筐大而筥小矣惟何錫予之心口相問之詞周禮車直名路五路玉路不)
(以錫金路以封同姓象路以封異姓革路以封四衛木路以封藩國乘馬四馬也所以駕路車者鄭云)
(玄衮玄衣而畫以卷龍也凡冕服皆玄衣纁裳衮卷與衮同是畫龍而升降有别升龍為卷降龍為則)
(天子之服名卷上公之服名衮也卷衮皆指龍而言公衣五章裳四章而衣以衮為首子男衣三章裳)
(二章而裳以黼為首此言玄衮及黼舉公及子男以該侯伯也)
觱沸檻泉言采其芹君子來朝言觀其旂其旂淠淠鸞
聲嘒嘒載驂載駟君子所届
(觱沸狀水噴出之貌曰檻泉爾雅云正出謂涌出也李廸云水泉從下上出涌泉以興君子自下國朝于王)
(室也所周禮雁醢芹菹芹生水中取其香潔以薦宗廟菹亦用待君子也旂建在車上淠淠動也嘒說文)
(云小聲也王氏云言其聲之細則無敢馳驅也又届主也見旂聞鸞漸來漸近至是而見其車上之人見其)
(駕車之馬則君子于是至矣儀鄭云諸侯來朝王使人迎之因觀其衣服車乘之威所以為敬且省禍福也)
(愚按春秋傳列國乘車皆四馬而或謂之驂或謂之駟此以驂駟並言亦據來朝者之所稱因而稱之以見來)
(者衆耳)
赤芾在股邪幅在下彼交匪紓天子所予樂只君子天
子命之樂只君子福禄申之
(朱註賦也之芾通作韍諸侯赤韍弁鄭云冕服謂之韍其他謂韠孔云士之有爵猶大夫以上有)
(冕也士有韎韐猶大夫以上有芾也古韍與韠俱是蔽膝之衣韠以韋為之易乾鑿度云者田魚而食因)
(衣其皮先知蔽前後知蔽後後王易之以布帛而猶存其蔽前者重古道不忘本也股說文云髀也鄭云脛)
(本曰股孔邪幅如今行縢也偪束其脛自足至膝故曰在下云邪纏于足謂之邪幅内則子事父母有)
(偪即此所以利趨蹌也以上兩句皆紀諸侯入朝之禮服交上交于天子也紓緩也言諸侯相率趨朝不敢)
(緩也功命錫命也示孔云祭統謂古者明君爵有德而禄有必于太廟不敢專也賜在廟故神得福禄之)
(愚按蔽膝之制據此而言今朝祭之服猶有其遺制但前後皆有蔽不似此獨蔽前耳或以為是膝之衛所以)
(謹拜跪者謬矣)
維柞之枝其葉蓬蓬樂只君子殿天子之邦樂只君子
萬福攸同平平左右亦是率從
(鄭云以柞為興者柞之葉新將生故乃落于地以喻繼世以德相承者殿鎮也孔云軍行在後曰殿取)
(其鎮壓之義韓萬福攸同所謂君臣並受其福也右平平辨治也詩通作便便閑雅之貌言諸侯左)
(之臣便便習禮辨事相率以從也左傳晉魏絳引此詩謂便蕃左右)
汎汎楊舟紼纚維之樂只君子天子葵之樂只君子福
禄膍之優哉游哉亦是戾矣
(紼繂也今人繩索之大者亦稱為繂益纚繋也曰纚傍從麗有相附之意維則聯絡之使固也易拘)
(繫之乃從維之以喻維繫諸侯之心不一而足也葵揆也膍厚也一說葵膍皆實字沽用葵性向日曹)
(植云若葵藿之傾葉太陽雖不為回光然向之者誠也天子葵之言天子鑒其乃心王室亦如葵之向日)
(故即以葵擬之膍說文云牛百葉也周禮醢人脾析即此言其狀分析也莊子謂之膍胲以喻福禄之駢)
(繁不可數紀也)
(愚按優游指來朝之諸侯既無憂讒畏譏之思亦無飛揚跋扈之態上下相信進退自安不惟天子有以)
(維繫諸侯而諸侯亦自眷戀而不去戾止者猶云得其所止也一云戾通作麗著亦字是上下相麗不)
(散之意)
采菽五章章八句(朱子謂天子所以荅魚藻也然彼言豈樂此言來朝二詩殊不)
(相蒙)
角弓序曰父兄刺幽王也不親九族而好讒佞骨
肉相怨故作是詩焉(何氏謂刺幽王寵任昏姻而疎遠同姓之詩序所謂刺讒也)
(愚按漢書谷永上書請抑褒閻之亂息白華之怨後宫親屬饒之以財勿與政事以遠皇父之類損妻黨)
(之權然則十月之交所言皇父卿士番棸蹶楀等大抵皆褒姒姻婭也故正月之詩曰洽比其鄰昏姻孔)
(云劉向引此詩以為幽厲之際朝廷不和轉相非怨詩人疾而憂之曰民之無良相怨一方所謂相怨者)
(殆指兄弟與昏姻而言耶)
騂騂角弓翩其反矣兄弟昏姻無胥遠矣
(毛傳興也朱註同鄭毛云騂騂調利也不善紲檠巧用則翩然而反云喻王與九族不以恩禮御待)
(則使之多怨去朱註弓之為物張之則内向而來弛之則外反而何氏謂王于兄弟無偏用偏舍之)
(理如弓一張一弛角幹有互為内外之時張時則角在内幹在外弛時則幹在内角在外王惟一于昏姻)
(而不任兄弟是角恒在内幹恒在外也相胥相也無胥遠矣謂王之視弟兄不必與昏姻大懸絶也)
爾之遠矣民胥然矣爾之教矣民胥傚矣
(朱註賦也)
(愚按遠專指遠兄弟而言王既疎遠之天下之人皆以王之兄弟不足親矣王遠兄弟而親昏姻是王教)
(天下以兄弟之不如昏姻也天下有不相傚而趨附昏姻者哉以此兄弟之勢日衰而昏姻之氣燄益盛)
(交相為瘉皆由此也)
此令兄弟綽綽有裕不令兄弟交相為瘉
(朱註賦也有令善也瘉病也有言王之親疎失宜在宗族之中令善者固寬然容不以介意其不善)
(者激于怨毒不能自制與昏姻交相搆釁而為王之病矣)
民之無良相怨一方受爵不讓至于已斯亡
(朱註賦也)
(愚按此章承不令兄弟而言言其交相為瘉亦人情無足怪也相怨一方正指無良之實謂各據所居)
(之地位各持所見而不肯相下以至于相怨也怨不在大即一爵之酒受之不讓且逞忿以亡其身况事)
(有大于此者乎兄弟之于昏姻得意與失意相形懻忮恚恨亦情所難免也)
老馬反為駒不顧其後如食宜饇如酌孔取
(朱註比也任此章言王之于昏姻宜擇其可任者任之其不可者但寵之以爵厚之以禄不宜使與政)
(事也如優老馬者惟飼之以芻秣而已今反以為駒使之任重後將有不勝其任之患也饇飽也孔甚)
(也此輩志在爵禄而已如食者予以盡飽飲者予以盡量其志足矣予之以政是反為之禍也一說饇)
(飫通說文云不脱屨升堂謂之飫不鄭云孔取謂度其所勝多少凡器之孔其量大小同謂滿則止耳)
(二句皆反言以規之諷其知止足也)
毋教猱升木如塗塗附君子有徽猷小人與屬
(朱註比也)
(愚按猱之好升木猶小人之好攀附要人也人見昏姻之人得勢攀附者衆矣而更斥遠兄弟惟昏姻是)
(聽是益教之也塗本善于附著者以比小人之情以小人附小人猶以塗附塗其合也易矣如塗塗字指)
(昏姻塗附塗字指小人黨徽美也猷道也言惟徽猷之君子能自愛不入其若小人惟知目前之利爭)
(與之為屬矣昏姻之人為小人攀附所以益搆鬭兄弟也徽猷先王所謂正其五品為之孝友也君子)
(所守惟此自與昏姻之人不合)
雨雪瀌瀌見晛曰消莫肯下遺式居婁驕
(朱註比也雪晛日氣也進曰者于日未出擬議之詞雨喻昏姻之讒言以離間兄弟者)
(愚按兄弟受讒者初猶庶幾王心偶一憬悟如日氣之乍見使雨雪頓消乎而不意王之盡信之也下自)
(謂也言皆被其讒無或遺者讒既見信遂自居能讒以驕人屢信其讒所以屢驕之也兄弟因之以益怨)
(也)
雨雪浮浮見晛曰流如蠻如髦我是用憂
(朱註比也不浮浮積之厚而浮于地上雅流流而去之喻王能去讒以至宗族解體爾云八蠻在)
(南髦西夷也書作髳蠻髦猶言相視如胡越耳)
(愚按兄弟與昏姻互相仇恨如蠻之與髦各為種類終不能合國禍之所由日深也故詩人深憂之)
角弓八章章四句(朱註亦謂刺王不親几族而好讒佞使宗族相怨之詩)
(愚按朱子以兄弟昏姻並言言皆不可以疎遠幽王之世外戚用事何嘗疎姻婭乎且為讒佞者皆)
(褒姒之親黨也此詩指王信昏姻之讒兄弟為是)
菀柳序曰刺幽王也暴虐無親而刑罰不中諸侯
不欲朝言王者之不可朝事也(采菽序有云幽王侮慢諸侯數徵會之而)
(無信義何氏謂此詩當作于舉烽火悉至至而無宼之時)
(愚按當為太子奔申王徵諸侯伐申以求太子而諸侯不應作詩以明志也)
有菀者柳不尚息焉上帝甚蹈無自暱焉俾予靖之後
予極焉
(毛傳興也朱註比也路菀茂木也尚言此菀然森茂之柳雖枝葉低垂行之人不可就以休息乎喻)
(王室雖卑天下未嘗不欲宗周而王自獲怒于上帝也蹈如樂記發揚蹈厲之蹈謂頓足而怒厲也)
(暱說文云日近也言天怒如此不敢親暱于王以從王欲罹其禍也鄭桓公謂王室多難吾何地可以逃)
(死况外諸侯乎力極與劇同屈原傳所謂勞苦倦極是也言我欲竭以靖王室而王將求之已甚雖欲)
(休息不可得己)
(愚按菀柳指申國方強太子可以藉庇蔭也王欲徵諸侯兵伐申以求而殺之此上帝所甚怒者敢悖天)
(以暱于王乎申之禍未可靖也即使予從王以靖之後將復極其志于申之與國如繒與西戎之類是也)
(禍寧有己乎)
有菀者柳不尚愒焉上帝甚蹈無自瘵焉俾予靖之後
予邁焉
(愒息也瘵病也後愒憩通之邁遠征也言使我征伐有功將益用以勤遠也)
有鳥高飛亦傅于天彼人之心于何其臻曷予靖之居
以凶矜
(朱註興也言傅臻皆至也彼人斥幽王也王之心無有極也)
(愚按此章指褒姒而言彼人謂褒姒也以下國之賤女奪嫡為后如鳥之高飛亦既戾于天矣而又欲殺)
(太子以安伯服其心寧有底極乎前篇云俾予靖之謂王使之也此云曷予靖之自審其不可也曷猶何)
(也矜毛云危也言何為從王為此而自居凶惡之名以取危亡也)
菀柳三章章六句(朱註亦宗序說謂王者暴虐諸侯不朝而作此詩)
(愚按王雖不道而臣子朝貢之禮不可不修若相戒不朝是悖慢無君之甚夫子錄之何也當思諸)
(侯所以不至之情庶幾有可原矣)
桑扈之什十篇四十三章二百八十二句
都人士之什二之八
彼都人士序曰周人刺衣服無常也古者長民衣
服不貳從容有常以齊其民則民德歸一傷今不復
見古人也
(鄭云長民謂凡在民上倡率者也變易無常謂之貳孔云正舉都邑者以都邑之士切近政化有道先)
(被其德無道先化其淫此時奢淫巧偽都邑尤甚故舉古之都邑以刺今焉)
(愚按幽王之時艷妻煽處外妾寵倖爭以淫靡相尚冶容竒服都邑士女化之觀大東之詩曰西人之子)
(燦燦衣服舟人之子熊羆是裘則西京風俗可知故詩人傷之致思于彼都彼者彼一時也前二章言都)
(人士庶之家後三章則指卿大夫家也言彼時無論貴賤其服飾皆有法度威儀可觀傷今之不復覩也)
彼都人士狐裘黃黃其容不改出言有章行歸于周萬
民所望
(朱註賦也下皆同毛傳缺孔黃黃狐裘色也以裘皮非一狐之腋故重言之云狐色不等狐白非若)
(不服郊玉藻云君子狐青裘豹褎至黃狐庶人亦服之特牲云黃衣黃冠而祭所以息田夫也)
(愚按歸者書云歸其有極是也行即指上二句而言言同歸于京師之習尚不襍以五方之風氣也萬民)
(謂四方之民以京師之人為之表式曰望此章黃狐之裘與下章臺笠舊說皆以為野人之服而經稱之)
(為都人士盖古者取士于農甫田所謂攸介攸止之象即髦士也若農而非士則不改之容與有章之言)
(豈所以贊野人者乎)
彼都人士臺笠緇撮彼君子女綢直如髮我不見兮我
心不說
(臺夫須也都人之士以臺皮為笠緇皮為冠緇孔云前章裘則冬所衣此章笠則夏所用撮髮以布為)
(冠從其儉也出笠以禦暑雨有柄曰簦無柄曰笠文季氏云臺笠田時所用緇撮居家時所用說)
(云綢密也又訓直綢皆指髮言第見其髮綢密而條直婦之首容但如其髮而止無增飾也)
(愚按出田則為農居家則為士彼君子女指士庶人之妻謂女有君子之行者也故貴賤皆可以稱命)
(婦首服有副編次三等副則盛飾也編則列髮為之假作紒形加于首上次則次取他人之髮與已髮相)
(合為紒謂之髮鬄今曰如髮而已明士庶之妻未有命者之服但順其髮之綢直不令散亂采綠詩云子)
(髮曲局衛風云首如飛蓬皆言其亂而不理也)
彼都人士充耳琇實彼君子女謂之尹吉我不見兮我
心苑結
(充耳惟冕服有之石為瑱塞實其耳)(琇通作秀琇實者王肅云以美尹尹氏也世為周公卿鄭云吉)
(讀為姞尹姞周室昏姻之舊族也后左傳鄭石葵曰吾聞姬姞偶其後必蕃姞吉人也稷之元妃也韓)
(奕篇云為韓姞相攸言其汾王之甥則姞為周室戚里而尹為世卿周室之昏姻貴此二姓也苑猶屈)
(也積也以苑以言其思之不已結言其思之不解)
(愚按此章充耳琇實指公卿大夫君子女指其室人也言當時卿大夫唯擇二姓為昏故閨門之内皆有)
(禮法可觀自豔妻以下賤奪嫡一時化其淫俗娶妻但娶容色不論族姓以致人倫道喪而故家之流風)
(盡矣上章云不見謂不見其服飾也此云不見謂不見其儀範也)
彼都人士垂帶而厲彼君子女卷髮如蠆我不見兮言
從之邁
(帶大帶也帶毛云厲帶之垂者左傳所謂鞶厲是也孔云大之垂者名之為紳而復名為鞶者紳是)
(厲之名厲是垂之貌蟲卷通作鬈說文云髮好也一曰髮曲也毒螫之長尾為蠆短尾為蠍蠆尾長)
(能卷曲故卷髮似之當是假紒之形即首服中之編也此言命婦之飾邁行也)
(愚按言從之邁者必當時賢大夫見王室將亂先幾挈家出都以避居采邑者如鄭桓公寄孥于虢鄶是)
(也詩人傷時亦欲從之去矣)
匪伊垂之帶則有餘匪伊卷之髮則有旟我不見兮云
何盱矣
(鄭云此言士非故垂此帶也帶于禮自當有餘也女非故卷此髮也髮于禮自當有旟也象髮于旟者)
(謂如旌旟卷舒之狀毛云揚也愚謂卷者不欲其揚也盱張目也)
(愚按此因卿大夫盡室既去之後思其家士女之威儀不可復見矣云何盱者言典型已盡而一時相尚)
(淫侈之俗皆目所不忍覩者將張目以何望乎)
都人士五章章六句(朱註謂離亂之後人不復見昔日都邑之盛人物儀容之)
(美而作此詩所以歎息之也是為東遷以後之詩豈以彼都者自東都而指西都耶厲王流彘之)
(後都邑已非其舊不必東遷故註又以周為鎬京)
(愚按詩詞未見有亂後情景如黍離之所傷也當為幽王時嬖寵淫侈相尚都人化之如後世高髻)
(大袖之為服妖也詩人懷古刺今刺而不露所以為雅)
采綠序曰刺怨曠也幽王之時多怨曠者也(郝氏云幽)
(王使人不以道詩人託閨怨以刺之古者用民之力歲不過三日新昏不從政恤其私也今使其室家暌)
(離匹婦銜怨故聖人錄是詩以明王道本乎人情耳)
終朝采綠不盈一匊予髮曲局薄言歸沐
(毛傳興也朱註賦也下同之自旦及食時為終朝兩手曰匊綠王芻也易得菜終朝采之而不滿手)
(怨曠之深憂思不專于事屈說文訓匊為左手詩話謂屈掌曰匊則匊是一手其掌耳局卷也婦人)
(夫不在則不飾容夫輔廣云薄言歸沐恐君子之或歸也季氏云為將歸有期故汲汲沐以待夫此)
(以方及五日之期為言也)
終朝采藍不盈一襜五日為期六日不詹
(衣蔽前謂之襜至藍染草也五日六日者五月之日六月之日也期五月而歸今六月猶不至是以憂)
(思詹與瞻同之以豳風一之日二之日例之則三之日為正月四日為二月五之日為三月六之日為)
(四月也别月令仲夏之月令民毋刈藍以染註此月藍始可此謂期以三月當歸至四月猶未瞻見今)
(又及采藍之時則過五月矣水後漢劉瑜疏云天地之性隂陽正紀隔絶其道則旱為并詩云五日為)
(期六日不詹怨曠作歌仲尼所錄)
之子于狩言韔其弓之子于釣言綸之繩
(韔弓衣也亦云弢綸韔其弓者孔云弛弓納于韔中也理絲曰愚謂理絲而合之為綸)
(愚按此下二章皆思之不至而預擬其歸後之詞意以遠出不歸歸則不令復出耳往狩則納弓于韔絶)
(其射獵之念不欲其習武事也若舍狩而釣則合絲為繩以資之可與偕隱矣下章言釣不及狩其意可)
(見)
其釣維何維魴及鱮維魴及鱮薄言觀者
(陸氏云魴魚之美者鱮魚之不美並舉之可以槩衆魚矣)
(愚按此又虚擬其夫往釣釣而多獲其釣只在近地故已得以往觀豈致如今之遠出不返相見未有期)
(耶皆意想之詞非有是事)
采綠四章章四句(朱註謂婦人思其君子之詩何氏謂六日正四月也疑與四月)
(維夏篇同時事一為征夫之詞一為思婦之語)
黍苗序曰刺幽王也不能膏潤天下卿士不能行
召伯之職焉(朱註宣王封申伯于謝命召穆公往營城邑故將徒役南行而行者作此)
(愚按幽王之時申后被黜申伯與王室相怨詩人追叙召伯營謝之烈見宣王尊禮元舅之隆一以感悟)
(王心一以絶申伯召戎之念也)
芃芃黍苗隂雨膏之悠悠南行召伯勞之
(毛傳興也朱註同韋芃芃長大貌之以隂雨能澤物興召伯能撫下昭云召康公子穆公虎也勞)
(之謂慰其勞苦恤其饑渴撫循勸勉如天澤沃然其勞也盖膏也)
(愚按自鎬京至謝謂之南行)
我任我輦我車我牛我行既集盖云歸哉
(朱註賦也下同車此下二章皆召伯之語所謂勞之也孔云任輦牛是轉運所用鄭云營謝轉餫)
(之役有負任者有輓輦者有將車者有牽傍牛者周漢書註駕人以行曰輦夏二十人而輦殷十八人)
(十五人凡輦一斧一斤一鑿一梩一鋤周輦加二板二築我任謂役人所各任之器皆載于輦也朱註)
(牛所以駕大車也即轉餫之車也矣集就也言百物具備易以集事事既集庶可言歸嚴氏云示以)
(歸期安其心也)
我徒我御我師我旅我行既集盖云歸處
(鄭云召伯營謝邑以兵衆行其士卒有步行者有乘車者五百人為旅五旅為師春秋傳曰君行師從卿)
(行旅從任孔云旅屬于師徒行御車即指師旅之人上章輦車牛以載工作之器言此章徒御師旅)
(以受工役之人言)
肅肅謝功召伯營之烈烈征師召伯成之
(肅肅嚴正貌烈烈威武貌謝言召伯善于慰勞人皆趨事赴功而謝之功以成即今信陽州也功工)
(役之事也状烈說文云火猛也烈烈其猛于趨事)
(愚按烈烈謂其勞績之昭著也師即指南行之衆成之謂其以撫循為激勸所以功易成也)
原隰既平泉流既清召伯有成王心則寧
(土治曰平水治曰清郭蔡汝南云清水道所以平原隰也上章言建城治宫室等事至此相其原隰)
(之宜通其水泉之利則召伯營謝之功于是乎有成矣崧高之詩一則曰南土是保再則曰戎有良翰王)
(心之寧可知)
(愚按言外謂宣王之所以篤厚于元舅者如此而後王以褒姒之蠱惑遂與為仇讐深可傷也)
黍苗五章章四句(朱註謂此詩與大雅崧高相表裏)
(愚按崧高之詩曰因是謝人以作爾庸則城謝既取諸謝人矣而召伯復以徒御師旅往者盖新滅)
(之謝遽而動衆興役慮其生心故以師徒協濟之亦所以彈壓之也)
隰桑序曰刺幽王也小人在位君子在野思見君
子盡心以事之(鄭史伯謂王棄高明昭顯而好讒慝暗昧惡犀角豐盈而好頑童窮固去)
(和而取同是則幽王之世佞諛用事而諫臣被廢棄在野者多矣觀末章云云詩人所思之君子必直諫)
(之士在草野不忘君者也)
隰桑有阿其葉有難既見君子其樂如何
(毛傳興也朱註同阿隰說文云阪下隰也阿通作娿難通作儺即娜也那是枝葉條垂之状下隰之)
(桑枝葉搖曳喻君子在野不以窮困為意有從容自得之貌)
(愚按樂者兩人相得之謂詩人見滿朝佞諛無一可與言者思得見在野之君子深談時事以共抒其憤)
(懣而為樂也)
隰桑有阿其葉有沃既見君子云何不樂
(沃光澤貌言如膏之沃也喻君子處約其德益充盛為人所利賴猶桑之能衣被斯民也徐光啓云其)
(樂如何者欲自言而非言語之所能形容也云何不樂者欲自止而非在我之所能遏抑也)
隰桑有阿其葉有幽既見君子德音孔膠
(幽黑色也不幽之為言窈也葉盛而密窈然作深黑色稀疎則能也言從德出曰德音膠固也盖昔)
(聆其德音佩服于心固結而不能解也)
(愚按德音即下章遐不謂矣孔膠即下章何日忘之)
心乎愛矣遐不謂矣中心藏之何日忘之
(嚴氏云心乎言由中也愛謂愛君也遐之言胡也胡之言何也皆音之轉也遐不猶言無不也謂猶告)
(也序所謂思見君子盡心以事君即此)
(愚按遐不謂矣知無不言也言君子雖昔日以盡言去位而其言發于忠愛字字深切時弊至今中心服)
(念不置所謂德音孔膠也此所以欲見是人而與之深談為樂也)
隰桑四章章四句(朱子謂此喜見君子之詩詞義大槩與菁莪相類)
(愚按孝經子曰君子之事上進思盡忠退思補過將順其美匡救其失故上下能相親也引此詩之)
(末章云云夫進思盡忠退思補過心乎愛也將順其美匡救其失遐不謂也則此詩所思之君子必)
(為匡救主上之正士而非尋常燕飲之賓矣)
白華序曰周人刺幽王也幽王取申女以為后又
得褒姒而黜申后故下國化之以妾為妻以孽代宗
而王弗能治周人為之作是詩也(按史厲王之末漦化為玄黿入王後)
(宫後宫童妾既齔而遭之既笄而孕無夫而生子懼而棄之宣王之時聞檿弧箕服之謠有夫婦賣是器)
(者使執而戮之逃于道而收所棄妖子以亡奔褒褒人有罪入于王以贖罪是為褒姒孔云厲王之末)
(流彘之歲也帝王世紀謂幽王三年嬖褒年十四是先幽王立十一年而生其生在宣王三十六年也自)
(宣王三十六年上距流彘之歲中間共和十四年共為五十年童妾以七歲而齔時遭之至生女時其年)
(五十六矣計遭後八年始笄笄四十二年而生作為妖異故不與人道同)
白華菅兮白茅束兮之子之遠俾我獨兮
(毛傳興也朱註比也下同謂白華野菅也已漚為菅孔云漚之柔軔異其名之菅因其在野未漚者)
(為野菅也白陸氏云菅茅屬也而其華白故一曰白華詩序曰華孝子之潔白也茅亦潔白詩曰白)
(茅純束孔子謂茅之為物薄而用可重也職歐陽子云言二物各有施可以並用如妻妾各有可以並)
(居曰鄭謂王之遠我欲使我獨也老而無子獨褒姒譖申后之子宜臼出奔申也)
(愚按菅茅皆况申后逸詩云雖有絲麻不棄菅蒯雖有姬姜不棄憔悴則菅蒯乃憔悴之比白者贊其潔)
(白也束者稱其守禮也是時申后年齒已長幽王寵新棄舊故以菅茅為况遠遠棄也獨单也)
英英白雲露彼菅茅天步艱難之子不猶
(朱註英英輕明之貌白雲水上輕清之氣當夜而上騰者也露即其散而下降者也)
(愚按上章以菅茅為况此言菅茅微物猶上承天露而已廢處離宫恩澤不被殆菅茅之不如矣天步艱)
(難謂天下將亂也猶謀也謂王不謀國事而惑邪嬖也天步艱雖即指日月告凶不用其行也日月君)
(后之象今失其常是天步之艱難有為之祟者也)
滮池北流浸彼稻田嘯歌傷懷念彼碩人
(滮水流貌豐鎬之間水北流按水經注云鄗水北流西北注與滮池合九域志云京兆府冰池名滮池)
(滮北入鄗又北合渭是皆北流矣水羅氏云稻性宜水故五穀外别設稻人之官專理事鄭云池水)
(之澤浸潤稻田使之生殖喻王無恩意于申后滮池之不如也)
(愚按白雲託興傷天澤之不被也滮池託興傷地澤之不通也申后見廢而獨處是無天地也嘯歌者)
(既嘯而後歌所謂長歌之哀過于痛哭也傷懷者懷思往事而自傷也此想見申后在宫之情事念者詩)
(人念之也滅碩人指申后也周失申后而殞于戎衛失莊姜而于狄兩人所關不小故皆以碩人稱之)
樵彼桑薪卬烘于煁維彼碩人實勞我心
(卬我也烘燎也煁烓竈也服食家凡烹飪宜桑薪取其火不急不慢有文武兼濟之道煁爾雅以為烓)
(孔云烓者無釡之竈其上然火謂之烘用鄭云桑薪薪之善者宜以炊㸑今反以燎于烓竈焰事物而)
(已喻申后之反見卑賤也釡郝氏云卬與仰同漢書卬給縣官謂仰給也以無之竈仰桑薪以烘美材)
(而賤用之嫡后見棄何以異此心碩人指后我詩人自我也念此不平而為勞耳)
鼓鐘于宫聲聞于外念子懆懆視我邁邁
(懆懆憂貌說文云愁不伸也邁不顧也王宫中擊鐘聲聞于外言宫閫之地四方所由觀化之失德不)
(可掩也)
(愚按此章后不以己之失位為恨而以王之惡聲遠播為憂故箋云此言申后之忠于王也懆懆者不忍)
(忘君邁邁者絶之已甚曰念曰視厚薄分明)
有鶖在梁有鶴在林維彼碩人實勞我心
(鶖秃鶖也矣蘇氏云鶖鶴皆以魚為食然鶴之于鶖清濁有間今鶖在梁而鶴在林鶖則飽而鶴則餞)
(矣幽王進褒姒而黜申后譬如養鶖而棄鶴也)
鴛鴦在梁戢其左翼之子無良二三其德
(鴛鴦匹偶相隨之鳥以喻王與后也戢歛也歛左翼者謂右掩左也)
(愚按在梁承上章來因在梁有鶖而追念昔日鴛鴦之在梁也戢翼相向雌雄之和睦宛然忽棄嘉偶而)
(求别配曾烏之不如矣衛風云士也罔極二三其德刺夫婦之相棄背正此謂也此章專以責王使之子)
(不二三其德雖百褒姒何能為其怨之也切矣)
有扁斯石履之卑兮之子之遠俾我疷兮
(扁卑貌王鄭謂石乘石也周禮王行則洗乘石疏云乘石者所登上車之石王起有洗乘石賦云承)
(玉趾以增麗拂衮衣而更妍洗列周經履合詩雅蒙履踐也履之卑兮是倒句文法言此乘石也時得)
(王之踐履而我獨無由與王相親近斯石之不如也疷病也說文云病不翅也猶言不止于病病之甚)
(耳)
(愚按石之扁也以履之而卑謂踐履之久而扁者益以卑也乘石以久雖卑猶不忍棄而履如故后之事)
(王歷年已久寧乘石之不如而遠棄之也按竹書幽王三年始嬖褒姒五年世子宜臼出奔申夫能出奔)
(必已成人訃后之生世子當在宣王之世而王之娶后亦已久矣故以乘石况之言其久也首章末章)
(皆代為申后之語兩我字謂申后也與諸章異)
白華八章章四句(漢書註引此詩序幽字下有王廢申三字謂刺幽王廢申后也)
(愚按此詩為申后見廢詩人傷之而作篇中碩人之稱詞義皆指后決非后自作也朱子謂后被黜)
(而作此詩以碩人謂幽王則古今宫闈之詩豈皆宫中人自為之耶)
緜蠻序曰微臣刺亂也大臣不用仁心遺忘微賤
不肯飲食教載之故作是也(鄭云微臣士也幽王時禮廢恩薄大不念小尊)
(不恤卑故本其亂而刺之)
(愚按古者諸侯貢士于天子故飲食教誨後車之載皆先王之制也幽王時侯國不貢士士之賢者無由)
(上達故作此詩追述盛時待士之禮玩道之云遠我勞如何豈敢憚行畏不能趨諸語明傷諸侯不貢已)
(無由以至京師也)
緜蠻黃鳥止于丘阿道之云遠我勞如何飲之食之教
之誨之命彼後車謂之載之
(毛傳興也朱註比也下同也毛云緜蠻小烏貌丘阿曲阿也緜說文云聯微謂鳥聲之微細相連不)
(絶如緜而烏語不可與人解擬以蠻也斯月令季春勉諸侯聘名士禮賢者黃烏善鳴正在時因以起)
(興車鄭云後車倅車也即副車古諸侯貢士以己之副與之乘之敬愛之至也漢書高帝下詔求賢令)
(御史中執法下郡守其有意稱明德者必身勸為之駕是後車載士之風漢世猶存)
緜蠻黃鳥止于丘隅豈敢憚行畏不能趨飲之食之教
之誨之命彼後車謂之載之
(鄭云丘隅丘角也憚難也謂豈敢憚于徒行乎畏不能及時疾至也疾行曰趨自傷無車馬不能跋涉也)
緜蠻黃鳥止于丘側豈敢憚行畏不能極飲之食之教
之誨之命彼後車謂之載之
(鄭云丘側丘旁也恐極至也國語云齊朝駕則夕極于魯國道之云遠不能至其所也古者三年一)
(貢士大國三人次國二人小國一人此典廢而士之仕進絶矣其曰畏不能趨畏不能極則不貢之失已)
(見豈有諸侯貢士而尚煩士之畏奔走乎)
緜蠻三章章八句(按序言大臣不用仁心遺忘微賤大臣即指諸侯也不能飲食)
(之所謂不用仁心也不能教誨而薦揚之所謂遺忘微賤也)
瓠葉序曰大夫刺幽王也上棄禮而不能行雖有
牲牢饔餼不肯用也故思古人不以微薄廢禮焉(郝氏)
(云幽王日荒于酒羣臣宗族罕得進見詩人託興瓠葉以訓恭儉瓠賤而葉兔小而首至薄也牲牢饔餼)
(不用而取其至薄善誘之意弟何氏云誦頍弁之詩旨酒嘉肴徒為羣小設而兄甥舅不得沾其餘瀝)
(分其一臠故寓言瓠兔以諷若曰何時得被此禮乎是亦足耳)
幡幡瓠葉采之亨之君子有酒酌言嘗之
(朱註賦也下同毛傳缺鍇幡幡瓠葉貌庶人之菜也君子指王也嘗徐云口試其味也凡臣侍食)
(于君有先嘗之禮)
(愚按嘗之試其味而已不敢過飲也子左傳昭公元年趙孟叔孫豹入于鄭鄭伯兼享之皮戒趙孟禮)
(終趙孟賦瓠葉子皮遂戒穆叔且告之穆叔曰趙孟欲一獻子其從之子皮曰敢乎穆叔曰夫人所欲也)
(又何不敢乃享具五獻之籩豆于幕下趙孟辭私于子産曰武請于冢宰矣乃用一獻)
有兔斯首炮之燔之君子有酒酌言獻之
(朱註有兔斯首一兔也兔以首言猶數魚以尾也後毛曰炮加火曰燔鄭云飲酒之禮既奉酒於賓)
(乃薦羞獻獻主人酌以賓也)
有兔斯首燔之炙之君子有酒酌言酢之
(炕火曰炙主孔云炕舉也謂舉於火上以炙之客報人曰酢賓既卒爵而酌主人也)
有兔斯首燔之炮之君子有酒酌言醻之
(醻導飲也今鄭云主人既卒酢爵又酌自飲卒爵復酌進賓猶俗之勸酒孔云欲以醻賓而先自飲)
(以導之其實飲訖進酒于賓乃謂之醻也行按禮主人導飲之後賓受爵却不飲奠于席前乃旅酬之)
(禮今此一獻禮薄當無旅酬之事)
(愚按獻之酢之醻之所謂三爵也盡此三爵而已不敢為無筭爵之飲與首章嘗之同義)
瓠葉四章章四句(朱子以為燕飲之詩郝氏謂幽王日荒于酒詩人託興瓠葉以)
(訓恭儉是也)
漸漸之石序曰下國刺幽王也戎狄叛之荆舒不
至乃命將率東征役久病在外故作是詩也(或謂幽王東征)
(之役史傳無所經見竹書紀厲王三年淮夷侵雒王命虢公長父伐之不克是詩之作當在厲王之世)
(愚按四月篇有云我日構禍是出征事也曰滔滔江漢南國之紀非東征之實紀乎竹書紀幽王十年王)
(師伐申申遷于謝界在楚地以周視之亦東征也)
漸漸之石維其高矣山川悠遠維其勞矣武人東征不
遑朝矣
(朱註賦也下同毛傳缺截漸漸釋文作嶃嶃嶃通作斬言石之森立状如斬然也劉彝云漸漸之石維)
(其高矣謂所歷之路石皆廉利傷人之足割馬之蹄不可以踐履也不獨漸漸而已其高峻峭拔非攀援)
(則不可以登也間其山窮者川斷之也其川盡者山間之也重重相不可極不曰悠遠乎說文云勞)
(劇也鄭謂勞勞廣闊一作遼唐詩有勞勞亭畔草言其遼遠也遑暇也言無朝夕之暇也)
漸漸之石維其卒矣山川悠遠曷其没矣武人東征不
遑出矣
(毛云卒竞也言徧歷此石也因鄭云卒者崔嵬也謂山顛之末沒猶盡也上章石路阻絶不前而歎)
(山川之悠遠此言既過此石而山川之悠遠仍復如故則登歷何時而可盡也一說沒字状深箐懸洞)
(杳杳深入之意不朱註不遑出謂但知深入暇謀出也)
有豕白蹢烝涉波矣月離于畢俾滂沱矣武人東征不
遑他矣
(蹢蹄也駭爾雅亦作豴云豕四豴皆白為&KR1595;疾&KR1595;駭同孔云者躁疾之言白蹄名之為駭是躁於餘)
(豕矣馬毛云將久雨則豕進涉水波雨韓詩注云犬喜雪喜風豕喜雨箕好風畢好論衡云孔子)
(出使子路齎雨具有傾天果大雨子路問其故孔子曰昨暮月離于畢後日月復離畢孔子出子路請齎)
(雨具孔子不聽出果無雨子路問其故孔子曰昔者月離其隂故雨昨暮月離其陽故不雨俾滂沱矣)
(是未雨而預料其雨以為月離于畢實使之若歸咎于月者然嚴氏云不遑他矣對苦雨一事而言謂)
(之他不遑他者愁苦極而智慮廢惟雨是憂耳尚能講求制勝之事乎)
漸漸之石三章章六句(此詩言東征之士深入苦雨師人扶病不暇其不能)
(克敵可知郝氏謂風雨則失天時險遠則失地利久役則失人和君不仁而好戰亡可立待矣漸漸)
(之石以下三詩悽愴哀颯亡國之音也)
苕之華序曰大夫閔時也幽王之時西戎東夷交
侵中國師旅並起因之以饑饉君子閔周室之將亡
傷已逢之故作是詩也
苕之華芸其黃矣心之憂矣維其傷矣
(毛傳與也朱註比也而毛云苕陵苕也將落則黃圖鄭云陵苕之華紫赤繁本草云即今之紫葳)
(經云凌霄花也則華爾雅云荂也木謂之華草謂之榮邢昺云木名華月令季春桐始華是也草則)
(名榮月令仲夏木槿榮是也然草亦名華鄭風隰有荷華是也)
(愚按淩霄引蔓依木是藤本非草本也苕附木而生猶王室之弱依諸侯以自立也王以無信義而失諸)
(侯如花之生意將盡不能自託于木矣當其時者惟有哀傷耳)
苕之華其葉青青知我如此不如無生
(毛云華落葉青青然衣鄭謂華衰而葉見也有羅氏云周室之于諸夏猶服之有冠冕水木之本源)
(盖有深根固植之義不特以其在物上而已今苕雖居高在物之上然荏弱而託于物所自恃者微矣故)
(見其華則為之憂傷逮其華落而葉存則不如無生矣)
牂羊墳首三星在罶人可以食鮮可以飽
(朱註賦也劉牂羊牝羊也墳大也羊瘠則首大也羊牂或作䍧晝云晉文公不服羔裘君臣皆衣䍧)
(䍧非美毳而競之者隨君所好也曲毛云罶曲梁也寡婦之笱也按罶為曲梁之笱非梁也郝氏云)
(觀諸陸産牝羊無字見墳然之大首而已觀諸水族澤梁無禁罶中水静見三星之影而已山童水竭閭)
(里蕭條饑人但得食足矣安望其飽乎光鄭云三星在罶言不可久也喻周將亡如心星之耀見于魚)
(笱之中其去須臾也)
苕之華三章章四句(朱子謂詩人自傷逢周室之衰而作)
(愚按苕蔓生附木乃女寵小人之比青青者葉喻衆小人之黨附褒姒者流因牝雞司晨以致天怒)
(人怨饑饉兵戎海内蕭條皆女寵致之也)
何草不黃序曰下國刺幽王也四夷交侵中國背
叛用兵不息視民如禽獸君子憂之故作是詩也(按經有征)
(夫之語故序以用兵不息為言凡出使行役皆名曰征不必征伐也朱子以周室將亡征役不息行者苦)
(之故作此詩)
何草不黃何日不行何人不將經營四方
(朱註興也毛傳缺言鄭云自歲始草生而出至歲晚矣何草而不黃乎草皆黃也何日不行言歲已)
(將盡可休息矣而行猶未已此只就己一人言下句推廣言之見行役者不獨一人所以為時事慨也)
何草不玄何人不矜哀我征夫獨為匪民
(王氏云草既黃而死矣歲暮之時死而復生其色既玄則又改歲矣小明篇大夫以十二月西征中歷)
(一歲至後歲之二月猶未得歸四月篇大夫亦以去歲六月征伐南國至今歲四月猶未歸以此而推當)
(時征途所見其為草之玄而黃者多矣其無妻曰矜從役者皆過時不得歸故謂之矜謂失室家之樂)
(也視先王以民待民今王之犬馬故曰匪民)
匪兕匪虎率彼曠野哀我征夫朝夕不暇
(陸氏云兕抵觸虎搏噬先王驅而遠之則率彼曠野兕虎之所宜今征人如此則可哀矣按孔子厄于)
(陳蔡引此章二語亦為被人驅逐使循行於曠野無所栖泊也朝夕不暇猶言無朝無夕也)
有芃者狐率彼幽草有棧之車行彼周道
(說文云芃草盛貌以言狐者状其毛尾長也中棧車役車也鄭云狐草行草止孔云狐本草之獸)
(故可循彼幽草人非禽獸何為行彼周道常在野外與狐在幽草同乎)
(愚按狐性善睡率彼幽草猶得止息也棧車之士日行周道而不止是狐之不如矣)
何草不黃四章章四句(此詩與北山相表裏北山為行役之士所作此詩為)
(行役之人所作二詩皆有經營四方之語其為同時共事明矣禮云士乘棧車其士即此征夫所從)
(者也)
都人士之什十篇四十三章二百句
田間詩學卷八
