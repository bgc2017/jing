禹貢指南卷四
宋毛晃撰
嶓冢導漾東流為漢又東為滄浪之水過三澨至于大
别南入于江東匯澤為彭蠡東為北江入于海
漾水解在梁州水經漾水出隴西氐道縣嶓冢
山東至武都沮縣為漢水注云華陽國記曰漢水有
二源東源出武都氐道縣漾山為漾水禹貢導漾東
流為漢是也西源出隴西嶓冢山會泉逕葭萌入漢
始源曰沔案沔水出東狼谷逕沮縣入漢漢中記曰
嶓冢以東水皆東流嶓冡以西水皆西流即其地勢
源流所歸故俗以嶓冢為分水嶺即此推之沔無西
入之理劉澄之云有水從沔陽縣南至梓潼漢壽入
大穴暗通罡山郭璞亦言是矣罡山穴小本不容水
水成大澤而流與漢合漢地理志注師古曰漾水
出隴西氐道東流過武關山南為漢禹治漾水自嶓
冢始
漢水滄浪之水水經注曰武當縣西北四十里
漢水中有洲名滄浪洲庾仲雍漢記謂之千齡洲非
也是世俗訛音與字變也地說曰水出荆山東南流
為滄浪之水是近楚都故漁父歌曰滄浪之水清兮
可以濯我纓滄浪之水濁兮可以濯我足又云余案
禹貢言導漾水東流為漢又東為滄浪之水不言過
而言為者明非他水決入也蓋漢沔水自下有滄浪
通稱耳地連紀郢咸楚都也武當今均州
三澨沔水東行過三澨流觸大别山馬融鄭康成
王肅孔安國等咸以為三澨水名也許叔重云水邊
上人所止也在江夏竟陵縣竟陵今復州玉沙縣是
也一說竟陵有滲滲水即三澨水也
彭蠡今南康軍湖孔安國曰匯澤也鄭康成曰
匯回也漢與江鬭轉東成其澤矣顔師古曰匯廻
也又東廻而為彭蠡澤也經言漢江東匯澤為彭
蠡岷江東迤北會于匯則是彭蠡在岷江之東北今
諸家多以江州湖口之湖為彭蠡乃在岷江之南未
詳其實然今所謂彭蠡澤自江州湖口縣南跨南康
饒州之境以接于隆興府之北其源東自饒徽信州
建昌南自章貢南安西自袁瑞以至分寧方數千里
之水皆會焉北過南康揚瀾左蠡遂東北流以趨湖
口而入于江山海經廬江山三天子都(都一作鄣)入江
彭澤西郭璞注云彭澤今彭蠡也在鄱陽彭澤縣漢
地理志廬江出陵陽東北入江陵陽者丹陽屬縣今
宣城旌德有陵陽山而三天子都在徽饒之境廬江
出其東南而西北流會于彭蠡而入江又云彭蠡澤
在豫章彭蠡縣西水入湖漢者八謂鄱陽鄱水餘干
餘水艾修水塗淦水南城盱水建成蜀水宜春南水
南埜彭水入大江者一贑豫章水湖漢即彭蠡出雩
都自雩都東至彭澤縣入江所謂三天子都者蓋古
三苗國也其水自彭澤西入江是其地在彭蠡西洞
庭東自南面北言之則洞庭在其左彭蠡在其右所
謂左洞庭右彭蠡負固不服自稱天子故其民呼為
三天子都也
北江水經北江在毗陵北界東入于海又曰沔水
與江合流又東過彭蠡澤又東出居巢縣南又東過
牛渚縣南又東至石城縣分為二其一東北流其一
又過毗陵縣北為北江
岷山導江東别為沱又東至于澧過九江至于東陵東
迤北會于匯東為中江入于海
江水解在荆州
岷山解在梁州
沱水解在荆州顔師古曰别而出也江東南流
沱東行案地理志南郡枝江縣江沱在西北荆州
之沱也蜀郡郫縣江沱在西北此梁州之沱也凡江
水别出皆名為沱此言東别為沱繼于岷山導江之
下是江始出而别流者則當在梁州詩言江有沱其
荆州之沱歟
澧水解在荆州楚辭云遺予佩兮澧浦澧音禮
今澧州澧水在焉澧字从水从豊水隸變作氵豊音
禮豆登之屬與豐字不同漢地理志作醴鄭氏以
為陵名即今長沙澧陵非也
九江解在荆州九江蓋今洞庭也攷之前志沅
水漸水潕水辰水叙水酉水澧水湘水資水皆合洞
庭中東入于江江則過之而已胡秘監旦晁參政
說之皆以九江為洞庭以巴陵為東陵巴陵在洞庭
東或謂殷盛也言諸水所會其勢壯盛荆州叙次繼
此而後及沱潛雲夢則非江州之下流明矣諸家多
謂九江即今之江州殊不知漢九江郡本在江北今
所謂江州者實武昌之柴桑縣後以江北之尋陽并
柴桑而立九江郡又自江北徙治江南故江南得尋
陽之名後又改為江州實非古九江也蓋尋陽亦作
潯陽水北曰陽潯亦江之一名地在江北故曰尋陽
也案水經九江地在長沙下雋縣西北又案長沙志
潭州長沙郡漢長沙國隸荆州刺史部縣十三第十
下雋至晉省下雋入蒲圻蒲圻今屬鄂州宋元嘉中
割下雋巴陵益以南郡監利州陵置巴陵郡歸蒲圻
于江夏郡湘中記自湘之外所述水凡十五湖嶺之
内湘水貫之凡水皆會焉湘視衆水為大故其脉絡
雖與他水合流而能不雜湘水入江為江所蕩翕而
舉從之矣洞庭之水瀦為七百里君山在今巴陵黃
帝所登湘山是也自湘至洞庭其水其溪其江餘五
十皆有所自發其餘小水支浦不與焉湘水出于零
陵始安縣陽海山過醴陵又東北過匯湘州潭在焉
又東北逕潭州城下北逕湘陰縣注于洞庭之湖廣
圓五百里中有君山編山又北至巴丘山入于江然
則九江實今洞庭而非江州明矣巴陵今岳州漢志
雋音字兗反
東陵水經東陵地在廬江金蘭縣西北江水又東
迤北會于彭蠡澤又曰江水又東左得青林口注云
即水出廬江之東陵鄉江夏有西陵縣故此言東西
南流水積為湖湖西有青林山一說巴陵與夷陵相
為東西夷陵一曰西陵則巴陵為東陵可知凡山之
坡陁可涉者曰陵詩如岡如陵則陵非平地也顔
師古曰迤溢也東溢分流北會彭蠡說文迤邪行也
中江水經中江在丹陽蕪湖縣南東至會稽陽羡
縣入于海顔師古曰亦自彭蠡出蘇東坡曰今金
山少北取中泠水味既殊絶稱之輕重亦異蓋蜀江
所為也丹陽今潤州蕪湖今屬太平州陽羡今常州
宜興江在漢南漢在江北漢折而南入于江乃東而
匯于彭蠡澤漢折而北乃會于匯共入彭蠡澤也不
言匯于彭蠡而曰會于匯者蒙上文且明江與漢合
也然後由彭蠡出海為北江江為中江是合而復分
也但言北江中江而不言南江既言同會于匯澤而
實未嘗入彭蠡既分中北二江而今合一而不復分
據今攷古卒不可辨則諸家以南康軍湖為彭蠡蘇
氏以廬江為南江以三泠别中北者皆未必得古人
所紀之實也
導沇水東流為濟入于河溢為滎東出于陶丘北又東
至于菏又東北會于汶又北東入于海
沇水沇惟沔反亦作渷水經濟水出河東垣縣
王屋山為沇水又東至温縣西北為濟水注引山海
經曰聯水出焉西北流注于秦澤郭璞云聯沇聲相
近即沇水也潛行地下至共山南復出于東丘春
秋說題辭曰濟齊也齊度也直也漢地理志河東郡
垣縣王屋山在東北沇水所出東南至武德入河軼
出滎陽北地中又東至琅槐入海槐音回
濟水水經濟水出河東垣縣王屋山為沇東流為
濟東南至河内武德縣入河並流而南截河又並流
溢出乃為滎澤也漢地理志濟作泲顔師古曰泉出
王屋山為渷流去乃為泲泲音姊一云古濟字滎澤
在鄭州
滎水解在豫州一云在敖倉東南即成臯縣北
也
陶丘在濟陰定陶縣西南有陶丘亭爾雅山再
成曰陶丘水經注陶丘丘再成也漢志同方十里曰
成左傳少康有田一成是也
渮水水經渮水在山陽湖陵縣南說文在濟陰
定陶縣水經又曰濟水又東至乘氏縣西分為二
南為渮水北為濟瀆渮水又東入于泗水過彭城縣
北淮水從西來注之顔師古曰即渮澤也
汶水解在青州九域志今襲慶府兗州萊蕪縣
汶水所出其流至密州又至濰州
導淮自桐柏東會于泗沂東入于海
淮水解在徐州漢地理志南陽郡平氏縣注禹
貢桐柏大復山在東南淮水所出東南至淮陵入海
過郡四行三千二百四十里
泗水出濟陰乘氏縣至臨淮睢陵縣入淮沂水先
入泗泗入淮也水經泗水出魯卞縣北山西南逕
魯縣北又西過瑕丘縣東屈從縣東南流注曰地理
志出濟陰乘氏縣又云出卞縣北經言北山皆為非
矣山海經曰泗水出魯東山卞縣東南桃虚俗呼陶
虚有澤澤西際阜俗謂之媯亭山連岡通阜四十餘
里即泗水之源博物志謂泗出陪尾是也九域志
襲慶府兗州泗水之所出(一云出兗州泗水縣西至魚臺縣南與菏水合)
沂水解在徐州水經注沂水出魯城東南尼丘
山西北其末流南過下邳縣西南入于泗正義曰
地里志云沂水出泰山蓋縣南至下邳入泗
導渭自鳥鼠同穴東會于灃又東會于涇又東過漆沮
入于河
渭水水經渭水出隴西首陽縣渭首亭南鳥鼠山
注渭水出首陽縣首陽山渭首亭南谷山在鳥鼠山
西北此縣有高城嶺嶺上有城號渭源城渭水出焉
三川合注東北流逕首陽縣西與别源合水出南鳥
鼠山渭水出谷禹貢所謂渭出鳥鼠者也又曰渭水
東過長安縣北注云渭水東分為二水廣雅曰水自
渭出為澩由河之有灉也此瀆東北流九域志今
渭州有渭水屬秦鳳路地理志云隴西首陽西南
有鳥鼠同穴山渭水所出至京兆北船司空縣入河
過郡四行千八百七十里
灃水涇水漆水沮水四水並解在雍州
經言東會于灃又東會于涇又東過漆沮入于河此
渭水自西而東之次也雍州所云涇屬渭汭者涇屬
渭北澧屬渭南又曰漆沮既從灃水攸同者散言境
内之水非東會之次也詩云自土漆沮乃豳地非此
漆沮也沮七余反廣韻注云水名出房陵所謂江漢
沮漳楚之望也亦云漆沮既從並在此地與兗州灉
沮不同亦恐非此漆沮之沮也
導洛自熊耳東北會于澗瀍又東會于伊又東北入于
河
洛水水經洛水東逕熊耳山北又東北過盧氏縣
南逕陽渠關北又東逕盧氏縣故城南東與高門水
合洛水又東松楊溪水注之又東庫谷水注之又東
北過蠡城邑之南又東過陽市邑南又東北過于父
邑之南洛水又東逕渠谷又東北過宜陽縣南又東
逕宜陽縣故城南又東北出散關南又東枝瀆左出
焉又東北過河南縣南又東過洛陽縣南伊水從西
來注之又東過偃師縣南又東北過鞏縣東又東北
入于河山海經曰洛水至成臯西入河是也漢地
理志弘農郡上雒縣注禹貢雒水出冢嶺山東北至
鞏縣入河過郡二行千七十里熊耳山在縣東北盧
氏縣注熊耳山在東郊祀志齊桓公登熊耳山以望
江漢師古曰熊耳山在順陽北益陽縣東北禹貢所
云導洛自熊耳者也其山兩峰狀若熊耳因以名之
漢無順陽益陽縣順陽意即上雒歟
澗水水經注引山海經曰婁涿山四十里曰白石
之山澗水出焉北流至于穀自下通謂之澗水為穀
水之通稱焉故禹貢曰伊洛瀍澗既入于河而無穀
水之目是名亦通稱矣劉澄之云新安有澗水源出
北縣又有淵水未知其源攷諸地記並無淵水但淵
澗字相近時有字錯為淵也故闞駰地理志曰禹貢
之淵水以是知傳寫果誤也案漢地理志弘農郡
黽池縣注穀水出穀陽谷東北至穀城入雒新安縣
注禹貢澗水在東南入雒二水異縣各源同入洛則
水經謂穀澗通稱未必然也孔安國謂澗水出黽池
又新安有一水出澠池界流逕新安而入穀與漢志
不合亦難攷信
瀍水一說瀍水出河南地山又云出西京新安縣
穀城山案漢地理志河南郡穀城縣注禹貢瀍水出
朁亭北東南入雒師古曰即今新安朁音潛弘農郡
新安縣注禹貢澗水在東南入雒然則師古所謂今
新安乃唐河南新安縣即漢之穀城縣也漢之新安
在弘農郡乃澗水所出非瀍水也
伊水歐陽文忠公曰伊水出陸渾略河之南絶山
而下東以會河山夾水東西北直國門當雙闕故稱
伊闕隋煬帝營宫洛陽登邙山南望曰此豈非龍門
邪世因謂之龍門
右凡九州之水曰浮曰達曰入曰沿曰逾曰至曰亂
曰匯曰迤曰溢曰流曰别曰道曰被曰會曰過曰同
者以舟而渡則曰浮自此通彼則曰達水自上之下
自小之大則曰入順流而下則曰沿逾言所越也至
言所到也亂言横流而濟也水勢不可以盡洩則匯
以澤之東匯澤為彭蠡是也水勢不可以徑行則迤
而流之東迤北會于匯是也水勢有所赴而不能客
則縱其溢而舒之溢為滎是也水由地中順理而行
謂之流東流為漢為濟是也同出而枝分謂之别東
别為沱是也横流之初失其故道今皆復焉而稱曰
道九河既道是也流溢旁覆覃及下流而稱曰被渮
澤被孟豬是也水出異源自彼合此為會東會于泗
沂會于灃于涇之類是已小水合大水大水衡流而
行為過東過洛汭東過漆沮之類是已枝分派别復
合其所歸為同灉沮會同同為逆河之類是已九州
之澤曰豬曰澤者昔焉泛濫于是乎渟滀而不溢故
彭蠡滎波皆曰既豬昔焉漂流于是乎鍾聚而不散
故雷夏曰既澤九州之土昔焉淪没不可種殖水患
既平其地復治則曰淮沂其乂雲土夢作乂九州之
山祭之而水患平則曰蔡蒙旅平已平而徧祭之則
曰荆岐既旅終南惇物至于鳥鼠非特水患平而已
又可施種殖之功則曰蒙羽其藝總叙衆山始隨而
刊之終祭而報之則曰九山刊旅叙百川之濬導則
曰九川滌源叙諸澤之涵浸則曰九澤既陂唐虞史
官紀載之工簡明嚴備昭垂萬代燦若日星後世書
志雖欲效之弗可及已
禹貢指南卷四
