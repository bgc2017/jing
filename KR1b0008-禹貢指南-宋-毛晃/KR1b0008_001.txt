禹貢指南卷一
宋毛晃撰
冀州
爾雅兩河間曰冀州郭璞注曰自東河至西河李廵
注曰兩河間其氣清厥性相近故曰冀冀近也周
禮職方氏河内曰冀州謂其在三河之内蓋東河之
西西河之東南河之北也案禹貢導河積石自積
石而下南流謂之西河至于華陰折而東經底柱山
又東逕孟津東過洛水之北皆東流謂之南河至于
大伾山折而北流過降水至于大陸又北播為九河
同為逆河入于海謂之東河爾雅言兩河間者舉其
二則三可知也晉地理志春秋元命苞云昴畢散
爲冀州亂則冀安弱則冀強荒則冀豐孔安國曰
舜分冀州之域為幽州并州孔穎達曰據職方氏幽
并山川皆冀州之域故安國知之杜牧罪言禹畫
九土一曰冀州程其水土與河南等常重十一二以
其恃強不循理冀其必破弱雖已破冀其復強大因
以為名
旣載壺口
九域志河東隆德府潞州上黨郡上黨縣壺口山在
上黨東太行山在上黨南漢地理志在河東郡北
屈縣東南今隰州吉鄉縣也
治梁及岐
梁山在左馮翊夏陽縣西北水經河水南逕梁
山原東酈道元注自原山東南至河晉之望也穀梁
傳成公五年梁山崩遏河水三日不流晉侯以問伯
宗即是處也九域志今永興縣即同州馮翊郡定
國軍有梁山山在龍門之南
岐山水經在右扶風美陽縣西北梁岐二山在雍
州今于冀州言之者豈當時河患上及梁岐乎禹導
底柱則壺口平而梁岐自治因河而言非以二山為
冀州之地也
既修太原至于岳陽
太原晉陽也今并州之地高平曰原此又原之大者
太岳導山序壺口雷首至于太岳水經太嶽山在
河東永安縣南職方氏冀州山鎮曰霍山案霍山有
二在冀州者又謂之太岳在荆州者又謂之天柱山
灊水出焉漢地理志作岳陽注在太原西南
覃懷底績至于衡漳
覃懷九域志今河北西路懷州河内郡即其地
濁漳水一名降水導河序北過降水至于大陸是也
顔師古注漢地理志衡漳謂漳水横流而入河也
水經清漳水出上黨沾縣西北少山大黽谷南過
縣西又從縣南屈東過涉縣西屈從縣南東至武安
縣南黍窖邑入于濁漳酈注淮南子曰清漳出揭戾
山高誘云在沾縣漢分沾縣為樂平郡治沾縣晉太
康地記曰樂平縣舊名清漳涉縣魏郡之屬縣也
九域志河北東路冀州信都郡定武軍有昌亭城
水經云漳水東北至昌亭今滹沱衡漳水今長蘆河
則其故瀆也
厥賦惟上上錯厥田惟中中
諸州雜賦冀上上錯揚下上上錯豫錯上中梁下
中三錯
諸州田賦雍田上上徐田上中青田上下豫田中
上冀田中中兗田中下梁田下上荆田下中揚田下
下冀賦上上豫賦雜出亦上上冀賦雜出上中豫賦
亦上中荆賦上下青賦中上徐賦中中兗雍之賦中
下揚賦雜出亦中下揚賦下上梁賦雜出亦下上梁
賦下中梁賦雜出又下下雍青徐以上地出中賦冀
以中地出上賦
恒衞既從大陸既作
恒水出常山上曲陽東入滱水水經滱水出代
郡靈邱縣高氏山南過廣昌縣南又東南過中山上
曲陽縣北恒水從西來注之注滱水兼納恒川之通
稱
衞水出常山靈壽縣東北入滹沱河
大陸在鉅鹿縣北爾雅晉有大陸注今鉅鹿北廣
河澤是也大陸之野一名朝歌商紂之所都也水
經注引應劭曰麓者林之大也尚書曰尭將禪舜納
之大麓之野烈風雷雨不迷致之以昭華之玉而縣
取目焉秦始皇二十年滅趙以為鉅鹿郡漢景帝中
元元年為廣平郡武帝征和三年為廣平侯國光武
中興更為鉅鹿今屬邢州汲郡修武縣亦有大陸
島夷皮服
島夷漢地理志作鳥夷顔師古曰東北夷搏取禽
獸食其肉衣其皮也一說居海島被服容止皆象鳥
作島謂居海島也
夾右碣石入于河
碣石山在海畔右北平驪城縣西南河自碣石山
南渤海之北入海夾右夾音挾自海入河逆流而西
右顧碣石如在挾掖也水經碣石山在遼西臨渝
縣南水中注大禹鑿其石右夾而納河秦始皇漢武
帝皆嘗登之海水西侵歲月逾甚而苞其山故言水
中也水經河水東北過甲下邑濟水從西來注之
又東北入于海又東分為二水枝津東逕甲下城南
東南歷常沇注濟注經言濟水注河自枝津東北流
逕甲下邑東北流入于海淮南子曰河九折注為海
而流不絶者崑崙之輸也禹貢曰夾右碣石入于河
山海經曰碣石之山繩水出焉東流注于河河之入
海舊在碣石今川流所導非禹瀆也周定王五年河
徙故瀆故班固曰商竭周移也顔師古曰言禹夾
行此山之右而入于河逆上也孔𫝊同凡九州末
言由諸水入河者皆通舟楫漕運以達京師也
濟河惟兗州
東南據濟西北距河河濟之間相去不遠兗州之界
止于濟也爾雅濟河間曰兗州注自河東至濟
周禮職方氏河東曰兗州武王封周公子伯禽于
曲阜為魯侯秦為薛郡後魏置南兗州于譙城置西
兗州于定陶城隋改爲魯州唐武德初平徐圓朗復
為兗州晉地理志兖州濟河地舜置十二牧則其
一也春秋元命苞云五星流為兗州兗端也信也又
曰蓋取兗水以為名焉
九河既道
徒駭郭璞曰今在成平縣義未聞
太史郭璞曰今所在未詳
馬頰郭璞曰河勢上廣下狹狀如馬頰(案原本缺太史馬頰)
(二河今𥙷入)
覆鬴郭璞曰水中可居往往而有狀(案今本爾雅注作水中可)
(居住而有狀)如覆釜
胡蘇郭璞曰東莞縣今有胡蘇亭其義未詳
簡郭璞曰水道簡易
絜郭璞曰水多約絜
鉤盤郭璞曰水曲如鉤流盤桓也
鬲津郭璞曰水多阨狹可隔以為津而横渡
爾雅九河皆禹所名正義曰河自大陸以北敷為
九河謂大陸在冀州嫌九河亦在冀州故云在此州
界也河從大陸東畔北行而東北入海冀州之東境
至河之西畔水分大河東為九道故知在兗州界平
原以北是也李廵曰徒駭禹疏九河以徒衆起故云
徒駭太史禹大使徒衆通其水道故云太史馬頰河
勢上廣下狹狀如馬頰也覆釜水中多渚往往而處
形如覆鬴胡蘇其水下流故曰胡蘇胡下也蘇流也
簡大也河水深而大也絜言河水多山石治之苦絜
絜苦也鉤盤言河水曲如鉤屈折如盤也鬲津河水
狹小可鬲以為津也孫炎曰徒駭禹疏九河用功雖
廣衆懼不成故曰徒駭胡蘇水流多散胡蘇然其餘
同李廵導河篇云濟水故渠今在冀州西界大陸
今在德州德平縣經滄州清池縣西北太史今在德
州安德縣東南經滄州臨津縣西馬頰在德州北平
縣經安德縣西南恩州漳南縣東棣州商河縣北覆
鬴今在永静軍阜城縣東經東光縣西北胡蘇今在
滄州南皮縣東光縣北經滄州無棣縣西北絜今在
滄州南皮縣經滄州臨津縣鉤盤今在德州德平縣
西經滄州樂陵縣東棣州陽信縣北滄州樂陵縣西
南鬲津在德州平原縣東經滄州臨津縣東樂陵縣
西饒安無棣縣南並在德州平原以北惟簡河亡焉
同為逆河入于海今大名府石奔故瀆在焉
雷夏既澤
雷夏澤在濟陰成陽西北水經注云雷澤西南
十許里有小山山北有小阜南屬池澤之東北有陶
墟郭緣生言舜陶所在墟阜聯屬濱帶瓠河也一云
舜所漁處本名夏澤
灉沮會同
灉水灉於用切爾雅水自河出為灉又云河有灉
又云灉反入郭注河水決出復還入者河之有灉猶
江之有沱漢地理志作雍沮沮水出常山元氏縣
入河雍水不言出入
沮水沮七餘切案沮水與雍州沮水不同荆州沮
水在房陵左𫝊所謂江漢沮漳楚之望也導川云漆
沮既從即雍州之沮也今此沮水自會同于雷夏之
間非雍州之沮也水經不著所出或云沮水出北地
直路縣入洛洛非河南洛水也
厥土黑墳
土黑墳墳扶粉切土脉墳起也
厥田惟中下厥賦貞
田中下第六
賦貞賦與田相當
厥篚織文
篚織文漢地理志篚字作棐顔師古曰棐與篚同
竹器筐屬織文錦綺之𩔖冀州不言貢篚貢者下
以職供之謂也冀州帝都所在無所效其臣職故也
浮于濟漯達于河
濟水沇水東流為濟爾雅濟為濋濋音楚濟水
出河東垣縣王屋山東南至河内武德縣入河並流
而南截河又並流溢出乃為滎澤也水經濟水出
河東垣縣東王屋山為沇水又東至温縣西北為濟
水又南當鞏縣北南入于河與河合流而東過滎陽
縣北漢地理志濟作泲州末言浮于濟漯達于河
顔師古曰浮以舟渡也達通也因水入水曰通又
解在導川沇水濟水下
漯水出東郡東武陽縣至樂安千乘縣入海水
經漯水東出于高唐縣大河右迤東注漯水酈道元
注曰桑欽地理志曰漯水出高唐余案竹書穆天子
𫝊稱丁卯天子自五鹿東征釣于漯水是日祭丘已
已東征食馬于漯水之上尋其沿歷逕趣不得近高
唐也桑氏所言蓋津流出次于其間也地理風俗
記曰漯水東北至千乘入海河盛則通津委海水耗
則微消絶流
海岱惟青州
東北據海西南距岱
青州東北跨海及遼東舜分青為營州即遼東也
漢末公孫度據遼東自號青州刺史爾雅齊曰營州
郭注自岱東至海此蓋商制無青州并青于徐周制
有青無徐并徐于青故職方氏正東曰青州其山鎮
曰沂山其澤藪曰望諸其川淮泗其浸沂沭晉地
理志青州蓋取土居少陽其色為青故以名也春秋
元命苞云虚危流為青州
嵎夷既略
嵎夷堯命羲仲所宅處以其在東日所出故曰暘
谷
濰淄其道
濰水出琅邪箕屋山北至都昌縣入海水經濰
水出琅邪箕縣東北過武城縣西又北過平昌縣東
又北過高密縣西又北過淳于縣東又東北逕都昌
縣東又東北入于海注云濰水導源濰山許叔重吕
忱云濰水出箕屋山淮南子曰濰水出覆舟山蓋廣
異名也
淄水出泰山萊蕪縣原山東北至千乘博昌縣入
海水經淄水與汶水同出泰山萊蕪縣原山東北
又東北過臨淄縣東又東過利縣東又東北入于海
漢地理志濰淄作惟甾顔師古曰濰淄惟甾古今
通用道讀曰導導治也一說水復故道音上聲一音
導謂遵道而流也
海濱廣斥
斥滷地也漢志海濱作海瀕廣斥作廣潟注瀕音頻
又音濱潟音昔
厥田惟上下厥賦中上厥貢鹽絺海物惟錯岱畎絲枲
鉛松怪石萊夷作牧厥篚檿絲
田上下第三
賦中上第四
貢鹽絺海物絲枲鉛松怪石篚檿絲顔師古曰檿
桑也食檿之蠶絲可以絃琴瑟或曰檿山柘也蠶食
柘葉者絲黃而韌可以為絃
萊夷春秋夾谷之會萊人以兵刦魯定公孔子曰
兩君合好而夷裔之俘以兵亂之是知古者東萊之
有夷也夾音刦應劭十三州記曰泰山萊蕪縣魯
之萊柞邑也左傳與之無山及萊柞(案左𫝊本作辭以無山與之萊)
(柞)是也齊靈公滅萊萊民稍流此谷邑落荒蕪故曰
萊蕪漢高祖置縣萊山之夷周曰萊子國漢曰東萊
浮于汶達于濟
汶水爾雅汶為灛灛音闡水經汶水出泰山萊
蕪縣原山西南過嬴縣南又東南過奉高縣北屈從
縣西南流過博縣西北又西南過蛇邱縣南又西南
過岡縣北又西南過平章縣南又西南過無鹽縣南
又西南過壽張縣北又西南至安民亭入于濟注萊
蕪縣在齊城西南原山又在縣西南六十里許地理
志汶水與淄水俱出原山西南入泲故不得過其縣
南也從征記曰汶水出縣西南流淮南子汶水出
朱虚弗其山乃東汶水非此也諸州之末皆記入
河水道以堯都在冀而河行于冀也青州雖不言河
而曰達于濟則因濟達河也地理志州末言浮于
汶達于泲顔師古曰言渡汶水西達于泲也青州不
言河由兗而見也兗州之末言浮于濟漯達于河謂
渡濟漯而通河也青州次兖故言達于濟達通也因
水入水曰通渡汶通濟則渡濟可以通河矣
海岱及淮惟徐州
徐州爾雅濟東曰徐州注云自濟東至海李廵注
曰淮海間其氣寬舒禀性安徐故曰徐徐舒也周
禮職方氏無徐州正義曰以徐州合之于青州青州
分為幽并晉地理志徐州于周入青州之域春秋
元命苞云天氐流為徐州蓋取舒緩之義或曰因徐
邱以立名
淮沂其乂
淮水出桐柏山其源遠矣于此言之者淮水至此
而大為害尤甚喜其治故于此紀之淮水出胎簪
山東北過桐柏胎簪蓋桐柏之旁小山也水經淮
水東至廣陵淮浦縣入于海顔師古注漢地理志
淮水出大復山九域志壽春府有淮瀆胎簪山
在南陽平氏縣
沂水水經注沂水出尼邱山西北經魯之雩門曾
點浴乎沂者非禹貢沂水也
蒙羽其藝
蒙山水經注云禹貢有兩蒙山在徐州者在泰山
蒙陰縣西南在梁州者在蜀郡青衣縣今曰蒙頂
羽山水經注在東海祝其縣南山西有羽淵禹父
之所化其神為黃能入于羽淵山海經曰洪水滔
天鯀竊帝之息壤以堙洪水不待帝命帝令祝融殺
鯀于羽郊漢地理志藝作蓺
大野既豬
爾雅魯有大野郭璞注今高平鉅野縣東北大澤是
也鉅野縣今屬濟州漢地理志作大埜春秋
左氏𫝊哀公十四年春西狩于大野叔孫氏之車子
鉏商𫉬麟杜預曰大野在東平鉅野縣東北大澤是
也周禮職方氏大野屬兗州澤藪
東原底平
東原今東平郡鄆州在魯之西𫉬麟之地
羽畎夏翟嶧陽孤桐泗濱浮磬淮夷蠙珠暨魚厥篚玄
纖縞
漢地理志夏翟作夏狄泗濱作泗瀕暨魚作臮魚
篚元纖縞言獻黑細繒及鮮支也或謂纖言質之
細而元之與縞其色也以纖該于元縞之中則色雖
不同皆纖質也此乃古史立言之法猶雲土夢然耳
禮記注云元與縞謂之纖一曰白經黑緯曰纖詩
注亦作綅
浮于淮泗達于河
漢地理志州末言浮于淮泗入于河顔師古曰渡二
水而入于河
汴河右自淮泗入河必道于汴世謂隋煬帝始通
汴入泗禹時無此水道以疑禹貢之言此特學者攷
之不詳而已案前漢書項羽與漢約中分天下割鴻
溝以西為漢以東為楚文穎注云于滎陽下引河東
南為鴻溝以通宋鄭陳蔡曹衞與濟汝淮泗會于楚
即今官渡水也魏曹操與袁紹相持于官渡乃楚漢
分裂之處蓋自秦漢以來有此安知非禹跡也禹貢
九州之末皆記入河水道而淮泗獨不能入河帝都
所在理不應爾意其必開此道以通之其後或為鴻
溝或為官渡或為汴上下百餘里間不可必然皆引
河水而注之淮泗也故王濬伐吳杜預與之書曰足
下既摧其西藩當徑取秣陵討累世之逋宼釋吳人
于塗炭自江入淮逾于泗汴泝河而上振旅還都亦
曠世一事也王濬舟師之盛古今絶倫而自汴水泝
河可以班師則汴水之大小當不減于今又足以見
秦漢魏晉皆有此水道非煬帝創開也自唐以前汴
泗會于彭城之東北然後東南入淮近歲汴水直達
于淮不復入泗矣吳王夫差開溝通水與晉會黃池
而江始有入淮之道禹時則無之故禹貢曰沿于江
海達于淮泗明非自海入淮則江無通淮之道今徐
州之末直云浮于淮泗達于河不言自海則鴻溝官
渡汴水之𩔖自禹以來有之明矣特濬堙不常故晉
劉裕王仲德開鉅鹿入河則泗水不由汴入河其後
鉅野道塞故汴至彭城東北入泗又東南入淮又其
後不復入泗直達于淮鉅野道復開由彭城出東平
而入河汴水不復治矣煬帝豈復濬之乎雖江淮亦
有可疑者以孟子排淮泗而注之江之言攷之則其
道尚矣夫差亦復濬之爾
淮海惟揚州
爾雅江南曰揚州注云自江南至海李廵注曰江
南其氣燥勁厥性輕揚故曰揚揚輕也周禮職方
氏東南曰揚州其山鎮曰會稽其澤藪曰具區其川
三江其浸五湖晉地理志引春秋元命苞云牽牛
流為揚州分為越國以為江南之氣燥勁厥性輕揚
亦曰州界多水水波揚也于古則荒服之國戰國時
其地為楚分
彭蠡既豬
彭蠡漢水南入于江東滙澤為彭蠡在彭澤西北
今南康軍湖是也
陽鳥攸居
陽鳥漢地理志陽鳥攸居作逌居孔叢子小爾
雅廣鳥篇去陰就陽者謂之陽烏鴻鴈是也今曰陽
鳥豈誤寫烏字作鳥邪抑亦通稱也邪
三江既入
三江水經南江東北為長瀆歷河口東南注于具
區謂之五湖口東則松江出焉江水竒分謂之三江
口酈道元注曰吳越春秋稱范蠡去越乘舟出江之
口入五湖之中也此亦别為三江庾仲初揚都賦
注曰今太湖東注為松江下七十里有水口分流東
北入海為婁江東南入海為東江與松江而三也
水經又云三江口之水又東至會稽餘姚縣東入于
海注云謝靈運云具區在餘姚然則餘暨是餘姚之
别名也今餘暨之南餘姚西北浙江與浦陽江會同
歸海但水名已殊非班固所謂南江者也郭璞曰三
江者浙江松江岷江也然浙江出南蠻中不與岷江
同作者述誌多言江水至山陰為浙江今南江枝分
歷烏程縣南通餘杭縣則與浙江合故闞駰十三州
志曰江水至會稽與浙江合浙江自臨平湖南通浦
陽江又于餘暨東通浦陽江自秦望分派東至餘姚
縣又為江也顔師古注漢地理志曰三江謂北江
中江南江也韋昭注史記曰三江謂吳松江錢塘
江浦陽江也蘇東坡曰三江之入古今皆不明予
以所見攷之自豫章而下入于彭蠡而東至海為南
江自蜀岷山至于九江彭蠡以入于海為中江自嶓
冡導漾東流為漢過三澨大别以入于江滙為彭蠡
以入于海為北江此三江自彭蠡以上為二自夏口
以上為三江漢合于夏口與豫章之江皆滙于彭蠡
則三江為一過秣陵京口以入于海不復三矣然禹
貢猶有三江之名曰北曰中者以味别也蓋以三水
性不相入江雖合而水味異故至于今而有三泠之
說古今稱唐陸羽知水味三泠相雜而不能欺不可
誣也予又以禹貢之言攷之若合符節書之叙漢水
也曰嶓冢導漾東流為漢又東為滄浪之水過三澨
至于大别南入于江東滙澤為彭蠡東為北江入于
海夫漢既已入江且滙為彭蠡矣安能復出為北江
以入于海乎知其以味别也書之叙江水也曰岷山
導江東别為沱又東至于澧過九江至于東陵東迤
北會于滙東為中江入于海夫江既已與漢合且滙
為彭蠡矣安能自别為中江以入于海乎知其以味
别也漢為北江岷山之江為中江則豫章之江為南
江不言可知矣禹以味别信乎曰濟水既入于河而
溢為滎禹不以味别安知滎之為濟也歟堯水之未
治也東南皆海豈復有吳越哉及彭蠡既豬三江入
海則吳越始有可宅之土水之所鍾獨震澤而已故
曰三江既入震澤底定孔安國以為自彭蠡江分為
三入震澤為北江入于海疏矣蓋安國未嘗南遊案
經文以意度之不知三江距震澤遠甚決無入理而
震澤之大小決不足以受三江也班固曰南江從會
稽吳縣南入海中江從丹陽蕪湖縣西東至會稽陽
羡東入海北江從會稽毗陵縣北東入海會稽丹陽
容有此三江然皆是東南枝流小水自相派别而入
海者禹貢所謂中江北江自彭蠡出者也徒見禹貢
有三江中北江之名而不悟一江三泠合流而異味
也故雜取枝流小水以應三江之數若使此三者為
三江則是與今京口入海之江為四矣京口之江視
此三者猶畎澮禹獨遺大而數小何邪此蘇氏之說
也予謂三江之說古今諸儒互相矛盾學者徒取北
江中江以為三江之目而不知禹貢中無南江之目
是未免乎牽合也蘇氏味别之說尤為難據且江漢
之水皆滙為彭蠡以入海而不三出矣安有中北之
辨乎况三江距震澤為遠禹貢言三江既入然後震
澤之水有所洩而底定明知揚州之地自有三江非
江漢中江之江也案水經有三江口五湖口疑禹貢
所謂三江者即三江口也蓋言三江口水入海則震
澤之水有所洩而底定此理甚明其文連屬震澤而
設非謂南江中江北江與義興毗陵吳縣之江也故
導川叙江與漢雖言中江北江而不言三江是知三
江為三江口也猶言五湖然虞翻曰太湖有五湖曰
滆湖曰洮湖曰射湖曰貴湖與太湖而五並太湖之
小支俱連太湖兼得五湖之名在今湖州東即水經
所謂南江東北為長瀆歷河口東南注于具區謂之
五湖口東則松江出焉江水竒分謂之三江口吳越
春秋稱范蠡去越乘舟出三江之口入五湖之中是
也非謂洞庭番陽青草之五湖也蘇氏以岷山之江
為中江漢水為北江豫章之江為南江不知豫章之
江何從出哉使豫章之江同入于匯澤而入海則書
當叙豫章之江北入中江如滄浪南入于江之𩔖可
也今則不聞是亦未免牽合也以書攷之其曰東迤
北會于匯東為中江入于海孔氏𫝊曰迤溢也東溢
分流北會彭蠡舉其說謂岷山之江本不匯于彭蠡
但迤溢分流為二其支北匯于彭蠡出為中江其本
為南故漢江為北而王荆公以謂一江自義興一江
自毗陵一江自吳縣義興古之陽羡毗陵今之丹徒
春秋謂之延陵季札所居之地吳縣今之吳江三江
介于常潤蘇三州之間而震澤瞰乎三州之界尾通
吳興苕霅之水出焉此言殆與班固相表裏然雖詳
而無統槩之禹貢之文不若孔氏之𫝊為稍長亦未
允也
震澤底定
震澤爾雅吳越之間有具區郭注今吳縣南太湖
即震澤是也國語越伐吳而戰于五湖又云范蠡
滅吳返至五湖而辭越斯乃太湖之通稱也虞翻曰
是湖有五道故曰五湖韋昭曰今太湖是也尚書謂
之震澤爾雅以為具區方圓五百里水經震澤在
吳縣南五十里又曰中江在丹陽蕪湖縣南東至會
稽陽羡縣入于海北江在毗陵北界東入于海注云
地理志曰江水自石城東出逕吳國南為南江江水
自石城東入為貴口東逕石城縣北水經南江又
東與貴長池水合又南逕宣城之臨城縣南又東與
桐水合又東逕寧國縣南又東北為長瀆歷河口東
南注于具區東則松江出焉江水竒分謂之三江口
顔師古曰五湖在吳越絶書曰太湖周三萬六
千頃沈括曰司馬相如上林賦叙上林諸水曰丹
水紫淵灞滻涇渭八川分流相背而異態灝溔潢漾
東注太湖八川自入大河大河去太湖數千里中間
隔大山及淮濟大江何緣與太湖相涉郭璞江賦云
注五湖以漫漭灌三江而漰沛墨子曰禹治天下南
為江漢淮汝東流注之五湖孔安國曰自彭蠡江分
為三入于震澤復為北江而入于海此皆未詳攷地
理江漢至五湖自隔山其末乃繞出五湖之下流徑
入于海何緣入于五湖淮汝自逕徐州入海全無交
涉禹貢曰彭蠡既豬陽鳥攸居三江既入震澤底定
以對文言則彭蠡水之所豬三江水之所入非入于
震澤也震澤之源皆山環之了無大川震澤之委則
多大川亦莫知孰為三江者蓋三江之水無所入則
震澤壅而為害三江之水有所入然後震澤底定此
水之理也沈氏論上林賦及孔安國之誤明矣然以
為彭蠡水之所豬三江水之所入是水豬于彭蠡入
于三江也豬于彭蠡者江漢之所匯是也入于三江
者果何水乎且經言三江既入乃謂三江之水既入
于海非謂水入三江也沈氏又云三江之水無所入
則震澤壅而為害三江之水有所入然後震澤底定
乃是三江水入海而非水入三江也若以為三江水
有所入然後震澤底定則是三江與震澤相通而非
岷江漢江也通震澤者惟松江則水經所謂三江口
者近之矣然禹貢所言三江既入震澤底定蓋總記
揚州水患既平三江之水已入于海無汎濫之患震
澤之水亦底于静定有涵浸之潤灌溉之功未必謂
二者相通此有所入而後彼有所定也
瑶琨篠簜
瑤琨漢地理志琨作瑻
島夷卉服厥篚織貝
島夷南海島夷織草木為服如今棘貝蕉葛之屬
棘貝閩俗呼為木棉漢地里志作鳥夷顔師古曰
鳥夷東南之夷善捕鳥者也卉服絺葛之屬
篚織貝顔師古曰織謂細布也貝水蟲也古以為
貨
沿于江海達于淮泗
漢地理志作均江海通于淮泗顔師古曰均平也通
淮泗而入海故云平揚州不言河因徐州而見也
徐州之末言浮于淮泗達于河謂渡淮泗而入河揚
州次徐故言達于淮泗順流而下曰沿沿江海以通
淮泗則浮淮泗可以通河矣左傳沿漢泝江杜預
曰沿順流泝逆流
禹貢指南卷一
