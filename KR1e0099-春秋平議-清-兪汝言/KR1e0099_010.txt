春秋平義卷十秀水俞汝言撰
昭公(名稠襄公之子母齊歸夫人孟子在位二十五年在外七年凡三十二年諡法威儀恭明)
(曰昭)
元年春王正月公即位
叔孫豹會晉趙武楚公子圍齊國弱宋向戌衛齊惡陳
公子招蔡公孫歸生鄭罕虎許人曹人于虢(鄭地弱公作酌齊惡)
(作石惡罕作軒虢作漷穀作郭)
此會乃楚公子圍帥諸侯之大夫尋宋之盟也經先
趙武所以抑楚而存中國也宋之盟齊人不盟今齊
又從楚矣中國微弱可知也(高氏集註)
三月取鄆(公作運)
此伐莒取鄆也言伐莒疑于討莒亂直取鄆爾(野編)
夏秦伯之弟鍼出奔晉
六月丁巳邾子華卒(悼公卒莊公穿立)
夏荀吳帥師敗狄于大鹵(公作太原晉地)
此戰也毁車崇卒變古戰法之始(孔義)
秋莒去疾自齊入于莒(去疾是為著丘公)
前言齊無知弑其君後言小白入于齊前言莒人弑
其君後言去疾入于莒則不與弑之詞也前言衛侯
入于夷儀後言衛寗喜弑其君前言齊陽生入于齊
後言齊陳乞弑其君與弑之詞也故曰屬辭比事春
秋教也(陳氏後傳)
莒展輿出奔吳(公穀無輿字)
叔弓帥師疆鄆田
疆者正其界用師者備莒因莒亂也(孔義)
葬邾悼公(未四月而葬)
冬十有一月己酉楚子麇卒楚公子比出奔晉(麇公穀作卷郟)
(敖卒靈立)
或曰以申之會為中國諱也則弑賊不討如成宋亂
宋灾故聖人皆明著其罪而又何以諱為也竊以列
國冊書皆承其赴謂聖人因魯史舊文其說為長不
必更鑿也(孔義)書之為十三年乾谿之事起也(補程傳)公
子圍為麇之叔父而專楚國之政不臣之跡彰彰在
人耳目故推其疑而以為弑君是實非弑也經亦書
其實耳然則比何以出奔蓋麇之死圍因廢其子而
自立比長次圍既不能制又恐見忌故出奔也(略記)郝
敬曰讀春秋而後知聖人不得已也亂臣賊子滔天
之惡必致慎致詳然後直之稍涉微曖則委蛇含容
寧從其疑至諸傳所書非禮猥瑣之事一切不書誠
不忍盡言伏讀而歎聖人天地之心博大寬仁之至
也
二年春晉侯使韓起來聘
夏叔弓如晉
秋鄭殺其大夫公孫黑
冬公如晉至河乃復季孫宿如晉
辭公而受季孫(野編)郭氏曰公如晉弔少姜之役晉以
非伉儷辭在晉未為失禮見公之妄動自取屈辱也
公既返遣宿將命以終其事亦禮之常公穀妄生意
見非春秋之意按晉之拒公始于十三年此時初立
固未有間之也(略記)
三年春王正月丁未滕子原卒(原公作泉成公卒悼公寧立)
夏叔弓如滕五月葬滕成公(滕始書葬)
卿共小國之葬過厚杜氏謂葬襄公滕子來會故魯
厚報之(補程傳)
秋小邾子來朝
八月大雩
冬大雨雹
北燕伯款出奔齊
簡公多嬖寵欲去諸大夫而立其寵人燕大夫比以
殺公之外嬖公懼奔齊(孔義)
四年春王正月大雨雹(公穀作雪)
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷會于申(楚子專會諸侯始此楚地)
申之會晉之從諸侯齊魯曹衛皆弗與而淮夷與焉
是夷之令也無與諸夏事也(野編)楚圍求諸侯於晉大
國若齊秦次國如魯衛小國若曹邾皆不能致宋太
子後至則東諸侯終未肯以事晉者事楚也雖其臣
舉六王二公之事其君用齊桓而諸侯己知其不濟
宋鄭大夫亦幸其不能為吾患也則雖侈然一時亦
何能為哉(屬辭)
楚人執徐子
徐既世事楚而又服于吳徐子又吳出也故楚人執
之(孔義)
秋七月楚子蔡侯陳侯許男頓子胡子沈子淮夷伐吳
楚圍之暴不北犯中原東伐吳其猶憶虢之會乎前
後凡三伐跳躑之勢盡于東嚮莫善于鬭吳楚(野編)申
之會楚不能致魯衛曹薛邾杞至伐吳則中國諸侯
皆去惟屬楚者從亦可以觀人心矣(孔義)黃正憲曰楚
之與抗者晉所畏者惟吳今晉既已通好則思為拒
吳之計而拒吳之計先于絶中國之通吳者淮夷居
魯之間淮夷合則中國通吳之道絶宋鄭諸國合則
楚入中國之路通(辨義)王氏曰東遷之後天子受制于
諸侯文公之後諸侯受制于大夫申之會中國後天
子制于楚人故序楚子于諸侯之上(通說)
執齊慶封殺之
慶封以襄二十八年奔魯齊讓而又奔吳吳與朱方
居之不曰楚執不與楚以討齊慶封也猶曰諸侯執
之焉耳(孔義)亦義殺也何以不曰殺齊慶封如殺陳夏
徵舒例曰夫使官為討捕是殺賊也以賊殺賊則相
殺而已矣(野編)
遂滅賴
弃疾城賴也(野編)賴蓋依違吳楚之間者也(孔義)黃震曰
晉主夏盟所以抗楚也楚日以強而晉通吳于會正
結之以抗楚也自宋向戍謀弭兵合晉楚之成宋之
盟楚已先晉虢之盟楚用舊書至今申之會晉遂不
敢復出而盡遜之楚矣皆宋之盟啟之也楚昔之所
仇者在晉今晉既遜之為盟主則所求者吳耳故一
出而執徐子者以徐為吳之出也伐吳而殺慶封以
慶封吳所封也而又滅賴亦以示威于吳也春秋之
有伯主正以楚之害中國今反遜楚為中國伯主此
莫大之變也
九月取鄫
鄫蓋至此始滅(野編)内凡云取者皆滅也襄六年經明
書莒人滅鄫以是夷其社稷而廢其宗廟鄫之役固
不可得而考必非附庸乎晉也(或問)
冬十有二月乙卯叔孫豹卒(穆子)
五年春王正月舍中軍
此中分魯也于是舍三從二季孫有其一孟氏叔氏
有其一以二當一明季之富也始貢于公民莫在公
而乾侯事起矣(野編)名雖舍實增之也(戴溪)舍中軍毁三
而為四也不曰作四軍而曰舍中軍蓋中軍既舍則
勢不得不二不得不二則不得不四以今之舍參昔
之作季孫之罪著矣(簡端錄)四分公室季氏擇二仲孫
叔孫各一而叔氏無與焉時魯卿之有軍者意如也
與世叔要結也彼叔氏之父安得一軍而並之哉(或問)
楚殺其大夫屈申
以為二於吳也(孔義)
公如晉
昭公如晉者七見止者一及河五惟此年善往返而
以莒人之訴幾不免辱(孔義)
夏莒牟夷以牟婁及防兹來奔
牟夷莒大夫以地叛雖賤而書名重地也牟婁本紀
邑隠四年為莒所取防兹莒二邑名襄二十一年公
如晉季氏納邾庶其今公如晉季氏又納牟夷庶其
牟夷邾莒之盜季孫宿魯之盜也以盜納盜又何怪
焉(孔義)
秋七月公至自晉
戊辰叔弓帥師敗莒師于蚡泉(蚡公作濆穀作賁魯地)
秦伯卒(景公卒子哀公立)
冬楚子蔡侯陳侯許男頓子沈子徐人越人伐吳(越始見經)
吳楚徐越夷也蔡陳許頓沈變于夷者也夷自相伐
無與諸夏事也故子楚而人徐越所惡于夷者為滑
夏也(野編)自合晉楚之成諸侯不為晉伐楚而嘗為楚
伐吳未見兵之可弭徒為夷狄役耳(日抄)陳氏後傳通
吳以制楚者晉謀之失也通越以制吳者楚謀之失
也(孔義)此為楚通越制吳之始
六年春王正月杞伯益姑卒(文公卒平公立)
葬秦景公(秦始書葬)
秦入春秋至此始書葬(日抄)
夏季孫宿如晉
納牟夷叛邑自結于伯國而免討也(孔義)
葬杞文公
宋華合比出奔衛
宋公以伊戾而殺世子痤以柳而逐合比父子君臣
皆刑人敗之可畏也夫(孔義)
秋九月大雩
楚薳罷帥師伐吳
楚虔三伐吳而終不得志(孔義)
冬叔弓如楚
四年公不會申將朝楚故以叔弓先之也(孔義)
齊侯伐北燕
將納簡公也受賂而還故止書伐(孔義)
七年春王正月暨齊平
燕暨齊平也(野編)齊將以正燕而納女及賂反求平焉
書曰暨齊平所以病齊也齊魯未嘗不平而何為平
乎(蘇氏)魯暨齊平也襄二十四年我侵齊二十五年齊
伐我齊魯之好遂絶是時齊將納燕伯恐魯之議其
後也左傳暨齊平齊求之也暨齊平正文及齊平
及鄭平相似而下文又有叔孫婼如齊盟正與叔還
盟之事相類且左氏謂齊求之也正解齊魯之平癸
巳以下方終齊燕之事(辨義)
三月公如楚
叔孫婼如齊涖盟(婼公作舍)
夏四月甲辰朔日有食之
秋八月戊辰衞侯惡卒(襄公卒子靈公元立)
九月公至自楚
自如楚七越月矣(孔義)
冬十有一月癸未季孫宿卒(武子子悼子不見經)
十有二月癸亥葬衞襄公
八年春陳侯之弟招殺陳世子偃師
夏四月辛丑陳侯溺卒(哀公卒是年楚滅陳十三年復封陳惠公吴立)
陳侯于留有欲立之意于偃師無欲殺之心招逆其
邪志而成之陳侯蓋不勝其大恚也(孔義)
叔弓如晉
賀虒祁也楚成章華之臺則朝之晉成虒祁之臺
則朝之公自此亦有臺沼之樂矣郎囿所自築也(略記)
楚人執陳行人干徵師殺之
陳公子畱出奔鄭
偃師曰世子畱曰公子别嫡庶也(高閌)
秋蒐于紅(書蒐始此)
蒐狩不書違禮必書桓莊之狩必言公昭定之蒐不
言公事在三家師乘非復公有矣(孔義)桓莊之時皆稱
公者公志也昭定之時不書公者非公志也論其書
法不無微意耳若略而不書是則刻求之過也(或問)
陳人殺其大夫公子過
殺世子二人同事也招歸罪于過而殺之(孔義)
大雩
冬十月壬午楚師滅陳執陳公子招放之于越殺陳孔
奐(公作瑗)
殺陳世子偃師者招也陳侯之弟也欲易世子立公
子留者陳侯溺也過也奐也從之者也干徵師行人
而已家禍移之國招實為之而獨生乎刑之失平楚
靈之為固無足道也(野編)
葬陳哀公
黎氏曰與莊公四年齊侯葬紀伯姬同(辨義)
九年春叔弓會楚子于陳
每楚入犯我輙往會之(野編)
許遷于夷
楚遷之也夷一名城父本陳地滅陳故遷許于此(孔義)
夏四月陳灾(公穀作火)
閔陳而存之也葬陳哀公亦當爾耳(野編)
秋仲孫貜如齊
自叔老聘齊至此二十年(杜註)
冬築郎囿
十年春王正月
夏齊欒施來奔(子雅之子)
齊欒施高疆皆嗜酒而惡陳氏鮑氏陳鮑及其醉而
攻之不勝遂來奔高疆不書非卿也(蘇氏)
秋七月季孫意如叔弓仲孫貜帥師伐莒(武子孫平子)
戊子晉侯彪卒(平公卒子昭公夷立)
九月叔孫婼如晉葬晉平公(婼公作舍三月而葬)
十有二月甲子宋公成卒(成公作戍平公卒子元公佐立)
無冬闕文(杜預)
十有一年春王二月叔弓如宋葬宋平公(二月公作正月三月而葬)
夏四月丁巳楚子虔誘蔡侯般殺之于申楚公子棄疾
圍蔡(虔穀或作乾)
楚子虔何以書不信也不信以幸雖得千乘之國不
為也雖討捕弑父賊寧佚賊也(野編)以棄疾圍蔡繼之
楚虔誘般之下見楚欲滅蔡非討賊耳(孔義)
五月甲申夫人歸氏薨(昭公母敬歸之娣襄公妾也)
大蒐于比蒲(魯地)
喪不廢蒐非禮
仲孫貜會邾子盟于祲祥(公作侵羊)
高氏曰始也盟蔑盟趡皆魯君也自是皆大夫與盟
矣(孔義)
秋季孫意如會晉韓起齊國弱宋華亥衞北宫佗鄭罕
虎曹人杞人于厥憖(意公作隱厥憖公作屈銀)
謀救蔡也晉人使狐父請蔡于楚弗許而止此韓起
之罪也(孔義)會于厥憖天下同患楚矣(野編)
九月己亥葬我小君齊歸
冬十有一月丁酉楚師滅蔡執蔡世子有以歸用之(有穀)
(作友)
父為人誘殺應無降理子死于父可以為子矣故曰
世子有也(野編)春秋書滅國未有如此其暴者書誘書
殺書圍書執書用聖人傷中國之微而戎狄之暴也
(孔義)
十有二年春齊高偃帥師納北燕伯于陽(燕地)
款播越在外十年矣藉齊之力僅能納于别邑蓋為
強臣所拒也不名者諸侯失國諸侯納之正也不以
高偃挈燕伯也(孔義)
三月壬申鄭伯嘉卒(簡公卒子定公寧立)
夏宋公使華定來聘
公如晉至河乃復
季孫氏使不得遂乎晉也(穀梁)
五月葬鄭簡公(三月而葬)
楚殺其大夫成熊(公作然穀作虎)
秋七月
冬十月公子憖出奔齊(憖公作整)
憖何以出南蒯請以費為公臣以憖更季孫事泄而
出也(野編)此則季氏之仇而魯忠臣矣(權衡)
楚子伐徐
楚雖執徐子而徐終不服楚徐雖同楚伐吳而吳終
厚徐僖公以來勢重在楚徐不能舍楚而事齊昭公
以來勢重在吳徐不能舍吳而事楚也(列國論)
晉伐鮮虞
曰晉狄之也曷為狄晉陳蔡方亂晉師不出已矣而
惟狄之求是狄而已矣(野編)屬辭文十年秦伐晉成三
年鄭伐許楚合諸侯于申伐吳滅陳誘蔡侯般殺之
滅蔡而晉人方以詐滅肥伐鮮虞甘心于羣狄故伐
鮮虞稱國責其棄中國于楚非復諸侯之盟主也蓋
狄秦則諸侯之從楚者絶意于中國矣狄鄭則諸侯
之反覆乎晉楚之間者不足賴矣至于狄晉則天下
諸侯皆楚之從而晉之為盟主也末矣此春秋所以
治在夷狄也以為遠者有不可得而詳也事之小
者亦然皆非所以為褒貶輕重也以晉伐鮮虞而書
之則荀吳帥師伐鮮虞何以不救之也(或問)居仁曰夫
事有大小則地有詳略晉伐鮮虞其事則關乎天下
故書晉略辭也書楚書吳皆略之之辭爾
十有三年春叔弓帥師圍費
家臣以邑叛不書叛書大夫圍則邑叛可知矣克之
不書非他國邑也(孔義)
夏四月楚公子比自晉歸于楚弑其君虔于乾谿(穀作溪楚)
(地)
比入楚而虔在乾谿以虔由比死原起書弑然比若
為稱公子明乎未君也嗚呼己受天下惡名而人收
其利見利而動者亦知懼哉(野編)弑虔繇衆亂而所恃
為主者棄疾也何以歸獄于比曰比已立也虔兄也
比弟也虔君楚國比自外歸為君而虔死不曰弑可
乎(孔義)
楚公子棄疾殺公子比(殺公作弑)
虔之縊非比令也而比實逼之故曰比弑比之自殺
非棄疾令也而棄疾惴之故曰棄疾殺虔君也比臣
也下殺上曰弑比棄疾皆公子兩下相殺曰殺(簡端錄)
秋公會劉子晉侯齊侯宋公衞侯鄭伯曹伯莒子邾子
滕子薛伯杞伯小邾子于平丘
八月甲戌同盟于平丘
晉自城杞之役于今十六年不得齊自雞澤之盟于今
四十二年不勤王是盟也晉昭公欲修文襄之業納諸
侯以承天王且服齊也(鄭樵)止齋曰晉之合諸侯止此
公不與盟
黑壤之曲全在魯故諱而不書沙隨平丘之曲雖在
晉然沙隨以僑如之譛魯實無罪平丘以邾莒之訴
魯亦不能無責故不見公與公不與亦小不同也(李氏)
晉人執季孫意如以歸
公至自會
蔡侯廬歸于蔡陳侯吳歸于陳(廬隠太子有之子吴悼太子之子)
厥憖之會為楚虔所厭平丘盛矣會者十有三國革
車四千乘天子之老元戎十乘受邾莒之訴治魯君
臣大邦畏其力小邦懷其德方城之外若蔡若陳棄
疾因之以敝虔安知晉不因之以敝楚固能使楚封
而復之非楚歸兩侯平丘之功也抑亦可以為伯矣
蔡侯廬歸于蔡陳侯吳歸于陳此之謂序績(野編)陳
蔡之復雖楚復之實晉之力晉乘楚亂而合諸侯于
平丘故懼而復陳蔡陳蔡之廟復血食者晉也(木訥)
冬十月葬蔡靈公
蔡滅五年今廬復國故靈公始得葬(日抄)
公如晉至河乃復
吳滅州來(楚邑)
間楚之亂也(野編)
十有四年春意如至自晉
三月曹伯滕卒(武公卒子平公頃立)
夏四月
秋葬曹武公
八月莒子去疾卒(著丘公卒子郊公立是年奔齊著丘公之弟庚輿立是為共公)
春秋于莒卒惟此一書(孔義)
冬莒殺其公子意恢
十有五年春王正月吳子夷末卒(末公作昧子僚立)
二月癸酉有事于武宫籥入叔弓卒去樂卒事
夏蔡朝吳出奔鄭(朝公作昭無出字)
朝吳為蔡忠臣楚之䜛人費無極害其寵也(孔義)
六月丁巳朔日有食之(推歷當為五月丁巳朔)
秋晉荀吳帥師伐鮮虞
冬公如晉
平丘之會故也(孔義)
十有六年春齊侯伐徐
晉伯既衰齊侯始欲争伯徐楚之與國也(孔義)楚欲閉
吳而徐通之則楚師集于徐齊欲通吳而楚執徐以
斷之則齊師亦集于徐吳與中國非徐莫往來也久
而滅徐勢所必然(列國論)
楚子誘戎蠻子殺之(蠻公作曼戎蠻子嘉)
楚子之誘一也或名或不名何也夷狄相殘略之也
(孔義)
夏公至自晉
踰三時而始返諱不書止公考其時則事著矣(孔義)
秋八月己亥晉侯夷卒(昭公卒子頃公去疾立)
平丘一會足以殿伯功也五伯備矣(野編)
九月大雩
季孫意如如晉
冬十月葬晉昭公(三月而葬速)
十有七年春小邾子來朝
夏六月甲戌朔日有食之(推歷當為九月甲戌朔)
秋邾子來朝
自襄七年朝魯于是復至(孔義)
八月晉荀吳帥師滅陸渾之戎(陸公作賁公穀無之字)
以其睦于楚也自是凡滅稱大夫矣滅不書大夫者
吳也(孔義)按用師郊圻之側使警戎備不虞震驚王室
乎晉之不恭孰大于是
冬有星孛于大辰
大辰心也心為天王前星太子後星庶子後五年景
王崩劉單立王猛為東王尹召立子朝為西王(野編)
楚人及吳戰于長岸(楚邑)
吳屢受楚兵襄二十五年吳雖伐楚門于巢卒兵亦
未必至楚也至是始入楚境自後楚日削吴日張矣
(木訥)
十有八年春王三月曹伯須卒(平公卒子悼公午立)
夏五月壬午宋衞陳鄭灾
灾而加異四國同日(野編)
六月邾人入鄅
鄅妘姓小國
秋葬曹平公
冬許遷于白羽
自葉遷也楚遷之而以自遷為文者許畏鄭而樂遷
也(孔義)
十有九年春宋公伐邾
為鄅故伐之元公舉事近正(野編)鄅夫人宋向戌之女
也(孔義)
五月戊辰許世子止弑其君買
親有疾召醫而弗擇進藥而弗嘗也謂之不孝况自
為之藥乎飲止藥而死是死于藥也非止而誰雖然
止悔而奔以死非不孝子也而不知重其親不知重
其親無父之漸于是乎在故春秋謹之(簡端錄)
己卯地震
經書地震者五昭公之世再見(孔義)
秋齊高發帥師伐莒
時郊公在齊庚輿不事齊故也(孔義)
冬葬許悼公
弑而葬者尚多有之未必赦止(野編)
二十年春王正月
夏曹公孫會自□出奔宋(□穀作夢□曹邑)
會子臧之子也(公羊)公孫也自其邑出也(野編)
秋盜殺衞侯之兄縶(公穀作輙公孟)
以衞侯之母兄而盜得殺之無政刑矣(孔義)責在衞而
不在盜則盜不必名左氏謂求名而不得未聞殺人
犯上以求名者(木訥)以周事子而歸死于公孟此宗魯
所欲求之名也而卒以盜稱故曰求名不得(邵寶)
冬十月宋華亥向寧華定出奔陳(寧公作寗)
宋惟有華向爾安得有公今何以偕出也攷之宋元
公為魯如晉卒于曲棘蓋憤強臣而強主威者三卿
連彙可謂衆矣然主權禾移不可為衆也天下諸侯
有如是君者死亡之憂吾知免矣景如是君陳氏何
以有齊頃如是君趙氏何以有晉傳謂元公無信而
多私厚誣賢者(野編)君子違不適讐國陳宋之讐也三
大夫往奔是欲依陳以為亂也(私考)
十有一月辛卯蔡侯廬卒(左作盧平公卒子朱立)
二十有一年春王三月葬蔡平公
夏晉侯使士鞅來聘(書聘止此)
宋華亥向寧華定自陳入于宋南里以叛(公作畔)
凡叛有入于戚蕭晉陳朝歌者皆不繋之國其所食
私邑也若南里則宋國城内里名故繫之宋亦見叛
臣逼脅其君之甚也(胡傳)
秋七月壬午朔日有食之
八月乙亥叔輒卒(輒公作痤叔弓子)
冬蔡侯朱出奔楚(朱穀作東悼公東國立)
費無極令蔡人逐之也(孔義)
公如晉至河乃復
二十有二年春齊侯伐莒
自是莒服于齊矣(孔義)
宋華亥向寧華定自宋南里出奔楚
三叛入犯國門出適仇國天下之大惡也傳曰宋公
惡華向即如傳言宋公知所惡矣(野編)
大蒐于昌間(公作安)
夏四月乙丑天王崩(景王崩子王猛立)
六月叔鞅如京師葬景王(如京師止此)
以天王三月而葬矣(孔義)
王室亂
此特書也太子壽之殂也母弟二人猛也匄也匄經
書天王即敬王也庶長有寵者一人王子朝也王崩
子朝争立京師大亂非京師亂王室亂也春秋正本
之書也(野編)
戴溪曰自入春秋以來周室蓋三亂矣其禍皆生于
父子兄弟嫡庶不明惠王寵子帶幾危世子齊威盟
世子于首止而位定襄王復寵帶出居于鄭晉文公
納王王室遂定向微二伯周室之亂豈减敬之時然
則春秋書王室亂者憫周室之微弱嘆威文之不復
有也
劉子單子以王猛居于皇
秋劉子單子以王猛入于王城
以者何能左右之也猛在是矣夫二子者或左之或
右之也王矣曷又名之以别子朝也(野編)
冬十月王子猛卒(是為悼王弟敬王立)
胡旦曰王子猛者仲尼之變文也若獨書子則為魯
公在喪之文若稱王子則是周王庶子之號若言子
猛乃同子般之名若獨書王則是二王之事不言王
猛又與子朝無别故書王子猛上言王則著周王之號
下言猛乃當繼位之文非王無以定君位非猛無以
明嗣君(通說)昭之二十有二年景之崩年也猛無所繫
之故曰王子猛卒(野編)
十有二月癸酉朔日有食之
二十有三年春王正月叔孫婼如晉(婼公作舍)
癸丑叔鞅卒
晉人執我行人叔孫婼(公穀作舍)
武城人取邾師愬于晉晉人來討叔孫婼如晉晉人
執之書執我行人不以其罪也(孔義)
晉人圍郊
郊子朝邑也晉為方伯徒以微者帥偏師薄為之援
書晉人圍郊而罪自見矣(孔義)
夏六月蔡侯東國卒于楚(悼公卒弟昭侯申立)
朱也東國也奔于楚卒于楚固是一人傳不足徵
秋七月莒子庚輿來奔
虐而國人逐之齊納郊公不書微之也(孔義)
戊辰吳敗頓胡沈蔡陳許之師于鷄父(楚地)胡子髠沈子
逞滅獲陳夏齧(父榖作甫逞公作楹榖作盈夏齧徵舒玄孫)
吳伐州來楚帥諸侯之師救之六國先敗楚師遂奔
故不書楚君死曰滅生得曰獲大夫生死皆曰獲此
見吳之強而楚人益弱也(孔義)鷄父之役夷自相攻無
與諸夏事也所惡于夷者為猾夏也(野編)
天王居于狄泉尹氏立王子朝
擁悼立敬者劉卷也不書苐書曰天王居于狄泉夫
定策之功人臣所不敢居也居之乃為大罪子朝之
立刺尹氏也(野編)
八月乙未地震
冬公如晉至河有疾乃復(河下公榖有公字)
二十有四年春王二月丙戌仲孫貜卒(孟僖子)
婼至自晉
婼見執于晉以禮自持不為所屈及意如逐君而面
責之意如有異志而自祈死其魯國之良矣(孔義)婼不
言叔孫前見也(吕氏)
夏五月乙未朔日有食之
秋八月大雩
丁酉杞伯郁釐卒(郁公作鬱平公卒子悼公成立)
冬吳滅巢
亡郢之始也(野編)吳將謀楚先滅其與國滅州來滅巢
滅徐滅沈滅頓皆楚之與也(木訥)
葬杞平公
二十有五年春叔孫婼如宋
夏叔詣會晉趙軮宋樂大心衞北宫喜鄭游吉曹人邾
人滕人薛人小邾人于黃父(詣公榖作倪晉地即黑壤大心公作世心)
謀王室也于是敬王立三年矣越在狄泉僴然西望
曰伯父尚胥顧予而大夫實會猶曰明年將納王故
黃父之會春秋無美辭也(野編)
有鸜鵒來巢(鸜又作鴝公作鸛)
魯故無鸜鵒(野編)鸜鵒不踰濟而至魯豈非氣自南而
之北之騐哉當此之先楚雖為中國患而齊晉猶足
以抑之自此之後晉伯不競吳楚越皆以南夷迭主
夏盟諸侯事之則知鸜鵒來巢之異不特昭公出奔
之兆而已(張氏集註)
秋七月上辛大雩季辛又雩
旱太甚矣(野編)
九月己亥公孫于齊次于陽州(己亥榖作乙亥陽公作楊)
昭公謀去季氏不克而棄國(日抄)奔也以為孫爾季孫
意如出君矣或曰東門氏行大事衞之孫寗改立君
季孫皆無之以自孫為文公自取也曰不然凡行大
事者有所求也政自之出久矣又何求乎夫意如之
情可知己齊楚淮夷其三窟也晉之從政者范鞅知
躒亦皆與之既得其政又攝其祭者八年此工于竊
國者也事之起也禘于襄公萬者二人其衆萬于季
氏故臧孫郈孫奮其謀子言之矣是可忍也孰不可
忍正指此事蓋比之弑也(野編)
齊侯唁公于野井(齊地)
夫以千乘之君窮來歸我而虚辭慰藉又不于國都
于野井其終也己不待子猶之貨也(野編)
冬十月戊辰叔孫婼卒(昭子)
昭公在外而特書日以卒表賢也(孔義)
十有一月己亥宋公佐卒于曲棘(宋地元公卒子景公頭曼立)
于鄵善鄭伯也于曲棘善宋公也則魯之故梁丘據
曰宋元公為魯如晉卒于曲棘叔孫昭子求納其君
無疾而死此雖巧言遂為魯事實錄矣(野編)
十有二月齊侯取鄆
取之為己有以居公也故取繫于齊(孔義)
二十有六年春王正月葬宋元公(三月而葬)
三月公至自齊居于鄆
夏公圍成
此圍者齊師公安得有師而曰公圍成略之也齊不
足道也(野編)
秋公會齊侯莒子邾子杞伯盟于鄟陵
鄟陵之謀魯黃父之謀王室齊晉一道也(野編)參盟自
齊桓以來未之有也于是再見晉不復主盟也(孔義)
公至自會居于鄆
九月庚申楚子居卒(平卒昭立)
冬十月天王入于成周尹氏召伯毛伯以王子朝奔楚
五年而小定朝猶在也經書天王入于成周不言納
之者也傳曰晉知躒趙鞅納王入于成周經書尹氏
召伯毛伯以王子朝奔楚從亂有召伯也傳曰召伯
盈逐王子朝逆王于尸傳如可信則經為疎矣是亂
也實尹氏召毛與劉單為敵不勝而走晉楚皆未勤
師也(野編)
二十有七年春公如齊
公至自齊居于鄆
夏四月吳弑其君僚(僚弑公子光立是為闔廬諸樊之子也)
吳子光弑僚而稱國何也僚越光而代札是自禍也
故弑不書主名(孔義)傳載僚事大非人情是時僚數用
兵國人怨之故弑僚而還國于光光之與聞乎弑則
未可知也季札之賢不一問其死欲信浮說而還責
以大逆聖人所不敢且存疑可也(略記)
楚殺其大夫郤宛(郤公作郄)
秋晉士鞅宋樂祈犁衞北宫喜曹人邾人滕人會于扈
(外大夫自為會)
謀魯也鄟陵齊侯親在無若公何扈之諸大夫猶我
大夫也豈有望哉(野編)
冬十月曹伯午卒(悼公卒子聲公野立)
邾快來奔
邾叛臣也賤而書誅季氏也(孔義)
公如齊
公至自齊居于鄆
二十有八年春王三月葬曹悼公(六月而葬)
公如晉次于乾侯(晉地)
于是違齊即晉矣(野編)
夏四月丙戌鄭伯寧卒(公作寗定公卒獻公蠆立)
六月葬鄭定公(三月而葬)
秋七月癸巳滕子寧卒(公作寗)
冬葬滕悼公
二十有九年春公至自乾侯居于鄆齊侯使高張來唁
公
公如晉次于乾侯
夏四月庚子叔詣卒
叔詣欲納公而卒(補程傳)
秋七月
冬十月鄆潰
畏季而潰也公無歸矣(野編)
三十年春王正月公在乾侯
是晉之寓公也春秋曰我公也在乾侯也(野編)曰公在
乾侯所以存公也(蘇氏)
夏六月庚辰晉侯去疾卒(頃公卒子定公午立)
秋八月葬晉頃公
三月而葬亦大夫之簡其君也(日抄)
冬十有二月吳滅徐徐子章羽奔楚(羽公作禹)
三十有一年春王正月公在乾侯
季孫意如會晉荀躒于適歴(晉地)
其謂之會何為可以執之也晉嘗執季孫意如于平
丘矣若執諸適歴豈不堂堂乎伯討哉(野編)
夏四月丁巳薛伯榖卒(獻公卒子襄公定立)
入春秋以來惟莊三十一年書薛伯及此始書名(高氏)
晉侯使荀躒唁公于乾侯(躒公穀作櫟)
罪晉也陰交其臣陽唁其君(孔義)
秋葬薛獻公
亦始書葬(集註)
冬黑肱以濫來奔(肱公作弓)
邾黑肱也脫邾字(野編)邾快黑肱相繼來奔季孫當國
以類至也(孔義)
十有二月辛亥朔日有食之
三十有二年春王正月公在乾侯取闞
蓋鄆潰季孫以闞輸公取之而弗居也(野編)闞魯羣公
墓所在公不得奉宗廟祭祀而先君墳墓所在特以
取書著賊臣據國拒君之罪也(孔義)
夏吳伐越
吳越搆兵始此(野編)
秋七月
冬仲孫何忌會晉韓不信齊高張宋仲幾衞世叔申鄭
國參曹人莒人薛人杞人小邾人城成周(世叔穀作太叔公莒人下)
(有邾婁人穀有邾人世叔申世叔儀之孫國參子産之子)
偹子朝之黨也守不在四夷在王都矣(野編)諸侯不勤
王事久矣今猶能從王命以安王室衰世善事也(孔義)
張漙曰惠王寵子帶齊桓公盟首止不煩言而世子
位定襄王出居于鄭晉文公納之踰年而王室安敬
王之亂數年始靖時無伯也然晉頃會黃父晉定城
成周二君猶能知義君子姑進之矣
十有二月己未公薨于乾侯
孫于陽州薨于乾侯中間所書皆誅意如也(野編)意如
之逐昭公也狡矣始而公伐之也陽為不敵請盟請
亡以緩公而待兩家之援公既出矣請改事君稽首
叔孫偽求復公公之奔齊晉也則賂齊晉公之在外
也則車馬遺于外齒及君則憂恤之言不絶于口君
之左右衣屨不絶于餽是以内有逐君之實而外連
強大結歡羣小昭公昏庸不斷忠言不入卒之大行
而不返也悲夫(郝解)
春秋平義卷十
