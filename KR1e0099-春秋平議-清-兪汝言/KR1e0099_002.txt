春秋平義卷二秀水俞汝言撰
桓公(名軌史記名允惠公子隠公弟母仲子夫人文姜在位一十八年諡法辟土服遠曰桓)
元年春王正月公即位
繼故不言即位先君不以其道終子弟不忍即位也
繼故而言即位則是與聞乎弑也(孔義)隠不求為君不
書即位桓求為君書即位隠不書即位不害其真也
桓書即位不害其偽也(野編)糓梁有桓無王之說竊以
夫子於繼隠之後而書公即位則桓之志見矣奚待去
其王以為貶耶(顧炎武日知錄)
三月公會鄭伯于垂(衞地)鄭伯以璧假許田
欲求好者公也欲田者鄭也為此會也此其以璧假
之與曰否以祊易之易之則其言假之何鄭人之辭
也知為賜田不可易也則亦書曰璧假許田可以觧
魯可以諱周可以甚鄭伯之為諼(野編)隠公於宛來歸
祊特欲啗魯以借其力為離宋計耳未嘗有易許之
萌今桓立而輙以許田假之蓋扼其吭而抉取之也
謂以璧者庶乎有詞且曰請復祀周公借是為義而
要之也(馬駢探微)加璧焉鄭伯必得之計也非祊薄於許
也(邵寳)歸祊後復書我入祊重取地也假許後不書以許
歸鄭重失地為内諱也(黃澤補註)
夏四月丁未公及鄭伯盟于越(近垂地)
祊成已結假不反矣(野編)上書會所以惡鄭下書及所
以惡魯(王氏箋義)
秋大水(書水災之始)
災書(野編)書時不書月則水之泛溢為害蓋歴時而未
平也(纂疏)春秋書大水凡九魯居其八其一言宋(日抄)
冬十月
二年春王正月戊申宋督弑其君與夷及其大夫孔父
(殤公弑莊公馮立)
人臣死君難書及以著其節稱大夫不失其官也(程傳)
孔父先死曰及何也糓梁曰書尊及卑春秋之義也
(孔義)父與甫通孔父字嘉猶杜甫之字美也(略記)
滕子來朝
把最小初稱侯己稱伯稱子滕亦小初書侯己書子
蓋弗給於朝覲貢賦自降為子聖人因其實而書之
(孔義本朱子)按滕初稱侯後稱子以為自降可也把初稱
侯後稱伯又稱子繼復稱伯卒又稱子其升降不一
者於前說難通矣則惟時王黜陟之說為可從二邾
自附庸升而為子說者以為數從齊桓故為請於王
命為諸侯王能升二邾獨不能降滕把乎(略記)
三月公會齊侯陳侯鄭伯于稷以成宋亂(稷宋地)
為賂故立華氏也會未有指言所事指言所事特書
也(孔義)諸侯以宋有弑君之亂而往平之耳後書取鼎
於宋而討賊之事無聞焉則其義自見(或問)
夏四月取郜大鼎于宋戊申納于太廟
取者得非其有之稱宋始以不義取之故係其器於
郜賂公者宋也而書曰取蔽罪於魯也以成亂之賂
器置周公之廟公其受之乎(孔義)前書成宋亂兼責四
國也此書取郜鼎納于太廟專責魯也(家氏傳)
秋七月把侯來朝(公糓作紀)
蔡侯鄭伯會于鄧(懼楚之始)
會於鄧謀楚也春秋微言之以示入蔡伐鄭之漸不
惟不言楚併不言荆用見中國無人不能制之於早
爾(野編)春秋之初諸侯盟尚少也自是而後則漸衆矣
伯興而世道降其可見於是乎(簡端錄)
汪氏纂疏曰于鄧外諸侯相會之始而實楚患之萌
蘖北杏外諸侯列會之始而實覇者之濫觴其關於
天下之故不小矣
九月入把(公糓作紀)
左氏曰討不敬也七月來朝九月入把何也曰七
月來朝把侯當作紀侯程子已言之矣(或問)
公及戎盟于唐
冬公至自唐(書至之始)
出告反至常事爾何以書或以去國踰時之久或以
會盟侵伐之危或以黨惡附姦之罪唐之至危之也
弑君之賊使戎而不如鄭齊陳之黨惡則討之矣(孔義)
(本程傳)
三年春正月公會齊侯于嬴(齊地)
不書王闕疑(孔義)不書王者孔子循史之舊文而非削
也若以削王為罪天王不討賊則是仲尼貶周天子
矣其尊周正統之意安在哉(探微)會于嬴左氏曰成昏
於齊也冬娶齊急於得齊以固齊援也(木訥)
夏齊侯衞侯胥命于蒲(衞地)
胥命者何相命也相命近正也古者不盟結言而退
(公羊)隠八年齊欲平宋鄭十年齊從鄭伐宋而衞亦從
宋入鄭齊衞不過各附其所與實未常有怨至桓二
年遭華督之禍而衞其所附齊鄭會於稷以成宋之
亂而宋已附於齊無仇可觧何俟乎盟故書曰胥命
耳(木訥)
六月公會把侯于郕(魯地公糓作紀郕公作盛)
杞本侯爵諸傳必欲易之為紀者以恒六年夏四月
亦有公會紀侯於郕之文故並二而一之也至十二
年曲池之會與莒子之盟者猶書犯侯之子靖侯也
終桓之世凡三見稱侯不異至莊二十有七年始稱
伯非因桓公而貶也(探微)
秋七月壬辰朔日有食之既(推歷當為八月)
日食三十六食既者三皆臣子僣逆夷狄暴橫之兆
此年而後荆楚僣王鄭敗王師宣八年而後楚莊圍
宋伐鄭伐晉襄二十四年而後齊崔杼衞寗喜弑君
吳楚横行中國(汪氏)
公子翬如齊逆女
逆女書公子翬則是隠以為仇桓以為親也(野編)
九月齊侯送姜氏于讙(魯地)公會齊侯于讙夫人姜氏至
自齊
越竟送女非禮也(孔義)將以何稱非女非婦則姜氏而
己矣公往會之(野編)為齊侯爾非為親迎也以翬往而
不言以至者公親受之齊侯也(孔義)桓公失禮兆敝笱
之刺於是見之(傳斷)
冬齊侯使其弟年來聘
致夫人也桓娶夫人書之者數春秋惡文姜之終不
得不詳其始(傳斷)
有年
謂桓不當有年為異而書則螽與大水無冰皆當為
桓之常又何為書春秋豈專記人之凶荒而不幸人
之豐熟哉各書其實爾(日抄)蓋有感也幸祈民之未殄
頼有是年以生養之不然則靡有孑遺矣(探微)
四年春正月公狩于郎(蒐狩之始)
狩不書于郎遠也(野編)郎今之單父魯臺土也地近宋
昭九年築郎囿(木訥)
夏天王使宰渠伯糾來聘
詩曰家伯維宰仲允膳夫宰與膳夫作對其官可知
而或以為冡宰吾不知也經書宰咺宰孔惡冡宰而
數兼使職必無是也
是年及七年不書秋冬史之闕文(野編)
五年春正月甲戌
脱文(陸淳)長歷甲戌前年十二月二十一日(杜預)先儒疑
下有陳佗殺太子一事(木訥)
己丑陳侯鮑卒(桓公卒陳佗弑太子自立)
左傳再赴也公糓曰甲戌之日亡己丑之日死而得
故以二日卒之俱不可信
夏齊侯鄭伯如紀
外相如不書何以書襲紀也(野編)紀人來告存而弗削
以著齊人滅紀紀侯去國之由(胡傳)
天王使仍叔之子來聘(仍糓作任)
仍叔之子弱也(左傳)四年天王使宰渠伯糾來聘今又
使仍叔之子桓固魯賊周何親之也至及觀伐鄭然
後知王屡聘魯謀鄭故也魯桓宋督俱未暇討反遣
使入魯蓋欲專圖鄭也(傳斷)
葬陳桓公
城祝丘
齊將襲紀公欲助紀而畏齊故城以偹之(程傳)
秋蔡人衞人陳人從王伐鄭
王師敗績于繻葛不書書蔡人衞人陳人從王伐鄭
逆中取順法也王師敗績於茅戎何以書茅戎戎也
鄭諸夏也矢集王躬天下寧有是事從王正也伐鄭
鄭伯之有罪明矣(野編)
大雩(書大雩之始)
旱也雩而雨雩而不雨旱(野編)魯諸侯而郊禘大雩歲
以為常不能悉書故雩以非時而書(孔義)
簡端錄凡王所建皆曰太太廟太學之類是也凡王
所舉皆曰大大蒐大閱之類是也曾謂魯可行之乎
螽(公作&KR0977;)
冬州公如曹
外相如不書何以書違把難也(野編)州河内地邑名也
(張洽)州公嘗為三公(程子)
六年春正月寔來
杜註寔實也名曰如曹實來魯也在公糓俱不言州
公之名胡傳獨以為名不知何據(賀仲軾歸義)言寔來者
承上文也州公一出而私交二國往外曰遂内來曰
寔皆兼事之辭也(統紀)此來者州公遂不復矣州公存
其來紀侯表其去蓋謹志之也(野編)
夏四月公會紀侯于成(公糓作郕魯地)
諮謀齊難也(左)
秋八月壬午大閱(書大閱之始)
簡車馬也懼齊鄭故(孔義)盛夏大閱妨農害人無事而
為之妄動也有警而為之教之不素得以保其國乎(程𫝊)
蔡人殺陳佗(厲公躍立)
佗者殺世子自立者也公子躍者蔡出也為立躍也
以為誘之則自送也以為故侯君位未定故曰蔡人
殺陳佗(野編)淫獵乎蔡人不知其是陳君也而殺之(糓梁)
蔡侯殺之而書蔡人天下之大惡人皆得而誅也(孔義)
九月丁卯子同生
君嫡子生以太子生之禮舉之則史書之(啖助)
冬紀侯來朝
欲公請王命求齊成公告不能
七年春二月己亥焚咸丘
劉氏曰咸丘邑也火田而咸丘焚也王貫道曰咸丘
即鉅野郎之近地(日抄)
夏糓伯綏來朝鄧侯吾離來朝
糓鄧何為者比於介郳則稱爵比於滕薛則稱名蓋
是時東南有偽王者故相拔而來後亦改事楚矣(野編)
糓鄧皆在南陽越蔡許陳曹宿邾而朝於魯蓋為楚
所逼失地而奔不見容者懼楚也至魯遠於楚故朝
於魯以失地故書名終春秋不復見於經意其滅於
此也(木訥)
八年春正月己卯烝
烝不書以五月丁丑烝書(野編)
天王使家父來聘
至是三聘矣(孔義)高抑崇曰謀納后也(辨義)
夏五月丁丑烝
黷祀也志不敬也(孔義)
秋伐邾
冬十月雨雪
建酉之月未霜而雪書異也(程傳)
祭公來遂逆王后于紀(書遂始此)
天子娶后當使同姓諸侯主其辭命祭公逆后于紀
使我主其禮也(劉敞權衡)祭公至魯遂往逆后此天王之
命非祭公自為之紀魯甥咨謀于魯而行(戴溪)齊將滅
紀魯勢不能芘紀於是而為之謀俾納女于王托王
為重焉祭公因不及命而遂逆王后也齊侯繼此不
復犯紀襄公始滅紀納女亦延紀數年(木訥)桓王取后
于紀命魯主昏嘗使家父來聘則其事前定矣既己
納幣契成故祭公來受辭于主昏而往逆后于紀皆
禮之宜也天子不自主故祭公不稱使成使于我故
言遂(屬辭)
九年春紀季姜歸于京師
其稱紀季姜何自我言紀也父母之於子雖為天王
后猶曰吾季姜(公羊)自逆者而言從天王所命而稱王
后示天下之母儀也自歸者而言從父母所子而稱季
姜化天下以婦道也(胡傳)
夏四月
秋七月
冬曹伯使其世子射姑來朝
諸侯相朝正也有故而使世子攝事蓋禮之變也(蘇轍)
朝不言使明年曹伯終生卒為射姑地也有曹伯之
使則可(野編)
十年春王正月庚申曹伯終生卒(桓公卒子莊公射姑立)
夏五月葬曹桓公
秋公會衞侯于桃丘弗遇(衞地)
衞侯失信也衞中變而從齊鄭于是乎有郎之師(孔義)
冬十有二月丙午齊侯衞侯鄭伯來戰于郎
鄭太子忽救齊敗戎師于是諸侯之大夫戍齊齊人
餼之使魯為之班魯以周班後鄭鄭忽怒故以齊衞
來戰于郎稱來戰無詞也鄭雖主兵而先書齊衞猶
以周班正之也(蘇氏集觧)王明逸曰魯以周班後鄭事已
久遠釁所由來必更有他事是時齊方圖紀而鄭助
之其嗛魯也蓋以紀故與(略記)
十有一年春正月齊人衞人鄭人盟于惡曹
此郎之諸侯戰未得志故盟爾(野編)
夏五月癸未鄭伯寤生卒(莊公卒世子忽立是為昭公)
鄭莊一時之雄也射王陷弟害隣謀立宋莊身沒未
幾而世嫡出奔庶孽奪正國内大亂為宋莊反噬為
不善者可以鍳矣(孔義)
秋七月葬鄭莊公(三月而葬)
九月宋人執鄭祭仲(書執之始)
稱字非賢之也尊王命貴正卿著其罪而深責之也
突歸于鄭
突不稱公子不可以有國也曰歸易辭也以祭仲易
惡祭仲也(孔義)
鄭忽出奔衞(書奔之始)
忽以國氏正也不能有其位故不爵(伊川經說)
柔會宋公陳侯蔡叔盟于折(大夫會盟諸侯之始)
内大夫會外諸侯盟始此(孔義)于折于夫鍾于闞于糓
丘于虚干龜大抵為平宋鄭也前年成宋亂今復成
鄭亂耶宋人辭平而始改從鄭為武父之盟為宋之
戰及宋以諸侯伐鄭太宫之椽不保公亦不能救也
謀之數年竟成何事(野編)
公會宋公于夫鍾(郕地)
冬十有二月公會宋公于闞(魯地)
鄭忽嘗救齊伐魯今突入鄭而忽出奔故魯桓拳拳
黨鄭者欲固突而拒忽爾(日抄)
十有二年春正月
夏六月壬寅公會杞侯(公糓作紀)莒子盟于曲池(魯地公作歐蛇)
秋七月丁亥公會宋公燕人盟于糓丘(宋地即句瀆之丘)
燕人姞姓非比燕也(野編)
八月壬辰陳侯躍卒(厲公卒莊公林立)
公會宋公于虚(公作郯)
冬十有一月公會宋公于龜
虚龜皆宋地黃正憲曰按桓夫鍾之會是宋欲親
魯伐鄭故數會于魯地宋為之也此虚龜之會是魯
期于宋鄭公不愛平故數會于宋地魯為之也
丙戌公會鄭伯盟于武父(鄭地)
棄宋即鄭(野編)鄭伯突也突簒其兄而立春秋以君許
之不沒其實也雖君而實簒雖簒而實君皆因其實
而已不然不能君也衞州吁陳佗是也孔義君臣六
會而宋不許平辱甚矣於是遂有武父之盟(蘇轍)
丙戌衞侯晉卒(宣公卒惠公朔立)
日同而地異故兩書焉即書者紀事之職追書者承
赴之本(邵寳)按石經衞侯晉卒在盟于武父之前衞上
有丙戌二字糓梁傳誤簡於此(辨義)
十有二月及鄭師伐宋丁未戰于宋
來戰者罪在彼戰于郎是也往戰者罪在内戰于宋
是也(孔義)
十有三年春二月公會紀侯鄭伯己巳及齊侯宋公衛
侯燕人戰齊師宋師衛師燕師敗績
以為鄭與宋戰者左氏也公羊謂宋與魯戰糓梁謂
紀與齊戰趙匡考據經文内兵則以紀為主而先於
鄭外兵則以齊為主而先於宋獨取糓梁之說然十
年齊侯衛侯鄭伯來戰於郎主兵者鄭也隠四年宋
公陳侯蔡人衞人伐鄭主兵者衞也此紀先於鄭未
必為内兵主也齊侯序宋公上終春秋之世此齊先
於宋未必為外兵主也紀雖畏齊固當從我吾從左
氏(野編)
三月葬衞宣公
既與衞人戰曷為葬宣公怨不棄義怒不廢禮古人
以葬為重也衛宣未葬朔乃即戎從吉行事據事直
書而自見(孔義)諸侯在喪而有境外之事以喪行者稱
子以吉行者稱爵(趙匡)
夏大水
秋七月
冬十月
十有四年春正月公會鄭伯于曹
曹在衞南而東北為齊界所以伺齊衞之往來虞其
報救把之怨也(孔義)
無冰
時燠也(孔義)
夏五
傳疑也
鄭伯使其弟語來盟(語糓作禦)
使來盟盟前定矣(伊川)公會鄭伯于曹修武父之盟也
鄭使弟語來盟修曹之會也(傳斷)
秋八月壬申御廪災乙亥嘗
嘗不書以御廪災書(野編)惡不敬也以為未易災之餘
而嘗也(糓梁)不時也秋嘗以物成而薦新為義夏之六
月未可嘗也(胡傳)
冬十有二月丁巳齊侯禄父卒(僖公卒襄公立)
宋人以齊人蔡人衞人陳人伐鄭
師而曰以者能左右之以行其意也以一國而用諸
侯之師於是始(孔義)蔡陳與宋盟折者也齊衞與鄭盟
惡曹者也今鄭既背齊黨魯則齊亦背鄭黨宋夫齊
強於宋何亦聽其節制深仇鄭也仇鄭則嫉魯可知
(春秋翼)
十有五年春二月天王使家父來求車
王者無求用見當時上供多闕諸侯無王也(野編)
三月乙未天王崩(桓王崩莊王立)
是後莊王僖王不書崩見王室不告魯不赴而諸侯
不臣益見矣(孔義)
夏四月己巳葬齊僖公
五月鄭伯突出奔蔡
突何以出辟祭仲也(野編)
鄭世子忽復歸于鄭
事之初起兩亡人爾今反正也莫先正名矣彼奔者
突伯也此歸者忽世子也夫其書伯也不如世子世
子義嗣也奪正而伯簒也(野編)世子書而無突天王書
而無朝名正於此而義黜於彼聖人之筆大矣簡矣
(邵寳)突忽並争不書名何以别(日抄)
許叔入于許(即穆公新臣)
隠十一年鄭使莊公之弟許叔居許東徧以奉其祭
祀鄭亂故許叔入許(孔義)
公會齊侯于艾(公羊作鄗糓作蒿齊地)
謀定許也(左傳)魯本怨忽許實怨鄭定許所以撓忽也
(日抄)自郎之戰齊不通魯至是齊復通彭生之禍始此
(木訥)
邾人牟人葛人來朝
按郳黎來朝稱名蕭叔來朝稱字知此稱人必非其
君凡朝必以禮接於廟非諸侯不言朝曺伯使其世
子來朝把伯姬來朝其子皆是子代父來行禮知此
稱人者亦是其世子凡來朝同時俱至必以先後行
禮若滕侯薛侯是也陳氏項氏皆謂此與滕薛皆譏
旅見自參以上貶人之非也楚雖僣王猾夏其會諸
侯亦曰用齊桓而已楚猶不敢僣天子之禮以臨諸
侯而况魯乎魯君朝而稽首於伯主晉人曰天子在
而君辱稽首寡君懼矣齊侯稽首於魯君魯君拜齊
人怒魯人曰非天子寡君無所稽首稽首猶且不敢
而况旅朝乎(屬辭)
秋九月鄭伯突入于櫟
突非正也而忽不能君故國人君突諸侯助之春秋
書爵所以戒居正者已不能保則人取之矣(伊川)櫟有
鄭伯鄭安得有伯高伯因之賊昭公齊襄因之賊子
亹傅瑕因之賊子儀春秋皆削不書苐書鄭伯突入
于櫟蓋曰突已得鄭矣(野編)衞宣未葬而朔書衞侯見
諸侯之無父世子據鄭而突書鄭伯見諸侯之無君
(歸義)何以不言忽之出奔忽之為君微也祭仲存則存
矣祭仲亡則亡矣(公羊)
冬十有一月公會宋公衞侯陳侯于袲伐鄭(袲公羊作侈宋地)
納突也(野編)袲宋地(日抄)
十有六年春正月公會宋公蔡侯衛侯于曹
謀伐鄭也(左)
夏四月公會宋公衞侯陳侯蔡侯伐鄭
突善結諸侯也齊氏曰自入春秋蔡常先衞自是遂
序衞之下先儒以為後至實則以勢之強弱相上下
而不復用周班矣(伊川)
秋七月公至自伐鄭(致伐之始)
以見勤勞於鄭突(伊川)一簒國公子勤諸侯三會再伐
又弗克納其致踰時也自冬十有一月至于秋七月
何多日也(野編)
冬城向
言冬通後月之詞(孔義)地在魯莒境上魯莒之争自城
向始(日抄)
十有一月衞侯朔出奔齊
朔譖殺二兄而有其國詩刺二子乘舟誠罪人也自
兹及于莊六年而入于衞中間宜有立君公子黔牟
周所立也春秋筆法空處最竒隠之薨也前不書即
位後不書葬知有亂者桓之薨也前書公與夫人姜
氏遂如齊後書夫人孫于齊知有淫者蔡人衞人陳
人從王伐鄭知有自將之天子王人子突救衞知有
天子所立之公子黔牟不知者以為斷爛知者以為
完整之極也(野編)
十有七年春正月丙辰公會齊侯紀侯盟于黃(齊地)
平齊紀且謀衞也(左)紀魯之姻國而衞朔在齊故齊
欲納朔而魯欲平紀也然二年之後齊遽遷紀三邑
六年之後魯卒會齊納朔則齊魯之強弱見矣(纂疏)
二月丙午公會邾儀父盟于趡(魯地)
下書伐邾則惡自見矣(孔義)
夏五月丙午及齊師戰于奚(魯地糓梁作郎公闕夏字齊魯交兵之始齊魯之兵)
(始於奚而終於艾陵)
盟未幾而齊來侵境平紀之信豈可恃乎(吳澂)
六月丁丑蔡侯封人卒(桓侯卒哀侯立)
秋八月蔡季自陳歸于蔡
許叔入于許許男新臣也蔡季歸于蔡蔡侯獻舞也
父子繼也兄弟及也為國求君倫序為重故稱叔季
爾說春秋者疑獻舞非賢未應書字謂别有一蔡季
糓梁曰蔡之貴者也何氏增之曰賢者也能譲國曹臧
衞郢吳札何以不書(野編)
癸巳葬蔡桓侯(三月而葬)
稱爵或曰請諡於王者也或曰傳失之(孔義)
及宋人衞人伐邾
宋志也(左傳)以二月盟以秋八月伐不書公削也(野編)
冬十月朔日有食之(推歷當為十一月庚午朔闕庚午字)
十有八年春王正月公會齊侯于濼(濼水名齊地)
公與夫人姜氏遂如齊(公無與字)
濼之會不言及夫人以夫人之伉也(糓梁)夫人驕伉公
不能制也故曰與與則匹敵而無尊卑之别也罪公
也治其本也(孔義)
夏四月丙子公薨于齊丁酉公之喪至自齊
濼之會不書夫人出以遂如齊見之喪至不書夫人
入以孫于齊見之(孔義)
秋七月
冬十有二月己丑葬我君桓公(九月乃葬)
公薨不地何也隠之故不地也今而書地桓惡無可
隠也我知之矣隠之忠臣襄公諸兒也桓之孝子公
孫無知也(野編)桓公之書葬者賊既討也魯人却尸以
讓于齊曰請得彭生除君之惡徒知彭生之賊云爾
齊強而魯弱故君子以為討矣(劉敞意林)
春秋平義卷二
