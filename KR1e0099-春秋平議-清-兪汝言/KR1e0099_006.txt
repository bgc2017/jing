春秋平義卷六秀水俞汝言撰
文公(名興僖公子母聲姜夫人出姜在位十八年諡法慈惠愛民曰文)
元年春王正月公即位
二月癸亥日有食之(公有朔字推歷當為三月癸亥朔闕朔字)
天王使叔服来會葬
夏四月丁巳葬我君僖公(七月而葬)
天王使毛伯来錫公命
晉侯伐衛
既祥矣乃書晉侯成㐮之伯也(野編)
叔孫得臣如京師
拜錫命也
衛人伐晉
秋公孫敖會晉侯于戚(此内大夫會諸侯之始)
戚衛邑也會于戚衛吾温原爾不以衛人抗晉侯也
(野編)
木訥曰孟氏自敖而專叔孫氏自得臣彭生而横季
孫氏自行父而侈前乎此大夫出會者皆君命至此
而始專
冬十月丁未楚世子商臣弑其君頵(公榖作髠成卒商臣立)
稱世子明其親也稱君明其尊也商臣之於尊親盡
矣(蘇氏)
公孫敖如齊(穆伯)
二年春王二月甲子晉侯及秦師戰于彭衙秦師敗績
(秦地)
凡言及者主是戰者也敗而書及惡之也宋之泓晉
之韓是也勝而書及予之也宋之甗晉之城濮及彭
衙是也春秋甚美彭衙之戰晉書侯秦書師亦北杏
法也秦穆身横雕戈過周北門窺鄭北門視晉㐮小
子侯爾一挫于殽而為拜賜之師曰必無晉矣使勝
在秦黼黻之賜豈待顯王之世哉幸而勝在晉秦不
復東㐮之戰十數却秦為大此㐮之得與于伯也(野編)
丁丑作僖公主
作主不書以躋僖公書二月丁丑作八月丁夘躋盖
改作也(野編)
二月已巳及晉處父盟(因朝而盟始此)
言及則公可知矣言處父則陽氏可知矣不言地而
言晉則于晉越國可知矣(正傳)
夏六月公孫敖會宋公陳侯鄭伯晉士縠盟于垂隴(公榖)
(作垂斂鄭地)
謀衛也於是衛執孔逹以說于晉(蘇氏)桓文没大夫擅
諸侯會盟自公孫敖士縠始也(大全)熊氏過曰垂隴何為
為伐秦也左氏誤以為伐衛衛不書而冬伐秦者正
垂隴之大夫也(辨義)
自十有二月不雨至于秋七月
歴時而言不雨不憂雨也不憂雨者無志乎民也(榖梁)
于書雨見春秋之文非一手也故僖公異詞(野編)
八月丁夘大事於太廟躋僖公
禮父子異昭穆兄弟同昭穆故閔僖不得為父子同
為穆爾今升僖先閔二公位次之逆非昭穆亂也(王樵)
(輯𫝊)
冬晉人宋人陳人鄭人伐秦
公子遂如齊納幣
三年春王正月叔孫得臣會晉人宋人陳人衛人鄭人
伐沈沈潰(伯國大夫會諸大夫伐國自此始)
力分于秦故不競于楚(野編)伯國大夫會諸大夫伐國
自伐沈始會諸大夫救患自救鄭始春秋皆人之不
與大夫之專政也(王氏)
夏五月王子虎卒
天子之大夫何以卒或曰為其嘗執重以守也或曰
為其嘗臨諸侯之盟也(劉敞傳)
秦人伐晉
此所謂焚舟之役封殽尸而還者也自是不復東征
誓言終能踐矣
秋楚人圍江
報沈之役也(孔義)
雨螽于宋
異在一國而大者為天下記之(野編)
冬公如晉(此書公如晉之始)
十有二月已巳公及晉侯盟
晉人懼其無禮于公也故請改盟雖親盟于其國猶
可書也(蘇氏)
晉陽處父帥師伐楚以救江(公榖無以字晉大夫書帥師于是始)
伐楚而圍江之師解此所謂救江也(蘇氏)
四年春公至自晉(不朝正于廟于是始)
夏逆婦姜于齊(出姜)
其不稱夫人何也為其不以夫人逆也夫納幣有公
子遂而逆無其人則卿不行也當時有成風焉適可
謂姑逆婦爾君逆夫人不如是也禮中焉已矣桓莊
之過禮文之不及禮皆亂之本直書其事用見出姜
之不允于魯有由然也(野編)
狄侵齊
間晉有秦楚之難也(日抄)
秋楚人滅江
晉侯伐秦
春秋書楚人滅江晉侯伐秦責其當救而不救不當
伐而伐也(家氏傳)
衛侯使寗俞来聘
盖成公見執僖公為請今来拜僖公之賜也(孔義)
冬十有一月壬寅夫人風氏薨(僖公母)
妾母稱夫人自文公喪成風始仲子始僣尚未敢同
嫡也(孔義)
五年春王正月王使榮叔歸含且賵
止書王者闕文(木訥)
三月辛亥葬我小君成風
仲子之宫為數特異盖不祔于姑猶有辨焉至是有
二夫人祔廟矣自成風始也(孔義)
王使召伯来會葬(榖作毛伯)
聖人立言取諸大義或曰王或曰天王無異同也在
此則王不稱天而召伯稱爵豈其罪在王不在伯與
在彼則王稱天而宰咺稱名豈其罪在宰不在王與
且狩於河陽使毛伯来錫命使家父来求車而皆稱
天王又毛伯以爵家父以字抑又何歟故知春秋之
大旨固自有在非惟不繫乎王之天與不天而或書
名或書字亦非必有意於其間也(正旨)
夏公孫敖如晉
秦人入鄀
秋楚人滅六
冬十月甲申許男業卒(子昭公錫我立)
許男終身事楚晉文公圍之而不服晉㐮公伐之而
不率者也(日抄)
六年春葬許僖公
夏季孫行父如陳(季友孫)
臧文仲以陳衛方睦故行父且娶焉
季孫行父如晉
文公即位六年朝晉者再貴卿往者再(孔義)仲氏季孫
争交于晉三家之張自文公始(日抄)
八月乙亥晉侯驩卒(驩公作讙子靈公夷臯立)
起殽之戰至卒凡六年此晉㐮公之伯也(野編)
冬十月公子遂如晉葬晉㐮公
三月而葬速僖公以前葬諸侯未有使大夫者今公
子遂以卿往馴至少姜以妾媵而諸侯使卿會葬矣
(孔義)
晉殺其大夫陽處父
晉狐射姑出奔狄(射榖作夜)
晉殺其大夫陽處父不書晉人晉狐射姑出奔狄射
姑其人也書人則射姑没不見狐趙共晉射姑替而
盾立狐氏出趙氏專矣此晉國之故也不容不見(野編)
閏月不告月猶朝于廟(是歲秦穆公卒)
猶朝于廟幸其不已之辭(胡𫝊)
七年春公伐邾
三月甲戌取須句遂城郚(句公作朐)
每中國無伯我師必出可知晉㐮之為伯也(野編)
夏四月宋公王臣卒(榖作壬臣成公卒昭公杵臼立)
宋人殺其大夫
穆㐮之族率國人以攻公殺公孫固公孫鄭于公宫
則稱人謂穆㐮之族也此衆殺稱人之例(屬辭)
戊子晉人及秦人戰于令狐晉先蔑奔秦(蔑公作昧奔上有以師字)
(令狐秦地)
戰于令狐晉背秦也晉先蔑奔秦晉背先蔑也故秦
不書敗蔑不書出罪在盾也夫人太子在而外求君
豈有君臣如此而相安者乎桃園之事延引歲月爾
(野編)晉㐮之卒於是朞年豈晉至是始謀立君且左氏
初言先蔑如秦次言先蔑將下軍蔑既逆雍則必不
肯將兵以拒秦苟已拒秦豈容復奔秦耶秦晉自殽
凡五戰今晉㐮秦穆皆即世可以一洗舊憾趙盾乃
修先君之怨以為是戰晉辭為曲蔑不用命而奔敵
矣(木訥)
狄侵我西鄙
間秦晉之争也(孔義)
秋八月公會諸侯晉大夫盟于扈(鄭地)
會盟同地會所以為盟也今及其盟不得云後會(權衡)
羅喻義曰此春秋一大升降也𫝊曰天下有道禮樂
征伐自天子出此言王也天下無道禮樂征伐自諸
侯出此言伯也天下有道政不在大夫何以謂之無
道無王則無道也何以謂之有道有伯則猶有道也
政在大夫伯亦無之此大亂之極也晉自文以来世
主夏盟其伯與非伯則君大夫分焉政在大夫雖美
如棐林君子不謂伯也于扈之盟謹之諸侯不序大
夫不名汪氏曰大夫盟不書名氏者三莊九年齊
無君當國大夫自為主也此年趙盾專政若晉無君
者然湨梁之會諸侯皆在而十一國大夫自盟但書
大夫盟諸侯皆失政矣桓莊以前列國之大夫雖
管隰狐趙之勲不見于會盟惟特使而與魯接者則
名之以大夫無繫乎天下之故也列國之大夫雖先
郤欒胥之烈不見于侵伐惟魯大夫之特將則書之
以大夫惟繫乎一國之故也(經繹)魯欲迎公子糾不克
立故莊九年蔇之盟大夫與而不辱趙盾欲迎公子
雍不克立故扈之盟諸侯略而不序(辨義)
冬徐伐莒公孫敖如莒涖盟(公榖作莅)
修僖公洮向之好協謀以備徐也(木訥)是歲中國始無
伯主(日抄)
八年春王正月
夏四月
秋八月戊申天王崩(㐮王崩子頃王立)
冬十月壬午公子遂會晉趙盾盟于衡雍(鄭地)
乙酉公子遂會雒戎盟于暴(鄭地公作伊雒戎)
大夫專盟自衡雍始(孔義)魯距雒戎甚遠公子遂何為
而與之盟哉其隂為趙盾植黨明耳(補程𫝊)兩挈公子
遂臣道之甚水洊至月幾望魯其殆哉(野編)王樵曰大
夫之專盟自是始也前此盟翟泉猶有僖公在會也
繼此而有袁婁之盟鷄澤湨梁諸侯皆在而大夫自
盟矣于宋于虢則晉楚之大夫狎主齊盟而諸侯不
復在矣(辨義)
公孫敖如京師不至而復丙戌奔莒(公無而字)
公子遂如齊至黃乃復書至而後書復今不言至而
言復何也遂之如齊也欲至齊而以疾不能敖無至
周之意矣故曰不至而已(蘇氏)其奔莒者以去年涖盟
與君有舊耳左氏從已氏之說未可據(補程傳)
螽
宋人殺其大夫司馬(公子卭)
宋司城来奔(蕩意諸)
宋㐮夫人因戴氏之族以殺㐮公之孫孔叔公孫鍾
離及大司馬公子卭皆昭公之黨也則稱人者戴氏
之族大夫司馬者公子卭也宋人將弑昭公而立鮑
則其所殺必患于昭公者故皆不名以别于討亂稱
人者若陳氏謂昭公無道而殺大夫則亦不義其君
失事實矣(屬辭)
九年春毛伯来求金(来求止此自是魯雖不共周無求矣)
夫人姜氏如齊
文公嬖于敬嬴夫人如齊謀于父母為十八年歸齊
張本(木訥)
二月叔孫得臣如京師(莊叔)
辛丑葬㐮王
前年公子遂如晉葬㐮公今年得臣如京師葬㐮王
是夷周于晉也至于往會而不登于策不弔不葬而
見略于經抑又甚矣(孔義)趙氏曰㐮王使大夫来會僖
公葬賵含成風且令之葬魯亦以公子遂如晉葬㐮
公而得臣並葬㐮王一則以其来不可不往也一則
以其如晉不可不如周也是故叔弓如晉葬平公季
孫意如如晉葬昭公而後叔鞅葬景王自是葬天子
魯無使卿者矣(辨義)
晉人殺其大夫先都
晉頻有誅殺趙氏除異已也(野編)
三月夫人姜氏至自齊
書至正其夫人之體也則不至者其行非禮見矣(孔義)
晉人殺其大夫士縠及箕鄭父
楚人伐鄭公子遂會晉人宋人衛人許人救鄭
楚子伐鄭以晉君之少也趙盾率列國之師救鄭而
不及楚師故書人以懲不恪(孔義)
夏狄侵齊
狄不侵齊五年矣今復侵以中國無伯也(補程傳)
秋八月曹伯㐮卒(子文公夀立)
九月癸酉地震
前此百餘年未有書地震者而自此至哀公書地震
者五陽微隂盛之象也(孔義)
冬楚子使椒来聘(椒穀作荻楚君臣始並見經)
吴楚皆已自王楚子使椒吴子使札正之俾同于列
國矣(野編)諸家皆謂書楚子書椒以其禮交中國而進
之趙鵬飛曰楚執宋公以伐宋亦書曰楚子豈進其
虐中國耶宜申謀為不道而見殺亦書曰宜申豈進
其謀逆耶書楚子書椒從其國之稱而已(日抄)
秦人来歸僖公成風之襚
魯之喪諸侯盖有来禭者矣而獨書秦始通也(野編)秦
人弗夫人之也即外之弗夫人而見正焉(榖梁)秦欲伐
晉而歸禭于魯猶楚欲圖北方而来聘也(張洽)
葬曹共公
十年春王三月辛夘臧孫辰卒(文仲)
夏秦伐晉
狄之也罪其報復不已(孔義)
楚殺其大夫宜申
自正月不雨至于秋七月
及蘇子盟于女栗
經有温子又有蘇子左氏則以為一人(野編)
冬狄侵宋
楚子蔡侯次于厥貉(厥公作屈)
將伐宋也宋出迎勞之而免曰次著其包藏禍心欲
憑諸侯而未敢遽前也惟蔡侯首附夷狄故表而出
之以均其罪(孔義)
屬辭晉靈不君趙盾非伯者之佐不足以主夏
盟故春秋于靈之世盟會每略諸侯不叙而楚
君得稱爵于是始故次厥貉伐麇以後無役不
稱爵而伐鄭伐吴稱爵主兵無異中國之伯者
矣蓋中國有伯則春秋略之以正其名中國無
伯則春秋詳之以著其實不正其名則不足以
信攘却之義不著其實則不足以見戎狄之強
然泓之戰宋公稱爵而楚子稱人不使戎狄之
君得抗中國諸侯也邲之戰楚子稱爵而荀林
父稱氏名見蠻夷侵叛乃中國之所得討也泓
之戰宋公身傷以卒而但書師敗績為中國諱
也鄢陵之戰直書楚子敗績治其罪也然則雖
書君將而與待中國諸侯伯主之法不可同年
而語矣
十有一年春楚子伐麇(公作圈楚始書君將)
麇者何南方之微國也伐麇圍巢禍未及中夏(野編)
夏叔仲彭生會晉郤缺于承筐(公穀無仲字筐作匡叔仲惠伯此大夫特相會)
(之始)
謀諸侯之從于楚者必蔡也十五年伐蔡入之(野編)
秋曹伯来朝
自此曹從魯矣(孔義)
公子遂如宋
狄侵齊
冬十月甲午叔孫得臣敗狄于鹹(魯地)
狄八年之間三侵齊而侵魯宋者一得臣出其不虞
而敗之自是有懼心惟十三年一侵衛不敢窺齊魯
之藩籬則鹹之役不惟有功于魯且有功於天下也
(木訥)
十有二年春王正月郕伯来奔(郕公作盛)
莊八年郕降于齊自是入齊為附庸此而来奔齊所
逼爾(孫氏)紀侯州公郕伯皆所不名也(野編)
杞伯来朝
二月庚子子叔姬卒
時君之女故曰子以别非先君之女也(趙氏)
夏楚人圍巢
巢吴楚間小國也(孔義)
秋滕子来朝
秦伯使術来聘(術公作遂秦君臣始並見)
且言將伐晉(孔義)
冬十有二月戊午晉人秦人戰于河曲
晉德如秦莫能相尚其靈公與盾之世乎(野編)自殽至
此凡六交兵秦晉亟戰而楚伯矣晉主夏盟而君幼
國偷軍謀不一其始見于河曲之戰其甚見于邲之
敗盖一轍也(辨義)
季孫行父帥師城諸及鄆(公作運)
前此莒未嘗與魯争今行父帥師城二邑以啟争端
魯自此與莒為仇而争由鄆始(張洽)先師王貫道曰二
邑近費而介于莒他年宿伐莒取鄆叔弓疆其田費
于是始大然則此行父自為封殖之計也(日抄)此魯東
鄆成四年城鄆乃西鄆也(孔義)
十有三年春王正月
夏五月壬午陳侯朔卒(共公卒子靈公平國立)
邾子蘧蒢卒(文公卒子定公貜且立)
自正月不雨至于秋七月
大室屋壊(大公羊作世)
大室魯公之廟也(野編)
冬公如晉衛侯會公于沓(下公字公羊無)
公一出而平衛鄭於晉明年遂為新城之盟晉以復
伯終文公之世楚不敢復侵中國不為無助於晉矣
(孔義)
狄侵衛
十有二月己丑公及晉侯盟公還自晉鄭伯會公于棐
(公作斐榖作還無公字鄭地)
自晉㐮没而諸侯不復合矣楚人見中國無伯乃伐
棠圍之其勢漸逼衛鄭衛鄭二國欲從伯主盖由公
將如晉故衛侯合于沓公還鄭伯會于棐盖以魯為
我國從違之計于是明年有新城之盟終文公之世
楚不復侵諸侯兩會之力也(辨義)
十有四年春王正月公至自晉(春頃王崩子匡王立于是再不朝正于王矣)
文公即位十有四年而朝晉者三過於事天子之禮
(補程傳)
邾人伐我南鄙叔彭生帥師伐邾
夏五月乙亥齊侯潘卒(昭公卒子舍立)
六月公會宋公陳侯衛侯鄭伯許男曹伯晉趙盾癸酉
同盟于新城(宋地)
同外楚也從於楚者服扈之會止書公會諸侯晉大
夫今新城之盟列叙諸侯明書晉趙盾者崔氏曰新
城之盟出于諸侯而扈之盟晉大夫主會也
秋七月有星孛入于北斗
公至自會
晉人納捷菑于邾弗克納(捷公作接)
盾為義也捷菑晉出也貜且齊出也貜且也長乃去
之盾不辦為此令狐之役晉實媿秦其以捷菑為公
子雍矣曰義弗克也何害(野編)
九月甲申公孫敖卒于齊
公孫敖不卒者也齊人筍將而来叔姬不卒者也杞
伯親逆而去不容不卒(野編)奔大夫不言卒者許其復
也(孔義)
齊公子商人弑其君舍(商人弑舍自立是為懿公)
未踰年而曰君者成舍之為君所以重商人之弑也
(孔義)
宋子哀来奔
宋高哀為蕭封人以為卿不義宋公而出遂来奔書
曰子哀貴之也(孔義)宋人將弑昭公而殺其司馬故司
城子哀皆奔奔非無與于君故一書其官一書其字
焉不名盖自元咺至後大夫益專政出入必書關於
天下之政自僖以前外大夫無以出奔書者政不在
大夫也(屬辭)
冬單伯如齊齊人執單伯
齊人執子叔姬
單伯者何天子之卿也子叔姬者何昭之妃舍之母
也單伯何以如齊魯人請之將以王寵求昭姬焉齊
人何以執單伯負人者媿人又何以執子叔姬執猶
瘉于弑也(野編)書齊人執單伯書齊人執子叔姬兩書
齊人者正不欲以姬與單伯而嫌于滛也此當從左
氏而公榖所𫝊殆齊人誣而執之之詞焉(黃震)吴氏以
為魯文之女初嫁于舍而使之過者也以春秋之書
子叔姬而知商人甘心辱之盖怒魯以女為舍之援
也(探微)
十有五年春季孫行父如晉
為單伯與子叔姬故也(孔義)
三月宋司馬華孫来盟
春秋以弑君書者二十四未有上通君祖母下結六
卿公族以及國人盡殺大夫之忠于君者而使其黨
為卿以卒成其簒弑如公子鮑者亦未有以世適嗣
孫外會諸侯内奉宗廟前亂臣而後賊子徒擁虛器
十年而坐受簒奪如宋昭公者是故昭公之大夫皆
書其官不書其官則見殺而不名者嫌于曹大夫矣
奔而不名者嫌于反國之蔡季来盟不稱使且不名
者嫌于齊無知矣夫公子鮑之弑機動于昭公未即
位之前而卒成于十年之久使非有貴戚強家嚢橐
其間則鮑雖姦㐮夫人雖惡昭公安能拱手就戮于
一婦人耶則宋人殺其大夫司馬而使華孫代之且
来盟然後弑其君則知身為世卿外結援隣國内假
手于㐮夫人以成鮑之簒者華氏之族也華元代公
子成為右師此盖鮑與夫人所位置者而昭公豈能
用之于是華耦来盟于魯既而晉衛陳鄭伐宋討弑
君者而魯不與晉人受賂立文公而還華元卒相宋
公皆華氏之始謀也夫子于此特書其官學者不能
深考而宋昭無道見弑之說至今稱于口而筆于書
未有辨其誣者然則春秋特筆之義其可不明乎(屬辭)
夏曹伯来朝
齊人歸公孫敖之喪
敖之卒與喪歸於法不得書以文伯惠叔二子之哀
誠無已以敖著教也(孔義)
六月辛丑朔日有食之鼓用牲于社
單伯至自齊
齊侯以晉故許單伯請單伯過魯致命而歸周喜而
致之也(蘇氏)
晉郤缺帥師伐蔡戊申入蔡
厥貉從楚新城不會晉(野編)蔡自獻舞入楚至晉文敗
楚而後来歸晉文後復從楚者十五年蔡無以自立
故也(日抄)
秋齊人侵我西鄙
季孫行父如晉
復為齊故也(蘇氏)
冬十有一月諸侯盟于扈
謀伐齊也晉侯得賂而還於是公以齊難不會書曰
諸侯盟于扈無能為也(孔義)諸侯者新城之諸侯也而
魯晉不與焉盖季孫行父求晉謀齊因約諸侯聽命
于扈而趙盾視如尋常恬不為意故晉人不出行父
竟歸而諸侯待晉不至則自相要語以尋新城之盟
而退耳故曰諸侯不序無伯之辭也
十有二月齊人来歸子叔姬
不言齊子叔姬来歸而曰齊人来歸子叔姬言叔姬
無罪而齊人絶之也(蘇氏)
齊侯侵我西鄙遂伐曹入其郛
齊侯謂諸侯無能為也故復侵魯遂伐曹討其朝于
魯也(蘇氏)
十有六年春季孫行父會齊侯于陽榖齊侯弗及盟(齊地)
齊以公不往而不盟也(孔義)
夏五月公四不視朔
公有疾也自是公無疾不視朔也(公羊傳)
六月戊辰公子遂及齊侯盟于郪丘(公作犀丘榖作師丘齊地)
惟遂可盟商人從其類也(野編)
秋八月辛未夫人姜氏薨(僖公夫人文公母聲姜也)
毁泉臺
楚人秦人巴人滅庸
冬十有一月宋人弑其君杵臼(杵公作處昭公弑弟文公鮑立)
宋昭不能于其大夫國人㐮夫人亦惡之公田孟諸
夫人使帥甸攻而殺之(蘇氏)宋人者何不知何人也(野編)
十有七年春晉人衛人陳人鄭人伐宋
諸大夫伐宋卒立鮑而還安在其為討罪哉成宋之
亂而已(木訥)
夏四月癸亥葬我小君聲姜(聲公作聖)
不稱僖姜而别為諡非也九月而葬慢也(孔義)
齊人伐我西鄙
六月癸未公及齊侯盟于榖
諸侯會于扈
平宋也書曰諸侯無功也公以齊難不與會(孔義)文十
五年書諸侯盟于扈至是書諸侯會于扈始也魯文
公後至晉侯取賂于齊無功而還故春秋略之不列
序諸侯今扈之會文公不與諸侯成宋之亂而不能
討其罪故春秋復略之(戴溪)
秋公至自榖
言至自榖則不會扈可知也(孔義)
十有八年春王二月丁丑公薨于臺下
臺下非正也(穀梁)
秦伯罃卒(康公卒子共公立)
夏五月戊戌齊人弑其君商人(懿公弑兄惠公元立)
弑商人者邴歜閻職也而曰齊人人所同欲也而曰
弑何也罪齊人也齊人黨商人而弑舍者也故不從
蔡申之例以盗殺書而曰齊人不從州吁無知之例
以討賊書而曰弑(孔義)
六月癸酉葬我君文公
秋公子遂叔孫得臣如齊
遂賀齊惠公立得臣會葬懿公累數之者偕行也非
相伯介也(蘇氏)
冬十月子卒
子惡也不曰弑也不忍言也(孔義)
夫人姜氏歸于齊
上書大夫並使下書夫人歸齊中曰子卒故春秋屬
辭比事而自見也(孔義)
季孫行父如齊
遂得臣行父三人皆與謀以其前後如齊而知之也
(沙随程氏)惡實齊之甥恐齊人聽夫人之訴而来討於是
議納賂而請平焉(高氏集註)襄三十一年書秋九月癸巳
子野卒此書冬十月子卒曷月冬十月也曷日秘不
可知則有故也莊元年春三月夫人孫于齊閔二年
書九月夫人姜氏孫于邾此書夫人姜氏歸于齊子
卒而歸非孫也伊可哀也季孫行父何以如齊魯之
重在季須煩一往也他日季孫曰使我殺適立庶者
仲也夫微此供吐亦知當爾予所以欲行白本也
問子般卒何以日子卒何以不日曰子般戕於黨氏
人所知也子赤傷于宫中則不日以見此書法之精
也(野編)
莒弑其君庶其
義與薛比晉州蒲同(野編)
春秋平義卷六
