春秋平義卷七秀水俞汝言撰
宣公(名倭或作接文公庶子母敬嬴夫人穆姜在位一十八年諡法善問周達曰宣)
元年春王正月公即位
即位之禮行則書不行則否文成以下六君皆行之
隠以為攝而不必行莊閔僖則繼故而不忍行者也
桓之行桓之志也宣之行宣之志也(邵寳)繼故書即位
宣一桓也(野編)
公子遂如齊逆女
逆女書公子遂遂一翬也
三月遂以夫人婦姜至自齊
脱氏字(伊川)婦有姑之詞也(公羊)敬嬴欲結齊惠懼為出
姜所謀故喪娶其女如是之亟也(孔義)逆婦姜于齊病
文公也以婦姜至自齊責敬嬴也(胡氏)上書夫人姜氏
歸于齊矣此書曰夫人姜氏至自齊則嫌于出姜之
反魯矣故書婦姜以别之(馬森辨疑)
夏季孫行父如齊
前年行父如齊告立也亦約昏也而逆女者遂也今
年行父如齊請會也亦許賂也而致田者遂也堂堂
國卿借面𫝊語妾不衣帛馬不食粟清矣以為社稷
臣吾不知也(野編)
晉放其大夫胥甲父于衛
河曲之戰撓臾駢之謀者趙穿也軍門之呼穿與甲
父共也而獨放胥甲者趙盾之私也(胡氏)狐氏先氏胥
氏誅夷略盡晉其殆哉(野編)
公會齊侯于平州(齊地)
定公位也(孔義)自齊而言亦曰成魯亂爾(野編)
公子遂如齊(東門襄仲)
致濟西田也(野編)
六月齊人取濟西田
事同郜鼎辭異鄭璧(野編)
秋邾子来朝
楚子鄭人侵陳遂侵宋
楚稱子鄭稱人鄭為楚下大為中國患矣(野編)
陳氏後傳曰南北之勢於是始也後十五年而宋楚
平後五十年而晉趙武楚屈䢖同盟于宋諸夏之君
分為晉楚之從矣
晉趙盾帥師救陳
宋有弑君之罪不當救故略之(張洽)
宋公陳侯衛侯曹伯會晉師于棐林伐鄭(棐公作斐鄭地)
不言趙盾之師君不會大夫之辭也(孔義)
冬晉趙穿帥師侵崇(公作柳自伐書陽處父入書郤缺侵書趙穿而後凡役書大夫)
崇秦之與國晉將求成于秦故侵崇秦弗與成(蘇氏)
晉人宋人伐鄭
伐鄭所以救宋也(穀梁)報北林之役也(孔義)
二年春王二月壬子宋華元帥師及鄭公子歸生帥師
戰于大棘宋師敗績獲宋華元(戰皆書大夫帥師自此始大棘宋地)
宋鄭自治兵相攻無與楚事傳謂歸生受命于楚伐
宋未必然也經直据勝負為辭爾韓之戰不言敗績
君止而師未衂也大棘之戰軍將皆没(野編)
秦師伐晉
以報崇也(左)秦晉自河曲之戰七年不交兵矣(孔義)
夏晉人宋人衛人陳人侵鄭
報大棘之役也(野編)
秋九月乙丑晉趙盾弑其君夷臯(公作獋靈公弑成公立)
堂上之甲方興桃園之攻隨至及其反國非獨置賊
不討反使往迎新君則盾之為弑又誰掩乎(孔義)董狐
在當時身親其事知其謀出于盾故以律所謂造
意者當之其曰亡不越竟反不討賊蓋折盾之辭
非以二端故而輒加以大惡之名也(簡端錄)盾若誅
穿歸生若誅宋春秋必曰二臣能討賊也穿不死
則盾也首惡宋不死則歸生也首惡何嘗輕以弑
君獄人哉(傳斷)
冬十月乙亥天王崩(定王立)
許氏曰文公使公子遂葬晉侯叔孫得臣葬襄王是
均周晉也昭公使叔弓葬宋公滕侯叔鞅葬景王是
均周宋滕也成公葬晉景不葬定王襄公葬楚康而
不葬靈王是不臣於周而屈於晉楚也(略記)
三年春王正月郊牛之口傷改卜牛牛死乃不郊猶三
望
葬匡王
四月而葬簡也(補程傳)
楚子伐陸渾之戎(陸公作賁公穀無之字)
陸渾在王畿之側窺周室也(補程傳)或曰僖文以来楚
多稱子何也曰楚僣王也僖文而後漸同真王抑就
五等所以正之也吳楚書子以為許之以為進之皆
非也(野編)
夏楚人侵鄭
即鄭及晉平可知此後再及楚平再及晉平所謂犧
牲玉帛待于二竟(野編)
秋赤狄侵齊(赤狄始見經)
宋師圍曹
宋文即位盡逐武穆之族二族以曹師伐宋宋師圍
曹報武氏之亂也(孔義)
冬十月丙戌鄭伯蘭卒(穆公卒靈公夷立)
葬鄭穆公(公作繆)
葬速禮不備也(孔義)
四年春王正月公及齊侯平莒及郯莒人不肯公伐莒
取向
及者内為志也伯姬在焉爾莒人不肯為己甚矣伐
莒取向罪在莒也(野編)
秦伯稻卒(共公卒桓公立)
夏六月乙酉鄭公子歸生弑其君夷(靈公弑弟襄公堅立)
經書鄭公子歸生弑其君夷賊乃歸生也不知為公
子宋也左氏有先經後經外經附見之例作意與經
出入盾若非弑何以有下宫之難歸生若非弑何以
有斲棺之事(野編)
赤狄侵齊
秋公如齊公至自齊
冬楚子伐鄭
争中國耳非討罪地(孔義)
五年春公如齊
夏公至自齊
齊惠立十年公五如齊何緣有止公事久于齊樂而
忘歸也(野編)
秋九月齊高固来迎叔姬(公榖叔上有子字)
公如齊高固使齊侯止公請叔姬秋来逆焉曰来者
公自為主也諸侯嫁女于大夫主大夫以與之為體
敵也而公自為之主卑朝廷辱宗廟矣(孔義)
叔孫得臣卒(莊叔)
冬齊高固及子叔姬来
反馬不躬至歸寧無並行(家鉉翁)
楚人伐鄭
六年春晉趙盾衛孫免侵陳
曷為侵陳為救鄭也所得惟衛無復棐林之盛矣(野編)
陳即楚故也晉楚争陳自此始矣(孔義)
夏四月
秋八月螽
冬十月
七年春衛侯使孫良夫来盟
通我于晉以有黑壤之會然我終事齊不事晉(野編)
夏公會齊侯伐莱
秋公至自伐莱
平莒及郯公所欲也故書及繼以取向即所欲者可
知矣伐莱齊志也故書會繼以伐莱即師行之危亦
可知矣(胡傳)
大旱
冬公會晉侯宋公衛侯鄭伯曹伯于黑壤(魯地即黃父)
會而不盟者有矣夫未必公見止也(野編)
經翌在會六侯而以簒弑得國者居其四魯以仲遂
殺惡而宣立晉以趙盾弑夷臯而成立宋以甸徒弑
杵臼而文立鄭以歸生弑夷而襄立何以薦信于神
明哉
八年春公至自會
逾年而至其故可知矣自是遂不敢如晉(孔義)
夏六月公子遂如齊至黃乃復(齊地)
疾而復非禮也大夫以君命出聞喪徐行而不返未
致事而死以尸將事(孔義)
辛已有事于大廟仲遂卒于垂壬午猶繹萬入去籥(垂齊)
(地襄仲)
不書公子遂如齊至黃乃復不知仲之卒于外也有
事于大廟仲遂卒于垂倒句也既不廢祭亦不廢繹
(野編)
戊子夫人嬴氏薨(嬴公穀作熊宣公母)
敬嬴一成風也(野編)
晉師白狄伐秦(白狄始見經)
侵崇之曲在晉至此七年而未已復會狄而伐秦不
書及偶晉于狄也晉成秦桓之交兵又始于此(孔義)晉
以狄伐秦秦亦以狄伐晉(野編)
楚人滅舒蓼(公作鄝)
舒蓼猶舒庸也羣舒之一也(野編)
秋七月甲子日有食之既(推歷當為十月甲子朔闕朔字)
冬十月己丑葬我小君敬嬴(公穀作頃熊)
襄仲死于道路後八日而敬嬴亦死與哀姜慶父
先後即誅相類(孔義)
雨不克葬庚寅日中而克葬
即事書之左氏以為禮穀梁以為非禮榖梁之言曰
葬既有日不為雨止禮也雨不克葬喪不以制也謂
不為雨備也然亦有非常之變不可以備者如之何
唐吕才曰春秋己丑葬敬嬴雨不克葬庚寅日中
而克葬是不擇日也左義優矣時當事者季文子孟
獻子也(野編)熊氏過曰士喪禮潦車載蓑笠庶人縣
窆不封不樹不為雨止則大夫以上葬為雨止矣
然則禮葬不為雨止送葬不辟塗潦固為庶人言
耳(辨義)
城平陽
懼晉故也(補程傳)
楚師伐陳
九年春王正月公如齊公至自齊
夏仲孫蔑如京師(孟獻子)
宣公享國九年于周纔一往聘其在齊則又再朝矣
(補程傳)
齊侯伐莱
秋取根牟(東方夷國)
邾婁之邑也(公羊)
八月滕子卒(昭公卒文公立)
九月晉侯宋公衛侯鄭伯曹伯會于扈(鄭地)
晉荀林父帥師伐陳
討不睦也陳侯不會荀林父以諸侯之師伐陳不書
諸侯之師而曰林父帥師者在會諸侯皆以師聽命
而林父兼將之也晉主夏盟又嘗救陳所宜與也而
惟楚之即夫豈義乎(胡傳)
辛酉晉侯黑臀卒于扈(成公卒子景公獳立)
伐陳討其不會宜有諸侯之師晉侯卒而還故略之
也
冬十月癸酉衛侯鄭卒(成公卒子穆公速立)
衛成公自復國以来抑狄事晉自伐沈之後諸侯之
事無役不從國内以安皆用寗俞之效也(孔義)衛成事
晉甚謹魯宣獨深向齊及黑壤止公扈之會魯獨不
往二國以喪赴亦皆不會以私怨而廢禮忘親矣
晉成公何以不葬魯不會也衛成公何以不葬魯不
會也所謂無其事而闕其文也(胡𫝊)
宋人圍滕
楚子伐鄭
楚莊之立加兵于鄭者凡四而兩書楚子書楚子者
君為將也書楚大夫者大夫為將也(日抄)
晉郤缺帥師救鄭(自是晉楚交伐鄭)
陳殺其大夫洩冶(公穀作泄冶)
洩冶諫而死明年五月平國弑殺諫臣之效也孰謂
春秋不褒洩冶(野編)
十年春公如齊公至自齊
齊人歸我濟西田
夏四月丙辰日有食之
已已齊侯元卒(惠公卒子頃公立)
齊崔氏出奔衛
崔氏者以族奔也崔氏出而能反反而能弑者以其
宗強于此舉氏辨之早也自此至崔杼弑莊公凡五
十一年必非杼也(孔義)三桓七穆自中葉出也獨崔氏
出齊丁公故族莫大于崔氏(野編)
公如齊(公如齊止此)
五月公至自齊
公親奔喪非禮也(孔義)
癸巳陳夏徵舒弑其君平國(靈公弑子成公立)
六月宋師伐滕
滕自宋人執嬰齊之後遂為宋私屬故宋之盟叔孫
豹曰滕宋私也成周之城仲畿曰滕宋役也今不事
宋故屢虐之(孔義)
公孫歸父如齊葬齊惠公
親往奔喪貴卿會葬事齊謹矣歸父仲遂之子其後
為子家氏(孔義)
晉人宋人衛人曹人伐鄭
鄭及楚平諸侯之師伐鄭取成而還(補程傳)
秋天王使王季子来聘(王聘止此王季子即劉康公)
宣公享國十年不朝周而比年如齊不奔王喪而奔
齊喪微者會匡王葬而歸父會齊侯葬而王季子来
聘自是王聘益輕春秋不復錄矣(孔義本任氏戴氏)
公孫歸父帥師伐邾取繹(公作蘱)
大水
六年螽七年大旱今復大水矣(孔義)
季孫行父如齊
冬公孫歸父如齊(宣公聘齊止此)
行父聘齊歸父何必繼往盖取繹之謀成于歸父恐
齊罪之自往解釋耳(補程傳)
齊侯使國佐来聘(國武子)
饑
楚子伐鄭
十有一年春王正月
夏楚子陳侯鄭伯盟于辰陵(榖作夷陵陳地)
于是辰陵之盟楚子主之矣(野編)
公孫歸父會齊人伐莒
伐邾伐莒皆以歸父將兵會齊會楚皆以歸父特會以
見宣公之德仲遂而寵其子也(孔義)
秋晉侯會狄于欑函(狄地)
于是齊方有事于莒晉方有事于狄莫與楚争也(野編)
冬十月楚人殺陳夏徵舒
丁亥楚子入陳納公孫寧儀行父于陳(寧公作寗楚入中國書爵始此)
楚人殺陳夏徵舒已書于前則楚子入陳為納二子
而已少西氏之討乃非本情惟春秋别之諸儒猶墮
雲霧也(野編)洩冶入諫公請改過不罪言者公孫寧儀
行父請殺之公弗禁是殺冶者二嬖也楚既復陳不
誅而反納之左氏不咎楚莊之縱惡而美二子之補
過將欲庇淫人而與石碏季友等也其可乎(𫝊斷)世稱
楚莊五伯之一夫一相處内二伯處外古之道也伯
不尊王何名為伯是役也若能封洩冶之墓問株林
之從尸南冠衵服之大夫獻捷京師豈非桓文之舉
哉惜其入陳之後圍鄭滅蕭敗晉伐宋七八年間諸
夏騷動健者為清丘之盟以自保孱者至為宋之會
脅息奔命是伯所懲也而譽莊以敵桓文譽子文子
反以敵管隰狐趙恐齊晉君臣正當割席分坐且彼
己為王即諸儒致伯彼亦不受也凡言五伯必曰齊
桓晉文明乎伯在齊晉何與秦楚(野編)
十有二年春葬陳靈公(二十二月而葬)
討此賊者非臣子也何以書葬楚已討之矣臣子雖
欲討之而無所討也(公羊傳)
楚子圍鄭
鄭既受盟于辰陵又徼事晉故楚子圍之按左氏楚
子縣陳盖滅之矣而止書入其于鄭也入自皇門至
於逵道盖即其國都矣經止書圍一則以聽申叔時
之言而反之一則以鄭伯肉袒之逆而遽許之平與
其悔過也(孔義)
夏六月乙卯晉荀林父帥師及楚子戰于邲晉師敗績
(鄭地)
救鄭不書無及于鄭也以晉主自戰而罪歸林父者
林父身為元帥不能治先縠違命濟師之罪乃妄從
韓厥分惡之言楚師既乘又不能力戰鼓于軍中以
先退為賞邲之敗實林父之所為也(孔義)
秋七月
冬十有二月戊寅楚子滅蕭
楚莊滅蕭所以逼宋而不能有其地觀定十一年辰
佗彄地入蕭以叛猶為宋地可知矣
晉人宋人衛人曹人同盟于清丘(衛地大夫同盟之始)
諸侯懼而盟(野編)原縠違命喪師而主是盟人之宜矣(孔義)
宋師伐陳衛人救陳
穀梁每救稱善清丘在彼亦不能謂救陳善也(野編)
十有三年春齊師伐莒(公作伐衛)
夏楚子伐宋
陳鄭既皆歸楚得宋則可圖天下矣至又明年之平
而南北之勢成矣(孔義)
秋螽
冬晉殺其大夫先縠(穀作穀)
討邲之敗也盡滅其族不已甚乎
十有四年春衛殺其大夫孔達
討救陳也衛成公與陳共公有舊好孔達但知先君
有約言而不知同盟外楚之不可以貳如此而死則
匹夫耳(傳斷)
夏五月壬申曹伯夀卒(子宣公廬立)
晉侯伐鄭
何以目晉侯存中國也敗餘猶伐鄭也(野編)
秋九月楚子圍宋
輕舉陳師以見伐今復輕殺其使以見圍宋之幾亡
自取之也(孔義)
葬曹文公
冬公孫歸父會齊侯于榖
魯近宋豈以楚師圍宋而謀之乎
十有五年春公孫歸父會楚子于宋(吾大夫始會楚)
棄宋已矣又會楚于宋(野編)
夏五月宋人及楚人平
清丘之盟宋猶能伐陳以伉楚而平于楚而莫之救
則無望矣(野編)楚人圍宋九月于此宋之憊至易子而
食析骸而爨而晉聽伯宗之言不出一師待其威單
力盡徐自解罷書曰宋人及楚人平傷中國之失道
也外平不書關于天下之故而書楚人得宋天下將
有南北之勢春秋特致意焉(孔義)楚之將圍宋也使申
舟聘于齊亦使公子馮聘于晉則齊晉之不出而禦
楚非不能禦也盖貪其厚幣惑其甘言自以為無患
而魯謀不省宋難不救不知魯宋即楚楚且弱齊并
弱晉矣伯宗賢者亦曰天方授楚未可與争所謂未
識人倫焉知天道者乎(略記)
六月癸卯晉師滅赤狄潞氏以潞子嬰兒歸
潞子與晉婚姻其相酆舒弑君夫人傷君目而不能
討則潞之當討者酆舒耳執其君滅其國何為乎潞
之捷不足以掩邲之敗(野編)
秦人伐晉
報八年晉與白狄伐秦之役也(補程傳)
王札子殺召伯毛伯
王札子者天子之庶兄也一朝殺二大夫札子之擅
殺可知矣王政之不行又可知矣
秋螽
仲孫蔑會齊高固于無婁(杞地公作牟婁)
必謀晉楚之故也于是往斷道之盟矣(孔義)黃正憲
曰魯之服齊齊雖不振魯未敢背故欲使歸父會
楚子則先為殽之會今意欲從晉則先使其卿與
高固會皆觀其強弱以為行止耳(孔義)
禮之始失也諸侯非王事而自相會不自天子出
矣無何諸侯與大夫會無何大夫與大夫會又不
自諸侯出矣田氏簒齊三桓專魯六卿分晉職此
之由(郝解)
初税畝
税畝者税其私田履畝十取其一也其公田仍在非
廢助用税也(孔義)
冬蝝生
始生曰蝝既大曰螽秋螽未息冬又生子也(孔義)
饑
春秋饑三而宣公有其二(孔義)
十有六年春王正月晉人滅赤狄甲氏及留吁
帥師者士會畏遜強楚威加赤狄謂諸侯何(孔義)
夏成周宣榭火(榭公作謝火公榖作災)
宣王中興常講武于東都于是有榭焉後王思其功
因以為宫而祀之樂器蔵焉亦固其所然非制廟也
故不曰宫而曰榭云(簡端錄)
秋郯伯姬来歸
出也
冬大有年
宣公六年螽七年旱十年水十三年螽十五年螽連
年凶荒今忽大有年聖人云胡不為之喜(日抄)有年則
有之大有年則大有之聖人何心哉以為紀異者天
下後世之論也(邵寳)
十有七年春王正月庚子許男錫我卒(昭公卒靈公立)
丁未蔡侯申卒(文公卒子景公固立)
夏葬許昭公葬蔡文公
六月癸卯日有食之
按是年六月無癸卯其食限亦不在六月推歷當為
五月乙亥朔入食限從亥子初日四千一百定亥度
陽歷十度依法變不食亦傳寫之誤也(統紀)
己未公會晉侯衛侯曹伯邾子同盟于斷道(晉地)
時宋為楚得中國危甚幸而衛復反為中國恐曹衛
復背而南嚮故晉侯為是盟以固魯衛曹邾之心書
曰同盟齊貳也康侯因郤克之見笑以此會為謀齊
不思徵會乃在未見笑之先豈預知其見笑故為之
會以謀之耶(日抄)
秋公至自會
冬十有一月壬午公弟叔肹卒
其曰公弟叔肹賢之也宣弑而非之也非之則曷為
不去也曰兄弟也何去而之與之財則曰我足矣織
屨而食終身不食宣公之食(穀梁傳)稱弟不稱字則如
弟年之例而不見其賢稱字不稱弟則又季友之比
而不昭其貴故書弟書字以褒之也(探微)
十有八年春晉侯衛世子臧伐齊
此則以不與斷道之盟故也齊自恃伯國未嘗服晉
文公之伯嘗懼而從之晉越四世齊未嘗從也(孔義)
公伐杞(自是内不書君將征伐在大夫也宣公而下征伐在大夫是故自伐邾取繹凡取皆不書其人)
(自伐杞凡伐皆不書公)
杞世婚于魯僖文之世各一来朝宣公殺惡及視而
杞不来故伐之(孔義)
夏四月
秋七月邾人戕鄫子于鄫(穀作繒)
凡自虐其君曰弑自外曰戕于鄫刺其臣子不能救
君難也(左)以邾之小而肆毒于鄫曾無一人詆訶之
信乎其為春秋之世也(木訥)齊桓薨而中國無伯則邾
文公用鄫子晉景弱而中國無伯則邾定公戕鄫子
兩鄫子之不得其死其伯國之恥乎(張洽)
甲戌楚子旅卒(旅公作吕楚始書卒莊卒共審立)
吳楚之君不書葬辟其號也(公羊)
公孫歸父如晉(子家)
魯謹事齊斷道之盟始改事晉故始聘晉左氏謂歸
父謀之于公欲以晉人去三桓則何以不謀于素厚
之齊而遽請于新交之晉及為行父所逐又何以不
奔請去三桓之晉而又奔齊耶恐不然(孔義)
冬十月壬戌公薨于路寢
歸父還自晉至笙遂奔齊(笙公穀作檉笙魯地)
歸父奔齊則以父素謹事齊也歸父逐而三家之張
甚矣(孔義)東門氏世與諸儒結死後之緣仲遂圽于路
恨恩禮之未至歸父被遣走之齊謂之奔者捐殯奔
其父謂奔者為墠帷反命為不失禮總不過曰還自
晉善辭也云爾不書歸父還自晉若為書之文子
大似成季慶父歸父禽制略同雖然其于斲削公室
兹四人者皆斤斧也(野編)
春秋平義卷七
