春秋平義卷九秀水俞汝言撰
襄公(名午成公之子母定姒夫人敬歸四歲即位在位三十一年諡法因事有功曰襄辟土有)
(德曰裏)
元年春王正月公即位
仲孫蔑會晉欒黶宋華元衛寗殖曹人莒人滕人薛人
圍宋彭城
楚已取彭城封魚石戍之三百乘矣則曷為繋之宋
楚不得取之宋魚石不得受之楚(胡傳)于是為宋討魚
石故稱宋(左傳)
夏晉韓厥帥師伐鄭仲孫蔑會齊崔杼曹人邾人杞人
次于鄫
料前軍能獨當鄭者諸侯之師且止晉悼舉止安閑
同符齊桓伯亦有真也(野編)以韓厥獨攻其前以五國
之兵援其後楚兵不出則一韓厥足以敵鄭而有餘
楚兵出則五國之師足以鬭楚而不懾此皆所以謹
用諸侯而不忍輕鬭其民也(趙氏)
秋楚公子壬夫帥師侵宋
侵宋所以救鄭也
九月辛酉天王崩(簡王崩子靈王立)
邾子来朝
冬衛侯使公孫剽来聘
晉侯使荀罃来聘
二年春王正月葬簡王(五月而葬)
鄭師伐宋
楚令也公言起師公然伐宋(野編)
夏五月庚寅夫人姜氏薨(襄公母齊姜)
六月庚辰鄭伯睔卒(成公卒子僖公髠頑立)
晉師宋師衛寗殖侵鄭
聞之先師曰三國成師以出不以伐而以侵者正避
鄭之喪也晉悼公豈伐喪者耶(日抄)
秋七月仲孫蔑會晉荀罃宋華元衛孫林父曹人邾人
于戚
謀鄭也晉修會盟嘗在戚地晉方新合諸侯則同
盟于戚晉悼謀鄭則會于戚城虎牢則會于戚通吳
制楚則會于戚戚本孫氏之食邑忽為諸侯之孔道
莫非晉親林父以示重也(列國論)
己丑葬我小君齊姜(三月而葬)
叔孫豹如晉(穆叔)
通嗣君也(左)
冬仲孫蔑會晉荀罃齊崔杼宋華元衛孫林父曹人邾
人滕人薛人小邾人于戚遂城虎牢
二戚之會謀鄭也虎牢何以不繫鄭前此鄭人奄
有武公之略今築以為塞虎牢者天下之虎牢非
鄭虎牢也(野編)城虎牢不繫之鄭者時鄭從楚為中
國守險以制鄭非為鄭而城之也戍虎牢而繫之
鄭者鄭已從晉故置兵守衛以拒楚是為鄭而戍
之也(辨義)
楚殺其大夫公子申
此城濮鄢陵之罰城虎牢之效也左氏以申為右司
馬多受小國之賂以逼子重子辛楚人殺之(野編)
三年春楚公子嬰齊帥師伐吳(吴楚争強自此始)
不得志于宋則移師東伐矣莫善于鬭吳楚(野編)趙鵬
飛曰自晉厲公會吳于鍾離而吳無仇晉之心楚有
患吳之意楚之兵力既分于吳而不能專向中國此
諸侯之患得以少紓吳既受楚兵則亦不能無求于
中國故戚之會吳不召而自至自是天下之勢遂成
鼎足晉楚吳是也吳既附中國則楚實孤終春秋之
世楚無一日安枕者吳犄其東也
公如晉
夏四月壬戌公及晉侯盟于長樗(晉地)
去其國而與公盟悼公之敬也(孔義)
公至自晉
六月公會單子晉侯宋公衛侯鄭伯莒子邾子齊世子
子光己未同盟于鷄澤(衛地)
同外楚也虎牢城而鄭成三駕之績五會之信七合
之威自鷄澤始(野編)
陳侯使袁僑如會
陳請服也
戊寅叔孫豹及諸侯之大夫及陳袁僑盟(諸侯在而大夫自為盟始)
(于此)
陳自辰陵即楚二十八年矣今始如會故使大夫盟
而固之(孔義)諸侯皆在是又稱叔孫豹及諸侯之大夫
大夫受命于其君之詞也湨梁者諸侯皆在是而大
夫盟其非受命而專之也(意林)悼公所以伯諸侯在得
陳得鄭然鄭以君會而陳以臣至鷄澤之盟以諸侯
盟鄭之君戊寅之盟以大夫盟陳之臣袁僑至而無
以盟之則諸侯之心不固故以大夫盟之則晉無屈
己之辱僑無抗君之罪此吾所以見悼公之賢也(木訥)
秋公至自會
冬晉荀罃帥師伐許
討不會鷄澤也(野編)許自新城以来不與中國會盟四
十餘年矣為鄭虐而遷葉依楚豈能一旦叛楚哉宜
許之終不服(孔義)
四年春王三月己酉陳侯午卒(成公卒子哀公溺立)
陳成歸而卒于中夏諸侯會葬之賢于鄭成遠矣(木訥)
夏叔孫豹如晉
報荀罃之聘也(元年)
秋七月戊子夫人姒氏薨(姒公作弋成公妾襄公母杞娃一曰莒女)
葬陳成公
八月辛亥葬我小君定姒(公作弋)
踰月而葬盖禮略也(許氏)
冬公如晉
陳人圍頓
頓近于陳僖二十五年楚人圍陳納頓頓為楚與故
陳不敢伐今陳事晉楚使頓間陳而侵之陳人圍頓
(孔義)
五年春公至自晉
夏鄭伯使公子發来聘(子産父)
終春秋鄭聘魯惟此(孔義)
叔孫豹鄫世子巫如晉
是鄫世子耶從大夫後殆非世子也(野編)
仲孫蔑衛孫林父會吳于善道(公穀作稻吴地)
將為戚之會故先之以魯衛(野編)
秋大雩
楚殺其大夫公子壬夫
壬夫以侵欲失陳討而誅之則志不在小夷狄之有
威刑中國之憂也故謹而志之(歸義)
公會晉侯宋公陳侯衛侯鄭伯曹伯莒子邾子滕子薛
伯齊世子光吳人鄫人于戚(衛地)
吳来會非為主也(伊川)成九年為蒲之會將以會吳而
吳不至故十五年諸侯之大夫會之于鍾離前三年
會鷄澤使荀會逆吳子又不至今年吳子使夀越如
晉請聽諸侯之好故晉使魯衛先會之而為戚之會
凡序吳者来會也殊吳者往會之也(孔義)春秋則輕之
齊世子之下鄫世子之上是吳人也(野編)
歸義曰楚初以親中國為榮引入中國而鹿上執宋
公矣吳初亦以親中國為榮引入中國而黃池争先
晉矣
公至自會
冬戍陳
諸侯受命于戚還國遣戍故獨書魯戍陳附中國而
楚争之助陳距楚春秋所與也(孔義)
楚公子貞帥師伐陳公會晉侯宋公衛侯鄭伯曹伯齊
世子光救陳(公穀曹伯下有莒子邾子滕子薛伯)
善救陳也
十有二月公至自救陳
辛未季孫行父卒(文子)
六年春王三月杞伯姑容卒(桓公在位七十年卒子孝公匃立)
夏宋華弱来奔
平公以其為樂轡梏于朝也而逐之
秋葬杞桓公
杞始書葬始能通也(日抄)
滕子来朝
莒人滅鄫
莒人以兵破鄫立其子使守之而為附庸其子或鄫
之外孫故當時有鄫甥守祀之說後至昭四年魯復
取鄫(趙匡)經書曰滅公穀以為非滅也立莒公子以為
後也胡氏從之以昭四年魯國有取鄫之文耳不知
昭四年之取鄫猶之昭元年之取鄆皆取之莒也季
氏曰公穀所載是絶世之辭不得混于滅國之例而
無别也(略記)
冬叔孫豹如邾
公即位邾子来朝
季孫宿如晉(武子行父子)
十有二月齊侯滅莱
自宣七年伐莱至是遂滅之(孔義)莱姜姓齊滅莱不名
則例之說不通矣(日抄)
七年春郯子来朝
夏四月三卜郊不從乃免牲
小邾子来朝
城費
有城費斯有墮費城者罪也(野編)
秋季孫宿如衛
八月螽
冬十月衛侯使孫林父来聘壬戌及孫林父盟
報季孫宿之聘尋孫良夫之盟也(孔義)
楚公子貞帥師圍陳
十有二月公會晉侯宋公陳侯衛侯曹伯莒子邾子于
鄬(穀作䧦鄭地)
謀救陳也陳侯逃歸不成救故不書(孔義)
鄭伯髠頑如會未見諸侯丙戌卒于鄵(頑公穀作原鄵作操鄭地僖公)
(卒簡公嘉立)
于貍脤善公孫也于鄵善鄭伯也沙隨魯之故于鄬
天下之故大夫死國事諸侯死王事此死所也何必
牖下丙戌蹙矣其輿疾而至者與如會未見諸侯有
草蟲之思焉(野編)未見諸侯而曰如會者致其志也鄭
僖公之卒三𫝊以為弑趙鵬飛氏以為未嘗弑豈當
時事有難明賊無所歸有不得不從赴告之文者乎
(孔義)王氏曰九年子駟與晉争盟詞不少屈而晉人不
以弑君為討則子駟之不弑君可見(略記)
陳侯逃歸
逃陳以義晉也莫恥于逃也陳侯之生不如鄭伯之
死(野編)
八年春王正月公如晉
夏葬鄭僖公
二𫝊言鄭伯將會中國其臣欲從楚不勝其臣殺而
死然侵蔡者鄭人會邢丘者鄭簡未從楚也僖不被
弑(野編)
鄭人侵蔡獲蔡公子燮(□作濕)
季孫宿會晉侯鄭伯齊人宋人衛人邾人于邢丘
君在也諸侯至者會不至者以大夫聽命此邢丘之
格也是時公在晉季孫宿實會盖公歸矣(野編)諸侯與
國為我敵體維大夫可以命又于政體甚便雖以魯
襄在晉特不令其與會也不令與會者優之也(辨義)
公至自晉
莒人伐我東鄙
此莒人以兵滅鄫明矣孰謂以其子繼鄫而滅鄫耶
(日抄)
秋九月大雩
冬楚公子貞帥師伐鄭
鄭及楚平(野編)此鄭又從楚之始(孔義)
晉侯使士匄来聘
拜公之辱告將用師于鄭(孔義)
九年春宋災(公作火)
夏季孫宿如晉
報范宣子之聘也
五月辛酉夫人姜氏薨(成公母)
秋八月癸未葬我小君穆姜(公作繆四月而葬)
冬公會晉侯宋公衛侯曹伯莒子邾子滕子薛伯杞伯
小邾子齊世子光伐鄭
十有二月己亥同盟于戱
不異言鄭鄭不與盟(野編)
楚子伐鄭
明年諸侯伐鄭則鄭及楚平可知矣(孔義)
十年春公會晉侯宋公衛侯曹伯莒子邾子滕子薛伯
杞伯小邾子齊世子光會吳于柤(楚地)
吳子在柤晉以諸侯往會之(孔義)
夏五月甲午遂滅偪陽(偪穀作𫝊)
偪陽楚與國吳晉往来之道(孔義)會吳之意常在楚(野編)
偪陽妘姓小國(石介)
公至自會
楚公子貞鄭公孫輒帥師伐宋
晉師伐秦
晉人東連吳楚人亦西結秦(野編)
秋莒人伐我東鄙
公會晉侯宋公衛侯曹伯莒子邾子齊世子光滕子薛
伯杞伯小邾子伐鄭(此三駕之一)
齊世子光人臣而上位滕薛之上以其先至而躋之
也(日抄)隠桓諸侯皆序爵伯者作而後小國躋大國之
上則有子男長伯者矣若以世子長小國之君則悼
公為之也(張溥列國論)
冬盜殺鄭公子騑公子發公孫輒(騑公穀作斐書盜始此)
卿失職也(程氏)不稱大夫義不繋于大夫也此時宜問盜
不必問他卿失職(野編)
戍鄭虎牢楚公子貞帥師救鄭
前年城虎牢今戍之實鄭虎牢不書戍鄭虎牢不知
城者之為鄭虎牢也不書楚公子貞帥師救鄭不知
戍虎牢之為偪鄭非為鄭戍也(野編)城虎牢不係之鄭
欲共拒楚天下之詞也戍繋之鄭者為鄭戍之也一
國之詞也楚本争鄭救非善之書救陳見晉之終失
陳書救鄭見楚之終失鄭(孔義)
公至自伐鄭
十有一年春王正月作三軍
此三分魯也初為三軍各征其軍季氏盡征之叔孫
氏臣其子弟孟孫氏取半焉公猶收其剰也(野編)詩何
以言公徒三萬公車千乘也曰詩人之意舉其大略
且萬二千五百人為軍則二軍者二萬五千人詩人
之辭但形容其大耳豈必計其實數哉若三軍則為
三萬七千五百人當言四萬矣曰陳氏又謂至成公
而季孫行父臧孫許叔孫僑如公孫兹伐齊以四卿
于鞌之戰計之魯似有四軍也曰周禮國有一卿一
軍之說鞌之戰特四卿並將耳或二卿合將一軍四
卿則將二軍(或問)
夏四月四卜郊不從乃不郊
鄭公孫舍之帥師侵宋
公會晉侯宋公衛侯曹伯齊世子光莒子邾子滕子薛
伯杞伯小邾子伐鄭(此三駕之二)
秋七月己未同盟于亳城北(亳公穀作京鄭地)
不異言鄭鄭又不與盟以鄭非盟可要也故蕭魚亦
不盟(野編)
公至自伐鄭
楚子鄭伯伐宋
公會晉侯宋公衛侯曹伯齊世子光莒子邾子滕子薛
伯杞伯小邾子伐鄭會于蕭魚(此三駕之三鄭地)
三駕七合終此鄭服矣楚再侵宋晉再伐鄭鄭成則
去之于晉未病楚不能矣止鄭一卿無若鄭何亦克
有鄭二十餘年厲以亟戰弑悼以不戰伯故争者事
之末也不争莫與争(野編)
公至自會
楚人執鄭行人良霄(穀作宵)
楚人執鄭行人良霄則鄭之服晉可知矣至是楚不
復出師争鄭而鄭不敢背晉者二十四年此晉悼之
績也(孔義)不能伐鄭而執其行人無能為也晉已得鄭
矣(野編)
冬秦人伐晉
晉為秦所敗春秋略而不書不與秦人之為楚而救
鄭也(家氏傳)左傳書晉敗績而經不書者無傷晉之大體也
(日抄)
十有二年春王三月莒人伐我東鄙圍邰季孫宿帥師
救邰遂入鄆(邰穀作台鄆公作運邰魯邑)
夏晉侯使士魴来聘
来拜師也
秋九月吳子乘卒(吳始書卒夀夢卒諸樊立)
冬楚公子貞帥師侵宋
公如晉
十有三年春公至自晉
夏取邿(公作詩)
秋九月庚辰楚子審卒(共卒康立)
冬城防(臧氏邑)
防在齊南而近莒城防以備莒亦備齊也(孔義)
十有四年春王正月季孫宿叔老會晉士匄齊人宋人
衛人鄭公孫蠆曹人莒人邾人滕人薛人杞人小邾人
會吳于向(鄭地)
吳為楚敗會吳謀楚也(孔義)卿在也諸侯之卿至者會
鄭公孫蠆是不至者以微者受事此于向之格也(野編)
二月乙未朔日有食之
夏四月叔孫豹會晉荀偃齊人宋人衛北宫括鄭公孫
蠆曹人莒人滕人薛人杞人小邾人伐秦(公蠆作囆秦晉兵争止此)
卿在也諸侯之卿至者會伐衛北宫括鄭公孫蠆是
不至者以微者于役此伐秦之格也簡易如此故會
數而不厭兵屢出而人不言疲誠得其理也(野編)自是
一伐終春秋之世秦不敢復侵晉(木訥)趙子嘗曰齊宋
大夫稱人者齊宋大夫不進師也悼公以諸侯之師
伐秦庶幾能張中國之勢討秦人黨楚之罪而齊宋
大夫不進師則悼公之令外不行于列國矣苟偃欲
進而欒黶先歸則悼公之令内不行于臣子矣故荀
偃得從其恒稱譏不在荀偃也(辨義)
己未衛侯出奔齊(公侯下有衎字獻公出衛人立公孫剽)
𫝊曰衛孫林父寗殖逐其君衎名在諸侯之策此何
以不書春秋削之削之何義也夫君臣之變不宜數
見數見則常矣出者猶可入也不如以自奔為文(野編)
叔武攝位而鄭不名剽簒國而衎不名其不名也同
而所以不名者異叔武稱子而剽稱侯稱子者讓之
之意也稱侯者簒之之實也(意林)
莒人伐我東鄙
報入鄆之役至十六年魯訴于晉湨梁之會晉人執
而釋之二十年為向之盟而魯始無東鄙之患(木訥)莒
自滅鄫之後四伐魯矣(孔義)
秋楚公子貞帥師伐吳
冬季孫宿會晉士匄宋華閱衛孫林父鄭公孫蠆莒人
邾人于戚
戚林父邑也林父出衎立剽諸侯共定之醳君助臣
悼之伯業衰矣(野編)諸國書卿明皆林父之儔也(高氏集註)
十有五年春宋公使向戌来聘
二月己亥及向戌盟于劉(魯地)
報豹之聘尋亳之盟不言公伉也(孔義)下書劉夏逆王
后于齊二字恐亦𫝊寫誤爾(野編)
劉夏逆王后于齊
過我也(野編)
夏齊侯伐我北鄙圍成公救成至遇(成遇皆魯地)
晉悼會諸侯者六齊靈皆不親行衛侯奔齊而戚之
會以定衛而齊不與焉益輕晉矣故遂有北鄙之師
(孔義)
季孫宿叔孫豹帥師城成郛
城齊所壞(野編)
秋八月丁巳日有食之
邾人伐我南鄙
邾二晉與齊黨莒也(孔義)
冬十有一月癸亥晉侯周卒(悼公卒子平公彪立)
起即位至卒十有六年此晉悼公之伯也(野編)
十有六年春王正月葬晉悼公(踰月而葬)
三月公會晉侯宋公衛侯鄭伯曹伯莒子邾子薛伯杞
伯小邾子于湨梁戊寅大夫盟(梁地)
何以不言諸侯之大夫制在大夫也公在而大夫盟
也文七年扈之會書大夫盟盡靈成景厲今兹湨梁
之會又書大夫盟盡平昭頃定中通襄悼二伯依約
言之皆五世也故曰自大夫出盖五世希不失矣此
之謂也(野編)後𫝊曰凡覇在焉而但曰諸侯者無伯也
君在焉而但曰大夫盟無君也自文而下有斥諸侯
而不序自襄而下有斥大夫而不序(通說)
晉人執莒子邾子以歸(執以歸始此)
齊侯伐我北鄙
齊既叛晉又以公討邾莒也(孔義)
夏公至自會
五月甲子地震
叔老會鄭伯晉荀偃衛寗殖宋人伐許
君先卿卿先人不書會鄭伯若為書之(野編)
秋齊侯伐我北鄙圍郕(應從公穀作成)
大雩
冬叔孫豹如晉
十有七年春王二月庚午邾子牼卒(牼公穀作□宣公卒悼公華立)
宋人伐陳
伐許伐陳皆著楚之詘也(高氏)
夏衛石買帥師伐曹
衛孫蒯越境田獵而遭曹人之訽辱故伐之(孔義)
秋齊侯伐我北鄙圍桃(魯地)高厚帥師伐我北鄙圍防(桃公)
(作洮下公榖有齊字)
君臣分道入犯(野編)
九月大雩
宋華臣出奔陳
華臣暴其宗室而亂宋政陳宋讐也而奔焉尤可誅
也(孔義)
冬邾人伐我南鄙
邾人何為者齊伐其北邾伐其南盖與齊應也(野編)
十有八年春白狄来
夏晉人執衛行人石買
為伐曹故因其来執之非禮也(野編)
秋齊師伐我北鄙(榖作齊侯)
冬十月公會晉侯宋公衛侯鄭伯曹伯莒子邾子滕子
薛伯杞伯小邾子同圍齊
湨梁之會齊人不至起師五伐我盖為我故伐之而
曰同圍齊天下共惡齊也(野編)
曹伯負芻卒于師(成公卒子武公滕立)
楚公子午帥師伐鄭
間晉之出(野編)
十有九年春王正月諸侯盟于祝柯(公作阿齊地即督揚)
祝柯齊地師未違齊久于齊也(野編)
晉人執邾子
為我故執之而邾自此弱矣(野編)
公至自伐齊
取邾田自漷水
成元年晉人敗齊于鞌使齊人歸我汶陽之田書曰
取汶陽田不言齊魯地也本以晉命取田于邾故書
曰取邾田自漷水言非魯地也(蘇轍)
季孫宿如晉
拜師也
葬曹成公
夏衛孫林父帥師伐齊
秋七月辛卯齊侯環卒(環公作瑗靈公卒子莊公光立)
晉士匄帥師侵齊至穀聞齊侯卒乃還
至穀矣聞有喪而還宣子此行合乎道竟能有齊以
為澶淵之會(野編)
八月丙辰仲孫蔑卒
齊殺其大夫高厚
殺高厚者崔杼也以國殺亦莊公所欲也自是大權
在杼矣(孔義)
鄭殺其大夫公子嘉(公作喜)
盜殺三卿公子嘉知而不言既又欲起楚師以去諸
大夫故楚人伐鄭至是嘉之為政也專子展子西率
國人殺嘉而分其室嘉則有罪矣而子展子西利其
室而分之故稱國以殺而不去其官(胡𫝊)
冬葬齊靈公
城西郛
叔孫豹會晉士匄于柯(衛地)
齊及晉平魯猶懼而自托于晉也(孔義)
城武城
猶備齊(孔義)
二十年春王正月辛亥仲孫速會莒人盟于向(速公作遫速獻)
(子之子孟莊子向莒邑)
孟莊子與之結盟迄二十年莒魯不交兵(日抄)
夏六月庚申公會晉侯齊侯宋公衛侯鄭伯曹伯莒子邾
子滕子薛伯杞伯小邾子盟于澶淵(衛地)
齊成也
秋公至自會
仲孫速帥師伐邾
蔡殺其大夫公子燮公子履出奔楚(燮公作濕)
陳侯之弟黃出奔楚(黃公穀作光)
澶淵之會獨陳蔡不與必諸大夫志在楚也(日抄)陳蔡
終楚與也故其臣亦奔楚𫝊謂蔡司馬欲以蔡之晉
黃與之同謀果若𫝊言便當奔晉不應奔楚然則燮
何以稱大夫黃何以稱弟曰晉之里克亦稱大夫也
陳侯之弟招亦稱弟也未是褒詞盖二公子自不容
于蔡二慶自不容黃視楚如歸是其罪也(野編)
叔老如齊
復修齊好(野編)
冬十月丙辰朔日有食之
季孫宿如宋
二十有一年春王正月公如晉
拜師及取邾田也(左傳)
邾庶其以漆閭丘来奔
春秋以地奔者三人邾庶其黑肱莒牟夷也唐有右
衛將軍之贈以待悉怛謀漢有不義之侯以待子密
于是二者何居曰維州彼夷此華来者無罪也漁陽
彼逆此順受其来者無罪也邾魯同盟者也不知其
可也(野編)
夏公至自晉
秋晉欒盈出奔楚
不以范匄逐之為文而書盈之自出使盈無可逐之
釁則匄不得逐矣(意林)左𫝊所載欒祁以母譛子致滅
其族恐非人情不可信晉語云平公六年箕遺黃淵
嘉父作亂不克而死公逐羣賊問于陽畢畢曰欒書實
覆宗殺厲以厚其家若滅欒氏則民威而國安矣遂逐
欒盈以此觀之則因箕遺諸人以及欒盈非因欒盈以
及諸人也(略記)
九月庚戌朔日有食之
冬十月庚辰朔日有食之
歷家以百七十三日為一交會未有頻月交會者而襄
二十一年九月十月二十四年七月八月頻食漢高
祖三年十月十一月頻食至今千餘年未有頻食者
故知天度有時而變其常所以為異也(家氏傳本徂徕石氏)比
月日食衍文(略記)此與二十四年八月癸巳朔距前月
食朔去交三十一度定無再食之理非常之變亦不
至此並𫝊寫之誤(統記)
曹伯來朝
公會晉侯齊侯宋公衛侯鄭伯曹伯莒子邾子于商任
公羊穀梁皆于是年附十有一月庚子孔子生
二十有二年春王正月公至自會
夏四月
秋七月辛酉叔老卒
冬公會晉侯齊侯宋公衛侯鄭伯曹伯莒子邾子薛伯
杞伯小邾子于沙隨(公榖邾子下有滕子)
𫝊于商任沙隨皆曰錮欒氏也欒范交惡于國家未
有隟而再為徵會于諸侯此政在大夫之效也(野編)
公至自會
楚殺其大夫公子追舒(子南)
罪不至死故稱國以殺(蘇氏)
二十有三年春王二月癸酉朔日有食之
三月己巳杞伯匄卒(孝公卒弟文公益姑立)
夏邾畀我来奔(畀公作鼻)
杜氏曰庶其之黨也未知是否(孔義)
葬杞孝公
陳殺其大夫慶虎及慶寅陳侯之弟黃自楚歸于陳
二慶死而黃歸制在楚也(野編)
晉欒盈復入于晉入于曲沃
欒盈自齊入曲沃自曲沃入絳而惟書復入于晉自
晉敗而奔曲沃而後書入于曲沃也盈之復入晉有
以激之也(孔義)
秋齊侯伐衛遂伐晉(齊始伐盟主)
伐衛為諼也本伐晉以應欒氏耳(野編)衛獻公奔齊而
晉不能納欒盈奔齊而晉再會諸侯區區錮一逐臣
晉之舉措不足以服其心矣故因欒氏之亂以報十八
年之役于是見晉伯之衰而齊侯之伐盟主為罪也(孔義)
八月叔孫豹帥師救晉次于雍榆(公榖作渝晉地)
己卯仲孫速卒
魯自仲遂殺嫡立庶公室于是失政魯卿自季孫宿
廢長立幼于是家臣效尤豐點廢秩立羯豎牛殺孟
丙立舍皆托廢立以擅權而三桓微矣作俑之禍其
流弊可勝言哉(孔義)
冬十月乙亥臧孫紇出奔邾(武仲)
傳言臧紇之奔事起以季悼子易季公鉏仲孫卒公鉏
亦以羯易秩使仇臧氏何如其知也如防請後致防奔
齊與入曲沃者一間爾春秋沒不書然猶曰武仲要君(野編)
晉人殺欒盈
書入于絳賊也(野編)
齊侯襲莒
夜入且于之隧亦賊也其目齊侯何也輕行掩人非
千乘之君所宜有事(野編)
二十有四年春叔孫豹如晉
賀克欒氏也(孔義)
仲孫羯帥師侵齊(孟孝伯)
晉故也雍榆之次懼晉疑也(孔義)
夏楚子伐吳
楚自是急吳不争鄭矣(孔義)
秋七月甲子朔日有食之
齊崔杼帥師伐莒
大水
八月癸巳朔日有食之
比月又食(野編)
公會晉侯宋公衛侯鄭伯曹伯莒子邾子滕子薛伯杞
伯小邾子于夷儀(本邢地滅邢為衛地)
將伐齊而不克伐(野編)
冬楚子蔡侯陳侯許男伐鄭
伐鄭所以救齊也(野編)
公至自會
陳鍼宜咎出奔楚
陳人復討慶氏之黨其後在楚為鍼尹宜咎(孔義)
叔孫豹如京師
是時穀洛鬭毁王宫齊侯叛晉求媚天子故為王城
郏而豹如京師賀焉自宣九年仲孫蔑如京師至是
五十餘年矣(孔義)
大饑
二十有五年春齊崔杼帥師伐我北鄙
以報孟孝伯之師也(孔義)
夏五月乙亥齊崔杼弑其君光(莊公弑弟景公杵臼立)
杼之無君陳文子知之伐魯而孟公綽知之齊莊不
寤也方且背諸侯之盟數行侵伐外競而内傾自然
之符也(孔義)
公會晉侯宋公衛侯鄭伯曹伯莒子邾子滕子薛伯杞
伯小邾子于夷儀(公作陳儀)
兩夷儀之會皆以報齊也而聞齊亂盍改為問罪之
師乎不書伐齊所以治晉也此平之不得與于伯也
(野編)
六月壬子鄭公孫舍之帥師入陳
楚師之伐鄭也陳師獨㬥故鄭報之(孔義)
秋八月己巳諸侯同盟于重丘(齊地)
亦同外楚爾(野編)
公至自會
衛侯入于夷儀(獻)
夏五月會夷儀之衛侯剽也此入于夷儀之衛侯衎
也不嫌兩君名實相亂乎曰衎雖無道非臣可逐剽
亦非臣下所得立故衎入不名(吕氏後傳)此與鄭伯突入
于櫟同而衛侯不名者鄭伯奪正不當入衛侯雖無
道非臣下所當逐可入也(孔義)
楚屈䢖帥師伐舒鳩
舒鳩吳與國也(孔義)
冬鄭公孫夏帥師伐陳(夏公作蠆)
未得成也得成乃已(孔義)
十有二月吳子遏伐楚門于巢卒(遏公穀作謁諸樊卒餘祭立)
吳子伐楚而名何也名其卒也(蘇氏)門者伺其啟入焉
以示無畏士之勇也非王公之勇也(野編)
二十有六年春王二月辛卯衛寗喜弑其君剽
此衛剽也以比鄭子儀則未應與弑例曰剽非儀比
也儀雖在位然十四年中未嘗一與盟會也同未在
位也剽異于是會于沙隨于邢丘于商任于夷儀盟
于澶淵剽皆與焉社稷有奉諸侯安之即衛侯矣春
秋所以惡寗喜也(野編)
衛孫林父入于戚以叛(書叛始此)
甲午衛侯衎歸于衛
辛壬癸甲四日而至(野編)程氏云輕重之志美惡之義
不可槩求之各繋其事也歸者未必盡善有以内外
有援故歸為易入者不必盡惡以内外有難故入為
難惟復入則甚惡也(通說)
夏晉侯使荀吳来聘
為孫氏將討衛也黨叛臣而何以令諸侯乎(孔義)
公會晉人鄭良霄宋人曹人于澶淵
晉以黨叛戍戚而見敗于衛乃其自取猶為此會以
勤列國之衆而不知自咎春秋所深惡也(補程傳)魯之
重在卿君會非所重也晉人微者也此為林父疆戚
田爾故卿不會也獨鄭良霄至不可先晉不可後宋
書法如是而已(野編)林父據邑叛君平公反取衛田以
益林父由晉之諸臣各為私計諸侯之大夫互為羽
翊平固無如之何也(家氏傳)
秋宋公殺其世子痤(穀作座)
寺人伊戾之譛也内嬖芮棄與左師向戍之證也而
目君季氏以為先有奪嫡之意而後小人興䜛以為
之助是宋公有欲殺太子之心者也向戌小人不足
論是時樂喜為政而不能救不免於全身固寵矣(孔義)
晉人執衛寗喜
孫寗等爾一以為賞一以為僇(野編)晉人執之非討其
弑君也討其伐戚而殺晉戍也(高氏)是時趙武為政叔
向為之謀而晉政無一可觀亦足以見二子矣(孔義)
八月壬午許男寗卒于楚(靈公卒子悼公立)
非其所也(孔義)請伐鄭而往(野編)
冬楚子蔡侯陳侯伐鄭
為許故(野編)
葬許靈公
說春秋者每于書葬輒云往會此許也孰為往哉然
則何以書曰卒于楚葬于許終前事也(野編)
二十有七年春齊侯使慶封來聘
齊魯不通好者三十年景公即位來聘鄭不仇楚齊
魯釋怨此宋之盟所以輯也(孔義)
夏叔孫豹會晉趙武楚屈䢖蔡公孫歸生衛石惡陳孔
奐鄭良霄許人曹人于宋(奐公作湲晉楚始同主盟)
于蜀之會先書楚公子嬰齊後書公及楚人不沒其
實也于宋書晉趙武楚屈䢖明乎為晉主會楚曷嘗
駕晉哉往歲伐鄭侵宋今也會于宋鄭人與焉自城
虎牢楚已弭帖久矣又有吳患非復狰獰故態也趙
武藩軍屈䢖衷甲經意無是也(野編)宋之盟向戌為之
也晉伯其衰矣戍其伯者之罪人乎(邵寳)發微曰中國
之事皆大夫專持之故二十九年城杞三十年會澶
淵昭元年會虢諸侯莫有間者孔義曰以諸侯分為
晉楚之從而交相見于是始南北二伯天下之大變
也楚先㰱而春秋先晉者尊中國也於湨梁無君臣
之分於宋無夷夏之防昭定哀之春秋將以終于吳
越焉爾矣
衛殺其大夫寗喜衛侯之弟鱄出奔晉(鱄穀作專獻)
衛殺其大夫寗喜喜專也衛侯之弟鱄出奔晉鱄與
喜要言也曰苟反國政由寗氏充子鮮之言放乎喜
之專而止矣後之㦲不如衎歸鱄出不見喜之誅滅
也(野編)
秋七月辛巳豹及諸侯之大夫盟于宋
諸侯之大夫為誰晉趙武楚屈䢖也不外楚于諸侯
也(野編)荆楚之同主夏盟皆宋為之宋襄圖伯始進楚
人于鹿上之盟二伯之端兆矣華元合晉楚之成盟
于宋西門之外争伯之業啟于此矣今向戌以善晉
楚之執政為弭兵之說而兩伯之勢遂成春秋兩書
宋為地主以首禍罪宋也(孔義)自宋之會天下皆大夫
專之(孫氏)
冬十有二月乙亥朔日有食之(推歷當為十一月乙亥朔左氏傳亦作十一月足證)
(經文傳寫之誤)
二十有八年春無冰
夏衛石惡出奔晉
衛討寗氏之黨也(孔義)
邾子来朝
邾每伐魯今其来朝盖屈服也(日抄)
秋八月大雩
仲孫羯如晉(孝伯)
告將如楚也(孔義)
冬齊慶封来奔
盧蒲嫳既道慶封殺崔杼而盧蒲癸王何復殺慶舍
逐慶封癸何皆莊公倖臣也莊公死倖臣從死者十
人而討賊者亦倖臣也莊固可鄙矣當時卿大夫寧
不可恥乎(孔義)
十有一月公如楚
中夏之君始旅見于楚矣(孔義)我之事楚則不如事晉
矣仲孫如晉而公乃如楚其重在卿也楚子昭卒矣
据𫝊宋公亦不往盖三卿專魯懼大國之為討故以
公說也(野編)
十有二月甲戌天王崩(靈王崩景王立)
乙未楚子昭卒(廉卒郏敖麇立)
二十有九年春王正月公在楚
公在楚罪叔孫豹也公在乾侯罪季孫意如也罪之
輕重不同其罪之均也(野編)
夏五月公至自楚
庚午衛侯衎卒(獻公卒子襄公惡立)
閽弑吳子餘祭(弟餘昧立)
君不近刑人不邇怨吳子伐越獲俘以為閽其及宜
矣(孔義)
仲孫羯會晉荀盈齊高止宋華定衛世叔儀鄭公孫段
曹人莒人滕人薛人小邾人城杞(儀公作齊公穀莒人下有邾人)
齊桓城緣陵淮夷之故也晉平城杞渭陽之情也人之
相去豈不遠哉(野編)齊城三國仲山甫之城東方也晉城
杞周平之戍申也學者讀烝民揚之水二詩即可以知
齊晉之得失矣(列國論)昭三年小邾穆公来朝季武子
欲卑之穆叔不可觀此則當時大國之待小國一崇一
卑在其好惡而已(屬辭)前志以為營丘即營陵即
緣陵辨義曰桓公遷杞謂杞子不能自存遷之宇下
以便擁護正須近乎臨淄蔡遷近吳許遷近楚二國
其證也熊氏過曰武王封東樓公于杞開封雍丘是
也入春秋後遷緣陵而濰州營丘已遷淳于因淳于
公長國故并之淳于即古州國今高密有淳于城故
昭元年祈午數晉之功曰城淳于又為七說以合之
本年傳晉侯使司馬女叔侯来治杞田弗盡歸也杞
國必在齊魯之間與營密近一也又女叔侯對晉平
公曰杞夏餘也而即東夷二證也二十三年杞成公
卒書曰子杞夷也三證也昭七年晉人来治杞田二
子將以成與之謝息不可竟與萊柞二山俱在齊魯
之境四証也杞在淳于故助城小國為曹滕邾皆東
方國既無西國定非雍丘五證也經哀公九年宋皇
瑗帥師取鄭師于雍丘左傳鄭武子賸之嬖許瑕求
邑無以與之請外取許之故圍宋雍丘盖杞既遷緣
陵而宋得之六證也昭二十五年宋元公如晉行至
曲棘而卒曲棘為其封内故杞地今外黃城中有曲
棘里七證也城杞非雍丘而為淳于瞭然矣
晉侯使士鞅来聘
拜城杞也
杞子来盟
晉使魯歸所侵杞田故来盟(左傳)
吳子使札来聘(吴始聘吴始君臣並見)
楚子使椒秦伯使術吳子使札一也(野編)稱名大夫之
恒辭耳胡𫝊乃謂辭國生亂而貶之過矣夫札之辭
國在二十九年之後而貶之于二十九年之前無乃
加非其罪乎(私考)按文定之說本之劉絢張洽季子凡
四讓始之辭父禮也叔齊之道也繼之辭兄義也子
臧之道也終之不與為簒法也叔肹之道也此三讓
者得矣至于托使以亡是逃僚也逃僚何義哉苟欲
潔身必明嫡長之義使國有所歸而已無與焉可也
(簡端錄)
秋七月葬衛獻公
齊高止出奔北燕(北燕始見經)
高止好以事自為功且專故難及之(孔義)
冬仲孫羯如晉
報士鞅之聘
三十年春王正月楚子使薳罷来聘(罷公作頗)
報朝也楚聘魯者三至此書法與中國同(孔義)
夏四月蔡世子般弑其君固(景公弑靈公般立)
蔡侯為般娶于楚而通焉故及于弑君雖無道而罪
不及民故稱臣以弑(蘇氏)
五月甲午宋災
宋伯姬卒(公穀無宋字)
五月甲午宋災也宋伯姬卒不月不日自為一簡澶
淵之會亦曰宋災不曰伯姬卒(野編)
天王殺其弟佞夫王子瑕奔晉(佞公作年)
佞夫為人所立瑕佞夫黨也一死一亡亂庶遄已故
舜封弟而周公致辟其兄淮南驕恣罪之小者也視
舜佞夫不利社稷罪之大者也視周公若醳不誅則
如避之氾乎皇乎翟泉乎然則曷為書天王曰且如
致辟管叔亦只得書惟周公位冡宰(野編)
秋七月叔弓如宋葬共姬(公共姬上有宋字叔老子三月而葬)
卿致女亦卿供葬矣(野編)
鄭良霄出奔許自許入于鄭鄭人殺良霄
良霄自許入鄭伐公門不勝而死不言大夫惡之也
不書復入位未絶也不書叛求復位未至叛也然而
稱兵矣故其殺也從討賊之詞(孔義)
冬十月葬蔡景公(七月而葬)
晉人齊人宋人衛人鄭人曹人莒人邾人滕人薛人杞
人小邾人會于澶淵宋災故
盟會不言所以于稷言之不言其故于澶淵言之于
稷為惡而終之澶淵為善而不終(野編)急宋災者非為
共姬之死而来德其首倡弭兵也魯僖為成風而伐
邾不名救患晉平為悼夫人而城杞不名保小晉于
宋即果澶淵謀烖亦城杞類耳况乎以盟宋而私厚
之也(𫝊斷)弑賊未討不書葬而蔡景公獨書刺天下之
諸侯也以世子而弑其君又天下之大變也而不討
澶淵之會會十三國之大夫而以宋災故故諸國之
卿貶而稱人魯卿諱而不書而特書其所為此春秋
大義聖人特筆也(孔義本胡傳及胡寧通旨)郝仲與曰自宋之
盟諸侯無兵車之會者三年矣二十九年會于把城
把也今年會于澶淵宋災也故經書詳其事(辨義)
三十有一年春王正月
夏六月辛巳公薨于楚宫
非正也
秋九月癸巳子野卒(胡女敬歸之子)
毁也(野編)
己亥仲孫羯卒
冬十月滕子来會葬(諸侯始親来會葬)
諸侯之喪士弔大夫送葬以諸侯會葬非禮也(孔義)
癸酉葬我君襄公
十有一月莒人弑其君密州(展輿立)
莒人弑之也去疾也出展輿也立(野編)
春秋平義卷九
