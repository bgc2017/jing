文公易說卷十五宋朱鑑撰
文言傳
伏羲自是伏羲易文王自是文王易孔子自是孔子易
伏羲分卦乾南坤北文王卦又不同故曰周易元亨
利貞文王以前只是大亨而利於正至孔子方觧作
四德易只是尚占之書(廖德明錄)
文言上不必大故求道理看来只是恊韻說將去潛龍
勿用何謂也以下大槩各就他要說處便說不必言
專說人事天道伊川說乾之用乾之時乾之義難分
别到了時似用用似義
周貴卿問元亨利貞以此四者分配四時却如何云乾
之德也曰它當初只是說大亨利於正不以分配四
時孔子見此四字好後始分作四件說孔子之易與
文王之易略自不同伏羲易自是伏羲易文王易自
是文王易孔子易自是孔子易(黃義剛錄)
乾之元亨利貞本是謂筮得此卦則大亨而利於守正
而彖辭文言皆以為四德熹嘗疑如此等類皆是别
立說以發明一意至如坤之利牝馬之貞則發得甚
相似矣(楊道夫錄)
元亨利貞在這裏都具了楊宗範却說元亨屬陽利貞
屬隂此却不是乾之利貞是陽中之隂坤之元亨是
隂中之陽(㬊淵錄)
致道問元亨利貞曰元是未通底亨利是未收成底貞
是已成底譬如春夏秋冬冬夏便是隂陽極處其間
春秋便是過接處(林恪錄)
文王本說元亨利貞為大亨利正夫子以為四德梅蘂
初生為元開花為亨結子為利成熟為貞物生為元
長為亨成而未全為利成熟為貞(甘節錄)
乾之元亨利貞天道也人得之則為仁義禮智之性(襲蓋)
(卿錄)
先生又曰仁為四德之首而智則能成始而成終猶元
為四德之長然元不生於元而生於貞蓋天地之化
不翕聚則不能發散也仁智交際之間乃萬化之機
軸此理循環不窮脗合無間不貞則無以為元也(董銖)
(錄)
以天道言之為元亨利貞以四時言之為春夏秋冬以
人道言之為仁義禮智以氣候言之為温凉燥濕以
四方言之為東西南北(甘節錄)
生底意思是仁殺底意思是義發見嘉會是禮收(又記是深)
(字)藏不測是智(同上)
又曰温底是元熱底是亨涼底是利寒底是貞(同上)
問知覺是仁中之一件否久之曰生底是仁乂曰仁義
禮智是四箇根子惻隠羞惡恭敬是非是根上所發
底苗又曰生是元長是亨收斂是利藏是貞只是一
箇氣理無形故就氣上看理也是恁地次日又曰仁
是根愛是苗又曰古言仁多以慈祥豈弟易則曰安
土敦乎仁故能愛何嘗以知覺為仁乂曰程子曰仁
是理此說太虚如偏言則一事專言則包四者此說
却是緊要底節問仁如何包四者荅曰易便說得好
元者善之長義禮智莫非善這箇却是善之長又曰
義禮智無仁則死矣何處更討義禮智來(同上)
問文言四德一段先生曰元者善之長以下四句說天
德之自然君子體仁足以長人以下四句說人事之
當然元只是善之長萬物生理皆始於此衆善百行
皆統於此故於時為春於人為仁亨是嘉之會此句
自來說者多不明嘉美也會猶齊也嘉會衆美之會
猶言齊好也春天發生萬物未大故齊到夏時洪纖
高下各各暢茂蓋春方生育至此乃無一物不暢茂
其在人則禮儀三千事事物物大大小小一齊到恰
好處所謂動容周旋皆中禮故於時為夏於人為禮
(周子遂喚作中)利者為義之和萬物至此各遂其性事理至
此無不得宜故於時為秋於人為義貞者乃事之榦
萬物至此收斂成實事理至此無不的正故於時為
冬於人為智此天德之自然其在君子所當從事於
此者則必體仁乃足以長人嘉會足以合禮利物足
以和義貞固足以榦事此四句倒用上面四箇字極
有力體者以仁為體仁為我之骨我以之為體仁皆
從我發出故無物不在所愛所以能長人嘉會足以
合禮者言須是美其所會也欲其所會之美當美其
所會蓋其厚薄親疎尊卑小大相接之體各有節文
無不中節即所會皆美所以能合於禮也利物足以
和義者使物物各得其利則義無不和物各得其宜
不相妨害自無乖戾而各得其分之和所以為義之
和也蘇氏說利者義之和却說義慘殺而不和不可
徒義須着些利則和此則義是一物利又是一物義
是苦物恐人嫌須着些利令甜此不知義之言也義
中自有利使人而皆義則不遺其親不後其君自無
不利非和而何貞固足以榦事者貞正也知其正之
所在固守而不去故足以為事之榦榦事言事之所
依以立蓋正而能固萬事依此而立在人則是智至
靈至明是是非非確然不可移易不可欺瞞所以能
立事也榦如板築之有楨榦今人築牆必立一木於
中為骨俗謂之夜义木無此則不可築横曰楨直曰
榦無是非之心非知也知得是是非非之正堅固確
守不可移易故曰知周子則謂之正也(董銖錄)
問周子不言禮智而言中正如何先生曰禮智說得猶
寬中正則切而實矣且謂之禮尚或有不中節處若
謂之中則無過不及無非禮之禮乃節文恰好處也
謂之智尚或有正不正若謂之正則是非端的分明
乃智之實也(同上)
先生曰伊川語錄中說仁者以天地萬物為一體說得
太深無捉摸處易傳其手筆只云四德之元猶五常
之仁偏言則一事專言則包四者又曰仁者天下之
公善之本也易傳只此兩處說仁說得極平實學者
當精看此等處(同上)
春秋傳言元即仁也仁人心也固有此理然不知仁如
何却喚做元如程先生曰天下之理原其所自未有
不善易傳曰成而後有敗敗非先成者也得而後有
失非得何以有失也便說得有根源(金去偽錄)
道夫問伊川云四德之元猶五常之仁偏言則一事專
言則包四者曰須是先識得元與仁是甚物事更就
自家身上看甚麽是仁甚麽是義禮智既識得這箇
便見得這一箇能包得那數箇若有人問自家如何
一箇便包得數箇只荅云只為是一箇問黃榦曰公
於此處見得分明否曰向来看康節詩見得這意思
如謂天根月窟閑来往三十六宫都是春正與程子
所謂靜後見萬物皆有春意同且如這箇卓子安頓
得恰好時便是仁蓋無乖戾便是生意窮天地亘古
今只是一箇生意故曰仁者與物無對以其無往非
仁此所以仁包四德也曰如此體仁便不是便不是
生底意思卓子安頓得恰好只可言中不可謂之仁
元只是初底便是如木之萌如草之芽其在人如惻
然有隠初来底意思便是所以程子謂看雞雛可以
觀仁為是那嫰小底便有仁底意思在問如所謂初
来意思便是不知思慮之萌不得其正時如何曰這
便是地頭着賊便是那元字上着賊了如合收斂而
不曾收斂時便是利底地頭着賊了如合貞靜時不
能貞靜便是正底地頭着賊了以一身觀之元是頭
亨便是手足利便是胷腹貞便是元氣所歸宿處所
以人頭亦謂之元首穆姜亦曰元者體之長也今若
能知得所謂元之元元之亨元之利元之貞上面一
箇元字便是包那四箇下面元字則是偏言則一事
者恁地說則太煞分明了須要知得所謂元之元亨
之元利之元貞之元者蓋見得此則知得所謂只是
一箇也若以一歲之體言之則春便是元然所謂首
夏清和便是亨之元孟秋之月便是利之元到那初
冬十月便是貞之元也只是初底意思便是道夫曰
如先生之言正是程子說復其見天地之心復之初
爻便是天地生物之心也曰今只將公所見看所謂
心譬如榖種生之性便是仁陽氣發處乃情也觀之
便見久之復曰正如天官冢宰以分職言之特六卿
之一耳而曰建邦之六典則乂統六卿也(楊道夫錄)
先生問榦以仁包四者之義榦曰康節先生詩云天根
月窟常来往三十六宫都是春程先生亦云靜後見
萬物皆有春意且如一卓一椅安頓得是便是仁蓋
無乖戾便是生意故曰仁者與物無對以其无往非
仁此仁之所以包四者也先生曰一卓一椅安頓得
是只可謂之中不可謂之仁要理會得仁當就初生
處看便見得仁字分眀以人身觀之元是頭亨是胷
腹利貞是元氣歸宿處所以人頭謂之元首穆姜亦
曰元者體之長也如春夏秋冬春為一歲之首由是
而為夏由是而為秋為冬皆自此生出所以謂仁包
四德者只緣四箇是一箇以元亨利貞言之只是一
箇元却有元之元元之亨元之利元之貞上四箇元
字便是包四德下一箇元便是主一事又有亨之元
利之元貞之元曉得此意則仁包四者尤眀白亨之
元者夏四月初是也利之元者秋七月初是也貞之
元者冬十月初是也程先生亦謂雞雛可以見仁者
亦是看其初生意思也問物理固如此就人心思慮
上觀之如何先生曰思慮方萌持守得定便是仁如
思慮方萌時錯了便是賊其仁當施為時錯了便是
賊其禮當收斂時錯了便是賊其義當貞靜時錯了
便是賊其智凡物皆有箇如此道理
所論春不可以包夏秋冬亦未然若如所論則是元字
是摠說下面須更添一字與亨利貞别為四德矣豈
理也邪(荅林德久)
四德之元猶五常之仁偏言則一事專言則包四德此
段只於易元者善之長與論語言仁處看若天下之
動貞夫一者也則貞又包四者周易一書只說一箇
利則利又大也元者善之長也善之首也亨者嘉之
會也好底會聚也義者宜也利即義也萬物各得其
所義之合也榦事事之骨也猶言體物也看此一段
須與太極圖通看四德之元安在甚處剥之為卦在
甚處乾天也一段在甚處方能通成一片不然則不
貫通少間看得如此了猶未是受用處在(此因問近思錄首數)
(條○葉賀孫錄)
光祖問四德之元猶五常之仁偏言一事專言包四者
曰元是初發生出来生後方會通通後方始向成利
者物之遂方是成得六七分到貞處方是十分此偏
言也然發生中已具後許多道理此專言也(葉賀孫錄)
道夫問萬物之生意最可觀此元者善之長也斯所謂
仁也此也只是先生向所謂初之意否曰萬物之生
天命流行自始至終無非此理但初生之際淳粹未
散尤易見耳只如元亨利貞皆是善而元則為善之
長亨利貞皆自那裏来仁義禮智亦皆善也而仁則
為萬善之首義禮智皆從這裏出耳(楊道夫錄)
或問論語言仁處先生云理難見氣易見但就氣上看
便見如看元亨利貞是也元亨利貞也難看且看春
夏秋冬春時盡是温厚之氣仁便是這般氣象夏秋
冬雖不同皆是陽春生育之氣行乎其中故偏言則
一事專言則包四者(鄭南升錄)
又曰天之生物便有春夏秋冬隂陽剛柔元亨利貞在
人則為仁義禮智是箇胚撲裏便有這底
仁義禮智只把元亨利貞春夏秋冬看便見知覺自是
智之事在四德是貞字而知所以近乎仁便是四端
循環處若無這智便起這仁字不得
元亨利貞只就物上看亦分眀所以有此物便有此氣
所以有此氣便有此理所以易傳只說元者萬物之
始(云云)不說氣只說物者言物則氣與理皆在其中至
云天地間無無理之氣所以有此氣者以其有此理
也(楊至錄)
元亨利貞理也有這四段氣也有這四段理便在氣中
兩箇不曾相離
元亨利貞仁義禮智金木水火春夏秋冬將這四箇只
管涵泳玩味儘好
故曰乾元亨利貞他把乾字當君子(㬊淵錄)
問元者善之長曰元亨利貞皆善也而元為四者之長
是善端初發見也
元亨利貞有次第仁義禮智因感而發則無次第曰發
時無次第生時却有次第(蕭佐錄)
氣無始無終是從元處說起元之前又是貞了如子時
是今日子之前又是昨日之亥無空缺時然天地間
有箇局定底如四方是也有箇推行底如四時是也
理都如此元亨利貞只就物上看亦分眀所以有此
物便有此氣所以有此氣便有此理故易傳只說元
者萬物之始亨者萬物之長利者萬物之遂貞者萬
物之成不說氣只說物者言物則氣與理皆在其中
伊川所說四句自動不得只為遂字成字說有未盡
熹略添字說盡(舒高錄)
易中言元者善之長說得最親切無滲漏仁義禮智莫
非善這箇却是善之長仁是有滋味底物事說做知
覺時知覺却是無滋味底物事仁則有所屬如孝弟
慈和柔愛皆屬仁
元亨播羣品利貞固靈根非誠諒無有五性實斯存世
人逞私見鑿智道彌昏豈若林居子幽探萬化原(齋居)
(感興詩)
先生問道夫曰公别看甚文字曰只看近思錄今日問
箇明日復將温尋子細熟看曰如適間所說元亨利
貞是一箇道理之大綱目須當時復將来子細研究
如濂溪通書只是反覆說這一箇道理蓋那裏雖千
變萬化千條萬緒只是這一箇做將去(楊道夫錄)
體仁如體物相似人在那仁裏做骨子故謂之仁仁只
是箇道理須着這人方體得他做得他骨子比而效
之之說却覺不是
伊川說利物足以和義覺見它說得糊塗如何喚做和
合於義四句都說不力(㬊淵錄)
問孟子言仁義禮智義在第二太極圖以義為利却成
在第三曰禮是陽故云亨謂之仁義禮智猶東西南
北所謂元亨利貞猶東南西北一箇是對說一箇是
從一邊說(林夔孫錄)
元亨利貞只就物上看所以有此物便有是氣所以有
此氣便有是理都在這裏伊川元者萬物之始亨者
萬物之通利者萬物之遂貞者萬物之成四句自動
不得只為遂字成字說不盡故某略添字說教盡八
兄云自易說元亨利貞了直至濂溪康節始發出来
佛書中說六根六塵六識四大十二緣生之類皆極
精巧故前輩學佛者必謂此孔子所不及今學者且
便截斷必欲窮究其說恐不能得己身出来(實際理地不染)
(一塵佛事門中不舍一法)
仁為四德之首而智則能成始而成終猶元為四德之
長然元不生於元而生於貞蓋天地之化不翕聚則
不能發散也
曾祖道問元亨利貞偏言則一事專言則包四者先生
云元者乃天地生物之端乾言大哉乾元萬物資之
以始至哉坤元萬物資之以生乃知元者天地生物
之端倪也元者生意在亨則生意之長在利則生意
之遂在貞則生意之成若言仁便是這意思仁本是
生意乃惻隠之心也苟傷著這生意則惻隠之心便
發若羞惡也是仁去那義上發若辭遜也是仁去那
禮上發若是非也是仁去那智上發若不仁之人安
得更有禮智信(黃先之錄)
先生曰乾之四德元譬之則人之首也手足之運動則
有亨之意思利則配之胷臟貞則元氣之所藏也又
曰以五臟配之尤眀白且如肝屬木木便是元心屬
火火便是亨肺屬金金便是利腎屬水水便是貞(楊道)
(大錄)
元之為義不專主於生熹竊詳此語恐有大病請觀諸
天地而以易彖文言程傳反復求之當見其意若必
以此言為是則宜其不知所以為善之長之說矣此
乃義理根源不容有毫釐之差竊意高眀非不知此
特命辭之未善爾(與張栻)
元者用之端而亨利貞之理具焉至於為亨為利為貞
則亦元之為爾此元之所以包四德也若分而言之
則元亨誠之通利貞誠之復其體用固有在矣恐亦
不得如龜山之說也(以用言則元為主以體言則貞為主○答方士繇)
時舉問元亨誠之通利貞誠之復元亨是春夏利貞是
秋冬秋冬生氣既散何以謂之收斂先生曰其氣已
散收斂者乃其理耳曰冬問地下氣暖便也是氣收
斂在内先生曰上面氣自散了下面暖底乃自是生
来却不是已散之氣也
黃榦問利貞誠之復如先生注下言復如伏藏先生曰
復只是四來這箇是周先生添這一句孔子只說乾
道變化各正性命又曰這箇物事(又記物事二字是氣字)流行
到這裏來這裏住著却又復從這裏做起又曰如母
子相似未生之時母無氣不能成其子既生之後子
自是子母自是母又曰如樹上開一花結一子未到
利貞處尚是運下面氣去蔭(又記是養字)他及到利貞處
自不用養(又記養字是恁地字)又問自一念之萌以至于事之
得其所是一事之元亨利貞先生應而曰他又自這
裏做起所謂生生之謂易也是恁地又記曰氣行這
裏住著便立這裏既立在這裏則又從這裏做起(甘節)
(錄)
又問元亨利貞乾之四德仁義禮智人之四德然亨却
是禮次序却不同何也先生曰此仁義禮智猶言春
夏秋冬也因問李子思易說以誠敬二字說乾坤如
何先生曰其說乾坤二卦本於誠敬就其說中此條
為善蓋渠以乾卦云閑邪存其誠坤卦云敬以直内
故說及誠敬耳(董銖錄)
問太極聖人定之以中正仁義本無先後曰此四句配
金木水火土而言中有禮底道理正有智底道理如
乾之元亨利貞元即仁亨即中利即義貞即正皆是
此理
問聖人定之以中正仁義而主靜何也曰中正仁義皆
謂發用處正者中之質義者仁之斷中則無過不及
隨時以取中正則當然之定理仁是惻隠慈愛之處
義是裁制斷決之事主靜者主正與義也正義便是
利貞中是亨仁是元(今案皆謂發用處及之處之事等語皆未曉更考○廖德眀錄)
學者疑問中謂就四德言之仁却是動智却是靜先生
云周子太極圖中乃是如此說又云熹前日荅一朋
友書云仁體剛而用柔義體柔而用剛(荅董銖問說卦書)
問通書眀通公溥庶矣乎舊見履之所記先生語以明
配木公配火溥配金溥何以配金曰溥如何配金溥
正是配水此四字只是依春夏秋冬之序相配將去
眀配木(仁元)通配火(禮亨)公配金(義利)漙配水(智貞)想是他記
錯了
問五行之體質屬土否曰横渠正蒙有一說好只說金
與木之體質屬土水與火却不屬土問火附木而生
莫亦屬土否曰火自是箇虚空中物事問只温熱之
氣便是火否曰然(沈僴錄)
專言仁則包三者言仁義則又管攝禮智二者如智之
實知斯二者禮之實節文斯二者是也(廖德明錄)
元亨利貞譬諸榖可見榖之生萌芽是元苗是亨穟是
利成實是貞穀之實又復能生循環無窮(同上)
問向蒙戒諭說仁意思云義禮智信上著不得又須見
義禮智信上少不得方見仁統五常之意大雅今以
樹為喻夫樹之根固有生氣然貫徹首尾豈可謂榦
與枝花與葉無生氣也荅曰固然只如四時春為仁
有箇生意在夏則見其有箇亨通意在秋則見其有
箇成實意在冬則見其有箇貞固意在夏秋冬生意
何嘗息木雖凋零生意則常存大抵天地間只一理
隨其到處分許多名字出來四者於五行各有配惟
信配土以見仁義禮智實有此理不是虚說又如乾
四德元最重其次貞亦重以眀終始之義非元則無
以生非貞則無以終非終則無以為始不始則不能
成終矣如此循環無窮此所謂大眀終始也(余大雅錄)
元亨利貞理也有這四段氣也有這四段理理便在氣
中兩箇不曾相離若是說時則有那未涉於氣底四
德要就氣上看也得所以伊川說元者物之始亨者
物之遂利者物之實貞者物之成這雖是就氣上說
理便在其中伊川這段說話不得謂是有氣則理便
具所以伊川只恁地說便可見得物裏面便有這理
若要親切莫若只就自家身上看惻隠須有惻隠底
根子羞惡須有羞惡底根子這便是仁義仁義禮智
便是元亨利貞孟子所以只得恁地說若不恁地說
更無說處仁義禮智以一箇包子裏面合下都具了
一理渾然非有先後元亨利貞便是如此不是說道
有元之時有亨之時(㬊淵錄)
仁與義是柔軟底禮智是堅實底仁義是頭禮智是尾
一似說春秋冬夏相似仁義是陽底一截禮智是隂
底一截(同上)
乾道便只是天德不消分别乾道變化是就乾道上說
天德是就他四德上說(同上)
元亨利貞無斷處貞了又元今日子時前便是昨日亥
時物有夏秋冬生底是到這裏方感得生氣它自有
箇小小元亨利貞氣無始無終且從元處說起元之
前又是貞了
元亨利貞其發見有次序仁義禮智在裏面自有次序
到發見時隨感而動却無次序(㬊淵錄)
元亨是大通利貞是收斂情性(楊道夫錄)
問元者善之長也亦仁而已體仁則痒疴疾痛舉切吾
身故足以長人亨者嘉之會會通也會而通也通有
交之意嘉會猶言慶會會通而不嘉者有矣如小人
同謀其情非不通也然非嘉美之會又安有亨乎利
者義之和和合於義即利也利物足以和義蓋義者
得宜之謂也處得其宜不逆於物即所謂利利則義
之行豈不足以和義乎貞者事之榦徹頭徹尾不可
欠闕人之遇事所以頽惰不立而失其素志者不貞
故也此所謂貞固足以榦事文言四德大槩就人事
言之自君子體仁以下體乾之德見諸行事者也是
以繫之曰君子行此四德者故曰乾元亨利貞荅云
嘉之會衆美之會也如萬物之長暢茂蕃鮮不約而
會也君子能嘉其會則可以合於禮矣如動容周旋
無不中禮是義之和處義有分别斷割疑於不和然
行而各得其宜是乃和也君子之所謂利也利物謂
使物各得其所非自利之私也榦猶身之有骨故板
築之栽謂之楨榦此可以識貞之理矣
問乾元亨利貞猶言性仁義禮智荅云此語最穏當
戊己土律中黃鍾之宫詹卿以為陽生於子至午而盡
到未又生出一黃鍾這箇說話熹思量得不是恁地
蓋似此元亨利貞黃鍾略略似箇乾字宫是在可字
中間又似是非在惻隱之前其它春音角夏音徵秋
音商冬音羽此惟說宫聲如京房律準(闕)
絃為黃鍾不動十二絃便拄起應十二月(林夔孫錄)
仁為四端之首而智則能成始能成終猶元雖四德之
長元不生於元而生於貞蓋天地之化不翕聚則不
能發散理固然也仁智交際之間乃萬物之機軸此
理循環不窮脗合無間程子所謂動靜無端隂陽無
始者此也(陳埴錄)
意必固我四字正與元亨利貞四德相類元者善之長
貞便是善成就處私意之萌以至於我亦是無狀成
就(吳必大錄)
意必固我亦自有先後凡起意作一事便有必期之望
所期之事或未至或已過又執滯而留於心故有有
我之患意是為惡先鋒我是為惡成就正如四德貞
是好底成就處我是惡底成就處(萬人傑錄)
元者善之長春秋傳記穆姜所誦之語謂元者體之長
覺得體字較好是一體之長也(沈僴錄)
元者善之長也先生曰左傳作元者體之長也似到說
得好
趙師夏問元者善之長也先生曰元亨利貞皆善也而
元乃為四者之長是善端初發見處也(潘時舉錄)
樂記言易直子諒之心昔人改子諒作子良看來良字
却是人之初心子愛良善便是元者善之長(徐㝢錄)
仁是惻隠之母惻隱是仁之子又仁包義禮智三者仁
是長兄管屬得義禮智故曰元者善之長(廖德明錄)
以萬善之先名仁殊不親切且以所引易傳及四時之
春者體之即見熹前所論統仁義禮智及四端而言
者其分界限眀而血脉通貫不必别立名字但要用
工致力使真不失此心然後為得耳(答呂祖儉)
且如元者善之長便是萬物資始之端能發用底不可
將仁之本體做一物又將發用底别做一物也(同上)
如易所謂元者善之長元豈與善而二哉但此善根之
發迥然無對既發之後方有若其情不若其情而善
惡遂分則此善也不以惡為對矣其本則實無二也
(此段疑有誤字○答何鎬)
問仁天之尊爵先生解曰仁者天地生物之心得之最
先而兼統四者所謂元者善之長也如何是得之最
先曰人先得那生底道理所謂心生道也有是心斯
具是形以生也(輔廣錄)
亨者嘉之會亨是萬物亨通到此界分無一物不得其
美故曰嘉之會也(吳必大錄)
亨者嘉之會嘉會足以合禮蓋言萬物各有好時然到
此亨之時皆盛大長茂無不好者故曰嘉之會會是
會集之義也人之修為便處處皆要好不特是只要
一處好而已須是動容周旋皆中乎禮可也故曰嘉
會嘉其所會也(呂煇錄)
問亨者嘉之會也與嘉會足以合禮嘗讀程傳其義未
通如何曰嘉是美會是聚無有不美便是亨蓋自春
至夏無一物不豐盈便是亨遂若一物如此他物不
如此則不可以為會須是衆美合聚方可謂之會嘉
會足以合禮自上文君子體仁而言謂嘉其所會此
嘉字却說得輕如文之以禮樂文字亦是輕(闕)
如言禮樂之文則文字為重也謂如在人一言之美
一行之美皆未盡善須是嘉其會使無一言一行之
美都無私意了便能合於禮也黃㽦問利物足以和
義都有箇分别當其分時覺得似不和及各得其所
物皆利是乃和義也且如君君臣臣父父子子分别
如此則君得其所以為君臣得其所以為臣父得其
所以為父子得其所以為子各得其利所以和也若
君處臣位臣處君位安得和乎又問覺得於上句字
義顛倒曰惟其利於物者所以和其義耳萬人傑問
貞固二字與體仁嘉會利物之文似不同曰前日已
說了屬北方者便著用兩字方能盡之(吳必大錄)
問亨者嘉之會曰元者善之長也亨者嘉之會也春天
萬物發生未大故齊到夏一齊發生都齊旺許多好
物皆萃聚在這裏便是嘉之會曰在人言之則如何
曰動容周旋皆中理便是嘉之會嘉會足以合禮須
是嘉其會始得
問亨者嘉之會先生曰此處難下語且以草木言之發
生到夏時好處來湊會嘉只是好處會是期會也又
曰貞固是固得恰好如尾生之信不貞之固須固得
好方是貞
孔子於文言只說利者義之和是掉了那利只是義之
和為利蓋是不去利上求利只義之和處便是利(呂煇)
(錄)
先生云利者義之和所謂義者如父之為父子之為子
君之為君臣之為臣各自有義然行得來如此和者
豈不是利利字與不利字對如云利有攸往不利有
攸往
或問利者義之和也曰義之和處便是利如君臣父子
各得其宜此便是義之和處安得云不利如君不君
臣不臣父不父子不子此便是不和也安得云利孔
子所以罕言利者蓋不欲專以利為言恐人只管去
利上求也(金去偽錄)
眀道云義無對或曰義與利對道夫問若曰利者義之
和則義依舊無對曰正是恁地(楊道夫錄)
利者義之和也曰義疑於不和矣然處之而各得其所
則和義之和處便是利
問程子曰義安處便是利只是當然而然便安否曰是
也只萬物各得其分便是利字則易所謂利者義之
和利便是義之和處然那句解得不似此語却親切
正好去解那句義
利者義之和義是箇有界分斷制底物事疑於不和然
使物各得其分不相侵越乃所以和也(沈僴錄)
易言利者義之和若以理言之義自是箇斷制底物事
有凛然不可犯處似不和矣然實則和若臣而犯君
子而犯父不安其分便是不義不義便不和矣孟子
云未有仁而遺其親者也未有義而後其君者也也
是這意思只是箇依本分若依本分時爾得爾底我
得我底則自然和而有别若上下交征利(闕)
侵相奪便是不義不和而切於求利矣東坡(闕)義者
義之和論却便把利做别一箇物事來和這義都不
是了東坡於理上無所見只是胡亂恁地說
易裏說利者義之和利只在義之和義本是箇裁割斷
制之物惟施得宜則和此所以為利往前人說這一
句都錯如東坡說道利所以為義之和他把這義做
箇慘殺之物看了却道得利方和利是乾卦(闕)
何這一句却去說義兼它全不識義如它處說不(闕)
又曰有所不行只連下面說方通如曰有所不行知
和而和不以禮節之亦不可行也如易裏說其唯聖
人乎(葉賀孫錄)
問程子曰義安處便為利只是當然便安否曰是只萬
物各得其分便是利君得其為君臣得其為臣父得
其為父子得其為子何利如之這利字即易所謂利
者義之和利便是義之和處程子當初此處解得亦
未親切不似這語却親切正好去解利者義之和句
義似初不和而却和截然而不可犯似不和分别後
萬物各止其所却是和不和生於不義義則無不和
和則無不利矣(徐㝢錄)
蘇文害正道甚於老佛且如易所謂利者義之和却解
為義無利則不和故必以利濟義然後合於人情若
如此非惟失聖言之本指又且陷溺其心先生正色
曰熹在當時必與它辨却笑曰必被它無禮(郭友仁錄)
問子罕言利孔子自不曾說及利豈但罕言而已曰大
易一書所言多矣利只是這箇利若只管說與人未
必曉得以義為利之意却一向只營營貪得計較孟
子曰未有仁而遺其親未有義而後其君這箇是說
利但人不可先計其利惟知行吾仁非為不遺其親
而行仁惟知行吾義非為不後其君而行義(葉賀孫錄)
問子罕言利與命與仁曰這利字是箇尲尬鏖糟底物
事若說全不要利又不成特地去利而就害若纔說
著利少間便使人生計較又不成模樣所以孔子於
易只說利者義之和又曰利物足以和義只說到這
裏住(又曰只認義和處便是利不去利上求利了○沈僴錄)
施學諭問利者義之和先生指在坐云如何說可學云
義乃利之和處曰義之分有别似乎無情却是要順
乃和處蓋嚴肅之氣也而萬物不得此不生乃是和
又曰亨者嘉之會聚也正是夏萬物一齊長時然上
句嘉字重會字輕下句會字重嘉字輕(鄭可學錄)
利是那義裏面生出來底凡事處制得合宜利便隨之
所以云利者義之和是義便兼得和若只理會利却
是從中間半截做下去遺了上面一截義底小人只
理會後面半截君子從頭來
正固便是事之榦傳曰亨貞之體名稱其事明其義與
乾坤不殊但各主於其事而言耳(答方士繇)
貞者事之榦伊川說貞字只以為正恐未足以盡貞之
義須是說正而固然亦未推得到知上看得來合是
(闕)如此知是那默運事變底一件物事所以為事之
榦
㬊淵問君子貞而不諒先生曰貞者正而固也(闕)
道理是如此便須只恁地做所謂知斯二者弗去是
也為正字說不盡故更加固字如易所謂貞固足以
榦事若諒者是不擇是非必要如此(闕)
固守之意諒則有固必之心也(潘時舉錄)
體仁不是將仁來為我之體我之體便都是
體仁本義云以仁為體者猶言自家一箇身體元來都
是仁又云本義說以仁為體似不甚分眀然也只得
恁地說(呂煇錄)
問體仁長人解云以仁為體是如何先生說只得如此
要自見得蓋謂身便是仁也
問伊川解體仁長人作體乾之仁看來在乾為元在人
為仁只應就人上說仁又解利物和義作合於義而
能利物亦恐倒說了此類恐皆未安否先生云然君
子行此四德則體仁是君子之仁也前輩之說不必
辨它不是只自曉得便了
嘉會會者萬事皆發見在裏處得事是謂之嘉會一事
不是不喚做嘉會會是禮發見之後意思却在未發
見之前利物使萬物各得其所乃是義之和處(義自然和)
(不是義外别有箇和○黃顯子錄)
嘉會須是有禮後底事然這意思却在禮之先嘉其所
會時未說到那禮在然能如此則便能合禮利物時
未說到和義在然能使物各得其利則便能和義會
字說道是那萬物一齊發見處得它盡嘉會便是如
只一事兩事嘉美時未為嘉會會字張葆光用齊字
說說得幾句也好使物各得其宜何利如之如此便
足以和義這利字是好底如孟子所說戰國時利是
不好底這箇利如那未有仁而遺其親未有義而後
其君之利和字也有那老蘇所謂無利則義有那慘
殺而不和之意蓋於物不利則義未和(㬊淵錄)
時舉問利物足以和義曰斷是非别曲直近於不和然
是非曲直辨則便是利此乃是和處也(潘時舉錄)
利物足以和義凡說義各有分别如君臣父子兄弟夫
婦之義各自不同似於不和然而各正其分各得其
理便是順利便是和處事物莫不皆然
上古之易方是利用厚生周易始有正德意如利貞是
教人利於貞正貞吉是教人貞正則吉至孔子則說
得道理又多(李閎祖錄)
趙師䢼問天體物而不遺猶仁體事而無不在也以見
物物各有天理事事皆有仁曰然趙師夏問與體物
而不可遺一般否曰然曰先生易解將榦事猶言為
事之榦體物猶言為物之體(葉賀孫錄)
文公易說卷十五
