文公易說卷四宋朱鑑撰
上經
䷍(乾下離上)大有
如孟子道性善只如此說亦甚明白慤實不費心力而
易傳大有卦遺書第二十二篇(棣問孔孟論性章)論此又極
分明是皆天下之公理非一家所得而私者願虛心
平氣勿以好高為意母以先入為主而熟察其事理
之實於日用之間則其得失從違不難見矣蓋謂天
命為不囿於物可也以為不囿於善則不知天之所
以為天矣謂惡不可以言性可也以為善不足以言
性則不知善之所自來矣(答胡宏)
問大有初九无交害匪咎艱則无咎曰此爻本最吉不
解有咎然須說艱則无咎蓋易之書大抵教人戒謹
恐懼無有以為易而處之者雖至易之事亦必以艱
難處之然後无咎也(沈僴錄)
問大有卦上九自天祐之吉无不利先生曰上九以陽
剛居上而能下從六五者蓋陽從隂也大有唯六五
一隂而上下五陽應之上九能下從六五則為履信
思順而尚賢蓋五之交爭信也而上能履之謙退不
居思順也志從於五尚賢也天之所助者順人之所
助者信所以有自天祐之吉无不利之象若無繫辭
此數句此爻遂無收殺以此見聖人讀易見爻辭有
不分明處則於繫辭傳說破如此類是也又問遏惡
揚善順天休命先生曰天命有善而無惡當大有
時遏止其惡顯揚其善反之於身莫不皆然非止用
人用人乃其一事耳又問公用亨于天子亨只當作
享字看與王用亨於西山同先生曰公用亨于天子
已有左氏所引可證如隨之王用亨于西山亦必是
祭享之享無疑又問匪其彭只當依程傳作盛貌先
生曰程說為優王弼作下比九三分權之臣蓋以彭
為旁言專心承五常匪其旁(因說王荆公上韓魏公啟云時當大有更懷下)
(比之嫌用此事蓋譏公也)
䷎(艮下坤上)謙
謙便能亨又為君子終之象(㬊淵錄)
鳴謙在六二又言貞者言謙而有聞須得其正則吉蓋
六二以隂處隂所以戒它要貞謙而不貞則近於邪
佞上六之鳴却不同處謙之極而有聞則失謙本意
蓋謙本不要人知況在人之上而有聞乎此所以志
未得(同上)
問不自私已故無伐善知同於人故无施勞恐是互舉
先生曰它先是作勞事之勞說所以有那知同於人
一句熹後來作功勞之勞皆只是不自矜之意无伐
善是不矜已能无施勞是不矜已功楊至之云无施
勞但作己所不欲勿施於人意思解也好先生曰易
有勞而不伐與勞謙君子有終皆是以勞為功
撝謙言發撝其謙蓋四是隂位又在上卦之下九三之
上所以更當發撝其謙不違則言不違法則(㬊淵錄)
富以其鄰言以富厚之力而能用其鄰不富以其鄰言
不待富厚之力而能用其鄰(同上)
問謙卦謙是不與人爭如何六五上六二爻皆言利用
侵伐利用行師象曰利用侵伐征不服也若以其不
服而征則非所以為謙矣先生曰老子言大國以下
小國則取小國小國以下大國則取大國言抗兵相
加哀者勝矣孫子曰始如處女敵人開戶後如脱兔
敵不及拒大抵謙自是用兵之道只退處一步耳所
以利用侵伐也蓋自初六積到六五上六謙亦極矣
自宜人人服之尚更不服則非人矣故利用侵伐也
如必也臨事而懼皆是此意
叔重因問程易說利用侵伐蓋以六五柔順謙卑然君
道又當有剛武意故有利用侵伐之象然上九亦言
利用行師如何先生曰便是此等有不通處
䷏(坤下震上)豫
建侯行師順動之大者立箇國君非舉動而何(㬊淵錄)
事豫吾内事未至而先知其理之謂豫
叔重問豫卦初六與九四為應九四由豫大有得本亦
自好但初六恃有強援不勝其豫至於自鳴所以凶
否先生曰九四自好自是初六自不好怎奈他何又
問雷出地奮豫先王以作樂崇德先生謂象其聲者
謂雷取其義者為和崇德謂著其德作樂所以發揚
其德也(潘時舉錄)
介于石言兩石相摩擊而出火之意言介然之頃不待
終日而便見得此道理(㬊淵錄)
盱豫悔言覷着六四之豫便當速悔遲時便有悔豫是
句(同上)
問六三云上視於四而下溺於豫下溺之義未曉曰此
如人趨時附勢以得富貴而自以為樂陷溺而不自
知者也(楊道夫錄)
由豫猶言由頤(㬊淵錄)
豫四以震體之陽為隂主如大臣轉天下之危為安上
無為而下佚樂故曰豫此等處孔子分明說順以動
豫理甚分明安得舍之而自為說邪大病只是着力
安排不曾虛心玩味耳(荅林學蒙)
䷞(震下兊上)隨
問隨初九官有渝貞吉出門交有功官是主字之義是
一卦之主首變得正便吉不正便凶曰是如此又曰
這必是變了只是要出門交有功却是變(劉砥錄)
官有渝隨之初主有變動然尚未深(㬊淵錄)
小子丈夫程說是(同上)
王用亨于西山言誠意通神明神亦隨之如況於鬼神
乎之意(同上)
䷑(巽下艮上)蠱
皿蟲為蠱言器中盛那蟲教它自相併便是那積蓄到
那壞爛底意思一似漢唐之衰弄得來到那極弊大
壞時所以言元亨蓋極弊則將復故言元亨巽而止
蠱却不是巽而止能治蠱巽而止所以為蠱趙德莊
說下面人只務巽上面人又懶惰不肯向前上面一
向剛下面一向柔到塌了這便是蠱底道理(㬊淵錄)
先甲後甲言先甲之前三日乃辛也是時前段事已過
中了是那欲壞之時便當圖後事之端略撑拄則箇
雖終歸於弊且得支吾幾時(同上)
問蠱初九榦父之蠱程傳云初居内而在下故取子榦
父蠱之象本義云蠱者前人已壞之事故諸爻皆以
子榦父蠱為言柄竊謂若如此說惟初爻為可通若
它爻則說不行矣本義之說則諸爻皆可通也先生
曰是(潘柄錄)
榦母之蠱伊川說得是(同上)
不事王侯無位之地如何出得來便榦箇甚麽(同上)
問蠱傳知止足之道退而自保者與量能度分安於不
求知者何以别曰知止足是能做底量能度分是不
能做底(陳淳錄)
䷗(兊下坤上)臨
問臨卦臨字不特是上臨下之謂凡進而迫近者皆謂
之臨先生云然是此二陽自下而進上則知凡相迫
近者皆為臨也(林學蒙錄)
問臨卦至于八月有兩說前說自復一陽之月至遯二
隂之月隂長陽遯之時後說自泰至觀觀二陽在上
四隂在下與臨相反亦隂長陽消之時二說孰長先
生曰前說是周正八月後說是夏正八月恐文王作
卦時只周正紀之不可知也又問二爻皆云咸臨二
陽偏臨四隂故有咸臨之象程易作咸為感亦是但
覺得牽強些此等處皆曉未得如至臨與敦臨亦相
似難分别今只得如此說此易所以未易講解也(董銖)
(錄)
問臨初九以剛居正九二以剛居中六四六五以柔順
臨下故有相感應之道所以謂之咸臨否曰是又問
六四以隂居正柔順臨下又有正應臨之極善故謂
之至臨曰至臨无咎未是極好只是與初相臨得切
至故謂之至上九敦臨自至積累至極處有敦篤之
義艮上九亦謂之敦艮復上六爻不好了所以只於
五爻謂之敦復居臨之時二陽得時上進隂不敢與
之爭而志與之應所謂在内者非謂正應只是卦内
與二陽應也又曰此便是好卦不獨說道理自是好
讀所謂卦有小大辭有險易此便是大底卦(劉砥錄)
䷓(坤下巽上)觀
問觀卦隂盛而不言凶咎何也先生曰此卦取義不同
蓋隂雖盛而於九五之君乃當正位故只取為觀於
下之義而不取隂盛之象也(潘時舉錄)
劉砥問觀盥而不薦伊川以為灌鬯之初誠敬猶存至
薦羞之後精意懈怠本義以為致其潔清而不輕自
用其義不同曰盥只是浣手不是灌鬯伊川承先儒
之誤若云薦羞之後誠意懈怠則先王祭祀只是灌
鬯之初猶有誠意及薦羞之後皆不成禮矣問若爾
則是聖人在上視聽言動皆當為天下法而不敢輕
亦猶祭祀之時致其㓗清而不敢輕用否曰然問有
孚顒若先生以為孚信在中而尊嚴故下觀而化之
伊川以為天下之人孚信顒然而仰之恐須是孚信
尊嚴方得下觀而化曰然又問觀觀之義曰自上示
下曰觀(去聲)自下觀上曰觀(平聲)故卦名之觀(去聲)而六爻
之觀皆平聲問觀我生觀其生之别曰我者彼我對
待之言是以彼觀此觀其生是以此自觀六三之觀
我生進退者事君則觀其言聽計從治民則觀其政
教可行膏澤可下可以見自家所施之當否而為進
退九五之觀我生如觀風俗之媺惡臣民之從違可
以見自家所施之善惡上九之觀其生則是就自家
視聽言動應事接物處自觀九五上九君子无咎蓋
於君子有剛陽之德故无咎小人無此德自當不得
此爻如初六童觀小人之道也君子則吝小人自是
如此故无咎此二爻君子小人正相對說(沈僴錄)
仁父問禘自既灌而往者吾不欲觀之集注有兩意曰
這其實也只說既灌而往不足觀若不王不禘而今
自着恁地說將來其實這一句只說灌以後不足觀
又云觀盥而不薦有孚顒若下觀而化也這盥自與
灌不同灌自是以秬鬯之酒灌地以降神這盥只是
洗手凡祭祀數數盥手一拜則掌拊地便又着洗伊
川云人君正其表儀以為下民之觀當莊嚴如始盥
之初勿使誠意少散如既薦之後某看觀卦意思不
是如此觀義自說聖人至德出治天下自然而化更
不待用力而下莫不觀感而化故取義於盥意謂積
誠信之至但是盥滌而不待乎薦享有孚己自顒若
故曰下觀而化也蔡季通因云盥而不薦有孚顒若
言其理也下觀而化述其德也(葉賀孫錄)
問觀卦有孚顒若承上文盥而不薦蓋致其潔清而不
輕自用則孚信在中而顒然可仰一說下之人信而
仰之二說孰長先生曰從後說則合得彖辭下觀而
化之義或曰前說似好先生曰當以彖辭定又問六
三觀我生進退是不觀九五而觀已所行通塞以為
進退否先生曰看來合是觀九五大率觀卦二陽在
上四隂仰之九五為主六三觀我生進退者觀九五
如何而為進退也初六六二以去五之遠(觀貴於近)所觀
不明不大六四却見得親切故有觀光利用之象六
三處二四之間固當觀九五以為進退也子善遂問
如此則我字乃是指九五而言易中亦有此例如頤
之初九曰舍爾靈龜觀我朵頤是也先生曰此我乃
是假外而言耳又問觀卦四隂長而二陽消正八月
之卦而名卦繫辭不取此義何也先生曰只為九五
中正以觀示天下事都别了以此見易不可執一看
所謂不可為典要惟變所適也(此說我字與本義說不同當考○董銖錄)
盥而薦先生曰這猶譬喻相似蓋無這事且如祭祀纔
盥便必薦那有不薦底但取其清潔之義耳(吕煇錄)
盥非灌之義盥本謂薦是欲蓄其誠意以觀示民使民
觀感而化之之義有孚顒若便是那下觀而化却不
是說人君身上事聖人以神道設教是聖人不犯手
做底即是盥而不薦之義順而巽中正以觀天下謂
以此觀示之也觀我是自觀如視履考祥底語勢觀
其亦是自觀却從别人說易中其字不說别人只是
自家如乘其墉之類(㬊淵錄)
問觀盥而不薦是取未薦之時誠意渾全而未散否先
生云祭祀無不薦者此是假設來說薦是用事了盥
是未用事之初云不薦者言常持得這誠敬如在之
意常在若薦則是用出用出則纔畢便過了無復有
初意矣
又問觀六爻一爻勝似一爻豈所據之位愈高則所見
愈大邪先生云上二爻意思自别下四爻是以所據
之位愈近則所見愈親底意思
觀六三傳但以為未至失道而求不失道耳非直以為
不失道也(荅方士繇)
其生謂言行事為之見於外者既有所省便是未得安
然無事(荅吕光祖)
䷔(震下離上)噬嗑
噬膚滅鼻膚腹腴拖泥處滅浸没也謂因噬膚而没其
鼻於器中也噬乾胏得金矢荆公已嘗引周禮鈞金
之說(噬膚滅鼻之說與本義不同○沈僩錄)
問噬嗑得金矢不知古人獄要鈞金束矢之意如何先
生云這不見得想是詞訟時便令他納此教他無切
要底事不敢來又問云如此則不問曲直一例出此
則實有冤枉者亦懼而不敢訴矣先生云這箇須是
大切要底事古人如平常事又别有所在(如劑石之論)
問噬嗑卦九四利艱貞六五貞厲皆有艱難正固危懼
之意故皆為戒占者之辭先生曰亦是爻中元自有
此道理大抵纔是治人彼必為敵不是易事故雖時
位卦德得用刑之宜亦須以艱難正固處之至於六
三噬腊肉遇毒則是所噬者堅韌難嗑六三以隂柔
不中正而遇此所遇毒而小吝然此亦是合當治者
但難治耳治之雖小吝終无咎也(董銖錄)
䷕(離下艮上)賁
賁六四白馬翰如言此爻無所賁飾其馬亦白也言無
飾之象如此(林學蒙錄)
問賁于丘園束帛戔戔吝終吉曰當賁飾華盛之時而
安于丘園樸陋之事其道雖可吝而終則有吉也問
六五之吉何以有喜曰終吉所以有喜又問白賁无
咎曰賁飾之事太盛則有咎所以處太盛之終則歸
于白賁勢當然也(沈僩錄)
問伊川解賁于丘園指上九而言看來似好蓋賁三隂
皆受賁於陽不應此爻獨異而作敦本務實說也先
生云如何丘園便能賁人束帛戔戔他解作裁剪之
象尤艱曲說不去這八字只平白在這裏若如他說
則曲折多意思遠舊說指上九作高尚隱于丘園之
賢而用束帛之禮聘召之若不用熹說則此說又近
他將丘園作上九之象束帛戔戔作裁剪紛裂之象
則與象意大故相遠也(林學蒙錄)
問貴于丘園束帛戔戔吝終吉曰上兩句只是當來卦
辭非主事而言看如何用皆有這箇道理或曰賁于
丘園安定作敦本說荅云某意正要如此說或以戔
戔為盛多之貌曰非也戔戔者淺小之義凡淺字箋
字皆從戔問淺小是儉之義否曰然所以下文吝終
吉吝雖不好然終却吉(金去偽錄)
賁卦伊川此卦傳大有牽強處束帛解作剪裁恐無此
理且如今將束帛之說示人教人解此人決不思量
從剪裁上去(黃義剛錄)
賁于丘園束帛戔戔是箇務農尚儉底意戔戔是狡小
不足之義以字義考之從水為淺從貝為賤所謂束
帛戔戔者六五居尊位却如此崇本尚儉便是吝嗇
如漢之文帝是也雖是吝却終吉蓋在賁卦有反本
之義故到上便白賁和束帛便没了(吳必大錄)
問賁卦六五賁于丘園是柔中居尊敦本尚實故有賁
于丘園之象然隂性吝嗇故有束帛戔戔之象戔戔
小貌人而如此雖可羞吝然禮奢寧儉故得終吉此
與程傳指丘園為上九者如何先生曰舊說多作以
束帛聘在外之賢但若如此說則與吝終吉文義不
協今程傳所指亦然蓋戔戔自是淺小之意如從水
從戔則為淺從人從戔則為俴從貝從戔則為賤皆
淺小意程傳作剪裁已是迂回又說丘園更覺牽強
如本義所說却似與吝終吉文義稍協又問白賁无
咎上得志也何謂得志先生曰居卦之上在事之外
不假文飾而有自然之文便自優游自得也銖曰如
本義說六五上九兩爻却是賁極反本之意先生曰
六五已有反本之漸故曰丘園又曰束帛戔戔至上
九白賁則反本而復於無飾矣蓋皆賁極之象也(董銖)
(錄)
賁于丘園是箇務實底束帛戔戔是賁得不甚大所以
說吝兩句是兩意(㬊淵錄)
白賁无咎据剛上文柔是不當說自然而卦之取象不
恁地拘各自說一義(同上)
䷖(坤下艮上)剥
為嫌於无陽也自觀至剥三十日剥方盡自剥至坤三
十日方成坤三十日陽漸長至冬至方是一陽第二
陽方從此生去隂剥每日剥三十分之一一月方剥
得盡陽長每日長三十分之一一月方長成一陽隂
剥時一日十二刻亦每刻中漸漸剥至一日方剥得
三十分之一陽長之漸亦如此長黃榦舉冬至子之
半先生曰正是及子之半方成一陽子之半後第二
陽方生陽無可盡之理這箇纔剥盡陽當下便生不
曾斷續伊川說這處未分曉似欠兩句在中間方說
得隂剥陽生不相離處虞復之云恰似月弦望便見
得隂陽生逐旋如此隂不會一上剥陽不會一上長
也(徐㝢錄)
楊至問十月何以為陽月先生因反詰諸生令思之云
程先生於易傳中雖發其端然終說得不透徹諸生
以所見荅皆不合復請問其旨先生云剥盡為坤復
則一陽生也復之一陽不是頓然便生乃是自坤卦
中積來且一月三十日以復之一陽分作三十分從
小雪後便一日生一分上面䟎得一分下面便生一
分到十一月半一陽始成也以此便見得天地無休
息處(潘時舉錄)
賀孫問伊川所說剥卦曰公說關要處未甚分明他上
纔消下便生且如復卦是一陽有三十分他便從三
十日頭逐分累起到得交十一月冬至他一爻已成
消時也如此只伊川說欠得幾句說漸消漸長之意
黃榦問冬至子之半如何是一陽方生賀孫云冬至
子之半是已生成一陽不是一陽方生先生曰冬至
方是結筭那一陽冬至以後又漸生成二陽過一月
却成臨卦坤卦之初陽已生矣(葉賀孫錄)
問十月為陽不應一月無陽恐陽是生於此月但未成
體耳曰九月隂極則陽已下生謂如六陽成六段而
一段又分作三十小段從十月積起至冬至即成一
爻矣不成一陽是陡頓生亦須從分毫積起且天運
流行本無一息間斷豈解一月無陽且如木之黃落
黃落時萌芽已生了不特如此木之冬青者必先生
萌芽而後舊葉方落若論變時天地無時無變如楞
嚴經第二卷首段所載非惟一歲有變月亦有之非
惟月有變日亦有之非惟日有變時亦有之但人不
知耳此說亦是(黃義剛錄)
先生論易謂聖人作易本為欲定天下之志斷天下之
疑而已不是要因此說道理也如人占得這爻便要
能知得這爻之象是吉是凶吉便為之凶便不為然
如此理却自在其中矣如剥之上九碩果不食君子
得輿小人剥廬其象如此謂一陽在上如碩大之果
人不及食而獨留於其上如君子在上而小人皆載
於下則是君子之得輿也然小人雖載君子而乃欲
自下而剥之則是自剥其廬耳蓋唯君子乃能覆蓋
小人小人必頼君子以保其身今小人欲剥君子則
君子亡而小人亦无所容其身如自剥其廬也且看
自古小人欲害君子則害得盡後國破家亡其小人
曾有存活得者否故聖人象曰君子得輿民所載也
小人剥廬終不可用也若人占得此爻則為君子之
所為者必吉而為小人之所為者必凶矣其象如此
而理在其中却不是因欲說道理而後說爻象也(潘時)
(舉錄)
問剥之上九碩果不食先生因曰小人剥廬一句舊見
二十家叔說(懷字公立)廬如周禮秦無廬之廬音盧蓋戟
柄也謂小人自剥削其戟削其戟柄僅留其鐵而已
果何所用如此說方見得小象小人剥廬終不可用
一句意亦自好又問變化二字舊見本義云變者化
之漸化者變之成夜來聽得說此二字乃謂化是漸
化變是頓變似少不同先生曰如此等字自是難說
變者化之漸化者變之成固是如此然易中又曰化
而裁之謂之變則化又是漸蓋化如正月一日漸漸
化至三十日至二月一日則是正月變為二月矣然
既變則又化是化長而變短此等字須當通看乃好
(董銖錄)
碩果不食只不食便有復生之意不必云推廣而言也
(荅方士繇)
或問剥卦上九云碩果不食伊川謂陽無可盡之理變
於上則生於下無間可容息也變於上則生於下乃
剥復相因之理畢竟須經由坤坤卦純隂無陽如此
陽有斷滅也何以能生於復曰凡隂陽之生一爻當
一月須是滿三十日方滿得那腔子做得一畫成今
坤卦非是無陽始生甚微未滿那腔子做一畫未成
非是坤卦純隂便無陽也然此亦不是甚深奥事但
伊川當時解不曾分明道與人故令人做一件大事
看(陳文蔚錄)
小人剥廬是說隂到這裏時把他這些陽都剥了此是
自剥其廬舍無安身已處衆小人托一君子為庇覆
若更剥了是自剥其廬舍便不成剥了(㬊淵錄)
剥上九一畫分為三十分一日剥一分至九月盡方盡
然剥於上則生於下無間可息至十月初一日便生
一分積三十分而成一畫但其始未著耳至十一月
則此畫已成此所謂陽未嘗盡也道夫問隂亦然今
以夬乾姤推之亦可見矣但所謂聖人不言者何如
曰前日劉履之說蔡季通以為不然熹以分明是如
此但聖人所以不言者這便是一箇參贊裁成之道
蓋抑隂而進陽長善而消惡用君子而退小人這便
可見此理自是恁地雖堯舜之世豈無小人但有聖
人壓在上面不容他出而有為耳豈能使之無邪(劉履)
(之曰蔡季通嘗言隂不可以抗陽猶地之不足以配天此固然之理也而伊川乃謂隂亦然聖人不言耳)
(元定不敢以為然也○楊道夫錄)
䷗(震下坤上)復
天以氣而依地之形地以形而附天之氣天包乎地地
特天中之一物耳天以氣而運乎外故地㩁在中間
隤然不動使天之運有一息停則地便陷扵下矣(楊道)
(夫錄)
先生云看來天地中間此氣升降上下當分為六層十
一月冬至自下面第一層生起直到第六層上至天
為四月陽氣纔生足便消下面隂氣便生只是這一
氣升降循環不已往來乎六層之中也或問月令中
天氣下降地氣上騰此又似天地之氣相交合否先
生曰只是這一氣陽極則陽消而隂生隂極則隂消
而陽生天氣下降便是冬至復卦之時陽氣在下面
生起故云下降或曰如此則隂是消於上而陽生於
下都不見得天氣下降先王曰也須一轉則陽氣在
下故從下生也今以天運言之則一月日自轉一匝
然又有那大轉㡳時候蓋天本是一箇大㡳物須大
着心胷看不可拘一不通也
昔者聖人作易以擬隂陽之變於陽之消於上而息於
下也為卦曰復復反也言陽之既往而來反也夫大
德敦化而川流不窮豈假夫既消之氣以為方息之
資也哉亦見其絶於彼而生於此而因以著其往來
之象爾唯人亦然太和保合善端無窮所謂復者非
曰追夫已放之心而還之錄夫已棄之善而屬之也
亦曰不肆焉以騁於外則本心全體即此而存固然
之善自有所不能己耳嗚呼聖人於復之卦所以贊
其可以見天地之心而又以為德之本者其不以此
與(復齋記)
朱光徧炎宇微隂眇重淵寒威閉九野陽德昭窮泉文
明昧謹獨昏迷有開先幾微諒難忽善端本綿綿掩
身事齋戒及此防未然閉關息商旅絶彼柔道牽(感興)
(詩)
出入無時是此心豈知雞犬易追尋請看屏上初爻旨
便識名齋用意深(復齋偶題)
萬物職職其生不窮孰其尸之造化為工隂闔陽開一
靜一動於穆无疆全體妙用奚獨於斯潛陽壯隂而
曰昭哉此天地心蓋翕無餘斯闢之始生意翕然具
此全美其在于人曰性之仁斂藏方寸包括無垠有
茁其萌有惻其𨼆于以充之四海其準曰惟兹今眇
綿之間是用齋戒掩身閉關仰止羲圖稽經協傳敢
贊一辭以詔無倦(復卦贊)
伊川與濓溪說得這復字亦差不同用之云濓溪說復
字就歸處說伊川就動處說所以不同曰然濓溪就
坤上說就回來處說如云利貞者誠之復誠心復其
不善之動而已矣皆是就歸來處說伊川却正就動
處說如元亨利貞濓溪就利貞上說復字伊川就元
字頭說復字以周易卦爻之義推之則伊川之說為
正然濓溪伊川之說道理只一般非有所異只是所
指地頭不同以復卦言之下面一爻正是動如何說
靜得雷在地中復云云看來伊川說得較好王弼之
說與濓溪同(沈僴錄)
先生曰惡極而善常人之復靜極而動聖人之復然常
人亦有靜極而動時節聖人却無那惡極而善底復
(吕煇錄)
余宋傑問舊見蔡念成元思說先生說復卦處靜極而
動聖人之復惡極而善常人之復是否曰固是但常
人也有靜極而動底時節聖人則不復有惡極而善
之復矣(沈僴錄)
劉砥問蘇季明問伊川喜怒哀樂未發之前求中一條
曰此條記得極好只中間說謂之無物則不可然靜
中須有箇覺處此二句似反說無物字恐當作有物
字涵養於喜怒哀樂未發之前只是戒愼乎其所不
覩恐懼乎其所不聞全未有一箇動綻大綱且約住
執持在這裏到愼獨處便是發了莫見乎𨼆莫顯乎
微雖未大段發出便已有一毫一分見了便就這處
分别從善去惡雖耳無聞目無見然見聞之理在始
得雖是耳無聞目無見然須是常有箇主宰執持底
在這裏始得不是一向放倒又不是一向空寂了問
非禮勿視聽言動是此意否曰此亦是有意了便是
已發只是敬而無失所以為中大綱且執持在這裏
下面說復卦便是說靜中有動靜不是如瞌睡底靜
中閒常自有箇主宰執持後又說艮卦又是說動中
要靜復卦便是一箇大翻轉底艮卦艮卦便是兩箇
翻轉底復卦復是五隂下一陽艮是二隂上一陽陽
是動㡳物事隂是靜㡳物事凡陽在下便是震動意
思在中便是䧟在二隂之中如人䧟在窟裏相似在
上則没去處了只得止故曰艮其止隂是柔媚底物
事在下則巽順隂柔不能自立須附於陽在中則是
附麗之象在上則說蓋柔媚之物在上則歡悦也(葉賀)
(孫錄)
楊至問十月何以為陽月曰復之一陽不是頓然便生
乃是坤卦中積來一月三十日一日生一分到十一
月便一陽始成也以此見得天地無休息處
掩身事齊戒(月令夏至冬至君子皆齋戒處必掩身)及此防未然(此二句兼冬至)
(夏至說)閉關息商旅(所以養陽氣也)絶彼柔道牽(所以絶隂氣易姤之初六)
(繫于金柅是也○董銖錄)
問隂何以比小人曰有時如此平看之則都好以類言
之則有不好然亦只是皮不好骨子却好大抵發生
都則是一箇陽氣只是有消長陽長一分下面隂生
一分又不是討箇隂來即是陽消處便是隂故陽來
謂之復復者是本來物事隂來謂之姤姤是偶然相
遇(林䕫孫錄)
問朋來无咎曰復卦一陽方生疑若未有朋也然陽有
剛長之道自一陽始生而漸長以至于極則有朋來
之道而无咎也反復其道七日來復天行也消長之
道自然如此故曰天行處隂之極亂者復治往者復
還凶者復吉危者復安天地自然之運也問六二休
復之吉以下仁也曰初爻為仁人之體六二爻能下
謂附下於仁者學莫便於近乎仁既得仁者而親之
資其善以自益則力不勞而學美矣故曰休復吉上
六迷復凶有災眚用行師終有大敗以其國君凶至
于十年不克征這是箇極不好底爻故其終如此凡
言十年三年五年七月八月三月者想是象數中自
有箇數如此故聖人取而言之至于十年不克征與
十年勿用則其凶甚矣(沈僩錄)
徐元震問一陽來復至四陽方雷出地奮是六陽有一
半在地上一半在地下可以此測天地高下否曰此
有甚界限如地之下又有天在(吳必大錄)
七日只取七義猶八月有凶只取八義(㬊淵錄)
如七日來復終不是已往之陽重新將來復生舊底已
自過了這裏自然生出來這一章意思最好甚宜玩
味(葉賀孫錄)
問一陽復在人言之只是善端萌處否曰以善言之是
善端方萌處以惡言之昏迷中有悔悟向善意便是
復如睡到忽然醒覺處亦是復氣象又如人之沉滯
道不得行到極處忽少亨達雖未大行已有可行之
兆亦是復這道理千變萬化隨所在無不渾淪(復卦)
問不遠復无祗悔祗字何訓曰書中祗字只有這祗字
使得來别看來只得解做至字又有訓多為祗者如
多見其不知量也多祗與只同(沈僩錄)
中行獨復合内外之道以下未曉其說恐是筆誤不然
則為說太高爻之時義學之等級似皆未渾融契合
(答徐彥章)
一陽來復與雷在地中只是一義蓋陽生於閉藏之中
至微而未可有為之時也今曰不拘乎一則以二者
各為一義矣恐未安也(同上)
䷘(震下乾上)无妄
无妄本是無望這是没理會時節忽然如此得來面前
朱英所謂無望之福是也桑樹中箭柳𣗳汁出正猶
如此(㬊淵錄)
所論易傳无妄之說甚善但所謂雖無邪心而不合正
理者實該動靜而言如燕居獨處之時物有來感理
所當應而此心頑然固執不動則雖無邪心而只此
不動處便非正理又如應事接物處理當如彼而吾
所以應之者乃如此則雖未必出於有意之私然只
此亦是不合正理既不合正理則非邪妄而何恐不
可專以莊敬持養此心既存為無邪心而必以未免
紛擾敬不得行然後為有妄之邪心也所論近世識
心之弊則深中其失古人之學所貴於存心者蓋將
推此以窮天下之理今之所謂識心者乃欲恃此而
外天下之理是以古人知益崇而禮益卑今人則論
益高而其狂妄恣睢也愈甚得失亦可相衡而見矣
(答方賓王)
或說无妄卦曰卦中未便有許多道理聖人只是說有
許多爻象如此占着此爻則有此象无妄是箇不指
望偶然底卦忽然而有福忽然而有禍如人方病忽
勿藥而愈是所謂无妄也據諸爻名義合作無望不
知孔子何故說歸无妄人之卜筮如決珓柸如此則
吉如此則凶珓柸又何嘗有許多道理如程子之說
說得道理儘好儘開闊只是不如此未有許多道理
在又曰无妄一卦雖云禍福之來也無常然自家所
守者不可不利於正不可以彼之無常而吾之所守
亦為之無常也故曰无妄元亨利貞其匪正有眚若
所守匪正則有眚矣眚即災也問伊川言災自外來
眚自内作是否曰看來只一般微有不同耳災是偶
然生於彼者眚是過誤致然書曰眚災肆赦春秋曰
肆大眚皆以其過誤而赦之也(沈僩錄)
因論易傳无妄雖無邪心苟不合正理則妄也乃邪心
也或以子路使門人為臣事為證先生曰如鬻拳兵
諫之類是也或云荆公亦然曰温公忠厚故稱荆公
無姦邪只不曉事看來荆公亦有邪心夾雜他却將
周禮來賣弄有利底事便行之意欲富國強兵然後
行禮義不知未至富強人才風俗已先壞了向見何
一之有一小論稱荆公所以辦得盡行許多事緣李
文靖公為相日四方言利害者盡皆報罷積得許多
弊事所以激得荆公出來一齊要整頓過荆公此意
便是慶歷范文正公諸人要做事底規模然范文正
公等行得尊重其人才亦忠厚荆公所用之人一切
相反(同上)
天之生物也一物與一无妄(余大雅錄)
往字說得不同(㬊淵錄)
不耕穫一句伊川作三意說不耕而穫耕而不穫耕而
必穫看來只是也不耕也不穫只見成領會他物事
(同上)
問无妄六二不耕穫不菑畬先生曰言不耕不穫不菑
不畬無所為於前無所冀於後未嘗略起私意以作
為唯因時順理而已程傳作不耕而穫不菑而畬不
惟添了而字又文勢牽強恐不如此又問无妄之災
先生曰此卦六爻皆是无妄但六三地頭不正故有
无妄之災言无故而有災也如行人牽牛以去而居
人反遭捕詰之擾此正无妄之災之象又問九五陽
剛中正以居尊位无妄之至何為而有疾先生曰此
是不期而有此但聽其自爾久則自定所以勿藥有
喜而無疾也大抵无妄一卦固是无妄但亦有无故
非意之事故聖人因象示戒又問史記作無望謂无
所期望而有得疑有六二不耕穫不菑畬之意先生
曰此出史記春申君傳正說李園事正是說无巴鼻
而有一事正合无妄之災无妄之疾亦見得古人相
傳尚識得當時此意也(董銖錄)
不耕穫不菑畬程子易傳爻辭恐未明白熹竊謂無不
耕而穫不菑而畬之理只是不於耕而計穫之利如
程子所解象詞移之以解爻辭則可荅云易傳爻象
之詞雖若相反而意實相近特辭有未足耳爻辭言
當循理象辭言不計利循理則不計利計利非循理
也但攷之經文則傳與來說於文義之間皆若有可
疑者若曰不耕而穫則多却而字若曰不於耕而求
穫之利則又須增數字方通嘗謂此爻乃自始至終
都不營為而偶然有得之意耕穫菑畬率事之始終
而言也當无妄之世事蓋有如此者若以義言則聖
人之無為而治學者之不要人爵而人爵從之皆是
也大扺此爻所謂无妄之福而六三所謂无妄之禍
也
易傳言理甚備象數却欠在又云易傳亦有未安處如
无妄六二不耕穫不菑畬只是說一箇無所作為之
意易傳却言不耕而穫不菑而畬謂不首造其事殊
非正意(李閎祖錄)
耕菑固必因時而作然對穫畬而言則為首造矣易中
取象亦不可以文害辭辭害意若必字字拘泥則不
耕而望穫不菑而望畬亦豈有此理邪(荅何鎬下同)
无妄災也說看似已得之不知所疑者何謂却望批誨
䷙(乾下艮上)大畜
問大畜卦先生曰九三一爻不為所畜而欲進與上九
合志同進俱為畜極而通之時故有良馬逐何天之
衢亨之象但上九已通達無礙只是滔滔去九三過
剛銳進故戒以艱貞閑習蓋初二兩爻皆為所畜獨
九三一爻自進耳潘時舉問九六為正應皆隂皆陽
則為無應獨畜卦不爾何也先生曰陽遇隂為隂所
畜九三與上九皆陽皆欲上進故但以同類相求也
小畜亦然先生因言熹作本義欲將文王卦辭只大
綱依文王本義略說至其所以然之故却於孔子彖
辭中發之且如大畜利貞不家食吉利涉大川只是
占得大畜者為利正不家食而吉利於涉大川至於
剛上尚賢等處乃孔子發明各有所主爻象亦然如
此則不失文王本意又可見孔子之意但今未暇整
頓耳先生又曰大畜下三爻取其能自畜而不進上
三爻取其能畜彼而不使進然四能止六於初故為
力易五則陽已進而止之則難但以柔居尊得其機
會可制故亦吉但不能如四之元吉耳(董銖錄)
讀書須是先看一件了然後再看一件若是畜積處多
忽然爆開來時自然所得者大易所謂何天之衢亨
是也(萬人傑錄)
䷚(震下艮上)頤
凡卦中說龜底不是正得一箇離卦必是伏箇離卦如
觀我朵頤是也兊為羊大壯卦無兊恐便是三四五
爻有箇兊象這說取象底是不可曉處也多如乾之
六爻象皆說龍至說到乾却不為龍龍是變化不測
之物乾須着用龍當之如夫征不復婦孕不育此卦
是取離為大腹頤象本卦雖無離卦却是伏得這卦
問伊川解頤作下三爻養自體上三爻養德義如何先
生云看來下三爻是資人以為養上三爻是養人也
六四六五雖是資初與上之養其養實是他居尊位
藉人以養而又推以養人故此三爻似都是養人之
事伊川說亦得但失之疎也(林學蒙錄)
問頤卦先生曰頤卦最難看銖因問本義言觀頤謂觀
其所養之道自求口實謂觀其所以養身之術與程
傳以觀頤為所以養人之道求口實為所以自養之
道如何先生沉吟良久曰程傳似勝蓋下體三爻皆
是自養上體三爻皆是養人不能自求所養而求人
以養已則凶故下三爻皆凶求於人以養其下雖不
免於顚拂畢竟皆好故上三爻皆吉又問虎視耽耽
本義以為下而專也蓋賴其養以施於下必有下專
之誠方能无咎程傳作欲立威嚴恐未必然先生曰
頤卦難看正謂此等且虎視耽耽必有此象但今未
曉耳銖曰音辨載馬氏云耽耽虎下視貌則當為下
而專矣先生曰然又曰其欲逐逐如何先生曰求養
於下以養人必當繼繼求之不厭乎數然後可以養
人而不窮不然則所以養人者必無繼矣以四而賴
養於初亦是顚倒但是求養以養人所以雖顚而吉
先生又曰六五居貞吉猶洪範用靜吉用作凶所以
不可涉大川六五不能養人反賴上九之養是已拂
其常矣故守常則吉而涉險阻則不可也黃榦因云
頤之六爻只是顚拂二字求養於下則為顚求食於
上則為拂六二比初而求上故顚頤當為句拂經于
丘頤(句)征凶即其占辭也六三拂頤雖與上為正應
然畢竟是求於上以養己所以有拂頤之象故雖正
亦凶也六四顚頤固與初為正應然是賴初之養以
養人故雖顚亦吉六五拂經即是比于上所以有拂
經之象然是頼上九之養以養人所以居正而吉但
不能自養所以不可涉大川耳(董銖錄)
頤六五拂經居貞吉不可涉大川六五隂柔之才但守
正則吉故不可以涉患難六四顚頤吉虎視眈眈其
欲逐逐此爻不可曉(沈僩錄)
䷛(巽下兊上)大過
或問大過小過大過是陽過乎隂小過是隂過乎陽程
先生以為立非常之大事興不世之大功成絶俗之
大德是聖人制事以天下之正理非有過於理也如
聖賢道德功業大過於人堯舜之揖遜湯武之征伐
皆由是道也道無不中無不常世人所不常見故謂
之大過於常也(程先生所謂大過者常事之大者耳非有過於理也)小過是小
過於中者如行過乎恭喪過乎哀用過乎儉蓋矯之
小過而後能及於中也先生曰程先生說此此為事
之大過即是事之平常便如說權即經之意都是多
說了蓋大過是事之大過小過是事之小過大過便
如堯舜之揖遜湯武之征伐獨立不懼遯世无悶這
都是常人做不得底事惟聖人大賢以上便做得故
謂之大過是大過人底事小過便如行過乎恭喪過
乎哀用過乎儉事之小過得些子底常人皆能之若
當大過時做大過底事當小過時做小過底事當過
而過理也如此則豈可謂事之過不是事之過只是
事之平常也大過之事聖人極是不得已處且如堯
舜之有朱均豈不欲多立賢輔以立其子然理到這
裏做不得只得如此湯武之於桀紂豈不欲多方恐
懼之使之悔過自省然理到這裏做不得只得放伐
而後已是皆事之不得已處只着如此做故雖過乎
事而不過乎理也(吕煇錄)
問易大過小過先生與伊川之說不同曰然伊川此論
正如以反經合道為非相似殊不知大過自有大過
時節小過自有小過時節處大過之時則當為大過
之事處小過之時則當為小過之事如堯舜之禪授
湯武之放伐此便是大過之事喪過乎哀用過乎儉
此便是小過之事只是在事雖是過然適當其時便
是合當如此做便是合義如堯舜之有朱均豈不能
多擇賢輔而立其子且恁地平善過然道理去不得
須是禪授方合義湯武豈不能出師以恐嚇桀紂且
使其悔悟脩省然道理去不得必須放伐而後已此
所以事雖過而皆合理也(沈僩錄)
銖曰程易說大過以為大過者常事之大者耳非有過
於理也聖人盡人道非過於理是此意否先生曰正
是如此(董銖錄)
問大過卦先生曰大過陽剛過盛不相對值之義故六
爻中無全吉者除了初六是過於畏愼无咎外九二
雖无不利然老夫得女妻畢竟是不相當所以象言
過以相與也九四雖吉而又有他則吝九五所謂老
婦者乃是指客爻而言老婦而得士夫但能无咎无
譽亦不為全吉至於上六過涉滅頂凶无咎則是事
雖凶而義則无咎也(同上)
伊川易傳大過云道無不中無不常聖人有小過無大
過看來亦不消如此說聖人既說有大過直是有此
事雖云大過亦是常理始得因舉晉州蒲事云舊常
不曉胡文定公意以問范伯達丈他亦不曉後在都
下見其孫伯逢問之渠云此處有意思但是難說出
如左氏分明有稱君無道之說厲公雖有罪但合當
廢之可也而欒書中行偃弑之則不是然畢竟厲公
有罪故難說後必有曉此意者(林賜錄)
籍用白茅亦有過愼之意此是大過之初所以其過尚
小在(㬊淵錄)
䷜(坎下坎上)坎
或問習坎八卦中獨坎加習字說者多矣未知義果如
何荅云此等不必深求其說
或問習坎卦義傳云一始於中有生之最先者也故為
水夫陽氣之生必始於下復卦之象是也今曰始於
中其義如何荅云氣自下而上為始程說别是一義
各有所主不相妨然亦不可相雜
問横渠謂博學於文只要得習坎心亨何也曰見得這
事理透了處斷了便無疑行之又果決便是習坎心
亨凡事皆如此且以看文字一節論之如到那一處
見這說又好見那說又是如此有礙如彼又不通便
是險阻處到這裏須討一路去方透便是習坎心亨
博學於文者只是要得習坎心亨不特看文義且如學
這一件物事未學時心裏不曉既學得了心□便通
曉得這一事若這一事曉不得於這一事上心便黑
暗(沈僩錄)
坎即穴也
問坎卦六三來之坎坎先生曰經文中疊字如兢兢業
業之類是重字來之自是兩字各有所指謂下來亦
坎上往亦坎(之往也)進退皆險也又問六四舊讀樽酒
簋貳為句用缶為句乃古注及程氏說晁以道本樽
酒簋(句)貳用缶(句)本義從之其說如何先生曰既曰
樽酒簋貳又曰用缶亦不成文理貳益之也六四近
尊位而在險之時剛柔相濟故有但用薄禮益以誠
心進結自牖之象問牖非所由之正乃室中受明之
處豈險難之時不容由正以進邪先生曰非是不可
由正蓋事變不一勢有不容不自牖者終无咎者始
雖不甚好然於義理無害故終亦无咎无咎者善補
過之謂也又問上六係用徽纆二字釋文云三股曰
徽兩股曰纆皆索名是否曰據釋文如此(董銖錄)
問用缶納約自牖何如曰不由戶而自牖以言艱險之
時不可直致也(李季札錄)
易最難看其為書也廣大悉備包涵萬理無所不有其
實是古者卜筮書不必只說理象數皆可說將去做
道家醫家等說亦可初不曾滯於一偏某近看易見
得聖人本無許多勞攘自是後世一向亂說妄意增
減硬要作一說以強通其義所以聖人經旨愈見不
明且如解易添虛字去迎過意來便得今人解易廼
去添他實字却是借他做已意說了又恐或者一說
有以破之其勢不得不支離更為一說以護吝之說
千說萬與易全不相干此書本是難看底物不可將
小巧去說又不可將大話去說又云易難看不惟道
理難尋其中或有用當時俗語亦有他事後人不知
者且如樽酒簋貳今人硬說作二簋其實無二簋之
實陸德明自注斷人自不曾去看如所謂貳乃是周
禮大祭三二之二是副二之義此不是熹穿鑿却有
古本若是強為一說無來歴全不是聖賢言語矣(襲蓋)
(卿錄)
又問其次致曲與易中納約自牖之意亦略相類納約
自牖是因人之明而導之致曲是因已之明而推之
是如此否先生曰正是如此(潘時舉錄)
納約自牖雖有向明之意然非是路之正(㬊淵錄)
䷝(離下離上)離
離便是麗附着之意易中多說做麗也有兼說明處也
有單說明處明是離之體麗是麗着底意思離字古
人多用做離着說然而物相離去也只是這字富貴
不離其身東坡說道剰箇不字便是這意古來自有
這般兩用底字如亂字又喚做治(㬊淵錄)
離字不合單用
問氣聚則離明得施而有形氣不聚則離明不得施而
無形離明何謂也荅曰此說似難曉有作日光說有
作目說看來只是氣聚則目得而見氣不聚則不得
而見易所謂離為目是也(徐㝢錄)
叔重說離卦問火體隂而用陽是如何先生云此言三
畫卦中隂而外陽者也坎象為隂水體陽而用隂蓋
三畫卦中陽而外隂者也惟六二一爻柔麗乎中而
得其正故元吉至六五雖是柔麗乎中而不得其正
特借中字而包正字耳又問日昃之離先生曰死生
常理也若不能安常以自樂則不免有嗟戚曰生之
有死猶晝之必夜故君子當觀日昃之象以自處先
生曰人固知常理如此只是臨時自不能安耳又問
九四突如其來如先生曰九四以剛迫柔故有突來
之象焚死棄言無所用也離為火故有焚如之象或
曰突如其來如與焚如自當屬上句死如棄如自當
做一句先生曰說時亦少通但文勢恐不如此耳(潘時)
(舉錄)
六二中正六五中而不正今言麗乎正麗乎中正次第
說六二分數多此卦唯這爻較好然亦未敢便恁地
說只得且說未詳(本義今无未詳字○㬊淵錄)
焚死弃只是說九四陽爻突出來逼拶上爻焚如是弗
戢自焚之意弃是死而弃之之意(同上)
六五介于兩陽之間憂懼如此然處得其中故不失其
吉(同上)
又問離九四突如其來如焚如死如弃如曰九四有侵
淩六五之象故曰突如其來如火之象則有自焚之
義故曰焚如死如弃如言其焚死而弃也(劉砥錄)
或曰離六五出涕沱若戚嗟若吉象曰六五之吉離王
公也郭沖晦以為離六五乃文明盛德之君知天下
之治莫大於得賢故憂如此如堯以不得舜為己憂
舜以不得禹臯陶為己憂先生曰離六五陷於二剛
之中故其憂如此只為孟子說得這兩句故人便取
以為說恐不是如此於上下爻不相通(金去偽錄)
有嘉折首是句(㬊淵錄)
文公易說卷四
