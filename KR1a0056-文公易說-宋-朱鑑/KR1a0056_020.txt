文公易說卷二十宋朱鑑撰
注疏歐蘇近世及參同契
五經中周禮䟽最好詩與禮記䟽亦得書與易䟽不好
易䟽只是將王輔嗣注來虚說一片(吳必大錄)
王弼周易巧而不明
古易彖象文言各在一處至王弼始合為一後世諸儒
遂不敢與移動(楊與立編)
王弼破互體朱子發用互體(同上)
時舉問易中互體之說共父以為雜物撰德辨是與非
則非其中爻不備此是說互體先生曰今人言互體
者皆以此為說但亦有取不得處也如頤卦大過之
類是也王輔嗣又言納甲飛伏尤更難理會納甲是
震納庚巽納辛之類飛伏是坎伏離離伏坎艮伏兊
兊伏艮之類此等皆支蔓不必深泥也(潘時舉錄)
朱子發互體一卦中自二至五又自有兩卦這兩卦又
伏兩卦林黃中便倒轉推成四卦裏又伏四卦此謂
互體
易舉正亂道(吳必大錄)
歐陽公作易童子問正王弼之失者纔數十事耳其極
論繫辭非聖人之書然亦多使學者擇取其是而捨
其非可也便以為聖人之作不敢取捨而盡信之則
不可也其公心通論常如此(此與定本大旨不異但書先後詳略有不同者)
(繫辭之說則疑其諸子不敢力主而復自刪之也○記歐陽文忠公事績)
易是荆公舊作郤自好三經義(詩書周禮)是後來作底郤不
好(董銖錄)
老蘇說易專得於愛惡相攻而吉凶生以下二句他把
這六爻似那累世相讎相殺底相似看這一爻攻那
一爻這一畫克那一畫全不近人情東坡見他恁地
太麤疎却添得些佛老在裏面其書自做兩樣亦間
有取王輔嗣之說以補老蘇之說亦有不曉他說了
亂填補處老蘇說底亦有去那物理上看得着處(㬊淵)
(錄)
東坡說話固多不是就他一套中間又有精處說易說
甚性命全然惡模樣如說書却有好處(葉賀孫錄)
如東坡易解乾卦中說性命繫辭中說道處數章及穎
濱解孟子浩然之氣處皆是此類無一字成言語(答宋)
(容之)
朱子發解易如百衲襖不知是說甚麽以此進讀教人
主如何曉便曉得亦如何用必大曰胡致堂文字決
烈明白却可開悟人主曰明仲說得開一件義理他
便說成一片如善畫者只一點墨便榦淡得開如尹
和靖則更說不出范氏講議於淺處亦說得出只不
會深不會密又傷要說義理多如解孟子首章揔括
古今言利之說成一大片却於本章之義不曾得分
曉想當時在講筵進讀人主未必曾理會得大抵范
氏不會辯如孟子便長於辯亦不是對他人說話時
方辯但於緊要處反覆論難自是照顧得緊范氏之
說&KR1498;鎻不牢處多極有疎漏者(吳必大錄)
朱震說卦畫七八爻稱九六他是不理會得老隂老陽
之變且如占得乾之初爻是少陽便是初七七是少
不會變便不用了若占得九時九是老便會變便占
這變爻此言用九用六亦如此
漢上易卦變只變到三爻而止於卦辭多有不通處某
更推盡去方通如无妄剛自外來而為主於内只是
初剛自訟二移下來晉柔進而上行只是五柔自觀
四挨上去此等類案漢上卦變則通不得(舊與蔡季通在某處)
(旅邸夜共推○黃義剛錄)
記中所稱兼山氏者名忠孝語錄中載其問疾伊川之
語然頃見其易書溺象數之說去程門甚遠而尹子
門人所記則以為忠孝自黨論起絶迹師門先生沒
不致奠而問疾之語亦非忠孝也然則其人其學亦
可見矣(荅何鎬)
問郭沖晦何如人曰西北人氣質厚重淳固但見識不
及如兼山易中庸義多不可曉(廖德明錄)
郭沖晦有易文字說易卦都從變上推間一二卦推得
豈可都要如此近多有文字出無可觀
郭子和傳其父學又兼象數其學已雜又被謝昌國拈
掇得愈不是了且如九圖中性善之說性豈有兩箇
善又安有内外大凡惡者皆氣質使然若去其惡則
見吾性中當來之善矣問郭以兼山自名是其學只
一艮卦曰易之道一箇艮卦可盡則不消更有六十
三卦(周謨錄)
問籍溪見譙天授問易天授令籍溪先看見乃謂之象
一句籍溪未悟他日又問天授曰公豈不思象之在
道猶易之在太極邪此意如何先生曰如此教人只
好聽耳使某荅之先教他將六十四卦自乾坤起至
雜卦熟讀曉得源流方可及此(李煇錄)
侍郎李公玩心於易以沒其平居未嘗深斥異教而間
獨深為上言天地變化萬物終始君臣父子夫婦之
道性命之理幽明之故死生之說盡備於易不當求
之無父無君之言以傷俗化其言雖約而功實倍於
韓子至其平生大節則不惟進退險夷一無可憾而
超然於生死之際又如此足以明吾道之有人而信
其言之不妄矣易所謂默而成之不言而信者其公
之謂歟(跋李夀翁遺墨)
易說用意甚精然鄙見却有未安處似是為說太精取
義太密或傷簡易之趣更俟詳玩别奉扣也(荅趙彦肅)
易說用意固甚精密愚意亦素謂易學不可離却象數
但象數之學亦湏見得大槩緫領方可漸次探尋今
但如此𤨏細附合恐聖人之意本未必爾而虚費功
力也(荅趙彦肅)
先生因說趙子欽(名彦肅)易說曰以某看來都不是如此
若有此意思聖人當初解彖象繫辭文言之類必湏
自說了何待後人如此穿鑿今將卦爻來用線牽或
移上在下或挈下在上辛辛苦苦說得出來恐都非
聖人作易之本意湏知道聖人作易還要做甚用若
如此穿鑿則甚非易簡而天下之理得之意矣又云
今人凡事所以說得恁地支離者只是見得不透如
釋氏說空空亦未是不是但空裏面湏有道理始得
若只說道我見得箇空而不知他有箇實底道理却
做甚用得譬如一淵清水清泠徹底看來一如無水
相似他便道此淵只是空底却不曾將手去探着自
泠而濕終不知道有水在裏面此釋氏之見正如此
今學者湏貴於格物格至也湏要見得到底今人只
是知得一班半點見得些子所以不到極處也又云
某因病後自知日月已不多故欲力勉諸公不可悠
悠天下只是一箇道理透使諸公之心便是某心某
之心便是諸公之心見得不差不錯豈不濟事邪(潘時)
(舉錄)
浩問趙書記曾將渠所說易來呈先生了如何先生云
渠自是一般說話某理會不得只管以一樣說話子
轉將去愈轉愈遠說一箇元亨利貞更無窮極(邵浩錄)
所寄易說却以上内諸疑義所得甚多其未安者亦各
附己意於其下并此卦内幸更詳之前書所論易說
已詳然怱怱尚多未盡大抵多是未得古人正意而
好自立說此今世讀書者之通病也(荅方誼)
或言某人近注易先生云緣易是一件無頭面底物故
人人各以其意思去解說得近見一兩人所注得一
片道理也都好但不知聖人元初之意果是如何春
秋亦然(輔廣錄)
嚴州王君儀能以易言禍福其術略如徐復林瑀之說
以一卦直一年嘗言紹興壬戌太母當還其後果然
人問其故則曰是年晉卦直事有受兹介福于其王
母之文也予謂此亦小數之偶中耳若遂以君儀為
知易則吾不知其說也(偶讀謾記)
向蒙垂示先大夫易集義得以伏讀竊窺觀象玩辭之
意知前輩求道之勤蓋如此不勝歎仰顧恨不得執
經門下躬扣所疑三復遺篇徒深感悵(荅何鎬)
沙隨云易三百八十四爻惟閏歲恰三百八十四日正
應爻數余曰聖人作易如此則惟三年方一度可用
餘年皆用不得矣且閏月必小盡審如公言則閏年
止有三百八十三日更剰一爻無用處矣或問沙隨
何以荅曰它執拗不回豈肯服也
示諭曲折令人慨歎然今日上下相廹勢亦有不得已
者故事之從違可否常在人而不可必唯審時量力
從吾所好為在己而可以無不如志爾先生研精於
易至有成書樂行憂違伏想胷中已有成筭固非晚
學所得而輕議也(荅程迴)
子靜嘗言顔子悟道後於仲弓又曰易繫決非夫子作
又曰孟子無柰告子何陳正已錄以示人先生申言
曰正已也乖(楊道夫錄)
楊敬仲有易論林黃中有易解春秋解專主左氏或曰
林黃中文字可毁先生曰却是楊敬仲文字可毁(湯泳)
(錄)
案魏書首言乾坤坎離四卦槖籥之外其次即言屯蒙
六十卦以見一日用功之早晚又次即言納甲六卦
以見一月用功之進退又次即言十二辟卦以分納
甲六卦而兩之蓋内以詳理月節而外以兼統歲功
其所取於易以為說者如是而已初未嘗及夫三百
八十四爻也今世所傳火候之法乃以三百八十四
爻為一周天之數以一爻直一日而爻多日少則不
免去其四卦二十四爻以俟二十四氣之至而漸加
焉已非出於自然脗合之度矣且當日所用之爻或
隂或陽初無次第不知功夫有何分别又況一日之
間已周三百六十之數而其一氣所加僅得一爻多
少重輕不相權準又此二十四者進增微漸退減暴
疾無復往來循環之勢恐亦後人以意為之未必魏
君之本指也竊意此書大要在於坎離二字若於此
處得其綱領則功夫之節度魏君所不言者自可以
意為之但使不失其早晚之期進退之節便可用功
不必一一拘舊說也故今推得策數一法似亦齊整
其與爻數之法雖皆魏君所不言然此為粗有理也
蓋月以十二卦分之卦得二日有半各以本卦之爻
行本爻之策(自八月觀卦以後至正月泰卦陽用少二十八策隂用老二十四策自四月大)
(壯以後至七月否卦陽用老三十六策隂用少三十二策)陽即注意運行隂即放
神冥寂(一爻已足即一開目舒氣以休息之)十二卦周即為一月之功
十二月周即為一歲之運反復循環無有餘欠其數
如左方
震(一至五)復(一至半)(一陽二十八五隂百二十)陽生
臨(二半至五)(二陽五十六四隂九十六)
兊(六至十)泰(六至八半)(三陽八十四三隂七十三)
壯(八半至十)(四陽百四十四二隂六十八)
乾(十一至十五)夬(十一至十三半)(五陽百八十一隂三十二)
乾(十三半至十五)六陽二百一十六(陽極无隂)
巽(十六至二十)姤(十六至十八半)(一隂二十二五陽百八十)隂生
遯(十八半至二十)(二隂六十八四四陽百四十)
艮(二十一至二十五)否(二十一至二十三半)(三隂九十六三陽一百八)
觀(二十三半至二十五)(四隂九十六二陽五十六)
坤(二十六至三十)剥(二十六至二十八半)(五隂百二十一陽二十八)
坤(二十八半至三十)六隂一百四十四(隂極无陽)
此說欲與季通講之未及寫寄而季通死矣偶
閱舊藁為之泫然戊午臘月二十六日
右周易參同契魏伯陽所作魏君後漢人篇題蓋放緯
書之目詞韻皆古奥雅難通讀者淺聞妄輙更改故
比它書尤多舛誤今合諸本更相讎正其間尚多疑
晦未能盡祛姑據所知寫成定本其諸同異因悉存
之以備參訂云空同道士鄒訢(書周易參同契考異後)
先生以參同契示張以道云近兩日方令書坊刊得然
裏面也難曉義剛問曾景建謂參同本是龍虎上經
果否先生曰不然蓋是後人見魏伯陽傳有龍虎上
經一句遂偽作此經大槩皆是體參同而為故其間
有說錯了處如參同中云二用無爻位周流行六虚
二用者即易中用九用六也乾坤六爻上下皆有定
位唯用九用六無位故周流徧六虚今龍虎經却錯
說作虚危去蓋討頭不見胡亂牽合(黃義剛錄)
參同契說日月都是納甲法以晦朔之閒為坤(純隂)望日
為乾(純陽)初三至初五為震(一陽生)初六至初八為兊(二陽)
(生)初九至十五為乾(純陽)十六以後漸減為巽十九至
二十三為艮二十六已後至初二為坤其法則月常
在此不動(以手指胷間)日則常運行日行至震(從左邊漸下先生以)
(手循左脅)則月生光一分至兊則月生光二分至乾則日
在丹田故月全體皆光此望日也至十六已後則似
漸上(從右邊上以手指右脅邊)至巽月光漸虧至坤(晦朔之間)則日月
相沓遂全無光據它之法則欲月常在上日常在丹
田隂升而陽降也其脩養工夫次第火候進退抽添
加減皆視此為準
或說道家脩養工夫只用復姤屯蒙四卦曰只用復姤
二卦復屬子姤屬午只是用子午法道家愛&KR3726;人本
是易底物事却將一最難底物事來說交你沒討頭
處此只是火候之法除乾坤坎離四卦却用六十卦
自屯蒙而下朝屯暮蒙做將去某初讀時更理會不
得後來思之元來只是用納甲法納甲法今作卦者
皆用之用此法於火候中却闞得箇子午卯酉即乾
坤離坎四卦它藏了子午卯酉不說破却只說六十
卦其實顛來倒去只是箇子午卯酉却用屯蒙瞞人
交人難曉此法是逐日火候日具四時以天運之四
時是緊要時節以一身言之四時亦是人身二氣緊
要時節候天地之氣將至則運自家之氣以應之年
月日時不出子午卯酉之四時以一年言之四時為
四時之分至以一月言之便是弦望晦朔以一日言
之便是子午卯酉且如一月之内用納甲晦日坤納
乙三日震納庚八日兊納丁十五日從乾起納甲十
六日以後屬巽納辛二十三日屬艮納丙三十日屬
坤納乙(闕)乾南坤北(闕)震巽(闕)不用坎離蓋坎離便
是本體坎月也離日也日月為易易便是隂陽它做
得極妙極精緻坎離便是它藥所以不用坎離乾坤
是那上下兩叚是其窠臼而坎離往來上下於其間
故參同契云坎離者乾坤二用二用無爻位周流行
六虚往來既不定上下亦無常幽潛淪匿升降於中
二用者用九用六六虚者六爻之位即往來上下之
位也某曉得它道理是如此只不曉如何做起季通
說曉得也不曾得做它工夫緊要處在晦朔之間故
云晦朔之間合符行中渾沌洪蒙牝牡相從滋液潤
澤施化流通都從此做起或曰亦如吾儒一陽所動
處工夫爾曰便是這箇那箇與這箇只一般邵先生
曰乾坤定上下之位坎離列左右之分參同契首亦
說乾坤者易之門戶衆卦之父母坎離匡郭運轂正
軸牝牡四卦以為槖籥卦位鋪排都只一般又曰看
來只才卿前日說不說話底便是法人之說話損多
少氣或云天地所以能長久者以其氣運於内耳曰
然它氣不泄只在裏面今人之氣盡是運出外去
參同契所言坎離水火龍虎鉛汞之屬只是互換其名
其實只是精氣二者而已精水也坎也龍也汞也氣
火也離也虎也鉛也其法以神運精氣結而為丹陽
氣在下初融成水以火煉之則凝成丹其說甚異内
外異色如鴨子卵真成此物參同契文章極好蓋後
漢之能文者為之讀得亦不枉其用字皆根据古書
非今人所能解以故皆為人妄解世間本子極多其
中有云千周粲彬彬兮萬遍將可覩神明或告人兮
䰟靈忽自悞言誦之久則文義要訣自見又曰二用
無爻位周流行六虚二用者用九用六九六亦坎離
也六虚者即乾坤之初二三四五上六爻位也言二
用雖無爻位而常周流乎乾坤六爻之間猶人之精
氣上下周流乎一身而無定所也世有龍虎經云在
參同契之先季通亦以為好及得觀之不然乃櫽括
參同之語而為之也(沈僴錄)
問乾坤坎離中孚小過大過頤八卦番覆不成兩卦是
如何曰八卦便只是六卦乾坤坎離是四正卦兊便
只是番轉底巽震便只是番轉底艮六十四卦只八
卦是正卦餘便只二十八卦番轉為五十六卦中孚
便是箇大底離小過便是箇大底坎又曰是箇雙夾
底坎大過是箇厚畫底坎頤是箇大畫底離(蔡聚諸說)
京房便有納甲之說參同契取易而用之不知天地造
化如何排得如此巧所謂初三震受庚上弦兊受丁
十五乾體就十八巽受乙下弦艮受丙三十坤受乙
這都與月相應初三昏月在西上弦昏在南十五昏
在東十八以後以息視之至三十晦日光盡都不見
了又曰他以十二卦配十二月也自齊整復卦便是
震在坤下臨是兊在坤下泰是乾在坤下大壯是震
在乾上夬是兊在乾上乾是乾在乾上姤是乾在兊
上
參同舊本深荷錄示已令蔡伯靜點對附刻新本之後
矣但龍虎經却是取法參同亦有不曉其本語而妄
為模放處如論乾坤二用周流六虚處可見疎脱試
考之可見也(荅曾極)
文公易說卷二十
