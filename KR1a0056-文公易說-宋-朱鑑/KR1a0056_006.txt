文公易說卷六宋朱鑑撰
下經
䷲(震下震上)震
震來虩虩是震之初震得來如此
言人常似那震來時虩虩地便能笑言啞啞到得震驚
百里也不喪匕鬯這箇相連做一串說下來(㬊淵錄)
震未便說到誠敬處只是說臨大震懼而不失其常主
器之事未必彖辭便有此意看來只是傳中方說(㬊淵)
(錄)
億喪貝有以億作噫字觧底
李燔問伊川先生言震驚百里不喪匕鬯臨大震懼能
安而不自失惟誠敬而已處震之道固當如此若出
於不測驚動莫不害事否先生曰若誠敬至自是不
驚驚則自是有聞斷
䷳(艮下艮上)艮
吳必大問兼山所得於程門者云艮内外皆止是内止
天理外止人欲又如門限然在外者不得入在内者
不得出此意如何先生云何故恁地說因論艮其止
彖云止其所便是觧艮其背盖人之四肢皆能運轉
惟背不動止其所之義也程傳觧作止於所不見恐
未安若是天下之事皆止其所已何與焉人亦何與
焉此所謂不獲其身行其庭不見其人也又問莫是
舜有天下而不與之意否曰不相似如所謂百官萬
務金革百萬之衆飲水曲肱樂在其中萬變皆在人
其實無一事是也又云艮其背静而止也行其庭動
而止也萬物皆止其所只有理而已不獲其身不見
其人也因論易云彖象文言觧得易直是分曉精密
但學者虚心讀之便自可見如利見大人文言分明
觧聖人作而萬物覩之類是也爻辭只是占得此卦
爻之辭看作何用謂如屯卦之利建侯屯自是卦畫
何嘗有建侯意思如晉文公占之便有用也又如王
用亨于岐山亨字合作享字是王者有事於山川之
卦以屯推之皆可見矣(萬人傑錄)
郭子和傳其父學又兼象數其學已雜又被謝昌國拈
掇得愈不是了又問郭以兼山學自名是其學只一
艮卦曰易之道一箇艮卦可盡則不消更有六十三
卦(金去偽錄)
問止非為也為不止矣何謂也曰止便不作為作為便
不是止曰止是以心言否曰是淳舉易傳内欲不萌
外物不接曰即是這止(問艮卦○陳淳錄)
示喻艮背之說周程先生意是如此尋常亦只此曉會
於道理工夫無不是處但近讀見得彖辭觧云艮其
止止其所也正說此句之意則所謂艮乃止也背乃
當止之所也程先生於此句下亦作此說却不本上
文卦辭之義盖理自兩通但文王本意則只當依孔
子所觧為是不須更引不見之說以雜之也不審尊
意以為如何(荅吕竦)
問通書艮其背背非見也云云荅曰程子觧艮其背謂
止於其所不見即此說然看易意恐不是恁地如彖
下止亦只是去止那上而止艮其止此一句若不是
止字誤本是背字便是艮其止句觧那艮其背一句
艮其止乃是止於其所當止也亦似大學言君止於
仁臣止於敬之類程子觧此下文觧得甚好上面艮
其背是止於其所當止之地也不獲其身行其庭不
見其人萬物皆各止其所了都純是理也不見冇已
也不見有人都只見是理(徐寓錄)
伊川易傳艮其背一段只是非禮勿視非禮勿聽非禮
勿言非禮勿動則止於所不見无欲以亂其心不獲
其身者盖外既無非禮之視聽言動則内自不見其
私已之欲矣外物不接便是姦聲亂色不留聰明滛
樂慝禮不接心術惰慢邪僻之氣不設於身體之意
又曰艮其背不獲其身行其庭不見其人易中只是
說艮其止止其所人之四肢百骸皆能動作惟背不
能動止於背是止得其當止之所明道答横渠定性
書舉其語是此意伊川說却不同又自是一說不知
伊川觧艮其止止其所也又說得分曉却觧艮其背
又自有異想是照顧不到周先生通書之說却與伊
川同也或問不見可欲便心不亂與艮其背之說何
如曰老氏之說非為自家不見可欲看他上文皆是
使民人如此如虚其心亦是使他無思無欲實其腹
亦是使他飽滿(温公如此觧蔡文說不然)又曰艮其背看伊川說
只是非禮勿視非禮勿聽非禮勿言非禮勿動今人
又說得深少閒便恐走作如釋老氏之說屏去外物
也又因說止於所不見曰非禮之事物湏是常去防
閑它不成道我恁地了便一向去事物裏面衮得(葉賀)
(孫錄)
不獲其身不得其身也猶言討自家自己不得又曰欲
出於身人才要一件物事便須以身已去對副他若
無所欲則可恁底平平過便似無此身一般又曰伊
川觧艮其背一段若别做一段看却好只是移放易
上說便難通湏費心力口舌方始為說得出又曰上
下敵應不相與猶言各不相管只是各止其所又曰
明道曰與其非外而是内不若内外之兩忘也說得
最好便是不獲其身行其庭不見其人不見有物不
見有我只見其所當止也如為人君止於仁不知下
面道如何只是我當止於仁為人臣止於敬不知上
面道如何只是我當止於敬只認我所當止也以至
父子兄弟夫婦朋友大事小事莫不皆然從伊川之
說到不獲其身處便說不來至行其庭不見其人越
難說只做止其所止更不費力(葉賀孫錄)
艮背之用固在於止其所然能止其所乃知至物格以
後事始學者還便可用否更告喻及也(荅吕伯恭别紙)
所示疑義若據易文則艮其背即是止其所之義而伊
川說作兩般恐非經之本旨然其言止欲於無見乃
非禮勿視勿聽之義於學者亦不為無用更思之(荅楊)
(仲思)
艮其背不見其身盖是閑邪存其誠制之於外以安其
内奸聲亂色不留聰明淫樂慝禮不接心術之意若
能如此做工夫亦自好外物不接不萌之際二字南
軒以為當去伯恭却說止於所不見是眼雖見而心
不見恐無此理但易本意却是說只見義理不見已
身也不知是疼不知是痛不知是利不知是害如舍
生取義殺身成仁一般行其庭不見其人是只見道
理不見那人也不知是張三不知是李四(黃顯子錄)
舊聞先生言艮其背是止字彖中明言艮其止止其所
也又言艮其背一句是腦故彖中言是以不獲其身
行其庭不見其人也四句只略相對(同上)
問伊川艮其背傳看來所謂止者正謂應事接物之時
各得其所也今云止於所不見又云不交於物則是
無所見無所交方得其所止而安若有所見有所交
時是全無可止之處矣曰這處無不見底意思周先
生也恁地說是它偶看這一處錯了相傳如此但看
孔子釋彖之辭云艮其止止其所也盖此一句即是
說艮其背人身皆動惟背不動這便是所當止處此
句伊川却說得好若移此句說它腦子便無詐多勞
攘(林夔孫錄)
行其庭不見其人一似不曾見人一般(同上)
因說不獲其身曰如君止於仁臣止於忠但見得事之
當止不見此身之為利為害纔將此身預其間則道
理便壊了古人所以殺身成仁舍生取義者只為不
見此身方能如此(林學蒙錄)
問艮其背不獲其身是静中之止行其庭不見其人是
動中之止伊川云内欲不萌外物不接如是而止乃
得其止似只說得静中之止否先生云然此段分作
兩截却是艮其背不獲其身為靜之止行其庭不見
其人為動之止總說則艮其背是止之時當其所止
了所以止時自不獲其身行時自不見其人此三句
乃艮其背之效驗所以彖辭先說止其所也上下敵
應不相與也却云是以不獲其身行其庭不見其人
也又問云止有兩義得所止之止是指義理之極行
止之止則就人事所為而言先生曰然時止之止止
字小得其所止之止止字大此段工夫全在艮其背
上多是人將行其庭對此句說便不是了行其庭則
是輕說過緣艮其背既盡得了則不獲其身行其庭
不見其人矣
李閎祖問伊川易傳艮其背之義曰此說似差了不可
曉若據夫子說止其所也只是物各有所止之意伊
川又却於觧艮其止止其所也又是說得分明恐上
面是失檢點(錢木之錄)
君子之學莫若廓然而大公物來而順應自後許多說
話只是此二句意艮其背不獲其身行其庭不見其
人此是說廓然而大公
張洽問艮其背處先生曰艮其背不獲其身是只見箇
道理不見自家行其庭不見其人是只見箇道理不
見箇人也(潘時舉錄)
艮其背背只是言止也人之四體皆能動惟背不動取
止之義各止其所則廓然而大公(廖德明錄)
問艮其背不獲其身者止而止也所謂静而止其所也
行其庭不見其人者行而止也所謂動而止其所也
盖艮之義止而已當止而止止也當行而行亦止也
此所謂止其所也静而止其所者是只見道理所當
止處不見已身之有利害禍福也動而止其所者是
只見道理所當行處不見在人之有強弱貴賤也古
人所以舍生取義殺身成仁者不獲其身者乃能不
見其人未有顧已身之利害禍福不能不畏侮於人
之強弱貴賤也故曰動靜各止其所而必以主夫静
者為本焉所以自源而徂流也程先生所謂止於所
不見則無以亂其心而止乃安是又就做工夫上言
猶所謂姦聲亂色不留聰明淫樂慝禮不接心術之
意此盖𤼵明所以能止之義故其彖傳有曰艮其背
故不獲其身不見其人是以能止也此恐言外之意
未必易之本義不知如此看得否荅云不獲其身不
見其人惟說甚善然亦不專在此日用精粗盖無不
然也程先生說自是其所見如夫子彖傳文言未必
文王之本意也(荅董銖錄)
楊至問止於所不見先生云盖是閑邪存其誠制之於
外以安其内如姦聲亂色不留聰明淫樂慝禮不接
心術凡可欲者皆置在背後之意外物不接内欲不
萌之際敬夫謂當去之際二字伯恭說止於所不見
是眼雖見而心不見恐無此理艮其背不獲其身行
其庭不見其人但見義理之當止不見吾之身但見
義理之當為不知為張三李四(襲蓋卿錄)
問通書艮其背背非見也曰只如非禮勿視姦聲亂色
不留聰明淫樂慝禮不接心術非是耳無所聞目無
所見程子觧艮其背謂止於其所不見即是此說但
易意恐不如此卦象下止便是去止那上止彖艮其
止一句若非止誤本是背字便為此句觧那艮其背
句艮其止是止於所當止如大學君止於仁臣止於
敬之類程子觧此下却好不知上如何又恁地說人
之四肢皆能動有止之象艮其背是止於其所當止
之地也不獲其身行其庭不見其人萬物各止其所
便都統是一理也不見有已也不見有人都只見是
理
問艮行其庭不見其人傳曰庭除之間至近也在背則
雖至近不見謂不交於物也外物不按内欲不萌如
是而止乃得止之道夫人豈得不交於物而孑然自
立於世哉意此所謂不交者謂非已之所當應則雖
在至近而猶不見也若非所當應亦感之而動則非
所以為止矣未知是否荅云熟讀彖傳之詞可見文
義艮其背乃止其所之意程傳恐非本文之旨
蕭佐問艮易傳云止於其所不見則無慾以亂其心又
云外物不接内慾不萌如是而止乃得止之道竊恐
外物無有絶而不接之理若拘拘然務絶乎物而求
以不亂其心是在我却無所守而外為物所動則奈
何先生曰此一段亦有可疑外物豈能不接但當於
非禮勿視勿聽勿言勿動四者用力(蕭佐編次)
艮其背不獲其身只見道理所當止處不見自家自己
不見害不見利不見痛痒只見道理如古人殺身成
仁舍生取義皆是見得道理合當恁地處置皆不見
是張三李四伊川說艮其背是止於所不見其意如
說閑邪如所謂制之於外以安其内如所謂姦聲亂
色不留於聰明淫樂慝禮不接於心術此意亦自好
但易之本意未必是如此劉孟容問老子所謂不見
可欲使心不亂與易傳同否荅云老子之意是要得
使人不見故温公觧此一段認得老子本意聖人之
治虚其心是要得人無思無欲實其腹是要得人充
飽弱其志是要得箇不争強其骨是要得人作勞後
人觧得過高了通書云背非見也亦似伊川說止非
為也亦不是本意語錄中有云周茂叔謂看一部華
嚴經不如看一艮卦下面注云言各止其所他這裏
却看得止字好(㬊淵錄)
外物不接内慾不萌之際南軒以為之際二字當除去
(今程傳已無之際字○同上)
艮其背便不獲其身便不見其人行其庭對艮其背只
是對得輕身是動物不道動都是妄然而動斯妄矣
不動自无妄(同上)
艮其背渾只見得道理合當如此入自家一分不得着
一些私意不得不獲其身不干自家事這四句湏是
說艮其背了静時不獲其身動時不見其人所以彖
辭傳中說是以不獲其身至无咎也周先生所以說
定之以仁義忠信而主静這依舊只是就艮其背邊
說下來不是内不見已外不見人這兩卦各自是一
箇物不相秋採(同上)
八純卦都不相與只是艮卦是止尤不相與内不見已
是内卦外不見人是外卦兩卦各自去
問艮六二不拯其隨程子謂二不得以拯三之不中則
勉而隨之不拯而惟隨也恐惟字未的當若不拯而
惟隨則如樂正子之於子敖冉求之於季氏也當只
言不拯其所隨故其心不快如孔孟之於時君諫不
行言不聽則去而已勉而隨之恐非時止之義荅云
得之(荅潘時舉)
艮其限是截做兩段去(㬊淵錄)
熹嘗說賈誼固有才文章亦雄偉只是言語急廹失進
言之序看有甚事都一齊說了宜乎絳灌之徒不悦
而文帝謙讓未遑也且如一閒破屋教自家修湏有
先後緩急之序不成一齊拆下雜然並修看它會做
事底人便别如韓信鄧禹諸葛孔明輩無不有一定
之規模漸漸做將去所以所為皆卓然有成這樣人
方是有定力會做事如賈誼胷次終是閙着事不得
有些子在心中盡要迸出來只管跳躑爆趠不已如
乘生駒相似制御它未下所以言語無序而不能有
所為也易曰艮其輔言有序悔亡聖人之意可見(沈僴)
(錄)
䷴(艮下巽上)漸
卦中有兩箇孕婦字不知如何取象不可曉(㬊淵錄)
漸之九三夫征不復婦孕不育利禦寇今術家言宜㛰
姻日不利出師征伐宜征伐日不利㛰姻盖其日有
宜和合争鬭之不同兵家多遵用之(沈僴錄)
漸九三爻雖不好夫征不復婦孕不育却利禦寇今術
家擇日利婚姻底日不宜用兵利相戰底日不宜㛰
嫁正是此意盖用兵則要相殺相勝婚姻則要和合
故用不同也
䷵(兑下震上)歸妹
歸妹未有不好只是說以動帶累它(㬊淵錄)
月幾望是說隂盛(㬊淵錄)
䷶(離下震上)豐
豐亨王假之須是王假之了方且勿憂宜日中若未到
這箇田地更憂甚底王亦未有可憂宜照天下是貼
底閑句
問九四近隂闇之君所以豐其蔀日中見斗之象亦是
它本身不中正所致故象云位不當也先生曰也是
如此
䷷(艮下離上)旅
旅六五如伊川說一矢亡之亡字正如秦無亡矢遺鏃
之亡不是如伊川之說易中凡言終吉者皆是初不
甚好又曰而今只如這小小文義亦無人去觧拆得
䷸(巽下巽上)巽
九二得中所以過於巽為善用史巫紛若吉看来是箇
盡誠以祭祀之吉占
九三頻巽不比頻復復是好事所以頻復為无咎巽不
是大故好底事九三别無伎倆只管今日巽了明日
巽自是可吝
六四田獲三品伊川主張作巽於上下說得較牽強
无初有終也仿彿是伊川說未善是無初更之而善是
有終自貞吉悔亡以下都是這一箇意思一如坤卦
先迷後得以下都只是一箇意(㬊淵錄)
九五先庚三日後庚三日不知是如何看來又似設此
為卜是吉模樣蠱之先甲三日是辛後甲三日是丁
此卦先庚三日亦是丁丁與辛皆古人祭祀之日但
癸日不見用處
先庚後庚是說那後面變了底一截
九五品具上比於隂故有此戒
資斧有做齎斧說底這資斧在巽上說也自分曉然而
旅中亦豈可無備禦底物事次第這便是(㬊淵錄)
䷹(兑下兑上)兑
川壅為澤坎為川兑為澤澤是水不流底却下一畫閉
合時便成兑卦便是川壅為澤之象(㬊淵錄)
兑巽卦爻辭皆不端的可以移上移下如剥卦之類皆
確定移不得不知是如何兑商兑之類皆不甚親切
為復是觧書到末梢會嬾了看不子細為復聖人别
有意義但先儒觧得亦皆如此無理會
䷺(坎下巽上)渙
渙卦亦不可曉只以大意看則人之所當渙者莫甚於
己私其次便渙散其它羣隊合以成大其次便雖渙
散其號令與其居積以周於人其次便渙去患害但
六四一爻未見其大好處今爻辭却說得恁地浩大
皆不可曉
此卦只是卜祭吉又更宜涉川王乃在中是指廟中言
宜在廟祭祀伊川先生說得那道理多了它見得許
多道理了不肯自做它說須要寄搭放在經上易不
須說得深只是輕輕地說過(㬊淵錄)
奔其机也只是九來做二人事上說時是來就那安處
渙其羣言散小羣做大羣如將小物事幾把觧來合
做一大把東坡說一爻最好緣他會做文字理會得
文勢故說得合
九二渙奔其机是以卦變言之自三來居二得中而不
窮所以為安如机之安也九三是自二往居三未為
得位以其上同於四所以為得位彖辭如此說得密
若云上應九為上同恐如此跳過了不得此亦是依
文解義說終是不見得三來居二之為安二之於三
為得位是如何
九三渙其躬志在外也是舍己從人意思
渙其羣乃取老蘇之說是散了小小底羣隊併做一箇
東坡所謂合小以謀大大以為一且如我太祖之取
蜀取江南皆是渙其羣渙有邱之義但不知六四爻
如何當得此義
常觀觧易底惟是東坡會做文字了却揍着它語脉如
渙其羣元吉諸家皆云渙散了却成羣都不成語句
惟東坡說道渙散它小小羣聚合成一大羣如那天
下混一之際破散它那小羣成一大羣如此方成文
理(㬊淵錄)
渙是散底意思物事有當散底號令當散積聚當散羣
隊當散(同上)
散居積須是在它正位方可
老蘇云渙之六四曰渙其羣元吉夫羣者聖人之所欲
渙以混一天下者也此說雖程傳有所不及如程傳
之說各相朋黨不能混一惟六四能渙小人之私羣
成天下之公道此所以元吉也老蘇天資高又善為
文章故此等說話皆能達其意大抵渙卦上三爻是
以渙濟渙也(楊道夫錄)
渙汗其大號聖人當初就人身上說一汗字為象不為
無意盖人若之號令當出乎人君之中心由中而外
由近而遠雖至幽至遠之處無不被而及之亦由人
身之汗出於中而浹於四體也(楊道夫錄)
渙汗其大號號令當教如汗之出於毛百竅中迸散出
來這箇物出不會反却不是說那號令不當反只是
取其如汗之散出自有不反底意思
九五象王居无咎只是節做四字句伊川泥其句所以
說得王居无咎差了如上九象亦自節了字則此可
疑
䷻(兑下坎上)節
節卦大抵以當位而通為善觀九五中正而通本義云
坎為通豈水在中間必流而不止邪先生曰然又云
觀這六爻上三爻在險中是處節者也故四在險初
而節則亨五在險中而節則甘上在險中雖苦而亡
悔盖節之時當然也下三爻在險外未至於節而預
知所以節之義初知通塞故无咎二可行而反節三
見險在前當節而又以隂居剛不中正而不能節所
以二爻凶而有咎不知是如此否先生云恁地說也
說得然九二爻看來未甚不好而反云凶終是觧不
穏
問君子之道貴乎得中節之過雖非中道然亦愈於不
節者如何便會凶如九二不出門庭雖是失時亦未
失為恬退守節者乃以凶何也先生沉思良久曰這
處便局定不得若以占言之且是寫下少間自有進
應處眼下皆未見得若以道理言之則有可為之時
乃不出而為之這便是凶之道不是别更有凶又曰
時乎時乎不再來如何可失
戶庭是初爻之象門庭是第二爻之象戶庭未出去在
門庭則已稍出矣就爻位上推戶庭主心門庭主事
(㬊淵錄)
安節是安穏自在甘節是不辛苦喫力底意思甘便對
那苦甘節與禮之用和為貴相似不成人臣得甘節
吉時也要節天下大率人一身上各自有箇當節底
䷼(兑下巽上)中孚
中孚與小過都是有飛鳥之象中孚是箇卵象是鳥之
未出殼底孚亦是那孚膜意思所以卦中都說鳴鶴
翰音之類翰音登天言不知變者盖說一向恁麽去
不知道去不得這兩卦十分觧不得且依稀地說豚
魚吉這卦中它須見得有箇豚魚之象今不可考占
法則莫湏是見豚魚則吉如鳥占之意象若卜分理
會着便湏穿鑿(同上)
唐臣問中孚傳曰中虚為中孚之象中實亦為孚象又
曰中虚信之本中實信之質又曰中虚為誠之象中
實為孚之象夫有本則有質有誠則有孚盖即質生
於本而孚出於誠也似有終始似有先後然不可得
指而名之以為終始先後也故分而言之則曰中實
合而言之則曰中虚分謂二體兑與巽也合謂全體
中孚是也二體以剛而得上下之中雖曰實矣及其
成體則二柔在中而又生於虚焉盖虚中未嘗無實
而中實未嘗不虚也以虛為實之體而實為虚之川
雖曰體曰用又不可岐而為二也大抵虚根於實實
出於虚及其虚也實之理未嘗不在焉於其實也虚
之義未嘗不存焉但不可執其虚而忘其實忘其實
則無質也無信也又不可泥其實而失其虚失其虚
則無本也不誠也是猶隂根於陽陽根於隂静無為
動有道並行而不相悖者也今夫天地之間一元之
氣杳冥無迹豈非虚邪萬物生成各具形器豈非實
邪然物雖成形豈能離於一元之氣一元之氣豈能
捨於物而自用哉在今學者體天地之化盡形色之
則中不可不虚亦不可不實存飬在我則中心廣大
纖毫不留不失於信之本不忘於誠之象豈非虚邪
應接於外則必矜細行克勤小物不失於信之質不
忘於孚之象豈非實邪此亦伊川先生所謂由乎中
以應乎外制於外所以養其中之義也如是則體用
一源内外交養豈不美哉某讀易傳而有此疑義萬
望詳教德明荅云中孚之義微奥豈德明所能識嘗
試考諸卦體二五皆陽而中實者中心純實而有信
之義也就所主而言則中實為信之質就所感而言
則中虚為信之本又以澤風二象言之則水以虚而
受風之入下以虚而受上之感皆所以為信也其體
其實其虚一歸於信此易之所以變易而無不各極
其道而中孚之義著矣來說謂虚中未嘗無實實中
未嘗無虚固善又謂虚根於實實根於虚又以一元
之氣為虚萬物生成為實其言竊恐有病精義云冲
漠无朕而萬象森然已具其曰萬象已具則雖沖漠
无朕之際已不為虚矣况於一元之氣所既有者得
為虚乎此幾於老氏有生於無之論見闢於正蒙之
書者也又以存養於中應接於外為兩截恐失程子
由乎中以應乎外之本意不審高明以為如何荅云
李君二說亦佳但太支蔓作病耳有本則有質有誠
則有孚盖質生於本而孚出於誠此四句自好似有
始終以下則贅矣分合則是論卦體非為不可以先
後指名而言也虚中未嘗無實以下亦似衍說與此
義初不相干所云實出於虚此尤無理至謂執虚忘
實泥實失虚皆極有害大抵如今一念之間中無私
主便謂之虚事皆不妄便謂之實不是兩件事也其
說又以存養於中為虚應接於外為實亦誤矣子晦
之言大抵近之但語有未親切處耳後段虚實之說
亦類此子晦之言甚善但敬則内欲不萌外誘不入
自其内欲不萌而言則曰虚自其外誘不入而言故
曰實只是一時事不可作兩截看也(荅廖德明)
問中孚外剛中柔至誠惻怛之人也荅云得無色厲内
荏之姦邪大抵此一類都不是此特其小失耳(荅林學蒙)
問中孚孚字與信字恐亦有别先生云伊川云存於中
為孚見於事為信說得極好因舉字說孚字從爪從
子如鳥抱子之象今之乳字也一邊從孚盖中所抱
者實有物也中間實有物所以人自信之
九二爻自不可曉看來我有好爵吾與爾縻之是兩箇
都要這物事所以鶴鳴子和是兩箇中心都愛所以
相應如此(云云)所謂潔靜精微之謂易自是懸空說
一箇物事在這裏初不惹着物事熹嘗謂說易如水
上打毬子相似是這頭打來那頭又打去都惹不着
水方得而今見人說都打入水裏去了(吕煇錄)
鶴鳴子和亦不可曉好爵爾縻亦不知是說甚底繋辭
中又說從别處去(㬊淵錄)
中孚小過兩卦鶻突不可曉小過尤甚如云弗過防之
則是不能過防之也四字只是一句至弗過遇之與
弗遇過之皆是兩字為絶句義更不可曉(吕煇錄)
問中孚六三大義是如何曰所以說中孚小過皆不可
曉便是如此依文觧字看來只是不中不正所以歌
泣喜樂都無常也(吕煇錄)
䷽(艮下震上)小過
小過是小事又過於小如喪過乎哀用過乎儉皆是過
於小退後一步自貶損底意思(同上)
小過大率是過得不多如大過便說獨立不懼小過只
說這行喪用度都只是這般小事伊川說那禪讓征
伐也未說到這箇大槩都是那過低小底飛鳥遺音
雖不見得遺音是如何大槩且恁地說(㬊淵錄)
小過是過於慈惠之類大過是剛嚴果毅底氣象
小過飛鳥遺音本義謂致飛鳥遺音之應如何先生云
看這象似有羽蟲之孽之意如賈誼鵩鳥之類是也
初六飛鳥以凶只是取其飛過高了不是取遺音之義
中孚有卵之象小過中間二畫是鳥腹上下四隂為
鳥翼之象鳥出乎卵此小過所以次中孚也(吕煇錄)
九三爻觧得便順九四上六二爻不可曉九四上六爻
文與三爻不同
三父四祖五便當妣過祖而遇妣是過陽而遇隂然而
隂不可過則不能及六五却反回來六二上面
九四弗過遇之過遇猶言加意待之也上六弗遇過之
疑亦當作弗遇之與九三過防之文體正同(㬊淵錄)
九四弗過遇之一句曉不得所以下兩句都不識頭處
又曰此爻小象恐不得如伊川說以長字為上聲勿
用永貞便是不可長久勿用永貞是莫常恁地又曰
莫不一向要進
密雲不雨大槩做不得底意思(㬊淵錄)
弋是俊壯底意却只弋得這般物事(同上)
䷾(離下坎上)既濟
未濟與既濟諸爻頭尾相似中間三四兩爻如損益模
樣顚倒了它曳輸濡尾在既濟為无咎在此卦則或
吝或貞吉這便是不同了
易不是說殺底物事只可輕輕地說若是確定一爻吉
一爻凶便是揚子雲太元了易不恁地兩卦各自說
濡尾濡首不必拘說在此言首在彼言尾大槩既濟
是那日中衙晡時候盛了只是向衰去未濟是那五
更初時只是向明去聖人當初見這箇爻裏有這箇
意思便說出這一爻來或是從隂陽上說或是從卦
位上說這箇說得散漫不恁地逼拶它它這箇說得
疏到它密時盛水不漏到它疏時疏得無理會若只
要就名義上求它便是今人說易了大失它易底本
意它周公做這爻辭只依稀地見這箇意便說這箇
事出來大段散漫趙子欽尚自嫌熹說得䟽不知如
今然有要退削了處譬如箇燈籠安四箇柱這柱已
是礙了明若更剔去得豈不更是明亮所以說不可
為典要可見得它散漫(同上)
既濟是已濟了大事都已亨過了只更小小底正在亨
通若能戒謹恐懼得常似今猶自得不然便一向不
好去了伊川之意亦是如此但要說做亨小所以不
分曉又曰若將濟便是好今已濟便只是不好去了
(林學蒙錄)
問既濟上三爻皆漸漸不好盖出明隂四有衣袽之象
曰冇所疑也便是不美之端倪自此已露五殺牛則
大自過盛上濡首則極而亂矣不知如何先生云然
時運到那時都過了康節所謂飲酒酩酊開花離披
時節所以有這樣不好底意思出來(林學蒙錄)
亨小當作小亨大率到那既濟了時便有不好去所以
說小亨如唐時正觀之盛便向那不好處(㬊淵錄)
初吉終亂便有不好在末後底意思(同上)
曳輪濡尾是只爭些子時候是欲到與未到之閒不是
不欲濟是要濟而未敢輕濟如曹操臨敵意思安閑
如不欲戰老子所謂猶若冬涉川之象涉則畢竟涉
只是畏那寒了未敢便涉
高宗伐鬼方疑是高宗舊日占得此爻故聖人引之證
此爻之吉凶如此如箕子之明夷利貞帝乙歸妹皆
恐是如此又曰漢時去古未遠想見卜筮之書皆存
如漢文帝之占大横庚庚都似傳上人說話又曰夏
啓以光想是夏啓曾占得此卦(吕煇錄)
問三年克之憊也以言用兵是不得已之事以高宗之
賢三年而克鬼方亦不勝其憊矣先生曰言不可輕
用也(林學履錄)
問九三爻以言紂雖貴為天子祭祀之盛而不若文王
薄祭却可以福祐盖時之興衰自是如此曰揚子雲
(云云)十六日月雖缺未多更圓似生明之時必竟是
漸缺去月初雖小於生魄時必是長底時節問占得
此爻則如何曰這當看所值之時何如大意大底不
得便宜
六四以柔居柔能慮患預防盖是心低小底人便能慮
事柔善底人心不麄慮事細密剛果之人心麄不觧
如此(㬊淵錄)
䷿(坎下離上)未濟
未濟看來只陽爻便好隂爻便不好但六五上九二爻
不知是如何盖五以得中故吉上九有可濟之才又
當未濟之極可以濟矣亦云不吉更不可曉(吕煇錄)
問未濟所以亨者謂之未濟便是有濟之理但尚遲遲
故謂之未濟而柔得中又自有亨之道曰然小狐汔
濟汔字訓幾與井卦同既曰幾便是未濟未出中不
獨是說九二爻通卦之體皆是未出乎坎險所以未
濟(林學履錄)
取狐為象上象頭下象尾(㬊淵錄)
問居未濟之時未可以動作初六隂柔不能固守而輕
進故有濡其尾之吝九二陽剛得中得正曳其輪而
不進所以正吉曰看來也只如此大槩難曉某之觧
也且備禮依衆人觧說又曰坎有輪象所以說輪大
槩未濟之下卦皆是未可進用濡尾曳輪皆是此意
六三未離坎體便也不好到四五已出乎險方好六
又不好了又曰濡首分明是狐過溪而濡其首今象
却云飲酒濡首皆不可曉嘗有人著書以彖象文言
為非聖人之書只是而今也着與孔子分疎
未濟九四與上九有孚皆不可曉只得且依稀如此說
又曰損益二卦說龜一卦在二爻一卦在五爻是顛
倒此卦與既濟說伐鬼方亦顛倒不知是如何
問未濟上九以陽居未濟之極宜可以濟而反不善者
竊謂未濟則當寬静以待九二九四以陽居隂皆能
静守上九則極陽不中所以如此先生云也未見得
如此大抵時運既當未濟雖有陽剛之才亦無所用
况又不得位所以如此
文公易說卷六
