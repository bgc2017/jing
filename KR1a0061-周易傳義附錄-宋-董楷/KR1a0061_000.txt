周易𫝊義附錄易類
提要
(臣)等謹案周易𫝊義附錄十四卷宋董楷撰
楷字正叔台州臨海人寳祐四年進士官至
吏部郎中其學出於陳器之器之出於朱子
故其說易惟以洛閩為宗是編成於咸淳丙
辰合程子𫝊朱子本義為一書而采二字之
遺說附錄其下意在理數兼通又引程朱之
語以羽翼程朱亦愈於逞臆鑿空務求竒於
舊說之外者惟程子𫝊用王弼本而朱子本
義則用吕祖謙所定古本楷以程子在前遂
割裂朱子本義附程𫝊之後沿及明永樂中
胡廣等撰周易大全亦仍其誤至成矩專刻
本義亦用程𫝊之次序鄉塾之士遂不復知
有古經則楷肇其端也然楷本以經文平書
而十翼之文則下一格書之其本義無所附
麗者則仿諸經疏文某句至某句之例朱書
其目以明之猶為有别今本經𫝊一例平書
而本義亦意為割綴則愈失愈遠又非楷所
及料矣乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易𫝊義附錄原序
昔者聖人之作易也因河圖而畫卦命爻因卦爻而取
象繫辭更三聖人而卦爻象辭始備其要皆依卜筮以
為教使天下後世之人得以決嫌疑定猶豫不迷於吉
凶悔吝之途而已至夫子彖𫝊與大小象之辭則推明
其所以為卦爻象辭之理而大𫝊之書又自夫卦爻象
辭以推極乎陰陽變化性命道德之藴奥而河圖大衍
之數太極兩儀四象八卦相生之序蓍策分揲掛扐之
法無不備具其所以承三聖開來學功至大也及秦焚
滅典籍此書以卜筮得不亡而千餘年間諸儒無有能
明其義者於是借異端空妙之說而欲闡夫極深研幾
之旨以術數拘泥之學而欲究夫開物成務之方其去
易也不其遠而程子奮乎千載之下始以隨時變易從
道而𤼵明陰陽變易之妙因象以明理由理以貫事該
體用合顯微使夫學是書者立言制行處已治人守常
應變莫不有度迨乎朱子本義辭益簡嚴深探古聖因
卜筮教人之本意而不墮於諸儒術數之末流釋彖𫝊
則第明其為卦象卦變卦體卦德而不費於辭說釋大
𫝊則又精密微妙明白簡易有先儒所未及者故楷竊
嘗妄論以為三聖之易惟夫子能明之而夫子十翼之
外其有功於易道者則惟程子朱子之書而已其他不
失於支離破碎則失於誕謾怪僻皆非卓然有見於斯
道者也抑楷嘗讀程子朱子文集語錄其間有成書所
未備者輒隨所得附于各章之末歲月既久集錄益多
因目曰周易程朱氏說以與同志其之極知難乎免於
僭踰之罪然學者苟能因是書以求四聖之心則於學
易未必無少補云咸淳丙寅後學天台董楷謹序
楷既纂集此書或曰程子言理而不及卜筮朱
子則推本古聖人因卜筮教人之意二者固不
同矣子比而同之何邪楷聞之北溪陳氏曰易
之起原於象數自象數之既形則理又具於象
數之中而不可以本末二其體也易之作本於
占筮自占筮之既立則理又寓於占筮之内而
不可以精粗二其用也此正程子所謂體用一
源顯微無間者若偏於象占而不該夫理義則
孔子之意泯一於理義而不及夫象占則羲文
周公之心亦幾乎息矣朱文公本義之書作所
以必表伏羲圖象冠諸篇端以明作易根源之
所自來一出於天之自然而非人為智巧之私
又復古經𫝊次序推原四聖所以成書之本意
逓相解釋而惟占法之明隨人取決而無偏辭
之滯而天下義理為之磨刮精明依然涵萃於
其中本末精粗兼該具舉近以補程𫝊之所不
足而上以承四聖之心所謂開物成務之大用
至是又益周備而易道之盛於此無餘藴矣又
曰凡文公之說皆所以𤼵明程子之說或足其
所未盡或補其所未圓或白其所未瑩或貫其
所未一其實不離乎程說之中必如是而後謂
有功於程子未可以優劣校之此楷區區纂集
之意也夫朱子之書固以補程子之所未及而
程子之名言盖有朱子不能加毫末於其間者
謂二書為不同可乎讀者詳之是歲良月謹識
周易𫝊義附錄原序
易𫝊序
易變易也隨時變易以從道也其為書也廣大悉備將
以順性命之理通幽明之故盡事物之情而示開物成
務之道也聖人之憂患後世可謂至矣去古雖遠遺經
尚存然而前儒失意以𫝊言後學誦言而忘味自秦而
下蓋无傳矣予生千(一有餘字)載之後悼斯文之湮晦將俾
後人㳂流而求源此𫝊所以作也易有聖人之道四焉
以言者尚其辭以動者尚其變以制器者尚其象以卜
筮者尚其占吉凶消長之理進退存亡之道備於辭推
辭考卦可以知變象與占在其中矣君子居則觀其象
而玩其辭動則觀其變而玩其占得於辭不逹其意者
有矣未有不得於辭而能通其意者也至微者理也至
著者象也體用一源顯微无間觀會通以行其典禮則
辭无所不備故善學者求言必自近易於近者非知言
者也予所𫝊者辭也由辭以得意則在乎人焉有宋元
符二年己夘正月庚申湖南程頤正叔謹序
程氏附錄郭忠孝議易𫝊序曰易即道也又何
從道或以問伊川伊川曰人隨時變易為何為
從道也楊迪問有道又有易何如先生荅曰
此語全未是更將𫝊序詳思當自通矣(變易而後合道)
(易字與道字不相似也)和靖嘗以易𫝊序請問曰至微
者理也至著者象也體用一源顯微无間莫太
露天機否伊川曰如此分明說破猶自人不解
悟(祈寬錄云伊川曰汝看得如此甚善吕堅中錄云伊川曰亦不得已言耳)
朱氏附錄問易變易也隨時變易以從道也曰
易指卦爻而言以乾卦之潛見躍飛之𩔖觀之
則隨時變易以從道者可見矣隨時變易以
從道主卦爻而言然天理人事皆在其中今且
以乾卦潛見躍飛觀之其流行而至此者易也
其定理之當然者道也故明道亦曰其體則謂
之易其理則謂之道而伊川又謂變易而後合
道易字與道字不相似也又云人隨時變易為
何為從道也此皆可以見其意矣易中无一卦
一爻不具此理所以㳂流而可以求其源也
易變易也隨時變易以從道正謂伊川這般說
話難曉盖它把這書硬定做人事之書它說聖
人做這書只為世間人事本有許多變樣所以
做這書出來至微者理也至著者象也體用
一源顯微无間觀會通以行其典禮則辭无所
不備此是一箇理一箇象一箇辭然欲理會理
與象又須就辭上理會辭上所載皆觀會通以
行其典禮之事凡於事物須就其聚處理會尋
得一箇通路行去若不尋得一箇通路只驀地
行去則必有礙典禮只是常事會是事之合聚
交加難分别處如庖丁解牛固是奏刀騞然莫
不中節若至那難處便著些氣力方得通體
用一源體雖无迹中已有用顯微无間者顯中
便具微天地未有萬物已具此是體中有用天
地既立此理亦存此是顯中有微所謂體用
一源者程子之言盖已密矣其曰體用一源者
以至微之禮言之則沖漠无眹而萬象昭然已
具也其曰顯微无間者以至著之象言之則即
事即物而此理无乎不在也言理則先體而後
用蓋舉體而用之理已具是所以為一源也言
事則先顯而後微蓋即事而理之體可見是所
以為无間也因記頃年汪端明說沈元用問
尹和靖伊川先生易𫝊何處是切要處尹云體
用一源顯微无間此是最切要處後舉似李先
生先生曰尹說固好然須是看得六十四卦三
百八十四爻都有下落處方始說得此話若學
者未曾子細理會便與它如此說豈不悞它
會以理之所聚而言通以事之所宜而言其實
一也問易𫝊序觀會通以行典禮曰如堯舜
揖遜湯武征伐皆是典禮處只是常事求言
必自近易於近者非知言者也此伊川喫力為
人處
易𫝊序
凡例
程子易𫝊依王弼次序而朱子則用古易次序以彖𫝊
大小象文言各自為卷今不敢離析程𫝊又不敢盡
失朱夫子之意於是倣節齋蔡氏例以彖𫝊大小象
文言各下經文一字使不與正經紊亂而程𫝊及朱
子本義又下一字程子朱子附錄又下一字則其序
秩然矣
二程文集遺書外書及於易者殊少已悉行銓次朱子
文集之有及於易者亦取其精切之語以附若朱子
語錄則紀錄者多其間有重複而微不同者則擇存
其一或初說後說之不同則悉以本義折衷去取或
有與本義不同而不可刪去者則備錄以俟參考
周易𫝊義附錄凡例
