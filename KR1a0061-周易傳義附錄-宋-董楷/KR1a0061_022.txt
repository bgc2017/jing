周易傳義附錄卷十二宋董楷撰
說卦
昔者聖人之作易也幽贊於神明而生蓍(蓍音尸)
程氏附錄幽贊於神明而生蓍用蓍以求卦非
謂有蓍而後畫卦
本義幽贊神明猶言贊化育龜筴傳曰天下和平
王道得而蓍莖長丈其叢生滿百莖
朱氏附錄能贊化育和氣充塞所以生出這物
○生蓍便是大衍之數五十如何恰限生出百
莖物事教人做筮用到那參天兩地方是取數
處○或曰生蓍本義引龜筴傳蓍生滿百莖為
證某謂生字似只當與下面立卦立字生爻生
字同例看所謂生蓍者猶言立蓍而用之耳曰
卦爻是人所畫蓍是天地所生不可作一例說
兼以立蓍而用之為生蓍亦不成文理
參天兩地而倚數(參七南反倚於綺反)
本義天圓地方圓者一而圍三三各一竒故參天
而為三方者一而圍四四合二偶故兩地而為二
數皆倚此而起故揲蓍三變之末其餘三竒則三
三而九三偶則三二而六兩二一三則為七兩三
一二則為八
朱氏附錄參天兩地而倚數此在揲蓍上說參
者元是箇三數底物事自家從而參之兩者元
是箇兩數㡳物事自家從而兩之雖然卻只是
說得箇參兩未見得成何數倚數云者似把幾
件物事挨放這裏如已有三數更把箇三數倚
在這邊成六又把箇三數倚在此成九兩亦如
之○問參天兩地舊說以為五生數中天三地
兩不知其說如何曰此只是三天二地不見參
兩之意參天者參之以三兩地者兩之以二也
以方圓而言則七八九六之數都自此而起問
以方圓而言參兩如天之圓徑一則以圍三而
參之地之方徑一則以圍四而兩之否曰然○
參天兩地而倚數一箇天參之為三一箇地兩
之為二三三為九三二為六兩其二一其三為
七兩其三一其二為八二老為隂陽二少為剛
柔(參不是三之數是无往參焉之參)○倚數倚是靠在那裏且
如先得箇三又得箇三只成六更得箇三方成
九若得箇二卻成八恁地倚得數出來有人說
參作三謂一三五兩謂二四一三五固是天數
二四固是地數然而這却是積數不是倚數○
問參天兩地而倚數曰天圓得數之三地方得
數之四一畫中有三畫參之則為九此天數也
陽道常饒隂道常乏地之數不能為三止於兩
而已三而兩之為六故六為坤○一箇天參之
則三一箇地兩之則二數便從此起此與大衍
之數五十各自說一箇道理不須合來看然要
合也合得一箇三一箇二成五衍之則成十便
是五十
觀變於隂陽而立卦發揮於剛柔而生爻和順於道德
而理於義窮理盡性以至於命
程氏附錄和順於道德而理於義者體用也又
曰和順於道德而理於義義即是天道也易言
理於義一也求是即為理義言理義不如且言
求是易曉求是之心俄頃不可忘理於義此理
云者猶人言語之間常所謂理者非同窮理之
理凡觀書不可以相𩔖而泥其義不爾則字相
梗當觀其文𫝑上下如充實之美與詩之言美
輕重不同○所務於窮理者非道須盡窮了天
下萬物之理又不道是窮得一理便到只是要
積累多後自然見去○窮理盡性矣曰以至於
命則全无着力處如成於樂樂則生矣之意同
又曰窮理盡性以至於命三事一時並了元无
次序不可將窮理作知之事若實窮得理即性
命亦可了又曰如言窮理以至於命以序言之
不得不然其實只是窮理便能盡性至命也又
曰窮理盡性至命一事也才窮理便盡性盡性
便至命因指𣗳曰此木可以為柱理也其曲直
者性也其所以曲直者命也理性命一而已又
曰理也性也命也三者未嘗有異窮理則盡性
盡性則知天命矣天命猶天道也以其用而言
之則謂之命命者造化之謂也○二程解窮理
盡性以至於命只窮理便是至於命子厚謂亦
是失於太快此義儘有次序須是窮理便能盡
得已之性則推𩔖又盡人之性既盡得人之性
須是并萬物之性一齊盡得如此然後至於天
道也其間煞有事豈有當下理會了學者須是
窮理為先如此則方有學今言知命與至於命
儘有近遠豈可以知便謂之至也○理則須窮
性則須盡命則不可言窮與盡只是至於命也
横渠昔常譬命是源窮理與盡性如穿渠引源
然則渠與源是兩物後來此議必改來
本義和順從容无所乖逆統言之也理謂隨事得
其條理析言之也窮天下之理盡人物之性而合
於天道此聖人作易之極功也
朱氏附錄觀變於隂陽且統說道有幾畫陽幾
畫隂成箇甚卦發揮剛柔卻是就七八九六上
說初間做這箇卦時未曉得是變與不變及至
發揮出剛柔了方知這是老隂少隂那是老陽
少陽○問觀變於隂陽而立卦觀變是就蓍數
上觀否曰恐只是就隂陽上觀未用說到蓍數
處○問立卦生爻既有卦則有爻矣先言卦而
後言爻何也曰自作易言之則有爻而後有卦
此卻以自後人觀聖人作易而言方其立卦時
只見是卦及細别之則有六爻問隂陽剛柔一
也而别言之何也曰觀變隂陽近於造化而言
發揮剛柔近於人事而言且如泰卦以卦言之
只見得小往大來隂陽消長之意爻裏面便有
包荒之𩔖○問和順道德止以至於命是就聖
人上說是就易上說曰是說易又問和順是聖
人和順否曰是易去和順道德而理於義如吉
凶消長之道順而无逆是和順道德也理於義
則又極其細而言隨事各得其宜之謂也和順
道德如極高明理於義如道中庸○和順道德
而理於義是統說㡳窮理盡性至命是分說底
上句是離合言之下一句以淺深言之凡卦中
所說莫非和順那道德不悖了它理於義是細
分它逐事上各有箇義理和順字理字最好看
聖人這般字改移不得○和順於道德是默契
本原處理於義是應變合宜處物物皆有理須
一一推窮性則是理之極處故云盡命則性之
所自來處○窮理是理會得道理窮盡盡性是
做到盡處如能事父然後盡仁之性能事君然
後盡義之性○窮理是知字上說盡性是仁字
上說言能造其極也至於範圍天地是至命言
與造化一般○問窮理盡性至於命曰此本是
就易上說易上盡具許多道理直是窮得物理
盡得人性到得那天命所以通書說易者性命
之原此只言作易者如此後來不合將做學者
事看又曰窮理盡性至命此本就易上說易上
皆說物理便是窮理盡性即此便是至命諸先
生把來就人上說能窮理了方至於命○聖人
作易時固是具得許多道理人能體之而盡則
便似那易它說那吉凶悔吝處莫非和順道德
理於義窮理盡性之事這一句本是說易之書
如此後人說去學問上卻是借他㡳然這上也
有這意思皆是自淺至深○問窮理盡性以至
於命程張之說孰是曰各是一說程子皆以見
言不如張子有作用窮理是見盡性是行覺程
子是說得快了如為子知所以孝為臣知所以
忠此窮理也為子能孝為臣能忠此盡性也能
窮其理而充其性之所有方謂之盡以至於命
是拖脚卻說得於天者盡性是我之所至也至
命是卻說天之所以與我者耳
右第一章
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
程氏附錄立天之道曰隂與陽立地之道曰柔
與剛立人之道曰仁與義兼三才(一之也)而兩之
(不兩則无用)○有道者言(一作不)自分明只作尋常本
分事說了孟子言堯舜性之舜由仁義行豈不
是尋常說話至於易只道箇立人之道曰仁義
則知性字由字也不消得自已分明隂陽剛柔
仁義只是一箇道理○仲尼言仁未嘗兼義於
易曰立人之道仁與義而孟子言仁必以義配
蓋仁者體也義者用也知義之為用而不外焉
者可與語道矣世之所論於義者多外之不然
則混而无别非知仁義之說也○立人之道曰
仁與義據今日合人道廢則是今尚不廢者猶
只是有那些秉彝卒殄滅不得以此思之天壤
間可謂孤立其將誰告邪
本義兼三才而兩之緫言六畫又細分之則隂陽
之位間雜而成文章也
朱氏附錄昔者聖人作易將以順性命之理聖
人作易只是要發揮性命之理摹寫那箇物事
下文所說隂陽剛柔仁義便是性中有這箇物
事順性命之理便是要發揮性命之理○問將
以順性命之理而下言立天地人之道乃繼之
以兼三才而兩之此恐是言聖人作易之由如
觀鳥獸之文與地之宜始作八卦相似蓋聖人
見得三才之理只是隂陽剛柔仁義故為兩儀
四象八卦也祗是這道理六畫而成卦也祗是
這道理不知如何曰聖人見得天下只是這兩
箇物事故作易只是摹寫出這㡳問摹寫出來
便所謂性命之理性命之理便是隂陽剛柔仁
義否曰便是○立天之道曰隂與陽是以氣言
立地之道曰柔與剛是以質言立人之道曰仁
與義是以理言○隂陽成象天道之所以立也
剛柔成質地道之所以立也仁義成德人道之
所以立也道一而已隨事著見故有三才之别
而於其中又各有體用之分焉其實則一太極
也○隂陽是陽中之隂陽剛柔是隂中之隂陽
剛柔以質言是有箇物了見得是剛㡳柔㡳隂
陽以氣言○仁義看來當作義與仁當以仁對
陽仁若不是陽剛如何做得許多造化義雖剛
卻主於收歛仁卻主發舒這也是陽中之隂隂
中之陽互藏其根之意且如今人用賞罰到賜
與人自是无疑便做將去若是刑殺時便遲疑
不肯果決做這見得陽舒隂歛仁屬陽義屬隂
處○問仁如何比剛曰如春生則氣舒自是剛
秋殺則氣收斂而漸衰自是柔○問揚子雲謂
君子於仁也柔於義也剛曰仁體剛而用柔義
體柔而用剛又曰若揚子雲於仁也柔於義也
剛又自是一義便是這箇物事不可以一定名
之看它用處如何○問兼三才而兩之如何分
曰以一卦言之上兩畫是天中兩畫是人下兩
畫是地兩卦各自看則上與三是天五與二為
人四與初為地問以八卦言之則九三者天之
陽六三者天之隂九二者人之仁六二者人之
義初九者地之剛初六者地之柔不知是否曰
恁地看也得如上便是天之隂三便是天之陽
五便是人之仁二便是人之義四便是地之柔
初便是地之剛○兼三才而兩之初剛而二柔
三仁而四義五陽而上隂兩之如言加一倍本
是一箇各加一箇為兩○問分隂分陽迭用柔
剛隂陽剛柔只是一理兼而舉之否曰然
右第二章
天地定位山澤通氣雷風相薄水火不相射八卦相錯
(射音石)
本義邵子曰此伏羲八卦之位乾南坤北離東坎
西兊居東南震居東北巽居西南艮居西北於是
八卦相交而成六十四卦所謂先天之學也
朱氏附錄先天圖更不可易以象言之天居上
地居下艮為山故居西北兊為澤故居東南離
為日故居於東坎為月故居於西震為雷居東
北巽為風居西南○問山澤通氣只為兩卦相
對所以氣通曰澤氣之升於山為雲為雨是山
通澤之氣山之泉脉流於澤為泉為水是澤通
山之氣是兩箇之氣相通○山澤一高一下而
水脉相為灌輸也水火下然上沸而不相滅息
也射音食犯也是不相害音斁是不相厭二義
皆通○問射二音孰是曰音石是水火與風雷
山澤不相𩔖水火本是相剋㡳物事今卻相應
而不相害問若以不相厭射而言則與上文通
氣相薄之文相𩔖不知如何曰不相射乃下文
不相悖之意不相悖乃不相害也水火本相害
之物便如未濟之水火亦是中間有物隔之卻
相為用若无物隔之則相害矣此乃以其不相
害而明其相應也○問八卦相錯曰乾坤自是
箇不動㡳物事動是隂陽如一隂對一陽一陽
對一隂六十四卦圓轉皆如此相錯
數往者順知來者逆是故易逆數也(數色主反)
本義起震而歴離兊以至於乾數已生之卦也自
巽而歴坎艮以至於坤推未生之卦也易之生卦
則以乾兊離震巽坎艮坤為次故皆逆數也
朱氏附錄數往者順知來者逆這一般是從卦
氣上看來也是從卦畫生處看來恁地方交錯
成六十四卦
右第三章
雷以動之風以散之雨以潤之日以晅之艮以止之兊
以說之乾以君之坤以藏之(晅況晩反說音悅)
本義此卦位相對與上章同
朱氏附錄雷以動之以下四句取象義多故以
象言艮以止之以下四句取卦義多故以卦言
又曰喚山以止之又不得只得云艮以止之○
後四卦不言象也只是偶然到後兩句說乾以
君之坤以藏之卻恁地說得好
右第四章
帝出乎震齊乎巽相見乎離致役乎坤說言乎兊戰乎
乾勞乎坎成言乎艮(說音悅後同)
本義帝者天之主宰邵子曰此卦位乃文王所定
所謂後天之學也
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聽天下嚮明而治蓋取諸此也坤也者地也
萬物皆致養焉故曰致役乎坤兊正秋也萬物之所說
也故曰說言乎兊戰乎乾乾西北之卦也言隂陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
程氏附錄艮止也生也止則便生不止則不生
此艮終始萬物○冬至一陽生卻須斗寒正如
欲曉而反暗也隂陽之際亦不可截然不相接
厮侵過便是道理天地之間如是者極多艮之
義為終萬物始萬物此理最妙須玩索這箇理
本義上言帝此言萬物之隨帝以出入也○此章
所推卦位之說多未詳者
朱氏附錄帝出乎震與萬物出乎震只這兩段
說文王卦○帝出乎震萬物發生便是它主宰
從這裏出齊乎巽曉不得離中虚明可以為南
方之卦坤安在西南不成西北方无地西方肅
殺之地如何云萬物之所說乾西北也不可曉
如何隂陽只來這裏相薄勞乎坎勞字去聲似
乎慰勞之意言萬物皆歸藏乎此去安存慰勞
它○問戰乎乾何也曰此恐是箇肅殺收成㡳
時節故曰戰乎乾問何以謂之隂陽相薄曰乾
陽也乃居西北故曰隂陽相薄恐是如此也見
端的未得○問勞乎坎據下文云萬物之所歸
也故曰勞乎坎竊意勞字當作去聲讀未知是
否荅云恐或如此然此一節多難曉處○勞乎
坎是說萬物休息㡳意成言乎艮在東北是說
萬物終始處又曰艮者萬物之所以成終而成
始也猶春冬之交故其位在東北○文王八卦
不可曉處多如離南坎北離坎卻不應在南北
且做水火居南北兊也不屬金如今只是見它
㡳慣了一似合當恁地相似○文王八卦坎艮
震在東北離坤兊在西南所以分隂方陽方○
文王八卦有些似京房卦氣不取卦畫只取卦
名京房卦氣以復中孚屯為次復陽氣之始也
中孚陽實在内而未發也屯始發而艱難也只
取名義文王八卦配四方四時離南坎北震東
兊西若卦畫則不可移換
右第五章
神也者妙萬物而為言者也動萬物者莫疾乎雷橈萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成
萬物也(橈乃飽反熯呼但反悖必内反)
程氏附錄天者理也神者妙萬物而為言者也
帝者以主宰事而名○神也者妙萬物而為言
若上竿弄瓶至于斲輪誠至則不可得而知上
竿初習數尺而後至於百尺習化其高矧聖人
誠至之事豈可得而知
本義此去乾坤而專言六子以見神之所為然其
位序亦用上章之說未詳其義
朱氏附錄水火相逮一叚又似與上面水火不
相射同又似伏羲卦○問帝出乎震以下何以
知其為文王之卦位曰邵康節之說如此問子
細看此數段前兩段說伏羲卦位後兩段自帝
出乎震以下說文王卦位問神也者妙萬物而
為言下有兩段前一段乃文王卦位後段乃伏
羲㡳恐夫子之意以為伏羲文王所定方位不
同如此然生育萬物既如文王所次則其方位
非如伏羲所定亦不能變化既成萬物也无伏
羲㡳則做文王㡳不出竊恐文義如此說較分
明曰如是則其歸卻主在伏羲上恁地說也好
但後兩段卻除了乾坤何也荅曰竊恐著一句
神者妙萬物而為言引起則乾坤在其中矣曰
恐是如此問且如雷風水火山澤自不可喚做
神曰神者乃其所以動所以橈者是也(勉齋問文公荅)
(○自動萬物者莫疾乎雷至始萬物終萬物者莫盛乎艮皆别言六子之用故以四時之序次)
(言之而用文王八卦之序下則推其所以成用在於隂陽各得其偶故用伏羲八卦之序若上)
(用伏羲卦次則四時失其序下用文王八卦則兊震艮巽皆非其偶矣○此係門人問亦有理)
(故錄之)
右第六章
乾健也坤順也震動也巽入也坎陷也離麗也艮止也
兊說也
本義此言八卦之性情
朱氏附錄八卦之性情謂之性者言其性如此
又謂之情者言其發用處亦如此如乾之健本
性如此用時亦如此○嘗謂伏羲畫八卦只此
數畫該盡萬物之理陽在下為震震動也在上
為艮艮止也陽在下自動在上自止
右第七章
乾為馬坤為牛震為龍巽為雞坎為豕離為雉艮為狗
兊為羊
本義遠取諸物如此
朱氏附錄易之象理會不得如乾為馬而乾之
卦卻專說龍如此之類皆不通
右第八章
乾為首坤為腹震為足巽為股坎為耳離為目艮為手
兌為口
本義近取諸身如此
朱氏附錄艮何以為手曰手去捉定那物便是
艮也只是大槩略恁地
右第九章
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兊三索而得女故謂之少女(索色白反長丁丈反)
(少詩照反)
本義索求也謂揲蓍以求爻也男女指卦中一隂
一陽之爻而言
朱氏附錄問索字訓求字否曰是又曰非是震
一索而得男乃是一索得陽爻而後成震震者
一索而得男故謂之長男又曰一說是就變體
上說謂就坤上求得一陽爻而成震卦一說乃
是說揲蓍求卦求得一陽後面二隂便是震卦
求得一隂後面二陽便是巽卦○巽離兊乾之
所索乎坤者震坎艮坤之所索乎乾者本義揲
蓍之說恐不須恁地○如此一索再索之說初
間畫卦時也不是恁地只是畫成八卦後便見
有此象耳又曰八卦次序是伏羲㡳此時未有
文王次序三索而為六子這自是文王㡳各自
有箇道理
右第十章
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
本義荀九家此下有為龍為直為衣為言
朱氏附錄卦象指文王卦言所以乾言為寒為
冰
坤為地為母為布為釜為吝嗇為均為子母牛為大輿
為文為衆為柄其於地也為黑(釜房甫反嗇音色)
本義荀九家有為牝為迷為方為囊為裳為黃為
帛為漿
震為雷為龍為玄黃為旉為大塗為長子為決躁為蒼
筤竹為萑葦其於馬也為善鳴為馵足為作足為的顙
其於稼也為反生其究為健為蕃鮮(旉音孚茛音郎萑音丸馵主樹反蕃)
(音煩)
本義荀九家有為玉為鵠為鼓
巽為木為風為長女為繩直為工為白為長為高為進
退為不果為臭其於人也為寡髮為廣顙為多白眼為
近利市三倍其究為躁卦
本義荀九家有為楊為鸛
朱氏附錄為躁卦此卦是巽下一爻變則為乾
便是純陽而躁動此蓋言巽反為震震為決躁
故為躁卦此亦不係大綱領處
坎為水為溝瀆為隱伏為矯輮為弓輪其於人也為加
憂為心病為耳痛為血卦為赤其於馬也為美脊為亟
心為下首為薄蹄為曳其於輿也為多眚為通為月為
盜其於木也爲堅多心(輮如九反亟紀力反曳以制反)
本義荀九家有為宫為律為可為棟為叢棘為狐
為蒺藜為桎梏
離為火為日為電為中女為甲胄為戈兵其於人也為
大腹為乾卦為鼈為蠏為蠃為蚌為龜其於木也為科
上槁(乾音干蟹戸賣反蠃力禾反蚌步項反)
本義荀九家有為牝牛
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節(蓏力火反黔其廉反喙況)
(廢反)
本義荀九家有為鼻為虎為狐
兊為澤為少女為巫為口舌為毁折為附決其於地也
為剛鹵為妾為羊(鹵力杜反)
本義荀九家有為常為輔頰○此章廣八卦之象
其間多不可曉者求之於經亦不盡合也
右第十一章
周易𫝊義附錄卷十二
