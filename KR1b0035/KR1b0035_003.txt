尚書句解卷三
元朱祖義撰
禹貢第一(禹貢之書雖曰治水之後任土作貢在堯舜授受之時以禹有天下實本乎此孔子所以)
(因其舊而冠於夏書之首然是書之作首别九州次言治水又次言田賦土貢終言朝覲達帝都之道其)
(事非一獨以貢名篇者誠以禹治水之功既成條陳九州所有以為貢賦之法用以告成功於上使上之)
(人案此為取民常制實以任土作貢為上故特以貢名焉)
禹别九州(禹分别九州之疆界別鼈)隨山濬川(隨山之勢深濬川流)任土作貢
(任土地所宜制為貢之等差)禹貢(此二字作書者揭本篇之題首)禹敷土(禹敷布其土而敬之)
(使水通流)隨山刊木(隨山之勢斬木通道)奠高山大川(定九州之高山大川表其疆域)
冀州(帝堯所都故禹治水首從冀起)既載壺口(壺口山在冀州河之東北屈縣東南禹始有事)
(於壺口之西鑿為龍門以通河)治梁及岐(梁山在雍州左馮翊夏陽縣西北岐山在雍州扶風美陽)
(縣西北苟禹不於梁岐之東鑿為龍門以通河則冀州河水為患無有平寧)既修太原(高平曰原)
(漢以為太原郡汾水所出禹導汾水故治太原)至于岳陽(然後至于岳山之南在太原西南屬河東)
(郡汾水所經自東入河)覃懷底績(河内郡有懷縣即此覃懷也自覃懷致功)至于衡漳
(然後至于北導漳水衡即横字漳水横流入河)厥土惟白壤(其土色白性壤而太柔)厥賦
惟上上錯(賦出於田其賦第一或有凶荒雜出第二)厥田惟中中(其田第五等)恒
衛既從(恒水出恒山曲陽縣東入寇水衛水出常山靈壽縣東北入滹沱河今二水既從故道而流)
大陸既作(廣平曰陸大陸地最卑而河所經今既可耕作)島夷皮服(海曲曰島居島之夷)
(今皆得食鳥獸肉而以皮為服)夾右碣石入于河(碣石海畔山在北平驪城縣西南海在其)
(南河又其南禹自海入河逆流而西以歸帝都方其入河時碣石在夾掖之右)濟河惟兖州(兖州疆界東南)
(據濟據跨也西北距河距至也)九河既道(河自冀大陸北流入兖分為九道徒駭太史馬頰覆釡胡)
(蘇簡潔鈎盤鬲津今復故道)雷夏既澤(雷夏在濟隂城南西北其陂東西二十里南北十五里即)
(舜所漁之澤昔嘗散漫今既聚而為澤)灉沮會同(二水會同入雷澤)桑土既蠶(然後)
(宜植桑於土以享蠶柔之利)是降丘宅土(洪水之初民皆升高丘避水今水旣平兖民於此得)
(下丘以居平土)厥土黑墳(其土色黑性墳起墳音憤)厥草惟繇(厥草繇茂)厥木惟
條(其木條而長)厥田惟中下(田第六等)厥賦貞(賦正與田相當亦是六等)作十
有三載乃同(洪水之害河為甚兖又河之下流比餘州其害又甚故耕作十有三年其賦法乃與)
(他州同)厥貢漆絲(貢出於土其所貢漆與絲)厥篚織文(可以篚盛以貢者有織而成文)
(錦綺之屬)浮于濟漯(以舟行水曰浮浮于濟漯之水漯塌)達于河(以水入水曰逹入河以通)
(帝都)海岱惟青州(青州疆界東北據海西南距岱)嵎夷既略(即堯典宅嵎夷東方極地)
(也旣為之封略者恐其有猾夏之變)濰淄其道(濰水在琅邪箕屋山北至都昌縣入海淄水出泰山)
(莱蕪縣原山東北至千乘博昌縣入海皆順其故道而流)厥土白墳(其土色白性墳起)海濱
廣斥(青州在海之濱其地迥闊土斥鹵而鹹可煑為鹽)厥田惟上下(三等)厥賦中
上(賦第四等)厥貢鹽絺(具貢鹽即廣斥之地所出貢絺細葛也)海物惟錯(貢海物魚)
(類錯雜非一)岱畎絲枲(岱山之谷宜桑貢絲宜麻貢枲枲西上聲)鉛松怪石(以金則産)
(鉛以木則産松怪石石似玉者)莱夷作牧(萊山之夷水退可牧牛馬)厥篚檿絲(可篚盛以)
(貢者檿蠶絲也其絲可為琴瑟絃)浮于汶(汶水出泰山萊蕪縣今以舟浮于汶)逹于濟(從西)
(南入于濟濟水出河東垣縣王屋山東南至河内武德縣入河以至冀都)海岱及淮惟徐州
(東至海北至岱南及淮此徐州之境也)淮沂其乂(淮水出桐柏山在豫州南陽平氏縣東南沂水)
(出太山盖縣臨樂子山二水發源雖不在徐境而經流徐州大為徐州之害今其已治)蒙羽其藝
(則蒙羽二山其可種藝矣蒙山在太山蒙隂縣西南羽山在東海祝其縣南)大野旣瀦(人野澤名)
(在山陽距野縣北水所停曰瀦大野既足以停水)東原底平(則廣平曰原必致功而後地平可耕)
(即今之東平郡在徐之西)厥土赤埴墳(土色赤性埴而粘墳以起)草木漸包(草木進長)
(而叢生)厥田惟上中(二等)厥賦中中(五等)厥貢惟土五色(貢青黃白)
(黑赤五色土王者封五色土為社建諸侯則割方色與之歸國立社)羽畎夏翟(羽山即蒙羽其畎谷)
(出夏翟雉也其羽為旌旂之飾)嶧陽孤桐(東海下邳縣有葛嶧山其南産特生之桐可中琴瑟之用)
泗濱浮磬(泗水出濟隂乘氏縣東南至睢陵縣入淮泗水之旁出石浮水上可為磬)淮夷蠙
珠曁魚(淮水上夷民獻蚌出珠與魚蠙音駢)厥篚玄纖縞(可篚盛而貢者纖細黑繒纖細)
(白會)浮于淮泗(浮舟于泗以入淮)達于河(然後達河至帝都)淮海惟揚州
(北據淮南距海揚州之界也)彭蠡既瀦(彭蠡澤在揚州境内豫章郡彭蠡縣東乃江漢水所會即)
(今鄱陽湖在南康軍星子縣南江州彭澤縣西今既足瀦停其水)陽鳥攸居(陽鳥近澤地名水退)
(其地可居)三江旣入(豫章之川如彭水鄱水塗水之類凡九水合於湖漢東至彭蠡入江乃南江也)
(其後禹導漢水入焉與舊江合流而水之派分為南北乃北江也又其後導岷山之江入焉其流介乎三江之)
(中乃中江也此三江既入于海)震澤底定(震澤之水多震動而難定者致定矣)篠簜旣敷
(竹小曰篠大者曰簜既敷布而生)厥草惟夭(其草少長)厥木惟喬(其木惟喬)厥土
惟塗泥(上卑濕)厥田惟下下(第九)厥賦下上上錯(其賦第七雜出第六)
厥貢惟金三品(其貢惟金銀銅三品)瑶琨篠簜(瑶玉之次琨石之似玉篠竹之小簜)
(竹之大)齒革羽毛惟木(齒象牙革犀皮羽孔雀翡翠之羽毛旄牛尾可為旌旗之飾木楩楠)
(豫章之屬)島夷卉服(南海之島有夷人水退得以草為服)厥篚織貝(以篚盛而貢者染絲)
(織成貝錦貝是錦名)厥包橘柚錫貢(包裹而貢者小曰橘大曰柚柚似橘而大味酸二者不常)
(用皆待錫命而後貢之)沿于江海(順流而下曰沿自江下海)達于淮泗(自海達淮自淮)
(達泗自泗入河以至冀都)荆及衡陽惟荆州(北據荆山南及衡山之陽荆州之疆界)江漢
朝宗于海(江出岷山漢出嶓冢發於梁州經於荆州入海乃在揚州先未有入海之道荆州實被其)
(害惟禹導之以海水大江漢小以小就大似諸侯朝至尊)九江孔殷(九江今洞庭也沅水漸水元水)
(辰水叙水酉水醴水湘水資水皆合洞庭中甚得地勢之中正)沱潛旣道(自江别出為沱自漢别出)
(為潛二水發原於梁入於荆故二州皆有沱潛禹治之復故道)雲土夢作乂(雲夢澤中有平土丘)
(一水去可耕作修治)厥土惟塗泥(其土卑濕)厥田惟下中(第八)厥賦上下
(第三)厥貢羽毛齒革惟金三品(皆與揚同)杶榦栝柏(杶似樗而實榦柘也)
(可為弓榦栝柏葉松身柏即今之柏)礪砥砮丹(礪砥皆磨石砥細密而礪粗糲砮石之中矢鏃者丹丹砂)
(也或云可為采砮奴)惟箘簵楛(箘簵美竹楛木名三者皆可為矢産於雲夢澤箘窘簵路楛戸)三
邦底貢厥名(以其非常用之物雲夢澤之三國致貢其名庶朝廷知所産之地有用則須)包
匭菁茅(菁茅祭祀之用匭匣也旣包裹之又匭盛之以貢)厥篚玄纁璣組(篚盛而貢)
(者三染謂之纁綘色也此則善染玄纁之色璣珠之不圓者組綬之類三物皆充冕服之用)九江納
錫大龜(九江産尺有二寸之大龜國有大事則卜之其龜不可常得必蓄以待上之錫命然後納焉)
浮于江沱潛漢(浮舟而行先自江入沱自沱入潛自潛入漢)逾于洛(至漢則舍舟陸行以過洛)至于
南河(然後至于南河以達冀都河在冀之南故曰南河)荆河惟豫州(此州界西南至荆山北距河水)伊洛瀍
澗(伊出今汝州南陽縣荀渠山洛出今商州洛陽東北瀍出今西京新安縣榖城山澗出今西京龜池縣白石山)既入于河
(四水既入于河)滎波既瀦(滎自河溢波自洛出二者既有所瀦蓄)導荷澤(荷澤在今廣濟軍定陶縣東北然後導荷)
(澤之水荷音何)被孟瀦(以荷澤水盛乃覆被于孟瀦澤孟瀦在梁國睢陽縣東北)厥土惟壤(其土高者無塊曰壤)下土
墳壚(土之下者墳起壚䟽)厥田惟中上(第四)厥賦錯上中(賦第二雜出第一)
厥貢漆枲絺紵(土所産者貢漆貢枲絺葛之精紵布之精)厥篚纖纊(篚盛貢者細綿)
錫貢磬錯(治玉之石曰錯治玉磬則用此石非常用也待錫命而後貢)浮于洛(浮舟于洛)
達于河(達于南河即可以逹帝都)華陽黑水惟梁州(東據太華山之南西距黑水)
岷嶓旣藝(岷山在西徼外江所出嶓冢山在隴西郡漢所出二山皆可種藝)沱潛旣道
(自江别出為沱自漢别出為潛二水既復故道而流)蔡蒙旅平(蔡蒙二山可以刊木旅祭而後得其)
(平矣蔡山在今雅州嚴道縣蒙山在今雅州名山縣)和夷底績(又自嚴道而西地名和川夷人所居)
(之地亦可致功而藝矣)厥土青黎(土色青黑而壌沃)厥田惟下上(第七)厥賦
下中三錯(賦第八雜出第七第九)厥貢璆鐵銀鏤砮磬(貢璆美玉也鐵今鐵)
(銀今銀鏤剛鐵可刻鏤物者砮石可中矢鏃者磬石磬也璆求鏤陋)熊羆狐貍織皮(四獸皮制之可)
(為裘毛織之可為罽罽紀例反)西傾因桓是來(西傾山在隴西臨洮縣西南桓水出焉西傾本)
(屬雍州在梁北境梁逹帝都别無水道故必循自西傾因桓水而來)浮于潛(自桓水以舟浮于潛水)
逾于沔(自潛則舍舟陸行以過沔)入于渭(然後入于渭水)亂于河(自渭絶流至河乃達)
(帝都)黑水西河惟雍州(西據黑水東距西河)弱水旣西(弱水之勢利於西流禹因)
(其地旣導之使西以順其勢)涇屬渭汭(涇水自涇陽縣來得以北至渭矣)漆沮旣從
(漆水自岐山縣來沮水自北地來旣從而入渭)灃水攸同(灃水自扶風縣來又同入渭)荆岐
旣旅(荆岐二山水退皆可旅祭荆在馮翊懷德縣岐在扶風美陽縣西北)終南惇物(二山皆在)
(扶風武功縣東)至于鳥鼠(至于鳥鼠山水退皆可旅祭鳥鼠在隴西首陽縣西南)原隰底
績(高平原下濕隰詩度其隰原此地在豳水退可以致功而藝)至于豬野(以至豬野亦可致功)
(豬野在武威縣東北)三危旣宅(三危山在河之南舜竄三苗于此水退其地旣可居)三苗丕
叙(三苗之族於是大得其叙)厥土惟黃壤(土色黃性壤沃)厥田惟上上(第一)厥
賦中下(第六)厥貢惟球琳琅玕(球琳皆美玉琅玕皆石之似珠)浮于積石
(積石山在漢金城縣西南河從西流禹自積石浮舟于河)至于龍門西河(浮舟而至)會于
渭汭(又會于渭水之北以達于河而至帝都)織皮崑崙析支渠搜(制獸之皮為裘)
(織獸之毛為罽缺國在河關西者有三國崑崙國在臨缺支渠搜國近朔方)西戎即叙
(此三國皆西戎之種缺)導岍及岐(禹導雍州扶風岍山旁之積水及扶風美陽縣西北)
(岐山之水岍牽)至于荆山(使下流至于雍州左馮翊懷德縣荆山)逾于河(自荆山而越于河)
壺口雷首(然後自冀州河東北屈縣東南壺口山河東蒲坂縣南雷首山導積水)至于太岳
(使下流至冀州河東彘縣東太岳山)底柱析城(然後自冀州陜縣東北底柱山河東護澤縣西析城山導)
(積水)至于王屋(使下流至冀州缺山垣縣東缺至王屋)太行恒山(然後自冀州河南山陽縣)
(西北太行山曲陽縣北恒山導積水)至于碣石(使下流至冀州北平驪城縣西南碣石山)入于海
(然後水東北流入海)西傾朱圉鳥鼠(又導雍州隴西臨洮縣西南西傾山天水冀南朱圍山隴西首陽縣)
(西南鳥鼠山之積水)至于太華(使下流至豫州京兆華隂縣南太華山)熊耳外方桐
柏(然後自豫州弘農盧氏縣東熊耳山嵩高山即外方山南陽王氏縣東南桐柏山)至于陪尾
(導積水使下流至於豫州江夏安陸縣東北陪尾山)導嶓冢(導梁州隴西縣嶓冢山旁之積水)至
于荆山(使下流至于荆州南郡臨沮縣荆山)内方至于大别(然後自荆州江夏竟陵縣)
(東内方山導水使至于漢上大别江)岷山之陽(又自梁州蜀郡導岷山之南積水)至于衡
山(使下流至荆州長沙湘南縣東南衡山)過九江(然後過洞庭湖之九江)至于敷淺
原(使下流至揚州豫章東陵縣東南博陽山之敷淺原)導弱水(導雍州張掖删丹縣西南弱水向西)
至于合黎(下流至于酒泉會水縣合黎水)餘波入于流沙(合黎餘波溢泛入於張掖)
(郡居缺縣東北居缺中即流沙)導黑水(導雍梁之間黑水向西而流在滇池縣為梁州界在張掖)
(郡為雍州界)至于三危(下流至雍州河南三危山)入于南海(從南入蒲類海)導河
積石(河出崑崙山隠缺河中在河關西羌中積石山出禹導始此顔師古言)至于龍門(從東)
(北流至於雍冀二州界上龍門山)南至于華隂(折而南流至冀雍梁豫四州界上華山也)東
至于底柱(又折而東流至虢城東南缺陽城北底柱山河水分流包山而過山見水中若柱)又東
至于孟津(又迤邐而東至于孟地有津可渡)東過洛汭(又從河南鞏縣東過洛水之北)
至于大伾(又東行至修武武德縣界上大伾山)北過洚水(自大伾北流過信都縣之洚水)
至于大陸(又北流至冀州鉅鹿縣北之大陸廣平曰陸)又北播為九河(又北流過)
(兖州分為九河名見前解)同為逆河(九河將入海又合為一大河名為逆河)入于海(從東)
(入海)嶓冢導漾(自梁州隴西郡西縣嶓冢山導漾水)東流為漢(從東流至漢中為漢水)
又東為滄浪之水(又東流過荆州為滄浪之水)過三澨(又東過荆州江夏竟陵縣)
(三澨之水)至于大别(至于大别山水觸山)南入于江(乃折而南與江合)東匯澤
為彭蠡(然後復東流回于彭蠡澤)東為北江(從東為北江)入于海(以入于海)岷
山導江(自蜀郡前道西之岷山導江水)東别為沱(東流分為蜀郡郫縣之沱)又東至
于澧(又東流至荆州今長沙澧陵地高曰陵澧乃陵名)過九江(迤邐過荆州九江今洞庭也)
至于東陵(下流至廬江全箘縣西北東陵之地)東迤北會于匯(自東迤邐邪行稍稍)
(而北會于揚州之彭澤不言會于彭澤而言會于匯者蒙上東匯澤為彭蠡之文且見其與漢水共注此澤也)
(即彭蠡澤)東為中江(又向東而流為中江)入于海(以入于海)導沇水(又於冀州河東)
(垣縣王屋山導沇水沇兖)東流為濟(沇東為濟)入于河(至鞏縣南入河)溢為滎(其流)
(浸大遂至滎陽縣北溢為滎澤滎澤在敖倉東南)東出于陶丘北(滎澤不足以容遂决而東)
(出於定陶縣西南陶丘山之北)又東至于菏(又東流至山陽胡陵縣濟隂定陶兩縣之間菏澤)
又東北會于汶(又東流折歸北至東平夀張縣與汶水合)又北東入于海(又北)
(流折歸東以入于海)導淮自桐柏(淮水雖出豫州南陽平氏縣東南胎簪山東北禹導淮水實自)
(南陽平氏縣東南之桐柏山始)東會于泗沂(東流會于沂沂水出太山孟縣南至下邳入泗泗水)
(出濟隂乘氏縣至臨淮睢陵縣與淮會沂宜)東入于海(向東入海)導渭自鳥鼠同
穴(渭水雖出雍州隴西首陽縣渭首亭南谷禹導渭水實自首陽山縣鳥鼠同穴山始其鳥為鵌其鼠為鼷)
(共處一穴故以此為名)東會于灃(東則灃水會焉上文灃水攸同是也)又東會于涇
(又東則涇水會焉上文涇屬渭汭是也)又東過漆沮(又東則過漆沮上文漆沮旣從是也)入
于河(從京兆北沿司空縣入河)導洛自熊耳(洛水出冠舉山禹導洛自豫州弘農盧氏縣東)
(之熊耳山始)東北會于澗瀍(遂東北會澗瀍二水)又東會于伊(又東會伊水三)
(水與洛在河南城南會)又東北入于河(又東流而北入河即豫州伊洛瀍澗旣入于河是也)
九州攸同(九州所同者無他當洪水既平之後)四隩旣宅(四方深遠處皆可居)九山
刊旅(九州山皆可刊木通道而旅祭)九川滌源(九州之川皆滌其泉源無壅塞)九澤旣
陂(澤皆已陂障無决溢)四海會同(四海之水皆會合同入海)六府孔修(水火金木土穀)
(六府甚修而不廢)庶土交正(九州衆土壤墳壚埴之異性青黃赤白之異色交相参考而正)底
慎財賦(致謹財賦責其有不責其無)咸則三壤(九州皆準則上中下三等之壤以分輕重)
(而成賦法)成賦中邦(所成賦法止於中國不及夷狄)錫土姓(可以建國親侯錫之土以為社)
(錫之姓以為宗)祗台德先(缺德率先之之)不距朕行(天下順從之不暇何距違之有)五
百里甸服(方千里為王畿其中為王城王城之外四面各五百里皆為天子治甸下文所納是也)
百里賦納總(甸服内第一節之百里所貢賦使納總謂藳與穗並納以飼馬)二百里納
銍(第二節之百里納銍銍刈禾鐵謂刈禾穗缺納不缺)三百里納秸服(第三節之百里納藁并有)
(役則服之)四百里粟(第四節之百里納穀)五百里米(第五節之百里納米)五百里
侯服(甸服外五百里天子將以建侯立屏藩衞王室)百里采(第一節百里建卿大夫所食之米地)
二百里男邦(第二節百里建諸男之邦)三百里諸侯(由三百里之地衆建諸侯)五
百里綏服(侯服之外五百里内近王室外接要荒名曰綏服使之綏安邊境守衛中國)三百
里揆文教(内之三百里使之揆度文教而行之)二百里奮武衞(外之二百里使之奮)
(武事以衛天子)五百里要服(綏服之外五百里皆夷狄之地名曰要服特存其典要約羈縻而已)
三百里夷(要服内三百里乃蠻夷之服)二百里蔡(由二百里中國有惡積罪大之人先)
(王不忍殺之則放於此左傳定四年蔡蔡叔注云蔡放也)五百里荒服(要荒外五百里亦是蠻夷)
(之地名曰荒服以其荒忽無常王者但以若有若無來不拒去不追待之而已)三百里蠻(荒服内三)
(百里乃蠻夷之地)二百里流(由二百里先王以罪人不可以中國畜之故流於此流共工是也)
東漸于海(禹之功成風聲文教東入于海而極)西被于流沙(西覆于流沙而極)朔
南暨聲教(北與南亦及之以風聲文教)訖于四海(四方皆至于海而極)禹錫玄圭
(洪水之初禹八年于外事從其宜不由中覆堯以玄圭命之故禹常執圭以馭衆今水既退則前之所假當與)
(於君)告厥成功(告君以治水之功成也)
甘誓第二(啓禹之子因征有扈氏將戰于甘之野先於其野以誓衆故其書謂之甘誓)
啓與有扈戰于甘之野(有扈氏夏同姓諸侯之國跋扈不臣天子有征無戰今啟乃與)
(有扈戰于甘之野郊其罪惡可知也)作甘誓(誓師于甘遂作甘誓之書)甘誓(此二字竹簡所標題)
大戰于甘(大戰于甘之野)乃召六卿(天子六鄉每鄉卿一人有事則各率其鄉之萬二千)
(五百人出征今啓召六卿是合七萬五千人)王曰(啓言)嗟六事之人(嗟嘆六卿之軍吏士)
(卒有事於征戰之人)予誓告汝(我誓告汝)有扈氏威侮五行(在天五行五常也有)
(扈恃威虐而侮慢之)怠棄三正(天地人之正理三綱也有扈則怠慢而廢絶之)天用勦絶
其命(故天用勦戮絶滅其命)今予惟恭行天之罰(今我惟敬行天之罰)左不
攻于左(古者車戰每車甲士三人步卒七十二人其三人一居左主射一居右主擊刺一居中主執馭)
(或有居左主射而不治左之事)汝不恭命(是汝不敬奉君之命下同)右不攻于右(居右)
(主擊刺而不治右之事)汝不恭命(見上)御非其馬之正(居中之馬不以正御而以)
(詭御)汝不恭命(見上)用命賞于祖(古者天子親征必載遷廟之主于齊車是行軍未嘗)
(不載祖也汝用君命則功成之日賞之于祖廟)不用命戮于社(左定公四年云軍行祓社釁鼓)
(是行軍未嘗不載社也汝不用君命則戮于社)予則孥戮汝(戮辱也我則以汝為孥而戮汝非殺)
(之謂孥戮者秋官司厲所謂其孥男子入于罪隷女子入于舂藁是也漢書王莽舉此言顔師古注曰夏書甘)
(誓之辭孥戮戮之所以為孥也說者以謂孥子也戮及其子非也泰誓曰囚孥正士豈戮子之謂孥奴)
五子之歌第三(聲詩之作雖詳見於三百篇原其所起實本於虞夏之世舜與臯陶之賡歌元)
(首股肱相資以治其言安以樂所謂治世之音也大康失邦五子咸怨述大禹之戒以作歌其言怨以怒)
(所謂亂世之音也此二歌雖載於書其實詩之淵源也)
太康失邦(太康繼啓而立盤于遊畋為羿所距遂至失邦)昆弟五人(兄弟五人)須于
洛汭(得太康于洛水之北)作五子之歌(遂作五子歌之書以五人皆有歌也)五子之
歌(舊竹簡所標題)太康尸位(太康主尊位)以逸豫滅厥德(乃以滛逸遊豫滅其)
(德)黎民咸貳(黎民皆懷二心)乃盤遊無度(乃樂為逸豫之事無有節度)畋于
有洛之表(夏都冀州在河之北洛在河南方且縱為田獵逾河至洛之外)十旬弗反
(一百日而猶不反)有窮后羿(有窮國君名羿)因民弗忍(因民心怨叛不能忍)距于
河(遂發兵距之河使不得歸)于厥弟五人(其弟五人)御其母以從(侍其母以從田)
(獵)徯于洛之汭(待太康于洛水之北)五子咸怨(五子皆怨)述大禹之戒
以作歌(述大禹之明謨定訓作歌)其一曰(其一章云)皇祖有訓(大祖有明訓)民
可近(民可親而近之)不可下(不可疎而下之)民惟邦本(民為國之根本)本固邦
寧(根本牢固然後國安)予視天下(予觀天下)愚夫愚婦一(至愚之夫至愚之婦)一能
勝予(雖一人亦能勝予)一人三失(今我一人失至于三積之多而不知改之)怨豈在
明(民怨豈可待其明見而後圖之)不見是圖(未見之先圖之可也)予臨兆民(我臨治兆)
(民)凛乎若朽索之馭六馬(凛凛乎如以朽索之馭六馬朽索喻君六馬喻民六馬奔)
(突豈朽索之能馭哉)為人上者奈何不敬(奈何不能處之以敬)其二曰(其二章云)
訓有之(禹訓有言)内作色荒(内迷亂于寵嬖)外作禽荒(外迷亂于遊畋)甘酒
嗜音(耽於酒好樂音甘酣)峻宇雕牆(高大其屋宇飾繪其垣牆)有一于此(人君於六)
(者之中有一於此)未或不亡(無或不亡况兼有之乎)其三曰(三章言)惟彼陶
唐(帝堯)有此冀方(堯都平陽舜都蒲坂禹都安邑在冀州有此方實自堯始)今失厥道
(今太康以逸豫失君道)亂其紀綱(亂天下之紀綱)乃底滅亡(乃致滅亡)其四曰
(其四章言)明明我祖(有明明之德者我祖大禹)萬邦之君(萬邦之君)有典有則
(有典章法則)貽厥子孫(貽遺其子孫)關石和鈞(至於權衡缺石之微三千斤為鈞四釣)
(為石禹關而通之和而平之使天下如一)王府則有(王之府庫亦有以示後世貽遺子孫詳密如此)
荒墜厥緒(豈謂今日子孫荒廢隕墜其已成之緒)覆宗絶祀(遂至覆夏之宗絶禹之祀)
其五曰(五章言)嗚呼曷歸(嗟太康為羿所距今與母倀倀然何所歸)予懷之悲
(我懷念於心悲傷不能已)萬姓仇予(萬姓咸有二心而結仇怨於我)予將疇依(我將托誰)
(為依)鬱陶乎予心(非特憤結積聚悲憂於我中心)顔厚有忸怩(外而見於顔面間亦)
(覺皮厚有忸怩愧耻之色)弗慎厥德(不能謹慎以修德反以逸豫而滅德)雖悔可追(今雖)
(欲改悔可追及乎)
胤征第四(羲和世掌天地四時之官今乃沈湎于酒廢時亂日仲康命胤國之諸侯掌六師以征之)
(征者正其罪也故作胤征之書)
羲和湎淫(羲和沈湎于酒過荒失度湎沔)廢時亂日(廢其時之春夏秋冬亂其日之甲乙)
胤往征之(仲康命胤侯往征之)作胤征(遂作胤征之書)胤征(古史所題)惟仲康
肇位四海(羿逐太康其弟仲康始居天子之位君臨四海)胤侯命掌六師(即命胤國)
(諸侯掌六師為大司馬)羲和廢厥職(羲和廢其所治之職)酒荒于厥邑(以耽酒荒)
(亂于其邑)胤后承王命徂征(胤侯奉仲康之命往征之)告于衆曰(乃誓告于衆曰)
嗟予有衆(嗟嗟我所有之衆士)聖有謨訓(上古聖人有謨訓之言垂後世)明徵定
保(皆所以為明明之證驗定保天下之常法)先王克謹天戒(日月蝕五星變皆天所以戒勅)
(人君先王之時能敬畏天戒)臣人克有常憲(為之臣者皆守常法各司其局不敢荒棄其職)
百官修輔(然後百官皆竭力盡心交修輔相其君)厥后惟明明(是以其君之德明而)
(又明)每歲孟春(每歲首孟春月)遒人以木鐸徇于路(命遒人之官以金口木舌)
(之木鐸徇于道路以宣布號令)官師相規(欲在官之衆交相規正人君之得失)工執藝事
以諫(百工各執其技藝之事以諫爭如輪扁以斵輪諫齊威公是也)其或不恭(倘既令之或有)
(不敬)邦有常刑(在國有常刑之誅)惟時羲和(惟是居羲和之職者)顛覆厥德
(如木之顛如苗之覆以喪其德)沈亂于酒(沈湎徒亂于酒)畔官離次(叛所掌之官離所居)
(之次)俶擾天紀(始擾亂在天歲日月星辰歷數之五紀)遐棄厥司(遠棄其所主之司)
乃季秋月朔(乃至於九月初一日)辰弗集于房(日月相會謂之辰辰當集合於房之)
(次舍今乃不合於房則日蝕可知)瞽奏鼓(瞽者樂官進鼓而伐之以日蝕隂侵陽也鼓陽聲所以助)
(陽儆隂)嗇夫馳(嗇夫主幣之官馳取幣以禮天神)庶人走(衆人奔走以供救日之役)羲
和尸厥官(羲和於此時主其官)罔聞知(若無所聞知)昏迷于天象(昏蒙迷惑)
(于天象如此)以干先王之誅(以犯先王誅戮之刑)政典曰(周官政典司馬掌之胤侯)
(掌六師為大司言馬故舉政典為)先時者殺無赦(先時而進是邀功也殺之無赦)不及時
者殺無赦(後時而至是逗留也殺之無赦)今予以爾有衆(今我以爾等衆士)奉
將天罰(奉行天罰)爾衆士同力王室(爾衆士當并其力為王室討賊)尚弼予
欽承天子威命(庶幾輔我敬奉行天子可畏之威命)火炎崑岡(且火之炎於崑山之)
(脊)玉石俱焚(不擇玉石而皆焚之)天吏逸德(至於奉行天討之天吏其行師用兵或有)
(過逸之德不擇良善兼誅並戮)烈于猛火(則威風烈熖又甚於猛火之焚崑山)殱厥渠魁
(今當止於殱滅羲和渠魁殱纖)脅從罔治(其脅從者皆赦勿治)舊染汙俗(舊染羲和之惡)
(為汙穢之俗者)咸與惟新(皆使赦過自新)嗚呼(胤侯又嗟歎告衆士)威克厥愛允
濟(軍事以嚴終誠以嚴毅之威勝姑息之愛其功信有所成)愛克厥威允罔功(以姑息勝)
(嚴毅則信無功)其爾衆士懋戒哉(當敬勉戒飭無棄我命)自契至於成湯
八遷(此非胤征文乃孔子作逸書序自契至成湯十四世而八建都)湯始居亳(至湯始居亳邑)
從先王居(以契父帝嚳嘗都亳所以從先王而居)作帝告釐沃(於是作帝嚳釐沃書)
(書亡所言皆湯始居亳之事釐治沃土也)湯征諸侯(湯之征伐諸侯)葛伯不祀(葛伯以不)
(祀宗廟神祗之故)湯始征之(湯始伐之)作湯征(於是作湯征一篇亡)伊尹去亳
適夏(湯得伊尹於莘野薦之夏所以離去亳而往夏也)旣醜有夏(伊尹五就桀而醜惡之)
復歸于亳(復自夏歸于亳)入自北門(入自亳之北門)乃遇汝鳩汝方(乃遇)
(見湯之汝鳩汝方二賢臣)作汝鳩汝方(遂作汝鳩汝方二篇書亡意其所言必夏之事也)
尚書句解卷三
