尚書句解卷二
元朱祖義撰
大禹謨第三(序書者曰臯陶矢厥謨禹成厥功君子亦曰禹以功臯陶以謨不聞禹有謨也今此)
(篇以大禹謨名詳觀所載又皆非大禹之言大禹不過克艱與六府三事數語而已何也禹非不能言所)
(謂謨者即言其所能行臯陶非無功所謂功者即行其所能言聖賢之德其可以一端求歟)
臯陶矢厥謨(臯陶矢陳其謨陶摇)禹成厥功(禹成其功)帝舜申之(帝舜重美)
(二子)作大禹臯陶謨益稷(於是作此二篇之書)大禹謨(舊竹簡所標之題)曰
若稽古大禹(史官言順考古道而行之者大禹)曰文命敷于四海(謂其有文)
(德之教命布于四海)祗承于帝(能祗敬繼承帝舜之治)曰(禹言)后克艱厥后(君盡)
(君之道而能難於為君)臣克艱厥臣(臣盡臣之道而能難於為臣)政乃人(則政乃治)
(而政教禮刑無不理)黎民敏德(由是衆人皆敏疾於修德)帝曰俞(舜言俞所以然之)允
若兹(惟堯信能如此)嘉言罔攸伏(故人有嘉謨嘉猷皆入告于上而無所隐伏)野無
遺賢(草野中有賢皆得仕於朝而無所遺弃也)萬邦咸寧(萬邦以此皆安)稽于衆(堯猶)
(稽考於衆人以訪政治之得失)舍己從人(舍己所謀以從人所謀)不虐無告(民窮而無)
(告者堯則哀矜之而不虐)不廢困窮(士之失職困窮在下者堯則任用而不廢)惟帝時克
(凡此惟堯是能)益曰都(益於是言都以申美帝堯)帝德廣運(謂堯德大於運用其於前數者)
(亦優為之)乃聖乃神(故自大而化之而言乃謂之聖自聖不可知而言乃謂之神)乃武乃
文(自武之可畏而言乃謂之武自英華外發而言乃謂之文)皇天眷命(由是皇天眷佑而命之)
奄有四海為天下君(盡有四海之廣而為天下之君)禹曰(禹乃言)惠迪吉
(信乎順道而行則天應以吉)從逆凶(從逆而行則吉變為凶)惟影響(吉凶之來如影隨形)
(響應聲)益曰吁(益遂吁嗟而言)戒哉(謂人君所以順道而不從逆者亦自儆戒而得)儆戒
無虞(當儆戒於無事可度之時)罔失法度(無失法度而紛更舊章)罔遊于逸(無遊)
(于安逸)罔淫于樂(無過于樂)任賢勿貳(知其賢而任之必專不可有所貳)去邪
勿疑(知其邪而去之必决不可有所疑)疑謀勿成(去邪而疑必待謀之於人則勿成之矣)
百志惟熙(儆戒如此則百為之志既廣且明何向不濟)罔違道以干百姓之
譽(無違道以干求百姓之譽)罔咈百姓以從己之欲(無逆百姓以從己所欲咈音弗)
無怠無荒(惟無怠惰無荒忽)四夷來王(則是聖君在上四夷莫不來朝享而尊為王)
禹曰於(禹於是歎美而言於音烏)帝念哉(舜其念於心而不忘者無他)德惟善政
(以德為政斯為善政)政在養民(所謂善政惟在養民)水火金木土榖惟修(六者)
(所以養民之身也䟽鑿鑚灼使水火適其用冶鑄矯操使金木成其材墾闢播種使上榖全其利而六府無不)
(修矣)正德利用厚生惟和(三者所以養民之心也正民之德使無偏而無黨利民之用使)
(求得而欲從厚民之生使家給而人足而三事無不和矣)九功惟叙(合之為九功修和而得其叙)
九叙惟歌(九者得其叙則民皆頌而歌舞之)戒之用休(然後警戒之以休美使知勤於)
(此者有無窮之美利)董之用威(董督之以威使知怠於此者有可畏之刑威)勸之以九
歌(復以前日九叙之歌勉之使之歌詠其事樂而忘勞)俾勿壊(凡此皆所以使民共起修和九功而)
(勿壊)帝曰俞(舜聞禹言信而然之)地平天成(謂在地之水土既平在天之時既成)六府
三事允治(六府三事信乎其治)萬世永賴(為萬世永賴而無所終窮)時乃功(皆是)
(汝治平水功致之)帝曰(舜言)格汝禹(至汝禹)朕宅帝位(我居帝位)三十有
三載(舜至六十二始即位至此三十三年夀九十五矣)耄期倦于勤(禮記八十九十曰耄)
(百年曰期頤期要也頤養也謂年老不知衣服食味惟要孝子頤養實倦怠於勤勞之事)汝惟不怠
(汝惟不倦怠)總朕(師總攝我衆民)禹曰(禹答云)朕德罔克(我德不能勝任)民
不依(民不依附我)臯陶邁種德(臯陶遠種其德如農之種植)德乃降(德乃下及)
(於民)黎民懷之(衆民皆懷歸之)帝念哉(舜當念念於臯陶而不忘)念兹在兹(念其)
(可受此位者惟在此臯陶)釋兹在兹(捨臯陶之外求之餘人無有及於臯陶則可受此位者亦在此)
(臯陶)名言兹在兹(名言於口以為在此臯陶)允出兹在兹(信出於心亦以為在此臯)
(陶)惟帝念功(惟舜當於此念其功而用之)帝曰臯陶(舜於是稱美臯陶而命之曰)
惟兹臣庶(惟此羣臣庶民)罔或干予正(無或有一人敢犯干五常之正理者)汝作
士(實惟汝臯陶作士師之官)明于五刑(能明審于墨劓剕宫大辟之五刑)以弼五教
(以佐五常之教所不逮)期于予治(其所期望者直期如我之欲治)刑期于無刑(施刑)
(之際必欲天下皆為君子長者之歸可以致無刑之效)民協于中(民皆合於中道無一夫犯法者)
時乃功(是汝臯陶之功)懋哉(可不勉哉)臯陶曰(臯陶又復歸功於舜而言)帝德罔
愆(叶中之效實本於帝德無愆過而適中)臨下以簡(欲能臨涖其下以簡略)御衆以
寬(御治其衆以寬恕)罰弗及嗣(罰止其身不及其嗣)賞延于世(賞不止一身而延及)
(後世)宥過無大(過誤而犯雖大罪亦在所宥)刑故無小(故意而犯雖小罪亦在所刑)
罪疑惟輕(可以刑可以無刑罪之可疑也罰疑從去故惟輕)功疑惟重(可以賞可以無)
(賞功之疑也賞疑從予故惟重)與其失不辜寧失不經(與其殺無罪之人寧可失不常)
(之罪而不及誅)好生之德(由是帝舜好生惡殺之德)洽于民心(浹洽于民心)兹用
不犯於有司(於此民皆知自愛用不犯有司之法)帝曰(帝再申美臯陶之功而言)俾予
從欲以治(使我得以從所欲而治)四方風動(四方之民如風動而草偃日趋於善)惟
乃之休(實汝之美)帝曰來禹(舜命禹來)洚水儆予(天以洪水為灾儆戒於我)成
允成功(汝之治水自信其必能成功)惟汝賢(所以惟有汝賢)克勤于邦(能勤勞于)
(邦)克儉于家(能節儉于家)不自滿假(不自盈且大)惟汝賢(惟有汝賢)汝
惟不矜(汝惟不以其能誇耀於人)天下莫與汝争能(則天下自莫有與汝争能)汝
惟不伐(汝惟不以其功誇大於人)天下莫與汝爭功(則天下自莫有與汝爭功)予
懋乃德(此我所以懋勉汝之德而使汝不已)嘉乃丕績(嘉美汝之大功不敢少忘)天之
歷數在汝躬(以天之歷數推之君位當在汝之身)汝終陟元后(汝終升大君之位)
人心惟危(奈何人君惟有一心人欲之役於心者既危而難安)道心惟微(則天理之存於)
(心者遂微而易泯)惟精惟一(吾惟精專而不雜純一而不二)允執厥中(信以執其中道)
(斯可矣)無稽之言勿聽(然無所考合於古而言者謂之私言亦足以惑吾之中也吾則不聽)
弗詢之謀勿庸(無所詢訪於衆而謀者謂之私謀亦足以惑吾之中也吾則不用)可愛
非君(可愛者非君乎)可畏非民(可畏者非民乎)衆非元后何戴(苟民不愛君則)
(衆非長君何所奉戴)后非衆罔與守邦(君不愛民則君非衆人無與守)欽哉(君民相須)
(如此汝不可不欽敬)慎乃有位(以謹守汝所有之位)敬修其可願(以敬修汝之所可願)
(欲者)四海困窮(苟四海之民至于困窮無告而不恤)天禄永終(則人君所享之天禄長絶)
(矣)惟口出好興戎(惟口之所發或出好以賞善或興戎以罰惡一定而不可變)朕言
不再(則我之所以命禹者亦一定而不可易豈可再乎)禹曰(禹乃辭曰)枚卜功臣(更可)
(歴歴以有功之臣卜之若杖數然)惟吉之從(惟其吉者從之)帝曰禹(舜命禹)官占
(且帝王立卜筮之官於卜占之際)惟先蔽志(惟先蔽以在己之志)昆命于元龜(然後)
(始命于大龜以卜之)朕志先定(今我之志其欲禪禹者己先定於中矣)詢謀僉同(又詢)
(謀咨問於衆人其致意於禹者衆皆同辭矣)鬼神其依(鬼神依隨其所謀)龜筮協從
(故見於卜龜筮筴之際無不合從)卜不習吉(汝又欲使我枚卜夫再三瀆瀆則不告豈有重卜重)
(吉哉)禹拜稽首固辭(禹首至地為稽首而拜堅以辭之)帝曰毋(舜言毋以禁止之毋)
(音無)惟汝諧(惟汝能諧和其事)正月朔旦(乃以明年正月一日)受命於神宗
(禹受命於堯廟祭法曰有夏氏祖顓頊而宗堯則神宗為堯明矣)率百官若帝之初(率百)
(官若舜攝位之初在璿璣而下是也)帝曰(舜言)咨禹(命禹)惟時有苗弗率(向者已遷)
(有苗之君于三危惟是有苗之惡黨又不率教)汝徂征(汝禹可往征之)禹乃會羣后(禹乃)
(會聚羣諸侯兵)誓于師曰(誓于衆曰)濟濟有衆(有衆濟濟而盛)咸聽朕命(皆聽)
(我命)誓蠢兹有苗(今蠢動作亂者惟此有苗蠢春允反)昏迷不恭(昏昧迷惑不敬上帝)
侮慢自賢(輕忽上之教命而自以為己賢)反道敗德(反正道而從邪道敗棄在己之德而)
(不修)君子在野(君子則弃在野)小人在位(小人則用在位)民棄不保(民既棄之)
(而不與守國)天降之咎(天亦降下災咎而不恤)肆予以爾衆士(故我以爾等衆)
(士)奉辭伐罪(奉其可伐之辭以伐彼可伐之罪)爾尚一乃心力(爾庶幾一爾心)
(力)其克有勲(則能有成功矣)三旬苗民逆命(禹奉帝命討罪以師臨之一月有苗)
(之民乃奉迎帝命而來服如金縢惟朕小子其新逆顧命逆子釗於南門之外皆解逆為迎是有苗之民雖迎)
(迓順從其命令有苗之國君黨惡則未服)益贊于禹曰(故益乃贊佐于禹曰)惟德動天
(天雖遠矣惟德可以感動)無遠弗届(德無遠而不至况有苗乎)滿招損(苟自滿則適以招損)
謙受益(惟自謙則可以受益)時乃天道(虧盈益謙是乃天道之常禹宜以謙沖為德不與苗)
(較則苖自服)帝初于歴山(且如舜初以側微居歷山)往于田(往耕于田)日號泣
于旻天于父母(日日號泣哀籲于旻天以不得意于父母)負罪引慝(惟自負荷其罪)
(引咎于己)祗載見瞽瞍(一旦舜敬以其事見瞽瞍)䕫䕫齋慄(䕫䕫然恐懼而有齋莊嚴)
(慄之容)瞽亦允若(故雖瞽瞍之頑亦信順之况有苗乎)至諴感神(且幽而莫測為神可)
(以至諴而感動)矧兹有苗(況此有苗小人耳反而自修何憂不格)禹拜昌言曰俞
(禹於是拜受益之善言俞以然之)班師振旅(遂還師於有苗之國整理其衆而歸)帝乃誕
敷文德(舜乃大布文德以懷來之)舞干羽于兩階(舞干羽於賓主之兩階即文德也所)
(以示偃武修文之意干楯也羽翳也皆舞者執之以修闡文教)七旬有苗格(故有苖國君之惡黨)
(知舜待我之厚其退省至乎七旬乃舉國而至)
臯陶謨第四(此篇其初因禹之問答其後皆臯陶所陳之謀謨可為萬世帝王之法故名之以臯)
(陶謨)
臯陶謨(孔子於大禹謨總序此篇故此篇只從古書所揭之題起陶摇)曰若稽古臯陶
(史官言順考古道而行之者臯陶)曰允迪厥德(臯陶告大禹曰凡為臣欲以至誠啟迪人君之)
(德者)謨明弼諧(必須所進之謨明然後其所輔弼自然諧和於人主之前不至詆訐太甚)禹曰
俞(禹於是信其言)如何(問其當如何)臯陶曰都(臯陶言都以美其問)慎厥身修
(謂不過告人君詳其身之所修)思永(思為長遠之計)惇叙九族(厚以次叙九族則家齊矣)
庶明勵翼(衆明之臣勉勵輔翼則國治矣)邇可遠在兹(夫近而吾身以至家國既可如)
(是而治然後遠而治天下不外乎此道則天下平矣)禹拜昌言曰俞(禹於是拜臯陶之善言俞)
(以然之)臯陶曰都(臯陶又推廣其義先美而後言)在知人(為治之道在於知人而無一賢)
(之不察)在安民(在於安民而無一民不得其所)禹曰吁(禹於是嗟歎而言)咸若時
(知人與安民皆順是二者而行)惟帝其難之(雖堯尚以為難)和人則哲(蓋知人則在於)
(明哲)能官人(然後能官使人才)安民則惠(安民則在於恩惠)黎民懷之(然後)
(衆民懷歸之)能哲而惠(惟帝堯能盡己之哲以知人善任使如孟子所謂為天下得人謂之仁將)
(見承流宣化者各任其職而恩惠足感黎民之懷)何憂乎驩兜(則黨惡如驩兜何必憂之)何
遷乎有苗(頑如三苗何必遷之)何畏乎巧言令色孔壬(巧言令色静言庸違)
(其憸壬如共工何必畏之)臯陶曰都(臯陶又先美而後言)亦行有九德(知人雖難在於)
(知其人所行之行有九德)亦言其人有德(然後言論其人有九德)乃言曰(乃敢言論)
(曰)載采采(此人之德見於行某事行某事歷歷指實而言之)禹曰何(禹問何謂九德)臯
陶曰(臯陶言)寬而栗(寬者易失之縱必貴於莊栗)柔而立(柔者易失之懦必貴於有)
(立志)愿而恭(淳朴謹愿者常略於外貎必貴於恭肅)亂而敬(有治亂之才者常恃才輕物必)
(貴於莊敬)擾而毅(循理安分之人多失於無斷必濟以果毅)直而温(直情徑行之人多失於不)
(能容物必濟以温和)簡而廉(簡率之人常不謹細行不修廉隅故貴於廉)剛而塞(剛者當行)
(而行無所避忌然多色厲而内荏故貴于塞實)彊而義(強者執己所是不為衆撓然多動不合宜故在)
(於義)彰厥有常吉哉(人君當彰顯擢用九德之中有常善而不變者即立政庶常吉士是也)
日宣二德(治一家者其事略卿大夫當日宣達夫人有九德之三者)夙夜浚明有家
(使之夙夜深明所有一家之事浚峻)日嚴祗敬六德(治一國者其事詳諸侯當日日嚴之祗之敬)
(之以用夫人有九德之六者)亮采有邦(使明其事於所有之邦)翕受敷施(至於天子)
(有天下比侯國又詳故必合衆人之有九德者受之以敷布施於列職之間)九德咸事(如此則九)
(德之人皆趋於事)俊乂在官(俊而有德乂而有才者皆在官)百僚師師(百官僚屬皆相)
(師法)百工惟時(以之冶百事皆得其時)撫于五辰(故能順金木水火土之五辰木王春)
(火王夏金王秋水王冬土王四季百事皆因時而作)庶績其凝(宜衆功之有成)無教逸欲
有邦(人君所為諸侯所法無教安逸縱欲於有邦之諸侯)兢兢業業(惟當兢兢而戒謹業業而)
(恐懼)一日二日萬幾(誠以一日二日之間而有萬事之繁安危治亂之機常存於細微之際)
無曠庶官(不可曠廢衆官)天工人其代之(以人君所治皆天之事必須人以代治之)
天叙有典(天次叙人所有父子君臣夫婦長幼朋友五常之道)勅我五典五惇哉
(天雖序之必須人以代天勅正我之五典然後五典有惇厚之風)天秩有禮(天秩叙人有吉凶軍)
(賓嘉之五禮)自我五禮有庸哉(天雖秩之必須人以代天因我之五禮然後可以常行而)
(不惑)同寅協恭和衷哉(君臣可不同其寅畏叶其恭謹和其衷善相與共成典禮哉)天
命有德(以至有德者天所命)五服五章哉(必人代天彰之以五等之服)天討有
罪(有罪者天所討)五刑五用哉(必人代天用之以五等之刑)政事懋哉懋哉
(如是則人君於刑賞之政事可不勉而又勉哉)天聰明(况天至聰明)自我民聰明(乃因)
(我民視聽為聰明)天明畏(天至明畏)自我民明威(因我民好惡為明威)達于上
下(天位乎上民位乎下當相通達)敬哉有土(有土之君位乎天民兩間可不敬哉)臯陶曰
(臯陶又告禹曰)朕言惠(我言順理)可底行(可致而行)禹曰俞(然之)乃言底可
績(汝言豈但可行致而行之必有成功)臯陶曰(臯陶又言)予未有知(行我之言成功實在)
(禹我未有所知)思日贊贊襄哉(但心之所思口之所言惟欲相成禹之功而已)
益稷第五(書之名篇未嘗有以二臣共一篇者以益與稷道同德合無有異志故以名其篇)
益稷(二字史官舊題)帝曰(舜曰)來禹(呼禹來)汝亦昌言(汝亦陳善言)禹拜
曰都(拜而歎美)帝予何言(先稱帝而後謂臯陶之謨既已盡善我復何言)予思日孜
孜(我但思念日日孜孜以盡躬行之力耳)臯陶曰吁(吁嗟而疑怪之)如何(問禹孜孜者何)
(事)禹曰(禹乃言)洪水滔天(洪大之水其勢漫天)浩浩懷山襄陵(浩浩然盛)
(大包山過陵)下民昏墊(在下之民精神昏惑雖墊陷沉溺不自知墊玷)予乘四載(我乘)
(此四種之載水乘舟陸乘車泥乘輴以板為之其狀如箕以板行泥上山乘樏以鐵為之其利如錐長半寸施)
(之履下以上山不跌)隨山刊木(隨山勢刊除其木開通障蔽以致功)暨益奏庶鮮食
(與益因其焚烈助我治水所得新殺鳥獸之鮮者進之庶民以充食)予决九川(我决九州川澤之水)
距四海(使至於海則大小有所歸)濬畎澮距川(濬導畎澮之水使至川則水有所歸案考)
(工記匠人為溝洫廣尺深尺謂之畎廣二尋深二仞謂之澮乃田間水道以正疆界備旱潦者)暨稷播
奏庶艱食鮮食(洪水既平與稷播種而進衆民以稼穡艱難而後成食又以决川所得魚鼈殺)
(而鮮者充民食之乏)懋遷有無化居(然後懋勉斯民使遷有之無變化其物之居積者如魚鼈)
(徙山林林木徙川澤是也)烝民乃粒(衆民乃享粒食之利)萬邦作乂(萬邦之氏皆趋於治)
臯陶曰俞(臯陶言然)師汝昌言(謂我當師法汝昌言)禹曰都(禹又先美後戒)帝
慎乃在位(謂舜謹慎乃可在位)帝曰俞(舜言然)禹曰(禹言)安汝止(謂當安行)
(汝之所當止謂人君止於仁是也)惟幾惟康其弼直(又慮事之微於未著圖國之安於未)
(危然後輔弼之臣敢於盡正直之義)惟動丕應傒志(一有動作已為而人大應之未為而人待)
(其志)以昭受上帝(宜其以此而明受上天之眷)天其申命用休(天其重命之以)
(休美之命而不已)帝曰吁(舜言吁以歎其如此實賴人臣之助)臣哉鄰哉(欲盡臣之職者)
(必有以親於君)鄰哉臣哉(能親於君者斯可盡臣之職)禹曰俞(禹言俞以然之)帝曰
(舜乃言)臣作朕股肱耳目(君有動作視聽實須臣以為股肱耳目之助)予欲左
右有民(我欲左右扶持所有之民)汝翼(汝禹當為朕股肱以輔翼之)予欲宣力四
方(我欲布治功於天下)汝為(汝禹為朕股肱代我為之)予欲觀古人之象(我欲觀古)
(人取象於物以作服易曰黃帝堯舜垂衣裳而天下治盖取諸乾坤是上衣下裳制自黃帝堯舜因之)日
月星辰(此下即十有二章取象於物也日月星辰謂之三辰取其明)山(取其静)龍(取其變)
華蟲(雉也取其文)作會(讀為繪謂以五色繪畫前六者於衣)宗彛(宗廟彛尊取其孝)藻
(水草取其潔)火(取其能照)粉米(取其養人)黼(如斧形取能斷音甫)黻(為兩已相背取其能辨音)
(弗)絺繡(絺讀為黹展里反黹綟謂縫也以前六者絺以繡施之於裳絺蚩)以五采彰施
于五色作服(取象十二章之物以五采明施青黃白黑赤五色或繪畫或刺繡以為上衣下裳以)
(質言之則曰采以所施者言之則曰色)汝明(汝禹當為朕目以明制度)予欲聞六律(我欲)
(聞六律即黃鍾大簇姑洗蕤賓夷則無射)五聲(單出為聲即宫商角徵羽)八音(雜出為音即金石絲)
(竹匏土革木以律和聲而播之於八音以為樂)在治忽(以是樂察政事之治亂)以出納五
言(以是樂出五言謂受君之言以播於樂使其言合於宫商角徵羽之五聲民聞之者皆洞曉上意以是樂)
(納五言謂采民之言以播於樂使其言亦合於五聲君聞之足以為戒)汝聽(汝禹當為朕耳以聽之)
予違汝弼(我有違失汝禹當弼正之)汝無面從(汝無面從其君以為是)退有後
言(退則背議其君以為非)欽四鄰(故我欽敬左右前後鄰近之臣忠於弼違紏過者)庶頑
讒說(或有不以弼違為意多為是心不則德義肆其巧言謗丄)若不在時(意本在是而言似不)
(在是者)侯以明之(汝當講射侯之禮以明其賢否)撻以記之(若果頑然不可化必鞭撻)
(之使記過而不㤀)書用識哉(又書其過於册以記其事為他日格不格之驗)欲並生哉
(惟欲與之並生於世而為善之歸耳)工以納言(又使樂工採其言以納之)時而颺之(時以)
(舉颺於上觀其格不格者)格則承之庸之(至於善則受而用之)否則威之(不至於善)
(則威之以刑)禹曰俞哉(案春秋傳太子欲殺渾良夫公曰諾哉諾哉云者口諾而心未諾然也今)
(禹言俞所以然舜之言俞哉又未敢全以舜之言為然者)帝光天之下(盖謂堯德之光為能及於)
(天下)至于海隅蒼生(又至於四海之隅草木蒼然而生之處)萬邦黎獻(則萬邦衆)
(賢)共惟帝臣(皆欲共為帝者之臣)惟帝時舉(惟帝舜一時舉而用之是矣又安有庶頑)
(讒說勞帝刑威之用耶)敷納以言(賢者既舉必使之敷陳嘉言以納於上)明庶以功
(明其衆庶之賢否者又當以功)車服以庸(有功則旌以車服而用之)誰敢不譲(若然則誰)
(敢不謙遜其志不矜不伐以立功耶)敢不敬應(又誰敢不以敬而應上之命以立功耶)帝不
時(帝苟不如是)敷同日奏罔功(則布同天下皆日進於無功之地)無若丹朱
傲(無如堯之子丹朱傲狠漢書溝洫志云堯禪舜朱處丹為諸侯則朱是名丹是所封之國)惟慢遊
是好(惟怠慢之遊是好)傲虐是作(所作者傲而至于虐)罔晝夜頟頟(無有晝夜)
(慢遊傲虐額額然未嘗休息頟音額)罔水行舟(又矜其勇力陸地行舟)朋淫于家(多聚)
(朋黨而淫亂于家)用殄厥世(所以用絶于世不得以有天下)予創若時(我懲創丹朱如)
(是)娶于塗山(故娶塗山氏之女)辛壬癸甲(辛日娶至甲日即往治水甫及四日)啓
&KR0561;&KR0561;而泣(其後有子名啓&KR0561;&KR0561;然泣&KR0561;孤)予弗子(禹過其門亦不以子故而留以撫字之孟)
(子言禹八年於外三過其門而不入是也)惟荒度土功(惟大謀度乎水土之功)弼成五
服(水土既平然後五服之制古有成法禹於是輔成之使復其舊)至于五千(每服五百里五五共)
(二千五百里東西相距為五千里南北相距為五千里直方為萬里)州十有二師(甸侯綏方二千)
(里是九州之内也每州立十二人為諸侯師)外薄四海(要荒各一千里是九州之外也薄近四海)
咸建五長(每一服皆五人為長)各迪有功(故内外相維蹈迪其職而各底成功)苗頑
弗即工(獨有苖頑不率不肯就官立功)帝其念哉(舜當以苗民為念)帝曰(舜聞禹言)
(乃歸美其功而言)迪朕德(内外所以各迪我德而有功者)時乃功惟叙(皆是汝治水能)
(致九功之惟叙)臯陶方祗厥叙(臯陶方始得以敬承汝功之有其叙)方施象刑惟
明(方始施象刑而明以示人如周官垂刑象于象魏使人知畏而保其功於無窮)䕫曰(䕫乃自述其作)
(樂之功而言)戛擊鳴球(鳴球玉磬也戛擊之則鳴戛秸)搏拊琴瑟以詠(搏拊琴與)
(瑟以歌詠燕禮曰堂上之樂以歌為主)祖考來格(祖考感樂之和而來至)虞賓在位
(丹朱雖頑以堯之後為賓於虞亦在助祭之位)羣后德讓(與羣諸侯相譲)下管鼗鼓(燕禮)
(曰堂下之樂以管為主鼗鼓如鼓而小持其柄而摇耳旁自擊以出音)合止柷敔(柷狀如漆桶方)
(一尺四寸深一尺八寸中有錐柄左右擊以合樂於始也敔狀如虎背上有二十七鉏鋙刻以木長二尺櫟之)
(以止樂於終敔語)笙鏞以間(笙以匏為之列管於匏上而施簧於管端鏞大鍾也吹笙擊鏞以次)
(迭作)鳥獸蹌蹌(雖鳥獸微物亦感至和蹌蹌然而率舞蹌音鏘)簫韶九成(簫韶舜樂總名)
(合奏九變而樂成以象九功之成)鳳凰來儀(至靈如鳳凰亦感其和而來有容儀之可觀)䕫
曰(䕫又自述作樂之功而言)於予擊石拊石(石磬也八音之中石為難和於我大擊小附)
百獸率舞(百獸感其和而皆舞)庶尹允諧(衆正官之長亦冇所感信皆諧和)帝庸
作歌曰(舜乃用功成作樂之意作歌曰)勅天之命惟時惟幾(今雖天命眷顧常當)
(警勅不可以治功成而自忽惟時以趋事惟幾以察微)乃歌曰(乃歌云)股肱喜哉(股肱)
(喻臣也大臣喜而樂於赴功)元首起哉(元首喻君也人君之治功翕然奮起)百工熙哉
(百工之職業自然廣大)臯陶拜手稽首颺言曰(手至首為拜手首至地為稽首大言)
(宣於庭)念哉(我等當思念帝歌)率作興事(相率作興政事)慎乃憲(謹慎汝之常法)
欽哉(敬哉)屢省乃成(再三循省汝治功之成)欽哉(敬哉)乃賡載歌曰(臯陶)
(乃又賡續帝歌有未盡者載成其歌云)元首明哉(君明於上)股肱良哉(則臣忠於下)
庶事康哉(然後庶事安康而無紊亂)又歌曰(臯陶又歌以為戒云)元首叢脞哉
(人君親細碎不務大略屑屑侵臣職脞取果反)股肱惰哉(則人臣怠惰不共乃職事)萬事墮
哉(然後萬事從而隳廢矣墮音隳)帝拜曰俞(舜乃拜受其言俞以然之云)往欽哉(自今)
(以往君臣皆當敬其事而行之)
尚書句解卷二
