尚書句解卷十三
元朱祖義撰
文侯之命第三十(幽王為犬戎所殺平王東遷文侯扞王于艱有大功平王錫之以秬鬯圭)
(瓉故作此篇)
平王錫晉文侯秬鬯圭瓉(晉文侯乃唐叔之後也名仇字義和薨謚文侯有功王室)
(平王予之以秬鬯圭瓉使得祭祀此諸侯之盛禮非有大功不足以當此曰平王錫是知禮樂自天子出秬黑)
(黍鬯鬱金香草以鬱金釀和黑黍為酒圭瓉以玉為勺柄所以酌鬱鬯祼地以求神也秬巨鬯暢瓉才但反)
作文侯之命(遂作此書)文侯之命(竹簡所題)王若曰父義和(天子稱同)
(姓諸侯曰伯父叔父親之也義和文侯之字不名而字尊之也)丕顯文武(言大顯明之德者文玉武)
(王)克慎明德(能謹慎修明其德)昭升于上(其德上則昭然登升于天)敷聞在
下(下則敷布其聲聞于民)惟時上帝集厥命于文王(惟是上天集其命於文王)
(之身以有天下)亦惟先正克左右昭事厥辟(亦由先世為百官之長如周召毛畢)
(居其左右顯然承事其君)越小大謀猷(故其或謀小事或謀大事)罔不率從(人無不相)
(率順從平王謂今日之難由無賢臣所致也)肆先祖懷在位(故我之先祖自成康以下安然)
(在天位為天子)嗚呼閔予小子(平王歎傷我小子)嗣造天丕愆(今日繼幽王而)
(立乃遭天降大咎幽王為犬戎所殺)殄資澤于下民(殄絶斯民所資藉之德澤而不加于下民)
侵戎我國家純(所以夷狄得侵伐我王國如此之大)即我御事(即今我治事之臣)
罔或耆壽(無或有老成更事者)俊在厥服(與俊而有才德者在位服其事)予則罔
克(予又無能不足勝任)曰(我之所言)惟祖惟父(惟同姓在祖父行者是頼)其伊恤朕
躬(其誰能憂我身之陷於天變而力救之歟)嗚呼有績予一人(歎同姓諸侯在祖父之行)
(者誠有功在我一人)永綏在位(我庶幾得長安在位)父義和(平王又呼而告)汝克昭
乃顯祖(汝能昭明汝顯祖唐叔之訓)汝肈刑文武(汝之身始能法文武之道)用會
紹乃辟(用能會合繼續汝君於文武而無愧)追孝于前文人(使繼志述事追孝於前文)
(德之人)汝多修扞我于艱(戰功曰多汝文侯多所修治以扞衛我於艱難之中)若汝
予嘉(如汝者我實嘉善其功績)王曰父義和(又呼而告)其歸視爾師(其歸晉國)
(臨視爾之衆民)寧爾邦(安寧爾之邦國)用賚爾秬鬯一卣(賚予以秬鬯一中尊使得)
(以祭祀其祖蓋非上之賜則諸侯不敢用此禮卣由)彤弓一(赤色弓一)彤矢百(赤色矢百)盧
弓一(黑色弓一)盧矢百(黑色矢百諸侯蒙弓矢之賜始得專征伐)馬四匹(馬四匹為一乘)
父往哉(父以尊之往之汝國)柔遠能邇(欲懷柔遠人當自能懷邇人始)惠康小民
(惠愛安康小民)無荒寧(無荒忽自安)簡恤爾都(簡閱其士惠愛憂恤其民於爾都國之中)
用成爾顯德(成爾明德)
費誓第三十一(伯禽諸侯其書得附帝王之後以精於治兵庶幾王道孔子存之費魯東郊之)
(地伯禽方就侯國徐戎淮夷遽興兵侵伐伯禽誓師於費以禦之也)
魯侯伯禽(魯國諸侯名伯禽周公之子)宅曲阜(始居魯國曲阜之地)徐戎並興
(徐戎淮夷並興兵侵伐魯)東郊不開(二種作亂於魯東境故魯東郊外捍禦之門閉而不開)作
費誓(伯禽誓師作此書費泌)費誓(竹簡所標)公曰(伯禽言)嗟人無譁聽命
(咨嗟衆人無喧譁靜以聽我命)徂兹淮夷徐戎並興(往者居此淮浦之夷徐州之戎並興)
(為寇)善敹乃甲胄(善簡擇汝甲以衛身胄以衛首敹聊)敿乃干(干楯也安國謂施汝楯紛)
(紛如綬而小繫於楯持之以為飾敿矯)無敢不弔(無有一事敢不極其至弔的)備乃弓
矢(古者每一弓百矢其數欲備足)鍛乃戈矛(戈矛以金為刃則鍛鍊之)礪乃鋒刃(凡有)
(鋒刃皆磨礪之)無敢不善(無有一事敢不盡善)今惟淫舍牿牛馬(軍中牛以負載)
(馬以駕車今惟行軍所在必大放舍所牿之牛馬而牧之牿梏)杜乃擭(擭者郊野之民設機捕獸必杜)
(塞之擭胡化反)敜乃穽(穽者掘地以陷獸當窒斂之敜捻穽阱)無敢傷牿(無敢以擭與穽)
(傷損我所牿之牛馬也)牿之傷汝則有常刑(不杜不斂傷所牿牛馬汝郊野之民皆有)
(常刑)馬牛其風(馬迎風而馳牛順風而走相奔逐也)臣妾逋逃(男賤為臣女賤為妾或因)
(罪而逃走)勿敢越逐(皆不得踰越軍壘求逐之)祗復之(其有得牛馬臣妾者敬而還之有此)
(隊奔至它隊者敬而還之)我商賚汝(我當商度其功而賞賚爾)乃越逐不復(乃有踰越)
(軍伍逐牛馬臣妾而不復還)汝則有常刑(汝軍民皆有常刑)無敢寇攘(軍人無敢)
(為寇攘劫掠)踰垣牆(或有踰過垣牆)竊馬牛誘臣妾(竊人馬牛說誘人臣妾)汝
則有常刑(汝軍人有常刑)甲戌(日也)我惟征徐戎(我惟征伐徐戎征者正也正其)
(罪也)峙乃糗糧(凡在軍者儲峙汝之糗糧乾糧也或謂熬大豆及米或謂熬米麥其實則一糗去九)
(反)無敢不逮(無敢有不及者苟有不及則軍必乏食戰必不力)汝則有大刑(則加)
(汝以大刑死罪)魯人三郊三遂(大國三軍故三郊三遂郊即鄕也國外為郊鄉外為遂謂魯人)
(居於郊遂者)峙乃楨榦(儲峙汝築城之具所立之木謂之楨當旁障土者謂之榦)甲戌我
惟築(我惟築城壘夫伯禽以甲戌日征徐戎復以是日築城壘慮其或不可勝而預為捍禦之計且攻且)
(守是為萬全之策也)無敢不供(無敢有不供應者苟不供此楨榦有妨版築之功使徂征之舉或有)
(疎失捍禦無策一敗塗地為害非常)汝則有無餘刑非殺(隊伍皆有刑責犯者多不可勝)
(誅故不殺也)魯人三郊三遂峙乃芻茭(居於郊遂者各儲峙芻茭以供牛馬茭交)
無敢不多汝則有大刑(芻茭不繼則車疲馬劣亦能致敗故供之不多亦服大刑)
秦誓第三十二(秦穆公之貪利苟得至於喪師一辱悔過孔子取其書附於帝王之后以其能)
(改過遷善帝王之門戶也由此而進夫帝王亦不遠矣)
秦穆公伐鄭(穆公始與晉文公伐鄭鄭與秦盟秦使杞子輩戊之杞子使告于秦曰鄭人使我掌)
(北門之管潜師以來國可得也穆公訪諸蹇叔蹇叔不可穆公於是召孟明視西乞術白乙丙伐鄭)晉襄
公帥師敗諸崤(師經於崤崤晉境也是時晉文公死襄公初立謂國有大喪而秦越境伐鄭師)
(行不告襄公乃俟其師還帥師戰於崤澠敗其師而獲三帥崤爻)還歸(文嬴為三帥請使歸就戮于秦)
(三帥還歸穆公素服郊迎嚮師而哭曰孤違蹇叔以辱二三子孤之罪也不替孟明孤之過也穆公於此痛自)
(懲艾)作秦誓(作此書)秦誓(舊簡所題)公曰(穆公曰)嗟我士聽無譁(嗟哉)
(我朝廷之士當靜聽我誓無或喧謀)予誓告汝羣言之首(我誓告汝以羣言之先者莫先)
(於悔過之言)古人有言曰(古人所言即羣言之首也)民訖自若是多盤(民之)
(常情使人盡順己之所為則多樂如穆公違蹇叔而用孟明是樂孟明順己而惡蹇叔咈己矣其亦何異於民)
責人斯無難(至於責人之咈己肆談無忌高論不顧更無所難如穆公責蹇叔之咈己信無難色)
惟受責俾如流(及受人之責使言者肆口而發如水流出吾甘心受之)是惟艱哉
(是為難也如穆公當時受蹇叔之責豈不難哉)我心之憂(穆公自謂我前自不能受責至於敗衂其)
(心懷憂思欲改過自新)日月逾邁若弗云來(深恐日月疾行不復再來而我改過無日)
惟古之謀人則曰未就予忌(蹇叔執古義與我謀則曰未能就我闢土之功我實)
(忌而惡之)惟今之謀人姑將以為親(杞子孟明等循今日一時之利與我謀我則姑)
(且親而信之)雖則云然(穆公謂我所陳已過其言雖如此)尚猷詢兹黃髮(庶幾)
(今所謀者皆詢問此黃髮之老如蹇叔者)則罔所愆(則終無所過失)番番良士(老成良善)
(之士番波)旅力既愆(雖筋力既衰目力耳力手力足力皆無用矣)我尚有之(我庶幾欲)
(有此人而用之方是理也)仡仡勇夫射御不違(至若武勇之夫雖射弓御馬皆中法度而)
(不違仡訖)我尚不欲(我庶幾不欲此等人)惟截截善諞言(其有察察然徒恃小惠又)
(善為巧說之辭諞駢)俾君子易辭(使君子為之昡惑遷心改慮變易已之辭以從其言)我皇
多有之(此等人我何暇多有之)昧昧我思之(我今日因敗衂之後昧昧然專一其志慮)
(思其所以成敗之說)如有一介臣(如有一介然有守之臣)斷斷猗無他技(觀其)
(外則斷斷然守善確乎不拔雖無他技能猗助語也)其心休休焉其如有容(究其中則)
(休休自得無一毫妬賢害能之意其如能有所含容停蓄曰其如謂其中恢洪不可以定名也)人之有
技(其見人之有技能也)若已有之(如己之有此技能)人之彦聖(人有美德至於大而)
(化之之聖)其心好之(其心好此人之善)不啻如自其口出(不止如口之所言蓋)
(口之稱揚者有限而心之好慕者無窮啻耻)是能容之(是能容人之善者也)以保我子
孫(用此人於朝廷則安國家定社稷綿大業於無窮其安保我子孫為如何)黎民亦職有利
哉(不惟子孫蒙休為衆民者亦將于此而有利)人之有技冒疾以惡之(其有徒矜)
(一己之長不能兼天下之善於人之技能則冒蔽疾害以惡之)人之彦聖(人有彦聖之德)而違
之(違背而抑遏之)俾不達(使不得達其名行其志)是不能容(如此之人胷懷卑陋豈能)
(兼容天下之人)以不能保我子孫(用之則矜己制人敗喪國家亦何能安保我之子孫)黎
民亦曰殆哉(衆民亦安得不危哉)邦之杌隉(杌兀隉齧)曰由一人(邦之所以)
(杌隉而危殆者非他也乃由用一人之冒疾者也)邦之榮懷亦尚一人之慶(邦之)
(所以榮華而懷安者非他也亦頼一人之慶謂用一人能容衆其安慶自然及之穆公悔過而思欲用者惟一)
(人所不欲用者亦一人可謂悔過得其要矣夫子錄之豈不在此也哉)
尚書句解卷十三
