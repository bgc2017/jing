欽定四庫全書
欽定詩經傳說彙纂卷十八
生民之什三之二
厥初生民時維姜嫄(音原叶魚倫反)生民如何克禋(音因)克祀(叶養)
(里反)以弗無子(叶奬里反)履帝武敏(叶母鄙反)歆攸介攸止載震載
夙(叶相即反)載生載育(叶曰逼反)時維后稷
集傳賦也民人也謂周人也時是也姜嫄炎帝後姜
姓有邰氏女名嫄為高辛之世妃(孔氏穎達曰鄭以姜嫄為高辛之世)
(妃謂其後世子孫之妃也未知其為幾世故直以世言之)精意以享謂之禋祀祀
郊禖也弗之言祓也祓無子求有子也古者立郊禖
(孔氏穎達曰月令稱高禖蔡邕月令章句云高禖祀名高猶尊也禖猶媒也毛於此及玄鳥傳皆作郊禖)
(則讀高為郊鄭於此箋亦云郊禖)蓋祭天於郊而以先媒配也變媒
言禖者神之也其禮以玄鳥至之日用大牢祀之(孔氏)
(穎逹曰燕至在春分二月之中主為産乳蕃滋故王者重其初至之日用牛羊豕之大牢祀於郊禖之神)
(○郊天用特牲而此祭天用大牢者以兼祭先禖之神異於常郊故也○顔氏逹龍曰祠以仲春正其候)
(也祭以大牢尊其禮也祀以南郊重其事也)天子親往后率九嬪御(孔氏穎逹)
(曰天子親往敬其事故親祭之后妃率九嬪從之而往侍御於祭焉)乃禮天子所御帶
以弓韣(音獨)授以弓矢于郊禖之前也(孔氏穎逹曰禮天子所御幸者)
(使大祝酌酒飲之于郊禖之庭以神之惠光顯之也弓矢者男子之事使之帶弓衣執弓矢冀其所生為)
(男也○劉氏瑾曰此上所言祭郊禖之禮乃通言古者天子有此禮耳非專指姜嫄之事也)履踐
也帝上帝也武迹敏拇(郭氏璞曰拇迹大指處○朱子曰敏字當為絶句叶上韻)
(耳)歆動也猶驚異也介大也震娠也(孔氏穎逹曰左傳云邑姜方震)
(大叔后緡方震皆謂有身為震也)夙肅也生子者及月辰居側室也
(朱氏公遷曰内則妻將生子及月辰居側室疏云側室次燕寢之旁生子必於側室以正室燕寢尊故也)
育養也○姜嫄出祀郊禖見大人迹而履其拇(鄭氏康成)
(曰時有大人迹姜嫄履之足不能滿履其拇趾之處○劉氏瑾曰姜嫄以高辛子孫之妃而得祀郊禖豈)
(古禮簡質天子諸侯皆用其禮歟)遂歆歆然如有人道之感於是即
其所大所止之處而震動有娠乃周人所由以生之
始也周公制禮尊后稷以配天故作此詩以推本其
始生之祥明其受命於天固有以異於常人也然巨
迹之說先儒或頗疑之而張子曰天地之始固未嘗
先有人也則人固有化而生者矣蓋天地之氣生之
也蘇氏亦曰凡物之異於常物者其取天地之氣常
多故其生也或異麒麟之生異於犬羊蛟龍之生異
於魚鼈物固有然者矣神人之生而有以異於人何
足怪哉斯言得之矣
集說(王氏安石曰緜所謂民之初生則本由大王之興此所謂厥初生民則本其由后稷而起也○)
(朱子曰毛公說姜嫄出祀郊禖履帝嚳之迹而行將事齊敏鄭氏說姜嫄見大人迹而履其拇二家之說)
(不同古今諸儒多是毛而非鄭然案史記亦云姜嫄見大人迹心忻然欲踐之踐之而身動如孕則非鄭)
(之臆說矣○後世所謂祥瑞固多偽妄然豈可因後世之偽妄而并眞實者皆以為無乎鳳鳥不至河不)
(出圖孔子之言不成亦以為非○天下之理一而已而有常變之不同夫二氣交感化生萬物者理之常)
(也若姜嫄簡狄之生稷契此理之變也○履巨迹之事有此理且如契之生詩中亦云玄鳥降而生商蓋)
(以為稷契皆天生之耳非有人道之感非可以常理論也漢高祖之生亦類此此等不可以言盡當意會)
(之可也○輔氏廣曰初生周人者實姜嫄也生民如何是又問其所以然也以下則述其所以然而終結)
(之以時維后稷一句蓋言其所生之子實后稷也后稷始教民播種而利及萬世非天所命而何宜其始)
(生之靈異乎)
○誕彌厥月先生如達(他末反)不坼(敕宅反)不副(孚逼反叶孚廹反)
無菑(音災)無害(叶音曷)以赫厥靈上帝不寧不康禋祀(叶養里反)
居然生子(叶奬里反)
集傳賦也誕發語辭(張子曰此篇多誕字皆訓為大後有不甚通者疑皆發語辭耳)
彌終也終十月之期也(鄭氏樵曰彌滿也)先生首生也達小
羊也羊子易生無畱難也坼副皆裂也(何氏楷曰副本作疈說文)
(云判也)赫顯也不寧寧也不康康也居然猶徒然也○
凡人之生必坼副菑害其母而首生之子尤難今姜
嫄首生后稷如羊子之易無坼副菑害之苦是顯其
靈異也上帝豈不寧乎豈不康我之禋祀乎而使我
無人道而徒然生是子也
集說(孔氏穎逹曰天既祐令有身又使之生易是天意以此顯眀其有神靈也上天之意豈不降福)
(而安之乎言上天誠降福而安之使母無病苦子得易生是天安之也姜嫄之身豈不見安於禋祀乎言)
(姜嫄實見安於禋祀祈則有子生之又易是為禋祀所安也○蘇氏轍曰后稷姜嫄之元子也既終其月)
(而生其生也如達之易赫然甚異於人此豈上帝不安之哉然姜嫄乃反以其由禋祀之故居然無疾而)
(生子是以不安而棄之)
○誕寘之隘(於懈反)巷牛羊腓(符非反)字之誕寘之平林會
伐平林誕寘之寒冰鳥覆(敷救反)翼(叶音異)之鳥乃去矣后
稷呱(叶去聲)矣實覃實訏(叶去聲)厥聲載路
集傳賦也隘狹腓芘字愛(胡氏一桂曰集傳於采薇小人所腓引程子曰腓隨)
(動也如足之腓足動則隨而動如是則正與易咸其腓同義意者牛羊見稷以足肚遮芘之如有愛之之)
(意故謂之腓字)會值也值人伐木而收之覆蓋翼藉也以一
翼覆之以一翼藉之也(孔氏穎逹曰上覆下翼明非一翼耳姜嫄以玄鳥至月而)
(禋祀在母十月而生稷其生正當冰月故得棄之冰也)呱啼聲也覃長訏大載
滿也滿路言其聲之大也○無人道而生子或者以
為不祥故棄之而有此異也於是始收而養之
集說(朱氏善曰牛羊之腓護之以其股也鳥之覆護之以其翼也人之會伐平林則又收而置之懷)
(抱也人與我同類者也物與我異類者也而無有不愛護之意以見天之所生固非人之所能棄也實覃)
(實訏厥聲載路此稷之所以異於人也於是始收而養之則亦知其受命於天而不可以常兒待之矣)
○誕實匍(音蒲)匐(蒲北反)克岐克嶷(魚極反)以就口食蓺之荏
(而甚反)菽荏菽旆旆禾役穟穟(音遂)麻麥幪幪(莫孔反)瓜瓞唪
唪(布孔反)
集傳賦也匍匐手足竝行也岐嶷峻茂之狀就向也
口食自能食也蓋六七歲時也蓺樹也荏菽大豆也
(孔氏穎達曰釋草云戎菽謂之荏菽孫炎以為大豆)旆旆枝旟揚起也(錢氏文子曰如)
(旗之旆也)役列也(孔氏穎逹曰種禾則使有行列)穟穟苗美好之貌也(王氏)
(安石曰成秀也○錢氏文子曰穟與穗通穟穟禾多實也)幪幪然茂密也唪唪然
多實也(劉氏彛曰旆旆穟穟幪幪唪唪言皆異於常人所種)○言后稷能食時
已有種殖之志蓋其天性然也史記曰棄為兒時其
遊戲好種殖麻麥麻麥美及為成人遂好耕農堯舉
以為農師
集說(鄭氏康成曰能匍匐則岐岐然意有所知也其貌嶷嶷然有所識别也以此至於能就衆人口)
(自食謂六七歲時就口食之時則有種殖之志言天性也○輔氏廣曰此章則言后稷之於種殖蓋天性)
(自然生知非從習得皆所以終首章之意也○曹氏居貞曰聖人一種殖之間而嘉種各遂其性則所禀)
(之異可知矣)
○誕后稷之穡有相(息亮反)之道(叶徒口反)茀(音弗)厥豐草(叶此苟反)
種(去聲)之黃茂(叶莫口反)實方實苞(叶補苟反)實種(上聲)實褎(叶徐久反)實
發實秀(叶思久反)實堅實好(叶許口反)實穎(營井反)實栗即有邰(他來)
(反)家室
集傳賦也相助也言盡人力之助也(張子曰有相之道贊化育之一)
(端也今農民未見致力於田者或有一耕即種其收即天幸也惟后稷則盡人力之助)茀治也
(季氏本曰茀草盛之名因草盛而治去之故茀即為治也)種布之也黃茂嘉榖也
(何氏楷曰黃土色洪範曰土爰稼穡故五榖色多黃)方房也苞甲而未拆也此
漬其種也種甲拆而可為種也(朱氏公遷曰生意藏於其中是為房生意)
(蓄而欲泄是為甲甲者草木之仁也拆則破其種而出之矣)褎漸長也發盡發也
秀始穟也(黃氏震曰發者苗之長盛秀者苗之吐華)堅其實堅也好形味
好也穎實繁碩而垂末也(孔氏穎逹曰說文云穎禾末也言其穗重而穎垂也)
栗不秕(補履反)也既收成見其實皆栗栗然不秕也(孔氏)
(穎達曰左傳云嘉栗旨酒服虔云榖之初熟為栗)邰后稷之母家也豈其或
滅或遷而遂以其地封后稷歟(陸氏德眀曰邰后稷所封國也今在京兆)
(武功縣)○言后稷之穡如此故堯以其有功於民封於
邰使即其母家而居之以主姜嫄之祀故周人亦世
祀姜嫄焉(劉氏瑾曰曹氏曰生民之功本於姜嫄不可弗祀故周官大司樂奏夷則歌小吕舞)
(大濩以享先妣而序於先祖之上尊之也)
集說(輔氏廣曰自浸種以至收成無非盡人力以相助之而但曰穡者要其成而言之耳且稷大賢)
(也為農師則專於農事以至於受封有國而未嘗及於他務焉古人之精於事也盖如此○嚴氏粲曰所)
(以詳言其成熟之次序者見稼穡之艱難非一日所能致或苗而不秀或秀而不實滅裂耕者報之亦滅)
(裂鹵莽耕者報之亦鹵莽今后稷能教民以盡人事故其穡如此○朱氏善曰實方實苞自其漬種時言)
(之也實種實襄自其始苗時言之也實發實秀自其始穟時言之也實堅實好自其始實時言之也實穎)
(實栗自其實熟而收成時言之也此稷之播種所以大有功於斯民而有邰之封所以享無窮之報也○)
(姚氏舜牧曰天之所以生萬民者稼穡乃天能生地能成而不能使其民之生且成棄相天之時因地之)
(利一一左右而曲成之使稼穡之利昭然大播於天下則有相之道也易曰后以財成天地之道輔相天)
(地之宜以左右民○何氏楷曰此章是后稷已為農師而教民之事)
○誕降嘉種維秬(音巨)維秠(孚鄙反)維穈(音門)維芑(音起)恒(古鄧反)
之秬秠是穫是畝(叶滿洧反)恒之穈芑是任(音壬)是負(叶扶委反)以
歸肇祀(叶養里反)
集傳賦也降降是種於民也書曰稷降播種是也秬
黑黍也秠黑黍一稃(音孚)二米者也穈(陸氏德眀曰爾雅作&KR1666;)赤
粱粟也芑白粱粟也恒徧也謂徧種之也(孔氏穎達曰以言種)
(之廣多故以恒為徧定本作恒集注皆作亘字)任肩任也負背負也既成則
穫而棲之於畝任負而歸以供祭祀也秬秠言穫畝
穈芑言任負互文耳肇始也稷始受國為祭主故曰
肇祀(劉氏瑾曰后稷得國而始主祭則宗廟羣神之祀皆始此矣)
集說(黃氏櫄曰后稷以前未嘗無黍稷之種也特未别其維秬維秠維穈維芑耳后稷為之别其類)
(以時其耕種故曰誕降嘉種言后稷降之於民也非天降之於后稷也○朱氏善曰稷之降種其名不一)
(而此獨以秬秠穈芑言者自其種之嘉而可以供祭祀者言之也秬秠可以供鬱鬯穈芑可以供粢盛故)
(降之於民使得以徧種之種焉而成成焉而穫穫焉而任負以歸於是為鬯酒以降神為粢盛以享神此)
(自其始封時言之也)
○誕我祀如何或舂(傷客反)或揄(音由)或簸(波我反)或蹂(音柔)釋
之叟叟(所留反)烝之浮浮載謀載惟取蕭祭脂取羝(都禮反)
以軷(蒲末反叶蒲昧反)載燔載烈(如字叶力制反)以興嗣歲(叶音雪又如字)
集傳賦也我祀承上章而言后稷之祀也揄抒(音暑)臼
也(陸氏德眀曰抒蒼頡篇云取出也○孔氏穎達曰謂抒米以出臼也)簸揚去糠也蹂
蹂禾取榖以繼之也(劉氏彝曰蹂以脱其穗)釋淅米也叟叟聲
也浮浮氣也(陸氏德眀曰叟字又作溲濤米聲也爾雅作溞浮爾雅說文竝作烰云烝也)
謀卜日擇士也(劉氏瑾曰周禮太宰及儀禮少牢饋食皆前期十日帥執事而卜祭日之)
(吉凶又案射義將祭必先習射以擇士射中者得與於祭所擇之士謂諸侯諸臣及所貢士也)惟齋
戒具脩也(劉氏瑾曰大宰掌百官之誓戒與其具脩齋者散齋七日戒者致齋三日具謂所當)
(供脩謂埽除糞洒也○朱氏公遷曰謀惟即天保所為吉蠲也)蕭蒿也脂膟(音律)膋也
宗廟之祭取蕭合膟膋爇之使臭達牆屋也羝牡羊
也(孔氏穎達曰祭不用牝)軷祭行道之神也(月令孟冬其祀行○鄭氏康成曰行)
(在廟門外之西為軷壤厚二寸廣五尺輪四尺祀行之禮北面設主於軷上○孔氏穎達曰東西為廣南)
(北為輪常祀行神之壇則然若於國外祖道軷祭其壇随路所嚮而為廣輪尺數同也○季氏本曰軷毛)
(氏以為道祭即鄭氏所謂七祀行神也冬月隂往陽來故有此祭祭在廟門之外非必有遠行而始軷祭)
(也)燔傅諸火也烈貫之而加於火也(孔氏穎達曰烈即今之炙肉也)
(○曹氏粹中曰宗廟與軷皆有尸燔烈所以為尸羞也)四者皆祭祀之事(曹氏居貞)
(曰朱子雖只指取蕭以下四者而言然舂簸以及謀惟亦莫非祭祀時事特舂簸以及謀惟乃將祭時事)
(取蕭以及燔烈則臨祭時事)所以興來歲而繼往歲也
集說(輔氏廣曰言祭祀之事前詳於舂簸釋烝之事者不忘本也載謀載惟而下備其禮也其所以)
(祭祀者以興來歲繼往歲蓋始終農事也○曹氏居貞曰祭祀以農事而始興則亦以農事而迭舉今歲)
(豐年而祭所以報也亦所以祈也於是豐年之祥無或間斷往歲之豐登可繼來歲之豐登又興矣可見)
(后稷之謹祭祀而重農事也如此○朱氏道行曰此皆后稷義起之禮後來周禮皆本此以賁飾之)
○卬(五郎反)盛(音成)于豆于豆于豋其香始升上帝居歆(下與)
(今叶)胡臭亶時(叶上止反)后稷肇祀(叶養里反)庶無罪悔(叶呼委反)以迄
(許乙反)于今(上與歆叶)
集傳賦也卬我也木曰豆以薦菹醢也瓦曰豋以薦
大(音泰)羹也(孔氏穎達曰天官醢人掌四豆之實皆有菹醢是豆為薦羞菹醢也公食大夫禮云)
(大羹湇不和實於豋是豋為大羹湇者肉汁大古之羹也不調以鹽菜以質故以瓦器盛之)居安
也鬼神食氣曰歆(謝氏枋得曰天地間惟理與氣有此理則有此氣有此氣則有此理)
(鬼神無形無聲惟有理有氣在冥漠之間耳凡祭皆以心感神以氣合神者也黍稷必馨香酒殽必芬芳)
(用椒用桂用蕭用鬱金草皆以香氣求神神以歆饗此氣耳)胡何臭香亶誠也時
言得其時也庶近迄至也○此章言其尊祖配天之
祭其香始升而上帝已安而饗之言應之疾也此何
但芳臭之薦信得其時哉蓋自后稷之肇祀則庶無
罪悔而至于今矣曾氏曰自后稷肇祀以來前後相
承兢兢業業惟恐一有罪悔獲戾於天閱數百年而
此心不易故曰庶無罪悔以迄于今言周人世世用
心如此也
集說(范氏處義曰后稷雖肇祀而未及郊天之禮以非天子不可也周公相成王郊祀后稷以配天)
(而歸功之言○嚴氏粲曰天生后稷以養民后稷能教民稼穡以相天故以功封邰而祀宗廟為周家祭)
(祀之始天心眷之久矣自后稷肇祀以來子孫世修其業不敢失墜以𫉬罪於天遂至今日得以成王業)
(而郊天天之歆饗蓋在此耳周之郊也因稷而致所謂文武之功起於后稷尊后稷以配天不亦宜乎○)
(朱氏公遷曰周人敬天之心傳自后稷今以后稷所以敬天者祀稷而配天則志意相合精神相感神妙)
(之機有不容言者矣后稷肇祀之敬於上章可見盡志盡物皆敬也郊以稷配天此言帝而不言稷者統)
(於尊也帝享則稷亦享之矣○朱氏善曰上章言后稷之祀此章遂言今日尊祖配天之祭夫莫高於天)
(莫尊於帝若不可得而感格也而香之始升上帝已安而饗之豈為其芳臭之薦得其時而已哉蓋自后)
(稷之肇祀也載謀載惟之致其誠取蕭取羝之致其謹載燔載烈之致其戒固未嘗有一亳之罪悔由后)
(稷而公劉公劉之心無以異於后稷也由公劉而大王大王之心無以異於公劉也由大王而文武文王)
(武王之心又無以異於大王也今至於後王之時而此心之敬畏猶前日也則上帝之饗之也豈徒以其)
(物哉正以周人之用心同一敬畏之相傳也)
總論(孔氏穎達曰生民詩言尊祖之意以后稷生於姜嫄而來其文王受命武王除亂以定天下之)
(功其兆本起由於后稷及周公成王致太平制禮以王功起於后稷故推舉之以配天經八章上三章言)
(后稷生之所由顯異之事下五章言后稷長而有功見其得以配天之意)
生民八章四章章十句四章章八句
集傳此詩未詳所用豈郊祀之後亦有受釐頒
胙之禮也歟舊說第三章八句第四章十句今
案第三章當為十句第四章當為八句則去呱
訏路音韻諧協呱聲載路文勢通貫而此詩八
章皆以十句八句相間為次又二章以後七章
以前每章章之首皆有誕字
集說(段氏昌武曰配天樂歌已見於頌祀主於嚴肅故其辭簡此殆大臣因祀事之餘推)
(原其所以尊者與七月之辭相類○吴氏澂曰頌有思文后稷矣生民乃祭之後飲酒受釐時)
(所歌施於人而非施於鬼神者自當為雅蓋祭祀之時歌之於鬼神者頌詩也受釐之時歌之)
(於生人者雅詩也○劉氏瑾曰此詩雖未眀言尊稷配天之事而一詩之意實為尊稷配天而)
(推本言之以為受釐之樂歌也)
敦(徒端反)彼行葦牛羊勿踐履方苞方體維葉泥泥(乃禮反)
戚戚兄弟(待禮反)莫遠具爾或肆之筵或授之几
集傳興也敦聚貌勾萌之時也(鄭氏康成曰勾屈生也芒而直曰萌)行
道也勿戒止之詞也苞甲而未坼也體成形也(孔氏穎達)
(曰成形者謂至秋乃成為葦此時未成故言方)泥泥柔澤貌(陸氏德眀曰張楫作苨苨云草)
(盛也)戚戚親也(吕氏祖謙曰毛氏以戚戚為内相親惟體之深者為能識之)莫猶勿
也具俱也爾與邇同肆陳也○疑此祭畢而燕父兄
耆老之詩故言敦彼行葦而牛羊勿踐履則方苞方
體而葉泥泥矣戚戚兄弟而莫遠具爾則或肆之筵
而或授之几矣(鄭氏康成曰王與族人燕年稚者為設筵而已老者加之以几○曹氏粹)
(中曰几尊者所憑以為安)此方言其開燕設席之初而慇勤篤厚
之意藹然已見於言語之外矣讀者詳之
集說(孔氏穎達曰言先王有仁恩之故能誠心親戚其親戚之兄弟無遠無近王俱爾而揖進之與)
(之燕樂於時王心實悦或有陳之筵席者或有授之以几者是王能親其所親也○蘇氏轍曰道上之葦)
(其為物也微矣仁人君子將於是何求哉然謂其方且欲生也故禁牛羊使勿踐之而况於人乎故王者)
(内則親睦九族外則尊事黃耇凡以無逆其性而非有所望之也此所謂忠厚也○范氏處義曰由物理)
(以察人倫乃知兄弟相親出於天性其相聚而處如葦之同根其相依而生如葦之枝葉所以不可相遠)
(者亦如此葦也○輔氏廣曰兄弟親戚恩意本厚其所以至於薄者只緣相遠而相疎故耳若常使相近)
(相見情意浹洽則相親相敬相與燕樂其於肆筵授几之事自然有不容己者矣此為首章一篇之意皆)
(具於此○何氏楷曰此詩二章以下皆言燕樂兄弟之事然必有此心為之本而後燕樂不為虚文)
○肆筵設席(叶祥勺反)授几有緝御(叶魚駕反)或獻或酢(才洛反)洗
爵奠斝(古雅反叶居訝反)醓(他感反)醢以薦(叶即略反)或燔或炙(叶陟略反)
嘉殽脾(婢支反)臄(渠略反)或歌或咢(五洛反)
集傳賦也設席重席也(孔氏穎達曰既言肆筵上又設席故知重席也不過下莞)
(上簟而已春官司几筵注云筵亦席也鋪陳曰筵藉之曰席然則言之筵席通矣彼以在下為鋪陳在上)
(人所蹈藉故在下者稱筵在上者稱席此當與之同也)緝續御侍也有相續代
而侍者言不乏使也(劉氏&KR0595;曰更其僕御所以優老不暫闕其侍從也○朱氏道行)
(曰老者既加几使有所憑則道飲食祝噎哽左右之者不得少閒故御曰緝)進酒於客曰
獻客荅之曰酢主人又洗爵醻客客受而奠之不舉
也(曹氏粹中曰案文王世子曰若公與族人燕則異姓為賓膳宰為主人異姓為賓者以同姓無相賓)
(客之道也膳宰為主人者以君尊不親獻酒也如是則獻與酢皆非宗族親行之禮推諸侯以見王者當)
(亦然耳)斝爵也夏曰醆(阻限反)殷曰斝(孔氏穎達曰謂之斝者謂畫禾稼也)
(○曹氏粹中曰斝商爵也舉商爵者見周之親親尚矣)周曰爵醓醢之多汁者
也燔用肉炙用肝臄口上肉也歌者比於琴瑟也(孔氏)
(穎達曰經傳諸言歌者皆以絃歌之)徒擊鼓曰咢○言侍御獻醻飲食
歌樂之盛也
集說(李氏樗曰非特肆筵又且設加之以重席非特授几又且有緝御而侍之設席者即周官司几)
(筵所謂設莞筵加繅席設蒲筵加莞席是也緝御即周禮所謂更僕是也主人獻賓賓酢主人洗爵奠斝)
(則所以飲之者無不至也醓醢以薦或燔或炙嘉殽脾臄則所以食之者無不至也飲食之具既至而又)
(思所以樂之凡此皆見親親之誠無不用其極也○黃氏佐曰侍御以養其體飲以養其陽食以養其陰)
(歌樂以和其心燕禮之盛如此所以示慈惠也)
○敦(音雕下同)弓既堅(叶吉因反)四鍭(音侯)既鈞舍(音捨)矢既均序賓
以賢(叶下珍反)敦弓既句(古候反叶古侯反)既挾(子協反)四鍭四鍭如
樹(叶上主反)序賓以不侮
集傳賦也敦雕通畫也天子雕弓(孔氏穎達曰敦與彫古今之異彫是)
(畫飾之義冬官弓人為弓唯言用漆不言畫則漆上又畫之耳)堅猶勁也鍭金鏃翦
羽矢也(爾雅金鏃翦羽謂之鍭○孫氏炎日金鏑斷羽使前重也)鈞參(音驂)亭也謂
三分之一在前二在後三訂之而平者前有鐵重也
(孔氏穎達曰輕重鈞停四矢皆然故言四鍭既鈞)舍釋也謂發矢也均皆中
也賢射多中也投壺曰某賢於某若干純(音全)竒則曰
竒均則曰左右均是也(禮記投壺司射執算曰左右卒投請數二算為純一純以)
(取一算為竒遂以竒算告曰某賢於某若干純竒則曰竒鈞則曰左右鈞注以勝為賢尚技藝也○儀禮)
(鄉射禮若右勝則曰右賢於左若左勝則曰左賢於右以純數告若有竒者亦曰竒若左右鈞則左右皆)
(執一算以告曰左右鈞注賢猶勝也言賢者射之以中為雋也)句彀通謂引滿也(孔氏)
(穎達曰說文云彀張弓也二京賦曰彫弓既彀彀與句字雖異音義同)射禮搢(音晉)三挾
(音浹)一既挾四鍭則徧釋矣(孔氏穎達曰搢者插也挾謂手梜之射用四矢故插)
(三於帶閒挾一以扣弦而射也案大射禮搢三挾一个謂卿大夫若其君則使人屬矢不親挾也)如
樹如手就樹之言貫革而堅正也不侮敬也令弟子
辭(朱氏公遷曰致其辭命也)所謂無憮(音呼)無敖(音傲)無偝(音佩)立無踰
言者也(劉氏瑾曰投壺注弟子賓黨主黨年穉者也謂其立堂下相褻慢司射戒令之憮敖慢也)
(偝立不正向前也踰言遠談語也)或曰不以中病不中者也射以中
多為雋以不侮為德○言既燕而射以為樂也(吕氏祖謙)
(曰鄭康成以為將養老大射擇士王肅以為燕射以詩之所叙考之儀禮王肅之說是也○李氏如圭曰)
(大射主於射故大夫未舉旅則射燕射主於飲酒故王肅以此為燕射於燕旅酬後為之)
集說(吕氏祖謙曰四鍭既鈞泛言射者也故繼之曰序賓以賢四鍭如樹專言勝者也故繼之曰序)
(賓以不侮○案儀禮燕射如鄉射之禮射雖畢而飲未終舉觶無算爵獻酌尚多言酌大斗祈黃耇於既)
(射之後亦豈不可乎○輔氏廣曰前四句言射而中又以中多為賢後四句言射而貫革又以不侮為德)
(所謂射不主皮也中多則藝精不侮則德盛)
(案三禮燕必有射故此章或主養老行射或主燕射而吕祖謙軰以王肅燕射之說為長朱子疑此為祭)
(畢而燕父兄耆老之詩因下章有曾孫維主句又改既醉為荅行葦之篇既醉言祭則此篇不得不言祭)
(耳但祭畢之燕射以為樂稽之三禮無文可考故朱子亦作疑辭而未定也)
○曾孫維主(如字或叶當口反)酒醴維醹(如主反或叶奴口反)酌以大斗
(叶腫庾反或如字)以祈黃耉(叶果五反或如字)黃耉台(湯來反)背(叶必墨反)以
引以翼夀考維祺(音其)以介景福(叶筆力反)
集傳賦也曾孫主祭者之稱今祭畢而燕故因而稱
之也(毛氏萇曰曾孫成王也○陸氏佃曰周官王燕則膳夫為獻主臣莫敢與君抗禮今此曾孫維)
(主則以尊事黃耇所以為厚也○朱子曰此詩作於成王之時則蓋謂成王也而說者於他詩所謂曾孫)
(皆以為成王則誤矣)醹厚也大斗柄長三尺(孔氏穎達曰漢禮器制度注勺五升)
(徑六寸長三尺是也此蓋從大噐挹之以樽用此勺耳其在樽中不當用如此長勺也)祈求也
黃耉老人之稱以祈黃耉猶曰以介眉夀云耳古器
物款識(王氏逄曰款刻也識記也)云用蘄萬夀用蘄眉夀永命多
福用蘄眉夀萬年無疆(王氏逄曰竝見吕大臨考古圖)皆此類也台
鮐(湯來反)也大老則背有鮐文(孔氏穎達曰舍人曰老人氣衰皮膚消瘠背若)
(鮐魚也)引導翼輔祺吉也○此頌禱之詞欲其飲此酒
而得老夀又相引導輔翼以享夀祺介景福也
集說(輔氏廣曰頌禱之辭尤見親愛無窮之意曰黃耇曰台背曰夀考則可見其為燕父兄耆老之)
(詩也台背則老又甚於黃耇也相引導則不昧於所適相輔翼則不怠於所行相與年高而德劭也)
附錄(王氏安石曰以祈黃耇則序所謂養老乞言也○吕氏祖謙曰酌大斗而祈黃耇飲之也頌禱)
(與乞言皆在其中矣不必專指一端也○言黃耇相導左右成王庶其豋夀考而介景福也)
(案此詩漢唐宋諸儒皆衍序說以為周家忠厚親睦九族養老乞言遂於末章疏其義因言成王以禮在)
(前導引之以禮在旁贊翼之如此尊養老人故得夀考維吉以受景福朱子則專作老人自相引翼而得)
(福看二說皆可通至序以行葦為仁及草木則屬講師附益之辭殊失詩義朱子闢之洵不刊矣)
總論(朱氏善曰侍御之盛言其人之不乏也獻酬之盛言其禮之無闕也飲食之盛言其物之豐也)
(歌樂之盛言其聲之和也前兩章未射而飲燕之始也故備言其禮樂之盛後二章既射而飲燕之終也)
(故惟致其頌禱之誠言之固有序也)
行葦四章章八句
集傳毛七章二章章六句五章章四句鄭八章
章四句毛首章以四句興二句不成文理二章
又不協韻鄭首章有起興而無所興皆誤今正
之如此
集說(輔氏廣曰先儒分章之誤皆由不知比興之體音韻之節故也是以先生於序說不)
(得不眀辨之)
既醉以酒既飽以德君子萬年介爾景福(叶筆力反)
集傳賦也德恩惠也(陳氏鵬飛曰燕接之開恩澤充足故言飽德○朱子曰德王之)
(德也)君子謂王也爾亦指王也○此父兄所以荅行葦
之詩言享其飲食恩意之厚而願其受福如此也
集說(孔氏穎達曰毛以為成王之祭宗廟羣臣助之至旅酬而酌酒終無算爵而皆醉言成王既醉)
(之以酒矣又於祭末見惠施先後歸俎之事差次二者之德志意充滿又是既飽以德矣君子成王德能)
(如此當有萬年之夀天又大與汝大福也○李氏樗曰自古人臣之荅其君者惟冀其受福之多也天保)
(報上之詩也而其所以報之者不過欲其受遐福故成王之羣臣其所以荅其君者亦曰萬年也○黃氏)
(櫄曰既醉以酒既飽以德酒可醉也德如之何而可飽哉孔子曰吾食於少施氏而飽少施氏食我以禮)
(乃所以為飽成王之待羣臣既醉之以酒又飽之以德則其所以待羣臣之禮至矣是以羣臣祈之皆愛)
(君之辭也○輔氏廣曰醉酒飽德别行葦所謂侍御獻酬飲食歌樂之盛皆舉之矣但言德者蓋德寓於)
(物言德則可該之行葦末句云以介景福者泛禱之之辭也此言介爾景福者特禱其君之辭也)
○既醉以酒爾殽既將君子萬年介爾昭眀(叶謨郎反)
集傳賦也殽俎實也將行也亦奉持而進之意昭眀
猶光大也(王氏安石曰昭眀眀德也)
集說(孔氏穎逹曰天又光大汝成王與之以昭眀使之永作眀君也○曹氏粹中曰天既錫以夀考)
(又助之以昭眀則受福無窮○黃氏櫄曰成王之德既昭眀矣天如之何而助之蓋所謂介爾昭眀者所)
(謂錫王勇知之意也○輔氏廣曰介爾昭明欲其君大其眀德也德極於光大則福亦極於盛大矣○朱)
(氏公遷曰光輝盛大受福之氣象也○朱氏善曰上章言介爾景福此章言介爾昭眀則昭眀者亦指福)
(之高眀光大而言耳)
○昭眀有融高朗令終令終有俶(尺六反)公尸嘉告(叶姑沃反)
集傳賦也融眀之盛也春秋傳曰眀而未融朗虛眀
也(朱氏公遷曰虚眀則眀之極盛而無以復加矣)令終善終也洪範所謂考
終命古器物銘所謂令終令命是也(鄭氏康成曰使王有高眀之譽)
(而以善名終)俶始也公尸君尸也周稱王而尸但曰公尸
蓋因其舊如秦已稱皇帝而其男女猶稱公子公主
也嘉告以善言告之謂嘏辭也蓋欲善其終者必善
其始今固未終也而既有其始矣於是公尸以此告
之(黃氏櫄曰尸有祝辭有嘏辭祝以孝告嘏以慈告公尸嘉告先儒以為奉牲以告之辭愚以為此非)
(祝辭嘏辭也宗祝傳公尸之辭以告主人)
集說(李氏摴曰蘇氏曰昭眀而能融高朗而能終終而復始福無窮也惟受福如此故公尸以善言)
(而告之○輔氏廣曰昭眀有融者欲其眀德之極於盛也既言昭明又言高朗者昭眀但言其眀德而已)
(言高則見其超然於事物之表言朗則又見其中虛而表裏瑩徹也高朗令終則又欲其高朗之極於常)
(久而能考終命也然能善其始則斯能善其終今雖未有終既有其始此公尸所以嘉告之也所謂公尸)
(之嘉告則四章以下皆是也○朱氏公遷曰昭眀與景福相屬高朗又與令終相貫皆言福耳大抵受福)
(之君為赫赫之命所屬是以安富尊榮身顯名著治化熙洽休祥畢至其光眀俊偉氣象自然耳○朱氏)
(善曰昭眀高朗言其福之光大令終言其福之悠久此詩之言昭眀高朗猶天保之言單厚多益若以德)
(言而實以福言也)
(案既醉之詩成王嗣位坐致太平盡誠敬以事宗廟備禮文以燕父兄故頌其德而祝之曰介爾景福又)
(進而曰介爾昭眀昭眀有融高朗令終令終有俶其旨遠矣自漢唐宋儒者詮昭眀之義都主德以言福)
(元眀以來始有專主福而不言德者此傳自講師之見而非定於朱子况威儀孔時是言成王之孝德也)
(孝子不匱是言成王之孝德所孚也孰謂詩人之意不原諸君德而徒貢其錫嘏之辭也哉)
○其告維何籩豆靜嘉(叶居何反)朋友攸攝攝以威儀(叶牛何反)
集傳賦也靜嘉清潔而美也朋友指賓客助祭者說
見楚茨篇(劉氏瑾曰將祭之先筮其臣之吉者戒之使之助祭為祼獻之事謂之賓客謂之朋)
(友皆尊之之辭所以重祭事也)攝檢也○公尸告以汝之祭祀籩豆
之薦既靜嘉矣(陳氏鵬飛曰傳所謂馨香而無讒慝之意也)而朋友相攝
佐者又皆有威儀當神意也(孔氏穎達曰各自收斂以相助佐為威儀之事)
(祭義所謂濟濟漆漆是也○黃氏佐曰攝字有檢佐二義集傳前後互言之)自此至終篇
皆述尸告之辭
集說(王氏安石曰其設之也不譁而為之也至美與執爨踖踖為俎孔碩君婦莫莫為豆孔庶同意)
(攝以威儀則其助祭也莫或敢慢與既齊既稷既匡既飭同意○黃氏櫄曰籩豆所以嚴潔者固王之誠)
(亦相祀者之敬祭不在物而在誠誠之所可見者寓於威儀之間○輔氏廣曰其告維何問尸告之辭若)
(何也籩豆之靜嘉德之寓於物也朋友之攝檢以威儀德之寓於人也祭祀之事無大於此二者人纔敬)
(則自然收斂而相攝佐以威儀矣)
○威儀孔時(叶上止反)君子有孝子(叶奬里反)孝子不匱(求位反)永
錫爾類
集傳賦也孝子主人之嗣子也儀禮祭祀之終有嗣
舉奠(劉氏瑾曰特牲祝酌酒奠於神席前祝祭告畢迎尸入至獻尸而旅酬主人嗣子入尸執前所)
(奠觶飲之嗣子卒飲洗酌酒酢尸尸啐酒仍奠其觶)匱竭類善也○言汝之威
儀既得其宜(曹氏粹中曰祭義以為主人則其親也慤其行也趨趨以數賓客則濟濟漆漆)
(然各致其至故威儀甚得其時也○朱氏公遷曰攝以威儀助祭者之威儀也威儀孔時主祭者之威儀)
(也)又有孝子以舉奠(吕氏大臨曰祭祀之終有嗣舉奠所以致其傳付祖考德澤之)
(意深矣)孝子之孝誠而不竭則宜永錫爾以善矣東萊
吕氏曰君子既孝而嗣子又孝其孝可謂源源不竭
矣
集說(李氏樗曰祭義曰小孝用力中孝用勞大孝不匱惟不匱故為大孝焉上之人盡其孝道如此)
(故天錫之以善也○黃氏櫄曰不匱云者記禮者之所謂大孝也孝之為道始焉盡之於心行之於身施)
(之於家終焉推之於國達之於天下又安有所窮極焉故曰孝子不匱惟其孝之不匱也所以轉相教化)
(而永錫爾類也○彭氏執中曰觀其威儀孔時可以見成王之奉先孝矣固宜有孝子繼於其後永久不)
(匱代代相傳蓋天之錫君以類相從必然之理也○鄒氏泉曰上章言不特君子之敬而朋友之攝佐者)
(又敬是朋友之敬亦君子之敬也此章言不特君子之孝而嗣子之舉奠者又孝是孝子之孝亦君子之)
(孝也)
○其類維何室家之壼(苦本反叶苦俊反)君子萬年永錫祚(才故)
(反)胤(羊刃反)
集傳賦也壼宫中之巷也言深遠而嚴肅也祚福禄
也胤子孫也錫之以善莫大於此
集說(輔氏廣曰此又問其所謂善者如何則云使爾居於深遠嚴密之宫室無有外虞歷萬年之永)
(而長錫以福禄與子孫也○劉氏瑾曰此述尸告以錫善之意由其儀物之盛美故錫之以祚由其嗣子)
(之盡孝故錫之以胤蓋亦各以其類為報如楚茨工祝致告之意也○朱氏公遷曰下章被禄景命即祚)
(也從以孫子之賢即胤也永錫祚胤則以世繼世而福無窮矣)
○其胤維何天被(皮寄反)爾禄君子萬年景命有僕
集傳賦也僕附也(王氏安石曰屬也)○言將使爾有子孫者
先當使爾被天禄而為天命之所附屬下章乃言子
孫之事
集說(孔氏穎達曰此但乘其句末而轉之故云其胤維何不言其祚耳其實天被爾禄景命有僕即)
(祚也○劉氏瑾曰上章言錫善而兼舉祚胤此章述尸告錫祚之事而必發之以其胤維何下章述尸告)
(錫胤之事而必發之以其僕維何蓋錫以胤者必錫以祚得其祚者必得其胤反覆互言以見二者相因)
(而兼備也○錢氏天錫曰萬年景命已屬子孫而子孫之有祚正君子之福故仍歸重君子永命上)
○其僕維何釐(力之反)爾女士(鉏里反)釐爾女士從以孫子
(叶奬里反)
集傳賦也釐予(音與)也女士女之有士行者謂生淑媛
(音院)使為之妃(音配)也從隨也謂又生賢子孫也
集說(蘇氏轍日天之所以屬之者予之以女子而有君子之行者也予之以女士而其子孫無不賢)
(者矣○輔氏廣曰以賢女為妃又隨之而生賢子孫焉所謂天命之附屬者莫大於此觀周家自大王大)
(姜以來之事則可見矣)
總論(陳氏櫟曰介爾昭眀君子之賢眀也從以孫子後嗣之賢眀也由君子之有孝子故世世予以)
(女士而生孫子國家千萬世無窮之福其基本實在於此父兄之意遠矣○朱氏善曰籩豆靜嘉孝誠之)
(著於物也朋友攸攝孝誠之寓於人也孝子不匱孝誠之傳於後嗣也室家之壺孝誠之形於内助也錫)
(爾以祚所以厚其身也錫爾以胤所以昌厥後也釐爾女士則室家之深遠而嚴肅者非止於一世從以)
(孫子則嗣子之孝誠而不竭者非止於一人也此皆述所告之詞也)
既醉八章章四句
集說(李氏樗曰先儒以此詩備五福君子萬年夀也天被爾禄富也室家之壼康寧也昭)
(眀有融攸好德也高朗令終景命有僕考終命也以某觀之非特五福也方且至於子孫緜緜)
(延延似續而不絶豈特五福而已哉○朱子詩傳遺說潘時舉說既醉詩以為古人祝頌多以)
(夀考及子孫衆多為言如華封祝堯以為願聖人夀願聖人多男子亦是此意曰此兩事孰有)
(大於此者乎對曰觀行葦及既醉二詩見古之人君盡其誠敬於祭祀之時極其恩義於燕飲)
(之際凡父兄耆老所以祝望之者如此則其獲福也宜矣此所謂禍福無不自己求之者也先)
(生頷之)
鳧(音扶)鷖(於雞反)在涇公尸來燕來寧爾酒既清爾殽既馨
公尸燕飲福禄來成
集傳興也鳧水鳥如鴨者(陸氏璣曰青色卑脚短喙水鳥之謹愿者也)鷖
鷗也(陸氏佃曰鷖鳧屬鳧好没鷖好浮故鷖一名漚)涇水名爾自歌工而指
主人也馨香之遠聞也○此祭之眀日繹而賓尸之
樂(爾雅釋天祭名繹又祭也周曰繹商曰肜夏曰復胙○郭氏璞曰祭之眀日尋繹復祭○邢氏昺曰)
(詩頌絲衣序云繹賓尸言繹者是此祭之名賓尸是此祭之事也○朱子曰古者宗廟之祭有尸既祭之)
(眀日則煖其祭食以燕為尸之人故有此詩)故言鳧鷖則在涇矣公尸則
來燕來寧矣(嚴氏粲曰水鳥在水中得其所喻公尸來燕而安寧也)酒清殽馨
則公尸燕飲而福禄來成矣
集說(輔氏廣曰賓尸者以賓禮燕尸也此乃繹祭燕尸之樂歌故不及其他但重疊言之以極其尊)
(敬頌禱之誠耳來如董子所謂福禄自來之來成就也言福禄來成就乎尸也○徐氏常吉曰案楚&KR1492;鼓)
(鐘送尸神保聿歸則祭畢之燕尸不與也尸何以不與以其象神故不敢留而轉為次日之燕也燕於次)
(日所以尊尸也尊尸所以尊神也○徐氏鳳彩曰公尸於廟中必有踧然不安者今釋為尸之勞而享為)
(賓之逸為安其禮而來寧也惟酒與殽即前灌將燔炙之餘來成祖考以福禄成就之即於燕欽閒卜之)
(也)
附錄(孔氏穎達曰毛以為成王之時天下太平萬物衆多莫不得所其鳧鷖之鳥在於涇水之中得)
(其處也既天下太平成王祭宗廟之神以其眀日繹而燕尸此時公尸之來與王燕也其來心則安寧不)
(以已實臣之故而不安由王誠心敬之故也其燕之時爾王之酒既清潔矣爾王之殽既馨香矣乃用之)
(以與公尸燕樂而飲之則為神所悦以此致福禄而來成汝孝子是為神所安樂之也)
○鳧鷖在沙(叶桑何反)公尸來燕來宜(叶牛何反)爾酒既多爾殽
既嘉(叶居何反)公尸燕飲福禄來為(叶吾禾反)
集傳興也為猶助也
集說(毛氏萇曰沙水旁也○孔氏穎達曰易需卦九三需于沙注云沙接水者說文云沙水中散石)
(也水少則沙見故字從水少耳○鄒氏泉曰宜者稱是燕也或云宜者懌其心也有惬所欲之意為訓助)
(天休之至有扶持翼相之意)
附錄(毛氏萇曰宜宜其事也言酒品齊多而殽傋美厚為孝子也○孔氏穎逹曰鳧鷖在於水傍之)
(沙而得其所公尸之來燕也自以其來為宜其事不以臣故而自嫌言王事尸之禮備也其燕之時爾王)
(之酒既多矣爾王之殽既善矣王用之以與公尸燕樂而飲之故致福禄來而厚為孝子也)
○鳧鷖在渚公尸來燕來處爾酒既湑(息汝反)爾殽伊脯
公尸燕飲福禄來下(叶後五反)
集傳興也渚水中高地也湑酒之泲者也(朱氏公遷曰泲見伐)
(木篇)
集說(輔氏廣曰下自上而下易辭也)
附錄(孔氏穎達曰鳧鷖來在水中之者得其常處公尸之來燕也其來似若止得其處其燕之時爾)
(王之酒既湑然而泲之爾王之殽維是脯矣王用此酒脯與公尸燕樂而飲之為神所饗福禄來下而與)
(之)
○鳧鷖在潨(在公反)公尸來燕來宗既燕于宗福禄攸降
(叶乎攻反)公尸燕飲福禄來崇
集傳興也潨水會也(許氏愼曰小水入大水也)來宗之宗尊也于
宗之宗廟也(劉氏瑾曰二宗字虚實不同)崇積而高大也
集說(黃氏佐曰宗訓尊為主人所賓而居尊位也既燕指祭而在廟言所謂以妥以侑是也燕飲指)
(繹而在寢言所謂酒清殽馨是也向也敬之如神眀福固高大矣今也待以殊遇有隆無替其視前日之)
(福寧不積之而益高以大乎)
附錄(孔氏穎達曰鳧鷖在於水之會得其常處公尸之來燕也其來有尊敬孝子之心既來與王燕)
(於宗廟則福禄從此尸所而下與王也於時王與公尸燕樂飲酒故致福禄而來重與王也○廟以尊重)
(稱宗廟故宗為尊也王肅云言尊敬孝子也)
○鳧鷖在亹(音門)公尸來止熏熏(叶眉貧反)旨酒欣欣燔炙芬
芬(叶豐勻反)公尸燕飲無有後艱(叶居銀反)
集傳興也亹水流峡中兩岸如門也(毛氏萇曰亹山絶水也○孔氏)
(穎達曰謂山當水路令水勢絶也)熏熏和說也欣欣樂也芬芬香也
集說(黃氏佐曰熏熏訓和說蓋燕主通情非若向者象神之嚴肅也○孫氏鑛曰無有後艱可見古)
(人兢兢戒愼意)
附錄(毛氏萇曰無有後艱言不敢多祈也○孔氏穎達曰鳧鷖在山絶水之亹得其常處公尸之來)
(止於燕坐熏熏然其又和悦而得其宜於是行旨美之酒欣欣然歡樂薦燔炙之羞芬芬然馨香王用之)
(以與公尸燕樂而飲之致其無復有後日之艱難孝子之意不敢多祈故變文不言福禄以見之)
總論(朱氏公遷曰來成來為來下攸降來崇皆即今日言之凡得安樂尊榮如此者是即所謂福也)
(無有後艱則自今以往永永無堕而福常若此矣)
(案鳧鷖之詩漢唐宋諸儒皆定為祭之眀日繹而賓尸之樂固已但毛萇以為燕宗廟之尸鄭則以首章)
(之在涇喻燕祭宗廟之尸二章之在沙喻燕祭四方萬物之尸三章之在渚喻燕祭天地之尸四章之在)
(潨喻燕祭社稷山川之尸五章之在亹喻燕祭七祀之尸歐陽修破之曰鳧鷖在涇在沙謂公尸和樂如)
(水鳥在水中及水旁得其所爾在渚在潨在亹皆水旁爾鄭氏曲為分别以譬在宗廟等處者皆臆說也)
(斯論甚當是以朱子亦不從鄭而從毛第毛鄭遵大序以詩中爾字指成王言朱子謂歌工指主人也然)
(詩在大雅則亦言王者矣毛鄭又以成王誠敬燕尸為神所悦故貺之福禄朱子則以公尸燕飲而受其)
(福禄蓋疑假樂是公尸之荅鳧鷖則此篇不便重言王之受釐然通考詩之全義凡言祭者皆美主祭之)
(誠敬而獲福無歸神貺於公尸者且假樂全篇未露公尸見荅之文故朱子究疑而未敢定則毛鄭之指)
(成王其說亦未可盡非矣)
鳧鷖五章章六句
集說(范氏處義曰既醉鳧鷖皆祭畢燕飲之詩故皆言公尸然既醉乃詩人託公尸告嘏)
(以禱頌鳧鷖則詩人專美公尸之燕飲君臣相與燕樂善頌善禱祈國祚於萬年非天下無事)
(朝廷晏然不能也)
假(中庸春秋傳皆作嘉今當作嘉)樂(音洛)君子(叶音則)顯顯令德宜民宜人
受禄于天(叶鐵因反)保右(音又)命(叶彌并反)之自天申之
集傳賦也嘉美也君子指王也民庶民也人在位者
也(虞書臯陶謨知人則哲能官人安民則惠黎民懷之)申重也○言王之德既
宜民人而受天禄矣(朱氏善曰此自其已然者言之也)而天之於王
猶反覆眷顧之不厭既保之右之命之而又申重之
也(朱氏善曰此自其無窮者言之也)疑此即公尸之所以荅鳧鷖者
也
集說(孔氏穎達曰安民官人即善德之事也天不能自治下民立君以治民治民得宜則天降之福)
(○朱子曰我有受福禄之理故天既右之又申之也董仲舒曰為政而宜於民故當受禄于天雖只是疊)
(將来說然玩味之覺他說得自有意思○輔氏廣曰顯顯是眀而可見之意令德顯然眀著民人皆宜之)
(故天禄之也保安也右助也命命之為天子也自天申之則又眷顧無窮之意在己之德不已則在天之)
(命無窮也○嚴氏粲曰言可嘉樂者此成王也有顯顯之善德宜其在下之民謂萬姓以和也宜其在位)
(之人謂百官以和也人民皆宜是可嘉樂以此能受福禄于天也)
○干禄百福(叶筆力反)子孫千億穆穆皇皇宜君宜王不愆
不忘率由舊章
集傳賦也穆穆敬也皇皇美也(姚氏舜牧曰穆穆皇皇皆敬德之著於容)
(貌者)君諸侯也王天子也愆過率循也舊章先王之禮
樂政刑也○言王者干禄而得百福(季氏本曰本上文令德受禄而)
(言)故其子孫之蕃至於千億適為天子庶為諸侯(朱氏)
(道行曰君子宜民人天亦報之以宜君王之子孫)無不穆穆皇皇以遵先王
之法者
集說(朱子曰上二句是願其子孫之衆多下四句是願其子孫之賢○問不愆不忘率由舊章是勿)
(忘勿助長之意曰不必如此說不愆是不得過不忘是不得忘能如此則能率由舊章○輔氏廣曰此說)
(王者干禄而得百福然却不說其他只說其子孫之多且賢者蓋福禄無盛於此也有能敬可美之德則)
(自然宜君宜王矣不愆不忘率由舊章又是詠上兩句不過乎理不忘乎心只是敬也能敬則能遵先王)
(之法矣○嚴氏粲曰干禄言自求多福謂在我有以致之非天私於王也宜子孫之繁至於千億傳之無)
(窮也○謝氏枋得曰不愆則無聰眀亂舊章之過不忘則常有繼志述事之心)
○威儀抑抑德音秩秩無怨無惡(烏路反)率由羣匹受福
無疆四方之綱
集傳賦也抑抑密也秩秩有常也匹類也○言有威
儀聲譽之美又能無私怨惡以任衆賢(季氏本曰與率由舊章相)
(對率舊章則法祖矣率羣匹則尊賢矣)是以能受無疆之福為四方之
綱(孔氏穎達曰言常為君王統領天下)此與下章皆稱願其子孫之辭
也(劉氏瑾曰上章願王子孫之多且賢兼適庶而言此及下章稱願之詞則皆但言其適為天子者蓋)
(主為王言之也)或曰無怨無惡不為人所怨惡也(鄭氏康成曰天下皆)
(樂仰之無有怨惡)
集說(輔氏廣曰威儀以其見於容止者而言德音以其形於聲譽者而言容止抑抑然甚密而無間)
(聲譽秩秩然有常而不替其德可謂全矣能如此則自然無私怨惡矣率由舊章能循用先王之法也率)
(由羣匹能盡用天下之賢也人君而能如此則宜其受無疆之福為四方之綱也○嚴氏粲曰威儀謹密)
(德音有常皆盛德之所著見故能無所咎怨無所憎惡推誠樂與惟循用羣臣之賢者此章與上章一體)
(不愆不忘為率由舊章言之也無怨無惡為率由羣匹言之也○朱氏公遷曰宜民宜人受禄于天是得)
(人即是得天受福無疆四方之綱是得天所以得人天人之相因如此○鄒氏泉曰威儀者德之符也抑)
(抑則動容周旋之中禮聲譽者德之著也秩秩則内外始終之無閒密於修己公於用人則其德盛矣惟)
(德動天惟天眷德此所以能受無疆之福也修已而密則有以為出治之本用賢而公則有以得輔治之)
(人此所以政教兼舉而天下皆在其統括之内也○何氏楷曰羣臣之才品高下不同各循其匹而衡量)
(之絶不以一己之私意參預其間蓋大以成大小以成小所謂建官惟賢位事惟能正自如此)
○之綱之紀燕及朋友(叶羽已反)百辟卿士(鉏里反)媚(眉備反)于
天子(叶奬里反)不解(佳賣反)于位民之攸墍(許既反)
集傳賦也燕安也朋友亦謂諸臣也(吕氏祖謙曰泰誓曰友邦冢君)
(酒誥曰太史友内史友則朋友者合百辟卿士言之也)解惰墍息也○言人君
能綱紀四方而臣下賴之以安(嚴氏粲曰羣臣與國同休是安及羣臣也)
則百辟卿士媚而愛之維欲其不解于位而為民所
安息也東萊吕氏曰君燕其臣臣媚其君此上下交
而為泰之時也泰之時所憂者怠荒而已此詩所以
終於不解于位民之攸塈也方嘉之又規之者蓋臯
陶賡歌之意也(王氏逄曰書益稷臯陶賡載歌曰元首眀哉股肱良哉庶事康哉即嘉之)
(之意又歌曰元首叢脞哉股肱惰哉萬事墮哉即規之之意)民之勞逸在下而樞
機在上上逸則下勞矣上勞則下逸矣不解于位乃
民之所由休息也
集說(朱子曰此章承上章之意故上云四方之綱即繼之曰之綱之紀蓋張之為綱理之為紀下面)
(百辟卿士至於庶民皆是賴君以為綱所謂不解于位者蓋欲綱常張而不弛也○曹氏居貞曰上章既)
(極其稱願之意矣此章乃又於稱願之中而寓規警焉蓋人君居天下之尊而使冶效及於臣下信可稱)
(也如或為之臣者但知己之得其安而所以愛君者不知致勉而使民生之舉安是豈所願哉此其規戒)
(之意有默寓焉者矣○朱氏公遷曰百辟在外之諸侯也卿士在内之羣臣也不解于位即之綱之紀而)
(不厭也於政治之大體而總之無所遺於其節目而理之無所紊則天下重任皆歸於己矣故臣下恃之)
(以安而愛之願之惟欲君之無逸以逸其民也)
總論(劉氏瑾曰首章之言乃一詩之大旨二章之不愆不忘三章之威儀德音所以為顯顯令德也)
(三章四方之綱四章之綱之紀而民之攸塈所以宜民也二章之無怨無惡率由羣匹四章燕及朋友媚)
(于天子所以宜人也至於二章之干禄百福子孫千億三章之受福無疆者又皆所謂受禄于天而自天)
(申之也○朱氏公遷曰此詩祝其君以顯德致福禄然所謂福禄者不惟得天命於一時尤欲其子孫之)
(賢而保治於無窮也)
假樂四章章六句
集說(輔氏廣曰自行葦至假樂四詩若如序說而不明其所用則皆奉上之諛辭耳先生)
(云大雅為受釐陳戒之辭如此四篇其受釐之辭也歟然假樂亦有戒意故先生不敢斷然以)
(為公尸荅鳧鷖之作但為疑辭於首章之末而又取東萊之說載於篇終也)
篤公劉匪居匪康廼埸(音易)廼疆廼積廼倉廼裹(音果)餱(音侯)
糧(音良)于橐(他洛反)于囊(乃郎反)思輯(音集)用光弓矢斯張干戈
戚揚爰方啓行(叶戶郎反)
集傳賦也篤厚也公劉(陸氏德眀曰王肅云公號劉名也尚書傳云公爵劉名也)
(○季氏本曰公者侯國尊君之通稱劉名商以前無諱禮亦如古公之稱亶父也)后稷之曾
孫也事見豳風居安康寧也埸疆田畔也(董氏逌曰埸疆皆田)
(之界畔然詩云迺場廼疆當有小别疆如封疆所包者廣故王氏於信南山言疆者為之大界然則埸是)
(小界今之小田塍也)積露積也餱食糧糗也(嚴氏粲曰餱乾食也糧米食也)無
底曰橐有底曰囊(何氏楷曰橐今纏腰下者東方朔傳云奉一囊粟是乾餱盛于橐糧)
(米盛于囊也)輯和戚斧揚鉞(孔氏穎達曰戚揚皆斧鉞之别名鉞大而斧小)方始
也○舊說召康公(名奭)以成王將涖政當戒以民事故
詠公劉之事以告之曰厚哉公劉之於民也(謝氏枋得曰周)
(人以忠厚為家法此詩六章皆曰篤公劉篤者厚之至也)其在西戎不敢寧居治
其田疇實其倉廩既富且強於是裹其餱糧思以輯
和其民人而光顯其國家然後以其弓矢斧鉞之備
爰始啟行而遷都於豳焉蓋亦不出其封内也
集說(蘇氏轍曰后稷始封邰傳於不窋而失其官犇於戎狄之間再世不顯其孫公劉復修后稷之)
(業始居於豳故召公稱之以教成王○曹氏粹中曰于橐于囊則糧聚矣干戈戚揚則兵治矣足食足兵)
(於是乃可以遷○張氏栻曰公劉遷國已與百姓俱無不足之患也○吕氏祖謙曰毛鄭以公劉居於邰)
(而遭夏人亂辟難遷於豳且以為在邰有疆場積倉為夏人廹逐乃棄而去攷之是章意象整暇不見廹)
(逐之事以國語史記參之蓋自不窋竄於西戎至公劉而復興疆場積倉内治既備然後裹糧治兵拓大)
(境土而遷國於豳焉國都雖遷向之疆埸積倉固在其封内也○黃氏櫄曰公劉不輕於用民也必先有)
(以蓄民之財洽民之情而後用民之力其篤於為民之心可見矣孟子曰居者有積倉行者有裹糧然後)
(可以爰方啟行然後可三字足以見公劉厚民之心)
○篤公劉于胥斯原既庶既繁(叶粉乾反)既順廼宣而無永
歎(他安反)陟則在巘(魚輦反叶魚軒反)復降在原何以舟(叶之遙反)之
維玉及瑶(音遥)鞞(必頂反)琫(必孔反)容刀(叶徒招反)
集傳賦也胥相也庶繁謂居之者衆也順安宣徧也
言居之徧也無永歎得其所不思舊也巘山頂也(陸氏)
(德眀曰巘本又作甗○孔氏穎達曰甗甑山状似之上大下小因以為名)舟帶也鞞刀鞘
(音笑)也琫刀上飾也(何氏楷曰禮天子玉琫而珧珌諸侯璗琫而璆珌則琫字從玉而非)
(玉名乃刀鞘受飾之處名之為琫耳)容刀容飾之刀也或曰容刀如言
容臭謂鞞琫之中容此刀耳(朱子曰容臭如今香囊是也○劉氏瑾曰臭者)
(香物若茞蘭之屬亦以香囊之中容此香物而謂之容臭耳)○言公劉至豳欲相
土以居而帶此劒佩以上下於山原也東萊吕氏曰
以如是之佩服而親如是之勞苦斯其所以為厚於
民也歟(朱氏公遷曰貴而能勤所以為厚)
集說(朱子詩傳遺說問二章說既庶既繁既順廼宣而四章方言居邑之成不知未成邑之時何以)
(得民居之繁庶也曰公劉始於草創而人從之者已若是其盛是以居邑由是而成也○輔氏廣曰既庶)
(既繁者言民之來遷者既衆而且多也既順廼宣者言民之來居者既安而遂徧也如此則得其所而無)
(永歎也宜矣此章前五句言相土而居以後事後五句言相土以居初時事言其後民之所以即其安者)
(由公劉初時躬執其勞如此故也○錢氏天錫曰邑居未定民情已安民安而後居可定也陟降正見上)
(下山原之勞凡夫形勢之高下俱要審察以觀其風氣之萃聚然後可以定都也)
○篤公劉逝彼百泉瞻彼溥(音普)原廼陟南岡乃覯于京
(叶居良反)京師之野(叶上與反)于時處處于時廬旅于時言言于
時語語
集傳賦也溥大覯見也京高邱也師衆也京師高邱
而衆居也董氏曰所謂京師者蓋起於此其後世因
以所都為京師也(彭氏執中曰公劉營邑於豳曰京師之野蓋山川盤結風氣所萃亦)
(一都會也)時是也處處居室也廬寄也旅賓旅也(孔氏穎達曰地)
(官遺人治國野之道以待賓客云十里有廬廬有飲食則廬是賓客寄舍其中也)直言曰言
論難曰語○此章言營度邑居也自下觀之則往百
泉(嚴氏粲曰百泉衆水也今地理家言衆水所聚為得水也杜佑云百泉在漢為朝那縣屬安定郡在)
(唐為百泉縣屬平凉郡當是其地因詩百泉而得名耳)而望廣原(何氏楷曰李巡云土地寬)
(博而平正曰原溥原即豳地以其地形廣平則曰原狀其大則曰溥非先有此地名也)自上觀
之則陟南罔而覯于京于是為之居室于是廬其賓
旅于是言其所言于是語其所語無不于斯焉
集說(鄭氏康成曰厚乎公劉之相此原地也往之彼百泉之閒視其廣原可居之處乃升其南山之)
(脊乃見其可居者于京謂可營立都邑之處京地乃衆民所宜居之野也于是安民館客施教令也○蘇)
(氏轍曰公劉之營京邑也自下自上觀之審其可處矣則經畫以定之曰此可以居民此可以廬賓旅此)
(可以施教令此可以議政事蓋自遷豳至此而始有朝廷邑居之正焉○輔氏廣曰既即流水之會以觀)
(則見其廣原之所在又登在南之岡以望而復見其高邱之所在於是即其衆居之野而為居室焉既宜)
(地利又順民心也○鄒氏泉曰廣原在百泉之側瞻溥原而必逝百泉者蓋原惟廣必周流而後可以徧)
(覽之高邱在南岡之下覯于京而必陟南岡者蓋京惟高必登其尤高者而後可以遠視之下觀者觀其)
(包絡之形方面之正也上觀者觀其横峙之形向背之宜也)
○篤公劉于京斯依(叶於豈反)蹌蹌(七羊反)濟濟(子禮反)俾筵俾
几既登乃依(同上)乃造(七到反)其曹執豕于牢酌之用匏(步交)
(反)食(音嗣)之飲(於鴆反)之君之宗之(就用之字為韻)
集傳賦也依安也(孔氏穎達曰上京師之野于時處處謂衆民處處此言于京斯依則)
(是公家之事公劉之居此京依而築宫室)蹌蹌濟濟羣臣有威儀貌(曲禮注濟)
(濟修飭齊一之貌蹌蹌翔舉舒揚之貌)俾使也使人為之設筵几也登
登筵也依依几也曹羣牧之處也以豕為殽用匏為
爵儉以質也宗尊也主也嫡子孫主祭祀而族人尊
之以為主也(李氏樗曰周禮宗子有五大宗子一小宗子四别子為祖繼别為宗百世不遷)
(者大宗也繼禰之宗繼祖之宗繼曾祖之宗繼高祖之宗五世則遷者小宗也皆所以主祭祀而統族人)
(如有國有家之重者也)○此章言宫室既成而落之(許氏謙曰宫室成而)
(祭之曰落左氏傳願與諸侯落之)既以飲食勞其羣臣而又為之君
為之宗焉(徐氏鳳彩曰自其長國人而言則公劉為之君自其主族人而言則公劉為之宗見)
(同異姓咸在也)東萊吕氏曰既饗燕而定經制以整屬其民
上則皆統於君下則各統於宗蓋古者建國立宗其
事相須楚執戎蠻子而致邑立宗以誘其遺民(哀公四年)
(左傳注楚復詐為蠻子作邑立其宗主)即其事也
集說(鄭氏康成曰宗尊也公劉雖去邰國来遷羣臣從而君之尊之猶在邰也○孔氏穎達曰毛以)
(為厚乎公劉之為君也既為邑於京地於此依之而築宫室宫室既成則饗燕羣臣其来君所公劉則使)
(人為之設筵設几賓来就燕既登席矣乃依几矣公劉乃使人造羣牧執豕以為殽其飲此酒酌之用匏)
(言其新為邦國儉而禮合也又說公劉己身與之為君與之為大宗也言公劉之厚於羣臣如此○饗禮)
(當烹太牢以飲賓此唯用豕者秋官掌客曰凡禮賓客國新殺禮公劉新至豳地殺禮也○此章言羣臣)
(之愛敬上下之有禮無饗燕尊賓之事且饗之禮設几而不倚何有賓已登席依几之義又國君不統宗)
(故有大宗小宗安得為之君復為之大宗乎箋說為長○朱子語類問君之宗之曰東萊以為為之立君)
(立宗恐未必是如此只是公劉白為君宗耳蓋此章言其一時燕饗恐未說及立宗事也○朱氏公遷曰)
(宗字之義朱傳吕說各是一意但此方為燕飲言之則朱子之說為切)
○篤公劉既溥既長既景廼岡相(息亮反)其隂陽觀其流
泉其軍三單(音丹叶多涓反)度(待洛反)其隰原徹田為糧度(同上)其
夕陽豳居允荒
集傳賦也溥廣也言其芟夷墾辟土地既廣而且長
也景考日景以正四方也(孔氏穎達曰民居田畆或南或東皆須正其方面故)
(以日影定之)岡登高以望也相視也隂陽向背寒暖之宜
也(孔氏穎達曰山南為陽山北為隂但廣谷大川有寒有暖寒暖不同所宜則異故相之也○何氏楷)
(曰使種植各適土之宜如黍宜高燥稌宜下濕之類)流泉水泉灌溉之利也(何氏)
(楷曰使灌溉各盡水之利如水東畝南水南畝東之類)三單未詳徹通也一井
之田九百畝八家皆私百畝同養公田耕則通力而
作收則計畝而分也周之徹法自此始其後周公蓋
因而修之耳山西曰夕陽允信荒大也○此言辨土
宜以授所徙之民定其軍賦與其税法又度山西之
田以廣之(曹氏粹中曰豳在梁山之西其東蓋廹於山乃復自西而度之以益其封域)而
豳人之居於此益大矣
集說(鄭氏康成曰公劉居豳既廣其地之東西又長其南北既以日景定其經界於山之脊觀相其)
(隂陽寒煖所宜流泉浸潤所及皆為利民富國邰后稷上公之封大國之制三軍以其餘卒為羨今公劉)
(遷於豳民始從之丁夫適滿三軍之數單者無羡卒也度其隰與原田之多少徹之使出税以為國用什)
(一而税謂之徹夕陽者豳之所處也度其廣輪豳之所處信寬大也○孔氏穎達曰地官小司徒云凡起)
(徒役無過家一人以其餘為羡羡謂家之副丁也今言其軍三單則是單而無副故稱單也○徹乃周之)
(税法公劉夏時諸侯而言徹者以其俱是什一其名可以相通也大國三軍亦是周制而謂公劉之時已)
(作三軍者以三代損益事多相因甘誓云乃召六卿是夏時天子六軍之將方命卿其法與周同也於時)
(大國亦立三卿則知亦作三軍而周制因之耳○范氏處義曰立大國三軍之制以治兵為徹田什一之)
(法以儲糧言三單則是單而無副然立國之初以周官軍數言之三軍已三萬七千五百人不為少矣凡)
(周家軍制徹法蓋皆始於此也)
(案其軍三單毛傳以為三單相襲也王肅述之云三單相襲止居則婦女在内老弱次之強壯在外言自)
(有備也孔疏謂此言在道時未得安居慮有寇鈔故三重為軍以備禦之然此詩二章已言至豳不應三)
(章方說在道既至豳之日無所用兵三單相襲復何禦哉則疏家已覺傳義未安矣至鄭康成據大國三)
(軍之制則宋儒皆從之惟朱子以為三單未詳然亦未聞以鄭說為非且總注云定軍賦與税法既依鄭)
(以税法為即周之徹法則軍賦之定舍周禮奚從耶故存鄭箋於正說不竟闕而勿論也)
○篤公劉于豳斯館(叶古玩反)涉渭為亂取厲取鍜(丁亂反)止
基廼理爰衆爰有(叶羽已反)夾其皇㵎遡其過(古禾反)㵎止旅
廼密芮鞫(居六反)之即
集傳賦也館客舍也亂舟之截流横渡者也(孔氏穎達曰禮)
(有公館私館所以止舍其中也水以流為順横渡則截其流故為亂)厲砥鍛鐵止居基
定也理疆理也衆人多也有財足也遡鄕也皇過二
㵎名芮水名出吴山西北東入涇周禮職方作汭(周禮)
(夏官職方氏雍州其川涇汭注汭在豳地)鞫水外也○此章又總叙其始
終言其始来未定居之時涉渭取材而為舟以来往
取厲取鍜而成宫室(孔氏穎達曰取其厲石鍜具所以鍜礪斧斤伐取材木乃為宫)
(室言其豫事省功也○王氏應麟曰史記公劉自漆沮渡渭取材用)既止基於此矣乃
疆理其田野則日益繁庶富足其居有夾㵎者有遡
㵎者(孔氏穎達曰夾者在其兩旁遡者開門嚮之王肅云或夾或嚮所以利民也)其止居
之衆日以益密乃復即芮鞫而居之而豳地日以廣
矣
集說(吕氏祖謙曰風氣日開民編日衆規模日廣有方興未艾之象焉周之王業既兆於此矣○朱)
(氏善曰于豳斯館為客舍以居也涉渭為亂為方舟以濟也取厲為斤斧之用不可以無砥也取鍛為宫)
(室之噐不可以無鐵也止基言其居室之初定也廼理言其田疇之初治也衆者人之多即止基之驗也)
(有者財之足即廼理之效也夾㵎遡㵎止居益密復即芮鞫而居之要其終之盛而言也)
總論(王氏安石曰周之有公劉言乎其時則甚微言乎其事則甚勤稱時之甚微以戒其盈稱事之)
(甚勤以懲其逸蓋召公之志也○陳氏際泰曰太王之遷也以迫逐公劉之遷非以迫逐也擇而取之也)
(富庶之後而遷都故其後遂大○古者之建國也相其隂陽之和嘗其水泉之甘審其土地之宜觀其草)
(木之饒然後營邑立城制里割宅夫定軍賦也取厲鍜也為政有三取材有五誰能去之公劉始遷之時)
(即治及此有備也夫)
公劉六章章十句
集說(孔氏穎達曰此與泂酌卷阿俱是召公所作厚民之事人君之急務故先作公劉非)
(有道德則不能愛民故又作泂酌欲王之修德行道也君雖有德不能獨治又作卷阿戒王使)
(求賢用士也○陳氏鵬飛曰公劉之詩相類七月之詩七月言先公之風化而公劉則言建國)
(君民之事風雅之不同如此)
泂(音迥)酌彼行潦(音老)挹(音揖)彼注兹可以餴(甫云反)饎(尺志反叶昌里)
(反)豈弟君子民之父母(叶滿彼反)
集傳興也泂遠也行潦流潦也(孔氏穎達曰行道上雨水流聚故云流潦)
(也)餴烝米一熟而以水沃之乃再烝也饎酒食也君
子指王也○舊說以為召康公戒成王言遠酌彼行
潦挹之於彼而注之於此(孔氏穎達曰彼器挹之而注於此器蓋以潦水之濁)
(置之大器以澄之挹小器而用之所以轉經二噐也)尚可以餴饎(蘇氏轍曰言物無不可用)
(也)况豈弟之君子豈不為民之父母乎傳曰豈以強
(如字又上聲)教之弟以悦安之民皆有父之尊有母之親
(朱氏公遷曰此引表記語兼釋豈弟之義)又曰民之所好好之民之所惡
惡之此之謂民之父母(朱氏公遷曰此引大學語專釋父母之義)
集說(輔氏廣曰每章上三句有遠近相須彼此相益貴賤相資之意故以興下兩句豈以強教之故)
(有父之尊弟以悦安之故有母之親此以成民之才而言也民之所好好之民之所惡惡之此以體民之)
(心而言也既有以成其才又有以體其心則能盡教育之道矣此其所以為民之父母也○朱氏公遷曰)
(此以小物之功用興大德之功用明人君不可無豈弟之德也夫以文王之盛德至極無加乃得稱為豈)
(弟召公以此期之成王則其戒君之意遠矣○吕氏柟曰行潦餴饎汚潔不同也然挹彼注兹汚者亦可)
(潔用之君子與民上下殊分也然豈弟以近之則為民之父母矣)
○泂酌彼行潦挹彼注兹可以濯罍(音雷)豈弟君子民之
攸歸(叶古回反)
集傳興也濯滌也(孔氏穎達曰說文云滌洗也濯浣也則滌濯俱是洗浣之名)
集說(張子曰皇天親有德饗有道民之攸歸之類也○何氏楷曰罍者貴器可以濯罍言其可以貴)
(用之也君子以豈弟為德於天下之人教之則無類立之則無方宜其為民之所歸心也)
○泂酌彼行潦挹彼注兹可以濯溉(古愛反叶古氣反)豈弟君
子民之攸塈(許既反)
集傳興也溉亦滌也(孔氏穎達曰傳云溉清也謂洗之使清潔也)塈息也
集說(輔氏廣曰攸歸為民所歸往攸塈為民所安息皆所以終首章父母之義也○徐氏鳳彩曰可)
(以濯溉則無物不濯又不止一罍而已以物潔滌而可用興君子和易而民安)
總論(鄒氏泉曰此詩見民之休戚在下而其機則係於上詞雖褎美而意則實以勸戒之召公之善)
(於告君如此厥後成王祇勤於德夙夜以綏兆民而六服羣辟罔不承德蓋深有得於召公之訓者)
泂酌三章章五句
有卷(音權)者阿(與歌叶)飄風自南(叶尼心反)豈弟君子來游來歌
(與阿叶)以矢其音
集傳賦也卷曲也阿大陵也豈弟君子指王也(曹氏粹中)
(曰豈弟君子樂於循理而以平易近民人君之德也故詩人美人君之德必以豈弟稱之)矢陳也
○此詩舊說亦召康公作疑公從成王游歌於卷阿
之上因王之歌而作此以為戒此章總叙以發端也
集說(輔氏廣曰此是賦體皆言其實有卷者阿言其地也飄風自南言其時也豈弟君子來游來歌)
(以矢其音言其事也○朱氏善曰太和盛治之時以三光則得其眀以四時則得其序以庶類則得其所)
(是誠可樂也然天地盈虚與時消息而謂盛可保其常不衰乎此其所可慮也夫惟慮之於極盛之時此)
(有虞所以有臯陶之𢋫歌有周所以有召公之矢音也○王氏逄曰地勢美而天氣和則君心悦而臣言)
(入矣蓋見成王當此之際其胷次直與天地同流所以召公繼其詠歌而以規戒之言進之也)
附錄(毛氏萇曰興也卷曲也飄風回風也○鄭氏康成曰大陵曰阿有大陵卷然而曲廻風從長養)
(之方来入之喻王當屈體以待賢者○王氏安石曰有卷者阿則虚中屈體之大陵飄風自南則化養萬)
(物之迴風不虚中則風無自而入不屈體則風無自而留其為陵也不大則其化養也不博王之求賢則)
(亦如此而已○吕氏祖謙曰此章具賦比興三義其作詩之由當從朱氏其因卷阿飄風而發興當從毛)
(氏以卷阿飄風而興求賢因以虚中屈體化養萬物為比則當如鄭氏王氏之說也三說相須其義始備)
(案卷阿首章毛以為興鄭王以為比朱子以為賦吕以為三說相須其義始備然詩言豈弟君子毛鄭俱)
(作賢人看故比興可通朱子作成王看則比興無所取故疑召公從王游於卷阿之上而為賦也毛鄭之)
(於此章詩義似紆曲不若朱傳為直捷矣)
○伴(音判)奐(音喚)爾游矣優游爾休矣豈弟君子俾爾彌爾
性似先公酋(在由反)矣
集傳賦也伴奐優游閑暇之意(鄒氏泉曰伴奐有精神舒展之意優游有)
(啟居自適之意)爾君子皆指王也彌終也性猶命也酋終也
○言爾既伴奐優游矣又呼而告之言使爾終其夀
命似先君善始而善終也(朱氏公遷曰言先公則先王在其中故傳以先君代)
(先公字)自此至第四章皆極言夀考福禄之盛以廣王
心而歆動之五章以後乃告以所以致此之由也
集說(輔氏廣曰伴奐爾游矣言成王當此閑暇而来游於此也優游爾休矣言成王於此優游而自)
(得其休也豈弟君子呼成王以為樂易君子也觀成王閑暇優游於此則其樂易可知矣俾爾彌爾性謂)
(終其夀考似先公酋矣謂如周之先公以来善始善終也於此見召公得保傅之體不過稱不溢美之意)
(○朱氏善曰當閑暇之時享和平之福此其已然者也又當使爾終其夀命以保之於無窮周之先公皆)
(能享夀考福禄之盛成王以持盈守成之主而欲似先公之善始善終則所以致此者必自有其道矣此)
(所以廣王心而歆動之也○姚氏舜牧曰天保三俾爾是天所賦畀此三俾爾是人所注望皆忠臣望君)
(之辭)
附錄(王氏安石曰彌者充而成之使無閒之謂也○董氏逌曰能充其性則能似其先君矣○吕氏)
(祖謙曰自此章以下皆召公陳其詠歌之辭也國家閑暇君臣游衍可謂伴奐而優游矣所願乎成王者)
(惟充其性似先公之克終而已俾爾者祝辭也彌爾性者祝其進益成就至於無虧闕之地也似先公者)
(召公周之尊老故其祝成王遠本先公不忘舊也祝之所以戒之也)
(案俾爾彌爾性毛鄭以為終女之性命朱子從之作夀考上講宋元諸儒以性之義廣未可以命該之故)
(從德性上詮觧者居多其理亦通)
○爾土宇昄(符版反)章亦孔之厚(叶狠口下主二反)矣豈弟君子
俾爾彌爾性百神爾主(叶當口腫庾二反)矣
集傳賦也昄章大眀也或曰昄當作版版章猶版圖
也(梁氏益曰周禮秋官司民掌登萬民之數自生齒以上皆書於版鄭氏注版今戶籍也夏官職方氏)
(掌天下之圖以掌天下之地注云如今司空輿地圖也)○言爾土宇昄章既甚
厚矣又使爾終其身常為天地山川鬼神之主也(孔氏)
(穎達曰祭法云有天下者祭百神則為天子者固自為百神主矣)
集說(張氏耒曰治天下者雖無事於恢大幸而治得於内則土宇廣於外蓋人歸者衆則各以其地)
(附之矣非侵伐攻取而得之也○朱氏善曰王者之都雖止乎千里之遠而其封域則極乎四海之廣昄)
(者大也言其無不包也章者眀也言其無不治也厚者如地勢之重厚言其無不承載也郊焉而祭天社)
(焉而祭地所以為天地之主也望焉而祭山川所以為山川之主也廟焉而祭人鬼所以為人鬼之主也)
○爾受命長矣茀(芳弗反)禄爾康矣豈弟君子俾爾彌爾
性純嘏爾常矣
集傳賦也茀嘏皆福也(曹氏粹中曰草多謂之茀茀禄言得福之蕃茂也)常
常享之也
集說(吕氏祖謙曰自二章至此章皆歎美祝戒之辭雖未及於求賢然成王所以彌爾性而似先公)
(主百神而常純嘏者果何以致之乎其意蓋在其中矣○姚氏舜牧曰周自文武受命以至今而太平無)
(事極一時之盛故稱受命長而茀禄康純嘏即上文之受命茀禄也爾常者常膺此無窮之歷服常享此)
(太平之茀禄也)
○有馮(符冰反)有翼有孝有德以引以翼豈弟君子四方
為則
集傳賦也馮謂可為依者翼謂可為輔者孝謂能事
親者德謂得於己者引導其前也翼相其左右也東
萊吕氏曰賢者之行非一端必曰有孝有德何也蓋
人主常與慈祥篤實之人處(謝氏枋得曰不求非常之才而止曰孝德何也)
(蓋孝於親者必忠於君唐虞以上無才德之分如臯陶九德皆才也舜舉元凱之才皆德也○朱氏公遷)
(曰慈祥以孝言篤實以德言朱子以馮翼孝德為四臣吕氏即以孝德之人為可馮翼者)其所以
興起善端涵養德性鎮其躁而消其邪日改月化有
不在言語之閒者矣○言得賢以自輔如此則其德
日修而四方以為則矣自此章以下乃言所以致上
章福禄之由也
集說(輔氏廣曰以引以翼引如引君以當道之引翼如予欲有為汝翼之翼吕氏所謂慈祥者能孝)
(之人也所謂篤實者有德之人也得如是之人以引翼之則王德無愆王德無愆則四方以為法則四方)
(以為法則則可以居大位而無忝受天禄而無窮矣○季氏本曰馮翼以賢臣之適於用者言孝德以賢)
(臣之本於心者言人君能致賢臣以為引翼則惟以德自將而無為民化故曰四方為則○鄒氏泉曰享)
(福之道必由於有德而有德之助必在於得賢馮翼孝德已用之賢非無是人而作詩之意則主未用者)
(言馮者忠諒可託心膂翼者才猷可任股肱孝者順德善事親則有移忠之心德者行道有得於己則具)
(正物之學以之引導而不昧於所適以之輔翼而不怠於所行則其德日修矣)
○顒顒卬卬如圭如璋令聞(音問)令望(叶無方反)豈弟君子四
方為綱
集傳賦也顒顒(魚容反)卬卬(五岡反)尊嚴也如圭如璋純
潔也令聞善譽也令望威儀可望法也(蘇氏轍曰遠之則有令聞)
(近之則有令望)○承上章言得馮翼孝德之助則能如此而
四方以為綱矣
集說(輔氏廣曰此章乃足上章之義顒顒卬卬體貌之尊嚴也如圭如璋德行之溫純也令聞聲譽)
(之美也令望表儀之善也夫如是然後為人君之全德非得賢而引翼之何以臻此四方為綱四方以為)
(綱領也○朱氏公遷曰綱者衆紀之所繫天下歸於一人猶衆紀屬於一綱耳○顧氏起元曰為則有師)
(道意為綱有君道意)
○鳳凰于飛翽翽(呼會反)其羽亦集爰止藹藹王多吉士
(鉏里反)維君子使媚于天子
集傳興也鳳凰靈鳥也雄曰鳳雌曰凰(孔氏穎達曰天老曰鳳象)
(麟前鹿後蛇頸魚尾龍文龜背燕頷雞喙五色備舉出於東方君子之國見則天下大安寧)翽翽
羽聲也鄭氏以為因時鳳凰至故以為喻理或然也
(蔡氏沈曰是時周方隆盛鳴鳳在郊鳴于高岡者乃詠其實也)藹藹衆多也媚順愛
也○鳳凰于飛則翽翽其羽而集於其所止矣藹藹
王多吉士則維王之所使而皆媚于天子矣既曰君
子又曰天子猶曰王于出征以佐天子云爾
集說(吕氏祖謙曰自此以下廣言人材之盛也亦集爰止言其萃聚也○劉氏濟曰鳳隠見以時類)
(君子之出處○朱氏公遷曰禽鳥之性必欲得所止賢士之心必欲致於用苟得見用則随所使令而皆)
(輸其媚愛于天子矣)
○鳳凰于飛翽翽其羽亦傅(音附)于天(叶鐵因反)藹藹王多吉
人維君子命(叶彌并反)媚于庶人
集傳興也媚于庶人順愛于民也(謝氏枋得曰媚于天子愛君也媚于)
(庶人為王愛其民也)
集說(輔氏廣曰上二章乃因時鳳凰之至而以興賢者之來集也維君子使維君子命謂委質於君)
(一聽其使令也媚于天子則見賢者無勉強不得已之意媚于庶人則見賢者有維持浹洽之德後世多)
(以鳳比賢人蓋本於此○姚氏舜牧曰吉人吉士總是馮翼孝德之人在朝曰士在外曰人耳○王氏志)
(長曰亦集爰止由野而升朝也始進也亦傳于天由庶僚而躋師保也媚于庶人所以為媚于天子舍安)
(民而外寧復有所謂熙帝載者乎)
○鳳凰鳴矣于彼高岡梧桐生矣于彼朝陽菶菶(布孔反)
萋萋(七西反)雝雝喈喈(叶居奚反)
集傳比也(陳氏鵬飛曰比賢者必聚於有道之朝○朱氏善曰鳳凰者賢才之喻高岡者朝廷)
(之喻梧桐者賢君之喻朝陽者眀時之喻)又以興下章之事也(徐氏鳳彩曰以梧桐)
(生之盛而後鳳凰鳴之和興下章聖君有待賢之禮而後賢才有效用之忠)山之東曰朝
陽(孫氏炎曰朝先見日也○孔氏穎達曰早見日陽被温仁之氣)鳳凰之性非梧桐
不棲(陸氏佃曰梧一名櫬即梧桐也今人以其皮青號曰青桐)非竹實不食菶菶
萋萋梧桐生之盛也雝雝喈喈鳳凰鳴之和也
集說(劉氏彝曰萬物之理類之所感有不召而自應惟其梧桐菶菶萋萋是以鳳凰雝雝喈喈非類)
(之自應不期然而然耶由此觀之則君臣感會之機可想矣○朱氏公遷曰高岡非潛伏之地朝陽為眀)
(盛之處賢者出潛離隠而逄致治之時也其相遇之盛既如此必君盡其禮猶菶萋然則臣得展其所藴)
(猶雝喈然其相與之盛當如此今而賢者集於王朝矣而禮意之隆則有望於成王也)
○君子之車既庶且多君子之馬既閑且馳(叶唐何反)矢詩
不多維以遂歌
集傳賦也承上章之興也菶菶萋萋則雝雝喈喈矣
君子之車馬則既衆多而閑習矣其意若曰是亦足
以待天下之賢者而不厭其多矣遂歌蓋繼王之聲
而遂歌之猶書所謂賡載歌也(蔡氏沈曰賡續載成也續帝歌以成其義)
(也)
集說(吕氏祖謙曰高岡顯地也梧桐嘉木也鳳凰棲鳴其間可謂得其所矣故極言菶萋之盛雝喈)
(之樂以形容之今王之車馬既多且閑苟得衆賢載之其光華和樂殆非形容所及也有其時有其具召)
(公所以欲成王勉乎此也○輔氏廣曰車馬衆多而閑習則足以為招來待遇賢者之具矣其所以望於)
(王蓋有不待言而可知者詩所以言其志而音則聲之成文者其實一也先言以矢其音即其歌而言之)
(也終言矢詩不多即其實而言之也○王氏日休曰此詩非不多也召公以為不多者愛君之心無已也)
總論(范氏處義曰召公進戒曰求賢足矣必曰吉士吉人何也周公作立政以告成王亦曰其勿以)
(憸人其惟吉士蓋憸利之人常近於薄吉善之士常近於厚使人主於用人之際必求吉善之士而信任)
(之雖其天資靜重不求赫赫之名誠足以夀風俗之脈為國家之福也○朱子曰召康公戒成王其始只)
(說箇好意思如豈弟君子皆指成王純嘏爾常之類皆說優游享福之事至有馮有翼以下方說用賢大)
(抵告人之法亦當如此須先令人歆羡此事則其肯從吾言必樂為之矣○時舉說卷阿詩畢以為詩中)
(凡稱頌人君之夀考福禄者必歸於得人之盛故既醉云君子萬年介爾景福而必曰朋友攸攝攝以威)
(儀假樂言受天之禄與干禄百福而必曰率由羣匹與百辟卿士媚于天子蓋人君所以致福禄者未有)
(不自得人始也先生頷之)
卷阿十章六章章五句四章章六句
集說(嚴氏粲曰康公三詩皆作於成王將涖政之初公劉泂酌皆直述之辭惟卷阿宛轉)
(反覆使人再三歌詠而後悟蓋其深意所寓實在此篇也)
民亦勞止汔(許乙反)可小康惠此中國以綏四方無縱詭
(居毁反)隨以謹無良式遏寇虐憯(七感反)不畏眀(叶謨郎反)柔遠
能邇以定我王
集傳賦也汔幾(音祈)也中國京師也四方諸夏也京師
諸夏之根本也詭隨不顧是非而妄隨人也(嚴氏粲曰詭詐)
(也懷詐面從也)謹斂束之意憯曾也眀天之眀命也(朱氏公遷曰憯)
(不畏眀言不畏正理而無忌憚也)柔安也能順習也(蔡氏沈曰柔者寬而撫之也能)
(者擾而習之也遠近之勢如此)○序說以此為召穆公刺厲王之詩
以今考之乃同列相戒之辭耳未必專為刺王而發
然其憂時感事之意亦可見矣蘇氏曰人未有無故
而妄從人者維無良之人將悦其君而竊其權以為
寇虐則為之(朱氏善曰非詭隨無以媚上而為寇虐之本非宼虐無以威下而遂詭隨之志)
(詭隨者柔惡之所為寇虐者剛惡之所發)故無縱詭隨則無良之人肅而
寇虐無畏之人止(沈氏守正曰無縱謂眀以燭之斷以絶之也)然後柔遠
能邇而王室定矣穆公名虎康公之後厲王名胡成
王七世孫也
集說(輔氏廣曰同列之君子相戒無縱詭隨則無良之人不敢肆而寇虐無忌憚之人亦且消沮退)
(縮而無所容如是然後遠者自然得其安近者亦自然順習而無所乖忤而王室定矣○濮氏一之曰每)
(章首言民今勞弊可少休息京師者諸夏之本欲安四方之民當自恤京師始○嚴氏粲曰穆公戒同列)
(之用事者言國以民為本民勞則國危今周民亦疲勞矣庶幾可以小安之乎京師諸夏之根本愛此京)
(師則可以安天下也詭隨者心知其非而詐順從之此姦人也人見詭隨者無所傷拂則目為喜良不知)
(其容悦取寵皆為自利之計而非忠於所事實非善良之士也苟喜其甘言而信用之足以召禍亂致宼)
(虐但權位尊重者往往樂軟熟而憚正直故詭隨之人得肆其忘是居上位者縱之為患也今戒用事者)
(無縱此詭隨則可以謹防無良之人用遏止其寇虐此理眀甚可痛其不畏眀也治道略外而詳内惟柔)
(遠能邇者可以安吾君而何取於詭隨乎○彭氏執中曰先言惠中國以綏四方此出治之序也後言柔)
(遠能邇此成冶之效也書言柔遠能邇而必曰難任人詩言柔遠能邇而必曰謹無良皆有常戒懼之意)
○民亦勞止汔可小休惠此中國以為民逑無縱詭隨
以謹惽怓(女交反叶尼猶反)式遏宼虐無俾民憂無棄爾勞以
為王休
集傳賦也逑聚也惽怓猶讙譁也(朱氏公遷曰讙譁即巧言利口之徒)
勞猶功也言無棄爾之前功也(朱氏善曰勉之以修職業之詞)休美
也(唐氏汝諤曰小休之休以民之休息言王休之休以王之休美言二休字異義)
集說(輔氏廣曰以為民逑者蓋中國者民之所聚也讙譁乃詭隨者之態也上有寇虐之臣則下有)
(憂苦之夫矣無棄爾勞者蓋同列平時相與為國家慮者固已有定說矣○嚴氏粲曰無縱詭隨之人以)
(防其惽怓惑亂主聽也爾前有功於國今勿棄其前功則為吾君之美謂使其君安富尊榮也不然敗君)
(之事矣○鄒氏泉曰逑聚也聚其渙散之心而一之也○王以安民為休遠小人以安民則民聚而中國)
(惠享天下治安之美所以成王者之休也○沈氏守正曰當時非眞有除奸之成勞曰無棄爾勞者重其)
(責故往来善詞以誘進之也○何氏楷曰獨言中國者上章標天下之大勢發論此章則專主修内治而)
(言)
○民亦勞止汔可小息惠此京師以綏四國(叶于逼反)無縱
詭隨以謹罔極式遏寇虐無俾作慝(吐得反)敬愼威儀以
近有德
集傳賦也罔極為惡無窮極之人也有德有德之人
也
集說(輔氏廣曰罔極亦是詭隨者之證以妄隨人則為惡豈有窮極也無縱詭隨式遏寇虐是防禁)
(小人也敬愼威儀以近有德是親近賢者也徒欲防禁小人而不知親近有德則無以增益其知識開廣)
(其心志矣然欲近賢者則須先謹其威儀威儀不謹則賢者將望望然去之矣豈可得而親之乎○嚴氏)
(粲曰非修身則賢不可得而親故必敬愼威儀然後可以近有德○謝氏枋得曰威儀所以定命也有德)
(之士未有無威儀若不敬謹威儀則驕淫傲惰何所不為侮老成遠耆德則賢者不能相親矣○黃氏佐)
(曰人臣之道所以為國慮者莫大於息民之勞然昔之勞之也由於用悖德之小人而今之安之也必在)
(於親有德之君子耳○沈氏守正曰三章以所以禁奸之本告之蓋我禁奸奸愈伺我君子不日親則小)
(人終不可疎故必敬威儀近有德而後彼之窺覸消耳)
○民亦勞止汔可小愒(起例反)惠此中國俾民憂泄(以世反)
無縱詭隨以謹醜厲式遏寇虐無俾正敗(叶蒲寐反)戎雖小
子而式弘大(叶特計反)
集傳賦也愒(徐氏鍇曰猶憩也)息泄去(孔氏穎達曰其憂寫泄而去)厲惡
也正敗正道敗壊也戎汝也言汝雖小子而其所為
甚廣大不可不謹也
集說(輔氏廣曰以小子稱同列必是長老者之辭觀下篇可見以身言之則是小子以職言之則是)
(王官故曰戎雖小子而式弘大○嚴氏粲曰詭隨之人終必召亂是為醜厲也又戒其同列之用事者云)
(汝雖小子而所用事甚大豈可樂佞諛而縱詭隨乎此詩戎雖小子及板詩小子蹻蹻皆戒責同寮故稱)
(小子耳○顧氏起元曰小子以年言弘大以所為係天下安危生民休戚言所為甚廣大則去小人以安)
(民者不容己矣)
○民亦勞止汔可小安惠此中國國無有殘無縱詭隨
以謹繾綣式遏宼虐無俾正反王欲玉女(音汝)是用大諫
(春秋傳荀子書竝作簡音簡○吴氏棫曰諫諍也毛詩式遏宼虐無俾正反王欲玉女是用大諫荀子左氏傳)
(高堂隆傳皆作簡古簡讀如蹇反甫臠切)
集傳賦也繾綣小人之固結其君者也(孔氏穎達曰昭二十五年)
(左傳繾綣從公無通外内則繾綣者牢固相著之意)正反反於正也(王氏安石曰正敗者)
(敗而己未盡反而為不正也正反則無正矣○彭氏執中曰正反則善惡曲直無不倒置天下其可得而)
(正邪每章言愈切而意愈深)玉寳愛之意言王欲以女為玉而寳
愛之故我用王之意大諫正於女蓋託為王意以相
戒也(輔氏廣曰既是王欲寳愛之人必其寵任者也故作詩者託為王意以戒止之)
集說(嚴氏粲曰無良惽怓罔極醜厲繾綣皆極小人之情狀而總之以詭隨蓋小人之媚君子其始)
(皆以詭隨入之其終無所不至孔子所謂佞人殆也○朱氏公遷曰戎雖小子而式弘大憂其任負之重)
(王欲玉女是用大諫體其愛念之深皆所以為同列謀也)
總論(朱子語類時舉謂每章上四句是刺厲王下六句是戒其同列曰皆只是戒其同列鋪叙如此)
(便自可見古人非是直作一詩以刺其王只陳其政事之失自可以為戒時舉因謂第二章末謂無棄爾)
(勞以為王休蓋以為王者之休莫大於得人惟羣臣無棄其功然後可以為王之休美至第三章後二句)
(謂敬愼威儀以近有德蓋以為既能拒絶小人必須自反於己又不可以不親有德之人不然則雖欲絶)
(去小人未必有以服其心也後二章與俾正敗無俾正反尤見詩人憂慮之深蓋正敗則惟敗壊吾之正)
(道而正反則全然反乎正矣其憂慮之意蓋一章切於一章也先生頷之○彭氏執中曰此詩以寬治民)
(以嚴取友曰綏曰惠寬而不擾也曰無縱曰以謹曰式遏嚴而不怒也)
民勞五章章十句
集說(沈氏萬鈳曰卷阿主於用賢民勞主於絀不肖治亂雖異所以揆亂致治則同也)
上帝板板下民卒癉(當簡反)出話不然為猶不遠靡聖管
管不實於亶猶之未遠是用大諫(叶音簡)
集傳賦也板板反也卒盡癉病猶謀也管管無所依
也(孔氏穎達曰以管管與靡聖同文既無聖法故知無所依繫)亶誠也○序以此
為凡伯(鄭氏康成曰凡伯周同姓周公之胤也入為王卿士○孔氏穎達曰春秋隠七年天王使)
(凡伯来聘世在王朝蓋畿内之國)刺厲王之詩今考其意亦與前篇
相類但責之益深切耳(胡氏一桂曰召穆凡伯以親賢之故宜直致其諫而姑責)
(同僚以使之聞之者豈非亦以監謗之故不欲嬰其鋒以䧟於罪而甚吾君之惡也邪吁二公忠愛之懷)
(於此益可見矣)此章首言天反其常道而使民盡病矣(嚴氏粲曰)
(凡伯不欲斥王而歸之於天)而女之出言皆不合理為謀又不久
遠其心以為無復聖人但恣己妄行而無所依據又
不實之於誠信豈其謀之未遠而然乎世亂乃人所
為而曰上帝板板者無所歸咎之詞耳
集說(輔氏廣曰正者常道也循其常則民安天既盡反其常道則民亦安得而不盡病話者言語也)
(猶者謀慮也不然則背理傷道也不遠則但為目前之計也人心知有聖人則動作皆有所依據故出話)
(不敢不然為謀不至不遠既已靡聖管管則所為皆是虚妄故曰不實於亶末言猶之未遠是用大諫者)
(蓋人無遠慮必有近憂用是而諫庶乎其知畏而能止也○朱氏公遷曰既以出話為猶竝言而又以猶)
(之不遠申結之蓋謀出於心而後言出於口二者相對而謀為之主也○顧氏起元曰天以安民為心反)
(其常道故曰板此二句見天變必有人以致之正當修已回天也而人事乃如此故因以責之)
○天之方難(叶泥涓反)無然憲憲(叶虚言反)天之方蹶(俱衛反)無然
泄泄(以世反)辭之輯(音集叶徂合反)矣民之洽矣辭之懌(叶弋灼反)矣
民之莫矣
集傳賦也憲憲欣欣也蹶動也泄泄猶沓沓也蓋弛
緩之意孟子曰事君無義進退無禮言則非先王之
道者(朱氏公遷曰非詆毁也)猶沓沓也輯和洽合懌悦莫定也
辭輯而懌則言必以先王之道矣所以民無不合無
不定也
集說(輔氏廣曰天方艱難則人當憂懼也今乃欣欣然自以為適天方蹶動則人當斂飭也今乃弛)
(緩而不以為事則是自絶於天矣始也不有夫聖終也自絶於天則其何以能立於人之朝哉下四句又)
(教以先謹其言而不妄發爾辭能和則民自合爾辭能悦則民自定辭和與懌則合乎理而異於不然者)
(矣民合且定則前所謂卒癉者其有瘳乎○嚴氏粲曰首章責同寮出話不然為猶不遠故二章因戒之)
(以言論之閒宜相和協謂爾之出話為猶徒執一已之見者未必有深長之慮而惟寮友之閒和同商議)
(庶幾合謀并智可以揩民於安耳○錢氏天錫曰難蹶俱以天運言板蕩之天存亡决於頃刻豈易處之)
(際故曰難天必震動命祚將轉連於他人故曰蹶凡言無然皆懲往戒来之詞輯和謂無乖戾悦懌謂無)
(㬥厲民洽民莫便可上回天變曰輯曰懌不過一反其不然者而即收其效非難事也)
○我雖異事及爾同僚我即爾謀聽我囂囂(許驕反)我言
維服勿以為笑(叶思邀反)先民有言詢于芻(初俱反)蕘(如謠反)
集傳賦也異事不同職也同僚同為王臣也春秋傳
曰同官為僚(孔氏穎達曰左傳荀林父謂先蔑曰同官為寮吾嘗同寮敢不盡心乎)即
就也囂囂自得不肯受言之貌服事也猶曰我所言
者乃今之急事也先民古之賢人也芻蕘采薪者古
人尚詢及芻蕘况其僚友乎
集說(蘇氏轍曰告其寮之信於王者庶幾王信之而其言易入○輔氏廣曰第一第二句言其同有)
(恩義也三四句言其不有於我也五六句冀其察也七八句欲其警也○朱氏善曰我之於爾其職分雖)
(不同而其為王臣則一故就爾而謀之將以輸其忠也而爾乃囂囂而自得我所言乃今日之急務汝其)
(可以為笑乎古人所以詢及芻蕘者誠以淺近之言至理存焉不可以其人之賤而忽之也况於寮友之)
(言其可忽而不聽乎)
○天之方虐無然謔謔(虚虐反)老夫灌灌小子蹻蹻(其略反)
匪我言耄(莫報反叶毛博反)爾用憂謔多將熇熇(叶許各反)不可救
藥
集傳賦也謔戲侮也老夫詩人自稱灌灌款款也(孔氏)
(穎達曰至誠款實而告之)蹻蹻驕貌(李氏樗曰說文蹻蹻舉足高也以足高之意觀之是驕之)
(意)耄老而昏也熇熇熾盛也○蘇氏曰老者知其不
可而盡其款誠以告之少者不信而驕之故曰非我
老耄而妄言乃汝以憂為戲耳(何氏楷曰當可憂之時而反以之為謔孟)
(子所謂安其危而利其菑是也)夫憂未至而救之猶可為也苟俟其
益多則如火之盛不可復救矣
集說(輔氏廣曰此章責之又深矣一二句戒其不可慢天也三四句戒其不可忽已也五六句斥其)
(病也七八句危其禍也○朱氏公遷曰上章誘之使聽其言此章警懼之使不可不聽其言皆以盡其告)
(戒之誠也○朱氏善曰匪我言耄自老夫灌灌者言之也爾用憂謔自小子蹻蹻者言之也夫憂不可戲)
(也苟以憂為謔則積之之多將如火之燎於原而不可得而樸滅矣)
○天之方懠(才細反叶箋西反)無為夸(苦花反)毗威儀卒迷善人
載尸民之方殿屎(許伊反)則莫我敢葵喪(息浪反)亂蔑資(叶箋)
(西反)曾莫惠我師(叶霜夷反)
集傳賦也懠怒夸大毗附也小人之於人不以大言
夸之則以諛言毗之也尸則不言不為飲食而已者
也(孔氏穎達曰祭時之尸以為神象故終祭而不言○王氏安石曰善人載尸畏禍故也)殿屎
呻吟也葵揆也蔑猶滅也資與咨同嗟歎聲也惠順
師衆也○戒小人毋得夸毗使威儀迷亂而善人不
得有所為也又言民方愁苦呻吟而莫敢揆度其所
以然者是以至於散亂滅亡而卒無能惠我師者也
集說(輔氏廣曰此章又言上天方怒而戒小人不可行其常態也夫大言以夸人則人或以為真能)
(而信之諛言以毗人則人或以為愛己而親之是以威儀迷亂而不分善惡卒至於使善人反不得有所)
(為也夫小人用事而善人不得有所為此民之所以病苦而呻吟也然君臣上下方且迷亂㬥虐無敢揆)
(度其所以然者故雖至於喪亂滅亡而嗟歎之聲盈耳而卒無有順我衆之意者也自此而下則其所譏)
(刺漸及於君矣○朱氏公遷曰辭輯辭懌則民合而定夸大毗附則民愁苦而呻吟反覆言之以見治亂)
(之機實在於此也○季氏本曰善人不為用則民情雖急莫有以遠猶與之葵度者矣故民喪亂無以為)
(生而卒無恩惠及於衆庶此所以不可救藥也)
○天之牖民如壎(許元反)如篪(音池)如璋如圭如取如攜攜
無曰益牖民孔易(以豉反叶夷益反)民之多辟(匹亦反下同)無自立
辟
集傳賦也牖開眀也(程子曰牖開通之義室之暗也故設牖以通眀)猶言天
啟其心也(何氏楷曰左傳言天牖其衷用字同此)壎唱而篪和璋判而
圭合(孔氏穎達曰半圭為璋合二璋則成圭)取求攜得而無所費(劉氏瑾曰)
(言求之即得而無費於己以益之也)皆言易也辟邪也○言天之開民
其易如此以眀上之化下其易亦然今民既多邪辟
矣豈可又自立邪辟以道之耶
集說(陳氏櫟曰上之於下開其本眀之天性者固甚易導之以邪辟之人偽者亦不難因開之易而)
(謹導之方可也豈可導以邪辟耶○朱氏善曰天之開民如壎篪之相和言必應也如璋圭之相合言必)
(同也如取物之必得攜物之必從也攜而必從非别立一道以增益之也因其所固有耳牖民之道其易)
(如此上之化下其道獨不然乎)
○价(音介)人維藩(叶分邅反)大師維垣大邦維屏大宗維翰(叶胡)
(田反)懷德維寧宗子維城無俾城壊(叶胡罪胡威二反)無獨斯畏
(叶紆會於非二反)
集傳賦也价大也大德之人也藩籬師衆垣牆也大
邦強國也屏樹也所以為蔽也大宗強族也翰榦也
宗子同姓也○言是六者皆君之所恃以安而德其
本也有德則得是五者之助不然則親戚叛之而城
壊城壊則藩垣屏翰皆壊而獨居獨居而所可畏者
至矣
集說(李氏樗曰王所恃以為蕃籬屏翰蔽其國家者在此數者苟以德懷之則無有不寧矣詩人以)
(懷德維寧間於中則宗子維城亦當以德懷之也左氏曰君其修德以固宗子何城如之所謂宗子維城)
(是也○輔氏廣曰自价人維藩至大邦維屏是自内說及外大宗維翰宗子維城又自疎說及親自价人)
(至大宗皆王所恃以為藩垣屏翰者然維以德懷之則王得其所恃以為安而同姓宗子亦且為我之城)
(矣王若不務德以為本則城壊城壊而藩垣屏蔽亦皆傾圮而禍亂至矣○彭氏執中曰王者之治親親)
(為大雖用人以為藩垣屏而資同姓以為翰翰者所資以立也又必待同姓以為城城者所恃以固也曰)
(大宗曰宗子其意反覆言同姓之至重至切蓋垣重於藩屏不可以無翰而城又大而且重焉然在人者)
(皆有形之勢而德之在我乃無形之勢也故獨曰維寧焉○徐氏鳳彩曰藩在垣之外喻大德之人足以)
(匡遠也垣在藩之内喻羣黎之衆足以固本也屏以為蔽喻強大之邦分長方岳翰以為榦喻勲舊之族)
(聯合人心惟君懷德則多助自至故曰維寧王室維同姓是依故曰維城)
○敬天之怒無敢戲豫敬天之渝(用朱反)無敢馳驅昊天
曰眀(叶謨郎反)及爾出王(音往叶如字)昊天曰旦(叶得絹反)及爾游衍
(叶怡戰反)
集傳賦也渝變也(朱子曰如迅雷風烈必變之變)王往通言出而有
所往也旦亦眀也衍寬縱之意○言天之聰眀無所
不及不可以不敬也板板也難也蹶也虐也懠也其
怒而變也甚矣而不之敬也亦知其有日監在兹者
乎張子曰天體物而不遺猶仁體事而無不在也禮
儀三百威儀三千無一事而非仁也昊天曰眀及爾
出王昊天曰旦及爾游衍無一物之不體也
集說(朱氏公遷曰戲豫者自慢之心馳驅者自恣之意皆不知畏天者也天者理而已理無往而不)
(在故天無往而不監知此則敬天之意常存而易亂為治不難矣○朱氏善曰及爾出王言一出入之際)
(而天必與之俱也及爾游衍言一動息之頃而天必與之同也此所謂陟降厥士日監在兹也君子之學)
(所以必戒懼愼獨之為貴也○沈氏守正曰八章教以回天之在敬也曰眀曰旦狀天威也平時猶然况)
(怒且渝之時乎○何氏楷曰敬非空空畏懼而已必思所以安民而回天者其所懷當在德矣)
總論(朱氏公遷曰一章至五章歸咎於天教戒而切責之六章有望於天欲其易亂以為治七章歸)
(本於德欲其得人心以輔治八章則告以天所當敬之故庶幾亂之反乎治也)
板八章章八句
集說(嚴氏粲曰朱氏以此詩為切責其寮友用事之人而義歸於刺王與上篇同味詩意)
(信然○姚氏舜牧曰上篇先致責詞而以是用大諫終此篇略提責詞而以是用大諫始各一)
(體)
生民之什十篇六十一章四百三十三句
欽定詩經傳說彙纂卷十八
