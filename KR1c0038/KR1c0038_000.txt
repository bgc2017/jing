詩故詩類
提要
(臣)等謹按詩故十卷明朱謀㙔撰謀㙔字鬱
儀寧獻王七世孫以中尉攝石城王府事事
蹟具明史諸王傳中是書悉以小序首句為
主略同蘇轍詩傳之例而參用舊說攷證之
大旨宗法漢學故與朱子集傳往往異同其
以故為名意蓋有取也中間偶立異說如以
小星為&KR0591;御入直以斯干為成王營洛周公
所賦之類雖未免失之穿鑿然其學有根柢
故參考互証往往能自出新意不為陳因蹈
襲之論終非空言說經者所得而相擬矣乾
隆四十二年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
