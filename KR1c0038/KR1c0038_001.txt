詩故卷一明朱謀㙔撰
周南者何岐周之風也詩六義有風雅頌而無南此何
以稱南風之南也八風寒燠異德升降殊情不為振
掉則為凄戾唯南風祥和鬯達長養萬物有豈樂而
無怫鬱文王岐周之化實象之故不稱風而稱南也
召公分陜矣何以稱南其化同也造王業之本莫如
周南成王業之效莫如召南故大胥鼓南而鼓鐘以
雅以南有旨哉
關雎后妃之德也何以言德廣嬪御厚國本也國本莫
重于嗣續婦德莫難于不妬太姒能求庶女於窈窕
側陋之間廣為則百斯男之地厥德又何加焉雎鳩
王雎亦謂之鶚大小如鴟深目目上骨露幽州名之
曰鷲亦名白鷢不類鳬鷖也此鳥鷙而善漁每得隈
潭隩渚輙盤飛雲際哀鳴求類而後下集焉非為其
有别也窈窕猶言䆗窱謂窮巷深閨淑女之所在非
幽閒貞静之說也荇菜葉紫莖白脆美可茹其葉始
卷而漸開黃花六出今人不復采取第名之曰豬蓴
關雎一詩初非難說而毛韓齊魯各立異義良由辨
物未明比興失所守師說者愈精愈遠愈索愈疎三
百五篇用是不復得其故矣
葛覃后妃之本也何以言本内教之所由立也太姒位
乎正嫡廣求庶妾並處宫中不有所以教之得無安
于怠荒乎蠶桑者后夫人之所有事而葛枲細務則
庶婦之職也太姒身率絺綌服之無斁蠶桑可知矣
言告師氏太姒自寧其親也薄汚薄澣歸寧父母語
庶妾也示之勤儉教之孝思非政本乎萋萋狀葛之
始苗莫莫狀葛之成就莫莫云者誕節之謂非茂密
也私者親體之衵服衣則洩暑之常衣非燕服褘衣
之謂也
卷耳后妃之志也何志乎志遠人也丈夫有事四方無
所庸憂文王則患在羑里禍有靡測是以徬徨不安
永懷無已耳序乃謂求賢審官不幾侵公事已乎
樛木后妃逮下也何逮乎能以恩意接下使不自塞也
上之臨下志于威嚴則其情不通志于妬忌則其生
不遂能忠能恕上下泰然樂可知矣葛生山谷間附
木而起長二三丈藟亦葛類又名巨苽本草所謂千
歲藟也葛藟得託樛木以遂其生比庶妾因后妃而
進御所謂樂只福履則頌禱之詞耳
螽斯后妃子孫衆多也非也衆妾相安相樂之詞也螽
類有五在爾雅此土螽也其種獨蕃秋冬之際千百
為羣飛集田野絶不相害非以股鳴者振振言其衆
盛非仁厚之謂
桃夭后妃之所致也非也后妃荅樛木也凡木美實者
未必美華即華美矣不能早實唯桃華豐豔三年以
上便能作實以比衆妾年少色好又宜子也大學傳
曰宜其家人而後可以教國人非君夫人能教國乎
兔罝后妃之化也非也文王之化也文治于岐四方無
侮寢甲止戈武夫無所效其用相與優游田野從事
罝罔以銷磨其壯心焉曰干城曰好仇曰腹心計其
才也以此才而野處若深惜之實為國家治平喜矣
兔道為迒往來有常所謂中逵自是兔迒非九達之
逵也
芣苢后妃之美也非也周民室家樂完聚也無征戍則
民安其業室家無復離析死亡之憂所當恤者産難
而已采芣苢宜産也治平之象溢於言表矣此其所
以為風乎
漢廣德廣所及也孰及之文德及之也岐周處西北而
江漢實在其南文德被乎南國南國之君思欲奉戴
猶畏紂之暴虐有不敢先賦此以見志曰喬木曰游
女喻文德之可歆豔非犯禮妄求之說也錯薪也楚
也蔞也皆可刈之物也以錯薪翹翹秀起姑欲待其
黃落但刈楚及蔞而已喻惜名分不欲先去紂也孰
能先我歸周我當秣其馬而從其後矣
汝墳道化行也曷行之行東諸侯也東諸侯服文德而
朝周者必由汝墳而西故遵汝墳者往見伐其條枚
今則伐其條肄計已經年而始一來感其聘問之曠
也既見君子不以曠而棄我又私喜矣唯是王室虐
𦦨如燬不遑寧息故有曠也敢貳心哉文王三分天
下有二於漢廣汝墳而見之言婦人能閔君子者何
足以語此楚人謂火曰燥吳人曰&KR1754;齊人曰燬此稱
王室如燬則齊語矣故知為東諸侯之詞
麟之趾關雎之應也曷應之成王業者應之也周南關
雎以至桃夭家之齊兔罝芣苢國之治漢廣汝墳則
天下其將平矣然而大統未集文王即世向非武王
周公繼述厥志王業何由而成乎麟神物也世不槩
有以比公子公孫不世出之賢聖耳曰子曰孫曰族
舉皆賢聖非一故稱振振
召南
鵲巢夫人之德也夫人始來于何見德乎于其能將姪
娣俱來也古者諸侯一娶九女二國媵之以姪娣是
嘗有挾忌心不與姪娣偕行者矣此夫人獨能將之
故作者樂歌其事焉鵲工為巢綢繆鞏固喻君夫人
有國有家鳩拙於巢或託鵲巢而乳子則姪娣自喻
也傳謂鳲鳩均壹之德以比夫人殆不然哉
采蘩夫人不失職也何以不失職祀以其時也祭有禴
有烝烝以進品物禴以薦新味南國歲味莫先于蘩
孟春芽始數寸香脆可珍碧葉白㲨故謂皤蒿物雖
微而敬薦之可謂能修常事矣被者祭服之通名少
牢饋食主婦被裼衣侈袂薦自東房是其事也傳以
被為首飾箋又改被為髲何其鑿邪
草蟲大夫妻能以禮自防也夫婦一體也遠離之久感
時相念情之正也何必謂其以禮自防乎草蟲者蜻
蛚寒螿之總名張衡所謂大火流草蟲鳴是已阜螽
即周南所謂螽斯也草蟲喓喓阜螽趯趯深秋候也
采薇采蕨季春候也秋暮而往春暮未還道里悠遠
吉凶莫卜是以用憂豈感物而興男女之思乎
采蘋大夫妻能循法度也何循乎法度善其能教女也
昏義古者婦人先嫁三月教之公宫祖廟已毁教之
于宗室教以婦德婦言婦容婦功教成祭之牲用魚
芼用蘋藻所以成婦順也此采蘋藻以芼魚也奠于
宗室牖下教成之祭也不舉其物而舉所芼貴躬采
也曰季女大夫之妻之女也
甘棠美召伯也何美乎為其分陜能奉王政以正諸侯
使強不陵弱衆不暴寡江漢之間附庸小國實賴之
以安焉故託喻甘棠蔽芾之及物以志感豈聽訟棠
下之說乎
行露召伯聽訟也此非也嫠婦執節不貳之詞也唯野
田草萊之區乃多行露唯鰥夫嫠婦乃有速獄之婚
錄是詩者明露屋草茅習俗亦美也多露沾濡之可
厭我常夙夜謂其可厭矣喻潔已之有素也雀無角
而穿屋鼠無牙而穿墉猶我未嘗許嫁妄致我于獄
訟耳
羔羊鵲巢功致也此序非也南國大夫能節儉也諸侯
狐裘大夫羔裘士羊裘制也此宜羔裘而羊裘以是
知其能儉服羊裘而委蛇自適無不足之色以是知
其能節古者五羊而成一裘百里大夫五羖見稱即
其事矣紽緎皆五知其皮之五也羔裘之直敵數羊
裘以尚節儉故寧羊裘
殷其雷勸以義也此士妻之詞也按周制大行人司儀
上士八人中士十六人下士三十二人小雅偕偕士
子朝夕從事是已曰振振者衆詞也從者非一我所
懷之人可少休矣何為獨勞王事乎雷無形象猶有
聲響可求不在山南則在山北君子行役顧不知所
向往盖傷之也
摽有梅男女之及時也非實男女也處士樂及明時效
用也月令孟夏贊桀俊遂賢良行爵出禄必當其位
故徵聘之典行焉梅實隕落正其候矣此時束帛之
典不及必且後時矣故託士女相求以明志
小星惠及下也非及下也&KR0591;御入直居寢之詞也古者
王公臨事則有瞽史之道居寢則有暬御之箴莫非
賢也賢者在事故能安命而述職言列宿在天小大
異象王臣從政貴賤有等才有賢否位有崇卑各盡
其職而已參昴以喻大臣小星則自擬也列星之中
唯北斗參昴最為著見夏小正於參昴之伏見也屢
書之入直者因所見而興詞唯其入直居寢是以抱
衾與裯豈賤妾進御之謂乎
江有汜美媵也何美乎以其不克與嫡偕行能待命於
國無貳志也水已決去而復入者為汜岐流為渚别
出為沱汜也渚也沱也媵自喻也言江水同源尚然
有汜有渚有沱我自它國來媵寧能必其與嫡夫人
偕往乎不怨不以而猶望其悔悟之萌可謂厚矣
野有死麕惡無禮也非無禮也嘉其亦猶行古之道也
上古昏嫁以麗皮為禮此以白茅包束麕鹿則麗皮
之遺俗也誘之云者麗皮導其來聘之禮也稱尨吠
知為山谷野鄙之氓也士以茅束麗皮而來女則施
衿結縭而往略繁禮尚真淳宛然羲皇上世之風矣
二南之詩有美而無刺其述風化事行往往在乎景
象之間不因言語文字而盡之學詩者所當知焉俗
儒不通斯旨至謂此詩為淫奔而欲刪之如其愚如
其愚
何彼穠矣美王姬也非美王姬也美武王之能以女下
嫁于齊也唐棣之華翩其反而語其能下降也故以
興王姬之肅雝焉桃李異色同時並盛故以興王姬
齊子兩貴之相當絲綸皆釣具絲以取小魚綸以致
大魚各有宜也唯齊侯之子乃足上當平王之孫耳
始周公未定諡法之時於文考或稱平王或稱寧王
毛傳釋平王為文王是矣彼平王宜臼齊侯諸兒烏
足以汚召南邪王姬適齊實昉乎此帝乙歸妹之例
也故謹存之
騶虞鵲巢之應也非應鵲巢也記仁愛之及庶物也古
者春獀夏苗秋獮冬狩一以除田害一以講武事葭
蓬之茁則春獀矣葭蓬記其時豝豵之五記其物一
發而罷記其仁騶也虞也記其官吁嗟乎者隠痛之
詞也呼騶虞所以止殺也天子不合圍諸侯不揜羣
五豝而取一焉明不揜羣也六騶羣騶事在左傳山
虞澤虞屬在地官七騶咸駕著之月令騶虞之為官
也顯矣而毛傳遽為白虎黑文之說夫白虎黑文爾
雅釋獸所不載豈其然乎
詩故卷一
