易經蒙引卷九上
明蔡清撰
繫辭上傳
第一章
天尊地卑乾坤定矣
天尊在上地卑在下也天在上確然其健一乾也地
在下隤然其順一坤也是天地所在即乾坤所在也
以尊卑分健順健者自尊順者自卑即尊卑而言之
尊者居上而臨下有健之道卑者居下而承上有順
之道故乾坤定乾坤者易中純隂純陽之卦名蓋乾
者健也陽之性也坤者順也隂之性也在上可見其
健在下可見其順故天地尊卑有乾坤之象○又云
天地者隂陽形氣之實體或曰天積氣也地則形也
實體對易中法象言也所以兼言形氣而又曰實體
○按程傳曰以形體而言謂之天本義曰成形之大
者為天則此不可分屬形氣於天地天固有形地亦
有氣也○乾為天為父為君之類皆以其健而在上
坤為地為母為大輿之類皆以其順而在下此亦自
其大者言○愚嘗即是推之雷動風散震巽定矣雨
潤日暄坎離定矣山澤通氣艮兑定矣夫子獨言乾
坤者蓋亦舉其一使人知所以例其餘也歟况其餘
諸卦實在乾坤之變所成觀彖傳所謂乾坤交及說
卦後天八卦次序可見
卑高以陳貴賤位矣
本義云卑高者天地萬物上下之位以天地言之天
尊地卑其卑高固昭然不易也以萬物言之如山川
陵谷之類其卑高亦昭然可覩也動物如人類則父
子君臣夫婦長幼之類其高卑各有定位也如鳥獸
之類則大而犀象微而兔鼠大而鵾鵬微而燕雀其
為類固各有高卑也在植物則柟橡杞梓或干霄蔽
日而弱草僅貼水栖塵何莫不有卑高之類也然自
其類而言之則又各自有卑高之别焉卑高之所在即
貴賤之所在也易之所以有貴賤者以此○又云貴
賤者易中卦爻上下之位也以一卦分二體言則上
卦為貴下卦為賤以六爻言則初賤而二貴三又貴
於二四又貴于三五又貴於四上雖貴而無位亦終
是貴為人上也故大傳曰三多凶五多功貴賤之等
也則上下體之為貴賤可知又曰爻有等則六爻各
自為貴賤可知如乾初之為潛龍漸初之為漸干則
初之尚為漸可以類推矣如乾二之為見龍漸二之
為漸磐則二之貴于初可以類推矣賁六二之為賁
須以其附三而動也則三之貴于二可推謙六四之
為撝謙以居九三功臣之上也則四之貴于三可推
五則大君之位其貴有常尊矣上之貴則出乎人位
之外而不當事任先儒所謂如太上皇者也如觀上
九則亦為觀其生之君子耳此則據六爻之位言然
易不可典要屯之初蒙之二皆獨貴於諸爻蹇之三
乃反就乎二而四乃來連於三又未可以上下位分
貴賤也旅之六五不居君象蹇之上六乃為從貴凡
若此類又在學易者之善觀變
動静有常剛柔斷矣
愚謂太極動而生陽靜而生隂故凡陽物其性類皆
動也隂物其性類皆靜也所以謂之有常者蓋唯其
禀性於陽故其動有常唯其禀性於隂故其靜有常
也隂亦或有動者然非隂之常陽亦或有靜者然非
陽之常也○今以天地萬物觀之如天左旋一日一
周而過一度常動也地則亘萬古而常靜也其有震
動者乃變異也以日月言日為陽日則一日一周矣
可見其動月雖亦逐日而運行然其行不及日十二
度有奇其所以遲者正以其不能如日之動而健故
也亦可見其皆為靜矣至於萬物如人之男女鳥獸
之雌雄牝牡之類其為性之動靜亦槩可驗矣故丈
夫有四方志婦人之得其正性者自不輕出閨門雄
鳴而雌伏牝雞不司晨牝馬雖健必非空羣之逸足
而觸籓之壯者往往必羝羊也斯亦可見隂陽之分
動靜而剛柔所由判也斷是自然分判非人斷之也
○以天地言天之行健動也地之安貞靜也以人物
言為男為牡為雄者皆動為女為牝為雌者皆靜又
以動植二類言則動物為動植物為靜又以人類分
言則如智者動仁者靜亦是蓋隂陽無處無之○剛
柔之斷繫於動靜之有常者蓋剛者必動而動者決
由於所性之剛柔者必靜而靜者決由於所性之柔
故曰剛柔斷矣○定者有尊卑各安其分之意位者
有卑高以序而列之意斷者有判然不相混淆之意
或曰斷有決知其所以然之意亦通大抵字字不苟
方以類聚物以羣分吉凶生矣
方謂事情所向言事情善惡各以類聚也如其為人
孝弟則少好犯上不好作亂矣又如孝者所以事君
弟者所以事長慈者所以使衆是事情所向之善者
以類而聚也此說未當下條亦然當主後條為正○
如紂為象箸必為玉杯為玉杯則必思遠方珍怪之
物而御之是惡之類聚也○䜿刁之自宫以適君管
仲謂其不可近樂羊之食其子魏侯賞其功而疑其
心蓋以其不自愛必不能愛人而所厚者薄亦當無
所不薄兹可見事情之惡亦各以類而聚矣○一說
按本義事情善惡各以類分則只是如仁義忠信孝
弟廉恥為一類克伐怨慾放僻邪侈為一類程子云
事有理也物有形也事有類也物有形也善惡分而
吉凶生矣此說勝前○一說事情所向謂好惡殊途
趨舍異轍也○物以羣分者在人類則君子小人各
以其類故觀近臣以其所為主觀遠臣以其所主元
愷用而四凶抵罪孟子謂我退而寒之者至矣○門
内有君子門外君子至門内有小人門外小人至○
在物則鳳鳥必不同棲牛驥必不同食薰蕕不可共
器此類可見矣○吉凶生矣吉凶生於善惡也○馬
氏曰以類而聚便是各分其羣但方以事情言物以
人與物言吉凶之生亦是因善惡而類應也
在天成象在地成形變化見矣
隂陽一氣也在天則成象在地則成形而成象成形
各自有變化也以成象之變化言之如日月之往來
寒暑之交代雷霆雨露之或作或止之類皆是也○
以成形之變化言之如山川之或氣嘘而品物流行
或氣吸而品物歸根如水之往者過來者續或為潮
或為汐如動物之有作息植物之有榮悴之類皆是
也○但本文變化二字是指蓍卦象形則實體之變
化也其理一也故曰變化見矣謂隂陽變化之迹見
於此矣○又曰或泥東坡謂就兩在字見得變化意
非也天地萬物有千變萬化依其說則只有一變一
化而已矣且下文本義云此變化之成象者又曰此
變化之成形者是成象成形各有變化矣所謂變化
者易中蓍策卦爻隂變為陽陽化為隂者也不可分
蓍策與卦爻為二本義以蓍策冠諸卦爻之上者以
此卦爻是蓍策中之卦爻也不然卦爻為易之體蓍
策為易之用當先言卦爻而後蓍策矣其以蓍策冠
上者正以易中畫卦言卦爻本無變化其變化者皆
是蓍策中隂陽老少之為也亦猶形而上者謂之道
形而下者謂之器本義云卦爻隂陽皆形而下者以
卦爻冠諸隂陽之上則知此隂陽乃指卦爻之隂陽
矣不然當置隂陽字於卦爻之上○其以變化分屬
隂陽者蓋隂重濁猶以漸而變陽輕清則化而無迹
矣此等處須於造化人物上實見得方是毋徒只以
變化二字分屬隂陽便了也如雷霆風雲之類其乍
聚而乍散一往而一來曾見有痕迹否若夫動植之
類其變也雖終歸於盡然猶有渣滓在久則亦化矣
此可見變者化之漸意所以然者有形故也若陽則
止是氣故一化而無迹然單言變亦該得化單言化
亦該得變既並言則當有别○又曰乾坤以卦言貴
賤以爻位言剛柔總卦爻言吉凶以卦爻之占言變
化則蓍策中卦爻之變也數段自有次第始于乾坤
體之立終於變化用之行也○愚觀此一節是夫子
從有易之後而追論夫未有易之前以見畫前之有
易也夫易有乾坤有貴賤有剛柔有吉凶有變化然
此等名物要皆非聖人鑿空所為不過皆據六合中
所自有者而模寫出耳觀夫天地之尊卑則易之乾
坤定矣蓋天地所在即乾坤所在也觀夫天地萬物
之有卑高則易之貴賤位矣蓋卑高所在即貴賤所
在也觀夫陽物之常動隂物之常靜則易之剛柔斷
於此矣是動靜所在即剛柔所在也觀夫事之以類
而聚物之以羣而分則易之吉凶生於此矣是事物
善惡所在即吉凶之所在也觀夫在天者之成象在
地者之成形則易之變化見於此矣是象形所在即
變化所在也是易雖未作如易中許多物事則色色
皆已備于六合之内先儒所謂天地間元有一部易
書開眼即見者也此條本意是如此○按本義云此
言聖人作易因隂陽之實體為卦爻之法象或者誤
認以因隂陽之實體為貼天尊地卑等句為卦爻之
法象為貼乾坤定矣等句不知此乃朱子總會出本
文大意而發之亦不可分貼本文也至於莊周所謂
易以道隂陽者亦言易非有他只是道出這箇隂陽
而已正重在實體上也至於下文剛柔相摩八卦相
盪乃是聖人作易處○以為此節是論未畫之易最
為有理方起得剛柔相摩一段又方見得鼓之以雷
霆二段交相發處語錄乃又有謂若說做未畫之易
也不妨者蓋非定說也至下條(云云)又自了然矣大
抵只當宗本義更要詳本文○雲峰云朱子曰此非
是因有天地而始言乾坤乃言觀天地則見易也雲
峰必有據矣學者再無庸疑
是故剛柔相摩八卦相盪
盪字上聲直音曰滌器也又行也韻學曰推盪震盪
又滌盪摇動貌○兩相摩若主剛言則剛與柔摩主
柔言則柔與剛摩此與彼摩便是相摩以此例八卦
相盪故主乾言則乾一與兑二等諸卦相盪主兑言
則兑二與乾一等諸卦相盪云摩盪似皆在本行所
生者却在上行矣○此易卦之變化與上節蓍策卦
爻之變化不同上變化是蓍策中變化此則明云易
卦之變化也下兩條云變化之成象變化之成形則
承此變化字言皆指易卦也易有卦有蓍只此兩物
而已至此乃有易而乾坤貴賤剛柔吉凶變化都一
一有了故曰上條是未畫之易也○相摩相盪之說
細看語錄與本義不同本義云兩相摩而為四四相
摩而為八則是剛與柔兩者交相摩方得有四象又
四象各兩相摩方得有八卦也至於語錄云摩如今
之磨子相似下面一片不動上面一片只管摩旋推
盪不曾住自兩儀生四象則老陽老隂不動而少陽
少隂則交自八卦而為六十四皆是從上加去則不
是兩平相摩盪乃是上下相摩盪上下相摩盪則是
既有四象方得有與兩相摩者既有八卦方得有與
四相摩者既有六十四卦方得有與八卦相盪者分
明與本義不同而本義之說精矣此所當辨摩盪要
分别摩只是剛與柔兩相摩盪則頭項多矣故有圓
轉之說○摩在未成卦之前盖必摩而後成卦也盪
在既成卦之後是見成物事互相推盪也摩則方摩
戛出來易畫之生未至於三其勢固未容止畫必至
三者孔子固曰有天道焉有人道焉有地道焉實象
三才也○後語錄又曰摩是兩箇物事相摩戛盪是
圓轉推盪出來摩是八卦以前事盪是有那八卦了
圓轉推盪那六十四卦出來是八卦每圓轉推盪也
如乾不但與兑盪如離震巽坎艮坤皆迭與之盪也
豈不是圓轉相盪○馬氏曰摩則如兩石相戛而生
出有序乃隂陽之一變一化也盪則如一氣旋轉而
循環無端乃隂陽之千變萬化者也此言亦只是文
采好聽未精切也○剛柔相摩即是兩儀生四象四
象生八卦之說八卦相盪即是八卦相錯因而重之
之說○嘗觀孔子說易只說到八卦便停住如此云
八卦相盪後云八卦成列因而重之初曰四象生八
卦又曰於是始作八卦又曰八卦以象告是蓋以六
十四卦即八卦之所重也要之似不如邵子一生二
二生四四生八八生十六十六生三十二三十二生
六十四每加一倍法者為尤明白痛快大抵亦只是
立言不同然康節之說則實為發聖人之所未發也
此條正指横圖言乃是聖人作易元本子圓圖則即
此規而圓之耳方圖則即此布而方之耳○在伏羲
畫卦時只是一每加二而已何曾有相摩相盪之實
其摩盪二字特假借以明其意耳如所謂參伍錯綜
皆假借字意也○聖人因見天地間觸眼皆易然要
之不過隂陽消息兩端而已於是立象以盡意設一
畫連亘而實者曰剛一畫中斷而虚者曰柔是剛柔
二者交相摩戛而為四象四象者剛之上生太剛少
柔柔之上生少剛太柔也又四象則交相摩戛而為
八卦八卦者乾一兑二離三震四巽五坎六艮七坤
八也皆一每生二而成也八卦既成於是每一卦不
但再生一卦又逐旋與其餘七卦者交相推盪則一
卦之上各生八卦合之而為六十四卦而易卦備矣
易卦之變化也如此○兩儀相摩而後有四象四象
相摩而後有八卦使兩儀不交則易只有兩儀耳何
由有四象唯陽交乎隂而隂生於陽於是有太陽少
隂焉唯隂交乎陽而陽生于隂於是有少陽太隂焉
是兩者相摩乃有四也使四象不交則易亦只有四
象矣又何由有八卦惟太陽交乎少隂而乾兑分焉
少隂交乎太陽而離震分焉少陽交乎太隂而巽坎
分焉太隂交乎少陽而艮坤分焉是四者各明兩相
摩而後有八也三畫已具八卦已成於每一卦與諸
卦者迭相推盪而一卦生八卦合之則八八六十四矣
鼓之以雷霆潤之以風雨日月運行一寒一暑乾道成
男坤道成女
此兩段承上文言剛柔相摩而為八卦八卦相盪而
為六十四卦而易卦之變化備矣於是易卦中有鼓
之以雷霆者有潤之以風雨者有日月運行焉有一
寒一暑焉而諸凡成象者何莫不在其中乎又有乾
道之成男者焉有坤道之成女者焉而諸凡成形者
亦何莫不在其中乎以此見易之未作易在造化易
之既作造化在易本義所謂此兩段又明易之見於
實體者與上文相發明也意正如此○易法象耳易
中無實體此易之見於實體者也即上文所謂變化
之成象者變化之成形者蓋成象成形即見於實體
者程文却都就實體說可疑也語類曰天尊地卑至
變化見是舉天地事理以明易自是故以下却舉易
以明天地間事雲峰曰易既畫天地萬物之變化又
在卦爻實體中此說謬也易中只是法象安得有實
體○震為雷又為霆霆則雷之疾而威者也鼔字只
從雷霆字生下倣此如說卦傳所謂天地定位山澤
通氣及雷以動之風以散之之類都就易上說○又
曰巽為風坎為雨雨固以潤之而風亦何以為潤豈
以坎雨巽風二物相與是故有常者歟抑亦偶獨指
潤字如王居無咎禹稷三過其門之例者歟○樂記
有云鼔之以雷霆奮之以風雨動之以四時煖之以
日月而百化興焉按月能凉不能煖此亦帶說也月
者隂之精故不煖○若謂風亦能潤物則斷自曲說
○或又曰風以散其鬱結亦自有滋補處故亦可曰
潤大槩費力上本義云象者日月星辰之屬則此所
謂雷霆風雨寒暑正其屬也形者山川動植之屬亦
當以此例看○按本義象者日月星辰之屬若就易
中求所以為星辰者何在曰邵子以日為太陽月為
太隂星為少陽辰為少隂則易中四象便是星辰矣
若以八卦論則離震生於少隂巽坎生於少陽亦此
理也若以山川動植論之山川不待言也巽為木便
是有植物象乾坤為父母六子為男女皆動物也若
要說得周盡則須依說卦傳(云云)乃為說備乾為龍
馬之類動物也為木果植物也坤為子母牛震為龍
與馬為善鳴馵足之類坎為馬為美脊亟心之類離
為鱉蠏之類艮為狗鼠之類皆動物也震為蒼筤竹之
類坎于木為堅多心離于木為科上槁艮為果窳之
類皆植物也○日月運行一寒一暑此以圓圖貼之
更為明白觀運行字及兩箇一字皆有循環之義故
就八卦圓圖象日者言之一日有十二時圖凡八卦
每一卦貼時半二卦貼三時六卦九時八卦十二時
而周一日之運矣是故自坤至震為子丑寅隂極而
陽生自離至兑為卯辰巳則陽浸盛矣自乾至巽為
午未申陽極而隂生也自坎至艮為酉戌亥則隂盛
矣若以横圖觀之當以乾一兑二至坤八為次亦一
日一周天之理也以横圖貼之其詳如何曰以十二
時中分為隂陽二段又折二段為四段更折作八段
如子丑寅陽之陽也則乾一兑二為太陽者當之卯
辰已陽之隂也則離三震四為少隂者當之午未申
隂之陽也則巽五坎六為少陽者當之酉戌亥隂之
隂也則艮七坤八為太隂者當之理不遠也以此推
之於寒暑同一理也此說未審可否當求明者正之
○以圓圖之像月者言則朱子固曰自坤而震月之
始生初三日也歴離至兑則月之上弦初八日也至
乾則月之望十五日也至巽則月之始虧十八日也
歴坎至艮則月之下弦二十三日也至坤則月之晦
二十九三十日也是八卦之像一月矣但朱子此說
亦有可疑自坤至兑凡四卦只當初一至初八自乾
至艮四卦亦當十六至二十三而自兑至乾自艮至
坤各二卦乃當得七八日其多寡不同何也蓋月受
日之光者也自坤而震陽光始生故為哉生明歴離
而兑則所受陽光浸盛矣故為上弦又積而至於乾
則陽光滿矣故為望至巽則隂魄始生矣故為哉生
魄歴坎而艮則魄浸盛而光益減矣故為下弦以至
於坤則純是隂魄矣故為晦乃知朱子所貼自有至
理不止計卦數貼時候而已也然亦有計卦數貼者
如六十四卦貼二十四氣是已○若以六十四卦配
日則圓圖左邊三十卦當六時五十刻右邊三十卦
亦當六時五十刻其餘四卦則加于子午卯酉四時
蓋以子午為隂陽之盛卯酉為隂陽之中也亦有六
十四卦配二十四氣而四立二分二至則各減一卦
以符合其數也未知可否○每日只是九十六刻每
時只八刻六十分刻之二十其曰百刻者舉成數也
○若以横圖六十四卦配月則左邊三十卦當自朔
後至望右邊三十卦當自望後至晦其餘四卦則以
貼朔望及上下弦亦如日數之子午卯酉之意也○
說卦傳離為日又坎為月日月便是交代運行者易
亦坎離二卦便是有日月運行就横圖取則如此然
味運行字似當主圓圖言○易大全朱子圖說曰先
天圖今所寫者是一歲之運言之若大而古今十二
萬九千六百年小而一日十二時亦只是這箇圈子
都從復上推起○以圓圖取日象當以子午卯酉論
○一日百刻十二時三十二卦當六時五十刻合之
為一日尚餘四卦分貼十二時則每卦三分之三四
十二矣○一寒一暑○舊說俱以圓圖自復至乾自
姤至坤為言看來横圖亦自說得横圖從中而分左
方亦自姤而遯而否而觀而剥以終於坤右方亦自
復而臨而泰而大壯而夬以極于乾一寒一暑之變
不外是矣况上文剛柔相摩八卦相盪乃正指横圖
也○天原發微所載圓圖亦可自二而四四而八八
而至于六十四但恐是後來雅得縱横符合如此非
伏羲初畫之本旨也○以六十四卦配寒暑朱子謂
一歲之運或大而古今十二萬九千六百年小而一
日十二時都從復上推起去然愚以為隂陽消長之
幾固自姤復而始若論隂陽氣候之正則寒始於升
訟之立秋而終於震噬嗑隨之大寒暑始于无妄明
夷之立春而終於巽井蠱之大暑若據復為暑之始
則夏至便為暑之終而此後又有小暑大暑以姤為
寒之始則冬至便為寒之終而此後又有小寒大寒
是豈其餘氣耶大抵朱子所論易之正義也即周正
之意愚所疑者拘於時令之正亦月夏正之意也○
又云雷霆風雨之類固是實體但不可說是易中之
實體蓋易中只是卦爻卦爻只可謂之法象不可直
謂之實體今只是欲明易中具得有此等物事故為
之立言曰易之見於實體者耳非固以易之卦爻為
實體也本義云此變化之成象者下云此變化之成
形者變化本指易卦而象形又是實體字面蓋亦猶
所謂震雷巽風之意耳最要辨别不可使有毫釐之
差
乾道成男坤道成女
愚謂凡人物之男者皆乾道之所成凡人物之女者
皆坤道之所成人但見男女只是受氣與形於父母
而不知父之道其原即乾之道也母之道其原即坤
之道也厥初氣化之始乾成男坤成女既有男女之
後則氣化付于形化形化衍乎氣化如今滿天下穀
種自粒食以來不知幾百千年有之矣然其實則只
是當初天地所始生之數粒種子一&KR0899;之流衍也且
今之為父者若不得那乾道在決亦不能成男今之
為母者若不得那坤道在決亦不能成女○故周子
曰乾道成男坤道成女二氣交感化生萬物萬物生
生而變化無窮焉○朱子註云曰陽而健者成男則
父之道坤而順者成女則母之道是人物之始以氣
化而生者也氣聚成形則形交氣感遂以形化而人
物生生變化無窮矣○又曰此兩句亦是就易卦言
之今人多以乾坤二卦變成六子為言是不然蓋易
之變化已在剛柔相摩八卦相盪時了此是據見成
之具有實體者言矣大抵男不止是震坎艮乾亦是
男女不止是巽離兌坤亦是女也○六十四卦中凡
貞卦是乾震坎艮者皆男皆陽為主也貞卦是坤巽
離兑者皆女皆隂為主也○嘗觀天地生物何緣有
男女之分蓋太極實凾隂陽所謂一隂一陽之謂道
也是以太極肇判之初其氣固自分隂分陽陽之輕
清上浮為天隂之重濁下凝為地及天地既位之後
此氣又相絪緼融結亦自分隂分陽得陽之竒而健
者為男得隂之偶而順者為女此皆其理之自然而
不容以不然者所謂天地萬物之父母是也故以男
為乾道之所成女為坤道之所成也○或曰此為氣
化者言也若今之成男成女何必皆出於乾坤曰乾
道之成男坤道之成女此理萬古不易者也夫人物
始生之初其男女之出於乾坤氣化者固自無疑但
氣化無窮者也既有男女之後則所謂氣化者悉交
付於為男女者之身矣於是父道之所在即乾道之
所在母道之所在即坤道之所在又父若不得乎乾
道不成其為父母若不得乎坤道不成其為母既不
成其為父母又安得而成男成女也哉故此二句其
詞雖若專主氣化者言而其理則實兼形化者在其
中朱子所以謂之徹上徹下一氣都透了也太極圖
所以繼此言二氣交感化生萬物萬物生生而變化
無窮焉所謂二氣即是乾道坤道之氣化者也○乾
坤之成男成女萬古同然人自不察耳蓋形化終不
能離乎氣化使氣化之機息則形化滅矣故萬古此
乾坤萬古此男女言有似怪而實者此類是也○所
謂言有似怪而實者且如周公郊祀后稷以配天時
之相去已千有餘年但一念所注這精神便與其始
祖相接於冥冥之中何則一本故也郊祀上帝之時
誠意所格上帝便為之歆享何也蓋萬物本乎天王
者之分又自與天相當此亦一本之理也故曰郊則
天神格廟則人鬼享誠之不可掩如此曾見人家有
收得數百年前祖畫像而其子孫面貌精神間有與
之宛然無二者蓋實其一氣所傳故也然則謂今日
之男皆有得於乾道今日之女皆有得於坤道者此
理亦可推矣○此二句據理而言則如此但本文之
意是就易卦上說言其具有此理也以卦圖觀之如
在兩儀則陽為男隂為女在四象則太陽少陽為男
太隂少隂為女在八卦則乾坎艮震為男巽離坤兊
為女在六十四卦則凡内卦之為乾坎艮震者皆男
也内卦之為巽離坤兊者皆女也或陽爻為卦之主
者亦男也隂爻為卦之主者亦女也至下節則純以
理言之不復黏易卦說也故曰承上文男女而言乾
坤之理云○問男女交感之際隂陽各輸其精何以
有成男成女之别曰精雖有俱盛之時物則無兩大
之理方是時也非陽勝隂則隂勝陽隂勝陽則隂為
主而陽為佐矣其成女也不亦宜乎陽勝隂則陽為
主而隂為佐矣其成男也不亦宜乎故男女又皆為
乾之所始坤之所成也二義並行不相悖○問隂陽
交感之理如何而陽勝隂如何而隂勝陽曰此非一
言所能盡也大槩有以天時勝有以物力勝者亦有
兼天時物力俱勝者或俱是陽勝或俱是隂勝隨其
勝者為主而男女所由分也又有天時陽勝而物力
隂勝者有天時隂勝而物力陽勝者此謂之兩勝雖
曰兩勝然終無兩大之理則於兩勝之間自較其分
數之強弱而分主佐也其或天時物力俱陽勝天時
物力俱隂勝者則男女所禀隂陽之道應不能得其
中和如男過於剛女過於柔之類是也然天時物力
所賦又冇陽中之隂隂中之陽而其道不純者其所
成男女則或男人女相女人男相男或不能陽道女
或終身不孕育之類以性情言之則或為闚觀之夫
或為晨牝之婦其類亦須有許多般皆理之散殊也
天時之勝則以支干氣運所屬之不同及所居得氣
之異物力之勝則以男精女血力量之不同也大槩
不容兩大必須讓一邊強者為主○乾之陽始乎男
而其隂始乎女亦有乾之隂始乎男者蓋所值者坤
之陽也以乾少隂遇坤少陽則乾之隂為陽而主之
也故亦為男或以乾之隂而遇坤之隂則坤太隂盛
於乾之少陽或須為女也若以乾之陽而遇坤之隂
則隂陽各得其道精血各極其盛而其子所禀必清
且厚賢而夀矣然陽之勝者有十百千萬種隂之勝
者亦有十百千萬種未能究其詳也大理則須如此
○乾之陽始乎男而其隂始乎女如此即所謂一隂
一陽有各生一隂一陽之理也○成男成女有以天
時勝者謂支干氣運所屬隂陽盛衰之不同也蓋造
化氣數貫澈人身交感之時隨其所值剛柔清濁自
有莫之為而為者且如象之一物膽不附肝隨月易
位可見天地氣數之貫乎其身也舉一物而萬物之
理槩可知已在宋淳化中一馴象斃太宗命取膽不
獲使問徐鉉曰當在前左足剖之果得膽問其故曰
象膽隨四時今其斃在春故知在左足也又歷法人
身之神日各異位針灸者慎之如一日神在足大指
二日在外踝三日在股内之類以此推之乾父坤母
搆精成胎其所以為清濁厚薄消息盈虧者於時日
支干之屬豈無所係哉又如種竹亦有所宜日子多
取辰日黃山谷詩所謂竹須辰日劚笋看上番成是
也非此日移之多不活又五月十三日古人謂之竹
醉日此日栽竹多茂盛或值隂雨則明年笋莖交出
晏元獻又有移竹詩云如能樂封植何必醉中移則
種竹亦不拘于醉日然可見從來有竹醉日之說矣
竹醉日謂是日竹不知其移也又按歷法通書種蒔
諸穀栽植諸木各有吉凶日子如種蒔宜除滿平成
收開日栽植亦宜此等日而忌乙日是也夫庶物之
栽種尚要得好時日而况人事乎故隂陽地理之學
亦儒者所不廢也○道之散殊何所不有學須得其
大全恨不能一一參透耳○朱子小註謂植物亦有
男女如竹有雌雄麻亦有牝牡此說似不必泥此乃
門人所記者或未得其的也蓋以大倫論之凡動物
則隂陽異形必以兩相合而後能生生所謂男女暌
而其志通也若植物則其隂陽之氣總在其一物之
身而其為一物者必其隂陽二氣交搆之時乃能成
道而結子所謂一物其來有一身一身還有一乾坤
者亦即此理不可以與動物例論也但隂陽雜揉何
所不有故植物間亦有分雌雄者如何首烏於靜夜
閴寂之地人或見其雌雄相交故一名夜合藤是有
男女也但不可以一二而蓋千百耳又動物亦有純
雌純雄者如兔則純雌蜾臝則純雄雖人類亦有然
者翰墨書所載有思男之國不夫思女之國不婦而
亦自能生生雖未究其實否或者亦有此理故兔無
雄而能生生或云兔望月而生子女人國映井水而
生孕此其取諸乾坤之氣以成胎育亦可見乾道成
男坤道成女此理萬古不易也○乾道成男坤道成
女愚意孔子只是就動物言而植物之得於乾坤者
自可以理推如乾卦彖傳雲行雨施品物流形亦只
就植物言而凡動物之亨者亦自可以理推矣且上
文言變化之成象者亦只說得雷霆風雨日月寒暑
而已更有星辰霜露之屬亦未說得盡也此條言變
化成形者獨以男女為言宜亦只就動物未必兼植
物也依朱子語類所記止是竹有雌雄麻有牝牡而
已植物萬品豈得一一有雌雄牝牡耶故謂不可以
一二而蓋千百也竹有雌雄雌者多笋看來只是種
類不同人因其笋多笋少而目之為雌為雄耳其雄
者固亦自能傳種也如婦人亦有多子者亦有少子
與無子者豈可謂少子與無子者為雄婦哉雌雄竹
及牝牡麻之名元盖起自世俗論也亦朱子旁引曲
證之詞耳○自語類有雌雄竹及牝牡麻之說學者
泥之俱要以男女字兼動植不知所謂男女者必是
兩形交感如大傳云男女搆精萬物化生此乃男女
之正也如竹之雌雄麻之牝牡豈亦能如動物之交
相感乎不然則其所以為雌為雄者其實果安在哉
○或疑成男成女處專只說動物乾始坤成處乃又
兼動植以為詞理不相貫愚謂上文雖專指動物而
自可以該植物下文則統論乾坤之理固自兼乎動
植也故下文本義云承上文男女而言乾坤之理蓋
凡物之屬乎隂陽者莫不如此意亦昭然矣兩節之
言其詞雖少有廣狹其理則渾然無間達者庶幾信
之乾道成男坤道成女固不可專主動物言但有一
節當說破蓋太極圖於太極隂陽五行三圖之下即
有乾道成男坤道成女一圖而其下即為萬物化生
圖夫此圖包括天地人物者也豈容於男女萬物字
不兼動植而但舉此以該彼耶故門人記朱子有雌
雄竹牝牡麻之說但周子圖意雖該動植其植物要
亦指隂草陽草隂木陽木之類若小註雌雄竹及牝
牡麻之說乃似於植物中指其兩形為耦而生生如
一男一女之屬者此為少異耳夫兩形為耦而生生
者必如所謂男女暌而其志通也萬物暌而其事類
也如此者乃說得無物無男女然所謂萬物暌而其
事類者要亦指動物之有合者而言豈必兼植物哉
又按太極圖乾道成男坤道成女與萬物化生者舉
本易大傳之言夫易大傳言乾道成男坤道成女只
指動物一端於在地成形者猶未盡也如上文鼓之
以雷霆星辰雲露之屬皆在所略亦未該得在天成
象者盡也而其所謂萬物化生者又本以釋損九三
爻辭三人行則損一人一人行則得其友言致一者
之理固亦不容不偏主動物言也故曰男女搆精若
在植物亦將謂其男女搆精而後化生耶太極圖則
本此語而借以該動植耳何必泥哉何足疑哉孟子
曰說詩者不以文害辭不以辭害志以意逆志是為
得之夫豈唯說詩為然
乾知大始坤作成物
乾之大始始指其初大謂其全也何謂大以動物言
之方其受精之時雖曰輕清未形然彼一物者凡内
之所以為臟腑筋脉外之所以為象貌支竅者已無
一之不備其中但未至於效法而詳密可見耳故不
但曰始而必曰大始也唯坤則一一為之翕受培養
而醖釀時化以成之使之臟腑成箇臟腑筋脉成箇
筋脉象貌成箇象貌支竅成箇支竅正所謂地道也
妻道也然其實初無待於有所區畫增益於其間只
是就乾之受大始者而温養成就之耳所以謂之簡
也○大者横言始者直言始者一生水也而其所以
為二之火三之木四之金五之土者已無不具於其
中矣故曰大始○大始之理若自植物言之則如粟
菱之方投種時一點滋息之氣潜動於粒子之中實
乾之所為也雖曰未至於有生而流行然其所以為
萌為苖為榦為花為實者皆已發源造端於此矣不
其大哉非但為始而已也自此之外則皆付之坤矣
時萌而為之萌時苖而為之苖時幹而為之榦時花
而為之花時實而為之實皆不過以結果成就夫乾
之大始而已只是受其成筭為之而無待於贊一籌
也此段要分箇氣與形○陽先隂後陽施隂受則凡
所以成男成女者無非陽先施之隂後受之先施者
精也後受者血也精以受其氣故輕清未形血以就
其形故重濁有迹○草有隂草陽草木有隂木陽木
草木之柔脆卑細者屬隂高大堅實者屬陽其化生
之際皆陽先而隂後陽施而隂受此不易之定理○
上文男女蓋專指動物故此云承上文男女而言乾
坤之理蓋凡物之屬乎隂陽者則兼植物矣若就植
物體認乾之知始坤之作成處則須以乾坤之元亨
利貞分屬也○乾道成男坤道成女者其别也乾知
大始坤作成物者其交也蓋别者之交既交而又别
也隂陽動靜之相循環者如此故動前元有靜靜前
又有動○馬氏一說尚可疑其言曰凡物之陽而健
者皆乾也凡物之隂而順者皆坤也故自造化言則
所以知萬物之始者天也而地道但承天施而作成
之耳自人物而言則所以肇生育之始者天也而婦
道但代有終以作成之耳推而至於一物之小亦莫
不有隂陽之類則其所以生成者豈外是耶此說以
乾坤為該人與物說則承上文乾道成男坤道成女
之乾坤為少碍而與下文乾以易知坤以簡能之乾
坤字益碍而不通○又曰推之人事君垂拱於上知
治道之大體臣奉命於下效天下之大勞其理亦猶
是也此說有關涉故錄之○按上文以乾坤準天地
下文乾以易知坤以簡能亦指天地故曰乾坤之理
分見於天地則此乾坤似不當泛言一說本義所謂
蓋凡物之屬於隂陽者莫不如此是據其理之所類
而言言不但乾坤之成男女然也亦猶易有太極一
節云畫卦揲蓍其序皆然生生之謂易一節云理與
書皆然也若本文則自各有所主○承上文男女而
言乾坤之理上文言乾坤各成其形以隂陽對立之
義言也此言乾坤共成其功以隂陽相須之義言也
○承上文男女而言乾坤之理不復以易卦言也○
大抵就物上言乾主物之大始也作造也成就也比
之始者涉迹多矣○又曰男女皆乾之所始坤之所
成如何又謂乾成男坤成女大抵隂陽造胎之時或
男或女皆父之精皆母之血但父精盛於母血則陽
為主而成男矣母血盛於父精則隂為主而成女矣
蓋其盛衰消長之勢然也天地間以強盛而為主者
何限看來亦是理之所在故孟子論小役大弱役強
曰皆天也○問乾道成男坤道成女則各有所本矣
如何又說男女皆是乾之所始坤之所成者坤之成
男易知而乾之始乎女者難别夫乾之氣脉何以反
注為女耶曰乾陽也陽之陽則以始乎男隂之隂則
以始乎女即太陽少隂之謂也坤隂也隂之陽則以
成乎男隂之隂則以成乎女即太隂少陽之謂也曰
當其形交氣感之際若陽之陽遇隂之陽則固成男
無疑矣若遇隂之隂則如何曰畢竟是男但恐其不
純於陽或氣質之柔弱也或性情之怯懦也或其夀
之不夀也或為其人髭髯希薄之類其善者則又為
剛而得柔以濟之也其道理散殊萬狀不可殫究精
想大意彷彿如此只是加一倍法耳不止四象正如
卦畫亦有百千萬變之不一○本義承上文男女而
言乾坤之理上文男女就易上說此其轉向造化上
言其理也○本義又言乾坤之理分見於天地此乾
坤字元是易中字自今言分見於天地猶所謂易之
見於實體者○言乾道成男坤道成女若不繼之以
乾以易知坤以簡能則無以見天地無心之化矣此
聖人立言之精意也亦順性命之理也○本義以造
化之實明作經之理一句該括天尊地卑至坤道成
女又言乾坤之理分見於天地而人兼體之也一句
該括乾知大始以下今馬氏乃據蓋凡物之屬乎隂
陽者一句而謂乾道成男坤道成女及知大始作成
物皆是泛論不專指乾坤此雖無背於道然非經文
本義之旨矣本義分明說出天地字在如何可犯愚
於近世學易諸君子最有取於馬氏他人莫及焉其
不能盡從者則此類是也然當更思之○大抵陽先
隂後陽施隂受陽之輕清未形而隂之重濁有迹也
○陽居先隂居後先者施之後者受之先而施者輕
清未形後而受者重濁有迹此三段都在本文二句
内
乾以易知坤以簡能
本義即其所知便能始物此句頗難看蓋乾元之施
乾之所知也此若無意於生物者而物自資之以始
故曰即其所知便能始物也○大抵陽先隂後陽施
隂受天地本皆無心而成化其先而施者即乾之所
知也坤之從陽亦自然理勢初非有心於必從之也
但以其已有主者故為簡能○蓋天形包地外而其
氣則常行乎地中凡地之一生一成一舒一斂無一
而非禀之於天者也然天非地則其氣空無所寓誰
為翕受誰為敷施誰為陶鑄誰為歸藏故朱子又曰
乾之易只管上一截事到下一截却屬坤○乾健而
動則有餘力故即其所知便能始物而無所難坤順
而靜則不自用故凡其所能皆從乎陽而不自作○
乾之知大始也易易無難也坤之作成物也簡簡不
煩也易簡即是德也不必訓造化之功本於德也但
化工處就是德所在如人體乾坤立心易處事簡即
便是德安得以為立心處事之外别有所謂德哉○
本文以字不可誤作有力字○何謂乾以易而知大
始坤以簡而作成物今只就雞之抱卵一端言之乾
坤易簡之理亦自可見其大槩蓋凡雞卵之得雄者
以付雌雞抱之豈待雌雞有所為於其間哉只是為
他懷抱温養得雛出來耳可見其簡彼為雄者只一
施之後更無事了是多少易也其他則可以此意冥
會之聖賢之言無一句不是實事○雄雞一施之際
凡其所以為雛之頭面孔竅血脉筋骨羽毛之類無
一不備於一圓子之中矣其大始之理可見然非雌
雞為之温養雛亦不就也
易則易知簡則易從
本義人之所為如乾之易則其心明白而人易知如
坤之簡則其事要約而人易從所為字兼立心處事
猶論語吾十有五一節註云為之不厭之為字兼知
行也故坤六二象傳曰六二之動直以方也直以立
心言方以處事言動即所為也但凡人說所為字面
都是該立心處事如何近日一二老先生反教學者
云只是就處事言如此則下文朱子何故每每提掇
箇心字事字及内外字而本文亦何分德業字下文
既分立心處事上文所為又要專指處事極為未通
此亦不難辨○又曰本義其心明白其事要約心字
事字與下文德業字相照應不特此如曰同心同協
力曰一於内曰兼於外曰得於已者曰成於事者皆
有此意凡一切應酬胷中必有箇主宰處此即所謂
立心也心所以主宰乎是事者也立心原不在行為
之外也○說有易字便屬心說有簡字便屬事○凡
應酬之際立心俱在處事之前一於立心易而處事
簡雖分内外其實未有易而不簡者未有簡而不本
於易者如中庸或問論致中和云未有致中而不能
致和者亦未有致和而不本於致中者
易知則有親易從則有功
易知者所謂信則人任焉故與同心者多易從則人
樂為之用矣故與協力者衆
有親則可久
有親則一於内者信從者衆則吾之一心亦自信而
不惑矣豈不可久如今之講書一般我所主之說如
此諸友亦皆以為然而同我所主則我亦自益信而
持之益堅終始主此說矣設若我所主如此諸友皆
不以為然吾亦不免疑惑於心而不敢終主此說矣
其理正如此然亦有人皆不以為然而我獨自主之
者此又是一例也韓子伯夷頌所謂家國非之而不
顧天下非之而不顧是也○有親則一於内故可久
蓋不惑所以誠也誠故不息
有功則可大
有功則兼於外有功自人之協力者衆而來故得兼
衆人所有以為已之有而自成其大也李斯曰泰山
不棄尺壤故能成其大河海不擇細流故能就其深
王者不郤衆庶故能成其業今就古之有大功業者
論之如帝堯之為天子也欽天授時命羲和明揚咨
四岳徽五典納百揆賓四門則一任諸舜他如禹益
稷契皋陶之徒各效其力以贊其治是惟帝堯能兼
收而與之共天工故也故稱堯帝之治者曰巍巍乎
其有成功也此其至大者若以賢人之可大者言之
則如漢高祖之腹心良平爪牙信布智者效謀勇者
效力一時天下英傑如十八元功者皆入於高祖彀
中是以能蹙秦誅項而繼三代一統之治也揚子曰
漢出羣策以其能兼而有之也其在人臣者如唐史
贊房杜云王魏善諫而房杜讓其直英衛善兵而房
杜濟以文持衆美而效之君所以能成太宗之業而
為一代元臣也豈亦非易從有功而可大者乎問有
親則一於内其義固有别矣有功則兼於外似正是
上面協力者衆之意如何又做進一步說曰固進一
步也何也協力者衆而有功矣由是四方聞風而至
寸善無有或遺將見合千萬人之才而為吾一人之
才合千萬人之智而為吾一人之智何謀不就何功
不成其勢自不容以不大矣故曰可大是亦進一步
也
可久則賢人之德可大則賢人之業
聖人論道理便要到極至處至成人地位方是即所
謂吾弗能已矣在止於至善是也故於此止曰可久
而已曰可大而已曰可久則賢人之德而已曰可大
則賢人之業而已賢人未為成人者也必至於易簡
而天下之理得時久則實久非止可久也大則實大
非止可大也故本義一則曰至此則可以為賢矣二
則曰至此則體道之極功聖人之能事可以與天地
參矣兩至此字隨其所造而言也○曰可久可大者
可進於久大而猶未至焉者也曰賢人之德賢人之
業者未為成人之德業也如堯之克明峻德文王之
純亦不已斯為久矣如堯之巍乎有成功文王之丕
顯其謨斯為大矣此則易簡而天下之理得者也
易簡而天下之理得矣
承上節而言語意若曰過此以往易簡而天下之理
得矣○言自可久可大而進之則易簡所造蓋醇乎
其醇而天下之理皆為我得矣天下之理得則德為
盛德業為大業兼天地之易簡而參天地之化育矣
故曰成位乎其中言成人之位於天地之中與天地
並立為三也○此易簡二字但在可久則賢人之德
可大則賢人之業後更是進一步者矣○又曰易簡
而天下之理得亦是從那可久可大處充來至此則
吾之易簡即乾坤之易簡而無待於勉強矣後段易
簡與前面易簡細看不同前段是生的後段是熟的
然此非於易簡之外有所加也故亦只謂之易簡必
如是而後充得這腔子滿耳其前段雖未能滿得此
易簡二字分數然亦不可不謂之易簡也故亦曰易
簡蓋從來聖賢說道理有以一事言者又有以全體
言者有以勉然言者又有以自然言者同是此箇字
耳○此易簡二字說得重蓋一易簡則天下之理於
是乎盡矣無復遺矣非謂易簡之外别有天下之理
得也然却要分箇内外蓋惟其立心純乎一易則天
下之理無一不具於吾心之中矣惟其處事純乎一
簡則天下之理無一不見於事為之際矣此之謂天
下之理得也
天下之理得而成位乎其中矣
至於天下之理得則不但可久而已而其久也無疆
矣不但可大而已而其大也無外矣故成位其中而
與天地參○成位乎其中者天有是易吾亦有是易
地有是簡吾亦有是簡則吾何愧乎天地無愧於天
地則自可參乎天地○人之所以能易簡者無他只
是循理而已人只循理便無些餘事體驗自見○自
易則易知至可大則賢人之業此是自善信而美大
之域者也過此以往則易簡而天下之理得則聖神
之能事前面易簡誠之者也後面易簡至誠者也一
誠之貫也○又曰易則易知至成位乎其中此兩段
要看得相貫不可謂是兩項人也觀本義二箇至此
字可見蓋人體乾坤之易簡而至於可久可大則為
賢人之德業又至於易簡而天下之理得則為聖人
之能事此賢人聖人事是隨其所至而命之非是合
下生來便有此一般賢人那一般聖人也如中庸君
子戒慎乎其所不睹兩節是體道之始事然由是充
之至於致中和天地位萬物育則為聖人矣蓋是由
學而至於聖者也經傳中如此說者最多○乾坤之
理分見於天地而人兼體之分字兼字要見得明若
乾只是一箇易坤只是一箇簡乾不兼坤之簡坤不
兼乾之易而人則内而立心體乎乾之易外而處事
又體乎坤之簡是謂兼體此意自明白○大抵易書
之理即天地之理天地之理亦吾身之理孔子此章
之言一以見人當求易理於天地二以見人當求天
地之理於吾身蓋有天地之易有吾身之易有易書
之易究竟論之則易理本在天地與吾身其易書則
是天地人身之易之影子也若不是於天地吾身上
體驗得出則看那易書之易終亦死殺了雖曰易與
天地準亦不見其果與天地準矣孔子繫辭傳之作
特地是要人見得此理破○本義或云乾坤之德或
云乾坤之理或云乾坤之道蓋德以乾坤所具而言
理字較虚得此理則為德矣曰道者非乾坤之道人
法乾坤之道也以當然言自分見於天地則當言乾
坤之理不可用德字各有攸當也○繫辭傳或言易
以及造化或言造化以及易或專言易或言聖人作
易之事或言聖人用易之事又或言君子體易之事
章數雖多大指不出此蓋其理亦相通也
第二章
聖人設卦觀象繫辭焉而明吉凶
象者人事之象也造化物類之象要亦有之蓋卦爻
中所具意廣故朱子曰象謂有箇形似也又曰以爻
之進退而言則如剥復之類以其形之肖似而言則
如鼎井之類可見所該者廣也但此章意主於明吉
凶則人事為重故下節本義云得失憂虞者事之變
也得則吉失(云云)也○易中所說象字其類不一此
所謂設卦觀象者是每卦每爻各有箇本然之象如
乾之大通至正屯之動乎險中乾初九之初陽在下
九二之剛健中正出潛離隱九三所謂性體剛健有
能乾乾惕厲之象是已此乃象之本色也其義之所
該最廣究其要旨則所謂時有消長之不同事有當
否之或異者故曰吉凶者得失之象也悔吝者憂虞
之象也其槩可知矣本義曰得失憂虞者事之變也
以繫辭命占所主在人事也○有直就人事取象者
如坤六三六隂三陽居下之上有含章可貞或從王
事無成有終之象如蒙九二統治羣隂而其德剛而
不過有包蒙之象又以陽受隂為納婦之象又居下
位而能任上事為子克家之象此類皆就人事取者
也○有假物類為象者如乾初九曰潛龍九二曰見
龍坤六四曰括囊六五曰黃裳之類則是據卦爻所
肖之物類而取之也要之亦只是以象乎其人事者
如潛龍以象其陽德居下見龍以象其出潛離隱括
囊以象其謹密黃裳以象其中順皆歸於人事也○
又有一類如匪寇婚媾女子貞不字十年乃字見豕
負塗載鬼一車之類雖是聖人隨時以已意取之非
說卦傳所例之類然却亦因卦爻於承乘比應處含
有此象亦所謂事之變也故從而取其象如匪寇婚
媾女子貞不字十年乃字分明是以六二隂柔中正
有應于上而乘初剛云云故本義曰爻有此象也如
見豕負塗載鬼一車分明是六三為二陽所制而已
以剛處明極暌極之地又有猜狼而乖離(云云)而本
義亦曰故其象如此皆以本爻自含有此象也不然
不謂之象矣亦主人事○中間更有一類不甚緊切
要者乃是聖人繫辭時姑借之以明占其於卦爻無
所本如利用刑人用說桎梏用拯馬壯繫於金柅之
類此則其占之象也當别為一類看○其曰聖人有
以見天下之賾而擬諸其形容象其物宜是故謂之
象此本偏主卦之象言不兼爻言然却兼人物事類
二義但二義並舉與設卦觀象之象主於人事者大
同而小異故云如說卦所列者說卦所列如天地定
位山澤通氣為圜為君之類則卦爻所肖物類之象
也如乾健坤順震動巽入或為吝嗇或為進退或為
決躁為矯揉之類則卦爻所肖人事之象也無非象
也其曰易者象也象也者像也則亦兼物類人事而
言但又兼卦爻言繫辭傳中此一象字所該尤廣也
此外更有卦之上下兩象及兩象之六爻周公所繫
之辭兩端其曰大象小象則世俗論也○卦爻辭中
取象多有專以一事一物言者占者用時須要變通
如田無禽雖主田言然征伐者得之必不能成其功
仕進者得之必不能顯其身以占治上則不獲乎上
以占治下則為包無魚之凶矣如勿用取女雖亦主
一事言然以是推之非其民不可使也非其友不可
友也非其人不可用也又如坤之西南得朋東北喪
朋若西南元無親知而東北乃有可仗之人在則西
南即為東北而不可往東北反成西南而可往矣何
則東北有朋而西南無朋也此則所謂神而明之存
乎其人者蓋易中凡一卦一爻皆有該夫萬事之變
此易道之所以為無窮也○邵子之學全在先天圖
上更不拈起文王周公易辭蓋文王周公是已狹了
為其急於濟民而不暇及上面一層也况聖人皆罕
言性與天道故易中曰涉川曰婚媾曰攸往至於畜
牝牛田有禽之類亦都說在只是因貳以濟民行上
急也故不及易之全體所以邵子常置易辭不講一
生用力多在卦圖上然邵之易欲使百姓與能則未
易也謂聖人之見不如邵子亦不可也故聖人必觀
象繫辭焉以明吉凶○古易六十四卦不如後世之
折分為六十四處只是横圖與圓圖而已圖上或更
好看於吉凶意亦自明白也後世聖人繫辭時則不
容不逐卦折出看矣然卦猶可折也至於卦之爻通
三百六十有四只有奇偶兩樣將爻折出終無所别
只得以初九初六九二六二等字代之而蓍策所值
尚有得七八之數者而立名不能該姑主其變者立
之也○或問卦爻之在圖其吉凶如何更易見曰此
愚妄意遠想如此今學者只見周易而已周易惟七
日來復至於八月有凶大往小來小往大來之類是
以他卦照着者餘卦卦辭槩不然也然自古聖人各
有易法如夏易首艮商易首坤占辭亦當與周易不
同安知不别有占法乎愚意易變易也有反對之義
凡氣化之消長人事之得失皆反對者也於卦圖上
看此意最為明白無一卦一爻無反對者而消長得
失之理進退存亡之道固隱然有可推者此意不足
以斷吉凶哉愚所疑有此亦安知其非易中之一義
乎意古者無文字時占法或從此起例而中間猶自
有經緯錯綜之妙歟○此聖人字指文王周公或言
兼指伏羲為有設卦字非也此設卦字僅帶說耳如
云河出圖洛出書聖人則之與夫莫大乎蓍龜云者
洛書與龜皆帶說可見經傳中此類不一如禹稷三
過其門而不入稷固無過門不入之事也潤之以風
雨風固未嘗潤物也治則進亂則退伯夷固未嘗進
也此章雖帶設卦言其所指則固在繫辭也故本義
亦略了設卦字○或因本義略設卦字就以本義作
易二字代之謂設卦是虚說亦非也後面云設卦以
盡情偽繫辭焉以盡其言則設卦與繫辭從來是兩
事矣又一說此設卦就指文王周公蓋六十四卦本
皆伏羲所元定者今卦圖是也及文王周公來繫以
辭是須各就那圖上拆出而陳之於此然後從此看
其象而繫以辭所謂繫者固是各於卦爻之下繫之
必不只在元圖上須折起而另設之無疑矣故亦謂
之設卦乾初九本義云凡畫卦者自下而上則不但
是伏羲也子信謂文王周公之繫辭無所用於設卦
乎○此節若平空說觀象繫辭而不先以設卦於文
理亦未當也故以設卦先之○觀象繫辭則無一辭
不出於象矣繫辭所以明吉凶吉凶内該悔吝○本
義云此言聖人作易觀卦爻之象而繫以辭也聖人
作易字是虚說起下句也下句便是聖人作易處首
章云此言聖人作易因隂陽之實體為卦爻之法象
者亦如此○本義云象者物之象也物猶事也卦與
爻俱有之與後章所謂象卦之象如設卦所列者略
不同彼就擬諸其形容上說來此是說有卦爻後卦
爻中自具此象如下文得失憂虞之象是也在乾卦
則有大通至正之象在坤卦則有順而健之象乾初
九九二有潛見之象九三有乾乾惕厲之象坤初六
有隂始生而勢必盛之象六二六三有柔順中正以
隂含陽之象至於元亨利貞潛龍勿用等乃是辭也
非象也要之設卦所列亦有憂虞得失之類在○聖
人是觀出那象了方依那象以繫辭此象字與下文
觀象玩辭之象同而與上經本義所謂當觀此象而
玩其占者不同蓋彼以象對占而此則辭字内自包
彼之象占也
剛柔相推而生變化
此承上文言聖人所以觀象繫辭而明吉凶者正以
卦爻之剛柔相推而生變化也夫惟剛柔變化則在
此卦有此卦之象在彼卦有彼卦之象在此爻有此
爻之象在彼爻有彼爻之象其變無常其象不一苟
不於此而各觀其象各繫其辭則吉凶不明將何以
使人知所趨吉而避凶哉○剛柔相推而生變化惟
於揲蓍求卦上看自明白蓋易占其變凡卦爻之辭
皆是就變的說則皆剛化柔柔化剛也故今三百八
十四爻盡謂之九六而無所謂七八者其末段本義
亦云象辭變已見上凡單言變者化在其中則此變
化字正與觀變之變同若據卦爻見在說則與後本
義相戾而解不通矣故乾用九本義云凡遇乾而此
爻變者(云云)三百八十四爻同此例也故變化當如
此斷○南蒯遇坤之比六五變也仍占坤六五爻辭
此可為準例不可謂剛變為柔而占比之五也○馬
氏曰象以變而著占以變而生○此剛柔變化與上
下經所謂卦變剛上柔下之類不同蓋剛柔變化乃
聖人作易之本旨易非此則其象無以著其用無以
行而其圖則在啟蒙考變占一段主於卦變云者朱
子以為蓋易中之一義而非聖人畫卦作易之本指
其圖則序例所謂卦變圖者是也今讀書多被卦變
之說來混便認不出○本義衆人所以因蓍而求卦
一句是從上文明吉凶三字内討出明吉凶正以其
衆人因蓍求卦之地也○聖人之繫辭者正務為衆
人求卦設也蓋象在變上來故曰變則象之未定者
也○按啟蒙考變占法如占得乾者上五爻皆七下
一爻獨九則是乾之始而初爻變矣初爻變者即是
柔推夫剛而剛化為柔也沙隨程氏曰畢萬遇屯之
比初九變也蔡墨遇乾之同人九二變也陳敬仲遇
觀之否六四變也南蒯遇坤之比六五變也晉獻公
遇歸妹之睽上六變也一爻變則以本卦變爻辭占
○又曰二爻變則以本卦二變爻辭占仍以上爻為
主經傳無文今以例推之當如此○三爻變則占在
本卦及之卦之彖辭而以本卦為貞之卦為悔前十
卦主貞後十卦主悔○四爻變則以之卦二不變爻
占仍以下爻為主○五爻變則以之卦變爻占○六
爻變則乾坤占二用餘卦占之卦彖辭○愚謂此固
求卦考占之法但不可謂此不變就是此章本文之
變也蓋據卦爻言其變自是變其不變自是不變其
謂又不以變為變者乃是占法也又在後一步故下
繫傳又有動在其中之說在于變之外○此變化却
正是隂變陽陽化隂彼所云是計其變與不變之多
寡而立為占決之通法蓋以其有不可以常例斷者
○聖人觀象繫辭各擬其單變者係之也故自聖人
繫辭言則辭猶在變之前自衆人求卦言則辭見於
變之後聖人所繫雖在于變之前其實為衆人擬其
所得于變之後者衆人所得雖見於變之後其實即
聖人向之所擬於變之前者也故皆主蓍策之變化
言○此言剛柔而生變化該得下繫傳所謂繫辭焉
而命之動在其中其實一也
是故吉凶者失得之象也悔吝者憂虞之象也
此兩箇象字與下文兩象字一般不可謂辭之吉凶
悔吝者以卦爻有失得憂虞之象也此意却在前一
步蓋論當初聖人繫辭固是以卦爻有失得憂虞之
象也而繫以吉凶悔吝之辭但自後來據見成說則
辭之吉凶悔吝者即是失得憂虞之象耳此之吉凶
悔吝及下文變化剛柔六爻字皆是舉易中所有其
下文失得之象憂虞之象進退之象晝夜之象及三
極之道則皆是把外邊造化人事來形狀他其曰之
象者言是這樣子相似象字輕與觀象之象不同○
憂虞不可分貼先儒之說自無定見憂慮也虞度也
凡慮患則驚疑而意度生此情理之必然騐之人事
自見矣節齋解此二字義雖見然其下(云云)便難據
了○又曰或以憂屬悔虞屬吝云憂與悔從内去虞
與吝從外至然按本義云憂虞雖未至於凶(云云)及
下章憂悔吝者存乎介悔吝言乎其小疵往往皆合
為一類似非可以分屬論○本義自得則吉至致悔
而取羞皆是自人事言以見本義所以為吉凶為失
得之象悔吝為憂虞之象意正如下文所謂柔變而
趨於剛者退極而進也剛變而趨於柔者進極而退
也皆只是解貼分配其義耳○得則吉吉者得之報
也失則凶凶者失之報也憂虞所以致悔吝取羞者
事做得可憂虞時節則悔心必自生或無意思而可
羞矣悔本心中事吝則是羞惡之心與憂虞尤為相
關屬悔生於憂虞吝亦生於憂虞也○漢高帝初聽
酈生之說刻印立六國後及張子房借箸為籌之曰
如此則游士各歸事其主大王誰與取天下乎此是
事勢可憂虞處矣於是高帝大悔罵酈生曰䜿儒幾
敗乃翁事此可見憂虞之致悔也向無此一悔則事
成而悔無及決至於凶矣惟得此一悔故後功遂成
而凶反為吉○其襲項羽於彭城也羽尚握數萬兵
在外帝驕於一勝遂置酒大會羽返旗一擊漢兵敗
睢水為之不流圍漢王數匝至太公吕氏亦為楚兵
所得此其所得矣其取羞為何如僅幸本身未為楚
獲可以因敗為功亦未至於凶耳然此實因勝而驕
所致亦可見吝之自吉而向凶也○本義蓋吉凶相
對至吝自吉而向凶也一段是以四者交互來說見
得四者之相因又以見上文只言吉凶而此又言悔
吝者以悔吝皆歸於吉凶矣而上文吉凶就該得悔
吝了
變化者進退之象也
進退猶言消息也晝夜猶言盈虚也朱子以為如子
午卯酉者蓋自子而卯是自退極而進進而至於午
則進極而晝矣自午而酉是自進極而退退而至于
子則退極而夜矣○卯從子上來而向午上去故為
進酉從午上來而向亥上去故為退陽主進隂主退
晝夜則進退之已成也但進退晝夜不必貫說如下
文三極之道便貫不去了大抵俱是借彼狀此之詞
○進退是造化人物消息處故不可以晝夜貫其以
剛柔為晝夜之象者蓋既變而剛則陽當時用事矣
故為晝象既化為柔則隂當時用事矣故為夜象○
變化者進退之象也剛柔者晝夜之象也○進象柔
之變剛退象剛之化柔柔變成剛者象晝剛化成柔
者象夜
六爻之動三極之道也
此道字虚說為三極是理故改用道字○一隂一陽
之謂道此句說太極道理最明盡蓋動只是陽靜只
是隂皆是滯於器也若夫不滯於動不滯于靜非動
非靜而妙乎動靜者則謂之道者太極也天之道一
隂了又一陽一陽了又一隂隂陽只管循環不已地
道亦然人道亦然此即所謂至理而三才各一太極
也此即邵子所謂天地人之至妙至妙者也彼六爻
之變化便是這箇道理故曰六爻之動三極之道也
非指六爻為三極也本義云初二為地(云云)為天者
亦指解貼出六爻象三才底模樣耳動字極字意思
却全未得見動字最重動即變化也太極便有變化
○動是剛柔之變化周流乎六爻之間而無少滯焉
者也故自爻位言之初二地位也初二之或為剛或
為柔寧有定體乎是初二一變化也三四人位也三
四之或為剛或為柔又有定體乎是三四一變化也
五上天位也五上之或為剛或為柔又有定體乎是
五上亦一變化也六爻之變化如此則何以為三極
之道乎蓋三才各一太極太極則兼隂陽隂陽則有
變化此至理之自然所謂一隂一陽之謂道隂陽不
測之謂神者也是故立天之道曰隂與陽隂不一於
隂隂必變為陽陽不一於陽陽必化為隂此則天道
之所以為太極者然也今五上二爻既當乎天則五
上之剛柔變化即天道之隂陽變化矣其理有二乎
立地之道曰柔與剛柔不一於柔柔必變為剛剛不
一於剛剛必化為柔此即地道之所以為太極者然
也初二二爻既當乎地則初二之剛柔變化即地道
之剛柔變化矣其理又有二乎立人之道曰仁與義
仁人之陽德也為慈惠為寬裕之類義人之隂德也
為嚴毅為剛果之類二者積中而時出因物而賦形
此則人道之所以為太極者也三四二爻既當乎人
則三四之剛柔變化即人道之仁義變化矣其理又
有二乎哉○或問六爻之變化如或初二二爻皆剛
化則皆柔矣皆柔變則皆剛矣三四二爻皆剛化則
皆義矣皆柔變則皆仁矣何以兼隂陽而為太極耶
曰不然也此則逐爻言之如初二是為地初是剛化
則柔矣初是柔變則剛矣是亦剛柔變化而為太極
又如二是剛化則亦為柔矣二是柔變則亦為剛矣
是亦剛柔變化而為太極也如三四為人三是剛化
則仁化義矣三是柔變則義變仁矣是固有箇太極
之理也四是剛化則亦仁化義矣四是柔變則亦義
變仁矣是亦見其有太極之道也若拘於三為剛位
四為柔位則三主仁四主義三若是柔則無變矣四
若是剛則無化矣三四皆剛化則純是義矣三四皆
柔變則純是仁矣而太極之用不其偏乎大抵須是
逐爻說變化變則自柔而剛化則自剛而柔庶幾陽
根隂隂根陽二本則一之妙有以見太極之全體無
乎不在也○或曰如此則不止三極却成六極矣如
何曰不然只是三極而已初二之變化來來往往只
是地道之剛柔三四之變化來來往往只是人道之
仁義五上之變化來來往往只是天道之隂陽雖千
變萬化至于無窮剛柔只屬地仁義只屬人隂陽只
屬天故論易之變一卦可變為六十四卦合之至於
四千九十六卦是該多少變化然總不出箇三極之
理而已若三四皆剛則人道亦有純用仁時仁即義
之變也三四皆柔則人道亦有純用義時義即仁之
化也然當純仁而純仁當純義而純義亦非偏也此
乃即隂而道亦在隂即陽而道亦在陽者也太極自
然之妙豈容有一毫穿鑿之說哉○或又曰依後章
曰立天之道曰隂與陽立地之道曰柔與剛立人之
道曰仁與義兼三才而兩之故易六畫而成卦分隂
分陽迭用柔剛故易六位而成章則六爻之配三極
只用以位言分隂分陽即是迭用柔剛而柔剛則不
必指九六也曰不然也彼以配屬言柔剛實指六位
此以變化言柔剛則實指九六故本文曰剛柔相推
而生變化本義曰剛柔流行於一卦六爻之間若執
彼泥此純以位言則初當化為二二當變為初乎三
化為四五化為上乎四變為三上變為五乎而六位
之隂陽又何以能流行乎此一道理說者紛紛無如
之何請因識者見於此以俟正於有識者○此節不
必以分隂分陽章為例可以變動不居周流六虚者
為證兩章各自發一道理也○只以九六為剛柔不
以初二三四五上之定位為剛柔據定位言則假如
初三五是九二四上是六則為無變化矣○但說六
爻之變化而三才之至理寓焉者便為未切當聖人
不是做這六爻以載三極乃是謂六爻之變化為三
極之理故曰云云也以上文觀之可見不是因進退
之象而立變化不是因晝夜之象而立剛柔乃是說
變化是進退之象剛柔是晝夜之象惟三極理也不
可以象言故曰六爻之動三極之道也且剛柔變化
猶或可串說若進退晝夜之與三極則決串說不得
也蓋本義自柔變而趨于剛至五上為天一段只是
分配進退晝夜與三極所屬耳虚心玩味自見至下
文云此明剛柔相推以生變化而變化之極復為剛
柔流行於一卦六爻之間者乃為正意又何曾復拈
出進退晝夜及三極字面乎○况本義只言初二為
地三四為人五上為天初未嘗曰初二為地之剛柔
三四為人之仁義五上為天之隂陽也若果本文有
此意本義又亦何吝此數字而止(云云)而已何哉○
六爻之動止以九六為剛柔不復以初三五為剛二
四上為柔此分明謂之六爻彼分明謂之六位爻與
位分明不同此處不拘是初是二便九便是地道之
剛六便是地道之柔柔便是剛之化剛便是柔之變
不拘是三是四但九便是人道之仁六便是人道之
義義便是仁之化仁便是義之變不拘是五是上便
九便是天道之陽六便是天道之隂隂便是陽之化
陽便是隂之變若五上二爻俱九則便是天之純陽
時節若五上二爻俱六則便是天之純隂時節天道
人道地道亦各有然者然雖曰純陽實皆隂之變也
雖曰純隂實皆陽之化也人道地道俱倣此○此處
天之隂陽不可指日月星辰地之剛柔不可指山川
動植人之仁義不可指事親之仁尊賢之義蓋日月
星辰山川動植事親尊賢等乃對待之剛柔非變化
流行之剛柔也若指以實變化則日何可變月星何
可變辰山何可變川動物何可變為植物事親之仁
如何可變為尊賢之義俱無相變易之理惟以流行
者言則在在有變化有剛柔也天之隂陽則寒暑晝
夜之類地之剛柔則啟閉榮悴之類人之仁義則恩
惠寬猛之類皆有變化之道此最大指所當辨别者
○仁何以屬陽義何以屬隂朱子曰仁若不是陽剛
如何做得許多造化義雖剛却主於收斂仁却主於
發舒此亦陽中之隂隂中之陽互藏其根之意且如
人用賞罰到得賞人自是無疑便做將去若是刑殺
時便遲疑不肯果決做這見得陽舒隂斂仁屬陽義
屬隂處此見先儒體認之精○又曰仁何如比剛如
春生則氣舒自是剛秋殺則氣收斂而漸衰自是柔
○右說見將以順性命之理章○只以九六為剛柔
不限定初三五為剛二四上為柔此說人多不信清
按順性命之理章大全註引或問兼三才而兩之云
以八卦言之則九三者天之陽六三者天之隂九二
者人之仁六二者人之義初九者地之剛初六者地
之柔不知是否朱子曰恁他看也得如上便是天之
隂三便是天之陽五便是人之仁二便是人之義四
便是地之柔初便是地之剛依此則但看得活都通
况此本義只云初二為地三四為人五上為天未曾
坐定初為剛二為柔若坐定說則初能變為二二能
變為初乎若初六或九二則又將九六都不計乎若
不計九六則初與二何處是變化乎故難變也○立
人之道曰仁與義乃水火木金土之德也太極之全
也天道地道亦然此所謂性命之理也盡之矣太極
圖解曰中也仁也感也所謂□也○用之所以行
也正也義也寂也所謂□也○體之所以立也中
正仁義渾然全體而靜者常為主焉則人極於是乎
立(云云)蓋大傳之仁義又該了大極圖說之中正矣
是故君子所居而安者易之序也所樂而玩者爻之辭
也
君子所居而安者易之序也所樂而玩者爻之辭也
是言君子之躬行心得者皆易也下文君子居則觀
其象而玩其辭動則觀其變而玩其占此正言君子
學易之事此二句盡之矣能如是則躬行心得者皆
是易而自天祐之吉無不利矣此二句決不可做兩
層學易之事若做兩層則君子亦須是兩樣矣○君
子所居而安者易之序也此居字總就身之所處言
要之便是居安乎易也下段居字止對動字言○居
處之也以易道自居也如孟子居之安資之深之例
○易之序為卦爻所著事理之次第次第不必皆如
節齋所謂卦則否泰剥復之類爻則潛見飛躍之類
若盡依此則周召一生是泰何時為否伯夷一生是
潛何時為見不成獨無箇易之序也耶蓋事理當然
處便是其時位所在以否者對泰者以潛者對見者
即是見有箇次第矣若泥節齋之意則人之一生安
得遍歴許多次第○在人身不必皆遍歴許多次第
在卦爻所著則自有許多次第又伯夷終身雖潛然
潛中亦自有許多次第周召終身雖泰然泰中亦自
有許多次第此又在所當知○易之序今人多以爻
之潛見惕躍卦之否泰剥復之類實之其言君子之
居安乎易之序則謂如舜之自耕稼陶漁以至為帝
孔子之仕止久速各以其時此說固是但不可泥于
此耳若泥此則古今只有一舜與孔子為能得易之
序夫序者事理當然之次第也只是義所在便是序
且如嚴君平深於易者也終老於隱則終身只是安
於乾之潜耳渠又何時而安乎乾之見又何時而安
乎乾之躍哉却又不可謂之所安者不足謂之序也
蓋天地間無一物無對者有潛則有見有躍則有飛
如以此之潜而對彼之見或惕躍飛亢則序之義昭
然矣豈必皆身歴許多節次如舜與孔子者然後為
得其序哉抑君子終身有終身之序一事有一事之
序今日與昨日所應又各自有其序總不越乎時之
一字六十四卦三百八十四爻惟時焉而已時即序
也○如曾點即其所居之位樂其日用之常此正是
安乎易之序處又如顔子簞瓢陋巷而不改其樂禹
稷之三過其門而不入是即隨其所處而安乎易之
序也此乃終身所安之序也又若孟子之受於宋薛
而不受於齊由鄒之任見季子由平陸之齊不見儲
子皆是善用易而安其序處此則所謂今日與昨日
所應又各有其序者也○以古君子言之如舜之耕
稼陶漁安乎乾之潜也及其膺舉而敷治以至攝帝
位膺歷數安乎乾之見惕躍飛也八元八愷之彙進
泰之拔茅連茹也孔子之色不在而去安乎豫之不
終日也文王之囚羑里而不怨安乎明夷之艱貞也
湯武之放伐又安乎明夷九三之南狩也龍逢比干
之死安乎習坎之過涉滅頂而無咎也顔子之簞瓢
不改其樂安乎賁之舍車而徒也如此之類不可悉
舉或終身所歴非一途或終身所處非一節不但出
處去就之際雖一言動一起居之間要皆不外乎易
之所著而易之所著自皆足以周終身之所用也君
子所居而安者易之序也於此可見○論語言中倫
註倫謂義理之次第若一句話說得當理便見中倫
亦不必俱要有始終本末也○所居而安字俱作活
字看與下文所樂而玩字對蓋易序所在即理之所
在君子居安乎易之序即居安乎理也○易之序也
易字兼卦爻辭獨言爻而不言卦者愚謂聖人之意
蓋以彖統論一卦六爻之全體而已至於爻則各隨
其一節之變而言之其為道也屢遷言天下之至動
而不可亂尤在所宜玩也然道理只在聖人口頭若
夫智者觀其彖辭則思過半則卦辭又重矣○又曰
易之序即著于辭者辭之所以可玩以其皆序之所
在也爻之辭為在所玩則卦辭亦可知矣吉凶之辭
言乎其悔吝失得之辭言乎其憂虞凡一字之著皆
至理所寓其旨遠其辭文其言曲而中其事肆而隱
君子朝斯夕斯讀而味之其氣可以超六合其識可
以洞三才言雖有盡而意實無窮也何為不使人樂
而玩之耶
是故君子居則觀其象而玩其辭動則觀其變而玩其
占是以自天祐之吉无不利
上文所居而安者易之序亦有平居而自安之者亦
有因占所事而安之者如擬之而後言亦兼觀象玩
辭觀變玩占議之而後動亦兼觀象玩辭觀變玩占
○上文所樂而玩者爻之辭亦有平居玩之者亦有
動而因占玩之者○兩條學易之事固不是判然不
相須也同是一箇君子同是一箇易也○居則觀象
玩辭象辭之内固有上文所謂序者在動則觀變玩
占變占之内亦有上文所謂序者在若夫辭與占又
自不相離也如此則人謂上文言君子所學者不外
乎易亦未為不是矣當主此說矣○以居則觀象玩
辭為動則觀變玩占之地者非也居而觀象玩辭亦
自可以得吉利孔子曰假我數年卒以學易可以無
大過矣豈必皆為動而觀變玩占者哉○君子居則
觀象玩辭未筮之時然也動則觀變玩占則向時所
觀之象所玩之辭今則見於化裁推行之際而惟其
占之所指矣故或居或動所趨皆吉所避皆凶是所
謂自天祐之吉无不利○其言自天祐之吉无不利
者蓋君子之觀象玩辭觀變玩占正欲求其吉无不
利耳非泛泛說箇得天之祐而吉利也須見得與上
文相關處○觀象玩辭雖未有占筮然却是要用那
易也正與第二句相叫應故總之以吉无不利○本
義此章言聖人作易君子學易之事○上章所謂聖
人作易者以畫卦而言此章所謂聖人作易者以繫
辭而言蓋先有卦而後有辭至下章則合卦爻辭而
言其通例矣章次如此朱子雖不盡說出學者亦可
以意會凡乾坤文言傳一節又一節以至天下何思
何慮等(云云)皆是孔子居則觀象玩辭中得來若觀
變玩占則亦就其一事求之未暇旁及而推廣也
易經蒙引卷九上
易經蒙引卷九下
明蔡清撰
繫辭上傳
第三章
彖者言乎象者也
本義不曰象全體也而曰指全體而言不曰變一節
也而曰指一節而言可見不可以全體當象字一節
當變字大抵有全體之象亦有一爻之象獨於卦言
象者象在全體尤著耳有一體之變亦有全體之變
獨於爻言變者變在一節尤著耳○聖人觀象而繫
辭則彖所以言乎象也爻亦然
吉凶者言乎其得失者也
其字指卦爻言也曰失得曰小疵曰善補過都是卦
爻中所具悔吝俱屬小疵者蓋悔未至於吉而猶有
小疵也吝未至於凶已有小疵也故皆謂之小疵
憂虞之不可分者亦以此○悔者我之自尤也吝者人
之我尤也故均之為小疵但未至於凶之甚也吝甚於
悔亦殊途○據卦爻固有言悔而不及吝者亦有言吝
而不兼悔者然要之二者實有相因之理蓋既有悔則亦
可吝矣既可吝亦當自悔矣故上章於悔吝皆以為憂
虞之象而此章一則曰悔吝言乎其小疵也二則曰憂悔
吝者存乎介皆合為一類而不析為二如得則吉失則凶
之類豈亦以其勢之相因而不甚相遠耳
悔居東自凶而趨吉為陽
吝居西自吉而向凶為隂
皆自然之合也
因貧而儉因儉得富因富
而奢因奢得貧復因貧而
儉此與吉凶悔吝之相生有相
類者故以相發使人易曉也
右憂悔吝者存乎介圖意蓋上為吉下為凶左為悔
右為吝中間十字心者其介所在乎於介而憂之則
直上向乎吉而不左向於悔右向於吝矣既不至於
悔吝又何有於凶○善補過善字只當能字看不用
乎其者省文耳
是故列貴賤者存乎位齊小大者存乎卦辨吉凶者存
乎辭
位即是一節底變即是全體底○此位字只以上下
爻位言非指九六也○又卦與象位與變亦當有辨
○齊小大小謂卦之以隂為主者如姤遯否之類大
謂卦之以陽為主者如復臨泰之類○齊猶定也猶
類也蓋大底類作大小底類作小而小大俱齊矣○
列分布也○辭之所以辨吉凶者聖人欲人知所趨
避也○列貴賤者存乎位齊小大者存乎卦此二句
只是起下文辨吉凶者存乎辭一句非以應彖者言
乎象爻者言乎變二句也
憂悔吝者存乎介
憂悔吝者是易憂之也震无咎者亦是易震之也此
與上條列貴賤者存乎位一例而介字悔字皆易中
所有者本義雖從人事說然要看得活為本義者亦
難矣不如此解不得憂震二字明既如此解後人又
偏認憂震二字做人說憂震二字既屬之人介悔二
字亦屬之人乎介悔二字苟或屬之人悔吝无咎又
將屬之人乎故曰本義要看得活大意與吉凶者失
得之象也一條本義相類讀者其細心求之不可輕
易指認只要註開註開不得大意窒矣若能細心求
之方見本義善宛轉解經處○易能開物成務獨不
能憂人之悔吝震人之无咎乎卦爻辭有悔吝者其
中都藏一個介凡有无咎者其中都藏一個悔且其
本義亦都有說在或本文自有但无咎生悔之意稍
隠然既是補過便是悔中來矣此義亦不為隠○如
屯六三陷入於林中便是吝其所謂即鹿无虞者妄
行也惟其妄行故吝使其能不妄行則不吝矣其妄
與不妄之間方動未行之際便是個介處又介妄多
有解在本義者○無兩邊不成介介是善惡分路處
然正是方動未形之時若一形了則善惡各随所向
倒去亦不得謂之介矣此便是大學所謂誠意中庸
所謂省察論語所謂非禮勿視聽言動者本義善惡
已動而未形之時動以幾言形以迹言所謂迹雖未
形而幾則已動者也
震无咎者存乎悔
无咎者善補過者也補過即改過也然改過無不自
悔中來故朱子解吾未見能見其過而内自訟者云
能自訟則其悔悟深切而能改必矣不知悔則何以
能改○憂悔吝震无咎本是人事而今以歸之易者
蓋易只是影出這箇道理耳故曰爻也者效天下之
動也若據易連悔吝无咎亦無了又安得有憂悔吝
震无咎又安得使人憂悔吝震无咎故易只是影出
這道理在上○悔吝者易之辭也而必有所以悔吝
者存乎其間則所謂介也无咎亦易辭也然无咎實
生於悔無一處不然但有无咎處都有悔在○介謂
善惡已動而未形之時於此憂之則一念之善者在
所當充滿一念之惡者在所當遏絶而不至於悔吝
矣○震无咎者存乎悔此所謂悔者自凶而趨吉也
與上文豈有相悖之義哉
辭有險易辭也者各指其所之
辭之險者知剥之不利有攸往否之其亡其亡之類
是也辭之易者如復之朋來无咎泰之拔茅征吉之
類是也要亦大約如此未必盡然也大過非不大也
而棟橈觀非不小也而有孚顒若屯九五非小也而
屯其膏坤六二非大也而直方大故知此亦大約說
不可局定看書也須寬大着胸襟此等處若是漢唐
諸儒决不如此說若是他解經遇若此等解不去處
他定要討個道理拗抑說將去宋儒如此者亦多然
在初學者則不患其不能寬惟患其不能細但亦須
平其心易其氣闕其疑耳○辭之所以險易者豈聖
人故為是險易哉随其卦之所向耳所向處是情情
則有險易了不要說所向有大小卦所向者易辭則
從而易所向者險辭則從而險聖人繫辭只依那象
據本章通例看此條卦字辭字皆兼爻說○卦有小
大且如屯蒙需訟等卦為大乎為小乎皆大也何以
言之屯之初九為成卦之主蒙之九二為治蒙之主
需則以乾遇坎訟則内坎外乾皆陽又如師之下坎
上坤則坎貞而坤悔貞為主也亦大卦比雖貞坤悔
坎然九五為比之主卦之羣隂皆來比五亦大卦也
其餘可以類推但不必大卦辭皆易小卦辭皆險耳
或曰爻亦有大小卦字或兼爻在○此章釋卦爻辭
之通例○此章釋字非訓釋之釋乃明釋之釋○此
所謂釋卦爻辭之通例與章内同總是說卦爻辭之
通例
第四章
易與天地凖故能彌綸天地之道
易何以見其能彌綸天地之道耶蓋天地之道不過
一隂陽之變也而易書卦爻亦一隂陽之變也易書
只一隂陽之變凡幽明死生鬼神智仁之屬易皆有
以象之而無遺矣○本義具有天地之道二句正是
本文彌綸乎天地之道者也本文故字要看得活不
可拘泥○若曰易書與天地同大不然何其能彌綸
乎天地之道哉兩句實一理故本義亦會其意而解
之下文彌如彌縫之彌(云云)以上文二義未明故特
覆解之以示人非謂上段只解易與天地準而此方
解彌綸天地之道也○本義與天地準内發出具有
天地之道亦猶智崇禮卑一節發出智崇如天而德
崇禮卑如地而業廣一般其實具有天地之道德崇
業廣即是下面彌綸天地之道成性存存而道義出
之理皆上面順勢發下故下句下條俱不重解其意
只訓字義而已○問天地間物有萬類事有萬殊時
有萬變易卦只有六十四爻只有三百八十四而已
豈能盡彌綸之耶○曰子以為乾一卦只當得一件
物初九潛龍一爻只當得一件事而已耶如乾為天
為圓為君為父為玉為金為大赤為良馬為老馬為
瘠馬為駁馬為木果之類而猶有未盡也猶止為三
畫之卦也如乾初九之潛龍在士夫得之則未可仕
也在學者得之則正當藏修之時也在商賈則當深
藏待價也在女子則寧歸妹愆期也作事者則未可
行也有言者則當慎默也雖得位之聖人得之一日
萬幾亦有當止而不行者如此推之庶幾易道之無
窮而所謂神無方易無體者正以其能彌綸乎天地
之道也况一卦可變而為六十四卦以定吉凶其所
以顯道神德行者亦云備矣故曰天下之能事畢矣
又如咸之一字孔子既解其名義與卦辭矣而猶有
未盡之藴也乃於其末云天地感而萬物化生又曰
聖人感人心而天下和平若可足矣而又曰觀其所
感而天地萬物之情可見矣如此看易又何道理不
在其所彌綸耶○或曰彌綸天地之道還就有易以
後說謂天地間物混雜籠統聖易之作其中卦爻隂陽
井井有條却能綸之更不紊總而言之則為彌矣曰
非也天地生物何嘗亂雜籠統中庸曰萬物並育而
不相害道並行而不相悖小德川流大德敦化何待
易作而後不紊耶易曰彌綸只是能象之而已準之
而已如此先儒所謂神無方易無體故能同乎天地
萬物之有體者亦繆也天地生生之化何嘗有方體
耶張子曰一神兩化神化都是說天地之道若有方
體不謂之神化矣化即易也易能變化豈有定體○
莫大乎天地而易書與天地同其大焉何也如所謂
死生鬼神知仁之類莫非隂陽之變天地之道也易
書於是道也自其外而統觀之則幽明死生鬼神之
類無一不包括於其中有以彌之而無遺焉自其内
而細觀之則於所彌之中或幽或明或死或生或鬼
或神或仁智之類又皆有以綸之而不紊焉夫易能
彌綸天地之道如此信乎易與天地準也
仰以觀於天文
此聖人以易窮理之事易者隂陽而已幽明死生鬼
神皆隂陽之變天地之道也聖人仰則以易而觀乎
天文之晝夜上下俯則以易而察乎地理之南北高
深則知晝也上也南也高也所以明者隂變為陽也
夜也下也北也深也所以幽者陽變為隂也是知幽
明之故也原夫人物之始而即以反其終則知始之
所以生者氣化之凝而隂變為陽也終之所以死者
氣化之盡而陽變為隂也是知生死之說矣隂精與
陽氣聚而成物魂遊而魄降散而為變於是知精氣
之聚者隂變為陽也此神之伸也游魂之散者陽變
為隂也此鬼之歸也則知鬼神之情狀矣夫於幽明
而知其故於生死而知其說於鬼神而知其情狀則
理無不窮矣而其所以窮之也非聖人用易以窮理
而何○天文則有晝夜上下○晝夜自晝夜上下自
上下上下謂日月星辰之升降也晝夜以景言○地
理則有南北高深○南北高深何以見其變曰無平
不陂地未有一於高者行行必有低處亦未有一於
低者行行又必有高處一高一低一起一伏便是變
也地理發某處從某處而來至某處而止又某星峯
轉換某星峯分明有變之理也南北亦然一里之内
凡有數箇南北所謂東家之西即西家之東亦分明
有變在面前就地理說隂陽之變若拘要與天文之
晝夜上下者同亦不足與語易矣○今以方丈之地
為密室埋十二律管以候氣則随月分而應可見地
理南北之有變化或以滄海變桑田者為高深之
變也若必如此拘則南北亦將能如此例推乎故曰
論地理之變與天文之變一例○隂陽之變在天文
易言在地理難言以地理言之南者陽之分界這便
是隂之變也北者隂之分界這便是陽之變也高者
陽之所在亦隂變陽也深者隂之所在亦陽變隂也
或曰然則是南變為北北變為南高變為深深變為
高乎曰非也只南與北高與深便是變蓋形如是則
氣亦如此先儒獨不以上下四方為對待之易乎對
待之易便是隂陽之變矣此當從活看不可一例拘
○晝夜上下南北高深此只是幽明之迹非幽明之
故也故其所以然之理也○正蒙第一篇曰氣聚則
離明得施而有形(云云)有以知明之故朱子解之曰
形之時其幽之因已在此不形之時其明之故已在
此聚者散之因散者聚之故其所謂離明者一說指
日光一說指目看來只自氣聚則目得而見所謂離
為目也愚謂此正所謂隂陽之變所謂易也○死生
就人物言鬼神就造化言死生人物之死生也鬼神
是人物之所以死生者○終者始之歸宿也故原始
即以反終○始終死生以循環言精氣魂魄以聚散言
精氣為物游魂為變
所受以生者本謂之精氣就既成物言則謂之魂魄
矣○要兼動植說或曰據草木之類何處為精魄何
處為魂氣曰此說人未能便信但實有此理且草木
俱有香臭光采此便是魂也即其所受之陽氣也亦
俱有箇漿液津潤處此便是魄也即其所得之隂精
也是雖不得如動物之分明然上句死生旣兼動
植鬼神則物之所以死生者也安得為不兼動植言
耶○清初為此說數年朋友間多不能深信近得理
學類編鬼神一門所載朱子一說都頗符合今特抄
出相示或問草木土石有魄而無魂否朱子曰易說
精氣為物則是有精氣方有魂魄草木土石不可以
魂魄論但出底氣便是魂精便是魄譬如燒香烟便
是魂燒出漿汁來便是魄魂者魄之光𦦨魄者魂之
根本又問體魄有分别如耳目是體聰明是魄曰然
魂者氣之神魄者體之神淮南子註謂魂人陽神魄
人隂神此說好○精氣為物謂成箇物也精重濁故
屬隂氣輕清故屬陽精氣非物之精氣也是隂陽之
精氣聚而始有物者也○游魂者游是漸漸散去無
所不之也魂既游則魄亦降矣
鬼神之情狀
情狀二字頗難看或者認狀字太泥而以虚實分情
狀愚意情狀二字一類猶所謂形迹氣象云耳如孟
子不為者與不能者之形何以異註云形狀也言其
模樣意思耳其實何嘗有實形耶○鬼神之情狀總
是一聚一散一屈一伸者○鬼神二字分屬上二句
不交合說所謂人者鬼神之會也又是一義此言聚
為陽散為隂初間未有是物隂也今精氣為物則隂
變為陽而神之情狀在是矣即今有是物陽也及其
游魂為變則陽變為隂而鬼之情狀在是矣聚而成
物聚字不是二者合聚之聚乃凝聚之聚對散而言
也○仰觀俯察固以易也至原始反終亦以易而原
之反之也為物為變亦以易而推之如此也為上已
有兩以字便承他說出省文耳亦如善補過一句不
用言其乎之類○愚謂天下之物理多矣此言窮理
獨曰幽明之故死生之說鬼神之情狀何也此三者
理之至難窮者也於此而有以窮之則天下之理無
一之不窮矣蓋自聖人分上說亦舉重以見輕也若
大學之格物窮理則衆人可能者○問幽者變明明
者變幽鬼變而神神變而鬼固矣然則生變死死亦
可變為生乎死生之變似與幽明鬼神之變不可一
例看也曰此更有說若子之言則於幽明鬼神之變
亦有未盡察者何也今之幽者非向之幽者復來也
今之死者亦非可為後來之生也氣化生息無有窮
盡如人之鼻息嘘吸不資所嘘之氣以為後來之吸
亦不資所吸之氣以為後來之嘘也幽明死生鬼神
之變其實一理也不可不察
與天地相似故不違(云云)天下故不過
此聖人盡性之事也如何說是以易而盡性蓋知之
輕清陽也仁之重濁隂也隂陽具於易則仁智亦不
外於易矣此聖人之盡性所以亦為用易也○又曰
以其智且仁故謂之盡性不可謂是盡智仁之性也
蓋仁義禮智之仁智性之名也此所謂智仁盡性之
目也分明不同○自智周乎萬物以下如何說是與
天地相似而不違處蓋天之高明智也地之博厚仁
也聖人之仁智如此則與天地合其德矣非與天地
相似而不違乎○或曰相似就是不違大抵故字須
要還他明白如這句書他如此說我却也如此說與
他相似方是不違了他若他如此說我却不如此說
便是相違了故字庶幾見明白○知周乎萬物道濟
則改言天下可見萬物說得廣如上文死生鬼神都
是物理所在也道濟天下則只謂天下之仁也道亦
仁也但就行上說○知周萬物者天也道濟天下者
地也○味此二句可得看書之法矣然則所謂得則
吉失則凶及既變而剛則晝而陽矣既化而柔則夜
而隂矣之類皆可以意會○連上文都是聖人之智
仁與天地相似本義乃獨於此貼天地二字者舉一
隅之意也
旁行而不流
上一段智仁是以處常者言此則言其事有難處而
不可以常理行者聖人則旁行焉旁行易流也聖人
雖旁行而又不流焉旁行者行權之智也不流者守
正之仁也如告而後娶理之常也舜不告而娶則不
由常理而用權矣以臣事君理之常也湯武放伐其
君則不由常理而行權矣然舜之所以不告而娶所
憂在於無後湯武之放伐其君無非順天應人則固
理之所在而未嘗有不正也此守正只是行權中之
守正若正經說守正則是告而後娶以臣事君也漢
儒所謂反經合道者亦甚有理宜深味之蓋聖人之
行權者假權以濟經也經權之說略如兵法有正有
竒意思○蓋事有不可以常理行者則委曲遷就而
權以行之否則膠於一定而事終不可行矣時有不
可以常法處者則宛轉從宜而權以處之否則泥於
故常而時終不可處矣愚故曰聖人之行權所以假
權以濟經也○學者必至可與權處道理方盡
樂天知命故不憂
天以理言仁義忠信是也命以氣言吉凶禍福是也
樂乎天理則内重而見外之輕矣夫何憂知有天命
則惟脩身以俟之又何憂
安土敦乎仁故能愛
安土是不擇便宜胸中無所町畦而濟人利物之心
蓋無時而不在矣安土即敦乎仁也但土與仁自有
内外君子體仁足以長人亦此意也○仁在内愛其
發用也故曰相為表裏一表一裏便是相為表裏非
謂愛亦可為裏仁亦可為表也○其曰智益深仁益
篤者蓋此一段子又是聖人仁智中之極致者言也
大抵聖人之仁智非有至與未至篤與未篤特隨所
在而言便見得一節難於一節一節深於一節耳
範圍天地之化而不過
此聖人至命之事蓋天地之化滔滔不窮或不能無過
也聖人則範圍乎天地之化而天地之化一一皆在其
裁成之内無或過焉萬物之生總總不齊或不能以自
成也聖人則曲成乎萬物使大以成大小以成小而無
或遺焉幽明死生鬼神相為循環之理一晝夜之道也
聖人則兼乎晝夜之道而知而與默契無間焉夫天
地有是化聖人則裁成是化天地生萬物聖人則曲
成萬物天地不獨有晝而又有夜聖人則能知晝而
又知夜知夜而又知晝是其所造直到那天命地位
了此之謂至命至到也如孟子序云學已到至處至
字當如此看方真切聖人之至命如此如何是以易
而至命蓋天地之化隂陽之氣也萬物之生隂陽之
形也晝夜之道隂陽之運也而易書隂陽之變也則
此許多道理皆在了故於此有得則所以至命者亦
此也○夫聖人之用易至與天命為一如此此可見
至神之妙無有方所易之變化無有形體也何也蓋
範圍不過曲成不遺通知晝夜此聖人之用易無方
無體也然非神易之無方無體何以能周聖人之用
一至於此哉故本義曰此可見(云云)○範圍天地之
化而不過若舉其一二端來說如一氣流行籠統相
續聖人則裁之為四時二十四氣是也地形廣邈經
緯交錯聖人則裁之為九州及凡封彊之界皆是也
又如寒則教人應時而衣裘暑則教人應時而服葛
此皆裁成處又如正經界治溝壑使恒雨而潦則水
有所歸使恒暘而旱則水有所取皆範圍之事不然
旱則管随他旱水只管随他水其不過乎時乎暑而
不為之葛便為暑所烝時乎寒而不為之裘便為寒
所窘其不過乎九州及封彊之界不辨則四海之内
只是一大塊渾淪孰知其為何州孰知其為何國如
是則過矣四時及二十四氣節候不分則大運之中
只是籠統一氣而已人知何時為春夏何時為秋冬
何時為春分秋分何時為夏至冬至如是則過矣又
如天地生人不有以裁之則欲動情勝百姓不親五
品不遜強凌弱衆暴寡矣能無過乎天地生物不有
以裁之則禽獸逼人烏喙或不知而食之以致死矣
能不過乎推此類而求之不能一一書也○此即所
謂裁成天地之道而輔相之宜亦在其中矣泰卦語
錄所以謂裁成即所以輔相者盖亦有見於此而偶
誤耳蓋彼是一過一不及相對故裁成自裁成輔相
自輔相而天地之道天地之宜中自有萬物在此則
是以天地萬物相對說故範圍内就該了輔相而天
地萬物又要說得子細使不相混雜
曲成萬物而不遺
於凡天下之物知之無不明處之無不當使父知慈
而子知孝兄知友而弟知恭耕田鑿井各利其利煖
衣飽食各樂其樂賢者知者使無太過愚不肖者使
無不及於動植之類則别其材質之宜以致其用制
其取用之節以遂其生如穿牛鼻絡馬首不違農時
而穀不可勝食斧斤以時入山林而材木不可勝用
舉天地間無一物而不得其成就處所謂大以成大
小以成小者如此方謂之不遺也亦不能枚舉而悉數
通乎晝夜之道而知
此句道理最難看須要看孔子當時下字不曰天地
之道亦不曰隂陽之道而必曰晝夜之道者盖晝夜
循環者也其他道理固亦循環但晝夜則人共知其
循環也且如明也生也神也晝之屬也晝為陽而陽
實根於隂幽也死也鬼也夜之屬也夜為隂而隂實
根乎陽聖人之道動静無端隂陽合德上下與天地
同流則知晝矣又兼乎夜之道而知凡其自明而幽
自生而死自神而鬼者莫不有以灼其循環之妙知
夜矣又兼乎晝之道而知凡其自幽而明自死而生
自鬼而神者莫不有以達其迭運之機此即所謂知
天地之化育也不止是聞見之知○通乎晝夜之道
而知其實不在範圍曲成之外若非通知晝夜之道
則於天地之化安能範圍之而不過萬物安能曲成
之而不遺所謂先天而天弗違後天而奉天時正以
其兼得乎晝夜之道耳究竟亦只是随時變易以從
道而已非有窈冥玄遠之事也○幽明死生鬼神非
晝夜其道則晝夜之道也其曰即幽明死生鬼神之
謂者亦舉此以例其餘耳如上節云幽明死生鬼神
皆隂陽之變天地之道也亦只就此一節言耳其實
首節彌綸天地之道不但該幽明死生鬼神至連知
仁及天地之化萬物晝夜之屬俱在其中故讀書者
貴乎以意逆志舉一反三如云知周萬物者天也道
濟天下者地也豈真謂天之知周萬物地之道濟天
下耶亦言其理之一耳○範圍曲成與智字是一類
不過不遺通字是一類或以不過是天地之不過不
遺為萬物不遺者非也本義解不過字姑得如此讀
者要子細看
神無方易無體
一神兩化何謂也非一不能神非兩不能化何謂非兩
不能化蓋獨陽不成獨隂不生有箇晝又有箇夜有箇
寒又有箇暑二者只管行方能化所謂日月相推而明
生寒暑相推而歲成以至於百千萬變之不同皆兩用
也何謂非一不能神盖隂必變陽非與陽界然為二也
陽必變隂非與隂界然為二也一物兩體互為其根其
實一也以其妙也故謂之神必一乃神也如蜀山人董
五經之徒静極通神其身雖不離深山之中而程子
之動息懸隔於數十百里之外彼却能不占而知之
非由其有得於神之一何以能通靈於數十百里之
外耶不但此耳以吾衆人驗之吾身居北都一念及
泉南則神便至於泉南凡吾家鄉之景色一一皆如
在吾目中矣吾身居泉南一念及北都則神便至於
北都凡京師之景象又一一皆如在吾目中矣此無
他神本一也故張子謂天地之塞吾其體天地之帥
吾其性民吾同胞物吾與也真是有此理人但牿於
形體而不能相通耳○能北而又能南可見一之能
乎兩而兩之貫於一也無方無體只是言其變也上
文所謂易與天地準而能彌綸天地之道者即取其
變耳自兩化而言謂之易神即一神也一物兩體也
左右是一隂一陽之謂道即隂陽不測之謂神也○
分隂分陽而隂陽又互為其根此正易之妙愚所謂
神無方易無體者盡在此矣○神無方易無體獨係
之至命一條至命從窮理盡性上來乃窮理盡性之
極致也要之非窮理盡性之外他有所謂至命也故
獨係之至命而自足以該乎窮理盡性○大扺不過
不遺及通字重見得神無方易無體處正在此上○
當初聖人是窮理盡性以至命方能作易及易無體
在聖人用之又可以窮理盡性而至命要之聖人之
窮理盡性而至命不必盡由用易孔子立言主意只
是以贊易道之大耳其實是有此理所謂言有大而
非誇也
第五章
一隂一陽之謂道
朱子曰隂陽何以謂之道當離合看此句最好盖道
不離於隂陽故當合看而又不雜乎隂陽故當離看
此正猶所謂道之體用不外乎隂陽(云云)倚於隂陽
也下文節節都有箇一隂一陽之道則亦節節都有
箇隂陽不測之神總註所以然即指道不是道之所
以然道便是隂陽之所以然此外更何物為道之所
以然乎此章隂陽正指動静言静其體動其用也道
字便兼有動静舍隂陽則道無安泊處故曰一隂一
陽之謂道○兩箇一字最活迭運意思全在兩一字
上言隂陽只管恁底迭運而道不外是矣蓋孔子本
直串說下而朱子則恐人誤指氣為道而失其所謂
形而上者之意故别而言曰隂陽迭運者氣也其理
則所謂道正所謂離合看者也○此一句只當云夫
所謂道者非他也即其所以一隂而復一陽者之謂
道也盖道不離乎隂陽而亦不雜乎隂陽乃太極之
謂也太極動而生陽静而生隂動静無端隂陽無始
是即一隂一陽之謂道也○陳北溪字義曰隂陽氣
也形而下者也道理也形而上者也孔子此處是就
造化根原上論如志於道可與適道道在邇等類又
是就人事上論聖賢與人說道多是就人事上說惟
此一句乃是贊易時說來歴根原儒中竊禪學者又
直指隂陽為道指氣為理○何不曰隂陽之謂道而
曰一陽一隂之謂道且中庸首章性道教則曰天命
之謂性率性之謂道至於中和則曰喜怒哀樂之未
發謂之中(云云)和其後章又曰自誠明謂(云云)之教
此章下文曰仁者見之(云云)知至韓子原道篇曰博
愛之謂仁行而宜之之謂義或之謂或謂之一字之
間不容易位也皆有義存讀者宜思之○一隂一陽
之謂道所該甚廣不止如下文所云如繼善成性顯
仁藏用仁智及成象效法都取大頭腦來說未暇細
及若細言之就成象效法上亦各有隂陽如乾坤之
各有四德是也近而一日之内也有箇隂陽之運一
息之微也有箇隂陽之運○此章所言隂陽大抵皆
以流行者言○合天地萬物之理謂之太極此太極
二字之本指也若謂一物各具一太極者則指散殊
者之全體而言天地間無他物只是道而已道無他
只是一隂一陽而已是隂陽也在天者此也在地者
此也在人者此也在物者此也在此一物有是隂陽
在彼一物亦有是隂陽皆道之所在也而實有定在
所謂無在無不在也故此章夫子備言之然其實尚
不止於下數條所云下數條只是舉其大端言之○
朱子曰若只言隂陽之謂道則隂陽是道今曰一隂
一陽則是一隂了又一陽往來循環不已乃道也此
便可見隂陽不測之謂神不待外求矣○太極無不
在且如一年春夏發生之候為陽秋冬收藏之候為
隂是一年之内有箇太極也然只春夏發生之候亦
自有箇隂陽之分春為陽之陽夏為陽之隂亦一動
静之理也是即陽而道亦在陽矣只秋冬收藏之候
亦自有箇隂陽之分秋為隂之隂冬為隂之陽又一
動静之理也是即隂而道亦在隂矣是即所謂動静
不同時隂陽不同位而太極無乎不在者也自此推
而上之是氣機也運轉不停不但今年如此明年又
如此不但明年如此後年又如此積而至於十年而一
周紀三十年而為一世十二世而為一運三十運而為
一會十二會而為一元十二萬九千六百年而猶未已
也可謂其大無外矣此不謂之太極乎此不謂之動静
無端隂陽無始乎又自四時推而下之一時有三月一
月有三十日一日有十二時一時有八刻一刻有百三
十五息一息有一嘘一吸然物類不同嘘吸亦有長
者亦有短者其微至於蚍蜉蟻嘘吸之氣必亢短數而
其一嘘一吸均一造化動静之機也可謂其小無内
矣斯又不謂之動静無端隂陽無始乎非太極之理
乎自一呼一吸之微積而至於一元之十二萬九千
六百年之久只是此一氣之動静也此一理之統貫
也又自一元而二元三元以至於十元百元之無窮
獨非此一氣之動静獨非此一理之統貫乎信乎君
子語大天下莫能載語小天下莫能破矣聖人以其
無窮無盡而無以名狀之故強而加之以太極之名
蓋太極只是此理之尊號而已○地理發微剛柔篇註
曰動則太極開闢而散於動静則太極混合而歸於
一故曰混兮闢兮其無窮兮○語道體之全則謂之
太極語太極之流行則謂之道語道之妙則謂之神
○兩在故不測朱子太極圖解曰自其著者觀之則
動静不同時隂陽不同位太極無不在焉此之謂兩
在兩在則為不測矣此如所謂顯微無間○又曰自
其微者而觀之則沖漠無朕而動静隂陽之理已悉
具於其中矣此如所謂體用一原○道惟不倚於隂
陽故能随所在而無不該在繼善成性亦有此道在
仁智之禀亦有此道在顯仁藏用成象效法亦有此
道在知來通變亦有此道也如此看較活○朱子曰
太極渾淪未判而其理已具之稱謂舉太極而言而
二氣五行萬物諸形器之屬即在其中見太極非有
離乎形器也又曰形器已具而其理無朕之目謂自
二氣五行萬物而言而太極亦即在其中亦見太極
非有離乎形器也但亦不雜乎形器耳○朱子曰無
極而太極則無極之中萬象森列不可謂之無矣太
極本無極則太極之體沖漠無朕不可謂之有矣問
五行之行也各一其性莫是木自是木火自是火而
其理則一且如一光也有在冠盖上的也有在墨上
的其光則一也○又曰動亦太極之動静亦太極之
静但動静太極耳又曰謂太極凾動静以本體而言
愚謂此謂渾淪未判而其理已具之稱者也謂太極
有動静以流行言愚謂此是形器已具而其理無朕
之目者也若謂太極便是動静則是形而上下者不
可分而易有太極之言亦贅矣○問隂陽便是太極
否曰某解圖云然非有以離乎隂陽也即隂陽而指
其本體不雜乎隂陽而為言耳此句當子細看今於
某解說句尚未通如何論太極○問如君之仁臣之
敬便是極否曰此是一事一物之極總天地萬物之
理便是太極○又曰周子所謂太極是天地人物萬
善至好的表德又曰繼善成性分屬隂陽乃通書首
章之意盖天地變化不為無隂然物之未形則屬乎
陽物正其性不為無陽然形器已定則屬乎隂張忠
定公語云公事未判時屬陽以後屬隂似亦窺其意
○又曰太極動而生陽静而生隂然不是動而後有
陽静而後有隂截然為兩段先有此而後有彼也只
太極之動便是陽静便是隂方其動時則不見静方
其静時則不見動○又曰隂本無始但以其陽動隂
静相對言則陽為始隂為終猶一歲以正月為更端
其首姑始於此耳○又曰一動一静以時言分隂分
陽以位言○又曰程子所謂無截然兩箇隂陽之理
即周子所謂互為其根也程子所謂升降生殺之大
分即周子所謂分隂分陽也二句相須其義始備○
問有此理然後有此氣朱子曰此本無先後之可言
然必推其所從來則須說先有此理然理又非别為
一物即存乎是氣之中無是氣則是理亦無掛搭處
○問動静者所乘之機也朱子曰機是關捩子踏着
動的機便挑撥得那静的踏着静的機便挑撥得那
動底○問形而上下如何以形言朱子曰此言最的
當設若以有形無形言之便是物與理相間斷了所
以程子謂攔截得分明者只是上下之間分别得一
箇界止分明器亦道道亦器有分别而不相離也○
朱子曰理則一而已矣其形者則謂之器然而道非
器不形器非道不立蓋隂陽亦器也而所以隂陽者道
也是以隂陽往來不息而聖人即是以明道之全體
也此一隂一陽之謂道之說也○沖漠無朕愚按韻
書云朕目童子也盖謂沖漠之際茫無可見如所謂
無聲無臭視不見聽不聞者也○又曰凡有形有象
者皆器也其所以為是器之理者則道也所謂始終
晦明竒耦之屬皆隂陽所為之器獨其所以為是器
之理如目之明耳之聰父之慈子之孝乃為道耳○
又曰仁為四德之首而智則能成終成始元不生於
元而生於貞仁智交際之間乃乾坤之機軸此理循環
不窮脗合無間所謂動静無端隂陽無始者也○勉
齋黃氏曰太極動静而生隂陽不成太極在一處隂
陽在一處生動静的便是隂陽隂陽都是這氣拍塞
即無些子空缺處人愚見天在上地在下便道中間
有空缺處不知天地間逼桚都實吾身之外都是氣
如脱了衣服便覺寒冷是這氣襲人舊嘗寓一間屋
兩頭都垂簾揭起這一箇那一箇也掣動這是氣桚
出横渠云知太虚即氣則無不是如此又云所以致
中和便天地位萬物育只是如此○生隂生陽亦猶
陽生隂生太極随隂陽而為動静隂陽則於動静而
見其生不是太極在這邊動陽在那邊生譬如蟻在
磨盤上一般磨動則蟻随他動磨止則蟻随他止蟻
随磨轉而因蟻之動静可以見磨之動静○又曰自
其著而觀之著是隂陽自其微而觀之微是太極問
既太極隂陽不是二物如何又有微有著曰須看觀
字是我去他裏面拆看却非他有兩箇頭面又曰所
乘之機一句最妙又曰此既言氣與理合雖然以下
言雖是恁地却那裏見他入頭處所以不見他合不
見他離正以其動静無端隂陽無始下面却有縫這
太極也須漏出了○又曰一必有兩體必有用動必
有静動静迭興而分隂陽變化之所由生也○又曰
動而正曰道用而和曰德觸類而長之其此之謂乎
○北溪陳氏曰以造化言之如天地間生成萬物自
古及今無一物之不實散殊上下自古有是到今亦
有是非古有而今無皆是實理之所為大而觀之自
太始而至萬古莫不皆然若就物觀之貫徹始終亦
只是一實理如此姑以一株花論來春氣流注到則
萌蘖生花春氣盡則花亦盡又單就一花蘂論氣實
行到此則花便開氣消則花便謝而亦盡了方其花
萌蘖此實理之初也至謝而盡處此實理之終也○
又曰元亨利貞終始循環萬古常如此皆是真實道
理為之主宰如天行一日一夜一周而又過一度與
日月星辰之運一躔度萬古不差皆是真實道理如
此又就果木觀之甜者萬古甜苦者萬古苦青者萬
古常青白者萬古常白紅者萬古常紅紫者萬古常
紫圓者萬古常圓缺者萬古常缺一花一葉文縷相
等對萬古常然無一毫差錯便待人力十分安排撰
作來終不相似都是真實道理自然而然○又曰道
非是外事物有箇空虚底其實道不離乎物若離物
則非所謂道且如君臣有義義的是道君臣是器若
要看義底道理須就君臣上看不成脱了君臣之外
别有所謂義又曰理不外乎氣若說截然在隂陽五
行之先及在隂陽五行之中便成理與氣為二物矣
○節齋蔡氏曰前謂太極形而上之道也隂陽形而
下之器也此分道器而言也後謂動静不同時隂陽
不同位而太極無不在焉此乃所謂器即道也又謂
沖漠無朕而動静隂陽之理已悉具於其中矣此乃
所謂道即器也蓋不分上下則恐人惟以可見者為
始不合道器則恐人蹈老氏精粗之謬故須着如此
說耳程子之意恐亦不過如此苟惟以為太極只在
隂陽中而已則器亦道也一句已足又何必重復耶
○又曰主太極而言則太極在隂陽之先主隂陽而
言則太極在隂陽之内盖自隂陽未生之時而言則
所謂太極者其理已具自隂陽既生之時而言則所
謂太極者即在乎隂陽之中也謂隂陽之上别有太
極常為隂陽之主者固為蹈於列子不生不化之謬
而獨執夫太極則在隂陽之中之說者則又失其根
柢樞紐之所為而大本有所不識其害有不可勝言
者○西山真氏曰凡天地之物有形有象者皆器也
其理便在其中大而天地亦形而下者乾坤乃形而
上者日月星辰風雨霜露亦形而下者其理即形而
上者以身言之身之形體皆形而下者曰性曰心之
理乃形而上者至於一物一器莫不皆然且如燈燭
者器也其所以能照物形而上之理也且如椅桌器
也而其用理也天下未嘗有無理之器無器之理即
器以求之則理在其中如即天地則有健順之理即
形體則有性情之理精粗本末初不相離○平巖葉
氏曰動而生陽動極而静静而生隂静極復動者言
太極流行之妙相推於無窮也一動一静互為其根
分隂分陽兩儀立焉者言二氣相待之體一定而不
易也邵子云用起天地先體立天地後是也然詳而
分之則動而生陽静而生隂者是流行之中定分未
嘗亂也一動一静互為其根者是對待之中妙用實
相流通也○讀易論隂陽處先要認箇流行與對待
如夫乾其静也專其動也直夫坤其静也翕其動也
闢是對待的也如闔戶謂之坤闢戶謂之乾成象謂
之乾效法謂之坤則又是流行的對待則所謂交易
也流行則所謂變易也一隂一陽之謂道一章通以
流行者言也如仁陽知隂若能溥博淵泉而時出之
則是君子之道得太極之全也亦流行者也○天地
以生物為心其秋冬之肅殺正是生物之憩歇處其
實維天之命於穆不已純是生生之道也故陽常兼
隂而於復即見天地之心矣
繼之者善也成之者性也
本義云道具於隂而行乎陽道具於隂又在行乎陽
之前蓋此句是起那繼字繼者静之終動之始也行
乎陽之陽繼那具乎隂之隂此具字與下文言其具
之具又不同○本義繼言其發也如何以繼為發盖
對前面隂則為繼對後面隂則為發其實一也語錄
所謂静之終動之始解得最明白蓋静之前又有動
動之前又有静推之於前而不見其始引之於後而
不見其終故曰動静無端也○本義曰道具於隂而
行乎陽又曰繼言其發也發字即行字意繼言其發
也成言其具也兩其字皆指道觀本義上文曰道行
乎陽則其發者非道之發而何下文曰物生則有性
而各具是道則所謂其具者又非道之所具而何盖
道雖兼隂陽然即隂而道亦在於隂即陽而道亦在
於陽所以謂之兩在而張子亦曰一故神也○繼之
者所以謂之善盖此時全是天道之本然無些毫渣
滓雜於其間所以目之曰善也善字是名目字不是
善惡之善對下句性字言盖此理在天道則曰善既
付於人物則曰性要分天與人物界限中庸曰天命
之謂性與此理則一般但彼是串合言耳繼善是天
命流行成性則此命已交過人物去了乾道變化繼
之者善也各正性命保合太和成之者性也○本文
兩箇之字虚下文善即是其所繼者性便是其所成
者有道字實之○繼善者成性之方發陽之事也成
性者繼善之已成隂之事也一隂一陽之所在此道
之見於天命之流行賦與者然也○朱子曰繼之者
善繼之為義接續之意言既有此道理其接續此道
理以生萬物者莫非善而物之成形則各具此理而
為性也○陳北溪字義略曰繼善是太極之動而陽
時所謂善者以實理言即道之方行者也成性是說
人物受得此善的道理去各成箇性耳是太極之静
而隂時○又曰繼成字與隂陽字相應是指氣而言
善性字與道字相應是指理而言○天地生物之心
無有不善故曰天地之性也對氣質之性而言也○
物生則有性而各具是道物便是氣質性則物所有
故曰形而後有氣質之性也故氣質不同而理亦随
之○繼之者本文言繼之成之本義則言其發其具
本文之之本義之其要皆指道也然尚虚說○通書
解註曰以繼之成之為氣善也性也為理何以分理
氣而二之盖善字性字難以屬氣也然理亦歸諸氣
二而一者也善謂化育之功化育之功所以目之曰
善者以其能生物故也所謂天地之大德曰生也安
得不謂之善○善謂化育之功仁為造化之功同乎
異乎曰化育者自其流行之際言對所具而云也故
中庸曰化育流行造化者對機緘而言天地生物之
心皆發於此矣故舉其著者而言曰造化之功德之
發也○繼之者時純是乾道變化不着形器故謂之
善○繼善成性先儒以為孟子性善之論所由出然
按大傳此言終是兼氣質終是兼高下善惡故下文
云仁者見之謂之仁知者見之謂之知此囼於氣質
而不能純乎善者也又曰百姓日用而不知則其中
又安得無惡者耶此所謂愚不肖者之不及也乃知
孟子論性不論氣果是不備也○人性之有惡者亦
在善中之惡故孟子以為人性皆善亦是也先儒以
為惡亦不可不謂之性亦是也然雖至惡之人見其
所仇家之孺子將入井之時初間亦皆有怵惕惻隠
之心焉豈不見得人性之善但少間瞬息則别心生
矣况其人素惡終不可化而善兹又豈非善中之惡
乎大抵以人性而視禽獸則為善惟所禀有不同則
又有善中之惡且如文學之選雖百箇進士亦有學
問不足者雖聚百箇狀元而較之其中又有不足者
故惟純粹者最難也
仁者見之謂之仁知者見之謂之知百姓日用而不知
故君子之道鮮矣
之字指道道本不偏奈仁智者拘於所禀而各認作
一偏去上文成之者性兼人物言此則承上文成性
一節去了物而專以人言也盖既謂之成性則此道
已落在氣質矣所以有偏仁者偏於陽也知者偏於
隂也隂静而陽動也若道之全體則兼乎動静也○
謂之仁謂之智亦最要子細看不是仁者名此道為
仁智者名此道為智盖仁者是箇流動發越要行便
行要做便做底人所謂動也此自是他偏處他却不
自知而以為道正是如此而不知此不足以為道也
更有一邊在智者是箇恬静默察行不遽行做不遽
做底人所謂静也他這也只是一邊他却不自知而
以為道正是如此而不知此亦不足以盡道也故曰
随其所見而目為全體也若說仁者真實名此道為
仁則已自知其偏於仁矣知者真實名此道為知則
已自知其偏於知矣故謂之二字要解得有分曉○
當仁而仁當知而知仁智不偏則道之全體矣○此
條口說當云夫性出於天命之善固無所偏然性寓
於氣質之中則有所偏故偏於陽之動者仁者也偏
於隂之静者智者也仁者惟其偏於動也則只見其
動而不見其静遂謂道止於仁耳而不知仁之外有
智焉智者惟其偏於静也則只見其静而不見其動
遂謂道止於智耳而不知智之外有仁焉至若蚩蚩
蠢蠢者百姓也未嘗不囿於是道之中然行矣不著
習矣不察既不知有道之仁亦不知有道之智焉夫
仁智者雖有所見而各有所偏若百姓則又一無所
見此君子體用全備之道所以鮮其人也夫仁之動
陽也智之静隂也百姓日用又皆隂陽所在也而道
亦不外是矣此道之見於人禀者然也此節貼一隂
一陽之道當兼仁者智者與百姓而言盖仁智者雖
見得偏道則不偏也百姓雖全然不知有道道則不
以百姓而無也○君子之道隂陽合德之道也皆兼
動静體用○仁者所禀偏於陽非全是陽而無隂也
陽偏多耳智亦然百姓日用不知以所禀之限也故
論性不論氣不備為此也
顯諸仁藏諸用鼓萬物而不與聖人同憂盛德大業至矣哉
此條口講當云夫道顯之於仁藏之於用顯仁所以
鼓萬物之出機也藏用所以鼔萬物之入機也而一
出於無心非若聖人之有心而憂也顯仁而不憂則
盛德之至矣藏用而不憂則大業之至矣蓋顯仁非
德也德之發也苟非德盛於内何以能如是其顯仁
乎故即顯仁而謂之盛德藏用非業也業之本也蓋
既藏諸用是惟未發一發則其業容可量乎故就謂
之大業顯仁之德即前面之藏用者藏用之業即後
來之顯仁者○故本義一則曰自内而外二則曰自
外而内一則曰德之發也二則曰業之本也是正所
以闡出相為表裏處意思而益以見夫一隂一陽之
迭運而無端曰一隂一陽之謂道豈不信哉○至矣
哉只是申贊盛德大業之詞不必分如何為盛為大
又如何為盛大之至○鼓萬物而不憂而必曰不與
聖人同憂盖德之盛業之大者宜莫聖人若也然聖
人猶有心思在而其盛德大業猶未至也若天地之
顯仁藏用一出於無心而成化此其所以為盛德大
業之至也是蓋舉聖人之至以顯天地之尤至如中
庸舉三者之難以明中庸之尤難意思非直故是要
抑聖人以為未至也姑得抑聖人以揚天地耳○盛
德大業至矣哉不必盛德大業之外别取一箇至也
只是申贊之詞如非天下之至神其孰能與於此下
文應之曰惟神也故不疾而速不行而至非是上文
所說是至神下文所說只是神而未至者也○仁謂
造化之功以發出者言也用是妙用之用故謂機緘
之妙也機緘者未發之意機是弩之機緘是絲之總
結處機一發緘一啓則業之所在也可見德在仁之
内業在用之外德在仁之前業在用之後然必於顯
仁言德於藏用言業者以其相為表裏也○藏用為
業之本宜曰藏諸體而曰藏諸用者何歟曰以其為
有用之體用即妙於體之中也故曰藏諸用本義曰
用為機緘之妙非正以用為機緘也以其機緘之妙
處為用之所在也○藴諸用用者其妙也程子釋成
變化而行鬼神云變化言功鬼神言用○謂機緘之
妙按理學類編論天地之形體篇第八章曰惟胡安
定說得好其言曰天者乾之形乾者天之用愚謂此
用字說得的蓋指天之性情言也藴諸用之用即其
性情所在能生生者也故文言曰利貞者性情也豈
非藏用之謂哉○繼之者正其生生之機不已也所
謂復其見天地之心也此節是就天地之流行賦予
上言隂陽也當分造化與人物界限至於顯仁藏用
則純以造化之氣機出入言為此義於上文未顯如
繼善成性則是就天地萬物之一付一受而言豈足
以該此義故不可無顯仁藏用一條議論也顯仁藏
用一條最說得造化之妙蓋所謂天之道一隂一陽
盡之矣無復餘藴矣地之剛柔人之仁義皆隂陽也
繼善成性以一付一受分隂陽顯仁藏用乃以一嘘
一吸分隂陽○用謂機緘之妙業之本也或問用當
即是業如何以為業之本曰此所謂實之既成則其
根蒂脱落可復種而生者非業之本而何蓋用前之
外為仁用後之外亦為仁也仁後之内為用仁前之
内亦為用也二者互相表裏互相先後但仁自其方
發者言業自其已成者言用自其方斂於内者言德
自其素具於内者言言其循環自無窮也用之後為
德則方其藏用之時只可謂業之大而非用即德也
仁之前為業則方其顯仁之際正可謂德之盛而非
仁即業也如此說業亦不害其為外用亦不害其為
内德亦不害其為内仁亦不害其為外此說似穏仁
者未成之業也用者方斂之德也○宜曰藏諸體而
乃曰藏諸用者蓋其所藏乃有用物事也故以目之
文言曰為其嫌於無陽也故稱龍焉此等言意○雖
已言繼善成性但於誠通誠復之機循環無端之妙
有未及發揮明盡者故繼以顯仁藏用之說其實顯
仁藏用只是繼之一字内未發之意○愚意仁陽智
隂俱是就成性裏分隂陽顯仁藏用俱是就繼善裏
分隂陽而未敢決恐人說繼善中無藏用蓋化育之
功實出於藏用故曰繼言其發也又曰静之終動之
始也隂陽之在實體者只有此兩項而已
富有之謂大業日新之謂盛德
藏用何以謂之大業盖方其藏用之時此理無乎不
有百穀草木洪纖高下一一歸根復命而各韜其生
生化化之機於無聲無臭之中是雖未發於外而為
業然業之本在是一發則其大無外矣故謂之大業
○顯仁何以謂之盛德蓋方其顯仁之際此理發見
彰著源源而出如一草也由茁而葉由葉而華而實
如一木也由萌蘖而拱把而合抱生意流行續續無
間此乃發於外者然非德盛於内則何自而有此日
新耶是故謂之盛德者猶中庸所謂久則徵徵則悠
遠者也○顯仁之盛德陽也藏用之大業隂也顯而
復藏藏而復顯一隂一陽只管如此循環不已是則
所謂道也此道之見於化機之出入者然也與繼善
成性分天與人物界限者不同○本義云富有者大
而無外日新者久而無窮久大二字是從可久則賢
人之德可大則賢人之業而來二句所以明其盛德
大業者也
生生之謂易
大凡天地人物一隂一陽都是此句最說得廣不只
謂顯仁藏用也然是以理言不兼書言也本義曰理
與書皆然者乃是朱子開示後學之意亦見得其理
之同故云如易有太極一節本文只是說畫卦而本
義則曰畫卦揲蓍其序皆然無思無為一條本文只
是說蓍卦而本義則曰人心之妙其動静亦如此皆
是朱子開示後學之意耳讀者要以意逆志○生生
之謂易在造化亦有然者在萬物亦有然者○隂生
陽陽生隂在天地則為消息盈虚之類在人物則為
動静榮悴之類其變皆無窮也易字都盡該得
成象之謂乾效法之謂坤
此乾坤就物說象輕清而虚法重濁而實成象只是
一團氣耳法則是氣之聚而形體已具也故又曰見
乃謂之象形乃謂之器見對形而言則象猶未形也
○法謂造化之詳密而可見者此造化亦就物言言
各有箇造化也蓋法與象亦都就物言○成象之謂
乾陽之輕清未形也效法之謂坤隂之重濁有迹也
○自坤元資生之後皆效法之坤也○成象之乾則
氣之初凝陽之動也效法之坤則形之已具隂之静
也由象而形陽矣而隂此又道之見於生物者然也
○按下見象形器則此成象效法就生物言是見象
形器者生物之序也只就微著上分所謂一身還有
一乾坤是也○如乾坤二字既曰闔戶謂之坤闢戶
謂之乾而又曰成象之謂乾效法之謂坤其以乾坤
為天地特其成形之大者耳如元亨利貞有天道之
元亨利貞焉有聖人之元亨利貞焉又有君子之元
亨利貞焉自其一物之生亦各備箇元亨利貞焉則
易之與天地準也亦可見○夫乾其静也專之乾坤
以對待者言是就天地說成象闔戶之乾坤以流行
者言闔闢謂氣見形謂物也○此乾坤與資始之乾
資生之坤大不同依上例富有即大業也日新即盛
德也生生即易也成象即乾也效法即坤也
極數知來之謂占
此承上文言一隂一陽之謂道在造化者此也在人
事亦此也自人事言之筮者以蓍問易極七八九六
之數因其所值而知方來之吉凶此所以決其事也
是謂之占及夫以占之所決者而見之於事吉則趨
之凶則避之而事之變以通矣此所以成其占也是
之謂事占則事之未定屬乎陽也事則占之已決屬
乎隂也是皆一氣機之動静而所謂一隂一陽之道
亦未嘗不在是也此道之見於占事者然也○占是
占卜之占非象占之占也事是事業之事非有事之
事也○末系以此條者所謂因造化以及易也或以
為說人事者緣張忠獻公之言而云其實却是粘易
言不是就人事言也人間之事何限却專說占事何
耶○無一事不有隂陽則一隂一陽之道無所不有
可知此聖人立言之意乎○極數知來之謂占都却
在隂陽迭運者氣也之内蓋極數通變是皆以氣用
事也張子曰夫氣坱然太虚(云云)糟粕煨燼無非教
也則占事之為一隂一陽之道又何疑
隂陽不測之謂神
隂陽不測之謂神者即隂而道亦在隂即陽而道亦
在陽隂陽只管迭運而道無不在焉凡一屈一伸一
往一來一進一退行乎十百千萬之中無非這一箇
物事其莫測如此此其所以謂之神也故曰神無方
神即道也○兩在故不測言忽然為隂又忽然為陽
也忽然為隂則道在隂矣忽然為陽則道又在陽矣
是謂無在而無不在無為而無不為故曰隂陽不測
之謂神舉其大忽然為晝又忽然為夜忽然為暑又
忽然為寒皆莫究其所從來莫詰其何所往所謂不
測也○愚謂即隂而道亦在隂即陽而道亦在陽蓋
太極之全體無乎不在也○朱子曰一隂一陽之道
(云云)周先生太極通書只是這幾句易之為義也只
是如此○此章言道之體用體用者一動一静合體
與用然後為道之全體惟其兼乎隂陽故不倚於隂
陽也○此章通以理言然書所以摸寫此理也六十
四卦三百八十四爻卦爻一隂陽也隂陽一道也學
者默而識之可也
易經蒙引卷九下
