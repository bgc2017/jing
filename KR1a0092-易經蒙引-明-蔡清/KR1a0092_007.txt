易經蒙引卷七上
明蔡清撰
下經
䷯(巽下坎上)
井
本義云井者穴地出水之處穴地穴其地也穴地出
水穴其地以出其水也不穴其地水不出也此與平
地涌泉不同若平地涌泉不可謂之井井便有甃治
之功非就以出水之地為井也故曰鑿井曰穿井曰
掘井井非天造地設者○若謂只是見成出水之穴
地為井而非所甃成者則其深不能咫尺安用許長
綆子而又或至羸其瓶邪穴泉安至此深耶○一說
虚心易氣讀之穴地出水之處只是見成的非人為
所甃成者若以穴地為穴其地則與下面出水之處
等字俱不順出水當作取水矣之處二字亦無用了
曰出水正所謂上出其水者也之處二字當用又說
古有鑿井孟子又掘井朱子胡不用鑿地掘地而獨
用穴地邪朱子又非好竒字者○或曰凡井皆人所
甃成者而以為見成穴地出水之處何也曰為高必
因丘陵為下必因川澤為井亦必因夫泉脉故井雖
人為所甃成若非穴地出水人為亦安所施邪其曰
鑿井而飲若非出水之地鑿亦何所得邪○又蘇子
瞻云鑿地得泉而曰水專在是豈理也哉如耿恭之
始鑿井不得泉者以為石所隔也石一盡則泉日涌
矣泉脉之論亦有之大抵南方居多今北方有人烟
無川澤處便須鑿井初不曾相地脉然隨鑿皆有但
不如南方之淺而易得耳或曰伏羲時未有鑿井之
制古詩云鑿井而飲耕田而食帝力何有於我哉盖
是堯時事且其言亦後人所撰故古者五祀之祭只
是門戶竈行中霤為未有井也至漢始以井易行(右出)
(陳北溪字義論五祀之禮章)按上為說雖有曲折然畢竟出水之
穴地其深不過咫尺焉用綆為何又至羸其瓶故從
前說為長○又世本云黃帝穿井伯益作井○隆山
李氏曰自古國邑之建必先視其泉之所在是以公
劉創京于豳之初相其隂陽觀其流泉盖先卜其井
泉之便而後居之也今按井泉之係於人甚大盖水
土之用在生人為至要抱朴子臨沅縣民多壽考井
水殊赤乃試掘井得丹砂數千斛神仙傳蘇耽種橘
鑿井以救時疫病者食橘葉飲泉水即愈號橘井此
以其泉之尤異者言雖不必盡然然井泉美者終利
人不美者終害人非是細故不可不知○李氏又曰
觀天下之水其在冬而溫者獨井泉而已盖得之地
脉不失其本真及注之川澤風雨霜露之所剥失其
本性無復有向來一陽之溫矣○愚謂世之幽人處
士如井水然不失其真者也仕者為通多東西南北
之人則江淮河漢流行不息之水也○井者水在下
而出之於上者也故取此象㢲木之木是樹木之木
非井桶之木也朱子曰說者以為是汲噐則前面有
瓶瓶自是瓦又曰草木之生津潤皆上行直至木末
如菖蒲雖蔵之密室亦然非露水也問如此則井之
義於木上有水何預曰木上有水便如井中之水水
本在井底却能汲上來以給人之食故取象如此盖
井水亦本在下而出之于上者也○大象云木上有
水津潤上行井之象也義正如此同是下巽上坎之
象若謂木上有水與巽乎水而上水不同則木是桶
矣非得其意者也○愚意以㢲木入乎坎水之下而
上出其水盖木水上行井水亦上行不論及汲噐也
古者盖以瓶汲然瓶或有時而羸故後世易之以桶
邪文王係彖作瓶盖其時猶用瓶也不可以巽木為
汲桶若論井水之上行則或以瓶出或以桶出皆可
但木字不必兼汲噐說耳鼎卦大象傳下平庵項氏
曰鼎之木上有火猶井之木上有水非井鼎本形特
象之耳盖以木巽水為井以木㢲火為鼎皆以其用
之象而得其體也○或曰彖傳言巽乎水而上水象
傳言木上有水安得為同義曰睽彖傳言火動而上
澤動而下象傳言上火下澤革彖傳水火相息象傳
澤中有火鼎彖傳以木巽火象傳木上有火皆文不
同而取象之義同則又何疑於此○或曰然則本義
何為於大象下乃解云木上有水津潤上行井之象
也而於巽乎水而上水之下不先解何歟曰巽乎水
而上水則于井之象為已明木上有水則於井之象
為稍晦故本義助之詞曰木上有水津潤上行既是
上行非井之象而何○大象上句例俱四字故彖傳
巽乎水而上水節而為木上有水猶睽卦彖傳火動
而上澤動而下節而為上火下澤○或問木之津潤
上行與巽木入乎坎水之下而上出其水之同處果
何如且木之巽乎水而上出其水之狀又云何曰此
有至理惟朱子知之盖地中有水木之生枝生葉成
花成子都是這箇泉脉其每朝葉有垂珠者水氣乘
陽氣而升自三更子後則陽升而木之水氣與俱以
其根著地中一脉之水為他接引上去耳不但木也
土雖乾燥然每視之土亦微潤非但露溼亦有自升
之溫氣盖皆乘陽之升而然夫先天之運一日自有
一日之元亨利貞自天地以至萬物無不然也使本
根不著土膏不接泉脉能有津潤上行乎故凡花木
出土便須以水養之巽乎水而上水或說依小註木
穿水中漲上那水之說則是如今北地開井者俱用
木砌成南州鄉村間亦尚有此豈非木穿水井中漲
起那水而何曰此恐差認了朱子小註所謂木穿水
中漲上那水者只是巽乎水而上水之義木是樹木
之木非木板之木也津潤上行豈不是漲起那水邪
然據木穿水中之言益可以證愚之前說矣信乎地
中有水木之葉末每有垂珠者皆是水氣乘陽氣而
升而其抽枝抽葉成花成子無非得此一泉脉也故
嘗謂水火二字盡造化之功用○又曰津潤上行按
本草衍義卷之二序例第二條凡采藥物多以二月
八月者謂春津潤始萌未衝枝葉勢力淳濃故也至
秋枝葉乾枯津潤歸流於下也今即事騐之春寧用
早秋寧用晚又其華實莖葉乃各隨其成熟時月之
早晏
改邑不改井无喪无得往來井井汔至亦未繘井羸其
瓶凶
此於卦體卦德卦象卦變一無所取止據井之理言
改邑不改井无喪无得往來井井三句只是井之一
字猶艮其背不獲其身行其庭不見其人四句總是
艮之一字也○三句只是一意言井之為井如此是
指經常之不易者也○无喪无得言在井初無得喪
而人之往來者無不井之也皆說歸井上○程傳曰
无喪无得其德也常往來井井其用也周此說未是
往來井井只是无喪无得總是井不可改則如此无
喪不失其舊也无得亦非有增于其舊也○此卦彖
辭以辭觀之上一截言井之為井也下一截言人之
井其井也以意會之上一截言其事之仍舊也下一
截言不能敬以守之則不能保其舊也辭若兩截意
則一貫○補註曰井无得喪惟汲井者有得喪此言
亦似是而非汔至汲井幾至也一謂至水一謂至井
上至井上之說為長亦未繘井言未盡其綆於井也
綆汲井索也未盡其綆收綆未盡也故曰收謂轆轤
收繘者也○或說按本義謂汲井幾至未盡綆而敗
其瓶則似謂幾至水也愚謂幾至水而瓶敗者固有
之然此尤未足深悔若己汲得水將出乎井而始敗
其瓶此實可悔尤見得幾成而敗之意恐文王之說
是出於此○朱子小註汔至作一句亦未繘井羸其
瓶是一句按此說與彖傳不同看來彖傳為長盖汔
至與亦未繘井辭正相應意亦相連小註出錄者之
誤無疑○其占為事仍舊无得喪而又當敬勉不可
幾成而敗也盖至於敗則不能保其舊矣是一貫意
卦辭就井上說出意思其詞乃若兩截○保舊守成
亦非易事○曾說改邑不改井三句是以井言汔至
以下是以汲井言然不可泥此而判為二意謂上說
箇井下說人之井其井也須要說得事仍舊无得喪
而又當敬勉不可幾成而敗意出只是一條事理也
盖作易者先有此意然後取此象以見其意今其意
既貫都就人事說不容於辭而截作兩項也若截作
兩項則上面是事下面是人之作事而仍舊无得喪
之義却全戾了何以能通
彖曰巽乎水而上水
巽入也
井養而不窮也
此句言井之為井如此養而不窮謂養物不窮也非
謂有是義也井義在巽乎水而上水上亦不可以井
養不窮含下句改邑不改井三句言不窮與不改異
義不改是仍舊意此則初未有此意也但既是井便
自然養而不窮卦之名井特取諸養物之象且大象
君子勞民勸相何故從井上說正為井養而不窮也
井本所以養物故本義云皆取井養之義以彼照此
此句之義明矣
改邑不改井乃以剛中也
二五剛中有常德也非剛則不能堅久非中則又非
可久之道也大傳曰井德之地也此之謂也
羸其瓶是以凶也
本義云未有功而敗其瓶所以凶也一則曰是以一
則曰所以皆謂其不敬勉以至幾成而敗之故也不
得輕看過○或曰未有功即是凶也曰非也未有功
是汔至亦未繘井意未有功未成功也羸其瓶則終
无功而所喪多矣不但未有功也故凶
木上有水井君子以勞民勸相
井水上行木上有水其津潤上行所以象井也勞民
者制田里教樹畜使老者衣帛食肉黎民不饑不寒
是也勸相者使之出入相友守望相助比閭族黨之
相親貧窮患難之相恤是也此取井養之義非取井
田之制也○以君養民者君對民而言照下句使民
相養則此是以君養民之事下是使民相養之事君
即君子也以别下句言故曰以君養民非君子之外
又别立君以養民也○勞是安存慰勞之意不必依
吳氏閔其勞而休息之之說○勞民勸相君子之所
以為井也
初六井泥不食舊井无禽
井以陽剛為泉而初六則隂柔也故為井泥為舊井
井以上出為功而初六則居下故為不食為无禽分
貼則然說須貫意言其井汚泥人不之食非惟人不
之食此舊廢之井雖禽鳥亦莫之顧也甚言其人品
汚下而為時所棄也○井泥而不食則成舊井矣或
曰改邑不改井井皆舊也曰此舊是謂廢而不用者
○井泥者不泉故泥井泉不出則淤為溼壤而已泥
者泥之也○井以陽剛為泉上出為功泉以得於己
者言功以施于人者言
井泥不食下也舊井无禽時舍也
本義說得精而完小象便有此等處下也則不及隂
柔時舍也何獨不可申不食○一說下也謂以隂居
下井泉不上出而泥也舊井无禽時舍也言非惟人
不食禽亦不之顧尤見其棄於人也○時舍也只就
井言人事意在言外○一說時舍正就人事說不指
井似長○程子曰人不食則水不上無以及禽鳥謂
井上之水也即是如此非謂禽鳥亦入井取水也○
初六只是人品汚下而為時所棄置者
九二井谷射鮒甕敝漏
九二剛中本有泉也然上无正應以為之汲引而與
之同升諸公下比初六又是卑賤之交無能維持調
護以相推轂者故其功不上行以井言則為井谷射
鮒以汲井言則為甕敝漏○井谷射鮒言井谷之泉
僅下注於鮒無能及人也○甕汲噐也今福州人猶
謂小瓶為甕正韻瓮甕通用甕汲噐也此見說文明
據也姜詩提抱甕出汲○或以為是貯水之甕甕固
有貯水者然不思功不上行又安得有水可貯而後
漏耶○程傳說水在甕恐未及考說文之義雲峯說
是○九二剛中有泉之象泉在井底也今曰井谷射
鮒何也言其下注而不上行也既欲取其下注之象
則須以井谷之泉為言射鮒是象其功不上行不上
行則下注而已兼上无正應下比初六而取○鮒朱
子小註曰程沙隨以為蝸牛程傳曰或以為蝦或以
為蟇徐氏曰蛙屬○又按正韻鮒魚名韻會曰似䱝
色黑韻府曰旅行吹沬以相即曰鯽相附曰鮒莊子
涸轍鮒魚(云云)鮒曰如君言不如早索我於枯魚之
肆孟子前以三鼎後以五鼎下小註所引有魚用鮒
之說則其為魚也甚明又玉篇鮒鯽魚也䱝重鯉也
據此數証則鮒明是魚而以為蝸牛為蝦為蟇與蛙
屬者恐非也疑蝸牛等雖是水生然無水一時尚可
以未死况蝸蝦蟇蛙字皆從䖝而鮒字却從魚不知
先儒乃不依有所據証之韻書而獨用無所據證以
蝸蝦蟇蛙之屬為說而又無所定指者果何如也○
或曰以鮒為魚固有明據但井中安得有魚先儒是
以寧主蝸牛之屬曰今鄉間古井亦往往有魚難道
井非魚地也然嘗聞長老言井水不生魚盖其地位
小又不流動况雨露之力微而風日之功虧是以魚
不生其有魚者皆客魚自外入者也
井谷射鮒无與也
只言上無正應不兼下比初六
九三井渫不食為我心惻可用汲王明並受其福
通以象言而占在其中為我心惻我指傍人所謂行
惻也非謂九三自惻也可用汲帶連王明並受其福
皆惻之之詞也非實詞也○本義所謂施者指王明
受者指民非謂九三是施者乃汲井者之施也盖賢
者不用則已用則上有功于君下有功于民○井渫
愈于九二不但有泉泉且潔也以其以陽居陽重陽
也不如九五五則陽剛且中正偹道全美也○本義
云九三以陽居陽在下之上而未為時用以陽居陽
有其德也德且純也在下之上未即上也猶未離乎
下也○在下之上他處或上字重此處則下字重○
王明並受其福非實說也惻其不為時用而設為此
詞也○本義故其象占如此大抵不分都是象而占
如之占者則有才德而不遇也其可用汲以下只是
惜之之詞朱子小註曰可用汲以上三句是象下兩
句是占此說非也恐出記者之誤王明並受其福不
當寔說故本義云九三以陽居陽在下之上而未為
時用故其象占如此全不及王明並受其福之意最
有斟酌
求王明
非謂三往求王明謂有求賢之王明也不必依程傳
謂志切於行而求王明程傳有難盡依處又如行惻
也程傳也作自惻說如何可通○或曰行惻之說朱
子非之己改之於本義求王明之說朱子未嘗非之
似在所當從也曰賢者不為時用自惻尚有嫌况枉
道以求人乎○按參義曰求王明者言必遇王明然
後能用之非九三自往求之也其曰求者猶言夫子
之求之其諸異乎人之求之歟愚謂子貢言夫子異
乎人之求是因子禽有求之之問孟子言伊尹以堯
舜之道要湯是因萬章以要湯之說此却如何凴空
言求那王明恐只當作求之之王明言○一說求王
明語意盖云只為不遇王明耳怎生討得個王明來
上下並受其福矣非實謂九三求索箇王明也只是
旁人惻之之詞○小註楊氏曰微明哲之高宗則傅
說岩野之胥靡賈誼賦傅說胥靡按韻府靡一作去
聲註聯繫相隨服役也一平聲荀子註刑徒之人以
鐵鏁相連繫也靡與縻同縻即繫也牛靷曰縻所以
羈之也胥胥徒也故曰胥靡盖古者有罪人則發去
官工不容不縻之
井渫不食行惻也求王明受福也
爻曰為我心惻而象則曰行惻也言無干預的人亦
為之惻甚言其可惜也求王明非謂賢者有求于上
也如有求于上便是枉尺直尋矣烏得謂之賢又烏
能使上下並受其福盖謂井渫不食是無有求之者
耳如有求之之王明則上下皆受福矣
六四井甃无咎
六四以柔居柔雖得其正然隂柔不泉則但能修治
而無及物之功在人則是能自修潔不汚于濁俗但
厚有餘而才不足者只可自守耳與无妄九四可貞
无咎者同○隂柔固不泉若非以柔得正則不能修
治○問四有泉乎既無泉甃之亦虚噐耳何益哉曰
取象正不拘取象之意只以明其有自修之行而無
及人之功姑以井言則寔是不泉之井若人間甃井
豈有不泉者而虛甃之哉
九五井冽寒泉食
井以冽為貴泉以寒為尚九五陽剛而且中正功及
于物故其象為井之潔清而其甘寒之泉為人所食
也本義陽剛以才德言中正以時位言不取尊位是
賢人非君人也象傳中正也兼德位○中正所以欲
就時位說者為欲見上出之意九二九三非不泉者
然不上出故功不及物正為欠中正二字耳細分之
井冽寒泉就陽剛說食就中正說○或曰既是只以
陽剛為泉則三五一也何以三為渫五為冽曰三自
是三之陽五自是五之陽五之陽自是中正之陽也
但不要奪了下面中正二字意說亦豈可泥也但理
要通如彼說自不通耳
寒泉之食中正也
可見中正主時位不然雖寒泉而不為人食矣○但
言寒泉食則井冽在其中矣但言中正則陽剛在其
中矣
上六井收勿幕有孚元吉
夫井以上出為功上六居卦之上井收之象也坎口
不揜上六適居坎口則又井收勿幕之象也有孚帶
連元吉為句言君子有實德而其施不窮猶井之有
泉而其出不窮也非謂井有孚也盖上六之井收勿
幕自具有有孚之義矣此有孚則是聖人恐占者無
是德而戒之云耳故連元吉讀為是○井收勿幕便
是井之有孚處其實正文有孚謂人也○本義云謂
其出有源而不窮也依稀井象而說人事耳○井收
勿幕取之無蔽其出無窮也曰上六隂柔不泉如何
曰此不拘既云井收便是有泉可汲盖就上出為功
而取義也意以此卦是井但云井收固自有泉在也
○收轆轤收繘者也此與上文收汲取也不同○韻
府轆轤井上汲水員轉木通作鹿盧轆轤二字亦不
知如何分按韻府轆車軌道也亦有員轉之義轆轤
皆從車今以井上汲水員木謂之轆轤者借名也○
愚謂轆轤與桔橰不同○上出為功以全體言坎口
不揜以上體言合之有井收勿幕之義此便是井之
有孚也人能如是其有孚則元吉矣○本義云有孚
謂其出有源而不窮也見得此有孚與他處不同○
有孚正義非說井或曰習坎水流而不盈行險而不
失其信是以卦象釋有孚之義按此以井言不亦可
乎曰非也以習坎之有孚為水則所謂維心亨行有
尚亦水乎所謂内實而行有常亦水乎故愚于此亦
曰依稀井象而說人事耳○有孚謂其出有源而不
窮也如此解註正猶習坎以水流不盈行險不失其
信釋有孚之義一般人之有孚象上六之井收勿幕
故如此云
元吉在上大成也
其出也有源而於人也無不濟井道之大成也○井
六爻皆以人才言陽剛為泉井之體也上出為功井
之用也上六言井收勿幕不復拘於隂柔之不泉者
天下無無體之用也無不本于道德之功業也九二
之射鮒九三之不食則以有是德而不得施者固多
也孔孟且然○井六爻皆取井養之義盖井所以養
物惟上六為井道之大成
䷰(離下兑上)
革
按彖傳曰革水火相息二女同居其志不相得曰革
大略亦與睽相似但睽曰火動而上澤動而下只是
相違行而已若水火相息則相滅也睽曰二女同居
其志不同行亦只是相違行而不同聚耳革則少上
中下倫序有乖成仇隙矣故為革革深于睽也○火
然則水乾水决則火滅此正所謂水火相息者平舉
而言也若大象澤中有火則只是水决火滅之象故
其語錄云澤中有火水能滅火下語自是精當而程
傳於大象乃亦曰水火相息為革則似為欠精矣曰
水火相息者以二卦合體言曰澤中有火者以離在
兑下言○隆山李氏曰兑之隂畫下有二陽畫限之
而離火從下熯之此火能革澤水也故有溫泉而無
寒火此說似牽強○按邵康節漁樵問答漁者曰薪
火之體也火薪之用也火無體待薪然後為體薪無
用待火然後為用是故凡有體之物皆可焚之矣曰
水有體乎曰然曰火能焚水乎曰火之性能迎而不
能隨故滅水之性能隨而不能迎故熱是故有溫泉
而無寒火也○有溫泉而無寒火愚謂只是陽能勝
隂隂不能勝陽陽能兼得隂隂不得兼陽故隂雖寒
不能寒陽火也○又按邵子曰水之性能隨而不能
迎故熱盖亦以其隨陽而動也便是陽得兼隨隂處
若火則不隨隂就濕矣故有溫泉而無冷火義亦相
通有溫泉而無冷火固然矣然水甕中著一塊火火
勢孤了終亦自熄至如冷灰中著一塊孤火亦自會
寒而熄矣但此是人為者非如溫泉之出於造化所
有也畢竟是天地間有溫泉而無冷火
已日乃孚
已日乃孚據理勢言夫民可與習常難與通變可與
樂成難與慮始也聖人彖革首及此者一以見革之
可己者且須已之以其徒起衆駭也二以見革之不
可己者終不容已雖駭衆不恤也○已日乃孚以革
得其正者言若所革不正雖已日亦不能孚矣故本
義云一有不正則所革不信不通而反有悔矣○已
日乃已革之日也曰已日乃孚見革之未易孚也
元亨利貞悔亡
内有文明之德而外有和悦之氣盖内文明則能灼
義理而其革也不苟外和悦則能順時勢而其革也
不驟文明之德見于當革之前和悦之氣形于方革
之際據卦德言其所革元亨且利貞也○改革之道
内文明而外和悦只此二者盡之矣凡改革而未免
於悔者只坐不得此二者王安石是也○本義首曰
其占為有所更革皆大亨而得其正所革皆當而所
革之悔亡者順卦辭而云也繼之曰一有不正則所
革不信不通而反有悔者摘卦辭示人之精意所在
而云也大抵萬事不出一正便自好守常猶不可離
正况於變革乎愚故嘗曰六十四卦三百八十四爻
一言以蔽之曰正而已○反有悔謂反不如不革之
為愈也○不信不通不信似便是不通今兼舉而言
則不信是人不我信也不通是於己為不通也○已
日乃孚此只據理而言夫民可與樂成難與慮始革
弊於久安之後而欲隨革而隨孚也亦難矣故曰已
日乃孚然其事固在所當革則雖一時民志未孚有
不恤也但貴于革而當耳故又曰元亨利貞悔亡○
程子曰息訓為生者盖息則生矣一事息則一事生
中無間斷碩果不食則便為復也寒往則暑來暑往
則寒來○滅息而後生息愚謂亦有兩樣就一物言
則前者滅後者生今年歲運盡了明年又一運繼之
今日一周而明日又一周草木今年生底已殘了明
年又再發生是也以兩物言則寒往而暑來日往而
月來且如火然而水乾乾是滅了則惟有火在水被
火克惟有火生而旺也水决而火滅是火已滅則惟
有水在火被水克惟有水生而旺也稂莠既去而嘉
禾自生病邪既去而正氣自充皆是鼻息亦前後相
生分而言則嘘吸兩相生也今以革言革舊而新亦
一滅一生也○雲峯曰滅息之中有生息者存猶人
一吸一嘘而謂之一息亦有止而復生之義也
已日乃孚革而信之
革而信之謂其革至是而後人信之也不可以革之
字為已革亦不可以為已日也盖以為已日則革字
如何當得已日字看以為已革則雖未至已日亦成
已革了又如何當得已日字故不如順其文勢之自
然而取其意○盖夫子之意恐人不知乃孚之為人
信之也故舉此句而釋之曰已日乃孚云者謂其革
而人信之須已日也所重在孚字上如有孚窒惕中
吉剛來而得中也之例剛來得中本只釋箇中字然
舉卦辭則連有孚窒惕俱舉
天地革而四時成
四時成不可作效只謂天地氣序相革而四時以成
也大意猶日月相推而明生寒暑相推而歲成非一
功一效也
湯武革命順乎天而應乎人
革命與順天應人不是一時事○天地革而四時成
湯武革命順乎天而應乎人其義一也同一時而已
矣中溪張曰時未當革聖人不得先時時而當革聖
人不敢後時○天道變改世道遷移革之大者也○
革命之革是王者易姓受命之命也
澤中有火革
澤中有火革只是水决則火滅意革字所該固廣君
子以治歴明時只從革之一端說故本義云四時之
變革之大者謂之革之大者則其餘小者固多也○
朱子語錄謂此只是隂盛陽衰火盛則克水水盛則
克火此是澤中有火之象便有那四時改革的意思
愚謂人若因此說就認澤中有火為隂盛陽衰水盛
克火亦未盡是須從澤中有火之象而推言以入于
革字之義而于革字看得寬廣方是也盖革字之義
澤中有火亦未盡將四時之變亦未盡得故謂四時
之變革之大者耳○澤中有火只是水决火滅之象
若兼取相息之義則火雖盛終不能滅乎澤水語錄
所謂只以水勝火彖傳所以不曰澤火相息而曰水
火相息若澤火則不成相息矣○按語錄或問革象
不曰澤在火上而曰澤中有火盖水在火上則水滅
了火不見得水决則火滅火炎則水涸之義惟曰澤
中有火則二物並在有相息之象否朱子曰亦是如
此盖此問儘有一段理朱子答之不曰是如此而曰
亦是如此者盖澤中有火火終不足以敵澤水之盛
也火縱然如何便能乾了澤水故朱子上語錄云澤
中有火水能滅火又曰此是說隂盛陽衰其義明矣
若象傳果取兩物相息之意則其辭當如天與水違
行上火下澤之例而不曰澤中有火矣
君子以治歴明時
五日為候三候為氣六氣為時四時為歲三歲一閏
五歲再閏十九歲七閏為一章所謂十九歲而氣朔
齊者也○一日百刻計一萬三千五百息每一刻得
一百三十五息推而至一元十二萬九千六百年亦
自此而積之也○一年十二月二十四氣一月二氣
也如十一月則大雪冬至十二月則小寒大寒正月
則立春雨水五日為候一年七十二候也歴法大要
是積分○觀物張氏曰四時八節各以三變以十日
為一旬三旬為一月九旬而一時三十六旬而四時
畢以五日為一候三候而一氣九候而一節七十二
候而八節周○二十四氣有節氣有中氣孔氏云
正月立春節雨水中二月驚蟄節春分中
三月清明節榖雨中四月立夏節小滿中
五月芒種節夏至中六月小暑節大暑中
七月立秋節處暑中八月白露節秋分中
九月寒露節霜降中十月立冬節小雪中
十一月大雪節冬至中十二月小寒節大寒中
雨水者雪散而為雨水自上而下曰雨北風凍之則
為雪東風解之則為水○驚蟄者蟄䖝驚而走出○
清明物生清淨明潔也○榖雨者雨以生百榖○小
滿物長於此小得盈滿○芒種有芒之榖可稼種○
小暑大暑就極熱之中分為大小月初為小月半為
大○處暑暑將退伏而潛處也○白露隂氣漸重露
凝色白○寒露露氣寒將欲凝結○小雪大雪十月
初小十一月轉大○小寒大寒十二月初寒為小月
半寒為大也○二十四氣氣有十五日有餘每氣中
半分之為四十八氣氣有七日半有餘周禮有四十
八箭是一氣易一箭也凡二十四氣三分之氣間五
日有餘故年有七十二候也○治歴明時時四時也
朔晦弦望及二十四氣總歸在四時内故本義只云
四時之變
書經堯典曰
日中星鳥以殷仲春日永星火以正仲夏
宵中星虚以殷仲秋日短星昴以正仲冬
右四段時文多用以為治歴明時之正講據書傳此
乃是治歴以後頒布考騐之事用以為講誤也然其
道理有相通處故錄之書傳錄如左○書傳日中星
鳥下云曰日中之刻者春分之刻于夏永冬短為適
中也晝夜皆五十刻舉晝以見夜故曰日星鳥南方
朱鳥七宿唐一行推以鶉衣為春分昏之中星也殷
中也春分陽之中也○唐一行唐僧名乃張公謹之
孫出家隠嵩山最精歴法不曰張一行者僧也已自
絶其祖矣至今世凡僧皆不姓○日永星火下云永
長也日永晝六十刻也星火東方蒼龍七宿火謂大
火夏至昏之中星也正者夏至陽之極午為正陽位
也○宵中星虛註云宵中者秋分夜之刻于夏冬為
適中也晝夜亦各五十刻舉夜以見日故曰宵星虛
北方元武七宿之虛星秋分昏之中星也亦曰殷者
秋分隂之中也○日短星昴註云日短者晝四十刻
也星昴西方白虎七宿之昴星冬至昏之中星也亦
曰正者冬至隂之極子為正隂之位也○新安陳氏
曰諸家解皆以分命申命四子為作四時歴姑以羲
仲言使待春分之寅賓出日而識其景然後作春歴
不亦晚乎其不通可知矣惟朱子訂傳以此四節為
歴既成而分職頒布且恐其推步或差而審訂考驗
之方為可通盖方命之初既按歴之成法以作歴分
命申命又恐其或戾於法而審訂之以謹後來之歴
此敬重之至也古者常以季冬頒來歲之朔雖今亦
然豈待分至而後觀日景乎○歴一字書經作歴易
象作歴盖古通用○南方朱鳥東方蒼龍北方元武
西方白虎是就周天而言東西南北也其曰東嵎西
谷南交朔易則就平地而言東西南北也○每星七
宿四七二十八者也○尚書三解曰二十八宿環列
四方隨天而西轉自角至箕東方之宿是為星火(舉中)
(星以見其餘他皆類此)○自斗至壁北方之宿也是為星虚○
自奎至参西方之宿也是為星昴○自井至軫南方
之宿也是為星鳥(以象言自井至軫過鳥象也)○四方雖有定星
而星無定居各以其時見于南方(天形北傾故北極天中居而斗常在)
(北二十八宿常半見半隠)○惟仲春之月四方之星各居其位故
星火在東星鳥在南以殷仲春而星昴在西星虚在
北至仲夏則鳥轉而西火轉而南以正仲夏則虚轉
而東昴轉而北至仲秋則火轉而西虚轉而南以殷
仲秋則昴轉而東鳥轉而北至仲冬則虚轉而西昴
轉而南以正仲冬則鳥轉而東火轉而北至仲春則
鳥反轉而南矣循環無窮大要如是堯典考中星以
正四時甚簡而明也
初九鞏用黃牛之革
按程傳曰變革事之大者也必有其時有其位有其
才審慮而慎動然後可以无悔愚按此卦六爻皆當
以此法繩之○初九當革之時若可有革也然而居
初无應居初則分猶卑也而不當事任無應則上無
援也而不得自伸是以未可輙有所革惟以中順之
道自固而不妄動其象為鞏用黃牛之革也其占為
當堅確固守而不可以有為矣按此爻辭只當以為
占看而本義乃以為象亦未可曉雖謂黃牛之革是
象然亦占之象也如羝羊觸藩羸其角本義曰貞厲
之吉其象如此豈其意亦同而愚未深察乎○或曰
居初依程傳以時言謂事初也依子則以位言反之
矣愚謂此言時正關著位也所謂新進者也凡謂新
進者專於位乎專於時乎抑兼時位在其中乎且若
以為事初未可以革然則必待事勢蠱壊之極然後
乃許之革耶易大抵教人謹微其所由者漸矣由辨
之不早辨也此蠱所以先甲三日也謂前事過中而
將壊則可自新以為後事之端而不使至於大壊也
豈聖人教之處革之道而不然乎要之本義居革之
初乃謂吾出身任事之初非如所謂蠱之初也愚故
以為新進之意○或曰既不謂是壊極乃革然則所
謂已日乃革之非耶曰已日乃革亦非謂俟已壊之
日方革也只是令審處得停當果然是當革然後革
不可輕驟也如或在所得己則猶且已之如閔子騫
論魯人為長府之意耳非謂事之必然將壊者亦必
俟其已壊然後下手也事果將壊當改無疑則正為
已日矣此最宜辨前軰謂註本草誤猶未至害如註
六經誤貽害之甚者謂此類也耶○此所謂居初正
如漸初六所謂始進於下者故曰居初不曰在初如
恒初六云居下而在初則初自是時下自是位不可
混而為一看矣愚故謂此兼時位言位意更重也然
所謂時又自是一已之時與上云革之時又不同矣
○黃中色牛順物○自革言中順之道只是安常守
分凡事且仍舊貫之意誠以革而不當則有悔又不
如勿革之為愈故聖人慎之或曰既曰當革之時則
事已當革者矣而猶令固守之所守者非弊壊之物
乎曰所當革者衆人之通患所固守者一己之常分
孔子不能革春秋之弊而嘗為委史嘗為乘田自不
至於出位而曠職孟子不能革戰國之弊然我無官
守我無言責自不妨於進退之有餘裕雖不革也何
害其為中順乎○中順亦甚分不得○革所以固物
亦取卦名而義不同也○雖取卦名而全不用卦名
之義卦名革也初九鞏用黃牛之革不革也○既是
義不同矣何必又云亦取卦名其意若曰此革乃黃
牛之革主於守而不主於變者也
鞏用黃牛不可以有為也
在革言不可有為便是不可革也
六二已日乃革之征吉无咎
六二柔順中正而為文明之主德可以有革也有應
於上勢足以有革也然革非得已者故必已日然後
革之則其革也得吉而无咎矣此皆戒占者之辭○
柔順中正而為文明之主既皆以德言然則柔順中
正與文明何别曰柔順中正其德之體也文明其用
也謂之文明之主見其正是文明者也彖傳所謂文
明者正此六二也隨初九以陽居下為震之主盖震
之所以謂震者以初畫之陽離之所以為離者以中
畫之隂文明之主不可主位任說○中正含位言井
九五剛陽中正亦兼德位此當詳○井九五之中正
主位而含德革六二之中正主德而含位○已日乃
革之革不遽革也盖革言三就之日也其立言之意
說見初爻○六二柔順中正而為文明之主有應於
上程傳之說最是程傳曰體順則無違悖中正則無
偏蔽文明則盡事理應上則得權勢時可矣位得矣
才足矣處革之至善者也云云參義曰二之可革者
有四焉其文明足以燭理也其中正足以有行也其
應上足以任事也其體順足以得衆也當其時得其
位而又有其才與德宜革之易矣
已日革之行有嘉也
行有嘉征吉无咎也
九三征凶貞厲革言三就有孚
革之道貴於審而病於躁九三過剛不中居離之極
躁動於革而不審者也故其占為直往而革之則凶
雖事在所當革為正也亦不免於厲然其時則當革
矣所欠者不審耳若革言至於三就則已審矣斯亦
有孚而可革也○征凶貞厲正以其躁動而無以取
信於人也有孚二字正與上文凶厲之意相應○過
剛以體言不中兼用言居離之極暴者也○居離之
極程傳云居離之上而不得中此義與本義不同盖
離以德言則明也明者發越昭宣而不容自蔽何病
之有以象言則火也火性猛烈而水性緩子産嘗言
之矣故居離之極為躁也離字要認得設居艮之極
必不為躁動○貞厲二字一說不為雖正亦厲是謂
當守之以貞厲而不革也如噬嗑六五貞厲无咎之
例愚謂如此則與下文革言三就不相承矣何也上
言不可革下却又反言當革恐未安故不如以貞厲
為雖正亦厲同是戒意也○征凶貞厲躁於革則不
可也革言三就有孚審於革則可也九三本躁於革
者爻辭云云盡是戒辭○必曰有孚者誠以改革之
事出於人情久安之餘最要得人之信不得人信即
便有悔觀卦辭曰已日乃孚則可見矣故革六爻多
言孚○三就參義云至於三而始就非也謂三次成
就也○革言之言言語也與利執言德言盛之言不
同若以為語辭則所謂三就者畢竟是何事三就若
以為革而三就則此時尚未革也下云有孚方是可
革亦未成革也盖只是議革之言也凡有所更革必
先謀諸心次詢於人區畫詳盡務使當乎事體合乎
人情然後其事當而人安之故朱子曰革言三就言
三番結裹成就如第一番商量這箇是當革不當革
說成一番又更如此商量一番至于三番然後說成
了却不是三人來說也大抵在已亦說得革言一說
言是對人言乃稽審輿論而不自用也故信從而有
孚
九四悔亡有孚改命吉
九四以陽居隂所居不當未免於悔然卦已過中乃
革之時又下離上兑水火之際水火有相息之勢亦
革之時也○剛柔不偏者剛而不柔則失之迫遽柔
而不剛則失之怠弛今以九居四剛柔不偏革之用
正合如此也然在我雖可以革而在人或不之信則
亦未可革也故必有孚然後革乃可獲吉云○以陽
居隂革之資未善也而剛柔不偏革之用則善也○
明占者有其德而當其時又必有信乃悔亡而得吉
也此註當分貼依上文有其德而當其時乃悔亡又
必有信乃得吉悔亡但不乖於事體不拂於人情而
已得吉則一消去日之弊而永收來日之功矣此亦
在所當辨先德而後時亦輕重之酌也○或以有孚
為自有孚非人孚之也故本義全不明言人信之曰
不然也果是自有信則信是德也與上文有其德不
既相碍乎或又曰德其素具信其一時之事盖信者
必行之謂也愚亦未敢以為然盖在九四為戒以必
行猶之可若九三之躁於革聖人又何用戒以必行
乎故須定作人信之也○但心一於誠而令出惟一
人自信之矣○有孚改命吉改命帶吉字讀有孚不
取爻義則戒占者悔亡則自爻義取來○此命字與
百里之命自邑告命之命同謂政事也不必言革命
盖革命是九五爻事
改命之吉信志也
謂上下皆信其志也○信志兼上下此是程傳及中
溪說可從盖據九四所處之位有在其上者有在其
下者○或曰改命之吉信志也當與兑九二孚兑之
吉信志也同例看皆自信也愚謂不必拘同春秋美
惡不嫌同辭况字同而義異乎易之有孚亦有數端
无咎亦然如節六三无咎與諸爻異爻辭且有然者
象傳亦安可以例泥也
九五大人虎變未占有孚
虎大人之象虎者百獸之雄俗號山君大人之象也
變謂希革而毛毨也鳥獸仲夏則希革仲秋則毛毨
希革者毛希而革易也毛毨者毛落更生潤澤鮮好
也○在大人則自新新民之極以處常之大人言堯
舜是也順天應人之時以處變之大人言湯武是也
○自新新民此自新所以新民也必曰極者盖大人
之變是所謂所過者化所存者神上下與天地同流
舉一世而甄陶之重新鑄過一番非徒小補之而已
乃大人之變也○順天應人則把天下重新換過易
服色改正朔新視聽亦是重新整過雖不言其極固
亦非尋常之舉矣○凡自新新民未必皆遇不得已
而有順天應人之舉但順天應人者亦自該得有自
新新民之功在本義兼舉要說得盡耳○本義先云
占而得此則有此應然後云然亦必自其未占之時
云云者盖占而得此則有此應本義主足以當之者
言也然後云然亦必自其未占之時者解爻辭未占
有孚之正意為恐其未足以當之者言也亦猶恒卦
辭言恒亨无咎是主得正者言也而又曰利貞利有
攸往則是致丁寧而恐其有不正者也
上六君子豹變小人革面
上六革道已成革者非上六革之自有革之者也上
六特取其時位耳猶小畜上六畜極而成也君子豹
變小人革面皆不過從革者也若以上六為君子則
小人為誰乎○當此之時舉天下君子小人皆在其
所革之内矣故曰革道已成也○君子小人之革非
上六所致然實上六所受○如周之成康然若謂上
六全無干預則下云上六之才亦不可以有行者不
通矣○做一人言則是治定功成之日也○居貞吉
言不可復有革大意與解之來復吉相類○大人虎
變指王者言君子豹變泛指天下之君子言大人虎
變則天下為之一新孟子所謂過化存神天地同流
也君子豹變只就一身言如所謂和順積中英華發
外暢於四支發於事業者也象傳一則曰文炳一則
曰文蔚五上之别也○文炳之文昭於天下禮樂風
化之類是也文蔚之文止於一身言動威儀之類是
也○君子小人以德言或以位言或兼德位言皆非
也當堯之時四凶未嘗有過亦在位之革面者也堯
舜在位下有巢由此無位而有德者其文固自蔚也
程傳正主德言○君子豹變自有其文小人革面猶
未成文也○君子豹變有耻且格也小人革面民免
而無耻之類耳但論語民免而無耻以在上人只以
刑政御之者耳盖此言革面則又德禮之所不化者
也○恭義曰天下變革之時人無不變矣上六居革
之終此革道之成也然君子小人之革其外雖同而
其中未免於異故君子之革則如豹之變以其弸中
而彪外也小人之革則可變其外而難革其心故謂
之革面言面順於王化也小人者聖人非不欲革其
心也以其下愚而終不可移也如有虞之世苗之來
格象之烝又皆革面而已聖人固未如之何也盖中
人之性非下愚未嘗不可革也而或止於革面焉則
吾革之之道未至也非其人之終不可革也征凶居
貞吉言革道之成不當復有為若復有為則徒事煩
擾乃王莽之為也聖人之變革豈如是哉
易經蒙引卷七上
易經蒙引卷七下
明蔡清撰
下經
䷱(巽下離上)
鼎
平庵項氏曰草木皆具水火之氣其生也水氣升於
上水至木杪則為潤液象井泉之上出也其成也火
氣見於上火至木杪則為華實象鼎氣之上蒸也愚
謂此亦是一說在前人所未發蓋生物者水也成物
者火也
鼎元吉亨
鼎烹飪之器烹煮也飪兼調和論語失飪不食註飪
烹調生熟之節也○傳曰鼎之為用所以革物也變
腥而為熟易堅而為柔○按本義云為卦下隂為足
以其分植於下也二三四陽為腹以其中實如鼎腹
之受物在中也五隂為耳以其對峙於上也上陽為
鉉以其横貫於上也鄱陽董氏曰子夏傳云初分趾
也次實腹也五中虛耳也上剛鉉也朱子曰分明是
鼎之象愚謂聖人當初只是畫卦不是畫鼎也故上
所謂(云云)大抵皆後天之易也六十四卦名大抵皆
然愚此臆說誰其信之自知徒取謬妄之譏而得罪
於先賢耳雖然先賢亦未以為罪也噫何以知伏羲
時便有鼎哉便有三足兩耳金鉉之制哉學易者試
思之史記之言多出於億間有億而中者耳○一說
以鼎拆卦名非伏羲所定亦未為的也鼎伏羲所制
教民熟食者故稱包犧氏當時若無鼎則所謂以漁
者將何由熟而可食耶既有鼎則須有腹有足有耳
有鉉矣以天下之大聖而制一噐以利民用豈徒然
哉此說有理○本義云有鼎之象此卦體之象也如
剥有順而止之之象則卦德亦為象也○此卦曰鼎
象也剥卦曰觀象也所以不就以為卦象者以卦象
正例無此也若以易之大體論之則凡屬卦體卦德
及卦變所有者併歸於象也大傳曰聖人有以見天
下之賾而擬諸其形容象其物宜是故謂之象則何
者不為象乎又如制噐尚象章所謂體天地之撰通
神明之德若兩目相承上入下動變化無為之類又
何者不為象乎此正學易者所宜知也○本義以卦
體二象釋卦名義盖以所謂下隂為足(云云)者是卦
體以木巽火者是二象卦體者全體之體也二象者
上離下巽二體之象也他處只云卦象此云二象對
全體取象而設也○一說卦體二象謂卦體之二象
也謂下隂為足二三四陽為腹五隂為耳上陽為鉉
是一象以木巽火又是一象固亦似通然需卦以卦
體及兩象釋卦辭噬嗑以卦名卦體卦德二象卦變
釋卦辭則二象俱自為二象不連帶上文也此安得
獨為卦體之二象邪况頤中有物曰噬嗑本義分明
云以卦體釋卦名義頤中有物既只謂之卦體則下
隂為足二三四陽為腹五隂為耳上陽為鉉其為卦
體又何疑哉又以巽木入離火而致烹飪鼎之用也
木在下火在上則木是既著火之木矣所以下致烹
飪字或曰設使木在上火在下火自下燃獨不可以
為鼎之用乎曰非也縱然火自在下然亦是木上之
火也故曰火無體待木而後為體木無用待火而後
為用火性炎上火既麗乎木則自出於木之上矣故
上火下木為鼎象若上木下火非鼎象也○鼎之用
對鼎之體言有足有腹有耳有鉉者鼎之體烹飪者
鼎之用體用自分明○下巽巽也上離為目而五為
耳有内巽順而外聰明之象巽順本乎卦德今對上
離為目五隂為耳耳聰目明則聰明在外為耳目巽
順在内為心皆卦象也故本義云有内巽順而外聰
明之象外指耳目内指心也上離為目通三畫言五
隂為耳獨以中畫言上離為目者目睛附外陽在外
而明蓋隂麗乎陽而明也故離本義云體隂而用陽
也○五隂為耳者此人之耳非鼎耳也然亦因元取
鼎耳而後轉取人耳之象理則一象亦一也不必更
以鼎卦取人象謂五正在耳位也蓋既以五為人之
耳位則又須取首與手足及身之象矣如何取得易
須是變化活動者他所謂不可為典要處甚多且離
為目其中爻又為耳耳乃在目中耶以此觀之則易
象殆類空中之雲鏡中之燈不可泥定捉摸明矣○
卦自巽來隂進居五而下應九二之陽當别箇卦變
與卦體自巽來隂進居五是卦變隂居五而下應九
二之陽是卦體○卦變柔進而上行是有其位也卦
體得中而應乎剛是有其德而又有其輔也安得不
元亨○元亨大善而亨也與大有同故本義曰元亨
彖傳亦曰元亨大有彖傳亦曰是以元亨此又見彖
傳精密處○柔進而上行不必說是人君但進而得
位者皆是鼎之元亨人人皆可用也與大人又别○
鼎卦元亨不承鼎字而言為就鼎上道理說不去即
便自為占辭也如井卦可就井上貼道理則從井上
說鼎卦說有不貼處則别自為一例矣此亦可見聖
人胸中自無拘滯文章亦無意必只看眼前理勢如
何耳大畜之不家食吉益之涉川利往皆不貼帶大
畜與益字其餘貼帶卦名說者固多也但聖人終不
綳定例子
聖人亨以享上帝而大亨以養聖賢
本義以卦體二象釋卦名義因極其大而言之極其
大不是極鼎之大又不是極道之大亦不是極其用
之大此亦須辨此三字只是一片詞緊讀著只是極
言之也語意正猶推其極舉其要要其終之類其字
不必有所指令人多說作極其用之大然上以烹飪
為鼎之用此以所烹飪者享上帝養聖賢為用之大
其用亦不同矣是有二節用也故不必用○按本義
云以卦體二象釋卦名義因極其大而言之則不見
是斷作鼎之用也○極其用之大此語出程傳○或
曰極其大謂其字無所指可也然必竟是何物大而
推其極舉其大要其終之類畢竟皆有著落又如本
義極其盛之上便有饔飱牢禮字極其大之上便亦
自有鼎字鼎便是烹飪之噐烹飪便是鼎之用本文
一則曰亨以享上帝二則曰大亨以養聖賢非鼎之
用何耶且彖傳何不只曰聖人享上帝養聖賢而必
曰亨以享上帝大亨以養聖賢邪曰就鼎上說極言
之則可就用上說極大則不可盖烹飪鼎之用享上
帝養聖賢當為烹飪之所致用矣用字難貫也
聖人亨以享上帝而大亨以養聖賢
本義享帝貴誠用犢而已禮郊特牲陸氏曰用一牛
故曰特牲○郊特牲篇曰郊特牲而社稷太牢天子
適諸侯諸侯膳用犢諸侯適天子天子賜之禮太牢
貴誠之義也故天子牲孕弗食也祭帝弗用也註云
禮有以少為貴者故此二者皆貴特牲而賤太牢也
犢未有牝牡之情故云貴其誠慤也○依此則貴誠
用犢只是一件用犢貴誠之義也或不知用犢而徒
以多儀偹物為享則非所以為誠矣○貴誠用犢而
已言不在偹物也與下句大亨字意相反對○或曰
享帝貴誠養聖賢獨不貴誠乎曰在禮記小註有云
天下之物皆天之所生無物以稱其德故牲則以特
天下之物皆天子之所有故諸侯膳之以犢且誠以
心言本也得其本則禮之全體亦在其中矣此享上
帝之道也若養聖賢固亦以誠為貴然須以人道所
以養生者共之亦所以表其誠之盡也本末兼舉者
視只用犢為偹故曰大亨○聖人之養聖賢誠不及
於享帝物則偹於享帝亦其理之當然也○養賢則
饔飱牢禮當極其盛○韻府牢豕室也大抵牛羊之
室通謂之牢牢者閉而養之也故犴狴謂之牢亦取
關閉之義堅牢亦謂之牢取牢關之義也○牛曰太
牢羊曰少牢○禮秋官掌客曰王合諸侯而饔禮則
十有二牢又上公飱五牢饔餼五牢牽四牢侯伯飱
四牢饔餼七牢牽三牢子男飱三牢饔餼五牢牽二
牢據韻府錄按周禮註飱五牢此即夕食謂諸侯入
朝天子如至則致夕食也饔餼九牢饔熟食餼則生
氣存焉此朝享之後所致之大禮也○牽謂牽牢而
致之也○按周禮秋官掌客萹饔飱牢禮實為充偹
如上公五積皆眡飱牽三問皆修羣介行人宰吏皆
有牢飱五牢食四十簠十豆四十鉶四十有二壺四
十鼎簋十有二牲三十有六皆陳饔餼九牢其死牢
如飱之陳○如此之類可見其饔飱牢禮之極其盛
矣然周禮無牽四牢等之文又未詳韻府所載何出
也○饔飱牢禮○朝食曰饔夕食曰飱牢禮即饔飱
之牢禮也不止三牲如簠簋壺鉶豆之類皆是故以
牢禮該之牢其大者○上曰聖人是指為人君者下
曰聖賢是指為人臣者如舜禹臯陶伊傅周召之徒
皆賢而且聖者周公分明是大聖人成湯亦稱伊尹
為元聖○聖人所以享上帝者以天下無一物非上
帝之所生亦無一物非聖人之所統其分相當其氣
相屬也○所以養聖賢者聖人以一身為天下民物
之主而不能以一身周天下民物之務所以共亮天
工者實有待於天下之聖賢也所謂聖人養賢以及
萬民也○夫子豈不知享上帝不小於養聖賢也而
乃獨於養聖賢言大亨者示人主不可以小視聖賢
也本義之說固不可易而此亦其遺意也
木上有火鼎君子以正位凝命
木上有火以巽木入離火之下而致其烹飪鼎之象
也夫鼎法象之噐也其體端重而中受物實故君子
體之正位而凝命亦如鼎之端重而有以受物實也
正位者凡居處恭執事敬與人忠齊明盛服非禮不
動皆是也是則有以凝乎天休而不至墜厥命矣朱
子小註以正位只是臨朝端重恐亦未定之見觀其
引傳言協于上下則豈只是臨朝俄頃之工夫耶須
要主敬德言漢成帝有威儀臨朝莊重儼若神明史
臣謂其有穆穆天子之容者矣然何以不能凝命可
見正位不可以淺淺意論也當兼表裏言○家人卦
男正位乎外女正位乎内亦重在男德之剛健中正
女德之柔順中正皆非止淺淺說箇男居外女居内
而已也○程傳曰君子所處必正其小至於席不正
不坐母跛母倚取其安重之義又曰凡動為皆當安
重也此說最精能盡正位之意但以凝命為安重其
命令為未當故朱子謂伊川說得未然盖嫌其凝命
之說非并嫌其正位之說也故引傳之言以証之然
朱子又云此言人君臨朝也須端莊安重一似那鼎
相似然後可以凝天命其意則亦似欠周匝耳故愚
有疑說在上條未知是否○参義曰人君居尊位而
安正端重則所發必正言所行必正道而天命祐之
鞏固而不去矣是猶鼎之安重而有以貯其實也○
依此則主朱說而自兼程說亦妙也觀上文云鼎重
噐也故有正位凝命之意似與小註之言合未可輕
議也○又下文云凝猶至道不凝之凝傳所謂協于
上下以承天休者也詳其文意可見只用以破程子
安重命令之說而所重不在協于上下數字也今若
以協于上下為正貼正位之意亦非矣○傳言協于
上下謂和於天人也是說有夏先王出左傳王孫滿
郤楚子問鼎云云○恭義之說有理程子曰未有外
箕踞而心敬者先儒多以敬為嚴肅莊齊之謂然則
此正位雖以外言固可以舉其内矣蓋孔子所道是
表裏一致之功非如漢成帝只是善修容儀者而已
此是體鼎之象故全是安重之意居多也故本義云
鼎重噐也故有正位凝命之意其說似不可易○今
合定作端莊安重之說盖主貌而心亦在其中盖如
是則所發必正言所行必正道矣其凝命又何疑○
正位凝命語其極則堯舜篤恭而天下平也○君子
通上下而言然此是皆指有位者上自天子下至大
夫士或曰天子諸侯之命固天命也若大夫士之凝
命豈亦天命耶曰君命以禄位便是天命以禄位若
不能修德以正位而失其位便是天命去之也故凡
職曰天職位曰天位禄曰天禄先儒以為皆非人君
所得私以其為天之所與也本義引傳雖舉成文亦
通理也故劉子曰民有動作禮義威儀之則以定命
也能者養之以福不能者敗之以禍亦此意也○傳
所謂協于上下以承天休○愚謂上下蓋指天人若
皆以人言則為天子者孰為之上乎協于上下决非
貼說正位本義引此實重承天休上○左傳此句是
說有鼎以後之事指夏之王者謂禹也承天休全在
協于上下上來若論正位之意亦在協于上下之前
愈以見不可用協于上下貼正位意也左傳註曰民
用此道故無災害而上下和協則上下皆指人言未
知孰是盖自天子而下又各有上下之分也○其上
文云在德不在鼎昔夏之方有德也遠方圖物貢金
九牧鑄鼎象物百物而為之偹使民知神姦故民入
於川澤山林魑魅魍魎莫能逢之用能協于上下以
承天休○本義引左傳之文而不用左傳之意左傳
之意重在鑄鼎象物而其功有承天休本義引之重
在安重如鼎而其效亦有以承天休乃知全是用証
凝命之說正位凝命非鼎之功乃體鼎之功也以此
見本義與左傳不同處分明
初六鼎顛趾利出否得妾以其子无咎
初六居鼎之下鼎趾之象也上應九四趾而向上則
顛矣然當卦初鼎未有實固無所謂覆公餗之愆而
舊日未免有否惡之積猶未及去也今因其顛趾則
否由以出而得其利矣利出否出否則利也此象也
非占也此全以鼎言意則因敗以為功也其在人事
則正猶管仲之舉于檻車孟明之勝敵於囚虜之餘
者也○利出否一說謂可因之以出否也出字還是
人力但粘連顛趾言其勢如此故為象也○得妾以
其子以其子之以與以祉元吉之以皆為有義終以
譽命之以亦同一說以因致也○此當以顛趾出否
來相配說盖妾女之賤者也以良人而下偶於妾於
禮之正亦為顛矣而乃因妾得子是猶鼎因顛趾而
有出否之利也○兩象一意周公盖以顛趾出否之
義於人事未顯故又用此句以申明之其義則為因
賤以致貴要之因賤致貴亦不止因妾得子一事就
人事中舉其類者彷彿如商鞍之因景監而見用於
秦孝公蕭曹絳灌之徒皆起自刀筆負販至於遭時
致主而位將相之類皆是也韓信舉於行陣陳平拔
於亡命皆是也○此爻之象如此兩象也其義一則
因敗以為功一則因賤以致貴實則一意也然得妾
以其子又是顛趾出否之義為得妾以其子於居下
而上應九四之義為不貼也故當會其意而無膠於
象○雲峯曰此爻象中取象○程傳曰鼎而顛趾非
順道也然有當顛之時為傾出否惡以致潔取新則
可也○无咎者雖顛而有利也即是因敗以為功因
賤以致貴○雲峯曰顛趾非利出否則為利得妾未
為重有子則可重矣因敗為功因賤致貴天下事固
自有偶然如此者非可以有心而致之也
鼎顛趾未悖也
所以未悖在下文
利出否以從貴也
何以謂其有出否之利盖居下應四四在上貴者也
所從者貴故為出否以取新之義○此出否要附取
新意爻辭不必用盖此以從貴而言出否就納新也
○從貴謂應四亦為取新之意謂從貴自應四而取
也亦為取新之意者在爻辭為從貴在鼎則為取新
也程傳曰去故而納新瀉惡而受美從貴之義也利
出否以從貴也重在出否之所取盖從貴者應四之
象取新者從貴之義○按顛趾本為應四從貴亦為
應四何邪盖初之應四自初本身言固為顛趾然因
是而得陽剛之應則又為從貴而取新矣意亦一貫
九二鼎有實我仇有疾不我能即吉
鼎有實人有德也指剛中○我仇有疾謂彼來仇我
而我為所病也盖九二與初隂密比是君子不幸而
地近小人未免為所迫求也亦如屯六二之於初九
匪寇婚媾也我仇者彼雖善意然不以正適為我害
也故以為我仇謂仇我也仇是活字隂陽相求而非
正則相陷於惡而為仇矣相字輕看初自求二二未
嘗求初設求初則非以剛中自守矣此爻之義是有
德之君子密比小人能謹其所守而不為所凂則吉
矣○不我能即謂彼雖我仇而終不能我即也以見
九二之善守也○鼎有實我仇有疾不我能即皆象
也吉字是占
鼎有實慎所之也
言當以剛中自守無為仇所即也由是言之可見君
子不可不慎所處不可不擇所從不可不嚴所與也
九三鼎耳革其行塞雉膏不食方雨虧悔終吉
九三以陽居鼎腹之中本有美實者也美食即膏雉
也然以過剛失中惟其過剛失中則五本可從也裁
處乖方乃不之從而越五以應上似遊於事外者矣
夫五鼎耳也今越五應上則鼎耳與吾不相屬且居
下之極為變革之時故其耳革不可舉移而其行塞
也行塞鼎行塞也象也夫如是則雖承上卦文明之
腴有雉膏之美而不得以其為人之食語意緊緊接
著上文鼎耳革其行塞謂其抱負不施於用膏澤不
下於民也自為之也雉膏不食越五故也方雨虧悔
則與五合而雉膏為人所食矣○楊誠齋曰承鼎在
足實鼎在腹行鼎在耳舉鼎在鉉方雨虧悔終吉亦
緊接上文本義云然以陽居陽為得其正始雖越五
以應上終能反之於正也故苟能自守則五終必求
於三而三亦必應於五隂陽相合則膏澤下於民德
業輔其君所謂為上為德為下為民並受其福者也
而向者失君長往之咎可亡矣○本義必曰苟能自
守者是因其越五應上而不擇所從故云也然有正
可守苟能自守則反之於五矣若不能自守將從避
世之士而亂大倫矣如之何矣○女子貞不字十年
乃字知彼之貞則知此之自守矣此爻是箇賢者在
下剛介壁立而不偶於其君者也然無初有終為其
以陽居鼎腹之中而有美實故當以此論之○始雖
有不遇之悔終當有相遇之吉
失其義也
越五應上自失其義無所取裁也不必以不仕無義
說
九四鼎折足覆公餗其刑渥凶
九四義備程傳當兼看刑渥諸本作刑剭謂重刑也
小註云剭屋誅也謂夷三族古者亦有三族之刑乎
鄭註難凴且不勝其任亦何至夷三族古罪不及孥
罸弗及嗣爻辭既謂作於周公而乃著三族之刑何
也當詳之然本義只謂之重刑也又不知如何其重
耳三族之誅古未有也始於秦二世乃趙高教之卒
受天誅而自滅無遺類○鼎折足足無力也九四以
初六為足故云九四居上任重者也而下應初六之
隂則不勝其任矣○程傳曰四大臣之位任天下之
重者也天下之事豈一人所能獨任必當求天下之
賢智與之協力(云云)四應於初初隂柔小人不可用
者也而四用之(云云)○周禮六官其屬各六十大臣
如何得不用人如何可不用得其人用人之得失實
關吾之利害非獨關吾之利害實關繫國家之休戚
也故其刑渥○此爻繫辭傳有說今本義獨不曰繋
辭傳偹矣者大傳只是知小謀大等語都未及用初
六不勝其任之意○此爻正所謂大臣誤陛下而大
臣所用者誤大臣也范氏曰唐肅宗任房琯而房琯
任劉秩安得不敗乎○覆公餗鼎實曰餗
覆公餗信何如也
言失信也○信如何言向者相期許之意云何也蓋
君之用大臣與大臣之見用於君其始也未始不以
康庶事寧兆民相期許今為大臣者用人致誤至敗
乃翁事向者相期許之意如何矣
六五鼎黃耳金鉉利貞
六五鼎黃耳金鉉者虚中以應九二之堅剛也猶鼎
黃耳而貫之以金鉉也鉉屬於耳九二五所應故取
為金鉉利貞者任賢勿貳也此以占言若六五以虛
中而應九二自是任賢不貳者也其占則利在正固
而已吉利不必問也
鼎黃耳中以為實也
言中乃其實德也故云黃耳
上九鼎玉鉉大吉无不利
上九以其剛而能溫如鼎之玉鉉然人有是德則自
然大吉無不利矣○人惟剛而能溫自然動與吉會
以内則順乎親以外則信乎友以上則可以得君以
下則可以得民矣是謂大吉无不利
玉鉉在上剛柔節也
指以陽居隂言如以陽居陽則一於剛矣以隂居隂
則一於柔矣惟其以陽居隂則既不失其柔而亦不過
於剛剛柔有節所以謂玉鉉也
䷲(震下震上)
震
一陽始生於二隂之下震而動也隂静陽動一陽始
生於二隂之下有突如其來之勢故震而動也震動
是陽動不是說隂為之動也震又有奮起之義所謂
震動也盖正是此意雜卦傳曰震起也即謂一陽始
生於二隂之下動是警動之意非動為之動也○既
曰震動也又曰震而動也此猶云習熟也又曰習熟
之矣○其象為雷動萬物者莫疾乎雷且從地起也
○隆山李氏曰震本坤體乾以一陽交於下上二爻
隂氣凝聚陽氣在内鬱結而不得出於是乎奮擊而
為雷矣愚以李氏之說觀之益信雷果從地下起也
盖若無地隂以閉遏之亦無由奮聲而為雷矣○舉
六合之内凡有聲者皆是從内奮出雖笙簫之屬亦
氣塞於内而後宣於外也至於琴瑟琵琶之屬則以
相戞而成聲又如水聲樹聲皆出於相戞此又自作
一項也天地間之為聲者只有此兩般
震亨
卦辭自亨而下四句意若曰惟能懼所當懼則可以
致福雖甚可懼者亦不為吾害也貫意如此味之震
亨以下數句一意總是謂能臨事而懼則無後悔矣
盖此亦天理之自然也震亨震有亨道震者警動之
義危者使平易之道也亦天之道也故震有亨道理
自然也諺云懼法朝朝樂亦有理哉
震來&KR0658;&KR0658;
震來當震之來時也以心言謂事之可懼而吾懼之
也其震懼之也&KR0658;&KR0658;然非震來而後&KR0658;&KR0658;也&KR0658;&KR0658;所
以狀其震來也震來只在吾身自震也若全以外邊
事言則此震字與上震字不同而須别解矣○震來
之說可疑以震不于其躬照之未穏震驚百里之震
以雷言明與震來不同○一說震亦有兩義有自内
而出者恐懼修省之云彖所謂震亨者也亦有自外
而至者憂患災害之類彖所謂震來者也○震來或
曰來者自外來也故爻云震來厲又云震不于其躬
於其隣此說非惟昧卦辭震來之義亦失卦名震字
之義矣盖震之來來猶至也固亦有其事然震之至
則在我也吾故曰謂事之可懼而吾懼之非無事而
懸空懼之也但以懼至為自彼而至此則非也如回
也其心三月不違仁其餘則日月至焉而已矣至豈
自外至哉且六三震來厲謂當震之來而危厲此震
來正與卦辭旨同盖其危厲者事勢也非心也震來
猶是心也何以明之以下文億喪貝本義下箇又字
則既已危厲而又喪貝也則震當屬心是已至于震
不于其躬本義分明有恐懼修省字其與卦辭同益
明矣凡有所事者皆當懼懼便是震來也君子之心
常存敬畏執事便敬所以致福而不失其所主之重
震來&KR0658;&KR0658;笑言啞啞
夫震來&KR0658;&KR0658;則始於憂懼終於逸樂而福禄永綏矣
其不笑言啞啞乎○&KR0658;&KR0658;盖謂如&KR0658;然&KR0658;者蠅虎之
名故字從虎程傳曰蠅虎謂之&KR0658;者以其周環固慮
不自寧也○啞啞程傳曰言笑和適之貌愚疑貌字
或當作聲字盖笑言皆聲也啞字又從口也○笑言
啞啞正與震來&KR0658;&KR0658;相反對然自震來而致也故曰
危者使平也○震來&KR0658;&KR0658;之懼以心言震驚百里之
懼以事言不喪七鬯不懼也不懼由於能懼○震驚
百里是以雷言不是以震字當雷字也○雷之奮也
百里之内人莫不為之震驚故曰震驚百里○古云
千里風百里雷盖風來自天故能千里雷起自地故
只百里項平庵曰千里不同風百里不同雷震驚百
里極鳴所及之遠也盖雷之震迅者
不喪匕鬯
匕鬯兩物之匙也故本義云匕所以舉鼎實程傳曰
匕以載鼎食而升之於爼則尤為明矣○鬯以秬黍
酒和鬱金所以灌地降神者也秬黑黍也秬黍只是
一物詩經圖序曰秬黑黍也鬱鬱金草也鬯暢也釀
秬黍為酒以鬱金草煮而和之使芬芳條暢酌而灌
神也○庭燎求神於陽灌地求神於隂此說未審然
否疑庭燎非為求神設也灌地本以降神也○匕鬯
是兩物匕所以載鼎實而升之爼是主祭者事不似
今之司樽者舉幕酌酒也今亦不見主祭者灌神鬯
謂鬯酒也○匕鬯二物皆主祭者所執故云不喪匕
鬯以長子言也震驚百里不喪匕鬯猶帝舜之納于
大麓烈風雷雨弗迷也書傳載蘇氏曰洪水為害堯
使舜入山林相視原隰雷雨大至衆懼失常而舜不
迷其度量有絶人者而天地鬼神亦或有以相之歟
又曰愚謂遇烈風雷雨之變而不震懼失常非固聰
明聖智確乎不亂者不能也易震驚百里不喪匕鬯
意為近之○震驚百里不喪匕鬯此二句學者要當
會其意而不可只泥此一事言也其意乃泛說此特
其象耳其意乃自上文貫下說略見上條○震驚百
里意謂可懼之大者也不喪匕鬯意謂能不失其常
度也凡當懼而不惶惑失錯遺其所事者是皆不失
所主也○懼終於不懼危終於不危若謂無傷其禍
將長矣若謂無害其禍將大矣此理也○震來&KR0658;&KR0658;
以下皆申言震亨之義○震驚百里不喪匕鬯又在
震來&KR0658;&KR0658;之後○雲峯曰彖有一句言一事者萃是
也有數句言一事者震艮是也○此卦之占為能恐
懼則致福(云云)朱子曰言人常似那震來時&KR0658;&KR0658;地
便能笑言啞啞到那震驚百里也自不喪匕鬯這箇
相作一串說下來愚謂當味語錄此一箇常字盖不
是臨危方懼既是懼又何時不失所主語錄之說明
矣但看者猶自不明此意只要臨事而懼○雲峯曰
本義云惟恐懼則致福而不失其所主之重盡之矣
堯舜巍巍蕩蕩事業自兢兢業業致之人須臾不可
不知戒懼
恐致福也
此猶未見福恐懼以致福也
後有則也
有則不失其常度也安樂自如也
震驚百里驚遠而懼邇也
遠邇只在百里之内言百里之内遠邇皆為之驚懼
也盡雷聲之所及也○丘氏曰驚者卒然遇之而動
乎外懼者惕然畏之而變其中也此二句說得亦是
盖懼深於驚亦遠近之别也
出可以守宗廟社稷以為祭主也
釋卦辭意全在可以二字若震驚百里而不喪匕鬯
則可以守宗社為祭主矣○不喪匕鬯特假言其不
失所主之重耳非實事也若作實事看則已為祭主
矣而又何以言出可以(云云)此段之說甚可疑一說
云本義曰出謂繼世而主祭也非謂長子方出而繼
世以繼世而謂之出也正猶詩言明天子出矣若此
則不喪匕鬯做已出之長子言謂此長子主祭而不
失匕鬯則可以守其宗廟社稷為祭主矣是贊許之
詞非期之於後也此說甚有理盖不喪匕鬯若只取
其意則接出可以守宗社為祭主一句又不來耳且
朱子語錄謂另做一項說者為有據語錄云震亨至
不喪匕鬯作一項看傳云出可以守宗廟社稷又做
一項看盖卦辭作一項看者其意不在詞也彖傳又
做一項看者只承長子一事而言道理也○出便是
繼世主祭矣乃又言可以守宗廟社稷以為祭主何
歟味可以二字自見得○一說彖傳不喪匕鬯出可
以守宗廟(云云)若不以為未出之長子則起下文出
字不來若以為未出之長子則未出時自有父在又
無匕鬯之可言故本義又存或云出即鬯字之誤盖
不如以不喪匕鬯為只取其意說為長也此說未盡
然愚謂既云若以為未出之長子則未出時自有父
在又無匕鬯之可言但執此一說而究竟論之方知
彖傳正是贊許之詞其意全在可以二字上矣若桀
紂幽厲亦非不出而為祭主只是不可謂以也而語
錄另做一項之說益信矣○以出為鬯之誤覺於理
味為短盖不知重在不喪字而顧重匕鬯字此已非
經文之意况匕鬯元是兩物只言鬯而遺匕是又何
意耶又將復為之立一說耶○按朱子語錄云震亨
至不喪匕鬯作一項看彖傳云出可以守宗廟社稷
又做一項看所謂又做一項看者盖謂只就不喪匕
鬯一端說道理也不如卦辭承上文震來&KR0658;&KR0658;笑言
啞啞上泛說道理也○朱子又嘗曰主噐之事未必
彖傳便有此意看來只是傳中之說據此則彖傳此
句之義益明矣盖彖辭只取其意也信乎别作一項
看也
洊雷震
雷聲重仍則震厲矣
君子以恐懼修省
註云恐懼作之於心修省見於行事
初九震來&KR0658;&KR0658;後笑言啞啞吉
成震之主以三畫之卦言處震之初以六畫之卦言
此雖單言後笑言啞啞亦自含有不失所主意但聖
人繋辭於卦辭為當詳卦辭既詳則此為可略矣何
則爻為成震之主理固無異也屯初九大略亦與此
卦同後字與震來字相對見得必始於懼而後得以
無懼也卦辭無後字者以上文震亨其意已明下只
是申言之為易見也此則須用一後字為尤明顯耳
吉指笑言啞啞
六二震來厲億喪貝躋于九陵勿逐七日得
六二乘初九之剛則是以柔弱之資而遇強梁之人
或當艱險之事皆是也是則當震之來而危厲也抑
不但危厲而已因怖懼而喪其所持之貨貝且遠避
而升於高陵之上其不皇安如此然柔順中正足以
自守其所遭雖不幸其所存自不亂故雖一時不能
禦其來然時過事已則有以復其常而其所喪者不
待追求而七日自獲矣○喪其貨貝與不喪匕鬯正
相反匕鬯所主之重者也貨貝亦所持之重物也○
貨貝重物人所必守今却喪之惶懼之至也○升於
九陵之上一則據高以觀望二則遠引以幸安也億
喪貝躋于九陵作一串說方接得勿逐七日得億喪
貝躋于九陵總是懼甚之象非謂被初九驅逐也○
勿逐七日得則終於無懼矣亦象也六二柔順中正
足以自守若六三以隂居陽當震時而居不正則震
蘇蘇而自失安得有勿逐七日得之喜○臨川吳氏
曰居中得正苟有墮甑弗顧之逹則當有去珠復還
之喜○又云勿逐七日得承上文意謂復安也○逐
追求也喪馬勿逐自復逐字亦承喪字言○柔順中
正足以自守謂其中猶有主也若得是九二則又全
無來厲喪貝之事矣故首嫌其以柔乘剛云○億字
未詳程傳云億度也度不能當而必喪其所有於是
遂升高以避之似亦可通但至億無喪有事則解不
通矣○九陵程曰九言其重岡陵之重高之至也九
重之多也如九天九地也似亦通○七日得諸儒亦
無說雲峯一說盖六爻一周而復之數也意與復卦
七日之象同似亦通○易言七日者三○愚謂九陽
數之極也七數之未極也此云七日言其未甚久也
云九陵言其極高也如十年不克征之類則以十為
數之終甚之也若三年之類則言其頗久也意亦未
為甚穏○震六爻初二與五則始於懼終於無懼三
四與上則終於懼其終於無懼者非以中正則以陽
剛也其終於懼者非以不中正則以隂柔也不然則
以剛處柔也
六三震蘇蘇震行无眚
蘇蘇緩散自失之狀惶懼之甚也緩散謂神情渙散
不收拾也○以隂居陽當震時而居不中正所為不
正也當危懼之時而又有行險之行安得不至於震
蘇蘇如唐肅宗遭禄山之變而猶私與張良姊局戲
不已其變是以滋甚而狼狽也故聖人又教之改行
曰占者若因懼而能行以去其不正則無眚矣○行
謂去其不正改徙之義○六二所以有七日得之喜
亦以中正故也
九四震遂泥
以剛處柔剛失位也不中不正又是一義行不中正
也陷於二隂之間不能自震拔也則其進也遂泥不
復起矣猶云入于幽谷三歲不覿寘于叢棘三歲不
得終焉而已無復生道也○程傳曰處柔失剛健之
道居四無中正之德䧟於二隂之間不能自震奮者
也處震懼則莫能守也欲震動則莫能奮也此說較
明白條暢○震遂泥之震與本義不能自震之震不
同遂泥之震震驚之震也自震之震震動有為之震
也○遂者無反之意言一向震驚也
未光也
言終于局促曖昩而已不必謂失德是未光也
六五震往來厲億无喪有事
以六居五而處震時亦猶六二以柔乘剛也○以六
居五而處震時無時而不危也盖以隂柔居上位已
非其所任况又當危急存亡之秋乎宜其無往不得
危厲也求其人如唐之文懿宋之高理諸君是也○
有事有為也則與震厲相遠矣○六五當震之時不
足以制變而德足以自守也能自守則無所喪而又
能有事矣是亦始於懼終於無懼○程傳曰天下之
理莫善於中於六二六五可見又曰苟不失中雖有
危不至凶也
其事在中大无喪也
謂其所以能有事者以其在中也在中而有事而大
无喪矣謂之大无喪又見得无喪是无喪有事是有
事讀者味之○此象傳上句與牽復在中同例○大
无喪也明其有功而非止无喪而已
上六震索索視矍矍征凶震不于其躬于其鄰无咎婚
媾有言
程曰索索消索不有之狀震動之極其驚懼之甚志
氣殫索也矍矍不安定貌志氣索索則瞻視徊徨以
是而行則先自亂而無以御事變其凶必矣所以然
者處震之極不及圖之於早也使能及夫震未及身
之時恐懼修省則不至於索索矍矍之甚而致凶矣
然隂柔處震雖戒懼之早終不免於懼也故又為婚
媾有言夫婚姻相親愛者宜不相害也而反有言焉
是亦出所不虞而然如无妄之災也
中未得也
程傳謂未得中道於意似遠故本義云中謂中心盖
索索矍矍是見於外者其實則以中自危也豈有外
而震懼失常而不本於中之不自固哉
雖凶无咎
雖凶矣而能无咎者盖震方在隣時此隣所戒也誠
能於此時而戒懼之是以獲免也天下事其實是如
此在人自捄解者甚多○古人所以制治于未亂保
邦於未危上醫醫於未病之先
䷳(艮下艮上)
艮其背不獲其身行其庭不見其人无咎
艮其背不獲其身行其庭不見其人此四句約言之
只是艮其背不獲其身二句便了又約言之只艮之
一字便了○程子曰看一部華嚴經不如看一艮卦
見二程全書卷之六○本義云止於所當止則不隨
身而動矣猶下云如是則雖行於庭除有人之地而
亦不見其人矣非以行其庭對艮其背也盖未能艮
其背則已能艮其背則便不獲其身不能艮其背不
獲其身則已能艮其背而不獲其身則便行其庭不
見其人矣而乃分動静云者盖能止所當止則雖行
亦止也能不顧身之利害則自能不顧他人矣其實
艮之一字單言則該動静觀彖傳所解可見彖傳又
以艮其背一句另提單解而以不獲其身帶連下文
是以不獲其身行其庭不見其人其理益可見矣盖
夫子亦恐人將行其庭對艮其背看也邪○朱子語
錄亦云這四句須是說艮其背了方静時不獲其身
動時不見其人此說初看似亦可疑然艮之理實如
此况彖傳之說甚詳明○朱子又曰四句只略對艮
其背一句是脑故彖傳中言是以不獲其身行其庭
不見其人矣○所當止者理也唯有理而已何有於
我何有於人明道先生云與其非外而是内不若内
外之兩忘也盖内外兩忘則心將何依依理而已矣
此正内不見已外不見人之說不然則與釋氏之齊
物我無以異豈吾儒至正之道哉○本義云背者止
之所也夫天有四時冬不用地有四方北不用人有
四體背不用一理也盖體立而後用有以行也此理
所關甚大人於此理若充得盡即是定之以中正仁
義而主静立人極矣天下萬品無有無箇本體者雖
天地亦然且如天象亦惟北辰不動故能幹運周天
之星斗列宿盖北辰天之極而居上者又非南極之
比也天時則惟冬不用故能有春生夏長秋成之功
所謂不翕聚則不能發散也五方則惟北不用者北
方地寒不生五榖所謂青海城頭惟有月黃沙磧裏
本無春者也人則一身手足耳目口鼻之類皆動而
惟背不及於用既不能如目視而耳聽又不能如手
持而足行惟其身之所在則帖然隨之而已無往非
止也故能出一身之萬用而不窮盖人是天地所生
者其種出於天地故自然如此耳背字從北從肉有
旨哉又凡噐物亦須有箇欛柄欛柄皆止所以用之
者也舉天下之物莫不皆然愚於是而竊見夫三才
主静之意○不獲其身朱子曰欲出於身人纔要一
件物事便須以已身去對副他若無所欲則只恁地
平平過便似無此身一般○艮其背而不獲其身所
以為止而止者以其只就自身上說不涉應接人物
處說故對下句為一止一行止於所當止則不隨身
而動矣夫如是則雖泛應人事亦不隨人而動矣所
謂行其庭不見其人也○此動字對止字看○朱子
曰艮其背不獲其身是只見道理不見自家行其庭
不見其人是只見道理不見箇人也○又曰此段工
夫全在艮其背上人多將行其庭對此句說便不是
了行其庭只輕帶過緣艮其背既盡得了則自然不
獲其身(云云)矣也不見有已也不見有人故云此四
句只略對○口講若曰人必能止於其所當止之地
既止於其所當止則於其身之利害得喪皆不暇恤
矣是為艮其背不獲其身夫既止其所當止而不有
其身則於人之是非與奪又皆不暇顧矣是為雖行
於庭除有人之地而亦不見其人也盖庭者人往來
必經之地正有人之處也○必曰行其庭者如處事
之際正衝礙著人處亦照管他不得如伊尹之放太
甲直做前古所不敢做的事冐然以身當天下萬世
不韙之名而不辭伯夷叔齊咈然非責武王之伐商
雖八百諸侯皆以為當伐吾亦全不管他直說周武
王之不是至不食其粟而死此皆是不見人處後世
如申屠嘉之困鄧通雖文帝之寵臣不顧也又如太
子親王一不下司馬門則六百石之公車得以劾奏
而遮留郎中令小臣也得以妃妾之分而撤夫人之
坐席此等亦有不見其人意餘可以類推○止而止
行而止須用内不見已外不見人兩句助伊方見動
静分明○聖人定之以中正仁義而主静立人極焉
君子修之吉修之雖是敬敬亦主静也故聖人立人
極焉修道之教也君子修之則由教而入之事也然
必戒懼而後有慎獨抑慎獨雖動時工夫其工夫亦
主静也不然欲動情勝矣故喜怒哀樂發而皆中節
謂之和此非主静而何哉所謂艮其背不獲其身行
其庭不見其人此之謂也○本義云艮止也陽自下
升極上而止也○卦只有三畫陽居三是起於震而
終於此為極上而止也
其象為山取坤地而隆其上之狀
艮為地今一陽跨其上上高也山直峙地上即地勢
之高起者也故曰取坤地而隆其上之狀亦止於極
而不進之意盖山矗地而高起其高起也亦自止而
不復進亘千古而常如一日非如草木然日進于高
大也艮取山象而有此義倘非朱子之說吾人或者
只就静上論山之止而已大抵兑澤取坎水塞其下
流艮山取坤地而隆其上乃為象也无咎者盖艮其
背不獲其身行其庭不見其人則一動一静各止其
所一事一物各當於理何咎之有不曰元吉不曰吉
無不利而只云无咎者何也止者止其所當止也仁
人者正其義不謀其利明其道不計其功也若夫上
九敦艮吉則以其敦厚於止止之盛者也故吉如此
初六有孚比之只云无咎至於有孚盈缶則云終來
有他吉矣聖人繋辭之義豈偶然哉○或曰本義云
行其庭而不見其人者行而止也行謂行其庭止謂
不見其人上云艮其背而不獲其身者止而止也止
謂艮其背而止之止則謂不獲其身也按此說全不
是盖艮其背是止其所止其所是止於所當止止於
其所當止何如只以為静時邪其曰止而止行而止
謂一則静而止一則動而止静動二字只貼本義上
面行止二字非貼卦辭艮其背行其庭二句也况行
其庭亦承艮其背而言盖是總會其辭而揭其意耳
且據所謂時止而止亦止也便見都不是程明道云
静亦定動亦定動静是行止之止定字是艮止之止
或者以止而止二止字為一義誤哉○恭義曰人能
養其至静而理存於心則事之當止皆有定見故其
止也自不有其身其行也自不見其人其所見者惟
理而已矣苟為不然而理欲交戰於其中而以已之
利害為利害以人之是非為是非如是者静亦動矣
而動又安能静乎動静皆失則不能主夫静矣又安
能止其所當止乎彖辭四句以其對而言之則有止
而止有行而止所謂動静各止其所而皆主夫静也
以輕重言之人能止其所當止則不見有已不見有
人皆其自然矣故彖傳以艮其背一句為綱領而下
文三句又對言者乃其效騐也○本義既曰動静各
止其所又曰皆主夫静者何也曰正為上句云動静
各止其所似更添入一箇動而非只就艮言理者故
下面須結斷其本旨曰皆主夫静也皆主夫静者皆
得其理之所當止而不隨身而動亦不隨人而動也
彖曰艮止也時止則止時行則行
艮止也兼下句行止二意下二句是艮止也之目時
止則止時行則行看兩則字便有止其所不容易之
意○時止之止與艮止也之止不同時止非止時止
則止方是止也時行非是以行為止時行則行方是
止也此行止非專以出處言當動静二字用與論語
註作止語默之作止及一動一静莫非妙道精義者
一般所該廣矣但專言止字便該有此兩義愚故曰
艮其背不獲其身行其庭不見其人只見一艮字便
都該了○恭義曰艮止之止與行止之止小不同艮
止之止乃止於義理也行止之止乃止而不行也時
止則止静而止於義理也時行則行動而止於義理
也○此云時止則止時行則行下云止其所也或者
以為此所言止為當止之時下所言止為當止之所
此殊不識理者盖時與所只一般時乎當止則止也
者即其所當止之所也時乎當行則行也者即其所
當止之所也究其理之同如此但此段所釋在艮字
之義下段所釋在背字之義意雖同而非復出也○
或問動静不失其時其道光明艮之象何以為光明
朱子曰定則明凡人胸次煩擾則愈見昏昩中有定
止則自然光明莊子所謂泰宇定而天光發是也○
艮體篤實故又有光明之義蓋動静不失其時是能
篤篤實實於事事物物各止其所則自然有光明之
效光明者或驗於已或驗於人驗於已者暢於四肢
發於事業所謂充實而有光輝也驗於人者遠之有
望近之不厭所謂其道大光也然既驗於已則必驗
於人亦未有驗於人而不由驗於已者也故須兼言
○按本義云艮體篤實故又有光明之義謂之有光
明之義則光明字固在艮字内意也○在身心有身
心之篤實光輝在處事應物又有處事應物上之篤
實輝光○按恭義云動静不失其時然後本心瑩然
隨事灼理而道可以光明此盖泥朱子語錄之說而
失之也夫隨事灼理此豈應在動静不失其時之後
也耶為此說者可謂之昩矣○其道光明按動静不
失其時正是篤實其道光明者從篤實上生光明也
若講此題者於動静不失其時處只當云其篤實如
此有不光明者乎不必就以動静不失其時為光明
也○補註曰其止其行物我兩忘動静適時吾道乃
光
艮其止止其所也
程傳曰聖人所以能使天下順治非為物作則也惟
止之各於其所而已朱子曰此意最好盖物物元來
各有所當止之地是其背也○易背為止以明背即
止也聖人只易一字而力量亦萬鈞矣下句一所字
亦甚的當聖人尋常一字皆是不易之定理
上下敵應不相與也
凡應者隂與陽應陽與隂應也此謂敵應應字只帶
敵字說謂初與四二與五三與上隂則皆隂陽則皆
陽隂陽各以敵應不互相為應而各止其所也若一
隂一陽則此往彼來有不得止其所者矣此就艮卦
畫上說道理亦非文王正意孔子自看得有此象耳
故曰學者不可以孔子之說便為文王周公之說也
○彖傳此條意若曰艮其止謂止其所當止之所也
此卦何以取此義盖以卦體隂陽敵應而不相與自
有止其所之義也夫惟能止其所是以不獲其身行
其庭不見其人也○不相與則内不見已外不見人
而无咎矣○不相與只好說外不見人如何為内不
見已盖不相與則無外求之情人纔有求於外便須
以已身去副他則内有已而外有人矣内不見已貼
不獲其身外不見人貼行其庭不見其人○程傳下
語錄云内不見已是内卦外不見人是外卦此恐記
錄者之誤豈有内卦只是不見已者外卦都是不見
人者然則不見已者尚未免於見人而不見人者亦
尚見已耶○依本義此内外字與上句内外之卦之
内外字不同自明白矣
兼山艮君子以思不出其位
兼山重山也前一座山後又一座山也非東西對峙
之山也兼山便是各止其所之象兼山兩山也此一
山自為一山彼一山又自為一山○思不出其位思
如思誠之思思不出其位則自不至於出位矣舊說
以為心之所思不出乎其位者小異程傳曰思安所
止丘氏曰凡人所為所以易至於出位者以不能思
也思則心有所悔知其所當止而得所止矣○程曰
位者所處之分也萬事各有其所若當行而止當速
而久或過或不及皆出其位也况踰分非據乎此說
甚善○丘氏曰位者止之所也大學言君仁臣敬父
慈子孝與中庸言素富貴行乎富貴素貧賤行乎貧
賤之類皆其義也○思不出其位總是艮其背○一
說要專就位分上說如不在其位不謀其政上不侵
下職下不奪上權左不得涉右右不得干左方是兼
山各止其所之義以為程丘之說皆是推論之詞愚
謂此說太拘
初六艮其趾无咎利永貞
初六以隂柔居艮初艮初位之卑者趾之象也隂柔
才弱性務退守艮趾之象也夫隂柔則才不利於進
居艮初則時又未可進能不進則无咎矣○利永貞
又以其隂柔故又戒以利永貞也盖隂柔不進固正
矣然隂性多&KR0997;而不能守始雖不進懼其終之或求
進也是以戒之○始之不進貞也故曰艮其趾未失
正也惟終不進則是能永貞矣○利永貞既是戒辭
便屬占
艮其趾未失正也
時止而行非正也在下而艮趾不進未失正也不要
當利永貞看所謂永者永此而已
六二艮其腓不拯其隨其心不快
六二當腓之處而居中得正為能自止其腓而不動
如此則於已得矣但三居上二居其下是三乃二所
隨者而三也過剛不中以止乎上而不能俯聽乎二
二雖中正而體柔弱又不能往而拯之夫三吾所隨
者也吾既隨之便當拯之今乃不能則自危而不持
顛而不扶則將焉用彼相於心安乎故其心不快也
誠哉其心不能快也不拯其隨亦是二失職處○六
二之義大意是謂於已則得矣但如其所隨何不拯
其隨凡臣之於君弟之於兄僚屬之於官長皆有此
義○恭義曰以人臣言之雖吾之守身者不失乎中
正然立於人之朝而諫不行言不聽能無憂乎如三
之不快非其身之憂也○但爻辭不拯其隨只咎六
二今本義兼取小象之義謂三過剛不中以止乎上
云者此正與困九四困于金車來徐徐者同義困初
六雖隔於九二而不能來然使九四處位之當則初
亦不至來徐徐矣艮九三雖止乎上而不肯退聽於
二然使六二才非柔弱則亦自能拯三之列夤矣
未退聽也
不拯其隨本是二之才不足今象傳曰未退聽也却
獨罪三者以爻辭已咎二故獨咎三所以互相發也
又須看他本義亦字言是固六二柔弱而力不足之
故然亦以三之過剛不中而不肯退聽乎二之過也
亦字甚緊關
九三艮其限列其夤
腓可止限不可止也腓隨限而動限則是一身關要
處乃所以動乎物者也○自人而言趾可止也腓亦
可止也身亦可止也輔亦可止也但限一止則上下
判然皆非吾有矣故獨不可止也○限即腰胯也胯
在腰下胯口故反韻府胯兩股之間也夤膂也正韻
膂脊骨也最有力之人氣力皆自此出故曰膂力過
人又曰脊梁鐵硬馬融以為脊夾肉者與此小異味
本義云不得屈伸而上下判隔句意則當是脊骨矣
○恭義曰腓脛也脛在足之上股之下股之上為根
本義云止于腓則不進而已言猶未至於塊然如槁
木不能屈伸而絶物比類也○艮其限非是三故意
自艮之乃病也勁風也雖是象也要說得通○列判
隔也謂上自上下自下身已不仁氣已不貫也列其
夤只是夤列夤自有上下非夤與限判隔也○九三
爻義云何曰凡止道貴乎得宜不可膠固不通况九
三當限之處乃上下之要衝尤不可以固止者也而
九三過剛不中乃確於止而不知變則上下判隔其
危甚矣○以人事言是於其不可止者而止之則事
勢乖離而殆矣
六四艮其身无咎
此爻與坤六四括囊无咎相類○六四時止而止與
艮其背不同此只就行止上說然亦不但指出處之
際也凡事未可做便退縮不做此皆艮其身者也又
凡日用安静而韜晦處皆是艮其身又如鄉鄰而閉
戶曾子不預沈猶行之難之類○六四以隂居隂純
乎隂者也一於止者也不能兼乎動也若艮其背則
兼時行而行說○六四大抵無足多咸之咸其晦无
悔亦其類也
止諸躬也
謂止其身而不動也
六五艮其輔言有序悔亡
六五以隂居陽為不正是不能止其所當止而有悔
也然以柔得中而當輔之處為能艮其輔而言有序
之象是能止其所當止矣悔亡也○程曰輔言之所
由出也艮於輔則不妄出而有序也言輕發而無序
則有悔止之於輔則悔亡矣○傷易則誕傷煩則支
已肆物忤出悖來違言之失也可勝悔哉○艮其輔
謹言也謹言者非不言也時然後言言有序也○艮
其輔即所謂言有序也此與咸其股執其隨同類○
本義云六五當輔之處故其象如此六五二字含中
義象傳曰以中也
上九敦艮吉
上九以陽剛居止之極則實有終敦厚於止止之堅
篤者也○程曰人之止難於久終故節或移於晚守
或失於終事或廢於久人之所同患也上九能敦厚
於終止道之至善所以吉也○敦艮只是愈久不變
物莫能奪之意先儒說此只有愈久不變意愚却添
箇物莫能奪者欲暗偹不獲其身不見其人之意也
此艮字兼動静與卦辭同與諸爻不同
䷴(艮下㢲上)
漸女歸吉利貞
為卦止於下而巽於上為不遽進之義此上下不可
以分人已亦不可以分内外是方在其下則自止而
不妄動及其上進又巽順而不迫切漸之義昭昭矣
○漸則自有女歸之象似不必泥止於下而巽於上
之義彖傳曰漸漸進也女歸吉也是何嘗拘於巽而
止女歸吉六禮偹而後行女歸之以漸為何如○六
禮者納采問名納吉納徵請期親迎也○禮記昏義
篇方氏註云納采者納鴈以為采擇之禮也問名者
問女生之母名氏也納吉者得吉卜而納之也納徵
者納幣以為婚姻之徵也請期者請婚姻之期日也
親迎則成婚矣○又曰采擇自我而名氏在彼故首
之以納采次之以問名此資人謀以逹之也謀既逹
矣則宜資鬼謀以决之故又次之以納吉焉人謀鬼
謀皆協從矣然後納聘以徵之請日以期之其序如
此○朱文公家禮只有納采納幣二禮以從簡便而
楊氏復曰親迎以前請期一節似不可略○恭義曰
非行媒不相知名非受幣不交不親男親迎而後行
愚謂止於下而巽於上之意若於此求之似亦分明
○昏義註引疏曰娶妻之禮以昏為期因名焉必以
昏者取陽往隂來之義○程傳曰天下之事進必以
漸者(云云)為義○女歸以漸如何吉盖以漸則得男
女之正而無失己之嫌○雲峯曰咸取女吉取者之
占也漸女歸吉嫁者之占也○利貞不專謂女歸宜
正也凡進皆利於正也彖傳曰進得位往有功也進
以正可以正邦也何嘗說女歸之義然女歸亦須以
正也○或曰女歸既以漸又胡不正曰此不能無天
下固有漸而不正者亦有正而不漸者盖雖是以漸
而歸然原頭或不正也如魯昭公之娶同姓孔文子
使疾弟遺室孔姞當時禮數未必有缺但有不正在
耳○咸之取女吉特感之一事耳此之女歸吉特進
之一事耳咸之利貞凡有感者皆然漸之利貞凡有
進者皆然○本義云又自二至五位皆得正其初上
雖不正終不害其二三四五之正也而可沒其正乎
此亦舉大槩而不計細瑕如人已有六七分正處便
是正人了豈必都要正到十分盡頭處方喚做是正
邪孟子可欲之謂善論語苟志於仁無惡也權度審
矣胡致堂教人讀史先看統體如一代統體在寬雖
有一二君稍嚴不害其為寬一君統體在嚴雖有一
二事稍寬不害其為嚴然則此所謂自二至五位皆
得正而初上又自不正者當依此例論斷矣○利貞
云者一則以自二至五位皆得正之故程傳所謂其
所以利者以其有貞也二則三五爻又皆以柔乘剛
之故程傳所謂有涉不正之疑而為之戒者也
漸之進也女歸吉也
之字疑衍或是漸字漸字之說似更有理盖人寫重
叠字處多從簡法只用兩點承之而兩點之勢常有
類夫之字故謂傳錄者或誤作之字耳若以為衍則
進字就當漸字不得亦須更加一漸字於進字之上
故本義明云漸漸進也此又可見其權度之精切矣
○漸之進也女歸如是斯吉也彖傳只如此故止於
下巽於上之義不必泥為不消牽到此也
進得位往有功也進以正可以正邦也
利貞之義卦辭下本義以卦體言則兼二三四五彖
傳以卦變言則只及三五至下文舉卦體又只及五
孔朱之說不同矣是何也盖朱子之意以為自渙而
來九進居三自旅而來九進居五固皆得其正矣若
二四之各以柔居柔獨不得其正乎似亦不可没也
故兼言之至於初上二爻之不正則正非所計其說
已見上條矣惟彖傳所取獨不及二四者則孔子之
意或者以其俱隂柔為不足以預正邦之功而於利
字之義為力量少故歟然蹇之當位貞吉以正邦也
亦不在所嫌矣夫以大理統論之剛柔故皆貴於得
正也故贊朱子者曰義理玄微蠶絲牛毛意先朱子
而聖亦或未有如是之密也歟此難與泛泛者論之
也○不是進得位是一項事進以正又是一項事上
言進得位已是說得正了下句又特挑出正字而言
其可以正邦以見其所以為有功也夫進得其位之
正則可以正邦而有功如此進其可以不正乎此所
以釋利貞之義也功字在正字上不可在位字上也
味本義得位之正句意實非謂得君臣正位得其位
便是正也○進得位内面意思是說進而居位三盖
臣象五盖君象但本文得位之位則只是指爻位也
盖所云進而居位者其位只蔵在進字内若遂以此
位字為君臣之位則下云其位剛得中也亦將以為
君位剛中耶○進以正可以正邦也已正而物正者
也不必言君臣皆得正然後邦可正大抵三進以正
亦可正邦五進以正亦可正邦象傳盖明以三五象
君臣故略了二四而獨以卦變論三五之進也○往
有功也功是何功盖三五是君臣功則正邦之功亦
何足疑况有進字在又非尋常凡庶等倫明矣○此
釋利貞之義故曰進以正又曰可以正邦進以正者
貞也可以正邦者貞之利也而上文進得位往有功
者此也
其位剛得中也
承上文以卦變言則三五皆得其位之正以卦體言
則九五又得其位之中中則無不正矣亦所以發明
利貞之義此與家人有嚴君及父父子子兩段都歸
在利女貞者一般又比卦元永貞无咎以剛中也中
亦可以釋貞字義不專拘於正字也又按既濟利貞
剛柔正而位當也本義亦只云以卦體言可謂非釋
利貞乎又如歸妹天地之大義也下云釋卦名義其
下文說以動所歸妹也本義云又以卦德言之然實
皆以發盡上段所釋卦名之義也此可以證矣○其
位剛得中也或曰若說歸利貞則卦體似未有漸進
意曰在漸卦則卦體卦變卦德卦象之類皆以漸進
言也其謂剛中謂有剛中之德也有剛中之德者進
庸有不正乎此所以為利女貞之義
止而巽動不窮也
上曰漸漸進也只釋卦義而已遂承以女歸吉也未
暇及其所以為漸處故俟盡釋卦辭後方及之
山上有木漸
山上有木只是其高以漸漸而高也不必依語錄木
漸長則山漸高之說盖木是生長之物故地中生木
有升之象山上有木有漸之象山本高於地木生於
是而漸漸向高也謂木漸高也生於山上盖見其日
向高也○山之高或萬仞或千仞至小者亦數百仞
木雖日長能增得幾分高耶故語錄木漸長則山漸
高之說似不必從或者是朱子初年循舊說也○一
說此卦名漸山上有木一時雖未見其高然實有漸
高之義若依前說則於山上有木之意全晦了更詳
之
君子以居賢德善俗
本義賢字疑衍或善下有缺字○居德畜德也多識
前言往行以畜其德豈一朝一夕之力哉故居賢德
必以漸善俗者變其舊日不美之習使之歸於皇極
須是薰蒸涵濡之久方可致是善俗必以漸也居賢
德畜其德使賢德為已有也居德積德也亦該進義
初六鴻漸于干小子厲有言无咎
鴻之行有序而進有漸○行謂飛也鳥以飛為行胡
氏曰鴻之飛長在前而幼在後幼者惟恐失羣故危
之而號呼長者必緩呼以俟之○鴻木落而南翔冰
泮而北徂○進有漸今觀鴻鴈在陂澤内進皆不驟
而漸次其行也安徐與鵝類也○鴻之行有序而進
有漸此漸所以取鴻象也此初所以為于干二所以
為于磐以至五上所以為于陵于逵也有序亦漸意
也
干水涯也始進於下未得所安
始進於下未得所安下非安樂地也故需六五需于
酒食為安以待之此卦六二柔順中正為進而得所
安進將以上也始進於下豈便得其所安乎○始進
於下既未得其所安而上復無應則又失其所凴藉
故為鴻漸于干之象○初六以隂居下才弱而位卑
者也○小子厲亦在下未得所安之象○隨卦小子
對丈夫丈夫成人也則此分明是童子厲亦危而已
非凶也故又承之曰有言言語之傷災害之小者也
凡災害小者皆是有言之象不必泥有言一端其曰
小子厲則凡才弱而位卑者皆此義也在下而無應
多不免於厲
小子之厲義无咎也
雖有言語之傷然乃時也位也命之不偶而無應者
也非已有以致之也故於義為无咎○有言无咎只
是謂雖厲无咎也不必專指小子凡才弱而地卑者
皆其類也故今庶民見官長雖老耄亦自稱小的
六二鴻漸于磐飲食衎衎吉
磐大石也程曰石之安平者江河之濱所有石大則
自有安平處○漸遠於水進於干而益安矣以人事
言則位隔士庶有尊安之勢矣○飲食衎衎言其飲
食之自適也此句承上句鴻鴈言非謂六二飲食也
○補註曰食君之食而不事其事那得衎衎而終吉
也○或曰九三本義云鴻水鳥陸非所安也然則石
豈其所安乎曰磐石水邊之大石也鴻水鳥今往往
見其羣憩於此而安之何嘗見長在水涯哉水涯只
是自水中而經由水涯以進耳○進於干而益安只
以磐言中溪謂得以俛而啄仰而四顧者恐非正意
此只是對干而言不用竒說○六二柔順中正進以
其漸而上有九五之應言二有是德進居於位而遭
逄明主其象正如鴻之漸于磐而飲食衎衎矣○又
曰進以其漸不必本柔順中正言是趁卦言也此四
字只是本文漸字與初之漸干三之漸陸四之漸木
五之漸陵上之漸逵本都一類不是六二柔順中正
故獨進以漸也然本義他爻皆不曰進以其漸獨於
此言者盖著其美也言有柔順中正之德而進又是
漸進也○鴻漸于磐象進於位飲食衎衎象享其禄
于磐衎衎皆安意也○六二柔順中正進以其漸則
非竊據高位者矣又上有九五之應則得君以展布
其事功矣故為鴻漸于磐而飲食衎衎之象
飲食衎衎不素飽也
不素飽也非但解飲食之義乃是解出衎衎之意故
曰得之以道則不為徒飽而處之安矣○不為徒飽
然後處之安不然不能安也○必曰不素飽恐人不
喻其不以道得之也二柔順中正進以其漸而上有
九五之應則是有才德循資格而為君所任用非薄
功而厚享者也故曰得之以道則不為徒飽而處之
安矣○使非有柔順中正之德則是竊據高位非以
道也使非以漸而進則又躐居要地亦非以道也
九三鴻漸于陸夫征不復婦孕不育凶利禦寇
陸非所安也陸是塗路鴻是水鳥鴻在陸何為哉若
磐則水濱安平巨石鴻或有時憩焉○九三過剛不
中而無應有冥行失勢之理故為鴻漸于陸夫征不
復婦孕不育都須就過剛不中而無應上說來盖在
丈夫過剛不中而無應為剛愎悍戾而不為人所與
則足以殺其軀而已矣故曰征不復無生道也在婦
人過剛不中而無應為隂道偏勝而陽力不及隂陽
有失其太和故雖孕而不成育也是皆凶也○或曰
在婦人無應何以能孕曰只是陽力不及與隂不稱
便為非應矣若已既得中陽氣又相應孕何至不育
○利禦寇本義云然以其過剛也故利禦寇不及不
中無應之義可見取象之法不拘
夫征不復離羣醜也
羣類皆歸而已獨不歸永離羣類也明其無生理矣
一說是為永離其親族如父子兄弟之屬皆羣醜也
不必言羣類之歸者然於羣字終似未穏前說似長
婦孕不育失其道也
過剛不中而無應就是失生育之道處
利用禦寇順相保也
順謂與人同心協力本義曰以其過剛故利禦寇則
此順字正指過剛也何則非極剛不能與衆同心戮
力以致死有望風畏怯而先自潰者矣故象傳曰利
用禦寇順相保也本義云以其過剛也故利禦寇○
自禦寇言則三之剛乃所以為順也○或說順相保
只是泛說禦寇道理不必粘爻說殊不然正使是泛
說禦寇在順相保亦必九三有合於順相保者不容
全無所由也○一說周公繋辭取其過剛孔子傳象
又懼其過剛故曰順相保也言須是與衆協力相保
始得此說非也如此乃是爻辭外意矣
六四鴻漸于木或得其桷无咎
鴻不木棲傳曰鴻趾連不能握枝故不木棲桷平柯
也傳云横平之柯○六四乘九三之剛在人事為以
善弱之資而遇艱險之人或遇艱險之地或遇艱險
之事也如此則不得所安矣鴻漸于木之象也然柔
順而巽體是雖所遇不善而能巽順以處之終無可
虞又為鴻之得木中之桷而僅安者也故无咎謂之
或得者頼有此而庶幾可望之詞也
或得其桷順以巽也
順與巽要有别
九五鴻漸于陵婦三歲不孕終莫之勝吉
婦五之婦也婦三歲不孕只是設象言五不得二為
用以其隔於三四故也○陵高阜也論語註大阜曰
陵此云高者從九五居尊象也阜房缶切大陸曰阜
廣韻山無石曰阜又厚也○九五居尊鴻漸于陵也
六二正應在下而為三四所隔婦三歲不孕也然二
五正應三四終不能奪其正也故終莫之勝而其占
吉○天下之事凡正理所在雖一時有所阻隔終必
伸也盖天道好還不然便無天道了○本義曰其象
如此又曰占者如是如此與如是若必求其說則鑿
矣
上九鴻漸于陸其羽可用為儀吉
胡氏程氏皆云陸當作逵謂雲路也雲路非雲作路
也虚空之中乃雲氣之所往來故曰雲路雲之路也
故程云謂虛空之中耳爾雅九逹謂之逵逵通逹無
阻蔽之義也○上九至高出乎人位之外是其迹超
乎物表賢逹之高致也○鴻漸于逵猶云鳳凰翔于
千仞之上○其羽可用為儀儀羽旄旌纛之飾也羽
旄旌纛皆以羽飾故曰(云云)非正指羽旄旗纛為儀
也羽旄只是一般旄頭插羽故曰羽旄也○旌纛又
是二物○胡氏程氏皆云陸當作逵不曰程子者與
胡氏俱也儀是儀仗儀衞之儀此儀指羽以其羽為
羽旄旌纛之餙也○本義云其羽毛可用以為儀餙
自上九言無物可指實說出姑用爻辭羽毛字耳在
人則為雖其實德不為世用人不得蒙其實德之惠
然其清風高節猶足以廉頑而起懦為世標表也○
此爻之辭大意謂上九雖不為世用而不為無用
其羽可用為儀吉不可亂也
本義云其志卓然豈可得而亂哉盖惟其不可亂故
可則也○其志若或可亂安能可用為儀哉如夷齊
如王蠋如龔勝都是甚等樣剛腸甚等樣根脚○不
可亂也數字何其的確哉孟子曰向為身死而不受
今為妻妾之奉為之者是可亂也
易經蒙引卷七下
