易經蒙引易類
提要
(臣)等謹案易經蒙引十二卷明蔡清撰清字
介夫號虚齋晉江人成化甲辰進士官至南
京國子監祭酒事蹟具明史儒林傳是書專
以發明朱子本義為主故其體例以本義與
經文並書但於本義每條之首加一圈以示
别蓋尊之亞於經也然實多與本義異同如
經分上下朱子云以其簡袠重大故分為上
下二篇清則云六十四卦何以不三十二卦
為上經三十二卦為下經而乃上經三十卦
下經三十四卦也用九見羣龍无首朱子云
用九是諸卦百九十二陽爻之通例見羣龍
无首是此卦六爻皆用九者之占詞清則云
孔子象傳及文言節節皆是主六爻皆用九
者言但本義不主此說又云若依朱子之說
則于用九下又當添六爻皆用九者一句知
至至之知終終之朱子說上句知字重下句
終字重清則云此未必是本文之意本文下
句一知字豈偶然哉豈姑以對上句而無所
當哉其他不肯委曲附和大率類此朱子不
全從程傳而能發明程傳者莫若朱子清不
全從本義而能發明本義者莫若清醇儒心
得之學所由與争門戶者異歟乾隆四十三
年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
