春秋左傳要義卷九
宋魏了翁撰
莊公元年至八年
(一)無事而書月閔僖亦然
元年王正月正義曰此月無事而空書月者莊雖不即
君位而亦改元朝廟與民更始史書其事見此月公宜
即位而父弑母出不忍即位故空書其文閔僖亦然
(二)單采伯爵故知為天子卿
檢經上下公卿書爵大夫書字單伯書爵故為卿也單
者天子畿内地名人君賜臣以邑令采取稅賦謂之采
地禮運曰諸侯有國以處其子孫大夫有采以處其子
孫是謂食邑為采地單氏世仕王朝此及文公之世皆
云單伯成公以下嘗稱單子知伯子皆爵也此時稱伯
後降為子耳
(三)單伯不稱使天子嫁女不親昏
不稱王使之意王於時將遣魯主昏必先有命豈得未
嘗命魯徑送女来故知王已命魯為主魯已承受王命
單伯送女付魯而已不復重宣王命故不稱使也十一
年王姬不云王使送者為送者微也以姬繫王不稱女
字以王為尊故繋之於王且以别於内女内女則以字
配姓謂之伯姬是也公羊傳曰使我主之曷為使我主
之天子嫁女於諸侯必使諸侯同姓者主之諸侯嫁女
於大夫必使大夫同姓者主之所以然者昏之行禮必
賓主相敵天子於諸侯諸侯於大夫不親昏者尊卑不
敵故也二王之後雖所賓客示崇先代而已不得即與
王敵嫁於二王之後亦使諸侯主之秦漢以来使三公
主之呼為公主
(四)築王姬之館于外杜謂不忍不敢
注公在至于外正義曰穀梁傳曰築之外變之正也仇
讎之人非所以接昏姻也衰麻非所以接弁冕也其意
言公與齊為仇又身有重服不得與齊侯為禮故築於
外也左氏先儒亦用此為說杜案傳文稱請以彭生除
之齊人雖為殺彭生心實仇齊但不敢逆王命故以諒
闇為辭故築館于外杜謂諸侯之喪既葬則衰麻除矣
不得以喪服為言也若仇不除服未釋則諸侯之國同
姓多矣天王不應強使魯侯冒斬衰接父讎與之行吉
禮也以此益明杜諒闇之言為得其實徒以昏姻吉禮
行事在廟公在諒闇之内慮齊侯當来親迎不可便以
全吉之禮接賓於廟又讎除服釋不敢逆王命辭主昏
故築舍於外使齊侯從外迎之
(五)追錫魯桓衛襄如後世哀策
注榮叔至之比正義曰公羊傳曰錫者何賜也命者何
加我服也又詩唐風無衣之篇晉人為其君請命於天
子之使以無衣為辭則王錫諸侯當有服也傳稱王賜
晉惠公命受玉惰則王賜又有玉也但賜諸侯以玉者
欲使執而朝覲所以合瑞今追命桓公若追命衛襄之
比止應褒稱其德賜之策書或有服以表尊卑不復合
瑞未必有玉也釋例曰天子錫命其詳未聞諸侯或即
位而見錫或歴年乃加錫或已薨而追錫魯桓薨後見
錫則亦衛襄之比也魯文即位見錫則亦晉惠之比也
魯成八年齊靈二十三年乃見錫隨恩所加得失存乎
其事觀其錫之早晚知恩之厚薄觀其人之善惡知事
之得失故傳不復顯言其是非也杜於追命衛襄之下
注云命如今之哀策魏晉以来唯天子崩乃有哀策將
葬於是遣奠讀之陳大行功德叙臣子哀情非此類也
人臣之喪不作哀策良臣既卒或贈之以官褒德序哀
載之於策將葬賜其家以告柩如今哀策蓋此之類也
(六)齊人遷三邑取地不取民
齊人遷此三邑非三邑之人自遷也故知齊欲滅紀故
徙其三邑之民而取其地也蘇氏云直取其地不取其
民故云遷不云取不言所往之處者志在去之而已非
欲安存其人故與宋人遷宿文同其文異於邢遷也釋例
曰邢遷于夷儀則以自遷為文宋人遷宿齊人遷陽則
以宋齊為文各從彼此所遷之實記注之常辭亦非例
也郱在東莞言郡郚在朱虚不言郡者釋例土地名朱
虚亦屬東莞使之蒙上郡
(七)父弑母出不忍行即位之禮
穀梁傳曰接練時錄母之變始念之也其意言文姜往
年如齊至此年三月猶尚不反三月練祭念及其母乃
書其出奔非三月始從魯去也左氏先儒皆用此說杜
不然者史之所書據實而錄未有虚書其事者也夫人
若遂不還則孫巳久矣何故至是三月始言孫于齊乎
公若念及於母自可迎使来歸何以反書其孫豈莊公
召命史官使書其母孫乎又禮三年之喪期月而練桓
公以往年四月薨至今年三月未得一期何故已得為
練而云接練錄變存君念母也若以經無還文即言留
齊不反則自是以後亦無還文二年夫人會齊侯于禚
豈復自齊會之哉以此知三月始從魯去也
(八)辨慶父庶長稱仲而時人稱孟
莊公時年十五者以桓六年生至此二年為十五莊二
十七年公羊傳曰公子慶父公子牙公子友皆莊公之
母弟也左氏先儒用此為說杜以不然故明之釋例曰
經書公子慶父伐於餘丘而公羊以為莊公母弟計其
年歲既未能統軍又無晉悼王孫滿幼知之文此蓋公
羊之妄而先儒曾不覺悟取以為左氏義今推案傳之
上下羽父之弑隠公皆諮謀於桓公則桓公已成人也
傳曰生桓公而惠公薨指明仲子唯有此男非謂生在
薨年也桓以成人而弑隠即位乃娶于齊自應有長庶
故氏曰孟此明證也公疾問後於叔牙牙稱慶父材疑
同母也傳稱季友文姜之愛子與公同生故以死奉般
情義相推考之左氏有若符契是杜名其異母之意也
氏曰孟氏傳文實然而經稱仲孫杜無明釋八年傳稱
仲慶父其舉諡稱之則謂之共仲蓋慶父雖為庶長而
以仲為字其後子孫以字為氏是以經書仲孫時人以
其庶長稱孟故傳稱孟孫其以諡配字而謂之共仲猶
臧僖伯管敬仲之類也劉炫云慶父自稱仲欲同於正
適言已少次莊公為三家之長故以莊公為伯而自稱
仲春秋之例皆傳言實而經順其意經稱當時之事書
其自稱之辭其人自稱仲孫不得不書為仲傳序以適
之事舉時人之語時人呼為孟氏不得不以孟錄論語
云孟孫問孝於我是時人呼云孟氏也楚公子棄疾弑
君取國改名為居經書楚子居卒是從其自稱也
(九)書齊王姬卒由魯嫁
他國夫人之卒例皆不書唯魯女為諸侯之妻書其卒
耳王姬非是内女亦書其卒為比之内女故也檀弓曰
齊告王姬之喪魯莊公為之大功或曰由魯嫁故為之
服姊妹之服是其比内女也
(十)溺以專命去公子與翬同
正義曰隠四年翬會宋公陳侯蔡人衛人伐鄭傳曰羽
父請以師會之公弗許固請而行故書曰翬帥師疾之
也彼不稱公子傳言疾之今溺亦不稱公子傳亦疾之
知其事與翬同疾其專命而行故去氏也公子非氏貶
與氏同故言氏也
(十一)紀季入邑以存先祀貴之
注紀季至貴之正義曰公羊傳曰紀季者何紀侯之弟
也何以不名賢也何賢乎紀季請復五廟以存姑姊妹
榖梁傳曰酅紀之邑也入于齊者以酅事齊也杜取彼為
說知季是紀侯之弟以酅邑入齊為附庸之君附屬齊
國也諸侯之卿例當書名善其能自存立故書字貴之
也釋例曰齊侯鄭伯詐朝于紀欲以襲之紀人大懼而
謀難於魯請王命以求成于齊公告不能齊遂逼之遷
其三邑國有旦夕之危而不能自入為附庸故分季以
酅使請事于齊大去之後季為附庸先祀不廢社稷有
奉季之力也
(十二)享者兩君相見之禮非婦人所用
鄭玄儀禮注云饗謂享大牢以飲賓則享是飲酒大禮
與會小别而以享為會者言夫人與齊侯會而設享禮
故書享齊侯也定十年夹谷之會傳稱齊侯將享公孔
丘拒之乃不果享是享者兩君相見之禮二年榖梁傳
曰婦人不言會言會非正也饗甚矣是享非夫人所當
用也禮不合用而夫人用之故直書以見其失也定本
享會作享食
(十三)紀侯大去其國不言奔滅
釋例曰紀侯力弱慮窮自以列國不忍屈臣於齊使季
以酅求安而脫身外寓季果為附庸社稷有奉故不言
滅不見迫逐故不言奔大去者不反之辭蓋時史即實
而言仲尼弗改故傳不言故書書曰也是說大去之意
也滅人國者皆毁其宗廟遷其社稷紀季雖降為附庸
得自立廟社而其國不滅也諸侯之奔皆被逐而出此
則不見迫逐故不言奔時史謂之大去仲尼以為得理
故因而用之十二年叔姬歸于酅則紀季雖全得紀國
亦不移就紀都紀之宗廟社稷皆遷於酅承祀如本故
為不滅雖云國祚不滅其實為齊所吞紀之器物財賄
亦應為齊所得成二年傳稱紀甗玉磬目之以紀得非
滅紀所得也季既入臣於齊縱使齊不自取必應以之
為賂假令季以賂齊亦是滅紀所得也
(十四)楚始更陳法參用孑
正義曰揚雄以爾雅釋古今之語作書擬之采異方之
語謂之方言方言云戟謂之孑郭璞云取名於鉤孑也
戟是擊刺之兵有上刺之刃又有下鉤之刃故以鉤孑
為名也始云授師孑焉是往前未以此器授師故云然
則楚始於此參用戟為陳言參用之者參雜用之陳之
所用非專用戟
(十五)樠或音曼或音朗以字體未定
注樠木木名正義曰此字之音或為曼或為朗若以㒼
為聲當作曼以兩為聲當作朗字體難定故兩為之音
杜直云木名不知木何所似木有似榆者俗呼為朗榆
蓋為樠也
(十六)王人雖微而授大事故稱人稱字
六年注王人至稱字正義曰昭十二年傳稱叔孫昭子
三命踰父兄則昭子之父叔孫豹再命也再命而名見於
經知諸侯之卿再命三命皆書名一命乃稱人諸侯之
臣既然則王朝之臣亦然周禮王之上士三命中士再
命下士一命故杜以為劉夏石尚稱名氏者上士中士
也稱王人者下士也僖八年公羊傳曰王人微者知此
王人亦微者故云王人王之微官也春秋之世二字而
子在上者皆是字
(十七)月微復無雲而恒星不見
七年注恒常至昏沒正義曰恒常釋詁文夜者自昏至
旦之總名但此經下言夜中則此言夜者夜未至中謂
初昏之後耳非竟夜不見星也榖梁夜作昔傳曰日入
至于星出謂之昔不見者可以見也必如彼言星出以
前名之曰昔則名昔之時法當未有星矣何以怪其不
見而書為異也明經所言夜者夜昏之後星應見之時
而不見耳公羊傳曰恒星者何列星也言天官列宿常
見之星也於時周之四月則夏之仲春月令仲春之月
日在奎昏弧中鄭玄云弧在輿鬼南則於時南方之星
盡當列見謂常見之星者謂南方之星也杜以長歷校
之知辛卯是四月五日也杜以五日月光尚微不能奄
星使不見若有雲蔽當時復無雲蓋日光不以昏沒是故
以為異也
(十八)星隕而且雨非狀似雨
注如而至知之正義曰公羊說如雨者言其狀似雨也
此傳言星隕如雨與雨偕也偕訓為俱與雨俱下不得
為狀似雨也故轉如為而謂星落而且雨其數多與雨
雜下所落非一星也非常為異害物為災此二事雖是
天之變異不見物被災害皆記異也星隕非常固可記
異雨乃常事亦言之者見星之隕其勢宜明時乃隂雨
雨内見星所以為異主言星之異不言雨之為異也夜
之早晚以星為驗日光不匿恒星不見而云夜中者以
水漏知之
(十九)大水漂熟麥故書無麥苗
直言無麥苗似是麥之苗而知麥苗别者公羊傳曰曷
為先言無麥而後言無苗待無麥然後書無苗如彼傳
文知麥苗别也且此秋今之五月麥已熟矣不得方云
麥之無苗故知熟麥及五稼之苗皆為水漂殺也
(二十)治兵告於廟習於巷
治兵於廟欲就尊嚴之處使之畏威用命耳但軍旅之
衆非廟内所容止應告於宗廟出在門巷習之昭十八
年傳稱鄭人簡兵大蒐將為蒐除杜云治兵于廟城内
地迫故除廣之是告於廟習於巷也下有圍郕知治兵
為圍郕也沈云周禮中秋治兵月令孟春云是月也不
可以稱兵所以甲午治兵者以為圍郕故非時治兵猶
如備難而城非時不譏沈又云治兵之禮必須告廟告
廟雖是内事治兵乃是外事故雖告廟仍用甲午且治
兵則征伐之類又為圍郕雖在郊内亦用剛日甲午治
兵公羊以為祠兵謂殺牲享士卒
(二十一)書師還善莊公克巳復禮
注時史至師還正義曰春秋之例公行征伐還則書至
命將出師未有書師還者也慶父請伐齊師欲以自圍
郕之師迴伐齊師若用其言則方相戰鬭師或喪敗公
乃自責無德引罪歸巳時史善公克己復禮全軍而還
喜其得還故特書師還也傳言君子是以善魯莊公君
子謂當時之史書此師還以善魯莊公也仲尼以為得
理故因而用之克己復禮論語文也克勝也己雖恨齊
勝情而止責己而不責於人合於禮意僖三十年
秦晉圍鄭傳稱秦人竊與鄭盟子犯請擊秦師晉侯
不許與此事同而彼無善文者魯莊中平之主能有善
事故為可嘉晉文身為霸主而私自恨鄭引秦共伐而
秦人背之失其所與則為不知得免不知之譏巳為幸
矣雖不從子犯未足可尚時史不善其事故仲尼亦無
褒文
(二十二)杜氏不見古文尚書故以邁種為逸書
傳夏書至乃降正義曰此虞書臯陶謨之文以述禹事
故傳謂之夏書孔安國以為邁行種布降下也言臯陶
能行布其德德乃下洽於民故民歸之今引之斷章取
證降義當言臯陶能布行其德由其有德乃為人降服
也杜不見古文故以為逸書以邁為勉言臯陶能勉力
種樹功德不知德乃降亦是書文謂為莊公之語故隔
從下注言能慕臯陶之種德乃人自降服之自恨不能
如臯陶也
(二十三)附庸雖無爵命得祀宗廟山川
附庸之君雖無爵命而分地建國南面之主得立宗廟
守祭祀僖二十有一年傳曰任宿須句顓臾皆風姓也
實司大皥與有濟之祀論語云夫顓臾昔者先王以為
東蒙主須句顓臾皆附庸也得祀所出之祖主其境内
山川明得祀先君奉社稷
(二十四)紀侯由齊大去而齊以禮葬其妻
紀季入酅為齊附庸而紀侯大去其國齊侯加禮初附
以崇厚義故攝伯姬之喪而以紀國夫人禮葬之正義
曰紀侯由齊大去則是齊為紀讎而葬其夫人故解其
意云云不書諡者亡國之婦夫妻皆降莫與之諡而賈
許方以諸侯禮說文失之也由魯會之故書
(二十五)楚武授兵於廟臨齊而蕩
將齊入告夫人鄧曼曰余心蕩注將授兵于廟故齊蕩
動散也鄧曼歎曰王禄盡矣盈而蕩天之道也先君其
知之矣故臨武事將發大命而蕩王心焉注楚為小國
辟陋在夷至此武王始起其衆僭號稱王陳兵授師志
意盈滿臨齊而散故鄧曼以天地鬼神為徵應之符
(二十六)楚武王初為陳兵之法曰荆尸
尸陳也釋詁文荆即楚之舊邑故云荆亦楚也楚本小
國地狭民少雖時復出師未自為法式今始言荆尸則
武王初為楚國陳兵之法名曰荆尸使後人用之宣十
二年傳稱荆尸而舉是遵行之也
(二十七)邾顔子肥封郳為附庸稱名
正義曰郳者附庸之國黎来其君之名傳言未王命者
解其稱名之意由未得爵命為諸侯故稱名也經書其
名傳言未王命此傳所發即是附庸稱名之例例當稱
名故儀父稱字為貴之也郳之上世出於邾國世本云
邾顔居邾肥徙郳宋仲子注云邾顔别封小子肥於郳
為小邾子則顔是邾君肥始封郳譜云小邾邾子侠之
後也夷父顔有功於周其子友别封為附庸居郳郳曾
孫黎来始見春秋附從齊桓以尊周室命為小邾子穆
公之孫惠公以下春秋後六世而楚滅之世本言肥杜
譜言友當是一人僖七年經書小邾子来朝知齊桓請
王命命之
(二十八)三甥欲圖楚子時楚未為彊
膏盲以為楚鄧彊弱相縣若從三甥之言楚子雖死鄧
滅曾不旋踵若刳腹去疾炊炭止沸左氏為短鄭箴云
楚之彊盛從滅鄧以後於時楚未為彊何得云彊弱相
縣蘇氏云三甥既有此語左氏因史記之文錄其實事
非君子之論何以非之
(二十九)傳言楚滅鄧為經書楚事張本
還年楚子伐鄧十六年楚復伐鄧滅之注還年伐申還
之年十六年魯莊公十六年為經書楚事張本
春秋左傳要義卷九
