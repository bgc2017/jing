春秋左傳要義卷二十二
宋魏了翁撰
宣公元年至四年上
(一)不譏喪娶言不待貶責而自明
文公喪未期此時已娶違禮不譏者此事甚惡言不待
貶責而其惡自明也昭元年公羊傳曰春秋不待貶絶
而罪惡見者不貶絶以見罪惡貶絶然後罪惡見者貶
絶以見罪惡是其義也
(二)遂不書公子婦姜不書氏
諸經所闕者或史文先闕仲尼不改或仲尼具文在後
始闕公羊穀梁漢初始為其傳見其闕文妄為之說非
其實也公羊傳曰夫人何以不稱姜氏貶曷為貶譏喪
娶喪娶者公也則曷為貶夫人内無貶于公之道内無
貶于公之道則曷為貶夫人夫人與公一體也穀梁之
意亦然先儒取以為說服虔云古者一禮不備貞女不
從故詩云雖速我訟亦不女從宣公既以喪娶夫人從
亦非禮故不稱氏見略賤之也杜不然者女之出嫁事
由父母夫来取之父母許之豈得問禮具否拒逆昏姻
之命從夫喪娶父母之咎自可罪其父母何以貶責夫
人若其貶責夫人當去夫人之號減一氏字復何所明
夫人之稱姜氏猶遂之稱公子也舍遂之族而去子稱
公可乎亦知遂不可去子稱公夫人復安可以去氏稱
姜也逆婦姜于齊以卿不行變文略賤此經貶遂不稱
公子以成夫人之尊非略賤之也
(三)奔者逃死四鄰放者受罪黜免
舜典云流宥五刑孔安國云以流放之法寬五刑是放
者有罪當刑而不忍刑寬其罪而放棄之也三諫不從
待放而去者彼雖無罪君不用其言任令自去亦是放
棄之義放之與奔俱是去國而去情小異釋例曰奔者
迫窘而去逃死四鄰不以禮出也放者受罪黜免宥之
以遠也臣之事君三諫不從有待放之禮故傳曰義則
進否則奉身而退迫窘而出奔及以禮見放俱去其國
故傳通以違為文昭八年楚人執陳公子招放之于越
哀三年蔡人放其大夫公孫獵于吳與此胥甲父等皆
甘心受罪黜其官位宥之以適遠方是實放而書放也
襄二十九年傳稱齊公孫蠆公孫竈放其大夫高止於
北燕書出奔罪高止也高止好以事自為功且專故難
及之彼罪高止故實放而書奔也然則文十四年傳稱
宋高哀不義宋公而出遂来奔高哀無罪亦改放而書
奔放者緣遣者之意為義奔者指去國之人立文據其
所往之處皆是從外求耳高哀身来至魯自魯而稱来
奔不書宋人之意故不得言放此乃内外之文異耳
(四)會棐林伐鄭先會後伐
晉本興師為救陳宋但楚師已去故四國之君往會晉
師與共伐鄭言于棐林者行會禮然後伐桓十五年公
會宋公衛侯陳侯于袲伐鄭亦行會禮乃伐與此同也
晉師趙盾為將不言會趙盾而言晉師者取於兵會非
好會言所會會其兵非會其人故稱師
(五)諸侯之卿稱名氏所以尊君命
氏者位尊乃賜是臣之寵號具名氏所以尊君命言君
命重故貴臣行行人貴則君命尊也諸侯之卿出入稱
名氏者若宋華元衛元咺之類是也如魯卿公孫敖喪
歸尚稱氏明生歸亦然其歸之意如叔孫婼不稱氏者
各有所為與常例不同也會盟征伐具名氏者皆是尊
君命也傳獨於此發者為其與還文不同故於此釋之
(六)遂不書公子尊夫人
公子亦是寵號其事與族相似魯臣有罪則貶去其族
族去則非卿今遂與夫人俱至物無兩大人不並尊若
從夫人者尊則夫人卑矣故替其尊稱令從夫人者卑
則夫人尊矣釋例曰往必稱族以示其重還雖在塗必
舍族以替之所以成小君之尊是其義也成十四年叔
孫僑如逆女及其夫人至其文與此正同彼傳云稱族
尊君命舍族尊夫人公子雖則非族稱舍亦與族同故
其言尊君命尊夫人與彼亦不異也所以異者族必君
賜乃稱之公子公孫繫公之常言不須待賜乃稱之耳
(七)胥甲趙穿同罪異罰
案彼傳胥甲與趙穿同罪放胥甲而舍趙穿者於時趙
盾為政穿是晉君之壻或本罪輕於胥甲故得無咎
(八)春秋篡弑之君列會則位定
春秋之世王政不行諸侯自相推戴廢立不由天子篡
弑而立則鄰國討之若與之會則序之於列成其為君
諸侯既已為會則臣子不得復討若其殺之則與弑君
罪同宣公殺子惡而取國嘗畏魯人討已心不自安納
賂請會故既與齊會而公位乃定成十五年戚之會討
曹成公成公得列于會後曹人請于晉曰先君無乃有
罪乎若有罪則君列諸會矣是列會則位定也
(九)宋魯弑君晉皆受賂
杜以傳言皆取賂而還必有二事乃得稱皆故指二扈
之盟以充皆義劉炫云案傳數晉罪近發宋弑昭公前
扈之盟文所不及何當虚指其事言皆取賂炫謂宋及
晉平取宋賂為魯討齊取齊賂也案此言會諸侯于扈
文承宋人之弑昭公下知非十七年會于扈尋檢經傳
全無為魯討齊之事豈得違背經傳妄指十七年乎但
宋弑昭公其罪既大故先言之為魯討齊其失小故後
言之劉炫以傳文先後顛倒又以會于扈為十七年之
事違背經傳而規杜非也
(十)得大夫生死皆曰獲
此獲華元生也哀十一年獲齊國書死也以此知生死
皆曰獲昭二十三年傳云書曰胡子髠沈子逞滅獲陳
夏齧君臣之辭也傳言書曰是仲尼變例也
(十一)戎昭果毅以聽之之謂禮
軍法以殺敵為上將軍臨戰必三令五申之狂狡失即
戎之禮違元師之命曲法以拯鄭人宜其為禽也昭明
也兵戎之事明此果毅以聽之之謂禮能殺敵人是名
為果言能果敢以除賊致此果敢乃名為毅言能彊毅
以立功易之戮也反易此道則合刑戮也昭謂明曉此
禮
(十二)犀兕可以制鎧
吳錄地理志云武陵沅南縣以南皆有犀釋獸云兕似
牛郭璞云一角青色重千斤說文云兕如野牛青毛其
皮堅厚可制鎧交州記曰兕出九德有一角角長三尺
餘形如馬鞭柄徧檢書傳犀兕二獸並出南方非宋所
有假令波及宋國必不能多言尚多者苟以答謳者耳
(十三)晉靈公殺宰夫寘畚
周禮挈壺氏挈畚以令軍糧鄭衆云縣畚于廩假之處
畚所以盛糧之器故以畚表廩說文云畚蒲器可以盛
糧韓詩外傳云鮑焦挈畚采蔬遇子貢於道是畚可以
盛糧盛菜以草索為之今人猶有此器形制似筥故為
筥屬過朝以示人令衆懼也
(十四)三進及溜而後視之
三進及溜正義曰溜謂簷下水溜之處入門伏而不省
起而更進三進而及於君之屋溜言迫於公之前也
(十五)正燕不止三爵此趙盾小飲酒
此言飲趙盾酒是小飲酒耳非正燕禮燕禮獻酬之後
方脱屨升堂行無筭爵非止三爵而已其侍君小飲則
三爵而退玉藻云君子之飲酒也受一爵而色洒如也
二爵而言言斯禮已三爵而油油以退鄭玄云禮飲過
三爵則敬殺可以去矣是三爵禮訖自當退也提彌明
言此之時未必已過三爵假此辭以悟趙盾耳
(十六)服本趙盾遂跣而下杜跣作扶
服虔本扶作跣注云趙盾徒跣而下走禮脱屨而升堂
降階乃納屨上堂無屨跣則是常何須云遂跣而下且
遂者因上生下之言提彌明言訖而遂不得為趙盾遂
也杜本作扶言扶盾下階也
(十七)宦者學仕學者學經
曲禮云宦學事師則二者俱是學也但宦者學仕宦學
者尋經藝以此為異耳
(十八)越竟乃免以責盾謂卿位猶在
哀八年傳公山不峱云君子違不適讐國未臣而有伐
之奔命焉死之可也注云未臣所適之國則可還奔命
死其難如彼傳文雖則出奔臣義未絶此注云越竟則
君臣之義絶者以仲尼云越竟乃免出竟則免責明其
義已絶也襄三十年鄭人殺良霄傳曰不稱大夫言自
外入也去國不稱大夫是為義絶之驗且受君之命乃
得為臣今君欲殺已逃奔他國君之於臣既已絶矣臣
之於君能無絶乎董狐云子為正卿反不討賊明其威
足討賊卿位猶在故責之耳我以君寵得為國卿仗君
之威故羣下用命亦既失位出奔國人不復畏我國内
自有賊亂非我所能禁之故越竟得免由義絶故也不
峱之言謂已以他故出奔非是君欲殺已閔其宗國宜
還救之昭二十一年宋公子城以晉師救宋是其事也
襄二十七年傳曰崔氏之亂申鮮虞来奔僕賃於野以
喪莊公彼是公之寵臣去國而行君服豈復責無罪而
將見殺逃竄而得免死者皆令反服君乎禮檀弓曰穆
公問於子思曰為舊君反服古與子思曰古之君子進
人以禮退人以禮故有舊君反服之禮也今之君子進
人若將加諸膝退人若將隊諸淵無為戎首不亦善乎
又何反服之禮之有是言去國雖同本情有異不可以
一槩論也
(十九)無畜羣公子非驪姬詛乃國人詛
服虔曰驪姬與獻公及諸大夫詛無畜羣公子欲令其
二子專國杜雖不注義似不然若驪姬身為此詛姬死
即應復常何得比至於今國無公族豈復文襄之霸遂
踵驪姬法乎盖為奚齊卓子以庶篡適晉國創其為亂
不用復畜公子案檢傳文及國語文公之子雍在秦樂
在陳黑臀在周襄公之孫談在周則是晉之公子悉皆
出在他國是其因行而不改成公今始革之故傳本其
初也則是國内因驪姬之亂乃設此詛非驪姬自為詛
也若驪姬為詛不須言驪姬之亂以言之亂知其創驪
姬也自此之後雖立公族而顯者亦少唯有悼公之弟
楊干悼公之子憖二人名見於傳昭十八年鄭人救火
子産辭晉公子公孫於東門之外更無其人良由逼於
六卿不被任用故耳
(二十)公族之官掌公族及卿大夫子弟
不畜羣公子故無公族是公族之官掌教公之子弟也
下注云餘子適子之母弟亦治餘子之政餘子屬餘子
之官則適子屬公族之官也孔晁注國語云公族大夫
掌公族及卿大夫子弟之官是卿之適子屬公族也晉
語云欒伯請公族悼公曰荀家惇惠荀會文敏黶也果
敢無忌慎靖使兹四人者為之膏粱之性難正也故使
惇惠者教之文敏者道之果敢者諗之慎靖者修之使
兹四人者為公族大夫是公族主教誨也
(二十一)適子之母弟卿大夫之妾子屬餘子
下庶子為妾子知餘子則是適子之母弟也言亦為餘
子則知餘子之官亦治餘子之政令主教卿大夫適妻
之次子也下云庶子為公行掌率公之戎車則公行不
教庶子然則卿大夫之妾子亦是餘子之官教之矣
(二十二)晉有公族餘子公行周禮無此名
此晉有公族餘子公行詩魏風有公族公路公行其公
族公行既同公路似此餘子但餘子不主路車公路非
餘子也當與公行為一以其主君路車謂之公路主車
行列謂之公行其實止是一官詩人變文以韵句耳周
禮無此三官之名夏官有諸子下大夫二人掌國子之
倅事與公族同也春官有巾車下大夫二人掌王之五
路事與公行同也無餘子同者天子諸侯禮異耳
(二十三)卿適當為公族避屛季掌旄車
主公車行列謂之公行車皆建旄謂之旄車之族詩云
孑孑干旄又曰建旐設旄是公車必建旄也周禮主車
之官謂之巾車巾者衣也主衣飾之車謂之巾車此掌
建旄之車謂之旄車之族盾本卿之適子其子世承正
適當為公族使避屏季故更為旄車之族自以身為妾
子故使其子為妾子之官知非盾身自為旄車之族而
云使其子者旄車之族賤官耳盾身既為正卿無容退
掌賤職六年經稱晉趙盾衛孫免侵陳仍書於經非身
退位故知使其子耳原同長而使趙括者沈氏云以其
君姬氏之愛子故使之非正適也
(二十四)盾使季為衰之意
族即屬也故官屬者父時舊官屬也將父時官屬盡與
屏季使季為衰之正適也盾之此意欲令身死之後使
屏季承其父後為趙氏宗主但晉人以盾之忠更使其
子朔承盾後耳
(二十五)殯後啓前郊與五郊不廢
諸侯為天子斬衰天王崩未葬而得郊者不以王事廢
天事也引曾子問者舉輕以明重也初死以至於殯啟
殯以至反哭於此之間五祀之祭不行耳既殯之後啟
殯以前五祀之祭猶尚不廢郊天必不廢矣故鄭注云
郊社亦然王制云喪三年不祭唯祭天地社稷為越紼
而行事鄭玄云不敢以卑廢尊紼輴車索禮天子殯於
西序攅輴車而塗之繫紼以備火災言越紼而行事是
在殯得祭也案曾子問既殯而祭其祭也尸入三飯不
侑酳不酢而已矣謂尸唯三飯祝不侑勸其食食罷主
人酌酒酳尸尸不酢主人曾子問又云已葬而祭祝畢
獻而已謂尸飯而侑勸訖酳尸尸酢主人酢訖又布祝
席祝坐主人酌酒以獻祝獻畢而止故鄭注云既葬彌
吉畢獻祝而後止是也鄭又注彼云天子七祀言五者
關中言之
(二十六)釋螭魅㒺兩
螭山神獸形魅怪物先儒相傳為然魯語仲尼云木石
之怪䕫㒺兩水之怪龍㒺象則㒺兩是木石之神杜以
為水神者魯語賈逵注云㒺兩㒺象言有䕫龍之形而
無實體然則㒺兩㒺象皆是虚無當摠彼之意非神名
也上句言山林川澤則螭魅㒺兩四神文十八年注螭
魅山林異氣所生螭魅既為山林之神則㒺兩宜為川
澤之神故以為水神也
(二十七)傳言夢天凡三皆恍惚之言
夢言天者皆非天也此既言天使與已蘭即云余為伯
儵儵即非天也伯儵不得自稱為天天不得變為伯儵
明是夢者恍惚之言耳成五年晉趙嬰夢天使謂已祭
余余福女上天之神聰明正直寧當就淫亂之人降福
以求食乎昭四年叔孫穆子夢天壓已弗勝號豎牛助
而勝之若是上天之神寧當與豎牛争力而不勝也
(二十八)公子士朝于楚合稱聘
朝于楚正義曰諸侯大子攝行父事稱朝此公子士非
大子亦稱朝者以大子稱朝故傳亦通言之其實合稱
聘耳
(二十九)手五指各有名手足異名
大射禮云右巨指鉤弦鄭玄云右巨指右手大擘也又
曰設決朱極三鄭玄云極猶放也所以韜指利放弦也
以朱韋為之三者食指將指無名指小指短不用然則
手之五指之名曰巨指食指將指無名指小指也定十
四年傳闔閭傷將指取其一屨注云其足大指見斬遂
失屨謂大指為將指將者言其將領諸指也足之用力
大指為多手之取物中指最長故足以大指為將指手
以中指為將指其食指者食所偏用服虔云俗所謂啑
鹽指也
(三十)弑君稱君君無道稱臣臣之罪
晉語云趙宣子曰大者天地其次君臣則君臣之交猶
父子也君無可弑之理而云弑君稱君君無道者弑君
之人固為大罪欲見君之無道罪亦合弑所以懲創將
来之君兩見其義非赦弑君之人以弑之為無罪也釋
例曰天生民而樹之君使司牧之羣物所以繫命故戴
之如天親之如父母仰之如日月事之如神明其或受
雪霜之嚴雷電之威則奉身歸命有死無貳故傳曰君
天也天可逃乎此人臣所執之常也然本無父子自然
之恩末無家人習翫之愛高下之隔懸殊壅塞之否萬
端是以居上者降心以察下表誠以感之然後能相親
也若亢高自肆羣下絶望情義圯隔是謂路人非君臣
也人心苟離則位號雖存無以自固故傳例曰凡弑君
稱君君無道稱臣臣之罪稱君者唯書君名而稱國稱
人以弑言衆之所共絶也稱臣者謂書弑者主名以垂
来世終為不義而不可赦也然君雖不君臣不可以不
臣故宋昭之惡罪及國人晉荀林父討宋曰何故弑君
猶立文公而還深見貶削懷諸賊亂以為心者固不容
於誅也若鄭之歸生齊之陳乞楚之公子比雖本無其
心春秋之義亦同大罪是以君子慎所以立也
(三十一)殺不成君者亦與成君同義
諸侯不受先君之命而篡立得與諸侯會者則以成君
書之齊商人蔡侯班之屬是也若未得接於諸侯則不
稱爵楚公子棄疾殺公子比蔡人殺陳陀齊人殺無知衛
人殺州吁公子瑕之屬是也諸侯篡立雖以會諸侯為
正此列國之制也至於國内策名委質即君臣之分巳
定故殺不成君者亦與成君同義傳曰會于平州以定
公位又云若有罪則君列諸會矣此以令為斷也
(三十二)左弑列惟趙盾許止楚比棄疾餘從赴
經書趙盾弑君而傳云靈公不君又以明於例此弑宜
稱君也弑非趙盾而經不變文者以示良史之意深責
執政之臣傳特見仲尼曰越竟乃免明盾亦應受罪也
醫不三世不服其藥古之慎戒也人子之孝當盡心嘗
禱而已藥物之劑非所習也許止身為國嗣國非無醫
而輕果進藥故罪同於弑二者雖原其本心而春秋不
赦盖為教之遠防也楚靈無道於民於例當稱國以弑
公子比首兵自立楚衆散歸而靈王縊死故以比為弑
主也比既得國國人驚亂棄疾從而扇之比懼自殺皆
棄疾之由故書公子棄疾殺公子比也左氏義例止此
而已其餘小異皆從赴也劉賈許穎以為君惡及國朝
則稱國以弑君惡及國人則稱人以弑案傳鄭靈宋昭
經文異而例同故重發以同之子弑其父又嫌異於他
臣亦重明其不異既不辭别國之與人而傳云莒紀公
多行無禮於國大子僕因國人以弑之經但稱國不稱
人知國之與人雖言别而事一也杜言小異從赴者宋
之蒙澤楚之乾谿俱是國内而弑捷不書蒙澤齊商人
衛州吁俱是公子而州吁不稱公子諸如此類所有不
同皆從赴也
(三十三)君失位臣出奔皆其自取
弑君之例有君罪臣罪之異而諸侯出奔皆不書逐君
之人以罪臣者以君之見弑未必皆為無道故立臣罪
之文以見君有無罪死者國君而被臣逐悉是不能固
位其罪皆在於君故杜諸侯出奔例云諸侯奔者皆迫
逐而苟免非自出也仲尼之經更没逐者主名以自奔
為文者責其不能自安自固所犯非徒所逐之臣也蔡
侯朱雖無罪據其失位出奔亦其咎也是說逐君無罪
臣之文意也
春秋左傳要義卷二十二
