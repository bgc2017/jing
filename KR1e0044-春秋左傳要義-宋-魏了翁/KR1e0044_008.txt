春秋左傳要義卷八
宋魏了翁撰
桓公七年至十八年
(一)焚咸丘譏盡物
禮記王制云昆蟲未蟄不以火田則是已蟄得火田也
又爾雅釋天云火田為狩似法得火田而譏其焚者說
爾雅者李巡孫炎皆云放火燒草守其下風周禮羅氏
蜡則作羅襦鄭云襦細密之羅此時蟄者畢矣可以羅
罔圍取禽獸也今俗放火張羅其遺教然則彼火田者
直焚其一叢一聚羅守下風非謂焚其一澤也禮天子
不合圍諸侯不掩羣尚不盡取一羣豈容并焚一澤知
其譏盡物故書也沈氏以周禮仲春火弊謂夏之仲春
今周之二月乃夏之季冬故譏其盡物義亦通也
(二)榖鄧来朝書名杜與服衛各一說
世本鄧為曼姓莊十六年楚文王滅之榖則不知何姓
是誰滅之服注云榖鄧密邇於楚不親仁善鄰以自固
卒為楚所滅無同好之救桓又有弑賢兄之惡故賤而
名之
(三)書正月烝為下再烝見瀆
八年春正月己夘烝正義曰衛氏難杜云上五年閉蟄
而烝謂十月此正月烝則是過時而烝春秋有一貶而
起二事者若武氏子來求賻一責天王求賻二責魯之
不共此正月烝一責過時二責見瀆何為不可而云非
為過時者秦氏釋云案周禮四時之祭皆用四仲之月
此正月則夏之仲冬何為不得烝而云過時也又𫝊無
過時之文明知直為再烝而瀆也
(四)王逆后嫁女皆使諸侯主昏
王使魯主昏故祭公来受魯命而往迎也凡昏姻皆賓
主敵體相對行禮天子嫁女於諸侯使諸侯為主令與
夫家為禮天子聘后於諸侯亦使諸侯為主令與后家
為禮嫁女則送女於魯令魯嫁女與人迎后則令魯為
主使魯遣使往逆故祭公受魯命也嫁王女者王姬至
魯而後至夫家其王后昏后不来至魯者以王姬至魯
待夫家之逆以為禮故須至魯后則王命已成於魯無
事故即歸京師
(五)於逆稱王后於歸稱季姜
於逆稱王后舉其得主之命后禮已成於歸稱季姜申
父母之尊言子尊不加於父母從父母之家而將歸於
王據父母之家為文故於歸申父母之尊也
(六)祭公逆后必有卿從
公不獨行必有卿從卿不書舉重略輕也知非卿不行
者以傳云禮也釋例曰襄十五年劉夏逆王后於齊傳
曰卿不行非禮也知祭公如紀時亦有卿卿不書舉重
略輕猶鞌邲之戰唯書郤克林父此天子使公卿之文
是杜約彼文知公行必卿從也
(七)鄭玄駮天子不親迎之說不當
異義公羊說天子至庶人皆親迎左氏說王者至尊無
敵體之義不親迎鄭玄駮之曰文王親迎於渭濱即天
子親迎也天子雖尊其於后則夫婦也夫婦判合禮同
一體所謂無敵豈施於此哉禮記哀公問曰冕而親迎
不已重乎孔子對曰合二姓之好以繼先聖之後以為
天地宗廟社稷之主非天子則誰乎是鄭以天子當親
迎也此注之意猶以為天子不親迎者以此時祭公迎
后傳言禮也劉夏逆后譏卿不行皆不譏王不親行明
是王不當親也文王之迎大姒身為公子親迎在殷世
未可據此以為天子禮也孔子之對哀公自論魯國之
法魯周公之後得郊祀上帝故以先聖天地為言耳其
意非說天子禮也且鄭玄注禮自以先聖為周公及駮
異義則以天子二三其德自無定矣
(八)漢淮二水源流
漢淮二水名漢淮之間漢北淮南禹貢云嶓冢導漾東
流為漢又東為滄浪之水過三澨至于大别南入于江
孔安國云泉始出山為漾水東南流為沔水至漢中東
行為漢水釋例曰漢一名沔水出武都沮縣東經漢中
魏興至南陽東南經襄陽至江夏安陸縣入江禹貢又
云導淮自桐柏東會于泗沂東入于海釋例曰淮出義
陽平氏縣桐柏山東北經汝隂淮南譙國沛國下邳至
廣陵縣入海也
(九)巴郡在巴國江州縣姬姓
地理志巴郡故巴國江州是其治下縣也昭十三年楚
共王與巴姬埋璧則巴國姬姓也此年傳文十六年與秦
楚滅庸以後不見蓋楚滅之
(十)梁荀賈始末
注梁國至國名正義曰地理志云馮翊夏陽縣故少梁
也是梁在夏陽也僖十七年傳曰惠公之在梁也梁伯
妻之梁瀛孕過期既以國配嬴則梁為嬴姓世本荀賈
皆姬姓僖十九年秦人滅梁荀賈不知誰滅之晉大夫
有荀氏賈氏蓋晉滅之以賜大夫
(十一)曹太子代父来朝賓以上卿
釋例曰周禮諸侯之適子誓於天子則下其君禮一等
未誓則以皮帛繼子男此謂公侯伯子男之世子出會
朝聘之儀也誓者告於天子正之以為世子受天子報
命者也未誓謂在國正之而未告天子者也曹之世子
未誓而來故賓之以上卿謂比於諸侯之上卿繼子男
之末命數相準故也是言曹太子由未誓之故賓之以
上卿謂以賓客待之同上卿之禮也卿禮飱饔積膳之
數掌客聘禮略有其事傳不言未誓知曹太子必未誓
者若誓則下其君一等而已侯伯之子當如子男不得
徒以上卿之禮待之也釋例總論世子故言比於諸侯
之上卿此指說曹國故分明辨之云各如其國之上卿
僖二十九年傳曰在禮卿不會公侯會伯子男可也昭
二十三年傳曰列國之卿當小國之君固周制也然則
小國之君乃當大國之卿小國之世子必不得當大國
之卿故知各如其國之上卿耳何休膏肓以為左氏以
人子安處父位尤非衰世救失之宜於義左氏為短鄭
箴云必如所言父有老耄罷病孰當理其政預王事也
蘇云誓於天子下君一等未誓繼子男並是降下其君
寧是安居父位
(十二)臨樂非歎所
非歎所也正義曰服虔云古之為享食所以觀威儀省
福禍無喪而戚憂必讎焉今太子臨樂而歎是父將死
而兆先見也
(十三)虞公姓系姓末
注虞國至陽縣正義曰譜云虞姬姓也周太王之子泰
伯之弟仲雍是為虞仲嗣泰伯之後武王克商封虞仲
之庶孫以為虞仲之後處中國為西吳後世謂之虞公
僖五年晉滅之地理志河東大陽縣周武王封泰伯後
於此是為虞公志言泰伯後者以仲雍嗣泰伯故也
(十四)庶人稱匹夫匹婦
匹夫無罪正義曰士大夫已上則有妾媵庶人唯夫妻
相匹其名既定雖單亦通故書傳通謂之匹夫匹婦也
(十五)以王爵先書齊衛蓋抑鄭予魯
春秋之例主兵者先書此則鄭人主兵鄭宜在先而先
序齊衛者王爵齊衛為侯尊於鄭伯故以王爵尊卑為
序也不依主兵之例而以王爵序者魯班諸侯之戍以
王爵為次鄭忽負功懷怒致有此師故特改常例還以
王爵次之見魯猶秉周禮故也
(十六)鄭突不稱公子不繫鄭
注突厲至言鄭正義曰成十八年傳例曰諸侯納之曰
歸知此為宋所納故曰歸也突實公子而不稱公子傳
無褒貶之例知從告者之辭告者不言公子故不稱也
十五年許叔入于許十七年蔡季歸于蔡皆以字繫國
突不繫鄭者以文連祭仲之上已有鄭字蒙上鄭文故
不言鄭也以宋人執仲納突乃是一事連書故突得蒙
上文其鄭忽奔衛則鄭人别告致不連上文
(十七)鄭忽既成君而書名從赴
注忽昭至名赴正義曰僖九年傳曰宋桓公卒未葬而
襄公會諸侯故曰子里克殺奚齊于次書曰殺其君之
子未葬也彼以未葬故繫父知既葬則成君此莊公既
葬則忽成君矣宜書鄭伯出奔今書忽之名知鄭人賤
之以名赴也
(十八)魯柔叔皆未賜族
注柔魯至地闕正義曰以柔不稱族與無駭相類是無
族可稱知其未賜族也亦以蔡叔無善可嘉知叔是名
叔亦無族蓋亦未賜族也
(十九)稱君稱公稱主之别
注君謂屈瑕也正義曰禮坊記云禮君不稱天大夫不
稱君恐民之惑也然則大夫不得稱君此謂屈瑕為君
者楚僭王號縣尹稱公故呼卿為君大夫正法當呼為
主昭元年傳醫和謂趙文子曰主相晉國是其事也祁
盈之臣謂祁盈為君伯有之臣謂伯有為公是家臣稱
其主耳
(二十)陳五父即佗馬遷分為二人
十二年注厲公至從赴正義曰躍為厲公世本文也莊
二十二年傳曰陳厲公蔡出也故蔡人殺五父而立之
五父即佗六年殺佗而厲公立也陳世家以佗與五父
為二人言蔡人為佗殺五父及桓公太子免而立佗是
為厲公立七年太子免之三弟躍林杵臼共弑厲公而
躍立是為利公利公立五月卒林立是為莊公案傳五
父佗一人而世家以為二人案經蔡人殺佗在桓公卒
之明年不得為佗立七年也佗以六年見殺躍以此年
始卒不得為躍立五月也既以佗為厲公又妄稱躍為
利公世本本無利公皆是馬遷妄說束晳言馬遷分一
人以為兩人以無為有謂此事也
(二十一)重書丙戌因舊史
仲尼書經不以日月褒貶或略或詳非此所急故日月
詳略皆依舊文此重書丙戌非是義例以舊史所重故
因史成文耳
(二十二)楚伐絞為城下之盟
傳注城下至深恥正義曰宣十五年楚圍宋傳稱華元
謂子反曰敝邑易子而食析骸以爨雖然城下之盟有
以國斃不能從也寧以國斃不肯從城下之盟是其深
恥也必為深恥者諸侯當好事四鄰以衛社稷相時而
動量力而行今乃構怨彊敵兵臨城下力屈勢沮求服
受盟是其不知之甚將為鄰國所笑故深恥之
(二十三)諜軍中反間巡遶徧行之
說文云諜軍中反間也謂詐為敵國之人入其軍中伺
候間隙以反報其主故此訓諜為伺而兵書謂之反間
也巡徧也謂巡遶徧行之
(二十四)先君未葬不得稱爵成君以接隣
杜以既葬為成君雖則踰年猶待葬訖故以惠公為非
禮釋例曰父雖未葬喪服在身踰年則於其國内即位
稱君伐鄭之役宋公衛侯是也春秋書魯事皆踰年即
位稱公不可曠年無君則知他國亦同然據父未葬於
其國内雖得伸其尊若以接鄰國則違禮失制也是言
先君未葬則不得稱爵成君以接鄰國也杜言違禮失
制禮制亦無明文案文八年八月天王崩九年春毛伯
来求金傳曰不書王命未葬也彼以踰年未葬不得稱
王命使是其禮制未可以此知接鄰國則違禮制也
(二十五)狃&KR1016;皆慣習之義
注狃&KR1016;也正義曰說文云狃狎也&KR1016;習也郭璞云慣&KR1016;
也今俗語皆然則狃&KR1016;皆慣習之義以慣得勝則輕易
前敵將自用其意不復持重
(二十六)不書所戰公後期
注公後至之地正義曰兩敵將戰必豫期戰地公未見
紀鄭紀鄭已與齊宋先設戰期公不及設期唯及其戰
故言戰而不書所戰之地言此地非公所期故不書也
釋例曰桓十三年戰不書所所者期戰所在之地也公
會戰而後期猶及諸侯共其成敗故備書諸國而不書
地成十六年傳曰戰之日齊國佐至於師此其類也
(二十七)御廩災不害故不廢嘗
十四年注御廩至六年正義曰傳稱御廩災乙亥嘗書
不害也明嘗之所用是御廩之所藏也禮記祭義云天
子為籍千畝諸侯百畝躬秉耒以事天地山川社稷先
古敬之至也榖梁傳曰天子親耕以共粢盛王后親蠶
以共祭服國非無良農工女也以為人之所盡事其祖
禰不若以巳所自親者也月令季秋乃命冢宰藏帝籍
之收於神倉鄭玄云重粢盛之委也帝籍所耕千畝也
藏祭祀之榖故為神倉以此諸文知御廩藏公所親耕
以奉粢盛之倉也廩即倉之别名周禮廩人為倉人之
長其職曰大祭祀則共其接盛鄭玄云接讀為扱以受
舂人大祭祀之榖籍田之收藏於神倉者不以給小用
是公所親耕之粟擬共祭祀藏於倉廩故謂之御廩災
其屋而不損其榖故曰書不害也
(二十八)熟饔生餼鄭無定解
周禮外内饔皆掌割亨之事亨人給外内饔之爨亨煮
饔者煮肉之名知熟曰饔哀二十四年傳稱晉人餼臧
石牛以生牛賜之知生曰餼又聘禮致饔餼五牢飪一
牢腥二牢餼二牢飪是熟肉腥是生肉知餼是未殺鄭
玄以為生牲曰餼唯瓠葉箋云腥曰餼欲以牽為牽行
故餼為已殺非定解也定解猶以生為餼傳諸言餼者
皆致生物於賓也
(二十九)蔡在衛上今在陳下蓋後至
諸侯之序以大小為次班序譜稱自隠至莊十四年四
十三歲征伐盟會者凡十六國時無霸主會同不并無
有成序其間蔡與衛凡七會六在衛上唯此處在陳下
故以為蓋後至也
(三十)杜以定方中為未正中劉炫規之
注傳曰至月别正義曰杜以城向與下同月故檢叔弓
如滕經傳之異如滕與葬同月知此城向與出奔同月
但本事既異各隨本而書之下有月而此無月耳其實
同是十一月也但十一月水星昏猶未正故復推較歷
數此年月却節前水星可在十一月而正又方者未至
之辭故以定之方中為方欲向中而實未正中十一月
可以興土功書時非傳誤也劉炫規過以為案周語云
辰角見而雨畢天根見而水涸駟見而隕霜火見而清
風戒寒故先王之教曰雨畢而除道水涸而成梁隕霜
而冬裘具清風至而修城郭故夏令曰九月除道十月
成梁營室之中土功其始先儒以為建戌之月霜始降
房星見霜降之後寒風至而心星見鄭玄云辰角見謂
九月本天根見謂九月末天根謂氐星是也自是火見
是建亥之月又春秋城楚丘是正月而杜引詩云定之
方中未正中也定星豈正月未正中乎據此諸文則火見
土功必是建亥之月則建戌之月必無土功之理而杜
以為建戌之月得城向者非也今以為周語之文單子
見陳不除道故譏為此言故所舉時節並在早月也月
令孟冬天子始裘單子云隕霜而冬裘具九月已裘是
其早也且周語之文據尋常節氣九月而除道十月而
興土功杜以此年閏在六月則建戌之月二十一日已
得建亥節氣是十月節在九月之中土功之事何為不
可諸侯城楚丘自在正月衛人初作宫室必在其前杜
云定星方欲正中於理何失劉君廣引周語之文以規
杜杜以月却節前何須致難
(三十一)居卿位從卿底日平歷數
周禮太史掌正歲年以序事頒告朔于邦國然則天子
掌歷者謂太史也太史下大夫非卿故不在六卿之數
傳言居卿則是尊之若卿故知非卿而位從卿故言居
卿也平歷數者謂掌作歷數平其遲速而頒於邦國也
晦朔弦望交會有期日月五星行道有度歷而數之故
曰歷數也
(三十二)釋女家男室
傳女有家男有室正義曰沈氏云卿大夫稱家家者内
外之大名戶内曰室但男子一家之主職主内外故曰
家婦人主閨内之事故為室也劉炫云釋宫云宫謂之
室其内謂之家則家之與室義無以異欲見男子之别
故以室屬之其實室家同也
(三十三)轘高渠彌觀起車裂
十八年傳轘高渠彌襄二十二年傳稱轘觀起於四境
又曰觀起車裂是其事也周禮滌狼氏誓僕右曰殺誓
馭曰車轘然則周法有此刑也
(三十四)書來戰于郎善魯
齊侯衛侯鄭伯來戰于郎注改侵伐而書來戰善魯之
用周班惡三國討有辭正義曰周禮大司馬以九伐之
法正邦國賊賢害民則伐之負固不服則侵之然則侵
伐者師旅討罪之名也魯以周禮為班則魯有禮矣三
國伐有禮是討有辭矣春秋善魯之用周班不使三國
得伐之故改侵伐而書来戰言若三國自来戰而魯人
不與戰也釋例曰此聖人之所以扶奬王室敦崇大教
故詭常例以特見之
(三十五)王卿士譖其屬大夫於王
虢仲譖其大夫詹父於王注虢仲王卿士詹父屬大夫
詹父有辭以王師伐虢正義曰周禮每卿之下皆有大
夫傳言譖其大夫知是屬已之大夫非虢大夫者若虢
國大夫虢仲自得加罪無為譖之於王且其若是虢人
不得以王師伐虢故也
(三十六)以七月壬辰書於八月
壬辰是七月二十三日上有七月書於八月之下如此
類者注皆謂之日誤今云從赴者以其終不可通蓋欲
兩解故也以五年正月起文傳言再赴是赴以正月也
五年陳侯鮑卒以十二月甲戌為正月
(三十七)突以自奔為文沒逐者主名
突既簒立權不足以自固又不能倚任祭仲反與小臣
造賊盜之計故以自奔為文罪之也例在昭三年釋例
曰諸侯奔亾皆迫逐而苟免非自出也傳稱衛孫林父
甯殖出其君名在諸侯之策此以臣赴告之文也仲尼
之經更沒逐者主名以自奔為文衛獻公出奔不名鄭
伯突及北燕伯款蔡侯朱等皆書名者從彼告辭
(三十八)忽稱太子杜謂守介節忘大計
忽實居君位故今還以復其位之例為文也稱世子者
忽為太子有母氏之寵宗卿之援有功於諸侯此太子
之盛者也而守介節以失大國之助知三公子之彊不
從祭仲之言修小善絜小行從匹夫之仁忘社稷之大
計故君子謂之善自為謀言不能謀國也父卒而不能
自君鄭人亦不君之出則降名以赴入則逆以大子之
禮始於見逐終於見殺三公子更立亂國者實忽之由
復歸例在成十八年正義曰鄧曼所生立為世子是有
母氏之寵也宗卿謂同姓之卿祭仲之女曰雍姬則祭
仲姬姓是同宗卿也
(三十九)王世子不名諸侯世子名附庸稱人
三人皆附庸之世子也其君應稱名故其子降稱人正
義曰三國俱稱人合行禮知其尊卑同也以邾子未得
王命知牟葛之等是附庸郳黎来来朝附庸書名此若
君自親来則亦應稱名若遣臣来聘又不得稱朝曹伯
使世子射姑来朝是世子有稱朝之義知此三人皆附
庸世子攝行父事而来朝也諸侯之卿稱名大夫降稱
人是人之於名例差一等若附庸其君應稱名故其子
降稱人釋例曰王之世子不名諸侯世子則名附庸世
子稱人
(四十)馬遷誤書夫人夷姜
世家云初宣公愛夫人夷姜烝淫而謂之夫人馬遷謬
耳
(四十一)日食必存晦朔朔須甲乙
冬十月朔日有食之甲乙者歷之紀也晦朔者日月之
會也日食不可以不存晦朔晦朔須甲乙而可推故日
食必以書朔日為例
(四十二)鄭昭公知所惡或云嫌其不斷
弑君者人臣之極惡也昭公惡其人其人果行大惡是
昭公知所惡矣言昭公惡之不妄也韓子以為君子言
知所惡者非多其知之明而嫌其心不斷也致使渠彌
含憎懼死故昭公見殺
(四十三)並后匹嫡兩政耦國
初子儀有寵於桓王桓王屬諸周公辛伯諫曰並后妾
如后匹嫡庶如嫡兩政臣擅命耦國都如國亂之本也
周公弗從故及及於難也
春秋左傳要義卷八
