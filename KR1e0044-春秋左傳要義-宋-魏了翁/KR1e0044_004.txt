春秋左傳要義卷四
宋魏了翁撰
隱公四年至五年
(一)蔡姬姓始封及楚滅
蔡國侯爵譜云蔡姬姓文王子叔度之後也武王封之
於汝南上蔡為蔡侯作亂見誅其子蔡仲成王復封之
於蔡至平侯徙新蔡昭侯徙九江下蔡宣侯二十八年
魯隱公之元年也昭侯子成侯十年獲麟之歲也成侯
子聲侯四年春秋之傳終矣聲侯十四年卒至聲侯以
下二世二十八年而楚滅蔡地理志云汝南上蔡縣故
蔡國周武王弟叔度所封
(二)廟成遷入木主故始用六佾
九月至六羽正義曰三年之内木主特祀於寢宫廟初
成木主遷入其中設祭以安神也祭則有樂故初獻六
羽初始也往前用八今乃用六也獻者奏也奏進聲樂
以娛神也六羽謂六行之人秉羽舞也注成仲至名宫
正義曰考成釋詁文也言初獻六羽者謂初始而獻非
在後恒用知者案宣十五年初稅畝杜云遂以為常故
云初云成仲子宫安其主而祭之以其與獻羽連文知
考謂祭以成之非謂始築宫成也又解立宫之意惠公
以仲子手有夫人之文因即娶之雖不以為夫人有欲
以為夫人之意禮諸侯不再娶於法無二適孟子入惠
公之廟仲子無享祭之所蓋隱公成父之志為别立宫
仲子以二年十二月薨四年十二月已再期矣喪畢即
應入廟至此始成宫者仲子立廟本非正法喪服既終
將為吉祭主無祭處始議立之故晚成也傳云始用六
佾不書佾而書羽者以公問羽數故書羽也婦人法不
當謚仲子無謚故因姓以名宫也
(三)仲子依羣公例稱宫宫廟亦互稱
不稱廟而言宫者於經例周公稱太廟羣公稱宫故仲
子依例稱宫也若然案文十三年太室屋壞太廟稱室
者謂太廟之室屋壞耳若傳文則太廟或稱宫即太宫
之椽是也羣公或稱廟即同宗於祖廟同族於禰廟是
也
(四)非講大事備器用為不軌不物
臧僖至敗也正義曰人君一國之主在民之上當直已
而行之以法敺民而納之於善故云人君將納民於軌
物者也言當為軌為物納民於其中也既言民歸軌物
更解軌物之名故講習大事以凖度軌法度量謂之為
軌凖度軌量即謂習戰治兵祭祀之屬是也取鳥獸之
材以章明物色采飾謂之為物章明物采即取材以飾
軍國之器是也劉炫云捕魚獵獸其事相類此諫大意
言人君可觀獵獸不可觀捕魚凡物者廣言諸物鳥獸
魚鱉之類也材謂所有皮革毛羽之類也器謂車馬兵
甲軍國所用之物也凡此諸物捕之不足以講習兵事
其材不足以充備器用如此者則人君不親舉焉其意
言獵之坐作進退可以教戰陳獸之齒牙皮革足以充
器用人君可以觀之捕魚不足以教戰陳鱗甲不足以
為器用人君不宜觀之
(五)公子彄而云臧僖伯傳追書氏
僖伯名彄字子臧世本云孝公之子即此冬書公子彄
卒是也謚法小心畏忌曰僖是僖為謚也諸侯之子稱
公子公子之子稱公孫公孫之子不得祖諸侯乃以王
父之字為氏計僖伯之孫始得以臧為氏今於僖伯之
上已加臧者蓋以僖伯是臧氏之祖傳家追言之也
(六)左氏蒐苗獮狩之名與榖異
周禮大司馬職中春教振旅遂以蒐田中夏教茇舍遂
以苗田中秋教治兵遂以獮田中冬教大閱遂以狩田
其名亦與此同鄭玄解苗田與此小異言擇取不孕任
者若治苗去不秀實者孫炎亦然桓四年公羊傳曰春
曰苗秋曰蒐冬曰狩三名既與禮異又復夏時不田榖
梁傳曰四時之田皆為宗廟之事也春曰田夏曰苗秋
曰蒐冬曰狩皆與禮異者良由微言既絶曲辨妄生丘
明親受聖師故獨與禮合漢代古學不行明帝集諸學
士作白虎通義因榖梁之文為之主說雖名通義義不
通也故先儒皆依周禮左傳爾雅之文而為之說
(七)治兵振旅二文其禮皆同
釋詁文治兵振旅坐作進退其禮皆同所異者惟長幼
先後耳釋天云出為治兵尚威武也入為振旅反尊卑
也孫炎曰出則幼賤在前貴勇力也入則尊老在前復
常法也莊八年榖梁傳曰出曰治兵習戰也入曰振旅
習戰也公羊傳曰出曰治兵入曰振旅其禮一也皆習
戰也是其禮同也何休公羊為出曰祠兵休云殺牲饗
士卒鄭玄詩箋引公羊亦作治兵是其所見本異也此
治兵振旅亦四時教之但於三年大習詳其文耳周禮
春教振旅秋教治兵者四時教民各以其宜春即止兵
收衆專心於農秋即繕甲厲兵將威不軌故異其文耳
桓二年傳例曰凡公行告於宗廟反行飲至彼飲至在
廟知此言飲至亦飲於廟
(八)數軍實謂車徒器械及所獲
軍之資實惟有車徒器械獵則有所獲詩序車攻美宣
王修車馬備器械因田獵而選車徒故知數軍實者數
車徒器械及所獲也說文云械器之總名虞喜云器械
謂鎧甲兜鍪也宣十二年傳言楚國無日不討軍實而
申儆之襄二十四年傳曰齊社蒐軍實使客觀之二注
並云軍器不言車徒及所獲者彼無獵事
(九)取猥雜之物非諸侯所親
若夫至及也正義曰山林之實謂材木樵薪之類川澤
之實謂蓤芡魚蟹之屬此皆器用之所資須賤人所守
掌非人君所宜親及之也此雖意諫觀魚廣言小事故
注云取此雜猥之物以資器傋非諸侯所親也雜猥謂
諸雜猥碎也資謂器之資財待此以備器之所用及所
盛皆是也榖梁傳曰禮尊不親小事卑不尸大功魚卑
者之事也公觀之非正與此同也若然月令季冬命漁
師始漁天子親往嘗魚先薦寢廟彼禮天子親往此譏
公者彼以時魚絜美取之以薦宗廟特重其事天子親
行意在敬事鬼神非欲以為戱樂隱公觀魚志在遊戱
故譏之也
(十)晉始封至韓趙魏分晉
晉國侯爵譜云姬姓武王子唐叔虞之後也成王滅唐
而封之今太原晉陽縣是也燮父改之曰晉燮父之孫
成侯徙都曲沃今河東聞喜縣是也穆侯徙都絳鄂侯
二年魯隱公之元年也定公三十一年獲麟之歲也出
公八年而春秋之傳終矣出公十七年卒自出公以下
五世八十二年而韓趙魏滅晉
(十一)將萬問羽萬是舞之大名不同羽
注萬舞也正義曰案公羊傳曰萬者何干舞也籥者何
羽舞也則萬與羽不同今傳云將萬焉問羽數於衆仲
是萬與羽為一者萬羽之異自是公羊之說今杜直云
萬舞也則萬是舞之大名也何休云所以仲子之廟惟
有羽舞無干舞者婦人無武事獨奏文樂也劉炫云公
羊傳曰萬者云云籥者云云羽者為文萬者為武武則
左執朱干右秉玉戚文則左執籥右秉翟此傳將萬問
羽即似萬羽同者以當此時萬羽俱作但將萬而問羽
數非謂羽即萬也經直書羽者與傳互見之注六六三
十六人正義曰何休說如此服虔以用六為六八四十
八大夫四為四八三十二士二為二八十六杜以舞勢
宜方行列既減即每行人數亦宜減故同何說也或曰
襄十一年鄭人賂晉侯以女樂二八為二佾之樂知自
上及下行皆八人斯不然矣彼傳見晉侯減樂之半以
賜魏絳因歌鍾二肆遂言女樂二八為下半樂張本耳
非以二八為二佾若二八即是二佾鄭人豈以二佾之
樂賂晉侯豈以一佾之樂賜魏絳
(十二)魯唯文周廟得用八他公亦僭用
注魯惟至用六正義曰襄十二年傳曰魯為諸姬臨於
周廟是魯立文王之廟也文王天子自然用八禮記祭
統曰昔者周公旦有勲勞於天下成王康王賜之以重
祭朱干玉戚以舞大武八佾以舞大夏此天子之樂也
康周公故以賜魯明堂位曰命魯公世世祀周公以天
子之禮樂是周公之廟用八也傳曰始用六佾則知以
前用八何休云僭齊也下傚上之辭魯之僭傚必有所
因故本其僭之所由言由文王周公廟用八佾他公之
廟遂因仍僭而用之今隱公詳問衆仲衆仲因明大典
公從其言於仲子之廟初獻六羽故傳亦因言始用六
佾謂仲子之廟用六佾他公則仍用八也至襄昭之時
魯猶皆亦用八故昭二十五年公羊傳稱昭公謂子家
駒曰吾何僭哉荅曰朱干玉戚以舞大夏八佾以舞大
武此皆天子之禮也是昭公之時僣用八也此減從正
禮尚書於經若更僭非禮無容不書自此之後不書僣
用八佾知他廟僣而不改故杜自明其証其後季氏舞
八佾於庭知唯在仲子廟用六也
(十三)大夫書卒不書葬
公子彄卒注大夫書卒不書葬葬者臣子之事非公家
所及正義曰檀弓下云君於大夫將葬弔於宫君親弔
之而不書者弔喪問疾人君之常假有得失不足褒貶
(十四)八方之風凡二說
夫舞所以節八音而行八風注八音金石絲竹匏土革
木也八風八方之風也以八音之器播八方之風手之
舞之足之蹈之節其制而叙其情正義曰舞為樂主音
逐舞節八音皆奏而舞曲齊之故舞所以節八音也八
方風氣寒暑不同樂能調隂陽和節氣八方風氣由舞
而行故舞所以行八風也八風八方之風者服虔以為
八卦之風乾音石其風不周坎音革其風廣莫艮音匏
其風融震音竹其風明庶巽音木其風清明離音絲其
風景坤音土其風凉兊音金其風閶闔沈氏云案樂緯
云坎主冬至樂用管艮主立春樂用塤震主春分樂用
鼓巽主立夏樂用笙離主夏至樂用絃坤主立秋樂用
磬兌主秋分樂用鍾乾主立冬樂用柷敔此八方之音
既有二說未知孰是故兩存焉
春秋左傳要義卷四
