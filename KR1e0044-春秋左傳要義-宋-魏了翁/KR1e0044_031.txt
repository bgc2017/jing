春秋左傳要義卷三十一
宋魏了翁撰
襄公四年下
(一)君夫人生已有櫬定姒賤素無器備
櫬者親身之棺初死即當有之將葬以殯過廟葬訖乃
為虞祭今定姒初薨匠慶以君長懼之乃始作櫬知此
是季孫以定姒本賤素無器備議其喪制欲如此耳非
是終久遂無之也檀弓曰君即位而為椑夫人尊與君
同亦當生已有櫬今議欲不為是素無器備殷朝而殯
於祖周朝而遂葬士喪禮朝而遂葬與記正同知周法
不殯于廟而此及僖八年傳皆云不殯于廟以為非禮
知其將葬之時不以殯過廟耳非是殯尸於廟中也
(二)季孫使略木為櫬匠慶略之蒲圃
詩云九月築場圃毛傳云春夏為圃秋冬為場樹菜蔬
為圃治禾黍為場場圃同地耳故杜以場明圃圃名蒲
也檟是為櫬之木知季孫樹之欲自為櫬也不以道取
為略今律略人略賣人是也季孫言略令匠慶略他木
也官非無木可用意欲不成其喪請木不順其意怒慶
此請令略木為之也匠慶又忿季孫未必無木可用故
取季孫之檟其意言遣我略人我止略女季孫令之為
略匠慶奉命而略雖自被略不得止之寇謂之禦御即
禦也故訓為止季孫本議欲無櫬不虞今傳唯言取木
為櫬而已尚不知得殯廟虞祭以否不虞即是不反哭
不反哭則不得書葬今定姒薨葬備文則因匠慶之言
遂得每事成禮是故經無異文
(三)齊宋請邾滕為附庸今魯請鄫
附庸附大國耳鄫乃子爵而欲得屬魯者春秋之世小
國不能自通多附於大國二十七年齊人請邾宋人請
滕邾滕猶附人况鄫又小也故杜譬之如須句顓臾之
比須句亦子爵使助魯出貢賦耳時公年七歲未能自
謀蓋國内共為此計使相者代公言之
(四)據此太康少康尚有百載與史記少異
夏本紀禹生啟啟生太康是禹孫也為羿所距書序云
太康失邦是為淫放失國也本紀又云太康崩弟仲康
立尚書胤征云惟仲康肇位四海孔安國云羿廢太康
而立其弟仲康為天子則仲康羿之所立但羿據其權
仲康不能除去之耳哀元年傳稱有過澆殺斟灌以滅
后相相依斟灌故澆滅之是相立為天子乃出依斟灌
則相之立也蓋亦羿立之矣此傳言羿代夏政云不修
民事寒浞殺羿言取其國家則羿必自立為天子也當
是逐出后相羿乃自立相依斟灌斟尋夏祚猶尚未滅
蓋與羿並稱王也及寒浞殺羿因羿室而生澆澆已長
大自能用師始滅后相相死之後始生少康少康生杼
杼又年長已堪誘豷方始滅浞而立少長計太康失邦
及少康紹國尚有百載乃滅有窮據此傳文夏亂甚矣
而夏本紀云仲康崩子相立相崩子少康立都不言羿
浞之事是馬遷說之疎也
(五)殺夷羿滅寒浞立少康
孔安國云羿諸侯名杜云有窮君之號則與孔不同也
羿善射論語文也說文云羿帝嚳射官也賈逵云羿之
先祖世為先王射官故帝嚳賜羿弓矢使司射淮南子
云堯時十日並出堯使羿射九日而落之楚辭天問云
羿彈日烏焉解羽歸藏易亦云羿彈十日也言雖不經
難以取信要言嚳時有羿堯時亦有羿則羿是善射之
號非復人之名字信如彼言則不知此羿名為何也寒
是國名伯明寒君之名此傳再言夷羿故以夷為氏也
家衆謂羿之家衆人反羿以從浞為浞而殺羿也孟子
云殺羿者逢蒙樵燭既燒之餘名之曰燼二國之燼謂
澆之所殺死亡之餘遺脱之民也思報父兄之讎故靡
得收而用之有窮遂亡謂浞亡也武羅伯因熊髠尨圉
本羿棄之浞亦不用失人是國之大患故言之以規悼
公也
(六)文王天命未改未得命百官故為武王
晉語稱文王訪於辛尹賈逵以為辛甲尹佚則辛甲文
王之臣而下及武王但文王之時天命未改未得命百
官官箴王闕故以為武王時太史
(七)百官箴王闕如揚雄崔駰等皆倣為之
闕謂過失也太史號令百官每官各為箴辭以戒王若
箴之療疾故名箴焉言官箴者各以其官所掌而為箴
辭虞人掌獵故以獵為箴也漢成帝時揚雄愛虞箴遂
依倣之作十二州二十五官箴後亡失九篇後漢崔駰
駰子瑗瑗子寔世補其闕及臨邑侯劉騊駼大傅胡廣
各有所增凡四十八篇廣乃次而題之署曰百官箴皆
倣此虞箴為之
(八)王有稱帝帝有稱王
後人之稱先代或以王言帝或以帝言王史記於夏殷
諸王皆稱為帝此羿簒立為王故以帝稱焉
(九)夷狄荐居謂逐水草
釋言云荐再也孫炎曰荐草生之再也即荐是聚也服
虔云荐草也言狄人逐水草而居徙無常處劉炫案莊
子云麞鹿食荐即荐是草也服言是
(十)猶今俗語云委頓
注頓壞也正義曰頓謂挫傷折壞今俗語云委頓是也
(十一)魯人避陳子游父諱改藩為番音皮
注番縣正義曰魯國地理志曰番讀如藩屛之藩言魯
國南藩也汝南陳子游為魯相子游者藩之子也國人
避諱遂改皮音而為番字因而不改(見白褒魯國記)
(十二)杜取鄭衆麻髮相半釋髽不從玄
髽之刑制禮無明文先世儒者各以意說鄭衆以為枲
麻與髮相半結之馬融以為屈布為巾高四寸著於顙
上鄭玄以為去纚而紒案檀弓記稱南宫縚之妻孔子
之兄女也縚母喪孔子誨之髽曰爾毋從從爾爾毋扈
扈爾鄭玄云從從謂大高扈扈謂大廣若布高四寸則
有定制何當慮其從從扈扈而誨之哉如鄭玄去纚而
空露其紒則髮上本無服矣喪服女子在室為父髽衰
三年空露紒髮安得與衰共文而謂之髽衰也魯人逆
喪皆髽豈直露紒迎喪哉凶服以麻表髽字從髟是髮
之服也杜以鄭衆為長故用其說言麻髮合結亦當麻
髮半也於時魯師大敗遭喪者多婦人迎子迎夫不能
備其凶服惟髽而已同路迎喪以髽相弔傳言魯於是
始髽者自此以後遂以髽為弔服雖有吉者亦髽以弔
人檀弓曰魯婦人之髽而弔也自敗於臺鮐始也鄭玄
云時家家有喪髽而相弔知於是始髽者始用髽相弔
也髽者依喪服婦人為斬衰三年者髽故喪服云女子
子在室箭笄髽衰三年是也其齊衰期亦髽故檀弓云
南宫縚之妻之姑之喪夫子誨之髽是也其婦人弔服
則鄭注檀弓云大夫之妻錫衰士之妻則疑衰皆吉笄
無首素總也
(十三)會吳于善道柤鐘離公羊為外吳
五年注魯衛至地闕正義曰諸言及者皆魯君命之使
與彼行故稱及彼此傳稱晉將為吳合諸侯使魯衛先
會之魯衛俱受命於晉非是魯君命蔑使與林父會吳
故不言及也下文戚之會序吳於列書公會晉侯云云
吳人鄫人于戚此不序吳於林父之下而别云會吳者
為吳人先在善道蔑與林父往彼會之故云會吳也十
年會吳於柤成十五年會吳於鐘離皆是吳在彼地往
彼會之故殊會吳也公羊以為外吳言春秋内其國而
外諸夏内諸夏而外夷狄故殊會以外之左氏無此義
(十四)楚人討陳叛故由令尹子辛貪欲
釋例曰陳之叛楚罪在子辛共王既不能明法示教以
肅大臣陳叛之日又不能嚴斷威刑以謝小國而擁其
罪人以興兵致討暴師經年加禮於陳陳恨彌篤乃愠
而歸罪子辛子辛之貪雖足以取死然共王用刑為失
其節故君子論之以為不刑君子此言止為殺公子申
與壬夫二人而已此注又兼言殺子反者傳言已則無
信尤共王也背盟而敗于鄢陵及殺子反皆是共王無
信之事故追言之
(十五)虞書成允成功傳為夏書杜為逸書
成允成功此虞書大禹謨之文禹是夏王故傳稱夏書
杜不見古文故稱逸書
(十六)君臨大夫喪位在阼階西鄉
喪大記云大夫之喪將大斂既鋪絞紟衾衣君至主人
迎先入門右巫止於門外君釋菜祝先入升堂君即位
于序端士喪禮君若有賜焉則視斂既布衣君至君升
自阼階西鄉以君臨士喪西鄉知臨大夫之喪即位于
序端者亦西鄉也
(十七)杞桓公與成公同盟故赴以名
釋例曰杞伯姑容未與襄同盟而事逮其父用同盟之
禮蓋繼好之義也嫌於赴非所盟之君故傳曰始赴以
名同盟故也
(十八)華與樂相優謂為調戱
二十八年傳稱慶氏之徒觀優至于魚里是優為戲名
也晉語有優施史記滑稽傳有優孟優旃皆善為優遂
以優著名是優為調戱也
(十九)向戌蓋華臣子罕善樂轡忍忿求安
服虔云言子罕不阿同族亦逐樂轡以正國法忠之至
也及樂轡射其門畏從華弱之罰復善樂轡如初是為
茹柔吐剛喪其志矣傳故舉之明春秋之義善惡俱見
杜以春秋之世君弱臣強莫不蓋失掩罪以相忍為國
向戌欲蓋華臣子罕不怨樂轡皆忍忿求安之事不足
以為大尤
(二十)季武子代父為卿見大國
昭二年晉韓宣子來聘傳曰告為政而來見也大國政
卿尚來見小國知此傳言見者是始代父為正卿往見
於大國也
(二十一)傳堞為堙謂周城為土山及女牆
兵書攻城有為堙之法宣十五年公羊傳曰子反乘堙
而窺宋城是堙為土山使高與城等而攻之也言環城
是環遶其城知周匝其城為土山也
(二十二)遷萊君寄居于小邾
遷萊于郳正義曰郳即小邾也二年傳曰滕薛小邾之
不至皆齊故也小邾附屬於齊故滅萊國而遷其君於
小邾使之寄居以終身也
(二十三)啟蟄而郊今卜春分後太晚
周禮大宰職云祀五帝前期十日帥執事而卜日然則
將祭十日之前預卜之蓋一旬一卜也例稱啟蟄而郊
建寅之月也此四月三卜蓋三月二卜四月又一卜也
春分之前猶是啟蟄節内於法仍可以郊據傳獻子之
言三卜在春分之後則初卜即已大晚故三卜而涉於
春分也牛已稱牲是既卜日矣牲既成矣而又卜郊與
僖同譏
(二十四)祭祀不祈而以祭獲福故云祈農
案孝經云孝莫大於嚴父嚴父莫大於配天則周公其
人也昔者周公郊祀后稷以配天宗祀文王於明堂以
配上帝止云配而祀之不言祈農也郊特牲說郊天之
義曰萬物本乎天人本乎祖此所以配上帝也郊之祭
也大報本反始也宣三年公羊傳曰郊則曷為必祭稷
王者必以其祖配王者則曷為必以其祖配自内出者
無匹不行自外至者無主不止何休云天道闇昧故推
人道以接之不以文王配者重本尊始之義也據此諸
文則郊祭天者為物本於天故祭天以報本神必須配
故推祖以配天止報生成之恩非求未來之福此傳專
言郊祀后稷主為祈農事者斯有旨矣祭祀者為報已
往非求將來之福也但祭為明神所享將以將來致福
將來而獲多福乃由祭以得之禮器稱君子曰祭祀不
祈祭者意雖不祈其實福以祭降以祭獲福即祈之義
也宗廟之祭緣生事死盡其孝順之心非求耕稼之利
少牢饋食者大夫之祭禮也其祭之末尸嘏主人使女
受福於天宜稼于田彼豈為田而祭哉神以宜田福之
耳郊天之義亦由是也神以人為主人以穀為命人以
精意事天天以宜稼祐人以此謂之祈農本意非祈農
也詩噫嘻序曰春夏祈穀于上帝禮仲春之月月令曰
是月也天子乃以元日祈穀于上帝即是郊天之祭也
其下即云乃擇元辰天子親載耒耜躬耕帝藉是郊而
後耕也獻子此言正與禮合孝經止言尊嚴其父主述
孝子之志本意不說郊天之祭無由得有祈穀之言何
休膏肓執彼難此追而想之亦可以歎息也
(二十五)啓蟄建寅中氣耕記春分
釋例曰歴法正月節立春啟蟄為中氣二月節驚蟄春
分為中氣是啟蟄為夏正建寅之月中氣也月令祈穀
之後即擇日而耕初耕亦在正月傳言既耕而卜郊宜
其不從是此卜之時已涉春分之節時過不復可郊故
言耕謂春分指釋獻子言耕是春分之節不謂春分始
可耕也釋例又曰僖公襄公夏四月卜郊但譏其非所
宜卜不譏其四月不可郊也孟獻子曰啟蟄而郊郊而
後耕耕謂春分也言得啟蟄即當卜郊不得過春分也
是言此卜在春分之後故獻子譏之據傳獻子此言郊
天之禮必用周之三月而雜記云孟獻子曰正月日至
可以有事於上帝七月日至可以有事於祖七月而禘
獻子為之也此與禮記俱稱獻子二文不同必有一謬
禮記後人所錄左傳當得其真若七月而禘獻子為之
則當獻子之時應有七月禘者烝嘗過則書禘過亦宜
書何以獻子之時不書七月禘也足知禮記之言非獻
子矣
(二十六)穆子引行露言非才不可居位
詩國風召南行露之首章也言人行者豈不欲早夜而
行乎謂早夜而行則多露濡已義取非禮不可以妄行
穆子引之言非其才不可以妄居官位
(二十七)穆子釋靖共正直之義
詩小雅小明之篇言人能安靖共敬以居爾之職位愛
好正直之人與之共處於朝則神明聽順之當助女以
大福也既引詩文又述其意能憂念下民是為德也正
直己心是為正也能以己正正人之曲是為直也此德
也正也直也三者和備是為仁也人能如是則神明聽
順之大福降與之
(二十八)禮登階臣後君一等
聘禮公迎賓于大門内及廟門公揖入立于中庭納賓
賓又三揖至于階三讓公升二等鄭玄云先賓升二等
亦欲君行一臣行二言君先升二等然後臣始升一等
是禮登階臣當後君一等
(二十九)穆叔釋退食委蛇之詩
羔羊之篇言大夫賢者退朝而食從公門入私門委蛇
委蛇然委蛇順從之貌詩之此意謂順者也今孫子為
臣而君自處是横不順道以横道而為委蛇其人必將
毁折不得終其職位
(三十)晉悼復霸故魯公稟朝聘之數
昭三年鄭子太叔云文襄之霸也令諸侯三歲而聘五
歲而朝自襄以後晉德少衰諸侯朝聘無復定準今晉
悼復修霸業更合諸侯故公朝晉而稟其多少多少傳
亦無文據子大叔之言不說悼公之法而遠陳文襄之
令則悼公此命還同文襄耳非復别制法也
(三十一)晉八卿和睦
八卿和睦正義曰八卿者據九年傳荀塋將中軍士匄
佐之荀偃將上軍韓起佐之欒黶將下軍士魴佐之趙
武將新軍魏絳佐之
(三十二)寗俞不敢受彤弓范匄受之為知禮
文四年寗俞來聘為賦彤弓寗俞不敢當此賦彤弓而
宣子受之故解其意彼以彤弓當寗俞故寗俞不敢受
此賦彤弓其義在於晉君非當范匄故范匄受之而知
為知禮也
春秋左傳要義卷三十一
