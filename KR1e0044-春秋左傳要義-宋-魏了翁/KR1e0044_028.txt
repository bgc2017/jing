春秋左傳要義卷二十八
宋魏了翁撰
成公十一年至十六年
(一)正月公在晉不書諱見止
十一年注正月至見止正義曰襄二十九年正月公在
楚傳曰釋不朝正于廟也彼以踰年故書正月公在楚
此亦踰年不書正月公在晉者為諱見止故正月不以
告廟案春秋上下公之在晉諱與不諱悉皆不書此言
諱見止者以此兼有諱義故詳之也宣五年傳公如齊
高固使齊侯止公請叔姬焉夏公至自齊書過也注云
公既見止連昏於鄰國之臣厭尊毁列累其先君而於
廟行飲至之禮故書以示過宣七年公會晉侯云云于
黑壤傳稱晉侯以公不朝又不聘止公于會不與公盟
八年公至自晉注云義與五年書過同此亦見止公還
不以為恥故告至耳
(二)娣姒之名不計夫之長幼
世人多疑娣姒之名皆以為兄妻呼弟妻為娣弟妻呼
兄妻為姒固即惑於傳文不知何以為說今謂母婦之
號隨夫尊卑娣姒之名從身長幼以其俱來夫族其夫
班秩既同尊卑無以相加遂從身之少長喪服小功章
曰娣姒婦報傳曰娣姒婦者弟長也以弟長解娣姒言
娣是弟姒是長也公羊傳亦云娣者何弟也是其以弟
解娣自然以長解姒長謂身之年長非夫之年長也釋
親云長婦謂稚婦為娣婦娣婦謂長婦為姒婦止言婦
之長稚不言夫之大小今穆姜謂聲伯之母為姒昭二
十八年傳叔向之嫂謂叔向之妻為姒二者皆呼夫弟
之妻為姒豈計夫之長幼乎釋親又云女子同出謂先
生為姒後生為娣孫炎云同出謂俱嫁事一夫也事一
夫者以己生先後為娣姒則知娣姒以已之年非夫之
年也故賈逵鄭玄及此注皆云兄弟之妻相謂為姒言
兩人相謂謂長者為姒知娣姒之名不計夫之長幼也
(三)周公出奔晉凡自無出
十二年傳注天子至非之正義曰凡言出者謂出其封
内天子以天下為家本無出封之理以無外之故雖有
出奔之人史策皆不言出昭二十六年尹氏召伯毛伯
以王子朝奔楚實出而不言出是其事也襄王蔽於匹
夫之孝不顧天下之重故書云出居於鄭此周公王既
復之而又自出故書云出奔是不應言出而言出皆所
以罪責之也鄭玄荅孫皓曰凡自周無出者周無放臣
之法罪大者刑之小則宥之以為實無出法案書流宥
五刑則宥者流之非不出也舜放四罪投之四裔安得
不出畿乎若如周禮無流放之文即云周無放臣之法
禮三諫不從待放於郊然則周臣三諫不從終是不蒙
王放欲令諫者何以措身左傳發凢自是書策之例因
即以為周制謂其實無出者執文害意為蔽何甚
(四)交贄往來謂聘使
傳言交贄往來謂聘使來去也聘禮賓執圭以通命執
幣以致享故知贄是幣謂聘享之禮也
(五)享聘客金奏在庭今為地室驚賓
作樂謂之奏奏樂先擊鍾故周禮大司樂樂師每事皆
云令奏鍾鼓以鍾先擊故先言鍾也鍾以金為之謂之
金奏故鍾師掌金奏鄭玄云金奏擊金以為奏樂之節
金謂鍾及鎛也鄭玄燕禮注云以鍾鏄播之鼓磬應之
所謂金奏也是金為奏節之初故傳言金奏作於下作
樂先擊鍾故注云擊鍾而奏樂也禮記仲尼燕居云兩
君相見入門而縣興升堂而樂闋郊特牲曰賓入大門
而奏肆夏示易以敬也鄭玄云賓朝聘者朝聘連言之
則燕享朝賓聘客皆入門即奏樂矣其實朝賓入門而
奏樂聘客則至庭乃奏樂此郤至將登堂始奏樂者縣
當在庭而楚之為地室而縣待客將登乃奏乃所以見
異故欲以驚賓矣燕享聘客皆當入門奏肆夏若燕巳
之羣臣則有王事之勞者乃得以樂納賓其常燕唯有
升歌間合而已無納賓之樂也故燕禮記云若以樂納
賓則賓及庭奏肆夏鄭玄云卿大夫有王事之勞者則
奏此樂焉是燕已之臣無王事之勞者不以樂納賓也
(六)燕巳臣以樂納賓聘客必然
卒聞地下鍾聲出其不意故驚而走出其出實為驚怖
因即飾辭辭樂言己不敢當大禮匿其驚走之意仲尼
燕居云兩君相見入門而縣興是賓入門作樂為兩君
相見之禮也而燕禮雖兼聘問之賓以燕已臣為主而
云若以樂納賓燕已之臣尚有以樂納賓之法則燕享
聘客必以樂納賓矣故鄭玄郊特牲注云賓朝聘者朝
聘並言則君臣同樂郤至不敢同君故以之為辭耳非
謂禮不得也
(七)朝而不夕言無事
朝而不夕正義曰旦見君謂之朝莫見君謂之夕哀十
四年傳稱子我夕晉語稱叔向夕皆謂夕見君也人息
事少故百官承奉職事皆朝朝而莫不夕不夕言無事
也
(八)爭尋常以盡其民
八尺曰尋倍尋曰常喻其少故言爭尺丈之地以相攻
伐盡殺其民
(九)世治則公侯扞民亂則役武夫害人
武夫有武能為人之扞蔽世治則公侯同於武夫同其
腹心相與扞己民而已不侵犯他人也世亂則使武夫
同於公侯其公侯欲得拓竟寬土則制禦武夫以從己
志使武夫為己腹心股肱爪牙令之侵害鄰國摶擊也
噬齧也犬能搏噬譬之於犬為搏噬之用無已時也
(十)郤至引詩武夫答一矢之言
天下有道之時則公侯能為民扞城禦難而使武夫制
其己之腹心不侵犯他國也亂則反之不腹扞蔽己民
乃以武夫從己腹心將武夫為股肱爪牙以侵害他國
是反治世也晉楚世為仇敵常有相害之心子反言一
矢相加仍懷戰鬭之意故郤至言世治則自守世亂則
相侵害荅上一矢之言冀得久為和好
(十一)晉以侯伯乞師執謙以逼成
十三年注將伐至謙辭正義曰晉雖是侯伯恐魯不與
若言召兵或容辭說言乞則不得不與釋例曰乞師者
深求過理之辭執謙以逼成其計
(十二)書朝王所與如京師不同
言公朝王所者發國不為朝王至彼遇王朝之朝訖乃
書故稱朝也此過京師亦宜稱朝言如者發雖主為伐
秦即有朝王之意書其初發故言如也
(十三)禮身之幹敬身之基
幹以樹木為喻基以牆屋為喻樹木以本根為幹有幹
故枝葉茂焉牆屋以下土為基有基乃牆屋成焉人身
以禮敬為本必有禮敬身乃存郤子無基則亦無幹但
言有所局不復得言幹耳
(十四)王以行人之禮待宣伯而賄為介者
周語云簡王八年魯成公來朝使叔孫僑如先聘且告
見王孫說與之語說言於王曰魯叔孫之來有異焉其
弊薄而言謟殆請之也若請之必欲賜也且其狀方上
而銳下宜觸冐人王其勿賜若貪陵之人來而盈願是
賞不善也且財不給王使私問諸魯魯人云請之也王
遂不賜禮如行人孔晁云行人使人也以使人之禮禮
之不從聘者之賜禮也又曰魯侯至仲孫蔑為介王孫
說與之語說讓說以語王王厚賄之
(十五)盛以脤器曰脤出兵祭社曰宜
盛以脤器故曰脤也既言宜社又自解宜名釋天云起
大事動大衆必先有事乎社而後出謂之宜孫炎曰有
事祭也宜求見祐也是宜者出兵祭社之名
(十六)受中定命
天地之中謂中和之氣也民者人也言人受此天地中
和之氣以得生育所謂命也命者教命之意若有所禀
受之辭故孝經說云命者人之所禀受度是也命雖受
之天地短長有本順理則夀考逆理則夭折是以有動
作禮義威儀之法則以定此命
(十七)養之以福敗以取禍
養之以福謂將身向福也敗以取禍謂禍及身也福則
人之所欲作往就之辭也禍則人之所惡作自來之語
也
(十八)吕相說言諸侯致命于秦杜劉異
劉炫以為誣秦今知不然者凡誣秦者謂加之罪傳辭
少略者可得稱誣今傳云諸侯疾之將致命于秦文公
恐懼綏靜諸侯又云我有大造于西傳文既詳明諸侯
諸侯實有此意若無諸侯何得稱為大造且秦師襲鄭
鄭亦疾秦此則諸侯之義也劉以為實無諸侯而規杜
過非也
(十九)伐保城亦是誣秦
伐我涑川俘我王官傳皆無文獨謂此為誣者於時輕
行襲鄭不得在道用兵故知此伐保城是誣之也春秋
之時更無費國秦唯滅滑不滅費知費即滑也滑國都
於費國邑並舉以圓文耳
(二十)晉自召公子雍非秦罪
納雍害晉若蟲食禾然彼晉自召雍非秦罪也
(二十一)師役戰聚古人為文有辟
劉殺釋詁文方言云虔殺也重言殺者亦圓文耳輔氏
之聚謂聚衆以拒秦也以上有殽之師令狐之役河曲
之戰不用重文故變文言聚古人為文亦有辟耳
(二十二)絶秦是厲公之言宜稱寡人
劉炫以為臣之出使自稱己君皆曰寡君今吕相雖奉
君命兼有己語稱寡君正是其理杜何知宜為寡人稱
君為誤今刪定知劉說非者以吕相奉厲公之命而往
絶秦則皆是厲公之言不得兼有己語案隠十一年鄭
伯告許大夫云假手于我寡人今吕相稱厲公之命還
與自稱無異亦當云我寡人故知稱君為誤
(二十三)晉辭欲親狄以曲秦故引狄于昏姻
文公所奔之狄不言赤白以其伐赤不應赤自相伐知
白狄伐之也其女雖是赤狄之種而由白狄以納文公
得以白狄為昏姻也且此辭多誣欲親狄以曲秦故引
狄為昏姻耳晉人自數伐狄寧復顧昏姻也杜以傳有
季隗之事引之以證昏姻未必晉於白狄處無昏姻
(二十四)諸侯不得祭天此云告昊天上帝
昭告昊天上帝正義曰禮諸侯不得祭天其&KR0576;不主天
神鄭玄覲禮注云王巡守之盟其神主日諸侯之盟其
神主山川襄十一年亳城北之盟其載書云司慎司盟
名山名川注云二司天神唯告天之别神不告昊天上
帝此秦楚為盟告天帝者春秋之時不能如禮且此辭
多誣未必是實晉與諸國結盟皆不告昊天上帝何由
秦楚獨敢告之盖欲示楚人恨秦之深
(二十五)佞非善惡之稱故以不佞為謙
論語云焉用佞禦人以口給屢憎於人則佞非善事而
以不佞為謙者佞是口才捷利之名本非善惡之稱但為
佞有善有惡耳為善敏捷是善佞為惡敏捷是惡佞但
君子欲納於言而敏於行言之雖多情或不信故云焉
用佞耳
(二十六)晉多誣秦傳唯據三事
秦桓公既與晉厲公為令狐之盟而又召狄與楚欲道
以伐晉諸侯是以睦於晉注晉辭多誣秦故傳據此三
事以正秦罪
(二十七)秦爵二十級春秋時已有
秦之官爵有此不更之名知女父是人之名字不更是
官爵之號漢書稱商君為法於秦戰斬一首者賜爵一
級其爵名一為公士二上造三簮䮍四不更五大夫六
公大夫七官大夫八公乘九五大夫十左庶長十一右
庶長十二左更十三中更十四右更十五少上造十六
大上造十七駟車庶長十八大車庶長十九關内侯二
十徹侯商君者商鞅也秦孝公之相封於商號為商君
案傳此有不更女父襄十一年有庶長鮑庶長武春秋
之世已有此名盖後世以漸增之商君定為二十非是
商君盡新作也其名之義難得而知
(二十八)經文依策書傳文采簡牘
傳言戰敗而經不書杜以意測之不知其故蓋經文闕
漏傳文獨存也經文依史官策書策書所無故經文遂
闕也傳文采於簡牘簡牘先有故傳文獨存也
(二十九)兕觵其觩
十四年詩曰至來求正義曰兕觵罰酒之爵言古之王
者與羣臣燕飲無失禮者用兕觵之爵其觩然空陳設
之無所可罰在席飲美酒者皆能思柔順中和故不用
也彼飲燕君子與人交接非有傲慢之心故萬種福祿
求來歸之詩小雅桑扈之章兕觵以兕角為觵也周禮
小胥職云觵其不敬者是所以罰不敬也異義韓詩說
觵五升所以罰不敬也觵廓也著眀之貌君子有過廓
然眀著詩毛傳說觵大七升許慎云觵罰有過一飲七
升為過多當謂五升是也詩良耜云有觩其角則觩是
角貌此詩之意指其角貌言陳設不用故云陳設之貌
(三十)再發稱族尊君命舍族尊三人例
宣元年己發尊君命尊夫人之例今復發者彼以喪娶
嫌非正禮且公子非族故重眀之何休膏肓難左氏叔
孫僑如舍族為尊夫人案襄二十七年豹及諸侯之大
夫盟復何所尊而亦舍族春秋之例一事再見者亦以
省文耳左氏為短鄭箴云左氏以豹違命故貶之而去
族今僑如無罪而亦去族故以為尊夫人也春秋有事
異文同則此類也
(三十一)東門氏至嬰齊為後改仲氏
十五年注襄仲至仲氏正義曰公羊榖梁皆以嬰齊為
仲遂之子歸父之弟也以為歸父之弟則同其言稱仲
之意則異公羊以為弟無後兄之義使嬰齊為歸父之
子則為仲遂之孫故以王父字為氏榖梁以為宣八年
仲遂卒者為殺子赤疎之不使稱公子父既見疎不得
稱公子故其子由父亦疎之不得稱公孫故别言仲氏
杜之此注其言不眀當以為襄仲歸父本以東門為氏
及命嬰齊紹歸父之後改之曰仲氏也劉炫云仲遂受
賜為仲氏故其子孫稱仲氏耳
(三十二)宋華元挾晉以歸書之示其本情
十八年傳例曰凡去其國國逆而立之曰入復其位曰
復歸諸侯納之曰歸此是魚石止之宜從國逆之例而
為諸侯納之文書曰自晉歸者華元與欒書相善怖懼
桓族欲挾晉以自重以晉納告於諸侯春秋從而書之
以示元之本情
(三十三)惡不及民不稱人以執
釋例曰諸侯見執者已在罪賤之地書名與否非例所
加故但書執某侯也天生民而樹之君使司牧之勿使
失性若乃肆於民上人懷怨讐諸侯致討則稱某人執
某侯衆討之文也諸侯雖身犯不義而惡不及民則不
稱人以執之晉侯執曹伯是也諸無加民之惡而稱人
以執皆時之赴告欲重其罪以加民為辭國史承以書
策而簡牘之記具存夫子因示虚實傳隨而著其本狀
以眀得失也
(三十四)子臧季札衞郢楚閭皆守節者
聖達至守乎正義曰節猶分也人生天地之間性命各
有其分聖人達於天命識己知分若以歷數在己則當
奉承靈命不復拘君臣之交上下之禮舜禹受終湯武
革命是言達節者也若自知己分不合高位得而不取
與而不受子臧季札衛公子郢楚公子閭如此之類皆
守節者也下愚之人不識己分侜張妄作取非其理干
紀亂常如此之輩古今多矣州吁無知之等皆失節者
也子臧自以身是庶子不合有國故言為君非吾節也
雖不能為聖敢失其守節者乎
(三十五)正月今仲冬而雨木冰寒過節
十六年正月雨木冰正義曰正月今之仲冬時猶有雨
未是盛寒雨下即著樹為冰記寒甚之過其節度公羊
穀梁皆云雨而木冰是冰封著樹也今世時有之皆寒
甚所致也
(三十六)楚子傷目故書楚子敗績
此戰楚師未至於敗而楚子身傷故書楚子敗績也泓
之戰宋公傷股師亦敗績故書師敗劉炫又云若君將
被殺獲者復以殺獲者為重既書師敗又書殺獲即韓
之戰獲晉侯大棘之戰獲華元鷄父之戰獲胡沈之君
是也
(三十七)行父歸自苕丘不書至厭於公尊
釋例曰賈氏以為書執行父舍於苕丘言失其所不書
至者刺晉聽讒執之示己無罪也案傳囚之苕丘以别
晉都無義例也公待于鄆與行父俱歸厭於公尊故不
書行父至耳若欲示無罪則宜於執見義今既直書其
執處絶不書至乃所以示終於見執非示無罪也穀梁
以行父至不致者為公在故與杜義合也
(三十八)德行詳義禮信戰之器也
詳則祥也古字同耳釋詁云祥善也李巡曰祥福之善
也事神得福乃名為祥是祥用之以事神也今楚内棄
其國内之民不行施惠是無德也外絶其鄰國之好不
得其利是無義也與晉結盟而復背之貫瀆齊同之盟
是無詳也與人要言今背其語食消善言是無信也夏
之二月農事正煩奸犯時節而動兵伐人是無禮也晉
人無罪苟欲伐之疲勞下民以快己欲是無刑也六事
皆無是無器也無器而戰其可勝乎上若有信民知所
適上既無信不知所從其進與退皆得罪也吾不復得
見子矣知其必死與之長訣也
(三十九)周語杜注以先王言后稷
詩頌思文之篇美后稷之德周語云昔我先王世后稷
故杜以先王言之言先王后稷立其衆人無不得其中
正也當堯之末洪水滔天人不粒食皆失其正性后稷
耕稼以養之各復本性故無不得中正也
春秋左傳要義卷二十八
