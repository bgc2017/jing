周易觀彖卷九
大學士李光地撰
下經四
䷷(艮下離上)
旅小亨旅貞吉
凡物之寄於物而不居者莫如火山上之火則尤寄
而不居旅之象也人不能無旅旅然後往來通而
民用利雖非亨之大者而小亨之道也旅有旅之貞
焉彖傳及爻所言備矣
彖曰旅小亨柔得中乎外而順乎剛止而麗乎明是以
小亨旅貞吉也
旅有小亨之道其下卦體卦德之善則皆旅貞而所
以致亨者也旅以柔為善柔而得中善之善者也五
以柔得中乎外而順乎剛則是以柔中處旅能依彊
輔内止外明則是安於所處而能明察事幾皆處旅
之正也凡言麗者皆明在外而以内卦為主言為明
所麗也晉以順為主睽以說為主旅以止為主以是
為主於内而外之明麗之故明麗為一德如言明為
他卦所麗則麗非離德而屬於他矣
旅之時義大矣哉
亨雖小而時義大
象曰山上有火旅君子以明慎用刑而不留獄
止故慎明故不留慎而不留亦旅之義也
初六旅𤨏𤨏斯其所取災
隂性吝嗇處下則志卑而行賤故發此戒
象曰旅𤨏𤨏志窮災也
程傳云志意窮迫益自取災
六二旅即次懷其資得童僕貞
二有柔中之德是能安於所處保其所有而善撫其
下者故有三者之善
象曰得童僕貞終无尤也
三者之中童僕為重三以剛失其童僕四上亦無得
童僕之文故三上雖不言喪資而凶厲四雖旅處得
資而心未快也
九三旅焚其次喪其童僕貞厲
過剛之德所處則不安所撫則不順以是為常能無
危乎
象曰旅焚其次亦以傷矣以旅與下其義喪也
焚次已可傷况喪其童僕乎時有旅也而自君子處
之則無所不用其誠不敢以旅視之也以旅之道與
下則待之如路人而已人心不附故曰其義喪也
九四旅于處得其資斧我心不快
雖非純剛而亦無柔中之善故未得所安而暫寄於
所處以資斧自防而心未能坦然安樂也
象曰旅于處未得位也得其資斧心未快也
未得位釋旅于處之義言未即次也斧者所以防患
坦然安舒則無所用之故二言資不言斧也
六五射雉一矢亡終以譽命
五以柔中在外而順乎剛又為文明之主當旅之時
出而有獲之象也一矢亡言獲之易也所獲者文明
之物則其終有譽命矣
象曰終以譽命上逮也
凡言命者自上而下故以上逮釋譽命之義
上九鳥焚其巢旅人先笑後號咷喪牛于易凶
離為雉又為牝牛焚巢者失所依也喪牛者亡其順
也陽剛處上故有此象而其占凶
象曰以旅在上其義焚也喪牛于易終莫之聞也
君子一日而居人上則必盡其一日之心豈可以邂
逅視之乎以旅之道在上則處之如傳舍而已禍害
將發故曰其義焚也
䷸(巽下巽上)
巽小亨利有攸往利見大人
一隂伏於二陽之下在天地為隂氣始凝人心則邪
欲潜動於政事亦奸慝伏匿之象也風者隂氣而能
散乎隂氣以其本生於陽也張子所謂隂在内而陽
不得入則周旅不舍而為風是也故隂伏在内陽必
從而入以散之邪動於中必深察以除之奸慝伏匿
王者必命令告戒以飭治之命令象天之風也革
蠱變革之大者也故占曰元亨巽則從其小而飭治
故亨亦小也治之不可不速故曰利有攸往非得陽
剛之德不能治而化也故又曰利見大人
彖曰重巽以申命
義與習坎重險也相似重險所以有更習於坎之象
重巽所以有申復命令之象
剛巽乎中正而志行柔皆順乎剛是以小亨利有攸往
利見大人
說巽卦者皆謂一隂入於二陽之下是謂隂入也今
須以彖傳為据蓋以隂伏在内故陽入而散之是巽
主於陽不主於隂也又因二五有中正之德故言剛
以中正而巽其志得行而柔無不受治而順乎剛志
行而順是以小亨利有攸往也非剛中正之德不能
是以利見大人也
象曰隨風巽君子以申命行事
言申命又言行事者明申命必有行事之實不徒取
其能入故爻有進退者有頻巽者有入在牀下而失
其資斧者
初六進退利武人之貞
初六巽之主也以柔居下能入而不能斷故有進退
之象若濟以武人之貞則無不利矣
象曰進退志疑也利武人之貞志治也
善入者必多疑有以制之則治矣
九二巽在牀下用史巫紛若吉无咎
以剛中而巽巽之善者巽在牀下言其入之至深也
史者以察吉凶巫者以除烖害入之至深又能察其
害而急除之如史巫之紛若則有合於巽道故吉且
无咎也
象曰紛若之吉得中也
惟其得中故雖紛然而不為擾
九三頻巽吝
三位過中過於巽者也過於巽則為頻巽以剛才處
之煩擾甚矣雖未至於凶而向乎凶矣故吝
象曰頻巽之吝志窮也
志始於疑終於窮蓄疑之極則窮也
六四悔亡田獲三品
四亦巽主以隂居隂宜有悔也以其上順乎九五之
中正以行事故可以亡其悔而有田獲三品之象蓋
田獵者所以為民除害所獲既多害盡去矣彖有利
見大人之義故四之象占如此
象曰田獲三品有功也
九五貞吉悔亡无不利无初有終先庚三日後庚三日
吉
處重巽之中亦有悔也以剛中正而居尊位是處巽
而得其正者故其占為吉且悔亡而无不利有悔是
无初也亡之而无不利是有終也然其整飭更新之
術必也丁寧反復於其始而揆度審處於其繼蓋丁
寧者所以申命也揆度者所以行事也申命既詳行
事又審則可謂入而能制矣是以吉也
象曰九五之吉位正中也
先庚後庚即申明貞吉之義故但曰九五之吉
上九巽在牀下喪其資斧貞凶
上過中巽極巽之甚而無復斷矣故有入於牀下而
失其資斧之象牀下至深也斧所以斷也徒事深入
而失厥斷制則不至於極壊不止以是為常其凶甚矣
象曰巽在牀下上窮也喪其資斧正乎凶也
正乎凶言常乎凶也王輔嗣以卑順解巽義後多
因之然順為坤之專德巽未聞有順義考之於經曰
伏曰入曰制曰齊皆與順義差别王氏蓋見柔順乎
剛之辭且見爻多牀下之象故以卑順釋之然牀下
者隂所伏也巽在牀下所以入而制之也能使柔順
乎剛則齊矣卑者巽之形順者巽之效皆非巽字正
解若以人心之德言之以為沈潜深密之義則可不
可以卑順訓也
䷹(兑下兑上)
兌亨利貞
二陽在内一隂在外剛中柔外其德為說在天地則
陽氣在内而敷散隂潤於外以滋悦萬物澤之象也
在人則為實心在内而以和悦之道親人其情悦物
而物亦悦之兌之義也程傳曰能悦於物物莫不
悦而與之足以致亨然為悦之道利於貞正非道之
悦則為邪謟而有悔咎故戒利貞也
彖曰兌說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
剛中柔外兼釋名辭程傳曰剛居中中心誠實之象
柔在外接物和柔之象故為說而利貞愚謂一隂内
伏而陽因之以入則邪僻無所隱於中一隂外見而
陽載之以出則謟佞無所施於外此巽兌兩卦之義
象曰麗澤兌君子以朋友講習
口舌君子所慎惟講習為至說而無傷
初九和兌吉
凡說道以剛為正柔為邪故卦之四陽皆善二隂皆
惡又内卦為初外卦為終初心未失情必由中所感
既深則有累於物故初二之義於四五又為善也居
卦最初又獨不與隂比卦之四陽不與隂比者此爻
而已故為能以和為兌而其占則吉和者性之發情
之正也
象曰和兌之吉行未疑也
感深則惑於物矣惟居初故行未疑
九二孚兌吉悔亡
二近六三宜有悔也有剛中之德故能以孚為兑吉
而亡其悔矣
象曰孚兑之吉信志也
以信為志則不隨物而遷
六三來兌凶
不中不正為說之主凡可說之物無不感之而來凶
之道也居内卦故曰來
象曰來兌之凶位不當也
以不正之德當交物之位
九四商兌未寧介疾有喜
承五近三有商兌未寧之象本剛德也故又有介疾
有喜之占
象曰九四之喜有慶也
四居上位能去邪從正則其喜不獨一身凡象傳言
有慶者多上三爻也
九五孚于剥有厲
凡兌居上體五上多有相感之象此卦之義又專於
說者故特為孚于剥之戒
象曰孚于剥位正當也
居尊位而正與上六相比
上六引兑
隂居說極在外又有去而不返之象故曰引兌來兌
者我感而物來引兌者物引而我去傳曰則是物至
而人化物也孟子曰物交物則引之而已矣此之謂
也不言凶者咸之輔頰舌明夷不明晦之例也
象曰上六引兌未光也
其心光明則不至於為物所引矣
䷺(坎下巽上)
渙亨王假有廟利涉大川利貞
能散萬物者莫如風行于水上則尤有蕩摇離散之
象所以名渙物散而後能聚是渙有亨道也王者
致其精誠以感假於有廟此聚渙之最大者渙散則
不利於涉川矣而云利涉大川者惟其渙散故宜蹈
險以合聚之故六爻皆有以渙濟渙之義其道則在
於正而固也
彖曰渙亨剛來而不窮柔得位乎外而上同
渙固有亨理然無以聚之不能亨也九二剛來為主
於内則是有聚渙之本而不窮矣六四柔得位乎外
卦而上同于九五則是主臣相助而有聚渙之資矣
此渙所以能亨也凡易言剛來者皆内有主之象也
王假有廟王乃在中也利涉大川乘木有功也
卦體九五居中有王者誠心假廟之象卦象木在水
上涉川之象
象曰風行水上渙先王以享于帝立廟
即彖辭假廟之義而又加以享帝
初六用拯馬壯吉
居卦之初則猶未渙也故不言渙未渙而亟拯之吉
之道也
象曰初六之吉順也
力順而易故曰順也
九二渙奔其机悔亡
机所以為安者剛來為主於内則本固而安故有奔
而就机之象時既渙矣有悔也本固而安則大勢以
聚故可以亡其悔
象曰渙奔其机得願也
六三渙其躬无悔
三之才非濟渙者而卦惟此爻有應於上則是志在
濟時而能不有其身之象蓋渙之時皆能渙者志在
濟時而忘其私事之濟否皆可无悔
象曰渙其躬志在外也
在外釋渙躬之義且明應上
六四渙其羣元吉渙有丘匪夷所思
上同于五而下無應渙其羣之象也渙其羣者人臣
之盛節故其占曰元吉丘聚也渙之為渙人之所知
也渙之為聚非等夷思慮之所及也申决元吉之義
象曰渙其羣元吉光大也
言能渙其羣而元吉者由其心之光大無私故也光
大無私則衆志服而羣賢進豈非以散為聚乎庸俗
私小之心何足以知之
九五渙汗其大號渙王居无咎
人之疾病得汗則散王者於生民疾病能盡誠呼號
以解散之如渙汗然則血脉周流而上下之氣通矣
故雖當渙之時而王居可以无咎甚言王者開露誠
意宣布德音之可以濟渙也
象曰王居无咎正位也
九五居得正位有王居无咎之象
上九渙其血去逖出无咎
上居卦外不當事任惟離其所傷去而遠出則无咎
矣逖遠也
象曰渙其血遠害也
恐疑於小畜血去之文故斷渙其血為句而以遠害
包去逖出之義
䷻(兌下坎上)
節亨苦節不可貞
澤上有水未盈則止既滿則流其止其行有自然之
限制所以為節節有亨道以其能止能行也如能
止而不能行則為苦節苦節則不可以為正而常也
彖曰節亨剛柔分而剛得中
節固有亨道然所以可亨者以其適中也卦之剛柔
相半而二五之剛得中則是不過中道之象此節所
以亨也
苦節不可貞其道窮也
說以行險當位以節中正以通
又以卦德卦體申卦辭之意坎為習險有勞苦之義
說以行之則不苦矣四五當上位以節天下五中而
四正以中正行節道則通而不窮矣
天地節而四時成節以制度不傷財不害民
四時成則物阜而民安王者之制度所以順天道因
地利與之同節者也
象曰澤上有水節君子以制數度議德行
制數度以節其外議德行以節其心
初九不出戶庭无咎
卦取澤上有水為節之義然水者流澤者止流則通
而止則塞故爻又取澤水通塞為義下卦象澤之止
三則止之溢而流也上卦象水之行上則行之極而
止也初在澤之下二在澤之中故其辭皆曰不出然
初處下居初時當止也當止而止知通塞者也故无咎
象曰不出戶庭知通塞也
九二不出門庭凶
二居下體之中可行之時也可行而止則為失時義
而凶矣二之爻德非不善也以卦取澤水為通塞閉
坎水之下流而二正在其中此所以為失時之義故
曰象也者像也
象曰不出門庭凶失時極也
六三不節若則嗟若无咎
三止極而流又為說主不中不正非能節者以坎險
在前困心衡慮正程子所謂說而遇險之義故為不
節而能嗟悔其占可以无咎
象曰不節之嗟又誰咎也
又誰咎也與同人初九同皆許其補過之辭也
六四安節亨
柔得其正安於節者也如水之順行而安流與卦義
合故曰亨
象曰安節之亨承上道也
以柔正承九五之中正
九五甘節吉往有尚
所謂當位以節中正以通者也甘者苦之反
象曰甘節之吉居位中也
居中有由中之義水之由中而出者其味甘也
上六苦節貞凶悔亡
上流極而止又險極也苦節之象也凡水始由中出
則甘流而注海或停瀦為鹵溼則苦苦者水之窮苦
節者道之窮也不利於行故凶無疚於身故悔亡或
疑上之苦節失時之極比二為甚而猶悔亡何也曰
上在事外雖道之窮獨善其身而已何所悔乎二當
時用而如此此其所以凶也韓愈之論陽城引蠱上
與蹇二意正若此
象曰苦節貞凶其道窮也
䷼(兌下巽上)
中孚豚魚吉利涉大川利貞
二隂在内四陽在外凡中虛之物有感於外則化生
於其中蓋其中虚者實理具足故感於外而生於中
非由外鑠我也人心之性感物發動理亦如是孚之
為字從爪從子鳥之覆卵氣自外入形從中化内外
之感中孚之義又二體剛皆得中中實信之質也卦
德說而巽以說而入於人卦象澤上有風凡積水必
生風風與澤又相入亦内外感應之理故為中孚
中孚以虚為本蓋虚則無所偏繫然後能無所不感
無所不感然後為誠之至也信及無知之物則無所
不感可知矣利涉大川亦以其虚也古人云蹈水之
道無私是也貞者固守乎理之正也守理之貞則無
私而無不感矣
彖曰中孚柔在内而剛得中說而巽孚乃化邦也
中虚則無私中實則有主故无妄無私也而曰剛主
於内咸有感也而曰以虚受人其意皆互相備此二
者孚之體也以說道巽入於人則邦無不化此又孚
之用也
豚魚吉信及豚魚也利涉大川乘木舟虚也中孚以利
貞乃應乎天也
中孚豚魚吉本相連為文如履虎尾之例今既離卦
名而釋之則豚魚吉之意不明故申之曰信及豚魚
也卦有乘木之象又有舟虚之象舟虚而涉川則利
心虚而蹈險則宜天之道信而正而已矣
象曰澤上有風中孚君子以議獄緩死
澤者積隂之處也風以散之議獄緩死之象也程傳
曰君子於天下之事無所不盡其忠而議獄緩死最
其大者也
初九虞吉有他不燕
中孚之爻不以相應為善中孚虚也應則有所繫矣
虞安也禮有虞祭是也剛居孚初初心不失然上應
六四則慮為所遷故其占為能安以自守則吉若動
於外而有他則不安也凡易例以初九而應六四以
九四而應初六者皆無吉義此爻與大過之四辭正
同也
象曰初九虞吉志未變也
有他則志變矣
九二鳴鶴在隂其子和之我有好爵吾與爾靡之
九二剛中有實德者也雖無應於上而誠則必動故
其象為鶴鳴於隂其子必和好爵在我必有與靡之
者好爵謂酒也靡醉也蓋有實德者雖潜隱不務於
外然懿德之好出於自然所謂同聲相應同氣相求
者此爻之義也以其子為九五易無此例謂初九
之同德則可耳蓋初有子象如係小子有子考无咎
童觀小子厲之類是也
象曰其子和之中心願也
中心願言其以孚應也
六三得敵或鼓或罷或泣或歌
不中不正有應於上心繫於物而實德亡矣内無實
德故動静哀樂皆不自主因物而變者也
象曰或鼓或罷位不當也
六四月幾望馬匹亡无咎
下應初九在他卦有相求之義中孚之爻不取繫應
而四近九五故為能去初以上同於五不繫於私誠
以獲上无咎之道也月受日之交則盈而望象四五
之交孚
象曰馬匹亡絶類上也
絶類謂去初
九五有孚攣如无咎
九五剛而中正為孚之主有化邦之任故有孚攣如
而後可以无咎攣如謂固結而不可解說而巽之則
有此效矣
象曰有孚攣如位正當也
有其德居其位
上九翰音登于天貞凶
孚之道積於内不暴於外修於已不揚於衆上處外
而居上又下有繫應虚聲遠聞而實德病矣故象為
翰羽之音升聞于天與在隂鳴鶴異矣以是為貞則
必凶也
象曰翰音登于天何可長也
虚聞不可以久豈可以是而為常乎
䷽(艮下震上)
小過亨利貞可小事不可大事飛鳥遺之音不宜上宜
下大吉
四隂在外小者過也在人則為小事之過人於小事
而有過者以其時之所值宜乎謹小慎微君子能勤
小物斯無大患也細微之事而過於畏謹故亦謂之
過若夫忽於其事之小以至蕩閑踰檢甚而抬尤致
災則又凡人之小過也其象山上有雷雷出地奮陽
之盛也及乎山上則氣和緩而聲寖微亦小過之義
時當小過則過而後亨然必過而不失其正乃可
亨爾苟失其正則是小人之過烏得亨乎可小事不
可大事申小過亨之意小事可以過於柔乃時之宜
也大事過於剛則非時之宜矣飛鳥遺之音不宜上
宜下又申利貞之意卦有飛鳥之象故卦以兆告如
飛鳥之詒以音上下者鳥飛之上下不宜上宜下述
鳥語之意以切人事也蓋鳥之飛也上下無常而人
之過也各於其黨凡過而放縱上之類也過而謹節
下之類也不上而下則得過之正而亨矣故大吉
彖曰小過小者過而亨也
大過之亨必善所以處之惟小過則有亨道
過以利貞與時行也
非過而又貞也乃過而不失其貞以過為貞爾此所
以為與時偕行也
柔得中是以小事吉也剛失位而不中是以不可大事也
小事之過者過於柔此卦柔得中位是有小事吉之
象也大事之過者過於剛此卦剛失位而不中是有
不可大事之象也
有飛鳥之象焉飛鳥遺之音不宜上宜下大吉上逆而
下順也
小事之在人羽毛之象也羽毛飛揚而身與之高下
故在書曰不矜細行終累大德逆順亦以鳥飛之勢
言猶之飛也摶風而上則其勢逆隨風而下則其勢
順以喻人之行事猶之過也過而放縱則於理逆過
而謹節則於理順矣
象曰山上有雷小過君子以行過乎恭喪過乎哀用過
乎儉
三者皆過也然皆過而近於本者彖傳宜下之意也
初六飛鳥以凶
四隂皆象鳥之毛羽初上處其兩端則翼之象也居
卦之初於時未過爻有翼象故其飛不能自止不當
過而過過而失其正者也凶害乃所自取故曰以凶
按彖曰宜下初處最下宜乎吉矣且大過中爻兩
棟一吉一凶而小過初上之飛鳥皆凶者蓋屋之棟
惟一而鳥之翼有兩棟之上者為隆下者為橈而翼
之舒於兩旁則皆飛之象也不安於下故其凶為甚
象曰飛鳥以凶不可如何也
六二過其祖遇其妣不及其君遇其臣无咎
二應五君臣之位也以六二應六五又每取妣象晉
之王母是也以孫婦袝於祖妣疑於越矣然禮則當
然可過者也惟君臣之際名分最嚴則不可以豪釐
而過此爻與五兩隂相應有妣婦之配無君臣之交
故其越四應五是過祖而遇妣也無正應於上而居
下位是不及君而自得其臣也以喻天下凡事有可
過者則過而不失其中有不可過者則不及而後為
中二有中德能權衡乎過不及以取中者也故无咎
象曰不及其君臣不可過也
當過之時而言不及故特釋之明事有决不可過者
九三弗過防之從或戕之凶
小過之時過於小心慎密之時也三以剛居剛而不
中是不能過為周防者失時之義故必有戕害及之
而其占凶
象曰從或戕之凶如何也
九四无咎弗過遇之往厲必戒勿用永貞
以剛居柔爻義可无咎矣然不得中位則有不能過
於審處以適合其宜者以是而往則亦有危而當戒
而不可長守之以為常也
象曰弗過遇之位不當也往厲必戒終不可長也
三四皆所謂剛失位而不中然不過防則其害切不
過遇者有危而已且居柔本有无咎之理故能戒則
免於凶厲也
六五密雲不雨自我西郊公弋取彼在穴
雲飛而在上及成雨則下矣密雲不雨猶飛而未下
也凡西風則不雨雲自西來西風動也當小過之時
以隂居尊必有過於上而不能下者然幸其有中德
雖比上而應二故又戒以降心下交如弋鳥然不弋
其飛者而弋其在穴者如此則合於宜下之義而過
可免矣按卦有飛鳥之象而此爻變鳥象雲者雲
鳥皆飛䫫也以此爻居尊故特變其象雲而下施則
潤及於物居尊位而能下交則澤被天下矣
象曰密雲不雨已上也
小過之時不宜上者
上六弗遇過之飛鳥離之凶是謂災眚
以隂居最上故為不能遇而過之其過也甚矣離如
詩言鴻則離之謂鳥之飛而離於此也然處時之窮
與之俱過其凶亦由於災眚以别於初之未過而自
取凶又以别於迷復之凶而復召災眚者
象曰弗遇過之已亢也
亢者上之極而不能下者
䷾(離下坎上)
既濟亨小利貞初吉終亂
水火之用交故為既濟如地天之為泰也亨小者
事之既濟則人心懈心本也事末也亨在事而不在
心是小者亨也既以利貞戒之又以初吉終亂警之
皆一意也
彖曰既濟亨小者亨也利貞剛柔正而位當也
六十四卦惟此卦之剛柔正而各居其位有貞之象也
初吉柔得中也終止則亂其道窮也
既未濟之善皆在柔中者既濟之外卦是治而將亂
未濟之外卦是亂而復治也易貴剛中而此二卦不
然者時為大也
象曰水在火上既濟君子以思患而豫防之
亦與象辭同意
初九曳其輪濡其尾无咎
既濟之初可以濟而猶未可輕濟也初居下當濟時
有濡尾之象然有剛正之德故能曳其輪而不進則
雖濡其尾而无咎矣蓋欲進而即止臨事而懼者也
故无咎
象曰曳其輪義无咎也
義在曳其輪故專釋之
六二婦喪其茀勿逐七日得
曳輪則車不行已行矣而喪其蔽車之飾則猶難行
也夫義路也禮門也君子之行道濟時也義不可則
不進無異於曳其輪禮不備則不合無異於喪其茀
六二亦當濟初而居内卦離體有雉翟之美而未施故
取此象然中正之德有應於上故又為勿逐七日得
象曰七日得以中道也
九三高宗伐鬼方三年克之小人勿用
三之時已濟矣然推本其成功之難如高宗之伐國
久而後克欲人無忘乎始事之艱又戒以小人勿用
欲人豫防乎將來之禍不如是則初吉而終亂矣一
時之濟其可保乎
象曰三年克之憊也
憊者言其勞師之久
六四繻有衣袽終日戒
濟已過中思患豫防不可須臾離之時也故取此象
象曰終日戒有所疑也
九五東鄰殺牛不如西鄰之禴祭實受其福
九五之時濟而過矣故為之戒曰斯時也與其極乎
盈盛如東鄰之殺牛不若减損薄約致其精誠如西
鄰之禴祭為實受其福也此爻之義與泰之三正同
象曰東鄰殺牛不如西鄰之時也實愛其福吉大來也
時當薄約故東鄰不如西鄰之時也持盈挹滿吉方
大來故曰實受其福
上六濡其首厲
濟終則亂又以隂柔之德居之濡首之象也濡首則
不能自振矣危之道也
象曰濡其首厲何可久也
能自振拔則首不濡矣豈可久於湛溺而不返乎
䷿(坎下離上)
未濟亨小狐汔濟濡其尾无攸利
本火之用不交故為未濟如天地之為否也程傳
云未濟之時有亨之理惟在慎處而已狐能度水濡
尾則不能濟其老者多疑畏故履冰而聽懼其䧟也
小者則未能畏慎而果於濟則濡其尾而不能濟也
既不能濟无所利矣愚謂傳說甚善但汔字之義須
從本義為長既未濟猶泰否也然泰卦言吉亨而
既濟則多危懼否宜儉德辟難而未濟則但當敬謹
而已間嘗以其時義推之蓋既濟又在泰之後而否
之先未濟又在否之終而泰之始二卦處乎否泰之
交故其辭義有不同者然而初吉終亂之占即城復
於隍之象而汔濟濡尾之戒則其亡其亡之心也
彖曰未濟亨柔得中也
未濟極則濟矣而五以柔中處之是能敬慎所以亨也
小狐汔濟未出中也濡其尾无攸利不續終也
未出水中而濡其尾則不續終矣所以深戒夫垂成
而敗者也
雖不當位剛柔應也
又申明未濟爻義有亨之善
象曰火在水上未濟君子以慎辨物居方
物各得其分而後和是以未濟求濟之道也
初六濡其尾吝
卦有濡尾之象而初尾位也又有童稚小子之象所
謂小狐者也隂柔當未濟之初時未可而急于進其
不能濟必矣
象曰濡其尾亦不知極也
極依本義作敬大抵兩卦之義敬慎則吉也
九二曳其輪貞吉
九二之時猶未可濟也二有中德能自止而不進是
得乎處時之正者占者如是則吉矣
象曰九二貞吉中以行正也
釋貞字之義
六三未濟征凶利涉大川
既未濟諸爻無舉卦名者惟此爻言未濟蓋諸爻所
處者時也故不舉其時而意自明此爻内卦之極時
可濟矣而隂柔不中正可濟而不濟是未濟在已而
不在時故特曰未濟見其失時也疑事無功故以征
則凶然惟施於涉大川則利蓋涉大川又險之甚者
雖當可為之時而險難之大者則不妨於疑慎是反
以未濟為利也義與漸三利禦寇同
象曰未濟征凶位不當也
以柔才而當將濟之位
九四貞吉悔亡震用伐鬼方三年有賞于大國
四五皆自未濟而濟之時也然位皆失正故皆為之
占戒言時雖可為而以不正行之必有悔也四當外
卦之初非奮發則不濟故有震用伐鬼方之象詩所
謂奮伐荆楚是也蓋商道當高宗之時謂之中興則
是自未濟而既濟也故兩卦皆取其事為象
象曰貞吉悔亡志行也
言憊者欲思其艱言志行者欲厲其志
六五貞吉无悔君子之光有孚吉
四曰悔亡五則无悔矣居尊位而有中德當濟之時
故其實德發為輝光吉之道也以前爻高宗之義推
之此則所謂嘉靖殷邦者與
象曰君子之光其暉吉也
自未濟而濟則光暉倍盛如焚赭之餘而生草木雷
雨之後而見青天其光采必逾倍於常時也人之出
於磨厲與國家興於憂危理皆如此
上九有孚于飲酒无咎濡其首有孚失是
時將濟矣内有孚信則雖飲食宴樂而安以俟之可
以无咎然戒懼之心不可忘也苟溺焉以至於濡其
首則内之孚信反由是而失矣懼以終始其要无咎
易之道也
象曰飲酒濡首亦不知節也
明濡首為飲酒之過與既濟上爻相發
周易觀彖卷九
