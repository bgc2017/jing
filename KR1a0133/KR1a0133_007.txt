周易觀彖卷七
大學士李光地撰
下經二
䷧(坎下震上)
解利西南無所往其來復吉有攸往夙吉
内險外動以險故而動動而出乎險外解之義也解
之本義是訓解免然解免則消散而紓緩矣故又為
散與緩之義也雲雷為屯未解散之象也雲升雨降
屯者散矣亦解之象蹇利西南解亦利西南者安
退處後以固根本當難行之時止於險中固當守其
止及解散之時動而出險尤宜謹其動也然蹇之時
必不可進故曰不利東北解之時則異矣无所往固
當以安守為善有所往亦不可不往也但不可務外
忘内而失其根本之圖耳故不曰不利東此而其說
往來之意與蹇爻殊者如此
彖曰解險以動動而免乎險解
解利西南往得衆也其來復吉乃得中也有攸往夙吉
往有功也
難解而與人休息可以得衆矣无所往而來復得中
之道也度其有功而後往則夙矣久而無功則不可
往也
天地解而雷雨作雷雨作而百果草木皆甲拆解之時
大矣哉
天地解則物蒙其澤矣人事解則必使民遂其生也
不能使民遂其生是雖解而不解也
象曰雷雨作解君子以赦過宥罪
赦過如雨之潤枯也宥罪如雷之啓閉也
初九无咎
處於最後而隂柔能静爻義至明故直言无咎
象曰剛柔之際義无咎也
比應皆剛初但以柔順之而處其後於卦之義為无
咎
九二田獲三狐得黃矢貞吉
解以解散為事然卦爻之義所務解散者皆内難也
故狐以象邪媚拇以象親私五則直言小人也天下
之難多矣而聖人未之及惟以解散小人為急此所
以去難之本也卦之所以利西南而來復吉者此也
二剛中固有黃矢之象與三相近為獲三狐獲三狐
而得黃矢是合乎中道嫉惡而不傷者也中則無不
正矣
象曰九二貞吉得中道也
六三負且乘致寇至貞吝
隂不中正居下之上無德竊位宜解之人也有如此
之人則盗思奪之矣有國家者使有如此倖位之徒
而不之去是之謂上慢下暴則盜思伐之矣奪猶可
言也伐則害及於國家矣以此為常能無吝乎
象曰負且乘亦可醜也自我致戎又誰咎也
自我之我非謂負乘者謂使負而乘者
九四解而拇朋至斯孚
四居大臣之位凡有所私者皆宜解也大臣能解其
私則天下之難孰不解者拇取應初為象凡𤨏𤨏姻
婭及依附之小人皆拇之類也所私去則同德之朋
來矣自然之驗故曰斯孚言可必也
象曰解而拇未當位也
言雖有剛德以處高位而未得正防其或有私情之
溺爾
六五君子惟有解吉有孚於小人
六五雖居尊得中然本隂柔也故為之占戒曰為君
子計者維有能解則吉耳何以驗之驗之於小人之
進退也四本剛德故曰朋至斯孚驗之於君子之進
也五柔質故曰有孚於小人驗之於小人之退也
象曰君子有解小人退也
上六公用射隼於高墉之上獲之无不利
上以隂爻處卦外隼之象也内難既解則在外者攘
除不難如登高以射隼出而有獲无不利也諸爻皆
治内之事所謂其來復吉者至此則外難亦無不解
矣所謂有攸往夙吉者也
象曰公用射隼以解悖也
䷨(兌下艮上)
損有孚元吉无咎可貞利有攸往曷之用二簋可用享
陽實隂虚實者益物虚者受益故以三隂三陽之卦
裒其一陽以相與謂之損益然非損其近上者則不
逹於上不至於上之上亦未足以見其為益上也非
損其近下者則不逹於下不至於下之下亦未足以
見其為益下也此卦損下卦之近上體者以益上卦
之上是損下益上也益卦損上卦之近下體者以益
下卦之下是損上益下也又澤益深則山益高亦損
下益上之象風之宣散助雷發生之勢也亦損上益
下之象損下益上曰損損上益下則曰益者程子曰
譬如壘土損於上以培厚其基本則上下安固矣豈
非益乎取於下以增上之高則危墜至矣豈非損乎
損者節損也節損之道必有實心存於内又必其
所處之理合於大善然後无咎可常而利有攸往也
如二簋之薄可謂節損矣然而可以交於神明則以
内有孚信而處之有順時之善爾彖辭自以損字起
義乃損所當損者不可泥損下益上說也益之義亦
同
彖曰損損下益上其道上行
言損下益上何以謂之損乎既損其下則上亦當深
自挹損是其道上行也上下皆損所以名損
損而有孚元吉无咎可貞利有攸往曷之用二簋可用
享二簋應有時損剛益柔有時損益盈虚與時偕行
損而有孚元吉則无咎可貞利有攸往且雖二簋可
用享矣損剛益柔有時又以卦體明二簋之義凡誠
意為質為剛儀物為文為柔儀物或不備者時也卦
之損陽實以益隂虚以誠意之有餘補儀物之不足
是有孚誠之積而不失乎順時之善矣又推言其理
以為凡事物之損益盈虚無有不與時而偕行者以
結二簋有時之意
象曰山下有澤損君子以懲忿窒慾
以兑之說懲忿以艮之止窒慾
初九已事遄往无咎酌損之
當損下之時分當速往以益上然處下居初則猶不
可不重已而度上也故當已其事而後遄往乃得无
咎又當斟酌其淺深以為損也已事者謂畢我之事
而後急彼之事如學而優則仕之類是也酌者謂如
事之未可遽言之未可盡之類
象曰已事遄往尚合志也
尚合志者明所以遄往之故蓋非有上之合志則雖
止而不往亦分之宜矣
九二利貞征凶弗損益之
當益上之時有應於上宜速往者也然或因損已而
失已則喪其所以益上之具故利於貞固而征行則
凶又重曰弗損益之以申其義也或曰初處事始而
曰遄往二當事任而曰征凶何也曰初不言遄往則
在事外者或不知益上為所當然二不言征凶則當
事任者或不知損已為所當慎況初言已事遄往而
又曰酌損之則亦不嫌於自失矣征凶者往而不返
則有凶蓋征與往不同往近而征遠也
象曰九二利貞中以為志也
中則無不正
六三三人行則損一人一人行則得其友
六三一爻最近上體卦之所以為損者也故因成卦
之象而極論損益之道蓋三爻而損一爻是三人行
損其一人也一爻損以益上是一人行而得其友也
若多所牽繫而不舍則其得友也必不專矣凡人國
爾則忘其家公爾則失其黨苟私家黨與之是徇則
何誠信以事君乎
象曰一人行三則疑也
惟二則專一自三以上至於十百皆謂之三也
六四損其疾使遄有喜无咎
四居上位受益者也然非自損則不能受益若居大
臣之位則改過不吝從諫弗咈者損其疾之道也先
君子曰下之益我者方遄往我不自損其疾無以勸
彼之來矣故使遄者有喜受益之道也
象曰損其疾亦可喜也
六五或益之十朋之龜弗克違元吉
居上而虚中以受益益之盛者也有德而受益乃天
之所祐非人力所致故曰或益之言不知其所自來
也如此則鬼神其依龜筮協從故曰十朋之龜弗克
違十朋言衆多也累十朋而不違則其獲神人之助
可知矣吉孰大於是哉
象曰六五元吉自上祐也
自上祐釋或益之之意天且弗違況於鬼神乎
上九弗損益之无咎貞吉利有攸往得臣无家
上九為卦之主受益之極也故極論受益之道而占
辭與卦同蓋必損下而後益上則損者至矣烏得益
乎弗損於下而益於上然後謂之大益而无咎可貞
且利有攸往也得臣則益我者大矣然非以之為私
人也故曰无家王者奄有四海而非冨天下得臣无
家之謂也既言弗損益之而占辭外又言此者以見
始無求益之心終亦无受益之意而王道始備也
象曰弗損益之大得志也
䷩(震下巽上)
益利有攸往利涉大川
名義見損卦益者進益也求進益之道利有所往
而又利涉大川自一身之長益以至濟人利物之事
未有不以為而得未有不以難而成者
彖曰益損上益下民說无疆自上下下其道大光
損上益下者必貴於自上而下下言澤必下䆒也民
說无疆則王道大光矣所以名益
利有攸往中正有慶利涉大川木道乃行
中正指九五六二木道謂震巽有中正之德則往而
有慶矣又有濟險之材則雖涉危難而有功矣
益動而巽日進无疆天施地生其益无方凡益之道與
時偕行
為學之道志氣奮發而有沉潛之功以濟之則心與
理互相發其進无疆矣地承天之施天資地以生則
其益无方矣此皆氣候之自然不待助長而自至故
曰凡益之道與時偕行
象曰風雷益君子以見善則遷有過則改
雷發動其陽氣故有遷善之義風消散其隂氣故有
改過之義
初九利用為大作元吉无咎
以益下名卦是初卦之主也居下受益必其才德有
過人者故居上者利用之以為大作然居下而當厚
責能致元吉乃可免咎耳二之王用四之利用文意
皆同也
象曰元吉无咎下不厚事也
居下而受上恩禮為厚下不厚事者言不可徒然受
之而無所報稱
六二或益之十朋之龜弗克違永貞吉王用享于帝吉
有虚中之德當受益之時其辭與損五同然居下位
故以永貞為戒有此之德王者用之以享于帝則其
吉又非一人之私也蓋因其為神所依知其為帝所
眷亦與損象上祐之意同以在下故曰王用也
象曰或益之自外來也
自外來以别於自上祐然皆以見非人力而自致之
意
六三益之用凶事无咎有孚中行告公用圭
凶事之來所以增益於人三以多凶之位當之應其
義矣故曰无咎内積孚誠外循中道所以處凶事而
受益之道也又當致敬以禀命於上則誠無不格書
曰禹錫元圭告厥成功
象曰益用凶事固有之也
與无妄四爻同皆固守而安焉之意
六四中行告公從利用為依遷國
卦之為益下者以四也然居人臣之位義無專主必
凡事循於中道以禀命而見從則上孚而下信之雖
遷國以益民其事甚大且依之以濟矣
象曰告公從以益志也
以益為志故能孚於上下
九五有孚惠心勿問元吉有孚惠我德
五居尊位益下之主也故言益下之道但能有信實
惠下之心則下之應否不必問之乃得元吉然誠感
誠應故下亦必有實心而惠我之德也
象曰有孚惠心勿問之矣惠我德大得志也
爻辭勿問意若元吉之不待問者故釋之曰勿問之
矣與无妄勿藥同
上九莫益之或擊之立心勿恒凶
上九居上以益下者然過尊位而處高亢無益下之
象但為受損之極之象而已立心勿恒言其亢也
象曰莫益之偏辭也或擊之自外來也
䷪(乾下兌上)
夬揚於王庭孚號有厲告自邑不利即戎利有攸往
夬者決也決者如水之漂物其勢盛大而不可禦以
五陽去一隂勢不可禦故曰決也又其象澤上於天
巨浸浩瀚至於連天則必決之勢矣皆夬之義也
揚於王庭欲決之而名義之正也孚號者盡誠呼號
有厲者言呼號之際心懷危厲方決之而戒備之密
也既決之後又必勤於自治務為德化使根本固而
疑貳消然後利有所往而正道日行正氣日盛矣
彖曰夬決也剛決柔也健而說決而和
剛決柔釋卦名健而說決而和者言卦之善以起釋
辭之意健故能決說故能和自揚庭孚號以下皆所
謂決而和也
掦于王庭柔乘五剛也孚號有厲其危乃光也告自邑
不利即戎所尚乃窮也利有攸往剛長乃終也
柔乘五剛其迹著矣故當揚于王庭非未形之惡可
以默消者比也盡誠孚號而存危厲之心則一於敬
懼而其道益光明矣不自治而尚武則有時而窮剛
長乃終言湏至陽剛長極無復隂柔乃可終耳
象曰澤上於天夬君子以施禄及下居德則忌
位不期驕禄不期侈皆潰決之勢也施禄及下所以
發財敬忌居德所以持身皆防其潰決之道
初九壯于前趾往不勝為咎
去隂尚遠未可決之時也一陽在下未能決之勢也
而初有壯趾之象故嚴為之戒前者前進也
象曰不勝而往咎也
九二惕號莫夜有戎勿恤
二亦去隂尚遠然有剛中之德能憂惕呼號以豫為
戒備卦之所謂孚號有厲者也人之防寇戎者多懈
於暮夜能惕號於暮夜則雖有戎亦可無憂矣
象曰有戎勿恤得中道也
不用其壯不忘其備此所謂中道
九三壯于頄有凶君子夬夬獨行遇雨若濡有愠无咎
三與上相應者也三以過剛當夬之時故與之為敵
而用壯又因相應而有所濡也故益不勝其憤憤之
心而至剛壯見於面目也決之道貴和壯于頄則有
凶矣故聖人解之曰君子但能存其必決之志則雖
蹤跡若為所染如獨行而遇雨見濡而可愠終必无
咎也何必逞一決之氣以避一日之嫌乎三應上五
近上故皆重言夬夬
象曰君子夬夬終无咎也
九四臀无膚其行次且牽羊悔亡聞言不信
四與隂同體而相背有臀之象焉相背則雖近而勢
尚隔也且可以坐待而不能安如臀之无膚不坐而
行又不進也當此之際惟無急於前進而自制其剛
壯則得所處之義矣牽制也羊剛壯之物也蓋位近
則義所當為勢隔則幾所當審而又恐當此時位者
聞言之不信也或曰易之卦爻皆占戒者之辭也獨
於此爻恐其不信何也曰當夬之時名義正事勢順
鮮能審已從容以合於所處之道者故聞言不信莫
此為甚也此占外之餘意蓋丁寧深切之至而反若
緩其辭者
象曰其行次且位不當也聞言不信聰不明也
未當決隂之位而又不能自止所以其行次且
九五莧陸夬夬中行无咎
五近於上而同說體感於隂者也近隂而受其感雖
以剛健之質亦不能不消蝕也故其象為莧陸其占
必能夬之又夬而又以中道自治乃无咎也蓋決小
人於外者必反而自修於身苟治已不嚴失乎中道
雖夬之又夬而其終豈可保乎
象曰中行无咎中未光也
言所以必中行乃无咎者由其感於隂邪而中未光
故必反身脩德尚乎中行正其本之要也
上六无號終有凶
陽雖盛而隂雖衰然警戒之心不可忘也故卦辭曰
孚號二之爻辭曰惕號此處決之道也至於上六隂
既窮矣然當此之時猶未可忘戒懼苟以為隂既盡
而无呼號之備則其終必有凶蓋慮怠於所安而患
生於所忽故亂本猶在則能復萌害氣雖䆒而能復
生古之人有去小人而不盡者王允五王是也有以
外寧致内憂者唐憲宗莊宗是也
象曰无號之凶終不可長也
䷫(巽下乾上)
姤女壯勿用取女
隂陽相遇理之常也然必陽先於隂乃得倡和之義
此卦以一隂為主而遇五陽則非剛之遇柔而柔之
遇剛也又其象天下有風凡隂聚之陽必散之天下
有風隂始遇也故為姤以隂先倡而與陽遇其女
壯矣以順為正者婦道也女而壯豈可取乎故其占
勿用取女也
彖曰姤遇也柔遇剛也勿用取女不可與長也
先儒說一隂始生便是女壯似失卦意蓋主於隂先
倡陽以為女壯故不曰剛遇柔而曰柔遇剛也柔遇
剛乃女之壯故女壯不復釋
天地相遇品物咸章也剛遇中正天下大行也姤之時
義大矣哉
獨陽不生獨天不生陽必有隂理之常也故天氣與
地氣相接然後品物章陽剛之類際會中正之君然
後天下治是遇之不可無也然如此卦之以柔遇剛
則始不正而終有敝矣此遇之時義所以為大而朱
子謂幾微之際聖人所謹也
象曰天下有風姤后以施命誥四方
風非隂氣散隂氣者也以其所散者隂氣故亦以風
為隂氣而因風可以驗隂氣之至也施命與巽之申
命相類皆取風之號令又微隂潜伏則貴有以振動
發散之也
初六繫于金柅貞吉有攸往見凶羸豕孚蹢躅
程子曰止之以金柅而又繫之固止之使不得進則
吉
象曰繫于金柅柔道牽也
謂柔道有所牽制而不敢進
九二包有魚无咎不利賓
卦之諸爻每言包者包容也制也容之故能制之其
義一也二以剛中而遇初隂能制而伏之故曰包有
魚不利賓者隂之義不可顯於衆牝雞司晨小人預
政皆及賓之謂也制隂者不可不知斯義
象曰包有魚義不及賓也
九三臀无膚其行次且厲无大咎
三與初同體而相背又居巽股之上正臀之象不與
隂遇又不能自止故亦為臀无膚其行次且當遇之
時獨行無遇則亦危矣然無隂之遇則亦不受隂之
害所以无大咎也
象曰其行次且行未牽也
未牽者病其次且欲進而不能自牽制與夬四牽羊
之戒相發
九四包无魚起凶
四與初應卦之所謂取女者也初為卦主而四應之
乃女壯而先陽者四又烏能制之乎故曰包无魚言
不能制之也初曰見凶四曰起凶謂非顯然之凶也
凶由此見而由此起耳
象曰无魚之凶遠民也
民亦隂類其不能包而制之者由其不能親而安之
也書曰民可近不可下此之謂也
九五以杞包瓜含章有隕自天
五為羣陽之主雖不與隂遇而有制隂之責故其象
為以杞包瓜蓋其高大既足以容而其堅實又足以
久使瓜雖延蔓而不可干雖甘美而不可入則包之
之道盡矣雖然隂道方壯未可以力争也故必含晦
章美不自發露則天時之至彼自隕落此制隂之道
也
象曰九五含章中正也有隕自天志不舍命也
言我雖含章而其脩德俟命無時不以回天為至也
上九姤其角吝无咎
與隂絶遠姤角之象也無所遇故吝亦无隂之害故
无咎與九三之義同然辭殺於三者上在事外三則
與隂同體相近故猶危其辭也
象曰姤其角上窮吝也
䷬(坤下兌上)
萃亨王假有廟利見大人亨利貞用大牲吉利有攸往
萃與比相近然水流而澤止流必有所歸歸必會於
一比之象也止而滿者其勢則聚萃之象也又比惟
九五一陽亦統於一之象萃則四五二陽亦轉相聚
之象凡物畜聚則必通是萃有亨之義也王者之
聚莫大乎感格於神明故曰王假有廟凡人之聚莫
大乎親比於君子故曰利見大人亨利貞者承利見
大人為義蓋見大人固有亨道然其聚也尤當以正
乃無失已之嫌而不為德位君子之所棄也用大牲
亦所以求聚於神有攸往亦所以求聚於人此兩句
又廣言之
彖曰萃聚也順以說剛中而應故聚也王假有廟致孝
享也利見大人亨聚以止也用大牲吉利有攸往順天
命也
名義在大象其德體非正釋則以故字别之順天命
者致其隆敬則神明聚往而求之則人物聚皆天理
之自然而我順之爾
觀其所聚而天地萬物之情可見矣
苟與其情相違則必離而去之故觀其所聚則情可
見
象曰澤上於地萃君子以除戎器戒不虞
建萬國親諸侯者比而有以聮屬之也除戎器戒不
虞者聚而有以防制之也非聯屬則不能以終合無
防制則不可以終聚
初六有孚不終乃亂乃萃若號一握為笑勿恤往无咎
爻義與比之初六相似比萃之初居下處微其情未
能上逹故必積其孚誠致其專一若有孚而不能終
則必至於亂所萃矣上乃字虚字也下乃字猶汝也
文意與而康而色同凡易中號笑兩字每相對同人
之五旅之上是也握者所以轉移之機也言惟積誠
之極至於號咷則一轉移之間將變而為笑樂即同
人所謂先號咷而後笑也凡上下親疎至於離異不
能相同相萃者惟哀誠懇切庶幾有所感動故此卦
之爻尤多言孚號嗟如及齎咨涕洟之類往者往而
求其所當萃者也
象曰乃亂乃萃其志亂也
有孚不終則是其志亂也
六二引吉无咎孚乃利用禴
九五萃之主而二應之是上有引援者也二者中正
之德當萃之時有利見大人之義故不以引援為嫌
而吉且无咎又戒以孚乃利用禴者蓋下之萃於上
如人之萃於神内有孚誠則可以質素自薦矣或曰
卦用大牲而爻利用禴何也曰用大牲敬之盛也用
禴誠之專也二居下位貴以素誠獲上萃升之義同
也
象曰引吉无咎中未變也
以嫌於援引故言其中之不變與比二不自失同
六三萃如嗟如无攸利往无咎小吝
卦惟二陽為萃之主而初二應之三無所應故萃如
而嗟如无所利也然承比之間有相從之義其以異
體相從者隨之三四是也三與四比則可以往而求
萃矣蓋當萃之時利有攸往故其往為无咎與初六
同然非正應也故不免於小吝
象曰往无咎上巽也
上巽者明為巽入於四
九四大吉无咎
九五萃之主而四輔之以大臣當天下之萃危疑之
地也故必大吉然後无咎其義與益之初九同
象曰大吉无咎位不當也
惟當尊位者宜萃天下四不當其位而又有萃天下
之責非處之盡善能无咎乎
九五萃有位无咎匪孚元永貞悔亡
若尊萃下當萃之時可以无咎然徒以位萃天下非
所以孚信天下也必大能永其貞固之德則上以誠
感下以誠應而悔亡矣比萃之義相似故元永貞之
辭同
象曰萃有位志未光也
徒以位為萃未必其心之光明見信於天下也故必
有元永貞之德而後其志光矣
上六齎咨涕洟无咎
居卦外而無應無萃者也然萃有利見大人之義而
上近九五與蹇之上六同苟能不安於上而齎咨涕
洟以致其誠則亦可以得所萃而无咎不如蹇上之
吉亦不如比上之凶者無蹇往來之義亦無比後夫
之象也易象言見大人者五除升卦外餘則皆以
九五當之也二應而四承之皆吉若上雖比近而與
二四異矣或以時義相從然惟隂能從陽陽則不能
也故蹇萃皆有從五之義而訟巽則否
象曰齎咨涕洟未安上也
䷭(巽下坤上)
升元亨用見大人勿恤南征吉
地中生木氣之方至日夜而長升之義也故名升
升則賢人君子得時登進之象也故其占為元亨而
用以見大人則無憂南征則吉也案卦下直言元亨
而無利貞之辭者三大有升鼎也皆自賢人取義聖
人之情見乎辭矣然大有鼎皆無他辭升則申以吉
利之占蓋大有者能有賢也鼎者能養賢也皆主於
在上者而言則亨莫大焉故言元亨其辭已足升之
義兼乎在下者故言元亨又言其見大人之喜南征
之吉也訟蹇萃巽之彖皆曰利見大人此曰用見
大人者四卦之大人皆以九五當之故曰利者有大
人於此而利見之也升則卦無九五其六五之升階
與晉之六五同皆謂升進之人耳故不曰利而曰用
言用此人以見大人也隨之上益之二卦之四爻所
謂王用者皆此義
彖曰柔以時升巽而順剛中而應是以大亨
柔以時升據卦柔得上位而言與巽順剛應俱釋元
亨之義他卦亦有如此者必起以卦名而連亨字此
則上以時升為文而下結以大亨又一例也或疑二
陽居下勢必上進彖傳不取陽升而取隂升何也曰
凡升晉之道皆以柔静順正為善故兩卦皆取柔進
為義而柔爻皆吉漸之義亦然
用見大人勿恤有慶也南征吉志行也
象曰地中生木升君子以順德積小以高大
慎德則積小而高大矣
初六允升大吉
柔以時升雖主坤之三隂然巽一隂始生於下則升
之始也象以地中生木則初木之根也其義最善故
其辭獨於諸爻為大吉允升者為上所信而升也晉
至三而後衆允且僅曰悔亡此則方初而曰允升大
吉者晉三之允在下三隂升初之允在上三隂也故
晉三之傳曰志上行而此爻之傳曰上合志
象曰允升大吉上合志也
九二孚乃利用禴无咎
有應於上與萃二同故其辭亦同然此不言引者剛
柔之義也二五之應甚多獨於兩卦言之者升聚之
際必盡其誠信也升之陽爻非時物也以其剛中而
應故无咎
象曰九二之孚有喜也
九三升虚邑
過剛居下之上當升之時直進而無所疑升虚邑之
象也然則其義善乎曰或躍在淵進无咎也進而无
所疑其可乎比之升山升階之漸而順其義不同明
矣故諸爻皆有吉利之辭而三獨否以當升之時也
故亦不言凶咎
象曰升虚邑无所疑也
六四王用亨于岐山吉无咎
以柔正居上體之初升之最順而善者人有此德乃
神明所登進所謂雖欲勿用山川其舍諸者故王者
當用之以亨于岐山乃為順事鬼神之道也不曰西
山者卦有南征之義不欲錯其文也不曰亨于帝者
言亨干岐山則為神明所亨可知矣彼因上有朋龜
弗違之辭龜亦神也故復推之於帝不欲以山川與
龜筮相複也
象曰王用亨于岐山順事也
六五貞吉升階
五位升之極高者也非中順之德莫能致此故言但
當守其貞固則吉而又當於升進之極不忘退譲如
升階然則善也階者一蹴而升堂升之易者也然雍
容揖遜三譲而登君子當升之際始終於禮義固如
此也
象曰貞吉升階大得志也
上六冥升利于不息之貞
以柔居升之極故為冥升凡升晉之道不可極也極
則知進而不知退悔厲難免矣晉之上剛故亢而有
角之象升之上柔故溺而有冥之象然時位有適當
者豈可無處之之道故當晉極者惟自治其私而已
當升極者惟固守其正而已自治守正則高而不危
滿而不覆保終之道莫過於此
象曰冥升在上消不富也
消不富言上六以柔居柔故雖冥升在上而能自消
損不至盈滿晉上之伐邑亦以其有剛德故也
䷮(坎下兌上)
困亨貞大人吉无咎有言不信
以二體言坎剛為兑柔所掩以六爻言四五為上六
所揜九二為六三所揜剛揜於柔困之義也惟隨卦
與此相似然此卦初爻亦隂則見陽居其中而上下
俱為隂揜之象故為困又澤上水下水不能出澤是
水之涸也亦困之義君子因困而心能通則終必
通矣故困有亨義要在守其正固而惟大人處之則
吉而无咎也默者處困之道故又戒以有言不信
象曰困剛揜也
險以說困而不失其所亨其惟君子乎
險以說者非險而說也因習險而有得於心故曰險
以說凡困極固有致亨之道然惟習險有得乃不失
其所以亨也
貞大人吉以剛中也有言不信尚口乃窮也
剛中謂二五尚口乃窮謂兑體居上剛中則守固而
處順尚口則失處之之道而所守奪矣
象曰澤无水困君子以致命遂志
致命者委之於命不以夷險貳其心體習坎之象也
遂志者必心安而理得體兑說之象也
初六臀困于株木入于幽谷三歲不覿
卦以剛揜為義則惟剛者為能處困柔者不能也又
惟君子之困為時之窮小人則往往自取之而已此
爻隂柔居下當困之時故有困于株木入于幽谷之
象蓋塞而不知其所以通昏而不求其所以明有日
就於昏塞而已矣
象曰入于幽谷幽不明也
九二困于酒食朱紱方來利用亨祀征凶无咎
三陽卦之所為困也而皆取飲食車服之象者貧賤
患難不足以困君子進退牽係道閉行塞乃君子之
困也二居下體困之初也故其象為困于酒食而朱
紱且方來當此之時辭避不能惟有用此飲食朱紱
以承亨祀如人臣既受爵禄乃不以自奉而以之竭
其精誠感格於上則雖當困之時征行必凶而於義
為无咎矣
象曰困于酒食中有慶也
以其有中德故无咎而有慶
六三困于石據于蒺藜入于其宫不見其妻凶
不中不正以處險極而乘二剛進退皆困至於無所
歸宿凡皆自取之耳卦之三隂皆困此爻又所謂行
險以徼幸者故其困獨甚
象曰據于蒺藜乘剛也入于其宫不見其妻不祥也
進困于石者取險極之象也義明故不釋退據于蒺
藜則取乘剛之象
九四來徐徐困于金車吝有終
四以陽在上位當困之時是雖無意於來而已被招
致來徐徐困于金車之象也古者車服以庸四位愈
高而居坎體車輸之上故取此象困而居位故吝上
與九五合德故有終
象曰來徐徐志在下也雖不當位有與也
志在下者當困之時賢人君子皆思隱於下位不得
已而來故徐徐也不當位謂當困而在上位有與謂
承五
九五劓刖困于赤紱乃徐有說利用祭祀
五為陽困之極至於遭受傷害而羈束愈深劓刖困
于赤紱之象也然致命遂志不可以不寬裕其心故
惟徐則有說而且積其精誠以求感格則處之之道
盡矣用亦謂用此赤紱二曰朱紱曰亨祀五曰赤紱
曰祭祀尊卑之詞其義一也
象曰劓刖志未得也乃徐有說以中直也利用祭祀受
福也
有中德故中直中直則自反而縮困而心亨矣祭祀
誠則受福
上六困于葛藟于臲卼曰動悔有悔征吉
隂柔居困之極繳繞而不自止危動而不自安其困
也亦自取之也苟能自思曰吾動皆悔矣由是惕然
而有悔焉離而去之勿復牽繫以自困則吉之道也
此爻所以有葛藟之象者為兑之主尚口者也所以
開其吉之門者處困莫善於說也
象曰困于葛藟未當也動悔有悔吉行也
未當者處困之道未當也動悔有悔所以吉者以其
行而不居也釋征字之義
周易觀彖卷七
