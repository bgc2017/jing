周易爻變易緼卷一元陳應潤撰
䷀(乾下乾上)乾元亨利貞
乾之六爻伏羲所畫之卦也上古聖人仰觀俯察得
乾坤之象道立於一天地之數起於一萬物之生始
於一畫一而為竒分竒而為偶竒之三陽乾之剛也
偶之三隂坤之柔也合三才之道也剛柔相摩而生
震坎艮之三男巽離兊之三女六子分列遂成八卦
又以三隂三陽未足以盡乾坤之縕故重乾為乾重
坤為坤八卦交錯變為六十四卦六爻變動變而為
三百八十有四爻爻之變卦之所由生也非爻之變
不能見乾坤之縕非乾坤之變不能見易之緼爻之
變其神矣乎乾為天天不可得而名故借乾以名之
乾健也至高無極者天至健无息者乾天言形體乾
言功用文王繫卦之辭曰元亨利貞言其德也元始
也大也亨通也利宜也貞正而固也文言曰元者善
之長也亨者嘉之會也利者義之和也貞者事之幹
也君子行此四德者故曰乾元亨利貞夫天道不言
假四時而成功春之生元之始也夏之長亨之通也
秋之遂利之宜也冬之成貞正而固也自元而貞由
貞而復于元生生化化健而不息寒暑推遷以成歲
功乾以此四德者主宰乎天生成萬物人君代天作
子法天之健亦以此四德主宰天下長育黎元乾之
功用大矣傳曰欲為君盡君道欲為臣盡臣道君則
法天之健臣則順承乎天也至如屯隨臨革无妄諸
卦亦有元亨利貞之卦辭卦象不同釋者則曰大亨
利乎貞正豈若乾卦純陽剛健四德備全聖人作易
各因爻象之變隂陽消長取義不同爻辭亦異故曰
爻之變易之緼也
初九潛龍勿用
此周公所作爻辭凡筮卦下爻為初末爻為上卜筮
之法七為少陽八為少隂則不變九為老陽六為老
隂則變至如乾卦筮皆七數坤卦筮皆八數只觀本
卦卦象卦義彖辭文言不必重觀爻辭惟一爻之變
則生他卦一爻之象爻象之變已著于本卦爻辭之
下不必旁看他卦爻辭乾之初爻陽氣初長其龍安
得潛藏初九變隂為姤陽伏隂見故有潛龍之象象
曰潛龍勿用陽在下也隂氣見于上明矣潛藏也龍
鱗之長四靈之一也說卦曰乾為天為馬安得諸爻
皆以龍稱乾一索而為震震為乾之長子也震為龍
故以長子代乾取其爻之變也周禮馬八尺為龍古
者龍馬負圖馬亦有化龍者聖人作易不敢直指人
君故以龍德飛龍見龍潛龍亢龍為喻人之英傑者
亦可以龍稱如李膺之龍門諸葛亮之卧龍華歆龍
頭邴原龍腹管寧龍尾宋纖人中之龍荀氏八龍竇
氏五龍皆得以龍稱苟以龍專比人君則士庶占之
皆不可用潛龍龍藏于淵澤之間勿用未可遽進以
求用也如舜耕歷山尹耕莘野之時君子養氣待時
必有見用之日此乾之初爻變姤之象也姤之卦辭
曰姤女壯勿用取女亦著勿用之義至於初六變陽
曰柔道牽亦初九變隂曰陽在下之象左氏世為魯
左史通知筮法于筮必言爻變如蔡墨對龍見于絳
郊曰周易有之在乾之姤曰潛龍勿用爻變之說坦
然明白即此一爻餘皆可以類推
九二見龍在田利見大人
乾為天龍當見于天豈有在田之象九二變隂下卦
為離離之中爻得坤之二爻坤為地故曰在田通變
卦為同人同人卦辭曰同人于野亦在田之義龍藏
淵澤旣見于田則有飛騰之漸利見大人利見在上
有德之大人如堯舜禹湯文武之為君臯䕫稷契伊
𫝊周召之為臣皆大人也漢之王鳳梁冀唐之楊國
忠李林甫位非不高爵非不隆依之者卒皆受禍故
張彖曰人倚國忠為泰山吾獨以為冰山見幾之明
也士君子託身事上不可不審之於其初且乾之二
爻變為同人何在乾則吉在同人則吝乾之九二變
隂臣居隂位以柔應剛則吉同人六二變陽爻辭曰
同人于宗吝宗乾陽之宗族也求同人于野則吉求
同人于宗族則吝以其私於宗族也况以剛應剛尤
非君臣同德剛柔相應之道即此而推可見爻變之
義
九三君子終日乾乾夕惕若厲无咎
九三變隂為履之主履之彖曰履柔履剛也說而應
乎乾是以履虎尾不咥人亨君子成德之稱可以君
長子民者也乾乾健而不息之謂君子進德修業惟
恐斯湏之少怠終日乾乾至夕猶兢惕似若危厲而
不安有履虎尾之狀如禹過家門而不入周公坐以
待旦孔席不暇暖墨突不得黔之時直若為厲恐懼
脩省故无災咎至于履之六三變陽則有咥人之凶
志剛之象剛柔之變於此瞭然
九四或躍在淵无咎
或疑辭也躍跳躍也淵龍所處之深澤也龍自淵出
而復躍于淵者退避故也四近尊位本處危疑之地
九四變隂上卦為巽巽順退避如泰伯季札之退讓
以遠嫌疑通卦變為小畜小畜之卦辭曰密雲不雨
亦龍躍在淵之象時當退避故得无咎或曰九四小
象曰進无咎此曰退避何也蓋知亡者然後能存知
退者然後能進四不當位上不在天下不在田中不
在人危疑之甚也苟不退避何以自安倘使進德修
業人无所疑進亦无咎文言曰進退无恒非離羣也
盖見龍飛龍則離羣龍躍在淵則不離羣也
九五飛龍在天利見大人
九五變卦為大有大有彖曰柔得尊位大中而上下
應之此乾九五之變為大有之主明矣飛龍在天進
乎天位也利見大人者在人君則利見在下有德之
大人如湯之於伊尹文王之於吕望聲相應氣相求
也在士君子則利見在上之大人如此九二所云者
且柔得尊位上下何以應之為君之道以柔制剛如
伯夷扣馬諫武王而不怒吳王不朝漢文賜以几杖
董宣強項光武曰天子不與布衣同魏徵諫望昭陵
唐太宗泣為之毁觀此皆以柔道處之而剛者自服
此九五變隂之大義也先儒有謂伏羲畫卦之時只
是陽為吉隂為凶此不知爻變之義爻變之法有陽
變為隂而吉者如乾之九二九五之類是也隂變為
陽而凶者如同人六二履之六三之類是也亦有陽
變為隂而凶者如乾噬嗑上九之類是也隂變為陽
而吉者如坤之六二六五之類是也爻變之說非知
易緼之妙莫之與辨
上九亢龍有悔
亢高之極也漢書註上下相當无所卑屈曰亢乾之
諸爻陽長至五已極其盛至于上九變夬貴而无位
高而无民固位不退亢之甚也梁武帝唐玄宗持盈
太久不知亢極之義晚年失國喪位悔不可退不獨
人君為然有如人臣處富貴之極窮奢極欲固位擅
權至于喪身滅族其禍尤烈夬之上六一曰无號終
有凶旣无號令其凶可知此爻不曰凶而曰悔者凶
已見而有凶悔也
用九見羣龍无首吉
用九一章乃陽爻變隂之則如一爻用九止看一爻
之變六爻皆九則變為坤盍觀坤之卦辭聖人謂乾
之六爻皆變大變也如君薨未立儲嗣以至伊尹放
太甲霍光立宣廢君易位之時苟自以為首則為篡
逆之臣矣故别發一義見羣龍无首吉羣龍皆見羣
隂争權有一為首則為僭竊羿莽之徒也故天德之
位羣下不可為首无首則吉如坤之卦辭元亨利牝
馬之貞彖曰乃順承天亦不可為首也先儒於此章
註釋不同往往學者于爻辭之變說不明白程子謂
用九過乎剛者也以剛為天下先凶之道也楊誠齋
又謂剛過則競故欲後而不先王荆公謂用九只是
上九一爻此全不知易之變化也且上九旣曰亢龍
有悔如何又加用九一章以釋上九獨朱子謂筮得
陽爻者皆用九而不用七蓋諸卦百九十二陽爻之
通例遇此卦六爻皆變即此占之引春秋傳曰乾之
坤曰見羣龍无首吉之說最為明白至于諸卦用九
用六爻辭却又於本卦取義使後之學者不知爻變
之的漢上朱氏嘗主爻變之說變到三爻而止又於
本卦取義殊不知本卦一爻之變已生他卦之義著
于本卦爻辭之下愚恐學者膠固諸儒之說故申言
之以俟學者取正焉非敢求為異端也
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合太和乃利貞首出庶物萬國咸寧
彖斷也一卦之義也大哉乾元大者高而无極廣而
無垠天之大惟主生成生生不息乾元之功也元者
萬善之根分而言之則元為四德中之一綂而言之
則元大一統包四德萬物山川草木禽獸之類資一
元之始以生育則元又統乎天矣天以雲雨潤澤萬
物使萬物各隨其品類而流形之此元而亨也人君
居天位明日月之運行定寒暑之推遷知其終始使
六位不失其序以成歲功六位六爻也六龍乾之六
龍也人君居天德之位乘六龍以御天而治萬國天
所賦為命人所受為性天道妙用不測使物物各正
性命得其天於有生之初人君調燮隂陽雨暘時若
使民物無飢寒之患民大和會保其天於有生之後
此利而貞也首元首也人君為民元首出乎庶物之
上體天之健行此四德使天下无一民不安其業无
一物不遂其生至于萬國咸寧之日盛德大業備矣
先儒謂彖即文王所繫之辭傳者孔子所以釋經之
辭以愚推之彖非文王所作乃周公所作也明夷之
彖辭曰明入地中明夷内文明而外柔順以蒙大難
文王以之苟使彖為文王所作何以自曰文王以之
孔子繫辭曰觀其彖辭則思過半矣是知彖辭周公
所作明矣
象曰天行健君子以自強不息
天一晝夜行九十餘萬里人一晝夜有一萬三千六
百餘息一息不行則氣運不轉天行一日一周天明
日又一周天非至健不能也自強者剛健獨運无少
休息蓋自人而言固有一時之健有一日之健惟无
息乃天之健也先儒謂象者卦之上下兩象及兩象
之六爻周公所繫之辭也愚謂象者象卦義爻辭解
經之文周公旣作彖辭爻辭何緣又作兩象是知象
者孔子釋經之文也
潛龍勿用陽在下也見龍在田德施普也終日乾乾反
復道也或躍在淵進无咎也飛龍在天大人造也亢龍
有悔盈不可久也用九天德不可為首也(復音覆)
乾卦諸爻之象往往始初不書于爻辭之下并書于
大象之後自乾以下後世始分書之潛龍勿用陽在
下者初九變隂為始陽氣潛藏于下也見龍在田德
施普者九二變同人文明以見中正而應君子之德
所施普也終日乾乾反復道者九三變履如履虎尾
心不自安乾乾不息重復于道不敢怠也或躍在淵
進无咎者九四變小畜如密雲不雨龍躍于淵淵去
天近進亦无咎也飛龍在天大人造者九五變大有
尊居天位如龍飛天雲行雨施萬物各遂其生皆大
人所作也亢龍有悔盈不可久者上九變夬夬决不
已持盈太久動則有悔用九天德不可為首者六爻
變隂羣隂争權有一為首則凶故天德之位不可為
首
文言曰元者善之長也亨者嘉之會也利者義之和也
貞者事之幹也君子體仁足以長人嘉會足以合禮利
物足以和義貞固足以幹事君子行此四德者故曰乾
元亨利貞
元者萬善之長也生物之始於時為春於人為仁君
子體法此仁生長人物亨者萬物之通嘉美之會於
時為夏於人為禮君子恭敬為禮萬方嘉會利者萬
物之遂各得其和於時為秋於人為義以義為利則
人自和貞者萬物之成各得貞固於時為冬於人為
知有知之人乃能幹事君子體天之健行此四德故
曰乾元亨利貞先儒多以文言為孔子所作春秋傳
載穆姜之言謂无者體之長古者已有此語往往周
公所作下文别有子曰者表孔子之言也
初九曰潛龍勿用何謂也子曰龍德而𨼆者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
自此以下孔子發問自釋爻辭初九變隂陽氣在下
龍德潛藏乃聖賢未遇之時也苟居其世守其道不
變其節晦其迹不求其名人不見知我亦无悶樂則
行之如伊尹耕莘吕望釣渭得時則行其志憂則
違之如箕子為奴伯夷餓死失其時抱憂而去確乎
其不可拔者自信之篤自守之堅者也
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
九二居下卦之中臣位也而曰君德者何也九二變
隂以一隂攝衆陽雖居臣位德業之盛可行君德如
治一小國臨一大邦君德皆可行也庸平常也言行
君子之樞機一言不可不信一行不可不謹閑防閑
也防閑邪僻而存其誠敬之心此慎獨工夫也善及
乎當世而不矜伐德之所施者普所化者衆此皆君
德事也
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
盡心不欺曰忠待人无妄曰信忠信所以進德无一
念之不誠立言可法曰修辭修辭至于誠實无一言
之不善進德修業本无二岐德之進業之所以修也
知至至之此致知工夫至于知幾先見之明也如醴
酒不設穆生去燔肉不至孔子行知幾則无悔咎矣
知終終之即事始已知其終晉人以屈産之乘垂棘
之璧假道于虞以伐虢宫之竒諫不聽以其族行晉
滅虢遂滅虞此知終終之之義也存義見理之明也
居上位而不驕如周公居相位吐哺握髮以待士而
无一毫之驕慢在下位而不憂如宓子賤治單父小
邑鳴琴不下堂而无一毫之憂慮蓋進德修業專在
乎兢惕危厲之時稍逸則自怠矣
九四曰或躍在淵无咎何謂也子曰上下无常非為邪
也進退无恒非離羣也君子進德修業欲及時也故无
咎
九四居危疑之地上不在天下不在田中不在人上
下无常之處也人於此際所居无常多䧟於邪僻如
王莽无德而遽欲僭位公孫述無術而遽欲興兵卒
至滅亡淵近天而龍躍于淵進退之心未定也以其
尚在淵中未能離乎龍之羣也君子進德修業欲及
時者如舜之歷試諸艱而後受禪何咎之有哉
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其𩔖也
五居天位有天德之盛何利見大人汲汲乎其切也
蓋四海之廣兆民之衆豈一人所能獨治故雖堯舜
為君亦以求賢為急聲相應如金玉之聲和諧不能
與瓦礫之聲相應氣相求如芝蘭之氣配合不能與
鮑魚之氣相求以湯則求伊尹文王則求吕望如水
之流濕乾涸之地不能瀦火之就燥沮洳之地不能
焚以至龍之行則雲從虎之嘯則風生以𩔖感也聖
人言不妄發行不妄動一言一行為天下法萬物瞻
覩本乎天者親上日月星辰不失其運本乎地者親
下草木禽獸各遂其生各從其𩔖也唐玄宗亦聰明
主也早年勤政則姚崇宋璟張九齡韓休之徒班班
輩出以成至治晚年怠荒則李林甫楊國忠之徒接
迹登朝以至亂國嗚呼一人之身理亂相繼各從其
𩔖之義也
上九曰亢龍有悔何謂也子曰貴而无位高而无民賢
人在下位而无輔是以動而有悔也
桀紂无道湯武伐之可謂貴而無位高而无民也如
伊尹之賢桀不能用而事湯吕望之賢紂不能用而
事周所謂賢人在下位而無輔也然昏闇之君謙恭
自持委政於賢哲大臣尚亦庶幾至于愚而好自用
作威作福如太康畋獵隋煬帆遊卒至喪國是以動
而有悔也
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也(舍上聲)
此章重釋爻辭之義潛龍勿用下也者即陽在下也
見龍在田時舍者舍止息也如論語不舍晝夜之舍
龍見于田得有止息之地矣終日乾乾行事者進
德修業時也或躍在淵自試者自試其德業可進則
進可退則退也飛龍在天上治者五居天位行治平
之道如大臣在上位有其德者亦可謂之上治也亢
龍有悔窮之災者亢極而窮亦極窮則不免于災難
也乾元用九天下治者九五旣曰上治至於用九又
曰天下治者何也聖人專用爻辭之變以决天下之
疑則天下之人同歸于至治也
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
聖人恐後學不知爻變之法故重釋爻辭以明變爻
之義潛龍勿用陽氣潛藏初九變隂為姤陽氣潛藏
明矣見龍在田天下文明九二變同人彖曰文明以
健中正而應同人之象也終日乾乾與時偕行九三
變履彖曰履柔履剛也時行則行履之象或躍在淵
乾道乃革九四變小畜彖曰柔得位而上下應之如
湯武革命上下應之乾道乃革四時成功也飛龍在
天乃位乎天德九五變大有彖曰柔得尊位大中而
上下應之其德剛健文明應乎天而時行豈非位乎
天德也亢龍有悔與時偕極上九變夬夬之上六亦
曰无號終有凶窮之極也乾元用九乃見天則此言
乾卦用九為諸爻變隂之則坤卦用六為諸爻變陽
之則爻變之法坦然明白先儒固不推測于斯
乾元者始而亨者也利貞者性情也乾始能以美利利
天下不言所利大矣哉
乾之元亨生長萬物豈无性情而獨于利貞曰性情
何也蓋性者心之所本有而情者則性之所發見天
道不言何以見乾之性情聖人假利貞以言性情不
言元亨者蓋亦有其說矣元之生亨之長百穀草木
始苗始花臭味未分何以見性情之的至于利之遂
貞之成則苞者甲者甘者苦者酸者辛者靡不呈露
方見性情之正此章旣曰乾元者始而亨者也利貞
者性情也又曰乾始能以美利利天下何以曰不言
所利大矣哉蓋自乾發生於元長養于亨自乾元之
始皆能以美利利天下而於元亨之中不言所利亦
猶元亨之不言性情也蓋乾之生長成遂无時不以
利物為心不言所利其利大矣哉如人子之於父母
安可以慈愛二字足以形容父母之恩然則上天之
德又豈利字所可形容也知此則知天之愛民及物
无所不利也
大哉乾乎剛健中正純粹精也六爻發揮旁通情也時
乘六龍以御天也雲行雨施天下平也
剛則不柔健則不息中則不偏正則不曲此四者乾
之至德也純粹无纖瑕之雜旁通無毫髮之礙發揮
則𤼵揚指揮靡不聽命蓋乾之剛健中正於純粹之
中又盡精微聖人作易以六爻之變互相發揮旁通
它卦之情如本卦之爻本吉旁通它卦之爻而凶本
卦之爻本凶旁通它卦之爻而吉此爻變之大法也
曲暢旁通變化如神如六龍御天雲行雨施而天下
平聖人作易其神矣乎
君子以成德為行日可見之行也潛之為言也隱而未
見行而未成是以君子弗用也
此章之下又重釋六爻之義如初九之潛龍似君子
之𨼆德在下者或近朝市聲迹可聞有日可見之行
故人君用之或𨼆于山林遯世而不之見或行事而
未能成功上无揚側陋之君何以自進故人君弗能
用也
君子學以聚之問以辨之寬以居之仁以行之易曰見
龍在田利見大人君德也
此承上文而言君子之成德者日可見之行也如我
之學以博人之從我者衆此學以聚之而无獨善之
私我之知已明人之有疑質於我者我則明辨以解
其惑此問以辨之則有兼濟之功陋巷蓬室人以為
隘我則寬以居之而無憂貧之患親友或有不睦隣
里或有不淳我則仁以行之以長其淳厚之風此皆
進德修業工夫已成故可居大臣之位而行君德此
見龍在田之象也
九三重剛而不中上不在天下不在田故乾乾因其時
而惕雖危无咎矣
先儒往往因乾之文言曰九三九四重剛而不正中
遂以乾之諸爻皆為不變殊不詳其下文九三重剛
而不中者言九三雖變為隂而下之二陽不動在重
剛之上不得居卦之中上不在天九五也下不在田
九二也旣不得君臣之位故兢惕為厲而不安幸而
居人之下而人不疑也
九四重剛而不中上不在天下不在田中不在人故或
之或之者疑之也故无咎
九三言重剛而不中不曰中不在人者三居人之下
也九四亦曰重剛而不中而曰上不在天下不在田
是以至曰中不在人四非人之位與且九四變隂上
之二陽不動亦重剛也九四居大臣之位出乎人之
上不得與人𩔖雜也而不得居卦之中上旣不在天
下旣不在田中又不在人如泰伯季札之嫌疑似若
无所安其身者故或者疑之倘因人之疑而遠避或
進德修業以獨善亦可以无咎矣
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而况于人乎况于鬼神乎(先後並去聲)
大人有盛德大業居大君大臣之位覆載生成天地
之德也至如水旱災異羣生凍餒大人煦養生息以
合天地之德照臨萬方日月之明也至如暗室屋漏
照臨不至大人燭見至𨼆以合日月之明四時運行
隂陽或戾大人調燮之使氣候不失其序鬼神情狀
人所難知大人推測之使吉凶有先見之明先天而
天弗違後天而奉天時大人知天地之始於有天之
先奉天時之運於有天之後如伏羲開天立極畫八
卦明易象造書契定歷律先天而作默與天契又如
神農嘗百草興耒耜造舟車制琴瑟黃帝垂衣裳造
宫室堯舜制禮作樂皆先天而作姑以歷象一事言
之日月運行寒暑推遷歷法曰某日陽生矣則葭灰
應時而動某日蟄啟矣則雷聲應時而鳴以至春夏
當發生而風雨以時秋冬當肅殺而霜雪乃降斗柄
推移毫釐不忒此皆大人知天地之始於有天之先
先天而作默與契而天弗能違也至于春之和夏之
燠大人教民以時耕耨奉天時之發生也秋之凉冬
之寒大人教民以時收藏奉天時之肅殺也是皆大
人奉天時之運于有天之後聖人制作與天地合德
日月合明四時合序鬼神合吉凶天且弗違人與鬼
神其能違之乎漢儒以來註釋多以先天後天之說
為渺茫難測之事至宋邵康節又以異端丹經之學
撰為先天後天之圖簧鼓後世苟使伏羲畫卦果有
先天之說乾南坤北離東坎西而文王易其位為後
天離南坎北震東兊西則是二聖人自相矛盾何以
見文王演易之功况周公孔子繫易亦未嘗有先天
後天之分因朱子本義取康節之說後世董楷纂集
傳義以康節先天後天之圖雜乎其中後學遂深信
其說愚故不容于不辨也
亢之為言也知進而不知退知存而不知亡知得而不
知喪其惟聖人乎知進退存亡而不失其正者其唯聖
人乎
知進退存亡之機者聖人之德甚矣庸君闇臣知進
而不知退知存而不知亡至於亢極失國喪位悔不
可追重言其惟聖人乎者非聖人不知進退存亡之
義
䷁(坤下坤上)坤元亨利牝馬之貞君子有攸往先迷後得
主利西南得朋東北喪朋安貞吉
坤順也地之勢順順天行也元亨大亨也利牝馬之
貞乾為馬坤順天而行如牝馬逐牡馬而行柔順
而健貞正而固也君子有攸往君子法坤之德順承
乎君而行也先迷後得主利者坤居西南得巽離兊
之三隂朋而失東北震坎艮之三陽朋先迷失道也
坤順天而行得與羣陽交會後順得常也主利者乾
主義坤主利利非利已之私所以利天下也坤主静
安於貞正則吉
彖曰至哉坤元萬物資生乃順承天坤厚載物德合无
疆含弘光大品物咸亨牝馬地𩔖行地无疆柔順利貞
君子攸行先迷失道後順得常西南得朋乃與𩔖行東
北喪朋乃終有慶安貞之吉應地無疆(慶音羌)
至極也順地之勢順四通八達極其至也資助也坤
亦曰元者順承乎天資生萬物也乾父也坤母也父
不能自生託母以資生也坤厚載物德合无疆坤之
載物重厚德與天合无疆界也乾之德剛健中正坤
之德則含弘光大配天之德以資生品物咸得亨通
也牝馬地𩔖行地無疆者牝隂馬也坤隂道也隂之
𩔖也牝馬隨牡馬而行地之隨天而運也柔順利貞
君子攸行者乾則剛健而利貞坤則柔順而利乎貞
正君子成德之行為人臣者所當法坤之德順承人
君而行事不敢自專也先迷失道後順得常者坤居
西南先得三隂之朋似乎失道也後順天而行與東
北之三陽朋交會與天為配德綱常之道順終有吉
慶也安貞之吉應地无疆者坤主靜安于貞正則吉
坤之彖辭三言無疆者言坤之道直方大順天而行
无疆界之可限也
象曰地勢坤君子以厚德載物
天體圓故行健地形方隨其勢之高下而載物故曰
地勢坤君子積德之厚而能任重法坤之道也
初六履霜堅冰至象曰履霜堅冰隂始凝也馴致其道
至堅冰也
履踐履也行之跡也馴積習也凝冰之堅也道猶路
也如假道之道初六變陽通卦為履且乾之六陽剥
之已極變而為坤坤之初爻隂氣始變而為復雷蟄
地下不能𤼵聲時至四陽其聲始發一陽之微安能
敵其五隂之盛前漢律歷志曰陽氣伏于下於時為
冬禮記月令十二月水澤腹堅又曰天地嚴凝蓋冰
堅隂凝之時乃在一陽之後說卦曰乾為寒為冰亦坤
爻之變乾也乾之初九變姤象曰陽在下則隂氣見
于上坤之初六變陽象曰隂始凝則陽氣伏于下霜
自九月而降至于十一月而冰始堅霜之積習于道
路至堅冰如小人假道而進積習于朝而至于亂國
履霜之戒人君不可不審之於其初也自古君子小
人何代无之惟人君知人之明大臣薦賢之公故邪
不可干正愚不可害賢堯之時亦有四凶惟堯有知
人之明能亟去之故元凱得以自安都俞吁咈皆无
礙也商之時亦有蜚廉惡來助紂之暴武王伐紂始
能去之漢自王莽謀竊誦策者五千餘人羣邪並起
東都自周福房植立南北之黨而朋黨之釁始萌至
末年閹宦之黨充塞朝廷輒控制人君反指正臣為
朋黨縉紳之士為之掃地矣至唐李林甫楊國忠汲
引小人賊害君子致有安史之亂代宗以來閹宦擅
權朋黨之禍又作矣宋初端人正士接武登朝自王
安石為相變更新法引用小人吕惠卿章惇蔡卞之
徒充塞要路君子為斥逐不啻如叛逆之慘善乎司
馬光之言曰安石誤矣君子難進而易退小人反是
小人得路豈可去之若欲去之必成讎敵後王安石
果為吕惠卿等所擠宋國由是而亂履霜之戒小人
之幾也
六二直方大不習无不利象曰六二之動直以方也不
習无不利地道光也
坤之形方坤之勢大方大之德坤之道也坤之六二
隂中之隂柔中之柔者也安有剛直之義文言曰坤
至柔而動也剛六二變陽動而剛健二居臣位一陽
能攝衆隂如大臣之德敬以直内義以方外能負天
下重大之事不廢習學自无不利地道之光惟此為
聖象曰六二之動直以方也為諸爻變動之則但此
爻之變通卦為師師主征伐以一將統衆兵在師則
當習在坤之德直方大不待習也然則習方大之德
何人可以當之如三代之伊傅周召漢之蕭曹丙魏
唐之房杜姚宋宋之韓范李宼出將入相无施不可
六三含章可貞或從王事无成有終象曰含章可貞以
時發也或從王事知光大也
含章可貞𨼆德弗耀含其章美可守貞正或從王事
雖或无成卒至於有終也六三變謙謙之九三亦曰
勞謙君子有終吉正此爻之變也世固有无成而有
終者亦有有成而无終者諸葛亮𨼆德南陽含晦章
美蜀先主三顧而起謀復漢業出師未捷而死事雖
无成出師一表照映今古其心之忠至于有終也明
矣晉桓温王敦東征西伐似若有成者其心不忠至
于叛逆而无終也故謙德之人含晦章美待時而發
發則成大事業知亦光輝盛大也
六四括囊无咎无譽象曰括囊无咎慎不害也
四居大臣之位進賢退邪開誠布公何乃至于括囊
无咎无譽九四變陽通卦為猶豫之人安有剛斷之
才况坤之羣隂在帝左右一言稍忤禍患立至惟箝
口結舌括縮其囊雖不得譽終亦无咎故爻辭惟曰
括囊不言人臣之臧否也雖然括囊无咎此𨼆者之
事人臣旣无剛斷之才當退位𨼆居无官守无言責
可也苟居大臣之位括囊則不可也如蕭望之久為
漢相閹宦擅權箝口固位反為恭顯所害此則不當
括囊而括囊者也欲其不害得乎
六五黃裳元吉象曰黃裳元吉文在中也
繫辭曰黃帝堯舜垂衣裳而天下治蓋取諸乾坤玄
衣法天黃裳法地此黃帝之制也有虞氏裳始用纁
纁黃赤間色也書曰以五采彰施于五色作服五章
五等諸侯之服冕旒有等後世以黃袍為帝者燕居
之服臣下不聽衣黃也坤之六五不言衣而惟曰黃
裳者舉土之正色法地之黃裳也元吉大善而吉也
文在中者黃中通理也人君有其德居其位衣黃裳
之服文在中而元吉也六五變通陽卦為比比之象
曰先王以建萬國親諸侯比之九五曰顯比王用三
驅皆言君德也先儒皆以坤之六五為隂臣道也雖
居尊位不言君德此不知變爻之義也苟使六五不
變而為陽則居定為牝馬之貞安有黃裳元吉之象
且大臣有大德而居君位者如舜禹之禪受湯武之
征伐皆黃裳元吉者也五代無主六軍以黃袍加趙
太祖之身謂黃裳為臣下之服可乎唐遭安史之亂
梓州副使叚子璋僭竊而衣柘黃崔光遠牙將花驚
定誅之歷代以來皆知黃裳非臣下之服文言曰君
子黃中通理正位居體美在其中而暢于四支發于
事業美之至也黃裳元吉非君德而何
上六龍戰于野其血玄黃象曰龍戰于野其道窮也
乾之諸爻陽剛故以龍稱坤之上六隂柔之極亦以
龍稱何也蓋上六變剥陽剥之極羣隂皆見隂極則
變為陽矣然隂不能勝陽而與陽鬭與乾之龍戰于
野矣野者坤之地也其血玄黃天玄而地黃色之雜
也天地何以有血如乾為馬坤為牛借血以喻天地
之氣漢王莽為太宰唐之安史為藩鎮恃貴盛之極
而欲簒漢唐之位輒與人君交戰天命弗祐終至喪
身滅族其道窮也
用六利永貞象曰用六永貞以大終也
用六一章乃隂爻變陽之則如坤之六爻皆變則變
而為乾矣苟乃臣可變而為君則大臣之勲勞貴盛
者當國家大變之時未免有覬覦之心故聖人别立
用六一章如貧賤之人一旦富貴或貴盛之極遭國
家之大變苟不永守貞固未免踰分越職妄起禍端
惟其永貞乃可及終也夏禹之時益大賢矣禹薦益
于天君薨之日天下謳歌者不謳歌益而謳歌啟啓
即位矣而益克守臣職永守貞正以至吉終也
文言曰坤至柔而動也剛至静而德方後得主而有常
含萬物而化光坤道其順乎承天而時行
坤至柔而動也剛此一語尤見聖人示人爻變之義
深切著明至静而德方坤之義也夫坤地道也妻道
也臣道也妻得夫臣得君而有主有主則綱常之道
立矣順天之道包含萬物而化光天之時當發生地
則承天而發生天之時當肅殺地則承天而肅殺承
天而時行者若此
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不早辯也易曰履霜堅冰至蓋言順也(慶音羌)
善不積不足以成名惡不積不足以滅身勿謂小惡
不去終至大禍安禄山番落賤夫耳唐玄宗寵之為
藩鎮重臣人言其反玄宗不信一旦有弑君殺父之
禍由辨之不早辨也履冰之戒去小人之機也
直其正也方其義也君子敬以直内義以方外敬義立而
德不孤直方大不習无不利則不疑其所行也
直不以正則所直者无繩墨方不以義則所方者多
執拗君子敬以直内則心常主於敬義以方外則行
常主於義德不孤者言敬義與人同无孤立之危也
帝舜舉伯禹作司空禹則讓于稷契曁臯陶禹當盛
世德亦不敢孤立况衰世乎坤之為卦隂極之時也
六二變陽以一陽攝衆隂尤難孤立漢高祖疾亟之
時吕后問陛下百歲後蕭相公旣死誰令代之上曰
曹參可問其次曰王陵可然少戇陳平可以助之陳
平智有餘然難獨任周勃厚重少文然安劉氏者必
勃也此高祖知吕后擅權臣下不可獨任也至如唐
武后之世隂盛之極者也婁師德不能孤立而薦狄
仁傑仁傑亦不能獨任而薦張柬之卒復中宗之辟
所謂敬義立而德不孤乃若伊尹放太甲周公相成
王直方大之德平日素著不待學習自无不利孤立
而行人亦无所疑也
隂雖有美含之以從王事弗敢成也地道也妻道也臣
道也地道无成而代有終也
六三變陽又居陽位隂雖有美也含晦其章美以從
王事弗敢自以為成功代君之勞也地道承天之時
以育萬物弗敢自以為成代天而有終也書曰臣作
朕股肱耳目予欲左右有民汝翼予欲宣力四方汝
為又曰爾有嘉謀嘉猷則入告爾后于内爾乃順之
于外蓋此義也
天地變化草木蕃天地閉賢人𨼆易曰括囊无咎无譽
蓋言謹也
坤之六四變豫雷出地奮豫之時天地變化草木蕃
茂之時而曰天地閉賢人𨼆何也四居大臣之位近
君者也賢者在下阻隔而不能進小人充塞要路在
帝左右大臣畏禍不敢直言故有括囊之義夫自開
闢以來天地未嘗有閉之時惟凶邪在位君臣之志
不通隂陽之氣不交天地所以閉賢人所以當𨼆如
暴秦之時黃綺之𨼆王莽之世逢梅之遯括囊可也
乃若四凶在朝舜居相位苟不能去何以為舜嘗觀
王莽簒逆尚慮漢之大臣公議其非作策文令五千
人誦之初亦有媿于心也揚雄漢之大儒也居人臣
之位苟力不能誅之勢不能諫之則當潔身去位括
囊可也而乃依䛕王莽作美新之文以美其功德使
莽旁若无人肆无忌憚雄有以啟之也投閣之禍將
誰咎哉是當括囊而不括囊者也為臣之道可不謹
哉
君子黃中通理正位居體美在其中而暢于四支發于
事業美之至也
極天下之色無出于黃之正通天下之理无出于文
之著君子黃中通理盡人倫之至得地道之光與天
合矣正位居體美在其中者聖人體段已具位得其
正美在其中暢于四支心廣體胖也發于事業如舜
禹有其德而禪受湯武有其德而革命美之至也春
秋傳曰南蒯將叛筮得黃裳元吉之辭子服景伯曰
忠信之事則可不然必敗外強内温忠也和以率貞
信也故曰黃裳元吉黃中之色也裳下之餙也元善
之長也中不忠不得其色下不共不得其&KR0918;事不善
不得其極且夫易不可以占險三者有闕筮雖當未
也後蒯果敗晉王敦叛温嶠庾亮欲舉兵討之筮于
郭璞璞曰元吉嶠曰事成矣王敦果敗此以正攻邪
而吉也於此可以見占法矣
隂疑於陽必戰為其嫌于无陽也故稱龍焉猶未離其
𩔖也故稱血焉夫玄黃者天地之雜也天玄而地黃
坤之六爻純隂者也本自无陽隂疑于陽者隂之變
至剥已極嫌于无陽也而與之戰故擅陽之權而稱
龍焉如坤之象止為牛而不能變龍猶未離其𩔖也
稱血以明其非龍乾為馬坤為牛玄黃之血以見天
地之雜也嗚呼天下不可一日而无陽无陽則非天
下矣如武后簒唐廢太子為廬陵王寘諸房州廟堂
之上以一婦人駕馭羣臣控制萬方奪陽之權易隂
之柄天下之雜此時惟極天下之无陽久矣於此時
也豈无一夫奮勇以聲其罪告于天下駱賓王亦英
傑士也欲撥亂反正興師復辟告于衆曰一抔之土
未乾六尺之孤安在武后亦畏其言若有變色惜乎
无忠臣與義士以助之卒至其竊位二十有一年向
无狄仁傑張柬之輩忍恥效忠以復中宗之辟幾至
於易唐而為周矣世變之極一至此哉
周易爻變易緼卷一
