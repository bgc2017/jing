周易爻變易緼卷二元陳應潤撰
䷂(震下坎上)屯元亨利貞勿用有攸往利建侯
屯難也萬物始生其萌未舒其氣未暢天造草昧之
時不可妄動元亨利貞大亨而利乎貞正也勿用有
攸往未可遽然而往以行事也屯難之世不建侯以
治之人君安能獨治
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
震以一陽交二隂坎亦以一陽交二隂剛柔既交則
相感說胡為而難生二女不可同居二男豈宜同處
坎之險在上震之動在下二強相敵屯難生矣動乎
險中非貞正自守則不能大亨震為雷坎為雨屯難
之時如雷雨濟旱難方可解但草昧之際非建侯以
治不寧難何可解
象曰雲雷屯君子以經綸
經綸治絲之事經引之綸理之坎不曰雨而曰雲者
雨將作而未成天地昏暗草昧時也治難之道君子
經綸如治絲之不亂漢龔遂為渤海守曰治亂民猶
治亂繩不可急也蓋得此義
初九磐桓利居貞利建侯象曰雖磐桓志行正也以貴
下賤大得民也
磐桓欲進未進之時初九變比比之大象亦曰先王
建萬國親諸侯屯難之世建侯之初人未依比利居貞
正則吉屯之為卦上坎下震安有貴賤之分變卦下坤
上坎母居子下以貴下賤所以得民但屯難之時人
君欲使涣者聚來者比危者安磐桓未定之際亦須
擇其賢才以居侯位志行一於正而无偏徇之失苟
不貞正則烏合之徒得以比之更始之時屯難極矣
膳夫皆濫授官故有竈下養中郎將爛羊頭關内侯
爛羊胃騎都尉之謠志之不正一至于此乃若武王
解難之初建萬國親諸侯訪箕子疇式商容墓以貴
下賤故大得民也
六二屯如邅如乘馬班如匪寇婚媾女子貞不字十年
乃字象曰六二之難乘剛也十年乃字反常也
邅回也如語辭貞卜也班列也禮記曰女子許嫁笄
而字屯卦坎震二男安有女子六二變陽下卦為兊
少女避難屯如邅如皆險難艱危之地有乘馬者班
列而來上則坎男之剛不為寇盜而求婚媾上剛不
能下柔女子卜之不與為婚至于十年之久正應者
求之方可為婚重戒士君子不可妄進漢之王莽唐
安史之難士大夫不能解難又不能遠避反受其濫
爵有媿于屯之六二者多矣
六三即鹿无虞惟入于林中君子幾不如舍往吝象曰
即鹿无虞以從禽也君子舍之往吝窮也
即就也鹿山獸虞田獵虞人也惟獨也凡獵諸獸皆
用虞人惟即鹿而无虞入于林中而即鹿非從禽之
道也唐吕温作由鹿賦言由此鹿而誘致羣鹿且曰
此鹿每有所致輒鳴不食者累日痛傷其同類也六
三變旣濟難將解矣解難之道求賢為急然鹿可即
而至賢者不以禮聘則不苟從也君子見幾不如舍
去而勿往往則有吝其道窮矣如酈食其不待聘召
往見漢王掉三寸舌下齊七十餘城韓信忌之而殺
降者齊人以其紿已而烹酈食其往吝之窮乃至于
此
六四乘馬班如求婚媾往吉无不利象曰求而往明也
六四變陽上卦為兊此亦女子避難而遭乘馬班如
之人來求婚媾在二則不從四則往吉何也六二變
節上坎下兊剛不能下柔所以女子守節而不從六
四變隨上兊下震剛能下柔得偶之正所以隨而往
吉无不利婚媾之明也唐太宗因常何而見馬周之
文召周未至間遣使者四輩敦趣及見與語大悅即
拜為御史此求而往明也之義
九五屯其膏小貞吉大貞凶象曰屯其膏施未光也
屯難之世建侯之時五居尊位何屯其膏施未光九
五變隂通卦為復雷在地中安得膏澤滂沛施諸下
民貞卜也周禮凡國大貞卜立君卜大卦則眡高作
龜几小事涖卜國大遷大師則貞龜然君之德施未
光卜小事則吉卜大事則凶也如左傳載南蒯將叛
筮得坤之比黃裳元吉子服景伯曰忠信之事則可
不然必敗蓋南蒯恃勇而无其德卜大事則凶也
上六乘馬班如泣血漣如象曰泣血漣如何可長也
屯難之時上居高亢之地當深居避難安有乘馬泣
血之象屯之上卦元屬坎坎為血卦上六變益居難
之極損而又損可也不量其力強欲乘馬班如以解
難奈何作難之久卒不可解及受其害无可奈何故
有泣血漣如之象人君若此何可長久如晉愍帝之
蒙難唐昭宗之播遷骨肉離散宗廟傾覆豈特泣血
漣如而已哉為人上者奈何不敬
䷃(坎下艮上)蒙亨匪我求童蒙童蒙求我初筮告再三瀆
瀆則不告利貞
蒙物之穉也童年之幼也人之幼穉蒙昧未發之時
故曰童蒙天生烝民父兄不能自教為之師以教使
蒙者皆得而明然後知三綱五常之理詩書六藝之
文匪我求童蒙童蒙求我者我有所學人來求我匪
我求人師道之尊也凡來求教者如初筮之時至誠
祈叩然後神明告以吉凶若再三䙝瀆神明厭聽而
不肯告訓蒙之法又當一於正則亨通矣
彖曰蒙山下有險險而止蒙蒙亨以亨行時中也匪我
求童蒙童蒙求我志應也初筮告以剛中也再三瀆瀆
則不告瀆蒙也蒙以養正聖功也
山下有險險而止蒙者上艮下坎也蒙亨以亨行時
中者二之剛與五之柔為應也匪我求童蒙童蒙求
我志應坎以中男有剛明之才為師艮以少男幼穉
之質為童蒙年齒有少長聞道有先後五下求于二
非二求于五志之相應也初筮告以剛中者為師者
非剛健中正之才不可以訓蒙再三瀆瀆則不告瀆
蒙者初學之人如初筮之瀆神明也為師者旣能以
剛中之道教之為學者當如至誠温習苟有所疑隨
時請問苟教之諄諄聽之藐藐再三煩數瀆慢于師
是曰瀆蒙師亦厭聽而不告也蒙以養正聖功者人
非生知自童蒙而學養其正性无非克念作聖之功
象曰山下出泉蒙君子以果行育德
山下出泉不知其流之所止人之蒙穉不知其心之
所適惟務學從師乃知洒掃應對之節窮理正心修
已治人之道君子以果行育德又言為師者之事行
欲果誨人之心不倦德欲育養才之心不已
初六發蒙利用刑人用說桎梏以往吝象曰利用刑人
以正法也(說脱同)
蒙之初爻安得為發蒙之師人不自幼穉教之及其
長也教則不可入初六變陽下卦為兊兊為口舌教
人者必形于口舌利用刑人如啟蒙之時朴作教刑
教之不入不得已而用刑桎梏手足械也人之蒙昧
如受桎梏之拘束一旦開悟如說桎梏倘教之不從
一向用刑以治之以往則吝矣人君之治民亦然書
曰明於五刑以弼五教民之愚頑教之不從不得已
施之以刑舜命臯陶為士師曰欽哉欽哉惟刑之恤
哉蓋盡法无民以往則吝周禮以八法治官府先示
以刑罰使民不犯于有司訓蒙之道利用刑人以正
法者蓋得明刑弼教之義
九二包蒙吉納婦吉子克家象曰子克家剛柔接也
初六為師蒙已發矣二爻為父則有包蒙之義包容
也父有度量包容其子擇師之賢者以教之娶婦之
淑者以配之子承父師之訓而成人可以克家吉而
又吉也九二變比下坤上艮剛柔接也漢之韋賢曰
遺子黃金滿籝不如教子一經其子卒至於相宋之
竇禹鈞教子有義方五子皆為顯官其吉也可知
六三勿用取女見金夫不有躬无攸利象曰勿用取女
行不順也
蒙之為卦上艮下坎皆男也安有女之可取六三變
巽通卦為蠱巽之三爻與艮之上爻為應艮之上剛
乾之金也故曰見金夫不有躬蓋三不當位上居高
亢所應匪正故无攸利蒙之為卦初爻擇師教子二
爻納婦克家三言取女又當擇其賢淑者先儒有言
曰娶妻而論財夷狄之道也娶婦者不可求富室之
女苟或不賢未免凌夫而慢舅姑嫁女者亦不可求
多金之夫苟或不賢未免辱妻而反目矣故梁鴻為
孟光所擇而為賢朱買臣為妻所棄更適他人豈特
行不順而已哉
六四困蒙吝象曰困蒙之吝獨遠實也
子曰生而知之者上也學而知之者次也困而學之
又其次也困而不學民斯為下矣六四變離通卦為
未濟未濟男之窮困之甚也然困而聰明者尚有不
困之日至如困而蒙昧者則為終身之吝獨遠實者
變卦離之中虛也曹操歎曰生子當如孫仲謀如劉
景升兒子豚大耳後梁朱温亦歎曰生子當如李亞
子吾兒豚犬耳以豚犬比人之兒子困而蒙昧可知
矣
六五童蒙吉象曰童蒙之吉順以巽也
蒙以下之坎卦為童蒙之師則上之艮男皆為童蒙
矣六五變巽通卦為渙巽順之人聽教于父師以渙
其文吉之甚也順以巽者此爻變之騐也漢黃琬七
歲言日食之餘如月之初任延年十二明詩易春秋
號聖童黃香九歲以孝著號江夏黃童李賀七歲作
高軒過李泌七歲被召號竒童賈黃中七歲被神童
及第皆童蒙之吉也
上九擊蒙不利為寇利禦寇象曰利用禦寇上下順也
(為去聲)
變卦當對看師之上六變蒙故有大君有命開國承
家小人勿用之象蒙之上九變師故有擊蒙不利為
寇利禦寇之義蓋擊蒙亦行師征伐之道諸葛亮有
曰漢賊不兩立為漢者禦寇為曹孫者為寇蓋禦寇
則上下順也
䷄(乾下坎上)需有孚光亨貞吉利涉大川
需須也待也上坎下乾以剛遇險未可遽進而䧟於
險故有需待之義孚信也為需之主以孚信待下乃
光輝而亨通貞正而吉也利涉大川如涉川之時待
風波平定而後濟貴於能待不欲速進而犯難也
彖曰需須也險在前也剛健而不陷其義不困窮矣需
有孚光亨貞吉位乎天位以正中也利涉大川往有功
也
險在前者水之在天上也剛健而不陷者乾之剛健
不為坎所陷其義不困窮矣需有孚光亨貞吉者險
在前剛在下初若難行人有孚信光亨貞吉雖蠻貊
之邦亦可往也位乎天位以正中者五之剛健之爻
位乎天位與下之乾剛為應皆正中也利涉大川往
有功者人有剛健之才不濟則巳往則有功也
象曰雲上于天需君子以飲食宴樂
需卦上坎下乾不言水在天上而曰雲上於天何也
蓋水无上天之理故以雲代水雲上于天需將雨時
也君子以飲食宴樂待天之降雨也坎為酒罍亦宴
樂之義
初九需于郊利用恒无咎象曰需于郊不犯難行也利
用恒无咎未失常也
初九變隂通卦為井上下皆有險涉水則有難巽之
初爻屬坤坤為地故需于郊恒久也利用恒待風平
浪静而後濟雖久亦无咎也魏文帝欲渡江伐吳見
風濤洶洶歎曰固天之所以限南北也遂歸蓋得不
犯難行之義
九二需于沙小有言終吉象曰需于沙衍在中也雖小
有言以吉終也
下卦變離離中虚沙虚土也近水者也衍說文曰水
朝宗于海增韻曰水溢也當水溢之時不可遽濟故
需于沙二居臣位必有危急而求濟晉祖逖為將軍
渡江流擊楫誓曰不清中原而復濟者有如此江此
小有言而以吉終者忠臣之言也
九三需于泥致寇至象曰需于泥災在外也自我致寇
敬愼不敗也
九三變兊通卦為節上坎下兊澤居淺水間故有需
于泥之象如寇之近乎朝廷而未入乎朝廷故曰災
在外也自我致寇敬慎不敗者如我所治之地而有
寇盜我當敬慎法令以治之不至于敗事也後漢張
敞為京兆尹長安市偷盜尤多敞捕其偷長令致諸
偷以自贖偷長歸以赭汚小偷之衣吏捕數百人窮
治致法由是盜息
六四需于血出自穴象曰需于血順以聽也
需之上卦元屬坎坎為血卦六四變夬夬決也夬之九
四亦曰臀无膚得非需于血之義乎出自穴者坎之
險自上而入上六旣入于穴則六四出于穴矣需之
為卦下剛上險九三之寇至于泥塗而易治九四之
寇出于巢穴其勢兇矣四居大臣之位有剛決之才
以治之庶幾羣寇順以聽命如唐太宗時李靖以勁
騎三千蹀血邊廷遂定定襄帝曰李靖之才古未有
輩足澡吾渭水之恥矣頡利遂降
九五需于酒食貞吉象曰酒食貞吉以中正也
九五變泰剛險之惡寇盜之難皆已鮮矣大臣削平
禍亂奏凱而還者苟不以酒食宴樂之何以得其歡
心然飲食貞正則吉不可過度得中正之道也如唐
郭子儀平安史之亂自涇陽入朝肅宗御安福門待
之命子儀樓上行朝見之禮宴賜甚厚得君臣交慶
中正之道也
上六入于穴有不速之客三人來敬之終吉象曰不速
之客來敬之終吉雖不當位未大失也
坎中有穴上則入于穴矣上六變小畜上卦為巽巽
順之臣不能治寇需待已久犯難而行入于穴矣有
不速之客三人來下卦乾之三陽也乾陽剛健力能
解紛人君平日所敬臨難之時不速而來如漢高祖
會楚王于鴻門入穴時也項莊項伯舞劍樊噲排闥
非剛健之人救其危急則高祖幾陷于虎口矣未大失
者蓋亦以此
䷅(坎下乾上)訟有孚窒惕中吉終凶利見大人不利涉大
川
訟者争之端求辨曲直者也凡訟者須孚實誠信辭
不可誣且窒塞于中求人辨明未知上之人果能與
之辨明否又須兢惕危懼不可慢忽訟果有理亦當
中止則吉若争訟至終如兩虎相鬭勢必俱傷終則
凶也利見大人求在上之大人以決訟不利涉大川
懼犯難也
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
易卦取義上剛下柔下剛上柔皆无訟至于訟卦上
之乾剛旣健下之坎陷又險險而健兩強不相下故
訟但訟之為義又當孚實不可誣辭如窒塞者以求
明兢惕于心不敢慢忽但訟中止則吉剛來而得中
二五之剛皆得中也訟不可成訟終則凶也利見大
人以辨曲直苟不中正則以直為枉以枉為直何以
決訟不利涉大川入于淵者訟之不直陷于坎之際
也
象曰天與水違行訟君子以作事謀始
天左旋而西行水下注而東流此天與水違之象以
水之險逆天而行故有興訟之義君子作事謀始不
妄與人交不妄與人争必至于无訟
初六不永所事小有言終吉象曰不永所事訟不可長
也雖小有言其辯明也
初六變陽下卦為兊兊為口舌故能辯明通卦為履
決獄之人如履虎尾之險苟決之不當為虎所傷不
永所事小有言者子曰片言可以折獄者其由也與
凡訟之人内有不平求直于我片言折獄則無情者
不得盡其辭何在乎多言也訟不可長其辯明者獄
貴初情久則有變旣與辯明不可遲留而不決也且
聽訟之事臣下所職歷代以來人臣能決獄者何可
勝數漢昭帝十四歲即位而能辯上官桀訟霍光之
詐人君折獄之明者蓋亦難乎其人矣
九二不克訟歸而逋其邑人三百戶无𤯝象曰不克訟
歸逋竄也自下訟上患至掇也
克勝也二與五敵以坎之險敵乾之剛以下訟上不
勝可知九二變隂通卦為否否之六二小人吉大人
否亨亦不克訟之義訟旣不勝歸而逋竄邑人三百
戶小人也无𤯝者无災𤯝也諸侯争國邑人无害歸
而逋竄畏天威也如虞芮之君争田不決相謂曰西
伯仁人也盍往質焉入其境耕者讓畔行者讓路曰
嘻吾儕小人也退以所争為閒田不争訟也自下訟
上如周鄭交惡患至掇取此又過於終訟之凶也
六三食舊德貞厲終吉或從王事无成象曰食舊德從
上吉也
食舊德食其君之舊德如立其朝而食其禄感其德
也一旦為人所間見疑而不用我焉敢訟之惟貞正
危厲常不自安終至獲吉倘與之從王事君臣相疑
亦无成也六三陽變下卦為巽臣有巽順之德故能
從上而吉也如樂毅之於燕昭王食其舊德深矣嗣
王信䜛而不用苟使與之從王事君臣相疑而无成
故毅歸趙以存燕王之舊德此從上吉之義也
九四不克訟復即命渝安貞吉象曰復即命渝安貞不
失也
命人君所賜之爵命也渝變也四近君位此亦有官
守而訟者九四變隂上卦為巽通卦為渙巽順之人
訟旣不勝事亦渙散復其爵命而歸使人渝變初志
相與改過安于貞正則吉宋寇準鎮秦民有撾登聞
鼓訟凖者上以問宰相王曾曾曰長安故都民心豪
舉若寇凖重臣或以訟解則後人何以鎮服上意釋
然降詔以諭之此復即命渝安貞吉之義也
九五訟元吉象曰訟元吉以中正也
五為聽訟之主太剛則暴太柔則弱惟中正之人可
以聽訟世之人臣多有无私心而好惡不當於理者
是正而不中亦有好惡當於理而有私心者是中而
不正二者皆不能聽訟九五變隂上卦為離文明之
人而能中正聽訟乃吉詩之甘棠美召伯之聽訟也
後世法焉如漢之丙魏召杜龔黃唐之王魏姚宋韋
賈宋之韓范杜趙包張善于聽訟者也子曰聽訟吾
猶人也必也使无訟乎此元吉也
上九或錫之鞶帶終朝三褫之象曰以訟受服亦不足
敬也
鞶帶命服之飾束帶也褫奪也此亦有官守者之訟
上九變隂上卦為兊兊為口舌故能變明或錫之鞶
帶終朝三褫之初以其直錫之鞶帶後知其曲一朝
而三褫之苟使因訟受服亦不足敬宋趙太宗以趙
普專權欲聞其過召學士竇儀盛言曰普開國之勲
旣而召學士盧多遜嘗有憾于普又喜進遇遂力攻
普之短誣辭以訟之由是貶普出鎮河陽多遜獲受
參政之服自謂榮矣後普入相多遜遂有崔州之行
此亦訟受服不足敬者多遜之謂歟
䷆(坎下坤上)師貞丈人吉无咎
行師之道以正為主丈人爵德齒俱高者師兵之衆
也興師動衆非尊嚴之丈人不足以統之如周之尚
父方叔漢之趙充國周亞夫蜀之諸葛亮唐之郭子
儀裴度宋之韓𤦺范仲淹可當丈人之稱出師本凶
至于吉而旋則无咎
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
師之二爻一陽攝衆隂居大臣之位有尊嚴之德而
能行師動衆湯伐桀武王伐紂師出以正則可以王
矣若大臣為將承君之命而行師者則輔君以王天
下剛中而應二之剛與五之柔為應行險而順下坎
上坤也兵特凶器征伐以毒天下然所征皆凶惡不
庭之人所以民悦而從之如東征西怨南征北怨民
惟恐王之不先征也何咎之有
象曰地中有水師君子以容民畜衆
水在地中有所容畜君子觀其象容保其民畜聚其
衆
初六師出以律否臧凶象曰師出以律失律凶也(否方有切)
初六變陽通卦為臨出師臨陣以節制號令為重苟
節制不嚴號令不明謂之失律否臧不善也失律之
師雖勝亦凶桓温伐蜀吏誤鳴進鼓僥倖而勝李勢
雖降温終以失律而敗可不謹哉
九二在師中吉无咎王三錫命象曰在師中吉承天寵
也王三錫命懷萬邦也
兵凶器也聖人不得已而用之師主殺伐逮盡亦自
損傷在師中吉不欲盡殺伐之權如舞干羽而有苗
格師中之吉也不戰而勝安得有咎且師隂道也九
二變隂通卦為坤坤之六二大臣之尊師之丈人也
王三錫命寵之至恩之隆也漢文帝勞軍至周亞夫
細柳營軍門都尉曰軍中聞將軍令不聞天子詔帝
曰嗟乎此真將軍矣向者灞上棘門如兒戱可乎帝
之重將親自勞其營豈特錫命而巳但行師之道賞
一善足為萬邦勸罰一惡足為萬邦戒賞罰之明行
師之大柄也
六三師或輿尸凶象曰師或輿尸大无功也
輿衆也尸主也六三變陽下卦為巽以巽懦之人而
欲衆主其師安得有功春秋河曲之師趙盾為將而
令出于趙穿邲之師荀林父為將而令出于先縠此
輿尸之過也唐用宦官為監軍制其兵權將不得專
如韓全義敗于蔡杜叔良敗于陳皆監軍之禍也如
郭子儀為將尚為魚朝恩程元振所毁宦官監軍欲
師之不敗得乎
六四師左次无咎象曰左次无咎未失常也
六四變解此必解難之師僖公四年春齊侯以諸侯
之師侵蔡遂伐楚責之曰爾貢包茅不入王祭不供
无以縮酒師進次于陘夏楚子使屈完如師師退次
于召陵以聽楚成皆善之也左傳凡師再宿為信過
信為次六四變陽上卦為震長子本可帥師二旣主
兵承天之寵王錫命矣五欲争主而不獲四不當位
而無權故左次其師不敢進也用兵之道量敵而進
知難而退兵以不血刃為吉春秋書次皆善之也夫
失常者一勝一負兵家之常左次无咎兵之常也諸
葛亮師出嘗屯五丈原累月不進司馬懿按兵不動
亮遺懿婦人衣幗挑戰兵不交刃蓋得左次无咎之
義
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
田有禽害稼穡者也國有寇害生民者也利執言如
陳恒弑其君請討之孔子雖无征伐之權言於朝廷
亦无咎也六五變陽通卦為坎九二之坎旣為長子
以帥師則六五當為弟子矣先儒說易多以二為臣
五為君五當為長子以帥師殊不知行師之道以王
先錫命者為主故師之彖曰剛中而應行險而順二
為師之主明矣史載齊司馬穰苴將兵扞燕晉之師
苴曰臣素卑賤願得君之寵臣國之所尊者以監軍
景公使莊賈往苴與賈約會日中於軍門苴先馳至
軍立表下漏賈驕貴夕時乃至苴遂斬賈以徇三軍
士皆震慄服之此則為弟子輿尸使不當者雖正亦
凶之戒
上六大君有命開國承家小人勿用象曰大君有命以
正功也小人勿用必亂邦也
諸卦上爻居无位之地何獨師之上六有大君之命
開國承家之象上六變蒙蒙之上九亦有擊蒙禦寇
之象蓋蒙之變師也班師之後行賞論功漢高祖開
國論功以蕭何為第一其餘列爵分土封侯十有八
人丹書鐵劵藏之宗廟以正功也封一雍齒而忠臣
勸戮一丁公而小人懼蓋得開國承家小人勿用之
道秦始皇豈非開國承家之君而用趙高李斯之徒
以亂邦蓋不知小人勿用之義
䷇(坤下坎上)比吉原筮元永貞无咎不寧方來後夫凶
比親輔也比卦自坤之六五而變以一陽攝衆隂居
尊位得衆人親比之象推原其卜筮有元善永久貞
正之道方可為比之主吉而无咎不寧方來者如商
紂暴虐天下周武王為比之主不期而會者八百國
是不寧之方皆來親比後夫凶者如禹會諸侯于塗
山防風氏後至而戮之此後來夫凶之義也
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
比吉也人所親比有吉之道也下順從者羣隂之從
上也原筮元永貞者君為比之主故當卜我之德可
以為人之所親比否人之來比者亦當卜所比之主
可以永久貞正否君臣相孚故得无咎以剛中者九
五之剛中也上下應者五剛二柔也
象曰地上有水比先王以建萬國親諸侯
水比于地如民之依比于君也夫四海之廣兆民之
衆人君豈能獨治所以建萬國親諸侯為比之主也
初六有孚比之无咎有孚盈缶終來有他吉象曰比之
初六有他吉也
易之中孚皆以陽爻為正應故上下孚信比之内卦
元屬坤初爻隂柔安有盈缶之孚初六變陽下卦為
震通卦為屯震之陽爻剛健與上卦坎中為應坎小
壘也故得有孚盈缶之象君臣旣能相孚何咎之有
終未有他吉者如離亂之時人依比主其初來者未
能擇其賢否其終來者不苟進必有誠實孚信之人
如武王伐紂訪箕子而得禹之九疇延微子而歸商
之祭器以至漢高召魯兩生得孔壁之書聘伏生而
得古文尚書皆終來有他吉之義
六二比之自内貞吉象曰比之自内不自失也
六二變陽通卦為坎内卦坎之陽居臣位應外卦居
位坎之陽剛貞正之吉也比之自内者如貴戚之卿
世禄之家賢淑父兄可以比于内不必求外比也不
自失者骨肉相依君臣相孚无自失之患如春秋祁
奚舉子祁午君子謂立其子而不為比以至謝安薦
其姪為將狄仁傑薦其子為丞韋貫之舉其子以自
代皆比之自内也
六三比之匪人象曰比之匪人不亦傷乎
人之可親比者惟君子耳不幸而比於小人安得又
有匪人之稱匪人者非人類之人也貎則人心則獸
其惡之極又不可以小人形容也六三變艮艮為閽
寺閽寺之徒又匪人中柔惡者也通卦蹇為君子居
蹇難之時亦當擇人親比漢唐以來多有依比閹宦
而得倖者如荀緄娶宦官唐衡之女怗勢擅權終為人
所鄙比之匪人不亦傷乎良可興歎
六四外比之貞吉象曰外比于賢以從上也
上卦為外外比者内无貴戚世禄之父兄可比惟比
于賢者而巳六四變萃萃聚之初亦當外比於賢以
從上如管仲之比于鮑叔越石父之比于晏嬰陳平
之比于魏無知茅容之比于郭林宗羊曇之比于謝
安皆外比于賢可以從上也
九五顯比王用三驅失前禽邑人不誡吉象曰顯比之
吉位正中也舍逆取順失前禽也邑人不誡上使中也
五居尊位為比之主顯比之吉君德已著于天位矣
王用三驅失前禽者禮曰古者天子諸侯无事則歲
三田一為乾豆二為賓客三為充君之庖无事而不
田曰不敬田不以禮曰暴天物天子不合圍諸侯不
掩羣天子之田圍合其三面前開一路使之可去不
忍盡物好生之仁也只取其不用命者不出而反入
者也禽獸前去者皆免矣故曰失前禽也成湯祝網
得其義矣文王蒐田以時仁如騶虞則王道成也王
者顯明比道舍逆取順前禽之失仁德巳著邑人不
誡上使中者人君以德化下使之中正不偏遠近如
一邑人觀上之德自來親比何待丁寧告誡而後比
之不誡而比吉之道也位正中者坤之六五變比以
一陽攝衆隂得黃裳元吉之象故曰文在中也比之
九五變坤位以正中但九五變隂隂主殺伐五居尊
位假田獵以耀武示其用命與不用命者順則取之
逆則舍之不可苟合曲從以求人之比已也爻變之
取義不同若此
上六比之无首凶象曰比之无首无所終也
乾之用九見羣龍无首吉者蓋乾之六爻皆變為坤
如國有大事卜立君卜大卦之時臣下不可為首為
首則為簒逆而凶无首則吉比之上六變觀上之觀
下擇其可比之人下之觀上求其可比之主蓋離亂
之世无君之時當求其有德者以比之苟无可比之
主則未免羣聚為盜故比之无首則凶暴秦之時陳
涉張耳之徒起兵烏合而不求其有德者為比之首
終至于敗无所終也
䷈(乾下巽上)小畜亨密雲不雨自我西郊
畜止也小畜以一隂畜五陽風力之輕也大畜以二
隂畜四陽山力之重也大抵陽唱而隂和則雨隂唱
而陽和則不雨自東自北而風震坎之陽也陽唱則
雨自西而自南而風兊離之隂也隂唱則不雨密雲
不雨自我西郊隂唱而陽不和安得有雨小畜以一
隂畜五陽隂止陽之義臣止君之象故能亨通孟子
曰畜君者好君也蓋取義如此
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也
小畜以四爻為畜之主故曰柔得位而上下應之健
而巽乾上有巽也二五皆陽故剛中而志行密雲雖
不作雨而我風力之往終未能息亦猶人君雖不聽
諫而人臣進諫之心終未少怠惜乎風之起于西郊
所施者不得行其雨亦猶人臣有剛介之才遭時之
不遇所施者不得行其志故大臣之進諫不聽不得
行其志者每以密雲不雨為歎
象曰風行天上小畜君子以懿文德
風力之行于天上止能小畜其君君之剛健天威有
不可犯者自非懿美其文德者不能畜君也如伊尹
之訓太甲傅說之告高宗以至周公之戒成王魏徵
之諫唐太宗皆文德之懿美丁寧反覆以畜君也
初九復自道何其咎吉象曰復自道其義吉也
初九變隂通卦為巽巽與之言人君易從大抵諫君
復君於道而已苟人君所行非道人臣力止之以復
于道則吉何咎之有如汲黯之諫漢武帝曰陛下内
多慾而外施仁義奈何欲效唐虞之治乎魏徵諫不
望獻陵而望昭陵太宗泣為之毁觀此皆復君於道
也非若後世諫臣吹毛求疵以訐為直者善乎程顥
之告宋神宗曰使臣拾遺補闕禆贊朝廷則可使臣
掇拾臣下短長以沽直名則不能神宗深歎賞之蓋
得復自道之義焉
九二牽復吉象曰牽復在中亦不自失也
牽連引也九二變隂通卦為離離中柔弱二居臣位
无剛果之才連引朋類以諫上如拔茅連茹之牽引
朋類以畜君苟諫不聽亦不自失如漢鮑宣為司隷
校尉以摧挫宰相下廷尉博士弟子王咸舉旛曰欲
救鮑司隷者會此旛下會者千餘人宣得以減死此
牽復吉之義也宋陳升之交結宦官為樞密使諫官
趙抃諫不聽引唐介吕誨范師道同心以諫之諫雖
不聽終不自失也
九三輿說輻夫妻反目象曰夫妻反目不能正室也(說脱同)
賢臣之諫君亦猶賢妻之諫夫也小畜上巽下乾則
能下柔安有夫妻反目之象九三變隂下卦為兑二
女同居夫或為妻所制夫妻反目矣輻車中之輪輻
既脱車曷能行三不當位不能畜君以復于道反覆
擅權制君如梁冀之於漢賈充之於晉盧杞之於唐
脅君以行威福豈特反目而已哉大畜九二亦曰輿
說輻二爻變賁上剛下柔故无夫妻反目之患
六四有孚血去惕出无咎象曰有孚惕出上合志也
人臣有孚信之誠畜君不聽至于叩頭流血兢惕之
心出乎其中君見其忠亦不之咎如漢薛廣德以血
汙車輪辛慶忌救朱雲叩頭流血皆犯顔極諫求上
之合志六四屬巽本无剛健之才通卦變乾故有有
孚血去惕出之剛健
九五有孚攣如富以其鄰象曰有孚攣如不獨富也
攣如手之拘攣牽引相從也九五變隂上卦為艮艮
為手故有攣如之義通卦為大畜五陽變隂居五之
尊位能受臣下之畜其富可知書曰臣哉鄰哉人君
苟能聽諫臣下相率以進忠言如唐之王魏宋之韓
范畜君以道不獨人君之富臣下亦富此有孚攣如
之義也
上九既雨既處尚德載婦貞厲月幾望君子征凶象曰
既雨既處德積載也君子征凶有所疑也
小畜卦辭曰密雲不雨蓋風在天上也上九變坎通
卦為需水在天上雨胡不作雨既作矣得其所出尚
得載者小畜以隂畜陽臣正君畜君之道嘉尚其德
積中如載物之重婦貞厲者人臣而行妾婦之道阿
䛕順旨不能盡言責之職雖得貞正亦危厲而不安
月幾望隂道之將盈矣苟君子而行妾婦之道動則
凶矣有所疑者不獨人君疑之臣下見之亦疑之也
如嚴光致書于侯覇曰懷仁輔義民心悦阿䛕順旨
要領絶蓋得畜君之道歟
䷉(兊下乾上)履虎尾不咥人亨
履踐履也人所行之迹也虎山獸之名噬物之獸也
咥齧也履卦與小畜相類皆一隂五陽之卦也但小
畜四爻近君故能畜君之道履則三爻隂柔上為四
爻所間下為強臣所制不能畜君苟有欲言未知近
君大臣肯容其言否故足將進而趦趄如履虎尾之
狀惟恐陷于虎口至于履虎尾不為其所齧敬愼之
至乃亨通也
彖曰履柔履剛也說而應乎乾是以履虎尾不咥人亨
剛中正履帝位而不疚光明也(說悦同)
履以三爻為主一柔而履五剛如履虎尾之狀兊說
也說而應乎乾下兊上乾也雖履虎尾不至于咥人
乃亨剛中正乾陽之剛而居尊位位中正也履帝位
而不疚疚病也人臣履虎尾而无險人君履帝位而
无病所以光明也
象曰上天下澤履君子以辯上下定民志
天在上澤在下尊卑有序也辨上下兊之口舌能分
辨也定民志乾之君德能安民也
初九素履往无咎象曰素履而往獨行願也
素愫通誠也人之有素行誠實者不畏強禦徒步而
往略無所畏初九變坎有剛健之才故能素履而往
若伯夷者特立獨行不可仰望如郭子儀單騎見回
紇叚秀實以跛卒入郭營素履而往亦不可企及此
君子獨行之志也
九二履道坦坦幽人貞吉象曰幽人貞吉中不自亂也
士君子居亂世不出戶庭如幽人貞吉可也何乃至
於履道坦坦下為虎所咥九二變隂下卦為震震為
大塗非荆棘之路故可以避虎尾如漢起黨獄之時
士大夫陷于虎口者何限而徐穉獨行京洛間不為
羣閹所害蓋其素履誠慤如幽人之貞正上交不諂
下交不凟如履康莊之衢而不自亂蓋得幽人貞吉
之道
六三𦕈能視跛能履履虎尾咥人凶武人為于大君象
曰眇能視不足以有明也跛能履不足以與行也咥人
之凶位不當也武人為于大君志剛也
眇不能視而強欲視不足以有明也跛不能履而強
欲履不足以與行也此爻乃乾之三爻之變乾之九
三變柔以柔履剛故有終日乾乾夕惕若厲之象履
之六三變陽以剛履剛故有履虎尾咥人凶武人為
于大君之象皆志剛之禍漢之韓彭唐之安史皆武
人也人君任之以將託之以重鎮一旦悖逆欲為大
君其志剛暴安知履虎尾之義
九四履虎尾愬愬終吉象曰愬愬終吉志行也
愬愬畏懼貌六三變剛履虎尾則有咥人之凶九四
柔巽柔巽之人雖履虎尾不為其所咥蓋能愬愬畏
懼敬慎之至終至于吉然則畏虎者免禍而巳而曰
志行何也蓋婁師德狄仁傑立于惡人之朝外視若
柔内實剛介故能免禍能復中宗之辟志行也如郭
子儀有病盧杞來問安否子儀恐家人見其狀貌醜
陋屏去家人曰此人若得志吾族无遺類矣故子儀
不為盧杞所害蓋得愬愬終吉之義
九五夬履貞厲象曰夬履貞厲位正當也
夬決也夬履決虎之咥人者不曰虎而曰履省文也
人臣大惡在朝欺君罔上如虎之踞于要路履之則
遭其咥決之失措亦受其殃九五變隂通卦為暌當
暌之時權臣侈肆君臣之志不通不啻如騎虎之危苟
不決去何以為治夬履之君雖曰貞正亦危厲而不
安張綱指梁冀曰豺狼當道安問狐狸張綱不得大
臣之權斥而不去累為梁冀所害曹操縛吕布急曰
縛虎不得不急操雖大臣挾天子以令諸侯故吕布
為其所縛而不能反噬也夬履之難若此
上九視履考祥其旋元吉象曰元吉在上大有慶也
下卦六三屬兊則有履虎尾咥人之凶上九變兊乃
有視履考祥之吉何也人臣之在朝跬步不敢妄行
者人君亦知之朝廷用人當視其平昔之踐履考其
行事之休祥使之周旋在帝左右此元吉美人君之
知人喜臣下之有慶也宋仁宗時潭州臣賣私藏胎
為關吏所搜太守而下輕其估而悉自私焉時唐介
以言事謫為潭倅分珠獄發奏方入上曰唐介必不
肯賣案且奏覆覧之果然蓋唐介剛直廉潔人君平
日視其踐履考其禎祥故於衆濁獨清之時知其賢
也
周易爻變易緼卷二
