易漢學易類
提要
(臣)等謹案易漢學八卷
國朝惠棟撰是編乃追考漢儒易學掇拾緒論
以見大凡孟長卿易二卷虞仲翔易一卷京
君明易二卷干寳易附見鄭康成易一卷荀
慈明易一卷其末一卷則棟發明漢易之理
以辨正河圖洛書先天太極之學其以虞翻
次孟喜者以翻别𫝊自稱五世𫝊孟氏易以
鄭元次京房者以後漢書稱元通京氏易也
荀爽别為一卷則費氏易之流派矣考漢易
自田王孫後始岐為施孟梁邱三派然漢書
儒林𫝊稱孟喜得易家候陰陽災變書詐言
田生且死時枕喜膝獨𫝊而梁邱賀疏通證
明謂田生絶于施讐手中時喜歸東海安得
此事又稱焦延夀嘗從孟喜問易京房以為
延夀即孟氏學而翟牧白生不肯皆曰非也
劉向亦稱諸易家說皆祖田何楊叔丁將軍
大義略同惟京氏為異黨則漢學之有孟京
亦猶宋學之有陳邵均所謂易外别𫝊也費
氏學自陳元鄭衆馬融鄭元以下遞𫝊以至
王弼是為今本然漢書稱直長於卦筮無章
句徒以彖象繫辭十篇文言解說上下經又
隋志五行家有直易林二卷易内神筮二卷
周易筮占林五卷則直易亦兼言卜筮特其
爻象承應陰陽變化之說與孟京兩家體例
較異合是三派漢學之占法亦約略盡此矣
夫易本為卜筮作而漢儒多參以占候未必
盡合周孔之法然其時去古未遠要必有所
受之棟採輯遺聞鉤稽考證使學者得略見
漢儒之門徑於易亦不為無功矣孟京兩家
之學當歸術數然費氏為象數之正𫝊鄭氏
之學亦兼用京費之說有未可盡目為䜟緯
者故仍列之經部焉乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
易漢學原序
六經定於孔子燬於秦傳於漢漢學之亡久矣獨詩禮
二經猶存毛鄭兩家春秋為杜氏所亂尚書為偽孔氏
所亂易經為王氏所亂杜氏雖有更定大較同於賈服
偽孔氏則襍采馬王之說漢學雖亡而未盡亡也惟王
輔嗣以假象說易根本黃老而漢經師之義蕩然無復
有存者矣故宋人趙紫芝有詩云輔嗣易行無漢學玄
暉詩變有唐風蓋實錄也棟曾王父樸葊先生嘗閔漢
易之不存也取李氏易解所載者參衆說而為之傳天
崇之際遭亂散佚以其說口授王父王父授之先君先
君於是成易說六卷又嘗欲别撰漢經師說易之源流
而未暇也棟趨庭之際習聞餘論左右采獲成書七卷
自孟長卿以下五家之易異流同源其說略備嗚呼先
君無禄即世三年矣以棟之不才何敢輒議著述然以
四世之學上承先漢存什一於千百庶後之思漢學者
猶知取證且使吾子孫無忘舊業云長洲惠棟
