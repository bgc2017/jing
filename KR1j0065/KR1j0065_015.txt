古今韻㑹舉要卷十五
元黃公紹原編
熊忠舉要
上聲
二十(哿與果通)
哿(賈我切角清音說文可也从可加聲引詩哿矣冨人廣韻又嘉也)笴(箭幹廣韻箭莖也又旱皓韻)
舸(大船也方言南楚江淮凡船大者謂之舸小舸謂之艖又歌韻)菏(澤名書導菏澤被孟豬徐音柯又音工可
切集韻或作荷亦作□又歌箇韻毛氏韻増)可(口我切角次清音說文□肯也从口丁丁亦聲徐曰丂氣躓閡
故从反丂反丂不閡㑹意廣韻許也増韻可否之對又僅可而有所未足之辭論語子曰可也又不可曰可反言之也書試可
乃已言試而不可乃已之也)岢(岢嵐山名又鎮名在嵐州今增)軻(說文車接軸也又轗軻車行不利故
人不得志謂之轗軻亦作埳軻楚辭埳軻留滯王逸曰不遇也又歌箇韻)坷(坎坷不平貌又箇韻)我(語可
切角次濁音說文□施身自謂也一說傾側也从戈□取戈自持也□古文垂字故又為傾側之我廣韻己稱又姓我子古賢
著書)騀(說文馬摇頭也从馬我聲)硪(砐硪山高貌集韻或作峨)嚲(典可切徴清音垂下貌一曰厚
也廣也毛氏韻增)癉(勞也怒也又旱翰箇韻)哆(張口也廣韻又語聲韓愈元和聖徳詩錯落侈哆又紙馬
禡韻)拕(待可切徵濁音引也又曵也前紆青拕紫或作拖論語加朝服拖紳文選西都賦拖熊螭集韻亦作扡佗
又歌箇韻)柁(正船木集韻或作舵䑨亦作杕増韻俗作柂)袉(衣裾也)沱(水貌増韻涾沱廣韻又瀢
沱沙水往來貌或作湤杜朝享太廟賦涾湤乎渙汗集韻亦作□沲又歌韻)阤(博雅壊也集韻或作陀亦作陊)
爹(說文爹者父也从父多聲廣韻北方人呼父曰爹韓祭女挐文注徒可切南史人歌曰始興王人之爹赴人急如水
火荆土方言謂父曰爹又麻韻今増)娜(乃可切徴次濁音妸娜美貌又舒遲貌亦作婀娜又作阿那晉衛恒
論書或縱肆阿那)那(何也廣韻俗言那事又歌箇韻毛氏韻増)袲(衰袲衣服長好貌又支紙韻)
橠(□橠木茂盛貌集韻或作難通作儺詩猗儺其枝又歌韻)□(㫊□旗旌貌或作旎楚辭紛旖旎乎都房注旖
一作㫊於可切旎乃可切盛貌)儺(行有節詩佩玉之儺詩注嚴氏曰腰身褭儺又歌韻)麼(母果切宫次濁
音說文細也从幺麻聲廣韻幺麼細小或作䯢文選班彪王命論幺䯢尚不及數子又箇韻从麻从幺从么誤)左
(子我切商清音說文□左手也本作&KR1664;象形徐曰&KR1664;佐也右手之佐也或从工作左廣韻左右增韻左右定位左右之對人道
尚右以右為尊故非正之術曰左道謫官曰左遷又手足便右以左為僻故凡幽猥皆曰僻左策畫不適事宜曰左計漢武帝
作左官之律音義曰人道尚右捨天子仕諸侯為左官也自漢以來至唐亦謂去朝廷為州縣曰左遷又證左也楊惲傳左驗
明白言在左右見此事者又姓齊公族左子因氏焉又箇韻)□(□□行不正貌增韻□□足偏廢也古者謂刖為尣
故从尣)瑳(此我切商次清音玉色鮮白詩瑳兮瑳兮又美貌詩巧笑之瑳又歌箇韻)娑(想可切商
次清次音馺娑漢殿名在建章宫又邏娑吐蕃城名又歌韻)娿(倚可切羽清音娿娜弱態又姓莊子娿何甘或
省作妸又書作婀又歌韻)□(□橠木盛貌又柔順貌或作阿亦作猗詩猗儺其枝)㰤(盧可切羽次濁音大
笑也平水韻略)荷(合可切羽濁次音博雅儋也廣韻負也左傳弗克負荷亦作可詩何䉴何笠集韻亦作□
抲又歌箇韻)苛(急也又小草又歌韻)砢(朗可切半徵商音說文衆石貌磊砢也从石可聲前相如賦水
石磊砢又閜砢相扶持貌前相如賦抗衡閜砢閜音可集韻或作□)㦬(懡㦬慙也集韻或作□)攞(裂也平
水韻增)邏(遮也巡也又箇韻已上屬哿字母韻)果(古火切角清音說文□木實也从木象果形在
木之上徐曰樹生曰果故言在上也指事又果然驗也又腹飽也又果然獸名似猴又州名古巴子國隋隆州唐置果州又本韻
換韻周禮載果注古亂切俗从艸作菓)惈(爾雅惈敢勇也蒼頡篇殺敵為惈爾雅勝也孫炎曰惈決之惈今通
作果今増)&KR1833;(割也唐文粹劉寛夫有&KR1833;竹論毛氏韻増)裹(說文纒也从衣果聲廣韻包裹又過韻)
蜾(蜾蠃細腰蜂一名蒲盧俗呼蠮螉莊子細腰者化謂蒲盧也詩螟蛉有子蜾蠃負之詳見青韻螟蛉字注)倮
(韰倮陜隘也文選左思魏都賦風俗以韰倮為嫿通作果荀子韰果其冠又本韻馬韻毛氏韻増)顆(苦果切角
㳄清音說文小頭也从頁果聲徐曰今言物一顆猶一頭也又珠琲曰顆又土塊前賈山傳蓬顆蔽冡師古曰塊上生蓬)堁
(掘堁塵起貌又塵塺也又隊箇韻)果(飽貌莊子癡腹果然又本韻)朶(都果切徵清音說文□樹木
垂朶朶也从木象形此與采同意而下垂徐曰今謂華為一朶□象其垂形杜詩白花簷外朶又張頥貌易觀我朶頥注動也)
揣(揣度也度高曰揣又凡稱量忖度皆曰揣或作挅亦作捶莊子犬馬之捶鉤者注玷捶鉤之輕重玷音點捶音朶集
韻又作□又寒紙韻)崜(山形)埵(堅土又荀子塵埵隴種)□(禾垂貌)鬌(小兒翦髮為鬌禮記
内則注鬌所遺髮也謂留髮為角子者也又本韻)妥(吐火切徵次清音安也增韻平也帖也或作綏亦作□又
禮記國君綏視注彌高曰綏又執天子之器則上衡國君則平衡大夫則綏之注上衡上於心綏謂下於心則又為小俯之義)
隋(埋祭餘也一曰火裂肉又支寘韻毛氏韻增)橢(木圜而長曰橢爾雅狹長也廣韻器之狹長一曰車笭中
器通作撱史平準書復小撱之集韻亦通作隋)䲊(說文魚子已生者也从魚憜省聲徐曰魚已生散泊草者也)
墮(墜也杜朝獻太清宫賦墮旄頭注汀火切又本韻毛氏韻増)媠(好也方言美也南楚之外曰媠又不嚴飾
曰燕媠前張敞傳被輕媠之名又本韻)惰(杜果切徵濁音說文不敬也本作憜从心隋聲引左傳執王憜今文
作惰古作媠前韋𤣥成詩無媠爾儀谷永傳媠游之具師古云媠亦惰字又箇韻舊韻許上去二聲通押)嶞(說文山之
墮墮从山墮省聲爾雅巒山曰墮廣韻山高詩墮山喬嶽)墮(說文落也本作陊今文作墮或作墯前高紀士卒墯指又
漢王急推墯二子賈誼傳梁王墯焉集韻亦作隓&KR2330;通作隋詩摽有梅注盛極則隋落者梅又破斧注隋銎曰斧史天官書廷
藩西有隋星立曰少微又本韻支韻)垜(堂塾也一曰射堋集韻或作□)䅜(小積平水韻增)跛
(補火切宫清音說文行不正从足皮聲一曰足排之増韻足偏廢說文或作□又寘韻禮記有司跛倚以祭注彼義切)簸
(揚米去糠也从箕从皮聲廣韻簸揚通作播莊子鼓筴簸精又箇韻)播(摇也又布也書播時百榖注波左切又亡逃也
書大誥于伐殷逋播臣又散越也晉史播遷又箇韻)頗(普火切宫次清音頭不正也又差多曰頗多良久曰頗久
多有曰頗有又歌韻)叵(說文不可也从反可後吕布指劉備曰是兒最叵信韓愈叵堪朋類多又後隗囂傳叵欲討之
注遂也)脞(取果切商次清音小也廣韻細碎無大畧也)鎖(損果切商次清次音銀鐺也或作鏁
毛氏曰从金从小从貝俗作巛誤)瑣(說文玉聲从玉&KR2639;聲徐按書傳多言玉聲瑣瑣左思詩嬌語連瑣又細也小也
又瑣瑣繁碎猥屑貌易旅瑣瑣又荀子為姦細之行曰瑣又青瑣門名漢制給事黄門之職日暮入對青瑣門拜名曰夕郎孟
康曰以青畫户邊鏤中天子制也師古曰刻為連瑣文而青塗也宫闕簿曰青瑣門在南宫又他門有青塗連瑣者皆謂之青
瑣前王根傳驕奢僭上赤墀青瑣又凡物刻鏤罥結交加為連瑣文者皆曰瑣非特門鏤也文選吳都賦畢罕瑣結又前丙吉
傳案邊長史瑣注張晏曰瑣録也或作璅晉習鑿齒傳璅璅當流離楚辭欲少留此靈璅兮)□(小麥屑)葰
(俊人縣名前地理志屬太原郡在上黨今増)坐(徂果切商濁音說文□止也本作□从畱省从土所止也徐白
㑹意古文作□𨽻从古作坐釋名挫也骨節挫屈也增韻行坐之對又箇韻禮記偶坐不辭才臥切)婐(烏果切羽
清音說文□也从女果聲廣韻婐□身弱好貌一曰女侍曰婐或作果孟子二女果)火(虎果切羽次清音說文□
毁也南方之行炎而上象形五行之一於卦屬離釋名毁也物入即皆毁壊白虎通曰火之為言委隨也古史考燧人作火一
曰伏羲禪於伯牛鑽木作火禮記月令注疏火化也陽氣用事萬物變化又人火曰火天火曰灾左傳御廩災宣榭火又大火
鶉火辰次之名古作□)禍(合果切羽濁音舊韻户果切說文神不福也从示从咼聲増韻殃也災也集韻或作
媧古作□通作旤漢五行志妖孽反六畜謂之旤言其著也前賈誼傳殃旤之變未知所終顔曰古禍字亦作□晉五行志雞
□與禍同)輠(說文盛膏器本作楇从木咼聲今作輠徐按古者車行其軸當常滑易故常載脂膏以塗軸此即其器也
齊人謂淳于髠為炙輠謂其言長而有味如炙輠器雖久而膏不盡也集韻或作&KR2824;又馬韻)夥(說文齊謂多也从多
果聲方言凡物盛而多齊宋之郊謂之夥集韻或作□又蟹韻)髁(不正貌一曰反刻也莊子謑髁無任毛氏韻増)
□(魯果切半徵商音說文袒也从衣&KR2195;聲廣韻赤體或作裸孟子袒裼裸裎左傳欲觀其裸亦作倮禮記月令其
蟲倮注虎豹之屬又作果周禮龜人東龜曰果屬又作臝周禮地官臝物禮記王制臝股肱決射御注擐衣出其臂脛集韻又
作儽)蠃(說文蜾蠃也从虫&KR2195;聲詳見本韻蜾字注一曰虒蜦又歌韻)蓏(說文在木曰果在地曰蓏一說有核
果無核蓏一說有殻果無殻蓏應劭曰木實果草實蓏在地若瓜瓠之屬集韻或作□通作臝)蠡(疥病左傳為其不疾
瘯蠡或作□亦作瘰廣韻瘰瘻病筋結又支齊歌薺韻)攭(無毛羽貌荀子蠶賦攭攭兮其狀屢化以神毛氏韻增
已上屬果字母韻)
二十一(馬獨用)
賈(舉下切角清音說文賈市也从貝襾聲又國名又姓出河東本周賈伯後又麌禡韻毛氏曰从襾覆也賈覈覆竝
从此俗作西非)檟(說文楸也从木賈聲徐按爾雅楸小而散曰檟左傳伍員曰樹吾墓檟檟可材也一曰苦荼集韻或
作榎亦作夏禮記學記夏楚二物又見平聲荆字注)假(說文非真也从人叚聲廣韻且也借也又大也又姓漢有假倉
又麻禡陌韻禮韻許去聲通押)徦(說文至也从彳叚聲引易王徦有廟通作假今文易王假有廟古文書假于上
下徐曰訓至亦同音賈而已毋煩音格也詩昭假遲遲音古雅切又麻陌韻)嘏(說文大遠也从古叚聲徐按詩純嘏
大逺之福也又嘏者祝為尸致告於主之辭禮記嘏以慈告)椵(說文木可作牀几从木叚聲爾雅櫠椵)斝
(玉爵也或作斚夏曰琖商曰斚周曰爵一曰斚受六升又斚彞尊名斚者畫禾稼又禡韻周禮冬烝用斚彞去聲)下
(亥雅切羽濁音說文丅底也本作丅从反上為丅今作下増韻元在物下之下非自上而下之下禮記解人在一上為上人在
一下為下詩天保君能下下竝户雅切又麌禡韻)夏(說文□中國之人也从夂頁从□□兩手夂兩足本作□徐
曰象有威儀文飾備具行紓遲也㑹意隷作夏又大也大夏禹樂名漢志夏大承帝也又周禮鍾師奏九夏一王夏二肆夏三
韶夏四納夏五章夏六齊夏七族夏八該夏九鷔夏又赤也周禮孤乗夏篆卿乗夏縵染人秋染夏又天官夏采注翟羽也禹
貢夏翟冇虞氏以為緌後世或無故染鳥羽象而用之謂之夏采又國名禹國號又州名漢朔方郡晉末赫連勃勃稱大夏後
魏所滅置夏州集韻古作□又本韻禡韻春秋釋例云除春夏之夏餘皆户雅切)廈(大屋通作夏詩夏屋渠渠禮記
見若覆夏屋者矣注今之門廡旁廣而卑監韻从厂誤今正已上屬賈字母韻)寡(古瓦切角清音說文□
少也从宀頒頒分也宀分故為少也徐曰㑹意釋名倮也倮然單獨也大戴禮五十無夫曰寡爾雅無夫無婦竝謂之寡丈夫
曰索婦女曰婺又詩刑于寡妻注嫡妻也箋云寡有之妻言賢也疏云嫡妻惟一故言寡猶言寡小君又諸侯自稱曰寡人言
寡徳也増韻又孤特也)咼(說文□剔人肉置其骨也象頭隆骨也或作叧集韻亦作剮今増)骻
(苦瓦切角次清音髀骨也本作髁今作骻兩股間也或作胯通作跨漢韓信傳出跨下亦通作袴史記出袴下)跨(踦跨
行不進也又麻遇禡韻)㡁(小衫曰㡁或作袴)銙(帶具唐柳渾傳玉工為帝作帶誤毁一銙集韻或作□錁
毛氏韻増)夸(夸奓自大也又麻韻毛氏韻增)瓦(五寡切角次清音說文□土器已燒之總名象形徐
曰象乙乙交相任受也古史考夏昆吾作瓦禮記儒行毁方而瓦合注吕氏曰陶者為瓦必圓而割分之則瓦合之則圓而不
失其瓦之質)踝(户瓦切羽濁音說文足踝从足果聲廣韻足骨也增韻又腿兩㫄曰内外踝)輠(車轂
轉貌一曰車膏器又果韻)倮(肉袒也或作裸史記南越尉佗傳西甌駱裸國又果韻)觟(說文牝羊角者从角
圭聲徐按淮南子楚文王服觟冠注如今御史冠豸冠又姓後儒林傳中山觟陽鴻以孟氏易教授有名今増已上屬寡
字母韻)雅(語下切角次濁音䝉古韻音入喻母說文楚鳥也一名鸒一名卑居秦謂之雅从隹牙聲徐曰卑
音匹爾雅注云小而多羣腹下白者江東呼匹鳥文選梁簡文帝詩林暝雅鳥飛孔叢子純黑而反哺者謂之烏小而腹下白
不反哺者謂之雅烏宋咸注竝音五下切荀子注烏有善徳者謂之雅韓愈元和詩魚魚雅雅注魚與烏飛行皆成隊集韻或
作鴉又樂器禮記樂記訊疾以雅注狀如漆筩中有椎周禮笙師應雅注如漆筩而弇口大二圍長五尺六寸以羊韋鞔之冇
兩組疏畫又素也前漢一日之雅又卜式傳雅行躬耕又州名本晉漢嘉郡隋改雅州又麻韻案說文鳥鴉字本作雅有平
上二音後人以雅為大小雅字而鴉字但从鳥不復从隹雅字故無平聲一音)庌(說文廡也从广牙聲引周禮夏庌馬
庇之廡下使涼也又趣馬注疏放牧處有庌厰以䕃馬又漢書庌舍庌者迓也又禡韻)牙(車罔也周禮考工注爪牙
必正又麻禡韻毛氏韻增)疋(正也說文古詩大小疋又爾疋書名通作雅又魚語韻案古文大小雅爾雅字本
作疋今文皆作雅而匹字但音匹矣)打(都瓦切徵清音擊也北史張彞傳擊打其門杜詩有觀打魚歌棗熟從人
打又迥韻項氏家說曰俗間助語多與本辭相反其於打字用之尤多凡打疊打聽打請打量打睡無非打者不但擊打之
義而已禮韻續降)把(補瓦切營清音說文握也从手巴聲廣韻持也增韻執也秉也又禡韻)馬
(母下切宮次濁音說文□怒也武也象馬頭髦尾四足之形𨽻作馬増韻乾為馬馬與蠶同氣物不兩大蠶四月死五月再
生蠶盛則馬病故周官禁原蠶周禮八尺以上為龍七尺以上為騋六尺以上為馬又大司馬官名謂大總武事又司馬門名
前項籍傳注宫垣内兵衛所在四面皆有司馬以主事故總稱司馬門又金馬門名前公孫𢎞傳注武帝時相馬者東門京作
銅馬法立於魯殿門外更名金馬門又記少儀不擢馬注疏投壺立算為馬馬有威武射者所尚又投壺注馬者若云技藝如
言當為將帥乗馬也又姓說文古作□籀作□)鮓(側下切次商清音說文本作□藏魚也南方謂之䰼北方謂之
□今作鮓釋名藴也以鹽米釀魚為菹集韻亦作䱹□)苴(土苴和□草也一曰糟魄增韻查滓也莊子土苴以治天
下一曰不真物也集韻或作苲又魚虞麻語御韻)姹(丑下切次商次清音說文少女也本作奼从女乇聲廣韻
嬌奼也今作姹增韻女美也又河上姹女水銀也又暮禡韻毛氏韻増)灑(所下切次商次清次音落也汛也或
作洒又紙蟹薺寘卦韻)葰(數瓦切音與灑同葰人縣名在上黨平水韻増)傻(傻俏不仁一曰輕慧
貌平水韻増)槎(仕下切次商濁音說文邪斫也从木差聲引春秋公羊傳山木不槎尚書刋本注刋槎其木集
韻或作□亦作柞後馬融廣成頌焚萊柞木又麻韻)啞(幺下切羽清音瘖也廣韻不言也集韻或作瘂亦作□又
麻陌韻)閜(許下切羽次清音大開也廣韻大裂前相如賦谽呀豁閜郭璞曰澗谷之形容杜太清宫賦仡神光
而&KR1766;閜毛氏韻増已上屬雅字母韻)姐(子野切商清音說文蜀人謂母曰姐淮南謂之社从女且聲集韻古
作毑或作她媎又慢也荀子藍苴路作似知而非注苴讀為姐慢也趙㽔注長短經知人篇姐者類智而非智今増)
且(淺野切角次清音說文且薦也从几足有二一其下地一曰畧詞廣韻語詞増韻借曰之辭論語且予與其死於臣
之手也又姑且發語辭且夫且如之類是也又與古語載字同且戰且却之類是也又與姑字義同詩且以喜樂且以永日又
此也詩匪且有且又與又字義同詩式歌且舞多且㫖又未定之辭俗言漫且如此禮記且胡為其不可以反宿也又苟且草
率也說文古作□又魚虞語韻詩有萋有且七序切)寫(洗野切商次清次音說文置物也从宀舄聲禮記器之溉
者不寫其餘皆寫注謂傳之器中廣韻又除也程也增韻傾也輸也又轉本曰寫又摹畫曰寫)□(博雅案謂之□)瀉
(去水也周禮考工記以澮瀉水一曰鑑形通作寫又禡韻)抯(慈也切商濁音取也平水韻增)飷(食無
味也平水韻増)者(止野切次商清音說文□别事詞也从白旅聲□古文旅今作者凡文有者字所以為
分别隔異也廣韻語助增韻又即物之辭如彼者如此者又此也凡稱此箇為者箇是也案者古文渚字故从旅聲後人以
者添水作渚以别者也之者故者但為語助又案說文从白當作□今作者毛氏曰凡稱此箇為者箇此回為者回今俗多
改用這字這字乃魚戰切迎也佩觽集曰迎這之這為者其之者順非有如此者俗又借用這字亦非)赭(說文赤土
也从赤者聲又赤色詩赫如渥赭秦赭衣半道)堵(縣名史記張釋之堵陽人又姓左傳有堵氏又廣韻今増)
奲(齒者切次商次清音寛大也)撦(裂開平水韻増)䰩(醜䰩惡也本作□今省作䰩)奓
(張也推開也莊子奓户而入又麻禡韻張氏補遺)哆(大貌廣韻脣下垂貌詩哆兮侈兮又邪也揚子未有述邪哆而
稍正也集韻或作移又紙哿禡韻)䞣(距也漢令䞣張百人又陌韻)捨(始野切次商次清音說文釋也
从手舍聲或作舍論語不舍晝夜舍从干从口俗作舎非)惹(爾者切半商徵音詭也䛳也絓也廣韻亂也增
韻引著也集韻或書作□)若(草乾也一曰若若綬垂貌一曰今人謂弱為若又廣韻般若出釋典唐言智慧又増韻浮
屠所居西域謂之蘭若謂空靜處也又藥韻毛氏韻増已上屬且字母韻)灺(似也切商次濁音說文燭㶳也
从火也聲)社(常者切次商次清次音說文地主也从示土引左傳共工之子句龍為社神一曰周禮二十五家為
社各樹其土所宜之木又禮記祭法王為羣姓立社曰大社又詩以社以方注疏社者五土之神能生萬物者以古之有大功
者配之共工氏有子句龍為后土能平水土故祀以為社后土官名故世人謂社為后土杜預曰在家則主中霤在野則為社
白虎通社土也人非土不立故封土立社示有土也又禮記兩社注疏魯之外朝在庫門内東亳社西國社朝廷執政之處故
云間于兩社又漢昭五年兖州刺史洪賞禁民私所自立社注薛瓚曰二十五家為一社而民或五家十家共為田社是私社
也)野(以者切羽次濁音說文郊外也从里予聲牧外曰野大野曰平又朴野論語質勝文則野說文古作壄或
省作□漢相如傳膏液潤埜草而不辭也又語韻)也(說文□女隂也象形乀聲徐曰語之餘也凡言也則氣出口下
而盡廣韻語助辭之終也柳宗元曰決辭也說文或作□秦刻古文)冶(說文消也从仌台聲三蒼冶銷也遭熱則流遇
冷即合與冰同志故字从冰又爐鑄謂之冶尸子蚩尤造九冶又鑄匠曰冶前董仲舒傳惟冶者之所鑄又妖冶女態也)蠱
(腹病一曰媚也又麌韻已上屬灺字母韻)
二十二(養與蕩通)
㽘(舉朗切角清音博雅境也一曰趙魏謂陌為㽘)䴚(鹽澤也集韻或作□)忼(口朗切角次清音慨
也廣韻忼慨竭誠也増韻又忼慨感傷之意又倜儻也或作慷又陽漾韻)吭(咽也又聲也集韻或作頑亦作肮又陽漾
韻)懬(苦廣切音與忼同大也又漾韻)䭹(語朗切角次濁音馬驚謂之䭹集韻或作□□又陽韻)
黨(底朗切徵清音說文不鮮也从黑尚聲徐曰莽黨然也廣韻輩也又美也累也增韻朋也徧也庇也又頻也荀
子怪星之黨見又本韻)讜(善言也直言也集韻或作讜又宕韻)欓(越椒也吳越春秋越以甘蜜九欓報吳增
封之禮宋書義熙八年大社欓樹生於壇側欓尚黑宋水徳將王之符也爾雅翼三香椒欓薑也欓出閩中江東集韻通作□
今増)矘(說文目無睛直視从目黨聲楚辭時曖曃其矘莽注目不明也)䣊(說文地名周禮五百家也从邑
尚聲或作䣣今文通作黨周禮五族為黨五黨為州釋名長也一聚所尊長也今増)党(党項羌名又姓今增)
儻(坦朗切徵次清音倜儻卓異貌廣韻倜儻不羈也史記相如傳俶儻瑰瑋增韻又兾也或然之辭也通作黨前
董仲舒傳黨可得見乎揚雄傳黨鬼神可也京房傳黨焦延壽獨得處士之說又漾韻)曭(日無光)&KR3064;(月不
明毛氏韻增)帑(金幣所藏又虞韻)蕩(待朗切徵清音說文水出河内蕩隂東入黄澤又蕩大也論語
蕩蕩乎民無能名焉又蕩蕩法度廢壊貌詩王道蕩蕩又蕩蕩廣平貌書蕩蕩懐山襄陵言水勢原流無所復見又放蕩無檢
束也又英蕩器名周禮掌節以英蕩輔之注謂為函器盛節一曰畫函集韻或作□通作盪前郊祀志盪盪如繫風捕景又漾
韻)簜(說文大竹也从竹湯聲引書瑶琨篠簜簜可為幹篠可為矢)盪(說文滌器也从皿湯聲廣韻又滌盪
摇動貌易八卦相盪左傳震盪播越又陽漾韻)璗(說文金之美者與玉同色从玉湯聲禮記玉藻諸侯璗琫而璆珌爾
雅黄全謂之璗其美者謂之鏐鏐即紫磨金其上蔚然有紫色若雲氣集韻或作瑒)崵(山名集韻或作蕩通作碭漢高
帝隱處今增)碭(說文文石也又沆碭秋氣漢郊祀歌西顥沆碭秋氣肅殺注音蕩又陽宕韻)愓(說文放也
本作□或作愓廣韻放愓也不憂也増韻又强恣貌荀子加愓得而不順集韻亦作婸偒又漾韻)曩(乃朗切徵
次濁音說文曏也从曰襄聲徐曰曩猶攘也相攘却成故舊也莊子曩子行今止也廣韻乆也)瀼(水流貌又水名杜詩
歸瀼西田唐元結家瀼濵又州名地理表廣南化外唐置集韻或作㶞漢書填淤反㶞又陽韻禮韻本出㶞字)榜
(補曩切宫清音木片廣韻題榜杜詩天門日射黄金榜増韻又標榜集韻又庚陽漾敬韻)莽(母朗切宫次濁音說
文□南昌謂犬善逐兔草中為莽从犬从茻茻亦聲隷作莽徐曰㑹意又草名有毒出幽州人或擣和食置水中魚皆死又
草深貌左傳哀元年暴骨如莽杜預草生廣野莽莽然故曰草莽又鹵芥苟且貌又姓前漢反者馬何羅後明徳皇后恥與同
宗改莽氏又麌有韻)漭(沆漭大水貌集韻或作&KR1697;)㟿(嵣㟿山貌集韻或作㟐文選南都賦嵣㟐嶚刺注嵣㟐山
石廣大貌)㬒(曭㬒不明也)䥈(鈷䥈温器又遇韻毛氏韻增)蟒(大蛇)茫(沆茫前相如賦鴻濛
沆茫注廣大貌又陽韻毛氏韻増)昉(補兩切次宫清音明也増韻旦初明也又始也)倣(效也廣韻學也
增韻傚也依也或作放禮記有放而文前貢禹傳亦相放效論語放於利而行注依也集韻亦作方通作昉唐袁楚客傳非昉
桀歟)瓬(說文摶埴之工也从瓦方聲徐曰摶團也埴黏土也周禮瓬人為簋注疏云作瓦器者相放)仿
(撫兩切次宫次清音說文相似貌从人方聲徐曰不明也廣韻仿佛史記相如傳若神仙之仿佛或作髣髣髴猶依稀也見不
審貌亦作□俗作彷彿玉篇又作昉佛前禮樂志相放弗音昉彿猶髣髴也說文古作㑂)紡(說文網絲也从糸方聲廣
韻績紡周禮司儀注賄用束紡疏云可為衣服)網(文紡切次宫次濁音說文网庖犧氏所結䋲以漁也从冂下□
象交文也本作网徐按周易始作网罟以佃以漁冂者䝉覆取之也或作罔徐曰从网亡聲𨽻省作罔五經文字罔罟孟子左
右望而罔市利又罔民也注張羅網以網民前漢禁罔疏闊罔漏于楚今文从糸作網世本庖犧臣芒作網又網户楚辭網户
朱綴注以木為門扉刻為方目如羅網狀即漢所謂罘罳程泰之以為今亮隔前息夫躬傳發忠忘身自繞罔兮注網字)
魍(說文本作蛧蛧蜽山川之精物淮南子說狀如三歲小兒赤黑色赤目長眉美髪从虫网聲或作蝄今作魎亦作方
周禮方相氏敺方良方音罔良音兩文選東京賦腦方良又作&KR1577;史記孔子世家&KR1577;閬左傳宣三年注疏螭魅山林之神罔兩
川澤之神孔叢子土石之怪䕫罔兩水石之怪龍罔象今山鬼一脚即䕫罔兩非水神也賈逵云言冇䕫龍之形而無其體皆
虚無也又見魎字注)輞(車輞車之牙輞輮也集韻或作□)惘(惘敞失志貌謂不稱適罔罔然無知意亦皇遽
貌通作罔前相如傳敞罔麾徙注失志也)誷(集韻本作□今作誷誣也增韻通作罔)罔(說文注見網字廣韻
又無也又論語學而不思則罔注昏䝉無知貌又禮記少儀衣服在身而不知其名曰罔毛氏曰篆作网今作罔偏旁作罒
罓网俗作□)駔(子朗切商清音說文牡馬从馬且聲一曰馬蹲駔也徐曰駔駿一曰市㑹史記貨殖傳駔儈㑹
二家交易者如今度市師古曰駔者其首吕氏春秋段干木晉之大駔又麌韻)髒(骯髒體胖後漢書骯髒倚門邊)
驡(鸗&KR3295;良馬晉周圯傳斬趙鸗於蕪湖今增)蒼(采朗切商次清音莽蒼寒狀一曰近郊之色莊子莽
蒼之野注草野之色又陽韻)顙(寫朗切商次清次音說文頟也从頁桑聲方言東齊謂頟為顙又陽韻)磉
(柱下石)嗓(蘇朗切音與顙同喉嗓也平水韻增)搡(搷搡平水韻増)□(馬病也平水
韻増)□(在朗切商濁音說文妄彊犬也从犬壯聲廣韻大也方言秦晉間人大謂之□或謂之壯又漾韻)
掌(止兩切次商清音說文手中也从手尚聲廣韻手掌增韻手心也又主也左傳使其後掌之又詩王事鞅掌注鞅荷
也掌捧之也負荷捧特以趨走言促遽也一曰鞅掌失容貌詩疏煩勞狀鄭云鞅如馬鞅之鞅掌以手拘物詩補傳鞅掌皆所
以拘物謂王事所拘又姓晉有琅邪掌同前涼燉煌掌椽)長(展兩切音與掌同孟也凡齒高位尊皆曰長又周禮
都鄙建其長注謂公卿大夫士子弟食采邑者今曰令長又夷狄首領亦曰長唐書蠻夷君長廣韻又大也又生長孟子苟得
其養無物不長又長養之也漢董仲舒傳陽常居大夏而以生育養長為事又左傳教誨不倦曰長集韻古作□□又陽漾韻)
敞(齒兩切次商次清音說文平治高上可以逺望也从支尚聲一曰開也露也廣韻高也増韻曠也豁也通作惝
前揚雄賦𢎞惝注高大也)氅(□羽增韻又析鳥羽為旗衣之屬集韻或作鷩)敞(敞怳驚貌増韻又敞惘失意貌
或作惝莊客出而君倘然通作敞漢相如敞罔靡徙)廠(屋無壁)僘(寛也通作敞毛氏韻增)倘(倘然
止貌莊子倘然止)昶(丑兩切音與敞同通也明也廣韻又舒也)鋹(利也)賞(始兩切次商次
清次音說文賜有功也从貝尚聲賞之言尚尚其功也賞以償之一曰玩也増韻又嘉也又姓吳有賞氏)饟(周人謂饋
曰饟增韻糧也饁也或作餉□又陽漾韻毛氏韻増)丈(雉兩切次商濁音說文□十尺也从手持十徐曰孔
子云禹聲為律身為度故从手隷作丈漢律厯志竹為引一引一丈說苑十尺為丈又易丈人吉注陸云嚴莊之貌鄭云能以
法度長於人前疏廣傳冝從丈人所勸師古曰丈人嚴莊之稱故親而老者皆稱焉不从點俗作□非)杖(說文持也
从木杖聲大戴禮武王踐柞為杖之銘曰惡乎失道於嗜慾惡乎相忘於冨貴禮記苴杖竹也削杖桐也一曰殳類又漾韻
毛氏曰殳杖几杖上聲持杖之杖去聲禮記賜之几杖五十杖於鄉漢書繡衣杖斧皆無音今案几杖之杖本無去聲然經史
既無明音姑從二聲通用唯持杖之杖不可作上聲書左杖黄鉞徐音去聲)仗(刀㦸總名毛氏曰几兵仗器仗之
仗二聲通用惟憑仗之仗無上聲廣韻注憑也誤)上(是掌切次商次濁次音說文丄高也此古文上也指事篆
作□徐曰篆文屈曲象陽氣也今文从篆省作上一曰升也廣韻登也增韻自下而上易雲上於天禮記上堂上階又進也
漢書上三千牘集上書囊集韻古作二又漾韻案諸韻皆以上聲上字為升上之上去聲為本在物上之上今詳說文上字
高也指事而言類篇是掌切則為本在物上之上非去聲也然今俗讀已久)坱(倚朗切羽清音塵也楚辭坱兮
□兮注王逸曰坱霧眛貌又坱圠無限齊貌漢賈誼賦坱圠無垠又漾韻)泱(淆泱水貌又陽韻)岟(山貌)姎
(女人自穪我也又陽韻)盎(盆也集韻或作㼜莊子甕㼜大癭又漾韻)醠(濁酒集韻或作&KR2894;通作盎又漾韻)
沆(下朗切羽濁次音漭沆大水从水亢聲一曰大澤徐按博物志曰停水東方曰都一名沆也一曰沆瀣北方露
氣)魧(海貝也)吭(咽也或作頏又陽韻)□(翓□飛貌通作頏禮韻本出頏字今增)養
(以兩切羽次濁音說文供養也从食羊聲廣韻育也樂也飾也又養養心憂不定貌詩憂心養養又姓孝子傳冇養奮集韻古
作䍩又漾韻从食从羊俗作飬非飬居倦切毛氏曰凡生養養育與涵養皆上聲如孟子養氣苟得其養學養子而後嫁
之類是也彼非自養而我養之則去聲如孝經以養父母是謂能養孟子養親養志之類是也)懩(心所欲也文選潘岳
射雉賦徒心煩而技懩注有藝欲達曰技懩通作癢杜詩薈蕞何技癢)瀁(滉瀁水貌楚辭沛&KR1697;瀁而自浮集韻或作
漾潒又漾韻)痒(膚欲搔也廣韻皮瘍或作癢晉范𢎞之傳與㑹稽王牋下官之身有何痛癢通作養荀子骨禮膚理
辨寒暑疾養)朗(黑黨切半徵商音說文明也本作朖从月良聲今書作朗徐曰月之明為朗古樂府朗月行又
姓集韻或作㫰古作脼)樠(木名本作椚今作□左傳莊四年楚王卒□木之下又見元韻□字注)壤
(汝兩切半徵商音說文柔土也从土襄聲徐案孔安國曰無塊曰壤九章筭術云穿地四為壤五為堅三壤是息土和緩之名
周禮地官十二壤注壤赤土以萬物自生則言土土吐也以人所耕樹藝則曰壤壤和緩貌土堅而壤濡又境壤糞壤前鄒陽
傳注梁益間所愛謂其肥盛曰壤又擊壤風土記云擊壤者以木為之長三四寸其形如履臘節僮少以為戲分部以擿搏也
將戲先側一壤於地遥於三四十步以手中壤擿之中者為上逸士傳冇壤久五十人擊於廣衢藝經曰擊壤古戲樂書云此
制與堯時異集韻古作□)䑋(說文益州鄙言人盛諱其肥曰䑋从肉襄聲)穰(豐也前張敞傳典京師長安中
浩穰又陽韻)攘(擾也又陽庚韻已上屬㽘字母韻)□(舉兩切音與講韻講同說文捔纇也从糸强聲
廣韻絲冇纇又兒寛傳繦屬不絶師古曰繦索也言若繩索之相屬也)鏹(以繦貫錢也通作繦前食貨志藏繦千萬)
襁(負兒衣)彊(巨兩切角濁音勉也又陽韻)勥(迫也)滰(乾漬米)仰(語兩
切角次濁音舉也廣韻偃仰又反首望也詩注仰者心慕之辭或作卬詩瞻卬昊天前王褒傳偃卬詘信又陽漾韻)奬
(子兩切商清音說文本作□嗾犬厲之也从犬將省聲廣韻勸也助也又成也譽也增韻又縱臾之也又崇也或省作將前衡
山王傳皆將養勸之亦作㢡左傳㢡順天法皆㢡王室以㢡天衷)蔣(說文菰䉃也从艸將聲又國名周公子封於蔣
又姓周公之𦙍凡蔣邢茅又陽韻)槳(方言所以隱櫂謂之槳本作□今省作槳前推曰槳後曵曰櫂集韻或作□䒂
亦書作摪)搶(此兩切商濁音突也增韻又爭取也集韻或作摤又陽韻)想(寫兩切商次清次音說文
冀思也从心相聲徐曰希冀而思之也史記司馬遷傳讀其書想見其人廣韻思想增韻又意之也)鯗(魚腊也爾雅翼
云南人以魚薧而食之曰鮝集韻或作鱶)象(似兩切商次濁音說文□南越大獸長鼻牙三年一乳象鼻牙四
足之形一曰南蠻號禮記王制南方曰象注疏放象内外之言周禮象胥注通夷狄之言者曰象又罔象水神水石之怪又舞
名禮記成童舞象樂書云文王之舞盖時雖王事兆見而大統猶未集旣集之日舞之以未成人之童所以謂之象舞又州名百
越地陳置象郡因象山名隋平陳置象州集韻古作象)像(說文似也从人象聲徐按楚辭像設君室靜閑安謂似而
設之也韓子曰象南方之大獸中國人不識但見其畫故言圖寫似之為象增韻形像也又摹倣也易像此者也荀子像上之
意通作象)襐(說文飾也从衣象聲一曰未笄冠者之首飾前元后傳莽建世子襐飾注師古曰盛飾一曰首飾在兩耳
後刻鏤而為之)潒(漭潒水急貌)蟓(蟲名食木葉作繭者)橡(說文栩實本作樣从木羕聲徐曰今俗書
作橡小爾雅柞實廣韻樂實杜詩歲拾橡栗隨狙公通作象周禮掌染注象斗之屬染黒)鞅(倚兩切羽清音說文
頸靻也廣韻牛羈也增韻牛駕具在腹曰鞅又鞅掌注見本韻掌字)怏(不服也懟也廣韻怏悵也增韻情不滿足也漢
石顯傳塞其怏怏心通作鞅前韓信傳居常鞅鞅周亞夫傳此鞅鞅非少主臣又漾韻)詇(說文早知也一曰問也)
柍(屋中央一曰架屋貌又木名梅也又陽韻)佒(偃佒不能俯貌莊子縁循偃佒注郭云偃佒不能俯執者也一
曰守分歸一謂之佒毛氏韻增)䬬(博雅滿也一曰飽也集韻本作䭊)響(許兩切羽次清音說文聲
也从音鄉聲徐曰聲之外曰響響猶怳也怳怳然浮也實而精者曰聲朴而浮者曰響響之附聲如影之著形集韻或作□□
古作竈亦作薌前揚雄傳薌呹肸以棍根注讀與嚮同又作鄉前天文志鄉之應聲通作嚮荀子應之如影嚮莊子砉然嚮然
前天下嚮應亦通作饗前禮樂志五音六律依饗韋昭曰讀曰響)嚮(爾雅兩階間謂之嚮又漾韻注)饗(說文
鄉人飲酒也从鄉从食鄉亦聲徐曰㑹意又陽韻)蠁(說文知聲蟲也从虫響省聲陸佃云爾雅□貉蟲蠁郭云蛹蟲
廣雅土蛹字从響省故曰蠁善令人不迷故从響省又蠅於蠶身乳子既繭化而成蛆俗呼蠁子入土為蠅又前相如賦肸蠁
布寫注盛作也又漾韻毛氏曰古響字作向晉大夫羊舌肸字叔向左傳香兩切盖取肸向響布之義)曏(說文不乆
也从日鄉聲引春秋左傳曏役之三月又明也莊子證曏今故又前時也又漾韻毛氏韻增)享(說文□獻也从高
省曰象進熟物形本作亯引孝經祭則鬼亯之篆文作□𨽻作亨易公用亨于天子王用亨于岐山前相如傳稽首來享今
經典相承作享書傳奉上之謂享左傳成十二年享以訓共儉宴以示慈惠杜曰享有禮貌設几而不倚爵盈而不飲肴乾而
不食所以訓共儉宴則折俎相與共食論語享禮有容色廣韻祭也臨也向也歆也受也一曰當也書克享天心通作饗詩既
右饗之禮記祭儀饗者鄉也鄉之然後能饗馬揚子唐虞三代厥饗國久長漢功臣表唐虞饗共己之治亦通作嚮漢宣紀
上帝嘉嚮讀曰饗又通作鄉前文紀専鄉獨美其福又陽韻毛氏曰易公用亨于天子聖人亨上帝王用亨于帝利用亨祀
竝香兩切俗本有作亨音者人妄加耳)怳(詡往切音與饗同說文狂貌从心況省聲廣韻敞怳也又怳惚不明
貌揚子神心惚怳或作&KR2651;漢武帝賦寖淫敞&KR2651;亦作慌記祭法以其慌惚與神明交)兩(里養切半徵商音說文再
也从冂从□徐曰□二入也此本為兩再之□今經傳作□積雙□而成為一故从一此㑹意漢志兩者兩黄鍾律之重也李
竒曰黄鍾律十二銖兩其十二故二十四也氣之象一曰偶也易參天兩地地數六二與四兩者為六亦曰兩三為六又周禮
五伍為兩太宰九兩注兩猶耦也所以協耦萬民又匹也左傳重錦三十兩注二文雙行故曰兩三十匹也又車數曰兩後吳
祐傳載之兼兩注車有兩輪故稱兩又漾韻詩葛屨五兩冇兩音詩百兩御之武王革車三百兩竝去聲从入不从人俗作
□非)□(說文履兩枚也从糸兩聲屨兩枚為緉一曰緉&KR2413;絞也通作兩詩葛屨五兩一音兩)裲(博雅裲襠謂之
袹腹)魎(說文本作蜽蛧蜽也國語木石之怪䕫蝄蜽前叙傳恐□蜽之責景今俗書作魎或作良亦作閬通作兩詳見
本韻魎字注)掚(飾也周禮環人注掚馬通作兩左傳御下兩馬已上屬講字母韻)廣(古晃切角清音
說文殿之大屋从广黄聲一曰闊也廣韻大也増韻闢也播也又州名古百越地秦立南海郡隋置廣州又陽漾韻楚左右廣
周禮廣輪之數竝去聲)懬(苦晃切角次清音說文廣也又大也从心廣聲一曰寛也徐按漢武帝詔庶僚久懬
㑹意)壙(竁也増韻穴也一曰壙垠原野逈貌又漾韻)迋(求往切角濁音欺也詩人實迋女注誑也前五
行志是我迋吾兄也又怨也又漾韻)俇(俇俇劇也又遑遽貌楚辭逢此世之俇攘)往(魚兩切角次濁次音
說文之也本作□从彳□聲𨽻省作往釋名暀也歸暀於彼廣韻去也行也至也集韻古作&KR0616;前揚雄賦&KR0616;&KR0616;離宫殿以相燭
或作&KR1081;揚雄傳横江湖以南&KR1081;)暀(光美也廣韻又徳也是也又祭祀之豐也或作皇禮記少儀齊齊皇皇注讀如往爾
雅暀暀皇皇美也又漾韻)枉(嫗往切羽清音說文袤曲本作□从木□聲𨽻作枉增韻又抑枉也)慌
(虎晃切羽次清音昏也廣韻慌戃增韻慌惚不分明也禮記祭義何慌惚之冇或作荒前賈誼賦忽荒亦作怳莊神心惚怳又
作恍老惚兮恍又作芒禮韻恍字重出今删)□(旱熱也)㬻(&KR3064;㬻月不明貌)爌(爌朗寛明也又本韻
已上屬廣字母韻)晃(户廣切羽濁次音說文明也本作晄从日光聲今文書作晃廣韻暉也光也增韻照耀也
或作爌前揚雄傳北壙幽都亦作煌詩注皇皇猶煌煌也音皇又音晃集韻又作爌兤又漾韻)皩(氣容貌又人名晉有
慕容皩)幌(帷幔也)榥(書林)滉(滉瀁水深廣貌或作潢水大至貌荀子潢然兼覆之相如賦灝溔潢
漾郭璞曰水無涯際貌亦作洸荀子其洸洸乎不淈盡似道集韻又作瀇又陽韻已上屬晃字母韻)㼽(楚兩
切次商次清音說文磋垢瓦石从瓦爽聲徐曰以碎瓦石去垢或作磢韓文聖徳詩滌濯剗磢集韻亦作□)&KR2634;(肉傷也
平水韻增)搶(頭搶地又陽韻平水韻增)□(所兩切次商次清音說文爽明也本作爽从㸚大徐曰㸚
孔歴歴然大其隙光也篆文作□書昧爽微明也一曰差也廣韻烈也猛也責也增韻又清快也集韻古作□又陽韻)漺
(淨也)騻(驌騻良馬或作鸘通作爽左傳唐成公如楚有兩肅爽馬又陽韻)塽(地高明處廣韻塽塏通作爽左
傳乃更諸爽塏)鷞(鷞鳩鷹也又陽韻已上屬㼽字母韻)
二十三(梗與耿靜通)
景(舉影切角清音說文光也从日京聲廣韻大也明也詩景行行止謂明徳也又炤也增韻又像也又景星徳星也前
天文志天暒而見景星孟康曰暒精明也有赤方氣與青方氣相連赤方中有兩黄星青方中冇一黃星凡三星合為景星又
諡法布義行剛曰景又州名鉅鹿郡地宋為永靜軍又姓齊景公後漢有景明又本韻示兒編曰孝經序景行先哲今作景
慕說非或以景顔景蘇命名甚者有景賢之稱是自命為大賢可乎)警(說文言之戒也从言敬敬亦聲廣韻寤也聞言
戒也通作儆書儆戒無虞國語衛武公年九十有五猶箴儆於國)儆(說文戒也从人敬聲引春秋左傳儆宫集韻或
作擏通作憼荀子無私罪人憼革貳兵注與儆同備也)㯳(說文榜也謂輔也所以正弓从木敬聲漢蘇武能㯳弓弩
或書作檠周禮弓人注内之檠中通作擏揚子見弓之張兮何謂也曰擏之而已)境(界也本作竟禮記祭義天子巡
狩諸侯待于竟方氏曰彊土至此而竟也今文作境)丙(補永切宫清音說文位南方萬物成炳然隂光以起陽氣
將虧从一入門一者陽也徐曰冂猶門也天地隂陽之門户陽功成將去冂也爾雅太歲在丙曰柔兆月在丙曰修漢志明協
於丙又丙穴地名文選嘉魚出於丙穴注穴口向丙又姓齊大夫丙歜)炳(說文明也从火丙聲集韻或作昞亦書作
昺)怲(說文憂也从心丙聲詩憂心怲怲又敬韻)抦(持也或作㨀通作秉)蛃(白蟫魚)邴(說文
宋下邑从邑丙聲在□山又姓左傳晉大夫邴原通作丙漢宣帝紀邴吉傳作丙吉)寎(爾雅三月為寎月集韻本作窉)
秉(說文□禾束也从□持禾徐引論語禾數百二十斤為䄷二石為秉四秉為筥冉子與之粟五秉為禾十石也十
筥曰稯十稯曰秅秅四百秉也又儀禮米數米斛為筥十六斛為秉又小爾雅二鍾謂之秉又把謂之秉左傳或取一秉秆詩
彼有遺秉詩詁云盈手曰秉又敬韻)餅(必郢切音與丙同說文麫餈也从食并聲徐曰麥曰餅釋名并也搜□麫
使合并方言餅謂之飥或謂之餦或謂之餛文選束晳有餅賦禮韻本作䴵)鉼(金釵也周禮職金注祭五帝則供鉼
金一曰鬴也)倂(合和也又竝也禮記祭義行肩而不倂注疏云謂老幼竝行肩臂不得倂前賈誼傳諸公倂起師古
曰殽雜也或省作幷又青迥敬韻毛氏韻增)屛(說文屛蔽地从尸幷聲爾雅屛謂之樹廣雅罘罳謂之屛又蕭牆也
鄭𤣥曰天子外屛諸侯内屛大夫以簾士以帷風俗通卿大夫帷士以簾以自障蔽又青敬韻)偋(偋俸密也又除也斥
也荀子㳟儉者偋五兵也或作幷莊子至貴國爵幷焉注棄除也亦作辟莊子至信辟金謂金玉者小信之質爾至信則除矣
通作屛詩作之屛之書屛棄典刑論語屛四惡毛氏韻增)簈(簈篁車蔽簹也車上竹席障塵者前曰藩後曰簈旁
曰翰㧾曰茀通作屛星孔恂為别駕車舊有屛星如刺史車案簈篂刺史車非特别駕也俗専以為别駕事誤或作星屛益
誤)皿(眉永切宫次濁音說文□飯食之器用也象形與豆同增韻食器盤盂之屬)黽(母耿切音
與皿同說文□鼃黽也从它象形黽屬頭與它同周禮以脰鳴者鼃黽屬蟈氏去鼃黽焚牡蘜以灰洒之則死以其煙被之則
凡水蟲無聲齊魯間謂鼃為蟈黽耿黽也尤怒鳴聒人又獮韻)鼆(蟲名博雅冥也又句鼆魯邑名左傳文十五年門于
句鼆今增)蠯(蛤屬詳見本韻注)井(子郢切商清音說文□八家為一井象構韓形□象也徐曰
韓井垣也周禮謂之井樹古者以瓶甕汲本作井今文省作井釋名清也泉清潔者易傳通也物所通用字林周云井以不變
更為義師說井以清潔為義廣雅深也周書黄帝作井世本伯益作井又田九百畝曰井象九區之形又市井邑居為市野廬
為井古者二十畝為一井因為市交易故稱市井前貨殖傳師古曰凡言市井者市交易之處井共汲之所故總言之又卦名
又南方宿名三十三度八星若八家又東井宿名又井井經畫端整貌荀子井井兮其有條理也又往來連屬貌易往來井井
又井幷良易貌又藻井風俗通云堂殿上作藻井以象東井藻以厭火一曰方井又姓姜子牙之後左傳有井伯)請
(此靜切角次清音說文謁也从言青聲廣韻乞也求也問也增韻祈也扣也又請給又漢請室請罪之室也又青敬韻漢書奉
朝請去聲音淨)睛(䀩睛目不悅貌又清韻毛氏韻增)省(息井切商次清次音說文□視也本作□从
睂省从屮徐曰屮徹也今作省又察也審也古作□又本韻獮韻)箵(笭箵小籠唐元結傳帶笭箵毛氏韻增)渻
(說文少減也从水省聲一曰水出丘前謂之渻丘又姓)靜(疾郢切商濁音說文審也从青爭聲徐曰丹青明審
也廣韻安也和也息也增韻動靜之對又澄也無為也寂也又州名通作靖漢書載其清靖亦通作靚前賈誼賦澹乎若深淵
之靚顔注與靜同亦通作竫史記秦紀文公太子竫公與靜同班婕妤賦袂眇眇兮宻靚處王莽傳清靚無塵)竫(說文
亭安也从立爭聲又公羊傳惟諓諓善竫言何休曰竫猶撰也毛氏韻増)靖(說文立竫也从立青聲一曰細貌又
安也詩靖共爾位又安之也書嘉靖殷邦詩日靖四方又謀也書自靖方言思也東齊海岱之間謂思曰靖又州名唐溪峒誠
州宋置又姓齊靖郭君後)靚(說文召也一曰女容徐靚前漢相如傳靚莊刻飾注粉白黛黑也又敬韻)清(潔也
又清敬韻)穽(陷也本作阱或作穽廣韻坑也一曰穿地陷獸集韻亦作汬)□(之郢切次商清音說文齊
也从攴从束正亦聲徐曰束之又小擊之使正也㑹意增韻又飭也廣韻俗作□)逞(丑郢切㳄商次清音說文
通也从辵呈聲楚謂疾行為逞一曰快也廣韻又盡也增韻矜而自呈也又不檢謂之不逞)裎(說文袒也从衣呈聲
方言禪衣趙魏之間無袌者謂之裎又清韻)□(說文直馳也从馬甹聲廣韻馳騁走也)影(於景切羽
清音物之隂影也本作景莊子飛鳥之景前項羽傳嬴糧景從張釋之傳下之化上捷於景嚮葛洪始加彡作影集韻或書作
澋)癭(幺郢切羽次清次音舊韻於郢切說文頸瘤也从疒嬰聲徐按張華博物志山居多癭飲泉水之不流者
也集韻或作□&KR3147;)廮(說文安止也从广嬰聲又廮陶縣名在鉅鹿)郢(以井切羽次濁音說文故楚都
在南郡江陵百十里从邑呈聲通志云非今郢州今郢州北周置唐冨水郡集韻或作□)梬(說文棗也似柿从木甹聲
文選相如賦楂棃梬栗師古曰即今輭棗爾雅郭云實小而圓紫黑色今呼羊矢棗爾雅翼結實秋晚而紅乾之則紫黒如蒲
萄今謂丁香柿又謂牛乳柿)浧(以郢切音與郢同沈也平水韻增)領(里整切半徵商音說文項
也从頁令聲廣韻理也録也文選劉公幹詩沈迷簿領書注領録也又統領也禮記領父子君臣之節方氏曰承上令下謂之
領又管領也又受也又凡衣要禬著項領處皆曰領漢書音義頸下施衿領正方學者之服此又深衣與古青衿是也又首領
將帥及酋長如人身之有頭項也)嶺(阪也廣韻山坡也増韻山道又五嶺裴潛廣州記云大庾始安臨賀桂陽揭陽
鄧徳明南康記云大庾桂陽騎田九真都龎臨賀萌渚始安越城通作領嚴助傳輿轎而隃領)袊(方言袒飾謂之直袊
謂婦人初嫁上服一曰繞袊謂之帬江東通言下裳曰袊已上屬景字母韻)梗(古杏切音與耿同說文山枌榆
冇朿莢可為□荑人荒也塞也大畧也病也詩至今為梗廣韻又直也孔叢子馬回梗梗亮直又枝梗也又桔梗藥名戰國策
求柴胡桔梗於沮澤則累世不得一焉)鯁(說文魚骨也从魚更聲)骾(說文食骨畱咽中也从骨更聲徐曰
古有骨骾之臣遇事敢刺骾不從俗也集韻或作□通作鯁漢陳平傳至諸史中五六處字皆从魚廣韻刺在喉又骨鯁謇諤
之臣謂直言難受如骨之咈咽歐陽氏曰骨骾二字或作骨鯁說者多誤以骨刺喉為說宋景文以骨强四支冠其上以骨
書之盖欲正世人之失又於本贊尾後出鯁正一語盖欲互見二字可通用二字訓堅强正直之義骨鯁猶言骨立之類)哽
(說文語為舌所介也从口更聲又咽塞也漢書祝哽在前祝噎在後注老人食多哽咽故置人前後祝之又哽咽悲塞也莊哽
而不止則跈通作鯁漢賈山傳祝鯁)□(說文汲井綆从糸更聲廣韻井索方言自關而東周洛韓魏之間謂之綆或謂
之絡關西謂之繘又箄也禮考工記眂其綆欲其蚤之正也又曰綆三寸之二謂之輪之固注輪牽則車行不掉或作䋁漢枚
乗傳單極之䋁斷幹)挭(挭槩大畧平水韻增)頸(經郢切音與剄同說文頭莖也从頁巠聲)瑒
(杖挺切次商濁音說文珪尺有二寸有瓚以祀宗廟从玉易聲又陽漾養韻已上屬剄字母韻)杏(下梗切羽
濁音說文果也从木可省聲管子五沃之土其木宜杏)荇(說文菨餘也本作莕从艸杏聲徐按爾雅注今之莕菜也
今文作荇詩參差荇菜陸璣云白莖華紫赤浮水上根在水底大如釵股嚴氏云今池州人稱荇為莕公鬚盖細莖亂生有若
鬚然詩云參差信矣陸佃曰荇之言行也蘋言賔藻言澡蘩言盛集韻或作䓷)幸(下耿切音與杏同說文□吉
而免凶也以屰从夭夭死之事死謂之不幸屰反也反夭不夭也㑹意本作□𨽻作幸增韻非所當得而得其不可免而免曰
幸小爾雅非分而得謂之幸冀望得也又寵也御也愛也又巡幸蔡邕云天子車駕所至見令長三老官屬親臨軒作樂賜以
食帛民爵有級或賜田租故謂之幸晉灼曰民臣被其徳以為徼倖也又顔師古曰幸者可慶幸也故福喜之事皆稱為幸漢
高紀以幸天下或作□楚辭心尚□其弗濟)倖(徼倖也一曰親也又佞倖集韻或作婞通作幸前袁盎傳聖王不徼
幸)行(覽察巡視也禮記月令巡行縣鄙又陽庚漾敬韻已上屬杏字母韻)礦(古猛切角清音說文
銅鐵樸石也本作磺从石黄聲今作礦徐曰銅鐵之生者多連石也集韻或作鑛亦作□□卝周禮卝人注小礦也)獷
(說文犬獷獷不可附也从犬廣聲前叙傳獷獷亡秦滅我聖文師古曰麤惡貌言無親也又獷平漁陽縣名)懭(悍也)
&KR1855;(麥也或作䵃晉皇甫謐傳況臣糠䵃糅之彫胡田夫錦衣不稱其服集韻通作獷)猛(母梗切宫次濁
音說文猛犬也从犬孟聲廣韻勇猛也又嚴也害也惠也增韻又威也暴也又姓左傳宋大夫猛獲之後)艋(博雅舴艋
小舟)蜢(蚱蜢蝗類似螽而小復古編虬蜢草上蠱廣韻虻蜢又胡蜢蝦蟆屬集韻或作蟒)卝(合猛切羽
濁次音金玉未成器也周禮有卝人又諫韻已上屬孔字母韻)頃(大潁切角次清音田百畝集韻或作□又
凊紙韻)傾(俄傾少選時也又傾刻通作頃又庚韻)檾(說文□枲屬从林熒省聲□匹刃切庶片也爾雅
翼檾高四五尺或六七尺葉似苧而薄實如大麻子今人績為布或作䔛周禮典枲麻草注草葛䔛也集韻或作苘當从林从
林誤)褧(禪縠也詩衣錦褧衣音義與䢛韻褧同已上屬頃母韻)永(干景切角次濁次音說文□水長
也象水巠理之長永也廣韻引也遠也遐也方言凡施於衆長曰永又州名唐置以二水名)憬(俱永切角清音
說文覺寤也从心景聲引詩憬彼淮夷又遠也又迥韻)璟(玉光)囧(說文牕牖麗廔闓明象形又伯囧人名周
大僕正)熲(光也詩不出于熲朱氏詩傳曰與耿同小光也毛氏韻增)耿(古幸切音與剄同說文目
着頰也从耳烱省聲杜林說尚也从火睈省聲廣韻耿介也又耿不安也詩耿耿不寐猶儆儆也錢氏曰耿耿小明心有所存
不能忘之貌又國名括地志絳州龍門縣東南十二里耿城故耿國也又姓晉趙滅耿因封蒙古韻耿屬剄韻)潁
(庾頃切羽次濁音說文水出潁川陽城耿山从水頃聲前地理志云秦潁川郡宋改順昌府从水从頃俗作頴非)穎
(說文禾末也从禾頃聲引詩禾穎穟穟又詩實穎實栗注穎垂穎也禹貢二百里納秸注秸穎也又云穎是禾穗之挺書異畝
同穎挺上合也小爾雅禾穗謂之穎又錐鋩也史記毛遂傳穎脫而出又筆頭也韓文毛穎傳又揚子秀穎徳行之謂洪又姓
左傳穎考叔)㯋(木名一曰錐柄一曰刀環一曰警枕通作穎禮記少儀枕几穎杖注警枕又郤刃授穎注鐶也注疏
云穎是穎發之義刀之在手禾之秀穗枕之警動皆謂之為穎今增已上屬拱字母韻)打(都冷切徵清音
擊也又馬韻平水韻增)蠯(蒲孟切宫濁音說文陛也从䖵庳聲脩為蠯圜為蠇集韻或作蜯亦作蚌又作&KR2707;又
本韻)□(蒲幸切音與蠯同俱也又羅列也或作倂平水韻增)省(所景切次商次清次音禁署也
本作□从宀省聲或作□今通作省漢書曰舊名禁中避元后諱改名省中顔師古曰省察也言入此中者皆當察視不可妄
也又簡也荀子省官職又少也史記殊恨省略又姓宋大夫省臧又本韻銑韻)眚(說文目病生翳也从目生聲廣韻又
災也一曰過也左傳不以一眚掩大徳又妖病曰眚李竒曰内妖曰眚外妖曰祥)㾪(瘦謂之㾪集韻或作□)
冷(魯杏切半徵商音說文寒也从欠令聲增韻清甚也又姓又青韻已上屬肯字母韻)
古今韻㑹舉要卷十五
