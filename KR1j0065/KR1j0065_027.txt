古今韻㑹舉要卷二十八
元黄公紹原編
熊忠舉要
入聲
十(藥與鐸通)
腳(訖約切角清音説文脛也本作腳从肉卻聲釋名却也以其坐時卻在後也前鄒陽傳司馬喜臏腳於宋今文省作
脚)蹻(説文舉足行髙也注見本韻極虐切廣韻蹻蹻走貌又跖秦大盜蹻楚大盜前賈誼賦謂跖蹻亷又蕭篠韻)
屩(説文履也从履省喬聲廣韻草履増韻麻曰屨木曰屐集韻或作屩亦作鞽又作繑史記馮驩躡屩見孟嘗君通作
蹻漢王褒頌離蔬釋蹻又燭韻)却(乞約切角次清音説文本作卻節欲也从卩谷聲谷音醵廣韻退也増韻止也不受
也孟子卻之為不㳟今韻畧从俗作却毛氏曰俗又訛作㕁監韻補遺丘畧切重出今刪)噱(極虐切角濁音
説文大笑也从口豦聲前叙傳談笑大噱師古曰噱笑聲也廣韻嗢噱大笑也或作㖸通作谷□亦通作䐘廣韻䐘䐘大笑也)
醵(説文㑹飲酒也从酉豦聲廣韻㑹餞飲酒也或作䣰又魚御韻)臄(説文口上阿也本作谷从口上象其
理詩作臄嘉肴脾臄注函舌也通俗文云口上曰臄口下曰函戸感切或作□通作噱選校獵賦注口中之上下曰噱)蹻
(説文舉足行髙也从足喬聲引詩小子蹻蹻徐曰小人驕矜得志貌按左傳曰舉趾髙心不固矣集韻或作勪又本韻毛氏
韻增)虐(逆約切角次濁音説文□殘也从虎足及爪人也𨽻省作虐廣韻酷虐增韻奇也从虍从□凡从虐
者竝同)瘧(寒熱體作病从疒虐虐亦聲釋名凡疾或寒或熱此一疾有寒有熱焅虐也周禮疾醫秋有瘧寒疾疏云
秋陽漸消隂方盛惟火沴金兼寒兼熱故有瘧寒之疾増韻痁病)灼(職畧切次商清音説文炙也从火勺聲廣
韻燒也熱也増韻又昭也又華盛貌詩灼灼其華)酌(説文盛酒行觴也从酉勺聲一曰取也廣韻又益也挹也霑也
増韻又取善而行曰酌又參酌審擇度量也通作汋左傳引汋詩於鑠王師今詩作酌)妁(説文媒妁从女勺聲斟酌
二姓者也)彴(横木渡水曰彴又覺韻)勺(説文□挹取也象形中有實隸作勺徐按禮記一勺水之多言少也
又周公樂名前禮樂志周公作勺言酌先祖之道又蓮勺地名又本韻)芍(草名一曰陂名又本韻)斫(説文
擊也从斤石聲廣韻刀斫也増韻斬也或作斮□書斮朝涉之脛亦作□又作□櫡□爾雅斫謂之□又作钃荀子以孤父之
戈钃牛矢也集韻斫擊也職畧切斮斬也側畧切□斫也陟畧切□斫謂之□也陟畧切四字三音四出禮韻斫擊也斮斬
也二字二音二出今案側畧切職畧切陟畧切皆是知母腳韻切雖異而音則同擊也斬也斫也斫謂之鐯也字雖異而義則
同舊韻最為重複禮韻因之増韻雖知以斮字併入斫字又别出□字亦作钃陟畧切不知陟音質與職畧切亦是同音同義
猶為重複也令定從一字一音一出)焯(説文明也从火卓聲引書焯見三有俊心今文書作灼増韻或作炤詩潜雖伏
矣亦孔之炤通作灼禮韻新制炤字别出増韻附)繳(説文生絲縷也从糸敫聲廣韻矰繳也増韻弋箭箸之也孟子
思援弓繳漢蘇武網紡繳)□(齊地名)著(陟畧切音與灼同被服也本作箸今文作著一曰置也又本韻歐
陽氏曰今多書著作着誤)綽(尺約切次商次清音説文緩也本作繛从素卓聲史相如傳便嬛繛約今文省作綽廣韻
寛也或作淖史揚雄傳競淖約兮荀淖約似察)婥(婥約美貌)鑠(式灼切次商次清次音説文銷金从金樂
聲集韻或作燿前藝文志燿金為刃)爍(的爍光也集韻或作&KR0008;)藥(灼藥熟貎後思𤣥賦心灼藥如湯又本韻
今増)著(直畧切次商濁音附也增韻麗也黏也又尊名禮記明堂位著殷尊注著地無足又本韻)杓
(是若切次商濁音挹酌器史項羽傳沛公不禁桮杓通作勺前息夫躬傳行於桮勺師古曰杓所以抒挹字與勺同禮記中庸
水一勺之多又蕭韻)汋(説文激水聲也从水勺聲一曰井一有水一無水曰□汋一曰陂名在宋又本韻)勺
(周禮考工記梓人為飲器勺一升又長勺魯地名又本韻)約(乙却切羽清音説文纒束也从糸勺聲廣韻約
束増韻約束謂圍繞束縛也一曰儉也通志約絲之束也而為儉約之約同音借義増韻又言語要結戒令檢束皆曰約束約
信曰誓又少也貧也簡也又大約大率也期也又嘯韻)葯(白芷)箹(籥小者又覺韻)蒦(漢志尺者蒦也
毛氏韻増)謔(迄却切羽次清音戯也)藥(弋約切羽次濁音説文治病草从艸樂聲周禮瘍醫五藥
注草木蟲食榖又芍藥香草爾雅翼制食之毒者莫良於芍藥故獨得藥之名選子虛賦勺藥之和具而後御之古今注芍藥
一名將離故將别而贈之詩贈之以勺藥又療也詩不可救藥)躍(説文迅也从足翟聲廣韻跳躍也増韻進也又上也
正義云詩稱魚躍易稱龍躍則躍是舉身而上之名或作趯漢翼奉傳涌趯邪隂集韻亦作躒又錫韻)礿(説文夏祭
也从示勺聲禮記王制祭統皆言春曰礿或曰此夏商禮也一説礿薄也春物未成其祭尚薄或作禴周禮宗伯以禴夏享先
王詩禴祠烝嘗説者曰禴以樂為主易東鄰殺牛不如西隣之禴祭謂薄祭也集韻亦作□通作龠新春菜可瀹故謂春祭曰
禴前郊祀志瀹祭師古曰瀹煮新菜以祭亦通作□)瀹(説文漬也一曰水貌増韻洽也又禮記内則注肉菜湯中薄熱
出之也又疏瀹開滌也集韻或作[卄瀹]莊子疏[卄瀹]而心)爚(説文火飛也从火龠聲一曰爇也廣韻焜燿光明又選西都賦
震震爚爚集韻或作爍亦作□選摰虞思遊賦要華電之煜□)鑰(説文關下牡也本作□从門龠聲徐曰今作鑰通作
籥禮記月令謹管籥注搏鍵器也疏云以鐡為之□鏁内以搏取其鍵史蕭相國世家以信謹守籥)鸙(天鸙鳥名形如
鷃色似鶉)龠(説文本樂管字詳見籥字一曰量名合龠為合容千二百黍起於黄鍾之龠躍動微氣以生物也狀似爵
以縻爵祿一曰龠實八十一黍)籥(説文本作龠樂之竹管三孔以和衆聲也从品龠徐按詩左手執龠傳云三孔笛也
龠倫理也樂有倫理也今文作籥詩註六孔郭璞云如笛三孔而短小廣雅七孔爾雅大籥謂之産又記明堂位蒯桴土鼔葦
籥伊耆氏之樂釋名籥躍也氣躍而出古者取卯地之行以為籥春分之音萬物振躍而出也又籥舞文舞詩左手執籥右手
秉翟案説文樂龠之字本作龠别出籥字注書僮竹笘也謂編竹習書也今以龠為龠合字以籥為樂籥字韻書因之)
略(力灼切半徴商音説文經略土地从田各聲徐按左傳侵敗王略王與之武公之略又經畧疆理也一曰智也行也
巡行曰畧左傳略基地又取也漢張良略地唐蒙略通夜郎師古曰凡言略地謂行而取之廣韻簡也求也法也大略大要也
増韻又忽也方略計畫也趙充國圖上方略又書嵎夷既畧孔注曰用功少曰略又姓姓苑云零陵人歐陽氏曰作略非)
掠(説文奪取也廣韻抄掠劫人財物也増韻又捎取也拂過也通作畧前武紀殺略龔遂傳劫略與掠同又漾韻)
䂮(磨刀也爾雅利也通作畧詩有略其耜)&KR2577;(説文螶&KR2577;一曰蜉蝣朝生暮死者从虫&KR3004;聲集韻或作□亦作
蟝□通作渠略)弱(日灼切半商徴音説文弱撓也上象撓曲彡象毛氂撓弱也弱物并故从二&KR1505;本作弱隸省作
□廣韻劣弱也増韻懦也又禮記曲禮二十日弱)溺(説文水自張掖删丹西至酒泉合黎餘波入於流沙廣韻水出
龍道山其水不勝鴻毛通作弱書禹貢弱水又嘯錫韻)嫋(弱也史相如傳娬媚㛵嫋音弱又篠韻毛氏韻増)
蒻(説文蒲子可以為平席从艸弱聲徐曰按蒻蒲下入泥白處今俗呼蒲白書敷重蒻席蒻即根上初生萌葉時殻也
周禮醢人深蒲注蒲蒻入水深故名深蒲一曰菜名蒟蒻根可食)若(説文擇菜也从草左右手也徐曰擇之順手故
訓左右手也一曰杜若香草苗似䕬根似旋覆花一名杜蘅一曰順也左禁籞而不若不逢不若又如也荀出若入若又汝也
又語辭然也又預及之辭前以萬人若一郡降者師古曰豫及之辭爾雅善也又若木東海禾名又東海若海神名又若若盛
多貌又姓魯人又若若長貌漢印纍纍綬若若集韻古作□亦作□通作叒又馬韻)箬(説文楚謂竹皮曰箬从竹若聲
唐文張志和漁歌青箬笠栁青箬裹鹽歸峒客集韻或作蒻毛氏韻増)鄀(國名介於商密秦楚其後遷於南陽即鄀
縣左傳僖二十五年秦晉伐鄀毛氏韻増已上屬腳字母韻)郭(米鑊切角清音説文□國名齊之郭氏本
作□从邑□聲隸作郭又城郭釋名郭廓也廓落在城外也又姓本自王季之後又云氏於居者城郭圉池是也説文□度度也
民所度居也从回象城□之重兩亭相對也凡从□之字作享竝同)槨(説文葬有木郭也本作椁禮記殷棺椁注大也
言椁大於棺今文作椁廣韻又木名集韻或作□古葢用石)崞(説文本作□山在鴈門从山□聲隸作崞後王霸傳
攻君田於崞注縣名今代州有崞山集韻或作䧐今增)擴(張大也孟子擴而充之又見下注)彍(説文滿弩
也本作彉讀若郭今文作彍注師古曰引滿曰彍唐書彍騎又本韻今増)廓(濶鑊切角次清音開也虚也廣韻空
大也又州名古西羌地周逐吐渾置廓州今秦鳳路或作郭詩憎其式廓注本作郭)霩(説文雨止雲罷貌又廫廓開朗
貌通作寥廓又本韻)鞹(説文去毛皮也引論語虎豹之鞹从革郭聲徐曰皮去其尾染而瑩之曰華鞹空廓之意也集
韻或作鞟)擴(張大也集韻或作㨯通作廓方言張小使大謂之廓禮韻續降)□(方縛切宫清音車上
嚢也増韻又縛也莊子外内□者道徳不能持毛氏韻増)雘(屋郭切羽清音説文善丹也从丹蒦聲引周書
惟其&KR1423;丹雘今文作塗丹雘山海經衡山出丹雘又正義云有青色有朱色鄭𤣥引山海經青丘之山多有青雘今之空青
毛氏曰从丹从蒦凡从□之字竝同監本作艧誤)蠖(説文尺蠖屈伸蟲也从虫蒦聲陸佃云蚇蠖一名蝍蹴一
名步屈似蠶食葉老亦吐絲作室繭化為蝶漢志尺者蒦也蠖之義葢取諸尺蚓之義葢取諸引引者伸也今人布指求尺一
縮一伸如蠖之步又蠖濩刻鏤貌選楊維賦蟺蜎濩蠖音鑊又温蠖惛憤也史屈原傳安能以皓皓之白而䝉世俗之温蠖乎)
彠(鬱縳切音與臒同説文本作□規蒦商也从又持蒦一曰蒦度也徐曰商度也會意一曰視遽貌今作彠説
文或从尋尋亦度也楚辭求榘彠之所同前律厯志寸者忖也尺者蒦也亦作矱後崔家文協凖矱之正度)嬳(作委
態也江南謂之咿山東謂之嬳顔師古説一曰惜也或作矍)霍(忽郭切羽次清音山名在荆州爾雅霍山為南嶽見
嶽字注一曰國名文王子所封今平陽府霍縣霍大山在東北禹貢之大岳一曰大山遶小山曰霍又姓成王弟霍叔之後)
攉(手反覆也摇手曰揮反手曰攉廣韻盤手戯集韻或作㩁通作霍又揮霍猝遽也又選紛紜揮霍注奮迅也)
靃(説文飛聲也兩而雙飛者其聲靃然徐曰其飛忽霍疾也㑹意選雪賦靃靃霏霏通作霍又紙韻毛氏韻增)
藿(説文本作靃尗之少也从草靃聲今省作藿廣韻豆葉又香草詩食我場藿注豆葉用以釧羮通作霍前鮑宣傳漿
酒霍肉)霩(雪消謂之霩又本韻)彍(張弩也注見光鑊切)縛(伏約切羽濁音説文束也从系尃聲
廣韻繫也又過韻歐陽氏曰从□作專誤)穫(黄郭切羽濁次音説文刈榖也从禾蒦聲草曰刈榖曰穫又隕
穫困迫失志貌禮記儒行不隕穫於貧賤晏氏曰隕如籜之隕而飄零穫如禾之穫而枯槁集韻或作耯劐通作獲荀子一嵗
再獲)鑊(説文鐫也从金蒦聲廣韻鼎鑊増韻釜屬)濩(説文雨流霤下貌从水蒦聲一曰濩渃大水一曰汚也一
曰蠖濩宫室深邃貌選揚雄甘泉賦婣蜎蠖濩之中張晏曰刻鏤之形師古曰言屋之深廣也又詩是刈是濩爾雅鑊煮之也
詩疏云煑於鑊故曰濩煑也一曰湯樂名左傳見舞大濩者徐邈讀又遇陌韻)擭(柞擭阱也淺則施之又禡陌韻毛
氏韻增)彏(怳縛切羽次清音説文弓急張前河東賦彏天狼之威弧今增已上屬郭字母韻)
矍(厥縛切角清音説文□佳欲逸走从又持之从二目矍矍也徐曰左右驚顧一曰視遽貌又矍鑠輕健貌後馬援
傳矍鑠哉是翁或作戄後李固傳秦使戄然)钁(説文大鉏也从金矍聲方言關束名鹵斫)玃(説文
母猴也从犬矍聲爾雅云玃父善顧攫持人也廣韻大猨前相如賦蜼玃飛蠝張揖曰玃似猴而大集韻或作蠼亦省作
玃)攫(説文扟也爪持也从手矍聲廣韻摶也增韻撲取也淮南子獸窮則攫禮記儒行鷙蟲攫摶注疏以腳取
之謂之攫以翼取之謂之搏又陌韻)躩(丘縛切角次清音盤辟貌語足躩如也毛氏韻增)籰(越縛
切角次濁次音説文收絲者也本作篗从竹隻聲今文作籰集韻或作篗亦作□又作䈅已上屬矍字母韻)
各(葛鶴切角清音説文□異辭也从口夊夊者有行而止之不相聽意徐曰夊象人足欲行从後躓之故各字從之
㑹意)閣(説文所以止扉者从門各聲徐按弋長者謂之閣所以止扉即今云門頰扇所附著也一曰觀也漢宫殿
疏騏驎閣天祿閣蕭何造以蔵秘書賢才又禮記内則天子之閣左達五右達五達夾室也閣以板為之一曰庋蔵之所
又檀弓其餘閣也與疏云架擔之屬又詩斯干約之閣閣毛云猶歴歴也詩詁端直貌蘇氏曰上下相承也又姓急就章
有閣并誘)格(説文木長貌从木各聲徐曰亦謂樹高長枝為格按庾信小園賦草樹混淆枝格相交一曰繩束牆
版也又止也又沮隔不行前義縱傳廢格沮事唐其議遂格又角戲也吾丘壽王善格五韓非子嚴家無格虜又以杙閣
獸也選呉都賦&KR0859;&KR0859;笑而被格又杙也呉都賦峭格周施又陌韻毛氏韻增)袼(袖也一曰衣腋縫記深衣衣袼之高
下注衣袂當腋之縫也張氏補遺)恪(克各切角次清音説文敬也本作愙从心客聲引左傳備陳三愙今文作
恪杜註周武王克商封舜夏商之後徐引經義三恪在二王後之上其禮轉隆示敬而已案古客皆讀如恪三恪即孔叢子禮
之如賔客也又姓晉有郎中令恪啓)咢(蓮各切角次清音説文□譁訟也本作㖾从吅屰亦聲徐曰屰音逆
𨽻作咢一曰徒擊鼔也詩或歌或咢㖾作咢几从㖾者竝同)諤(諤諤直言廣韻謇諤也集韻或作諈通作鄂史
趙世家不聞周舍之鄂鄂亦通作咢前韋賢傳咢咢黄髪注直言也)鰐(説文本作□魚名似蜥蜴長一丈水潜吞人即
浮出日南从虫屰聲今文作鰐亦作鱷韓永州記鱷大者數丈善食人一生百卵及成形則有為蛇為龜為蛟者甚靈爾雅翼
四足似鼉長二丈餘喙三尺長尾而利齒或𤣥黄或蒼白)堮(圻也廣韻圻愕増韻崖岸也集韻或作□通作鄂前揚雄
傳攢并閭與茭苦分紛被麗之亡鄂注垠也)愕(説文本作遻相遇驚也从辵㖾㖾亦聲徐曰逆即遇也隸作遌或作
愕廣韻心不欲見而見曰遌増韻錯愕驚遽貎又阻礙不依順也通作鄂前霍光傳驚鄂失色師古注鄂者阻礙不依順貌字
今作愕亦作蘁莊子使人乃以心服而不敢蘁)齶(齒斷或作㗁廣韻口中斷㗁亦作□通作鄂口中上鄂也梵書作䶥
齒内上下肉也)崿(崖也或作□亦作㠋韓晚秋聨句秦關東巖㠋又作㠋唐顔真卿傳李㠋乞師)鍔(説文本作
㓵刀劍刃鋒通作咢今作鍔籀作㗉)鶚(鵰属孟康曰大鵰也師古曰鷙擊之鳥鷹鸇之属葢大而鷙者耳非鵰也漢禰
衡傳鷙鳥累百不如一鶚陸佃曰鶚性好歭立每立更不移處所謂鶚立集韻或作□)鄂(説文江夏縣名从邑咢聲
又州名春秋楚漢江夏郡梁上雋郡及沙州隋改鄂州又姓漢安平侯鄂君)萼(華跗也集韻或作蘁通作鄂詩鄂不
韡韡俗作□非)噩(爾雅大嵗在酉曰作噩又嚴肅貌揚子周書噩噩爾前天文志作詻籀作□通作咢鄂)
託(闥各切徵次清音説文寄也从言乇聲增韻委也信任也或作侂)拓(手推物也廣韻又手承物也増韻斥
問也又拓落蹭蹬也又拓拔氏北王謂王為拓謂后為跋言黄帝之後以王徳王□亦作抜或説自云拓天而生抜地而出遂
以氏焉後魏孝文改為元氏集韻或作&KR1909;亦作托)袥(説文衣衸也从衣石聲徐按字書袥張衣令大也)柝
(説文判也本作&KR2190;从木㡿聲引周易重門擊&KR2190;爾雅木謂之&KR2190;今江東斫木為&KR2190;徐曰按今周易作柝柝亦&KR2190;也故云判也春
秋魯之擊柝間於邾謂判兩木夾於門為機相擊以警夜也今荒城多叩鼔以持更葢具遺象漢宫中衛城門擊刁斗傳五更
衛士周廬擊&KR2190;或作柝説文夜行所擊者徐曰唯周禮作此柝字)橐(説文囊也从㯻省石聲徐曰按字書有底曰囊
無底曰槖然則槖今纒腰下者又槖槖用力貌詩㭬之槖槖注疏云以杵築之蘇氏曰杵聲集韻或作□)蘀(説文草木
皮葉落墮地為蘀从草擇聲引詩十月殞蘀徐曰此言草木而从草者木蘀與草同也亦作□説文木葉墮也徐按詩十月殞
蘀當用此諾字但古今字異此亦蘀字今所難行也)籜(竹皮也)魄(落魄無節廣韻貧無家業增韻落魄
不檢應劭曰惡之𩔖也又本韻陌韻)鐸(達各切徵濁音説文大鈴也軍法五人為伍五伍為兩兩有司馬執鐸釋
名鐸度也號令之限度金鐸金鈴金舌木鐸合口木舌文事振木鐸武事振金鐸又姓晉大夫鐸遏寇)澤(水結也楚
辭冬冰之洛凙又陌韻)澤(格澤星名一曰妖氣𨕖相如賦建格澤之脩竿張揖曰格澤氣如火狀黄白色起地至天
下大上鋭格胡各切一曰凙索張掖縣名又陌韻)度(謀也廣韻度量也増韻又計也料也忖也詩周爰咨度左傳咨
禮為度杜預曰問禮宜也又左傳心能制義曰度又詩度之薨薨鄭云度猶投也投之版中又前元紀賛善度曲師古音大各
切自隱度作新曲又遇韻)剫(説文判也从刀度聲爾雅木謂之剫廣韻治木通作度左傳山有木工則度之又遇韻
毛氏韻増)諾(匿各切次商次濁音説文噟也从言若聲徐曰按爾雅注引男唯女俞是古者應對之辭有節文也
古者大夫多言唯而衛出公及諸侯應其下皆曰諾又南朝有鳳尾諾為尊者之言也又記投壺太師曰諾疏云承領之辭又
以言許人曰諾子路無宿諾)博(伯各切宫清音説文大通也从十尃尃布也亦聲徐曰十者成數也廣韻廣也
大也通也増韻普也又荀子多聞曰博又貿易也古琴曲有不博金又州名春秋齊之聊攝隋為博州因博平縣名又姓古有博
勞善相馬集韻或作□)簙(説文局戯也六箸十二棊也从竹博聲古者烏曹作簙通作博史記蘇秦傳六博注行六
棊論語不有博弈者乎)搏(説文索持也从手尃聲一曰至也一曰附也廣韻手擊也釋名指廣博以擊之以禮記明
堂位拊搏注以葦為之充以糠形如小鼔又左傳晉侯夢與楚子搏史張儀傳兩虎相搏又遇韻)髆(説文肩甲髆也
从骨專聲或作膊亦作胉又作拍周禮籩人餽食之豚拍魚醢注膊脅也又豚肩也又陌韻毛氏韻増禮韻新制添入拍
字注云音膊案膊字一音伯各切音博肩也一音匹各切音粕&KR2285;也禮韻博字内舊不曽収入膊字惟新制添入膊字普各
切音粕今於拍字注云音膊若以為博則伯各切内本無此字若從新制所増則是音粕帷集韻膊空伯各切亦作伯今從之)
鎛(説文鎛鱗也鍾上横木上金華也从金尃聲徐曰鍾笱上飾又田器迫地去草也詩痔乃錢鎛)餺(餺飥餅也
平水韻增)煿(火乾也或作爆一曰熱也平水韻増)薄(迫也侵也荀子寒暑未薄而疾書注薄者迫近
之義又迫晚曰薄暮又前天文志日月薄食孟康曰日月無光曰薄京房白赤黄為薄或曰不交而食曰薄韋昭曰氣往迫之
為薄虧毁曰食)欂(説文壁柱从木薄省聲西京謂之壁帶今人謂之破閒柱一曰椽也廣韻枅也増韻柱上柎也韓欂
櫨侏儒禮記明堂位山節注刻欂櫨為山毛氏韻增)鑮(大鍾也十二辰頭鈴鍾集韻或作䥬通作□周禮鎛師注
如鍾而大)襮(黼領謂之襮一曰表也集韻或作□詳見沃韻逋沃切注)粕(匹各切宫次清音説文酒滓也
从米白聲盪糟曰粕通作魄莊子輪扁曰君所讀古人糟魄注潰糟也)膊(説文薄脯膊之屋上从肉專聲又磔也左
傳殺而膊諸城上又擊聲古詩腷腷膊膊鷄初鳴韓鬬雞聨句腷膊戰聲壇禮韻續降)猼(猼且芭蕉也史記司馬相
如傳諸蔗猼且漢書已且一云蘘荷也今増)薄(疾驅聲也詩載驅薄薄禮韻普各切重音誤)濼(陂澤一曰
大池山東名濼幽州名淀一曰水名左公㑹齊侯于濼注齊魯間水通志出齊州歴城縣西北入濟謂之濼口又濼古國名集
韻或作□亦作漌俗作泊)泊(白各切宫濁音止也息也楚辭忽翔翔之焉泊又附舟於岸曰泊一曰水白貌又漂泊
流寓也又澹泊靜也選揚雄賦人君以澹泊為本又本傳泊如也顔注云安靜也)箔(簾也通作薄前賈誼傳帷薄不
修)魄(聲也歐陽尚書火流于王屋化為鴉其聲魄又落魄失業無次貌漢酈食其傳家貧落魄一曰志行衰惡貌通
作泊毛氏韻増)薄(説文林薄也从草溥聲徐曰木曰林草曰薄故曰叢薄廣韻又厚薄増韻厚薄之對又詩薄言
采之注毛云薄亂也鄭云我也時邁注薄猶甫也甫始也詩詁猶聊云也又迫也書外薄四海又回轉旋轉貌漢賈誼賦萬物
回薄又姓漢文帝母后薄氏又本韻禮韻補遺蒲各切重音誤)礴(旁薄混同也莊子旁礴萬物又充塞也又廣被
也又太𤣥中首昆侖旁礴幽昆侖天之氣旁礴地之形幽人之心也人心幽微具天妙用又畫史解衣盤礴閑定貌通作薄漢
揚雄旁薄羣生亦通作魄漢相如封禪書旁魄四塞)欂(欂櫨詳見伯各切注毛氏韻増)簿(蠶具也通
作薄禮記月令曲植籧筐注曲薄也所以養蠶器漢書周勃傳織薄曲平水韻増)亳(説文京兆杜陵亭也从髙
省乇聲一説絳州垣縣西有耿原亳竝西接安邑葢湯將至桀都於此誓衆故春秋有耿亳之命廣韻國名春秋陳地漢為沛
之譙縣魏為譙郡晉為南兖州後周為亳州通作薄禮記薄社北牖苟古者湯以薄注與亳同臣瓉曰湯居亳今濟隂縣有
湯冢皇甫謐云今梁國有三亳南亳在榖熟即湯都北亳在䝉即耿亳是湯所受命地偃師亳是為西亳即盤庚所徙立政三
亳阪尹師古曰瓚説非也劉向云湯無葬處安得冢皇甫謐所云穀熟竝不經孔安國云亳人歸文王者三所為之立監故為
三亳亦不經見春秋景耿之命杜預不釋耿又曰亳今偃師非是)莫(末各切宫次濁音無也勿也又不可也論
語無莫也又定也詩聖人莫之求名之莫又草名詩汾沮洳言采其莫注毛云菜也陸璣云莖大如箸亦節節一葉似栁厚而
長有毛刺今人繅以取繭緒味酸而滑謂之酸迷子如楮實而紅冀州謂之乾河汾閒謂之莫吳越呼為茂子又詩葛覃維葉
莫莫毛云成就貌詩詁云相連比濶逺貌又論語文莫吾猶人也陳騤雜識云方言侔莫强也凡勞而相勉若云努力也謂之
侔莫晉書欒肇論語駁曰燕齊謂勉强為文莫又廣莫曠逺貌左傳狄之廣莫莊子廣莫之野又暮也詩嵗亦莫止叶音幕又
州名在河間本鄭州明皇以字𩔖鄭去邑改莫州又姓楚莫敖後又遇陌韻)漠(北方流沙也一曰清也廣韻又拖也
茂也又冲漠澹靜貌集韻或作□通作幕前武帝紀李將軍絶幕注沙幕匃奴之南界瓉曰沙土曰幕師古曰即今突厥中磧
李陵歌曰經千里兮度沙幕古漠幕字通用)暯(冥也通作漠莊子合氣於漠亦通作莫記禮運是謂合莫注虛無也又
孝經説上通無莫)摸(摸&KR2021;捫搎也増韻手捉也唐蘓味摸稜又虞韻)膜(説文肉間胲膜也从肉莫聲又虞韻)
鏌(説文鏌鋣大㦸也从金莫聲前挍獵賦作鏌邪注大㦸也一曰劍名平水韻増)塻(廣韻舍塻亦塵塻也
平水韻増)瞙(字統目不明也集韻或作眊平水韻増)蟆(蟲名山南多饒此物如蚊而小攅聚映曰齧人
作痕今増)鄚(説文涿郡鄚縣从邑莫聲)幕(説文帷在上曰幕按爾雅覆食亦曰幕从巾莫聲又六合曰六
幕釋名絡也在表之稱又幕府軍旅無常居止故以帳幕言之亷頗李牧市租皆入幕府通作莫前李廣傳莫府省文書注以
軍幕為義古字通單用爾)寞(寂寞無聲也説文本作嗼□嗼也今文作寞通作漠楚辭欲&KR1254;漠而絶端一作嗼一作寞)
瘼(説文病也从病莫聲徐按詩求民之瘼郭璞曰東齊謂病曰瘼)作(即各切商清音説文起也从人乍聲
徐按周禮坐作進退語舍瑟而作廣韻為也語作者七人又行也役也始也又記作新民新安朱氏曰鼔之舞之之謂作又詩
天作注生也正義曰作者造立之言故為生也又姓漢有涿郡太守作顯集韻古作昨作乍又御遇韻)糳(説文糲米
一斛舂為九斗曰糳从毇業省聲丵音仕朔切廣韻精米也増韻精細米詩召旻彼疏斯粺鄭云疏麤糲米米之率糲十粺九
鑿八侍御七又九章等法云粟五十為糲三十粺二十七鑿二十四御二十一皆三之一也或云粟一石為糲米六斗舂糲一
斗為粺九升又去為鑿則八斗米之細者乃窮於御通作鑿左傳粢食不鑿監韻舊注鮮明貌誤)鑿(鮮明貌詩白石
鑿鑿又本韻號韻今増)錯(清各切商次清音金塗也从金昔聲引詩約軝錯衡一曰雜也廣雅厠也言相間厠
也又鑢也又乖也増韻又舛也誤也又交錯詩傳東西為交邪行為錯通作厝漢地理志五方雜厝又姓又遇韻)剒
(爾雅犀謂之剒)昔(安也周禮老牛之角紾而昔今増)厝(説文厲石也从厂昔聲引毛詩他山之石可以為
厝徐曰今詩借作錯字孝經借此為措字又遇韻)索(昔各切商次清次音説文□萆有莖葉可作繩索从&KR1832;糸聲
杜林説&KR1832;亦朱巿字隸作索徐曰&KR1832;韋繩也麻草蒲是皆草為繩索也又一曰盡也書惟家之索又禮記檀弓吾離羣而索居
鄭𤣥云散也物散則盡又懼貌易震索索又法也左傳疆以戎索疆以周索謂以戎法周法疆理其土地也増韻又蕭索縈䊸
貌漢志蕭索輪困是謂慶雲又荒也又索虜魏書宋齊謂魏為索虜謂以索辮髪也又地名左傳索氏杜預注河南成皋縣東
有大索城即漢書京索問也陸音息各切又音色通用又縣名在張掖又姓出墩煌又陌韻)&KR2021;(摸&KR2021;見南史通作索
毛氏韻增)昨(疾各切商濁音説文累曰也从日作省聲廣韻隔一宵也)酢(説文客酌主人也本作醋
从酉音聲引易可以醻醋今文作酢蒼頡篇主答客曰醻客報主人曰酢通作昨周禮諸臣之所昨也又遇韻)柞(説文
木也从木乍聲詩柞棫斯㧞注柞櫟也通志三蒼云棫即柞也葉茂木棨有刺今人為梳及車軸又詩維柞之枝詩緝曹氏曰
柞堅忍之木新葉將生故葉乃落附著甚固又詩集于苞栩注疏云柞也陸璣曰徐州人謂櫟為杼或謂之栩具子為皁斗又
陌韻)怍(説文慙也从心乍聲徐曰心作動也或作㤰荀子無所儗㤰)筰(説文筊也从竹作聲廣韻竹索也西
南夷尋之以渡水今益州有筰橋以竹索為橋曰繩橋又卭筰前武紀注服䖍曰沈黎治筰都去長安三千三百三十五里集
韻或作笮□)莋(説文縣名在越&KR1471;毛氏韻增)鑿(説文穿木也从金糳省聲廣韻鏨也古史考孟莊子作又
莊子六情曰六鑿集韻或省作□)惡(遏鄂切羽清音説文過也从心亞聲亞古文善惡字通論有心而惡謂之
惡無心而惡謂之過廣韻不善也増韻醜也仇怨也又糞穢也前昌邑王傳如是青蠅惡矣師古曰惡即矢也越王勾踐為吳
主嘗惡又虞遇禡韻)堊(説文白塗也从土亞聲徐曰堊白善土也又涂也爾雅牆謂之堊郭璞曰以白土飾牆釋名亞
之也次也先泥之以灰飾之也又遇韻)蝁(説文镻也从虫亞聲廣韻蛇名増韻虺屬一云大眼蛇最大毒今江淮南
人呼堊子)&KR0796;(黒合切羽次清音説文肉羹也从肉隺聲楚辭王逸注有菜曰羮無菜曰&KR0796;師古曰但羮之與&KR0796;烹
煑異齊調和不同非關有菜無菜也徐曰羮以菜為主&KR0796;以肉為主)矐(失明也史乃矐其目集韻或作睢今増)
壑(説文□溝也本作㕡从□从谷讀若郝徐曰殘穿地為㕡也或从土作壑廣韻谷也坑也虚也増韻又大壑海也)
郝(説文右扶風鄠鄉盭厔縣从邑赤聲又姓商帝乙時有子期封太原郡郝鄉因氏)嗃(説文嚴酷貌易家人
嗃嗃一曰聲也一曰悦樂又苦熱之意又爻效覺韻)謞(嗃嗃崇讒慝也又覺韻)熇(熾也廣韻熱貌増韻炎熾
也或作歊又蕭屋沃韻)鄗(説文常山縣也从邑髙聲漢世祖所即位在常山栢鄉故城春秋晉鄗地管仲對鄗邑之
黍是也後光武紀有司設壇鄗髙今趙州髙邑縣又爻皓沃韻)藃(木乾藃也又増韻暴起貌周禮考工記雖敝不藃又
號覺韻)蠚(説文□螫也从虫若省聲今文作蠚前刑法志孝惠髙后時百姓新免毒蠚集韻或作&KR0630;亦作螫又昔
韻梵書音義云山東行此音又舒亦切闗西行此音又知列切東西通語)鶴(曷各切羽濁次音説文鳥名鳴九臯
聲聞于天从鳥隺聲廣韻似鵠長喙朱頂詩注似鸛善鳴陸璣疏云常以夜半鳴又淮南子鷄知將旦鶴知夜半又陸佃云如
鵝音腳素翼始生二年落子毛三年産伏七年飛薄雲漢後七年學舞後七年應節後七年晝夜十二鳴中律後六十年不食
生物大毛落茸毛生色雪白百六十年雄雌相視目睛不轉而孕千六百年飲而不食或作鸖史記世家衛懿公好鸖亦作鶮
史始皇紀屯蒲鶮注古鶴字集韻又作鶡鴳)皬(白也史記司馬相如傳皬然白首或作皠今増)&KR0982;
(&KR0982;凙冰貌楚辭冬冰&KR0982;凙)挌(拫挌牽引也呉楚謂牽引前卻為拫挌前灌夫傳引繩排拫孟康云
拫挌引繩以彈排擯拫挌之拫音胡恩切通作格)格(格澤星名一曰妖氣自地屬天詳見達各切澤字注)貉(説文□似狐善睡獸
本作貈从豸舟聲引論語狐貈之厚以居徐曰按此音下各切而云从舟聲此古音當有異也今文作貉爾雅貍子貄貈子貆
郭云今江東呼貉為□&KR2328;詩一之日于貉注疏禮無貉裘孔子云狐貉之厚以居明貉賤也墨客揮犀云貉行十數步輒睡以
物擊竹警之乃起既行復睡性嗜紙狀如兔毛質滑膩可愛周禮貉踰汶則死地氣使然也集韻或作□亦作貉□)涸
(説文渇也从水固聲讀若狐貉之貉國語水涸成梁集韻或作沍又遇韻)洛(歴各切半徵商音説文水出𢎞農上
洛冢領山東北至河南鞏縣入河春秋説題辭洛之言繹也言水絡繹光耀洛邑王城也在澗水西今河南城也漢河南郡河
南縣故郟鄏地周武王遷九鼎周公營以為都是為王城至平王居之成周洛陽也在澗水東漢河南郡雒陽縣周公遷殷頑
民是為成周左傳昭三十二年晉合諸侯于狄泉成周杜云子朝之亂餘黨多在王城敬王畏之故徙成周集韻古書作洜通
作雒後漢都洛陽以火徳王為水尅火故改為雒雒本鳴鵙字从佳)落(説文凡艸曰零木曰落从艸洛聲徐曰木曰落
而从艸者木但葉落耳其枝幹勁與草零無異故从艸一曰落居也人所聚居故曰村落屯落院落聚落一曰宫室始成祭之
為落左傳願與諸侯落之又釁鐘曰落左傳饗大夫以落之又始也詩訪落謀始也又鑿落飲器又桑落水名酒名又碧落天
也又錯落間厠貌又磊落魁礧貌又冷落蕭索貌又落落不相入也後耿弇傳落落難合又拓落不偶貌前揚雄傳為官拓落
又姓出姓苑)酪(説文乳漿集韻或作□亦省作嗠)絡(説文絮也一曰麻未漚也从系各聲廣韻絡絲増韻
聮絡也前揚雄傳伏羲作易線絡天地謂包括之也又脈絡脈氣也絡筋也五藏六府有十二經十五絡又籠絡馬羈鞚也又
方言關東謂汲水綆曰絡又絡繹連屬不絶集韻或作□通作落莊子落馬首漢藝文志血脈經落又西域志落以隋珠和壁)
駱(説文馬白色黒鬛尾也从馬各聲廣雅白馬朱鬛陸佃云今呼黄馬尾鬛一道通黒如界者為駱蓋馬無分黄白皆
謂之駱若今衣脊絡縫故曰駱俗言駱馬善柰勞苦詩嘽嘽駱馬又姓出東陽呉有駱統集韻或作□通作雒)烙(燒也
廣韻燒灼也紂作炮烙之刑増韻又火鍼曰烙又陌韻)珞(瓔珞頸飾)硌(磊硌石貌又硌路石堅不相入貌)
格(籬格也集韻或作□䈷亦作路選揚雄校獵賦虎路三㚇晉灼音落通作落師古曰虎落者以竹篾相連遮落之也
此古籬落字前晁錯傳虎落注外蕃也若今竹虎又本韻陌韻毛氏韻増)雒(説文鵋䳢也从隹各聲)㓢(剔也
集韻或作㪾)□(説文雨下零也从雨各聲)樂(娛也廣韻喜樂也通論小曰喜大曰樂獨曰喜衆曰樂喜
者主於心樂者無所不被増韻無憂也天理洞達内心油然易樂天知命故不憂朱氏曰悦在心樂主發散在外集韻或作㦡
又嘯效覺韻)櫟(木名詩山有苞櫟協韻音洛又人名晉有輔櫟又捎也選相如賦櫟蜚遽又錫韻毛氏韻増)
濼(水名在濟南又本韻錫韻毛氏韻増)轢(陵轢車所踐也選相如賦車所躪轢注躪踐轢輾也又前楚元
王傳陽為羮盡轢釡師古注以勺轢釡又錫韻)馲(馲駝畜名集韻或作驝亦作槖通作駱詳見歇韻駝字注已上屬
各字母韻)爵(即約切商清音説文□禮器也本作□象爵之形中有鬯酒□持之也所以飲器象爵者取其鳴
節節足足也徐曰小象爵頭口其盛酒處&KR1763;其尾柄也隷省作爵陸佃云一升曰爵亦取其鳴節以戒荒淫雀鳥之淫者一曰
爵位也白虎通爵者盡也所以盡人材文字音義爵量也量其職盡其材也大夫以上與宴享然後賜爵以章有徳故因謂命
秩為爵古作□□)爝(火炬莊子日月出矣而爝火不息或作燋禮記少儀執燭抱燋注未爇曰燋周禮菙氏共燋契
集韻亦作焳熦又嘯韻)雀(説文依人小鳥也从小隹徐曰按古今注一名家賔通作爵漢兒寛賛鴻漸之翼困于燕
爵鄭當時傳門外可設爵羅又色也黒多赤少之色曰爵象爵頭也)碏(七約切商次清音石雜色一曰敬也又人
名石蜡衛大夫)踖(行貌廣韻陵也増韻又蹴也又昔韻毛氏韻増)皵(皮皴也又昔韻毛氏韻增)
鵲(説文□鵲也象形本作舄今借為履舄字者也陸佃云舄通為舄履之舄古人居欲如燕行不欲如鵲故借為舄
字所以為行戒也篆文作䧿葢从錯省准南子如鵲之駁注鳥名知太歳之所今文作鵲詩鵲巢注鵲巢冬至架至春乃成禮
記月令十二月鵲始巢陸佃云鵲巢取木抄枝不取墮地故一名乾鵲或書作鳱鵲背太歳向太乙)猎(説文本作獡犬
獡獡不附人也从犬舄聲或作猎宋良犬名集韻亦作㹱通作鵲)芍(陂名在宋本作汋今作芍廣韻在壽春又本韻
又篠錫韻)削(息約切商次清次音説文鞞也从刀肖聲一曰析也徐曰今人音笑刀之匣也廣韻刻削也増韻又
刮削也又小侵也又弱也孟子魯之削也滋甚又奪除也禮記君削以地又器名周禮考工記築氏為削注即今書刀古用竹
簡筆誤則以刀削之因名其刀曰削春秋筆則筆削則削又嘯效韻)㬭(疾雀切商濁音白色一曰淨貌史屈原傳
㬭然涅而不滓選蜀都賦㬭若君平又嘯韻)嚼(噬也增韻咀嚼或作噍相如傳咀噍芝英漢書才弱切集韻亦作□
又嘯韻)逴(敕畧切音與綽同博雅驚也一曰行貌又蹇也又覺韻)婼(説文不順也从女若聲魯有叔
孫婼)&KR0930;(小兔也)躇(公羊傳宣六年躇階而走注躇猶超也遽不暇以次集韻或作踱前相如賦跮踱輵瞎容
以骫麗兮張揖曰跮踱互前卻也毛氏韻増已上屬爵字母韻)
十一(陌與麥昔同用)
格(各額切角清音説文木長貌从木各聲徐曰亦謂樹髙長枝為格庾信小園賦草樹混淆枝格相交一曰式也又正
也廣韻又量也書傳來也七旬有苖格格爾衆庻又感通也書格于皇天又變革也化也論語有恥且格又爾雅格舉也方言
梁益間謂陞曰格又窮究也禮記大學致知在格物又窮之而得亦曰格記物格而後知至又以杙格獸也選呉都賦□□笑
而被格又杙也呉都賦峭格周施又庋格也凡書架食格肉格皆曰格周禮牛人注掛肉格又後博奕傳朝廷重其方格注格
猶標凖也又姓東觀漢記有侍御史格班又陌藥韻)骼(説文禽獸之骨曰骼一説骨骼通稱禮記月令掩骼埋胔或作
髂前揚雄傳折骨拉髂又禡韻)挌(説文擊也从手各聲廣韻又闕也止也集韻或作□)觡(説文骨各之名也从
角各聲一説鹿角無枝曰角有枝曰觡)&KR1749;(至也或作俗亦作徦假易王假有廟王假之禮記龜龍假又作臵通作格)
䧄(前功臣表㡬侯張䧄今増)㦴(捕也集韻或作㪾通作挌)烙(荀子紂為炮烙之刑音格毛氏韻
増)隔(各核切音與格同説文障也从&KR0671;鬲聲廣韻塞也通作鬲孟魯臧倉毁鬲孟子前薛宣傳西州鬲絶毛
氏曰从&KR0671;从鬲□當作□今作鬲俗作□非是凡从鬲者竝同)膈(肓也廣韻胷膈也又擊也荀子尚拊之膈集韻或作
□)搹(把也廣韻㧖也儀禮苴絰大搹注盈手曰搹㧖也中人之㧖圍九寸今增)鬲(縣名史記故鬲城在
洛州密縣杜預云國名今平原又鬲津九河名又姓紂賢人膠鬲之後又錫韻)革(説文獸皮治去其毛革更之古作革
从卅卅年為一世而道更也&KR0875;聲今作革徐曰皮去其毛染而瑩之曰革此象古文革而省之也廣韻改也獸皮也皮熟曰韋
生曰革吕氏曰革者去毛而未為韋者也又詩鞗革冲冲注轡首也疏云馬轡所靶之外有餘而垂角謂之革鞗皮為之又軍
旅曰兵革又卦名又姓漢功臣表有煑棗侯革朱又錫韻)愅(説文飾也一曰謹也變也荀子愅詭注變異感動之容
今増)□(□子竹障平水韻増)客(乞格切角次清音説文寄也从宀各聲廣韻又賔客)赫
(郝格切羽次清音説文火赤貌又二赤徐曰㑹意廣韻赤也發也明也亦盛貌又赫赫髙明顯盛貌又烜赫明照貌又炙也又
火炙日曝皆曰赫詩曰反予來赫又姓集韻或作䓇晉禮志䓇與赫同亦作焃又作爀)嚇(怒也集韻或作奭前竇嬰
傳有如兩官奭將軍師古曰怒貌通作䓇亦通作赫詩王赫斯怒)&KR2676;(㦦㥴赤紙也漢趙后傳注應劭曰薄小紙也晉
灼今謂薄小物為赫蹏又赤也通作赫)格(轄格切羽濁音捍格不入也又相牴悟也記學記發然後禁則扞格而不
勝又藥陌韻)輅(車前横木史劉敬傳脱輓委輅注蘇林曰一木横透車前二人挽之三人推之又遇禡韻)覈
(下革切音與格同説文實也考事西笮邀遮其辭得實曰覈从西敫聲徐曰實謂考之使實也西者人覆之也笮迫也邀者要
其情也遮者止其詭遁也所以得實也増韻又慘刻也又糠覈榖糠不破者或作礉史韓非傳慘礉少恩注鞠礉深刻亦作□
通作核漢總核名實揚眞偽則政核又月韻)翮(説文羽莖也从羽鬲聲周禮翨氏注疏翥本曰翮增韻鳥之勁羽集
韻或作□又錫韻)核(説文注見灰韻柯開切又果中核也徐曰桃梅之属又詩殽核維旅注核加籩也集韻或作槅
通作覈周禮其植物宜覈物又灰月韻已上屬格字母韻)虢(郭獲切角清音説文□虎所攫畫明文也从
虎寽聲又地名周封虢仲之地一曰北虢在大陽東虢在滎陽西虢在雍州文王咨于三虢又州名在鳯翔虢縣秦属三川郡
隋鳳林郡唐為虢州又姓左傳晉大夫虢射)馘(古獲切音與虢同説文軍戰㫁首也本作聝今文作馘詩在泮
獻馘注鄭云馘所格者之左耳詩攸馘安安注本作聝字林截耳則作耳旁獻首則作首旁集韻亦作□)蟈(説文螻蟈
本作蜮从虫或聲或作蟈徐曰今俗作蟈以為蝦蟇之别名周禮有蟈氏注腰細口大夜鳴齊魯謂鼃為蟈鼃耿黽也怒鳴聒
人耳故去之又集韻或作蜮)幗(婦人喪冠也諸葛亮遺司馬懿巾幗集韻或作簂又隊韻)摑(批也廣韻打也
或作□亦作□集韻□字打也郭獲切或作□又摑字古獲切批也廣韻亦作□字同音同義同禮韻古獲切收摑字平水
韻郭獲切收□字其實一也今併)膕(博雅膕朏曲腳也集韻或作□又荀子詘要撓膕)擭(屋虢切羽
清音説文搫擭也从手蒦聲一曰布擭也一曰搤也廣韻手取也増韻亦作攫莊子左手攫之又禡藥韻)韄(説文佩刀
絲也从革蒦聲引莊子内外韄者一曰䪝□刀靶中韋也廣韻刀飾也集韻或作䪝毛氏韻増)濩(濩澤縣名在河
東漢地理志注應劭曰縣有濩澤又見遇藥韻毛氏韻増)彠(説文本作蒦規蒦商也或作彠一曰度也又藥韻
毛氏韻増注視遽貌誤)砉(霍虢切羽次清音皮骨相離聲或作騞莊子奏刀騞然又錫韻監韻呼獲切别出
誤)湱(塴湱大波相激聲)剨(破聲)謋(謋然速也莊子謋然已解集韻或作諕毛氏韻増注破聲誤)
漷(水名左傳取邾田自漷水杜預曰漷水出東海合鄉縣經魯國入泗集韻或作郭毛氏韻増)劃(忽麥
切音與砉同説文錐刀也从刀畫畫亦聲廣韻劃作事也増韻又剖也集韻或作劐亦作□)畫(胡麥切羽濁次
音説文□界也象田四界聿所以畫之徐曰若筆畫之也曰其界也指事本作畵隸省作畫廣韻分也又計䇿也増韻又截止
也論語今女畫集韻古作畫劃又卦韻)㗲(㗲嘖呌呼也增韻言聲也又揚子通諸人之㗲㗲集韻或作咟禮韻新
制)嫿(好貌選神女賦既姽嫿於幽靜)獲(胡陌切音與畫同説文獵所獲也从犬蒦聲一曰獸名廣韻得
也又藏獲也前司馬傳臧獲婢妾應劭曰方言荆淮海岱之間罵奴曰臧罵婢曰獲又左傳得用曰獲燕之北郊民而夫婢謂
之臧女而婦奴謂之獲又姓宋大夫尹獲之後已上屬虢字母韻)額(鄂格切角次濁音蒙古韻音入喻母説文
顙也本作頟从頁各聲釋名鄂也有垠鄂也又書罔晝夜頟頟注不休息貌一曰推車聲今文作額増韻題也)詻(説文
論訟也傳曰詻詻孔子容又禮記玊藻言容詻詻鄭𤣥云教令嚴也又前天文志酉曰作詻)峉(山髙天貌楚辭山阜
峉峉又埤倉岝峉山不齊集韻或作&KR2249;)搦(昵格切次商次濁音説文按也从手弱聲廣韻捉搦也又正也集韻
或作□又覺韻)百(博陌切宫清音説文十千也从一白數十十為一百百白也十百為一貫貫章也徐曰章以詩
言之一章也百亦成數㑹意字漢志長於百又姓秦大夫百里奚之後集韻古作百又本韻)伯(説文長也从人白聲
徐曰周禮九命作伯諸侯之長也一曰爵名第三等又兄曰伯詩伯氏吹壎又父之兄曰伯釋名伯把也把持家政也又詩既
伯既禱注馬祖也詳見禡字注又古今注五人為伍伍長曰伯一伍之伯也又伍伯車前五百也詳見莫白切注集韻古作白
漢書通作栢前人表栢虎栢益栢樂皆讀作伯又禡韻)柏(説文鞠也从木白聲徐按爾雅柏拘也引禮記鬯臼以椈
也陸佃云掬栢性堅緻有脂而香故古人破為臼用以搗鬱廣韻木名五經通義諸侯墓樹柏又文選海賦注泊栢小波也又
桐柏山名一名大腹山在南陽平氏縣史注桐柏在唐州東南五十里淮水出焉又天台山即仙人桐栢氏所理亦名桐柏山
又玉霄峯在天台縣北號小桐柏又國名左傳江黄道栢皆弦姻也注汝南西平縣有栢亭又姓晉趙王倫母柏夫人或作柏
杜古栢行雙栢詩)㼣(㼿㼣甃也廣韻井甃也)迫(説文近也从辵白聲廣韻逼也急也附也増韻又窘也廣
雅陕也集韻通作敀亦通作栢漢瓠子歌魚弗鬱兮栢冬日)&KR3347;(藍之别名平水韻増)薜(博厄切音與百
同草名山蘄也一名當歸一曰破裂也禮考工記旊人薜暴不入市)檗(説文黄木也从木辟聲或作蘗徐曰即今藥家
黄蘗亦作蘖前相如如傳檗離朱揚史記作蘖)擘(説文撝也从手辟聲一曰大指也孟仲子為巨擘廣韻分擘也増韻
鈲也集韻或書作擗又陌韻)辟(禮記少儀麕為辟雞一曰寇裳辟積又重音本韻注今増)捭(禮記禮運燔黍
捭豚注中古未有釡甑釋来捭肉加於燒石之上而食之今北方猶然)拍(匹陌切宫次清音説文拊也本作□
今作拍廣韻打也又樂書九部夷樂有拍板韓文公目為樂句大周正樂拍連九板今教坊所用連六板又藥韻)珀
(琥珀出罽賔國本草陶云松脂入地千年所化中有一蜂形色如生者以拾芥為驗又云松脂千年為伏苓千年為琥珀千年
為毉通作魄前西域傳虎魄)魄(説文隂神也从鬼白聲左傳物生始化曰魄新安朱氏曰受形之初精血之聚其閒
有靈名曰醜禮記祭義魄者鬼之盛注耳目之精明為魄又曰心之精爽是謂魂魄又魂者神也陽也氣也魄精也隂也形也
魂氣歸於天體魄復於地又藥陌韻)霸(説文月始生霸霸然也从月[雨單]聲増韻月體黒者謂之霸漢志死霸朔也
生霸望也古作□□通作魄)□(破物也通作鈲漢志鉤鈲析亂毛氏韻増作鈲誤)&KR1721;(匹麥切音與拍
同&KR1721;㩧射中聲也選東京賦流鏑&KR1721;㩧今增)白(薄陌切宫濁音説文□西方色隂田事物色白从入合二
二隂數也徐曰物入隂色剥為白廣韻又告也語也増韻又潔也素也明也又前賈山傳精白以承休徳荀子仁人之所務白
又白屋師古曰以白茅為屋又漢叙傳引漢舉白服䖍曰舉滿桮有餘白瀝者舉罰之師古曰引取滿觴而飲飲訖舉觴告白
盡不一説白者罰爵之名魏文侯與大夫飲酒令曰不釂者浮以大白公乗不仁舉白浮君又州名今鬱林州博白縣唐置白
州因愽白溪名又姓秦帥有白乙丙集韻古作&KR1315;皕)苩(姓也百濟有苩氏)帛(説文繒也从巾白聲廣韻幣帛
也又書三帛鄭𤣥曰帛所薦玉髙陽氏後用赤繒髙辛氏後黒繒具餘諸侯皆白繒孔安國云諸侯世子執纁公之孤執𤣥附
庸之君執黄又周禮大宗伯皮帛注如今壁色繒又姓呉神仙傳有帛和)舶(蠻夷汎海舟曰舶通俗文晉曰舶増韻海
中大船集韻或作艊)鮊(魚名平水韻增)陌(莫白切宫次濁音阡陌田閒道南北曰阡東西曰陌增韻
又市中街亦曰陌通作佰前志秦孝公開仟佰前匡衡傳南以閩佰為界師古曰佰者田東西界間者佰之名也)佰
(漢志仟佰之得注仟為千錢佰為百錢今俗猶謂百錢為一佰通作陌今増)貊(説文北方國豸種本作貉从豸各聲
孟子大貉小貉也師古曰貉在東北方三韓之属一曰縮綸也即綸繩也謂牽絲貉之又周禮凡祭表貉則為位注師祭也於
立表之處祭造軍法者其神蚩蚘或曰黄帝今作貊論語蠻陌之邦行矣或作狢史記天官書胡狢月氐平水韻韻别出貉
字誤)&KR2466;(馲&KR2466;獸名似騾而小廣韻驢父牛母或作㹮)百(勵也左傳距躍三百曲踊三百又唐謂行杖人曰五
百後漢曹節傳注按韋昭辨釋名曰五百字本為伍佰伍當也佰道也使之導引當道陌中以驅除續志伍佰赤幘縫褠即今
行鞭杖者又本韻毛氏韻増)貘(説文似熊而黄黒色出蜀中从豸莫聲徐按爾雅貘白豹小頭庳腳黒白胶能耆食
鐵銅及竹白居易貘屏賛序云象鼻犀目牛尾虎足寢其皮辟温圖其形辟邪今俗謂之白澤陸佃云皮為坐毯卧褥則消膜
外之氣或作獏前相如傳獏犛通作貊漢哀牢夷傳貊獸)驀(説文上馬也从馬莫聲徐按左思賦驀六駁廣韻騎驀増
韻又越也)莫(定也一曰靜也詩君婦莫莫注言清靜也敬也又左傳曰徳正應和曰莫杜預注莫然清靜也通作貊)
麥(説文麥芒穀秋種原薶謂之麥从來有穗从夕徐曰若穗自後躧之也白虎通麥金也金旺而生火旺而死爾雅翼
麥者繼絶續乏之榖春秋於他榖不書至無麥禾則書之麥比他榖隔歳種故號宿麥増韻麥者革也受四時之氣故性之温
凉隨用而變大麥宜為飯又可為酢其蘖可為餳又瞿麥藥名通志曰大菊曰燕麥籥麥雀麥又姓隋有麥鐵杕集韻俗作麦
非歐陽氏曰从來不从夾)脉(説文□血理之分袤行體中者本作□从&KR1000;从血徐曰五藏六府之氣分流四貺也
&KR1000;本从□水之袤流也或从月作脈史記不能無絶地脈今文祠承作脉籀作衇毛氏曰按釋名脈幕也絡一體也字从月
从&KR1000;今从永者誤也永古詠字反永為&KR1000;&KR1000;音普拜切永之邪流也从&KR1000;取邪流之義不當从永然相承已乆不敢廢也歐
陽氏曰今从永通俗之便)霡(説文霡霂小雨也本作霢从雨脈聲徐按詩益之以霢霂以為霢若人之血脉流褊又如
沐之霑濡今文詩作霡按説文脉本作脈已見前注監韻脈已作脉霡又作霢今依詩文正之)覛(説文本作眽目
財視也从目&KR1000;聲徐曰謂目畧視之也引古詩盈盈一水間眽眽不得語或作覛爾雅相視貌通作脉文選脉脉不得語集韻
或書作□)磔(陟格切次商清音説文辜也从桀石聲爾雅風曰磔注今俗當大道中磔狗云以止風孫炎曰既祭
披磔其牲以散風也廣韻張也開也増韻裂也剔也禮記月令四門磔禳漢制諸死刑皆磔於市集韻通作矺史李斯傳十公
子矺死於杜謂裂其支體而殺之)迮(側格切音與磔同説文迮迮起也从辵作省聲一曰迫也)窄(狹也
増韻通作筰誤)笮(説文屋笮在瓦之下□之上从竹乍聲爾雅注屋上簿廣韻屋上板又矢箙也皮日箙竹日笮
一曰&KR1847;也増韻壓也或作筰又周禮鍾侈聲筰注侈謂中央約侈則聲筰出去疾集韻亦作&KR2729;通作措史梁世家李大后爭門
措指晉灼日措置字借以為笮耳師古曰為門扇所笮又藥韻)柞(除木也除草曰芟除木曰柞詩載芟載柞又周禮柞
氏掌攻草木注除木者必先校剥又藥韻禮韻續降側伯切重音誤)唶(説文聲也本作諎从言昔聲或作唶徐按
史記晉鄙嚄唶宿將又鳲聲也左傳注行扈唶唶又禡韻)措(追捕也前王莽傳迫措青徐盜賊又遇韻今増)
齰(説文□也前鄧通傳上使太子齰癰師古曰齧出其膿血也前灌夫傳齰舌自殺又啖也文選宋玉風賦㗖齰𠻳獲
或作齗史記灌夫齚舌通作咋文選東方朔荅客難狐豚之咋虎今増)責(側革切音與磔同説文□求也本
作□从貝朿聲隸作責徐曰責者迫迮而取之也增韻誚也誅責也責望也責任也漢書簿責注書之於簿二責之曰簿責又
卦韻)幘(説文髪有巾曰幘从巾責聲徐按蔡邕獨斷曰漢元帝額有壯髪不欲人見故加幘以巾包之也至王莽内加
巾故時人云王莽秃幘施屋方言覆髻謂之幘漢書卑賤執事不冠者所服或謂之承露後世以為燕巾光武岸幘見馬援一説
古者有冠無幘其加首有頍所以安物秦加武將首飾為絳帕後稍稍作顔題漢興續其顔却摞之施巾連題却覆之今喪幘
也名之曰幘至孝文乃髙顔題續之為耳崇其中為屋合後施中上下文者長耳武者短耳尚書幘收方三寸名曰納言)
嘖(嘖嘖鳴也又爭言貌管子請置嘖室左傳嘖有煩言廣韻喧嘖呌也大呼聲也通作謮前百官表典客注應劭曰郊
廟行禮請九賔鴻聲臚傳之也)□(字林魚子脯也俗作鰿誤爾雅貝小者鰿紫色細貝也)債(負財也通作責
又卦韻毛氏韻増)簀(説文牀棧从竹責聲又謂之第集韻或作賾)咋(大聲也)摘(陟革切音
與磔同取也廣韻手取也又指也集韻或作擿又錫韻)謫(説文罰也从言啻聲廣韻責也或作讁亦省作適禮記昏
義適見於天前過秦論適戍之衆詩室人交徧適我)坼(恥格切次商次清音説文&KR2050;裂也本作&KR2050;引詩不&KR2050;不疈
今文作坼易百果草木皆坼或作宅文選蜀都賦百果甲宅宅音坼集韻亦作&KR2050;又作斥)拆(開也本作□今作拆文選
陸機賦電拆霜開集韻或作□)䞣(跬步也一曰距也増韻半步也集韻或作□又馬韻)策(測革切音與拆
同説文□馬箠也从竹朿聲一曰謀也籌也唐聖策先定則有功又漢書音義作簡策難問例置案上在試者意投射取而
答之謂之射策若録政化得失顯而問之謂之對策又著也史記龜策傳禮記龜為卜策為筮又策者朿勒行者扶持使進也
又策策葉聲韓秋懷詩策策鳴不已或作筴史記不用其筴漢書天授神筴亦作□□史龜策傳諸靈數□莫知汝信注字或
作莿通作冊漢書萬世之長冊趙充國傳全師保勝之冊毛氏曰从竹从朿朿音刺又古棘字俗作䇿平水韻筴字重出
誤)册(説文□符命也諸侯進受於王者也象其札一長一短中有二編之形當作□今文皆作冊集韻古作□通作
策蔡邕獨㫁曰策簡也長二尺短者半之其次一長一短兩偏下附簡札牒畢同物異名單執一札為簡連編諸簡為策又命
策皆史官為之國史亦曰簡策杜預曰大事書之於策小事簡牘而已禮記文武之政布在方策方版也策編簡也集韻亦通
作筴)柵(説文編樹木也从木冊聲通志云聲兼意廣韻村柵増韻寨柵編木為之)䜺(磨豆平水韻増)
索(色窄切次商次清音博雅取也一曰求也又法也周禮疆以周索戎索又盡也漢孫寳傳氣索又擇也左傳索牛馬
百匹又地名前漢書與羽相距京索閒師古曰京邑有大索小索亭一曰京丘名索水名又藥韻)愬(色責切音
與索同驚懼謂之愬易履虎尾愬愬終吉集韻或作虩亦作覤又遇韻)槭(説文木可作大車輮从木戚聲一曰隕落
謂之槭文選潘岳賦庭樹槭以灑落白詩楓葉荻花秋槭槭増韻从手誤)□(説文小雨零也从水策聲徐曰朿音
策)宅(直格切次商濁音説文所託居也从宀乇聲釋名宅擇也揀擇吉處而營之集韻古作□徐曰宅必相土
故从土亦作㡯又作度周禮縫人注引書度西)澤(說文光潤也从水睪聲一曰陂澤詩彼澤之陂釋名下有水曰澤國
語山土之聚澤水之鍾詩注水所鍾聚也又恩也恩澤猶雨露也又洗澤也禮記曲禮共飯不澤手注挼莎也詩無衣與子同
澤毛云潤澤詩詁今人治衣用漿謂之澤洗又兩澤也易澤上於天夬澤滅木大過又白澤釋名軒轅紀帝登桓山於海濵得
白澤神獸能言達於萬物之情因問天下鬼神之事今舄為圖作祝邪之文以祝之又州名秦上黨郡隋為澤州取濩澤名之
又姓集韻或作㚖亦作睪苟子望其壙睪如也又藥陌韻史天官書其色大圛黄□又厯書柹鴂先&KR1485;注與澤同)檡
(木名棘也善理堅刃者儀禮可以為射決周禮繕人注決用正干棘若檡棘玉篇梬棗也又虞韻)檡(説文揀選也从
手睪聲集韻或作□)襗(説文袴也周禮玉府掌王燕衣服注巾絮寢衣袍襗之属通作澤今増)鸅(鳥名鵜鶘
也廣韻鸅鸆即護田也集韻或作鸅通作澤)翟(陽翟縣名又姓漢翟方進唐陜州刺史翟璋又錫韻)賾
(土革切音與宅同幽深難見也易探賾索隱孔穎達説集韻或作□通作嘖)齰(實革切音與宅同齧也或作齰
注見側格切毛氏韻増)戹(乙革切羽淸音説文隘也从户乙聲徐曰户小門也廣韻災也増韻又阻難也又困
也漢季布傳兩賢豈相戹哉史記范睢散家財物以報所嘗困戹者或作厄通作阨孟子阨窮而不憫周禮囏阨増韻阨字
併出誤)阸(説文塞也从&KR0671;戹聲廣韻限也礙也又危也迫也集韻或作阨)軶(説文轅前也从車戹聲廣韻車
軛増韻轅耑横木駕馬領者或作軛周禮考工記注衡任謂雨軛之閒莊子音義衡轅前横木縛軛者亦作扼莊子加之以衡
枙集韻又作鬲)搤(説文捉也从手益聲文選長楊賦榏熊羆前婁敬傳搤其吭廣韻持也握也或作㧖揚子或問持滿
曰㧖欹注抑也又作枙)啞(説文笑也从口亞聲引易笑言啞啞集韻或作䛩又麻馬韻已上屬額字母韻)
㦸(訖逆切音與勿韻訖同説文□有枝兵也从戈倝聲本作□今文省作㦸周禮㦸長丈六尺冶氏為㦸廣寸有半
内三之胡四之援五之鄭云今三鋒㦸三鋒者胡直中矩言正方也釋名觡也傍有枝觡也増韻雙枝為㦸單枝為戈典畧曰
周有雍狐之㦸屈廬之矛狐父之戈或作㦸周禮掌舍棘門注鄭司農云以㦸為門疏引左傳隱十一年子都抜棘以逐之棘
即㦸也又記明堂位越棘太弓毛氏曰从□當作草或作卓俗作&KR4280;凡从□者竝同)撠(挶持也前揚雄傳撠膠葛
或作□史孫臏傳救鬬者不搏撠前五行志物如蒼狗撠髙后腋通作㦸詩傳㦸挶挶音居足切)躆(手據地也又太
𤣥躆戰喈喈一曰動作也又文選班固賔戲應龍超荒忽而躆顥蒼師古曰躆以足據持也)隙(乞逆切音與乞
同説文壁際孔也从&KR0671;省聲一曰間也廣韻怨也嫌恨也増韻釁也空閑也集韻或作□□䧍亦作卻莊子人生天地間若白
駒過卻項羽紀今將軍與臣有卻又作㕁史張釋之傳雖錮南山猶有㕁荀子入㕁穴而不偪者歟毛氏曰&KR3928;从少从白从
小今作□)綌(説文綌粗葛也从糸谷聲谷音其□切與山谷字不同集韻或作□亦作□)郤(説文地名晉大
夫虎叔邑又姓出濟隂河南二望左傳晉大夫卻獻子毛氏曰从邑作卩與卻不同)劇(褐㦸切角濁音増也
一曰艱也尤甚也又戲劇一曰縣名在北海又姓史有劇辛)屐(説文屩也从履省支聲増韻木屐或作跂莊子跂屩
為服)逆(仡㦸切角次濁音説文迎也从辵屰聲方言關東曰逆關西曰迎或曰逢也廣韻卻也亂也増韻迕也拂
也不順也周禮宰夫主萬民之逆後鄭曰自下而上曰逆逆謂上書今之上表先鄭曰逆迎主王命者小宰以逆邦國都鄙官
府之治注逆迎受之)縌(説文綬維也从糸逆聲漢書古佩襚也前翟方進傳赤韍縫朱輪車師古曰韍所以繫印縌糸
也謂逆受之集韻或省作□)辟(必益切音與質韻必同説文法也从卩从辛節制其辠也从口用法者也又君
也爾雅皇王后辟君也一曰除也又姓漢有富室辟子房又辟閭彬集韻或作辥古作侯又本韻又支紙靜寘霽韻)璧
(説文瑞玉圜也从玉辟聲白虎通璧者外圜象天内方象地爾雅肉倍好謂之璧肉邊好孔也)襞(説文韏衣也从衣辟
聲徐曰猶卷也襞摺疊衣也故禮注謂裙褶為襞積也鉉曰韏革中辨也衣襞積如辨也)躃(説文人不能行也本作&KR3403;
从止辟聲徐曰不能行故止集韻或作躃亦書作躄禮記瘖聾跛躄通作辟漢賈誼傳又𩔖辟且病痱荀子不能以辟馬毁輿
致逺注與躄同)僻(匹辟切音與匹同説文辟也从人辟聲邪也増韻乖僻偏側也陋也邪哆也或作辟禮記志淫
好辟孟子放辟邪侈亦作薜前揚雄陿三神之阨薜師古曰薜亦僻字集韻古作□)癖(腹病増韻□癖腹積聚又偏癖
疾又嗜好之病晉書王濟馬癖和嶠錢癖杜預傳癖)擗(撫也又擘開也楚辭檘蕙□兮既張音霹又本韻錫韻
今増)霹(霹靂迅雷一曰雷神名今増)擗(毗亦切音與邲同廣韻撫心也孝經擗踊哭泣通作辟詩栢舟
寤辟有標又本韻)僻(便僻舉止輕㑥也通作辟又本韻今増)闢(説文開也引虞書闢四門廣韻啟也又爾
雅湀闢流川謂通流也通作辟孟子辟土地集韻或作開)辟(説文法也注見必益切又吕刑音婢亦切)椑(棺也
禮記檀弓君即位為捭注椑棺親尸者椑堅著之也又支齊韻毛氏韻増)積(資昔切音與堲同説文聚也从
禾責聲増韻累也堆疊也又寘韻)襀(襞襀衣間踧也通作積前相如賦襞積注即今之羣襵又素積布弁服荀子注
素積為裳用十五升市為之積猶辟也蹙其腰中故謂之素積漢外戚傳顔注以布為之取紡績之義)鰿(魚名鮒也
又爾雅貝小者鰿郭璞云細貝)迹(説文步處也从辵亦聲廣韻足迹或作□亦作跡蹟詩念被不蹟詩注不循敌道也
籀又作速亦作踈平水韻蹟字重出誤)脊(説文□□背吕也从肉从□隸作脊釋名積也積續骨節脉絡上下也詩
有倫有脊又埋也)蹐(説文小步也从足脊聲引詩不敢不蹐徐曰步小而輕也詩注累足箋云畏怖之言也通作迹
漢夏侯太初論豈其局迹當時)䳭(爾雅䳭鴒雝渠雀屬也飛則鳴行則搖或作□廣韻一云錢母大於燕頸下有錢文
前東方朔傳辟若□鴒飛且嗚矣通作脊令詩脊令在原)鯽(説文魚也本作&KR2087;从魚脊聲徐曰今作鷠蜀□經形似鯽
色黒而體促壯大而脊隆杜詩鮮鯽銀絲繪)踖(説文長脛行也从足昔聲一曰踧踖若不自容也詩楚茨執爨踖踖
毛云執爨有容色詩詁引論語踧踖如也謂斂足則踖踖小步也又本韻藥韻)借(説文假也从人昔聲史周紀昔道兩
周之閒左傳願借助焉通志謂之為借音積協音借義或作藉史相如傳故空藉此三人為辭前髙紀從田横藉助丘師古曰
借也又禡韻歐陽氏曰俗从彳非)刺(七迹切音與七同穿也傷也増韻刃之也孟子刺人而殺之又針黹也漢
書終日刺綉文又偵伺也周禮注刺探又黥也五代史軍士刺面又撑也史陳丞相世家佐刺船集韻或作措又寘韻毛氏
曰从朿从刀俗作剌誤剌音辣)磧(説文水渚有石者从石責聲呉楚謂之瀨中國謂之磧又虜中沙漠曰磧)赤
(除撥也周禮赤犮氏主除虫豸自埋者或作捇周禮注赤拔猶言□抜也又本韻毛氏韻増)皵(皮細起又藥韻毛
氏韻増)昔(思積切音與悉同説文注見腊字下一曰古也廣韻往也始也増韻往昔前代也曩昔嚮日也疇昔
昨曰也又夜也一夕一昔也左傳為一昔之期通昔通宵也莊子通昔不寐昔昔夜夜也列子昔昔夢為國君又姓漢有烏傷
令昔登)腊(説文□乾肉也从殘肉日以晞之本作荁徐曰指事籀文□从肉徐曰下更象肉胾也今人作腊即此也
周禮腊人掌乾肉凡田獸之脯腊鄭云大物解肆乾之謂之乾肉薄析曰脯捶之而施薑䅅曰鍜脩腊小物全乾者疏云腊之
言夕也朝𦢊於夕乃乾通作昔字注)惜(説文痛也从心昔聲一曰貪也廣韻悋惜増韻憐也愛也)舄(履也古今
注以木置履下乾腊不畏泥濕故曰舄詩赤舄几几毛云人君之盛屨周禮屨人注複下曰舄禪下曰屨又詩赤舄金舄注舄
達屨也疏云舄有三等赤舄為上冕服之舄最上達者下有白舄黒舄集韻或作□□)磶(博雅礎磶磌礩也廣韻柱
下石)潟(鹵地廣韻䶢土周禮草人鹹潟疏云逆水之處水冩去其地為鹹鹵通作舄漢志終古舄鹵兮生稻梁師古注
舄即斥鹵謂䶢鹵之地史河渠書溉滷舄之地)籍(秦昔切音與疾同説文簿書也从竹耤聲徐曰史尺籍伍符然
則簡長尺也又箱籍語聲也前江都易王傳口語籍籍又姓)藉(草不編狼藉也離披雜亂貌又漢書名稱藉甚猶云
狼藉甚盛也又姓左傳晉大夫藉談又禡韻)耤(説文帝耤千𤱔也从耒昔聲徐曰謂天子躬耕耤田以供祭祀國語
宣王不耤于千𤱔禮記月令藏帝耤於神倉通作藉應劭曰藉者帝王典藉之常韋昭曰借也薛瓚曰親耕以躬親為義不得
以假借為稱藉謂蹈藉也)踖(踐也禮記曲禮母踖席釋名藉也以藉足也又地名左傳楚子敗黄師于踖陵或作躤史
相如傳人民之所蹈躤集韻亦作□又作逪)庴(前地理志清河郡庴縣安帝葬孝徳皇后故曰甘陵)瘠(説文
瘦也本作膌从肉脊聲今作瘠又病也公羊傳莊二十年大災者何大瘠也注病齊語也或作胔前婁敬傳羸胔老弱集韻古
作脉亦作□)塉(薄土也)席(祥亦切商次濁音説文籍也天子諸侯蓆有黼黻純飾从巾庻聲徐曰巾
即純也徐鉉曰席以待賔客之禮非一人故从庻釋名釋也可卷可釋廣韻薦席増韻槀秸曰薦莞蒲曰席又簟也書笱席蔑
席又重曰筵單曰席禮記曲禮席閒函大注孔曰席制三尺三寸三分寸之一逺近閒三席是一丈又藉也資也因也又姓其
先司周之典籍避項羽名改姓説文古作□言其安如石也)蓆(説文廣多也从艸席聲爾雅大也詩緇衣之蓆兮韓
詩儲也禮韻續降)夕(説文□暮也从月半徐曰月字之半也月初生則暮見西方故半月為夕又朝見曰朝暮見曰
夕詩莫肯朝夕國語大采朝曰少采夕月又姓蜀有尚書令夕斌又欒渠帥七姓有羅卜督鄂度夕龔)汐(水名出陽
城一曰海潮早曰潮汐曰汐)穸(説文窀穸夜也从穴夕聲徐按左傳唯是窀穸之事言其夜深厚也一曰長埋謂之
窀長夜謂之穸廣韻窀穸也穸夜也増韻墓穴也)隻(之石切音與䉛同説文□鳥一枚曰隻也从又持隹持
一隹曰隻持二隻曰雙徐鍇曰㑹意増韻物單曰隻毛氏曰又左右手字俗从夕誤)摭(説文拾也本作拓从手石
聲或作摭陳采語也前刑法志蕭何&KR2805;摭秦法集韻古作㯂)跖(説文足下也从足石聲徐曰足底也又跖蹻人
名通作蹠孟子蹠之徒也古作&KR0979;前賈誼傳又苦&KR0979;盭注古蹠字足下曰蹠今俗呼腳掌言足蹠反戾不可行)墌(基址
也又地名唐太宗攻薛仁杲於高墌城集韻或作坧)炙(説文□炮肉也从肉在火上詩注炕火曰炙孔疏云炕舉
也以物貫之舉於火上以炙之籀文作□又禡韻注歐陽氏曰分毫補注韻畧云炙膾炙也之夜切字从夕兩點炙之亦切
近火也字从夕一㸃毛氏曰按説文从肉火今作炙从□不从夕也通志火之為膾炙協音借義歐陽説非是)尺
(昌石切音與叱同説文□十寸也人手卻十分動脉為寸口十寸為尺尺所以指䂓矩事也从尸从乙所識也周制寸尺咫尋
常仞諸度量皆以人之體為法徐曰家語曰布指知尺舒肱知尋又説苑度量衡以粟生之十粟為一分十分為一寸十寸為
一尺通作赤)赤(説文炎南方色也从大从火隸作赤徐曰南方之星其中一者最赤名大火㑹意字五色之一也又
易乾為大赤至陽也又祼䄇曰赤體見肉色也又空盡無物曰赤漢志赤地千里南史其家赤貧又赤族漢志注流血其族揚
雄解嘲不知一跌將赤吾之族也又赤子始生兒也記若保赤子心誠求之因謂民為赤子漢書故使陛下赤子盜弄兵於潢
池又姓出姓苑集韻古作烾)斥(指也一曰大也增韻開拓也又黜也棄也屏除也又斥候漢李將軍傳逺斥候注斥
度也候視望也又斥土壙土也前哀紀視作斥土如淳曰斥開也開土也為冢壙又斥鹵鹹地也東方謂之斥西方謂之鹵斥
地鹹鹵也書海濵廣斥)釋(施隻切音與失同説文解也从釆釆取其分别从睪聲廣韻捨也解也散也清也廢
也服也又姓或作澤詩其耕澤澤言土解也周禮考工記水有時以澤集韻亦作繹通作醳史魏世家與其以秦醳衛不如以
魏醳衛周禮禮記舍菜與釋同)釋(説文漬米也从米睪聲通作釋詩釋之叟叟)適(説文之也从辵啻聲
齊魯語也廣韻樂也善也悟也往也増韻安便也適然猶偶然也適來猶爾來又甫爾之辭武衡傳適從何處來又貢得其人
曰適適猶當也言其人與所稱適相當也漢書嵗貢士壹適再適三適又陌錫韻)□(婦人謂嫁曰□通作適今増)
奭(説文盛也从大从皕皕亦聲又燕召公名集韻或作□古作奭又職韻)襫(橃襫簔襞也廣韻雨衣)
螫(説文蟲毒也从虫赦聲詩自求辛螫集韻或作蠚)郝(漢功臣表郝賢音式亦切又史記虞卿傳使趙郝約
事於秦昔釋又藥韻今増)赫(爾雅赫赫迅也又禡韻錫韻毛氏韻増)睗(説文目急視也韓寄崔立之詩
雷電生睒䁑又呉都賦忘其所睒睗毛氏韻増)晹(説文曰覆雲暫見也廣韻曰無光毛氏増韻)擲
(直炙切音與實同説文本作擿注見陟革切一曰投也史記以擿秦王廣韻今作擲又振也増韻抛也掉也通作□莊子齊人
蹢子于宋)躑(説文住足也本作蹢易羸豕孚蹢躅廣韻今作躑又躑躅花名)射(食亦切音與實同説文本
作䠶弓弩發於身而中於逺从矢身徐曰䠶者身平體正然後能中也篆文作射从寸亦法度也増韻以弓弩矢射物也又指
物而取曰射又姓呉有中郎射慈又本韻禡韻)石(常亦切次商次濁次音説文石山石也在厂之下口象形徐曰
口音圍廣韻山體為石増韻山骨又量名漢志十斗曰石凡稱碩者言其量也麤布皮革羊裘之數亦稱石又三十斤為鈞四
鈞為石重百二十斤又漢律厯志石者大也權之大者隋文帝衡石程書又八音之一又州名秦伐趙取離石周因邑以名州
又姓左傳衛大夫石碏集韻古作□毛氏曰當作石凡从石者竝同俗作石誤)祏(説文宗廟主也周禮有郊宗石
室一曰大夫以石為主从示石石亦聲増韻廟中藏木主石室也)鼫(説文五技䑕也能飛不能過屋能縁不能窮木
能㳺不能渡谷能穴不能掩身能走不能先人从䑕石聲徐曰按古今注以為螻蛄也一曰形大如䑕頭似兔尾有毛青黄好
在田中食粟豆陸佃云能人立交前兩足而舞一名雀䑕廣雅䶂䑕通作石詩碩䑕)碩(説文碩大也从頁石聲徐按詩
碩大且儼廣韻大也增韻又充實也通作石前匈奴傳石畫之臣)益(伊昔切音與一同説文饒也从水皿皿益
之意也徐曰㑹意字廣韻増也進也又卦名増長之名又以𢎞裕為義又伯益人名又州名古蜀國漢武置益州唐改成都府
古通作□)嗌(説文咽也从口益聲徐按爾雅江東呼咽曰嗌漢昭帝崩昌邑王不哭云嗌痛増韻喉也籀文作□上象
口下象頸脉理今作□)齸(説文麋鹿粻从齒益聲爾雅麋鹿曰齸牛曰齝竝吞芻而反出嚼之也徐曰齸者齝食之
所在也)睪(夷益切音與逸同説文□伺視也从横目从㚔令將目捕罪人也廣韻引繒貌又本韻豪韻毛
氏韻増)繹(説文抽絲也从糸睪聲廣韻理也陳也長也大也終也充也又審度也書庻言同則繹又解也楚辭有美
一人兮心不繹注解也又尋繹也論語繹之為貴又詩以車繹繹注善走貌又前五行志星隕如雨繹繹未至地滅師古曰繹
繹光采貌又往來不絶曰絡繹通作絡驛亦作落驛)□(祭之明曰廣韻重祭名殷曰肜周曰□増韻今經典通作繹詩
絲衣繹賔尸也毛云又祭也春秋壬午猶繹夏曰復昨商曰肜周曰繹孫炎曰祭之明日尋繹復祭肜亦相尋不絶之意榖梁
注繹者祭之明日之享賔也増韻祭之禮簡而事尸禮大)譯(説文傳譯四夷之言者从言睪聲越裳氏重九譯來貢周
禮象胥傳四夷之言東方曰寄南方曰象西方曰狄鞮北方曰譯疏云譯陳也陳説内外之言通作繹史大宛傳為發首繹)
驛(説文置騎也从馬睪聲廣韻驛馬増韻今之遞馬又傳舍也)懌(説文悦也从心睪聲廣韻樂也改也)
嶧(説文葛嶧山東海下邳从山睪聲夏書嶧陽孤桐即秦刻石處也史注在兖州鄒縣鄒山記云鄒山古之嶧山言絡
繹相属)醳(苦酒一曰醇酒周禮酒正事酒酌有事者之酒今醳酒也昔酒今酋久白酒所謂舊醳或作澤禮記郊特
牲澤酒疏云醳是和醳之名今卒造之酒)斁(説文解也从支睪聲引詩服之無斁厭也一曰終也揚子為政思斁集韻
或作斁又遇韻)圛(説文回行也從囗睪聲引逸書圛圛卉雲半有半無徐按洪範卜五曰圛曰霽説者曰圛者象气絡
繹不連属也今文尚書作驛)掖(以手持人臂投地也从手夜聲一曰臂下也一曰門旁小門也前漢掖門注師古曰
掖門在兩旁如人臂掖増韻宫掖宫旁舍也又詩誘掖注誘在前𨗳掖在旁扶又張掖郡名前地理志云故匈奴昆邪王地武
帝太初元年開應劭曰張國臂掖故曰張掖亦姓通作液前王莽傅液庭媵未充又縫掖大衣也記儒行逢掖之衣注逢大也
大袂襌衣案説文掖字注一曰臂下也掖腋本一字今韻書扶掖字从手肘腋字从月二字各出葢从俗也然古腋字本作
亦非从月也注見亦字)液(説文津也从水夜聲廣韻津液也漢太液池名師古曰言其津潤所及者廣亦姓)
腋(説文□人之臂亦也从大象兩腋之形徐曰人之腋也八其處本作亦今文作腋廣韻肘腋増韻左右肘脅之閒曰
腋通作掖史吕后紀撠髙后掖商君傳不如一狐之掖)亦(説文注見腋字下一曰又也又旁及之辭詩誘掖其君石
經作亦)帟(在上曰帟又小幕曰帟)奕(説文□大也从人亦聲引詩奕奕梁山又姣美也新廟奕奕又憂心
奕奕毛云奕奕然無所薄也疏云憂則心游不定一曰容也盛也方言奕僷容也自關而西美容謂之僷奕奕僷僷皆輕麗貌
増韻又奕葉累世也或作弈毛氏曰从大與卝同)弈(説文圍棊也从癶亦聲以子圍而相殺故謂之圍弈者落弈之
義方言闗東齊魯間謂之弈)㴒(文選海賦澈㴒瀲灩汪水深廣貌毛氏韻増)易(説文本蜥易字注見蜴字
秘書説曰日月為易象隂陽也徐曰謂下為月字也言隂陽晝夜相變易也廣韻變易也增韻神妙不測也大傳易無體又曰
生生之謂易又卦象之書所以畫易之象以示人者亦曰易左傳易者象也周禮太卜掌三易之法夏曰連山商曰歸藏周曰
周易其經卦皆八其别皆六十四又揲蓍生爻卦象亦曰易大傳曰四營而成易又始也列子大易未見氣始也又更也改也
換也轉也奪也又辟易驚却貌史項羽紀辟易數里師古曰開張而易其本處又狂易失志貌一曰水名在涿郡安閭山東至
文安入□又州名漢涿郡隋為易州因水名又姓易牙齊大夫又寘韻)蜴(説文易蜥易蝘蜓守宫也象形或作
蜴爾雅蠑螈蜥蜴蜥蜴蝘蜓蝘蜓守宫也爾雅翼四名轉相解也字林在壁曰守宫在草曰蜥蜴方言南楚謂之蛇醫詩詁守
宫蜥蜴二物蜥蜴尾通於身如蛇而加足有黒色者又青緑色者常居草間守宫褐色四足有尾偃㐲壁間故名蝘蜓亦謂守
宫常在屋下也案毛詩正月胡為虺蜴陸音昔今按説文蜴本易字音亦蜥乃音昔爾雅蜥蜴是也陸以蜴音昔誤)埸
(畔也詩迺埸迺疆黄氏曰疆是大界埸是小界今小田堘増韻田畔詩疆埸有𤓰又邊境也左傳有疆埸之事通作易前食貨
志殖於疆易)射(無射九月律名射出也言陽氣上升隂氣收藏不復出也又厭也詩矧可射思無射於人斯前律志
亡射言陽氣究物而使隂氣畢剝終而復始亡厭已也又禡韻注已上属訖字母韻)役(營隻切羽次濁音説
文戍也从殳从彳徐曰彳行也㑹意増韻使也行也徭役工作征戍也又詩禾役穟穟注列也疏云穗行則有行列也古作□
或省作伇)坄(詩文陶竈䆫也从土役省聲或作□禮記喪大記甸人為垼注塊竈疏云為土垼擊竈以煑沐汁廣韻作
坄或作炈集韻作役誤)疫(説文民皆疾疫从疒役省聲釋名厲厲也病也氣流行中人如磨礪傷物也疫役也彡有
鬼行役役不住也集韻或作□已上属圭字母韻)碧(兵亦切音與質韻筆同説文石之青美者从玉石白聲廣
韻色也増韻深青色語疏碧西間色白西方正金白尅木清故碧青白唐官制八品九品服碧代青也紀年惠成王七年雨碧
于郢又萇𢎞死於蜀埋其血三年化為碧已上属國字母韻)
古今韻㑹舉要卷二十八
