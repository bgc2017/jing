古今韻㑹舉要卷三
元黄公紹原編
熊忠舉要
平聲上
六(魚獨用)
居(斤於切角清音說文□處也从尸得几而止也引孝經仲尼凥凥謂閒居如此㑹意今文孝經作居又居居惡也毛
詩自我人居居傳曰懐惡不相親比之貌嚴氏曰居居然傲狠而無相親之意也集韻或作㞐又支御二韻)琚(說文
瓊琚从玉居聲引詩報之以瓊琚毛傳云佩有琚瑀所以納間孔疏云謂納衆玉與珩上下之間賈誼新書云佩玉捍珠以納
其間琚集韻或作璵朱氏曰佩有珩者佩之上横者也下垂三道貫以蠙玦璜如半璧繫於兩旁之下端琚如圭而正方在
珩璜之中瑀如大珠在中央之中别以珠貫下繫於璜而交貫於瑀復上繫於珩之兩端衝牙如牙兩端皆銳横繫於瑀下與
璜齊行則衝璜出聲也又錢氏曰佩玉之雙璜上繫於珩又有組以左右交牽之使得因衡之抑揚以自相衝擊而於二組相
交之處以物居其間交納而拘捍之故謂之琚或以大珠或雜用瑀石詩言琚用瓊則佩之美者也案朱氏以兩旁之中為
琚錢氏以中央之中為琚瑀又見佩字注)裾(說文衣袌也从衣居聲一曰衣後裾又衣盛貌荀子由是裾裾又御韻)
据(說文㦸拘也从手居聲徐曰謂手執臂曲局如㦸不可轉也引詩予手拮据又韓詩云足為事曰拮据又御韻)
椐(說文樻木也徐按爾雅椐樻注木腫節可為杖詩其檉其椐注椐節中腫今人以為杖即靈夀是也)鶋(鵯鶋
鳥名爾雅鸒斯鵯鶋郭璞云雅烏也小而多羣腹下白江東亦呼為鵯烏鵯音匹通作居詩弁彼鸒斯注毛云鸒卑居卑居雅
烏也又鶢鶋海鳥左傳作爰居詩詁曰案說文雅即鴉字毛氏郭氏小爾雅謂卑居為雅烏既曰雅又曰烏語似重複葢後
人不知雅即鴉字而讀作大小雅之雅遂加烏字謂之雅烏殊為失理今定以鸒卑居也卑居雅也雅即烏也但雅有數種諸
說專以小而腹下白者為卑居亦誤)𡨢(貯也)車(說文車象形輿輪總稱古史考曰黄帝作車引重致逺少昊氏
加牛禹時奚仲加馬周禮車有天地之象人在其中一云奚仲造車籀作□古作□又麻韻釋名古曰車聲近舍屋舍也今
者聲如居所以居人也韋昭曰古唯尺遮切自漢以来始有居音)墟(丘於切角次清音說文本作□大丘也从
虍从丘賈誼䇿社稷為虚今文作墟詩升彼虚矣注作墟朱氏曰故城也禮記墟墓之間注本作虚虚者毁滅無後之地或作
丘崐崘虚謂之崑崙丘又井田四邑為丘丘謂之虚又虚韻)嶇(說文□䧢本作䧢从&KR0671;區聲今作﨑嶇増韻山路也
或作㠊﨑㠊山峻也通作&KR1764;魏都賦山阜隈積而踦&KR1764;又虞韻禮韻㠊字互出今正)袪(說文衣袂也从衣去聲徐
曰今衣袖口俚言袖繳也禮記檀弓注褏縁袂口也詩羔裘豹袪注袂是袖之大者袪是袖頭小稱一曰舉衣貌)祛
(攘却也逐也又散也前兒寛傳合祛於天地李寛曰祛開也散也合閉也又彊健貌詩以車祛祛或作佉荀子佉與祛同)
胠(博雅脅也一曰旁開為胠莊子胠篋乂去也荀子胠於沙而思水又軍左翼曰啓右翼曰胠左氏傳狼蘧疏為右胠
又語御洽韻)阹(說文依山谷為牛馬圈从&KR0671;去聲又揚雄羽獵賦泰山為阹長揚賦以罔為周阹李竒曰阹者遮禽
獸圍陣)呿(口開也莊子口呿而不合又麻御韻毛氏韻増)抾(方言摸去也一曰捧也揚雄傳抾靈蠵注
挹取也今増)魼(說文魚也从魚去聲一曰比目前相如賦禺禺魼鰨郭璞曰比目魚狀似牛脾細鱗紫色兩相合乃
得行集韻或作鱋今増)去(来去之去毛詩鳥䑕攸去協音平聲义虞語御韻毛氏韻増)渠(求於切角
濁音說文水所居也从水□聲廣韻溝渠一曰渠渠勤也又深廣貌毛詩夏屋渠渠又軒渠笑貌後漢方技傳軒渠笑自若又
大也又犀渠甲名左思賦戸有犀渠注楯也又樊遏渠樂曲名又吳人呼彼之稱杜詩只有不關渠又石渠閣名在未央大殿
以藏秘書又宕渠山名蜀都賦外負銅梁於宕渠又鳥名庸渠郭璞曰庸渠似鳬灰色而雞脚一名草渠即今水雞又州名古宕渠地
梁立渠州又姓衛有渠孔御戎又語御韻)蕖(荷芙蕖李巡曰芙蕖别名芙蓉江東呼荷華詩隰有荷華注未開曰菡萏
已發曰芙蕖集韻通作渠毛詩傳曰夫渠爾雅荷扶渠詳見荷字注)&KR1445;(雝&KR1445;脊令也飛則鳴行則揺詩注通作渠左傳
注並作雝渠詳見鴒字注集韻或作□□)磲(博雅硨磲石次玉集韻或省作□通作車渠書注大貝如大車之渠考工
記車罔為渠)蘧(說文蘧麥也从艸遽聲徐曰今謂之瞿麥俗又名句麥又蘧蘧自得貌莊子蘧蘧然周也注有形貌
又姓蘧伯玉之後集韻或作遽毛氏韻増)籧(說文籧篨粗竹席也从竹遽聲廣韻蘆䕠也又詩籧篨不鮮傳曰籧
篨不能俯者釋訓曰口柔也注疏曰籧篨本疾名晉語曰籧篨不可使俯戚施不可使仰口柔者必仰面觀人之顔色而為辭
似不能俯之人因名口柔者為籧篨曹氏曰說文籧篨為麄竹席竹席之為用常仰而不能俯也集韻通作&KR1952;)鐻(說文
金銀器名从金豦聲集韻或作□又語御韻賈誼傳銷鍾鐻在上聲莊子削鐻去聲監韻注戎夷貫耳誤)璩(環屬
戎夷貫耳集韻或作璖□通作鐻文選鐻耳之傑)醵(合錢飲酒集韻或作䣰又御藥韻)腒(說文北方謂鳥
腊曰腒引傳曰堯如腊舜如腒周禮注乾雞)魚(魚居切角次濁次音舊韻牛居切說文□水蟲也象形魚尾與
燕尾相似徐曰下火象尾而已非水火之火本作□𨽻省作魚易中孚注魚蟲之𨼆者也韓文魚魚雅雅注魚鳥飛行成隊又
獸名詩象弭魚服陸璣曰魚獸似豬出東海肉背有斑文腹下有純青今人以為弓揵步义其肉雖乾每海水將潮及天隂則
毛皆起雖千里外可知海潮之候自相感也又姓出馮翊公子魚之後荀子絲歶縷歶讀為魚)䁩(爾雅馬二目白
䁩一目白瞷郭云似魚目陸佃云今之環眼馬馬最下者字書作□字林作䁩集韻或作□通作魚詩有鱏有魚毛氏韻増)
漁(說文捕魚也本作□徐曰从二魚魚多也篆文从省作漁尸子燧人之世天下多水故教人以漁易以佃以漁注取
獸曰田取魚曰漁又侵取也禮記諸侯不下漁色漢景紀漁奪百姓師古曰漁獵之也又水名在漁陽或作䱷周禮䱷人掌以
時䱷集韻又或作䰻通作魚左傳公將如棠觀魚者又遂往陳魚而觀之杜曰大設捕魚之具而觀之又御韻)齬(齒一
前一却廣韻齟齬不相值齟音菹又虞語二韻毛氏韻増)衙(衙衙行貌宋玉九辯屬雷師之闐闐兮通飛亷之衙
衙徐邈讀又釋名敔衙也衙止也所以止樂又麻語禡韻毛氏韻増)苴(子余切角清音說文履中草从艸且
聲徐曰履中屈也廣韻履藉也一曰包也孔叢子吾於木瓜見苞苴之禮行詩箋以果實相遺者必苞苴之一曰裹魚肉禮記
飯腥而苴熟注苞也又本韻虞麻語御韻詩如彼棲苴土加切韓文補苴罅漏子加切)蒩(說文茅藉也从艸租聲禮
曰封諸侯以土蒩以白茅周禮音義亦作租通作苴前終軍傳苴白茅於江淮與蒩同又虞韻毛氏韻増)且(說文
薦也从几足有二横一其下地也又此也語辭也詩曰父母且又多貌詩籩豆有且又巴且芭蕉也前司馬相如傳諸柘巴且
又虞語馬韻莊子漁者余且注余音預且音七余切禮韻續降)蛆(蝍蛆蜈蚣陸佃云俗謂之百足魯連子曰百足
之蟲三斷不蹶其所持者衆也廣韻云吳公莊子蝍蛆甘帶是也又爾雅蒺藜蝍蛆郭云似蝗通作且史記龜䇿傳騰蛇之神
殆於即且注似蝗腹大食蛇腦)沮(説文水名注見七餘切又漸濕之地韓愈南山詩春陽浮沮洳皆音平聲又姓世本
沮誦黄帝史官沮渠匈奴官名又本韻語御韻毛氏韻増)疽(七餘切商次清音說文久癰也从疒且聲醫書
云癰者六府不和之所生疽者五藏不調之所致陽滯於隂則生癰隂滯於陽則生疽又語御韻)砠(說文本作岨爾
雅作砠山戴石曰砠詩陟彼砠矣集韻或作□詩詁曰竊詳土山戴石行者以為苦故云馬瘏僕痡矣毛云石山戴土誤)
沮(說文水名在楚前地理志南郡臨沮應劭曰沮水出漢中房陵東入江師古曰江漢沮漳楚之望也左傳作睢又地
地理志武都郡沮縣沮水出東狼谷南至沙羡入江周禮雍州浸也又本韻語御韻詩漆沮之從詩緝曰李氏二水名禹貢
東㑹漆沮孔氏云在涇水東一名洛與古公自土沮漆别周禮職方氏雍州其浸渭&KR0982;是也曹氏曰本太王所徙岐周地漢志
右扶風有漆縣漆水在縣西東入渭沮一名洛亦在岐周若漢中之沮則出房陵縣之東山東至郢入江非此沮也)趄
(赼趄趨不進貌通作且周易其行次且王肅云行止之礙集韻或作□)狙(說文狙犬又猿屬莊子狙公賦芧注猴
也又伺也杜甫詩慎勿出口他人狙又御韻史記張良與客狙擊秦皇帝七預切)雎(說文本作鴡鳥名鷙而有别王
雎也从鳥且聲詩毛傳云鴡鳩今文詩作雎陸璣云大小如鴟深目目上骨露幽州謂之鷲揚雄許慎皆曰白鷢似鷹尾上白
陸佃云不再匹徐鉉云鶚也性好跱每立不移所謂鶚立交則雙翔别則立而異處是謂摯而有别傳云鷙鳥不雙杜預曰摯
而有别故少皥以為司馬之名主法制通志鄭氏曰雎鳬𩔖多在水邊尾有一㸃白舊說鵰𩔖誤又錢氏曰今詳王雎鶗鴂
也今謂之杜鵑案杜甫詩云生子百鳥巢百鳥不敢嗔仍為餧其子禮若奉至尊此鳥性自然乃知有君臣所以謂之王雎也
春暮始鳴至秋鳩化為鷹之時乃能摶擊他禽所謂鷙也常居幽閒逺人之地人亦罕見所謂在河之洲也自蜀人作華陽國
志妄稱望帝化為杜鵑流俗信之遂有杜鵑杜宇之名而雎鳩王雎世反不識揚雄許慎以為白鷢郭璞以江東謂之鶚陸璣
以幽州人謂之鷲皆以意求之矣鄭氏以鷙為至不知摯與鷙同禮記前有摯獸亦用摯字則摯之與鷙古字葢通用也毛
氏曰雎从且从佳與雎盱字不同俗作睢非嚴氏曰睢音趨俗讀作沮洳之平聲者非)苴(麻之有子者詩九月叔苴
又苴杖以竹為之喪服小記注苴者黯也心如斬斫貌若蒼苴所以縗裳絰杖俱備苴色又本韻虞麻語馬御韻)
胥(新於切角次清次音說文蟹醢也从肉疋聲言其肉胥胥解也周禮庖人注青州之蟹胥一曰皆也公羊傳胥命
何相命也又淪胥謂相牽引也方言東齊謂皆曰胥又相視也詩于胥斯原謂相視其原以居民也又莊子胡蝶胥也陸徳明
曰蝶一名胥又華胥氏國名列子黄帝夢遊華胥氏之國又狼居胥山名史衛青傳封狼居胥山登臨翰海)諝(博雅
智也集韻或作糈通作胥須周禮有胥徒注胥讀為諝胥以才智之故為十徒之長又易歸妹以須注亦云胥有才智之稱天
文有須女屈原姊名女須胥為才智之士故屈原姊以為名胥須古今字耳廣韻俗作胥又語韻禮記大胥賛之七餘切又息
呂切周禮胥徒又思語切)糈(粮也又語韻)稰(禾子落貌増韻又熟穫曰稰又語韻毛氏韻増)蝑
(蜙蝑蟲名爾雅蜤螽也詳見東韻螽字注)湑(露貌又語韻毛詩零露湑兮怠呂切毛氏韻増)徐(祥余
切商次濁音說文安行也从彳余聲引詩其虚其徐増韻又緩也又州名秦屬泗水郡漢置徐州因徐丘名又姓徐偃王之後
或作邪今文詩其虚其邪禮韻續降邪字重出)諸(專於切次商清音說文辯也从言者聲徐曰别異之辭一曰衆
也之也非一也又疑辭有諸又語辭詩日居月諸孔曰居諸者語助也毛曰日乎月乎也又禮記内則注以諸和水注乾桃乾
梅曰諸疏云菹也謂桃菹梅菹即今藏梅藏桃也又方諸鑑名以取明水於月又因諸獄也公羊傳南里者何因諸也因諸者
齊故刑人之居周曰囹圄齊曰因諸又偏諸衣緣也前賈誼傳偏諸縁師古曰若今之織成以為要襻及褾領古謂之車馬裠又
孟諸澤名書作孟豬宋藪澤也左傳爾雅皆作孟諸又姓風俗通漢有洛陽令諸於集韻古作□)䃴(博雅礛䃴礪也
可以攻玉)蠩(蜛蠩蟲名一名螗蠩文選江賦蜛蠩森衰以垂翹注南越志蜛蠩一頭尾有數條長二三尺左右有脚狀
如蠶可食又本韻)豬(張如切音與諸同說文豕而三毛叢居者从豕者聲集韻或作猪䐗晉閔公承傳軍次䐗
口)櫫(楬櫫杙也又周禮注楬櫫有所表識也)瀦(水所停曰瀦通作豬尚書彭蠡既豬禮記洿其宮而豬焉
又左傳規偃豬杜曰下濕之地集韻或作潴)攄(抽居切次商次清音博雅舒也増韻又摛也集韻或作捈通作
摴)樗(說文木也本作㯉从木虖聲今文作樗詩山有栲注郭云栲似樗色少白生山中𩔖漆俗語櫄樗栲漆相似
如一通志樗似椿北人呼山椿江東呼虎目葉脫處有痕如摴蒲子又如眼目故名材易大而不中器用集韻又或作攄又禡
韻)摴(摴蒲戯也老子入胡作亦姓秦相摴里疾集韻或作摢張氏補遺)㻬(玉名山海經小華山其陽多㻬
琈)書(商居切次商次清次音說文著也从聿者省聲徐曰著於竹帛曰書書緯璿璣鈐云書者如也冩其言如
其意釋名庶也以紀庶物世本沮誦蒼頡作書又伏羲造書契書者文字契者刻木而書其側又周禮六書象形者日月之𩔖
㑹意者武信之𩔖人言為信止戈為武傳注考老之𩔖指事者上下之𩔖人在一上為上人在一下為下假借者今長之𩔖
一字兩用諧聲者形聲為一江河之𩔖以水為形工可為聲左形右聲鳩鴿之𩔖以鳥為形九合為聲右形左聲草藻之𩔖上
形下聲婆娑之𩔖上聲下形圃國之𩔖外形内聲衡銜之𩔖内形外聲凡諧聲之等有六又載籍通謂之書又尚書秦官少府
遣吏四人殿中主發故號尚書隋置尚書省後漢光武分六曹并令僕射為八座又中書漢武帝置集韻或作□)舒
(說文伸也从舍予聲方言東齊之間凡展物謂之舒徐曰㑹意一曰叙也散也開也又國名詩注羣舒楚之與國古皖國今廬
州舒城縣又州名唐置舒州宋改安慶府又姓出廬江集韻或作豫史記通作荼建元侯表荆荼是徵音舒又周禮考工記弓
人斵目必荼讀為舒注古文舒荼假借字)&KR3507;(鳥似鳬)紓(說文緩也从糸予聲一曰解也集韻或作䋡悆忬通
作舒)瑹(美玉博雅瑹珽笏也或作荼禮記玉藻諸侯荼前詘後直注詘謂圜殺其首不為椎頭諸侯惟天子詘所詘
在前也荀子諸侯御荼注古舒字玉之上圓下方者也)除(陳如切次商濁音說文殿陛也从&KR0671;余聲王粲賦循
階除而下降一曰去也又拜官曰除前漢注師古曰凡言除者去舊官就新官韓文除官赴闕又御韻)篨(籧篨竹席
注見求於切籧字)滁(水名出簸箕山入海又州名又齊臨滁郡隋改滁州)筡(草名爾雅簢筡中空𩔖竹)
著(太嵗在戊曰著雍又表著顔師古注五行志曰朝内列位有定處所謂表著也一音除又語御藥韻毛氏韻増)
躇(說文本作䠧跱䠧不前也从足屠聲今文作躊躇増韻猶豫也又住足也又御韻)屠(休屠匈奴王號休音
朽又虞韻)儲(說文偫也从人諸聲徐曰積聚以為副貳也太子副君故謂之儲也又姓虞有儲大伯)宁(爾雅
門屏之間謂之宁曲禮當宁而立注門内屏外人君視朝所宁立處通作著詩俟我於著乎而注門屏之間又語御韻毛氏
韻増)袽(女居切次商次濁音說文本作䋈絜緼也一曰敝䋈从糸奴聲引易需有衣䋈晁氏按今易作袽注所以
塞舟漏也通作帤徐曰猶言帛臭也道家黄庭經曰人間紛紛臭如帤皆以塞舟漏孔之故帛也又古文易作茹京房作䘫)
帤(說文巾帤也从巾如聲方言大巾嵩嶽之南陳穎之間謂之帤巾一曰幣巾廣韻播布又考工記弓人厚其帤則本
堅謂弓中□也注疏云造弓之法幹雖用堅木仍於幹上裨之乃得調適)挐(說文持也从手如聲又牽引也又煩也又
霍去病傳匈奴相紛挐師古曰亂相搏持也又韓文元和聖徳詩獸盾騰挐又揉也楚詞挐黄粱些或作拏又麻韻禮韻舊
出拏字今正)蜍(常如切次商次濁次音蟾蜍蝦蟆也一名□身大背黒皮上多䨾磊或作蠩張衡靈憲論羿請
不死之藥於西王母羿妻常娥竊之奔月是為蟾蠩夀三千嵗者頭上有角頷下丹書八字陸佃云蟾蜍吐生其肪塗玉則軟
刻削如蠟又駑馬也韓愈詩飛黄騰踏去不能顧蟾蜍)於(衣虚切羽清音于也居也往也古文本作□音烏字
通云聲相近也一曰語辭増韻又代也又商於地名又姓俗作扵非又虞韻孟子於牣魚躍俱無别音注如字書於變亦無音)
淤(泥澱說文澱滓也又御韻)唹(博雅笑也)虛(休居切羽次清音說文注見本韻丘於切又空也又
星名北方之宿二星十度又舟名易乗木舟虛也注謂集板如今自空大木名為虛皆舟也又闇虛氣也左傳桓三年疏望為
日光所照反得奪月光者當日之衝有大如日者謂之闇虛張衡靈憲曰當日之衝光常不合是謂闇虛在星則星微遇月則
月食又史龜䇿傳日辰不全故有孤虛注六甲孤虛法如甲子旬戌亥為孤辰巳為虛劉歆七畧有風后孤虛二十卷或作虗
古作□俗作虚非)歔(說文欷也从欠虛聲一曰出氣徐曰歔欷悲泣氣咽而抽息也)嘘(說文吹也从口虚聲
一曰出氣急曰吹緩曰嘘集韻或作吁亦作喣漢中山靖王傳衆喣漂山師古音嘘又作呴莊子吹吹呴呴又御韻)
驉(駏驉獸名注見東韻蛩字集韻或作□通作虚)魖(說文耗鬼从鬼虚聲又䕫魖罔象木石之怪張衡西京賦
捎䕫魖而抶獝狂今増)余(羊諸切羽次濁音說文語之舒也从入舍省聲徐曰與爾意同又爾雅我也又接余
荇菜名又姓秦由余之後舊韻亦作予本無余音相承之誤顔氏刋謬正俗曰禮記曲禮予一人鄭康成注云余予古今字
因鄭此說近代學者遂皆讀予為余案爾雅云卬吾台予朕身甫余言我也此則予之與余但義皆訓我非同字也許慎說文
予相雅予也余詞之舒也各有意義本非古今字别也詩云徹彼桑土綢繆牖戸今女下民或敢侮予又其車既載乃棄爾輔
載輸爾載將伯助予又將恐將懼惟予與女將安將樂女轉棄予又羣公先正則不我助父母先祖胡寧忍予楚詞云帝子降
兮北渚目眇眇兮愁予又總總兮九州何壽夭兮在予又芳菲菲兮襲予蓀何以兮愁苦歴觀詞賦並無余音若以書云予一人
禮曰余一人便以為古今字至如夏書云台小子禮曰予小子豈得便言台予古今字耶郭氏佩觿集曰予讀若余本無余
音後人讀之也)畬(說文三嵗治田也从田余聲引易不菑畬注悉治曰畬集韻或作□亦書作畭詳見支韻菑字注又
麻韻)蜍(蟲名鼅鼄也方言北燕朝鮮冽水之間謂之蝳蜍又本韻毛氏韻増)餘(說文饒也从食余聲一曰
皆也又殘賸也又姓晉有餘頠通作余周禮委人記其餘聚以待頒賜史記厯書歸邪於終邪音餘)與(與與蕃廡
貌毛詩我黍與與又威儀中適貌語與與如也又舒也前郊祀歌旉與萬物師古曰開舒也又語御韻今増)歟(說文
安气也从欠與聲徐曰气緩而安也俗以為語末之辭増韻疑辭也又歎辭或作欤今經傳通作與禮記祭義注與者不執定
之辭又語御韻)懙(安步行舒也前叙傳長倩懙懙集韻或作□亦書作㦛今増)旟(說文錯革鳥其上所以進
士衆者也从於與聲州里所建鳥隼取其勇捷爾雅錯革鳥曰旟孫云錯置也革急也畫急疾之鳥於縿也)璵(說文
璠璵从玉與聲魯之寳玉集韻或書作㼂)譽(稱美也論語誰毁誰譽詩燕譽竝平去二音又御韻)鸒(詩注
鸒卑居也爾雅鸒斯鵯鶋詳見本韻鶋字注今増錢氏曰詩弁彼鸒斯孔疏曰此鳥曰鸒而云斯者語辭猶蓼彼蕭斯菀彼
栁斯以劉孝標之博學而𩔖苑鳥部乃立鸒斯之目是不精也董逌云師曠禽經有鸒斯揚雄法言頻頻之黨甚於鸒斯非以
為辭也今按斯乃語助禽經法言皆言鸒斯猶詩序以螽為螽斯皆是承誤況禽經未必師曠作孫氏曰董氏信爾雅禽經
以二字為名李迂仲又信揚子以二字為名不知詩人以斯為語助者多矣不然此篇又有栁斯鹿斯亦將併謂栁鹿名可乎)
輿(說文□車厎也从車舁聲周禮輿人為車車以輿為主漢輿服志上古聖人觀轉蓬始為輪輪行不可載因物生
智後為之輿詩詁曰輈軸之上加板以載物又軫軾較轛之所附植輿其總名也又衆也易弟子輿尸左傳輿人之誦又權輿
始也陳氏曰造衡自權始造車自輿始又堪輿天地總名說文堪天道輿地道又扶輿佳氣貌又美稱相如賦扶輿綺靡又左
傳僕臣輿彌賤者也又姓周大夫伯輿之後集韻或作□史記封禪書亦作乗轝)舁(說文□共舉也徐曰用力也兩
手及𤓰皆用也玉篇□音拱𨽻作□卄大□癶竝从此篆同而𨽻異也平水韻増)伃(說文婦官也从人予聲漢
有倢伃前外戚傳武帝剙婕妤娙娥傛華充依各有爵位師古注倢言接幸於上伃美稱亦作疌伃或作妤監韻本出妤字)
芧(木名橡也莊子狙公賦芧李軌平聲讀今増)雓(大雞之子爾雅雞大者蜀蜀子雓禮韻續降)
臚(凌如切半徴商音說文皮也从肉廬省聲徐曰今人言皮臚一曰腹前曰臚集韻省作盧或作□又傳也前叔孫通
傳大行設九賔臚句傳蘇林曰上傳語告下為臚下告上為句又鴻臚官名百官表典客更名大鴻臚應劭曰郊祀行禮嘖九
賔鴻聲臚傳之也又漢郊祀歌臚所求注陳也亦作盧唐和逢堯傳鴻盧與臚同)驢(獸名似馬長耳其子曰&KR1042;說文
騾驢父馬母駃騠馬父驢母集韻或作䮫)廬(說文寄也秋冬去春夏居从广盧聲又周禮注凡國十里有廬廬有飲食
賔客行道所舍也詩于時廬旅注賔客寄舍也又租屋總名漢志在壄曰廬田中屋也又外室也三年之喪倚廬又穹廬旃□
也北夷以氊為廬穹崇然又州名古廬子國隋置廬州通作閭又虞韻)慮(爾雅諸慮山櫐也郭璞曰似葛而麤大江
東呼為藤又地名林慮一曰隆慮在河内無慮在遼東取慮在臨淮取音趨且慮在遼西昌慮在東海漢志竝音盧今増)
藘(茹藘蒨也可以染絳爾雅茹藘茅蒐其葉似棘說文人血所生故从艸从鬼一名地血漢書千畝巵茜蒨與茜同)
閭(說文里門也周禮五家為比五比為閭閭侶也二十五家相羣侶也爾雅巷門謂之閭前食貨志秦𤼵閭左戍師古
曰居在里門之左一切發之未及取右而秦亡一曰居也又醫無閭山鎮名周禮在遼東又尾閭泄海水出外者莊子水莫大
於海尾閭泄之注百川之下而閭疾故曰尾閭司馬云閭者聚也水聚族之處在扶桑東一名沃焦一石方圓四萬里厚四萬
里海水注者無不燋又菴閭草名狀如艾蒿近道處處有之相如賦奄閭軒于張揖注奄閭蒿也子可治疾又姓)櫚
(博雅栟櫚㯶也詳見東韻㯶字注南都賦楈㭨栟櫚通作閭上林賦胥邪并閭)如(人余切半商徵音說文從隨也
从女从口徐曰女子從父之教從夫之命故从口一曰而也若也往也左傳公如棠如齊又然也易突如其来如廣韻又謀也
又姓魏有陳郡丞馮翊如淳集韻古作女又御韻)鴽(說文本作□牟母也从隹如聲徐按爾雅鴿也今文作鴽月令
田䑕化為鴽蔡邕云鶁鴿之屬)茹(相牽引貌又茅根易連茹王肅音如又食也漢王莽傳不茹園葵注食菜曰茹人諸
切又詩来咨来茹音如又姓後晉陸茹氏改為茹又語御韻易連茹去聲詩不茹禮記茹毛音汝)絮(姓也漢張敞傳
絮舜今増)洳(沮洳漸濕之地韓愈詩春陽浮沮洳音平聲又御韻毛氏韻増已上屬居字母韻)
菹(臻魚切商清音說文酢菜也徐曰以米粒和酢以漬菜也周禮七菹韭菁芹葵茒菭筍又周禮注疏齏菹之𩔖菜肉
通稱全物若䐑為菹細切為齏漢刑法志梟其首菹其骨肉於市注調醢也集韻或作□□□亦作葅□苴又澤生草曰葅孟
子驅蛇龍而放之菹)初(楚居切次商次清音始也从刀衣裁衣之始也徐曰禮之初施衣以蔽形以刀裁衣㑹意
又姓唐武后作□俗作𥘉□竝非)蔬(山於切次商次清次音說文凡草菜可食者通名為蔬从艸疏聲通作疏
周禮臣妾聚斂疏材鄭注曰疏材百草根實可食者荀子作疎葷菜百疎俗作蔬凡&KR3951;在傍者从疋音綀當作&KR3951;字通云&KR3951;
與足似之而非)疏(說文通也本作□从爻疋亦聲今作疏禮記疏通致遠一曰逺也孟子疏踰戚又分也書禹疏九河
黥布傳疏爵而責之又稀也劉章傳立苖欲疏又扶疏枝葉盛也又麤也孟子齊疏之服疏食菜羮又姓漢疏廣疏受又綺疏
門戸疏牕也或作疎今疎宻之疎皆作疎梁冀傳綺疎青瑣亦作&KR1395;禮韻舊出踈字今正)梳(說文理髪也从木疏
省聲徐曰疏之言導也廣韻梳櫛也集韻或作□□通作疏揚雄頭蓬不暇疏亦通作疎前匈奴傳比疎一注解髮之飾以金
為之)疋(說文足也□上象臍腸下从止弟子職曰問疋何止一曰記也又語馬韻毛氏韻増)綀(絺屬後漢
禰衡著綀巾)釃(&KR1847;也詩傳以篚&KR1847;酒曰釃増韻下酒也又支紙寘韻毛氏韻増)蘇(木名詩山有扶蘇徐
邈讀作疋又虞韻毛氏韻増)斯(折也詩斧以斯之又支韻毛氏韻増)鉏(牀魚切次商濁音說文立
薅所用也从金且聲釋名助也去穢助苖也左傳鉏而去之又姓左傳鉏麑集韻或作鋤省作助)耡(起民令相佐助
也周禮以興耡利甿又御韻已上屬孤字母韻)
七(虞與模通)
拘(恭于切音與魚韻居同說文止也从手句句亦聲徐曰物去手能止之也廣韻執也集韻或作佝句亦作□又本韻
侯韻荀子軥録疾力與拘同)跔(跿跔跳躍也一曰偏舉一足曰跿跔史記張儀傳虎賁之士跿跔科頭)駒
(說文馬二嵗曰駒詩注六尺以上馬五尺以上駒集韻或作驕)痀(曲脊莊子痀僂承蜩有三音又麌遇韻)俱
(說文偕也从人具聲一曰具也又姓南涼録將軍俱延)㪺(說文挹也从斗□聲廣韻酌也又水斗喪大記以角為之
容四升集韻或作□亦作仇詩賔載手仇鄭音□謂挹取酒也)捄(說文盛土梩中也从手求聲引詩捄之陾陾徐曰梩
盛土之器也一曰桴也詩注築牆者捊聚壤土盛之以虆投諸版中从手謂以手取土又尤韻)區(虧于切音與墟
同說文藏𨼆也从品在亡中品衆也徐曰張衡賦神臯隩區凡言區者皆有所藏也荀子言之信者在乎區葢之間注區藏物
處又區者小室之名漢胡建傳賈區師古曰若今小庵屋之𩔖故衛士之屋謂之區廬宿衛宮外士稱為區士一曰處置也一
曰五十曰區又草木屈生曰區禮記區萌達徐邈音又區區小貌前禮樂志河間區區小國又具區藪名周禮職方氏注五湖
在吳南即震澤越絶書云周三萬六千頃亦姓漢末有長沙區景又尤韻漢儒林傳丘葢不言丘與區同記曲禮不諱嫌名
鄭注謂禹與宇丘與區也顔師古曰古語區丘二字其音不别今讀則異按陸士衡詩普厥區宇作丘宇又晉宮閣名所載若
干區者列為若干丘今江淮田野人猶謂田丘為區亦古之遺音也今之儒者或云丘區是聲相近或言丘區是别音竝為詭
妄不詣其理)驅(說文馬馳也从馬區聲詩弗馳弗驅注走馬謂之馳䇿馬謂之驅又左傳注前鋒軍曰先驅次前
軍曰申驅又逐也易王用三驅注一為乾豆二為賔客三充君之庖或作毆鄭注三毆亦作敺漢郊祀志先敺失道又作□周
禮方相氏□疫□方良韓信傳□市人而戰之又作歐史趙世家歐代地前食貨志歐民而歸之農又魚尤遇韻)嶇
(崎嶇音義與魚韻嶇同)軀(說文體也从身區聲徐曰泛言曰身舉四體曰軀軀猶區域也集韻或作□)鮬
(□鮬魚名)摳(廣韻褰裳也又尤韻毛氏韻増)劬(權俱切音與渠同勤也廣韻勞也)胊(說文
脯脡也从月句聲申曰脡曲曰胊禮記曲禮左朐右末注屈中曰朐又臨朐山名前地理志齊郡臨朐洋水所出又姓集韻
或作□)絇(說文纑繩絇也从糸句聲禮記玉藻童子不屨絇注絇屨頸節也周禮屨人鄭曰絇謂拘著舄屨頭為
行戒狀如刀衣鼻在屨頭言拘者取自拘持使低目不妄顧視一曰用繒一寸屈為之頭著屨頭以受穿貫或作句周禮黄繶
青句漢王莽傳句履注其形歧頭集韻亦作□□又作䋧又遇韻)軥(車軛兩邊叉馬頸者左傳射兩軥而還毛
氏韻増)枸(立木也莊子若橜株枸毛氏韻増)鼩(說文精鼩䑕名从鼠句聲前東方朔傳譬猶鼱鼩之襲
狗陸佃一名□鼩)&KR2574;(羽曲也)句(須句地名左傳任宿須句又冤句曹州縣名前地理志在濟隂郡)
臞(說文少肉也从肉瞿聲相如傳形容甚臞或作癯禮韻本出癯字)躣(說文行貌从足瞿聲楚辭右蒼龍之
躣躣或作躩廣韻亦作忂)灈(水名前地理志安定郡鹵縣灈水出西今増)懼(怖也史記孟子傳懼然顧化又
尤宥韻今増)戵(㦸屬古謂四出矛為戵或作鑺通作瞿書顧命一人冕執瞿注瞿㦸屬也)欋(齊魯謂四齒杷
曰欋唐史欋椎侍御史盌腕校書郎今増)衢(爾雅四達謂之衢列子康衢之謡荀子楊朱哭衢塗楊倞曰秦俗以
雨衝為衢又州名漢太末縣唐置州以州西三衢山為名)瞿(說文鷹隼之視也从隹䀠聲又姓又遇韻)鸜(說文
鸜鵒鳥名本作鴝从鳥句聲今文作鸜左傳鸜鵒来巢考工記鸜鵒不踰濟陸佃云里兒剔其舌端教以語言甚慧似鵙有
幘又莊子鸜鵲子集韻古作□)虞(元俱切音與魚同說文騶虞也从虍呉聲白虎黒文尾長於身仁獸也食自死
之肉徐曰博物志林氏國之珍獸也禮記注疏聖獸山海經作騶吾一曰安也助也又度也書儆戒無虞疏無億度者謂不
有此事無心億度又慮也左傳我無爾虞又掌山澤之官曰虞書汝作朕虞注主商度山川之事又𦵏而反祭曰虞檀弓疏云
還殯宮安神之祭又國號書疏云今河東太原山西虞地又姓風俗通云氏於號唐虞夏殷是也集韻古作□吳廣韻或作□
俗書作□非又遇韻)澞(爾雅陵夾水澞)鸆(鸅鸆鳥名常在澤中象主守之官一名涸澤鳥也似水雞色蒼黒或
作澤虞一名)麌(爾雅麕牡麌又麌韻)娛(說文樂也通作虞毛詩以禮自虞樂也孟子驩虞如也漢郊祀歌神
嘉虞)禺(說文□母猴屬一曰日在已曰禺中又番禺地名有番禺山今廣州縣又姓又冬遇韻)愚(說文戅也
从心禺禺猴屬獸之愚者一曰愚之言禺也無所為若寄寓然荀子非是是非之謂愚)隅(說文陬也从&KR0671;禺聲又方
也角也詩維徳之隅注疏隅者角亷者稜角必有稜以比屋之外角喻人外貌由内方而外正通作嵎孟子虎負嵎趙岐注
陬也)嵎(說文封嵎山名在吳楚間汪芒之國徐按國語防風氏守封嵎之山者也)髃(膞前骨謂之髃増韻今肩
頭或作腢毛詩大庖不盈注自左膘而射之達于右腢又尤厚韻)喁(噞喁魚口出入也一曰聲相和也莊子後者
唱喁又冬有二韻毛氏韻増)齵(齱齵齒重生一曰齒偏又齒相佹也考工記輪人察其葘蚤不齵注謂不相佹
又尤韻毛氏韻増)堣(說文堣夷在冀州陽谷立春日值之而出引尚書宅嵎夷今文尚書作嵎夷注東夷之地稱嵎
夷馬曰嵎海嵎夷莱夷通作隅列子隅谷亦通作禺書考靈耀及史記禺銕史堯紀作郁夷集韻又通作媀平水韻増)
鍝(錍鋸也一曰鐻鍝蠻夷穿耳物後杜篤論都賦椎結左袵鐻鍝之君埤倉云今夷狄好穿耳以垂金寳今増)
于(雲俱切音與魚同說文於也本作亏象氣之舒从丂从一一者其氣平也試言于則口氣直平出𨽻省作于凡从亏
者竝同一曰往也又曰也又于于自足貌莊子其臥于于又行貌韓文于于然而来又鍾脣之上袪曰于考工記大鍾兩欒
謂之銑銑間謂之于又軒于草名前相如賦奄閭軒于注蕕草生水中又單于虜號廣大貌言其象天單于然也又淳于縣名
今宻州安丘縣東北故淳于國又姓周邘叔之後以國為氏後去邑為于荀子杅杅亦富人也注杅與于同)竽(說文
管三十六簧也从竹于聲長四尺二寸世本隨作竽樂書云近代竽笙十九簧葢後世象竽省聲因以名之然笙竽異器而同
和故周官竽與笙均掌之笙師集韻或作芌)迂(逺也曲也避也史武紀怪迂之方士前王吉傳其言迂闊竝音于通
作于禮記況于其身以美其君乎又本韻)盂(說文飲器也方言宋楚之間或謂之盌一曰陳名左傳宋公為右盂鄭
伯為左盂注曰田獵陳名又史記田蚡學孔甲盤盂諸書謂盤盂之刻銘也或作□漢東方朔傳置守宮□下注今盋□也盋
音鉢)杅(說文器也春秋傳杅不穿荀子杅圓則水圓杅方則水方増韻浴器禮記出杅一曰因杅匈奴地名集韻或
作桙)玗(說文似玉者爾雅東方之美者有醫無閭之珣玗琪焉唐元結自釋云逃入猗玗洞始自稱猗玗子)
釪(錞釪樂器形如鍾以和鼓亦作淳于樂書周官有錞于之製葢樂作則鳴之與鼓相和五代亡其制今作將于)
汙(水名在鄴西南項羽擊秦軍汙水上又本韻麻遇二韻今增)邘(國名說文周武王子所封徐曰扶風雍縣
東南邘亭左傳邘晉應韓武之穆也河内野王縣西北有邘城又姓漢有邘侯為上谷太守或作&KR2293;杜預注自&KR2293;穿溝入海
今&KR2293;溝也)雩(說文夏祭樂于赤帝以祈甘雨从雨亐聲鄭康成曰雩者吁也吁嗟而請雨也杜預曰雩之言逺也逺為
百榖祈甘雨也榖梁傳使童男女各八人舞而呼雩故謂之雩雩羽舞或从羽作□)謣(說文妄言也从言雩聲徐曰猶
虚奢也揚子謣言敗俗謣好敗則司馬曰謣妄也集韻或作&KR3688;今増)諏(遵須切音與且同說文聚謀也从言
取聲徐引詩周爰咨諏集韻或作□太𤣥事首事在樞不咨不□喪其哲符又尤韻左傳咨事曰諏將侯切)娵(星名
爾雅娵訾之口營室東壁也又荀子閭娵子奢莫之媒也注閭娵古美女楚辭七諫謂閭娵為醜惡一名明娵)
趨(逡須切音與諏同說文走也从走芻聲鄭𤣥曰行而張足曰趨又吳趨曲名古今注吳人以歌其地選有吳趨行集
韻或作□増韻亦作趣又遇燭韻俗作趍非是趍音馳増韻増入誤佩觿集曰奔趍之趍為進趨其順非有如此者)
騶(車馬馳也禮記車驅而騶荀子騶中韻濩又尤宥韻毛氏韻増)取(取慮縣名漢地理志在臨淮郡又
麌厚遇韻毛氏韻増)須(詢趨切音與胥同說文本面毛字徐曰今借為所須之須廣韻意所欲也一曰斯須
也禮記不可斯須去身注方氏曰斯者辨於此須者待於彼辨則離待則合斯須則一離一合之頃也又菜名詩注葑須也
須蔓菁也又夫須草名又須女星名晉天文志須女四星天少府也又宻須國名史周紀伐宻須又姓史記魏有須賈司馬
氏曰俗書从水非是毛氏曰須與湏不同湏火外切爛也佩觿集曰湏爛之湏為斯須其順非有如此者)&KR1220;(說文立而
待也从立須引左傳寡君&KR1220;矣漢翟方進傳&KR1220;過乃就車集韻或作□□䇕通作須今増)嬃(說文女字也引楚辭
女嬃之蟬媛賈侍中說楚謂姊為嬃又呂嬃漢髙后妹樊噲傳作呂須毛氏韻増)䰅(說文面毛也本作須从頁从彡
頁首也彡毛也漢書注師古曰在頤曰須在頬曰髯復古編曰今以須為所須字而䰅毛字别作䰅俗又傳冩作鬚吳都賦旗
魚須注謂取魚之髭鬚以為旗竿子虚賦靡魚鬚之曲旃注魚鬚竿也案說文須本須鬢之須已從彡矣俗又加彡作鬚非
當依集韻作䰅)需(說文須也从而雨聲又卦名周易雲上於天需徐按左傳需事之賊也然則需遲疑須待也一曰疑
也又索也又獮換韻)繻(說文繒采也徐曰傳符帛一說帛邊漢制以為關門符信前終軍傳棄繻注舊關出入皆以傳
傳欲速因裂繻頭合以為信集韻或作緰㡏□)&KR2281;(博雅□也)朱(鍾輸切音與諸同說文□赤心本从木一
在其中一者記其心徐曰指事樂書云一在木下為本在木上為末在木中為朱則木之為物含陽於内南方之火所自藏也
今借為丹朱之朱廣韻赤也詩我朱孔陽注深纁也又姓古邾子之後荀子天子袾裷與朱同)珠(說文蜯之隂精
从玉朱聲増韻珍貝也圓澤為珠)侏(侏儒短人一曰伶侏古樂人名通作朱左傳及東方朔傳朱儒毛氏韻増)
咮(說文鳥口也从口朱聲徐按爾雅咮謂之桺注朱鳥之口也从口朱聲一曰讋咮多言又尤遇宥韻毛氏韻増)
祩(博雅詛也又御韻毛氏韻増)袾(衣身曰袾又袾襦短衣毛氏韻増)株(追輸切音與諸同說
文木根也从木朱聲徐曰入土曰根在土上曰株又株檽短柱又周禮鞮鞻氏注西方樂曰株離)誅(說文討也从言
朱聲釋名罪及餘曰誅如誅大樹枝葉盡落又責也論語於予與何誅廣韻古作列列殺也)蛛(說文蜘蛛也本作鼄
从黽朱聲陸佃云字說設一面之網物觸而後誅之知誅義者也今文作蛛爾雅翼太昊師蜘蛛而結網)跦(博雅蹢䠱
跢跦一曰鳥跳行貌左傳童謠鸜鵒跦跦毛氏韻増)邾(說文江夏縣漢衡山王吳芮所都一曰魯有小邾國徐按
杜預曰魯國鄒縣周武王封陸終之孫俠於邾)禂(為牲祭求肥充也周禮甸祝禂牲禂馬又皓韻)樞(春朱
切音與攄同說文戸樞也爾雅樞謂之椳郭璞云門戸扉樞也廣韻本也又尤韻詩山有樞烏侯切)姝(美色又好
也)貙(椿俱切音與攄同說文貙䝢似狸者能捕獸祭天䝢音萬又立秋日祭獸曰貙劉劉音龍朱切貙以立秋
祭獸故漢於是時取焉陸佃云虎五指為貙栁宗元文貙畏虎虎畏羆)輸(舂朱切音與書同說文委輸也从車
俞聲徐曰以車委輸也廣韻又盡也寫也墮也増韻輸送又俗謂負為輸又前江充傳曲裾後垂交輸如淳曰交輸割正
幅使一頭狹若燕尾垂之旁見於後禮深衣續袵鉤邊賈逵謂之衣圭蘇林曰如今新婦袍上挂全幅繒角割名曰交輸裁又
遇韻)隃(北陵名一曰越也又宵遇韻毛氏韻増)鄃(前地理志清河郡音輸今増)廚(重株切音
與除同說文廚庖屋也从广尌聲一曰箭室又櫝也晉顧愷之以一廚畫寄桓𤣥家又斯條國有廚木汁肥可用煑餅毛氏
曰从广从壴从寸俗作㕑誤歐陽氏曰後黨錮傳八及入廚音皮)躕(踟躕行不進也)裯(牀帳集韻或作幮陸
該字林云似廚形也又襌衣又豪候韻)幬(幔轂之革也考工記欲其幬之亷也又豪尤韻毛氏韻増)趎
(人名莊子有南榮趎平水韻増)殊(慵朱切音與蜍同說文□死也从攴朱聲今文作殊漢令殊死謂斬刑徐
曰斷絶分析為殊左傳斬其木而弗殊殊絶也又前韓信傳軍皆殊死戰師古曰謂決意必死也又異也孟子非天之降才
爾殊)銖(說文權十分黍之重也一曰十黍為絫十絫為銖又八銖為錙二十四銖為兩又孟康曰黄鍾一龠容千二百
黍為十二銖)沬(水出泰山入泗杜云入沇)㼡(罃也)茱(茱萸平水韻増)殳(說文以杸殊人
也从又几聲又姓毛氏曰上从几音殊說文九鳥短羽也與几不同凡字从支者今亦作殳敺毆之𩔖)杸(說文軍士
所持殳也从木从殳徐曰以木為之質今經典通作殳周禮殳以積竹八觚長丈二尺建於兵車旅賁以先驅說文徐曰積
竹謂削去白取其青處合之取其有力也釋名殊也長一丈二尺無刃有所撞挃於車上使殊離也毛氏曰案詩何戈與祋
都外切當是杸字恐傳寫之訛以木為示今不敢改)紆(邕俱切音與於同說文詘也一曰縈也从糸于聲周禮連
行紆行廣韻又曲也勞也或作汙左傳序盡而不汙)迂(逺也避也注見本韻雲俱切平水韻増)盓(盤盓旋流
也)陓(楊陓秦藪名在扶風汧縣)訏(匈于切音與虚同說文詭譌也从言于聲鄭云誇也)吁(說文
驚也本作吁从口吁聲徐曰亐語之舒也今文作吁又歎也通作于詩于嗟麟兮于嗟乎騶虞又遇韻)盱(說文張目
也从目于聲一曰朝鮮謂黸童子曰盱徐曰古文盱衡是也又詩云何盱矣又睢盱小人喜恱又水名前地理志盱水自建昌
西北至南昌入海集韻或作□)芋(博雅大也詩君子攸芋通作訏詩詢訏且樂亦通作盱易盱豫悔王肅云大也又遇
韻毛氏韻増)□(憂也玉篇痛也)旴(日始旦出也集韻或作晇)冔(商冠名禮記殷冔注疏冔名
於憮覆也所以覆飾集韻或作□又麌韻毛氏曰从曰从吁从日誤或書作□亦誤)昫(說文日出温也从日句聲
或作煦方言煦煅熱也亦作蓲太𤣥陽蓲萬物又虞韻今増)姁(姁媮美也前外戚傳呂午以皇太子娣長姁子侯又
前漢書呂后名雉字娥姁又麌韻今増)喣(說文本作欨吹也从欠句聲引老子或欨或吹一曰笑貌一曰欠也今作
喣前中山靖王傳衆喣漂山又麌遇韻平水韻増)嘔(恱言也史記項羽言語嘔嘔或作呴師古曰利好貌漢書作
姁又尤厚遇韻毛氏韻増)謳(莊子於謳欲化貌又尤韻今増)兪(容朱切音與余同說文兪空中
木為舟也从亼从舟从巜巜水也徐曰亼取二合之義兪猶窬穿之義㑹意也一曰然也廣韻又答也前郊祀歌星畱兪師古
曰答也又姓唐書有兪俊臣毛氏曰从亼从舟今作月从巜音畎當作&KR1398;不从刀凡从兪者皆然又麌韻)逾(說文
越也進也引周書無敢昬逾从辵俞聲集韻或作踰&KR2439;通作隃嚴助傳輿轎而隃嶺賈誼傳上下相等而不相隃亦通作俞前
食貨志民俞勸農音踰師古曰進也)窬(說文穿木戸也一曰空中之貌徐曰鑿版以為戸也廣韻門邊小竇禮記蓽
門圭竇注門旁穿牆為之如圭一音㬰又尤候韻)瘉(病也集韻或作瘐又麌遇韻)𨵦(闚𨵦私視也)
渝(說文變汙也从水俞聲引易渝安貞陸曰變也一曰渝水在遼西臨渝東出塞又州名隋置宋改重慶府通作俞前
西域傳巴俞師古曰巴俞所謂賨人)榆(木名陸璣云榆𩔖十餘種葉皆相似皮及理異陳藏器云江南有刺榆無大榆
北方有之塞地皆榆江南但有樞又桑榆晚也後馮異傳失之東隅收之桑榆注前谷永曰太白出西方六十日法常參天今
已過期尚在桑榆間謂晚也)揄(說文引也从手俞聲前郊祀歌神之揄臨壇宇一曰動也廣韻又揄揚詭言也又抒
也詩或舂或揄一音俞又邪揄舉手相弄王霸傳邪揄集韻俗作□非是)&KR3105;(䑳&KR3105;舟名通作俞)羭(說文夏羊
牡曰羭从羊俞聲又美也釋畜云夏羊牝羭牡&KR1489;則羭是羊名美善字皆從羊故羭為美左傳專之渝攘公之羭)蝓
(說文虒蝓也从虫俞聲方言趙魏謂鼅鼄為䗂蝓廣韻䗂蝓蝸牛集韻或作□)堬(冢也方言秦晉之間謂之堬廣韻墳
堬培塿埒垠塋壟皆冢别名)瑜(說文瑾瑜美玉也从玉俞聲徐曰瑜亦玉之光采也)牏(築牆短版也又尤韻
毛氏韻増)褕(說文翟羽飾衣从衣俞聲徐按王后六服褘衣褕狄褘衣畫翬也褕狄畫揺翟也翟雉名爾雅伊雒
而南素質五色皆備成草曰翬江淮而南青質五色皆備曰揺周禮作揄又䄡直裾也又蕭韻)喻(呴喻和恱貌杜甫
朝饗太清宮作賦小人呴喻歌也一曰嗙喻歌也又遇韻毛氏韻增)愉(說文薄也从心俞聲徐按詩示民不愉今
文詩示民不恌注恌愉也以示天下之民使不愉於禮義一曰顔色和貌論語私覿愉愉如也又樂也詩他人是愉集韻
或作媮亦作愈荀子天子𫝑至重形至佚心至愈注愈讀為愉又麌韻)睮(睮睮媚貌前韋賢傳睮睮佞夫今增)
覦(說文欲也从見俞聲廣韻覬覦欲得也)歈(說文歌也从欠俞聲渝水之人善歌舞漢髙帝伐秦巴人從軍
歌舞陷陣髙祖采其聲後人因加此字一曰吳歌曰歈)㼶(方言罃陳魏宋楚之間曰㼶)㬰(說文□束縛捽
抴為㬰从申从乙徐曰申束縛也乙屈也㑹意一曰善也又須㬰不久貌又顓㬰國名論語季氏將伐顓㬰注魯附庸國
在蒙山下俗作㬰又腫韻)諛(說文諂也从言㬰聲)楰(說文䑕梓木引詩北山有楰徐按爾雅注楸屬又麌韻)
腴(說文腹下肥也)㥚(憂也)萸(本草茱萸一名藙陶云禮記名藙俗呼藙子道家云去三尸九蟲博雅一
名榝風土記俗尚九月九日謂為上九茱萸到此日氣烈熟色赤可折其房挿頭可辟惡氣)慺(龍珠切音與臚
同恱也一曰慺慺恭謹貌古作慺)膢(說文楚俗以二月祭飲食也从肉婁聲一曰祈榖食新曰膢徐按鹽鐵論曰非
膢臘祭祀無酒肉也一說冀州八月祭漢制立秋出獵祭曰貙膢貙獸名常以立秋日祭獸亦以此日出獵還以祭宗廟故有
貙膢之祭也揚子不膢臘也歟李曰膢八月旦今河東俗奉之為大節祭祀先人集韻或作褸又尤韻)漊(漊漊雨貎
又虞厚韻)鏤(屬鏤劒名史記伍子胥傳賜屬鏤之劒音燭蔞在此又宥韻荀子剄以獨鹿棄之江注與屬鏤同)
氀(博雅氀罽也後烏桓傳婦人能刺韋作文繡織氀毼廣雅罽也通俗文毛布集韻或書作□今増)蔞(說文
草也可以烹魚从艸婁聲徐曰今人所食蔞蒿也爾雅注生下田初生可啖江東用以羮魚陸璣曰葉似艾白色長數寸一名
商蔞集韻或作□)婁(牽也毛詩弗曳弗婁一曰愚也蘇氏演義云時人以無分别者為邾婁不辨邾䣚小國微小人
不能分别也一曰豬㺏又曰猪驢謂人不辨猪驢懵然之極也又尤麌宥遇韻)儒(汝朱切音與如同說文柔也術
士之稱徐曰柔弱也儒之言愞也風俗通曰儒區也言其區别古今相如傳有道術皆儒又侏儒短人也又侏儒柱名明堂位
注梲畫侏儒為藻文集韻或作□)嚅(囁嚅言也廣韻多言也集韻或作吺咮)懦(說文駑弱者也从心需聲
前兒寛傳懦於武荀子偷懦憚事集韻或作愞又獮換過韻)濡(水出涿郡故安東入漆一曰霑濕也禮記濡肉不齒
決一曰滯也孟子是何濡滯也集韻或作□)醹(厚酒又麌韻)襦(說文短衣也一曰㬮衣方言襦自關以西
謂之袛裯集韻或作□晉劉𢎞傳持更者羸疾無□給韋袍複帽已上屬居字母韻)孤(攻乎切角清音說文
無父也从子𤓰聲徐曰於文字𤓰為孤𤓰聲也子不見父則泣呱呱也㑹意釋名顧也顧望無所瞻見也孟子幼而無父曰孤
曲禮孤子注三十以下無父一曰王侯謙稱前田横傳南面稱孤師古曰謙稱也又左傳列國有凶稱孤注列國諸侯當稱寡
人又官名書周官立少師少傅少保曰三孤孤言其徳特出於人也又負也漢李陵傳陵雖孤恩漢亦負義集韻或作□毛
氏曰凡孤負之孤當作孤俗作辜非)觚(說文鄉飲酒之爵也一曰觴受三升者觚从角𤓰聲又韓詩外傳一升曰觚觚
寡也飲常寡少集韻或作□)柧(說文稜也从木𤓰聲徐按字書三稜為柧通俗文木四方為稜八稜為柧通作觚
史記漢興破觚為圜班固賦設璧門之鳳闕上觚稜而棲金雀又最髙轉角處)軱(軱戾大骨一曰盤結骨貌莊子技經
肯綮之未甞而況大軱乎)&KR0561;(說文小兒啼聲从口𤓰聲詩后稷&KR0561;矣集韻或作□)箛(說文吹鞭也从竹孤
聲急就章箛&KR2523;起居課後先徐曰葢於鞭上作孔馬上吹之呱呱然)䉉(博雅笘□䉉也一曰竹簡小兒所書一曰方也
通作觚陸士衡文賦或操觚而率爾注觚之方者古人用之以書猶今之簡一曰觚木簡也)苽(說文雕苽一名蔣从
艸𤓰聲徐曰雕苽西京雜記及古詩多作雕胡禮記内則注彫胡也劉注作淍胡亦作安胡枚乗云安胡之飯今所食茭苖米
也爾雅齧彫蓬米茭也米可作飯爾雅翼云江南人呼茭草刈以飼馬肥土人謂之葑田其莖謂之菰葑是根苽是葉周官魚
宜苽同水物也菰首者苽蔣三年以上心中生臺如藕至秋如小兒臂可蒸煮食其有黒㸃者名烏鬱或作菰吳都賦穱秀菰
穗通作觚前相如傳蓮藕觚盧)罛(說文魚罟也从网𤓰聲引詩施罟濊濊爾雅魚罟謂之罛注網最大者集韻或作□)
姑(說文夫母也爾雅婦稱夫之母曰姑在曰君姑沒曰先姑國語吾聞之先姑又父之姊妹為姑王父之姊妹為王
姑詩問我諸姑注姑之言古尊老之名一曰且也左傳姑已若伺子姑待之又姑息茍安也又作姑邪道所出也王莽傳二萬
餘人南出棗街作姑又摹姑小兒羸病又吳都賦建祀姑注幡名麾旗屬又蒲姑地名樂昌縣北有蒲姑城又薄姑在今宻州
莒縣有姑幕故城)酤(說文一宿酒也从酉古聲徐曰謂造之一夜而熟若今雞鳴酒也又賣酒一曰買酒通作沽語
沽酒市脯不食又麌韻)沽(說文水出漁陽塞外東入海一曰在東宻又遇韻監韻舊注買也今正)蛄(說文
螻蛄也从虫古聲臭蟲一名&KR2431;一名天螻禮馬黒脊而般臂螻注臭也又蟪蛄蟬屬莊蟪蛄不知春秋音義云楚辭所謂寒螿
一曰春生者夏死夏生者秋死故曰不知春秋)鴣(鷓鴣鳥名出南越其鳴自呼常南飛不北集韻或作䧸)辜
(說文辠也从辛古聲有自新之義故从辛又莊辜人謂犯罪應死之人又磔也禮掌戮殺王之親者辜之謂磔之又小子沈辜
侯禳注沈謂祭川辜謂磔牲以祭集韻或作□□一曰十一月為辜月)橭(牡橭山榆也一曰橭梚木枝四布又虞韻)
&KR2255;(鏷&KR2255;矢名字林云魯矢通作姑左魯莊公以金僕姑射南宮長萬)盬(陳楚人謂鹽池為盬又麌韻毛氏
韻増)夃(說文夃秦人市買多得為夃从□从夕益至也徐曰盈字从此又麌韻毛氏韻増案夃从了从夕今文作
夃从乃誤)枯(空胡切角次清音說文藁也从木古聲)刳(說文判也从刀夸聲引易刳木為舟廣韻又屠
也増韻剖也虚其中也)恗(博雅恇恗怯也)吾(訛胡切角次濁音說文我自稱也从口五聲一曰御也漢
執金吾注執金革以御非常一曰棒名一曰金吾鳥名也主辟不祥天子出行職主先導故執此鳥之象因以名官又昆吾國
名又伊吾地名本匈奴地曰伊吾廬在燉煌大磧外南至玉關八百里東去陽關二千七百里集韻古作□又麻韻)浯
(說文水名出琅邪靈門縣壺山東北入濰从水吾聲又中興頌湘江東西中直浯溪在零陵縣毛氏韻増)梧(說文
梧桐木从木吾聲一曰櫬陸佃曰梧櫜鄂皆五其子似乳綴其上莊桐乳致巢詳見東韻桐字注又邪柱曰梧項籍傳莫敢枝
梧注小柱為枝邪柱為梧今屋斜柱是也謂諸將莫敢校梧營救也又琴也莊據槁梧而瞑又蒼梧地名舜巡狩死於蒼梧之
野而葬焉唐置州又遇韻)鼯(䑕名狀如小狐肉翅似蝙蝠亦謂之飛生一曰五技鼠謂能飛不能上屋能游不能渡谷
能縁不能窮木能走不能過人能穴不能覆身一名夷由本草一名鼺毛紫色暗集韻或作□□通作梧莊梧䑕五技)
郚(說文東海縣故紀侯之邑从邑吾聲左遷紀郱鄑郚)吳(說文大言也从□口徐曰大言故側口以出聲也□
音仄一曰國名今平江府吳郡吳興丹陽為三吳太伯始居之地為句吳今無錫縣又姓本周太伯之後始封於吳因以為氏
又卦禡韻歐陽氏曰作吴非說文徐曰詩頌不呉不揚本作呉今冩詩者擅改呉作吳又音作華其謬甚矣𩔖苑曰古文
自變𨽻其法已錯亂後轉為楷字愈訛舛殆不可考如言有口為吴無吴為天按字書吳字本从口从□非从天也此又因近
世謬从楷法言之)㻍(博雅琨珸石之次玉者集韻或作珸)鋘(錕鋘山名出金可作刀以切玉或作鋙列西戎
獻鎞鋙之劒長尺有咫切玉如泥通作吾尸子昆吾之金)都(東徒切徵清音說文有先君之舊宗廟曰都从邑者
聲引周禮制國五百里為都徐曰按周禮四縣為都帝王世紀天子所宮穀梁傳人之所聚又禮十邑曰都小曰邑大曰都一
曰都猶總也又大也歎也書曰臯陶曰都注歎美之意又美也盛也前相如傳車從雍容閑雅甚都又閑也詩洵美且都疏云
美好閑習之貌又居也東方朔傳都卿相之位又中都縣名在東平府孔子為中都宰又姓姓苑臨亞侯都稽集韻古作□)
闍(說文闉闍也从門者聲集韻城門臺也爾雅孫炎云積土如堵所以望氣祥也詩注疏闉是門外之城即今之門外
曲城闍是城上之臺即今之當門臺集韻或作堵)稌(通都切徵次清音稻利下濕者又麌韻毛氏韻増)
徒(同都切徵濁音說文□步行也从辵土聲𨽻作徒一曰衆也𨽻也又空也空手而敵曰徒搏無舟而濟曰徒涉又徒
善不足以為政徒法不能以自行又類也孟能言距楊墨者聖人之徒又司徒官名主民衆故稱司徒又丹徒吳朱方地今鎮
江府縣秦望氣者言有天子王氣使赭衣三千擊之故曰丹徒又姓)途(爾雅路旅途也集韻或作嶧通作涂禮經涂九
軌又洫上有涂涂容乗車一軌亦通作塗孟塗有餓莩說文徐曰周禮塗路字作涂古無塗字途彌俗也)峹(說文
㑹稽山本作嵞一曰九江當嵞虞書娶嵞山周穆王嘗㑹諸侯於此或省作峹今文假借作塗書娶于塗山左禹㑹諸侯於塗
山杜預曰在夀春界巢縣前地理志當塗應劭曰禹所娶塗山侯國集韻亦書作□)荼(說文苦荼也从艸余聲徐曰即
今茶茗也又菜名今野苦苣也陸璣云生山田及澤中得霜脆而美顔氏家訓云葉似苦苣而細斷之有白汁花黄似菊一曰
茅秀也又神荼神名也東京賦守以鬱壘神荼副焉注東海度朔山二神領衆鬼之惡害執以葦索而用食虎集韻或書作&KR2002;
詩緝曰詩有三荼一曰苦荼谷風詩誰謂荼苦采苓詩采苦緜詩堇荼如飴是也二曰委葉□草也良□以薅荼蓼之荼是
也三曰英荼鄭東門詩有女如荼即所謂茅秀也謂茅草秀出之穗也色白言女著喪服色如荼然是也史記檮余
匈奴山名又魚韻毛氏韻増)涂(說文水名出益州牧靡南山西北入澠从水余聲今増)捈(引也揚捈中心
之所欲禮部續降)駼(說文騊駼也獸名从馬余聲前百官表騊駼監師古曰騊駼出北海中狀如馬爾雅騊駼馬色
青又揚雄解嘲前番禺後陶塗師古曰國名出馬騊駼因名)鵌(鳥名與䑕同穴集韻或作鷋)䅷(禾穗曰䅷
集韻或作䔑)塗(泥也書厥土惟塗泥又圬也史豫讓塗厠又殯謂之菆塗又塗塗厚貌楚詞白露紛以塗塗又姓又
麻韻)屠(說文刳也从尸者聲廣韻又殺也裂也尸子曰屠者割肉知牛之長少史樊噲少屠狗又姓左有屠岸賈又魚
韻)瘏(說文病也又馬病曰瘏从疒者聲詩我馬瘏矣)菟(左楚人謂虎於菟集韻或作□亦作檡漢班固叙傳
楚人謂虎為於檡又作兔一曰菟裘魯邑名又飛菟神馬作莬非莬音問)圖(說文畫計難也从口啚聲徐曰圖其規畫
也圖畫必先規畫之圖者吝嗇難之義也爾雅謀也又浮圖釋氏也後桓帝祠浮圖老注浮圖佛也今謂僧曰浮圖唐太宗復
立浮圖又塔曰浮圖亦作浮屠又作蘇塗後東夷傳三韓祭天立蘇塗注有似浮屠集韻古作□俗作啚非)鍍(以金
飾物通作塗毛氏韻増)奴(農都切徴次濁音說文奴婢皆古辠人引周禮其奴男入于辠𨽻女入于舂藁从女
又徐曰又手也持事者也今通謂僕𨽻為奴又盧奴地名後光紀北擊中山拔盧奴今定州安喜縣水經云縣有黒水故也水
黒曰盧不流曰奴因以為名集韻或作伖仅)孥(子也通作帑詩樂爾妻帑注陸徳明帑本音吐蕩切今經典通為妻
帑字中庸注古者謂其子孫曰帑漢景帝詔罪人不帑又鳥尾曰帑左傳禆竈曰歳棄其次而旅於明年之次以害鳥帑注南方
朱鳥之宿帑者細弱之名於人則妻子為帑妻子為人之後鳥尾亦鳥之後故俱以帑為言)帑(說文金幣所藏也从
巾奴聲引左傳荀伯送其帑又蕩韻)駑(字林駘也増韻駑駘下乗)笯(鳥籠屈原賦鳳凰在笯兮雞雉翔舞又麻
遇韻)砮(說文石可以為矢鏃从石奴聲引國語貢楛矢石砮又礪也集韻古作□又麌韻)逋(奔模切宮
清音說文亡也从辵甫聲廣韻又逋懸也増韻逃也欠也顔師古曰欠負官物亡匿不還者皆謂之逋故又訓負集韻籒作□)
餔(說文申時食也又前呂后傳因餔之師古曰以食食之謂之餔一曰食也孟徒餔歠也楚辭餔其糟而歠其醨或作
哺後趙壹傳弟季出遇赤眉將為所哺注食之)誧(集韻籒作□又遇韻說文大也一曰人相助也博雅又諫也又麌遇
韻)晡(日加申時淮南子至於悲谷是謂晡時)鋪(滂模切宮次清音說文著門鋪首也从金甫聲増韻
所以銜環者作龜蛇之形以銅為之故曰金鋪一曰陳也布也又虞遇韻)痡(說文病也从疒甫聲引詩我僕痡矣又本
韻書毒痡四海音敷)鯆(博雅鯆䱝鰍也廣韻江豚别名天欲風即見或作&KR2120;又麌韻毛氏韻増)&KR1568;(馬蹀跡也)
抪(說文捫持也一曰舒也漢中山靖王傳塵埃抪覆師古注抪布散也王莽傳抪徧九州毛氏韻増)蒲
(蓬晡切徵濁音說文水草或以作席詩有蒲與荷蒲似莞而褊莞精蒲麤有脊滑柔而温可以為席又詩不流束蒲注蒲蒲栁
也蒲栁楊也陸璣云蒲栁兩種皮正青曰小楊一種皮紅者大楊其葉皆長廣於栁可為箭幹左董澤之蒲可勝既乎又菖蒲
藥名葉劒脊一名昌陽一名昌本又漢制天子卧内以青規曰青蒲非皇后不得至此又州名舜都蒲坂後魏秦州周改蒲州
又姓漢有詹事蒲昌又苻洪之先家有蒲生地中長五丈如竹形時咸謂之蒲家因以為氏或作莆三輔黄圖菖莆百本通作
蒱荀柔從若蒱葦)蒱(摴蒲戲也博物志老子入胡作今人擲之以戲通作蒲)酺(說文王徳布大飲酒也漢
律二人以上無故羣飲罰金故賜酺得㑹聚飲食也唐無酺禁亦賜酺者葢聚作伎樂髙年賜酒麫又禮祭酺祭注族長無與
民飲酒之禮因祭與民長幼相獻酬焉又遇韻)匍(說文手行也从勹甫聲集韻或作扶平水韻増)䒀(艇也)
瓿(小罌又有韻毛氏曰舊韻與扶同音誤毛氏韻増)模(蒙晡切徴次濁音說文法也从木莫聲讀
若嫫母之嫫徐曰以木為規模也或作撫前韋𤣥成傳其規撫可見集韻亦作□□通作摹漢髙紀規摹𢎞逺矣)謨
(說文議謀也从言莫聲徐曰慮一事畫一計為謀汎議將定其謀曰謨集韻古作暮□譕亦書作謩)嫫(說文嫫母都醜
也古帝妃或作□漢人表□母黄帝妃即嫫母也集韻或書作&KR1653;今増)膜(胡人拜稱南膜穆天子傳膜拜而受注長
跪拜也又藥韻)摹(說文規也謂有所規倣从手莫聲廣韻以手模也或作摸増韻摸□又捫也集韻亦作撫毛氏韻
増)墓(丘墓也班固叙傳陵不崇墓合韻音謨毛氏韻増)母(熬餌也禮八珍有淳母母模也煎醢加黍上沃
以膏曰淳母又有韻)膚(風無切宮清音皮也禮運疏云膚革外薄皮革膚内厚皮又美也詩薄伐玁狁以奏膚公
又詩公孫碩膚注碩充實膚篤厚又膚淺喻在皮膚不深也集韻或作□)夫(說文□丈夫从大一象簪也周制八寸為
尺十尺為丈人長八尺故曰丈夫詩甫田注疏夫有傅相之徳而可倚仗謂之丈夫又記王制大夫注疏引白虎通曰大夫者
扶達於人者也又記曲禮夫人注疏夫扶也言扶持於王者也又夫者妻之夫也又前食貨志六尺為步步百為畮畮百為夫
又本韻)玞(碔砆石次玉山海經㑹稽山下多砆石亦作武夫董仲舒傳猶武夫之與美玉相如賦注武夫赤地白采)
扶(側手曰扶記投壺堂上七扶室中五扶注鋪四指曰扶案指曰寸通作膚公羊傳膚寸而合注側手曰扶案指曰寸
又本韻)䄮(稻再生廣韻黒稻也)鈇(說文莝斫刀从金夫聲蒼頡篇斧也)柎(說文鄂足也从木付聲草
木房為柎一曰華下萼或作不詩棠𨽻之華鄂不韡韡鄭云承華者鄂不當作柎柎鄂足也古聲不與柎同陸云不方于切又
芳浮切二聲相近也集韻亦作□枎又尤有宥勿韻案不字古有二音讀如缶者芳浮切之轉聲也讀如俯者方于切之轉
聲以俯切不則平聲當是夫音故云不柎同音今俗皆逋骨切宜無古音也)跗(足也集韻或作趺附□又俞跗黄帝
時醫師名前藝文志作俞柎亦作榆柎揚雄解嘲作㬰跗又遇韻)枹(說文擊鼓杖一曰枹罕羌縣名又爻尤韻増
韻舊注亦作桴誤今删案左傳右援桴而鼓音浮禮記禮運明堂位樂書桴鼓字竝音浮無夫音音夫者屋棟也泭筏也今
人讀蕢桴為夫音者誤増韻承俗而誤故云亦作桴)敷(芳無切次宮次清音說文施也从攴尃本作□漢百官表
□五教𨽻作敷一曰陳也廣韻散也或作傅宋史世家傅錫其庶民漢文紀傅納以言亦作鋪詩鋪敦淮濆馬融傳鋪干布濩
毛氏曰从甫从方今作敷非監韻亦作旉新制引易震為旉誤)尃(說文布也从寸甫聲徐曰布以法度也或作漙
記祭義溥之而橫乎四海又麌韻今增)懯(憋懯急速貌列嘽咺憋懯集韻通作怤毛氏韻増)孚(說文□卵
孚也从爪子一曰信也徐曰鳥之乳卵皆如其期不失信也鳥抱恒以爪反覆其卵故从爪从子㑹意易中孚卦名集韻古作
□亦作附)莩(說文草也一曰葭中白皮漢中山王傳非有葭莩之親師古曰葭蘆也莩其筒中白皮至薄者言其輕薄
而附著又揚糟莩曠沈栁曰糟當為精莩如葭莩之莩目精之表也又小韻)罦(爾雅罦翻覆車網也郭云今之翻車
大網有兩轅中施罥以捕鳥集韻或作䍖罘)稃(說文□也从禾孚聲徐曰稃即米殻也草木之華房為柎麥之皮為
麩音義皆同廣韻榖皮也爾雅秠一稃二米集韻或作粰亦作□□)桴(爾雅棟謂之桴廣韻屋棟也又尤韻増韻舊注
誤案鼓桴之桴經傳及韻書竝音浮不音夫増韻於此桴字下注擊鼓杖亦作枹是誤以音浮之桴釋此桴也又案柎筏字
本作泭通作桴論語乗桴浮於海本假借桴棟字也増韻於此桴字下又注編竹木曰桴是又誤以柎筏之柎釋此桴也今正)
俘(說文軍所獲也引左傳以為俘馘注係其人曰俘截左耳曰馘生俘死馘以數軍實也一曰取也)郛(說文
郭也从邑孚聲徐曰郛猶附也草木華房為柎在外包裏之也公羊入其郛注恢郭也城外大郭也集韻或作垺□)苻
(草之莩甲史記律書甲者言萬物剖苻甲而出或作荴前李夫人傳函荾荴以俟風音綏敷注華甲齊也集韻通作孚又本韻
今増)紨(說文布也一曰麤紬从糸付聲廣韻細布文選作敷今増)泭(說文編木以渡一曰庶人乗泭
方言泭謂之篺篺謂筏郭璞曰木曰篺竹曰筏小筏曰泭或作柎詩漢廣不可方思注方泭也孫炎曰置水為柎杙也集韻亦
作□通作桴語乗桴浮于海注曰水上泭漚)怤(思也恱也)荂(說文華榮也从艸夸聲徐曰案爾雅芙薊其實
荂薊莖頭皆有臺名荂又曰草木將生先生細葉或作&KR1929;亦作旉易震為旉釋文云花之總名又作華莊子折楊皇華舊本作
荂揚雄方言華荂盛也齊楚之間或謂之華或謂之荂郭璞曰江東謂華為敷陸徳明云古讀華如敷)麩(說文小麥
屑皮也从麥去聲集韻或作麱䴸平水韻増)鄜(說文左馮翊縣本作□从邑麃聲徐按秦穆公作□畤今文省作鄜
本上郡溪鄜縣隋置鄜州張氏補遺)扶(馮無切次宮濁音說文佐也从手夫聲一曰相也廣韻扶持也又扶
風郡名扶助也風化也魏為岐州又扶州在隴右又姓漢有廷尉扶嘉集韻古作□)蚨(說文青蚨水蟲可還錢从虫夫
聲博雅蟱&KR1599;魚伯青蚨也異物志&KR1874;&KR1599;子如蠶子著草葉得其子母自飛来就之淮南子萬畢云以母血塗
八十一錢子血塗八十一錢置母用子置子用母皆自還也或云雌雄故今人謂錢為青蚨)颫(大風也集韻通作肤)夫(語端辭語
夫仁者又語已辭吾已矣夫栁宗元曰疑辭也又有所指之辭語夫二三子也孟夫有所受之也又人名史夫差集韻或作□
又本韻)芙(芙蕖荷也詳見蕖字注集韻通作扶平水韻増)符(說文信也漢制以竹長六寸分而相合从
竹付聲一曰符之為言扶也兩相扶合而不差也一曰符者輔也所以輔信史注銅虎符䇿一至五發兵遣使符合乃聽之竹
使符以竹箭五枚長五寸旁鐫篆書亦一至五張晏曰符以代古之圭璋从簡易也師古曰與郡守為符合分其半右留京師
左以與之又姓魯頃公之孫雅仕秦為符璽令因而氏焉)苻(草名爾雅苻鬼目莖似葛葉圓而毛子如耳璫又姓晉蒲
洪其孫堅背有草付字改姓苻俗作符堅非又模韻)䵾(鼓聲也書傳乃鼓䵾譟周禮大司馬車徒皆譟注書曰前徒乃
鼓䵾而譟者亦謂喜也今増)鳧(說文舒鳧鶩也从鳥几聲郭璞曰鳧似鴨而小長尾背上有文今江東亦呼為鸍音
施又音彌陸璣曰青色卑脚短喙水鳥之謹愿者也爾雅鸍沈鳧好沒也廣韻野鴨又周禮考工記鳬氏為鍾官也毛氏
曰監本作鳬誤)瓿(小罌也又厚韻)無(微夫切次宮次濁音說文□亡也本作□从亡橆聲橆本古文蕃橆
字篆文借為有無字李斯變𨽻變林為四㸃非撒火也當作無今文又轉作無増韻無者對有之稱又文無藥名古今注云相
别贈之以文無文無一名當歸古作无說文虚於元者虚无道也王育說天屈西北為无易文皆作无或作亡論語有若亡漢
書内亡骨肉本根之輔禮記詔侑武方鄭曰武讀為無揚子聖人曼字注音無說文&KR1354;數之積也□字从此當作無今作
無毛氏曰无與旡不同旡音既監本作旡誤藝苑雌黄曰无亦作亾自古只用此二字秦時始以蕃橆之橆為有無之無
說文曰橆文甫切今借為有無字古經書皆篆文秦變篆為𨽻多改其字形詩書周禮春秋禮記論語本皆用无字乃變篆為
𨽻者改之惟周易首尾盡用无字葢變𨽻時不曽改易不在焚之數亦不得而改至於亾字亦有存而不改者論語有若亡亡
而為有人皆有兄弟我獨亡不如諸夏之亡以上亾字獨不改者葢變𨽻時誤讀為存亡之亡故存而不改也又見毋字
注)蕪(說文薉也从艸無聲)䍢(說文罟屬从罒無聲集韻或作□)璑(說文三采玉也从玉無聲徐曰
三采朱蒼白周禮弁師瑉玉注故書作璑惡玉名也今増)毋(說文□止之也从女有奸之者徐曰能有守也指事
陸徳明曰毋與母不同母本作□从女中二㸃象兩乳之形毋本作□女字内有一畫毛氏曰内一畫象奸之形奸女為毋禁
止之也古言毋猶今言莫也通作無書無總于貨寳無若丹朱傲詩無貳爾心皆作此無字又姓母丘氏或為毋氏資暇集曰
稷下有諺曰學識何如觀㸃書如亾字毋字竝是正音非借音也今見㸃書每遇亾有字必以朱發平聲其遇毋有字亦然是
誤以亡為亾失之亾母為父母之母讀之也不知亡字亾字毋字母字各有區分觀篆文當知矣不待㸃發為音也)巫
(說文□祝也女能事無形以舞降神也象人兩褎舞形與工同意古者巫咸初作巫國語民之精爽不携貳者則明神降之在
男曰覡在女曰巫又山名在巫郡今䕫州又姓風俗通云氏於事者巫卜陶匠是也漢有冀州刺史巫捷古作□亦作□□)
誣(說文加也从言巫聲徐曰以無為有也表記受禄不誣注於事不信曰誣)租(宗蘇切音與魚韻菹同說
文田賦从禾且聲一曰畜也廣韻積也)蒩(茅藉也封諸侯用之音義與魚韻蒩同)麤(聰徂切商次清
音說文行超逺也从三鹿又大也疏也物不粗也又畧也或作麆亦作粗記其聲粗以厲莊道之粗也又作觕公羊傳觕者曰
侵精者曰伐俗作麄麁非)蘇(孫徂切商次清次音說文蘇桂荏也从艸穌聲廣韻紫蘇又爾雅翼魚蘇一名
魚&KR2783;水蘇一名雞蘇又蓺草曰蘇韓信傳樵蘇後爨注蘇取草也又草也莊蘇者注草也方言蘇草芥也江淮南楚之間曰蘇
自關而西或曰草或曰芥又扶蘇小木注扶胥小木也又流蘇盤線繒繡之毬五綵錯為之同心而下垂者也又析羽曰流蘇
文選子虚賦蒙鶡蘇注析羽也摯虞曰流蘇者緝鳥尾垂之若旒然以其橤下垂故曰蘇今人亦謂絛頭橤為蘇又蘇蘇氣索
貌易震蘇蘇陸云恐懼貌王云躁動貌鄭云不安也又姑蘇吳郡隋平陳改蘇州因姑蘇山名又姓)穌(說文把取禾若
也从禾魚聲徐曰穌猶部斂之也一曰死而更生曰穌廣韻息也舒恱也通作蘇樂記蟄蟲昭蘇注更息曰蘇書后来其蘇
集韻俗作甦非是毛氏韻増)㢝(博雅屠㢝庵也廣韻又酒名元日飲之可除温氣四時纂要作屠蘇云思邈庵名一
云屠者屠絶鬼氣蘇者蘇醒人䰟)酥(酪屬牛羊乳為之牛酥差勝若犛牛復優於家牛也集韻或作□□□)
徂(叢租切商濁音說文往也本作䢐齊語曰䢐从辵且聲今文作徂書汝徂征詩我徂東山通作且詩士曰既且集韻
籒作□)且(語辭詩匪我思且又魚語馬韻毛氏韻増)芻(牕俞切音與初同說文□刈艸為也包束
草之形徐曰此雖从艸葢是象形爾雅秆謂之芻祭統王執芻注藁也又羊曰芻犬曰豢皆以所食得名集韻或作䅳俗作□
□非是案說文芻字中本从艸又加艸作蒭非也)毹(雙雛切音與蔬同氍毹織毛蓐也一曰毾㲪或作毺三輔
黄圖温室規地以罽賔毺亦作㲣張衡詩美人贈我氈氍㲣通俗文氍㲣之細者名毾㲪施大牀前小榻上登而上牀者集韻
又作□氀)雛(崇芻切音與徂同說文雞子也从隹芻聲徐曰雛猶云初也一曰生噣雛鳥子生而能自啄者又能
哺食曰鷇自食曰雛又莊子南方有鳥其名曰鵷雛俗作□非)䅳(廣雅稷穰謂之䅳俗作□非)媰(□婦也)
烏(汪胡切羽清音說文□孝鳥也象形一曰反哺之鳥又小爾雅云小而腹下白不反哺者謂之雅烏白項而羣
飛者謂之燕烏陸佃曰烏一名雅其名自呼詳見魚韻鶋字注又曰烏陽物也故日中有三足烏又渴烏引水者也後張讓傳
作翻車渴烏注渴烏為曲角以氣引水上也又俗謂黒色曰烏又姓齊大夫烏枝鳴集韻古作□□或作於案古文□乃今
於字本象烏形今但以為歎辭及語辭字遂無以於為鴉烏字者矣又見本韻於字下注)杇(說文所以塗也从木亏聲
秦謂杇關東謂之鏝増韻杇塗鏝器也因謂塗鏝為杇語糞土之牆不可杇也或作圬左傳圬人以時塓館宮室集韻亦作釫
又作□)汙(說文本作洿水不流也一曰窊下三蒼解詁曰停水曰洿孟子數罟不入洿池漢食貨志川原為洿今文
作汙左傳潢汙行潦之水疏云畜水謂之潢水不流謂之汙記汙其宮而豬焉又濁也左傳川澤納汙書舊染汙俗又㮃莎謂
之汙詩薄汙我私注煩撋也字略云煩撋猶捼莎也或作污禮記道污則從而污漢書薛廣徳傳污輪玉篇云从亏者古文从
于者今文歐陽氏曰污汙本一字今經傳皆以今文書之葢俗从簡又麻遇韻案監韻本音洿字亦作汙遇韻汙字亦作洿
互出今正)於(歎詞也說文作□本古文烏字象反哺之形省作□𨽻作於書於鯀哉詩於昭于天於乎前王皆作此於
字或作嗚廣韻古於戲字今作嗚呼前五行志嗚嘑李斯傳歌呼嗚嗚通作烏説文徐曰此字本象形假借以為嗚呼也陸佃云
烏又為歎辭佳見虎則鳴烏見虎則噪故以為烏虖歎所異也漢書注師古曰於戲今讀曰烏呼成作烏嘑音義皆同揚惲傳
歌呼烏烏韓信傳意烏猝嗟亦通作惡漢王貢龔鮑傳竝作惡虖孟惡是何言也注惡者不安於事之歎辭也又魚韻)
惡(安也語惡乎成名孟居惡在又遇鐸韻毛氏韻増)呼(荒胡切羽次清音外息也从口乎聲出息為呼
入息為吸廣韻又喚也一曰嗚呼歎辭也又姓列仙傳有呼子先又遇韻毛氏曰招呼歎息之呼則平聲呼號之呼則去聲
案嗚呼歎辭也大學引詩於戲前王不忘史記漢書於戲注竝讀曰烏呼詩於乎小子注陸徳明曰上音烏下音呼凡此二
字相連皆放此漢武紀嗚虖孔光傳於虖漢五行志嗚嘑已上竝經史嗚呼通用之字)虖(說文□也从虍乎聲廣韻
虎吼也或作謼廣韻大呌也賈誼傳大臣有罪猶未斥然正以謼之也亦作嘑周禮雞人掌大祭祀夜嘑旦以&KR1127;百官通作呼
元結中興頌獨立一呼千麾萬旟毛氏韻増)滹(滹沱水名在信都郡北入海又姓前功臣表下摩侯滹毒尼集韻或
作□淲□亦作滹泘通作虖周禮虖池亦通作嘑史記嘑池平水韻増)膴(說文無骨腊揚雄說鳥腊周禮有膴胖詳
見微夫切注一曰大也詩民雖靡膴)幠(說文覆也从巾無聲禮記幠用斂衾又慢也詩昊天泰幠禮記投壺毋幠注慢
也集韻或作芋荀子無帾注無讀為幠所以覆尸)胡(洪孤切羽濁音說文牛頷垂也从月古聲徐曰牛頷下垂
皮也詩狼跋其胡狼之老者頷下垂胡朱氏曰頷懸肉也又考工記冶氏戈胡三之㦸胡四之中直刃者為援胡謂矛之旁出
者曲猶牛胡也又曼胡謂增其上宛曲無稜刺也又麤纓無文理曰曼胡之纓又深衣注垂下曰胡一曰何也又夀也左傳雖
及胡耉諡法保民耆艾曰胡胡是老稱又盧胡笑貌孔叢子盧胡大笑應劭曰掩口盧胡又北狄曰胡又胡國今汝南郡汝隂
又姓出安定新蔡之望集韻或作□□)箶(箶簏箭室又竹名集韻或作□)湖(說文大陂也从水胡聲周禮揚
州其浸五湖&KR0906;者所仰以溉灌者也五湖一名具區其派有五故曰五湖一名震澤一名笠澤張勃吳録五湖者太湖之别名
以其周行五百里三萬六千頃故以五湖名義興記太湖射湖貴湖陽湖洮湖為五湖酈𤣥水經謂長蕩湖射陽湖上湖滆湖
太湖為五湖韋昭謂胥湖蠡湖洮湖陽湖太湖為五湖史正義云茭湖游湖漠湖貢湖胥湖皆太湖東岸五灣為五湖虞翻云太
湖有五道東通長洲松江南通安吉霅溪西通宜興荆溪北通晉陵滆湖西南通嘉興韭溪陸龜蒙云太湖上稟咸池之氣一
水而五名二說為近又青草湖一名洞庭湖在巴陵郡又宮亭湖即彭蠡澤謂之彭澤湖一名匯澤今鄱陽湖是也又州名古
防風氏之國秦屬㑹稽隋置湖州宋改安吉州)瑚(說文珊瑚似玉而赤色作樹形本草云從波斯國及師子國来徐曰
今珊瑚石或青或赤髙一二尺裹以繒帛燒之不熱亦可刻琢為器為樹者乃交柯可愛或只如今太湖石又瑚璉黍稷器記
殷之六瑚詳見璉字注)餬(說文寄食也引左傳餬其口於四方廣韻又糜也集韻或作□亦書作䭌)醐(醍醐
酥之精液也集韻或作□)糊(說文黏也本作黏从黍占聲一曰煑米及麪為鬻集韻或作粘□亦作&KR2914;□又作䉿□又
糢糊漫貌杜詩駞背錦糢糊又子璋髑髏血糢糊毛氏韻増)鶘(鵜鶘水鳥好羣飛沈水取魚腹下胡大如數斗囊一
名淘河一名婟澤)乎(說文□語之餘也从兮象聲上越揚之形也徐曰凡名乎皆上句之餘聲也廣韻極辭也一曰
疑辭也舒辭也集韻或作虖與乎同)壺(說文□昆吾圜器也□象形从仌象其葢徐曰昆吾紂臣作瓦器禮器注壺大
一石瓦甒五斗又投壺注壺頸脩七寸腹脩五寸徑一寸半容斗五升又喪大記狄人出壺注漏水之器又方壺海中神山又
壺口山在河東猗氏禹貢既載壺口治梁及岐禮記檀弓敗於臺駘注臺當為壺字之誤也)弧(說文木弓也一曰往體寡
来體多曰弧易弦木為弧)狐(說文妖獸也鬼所乗之有三徳其色中和小前大後死則丘首以犬𤓰聲名山記狐者先
古之淫婦其名曰紫化為狐多自稱紫陸佃曰狐白謂腋下之毛純白集以為裘說文狐从孤省狐性疑疑則不可以合𩔖故
从孤犬性獨狐性孤羊性羣鹿性麤又訓狐鳥名韓詩有烏夜飛名訓狐注唐五行志鵂鶹一名訓狐又姓晉有狐氏代為卿
大夫集韻或作□爾雅貍□貛貉)瓠(器也爾雅康瓠謂之甈賈誼傳幹棄周鼎寳康瓠兮如淳曰大瓠也通作壺詩
八月斷壺注瓠也注曰𤓰之可為壺者鶡冠子云中流失船一壺千金性善浮南人謂之要舟又古今注云壺盧瓠之無柄者
𤣥蜂若壺義葢取此又地名瓠丘瓠讘竝晉地俗作葫又遇韻)盧(籠都切半徴商音說文飯器也从皿□聲一曰
賣酒區前食貨志令官作酒以一二千石為一均率開一盧以賣司馬相如傳文君當盧師古曰賣酒處累土為盧以居酒瓮
四面隆起一面髙形如鍛盧晉書作壚王戎傳黄公酒壚又湛盧越劒名歐冶子所鑄言湛然如水黒也又都盧戲伎名師古
注都盧國人勁捷善縁髙有跟掛腹旋之名皆因橦以見伎張衡西京賦都盧尋橦唐曰竿木今曰上竿又呼盧摴蒲戲又若
盧官名前百官志少府有若盧令丞如淳曰若盧郎中二十人主弩射漢儀注有若盧獄令主治庫兵又蒲盧蜾蠃也爾雅蜾
蠃蒲盧今之細腰蜂也解頤新語曰瓠之細腰曰蒲盧蜂之細腰亦曰蒲盧又朱氏曰蒲盧草也沈氏曰蒲盧蒲葦也又觚盧
草名前相如賦蓮藕觚盧張晏曰觚盧扈魯也又姓姜氏封於盧以國為氏出范陽集韻籒作盧俗作盧非)蘆(說文
蘆菔也亦名来菔陸佃曰温菘也亦名来服言来麰之所服一曰葦之未秀者曰蘆又薺根曰蘆又姓後魏有蘆氏)籚
(說文積竹矛㦸柄也从竹盧聲一曰筐也大曰籚小曰籃或作盧周禮考工記秦無盧注矛㦸柄竹攢柲攢音纂柲即柄也)
鑪(說文方鑪也从金盧聲一曰火圅廣韻火牀左傳邾莊公廢于鑪炭増韻又鑪冶也又熏器或作爐漢官典職曰尚
書郎給女使執香爐)櫨(說文柱上柎也从木盧聲徐曰今謂草木枝端華房之蔕為柎此櫨象之即今之斗也廣韻欂
櫨也前王莽傳為銅欂櫨師古曰柱上枅也三蒼云柱上互木曰枅一名㭼韓文欂櫨侏儒通作籚國語朱儒扶籚一曰果名
呂氏春秋曰箕山之東有櫨焉夏熟通作盧釋名都盧負屋作此盧字相如賦盧橘夏熟)鱸(魚名晉張翰在洛思松江
鱸魚鱠一曰巨口細鱗)壚(說文黒剛土也徐曰書下土墳壚然則壚黒也)艫(說文舳艫也船頭曰艫前武紀
舳艫千里李斐曰舳船後持拖處艫船頭刺櫂處言其船多前後相銜不絶又舟名唐元珪與張柬之乗艫江中)轤
(&KR2688;轤井上汲水木一作轆轤一作樚櫨廣韻圓轉木也通作鹿盧禮記喪大記以紼繞碑間之鹿盧輓棺而下之又揚雄校獵
賦轠轤不絶師古曰環轉也如淳音雷盧)瓐(碧玉也)黸(說文方言齊謂黒為黸又魚韻毛氏韻増)
獹(博雅韓獹犬也通作盧詩盧令令注田犬戰國䇿盧天下之俊犬今増)瀘(水名出䍧柯江後滇王傳注瀘
水一名若水出旄牛徼外入江有瘴氣三四月必死諸葛表五月渡瀘又州名古犍為地)矑(目童子通作盧前揚雄賦
玉女無所眺其清盧)纑(說文布縷也孟子妻辟纑)顱(說文頭顱首骨也集韻或作髗通作盧前武五子傳賛頭
盧相屬於道)&KR1383;(瓠&KR1383;匏而圜者又水名五代史牛蹄突厥其水曰瓠&KR1383;河通作胡盧唐王綸詩胡盧河上淚沾巾
毛氏韻増)□(說文甀也从甾虍聲讀若盧徐曰盧字从此集韻古作□籒作罏亦作&KR2760;禮韻本出罏字)玈
(黒弓左傳賜晉侯玈弓矢千或作㢳漢書㢳弓通作盧書文侯之命盧弓一盧矢百通作黸揚子彤弓黸矢廣韻俗作□已
上屬孤字母韻)
古今韻會舉要卷三
