詩演義卷五
明梁寅撰
齊國風
周武王封太公望於齊通工商之業便魚鹽之利故
為大國漢志曰太公以齊地負海舄鹵少五榖而人
民寡廼勸以女工通魚鹽而人物輻湊管仲又設輕
重之權以富國故齊人織作冰䊵綺綉純麗之物號
為冠帶衣履天下至田齊時臨淄海岱之間為一都
會其中具五民百工皆備焉
雞鳴
舊序曰思賢妃也哀公荒淫怠慢故陳賢妃貞女夙
夜警戒相成之道焉傳曰此序得之但云哀公未
有所考
雞既鳴矣朝既盈矣匪雞則鳴蒼蠅之聲
三章皆賦也傳曰古之賢妃御于君所將旦必告君
曰雞既鳴矣會朝之臣既已盈矣欲令君早起而視
朝也然實非雞鳴也乃蒼蠅之聲耳其必存警畏不
留於逸欲如此此所以為相成之道也
東方明矣朝既昌矣匪東方則明月出之光
此再告也謂東方既明朝既昌盛所當即起然非天
明乃月明耳
蟲飛薨薨甘與子同夢會且歸矣無庶予子憎
此三告也蟲飛而薨薨然有聲天未明也豈不欲與
子同夢而安寢哉然羣臣朝者俟候之久將散而歸
君起視朝寧早毋晏毋以予之故并以子為憎也
還
獵者相遇而稱譽之辭也
子之還兮遭我乎峱之間兮並驅從兩肩兮揖我謂我
儇兮
三章皆賦也子之還兮褒美田獵所遇之人言其便
捷也峱齊地山名肩與&KR1807;同三歲豕揖我謂我儇兮
儇亦便利也曰還者美所遇之人曰儇者所遇之人
美自已其文相稱譽舊序所謂習於田獵謂之賢閑
於馳逐謂之好蓋俗之不美皆上之所化也
子之茂兮遭我乎峱之道兮並驅從兩牡兮揖我謂我
好兮
茂者年壯力強如木之茂也兩牡者兩獸也
子之昌兮遭我乎峱之陽兮並驅從兩狼兮揖我謂我
臧兮
昌者氣力之盛也狼似犬銳頭白頰高前廣後臧者
言其善搏獸耳非有善道也
著
刺不親迎也
俟我于著乎而充耳以素乎而尚之以瓊華乎而
三章皆賦也女之嫁者言壻俟我于著著者門屏之
間也充耳者以纊縣瑱所謂紞也尚之以瓊華言加
之以似玉之石即瑱也乎而語辭吕氏曰昏禮壻親
迎既奠鴈御輪乃先歸俟于門外婦至則揖以入時
齊俗不親迎女至壻門始見其俟已也
俟我于庭乎而充耳以青乎而尚之以瓊瑩乎而
庭在大門之内寢門之外瓊瑩亦似玉之石吕氏曰
此昏禮所謂壻道婦入及寢門揖入之時也
俟我于堂乎而充耳以黃乎而尚之以瓊英乎而
充耳以素以青以黃皆美石之色吕氏曰此昏禮所
謂升自兩階之時也
東方之日
淫奔之詩
東方之日兮彼姝者子在我室兮在我室兮履我即兮
興也彼姝者子言女之美也履我即兮隨我而相就
也
東方之月兮彼姝者子在我闥兮在我闥兮履我發兮
闥即門也履我發兮言其行去也言淫奔之女日出
則躡我之跡而來月出則躡我之跡而去
東方未明
刺其君興居無節號令不時也
東方未明顛倒衣裳顛之倒之自公召之
賦也以君之嚴急故東方未明而起太早乃顛倒其
衣裳其如是者以君來召不可不早去也
東方未晞顛倒裳衣倒之顛之自公令之
晞者明之始升也又日月之光氣也
折柳樊圃狂夫瞿瞿不能晨夜不夙則莫
比也柳者柔脆之木折而插之以樊其蔬圃非難越
者也而狂夫猶瞿瞿然不敢越之以比晨夜之限甚
明君乃不能知不失之早則失之莫何耶
南山
齊襄公通於文姜是詩所以刺之也
南山崔崔雄狐綏綏魯道有蕩齊子由歸既曰歸止曷
又懷止
比也南山崔崔然而高比襄公之居君位也雄狐綏
綏然而求匹比其有淫泆之心也齊子者文姜既由
魯道以嫁矣又何必懷思之乎
葛屨五兩冠緌雙止魯道有蕩齊子庸止既曰庸止曷
又從止
冠緌者冠必有纓纓必有緌蓋結纓頷下以固冠其
結之餘者散而下垂謂之緌葛屨必兩冠緌必雙以
比夫婦有定偶不可亂也文姜既用魯道以嫁襄公
又何從而通之乎
藝麻如之何横從其畆取妻如之何必告父母既曰告
止曷又鞠止
興也種麻者將如何哉必先從横耕治其田畆可也
取妻者將如何哉必先禀之于父母可也魯桓以父
母之命取妻矣又曷為使文姜得窮極其欲哉
析薪如之何匪斧不克取妻如之何匪媒不得既曰得
止曷又極止
析薪者破析其薪也既曰歸止既曰庸止既曰告止
既曰得止言其始之幸得其正也曷又懷止曷又從
止曷又鞠止曷又極止惜其終之肆行縱欲莫之正
也傳曰前二章刺齊襄後二章刺文姜蓋懷之從之
齊襄之罪也窮極其欲者文姜之惡也
甫田
此詩戒時人厭小而務大忽近而圖遠徒勞無功也
無田甫田維莠驕驕無思遠人勞心忉忉
三章皆賦也言無佃大田也佃大田而力不給則其
草驕驕然而張王矣無思遠人言思遠人而人不至
則心忉忉然而徒勞矣
無田甫田維莠桀桀無思遠人勞心怛怛
桀桀猶驕驕怛怛猶忉忉
婉兮孌兮總角丱兮未幾見兮突而弁兮
言觀於少小之子婉孌可愛長髮之時兩髻如角及
其既冠突然而弁是則小之可大近之可遠但在于
循序而進不急近功爾
盧令
此與還之詩大意略同所以美田獵之人也
盧令令其人美且仁盧重環其人美且鬈盧重鋂
其人美且偲
賦也盧田犬也如曰韓盧是也令令犬頷下環聲也
重環者環之中又貫一環所謂子母環也重鋂者環
之中又貫二環也說文鬈髮好也偲強力也獵人而
謂之美其人非真仁人也亦猶邪人而自以為正人
小人而自以為君子爾
敝笱
刺文姜也莊公之時文姜屢往會齊襄也
敝笱在梁其魚魴鰥齊子歸止其從如雲敝笱在梁
其魚魴鱮齊子歸止其從如雨敝笱在梁其魚唯唯
齊子歸止其從如水
三章皆比也敝笱不能制大魚故魴鰥及鱮皆唯唯
自縱莊公不能防閑其母故姜氏車馬僕從哆然遠
行屢會齊襄而無所愧恥也按孔叢子云衞人釣
于河得鰥魚其大盈車故詩注云鰥大魚也
載驅
刺文姜也
載驅薄薄簟茀朱鞹魯道有蕩齊子發夕
四章皆賦也薄薄疾驅之聲也簟者竹席茀者婦車
之蔽朱者以漆和朱而飾車也鞹皮去毛者發夕離
所宿之處也
四驪濟濟乖轡瀰瀰魯道有蕩齊子豈弟
四驪者四馬同黑色也濟濟衆且美也瀰瀰轡垂而
柔也豈弟樂易也言姜氏車馬之美人徒之多而從
容自得其心懽愉無恥甚矣
汶水湯湯行人彭彭魯道有蕩齊子翺翔
汶水則湯湯然而盛行人則彭彭然而多齊子之行
則翶翔自縱翶翔者猶曰招摇市過之見之者以為
恥而已則不知恥也
汶水滔滔行人儦儦魯道有蕩齊子遊翺
遊遨猶翶翔也按凡譏刺之詩若此篇者最為分明
姜氏之惡彰彰詩人深刺之春秋屢書之姜氏既無
恥而莊公以國君之尊不能防閑其母何哉觀敝笱
載馳二詩不待猗嗟之刺而莊公之責不得以辭矣
猗嗟
舊序曰刺魯莊公也莊公有威儀技藝而不能防閑
其母失子之道故齊人刺之
猗嗟昌兮頎而長兮抑若揚兮美目揚兮巧趨蹌兮射
則臧兮
三章皆賦也猗嗟昌兮嘆美其盛也頎而長兮貌頎
然而長也抑若揚兮或抑而俯或揚而仰皆有威儀
也美目揚兮於目之動而見其美也巧趨蹌兮進退
中規矩也射則臧兮射之精也傳曰極道其威儀技藝
之美而云刺不能防閑其母者若曰惜乎其獨少此耳
猗嗟名兮美目清兮儀既成兮終日射侯不出正兮展
我甥兮
名者有美譽也清者目清明也儀既成兮言行禮至
于卒事皆不失儀也終日射侯不出正兮射無不中
也侯者張布而射之也正者射之的也或曰正本作
鴊射之正象鳥之捷黠者禮注云畫布曰正棲皮曰
鵠鵠亦小鳥也展我甥兮言誠為齊之甥也
猗嗟孌兮清揚婉兮舞則選兮射則貫兮四矢反兮以
禦亂兮
孌者狀貎之美也清者目之明揚者眉之美婉亦好
貎舞則選兮選者數也言舞之善而為人所稱數也
射則貫兮中而又能貫革也四矢反兮中皆復得其
故處也或問子可以制母乎趙匡曰夫死從子通
乎其下况國君乎若莊公者哀痛以思父誠敬以事
母威刑以馭下車馬僕從莫不俟命夫人徒往乎夫
人之往也則公哀敬之不至威命之不行耳
魏國風
傳曰魏國本舜禹故都其地陿隘而民貧俗儉蓋有
聖賢之遺風焉周初以封同姓後為晉獻公所滅而
取其地蘇氏曰魏地入晉久矣其詩疑皆為晉而作
故列于唐風之前猶邶鄘之于衛也今按公路公
行公族皆晉官蘇氏說然矣而詩中不言晉事者如
葛屨汾沮洳或以譏刺其地之大夫非刺晉君也若
以為魏故國之詩則國風多春秋時詩不應西周之
詩獨存魏風也
葛屨
刺褊而儉也
糾糾葛屨可以履霜摻摻女手可以縫裳要之襋之好
人服之
興也糾糾然寒凉之葛屨而可以履霜以興使始嫁
之女縫裳也古禮取婦三月始廟見既廟見然後執
婦功此稱女者蓋嫁而未廟見者也摻摻女手言纖
纖之女手也要之使縫裳腰也襋之使縫衣領也
好人提提宛然左辟佩其象揥維是褊心是以為刺
賦也好人謂主婦也提提安舒也宛然左辟凡辭讓
必辟而居左言有威儀也象揥以象骨為摘髮之篦
言此見其為貴家也以貴家而使女縫裳其心褊急
是以刺之也
汾沮洳
刺貴者之儉不中禮也
彼汾沮洳言采其莫彼其之子美無度美無度殊異乎
公路
三章皆興也汾水名沮洳者下濕之地莫者野菜似
柳葉厚且長有毛刺可為羹彼其之子指采莫者美
無度言其美不可量也雖云美無度然身親賤事儉
嗇之過殊不類乎貴人也公路掌公之路車者然意
其為貴者之美稱耳未必真為是官公行公族亦然
彼汾一方言采其桑彼其之子美如英美如英殊異乎
公行
汾一方言在汾水之傍也采桑蓋以供蠶者美如英
如花之萼也公行掌兵車之行列者
彼汾一曲言采其藚彼其之子美如玉美如玉殊異乎
公族
藚似車前草謂之水舄寸寸有節
園有桃
自言其心之憂而人莫知之之辭
園有桃其實之殽心之憂矣我歌且謠不知我者謂我
士也驕彼人是哉子曰何其心之憂矣其誰知之其誰
知之蓋亦勿思
興也園中有桃實可充殽而人未知之以興我心之
憂人亦莫能知也歌謠者憂之無奈以散其憂也其
不知我者謂我乃士無所事而驕樂故歌且謠蓋不
知者皆小民也為士而憂乃憂國而彼小民者宜其
不知也彼人是哉子曰何其蓋曰彼之為政者是矣
而子乃憂其不然獨何為哉其誰知之蓋亦勿思傳
曰彼之非我特未之思爾誠思之則將不睱非我而
自憂矣
園有棘其實之食心之憂矣聊以行國不知我者謂我
士也罔極彼人是哉子曰何其心之憂矣其誰知之其
誰知之蓋亦勿思
棘者小棘叢生其實亦可食聊以行國言遊行國中
可寫其憂也士也罔極言士之放浪遊戲無窮極也
陟岵
孝子役思念父母也
陟彼岵兮瞻望父兮父曰嗟予子行役夙夜無已尚慎
旃哉由來無止
三章皆賦也行役之時去家既遠乃登山之無草木
者以望父之所在父曰嗟予子行役此下四句皆託
為父之言也想父之在家必曰嗟我子之行役自蚤
至夜無有止息勞苦甚矣尚願慎之苟無罪犯尚可
以歸來而不止留於外也
陟彼屺兮瞻望母兮母曰嗟予季行役夙夜無寐尚慎
旃哉由來無棄
屺山之有草木者棄謂棄親而歸
陟彼岡兮瞻望兄兮兄曰嗟予弟行役夙夜必偕尚慎
旃哉由來無死
岡山脊也必偕者與其儕輩同作同止不得自如
也
十畆之間
賢者不樂仕思與其友歸于農圃也
十畆之間兮桑者閑閑兮行與子還兮十畝之外兮桑
者泄泄兮行與子逝兮
賦也十畆場圃之地也閑閑泄泄皆自得之意行者
將也此蓋位卑禄薄之人雖有去意而未能即去故
言將還也
伐檀
美君子隠居之志也
坎坎伐檀兮置之河之干兮河水清且漣猗不稼不穡
胡取禾三百㕓兮不狩不獵胡瞻爾庭有縣貆兮彼君
子兮不素餐兮
三章皆興而賦也伐檀將以為車而置之河干乃不
為用以興君子有道而不仕也不稼不穡以下四句
託為君子之自言蓋曰于稼也而不種于穡也而不
收何以有禾三百㕓之多于狩獵也而不身親之何
以瞻而庭有縣獸貆者貉也彼君子兮不素餐兮又
詩人稱美之辭言彼君子者誠能不素餐矣素餐者
無功而食禄也
坎坎伐輻兮置之河之側兮河水清且直猗不稼不穡
胡取禾三百億兮不狩不獵胡瞻爾庭有縣特兮彼君
子兮不素食兮
伐輻者伐木以為車之輻也清且直者水清而又不
瀠廻也億十萬也特者三歲獸
坎坎伐輪兮置之河之漘兮河水清且淪猗不稼不穡
胡取禾三百囷兮不狩不獵胡瞻爾庭有縣鶉兮彼君
子兮不素飱兮
伐輪伐木以為車之輪也淪者小風水成文如輪之
轉也囷圓倉鶉鵪鶉也熟食曰飱
碩鼠
民困于貪殘之政而思去之也
碩鼠碩鼠無食我黍三歲貫女莫我肯顧逝將去女適
彼樂土樂土樂土爰得我所
三章皆比也碩鼠之食粟比有司之重斂三歲貫女
言歲歲恣其求取不敢違拒故習貫以為常也莫我
肯顧不顧念我之貧困也樂土者無苛政之處
碩鼠碩鼠無食我麥三歲貫女莫我肯德逝將去女適
彼樂國樂國樂國爰得我直
直猶伸也得以伸我之困也
碩鼠碩鼠無食我苖三歲貫女莫我肯勞逝將去女適
彼樂郊樂郊樂郊誰之永號
莫我肯勞不能慰勞我也誰之永號無復號呼以訴
苦也
詩演義卷五
