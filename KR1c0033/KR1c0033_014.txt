詩演義卷十四
明梁寅撰
桑扈之什
桑扈
天子燕諸侯之詩也
交交桑扈有鶯其羽君子樂胥受天之祜
興也交交者飛往来貌桑扈名竊脂也桑扈以其春
鳴桑間勸蠶事也有鶯其羽言羽之鮮明鶯然有文
彩也胥者語辭祜者福也言諸侯来朝者有樂易之
德是以膺福慶於天也
交交桑扈有鶯其領君子樂胥萬邦之屏
領者頸也屏者蔽也大邦為方伯乃小國之屏蔽也
之屏之翰百辟為憲不戢不難受福不那
賦也翰者幹也當墻两邊而障土者也築墻必以版
夾土而幹者版之所依也百辟為憲諸侯以為法也
不戢不難戢者歛束也難者以為難而畏慎也歛束
則不敢縱畏慎則不敢忽受福不那那者多也此二
句之意盖曰大邦為人之法者豈不自歛束乎豈不
以為難而畏慎乎能如是則其受福也豈不衆多乎
有是德則宜有是福矣
兕觥其觩旨酒思柔彼交匪敖萬福來求
賦也兕觥以野牛角為爵也觩者上曲貌旨酒思柔
思者語辭柔者和也酒以和柔為美也彼交匪敖萬
福来求人於交際謙而不敖非為求福也而福自求
我矣江海之長於百川者以其能下也此謙而受益
者也喬木之少枝葉者以其上竦也此滿而招損者
也天子戒諸侯而欲其以謙受福見忠厚之心矣
鴛鴦
諸侯以荅桑扈也
鴛鴦于飛畢之羅之君子萬年福禄宜之
四章皆興也鴛鴦匹鳥也畢者小罔而長柄羅亦罔
也君子萬年祝王之夀
鴛鴦在梁戢其左翼君子萬年宜其遐福
梁者漁梁石之絶水者戢者歛也二鳥並栖歛其左
翼以相依於内舒其右翼以防患於外也遐福者福
之久遠也
乘馬在廐摧之秣之君子萬年福禄艾之
乘馬者駕車之馬也一車四馬謂之一乘摧之摧與
剉同謂斬芻也秣之以芻食馬也艾者飬也安也
乘馬在廏秣之摧之君子萬年福禄綏之
綏安也享福禄而康寧也
頍弁
燕兄弟親戚之詩也
有頍者弁實維伊何爾酒既旨爾殽既嘉豈伊異人兄
弟匪他蔦與女蘿施于松柏未見君子憂心奕奕既見
君子庶幾說懌
賦而興又比也有頍者弁實維伊何頍者舉首之貌
弁者冠也以皮為之曰皮弁言戴弁而頍然者為何
人乎若設問而下乃荅之也爾酒既旨爾殽既嘉爾
者歌工指主人也豈伊異人兄弟匪他言戴弁者非
他人乃兄弟骨肉之親也蔦與女蘿施于松柏此則
興而比也施者延也蔦謂之寄生草葉似當盧子如
覆盆子赤黑甜美陶弘景云生桑上者名桑寄生亦
有生楊及楓上者各隨樹名之女蘿兔絲也陸佃云
在木上者為女蘿在草者為兔絲傳云在草者黃赤
如金此言骨肉之纏綿依附如蔦與女蘿蔓延松柏
之上當相厚而不可薄也憂心奕奕心憂無所薄也
未見而憂既見而喜天倫之厚出於至情非矯為也
有頍者弁實維何期爾酒既旨爾殽既時豈伊異人兄
弟具來蔦與女蘿施于松上未見君子憂心怲怲既見
君子庶幾有臧
賦而興又比也何期猶伊何也爾殽既時言為時物
也怲怲憂之盛滿也庶幾有臧臧者善也猶言彼此
相得也
有頍者弁實維在首爾酒既旨爾殽既阜豈伊異人兄
弟甥舅如彼雨雪先集維霰死喪無曰無幾相見樂酒
今夕君子維宴
賦而興又比也阜猶多也甥舅者諸母姑姊妹妻族
也謂我為舅者我謂之甥謂我為甥者我謂之舅雪
霰者將大雨雪必先微温雪自上下遇温氣而摶謂
之霰久而寒勝則大雪矣霰集則將雪之候以比老
至則將死之徵也死喪無日無幾相見言人之既老
死期將至相見能幾也
車舝
燕樂新昏之詩也
間關車之舝兮思孌季女逝兮匪飢匪渴德音來括雖
無好友式燕且喜
賦也間關設車舝聲也舝與轄同以金為之所以鍵
輪無事則脱行則設之思孌季女逝兮言思彼孌美
之季女而以車往迎之也匪飢匪渴德音来括言非
為飢也非為渴也但悦女之德音是以迎之爾括者
會合也雖無好友式燕且喜言昏禮從宜雖無嘉賓
亦當設宴以盡歡也
依彼平林有集維鷮辰彼碩女令德來教式燕且譽好
爾無射
興也依彼平林有集維鷮言依於平林而集止者乃
雉也辰彼碩女令德来教辰者時也言以時而行如
彼碩女者欲其以令德来教諸婦爾式燕且譽好爾
無射言與燕樂且有令譽而好之無有厭斁也
雖無旨酒式飲庶幾雖無嘉殽式食庶幾雖無德與女
式歌且舞
酒以為人合歡而已故雖無美酒但有酒而飲亦庶
幾可以合歡矣殽所以飬賢故雖無嘉殽但有殽可
以為饌庶幾可使賢者淹留矣雖無德與汝式歌且
舞言有敬賓之心則無德而有歌有舞為賓者亦可
以歡樂矣
陟彼高岡析其柞薪析其柞薪其葉湑兮鮮我覯爾我
心寫兮
興也析薪必以斧而柞薪文理盤錯非利斧無以析
之柞之葉湑然而盛是未能析之也鮮我覯爾鮮少
也女之少有而我得見之不至如析柞薪之難我心
固已舒寫矣
高山仰止景行行止四牡騑騑六轡如琴覯爾新昏以
慰我心
興也高山仰止山之至高則可瞻仰也景行行止行
路之大則可遵而行之也四牡騑騑馬之衆多而行
速也六轡如琴轡之柔然而調和也馬服御良行親
迎之禮見孌美之女斯足以慰悅我心矣
青蠅
刺聽讒也
營營青蠅止于樊豈弟君子無信讒言
三章皆興而比也營營往来之貌樊者籬也青蠅汙
穢之物能變亂白黑故以比讒邪小人而因之以起
興言豈弟之君子一以其言(闕)
營營青蠅止于棘讒人罔極交亂四國
棘蔓之有刺者罔極者其讒巧無窮極也四國者四
方之國也
營營青蠅止于榛讒人罔極構我二人
榛者小樹又與蓁同則蔓草也構我二人有為而(闕)
賓之初筵
韓氏序曰衛武公飲酒悔過而作也
賓之初筵左右秩秩籩豆有楚殽核維旅酒既和旨飲
酒孔偕鐘鼓既設舉醻逸逸大侯既抗弓矢斯張射夫
既同獻爾發功發彼有的以祈爾爵
五章皆賦也賓之初筵左右秩秩初筵初即席也秩
秩有序也籩豆有楚殽核維旅籩者織竹為之面徑
尺柄亦尺容四升豆者鏇木為之製與籩同亦容四
升楚者行列貌殽者豆實脯醢之類核者籩實棗栗
之類旅者陳列之多也酒既和旨飲酒孔偕言酒味
和美飲者齊一不亂也鐘鼔既設舉醻逸逸言設鐘
鼓者大射樂人宿縣厥明將射乃遷于下以避射位
也舉者主人舉酒獻賓醻者賓既酢主人主人又酌
以醻賓也逸逸者禮行有序也大侯既抗弓矢斯張
大侯者君之侯也抗者張也天子熊侯白質諸侯麋
侯赤質大夫布侯畫以虎豹士布侯畫以鹿豕天子
侯身一丈其中三分居一白質畫熊其外丹地畫以
雲氣周官梓人為侯廣與崇方參分其廣而鵠居一
焉鵠者所射處也倍中以為躬倍躬以為左右舌下
舌半上舌其制身夾中个夾身中即鵠也身即躬也
个即左右舌也侯上廣下狹象人之張臂八尺張足六
尺凡射張侯而不繫左下網中掩束之至將射司馬
命弟子脱束遂繫左下網也大侯張而弓矢亦張節
也射夫既同比其耦也凡射擇善射者二人為一耦
三耦之外各自取匹為衆耦獻爾發功謂奏爾發矢
之功盖以中者白之於君也發彼有的以祈爾爵言
發矢而欲中的乃求罸其不中者祈求也爵者豐上
之觶其受四升
籥舞笙鼔樂既和奏烝衎烈祖以洽百禮百禮既至有
壬有林錫爾純嘏子孫其湛其湛曰樂各奏爾能賓載
手仇室人入又酌彼康爵以奏爾時
籥舞者文舞也武舞用干戚文武用羽籥也烝衎烈
祖言樂進以娛樂於烈祖而禮亦無不備也洽者合
也百禮者禮儀之多也百禮既至言多而盡善也有
壬者大之至有林者盛之至錫爾純嘏爾者指主祭
之人純嘏大福也子孫其湛言大福之集其身既樂
而子孫亦樂也各奏爾能言子孫各酌而獻尸尸酢
而卒爵也賓載手仇室人入又仇作㪺挹也酌也賓
以酒載之於觴手自酌之而室人復加爵也室人有
室中之事者又者又酌也酌彼康爵以奏爾時康者
安也酒所以安體也奏進也以時物進之也
賓之初筵温温其恭其未醉止威儀反反曰既醉止威
儀幡幡舍其坐遷屢舞僊僊其未醉止威儀抑抑曰既
醉止威儀怭怭是曰既醉不知其秩
設燕之初皆温温然而恭敬其威儀則反反而顧禮
及其既醉也幡幡然輕舉於是有舍其坐席遷易無
常至於僊僊然而屢舞矣抑抑者慎密猶反反也怭
怭者媟慢猶幡幡也是則既醉之後顛倒悖謬固莫
知禮之秩序矣
賓既醉止載號載呶亂我籩豆屢舞僛僛是曰既醉不
知其郵側弁之俄屢舞傞傞既醉而出並受其福醉而
不出是謂伐德飲酒孔嘉維其令儀
既醉則呼號讙呶至於亂其籩豆而舞僛僛然矣僛
僛傾側之狀郵與尤通言過失也醉者它人視之醜
態可耻而其人不自知其過也傾側其弁俄而不正
屢舞傞傞不能自止皆醉之醜態也若既醉而出乃
將之以德可以並受其福矣醉而不出則樂酒無厭
而自戕伐其德矣惟能飲不亂性乃為有其令儀也
凡此飲酒或醉或否既立之監或佐之史彼醉不臧不
醉反耻式勿從謂無俾大怠匪言勿言匪由勿語由醉
之言俾出童羖三爵不識矧敢多又
飲酒失禮則涖以官法故立之監以紏之立之史以
佐之燕禮所謂司正是也式勿從謂式勿者戒其不
可如此也從謂者當從而明告之也告之之辭盖曰
爾之非所當言者勿言非所當從者勿語醉而妄言
罰爾使出童羖矣童羖羊之無角者然羊必有角使
出所無之物以恐之也又言飲者過三爵即昏然無
所記憶矧敢又多飲乎武公之戒飲即文王誥教殷
民之意盖其愛人以德欲使人皆免於酒禍也
魚藻
天子燕諸侯而諸侯美天子之詩也
魚在在藻有頒其首王在在鎬豈樂飲酒
三章皆興也藻者水草有頒其首魚之大頭也其意
盖曰魚之所在在於藻也而其首頒然於水上則樂
而自適矣王之所在在於鎬也而與同宴能豈曰樂
則君臣俱相得矣豈愷通說文云康也
魚在在藻有莘其尾王在在鎬飲酒樂豈
莘者尾長貌豈樂樂豈無異義
魚在在藻依于其蒲王在在鎬有那其居
有那其居言得其所而安也
采菽
天子所以荅魚藻也
采菽采菽筐之筥之君子來朝何錫予之雖無予之路
車乘馬又何予之玄衮及黼
興也君子諸侯也何錫予之見其愛敬殷勤惟恐無
以副其意也路車乘馬金路以賜同姓象路以賜異
姓也又何予之見其贈予之意猶以為未盡也玄衮
及黼玄衣而畫以衮龍及繡黼之裳也王者親禮諸
侯而賞賚優厚有如此
觱沸檻泉言采其芹君子來朝言觀其旂其旂淠淠鸞
聲嘒嘒載驂載駟君子所屆
觱沸者泉涌出之貌檻作檻檻泉泉之正出者言觀
其旂望其旂而喜其至也淠淠旂之飛動也嘒嘒車
上鸞鈴之聲也載驂載駟馬之駕車者两傍為驂并
其中為駟也
赤芾在股邪幅在下彼交匪紓天子所予樂只君子天
子命之樂只君子福禄申之
赤芾在股以赤皮為蔽膝而掩其股也邪幅在下即
今之行縢以之纏束其脛也彼交匪紓天子所予言
諸侯上交天子急於述職不敢紓緩宜天子之所予
也天子命之賜以命服也福禄申之言福禄稠疊也
維柞之枝其葉蓬蓬樂只君子殿天子之邦樂只君子
萬福攸同平平左右亦是率從
興也柞之枝葉蓬蓬然而茂以興諸侯之賢頼之以
鎮安邦國也平平左右言諸侯之從行者平平然辯
治皆有才幹也
汎汎楊舟紼纚維之樂只君子天子葵之樂只君子福
禄膍之優哉游哉亦是戾矣
紼謂之繂纚謂之筰皆以竹篾為大索以繫舟者維
繋也天子葵之葵度也度量諸侯之賢者而倚頼之
也福禄膍之言厚之以福禄也優哉游哉閒暇之意
戾者至也閒暇来朝非會同也
角弓
刺王不親九族寵信讒佞致宗族之相怨也
騂騂角弓翩其反矣兄弟婚姻無胥遠矣
興也凡造弓以檿柘為幹輔之以角束之以筋粘之
以膠然后絲纏之而加之以漆焉曰角弓者弓之堅
固尤在於角也騂騂者調和也翩其反矣弓之弛也
凡弓張之則内向弛之則外反故以興兄弟但宜親
而不宜疎遠
爾之遠矣民胥然矣爾之教矣民胥傚矣
賦也上之所行下之所效為善為惡莫不皆然故諷
王曰爾遠於兄弟昏姻下民莫不如是矣爾教民以
薄情下民莫不倣效矣
此令兄弟綽綽有裕不令兄弟交相為瘉
此令善之兄弟能相好相讓故綽綽然有餘裕彼不
善之兄弟乃相嫉相競故弟讒兄則兄病兄讒弟則
弟病是之謂交相為瘉也
民之無良相怨一方受爵不讓至于已斯亡
無良者不善也相怨一方各執一偏以為言也如兄
但見弟之非而不知己之非於弟亦然故其受爵也
相嫉而不相讓則彼失其爵而我亦且失之矣
老馬反為駒不顧其後如食宜饇如酌孔取
比也老馬憊矣而反自以為駒則是不能量力不知
後之不勝任也又如食之多則宜飽矣而猶食之不
已如酌之多則宜止矣而猶取之無足以喻其貪也
毋教猱升木如塗塗附君子有徽猷小人與屬
比也猱者獼猴本善升木而又教之則其捷速愈甚
矣塗者以泥塗墻壁泥之已竟而又以泥附之則不
勝其重矣以比小人本薄於骨肉而王又教之其薄
情益甚也為人上者民所視傚故君子有美道而遠
讒間之言施親戚之恩則小人者咸附屬於君子而
薄俗可革矣
雨雪瀌瀌見晛曰消莫肯下遺式居婁驕
比也雪之瀌瀌然而盛及見日則消矣以比讒邪之
言倘遇明者當自消沮今王信讒不自貶下而遺棄
之乃居然自若長其驕慢若之何哉
雨雪浮浮見晛曰流如蠻如髦我是用憂
比也雪之浮浮然著於草木之上見日則如水之流矣
而王之信讒悻戾冥頑如南方之蠻如西夷之髦為
善人者安得而不憂之乎
菀柳
王者暴虐諸侯不朝而作此詩也
有菀者柳不尚息焉上帝甚蹈無自暱焉俾予靖之後
予極焉
三章皆興也言柳之菀然而盛豈不庶幾止息其下
乎因以起興言天子在上諸侯豈不欲朝事之但以
王甚威靈朝之則反逢其怒也上帝甚蹈傳據戰國
策作上帝甚神不敢斥言王故以帝之威靈言之若
作上帝甚蹈則蹈當為蹈厲之蹈乃暴厲之意也無
自暱焉言不可親近之也俾予靖之後予極焉言使
我安靖王室而往朝之後必反責備於我矣極者猶
窮也加之罪而使之窮困也
有菀者柳不尚愒焉上帝甚蹈無自瘵焉俾予靖之後
予邁焉
愒亦息也瘵者病也言朝王則反為病邁者過也求
之太過而責之深也
有鳥高飛亦傅于天彼人之心于何其臻曷予靖之居
以凶矜
鳥飛而近天過于高也言彼人者不敢斥王故為隠
辭言其心過高所求無厭將何所至乎又言我何能
安靖之設欲安靖之則徒受其凶暴之害也居猶言
徒然也矜者驕肆也
詩演義卷十四
