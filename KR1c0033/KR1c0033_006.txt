詩演義卷六
明梁寅撰
唐國風
周成王以帝堯舊都封弟叔虞為唐侯南有晉水至
子燮乃改國號曰晉後徙居曲沃又徙居絳其地土
瘠民貧勤儉質朴憂深思遠有堯之遺風其詩不謂
之晉而謂之唐仍始封之舊號也
蟋蟀
唐俗勤儉其民間終歲勞苦不敢少休及歲晚務閒
乃敢相與為樂故賦是詩也
蟋蟀在堂歲聿其莫今我不樂日月其除無已大康職
思其居好樂無荒良士瞿瞿
三章皆賦也蟋蟀促織也聿遂也日月其除除除去
也言日月將舍我而去也無已大康職思其居言方
燕樂而又遽相戒曰今不已過於樂乎盍亦顧念職
之所居者其可也好樂無荒良士瞿瞿瞿瞿者却顧
之貌言雖好樂而不至荒躭當若彼良士之長慮却
顧乃不至於危亡也
蟋蟀在堂歲聿其逝今我不樂歲月其邁無已大康職
思其外好樂無荒良士蹶蹶
逝邁皆去也職思其外言不徒思其職之當為又當
思諸餘之事而豫備之也蹶蹶動而敏于事也
蟋蟀在堂役車其休今我不樂日月其慆無已大康職
思其憂好樂無荒良士休休
役車其休歲晚則役車皆休息也役車者謂之棧車
其制卑小庶人行役所用與乘車不同日月其慆慆
者過也言日月虛過也職思其憂人能思當憂之事
則不至於憂也休休安閒也其瞿瞿也其蹶蹶也始
而勤也其休休也終於逸也
山有樞
此詩蓋以答前篇之意而觧憂也
山有樞(音歐又音樗)隰有榆子有衣裳弗曳弗婁子有車馬
弗馳弗驅宛其死矣他人是愉
三章皆興也山則有樞隰則有榆以興富貴之家則
有車馬也樞刺榆也榆白榆也弗曳弗婁曳拖也婁
亦曳也弗馳弗驅走馬者馳也策馬者驅也宛坐見
貌它人是愉言它人以其所有以為愉悦也
山有栲隰有杻子有廷内弗洒弗埽子有鍾鼓弗鼓弗
考宛其死矣他人是保
栲山樞也樹類漆杻似棣官園種之名曰萬歲葉似
杏而尖其色白皮正赤其理多曲少直其材可為弓
弩幹及車輞洒掃廷内撾鍾考鼓必大燕者為之儉
嗇者不設燕故廷内不洒掃鍾鼓不考擊也保者居
而有之也
山有漆隰有栗子有酒食何不日鼓瑟且以喜樂且以
永日宛其死矣他人入室
勸之以酒食歡宴也故曰且以喜樂言可消憂也又
曰且以永日言宴樂則不覺日之長也他人入室其
所有皆他人之物也
揚之水
晉昭公封其叔父成師于曲沃是為桓叔其後沃盛
強而晉微弱國人將叛而歸之此詩者國人所作也
揚之水白石鑿鑿素衣朱襮從子于沃既見君子云何
不樂
三章皆比也揚之水水之散流而緩弱也以比晉之
衰白石鑿鑿石之巉巖而高也以比沃之盛素衣朱
襮襮領緣也是乃諸侯之服言桓叔將為諸侯故國
人將從之于沃也從之而既見云何而不歡樂乎
揚之水白石皓皓素衣朱繡從子于鵠既見君子云何
其憂
朱繡以朱而繡其領云何其憂無所憂也
揚之水白石𥻘𥻘我聞有命不敢以告人
𥻘𥻘水清而石見分明也有命謂將受命于王以為
諸侯也不敢以告人欲其事之成故為之隠也
椒聊
舊序謂君子見沃之盛強能修其政知其蕃衍盛大
子孫將有晉國傳曰未見其必為沃而作也
椒聊之實蕃衍盈升彼其之子碩大無朋椒聊且遠條
且
二章皆興而比也椒樹似茱萸其實味辛而香烈聊
語助也盈升椒實之多盈于十合之升也碩大無朋
言其盛大無與比也且語辭遠條條之遠則實益多
也此贊美之辭
椒聊之實蕃衍盈匊彼其之子碩大且篤椒聊且遠條
且
兩手捧之曰匊
綢繆
國亂民貧男女有失其時而後得遂昏姻之禮者人
為賦之焉
綢繆束薪三星在天今夕何夕見此良人子兮子兮如
此良人何
三章皆興也綢繆束薪三星在天言束薪者必纏綿
之緊然後可負荷而建辰之月心之三星又昏見于
天之東以興今夕何夕而乃見此良人乎子兮子兮
指婦言之也如此良人何言何以當此賢夫也
綢繆束芻三星在隅今夕何夕見此邂逅子兮子兮如
此邂逅何
芻者草也隅者東南隅也子兮子兮指夫婦言之也
如此邂逅何言何以有此良會也
綢繆束楚三星在戶今夕何夕見此粲者子兮子兮如
此粲者何
楚者荆属亦以為薪也子兮子兮指夫言之也如此
粲者何言何以當此賢婦也
枤杜
此無兄弟者自傷其孤特而求助於人之辭
有枤之杜其葉湑湑獨行踽踽豈無他人不如我同父
嗟行之人胡不比焉人無兄弟胡不佽焉
二章皆興也有特生之杜本孤立也而其葉湑湑然
蕃盛以興人之孤立者不可無助也我之獨行踽踽
然豈無他人乎然不如我同氣之兄弟也既無兄弟
矣嗟行路之人何不比輔于我乎見人之無兄弟所
當閔者何不助我乎佽者助也
有枤之杜其葉菁菁獨行睘睘豈無他人不如我同姓
嗟行之人胡不比焉人無兄弟胡不佽焉
睘睘猶踽踽言無所依也
羔裘
傳曰此詩不知所謂
羔裘豹祛自我人居居豈無他人維子之故羔裘豹袖
自我人究究豈無他人維子之好
賦也羔裘而以豹飾其袖乃卿大夫之服也居居究
究爾雅曰惡也毛鄭亦然傳以為未詳今觀二章下
二句疑為美其大夫之辭言豈無他人之可從乎維
子與我為故舊也維子與我相親好也若然則居居
究究乃美辭非惡也
鴇羽
民從征役不得養其父母故作此詩
肅肅鴇羽集于苞栩王事靡盬不能藝稷黍父母何怗
悠悠蒼天曷其有所
三章皆比也鴇似鴈而大無後趾疏云鴇連趾性不
樹止樹止則為苦栩者柞櫟也其子為皂斗其殼可
染皂苞叢生也鴇性不木栖今乃集于叢生之栩以
比民性惡勞苦今乃久從征役也王事靡盬盬攻緻
也言靡盬者事不完也謂之王事侯國之民供天子
之役也曷其有所言何時使我有定所也
肅肅鴇翼集于苞棘王事靡盬不能藝黍稷父母何食
悠悠蒼天曷其有極
苞棘者叢生之棘尤非所安者曷其有極言無已也
肅肅鴇行集于苞桑王事靡盬不能藝稻粱父母何嘗
悠悠蒼天曷其有常
鴇行言其成行列也稻者南方稻米水生而色白粱
似粟而大爾雅翼云今人多種粟少種粱以其損地
力而收少有常復常所也
無衣
史記云曲沃武公伐晉滅之盡以其寳賂釐王王以
武公為晉君列于諸侯此詩蓋述其請命之意也
豈曰無衣七兮不如子之衣安且吉兮豈曰無衣六
兮不如子之衣安且燠兮
賦也七者侯伯七命之服也六者天子之卿六命之
服也言不得七命之服則但得六命之服比于天子
之卿亦可也唐之方鎮請旌節于朝曰旌節吾自有
之但重長安本色耳武公之意亦然故曰我豈無二
章六章之服乎但不如天子命服之為重也安且吉
謂無後患安且燠謂安榮如挾纊也請命天子而曰
豈無衣又曰不如子之衣其辭悖慢甚矣夫簒逆者
必誅而至貪貨賂不加天討反錫命之乾綱之弗舉
王靈之不振誰之咎與
有枤之杜
為此詩者有好賢之心而恐不足以致之也
有枤之杜生于道左彼君子兮噬肯適我中心好之曷
飲食之
比也枤杜生于道左本可以蔭行人而其蔭薄少我
雖有好賢之心而力寡薄彼君子者安肯適我乎噬
發語辭夫賢者非為飲食而至也而人之好賢者非
飲食無以寓其誠敬故曰中心好之曷飲食之其好
賢若是是亦可謂賢者矣
有枤之杜生于道周彼君子兮噬肯來遊中心好之曷
飲食之
道周者道之周繞而曲處也
葛生
婦人以其夫久從征役而不歸思而賦之也
葛生蒙楚蘝蔓于野予美亡此誰與獨處
興也蘝草也似栝樓葉盛而細言葛之生則蒙蔽于
荆楚矣蘝之盛則延蔓于野中矣彼物各有依託而
予之所美者獨不在是則誰能相與而塊然獨處乎
葛生蒙棘蘝蔓于域予美亡此誰與獨息
域地之界限也獨息獨居止也
角枕粲兮錦衾爛兮予美亡此誰與獨旦
賦也以角為枕粲然而鮮美以錦為衾爛然其文乎
何夫之不在而獨處至旦乎
夏之日冬之夜百歲之後歸于其居冬之夜夏之日
百歲之後歸于其室
夏日永冬夜永獨居憂思于是為甚生不得同居以
相娱死猶願同葬以畢志此以見婦人之從一而終
無他心也其居其室皆謂墳墓也
采苓
刺聽讒之詩
采苓采苓首陽之巅人之為言苟亦無信舍旃舍旃苟
亦無然人之為言胡得焉
興也苓藥草也其為苓者非為蒼耳為甘草為茯苓
為朽木之菌皆曰苓也采苓者必求之于僻遠之地
故因之起興以為凡聽人言必加審察不可輕信舍
旃舍旃苟亦無然謂姑舍置之未可遽以為然也人
之為言胡得焉謂泛泛之言未必皆得其實也
采苦采苦首陽之下人之為言苟亦無與舍旃舍旃苟
亦無然人之為言胡得焉
苦者苦菜也苟亦無與不可輕于許與也
采葑采葑首陽之東人之為言苟亦無從舍旃舍旃苟
亦無然人之為言胡得焉
葑蔓菁也
秦國風
秦本伯益之後有中潏者居西戎七世孫曰非子為
周孝王養焉而蕃息王封為附庸而邑之秦宣王時
非子曾孫秦仲為大夫討西戎不克而見殺及犬戎
殺幽王仲之孫襄公以兵送平王東遷于洛邑有功
王封為諸侯曰能逐犬戎即有岐豐之地襄公遂有
周西都地八百里至玄孫德公乃徙于雍愚嘗論
之曰平王之封秦襄可也而使之逐戎即有岐豐之
則非也豐鎬者周所興之地先王之宗廟在是非可
棄者而王乃棄之一失也天子之封諸侯也有其制
諸侯有功而寵錫之也有其典今子以八百里大地
違王制而悖典禮二失也西都之地阻山帶河其民
重厚而質直雄勇而剛毅乃不能保有其民以四征
不靖三失也平王誠能有少康之志總率東諸侯以
討犬戎彼秦者固當盡力何患乎戎翟戎翟既逐據
形勝之地以控制六合而夷夏咸服矣平王不能然
而周由是以衰秦由是以興嗚呼是三失者豈小失
也哉
車鄰
是時秦君始有車馬及寺人之官將見者必先使寺
人通之國人創見而誇美之也
有車鄰鄰有馬白顛未見君子寺人之令
賦也鄰與轔同鄰鄰衆車之聲也白顛白額馬君子
謂秦君寺人之令欲見君者必使内小臣通之也
阪有漆隰有栗既見君子並坐鼓瑟今者不樂逝者其
耋
興也山坡曰阪有漆有栗無所取義但以秦地所有
隨見而發興也鼓瑟勸之為樂也八十曰耋逝者其
耋言日月之逝而老將至也
阪有桑隰有楊既見君子並坐鼓簧今者不樂逝者其
亡
簧者笙中金葉也
駟驖
美秦君田狩之辭
駟驖孔阜六轡在手公之媚子從公于狩
三章皆賦也說文驖馬赤黑色六轡者謂兩服兩驂
各兩轡而驂馬兩轡納之于觖故在手者六轡也媚
子君所愛之人也
奉時辰牡辰牡孔碩公曰左之舍拔則獲
奉時辰牡言虞人奉是當時之獸以待射也物之可
食四時異宜故曰辰牡公曰左之射必中其左然後
為中殺也舍拔則獲發矢無不中也拔謂箭括箭之
築弦處也
遊于北園駟馬既閑輶車鸞鑣載獫歇驕(獫音歛去聲驕音枵)
春秋傳曰鄭有原圃秦有具囿北園豈即具囿歟四
馬既閑馬皆閑習也輶車鸞鑣輶輕也□馬銜鐵也
銜外有鈴聲和如鸞故曰鸞鑣載獫歇驕獫也歇也
驕也皆田犬之名歇一作猲驕一作獢獫長喙者歇
驕短喙者以車載犬蓋行遠必休其足力也
小戎
襄公承天子之命率其國人以征西戎故役者之家
人先誇車甲之盛而後及其私情蓋以義興師雖婦
人亦知勇于赴敵而無所怨矣
小戎俴收五楘梁輈游環脅驅隂靷沃續文茵暢轂駕
我騏馵言念君子温其如玉在其板屋亂我心曲
三章皆賦也兵車曰小戎俴淺也收軫也軫者車上
前後兩端横木所以收歛所載大車之内前軫至後
軫其深八尺兵車軫四尺四寸比大車為淺故曰俴
收也五楘梁輈楘者文章歴錄然之皃梁輈盖從前
軫以前屈曲而上至衡則向下鈎之衡横于輈下而
輈形穹窿上曲如屋之梁又以革五處束之其文章
歷錄然也輈長一丈四尺四寸亦謂之轅游環脅驅
游環者靷環也以皮為環當兩服馬之背游移前郤
引兩驂馬之外轡貫其中而執之所以制驂馬使不
得外出也脅驅亦以皮為之前係于衡之兩端後係
于軫之兩端當服馬脅之外所以驅驂馬使不得内
入也隂靷鋈續隂者揜軓也軓在軾前而以板横側揜
之以其隂映此軓故曰隂也靷者以皮二條前係驂
馬之頸後係隂板之上有續靷處消白金沃灌其環
也黃公紹曰兵車乘車之輪其崇六尺六寸軌居輪
之中實得其半孔疏以軌為轍非也文茵暢轂文茵
如虎皮褥是也轂者車輪之中外持輻内受軸者大
車之轂一尺有半兵車之轂三尺二寸故曰暢轂暢
者長也駕我騏馵騏者馬蒼艾色文如博棋馵者馬
左足白言念君子温其如玉美其夫之辭也在其板
屋亂我心曲西戎之俗以板為屋想夫之遠征在于
板屋亂我心思之委曲也
四牡孔阜六轡在手騏駵是中騧驪是驂龍盾之合鋈
以觼軜言念君子温其在邑方何為期胡然我念之
騏駵是中以赤馬黑鬛者為兩服也騧驪是驂以馬
之黃與黑者為兩驂也龍盾之合盾即干所以扞身
者畫為龍文以二合載車上備缺壊也鋈以觼軜觼
乃環之有舌者軜者驂内轡也置觼於軾前以係軜
故曰觼軜亦鋈白金以為飾方何為期胡然我念之
言未知歸在何時何念之切也
俴駟孔羣厹矛鋈錞蒙伐有苑虎韔鏤&KR0574;交韔二弓竹
閉緄縢言念君子載寢載興厭厭良人秩秩德音
俴駟孔羣四馬皆以淺薄之金為甲孔羣甚和也厹
矛鋈錞厹矛三隅矛也以白金沃矛之下端平底錞
者平底也蒙伐有苑伐者盾之别名苑者文貌乃畫
雜羽之文于盾上也虎韔鏤&KR0574;鏤金以飾馬當胸帶
也交韔二弓顛倒安置于韔中也竹閉緄縢閉者弓
檠也以竹為之緄者繩也縢者約也以繩約其閉于
弛弓之裏檠弓體使正也載寢載興思之無已寢興
弗釋也厭厭安也秩秩有序也末二句皆義其夫之
情統觀三章所云雖為婦人所自言然其言制器之
詳密豈婦人能之蓋亦工于言者設為婦人之辭耳
兼葭
此君子有所思念而作也
兼葭蒼蒼白露為霜所謂伊人在水一方遡洄從之道
阻且長遡游從之宛在水中央
賦也又疑當為興兼葭既蒼蒼而老色白露既寒而
為露此晚秋時也所謂伊人猶言彼人指所思者也
在水一方望之隔水也遡洄者逆流也逆流而上則
道路阻修遡遊者順流也順流而下又在於水中言
見其人之難也此詩雖不知何所指然其辭可誦後
人之詩多摹此意固不必求其為何人而作也
兼葭淒淒白露未晞所謂伊人在水之湄遡洄從之道
阻且躋遡游從之宛在水中坻
湄者水草交也躋者﨑嶇而難升也小渚曰坻
兼葭采采白露未已所謂伊人在水之涘遡洄從之道
阻且右遡游從之宛在水中沚
采采浥露而光采也右者不相值而出其右也沚亦
小渚
終南
秦人美其君之辭
終南何有有條有梅君子至止錦衣狐裘顔如渥丹其
君也哉
二章皆興也言終南山果何所有乎有木曰條者焉
又有曰梅者焉條者郭璞曰山楸也因二木而人往
言秦君至此山之下以錦為衣以狐為裘而其顔如
渥丹則稱其為君也哉渥丹者容色紅潤也
終南何有有紀有堂君子至止黻衣繡裳佩玉將將夀
考不忘
紀者山之廉角也堂者山之寬平處也黻衣者衣之
文如亞又如兩已相戾乃畫之者而裳則繡之者佩
玉將將美其儀也壽考不忘願其壽也
黃鳥
秦穆公卒遺令以人從死康公徇父之亂命於是從
死者衆而子車氏之三良與焉國人哀而賦之也
交交黃鳥止于棘誰從穆公子車奄息維此奄息百夫
之特臨其穴惴惴其慄彼蒼者天殱我良人如可贖兮
人百其身
三章皆興也子車奄息子車氏之子名奄息也百夫
之特傑出于百夫之上也臨其穴惴惴其慄廹而納
之壙中是以惴惴然恐懼也殱殺也人百其身謂可
贖則雖百人贖一人亦可蓋深痛惜之也
交交黃鳥止于桑誰從穆公子車仲行維此仲行百夫
之防臨其穴惴惴其慄彼蒼者天殱我良人如可贖兮
人百其身
仲行亦名也百夫之防一人可以防禦百人也
交交黃鳥止于楚誰從穆公子車鍼虎維此鍼虎百夫
之禦臨其穴惴惴其慄彼蒼者天殱我良人如可贖兮
人百其身
鍼虎亦名也防禦猶防也夫秦之以人從死始于武
公戎狄之俗也穆公慕聖賢者而亦若是乎康公從
父之亂命父子之罪固均也時無明王又無賢伯莫
之能討觀詩之所刺世之變能不悲乎
晨風
婦人以夫而賦也
鴥彼晨風鬱彼北林未見君子憂心欽欽如何如何忘
我實多
三章皆興也晨風鸇也又謂之鷂陸璣云黃色燕領
擊鳩鴿燕雀食之向風摇摇而飛疾鴥者疾飛貌欽
欽憂而不忘也傳曰此與扊扅之歌同意秦俗然也
山有苞櫟隰有六駁未見君子憂心靡樂如何如何忘
我實多
苞櫟者發生之櫟六駁者梓榆也
山有苞棣隰有樹檖未見君子憂心如醉如何如何忘
我實多
苞棣者發生之棣也棣有二曰唐棣者赤棣也一名
栘論語言唐棣之華是也曰常棣者白棣也一名玉
李詩言常棣之華及維常之華是也檖赤羅也其文
細密如羅子似梨小酢可食
無衣
秦民好攻戰故於平居而賦以見志也
豈曰無衣與子同袍王于興師修我戈矛與子同仇
賦也民于平居而相語若將征行豈可曰無衣乎我
之有袍與爾同衣之天子有命而興師則當修我之
戈矛與爾同討仇讎也仇讎若西戎是也
豈曰無衣與子同澤王于興師修我矛戟與子偕作
澤者裏衣近膚而垢澤也戟著車上戟長丈六尺
豈曰無衣與子同裳王于興師修我甲兵與子偕行
傳曰秦人之俗大抵尚氣槩先勇力忘生輕死故其
見于詩者如此然岐豐之地文王以興二南之化如
彼其忠厚也秦人用之未幾而一變其俗已悍然有
招八州而朝同列之氣矣何哉雍州土厚水深其民
厚重質直無鄭衛驕惰浮靡之習以善導之則易以
興起而篤於仁義以猛驅之其果敢之資亦足以強
兵力農而成富強之業也
渭陽
秦康公送舅氏晉文公也舅序曰康公之母晉獻公
之女文公遭驪姬之難未反而秦姬卒穆公納文公
康公時為太子贈送文公于渭之陽作是詩也
我送舅氏曰至渭陽何以贈之路車乘黃
文公方歸晉恐有拒之者故穆公既以兵送之康公
亦贈以車馬所以資助之也
我送舅氏悠悠我思何以贈之瓊瑰玉佩
贈以玉佩見悠悠之思非虚言所以表其相厚之實
意也母既殁矣而敬其舅氏禮意兼重此所以念母
也此所以為孝也
權輿
秦君待賢之禮始勤而終怠故賢者賦此
于我乎厦屋渠渠今也每食無餘于嗟乎不承權輿
賦也厦屋渠渠居之安樂也乃勤于始也每食無餘
食之不足也乃怠于終也不承權輿言不能繼其始
也造衡自權始造車自輿始故凡事之始曰權輿
于我乎每食四簋今也每食不飽于嗟乎不承權輿
每食四簋言飲食豐厚也前日每食無餘此日每食
不飽惟其無餘是以不飽此與楚王戊醴酒不設同
再嗟嘆言之當時之養賢者能不愧乎
詩演義卷六
