書傳會選書𩔖
提要
(臣)等謹案書傳會選六卷明翰林學士劉三
吾等奉勅撰案蔡沈書傳雖源出朱子而自
用己意者多當其初行已多異論宋末元初
張葆舒作尚書蔡傳訂誤黃景昌作尚書蔡
氏傳正誤程直方作蔡傳辨疑余苞舒作讀
蔡傳疑逓相詰難及元仁宗延祐二年議復
貢舉定尚書義用蔡氏於是葆舒等之書盡
佚不傳陳櫟初作書傳折衷頗論蔡氏之失
迨法制既定乃改作纂疏𤼵明蔡義而折衷
亦佚不傳其自序所謂聖朝科舉興行書宗
蔡傳固亦宜然者蓋有為也至明太祖始考
天象知與蔡傳不合乃博徵績學定為此編
凡蔡傳之合者存之不預立意見以曲肆詆
排其不合者則改之亦不堅持門戶以巧為
回護計所糾正凡六十六條祝允明枝山前
聞載其劄示天下者惟堯典注日月左旋洪
範註相協厥居二條舉大凡耳顧炎武日知
錄曰此書謂天左旋日月五星違天而右旋
主陳氏祥道高宗肜日謂祖庚繹於高宗之
廟主金氏履祥西伯戡黎謂是武王亦主金
氏惟周公誕保文武受命惟七年謂周公輔
成王之七年主張氏陳氏皆不易之論又如
禹貢厥賦貞主蘇氏軾謂賦與田正相當涇
屬渭汭主孔傳水北曰汭太甲自周有終主
金氏謂周當作君多方不克開於民之麗主
葉氏惟金縢周公居東駁孔氏以為東征非
是至洛誥又取東征之說自相牴牾耳每傳
之末繫以經傳音釋於字音字體字義辨之
甚悉其傳中用古人姓氏古書名目必具出
處兼亦考正典故蓋宋元以來諸儒之規模
猶在而其為此書者皆自幼為務本之學非
由八股𤼵身之人故所著之書雖不及先儒
而尚有功於後學云云以炎武之淹博絶倫
罕所許可而其論如是則是書之足貴可略
見矣閻若璩尚書古文疏證因禹貢註中澨
水至復州竟陵境者一語誤者字為來字遂
肆毒詈非篤論也考明太祖實錄與羣臣論
蔡傳之失在洪武十年三月其詔修是書則
在二十七年四月丙戌而成書以九月己酉
僅五閱月觀劉三吾叙稱臣三吾備員翰林
屢嘗以其說上聞皇上允請乃詔天下儒士
倣石渠白虎故事與臣等同校定之則是十
七年間三吾已考証講求先有定見特參稽
衆論以成之耳惟實錄所載纂修諸臣姓名
與此本卷首所列不符朱彛尊經義考謂許
觀景清盧原質戴德彝等皆以死建文之難
刪去其說是已然胡季安門克新王俊華等
十一人何以倂刪且靳觀吳子恭宋麟三人
此書所不載又何以增入蓋永樂中重修太
祖實錄其意主於誣惠宗君臣以罪明靖難
之非得已耳其餘草草非所注意故舛謬百
出不足為據此書為當時舊本當以所列姓
名為定可也乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
書𫝊會選序
今天下車同軌書同文行同倫當大德聖人在天子位
之日舉議禮制度考文之典謂六經莫古於書帝王治
天下之大法莫僃於書今所存者僅五十八篇諸儒訓
註又各異同至宋九峰蔡氏本其師朱子之命作為集
傳發明殆盡矣然其書成於朱子既歿之後有不能無
可議者如堯典天與日月皆左旋洪範相協厥居為天
之隂騭下民有未當者宜考正其說開示方來臣三吾
僃員翰林屢嘗以其說上聞皇上允請乃召天下儒士
倣石渠虎觀故事與臣等同校定之凡蔡氏之得者存
之失者正之㫄采諸家之說足其所未僃書成賜名曰
書傳會選今所引用先儒姓氏定為凡例于後
凡例
一自虞書二典三謨以下每篇悉具篇題經例大書傳
例小書只從原詁訓字起如曰粤越通之類至於新
引諸家之說就錄于下其下復用蔡說則圈以别之
從省也
一蔡傳有須易者以他說易之如堯典九族則易以夏
侯氏之說民析因夷及日月左行之𩔖皆用他說而
去其本文即實也
一五十八篇之傳有非蔡氏之舊者别而出之凡六十
六條
一所引先儒姓氏漢孔安國氏夏侯勝氏晉王輔嗣氏
郭景純氏唐孔穎逹氏宋張横渠氏東坡蘇氏東萊
吕氏新安王氏伯圭程氏五峰胡氏月卿許氏之竒
林氏大猷陳氏應麟王氏補之鄒氏新安陳氏仁山
金氏董氏胡氏
一會選今儒姓氏翰林學士劉三吾國子祭酒胡季安
左春坊左贊善門克新右春坊右贊善王俊華翰林
致仕編修張美和國子致仕博士錢宰翰林修撰許
觀張信翰林編修馬京盧原質齊麟張顯宗景清戴
德彛國子助教高耀王英定公静教授高讓學正王
子謙教諭張仕諤何原銘傅子裕周惟善俞友仁訓
導趙信謝子方周寬洪初王廷賓萬鈞唐棐儒士熊
釗蕭尚仁揭軌靳權張文翰王允升張師哲蕭子尚
解震
書序
漢孔安國曰古者伏犧氏之王天下也始畫八卦造書
契以代結繩之政由是文籍生焉(陸氏曰伏羲風姓以木德王即大皥也書)
(契刻木而書其側以約事也易繫辭云上古結繩而治後世聖人易之以書契文文字也籍書籍也)音釋
序(孔安國字子國孔子十一世孫漢武帝時為諫大夫王于放反)傳(陸氏名元朗字德明以字行唐高祖)
(時為國子博士作諸經傳音義王于放反大音泰皥下老反音與鎬同治去聲)伏犧神農黃帝
之書謂之三墳言大道也少昊顓頊高辛唐虞之書謂
之五典言常道也至于夏商周之書雖設教不倫雅誥
奥義其歸一揆是故歴代寶之以為大訓(陸氏曰神農炎帝也姜姓)
(以火德王黃帝軒轅也姬姓以土德王一號有熊氏墳大也少昊金天氏名摯己姓黃帝之子以金德王顓頊)
(高陽氏姬姓黃帝之孫以水德王高辛帝嚳也黃帝之曾孫姬姓以木德王唐帝堯也姓伊耆氏帝嚳之子初)
(為唐侯後為天子都陶故號陶唐氏以火德王虞帝舜也姓姚氏國號有虞顓頊六世孫以土德王夏禹有天)
(下之號也以金德王商湯有天下之號也亦號殷以水德王周文王武王有天下之號也以木德王揆度也)
音釋序(少失照反昊下老反顓音專頊吁玉反)傳(王于放反下德王並同號去聲下同嚳枯沃反)
(耆渠伊反史記註作伊祈周禮有伊耆氏註云古王者號今為姓又說見伊訓篇度逹各反)八卦之
說謂之八索求其義也九州之志謂之九丘丘聚也言
九州所有土地所生風氣所宜皆聚此書也春秋左氏
傳曰楚左史倚相能讀三墳五典八索九丘即謂上世
帝王遺書也(陸氏曰索求也倚相楚靈王時史官也)音釋序(索色窄反傳柱戀反後凡)
(言春秋傳者倣此相去聲)先君孔子生於周末覩史籍之煩文懼覽
之者不一遂乃定禮樂明舊章刪詩為三百篇約史記
而修春秋讚易道以黜八索述職方以除九丘討論墳
典斷自唐虞以下訖于周芟夷煩亂剪截浮辭舉其宏
綱撮其機要足以垂世立教典謨訓誥誓命之文凡百
篇所以恢弘至道示人主以軌範也帝王之制坦然明
白可舉而行三千之徒並受其義(程子曰所謂大道若性與天道之說聖人)
(豈得而去之哉若言隂陽四時七政五行之道亦必至要之理非如後世之繁衍末術也固亦常道聖人所以)
(不去也或者所謂羲農之書乃後人稱述當時之事失其義理如許行為神農之言及隂陽權變醫方稱黃帝)
(之說耳此聖人所以去之也五典既皆常道乂去其三盖上古雖已有文字而制立法度為治有迹得以紀載)
(有史官以識其事自堯始耳按周禮外史掌三皇五帝之書周公所錄必非偽妄而春秋時三墳五典八索九)
(丘之書猶有存者若果全僃孔子亦不應悉刪去之或其簡編脫落不可通曉或是孔子所見止是唐虞以下)
(不可知耳今亦不必深究其說也)音釋序(論盧昆反斷都玩反音與煆同)傳(去上聲下並同要去)
(聲治去聲載作代反音與載同識音志應平聲)及秦始皇滅先代典籍焚書坑
儒天下學士逃難解散我先人用藏其家書于屋壁(秦國)
(名始皇名政幷六國為天子自號始皇帝焚詩書在三十四年坑儒在三十五年顔師古曰家語云孔騰字子)
(襄畏秦法峻急藏尚書孝經論語於夫子舊堂壁中而漢記尹敏傳云孔鮒所蔵二說不同未知孰是)音
釋序(難去聲解音蟹)傳(并去聲傳柱戀反孔鮒符遇反字子魚孔子九世孫為陳涉博士騰之兄也騰)
(字子襄為漢惠帝博士安國之祖)漢室龍興開設學校㫄求儒雅以闡
大猷濟南伏生年過九十失其本經口以傳授裁二十
餘篇以其上古之書謂之尚書百篇之義世莫得聞(漢藝)
(文志云尚書經二十九卷註云伏生所授者儒林傳云伏生名勝為秦博士以秦時禁書伏生壁藏之其後大)
(兵起流亡漢定伏生求其書亡數十篇獨得二十九篇即以教于齊魯之間孝文時求能治尚書者天下無有)
(聞伏生治之欲召時伏生年九十餘老不能行於是詔太常使掌故眺錯往受之顔師古曰衛宏定古文尚書)
(序云伏生老不能正言言不可曉使其女傳言教錯齊人語多與潁川異錯所不知凡十二三略以其意屬讀)
(而巳陸氏曰二十餘篇即馬鄭所註二十九篇是也孔穎逹曰泰誓本非伏生所傳武帝之世始出而得行史)
(因以入於伏生所傳之内故云二十九篇也按此序言伏生失其本經口以傳授漢書乃言初亦壁藏而後亡)
(數十篇其說與此序不同盖傳聞異辭爾至於篇數亦復不同伏生本但有堯典臯陶謨禹貢甘誓湯誓盤庚)
(高宗肜日西伯戡黎微子牧誓洪範金縢大誥康誥酒誥梓材召誥洛誥多方多士立政無逸君奭顧命呂刑)
(文侯之命費誓秦誓凡二十八篇今加泰誓一篇故為二十九篇耳其泰誓真偽之說詳見本篇此未暇論也)
音釋序(校胡教反濟子禮反過古臥反裁字當作才俗作纔僅也)傳(傳柱戀反治澄之反下同太常)
(掌宗廟禮儀秦名奉常漢景帝更名太常掌故眺錯傳註掌故百石吏主故事也晁錯音潮措漢文帝時人衛)
(宏字敬仲東海人作古文尚書訓旨光武時為議郎屬音燭馬鄭後漢馬融字季長扶風人鄭玄字康成北海)
(人唐藝文志古文尚書馬融傳十卷鄭玄註九卷孔穎逹字仲逹孔子三十二世孫唐太宗時為國子司業承)
(詔作五經註䟽名曰正義復扶又反見形甸反)至魯共王好治宫室壊孔子舊
宅以廣其居於壁中得先人所藏古文虞夏商周之書
及傳論語孝經皆科斗文字王又升孔子堂聞金石絲
竹之音乃不壊宅悉以書還孔氏科斗書廢已久時人
無能知者以所聞伏生之書考論文義定其可知者為
&KR1559;古定更以竹簡寫之增多伏生二十五篇伏生又以
舜典合於堯典益稷合於臯陶謨盤庚三篇合為一康
王之誥合於顧命復出此篇幷序凡五十九篇為四十
六卷其餘錯亂磨滅弗可復知悉上送官藏之書府以
待能者(陸氏曰共王漢景帝子名餘傳謂春秋也一云周易十翼非經謂之傳科斗蟲名蝦蟇子書形)
(似之為&KR1559;古定謂用&KR1559;書以易古文吴氏曰伏生傳於既耄之時而安國為隸古義特定其所可知者而一篇)
(之中一簡之内其不可知者盖不無矣乃欲以是盡求作書之本意與夫本末先後之義其亦可謂難矣而安)
(國所增多之書今篇目具在皆文從字順非若伏生之書詰曲聱牙至有不可讀者夫四代之書作者不一乃)
(至二人之手而遂定為二體乎其亦難言矣二十五篇者謂大禹謨五子之歌胤征仲虺之誥湯誥伊訓太甲)
(三篇咸有一德說命三篇泰誓三篇武成旅獒微子之命蔡仲之命周官君陳畢命君牙冏命也復出者舜典)
(益稷盤庚二篇康王之誥凡五篇又百篇之序自為一篇共五十九篇卽今所行五十八篇而以序冠篇首者)
(也為四十六卷者孔䟽以為同序者同卷異序者異卷同序者大甲盤庚說命秦誓皆三篇共序凡十二篇只)
(四卷又大禹臯陶謨益稷康誥酒誥梓材亦各三篇共序凡六篇只二卷外四十篇篇各有序凡四十卷通共)
(序者六卷故為四十六卷也其餘錯亂磨滅者汨作九共九篇稾飫帝嚳釐飫湯征汝鳩汝方夏社疑至臣扈)
(典寶明居肆命徂后沃丁咸乂四篇伊陟原命仲丁河亶甲祖乙高宗之訓分器旅巢命歸禾嘉禾成王政將)
(蒲姑賄肅慎之命毫姑凡四十二篇今亡劉氏安世曰古文尚書乃科斗文字科斗變為大篆大篆變為小篆)
(小篆變為&KR1559;書所謂今文字乃漢之&KR1559;書故曰為&KR1559;古定其去科斗遠矣)音釋序(共音恭好去聲治平)
(聲壊音怪下同夏亥雅反傳柱戀反論盧昆反下同科斗書廢孔䟽云蒼頡書三代不改至周時與史籀大篆)
(並行秦滅經籍始改字法故漢世無知古文者更平聲合音閤又如字下同復如字謂復孔壁古文之舊取出)
(舜典益稷盤庚中下康王之誥五篇并序一篇陸氏音扶又反謂再取出此五篇也亦通并卑盈反及也可復)
(扶又反上時掌反)傳(傳柱戀反下之傳同夫音扶下同聱牛交反冠古玩反孔䟽所據反即孔穎逹正義)
(也汩音骨共音恭稾口到反飫依據反嚳枯沃反釐陵之反分扶問反)承詔為五十九篇
作傳於是遂研精覃思博考經籍採摭羣言以立訓傳
約文申義敷暢厥旨庶幾有補於將來書序序所以為
作者之意昭然義見宜相附近故引之各冠其篇首定
五十八篇(詳此章雖說書序序所以為作者之意而未嘗以為孔子所作至劉歆班固始以為孔子)
(所作)音釋序(為去聲傳柱戀反下同研倪堅反思去聲見形甸反近巨靳反附近之也冠古玩反)既
畢會國有巫蠱事經籍道息用不復以聞傳之子孫以
貽後代若好古博雅君子與我同志亦所不隠也(陸氏曰漢)
(武帝末征和中江充造蠱敗戾太子按安國此序不𩔖西京文字疑或後人所託然無據未敢必也以其本末)
(頗詳故僃載之讀者宜考焉)音釋序(復扶又反好去聲)漢書藝文志云書者
古之號令號令於衆其言不立具則聽受施行者弗曉
古文讀應爾雅故解古今語而可知也(括蒼葉夢得曰尚書文皆竒澀)
(非作文者故欲如此盖當時語自爾也按此說是也大抵書文訓誥多竒澀而誓命多平易盖訓誥皆是記錄)
(當時號令於衆之本語故其間多有方言及古語在當時則人所共曉而於今世反為難知誓命則是當時史)
(官所撰櫽括潤色麤有體製故在今日亦不難曉耳)音釋序(應平聲當也言當近正也)傳(易以豉反)
(櫽括音隠括揉曲者曰櫽正直者曰括麤坐五反䟽略也)孔穎逹曰孔君作傳值巫
蠱不行以終前漢諸儒知孔本五十八篇不見孔傳遂
有張霸之徒偽作舜典汨作九共九篇大禹謨益稷五
子之歌胤征湯誥咸有一德典寶伊訓肆命原命武成
旅獒冏命二十四篇除九共九篇共卷為十六卷盖亦
略見百篇之序故以伏生二十八篇者復出舜典益稷
盤庚三篇康王之誥及泰誓共為三十四篇而偽作此
二十四篇十六卷附以求合於孔氏之五十八篇四十
六卷之數也劉向班固劉歆賈逵馬融鄭玄之徒皆不
見真古文而誤以此為古文之書服虔杜預亦不之見
至晉王肅始似竊見而晉書又云鄭沖以古文授蘇愉
愉授梁柳柳之内兄皇甫謐又從柳得之而柳又以授
臧曹曹始授梅賾賾乃於前晉奏上其書而施行焉(漢書)
(所引泰誓云誣神者殃及三世又云立功立事惟以永年疑即武帝之世所得者律歴志所引伊訓畢命字畫)
(有與古文略同者疑伏生口傳而眺錯所屬讀者其引武成則伏生無此篇必張霸所偽作者也)音釋
序(傳柱戀反下同張霸前漢東萊人見百篇之序按史記盡引伏生今文書二十八篇及偽泰誓一篇並不)
(引孔壁所增諸篇是太史公未見孔壁書明矣然却多引小序雖亡篇之序亦有之是西漢之世自有百篇之)
(序故太史公見之造偽書者亦見之非專出於孔壁也復如字劉向字子政楚元王交玄孫班固字孟堅後漢)
(扶風人劉歆字子駿向之子賈逵字景伯後漢扶風人服虔字子慎後漢河南人杜預字元凱晉京兆杜陵人)
(王肅字子邕東海蘭陵人魏衛將軍太常鄭沖字文和滎陽人晉初太傅蘇愉字休預扶風人梁柳字洪季天)
(水人内兄舅之子長於巳者皇甫謐覓畢反字士安安定朝那人臧曹字彦和陽城人梅賾仕革反字仲真汝)
(南人為預章内史上是掌反)傳(屬音燭)今按漢儒以伏生之書為今文
而謂安國之書為古文以今考之則今文多艱澀而古
文反平易或者以為今文自伏生女子口授晁錯時失
之則先秦古書所引之文而已如此恐其未必然也或
者以為記錄之實語難工而潤色之雅詞易好故訓誥
誓命有難易之不同此為近之然伏生倍文暗誦乃偏
得其所難而安國考定於科斗古書錯亂磨滅之餘反
專得其所易則又有不可曉者至於諸序之文或頗與
經不合而安國之序又絶不𩔖西京文字亦皆可疑獨
諸序之本不先經則賴安國之序而見故今定此本壹
以諸篇正文為經而復合序篇於後使覽者得見聖經
之舊而又集傳其所可知姑闕其所不可知者云音釋
序(易以豉反下同近巨謹反遠近之近倍與背通不𩔖西京文字鄱陽程伯圭曰西漢未有學左氏春秋傳)
(者劉歆始欲表章而諸儒詆罷之今孔序及傳中皆引左傳非巫蠱以前之書明矣先先見反而見形甸反復)
(扶又反傳柱戀反)
