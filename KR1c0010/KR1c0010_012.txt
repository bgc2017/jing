詩集傳卷十二宋蘇轍撰
北山之什小雅
北山大夫刺幽王也
陟彼北山言采其杞偕偕士子朝夕從事王事靡盬憂
我父母
此說與杕杜同偕偕強壯貌
溥天之下莫非王土率土之濱莫非王臣大夫不均我
從事獨賢
賢過人也
四牡彭彭王事傍傍嘉我未老鮮我方將旅力方剛經
營四方
嘉鮮皆善也將壯也
或燕燕居息或盡瘁事國或息偃在牀或不已于行或
不知呌號或慘慘劬勞或棲遲偃仰或王事鞅掌
鞅掌失容也
或湛樂飲酒或慘慘畏咎或出入風議或靡事不為
北山六章三章章六句三章章四句
無將大車大夫悔將小人也
無將大車祗自塵兮無思百憂祗自疷兮
大車牛車也疷病也將大車則塵汙之思百憂則病
及之譬如任小人者患及其身亦不可逃也
無將大車維塵冥冥無思百憂不出于熲
熲光也
無將大車維塵雝兮無思百憂祗自重兮
雝蔽也重累也
無將大車三章章四句
小明大夫悔仕于亂世也
明明上天照臨下土我征徂西至于艽野二月初吉載
離寒暑心之憂矣其毒大苦念彼共人涕零如雨豈不
懷歸畏此罪罟
大夫行役久勞而不息故稱天之無不照臨言臣下
無賢勞而不察者也艽地名也初吉朔日也行始于
二月而載離寒暑則冬矣是以思有共德之人而事
之
昔我往矣日月方除曷云其還歲聿云莫念我獨兮我
事孔庶心之憂矣憚我不暇念彼共人睠睠懷顧豈不
懷歸畏此譴怒
除除陳生新也憚勞也
昔我往矣日月方奥曷云其還政事愈蹙歲聿云莫采
蕭穫菽心之憂矣自貽伊戚念彼共人興言出宿豈不
懷歸畏此反覆
奥煖也出宿不安寢也
嗟爾君子無恒安處靖共爾位正直是與神之聽之式
穀以女
穀善也有久勞于外則必有久安于内者矣故告之
使無以安處為常靖共其位而與正直庶乎神之聽
之而以女為善也
嗟爾君子無恒安息靖共爾位好是正直神之聽之介
爾景福
小明五章三章十二句二章六句
鼓鐘刺幽王也
鼓鐘將將淮水湯湯憂心且傷淑人君子懷允不忘
幽王作樂於淮上而人疾之故思古之君子焉
鼓鐘喈喈淮水湝湝憂心且悲淑人君子其德不回鼓
鐘伐鼛淮有三洲憂心且妯淑人君子其德不猶
始言湯湯水盛也中言湝湝水流也終言三洲水落
而洲見也言幽王之久於淮上也鼛大鼓也妯動也
不猶不若也不若幽王也
鼓鐘欽欽鼓瑟鼔琴笙磬同音以雅以南以籥不僭
欽欽鐘聲也將作樂則鼓鐘所謂金奏也琴瑟在堂
笙磐在下同音言其和也雅二雅也南二南也幽王
之世風有二南而已故播此二詩於籥言幽王之不
德豈其樂非古歟樂則是矣而人則非也
鼓鐘四章章五句
楚茨刺幽王也
楚楚者茨言抽其棘自昔何為我蓺黍稷我黍與與我
稷翼翼我倉既盈我庾維億以為酒食以享以祀以妥
以侑以介景福
抽除也與與翼翼蕃也露積曰庾十萬曰億妥安也
侑勸也介助也楚茨傷今而思古之詩也故稱古之
人去其茨棘以蓺黍稷以實倉廪以為酒食以享先
祖于其享也主人拜尸而安之祝勸尸而食之所以
事之無不至者故于餘章詳言之凡詳言之者皆思
而不得見之辭也
濟濟蹌蹌潔爾牛羊以往蒸嘗或剝或亨或肆或將祝
祭于祊祀事孔明先祖是皇神保是饗孝孫有慶報以
介福萬夀無疆
濟濟蹌蹌言有容也剝解之也亨飪之也肆陳其骨
體於俎也將奉持而進之也祊門内也孝子不知神
之所在故使祝博求之門内其待賓客之處也於是
先祖大而安饗之報之以介福皇大也保安也介大
也
埶爨踖踖為俎孔碩或燔或灸君婦莫莫為豆孔庶為
賓為客獻醻交錯禮儀卒度笑語卒獲神保是格報以
介福萬夀攸酢
爨饔爨廪爨也踖踖言有容也俎從獻之俎也燔燒
肉炙炙肝君婦王后也莫莫清靜而敬至也豆肉羞
庶羞也庶多也多為之者以為非特以享也將以祭
終而燕尸賓焉故及其燕也獻醻交錯而無不徧行
禮至卒而無非度笑語至卒而無不得言和而不亂
也古者於旅也語酢報也
我孔熯矣式禮莫愆工祝致告徂賚孝孫苾芬孝祀神
嗜飲食卜爾百福如幾如式既齊既稷既匡既敕永錫
爾極時萬時億
熯竭也禮行既久筋力竭矣而式禮莫愆敬之至也
善其事曰工苾苾芬芬香也卜予也幾期也春秋傳
曰易幾而哭式法也齊整也稷疾也匡正也敕戒也
極中也于是祭將畢祝致神意以嘏主人曰爾飲食
芳潔故報爾以福禄使其來如幾其多如法爾禮容
莊敬故報爾以中和應萬物而不匱言各隨其事而
報之以其類也
禮儀既備鐘鼓既戒孝孫徂位工祝致告神具醉止皇
尸載起鼓鐘送尸神保聿歸諸宰君婦廢徹不遲諸父
兄弟備言燕私
於是禮備作鐘鼓以戒在位主人就位於堂下西面
祝致主人之意告尸以利成尸遂起奏肆夏以送之
諸宰徹饌后徹豆籩既畢歸賓客之俎而燕同姓所
以尊賓客而親兄弟也
樂具入奏以綏後祿爾殽既將莫怨具慶既醉既飽小
大稽首神嗜飲食使君夀考孔惠孔時維其盡之子子
孫孫勿替引之
後禄祭之餘福也將行也惠順也替廢也引長也祭
畢而燕于寢則祭樂皆入以安其餘福殽羞既行兄
弟無有怨者皆慶于君曰神乃歆嗜飲食將使君夀
考既順且時兼盡而有之矣子孫尚能勿替而長行
之
楚茨六章章十二句
信南山刺幽王也
信彼南山維禹甸之畇畇原隰曾孫田之我疆我理南
東其𤱔
甸治也畇畇墾闢貌也曾孫成王也疆畫經界也理
分土宜也禹治洪水而成王墾闢汗莱至幽王之世
其迹皆在而王弗治故君子思古焉
上天同雲雨雪雰雰益之以霡霂既優既渥既霑既足
生我百穀
霡霂小雨也言仁人在上則冬有積雪春而繼之以
雨故百穀無不遂也
疆埸翼翼黍稷彧彧曾孫之穯以為酒食畀我尸賓夀
考萬年
埸畔也翼翼脩治也彧彧盛茂也斂税曰穡畀予也
中田有廬疆埸有瓜是剝是菹獻之皇祖曾孫夀考受
天之祜
田中為廬以便田事疆埸種瓜以盡地利瓜成剝削
淹漬為菹而獻之所以盡四時之異物也
祭以清酒從以騂牡享于祖考執其鸞刀以啟其毛取
其血膋
清玄酒也酒鬱鬯五齊三酒也牲用騂牡周尚赤也
祭禮以鬱鬯降神然後迎牲而獻之以告肥也鸞刀
刀之有鸞者也毛以告純也血以告殺也取膟膋燔
燎以報陽也
是烝是享苾苾芬芬祀事孔明先祖是皇報以介福萬
夀無疆
烝進也
信南山六章章六句
甫田刺幽王也
倬彼甫田歲取十千我取其陳食我農人自古有年今
適南畆或耘或耔黍稷薿薿攸介攸止烝我髦士
倬明也甫大也歲取十千井田一成之數也九夫為
井井税一夫為田百畆井十為通通税十夫為田千
畆通十為成成方千里其税百夫為田萬畆此所謂
十千也耘除草也耔雝本也薿薿盛也介助也烝進
也髦俊也一成之田而歲取萬畆以為國用又將取
其陳積以時發斂以助農夫之乏困此自古有年之
法不可廢者也是以親適南畆而視其耘耔助其勤
力止其怠惰進其髦俊庶幾有年以遵古之成法所
謂進其髦俊者如漢寵力田之類歟
以我齊明與我犧羊以社以方我田既臧農夫之慶琴
瑟擊鼓以御田祖以祈甘雨以介我黍稷以穀我士女
齊六穀也明潔也犧純色也秋成而祭社及四才報
其功也周官仲秋獮田以祀方慶賜也農夫之慶既
蜡而息農夫也御迎也田祖先嗇也孟春既郊而始
耕則祭之所以祈甘雨也周官祈年于田祖吹豳雅
擊土鼓穀養也
曾孫來止以其婦子饁彼南畆田畯至喜攘其左右嘗
其旨否禾易長畆終善且有曾孫不怒農夫克敏
攘取也禾易禾生樂易也長畆竟畆也敏疾也成王
之勞農也農夫以其婦子饋于南畆於是田畯至而
喜之取其左右之饋而嘗之以知其旨否民知成王
之勸于農事則盡力于禾其生竟畆如一庶幾終善
且有于是成王無所譴者曰農夫敏矣
曾孫之稼如茨如梁曾孫之庾如坻如京乃求千斯倉
乃求萬斯箱黍稷稻粱農夫之慶報以介福萬夀無疆
茨言其多也梁言其積也古之税法近者納楤遠者
納粟禾稼既積乃求千倉以處之萬車以載之黍稷
稻粱言無所不有也
甫田四章章十句
大田刺幽王也
大田多稼既種既戒既備乃事以我覃耜俶載南畆播
厥百穀既庭且碩曾孫是若
稼種也覃利也俶始也載事也庭直也若順也田大
而種多故於今歲之冬具來歲之種戒來歲之事凡
既備矣然後事之取其利耜而始有事於南畆既耕
而播之其耕之也勤而種之也時故其生者皆直而
大以順成王之所欲
既方既皂既堅既好不稂不莠去其螟螣及其蟊賊無
害我田穉田祖有神秉畀炎火
方孚而始房也皂實而未成也既堅則成矣既好則
美矣稂童粱也莠似苖者也食心曰螟食葉曰螣食
根曰蟊食節曰賊穉幼苖也仁人在上則䖝蝗不作
民以為田祖投之火耳
有渰萋萋興雨祁祁雨我公田遂及我私彼有不穫穉
此有不斂穧彼有遺秉此有滯穗伊寡婦之利
渰雲興貌也萋雲行貌也祁祁徐也時雨既降斯民
急其上先憂公田而後其私及其成也田有餘穀力
不能盡故以有餘為鰥寡之利穧鋪而未束者也秉
把也
曾孫來止以其婦子饁彼南畆田畯至喜來方禋祀以
其騂黑與其黍稷以享以祀以介景福
成王之來視其穫也則遂禋祀四方以報其成功騂
黑南北之牲也盖略言之耳
大田四章二章章八句二章章九句
瞻彼洛矣刺幽王也
瞻彼洛矣維水泱泱君子至止福禄如茨韎韐有奭以
作六師
洛漆沮也泱泱深廣也茨蒺梨也韎韐士之韠也盖
染之以茅蒐奭赤貌也洛之水泱泱其無窮使洛愛
其水無所澤萬物於洛無加也而物失其利洛維不
愛其水故無損於洛而物蒙其益王者之有爵命猶
洛之有水也古之王者以其無窮惠天下之諸侯以
結其驩心故諸侯之除喪而未命也服其士服以朝
於王王遂命之使將六師焉傷今幽王愛其無窮以
失天下之諸侯也
瞻彼洛矣維水泱泱君子至止鞞琫有珌君子萬年保
其家室
鞞容刀也琫上飾珌下飾也此其所以錫諸侯也諸
侯有王者之命乃能安其室家
瞻彼洛矣維水泱泱君子至止福禄既同君子萬年保
其家邦
福禄既同言與諸侯共之也
瞻彼洛矣三章章六句
裳裳者華刺幽王也
毛詩之叙曰右之仕者世禄小人在位則讒諂並進
弃賢者之類絶功臣之世原其所以為是說者不過
以詩之乘其四駱為守其先人之禄位是以似之為
嗣其先祖其說盖勞苦而不明如此至於小人讒諂
則是詩之所無有是以知其為曲說而不可信也
裳裳者華其葉湑兮我覯之子我心寫兮我心寫兮是
以有譽處兮
裳裳猶堂堂也湑盛貌也君子内脩其身充滿而發
於外人望見其容貌而知其君矣譬如堂堂之華而
附之以湑然之葉無有不善者也今幽王積其不義
其發於外者儳然小人爾是以君子思見賢君以寫
其憂然後樂處其朝也
裳裳者華芸其黃矣我覯之子維其有章矣維其有章
矣是以有慶矣
黃色之正也芸黃之盛也有章有文也君子之有文
粲然如華之盛也
裳裳者華或黃或白我覯之子乘其四駱乘其四駱六
轡沃若
華之不黃也則亦白而已君子之不處也則亦行而
已處亦君子也行亦君子也故曰乘其四駱六轡沃
若言亦不失盛也傷今幽王之不善無所往而非不
義也
左之左之君子宜之右之右之君子有之維其有之是
以似之
君子左而宜其左右而有其右有者有諸中也中誠
有之則其發於容貌者睟然其似之矣
裳裳者華四章章六句
詩集傳卷十二
