詩集傳卷十四宋蘇轍撰
都人士之什小雅
都人士周人刺衣服無常也
彼都人士狐裘黃黃其容不改出言有章行歸于周萬
民所望
都美也都人士士之有美人之行者也周忠信也
彼都人士臺笠緇撮彼君子女綢直如髮我不見兮我
心不說
臺夫湏也其皮可以為笠緇撮緇布冠也君子女女
之有君子之行者也髮之為物疏密如一而本末無
異有常之至也
彼都人士充耳琇實彼君子女謂之尹吉我不見兮我
心苑結
充耳瑱也琇美石也實塞也吉姞也春秋傳曰姞吉
人也尹氏姞氏周室昏姻之舊姓也人之見是女者
皆以為尹姞之女言其知禮也苑積也
彼都人士垂帶而厲彼君子女卷髮如蠆我不見兮言
從之邁
厲帶之垂者也蠆螫蟲也其尾上卷
匪伊垂之帶則有餘匪伊卷之髮則有旟我不見兮云
何盱矣
旟揚也盱病也帶由其自餘而垂之髮由其自揚而
卷之言古之為容者亦從其自然而非強之也
都人士五章章六句
采綠刺怨曠也
終朝采綠不盈一匊予髮曲局薄言歸沐
綠王芻也局卷也王芻易得之菜終朝采之而不盈
匊意不在所采也婦人夫不在無容飾故曰予髮曲
局矣庶幾君子之歸而沐之言其知怨思而已不知
義也
終朝采藍不盈一襜五日為期六日不詹
藍染草也衣之前蔽曰襜詹至也五日為期六日不
至而怨之言非所當怨也
之子于狩言韔其弓之子于釣言綸之繩
綸釣繳也田漁君子之所有事而婦人不與也今也
狩則欲為之韔弓釣則欲為之綸繩言無節也
其釣維何維魴及鱮維魴及鱮薄言觀者
此章言其悦之無己故詠歌其釣之所獲於其獲也
又將從而觀之
采綠四章章四句
黍苖刺幽王也
芃芃黍苖隂雨膏之悠悠南行召伯勞之
宣王國申伯于謝使召公往營之召公之勞行者猶
隂雨之膏黍苖哀今不能而思之也
我任我輦我車我牛我行既集蓋云歸哉
召公之營謝民有負任者有輓輦者有將車者有牽
傍牛者凡行者皆集於謝則召公告之以歸矣言不
久役也
我徒我御我師我旅我行既集蓋云歸處
五百人為旅五旅為師春秋傳曰君行師從卿行旅
從天子之卿視諸侯
肅肅謝功召伯營之烈烈征師召伯成之原隰既平泉
流既清召伯有成王心則寧
土治曰平水治曰清
黍苖五章章四句
隰桑刺幽王也
隰桑有阿其葉有難既見君子其樂如何
君子之在下譬如桑之生於隰其長阿然其盛難然
見者無不悦之故曰既見君子其樂如何
隰桑有阿其葉有沃既見君子云何不樂
沃柔也
隰桑有阿其葉有幽既見君子德音孔膠
幽黑色也膠固也
心乎愛矣遐不謂矣中心藏之何日忘之
苟吾心誠愛之君子豈遠我而不告哉苟吾心誠藏
之何日而忘之哉吾之所以忘之心不藏也君子之
所以不告吾不愛也
隰桑四章章四句
白華周人刺幽后也
幽后襃姒也
白華菅兮白茅束兮之子之遠俾我獨兮
白華野菅也已漚則為菅取白華而漚之又束以白
茅焉言表裏無不潔也今申后之脩如此幽王遠之
而近襃姒使獨居焉何哉
英英白雲露彼菅茅天步艱難之子不猶
天步王者之所履也猶圖也菅茅之為潔也至矣其
生也白雲露之其所受以為質可知也已有人如此
而王獨棄之曾不圖天步之艱難非此人莫與共之
也
滮池北流浸彼稻田嘯歌傷懷念彼碩人
滮流貌也豐鎬之間其水北流水之性未有不流於
東南者也水流於東南則其所及者遠逆流而北則
其所能浸者稻田而已不及遠矣王者推其親親之
恩自王后始其下將無不蒙澤者今反其常而愛襃
姒故恩止於一人而下無所賴矣是以君子嘯歌傷
懷而念碩人碩人申后也
樵彼桑薪卬烘于煁維彼碩人實勞我心
桑薪薪之善者也卬我也烘燎也煁烓竈所以炤也
薪之善者當以為㸑而反以為炤譬如申后之賢不
獲偶王而弃於外也
鼔鐘于宮聲聞于外念子懆懆視我邁邁
鼓鐘于宮外未有不聞者幽王内有嫡庶之亂而求
外之不聞難矣君子之念王懆懆其憂而王視之邁
邁其不顧言無悛心也
有鶖在梁有鶴在林維彼碩人實勞我心
鶖秃鶖也鶖鶴皆以魚為食然鶴之於鶖清濁則有
間矣今鶖在梁而鶴在林鶖則飽而鶴則饑矣幽王
進襃姒而黜申后譬之如養鶖而弃鶴也
鴛鴦在梁戢其左翼之子無良二三其德
鳥之雄者右掩左其雌左掩右言隂陽之相下物無
不然王曾是之不若也
有扁斯石履之卑兮之子之遠俾我疷兮
扁卑貌也疷病也石之施於履者乘石也石之扁然
下者可施於履之卑而不可施於貴譬如人之賤者
可以為妾而不可以為后言物各有所施之不可改
也
白華八章章四句
緜蠻微臣刺亂也
緜蠻黃鳥止于丘阿道之云遠我勞如何飲之食之教
之誨之命彼後車謂之載之
緜蠻小鳥貌也黃鳥之止於丘飛行飲食無不託焉
而丘未嘗有厭微臣附於公卿出使於外奈何曾不
飲食教載之哉
緜蠻黃鳥止于丘隅豈敢憚行畏不能趨飲之食之教
之誨之命彼後車謂之載之緜蠻黃鳥止于丘側豈敢
憚行畏不能極飲之食之教之誨之命彼後車謂之載
之
極至也
緜蠻三章章八句
瓠葉大夫刺幽王也
幡幡瓠葉采之亨之君子有酒酌言嘗之
古之君子不以菲薄廢禮雖瓠葉之微猶將采而烹
之以為飲食之菹傷今幽王雖有牲牢&KR1776;餼而不肯
用也
有兔斯首炮之燔之君子有酒酌言獻之
有兔斯首言一兔也獻主人酌賓也
有兔斯首燔之炙之君子有酒酌言酢之
酢賓酌主人也
有兔斯首燔之炮之君子有酒酌言醻之
醻主人既卒酢爵復酌賓也
瓠葉四章章四句
漸漸之石下國刺幽王也
漸漸之石維其高矣山川悠遠維其勞矣武人東征不
皇朝矣
漸漸高峻也幽王之亂下國背叛王將以力征服之
而不得故告之曰漸漸之石而欲以力平之乎吾見
其高而已不可平也山川之悠遠而欲以行盡之乎
吾見其勞而已不可盡也今諸侯背叛而欲以武人
征之吾亦見其益亂而已不暇使之朝也孔子曰遠
人不服則脩文德以來之遠人可以德懷而不可以
力勝武人非所以來之也
漸漸之石維其卒矣山川悠遠曷其沒矣武人東征不
皇出矣
卒崔嵬也沒盡也出出之於亂也
有豕白蹢烝涉波矣月離于畢俾滂沱矣武人東征不
皇它矣
蹢蹄也豕四蹢白曰駭白蹢豕之尤躁疾者也烝進
也畢噣也豕之性好水而畢之性好雨豕馴則居陸
駭則涉水故豕之進而涉波人之過也畢得月則雨
月不至則否故畢之至於滂沱月之過也譬之諸侯
好亂而王又以武臨之是以懼而深謀阻兵以自救
勢之相激其亂遂連而不解故曰武人東征不遑他
矣夫使武人征之而尚何暇及其他哉蓋亦知誅之
而已此亂之所以益甚也
漸漸之石三章章六句
苕之華大夫閔時也
苕之華芸其黃矣心之憂矣維其傷矣
苕陵苕也其華紫赤而繁將落則黃言周室之衰如
是華也
苕之華其葉青青知我如此不如無生
言華已盡矣徒見其葉耳
牂羊墳首三星在罶人可以食鮮可以飽
牂羊牝羊也墳大也罶曲梁也曲梁寡婦之笱也牂
羊墳首言無是道也三星在罶言不能久也人可以
食鮮可以飽言無暇及飽也
苕之華三章章四句
何草不黃下國刺幽王也
何草不黃何日不行何人不將經營四方
歲暮草黃矣而行者不息言久役也
何草不玄何人不矜哀我征夫獨為匪民
草黃極則玄久役而弃其室家曰矜
匪兕匪虎率彼曠野哀我征夫朝夕不暇有芃者狐率
彼幽草有棧之車行彼周道
芃小貌也棧車役車也車之行道如狐之循草無有
止期也
何草不黃四章章四句
詩集傳卷十四
