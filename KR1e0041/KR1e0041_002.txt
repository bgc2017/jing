左氏博議卷二
宋呂祖謙撰
隠公問羽數於衆仲(隠五年九月考仲子之宮將萬焉公問羽數於衆仲對曰)
(天子用八諸侯用六大夫四士二夫舞所以節八音而行八風故自八以下公從之於是初獻)
(六羽始用六佾也)
問之名何如哉問道者未達其道問禮者未習其禮問
塗者未識其塗問俗者未通其俗凡謂之問者非有所
未知必有所未安也故晉人不問晉齊人不問齊秦人
不問秦楚人不問楚豈非心知之身安之無所復待於
問耶隠公生於魯長於魯君於魯其視魯之舞樂用於
禴祠烝嘗不知其幾祭也動於屈伸綴兆不知其幾成
也至於考仲子之宫始問羽數於衆仲豈真有所不知
耶是必其心有所大不安也自成王以天子之禮樂祀
周公至於隠公蓋數百年矣以成王之賢而賜之以伯
禽之賢而受之舉世莫知其非也其後因而用之羣公
之廟舉國亦莫知其非也隐公生於數百載之後獨能
疑數百載之非其心蹙然不安而𤼵於問焉其天資亦
高矣衆仲告之以先王之正禮使六羽之獻復見於仲
子之廟不可謂無補也然隠公之問豈止為仲子一廟
而已哉特因仲子之廟而𤼵耳為衆仲者盍申告之曰
周公制禮作樂以致太平天子八佾諸侯六佾是乃周
公所作之樂也周公制是樂舞之數蓋欲行之天下傳
之萬世也周公在諸侯之位而薦天子之樂豈非欲尊
周公之身而廢周公之樂耶周公欲行之天下而子孫
已亂之周公欲傳之萬世而身没已違之使周公而有
知吾知其不享魯祭矣君盍因是舉正禮樂之僣復諸
侯之舊告於天子告於周公之廟使天下再見周公之
禮樂是魯有二周公也今猶用六佾於仲子之廟是以
禮處仲子而不以禮處周公何其待仲子之厚而待周
公之薄耶苟衆仲能為此言隠公能為此舉則可以尊
王室可以服諸侯可以塞亂臣賊子之原五伯之首不
在齊桓而在隠公矣雖然此非所以責衆仲也當成王
祀周公以天子之禮樂雖召公畢公之賢未嘗固爭至
孔子始慨然有言曰魯之郊禘非禮也周公其衰矣(家語)
(禮運)蓋必入聖人之域然後知聖人之心降聖人一等雖
召公畢公猶不能盡知况衆仲乎惟衆仲一失其機故
僣悖之習流及後世甚至於季氏以陪臣之微傲然舞
八佾於庭(論語八佾)重形孔子之歎焉嗚呼隠公之問在於
三家未興之前孔子之歎在於三家既盛之後防於未
興之前衆人之所易禁於既盛之後聖人之所難吾是
以益為隠公惜也
隠公辭宋使(隠五年宋人取邾田邾人告於鄭曰請君釋憾於宋敝邑為道鄭人以王)
(師會之伐宋入其郛以報東門之役宋人使使來告命公聞其入郛也將救之問於使者曰師)
(何及對曰未及國公怒乃止辭使者曰君命寡人同恤社稷之難今問諸使者曰師未及國非)
(寡人之所敢知也)
始吾讀戰國策見儀秦髠衍之徒駕其詭辯玩時君於
股掌之上驟使之喜驟使之怒驟使之憂驟使之樂指
川為陸亦從而謂之陸指虎為羊亦從而謂之羊雖有
耳目鼻口不得自用而聽辯士之所用抵掌扼捥俯弔
仰賀反晦明於呼吸變寒暑於須臾其三寸之舌實百
萬生靈之司命也及精思而博考之然後知詭辯初不
足恃彼戰國策所載特幸而成功者耳然姑以兩端明
之趙魏攻韓華陽韓告急於秦秦不救韓遣陳筮見穰
侯穰侯曰事急乎陳筮曰未急也穰侯怒曰冠蓋相望
告敝邑甚急公來言未急何也陳筮曰彼韓急則將變
而他從以未急故復來耳穰侯曰公無見王請今𤼵兵
救韓八日而敗趙魏於華陽之下(見戰國策)是說也世皆以
為工也鄭伐宋入其郛宋人使來告於魯隠公公聞其
入郛也將救之問於使者曰師何及對曰未及國公怒
乃止辭使者曰君命寡人同恤社稷之難今問諸使者
曰師未及國非寡人之所敢知也是說也世皆以為拙
也吾以為陳筮之言未急宋使之言未及國其說初無
異者陳筮幸而遇穰侯之聽故人以其說為工宋使不
幸而遇隠公之怒故人以其說為拙陳筮得其時者也
非智也宋使失其時者也非愚也使陳筮而遇隠公則
為愚使宋使而遇穰侯則為智愚智初無定名工拙初
無定論以是而推之凡戰國之策士所以能動時君之
聽者皆出於幸而已豈區區之說真足恃哉杜預謂宋
使忿隠公知而故問是大不然宋使以鄭師之伐告急
於魯魯隠公問鄭師之所及遠近此人情之常也雖聞
其入郛然問諸道路不如問其使者之為審則知而復
問亦人情之常也况宋使之使指專在於鄭師隠公其
可捨鄭師而問他事乎是則師何及之語隠公之所當
問也宋使之所當答也彼使者苟非狂惑喪心何自而
起其怒乎其所以𤼵未及國之言蓋亦如陳筮之謀欲
以激魯侯之救耳不意逢隠公之暴怒不得嗣進其說
遂至於辱命而歸是以知詭辯之果不足恃也自陳筮
言之則回穰侯不救之心其說似有功自宋使言之則
沮隠公欲救之意其說深可罪利害禍福特繫乎所逢
之時耳後世徒見戰國策所載百𤼵百中遂以為正論
不如詭辯君子不如策士殊不知戰國策之書策士之
所作也書出於策士之手必不自揚策士之非其一時
之謀議成者則載之敗者則刪之中者則載之失者則
刪之如陳筮之徒幸而有功則大書特書以示後世如
宋使之徒敗人之事不載於書亦不知其幾何矣惟合
戰國策而觀之然後知策士之謀得不償失利不償害
初不能使人之必聽也吾故表而出之以為策士之戒
鄭伯侵陳大獲(隠六年鄭伯侵陳大獲往歲鄭伯請成于陳陳侯不許五父諫曰親)
(仁善鄰國之寳也君其許鄭陳侯曰宋衛實難鄭何能為遂不許君子曰善不可失惡不可長)
(其陳桓公之謂乎長惡不悛從自及也雖欲救之其將能乎商書曰惡之易也如火之燎于原)
(不可嚮邇其猶可撲滅周任有言曰為國家者見惡如農夫之務去草焉芟夷藴崇之絶其本)
(根勿使能殖則善者信矣)
盛怒不𤼵於微罪峻責不加於小疵此人情之常也陳
侯不許鄭伯之請成遂至於見伐其失講信修睦之義
固可責矣然春秋諸侯一戰一和一通一絶習以為常
如陳侯之罪晉楚齊秦以降莫不有之也左氏乃深排
而力詆之至以謂如火之燎于原不可鄉邇雖大無道
之君責之不過如是何其遠於人情耶以左氏之言較
陳侯之過猶犯笞杖之罪而加斧鉞之刑逋升斗之租
而責倉廩之粟苟左氏愚人也則可使左氏少知治體
豈容若是之舛耶辭之嚴責之峻是必有深意存於其
間也天下之事成於懼而敗於忽懼者福之原也忽者
禍之門也陳侯以宋衛之強而懼之以鄭之弱而忽之
遂以為鄭何能為而不許其成及兵連禍結不𤼵於所
懼之宋衛而𤼵於所忽之鄭則忽者豈非禍之門耶雖
鄭師之所侵不過毁廬舍歐老弱略牛馬然推鄭何能
為之一語實亡國敗家之本殆古人所謂一言而喪邦
者也秦弱百姓而備匈奴(秦遣蒙恬𤼵兵三十萬人北伐匈奴築長城因地形用制)
(險塞陳涉一唱天下共起以亡秦)豈非懼匈奴之勢強而謂百姓何能
為乎然亡秦者非匈奴也乃何能為之百姓也漢抑宗
室而任外戚(七國既反武帝遂用主父偃之議下推恩之令詔諸侯分王子弟於是藩國始分宗)
(室稍弱然而委政外戚元成以後權柄下移卒成王莽之簒)豈非懼宗室之勢迫而
謂外戚何能為乎然亡漢者非宗室也乃何能為之外
戚也晉武帝以戎狄何能為而不徙故卒亡於戎狄(晉惠)
(帝元康元年憂匈奴郝度元與馮翊北地馬蘭羌盧水胡俱立氐帥齊萬年為帝將軍孟觀大破氐衆於中亭)
(獲齊萬年太子洗馬江統以為戎狄亂華宜早絶其源乃作徙戎論以警朝廷朝廷不能用而五胡肆虐社稷)
(丘墟)隋煬帝以盜賊何能為而不戒故卒亡於盜賊(隋内史侍)
(郎虞世基以帝惡聞盜賊諸將及郡縣有告敗求救者世基皆抑損表狀不以實聞但云鼠竊狗盜郡縣捕逐)
(行當殄盡帝以為然由是盜賊徧海内陷没郡縣帝弗之知十四年在江都遇弑隋祚遂移)以至項
羽之視高帝(項羽與高祖爭天下高祖戰數不利而羽益輕漢卒敗垓下)王莽之視
漢兵(王莽遣王邑王尋𤼵兵平定山東兵號百萬縱兵圍昆陽光武悉𤼵諸營兵自將千騎為前鋒尋邑)
(遣兵數千合戰光武奔之連勝遂前莽兵大潰漢兵至長安莽曰天生德於予漢兵其如予何兵衆斬莽傳首)
(於宛)梁武之視侯景(侯景叛魏歸梁而武帝用朱异之言而納景履霜不戒卒致亂亡)明
皇之視禄山(安禄山傾巧善事人人多譽之上益以為賢張九齡楊國忠數言其必反而帝不以)
(為意寵待日盛卒致范陽之變)皆始以為何能為而終至於敗亡也是
則陳侯何能為之一語實千載亂亡之所自出左氏安
得不深排而力詆之乎嗚呼君子之論常得其本衆人
之論常得其末凡人臣之深戒人君者必曰暴虐也淫
侈也拒諫也黷武也皆人君之大禁也至於論桀紂幽
厲之惡亦必以前數者歸之殊不知是數者皆末也其
本果安在哉人君必謂民怨何能為故敢暴虐必謂財
匱何能為故敢淫侈必謂爭臣何能為故敢拒諫必謂
窮兵何能為故敢黷武是則何能為者萬惡之所從生
也苟不探其本則何能為之言雖有致亂之端而未有
致亂之形雖有可畏之實而未有可畏之迹非知幾之
君子孰能遏滔天之浪於涓涓之始乎深矣哉左氏之
論也
鄭伯朝桓王(註見隠公六年)
君子之論事必使事為吾用而不使吾為事所用古今
之事所當論者不勝其多也苟見事之難者亦從而謂
之難見事之易者亦從而謂之易甚者反遷就吾說以
就其事豈非為事所用乎所貴乎立論者蓋欲𤼵未明
之理非徒議己見之迹也若止論己見之迹是猶言火
之熱言水之寒言鹽之鹹言梅之酸天下之人知之何
假於吾說乎惟君子之立論信己而不信人信心而不
信目故能用事而不用於事見在此之事則得在彼之
理見在前之事則得在後之理衆人徒知是事而君子
獨知事外之理焉試舉一二以明之春秋之初鄭之事
周其叛服不一人之論者亦不一然皆隨事立論鮮有
得事外之理者鄭伯朝周桓王不禮之衆人之說不過
以王不禮之為非此左氏之所已言也君子論之則以
為王綱既墜傲固招禍卑亦納侮如夷王下堂見諸侯
禮雖卑而周益衰(史記本紀)襄王從晉文之召禮雖卑而晉
益僣(僖二十八年)是知威王之失不專在於不禮鄭伯而在
於不能振王綱此事外之理左氏之所未言也周鄭交
惡衆人之說不過以畀虢公之政此左氏之所已言也
君子論之則以為王者之於諸侯有畏之之迹則驕無
畏之之迹則服在平王世將用虢公而不敢用反與鄭
交質(隠二年)鄭知周畏之故於將用虢公之初凌犯王室
蹂踐麥禾略無所憚在桓王世將用虢公而即用之未
嘗猶豫鄭伯知周不畏之故於既用虢公之後奉承王
命朝會征討初不敢違是知周鄭交惡不在於用虢公
而在於畏鄭此事外之理左氏之所未言也桓王與鄭
伯蘇忿生之田由是失鄭衆人之說不過謂有錫田之
名而無錫田之實此左氏之所已言也君子論之則以
為蘇忿生既叛其田非周之所有與之以虚名固足以
起鄭之怨然蘇忿生者王室之卿士蘇忿生之田王室
之田叛臣盜據王之土地王不能自取反假他人以取
之安得不取輕於鄭乎是知鄭之叛周不專在於怨周
而在於輕周此事外之理左氏之所未言也桓王奪鄭
伯政率諸侯伐鄭反為所敗衆人之說不過謂不當奪
鄭伯之政此左氏之所已言也君子論之則以為鄭伯
之政在所當奪特桓王不能正其名耳當鄭伯擅釋太
山之祀之時以廢祀而討之其名豈不正乎當鄭伯以
璧假許田之時以專地而討之其名豈不正乎使於是
時討之其名正其義順鄭將覆亡之不暇矣桓王當其
時而不能討遷延數年乃無故而奪其政伐其國宜鄭
之不服也是知桓王之致敗不在於奪鄭伯政而在於
奪之非其時此事外之理左氏之所未言也鄭既敗王
師乃歛兵而止衆人之說不過謂鄭伯苟欲自救此左
氏之所已言也君子論之則以為鄭伯未勝則使祝𥅆
射王其事甚悖既勝則使祭足勞王其辭甚恭其前之
悖蓋出於真情欲以取一時之勝其後之恭蓋世於矯
情欲以避天下之責雖杜預亦信以為志在苟免而不
悟是鄭伯不惟能欺當時其遺姦餘詐猶能欺千餘年
之杜預可謂險矣盜賊以盜賊自處其情猶可恕盜賊
以君子自處其情尤可誅是知論鄭伯者不當信其苟
免之言而當疾其詐為苟免之言此事外之理左氏之
所未言也大抵論事之體與敘事之體不同敘事者載
其實論事者推其理彼方冊之所載既序其事之實矣
論者又從而述其事曾不能推事外之理是與序事者
無以異也非所謂論事也况方冊既已序之何待吾復
為贅辭以序之雖削吾之論於彼之事豈能有所損益
乎是吾之論反待彼之事而立而彼之事不待吾之論
而明也故善論者事隨於論不善論者論隨於事善論
者事資於論不善論者論資於事苟論資於事是論反
為事之累也尚何以操筆為哉
陳五父如鄭涖盟歃如忘(隱七年陳及鄭平陳五父如鄭涖盟壬申及鄭)
(伯盟歃如忘洩伯曰五父必不免不頼盟矣桓五年陳亂)曹太子朝魯奏樂而
嘆(桓九年曹太子來朝賓之以上卿禮也享曹太子初獻樂奏而嘆施父曰曹太子其有憂乎非)
(嘆所也)晉侯受玉惰(僖十一年天王使召武公内史過賜晉侯命受玉惰過歸告王)
(曰晉侯其無後乎王賜之命而惰於受瑞先自棄也己其何繼之有)齊君語偷(文十七年)
(襄仲如齊拜穀之盟復曰臣聞齊人將食魯之麥以臣觀之將不能齊君之語偷臧文仲有言曰民)
(主偷必死)公孫歸父言魯樂(宣十四年秋九月楚子圍宋冬公孫歸父會齊侯于)
(穀見晏桓子與之言魯樂桓子告高宣子曰子家其亡乎懷於魯矣懷必貪貪必謀人謀人亦謀己)
(一國謀之何以不亡)趙同不敬(宣十五年晉侯使趙同獻狄俘于周不敬劉康公曰不及)
(十年原叔必有大咎天奪之魄矣)晉侯見魯侯不敬(成四年公如晉晉侯見公)
(不敬季文子曰晉必不免詩曰敬之敬之天惟顯思命不易哉夫晉侯之命在諸侯矣可不敬乎)
鄭伯授玉視流而行速(成六年春鄭伯如晉拜成子游相授玉於東楹之東)
(士貞伯曰鄭伯其死乎自棄也己視流而行速不安其位宜不能久)郤錡將事不敬
(成十三年晉侯使郤錡來乞師將事不敬孟獻子曰郤氏其亡乎禮身之幹也敬身之基也郤子無)
(基且先君之嗣卿也受命以求師將社稷是衛而惰棄君命也不亡何為)成子受脤不
敬(成十三年公如京師及諸侯朝王遂從劉康公成肅公會晉侯伐秦成子受脤于社不敬劉子)
(曰吾聞之民受天地之中以生所謂命也是以有動作禮義威儀之則以定命也能者養之以福不)
(能者敗以取禍是故君子勤禮小人盡力勤禮莫如致敬盡力莫如敦篤敬在養神篤在守業國之)
(大事在祀與戎祀有執膰戎有受脤神之大節也今成子惰棄其命矣其不反乎)苦成叔
傲(成十四年衛侯享苦成叔寗惠子相苦成叔傲寗子曰苦成家其亡乎古之為享食也以觀威)
(儀省禍福也今夫子傲取禍之道也)衛孫文子聘魯無悛容(襄七年衛孫文)
(子來聘公登亦登叔孫穆子相趍進曰諸侯之會寡君未嘗後衛君今吾子不後寡君寡君未知所)
(過吾子其少安孫子無辭亦無悛容穆叔曰孫子必亡為臣而君過而不悛亡之本也)齊高
厚相太子會諸侯皆不敬(襄十年春齊高厚相太子光以先會諸侯于鍾)
(離不敬士莊子曰高子相太子以會諸侯將社稷是衛而皆不敬棄社稷也其將不免乎)齊侯
衛侯不敬(哀二十一年會于商任錮欒氏也齊侯衛侯不敬叔向曰二君者必不免會朝)
(禮之經也禮政之輿也政身之守也怠禮失政失政不立是以亂也)蔡侯享于鄭不
敬(襄二十八年蔡侯歸自晉入于鄭鄭伯享之不敬子產曰蔡侯其不免乎日其過此也君使子)
(展迋勞于東門之外而傲吾曰猶將更之今還受享而惰乃其心也君小國事大國而惰傲以為己)
(心將得死乎若不免必由其子其為君也淫而不父僑聞之如是者恒有子禍)穆叔見孟
孝伯語趙孟語偷(襄三十一年穆叔至自會見孟孝伯語之曰趙孟將死矣其語)
(偷不似民主且年未盈五十而諄諄焉如八九十者弗能久矣若趙孟死為政者其韓子乎吾子盍)
(與季孫言可以樹善君子也孝伯曰人生幾何誰能無偷朝不及夕將安用樹穆叔出而告人曰孟)
(孫將死矣吾語諸趙孟之偷也而又甚焉)趙孟對劉定公以吾儕偷食
朝不謀夕(昭元年天王使劉定公勞趙孟于潁館于雒汭劉子曰美哉禹功明德遠矣微)
(禹吾其魚乎吾與子弁冕端委以治民臨諸侯禹之力也子盍亦遠績禹功而大庇民乎對曰老夫)
(罪戾是懼焉能恤遠吾儕偷食朝不謀夕何其長也劉子歸以語王曰諺所謂老將知而耄及之者)
(其趙孟之謂乎為晉正卿以主諸侯而儕於隸人朝不謀夕棄神人矣神怒民叛何以能久趙孟不)
(復年矣神怒不歆其祀民叛不即其事祀事不從又何以年)單子視下言徐(昭十)
(一年單子會韓宣子于戚視下言徐叔向曰單子其將死乎朝有著定會有表衣有襘帶有結會朝)
(之言必聞於表著之位所以昭事序也視不過結襘之中所以道容貌也言以命之容貎以明之失)
(則有闕今單子為王官伯而命事於會視不登帶言不過步貎不道容而言不昭矣不道不共不昭)
(不從無守氣矣十二月單成公卒)宋公與叔孫昭子語相泣(昭二十五)
(年宋公享昭子賦新宫昭子賦車轄明日宴飲酒樂宋公使昭子右坐語相泣也樂祁佐退而告人)
(曰今兹君與叔孫其皆死乎吾聞之哀樂而樂哀皆喪心也心之精爽是謂魂魄魂魄去之何以能)
(久)魏獻子南面(昭三十二年十一月晉魏舒韓不信如京師合諸侯之大夫于狄泉)
(尋盟且令城成周魏子南面衛彪傒曰魏子必有大咎干位以令大事非其任也)邾子執
玉高魯受玉卑(定十五年春邾隱公來朝子貢觀焉邾子執玉高其容仰公受玉卑)
(其容俯子貢曰以禮觀之二君者皆有死亡焉夫禮死生存亡之體也將左右周旋進退俯仰於是)
(乎取之朝祀喪戎於是乎觀之今正月相朝而皆不度心已亡矣嘉事不體何以能久高仰驕也卑)
(俯替也驕近亂替近疾君為主其先亡乎夏五月公薨仲尼曰賜不幸言而中是使賜多言者也)
春秋之際盟會聘享人皆視升降語默之節為吉凶禍
福之占其矯誕不經世所共知也吾猶有所疑焉觀人
之術在隱不在顯在晦不在明顯與明人之所畏也隱
與晦人之所忽也人之所畏雖小人猶知自飾人之所
忽雖君子不能無疵蓋畏則加意而忽則多不加意耳
苟不能乘其不意而徒觀其加意之時則令色足恭矯
偽蠭起其本質真態亦何自而見哉涖衆之容必肅於
燕閒之日對賓之語必嚴於私昵之時又况盟會聘享
之際金石在庭籩豆在席擯相在前三揖在下旦失色
於堂暮傳笑於國片言之誤可以起萬口之譏人情好
勝而惡辱豈不能勉強於須臾耶今攷左氏之所載其
周旋揖遜辭氣容貌可嗤可指者相望於冊此理之不
可曉者也嗚呼吾得之矣凡人之情為惡於人之所不
見為善於人之所見欲以欺世而售其姦胡不反觀一
身以近取譬乎肝受病則目不能視腎受病則耳不能
聽脾受病則口不能食心受病則舌不能言肝也腎也
脾也心也在内而人所不見者也目也耳也口也舌也
在外而人所見者也受病於人之所不見則其病必𤼵
於人之所見矣是故隠顯晦明本無二理隠之所藏待
顯而露晦之所蓄待明而彰彼春秋之公侯卿大夫未
嘗致力於暗室屋漏之學及盟會燕享之際雖欲勉強
修飾終有時而不能揜㰱血而忘者不自知其忘也受
玉而惰者不自知其惰也奏樂而歎者不自知其歎也
相語而泣者不自知其泣也方正冠鳴佩儼然肅然自
謂中禮而不知人已議其後矣平居暇日暗室屋漏之
所為至於此時如遇明鏡無不𤼵見吾是以知顯者隠
之影明者晦之響也君子欲無得罪於衆必先無得罪
於獨欲無得罪於朝必先無得罪於家苟徒以一日之
敬而蓋終身之邪是濁其源而揚其流斧其根而溉其
葉也雖然春秋之時旁觀竊議者特為瞽史之學者耳
而愆失繆戾已不能逃其目使有知道者立於其側又
將若之何
隠公問族於衆仲(隠八年無駭卒羽父請諡與族公問族於衆仲衆仲對曰天子)
(建德因生以賜姓胙之土而命之氏諸侯以字為諡因以為族官有世功則有官族邑亦如之)
(公命以字為展氏)
天下之事簡則易知繁則難知此理之常也至於氏族
之說則反是焉氏族莫繁於古而知之者甚易氏族莫
簡於今而知之者甚難三代之時曰姓者統其祖考之
所自出者也百世而不變者也曰氏者别其子孫之所
自分者也數世而一變者也天子建德因生以賜姓(因其)
(所由生以賜姓若舜由媯汭故陳為媯姓)其得姓雖一而子孫别而為氏者
不勝其多焉有以王父之字為氏者矣(且如陳伯袁之後而為袁氏齊)
(公子高之後而為高氏衛公子惠孫之後而為孫氏宋公子樂父之後而為樂氏宋司宼牛父之後而為牛氏)
(魯閔子騫之後而為騫氏是皆以王父之字為氏者也)有以先世之諡為氏者矣
(杜預曰或便即先人之諡稱以為族)有以所居之官為氏者矣(祭仲初為祭封人掌)
(封疆者後以為氏)有以始封之邑為氏者矣(如文王封子時叔於沈故其後為沈)
(氏武王封太伯曾孫於閻故其後為閻氏晉穆族封少子成師於韓故其後為韓氏晉獻公封畢萬於魏故其)
(後為魏氏宋公子叚食於禇故其後為禇氏宋太公食於蕭故其後為蕭氏楚賁皇食於苗故其後為苖氏晉)
(叔向食於楊故其後為楊氏杞之後食於婁而為婁氏越之後食於歐山之陽而為歐陽氏是皆以始封之邑)
(為氏也)枝分𣲖别千塗萬轍初若參錯紛亂而難考及徐
而視之有綱有條猶指諸掌焉孟仲季臧東門子叔同
出於魯也(孟穆伯仲子季文子臧僖伯東門襄仲子服昭伯叔孫氏是也)游國豐印公
孫伯張同出於鄭也(游吉國參豐卷印堇父公孫洩伯張之類是也)向華蕩樂
鱗魚仲老同出於宋也(向宜華督父蕩意諸樂呂鱗朱魚石仲幾老佐是也)欒高
崔國叔仲東郭同出於齊也(欒子雅高傒崔夭國歸父叔仲還仲孫湫東郭偃是)
(也)尋其流可以知其源尋其葉可以知其根抑何易耶
自秦漢以來氏族之制出於上之所賜下之所更者絶
無而僅有至於世守一氏傳千餘年而不變者天下皆
是也其變非若古之屢其列非若古之多可謂簡而易
知矣然人罕有能辨氏族之源者王之氏一也吾不知
出於元城之王耶(後漢王充會稽人其先自魏郡元城徙居於此)宜春之王耶
(前漢宜春侯王訢之後)卭成之王耶(前漢卭成侯王奉光之後奉光宣帝皇后父)劉之
氏一也吾不知出於陶唐之劉耶(高祖贊漢帝本系出自唐帝降及于周有)
(秦作劉)奉春之劉耶(劉敬說高帝都關中高帝封敬為奉春君賜姓劉)元海之劉
耶(晉趙劉元海本匈奴種漢光武時内附號南匈奴)其能明辨而不惑者鮮矣
氏之馬者未必能辨其為馬服之馬(趙奢因封馬服君其後遂轉而為馬)
(氏)及馬矢之馬也(後漢馬隆其先本姓馬矢氏)氏之石者未必能辨
其周衛之石(周石速衛石碏)及後趙之石也(後趙石勒本羯種)古之氏
族繁而知之者反多今之氏族簡而知之者反少在古
則宜難而反易在今則宜易而反難其說果安在耶蓋
由譜牒之明與廢而已譜牒明則雖難者猶且知之况
其易者乎譜牒廢則雖易者猶不知之况其難者乎吾
以是知譜牒之學不可不講也世之學者仰則欲知天
文俯則欲知地理大則欲知治亂興衰之迹小則欲知
草木蟲魚之名至於己之氏族吾祖者之所自出則茫
然不知豈可不恥乎不知吾祖考氏族之所自是固可
恥也乃若吾一身之間視而不知視之所自聽而不知
聽之所自言而不知言之所自動而不知動之所自以
至喜怒哀樂皆不知其所自是又大可恥也不知吾祖
考氏族之所自問諸明譜學者足矣不知吾一身視聽
言動喜怒哀樂之所自將問諸何人乎噫
左氏博議卷二
