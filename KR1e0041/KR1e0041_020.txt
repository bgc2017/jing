左氏博議卷二十
宋吕祖謙撰
秦伯使西乞術來聘(文十二年秦伯使西乞術來聘且言將伐晉㐮仲辭玉曰)
(君不忘先君之好照臨魯國鎮撫其社稷重之以大器寡君敢辭玉對曰不腆敝器不足辭也)
(主人三辭賓荅曰寡君願邀福于周公魯公以事君不腆先君之敝器使下臣致諸執事以為)
(瑞節要結好命所以藉寡君之命結二國之好是以敢致之襄仲曰不有君子其能國乎國無)
(陋矣厚賄之)
天下之情待之厚者責之厚待之薄者責之薄厚責難
勝謗之所集薄責易塞譽之所歸是故名大於實者先
榮而後辱實大於名者先辱而後榮非人情之多變也
失所期則怒過所期則喜喜怒之變即榮辱之變也總
角之童一拜一起粗中儀節不中朝而譽滿州閭至於
成人則正冠束袵終日兢兢少有惰容鐫譙四起天下
之情夫豈難見耶秦之為秦介在西戎聲教文物闕如
也至於魯則習周公伯禽之教世秉周禮爼豆羽籥弁
冕鼎鉶蔚然先王之遺風在焉雖宋衛陳鄭號為諸華
者猶且下視之况如秦之僻陋在夷者乎當西乞術入
境之時魯人固豫以戎狄待之矣入粤者不敢言鎛入
胡者不敢言弓入燕者不敢言函入魯者不敢言禮孰
謂西乞術出於戎狄下國乃不量其力欲與魯之君臣
周旋酬酢於玉帛鐘鼓之間乎四方將命而來至於雉
門兩觀之下者鮮不失禮受辱而退孫文子有同登之
辱(襄七年)范獻子有歸費之辱(昭二十一年)徐容居有進含之
辱(襄十八年)齊慶封有茅鴟之辱(襄二十八年)矧區區西乞術詎
能免此辱耶想術奉璋薦瑞之際公卿環列輿隷堵觀
俟其步武之蹉跌以為嘲伺其辭令之舛差以為哂今
術俯仰音吐丰容華暢出於魯人之意表始以為烏鳶
今乃為鸞鳳始以為蓬蒿今乃為梧檟此襄仲所以失
聲嘆息而繼之以重賄也觀其儀固魯人之常見聽其
言亦魯人之常聞襄仲所以變色而稱揚之者庸非以
夷狄遇之耶曰不有君子其能國乎者駭而疑之也曰
國無陋矣者矜而進之也前之倨適所以為後之恭前
之輕適所以為後之重其視鄭人之璞稱頌未已而唾
罵隨至者亦有間矣名逐我則逸我逐名則勞甚智而
居以愚甚辯而居以訥他日微見端倪少出鋒穎一談
而人一警一動而人一服雖欲逃名名亦將逐之而不
置矣未智而先得智之名未辨而先得辨之名終日矻
矻追逐以求副其實一不稱而萬有餘喪矣昔之智者
所以寧使名負我而不使我負名也名負我則責在名
我負名則責在我二者之勞逸相去亦遠矣雖然此猶
未免名與我之對也形不知有影而影未嘗離形聲不
知有響而響未嘗離聲聖人不知有名而名未嘗離聖
人嗚呼豈春秋之士所及哉
隨會料晉帥(文十二年秦為令狐之役故冬秦伯伐晉取羈馬晉人禦之以從秦師于)
(河曲臾駢曰秦不能久請深壘固軍以待之從之秦人欲戰秦伯謂士會曰若何而戰對曰趙)
(氏新出其屬曰臾駢必實為此謀將以老我師也趙有側室曰穿晉君之婿也有寵而弱不在)
(軍事好勇而狂且惡臾駢之佐上軍也若使輕者肆焉其可秦伯以璧祈戰于河秦軍掩晉上)
(軍趙穿追之不及反怒曰裏糧坐甲固敵是求敵至不擊將何俟焉軍吏曰將有待也穿曰我)
(不知謀將獨出乃以其屬出宣子曰秦𫉬穿也𫉬一卿矣秦以勝歸我何以報乃皆出戰交綏)
(秦行人夜戒晉師曰兩軍之士皆未憗也明日請相見也臾駢曰使者目動而言肆懼我也將)
(遁矣薄諸河必敗之胥甲趙穿當軍門呼曰死傷未收而棄之不惠也不待期而薄人於險無)
(勇也乃止秦師夜遁復侵晉入瑕)吳將伐魯問叔孫輙公山不
狃(哀八年吳為邾故將伐魯問於叔孫輙叔孫輙對曰魯有名而無情伐之必得志焉退而)
(告公山不狃公山不狃曰非禮也君子違不適讎國未臣而有伐之奔命焉死之可也所託也)
(則𨼆且夫人之行也不以所惡廢鄉今子以小惡而欲覆宗國不亦難乎)
見一事而得一理非善觀事者也聞一語而得一意非
善聽語者也理本無間一事通則萬事皆通意本無窮
一意解則千語皆解圯上之書一編耳尺簡寸牘所載
幾何豈能盡括車壘輿地之形豫數嬴項韓彭之難哉
然子房得之則問羊知馬覘影知形迎閱而羣策鋒起
隨諷而衆機叢生此所以能用有限之書對無窮之變
也如使子房見一事而滯於一事聞一語而滯於一語
則雖盡納九州之圖於胸中倉卒造次亦必有書之所
不能該者矣書已盡變方出書已陳變方新非告往知
來者殆未足與議也盖嘗以左氏所載論之隨會自晉
奔秦(文六年)而為秦謀晉說者秪以為隨會之過耳公山
不狃自魯奔吳(定十二年)而不為吳謀魯說者祗以為公山
不狃之善耳過在隨會於我何損善在不狃於我何加
政使能體之於身則所懲者特謀宗國之一過天下之
過果盡於此乎所法者特全宗國之一善天下之善果
盡於此乎惟舉一隅而反三隅則因二子得失之跡固
可為吾身無窮之用焉隨會有謀晉之過而不失為良
大夫吾是以知素行之不可無公山不狃有全魯之善
而不免為叛人吾是以知小節之不足恃以隨會之賢
而忽有謀晉之過吾是以知惡念之難防以不狃之不
肖而忽有全魯之善吾是以知善念之易𤼵使隨會事
事皆若謀晉則隨會將轉而為不狃使不狃事事皆若
全魯則不狃將轉而為隨會吾是以知治己者必長其
善而絶其過以終身論則隨會為君子不狃為小人以
一事論則隨會為小人不狃為君子吾是以知論人者
必略其暫而待其終自兩端而推之可慕可懲可遵可
戒舉集其中然其用猶未窮也抑又有大可論者焉隨
會晉之良也其言於晉國無隠情其祝史陳信於鬼神
無愧辭也必非賣宗國以求和者也其意以謂一心可
以事百君百心不可以事一君在晉則當忠於晉在秦
則當忠於秦苟於秦伯之問而不以實對明則有𨼆於
秦伯幽則有愧於鬼神矣抑不知子為父隠臣為君隠
在他人則以直為直在君父則以隠為直今隨會視君
父如他人盡𤼵宗國之情以資寇讎是攘羊之徒耳惜
夫隨會後太公而生不聞反葬之義(史記)先夫子而没不
見遅行之風(孟子)故其視父母之國恝然無情意在為直
卒䧟於不直吾是以知善之難擇而是之難審也至於
公山不狃所以眷眷宗國藹然忠厚盖以剽聞闕里洙
泗之餘教而然耳然自隨會而觀不狃則厚薄有間若
格之以吾聖人之法則不狃之所自處者亦未得為盡
善也不狃對叔孫之辭正矣至於使之為帥乃導而之
險以困吳師惜其始正而終入於詐也魯國當隱吳亦
不當欺不狃苟未忘宗國則辭於吳子弗與伐魯之役
既不負於舊君亦不負於新主義聲將徹於吳魯之間
矣今身為吳帥而心為魯用懷二心而事人庸非聖門
之罪人乎吾是以益知善未易擇愈擇愈差是未易審
愈審愈謬君子之於學其可以易心處之哉讀隨會不
狃之事者不過以為兩事而止耳類而通之區而别之
直而推之曲而暢之間見層出衆理輻湊此陳亢之所
以問一得三也此顔子所以聞一知十也此大舜所以
聞一善言見一善行若决江河莫之能禦也
晉使魏夀餘偽以魏叛以誘士會(文十三年晉人患秦之用士會)
(也六卿相見於諸浮趙宣子曰隨會在秦賈季在狄難日至矣若之何中行桓子曰請復賈季)
(能外事且由舊勲郤成子曰賈季亂且罪大不如隨會能賤而有恥柔而不犯其知足使也且)
(無罪乃使魏夀餘偽以魏叛者以誘士會執其帑於晉使夜逸請自歸於秦秦伯許之履士會)
(之足於朝)
忍棄其所不可棄者必有大不可棄者也刃在頭目斷
指不顧病在腹心灼膚不辭彼豈以為不足愛而棄之
哉是必有大不可棄者而奪其愛也君子之於信義與
生俱生猶手足體膚之不可湏臾捨也一旦幡然棄之
自處於信義之外豈得已哉其必有說矣隨會之信義
歴數晉之公卿未能或之先也至於詐秦歸晉之際雖
借辭於髠衍問策於儀秦殆不過如此會果何所見而
忍於自棄耶盖夀餘之來會之終身通塞决於俄頃歸
亦今日否亦今日此時不反後將無時此策不行後將
無策此其所以忍棄平昔之所不可棄者也嗚呼使會
知自古皆有死之說則歸與不歸固有命矣不然身將
歸晉吾恐其心放而不知歸也為身謀則工為心謀則
拙會也亦不善處輕重之間矣雖然為身謀而棄信義
夫人知其不可矣為國謀而棄信義可乎哉温嶠為王
敦所留敦遣歸建鄴嶠實欲歸晉外懼敦之疑乃陽不
欲行既辭復入至於再三嶠之所以詐敦者即會之所
以詐秦伯也會為身謀固不逃君子之論矣嶠為國謀
獨不可諒其心而許其權乎晉祚存亡一嶠是繫使嶠
幸逃虎口則危可平難可解亡可存豈惟江左是頼其
自宣景而下實寵嘉之義存君親庸非不信之信乎曰
信義不可湏臾棄也君子平居暇日尚不忍以不信不
義自處况敢以浼君親乎吾平居暇日未嘗為詐因君
父之難而為之是我之詐由君父而生也詐由君父而
生亦是君父之詐也免君父於難而納君父於詐有忠
孝之心者忍為之乎此吾之所以罪嶠也危晉者王敦
耳使嶠力竭不能救社稷而繼之以死是亡晉者王敦
也非嶠也今嶠苟為詐謀雖幸存社稷然以不正之名
累君父是危晉者王敦而累晉者温嶠以五十步笑百
步相去幾何哉世俗之說以為君父在難若可圖全詼
譎邪枉靡所不可皆指嶠輩為法抑不知吾身在難知
自愛者必不敢設詐以自免至於君父在難則為之豈
不謂以詐免身則無以自解以詐免君父則可以歸之
君父以自解耶是君父乃吾歸惡之地也是以所賤事
君父也薄莫甚焉隨會之過冠圓冠者舉知之至於温
嶠之事吾恐意在於忠孝而未嘗學者不幸而蹈其失
故論之以待後世君子
魏夀餘履士會之足於朝(註見上篇)
匪手携之言示之事匪面命之言提其耳久矣夫喻人
之難也我以為羊腸而彼方以為衢道我以為烏喙而
彼方以為稻粱主涇賓渭分騖背馳奚適而能相喻哉
言者不知聽者之心而每恨其悟之遅聽者不知言者
之心而每駭其談之遽攻愈力閉愈堅叩愈煩應愈怠
南面而君北面而臣東面而師西面而徒所以百諫而
不從屢告而不入者職此之由也盖嘗觀魏夀餘之誘
隨會一履其足而歸晉之機已傳是獨何術而動物悟
人如此其捷耶殆非夀餘術之工乃隨會聽之切也會
思晉之念如獸思壙鳥思林魚思淵蹙閼拘繫而不得
騁一旦夀餘以歸晉之機動之微見其端心領神受舄
交踵接閟策已通庸非聽之切則得之速耶使會歸晉
之念不切則夀餘雖刺其股搏其膺亦將撫機而不喻
矣歜職相感以一抶而商人戕(文十八年齊懿公之為公子也與邴歜之父爭)
(田弗勝及即位掘而刖之而使歜僕納閻職之妻而使職驂乘夏五月公游于申池二人浴于池歜以扑抶職)
(職怒歜曰人奪女妻而不怒一抶女庸何傷職曰與刖其父而弗能病者何如乃謀殺懿公納諸竹中歸舍爵)
(而行)蓄憾之切者也魏韓相警以一肘而智伯滅(貞定十三年智)
(伯求蔡臯狼之地於趙襄子襄子弗與智伯怒帥韓魏之甲以攻趙氏襄子乃走晉陽三家以國人圍而灌之)
(城不浸者三版智伯行水曰吾乃知水可以亡人國也桓子肘康子康子履桓子之跗以汾水可以灌安邑絳)
(水可以灌平陽也趙襄子使張孟談潜出見二子二子乃隂與張孟談約為之期日而遣之襄子夜使人殺主)
(隄之吏而决水灌智伯軍智伯軍救水而亂韓魏翼而擊之遂殺智伯盡滅其族)慮患之切者
也餘會相悟以一履而去計定謀歸之切者也使數子
者移蓄憾為蓄德移慮患為慮善移謀歸為謀道則皆
將默會至理於交臂目擊之間豈有告諄諄而聽藐藐
者耶信矣切之一字誠入道之門也自孔孟後而感𤼵
轉移之機不復見於天下盖數千年于此矣學者慨誦
塵編浩然歎息以為没身不可復遇也抑不知道不可
離理不可忘孔孟雖往感𤼵轉移之機豈隨孔孟而往
哉前觀之古後觀之今仰觀之朝俯觀之野利害相激
事會相投此機此理隨遇而𤼵下至於龍斷罔利之徒
萬貨錯陳五方畢會低昂盈縮出沒變出一瞬未終彼
此咸喻相語不以口而以形相視不以迹而以神是㕓
肆市區皆處洙泗之濱工賈商旅皆具游夏之用也舉
目皆妙用而吾自不觀盈耳皆至言而吾自不聽終日
與理遇而反有不遇之嘆噫理不遇人耶人不遇理耶
趙盾納捷菑于邾(文十四年邾文公元妃齊姜生定公二妃晉姬生捷菑文公卒)
(邾人立定公捷菑奔晉趙盾以諸侯之師八百乘納捷菑于邾邾人辭曰齊出貜且長宣子曰)
(辭順而弗從不祥乃還)
物固有不可並者一事而是非並擇一焉可也一人而
褒貶並擇一焉可也參是於非等褒於貶則其論闘䦧
陵奪無以自立於天下信矣說之不可並也並其不可
並豈君子樂為異論哉天下之言固有相反而不可相
無者殆未易以前說律也是非有時而並存褒貶有時
而並立異而同舛而合戾而順睽而逆惟君子為能言之
君子為能一之晉趙盾以諸侯之師納捷菑于邾鳴鐘擊
鼓至其城下屈於邾人長少之義徒手而還責之者咎其
知之晚奬之者歎其改之勇論者莫能並也吾以為二
說要當兩行然後可治疾欲速愈久愈侵知非欲蚤愈
久愈謬由是說則盾可責遇過之尚淺者盍以此警之
已成之疚難望其瘳已成之非難望其革由是說則盾
可奬遇過之既深者盍以此誘之用前說警過之淺者
使不敢自堅用後說誘過之深者使不至自棄缺一焉
可乎哉苟徒執一說没其奬而專其責以謂盾也受愬
之時弗詢弗考發命之時弗慮弗圖内興車甲外勤諸
侯䟦履山川傅其國都而後反盾意雖回而既憊之力
既費之財終不可回也悔於邾不若悔於晉悔於郊不
若悔於都悔於朝不若悔於室其悔彌遠其失彌多改
過雖美豈如無過之可改為快哉嗚呼無疾則不必毉
無過則不必論醫為病設論為過設使盾審之於初師
不出過不形則亦何論之有惟其䧟而能拔迷而能反
棄前日之勞成今日之决此奬之之說所以不可偏廢
也一言之尤一筆之誤或者猶諱其短而遂成之况盾
以明主之令八百乘之賦反見阻於蕞爾小國驅馳暴
露之疲餫饋屝屦之耗侯甸男邦之訾勇於從義皆不
暇顧是豈碌碌凡子所能辦乎戱之代括突之攘忽以
強脅弱自古而然盾若挾晉之威援周宋之比邾將覆
亡之不暇何力之敢抗今見義之大而忘邾之小不念
前功之可惜惟知今失之當除盾之大過人者此也盖嘗
觀戰國之際諸子蠭起終身蔽蒙者置不足議至若宋
牼淳于髠之徒皆親嘗為孟子之所折壘摧陣衂矣終不
肯幡然儒服竟自名其家是非不知操術之誤反顧平
生肄習之勤未能决然捨也彼於呻吟佔畢間尚戀戀
不肯棄况輿師之衆征伐之重乎奬盾之義宜吾之不
敢廢也吾嘗歴考世變冐甚厚之名必就甚厚之實辭
甚厚之實必避甚厚之名其避其就不出名實之兩端
而已盾之退師將以避名耶則有輕率之譏將以就實耶
則無錙銖之𫉬所避非名則避者果何事所就非實則
就者果何物學者嘗試思之
周公王孫蘇訟于晉(文十四年周公將與王孫蘇訟于晉王叛王孫蘇而使尹)
(氏與聃啓訟周公于晉趙宣子平王室而復之)
昔者文王聽虞芮之訟而商道始衰(史記周紀)聽訟非文王
之心也東冰西炭凍者不得不西左淵右陸溺者不得
不右虞芮之訟文王未嘗招之使來盖麾之不能去也
文王雖不與虞芮期而虞芮自至故議者以二國之向
背筮商周之興亡也舜避朱禹避均益避啟(見孟子)其辭
其受未嘗不視獄訟之所歸以為决虞芮之訟近捨朝
歌而遠趍豐鎬彼紂雖屈強於酒池肉林間直寄坐焉
耳吾嘗持是而觀後世隆替之由權在則昌權出則亡
未有失其權而國不隨亡者也周道既降孱王僕臣不
能主方夏之柄儕於列國至匡王之世則殆甚焉周公
大臣也王孫蘇卿士也二臣有訟不之王而之晉君天
下者尚將照臨萬國大明淑慝外薄海表咸得其職今
至不能尸階戺之訟則國之置王果何用乎虞芮介然
遠國矣其質成於周議者尚為商危之向若飛廉惡來
内相忿競棄紂而即文紂雖無道亦未必能堪也匡王
怡然坐視不惟不駭反使人於晉助所厚者之訟惴惴
然恐其不伸巍然被衮號稱天子顧乃企足矯首待晉
之予奪以為輕重何其衰也是周之危過於商而匡王
之無恥甚於紂也周之頽敝甚於周季何為當亡而不
亡晉侯之小心不及於文王何為可取而不取盖嘗
思其故矣紂之末年雖三分失其二然威令尚行境内
凶虐尚能及人故民不堪其暴而共亡之晚周之微門
内小訟猶不得專雖欲淫侈誰聽其掊克雖欲殘酷誰
受其指令其起其仆近不係斯民之休戚遠不係諸侯
之強弱晉雖陽尊貎敬實不過以邾莒遇之耳何嫌何
疑而遽欲墟之哉故周非不亡無可亡也晉非不取不
足取也大抵能害人者必能利人能殺人者必能生人
紂雖下愚不移然操柄猶未盡失使其移比干之戮於
崇侯(比干諫而死)移崇侯之寵於比干(崇侯虎有寵於紂)朝𤼵鹿臺
之財暮𤼵鉅橋之粟(武王伐紂散鹿臺之財𤼵鉅橋之粟)烏知其不祈天
永命編名六七君之列乎至於匡王枵然建空名於六
服之上禮樂刑政舉不在已雖欲自奮其道何由是將
僨之商猶有復起之望未墜之周已如既隕之時也左
支廢右支緩奄奄餘息綿百世而閱千齡樂乎哉周過
其歷之言吾未敢信
左氏博議卷二十
