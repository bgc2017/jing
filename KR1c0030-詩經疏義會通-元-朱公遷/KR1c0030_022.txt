詩經疏義會通卷二十元朱公遷撰
魯頌四之四
魯少皥之墟在禹貢徐州蒙羽之野成王以
封周公長子伯禽今襲慶東平府沂密海等
州即其地也(輯錄襲慶府今兖州府東平府今東平州海州今寧海州密州)
(今高密縣與沂州並隷山東)成王以周公有大勲勞於天
下故賜伯禽以天子之禮樂魯于是乎有頌
以為廟樂其後又自作詩以美其君亦謂之
頌(以其皆稱美頌禱之詞故不謂之風而謂之頌輯錄王氏曰魯頌皆以美其君于宗)
(廟無預其詩似用以燕樂此頌之變也)舊說皆以為伯禽十九
世孫僖公申之詩(輯錄孔氏曰從周公數之故為十九世)今無
所考獨閟宫一篇為僖公之詩無疑耳夫以
其詩之僭如此然夫子猶錄之者盖其體固
列國之風而所歌者乃當時之事(鄭衛武公亦有頌美)
(之詩而十二國風歌咏當時之事者甚多)則猶未純於天子之頌
(天子之頌則歌於宗廟之中以成功告於神明者也)若其所歌之事又
皆有先王禮樂教化之遺意焉(祭祀燕飲修閟宫攘外夷)
(皆禮樂教化之遺意)則其文疑若猶可予(上聲)也况夫子
魯人亦安得而削之哉然因其實而著之而
其是非得失自有不可揜者亦春秋之法也
(春秋之法直書其事而善惡自見輯錄考素曰亦如存淫亂之詩使后世有見其非耳非)
(謂其言之當也)或曰魯之無風何也先儒以為時王
襃周公之後比於先代故廵守不陳其詩而
其篇第不列於大師之職是以宋魯無風其
或然歟(輯錄蘇氏曰春秋之際大國皆有變風宋魯獨無風有頌鄭氏云宋王者)
(之後魯聖人之後是以天子廵狩不陳其詩所以禮之也)或謂夫子有所
諱而削之則左氏所記當時列國大夫賦詩
及吴季子觀周樂皆無曰魯風者其說不得
通矣(魯之醜惡無如文姜之事夫子存于齊風槩可見矣)
駉駉(古反)榮牡馬(叶滿補反)在坰(古榮反)之野(叶上與反)薄言駉者(叶章)
(與反)有驈(戶橘反)有皇有驪(力知反)有黃以車彭彭(叶鋪郎反)思無
疆思馬斯臧
賦也駉駉腹幹肥張貌(幹謂馬脇張大也)邑外謂之郊郊外
謂之牧牧外謂之野野外謂之林林外謂之坰(輯錄傳坰)
(遠野也)驪馬白跨曰驈(輯錄疏郭墣曰跨髀間也然則跨者所跨據之處)黃白
曰皇純黑曰驪黃騂曰黃彭彭盛貌(以之駕車則彭彭然)思無
疆言其思之深廣無窮也臧善也○此詩言僖公牧
馬之盛由其立心之遠(此言僖公牧馬之盛用序說也但前云舊說以魯頌四篇)
(皆為僖公之詩今無所考獨閟宫為僖公詩無疑耳如此則僖公二字似當以魯侯二字易之)故美
之曰思無疆則思馬斯臧矣(立心遠者言不為一時之訃而為悠久之謀也)
(馬之蕃息非一日能然其可以計近功乎)衛文公秉心塞淵而騋牝三千
亦此意也(問國君之富數馬以對故詩人以之頌美其君如此輯錄吕佚叔曰占之賢君誠心)
(以行善政其效皆若此非獨牧馬而已通釋曰美文公之馬則言其騋而牝者有三千之衆美僖公之馬)
(則言其駉而牡者有十六種之毛色盖各極其盛而言皆以見其國之殷富也)
○駉駉牡馬在坰之野薄言駉者有騅(音隹)有駓(符悲反)有
騂有騏以車伾伾(符丕反)思無期思馬斯才(叶前西反)
賦也倉白雜毛曰騅黃白雜毛曰駓赤黃曰騂青黑
曰騏伾伾有力也(輯錄伾伾當並易攀悲反)無期猶無疆也才材
力也(馬有材力則其盛壯可知)
○駉駉牡馬在坰之野薄言駉者有驒(徒河反)有駱有駵
(音留)有雒以車繹繹(叶弋灼反)思無斁(叶弋灼反)思馬斯作
賦也青驪驎曰驒色有深淺斑駁如魚鱗今之連錢
驄也白馬黑鬛曰駱赤身黑鬛曰駵黑身白鬛曰雒
(音洛)繹繹不絶貌斁厭也(有厭斁則不能悠久)作奮起也(奮起猶言興起)
○駉駉牡馬在坰之野薄言駉者有駰(音因)有騢(音遐叶洪孤反)
有驔(音簟)有魚以車袪袪(起居反)思無邪(叶祥余反)思馬斯徂
賦也隂白雜毛曰駰隂淺黑色今泥驄也彤白雜毛
曰騢(彤赤也)豪骭(閑去聲)曰驔毫在骭而白也(輯錄孔氏曰骭脚脛)
(盖膝下之名)二目白曰魚似魚目也袪袪彊健也徂行也
(健而能行馬之遂其性也○思無邪者心之正也心一於正則養之必以道不枉其性而害其天矣凡思)
(之遠者或委曲太過而不適於理故詩人以此終之)孔子曰詩三百一言以蔽
之曰思無邪盖詩之言美惡不同或勸或懲皆有以
使人得其情性之正(輯錄朱子曰如正風雅頌等詩可以起人善心如變風刺淫等)
(詩可以使人知戒懼人讀好底詩固是知勸若讀不好底詩便知得此心不可如此所以讀詩者便思無)
(邪也盖詩之功用如此又曰所謂得情性之正者情性是貼思字正是貼無邪字此乃做時文相似)然
其明白簡切通于上下未有若此言者故特稱之以
為可當三百篇之義以其要為不過乎此也學者誠
能深味其言而審於念慮之間必使無所思而不出
於正則日用云為莫非天理之流行矣(此借思無邪一語以明詩)
(之用)蘇氏曰昔之為詩者未必知此也孔子讀詩至此
而有合於其心焉是以取之盖斷章云爾(此可以論詩之全體)
(而不可以說此句之意也)
駉四章章八句(反覆頌美輯錄解頥曰言駉則每章同詞見其充實之如一也)
(言有則每章異詞見其名色之不一也言坰亦每章同詞見其地有常所宫有常職初不)
(病民居而妨民田也於車曰彭彭言其盛也伾伾則盛而有力繹繹則盛而不絶袪祛則)
(盛而強健皆自彭彭而推言之也於馬曰斯臧言其善也斯才則材之良而非駑斯作則)
(氣之盛而方壯斯徂則力之健而致遠皆自斯臧而推言之也於思曰無疆言其立心之)
(遠也無期則遠之無窮無斁則遠之不已無邪則遠而能正皆自無疆而推言之也)
有駜(蒲必反)有駜駜彼乘(繩證反)黃夙夜在公在公明明(叶謨)
(郎反)振振鷺鷺于下(叶後五反)鼓咽咽(鳥元反)醉言舞于胥樂(音洛)
兮
興也駜馬肥強貌(詩意正道燕飲之事非美其人之乘黃也但借乘黃為起語而疊用)
(駜字與在公二字相呼應耳)明明辨治也(辨則不雜治則不亂道燕飲而先之以夙夜明)
(明盖勤勞治理以其餘暇為樂耳)振振羣飛貌鷺鷺羽舞者所持或
坐或伏如鷺之下也咽與淵同鼓聲之深長也或曰
鷺亦興也(以振鷺為興則鷺指舂鋤言)胥相也醉而起舞以相樂
也此燕飲而頌禱之詞也
○有駜有駜駜彼乘牡夙夜在公在公飲酒振振鷺鷺
于飛鼓咽咽醉言歸于胥樂兮
興也鷺于飛舞者振作鷺羽如飛也(毛氏曰臣有餘敬而君有餘惠)
(故曰夙夜在公在公飲酒疏云臣禮朝朝莫夕不當常在君所今閒暇無事而夙夜在公是臣有餘敬也)
(君之于臣燕享有數今以無事之故即與之飲酒是君有餘惠也愚謂飲酒而曰在公則雖非燕享之正)
(亦非逸樂之私矣)
○有駜有駜駜彼乘駽(呼縣反)夙夜在公在公載燕自今
以始歲其有(叶羽已反)君子有穀詒孫子(叶奬里反)于胥樂兮
興也青驪曰駽今鐵驄也載則也有有年也穀善也
或曰禄也詒遺(去聲)也頌禱之詞也(政事之餘得為燕飲可樂矣而能致)
(豐年以養民有善道以詒後則又可繼此而為燕樂也集傳以為頌禱則願之之詞盖有唐風蟋蟀好樂)
(無荒之意增釋許氏曰馬雖起興亦以富盛者言之也在公明明者事上盡職也在公飲酒撫下以恩也)
(載燕則又言夙夜無所事惟燕樂耳故上言樂舞容節而后惟頌禱也)
有駜三章章九句(一章燕方盛二章燕將畢三章因燕飲而進頌禱之詞)
思樂(音洛)泮(普半反)水薄采其芹(其斤反)魯侯戾止言觀其旂
(叶其斤反)其旂笩笩(蒲害反)鸞聲噦噦(呼會反)無小無大從公
于邁
賦其事以起興也思𤼵語辭也泮水泮宫之水也諸
侯之學鄉射之宫謂之泮宫其東西南方有水形如
半璧以其半于辟廱故曰泮水而宫亦以名也芹水
菜也(輯錄本草曰水斳一名水英可作菹味甘)戾至也(此在泮水見魯侯之来故賦陳其事)
(而就用采芹觀旂為相應之語也)笩笩飛揚也噦噦和也此飲於泮
宫而頌禱之詞也(此章言其方至之始鸞旂盛而觀者衆也)
○思樂泮水薄采其藻魯侯戾止其馬蹻蹻(居表反)其
馬蹻蹻其音昭昭(叶之繞反)載色載笑匪怒伊教
賦其事以起興也(此與下章則承首章之語以為興也)蹻蹻盛貌(鄭氏以音)
(為德音輔氏以為集傳遺此一句愚謂其音昭昭即色笑之聲音也二語相貫是以朱子略之)色和
顔色也(謙已誨人在泮宫故也于此章則既至之時聲音笑貌接人也)
○思樂泮水薄采其茆(叶謨九反)魯侯戾止在泮飲酒既飲
旨酒永錫難老(叶魯吼反)順彼長道(叶徒吼反)屈此羣醜
賦其事以起興也茆(音卯)鳬葵也葉大如手赤圓而滑
江南人謂之蓴菜者也(輯錄本草注曰蓴菜三四月后通名絲蓴味甜體軟霜降)
(以后名塊蓴味苦體澁)長道猶大道也屈服醜衆也(遵道而行屈服羣衆)
(輔氏曰羣醜雖言大衆而淮夷已包在其中矣愚謂淮夷為魯國大患故此願其有以馴服之此其𤼵端)
(之語也)此章以下皆頌禱之詞也(此章方為飲酒之時而進其祝頌如此)
○穆穆魯侯敬明其德敬慎威儀維民之則允文允武
昭假(音格)烈祖靡有不孝自求伊祜(候五反)
賦也(内明其德外慎其儀則可以為民法矣而表裏功夫一于敬也)昭明也假與格
同烈祖周公魯公也(祖以烈稱則文武之德可知其備矣魯侯信有文武之德以昭)
(格之則能盡夫繼述之孝而福自我致矣此正以起下四章之意盖周公魯公皆有征淮夷之功今欲致)
(其福已以服淮夷非允文允武不能也○此章言修已以敬固可以為法于下民然敬非謹慎畏縮之謂)
(必文武兼備威德並行然後克肖祖宗而祖宗福已故人之難服者皆以已為法魯侯盖未能然祝願之)
(也)
○明明魯侯克明其德既作泮宫淮夷攸服(叶蒲北反)矯矯
虎臣在泮獻馘(古獲反況壁反)叶淑問如臯陶(叶夷周反)在泮獻囚
賦也矯矯武貌馘所格者之左耳也(格鬭也不降而鬭則馘以其無)
(聞也)淑善也問訊囚也囚所虜獲者盖古者出兵受成
於學(成者定軍謀也)及其反也釋奠於學而以訊馘告(輯錄王制)
(注曰釋菜奠幣禮先師也訊馘所生獲斷耳者)故詩人因魯侯之在泮而願
其有是功也(上章之穆穆因敬慎而為起語此章之明明因明德而為起語以德服人魯侯)
(未必有是也祝願之爾輯錄李迂仲曰占者建學養才在此飲酒在此受成在此獻功在此則學校之制)
(不為徒設有補於風化多矣)
○濟濟(子禮反)多士克廣德心桓桓于征狄(他歷反)彼東南
(叶尼心反)烝烝皇皇不吳(音話)不揚不告于訩(音凶)在泮獻功
賦也廣推而大之也德心善意也(克廣德心主下文不告于訩而言爭)
(起于褊急宏大寬廣則無所爭矣)狄猶逷也東南謂淮夷也烝烝皇
皇盛也不吳不揚肅也不告于訩師克而和不爭功
也(此連下章以將士言所以終矯矯虎臣之意也)
○角弓其觩(音求)束矢其搜(色留反)戎車孔博徒御無斁(叶弋)
(灼反)既克淮夷孔淑不逆(叶宜脚反)式固爾猶淮夷卒獲(叶黃郭反)
賦也觩弓健貌五十矢為束或曰百矢也搜矢疾聲
也博廣大也無斁言競勸也(競勉也)逆違命也盖能審
固其謀猶則淮夷終無不獲矣(能備弓矢車徒以克淮夷則善且順矣今)
(未也但審固其謀不迷不奪則獲之可必矣○征伐之道用武在下𤼵謀在上智勇兼濟成功可期二章)
(亦皆祝願之意也)
○翩彼飛鴞(吁驕反)集于泮林食我桑黮(尸隹反)懷我好音
憬(九永反)彼淮夷来獻其琛(敕金反)元龜象齒大賂南金
興也鴞惡聲之鳥也黮桑實也憬覺悟也琛寳也元
龜尺二寸(輯錄史記龜千歲滿尺二寸輔氏曰凡貢物龜為前列故先及之)賂遺(去聲)
也南金荆揚之金也此章前四句興後四句如行葦
首章之例(鴟鴞惡鳥也而懷我以好音淮夷惡類也而来獻其所有則化惡為善矣盖五章言)
(作泮宫而獲淮夷則以文德受伊祜六章七章言用征伐而獲淮夷則以武德受伊祜此章又總結之皆)
(祝願之意也)
泮水八章章八句(一章始来二章既至三章飲酒而致祝頌四章祝其為法)
(於民以申屈此羣醜之意五章以後專以馴服淮夷為祝而終屈此羣醜之意也輯錄胡)
(庭芳曰蘇公以為泮宫僖公因舊而修是以不見於春秋至于克淮夷則亦以為疑而朱)
(子於三章以下以為頌禱之詞盖以為僖公存日之詩也竊謂春秋經也魯頌亦經也今)
(幸有魯頌以補春秋之闕誦其詩者尚何過疑之有哉增釋許氏曰前二章道其所已然)
(後五章祝其所未然)
閟(筆位反)宫有侐(况域反)實實枚枚赫赫姜嫄(音元)其德不回
上帝是依(叶音隈)無災無害彌月不遲(叶陳回反)是生后稷降
之百福(叶筆力反)黍稷重(直龍反)穋(音六叶六直反)植(微力反)稺菽麥(叶訖)
(力反)奄有下國(叶于逼反)俾民稼穡有稷有黍有稻有秬(求許反)
奄有下土纘禹之緒(象吕反)
賦也閟深閟也宫廟也侐清静也(此句與於穆清廟同意)實實
鞏固也枚枚礱密也(猶言精密也)時盖修之故詩人歌詠
其事以為頌禱之詞而推本后稷之生而下及于僖
公耳(輯錄孔疏作者將美僖公追述遠祖上陳姜嫄后稷至于太王文武爰及成王封建之辭魯公)
(受賜之命言其所以有魯之由)回邪也依猶眷顧也說見生民篇先
種曰稙後種曰稺(輯錄疏重穋稙稺生熟早晚之異稱非穀名)奄有下國
封於邰也(種植百穀以功胙土是天降百穀為后稷之福也)緒業也禹治洪
水既平后稷乃播種百穀(教民稼穡則無此疆爾界而厥功繼禹矣不然水土)
(雖平何以為民用哉民下國指邰言下土則以天下言稷止封于邰而教稼穡則徧乎天下也身親稼)
(穡而獲封有邰之地教民稼穡而能繼大禹之功此章專言后稷)
○后稷之孫實維大(音泰)王居岐之陽實始翦商至于文
武纘大王之緒致天之屆于牧之野(叶上與反)無貳無虞上
帝臨女(音汝)敦(都回反)商之旅克咸厥功(叶居古反)王曰叔父(扶雨)
(反)建爾元子(叶子古反)俾侯于魯大啓爾宇為周室輔(扶雨反)
賦也翦斷(音短)也大王自豳徙居岐陽四方之民咸歸
往之于是而王迹始著盖有翦商之漸矣(此言大王增釋許)
(氏曰漸謂其國自是而漸之意由其民歸之然也)屆極也猶言窮極也虞慮
也無貳無虞上帝臨女猶大明云上帝臨女無貳爾
心也(此言武王而文王在其中)敦治之也咸同也言輔佐之臣同
有其功而周公亦與焉也(敦商之旅猶言敵紂之師也此言武王諸臣而周公)
(在其中)王成王也叔父周公也元子魯公伯禽也啓開
宇居也(此述成王錫封告命之詞○此章言大王文武繼世而成業伯禽以父而受封魯之所以)
(有國者如此)
○乃命魯公俾侯于東錫之山川土田附庸周公之孫
莊公之子(叶奬里反)龍旂承祀(叶養里反)六轡耳耳春秋匪解(音懈)
(叶訖力反)享祀不忒皇皇后帝皇祖后稷享以騂犧(虚宜虚何二反)
是饗是宜(牛竒牛何二反)降福既多(章移當何二反)周公皇祖亦其福
女(音汝)
賦也附庸猶屬城也小國不能自達于天子而附于
大國也(若顓臾之類也)上章既告周公以封伯禽之意此乃
言其命魯公而封之也莊公之子其一閔公其一僖
公知此是僖公者閔公在位不久未有可頌此必是
僖公也(輯錄閔公名唘方史記云名開在位二年僖公在位三十三年)耳耳柔從也
春秋錯舉四時也忒過差也成王以周公有大功於
王室故命魯公以夏正孟春郊祀上帝配以后稷(天子)
(以冬至祭天魯諸侯也不敢純用天子之禮故用夏之正月冬至陽之始正月歲之始也)牲用騂
牡皇祖謂羣公(尊稱后稷曰皇祖總稱諸公亦曰皇祖皇祖通稱也帝與后稷降之福周)
(公皇祖又降之福降福可謂多矣)此章以後皆言僖公致敬郊廟而
神降之福國人稱願之如此也(此章言魯公受封子孫得以主祭而僖公)
(又善於致祭如此則格神受福乃其必然也)
○秋而載嘗夏而楅衡(叶戶郎反)白牡騂剛犧尊將將(七羊反)
毛炰(薄交反)胾(側吏反)羹(叶盧當反)籩豆大房(此下當脱一句如鐘鼓喤喤之類)
萬舞洋洋孝孫有慶(叶袪羊反)俾爾熾而昌俾爾夀而臧
保彼東方魯邦是常不虧不崩不震不騰三夀作朋如
岡如陵
賦也嘗秋祭名楅衡施於牛角所以止觸也周禮封
人云凡祭飾其牛牲設其楅衡是也秋將嘗而夏楅
衡其牛言夙戒也(預敬其事曰夙戒也)白牡周公之牲也騂剛
魯公之牲也白牡殷牲也周公有王禮故不敢與文
武同魯公則無所嫌故用騂剛(名不正則言不順此魯之所以不免于僣)
(也輯錄疏說文曰剛特也何伯善曰用白者比于先代也用騂者不敢自異于時王之制也)犧尊
畫牛於尊腹也或曰尊作牛形鑿其背以受酒也(輯錄)
(謝氏曰犧尊盛酒則將將而盛美)毛炰周禮封人祭祀有毛炰之豚
注云爓(似廉反)去(上聲)其毛而炰之也(爓以火燎之也或云湯中瀹肉之名)
胾切肉也羹大羹鉶(音刑)羹也大羹大古之羹湆(音泣)煮
肉汁不和(去聲)盛(平聲)之以登貴其質也(輯錄公食大夫禮云大羹湇不)
(和注不和無鹽菜又見特牲饋食禮)鉶羹肉汁之有菜和者也盛之鉶
器故曰鉶羹大房半體之俎足下有跗(音敷)如堂房也
(房俎大可載半體)萬舞名震騰驚動也(輯錄曺氏曰不虧如日常盈不崩如山常)
(固不震如地常静不騰如水常平)三夀未詳鄭氏曰三卿也或曰願
公夀與岡陵等而為三也(鄭氏說優○自俾爾熾昌以下皆𤼵孝孫冇慶一句)
(熾而昌盛大也夀而臧悠久也以盛大悠久之福而保有其邦家又得者舊之臣長為之輔則盛大悠久)
(而愈無窮矣此章承上章專以致祭受福言)
○公車千乘(繩證反叶神陵反)朱英綠縢(徒登反)二矛重(直龍反)弓
(叶姑弘反)公徒三萬貝胄朱綅(息廉反叶息稜反)烝徒增增戎狄是
膺荆舒是懲則莫我敢承俾爾昌而熾俾爾夀而富(叶方)
(未反)黃髮台背(叶蒲寐反)夀胥與試俾爾昌而大(叶特計反)俾爾耆
而艾(吾盖反叶五訃反)萬有千歲眉夀無有害(叶暇憩反)
賦也千乘大國之賦也成方十里出革車一乘(八百家出)
(車一乘)甲士三人左持弓右持矛中人御步卒七十二
人將重車者二十五人千乘之地則三百十六里有
竒(音箕)也(縱横當得三百一十六里半)朱英所以飾矛(朱英以朱羽為之懸于矛)
(之上勾也)綠縢所以約弓也(以繩纏之使弓體正也)二矛夷矛酋矛
也(夷矛長二丈四尺酋矛長二丈)重弓備折壊也徒步卒也三萬舉
成數也車千乘法當用十萬人而為步卒者七萬二
千人然大國之賦適滿千乘苟盡用之是舉國而行
也故其用之大國三軍而已(公車千乘國賦之常數公徒三萬則出軍之定)
(數)三軍為車三百七十五乘三萬七千五百人其為步
卒不過二萬七千人舉其中而以成數言故曰三萬
也(三軍總甲士一千一百二十五人將重車者九千三百七十五人共一萬五百人餘二萬七千人為)
(步卒)貝胄貝飾胄也朱綅所以綴也(綅綫也以朱綫綴貝而飾胄也)增
增衆也戎西戎狄北狄膺當也荆楚之别號舒其與
國也懲艾承禦也僖公嘗從齊桓公伐楚故以此美
之(車徒衆盛器械精好故師有功此美其已然之事也)而祝其昌大夀考也夀
胥與試之義未詳王氏曰夀考者相與為公用也蘇
氏曰願其夀而相與試其才力以為用也(王氏說優盖以三夀)
(作朋例之可見昌而熾則盛且大矣夀而富則久而又盛矣如是而又得黃髮台背之臣以為之用則又)
(將盛大悠久而愈無窮也此此章美其功而祝以福如)
○泰山巖巖(叶魚杴反)魯邦所詹奄有龜蒙遂荒大東至于
海邦(叶卜工反)淮夷来同莫不率從魯侯之功
賦也泰山魯之望也詹與瞻同(此二句與商邑翼翼四方之極同意輯錄)
(孔疏泰山在齊魯之界其陽則魯其隂則齊二國皆以為望也)龜蒙二山名(輯錄羅氏曰郡)
(國志泰山郡博縣有龜山蒙隂縣有蒙山在西南)荒奄也大東極東也海邦
近海之國也(此與下章又反覆其詞專以擴充土宇為祝乃受福之最大者以𤼵上章保彼)
(東方魯邦是常二句之意盖必能使國勢尊嚴足以攝人心收衆望而内外遠近無不服之然後乃為魯)
(侯之功也可願哉輯錄曺氏曰淮夷来同則淮南夷在魯之南者同来會盟莫敢不率循而順從也)
○保有鳬繹(叶弋灼反)遂荒徐宅(叶達各反)至于海邦淮夷蠻貊
(叶莫博反)及彼南夷莫不率從莫敢不諾魯侯是若
賦也鳬繹二山名(輯錄李迂仲曰禹貢徐州嶧陽孤桐此繹即嶧陽也羅氏曰地理攷)
(異鳬山在兖州鄒縣東南三十里嶧山一名鄒山在鄒縣南二十二里)宅居也謂徐國
也諾應辭若順也○泰山龜蒙鳬繹魯之所有其餘
則國之東南勢相連屬(音燭)可以服從之國也(能守土宇廣封)
(疆而盡東南諸國又皆歸于魯莫不心悦誠服之此尤詩人之所願也)
○天錫公純嘏(叶果五反)眉夀保魯居常與許復周公之宇
魯侯燕喜令妻夀母(叶滿委反)宜大夫庶士(鉏里反)邦國是有
(叶羽已反)既多受祉黃髮兒齒
賦也常或作嘗在薛之旁許許田也魯朝(音潮)宿之邑
也(朝會止宿之邑在天子之郊孔氏曰常魯南鄙許魯西鄙杜預曰許田近鄭故鄭易之未知是否)
皆魯之故地見侵於諸侯而未復者故魯人以是願
僖公也令妻令善之妻聲姜也夀母夀考之母成風
也閔公八歲被弑必是未娶其母叔姜亦應未老(輯錄)
(成風莊公之妾叔姜莊公夫人哀姜之娣)此言令妻夀母又可見公為僖
公無疑也有常有也兒齒齒落更生細者亦夀徵也
(既願其享夀考以復侵疆矣又願其燕安喜樂之餘有以宜其室家臣庶而保其國而且福益多夀益固)
(也此章盖以前數章之意約言之故先以純嘏二字總言其福云)
○徂來之松新甫之栢(叶逋莫反)是斷(音短)是度(待洛反)是尋是
尺(叶尺約反)松桷(音角)有舄(叶七約反)路寢孔碩(叶常約反)新廟奕奕(叶弋)
(灼反)奚斯所作孔曼(音萬)且碩(同上)萬民是若
賦也徂来新甫二山名(輯錄羅氏曰地理攷異徂来亦曰尤来在衮州乾封縣新)
(甫山在汶陽縣)八尺曰尋舄大貌路寢正寢也新廟僖公所
修之廟(此或謂姜嫄廟或謂閔公廟又或以為僖公廟但曰姜嫄廟則不當及大王以下曰閔公)
(廟則不當及周公皇祖以上曰僖公廟則詩正為公祝頌之僖固未薨也朱子初說以為魯之羣廟似矣)
(而周公皇祖以上又有帝與稷則又可疑故但以為僖公所修之廟也然因祭羣公而推本所自来則謂)
(之羣廟然矣)奚斯公子魚也作者教護屬(音燭)功課章程也
(教者指令也護者監視也屬功則付以事課章程則考其工也)曼長碩大也萬民是
若順萬民之望也(輔氏曰此章本其所以作頌者言之而取法于殷武之末章故其文)
(勢相似)
閟宫九章五章章十七句(内第四章脱一句)二章章八
句二章章十句(一章專言后稷以見魯人所自出二章言先王創業周公輔之)
(以見魯國所由始三章言僖公繼魯公之序能修郊廟之祭以致福四章美其祭祀而祝)
(其受福五章美其武功而祝其受福六章七章以土宇充斥為僖公最大之福八章以諸)
(福畢至為僖公全備之福九章乃言作廟則述今日所以頌之之由也)
舊說八章二章章十七句一章十二句一章三
十八句二章章八句二章章十句多寡不均雜
亂無次盖不知第四章有脱句而然今正其誤
(出師奏凱必於學故泮水專以馴服淮夷言致祭受福必於宗廟故閟宫總以享受福禄言)
魯頌四篇二十四章二百四十三句(輯錄王氏曰周)
(頌之詞約約所以為嚴盛德故也魯頌之詞侈侈所以為夸德不足故也)
商頌四之五
契為舜司徒而封於商傳十四世而湯有天
下其後三宗迭興(書無逸舉中宗大戊高宗武丁及祖甲為三宗史以)
(大甲為大宗與大戊武丁合為三宗漢孔氏謂祖甲即大甲蔡氏非之未知孰是)及
紂無道為武王所滅封其庶兄微子啓於宋
修其禮樂以奉商後其地在禹貢徐州泗濱
西及豫州盟(音孟)豬之野(輯錄爾雅作孟諸)其後政衰
商之禮樂日以放失七世至戴公時大夫正
考甫得商頌十二篇於周大師歸以祀其先
王至孔子編詩而又亡其七篇然其存者亦
多闕文疑義今不敢強通也(輯錄孔氏曰正考甫生孔父嘉)
(孔父嘉生木金父木金父生初父初父生防叔防叔遷魯為防大夫故名防叔生伯夏伯)
(夏生叔梁紇叔梁紇生仲尼則正考甫是孔子七世之祖周用六代之樂故有商頌)商
都亳宋都商邱皆在今應天府亳州界(輯錄應天)
(府今改歸德州隸河南亳州今亳縣屬直隸鳳陽府穎州曺氏曰契封商今上雒商是也)
(至湯凡八遷徙居亳從先王居帝嚳嘗都也湯十九世至盤庚其間又五遷後居河南亳)
(殷即湯故都故後世或稱商或稱殷或兼稱殷商)
猗(於宜反)與(音余)那與置我鞉(音桃)鼓奏鼓簡簡衎我烈祖
賦也猗歎辭那多置陳也(輯錄歐陽氏曰陳鞉與鼓書曰下管鞉鼓盖虞夏以)
(来舊物常用之)簡簡和大也衎(苦旦反)樂也烈祖湯也記曰商
人尚聲臭味未成滌(音狄)蕩其聲(臭未成未用灌也味未成未用牲也滌蕩)
(者動而𤼵散之義樂所以動其和而散之于外也)樂三闋(若穴反)然後出迎牲
(輯錄見郊特牲陳氏曰牲未殺則未有臭味故云臭味未成滌蕩宣播之意殷人先求諸陽凡聲陽也)
即此是也(此一節專以鼓言盖鼓者衆音之主故先言之又禮記註云鞉所以節樂樂由鞉而)
(成獨稱鞉鼓或以此也)舊說以此為祀成湯之樂也(始而置之既乃奏之)
(言之序也)
湯孫奏假(音格)綏我思成鞉鼓淵淵(叶於巾反)嘒嘒管聲既和
且平依我磬聲於(音烏)赫湯孫(叶思倫反)穆穆厥聲
湯孫主祀之時王也假與格同言奏樂以格于祖考
也綏安也思成未詳鄭氏曰安我以所思而成之人
謂神明来格也禮記(祭義篇)曰齊(音齋下同)之日思其居處
(上聲)思其笑語思其志意思其所樂(五教反)思其所嗜(居處)
(即其地而言笑語即其人而言皆在外也志意樂嗜則在内矣思愈深也)齊三日乃見其
所為(去聲)齊者(所為齊者指所祭之先祖言如齊以禮成湯則我為成湯而齊湯則其所為齊)
(者也)祭之日入室僾然必有見乎其位(入室致祭彷見其在神位)周
旋出戶肅然必有聞乎其容聲(出入薦饌疑其動作有聲)出戶而
聽愾然必有聞乎其歎息之聲(薦畢闔戶真若聞其𤼵之於聲也盖齊之)
(思以漸而深祭之見聞亦以漸而著也祭義之文止此輯錄何氏曰馬氏云僾然言其貌肅然言其容愾)
(然言其氣也輔氏云既曰必有又曰僾然肅然愾然盖誠之不可揜也)此之謂思成(以上)
(鄭氏說)蘇氏曰其所見聞本非有也生於思耳此二說
近是盖齊而思之祭而如有見聞則成此人矣鄭注
頗有脱誤今正之(鄭注本云安我心所思而成之)淵淵深遠也嘒嘒
清亮也(鼓為衆音之主管則樂之小者舉此二者則餘樂在其中矣)磬玉磬也堂
上升歌之樂非石磬也穆穆美也(赫有光輝貌升歌下管其音難諧而)
(八音之中磬尤難諧今者作樂降神而堂下之樂與堂上之磬聲相諧如此赫赫然湯孫爾之樂可謂甚)
(美矣極其稱贊之也)
庸鼓有斁萬舞有奕我有嘉客亦不夷懌
庸鏞通(輯錄大鐘曰鏞)斁斁然盛也奕奕然有次序也盖上
文言鞉鼓管籥作於堂下其聲依堂上之玉磬無相
奪倫者至於此則九獻之後(羣小祀一獻祭社稷五祀三獻望祀山川五獻)
(祭先公七獻大享先王九獻)鐘鼓交作萬舞陳於庭而祀事畢矣
(祭將畢時樂盛作如楚茨言鐘鼓既戒鼓鐘送尸亦其一徵也)嘉客先代之後来助
祭者也夷悦也亦不夷懌乎言皆悦懌也(先代之後来作祼將)
(宜多感慨而難悦今其悦懌如此則樂之感人可知輯錄解頥曰湯孫奏假綏我思成始焉人固因樂以)
(致其感格之效也於赫湯孫穆穆厥聲終焉樂復囚人而成其和聲之美也至于鏞鼓之斁斁然而盛也)
(萬舞之奕奕然有次序也則不特幽有以感乎神而嘉賓在位亦無不夷懌者矣獨言嘉客者尊之也)
自古在昔先民有作溫恭朝夕執事有恪
恪敬也言恭敬之道古人所行(以行訓作)不可忘也(祭將畢而)
(思古人之敬盖恐禮行既久而或有愆也事有始終敬無間斷于此可見)閔馬父曰先聖
王之傳恭猶不敢專(不敢專明其有自来也)稱曰自古古曰在
昔昔曰先民(自古又推在昔在昔又推先民如湯之敬禹之祇舜之恭堯之欽愈推之而其)
(傳愈遠也)
顧予烝嘗湯孫之將
將奉也言湯其尚顧我烝嘗哉此湯孫之所奉者致
其丁寧之意庶幾其顧之也(神不歆非類故曰此湯孫之所將也則祖孫之)
(間精神相感其享之也必然矣)
那一章二十二句
閔馬父曰(外傳魯語)正考甫校商之名頌以那為
首(名頌頌之美者)其輯之亂曰云云(自古在昔以下四句輯成也亂)
(樂之卒章也篇章既成撮其大旨以為亂)即此詩也
嗟嗟烈祖有秩斯祜(候五反)申錫無疆及爾斯所
賦也烈祖湯也秩常申重也爾主祭之君盖自歌者
指之也斯所猶言此處也○此亦祀成湯之樂言嗟
嗟烈祖有秩秩無窮之福可以申錫於無疆是以及
於爾今王之所而修其祭祀如下所云也(輔氏日凡子孫得以)
(奉祭祀于先祖者皆先祖之福有以錫被于子孫也愚謂此一節與雝詩篇末同意)
既載清酤(叶候五反)賚我思成(叶音常)亦有和羹(叶音郎)既戒既
平(叶音旁)鬷(中庸作奏今從之)假(音格)無言(叶音昂)時靡有爭(叶音章)綏
我眉夀黃耇無疆
酤酒(輯錄酤有叶字誤)賚與也思成義見上篇知羹味之調
節也(輯錄曺氏曰鉶羹也)戒夙戒也(夙戒猶云素定盖言豫敬其事而備之有道也)平
猶和也(言味均調也)儀禮於祭祀燕享之始每言羹定(音訂)
(輯錄見鄉飲酒禮鄉射禮燕禮大射儀公食大夫禮少牢饋食禮等篇注定猶熟也)盖以羹熟
為節然後行禮定即戒平之謂也(未用之先已戒之方用之時又平之)
鬷中庸作奏正與上篇義同盖古聲奏族相近族聲
轉平而為鬷耳(奏假與上篇意同則奏樂以格神也或謂烈祖不言樂則所奏者何物耶)
(○增釋吴師道曰中庸奏假無言章句奏進也進而感格于神明極其誠敬無有言說而人自化之也烈)
(祖鬷假傳依中庸作奏謂與上篇同義按上篇那湯孫奏假傳言奏樂以格于烈祖則奏字義不同)無
言無爭肅敬而齊一也(肅敬則静是無言齊一則定是無爭統而言之皆敬也)
言其載清酤而既與我以思成矣(載在尊也酒在尊而神即降則已来)
(假於未灌之前矣)及進和羹而肅敬之至則又安我以眉夀
黃耇之福也(行禮而盡其敬則神之降福又然也福此一節見物足以格神而敬足以致)
(盡物盡志如此是以始終之效驗不一而足也)
約軝(祈支反)錯衡(叶戶郎反)八鸞鶬鶬(七羊反)以假(音格)以享(叶虚良反)
我受命溥將自天降康豐年穰穰来假(音格)来饗(叶虚良反)降
福無疆
約軝錯衡八鸞見采芑篇鶬見載見篇(輯錄通釋曰采芑作八鸞)
(瑲瑲烝民韓奕作八鸞鏘鏘此詩作鶬鶬載見曰鞗革有鶬字雖不同皆言其聲也)言助祭之
諸侯乘是車以假以享于祖宗之廟也(降神曰假獻神曰享即上)
(文載清酤進和羹之事也)溥廣將大也穰穰多也言我受命既廣
大而天降以豐年黍稷之多使得以祭也假之而祖
考来假享之而祖考来饗則降福無疆矣(諸侯之来助祭如此)
(矧我受天貺可以供祀事故爾来與我格享之際即能致其格享無留難此福可謂甚大矣盖既歸功於)
(助祭諸侯又推今日之福而以為豐年所賜也○此詩三無疆申錫無疆則前日之福及於今黃耇無疆)
(則今日之福及於後皆言其久也降福無疆則因感格祖宗之易而見今日之福甚大耳福之大者亦可)
(謂之無疆矣)
顧予烝嘗湯孫之將
說見前篇
烈祖一章二十二句
天命玄鳥降而生商宅殷土芒芒古帝命武湯正域彼
四方
賦也玄鳥鳦也春分玄鳥降高辛氏之妃有娀(音嵩)氏
女簡狄祈于郊禖鳦遺卵簡狄吞之而生契其後世
遂為有商氏以有天下事見史記宅居也殷地名芒
芒大貌(言封商而為大國也)古猶昔也帝上帝也武湯以其有
武德號之也(追述之故稱古言天又言帝天即帝也互文耳)正治(平聲)也域封
境也○此亦祭祀宗廟之樂而追叙商人之所由生
以及其有天下之初也(此一節言契與成湯先後受命王業以漸而成以明商家)
(興起之故也)
方命厥后奄有九有(叶羽已反)商之先后受命不殆(叶養里反)在
武丁孫子(叶奬里反)
方命厥后四方諸侯無不受命也(命者天子之命也)九有九
州也(此二句是覆說正域彼四方一句)武丁高宗也言商之先后受
天命不危殆故今武丁孫子猶賴其福(此一節言諸侯無不受命)
(而天下無不歸商如此可見祖宗受命甚固矣是以子孫永永受福而無窮也所謂先后者盖兼契與成)
(湯言之而受命不殆又以申上文天命帝命之意耳此上二節說先王以下三節皆說今嗣王以發在)
(武丁孫子一句)
武丁孫子武王靡不勝(音升)龍旂十乘(繩反)證大糦(尺志反)是
承
武王湯號而其後世亦以自稱也龍旂諸侯所建交
龍之旂也大糦黍稷也承奉也○言武丁孫子今襲
湯號者其武無所不勝(天下之事無難舉者)於是諸侯無不奉
黍稷以来助祭也(此一節言嗣王克肖先王而有以致助祭之臣威德遠加祀事明備)
(如此福之在武丁孫子可見也)
邦畿千里維民所止肇域彼四海(叶虎洧反)
止居肇開也(開即開闢之義前言正域若因其固有而治之以見成湯非以力取也此言肇)
(域則非惟嗣守故疆而又擴充之以見後王之武靡不勝也)言王畿之内民之所
止不過千里而其封域則極乎四海之廣也(此一節言王畿)
(雖有制疆域則無限居中而能制外如此福之在武丁孫子可見也)
四海来假(音格下同)来假祈祈景員維河殷受命咸宜(叶牛何反)
百禄是何(音荷叶如字)
假與格同祈祈衆多貌(来格祈祈則大糦是承之諸侯在其中矣)景員維
河之義未詳或曰景山名商所都也見殷武卒章春
秋傳亦曰商湯有景亳之命是也員與下篇幅隕義
同盖言周也河大河也言景山四周皆大河也何任
(平聲)也春秋傳作荷(先后今王受命咸宜故宜何此百禄也以終受命不殆之意此一)
(節言人心歸極者衆良由山河鞏固而致然然山河之所以不改其舊者以天命之不替於今耳居中制)
(外其所以然者如此福之在武丁孫子可見也此與上一節相應)
玄鳥一章二十二句(此詩首尾皆以天命為重意謂先王因天命而得天)
(下故有以詒子孫之福後王因天命而不失乎地利故天下諸侯皆畏威而助祭者即先)
(王所詒之福)
濬哲維商長𤼵其祥洪水芒芒禹敷下土方(絶句楚辭天問禹降)
(省下土方盖用此語)外大國是疆幅隕(音員)既長有娀(息容反)方將帝
立子生商
賦也濬(音峻)深哲知(去聲)長久也方四方也外大國遠諸
侯也幅猶言邊幅也隕讀作員謂周也(幅隕即疆境之義)有
娀契之母家也將大也○言商世世有濬哲之君(契生)
(於古之盛世而後来賢聖繼之可謂世有明德之君矣)其受命之祥𤼵見也久
矣方禹治洪水以外大國為中國之竟(境同)而幅隕廣
大之時有娀氏始大故帝立其女之子而造商室也
盖契於是時始為舜司徒掌布五教于四方而商之
受命實基於此(輔氏曰此自洪水芒芒以下皆申長𤼵其祥一句愚謂玄鳥生商言契之)
(生者天所命也帝立子生商言契之造商者亦天所命也商之受命已在唐虞之際則天意之栽培也久)
(矣○此章推其本始而言也)
○玄王桓撥(叶必烈反)受小國是達(叶他悦反)受大國是達率履
不越遂視既發(叶方月反)相(息亮反)土烈烈海外有截
賦也玄王契也玄者深微之稱或曰以玄鳥降而生
也王者追尊之號(言追尊而不言追王盖追王之禮始于周且湯之祖父主壬主癸未)
(嘗稱曰王不應舍壬癸而獨王契此特於祭祀之際以美號稱之耳下章稱湯為武王是其例也)桓
武撥治達通也受小國大國無所不達言其無所不
宜也(有武勇能治之德則得國不拘小大政治皆行無留難者)率循履禮越過發
應也言契能循禮不過越遂視其民則既發以應之
矣(又能循禮而行身無不正故民應之言玄王德盛而身修故得人心如此)相土契之孫
也截整齊也至是而商益大四方諸侯歸之截然整
齊矣(烈烈光大也鄭氏曰相土當夏后之世承契之業入為王官之伯出長諸侯威武甚矣愚謂相)
(土之擴充如此可謂有德之宗矣然比於契則立功自有難易故頌美之詞詳略不同也)其後湯
以七十里起豈嘗中衰也與(此章言商之王業興起於玄王奮𤼵於相土其)
(勢有不可遏者矣)
○帝命不違至于湯齊湯降不遲聖敬日躋(子兮反)昭假
(音格)遲遲上帝是祇帝命式于九圍
賦也湯齊之義未詳蘇氏曰至湯而王業成與天命
會也降猶生也遲遲久也祇(音支)敬式法也九圍九州
也○商之先祖既有明德(先祖指契與相上言之明德即以濬哲言之也)天
命未嘗去之以至于湯湯之生也應期而降適當其
時其聖敬又日躋升以至昭假于天久而不息惟上
帝是敬(謂之聖敬則非若常人之敬而已日新又新上與天合惟帝是敬其心不他悠久而又專)
(一如此皆不敢以天命自恃而然是即所謂聖人之敬也)故帝命之以為法於九
州也(既當此時而得天人會合之機又有此敬以致天人交與之妙二者皆非一日之積宜受天命)
(而立人極也此見成湯起為天子之故)
○受小球(音求)大球為下國綴(張衛反)旒(音流)何(音賀)天之休不
競不絿(音求)不剛不柔敷政優優百禄是遒(子由反)
賦也小球大球之義未詳或曰小國大國所贄之玉
也鄭氏曰小球鎮圭尺有二寸大球大圭三尺也皆
天子之所執也(輯錄玉藻云笏天子以球玉注美玉也春官典瑞云王搢大圭執鎮圭注)
(大圭朴素無文鎮圭瑑四鎮之山)下國諸侯也綴猶結也旒旗之垂
者也言為天子而為諸侯所係屬(音燭)如旗之縿(音衫)為
旒所綴著(長入聲)也(旗之正幅為縿旒則屬之此言綴旒猶卷阿所謂四方為綱易所謂)
(拘係之又從維之皆以喻其固結而不散也)何荷競強絿緩也優優寬裕
之意遒聚也(天休即以綴旒言百禄即以天休言輔氏曰湯為諸侯所附屬如此皆上天休)
(美之命使然也而所以然者由其有中正之德行寬裕之政故能聚此百禄耳愚謂此與下章皆言成湯)
(受福之故此章言其以中和之德而受福下章言其以武勇之德而受福也)
○受小共(音恭叶居勇反)大共為下國駿(音峻)厖(莫邦反叶莫孔反)何天
之龍(叶丑勇反)敷奏其勇不震不動(叶德總反)不戁(奴版反)不竦(小勇)
(反)百禄是總(子孔反)
賦也小共大共駿厖之義未詳或曰小國大國所共
之貢也鄭氏曰共(上聲下同)執也猶小球大球也蘇氏曰
共珙通合珙之玉也傳曰駿大也厖厚也(輯錄嚴氏曰受小國)
(大國之共貢惟薄取之所以大厚天下也)董氏曰齊詩作駿駹謂馬也(輔氏)
(曰此當從駿駹之義以喻其能乘載諸侯也)龍寵也敷奏其勇猶言大進
其武功也戁恐竦懼也(此與丄章文勢同皆囚其效驗而探其故湯之能勝大任)
(如此固天之所寵而致然然用武之際少動其心則餒矣惟理義之勇不可遏是以武功成而總百禄也)
○武王載旆有虔秉鉞(音越)如火烈烈則莫我敢曷(漢書作遏)
(阿葛反叶阿竭反)苞有三蘖(五葛反叶五竭反)莫遂莫達(叶他悦反)九有有
截韋顧既伐(叶房越反)昆吾夏桀
賦也武王湯也(玄鳥稱武湯此又稱武王盖湯其本號武湯武王則尊稱而别號之也又)
(稱烈祖亦是此意)虔敬也言恭行天討也曷遏通或曰曷誰
何也苞本也蘖旁生萌蘖也言一本生三蘖也本則
夏桀蘖則韋也顧也昆吾也皆桀之黨也鄭氏曰韋
彭姓顧昆吾己姓○言湯既受命(此承上三章帝命及天休天寵言)
載旆秉鉞以征不義桀與三蘖皆不能遂其惡(王者之師)
(除殘戢暴如此)而天下截然歸商矣初伐韋次伐顧次伐昆
吾乃伐夏桀當時用師之序如此(用師之序必先翦其羽翼而後除其)
(本根也輔氏曰四章言政事五章六章言武功)
○昔在中葉有震且業允也天子(叶奬里反)降于卿士(鉏里反)
實維阿衡(叶戶郎反)實左(音佐)右(音又)商王
賦也葉世震懼業危也承上文而言昔在則前乎此
矣(此字指成湯時言之)豈謂湯之前世中衰時與允也天子指
湯也(允信也猶後世言真主也)降言天賜之也(即賚弼之義)卿士則伊
尹也言至於湯得伊尹而有天下也(輯錄所謂五百年必有王者興)
(其間必有名世者為之輔佐也)阿衡伊尹官號也(言實維阿衡又言實左右商王其歸)
(重於伊尹之功如此輯錄阿衡言所依倚而取平也)
長發七章一章八句四章章七句一章九句一
章六句(首章專言契二章兼言契與相土三章四章五章言成湯興起之故六章言其)
(征伐次第七章言其得輔佐之功)
序以此為大禘之詩盖祭其祖之所出而以
其祖配也蘇氏曰犬禘之祭所及者遠故其
詩歷言商之先后又及其卿士伊尹盖與(去聲)
祭於禘者也商書曰兹予大享于先王爾祖
其從與享之(見盤庚)是禮也豈其起於商之世
歟今按大禘不及羣廟之主(此言相土及湯則非禘)此
宜為祫祭之詩然經無明文不可考也(四時之祫)
(不陳毁廟之主大祫則合羣昭羣穆已毁未毁之主而祭之此及相丄則為大祫之詩矣)
撻(他逹反)彼殷武奮伐荆楚冞(面規反)入其阻裒(蒲侯反)荆之
旅有截其所湯孫之緒(象吕反)
賦也撻疾貌(輯錄曺氏曰言其兵威神速)殷武殷王之武也冞冒
(冒犯也謂犯險而入)裒聚也(叛則散以亂裒而聚之所以致其来而平之也)湯孫謂高
宗○舊說以此為祀高宗之樂盖自盤庚没而殷道
衰楚人叛之高宗撻然用武以伐其國入其險阻以
致其衆盡平其地使截然齊一皆高宗之功也(以功訓緒)
(緒者功之垂於後者也)易曰高宗伐鬼方三年克之盖謂此歟
(愚聞之先君子梧岡翁曰高宗伐鬼方朱子以為荆楚盖荆楚之地好鬼自古而然下至戰國之際猶爾)
(驗諸屈原九歌可見也)
○維女(音汝)荆楚居國南鄉昔有成湯自彼氐(都帝反)羌莫
敢不来享(叶虚良反)莫敢不来王曰商是常
賦也氐羌夷狄國在西方享獻也世見(音現)曰王(三十年曰)
(世荒服之君世見輯錄見秋官大行人孔氏曰謂其父死子繼及嗣王即位乃来朝也)○蘇氏
曰既克之則告之曰爾雖遠亦居吾國之南耳昔成
湯之世雖氐羌之遠猶莫敢不来朝曰此商之常禮
也况汝荆楚曷敢不至哉(輔氏曰此言荆楚既来之後慰安而戒敕之如此愚)
(謂此舉遠者以戒近者之當然也)
○天命多辟(音璧)設都于禹之績歲事来辟勿予禍適
(直革反)稼穡匪解(音懈叶訖力反)
賦也多辟諸侯也来辟来王也適謫通○言天命諸
侯各建都邑于禹所治之地而皆以歲事来至于商
以祈王之不譴曰我之稼穡不敢解也庶可以免咎
矣言荆楚既平而諸侯畏服也
○天命降監(下與濫叶)下民有嚴(叶五剛反)不僭不濫不敢怠遑
命于下國(叶越逼反)封建厥福(叶筆力反)
賦也監視嚴威也僭賞之差也濫刑之過也遑暇封
大也○言天命降監不在乎他皆在民之視聽則下
民亦有嚴矣(天之視聽在民則聰明明畏皆自我民矣非可畏乎)惟賞不僭刑
不濫而不敢怠遑則天命之以天下而大建其福此
高宗所以受命而中興也(畏天在於畏民公賞罰勤政事畏民以盡畏天之實)
(如此則得天而得民矣不僭濫執中也不怠遑持敬也命于下國即所以大建其福也上天之福顧有大)
(於祚以國者乎○此章乃高宗所以中興之故凡荆楚之来庭諸侯之畏服功業之顯著福祚之久長皆)
(不僭濫怠遑以致之耳苟不務此而唯威力之是尚則民碞即天顯見其可畏而已)
○商邑翼翼四方之極赫赫厥聲濯濯厥靈夀考且
寧以保我後生(叶桑經反)
賦也商邑王都也翼翼整敕貌極表也赫赫顯盛也
濯濯光明也言高宗中與之盛如此(整敕明盛皆以中興氣象言)
夀考且寧云者盖高宗之享國五十有九年我後生
謂後嗣子孫也(殷道中衰國勢頽靡四方慢易而弗庭者久矣及高宗振厲而都邑尊嚴)
(復為民極聲威大著無遠弗加而又歷年多施澤於民久人心天命鞏固俾子孫世世治安此中興之功)
(所以不可及也○商周中興之功見于詩者高宗宣王是也宣王之政衰于暮年徵諸史可見祈父黃鳥)
(諸詩之怨刺宜或有之故一傳至幽王大壊周轍遂東高宗則用傅說而閒聖人之學始終一德嘉靖殷)
(邦再世且有祖甲保惠庶民不侮鰥寡殷之再造如此二王之功業詎不遠哉)
○陟彼景山(叶所旃反)松栢丸丸(叶胡員反)是斷(音短)是遷方斲(陟角)
(反)是虔松桷(音角)有梴(五連反)旅楹有閑(叶胡田反)寢成孔安(叶於)
(連反)
賦也景山名商所都也丸丸直也遷徙(斷髠之也遷徙之使来也)
方正也虔亦截也(正之以繩墨然後削之以斧斤又齊之以刀鋸此言之序也)梴
長貌旅衆也閑閑然而大也寢廟中之寢也安所以
安高宗之神也此盖特為百世不遷之廟不在三昭
三穆之數(此廟在周為世室)既成始祔而祭之之詩也(輯錄高宗)
(七世親盡而立廟此詩其作於帝乙之世乎)然此章與閟宫之卒章文意
略同未詳何謂(此章言作廟閟宫言修廟文意略有同者輔氏曰當是閟宫取法于此也)
殷武六章三章章六句二章章七句一章五句
(一章稱伐楚之功二章述戒楚之詞三章言諸侯来服四章本中興之故五章極言中興)
(之盛且長六章則言今日作廟以祭如此為增釋許氏曰高宗中興之功必惟伐荆楚)
(大故作頌者惟言此以見殷之復治者在是盖蠻夷猾夏聖人所憂四夷来王盛德所及)
(也一章伐楚而楚人服二章楚既服而可繼成湯三章諸侯皆從四章為治有道而天降)
(之福五章中興之盛卒章廟成而祭也)
商頌五篇十六章一百二十四句
詩經疏義會通卷二十
