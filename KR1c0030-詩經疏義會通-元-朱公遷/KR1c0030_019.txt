詩經䟽義會通卷十七元朱公遷撰
生民之什三之二
厥初生民時維姜嫄(音原叶魚倫反)生民如何克禋(音因)克祀(叶飬)
(里反)以弗無子(叶奬里反)履帝武敏(叶母鄙反)歆攸介攸止載震載
夙(叶相即反)載生載育(叶曰逼反)時維后稷
賦也民人也謂周人也時是也姜嫄炎帝後姜姓有
邰氏女名嫄爲高辛之世妃(世妃正妃也或曰謂其後世子孫之妃也)精
意以享謂之禋祀祀郊禖也弗之言祓(音弗除也)也祓無
子求有子也古者立郊禖盖祭天於郊而以先媒配
也變媒言禖者神之也其禮以玄鳥至之日用大牢
祀之(玄鳥以春分日感陽氣為乳育而來故用此日輯錄輔氏曰祠以仲春正其候也祭以大牢尊)
(其禮也祀以南郊重其事也然祠禖之禮不知所始詩傳曰簡狄從帝而祀郊禖則是帝嚳簡狄之時已)
(有神矣)天子親往后率九嬪(音頻)御乃禮天子所御(謂天子所)
(嘗御而有娠者)帶以弓韣(音獨)授以弓矢于郊禖前也(弓矢者男子所)
(事故以帶以授輯錄韣弓衣也見月令通釋曰此上所言祭郊禖之禮乃通言古者天子有此禮耳非專)
(指姜嫄之事也)履踐也帝上帝也武迹敏拇(音母)歆動也猶驚
異也介大也震娠(音身)也夙肅也(載震者受孕之始載夙者將生之時)生
子者及月辰居側室也(及月辰謂生月之辰初朔之日也内則妻將生子及月辰)
(居側室䟽云正寝之室在前燕寝在後側室又次燕寝之旁生子不於夫之正室及妻之燕寝必於側室)
(以正室燕寢尊故也)育飬也○姜嫄出祀郊禖見大人迹而履
其拇(輯錄箋云時有大人迹姜嫄履之足不能滿履其拇趾之處)遂歆歆然如有
人道之感於是即其所大所止之處而震動有娠(所大)
(所止注見甫田)乃周人所由以生之始也(輯錄王氏曰緜所謂民之初生則本)
(由太王之興此所謂厥初生民則本由后稷而起也)○周公制禮尊后稷以配
天故作此詩以推本其始生之祥明其受命於天固
有以異於常人也(輯錄輔氏曰初生周人者實姜嫄也生民如何是又問其所以然也)
(以下則述其所以然而終結之以時維后稷一句盖言其所生之子實后禝也后稷始教民播種而利及)
(萬世非天所命而何宜其始生之靈異乎)然巨跡之說先儒或頗疑之而
張子曰天地之始固未嘗先有人也則人固有化而
生者矣盖天地之氣生之也蘇氏亦曰凡物之異於
常物者其取天地之氣常多故其生也或異麒麟之
生異於犬羊蛟龍之生異於魚鼈物固有然者矣(輯錄)
(饒䨇峯曰天地泰和元氣之會鍾為麟鳳非是有種而生)神人之生而有以異於
人何足怪哉斯言得之矣(以生民歸之姜嫄不稱其父而稱其母又有寘之隘)
(巷以下數者之異故朱子取張子及蘇氏之說後世如劉媪夢與神遇而生漢高亦此類也)
○誕彌厥月先生如達(他永反)不坼(勅宅反)不副(孚逼反叶孚迫反)
無菑(音災)無害(叶音曷)以赫厥靈上帝不寧不康禋祀(叶飬里反)
居然生子(叶奬里反)
賦也誕𤼵語辭彌終也終十月之期也先生首生也
達小羊也羊子易生無留難也(本草曰生物中羊産最易)坼副皆
裂也赫顯也不寧寧也不康康也居然猶徒然也
凡人之生必坼副災害其母而首生之子尤難今姜
嫄首生后稷如羊子之易無坼副災害之苦是顯其
靈異也上帝豈不寧乎豈不康我之禋祀乎(曰寧又曰康疊)
(言之以見上帝安享其祭耳)而使我無人道而徒然生是子也(輯錄)
(輔氏曰首章言其受孕之祥此章言其降生之異受孕既夲於天則降生必異於人也)
○誕寘之隘(於懈反)巷牛羊腓(符非反)字之誕寘之平林會
伐平林誕寘之寒冰鳥覆(敷救反)翼(叶音異)之鳥乃去矣后
稷呱(叶去聲)矣實覃實訏(叶去聲)厥聲載路
賦也隘狹腓芘字愛(新安胡氏曰集傳於采薇小人所腓引程子曰腓隨動也如足)
(之腓足動則隨而動如是則正與易咸其腓同義意者牛羊見稷以足肚遮芘之如有愛之之意故謂之)
(腓字)會值也值人伐木而收之覆蓋翼藉也以一翼覆
之以一翼藉之也呱啼聲也覃長訏大載滿也滿路
言其聲之大也○無人道而生子或者以為不祥故
棄之而有此異也於是始收而飬之(輯錄解頥曰人與我同類者也)
(物與我異類者也而無不有愛護之意以見天之所生固非人之所能棄也於是始收而飬之則亦知其)
(受命於天而不可以常兒待之矣)
○誕實匍(音蒲)匐(蒲北反)克岐克嶷(魚極反)以就口食蓺之荏
(而甚反)菽荏菽旆旆禾役穟穟(音遂)麻麥幪幪(莫孔反)瓜瓞唪
唪(布孔反)
賦也匍匐手足並行也岐嶷峻茂之狀就向也口食
自能食也盖六七歲時也蓺樹也荏菽大豆也旆旆
枝旟揚起也(言揚起如旟也)役列也穟穟苖美好之貎也幪
幪然茂密也唪唪然多實也○言后稷能食時已有
種殖之志盖其天性然也史記曰棄為兒時其遊戲
好(去聲下同)種植麻麥麻麥美及為成人遂好耕農堯舉
以為農師(輯錄輔氏曰此章則言后稷之於種殖盖天性自然生知非從習得皆所以終首章)
(之意)
○誕后稷之穡有相(息亮反)之道(叶徒口反)茀(音弗)厥豐草(叶此苟反)
種(去聲)之黃茂(叶莫口反)實方實苞(叶補苟反)實種(上聲)實褎(叶徐久反)實
𤼵實秀(叶怱久反)實堅實好(叶吁口反)實穎(營井反)實栗即有邰(他來)
(反)家室
賦也相助也言盡人力之助也茀治也種布之也黃
茂嘉穀也(茀豐草治其地也種黃茂擇其種也此所以為相之之道也)方房也苞
甲而未拆也(生意蔵於其中是為房生意蓄而欲泄是為甲甲者草木之仁也)此漬
其種(上聲)也種甲拆而可為種也(拆則破其種而出之矣)褎漸長
(上聲)也(輯錄嚴氏曰以上言禾之苗也)𤼵盡𤼵也(盡𤼵猶言極盛謂生意之𤼵止於此盖生)
(莖而將穗之時也)秀始穟也(輯錄嚴氏曰以上言禾之秀也)堅其實堅也好
形味好也穎實繁碩而垂末也栗不秕(補履反)也既收
成見其實皆栗栗然不秕也(輯錄嚴氏曰以上言禾之實也)邰后稷
之母家也豈其或滅或遷而遂以其地封后稷歟○
言后稷之穡如此(輯錄輔氏曰夫自浸種以至收成無非盡人力以相助之而但曰穡)
(者要其成而言之耳)故堯以其有功於民封於邰使即其母家
而居之以主姜嫄之祀故周人亦世祀姜嫄焉(增釋金履)
(祥曰后稷之穡凡上章荏菽禾麻瓜瓞之類但后稷所種斂則各有助其成實之道盖知其性及其漬種)
(之法與地之宜天之時故實有方苞種褎𤼵秀堅好穎栗之美至下章秬秠穈芑則又自后稷而始種之)
(爾堯以棄教民稼穡有功生人故封之又以其母感化而育不由有父故使其繼母氏之國祚之土而命)
(之曰姬氏邰在武功有后稷祠姜嫄祠又見周南)
○誕降嘉種維秬(音巨)維秠(孚鄙反)維穈(音門)維芑(音起)恒(古鄧反)
之秬秠是穫是畆(叶蒲洧反)恒之穈芑是任(音壬)是負(叶扶委反)以
歸肇祀(叶飬里反)
賦也降降是種於民也書曰稷降播種是也秬黑黍
也秠黑黍一桴(音孚)二米者也穈赤粱粟也芑白粱粟
也(輯錄解頥曰稷之降種其名不一而此獨以其可供祭祀者言之秬秠可以供欎鬯穈芑可以供粢)
(盛)恒徧也謂徧種之也任肩任也負背負也既成則
穫而棲之於畒任負而歸以供祭祀也秬秠言穫畆
穈芑言任負互文耳肇始也稷始受國為祭主故曰
肇祀
○誕我祀如何或舂(傷容反)或揄(音由)或簸(皮我反)或蹂(音柔)釋
之叟叟(所留反)烝之浮浮載謀載惟取蕭祭脂取羝(都禮反)
以軷(蒲未反叶蒲昧反)載燔載烈(如字叶力制反)以興嗣歲(叶音雪又如字)
賦也我祀承上章而言后稷之祀也揄抒(音暑)臼也(孔氏)
(曰謂抒米以出臼也)簸揚去糠也蹂蹂禾取穀以繼之也釋淅
(音昔洮米也)米也叟叟聲也浮浮氣也(此以上皆以黍稷言盖祭祀之禮必)
(以黍稷為主且承上章之意耳)謀卜日擇士也惟齋戒具脩也(謀惟即天)
(保所謂吉蠲也湛然純一之謂齊肅然敬惕之謂戒齊戒具脩言二者並至也輯錄天官太宰掌百官之)
(誓戒與其具脩前期十日帥執事而卜日遂戒及執事胝滌濯朱氏註曰百官謂與祀者具所以供其物)
(脩所以理其壊戒散齊也遂戒以始齊滌濯謂洗祭器擇士見天保謝氏曰載謀則謀之於衆人載惟則)
(思之於一心)蕭蒿也脂膟(音律)膋(音聊)也(輯錄箋云膟膋腸間脂也)宗廟之
祭取蕭合(古沓反)膟膋爇之使臭逹墻屋也羝牡羊也
軷祭行道之神也(曹氏曰内言取蕭外言取羝則自宗廟以至羣祀皆舉矣愚按凡五)
(祀春祭戶夏祭竈夏季祭中霤秋祭門冬祭行五祀最小行又最後故舉行祭則餘在其中矣輯錄夏官)
(大馭註云行山曰軷盖封土為山祭之以牲既祭乃驅車轢其山而去之所謂犯軷也)燔傅(音附)
諸火也烈貫之而加于火也四者皆祭祀之事所以
興來歲而繼往歲也(取蕭祭脂先宗廟也取羝以軷徧羣神也載謀載惟始之所以)
(戒其事載燔載烈終之所以備其禮故曰四者皆祭祀之事此章發上章以歸肇祀一句故以我祀如何)
(為起語輯錄何伯善曰朱子舊註云於是或取蕭以祭脂或取羝以祀軷或燔之或烈之四者皆祭祀之)
(事也)
○卬(五郎反)盛(音成)于豆于豆于登其香始升上帝居歆(下與)
(今叶)胡臭亶時(叶上止反)后稷肇祀(叶飬里反)庶無罪悔(叶呼委反)以迄
(許乙反)于今(上與歆叶)
賦也卬我也木曰豆以薦菹醢也瓦曰登以薦大(音泰)
羹也(至敬無文故禮最薄輯錄太羹肉汁羹古之義也不調以鹽菜故以瓦器盛之)居安也
鬼神食氣曰歆胡何臭香亶誠也時言得其時也庶
近迄至也○此章言其尊祖配天之祭其香始升而
上帝已安而饗之言應之疾也此何但芳臭之薦信
得其時哉盖自后稷之肇祀則庶無罪悔而至于今
矣(周人敬天之心傳自后稷今以后稷所以敬天者祀稷而配天則志意相合精神相感神妙之機有)
(不容言者矣后稷肇祀之敬於上章可見盡志盡物皆敬也郊以稷配天此言帝而不言稷者統於尊也)
(帝享則稷亦享之矣)曾氏曰自后稷肇祀以來前後相承兢兢
業業惟恐一有罪悔獲戾于天閱數百年而此心不
易(輯錄閱歴也)故曰庶無罪悔以迄于今言周人世世用
心如此也
生民八章四章章十句四章章八句(一章言其稟受之祥)
(二章三章言其生育之異四章言其種殖本於天性五章言其受封本於農功六章言降)
(種於民以供祭祀而始為祭主七章言祭祀之道情文兼備而歲舉其事八章乃言今日)
(之祭所以感格者不在乎物而在乎敬也)
此詩未詳所用豈郊祀之後亦有受釐(音僖)頒
胙之禮也歟(輔氏曰此詩專言后稷而不及於天則非可用於郊祀上帝之)
(時矣若謂生民頌后稷宜入於頌而列於雅者雅頌不同體故也祀稷配天頌有思文之)
(詩矣)
舊說第三章八句第四章十句今按第三章
當為十句第四章當為八句則去呱訏路音
韻諧恊呱聲載路文勢通貫而此詩八章皆
以十句八句相間為次又二章已後七章已
前每章章之首皆有誕字(輯錄輔氏曰先生嘗曰生民詩是叙)
(事詩只得恁地盖叙得那首尾都盡下武文王有聲等詩却有反覆歌咏㡳意思又曰生)
(民等詩也可見祭祀次第此與儀禮正相合)
敦(徒端反)彼行葦牛羊勿踐履方苞方體維葉泥泥(乃禮反)
戚戚兄弟(待禮反)莫遠具爾或肆之筵或授之几
興也敦聚貌勾萌之時也(輯錄勾曲生者萌直生者)行道也勿戒
止之詞也苞甲而未坼也體成形也泥泥柔澤貌戚
戚親也(行葦敦然本有生意兄弟戚戚亦本有相親之意也)莫猶勿也具俱也
爾與邇同肆陳也(輯錄肆筵行燕禮也授几優尊也)○疑此祭畢而
燕父兄耆老之詩故言敦彼行葦而牛羊勿踐履則
方苞方體而葉泥泥矣戚戚兄弟而莫遠具爾則或
肆之筵而或授之几矣(此以愛物之意興親親之意而其要在勿踐履奠遠具爾)
(二句盖行葦之生不遂以牛羊牧之爾兄弟之情衰薄以疎遠積漸而然爾苟常相近相見則肆筵授几)
(自有不可已者矣)此方言其開燕設席之初而殷勤篤厚之
意藹然已見於言語之外矣讀者詳之
○肆筵設席(叶祥勺反)授几有緝御(叶魚駕反)或獻或酢(才洛反)洗
爵奠斝(古雅反叶居訝反)醓(他感反)醢以薦(叶即略反)或燔或炙(叶陟略反)
嘉殽脾(婢攴反)臄(渠略反)或歌或咢(五洛反)
賦也設席重(平聲)席也(鋪陳曰筵藉之曰席筵在下席在上設於筵之上是重席也少)
(者設席而已老者則加几使有所憑也)緝續御侍也有相續代而侍者
言不乏使也(輯錄禮所謂更僕是也輔氏曰首二句承上章而言其意有加無已也)進
酒於客曰獻客荅之曰酢主人又洗爵醻(市流反)客客
受而奠之不舉也斝爵也夏曰醆殷曰斝周曰爵(所洗)
(之爵即所奠之斝互言以成文耳)醓醢之多汁者也燔用肉炙用肝
臄口上肉也(輯錄殽之美者以加獻曰脾曰臄皆甘而脆也)歌者比(音備)於琴
瑟也(比合也凡歌必以弦和之)徒擊鼓曰咢(徒猶但也但擊鼓不合樂也輔氏曰鼓者)
(衆音之主言鼓則衆音舉矣)○言侍御獻醻飲酒歌樂之盛也(筵以)
(延之席以安之授几以供憑藉緝御以給使今獻醻以通其情物品以備其禮歌樂以和其心此行葦之)
(燕所以為盛也)
○敦(音雕下同)弓既堅(叶古因反)四鍭(音侯)既鈞舍(音捨)矢既均序賓
以賢(叶下珍反)敦弓既句(古候反叶古侯反)既挾(子恊反)四鍭四鍭如
樹(叶上三反)序賓以不侮
賦也敦雕通畫也天子雕弓堅猶勁也鍭金鍭剪羽
矢也(鐵以為鏃而剪羽以為矢也輯錄爾雅金鏃剪羽謂之鏃孫炎曰金鏑衛羽使前重也)鈞
參(音驂)亭也(即稱停之義)謂三分之(句)一在前二在後三訂
之而平者前有鐵(句)重也(輯錄䟽云四矢皆輕重鈞亭故言四鍭既釣)舍
釋也謂𤼵矢也均皆中(去聲)也賢射多中也投壺曰某
賢於其若干純(音全又如字)竒(音畸)則曰竒均則曰左右均
是也(賢勝也䟽云二筭為純一筭為竒勝者雙數則曰若干純隻數則曰若于竒猶十筭則曰五純)
(九筭則曰四純一竒也均等也等則左右各執一筭以告曰左右均)句彀通謂引滿也
(所謂志於彀也)射禮搢(音晉)三挾(音浹)一既挾四鍭則徧釋矣(搢插)
(也方持弦矢曰挾弦縱矢横弦與矢作十字也射用四矢插三矢於帶間挾一矢以射曰徧釋則四矢俱)
(𤼵而無遺矣)如樹如手就樹之言貫革而堅正也(巧力俱全故能)
(如此)不侮敬也令弟子辭(致其辭命也)所謂無幠(音呼大言也)無
敖(音傲)無偝(音佩)立(偝立謂立不正也)無踰言者也(不歴位與言也○四者皆)
(侮慢之容敬之反也輯錄投壺陳氏曰弟子賓黨主黨之年穉者幠亦敖也)或曰不以中
病不中者也(不矜已之長愧人之短)射以中多為雋以不侮為
德(輔氏曰中多刖藝精不侮則德盛嚴氏曰四鍭既釣統言射者故曰序賓以賢四鍭如樹專言勝者)
(故曰序賓以不侮)○言既燕而射以為樂也(此所謂射則燕射也但燕射用)
(獸侯而象鵠大射用皮侯而設鵠此言貫革則皮侯設鵠而為大射矣當詳輯錄儀禮曰禮射不主皮註)
(云大射賓射燕射是也主皮者無侯張獸皮而射之主於獲也陳師凱曰主皮之射二一是卿大夫從君)
(田獵班餘獲而射一是庶人之射其說又與車攻集傳意不同又有習武之射司弓職云弧矢以授射甲)
(革椹質者是也許氏亦曰貫革之射軍旅用之此言貫革未詳何謂吕氏曰孔氏雖王肅燕射之說謂燕)
(射旅酬之後乃為之不當設文於曾孫為主之上豈先為燕射而後酌酒哉遂從鄭氏以為大射抑不知)
(此篇乃成周燕宗族兄弟之詩非大射擇士時也按儀禮燕射如鄉射之禮射雖畢而飲未終舉觶無筭)
(爵献酌尚多言酌大斗祈黃耇於既射之後豈不可乎)
○曾孫維主(如字或叶當口反)酒醴維醹(如主反或叶奴口反)酌以大斗
(叶腫庾反或如字)以祈黃耇(叶果五反或如字)黃耇台(湯來反)背(叶必墨反)以
引以翼壽考維祺(音其)以介景福(叶律力反)
賦也曾孫主祭者之稱今祭畢而燕故因而稱之也
醹厚也大斗柄長三尺(輯錄䟽漢禮器制度註勺五升徑六寸)祈求也
黃耇老人之稱以祈黃耇猶曰以介眉夀云耳古器
物欵識(輯錄音志欵刻也識記也索隠曰識猶表識)云用蘄(音祈)萬夀用蘄
眉夀永命多福用蘄眉夀萬年無疆(輯錄並見吕大臨考古圖)皆
此類也台鮐(湯來反)也大老則背有鮐文(台背比之黃耇為尤老盖)
(肉消而皮舒故其文如此)引導翼輔(輔氏曰以引則不昧於所適以翼則不怠於所行)祺
吉也○此頌禱之詞欲其飲此酒而得老夀又相引
導輔翼以享夀祺介景福也(既得老夀矣又必以善道自相引翼庶以享其)
(祺介其福焉盖必攸好德而後考終命享之介之在乎人也)
行葦四章章八句(一章言設燕之意二章言燕飲之禮三章言燕射之樂四)
(章言祝頌之情)
毛七章二章章六句五章章四句鄭八章章
四句毛首章以四句興二句不成文理二章
又不恊韻鄭首章有起興而無所興皆誤今
正之如此(慶源輔氏曰先儒分章之誤皆由不知比興之體音韻之節故也是)
(以先生於序說不得不明辯之)
既醉以酒既飽以德君子萬年介爾景福(叶筆力反)
賦也德恩惠也君子謂王也爾亦指王也○此父兄
所以荅行葦之詩言享其飲食恩意之厚(永嘉陳氏曰燕接之)
(間恩澤充足故言飽德)而願其受福如此也(二章以後皆以反覆詳言此福也介)
(爾景福與以介景福不同以介景福是求以致之介爾景福則彼自錫之爾)
○既醉以酒爾殽既將君子萬年介爾昭明(叶謨即反)
賦也殽爼實也將行也亦奉持而進之意昭明猶光
大也(光輝盛大受福之氣象也)
○昭明有融高朗令終令終有俶(尺六反)公尸嘉告(叶姑沃反)
賦也融明之盛也春秋傳曰明而未融朗虚明也(虚明)
(則明之極盛而無以加矣)令終善終也洪範所謂考終命(輯錄蔡氏曰順受其)
(正也)古器物銘所謂令終令命是也(二書所言者一身之福耳此詩之令)
(終則福又驗於子孫矣傳必連引以為例者以其語不同也)俶始也公尸君尸也
周稱王而尸但曰公尸盖因其舊如秦已稱皇帝而
其男女猶稱公子公主也嘉告以善言告之謂嘏辭
也盖欲善其終者必善其始今固未終也而既有其
始矣(既有其始必有其終盖即其已然者而將然者從可知也)於是公尸以此告
之(公尸所告者先及善始之事所謂此者即指下文五章之云也○首章總祝之以福而已二章三章)
(則祝其明盛之福以漸而進也昭明者明之𤼵有融者明之盛高朗者明之極也漸進不已則是緝熙至)
(於純嘏矣又按諸家於明融朗三者多以為德但求之詩意昭明與景福相屬而高朗又與令終相貫言)
(上下相承皆言福爾况介以昭明之福則可謂以昭明之德介之可乎故朱子止以光大虚明訓之未嘗)
(指為德也大抵不受福者昏墊於六極中而受福之君為赫赫之命所屬是以安富尊榮身顕名著治化)
(熙洽休祥畢至其光明俊偉氣象自然耳詩人祝願之意正在此若以為德則於經於傳皆未見其相合)
(也)
○其告維何籩豆靜嘉(叶居何反)朋友攸攝攝以威儀(叶牛何反)
賦也靜嘉清潔而美也朋友指賓客助祭者說見楚
茨篇(輯錄通釋曰謂之賓客謂之朋友皆尊之之詞所以重祭事也)攝檢也○公尸
告以汝之祭祀籩豆之薦既靜嘉矣而朋友相攝佐
者又皆有威儀當神意也(當神意言稱乎神意也○籩豆靜嘉敬之見乎物也)
(朋友攸攝敬之資諸人也)自此至終篇皆述尸告之辭(輯錄通釋曰此章述)
(尸告其儀物之盛也)
○威儀孔時(叶上止反)君子有孝子(叶奬里反)孝子不匱(求位反)永
錫爾類
賦也孝子主人之嗣子也儀禮祭祀之終有嗣舉奠
(特牲嗣舉奠行於衆賓長加爵之後先時祝洗酌奠奠于鉶南至是使嗣子舉所奠之觶而飲之以致傳)
(付祖考德澤之意也又見楚茨三章註)匱竭類善也(善福也此所謂福即首章之景福三)
(章之令終也既得令終則明融高朗舉皆在其中矣故尤以此為重而詳言之)○言汝之威
儀既得其宜(攝以威儀助祭者之威儀也威儀孔時主祭者之威儀也)又有孝子
以舉奠孝子之孝誠而不竭則宜永錫爾以善矣(此釋)
(不匱專自孝子之孝言)東萊吕氏曰君子既孝而嗣子又孝其
孝可謂源源不竭矣(此釋不匱通自君子與孝子言○上章言事神之敬此章言奉)
(先之孝孝敬以致祭者所以受福之本也此上二章皆善始之事)
○其類維何室家之壼(苦本反叶苦俊反)君子萬年永錫祚(才故)
(反)胤(羊刃反)
賦也壼宫中之巷也言深遠而嚴肅也(靜治無&KR2595;家齊之氣象也)
(家道齊則婦人之賢可知而生賢子孫有兆矣)祚福禄也胤子孫也錫之以
善莫大於此(孔氏曰下章被禄景命即祚也從以孫子之賢即胤也永鍚祚胤則以世繼世)
(而福無窮矣此下三章皆善終之事)
○其胤維何天被(皮寄反)爾禄君子萬年景命有僕
賦也僕附也○言將使爾有子孫者先當使爾被天
禄而為天命之所附屬(自其福之所錫而言則曰被自其福之依附於此而言則)
(曰僕謂夫久而不替也凡得賢子孫非一朝一夕之故是以其言如此)下章乃言子孫
之事(輯錄通釋曰上章言錫善而兼舉祚胤此章述尸告錫祚之事而必𤼵之以其胤維何下章述)
(尸告錫胤之事而必𤼵之以其僕維何盖錫以胤者必錫以祚得其祚者必得其胤反覆互言以見二者)
(相因而兼備也)
○其僕維何釐(力之反)爾女士(鉏里反)釐爾女士從以孫子
(叶奬里反)
賦也釐予(音與)也女士女之有士行者謂生淑媛(音院)使
為之妃(即配字)也(此與室家之壼相應)從隨也謂又生賢子孫也
(此與永錫祚胤相應輔氏曰天命附屬於君則必與以賢女而使之生賢子孫耳景命有僕莫大於此觀)
(周家自大王大姜以來之事可見矣○按此詩言福既以明融高朗令終詳言之矣又言其孝敬致祭而)
(得女士以生賢子孫則又因令終有俶一句而詳言之也)
既醉八章章四句(輯錄吕氏曰此詩自既醉以酒至高朗令終皆祭畢而燕)
(頌禱之詞也自令終有俶至於卒章皆追道祭之受福以明頌禱之實也潘氏曰古人祝)
(頌多以夀考及子孫衆多為言如華封人祝堯以為願聖人夀願聖人多男子亦此詩之)
(意又曰觀行葦既醉二詩見人君盡其誠敬於祭祀之時極其恩義於燕飲之際凡父兄)
(耆老所以祝願之者如此則其獲福也宜矣此所謂福無不自已求之者也陳定宇曰由)
(君子之有孝子故世世子以女士而生孫子國家千萬世無窮之福其基本實在於此父)
(兄之意遠矣)
鳬(音扶)鷖(於雞反)在涇公尸來燕來寧爾酒既清爾殽既馨
公尸燕飲福禄來成
興也鳬水鳥如鴨者(孔氏曰長尾背上有文青色卑脚短喙水鳥之謹愿者也○本)
(草曰野鴨為鳬)鷖鷗也涇水名爾自歌工而指主人也馨香
之遠聞也○此祭之明日繹而賓尸之樂(輔氏曰祭之明日又)
(祭曰繹賓尸者以賓禮而燕尸也輯錄孫炎曰尋繹復祭也何氏曰禮繼昨日事但不灌地降神天子諸)
(侯曰繹大夫曰賓尸士曰宴尸天子以卿為尸諸侯以大夫為尸卿大夫以下以孫為尸尸屬昨日配先)
(祖食不忍輙忘故因以復祭殷曰肜周曰繹)故言鳬鷖則在涇矣公尸則
來燕來寧矣酒清殽馨則公尸燕飲而福禄來成矣
(此以樂得其所為興成就也為其前日為尸故燕勞之如此無職無位不必期之以德而勉之以事也故)
(但極祝其福禄也)
○鳬鷖在沙(叶桑何反)公尸來燕來宜(叶牛何反)爾酒既多爾殽
既嘉(叶居何反)公尸燕飲福禄來為(叶吾禾反)
興也為猶助也(輯錄傳沙水旁也說文宜所安也輔氏曰稱也為去聲)
○鳬鷖在渚公尸來燕來處爾酒既湑(息汝反)爾殽伊脯
公尸燕飲福禄來下(叶後五反)
興也渚水中高地也湑酒之泲(躋上聲)者也(泲見伐木篇輯錄輔)
(氏曰處居也下自上而下易詞也)
○鳬鷖在潨(在公反)公尸來燕來宗既燕于宗福禄攸降
(叶乎攻反)公尸燕飲福禄來崇
興也潨水會也(說文曰小水入大水也)來宗之宗尊也于宗之
宗廟也崇積而高大也(福降而後崇盖自彼錫之而後積於此也)
○鳬鷖在亹(音門)公尸來止熏熏(叶眉貧反)旨酒欣欣燔炙芬
芬(叶豊勻反)公尸燕飲無有後艱(叶居銀反)
興也亹水流峽中兩岸如門也熏熏和說也欣欣樂
也芬芬香也(來成來為來下攸降來崇皆即今日言之凡得安樂尊榮如此者是即所謂福)
(也無有後艱則自今以往永永無隳而福常若此矣)
鳬鷖五章章六句
假(中庸春秋傳皆作嘉今當作嘉)樂(音洛)君子(叶音刖)顯顯令德宜民宜人
受禄于天(叶鉄因反)保右(音又)命(叶彌并反)之自天申之
賦也嘉美也君子指王也(嘉樂君子猶言樂只君子也)民庶民也
人在位者也申重也○言王之德既宜民人而受天
禄矣(明德有以得人心是即有以受天禄此已然之福也輯錄輔氏曰顯顯是明而可見之意令德)
(顕然明著故民人皆宜之宜謂心愜之人愜之故天禄之也)而天之於王猶反覆
眷顧之不厭既保之右之命之而又申重之也(此將然之)
(福也輔氏曰在已之德不已故在天之福無窮輯錄解頥曰保如天保之保謂有以安之也右如左右之)
(右謂有以助之也命如命令之命謂有以付畀之也既保之而又保之既右之而又右之既命之而又命)
(之所謂申之也)疑此即公尸之所以荅鳬鷖者也(此詩明德乃其本宜)
(民宜人以下皆明德之效驗)
○干禄百福(叶筆力反)子孫千億穆穆皇皇宜君宜王不愆
不忘率由舊章
賦也穆穆敬也皇皇美也君諸侯也王天子也愆過
(輯錄謝氏曰不愆則無聦明亂舊章之過不忘則常有繼志述事之心)率循也舊章先
王之禮樂政刑也○言王者干禄而得百神(此章以下皆𤼵)
(保右命之之意)故其子孫之蕃至于千億適(丁歴反)為天子庶
為諸侯無不穆穆皇皇以遵先王之法者(能率由舊章則不愆)
(不忘在其中矣故傳之釋經如此朱子曰子孫千億是願甚子孫之多穆穆皇皇是願其子孫之賢子孫)
(多且賢即所謂百福也愚謂所以干禄者無他上章之顕德是已輯錄陳定宇曰上章言今王之顕德固)
(所以受福未若後嗣之多賢所以久其福也)
○威儀抑抑德音秩秩無怨無惡(烏路反)率由羣匹受福
無疆四方之綱
賦也抑抑密也秩秩有常也匹類也○言有威儀聲
譽之美(輯錄輔氏曰威儀見于容止者甚密而無間德音形于聲譽者有常而不替其德可謂全)
(矣)又能無私怨惡以任衆賢是以能受無疆之福為
四方之綱(威儀聲譽德之著也盛德如此而不自賢又有公心以任賢則宜乎受福而為四方)
(之綱也為四方之綱則總攝政事維繫人心天下之治皆歸於已矣○上章重在信用先王之法此章重)
(在任用天下之賢祝願之意各有所主也)此與下章皆稱願其子孫之辭
也(輯錄解頥曰前章則言王者之福本乎天而有以及後世所以為祝頌之辭此章則言其子孫之福)
(本乎德而有以及天下又所以為稱願之辭也)或曰無怨無惡不為人所怨
惡也(宜民宜人受禄于天是得人即是得天受福無疆四方之綱是得天所以得人天人之相因如)
(此)
○之綱之紀燕及朋友(叶羽已反)百辟卿士(鉏里反)媚(眉備反)于
天子(叶奬里反)不解(佳賣反)于位民之攸堅(許既反)
賦也燕安也朋友亦謂諸臣也(輯錄通釋曰集傳言亦者盖此詩指諸臣)
(謂朋友亦如既醉指助祭之臣為朋友也)解惰塈息也○言人君能綱紀
四方而臣下賴之以安則百辟卿士媚而愛之(百辟在外)
(之諸侯也卿士在内之羣臣也)維欲其不解于位(不解于位即之綱之紀而不厭也)
而為民所安息也(於政治之大體而緫之無所遺於其節目而理之無所紊則天下重)
(任皆歸於己矣故臣下恃之以安而愛之願之惟欲君之無逸以逸其民也)東萊吕氏曰
君燕其臣臣媚其君此上下交而為泰之時也泰之
時所憂者怠荒而已此詩所以終於不解于位民之
攸塈也方嘉之又規之者盖臯陶賡歌之意也(輯錄書益)
(稷臯陶賡載歌曰元首明哉股肱良哉庶事康哉即嘉之之意又歌曰元首叢脞哉股肱惰哉萭事墮哉)
(即規之之意)民之勞逸在下而樞機在上上逸則下勞矣
上勞則下逸矣不觧于位乃民之所由休息也(吕氏之說)
(與朱子異○上章欲其子孫不敢自賢此章欲其子孫不敢自逸必其任賢可受福而為君勞已則可安)
(民而致治祝願之意是又各有所主也)
假樂四章章六句(此詩祝其君以顯德致福禄然所謂福禄者不惟得天命)
(於一時尤欲子孫之賢而保治於無窮也輯錄通釋曰首章之言乃一詩之大旨二章之)
(不愆不忘三章之威儀德音所以為顯顯令德也三章四方之綱四章之綱之紀而民之)
(攸塈所以宜民也二章之無怨無惡率由羣匹四章燕及朋友媚于天子所以宜人也至)
(於二章之千禄百福子孫千億三章之受福無疆者又皆所謂受禄于天而自天申之者)
(也)
篤公劉匪居匪康迺埸(音易)迺疆迺積迺倉迺裹(音果)餱(音侯)
糧(音良)于槖(他洛反)于囊(乃即反)思輯(音集)用光弓矢斯張干戈
戚揚爰方啓行(叶戶郎反)
賦也篤厚也公劉(輯錄釋文曰王肅云公號劉名尚書傳公爵劉名)后稷之
曾孫也事見豳風居安康寧也埸疆田畔也(輯錄董氏曰疆)
(者田之大界埸是小界今之小田塍也塍音承)積露積也餱食糧糗(丘上聲)也
(輯錄餱乾食糧榖食孟子集註餱乾糧則糧即乾糧也此訓餱食糧糗則食即糗也糗熬米麥亦乾糧也)
無底曰槖有底曰囊輯和戚斧揚鉞(輯錄鉞大而斧小)方始
也○舊說召康公以成王將涖政當戒以民事故詠
公劉之事以告之曰厚哉公劉之於民也(輯錄謝氏曰周以忠)
(厚為家法篤者厚之至也)其在西戎不敢寧居治其田疇實其倉
廪既冨且強於是裹其餱糧思以輯和其民人而光
顯其國家然後以其弓矢斧鉞之備爰始啓行而遷
都於豳焉(輯錄解頥曰遷都必用武備者一以壯國容一以防外患也)盖亦不出
其封内也(輔氏曰足食足兵然後遷國愚謂此章以勤民足食為本及啓行在道則兵戈之衛)
(亦不可無耳輯錄黃實夫曰公劉不輕於用民也必先有以蓄民之財治民之情而後可以用民之力其)
(篤於為民之心可見矣)
○篤公劉于胥斯原既庶既繁(叶紛乾反)既順迺宣而無永
嘆(他安反)陟則在巘(魚輦反叶魚軒反)復降在原何以舟(叶之遥反)之
維玉及瑶(音遥)鞞(必頂反)琫(必孔反)容刀(叶徒招反)
賦也胥相也(相去聲視也)庶繁謂居之者衆也順安宣徧
也言居之徧也無永嘆得其所不思舊也巘山頂也
舟帶也鞞刀鞘(音笑)也琫刀上飾也容刀容飾之刀也
或曰容刀如言容臭(記内則皆佩容臭語錄云容臭如今香囊)謂鞞琫之
中容此刀耳○言公劉至豳欲相土以居(輯錄公劉始於草創)
(而人之從之者已若是其盛是以居邑由是而成也)而帶此劔佩以上下於山
原也(于胥斯原是緫言之陟巘降原又詳言之遷豳之后民之所以安其所者由遷豳之初公劉能)
(盡其心也)東萊吕氏曰以如是之佩服而親如是之勞苦
斯其所以為厚於民也(貴而能勤所以為厚)
○篤公劉逝彼百泉瞻彼溥(音普)原迺陟南岡乃覯于京
(叶居良反)京師之野(叶上與反)于時處處于時廬旅于時言言于
時語語
賦也溥大覯見也京高丘也師衆也京師高丘而衆
居也(諸本作高山而衆居山字誤)董氏曰所謂京師者盖起於此
其後世因以所都為京師也(逝泉瞻原即上章之降在原也陟岡覯京即上)
(章之陟在巘也此其言之又詳且盡矣輯錄董氏曰曰嬪于京依其在京則岐周之京也王配于京則鎬)
(京也春秋所書京師則洛邑也皆仍其本號而稱之猶晉云新絳故絳也增釋曰洛邑亦謂之洛師正京)
(師之意)時是也處處居室也廬寄也旅賓旅也直言曰
言論難(並去聲)曰語○此章言營度(待洛反)邑居也自下
觀之則往百泉而望廣原(百泉當是衆流所會之處地勢平曠故可以瞻廣原)
(也○增釋許氏曰通典漢安定郡朝那縣地唐為原州百泉縣盖因詩百泉而得名)自上觀之
則陟南岡而覯于京於是為之居室於是廬其賓旅
於是言其所言於是語其所語無不於斯焉(處處者上下之)
(定居也廬旅者賓客所寄宿也言言語語猶所謂爰笑爰語者盖聚族而居聲音相接也○上章止言相)
(地此章則相地以定而施營度之功矣輯錄一說言言施告令語語議政事)
○篤公劉于京斯依(叶於豈反)蹌蹌(七羊反)濟濟(子禮反)俾筵俾
几既登乃依(同上)乃造(七到反)其曹執豕于牢酌之用匏(步交)
(反)食(音嗣)之飲之(於鴆反)君之宗之(就用之字為韻)
賦也依安也(安居也)蹌蹌濟濟群臣有威儀貎(輯錄曲禮皆行)
(容大夫濟濟士蹌蹌註濟濟脩飾齊一之貌蹌蹌翔舉舒揚之貌)俾使也使人為之
設筵几也登登筵也依依几也(輯錄通釋曰二依字義不同)曹群
牧之處也以豕為殽用匏為爵儉以質也宗尊也主
也嫡子孫主祭祀而族人尊之以為主也○此章言
宫室既成而落之(輯錄羅氏曰宫室既成而祭之曰落左氏傳願與諸侯落之)既
以飲食勞(去聲)其群臣而又為之君為之宗焉東萊吕
氏曰既饗燕而定經制以整屬(音燭)其民(整者齊之而不亂属者聮)
(之而不散)上則皆統於君下則各統於宗盖古者建國立
宗其事相須(輯錄李氏曰宗子有五大宗子一小宗子四别子為祖繼别為宗百世不遷者)
(大宗也繼禰之宗繼祖之宗繼曾祖之宗繼高祖之宗五世則遷者小宗也皆所以主祭祀而統族人如)
(有國有家之重者也)楚執戎蠻子而致邑立宗以誘其遺民(左傳)
(哀公四年輯錄註楚復詐為蠻子作邑立其宗主)即其事也(宗字之義朱傳吕說各是一意)
(但此方為燕飲言之則朱子之說為切)
○篤公劉既溥既長既景迺岡相(息亮反)其隂陽觀其流
泉其軍三單(音丹叶多㳙反)度(待洛反)其隰原徹田為糧度(同上)其
夕陽豳居允荒
賦也溥廣也言其芟夷墾辟土地既廣而且長也(輯錄)
(䟽東西為廣南北為長)景考日景以正四方也岡登高以望也
相視也隂陽向背(音佩)寒暖之宜也流泉冰泉灌溉之
利也(景所以相隂陽岡所以觀流泉也孔氏曰疆理田畆或南或北必須正其方面故如此愚謂百)
(榖各有所宜如黍宜寒稌宜暑之類則隂陽寒暖不可不知也)三單未詳(鄭氏曰大國三軍以)
(其餘為羡公劉遷豳民始從之丁夫適滿其數耳謂之單者無羡卒也今存以備一說輯錄䟽小司徒云)
(凡起徒役無過家一人以其餘為羡羡謂家之副丁也今言其軍三單則是單而無副)徹通也
一井之田九百畆八家皆私百畆同飬(去聲)公田耕則
通力而作收則計畆而分也周之徹法自此始其後
周公盖因而脩之耳(按此則周之徹法始於公劉七月一之日之云則周之正朔始)
(於公劉是雖荒遠之地可以專行然以其國之狹小如此而其遠大之規乃如此非大賢其孰能之輯錄)
(王晦叔曰大國三軍之法以治兵徹田什一之法以儲粟周家軍制徹法皆起於此)山西曰夕
陽(輯錄夕始得陽也○增釋許氏曰䟽云夕陽者總言豳人一國之所處其界在山之西不知是何山)
(也書傳說大王去邠踰梁山註云梁山在岐山東北然則豳國之東有大山者其唯梁山是也)允信
荒大也○此言辨土宜以授所徙之民定其軍賦與
其税法又度山西之田以廣之而豳人之居於此益
大矣(豳地之廣如此已辟者既授所徙之民而定其制增辟者又因後來之民而益其業於是廣而)
(益廣矣)
○篤公劉于豳斯館(叶古玩反)涉渭為亂取厲取鍛(丁亂反)止
基迺理爰衆爰有(叶羽已反)夾其皇澗遡其過(古禾反)澗止旅
迺密芮鞫(居六反)之即
賦也館客舍也亂舟之截流横渡者也厲砥鍛鐵止
居基定也理疆理也衆人多也有財足也遡鄉也皇
過二澗名芮水名出吳山西北東入涇周禮職方作
汭鞫水外也○此章又緫叙其始終言其始來未定
居之時涉渭取材而為舟以來往取厲取鍛而成宫
室既止基於此矣乃疆理其田野則日益繁庶冨足
(止基即上章營度邑居之事乃理即上章徹田為糧之事止之則衆理之則有公劉所以富庶其民如此)
其居有夾澗者有遡澗者其止居之衆日以益密乃
復(去聲)即芮鞫而居之而豳地日以廣矣(即就也上章度其夕陽則)
(耕者益衆此章芮鞫之即則居者益蕃皆後來富盛之效也)
公劉六章章十句(周公以文王以下三詩戒成王則自文王武王至於王季)
(至於大王矣又以七月戒成王則又上及豳人之風俗矣康公又自公劉始遷於豳言之)
(則先公所以典王業者致詳備矣但風雅不同體是以七月之詩宜入國風云王氏曰周)
(之有公劉言乎其時則甚微言乎其事則甚勒稱時之甚微以戒其盈稱事之甚勤以戒)
(其逸此召康公之志也輯錄陳氏曰七月言先公風化公劉則言建國君民之事風雅之)
(不同如此)
泂(音迥)酌彼行潦(音老)挹(音揖)彼注兹可以餴(甫云反)饎(尺志反叶昌里)
(反)豈弟君子民之父母(叶滿彼反)
興也泂遠也行潦流潦也餴烝米一熟而以水沃之
乃再烝也饎酒食也君子指玉也○舊說以為召康
公戒成王言遠酌彼行潦挹(酌也)之於彼而注之於此
尚可以餴饎(輯錄曹氏曰道上流潦黃濁不可飲然蓄之大器澄停既久挹取其清者而注)
(之於此尚有用也)况豈弟之君子豈不為民之父母乎(此以小物)
(之功用興大德之功用明人君不可無豈弟之德也夫以文王之盛德至極無加乃得稱為豈弟召公以)
(此期之成王則其戒君之意遠矣)傳曰豈以彊教之弟以悦安之(自強)
(以教之不倦也和悦以安之不暴也)民皆有父之尊有母之親(此引表記語兼)
(釋豈弟之義以彊教之有父道也以悦安之有母道也)又曰民之所好好之民
之所惡惡之此之謂民之父母(此引大學語專釋父母之義所欲與之聚)
(之所惡勿施爾也輯錄朱子曰能以民心為已心則是愛民如子而民愛之如父母矣輔氏曰此以成民)
(之才而言也下以體民之心而言也既有以成其才又有以體其心則能盡教育之道矣此其所以為民)
(之父母也)
○泂酌彼行潦挹彼注兹可以濯罍(音雷)豈弟君子民之
攸歸(叶古回反)
興也濯滌也
○泂酌彼行潦挹彼注兹可以濯溉(古愛反叶古氣反)豈弟君
子民之攸塈(許既反)
興也溉亦滌也塈息也(民之攸歸者有膽有依得所注也民之攸塈者有怙有恃)
(得所安也皆所以申父母之義也)
泂酌三章章五句
有卷(音權)者阿(與歌叶)飄風自南(叶尼心反)豈弟君子來游來歌
(與何叶)以矢其音
賦也卷曲也阿大陵也豈弟君子指王也(輯錄曹氏曰豈弟君)
(子樂於循理而已平易近民人君之德也故詩人美人君之德必以豈弟言之)矢陳也○此
詩舊說亦召康公作疑公從成王游歌於卷阿之上
因王之歌而作此以為戒此章纔叙以𤼵端也(成王歌之)
(召公矢其音以和之自此以下皆公所矢之音也輯錄地勢美而天氣和則君心悦而臣言入矣盖見成)
(王當此之際其胷次直與天地同流所以召公繼其詠歌而以規戒之言進之也解頥曰盖秦和盛治之)
(時以三光則得其明以四時則得其序以庶類則得其所是誠可樂也然治極而不戒則亂亦於此乎兆)
(此其所可慮也夫惟慮於極治之時此有虞所以有臯陶之賡歌有周所以有召公之卷阿也)
○伴(音判)奐(音喚)爾游矣優游爾休矣豈弟君子俾爾彌爾
性似先公酋(在由反)矣
賦也伴奐優游閒暇之意(伴奐優游承來游來歌言輯錄謝氏曰伴奐逍遙閑)
(散之意優游從容閒暇之意休休息也)爾君子皆指王也彌終也性猶
命也酋終也○言爾既伴奐優游矣又呼而告之言
使爾終其夀命似先君善始而善終也(言先公則先王在其中故)
(傳以先君代先公字○伴奐優游今日之福也而我之意又欲使爾後日之伴奐優游長若此則固有其)
(道也此即其燕安之福而誘掖之使樂於用賢爾故呼而告之如此下二章語勢同)自此至第
四章皆極言夀考福禄之盛以廣王心而歆動之(輯錄)
(何伯善曰歆好樂也歆動者使之好樂而動其心也)五章以後乃告以所以致
此之由也
○爾土宇昄(符版反)章亦孔之厚(叶狠口下主二反)矣豈弟君子
俾爾彌爾性百神爾主(叶當口腫庾二反)矣
賦也昄章大明也(輯錄昄當易蒲版反)或曰昄當為版版章猶
版圖也○言爾土宇昄章既甚厚矣(輯錄尸子曰天地四方曰宇謝)
(氏曰成王土宇之大亦明矣其王業亦可謂甚厚矣)又使爾終其身常為天地
山川鬼神之主也(此章即其富有之業而誘掖之)
○爾受命長矣茀(芳弗反)禄爾康矣豈弟君子俾爾彌爾
性純嘏爾常矣
賦也茀嘏皆福也(輯錄箋純大也)常常享之也(此章即其康寧之福而誘)
(掖之)
○有馮(符冰反)有翼有孝有德以引以翼豈弟君子四方
為則
賦也馮謂可為依者翼謂可為輔者(静專有守則可為依堅彊不屈)
(則可為輔)孝謂能事親者德謂得於已者引導其前也翼
相(去聲)其左右也(以用也以之導我則不昧於所適以之相我則不怠於所行)東萊
吕氏曰賢者之行(去聲)非一端必曰有孝有德何也盖
人主常與慈祥篤實之人處(上聲○慈祥以孝言篤實以德言朱子以馮翼)
(孝德為四臣吕氏即以孝德之人為可馮翼者)其所以興起善端涵飬德性
鎮其躁(音竈)而消其邪日改月化有不在言語之間者
矣(輯錄謝氏曰求賢不取非常之才而止曰有孝有德何也曰孝於親者必忠於君取其孝正求其忠)
(也唐虞以上取人以德無才德之分如臯陶九德皆才也舜禹八元八凱之才皆德也有德則才在其中)
(矣)○言得賢以自輔如此則其德日脩而四方以為
則矣(有賢貴於能用故必以引以翼然後其德可成而四方自以我為則也)自此章以
下乃言所以致上章福禄之由也
○顒顒卬卬如圭如璋令聞(音問)令望(叶無方反)豈弟君子四
方為綱
賦也顒顒(魚容反)卬卬(五岡反)尊嚴也如圭如璋純㓗也
令聞善譽也令望威儀可望法也○承上章言得馮
翼孝德之助則能如此而四方以為綱矣(此以詳言君子之德)
(也顒卬以見於外者言圭璋以存諸内者言内外相符如此則聞之而有善譽望之而有威儀庶幾為人)
(君之全德而四方自以我為綱也綱者衆紀之所繋天下歸於一人猶衆紀屬於一綱耳○首章之豈弟)
(君子稱之也二章三章四章之豈弟君子呼而告之也五章言必如此而後可成豈弟君子之德六章言)
(必如此而後可謂豈弟君子之德也意之不同如此)
○鳳凰于飛翽翽(呼會反)其羽亦集爰止藹藹王多吉士
(鉏里反)維君子使媚于天子
興也鳳凰靈鳥也(輯錄說文曰神鳥也其像鴻前麐後蛇頸魚尾鸛顙鴛思龍文龜背)
(燕頷鷄喙五色備舉出於東方君子之國見則天下安寧飛則羣鳥從以萬數麐麟同)雄曰鳳
雌曰凰翽翽羽聲也鄭氏以為因時鳳凰至故以為
喻理或然也(輯錄蔡氏曰是時周方隆盛鳴鳳在郊鳴于高岡者乃咏其實也)藹藹
衆多也媚順愛也○鳳凰于飛則翽翽其羽而集於
其所止矣藹藹王多吉士則維王之所使而皆媚于
天子矣(此與下章以人物各有趋向為興)既曰君子又曰天子猶曰
王于出征以佐天子云爾(禽鳥之性必欲得所止賢士之心必欲致於用苟得)
(見用則隨所使令而皆一心媚愛於天子矣下章之意類此○上兩章重在得賢以自輔此與下章則言)
(賢者集于王朝如此其多是馮翼孝德之臣具有而足供使令矣故曰使曰命再三致意而與以引以翼)
(相應也)
○鳳凰于飛翽翽其羽亦傅(音附)于天(叶鐵因反)藹藹王多吉
人維君子命(叶彌并反)媚于庶人
興也媚于庶人順愛于民也(下集所止上戾于天禽鳥之性也上愛天子下)
(愛庶人賢士之心也然不見用則其心不得以自效是故使之命之有望於成王也)
○鳳凰鳴矣于彼高岡梧桐生矣于彼朝陽菶菶(布孔反)
萋萋(七西反)雝雝喈喈(叶居奚反)
比也又以興下章之事也山之東曰朝陽(輯錄朝先見日也)
鳳凰之性非梧桐不棲非竹實不食(即賢者非有道之朝不處非恭)
(敬之實不留也)菶菶萋萋梧桐生之盛也雝雝喈喈鳳凰鳴
之和也(高岡非潜伏之地朝陽為明盛之處賢者出潜離隠而逢賢君致治之時也其相遇之盛)
(既如此必君盡其禮猶菶萋然則臣得展其所藴猶雝喈然其相與之盛當如此今而賢者集於王朝矣)
(而禮意之隆則有望於成王也)
○君子之車既庶且多君子之馬既閑且馳(叶唐何反)矢詩
不多維以遂歌
賦也承上章之興也菶菶萋萋則雝雝喈喈矣君子
之車馬則既衆多而閑習矣其意若曰是亦足以待
天下之賢者而不厭其多矣遂歌盖繼王之聲而遂
歌之猶書所謂賡載歌也(梧桐盛則有以致鳳鳴之和車馬盛則足以待賢者)
(之衆興主梧桐取物貴蕃盛之意但康公止陳車馬之盛如此而當以此待賢則其意自見於言外故以)
(矢詩遂歌結之欲王深味其言而自得也輯錄遂繼也成也蔡氏曰賡續載成也續帝歌以成其義也王)
(日休曰此詩非不多也召公以為不多者愛君之心無已也)
卷阿十章六章章五句四章章六句(此詩之要在於用賢)
(用賢輔德則為綱為則乃其自然而伴奐優游可保於無窮矣今日之賢士如此其多吾)
(君之車馬如此其盛則招延禮待以引以翼者王之所當致意也○增釋許氏曰一章召)
(公因王來游來歌矢音以進其誘掖之詞以𤼵端也三章四章皆言已有之福欲王終其)
(夀考果能若是則有其效矣五章欲王用賢脩德而為四方之則六章言德備内外身其)
(衆美則為四方之綱七八章鳳凰興吉士吉人正言能佐王也是言賢者見用於有德之)
(君九章惟梧桐之菶萋鳳凰之雝喈以興下章君子之車馬庶多而閑習則吉士之來者)
(衆矣盖賢者之進必以義上之人致敬以有禮則興起者多矣)
民亦勞止汔(許乙反)可小康惠此中國以綏四方無縱詭
(居毁反)隨以謹無良式遏寇虐&KR0579;(七感反)不畏明(叶謨郎反)柔遠
能邇以定我王
賦也汔幾也(輯錄止助語幾祈機一音近也箋康安也)中國京師也四方
諸夏也京師諸夏之根本也(輯錄馮氏曰諸夏諸侯之稱夏大也中國曰夏)
(大之也)詭隨不顧是非而妄隨人也謹歛束之意憯曾
也明天之明命也(&KR0579;不畏明言不畏正理而無忌憚也)柔安也能順習
也(順習者馴服之以教化之意)○序說以此為召穆公刺厲王之
詩以今考之乃同列相戒之詞耳未必專為(去聲)刺王
而𤼵然其憂時感事之意亦可見矣(輯錄嚴氏曰朱子此說是也詩)
(言以定我王以為王休又言我雖小子王欲玉女皆語同列之詞以時之亂戒同列所以刺王也)蘇
氏曰人未有無故而妄從人者維無良之人將悅其
君而竊其權以為寇虐則為之(輯錄解頥曰非詭隨無以媚上而為寇虐)
(之本非寇虐無以威下而遂詭隨之志詭隨者柔惡之所為寇虐者剛惡之所𤼵)故無縱詭
隨則無良之人肅而寇虐無畏之人止然後柔遠能
邇而王室定矣(輔氏曰柔遠能邇與惠中國綏四方相應○此詩大旨在於遏小人詭隨)
(無良寇虐無畏皆以言其心術之不一也後言惛怓罔極醜厲繾綣之類亦以極其形容耳輯錄彭氏曰)
(民勞甚矣未能遽望其太平也但庶幾小康耳故教以惠中國而綏四方然所以惠綏者豈有他哉其本)
(在朝廷之上母使小人亂政則柔遠能邇而我王定矣先言惠中國以綏四方此出治之序也後言柔遠)
(能邇此成治之效也書言柔遠能邇而必曰難任人詩言柔遠能邇而必曰謹無良皆有常戒懼之意)
穆公名虎康公之後(增釋許氏曰䟽引左傳服虔註穆公召康公十六世孫今按史)
(記但云召公已下九世至惠侯而不着其年謚謂惠侯當厲王奔彘之時下至十五世則為繆侯繆侯七)
(年為魯隠公元年與䟽不合盖國微史失不可考信故傳但曰康公之後)厲王名胡成王
七世孫也(輯錄孔䟽世本及周本紀皆云成王生康王康王生昭王昭王生穆王穆王生恭王)
(恭王生懿王及孝王孝王生夷王夷王生厲王凡九世從成王言之不數成王及孝王故七世也)
○民亦勞止汔可小休惠此中國以為民逑無縱詭隨
以謹惛怓(女交反叶尼猶反)式遏寇虐無俾民憂無棄爾勞以
為王休
賦也(輯錄箋休止息也)逑聚也惛(音昏)怓猶讙(歡諠二音)譁也(讙譁即巧)
(言利口之徒)勞猶功也言無棄爾之前功也休美也(輯錄曹氏)
(曰自二章而下皆衍而成篇以暢其意不甚相遠也)
○民亦勞止汔可小息惠此京師以綏四國(叶于逼反)無縱
詭隨以謹罔極式遏寇虐無俾作慝(惕得反)敬慎威儀以
近有德
賦也罔極為惡無窮極之人也有德有德之人也(既能)
(遏小人又必親君子盖遏小人則無蠧政之憂親君子則有輔仁之益然威儀不謹則君子不可親故中)
(庸九經之目必先脩身而後尊賢也)
○民亦勞止汔可小愒(起例反)惠此中國俾民憂泄(以世反)
無縱詭隨以謹醜厲式遏寇虐無俾正敗(叶蒲寐反)戎雖小
子而式弘大(叶特計反)
賦也愒息泄去厲惡也正敗正道敗壊也戎汝也言
汝雖小子而其所為甚廣大不可不謹也(以少年而當大任可)
(不謹乎)
○民亦勞止汔可小安惠此中國國無有殘無縱詭隨
以謹繾綣式遏寇虐無俾正反王欲玉女(音汝)是用大諫
(春秋傳荀子書並作簡音簡)
賦也繾綣小人之固結其君者也正反反於正也(王氏)
(曰正敗者敗而已未盡反也反則無正矣輯錄彭氏曰正反則善惡曲直無不倒置天下其可得而正邪)
(每章言愈切而意愈深)玉寳愛之意言王欲以女為玉而寳愛
之故我用王之意大諫正於女盖託為王意以相戒
也(戎雖小子而式弘大憂其任負之重也王欲玉女是用大諫體其愛念之深也皆所以為同列謀也)
民勞五章章十句(首章言遏小人則可安人民而定王室二章言遏小人則)
(可保成功以承王休三章言既以遏小人又必親君子四章言遏小人使正道全而不壞)
(五章言遏小人使正道存而不亡)
上帝板板下民卒癉(當簡反)出話不然為猶不遠靡聖管
管不實於亶猶之未遠是用大諫(叶音簡)
賦也板板反也卒盡癉病猶謀也管管無所依也亶
誠也○序以此為凡伯刺厲王之詩今考其意亦與
前篇相類但責之益深切耳(輯錄嚴氏曰朱子以此詩為切責僚友用事之)
(人而義歸於刺王與上篇同味詩意信然胡庭芳曰厲王無道召穆凡伯以親賢之故宜極言而力救之)
(顧乃不直致其諫而姑責同僚以使之聞之者豈非亦以監謗之故不欲嬰其鋒以陷於罪而甚吾君之)
(惡也邪吁二公忠愛之懷於此益可見矣)此章首言天反其常道而使民
盡病矣而女之出言皆不合理為謀又不久遠其心
以為無復聖人但恣已妄行而無所依據又不實之
於誠信豈其謀之未遠而然乎(出話不然恃其便侫者也為猶不遠蔽於)
(近小者也惟其謀之不遠是以猖狂誕妄無所不至也既以出話為猶並言而又以猶之未遠申結之盖)
(謀出於心而後言出於口二者相對而謀為之主也輯錄李迂仲曰愛民者天之常道耳今天使下民皆)
(病則反其常道矣言為猶不遠又言猶之禾遠盖反覆言之自下文以至末章皆是大諫也○增釋許氏)
(曰此詩雖同列相戒之言而後三章實君之任盖責同列以道其君使知此也一詩之意在出話不然為)
(猶不遠兩語而猶又話之本也故下唯言猶之未遠)世亂乃人所為而曰上帝
板板者無所歸咎之詞耳
○天之方難(叶泥㳙反)無然憲憲(叶虛言反)天之方蹶(俱衛反)無然
泄泄(以世反)辭之輯(音集叶祖合反)矣民之洽矣辭之懌(叶弋灼反)矣
民之莫矣
賦也憲憲欣欣也蹶動也(難者艱難而不易處之時動者跪跪而不得安之時)
泄泄猶沓沓也盖弛緩之意(欣欣然不慎也沓沓然不勉也)孟子曰
事君無義進退無禮言則非先王之道者猶沓沓也
(非詆毁也輯錄朱子曰天方艱難則人當憂懼也今乃欣欣然自以為適天方蹶動則人當斂飭也今乃)
(弛緩而不以為事則是自絶于天矣始也不有夫聖終也自絶于天則何以能立於人之朝哉蹶顛覆之)
(意泄泄怠緩悦從之貌言天欲顛覆周室羣臣無得泄泄然不急救正之沓沓即泄泄之意盖孟子時人)
(語如此)輯和洽合懌悅莫定也辭輯而懌則言必以先
王之道矣所以民無不合無不定也
○我雖異事及爾同僚我即爾謀聽我囂囂(許驕反)我言
維服勿以為笑(叶思邀反)先民有言詢于芻(初俱反)蕘(如謠反)
賦也異事不同職也同僚同為王臣也春秋傳曰同
官為僚(定宇陳氏曰觀此言則其為同列相戒甚明)即就也囂囂自得不
肯受言之貌服事也猶曰我所言者乃今之急事也
先民古之賢人也芻蕘采薪者古人尚詢及芻蕘况
其僚友乎(上章辭輯辭懌與出話不然相應此章我即爾謀與為猶不遠相應我即爾謀則其)
(謀遠矣而爾不我聽可乎哉)
○天之方虐無然謔謔(虛虐反)老夫灌灌小子蹻蹻(其略反)
匪我言耄(莫報反叶毛博反)爾用憂謔多將熇熇(叶計各反)不可救
藥
賦也謔戲侮也老夫詩人自稱灌灌欵欵也蹻蹻驕
貌(輯錄李迂仲曰說文蹻蹻舉足高也以足高之意觀之是驕之意)耄老而昏也熇
熇熾盛也(輯錄釋文熇許酷反一許各反)○蘇氏曰老者知其不可
而盡其欵誠以告之少(去聲)者不信而驕之故曰非我
老耄而妄言乃汝以憂為戲耳夫憂未至而救之猶
可為也苟俟其益多則如火之盛不可復救矣(上章誘之)
(使聽其言此章警懼之使不可不聽其言皆以盡其告戒之誠也)
○天之方懠(才細反叶箋西反)無為夸(苦花反)毗威儀卒迷善人
載尸民之方殿屎(許伊反)則莫我敢葵喪(息浪反)亂蔑資(叶箋)
(西反)曾莫惠我師(叶霜夷反)
賦也懠怒夸大毗附也小人之於人不以大言夸之
則以諛言毗之也(張狂自矜以罔人雷同相和以附人皆小人之態也出話不然則)
(民聽癉辭輯辭懌則民合而定夸大毗附則民愁聽而呻吟反覆言之以見治亂之機實在於此也)尸
則不言不為飲食而已者也殿(都甸反)屎呻吟也葵揆
也蔑猶滅也資與咨同嗟嘆聲也惠順師衆也○戒
小人毋得夸毗使威儀迷亂而善人不得有所為也
(小人自恣正不勝邪而上下之威儀亂矣所以君子不得有為也)又言民方愁苦呻
吟而莫敢揆度其所以然者是以至於散亂滅亡而
卒無能惠我師者也(民已窮而君子不得政故國愈亂而仁政不及民)
○天之牖民如壎(許亢反)如篪(音池)如璋如圭如取如攜攜
無曰益牖民孔易(以豉反叶夷益反)民之多辟(匹亦反下同)無自立
辟
賦也牖開明也(程子曰牖開通之義室之暗也故設牖以通明)猶言天啓其
心也壎唱而篪和璋判而圭合取求攜得而無所費
(輯錄通釋曰言求之即得而無費於已以益之也)皆言易也(無所費三字訓攜無曰益一句)
辟邪也○言天之開民其易如此以明上之化下其
易亦然今民既多邪辟矣豈可又自立邪辟以道之
邪(易亂為治其機在我而不難民心好亂居位者不可倡其亂也輯錄輔氏曰此與下章分明是譏及)
(於王也故先生於民勞首章言此二詩雖不專為刺王而𤼵然其憂時感事之意亦可見矣者是也)
○价(音介)人維藩(叶分邅反)大師維垣大邦維屏大宗維翰(叶胡)
(田反)懷德維寧宗子維城無俾城壊(叶胡罪胡威二反)無獨斯畏
(叶紆會於非二反)
賦也价大也大德之人也藩籬師衆垣墻也大邦強
國也屏樹也所以為蔽也大宗強族也翰幹也宗子
同姓也○言是六者皆君之所恃以安而德其本也
(輯錄李迂仲曰王所恃以衛國家者在此數者苟懷之以德則無不寧矣詩人以懷德惟寧間於中則宗)
(子維城亦當以德懷之也左氏曰君其脩德以固宗子何城如之所謂宗子維城是也彭氏曰王者之治)
(親親為大雖用人以為藩垣屏而資同姓以為翰翰者所資以立也又必待同姓以為城城者所恃以固)
(也曰大宗曰宗子其意反覆言同姓之至重至切盖垣重於藩屏不可以無翰而城又大而且重焉然在)
(人者皆有形之勢而德之在我乃無形之勢也故獨曰維寧焉)有德則得是五者之
助不然則親戚叛之而城壊(親離則衆叛可知)城壊則藩垣
屏翰皆壊而獨居獨居而所可畏者至矣(獨居猶書言獨夫也)
○敬天之怒無敢戲豫敬天之渝(用朱反)無敢馳驅昊天
曰明(叶謨郎反)及爾出玉(音往叶如字)昊天曰旦(叶得絹反)及爾游衍
(叶恰戰反)
賦也渝變也王往通言出而有所往也旦亦明也衍
寬縱之意○言天之聦明無所不及不可以不敬也
板板也難也蹶也虐也懠也其怒而變也甚矣而不
之敬也(輔氏曰憲憲謔謔蹻蹻憂謔皆戲豫之事也管管泄泄囂囂夸毘皆馳驅之事也愚謂戲)
(豫者自慢之心馳驅者自恣之意皆不知畏天者也以足首章之意)亦知其有日監在
兹者乎(天者理而已理無往而不在故天無往而不監知此則敬天之意常存而易亂為治不難)
(矣此一詩之要旨也)張子曰天體物而不遺猶仁體事而無不
在也(輯錄語錄問天體物仁體事以見物物各有天理事事皆有仁曰然天體在物上仁體在事上)
(猶言天體於物仁體於事本是言物以天為體事以仁為體緣須着從上說故如此下語又問與體物而)
(不可遺一般否曰然)禮儀三百威儀三千(輯錄禮儀經禮也威儀曲禮也禮儀便是)
(儀禮中士冠禮諸侯冠禮天子冠禮之類大節有三百條如始加再加三加又如坐如尸立如齊之類皆)
(是其中之小者有三千條)無一事而非仁也昊天曰明及爾出王
昊天曰旦及爾游衍無一物之不體也(張子又推之以教學者如)
(此天者理之緫名仁則吾心之天理物不外乎理事不外乎心之理也輯錄解頥曰天之怒不可不敬也)
(汝其敢戲豫乎天之變不可不敬也汝其敢馳驅乎昊天曰明及爾出王言一出入之際而天必與之俱)
(也昊天曰旦及爾遊衍言一動息之頃而天必與之同也此所謂陟降厥士日監在兹也此君子之學所)
(以必戒懼慎獨之為貴也)
板八章章八句(一章歸咎於天而責之二章歸咎於天以教之三章既責之又)
(教之四章又歸咎於天切責而儆懼之五章又歸咎於天教戒而切責之六章又望法天)
(欲其易亂以為治七章歸本於德欲其得人心以輔治八章則告以天所當敬之故庶幾)
(亂之反乎治也輯錄嚴氏曰五章以前皆切責僚友之詞六章以後皆責僚友而因以戒)
(王也)
生民之什十篇六十一章四百三十三句
詩經䟽義會通卷十七
