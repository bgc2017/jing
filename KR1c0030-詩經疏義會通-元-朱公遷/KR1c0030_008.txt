詩經疏義會通卷六元朱公遷撰
唐一之十
唐國名本帝堯舊都在禹貢冀州之域太行
(音杭)恒山之西大原大岳之野周成王以封弟
叔虞為唐侯南有晉水至子燮(悉恊反)乃改國
號曰晉後徙曲沃又徙居絳(增釋許氏曰今考堯都雖有四)
(而詩之唐國當從詩譜謂晉陽盖其時封叔虞於堯之故墟曰唐侯其子燮以晉水所出)
(改為晉侯晉陽實晉水所出則唐叔虞之始封在晉陽矣唐以堯得名晉以水得名其地)
(一也孔疏燮生武侯寧族族生成侯服人成侯徙曲沃穆侯徙絳昭侯以下又徙冀及武)
(公并晉又都絳也)其地土瘠(音籍)民貧勤儉質樸憂深
思(去聲)遠有堯之遺風焉(輯錄前漢志日河東本唐堯所居有先王)
(遺教君子深思小人儉嗇張南軒曰堯之遺風只是儉而用禮一事亦不必事事稱有遺)
(風也)其詩不謂之晉而謂之唐蓋仍其始封之
舊號耳(輯錄通釋曰武公能滅晉之宗而不能滅唐之號能冒晉之號而不能繼)
(唐之統君子欲絶武公於晉而不可故總名其詩為唐以寓意焉然則晉詩稱唐見曲沃)
(武公滅宗國之罪而魏風首晉又以見曲沃獻公滅同姓之惡世變如此春秋欲不作不)
(可也)唐叔所都在今大原府曲沃及絳皆在今
絳州(輯錄大原府即今大原府曲沃及絳今平陽府屬縣並隸山西)
蟋蟀在堂歲聿(允橘反)其莫(音暮)今我不樂(音洛下同)日月其除
(直慮反)無已大(音泰)康職思其居(叶音據)好(呼報反)樂無荒良士
瞿瞿(俱具反)
賦也蟋蟀蟲名似蝗而小正黑有光澤如漆有角翅
或謂之促織(輯錄蟋蟀一名蛬一名蜻&KR1465;又名促織)九月在堂(室有戸出戸即)
(為堂此與豳風九月在戸相合)聿遂莫晚除去也太康過於樂(音洛)也
職主也瞿瞿却顧之貌(顧其後也)○唐俗勤儉故其民間
終歲勞苦不敢少休及其歲晚務閒之時乃敢相與
燕飲為樂而言今蟋蟀在堂而歲忽已晚矣當此之
時而不為樂則日月將舍我而去矣(不可不樂者以此)然其
憂深而思遠也故方燕樂而又遽相戒曰今雖不可
以不為樂然不已過於樂乎(不可過於為樂如此)盍亦顧念其
職之所居者使其雖好樂而無荒若彼良士之長慮
而却顧焉則可以不至於危亡也(善於為樂蓋如此輯錄嚴氏曰職思)
(其居啓其憂也好樂無荒作其勤也良士瞿瞿警其惰也三言而君國之道盡矣)蓋其民俗
之厚而前聖遺風之遠如此(輯錄通釋曰自堯而至於周盖千餘年矣而其)
(風化流傳固結於唐人之心故其民間質實勤儉之習親愛和樂之恩警戒忠告之情備見於詩此其俗)
(之所以為厚也解頥曰勤者生財之道儉者用財之節聖人教人不越乎勤儉而已夫勞苦者人情之所)
(畏然而不可以不勉逸樂者人情之所喜然而不可以為過必也致其勤於三時之久而享其樂於一時)
(之暫則其生財不匱而用財有節焉猶恐其或過也又戒之以思其職之所居夫斯民之職不在乎他男)
(子之所當務者稼穡狩獵而已矣女子之所當務者桑麻紡績而已矣誠使男女各盡其職之所當為則)
(廩有餘粟機有餘布老者衣帛食肉少者不饑不寒而於仰事俯育之間可以沛然有餘雖良士之長慮)
(却顧亦不過如此而已豈不可以為美俗哉)
○蟋蟀在堂歲聿其逝今我不樂日月其邁(叶力制反)無已
大康職思其外(叶五墜反)好樂無荒良士蹶蹶(俱衛反)
賦也逝邁皆去也外餘也其所治之事固當思之而
所治之餘亦不敢忽蓋其事變或出於平常思慮之
所不及故當過而備之也(思其外則不止於思其居矣輔氏曰人無遠慮必冇)
(近憂故當思慮在事外也思之雖周而為之不敏則亦無益矣)蹶蹶動而敏於事也
(動即勤動之義)
○蟋蟀在堂役車其休今我不樂日月其慆(吐刀反叶佗侯反)
無已大康職思其憂好樂無荒良士休休
賦也庶人乘役車(孔疏曰役車可載任器以供役亦可用以納禾稼輯錄見春官巾車)
歲晚則百工皆休矣慆過也休休安閒之貌樂而有
節不至於淫所以安也(輯錄輔氏曰庶人之役車猶休矣則君子可無一日之樂)
(乎職思其居謂所居之職也職思其外謂所職之外也職思其憂謂思之極而至於憂也始則瞿瞿然而)
(思中則蹶蹶然而為終則休休然而安必如是始可以樂而謂之良士爾其意皆自近而遠自淺而深是)
(則所謂憂深而思遠者也)
蟋蟀三章章八句(勸人為樂之意反覆道之輯錄楊氏曰此詩欲及時自樂)
(也而卒曰好樂無荒可謂有禮矣當是時風雖變而堯之遺風未亡也朱子曰唐風自是)
(尚有勤儉之意作是詩是一箇不敢放懷底人說今我不樂便又說無已大康通釋曰此)
(詩必曰蟋蟀在堂而後曰今我不樂則能不遊于逸矣旣曰今我不樂又曰無已大康則)
(能不淫于樂矣曰職思其外則儆戒無虞也曰好樂無荒則無怠無荒也以詩人之克勤)
(克儉所憂所思雖無唐虞君臣之德業而其𤼵於詩者與伯益告戒之辭同條共貫信乎)
(前聖遺風之遠也)
山有樞(烏侯昌朱二反)隰有榆(夷周以朱二反)子有衣裳弗曳弗婁(力侯)
(力俱二反)子有車馬弗馳弗驅(袪尤虧于二反)宛(於阮反)其死矣他人
是愉(他侯以朱二反)
興也樞荎(雉之田結二反)也今刺(去聲)榆也榆白枌(音焚)也(輯錄樞其)
(針刺如柘其葉如榆為茹美滑於白榆也榆之皮色白者名枌郭璞云枌榆先生葉却著莢皮色白)婁
亦曳也(輯錄曳牽也引也)馳走驅策也(輯錄走馬日馳策馬日驅)宛坐見
貌愉樂也○此詩蓋亦答前篇之意而解其憂故言
山則有樞矣隰則有榆矣子有衣裳車馬而不服不
乘則一旦宛然以死而他人取之以為已樂矣(此亦有字)
(相呼為興)蓋言不可不及時為樂然其憂愈深而意愈蹙
矣(為其舉死亡以為說也)
○山有栲(音考叶去九反)隰有杻(女九反)子有廷内弗洒弗埽(叶蘇)
(后反)子有鐘鼓弗鼓弗考(叶去九反)宛其死矣他人是保(叶補苟反)
興也栲山樗(抽居反)也似樗色小白葉差(初邁反)狹(輯錄孔疏)
(曰栲亦類漆樹俗語曰&KR2626;樗栲漆相似如此)杻檍(音意)也葉似杏而尖白色
皮正赤其理多曲少直材可為弓弩幹者也考擊也
保居有也
○山有漆(音七)隰有栗子有酒食何不日鼓瑟且以喜樂
(音洛)且以永日宛其死矣他人入室
興也君子無故琴瑟不離於側(輯錄曲禮下云士無故不徹琴瑟陳氏曰)
(故謂災變喪疾之類)永長也人多憂則覺日短飲食作樂可以
永長此日也(此篇衣裳車馬宫庭鐘鼓酒食日鼔瑟盖因所有以為樂無過分湛樂之意也)
(憂深思遠而善於為樂盖如此)
山有樞三章章八句(勸人為樂之意反覆道之輯錄謝氏曰始言他人)
(是愉中言他人是保末言他人入室一節悲一節此亦憂深思遠也○增釋此詩宛其死)
(矣他人是愉是保入室之意豈果有其然乎詩人無非勸人及時為樂之意若上章好樂)
(無荒其言有制此為之答固將以廣其意而寬其憂其言未免有愈憂而愈蹙之弊矣)
揚之水白石鑿鑿(子洛反)素衣朱襮(音博)從子于沃(叶鬱鎛反)旣
見君子云何不樂(音洛)
比也鑿鑿巉巖貌襮領也諸侯之服繡黼領而丹朱
純(音凖)也(繡黼為領丹朱為緣也輯錄郊特牲云繡黼丹朱中衣大夫之僣禮也陳氏曰此諸侯之)
(禮中衣者朝服祭服之裏衣也制如深衣但袖小長耳此所謂服即特牲之中衣歟)子指桓叔
也沃曲沃也(輯錄疏云地理志河東聞喜縣故曲沃也今隸解州)○晉昭侯封
其叔父成師于曲沃是為桓叔(輯錄按左傳史記晉穆侯太子曰仇其弟)
(曰成師穆侯薨仇立是為文侯文侯薨昭侯立封成師于曲沃師服諫曰吾聞國家之立也本大而末小)
(是以能固故天子建國諸侯立家今晉甸侯也而建國本旣弱矣其能久乎成師為桓叔後七年晉大臣)
(潘父弑昭侯而迎桓叔晉人敗桓叔立孝侯誅潘父後六十年桓叔之孫武公終并晉國)其後沃
盛強而晉微弱國人將叛而歸之故作此詩言水緩
弱而石巉巖以比晉衰而沃盛故欲以諸侯之服從
桓叔于曲沃且自喜其見君子而無不樂也(鄙晉之衰喜沃)
(之盛則人心有沃而無晉矣輯錄歐陽氏曰揚之水其力弱以比昭公微弱不能制曲沃而桓叔之強於)
(晉國如白石鑿鑿然見於水中爾)
○揚之水白石皓皓(胡老反叶胡暴反)素衣朱繡(叶先妙反)從子于
鵠(叶居號反)旣見君子云何其憂(叶一笑反)
比也朱繡即朱襮也鵠曲沃邑也
揚之水白石𥻘𥻘(利新反)我聞有命(叶彌井反)不敢以告人
比也粼粼水清石見之貌聞其命而不敢以告人者
為之𨼆也(輯錄嚴氏曰命謂桓叔命其徒以舉事禍將作矣我聞其事不敢以告人也言不敢)
(告人乃所以深告昭公)桓叔將以傾晉而民為之隠蓋欲其成
矣(增釋欲其成是成其叛國之謀也此可見民情旣知隠而不告者豈非助逆而欲歸之也)○季
氏曰古者不軌之臣欲行其志必先施小惠以收衆
情然後民翕然從之田氏之於齊亦猶是也(田氏以家量貸)
(以公量收貸多取少民皆德之)故其召公子陽生於魯國人皆知其
已至而不言所謂我聞有命不敢以告人也(哀公六年齊景)
(公卒陳僖子使召公子陽生於魯陽生以夜至齊立之是為悼公愚謂自古賊臣隂結人心以盜主國者)
(多矣然使為君者施實德以惠其民執主柄以御其下恩威一出於已則彼將何所容其偽哉此昏懦之)
(君所以為可罪也)
揚之水三章二章章六句一章四句(一章二章喜從其叛)
(三章𨼆其情而助其叛○增釋此詩桓叔將以傾晉國人欲叛而歸之故作是詩據無衣)
(之詩桓叔之孫武公始伐晉滅之疏義云無衣之詩本史記說與春秋不同)
椒聊之實蕃衍盈升彼其(音記)之子碩大無朋椒聊且(子餘)
(反)遠條且
興而比也椒樹似茱萸有針刺其實味辛而香烈聊
語助也朋比也(無朋言無比例也)且歎詞遠條長枝也椒
之蕃盛則采之盈升矣彼其之子則碩大而無朋矣
(此以椒之蕃衍興沃之盛大盖用蕃盛之意為興也)椒聊且遠條且歎其枝遠
而實益蕃也(晉至於沃而勢愈盛猶椒至遠條而實益蕃此則比也)此不知其
所指序亦以為沃也
○椒聊之實蕃衍盈匊(九六反)彼其之子碩大且篤椒聊
且遠條且
興而比也兩手曰匊(輯錄李氏曰陸農師云兩手為匊兩匊為升先曰升後曰匊互)
(相備而已)篤厚也
椒聊二章章六句(誇美之意反覆道之而揚之水椒聊二詩皆為沃作然)
(椒聊方言其盛大耳揚之水言我聞有命則篡逆已成之勢也二詩之次序當然輯錄嚴)
(氏曰此詩言桓叔之強而不及昭公其意則憂昭公之弱言在此而意在彼也)
綢(直留反)繆(芒侯反)束薪三星在天(叶鐵因反)今夕何夕見此良
人子兮子兮如此良人何
興也綢繆猶纏綿也(輯錄束薪之謹密如此)三星心也在天昏
始見於東方建辰之月也(月令季春之月昏七星中七星者二十八宿之星宿)
(也星宿在正南則心星在正東矣輯錄通釋曰心宿之象三星鼎立故因謂之三星然凡三星者非止心)
(之一宿而知此詩為指心宿者盖春秋之初辰月本日在畢昏時日淪地之酉位而心宿始見於地之東)
(方此詩男女旣過仲春之月而得成婚故適見心宿也)良人夫稱也○國亂民
貧男女有失其時而後得遂其婚姻之禮者(仲春令會男女)
(今至三月則失其時矣)詩人叙其婦語(去聲)夫之詞曰方綢繆以
束薪也而仰見三星之在天今夕不知其何夕也而
忽見良人之在此(彼為偶然而見此則其所幸而見也幸而見者亦若偶然見之故託)
(言所事而以其所見者為興)旣又自謂曰子兮子兮其將奈此良
人何哉喜之甚而自慶之詞也(為失時而後遂願故喜不自勝如此○增)
(釋許氏曰仲春會男女禮也今過時之人自謂婚姻之道失矣而忽得遂此所以樂也)
○綢繆束芻(叶側九反)三星在隅(叶語口反)今夕何夕見此邂(戶解)
(反)逅(胡豆反叶狠口反)子兮子兮如此邂逅何
興也隅東南隅也昏見之星至此則夜久矣邂逅相
遇之意此為夫婦相語之詞也
○綢繆束楚三星在戸(侯古反)今夕何夕見此粲(采旦反)者
(叶章與反)子兮子兮如此粲者何
興也戸室戸也戸必南出昏見之星至此則夜分矣
(昏而正東夜久而東南隅夜分而正南盖衆星隨天而轉)粲美也此為夫語婦之
詞也或曰女三為粲一妻二妾也(輯錄毛傳云案國語曰獸三為羣人)
(三為衆女三為粲又曰粲美物言美女也)
綢繆三章章六句(以夜之淺深為次序)
有杕(徒細反)之杜其葉湑湑(私叙反)獨行踽踽(俱禹反)豈無他
人不如我同父(扶雨反)嗟行之人胡不比(毗志反)焉人無兄
弟胡不佽(七利反)焉
興也杕特也杜赤棠也(輯錄孔疏曰陸璣云赤常與白棠同耳但子有赤白美惡)
(赤棠子澁而酢無味)湑湑盛貌踽踽無所親之貌同父兄弟也
比輔佽助也○此無兄弟者自傷其孤特而求助於
人之詞言杕然之杜其葉猶湑湑然人無兄弟則獨
行踽踽曾杜之不如矣(特生之木若甚茂而獨行之人則無與人不如物故以為)
(興)然豈無他人之可與同行也哉特以其不如我兄
弟是以不免於踽踽耳於是嗟嘆行路之人何不閔
我之獨行而見親憐我之無兄弟而見助也
○有杕之杜其葉菁菁(子零反)獨行睘睘(求螢反)豈無他人
不如我同姓(叶桑經反)嗟行之人胡不比焉人無兄弟胡不
佽焉
興也菁菁亦盛貌睘睘無所依貌
杕杜二章章九句(由同父而同姓以親疎為次序增釋許氏曰此詩恐亦)
(因晉沃骨肉相爭致使民之兄弟欲相棄背而知理者自相戒之辭耳)
羔裘豹袪(起居起據二反)自我人居居(斤於斤御二反)豈無他人維子
之故(攻乎古慕二反)
賦也羔裘君純羔大夫以豹飾袪袂也(嚴氏曰羔裘上下通服君)
(純羔大夫間之故以羔皮為裘以豹皮飾袖口)居居未詳
○羔裘豹褎(音袖)自我人究究豈無他人維子之好(呼報反叶)
(呼候反)
賦也褎猶袪也究究亦未詳
羔裘二章章四句
此詩不知所謂不敢強(上聲)解(疑亦喜其大夫之詞然居居究)
(究則不可曉也)
肅肅鴇羽集于苞栩(况禹反)王事靡盬(音古)不能蓺稷黍父
母何怙(候古反)悠悠蒼天曷其有所
比也肅肅羽聲鴇鳥名似鴈而大無後趾集止也苞
叢生也栩柞櫟也其子為皂斗殼可以染皂者是也
(輯錄本草注櫟木三四月開黃花八九月結實其實為皂斗槲櫟皆有斗爾雅曰櫟其實□釋曰&KR0008;盛實)
(之房也其實橡也有&KR0008;彙自裹柞櫟也杼也栩也皆櫟之通名橡斗子煮食可止饑殼堪染皂)盬不
攻緻(音稚)也(輯錄李氏曰王事靡盬謂勤於王事而無不攻緻也)蓺樹怙恃也○
民從征役而不得養其父母故作此詩言鴇之性不
樹止而今乃飛集于苞栩之上如民之性本不便於
勞苦今乃久從征役而不得耕田以供子職也悠悠
蒼天何時使我得其所乎
○肅肅鴇翼集于苞棘王事靡盬不能蓺黍稷父母何
食悠悠蒼天曷其有極
比也極已也
○肅肅鴇行(戶郎反)集于苞桑王事靡盬不能蓺稻梁父
母何嘗悠悠蒼天曷其有常
比也行列也稻即今南方所食稻米水生而色白者
也粱粟類也有數色(輯錄本草注凡云粱米皆是粟類青粱殼穗有毛粒青米亦微)
(青而細於黃白粱黃粱穗大毛長殼米俱麄於白粱)嘗食也常復其常也(復其常也)
(遂安居之樂矣)
鴇羽三章章七句(一章言居處何時而可定二章言行役何時而可已三章)
(言舊時之樂何時而可復輯錄通釋曰變風多作於春秋時斯時也天下不知有王之時)
(也而北門云王事適我伯兮云為王前驅此詩亦云王事而且以靡盬為言雖皆怨者之)
(詞猶幸王命之行於列國亦可以見君臣之義根於人心也亦可以見文武成康之遺澤)
(也竭增釋此詩言君子之於王事不可不盡心力堅牢攻緻毋乃行役之久勞苦之甚)
(而不得親稼穡養父母故呼天而告之曰何時而得安其所也何時行役而得已也何時)
(而得復其常也言甚有感怨而不廹雖謂唐風之厚其為人上者使民無制盖可見矣)
豈曰無衣七兮不如子之衣安且吉兮
賦也侯伯七命其車旗衣服皆以七為節(衣三章一曰華蟲二)
(曰火三曰宗彝裳四章一曰藻二曰粉米三曰黼四曰黻此七章也其餘如冕則七旈繅七就之類皆是)
(也輯錄見春官典命又司服云侯伯之服自鷩冕而下如公之服秋官大行人云諸侯之禮執信圭七寸)
(繅籍七寸冕服七章建常七斿樊纓七就貳車七乘諸伯執躬圭其他皆如諸侯之禮)子天子
也○史記曲沃桓叔之孫武公(輯錄佗本孫作子誤詳見揚之水注李氏)
(曰桓叔生莊伯觶觶生武公稱)伐晉滅之盡以其寳器賂周釐(虚宜反與)
(僖同)王王以武公為晉君列於諸侯此詩蓋述其請命
之意言我非無是七章之衣也而必請命者蓋以不
如天子之命服之為安且吉也(輯錄黃氏曰豈曰無衣自詭強盛也不如)
(子之衣以敵體相輕也當是時晉猶未強非得天子之命服誠不可以久安非武公謙詞也外示強大中)
(實歉然真情所見不可掩也)蓋當是時周室雖衰典刑猶在武公
旣負弑君簒國之罪則人得討之而無以自立於天
地之間故賂王請命而為說如此然其倨慢無禮亦
已甚矣(輯錄輔氏曰請命于天子而敢自謂豈曰無衣不如子之所命則其辭之悖慢無禮亦甚)
(矣)釐王貪其寳玩而不思天理民彛之不可廢是以
誅討不加而爵命行焉則王綱於是乎不振而人紀
或幾乎絶矣嗚呼痛哉
○豈曰無衣六兮不如子之衣安且燠(於六反)兮
賦也天子之卿六命變七言六者謙也不敢以當侯
伯之命得受六命之服比於天子之卿亦幸矣(繅六就冕)
(六旈服則五章與子男等輯錄王氏曰六者子男之服也子男之服以五為節而曰六者天子之卿六命)
(與子男同服故也)燠煖也言其可以久也
無衣二章章三句(始言七終言六以謙損降殺為次序輯錄嚴氏曰武公之)
(事國人所不與也以晉世家考之初潘父弑昭侯而迎桓叔欲入晉晉人𤼵兵攻桓叔桓)
(叔敗還歸曲沃晉人共立昭侯子平是為孝侯此桓叔初舉而國人不與也其後曲沃莊)
(伯弑孝侯于翼晉人又攻莊伯莊伯復入曲沃晉人復立孝侯子郄是為鄂侯此莊伯再)
(舉國人又不與也及鄂侯卒莊伯伐晉晉人立鄂侯子光是為哀侯此莊伯三舉而國人)
(又不與也及武公誘小子侯殺之晉復立哀侯弟緡此武公四舉而國人終不與也最後)
(武公伐晉侯緡滅之盡以其寳器賂周僖王王命武公為諸侯然後晉人不得已而從之)
(耳然聖人致嚴於名分之際陳成子之事至沐浴而請討盖以人倫之大變天理所不容)
(人人得而討之無衣之詩不剛者所以著世變之窮傷周之衰也吕東萊曰以史記左傳)
(考之平王二十六年晉昭侯封成師于曲沃專封而王不問一失也平王三十二年潘父)
(弑昭侯欲納成師而王又不問二失也四十七年曲沃莊伯弑晉孝侯而王又不問三失)
(也桓王二年曲沃莊伯攻晉王非特不討反使尹氏武氏助之四失也至是武公簒晉僖)
(王反受賂命為諸侯五失也以此五失觀之則禮樂征伐移於諸侯降於大夫竊於陪臣)
(其所由来者漸矣解頥曰武公之事人情所不與天理所不容王法所必誅而序以為美)
(之失其旨矣且武公惟有無王之心而後動於惡彼其請命于天子之使豈真知有王哉)
(正以人心不附非假王靈則終不能以定晉也夫王不命焉而請之非禮也不聞朝王而)
(請命于其使尤非禮也為僖王者固當正名其罪命方伯連帥帥諸侯以討之隳其都而)
(戮其人為晉立君而後反則人紀旣壊而復正王綱已弛而復振文武之道復興於東周)
(矣不此之圖顧乃貪於寳玩而爵命行焉其變為長惡也大矣夫子不剛其詩者所以著世)
(之窮而傷周之衰也按解頥本嚴氏說)
有杕之杜生于道左彼君子兮噬(韓詩作逝)肯適我中心好
(呼報反)之曷飲(於鴆反)食(音嗣)之
比也左東也噬𤼵語詞曷何也○此人好賢而恐不
足以致之故言此杕然之杜生于道左其蔭不足以
休息如已之寡弱不足恃賴則彼君子者亦安肯顧
而適我哉然其中心好之則不已也但無自而得飲
食之耳夫以好賢之心如此則賢者安有不至而何
寡弱之足患哉
○有杕之杜生于道周彼君子兮噬肯來遊中心好之
曷飲食之
比也周曲也(道左則僻道周則迂杕杜生于僻左迂迴之地力薄位卑有若此矣故兩章皆)
(合兩句而為比輯錄言道周遶之故為曲也)
有杕之杜二章章六句(適我且不肯况肯来以遨遊乎以意之淺深為)
(次序輯錄輔氏曰好賢而自恐不足以致之則凡可以致之者必無不用也中心好之而)
(自恐其不得飲食之則凡可以養之者必無所吝也好賢之心如此則在彼之賢安有不)
(至而在我之勢又曷患於寡弱哉)
葛生蒙楚蘞(音廉)蔓于野(叶上與反)予美亡此誰與獨處
興也蘞草名似栝樓葉盛而細蔓延也予美婦人指
其夫也○婦人以其夫久從征役而不歸故言葛生
而蒙于楚蘞生而蔓于野各有所依託而予之所美
者獨不在是則誰與而獨處於此乎(此以人不如物為興)
○葛生蒙棘蘞蔓于域予美亡此誰與獨息
興也域塋(音營)域也息止也
○角枕粲兮錦衾爛兮予美亡此誰與獨旦
賦也粲爛華美鮮明之貌獨旦獨處至旦也
○夏之日冬之夜(叶羊茹反)百歲之後歸于其居(叶姬御反)
賦也夏日永冬夜永居墳墓也○夏日冬夜獨居憂
思於是為切然君子之歸無期不可得而見矣要死
而相從耳(輯錄張南軒曰知其死亡之無日矣則斷之以百歲之後庶幾得同歸于丘而已其)
(亦傷之至也)鄭氏曰言此者婦人專一義之至情之盡蘇
氏曰思之深而無異心此唐風之厚也
○冬之夜(同上)夏之日百歲之後(叶音戸)歸于其室
賦也室壙也
葛生五章章四句(前三章則思之切後二章則思之專輯錄輔氏曰大序所)
(謂𤼵乎情民之性也止乎禮義先王之澤也若是詩可以當之矣)
采苓采苓首陽之巔(叶典因反)人之為言苟亦無信(叶斯人反)舍
(音捨下同)旃(之然反)舍旃苟亦無然人之為言胡得焉
比也首陽首山之南也(輯錄首陽在河東蒲坂縣亦名雷首山通釋曰集傳以首)
(為山名陽為山之南春秋傳亦曰趙宣子田于首山然此詩下章又云首陽之東則似首陽二字同為山)
(名論語集註亦嘗指首陽為山名矣豈泛名其山則曰首山主山南而言則又獨得首陽之稱乎)巔
山頂也旃之也○此刺聽讒之詩言子欲采苓於首
陽之巔乎然人之為是言以告子者未可遽以為信
也(山巔固有苓矣而采苓未必於山之巔也人言以是而或非有如此矣)姑舍置之而
無遽以為然徐察而審聽之則造言者無所得而讒
止矣或曰興也(山巔之苓可采而讒人之言難信反意相承則興體也)下章倣
此(輯錄解頥曰無遽以為信則欲其察之詳也曰舍之而無遽以為然則欲其聽之審也能如是則雖)
(誑之以理之所有其計且有所不行况欲昧之以理之所無其計果孰得而行哉小人之為讒譛或積小)
(以成大或飾虚以為實其為害也大矣患人君不能徐察而審聽之耳苟徐察而審聽之則造言者無所)
(遁其情而被讒者亦可以免於禍矣)
○采苦采苦首陽之下(叶後五反)人之為言苟亦無與舍旃
舍旃苟亦無然人之為言胡得焉
比也苦苦菜也生山田及澤中得霜甜脆(此芮反)而美
與許也
○采葑采葑首陽之東人之為言苟亦無從舍旃舍旃
苟亦無然人之為言胡得焉
比也從聽也
采苓三章章八句(反覆譏刺輯錄埤雅曰苓生於隰葑生於圃則首陽之巔)
(不必有苓其下不必有苦其東不必有葑則理可以無聽從矣按此說有簡兮隰有苓之)
(可證)
唐國十二篇三十三章二百三句(憂深思遠唐風)
(之厚杕杜好賢盖亦知所崇尚者聽讒有刺征役有怨亦無責於變風時惟武公之)
(元惡大憝則國風中所無有也)
秦一之十一
秦國名其地在禹貢雍(去聲)州之域近鳥鼠山
(輯錄疏秦者隴西谷名漢地理志隴西秦亭秦谷是也鳥鼠與秦谷俱在隴西故云近)
初伯益佐禹治(平聲)水有功賜姓嬴氏(輯錄伯翳助禹)
(治水土舜命作虞官掌上下草木鳥獸賜姓曰嬴秦本紀秦之先帝顓頊之苗裔孫曰女脩)
(生大業生大費是為伯翳地理志秦之先曰伯益又云嬴伯益之後則伯翳伯益聲轉字)
(異猶一人也問姓氏如何分别朱子曰姓是姓大總腦處氏是後来次第分别處如魯本姬)
(其後有孟氏季氏同為姬姓而氏不同也)其後中(音仲)潏(允律反又音决)居
西戎以保西垂(輯錄垂毛韻疆也說文遠邊也)六世孫大駱
生成及非子非子事周孝王養馬於汧(音牽輯錄)
(地理志曰汧水出扶風汧縣西北入于渭)渭之間馬大繁息孝王
封為附庸而邑之秦至宣王時犬戎滅成之
族宣王遂命非子曾孫秦仲為大夫誅西戎
不克見殺及幽王為西戎犬戎所殺平王東
遷秦仲孫襄公以兵送之王封襄公為諸侯
曰能逐犬戎即有岐豐之地(封諸侯過制棄祖宗興王之地)
(以業嬴秦俾之富強卒禍周室則平王之罪也)襄公遂有周西都畿
内八百里之地至玄孫德公又徙於雍秦即
今之秦州雍今京兆府興平縣是也(程子曰魏唐旣)
(變則先代之風盡矣嬴氏強大無怪也故次以秦愚謂王道衰國異政於是有霸者而桓)
(文秦穆相繼以起齊魏唐秦上屬王鄭或以此也又按秦與吴楚皆非中國秦有詩而吳)
(楚無之不知何故然蘇氏謂周之盛時千八百逮入春秋猶百餘變風之作先春秋久矣)
(而見於詩者止如此雖小如檜曹亡如弼鄘魏皆在其中則是有者自有無者自無非天)
(子不能以列之樂官亦非本有而夫子剛之也吴楚無詩無庸鑿矣召伯之燕亦當以此)
(例觀之○輯錄解頥曰按成與非子本兄弚也成之族旣為犬戎所滅而非子之孫秦仲)
(復敗死于西戎則二戎者固秦之世讎也及幽王為西戎犬戎所殺則二戎者又豈非周)
(之世讎歟使平王而有志焉則於襄公之封宜命之糾合侯伯統率師徒而討之則王轍)
(可以不東戎難可以必除而先王之讎亦可以少報矣旣不能然乃曰能逐犬戎即有岐)
(豐之地夫岐豐之地興王之地也不惟其土地人民之不可棄抑先王之墳墓在焉宗廟)
(在焉宫室之美官府之冨皆在焉如之何其可委之而去也且先王之封國有常制矣八)
(百里之地封方百里者八以開方計之則又不止於是矣而一旦舉而畀之於秦藉曰其)
(地已為犬戎所侵令其自取然秦能取之王獨不能率諸侯以取之乎王而少有越句踐)
(之志則必不若是恝矣故嘗謂平王之東也忘先王之仇讎而不報棄先王之土地人民)
(而不恤舍先王之宗廟墳墓而不顧隳先王之典章法度而不守卒使興王八百里之地)
(悉歸於秦則秦之代興不待他日而其兆已見於此矣可勝歎哉)
有車鄰鄰有馬白顛(都田反叶典因反)未見君子寺人之令(平聲)
賦也鄰鄰衆車之聲白顛額有白毛今謂之的顙(輯錄)
(孔疏曰的白也顙額也今之戴星馬王氏曰白顛盖名馬驊騮盜驪赤兔的顱之稱)君子指秦
君寺人内小臣也(輯錄孔疏曰寺人在内細小之臣即今内小臣之官也左傳齊有寺)
(人貂晉有寺人披是諸侯有寺人也詩緝曰寺人閹宦)令使也○是時秦君始
有車馬及此寺人之官將見者必先使寺人通之故
國人創見而誇美之也(輯錄廣韻創與剏同初也蘇氏曰凡此皆人君之常禮而)
(秦之先君昔所未嘗有也)
○阪(音反)有漆隰有栗旣見君子並坐鼓瑟今者不樂(音洛)
逝者其耋(田結反叶地一反)
興也八十曰耋(逝往也其言逝者猶曰自今以往也)○阪則有漆矣隰
則有栗矣(輯錄陂者曰阪下濕曰隰)旣見君子則並坐鼓瑟矣失
今不樂則逝者其耋矣(輔氏曰秦國方興禮儀初備人心歡悦而勸其為樂如此)
(與唐風山有樞之言不同愚謂勸其為樂本同也至於逸樂之是亟憂思之不知易於滿盈秦俗之敝則)
(非唐比矣此為無義之興山有樞以兩句興六句此詩則以兩句興兩句後兩句在興外輯錄嚴氏曰中)
(二句簡易相親之俗也末二句悲壯感歎之氣也秦之強以此而止於為秦亦以此○增釋𫝊文六句以)
(則矣二字點掇為訓即朱子說詩之法也點平聲)
○阪有桑隰有楊旣見君子並坐鼓簧今者不樂逝者
其亡
興也簧笙中金葉吹笙則鼓動之以出聲者也
車鄰三章一章四句二章章六句(首章誇其所有後二章勸)
(其樂所有)
駟驖(田結反)孔阜(符有反)六轡在手公之媚(媚冀反)子從公于
狩(叶始九反)
賦也駟驖四馬皆黑色如鐵也孔甚也阜肥大也六
轡者兩服兩驂各兩轡而驂馬兩轡納之於觖(即觼字音)
(决環之有舌者見小戎)故惟六轡在手也媚子所親愛之人也
(輯錄嚴氏曰首句言馬之良二句言御之良三句四句見便嬖足使令於前也)此亦前篇之
意也
○奉時辰牡辰牡孔碩(叶常灼反)公曰左之舍(音捨)拔(蒲末反)則
獲(叶黃郭反)
賦也時是辰時也牡獸之牡者辰牡者冬獻狼夏獻
麋春秋獻鹿豕羣獸之類(諸本脱秋字又脱群獸二字皆誤)奉之者
虞人翼以待射(音石)也(輯錄此本毛傳與天官獸人文稍異獸人云春秋獻獸物注狼)
(膏聚麋膏散聚則温散則涼故冬夏獻之春秋寒温適故獸物皆獻之孔疏曰獸人所獻以供膳虞人無)
(奉獸之文故引獸人之文以解時牡耳)碩肥大也公曰左之者命御者
使左其車以射(音石下同)獸之左也蓋射必中(去聲)其左乃
為中殺五御所謂逐禽左者為(去聲)是故也(詳見車攻輯錄何氏)
(曰公羊傳解第一殺第二殺第三殺皆自左膘射之達于右則左當人君之左指禽獸之左膘而言膘音)
(縹)拔矢括也(輯錄孔疏曰矢末為括以鏃為首故拔為末)曰左之而捨拔
○無不獲者言獸之多而射御之善也
遊于北園四馬旣閑(叶胡田反)輶(音由)車鸞鑣(彼驕反)載獫(力驗)
(反)歇(許竭反)驕(許喬反)
賦也田事已畢故遊于北園閑調習也輶輕(去聲又如字)
也鸞鈴也效鸞鳥之聲鑣馬銜也驅(音去又音區)逆之車
置鸞於馬銜之兩旁(逆迎也謂與禽遇也輯錄夏官田僕掌設驅逆之車往驅禽使)
(前趨獲逆御還之使不出圍御音迓埤雅曰置鸞於鑣尚輕疾也)乘(去聲)車則鸞在衡
和在軾也獫歇驕皆田犬名長喙(音諱)曰獫短喙曰歇
驕以車載犬蓋以休其足力也(輯錄喙說文口也黃氏曰王嚴戴三家以)
(為田畢而遊園載獫於輶車以歇其驕逸王曰字不從犬也嚴氏田犬無短喙者也未知然否)韓愈
畫記有騎(去聲)擁田犬者亦此類(擁抱也言騎馬之人抱田犬也)
駟驖三章章四句(首章出獵二章獲獸三章畢事輯錄輔氏曰駟驖孔阜言)
(其馬之盛也六轡在手言其御之善也公之媚子從公于狩言公有所親愛之人隨公以)
(田獵疑即指御者而言也奉時辰牡辰牡孔碩虞人奉翼犬獸以待公之射禮儀之備也)
(公曰左之舍拔則𫉬射御之精也遊于北園因出狩而遊觀也四馬旣閑車馬皆閑習也)
(輶車鸞鑣載獫歇驕雖田犬而亦處得宜也此皆昔無而今有故歴叙其事而誇美之也)
(秦本保于西戎自非子為附庸而邑之秦遂入于中國自襄公為諸侯盡有周西都畿内)
(岐豐之地然後始備中國之禮儀侍御而詩人美之然觀其所美者如此則其所缺者亦)
(多矣張南軒曰讀車鄰駟驖之詩則知秦之立國自其始創則不過盛其車馬奉養之事)
(競為射獵之為而已盖不及於用賢制民也則其流風亦習乎是而已○增釋許氏曰此)
(但以君所乘車而言四馬一色君車之選也媚子公之御者也六轡在手在其手也公曰)
(左之命此人也舍拔則獲君射之善又以見御之良也詠其辭意則車馬侍從之盛不言)
(而可見矣)
小戎俴(錢淺反)收五楘(音木)梁輈(陟留反)游環脅驅(叶居懼反又居錄反)
隂靷(音胤)鋈(音沃)續(叶辭屢反又如字)文茵(音因)暢(勅亮反)轂(叶又去反)駕我
騏(音其)馵(之樹反又之錄反)言念君予温其如玉在其板屋亂我
心曲
賦也小戎兵車也(輯錄董氏曰六月言元戎此天子之車也諸侯之戎車謂之小戎宜)
(也)俴淺也收軫也謂車前後兩端横木所以收斂所
載者也凡車之制廣皆六尺六寸其平地任載者為
大車則軫深八尺兵車則軫深四尺四寸故曰小戎
俴收也(輯錄孔疏曰兵車當輿之内前軫至後軫惟深四尺四寸人之升車自後登之入於車内)
(故以淺深言之)五五束也楘歴錄(音禄)然文章之貌也梁輈從
前軫以前稍曲而上至衡則向下鉤之横衡於輈下
而輈形穹隆上曲如屋之梁(梁輈即轅也)又以皮革五處
束之其文章歴錄然也游環靷環也以皮為環當兩
服馬之背上游移前却無定處引兩驂馬之外轡貫
其中而執之所以制驂馬使不得外出左傳曰如驂
之有靳是也(輯錄定公九年注言如驂馬之隨靳也)脅驅亦以皮為之
前係於衡之兩端後係於軫之兩端當服馬脅之外
所以驅驂馬使不得内入也隂揜軓也軓在軾前而
以板横側揜之以其隂映此軓故謂之隂也(軓一作&KR1270;從已)
(或從凡扶泛反嚴氏以此為是蓋車軾前為&KR1270;也軌從九居誄反昭武黃氏以此為是謂輪有高下廣狹)
(皆定於軌輪中之軓旣同則轍迹亦同後人因謂車轍為軌車輪崇六尺六寸軓居輪之中實得三尺三)
(寸愚按如此則車軾前總謂之&KR1270;音如范其兩輪相夾之中車轂以上高廣皆三尺三寸謂之軌音如匭)
(二字皆可通也横側揜之者横用一板揜其前側用二板揜其左右三面而揜之横側板之内與軌&KR1270;相)
(映也)靷以皮二條前係驂馬之頸後係隂版之上也(輯錄)
(毛𫝊靷所以引也)鋈續隂版之上有續靷之處消白金沃灌
其環以為飾也(輯錄孔疏曰鋈沃也謂消白金以沃灌靷環鋈續則是作環相接)蓋
車衡之長六尺六寸止容二服驂馬之頸不當於衡
故别為二靷以引車亦謂之靳(輯錄羅氏曰靳當胸之皮驂馬之首當服)
(馬之胸胸前有靳靳居覲反)左傳曰兩靷將絶是也(輯錄孔疏曰驂馬頸不當)
(衡則為二靷條隂版上令驂馬引之大叔于田云兩服齊首兩驂如手明驂馬首不與服馬齊)文茵
車中所坐虎皮褥也暢長也轂者車輪之中外持輻
内受軸者也大車之轂一尺有半兵車之轂長三尺
二寸故兵車曰暢轂(輯錄孔疏曰言長於大車之轂)騏騏文也(輯錄見曹)
(風鳲鳩)馬左足白曰馵君子婦人目其夫也温其如玉
美之之詞也板屋者西戎之俗以版為屋(念其遠在西戎也故)
(曰在其板屋)心曲心中委曲之處也○西戎者秦之臣子
所與不共戴天之讎也(以滅成之族及殺秦仲故也)襄公上承天
子之命率其國人往而征之故其從役者之家人先
誇車甲之盛如此而後及其私情蓋以義興師則雖
婦人亦知勇於赴敵而無所怨矣(輯錄朱子曰襄公報君父之仇其所)
(以不自己者豈忮忿之心哉乃大倫之正天理之發以大義驅其人而戰之此㐮公所以能用其人而秦)
(人所以樂為之用也)
○四牡孔阜(扶有反)六轡在手騏駵(音留)是中(叶諸仍反)騧(古花反)
驪是驂(叶疏簮反)龍盾(順允反)之合鋈以觼(古穴反)軜(音納)言念君
子温其在邑(叶於合反)方何為期胡然我念之
賦也赤馬黑鬛曰駵中兩服馬也黃馬黑喙曰騧驪
黑色也盾干也(輯錄孔疏盾以木為之)畫龍於盾合而載之以
為車上之衛必載二者備破毁也(輯錄黃氏曰盾者今遮箭牌也盾狹)
(而車廣一盾不足為衛必以二盾比而合之乃足為衛非防其破毁也與二矛重弓意不同)觼環
之有舌者軜驂内轡也置觼於軾前以係軜故謂之
觼軜亦消沃白金以為飾也邑西鄙之邑也方將也
將以何時為歸期乎何為使我思之極也
○俴駟孔羣厹(音求)矛鋈錞(徒對反叶朱倫反)蒙伐有苑(叶音氲)虎
韔(敕亮反)鏤(音漏)膺交韔二弓(叶姑弘反)竹閉緄(古本反)縢(直登反)言
念君子載寢載興厭厭(於鹽反)良人秩秩德音(叶一陵反)
賦也俴駟四馬皆以淺薄之金為甲欲其輕而易於
馬之旋習也孔甚羣和也(輯錄物不和則不得羣聚故以和為羣也)厹矛
三隅矛也(刃有三角)鋈錞以白金沃矛之下端平底者也
(刃在上為末其本之底者為錞輯錄曲禮注鐓為矛柄尾平底)蒙雜也伐中干也盾
之别名(盾食允反大者謂之櫓中者謂之伐干盾亦其類也)苑文貌畫雜羽之
文於盾上也虎韔以虎皮為弓室也鏤膺鏤金以飾
馬當胷帶也交韔交二弓於韔也謂顛倒安置之必
二弓以備壊也閉弓檠也儀禮作䪐緄繩縢約也以
竹為閉而以繩約之於弛弓之裏檠弓體使正也(輯錄)
(正弓曰檠音景弓檠讀如字正弓器也)載寢載興言思之深而起居不
寧也厭厭安也(安重也言其德之安重也)秩秩有序也(聲譽之著自内及外)
(自近及遠所謂秩秩之德音也)
小戎三章章十句(輔氏曰上以車馬兵器言下以婦人極其憂思情也無所)
(怨刺義也輯錄解頥曰一章言其車之善二章言其馬之良三章言其器之備以如是之)
(兵甲復如是之寇讎此其矜誇之詞也温則言其德之和易厭厭則言其德之安静秩秩)
(則言其德之有常以如是之君子而親如是之勞苦此其閔惜之詞也西戎者秦人不共)
(戴天之讎也故復讎討賊之義不特其君知之其卿大夫知之其國人知之雖行役者之)
(婦人亦無不知之而其形於言者如此東周之君臣亦可以少愧矣)
蒹(右恬反)葭(音加)蒼蒼白露為霜所謂伊人在水一方遡(所路)
(反)洄(音回)從之道阻且長遡游從之宛在水中央
賦也蒹似萑(音丸)而細高數尺又謂之薕(音廉輯錄爾雅鄭註荻也)
(蘆屬而小可為萡萑說文薍也)葭蘆也蒹葭未敗而露始為霜秋水
時至百川灌河之時也(秋水盛川流之絶者亦通無不注於河矣輯錄見莊子秋)
(水篇)伊人猶言彼人也一方彼一方也遡洄逆流而上
(上聲)也遡游順流而下也宛然坐見貌在水之中央言
近而不可至也○言秋水方盛之時所謂彼人者乃
在水之一方上下求之而皆不可得然不知其何所
指也(秦無尊賢好德之風又無男女淫奔豈朋友相念而作與輯錄解頥曰白露為霜言其時之暮)
(也在水一方言其居之遠也迫之以時之暮限之以水之遠所謂伊人果若何而求之將欲使之逆流而)
(上以求之與則旣遠而不可即將欲使之順流而下以求之與則雖近而不可至然則斯人也其終不可)
(見乎孔子曰未之思也夫何遠之有亦在乎心誠求之而已所謂伊人雖不知其所指然味其詞有敬慕)
(之意而無褻慢之情則必指賢人之肥遯者惜不知其何人耳舊說以為未能用周禮者非是)
○蒹葭凄凄白露未晞所謂伊人在水之湄遡洄從之
道阻且躋遡游從之宛在水中坻(直尸反)
賦也凄凄猶蒼蒼也晞乾也湄水草之交也(岸有草水與草)
(交則水之際也)躋升也言難至也水渚曰坻
○蒹葭采采(叶此禮反)白露未已所謂伊人在水之涘(叶以始二)
(音)遡洄從之道阻且右(叶羽軌反)遡游從之宛在水中沚
賦也采采言其盛而可采也已止也右不相直(音值)而
出其右也(輯錄直當也又與值同遇也)小渚曰沚
蒹葭三章章八句(思念之意反覆道之)
終南何有有條有梅(叶莫悲反)君子至止錦衣狐裘(叶渠之反)顔
如渥(於角反)丹其君也哉(叶將黎反)
興也終南山名在今京兆府南(輯錄京兆府即今陜西西安府)條山
楸(音秋)也皮葉白色亦白材理好宜為車版君子指其
君也至止至終南之下也錦衣狐裘諸侯之服也玉
藻曰君衣(去聲)狐白裘錦衣以裼之(凡服内有袍襗之屬然後加裘又以)
(衣蒙之謂之裼襗音如澤)渥漬(疾賜反)也(輯錄顔色如厚漬之丹言赤而澤也)其君也
哉言容貌衣服稱(去聲)其為君也(終南之山有條又有梅君子之服有衣又)
(有裘皆二者兼備之意故以為興)此秦人美其君之詞亦車鄰駟驖
之意也(車鄰駟驖終南秦之始興也而國人之美其君者不過田獵之娛車馬侍御衣服燕樂而)
(已禮樂教化未之開也嗚呼此豈創業垂統之謂哉)
○終南何有有紀有堂君子至止黻(音弗)衣繡裳佩玉將
將(七羊反)壽考不忘
興也紀山之廉角也堂山之寬平處也黻之狀亞兩
已相戾也(漢韋賢傳注云亞古弗字故因謂之黻)繡刺(匕亦反)繡也將將
佩玉聲也壽考不忘者欲其居此位服此服長久而
安寧也(不忘只是無窮之意)
終南二章章六句(一章美之二章美而祝之)
交交黃鳥止于棘誰從穆公子車奄息維此奄息百夫
之特臨其穴(叶戸橘反)惴惴其慄彼蒼者天(叶鐵因反)殱(子廉反)我
良人如可贖兮人百其身
興也交交飛而往來之貌從穆公從死也子車氏奄
息名特傑出之稱穴壙也惴惴懼貌慄懼殱盡良善
贖貿(音茂)也○秦穆公(名任好)卒以子車氏之三子為殉
(從閒反)皆秦之良也國人哀之為(去聲)之賦黃鳥事見春
秋傳(見文公六年)即此詩也言交交黃鳥則止于棘矣誰
從穆公則子車奄息也蓋以所見起興也(彼止於棘此從穆公)
(亦相呼應為興)臨穴而惴惴蓋生納之壙中也三子皆國之
良而一旦殺之若可貿以他人則人皆願百其身以
易之矣
○交交黃鳥止于桑誰從穆公子車仲行(戸郎反)維此仲
行百夫之防臨其穴惴惴其慄彼蒼者天殱我良人如
可贖兮人百其身
興也防當也言一人可以當百夫也
○交交黃鳥止于楚誰從穆公子車鍼(音鉗)虎維此鍼虎
百夫之禦臨其穴惴惴其慄彼蒼者天殱我良人如可
贖兮人百其身
興也禦猶當也
黃鳥三章章十二句(此必以其兄弟長少為次序)
春秋傳曰君子曰秦穆公之不為盟主也宜
哉死而棄民先王違世猶貽之法而况奪之
善人乎今縱無法以遺(去聲)後嗣而又收其良
以死難以在上矣君子是以知秦之不復(扶又)
(反)東征也愚按穆公於此其罪不可逃矣但
或以為穆公遺命如此而三子自殺以從之
(孔又云)則三子亦不得為無罪今觀臨穴惴慄
之言則是康公從父之亂命迫而納之於壙
其罪有所歸矣(穆公父子皆不仁之君而康公尤可罪也輯錄左傳宣公)
(十五年魏顆曰疾病則亂吾從其治命也)又按史記秦武公卒初
以人從(才用反)死死者六十六人至穆公遂用
百七十七人而三良與(去聲)焉蓋其初特出於
戎翟(狄同)之俗而無明王賢伯以討其罪於是
習以為常則雖以穆公之賢而不免論其事
者亦徒閔三良之不幸而歎秦之衰至於王
政不綱諸侯擅命殺人不忌至於如此則莫
知其為非也鳴呼俗之弊也久矣其後始皇
之葬後宫皆令從死工匠生閉墓中尚何怪
哉(忍於殺人秦俗相傳之大弊輯錄朱子曰始皇葬驪山下錮三泉令匠作機弩有穿)
(近者輒射之上具天文下具地理後宫無子者皆令從死工匠為機者皆閉之墓也通釋)
(曰古之葬者有明器但備物而不可用如芻靈亦其類也不幸流俗之弊而至於作俑又)
(不幸而至於用人然作俑者夫子且以為不仁而謂其無後况秦武公旣用殉五傳至穆)
(公而又用殉夫子之言反似無驗孰知穆公之後二十一傳至莊㐮王而吕氏之子遂絶)
(嬴氏之統緒夫始皇不知所監驪山葬後未三年而吕氏之祀又絶嗚呼不仁之禍及子)
(孫如此)
鴥(伊橘反)彼晨風(叶孚愔反)鬱彼北林未見君子憂心欽欽如
何如何忘我實多
興也鴥疾飛貌晨風鸇也(鸇性急疾其飛鴥然得意也)鬱茂盛貌
君予指其夫也欽欽憂而不忘之貌○婦人以夫不
在而言鴥彼晨風則歸于鬱然之北林矣故我未見
君子而憂心欽欽也(物有所歸則意甚得人無所託則憂不忘人不如物故以起興)
彼君子者如之何而忘我之多乎此與扊扅(音剡移戶扃也)
之歌同意蓋秦俗也(百里奚貴顯遺棄其妻妻作歌曰百里奚五羊皮臨别時烹伏)
(雌炊扊扅今日富貴忘我為)
○山有苞櫟(盧狄反叶歴各反)隰有六駁(邦角反)未見君子憂心
靡樂(音洛)如何如何忘我實多
興也駁梓榆也其皮青白如駁○山則有苞櫟矣隰
則有六駁矣(輯錄孔疏王肅云言六據所見而言也)未見君子則憂心
靡樂矣(山高隰下則有櫟與駁夫婦離别則有靡樂之憂心物與地相宜而情與事相係也故以)
(為興)靡樂則憂之甚也
○山有苞棣隰有樹檖未見君子憂心如醉如何如何
忘我實多
興也棣唐棣檖赤羅也(輯錄陸氏曰其文細密如羅又有白羅皆文木)實似
梨而小酢(音醋)可食(實小而味酸可食也輯錄陸氏曰一名山棃一名鹿棃一名鼠棃極)
(有脆美者)如醉則憂又甚矣
晨風三章章六句(憂思之意以漸而深)
豈曰無衣與子同袍(抱毛反叶步謀反)王于興師修我戈矛與
子同仇
賦也袍襺(音繭)也(純用新綿為緼也輯錄玉藻云纊為繭緼為袍陳氏曰纊新綿也緼舊絮)
(也衣之有著者用新綿則謂之繭用舊絮則謂之袍)戈六尺六寸(輯錄周禮曰戈柲六尺有)
(六寸柲猶柄也柲音袐)矛長二丈(輯錄周禮曰酋矛常有四尺注八尺曰尋倍尋曰常常冇)
(四尺是二丈也)王于興師以天子之命而興師也○秦俗強
悍樂於戰鬭故其人平居而相謂曰豈以子之無衣
而與子同袍乎蓋以王于興師則將修我戈矛而與
子同仇也其懽愛之心足以相死如此(我有緼袍而與爾共之者)
(非為爾之無衣也君有仇讎盖欲與爾共報耳市恩結死以為君上此奮不顧身者之所為也)蘇氏
曰秦本周地故其民猶思周之盛時而稱先王焉(輯錄)
(陳君舉曰東遷之後王室雖微而在於人心者未泯也讀文侯之命者嘆平王之無志其有以哉)或
曰興也取與子同三字為義(語相應也)後章放此
○豈曰無衣與子同澤(叶徒洛反)王于興師修我矛戟(叶訖約反)
與子偕作
賦也澤裏衣也以其親膚近於垢澤故謂之澤(澤即襗古)
(字通輯錄說文曰襗絝也絝即袴)戟車戟也長丈六尺(作起也言起而去也)
○豈曰無衣與子同裳王于興師脩我甲兵(叶晡茫反)與子
偕行(戶郎反)
賦也行往也
無衣三章章五句(袍轉裏而澤澤轉下而裳同仇則偕作偕作則偕行此三)
(章前後之序者增釋許氏曰秦舊周也先王遺化猶有存其曰豈曰無衣與子同袍者)
(相賙之意也修我戈矛與子同仇者相死之心也但秦不善用之一導之以武事而不知)
(以禮故敦厚之風化為剛暴之氣而遂至於不可禁也此詩之作君子知其有漸矣西)
(戎乃秦人不共戴天之讎而又有王命興師是以同心疾之謳吟思鬭雖其風俗所致然)
(以義動者人樂為之死亦必然之理也)
秦人之俗大抵尚氣槩先勇力忘生輕死故
其見於詩如此然本其初而論之岐豐之地
文王用之以興二南之化如彼其忠且厚也
秦人用之未幾而一變其俗至於如此則已
悍然有招(音翹舉也)八州而朝(音潮)同列之氣矣何
哉雍州土厚水深其民厚重質直無鄭衛驕
惰浮靡之習以善導之則易興起而篤於仁
義以猛驅之則其彊毅果敢之資亦足以彊
兵力農而成富彊之業非山東諸國所及也
嗚呼後世欲為定都立國之計者誠不可不
監乎此而凡為國者其於導民之路尤不可
不審其所之也(輯錄輔氏曰堯與文武皆聖人也然堯之風歴三代而尚)
(有遺於晉至文武之風則一變為秦而不復有遺者何哉盖堯之時風氣方開純樸未散)
(譬之人則孩提之時也至文武時則其人壯大矣今人於孩提之時教之則雖老大有不)
(忘者至於年日益壯雖強聒之旋得旋失終不能久而不忘也謝氏曰幽王没於驪山此)
(中國之大恥周家萬世不可忘之大讎也讀文侯之命可以知諸侯無復讎之志矣獨無)
(衣一詩毅然以天下大義為已任其心忠而誠其氣剛而大其詞壯而直吾乃知岐豐之)
(地被文武周公之化最深雖世降俗末人心天理不可泯滅者尚異於列國也解頥曰與)
(子同袍恩愛相結於無事之時也與子同仇患難相恤於有事之日也先王之時居而為)
(比閭族黨之民出而為伍兩軍師之衆其所以使之相保相愛相扶持者要非一日之積)
(矣岐豐之地雖已屬秦然猶有先王之遺民焉故其所以相告語者如此然曰王于興師)
(則非從其君之私也誠欲其君奉王命而為討賊復讎之舉也惜也周既不能以此而令)
(諸侯秦復不能以此而匡王室卒之數𫝊之後討賊復讎之志既衰貪功謀利之心益勝)
(而其囂然好戰之習非復先王之民真秦之民矣)
我送舅氏曰至渭陽何以贈之路車乘(繩證反)黃
賦也舅氏秦康公之舅晉公子重(平聲)耳也(輯錄母之昆弟曰舅)
出亡在外穆公召而納之時康公為太子(康公名罃)送之
渭陽而作此詩渭水名秦時都雍至渭陽者蓋東行
送之於咸陽之地也(輯錄孔氏曰漢地理志云右扶風渭城縣故咸陽也其地在渭)
(水之北)路車諸侯之車也(輯錄董氏曰巾車金路以封同姓象路以封異姓革路以)
(封四衛木路以封蕃國皆諸侯也故人君之車曰路車)乘黃四馬皆黃也
○我送舅氏悠悠我思(叶親齎反)何以贈之瓊瑰(古回反)玉佩
(叶蒲眉反)
賦也悠悠長也序以為時康公之母穆姬已卒故康
公送其舅而念母之不見也(輯錄嚴氏曰送舅而有所思則思母也)或
曰穆姬之卒不可考此但别其舅而懷思耳瓊瑰石
而次玉(輯錄曹氏曰玉佩珩璜琚瑀之屬輔氏曰讀是詩者見其情意周至言有盡而意無窮良)
(心之𤼵固如是也)
渭陽二章章四句(贈送之意不一而足)
按春秋傳晉獻公烝於齊姜(武公妾)生秦穆夫
人太子申生娶犬戎胡姬生重耳(犬戎唐叔子孫别在)
(戎狄者)小戎子生夷吾(允姓之戎子女也)驪姬生奚齊
其娣生卓子驪姬譛申生申生自殺又譛二
公子二公子皆出奔獻公卒奚齊卓子繼立
皆為(去聲被也)大夫里克所弑秦穆公納夷吾是
為惠公卒子圉立是為懷公立之明年秦穆
公又召重耳而納之是為文公(此具晉文出入本末以見)
(康公送之之由)王氏曰至渭陽者送之遠也悠悠我
思者思之長也路車乘黃瓊瑰玉佩者贈之
厚也(輯錄謝氏曰送之遠贈之厚念母之心可見矣)廣漢張氏曰康
公為太子送舅氏而念母之不見是固良心
也而卒不能自克於令(平聲)狐之役(魯文公七年秦康公)
(納公子雍於晉不受禦秦師敗之令狐十二年秦伯伐晉報令狐之役也)怨欲害
乎良心也使康公知循是心養其端而充之
則怨欲可消矣(渭陽之思可取而令狐之怨可罪故引張氏說以斷之)
於我乎夏屋渠渠今也每食無餘于(音吁)嗟乎不承權輿
賦也夏大也渠渠深廣貌承繼也權輿始也(輯錄嚴氏曰造)
(衡自權始造車自輿始)○此言其君始有渠渠之夏屋以待賢
者而其後禮意寖衰供億寖薄(億安也供其匱乏而安之也)至於
賢者每食而無餘於是嘆之言不能繼其始也(秦君非有)
(好賢之誠心者故其無恒如此)
○於我乎每食四簋(叶已有反)今也每食不飽(叶捕苟反)于嗟乎
不承權輿
賦也簋瓦器容斗二勝(輯錄勝孔疏作升)方曰簠圓曰簋簠
盛(音成)稻粱簋盛黍稷四簋禮食之盛也
權輿二章章五句(無餘已不可不飽則甚矣譏刺之意以漸而深)
漢楚元王敬禮申公白公穆生穆生不嗜酒
元王每置酒嘗為(去聲下同)穆生設醴及王戊即
位嘗設後忘設焉穆生退曰可以逝矣醴酒
不設王之意怠不去楚人將鉗(于廉反)我於市
遂稱疾申公白公強(上聲)起之曰獨不念先王
之德歟今王一旦失小禮何足至此穆生曰
先王之所以禮吾三人者為道之存故也今
而忽之是忘道也忘道之人胡可與久處豈
為區區之禮哉(輯錄區區小貌此句盖與上文失小禮相應輔氏禮作醴)
遂謝病去亦此詩之意也(引此以明詩人之意不在禮之厚薄)
(而在誠之至與不至也)
秦國十篇二十七章一百八十一句(小戎無衣)
(見秦人之勇於公義如此車鄰駟驖終南秦之盛也駸駸乎不可遏矣惜乎殘忍不)
(仁有黃鳥簡賢棄禮有權輿而骨肉相忘習俗之薄又有如晨風者秦之所以易興)
(易亡者以其無先王禮義故也)
詩經疏義會通卷六
