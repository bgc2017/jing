詩經疏義會通卷十二元朱公遷撰
小旻之什
旻天疾威敷于下土謀猶回遹(音聿)何日斯沮(在舉反)謀臧
不從不臧覆用(叶于封反)我視謀猶亦孔之卭(其凶反)
賦也旻幽遠之意敷布猶謀回邪遹僻沮止臧善覆
又卭病也○大夫以王惑於邪謀不能斷(丁貫反)以從
善而作此詩言旻天之疾威布于下土使王之謀猶
邪僻無日而止謀之善者則不從而其不善者反用
之故我視其謀猶亦甚病也(違善從惡所以為邪僻之謀而視之使人甚病)
(也慶源輔氏曰邪亂之世庸暗之君謀猶邪僻無日而沮止者故無所歸咎而歸之天也)
○潝潝(許急反)訿訿(音紫)亦孔之哀(叶於希反)謀之其臧則具是
違謀之不臧則具是依我視謀猶伊于胡底(之履反叶都黎反)
賦也潝潝相和(去聲)也訿訿相詆也(面相和而背相詆也)具俱底
至也○言小人同而不和其慮深矣(陽與而隂排之深為自全之計)
(也輯錄謝氏曰習俗如此亦甚可哀)然於謀之善者則違之其不善者
則從之(輯錄此即謀臧不從不臧覆用也)亦何能有所定乎(以上二章言其)
(惑於邪謀如此蓋無聽言之明而用捨不當也然上章專責其君此章并責其臣)
○我龜既厭不我告猶(叶于救反)謀夫孔多是用不集(韓詩作就)
(叶疾救反)發言盈庭誰敢執其咎(叶巨又反)如匪行邁謀是用不
得于道(叶徒候反)
賦也集成也○卜筮數(音朔)則瀆而龜厭之故不復告
其所圖之吉凶(增釋易曰再三瀆瀆則不告謂求筮之意煩數不能誠一則瀆慢矣故不)
(告也)謀夫衆則是非相奪而莫適(音嫡)所從(輯錄輔氏曰洪範云謀及)
(卜筮夫謀貴乎博故謀及卿士謀及庶民蓋彼之所以謀不過盡衆人之情而主之者則一人而已而此)
(之所謂謀夫則是各主其謀也)故所謀終亦不成蓋發言盈庭各是
其是無肯任其責而决之者猶不行不邁而坐謀所
適謀之雖審而亦何得於道路哉(輯錄孔氏曰謀而不行則於道不進)
(言而無决則於事不成)
○哀哉爲猶匪先民是程匪大猶是經維邇言是聽(叶平)
(聲)維邇言是爭(叶側陘反)如彼築室于道謀是用不潰于成
賦也先民古之聖賢也程法猶道(輯錄通釋曰詩中猷猶字通用故前)
(章猶訓謀此訓道而徽猷與秩秩大猷又皆作猷亦訓道)經常潰遂也○言哀哉
今之為謀不以先民為法不以大道為常其所聽而
爭者皆淺末之言以是相持如將築室而與行道之
人謀之人人得為異論其能有成也哉古語曰作舍
道邊三年不成(輯錄東漢博士曹褒請著漢禮班固以為宜廣集諸儒共議得失章帝曰)
(諺言云云會禮之家名為聚訟互生疑異筆不得下昔堯作大章一夔足矣)蓋出於此(以上)
(二章言其不能斷以從善又如此蓋無聽言之明而用捨不决也)
○國雖靡止或聖或否(方九反叶捕美反)民雖靡膴(火吳反)或哲
或謀(叶莫徒反)或肅或艾(音乂)如彼泉流無淪胥以敗(叶蒲寐反)
賦也止定也聖通明也膴大也多也艾與乂同洽也
淪陷胥相也○言國論雖不定然有聖者焉有否者
焉(或聖或否言是非明著可見也)民雖不多然有哲者焉有謀者焉
有肅者焉有艾者焉但王不用善則雖有善者不能
自存將如泉流之不反而淪胥以至於敗矣(能别聖否則不)
(惑邪謀矣能用哲謀肅艾則是斷以從善矣不然則邪謀之致敗也必矣)聖哲謀肅艾即
洪範五事之德(聖人之德五者咸備此則人各有其一德耳)豈作此詩者
亦傳箕子之學也與(五事之德各一其德也但此章既以聖否對言然後詳數哲謀)
(肅艾則聖之一德足以兼乎四者矣又通而智則謀無不審嚴而治則謀無不定故聖哲居謀之前肅艾)
(居謀之後詩意蓋以謀為主故其序亦與書不同也書之序肅艾哲謀聖蓋以五行為序耳輯錄蔡氏傳)
(曰貎言視聽思五事之序恭從明聰睿五事之德肅艾哲謀聖五德之用與集傳亦不同)
○不敢暴虎不敢馮(皮冰反)河人知其一莫知其他(湯河反)
戰戰兢兢如臨深淵(叶一均反)如履薄冰
賦也徒搏曰暴徒涉曰馮如馮几然也戰戰恐也兢
兢戒也如臨深淵恐墜也如履薄冰恐陷也○衆人
之慮不能及遠暴虎馮河之患近而易見則知避之
喪國亡家之禍隠於無形則不知以為憂也故曰戰
戰兢兢如臨深淵如履薄冰懼及其禍之詞也(惟其惑之)
(而不知不斷之為害也故詩人危之如此上章以其不明不决而憂禍不可救此章以其不明不决而恐)
(禍不可避也)
小旻六章三章章八句三章章七句(增釋許氏曰一章言君邪)
(僻不用善謀而用不臧二章言臣阿比共違善謀而從不臧一章之謀猶君之謀猶也二章之)
(謀猶臣之謀猶也一章謀臧之謀指臣之謀二章謀之之謀指衆人之謀也三章又言臣無有)
(任責而决衆謀四章又言君臣不法古而無遠慮五章言天下未嘗無才但不能用之則望望)
(而去六章言為國者當於事未形者戒謹恐懼以終之)
蘇氏曰小旻小宛小弁小明四詩皆以小名篇
所以别(必列反)其為小雅也其在小雅者謂之小
故其在大雅者謂之召旻大明獨宛弁闕焉意
者孔子刪之矣雖去(上聲)其大而其小者猶謂之
小蓋即用其舊也
宛(於阮反)彼鳴鳩翰(胡旦反)飛戾天(叶鐵因反)我心憂傷念昔先
人明發不寐有懷二人
興也宛小貌鳴鳩班鳩也(輯錄陸氏曰似鵓鳩項有繡文)翰羽戾至
也明發謂將旦而光明開發也二人父母也○此大
夫遭時之亂而兄弟相戒以免禍之詩故言彼宛然
之小鳥亦翰飛而至于天矣則我心之憂傷豈能不
念昔之先人哉(鳴鳩雖小而戾天努力然也父母之賢雖不可及亦努力追及之爾此皆)
(勉強以求其至者物既皆然人不可以不然也故以起興)是以明發不寐而有懷
乎父母也(不寐有懷正可以見努力追及之意前二句興後四句也)言此以為相
戒之端(不及其親則遭禍而辱其親矣是以念欲及之而有懷甚切也增釋許氏曰此章宛彼)
(鳴鳩本不能高舉今乃能飛戾于天矣以興人皆可學而進其德也父母之賢晝夜思以效之)
○人之齊聖飲酒温克彼昏不知壹醉日富(叶筆力反)各敬
爾儀天命不又(叶夷益反)
賦也齊肅也聖通明也克勝也富猶甚也又復(扶乂反)
也○言齊聖之人雖醉猶温恭自持以勝(輯錄解頤曰整肅者)
(必不以酒而喪儀通明者必不以酒而敗德此所以能温恭自持以勝也)所謂不為酒困
也彼昏然而不知者則一於醉而日甚矣(輯錄一專也專務酣)
(飲也)於是言各敬謹爾之威儀(此篇以敬威儀為主温克能敬者也昏而不能)
(敬者也一善一惡可以為勸戒矣)天命已去將不復來不可以不恐
懼也(敬則天命在我矣)時王以酒敗德臣下化之故此兄弟
相戒首以為說(輯錄輔氏曰昏亂於酒則必自喪其威儀故相戒各自敬謹我身之威儀)
(天命不又蓋言不可恃天之常如此會有禍亂生也人能敬我身之威儀則能敬天矣天豈在外哉此義)
(精矣)
○中原有菽(音叔)庶民采(叶此禮反)之螟(音冥)蛉(音零)有子蜾(音果)蠃
(力果反)負(叶蒲美反)之教誨爾子式榖似(叶養里反)之
興也中原原中也菽大豆也螟蛉桑上小青蟲也似
步屈蜾蠃土蜂也似蜂而小腰取桑蟲負之於木空
(上聲)中七日而化為其子(輯錄釋文曰蜾蠃即細腰蜂本草注雖名土蜂不就土中)
(為窟謂褳土作房耳細腰物無雌皆取青蟲教祝變成已子嘗拆窠而視之亦生子如半粟米大所負蟲)
(却在子下褳音璉祝音咒)式用榖善也○中原有菽則庶民采之
矣(言民皆可采也)以興善道人皆可行也螟蛉有子則蜾蠃
負之以興不似者可教而似也教誨爾子則用善而
似之可也(似之者使之似已也○此章既以其可公共之理為興又以其可變化之理為興)
善也似也終上文兩句所興而言也(榖所以終乎菽之興似所以終)
(負螟蛉之興)戒之以不惟獨善其身又當教其子使為善
也(教其子使為善亦敬威儀而已輯錄解頤曰善其身所以繼先人也教其子所以繼吾身也物之在)
(外也猶可采而有之况性善本吾身之所冇乎物之不似也猶可負而化之况子之性亦吾之性乃其本)
(似者乎為此詩者其於保身於教子可謂兩得矣)
○題(大計反)彼脊令(音零)載飛載鳴我日斯邁而月斯征夙
興夜寐無忝爾所生(叶桑經反)
興也題視也脊令飛則鳴行則摇載則而汝忝辱也
○視彼脊令則且飛而且鳴矣我既日斯邁則汝亦
月斯征矣(漢東方朔傳云日夜孳孳敏行而不怠譬如脊令飛且鳴矣愚謂飛而且鳴用力為)
(甚努力進善亦猶是也此亦以勉強勤勞之意為興輯錄謝氏曰當如日斯邁如月斯征無一時不勤可)
(也)言當各務努力不可暇逸取禍恐不及相救恤也
夙興夜寐各求無辱於父母而已(努力以求無辱其親亦曰敬威儀而)
(已此申首章及二章之意輯錄解頤曰脊令之且飛且鳴其勢之不能以已也我兄弟之日邁月征亦其)
(情之不能以已也夙興夜寐各務努力以求無黍於先人可也天之密運聖人之不已君子之自強皆此)
(意也而此詩及之其亦有得於聖賢之學也歟)
○交交桑扈(音戶)率場啄粟哀我填(都田反)寡宜岸宜獄握
粟出卜自何能榖
興也交交往來之貌桑扈竊脂也俗呼青觜肉食不
食粟(輯錄孔氏曰俗呼青雀喜盗脂膏食之因以名云埤雅曰桑扈有二種青質者觜曲食肉好盗)
(脂膏素質者其翅與領皆有文章所謂率場啄粟有鶯其羽者也呂東萊曰淮南子云馬不食脂桑扈不)
(食粟)填與瘨同病也岸亦獄也韓詩作犴鄉亭之繫曰
犴朝廷曰獄(輯錄亭道路所舍也犴豻同胡地野犬也所以守者故謂獄為狴豻)○扈
不食粟而今則率場啄粟矣病寡不宜岸獄今則宜
岸宜獄矣(此以受所不堪受者為興)言王不䘏鰥寡喜陷之於刑
辟(音闢)也(所謂我心憂傷者此故也)然不可不求所以自善之道故
握持其粟出而卜之曰何自而能善乎(所以自善之道亦曰敬威)
(儀而已然又憂不能决而决之於卜也)言握粟以見其貧窶之甚(此章又申)
(敬爾儀之意)
○温温恭人如集于木惴惴(之瑞反)小心如臨于谷戰戰
兢兢如履薄冰
賦也温温和柔貌(輯錄謝氏曰温温而恭者謙和之人也惴惴而小心者畏謹之人也)
如集于木恐隊(音墜)也如臨于谷恐隕也(彼温恭者則如集于木也)
(彼小心者則如臨于谷也賢者之敬其威儀如此我之戰兢得不然哉此章又以終敬爾儀之意輯錄鄭)
(氏曰衰亂之世賢人君子雖無罪猶恐懼如此)
小宛六章章六句(首章念父母以發相戒之端二章敬爾儀以示相戒之實三章)
(言爾當教子以此敬四章言我之與爾當日就月將於此敬五章言時事如此已不可以不敬)
(六章言賢者如此已不可以不敬)
此詩之詞最為明白而意極懇至說者必欲為
刺王之言故其說穿鑿破碎無理尤甚今悉改
定讀者詳之(增釋許氏曰此詩遇亂而戒兄弟脩德以免禍脩德當法其親免禍)
(則謹其德前四章脩德之事後二章免禍之意)
弁(薄于反)彼鸒(音豫)斯(叶先齎反)歸飛提提(是移反)民莫不榖我獨
于罹何辜于天我罪伊何心之憂矣云如之何
興也弁飛拊翼貌鸒雅烏也(雅與鴉同)小而多羣腹下白
江東呼為鵯(疋又音卑)烏(輯錄爾雅鸒斯鵯鶋詩詁曰既曰雅又曰烏語似重複今定以)
(鸒卑居也卑居雅也雅即烏也冇數種)斯語詞也提提羣飛安閒之貌
榖善罹憂也○舊說幽王太子宜臼被廢而作此詩
言弁彼鸒斯則歸飛提提矣民莫不善而我獨于憂
則鸒斯之不如已(物得自如人不如物故以起興)何辜于天我罪伊
何者怨而慕也(輯錄怨咎已之不得其親而思慕也)舜號泣于旻天曰
父母之不我愛於我何哉蓋如此矣心之憂矣云如
之何則知其無可柰何而安之之詞也(怨之之詞相似慕之之心)
(又同故集傳本諸孟子而以此證之輯錄解頤曰民莫不榖謂其皆有父子之親兄弟之懿也我獨于罹)
(謂得罪於父則母子兄弟之間皆不能以保其樂也子以父為天父之不吾愛即天之不吾與也何辜于)
(天我罪伊何自責不知已有何罪而不見愛於父也心之憂矣云如之何此詩本叙其哀痛迫切之情故)
(以憂之一字為一篇之綱領下章凡七言之)
○踧踧(徒歷反)周道(叶徒苟反)鞠(九六反)為茂草(叶此苟反)我心憂傷
惄(乃歷反)焉如𢷬(丁老反叶丁口反)假寐永嘆維憂用老(叶魯口反)心
之憂矣疢(丑覲反)如疾首
興也踧踧平易(去聲)也周道大道也鞠窮(窮塞也謂廢塞而不用也)
惄思𢷬舂也不脱衣冠而寐曰假寐疢猶疾也○踧
踧周道則將鞠為茂草矣我心憂傷則惄焉如𢷬矣
(平易之路一或塞之則生草憂傷之事一或念之則痛心是皆先事而致慮之之意且以一廢一舉相對)
(也)精神憒(古對反)眊至於假寐之中而不忘永歎憂之
之深是以未老而老也(輯錄年少而容貌老也)疢如疾首則又
憂之甚矣(輯錄謝氏曰惄焉如𢷬深悲至痛如有物之𢷬其心也事關心者夢中亦長吁故曰)
(假寐永歎憂愁多者年少而髮白故曰維憂用老解頤曰此章憂之一字几三言之惄焉如𢷬憂之而至)
(於痛也維憂用老憂之而至於衰也疢如疾首憂之而至於病也)
○維桑與梓(叶奬里反)必恭敬止靡瞻匪父靡依匪母(叶滿彼反)
不屬(音燭)于毛不離于裏天之生我我辰安在(叶此里反)
興也桑梓二木古者五畝之宅(輯錄廬井邑居各二畝半以為宅也)樹
之牆下以遺(去聲)子孫給蠶食具器用者也瞻者尊而
仰之依者親而倚之屬連也毛膚體之餘氣末屬也
離麗(輯錄附也)也裏心腹也辰猶時也○言桑梓父母所
植尚且必加恭敬况父母至尊至親宜莫不瞻依也
(此以情愛輕重相對而為興)然父母之不我愛豈我不屬于父母
之毛乎豈我不離于父母之裏乎無所歸咎則推之
於天曰豈我生時不善哉何不祥至是也(首章與此章皆怨而)
(慕也但首章有控告之意此章冇痛切之懷輯錄謝氏曰父母不我愛求其說而不可得曰不知天生我)
(之時果在何歟不可得而知也)
○菀(音鬱)彼柳斯鳴蜩(音條)嘒嘒(呼惠反)有漼(于罪反)者淵萑(音九)
葦(韋鬼反)淠淠(孚計反)譬彼舟流不知所屆(音戒叶居氣反)心之憂
矣不遑假寐
興也菀茂盛貌蜩蟬也嘒嘒聲也漼深貌淠淠(當易匹詣)
(反)衆也屆至遑暇也○菀彼柳斯則鳴蜩嘒嘒矣有
漼者淵則萑葦淠淠矣今我獨見棄逐如舟之流于
水中不知其何所至乎(物類相容則冇可止息之處我不見容則知人所不用之)
(舟而無可止息之處矣此以人不如物而起興)是以憂之之深昔猶假寐而
今不暇也
○鹿斯之奔維足伎伎(其宜反)雉之朝雊(音遘)尚求其雌(叶千)
(西反)譬彼壊(胡罪反)木疾用無枝心之憂矣寧莫之知
興也伎伎舒貎宜疾而舒留其羣也(留猶顧也)雊雉鳴也
壊傷病也寧猶何也○鹿斯之奔則足伎伎然雉之
朝雊亦知求其妃(音配)匹(輯錄蘇氏曰鹿走而留其羣雉鳴而求其雌物無不冇思)
(於其親者今王獨棄其子何哉)今我獨見棄逐如傷病之木憔悴而
無枝(物相顧念則有可生全之理我既不見顧念則如生意所不及之木而無可生全之理矣亦以)
(人不如物起興)是以憂之而人莫之知也
○相(息亮反)彼投兔尚或先(蘇薦反叶蘇晉反)之行有死人尚或
墐(音覲)之君子秉心維其忍之心之憂矣涕既隕(音藴)之
興也相視投奔行道墐埋秉執隕墜也○相彼被逐
而投人之兔尚或有哀其窮而先脱之者道有死人
尚或有哀其暴(步木反)露而埋藏之者蓋皆有不忍之
心焉今王信讒棄逐其子曾視投兔死人之不如則
其秉心亦忍矣(以不忍之心興忍心又以待至親不如待疎賤起興也)是以心
憂而涕隕也(五章以前多為自怨之詞以怨已此及下章則雖自怨而實怨其親矣)
○君子信讒如或醻(市由反叶市敕反)之君子不惠不舒究之
伐木掎(寄彼反叶居何反)矣析薪杝(敕氏反叶湯何反)矣舍(音捨)彼有罪
予之佗(吐賀反叶湯何反)矣
賦而興也醻報惠愛舒緩究察也掎倚也以物倚其
巔也杝隨其理也佗加也○言王惟讒是聽如受醻
爵得即飲之(輯錄孔氏曰醻酬古字通用此喻得䜛即授而行之如旅酬也)曾不加
惠愛舒緩而䆒察之(輯錄解頤曰不加愛是無復惻隠之萌矣不加察是無復是非)
(之辨矣)夫苟舒緩而䆒察之則讒者之情得矣伐木者
尚倚其巔(輯錄箋此句下有不欲妄踣之一句下文皆不字亦作不欲)析薪者尚
隨其理皆不妄挫折之今乃捨彼有罪之譛人而加
我以非其罪(輯錄解頤曰惟其無是非之心故人之有罪者則舍之而不問惟其無惻隠之)
(心故我之無罪者則加之而不恤)曾伐木析薪之不若也此則興也
(凡處細微之事者必有理而乃以非理罪我乎此以待人不如處物起興)
○莫高匪山(叶所旃反)莫浚(蘇俊反)匪泉君子無易(夷䜴反)由言
耳屬(音燭)于垣無逝我梁無發我笱我躬不閱遑恤我後
賦而比也山極高矣而或陟其巔泉極深矣而或入
其底故君子不可易於其言恐耳屬于垣者有所觀
望左右而生讒譛也(輯錄陳氏曰王無輕發言小人之為讒者尚屬耳於垣壁間以)
(窺伺之讒賊之生也亦伺君子之向背如何耳)王於是卒以褒姒為后伯服
為太子故告之曰母逝我梁母發我笱我躬不閱遑
恤我後蓋比詞也(輯錄王氏曰母逝梁發笱者太子放逐而其憂終不忘國也我躬不)
(閱遑恤我後者無如之何自歎之辭)東萊吕氏曰唐德宗將廢太子而
立舒王(輯錄舒王德宗姪)李泌諫之且曰願陛下還宫勿露
此意左右聞之將樹功於舒王太子危矣此正君子
無易由言耳屬于垣之謂也小弁之作太子既廢矣
而猶云爾者蓋推本亂之所由生言語以為階也(引德)
(宗事見未發以前當如此蓋以證前四句之意也○輯錄輔氏曰此章則總其始終言之申后之黜宜臼)
(之逐雖主於褒姒伯服之䜛意者幽王之昏暴必先嘗泄此意於言語之間故其左右得以附會而成之)
(自古如是多矣東萊先生以為推本其亂之所由生言語以為階者是也無逝我梁以下四句則事已决)
(後絶意之辭耳)
小弁八章章八句(一章怨慕也二章自怨也三章又為怨慕之辭四章無所㡳止)
(五章無所聊生則又為自怨之辭六章七章則怨及其親而怨之中不忘於慕也至八章無逝)
(我梁以下始為絶意之詞云何增釋許氏曰篇内五心之憂矣一曰云如之其詞尚緩二曰)
(疢如疾首則切於身矣三曰不遑假寐則書夜無冇休止四曰寧莫之知則無所告訴而倉卒)
(急迫故終之以涕隕也)
幽王娶於申生太子宜臼後得褒姒而惑之生
子伯服信其讒黜申后逐宜臼而宜臼作此以
自怨也序以為太子之傅述太子之情以為是
詩不知其何所據也傳曰高子曰小弁小人之
詩也孟子曰何以言之曰怨曰固哉高叟之為
詩也(輯錄固謂執滯不通也為猶治也)有人於此越人關(音彎)弓
而射(音石)之則已談笑而道之無他疏之也其兄
關弓而射之則已垂涕泣而道之無他戚之也
小弁之怨親親也親親仁也(輯錄親親之心仁之發也)固矣
夫高叟之為詩也(兄射其弟以比幽王棄子涕泣道之以比太子怨詞戚之)
(之心即親親之仁也若小弁不怨則疏其親矣可乎哉惟其慕之所以怨之小弁之可取者正)
(以此耳)曰凱風何以不怨曰凱風親之過小者也
小弁親之過大者也親之過大而不怨是愈疏
也親之過小而怨是不可磯也愈疏不孝也不
可磯亦不孝也(微激之而遽怒放遠之而遂忘均為不孝也)孔子曰
舜其至孝矣五十而慕(旻天之怨怨己也小弁之怨始於怨已而終則)
(怨其親也不得乎親而談笑道之則其心恝然矣不必計其怨之同異也所可惜者小弁之親)
(親一時之慕爾使能即此良心以致終身之慕則戍申戍甫豈遂至於忘其親乎孟子論是詩)
(無貶詞毛傳引之集傳用之以見孔子錄之之故也輯錄朱子曰言舜猶怨慕小弁之怨不為)
(不孝也解頤曰小弁之詩處父子之變白華之詩處夫婦之變聖人備錄於經所以著周室禍)
(敗之由又以見天理民彛之不容泯也然嘗考之小弁之詩其前六章皆興白華之詩其八章)
(皆比小弁之詞婉而切猶有望之之意處父子之間則然也白華之詞簡而莊不無責之之意)
(處夫婦間則然也)
悠悠昊天曰父母且(子餘反)無罪無辜亂如此憮(火吳反)昊
天已威(叶紂胃反)予慎無罪(叶音悴)昊天泰憮予慎無辜
賦也悠悠遠大之貌且語詞憮大也已泰皆甚也慎
審也○大夫傷於讒無所控告而訴之於天曰悠悠
昊天為人之父母胡為使無罪之人遭亂如此其大
也昊天之威已甚矣我審無罪也昊天之威甚大矣
我審無辜也此自訴而求免之詞也(輯錄嚴氏曰首章傷已被讒也)
○亂之初生僣(側蔭反)始既涵(音含)亂之又生君子信讒君
子如怒(叶奴五反)亂庶遄(市專反)沮(慈吕反)君子如祉(音耻)亂庶遄
已
賦也僣始不信之端也涵容受也君子指王也遄疾
沮止也祉猶喜也○言亂之所以生者由讒人以不
信之言始入而王涵容不察其真偽也亂之又生者
則既信其讒言而用之矣君子見讒人之言若怒而
責之則亂庶幾遄沮矣見賢者之言若喜而納之則
亂庶幾遄已矣今涵容不斷讒信不分是以讒者益
勝而君子益病也(容不當容則讒來而造亂用不當用則讒行而益亂若喜怒以正遏)
(惡揚善則讒無從生亂無從起矣)蘇氏曰小人為讒於其君必以漸
入之其始也進而嘗之君容之而不拒知言之無忌
於是復進既而君信之然後亂成(輯錄嚴氏曰次章言亂生於讒讒生)
(於優柔不斷所謂懷狐疑之心者來讒賊之口持不斷之意者開羣枉之門也今忠讒不分是以邪正混)
(淆是非易位而亂天下也)
○君子屢盟(叶謨渾反)亂是用長(丁丈反叶直良反)君子信盗亂是
用暴盗言孔甘亂是用餤(音談)匪其止共(音恭)維王之卭(其恭)
(反)
賦也屢數(音朔)也盟邦國有疑則殺牲㰱(音霎)血告神以
相要(平聲)束也(輯錄周禮司盟註曰盟者書其辭於策殺牲取血㰱其牲加書於上而理之有)
(疑不協也李氏曰考之春秋傳如伯有之亂鄭伯與其臣下盟蓋盟者生於君臣相疑而致也㰱歠也盟)
(者以血塗口旁曰㰱)盗指讒人也餤進卭病也○言君子不能
已亂而屢盟以相要則亂是用長矣君子不能堲(輯錄)
(舜典朕堲讒說殄行蔡氏傳堲疾也音即)讒而信盗以為虐則亂是用暴
矣讒言之美如食之甘使人嗜之而不厭則亂是用
進矣然此讒人不能供其職事徒以為王之病而已
(增釋吳師道所謂亂是用長是用暴是用餤皆進進不已之意共亦訓進此言若不止所進則維王之病)
(矣是承上意而總言之)夫良藥苦口而利於病忠言逆耳而利
於行維其言之甘而悦焉則其國豈不殆哉(不能止讒而喜)
(聽讒則讒為亂階必矣以申上章之意也)
○奕奕寢廟君子作之秩秩大猷聖人莫之他人有心
予忖(七損反)度(音鐸)之躍躍(他歷反)毚(士咸反)兔遇犬獲(叶黃郭反)之
興而比也奕奕大也秩秩序也猷道莫定也躍躍跳
疾貌毚狡也○奕奕寢廟則君子作之秩秩大猷則
聖人莫之以興他人有心則予得而忖度之(寝廟難作而君)
(子能作之大猷難定而聖人能定之人各有心難忖度也而我能忖度之此以能所難能為興)而又
以躍躍毚兔遇犬獲之比焉反覆興比以見讒人之
心我皆得之不能隠其情也(以二事為興言得讒人之心若難以犬獲兔為)
(比言得讒人之心甚易也輯錄朱子曰詩人所見極大如此章本意只是惡巧言讒譛之人却以奕奕寝)
(廟秩秩大猷起興便見其所見極大形於言者無非義理之極致也潘時舉對云此亦是先王之澤未泯)
(禮義根於其心故其形於是言者自無非義理也)
○荏(而甚反)染柔木君子樹(叶上主反)之往來行言心焉數(所主)
(反)之蛇蛇(以支反)碩言出自口(叶孔五反)矣巧言如簧顔之厚
(叶胡五反)矣
興也荏染柔貌柔木桐梓之屬可用者也行言行道
之言也數辨也蛇蛇安舒也碩大也謂善言也顔厚
者頑不知耻也○荏染柔木則君子樹之矣(輯錄樹植也)
往來行言則心能辨之矣(柔木皆可用故君子樹之人言有讒信不同則未必)
(皆可用也故以其心辨之此用處置事理不同為興)若善言出於口者宜也巧
言如簧則豈可出於口哉(輯錄解頤曰詳審而不暴質實而無偽善言也阿徇)
(以為容逢迎以為悦巧言也真氏曰憸巧之言悦耳人聽如笙簧然)言之徒可羞愧而
彼顔之厚不知以為耻也孟子曰為機變之巧者無
所用耻焉其斯人之謂與(我得其心彼不知耻所以足上章之意○增釋吳師)
(道曰蛇蛇安舒正對顔厚而言巧言者自欺之心逹於面終有不可得而掩者其顔豈得不厚乎上章第)
(五句六句以見能得讒人之情此章第三句四句至末三句又以深見讒人之狀言也)
○彼何人斯居河之麋(音眉)無拳(音權)無勇職為亂階(叶居溪反)
既微且尰(市勇反)爾勇伊何為猶將多爾居徒幾(音紀叶居希反)
何
賦也何人斥讒人也此必有所指矣賤而惡(烏故反)之
故為不知其姓名而曰何人也斯語辭也水草交謂
之麋(見秦風蒹葭篇)拳力階梯也□(音限)瘍(音羊)為微腫足為尰
(輯錄孔氏曰郭璞云□脚脛也瘍瘡也膝脛之下有瘡腫是涉水所為)猶謀將大也○
言此讒人居下濕之地雖無拳勇可以為亂而讒口
交闘專為亂之階梯又有微腫之疾亦何能勇哉而
為讒謀則大且多如此是必有助之者矣然其所與
居之徒衆幾何人哉言亦不能甚多也(為惡者弱黨惡者寡是亦)
(無足畏也鄙而賤之之詞)
巧言六章章八句(輔氏曰四章五章謂讒言易辨六章謂讒人易除愚謂三章以)
(前刺聽讒者五章以後刺造讒者訴增釋許氏曰夫人既被讒終篇末嘗有怨懟斥之語拳)
(拳專以欲諷上之審聽而五章且以開讒人之迷不自憂其身而惟憂天下之亂不惡怒其人)
(而發其羞耻之心詩人之忠厚如此)
以五章巧言二字名篇
彼何人斯其心孔艱(叶居銀反)胡逝我梁不入我門(叶眉貧反)伊
誰云從維暴之云
賦也何人亦若不知其姓名也孔甚艱險也我舊說
以為蘇公也暴暴公也皆畿内諸侯也○舊說暴公
為卿士而譛蘇公故蘇公作詩以絶之然不欲直斥
暴公故但指其從行者而言彼何人者其心甚險胡
為往我之梁(輯錄歐陽氏曰魚梁者古人營生之具詩屢言之)而不入我之
門乎(似詩之作以此)既而問其所從則暴公也夫以從暴公
而不入我門則暴公之譛已也明矣但舊說於詩無
明文可考未敢信其必然耳(輯錄輔氏曰首二句責之也而不為已甚之辭)
(中二句疑之也而猶冇望之之意末二句始明言之而其情既不得而遁然亦無忿懟之辭可謂忠厚矣)
○二人從行誰為此禍(胡果反)胡逝我梁不入唁我始者
不如今云不我可
賦也二人暴公與其徒也唁弔失位也○言二人相
從而行不知誰譛已而禍之乎(輯錄輔氏曰雖已明知其人之譛已而猶)
(為不知之辭)既使我得罪矣而其逝我梁也又不入而唁
我汝始者與我親厚之時豈嘗如今不以我為可乎
○彼何人斯胡逝我陳我聞其聲不見其身不愧于人
不畏于天(叶鐵因反)
賦也陳堂塗也堂下至門之徑也○在我之陳則又
近矣聞其聲而不見其身言其蹤跡之詭秘也不愧
于人則以人為可欺也天不可欺女獨不畏于天乎
柰何其譛我也(首章疑之二章三章微責之輯錄輔氏曰人或可欺而天其可欺乎爾獨)
(不畏于天而譛我如是也古人責人往往至天而極如雨無正所謂胡不相畏不畏于天亦是意也)
○彼何人斯其為飄風(叶孚愔反)胡不自北胡不自南(叶尼心反)
胡逝我梁祗(音支)攪(交卯反)我心
賦也飄風暴風也攪擾亂也○言其往來之疾若飄
風然自北自南則與我不相值也今則逝我之梁則
適所以攪亂我心而已(輯錄適所以訓祗字)
○爾之安行亦不遑舍(叶商居反)爾之亟(紀力反)行遑脂爾車
壹者之來云何其盱(况于反)
賦也安徐遑暇舍息亟疾盱望也字林云盱張目也
易曰盱豫悔(輯錄豫六三爻本義曰盱上視也隂不中正而近於四四為卦主故六三上視)
(於四而下溺於豫宜有悔者也)三都賦云盱衡而語是也(眉上曰衡謂舉目揚)
(眉也左太冲賦本作盱衡而誥)○言爾平時徐行猶不暇息而况亟
行則何暇脂其車哉今脂其車則非亟也乃託以亟
行而不入見我則非其情矣何不一來見我如何使
我望汝之切乎
○爾還而入我心易(以䜴反叶以支反)也還而不入否難知也
壹者之來俾我祗也
賦也還反易說(音悦)祗安也(輯錄祗當作祁)○言爾之往也既
不入我門矣儻還而入則我心猶庶乎其說也還而
不入則爾之心我不可得而知矣何不一來見我而
使我心安乎(輯錄李氏曰亦以見讒譛之人愧不敢來也)董氏曰是詩至
此其詞益緩若不知其為譛矣(此三章一意又皆反覆以其不見為疑也)
○伯氏吹壎(况袁反)仲氏吹箎(音池)及爾知貫諒不我知出
此三物以詛(側助反)爾斯(叶先齎反)
賦也伯仲兄弟也俱為王臣則有兄弟之義矣樂器
土曰壎大如鵝子銳上平底似稱(去聲)錘六孔(輯錄孔氏曰壎)
(周禮小師職作塤古今字異耳注云燒土為之)竹曰箎長尺四寸圍三寸七
孔一孔上出徑三分凡八孔横吹之如貫如繩之貫
物也言相連屬(音燭)也諒誠也三物犬豕雞也刺其血
以詛盟也(輯錄周禮疏盟是盟將來詛是詛過往釋文以禍福之言相要曰詛)○伯氏
吹壎而仲氏吹箎言其心相親愛而聲相應和(並去聲)
也(親愛以伯仲言應和以塤箎言)與汝如物之在貫(如物在貫言無間也伯仲塤箎)
(相與如此可謂無間矣)豈誠不我知而譛我哉苟曰誠不我知
則出此三物以詛之可也(此章始言其譛已也昔者知我今者譛我與二章之)
(意相應而加詳)
○為鬼為蜮(音域)則不可得有靦(土典反)面目視人罔極作
此好歌以極反側
賦也蜮短狐也江淮水皆有之能含沙以射水中人
影其人輙病而不見其形也(輯錄孔氏曰蜮如鼈二足陸機云一名射影含)
(沙射影其瘡如疥埤雅曰冇長角横在口前如弩擔臨其角端曲如上弩以氣為矢因水勢以射人俗呼)
(水弩鵝能食之)靦面見人之貌也好善也反側反覆不正直
也○言汝為鬼為蜮則不可得而見矣女乃人也靦
然有面目與人相視無窮極之時豈其情終不可測
哉是以作此好歌以究極爾反側之心也(此章乃正言以責之)
(輯錄王氏曰作此詩將以絶之而曰好歌者有欲其悔悟之心焉爾)
何人斯八章章六句
此詩與上篇文意相似疑出一手但上篇先刺
聽者此篇專責讒人耳王氏曰暴公不忠於君
不義於友所謂大故也故蘇公絶之然其絶之
也不斥暴公言其從行而已不著其譛也示以
所疑而已既絶之矣而猶告以壹者之來俾我
祗也蓋君子之處已也忠其遇人也恕使其由
此悔悟更以善意從我固所願也雖其不能如
此我固不為已甚豈若小丈夫然哉一與人絶
則醜詆固拒(輯錄醜惡詆廣韻注呰也呰音訾口毁也固堅也)唯恐其
復合也
萋(七西反)兮斐(孚匪反)兮成是貝錦彼譛人者亦已大(音泰)甚
(食荏反)
比也萋斐小文之貌貝水中介蟲也有文彩似錦(輯錄)
(孔氏曰錦而連貝故知為貝之文其文彩之異小大之殊甚衆占者貨貝是也埤雅曰錦文如貝謂之貝)
(錦貝中肉如科斗而有首尾以其背用謂之貝貝皆背也)○時冇遭讒而被宫刑
為巷伯者作此詩(輯錄曹氏曰注云寺之言侍也正内路寝也侍王於路寝之内盖奄)
(人也巷永巷也内人之所居伯長也其官為寺人而職長永巷故寺人而稱巷伯焉)言因萋斐
之形而文致之以成貝錦以比讒人者因人之小過
而飾成大罪也彼為是者亦已太甚矣(輯錄嚴氏曰甚之者言為)
(禍痛深疾之之辭)
○哆(昌者反)兮侈(尺是反)兮成是南箕彼譛人者誰適(丁歷反下)
(同)與謀(叶謨悲反)
比也哆侈微張之貌南箕四星二為踵二為舌(輯錄通釋)
(曰即箕星也常見於南方故謂南箕)其踵狹而舌廣則大張矣(前章言文致之)
(以成其罪此章言張大之以成其罪)適主也誰適與謀言其謀之閟也
(輯錄閟音秘幽深也解頤曰萋斐以成貝錦喻讒人者能因細小而飾成大罪也哆侈以成南箕喻讒人)
(者能因疑似而搆成實罪也始則以小而成大終則以虚而為實此讒人者所以能傾人之家國也)
○緝緝(七立反)翩翩(音篇叶批賓反)謀欲譛人慎爾言也謂爾不
信(叶斯人反)
賦也緝緝口舌聲或曰緝緝人之罪也或曰有條理
貌皆通翩翩往來貌譛人者自以為得意矣然不慎
爾言聽者有時而悟且將以爾為不信矣(輯錄觧頤曰緝緝者)
(如麻之績繼續而不已也翩翩者如鳥之飛往來而自得也譛之初行既以不信而加諸人言之不慎亦)
(將以不信而責於汝戒之也)
○捷捷幡幡(芳煩反叶芬邅反)謀欲譛言豈不爾受既其女(音汝)
遷
賦也捷捷儇(血平聲)利貌幡幡反覆貌王氏曰上好譛
則固將受女然好譛不已則過譛之禍亦既遷而及
女矣(輯錄嚴氏曰汝能譛人人亦能譛汝其禍捋遷及汝矣)曾氏曰上章及此
皆忠告之詞(輯錄輔氏曰慎爾言也謂爾不信自譛者而言也豈不爾受既其女遷自聽者)
(而言也皆所必至之理故以之忠告於為譛者庶乎其知所畏而不敢肆耳解頤曰好譛之初固惟汝之)
(受好譛不已又捋於汝乎遷亦戒之之詞也)
○驕人好好勞人草草蒼天蒼天(叶鐵因反)視彼驕人矜此
勞人
賦也好好樂也草草憂也驕人譛行而得意勞人遇
譛而失度其狀如此(輯錄王氏狀上有情字輔氏曰視彼驕人庶乎有以抑遏沮止)
(之也矜此勞人庶乎有以扶持慰安之也)
○彼譛人者(叶掌與反)誰適與謀(叶滿補反)取彼譛人投畀豺(士皆)
(反)虎豺虎不食投畀有北有北不受(叶承呪反)投畀有昊(叶許)
(候反)
賦也再言彼譛人者誰適與謀者甚嫉之故重言之
也或曰衍(去聲)文也投棄也(輯錄畀付與也說文豺狼屬狗聲)北北方
寒凉不毛之地也(輯錄通釋曰窮北之地多寒不生草木五榖投棄讒人於彼使凍饑)
(之也)不食不受言䜛譛之人物所共惡(烏故反)也昊昊天
也投畀昊天使制其罪(輯錄制斷也正也)○此皆設言以見
欲其死亡之甚也故曰好賢如緇衣惡惡(下如字)如巷
伯(一者好之之至一者惡之之至)
○楊園之道猗(於綺反)于畝丘(叶法竒反)寺人孟子作為此詩
凡百君子敬而聽之
興也楊園下地也(楊者近水之木宜下隰故楊園為下地)猗加也(加者出其)
(上也)畝丘高地也(畝田之壟也丘如田壟故曰畝丘)寺人内小臣(輯錄周禮)
(天官屬注寺之言侍也又音侍)蓋以讒被宫而為此官也孟子其字
也○楊園之道而猗于畝丘以興賤者之言或有補
於君子也(卑可升高有下可益上之意故以為興)蓋譛始於微者而其
漸將及於大臣也故作詩使聽而謹之也劉氏曰其
後王后太子及大夫果多以讒廢者(輯錄董氏曰幽王之世大臣傷)
(於讒者如蘇公小臣傷於讒如寺人孟子則上下其得以免乎通釋曰劉氏此言蓋從小序以此為幽王)
(時詩也集傳既引其說而未嘗明言其為幽王詩讀者當自得之)
巷伯七章四章章四句一章五句一章八句一章
六句(一章二章責之三章四章誨之五章怨而訴之六章深思而痛疾之七章則言作詩以為)
(君子之戒也輯錄陳定宇曰巧言何人斯巷伯三篇其述讒言之禍與讒人之情狀可謂極矣)
巷是宫内道名秦漢所謂永巷是也(輯錄三輔黃圖曰永)
(長也宫中長巷幽閉宫女之有罪者武帝時改為掖庭置獄焉謂之掖庭詔獄)伯長也
主宫内道官之長即寺人也故以名篇班固司
馬遷贊云迹其所以自傷悼小雅巷伯之倫其
意亦謂巷伯本以被譛而遭刑也(司馬遷以救李陵而得罪)
(下蠶室輯錄孔氏曰司馬遷以良史之才所坐非罪及其刊述典墳詞多慷慨是以班固云小)
(雅巷伯之倫焉)而楊氏曰寺人内侍之微者出入於王
之左右親近於王而日見之宜無間(去聲)之可伺
矣今也亦傷於讒則疎遠者可知故其詩曰凡
百君子敬而聽之使在位知戒也其說不同然
亦有理姑存於此云(被讒而遭刑則見讒能禍人以寺人而遭讒則見讒)
(能間人○已上三篇皆刺讒者之詩故相屬)
習習谷風維風及雨將恐(邱勇反)將懼維予與女(音汝)將安
將樂(音洛)女轉棄予(叶演女反)
興也習習和調貌谷風東風也將且也恐懼謂危難
(去聲)憂患之時也○此朋友相怨之詩故言習習谷風
則維風及雨矣將恐將懼之時則維予與女矣(風雨相須)
(所以興維予與女也)柰何將安將樂而女轉棄予哉(患難則相保安樂則)
(相遺此無恒心之人也)
○習習谷風維風及頽(徒雷反)將恐將懼寘(之䜴反)予于懷
(叶胡隈反)將安將樂棄予如遺(叶夷回反)
興也頽風之焚輪者也(焚輪旋轉之貌迴風從上下謂之頽頽下也輯錄爾雅焚)
(輪謂之頽注暴風從上下鄭樵曰焚輪自上而下一說焚輪亦當時方言迴風為飄注旋風也)寘與
置同置于懷親之也如遺忘去而不復存省(悉井反)也
(頽則暴而易散所以興棄予如遺也○首章以物之相須興人之相與則後二句在興外此章以物之不)
(常興人之無常則盡一章而興之)
○習習谷風維山崔(徂回反)嵬(五回反)無草不死無木不萎
(叶於回反)忘我大德思我小怨(叶韻未詳)
比也崔嵬小巔也○習習谷風維山崔嵬則風之所
被者廣矣然猶無不死之草無不萎之木(輯錄萎音逶草木枯)
况於朋友豈可以忘大德而思小怨乎(谷風生物之功甚大也而)
(猶有所憾功之難全固然也恩施雖厚而不能無不足蓋若此矣忘大德思小怨則責人之不恕也故此)
(章為比而與上二章不同)或曰興也(以谷風生物興大德以草死木萎興小怨謂興體亦可也)
(此蓋謂之比則重在忘字與思字謂之興則重在大德小怨字○增釋許氏曰傳意謂谷中之風而及於)
(崔嵬之山是所被者廣矣風本生物者也而草木不免於萎死是天地之功亦有所不足也而况於朋友)
(豈無小過哉當存大義而全交道可也今乃忘我大德而思我小怨乎)
谷風三章章六句(一章二章怨其始合而終暌三章怨其不當以此而見暌也谷)
(風蓋與伐木為反對終和且平則無谷風之怨矣輯錄吕氏曰急則相求緩則相棄恩厚不知)
(怨小必記皆小人之交也)
蓼蓼(音六)者莪(五河反)匪莪伊蒿(呼毛反)哀哀父母生我劬勞
比也蓼長大貌莪美菜也蒿賤草也○人民勞苦孝
子不得終養(去聲)而作此詩言昔謂之莪而今非莪也
特蒿而已以比父母生我以為美材可頼以終其身
而今乃不得其養以死於是乃言父母生我之劬勞
而重自哀傷也(輯錄嚴氏曰始生謂莪長大為蒿為莪猶可食為蒿則無用喻父母生長)
(我身至于長大乃是無用之子不能終養也此孝子自怨其身之辭也)
○蓼蓼者莪匪莪伊蔚(音尉)哀哀父母生我勞瘁(似醉反)
比也蔚牡菣(去刃反)也三月始生七月始華如胡麻華
而紫赤八月為角似小豆角銳而長瘁病也(已上二章先𤼵)
(哀慕之意)
○缾之罄(音慶)矣維罍之耻鮮(息淺反)民之生不如死之久
(叶舉里反)矣無父何怙無母何恃出則銜恤入則靡至
比也缾小罍大皆酒器也罄盡鮮寡恤憂靡無也
言缾資於罍而罍資缾(缾以泄之罍以蓄之二者交相頼也)猶父母與
子相依為命也故缾罄矣乃罍之耻猶父母不得其
所乃子之責(缾取給於罍親仰給於子理相似也而輯錄通釋曰缾罍但取其相資之義)
(不取義於缾罍之小大也)所以窮獨之民生不如死也(輯錄下四句又所以)
(實此二句)蓋無父則無所怙無母則無所恃是以出則中
心銜恤入則如無所歸也(此章備極哀慕之情輯錄輔氏曰玩此四句真能道)
(孝子之情非身履而親歷之不知其味也)
○父兮生我母兮鞠我拊(音撫)我畜(喜六反)我長(丁丈反)我育
我顧我復我出入腹我欲報之德昊天罔極
賦也生者本其氣也鞠畜皆養也拊拊循也(輯錄史記拊循)
(其民劉執中曰防其驚也則拊之)育覆(孚救反)育也(輯錄禮記煦嫗覆育)顧旋視
也(輯錄孔氏曰謂去之而反顧也)復反覆也(輯錄嚴氏曰復謂顧之又顧反覆不能暫捨也)
腹懷抱也罔無極窮也○言父母之恩如此欲報之
以德而其恩之大如天無窮不知所以為報也(此章極言)
(父母之恩如此以發上文劬勞勞瘁之意輯錄嚴氏曰父生母鞠此總言我身是父母所生養下乃詳言)
(父母之恩勤也謝氏曰天生萬物其恩無窮萬物無能報其恩者父母生子其恩如天之無窮子亦無可)
(以報其恩者)
○南山烈烈飄風發發民莫不榖我獨何害(叶音曷)
興也烈烈高大貌發發疾貌榖善也○南山烈烈則
飄風發發矣民莫不善而我獨何為遭此害也哉(山高)
(大則風亦疾民莫不榖則我當與之皆善也而獨遭此害何哉此以物理之齊興人事之不齊亦反其意)
(以為興也)
○南山律律飄風弗弗(叶分聿反)民莫不榖我獨不卒
興也律律猶烈烈也弗弗猶發發也卒終也言終養
也(此與上章重自哀痛以申不得終養之意)
蓼莪六章四章章四句二章章八句
晉王裒以父死非罪每讀詩至哀哀父母生我
劬勞未嘗不三復流涕受業者為廢此篇詩之
感人如此(王裒父儀事魏將軍司馬昭昭與吴人戰敗問曰戰而敗績誰任其咎儀)
(曰責在元帥昭怒斬之集傳引此以明詩之用輯錄李氏曰凱風母不安其室之詩也小弁太)
(子見棄之詩也蓼莪孝子不得終養之詩也故其咎責怨慕哀痛如此苟不為母所棄不為父)
(所逐不困於行役而得終養則其歡欣可知矣觀詩者當以此類求之解順曰孝子行役不得)
(以養其父母而形於嘆詠者如陟岵鴇羽皆是也而蓼莪之詩獨使人誦之者流涕鳴咽而不)
(能止何也曰陟岵鴇羽思念於父母尚存之日蓼莪之詩感傷於父母既没之後噫彼父母俱)
(存者猶未知是詩之悲也若父母既没誦是詩而不三復流涕者是亦非人子也)
有饛(音蒙)簋(音軌)飱(音孫)有捄(音求)棘匕(必履反)周道如砥(之履反)其
直如矢君子所履小人所視(叶善止反)睠(音眷)言顧之潸(所姦反)
焉出涕(音體)
興也饛滿簋貌飱熟食也(輯錄孔氏曰禮簋盛黍稷)捄曲貌棘匕
以棘爲七所以載鼎肉而升之於俎也(輯錄孔氏曰雜記匕用桑)
(長三尺喪祭也吉祭及賓客之七則用棘古之祭祀享食必體觧其肉之胖既大故賓用匕載之謂出之)
(於鼎升之於俎也胖音判牲之半體)砥礪石言平也矢言直也君子在
位履行小人下民也睠反顧也潸涕下貌○序以為
東國困於役而傷於財譚大夫作此以告病(輯錄孔氏曰譚)
(國在京師之東)言有饛簋飱則有捄棘匕周道如砥則其直
如矢(此固宜為無義之興但簋飱饛然突而不平周道則平如砥也棘匕捄然曲而不直周道則直)
(如矢也以突興平以曲興直相因之義或然是用存之以備一說)是以君子履之而
小人視焉(適周之道既平且直乃人所共履共視者此蓋互文見義耳)今乃顧之
而出涕者則以東方之賦役莫不由是而西輸於周
也(此章首發憫恤之意)
○小東大東(叶都郎反)杼(直吕反)柚(音逐)其空(叶枯郎反)糾糾葛屨可
以履霜佻佻(徒彫反)公子行彼周行(叶戸郎反)既往既來(叶六直反)
使我心疚(叶訖力反)
賦也小東大東東方小大之國也自周視之則諸侯
之國皆在東方杼持緯者也(輯錄梭也)柚受經者也空盡
也佻輕薄不柰勞苦之貌公子諸侯之貴臣也周行
大路也疚病也○言東方小大之國杼柚皆已空矣
至於以葛屨履霜而其貴戚之臣奔走往來不勝(音升)
其勞使我心憂而病也(既傷於財又困於役即此見之此章指言所可憫恤之事)
(輯錄輔氏曰糾糾葛屨可以履霜舉其甚者言之也以葛屨履霜則冬裘之不備可知矣既往既來則言)
(其來往之不一也周道一也方其盛時君子履之而小人視焉及其衰也公子行之而人心病焉時移事)
(變而人心所感不同如此)
○有洌(音列)汍(音軌)泉(叶才勻反)無浸穫薪契契(苦訃反)寤歎哀我
憚(丁佐反)人薪是穫薪尚可載(叶節力反)也哀我憚人亦可息
也
興也洌寒意也側出曰汍泉穫艾(音刈)也契契憂苦也
憚勞也尚庶幾(平聲)也載載以歸也○蘇氏曰薪已穫
矣而復(扶又反)漬之則腐民已勞矣而復事之則病故
已艾則庶其載而畜之已勞則庶其息而安之(此以愛物)
(之心興愛人之心○此章則承上章之意又舉所可憫恤之人而致願望之詞)
○東人之子職勞不來(音賚叶六直仄)西人之子粲粲衣服(叶浦)
(北反)舟人之子熊羆是裘(叶渠之反)私人之子百僚是試(叶申之反)
賦也東人諸侯之子也職專主也來慰撫也西人京
師人也粲粲鮮盛貌舟人舟楫之人也熊羆是裘言
富也私人私家皂隸之屬也僚官試用也舟人私人
皆西人也(輯錄觧頤曰别舟人私人言之者舉卑賤以見其餘也)○此言賦役
不均羣小得志也(此又歷言所可憫恤之事而深怨之也輯錄李氏曰此章言東人之)
(勞西人之逸小人得志綱紀敗壊無復王室之舊也)
○或以其酒不以其漿鞙鞙(胡犬反)佩璲(音遂)不以其長維
天有漢監(古暫反)亦有光跂(丘䜴反)彼織女終日七襄
賦也鞙鞙長貌璲瑞也(瑞玉名輯錄以瑞玉為珮)漢天河也(輯錄楊泉)
(物理論漢水之精也氣𤼵而著精華浮上宛轉隨流名曰天河一曰雲漢)跂隅貌織女星
名在漢旁三星跂然如隅也(孔氏曰三星鼎足望之跂然而成三角在天市)
(垣北)七襄未詳傳曰反也箋云駕也駕謂更(平聲)其肆也
蓋天有十二次日月所止舍所謂肆也(肆謂止舍處)經星
一晝一夜左旋一周而有餘(二十八宿謂之經星)則終日之間
自卯至酉當更七次也(輯錄孔氏曰在天為次在地為辰通釋曰日月五星為緯)
(其餘皆為經星經星周布與天為體所謂經星一晝夜左旋一周天而有餘者即天之旋一周而又過一)
(度者也然周天十二次一晝夜十二時則一時當歷一次故終其晝日之問自卯至酉凡七時織女星當)
(歷七次也)○言東人或饋之以酒而西人曾不以為漿東
人或與之以鞙然之佩而西人曾不以為長維天之
有漢則庶乎其有以監我(輯錄歐陽氏曰不言日月之明而言雲漢之光者謂)
(不能下監也)而織女之七襄則庶乎其能成文章以報我
矣無所赴愬而言惟天庶乎其恤我耳(此怨其上之弗加憫恤而)
(冀天之憫恤也輯錄輔氏曰侯邦供王賦役固其職也然為王者當有以體恤之不敢易視而輕用之可)
(也今也東國財力俱困易視輕用之必矣此東國之所以怨病而愬之於天也觧頤曰酒之厚而不以為)
(漿佩之鞙鞙而不以為長其出之也甚艱其視之也甚賤蓋其意氣驕溢類如此然則貧富勞逸之不均)
(吾將曷愬哉亦惟愬之於天而已漢之有光其亦能監視我也耶織女之七襄其亦能成文章以報我也)
(耶其詞之婉而不迫如此詩之忠厚亦可見矣)
○雖則七襄不成報章晥(華板反)彼牽牛不以服箱東有
啟明(叶謨郎反)西有長庚(叶古郎反)有捄天畢載施之行(戸郎反)
賦也晥明星貌牽牛星名(輯錄六星北方宿爾雅謂何鼓何胡可反)服駕
也箱車箱也(輯錄孔氏曰兩較之間謂之箱是車内容物之處較音角)啟明長庚
皆金星也以其先日而出故謂之啟明以其後日而
入故謂之長庚(輯錄庚續也劉執中曰金星朝在東所以啟日之明夕在西所以續日之)
(長)蓋金水二星常附日行而或先或後但金大水小
故獨以金星為言也(輯錄通釋曰金水附日而行無定在或一在日先一在日後或)
(俱在日先或俱在日後金星行在日後則晨見而昏不見行在日先則昏見而晨又不見也)天畢
畢星也狀如掩兔之畢(畢長柄小網也畢八星二星直上如柄六星曲為兩行張)
(其口如畢網也)行行列也○言彼織女不能成報我之章牽
牛不可以服我之箱而啟明長庚天畢者亦無實用
但施之行列而已(輯錄謝氏曰織女無織成文錦之實牵牛無服箱之實啟明非真能)
(啟日之明長庚非真能續日之長畢不可以掩捕鳥獸不過施設於經星之行列耳皆有其名而無其實)
(也)至是則知天亦無若我何矣(此又怨夫天弗能加憫恤也)
○維南有箕不可以簸(波我反)揚維北有斗不可以挹(音揖)
酒漿維南有箕載翕(許急反)其舌維北有斗西柄之揭(音訐)
賦也箕斗二星以夏秋之間見於南方(輯錄通釋曰六七月間見)
(於南方者指當時昏見為言也)云北斗者以其在箕之北也或日北
斗常見不隠者也(輯錄箕東方宿南斗六星在箕北北斗七星其六在紫微垣内其一)
(在外運乎天中臨制四方)翕引也舌下二星也(箕四星在天漢之中二為踵在上二)
(為舌在下踵反在上故曰引其舌也)南斗柄固指西若北斗而西柄則
亦秋時也○言南箕既不可以簸揚糠粃北斗既不
可以挹酌酒漿(輯錄亦皆有其名而無其實也)而箕引其舌反若有
所吞噬斗西揭其柄反若有所挹取於東是天非徒
無若我何乃亦若助西人而見困甚怨之詞也(此又言天)
(弗憫恤而且若欲加害也輯錄歐陽氏曰自維天冇漢以下皆述譚人仰訴於天之詞其意言我譚人困)
(於供億取資於地者皆已竭矣欲取於天又不可得也未言箕斗非徒不可用箕反若有所噬斗反若有)
(所挹取於東是皆怨諷之詞也輔氏曰二章三章以下文意竒逸其詞雖若闊疎而意脉實相連屬作此)
(詩者非唯怨得其正其亦老於文墨者歟)
大東七章章八句(增釋許氏曰一章言上不恤下而賦役不均也二章上四句傷)
(於財下四句困於役三章欲得休息之意四章言賦役不均羣小得志五章言為西人所虐視)
(而覬天之監六七章傳言已明)
四月維夏(叶後五反)六月徂暑先祖匪人胡寧忍予(叶演女反)
興也徂往也四月六月亦以夏正數(上聲)之建已建未
之月也○此亦遭亂自傷之詩言四月維夏則六月
徂暑矣我先祖豈非人乎何忍使我遭此禍也(四月維夏)
(時暑方來而必以六月而去先祖忍予遭禍則禍之來也何時始去乎暑去有時禍去無時天不忍以暑)
(害人先祖忍以禍害人也亂世之禍與暑氣酷烈同故以起興)無所歸咎之詞也(怨先)
(祖與怨天之意同不忍斥言其上也)
○秋日凄凄(七西反)百卉(許貴反)具腓(芳菲反)亂離瘼(音莫)矣奚
(家語作奚)其適歸
興也凄凄凉風也卉草腓病離憂瘼病奚何適之也
○秋日凄凄則百卉具腓矣亂離瘼矣則我將何所
適歸乎哉(肅殺用威則何物可免亂離為害則何處可安草木之病者皆然人民見病者隨地)
(而然也亂世之氣象與秋之凋瘵同故以起興)
○冬日烈烈飄風發發民莫不榖我獨何害(叶音曷)
興也烈烈猶栗烈也發發疾貌榖善也(日寒則風疾其氣相似也)
(民榖而我害其情何不相似乎但亂則俱害矣而云然者自傷之甚爾亂世之物情與冬之慘慽同故以)
(起興)○夏則暑秋則病冬則烈言禍亂日進無時而息
也(不言春者春日暄妍與禍亂之世非類也)
○山有嘉卉侯栗侯梅(叶莫悲反)廢為殘賊莫知其尤(叶于其反)
興也嘉善侯維廢變尤過也○山有嘉卉則維栗與
梅矣(輯錄錢氏曰通言之則草木皆卉也)在位者變為殘賊則誰之過
哉(物之美者能全其美可見也人之善者乃變而惡不可知也物性有常人性無常此以人不如物起)
(興也)
○相(息亮反)彼泉水載清載濁(叶殊玉反)我日構禍曷云能榖
興也相視載則構合也○相彼泉水猶有時而清有
時而濁而我乃日日遭害則曷云能善乎(泉水之濁有時或清)
(而禍亂之遭無時可已也此亦以二者相反對而為興者也)
○滔滔(吐刀反)江漢南國之紀盡瘁以仕寧莫我有(叶羽已反)
興也滔滔大水貌江漢二水名紀綱紀也謂經帶包
絡之也(此有不忍遺棄之意)瘁病也有識有也(識有猶言顧念)○滔滔
江漢猶為南國之紀今也盡瘁以仕而王何其不我
有哉(輔氏曰江漢為南國之紀則是江漢之有南國也王不我有則是自絶於下矣愚謂此以人情)
(不如物理為興與江有汜同)
○匪鶉(徒九反)匪鳶(以專反叶以旬反)翰飛戾天(叶鐵因反)匪鱣(張連反)
匪鮪(于軌反)潛逃于淵(叶一均反)
賦也(諸本作興非)鶉鵰也(輯錄埤雅日鵰能食草似鷹而大黑色俗呼為皂鵰)鳶亦
鷙鳥也其飛上薄雲漢鱣鮪大魚也○鶉鳶則能翰
飛戾天鱣鮪則能潜逃于淵我非是四者則亦無所
逃矣(輯錄陳氏曰言雖欲高飛深藏而不可得也)
山有蕨薇隰有杞桋(音夷)君子作歌維以告哀(叶於希反)
興也杞枸(音苟)檵(音訃)也(輯錄本草曰枸杞一名地骨春夏採葉秋採莖實冬採根皆可)
(食)桋赤梀(音色)也樹葉細而岐銳皮理錯戾好叢生山
中中(去聲)為車輞(輯錄輞車之牙即輮也考工記注輮牙也以為輪之周抱也)○山
則有蕨薇隰則有杞桋君子作歌則維以告哀而已
(此則託物為無義之興)
四月八章章四句(一章至三章言禍亂日進而四章則怨其上五章又言禍亂不)
(息而六章又怨其上七章言去亂無計八章言作詩告哀)
小旻之什十篇六十五章四百十四句
詩經疏義會通卷十二
