詩經疏義會通卷十九元朱公遷撰
頌四
頌者宗廟之樂歌大序所謂美盛德之形容以其
成功告于神明者也盖頌與容古字通用故序以
此言之周頌三十一篇多周公所定而亦或有康
王以後之詩(如昊天有成命與執競噫嘻之類)魯頌四篇商頌五
篇因亦以類附焉(魯頌次周諸侯不可先天子也商頌次魯先代不可先時君也)
(商頌五篇盖亡失而僅存者夫子取之以備一代之樂歌耳)凡五卷(輯錄通釋曰雅頌無)
(諸國别原以十篇為一卷故此分周頌三什為四之一四之二四之三魯頌四篇為四之四商頌五)
(篇為四之五通為五卷)
周頌清廟之什四之一(輯錄雅不言周而頌獨言周者以别商魯頌也)
於(音烏)穆清廟肅雝顯相(息亮反)濟濟(子禮反)多士秉文之德
對越在天駿奔走在廟不顯不承無射(音亦與斁同)於人斯
(周頌多不叶韻未詳其說)
賦也於歎辭穆深遠也清清靜也(廟有門堂寢室墻宇四周其深遠清)
(靜可知輯錄箋云廟之言貌也死者不可得見立宫室象貌之耳)肅敬雝和顯明相
助也謂助祭之公卿諸侯也(助祭諸臣皆有顯眀之德故以顯相言肅雝即)
(顯德也)濟濟衆也多士與(音預)祭執事之人也越於也駿
大而疾也(布武而行則大而疾見其敏於事也)承尊奉也(謂見尊奉也)斯語
辭○此周公既成洛邑而朝(音潮)諸侯因率之以祀文
王之樂歌(輯錄吕東莱曰朝諸侯者相成王以朝諸侯也率之以祀文王者所謂王在新邑烝)
(祭歲是也)言於穆哉此清靜之廟其助祭之公侯皆敬且
和而其執事之人又無不執行文王之德(執守也執行者執持)
(以行之也盖和則不勉敬則不怠秉德則法文王而眸面盎背可知然此亦互文見義爾非謂顯相不能)
(秉文王之德多士不能盡和敬之道也)既對越其在天之神而又駿奔
走其在廟之主(主神主也武王伐紂載文王木主以行即謂此也文王既没其神在天其)
(主在廟随寓而著無往不然在廟之臣内而存對越之心外而盡奔走之道無非所以事文王也)如
此則是文王之德豈不顯乎豈不承乎信乎其無有
厭斁於人也(如此二字是接上文而言觀其肅雝秉德而見文王之德昭著於人心是其顯)
(也觀其對越駿奔而見文王之德使人尊奉之是其承也○文王之德不可名言但觀奉祭之臣如此而)
(其德自然可見苟德不極其盛則肅雝秉德對越駿奔未必皆然是人心之所萃即盛德之所致也)
清廟一章八句(增釋許氏曰秉文之德總承上二句其助祭能敬和明顯之諸)
(侯及濟濟之多士皆執行文王之德也對越在天内敬也駿奔走在廟外恭也其心足以)
(對在天之神則方可以盡駿奔之職其助祭之臣且如是則主祭之君可知文王之德化)
(於後世如此則無射於人可知矣)
書稱王在新邑烝祭歲(烝冬祭名當時成王在洛邑舉烝祭之禮)
(日歲云者歲舉之禮也)文王騂牛一武王騂牛一(騂牛者用)
(特牲也清廟祭文王載見祭武王皆因諸侯来見而率以祭也豈載見之時與此同時乎)
實周公攝政之七年而此其升歌之辭也(歌詩)
(在堂上故曰升歌)書大傳曰周公升歌清廟苟在廟
中嘗見文王者愀(音悄)然如復(去聲)見文王焉(言聲)
(音詞氣之惠人如此輯錄愀容色變也)樂記曰清廟之瑟朱弦
而疏越(活又如字)壹倡而三歎有遺音者矣(遺猶餘也)
(未盡音之極故有餘音太盛則止矣)鄭氏曰朱弦練朱弦(練之使柔)
(而朱其色也)練則聲濁越瑟底孔也疏之使聲遲
也(疏通也音節舒徐以象其德也)倡𤼵歌句也三歎三人從
歎之耳(輯錄陳氏曰瑟聲濁而遲是質素之聲非要妙之音也此聲初𤼵一倡之)
(時僅有三人從而和之言和者少也以其非極聲音之美故好者少然而其中則有不盡)
(之餘音存焉故曰有遺音者矣)漢因秦樂乾(音干)豆上(輯錄杜氏通典)
(注乾豆脯羞之屬上時掌反)奏登歌(登歌亦取升歌之意)獨上歌(此亦)
(倣一倡之意也)不以管絃亂人聲欲在位者徧聞之
猶古清廟之歌也(漢高祖時叔孫通因秦樂人制宗廟樂大祝迎神於)
(廟門則奏嘉至猶古降神之樂也皇帝入廟門則奏永至以為行步之節猶古采齊肆夏)
(也乾豆上奏登歌云云猶古清廟之樂也登歌再終下奏休成之樂美神明之既享也出)
(漢禮樂志)
維天之命於(音烏)穆不已於(同上)乎(音呼)不顯文王之德之純
賦也天命即天道也(輯錄程子曰言天之自然者曰天道言天之賦予萬物者曰天)
(命)不已言無窮也純不雜也○此亦祭文王之詩言
天道無窮而文王之德純一不雜與天無間以贊文
王之德之盛也(文王之德難於形容故舉天道以配之天道本来無二無雜純有不必言)
(者故但言其不已則純自見人心之德有純有不純惟文王之德純乎天理故以純稱純則自然不已也)
(穆與顯對互言之耳其實天道之流行賦予者非不顯著文王之德仁義禮知之藴未嘗不深且遠也但)
(詩意正欲法乎文王故以不顯歸之純德見其明著而可法猶大雅文王末章之意耳)子思子
曰維天之命於穆不已盖曰天之所以為天也於乎
不顯文王之德之純盖曰文王之所以為文也純亦
不已(惟其一於理所以無不純惟其無不純所以無或已此天之所以為天而文王之所以為文也)
(此文王之所以與天合德也)程子曰天道不已文王純於天道亦
不已純則無二無雜不已則無間斷先後(無二無雜全體也無)
(間斷先後不息也惟其全體所以不息)
假(春秋傳作何)以溢(春秋傳作恤)我我其收之駿惠我文王曾孫
篤之
何之為假聲之轉也恤之為溢字之訛也收受駿大
惠順也(大順者順之之極無一毫拂戾之意)曾孫後王也篤厚也○言
文王之神將何以恤我乎有則我當受之以大順文
王之道(受之即服膺勿失之之意盖存之之謂也存之而弗忘則行之而弗悖矣道者純德之見)
(於行事者也)後王又當篤厚之而不忘也(謂之篤厚之則存之尤弗忘行)
(之愈弗悖矣○此則嗣王有望於文王之意謂自今至於後来皆欲法其不已之德夫文王之德如此而)
(我未之能者正當憫恤之也故願有以昭示於感格之際使神會而心得之庶幾我法之於今曾孫法之)
(於後也輯錄上配天道於無窮下及子孫亦無窮觧頥曰天道不已文王純於天道亦不已惟其德之不)
(已故其福澤之及於後人者亦不已凡神之所以恤我我之所以受之者皆其德之不已者為之也我既)
(有以受之則必有以順之順之而不違則已既與文王一矣後人又篤厚之而不忘則後人又與己為一)
(矣曰駿惠曰篤皆自其不已者而推言之也)
維天之命一章八句(輯錄嚴氏曰頌者成功告神必言子孫勉力保守以)
(慰祖考之意故此詩曰曾孫篤之天作曰子孫保之)
維清緝熙文王之典肇禋(音因)迄(許乞反)用有成維周之禎
賦也清清明也緝續熙明肇始禋祀迄至也○此亦
祭文王之詩言所當清明而緝熙者文王之典也(典以)
(典禮言而祭祀之典在其中清而明之則討論宣布而文王之典益以著矣清明之功時時繼續之是則)
(所謂緝熙也)故自始祀至今有成實維周之禎祥也(周之祀典)
(自文王創始循用至於今日而成一代之規儀文制度煥然可述與國咸休非禎祥而何此清明緝熙之)
(所致也)然此詩疑有闕文焉
維清一章五句(前二篇是頌文王之德此篇是頌文王之典)
烈文辟(音璧下同)公錫兹祉福惠我無疆子孫保之
賦也烈光也辟公諸侯也(烈文辟公言有武有文之諸侯也王氏曰為國君故)
(稱辟舉五等之貴故稱公)○此祭於宗廟而獻助祭諸侯之樂歌
(儀禮賓三獻尸之後主人酌酒獻賓歌烈文其在此時與)言諸侯助祭使我獲福
則是諸侯錫此祉福而惠我以無疆使我子孫保之
也(此一節歸德於諸侯之詞)
無封靡于爾邦維王其崇之念兹戎功繼序其皇之
封靡之義未詳或曰封專利以自封殖也(封者封培之義猶所)
(謂貨財生殖也)靡汰侈也(取之有制則不封用之有節則不靡)崇尊尚也戎大
皇大也○言汝能無封靡于汝邦則王當尊汝又念
汝有此助祭錫福之大功則使汝之子孫繼序而益
大之也(序者君位相傳之次序○此一節期望而欲報稱之詞諸侯能制節謹度則天子已當尊)
(崇之又且念此錫福大功而又將愈益尊崇其子孫也爾既使我子孫保之我不使爾繼序皇之乎輯錄)
(解頥曰烈文美其德也錫福美其功也無封靡所以致其戒也崇之皇之所以厚其報也諸侯助祭而有)
(錫福之功王者報功而有以及其後嗣此所以為忠厚之至也)
無競維人四方其訓之不顯維德百辟其刑之於(音烏)乎
(音呼)前王不忘
又言莫強於人莫顯於德先王之德所以人不能忘
者用此道也(四方訓之其化行也百辟刑之其法著也皆盛德自然之效感孚而無間故思)
(慕而無窮也)此戒飭而勸勉之也(此一節言不特無封靡而已盡人道明明德又)
(當進而取法於先王也先王之德如此故人不能忘諸侯能以先王為法則人亦不能忘之矣若德不極)
(其盛則人終有忘之之時崇之皇之或替於久也此所謂戒飭而勸勉之也)中庸引不顯
惟德百辟其刑之而曰故君子篤恭而天下平(輯錄不顯)
(中庸借引以為幽深玄遠之意篤恭言自厚於恭敬未嘗見於言動之間也篤恭而天下平所謂至德淵)
(微自然之應也)大學引於乎前王不忘而曰君子賢其賢而
親其親小人樂其樂而利其利比以没世不忘也(中庸)
(之意但謂聖人德盛而人自化之據此一時而言爾如大學所云則有盛德必有善治德業垂於後世恩)
(澤流於無窮人自思之不能忘也輯錄朱子曰於乎歎詞前王謂文武也君子謂後賢後王小人謂後民)
(也此言前王所以新民者止於至善能使天下後世無一物不得其所所以既沒世而人思慕之愈久而)
(不忘也又曰賢其賢者間而知之仰其德業之盛也親其親者子孫保之思其覆育之恩也樂其樂者含)
(哺鼔腹而安其樂也利其利者耕田鑿井而享其利也此皆先王盛德至善之餘澤故雖已沒世而人猶)
(思之愈久而不能忘也)
烈文一章十三句
此篇以公疆兩韻相叶未審當從何讀意亦
可互用也
天作高山大(音泰)王荒之彼作矣文王康之彼岨矣岐(沈括)
(曰後漢書西南夷傳作彼岨者岐今按彼書岨但作徂而引韓詩薛君章句亦但訓為往獨矣字正作者如沈)
(氏說然其注末復云岐雖阻僻則似又有岨意韓子亦云彼岐有岨疑或别有所据故今從之而定讀岐字絶)
(句)有夷之行(叶戶郎反)子孫保之
賦也高山謂岐山也荒治(治荒謂之荒猶治亂謂之亂也)康安也岨
險僻之意也夷平行路也○此祭大王之詩言天作
岐山而大王始治之大王既作而文王又安之(作屏修平)
(之類是荒之作之之功也至柞棫拔矣行道兊矣而致昆夷之駾喙則安之之功又可見矣)於是
彼險僻之岐山人歸者衆而有平易之道路子孫當
世世保守而不失也(天作岐山可為興王之地大王承天而創業文王繼世而成功)
(治險為夷如此其難可不世世保守之乎上對天作曰荒下對康之曰作荒即作也既能因天所作而作)
(之又能傳及文王使安之貽謀遠矣永永無隳斯可耳○周之先公稱后稷公劉先王稱太王工季然天)
(作祀太王思文祀后稷而公劉王季無其詩豈篤前烈視克配彼天者不同勤王家比肇基王迹者有間)
(歟抑夫子正樂於殘缺之餘本有是詩而亡之也然公劉之厚民王李之受禄施孫子雅頌正可互見其)
(為有德之宗信矣)
天作一章七句(詩意首尾主岐山言之故知為祀大王之詩也)
昊天有成命二后受之成王不敢康夙夜基命宥密於
(音烏)緝熙單厥心肆其靖之
賦也二后文武也成王名誦武王之子也基積累于
下以承藉乎上者也宥宏深也密靜密也(宥則有容而萬理不)
(遺密則有守而萬機不亂積德以基命者此其要也)於歎詞靖安也○此詩多
道成王之德疑祀成王之詩也(文武所受之命非成王基之則殆矣故以)
(為頌)言天祚周以天下既有定命而文武受之矣(定者一定)
(而不易之謂)成王繼之又能不敢康寧而其夙夜積德以
承藉天命者又宏深而靜密(不宏深則狭而淺不靜密則躁而浮容之不廣)
(蓄之不固雖欲不敢康亦於何者用力乎)是能繼續光眀文武之業而盡
其心(文昭武烈之在天下著矣然不緝則間不熙則昧少不緝熙則是不盡其心也)故今能
安靖天下而保其所受之命也(保其所受之命乃朱子推衍詩人本意以)
(結二后受之之語○此詩要旨在不敢康夙夜基命宥密二句不敢康無逸也夙夜基命宥密即其存心)
(無逸而且得其道也緝熙單厥心則指其不敢康夙夜宥密而贊之耳盖宥密是其用功處夙夜是其用)
(功無間處觀其不敢康夙夜基命宥密如此則緝熙單厥心可知矣肆其靖之則今日之效驗也)國
語叔向引此詩而言曰是道成王之德也成王能明
文昭定武烈者也(昭烈皆光明之義文武之功德皆顯然故以昭烈言之輯錄毛氏曰)
(古響字作向晉大夫羊舌肸字叔向左傳香兩切盖取肸向響布之義)以此證之則其
為祀成王之詩無疑矣(小序以為郊祀天地之詩故集傳引此以證其誤)
昊天有成命一章七句
此康王以後之詩
我將我享維羊維牛維天其右(叶音由)之
賦也將奉享獻(奉而進之曰將奠而獻之曰享)右尊也神坐東向在
饌之右所以尊之也(明堂之位帝居中文王居西南主皆西坐東向東左西右則饌)
(在左而神在右矣)○此宗祀文王於明堂以配上帝之樂歌
言奉其牛羊以享上帝(輯錄觧頥曰將曰我將則所以將而奉之者必躬必親也)
(享曰我享則所以享而獻之者必敬必戒也羊曰維羊牛曰維牛謂於羊牛之外不敢有加物也此貴誠)
(之義也)而曰天庶其降而在此牛羊之右乎盖不敢必
也(不敢必者尊之至也盖有徼倖萬一之意焉)
儀式刑文王之典日靖四方伊嘏(古雅反)文王既右享(叶虚)
(良反)之
儀式刑皆法也嘏錫福也○言我儀式刑文王之典
以靖天下則此能錫福之文王既降而在此之右以
享我祭若有以見其必然矣(儀式刑者取法於文王不一而足也日靖四方)
(者安靖四方之志無日而或忘也此不特以右享期之而且先以錫福望之矣是則親之之甚也故用既)
(字對上文其字以見事帝事親之别輯錄觧頥曰其者辭之疑既者辭之决所以疑者尊之而不敢必也)
(所以决者親之而可必也)
我其夙夜畏天之威于時保之
又言天與文王既皆右享我矣(此自上一節言之盖文王即天也文王既)
(右享之則天亦右享之矣故曰既皆右享我矣)則我其敢不夙夜畏天之威
以保天與文王所以降鑒之意乎(輔氏曰夙夜畏天之威則儀式刑者)
(益至而安靖四方者益久此所以能保天與文王降鑒之意也愚謂此又見事帝事親同一畏敬之心如)
(此盖明堂本是親親之禮親親意勝則近乎䙝故頌歌之際不曰帝而曰天始不敢必而終復畏其威也)
我將一章十句
程子曰萬物本乎天人本乎祖故冬至祭天
而以祖配之以冬至氣之始也萬物成形於
帝而人成形於父故季秋享帝而以父配之
以季秋成物之時也(輔氏曰明堂以父配天固也但周公制禮若在)
(武王之時則文王為父矣在成王之時則文王又其祖也然則周世世皆當以文王配繼)
(周而王者世世皆當以有功者配也)陳氏曰古者祭天於圜(與圓)
(同)丘掃地而行事器用陶匏牲用犢其禮極
簡(器用陶匏無文采取其質也犢小未知牝牡之情取其純也)聖人之意
以為未足以盡其意之委曲故於季秋之月
有大享之禮焉天即帝也郊而曰天所以尊
之也(天道至大見其可尊而已)故以后稷配焉后稷遠矣
(輯錄后稷生於姜嫄以上更推不去)配稷於郊亦以尊稷也明
堂而曰帝所以親之也(帝則人之屬可親者也)以文王
配焉文王親也配文王於明堂亦以親文王
也(輯錄曺氏曰以天道事之則藁秸以為席陶匏以為器繭栗之牲掃地而祭所以尊)
(之也以帝道事之則牛羊以為牲簠簋以為器鼎俎之實其薦用熟所以親之也)尊
尊而親親周道備矣然則郊者古禮而明堂
者周制也周公以義起之也(尊尊者敬之道也親親者愛之)
(道也敬而能愛則意之委曲皆盡矣故曰周道備矣)東莱吕氏曰於天
維庶其饗之不敢加一詞焉於文王則言儀
式其典日靖四方天不待贊(無聲無臭不容贊也)法文
王所以法天也卒章惟言畏天之威而不及
文王者統於尊也畏天所以畏文王也天與
文王一也(天與文王一而已但一穆一顯則法天不如法文王之為切一尊一)
(親則畏文王不如畏天之為甚立言之不同者此故也○已上三條程子則言郊用冬至)
(明堂用季秋者其故如此陳氏則言郊以后稷配明堂以文王配者其故如此吕氏則詳)
(說此詩之義也)
時邁其邦昊天其子之
賦也邁行也邦諸侯之國也周制十有二年王廵守
殷國(語出周禮秋官大行人殷衆也與殷頫殷同之義同盖四方四時分来如平時也輯錄輔氏曰)
(殷即衆也頫即見也)柴望祭告諸侯畢朝(音潮輯錄舜典蔡氏曰柴燔柴以祀天也)
(望望秩以祀山川也五嶽四瀆之屬望而祭之故曰望周官云諸侯各朝于方岳)○此廵守
而朝會祭告之樂歌也言我之以時廵行諸侯也(必十)
(有二年乃一廵守不先時而數不後時而慢且必春東夏南秋西冬北所謂時廵也)天其子我
乎哉盖不敢必也(廵守之禮所以浹和神人而盡天子之職也是以有望於天之子我)
(必以時者事天之至不敢必者畏天之至)
實右序有周薄言震之莫不震疊懷柔百神及河喬嶽
允王維后
右尊序次震動疊懼懷来柔安允信也○既而曰天
實右序有周矣是以使我薄言震之而四方諸侯莫
不震懼又能懷柔百神(輯錄曺氏曰祭法云有天下者祭百神故廵守所至百神)
(皆祭焉)以至于河之深廣嶽之崇高而莫不感格則是
信乎周王之為天下君矣(上一節其字與此一節實字允字相對盖始不敢必)
(其然而終則信其果然也君者人神之主人神服從則信乎天右序之而君天下無疑矣子我之意可驗)
(於此輯錄嚴氏曰天實右序有周矣武王之廵守也于諸侯薄警動之而莫不震懼又所至方岳之下懷)
(百神祀河岳其人神之受職非人所能為也天實右序之也故天下莫不信武王之宜君天下也)
明昭有周式序在位載戢(側立反)干戈載櫜(古刀反)弓矢我
求懿德肆于時夏(戶雅反)允王保之
戢聚櫜韜(輯錄疏櫜弓衣一名韜故納弓於衣謂韜弓)肆陳也夏中國也
○又言明昭乎我周也既以慶讓黜陟之典式序在
位之諸侯(輯錄李迂仲曰孟子載廵守之事入其疆而慶讓行王制言不順不敬有黜地削爵)
(之罰有功德於民者有加地進律之賞凡此皆所以按諸侯之功罪而升黜之所謂式序在位也)又
收斂其干戈弓矢而益求懿美之德以布陳于中國
(懿德者仁義禮智孝弟忠信之類皆是也懿德雖人所固有然不講求則不明不布陳則不著此王者所)
(以盡君師之道也)則信乎王之能保天命也(山川百神禮之而已諸侯来朝)
(則必有以教告之故賞善罰惡以示勸懲偃武修文以圖寧謐使百辟畏威而懷德天下去危而就安則)
(天命之固可必矣保上天子我之意當如此○曰實右序有周則信乎天之右序我也曰允王維后則信)
(乎我之得天而為天下主也曰允王保之則信乎我之能保天命也以天自信則天猶在彼以保天命自)
(信則天命在我矣)或曰此詩即所謂肆夏以其有肆于時夏
之語而命之也(輯錄國語注云夏樂章之名)
時邁一章十五句(增釋許氏曰廵狩諸國出以時動以禮昊天其必子愛我)
(矣天之實右序有周何以見之廵以警諸侯則諸侯震懼而畢朝廵以祀鬼神而鬼神感)
(格以致享若是則天實右序之而王信為天下之君矣又言我周之德昭明燭下無隠慶)
(讓黜陟式序在位皆得其當故戒征伐而不用敷德教于中國若是則王信能保守天命)
(而無失矣薄言震之莫不震疊朝會之事也懷柔百神及河喬嶽望祭之事也載戢干戈)
(載櫜弓矢偃武也我求懿德肆于時夏修文也)
春秋傳曰(宣公十二年)昔武王克商作頌曰載戢
干戈而外傳又以為周文公之頌(出周語)則此
詩乃武王之世周公所作也(索隠曰周公謚曰周文公○輯)
(錄黃實夫曰時邁之作見武王所以得天下所以保天下者皆無愧也武王廵守之事詩)
(有時邁書有武成時邁告祭之樂章也武成識其政事以示天下来世也庚戌柴望大告)
(武成此告祭懷柔之實也昭我周王天休震動此莫不震疊之實也庶邦冡君暨百工受)
(命于周此式序在位之實也偃武修文歸馬放牛此非戢櫜之意乎建官位事重民五教)
(惇信明義崇德報功此非懿德以保之乎)外傳又曰(出魯語)金奏肆
夏樊遏渠天子以饗元侯也韋昭注云肆夏
一名樊韶夏一名遏納夏一名渠即周禮九
夏之三也(鐘師掌金奏凡樂事以鐘鼔奏九夏王夏肆夏昭夏納夏章夏齊夏)
(族夏陔夏驁夏杜子春云王出入奏王夏尸出入奏肆夏牲出入奏昭夏四方賓来奏納)
(夏臣有功奏章夏夫人祭奏齊夏族人侍奏族夏客醉而出奏陔夏公出入奏驁夏此即)
(所謂九夏也昭音韶齊音齋驁音敖)吕叔玉云肆夏時邁也樊
遏執競也渠思文也(二說不同備參攷耳輯錄叔玉云肆遂也夏大)
(也言遂於大位謂王位也樊多也遏止也言福禄止于周之多也渠大也言以后稷配天)
(王道之大也)
執競武王無競維烈不顯成康上帝是皇
賦也此祭武王成王康王之詩競強也言武王持其
自強不息之心故其功烈之盛天下莫得而競(剛健而加)
(悠久乃能成莫大之功武王承肅將之志十三年始一怒而安天下養勇非一日宜其功烈之無競矣)
豈不顯哉成王康王之德亦上帝之所君也(明德如此宜乎)
(上帝使居尊位矣亦字之義似輕而實重○先王有非常之功後王有可尊之德聖賢雖不同而創業守)
(成皆可頌也)
自彼成康奄有四方斤斤(紀覲反)其明(叶謨郎反)
斤斤明之察也言成康之德明著如此也(此則指言其不顯之)
(實也繼明以照四方如此於先王何愧乎功德足相稱則祭祀可相配矣武王功烈不待形容成康顯德)
(則有不容不言者故又特致詳如此)
鐘鼔喤喤(華彭反叶胡光反)磬筦(音管)將將(七羊反)降福穰穰(如羊反)
喤喤和也將將集也穰穰多也言今作樂以祭而受
福也(此以下言今日致祭之事)
降福簡簡威儀反反既醉既飽福禄来反
簡簡大也反反謹重也反覆也言受福之多而愈益
謹重是以既醉既飽而福禄之来反覆而不厭也(樂者)
(格神之具神来格則降之福矣敬者受福之本敬以受福則福之降又無窮也)
執競一章十四句
此昭王以後之詩(祭三王無其例然武王有世室則必有專祭矣豈昭)
(王以後祭武世室而配以成康歟借曰文世室無詩則夫子正樂於殘缺之餘但因所存)
(者存之耳輯錄按中庸或問云如諸儒之說至其王時立武世室如劉歆之說至孝王時)
(立武世室朱子亦以劉歆之說為然則是自昭王以下歷穆共懿孝四王而始有武世室)
(也此或未然)國語說見前篇(如吕叔玉解國語則執競即樊遏而為周)
(公所作矣然吕說未可深信朱子引之亦特備一說耳)
思文后稷克配彼天立我烝民莫匪爾極貽我来牟帝
命率育(叶曰逼反)無此疆爾界(叶訖力反)陳常于時夏
賦也思語詞文言有文德也(此所謂文乃謚法經天緯地之文也)立粒
通(書曰烝民乃粒與此義同)極至也德之至也貽遺也来小麥牟
大麥也率徧育養也○言后稷之德真可配天盖使
我烝民得以粒食者莫非其德之至也且其貽我民
以来牟之種乃上帝之命以此徧養下民者是以無
有遠近彼此之殊而得以陳其君臣父子之常道於
中國也(此疆爾界是即中國而言之謂由是而彛倫可叙於天下也舉中國則四海之内皆在其)
(中矣○立我烝民已見德之至而舊榖既没新穀未升之時又貽之来牟以續食盖帝命以此徧養天下)
(之民而稷能代天以養民也民生足食自有恒心稼穡既已徧養乎天下彛倫斯可徧叙於中國是其立)
(生民之命開教化之源文德之至而真可配天者于是見之矣)或曰此所謂納夏者
亦以其有時夏之語而命之也
思文一章八句(增釋吴師道曰天之於民育之以全其生教之以全其性而天)
(所以命聖人者以此也聖人所以配天者亦以此也文者總言后稷之德莫匪爾極以全民之)
(生者言陳常于時夏以全民之性者言也粒我者稷也命之者帝也後言陳常者富而教之也)
國語說見時邁篇
清廟之什十篇十章九十五句
周頌臣工之什四之二
嗟嗟臣工敬爾在公王釐(力之反)爾成来咨来茹(如預反)
賦也嗟嗟重(平聲)歎以深敕之也臣工羣臣百官也公
公家也釐賜也成成法也茹度也○此戒農官之詩
先言王有成法以賜女女當来咨度也(此一節總戒百官之詞百)
(官皆有法守而皆宜敬守之教民稼穡尤有一定之法則又人人皆所當知也)
嗟嗟保介維莫(音慕)之春亦又何求如何新畬(音余)於(音烏)皇
来牟將受厥明明昭上帝迄用康年命我衆人庤(持恥反)
乃錢(子淺反)鎛(音博)奄觀銍(殄栗反)艾(音刈)
保介見月令吕覽其說不同然皆為籍田而言盖農
官之副也(月令天子親載耒耜耤之於參保介之御間鄭氏云保介車右也吕氏春秋亦有此)
(文高誘曰保介副也)莫春斗柄建辰夏正之三月也畬三歲田
也於皇嘆美之詞来牟麥也明上帝之明賜也言麥
將熟也迄至也康年猶豐年也衆人甸徒也(甸治也謂凡治)
(田之人也)庤具錢銚(音桃剗削之器)鎛鉏皆田器也銍穫禾短鎌
也艾穫也○此乃言所戒之事(此一節專戒農官之詞)言三月
則當治其新畬矣今如何哉(新田用功最多故特問之)然麥已將
熟則可以受上帝之明賜(夏麥者秋稼之占故與彼以明此)而此明
昭之上帝又將賜我新畬以豐年也(新畬既受豐年則舊治之田可)
(知)於是命甸徒具農器以治其新畬而又將忽見其
收成也(始終皆以新畬言而舊治之田在其中○既為農官當知農時及時用功當先其所難治)
(者来牟可為續食之訃而西成又為卒歲之謀彼可以受厥明於將然則此新畬之康年可知其必然天)
(貺之足徵如此得不盡人力以待有秋乎)
臣工一章十五句
噫嘻成王既昭假(音格)爾率時農夫播厥百穀駿𤼵爾私
終三十里亦服爾耕十千維耦(叶音擬)
賦也噫嘻亦歎詞也昭明假格也爾田官也時是駿
大𤼵耕也私私田也三十里萬夫之地四旁有川内
方三十二里有竒言三十里舉成數也(此本鄭說有誤字孔氏云)
(當作三十三里又餘百步百步者三分里之一也今按一里三夫十里三十夫三十里則九十夫又三里)
(則九夫又三分里之一則一夫合為百夫縦横皆百夫則萬夫也)耦二人並耕也○
此連上篇亦戒農官之詞昭假爾猶言格汝衆庶(輯錄)
(出湯誓)盖成王始置田官而嘗戒命之也(成王戒命之詞今日又以)
(戒之)爾當率是農夫播其百榖使之大𤼵其私田皆服
其耕事(農人各有其田而各以其力耕之但爾為農官則田即爾之田而耕即爾之事也)萬
人為耦而並耕也盖耕本以二人為耦今合一川之
衆為言故云(句)萬人畢出并力齊心如合一耦也此
必鄉遂之官司稼之屬(輯錄見周禮地官)其職以萬夫為界
者溝洫用貢法無公田故皆謂之私(昭格爾為農事也𤼵爾私則欲)
(地利無不盡也服爾耕則欲人力無不齊也成王昭假於昔嗣王申戒於今周家重農事可謂以世繼世)
(矣)蘇氏曰民曰雨我公田遂及我私而君曰駿𤼵爾
私終三十里其上下之間交相忠愛如此
噫嘻一章八句(臣工噫嘻非祭祀樂歌而入於頌盖頌體也抑豈祈年祈榖之)
(時即其地以戒農官歟况或以此為豳頌則其列於頌也尤宜矣)
振鷺于飛于彼西雝我客戾止亦有斯容
賦也振羣飛貌鷺白鳥雝澤也(輯錄王氏曰辟雍有水鷺所集也在西郊)
(故曰西雍)客謂二王之後夏之後杞商之後宋于周為客
天子有事膰焉有喪拜焉者也(天子祭宗廟則歸之膰杞宋来弔喪則拜)
(以謝所謂作賓王家是也輯錄見左傳僖公二十四年)○此二王之後来助祭
之詩言鷺飛于西雝之水而我客来助祭者其容貌
脩整亦如鷺之潔白也(親之曰我尊之曰客愛敬兼至以其先代之後也而德容)
(如此則又有可愛敬之實此即可喜之物以美可喜之人二者非其類而若相類也)或曰興也
(以可喜之物興可喜之人謂之興體亦可)
在彼無惡(烏路反)在此無斁(叶丁故反)庶幾夙夜(叶羊茹反)以永終
譽
彼其國也在國無惡之者在此無厭之者(無惡之者言皆愛之)
(也無厭之者言皆敬之也在彼在此互言之以見無不愛敬之也盖非德孚於人而無間者不能及此也)
如是則庶幾其能夙夜以永終此譽矣(庶幾者望之之詞也先代)
(之後又有德容之美而我誠愛敬之則既有若此之令名矣又願其德容之美常然而随處得人愛敬之)
(庶幾以日繼日而長保此令名也)陳氏曰在彼不以我革其命而有
惡於我知天命無常惟德是與其心服也在我不以
彼墜其命而有厭於彼崇德象賢統承先王忠厚之
至也(崇德者我尊崇其先聖王之德也象賢者我以其象先聖王之賢也崇其德象其賢而使之奉)
(其先王之祭祀焉○如陳氏說則有彼此相愛敬之意輯錄通釋曰所引陳說在彼無惡之意與上文傳)
(意微異故朱子初解舊本於此說之下有亦通二字)
振鷺一章八句(上一節美之也下一節祝之也喜幸之餘而致願望之意也)
豐年多黍多稌(音杜)亦有高廩(力錦反)萬億及秭(咨履反)為酒
為醴烝畀祖妣以洽百禮降福孔皆
賦也稌稻也黍宜高燥而寒稌宜下濕而暑黍稌皆
熟則百穀無不熟矣亦助語辭數萬至萬曰億數億
至億曰秭烝進畀予(音與)洽備皆徧也○此秋冬報賽
田事之樂歌盖祀田祖先農方社之屬也(集傳初本作榖始登)
(而薦於宗廟之樂歌改本作報賽田事之樂歌輔氏以初本為是趙氏以改本為是經文只言烝畀祖妣)
(未嘗如甫田有以社以方以御田祖等語則似難捨經文而用小序之說也不知改本何以又用小序且)
(其說又有序誤二字尤為可疑但今不敢質言特備兩說以俟明者)言其收入之多至
於可以供祭祀備百禮而神降之福將甚徧也(從初本則)
(自酒醴以至粢盛以及内羞黍稷之類所謂百禮也禮無不備則祖妣之降福將甚徧矣若從改本則天)
(地山川鬼神不一祭祀之禮亦不一随處而得豐年之用則將随事而受豐年之福所以降福甚徧者莫)
(非田祖先農方社之所致也○集傳初本無收入之多以下數句)
豐年一章七句
有瞽有瞽在周之庭
賦也瞽樂官無目者也(庭廟庭也輯錄鄭氏曰目無所見於音聲審也周禮上瞽)
(四十人中瞽百人下瞽百六十人有眡瞭三百人相之)○序以此為始作樂而
合乎祖之詩(鄭氏曰合者大合諸樂而奏之輯錄濮氏曰王者功成作樂而始合奏于祖廟)
(此工歌也)兩句總序其事也
設業設虡(音巨)崇牙樹羽應田縣鼓鞉(音桃)磬柷(尺叔反)圉(魚女)
(反)既備乃奏(叶音祖)簫管備舉(以上叶瞽字)
業虡崇牙見靈臺篇樹羽置五采之羽於崇牙之上
也(輯錄明堂位曰夏后氏之龍簨虡殷之崇牙周之璧翣陳氏曰殷人於簨之上施崇牙以挂鐘磬周)
(人則又於簨上畫繪為翣戴之以璧下懸五采之羽而挂於簨之角焉)應小鞞(輯錄鞞禆也裨)
(助鼔節也)田大鼔也鄭氏曰田當作&KR0615;(音引)小鼓也縣鼔周
制也夏后氏足鼔殷楹鼔周縣鼔(置鼔於趹上曰足鼔為楹貫鼔而樹)
(之曰楹鼔植虡栒縣而擊之曰縣鼔)鞉如鼓而小有柄兩耳持其柄而
搖之則旁耳還自擊磬石磬也柷狀如漆桶(輯錄方二尺四)
(寸深一尺八寸)以木為之中有椎連底挏之(挏音動撞之)令(平聲)左
右擊以起樂者也圉亦作敔狀如伏虎背上有二十
七鉏鋙刻(為鉏鋙刻者凡二十有七也)以木長尺擽之(擽音歷捎也掠也輯)
(錄書疏云擽即戞也)以止樂者也(輯錄柷方二尺四寸隂也敔二十七鉏鋙陽也樂作陽也)
(以隂數成之樂止隂也以陽數成之固天地自然之理也聲之所出以虚為本控以空然後可擊及其止)
(則歸實焉故敔為伏虎之形則實而已控苦江反)簫編小竹管為之管如篴
(即笛字)併兩而吹之者也(此皆堂下之樂也鼔以主乎衆音磬以收乎衆音柷以起)
(樂圉以止樂既皆言之而又曰備乃奏又至於簫管之細亦備舉焉則餘不言者在其中矣)
喤喤(音横)厥聲肅雝和鳴先祖是聽我客戾止永觀厥成
(以上叶庭字)
我客二王後也觀視也成樂闋也(闋苦穴反樂之一終也)如簫
韶九成之成(楚辭觀者澹兮忘歸即永觀厥成之意肅齊也嚴肅所謂皦如是也不齊則亂)
(故以肅言)獨言二王後者猶言虞賓在位我有嘉客(輯錄益稷)
(蔡氏曰虞賓丹朱也)盖尤以是為盛耳(樂以導和者也然先代之後有興亡之感其和)
(最為難至今也我客永觀之則其心之和可知矣輯錄通釋曰虞賓在位則舜之作樂以此為盛我有嘉)
(客則商人作樂以此為盛我客戾止則周人作樂以此為盛也解頥曰樂聲喤喤而和鳴故先祖是聽幽)
(有以感乎神也我客戾止永觀厥成明有以感乎人也)
有瞽一章十三句(作樂有其人樂作備其器故聲音極和而神人無不和此)
(一詩之大旨也)
猗(於宜反)與(音余)漆沮(七余反)潜有多魚有鱣(張連反)有鮪(叶于軌反)
鰷(音條)鱨(音常)鰋(音偃)鯉以享以祀(叶逸織反)以介景福(叶筆力反)
賦也猗與歎詞潜槮(音滲)也盖積柴養魚使得蔵隠避
寒因以薄圍取之也或曰蔵之深也鰷白鰷也(輯錄鱣鮪)
(見衛碩人鱨鰋見小雅魚麗鯉見陳衡門埤雅鰷形狭而長若條性浮似鱨而白)月令季冬
命漁師始漁天子親往乃嘗魚先薦寢廟季春薦鮪
于寢廟此其樂歌也(鄭氏曰冬魚性定春鮪始来故此時薦之輯錄孔氏曰冬月既)
(于魚不行孕性定而肥充則衆寒魚皆可薦春惟獻鮪而已)
潜一章六句
有来雝雝(與公叶篇内同)至止肅肅相(息亮反)維辟(音璧)公天子穆
穆
賦也雝雝和也肅肅敬也相助祭也辟公諸侯也穆
穆天子之容也(輯錄朱子曰其助祭者公侯其主祭者天子也)○此武王祭
文王之詩言諸侯之来皆和且敬以助我之祭事(輔氏)
(曰不和則有勉強之心不敬則有怠惰之意愚謂来雝雝至肅肅者互言以見和敬之兼盡也和敬兼盡)
(則嚴而泰和而節禮有全體而德容無所病矣)而天子有穆穆之容也(輔氏曰此)
(形容其一時致祭之氣象也愚按穆穆訓深遠則有儼而静之意盖駿奔走執豆籩皆有其人王無為也)
(見其容貌氣象如此而已是則有助祭者之肅雝然後有主祭者之穆穆也盖欲歸功于助祭之諸侯故)
(其詞如此)
於(音烏)薦廣牡相(同上)予肆祀(叶養里反)假(古雅反)哉皇考(叶音口)綏
予孝子(叶奬里反)
於歎詞廣牡大牲也(輯錄王氏曰碩大肥腯之謂也)肆陳假大也皇
考文王也綏安也孝子武王自稱也○言此和敬之
諸侯薦大牲以助我之祭事而大哉之文王庶其享
之以安我孝子之心也(必頼諸侯助祭然後可以格神明而安孝子也此當神未)
(降時故曰庶其享之則知主祭者致望之之詞如此對辟公言則曰天子對皇考言則曰孝子語意各)
(有所主故不同)
宣哲維人文武維后燕及皇天(叶鐵因反)克昌厥後
宣通哲知燕安也○此美文王之德(至此則既右享之洋洋如在故)
(極其形容以贊美之)宣哲則盡人之道(輔氏曰人惟萬物之靈故通知則盡人之道愚)
(謂通則無所窒知則無所蔽是聰明睿知人道之盡也)文武則備君之德(文經邦武)
(定亂能文能武人君之德備矣)故能安人以及于天(輔氏曰人道立則天道成故能)
(安人則安及於天也)而克昌其後嗣也(燕及皇天而天眷之故其效如此○宣哲文武)
(皆德也聖德盛則治功大治功大則福澤深理固然耳)蘇氏曰周人以諱事神
文王名昌而此詩曰克昌厥後何也曰周之所謂諱
不以其名號之耳(夏商之君不諱名如此啓與太甲之類皆名也)不遂廢其
文也諱其名而廢其文者周禮之末失也(輯錄李迂仲曰周人)
(以諱事神者如稱文王則不敢斥之曰文王昌書稱惟爾元孫某史官不敢斥其名故也如穆王名滿當)
(時亦有王孫滿襄王名鄭當時亦有衛侯鄭魯武公名敖而後世之臣有公孫敖觀此則知此詩克昌厥)
(後噫嘻言駿𤼵爾私皆未嘗諱也孔子作春秋如匡王名班而書曺伯班簡王名夷而書晉侯夷吾皆未)
(嘗諱)
綏我眉夀(叶殖酉反)介以繁祉既右(音又)烈考(叶音口)亦右文母
(叶滿彼反)
右尊也周禮所謂享右祭祀是也(見太祝我將既右享之亦是此意)
烈考猶皇考也文母大姒也○言文王昌厥後而安
之以眉夀助之以多福使我得以右于烈考文母也
(安之以夀助之以福康強逄吉天下又安故祭祀之禮無遺典此克昌厥後而致然也)
雝一章十六句(此詩凡四節前兩節歸重於諸侯助祭之功後兩節歸重於文)
(王有德之福)
周禮樂師及徹帥學士而歌徹(輯錄樂師注學士國子也)
說者以為即此詩論語亦曰以雍徹然則此
盖徹祭所歌而亦名為徹也
載見(賢遍反下同)辟(音璧)王曰求厥章龍旂陽陽和鈴央央
(於良反)鞗(音條)革有鶬(七羊反)休有烈光
賦也載則也𤼵語辭也章法度也(法度泛以朝廷典禮言)交龍
曰旂陽明也軾前曰和旂上曰鈴央央有鶬皆聲和
也(鞗革見蓼蕭)休美也○此諸侯助祭于武王廟之詩先
言其来朝禀受法度其車服之盛如此(盛其車服者重王事顯君)
(賜也)
率見昭考以孝以享(叶虚良反)
昭考武王也廟制太祖居中左昭右穆周廟文王當
穆武王當昭故書稱穆考文王而此詩及訪落皆謂
武王為昭考(輯錄通釋曰后稷為始封之君其廟居中自二世為昭三世為穆遞數至十五)
(世而文王廟次當穆十六世而武王廟次當昭也)此乃言王率諸侯以祭武
王廟也(清廟祭文王載見祭武王皆因朝諸侯而率以祭也諸侯来朝供常職耳而受朝之君愴)
(然有感於先王故率之以供祭是因其載見辟王所以率見昭考也○言祀事之行非徒以合人心之和)
(正所以一人心之敬也是則一代之典章寓焉諸侯因朝覲而求遵守之規王者因致祭而示忠敬之意)
(此詩意也)
以介眉夀永言保之思皇多袩(後五反)烈文辟公綏以多
福俾緝熙于純嘏(叶音古)
思語辭皇大也美也○又言孝享以介眉夀而受多
福(永言保之只是長有之意以介眉夀則長有多祜矣)是皆諸侯助祭有以致
之使我得繼而明之以至于純嘏也(綏以多福即介眉夀而保多祜)
(者是已緝熙于純嘏則明融高朗又以漸進而氣象尤為極盛矣意謂祭祀而得長有具福是皆諸侯所)
(錫之福使我因此福而馴致乎大福也)盖歸德于諸侯之詞猶烈文之
意也(因諸侯来朝而使之助祭因諸侯助祭而得以受福大抵宗廟祭祀每以諸侯助祭為重觀此)
(及清廟雝詩可見夫使王靈不振諸侯倔強不朝欲其有助祭之事也得乎宜其以自頌也)
載見一章十四句(諸侯載見天子則因其入覲而有儀天子率見先王則賴)
(其助祭而受福)
有客有客亦白其馬(叶滿補反)有萋有且(七序反)敦(都回反)琢其
旅
賦也客微子也(輯錄曹氏曰微盖商圻内國名子爵也)周既滅商封微
子於宋以祀其先王而以客禮待之不敢臣也(輯錄孔氏)
(曰客止一人而重言之是丁寧殊異以尊大之也)亦語辭也殷尚白修其禮
物仍殷之舊也(輯錄蔡氏曰修其典禮文物不使廢壊以備一代之法也)萋且未
詳傳曰敬慎貌敦琢選擇也旅其卿大夫從(去聲)行者
也○此微子来見(去聲)祖廟之詩而此一節言其始至
也(先代之後禮物不與時王同作賓王家文獻有足徵也而又敬慎威儀選擇從者其来之不苟如此)
(則所以尊時王重祀事者至矣)
有客宿宿有客信信言授之縶(陟立反)以縶其馬(同上)
一宿曰宿再宿曰信(宿宿者宿而又宿信信者信而又信)縶其馬愛之
不欲其去也此一節言其將去也
薄言追之左右綏之既有淫威降福孔夷
追之已去而復還之愛之無已也左右綏之言所以
安而留之者無方也(無處不盡安之之道無事不為留之之計所謂安而留之無方)
(也)淫威未詳舊說淫大也統承先王用天子禮樂所
謂淫威也夷易也大也(易者不難之義但訓大則於義尤切盖大福與淫威語勢)
(相對)此一節言其留之也(時王之恩禮所謂福也爾有非常之威儀則此有非常之)
(寵遇何以不屑而去之乎)
有客一章十二句(萋且敦琢以見祖廟敬也尊之之詞不一而足留之之意)
(又不一而足敬愛之兼備也有客一詩既足以見微子之賢尤足以見周家之厚)
於(音烏)皇武王無競維烈允文文王克開厥後嗣武受之
勝殷遏劉耆(音指)定爾功
賦也於歎辭皇大遏止劉殺耆致也○周公象武王
之功為大武之樂(以不殺為武斯為武之大)言武王無競之功實
文王開之而武王嗣而受之勝殷止殺以致定其功
也(允文者言其實有此文德也武王之功無與為比然豈無所受哉以實有文德之文王而將天威則)
(能用不殺之武開其後矣武王承父之志故舉兵誅討其餘不戮一人而功業遂於大定斯正以實有之)
(文德而成不殺之武功也輔氏謂父子一心文武一道其說當矣李氏曰武諡在於止殺)
武一章七句
春秋傳以此為大武之首章也(說見宣公十二年)大
武周公象武王武功之舞歌此詩以奏之禮
曰朱干玉戚冕而舞大武(輯錄明堂位注朱干赤盾也玉戚玉)
(飾斧柄也着衮冕而執此干戚以舞武王伐紂之樂)然傳以此詩為武
王所作則篇内已有武王之謚而其說誤矣
(當是周公作于成王之時說見桓詩○天作頌太王而下及文王武頌武王而上及文王)
(盖太王之功非文王無以底于成武王之功非文王無以肇其始此可以見文王功德為)
(最盛也)
臣工之什十篇十章一百六句
周頌閔予小子之什四之三
閔予小子遭家不造(叶徂候反)嬛嬛(其傾反)在疚(音救)於(音烏)乎(音呼)
皇考(叶袪候反)永世克孝(叶呼候反)
賦也成王免喪始朝于先王之廟而作此詩也閔病
也予小子成王自稱也造成也(輯錄輔氏曰閔字與下疚字相應周至成)
(王之時可謂成矣而曰遭家不造者王業雖成天下雖治而成王之心常若未成未治也如此然後能保)
(其成若自謂已成已治則殆矣)嬛與煢同無所依怗之意疚哀病也
匡衡曰煢煢在疚言成王喪畢思慕意氣未能平也
(此釋煢煢在疚之意)盖所以就文武之業崇大化之本也(此𤼵免喪)
(朝廟之意就者追而及之大化之本則以孝道言也)皇考武王也歎武王之終
身能孝也
念兹皇祖陟降庭(叶去聲)止維予小子夙夜敬止
皇祖文王也承上文言武王之孝思念文王常若見
其陟降於庭猶所謂見堯於墻見堯於羹也(見後漢李固傳)
楚詞云三公揖讓登降堂只與此文勢正相似(大招篇本)
(作三公穆穆)而匡衡引此句顔注亦云若神明臨其朝廷
是也(匡衡疏曰成王思述文武之道以養其心休烈盛美歸之二后是以上天歆享鬼神佑焉其詩)
(曰念我皇祖陟降庭止師古曰此言成王常念文武之德奉而行之故鬼神上下臨其朝廷也今按師古)
(觧匡衡之說亦略與詩意不同故朱子加一若字)
於乎(二字同上)皇王繼序思不忘
皇王兼指文武也承上文言我之所以夙夜敬止者
思繼此序而不忘耳(敬則無間斷故能思之不忘○武王所以永世克孝者以其盡)
(孝思之誠也成王敬以承之繼文武之序而思之亦欲如武王之念文王也敬以夙夜而思不忘亦欲如)
(武王之永世克孝也免喪朝廟之際其心慨然欲不重歎之不可得矣)
閔予小子一章十一句
此成王除喪朝廟所作疑後世遂以為嗣王
朝廟之樂後三篇放此
訪予落止率時昭考於(音烏)乎(音呼)悠哉朕未有艾(五盖反)將
予就之繼猶判渙維予小子未堪家多難(乃旦反)紹庭上
下陟降厥家休矣皇考以保明其身
賦也訪問落始(輯錄曹氏曰凡宫室始成則落之故以落為始)悠遠也艾如
夜未艾之艾判分渙散保安明顯也(輯錄王氏曰保安則無危亡之)
(憂明顯則無昏塞之患)○成王既朝(音潮)于廟因作此詩以道延
訪羣臣之意言我將謀之於始(涖政之始)以循我昭考武
王之道然而其道遠矣予不能及也將使予勉強(上聲)
以就之而所以繼之者猶恐其判渙而不合也(跂之而不)
(可及就之而不可合武王之道遠矣所謂化不可為者此也)則亦繼其上下於庭
陟降於家庶幾賴皇考之休有以保明吾身而已矣
(成王咨訪羣臣以率武王之道再三致其仰望弗逮之詞而所以率之者惟在紹庭上下陟降厥家而已)
(外而在庭内而在家言行政事皆可師法於此紹之則尚賴皇考之休而有以保明其身矣保其身而使)
(之安明其身而使之顯則武王之道跂之而或可及就之而或可合家之難或可以勝也此則成王之志)
(也○增釋許氏曰紹庭上下欲法武王之正朝廷也陟降厥家欲法武王之齊其家也保明其身欲賴武)
(王助其修身也成王之學有本末先後矣)
訪落一章十二句
說同上篇
敬之敬之天維顯思(叶新夷反)命不易(以反)䜴哉(叶奬黎反)無曰高
高在上陟降厥士日監在兹(叶津之反)
賦也顯眀也思語辭也士事也○成王受羣臣之戒
而述其言曰敬之哉敬之哉天道甚明其命不易保
也(天以主宰言命以其所福祚言其實一而已輯錄嚴氏曰禍福不爽予奪無常李迂仲曰善則福之)
(淫則禍之栽者培之傾者覆之天之道盖顯矣故其命靡常所以為不易也)無謂其高而
不吾察當知其聰明明畏(輯錄注見大雅文王小序)常若陟降於
吾之所為而無日不臨監于此者(陟降厥士無事不然日監在兹無時)
(不然)不可以不敬也(天有顯道故其命難保觀天道降監之妙不遠而甚邇如此則其顯)
(且不易者信然而當重加畏天之功矣○大雅板之末章與此詩相似但此則敬于未怒未變之時彼則)
(敬於既怒既變之後顯思不易其怒且變者正不難耳)
維予小子(旪奬里反)不聰敬止日就月將學有緝熙于光明
(叶謨郎反)佛(符弗反又音弼)時仔(音兹)肩示我顯德行(下孟反叶戶郎反)
將進也佛弼通仔肩任也○此乃自為荅之之言曰
我不聰而未能敬也然願學焉庶幾日有所就(成也)月
有所進續而明之以至于光明又賴羣臣輔助我所
負荷之任而示我以顯明之德行則庶乎其可及爾
(及者及於聰敬之地○聰與不聰係於學不聰則窒於物而不能敬必日新又新緝熙不已然後可以漸)
(去其窒而馴至于光明光明即是聰而聰則無不敬也但功夫至此最為難明非羣臣輔助而示以顯德)
(行則光明不可至盖以爾昭昭使我昭昭乃可期于有成也夫羣臣進戒欲成王之敬天成王求助惟欲)
(持敬以敬天能敬乎天則天雖顯而命可保矣)
敬之一章十二句(輯錄陳定宇曰戒王以天之當敬者臣之忠也荅羣臣以)
(未能敬者君之謙也憂其未能敬而内為學於己外求助於臣是即求所以盡此敬也學)
(求造于光明而臣復示我以德之顯明則天不在高高在上之天而在吾心之天矣其為)
(敬天孰大于是)
予其懲(直升反)而毖後患莫予荓(普經反)蜂自求辛螫(施隻反)
肇允彼桃蟲拚(芳煩反)飛維鳥未堪家多難(乃旦反)予又
集于蓼(音了)
賦也懲有所傷而知戒也毖慎荓使也蜂小物而有
毒肇始允信也桃蟲鷦鷯小鳥也拚飛貌鳥大鳥也
鷦鷯之雛化而為鵰故古語曰鷦鷯生鵰言始小而
終大也(輯錄陸氏曰說苑云鷦鷯巢於葦苕繋之以髮其巢至精密以麻紩之如刺襪然故一名)
(襪雀化輙為鵰埤雅曰俗呼巧婦一名工雀一名女匠)蓼辛苦之物也○此亦
訪落之意成王自言予何所懲而謹後患乎荓蜂而
得辛螫信桃蟲而不知其能為大鳥此其所當懲者
盖指管蔡之事也然我方幼冲未堪多難而又集于
辛苦之地羣臣奈何捨我而弗助哉(有所懲于前故有所謹于後有)
(所悔于已故有所賴于人德慧術智恒存乎疢疾信哉輔氏曰此詩悔之極反之至憂之深慮之遠求助)
(之意雖不言而可見矣)
小毖一章八句
蘇氏曰小毖者謹之於小也謹之於小則大
患無由至矣(閔予小子之思念文武訪落之專法武王敬之勉於學問以敬)
(天小毖懲其往事以謹患而皆有皇皇不及之意焉四篇盖一時詩也)
載芟載柞(側百反叶疾各反)其耕澤澤(音釋叶徒洛反)
賦也除草曰芟除木曰柞秋官柞氏掌攻草木是也
(輯錄薙氏掌殺草秋繩而芟之注含實曰繩芟其繩則不成熟矣繩音孕)澤澤解(音蟹)散也
(凍塗釋土膏動故觧散)
千耦其耘徂隰徂畛(音真)
耘去苗閒草也(輯錄謝氏曰去其稂莠稊稗之類)隰為田之處也畛
田畔也(以上四句自墾辟耕治以至耘苗為一節)
侯主侯伯侯亞侯旅侯彊侯以有嗿(他感反)其饁(于輙反)思
媚其婦有依其士(與以叶)有略其耜(叶養里反)俶載南畝(叶滿委反)
主家長(上聲)也伯長子也亞仲叔也旅衆子弟也彊民
之有餘力而来助者遂人所謂以彊予(上聲)任(平聲)甿(氓同)
者也(注云彊予謂民有餘力復予之田若餘夫然愚按如此則受餘力之田者以其人強壯治一夫)
(之田仍有餘力也故曰彊予謂之任甿者言以此輩供農民之用也)能左右之曰以太
宰所謂閒(音閒)民轉移執事者(太宰云間民無常職轉移執事注云無事業也)
若今時傭力之人随主人所左右者也(使之左則左使之右則右)
嗿衆飲食聲也媚順依愛士夫也言餉婦與耕夫相
慰勞(去聲)也(輯錄嚴氏曰夫耕婦饁驩然相愛見治世之氣象焉)略利俶始載事
也(此又覆言耕治之時然將言耕治而先以主伯亞旅彊以具言之見東作事殷農人輩作如此而人)
(力齊天倫和于耜舉趾及時事事于此數語可見)
播厥百穀實函斯活(叶呼酷反)
函含活生也既播之其實含氣而生也(此播種以至萌芽之時)
驛驛其達(叶佗悦反)有厭其傑
驛驛苗生貌達出土也(此生出之時)厭受氣足也傑先長
者也(此長未齊之時)
厭厭其苗緜緜其麃(表驕反)
緜緜詳密也麃耘也(此已盛當耘之時○此十四句又自耕田播種苗生苗長以及)
(耘苗為一節)
載穫濟濟(子禮反)有實其積(子賜反叶上聲)萬億及秭為酒為
醴烝畀祖妣以洽百禮
濟濟人衆貌實積之實也積露積(去聲)也(此言豐年之利足以供祭)
(祀者如此)
有飶(蘭即反)其香邦家之光有椒其馨胡考之寧
飶芬香也未詳何物胡夀也(輯錄胡氏曰楚辭云桂酒椒漿古人以椒釀酒)
(以扶高年養疾病疏諡法保民耆艾曰胡)以燕享賓客則邦家之所以光
也(豐盈氣象在于養賢有賢而無以養之則國不可以為國矣)以共養(去聲)耆老則
胡考之所以安也(酒食所以養老者之體也○此言豐年之利足以尊賢養老者又如)
(此而連上文十句為一節)
匪且有且匪今斯今(叶音經)振古如兹(無韻未詳)
且此振極也言非獨此處有此稼穡之事非獨今時
有今豐年之慶盖自極古以来已如此矣猶言自古
有年也(此三句自為一節耕耘收穫稼穡之事也蓄積之厚用度之周豐年之慶也三句又因此)
(時此處之所有而推言普天之下自古以来無不有盖極其頌美之詞也)
載芟一章三十一句
此詩未詳所用然辭意與豐年相似其用應
亦不殊下篇放此(初本無其用應亦不殊一句改本無下篇放此一句)
(今按無上句則不足以定此詩之用無下句則不足以定後篇之用必合二本而兩存之)
(則或祭宗廟或報田祖先農方社而三詩所用無不同矣)
畟畟(楚反)側良耜(叶養里反)俶(足叔反)載南畝(叶蒲委反)
賦也畟畟嚴利也(嚴利者嚴整而銛利也此耕治之事)
播厥百穀實函斯活(叶呼酷反)
說見前篇(此播種之事)
或来瞻女(音汝)載筐及筥其饟(式亮反)伊黍
或来瞻女婦子之来饁者也(饁饁耘者也)筐筥饟具也(此以)
(下八句耘耔之事輯錄饟與餉炊同自家之野謂之餉謝氏曰其餉則以黍飯也)
其笠伊糾(叶其了反)其鎛(音博)斯趙(直了反)以薅(呼毛反)荼蓼
糾然笠之輕舉也趙刺(棘芒為刺刺猶利也)薅去(上聲)也荼陸草
蓼水草一物而有水陸之異也今南方人猶謂蓼為
辣(盧反)達荼或用以毒溪取魚即所謂荼毒也
荼蓼朽止黍稷茂(叶莫口反)止
毒草朽則土熱而苗盛
穫之挃挃(珍栗反)積之栗栗其崇如墉其比(毗志反)如櫛(側瑟)
(反)以開百室
挃挃穫聲也栗栗積之密也櫛理髮器言密也百室
一族之人也五家為比五比為閭四閭為族(輯錄見地官大)
(司徒比毗志反)族人輩作相助故同時入穀也(輩作者同輩共作也一族)
(如此每族皆然可知事此以下皆收穫以後)
百室盈止婦子寧止
盈滿寧安也(民富而安天下之福也豐年之所賜者如此輯錄謝氏曰農夫終歲勤動婦子)
(有饁畝之勞不得安逸今農功已畢皆得閒暇農夫之心安婦子之心亦安也)
殺時犉(如純反)牡有捄(音求)其角(叶盧谷反)以似以續續古之人
(無韻未詳)
黃牛黑唇曰犉(小序以此詩為秋報社稷之詩孔疏社稷用黝牛當以黑而社為土神又)
(當以黃故用黃牛黑唇之犉愚謂此詩若從朱子初本以為宗廟樂歌則周人用騂牡赤黃曰騂黃騂曰)
(黃犉者騂之近色也詩人特變其文如此耳亦可通矣)捄曲貌續謂續先祖以
奉祭祀(先祖嘗奉祭祀矣我奉祭祀以續先祖之事耳耕耘收穫而得有年斂藏蓄積以安衆)
(志家給人足本固邦寧所願遂矣祭祀可廢先人之禮乎以似以續宜其汲汲然而不敢緩也此良耜一)
(詩之大旨也)
良耜一章二十三句(載芟良耜皆頌農功而已然農功之有成即神貺之)
(所在也若為宗廟樂歌則豐年載芟烝畀祖妣良耜續古之人詩人之意尤為明白而易)
(見)
周禮籥章凡國祭蜡則擊土鼓龡豳頌以息
老物王氏以為亡之或疑思文臣工噫嘻豐
年載芟良耜等篇即所謂豳頌者其詳見於
豳風及大田篇之末亦未知其是否也
絲衣其紑(孚浮反)載弁俅俅(音求)自堂徂基自羊徂牛鼐(乃代)
(反)鼎及鼒(叶津之反)兕觥其觩(音求)旨酒思柔不吳(音話)不敖(音傲)
胡考之休
賦也絲衣祭服也紑潔貌載戴也弁爵弁也士祭於
王之服(大夫以上戴冕士則爵弁而已輯錄疏爵弁之服玄衣纁裳皆以絲為之故云絲衣也士)
(冠禮注云爵弁其色赤而微黑如爵頭然)俅俅恭順貌基門塾之基(門側之堂)
(謂之塾疏云廟門外西夾室之堂基也按圖門之中間為正門左右兩間各為内外塾外塾南向内塾北)
(向塾前之地為基此盖門内西塾前之基地即堂下之南隅與西階相直處也)鼐大鼎鼒小
鼎也思語辭柔和也吳譁也○此亦祭而飲酒之詩
(頌無飲酒之詩而儀禮特牲祭之前夕宗人視濯視牲厥明乃祭賓三獻尸之後主人遂獻賓及宗人宗)
(人即前視濯視牲者此諸侯士之祭也豈天子宗廟之祭則以烈文獻顯相以絲衣獻視濯視牲者與此)
(若可以類推矣)言此服絲衣爵弁之人(絲衣紑然爵弁俅然此齊明盛服之謂也)
升門堂視壺濯籩豆之屬(祭祀設洗于阼階東南壺禁在東序籩豆鉶在東房)
(凡席兩敦在西堂盖升自西階至東序入東房乃及西堂也)降往於基告濯具(此則)
(降自西階至西階之南方東北面以濯具告主人也盖此時主人在阼階下東北上故東北面而告之壺)
(及籩豆之類告濯几席不洗者告具而已)又視牲從羊至牛反告充(牲在門外)
(故反告之反者復其故處也充猶肥也)已(句)乃舉鼎冪(音覓)告潔(鼎亦在門外鼎)
(正當門居牲北牲居鼎南少近西)禮之次也(行禮有其序如此)又能謹其威
儀不諠譁不怠傲(飲酒有其禮如此)故能得夀考之福(此則其交)
(也○向之視濯視牲今之獻酬飲酒始終一於禮而無違其享遐福必然也)
絲衣一章九句
此詩或紑俅牛觩柔休並叶基韻或基鼒並
叶紑韻
於(音烏)鑠(式灼反)王師遵養時晦時純熙矣是用大介我龍
受之蹻蹻(居表反)王之造(叶沮候反)載用有嗣(叶音祠)實維爾公
允師
賦也於歎辭鑠盛遵循(循順也順此時勢也語倒)熙光介甲也所
謂一戎衣也龍寵也蹻蹻武貌造為載則公事允信
也○此亦頌武王之詩言其初有於鑠之師而不用
退自循養與時皆晦既純光矣(天命方新王業昌盛光輝赫奕有不可揜)
(此純光之時也)然後一戎衣而天下大定後人於是寵而受
此蹻蹻然王者之功其所以嗣之者亦維武王之事
是師爾(武王之師盛矣然時止則止時行則行動静不失其時是以武功之成如此我既受此成)
(功矣一有用武而繼其事則將如之何哉亦曰必以其時如武王耳輔氏曰後王之用武也不先時而動)
(不後時而靡是則能師武王矣)
酌一章八句(此篇重在時字○武頌止殺酌頌適時盖窮兵黷武不足以為武違)
(天悖時不足以成功可謂頌所當頌矣)
酌即勺也内則十三舞勺即以此詩為節而
舞也然此詩與賚般(音盤)皆不用詩中字名篇
疑取樂節之名如曰武宿夜云爾(武宿夜大武别名禮)
(記云舞莫重於武宿夜注武曲名正義云武王至商郊止宿夜士卒皆歡樂歌舞以待旦)
(故名輯錄嚴氏曰酌其時措之宜也姑存之)
綏萬邦屢(力注反)豐年天命匪解(佳賣反)桓桓武王保有厥
士于以四方克定厥家於(音烏)昭于天皇以間之
賦也綏安也桓桓武貌大軍之後必有凶年(輯錄見老子儉)
(武篇)而武王克商則除害以安天下故屢獲豐年之祥
(武王在天子位凡十七年)傳所謂周饑克殷而年豐(輯錄左傳僖公十九年寗)
(莊子云)是也(武王用兵之效如此)然天命之於周久而不厭也故
此桓桓之武王(桓桓有不息之意猶曰執競云耳)保有其士(保有者信之專)
(任之久也)而用之於四方以定其家(綏萬邦者會朝清明萬姓悅服之日也定)
(厥家則國勢確乎不拔建官位事而致垂拱之治矣)其德上昭于天也間字之
義未詳傳曰間代也言君天下以代商也(於昭于天皇以間之)
(則德益顯位益固矣武王用賢之效又如此)此亦頌武王之功(綏萬邦屢豐年征伐)
(之當天心可驗矣然天又不惟應以豐年而遂止也所以眷之者不已使其任賢亦不已用以經營天下)
(大定乃致武王之德益昭于天而君天下以代商也詩意本謂武王于代商之後不以休祥而替用賢之)
(心故其效驗之餘又得效驗如此耳而必本諸匪解之命者以見聖人之所為莫非天也)
桓一章九句
春秋傳以此為大武之六章則今之篇次盖
已失其舊矣又篇内已有武王之諡則其謂
武王時作者亦誤矣(朱子謂今之篇次已失其舊則似以左傳之說)
(為是又舉武王二字言具誤則又以左傳之說為非大抵左氏多不可信朱子引之特備)
(一說耳武桓二詩皆然則賚詩亦當以此類推也)序以為講武類禡
(馬嫁反)之詩豈後世取其義而用之於其事也
歟(維清天作武酌桓及昊天有成命六詩同一類正所謂以成功告于神明者也)
文王既勤止我應受之敷時繹思我徂維求定時周之
命於(音烏)繹思
賦也應當也敷布時是也繹尋繹也於嘆辭繹思尋
繹而思念也(上繹思指言其所事之可繹思者下繹思是欲其繹思之也)○此頌
文王之功而言其大封功臣之意也(諸本王字作武字誤盖首句是)
(頌文王之功其下五句則言今日大封功臣之意朱子不取左傳之說故下文以其子孫三字貼我字特)
(泛指當時大封之君而言于武王無與也)言文王之勤勞天下至矣其子
孫受而有之然而不敢專也布此文王功德之在人
而可繹思者(尺寸之地皆文王功德而可繹思之實也)以賚有功而往求
天下之安定又以為凡此皆周之命而非復商之舊
矣遂歎美之而欲諸臣受封賞者繹思文王之德而
不忘也(文王功德我當受之今乃以其功德敷布於人者正以圖謀治功爾然則爾諸侯既受今)
(日之恩其可忘哉我受艱難之業行封賞惟欲安定乎天下爾受賚予之命為諸侯尤當思念乎文王也)
賚一章六句
春秋傳以此為大武之三章(桓詩有武王字以為大武之六)
(章猶可此詩無武王字而以為大武之三章則未必然也)而序以為大封
於廟之詩說同上篇
於(音烏)皇時周陟其高山嶞(吐果反)山喬嶽允猶翕(許及反)河
敷天之下裒(蒲侯反)時之對時周之命
賦也高山泛言山耳嶞則其狭而長者喬高也嶽則
其高而大者(嶞山喬嶽即高山而疊言之耳山言嶞嶽言喬則山之高者至此極矣)允
猶未詳或曰允信也猶與由同翕河河善泛溢(善多也)
今得其性故翕而不為暴也(翕收斂也允猶翕河猶言泛河水之安流也)
裒聚也對荅也○言美哉此周也(亦自歌者而頌之也)其廵守
而登此山以柴望又道於河以周四嶽(嶞山喬嶽指一處言允猶)
(翕河則四嶽皆徧矣言此以見嶽瀆具徧而勞之甚也)凡以敷天之下莫不有
望於我故聚而朝之方嶽之下以荅其意耳(時周之命義見)
(上篇故傳不重釋○廵行祭告朝覲諸侯涉險與遠非徒然也吾王不游吾何以休吾王不豫吾何以助)
(以天下之人心仰望如此得不有以荅之乎斯命也周天子之命也政令方新典章文物不相沿襲臣民)
(宜知所更化矣)
般(音盤)一章七句
般義未詳(此與時邁同一類皆朝會祭告之樂歌也輯錄曹氏曰般取盤旋之)
(義蘇氏曰般游也)
閔予小子之什十一篇一百三十六句
詩經疏義會通卷十九
