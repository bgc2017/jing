孝經大義序孝經類
孔門之學惟曾氏得其宗曾氏之書有二曰大學曰孝
經經傳章句頗亦相似學以大學為本行以孝經為先
自天子至庶人一也堯典一篇大學孝經之準也自克
明峻德以至親睦九族極而百姓之昭明萬邦之於變
大學之序也孝之為道蓋已具於親睦九族之中矣何
也一本故也自是舜以克孝而徽五典禹以致孝而叙
彝倫伊尹述成湯之德一則曰立愛惟親二則曰奉先
思孝人紀之修孰大乎是文武周公帥是而行備見於
記禮所載上而宗廟之享下而子孫之保其為孝蔑有
加焉功化之盛至使四海之内人人親其親長其長一
鱗毛一芽甲之微無不得所嗚呼二帝三王之教可謂
大矣孝經一書即其遺法也世入春秋皇綱解紐孔子
傷之三復昔者明王孝治之言思之深望之切矣誠使
天子公卿躬行於上凡禮樂刑政之具壹是以孝為本
則斯道也固天性之自然人心之固有一轉移間王道
顧不易易乎惜也徒託之空言而僅見於門人記錄之
書也書存而道可舉雖不能行之一時猶可詔之來世
今此經之可考者不過漢藝文志而已而其篇次則顔
注古文二十二章孔壁所藏本也今文一十八章河間
王所得顔芝本而劉向之所參較者也要之出於諸儒
傅會皆非曾氏門人所記舊文矣唐玄宗開元勅議意
非不美而司馬貞淺學陋識并以閨門一章去之卒啟
玄宗無禮無度之禍而其所製序文至以禮為外飾之
所資仁義為後來之漸有不知所謂因心之孝者果何
所因而又何自而萌乎學之不講德之不修一至於此
我徽國文公特起南夏平生精力用工易四書為多至
此書則僅成刊誤一編注釋大義猶有所未及噫人子
不可斯須忘孝則此經為天子至庶人一日不可無之
書章句已明而文義猶闕顧非一大欠事乎蓋嘗有志
彙集諸家傳注以明一經而未果一日余友胡庭芳挈
其高弟董真卿訪予雲谷山中手攜孝經大義一書取
而閱之則其家君深山先生董君季亨父所輯也其書
為初學設故其詞皆明白而切實熟玩之則義味精深
又有非淺見謏聞所能窺者族兄明仲敬為刊之書塾
以廣其傳此豈惟學者修身齊家之要而有國有天下
者亦豈能外是而他有化民成俗之道哉噫滕五十里
國耳其君一用之至於四方草偃風動一時行事猶班
班有三代之風學問之功用固如此晉武魏文亦天資
之美者惜諸臣無識不能有以啓道而克大之悠悠蓋
壤此經之廢蓋千五百餘年人心秉彜極天罔墜豈無
有能講而行之者誠有以二帝三王之心為心則必以
二帝三王之教為教矣仁人心也學所以求仁而孝則
行仁之本也語曰如有王者必世而後仁愚何幸身親
見之歲在乙巳陽復之月前進士武夷熊禾序旹大德
之九年也
孝經大義
提要
(臣)等謹按孝經大義一卷宋董鼎撰鼎有尚書輯
錄纂註己著錄初朱子作孝經刊誤但為釐定經
傳刪削字句而未及為之訓釋鼎乃因朱子改本
為之詮解凡改本圈記之字悉為芟除改本
辨正之語仍存于各章之末所謂右傳之幾
章釋某義者一一順文衍說無所出入第十
三章十四章所謂不解經而别𤼵一義者亦
即以經外之義說之無所辨詰惟增註今文
異同為鼎所加耳其註稍參以方言如云今
有一箇道理又云至此方言出一孝字之類
略如語錄之例其敷衍語氣則全為口義之
體雖遣詞未免稍冗而𤼵揮明暢頗能反覆
以盡其意于初學亦不為無益也前有熊禾
序盖大德九年鼎子真卿從胡一桂訪禾于
雲谷山中以此書質禾禾因屬其族兄熊敬
刊行而自序其首序稱朱子為桓桓文公案
書曰勖哉夫子尚桓桓孔傳曰桓桓武貌爾
雅曰桓桓烈烈威也均與著書明道無關頗
為杜撰又文公字跳行示敬而孔子曾子字
乃均不跳行亦殊顛倒以原本所有姑仍其
舊錄之焉乾隆四十年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
