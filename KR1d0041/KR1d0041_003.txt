儀禮析疑卷三
翰林院侍講銜方苞撰
士相見禮
所載不獨士禮而統曰士相見何也自卿大夫至於
士惟所贄之物及受贄還贄辭讓之節相與之辭異
而所贄之飾執之之儀以及士見于大夫卿大夫交
相見卿大夫見于君異國之臣見異國之君凡為臣
者燕見于君傳言之法相與言之事侍大人侍父言
與視之宜侍君子進退之度侍飲食于君之禮自稱
于君之辭先生異爵者之禮先於士無一不與士同
故依類列叙而以士相見名篇
贄冬用雉夏用腒
凡請見皆使人奉贄以從及致辭于將命者及奠贄
然後親執焉但入門升階必揖讓不可以授人又不
可委于地豈古之揖止推手而少下之故無妨于執
贄耶鴈與羔皆索維故知雉不用生也曰夏用腒
則冬用鮮可知(左傳惟君用鮮謂所得上殺之禽非謂生得者)
某子以命命某見
雖有先容主人無願見之言義不得漫相就故禮辭
首揭焉
某也不依於贄不敢見
初辭曰不以贄再則曰不依于贄何也贄以達禮而
將其敬不依于贄謂不依于禮也正與不足以習禮
相應但正言不依于禮則似以主人為失辭盖言之
體宜然
出迎于門外再拜賓答再拜
主賓相見之禮或一拜或再拜各有義存焉冠禮戒
賓主人再拜以卑幼之事勤尊長也昏禮主人再拜
重先人之遺體而拜其以好來命也(故使者不答以拜非為已)鄉
射戒賓則賓先再拜長吏以國政而親臨焉故重拜
其辱也此篇主人再拜以賓自屈而禮先也特著賓
答再拜以見凡答再拜者之通例也故他篇答再拜
者第云答拜以既於相見禮舉其凡其三拜再拜而
答一拜者又特著于經也惟鄉飲酒主人為鄉大夫
其禮先于士再拜者六而士之禮先于鄉大夫皆一
拜義尤大且深詳見本篇
賓奉贄入門左主人再拜受賓再拜送贄出
先言受而後言送與受爵同盖執贄以授必既受而
後送者可拜也賓主相見皆受贄于大門内惟士昏
禮受鴈於堂以筵几設戶牖間臨之以先祖與致禮
于生人異也聘禮私面大夫亦受幣于堂以賓所將
乃友邦君之命不可于堂下受也送贄即出待主人
之請而後反見者示交有道而不可暱就記所謂小
讓如偽也
主人請見賓反見退主人送于門外再拜
註謂賓反見即有燕禮非也物不可以苟合裼襲之
不相因示民以毋相瀆也主人未報禮而以飲食留
賓是瀆也賓遂留是自輕也康成盖因後有燕見于
君之禮而云然不知燕見乃君以事召或有復于君
非必有飲食之事也其或燕見而適會君之膳與稍
事亦于下賜食賜飲之禮包之賈氏乃多為之徵而
于君在堂升見亦云兼反見之燕益誤矣
主人復見之以其贄
不别用贄以贄本卑者見君長之禮故主人固辭然
後暫受而即以其贄還不敢易也聘之享幣可易以
報禮而圭璋則還亦此義也
賓對曰某也非敢求見請還贄于將命者
已得見矣以不敢更煩主人之接待為恭故設辭云
爾
賓奉贄入
註云異日則出迎同日則否賈疏比類推說義皆無
當敖氏謂賓不待迎而自入亦近似而非也不迎而
入奠贄曾為臣者見其大夫君之禮也主人而以待
其舊臣者施于賓賓而以事其故主者下其友無時
焉而可同日異日義何所别而以此亂禮之大經不
亦悖乎盖迎拜如前儀而簡殘文闕焉爾
出主人送于門外再拜
以是知古人之交不苟合也以恒情言之賓還贄而
出主人宜如初見請賓復入以示眤好乃聽其别而
不留盖不敢遽相親附也交接之禮有相趨而不相
揖者有相揖而不相問者有相問而不相見者至相
見進此則為朋友矣志之同道之合非久與相處不
能知其真故有相見而不為朋友者慎之至也
士見于大夫終辭其贄于其入也一拜其辱也賓退送
再拜
士與大夫比肩事主而相見不出迎入而拜乃一答
送賓不出門不已倨乎盖侯國三卿五大夫兼攝六
職凡有聯事他官之士亦相臨長平時必使明于等
威然後體統肅而教令行觀晉先縠不用元帥之命
以喪晉師薰隧之盟鄭公孫黑矯君之位包藏亂心
子産亦無如之何則知禮嚴于爵等所以大為之坊
也大夫於士之見不親答士朝不坐燕不與所以遏
賤妨貴之萌也黨正以飲酒正齒位六十者坐五十
者立侍以聽政役所以妨少陵長之漸也履之象曰
君子以辨上下定民志履者禮也禮以消患于未萌
盖可忽乎
若嘗為臣者則禮辭其贄
敖氏謂因此知士大夫相見用贄不獨始見為然非
也此乃家臣始升于公而見大夫君之禮猶周官射
人職三公孤卿大夫因射而朝則有贄耳若每朝而
有贄士大夫每見必有贄不勝其擾矣
賓入奠贄再拜主人答壹拜
嘗為臣者乃以一拜答則外此皆答再拜不必言矣
某也命某某非敢為儀也
嘗為臣而稱名以辭贄何也既升于公則宜以公士
待之矣不迎不報謁存故義以循其本而辭贄稱名
重自下以厚於終主人之辭益恭故賓自謂賤私以
效其情禮之所以曲得其次序也
下大夫相見以鴈飾之以布維之以索如執雉
雉不可生服鴻鴈尤難雖布纏其翼索維其足能禁
其首之搖喙之啄乎奠授之際何以為儀以是決
其為舒鴈也
上大夫相見以羔
記曰諸侯之上大夫卿以周官小宰小司徒類皆中
大夫而推之也此云下大夫相見以鴈上大夫相見
以羔則王朝侯國之卿大夫士其贄同與后勞諸侯
及卿大夫案列惟分二等同義以難一一區别禮窮
則同也春秋定公七年公會晉師于瓦左傳范獻
子執羔趙簡子中行文子執鴈魯于是始尚羔
如士相見之禮
士之類非一國中與鄉遂異地已升與修業者異向
聞聲相慕朋友為合其交故有相見之禮若由士而
大夫由大夫而卿則涉公事及以鄉黨之禮接者非
一日矣而復有見禮盖始進為大夫為卿必就見同
列之先進也
庶人見于君不為容進退走
古者天子諸侯耕耤廵方省耕省斂大詢時田皆與
庶人接故庶人有見君之禮疏專以庶人在官者言
未安
士大夫則奠贄再拜稽首君答壹拜
覲禮諸侯稽首王皆不答周官司儀土揖庶姓時揖
異姓天揖同姓傳謂天子于宋有喪拜焉則餘無拜
禮諸侯于其臣燕食及射皆答拜則執贄以見答拜
宜矣舊說君拜以空首盖以敵者頓首而差之君
于士不答拜也而受爵始見則答焉父至尊也而嗣
舉奠為𧃊則拜焉舅至尊也而婦始見饗之則拜焉
盖過禮以致敬使卑者震動恪恭以職思其居也
賓對曰君不有其外臣臣不敢辭再拜稽首受
凡敵者之辭讓必至再三惟異國之君則曰不敢辭
者以事君之禮事異國之君則于禮為過也春秋傳
季孫宿如晉有加籩辭曰下臣君之隸也其甘自屈
辱乃欲固外援以内制其君觀此可以知先王制禮
之意
凡燕見于君必辯君之南面若不得則正方不疑君
疑當作擬立必正方非徒自正亦欲君因而自檢也
若便辟側媚之臣必擬君之欲其就已而邪嚮之此
正心術邪正之辨君子小人之分岐也辯辨别也
註訓正敖氏訓視不若本文切著
凡言非對也妥而後傳言
曰傳言則義與出言異周官小臣掌三公孤卿之復
逆御僕掌羣吏之逆萬民之復侯國制亦宜然復者
君有詢而覆對也逆者已欲有言也所覆對則小臣
御僕轉達之所欲言則必俟君聽政畢安坐無事而
後白掌復逆者入告某欲有言或轉達其言乃所謂
傳言也
與君言言使臣
人君治政成民一日萬幾而要道莫如使臣能使大
臣羣臣皆稱其職而各盡其材則萬事得理而民無
不安矣孟子草芥寇讐之喻後世或以為過言不知
此正對君之禮經戰國諸君之鍼石也
與大人言言事君
事君獨與大人言何也始仕者雖有職事尚未得自
逹于君故曰出則事公卿必能以忠信自達于其長
然後能獲上治民故與居官者言但言忠信至于大
人則忠信不必言當勉以事君之大義所謂以道事
君是也
與衆言言忠信慈祥與居官者言言忠信
忠信足以包慈祥居官而偏于慈祥則容奸引惡而
反為民害矣非衆人之比也
凡與大人言始視面中視抱卒視面毋改終皆若是
毋改者毋倏而上下其視也抱謂袷之下帶之上盖
俯首而聽大人之裁度也故卒復視面以觀其意色
終皆若是謂自進見以至于退即疊言數事儀法終
始如是也古文作衆豈一人與君言則同見及列侍
者視皆以為式與
若父則遊目
視父遊目以當微察意色所謂視于無形也
凡侍坐于君子君子欠伸問日之早晏以食具告改居
則請退可也
或御者告食已具或君子遷坐他所則侍者宜請退
也
若君賜之爵則下席再拜稽首受爵升席祭卒爵而俟
君卒爵然後授虛爵
燕禮無算爵君賜之爵受爵而後降席拜以急欲傳
君之賜徧于衆人惟恐時之不逮也此偶侍君飲君
獨賜已爵則降席而後受爵升席而祭然後卒爵可
也燕之受賜爵也將傳致于衆人故不敢先君而飲
俾君知宜要節而卒爵此獨受君賜則義比于侍食
之先嘗而君之卒爵則遲速惟君可矣燕則受執爵
者以酌行此受虚爵則其事本異非相變也賜食
不祭何也君已祭臣先飯而徧嘗膳至食時又祭則
䙝矣酒異爵則祭無嫌饋食禮尸每獻必祭祝佐食
主人主婦又各祭酒是也
君為之興則曰君無為興臣不敢辭君若降送之則不
敢顧辭遂出
古者君臣之禮自一命以上其始見也拜必答其燕
見也飲食可共其退也必興其辭也猶降送士所以
守官臨難而不敢讓其死也故曰體羣臣則士之報
禮重非報君之恩賜也上經與君言言使臣即告以
使臣之禮臣不敢辭預以後不敢顧辭遂出之情
告也以士之卑而君禮之如此所以厲士節而養人
君禮下懿恭之德也燕禮孤卿與焉而無送法侍
食侍飲則士亦降送何也燕雖以示慈惠而為國典
專送賓則嫌簡于孤卿徧送公卿大夫則非人君之
體若侍飲食則君之燕私故可伸存故尊賢之義耳
大夫則辭退下比及門三辭
君臣朋友皆以義合故聖人制君臣之禮坐起揖拜
迎送辭讓略與朋友同盖必如此然後上下交而其
志同言可以盡其誠道不至有所屈自秦變周禮尊
君抑臣限隔堂陛專恃爵禄以招延趨勢慕利之庸
臣是以人臣自視若徒隸罔上行私恬然而不知恥
此萬事所以墮壞于冥昧之中雖有賢者亦為所掣
曳而不得行其志也
辭不得命則曰某無以見辭不得命將走見先見之
無以見謂無道術可資諏度也先見之謂不俟辭贄
先出門拜見也
非以君命使則不稱寡大夫士則曰寡君之老
士當作使以音同而誤也春秋傳天子之老不得為
寡君老皆公卿之辭士安得為此稱盖以君命使則
擯者稱寡大夫以身將命不必稱君而知其為君事
也若以私事遣使則使者稱寡君之老盖其身不在
焉必以君統之註引檀弓多之老二字兼失本義
執玉者則唯舒武舉前曳踵
展足僅一武而踵又不離于地也
宅者在邦則曰市井之臣
者疑若字之譌
儀禮析疑卷三
