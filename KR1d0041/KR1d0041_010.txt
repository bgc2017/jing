儀禮析疑卷十
翰林院侍講銜方苞撰
覲禮
註謂覲遇禮省故享獻不見似竟無享獻䟽遂云獻
謂三享後私覿私獻益誤矣聘使鄰國之臣也故公
享之外覿獻皆曰私諸侯入覲正享之外不得有私
庭實各以土之所有即魯壺之類亦器貢也周官太
宰職所謂玉幣即此經初享之束帛加璧所謂玉獻
即此經之庭實亦執玉以將之耳
至于郊王使人皮弁用璧勞
勞鄰國聘使以束帛則諸侯入覲以玉勞宜也而璧
不合以束帛受山川土田民社而來述職惟以天子
之禮貌為榮若以財物厚之則禮轉輕而不稱也春
秋傳先王卜征五年而歲習其祥則諸侯入覲必貞
卜於祖禰圖事既定必筮介筮日前期必陳幣玉皮
馬如聘禮將行必告於祖奠於禰命祝史告於社稷
宗廟所過山川命五官道而出如曾子問所記出疆
則有假道請帥之禮在途則有與同覲諸侯相遇之
禮入王畿則有誓衆謁關人習覲享展羣幣小行人
出勞所經致積之禮一切不具而自至於王郊始蓋
凡此皆具於春朝夏宗而無庸覆出也其與聘禮同
者則一如聘禮而加詳焉不待言矣敖氏所謂初無
四時之别與周官所謂秋見曰覲之義異未之思耳
諸侯勞聘使各以其爵則二王之後勞者必三公
二伯諸侯以卿伯以大夫子男以士故綂之曰使人
至賜服命則五等之國皆賜諸公蓋天命有德三公
坐而論道與王同執維綱也書傳略說孝經註必
緯書之類其言天子使世子郊迎非惟害義亦勢不
能行賈䟽以為異代之禮惑也
侯氏亦皮弁迎于帷門之外再拜
侯氏再拜而不稽首以王命未宣拜使者之至也使
者不答以王命未宣不敢私受侯氏之禮也無聘禮
出諸入告禮辭之節聞王命即出迎不敢同客主之
禮也敖氏謂天子於諸侯有三勞遠郊宜使中大夫
近郊宜使卿此惟一勞與周官異非也已於朝宗具
之
侯氏升聽命降再拜稽首遂升受玉
聘禮受勞幣於庭中此升受玉者王命不可宣於階
下故使者不讓而升堂升侯氏使聽之侯氏降拜稽
首而後升受體當然也
使者乃出
當有以玉授有司之節文不具
使者降以左驂出侯氏送于門外再拜侯氏遂從之
聘禮夫人使下大夫郊勞玉人案有十二寸棗栗十
有二列夫人以勞諸侯周官酒正職載王后致飲於
賓客之禮則於諸侯有郊勞明矣以皆前見故文不
具
天子賜舍
致館當使卿故註謂使司空而周語曰司里授館蓋
司里乃冬官之屬故各以所宜授之館告而司空致
之猶聘禮大夫帥以至館而後卿致耳
侯氏再拜稽首儐之束帛乘馬
此下當有設飱之禮及期侯氏有展幣之禮聘則陳
幣於廟門外賓禮也朝覲職貢宜展而奉之及時乃
入布於庭中以皆前見故文不具
天子使大夫戒曰某日伯父帥乃初事
聘禮先造於朝而後就館主君之命未逹不敢即安
且賓禮可徑造於主國之朝也覲則就館而不造於
朝蓋既以入覲告進止遲速一聽於王命臣禮也
聘禮賓至厥明即迓賓於館同盟之國來聘者少以
速接為敬也侯氏賜舍之後戒以某日帥乃初事則
遠近無定之辭使大夫戒亦不著其為何日蓋來王
者多必俟其會集數宜旅見而後期可定故大夫往
戒之期亦不可預定
諸侯前朝皆受舍于朝同姓西面北上異姓東面北上
春秋傳曰非天子不旅見諸侯凡朝覲皆旅見不獨
會同也蓋六年五服一朝而侯甸男三服朝期尤密
若日受一二國四三國之覲享而兼以饗食則日不
暇給凡祭祀師田學校喪紀諸大事皆不能舉矣必
積至兼旬度可衆見而後一舉以次歸之然後館舍
有以容饔積易以致註乃謂來朝者衆顧其入覲則
不得並誤矣至其饗食燕則不惟王有喪疾凡祭祀
入齋期蒐狩既卜日皆可以幣致也若時會殷同則
必刻日以至受享禮賓命事涖盟既併於一日則饗
燕亦必擇用其一同日而畢事使之遄歸然後王命
速逹禮事無壅其來會者侯甸而外必州長卒正始
召焉此分東西受舍正旅見之禮也諸公至少侯
伯旅見之次日子男繼之則車逆送之度亦不至參
錯矣掌客凡朝覲者饗食燕皆有定數秩叙則然以
義揆之惟饗禮最重必一舉侯伯七獻共一饗子男
五獻共一饗燕無分於爵等惟食禮之舉甚難其鼎
俎豆籩簠簋各異又必每人而與之為禮勢不能徧
又不可遺惟以幣分致為宜是以王禮諸侯見於詩
及春秋傳者惟饗燕而未嘗有食也掌客所列饗食
燕之數或王之師保周親或有大勲勞者閒備其數
未可以為常式
侯氏裨冕釋幣于禰
聘使筮尸若昭若穆以國卿或有耆艾而父尚存者
諸侯繼世故釋幣必於禰也使臣以好將命苟無愆
儀無失辭可安然而受主國之禮故至受饔然後筮
薦若諸侯入覲則必在國能謹於侯度述職咸順於
王心然後可保天子之寵命小有譴呵則負先君之
付授而無以歸臨其臣民故將覲而幣告於禰事畢
而肉袒請鉶乃先王崇禮消萌養諸侯而兵不試之
道也國卿非出聘無由受太牢之饔飪故非薦於祖
考不敢先嘗若諸侯則先君之受饗燕於王朝舊矣
無為以饔飪薦也敖氏謂朝以裨冕與周官大行
人異非也大行人以九儀之命同邦國之禮兼諸侯
諸臣在國之服命而言故曰上公九章侯伯七章子
男五章至朝覲會同天子衮冕以臨則雖上公不得
與天子同服自宜禆冕以朝若有事於圜邱方澤四
郊明堂天子服十二章之服則公侯伯子男自宜各
服其上服而不用裨冕矣天子衮冕以享先王故朝
覲會同服不得踰而諸侯各服其次服禮各有當也
註謂遷廟之主而云禰親之非也按曾子問惟天
子巡狩諸侯師行所載必遷主諸侯適天子告於祖
奠於禰則所載必禰主蓋若得過於王或至易位而
建置宗支則遷廟之主仍當留於本國不宜載也(諸侯)
(去國然後祝取羣廟之主以行)至諸侯相朝惟告於禰則禰主亦不
宜載所載必奠告之幣帛皮圭凡此類皆禮以義起
者不可執彼以例此
乘墨車
三享後肉袒請命天子辭焉然後更賜車服故有乘
墨車之禮使入覲之始凛然於車服之不可常反國
之後時懼職貢業命之不修而無敢自恣也
載龍旂弧韣
載而不旆也弧在韣所以明之
乃朝以瑞玉有繅
曰瑞玉明必以始封錫命之圭也瑞玉必朝覲乃親
執之則聘使所執其倣命圭之數度而為之者與聘
使所執之圭上介臨事而授之或有繅而不用韋版
侯氏瑞圭入門而奠於地非承以韋版不可經不言
亦前見也
嗇夫承命告于天子
侯氏之入王都禮莫先於授館司空主之故因使嗇
夫承命
侯氏入門右坐奠圭再拜稽首擯者謁侯氏坐取圭升
致命王受之玉
瑞玉有繅奠於地又有韋版侯氏取圭升致命後受
繅與韋版者何人王受玉後以授何人經記皆無文
必前見無疑也周官冢宰職大朝覲會同贊玉幣玉
獻則受玉於王者必冢宰而受繅與韋版者亦冢宰
命之與聘使致命致聘君之命也侯氏親見天子
而曰致命何也朝覲述所職也小大庶邦各有所命
之常職其不朝之閒又或有隨時而命之事今來王
所皆親致於王下經所云聽事是也故賜舍之禮辭
亦曰順命於王所
侯氏降階東北面再拜稽首擯者延之曰升升成拜乃
出
國君燕射諸臣降拜稽首小臣先辭君必答拜諸侯
覲享降拜稽首天子惟三揖蓋必能肅之以禮而後
可懷之以德也周衰下堂以見諸侯王臣下聘而諸
侯不答究察世變可以知先王制禮之意矣司儀
王土揖庶姓時揖異姓天揖同姓未知始入氾揖之
或稽首時以揖答經記無文必已前見
四享皆束帛加璧庭實唯國所有
三享儀法不具皆前見也註分三享無徵敖氏削去
三牲魚腊籩豆之實得之而仍以龜金丹漆絲纊竹
箭為次享則非也凡此類皆每歲九貢之常不宜用
享以義測之享王庭實以馬享后庭實以皮三享則
以寳物良器如九江之大龜泗濱之浮磬雍州之球
琳琅玕及魯壺紀甗之類然惟國之所有不可致遠
方難得之物以上供也周官太宰以九貢致邦國
之用大府職凡邦國之貢以待弔用蓋王朝之用無
多而仍用之邦國也大夫所以專言弔用者以侯國
有死亡凶札禍烖圍敗天子所以勤恤賙委者其用
大且多外此則下經所云重賜大行人所云時聘閒
問不過以方物非其土産者頒之耳
匹馬卓上
卓者迥立神駿之象
侯氏升致命王撫玉侯氏降自西階東面授宰幣西階
前再拜稽首
享而曰致命凡職貢皆王所命也曰王撫玉則侯氏
進玉可知既降受幣而後拜正以降時執幣授宰而
後可拜也親相授受敵者之禮也至尊不可以下
夷且旅見非一人禮煩則日不暇給故惟撫之而使
人受也
事畢
三享訖宜更享后王后之禮事多以大宗伯攝其儀
法宜見於春夏故以事畢括之
乃右肉袒于廟門之東乃入門右北面立告聽事
朝覲以述職故既享告擯者以入聽天子辨其所述
之職事也肉袒以請懼有獲罪事故辭於侯氏直曰
伯父無事
出自屏南適門西遂入門左北面立
侯氏肉袒請鉶則凛於王命至矣故有歸寧爾邦之
命則使入門左以客禮待也
天子賜侯氏以車服迎于外門外再拜
迎拜及送皆與勞者同惟受命稽首蓋入覲則與内
公卿同為王臣禀於一尊非受王命一以同列之禮
交接與聘使及主國之臣受私禮而稽首以尊友邦
之君異也
重賜無數在車南
重賜與命書車服同頒何也六服來王旬月無虚若
命賜異日加之以饗食燕勞雖旅見分班受禮亦不
勝其擾矣王所加禮則或賜以禮樂之器及典册
彝器餘惟方物即他國用享之庭實也註引重錦而
詁以善但重可以包善善不可包重也致事之璧
琮侯國則别以璧琮報享王朝則宜并還其享玉蓋
使受而不報則侯國以屢供為難而王朝則積於無
用若以他國之享玉相報是君臣而降從鄰國之禮
也故有賜物而無報享其詳必己見於朝宗故不覆
舉耳或以周官内府受四方幣獻之金玉齒革兵器
為疑不知與金及齒革並言則為九貢中未琢之玉
明矣若璧琮琥璜則玉瑞也宜藏於典瑞典瑞職
及玉人記天子於諸侯惟用瑞節為信無以璧琮琥
璜賜者尚書分寳玉於伯叔之國乃始封時所分其
有大勲勞賜以圭瓚(大雅江漢之詩宣王以賜召虎)則内公卿膺侯
伯之命與山川土田同錫非常典也聘禮還圭璋外
别言報享之禮玉則受其享禮之璧琮而别以璧琮
報可知覲禮但言重賜郊勞賜館並無束帛則不惟
無報享之玉而所賜并非錦文帛皮之類明矣
侯氏升西面立太史述命
周官太史掌建邦之六典以逆邦國之治其事與冢
宰相聯故王賜諸侯服命諸公奉篋而太史述命也
侯氏降兩階之閒北面再拜稽首
周官朝士外朝之位三公北面射人射朝之位三公
北面諸侯在朝亦北面則三公居中而諸侯左右分
列明矣(劉歆偽撰明堂位謂三公中階之前北面東上亦據此二職)此拜於兩階
之閒與射朝位同蓋近東西階而中央則空之以避
三公之位也
同姓大國則曰伯父其異姓則曰伯舅同姓小邦則曰
叔父其異姓小邦則曰叔舅
禮文殘缺惟聞伯父叔父之稱蓋舉其尊者而言其
實同姓在子孫行者辭必有異呂命伯父伯兄仲叔
季弟幼子童孫蓋其凡也尚書稱小子封小子胡皆
弟也况子孫行而可冐伯父叔父之稱乎異姓姻近
而行卑者亦不宜稱舅其同庶姓專舉其爵曰侯氏
伯氏與以國大小為别亦未安
饗禮乃歸
聘使始至即致飱饔饗燕既畢將歸而後贈賄侯氏
則賜車服重賜並頒及將歸而後饗禮何也奉使而
誤不過主君不親饗食而邦交如故也故次第致禮
而後賄贈使歸報其君侯氏而有干王章或賊賢害
民暴内陵外而不寧於其邦雖時會來王不遽加以
九伐之法必將有削地降律之罰焉故必肉袒請聽
事待天子有無事歸寧爾邦之命更賜車服重加命
書然後繼此得為諸侯於是乎榮以饗食厚其燕好
而歸之此先王制禮之精意也
諸侯覲于天子為宮方三百步四門壇十有二尋深四
尺加方明于其上
記字宜冠此節之首而誤置篇末也周公振綰綱維
運動六服養諸侯而兵不用莫大於朝覲宗遇會同
之禮而會同所關尤重五官之長皆涖事焉盟書則
登於天府六事本各為一篇至周之衰惟覲禮尚存
諸侯朝覲適當朝日夕月之期天子常帥以用事焉
(救日且帥諸侯陳五兵五麾則朝日可知)記者雜述舊聞以補經所略因
拜日而並及方明之祀故事無首尾辭氣亦斷缺不
完經文之體無是也若正述會同之禮則宜詳載發
禁施政要言載書刑牲歃血之事而無一及焉且會
同禮重春秋皆宜有之故周官或謂之大朝覲不宜
附於覲禮之末而闕略至此其為記者掇拾於禮亡
之後决也
方明者木也
自為註釋通經所無記文多此類
設六玉
註謂設玉者刻其木而著之蓋以在下之璧非䧟置
木中則難於設不知言設則非䧟置於木中明矣且
玉所以禮神也方明之木象神則禮神之玉亦不宜
附著於木蓋主於匰蒩有館方明未設宜有類匰館
者以函之及設有類几案者以承之其度較廣而虛
其中以設在下之璧圭則薦於方明之上四方之玉
奠於四旁雖經傳無文然非此則義不可通
上圭下璧
天氣發生於春則圭宜用東方之色地氣凝結於冬
則璧宜用北方之色(上玄下黃木用天地之正色則玉宜用青玄以間之)圭之
體方璧之體圜又陰陽互藏天地交泰之義也
四傳擯
擯者各就其等傳王命以升諸侯其從者唯奉旂之
上介也據周官司儀三享皆於壇則非羣介皆從不
足以展事未審壇階三等何地以容之豈但將玉幣
而庭實則陳於宮外别有人相授受與
禮日于南門外禮月與四瀆于北門外禮山川丘陵于
西門外
上文拜日於東門外此又易拜為禮以示非秩祀之
期有拜禮而無奠祭也春夏陽故皆禮曰秋冬陰故
禮嶽瀆山川五嶽尊於四瀆不宜有瀆而無嶽必傳
寫誤嶽為四而後儒莫辨也周官司儀載合諸侯
於壇而不及拜日與祀方明據此記序次則祀方明
之前日當於壇宮堂北張帷承幕以設方明為外設
黼扆或皇邸質明諸侯各就其旂而立王入壇宮升
堂以次傳擯朝享受禮畢王乃帥諸侯拜日於壇宮
門外反徹帷幕以祀方明祀畢王乃發命使諸侯受
命於方明有不協則歃血而盟載書藏於司盟無不
協則册書藏於太史諸侯各記其事於辭而歸按
春秋傳楚子會諸侯於申宋向戍獻公合諸侯之禮
六鄭子産獻伯合諸侯之禮六則天子大會同載於
河間獻王所獻邦國禮者必甚詳惜唐以後竟失之
耳註所引朝事儀似天子自王宮帥諸侯以朝日於
東郊然後退而朝諸侯於壇宮與此記及司儀俱不
合其辭意亦不分明蓋必既朝諸侯而後可帥以朝
日則不得云退而朝諸侯必曰退而為會盟乃可通
也
祭天燔柴祭山丘陵升祭川沈祭地瘞
天神地示之祭四者該之人鬼設尸以代饗則惟理
墮於階閒而已不及日月何也三辰麗於天祭義云
郊之祭大報天而主日配以月則幽宗之祭亦用燔
燎明矣秦始皇三十六年使者自關東夜過華隂有
人持璧遮使者曰為我致滈池君明年祖龍死人忽
不見置璧而去御府視璧乃二十八年濟江所沉也
先王制禮通幽明之故而知鬼神之情狀燔瘞升沉
以逹其氣豈苟然哉
偏駕不入王門(記)
王門王都之門也天子五路惟玉路不以賜人金路
以下諸侯始封偏得其一故曰偏駕入王都而羣駕
天子之車則使人疑故五等之國並乘墨車所以彰
臣節定民志也不入王門則行於畿内得乘可知矣
奠圭于繅上
或記者即以韋版為繅或奠圭時以繅韜圭而加於
韋版但繅不宜直措諸地耳
儀禮析疑卷十
