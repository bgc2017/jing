讀詩質疑卷三十
太僕寺少卿嚴虞惇撰
魯頌
鄭譜曰魯者少昊摯之墟也國中有大庭氏之庫
則大庭氏亦居兹乎昔周公歸政成王封其元子
伯禽於魯其封域在禹貢徐州大野蒙羽之野自
後政衰國事多廢十九世至僖公當周惠王襄王
時而遵伯禽之法養四種之馬牧於坰野尊賢禄
士修泮宫守禮教僖十六年會諸侯於淮遂伐淮
夷二十年新作南門修姜嫄之廟復魯舊制未徧
而薨國人美其功季孫行父請命於周而作頌初
成王以周公有太平制典法之勲命魯郊祭天三
望如天子之禮故孔子錄其詩之頌同於王者之
後問者曰列國作詩未有請於周者行父請之何
也曰周尊魯巡守述職不陳其詩至於臣頌君功
樂周室之聞是以行父請焉孔疏比雖名為頌
而體實國風非告神之歌也朱註魯頌之辭僭
矣夫子猶錄之者蓋其體固列國之風未純乎天
子之頌也其所頌者又皆有先王禮樂教化之遺
焉夫子魯人固不得而削也然因其實而著之而
是非得失自有不可掩者亦春秋之法也王氏
曰周頌之辭約約所以為嚴美盛德故也魯頌之
辭侈侈所以為誇德不足故也許氏曰魯頌之
異於商周者有四商周天下頌之魯國人頌之一
也商周以告神明而魯用以燕樂二也商周子孫
頌其先魯臣下頌其君三也商周多事實魯多頌
禱之辭四也虞惇按困學記聞云商周之頌皆
以告神明太史公曰成王作頌推已懲艾悲彼家
難至魯頌始為溢美之言所謂善頌善禱者非商
周之體也後世作頌傚魯而近諛又下矣
駉頌僖公也僖公能遵伯禽之法儉以足用寬以愛
民務農重穀牧於坰野魯人尊之於是季孫行父請
命於周而史克作是頌
鄭箋季孫行父季文子也史克魯史也孔疏僖
公名申莊公子閔公卒季友立之當周惠王襄王
時舒瑗云魯不合作頌故每篇言頌名生於不足
也
駉駉牡馬在坰之野薄言駉者有驈有皇有驪有黃以
車彭彭思無疆思馬斯臧
賦也毛傳駉駉腹幹肥張也坰遠野也邑外曰郊
郊外曰野野外曰林林外曰坰驪馬白跨曰驈黃白
曰皇純黑曰驪黃騂曰黃彭彭有力有容也鄭箋
臧善也鄭箋馬牧於坰野者避民居與良田也周禮
以官田牛田賞田牧田任遠郊之地坰之牧地水草
既美牧人又良飲食得其時則自肥健孔疏薄言
駉者有何馬也乃有驈有皇有驪有黃用之以駕車
則彭彭然鄭箋僖公思遵伯禽之法反覆思之無
有竟已乃至於思馬斯善多其所及廣博朱註此
言僖公牧馬之盛由其立心之遠衞文公秉心塞淵
而騋牝三千亦此意也顧氏曰魯僖公儉以足用
寬以愛民務農重穀而有駉牧之盛衛文公布衣帛
冠務材訓農通商惠工而有騋牝之多然則古之馬
政皆本於田功吾未見廏有肥馬野有餓莩而能國
者也毛傳諸侯六閑馬四種有良馬有戎馬有田
馬有駑馬孔疏校人之法以馬二百一十六匹為
一廏每廏為一閑諸侯四種其三種别為一閑駑一
種而分三閑也朝祀所乘為良馬征伐所乘為戎馬
田路駕田馬駑馬給宫中之役張氏曰思馬斯臧
良馬也臧者言其德思馬斯才戎馬也才者言其用
陳於禮者尚德用於戰者尚才思馬斯作田馬也謂
習其動作之節思馬斯徂駑馬也言足以行而已是
謂四種之馬
駉駉牡馬在坰之野薄言駉者有騅有駓有騂有騏以
車伾伾思無期思馬斯才
賦也毛傳蒼白雜毛曰騅黃白雜毛曰駓赤黃曰
騂蒼祺曰騏伾伾有力也王氏曰無期久也朱
註才材力也
駉駉牡馬在坰之野薄言駉者有驒有駱有駵有雒以
車繹繹思無斁思馬斯作
賦也毛傳青驪驎曰驒白馬黑鬛曰駱赤身黑鬛
曰駵黑身白鬛曰雒繹繹善走也鄭箋斁厭也
朱註作奮起也
駉駉牡馬在坰之野薄言駉者有駰有騢有驔有魚以
車袪袪思無邪思馬斯徂(騢古音胡邪音徐)
賦也毛傳隂白雜毛曰駰彤白雜毛曰騢豪骭曰
驔二目白曰魚袪袪強健也鄭箋徂行也
吕氏曰僖公修牧馬之政以誠心行之故言思無疆
思無期思無斁思無邪而馬之所以臧才作徂者其
效也古之賢君誠心以行善政其效皆若此非獨牧
馬而已蘇氏曰孔子曰詩三百一言以蔽之曰思
無邪昔之為詩者則未必知此也孔子讀詩至此而
有會於其心是以取之蓋斷章云爾
駉四章章八句
有駜頌僖公君臣之有道也
有駜有駜駜彼乘黃夙夜在公在公明明振振鷺鷺于
下鼓咽咽醉言舞于胥樂兮(上去通韻未句合三章為)
(韻猶周南之麟趾也)
興也毛傳駜馬肥彊貌孔疏四馬曰乘黃黃馬
也朱註明明辨治也毛傳振振羣飛貌咽咽鼓
節也朱註胥相也
毛傳馬肥強則能升高進遠臣彊力則能安國嚴
氏曰自早逮夜在於公家其在公家則修明職事言
忠勤也李氏曰在公明明事上盡職也僖公於是
燕之以禮樂羣臣之來者如振鷺之修潔而有威儀
也鄭箋與之飲酒以鼓節之咽咽然至於無算爵
則又起舞以盡其歡君臣於是則皆喜樂也虞惇
曰有駜有駜喻臣之能盡力也臣盡力以忠其上君
致禮以遇其下可謂君臣有道矣
有駜有駜駜彼乘牡夙夜在公在公飲酒振振鷺鷺于
飛鼓咽咽醉言歸于胥樂兮
興也鄭箋鷺于飛喻羣臣飲酒醉欲退也毛傳
言臣有餘敬而君有餘惠
有駜有駜駜彼乘駽夙夜在公在公載燕自今以始歲
其有君子有穀貽孫子于胥樂兮
興也毛傳青驪曰駽鄭箋載則也毛傳有有
年也鄭箋穀善貽遺也君臣安樂則隂陽和而有
豐年其善道可以遺子孫也朱註頌禱之辭也
有駜三章章九句
虞惇按此詩之義毛鄭為善但鄭以有駜二句
為僖公用臣先致其禄食以在公明明為明德
明義則屬衍說振振鷺鷺于下云潔白之士羣
集於朝孔氏申之云在外賢士競來事君則似
以夙夜在公為在朝之臣以振振鷺為新來之
士宜歐陽氏以為妄生枝節也朱註云此燕飲
而頌禱之辭有駜二句不言取興之義振振鷺
但喻舞者之容意蓋不主序說也
泮水頌僖公能修泮宫也
禮器魯人將有事於上帝必先有事於頖宫申
公說僖公作泮宫而落其成史克頌禱之辭蘇
氏曰此詩言既作泮宫遣將出兵以克淮夷閟宫
言公子奚斯作新廟考於春秋其事皆不載世有
以是疑二詩之妄者予嘗辨之泮宫魯之學也閟
宫魯之廟也自魯先君而有之矣僖公因其舊而
新之是以不見於春秋至於淮夷之功予亦疑焉
然詩固有之式固爾猶淮夷卒獲有所未獲而欲
終之則其所獲尚少也自僖公至於孔子八世事
之小者容有失之其大者未有不錄也今此詩之
言甚美而大則君臣之辭歟而孔子錄之可乎曰
維可之是以錄之錄其所可而去其所不可此孔
子之所以為詩也虞惇按先儒多以此為頌伯
禽之詩以伯禽征淮夷見於書之費誓而僖公時
未嘗伐淮夷有功也考春秋僖公十三年從齊桓
公會於鹹為淮夷之病杞也十六年又從齊桓公
會於淮為淮夷之病鄫也淮夷在徐州之域最近
於魯詩人因修泮宫而祝其君有平淮夷之功以
繼伯禽之烈詩通篇皆頌禱之辭非必實有此事
也
思樂泮水薄采其芹魯侯戾止言觀其旂其旂茷茷鸞
聲噦噦無小無大從公于邁(旂音芹水止隔句韻)
賦而興也毛傳泮水泮宫之水也天子辟廱諸侯
泮宫鄭箋芹水菜也李氏曰茷茷飛揚也朱
註噦噦和也鄭箋邁行也
鄭箋魯人思樂僖公修泮宫之水復伯禽之法而往
觀之采其芹焉辟廱者築土雝水之外圓如璧四方
來觀者均也泮之言半也半水者蓋東西門以南通
水北無也天子諸侯宫異制因形然我采水之芹見
僖公來至於泮宫我則觀其旂茷茷然鸞和之聲噦
噦然孔疏言車服得宜行趨中節也李氏曰國
人無長幼皆從公而往見國人從公之樂也鄭箋
言僖公賢君人樂見之黃氏曰魯人之樂泮水非
樂乎泮水也樂乎僖公之賢而人材所賴以長養成
就也朱氏曰一章樂其來而至也二章樂其至而
教也三章樂其教畢而燕也孔疏魯人作詩而自
稱其君為魯侯者因其請王而作示僖公之德為四
方所則非獨魯人頌之也
思樂泮水薄采其藻魯侯戾止其馬蹻蹻其馬蹻蹻其
音昭昭載色載笑匪怒伊教(平上去通韻)
賦而興也孔疏藻水草也毛傳蹻蹻強盛也
鄭箋音德音也毛傳色温潤也
蘇氏曰僖公之至泮宫好其顔色和其笑語未嘗有
所怒也教之而已王氏曰此洪範所謂而康而色
者也夫然後能教也
思樂泮水薄采其茆魯侯戾止在泮飲酒既飲旨酒永
錫難老順彼長道屈此羣醜
賦而興也毛傳茆鳬葵也鄭箋難老壽考也
朱註長道猶大道也毛傳醜衆也
孔疏魯侯在泮召先生君子與之行飲酒之禮既飲
此美酒而得其宜則天長與之以難老之福故能順
仁義之長道以屈羣衆也蘇氏曰苟無其人雖有
其道不能從也苟無其道雖有其衆不能服也是以
願公之難老也朱註此章以下皆頌禱之辭
穆穆魯侯敬明其德敬慎威儀維民之則允文允武昭
假烈祖靡有不孝自求伊祜
賦也朱註烈祖周公魯公也鄭箋祜福也
朱氏曰此章專頌僖公之德為下服淮夷張本也
明明魯侯克明其德既作泮宫淮夷攸服矯矯虎臣在
泮獻馘淑問如臯陶在泮獻囚(服蒲北反馘古音國)
賦也鄭箋矯矯武貌馘所格者之左耳也淑善也
朱註問訊囚也鄭箋囚所虜獲者
鄭箋僖公能明其德修泮宫而德化行於是伐淮夷
所以能服也既伐淮夷而反在泮宫使武臣獻馘又
使善聽獄之吏如臯陶者獻囚言所伐有功所任得
其人孔疏王制天子將出征受成于學出征執有
罪反釋奠於學以訊馘告司馬氏曰古人受成獻
馘莫不在學欲其先禮義後勇力也朱註此詩人
因魯侯之在泮而願其有是功也朱氏曰此下四
章皆言服淮夷之事而歸功於學校也
濟濟多士克廣德心桓桓于征狄彼東南烝烝皇皇不
吳不揚不告于訩在泮獻功
賦也鄭箋多士謂虎臣及如臯陶之屬也毛傳
桓桓威武貌王氏曰狄逖也攘而逖之也孔疏
淮夷在魯之東南鄭箋烝烝進也李氏曰皇皇
大也鄭箋吳譁也訩訟也無以爭訟之事告于治
訟之官者
朱註烝烝皇皇盛也不吳不揚肅也不告于訩師克
而和不爭功也李氏曰人心為血氣所使一有毫
髮之利則忿而爭心於是乎隘矣惟德心克廣故其
征伐有逖遠淮夷之功既盛且肅未嘗爭訟惟在泮
獻功而已孔疏美其軍旅齊整又能克捷
角弓其觩束矢其搜戎車孔博徒御無斁既克淮夷孔
淑不逆式固爾猶淮夷卒獲
賦也蘇氏曰觩弓健貌毛傳五十矢為束鄭箋
搜勁疾也朱註博廣大也鄭箋斁厭也徒行者
御車者皆敬其事無厭倦也毛傳式用也蘇氏
曰猶道也
蘇氏曰僖公兵戎精繕士卒競勸故能克淮夷甚順
軍法而善無有違逆更勉之使益固其道庶幾淮夷
可盡得也
翩彼飛鴞集于泮林食我桑黮懷我好音憬彼淮夷來
獻其琛元龜象齒大賂南金
興也毛傳鴞惡聲之鳥也黮桑實也鄭箋懷歸
也李氏曰憬覺悟也毛傳琛寳也元龜尺二寸
賂遺也南謂荆揚也鄭箋荆揚之州貢金三品
鄭箋鴞常惡鳴今來止於泮水之木食其桑黮為此
之故故改其鳴歸就我以善音喻人感於德則化也
孔疏淮夷來魯國獻其琛寳其所獻之物是大龜
象齒又廣賂我南方之金是皆修泮宫所致
泮水八章章八句
虞惇按永錫難老鄭氏引王制八十月告存九
十日有秩非是順彼長道非道路之道屈此羣
醜亦不指淮夷鄭於此為誤餘得之
閟宫頌僖公能復周公之宇也
蘇氏曰詩所謂居常與許復周公之宇者人之所
以願之而其實則未能也而遂以為頌其能復周
公之宇是以知此詩之序蓋後世之所增而非孔
氏之舊也
閟宫有侐實實枚枚赫赫姜嫄其德不回上帝是依無
災無害彌月不遲是生后稷降之百福黍稷重穋稙穉
菽麥奄有下國俾民稼穡有稷有黍有稻有秬奄有下
土纘禹之緒
賦也朱註閟深閉也毛傳先妣姜嫄之廟在周
孟仲子曰是禖宫也侐清静也蘇氏曰實實鞏固
也毛傳枚枚礱密也先種曰稙後種曰穉鄭箋
奄猶覆也毛傳緒業也
孔疏作者將美僖公追述遠祖上陳姜嫄后稷至於
大王文武爰及成王封建之辭魯公受賜之命著其
所以有魯之由蘇氏曰魯以周公故得立姜源之
廟僖公修而新之鄭箋赫赫乎顯著姜嫄也其德
貞正不回邪天用是馮依之而生后稷其任之又無
災害不坼不副終十月而生子不遲晚既生后稷天
又多與之福以五穀蓋覆天下使民知稼穡之道民
賴其功堯時洪水為災民不粒食禹平水土后稷乃
教播種於是天下大有故曰繼禹之事也
后稷之孫實維大王居岐之陽實始翦商至於文武纘
大王之緒致天之届于牧之野無貳無虞上帝臨女敦
商之旅克咸厥功王曰叔父建爾元子俾侯于魯大啓
爾宇為周室輔(平上通韻)
賦也鄭箋翦斷也朱註届極也鄭箋虞度也
敦治旅衆咸同也毛傳王成王也鄭箋叔父周
公也元子伯禽也啓開也毛傳宇居也
鄭箋大王自豳徙居岐陽四方之民咸歸往之於是
而有王迹是翦商之始孔疏文王武王繼大王之
業於時商家暴虐天命已極武王乃致天之誅于牧
野之地鄭箋民皆樂武王之如是故勸之無有貳
心無復計度天視護女至則克勝朱註克商之舉
輔佐之臣咸有功而周公亦與焉者也鄭箋故封
魯公以為周分後大開爾居為我周家之輔謂封以
方七百里欲其彊於衆國
乃命魯公俾侯于東錫之山川土田附庸周公之孫莊
公之子龍旂承祀六轡耳耳春秋匪解享祀不忒皇皇
后帝皇祖后稷享以騂犧是饗是宜降福既多周分皇
祖亦其福女(犧古許何反宜魚何反)
賦也鄭箋東東藩魯國也朱註附庸猶屬城也
小國不能自達於天子附於大國者也毛傳周公
孫莊公子僖公也鄭箋交龍為旂朱註耳耳柔
從也孔疏春秋錯舉四時也鄭箋皇皇后帝天
也毛傳騂赤犧純也鄭箋皇祖伯禽也
鄭箋既告周分以封伯禽之意乃策命伯禽使為君
於東加賜之以山川土田及附庸令專統之張氏
曰山川使主其祭土田使有其賦附庸使廣其封
金氏曰土謂城邑場圃牧地菜地之類田謂諸侯一
同之田孟子所謂周公封於魯為方百里者是也山
川附庸與凡土地周禮所謂封疆方五百里禮記所
謂魯境七百里者是也孔疏至於今日僖公車建
交龍之旂承奉宗廟祭祀所乘四馬其六轡耳耳然
四時無有懈怠所獻所祀不有差忒鄭箋成王以
周公功大命魯郊祭天亦配之以君祖后稷其牲用
赤牛純色與天子同天亦饗之宜之多予之福孔
疏周公與伯禽亦其福女僖公矣朱註此章以後
皆言僖公致敬郊廟而神降之福國人稱願之如此
也禮記明堂位曰成王以周公有勲勞於天下封
周公於曲阜地方七百里革車千乘命魯公世世祀
周公以天子之禮樂是以魯君孟春乘大路載弧䪅
旂十有二旒日月之章祀帝於郊配以后稷天子之
禮也季夏六月以禘禮祀周公於太廟祭統曰昔者
周公旦有勲勞於天下周公既没成王康王追念周
公之所以勲勞者而欲尊魯故賜之以重祭外祭則
郊社是也内祭則大嘗禘是也夫大嘗禘升歌清廟
下而管象朱干玉戚以舞大武八佾以舞大夏此天
子之樂也康周公故以賜魯也子孫纂之至於今不
廢禮運曰孔子曰魯之郊禘非禮也周公其衰矣杞
之郊也禹也宋之郊也契也是天子之事守也故天
子祭天地諸侯祭社稷虞惇按春秋自隱桓而下
未有書郊禘者至僖公八年書禘於太廟三十一年
書四卜郊然則魯之郊禘自僖公始也明堂位祭統
皆漢儒所撰其言成王賜魯公以天子禮樂蓋亦未
可盡信矣
秋而載嘗夏而楅衡白牡騂剛犧尊將將毛炰胾羹籩
豆大房萬舞洋洋孝孫有慶俾爾熾而昌俾爾壽而臧
保彼東方魯邦是常不虧不崩不震不騰三壽作朋如
岡如陵
賦也鄭箋載始也朱註嘗秋祭名鄭箋秋嘗
而言始者秋物新成尚之也孔疏楅衡設横木於
牛角以楅之為其觝觸人也周禮封人凡祭飾其牛
牲設其楅衡是也朱註秋將嘗而夏福衡夙戒也
毛傳白牡周公牲也騂剛魯公牲也孔疏白牡
殷牲也周公死有王禮嫌不敢與文武同魯公諸侯
無所嫌故從周制也犧尊尊為犧形也將將盛美也
毛傳毛炰豚也孔疏爓去其毛而炰之封人祭
祀有毛炰之豚是也毛傳胾切肉也羹太羹鉶羹
也孔疏太羹太古之羹煑肉汁不和盛之於豋鉶
羹肉汁之有菜和者盛之鉶器故曰鉶羹毛傳大
房半體之俎也孔疏足下有跗如堂房然明堂位
俎有虞氏以梡夏后氏以嶡殷以椇周以房俎鄭
箋萬舞干舞也毛傳洋洋衆多也孔疏孝孫僖
公也熾盛也毛傳震動騰乘也鄭箋三壽三卿
也岡陵取堅固也嚴氏曰有壽考之三卿與作朋
友皆如岡陵之固祝其君臣同慶也虞惇按李善
文選注三壽三老也蔡邕獨斷曰天子事三老毛詩
曰三壽作朋
公車千乘朱英綠縢二矛重弓公徒三萬貝胄朱綅烝
徒增增戎狄是膺荆舒是懲則莫我敢承俾爾昌而熾
俾爾壽而富黃髮台背壽胥與試俾爾昌而大俾爾耆
而艾萬有千歲眉壽無有害(弓音肱綅字不入韻)
賦也毛傳千乘大國之賦也朱英矛飾也縢繩也
孔疏縢約也謂約之以繩矛酋矛也鄭箋二矛
重弓備折壊也兵車之法左人持弓右人持矛中人
御朱註徒步卒也鄭箋萬二千五百人為軍大
國三軍合三萬七千五百人言三萬者舉成數也
毛傳貝胄胄貝飾也朱綅以朱綅綴之孔疏綅綫
也鄭箋烝進也毛傳增增衆也膺當也孔疏
楚一名荆舒其與國也鄭箋懲艾承禦也朱註
僖公嘗從齊桓公伐楚故以此美之毛傳黃髮台
背皆壽徵也胥相也壽而相與試謂講氣力不衰倦
也鄭箋眉壽秀眉亦壽徵也
蘇氏曰此言僖公治其軍旅繕其車甲器械以攘戎
狄故其民無不欲其昌大壽考而託之以為安也
孔疏司馬法成方十里出革車一乘計魯方七百里
而云千乘者坊記云制國不過千乘是地雖廣大以
千乘為限也司馬法兵車一乘甲士三人步卒七十
二人計千乘法當七萬五千人與公徒三萬之數不
合禮天子六軍出自六鄉萬二千五百家為鄉萬二
千五百人為軍周禮凡起徒役無過家一人家出一
人是鄉為一軍諸侯三軍亦出自三鄉公徒三萬者
自謂鄉之所出非此千乘之衆也云公車千乘自謂
計地出兵非彼三軍之事也蘇氏曰大國之賦適
滿千乘苟盡用之是舉國而行也故其用之也大國
三軍次國二軍而已
泰山巖巖魯邦所詹奄有龜蒙遂荒大東至於海邦淮
夷來同莫不率從魯侯之功
賦也孔疏泰山魯之望也朱註詹瞻同毛傳
龜蒙二山也鄭箋荒奄也大東極東也海邦近海
之國也
朱氏曰願其有功如此也
保有鳬繹遂荒徐宅至于海邦淮夷蠻貊及彼南夷莫
不率從莫敢不諾魯侯是若(繹宅貊韻邦又與從韻)
賦也毛傳鳬繹二山也宅居也鄭箋諾應辭也
毛傳若順也
蘇氏曰龜蒙鳬繹魯之四山其餘則東南勢相連屬
可以服從之國也
天錫公純嘏眉壽保魯居常與許復周公之宇魯侯燕
喜令妻壽母宜大夫庶士邦國是有既多受祉黃髮兒
齒
賦也毛傳常許魯南鄙西鄙也顧氏曰管子小
匡篇反其侵地常潛蓋即此常也鄭箋許許田也
魯朝宿之邑孔疏桓元年鄭伯以璧假許田鄭
箋燕燕飲也朱註令妻令善之妻壽母壽考之母
也僖公娶於齊曰聲姜母曰成風鄭箋有常有也
孔疏兒齒齒落更生細者壽徵也
蘇氏曰常許魯之故地而未復者也此三章言僖公
懷柔遠方至於淮海蠻貊之國莫不服從而願其壽
考以復魯之侵地宜其室家臣庶以保有其所服從
之國也
徂來之松新甫之栢是斷是度是尋是尺松桷有舄路
寢孔碩新廟奕奕奚斯所作孔曼且碩萬民是若
賦也毛傳徂來新甫二山也孔疏斷斬度量也
毛傳八尺曰尋桷榱也舄大貌路寢正寢也鄭
箋新廟姜嫄之廟也孔疏奚斯公子魚也鄭箋
作者教護屬功課章程也曼修廣也
蘇氏曰僖公上為神之所福内為國人之所安外為
鄰國之所懷於是修舊起廢治其宫室寢廟以順萬
民之望焉
閟宫九章五章章十七句(内第四章脫一句)二章章八句
二章章十句
虞惇按此詩有周公之孫莊公之子其為頌僖
公無疑而考之春秋僖公之時如所謂膺戎狄
懲荆舒服淮夷荒徐宅皆無事實可據孟子云
戎狄是膺荆舒是懲周公方且膺之則膺戎狄
懲荆舒乃周公之事於僖公無與也於是說者
紛紛或以此詩非孔子所錄或以此為祝願其
君之辭然而周公膺之孟子之言決不為妄而
詩又僖公之詩則將何從宋王文憲公柏嘗言
閟宫之詩蓋有錯簡三章土田附庸之下辭氣
未終血脈不貫當以公車千乘以下九句接此
為一章蓋第一節說姜嫄后稷第二節說大王
文王武王第三節說周公伯禽而公車九乘九
句說戎狄是膺正與孟子之言相合以後乃敘
僖公則倫序整而文義完既不害其為僖公之
詩亦不妨以為伯禽之事此說最為得之王氏
更欲以泰山巖巖二章移周公之孫之前元儒
金履祥氏更欲以公車干乘置王曰叔父之上
則篇章更置太多不若從舊之為善矣今亦不
敢必以為然姑識於此又按居常與許鄭箋
云常或作嘗在薛之旁魯莊公三十一年築臺
於薛是歟六國時齊有孟嘗君食邑於薛愚意
改常為嘗不免牽合以孟嘗食邑於薛而云嘗
在薛旁尤屬附會顧大韶氏引管子小匡篇反
其侵地常潛為証確有明文應從之新廟奕奕
朱註但云僖公所修之廟毛傳以為閔公之廟
今從鄭箋又按新廟奕奕奚斯所作奚斯乃
作廟非作頌也而韓詩曰奚斯作魯頌班固王
延壽皆云奚斯頌魯揚雄法言亦曰正考甫嘗
晞尹吉甫公子奚斯嘗晞正考甫蓋皆襲韓詩
之誤而考之不詳先儒固已辨之矣又按此
詩舊分八章章至三十八句多寡不倫故朱子
改分九章而云四章内有脱句今據王魯齋所
定移公車千乘九句於土田附庸之下合為一
章則當分十章章句既均文義亦順又無脱簡
雖毛鄭復起不易斯言矣故今依周書考定武
成例錄王氏所分章句於後方云
魯頌四篇二十四章二百四十三句
宋王文憲公改定魯頌閟宫章句
閟宫有侐實實枚枚赫赫姜嫄其德不回上帝是依無
災無害彌月不遲是生后稷降之百福黍稷重穋稙穉
菽麥奄有下國俾民稼穡有稷有黍有稻有秬奄有下
土纘禹之緒
后稷之孫實維大王居岐之陽實始翦商至於文武纘
大王之緒致天之届于牧之野無貳無虞上帝臨女敦
商之旅克咸厥功王曰叔父建爾元子俾侯于魯大啓
爾宇為周室輔
乃命魯公俾侯于東錫之山川土田附庸公車千乘朱
英綠縢二矛重弓公徒三萬貝胄朱綅烝徒增增戎狄
是膺荆舒是懲則莫我敢承
周公之孫莊公之子龍旂承祀六轡耳耳春秋匪解享
祀不忒皇皇后帝皇祖后稷享以騂犧是饗是宜降福
既多周公皇祖亦其福女
秋而載嘗夏而楅衡白牡騂剛犧尊將將毛炰胾羹籩
豆大房萬舞洋洋孝孫有慶俾爾熾而昌俾爾壽而臧
保彼東方魯邦是常
不虧不崩不震不騰三壽作朋如岡如陵俾爾昌而熾
俾爾壽而富黃髮台背壽胥與試俾爾昌而大俾爾耆
而艾萬有千歲眉壽無有害
泰山巖巖魯邦所詹奄有龜蒙遂荒大東至于海邦淮
夷來同莫不率從魯侯之功
保有鳬繹遂荒徐宅至于海邦淮夷蠻貊及彼南夷莫
不率從莫敢不諾魯侯是若
天錫公純嘏眉壽保魯居常與許復周公之宇魯侯燕
喜令妻壽母宜大夫庶士邦國是有既多受祉黃髮兒
齒
徂來之松新甫之栢是斷是度是尋是尺松桷有舄路
寢孔碩新廟奕奕奚斯所作孔曼且碩萬民是若
閟宫十章二章章十七句二章章十三句二章章
十二句二章章八句二章章十句
讀詩質疑卷三十
