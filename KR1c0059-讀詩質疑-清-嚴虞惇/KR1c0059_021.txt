讀詩質疑卷二十一
太僕寺少卿嚴虞惇撰
北山之什
北山大夫刺幽王也役使不均已勞於從事而不得
養其父母焉
陟彼北山言采其杞偕偕士子朝夕從事王事靡盬憂
我父母(上去通韻)
興也毛傳偕偕強壯貌士子有王事者也
孔疏采杞非可食之物勞役非賢者之事
溥天之下莫非王土率土之濱莫非王臣大夫不均我
從事獨賢
賦也毛傳溥大率循濱涯也賢勞也
鄭箋土廣矣臣衆矣何求而不得何使而不行而王
不均平獨使我從事乎自苦之辭朱註不斥王而
曰大夫不曰獨勞而曰獨賢詩人之忠厚也
四牡彭彭王事傍傍嘉我未老鮮我方將旅力方剛經
營四方
賦也毛傳彭彭不得息也傍傍不得已也鄭箋
嘉鮮皆善也毛傳將壯也朱註旅膂同陳氏
曰此所謂獨賢也
或燕燕居息或盡瘁事國或息偃在牀或不已于行
賦也毛傳燕燕安息貌
李氏曰此以下皆言役使不均也
或不知叫號或慘慘劬勞或棲遲偃仰或王事鞅掌
賦也孔疏不知叫號者居家閒逸不知上有呼召
也鞅掌煩勞失容也
或湛樂飲酒或慘慘畏咎或出入風議或靡事不為(議)
(魚賀反為音譌平去通韻)
賦也王氏曰出入風議者親信而優游也
劉氏曰以彼為賢耶則國事待我而集以我為賢耶
則厚禄居彼為多
北山六章三章章六句三章章四句
無將大車大夫悔將小人也
鄭箋幽王之時小人衆多賢者與之從事反見譖
害自悔與小人並
無將大車祗自塵兮無思百憂祗自疷兮(宋劉彝曰疷)
(當作□音民)
虞惇曰比而興也鄭箋將猶扶進也孔疏大車
平地任載之車駕牛者也祗適也毛傳疷病也
孔疏大車比小人言無扶進此小人也嚴氏曰君
子推輓小人小人既進則譖害於君子如人推輓大
車大車既進則塵汚於人也小人害君子則可憂多
端君子自悔而言事已至此亦不必更思之是我自
取其病悔無及也
無將大車維塵冥冥無思百憂不出于熲(平上通韻)
比而興也朱註冥冥昏晦也熲耿同小明也在憂
中耿耿然不能出也
荀子曰君人者不可以不慎取人匹夫者不可以不
慎取友友者所以相友也道不同何以相友也均薪
施火火就燥平地注水水流濕夫類之相從也如此
之著也詩曰無將大車維塵冥冥言無與小人處也
無將大車維塵雝兮無思百憂祗自重兮(平去通韻)
比而興也鄭箋雝猶蔽也重猶累也
嚴氏曰塵雝蔽則小人之勢盛矣是其始將之之過
也可憂多端亦不必更思之是我自累也
無將大車三章章四句
虞惇按此詩以將大車喻任小人祗自塵喻任
小人之害無思百憂乃自悔之辭故當從比而
興也毛鄭之說亦未見其為確然者今更參嚴
氏詩緝意較明顯朱註云此行役勞苦而憂思
者之作直以將大車為行役竊未然將大車不
可即指行役而無思百憂亦未見有行役之意
不若且從舊說之為得矣又按顧氏詩本音
曰祗自疷兮宋劉彝云疷當作□病也唐人避
太宗諱凡字從民者皆省而為氏今人書昏為
昏猶其遺法也張參五經文字愍字下云緣廟
諱偏旁凖式省從氏凡汦昏之類皆從氏又□
字下云莫巾反禮記作琘是其例也按說文亦
本無疷字今本作疷者誤也
小明大夫悔仕於亂世也
明明上天照臨下土我征徂西至于艽野二月初吉載
離寒暑心之憂矣其毒太苦念彼共人涕零如雨豈不
懷歸畏此罪罟
賦也毛傳艽野荒遠之地初吉朔日也孔疏離
歴也邱氏曰共人賢而不仕者也毛傳罟網也
孔疏上天照臨下土之國使無幽不燭品物咸亨
王者察理天下之事使無屈不伸勞逸得所今王不
能然使我行役遠荒淹久不歸毒苦之甚邱氏曰
賢者久不得歸於是悔仕念彼不仕之友閑居自樂
欲似之而不得故涕零如雨王氏曰又自傷仕於
亂世欲去而畏罹罪不敢歸也
昔我往矣日月方除曷云其還歲聿云莫念我獨兮我
事孔庶心之憂矣憚我不暇念彼共人睠睠懷顧豈不
懷歸畏此譴怒(暇音豫)
賦也毛傳除除陳生新也孔疏謂二月中也
毛傳憚勞也朱註身獨而事衆是以勤勞而不暇
也
昔我往矣日月方奥曷云其還政事愈蹙歲聿云莫采
蕭穫菽心之憂矣自貽伊戚念彼共人興言出宿豈不
懷歸畏此反覆
賦也毛傳奥煖也蹙促也蘇氏曰出宿不安寢
也鄭箋反覆謂不以正道見罪
董氏曰蕭所以祭菽所以畜歲莫不得有備故憂之
鄭箋冐亂世而仕自遺此憂悔仕之辭虞惇按
詩三章曰罪罟曰譴怒曰反覆岌岌乎有憂讒畏譏
之心非僅傷久於遠役也下章告其同列曰正直是
與蓋所以諷切之
嗟爾君子無恒安處靖共爾位正直是與神之聽之式
榖以女
賦也朱註君子僚友也王氏曰靖静也邱氏
曰榖禄也朱註以猶與也
吕氏曰上三章皆悔仕亂世厭於勞役欲安處休息
而不可得故每章有懷歸之嘆至是知不可去矣則
又戒其僚友之在朝者曰嗟爾君子無恒欲安處也
當靖共爾位惟正直之人是助則神將佑女以福禄
矣蘇氏曰有久勞於外則必有久安於内者矣故
告之使無以安處為常
嗟爾君子無恒安息靖共爾位好是正直神之聽之介
爾景福
賦也鄭箋介助也毛傳景大也
小明五章三章章十二句二章章六句
虞惇按鄭箋名篇曰小明者言幽王自小其明
也據詩但述征行勞苦畏於得罪不敢懷歸乃
大夫悔仕之辭絶無幽王自小其明之意蓋名
篇曰小明以别於大雅之大明耳若如鄭說則
小旻小宛又何取義乎歐陽氏辨之詳矣念彼
共人鄭云靖共爾位以待賢者之君朱云指僚
友之處者玩下文豈不懷歸則共人正指不仕
之人不若邱氏說為善也後章嗟爾君子朱註
得之今更參吕氏鄭箋疵纇不足據也
鼓鐘刺幽王也
虞惇按韓詩及申培說皆以詩為刺昭王鄭康成
中候握河注云昭王時鼓鐘之詩作孔氏曰鄭時
未見毛詩依三家為說也歐陽氏又云考詩書史
記皆無幽王東廵之事則不得作樂於淮上矣當
闕其所未詳
鼓鐘將將淮水湯湯憂心且傷淑人君子懷允不忘
賦也孔疏鼓擊也古者作樂必先擊鐘所謂金奏
也陸氏曰將將聲也吕氏曰禹貢淮水出桐柏
山東會於泗沂而東入海陸氏曰湯湯流盛也
朱註允信也
王氏曰幽王鼓鐘淮水之上為流連之樂久而忘反
聞者憂傷而思古之君子不能忘也毛傳用樂不
與德比賢者為之憂傷
鼓鐘喈喈淮水湝湝憂心且悲淑人君子其德不回
賦也毛傳喈喈猶將將也湝湝猶湯湯也回邪也
鼓鐘伐鼛淮有三洲憂心且妯淑人君子其德不猶
賦也毛傳鼛大鼓也三洲淮上地妯動也猶若也
蘇氏曰始言湯湯水盛也中言湝湝水流也終言
三洲水落而洲見也言幽王之久於淮上也董氏
曰其地遠其役久則民怨而音變悽苦之氣貫金石
入陶匏故聞之者憂傷而心動也孔疏念古之善
人君子其用禮樂不若今王之失所也
鼓鐘欽欽鼓瑟鼓琴笙磬同音以雅以南以籥不僣(平)
(去通韻)
賦也孔疏欽欽亦鐘聲也磬石磬也琴瑟在堂笙
磬在下同音言和也鄭箋同音者謂堂上堂下八
音克諧朱註僣亂也雅二雅也南二南也籥籥舞
也三者皆不僣也
蘇氏曰幽王之不德豈其樂非古歟樂則是而人則
非也
鼓鐘四章章五句
虞惇按毛傳以幽王鼓其淫樂以示諸侯鄭箋
以幽王作先王之樂於淮上為失禮二說相戾
今以末章論之箋義為長以雅以南毛傳云為
雅為南也舞四夷之樂大德廣所及也東夷之
樂曰昧南夷之樂曰任西夷之樂曰株離北夷
之樂曰禁以為籥舞鄭箋云雅萬舞也萬也南
也籥也三舞不僣言進退之旅也周樂尚武故
謂萬舞為雅雅正也籥舞文樂也孔氏申之云
以為雅樂之萬舞以為南樂之夷舞以為羽籥
之翟舞蓋皆以南為南夷之樂矣後漢書陳忠
傳詩云以雅以南韎任株離今詩無此文蓋齊
魯之詩有之集註本蘇氏以南為二南鄭樵程
大昌俱主其說更援季扎觀樂之象箾南籥文
王世子之胥鼓南以力駁南夷之說之謬信而
可徵今從之
楚茨刺幽王也政煩賦重田萊多荒饑饉降喪民卒
流亡祭祀不饗故君子思古焉
申公說農事既成乃祭宗廟燕及王族之詩孔
疏言古之明王能政簡歛輕田疇墾闢年有豐穰
時無災厲下民則安土樂業祭祀則鬼神歆饗以
明今不然故刺之嚴氏曰楚茨信南山甫田大
田四篇皆述古事形容其田野修治年榖豐穰祭
祀禮樂燕飲威儀言之反覆而不厭者蓋詩人遐
想太平之盛田家之樂恨不生乎其時所以傷今
而思古也
楚楚者茨言抽其棘自昔何為我藝黍稷我黍與與我
稷翼翼我倉既盈我庾維億以為酒食以饗以祀以妥
以侑以介景福(侑古音以福方墨反平上入通韻)
賦也毛傳楚楚茨棘貌鄭箋茨蒺藜也毛傳
抽除也鄭箋與與翼翼蕃廡貌毛傳露積曰庾
十萬曰億鄭箋饗獻也毛傳妥安坐也侑勸也
鄭箋伐除蒺藜與棘者古人何乃勤苦為此乎我
將藝黍稷焉古者先王之政以農為本隂陽和風雨
時則萬物成萬物成則倉庾充滿矣於是以黍稷為
酒食獻之以祀先祖既又迎尸使處神坐而食之為
其嫌不飽祝以主人之辭勸之所以助孝子受大福
也王氏曰古之明王黍稷成倉庾實其成民如此
然後可以致力於鬼神虞惇按少牢饋食禮尸升
筵祝主人皆拜妥尸尸答拜遂坐尸告飽祝侑曰皇
尸未實侑尸又食主人不言拜侑尸又三飯所謂以
妥以侑也朱氏曰此章主酒食言
濟濟蹌蹌絜爾牛羊以往烝嘗或剥或亨或肆或將祝
祭于祊祀事孔明先祖是皇神保是饗孝孫有慶報以
介福萬夀無疆(亨古普郎反枋古音方慶古音羌後並)
(同平上通韻)
賦也毛傳濟濟蹌蹌言有容也鄭箋冬祭曰烝
秋祭曰嘗剥解剥其皮也毛傳亨飪之也肆陳也
鄭箋將進也毛傳祊廟門内也鄭箋孔甚也
朱註明備也著也毛傳皇大保安也朱註孝
孫主祭者也
孔疏古之明王其助祭之臣威儀蹌蹌濟濟然甚皆
敬慎乃鮮潔所祀之牛羊為烝嘗之祭周禮祭祀之
聫事司徒奉牛司馬奉羊六牲各有司也既潔此牲
其治之亦各有職或解剥之者或烹煮之者或肆其
骨體於俎者或奉持而進之者鄭箋孝子不知神
之所在故使祝博求之平生門内之旁待賓客之處
祀禮於是甚明故先祖精氣歸暀之其神安而享其
祭祀孔疏本其生存謂之祖言其精氣謂之神神
既歆饗之故令孝孫有慶賜之事報之以大福使得
萬年之夀無疆竟也王氏曰凡祭祼鬯求諸隂焫
蕭求諸陽索祭祝於祊求於隂陽之間夫遊魂為變
無不之無不在求之不可一所故祝祭於祊而祀事
孔明也朱氏曰此章主牛羊言祝祭於祊以下始
行祀禮
執爨踖踖為俎孔碩或燔或炙君婦莫莫為豆孔庶為
賓為客獻酬交錯禮儀卒度笑語卒獲神保是格報以
介福萬夀攸酢(去入通韻)
賦也毛傳爨饔爨廪爨也朱註踖踖敬也俎所
以載牲體也碩大也鄭箋燔燔肉也炙炙肝也皆
從獻之俎也吕氏曰為俎孔碩謂薦熟也或燔或
炙謂從獻也孔疏特牲主人獻尸賓長以肝從主
婦獻尸兄弟以燔從鄭箋君婦后也凡嫡妻稱君
婦事舅姑之稱也毛傳莫莫清静而敬至也豆内
羞庶羞也孔疏天官九嬪贊后薦徹豆籩是后夫
人主供籩豆也庶衆也朱註賓客筮而戒之使助
祭者也鄭箋主人酌賓曰獻賓飲主人曰酢主人
又自飲酌賓曰醻至旅而爵交錯以徧毛傳東西
為交邪行為錯鄭箋卒盡也毛傳度法度也
鄭箋古者於旅也語朱註獲得其宜也鄭箋格
來酢報也
孔疏執爨有俯仰之容君婦有清静之德俎豆肥美
獻酬得法以事鬼神鬼神安之報以多福虞惇按
此章言俎豆燔炙及獻酬之事坊記子曰七日戒
三日齋承一人焉以為尸過之者趨走以致敬也醴
酒在室醍酒在堂澄酒在下示民不淫也尸飲三衆
賓飲一示民有上下也因其酒肉聚其宗族以教民
睦也故堂上觀乎室堂下觀乎上詩云禮儀卒度笑
語卒獲
我孔熯矣式禮莫愆工祝致告徂賚孝孫苾芬孝祀神
嗜飲食卜爾百福如幾如式既齊既稷既匡既勅永錫
爾極時萬時億(熯愆孫平上通韻)
賦也鄭箋我我孝孫也朱註熯竭也董氏曰
式用也毛傳善其事曰工賚予也鄭箋苾芬馨
香也卜予也毛傳幾期式法也王氏曰齊整也
毛傳稷疾也王氏曰匡正也蘇氏曰勅戒也
陳氏曰極中也
蘇氏曰禮行既久筋力竭矣而式禮莫愆敬之至也
於是祭將畢祝致神意以嘏主人曰爾飲食芳潔故
報爾以福禄使其來如幾其多如法爾禮容莊敬將
事敏疾誠正慎固故報爾以中和應萬物而不匱言
各隨其事而報之以其類也嚴氏曰不言錫福而
言錫極者建其有極則五福備也鄭箋此皆嘏辭
之意孔疏少牢嘏辭云皇尸命工祝承致多福無
疆於汝孝孫來汝孝孫使汝受禄於天宜稼於田眉
夀百年勿替引之是大夫之嘏辭也天子嘏辭無以
言之永錫爾極時萬時億是其辭之略虞惇曰此
章祝致神意告主人使受嘏也
禮儀既備鐘鼓既戒孝孫徂位工祝致告神具醉止皇
尸載起鼓鐘送尸神保聿歸諸宰君婦廢徹不遲諸父
兄弟備言燕私(平上去通韻告字不入韻)
賦也鄭箋戒戒諸在廟中者以祭禮畢也徂位孝
孫往位堂下西面立也致告祝傳尸意告利成也具
皆也朱註皇尸者尊稱之也鄭箋鼓鐘尸出入
奏肆夏也神安歸者歸於天也錢氏曰諸宰膳夫
及其屬也鄭箋廢去也諸宰徹去諸饌君婦籩豆
而已不遲以疾為敬也孔疏燕私燕而盡其私恩
也
鄭箋尸節神者也神醉而尸謖送尸而神歸祭祀畢
歸賓客之俎同姓則留與之燕所以尊賓客親骨肉
也孔疏此受嘏之後言祭畢告利成送尸徹饌與
同姓燕之事朱註鬼神無形醉而歸者誠敬之至
如見之也李氏曰尸在廟門外則疑於臣故送迎
尸皆廟門為斷孔疏特牲告利成云主人出立於
戸外西南少牢告利成云主人出立於阼階上西面
是尊者出稍遠也孝孫徂位明遠於大夫故知至堂
下也特牲告利成即云尸謖祝前主人降少牢祝告
利成即云祝入尸謖主人降此二者皆祝告主人以
利成是致尸意也孝子之事尸有尊親及賓客之義
命當由尊者出讓當從賓客來禮畢義由於尸非主
人所當先發故知祝告主人以利成也利養也言孝
子之養禮畢周禮膳夫云凡王祭祀賓客則徹王之
胙俎胙俎最尊也其餘則其屬徹之矣特牲少牢皆
云祝執其俎以出是祭畢賓客歸之俎也特牲云祝
命徹胙俎豆籩設於東序下注云設於東序下亦將
私燕也是祭末為燕私之事同姓則留與之燕也
樂具入奏以綏後禄爾殽既將莫怨具慶既醉既飽小
大稽首神嗜飲食使君夀考孔惠孔時維其盡之子子
孫孫勿替引之(奏古則故友後並同奏禄去入通韻)
賦也毛傳綏安將行也鄭箋大小猶長幼也惠
順也毛傳替廢引長也
鄭箋燕而祭時之樂復皆入奏以安後日之福禄骨
肉歡而君之福禄安也朱註於祭既受禄矣故以
燕為將受後禄而安之也爾殽既進與燕之人無有
怨者而皆歡慶醉飽稽首而言曰向者之祭神既嗜
君飲食矣是以使君夀且考也又言君之祭祀甚順
於禮甚得其時無所不盡子子孫孫當不廢而引長
之也孔疏上云備言燕私故此章即陳燕私之事
祭在廟燕在寝燕祭不同樂而云具入者歌詠雖異
樂器則同故皆入也神嗜飲食以下是慶辭也吕
氏曰楚茨極言祭祀事神受福之節致詳致備所以
推明先王致力於民者盡則致力於神者詳觀其威
儀之盛物品之豐所以交神明逮羣下至於受福無
疆者非德盛政修何以致之孔叢子孔子曰於楚茨
見孝子之思祭也
楚茨六章章十二句
虞惇按朱註此詩述公卿有田禄者力於農事
以奉宗廟之祭不主序陳古之說下信南山甫
田大田意略同未詳何據五章鼓鐘送尸註云
尸出入奏肆夏也肆夏是天子之禮毛鄭主思
古明王故引周禮為說朱子主公卿奉祭則不
當仍肆夏之文郊特牲大夫之奏肆夏也由趙
文子始也是卿大夫不得奏肆夏矣今仍舊說
信南山刺幽王也不能修成王之業疆理天下以奉
禹功故君子思古焉
劉氏曰天下之土昔為水之所汨禹决九川距四
海濬畎澮距川暨稷奏庶艱食蒸民乃粒萬邦作
乂弼成五服至於五千是田法成於禹稷久矣夏
道衰而公劉紹興后稷之業商道廢而太王王季
緒理公劉之遺文武既有天下周公輔成王廣五
服為九服推后稷之法以踐禹功遂成畎澮於天
下至於幽王政煩賦重田萊多荒饑饉降喪民卒
流亡畎畝之政不修是以夫間之遂不距於溝畛
下之溝不距於洫涂下之洫不距於澮道下之澮
不距於川路下之川不距於海是所謂不能修成
王之業疆理天下以奉禹功也疆理者川自六鄉
而距於海路自荒服而達於畿之謂也申公說
王者勸農而禱祀之詩
信彼南山維禹甸之畇畇原隰曾孫田之我疆我理南
東其畝(平去通韻畝滿以反)
賦也董氏曰南山終南山也毛傳甸治也畇畇
墾辟貌曾孫成王也孔疏曾重也自曾祖以至無
窮皆得稱曾孫毛傳疆畫經界也理分地理也
王氏曰疆者為之大界理者定其溝塗
孔疏信乎彼南山之野得成平田可種殖者本禹之
所治也今畇畇然原隰墾闢則又曾孫成王所田之
正經界之疆分土宜之理隨勢之便南東其畝遠修
禹之功焉劉氏曰其遂東入於溝則其畝南矣其
遂南入於溝則其畝東矣王氏曰言信彼者見幽
王之時王政衰矣不明乎得失之迹者聞有道先王
之事則疑其不能如彼故也朱氏曰將言原隰墾
闢之事故推其始自禹盡力溝洫然後后稷播種之
功可施是農功自禹始也禹貢咸則三壌成賦中邦
則邱甸之法亦始於禹矣鄭箋六十四井為甸甸
方八里居一成之中成方十里出兵車一乘以為賦
法孔疏孫毓曰禹平水土除洪水之災當此之時
未及丘甸其田也且井邑丘甸出於周法虞夏之制
未有聞焉而謂禹亦丘甸之者據論語禹盡力乎溝
洫是與周禮匠人井間有洫同也臯陶謨濬畎澮距
川是與匠人同間有澮專達於川同也是丘甸之法
禹之所為也徐氏曰周禮百畝為夫夫間有遂深
廣各二尺遂上有徑十夫為井井間有溝深廣各四
尺溝上有畛百夫有洫深廣各八尺洫上有涂千夫
有澮廣二尋深二仞澮上有道萬夫有川大水通流
非人力所治故不載其廣深焉遂之水達於溝溝達
於洫以次而達於川以資畜洩備旱潦凡地西北高
東南下水避高而就下南東其畝者或東或南順地
勢及水之所趨也春秋傳先王疆理天下物土之
宜而布其利故詩曰我疆我理南東其畝
上天同雲雨雪雰雰益之以霡霂既優既渥既霑既足
生我百穀
賦也朱註同雲雲一色也毛傳雰雰雪貌小雨
曰霡霂
鄭箋隂陽和風雨時冬有積雪春而益之以小雨潤
澤則饒洽陸氏曰三農之事雪欲盛而徧故言雰
雰雨欲小而潤故言霡霂
疆埸翼翼黍稷彧彧曾孫之穡以為酒食畀我尸賓夀
考萬年(彧古于逼反)
賦也毛傳埸畔也朱註翼翼整飭貌毛傳彧
彧茂盛貌鄭箋歛穫曰穡畀與也以黍稷為酒食
至祭祀則以畀尸與賓尊尸與賓所以敬神也
劉氏曰隂陽和萬物遂而人心懽悅以奉宗廟則神
降之福故夀考萬年也邱氏曰與尸謂獻熟食并
酌齊獻尸是也與賓謂助祭之賓酌齊獻尸尸因酌
以酢賓并祭畢燕同姓於寢是也此祭始終用酒食
之事
中田有廬疆埸有瓜是剥是菹獻之皇祖曾孫夀考受
天之祜(瓜音孤平上通韻)
賦也鄭箋中田田中也曹氏曰菹淹菜也
蘇氏曰田中為廬以便田事疆埸種瓜以盡地利
孔疏古者宅在都邑田於外野農時則出而就田湏
有廬舍於田中種榖於畔上種瓜所以便地也瓜新
熟獻於天子剥削淹漬以為菹以供祭祀鄭箋獻
於先祖者貴四時之異物順孝子之心也後漢書
注春秋井田記人受田百畝公田十畝廬舍在内貴
人也公田次之重公也私田在外賤私也邱氏曰
公田百畝内除二十畝為八家治田之廬錢氏曰
自穪以上皆稱祖不言穪者據遠以該近
祭以清酒從以騂牡享于祖考執其鸞刀以啓其毛取
其血膋(平上通韻)
賦也鄭箋清玄酒也酒鬱鬯五齊三酒也毛傳
騂牡周尚赤也鸞刀刀有鸞者鄭箋膋脂膏也
鄭箋祭之禮先以鬱鬯降神然後迎牲享于祖考納
亨時也毛以告純血以告殺膋以升臭合之黍稷實
之於蕭合馨香也劉氏曰王躬執鸞刀以啓牲耳
之毛豆薦其血蕭爇其膋虞惇按祭義祭之日君
牽牲既入廟門麗於碑卿大夫祖而毛牛尚耳鸞刀
以刲取膟膋乃退執其鸞刀乃卿大夫之事非王親
殺也郊特牲周人尚臭灌用鬯臭鬱合鬯臭隂達
於淵泉灌以圭璋用玉氣也既灌然後迎牲致隂氣
也蕭合黍稷臭陽達於墻屋故既奠然後焫蕭合羶
薌凡祭慎諸此魂氣歸於天形魄歸於地故祭求諸
隂陽之義也
是烝是享苾苾芬芬祀事孔明先祖是皇報以介福萬
夀無疆(平上通韻)
賦也毛傳烝進也董氏曰苾苾芬芬香氣上達
也吳氏曰一章疆理修二章雨雪時三章黍稷盛
四章菜菹具五章犠牲備六章祀事成也
信南山六章章六句
虞惇按維禹甸之甸治也毛傳為正鄭箋則推
原其制之所自起也朱註云此詩大指略與楚
茨同
甫田刺幽王也君子傷今而思古焉
申公說農事既成祀田祖而并犒農夫之詩嚴
氏曰甫田述徹法興甿秋報春祈及省耕納稼之
事
倬彼甫田歲取十千我取其陳食我農人自古有年今
適南畝或耘或耔黍稷薿薿攸介攸止烝我髦士
賦也毛傳倬明貌孔䟽甫大也朱註十千公
田所取之數也一成之田九萬畝公取十千畝九一
之法也陳陳粟也吕氏曰今今盛王時也毛傳
耘除草也耔雝本也朱註薿薿茂盛貌王氏曰
介助止息也毛傳烝進髦俊也
嚴氏曰幽王政繁賦重故詩人思古什一之法鄭
箋歲取十千於井田之法則一成之數也九夫為井
井税一夫其田百畝井十為通通稅十夫其田千畝
通十為成成方十里成稅百夫其田萬畝所謂十千
也上地榖畝一鍾倉廪有餘取其陳以食農人所以
紓官之積滯亦使民愛存新榖自古豐年之法如此
蘇氏曰一成之田歲取萬畝以供國用又取其陳
積以時發歛以助農夫之乏困此自古有年之法也
朱註積之久而有餘於是存其新而散其舊以食
農人所謂補不足助不給也朱氏曰今適南畝省
耕也吕氏曰周王親適南畝見農夫散布田野或
耘或耔黍稷薿然而盛乃相助而休息之又於其間
進其髦俊者以勞勉之古者士出於農而工商不與
焉管仲曰農之子恒為農野處而不暱其秀民之能
為士者必足頼也毛傳治田得榖俊士以進孔
疏倉廩實知禮節豐年多獲故髦士得進蘇氏曰
進其髦俊者如漢寵力田之類歟漢書食貨志后
稷始甽田以二耜為耦廣尺深尺為甽長終畝一畝
三甽一夫三百甽而播種於甽中苖生葉以上稍耨
壠草因壝其土以附苖根故其詩曰或芸或芓黍稷
儗儗芸除草也芓附根也言苖稍壯每耨輙附根比
盛暑壠盡而根深能風與旱故薿薿而盛虞惇曰
三代有補助之法無賒貸之法畜積有餘則發其陳
以濟農夫之困乏先王所謂損上益下勸農力本之
道也春秋時始有施舍己責之事而陳氏遂以家量
貸公量收取齊國其後王安石泥周禮國服之息剏
行青苖新法而天下幾亂蓋自三代而下有賒貸而
無補助矣
以我齊明與我犧羊以社以方我田既臧農夫之慶琴
瑟擊鼓以御田祖以祈甘雨以介我稷黍以穀我士女
賦也朱註齊粢同曲禮稷曰明粢鄭箋犧羊純
色之羊也毛傳社后土也方迎四方氣於郊也
鄭箋御迎也毛傳田祖先嗇也鄭箋介助也
毛傳榖善也
鄭箋以潔粢豐盛與純色之羊秋祭社與四方為五
榖成熟報其功也田事巳善則慶賜農夫謂大蜡之
時勞農以休息之也年不順成則八蜡不通至孟春
月又設樂以迎祭先嗇謂郊後始耕也求甘雨佑助
我禾稼我當以養士女也周禮曰凡國祈年於田祖
吹幽雅擊土鼓以樂田畯王氏曰作樂以御田祖
農事終則有始也介黍稷以榖士女樂歲士女多頼
也朱氏曰上五句言報成之祭下五句言祈年之
祭孔疏社者五土之神能生萬物者以古之有大
功者配之祭法曰共工氏之覇九州也其子曰后土
能平九州故祀以為社句龍職主土地故謂其官為
后土死以配神社而祭之曲禮曰天子祭四方歲徧
注謂祭五官之神於四郊也句芒在東祝融后土在
南蓐收在西玄冥在北是也祀在秋而并言四方者
蓋常祀歲徧此秋成報功總祭之也社為隂祀其犧
用純黑色其方祀則各以其方之色也周禮大司馬
羅弊致禽以祀祊注祊當為方秋田主祭四方報成
萬物詩曰以社以方是報祭四方在仲秋也郊特牲
注先嗇若神農春官籥章注田祖始耕田者謂神農
也祖始也始教造田謂之田祖先為稼穡謂之先嗇
神其農業謂之神農名殊而實同也
曾孫來止以其婦子饁彼南畝田畯至喜攘其左右嘗
其旨否禾易長畝終善且有曾孫不怒農夫克敏(右有)
(俱音以敏古音每後同)
賦也鄭箋饁饋也田畯司嗇也蘇氏曰攘取也
毛傳易治也長畝竟畝也敏疾也
孔疏王者非特為民報祭祈年又親循畎畝以勸之
朱氏曰王者省耕見農夫之婦子以酒食饋於南
畝見田畯往來其間喜而攘取左右之饋以嘗其旨
否見禾之易治竟畝如一知其終善而且多吕氏
曰此言省耕之時王者在上耕者在下田畯往來其
間勸勞而撫摩之熙然其若一家也不曰喜而曰不
怒者若不敏於農則怒矣蓋喜怒欣戚專在於農也
曾孫之稼如茨如梁曾孫之庾如坻如京乃求千斯倉
乃求萬斯箱黍稷稻梁農夫之慶報以介福萬夀無疆
賦也鄭箋稼禾也謂有藁者也茨屋蓋也毛傳
梁車梁也鄭箋庾露積榖也坻水中高地也毛
傳京高丘也朱註箱車箱也
吕氏曰溥天之下莫非王土凡土所生者皆曾孫之
稼也鄭箋禾稼委積於是求千倉以處之萬車以
載之言年豐收入踰前也朱氏曰黍稷稻梁既無
所不有農夫相與慶於下謂此皆君賜也何以報之
神助君以福至萬年之永乃所以為報也錢氏曰
此承上章農夫克敏而預期其秋成大有終歸恩於
上也
甫田四章章十句
虞惇按我取其陳二句鄭箋云倉廪有餘民得
賒貰取食之此說非也三代有補助而無賒貸
王介甫疑周禮國服之息一語新法幾亂天下
經學之誤流毒如此立言不可不慎倬彼甫田
鄭以甫為夫云太古以丈夫税田曾孫來止一
章鄭改攘為饟喜為饎云成王出觀農事親與
后世子行亦鑿說也攸介攸止二句鄭以介為
舍云於廬舍及所止息處以道藝相講肄亦屬
迂闊曾孫之稼鄭云上古稅法近者納總遠者
納粟米說亦褊陋皆不取朱集註此述公卿有
田禄者力於農事以奉方社田祖之祭而卒章
末二句云此皆頼農夫之慶而得之是宜報以
介福使之萬夀無疆也以萬夀無疆頌農夫恐
於理未安朱子說詩有極疎脱者此其類也
大田刺幽王也言矜寡不能自存焉
孔疏此亦思古之詩序不言者承上篇而略之也
申公說農夫報上之詩錢氏曰周禮春官籥
章職云凡國祈年於田祖龡豳雅擊土鼓以樂田
畯朱子疑楚茨信南山甫田大田四詩為豳雅何
氏為之說曰此篇及甫田二詩篇中皆言田祖故
禮用以迎年於田祖也又皆稱田畯故禮吹之於
籥以樂田畯也似於理為近矣
大田多稼既種既戒既備乃事以我覃耜俶載南畝播
厥百榖既庭且碩曾孫是若(上去通韻稼字不入韻)
賦也孔疏種擇其種也朱註戒飭其具也毛
傳覃利也許氏曰耜耒端木也孔疏俶始載事
也毛傳庭直也鄭笺碩大若順也
鄭箋大田謂地肥美可墾耕多為稼可以授民者也
將稼者必先相地之宜而擇其種季冬命民出五種
計耦耕事修耒耜具田器此之謂戒是既備矣至孟
春土長冐橛陳根可拔而事之蘇氏曰取其利耜
而始事於南畝既耕而播之其耕之也勤而種之也
時故苖之生者皆條直而茂大以順王之所欲吕
氏曰大田多稼總言之也既種既戒以下至於卒章
自始及末以次陳之也
既方既皂既堅既好不稂不莠去其螟螣及其蟊賊無
害我田穉田祖有神秉畀炎火(火音毁上去通韻)
賦也鄭箋方房也謂孚甲始生而未合時也毛
傳實未堅者曰皂稂童梁也莠似苖者也食心曰螟
食葉曰螣食根曰蟊食節曰賊許氏曰穉幼禾也
陸氏曰秉執持也
鄭箋盡生房矣盡成實矣盡堅熟矣盡齊好矣而無
稂莠擇種之善民力之專時氣之和所致之孔疏
蟲災禾穉者偏甚故願田祖之神持此四蟲付與炎
火使自消亡吕氏曰此禱辭也
有渰萋萋興雨祈祈雨我公田遂及我私彼有不穫穉
此有不斂穧彼有遺秉此有滯穗伊寡婦之利(平去通)
(韻)
賦也毛傳渰雲興貌朱註萋萋盛貌毛傳祈
祈徐也朱註公田者方里而井井九百畝中為公
田八家皆私百畝而同養公田也孔疏穧禾之鋪
而未束者秉刈禾之把也滯穗滯漏之禾穗也
王氏曰雲欲盛盛則多雨雨欲徐徐則入土鄭箋
古者隂陽和風雨時其來祈祈然而不暴疾其民之
心先公後私願天雨於公田因及私田民怙君德蒙
其餘惠也百榖既多種同齊熟收刈遽促力所不足
而有不穫不斂遺秉滯穗故聽矜寡取之以為利
朱註此見其豐成有餘而不盡取又與鰥寡共之蓋
既足為不費之惠而亦不棄於地也李氏曰矜寡
孤獨民之窮而無告者地官遺人門關之委積以養
老孤則官自有常餼矣在上有常餼在下有遺秉滯
穗此所以各得其所也漢書蕭望之曰爰及矜人
哀此鰥寡上惠下也雨我公田遂及我私下急上也
曾孫來止以其婦子饁彼南畝田畯至喜來方禋祀以
其騂黑與其黍稷以享以祀以介景福
賦也朱註精意以享謂之禋鄭箋騂騂牲也黑
黝牲也吕氏曰來南方則用騂牡來北方則用黑
牡劉氏曰王以其西成乃出郊省民之斂孔疏
時耕者皆以其婦子同饁彼農人於南畝之中田畯
既至喜樂其勤故得成穫王之來則又於四方之神
禋敬而潔祀焉以其牲或赤或黑與其黍稷之粢盛
以獻以祀神饗之而報以大福所以常得年豐也
朱註四方各用其方色之牲言騂黑者舉南北以見
其餘也
大田四章二章章八句二章章九句
虞惇按鄭箋俶載南畝俶讀為熾載讀為菑康
成喜改字以就已說不可從也以其騂黑略從
鄭氏朱註此詩為農夫之辭以頌美其上若以
答前篇之意竊意曾孫主祭之稱農夫稱公上
為曾孫恐未安亦未知朱子何所據也
瞻彼洛矣刺幽王也思古明王能爵命諸侯賞善罰
惡焉
瞻彼洛矣維水泱泱君子至止福禄如茨韎韐有奭以
作六師(首二句無韻合三章為韻猶東山之首二句也)
毛傳興也王氏曰洛水名東都之所在也毛傳
泱泱深廣貌孔疏君子諸侯也鄭箋爵命為福
賞賜為禄如茨喻多也毛傳韎韐茅蒐染草也
孔疏韎韐韠也用茅蒐之草染之其草色赤也奭赤
貌朱註韠合韋為之周官所謂韋弁服也王氏
曰周官凡有兵事韋弁服左傳所謂韎韋之跗注是
也朱註作起也毛傳天子六軍李氏曰天子
六鄉六遂當十二軍而止六軍蓋六鄉為正軍六遂
為副卒也
王氏曰瞻彼洛矣者思古之明王見其地而不見其
人也鄭箋洛水泱泱喻古明王恩澤深廣也君子
至止謂來受爵命者也
瞻彼洛矣維水泱泱君子至止鞞琫有珌君子萬年保
其家室
興也毛傳鞞容刀鞞也琫上飾珌下飾也天子玉
琫而珧珌諸侯盪琫而璆珌大夫鐐琫而鏐珌士珕
琫而珕珌王氏曰既爵命之又賜予備物如此
劉氏曰天子尊賢樂善非徒爵命其一身又將世其
子孫俾克安於封土焉
瞻彼洛矣維水泱泱君子至止福禄既同君子萬年保
其家邦
興也朱註同猶聚也
嚴氏曰當是之時朝覲會同四海來假爵賞征伐自
天子出何其盛也今泱泱之水猶昔也而盛事不可
得見矣故傷而思之
瞻彼洛矣三章章六句
虞惇按朱註此天子會諸侯於東都以講武事
而諸侯美天子之詩蓋本魯詩說也今按韎韐
乃將率之服非天子所御保其家邦亦非頌美
天子之辭故今從毛鄭但鄭以諸侯世子除三
年之喪服士服而來亦太拘又以韎韐為祭服
之韠不若朱註之以為戎服也毛傳云洛宗周
溉浸水也此據周禮職方氏雍州其浸渭洛之
文然洛水出京兆上洛西山其流尚微而東都
之洛正天子會諸侯之處諸家俱云是東都之
洛故易之
裳裳者華刺幽王也古之仕者世禄小人在位則讒
諂並進棄賢者之類絶功臣之世焉
孔疏古者有世禄復有世位世禄者直食其先人
之禄而不居其位不賢尚當然子若復賢則居父
位矣陳氏曰小人在位欲引進其私人故不使
賢者之後復居位而棄絶之
裳裳者華其葉湑兮我覯之子我心寫兮我心寫兮是
以有譽處兮
興也毛傳裳裳猶堂堂也湑盛貌劉氏曰之子
賢者功臣之子孫也
陳氏曰華葉上下相承而俱茂猶賢者前後相繼而
榮顯朱註夫能使見者悦樂之如此則其有譽處
宜矣
裳裳者華芸其黃矣我覯之子維其有章矣維其有章
矣是以有慶矣
興也毛傳芸黃之盛也朱註章文章也蘇氏
曰其文粲然如華之盛也朱註有文章斯有福慶
矣
裳裳者華或黃或白我覯之子乘其四駱乘其四駱六
轡沃若
興也朱註言其車馬威儀之盛
左之左之君子宜之右之右之君子有之維其有之是
以似之(宜音俄左宜平上通韻右有俱音以)
賦也鄭箋君子斥其先人也多才多藝有禮於朝
有功於國朱氏曰言其先世之君子才全德備以
左之則無所不宜以右之則無所不有是以其子孫
肖似之而如此也
朱氏曰此詩美賢者之類功臣之世德譽文章威儀
之盛似其先人以見不可廢絶之意蓋周之先王於
國之子弟盡其教養之方故其成就若此雖更幽厲
之衰而不忘也孔叢子孔子曰於裳裳者華見賢
者世保其禄也
裳裳者華四章章六句
虞惇按裳裳者華二句鄭以華喻君葉喻臣又
以我覯之子為古之明王其說多駁而不純不
足取也朱註此天子美諸侯之詩蓋以答瞻彼
洛矣也則又鑿空之說無所依據諸家唯讀詩
記為善今從之
北山之什十篇四十六章三百三十四句
讀詩質疑卷二十一
