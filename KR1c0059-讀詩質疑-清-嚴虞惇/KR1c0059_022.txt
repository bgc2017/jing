讀詩質疑卷二十二
太僕寺少卿嚴虞惇撰
桑扈之什
桑扈刺幽王也君臣上下動無禮文焉
虞惇按此亦思古之詩也幽王沉酗縱恣臣下化
之故思古之君子遵禮法者以為戒其曰萬邦之
屏曰之屏之翰蓋兼百辟卿士而言其實所以刺
王也
交交桑扈有鶯其羽君子樂胥受天之祜(平上通韻)
興也鄭箋交交往來貌毛傳鶯鶯然有文章也
蘇氏曰胥辭也
鄭箋竊脂飛而往來有文章人觀視而愛之君臣以
禮法威儀升降於朝廷天下亦觀視而仰之李氏
曰君子以循禮義為樂則能受天之福祜也
交交桑扈有鶯其領君子樂胥萬邦之屏(隔句韻平)
(上通韻)
興也毛傳領頸也屏蔽也
蘇氏曰樂循禮義則足以屏萬邦矣曹氏曰魯秉
周禮而齊不敢圖何屏如之有禮則安無禮則危秦
襄公未能用周禮則無以固其國
之屏之翰百辟為憲不戢不難受福不那(難乃多反)
賦也毛傳翰榦也鄭箋辟君也毛傳憲法也
朱註戢斂難慎也毛傳那多也
鄭箋外能蔽捍四表之患難内能立功立事為國之
楨榦則百辟卿士莫不修職而法象之蘇氏曰人
君屏翰四方為諸侯法苟不以禮自戢難而求肆情
焉則亦不足以受多福矣王氏曰戢則不肆難則
不易肆則放逸易則傲慢動不以禮非所以受福也
鄭箋苟不自斂以先王之法不自難以亡國之戒
則其受福亦不多也毛傳不戢戢也不難難也不
那那也
兕觥其觩旨酒思柔彼交匪敖萬福來求
賦也鄭箋兕觥罰爵也朱註觩角上曲貌吕
氏曰彼古之人也
鄭箋古之王者與羣臣燕飲上下無失禮者其罰爵
徒觩然陳設而已其飲美酒思得柔順中和與共其
樂言不憮敖自淫恣朱註交際之間無所傲慢則
無事於求福而福反求之矣春秋傳寗惠子曰古
之為饗食也以觀威儀省禍福也故詩曰彼交匪傲
萬福來求
桑扈四章章四句
虞惇按詩序君臣上下動無禮文則之屏之翰
當指諸侯而言集註說是但註云此天子燕諸
侯之詩無所據依仍當以序為正君子樂胥箋
云胥才知之名非是其云王者樂臣下有才知
文章者亦衍說也
鴛鴦刺幽王也思古明王交於萬物有道自奉養有
節焉
吕氏曰楚茨至鴛鴦八篇皆陳古以刺今也
鴛鴦于飛畢之羅之君子萬年福禄宜之
虞惇曰賦而興也毛傳鴛鴦匹鳥也孔疏罔小
柄長謂之畢羅鳥罟也鄭箋君子明王也
毛傳太平之時交於萬物有道取之以時於鳥之飛
乃畢掩而羅之王氏曰於其飛然後畢之羅之則
不取卵弋不射宿可知也鄭箋交於萬物其德如
此則宜夀考受福禄也此交萬物之實而言興者廣
其義也獺祭魚而後漁豺祭獸而後田亦皆待其成
而取之也
鴛鴦在梁戢其左翼君子萬年宜其遐福
賦而興也鄭箋石絶水曰梁戢歛也
鄭箋鴛鴦休息於梁明王之時人不驚駭斂其左翼
以右翼掩之自若無恐懼蘇氏曰惟俟其飛而後
取故其在梁者戢翼而安也
乘馬在廐摧之秣之君子萬年福禄艾之(去入通韻)
賦而興也毛傳摧莝也秣粟也艾養也
鄭箋古者明王所乘之馬繫於廐無事委之以莝有
事乃予之糓愛國用也以興於其身亦猶然齊而後
三舉設盛饌恒日則減焉此之謂有節其自奉養如
此故宜久為福禄所養也劉氏曰所乘之馬節儉
如此其他服用從而可推
乘馬在廐秣之摧之君子萬年福禄綏之
賦而興也
鴛鴦四章章四句
虞惇按朱註以為興然無所發明鴛鴦之罹畢
羅絶非吉祥善事而以興人主之福禄取義亦
不倫又以此為諸侯答桑扈之詩亦未知其果
何所據也
頍弁諸公刺幽王也暴戾無親不能宴樂同姓親睦
九族孤危將亡故作是詩也
有頍者弁實維伊何爾酒既旨爾殽既嘉豈伊異人兄
弟匪他蔦與女蘿施于松栢未見君子憂心奕奕既見
君子庶幾說懌(上下分韻蘿字連上韻又用韻之變格)
朱註賦而興也毛傳頍弁貌弁皮弁也鄭箋實
猶是也毛傳蔦寄生也女蘿兔絲也鄭箋君子
斥幽王也毛傳奕奕憂無所薄也
鄭箋幽王服是皮弁之冠是維何為乎言其宜以宴
而弗為也禮天子諸侯朝服以宴天子之朝皮弁以
日視朝女酒已美矣女殽已美矣何不用與族人宴
也王所當與宴者豈有異人疎遠者乎皆兄弟至親
非他人也孔疏蔦與女蘿之依松栢松栢存而茂
松栢殞而亡是存亡在松栢蘇氏曰兄弟之於王
譬蔦與女蘿之託松栢耳不見則憂見則庶幾說
懌矣王奈何獨不顧哉
有頍者弁實維何期爾酒既旨爾殽既時豈伊異人兄
弟具來蔦與女蘿施于松上未見君子憂心怲怲既見
君子庶幾有臧(怲古補往反)
賦而興也鄭箋何期猶伊何也期辭也毛傳時
善也怲怲憂盛滿也
有頍者弁實維在首爾酒既旨爾殽既阜豈伊異人兄
弟甥舅如彼雨雪先集維霰死喪無日無幾相見樂酒
今夕君子維宴
賦而興也鄭箋阜猶多也劉氏曰甥舅謂母姑
姊妹及妻族也嚴氏曰推親親之恩當由兄弟以
及甥舅也逸齋曰霰稷雪也
鄭箋將大雨雪始必微温雪自上下遇温氣而搏謂
之霰久而寒勝則大雪矣陳氏曰霰者雪之兆王
疎兄弟甥舅亡之兆也蘇氏曰君子是以知死亡
之無日相見之無幾無所復頼而相告曰苟今夕有
酒也君子維以相宴而已不其他矣嚴氏曰上二
章族人以未見王為憂既見王為喜其辭猶緩也末
章言國亡無日族人縱得見王亦無幾時當急與飲
酒相樂於今夕耳言今夕謂未保明日之存亡言維
宴謂天下事無可為惟湏飲耳其辭廹促所以警告
於王者切矣豈真望王以宴樂者哉
頍弁三章章十二句
虞惇按朱註此燕兄弟親戚之詩玩詩中死喪
無日無幾相見情隘詞蹙决非歡宴喜悅之語
而如彼雨雪先集未霰憂禍之意顯然自當以
序為正
車舝大夫刺幽王也褒姒嫉妒無道並進讒巧敗國
德澤不加於民周人思得賢女以配君子故作是詩
也
虞惇按詩人思得賢女以為内助猶陳風東門之
池思淑姬也董氏曰左傳宋公享昭子賦新宫
昭子賦車轄考其時將為季孫迎宋公女章潢
圖書編車舝慕賢者之德音也
間關車之舝兮思孌季女逝兮匪飢匪渴德音來括雖
無好友式燕且喜(上四句去入通韻)
朱註賦也毛傳間關設舝聲也孌美貌鄭箋逝
往也毛傳括會也鄭箋式用也燕飲也
鄭箋大夫嫉褒姒之為惡故嚴車設其舝思孌然美
德之少女往而迎之以配王朱註匪飢也匪渴也
望其以德音來會而心如飢渴耳孔疏凡人燕飲
喜樂湏好友共之今思賢女之切若迎得此女雖無
朋友亦將獨喜也虞惇曰婦有長古德音不聞久
矣故思賢女之來而心喜樂也詩五章皆想慕冀幸
之辭
依彼平林有集維鷮辰彼碩女令德來教式燕且譽好
爾無射(射音亦顧氏轉音豫平去去入通韻)
興也毛傳依茂木貌平林林之在平地者鷮雉也
辰時也邱氏曰爾碩女也鄭箋射厭也
邱氏曰茂盛之林集者維雉王宫之貴宜有碩女居
之虞惇曰今時若得此碩女以令德來配君子而
教誨之庶幾式燕且譽而悦慕之無厭也
雖無旨酒式飲庶幾雖無嘉殽式食庶幾雖無德與女
式歌且舞(酒殽平上通韻)
賦也虞惇曰若果得賢女以配王則人情喜樂雖
酒不必旨亦可飲殽不必嘉亦可食雖無德及女亦
用以歌且舞思賢女之切惡褒氏之甚也
陟彼高岡析其柞薪析其柞薪其葉湑兮鮮我覯爾我
心寫兮(二薪字自為韻不叶岡寫音湑)
興也鄭箋鮮善也
孔疏陟岡而析伐其柞木以為薪其葉湑湑然茂盛
陳氏曰析薪喻昏姻也善乎我得見爾賢女則心
輸寫而無所憂矣
高山仰止景行行止四牡騑騑六轡如琴覯爾新昏以
慰我心(仰行平上通韻)
興也朱註仰瞻望也景行大道也如琴調和也
朱註高山則可仰景行則可行馬服御良則可以迎
季女而慰我心也歐陽氏曰高山仰止景行行止
者勉其不已之辭也以謂賢雖難得求之不已將有
得也四牡騑騑六轡如琴謂調和車馬往迎之如首
章之車舝也使我見王得此賢女為新昏則我心慰
矣錢氏曰言高山之共仰知卑人之不足為主矣
言大道之共趨知邪人之不可與行矣嚴氏曰言
新昏則外其舊者也
車舝五章章六句
虞惇按集註此宴樂其新昏之詩不主序說今
玩首章思孌季女逝兮明是想望而未得之辭
鮮我覯爾覯爾新昏通篇語意皆然若新昏而
燕爾則既已得之不當復作此想望語矣德音
來括箋云會合離散之人析其柞薪云辟除嫉
妒之女四牡騑騑云御羣臣如御四馬皆屬衍
說好爾無射云爾爾王也亦非是雖無德與女
註云女指季女而言亦未可通也
青蠅大夫刺幽王也
營營青蠅止于樊豈弟君子無信讒言
毛傳興也朱註營營往來飛聲也毛傳樊藩也
鄭箋蠅之為蟲能變白黑喻佞人變亂善惡也止
于樊欲外之今遠物也孔疏青蠅當止於樊籬無
令在宫室之内讒人當棄於荒野無令在朝廷之上
陳氏曰讒言多由猜忌而後入故君子當持心樂
易吕氏曰止于樊行且至於几席盤杅之間矣蓋
憂之也
營營青蠅止于棘讒人罔極交亂四國
興也毛傳棘所以為樊也
吕氏曰漢書注樂易之君子不當信讒人若讒言無
極則四國亦以交亂宜深察也
營營青蠅止于榛讒人罔極構我二人
興也鄭箋構合也孔疏二人君與見讒之人也
吕氏曰漢書昌邑王傳王夢青蠅之矢積西階東
可五六石以問郎中令遂遂曰陛下之詩不云乎營
營青蠅止于樊豈弟君子無信讒言陛下左側讒人
衆多如是青蠅惡矣
青蠅三章章四句
虞惇按集註首章屬比下二章屬興劉氏曰首
章青蠅與君子對言故屬比下二章青蠅與讒
人對言故屬興愚意青蠅正興讒言首章無信
讒言則明是興矣安得云比耶止于樊以鄭孔
為正東萊說亦有意理故并錄之袁孝政釋劉
子云衛武公信讒詩刺之曰營營青蠅止于樊
蓋襲三家之誤也
賓之初筵衞武公刺時也幽王荒廢媟近小人飲酒
無度天下化之君臣上下沈湎淫液武公既入而作
是詩也
初學記夫飲之禮不脱履而即席者謂之禮跣而
上坐者謂之宴能飲者飲之不能飲者已謂之醧
齊顔色均衆寡謂之沈閉門不出者謂之湎君子
可以宴可以醧不可以沈不可以湎後漢書孔
融傳韓詩曰賓之初筵衞武公飲酒悔過也虞
惇按此詩五章前二童陳古也後二章刺今也卒
章承上文而申教戒之辭
賓之初筵左右秩秩籩豆有楚殽核維旅酒既和旨飲
酒孔偕鐘鼓既設舉醻逸逸大侯既抗弓矢斯張射夫
既同獻爾發功發彼有的以祈爾爵(的古都略反楚旅)
(一韻旨偕設逸平上入一韻抗張平去一韻同功一韻)
(的爵一韻首二句獨韻起)
賦也朱註初筵初即席也左右筵之左右也蘇
氏曰秩秩有序也毛傳楚列貌殽豆實也鄭箋
豆實葅醢也核籩實桃梅之屬也毛傳旅陳也
鄭箋偕齊一也既設者將射改縣也朱註舉醻舉
所奠之酬爵也毛傳逸逸往來次序也大侯君侯
也抗舉也鄭箋射夫衆射者也獻猶奏也發發矢
也毛傳的質也祈求也朱註爵豐上之觶也
蘇氏曰先王將祭必大射以擇士將射必先行燕禮
既安賓然後改縣以避射既旅然後張弓及侯比其
射夫而耦之既耦然後拾發求勝以爵其不勝黃
氏曰儀禮主人酌賓曰獻賓既酢主人主人又自飲
而獻賓曰酬賓受之奠於席前而不舉至旅而遂舉
所奠之爵交錯以徧所謂舉酬逸逸也陸氏曰孔
偕未射之飲也舉酬將射之飲也祈爵既射之飲也
鄭箋射禮有三有大射有賓射有燕射周禮梓人
張皮侯而棲鵠天子諸侯之射皆張三侯故君侯謂
之大侯大侯張而弓矢亦張節也既比衆耦乃誘射
射者乃登射各奏其發矢中的之功射者與其耦拾
發發矢之時各心競云我以此求爵女爵射爵也射
之禮勝者飲不勝所以養病也故論語曰下而飲其
争也君子孔疏大射者將祭擇士於射宫賓射者
諸侯來朝與之射於朝燕射者因燕賓客即與射於
寢冬官梓人云張皮侯而棲鵠則春以功張五采之
侯則遠國屬張獸侯則王以息燕皮侯大射也五采
之侯賓射也獸侯燕射也燕禮樂人宿懸將射改懸
者天子宫懸階間妨射位故改懸以避射也鄉射禮
將射樂正命弟子贊工遷樂於下彼琴瑟之樂尚遷
明鐘鼓之懸改之也燕射之禮自天子至士皆一侯
上下共射之故鄉射記云天子熊侯白質諸侯麋侯
赤質大夫布侯畫以虎豹士布侯畫以鹿豕注云此
所謂獸侯也侯身一丈其中三分居一白質畫熊於
外則丹地畫以雲氣射人云王大射張三侯司裘王
大射供虎侯熊侯豹侯設鵠是天子之射張三侯也
大射巾車張三侯是諸侯之射張三侯也大射前期
三日司馬命量人巾車張三侯射人云若王大射則
以貍步張三侯是天子亦前射三日張侯矣此舉酬
下始言大侯既抗者鄉射之初雖言張侯經云不繋
左下綱中掩束之至將射乃云司馬命張侯弟子脱
束遂繋左下綱是將射始張之也大司馬職云若大
射則合諸侯之六耦射人說賓射之禮云王以六耦
則天子大射賓射皆六耦也鄉射禮司射比三耦於
堂西命上射曰某御於子命下射曰子與某御射注
云比選次其才相近者也王肅引爾雅云射張皮謂
之侯侯中者謂之鵠鵠中者謂之正正方二尺正中
謂之槷方六寸槷則的也射義孔子曰循聲而發發
而不失正鵠者其惟賢者乎詩云發彼有的以祈爾
爵是的為正鵠也大射禮司射命設豐於西楹西勝
者之弟子洗觶升酌坐奠於豐上勝者皆袒决遂執
張弓不勝者皆襲脱决拾却左手右加弛弓於其上
遂執弣勝者先升堂不勝者進北面坐取豐上之觶
興少退立卒觶坐奠於豐下興揖先降三耦卒飲是
飲射爵之禮也虞惇曰此章陳因射而燕其威儀
節度之盛如此
籥舞笙歌樂既和奏烝衎烈祖以洽百禮百禮既至有
壬有林錫爾純嘏子孫其湛其湛曰樂各奏爾能賓載
手仇室人入又酌彼康爵以奏爾時(奏則古反能奴來)
(反又音肆鼓奏祖一韻禮至上去一韻林湛一韻能又)
(時平去一韻仇從鄭箋讀㪺不入韻)
賦也劉氏曰籥舞文舞也鄭箋烝進衎樂也
孔疏烈祖有功烈之祖也鄭箋洽合也蘇氏曰
百禮百國所獻助祭之禮所謂庭實旅百也鄭箋
壬任也謂卿大夫也林諸侯也朱註錫神錫之也
鄭箋純大嘏福也湛樂也各奏爾能者子孫各酌
獻尸尸酢而卒爵也仇讀曰㪺室人有室中之事者
謂佐食也又復也賓手挹酒室人復酌為加爵也
蘇氏曰康安也毛傳酒所以安體也蘇氏曰時
時物也
蘇氏曰既射而祭既祭而燕於寢於其祭也先作樂
以求諸陽故秉籥而舞舞者與笙歌和應以進樂其
祖考以合見其百禮其以禮至者非其諸侯則其卿
大夫也於是神則嘏之以福使其子孫無不湛樂者
祭既畢歸賓客之俎而留兄弟曰將燕樂於寢也
孔疏於是子孫各奏其奉進之能酌酒而獻尸以事
神也子孫既獻於是賓則手㪺挹其酒室中佐食之
人又入而酌為加爵以獻尸也既加爵之後欲使神
惠徧行而賓之子弟及已弟子酌彼安體養病之爵
於父兄而進之以時物焉王氏曰先王用酒常以
祭祀既祭矣於是乎燕燕必有禮樂有大禮斯有大
樂以和之有備樂斯有備禮以成之籥舞笙鼓備樂
也以洽百禮備禮也鄭箋士之祭禮上嗣舉奠因
而酌尸天子則有子孫獻尸之禮文王世子曰其豋
餕獻受爵則以上嗣是也孔疏尸尊神之象子孫
敢獻之是其能也禮獻必有酢故知尸酢而卒爵也
特牲注云佐食賓佐尸食者也謂於賓客之中取人
令佐主人為尸設饌食名之曰佐食也特牲三獻之
後長兄弟及衆賓長洗觚為加爵注云大夫三獻而
禮成又多之是加爵也歐陽氏曰古之人君與臣
下飲酒非徒宴樂而已或行射禮以揖讓周旋因其
勝否以相爵或因祭其先祖子孫受福乃相湛樂蓋
明不以滛泆為樂也虞惇曰此章陳既射而祭祭
畢復燕其情文禮樂之盛如此
賓之初筵温温其恭其未醉止威儀反反曰既醉止威
儀幡幡舍其坐遷屢舞僊僊其未醉止威儀抑抑曰既
醉止威儀怭怭是曰既醉不知其秩(反幡遷僊一韻抑)
(怭秩一韻首二句獨韻起)
賦也蘇氏曰反反顧禮也幡幡輕數也毛傳遷
徙也王氏曰僊僊軒舉之狀毛傳抑抑慎密也
怭怭媟慢也秩常也
孔疏此章陳幽王燕賓失禮之事
賓既醉止載號載呶亂我籩豆屢舞僛僛是曰既醉不
知其郵側弁之俄屢舞傞傞既醉而出並受其福醉而
不出是謂伐德飲酒孔嘉維其令儀(呶古音奴豆田故)
(反郵古羽其反呶豆平去一韻僛郵一韻俄傞一韻出)
(福德一韻嘉儀一韻)
賦也毛傳號呼呶讙也王氏曰僛僛傾側也
朱註郵尤同過也鄭箋俄傾也毛傳傞傞不止
也鄭箋出猶去也朱註伐害也
歐陽氏曰刺王之君臣上下飲酒失儀號呶雜亂籩
豆無叙至於屢舞鄭箋賓醉而出則與主人俱有
美譽醉至若此是喪伐其德也朱註飲酒之所以
甚美者以其有令儀也今若此則無復有儀矣蘇
氏曰此章申言其亂而終誨之也吕氏曰燕禮賓
醉北面坐取其薦脯以降奏陔賓所執脯以賜鐘人
於門内霤遂出卿大夫皆出所謂既醉而出也
凡此飲酒或醉或否既立之監或佐之史彼醉不臧不
醉反耻式勿從謂無俾大怠匪言勿言匪由勿語由醉
之言俾出童羖三爵不識矧敢多又(又音肄否史耻謂)
(怠上去一韻語羖一韻識又一韻)
賦也朱註監史司正之屬燕禮鄉射禮立司正以
監之察儀法也謂告也鄭箋由從也童羖無角之
羖羊也三爵者獻也酬也酢也朱註識記也
虞惇曰凡此飲酒總上文而言也前二章飲酒之善
如此後二章飲酒之失如彼所謂或醉或否也立之
監佐之史防其醉也醉而失禮則不臧醉者不自知
而不醉者反代為之耻甚言醉之可惡也朱註安
得從而告之使勿至於大怠乎告之若曰所不當言
者勿言所不當語者勿語醉而妄言將罰汝使出童
羖設必無之物以恐之也飲酒至三爵已醉而無所
識矣况敢多飲乎又丁寧以戒之也春秋傳臣侍
君燕過三爵非禮也玉藻君子之飲酒也受一爵而
色洒如也二爵而言言斯禮已三爵而油油以退
賓之初筵五章章十四句
虞惇按此詩首章毛以為燕射鄭以為大射今
按二章烝衎烈祖明是將祭而射射而先行燕
禮故從鄭賓載手仇室人入又毛以為祭畢復
射鄭以為祭畢而飲按手仇入又於射義無取
禮經亦無有祭畢復射之文故亦從鄭三章賓
之初筵鄭云此復言初筵者既祭王與族人燕
之筵也此說非是首章賓之初筵陳古也三章
賓之初筵刺今也上下各分二章法戒顯然朱
註首章因射而燕次章因祭而燕按前二章陳
古而首章以賓之初筵冠之後二章刺今而亦
以賓之初筵冠之明是二章為一截次章籥舞
笙鼓猶四章賓既醉止之即承上文非各自為
義也卒章凡此飲酒是總承上四章而申戒之
鄭云凡此時天下之人蒙混殊甚朱註亦未有
見其為確然者今以臆見参之
魚藻刺幽王也言萬物失其性王居鎬京將不能以
自樂故君子思古之武王焉
孔疏幽王之詩思古多矣此言思武王者武王始
居鎬京也吕氏曰魚藻之詩與孟子惟賢者而
後樂此及王制旱乾水溢民無菜色然後天子食
日舉以樂之義同章潢圖書編魚藻刺時王之
崇飲也
魚在在藻有頒其首王在在鎬豈樂飲酒
興也毛傳頒大首貌鄭箋豈亦樂也
毛傳魚以依蒲藻為得其性孔疏魚何所在乎在
於藻也魚得其性則能肥充有頒然其大首也既萬
物得所天下無事王何所在乎在於鎬京與羣臣相
樂飲酒而已鄭箋時人物皆得其所言魚者以潛
逃之類信其著見今王方有危亡之禍亦豈樂飲酒
而無悛心故以此刺焉
魚在在藻有莘其尾王在在鎬飲酒樂豈(上章通一韻)
(此及下章隔句韻)
興也毛傳莘長貌劉氏曰魚得其性游戲無虞
既升而露其首又降而露其尾莘然其長矣
魚在在藻依于其蒲王在在鎬有那其居
興也鄭箋那安貌
鄭箋天下平安王無四方之虞故其居處那然安也
魚藻三章章四句
虞惇按朱註此天子燕諸侯而諸侯美天子之
詩嚴氏詩輯又以此詩為直刺幽王魚在在藻
為淺涸窘廹之状有那其居為不知危亡之憂
皆不主序說今從舊豈樂飲酒鄭箋云樂八音
之樂衍說也
采菽刺幽王也侮慢諸侯諸侯來朝不能錫命以禮
徵會之而無信義君子見微而思古焉
虞惇按詩義是陳古明王錫命諸侯之禮序云徵
會之而無信義恐亦附會之說孔氏引褒氏烽火
事以實之於經無所當也國語韋昭注采菽王
賜諸侯命服之樂也
采菽采菽筐之筥之君子來朝何錫予之雖無予之路
車乘馬又何予之玄袞及黼
興也鄭箋菽大豆也采之者采其葉以為藿也
孔疏公食禮鉶芼牛藿羊舌豕薇皆有滑注藿豆葉
也筐筥受所采之菜也毛傳君子諸侯也孔疏
路車金路以賜同姓象路以賜異姓也鄭箋玄衮
玄衣而畫以卷龍也朱註黼如斧形刺之於裳也
諸公之服九章自衮冕以下侯伯鷩冕七章自華蟲
以下子男毳冕五章衣自宗彝以下而裳黼黻孤卿
絺冕三章衣粉米而裳黼黻大夫玄冕則玄衣黻裳
而已
劉氏曰菽薄物采以為藿然而不可不敬故或筐之
或筥之况諸侯之君乎故當有以厚錫予之陳氏
曰雖無予之者好之無已意猶以為薄也
觱沸檻泉言采其芹君子來朝言觀其旂其旂淠淠鸞
聲嘒嘒載驂載駟君子所屆(旂音芹)
興也毛傳觱沸泉出貌檻泉正出也鄭箋芹水
菜也可以為菹亦所用待君子也周禮芹菹鴈醢
毛傳淠淠動貌嘒嘒聲中節也蘇氏曰駕者既服
而三之曰驂四之曰駟歐陽氏曰屆至也君子所
至車旂如此之盛也
鄭箋諸侯來朝王使人迎之因觀其衣服車乘之儀
所以為敬且省禍福也
赤芾在股邪幅在下彼交匪紓天子所予樂只君子天
子命之樂君子福禄申之(命彌吝反平去通韻)
虞惇曰興也毛傳諸侯赤芾鄭箋芾太古蔽膝
之象也冕服謂之芾其他服謂之韠以韋為之邪幅
如今行縢也幅偪也偪束其脛自足至膝故曰在下
朱註交交際也毛傳紓緩也
鄭箋諸侯能自偪束如此非有解怠紓緩之心天子
以是故賜予之朱註諸侯服此芾幅見於天子恭
敬齊遫不敢紓緩則為天子所予錫之命而申之以
福禄也孔疏祭統曰古者明君爵有德禄有功必
於太廟示不敢專也賜在廟故神得福禄之朱氏
曰桑扈言彼交匪敖上交乎下也采菽言彼交匪紓
下交乎上也匪敖則受福於天故曰萬福來求匪紓
則受福於君故曰天子所予荀子曰君子不傲不
隱不瞽謹順其身詩曰彼交匪紓天子所予
維柞之枝其葉蓬蓬樂只君子殿天子之邦樂只君子
萬福攸同平平左右亦是率從(右音以隔句韻)
興也毛傳蓬蓬盛貌殿鎮也平平辯治也鄭箋
率循也
許氏曰柞之有枝葉猶天子之有諸侯枝葉盛而庇
其本根猶諸侯殿天子之邦而萬福之所同集劉
氏曰柞之有枝葉以庇其根幹者由根本堅固氣脉
盛大也根本天子也枝葉諸侯也氣脉者朝廷之寵
命也葉之蓬蓬根本氣脉之所及而反以衛其根本
而為之堅固猶天子寵錫諸侯俾之茂盛反能衞天
子之邦而益朝廷之固也王氏曰萬福攸同君臣
並受福也鄭箋諸侯有賢才之德能辯治其連屬
左右之國使得其所則連屬之國亦循順而從之
春秋傳便蕃左右亦是帥從杜預注言遠人相率來
服從便蕃然在左右
汎汎楊舟紼纚維之樂只君子天子葵之樂只君子福
禄膍之優哉游哉亦是戾矣(平上去通韻)
興也毛傳紼繂也纚緌也葵揆也膍厚也戾至也
鄭箋楊木之舟浮於水上汎汎然東西無所定舟
人以紼繋其緌以制行之毛傳言明王能維持諸
侯也蘇氏曰天下之諸侯撫之則懷棄之則去亦
如舟之無定也孔疏天子於是揆度其功德而命
賜之以禮樂又以福禄優厚之嚴氏曰諸侯於是
優哉游哉而戾止於天子之庭矣孔叢子孔子曰
於采菽見古之明王所以敬諸侯也
采菽五章章八句
虞惇按朱註此天子所以答魚藻也與前篇鴛
鴦之義同未知何據赤芾二句註屬賦其實以
興彼交匪紓非賦也平平左右亦從鄭不從朱
鄭唯以維柞之枝為喻繼世相承汎汎楊舟為
喻諸侯治民御以禮法屬衍說其餘皆得之
角弓父兄刺幽王也不親九族而好讒佞骨肉相怨
故作是詩也
漢書杜鄴曰人情恩深者其養謹愛至者其求詳
夫戚而不見殊孰能無怨此棠棣角弓之詩所以
作也
騂騂角弓翩其反矣兄弟昏姻無胥遠矣
興也毛傳騂騂調和也朱註角弓以角飾弓也
翩反貌鄭箋胥相也
歐陽氏曰弓之為物其體往來張之則内嚮而來弛
之則外反而去蘇氏曰譬之兄弟昏姻親之則合
而疎之則離是以告之使無相遠也鄭箋骨月之
親無相疎遠相疎遠則親親之望易以成怨陳氏
曰詩刺王不親九族而曰兄弟昏姻頍弁亦曰兄弟
甥舅則知兄弟者父族也甥舅昏姻者母族妻族也
爾之遠矣民胥然矣爾之教矣民胥傚矣(遠然平上通)
(韻)
賦也鄭箋爾斥王也
鄭箋言上之化下不可不慎
此令兄弟綽綽有裕不令兄弟交相為瘉(平去通韻)
賦也鄭箋令善也毛傳綽綽寬也裕饒瘉病也
朱註王化之不善此善兄弟則綽綽有裕而不變
彼不善之兄弟則由此而交相病矣孔疏天下善
人少惡人多
民之無良相怨一方受爵不讓至于已斯亡(平去通韻)
賦也朱註一方彼一方也毛傳爵禄也
王氏曰民喪其良心不参彼己之曲直躬自薄而厚
責於人也則各相怨於一方矣朱註相怨者各據
其一方耳若以責人之心責已愛已之心愛人使彼
已之間交見而無蔽則豈有相怨者哉毛傳爵禄
不以相讓故怨禍及之比周而黨愈少鄙争而名愈
辱求安而身愈危歐陽氏曰貪争不已至於亡身
也朱氏曰此言民之化於上殆有甚焉者也
老馬反為駒不顧其後如食宜饇如酌孔取(後音戶平)
(上去通韻)
比也毛傳饇飽也朱註孔甚也
鄭箋老馬反以為駒而用之喻王見老人反侮慢之
如幼穉不自顧念後至年老人之遇已亦將然吕
氏曰不知長少之義慢老而虐之其快意不顧如食
者但知稱其饇飽之欲酌者但知多取曾不少加斟
量也孔疏虞夏殷周天下之盛王也未有遺年者
况其宗族之老者乎故九族不宜慢之
母教猱升木如塗塗附君子有徽猷小人與屬(去入通)
(韻)
比也毛傳猱猿屬塗泥附著也徽美也鄭箋猷
道也屬連屬也
劉氏曰小人之為不善皆其所自能不必教之也王
又疎薄骨肉為不善於上以倡之是猶教猱升木而
以塗塗附其塈且相著不可脱矣非為上之道也故
陳為上之道曰君子有徽猷則小人與屬矣先王有
至德要道民用和睦正其五品示之孝友是之謂徽
猷吕氏曰親親長長之道乃民之良心非由外鑠
也宜其與屬而不可解矣孔疏人性皆有仁義因
其性而道之故教之必從
雨雪瀌瀌見晛曰消莫肯下遺式居婁驕
比也孔疏瀌瀌雪盛貌毛傳晛日氣也蘇氏
曰遺予也王氏曰婁數也
王氏曰雨雪之盛瀌瀌然見日而消矣譬之君子自
昭明德以在民上則民之惡德消矣歐陽氏曰今
王不以恩意下及九族而自居驕傲日以益甚其何
能化民哉漢書劉向曰君子道長小人道消則政
日治故為泰泰者通而治也詩云雨雪麃麃見晛聿
消
雨雪浮浮見晛曰流如蠻如髦我是用憂
比也毛傳浮浮猶瀌瀌也流流而去也鄭箋蠻
南蠻也髦夷髦也
歐陽氏曰言骨肉相殘如夷狄無仁恩禮義也
角弓八章章四句
虞惇按老馬反為駒朱註云但知讒害人以取
爵位而不自知其不勝任如老馬憊矣而反自
以為駒竊意此詩乃刺王不親九族不應連章
叙小人之貪爵位也歐陽氏曰讒人變易善惡
乃以老馬為駒亦成贅義今從毛鄭之舊如食
宜饇如酌孔取毋教猱升木鄭箋誤莫肯下遺
箋註俱誤今從歐陽氏
菀柳刺幽王也暴虐無親而刑罰不中諸侯皆不欲
朝言王者之不可朝事也
有菀者柳不尚息焉上帝甚蹈無自暱焉俾予靖之後
予極焉
興也毛傳菀茂木也鄭箋尚庶幾也孔疏上
帝斥王也毛傳蹈動暱近也歐陽氏曰靖安也
毛傳極至也
蘇氏曰諸侯願庇於王如行道之人無不庶幾息於
茂柳者徒以王變動不恒故相戒以無自暱近恐得
罪也陳氏曰且俾我安之待其改惡從善而後我
至焉言朝王也
有菀者柳不尚愒焉上帝甚蹈無自瘵焉俾予靖之後
予邁焉
興也毛傳愒息瘵病也李氏曰邁往也歐陽
氏曰謂待其可往朝而後往也
有鳥高飛亦傅于天彼人之心于何其臻曷予靖之居
以凶矜(矜古居銀反後同)
興也鄭箋傅臻皆至也彼人斥王也吕氏曰矜
驕矜也
鄭箋鳥之高飛極至於天耳幽王之心於何所至乎
言轉側無常人莫知其所屆也吕氏曰前二章猶
欲靖以待王之改然後往朝此章言王心不可測度
不知其悛改之期也故嘆曰曷為予靖以待之乎王
且自居以凶暴驕矜其惡日熾也於是乎絶意於王
室矣
菀柳三章章六句
虞惇按上帝甚蹈之蹈鄭箋讀為悼云中心悼
病非也朱註又改作神據戰國策以改經恐未
可為訓俾予靖之二句註與箋小異曷予靖之
二句註别為一說皆未安今從東萊讀詩記
桑扈之什十篇四十三章二百八十二句
讀詩質疑卷二十二
