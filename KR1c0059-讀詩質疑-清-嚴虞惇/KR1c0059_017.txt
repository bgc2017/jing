讀詩質疑卷十七
太僕寺少卿嚴虞惇撰
南陔之什
鄭氏曰南陔白華華黍三篇者鄉飲酒燕禮用焉
曰笙入立於縣中奏南陔白華華黍是也孔子論
詩雅頌各得其所時俱在耳篇第當在於此遭戰
國及秦之世而亡之其義則與衆篇之義合編故
存至毛公為詁訓傳乃分衆篇之義各置於其篇
端又闕其亡者以見在為數故推改什首遂通耳
而下非孔子之舊虞惇按毛公推改什首以見
在為數初鹿鳴之什附南陔白華華黍於魚麗之
後次南有嘉魚之什則降由庚崇㐀以下從由儀
又次鴻雁之什節南山之什谷風之什甫田之什
魚藻之什皆非孔子之舊矣朱子據儀禮鄉飲酒
燕禮奏樂之序改正什首以南陔附杕杜後為鹿
鳴之什次白華之什復降魚麗於華黍之下亦與
六月序之次不相合今按六月序魚麗之後次南
陔次白華次華黍次由庚次南有嘉魚次崇丘次
南山有臺次由儀蓋孔子序詩之次如此故今於
鹿鳴之什始鹿鳴而終魚麗其次則南陔之什如
六月之序又其次則彤弓之什祈父之什小旻之
什北山之什桑扈之什都人士之什蘇氏復南陔
之什既得之矣而由庚崇丘尚仍毛氏之舊今悉
以六月序為據而改正焉
南陔孝子相戒以養也
毛傳有其義而亡其辭孔疏堂上歌者不亡堂
下笙者即亡朱註此笙詩也鄉飲酒禮鼓瑟而
歌鹿鳴四牡皇皇者華然後笙入堂下磬南北面
立樂南陔白華華黍燕禮亦鼓瑟而歌鹿鳴四牡
皇華然後笙入立於縣中奏南陔白華華黍南陔
以下今無以考其名篇之義然曰笙曰樂曰奏而
不言歌則有聲無辭明矣所以知其篇第在此者
意古經篇題之下必有譜焉如投壺魯鼓薛鼓之
節而亡之耳董氏曰笙入者有聲而無詩也蓋
詩有歌有聲見於詩者歌也寓於樂者聲也以其
用於鄉人邦國故當時人習其義是以因其事而
識其聲知其義也然則亡其辭者乃本亡之非失
亡也朱氏曰南陔以下逸詩既有聲無詩則樂
譜也夫子刪詩而係樂譜者何也然則如武宿夜
之類何以不入周頌也吕氏曰國語叔孫穆子
聘晉伶簫歌鹿鳴之三鹿鳴三篇旣可與簫相和
而歌則南陔以下獨不可與笙相和而歌乎必是
有其詩而亡之也嚴氏曰樂以人聲為主人聲
即所歌之辭也若本無其辭則無由有其義序本
因其辭以知其義後亡其辭惟序之義存焉耳
郝氏曰儀禮鄉射奏騶虞貍首騶虞有辭也亦云
奏國語金奏肆夏樊遏渠肆夏即時邁也樊遏為
韶夏即執競也渠為納夏即思文也皆有辭而皆
曰金奏周禮籥章以籥吹豳詩即七月也籥吹七
月猶笙吹南陔白華華黍也明堂位祭統升歌清
廟下管象象即維清也亦曰管是知笙詩固未嘗
無辭也虞惇按古言鄭氏云笙詩有聲有辭如
其有聲無辭宜曰笙調不曰笙詩燕禮升歌鹿鳴
下管新宫新宫今亡左傳宋公享昭子賦新宫將
謂管亦有聲無辭乎其謂斯干為新宫者非也笙
詩之亡猶管詩之亡也書曰琴瑟以詠笙鏞以間
詩曰我有嘉賓鼓瑟吹笙皆有詩也是故升歌三
終鹿鳴三詩也笙入三終南陔三詩也間歌三終
魚麗由庚六詩也合樂三終則二南六詩衆聲偕
作矣於是工告樂正曰正歌備皆謂之歌而可謂
之有聲無辭乎凡樂四節首節歌也比歌以瑟也
二節笙也輔笙以磬也三節笙歌相禪也四節鄉
樂六詩也凡樂四節為詩十八篇皆有聲有辭鼓
瑟鼓琴笙磬同音以雅以南此之謂也然則序所
謂有其義而亡其辭者遭戰國秦火而亡之非本
亡也
白華孝子之潔白也
華黍時和歲豊宜黍稷也
由庚萬物得由其道也
南有嘉魚樂與賢也太平之君子至誠樂與賢者共
之也
朱註此亦燕饗通用之樂嚴氏曰南有嘉魚南
山有臺皆燕賢之樂歌其曰樂與賢者言以樂樂
之也猶射義言騶虞者樂官備也采蘋者樂循法
也采蘩者樂不失職也皆以播之樂歌為樂之也
南有嘉魚烝然罩罩君子有酒嘉賓式燕以樂
興也毛傳南江漢之間魚所産也孔疏嘉善也
鄭箋烝久也王氏曰烝衆也毛傳罩籗也范
氏曰罩罩取之不已也邱氏曰君子成王也鄭
箋嘉賓賢者也燕飲也
孔疏君子有至誠之心思遲此賢者欲致於朝猶罩
者之願魚也嚴氏曰魚深潛者也群然罩之又罩而
後得之喻賢者隠伏於下必人君勤求而後得之
陸氏曰得賢致酒歡情怡暢故樂吕氏曰賢才多
寡繫君上之好惡樂與賢則衆多不樂與賢則亦從
而衰少矣君子有酒而嘉賓燕樂之道其樂與賢之
心也
南有嘉魚烝然汕汕君子有酒嘉賓式燕以衎
興也毛傳汕樔也鄭箋樔今之撩罟也毛傳
衎樂也
陸氏曰君子求賢上籠之如罩下撩之如汕至誠之
道也淮南子罩者抑之&KR0034;者舉之為之雖異得魚一
也
南有樛木甘瓠纍之君子有酒嘉賓式燕綏之
興也鄭箋綏安也
吕氏曰樛木下垂而美實纍之固結而不可解也
鄭箋君子下其臣故賢者歸往也嚴氏曰醴酒不
設而穆生去蓋禮貌衰則不能安賢者之心也
翩翩者鵻烝然來思君子有酒嘉賓式燕又思(又古音)
(肄後並同來又平去通韻)
興也嚴氏曰鵻孝鳥也孔疏思辭也鄭箋又
復也
李氏曰賢者群然如鵻之來集也孔疏嘉賓旣來
與之燕而又燕親之甚也陳氏曰太平之時得賢
未必益於治失賢未必趨於亂是以賢者漸致疎棄
間有勉強與賢者共享其樂亦不能久故惟至誠而
後賢者歸之
南有嘉魚四章章四句
虞惇按南有樛木朱註云此興之取義者翩翩
者鵻註云此興之全不取義者詩無不取義之
興朱子說未敢從也註又云此亦因所薦之物
而道逹主人樂賓之意按南有樛木翩翩者鵻
恐未必皆所薦之物故亦未敢從南有嘉魚註
云嘉魚出沔南之丙穴雖本太冲三都賦然此
恐只是嘉美之義故鄭箋云南方水中有善魚
嚴粲亦云下文樛木非木名則嘉魚亦非魚名
也君子有酒箋云君子斥時在位者按鳬鷖序
太平之君子箋以君子為成王則此序太平之
君子亦當指成王詩譜亦云南有嘉魚以下周
公成王時詩也故今從邱氏說云
崇丘萬物得極其高大也
南山有臺樂得賢也得賢則能為邦家立太平之基
矣
朱註此亦燕饗通用之樂
南山有臺北山有萊樂只君子邦家之基樂只君子萬
夀無期
興也毛傳臺夫湏也萊草名鄭箋君子賢人也
嚴氏曰無期無窮期也
歐陽氏曰高山多草木猶大國多賢才虞惇曰樂
只君子以下皆稱頌賢者之辭所謂美其德而祝其
夀也
南山有桑北山有楊樂只君子邦家之光樂只君子萬
夀無疆
興也
南山有杞北山有李樂只君子民之父母樂只君子德
音不已
興也鄭箋不已長見稱頌也
南山有栲北山有杻樂只君子遐不眉夀樂只君子德
音是茂(茂音耄)
興也鄭箋遐遠也毛傳眉夀秀眉也
南山有枸北山有楰樂只君子遐不黃耉樂只君子保
艾爾後(耉古音矩後並同後音戶)
興也毛傳枸枳枸也楰鼠梓也孔疏黃老人髮
白復黃也孫氏曰耉面凍梨色如浮垢也毛傳
保安艾養也
嚴氏曰多舉草木之名喻賢者之多而皆有用也
曹氏曰凡此皆可用之材成王能得之以為用兼收
並蓄巨細不遺國家頼之是以基本堅固事業光華
治安彊盛名譽福禄傳之無窮是可樂也
南山有臺五章章六句
虞惇按魚麗以下諸詩朱子皆以為燕饗通用
之樂是矣而皆以為無所取義之興則殊不然
如此詩南山有臺以序樂得賢之義求之則意
味親切而深厚若云無所取義便成贅語矣鄭
箋云人君得賢則廣大堅固如南山之有基趾
此又别生枝節非詩本義陸佃埤雅更以臺萊
桑楊杞李栲杻之屬逐物取義則又矯朱子而
失之穿鑿詩人未必如是之繁碎也邦家之基
萬夀無期皆指賢人而言諸家以序有為邦家
立太平之基句遂以為稱頌得賢之效其實非
也今正之
由儀萬物之生各得其宜也
鄭箋由庚崇丘由儀三篇者鄉飲酒燕禮亦用焉
曰乃間歌魚麗笙由庚歌南有嘉魚笙崇丘歌南
山有臺笙由儀亦遭世亂而亡之燕禮又有升歌
鹿鳴下管新宮新宫亦詩篇名也辭義皆亡無以
知其篇第之處
蓼蕭澤及四海也
鄭箋九夷八狄七戎六蠻謂之四海嚴氏曰蓼
蕭湛露彤弓皆天子諸侯燕饗之樂歌湛露彤弓
天子燕諸侯蓼蕭則諸侯答天子也虞惇按詩
以蓼蕭零露為興正言天子澤及諸侯而詩序辨
以為臆說淺妄者非也
蓼彼蕭斯零露湑兮旣見君子我心寫兮燕笑語兮是
以有譽處兮(寫古音湑後並同)
興也毛傳蓼長大貌蕭蒿也嚴氏曰諸侯以蕭
草自喻君臣之辭也曹氏曰湑潤澤貌鄭箋君
子天子也毛傳寫輸寫也朱註譽聲聞也處安
樂也蘇氏曰諸侯來朝天子推恩以接之無所不
及如零露之於蕭然故其既見天子也莫不思盡其
心之所有以告之天子又申之以燕禮及其燕也極
其笑語之樂而無間嚴氏曰接之以溫厚故下情
喜悦稱頌天子謂宜有譽有處也有譽則得其名有
處則保其位大榮大安也
蓼彼蕭斯零露瀼瀼既見君子為龍為光其德不爽夀
考不忘
興也毛傳瀼瀼露蕃貌龍寵也孔疏為天子寵
遇光榮也毛傳爽差也
吕氏曰德施之普使遠近大小親疎各稱其分莫不
滿足所謂不爽也虞惇曰皆諸侯頌美天子之辭
蓼彼蕭斯零露泥泥既見君子孔燕豈弟宜兄宜弟令
德夀豈
興也毛傳泥泥霑濡也鄭箋孔甚也毛傳豈
樂弟易也蘇氏曰兄弟同姓諸侯也
嚴氏曰孔燕燕禮盛也盛燕而又豈弟情文俱至也
吕氏曰自同姓親者言之四海諸侯咸在其中矣
李氏曰天子於諸侯無不親睦宜其有令善之德夀
而且樂也
蓼彼蕭斯零露濃濃既見君子鞗革冲冲和鸞雝雝萬
福攸同
興也毛傳濃濃厚貌鞗轡也革轡首也冲冲垂飾
貌朱註和鸞皆鈴也毛傳在軾曰和在衡曰鸞
鄭箋攸所也朱註同聚也
鄭箋諸侯燕見天子天子必乘車迎於門故云然
孔疏乘是車服屈己之尊降接卑賤恩遇若是故宜
萬福歸聚之賈誼新書曰言動以紀度則萬福之
所聚也
蓼蕭四章章六句
虞惇按朱註諸侯朝於天子天子與之燕以示
慈惠故歌此詩按下篇湛露乃天子燕諸侯之
詩此詩則諸侯頌美天子也註以君子為諸侯
者非是今從鄭蓼彼蕭斯鄭以為四夷之長亦
太拘嚴氏說得之
湛露天子燕諸侯也
春秋傳諸侯朝正於王王宴樂之於是乎賦湛露
則天子當陽諸侯用命也虞惇按周禮大宗伯
以饗燕之禮親四方之賓客上公三饗三食三燕
侯伯二饗再食再燕子男一饗一食一燕傳曰饗
以訓共儉燕以示慈惠申公說天子燕同姓諸
侯之詩
湛湛露斯匪陽不晞厭厭夜飲不醉無歸
興也毛傳湛湛露盛貌陽日也晞乾也厭厭安也
夜飲私燕也
歐陽氏曰湛湛之露潤霑於物非至曙則不乾厭厭
之飲恩被於諸侯非至醉則不止舉其燕私殷勤之
意見天子恩禮諸侯之厚也鄭箋燕飲之禮宵則
兩階及庭門皆設大燭焉毛傳宗子將有事則族
人皆侍不醉而出是不親也醉而不出是渫宗也
虞惇按燕禮君曰無不醉賓及卿大夫皆對曰諾敢
不醉所謂不醉無歸也
湛湛露斯在彼豐草厭厭夜飲在宗載考
興也毛傳豐茂也夜飲必於宗室朱註蓋路寝
之屬也鄭箋載則考成也
歐陽氏曰露之被草如王恩之被諸侯嚴氏曰燕
禮膳宰具官饌於寢東註寢路寢也草茂則得露多
夜飲在路寢而成禮受恩優渥也鄭箋同姓諸侯
則成之於庶姓其讓之則止范氏曰王者天下之
宗諸侯之所主也在宗載考禮成而恩洽也
湛湛露斯在彼杞棘顯允君子莫不令德
興也孔疏顯明允信也朱註君子諸侯為賓者
也蘇氏曰露之在草也如將不勝其在木也則能
任之矣將言其無不醉故以豊草言之將言其醉而
不亂故以杞棘言之朱註令德者飲多而不亂德
足以將之也
其桐其椅其實離離豈弟君子莫不令儀(椅古於戈反)
(離音羅儀音俄)
興也毛傳離離垂也
蘇氏曰桐椅雖實繁而枝不披君子雖飲酒至醉而
終之以禮孔疏言藴藉自持威儀不至醉亂曾
氏曰前言厭厭夜飲後言令德令儀雖過三爵亦可
謂不繼以淫矣黃氏曰上之所以䋲下者愈寬而
下之所以自䋲者愈嚴君有餘恩臣有餘敬也
湛露四章章四句
虞惇按鄭氏以二章有在宗載考之文遂以二
章為燕同姓三章為燕庶姓卒章為燕二王後
皆衍說也湛湛露斯鄭謂露之在物使柯葉低
垂喻諸侯似醉之貌匪陽不晞謂天子賜爵貌
變肅敬似露之見日而晞亦為穿鑿今不取又
許氏云此詩皆無義興一章以匪不二字興下
不無二字二章兩在字相應為興皆無取義蓋
自興不取義之說行而六義盡亡故錄歐陽氏
蘇氏之說以正之
南陔之什十篇其六篇亡其四篇十七章八十六句
讀詩質疑卷十七
