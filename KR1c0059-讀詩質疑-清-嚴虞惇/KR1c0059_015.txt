讀詩質疑卷十五
太僕寺少卿嚴虞惇撰
豳
鄭譜曰豳者后稷之曾孫曰公劉者自邰而出所
徙戎狄之地名今屬右扶風栒邑公劉以夏后太
康時失其官守竄於此地猶修后稷之業勤恤愛
民民咸歸之而國成焉其封域在禹貢雍州岐山
之地原隰之野至商之末世太王避戎狄之難而
入處於岐陽民又歸之公劉之出太王之入皆能
守后稷之教不失其德成王之時周公避流言之
難出居東都二年思公劉太王居豳之職憂念民
事至苦之功以比序已志後成王迎而反之攝政
致太平其出入也一德不回純似於公劉太王之
所為太師大述其志主意於豳公之事故别其詩
以為豳國變風焉朱註虞夏之際棄為后稷而
封於邰及夏之衰棄稷弗務棄子不窋用失其官
自竄於戎狄之間不窋生鞠陶鞠陶生公劉自邰
居豳復修后稷之業民以富實周之王業自此興
十世而太王徙居岐山之陽十二世而文王受天
命十三世而武王遂為天子武王崩成王幼不能
踐阼周公以冢宰攝政乃述后稷公劉之化作詩
以戒成王謂之豳風後人又取周公所作及凡為
周公而作之詩附焉春秋傳吳季札觀周樂為
之歌豳曰美哉蕩乎樂而不滛其周公之東乎
漢書地理志昔后稷封斄公劉處豳太王徙&KR1122;文
王作豐武王治鎬其民有先王遺風好稼穡務本
業故豳詩言農桑衣食之本甚備文中子程元
問曰敢問豳風何風也文中子曰變風也元曰周
公之際亦有變風乎曰君臣相誚其能正乎成王
終疑則風遂變矣非周公至誠其孰能卒正之哉
元曰居變風之末何也曰夷王以下變風不復正
矣夫子蓋傷之也故終之以豳風言變之可正也
唯周公能之故繫之以正變而正危而克扶終始
不失其本其唯周公乎繫之豳遠矣哉孔䟽此
遠論豳公為諸侯之政不美王業之本不得入周
召之正風又非美刺成王不得入成王之正雅周
公王朝卿士不得專名一國進退既無所繫因其
上陳豳公故為豳之變風䲭鴞以下不陳豳事亦
繫豳者七月是周公之事既為豳風䲭鴞以下亦
周公之事尊周公使專一國故并為豳風也蘇
氏曰七月之詩言后稷公劉勤勞民事致王業之
艱難文武受命功未及究而沒成王尚幼恐其不
能承以墜先公之功是以周公當國而終成之故
七月者道周公之所以當國而不辭也周公之所
以當國而不辭者重王業之艱難也然是詩言豳
公而已不及於周公故謂之豳而以周公之詩附
之夫豳公之詩一國之風也周公之詩一人之事
也以為皆非天下之政是故得為風而不得為雅
也范氏曰豳居風雅之間何也風之所為終而
雅之所為始也變風終於曹思明王賢霸之不可
得於是次之以豳反之於周公而後至於鹿鳴言
周之所以盛者由周公也朱氏曰豳不先二南
尊文王也不繼二南豳先岐後也不與王風相屬
興衰非其類也文王致治周公反正十五國風以
是始終之尊周公與文王等矣劉氏曰公劉之
詩言政事也七月之詩言風俗也故一為雅一為
風
七月陳王業也周公遭變故陳后稷先公風化之所
由致王業之艱難也
朱註周公以成王未知稼穡之艱難故陳后稷公
劉風化之所由使瞽矇朝夕諷誦以教之眞氏
曰周家以農事開國成王幼冲周公作詩使瞽矇
歌之庶幾王知小民之依不敢康寧蓋與無逸同
一意也
七月流火九月授衣一之日觱發二之日栗烈無衣無
褐何以卒歲三之日于耜四之日舉趾同我婦子饁彼
南畞田畯至喜(火古音毁後並同火衣平上通一韻發)
(烈褐歲去入通一韻耜趾子畞喜一韻此章凡三韻)
賦也朱註七月斗建申之月夏七月也蘇氏曰
此詩凡言月者夏正也言日者周正也毛傳流下
也火大火心星也朱氏曰火星中而寒暑退以六
月之昏加於正南午位當東西之中至七月之昏則
下而西流矣毛傳九月霜始降婦功成可以授冬
衣矣一之日者十之餘也孔䟽一之日斗建子周
正月也二之日斗建丑殷正月也朱註變月言日
是月之日也毛傳觱發風寒也栗烈氣寒也鄭
箋褐毛布卒終也孔䟽三之日斗建寅夏正月也
于於也耜田器也月令季冬命農計耦耕事修耒耜
具田器孟春天子躬耕帝籍豳土晚寒温亦晚三之
日於是始修耒耜也四之日斗建夘夏二月也毛
傳舉趾舉足而耕也饁饋也朱註少壮在田其老
者率婦子往饋也毛傳田畯田大夫也歐陽氏
曰喜者喜其勤農樂業也
孔䟽周公陳先公在豳教民周偹使衣食充足寒暑
及時民奉上教知其早晚各自勸勉以勤事業之意
鄭箋此章陳人以衣食為急餘章廣而成之范
民曰民生本乎衣食天下之務莫實於此矣禮義之
所以起孝悌之所以生教化之所以成人情之所以
固也故勤儉之俗莫如豳風嚴氏曰七月之詩一
言蔽之曰豫而已凡感節物之變而修人事之偹皆
豫為之謀也范氏曰孔子曰作易者其有憂患乎
先王教民農桑以為衣食非以充欲所以偹患也是
故將言衣之本則先著寒之候朱氏曰三隂之月
隂氣始盛於是而豫為禦寒之偹三陽之月陽氣始
盛於是而豫為治田之偹先衣而後食故以七月為
首張氏曰七月之詩皆以夏正為斷朱註一之
日二之日周之先公已用此以紀候故周有天下遂
為一代之正朔
七月流火九月授衣春日載陽有鳴倉庚女執懿筐遵
彼微行爰求柔桑春日遲遲采蘩祁祁女心傷悲殆及
公子同歸(此章凡三韻)
賦也毛傳再言流火授衣者將陳女功之始故又
本於此鄭箋載之言則也陽溫也毛傳倉庚黃
離也鄭箋倉庚鳴可蠶之候也毛傳懿筐深筐
也遵循也微行牆下徑也五畝之宅樹牆下以桑
鄭箋柔桑穉桑也蠶始生宜之孔䟽遲遲日長而
暄也毛傳蘩白蒿也所以生蠶祁祁衆多也傷悲
感事苦也春女悲秋士悲感物化也程氏曰殆庶
幾也朱註公子豳公之子也鄭箋有與公子同
歸之志欲嫁焉
孔䟽此章言女功之始養蠶之事范氏曰男莫不
耕女莫不織則衣食之本立矣昏姻以時則男女正
矣張氏曰此意次於耕織者重昏嫁本人情鄭
箋女感事苦而生此志是謂豳風
七月流火八月萑葦蠶月條桑取彼斧斨以伐遠揚猗
彼女桑七月鳴鵙八月載績載玄載黃我朱孔陽為公
子裳(此章凡四韻)
賦也毛傳將陳女功自始至成故又本流火為言
萑薍葦葭也豫畜之為來歲之曲薄朱註蠶月治
蠶之月也鄭箋條桑枝落之采其葉也孔䟽隋
銎曰斧方銎曰斨遠揚遠枝揚起者也蘇氏曰取
葉存條曰猗女桑柔桑也女桑不枝落就樹采之其
條猗猗然也毛傳鵙伯勞也鄭箋五月隂氣至
伯勞鳴豳地晚寒鳥物之候從其氣焉孔䟽績緝
麻也毛傳載績絲事畢而麻事起矣玄黑而有赤
也朱深纁也祭服玄衣纁裳陽明也朱註蠶績所
成皆染之其朱者則以供公上厚於所貴不敢自愛
也程氏曰民之知義如此則美俗成矣
孔䟽衣之所用非絲即麻春既養蠶秋當緝績此章
陳女功自始至成之事陸氏曰倉庚知分鳴鵙知
至故陽氣分而倉庚鳴可蠶之候也隂氣至而鵙鳴
可績之候也朱氏曰上章之求柔桑為今年授衣
計也此章之畜雈葦為明年養蠶計也蓋豫而又豫
矣朱氏曰此詩獨不言三月今以月令證之蠶月
條桑其三月歟
四月秀葽五月鳴蜩八月其穫十月隕蘀一之日于貉
取彼狐狸為公子裘二之日其同載纘武功言私其豵
獻豜于公(裘渠之反此章凡四韻)
賦也毛傳不榮而實曰秀葽草名嚴氏曰四月
陽氣極於上而微隂已受胎於下葽感之而早秀故
曰物成自秀葽始毛傳蜩螗也穫禾可穫也隕墜
也孔䟽落葉謂之蘀鄭箋秀葽也鳴蜩也穫禾
也隕蘀也四者皆物成而將寒之候孔䟽貉狸皆
獸名鄭箋于貉往搏貉以自為裘也狐狸以共尊
者其同君民因習兵俱出田也毛傳纘繼功事也
孔䟽繼續武事農隙習之不忘戰也毛傳豕一
歲曰豵三歲曰豜孔䟽絲麻不足以禦寒故為皮
裘以助之月令孟冬天子始裘今仲冬捕獸者為來
年用之也天官掌皮秋斂皮冬斂革春獻之註云皮
革踰歲乾冬乃可用獻之以入司裘是其事也戰鬭
不可以不習四時而習之兵革不可以空設田獵蒐
狩以閑之美先公禮教偹矣李氏曰田獵取獸以
充賓客籩豆國君之庖大獸公之小獸私之愛上之
無已也虞惇曰上章陳絲麻衣服女功之正此章
陳女功之助所以終首章無衣無褐之意也
五月斯螽動股六月莎雞振羽七月在野八月在宇九
月在戶十月蟋蟀入我牀下穹窒熏鼠塞向墐戶嗟我
婦子曰為改歲入此室處(此章通一韻子歲二字不入)
(韻)
賦也毛傳斯螽蚣蝑也陸氏曰莎雞絡緯也
朱註動股躍而以股鳴也振羽飛而以翼鳴也孔
䟽宇屋霤也鄭箋自在野至入我牀下皆謂蟋蟀
也將寒有漸非卒來也朱註穹空隙也毛傳窒
塞也孔䟽熏鼠令出其窟也毛傳向北出牖也
墐塗也庶人蓽戶孔䟽改歲者仲冬陽氣始萌歲
事將改也
范氏曰五月日短至而隂生斯螽動股莎雞振羽氣
使之然也隂陽之氣積微而為寒暑君子之戒民也
早矣孔䟽豳人告妻子以穹室墐戶之意言我所
以為此者以改歲大寒當入此室居處也何氏曰
室邑中之室也去田廬而入處此室也漢書春令民
畢出在野冬則畢入於邑所以順隂陽偹寇賊習禮
文也張氏曰此章見老者之愛虞惇曰自求桑
至此一歲之女功止故此章陳避寒之事以終首章
卒歲之意也吕氏曰十月而曰改歲三正之通於
民俗尚矣商周特舉而迭用之耳朱氏曰夏書甘
誓言怠棄三正則三正之通行自古而然
六月食鬱及薁七月亨葵及菽八月剝棗十月穫稻為
此春酒以介眉夀七月食瓜八月斷壺九月叔苴采荼
薪樗食我農夫(此章凡三韻)
賦也毛傳鬱棣屬薁蘡薁也吕氏曰葵承露也
菽大豆也毛傳剝擊也春酒凍醪也鄭箋介助
也王氏曰酒所以助養氣體也毛傳眉夀毫眉
也壺瓠也朱註食瓜斷壺去圃為場之漸也毛
傳叔拾也苴麻子也荼苦菜樗惡木也
鄭箋既以鬱薁及棗助男功又穫稻而釀酒以助養
老之具是謂豳雅瓜瓠之畜麻實之糝乾荼之菜惡
木之薪亦所以助養農夫之具也吕氏曰衣裘具
矣居室安矣老者之養不可以無加也農夫之勤其
養不可以不畜也朱註果䟽棗酒以供老疾奉賓
祭瓜壺苴荼以為常食少長之義豐儉之節也虞
惇曰此章陳飲食之事
九月築場圃十月納禾稼黍稷重穋禾麻菽麥嗟我農
夫我稼既同上入執宫功晝爾于茅宵爾索綯亟其乘
屋其始播百榖(稼古音古後同稼圃夫平上通韻穋麥)
(二字不入韻徙李因篤說也此章凡四韻)
賦也鄭箋場圃同地物生之時耕治之以種菜茹
至物盡成熟築堅以為場納禾稼納内也治於場而
内之囷倉也朱註禾者榖連藁秸之總名禾之秀
實而在野曰稼先種後熟曰重後種先熟曰穋再言
禾者稻秫苽粱之屬皆禾也鄭箋同聚也董氏
曰宫功官府之役也古者用民之力歲不過三日
鄭箋爾汝也汝當晝日往取茅歸夜作絞索以待時
用毛傳綯絞也鄭箋亟急也毛傳乘升也
孔䟽播種也朱註亟升其屋而治之蓋以來歲將
復始播百榖不暇為此也張氏曰不待督責自相
警戒不敢休息如此
吕氏曰此章終始農事以極憂勤艱難之意范氏
曰天運而不息人動而不已故我稼既同則又將始
播殖矣易所謂終則有始也陸氏曰絲事方息而
麻事尋興野功既訖而宫功隨至藏𬞞於其秋以助
不給之冬索綯於其夜以補不足之晝虞惇按楊
泉物理論曰稻粱菽各二十種為六十蔬果之實助
榖各二十為四十凡百榖故詩曰播百榖也
二之日鑿冰沖沖三之日納于凌隂四之日其蚤獻羔
祭韭九月肅霜十月滌埸朋酒斯饗曰殺羔羊躋彼公
堂稱彼兕觥萬夀無疆(首二句韻未詳吳棫韻補隂於)
(容反此章凡三韻)
賦也朱註鑿冰斬冰也周官凌人正歲十二月令
斬冰毛傳冰盛水腹堅則命取冰於山林沖沖鑿
冰之意凌隂冰室也孔䟽古者日在北陸而藏冰
豳土晚寒故正月藏冰也蚤朝也朱註韭菜名
孔䟽月令仲春天子獻羔開冰先薦寝廟祭韭者時
韭新出也毛傳肅縮也霜降而收縮萬物也滌掃
也場功畢入也兩樽曰朋饗者鄕人以犬大夫加以
羔羊孔䟽躋升也王氏曰公堂君之堂也稱舉
也毛傳疆竟也鄭箋上章偹寒此章偹暑后稷
先公禮教偹也十月民事男女俱畢無飢寒之憂國
君閒於政事而饗羣臣飲酒既樂欲君大夀無竟是
謂豳頌張氏曰豳民忠愛其君既勸趣其藏冰偹
暑又相戒以速畢場功殺羊舉酒祝公萬夀也吕
民曰周之先公國容未偹無君民之間故曰朋酒斯
饗躋彼公堂虞惇曰自六章以下皆陳農圃飲食
收穫燕饗以終首章重食之意蘇氏曰古者藏冰
發冰以節陽氣之盛夫陽氣之在天地譬如火之著
於物也故常有以觧之十二月陽氣藴伏錮而未發
其盛在下則納冰於地中至二月四陽作蟄蟲起陽
始用事則亦始啟冰而廟薦之至四月陽氣畢逹隂
氣將絶則冰於是大發食肉之禄老病喪浴冰無不
及申豐有言其藏之也周其用之也徧故冬無愆陽
夏無伏隂春無淒風秋無苦雨雷出不震無災霜雹
癘疾不降民不夭札七月之卒章藏冰之道也王
氏曰仰觀星日霜露之變俯察蟲鳥草木之化以知
天時以授民事女服事乎内男服事乎外上以誠愛
下下以忠利上父父子子夫夫婦婦養老而慈幼食
力而助弱其祭祀也時其燕饗也節此七月之義也
王氏潛夫論曰七月之詩大小教之終而復始由
此觀之人固不可自恣也劉氏曰此詩所記苟非
井邑其民鄕黨其教各有正長部分司其歲功未易
集也孔叢子孔子曰於七月見豳公所以造周也
朱註周禮春官籥章中春晝擊土鼓龡豳詩以逆
暑中秋夜迎寒亦如之凡國祈年於田祖吹豳雅擊
土鼓以樂田畯國祭蜡則吹豳頌以息老物今考之
於詩未見其篇章之所在鄭氏三分七月之詩以當
之其道情思者為風正禮節者為雅樂成功者為頌
然一篇之中剟拾分碎恐無此理故王氏不取但謂
本有是詩而亡之或者又疑以七月一篇隨事而變
其音節或為風或為雅或為頌又或雅頌之中凡為
農事而作者皆可冠以豳號其說具大田良耜諸篇
讀者擇焉可也
七月八章章十一句
䲭鴞周公救亂也成王未知周公之志公乃為詩以
遺王名之曰䲭鴞焉
書金縢武王既喪管叔及其羣弟乃流言於國曰
公將不利於孺子周公乃告二公曰我之弗辟則
無以告我先王周公居東二年則罪人斯得於後
公乃為詩以貽王名之曰䲭鴞王亦未敢誚公
朱註武王克商使弟管叔鮮蔡叔度監於紂子武
庚之國武王崩成王立周公相之二叔以武庚叛
且流言於國故周公東征二年得管叔武庚而誅
之而成王猶未知周公之意也公乃作此詩以貽
王朱氏曰管蔡流言使成王疑周公周公雖已
滅之然成王之疑未釋則亂未弭也故周公作䲭
鴞以貽王告以王業艱難不忍毁壊之意所以為
救亂也申公說管叔及其羣弟流言於國周公
避居於魯殷王禄父遂與十七國作亂周公憂之
作此詩貽成王欲王省悟以偹殷全篇以鳥之育
子成巢者比先王之創業而代為之言也
䲭鴞䲭鴞既取我子無毁我室恩斯勤斯鬻子之閔斯
(顧炎武詩本音子室上入通韻勤閔平上通韻)
朱註比也為鳥言以自比也鴟鴞惡鳥也鬻育閔憂
也彭氏曰鴟鴞喻武庚子喻管蔡室喻王室也
朱註託為鳥之愛其巢者呼鴟鴞而告之曰爾既取
我子矣無更毁我室也以我恩勤篤厚鬻養此子甚
可憐閔今既取之其毒甚矣况又毁我室耶喻武庚
既敗管蔡不可更危王室也李氏曰言子非不愛
尤惜其巢也劉氏曰此詩歸罪武庚而於三叔則
閔惜之為親者諱也書大誥亦然
迨天之未隂雨徹彼桑土綢繆牖戶今女下民或敢侮
予
比也毛傳迨及徹剝也桑土桑根也鄭箋綢繆
纏緜也下民巢下之民也
朱註鳥之為巢如此喻已深愛王室而預防其患難
之意孔䟽先王致此大功至艱難而其下民或敢
侵侮不可不遏絶以全周室也
予手拮据予所捋荼予所蓄租予口卒瘏曰予未有室
家
比也毛傳拮据橶梮也朱註捋取也毛傳荼
雈苕也朱註蓄積租聚也王氏曰卒盡也毛
傳瘏病也朱註室家巢也
蘇氏曰以手捋荼則至於拮据以口蓄租則至於卒
瘏所以勤勞病瘁而不辭者曰予未有室家故也
朱註喻已前日所以勤勞如此者以王室新造而未
集故也
予羽譙譙予尾翛翛予室翹翹風雨所漂摇予維音嘵
嘵
比也毛傳譙譙殺也翛翛敝也翹翹危也嘵嘵懼
也
蘇氏曰為室之勞至於羽殺尾敝室成而風雨漂摇
之則其音得無急乎朱註喻己既勞悴王室又未
安而多難乘之則其作詩以告王不得而不汲汲也
孔䟽周公言成王幼弱為凶人所振蕩周室將危
由管蔡作亂使憂懼若此故不得不誅之也
鴟鴞四章章五句
虞惇按此詩當以金縢為據金縢言周公先攝
政中誅管蔡後為詩以貽王叙次甚明而鄭氏
云周公先為冢宰中避而出作詩貽王作詩之
後乃攝政而誅管蔡非也周公居東二年則罪
人斯得罪人武庚管蔡也斯得者討而誅之也
鄭氏於金縢註云罪人周公之屬黨與知居攝
者周公出皆奔今二年盡為成王所得於此詩
則云成王多罪周公之屬黨周公言此諸臣乃
世臣子孫其祖父以勤勞有此官位土地今若
誅殺之無絶其官位奪其土地其說支離穿鑿
最為無理毛公云鬻稚也稚子成王也亦非是
歐陽氏辨之詳矣今從朱又按金縢周公居
東罪人斯得居東東征也居東而誅管蔡東山
破斧二詩其明徵也朱子作詩註初不主鄭說
後與蔡仲默論書手帖又云從鄭氏為是語錄
云管蔡流言成王未知罪人之為誰及周公居
東二年成王悟乃知罪人在管蔡也若曰所謂
罪人者今得之矣按上文明言管叔及其羣弟
乃流言於國何得云未知罪人為誰元儒金履
祥又云東征乃東行非東伐也按破斧云周公
東征四國是皇東山亦云制彼裳衣勿士行枚
又豈得云東征非東伐乎朱子誤主鄭氏而諸
儒復從而附會之故今錄朱子詩集註而復具
論之如此
東山周公東征也周公東征三年而歸勞歸士大夫
美之故作是詩也一章言其完也二章言其思也三
章言其室家之望女也四章樂男女之得及時也君
子之於人叙其情而閔其勞所以說也說以使民民
忘其死其唯東山乎
李氏曰周在豐鎬管叔挾三監叛其地在王室之
東周公征之自西而東故謂之東征二年而罪人
斯得至歸周則三年矣朱註成王既得鴟鴞之
詩又感雷風之變始悟而迎周公於是周公東征
已三年矣既歸而作此詩以勞歸士也申公說
周公伐武庚既克而歸勞其從行之士作此詩
我徂東山慆慆不歸我來自東零雨其濛我東曰歸我
心西悲制彼裳衣勿士行枚蜎蜎者蠋烝在桑野敦彼
獨宿亦在車下(此章凡三韻章首歸字隔二句與下歸)
(悲衣枚為韻四章隔二句與下飛歸錯綜為韻二章三)
(章又音首章而獨韻起皆詩用韻之變格古樂府及唐)
(人詩餘長調亦有獨韻起者此顧夢麟說也季因篤曰)
(二章之實室三章之垤室窒至亦皆與歸字平去入通)
(韻是未嘗無韻也末四句隔句韻)
賦也程氏曰東山所征之地也毛傳慆慆言久
也濛雨貌朱註裳衣平居之服也毛傳士事也
鄭箋行陣也孔䟽枚如箸銜之有繣結頂中軍
法以止語也朱註蜎蜎動貌毛傳蠋桑蟲也
鄭箋烝久也朱註敦獨處貌
鄭箋此叙歸士之情也我往之東山既久勞矣歸又
道遇雨濛濛然是尤苦也范氏曰人情憚往而樂
歸於其歸猶閔其遇雨則其往可知也蘇氏曰東
征之士皆西人也方其在東未嘗不曰歸耳而未可
以歸故其心念西而悲吕氏曰役久則衣敝制為
平居之服自幸全身而歸願勿從事於行陣也朱
註其在塗也則又覩物起興而自嘆曰彼蜎蜎者蠋
則久在桑野矣此敦然而獨宿者則亦在車下也所
謂叙其情而閔其勞程氏曰首四句言在外之久
往來之勞故每章重言見其感念之深也
我徂東山慆慆不歸我來自東零雨其濛果臝之實亦
施于宇伊威在室蠨蛸在戶町疃鹿場熠燿宵行不可
畏也伊可懷也(此章凡四韻實室宇戶隔句韻畏懷平)
(去通韻)
賦也毛傳果臝栝樓也陳氏曰施延也郭氏
曰伊威鼠婦也毛傳蠨蛸長踦也程氏曰町疃
廬傍畦壠也朱註鹿場鹿以為場也毛傳熠燿
螢火也鄭箋室中久無人故有此五物是不足可
畏乃可憂思耳朱註此述其歸未至而思家之情
也
我徂東山慆慆不歸我來自東零雨其濛鸛鳴于垤婦
嘆于室洒掃穹窒我征聿至有敦瓜苦烝在栗薪自我
不見于今三年(此章凡三韻垤室窒至去入通韻)
賦也鄭箋鸛水鳥毛傳垤螘塜也將隂雨則穴
處先知之鸛好水長鳴而喜也鄭箋行者於隂雨
尤苦婦念之則嘆於室也洒灑掃拚也穹窒窮塞鼠
穴也王氏曰聿遂也程氏曰有敦圓成之状也
朱註婦方灑掃之後而征夫忽已至矣顧見苦瓜
繫於栗薪之上而曰自我之不見此亦已三年矣
虞惇曰蓋閔行役之久而深幸室家之相見也
我徂東山慆慆不歸我來自東零雨其濛倉庚于飛熠
燿其羽之子于歸皇駁其馬親結其縭九十其儀其新
孔嘉其舊如之何(此章凡三韻飛歸羽馬隔句韻縭古)
(音羅)
賦也鄭箋倉庚仲春鳴嫁娶之候也熠燿其羽羽
鮮明也毛傳黃白曰皇駵白曰駁縭婦人之禕也
母戒女施衿結帨也九其儀十其儀儀之多也嚴
氏曰嘉美也歸而新昏固孔嘉矣舊昏之相見其樂
當如何哉鄭箋極叙其情樂而戲之
朱註未至而思既至而樂此皆情之至切而不敢言
者上之人乃先其未發而歌咏以勞苦之則其歡欣
感激為何如哉蓋古者上下之際情志交孚雖家人
父子之相語無以過此此所以維持鞏固數十百年
而無一旦土崩之患也孔叢子孔子曰於東山見
周公先公而後私也
東山四章章十二句
虞惇按我心西悲傳云公族有辟公親素服不
舉樂為之變如其倫之喪意旨殊勝然非詩本
義也勿士行枚箋云善兵者不陣亦太迂有敦
瓜苦其新孔嘉俱不如集註之善熠燿宵行註
云宵行蟲名按爾雅及埤雅諸書俱云熠燿螢
火也朱子避末章之熠燿而改宵行為螢火於
經傳未有所據今從舊
破斧美周公也周大夫以惡四國焉
虞惇按此乃美周公之詩非惡四國也傳承序之
誤遂以四國為管蔡商奄者非是孔䟽書傳稱
周公二年救亂二年克殷三年踐奄申公說周
公至自征殷四國美之
既破我斧又缺我斨周公東征四國是皇哀我人斯亦
孔之將
賦也朱註四國四方之國也毛傳皇匡將大也
朱註東征之役破斧缺斨其勞甚矣然周公之為
此蓋將使四方莫不一於正而後已非欲自救其身
已也其哀我民人之德豈不大哉蘇氏曰使周公
嫌於救其身潔身而退以避二叔之難則其亂將及
於四方自為計則得矣而未免於小也惟不嫌於自
救哀人之不治以誅管蔡而後可以為大范氏曰
舜封象周公誅管蔡迹雖不同其道一也象之禍及
舜而已管蔡啟商以間王室得罪於天下非周公所
得私也安得而不誅之哉
既破我斧又缺我錡周公東征四國是吪哀我人斯亦
孔之嘉(錡古渠禾反)
賦也陸氏曰錡鑿屬毛傳吪化也
既破我斧又缺我銶周公東征四國是遒哀我人斯亦
孔之休
賦也毛傳銶木屬遒固也休美也
破斧三章章六句
虞惇按毛以斧斨喻禮義鄭以斧斨喻周公成
王比擬失倫皆不取集註以此為從軍之士答
前篇東山之詩亦未敢信為然也
伐柯美周公也周大夫刺朝廷之不知也
程氏曰此蓋既得罪人之後周公遲留未歸士大
夫刺朝廷不知還周公之道
伐柯如何匪斧不克取妻如何匪媒不得
朱註比也毛傳柯斧柄也
蘇氏曰伐柯必用斧取妻必用媒王欲治國則當還
周公也
伐柯伐柯其則不遠我覯之子籩豆有踐
虞惇曰興也鄭箋則法也之子斥周公也朱註
籩竹豆也豆木豆也毛傳踐行列貌
虞惇曰伐柯之則即在所執之柯王欲還周公列籩
豆為相見之禮則見之矣惜乎朝廷之不知也
伐柯二章章四句
虞惇按鄭箋云成王既得雷風之變欲迎周公
而羣臣猶惑流言疑於王迎之禮故刺之此衍
說也伐柯伐柯毛云禮義亦治國之柄匪媒不
得鄭云成王欲迎周公當使曉王與周公之意
者先往此曲說也朱註云首章喻東人見公之
難次章喻東人見公之易之子指其妻而言亦
非是下篇之子指周公則此章之子亦指周公
首章屬比而次章屬興故今採程氏蘇氏之說
而以臆見參之
九罭美周公也周大夫刺朝廷之不知也
程氏曰周公居東未反士大夫思之切而責在朝
之人不速還公也申公說周公歸於周魯人欲
留之不可得作是詩
九罭之魚鱒魴我覯之子袞衣繡裳
興也毛傳九罭緵罟小魚之網也鱒魴大魚也
孔䟽大魚而處小網非其宜也朱註我東人自我
也之子斥周公也袞衣裳九章一曰龍二曰山三曰
華蟲四曰火五曰宗彝皆繢於衣六曰藻七曰粉米
八曰黼九曰蔽皆繡於裳天子之龍一升一降公但
畫降龍龍首卷然故曰袞此東人喜見周公之辭
歐陽氏曰袞衣繡裳上公之服也上公宜在朝廷者
也
鴻飛遵渚公歸無所於女信處
興也毛傳遵循也孔䟽渚小洲也朱註女東
人自相女也毛傳再宿曰信
鄭箋鴻飛戾天而今遵渚喻周公處東都失其所也
朱註公歸豈無所乎於女信處而已歐陽氏曰
言終當歸也
鴻飛遵陸公歸不復於女信宿
興也孔䟽高平曰陸朱註不復言將留相王室
不復來也
是以有袞衣兮無以我公歸兮無使我心悲兮
賦也朱註公惟信宿於此是以東方有此袞衣之
人又願其且留於此無遽迎公以歸而使我心悲也
歐陽氏曰此道東人留公之意云爾東人猶能愛
公所以深刺朝廷之不知也
九罭四章一章四句三章章三句
虞惇按此詩以歐陽說為正其訓詁則朱子得
之鄭箋於首章云王迎周公當以上公之服往
見之末章云成王所齎來袞衣願其封周公於
此皆衍說鴻飛遵渚毛鄭為優
狼跋美周公也周公攝政遠則四國流言近則王不
知周大夫美其不失其聖也
申公說魯人睹周公德容而作是詩
狼跋其胡載疐其尾公孫碩膚赤舄几几(隔句韻)
興也毛傳跋躐也朱註胡頷下懸肉也毛傳
疐跲也鄭箋公周公也朱註孫讓也毛傳碩
大膚美也朱註赤舄冕服之舄也几几安重貎
程氏曰狼進而躐其胡則退而跲其尾所以致困難
者以其有貪欲故也周公至公不私進退以道無利
欲之蔽以謙遜自處不有其尊不矜其德故雖在危
疑之地安步舒泰赤舄几几然安也嚴氏曰凡人
處利害之變則居止不安其常懼者喪屨喜者折屐
詩人以赤舄几几見周公之聖其善觀聖人者矣
狼疐其尾載跋其胡公孫碩膚德音不瑕(瑕古音胡)
興也鄭箋不瑕不可疵瑕也
程氏曰周公之處已也夔夔然存恭畏之心其存誠
也蕩蕩然無顧慮之意所以不失其聖而德音不瑕
也范氏曰神龍或潜或飛能大能小變化不測然
得而畜之若犬羊然有欲故也惟其可以畜之故亦
得醢而食之凡有欲之類莫不可制焉唯聖人無欲
故天地萬物不能易也富貴貧賤死生如寒暑晝夜
相代乎前吾豈有心乎哉順受之而已矣舜受堯之
天下不以為泰孔子阨於陳蔡不以為戚周公遠則
四國流言近則王不知而赤舄几几德音不瑕其致
一也
狼跋二章章四句
虞惇按狼跋之作當在周公居東成王未啟金
縢之前故序云遠則四國流言近則王不知若
金縢既啓悔泣迎公是已知公矣安得云王不
知乎鄭云攝政七年致太平復成王之位又為
之太師終始無愆者誤也公孫碩膚鄭云孫遁
也如公孫于齊之孫孫避此成功之大美謂復
子明辟也此說非是朱子云讓大美而不居指
管蔡流言之變乃詩人廻護之辭愚亦以為未
然管蔡流言周公東征詩書皆大書特書何煩
掩飾廻護程氏說頗近理以錢說參之歐陽公
以孫為順以碩膚為膚革充盈亦未免杜撰至
毛傳云公孫成王也豳公之孫蘇氏又云公孫
周公也是詩專美周公何得又云成王之大美
而破斧九罭皆已明言周公不應此詩復假公
孫為稱此二說尤支離迂曲不可從也
豳國七篇二十七章二百三句
讀詩質疑卷十五
