讀詩質疑卷二
太僕寺少卿嚴虞惇撰
召南
鵲巢夫人之德也國君積行累功以致爵位夫人起
家而居有之德如鳲鳩乃可以配焉
朱註南國諸侯被文王之化能正心修身以齊其
家其女子亦被后妃之化有專静純一之德故嫁
於諸侯而詩人美之不言所美之人者世遠而不
可知也虞惇按舊說以周南之關雎召南之鵲
巢皆美文王妃太姒之德夫一文王也於周南為
王者於召南為諸侯一太妃也於周南稱后妃於
召南稱夫人無是理也或有以周南為聖人之化
召南為賢人之化同是文王之化不應有賢聖之
别又或以周公為聖召公為賢或以聖人之化為
文王賢人之化為太王王季太王王季行召南之
教興王業而文王行周南之教以受命皆支離附
會之說不可從也
維鵲有巢維鳩居之之子于歸百兩御之(居御平去通)
(韻不必叶)
興也朱註鵲鳩皆鳥也之子指夫人也毛傳百
兩百乘也諸侯之子嫁於諸侯送御皆百乘孔氏
曰車有兩輪故稱兩鄭箋御迎也
蘇氏曰鳩性拙不能自為巢而居鵲之成巢吕氏
曰鳩居鵲巢比夫人坐享成業非有婦德者殆無以
堪之也張氏曰惟其專静純一能端然享之是乃
夫人之德也有所作為則非婦道矣朱註此詩之
意猶周南之有關雎也
維鵲有巢維鳩方之之子于歸百兩將之
興也毛氏曰方有之也將送也
維鵲有巢維鳩盈之之子于歸百兩成之
興也毛傳盈滿也鄭箋言衆媵姪娣之多是子
有鳲鳩之德故以百兩之禮送迎成之
鵲巢三章章四句
虞惇按毛傳鳩鳲鳩秸鞠也孔疏郭璞云今布
穀也埤倉云鴶鵴方言云戴勝歐陽氏云鳩拙
鳥也今人直謂之鳩者是也蘇氏亦云鳩非鳲
鳩諸家迄無定說故今從朱子但曰鳥名而已
凡鳥獸草木箋釋各殊非確然可據者皆未敢
以臆定也後放此
采蘩夫人不失職也夫人可以奉祭祀則不失職矣
嚴氏曰春秋傳苟有明信澗溪沼沚之毛蘋蘩蕰
藻之菜筐筥錡釡之器潢汙行潦之水可薦於鬼
神可羞於王公所謂可者不在物而在人也
于以采蘩于沼于沚于以用之公侯之事(沚事上去通)
(韻不必叶)
賦也毛傳于於也蘩皤蒿也沼池沚渚也曹氏
曰采於沼沚者就潔之毛傳事祭事也
毛傳公侯夫人執蘩菜以助祭神饗德與信不求備
焉鄭箋執蘩菜者以豆薦蘩葅言夫人於君祭祀
而薦此豆也劉氏曰尊祭祀故直謂之事春秋有
事于太廟大事於太廟是也
于以采蘩于澗之中于以用之公侯之宫
賦也毛傳山夾水曰澗宫廟也
被之僮僮夙夜在公被之祁祁薄言旋歸
賦也毛傳被首飾也鄭箋禮記主婦髲髢毛
傳僮僮竦敬也夙早也鄭箋公公事也早夜在事
謂視濯溉饎㸑之事毛傳祁祁舒遲也去事有儀
也鄭箋還歸者自廟反其燕寢
蘇氏曰在宗廟則竦敬還歸則舒遲各獲其宜也
朱註祭義曰及祭之後陶陶遂遂如將復入然不欲
遽去愛敬之無已也虞惇按孔疏周禮追師掌為
副編次次次第髮長短為之所謂髲髢即次也副以
從王祭祀祭不當服次今言被者視濯溉乃祭前事
非正祭之時祭畢釋祭服復被而還歸也
采蘩三章章四句
虞惇按此詩集註有二說後說以此為后夫人
親蠶之禮蘩所以生蠶公侯之宫即公桑蠶室
其說蓋本之魯詩世所傳申公說者是也今仍
以序為正
草蟲大夫妻能以禮自防也
喓喓草蟲趯趯阜螽未見君子憂心忡忡亦既見止亦
既覯止我心則降(降古戶工反後並同不從叶)
毛傳興也喓喓聲也草蟲常羊也趯趯躍也阜螽蠜
也忡忡猶衝衝也止辭也覯遇降下也
鄭箋草蟲鳴阜螽躍而從之朱註大夫行役於外
其妻獨居感時物之變而思其君子如此
陟彼南山言采其蕨未見君子憂心惙惙亦既見止亦
既覯止我心則說
興也毛傳蕨鼈也陸氏曰周秦曰蕨齊魯曰鼈
毛傳惙惙憂也
朱註登山蓋託以望君子也歐陽氏曰婦人見時
物之變新感其君子久出而思得見之也
陟彼南山言采其薇未見君子我心傷悲亦既見止亦
既覯止我心則夷
興也陸氏曰薇山莱也毛傳夷平也
草蟲三章章七句
虞惇按毛鄭以大夫妻為在塗之女憂心不當
夫恐被出而歸宗亦非詩本義既云大夫妻其
非在塗之女可知鄭引男女覯精解覯止之覯
尤屬附會今削之喓喓草蟲是託物以起興三
章皆然集註云賦亦非是
采蘋大夫妻能循法度也能循法度則可以承先祖
共祭祀矣
鄭箋女子十年不出姆教婉娩聽從執麻枲治絲
繭織紝組紃學女事以共衣服觀於祭祀納酒漿
籩豆葅醢禮相助奠十有五而笄二十而嫁此言
能循法度者今既嫁為大夫妻能循其為女之時
所學所觀之事以為法度朱註南國被文王之
化大夫妻能奉祭祀其家人叙其事以美之
于以采蘋南澗之濱于以采藻于彼行潦
賦也毛傳蘋大蓱也濱厓也藻聚藻也行潦流潦
也
于以盛之維筐及筥于以湘之維錡及釡
賦也毛傳方曰筐圓曰筥湘烹也錡釡屬有足曰
錡無足曰釡
于以奠之宗室牖下誰其尸之有齊季女(下古音戶不)
(從叶後並同)
賦也毛傳奠置也宗室大宗之廟也大夫士祭於
宗廟朱註牖下室中西南隅所謂奥也毛傳尸
主齊敬季少也劉氏曰季女大夫之妻也朱註
祭祀之禮主婦主薦豆實以葅醢
毛傳蘋藻薄物也澗潦至質也筐筥錡釡陋器也少
女微主也王氏曰所薦有常物所采有常處所用
有常器所奠有常地皆循而不變所謂法度也吕
氏曰煩而不厭久而不懈循其序而有常積其誠而
益厚然後祭祀成焉季女之少若未足以勝此而實
尸此者以其有齋敬之心也采蘩以職言舉其綱也
采蘋以法度言詳其目也尊卑之辨也蘇氏曰幼
而習之既嫁而奉祭杞則終身行焉所謂能循法度
也春秋傳濟澤之阿行潦之蘋藻寘諸宗室季蘭
尸之敬也
采蘋三章章四句
虞惇按此詩毛鄭皆以為教成之祭而王肅則
云此大夫妻助夫氏之祭采蘋藻以為葅設之
于奥奥即牖下也據序大夫妻能循法度既云
大夫妻則其非未嫁之女可知王說是也集註
亦本王說今從之
甘棠美召伯也召伯之教明於南國
鄭箋召伯姬姓名奭食采於召作上公為二伯後
封於燕孔氏曰武王之時召公為王官之伯
史記燕世家召公之治西方甚得兆民和召公巡
行鄉邑有棠樹决獄政事其下自侯伯至庶人各
得其所無失職者召公卒而民人思召公之政懷
棠樹不敢伐歌詠之作甘棠之詩漢書王吉傳
昔召公述職當民事時舍於棠下而聽斷焉是時
人皆得其所後世思其仁恩至于不伐甘棠甘棠
之詩是也
蔽芾甘棠勿剪勿伐召伯所茇
賦也范氏曰蔽芾盛貎毛傳甘棠杜也翦去伐
擊也茇草舍也
蔽芾甘棠勿翦勿敗召伯所憩(敗卦韻憩霽韻本通不)
(必叶下章同)
賦也朱註敗折也毛傳憩息也
蔽芾甘棠勿翦勿拜召伯所說
賦也朱註拜屈也毛傳說舍也
嚴氏曰愛之愈深護之愈至也孔叢子孔子曰吾
於甘棠見宗廟之敬也
甘棠三章章三句
虞惇按召伯所茇當是召伯巡行之時偶舍止
甘棠之下後人思而愛之而鄭箋云召伯重煩
勞百姓止舍小棠之下遂以蔽芾為小貎說苑
亦云當桑蠶之時不欲變民事舍甘棠之下而
聽斷說殊褊狹後世大臣有以脱粟布被為廉
以敝車羸馬為儉矯情干譽而實無益于民者
皆此等說啓之矣又按唐太學博士施士丐
說詩云勿翦勿拜拜小低屈也上言勿翦終言
勿拜明召伯漸遠人思不忘也毛註拜猶伐失
之矣說見朱子韓昌黎集註
行露召伯聽訟也衰亂之俗微貞信之教興疆暴之
男不能侵陵貞女也
厭浥行露豈不夙夜謂行多露(夜古音豫後同不從叶)
虞惇曰比也毛傳厭浥濕意也行道也
吕氏曰杜氏左傳注云豈不欲早暮而行懼多露之
濡已喻違禮而行必有汙辱李氏曰蓋女子之自
守如此
誰謂雀無角何以穿我屋誰謂女無家何以速我獄雖
速我獄室家不足(此章家字不入韻不必叶集註兩章)
(叶兩音尤非是)
興也毛傳速召獄埆也鄭氏曰埆者囚證於埆
核之處周禮謂之圜土
鄭箋人皆謂雀之穿屋似有角強暴之男召我而獄
似有室家之道於我不知雀之穿屋不以角乃以咮
強暴之男召我而獄不以室家之道乃以侵陵物有
似而非者士師所當審也室家不足謂媒妁之言不
和六禮之來強委之李氏曰當時男子誣女子嘗
有室家之約故速之於獄而其實誣之也室家不足
所謂使有情者得盡其辭也
誰謂鼠無牙何以穿我墉誰謂女無家何以速我訟雖
速我訟亦不女從(牙古音吾後同家音姑牙家墉從隔)
(句韻墉訟從同韻不必叶)
興也楊氏曰牙牡齒也毛傳墉牆也陸氏曰
雀有咮而無角鼠有齒而無牙毛傳不從不棄禮
而隨此強暴之男也
呂氏曰使貞女之志得伸者召伯聽訟之明也
行露三章一章三句二章章六句
虞惇按鄭箋云道中有露謂二月中嫁娶時毛
傳云昏禮財帛不過五兩皆屬衍說首章喻女
子之守身而不正言其事於六義屬比毛云興
朱云賦俱非是列女傳云召南申人之女許嫁
於酆夫家禮不備而欲取之女不可訟之於理
女終守義作此詩據詩意乃是強暴之男侵凌
貞女而女不肯從若已經許嫁但以六禮不備
而拒之亦不得為貞信之教興向之說蓋本魯
詩也又按次章起二句用韻三句不入韻猶
今之律詩也卒章首句與三句韻次句與四句
韻謂之隔句韻或疑家字卒章入韻次章何以
不入韻不知詩人立言本無定體聲相應故生
變變成方謂之音豈若後世之詩句櫛字比乎
即如燕燕之詩次章及與泣韻首章三章不入
韻凱風之詩首章南與心韻次章不入韻詩中
如此類甚多必若朱子一字兩叶忽從谷忽從
公勉強牽合以為詩無句不韻而不顧韻之可
通不可通未敢信以為然也
羔羊鵲巢之功致也召南之國化文王之政在位皆
節儉正直德如羔羊也
吕氏曰德如羔羊如羔羊之詩也
羔羊之皮素絲五紽退食自公委蛇委蛇(皮古音婆蛇)
(古音陀後並同)
賦也毛傳小曰羔大曰羊大夫羔裘以居素白也
古者素絲以英裘不失其制蘇氏曰紽縫飾也
范氏曰退食退朝而食於家也鄭箋自從也毛
傳公公門也委蛇行可從迹也
朱氏曰美其衣服有常制進止有常所張氏曰委
蛇者舒泰而有餘裕也獨言退食者蓋於此時而然
則在公之正直可知也不然有所愧於中方促迫怱
遽之不暇寧有委蛇之氣象哉
羔羊之革素絲五緎委蛇委蛇自公退食(革緎食同韻)
(不必叶)
賦也毛傳革猶皮也孔氏曰緎縫之界域也
羔羊之縫素絲五總委蛇委蛇退食自公
賦也毛傳縫縫殺之大小得其制也蘇氏曰總
縫飾也
王氏曰朝夕往來出公門入私門出私門入公門而
已無私交之行也
羔羊三章章四句
虞惇按自公退食鄭箋云退食減膳也與傳註
為異餘俱同
殷其靁勸以義也召南之大夫遠行從政不遑寕處
其室家能閔其勤勞勸以義也
殷其靁在南山之陽何斯違斯莫敢或遑振振君子歸
哉歸哉(靁灰韻與斯子哉為韻靁斯陽遑隔句韻子哉)
(平上通韻也)
興也毛傳殷靁聲也山南曰陽朱註何斯斯此
人也違斯斯此所也毛傳違去遑暇也振振信厚
也張氏曰殷其靁猶鸛鳴婦嘆之義將風雨則思
念行者也朱註殷殷然之靁聲則在南山之陽矣
何此君子獨去此而不敢少暇乎於是又美其德且
冀其早畢事而還歸也閔之深而無怨辭所謂勸以
義也
殷其靁在南山之側何斯違斯莫敢遑息振振君子歸
哉歸哉(側息同韻不必叶)
興也毛傳息止也
殷其靁在南山之下何斯違斯莫敢遑處振振君子歸
哉歸哉(下音戶)
興也毛傳處居也
殷其靁三章章六句
虞惇按殷其靁毛傳云靁出地奮震驚百里山
出雲雨以潤天下鄭箋云殷靁喻號令南山之
陽又喻其在外皆屬衍說朱子於凡詩之興皆
用則字矣字點掇成文殊無取義此詩獨得神
理故併其舊說錄之今集註於舊說刪去末二
句蓋不欲與序意合也
摽有梅男女及時也召南之國被文王之化男女得
以及時也
孔氏曰譙周云男自二十以及三十女自十五以
及二十皆得以嫁娶先是則速後是則晚孫卿曰
霜降逆女冰泮殺止霜降九月也冰泮正月也周
禮言仲春夏小正言二月皆為期盡蕃育之法
朱氏曰述女子之情欲昏姻之及時也視桃夭則
少貶矣行露死麕之於漢廣亦然
摽有梅其實七兮求我庶士迨其吉兮
虞惇曰興而比也毛傳摽落也孔氏曰梅木名
實在樹者七落未多也鄭箋我我當嫁者庶衆迨
及也朱註吉吉日也
歐陽氏曰喻盛時不可久當及男女方盛之年相婚
姻也逸齋曰詩人喜其得及時也
摽有梅其實三兮求我庶士迨其今兮(三覃韻今侵韻)
(本通不必叶)
興而比也鄭箋梅之落差多在者餘三耳歐陽
氏曰今今時也毛傳急辭也
摽有梅頃筐塈之求我庶士迨其謂之
興而比也毛傳塈取也孔氏曰梅盡落矣故以
頃筐取之歐陽氏曰謂之遣媒妁相語以求之也
許氏曰時雖逾而禮不可廢庶士之求我者必其命
媒妁通辭意然後從之此召南之風化也朱氏曰
人情喜於及時而惟恐失之故其辭汲汲如此朱
註蓋懼嫁不及時而有強暴之辱歐陽氏曰召南
被文王之化變前時先奔犯禮之俗男女各待嫁娶
之年而始求昏姻故惜其盛年難久而懼過時也
范氏曰昔者聖人觀天地萬物之情因民之有男女
而制為昏禮使之夫婦有别以相生養以相代續是
以關雎言后妃之德而至於昏姻以時鵲巢言夫人
之德而至於男女及時桃夭美其盛也摽有梅欲其
早也東山言嫁娶之候亦曰倉庚于飛熠燿其羽聖
人覩草木蟲鳥之變意未嘗不在民也
摽有梅三章章四句
虞惇按摽有梅男女及時之詩也如毛鄭說首
章喻時衰二章三章喻衰落又甚乃是男女失
時之詩矣孔氏申毛意以首章為男年二十六
七女年十六七二章謂男年二十八九女年十
八九卒章謂三十之男二十之女鄭謂其實七
兮為初夏其實三兮為夏鄉晚頃筐塈之為夏
已晚皆穿鑿固滯之解鄭又云女年二十不嫁
明年仲春禮雖不備相奔不禁雖本周禮說然
不可從也詩三章皆興中有比集註云賦也亦
非是
小星惠及下也夫人無妬忌之行惠及賤妾進御於
君知其命有貴賤能盡其心矣
虞惇按鄭氏周禮九嬪註凡群妃御見之法月與
后妃其象也卑者宜先尊者宜後女御八十一人
當九夕世婦二十七人當三夕九嬪九人當一夕
三夫人當一夕后當一夕十五日而徧云自望後
反之
嘒彼小星三五在東肅肅宵征夙夜在公寔命不同(星)
(征東公同隔句韻)
朱註興也毛傳嘒微貎小星衆無名者三心五噣
四時更見鄭箋心在東方三月時也噣在東方正
月時也毛傳肅肅疾貎宵夜征行寔是也鄭箋
命禮命也
鄭箋衆星隨心噣在天猶衆妾随夫人進御於君也
肅肅然夜行或早或暮在於君所以次序進御者是
禮命之數不同也凡妾御於君不當夕蘇氏曰自
知卑賤不敢與夫人齒也
嘒彼小星維參與昴肅肅宵征抱衾與裯寔命不猶(昴)
(一名留今讀作留不從叶)
興也毛傳參伐也昴留也陸氏曰二星皆西方
宿也毛傳衾被也鄭箋裯牀帳也毛傳猶若
也
鄭箋衆無名之星亦随伐留在天不猶言尊卑異也
程氏曰賤妾進御於君是其僭恣可行而分限得
踰之時也乃能謹於抱衾與裯而知命之不猶則教
化至矣
小星二章章五句
虞惇按朱註此因詩所見以起興於義無所取
特取在東在公兩字之相應耳下章亦取與昴
與裯兩字相應此殊不然詩之興未有無所取
義者若僅以在東在公兩字相應為興則凡物
皆可興何獨取於三五參昴耶朱子每有興不
取義之說愚未敢從也三五在東註云三五言
其稀是即以三五為小星不主三心五噣之說
玩下章維參與昴參昴不得為小星則三五亦
不得即指小星矣今悉從毛鄭之舊又洪氏容
齋随筆謂妾御於君不應有抱衾與裯之事此
當為使臣行役之詩不知抱衾與裯尤於使臣
不合而寔命不同語涉怨望亦非二南之化也
凡後儒說經撥棄箋傳好立異說皆此之類也
略舉此以例其餘
江有汜美媵也勤而無怨嫡能悔過也文王之時江
沱之間有嫡不以其媵備數媵遇勞而無怨嫡亦自
悔也
公羊傳諸侯一取九女二國媵之以娣姪從
江有汜之子歸不我以不我以其後也悔(汜以紙韻悔)
(賄韻本通不必叶)
興也毛傳決復入為汜嚴氏曰江之有汜猶嫡
之有媵也鄭箋江水大汜水小然得並流似嫡媵
宜俱行之子謂嫡也婦人謂嫁曰歸以猶與也
江有渚之子歸不我與不我與其後也處
興也毛傳渚小洲也水岐成渚朱註處安也
江有沱之子歸不我過不我過其嘯也歌
興也毛傳沱江之别者鄭箋岷山道江東别為
沱朱註過謂過我而與俱也鄭箋嘯蹙口出聲
也嫡既覺自悔而歌
吕氏曰始則悔悟中則相安終則相歡言之敘也
李氏曰惟媵不敢怨故嫡能悔過大抵不怨者使人
悔過之道也陳氏曰小星之夫人惠及媵妾而媵
妾盡其心江沱之嫡惠不及媵妾而媵妾不怨蓋父
雖不慈子不可以不孝各盡其道而己矣
江有汜三章章五句
野有死麕惡無禮也天下大亂強暴相陵遂成淫風
被文王之化雖當亂世猶惡無禮也
朱註南國被文王之化女子有貞潔自守不為強
暴所汚者故詩人美之
野有死麕白茅包之有女懷春吉士誘之(包肴韻誘有)
(韻包通尤有為尤之上聲平上通韻不必叶麕春包誘)
(亦隔句韻)
興也毛傳郊外曰野陸氏曰麕獸名麞也毛
傳白茅取潔清也包裹也懷思也誘道也鄭箋貞
女欲吉士使媒人道成之
蘇氏曰野有死麕有欲用之猶以白茅包之而後行
今有女於此思以春適人亦必得吉士以禮道之而
後可疾時不然也
林有樸&KR0554;野有死鹿白茅純束有女如玉
興也毛傳樸&KR0554;小木也朱註鹿獸名沈氏曰
純聚也孔氏曰束縳也鄭箋如玉者取堅而潔
白
蘇氏曰將取樸&KR0554;死鹿以為用猶知以白茅純束而
取之况有女如玉而可不以禮成之乎孔氏曰言
不可汚以非禮
舒而脱脱兮無感我帨兮無使厖也吠(脱讀兑)
賦也毛傳舒徐也脱脱舒遲也感動也帨佩巾也
厖狗也
鄭箋貞女欲吉士以禮來脱脱然舒也又疾時無禮
強暴之男相劫脅奔走失節動其佩巾非禮相凌則
狗吠張氏曰此惡無禮之辭也但言無動我帨無
驚我厖則其凛然不可犯之意蓋可見矣
野有死麕三章二章章四句一章三句
虞惇按此詩毛鄭無大謬而歐陽氏駁之非也
誘道也儀禮射禮有誘射皆謂以禮道之東萊
云古人固有此訓詁者是也歐陽氏直以誘為
挑誘之誘失其旨矣其云人見男女之相誘而
淫亂者惡之末章遂道其淫奔之狀皆所謂以
文害辭也毛云凶荒則殺禮鄭云貞女欲令人
以白茅裹死麕為禮而來說亦太拘今不取又
魯齋王栢氏有二南相配圖黜何彼襛矣為王
風野有死麕為淫詩而白雲許謙氏又以此為
鄭衛之風皆非聖無法六經之蟊賊也并附論
於此云
何彼襛矣美王姬也雖則王姬亦下嫁於諸侯車服
不繫其夫下王后一等猶執婦道以成肅雝之德也
鄭箋下王后一等謂車乘厭翟勒面繢總服則褕
翟
何彼襛矣唐棣之華曷不肅雝王姬之車(襛今本訛作)
(穠唐石經作襛華音敷襛雝華車隔句韻)
興也毛傳襛猶戎戎也唐棣栘也肅敬雝和也
朱註何彼戎戎而盛乎唐棣之華也此何不肅雝乎
王姬之車也王姬下嫁於諸侯車服之盛如此而不
敢挾貴以驕其夫家故見其車者知其能敬且和以
執婦道也吕氏曰肅雝者王姬而曰車者不敢指
切之也
何彼襛矣華如桃李平王之孫齊侯之子(顧炎武曰首)
(章襛與雝韻此章矣與李韻古人用韻變化如此)
興也朱註李木名毛傳平正也武王女文王孫
適齊侯之子
孔氏曰文者諡之正名也稱之則隨德不一以德能
平正天下故稱平王大誥註受命曰寧王承平曰平
王周公稱文王為寧王成王亦稱武王為寧王皆主
受命而言天下既平則稱平王矣嚴氏曰言文王
之孫者見王姬肅雝之德其源流有自來也故此詩
為文王之風
其釣維河維絲伊緡齊侯之子平王之孫(緡真韻孫元)
(韻本通不必叶)
興也毛傳伊維緡綸也朱註絲之合而為綸猶
男之合而為昏也
徐氏曰前章言族類之貴先女後男尊王也此章言
昏姻之合先男後女從夫也吕氏曰其辭敵則不
驕亢可知胡氏春秋傳曰陽倡而隂和夫先而婦
隨天理也雖王姬之貴其當執婦道與公侯大夫士
庶人之女何異哉故舜為匹夫妻帝二女而其書曰
嬪于虞西周王姬嫁於諸侯亦執婦道成肅雝之德
而其詩曰曷不肅雝王姬之車自秦而後惟欲尊君
抑臣為治而不得其道至謂列侯尚公主使男事女
夫屈於婦逆陰陽之位遂至人倫悖於上風俗壊於
下又豈所以為治也
何彼禯矣三章章四句
虞惇按春秋有王姬歸于齊之文說者遂疑平
王即宜臼齊侯之子即襄公諸兒不知二南無
東遷以後詩也蘇氏云平王者周之先王豈文
王歟譬如商人謂湯武王蓋亦當時一號也至
於齊侯則武王之世太公望得稱齊侯矣况齊
襄公無道聖人刪詩决不列之於正風朱子力
排小序而於此獨從舊說誠有以也又按宋
彭汝礪疏云王姬下嫁諸侯猶執婦道其事在
下然本乃在乎上故詩曰平王之孫齊侯之子
惟有平德故人化之而有所不能踰惟有齊德
故人畏之而有所不敢違是更以齊侯為齊一
之侯亦與平王之義相配也先儒亦有主此說
者今以箋傳無文故不取又朱子明詩傳遺說
載朱子云詩疏謂武王有五男二女五男者左
傳邗晉應韓武之穆也與成王則五矣二女者
太姬下嫁陳胡公其一也何彼禯矣王姬下嫁
齊侯之子則二也此說亦可補箋傳之所未備
騶虞鵲巢之應也鵲巢之化行人倫既正朝廷既治
天下純被文王之化則庶類蕃殖蒐田以時仁如騶
虞則王道成也
彼茁者葭壹發五豝于嗟乎騶虞(詩末句不必用韻周)
(南于嗟麟兮亦不用韻不必強叶虞字叶兩音尤非是)
賦也孔氏曰茁草生茁然出也毛傳葭蘆也
鄭箋記蘆始出者著春田之早晚朱註發發矢也
毛傳豕牝曰豝虞人翼五豝以待公之發騶虞義
獸也白虎黑文不食生物有至信之德則應之
孔氏曰五豝惟一發則殺一而已仁心之至不忍盡
殺也朱註南國諸侯承文王之化修身齊家以治
其國而其仁民之餘恩又有以及於庶類故詩人述
其事而美之且嘆之曰此其仁心自然不由勉強是
真所謂騶虞矣
彼茁者蓬壹發五豵于嗟乎騶虞
賦也毛傳蓬草名豕一歲曰豵
吕氏曰彼茁者葭彼茁者蓬記蒐田之時所謂句芒
司節和風扇物草淺獸肥之候也一發五豝一發五
豵獸之多取之鮮也當時天壤之間和氣充塞庶類
蕃殖交於萬物有道而恩足以及禽獸皆可見矣非
騶虞自然之仁不足以當之也朱註文王之化始
於關雎而至於麟趾則化之入人者深矣形於鵲巢
而及於騶虞則澤之及物者廣矣蓋意誠心正之功
不息而久故其熏蒸透徹融液周徧自有不能已者
非智力之私所能及也郝氏曰周南以關雎始麟
趾終召南以鵲巢始騶虞終編詩者取德修瑞應之
義著王道之茂也
騶虞二章章三句
虞惇按此詩燕齊二家皆云騶虞天子掌鳥獸
官朱子詩序辨載賈誼新書曰騶者文王之囿
名虞者囿之司獸也嚴氏詩輯云月令季秋天
子乃教於田獵命僕及七騶咸駕左傳晉悼公
使程鄭為乘馬御六騶屬焉是騶為騶御也陳
氏曰射義天子以騶虞為節樂官備也則其為
虞官明矣獵以虞為主其實嘆文王之仁而不
斥言也今從毛鄭義諸說皆不取一發五豝集
註云猶言中必疊雙也竊意一發無中五豝之
理詩但主仁心不主善射姑從箋又按朱子
首章騶虞叶音牙次章騶虞叶五紅反竊意一
字可以兩音一篇不可兩叶行露誰謂女無家
之家亦然詩之末句可不用韻周南于嗟麟兮
亦不用韻可見也顧炎武詩本音云古人之詩
言盡而意長歌止而音不絶也故有句之餘有
章之餘如于嗟麟兮于嗟乎騶虞其樂只且文
王烝哉之類皆所謂章之餘也記曰言之不足
故長言之長言之不足故嗟嘆之凡章之餘皆
嗟嘆之辭可不入韻然合三數章歌之則章之
末句又未嘗不自為韻也此說得之北海孝廉
劉潢語虞惇云此詩當以于嗟乎句騶虞句乎
字虞字自為韻不必叶其說最有理合之秦風
于嗟乎不承權輿正相類但權輿本作二句而
此詩舊作二章章三句如此則章四句矣故未
敢遽更姑識於此亦以廣異聞云
召南十四篇四十章百七十七句
讀詩質疑卷二
