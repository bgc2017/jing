讀詩質疑卷七
太僕寺少卿嚴虞惇撰
鄭
鄭譜曰初宣王封母弟友於宗周畿内咸林之地
是為鄭桓公今京兆鄭縣是其都也又為幽王大
司徒甚得周衆與東土之人問於史伯曰王室多
故余懼及焉其何所可以逃死史伯曰其濟洛河
穎之間乎是其子男之國虢鄶為大虢叔恃勢鄶
仲恃險皆有驕侈怠慢之心加之以貪冒君若以
周難之故寄孥與賄不敢不許是驕而貪必將背
君君以成周之衆奉辭罰罪無不克矣若克二邑
鄢蔽補丹依疇歷華君之土也修典刑以守之唯
是可以少固桓公從之後三年幽王為犬戎所殺
桓公死之其子武公與晉文侯定平王於東都王
城卒取史伯所云十邑之地右洛左濟前華後河
食溱洧焉今河南新鄭是也武公又作卿士國人
宜之鄭之變風作漢書地理志土陿而險山居
谷汲男女亟聚會故其俗淫鄭詩曰出其東門有
女如雲又曰溱與洧方灌灌兮士與女方秉蕳兮
此其風也吳札聞鄭之歌曰美哉其細已甚民弗
堪也是其先亡乎程氏曰鄭本畿内之封因周
之衰兼有虢鄶自為列國變自近始故王後次之
錢氏曰王室東遷鄭為懿親又有定王之功盖
從周而東者也故次於王
緇衣美武公也父子並為周司徒善於其職國人宜
之故美其德以明有國善善之功焉
嚴氏曰子曰好賢如緇衣惡惡如巷伯詩之好賢
惡惡者多矣舉二詩者以其至者言之也
緇衣之宜兮敝予又改為兮適子之館兮還予授子之
粲兮
賦也毛傳緇黑色緇衣卿士聽朝之正服也鄭
箋緇衣居私朝之服也天子之朝服皮弁服朱註
宜稱也毛傳改更適之館舍粲餐也
朱註言子之服緇衣也甚宜敝則我將為子更為之
且將適子之館既還而又授子以粲好之無已也
孔疏敝改為兮願其常居此位常服此服也范氏
曰適子之館親之也鄭箋卿士之館在天子之宫
如今之諸廬也自館還在采地之都我則設餐以授
之愛之欲飲食之
緇衣之好兮敝予又改造兮適子之館兮還予授子之
粲兮
賦也毛傳好宜也鄭箋造為也
緇衣之蓆兮敝予又改作兮適子之館兮還予授子之
粲兮(蓆古祥龠反不從叶)
賦也毛傳蓆大也程氏曰蓆有安舒之義服稱
其德則安舒也
孔叢子孔子曰於緇衣見好賢之至
緇衣三章章四句
虞惇按顧炎武氏云敝予又改為兮還予授子
之粲兮敝字還字各作一句當作三章章六句
今據孔氏正義云句必聫字為言一字不制也
以詩者申志一字則言蹇而不會故詩之見句
少不減二則敝字還字宜略讀不得竟作一句
還予授粲毛傳頗紆曲今從箋
將仲子刺莊公也不勝其母以害其弟弟叔失道而公
弗制祭仲諫而公弗聽小不忍以致大亂焉
春秋傳鄭武公娶于申曰武姜生莊公及共叔叚
莊公寤生驚姜氏遂惡之愛共叔叚欲立之亟請
於武公公弗許及莊公即位為之請制公曰制巖
邑也他邑惟命請京使居之謂之京城太叔祭仲
曰都城過百雉國之害也公曰姜氏欲之焉避害
既而太叔命西鄙北鄙貳於已公子吕請除之公
曰無庸將自及太叔又收貳以為己邑至於廪延
子封曰可矣厚將得衆公曰不義不暱厚將崩太
叔完聚繕甲兵將襲鄭夫人將啟之公聞其期曰
可矣遂伐京叚入於鄢公伐諸鄢太叔出奔共
申公說鄭莊公欲陷弟叚授以大邑祭仲諫陽拒
之大夫原其情而刺之
將仲子兮無踰我里無折我樹把豈敢愛之畏我父母
仲可懷也父母之言亦可畏也(懷畏平去通韻)
賦也毛傳將請也仲子祭仲也踰越里居也二十
五家為里杞木名鄭箋懷私曰懷
嚴氏曰設為仲諫而公拒之之辭蘇氏曰異姓而
干公族以謀兄弟如踰里而折杞也吕氏曰辭雖
拒仲而意則與之蘇氏曰莊公非畏父母之言者
也欲必致叔於死耳叔之未襲鄭也有罪而未至於
死是以諫而不聽諫而不聽非愛之也未得所以殺
之也未得所以殺之而不禁而曰畏我父母君子知
其不誠也故因其言而記之夫因其言而記之者以
示得其情也莊公豈真不忍者哉
將仲子兮無踰我牆無折我樹桑豈敢愛之畏我諸兄
仲可懷也諸兄之言亦可畏也
賦也毛傳牆垣也諸兄公族也
將仲子兮無踰我園無折我樹檀豈敢愛之畏人之多
言仲可懷也人之多言亦可畏也
賦也孔疏園者圃之藩毛傳檀彊韌之木也
將仲子三章章八句
虞惇按朱子以論語有鄭聲淫之語故於鄭國
風大半以為淫詩如此詩引莆田鄭氏曰此淫
奔者之辭也今按春秋傳鄭伯為衛侯故如晉
子展賦將仲子兮鄭伯享趙孟子太叔賦野有
蔓草鄭六卿餞韓宣子子齹賦野有蔓草子太
叔賦褰裳子游賦風雨子旗賦有女同車子柳
賦蘀兮此六詩朱子皆以為淫奔之詩而當時
皆見美於叔向趙孟韓宣子而伯有賦鶉之奔
奔則趙孟譏之以為牀第之言不踰閾則知淫
詩固不可賦於宴饗之時而此六詩絶非淫奔
之詩也然則小序之言信矣
叔于田刺莊公也叔處于京繕甲治兵以出于田國
人說而歸之
嚴氏曰二叔于田皆美叔段之才武而序皆以為
刺莊公盖與春秋書鄭伯克段譏失教之意同知
序經聖人之手矣說詩不用序則叔于田皆為美
叔段椒聊為美桓叔矣叔叚桓叔可美也乎哉
叔于田巷無居人豈無居人不如叔也洵美且仁
賦也毛傳叔大叔叚也鄭箋于往也毛傳田
取禽也巷里塗也鄭箋洵信也
歐陽氏曰叔出於田則所居之巷若無人矣非實無
人雖有而不如叔之美且仁也孔疏國人注心於
叔悦之若此而公不知禁故刺之
叔于狩巷無飲酒豈無飲酒不如叔也洵美且好
賦也毛傳冬獵曰狩
叔適野巷無服馬豈無服馬不如叔也洵美且武(野神)
(與反馬莫補反)
賦也鄭箋適之也郊外曰野服馬猶乘馬也
吕氏曰叚不義而得衆國人稱之以得衆心為仁以
飲酒為好以善服馬為武王士稹曰此詩當是叔
叚黨羽嬖倖之屬造作以愚國人者而非國人愛之
稱之也漢淮南王之伍被左吳明宸濠之李士實劉
養正甘佐畔逆互相推戴皆此類也觀其後公子封
伐京京人叛叔叚則豈國人果說而歸之哉
叔于田三章章五句
虞惇按此詩朱註從序說而末又云疑此亦民
間男女相說之辭當以前說為正
大叔于田刺莊公也叔多才而好勇不義而得衆也
蘇氏曰二詩皆曰叔于田故此加大以别之非謂
叚為大叔也不知者又加大於首章失之矣范
氏曰莊公之於叚稔其惡而欲斃之也故春秋書
克段于鄢以罪鄭伯詩人言叔多才好勇而得衆
心以深咎莊公夫叚之惡易知而莊公之罪難見
故春秋書鄭伯而詩人刺其君皆夲其所起以罪
之所以為世戒也
叔于田乘乘馬執轡如組兩驂如舞叔在藪火烈具舉
襢裼暴虎獻于公所將叔無狃戒其傷女(藪古色主反)
(狃字不入韻)
賦也朱註車衡外兩馬曰驂如舞者諧和中節御
之善也毛傳藪澤禽之府也陳氏曰火火田也
朱註烈熾盛貎毛傳具俱也襢裼肉袒也暴空手
摶之也孔疏公所君所也將請也毛傳狃習也
朱註國人戒之曰請叔無習此事恐其或傷汝也盖
叔多才好勇而人愛之如此
叔于田乘乘黃兩服上襄兩驂雁行叔在藪火烈具楊
叔善射忌又良御忌抑磬控忌抑縱送忌(射古音樹後)
(同)
賦也毛傳乘黃四馬皆黃也朱註衡下夾轅兩
馬曰服鄭箋襄駕也上駕馬之最良也雁行驂與
中服相次序也朱註揚起也忌抑皆語辭毛傳
騁馬曰磬止馬曰控朱註舍拔曰縱覆彇曰送
叔于田乘乘駂兩服齊首兩驂如手叔在藪火烈具阜
叔馬慢忌叔發罕忌抑釋掤忌抑鬯弓忌(駂俗本誤作)
(鴇慢諫韻罕旱韻上去通韻弓古音肱後並同)
賦也毛傳驪白雜毛曰駂齊首馬首齊也鄭箋
如手如左右手相佐助也毛傳阜盛慢遲也鄭
箋發發矢也毛傳罕希也朱註釋解也孔疏
掤矢筩盖春秋傳作冰朱註鬯弓囊也鄭箋馬
行遲發矢希矣覆矢弢弓田事畢朱註美其從容
整暇如此
鄭氏曰叚以國君介弟之親京城太叔之貴而所好
者馳騁弋獵也所矜者襢裼暴虎也所賢者射御足
力也出而人思之者飲酒服馬之儔也氣習至此而
又恃君母之愛玩於莊公之惟其所欲而莫之誰何
也欲不為叛得乎是則置叚於必亂之地者莊公也
大叔于田三章章十句
清人刺文公也高克好利而不顧其君文公惡而欲
遠之不能使高克將兵而禦狄于竟陳其師旅翺翔
河上久而不召衆散而歸高克奔陳公子素惡高克
進之不以禮文公退之不以道危國亡師之夲故作
是詩也
春秋閔公二年鄭棄其師左氏傳鄭人為之賦清
人孔疏閔公二年狄入衛衛在河北鄭在河南
恐其渡河侵鄭故使高克禦之
清人在彭駟介旁旁二矛重英河上乎翺翔(彭古音旁)
(英古音央後並同不從叶)
賦也鄭箋清者高克所帥衆之邑也毛傳彭河
上地鄭之郊也鄭箋駟四馬也毛傳介甲也
孔疏駟介四馬被甲也旁旁馳驅不息也鄭箋二
矛酋矛夷矛也毛傳英矛飾也孔疏二矛並建
其飾重累朱註翺翔遊戲之貎鄭氏曰擁大衆
而無所事不為亂則潰散耳
清人在消駟介麃麃二矛重喬河上乎逍遥
賦也毛傳消河上地麃麃武貎朱註矛之上勾
曰喬所以懸英也英敝而盡所存者喬而已
清人在軸駟介陶陶左旋右抽中軍作好(軸轉平聲音)
(㒋平上入通韻)
賦也毛傳軸河上地董氏曰陶陶樂而自適也
鄭箋左謂御者右車右也朱註旋廻旋也抽拔
刃也鄭箋中軍將也
嚴氏曰師久不歸屢遷其處故自彭而消自消而軸
鄭箋高克久不得歸日使御者習旋車車右抽刃
自居中央為軍之容好而已兵車之法將居鼓下故
御者在左吕氏曰師久不歸無所聊頼姑遊戲以
自樂而已投石超距勝之兆也左旋右抽潰之兆也
不言已潰而言將潰其詞深其情危矣胡氏曰人
君擅一國之名寵生殺予奪惟我所制耳使克不臣
之罪已著按而誅之可也情狀未明黜而遠之可也
愛惜其才以禮馭之可也烏有假以兵權委諸境上
坐視其失伍離次而莫之恤乎春秋書鄭棄其師責
之深也
清人三章章四句
羔裘刺朝也言古之君子以風其朝焉
羔裘如濡洵直且侯彼其之子舍命不渝(侯音胡集註)
(濡侯渝俱叶二音不可曉)
虞惇曰賦而興也朱註羔裘大夫服也毛傳濡
潤澤也朱註直順也孔疏韓詩侯美也鄭箋
舍猶處也毛傳渝變也鄭箋不渝謂守死善道
見危授命也孔疏刺今朝廷無此人
歐陽氏曰上兩言述羔裘之美下兩言稱其人之善
羔裘豹飾孔武有力彼其之子邦之司直
賦而興也毛傳豹飾緣以豹皮也孔疏禮君用
純物臣下之故袖飾異皮毛傳司主也朱註豹
武而有力故服其所飾之裘者如之
羔裘晏兮三英粲兮彼其之子邦之彦兮
賦而興也毛傳晏鮮盛貎朱註三英裘飾也粲
光明貎毛傳彦士之美稱歐陽氏曰言稱其服
也
羔裘三章章四句
虞惇按毛傳侯君也鄭箋言古朝廷之臣皆忠
直且君也稱大夫為君於理不順正義載韓詩
說云侯美也今用之三英粲兮毛傳俱以三英
為三德亦衍說三章首句於六義屬賦但詩意
似又以洵直且侯起舍命不渝孔武有力起邦
之司直亦兼取興義故今云賦而興也申公說
鄭子皮卒子産思之追頌焉亦附會之說也
遵大路思君子也莊公失道君子去之國人思望焉
遵大路兮摻執子之袪兮無我惡兮不寁故也(平去通)
(韻)
賦也毛傳遵循摻擥袪袂也寁速也朱註故舊
也朱氏曰君子去其國國人思而望之於其循大
路而去也攬持其袪以留之曰子無惡我而不留故
舊不可以遽絶也
遵大路兮摻執子之手兮無我魗兮不寁好也(平上通)
(韻路字不入韻)
賦也毛傳魗醜同棄也蘇氏曰好舊好也
錢氏曰不言惡君而言惡我詩人之忠厚也言故言
好不止為留賢亦所以諷君也吕氏曰武公之朝
蓋多君子矣至於莊公尚權謀專武力氣象一變左
右前後無非祭仲高渠彌祝𣆀之徒也君子安得而
不去之乎不寁好也詩人豈徒勉君子遲遲其行也
感於事變而懷其舊者深矣
遵大路二章章四句
虞惇按不寁故也箋云以莊公不速於先君之
道使我然義頗難曉集註淫婦為人所棄故於
其去而留之引宋玉賦遵大路兮攬子袪之句
為証不可從也
女曰鷄鳴刺不說德也陳古義以刺今不說德而好
色也
女曰鷄鳴士曰昧旦子興視夜明星有爛將翺將翔弋
鳬與雁
賦也吕氏曰昧晦旦明也昧旦天欲旦晦明未辨
時也歐陽氏曰子婦人謂其夫也蘇氏曰明星
啟明也鄭箋弋繳射也朱註鳬水鳥
毛傳夫婦相警覺以夙興言不留色也鄭箋無事
則往弋射鳬雁以待賓客為燕具歐陽氏曰此古
賢夫婦相警勵以勤生之辭
弋言加之與子宜之宜言飲酒與子偕老琴瑟在御莫
不静好(宜魚何反)
賦也蘇氏曰加中也史記以弱弓微繳加諸鳬雁
之上是也朱註宜和其所宜也内則雁宜麥之屬
是也朱註射者男子之事中饋者婦人之職也既
得鳬雁以歸則當和其滋味之宜以之飲酒相樂而
琴瑟之在御者亦莫不安静而和好言樂而不淫也
毛傳君子無故不徹琴瑟
知子之來之雜佩以贈之知子之順之雜佩以問之知
子之好之雜佩以報之(來贈韻未詳集註俱叶入聲恐)
(非是)
賦也朱註來之謂致其來者毛傳雜佩珩璜琚
瑀衝牙之屬鄭箋贈送也朱註順愛也毛傳
問遺也
蘇氏曰苟子有所招來而與之友者吾將為子解雜
佩以贈之歐陽氏曰勉君子不獨厚於室家又當
親賢友善而因物以結其歡心所謂說德而不好色
也刺時之不然
女曰鷄鳴三章章六句
虞惇按經文與子宜之與子偕老知子之來之
皆婦人語其夫之辭而毛鄭皆以為賓客末章
云與異國賓客燕時雖無此物猶言之以致其
厚意衍說也今從歐陽氏及集註
有女同車刺忽也鄭人刺忽之不昏於齊太子忽嘗
有功于齊齊侯請妻之齊女賢而不取卒以無大國
之助至於見逐故國人刺之
春秋傳鄭昭公之敗北戎也齊人將妻之昭公辭
祭仲曰必娶之君多内寵子無大援將不立弗從
莊公卒昭公出奔衛孔疏齊侯前欲以文姜妻
忽及其敗戎師復欲以他女妻忽再請之此言齊
女賢而不取謂復請妻者非文姜也
有女同車顔如舜華將翺將翔佩玉瓊琚彼美孟姜洵
美且都(華音敷翔姜琚都隔句韻)
賦也孔疏親迎之禮與婦同車毛傳舜木槿也
孟姜齊女也朱註都閑雅也
鄭箋國人以忽不娶齊女故稱同車之禮齊女之美
以刺之
有女同行顔如舜英將翺將翔佩玉將將彼美孟姜德
音不忘
賦也毛傳英猶華也孔疏將將玉佩聲也
吕氏曰不借助於大國而自求多福忽非奮然有是
志也使誠有是志而深求其實則質之弱固可強而
所以持國者固無待於外助也惟其為善有名而無
情故卒見逐於祭仲而為詩人所閔此功利之說所
以多勝而信道者所以益寡嚴氏曰突挾宋之援
以逐忽故國人惜忽之無援而作此詩也
有女同車二章章六句
虞惇按集註此亦淫奔之詩不可從
山有扶蘇刺忽也所美非美然
虞惇按此與狡童褰裳三篇疑皆為祭仲足而作
錢澄之云據左傳祭封人仲足有寵於莊公莊公
使為卿為公娶鄧曼蓋嬖倖之臣也仲雖為卿詩
人本其進身之始而醜之故目以狂且狡童
山有扶蘇隰有荷華不見子都乃見狂且(華音敷)
興也毛傳扶蘇扶胥小木也荷華扶渠也其華菡
萏子都世之美好者也狂狂人也且辭也
鄭箋喻忽不任用賢者反任用小人吕氏曰山宜
有扶蘇者也隰宜有荷華者也朝宜有賢俊者也今
觀昭公之朝則所美非美可知矣
山有橋松隰有游龍不見子充乃見狡童
興也孔疏橋喬同高也鄭箋游放縱也毛傳
龍紅草也朱註子充猶子都也鄭箋狡童有貎
而無實
山有扶蘇二章章四句
虞惇按此詩之興毛鄭異說毛云喻高下大小
得其宜然扶蘇非大木則其說謬矣鄭云喻小
人在上君子在下以下章例之則橋松非惡木
也鄭又因此轉以橋松喻大臣無恩游龍喻小
臣放恣皆曲為之說非詩本旨末二句鄭氏得
之毛以狡童指昭公亦非也說見下篇狡童朱
註此淫女戲其所私之語不可從
蘀兮刺忽也君弱臣強不唱而和也
蘀兮蘀兮風其吹女叔兮伯兮倡予和女(吹古昌戈反)
虞惇曰比而興也毛傳蘀槁也鄭箋槁謂木葉
也木葉槁待風乃落叔伯羣臣相謂也羣臣自以強
弱相服女倡矣我則將和之
吕氏曰昭公微弱孤危其羣臣相謂國勢如槁葉之
待衝風難將及矣叔兮伯兮蓋各自為謀耳倡我則
我其和汝要汝矣盖君不能倡故其下自相倡和也
蘇氏曰子苟倡予將和女盖各有異志矣
蘀兮蘀兮風其漂女叔兮伯兮倡予要女
比而興也朱註漂飄同吕氏曰要結也
蘀兮二章章四句
虞惇按朱註此淫女之辭叔伯男子字也曰叔
曰伯應非一人不問叔伯而即欲相從於理不
可訓倡予和汝毛鄭小異今參蘇吕二家詩以
蘀兮比國勢之危而即以為倡和之興故云比
而興也
狡童刺忽也不能與賢人圖事權臣擅命也
彼狡童兮不與我言兮維子之故使我不能餐兮
賦也虞惇曰狡童權臣祭仲之屬也子斥昭公也
昭公信狡童而不與賢臣圖事故詩人憂之
彼狡童兮不與我食兮維子之故使我不能息兮
賦也蘇氏曰食禄也毛傳不與賢人共食禄
朱註息安也
范氏曰昭公孤危將亡君子憂之至於不能餐息愛
君之至也夫不與我言不與我食則棄賢可知也然
賢人豈以君之不知而浩然忘之哉亦盡其忠愛以
憂之而已
狡童二章章四句
虞惇按史記箕子作麥秀之歌曰麥秀漸漸兮
禾黍油油彼狡童兮不與我好兮所謂狡童者
紂也後之說詩者援此以證鄭風之狡童為刺
昭公愚以為不然鄭風山有扶蘇狡童褰裳三
詩皆為昭公而作山有扶蘇之序曰山有扶蘇
刺忽也所美非美然其詩曰不見子充乃見狡
童言昭公所美非美不見賢人而見小人也既
以小人為狡童則此篇狡童亦應指小人一也
狡童之序曰狡童刺忽也不能與賢人圖事權
臣擅命也其詩曰彼狡童兮不與我言兮維子
之故使我不能餐兮子指昭公也既以昭公為
子又以昭公為狡童屬文之體不應如是且詩
人以昭公之故至於不能餐息忠愛之意宛然
豈有以狡童目其君之理二也褰裳之序曰褰
裳思見正也狂童恣行國人思大國之正己也
其詩曰狂童之狂也且夫自祭仲逐忽立突突
欲殺仲不克出奔忽歸於鄭為高渠彌所弑子
亹立而被殺祭仲復立子儀其後傅瑕弑子儀
而復納突二十餘年中忽突亹儀旋出旋入旋
立旋弑方且惴惴奔亡救死之不暇而祭仲高
渠彌之屬專制國柄生殺在手置君如奕棋豈
非所謂狂童恣行乎褰裳之狂童不指突忽則
此篇之狡童亦不應指昭公三也詩所云狡童
即昭公之所美非美者是也彼狡童兮者嘆昭
公之信彼狡童而不與賢人圖事也其詞雖若
與秀麥相類而意各有屬不得以箕子為證近
代錢澄之田間詩學略見及此朱子詩序辨極
論狡童之不可以目君而又以此為淫女見絶
而戲其人之辭意主排擊小序亦未可從也
褰裳思見正也狂童恣行國人思大國之正己也
虞惇按春秋魯桓公十一年鄭祭仲逐忽而立突
忽奔衛十五年突欲殺祭仲不克出奔蔡忽歸鄭
十七年高渠彌弑忽立公子亹十八年齊人殺子
亹祭仲逆子儀於陳而立之莊公十四年傅瑕殺
子儀而納突所謂狂童恣行也出其東門序云公
子五争即指此也
子惠思我褰裳涉溱子不我思豈無他人狂童之狂也
且
賦也嚴氏曰子斥大國之人也毛傳惠愛也溱
水名虞惇曰狂童祭仲之屬也朱註且語辭
歐陽氏曰大國有惠而思正我亂者褰裳涉溱而來
即至矣不難也李氏曰亂臣賊子人人得而誅之
縱爾不我思豈無大國聲大義以正我者哉盖激之
也朱氏曰所以然者狂童之狂已甚而不可緩也
黃氏曰忽突微弱不能自存而祭仲諸人恣為狂
狡之行專擅廢立弄其君於股掌之上故國人思大
國之正己而怨諸侯之不我救也
子惠思我褰裳涉洧子不我思豈無他士狂童之狂也
且
賦也毛傳洧水名鄭箋他士猶他人也
褰裳二章章五句
虞惇按狂童恣行毛鄭以下皆指突忽争國其
實不然說已見上褰裳涉溱鄭云告難他國豈
無他人鄭云先嚮齊晉宋衛後之荆楚皆曲說
毛以士為事亦非也朱註謂淫女戲其所私之
人不可從
丰刺亂也昏姻之道缺陽倡而隂不和男行而女不
隨
虞惇按陽倡而隂不和其說似迂盖講師附益之
文
子之丰兮俟我乎巷兮悔予不送兮(巷古胡貢反平去)
(通韻)
賦也鄭箋子謂親迎者毛傳丰豐滿也巷門外
也鄭箋有親迎我者面貌丰丰然出門而待我於巷
中悔乎我不送是子而去也孔疏男子親迎而女
有異志不從後乃追悔此陳其辭也
子之昌兮俟我乎堂兮悔予不將兮
賦也毛傳昌盛壯貌將行也
孔疏士昏禮主人揖賓入於廟主人升堂西面賓升
堂北面奠雁再拜稽首降出婦從降自西階是則士
禮受女於廟堂庶人雖無廟亦當受女於寢室
衣錦褧衣裳錦褧裳叔兮伯兮駕予與行
賦也鄭箋褧襌也毛傳叔伯迎己者
鄭箋中衣裳用錦而上加襌縠焉庶人之妻嫁服也
士妻䊷衣纁袡以前之悔今則叔也伯也來迎己者
從之志又易也孔疏言服飾盛備若復駕車而來
我則與之行矣
裳錦褧裳衣錦褧衣叔兮伯兮駕予與歸
賦也
丰四章二章章三句二章章四句
虞惇按俟我于堂鄭易堂為棖疏引王肅述毛
說今從之
東門之墠刺亂也男女有不待禮而相奔者也
東門之墠茹藘在阪其室則邇其人甚遠
賦也毛傳東門城東門也墠除地町町者茹藘茅
蒐也吕氏曰爾雅陂者曰阪
朱註門之旁有墠墠之外有阪阪之上有草誌其所
欲奔之處也室邇人遠者思之切欲奔而未得間也
東門之栗有踐家室豈不爾思子不我即(即古子悉反)
(後並同)
賦也毛傳栗行上栗也朱註踐行列貌毛傳
即就也
朱註門之旁有栗栗之下有成行列之家室亦識其
處也嚴氏曰女欲奔而未得望男之來就已也
東門之墠二章章四句
虞惇按毛以東門之墠喻男女之際近而易茹
藘在阪遠而難鄭以茹藘在阪為易越而出有
踐家室為栗在淺家室之内易竊取皆曲說今
從朱
風雨思君子也亂世則思君子不改其度焉
風雨淒淒鷄鳴喈喈既見君子云胡不夷
虞惇曰比也朱註淒淒寒凉之氣喈喈聲也毛
傳夷悦也
毛傳風且雨淒淒然鷄猶守時而鳴喈喈然鄭箋
喻君子雖居亂世不變改其節度孔疏今世無復
此人得見之則心悦也
風雨瀟瀟鷄鳴膠膠既見君子云胡不瘳
比也毛傳瀟瀟暴疾也錢氏曰膠膠聲雜也
毛傳瘳愈也
風雨如晦鷄鳴不已既見君子云胡不喜(上去通韻)
比也毛傳晦昏也鄭箋鷄不為如晦而止不鳴
黃氏曰稱仁誦義於閒暇之時變節易慮於緩急
之際則不可以託六尺寄百里今曰亂世思不改其
度意當時之士皆隨世俛仰無歲寒之操者也噫顛
沛而不違仁然後為仁之至舉足而不忘親然後為
愛親之篤此詩人所以思君子於衰亂之世歟
風雨三章章四句
虞惇按朱註以此為淫奔之詩詩序辨又云此
詩輕佻狎暱非思賢之意下篇子衿亦辭氣儇
薄竊意輕佻儇薄鄭聲則然而非其所以聲也
離騷之言美人言公子言蹇修亦可目之為儇
薄亦豈其男女相贈答耶說詩而以辭害志則
屈原宋玉之賦皆淫邪之作矣愚之於朱子不
敢以苟同者如此
子衿刺學校廢也亂世則學校不修焉
孔疏學校廢者謂鄭國之人廢於學問耳非廢毁
學宫也
青青子衿悠悠我心縱我不往子寧不嗣音
賦也毛傳青衿青領也學子之所服鄭箋禮父
母在衣純以青嗣續也朱註音聲問也
歐陽氏曰學校廢士相與棄業朋友不復羣居故不
相見而思之蘇氏曰其留者念其去者而責之曰
我雖不往見子子曷不傳聲問於我乎孔疏責其
遺忘己也
青青子佩悠悠我思縱我不往子寧不來(佩隊韻思支)
(韻來灰韻平去通韻不必叶)
賦也毛傳佩佩玉也士佩瓀珉而青組綬不來者
不一來也錢氏曰禮有來學而無往教
挑兮逹兮在城闕兮一日不見如三月兮
賦也李氏曰挑逹往來輕肆之貌鄭箋人廢學
業但好登城闕以候望為樂
吕氏曰士之於學不可一日忘廢一日忘之則其志
荒放辟邪侈之心勝之矣鄭箋君子之學以文會
友以友輔仁獨學而無友則孤陋而寡聞故思之甚
程氏曰治世則庠序之教行有法以率之不率教
者移屏不齒又禮義廉讓之風所漸陶父兄朋友之
義所勸督故人莫不強進於學及夫亂世上不復主
其教則無以率之風俗雜亂浮偷父兄所教者趨利
朋友所習者從時故人莫不肆情廢惰為自棄之人
雖有賢者欲強之於學亦豈能也但悲傷之而已
王氏曰世之亂生於上之人不學而莫知反夲以救
之顧顛沛於末流以紓目前之患而以學為不切於
世務此學校所以廢也
子衿三章章四句
虞惇按集註此亦淫奔之詩也今者鄭風如將
仲子之刺莊有女同車之刺忽風雨之思君子
子衿之刺學校廢朱子皆以為淫詩而他日賦
白鹿洞則云廣青衿之遺問樂菁莪之長育亦
自與其言相枘鑿矣毛傳以嗣音為嗣習誦歌
絃舞亦不若鄭氏說為長
揚之水閔無臣也君子閔忽之無忠臣良士終以死
亡而作是詩也
揚之水不流束楚終鮮兄弟維予與女無信人之言人
實迋女
興也鄭箋鮮寡也毛傳迋誑也
嚴氏曰悠揚之水不能流轉束楚猶忽之微弱不能
號令臣下也孔疏兄弟争國親戚相疑唯我與女
二人而已既無賢臣多被欺誑故又誡之許氏曰
他人離間之言乃無實而誑女決不可信也鄭箋
作此詩者同姓之臣也錢氏曰按左傳原繁謂厲
公曰莊公之子猶有八人則昭公兄弟不得為鮮言
鮮者無與同心者也
揚之水不流束薪終鮮兄弟維予二人無信人之言人
實不信(平去通韻)
興也鄭箋二人我與女也
朱氏曰兄弟既不相容所與親者二人而已然亦不
能自保於讒間此其所以亡也吕氏曰忽既微弱
強公子復多其臣大抵懷二心而外市僅有一二人
實心向之者乃暗於情偽不知所倚故提耳而告之
揚之水二章章六句
虞惇按揚之水與王風正同皆喻微弱之意毛
固失之鄭亦未盡得也朱註云此淫者要結之
辭兄弟婚姻之稱因曲引曾子以附會兄弟之
解不可從也
出其東門閔亂也公子五爭兵革不息男女相棄民
人思保其室家焉
虞惇按鄭風刺亂之詩丰東門之墠出其東門溱
洧凡四篇此篇序云閔亂也餘三篇皆曰刺亂也
所謂亂者乃淫亂之亂非喪亂也故班固地理志
引此詩出其東門有女如雲以為男女聚會之証
後世講師不達此旨誤以為閔喪亂遂附益兵革
不息民人相棄思保其室家等語於是全詩之義
俱失凡此類皆當以序之首句為定餘俱削之可
也逸齋曰先儒以東門蔓草繫之昭公殆非也
東門序言公子五爭蔓草序言民竆於兵革且五
爭自魯桓公十一年至莊公十四年首尾共二十
年可謂窮於兵革矣而桓公十七年昭公已卒二
詩乃五爭既畢之後豈得繫之昭公蓋厲公時詩
也申公說鄭之貞士宜其室家不染淫俗而作
此詩
出其東門有女如雲雖則如雲匪我思存縞衣綦巾聊
樂我員
賦也朱註如雲美且衆也毛傳縞白色綦蒼艾
色朱註縞衣綦巾女服之貧陋者員云同語辭也
虞惇曰東門男女會聚之處也有女如雲女之遊
蕩而淫佚者此如雲之女非我思所存也我自有綦
縞之妻雖貧且陋聊可娛樂如是足矣何必以美色
為悅哉蓋睹時俗之淫亂而有羞惡懲艾之心此序
所為閔亂也
出其闉闍有女如荼雖則如荼匪我思且縞衣茹藘聊
可與娛
賦也毛傳闉曲城也闍城臺也鄭箋荼茅秀也
毛傳茹藘茅蒐之染女服也娛樂也
出其東門二章章六句
虞惇按此詩毛鄭泥序男女相棄民人思保室
家之語其訓釋多失本義如鄭以有女如雲為
從風無定毛以匪我思存為不存救急又以如
荼為喪服以聊樂我員為時人見其相棄願其
還自配合鄭以己妻時亦絶去願得少留以暫
相樂皆求詩之過也朱集註頗為得之其云人
見淫奔之女而作此詩亦未然有女如雲大概
是女之遊蕩者非必定指淫奔也
野有蔓草思遇時也君之澤不下流民窮於兵革男
女失時思不期而會焉
吕氏曰君澤不下流盖講師見零露之語從而附
益之虞惇按男女失時思不期而會猶未至於
淫奔也故序不曰刺亂
野有蔓草零露溥兮有美一人清揚婉兮邂逅相遇適
我願兮(平上去通韻)
朱註賦而興也毛傳蔓延也鄭箋零落也毛
傳漙漙然盛多也清揚眉目之間婉然美也邂逅不
期而會也
鄭箋蔓草有露謂仲春之時周禮仲春之月令會男
女之無夫家者歐陽氏曰男女昏娶失時思邂逅
於草野之間而賦之
野有蔓草零露瀼瀼有美一人婉如清揚邂逅相遇與
子偕臧
賦而興也毛傳瀼瀼盛貌朱註偕臧各得其所
欲也
野有蔓草二章章六句
虞惇按蘇氏詩解據左傳子太叔賦野有蔓草
遂專以此為澤不下流之詩不知古人賦詩斷
章未可據以為定也說苑孔子之郯遭程子於
塗顧子路取束帛以赠賦此詩恐亦斷章之意
今從毛鄭舊說
溱洧刺亂也兵革不息男女相棄淫風大行莫之能
救焉
詩序辨鄭俗淫亂乃其風聲氣習流傳已久不為
兵革不息男女相棄而後然孔疏詩止乎禮義
而變風所陳多姦淫之狀何也男淫女奔傷化敗
俗詩人所陳者亂狀淫形時政之疾病也所言者
忠規切諫救世之藥石也尚書之三風十愆疾病
也詩人之四始六義救藥也若夫疾病尚輕有可
生之道則醫之治也用心銳扁鵲之療太子是也
疾病已重有將死之勢則醫之治也用心緩秦和
之視平公是也詩人救世亦猶是矣典刑未亡覬
可追改則箴規之意切鶴鳴沔水殷勤而責王也
淫風大行莫之能救則匡諫之志微溱洧桑中咨
嗟嘆息而已不敢望其存也
溱與洧方渙渙兮士與女方秉蕑兮女曰觀乎士曰既
且且往觀乎洧之外洵訏且樂維士與女伊其相謔赠
之以勺藥(渙蕑平去通韻)
朱註賦而興也毛傳渙渙春水盛也蕑蘭也訏大
也鄭箋伊因也毛傳勺藥香草也
鄭箋仲春之時冰已釋水則渙渙然男女感春氣並
出託采芬香之草為淫佚之行女問於士曰盍往觀
乎士曰已觀矣未從之也女復要之曰且更往觀乎
洧之外信寬大而可樂也於是男則往也士女往觀
因相戲謔其别則送女以勺藥結恩情也吕氏曰
韓詩注鄭國之俗三月上巳之溱洧兩水之上招魂
續魄秉蘭草以祓除不祥勺藥離草也言相離别贈
此草也
溱與洧瀏其清矣士與女殷其盈矣女曰觀乎士曰既
且且往觀乎洧之外洵訏且樂維士與女伊其將謔贈
之以勺藥
賦而興也毛傳瀏深貌殷衆也鄭箋將大也
溱洧二章章十二句
虞惇按朱註此淫奔者自敘之辭今詩女曰觀
乎士曰既且維士與女伊其相謔明是詩人作
此以刺之非士與女自敘也詳見鄘風桑中篇
又朱註鄭詩二十有一而淫奔之詩不翅七之
五今按將仲子遵大路有女同車山有扶蘇蘀
兮狡童褰裳風雨出其東門子衿揚之水皆各
指一事而註皆以為淫奔之詩東門之墠溱洧
皆刺淫之詩而註皆以為淫奔者所自作盖其
意泥於鄭聲淫之一言遂若鄭國之俗無一人
之不淫而鄭國之詩無一篇不為淫奔而作者
恐亦不免於固哉高子之為詩也今既著其意
於每篇之下而復具論之如此更按魯齋王
栢氏祖述朱子之說既以鄭衛風為淫奔之詩
而又以聖人明言放鄭聲決無存淫奔之詩之
理於是謂秦人焚書之後詩決不能獨全夫子
刪去之詩容有存於閭巷浮薄之口者漢儒病
其亡逸妄取而攛雜之以足三百之數莫若盡
舉而削去之召南之野有死麕邶之静女鄘之
桑中衛之氓有狐王之丘中有麻大車鄭之將
仲子遵大路有女同車山有扶蘇蘀兮狡童褰
裳東門之墠丰風雨子衿野有蔓草溱洧秦之
晨風齊之東方之日唐之綢繆葛生陳之東門
之池東門之枌東門之揚防有鵲巢月出株林
澤陂共三十有二篇皆王氏之所削也竊意六
經經聖人手定學者即有所疑亦當謹而存之
以附於不知而闕之義何乃公肆狂悖奮筆刊
削自用自專非聖無法斯之謂矣
鄭國二十有一篇五十三章二百八十三句
讀詩質疑卷七
