讀詩質疑卷十四
太僕寺少卿嚴虞惇撰
曹
鄭譜曰曹者禹貢兖州陶丘之北地名周武王既
定天下封弟叔振鐸於曹今曰濟隂定陶是也其
封域在雷夏菏澤之野昔堯嘗遊成陽死而葬焉
舜漁於雷澤民俗始化其遺風重厚多君子務稼
穡薄衣食以致畜積夾於魯衞之間又寡於患難
末時富而無教乃更驕侈十一世當周惠王時政
衰昭公好奢而任小人曹之變風始作
蜉蝣刺奢也昭公國小而迫無法以自守好奢而任
小人將無所依焉
嚴氏曰奢則國必敝刺奢而言衣裳楚楚者舉一
端也
蜉蝣之羽衣裳楚楚心之憂矣於我歸處
毛傳興也蜉蝣渠略也朝生夕死楚楚鮮明貎
鄭箋昭公之朝其羣臣皆小人也徒整飾其衣裳不
知死亡之無日如渠略然朱註此喻人之玩細娱
而忘遠慮者也吕氏曰賢者憂其君之將亡曰儻
無所依其於我歸處乎嚴氏曰見當時在位無一
可依仗者蓋慘然以亡國為憂也
蜉蝣之翼采采衣服心之憂矣於我歸息(服蒲北反)
興也朱註采采華飾也
蜉蝣掘閱麻衣如雪心之憂矣於我歸說
興也孔疏掘閱掘地而出形容鮮閱也鄭箋麻
衣深衣也諸侯朝則朝服夕則深衣毛傳如雪鮮
絜也鄭箋說舍息也
吕氏曰曹君方修絜衣服志氣揚揚而賢者已憫之
如亡國喪家之人可哀也哉
蜉蝣三章章四句
虞惇按詩以蜉蝣之羽興衣裳之楚楚而朱註
則全篇皆指蜉蝣似於於我歸處未可通也毛
傳蜉蝣猶有羽翼以自修飾則似反以昭公不
能修飾衣服為不如蜉蝣失詩意矣今從箋
候人刺近小人也共公遠君子而近小人焉
彼候人兮何戈與祋彼其之子三百赤芾
虞惇曰賦也毛傳候人道路送迎賓客者何揭也
祋殳也朱註之子指小人也毛傳芾韠也一命
緼芾黝珩再命赤芾黝珩三命赤芾葱珩大夫以上
赤芾乘軒
孔疏賢者之官不過候人是遠君子也服赤芾者三
百人是近小人也諸侯之制大夫五人今三百赤芾
愛小人過度也春秋傳晉文公入曹數之以其不
用僖負羈而乘軒者三百人也且曰獻狀
維鵜在梁不濡其翼彼其之子不稱其服
興也毛傳鵜洿澤水鳥也蘇氏曰梁魚梁嚴
氏曰鵜之在梁猶小人在高位也
維鵜在梁不濡其咮彼其之子不遂其媾(顧氏詩本音)
(咮古音注媾古音故)
興也毛傳咮喙也媾厚也張氏曰不稱其寵厚
也
薈兮蔚兮南山朝隮婉兮孌兮季女斯飢(薈蔚婉孌一)
(句中自為韻)
比也毛傳薈蔚雲興貎隮升也婉少貎孌好貎
蘇氏曰小人朋黨相援並進於朝如山之升雲薈蔚
而上君子守道困窮於下如幼弱之女雖有飢寒之
患而婉孌自保不妄從人季女者無求於人而人之
所當求也
候人四章章四句
虞惇按彼候人兮二句正言曹君之用小人而
朱子以為興非也維鵜在梁毛傳誤不遂其媾
季女斯飢鄭箋誤今俱正之又按唐太學博
士施士丏說詩云梁人取魚梁也鵜自合求魚
不合於人梁上取其魚譬之人自無善事攘人
之美者如鵜在人梁上也此說見朱子韓昌黎
集註附載之
鳲鳩刺不壹也在位無君子用心之不壹也
虞惇按詩意言君子用心之壹而序云刺不壹者
刺曹之無此君子也
鳲鳩在桑其子七兮淑人君子其儀一兮其儀一兮心
如結兮
興也毛傳鳲鳩秸鞠也孔疏如結心不放也
毛傳鳲鳩之養其子朝從上下暮從下上平均如一
也君子執義一則用心固陳氏曰君子動容貎斯
遠暴慢正顔色斯近信出辭氣斯遠鄙倍其見於威
儀動作之間者有常度矣豈故為是拘拘者哉蓋和
順積中而英華發外由其威儀一於外而其心之如
結於内者從可知也說苑尸鳩之所以養七子者
一心也君子之所以理萬物者一儀也
鳲鳩在桑其子在梅淑人君子其帶伊絲其帶伊絲其
弁伊騏
興也毛傳在梅飛在梅也鄭箋帶大帶也大帶
用素絲有雜色飾焉毛傳弁皮弁也騏騏文也
朱註言有常度不差忒也
孔疏鳲鳩在桑而子異木者子自飛去母常不移也
蘇氏曰帶伊絲矣而弁不騏則為充於下而不充
於上上下有一不充則不一矣君子之行無不充足
故周旋反復視之如一夫無一不然者一之至也德
未充而求其一不可得也既充矣而求其有一不然
亦不可得也
鳲鳩在桑其子在棘淑人君子其儀不忒其儀不忒正
是四國
興也朱註忒差也朱氏曰由其身之修故化有
以行於國
鳲鳩在桑其子在榛淑人君子正是國人正是國人胡
不萬年
興也鄭箋能長人則人欲其夀考朱氏曰由其
國之治故福有以裕於身
蘇氏曰鳲鳩在桑而已其子則不可常也以其愛之
宜其無所不從然而從其在梅則失其在棘從其在
棘則失其在榛是以居一以俟之而無不及者此得
一之要也
鳲鳩四章章六句
下泉思治也曹人疾共公侵刻下民不得其所憂而
思明王賢伯也
嚴氏曰鄭之褰裳思大國之見正齊桓未霸也曹
共之時晉文霸矣襄王命之為侯伯而下泉顧思
明王賢霸何耶文之於曹執其君分其田以私憾
而欲甘心焉後乃僅以貨免文寧能帖曹乎下泉
愧木瓜矣
冽彼下泉浸彼苞稂愾我寤歎念彼周京(隔句韻)
虞惇曰比也毛傳冽寒也下泉泉下流也朱註
苞叢生也毛傳稂童梁也許氏曰愾太息也
孔疏周京周之京師也
朱註寒泉下浸苞稂見傷喻王室陵遲小國困弊也
孔疏念周京者思古明王也有明王則無此困矣
冽彼下泉浸彼苞蕭愾我寤歎念彼京周
比也毛傳蕭蒿也朱註京周猶周京也
冽彼下泉浸彼苞蓍愾我寤歎念彼京師
比也朱註蓍筮草也孔疏京大師衆也公羊傳
天子之居必以大衆言之
芃芃黍苗隂雨膏之四國有王郇伯勞之
興也毛傳芃芃美貎孔疏有王有從王之事也
毛傳郇伯郇侯也鄭箋文王之後為周伯治諸
侯有功孔疏勞者以恩德勞來之傷今之不然也
毛傳諸侯有事二伯述職
錢氏曰明王在上四國共禀一尊又有方伯以時廵
省之隂雨之膏非下泉之冽也黍苗之芃非苞稂之
浸也此周京之所以盛也孔叢子孔子曰於下泉
見亂世之思明君也程氏易傳曰剥上九諸陽消
剥已盡獨上九一爻尚存如碩大之果不見食將有
復生之理上九亦變則純隂矣然陽無可盡之理變
於上則生於下無間可容息也隂道極盛其亂可知
亂極自當思治故衆心願戴於君子君子得輿也詩
匪風下泉所以居變風之終也陳氏曰亂極而不
治變極而不正則天理滅人道絶矣聖人於變風之
極係之以思治之詩以示循環之理言亂之可治變
之可正也吕氏曰匪風下泉雖皆思周道之詩然
匪風作於東遷之前此一時也下泉作於齊桓之後
此又一時也王氏曰檜亡東遷之始也曹亡春秋
之終也夫子刪詩繫曹檜於國風之後檜之卒章曰
思周道也傷天下之無王也曹之卒章曰思治也傷
天下之無伯也
下泉四章章四句
虞惇按苞稂之稂鄭改為凉正義云草木見有
名凉者未知鄭何據也四國有王朱云四國既
有王矣語意殊晦今從舊
曹國四篇十五章六十八句
讀詩質疑卷十四
