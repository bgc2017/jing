讀詩質疑卷九
太僕寺少卿嚴虞惇撰
魏
鄭譜曰魏者虞舜夏禹所都之地在禹貢冀州雷
首之北析城之西周以封同姓焉其封域南枕河
曲北涉汾水昔舜耕於歷山陶於河濱禹菲飲食
惡衣服卑宫室而盡力乎溝洫此一帝一王儉約
之化於時猶存及今魏君嗇且褊急不務廣修德
於民教以義方與秦晉鄰國日見侵削國人憂之
當周平桓之世魏之變風始作至春秋魯閔公元
年晉獻公竟滅之以其地賜大夫畢萬自爾而後
晉有魏氏漢書地理志魏在晉之南河曲故其
詩曰彼汾一曲寘諸河之側吳札聞魏之歌曰美
哉渢渢乎以德輔此則明主也朱註蘇氏曰魏
地入晉久矣其詩疑皆為晉而作故列於唐風之
前猶弼鄘之於衛也今按篇中公行公路公族皆
晉官疑實晉詩又恐魏亦嘗有此官盖不可考矣
許氏曰魏晉皆有儉嗇之風然晉自獻公以後
俗漸荒侈此詩每刺儉勤知其猶未并於晉皆魏
詩也嚴氏曰魏唐無淫詩盖猶有先代之風化
焉虞惇按晉滅魏而猶存魏之詩衛并邶鄘詩
皆衛之詩而猶存邶鄘之號皆聖人興滅繼絶之
心也
葛屨刺褊也魏地陿隘其民機巧趨利其君儉嗇褊
急而無德以將之
糾糾葛屨可以履霜摻摻女手可以縫裳要之襋之好
人服之(服蒲北反)
興也毛傳糾糾猶繚繚也夏葛屨冬皮屨摻摻猶
纖纖也朱註女婦未廟見之稱也毛傳娶婦三
月廟見然後執婦功要䙅襋領也范氏曰好人女
而未婦為容好者也孔疏服之整治之也
鄭箋魏俗至冬猶謂葛屨可以履霜利其賤也使未
三月婦縫裳者利其事也范氏曰非特使之縫裳
而又服要襋之功其儉嗇且急亦已甚矣蘇氏曰
君子之為國致隆而極廣焉故其降也猶可以不陷
葛屨而履霜及其暑也將安用矣婦未廟見而縫裳
及其成為婦也將安使之矣
好人提提宛然左辟佩其象揥維是褊心是以為刺(平)
(去通韻)
賦也毛傳提提安諦也宛然辟貌婦至門夫揖而
入不敢當尊宛然而左辟象揥所以為飾也
蘇氏曰女子始嫁而治其威儀其修如此而可以賤
事使之與然褊者以為為是無益故為其益者而至
於縫裳也君子則不然懼其不容降矣張氏曰儉
雖失中非惡德也然而儉之過則至於吝嗇廹隘計
較分毫之間而謀利之心急矣葛屨汾沮洳園有桃
皆言急迫瑣碎之意
葛屨二章一章六句一章五句
虞惇按好人服之朱子云好人猶大人也今從
舊又云此詩疑即縫裳之女所自作玩其辭氣
未必然凡說詩而必拘於詩恐亦未免於高叟
之固矣
汾沮洳刺儉也其君儉以能勤刺不得禮也
虞惇按公路公行皆官名則此詩非刺其君也崔
靈恩集註云君子儉以能勤疑今本君下脱子字
王肅孫毓之說皆然
彼汾沮洳言采其莫彼其之子美無度美無度殊異乎
公路
虞惇曰賦而興也毛傳汾水名蘇氏曰汾水出
於晉其流及魏朱註沮洳水浸下濕之地也毛
傳莫菜也鄭箋無度言不可尺寸量也公路主君
之軞車庶子為之晉趙盾為軞車之族是也
毛傳於汾水漸洳之中采莫以為菜是儉以能勤也
鄭箋是子之德美信無度矣雖然其采莫之事則非
公路之禮也許氏曰大夫而為細民之事是急於
利而用心褊也
彼汾一方言采其桑彼其之子美如英美如英殊異乎
公行
賦而興也范氏曰英者草木之華也鄭箋公行
主君兵車之行列
彼汾一曲言采其藚彼其之子美如玉美如玉殊異乎
公族
賦而興也朱註一曲水曲流處也毛傳藚水舄
也鄭箋公族主君同姓昭穆也
虞惇曰昔公儀子相魯之其家見織帛怒而出其妻
食於舍而茹葵慍而拔其葵曰我已食禄又奪園夫
紅女利乎采莫采桑采藚盖即茹葵之類非特儉嗇
而已是亦與民争利也儉不中禮則吝吝必至於貪
伐檀碩鼠之所為作也
汾沮洳三章章六句
虞惇按言采其莫如毛鄭之說則賦也集註以
為興而不言取興之義竊意采莫是言其儉勤
亦非必之子之親行采莫也故以為賦而興云
園有桃刺時也大夫憂其君國小而迫而儉以嗇不
能用其民而無德教日以侵削故作是詩也
園有桃其實之殽心之憂矣我歌且謠不我知者謂我
士也驕彼人是哉子曰何其心之憂矣其誰知之其誰
知之蓋亦勿思
虞惇曰比也朱註殽猶食也毛傳曲合樂曰歌
徒歌曰謠鄭箋彼人謂君也
孔疏園有桃得其實為之殽喻國有民得其力為君
用程氏曰國有民雖寡能用則治今不能用其民
故心憂之朱註彼不知我心者見其歌謠而反以
為驕且曰彼之所為己是矣而子之言獨何為哉盖
舉國之人莫覺其非而反以憂之者為驕也於是憂
者重嗟嘆之以為此之可憂初不難知彼之非我特
未之思耳誠思之則將不暇非我而自憂矣王氏
曰儉而非之則疑於驕程氏曰此詩可謂憂深思
遠矣所刺者不能用其民耳不能用其民則不能治
豈復有德教其致侵削可知也國無政事則亡故詩
人憂思之深也
園有棘其實之食心之憂矣聊以行國不我知者謂我
士也罔極彼人是哉子曰何其心之憂矣其誰知之其
誰知之蓋亦勿思
比也陸氏曰棘酸棗也鄭箋聊且略之辭也
毛傳行國出行國中以寫憂也范氏曰罔極言責
君無已也
虞惇曰酸棗非美實而亦可食喻雖小國寡民亦可
用謝氏曰使忠臣義士之心略見知於人通國上
下不羣吠而衆惡之問其所憂者何說今之所當行
者何事急為扶顛持危之謀者豈至驟滅其國哉國
雖亡未必如是之速也
園有桃二章章十二句
虞惇按鄭箋魏君薄稅省用徒食園桃桃非常
食之物於理未通今從毛傳朱註園有桃則其
實之殽矣心有憂則我歌且謠矣以兩則字兩
矣字相應為興所謂興之不取義者也今亦從
毛傳斷屬比不我知今本作不知我依唐石經
改正
陟岵孝子行役思念父母也國迫而數侵削役乎大
國父母兄弟離散而作是詩也
陟彼岵兮瞻望父兮父曰嗟予子行役夙夜無已上慎
旃哉猶來無止(關中李因篤云父曰嗟予子行役本一)
(句讀而子字於句半為韻與已哉止平上通韻下二章)
(亦然)
賦也毛傳山無草木曰岵鄭箋無已無懈倦也
蘇氏曰上猶尚也毛傳旃之也朱註止止於
彼也生則來歸死則止而不來矣
蘇氏曰孝子登高以望其父而不見思其將行之戒
以自慰也張氏曰直述所以念父之意未若思父
所以念己之心之為深切也
陟彼屺兮瞻望母兮母曰嗟予季行役夙夜無寐上慎
旃哉猶來無棄(屺母季寐哉棄平上去通韻)
賦也毛傳山有草木曰屺季少子也王氏曰愛
少子者婦人之情也毛傳無寐無耆寐也吕氏
曰無棄無棄母而不歸也
陟彼岡兮瞻望兄兮兄曰嗟予弟行役夙夜必偕上慎
旃哉猶來無死(弟偕哉死平上通韻)
賦也蘇氏曰必偕必與同役者偕無獨行也
顧氏曰觀陟岵而魏之所以役其民者可知觀碩鼠
而魏之所以賦其民者可知也嗟乎時使薄歛是何
人哉
陟岵三章章六句
虞惇按上慎旃哉鄭箋云上者謂在軍事作部
列時也不若從蘇氏作尚夙夜無寐夙夜必偕
朱註但為勞苦之辭今從舊說
十畞之間刺時也言其國削小民無所居焉
虞惇按魏國雖削小無一夫十畞之理且國小則
民寡何至民無所居序說贅也申公說政亂國
危賢者不樂仕於其朝而思與友歸於農畝也
水經注故魏國城南西二面並去大河可二十餘
里北去首山十餘里處河山之間土地迫隘故魏
風著十畝之詩
十畝之間兮桑者閑閑兮行與子還兮
賦也張氏曰十畝之間郊外場圃之地也朱註
閑閑往來自得也行猶將也還歸也
蘇氏曰此君子不樂仕於其朝之詩也曰雖十畝之
田桑者閑閑其可樂也行與子歸居之夫有十畝之
田其所以為樂者亦鮮矣而可以易仕之樂則仕之
不可樂也甚矣
十畝之外兮桑者泄泄兮行與子逝兮
賦也朱註十畝之外鄰圃也泄泄猶閑閑也逝往
也
十畝之間二章章三句
虞惇按毛鄭泥於小序專主削小之意於理未
通申公說今集註用之蘇氏亦本之申公也
伐檀刺貪也在位貪鄙無功而受禄君子不得進仕
爾張揖氏曰伐檀刺賢者不遇明主也
坎坎伐檀兮寘之河之干兮河水清且漣猗不稼不穡
胡取禾三百廛兮不狩不獵胡瞻爾庭有縣貆兮彼君
子兮不素餐兮
虞惇曰興也毛傳坎坎伐檀聲也朱註檀木可
為車者毛傳寘置也干厓也風行水成文曰漣
朱註猗語辭毛傳種之曰稼斂之曰穡鄭箋胡
何也毛傳一夫之居曰廛鄭箋冬獵曰狩宵田
曰獵貉子曰貆彼君子斥伐檀之人也毛傳素空
也
吕氏曰伐檀而置之河干悠悠然遺佚而不怨阨窮
而不閔者也嚴氏曰伐檀則供勞賤之役河干則
在寂寞之濱賢者不得其所矣然其心無入而不自
得故見河水之清漣而翫而樂之不戚戚於得喪也
鄭箋是謂君子不得仕進也蘇氏曰伐檀以俟
世用置之河干河非用車之處也君子之仕亂世其
難合也如檀之於河小人則不然不稼穡而得禾矣
不狩獵而縣貆矣君子不得其君不仕小人則未可
以取而取之矣鄭箋是謂在位貪鄙無功而受禄
也君子仕有功乃肯受禄朱註君子之志以為不
耕不可以得食不獵不可以得獸是以甘心窮餓而
不悔後世若徐穉之流非其力不食其厲志盖如此
黃氏曰君子有其功而無其禄小人有其禄而無
其功
坎坎伐輻兮寘之河之側兮河水清且直猗不稼不穡
胡取禾三百億兮不狩不獵胡瞻爾庭有縣特兮彼君
子兮不素食兮(輻古方墨反後同)
興也毛傳輻車輻也直直波也鄭箋十萬曰億
三百億禾秉之數也毛傳獸三歲曰特
坎坎伐輪兮寘之河之漘兮河水清且淪猗不稼不穡
胡取禾三百囷兮不狩不獵胡瞻爾庭有縣鶉兮彼君
子兮不素飱兮
興也朱註輪車輪也毛傳漘厓也淪小風水成
文轉如輪也孔疏囷圓倉也鶉䳺屬毛傳熟食
曰飱孔叢子孔子曰吾於伐檀見君子先事後食也
伐檀三章章九句
虞惇按詩序辨此詩專美君子之不素餐序言
刺貪失其旨矣玩詩胡瞻爾庭有縣貆兮爾者
指在位貪鄙之人而言詩人美君子之不素餐
正以刺在位之素餐也若但云君子厲志如此
則胡瞻爾庭殊無所謂又伐檀是取興之義非
必君子真自伐檀註云賦也亦非是河水清且
漣猗毛傳云伐檀以俟世用若俟河水清且漣
孔氏正義云河水性濁清則難待猶闇主常多
明君稀出皆求詩之過今亦不取
碩鼠刺重斂也國人刺其君重斂蠶食於民不脩其
政貪而畏人若大鼠也
詩序辨此亦託於碩鼠以刺有司之辭未必直比
其君也申公說大夫貪戾魏人怨之作是詩
碩鼠碩鼠無食我黍三歲貫女莫我肯顧逝將去女適
彼樂土樂土樂土爰得我所(上去通韻)
比也毛傳貫事也鄭箋逝往也樂土有德之國
也朱註爰於也
鄭箋言女無復食我黍疾其稅斂之多也我事女三
歲矣曾無恩德來顧眷我又疾其不脩政也往矣將
去女與之訣别之辭
碩鼠碩鼠無食我麥三歲貫女莫我肯德逝將去女適
彼樂國樂國樂國爰得我直
比也鄭箋德恩德也嚴氏曰直猶伸也
碩鼠碩鼠無食我苖三歲貫女莫我肯勞逝將去女適
彼樂郊樂郊樂郊誰之永號
比也毛傳苖嘉榖也朱註勞勤苦也范氏曰
莫我肯勞者不以我為勞也毛傳號呼也
張氏曰碩鼠之詩聖人所為取者以君失道如此國
人疾之甚而欲去之猶有所未忍絶也故著其情於
詩乃其所未忍絶者也誰之永號謂我將去爾而適
樂郊當誰復永號於爾之土者乎此則尤可見其情
也
碩鼠三章章八句
魏國七篇十八章百二十八句
讀詩質疑卷九
