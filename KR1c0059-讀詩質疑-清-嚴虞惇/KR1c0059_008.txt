讀詩質疑卷八
太常寺少卿嚴虞惇撰
齊
鄭譜曰齊者古少皥之世爽鳩氏之墟周武王伐
紂封太師吕望於齊是謂齊太公地方百里都營
邱周公致太平敷定九畿復夏禹之舊制成王用
周公之法廣大邦國之境而齊受上公之地更方
五百里其封域東至於海西至於河南至於穆陵
北至於無棣在禹貢青州岱山之隂濰淄之野其
子丁公嗣位於王官後五世哀公政衰荒淫怠慢
紀侯譖之於周懿王使烹焉齊人變風始作孔
疏變風之作齊衛為先齊哀公當周懿王衛頃公
當周懿王周本紀云懿王立王室遂衰詩人作刺
是周衰自懿王始蘇氏曰太公姜姓本四嶽之
後既封於齊通工商之業便魚鹽之利民多歸之
故齊為大國漢書地理志臨甾名營邱故齊詩
曰子之營兮遭我虖嶩之間兮吳札聞齊之歌曰
泱泱乎大風也哉其太公乎國未可量也虞惇
曰王鄭之後次之以齊王自是變而霸矣
鷄鳴思賢妃也哀公荒淫怠慢故陳賢妃貞女夙夜
警戒相成之道焉
鷄既鳴矣朝既盈矣匪鷄則鳴蒼蠅之聲
賦也朱註古賢妃御於君所將旦之時告其君曰
鷄既鳴矣會朝之臣既盈矣欲令君早起視朝也然
其實非鷄之鳴乃蒼蠅之聲耳孔疏常禮鷄鳴而
起賢妃之在君所心常警懼恒恐傷晚故以蠅聲為
鷄鳴書傳說夫人御於君所之禮太師奏鷄鳴於階
下夫人鳴玉佩於房中告去此夫人自警戒不必待
告方起也
東方明矣朝既昌矣匪東方則明月出之光(明古彌郎)
(反後並同)
賦也朱註昌盛也毛傳見月出之光以為東方
明
蟲飛薨薨甘與子同夢會且歸矣無庶予子憎(夢古莫)
(滕反後並同)
賦也朱註蟲飛將旦而百蟲作也甘樂也
蘇氏曰予豈不欲與子同夢歟然羣臣之會於朝者
且欲歸而治其家事是以為之早作鄭箋無使羣
臣以我故憎惡於子戒之也孔疏古之夫人配其
君子情雖至親亦不忘敬
鷄鳴三章章四句
虞惇按會且歸矣朱註云羣臣之會於朝者俟
君不出將散而歸矣竊意君雖晚朝羣臣無自
散而歸之理故今從蘇氏嚴粲詩緝以此詩為
直刺荒淫妄說也
還刺荒也哀公好田獵從禽獸而無厭國人化之遂
成風俗習於田獵謂之賢閑於馳逐謂之好焉
虞惇按申公說齊俗好田君子刺之而其篇名謂
之營營營邱也蓋指其通國之俗而言也
子之還兮遭我乎峱之間兮並驅從兩肩兮揖我謂我
儇兮
賦也毛傳還便捷之貌峱山名從逐也獸三歲曰
肩儇利也
鄭箋子也我也皆士大夫也俱出田獵而相遭併驅
而逐禽獸子則揖耦我謂我儇譽之也譽之者以報
前言還也孔疏田獵相逢互相稱譽歸說其事以
為戲樂朱註獵者交錯於道以便捷輕利相稱譽
而不自知其非也蓋其來必有所自矣
子之茂兮遭我乎峱之道兮並驅從兩牡兮揖我謂我
好兮(茂古音耄後並同上去通韻)
賦也毛傳茂美也
子之昌兮遭我乎峱之陽兮並驅從兩狼兮揖我謂我
臧兮
賦也毛傳昌盛也朱註山南曰陽毛傳狼獸
名吕氏曰當是時齊以游畋成俗詩人載其馳驅
相逐意氣飛動鬱鬱然見於眉睫之間染其神者深
矣夫豈一朝一夕所能反哉周遷商民三紀之後畢
命猶不敢忘其憂良有以也
還三章章四句
虞惇按漢書地理志引詩云子之營兮遭我乎
嶩之間兮顔師古註云毛詩作還齊詩作營嶩
山名也正義云還韓詩作嫙嫙好貌又陸氏釋
文云儇韓詩作婘婘好貌蓋當時經師傳授各
有異同如此之類甚多不能悉舉兹以其篇名
之異故特志之
著刺時也時不親迎也
俟我于著乎而充耳以素乎而尚之以瓊華乎而(華音)
(敷平去通韻)
賦也毛傳俟待也鄭箋我嫁者自謂也毛傳
門屏之間曰著鄭箋素素絲也素為充耳所以懸
瑱者或名為紞朱註尚加也鄭箋瓊華石色似
瓊者縣紞之末所謂瑱也
朱註時不親迎故女至壻門始見其俟已而識其服
飾也嚴氏曰此設為嫁者之辭
俟我于庭乎而充耳以青乎而尚之以瓊瑩乎而
賦也毛傳瓊瑩石似玉者
俟我于堂乎而充耳以黃乎而尚之以瓊英乎而
賦也鄭箋瓊英猶瓊華也
吕氏曰昏禮壻往婦家親迎既奠雁御輪而先歸俟
於門外婦至壻揖婦以入及寢門揖入升自西階齊
俗不親迎故但行婦至壻家之禮俟于著即昏禮所
謂婦至壻揖婦以入之時也俟于庭庭在大門之内
寢門之外所謂及寢門揖入之時也俟于堂升階而
後至堂所謂升自西階之時也壻道婦入故于著于
庭于堂每節皆俟之也漢書地理志齊詩曰俟我
于著乎而此亦其舒緩之體也
著三章章三句
虞惇按詩序此刺時不親迎絶無陳古之說而
毛鄭皆以為陳古親迎之禮非也尚之以瓊華
毛以為佩玉之飾鄭以為縣紞之瑱當從鄭瓊
華瓊瑩瓊英詩人潤色之語猶卷耳金罍兕觥
之類毛以為士與大夫人君之服之别亦衍說
也集註本讀詩記今從之
東方之日刺衰也君臣失道男女淫奔不能以禮化
也
東方之日兮彼姝者子在我室兮在我室兮履我即兮
虞惇曰比也毛傳日出東方人君明盛無不照察
也鄭箋姝美也朱註履躡也鄭箋即就也
朱註言躡我之跡而相就也
程氏曰日月明照則物無隐蔽姦慝莫容如朝廷明
於上也今君不明故下有淫昏之行詩人以東方之
日刺其當明而昏也歐陽氏曰在我室兮履我即
兮蓋相邀以奔之辭
東方之月兮彼姝者子在我闥兮在我闥兮履我發兮
(闥曷韻發月韻本通不必叶)
比也毛傳月盛於東方君明於上若日也臣察於
下若月也闥門内也發行也朱註言躡我而行去
也
東方之日二章章五句
虞惇按序有不能以禮化之語毛鄭遂以履為
禮謂陳婚姻之正以禮來則就之衍說也集註
不解東方之日但以為淫奔之詩今參歐陽氏
及程氏
東方未明刺無節也朝廷興居無節號令不時挈壺
氏不能掌其職焉
孔疏夏官挈壺氏下士六人挈懸繫之名壺盛水
噐蓋置箭壺内刻以為節而浮之水上令水漏而
刻下以記晝夜昏明之度數也虞惇按挈壺氏
不能掌其職由朝廷興居無節號令不時之故非
挈壺氏失職也
東方未明顛倒衣裳顛之倒之自公召之
賦也毛傳上曰衣下曰裳自從也
鄭箋禮羣臣之朝别色始入今東方未明而以為明
羣臣促遽顛倒衣裳而朝人又從君所來召之朱
註蓋猶以為晚也
東方未晞顛倒裳衣倒之顛之自公令之(令力珍反後)
(同)
賦也毛傳晞明之始升也嚴氏曰令猶召也
折柳樊圃狂夫瞿瞿不能辰夜不夙則莫(夜音豫上去)
(通韻)
興也毛傳柳柔木也樊藩也圃菜園也朱註瞿
瞿驚顧貌毛傳辰時夙早莫晚也
程氏曰折柳為藩非堅固也狂夫知其有限猶瞿然
却顧今辰夜之限甚明乃不能知而不早則暮無節
之甚也
東方未明三章章四句
虞惇按毛鄭泥序挈壺氏不能掌其職之語遂
云柳木不可以為藩猶狂夫不任挈壺氏之事
非也集註從程氏說今仍之不能辰夜辰今本
誤作晨
南山刺襄公也鳥獸之行淫乎其妹大夫遇是惡作
詩而去之
虞惇按經文無大夫去之之意序語贅也春秋
傳魯桓公十八年公與夫人姜氏如齊齊侯通焉
公謫之以告夏四月丙子享公使公子彭生乘公
公薨於車
南山崔崔雄狐綏綏魯道有蕩齊子由歸既曰歸止曷
又懷止
朱註比也毛傳南山齊南山也崔崔高大貌鄭
箋綏綏求匹貌毛傳蕩平易也齊子文姜也
鄭箋婦人謂嫁曰歸毛傳懷思也
朱註南山有狐比襄公居高位行邪行孔疏文姜
既從此道歸於魯矣襄公何為復思之乎吕氏曰
此罪襄公也
葛屨五兩冠緌雙止魯道有蕩齊子庸止既曰庸止曷
又從止(雙古書容反兩蕩雙庸隔句韻)
比也朱註兩二屨也緌冠上飾也毛傳庸用也
朱註從相從也
朱註屨必兩緌必雙物各有耦不可亂也吕氏曰
葛屨服之賤者冠緌服之貴者貴賤各有耦也屨與
屨為耦雖五兩之多各相耦冠緌之雙自為耦襄公
文姜非其耦也鄭箋文姜既用此道嫁於魯矣襄
公何復從之為淫泆之行
蓺麻如之何衡從其畞取妻如之何必告父母既曰告
止曷又鞠止(畞古滿以反後並同)
興也毛傳蓺樹也衡獵之從獵之孔疏謂既耕
而東西踐躡概摩之也鄭箋取妻之禮議於生者
卜於死者此之謂告吕氏曰鞠養也
吕氏曰此罪魯桓公不能制文姜也
析薪如之何匪斧不克取妻如之何匪媒不得既曰得
止曷又極止
興也朱註極窮也
吕氏曰納之不正容有不敢制者魯侯既以正禮納
文姜當早裁制之曷為又養其姦而至於極也
南山四章章六句
虞惇按鄭箋以葛屨五兩喻文姜與姪娣及傅
姆同處五人為奇而襄公往從而雙之是謂冠
緌雙止穿鑿殊甚不可從
甫田大夫刺襄公也無禮義而求大功不修德而求
諸侯志大心勞所以求者非其道也
無田甫田維莠驕驕無思遠人勞心忉忉(田人驕忉隔)
(句韻)
毛傳興也朱註田耕治之也毛傳甫大也朱
註莠害苖之草也李氏曰驕驕柔且茂也毛傳
忉忉憂勞也
鄭箋人君欲立功致治必勤身修德積小以成高大
無德而勤諸侯徒勞其心耳蘇氏曰田甫田而力
不給則莠盛思遠人而德不及則心勞田必自其小
者始小者之有餘而甫田可啟矣思遠人必自近者
始近者之既服而遠人自至矣
無田甫田維莠桀桀無思遠人勞心怛怛
興也李氏曰桀桀強立也毛傳怛怛猶忉忉也
婉兮孌兮總角丱兮未幾見兮突而弁兮(上去通韻)
朱註比也毛傳婉孌少好貌總角聚兩髦也丱幼
穉也孔疏凡卒相見謂之突毛傳弁冠也
鄭箋人君内善其身外脩其德居無幾何可以立功
猶是童子之突爾成人也吕氏曰苟由其道而循
其序則小者俄而大微者俄而著厥德修罔覺非計
功求獲者所能與也
甫田三章章四句
虞惇按詩上二章田甫田興思遠人也於六義
屬興朱註云比也是田甫田與思遠人皆比矣
正未知所比者何事也今從毛傳易之
盧令刺荒也襄公好田獵畢弋而不修民事百姓苦
之故陳古以風焉
孔疏畢噣也掩兔之畢或謂之噣虞惇按此詩
大意與還同非陳古以風也
盧令令其人美且仁(令力珍反)
賦也毛傳盧田犬也孔疏犬有田犬守犬戰國
策韓國盧天下之駿犬也毛傳令令纓環聲蘇
氏曰時人以田獵相尚故聞其聲而美之
盧重環其人美且鬈
賦也毛傳重環子母環也許氏曰鬈髮好貌
盧重鋂其人美且偲
賦也毛傳鋂一環貫二也偲才也
虞惇按國語桓公語管仲曰昔我先君襄公田狩畢
弋不聽國政卑聖侮士而惟女是崇戎車待游車之
裂戎士待陳妾之餘則其荒於禽可知矣
盧令三章章二句
虞惇按首章美且仁毛傳云有美德而盡其仁
愛盖泥序陳古之說也次章鬈鄭箋云讀當為
權權勇壯也亦非是三章偲才也從傳不從朱
敝笱刺文姜也齊人惡魯桓公微弱不能防閑文姜
使至淫亂為二國患焉
嚴氏曰按春秋文姜以桓公二年歸魯至十八年
與桓公如齊齊侯通焉其後文姜獨如齊者五今
詩言齊子歸止不言與桓公同行是指桓公既薨
文姜如齊之事虞惇按詩序辨桓當作莊此詩
盖刺魯莊公不能制文姜也
敝笱在梁其魚魴鰥齊子歸止其從如雲(鰥刪韻雲文)
(韻本通不必叶)
毛傳興也鰥大魚也孔疏孔叢子衛人釣於河得
鰥魚焉其大盈車是鰥大魚也王肅云魯桓之不能
制文姜若敝笱之不能制大魚也朱註歸歸齊也
毛傳如雲盛也歐陽氏曰言其黨衆盛恣無復
畏忌也
敝笱在梁其魚魴鱮齊子歸止其從如雨
興也孔疏鱮鰱也毛傳如雨多也
敝笱在梁其魚唯唯齊子歸止其從如水
興也鄭箋唯唯行相隨順之貌毛傳如水衆也
敝笱三章章四句
虞惇按其從如雲鄭箋云文姜初嫁其從者之
心意如雲然雲之行順風耳後知魯桓微弱文
姜遂淫恣從者亦隨而為惡其說鑿矣今不取
載驅齊人刺襄公也無禮義故盛其車服疾驅於通
道大都與文姜淫播其惡於萬民焉
春秋魯莊公二年夫人姜氏會齊侯于䅵四年夫
人姜氏享齊侯于祝邱五年夫人姜氏如齊師七
年夫人姜氏會齊侯于防冬會齊侯于榖
載驅薄薄簟茀朱鞹魯道有蕩齊子發夕(夕古祥龠反)
賦也毛傳薄薄疾驅聲也簟方文席也車之蔽曰
茀鞹革也諸侯之路車有朱革之質而羽飾發夕自
夕發至旦也
蘇氏曰襄公疾驅其車以會文姜文姜夕發於魯而往
會之鄭箋魯之道路平易文姜發夕由之往會焉曾
無慚耻之色
四驪濟濟垂轡瀰瀰魯道有蕩齊子豈弟
賦也朱註驪馬黑色也毛傳濟濟美貌垂轡轡
之垂者錢氏曰瀰瀰柔貌毛傳豈弟樂易也言
文姜於是樂易然
汶水湯湯行人彭彭魯道有蕩齊子翺翔
賦也孔疏汶水名毛傳湯湯大貌彭彭多貌翺
翔猶彷徉也蘇氏曰言公與文姜會於通道大都
之中而無所愧也
汶水滔滔行人儦儦魯道有蕩齊子遊敖
賦也毛傳滔滔流貌儦儦衆貌
載驅四章章四句
虞惇按齊子豈弟鄭箋云豈讀當為闓弟古文
尚書以弟為圛闓開也圛明也謂侵明而行也
鄭氏好改經字大率如此不可從
猗嗟刺魯莊公也齊人傷魯莊公有威儀技藝然而
不能以禮防閑其母失子之道人以為齊侯之子焉
申公說魯莊公朝於齊遂及齊大夫狩䅵齊人刺
之
猗嗟昌兮頎而長兮抑若揚兮美目揚兮巧趨蹌兮射
則臧兮
賦也毛傳猗嗟歎辭昌盛也頎長貌嚴氏曰抑
若揚抑揚中節也孔疏揚眉揚起也毛傳蹌巧
趨貌朱註極道威儀技藝之美所以刺其不能以
禮防閑其母若曰惜乎其獨少此耳虞惇曰三章
皆以猗嗟發端深致痛惜之意
猗嗟名兮美目清兮儀既成兮終日射侯不出正兮展
我甥兮
賦也毛傳目上為名目下為清鄭箋成備也
朱註侯張布而射之者也正侯之的也孔疏周禮
大射則張皮侯而設鵠賓射則張布侯而畫正鄭
箋天子五正諸侯三正大夫二正士一正外皆居其
侯中參分之一焉展誠也姊妹之子曰甥容貌技藝
如此誠我齊之甥也言誠者拒時人言齊侯之子
朱註言稱其為齊之甥也而又以明非齊侯之子此
詩人之微辭
猗嗟孌兮清揚婉兮舞則選兮射則貫兮四矢反兮以
禦亂兮(上去通韻)
賦也毛傳孌好貌婉眉目好也選齊也孔疏謂
其善舞齊於樂節也王氏曰貫貫革也鄭箋反
復也禮射三而止每射四矢皆得其故處此之謂復
射必四矢者象其能禦四方之亂也
蘇氏曰君子之於射也將安用之亦以禦亂焉耳今
莊公徒以為技而已范氏曰射足以禦亂而禮不
足以防滛故深刺之吕氏曰是詩譏刺之意皆在
言外嗟嘆再三而莊公所大闕者不言可見矣趙
氏春秋傳曰或曰子可以制母乎曰夫死從子通乎
其下况於國君君者人神之主風教之本也不能正
家如正國何若莊公者哀痛以思父誠敬以事母威
刑以馭下車馬僕從莫不俟命夫人徒往乎夫人之
往也則公威命之不行哀敬之不至耳
猗嗟三章章六句
齊國十一篇三十四章百四十三句
讀詩質疑卷八
