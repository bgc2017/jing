禮書綱目卷十三婺源江永撰
士相見禮賓禮一
經(鄭目錄云士以職位相親始承摯相見之禮雜記會葬禮曰相見也反哭而退朋友虞祔而退士相)
(見於五禮屬賓禮)
士相見之禮贄冬用雉夏用腒左頭奉之曰某也願見
無由達某子以命命某見(贄所執以至者君子見於所尊敬必執贄以將其厚意也)
(士贄用雉者取其耿介交有時别有倫也雉必用死者為其不可生服也夏用腒備腐臭也左頭頭陽也無由)
(達言久無因緣以自達也某子今所因緣之姓名也以命者稱述主人之意今文頭為脰)主人對曰
某子命某見吾子有辱請吾子之就家也某將走見(有又)
(也某子命某往見今吾子又自辱來序其意也走猶往也今文無走)賓對曰某不足以辱
命請終賜見(命謂請吾子之就家)主人對曰某不敢為儀固請吾
子之就家也某將走見(不敢為儀言不敢外貌為威儀忠誠欲往也固如故也今文不)
(為非古文云固以請也)賓對曰某不敢為儀固以請(言如故請終賜見也今文)
(不為非)主人對曰某也固辭不得命將走見聞吾子稱贄
敢辭贄(不得命者不得見許之命也走猶出也稱舉也辭其贄為其大崇也古文曰某將走見)賓
對曰某不以贄不敢見(見於所尊敬而無贄嫌大簡)主人對曰某不足
以習禮敢固辭(言不足習禮者不敢當其崇禮來見已)賓對曰某也不依
於贄不敢見固以請(言依於贄謙自卑也今文無也)主人對曰某也固
辭不得命敢不敬從出迎于門外再拜賓答再拜主人
揖入門右賓奉贄入門左主人再拜受賓再拜送贄出
(右就右也左就左也受贄於庭既拜受送則出矣不受贄於堂下人君也今文無也)主人請見賓
反見退主人送于門外再拜(請見者為賓崇禮來相接以矜莊歡心未交也賓反)
(見則燕矣下云凡燕見於君至凡侍坐于君子博記反見之燕義臣初見於君再拜奠贄而出)
右請見(凡賓主相見之儀附載於下)記聞始見君子者辭曰
某固願聞名於將命者(君子卿大夫若有異德者固如故也將猶奉也即君)
(子之門而云願以名聞於奉命者謙遠之也重則云固奉命傳辭出入)不得階主(階上)
(進者言賓之辭不得指斥主人)敵者曰某固願見(敵當也願見願見於將命者謙)
(也)罕見曰聞名(罕希也希相見雖於敵者猶為尊主之辭如於君子)亟見曰
朝夕(亟數也於君子則曰某願朝夕聞名於將命者於敵者則曰某願朝夕見於將命者)瞽
曰聞名(瞽無目也以無目辭不稱見少儀)同國始相見主人拜
其辱(自外來而拜拜見也自内來而拜拜辱也曲禮)凡非弔喪非見
國君無不答拜者(禮尚往來喪賓不答拜不自賓客也國君見士不答其拜士賤)
(上同)凡與客入者每門讓於客(下賓也敵者迎于大門外聘禮)
(曰君近賓於大門内)客至於寢門則主人請入為席(為猶敷也雖君)
(亦然)然後出迎客客固辭(又譲先入)主人肅客而入(肅進也進)
(客謂道之)主人入門而右客入門而左(右就其右左就其左)主人
就東階客就西階客若降等則就主人之階(降下也謂)
(大夫於君士於大夫也不敢輙由其階卑統於尊不敢自專)主人固辭然後客
復就西階(復其正)主人與客讓登主人先登客從之
拾級聚足(拾當為涉聲之誤也級等也涉等聚足謂前足躡一等後足從之併)連步
以上(重蹉跌也連步謂足相隨不相過也)上於東階則先右足上於
西階則先左足(近於相鄉敬同上)席南鄉北鄉以西方
為上東鄉西鄉以南方為上(布席無常此其順之也上謂席端也坐在)
(陽則上左坐在隂則上右)若非飲食之客則布席席間函丈(謂講)
(問之客也函猶容也講問宜相對容丈足以指畫也飲食之客布席於牖前丈或為杖)主人
跪正席(雖來講問猶以客禮待之異於弟子)客跪撫席而辭(撫之者答主人)
(之親正席)客徹重席主人固辭(徹去也去重席謙也再辭曰固)客踐席
乃坐(客安主人乃敢安也講問宜坐)主人不問客不先舉(客自外來宜問)
(其安否無恙及所為來故同上)始入而辭曰辭矣即席曰可
矣(可猶止也謂擯者為賓主之節也始入則告之辭至就席則止其辭少儀)氾埽
曰埽埽席前曰拚拚席不以鬛執箕膺擖(鬛謂帚也帚恒)
(埽地不㓗清也膺親也擖舌也持箕將去糞者以舌自鄉同上)其未有燭而
後至者則以在者告道瞽亦然(為其不見意欲知之也師冕見及階)
(子曰階也及席子曰席也皆坐子告之曰某在斯某在斯同上)請見不請退
(去止不敢自由同上)
主人復見之以其贄曰曏者吾子辱使某見請還贄於
將命者(復見之者禮尚往來也以其贄謂曏時所執來者也曏曩也將猶傳也傳命者謂擯相者)主
人對曰某也既得見矣敢辭(讓其來答已也)賓對曰某也非敢
求見請還贄於將命者(言不敢求見嫌褻主人不敢當也今文無也)主人對
曰某也既得見矣敢固辭(固如故也)賓對曰某不敢以聞固
以請於將命者(言不敢以聞又益不敢當)主人對曰某也固辭不得
命敢不從(許受之也異日則出迎同日則否)賓奉贄入主人再拜受賓
再拜送贄出主人送于門外再拜
右復見
士見於大夫終辭其贄於其入也一拜其辱也賓退送
再拜(終辭其贄以將不親答也凡不答而受其贄唯君於臣耳大夫於士不出迎入一拜正禮也送再拜)
(尊賓)
右士見大夫記大夫士相見雖貴賤不敵主人
敬客則先拜客客敬主人則先拜主人(尊賢)士見於
大夫大夫拜其辱(曲禮)士於尊者先拜進面答之
拜則走(士往見卿大夫卿大夫出迎答拜亦辟也玉藻)
若嘗為臣者則禮辭其贄曰某也辭不得命不敢固辭
(禮辭一辭其贄而許也將不答而聽其以贄入有臣道也)賓入奠贄再拜主人答壹
拜(奠贄尊卑異不親授也古文壹為一)賓出使擯者還其贄于門外曰某
也使某還贄(還其贄者辟正君也)賓對曰某也既得見矣敢辭(辭君)
(還其贄也今文無也)擯者對曰某也命某某非敢為儀也敢以請
(還贄者請使受之)賓對曰某也夫子之賤私不足以踐禮敢固
辭(家臣稱私踐行也言某臣也不足以行賓客禮賓客所不答者不受贄)擯者對曰某也
使某不敢為儀也固以請(言使某尊君也或言命某傳言耳)賓對曰某
固辭不得命敢不從再拜受(受其贄而去之)
右嘗為臣者見記大夫於其臣雖賤必答拜之
(辟正君曲禮)
下大夫相見以鴈飾之以布維之以索如執雉(鴈取知時飛翔)
(有行列也飾之以布謂裁縫衣其身也維謂繫聮其足)上大夫相見以羔飾之以
布四維之結于面左頭如麛執之(上大夫卿也羔取其從帥羣而不黨也面)
(前也繫聮四足交出背上於胸前結之也如麛執之者秋獻麛有成如之或曰麛孤之摯也其禮盖謂左執前)
(足右執後足今文頭為脰)如士相見之禮(大夫雖贄異其儀猶如士)
右大夫相見(本文此下有始見於君若他邦之人及燕見於君三條今並入曲禮臣禮)
(篇)
凡言非對也妥而後傳言(凡言謂已為君言事也妥安坐也傳言猶出言也若君問)
(可對則對不待安坐也古文妥為綏)與君言言使臣與大人言言事君與
老者言言使弟子與幼者言言孝弟于父兄與衆言言
忠信慈祥與居官者言言忠信(博陳燕見言語之儀也言使臣者使臣之禮也)
(大人卿大夫也言事君者臣事君以忠也祥善也居官謂士以下)
右言
凡與大夫言始視面中視抱卒視面毋改衆皆若是(始視)
(面謂觀其顔色可傳言未也中視抱容其思之且為敬也卒視面察其納己言否也毋改謂傳言見答應之間)
(當正容體以待之毋自變動為嫌解惰不虚心也衆謂諸卿大夫同在此者皆若是其視之儀無異也古文毋)
(作無今文衆為終)若父則遊目毋上於面毋下於帶(子於父主孝不主敬)
(所視廣也因觀安否何如也今文父為甫古文毋為無)若不言立則視足坐則視
膝(不言則伺其行起而已)
右視(凡賓主飲食之禮本經不具今以他記附于下)記凡進食之禮左
殽右胾食居人之左羹居人之右(皆便食也殽骨體也胾切肉也)
(食飯屬也居人左右明其近也殽在俎胾在豆)膾炙處外醯醬處内(殽胾之外)
(内也近醯醬者食之主膾炙皆在豆)蔥㳿處末(㳿烝蔥也處醯醬之左言末者殊加也㳿)
(在豆)酒漿處右(處羹之右此言若酒若漿耳兩有之則左酒右漿此大夫士與賓客燕食)
(之禮其禮食則宜放公食大夫禮云)以脯脩置者左朐右末(亦便食也屈中)
(曰朐曲禮)羞濡魚者進尾(擗之由後鯁肉易離也乾魚進首擗之由前理)
(易析也)冬右腴(陽氣在下腴腹下也)夏右鰭(陽氣在上鰭脊也)祭膴(膴大)
(臠謂刳魚腹讀如冔少儀)客若降等執食興辭(辭者辭主人之臨已)
(食若欲食於堂下然)主人興辭於客然後客坐(復坐)主人延客
祭(延道也祭祭先也君子有事不忘本也客不降等則先祭)祭食祭所先進(主人)
(所先進先祭之所後進後祭之如其次)殽之序徧祭之(謂胾炙會也以其本出于)
(牲體也公食禮魚腊湇醬不祭也曲禮)凡羞有俎者則於俎内祭
(俎於人為横不得祭於間也少儀)唯水漿不祭若祭為已偞卑
(水漿非盛饌也已猶大也祭之為大有所畏廹臣於君則祭之玉藻)三飯主人
延客食胾然後辯殽(先食胾後食殽殽尊也凡食殽辯於肩食肩則飽也)主
人未辯客不虚口(俟主人也虚口謂酳也客自敵以上其酳不待主人飽主人不)
(先飽也)侍食於長者主人親饋則拜而食(勸長者食耳雖賤不)
(得執食興辭拜而己示敬也)主人不親饋則不拜而食(以其禮於已不)
(隆)共食不飽(謙也謂共羹飯之大器也)共飯不澤手(謂汗生不㓗也澤謂)
(捼莎也禮飯以手澤或為擇)毋摶飯(為欲致飽不謙)毋放飯(去手餘飯於器中人)
(所穢)毋流歠(大歠嫌欲疾)毋咤食(嫌薄之)毋齧骨(為有聲響不敬)毋
反魚肉(為已歷口人所穢)毋投與狗骨(為其賤飲食之物)毋固獲
(為其不廉也欲專之曰固爭取曰獲)毋揚飯飯黍毋以箸毋嚃羹(亦嫌)
(欲疾也嚃為不嚼菜)毋絮羹(為其詳於味也絮猶調也)毋刺齒(為其弄口也口容止)
毋歠醢(亦嫌詳於味也歠者為其淡故)客絮羹主人辭不能亨客
歠醢主人辭以窶(優賓)濡肉齒決(決猶斷也)乾肉不齒決
(堅宜用手)毋嘬炙(為其貪食甚也嘬謂一舉盡臠特牲少牢嚌之加于俎)卒食客
自前跪徹飯齊以授相者(謙也自從也齊醬屬也相者主人贊饌者公食)
(大夫禮賓卒食北面取粱與醬以降也)主人興辭於客然後客坐(不聽)
(親徹曲禮)侍食於先生異爵者後祭先飯(謙也)客祭
主人辭曰不足祭也(祭者盛主人之饌也)客飱主人辭以疏
(飱者美主人之食也疏之言麤也)主人自置其醬則客自徹之(敬主)
(人也徹奠於序端玉藻)客自徹辭焉則止(主人辭其徹少儀)凡
侑食不盡食食於人不飽(謙也玉藻)孔子食於季
氏不辭不食肉而飱(以其待已及饌非禮也同上)孔子曰吾
食於少施氏而飽少施氏食我以禮(言貴其以禮待己而為之)
(飽也時人倨慢若季氏則不以禮矣少施氏魯惠公子施父之後)吾祭作而辭曰
疏食不足祭也吾飱作而辭曰疏食也不敢以傷
吾子(雜記食案家語孔子食於季氏食祭主人不辭不亦不飲而飱子夏問曰禮也孔子曰)
(非禮也從主人也吾食於少施氏而飽云云主人不以禮客不敢盡禮主人盡禮則客不敢不盡禮)
(也)有盛饌必變色而作(敬主人之禮非以其饌也鄉黨)凡
飲酒為獻主者執燭抱燋客作而辭然後以授人
(為宵言也主人親執燭敬賓示不倦也言獻主者客君使宰夫也未爇曰燋)執燭不讓
不辭不歌(以燭繼晝禮殺少儀)
凡侍坐於君子君子欠伸問日之早晏以食具告改居
則請退可也(君子謂卿大夫及國中賢者也志倦則欠體倦則伸問日晏近於久也具猶辯也改)
(居謂自變動也古文伸作信早作蚤)夜侍坐問夜膳葷請退可也(問夜問其時數)
(也膳葷謂食之葷辛物蔥薤之屬食之以止卧古文葷作薰)
右請退(本文此下有君賜之食一條今入臣禮篇)
若先生異爵者請見之則辭辭不得命則曰某無以見
辭不得命將走見先見之(先生致仕者也異爵謂卿大夫也辭辭其自降而來走猶)
(出也先見之者出先拜也曲禮曰主人敬賓則先拜賓)
右長者請見(本文此下有非以君命使一條今入通禮名器上篇凡執幣執玉一條今)
(入曲禮篇)記士於大夫不敢拜迎而拜送(禮不敵始來拜則士)
(辟也玉藻)
士相見義賓禮二
補記
自天子至于庶人皆有摯摯者致也所以致其志也天
子之摯鬯諸侯玉卿羔大夫鴈士雉鬯也者言德之遠
聞也玉也者言一度不易也羔也者言柔而有禮也鴈
也者言進退知時也雉也者言死其節也故天子以遠
德為志諸侯以一度為志卿以有禮為志大夫以進退
為志士以死節為志明乎志之義而天下治矣故執斯
摯者致志者也君之摯以事神臣之摯以養人唯君受
摯者唯君受養也非其君則辭摯不敢當養也古者非
其君不仕非其師不學非其人不友非其大夫不見士
相見之禮必依於介紹以言其不苟合者也必依於摯
以言其道可親也苟而合唯小人無恥者能之君子可
見也不可屈也可親也不可狎也可遠也不可疎也賓
至門主人三辭見賓稱摯主人三辭摯所以致尊嚴也
大夫以禮相接士以禮相諭庶人以禮相同然而爭奪
興於末者未之有也人苟悦而相若者末必爭苟簡而
相親者末必怨是故士相見禮者人道之大也所以使
人重其身而毋邇於辱也所以使人慎其交而毋邇於
祸也唯仕於君者召而往未仕而見於君者冠而奠摯
在邦曰市井之臣在野曰草莽之臣君雖召不往也是
故雖有南面之貴千乘之富士之所以結者禮義而已
矣利不足稱焉刑罰行於國所誅者好利之人未有好
利而其俗不亂者也無介而相見君子以為諂故諸侯
大國九介次國七介小國五介(劉敞補禮白虎通義見邇名器下)子
曰無辭不相接也無禮不相見也欲民之毋相䙝也(辭所)
(以通情也禮謂摯也春秋傳曰古者諸侯有朝聘之事號辭必稱先君以相接也表記)子云禮
之先幣帛也欲民之先事而後禄也(此禮謂所執之贄以見者也既相見)
(乃奉幣帛以修好也或云禮之先辭而後幣帛)先財而後禮則民利(財幣帛也利猶貪也)
無辭而行情則民爭(辭辭讓也情主利欲也)故君子於有饋者弗
能見則不視其饋(饋遺也不能見謂有疾也不視猶不内也)以此坊民民猶
貴禄而賤行(行猶事也言務得其禄不務其事坊記)
禮書綱目卷十三
