禮書綱目卷七十九婺源江永撰
少儀曲禮四
補
人生十年曰幼學(名曰幼時始可學也内則曰十年出就外傅居宿於外學書計)二十
曰弱冠三十曰壯有室(有室有妻也妻稱室)四十曰強而仕五十
曰艾服官政(艾老也)六十曰耆指使(指事使人也六十不與服戎不親學)七
十曰老而傳(傳家事任子孫是謂宗子之父)八十九十曰耄(耄惽忘也春秋傳曰)
(謂老將至耄又及之)七年曰悼(悼憐愛也)悼與耄雖有罪不加刑焉(愛幼)
(而尊老)百年曰期頤(期猶要也頤猶養也不知衣服食味孝子要盡養道而已朱子曰期當)
(音居宜反論語期可已矣與朞字同周匝之義也期謂百年已周頤謂當養而已期如上句幼弱耄悼等字頤)
(如上句學冠不刑等字曲禮)幼名冠字五十以伯仲死諡周道也
(檀弓)年長以倍則父事之(謂年二十於四十者人年二十弱冠成人有為人父之端)
(今四十於二十者有子道内則曰年二十惇行孝弟)十年以長則兄事之五年以
長則肩隨之(肩隨者謂之並行差退)羣居五人則長者必異席(席以)
(四人為節因宜有所尊曲禮)
右年齒差等
幼子常視毋誑(註見内則)童子不衣裘裳(裘大温消隂氣使不堪若不衣裳便)
(易)立必正方不傾聽(習其自端正)長者與之提攜則兩手奉
長者之手(習其扶持尊者提攜謂牽將行)負劒辟咡詔之(負謂置之于背劍謂挾之)
(于旁辟咡詔之謂傾頭與語口旁曰咡)則掩口而對(習其鄉尊者屏氣也曲禮)童
子之節也緇布衣錦緣錦紳并紐錦束髮皆朱錦也(童子)
(未冠之稱也冠禮曰將冠者采衣紒也)童子不裘不帛不屨絇無緦服聽
事不麻無事則立主人之北南面見先生從人而入(皆為)
(幼小不備禮也雖不服緦猶免深衣無麻往給事也裘帛温傷壯氣也絇屨頭飾也玉藻)小子
走而不趨舉爵則坐祭立飲(小子弟子也卑不得與賓介俱備禮容也)尊
長於己踰等不敢問其年(踰等父兄黨也問年則已恭孫之心不全)燕見不
將命(自不用賓主之正來則若子弟然)遇於道見則面(可以𨼆則𨼆不敢煩動也)不
請所之(尊長所之或卑䙝)喪俟事不犆弔(亦不敢故煩動也事朝夕哭時)侍坐
弗使不執琴瑟不畫地手無容不翣也(端慤所以為敬也尊長或使彈)
(琴瑟則為之可)寢則坐而將命(命有所傳辭也坐者不敢臨之)侍射則約矢(不敢)
(與之拾取也)侍投則擁矢(不敢釋於地也投投壺也投壺坐)勝則洗而以請
(洗爵請行觴不敢直飲之)客亦如之(客射若投壺不勝主人亦洗而請之)不角(角謂觥罰爵也)
(於尊長與客如獻酬之爵)不擢馬(擢去也謂徹也已徹馬嫌勝故薄之並少儀)童子委
摯而退(不與成人為禮也曲禮)適有喪者童子曰聽事(曰某願聽事於)
(將命者童子未成人不敢當相見之禮少儀)
右品節
汜埽曰埽埽席前曰拚拚席不以鬛執箕膺擖(詳見士相見禮)
凡為長者糞之禮必加帚於箕上(如是得兩手奉箕恭也謂初執而往)
(時也弟子職曰執箕膺擖厥中有帚)以袂拘而退其塵不及長者(謂埽時也以袂)
(擁帚之前埽而郤行之)以箕自鄉而扱之(扱讀曰吸謂收糞時也箕去棄物以鄉尊者則)
(不恭)奉席如橋衡(橫奉之令左昂右低如有首尾然橋井上㮮槔衡上低昂)請席何
鄉請衽何趾(順尊者所安也衽臥席也坐問鄉臥問趾因於陰陽)席南鄉北鄉以
西方為上東鄉西鄉以南方為上(布席無常此其順之也上謂席端也坐在)
(陽則上左坐在陰則上右)見父之執不謂之進不敢進不謂之退
不敢退不問不敢對(敬父同志如事父)此孝子之行也謀於
長者必操几杖以從之(從猶就也)長者問不辭讓而對非禮
也(當謝不敏若曾子之為)從於先生不越路而與人言(尊不二也先生)
(老人教學者)遭先生於道趨而進正立拱手(為有教使)先生與之
言則對不與之言則趨而退(為其不欲與己並行)從長者而上丘
陵則必鄉長者所視(為遠視不察有所問)將即席容毋怍(怍謂顔色)
(變也)兩手摳衣去齊尺(齊謂裳下緝也)衣毋撥(撥𤼵揚貌)足毋蹶(蹶行遽貌)
先生書策琴瑟在前坐而遷之戒勿越(廣敬也在前謂當行之前)虚
坐盡後(謙也)食坐盡前(為汙席)坐必安執爾顏(執猶守也)長者不
及毋儳言(儳猶暫也非類雜)正爾容聽必恭(聽先生之言既說又敬)毋勦
說(勦猶擥也謂取人之說以為己說)毋雷同(雷之𤼵聲物無不同時應者人之言當各由己不當)
(然也孟子曰人無是非之心非人也)必則古昔稱先王(言必有依)毋踐屨毋
踖席摳衣趨隅必慎唯諾(趨隅升席必由下也慎唯諾者不先舉見問乃應)
侍坐於先生先生問焉終則對(不敢錯亂尊者之言)請業則起請
益則起(尊師重道也起若今摳衣前請也業謂篇卷也益謂受說不解了欲師更明說之子路問政子)
(曰先之勞之請益曰無倦)父召無諾先生召無諾唯而起(應辭唯恭于諾)侍
坐于所尊敬毋餘席(必盡其所近尊者之端為有後來者)見同等不起(不為)
(私敬)燭至起(異晝夜)食至起(為饌變)上客起(敬尊者)燭不見跋(跋本)
(也燭盡則去之嫌若燼多有厭倦)尊客之前不叱狗(主人於尊客之前不敢倦嫌若風去)
(之)讓食不唾(嫌有穢惡並曲禮)洗盥執食飲者勿氣有問焉
則辟咡而對(示不敢歆臭也少儀)侍坐於君子君子問更端
則起而對(離席對敬異事也君子必令復坐)侍于君子不顧望而對
非禮也(禮尚謙也不顧望若子路率爾而對)長者賜少者賤者不敢辭
(不敢亢禮也賤者僮僕之屬)侍坐于君子若有告者曰少間願有
復也則左右屏而待(復白也言欲須少空閒有所白也屏猶退也𨼆也)毋側聽
(嫌探人之私也側聽耳屬于垣)毋噭應毋淫視毋怠荒遊毋倨立毋跛
坐毋箕寝毋伏歛髮毋髢冠毋免勞毋袒暑毋褰裳(皆為)
(其不敬噭號呼之聲也淫視睇眄也怠荒放散身體也跛偏任也伏覆也髢髲也毋垂餘如髲也免去也褰或)
(為肄)侍坐於長者屨不上于堂(屨賤空則不陳于尊者之側)解屨不
敢當階(為妨後升者)就屨跪而舉之屏於側(謂獨退也就猶著也屏亦不當)
(階)鄉長者而屨跪而遷屨俯而納屨(謂長者送之也不得屏遷之而已俯)
(俛也納内也遷或為還並曲禮)排闔說屨於戶内者一人而已矣
(雖衆敵猶有所尊也)有尊長在則否(在在内也後來之衆皆說屨于戶外少儀)凡
侍坐於君子君子欠伸問日之早晏以食具告改居則
請退可也夜侍坐問夜膳葷請退可也(詳見士相見禮)侍坐
於君子君子欠伸撰杖屨視日蚤莫侍坐者請出矣(以君)
(子有倦意也撰猶持也曲禮)侍坐於君子君子欠伸運笏澤劒首
還屨問日之蚤莫雖請退可也(以此皆解倦之状伸頻伸也運笏謂玩弄也金)
(器弄之易以汙澤少儀)請見不請退(去止不敢自由同上)
右灑埽應對進退
燕侍食於君子則先飯而後已(所以勸也)毋放飯毋流歠小
飯而亟之(亟疾也備噦噎若見問也)數噍毋為口容(口容弄口少儀)侍
食於先生異爵者後祭先飯(謙也玉藻)侍食於長者主
人親饋則拜而食(勸長者食耳雖賤不得執食興辭拜而已示敬也)主人不親
饋則不拜而食(以其禮於已不隆曲禮)凡食果食者後君子(陰陽)
(所成非人事也)火食者先君子(備火齊不得也玉藻)食棗桃李弗致
於核(恭也)瓜祭上環食中棄所操(上環頭忖也同上)侍飲于長
者酒進則起拜受於尊所(降席拜受敬也燕飲之禮鄉尊)長者辭少者
反席而飲長者舉未釂少者不敢飲(不敢先尊者盡爵曰釂燕禮曰公卒)
(爵而後飲也)御同于長者雖貳不辭(謂侍食于長者饌具與之同也貳謂重殽)
(膳也辭之為長者嫌)偶坐不辭(盛饌不為己並曲禮)
右侍食
弟子職曲禮五
補(出管子)
先生施教弟子是則温恭自虚所受是極(必虚其心然後能有所容)
(極謂盡其本原也)見善從之聞義則服温柔孝弟毋驕恃力(驕而)
(恃力則羝羊觸藩)志無虚邪行必正直游居有常必就有德(虚謂)
(虚偽)顔色整齊中心必式夙興夜寐衣帶必飭(式法也)朝益
暮習小心翼翼一此不懈是謂學則
右學則
少者之事夜寐蚤作既拚盥潄執事有恪(埽席前曰拚盥潔手潄滌)
(口)攝衣共盥先生乃作沃盥徹盥汛拚正席(共盥謂共先生之盥)
(器也徹盥謂既盥而徹盥器也汎拚謂廣拚内外不止席前也)先生乃坐出入恭敬如
見賓客危坐鄉師顔色毋怍(怍謂變其容貌)
右蚤作
受業之紀必由長始一周則然其餘則否(謂先從長者教之一周之)
(外則不必然)始誦必作其次則已(始誦而作以敬事端也至于次誦則不必然)凡
言與行思中以為紀古之將興者必由此始(中者無過不及之名)
(以此為紀綱然後可興也)後至就席狹坐則起(狹坐之人見後至者則當起)若有
賓客弟子駿作對客無讓應且遂行趨進受命所求雖
不得必以反命(駿作迅起也對客無讓者供給使令不敢亢禮也受命為先生命求雖不得必)
(以反白)反坐復業若有所疑捧手問之師出皆起至于食
時
右受業對客
先生將食弟子饌饋攝衽盥潄跪坐而饋置醬醋食陳
膳毋悖(饋謂選具其食)凡置彼食鳥獸魚鼈必先菜羹(先菜後肉食之)
(次也)羹胾中别胾在醬前其設要方(胾謂肉之細者遠胾近醬食之便也其陳)
(設食器要令成方也)飯是為卒(既飯而食則卒也)左酒右醬(是謂胾也禮三反乃食胾)
(而辯殽皆畢又用酒以酳用漿以潄故言飯胾而食終乃言酒漿明在胾外也鄭注二禮兩引此文皆作漿字)
(又此上文已云胾在醬前則此醬不應復在胾外矣今文誤也)告具而退捧手而立
三飯二斗左執虚豆右執挾匕周還而貳唯嗛之視同
嗛以齒周則有始柄尺不跪是謂貳紀(三飯食必設二斗也挾猶箸也)
(匕所以載鼎實者貳謂再益也食盡曰嗛視有盡者則益之齒次序也如菜肉同盡則先益菜後益肉也豆有)
(柄長尺則立而進之此是再益之綱紀也)先生已食弟子乃徹趨走進潄
拚前斂祭(既食畢埽席前并搜斂所祭也)
右饌饋
先生有命弟子乃食以齒相要坐必盡席(所謂食坐盡前恐汚席也)
飯必捧擥羹不以手亦有據膝無有𨼆肘既食乃飽循
咡覆手(不以手當以梜也隠肘則太伏也咡口也覆手而循之所以拭其不潔也)振衽埽席
已食者作摳衣而降旋而鄉席各徹其餽如於賓客既
徹并器乃還而立(振衽埽席謂振其衣祍以拂席之汚賓客食畢亦自徹其餽并謂藏去也)
右乃食
凡拚之道實水于盤攘臂袂及肘堂上則播灑室中握
手執箕膺揲厥中有帚(攘袂者恐濕其𬒮且不便於事故也堂上寬故播散而灑室中隘)
(握手為掬以灑揲舌也既灑水將拚之故執箕以舌自當而置帚于箕中也)入戶而立其儀
不貸執帚下箕倚于戶側(謂倚箕于戶側)凡拚之紀必由奥始
(西南隅也)俯仰磬折拚毋有徹(徹動也不得觸動他物也)拚前而退聚於
戶内(從前埽而却退聚其所埽穢壤於戶内也)坐板排之以葉適已實帚于
箕(板穢時以手排之適已向已也)先生若作乃興而辭(以拚未畢故辭之令止也)坐
執而立遂出弃之既拚反立是協是稽(協合也稽考也謂合書考義也)
右灑埽
暮食復禮(謂復朝食之禮)昏將舉火執燭隅坐錯總之法橫于
坐所櫛之遠近乃承厥火(總束也古者束薪蒸以為燭故謂之總其未然者則橫于)
(坐之所也櫛謂燭盡察其將盡之遠近乃更以燭承取火也)居句如矩蒸閒容蒸然
者處下捧椀以為緒(句曲也舊燭既盡則更使人以新燭繼之一橫一直其兩端相接之)
(處勢曲如矩則方正不邪也蒸細薪也言稍寬其束使其蒸間可以各容一蒸以通大氣又使已然者居下未)
(然者居上則火易然也緒燭燼也椀所以貯緒也)右手執燭左手正櫛有墮代
燭交坐無倍尊者乃取厥櫛遂出是去(先執燭者既捧椀以貯節之餘)
(緒遂以左手正櫛而投其緒於椀中至其櫛漸短有墮而不可執者則後執燭者代之而交坐於其處前執燭)
(者乃取櫛而出弃之也)
右執燭
先生將息弟子皆起敬奉枕席問所欲趾俶衽則請有
常則否(俶始也變其祍席則當問其所趾若有常處則不請也)
右請祍
先生既息各就其友相切相磋各長其儀周則復始是
謂弟子之紀
右退習事師無犯無𨼆左右就養無方服勤至
死心喪三年(心喪戚容如父而無服也凡此以恩義之間為制檀弓)宦學
事師非禮不親(詳見曲禮)
禮書綱目卷七十九
