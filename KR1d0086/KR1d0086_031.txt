禮書綱目卷二十九婺源江永撰
喪通禮凶禮十二
補
凡喪父在父為主(與賓客為禮宜使尊者)父沒兄弟同居各主其
喪(各為其妻子之喪為主也祔則宗子主之)親同長者主之(父母沒如昆弟之喪宗子主之)
不同親者主之(從父昆弟之喪奔喪)君所主夫人妻大子適
婦(言妻見大夫以下亦為此三人為喪主也服問)諸侯弔於異國之臣則
其君為主(君為之主弔臣恩為己也子不敢當主中庭北面哭不拜喪服小記)士之
子為大夫則其父母弗能主也使其子主之無子則為
之置後(大夫之子得用大夫之禮而于士不得也置猶立也雜記)婦之喪虞卒
哭其夫若子主之祔則舅主之(詳見士虞禮)主妾之喪則
自祔至於練祥皆使其子主之其殯祭不於正室(詳見卒哭)
(祔練祥禫記祔章)大功者主人之喪有三年者則必為之再
祭朋友虞祔而已(謂死者之從父昆弟来為喪主有三年者謂妻若子幼少大功為之再祭)
(則小功緦麻為之練祭可也小記)凡主兄弟之喪雖疏亦虞之(詳見士虞)
(禮)男主必使同姓婦主必使異姓(謂為無主後者為主也異姓同宗之)
(婦也婦人外成小記)其無女主則男主拜女賓於寢門内其
無男主則女主拜男賓於阼階下子幼則以衰抱之人
為之拜為後者不在則有爵者辭無爵者人為之拜在
竟内則俟之在竟外則殯葬可也喪有無後無無主(詳見)
(喪大記奉尸夷于堂拜賓章)姑姊妹其夫死而夫黨無兄弟使夫
之族人主喪妻之黨雖親弗主(此謂姑姊妹無子寡而死也夫黨無兄弟無緦)
(之親也其主喪不使妻之親而使夫之族人婦人外成主必宜得夫之姓類)夫若無族人則
前後家東西家無有則里尹主之(喪無無主也里尹閭胥里宰之屬王度記)
(曰百戶為里里一尹其禄如庶人在官者里或為士諸侯弔于異國之臣則其君為主里尹主之亦斯義也)
或曰主之而附於夫之黨(妻之黨自主之非也夫之黨其祖姑也雜記)大
夫不主士之喪(士之喪雖無主不敢攝大夫以為主小記)士不攝大夫
士攝大夫唯宗子(士之喪雖無主不敢攝大夫以為主宗子尊可攝之同上)大
夫之喪庶子不受弔(詳見喪大記未小斂受弔章)宗子為殤而死
庶子弗為後也(詳見喪服為人後者條)養有疾者不喪服遂以
主其喪非養者入主人之喪則不易己之喪服(詳見變除改服)
(章)
右主後曾子問曰喪有二孤廟有二主禮與(怪時)
(有之)孔子曰天無二日土無二王嘗禘郊社尊無二
上(尊踰卑也神雖多猶一一祭之)未知其為禮也昔者齊桓公亟
舉兵作偽主以行及反藏諸祖廟廟有二主自桓
公始也(偽猶假也舉兵以遷廟主行無則主命為假主非也)喪之二孤則昔
者衛靈公適魯遭季桓子之喪衛君請弔哀公辭
不得命公為主客入弔康子立於門右北面公揖
讓升自東階西鄉客升自西階弔公拜興哭康子
拜稽顙於位有司弗辨也今之二孤自季康子之
過也(辨猶正也若康子者君弔其臣之禮也鄰國之君弔君為之主主人拜稽顙非也當哭踊)
(而已靈公先桓子以魯哀公二年夏卒桓公以三年秋卒是出公也曾子問)公儀仲
子之喪檀弓免焉(故為非禮以非仲子也禮朋友皆在他邦乃袒免)仲子
舍其孫而立其子(此其所立非也公儀盖魯同姓周禮適子死立適孫為後)檀
弓曰何居我未之前聞也(居讀為姬姓之姬齊魯之間語助也前猶故也)
趨而就子服伯子於門右曰仲子舍其孫而立其
子何也(去賓位就主人兄弟之賢者而問之子服伯子盖仲孫蔑之玄孫子服景伯蔑魯大)
(夫)伯子曰仲子亦猶行古之道也昔者文王舍伯
邑考而立武王微子舍其孫腯而立衍也夫仲子
亦猶行古之道也(伯子為親者隠耳立子非也文王之立武王權也微子適子死)
(立其弟衍殷禮也)子游問諸孔子孔子曰否立孫(據周禮檀弓)
司寇惠子之喪(惠子衛將軍文子彌牟之弟惠叔蘭也生虎者)子游為
之麻衰牡麻絰(惠子廢適立庶為之重服以譏之麻衰以吉服之布為衰)文子
辭曰子辱與彌牟之弟游(謝其存時)又辱為之服敢辭
(止之服也)子游曰禮也文子退反哭(子游名習禮文子亦以為當然未覺)
(其所譏)子游趨而就諸臣之位(深譏之大夫之家臣位在賓後)文子
又辭曰子辱與彌牟之弟游又辱為之服又辱臨
其喪敢辭(止之在臣位)子游曰固以請(再不從命)文子退扶
適子南面而立曰子辱與彌牟之弟游又辱為之
服又辱臨其喪虎也敢不復位(覺所譏也虎適子名文子親扶而辭)
(敬子游也南面而立則諸臣位在門内北面明矣)子游趨而就客位(所譏行)
(同上)石駘仲卒(駘仲衛大夫石碏之族)無適子有庶子六人
卜所以為後者(莫適立也)曰沐浴佩玉則兆(言齊絜則得吉兆)
五人者皆沐浴佩玉石祁子曰孰有執親之喪而
沐浴佩玉者乎不沐浴佩玉(心正且知禮)石祁子兆衛
人以龜為有知也(同上)成公十有五年仲嬰齊卒
仲孫嬰齊者何(疑仲遂後故問之)公孫嬰齊也(未見于經為公孫嬰)
(齊今為大夫死見于經為仲嬰齊)曷為謂之仲嬰齊為兄後也為
兄後則曷為謂之仲嬰齊(據本公孫)為人後者為之子
也(更為公孫之子故不得復氏公孫)其稱仲何孫以王父字為氏
也(謂諸侯子也顧興滅繼絶故紀族明所出)嬰齊孰後後歸父也歸父
使于晉而未反何以後之叔仲惠伯傅子赤公子
遂殺叔仲惠伯弑子赤而立宣公宣公死成公幼
臧宣叔者相也君死不哭聚諸大夫而問焉曰昔
者叔仲惠伯之事孰為之皆曰仲氏也於是遣歸
父之家然後哭歸父使晉還至檉聞君薨家遣墠帷哭
君成踊反命於介自是走之齊魯人徐傷歸父之
無後也於是使嬰齊後之也(弟無後兄之義為亂昭穆之序失父子之)
(親故不言仲孫明不與子為父孫春秋公羊傳)
商祝辨乎喪禮故後主人(辨猶别也正也樂記)大宗伯大喪
則為上相(詳見喪大記總要章)小宗伯既喪詔相喪祭之禮(詳見)
(喪大記虞祭章)世婦大喪凡王后有&KR0596;事於婦人則詔相(詳見)
(喪大記受弔章)大行人若有大喪則詔相諸侯之禮(詔相左右教告)
(之也秋官)象胥凡國之大喪詔相國客之禮儀而正其
位(客謂諸侯使臣来弔者秋官)内小臣若有喪紀則擯詔后之禮
事相九嬪之禮事正内人之禮事(為后傳辭有所求為詔相正者異尊卑也)
(官天)肆師凡卿大夫之喪相其禮(相其適子春官)
右祝相有若之喪悼公弔焉(悼公魯哀公之子)子游擯
由左(擯相侑喪禮者喪禮廢亡時人以為此儀當如詔辭而皆由右相是善子游正之孝經說)
(曰以身擯侑檀弓)泄柳之母死相者由左泄柳死其徒
由右相由右相泄柳之徒為之也(亦記失禮所由始也泄柳魯繆)
(公時賢人也相相主人之禮雜記)杜橋之母之喪宫中無相
以為沽也(沽猶略也同上)孔子在衛司徒敬子卒夫
子弔焉主人不哀夫子哭不盡聲而退蘧伯玉請
曰衛鄙俗不習喪禮煩吾子辱相焉孔子許之(詳見)
(喪禮義)
君天下曰天子崩曰天王崩(史書策辭)復曰天子復矣(始死時呼)
(魄辭也不呼名臣不名君也諸侯呼字)告喪曰天王登假(告赴也登上也假已也上己者)
(若仙去云爾)措之廟立之主曰帝(詳見喪大記)天子未除喪曰
予小子(謙未敢稱一人春秋傳曰以諸侯之踰年即位亦知天子之踰年即位以天子三年然後稱王)
(亦知諸侯于其封内三年稱子)生名之死亦名之(生名之曰小子王死亦曰小子王也晉有)
(小子侯是僣取天子號也)諸侯在凶服曰適子孤(凶服亦謂未除喪)死曰薨
(亦史書策辭)復曰某甫復矣(某甫且字)既葬見天子曰類見(代父受國)
(類猶象也執皮帛象諸侯之禮見也其禮亡)言諡曰類(使大夫行象聘問之禮也言諡者序其行)
(及諡所宜其禮亡)天子死曰崩諸侯曰薨大夫曰卒士曰不
禄庶人曰死(異死名者為人䙝其無知若猶不同然也自上顛壞曰崩薨顛壞之聲卒終也不禄)
(不終其禄死之言凘也精神凘盡也)在牀曰尸(尸陳也言形體在)在棺曰柩(柩之言究)
(也)死寇曰兵(異于凡人當饗禄其後)生曰父曰母曰妻死曰考曰
妣曰嬪(嬪婦人有法度之稱也周禮九嬪掌婦學之法教九御婦德婦言婦容婦功)壽考曰
卒短折曰不禄(謂有德行任為大夫士而不為者老而死從大夫之稱少而死從士之稱並)
(曲禮)高曰崩(梁山崩)厚曰崩(沙鹿崩)尊曰崩天子之崩以尊
也(隠三年穀梁傳)大凡生於天地之間皆曰命其萬物死皆
曰折人死曰鬼此五代之所不變也(祭法)復與書銘自
天子達於士其辭一也男子稱名婦人書姓與伯仲如
不知姓則書氏(詳見喪大記復章)君存稱世子(明當世父位為君)君
薨稱子某(緣民臣之心不可一日無君故稱子某明繼父也名者尸柩尚存猶以君前臣名也)既
葬稱子(不名者無所屈也緣始終之義一年不二君故稱子也)踰年稱公(不可曠年無君)
(年莊三十二公羊傳)君薨大子號稱子待猶君也(謂未踰年也雖稱子)
(與諸侯朝會如君矣春秋魯僖公九年夏葵丘之會宋襄公稱子而與諸侯序待或為侍雜記)未
沒喪不稱君示民不爭也故魯春秋記晉喪曰殺其君
之子奚齊及其君卓(沒終也春秋傳曰諸侯于其封内三年稱子至臣子踰年則謂之君)
(矣記坊)春秋不稱楚越之王喪禮君不稱天大夫不稱
君恐民之惑也(楚越之君僣號稱王不稱其喪記不書葬也春秋傳曰吴楚之君不書葬辟其)
(僣號也坊記)祭稱孝子孝孫喪稱哀子哀孫(詳見卒哭祔練祥禫記)
有父母之喪尚功衰而附兄弟之殤則練冠附於殤
稱陽童某甫不名神也(詳見附練祥禫記)祝稱卜葬虞子孫
曰哀夫曰乃兄弟曰某卜葬其兄弟曰伯子某(詳見士喪禮卜)
(葬日章)既正尸子坐於東方卿大夫父兄子姓立於東
方有司庶士哭於堂下北面夫人坐於西方内命婦姑
姊妹子姓立於西方外命婦率外宗哭於堂上北面(詳見喪大記)
庶子之正於公族者其公大事則以其喪服之精麤
為序雖於公族之喪亦如之以次主人(正者政也庶子司馬之屬掌國)
(子之倅為政于公族者大事謂死喪也其為君雖皆斬哀序之必以本親也主人主喪者次主人者主人恒在)
(上主人雖有父兄猶不得下齒文王世子)喪紀以服之輕重為序不奪
人親也(紀猶事也同上)哭泣之位皆如其國之故謹脩其
法而審行之(詳見喪禮義)大夫之庶子為大夫則為其父
母服大夫服其位與未為大夫者齒(詳見喪服斬衰章父條)凡
婦人從其夫之爵位(婦人無專制生禮死事以夫為尊卑雜記)
右名位宋桓公卒未葬而襄公會諸侯故曰子
凡在喪王曰小童公侯曰子(在喪未葬也小童者童蒙幼末之稱子者)
(繼父之辭公侯位尊上連王者下絶伯子男周康王在喪稱予一人釗禮稱亦不言小童或所稱之)
(辭各有所施此謂王自稱之辭非諸下所得書故經無其事傳通取舊典之文以事相接僖九年)
(左氏傳)葬蔡平公葬大子朱失位位在卑(不在適子位以)
(長幼齒)大夫送葬者歸見昭子昭子問蔡故以告昭
子昭子歎曰蔡其亡乎若不亡是君也必不終詩
曰不解于位民之攸塈(詩大雅塈息也)今蔡侯始即位而
適卑身將從之(為蔡侯朱出奔傳傳昭二十一年左氏)曾子曰小
功不為位也者是委巷之禮也(譏之也位謂以親疏叙别哭也委巷)
(猶街里委曲所為也)子思之哭嫂也為位(善之也禮嫂叔無服)婦人倡
踊(有服者娣姒婦小功倡先也)申祥之哭言思也亦然(檀弓)
喪用三年之仂(喪大事用三歲之什一)喪祭用不足曰暴有餘曰
浩(暴猶耗也浩猶饒也王制)大宰以九式均節財用三曰喪荒
之式(式謂用財之節度荒凶年也天官)小宰以法掌祭祀朝覲會同
賓客之戒具喪荒亦如之令百官府共其財用(法謂其禮法也)
(戒具戒官有事者所當共同上)大府山澤之賦以待喪紀(同上)外
府喪紀共其財用(同上)封人凡喪紀則飾其牛牲牛人
喪事共其奠牛囿人喪紀共其生獸死獸之物獸人凡
喪紀共其死獸生獸腊人喪紀共其脯腊凡乾肉之事
䱷人喪紀共其魚之鱻槀醢人凡祭祀共薦羞之豆實
喪紀亦如之(詳見喪大記陳小斂奠章)籩人喪事共其薦籩羞籩
外饔凡小喪紀陳其鼎俎而實之(詳見喪大記朔月月半殷奠章)掌
客凡禮賓客札喪殺禮凡賓客死致禮以喪用(詳見變禮道有)
(喪章)六十歲制七十時制八十月制九十日脩唯絞紟
衾冒死而後制(絞紟衾冒一日二日而可為者王制)喪具君子恥具
(辟不懷也喪具棺衣之屬)一日二日而可為也者君子弗為也(謂絞紟衾)
(冒弓檀)大司徒以荒政十有二聚萬民八曰殺哀(殺哀謂省)
(凶禮地官)鄉師正歲稽其鄉器比其吉凶二服族共喪
器鄉共吉凶禮樂之器(吉服祭服也凶服弔服也比長主集為之喪器者夷槃素俎楬)
(豆輁軸之屬族師主集為之此三者民所以相共也凶器若族喪器者也此鄉器者旁使相共則民無廢事上)
(下相補則禮行而教成同上)閭師凡庶民不樹者無椁不績者不
衰(同上)司市國凶荒札喪則市無征而作布(同上)泉府
凡賖者喪紀無過三月(鄭司農云賖貰也以祭祀喪紀故從官貰買物同上)
鄼長以時校登其夫家比其衆寡以治其喪紀祭祀之
事(同上)土均禮俗喪紀祭祀皆以其地媺惡為輕重之
法而行之掌其禁令(同上)朝士若邦凶荒札喪則令邦
國都家縣鄙慮刑貶(慮謀也貶猶减也謂當謀緩刑且减國用為民困也所貶視時為多)
(少之法秋官)小行人若國札喪則令賻補之(謂賻喪家補助其不足也)
(上同)
右財用武氏子來求賻喪事無求求賻非禮也
(詳見弔禮賻章)毛伯來求金(求金以共葬事)非禮也(天子不私求財故曰)
(非禮)不書王命未葬也(文九年左氏傳)子思曰有其禮無
其財君子弗行也有其禮有其財無其時君子弗
行也(詳見喪禮義)孔子曰斂手足形還葬而無椁稱
其財斯之謂禮(同上)子柳之母死子碩請具(具葬之器)
(用子柳魯叔仲皮之子子碩兄)子柳曰何以哉(言無其財)子碩曰請粥
庶弟之母(粥謂嫁之也妾賤取之曰買)子柳曰如之何其粥人
之母以葬其母也不可(忠恕)既葬子碩欲以賻布之
餘具祭器(古者謂錢為泉布所以通布貨財)子柳曰不可吾聞之
也君子不家於喪(惡因死者以為利)請班諸兄弟之貧者
(以分死者所矜地禄多財與鄰里鄉黨檀弓)孟獻子之喪(獻子魯大夫仲孫蔑)
司徒旅歸四布(旅下士也司徒使下士歸四方之賻布)夫子曰可也
(時人皆貪善其能廉同上)
喪事主哀(少儀)君子以喪過乎哀(易小過)子曰喪與其
易也寧戚(論語)曾子曰吾聞諸夫子人未有自致者也
必也親喪乎(致盡其極也盖人之真情所不能自己者)子游曰喪致乎哀
而止(致極其哀不尚文飾也並論語)子路曰吾聞諸夫子喪禮與
其哀不足而禮有餘也不若禮不足而哀有餘也(詳見喪禮)
(義)子曰臨喪不哀吾何以觀之哉(論語)始死充充如
有窮既殯瞿瞿如有求而弗得既葬皇皇如有望而弗
至練而慨然祥而廓然(皆憂悼在心之貌也求猶索物檀弓)縣子曰
三年之喪如斬期之喪如剡(言其痛之惻怛有淺深也雜記)子貢
曰請問兄弟之喪子曰兄弟之喪則存乎書策矣(言疏者如)
(禮行之未有加也齊斬之喪哀容之體經不能載矣)君子不奪人之喪(重喪禮也)亦不
可奪喪也(不可以輕之于已也同上)居喪不言樂(居喪者居父母之喪也)
(曲禮)聞樂不樂(論語)孔子曰衰麻苴杖者志不存乎樂
非耳弗聞服使然也(家語)父有服宫中子不與於樂母
有服聲聞焉不舉樂妻有服不舉樂於其側(宫中子與父同宫者)
(也禮由命士以上父子異宫不與于樂謂出行見之不得觀也)大功將至辟琴瑟(亦所以助)
(哀也至来也)小功至不絶樂(雜記)大司樂諸侯薨令去樂大
臣死凡國之大憂令弛縣(弛釋之若今休兵鼔之為春官)天子哭
諸侯為之不以樂食(盖謂殯斂之間檀弓)君於卿大夫比卒
哭不舉樂為士比殯不舉樂(雜記)節哀順變也(詳見喪禮義)
毁不滅性(同上)
右哀戚孔子曰少連大連善居喪三日不怠三
月不解期悲哀三年憂東夷之子也(言其生于夷狄而知禮也)
(怠惰也解倦也雜記)顔丁善居喪(顔丁魯人)始死皇皇然如
有求而弗得及殯望望然如有從而弗及既葬慨
然如不及其反而息(從隨也慨憊貌檀弓)高子臯之執
親之喪也(子臯孔子弟子名柴)泣血三年(言泣無聲如血出)未嘗見
齒(言笑之微)君子以為難(言人不能然同上)孟獻子禫縣而
不樂比御而不入夫子曰獻子加於人一等矣(詳見)
(卒哭祔練祥禫記)孔子既祥五日彈琴而不成聲十日
而成笙歌(同上)衛定公卒夫人姜氏既哭而息見
大子之不哀也不内酌飲歎曰是夫也將不唯衛
國之敗其必始於未亡人(定姜言獻公行無禮必從已始成十四年左)
(氏傳)立公子裯(昭公名)穆叔不欲曰是人也居喪而
不哀在戚而有嘉容是謂不度不度之人鮮不為
患武子不聽卒立之比及葬三易衰哀衽如故哀
(言其嬉戲無度)於是昭公十九年矣猶有童心君子是以
知其不能終也(為昭二十五年公孫于齊傳襄三十一年左氏傳)九月
葬齊歸公不戚晉士之送葬者歸以語史趙史趙
曰不思親祖不歸也(言不思親則不為祖考所歸祜)叔向曰魯公
室其卑矣君有大喪國不廢蒐(謂蒐比蒲)有三年之喪
而無一日之慼國不恤喪不忌君也(忌畏也)君無慼
容不顧親也國不忌君君不顧親能無卑乎殆其
失國(為二十五年公孫于齊傳昭十一年左氏傳)衛石共子卒(石買)悼
子不哀(買之子石惡)孔成子曰是謂蹷其本(蹷猶拔也)必不
有其宗(為二十八年石惡出奔傳襄十九年左氏傳)孔子之故人曰
原壤其母死夫子助之沐椁(沐治也)原壤登木曰久
矣予之不託于音也(木椁材也託寄也謂叩木以作音)歌曰貍首
之斑然執女手之卷然(說人辭也)夫子為弗聞也者而
過之(佯不知)從者曰子未可以己乎(己猶止也)夫子曰丘
聞之親者毋失其為親也故者毋失其為故也(檀弓)
六月王大子夀卒秋八月王穆后崩(大子夀之母也)晉
荀躒如周葬穆后籍談為介既葬除喪以文伯宴
樽以魯壺(文伯荀躒也魯壺魯所獻壺樽)王曰伯氏諸侯皆有以
鎮撫王室晉獨無有何也(感魯壺而言也鎮撫王室謂貢獻之物)籍
談歸以告叔向叔向曰王其不終乎王一歲而有
三年之喪二焉(天子絶期唯服三年故后雖期通謂之三年喪)於是乎以
喪賓宴又求彝器樂憂甚矣且非禮也三年之喪
雖貴遂服禮也(天子諸侯除喪須在卒哭今王既葬而除故譏其不遂)王雖
弗遂宴樂以早亦非禮也(言今雖不能遂服猶當靜嘿而便宴樂又失禮)
(也左昭十五年氏傳)吳公子札自衛如晉宿于戚(戚孫文子)
(之邑)聞鐘聲焉曰夫子獲罪于君以在此(孫文子以戚畔)懼
猶不足而又何樂夫子之在此猶燕之巢於幕上
(言至危)君又在殯而可以樂乎(獻公卒未葬)遂去之(不止宿)
文子聞之終身不聽琴瑟(聞義能改氏襄二十九年左傳)知
悼子卒未葬(悼子晉大夫荀盈魯昭九年卒)平公飲酒(與羣臣宴平公晉侯)
(彪)師曠李調侍(侍與君飲也燕禮記曰請旅侍臣)鼓鐘(樂作也燕禮賓入門)
(奏肆夏既獻而樂闋獻君亦如之)杜蕢自外来聞鐘聲曰安在(怪之)
(也杜蕢或作屠蒯)曰在寢(燕于寝)杜蕢入寢歷階而升酌曰
曠飲斯又酌曰調飲斯又酌堂上北面坐飲之降
趨而出(三酌皆罰)平公呼而進之曰爾飲曠何也曰子
卯不樂(紂以甲子死桀以乙卯亡王者謂之疾日不以舉樂為吉事所以自戒懼)知悼
子在堂斯其為子卯也大矣(言大臣喪重于疾日也雜記曰君于卿大)
(夫比葬不食肉比卒哭不舉樂)曠也大師也不以詔是以飲之也
(詔告也大師典奏樂)爾飲調何也曰調也君之䙝臣也為一
飲一食㤀君之疾是以飲之也(言調貪酒食䙝嬖也近臣亦當規君)
(疾憂)爾飲何也曰蕢也宰夫也非刀七是共又敢與
知防是以飲之也(防禁放溢)平公曰寡人亦有過焉酌
而飲寡人(聞義則復)杜蕢洗而揚觶(舉爵于君也禮揚作騰揚舉也騰送)
(也揚近得之)公謂侍者曰如我死則必毋廢斯爵也(欲後)
(世以為戒)至于今既畢獻斯揚觶謂之杜舉(此爵遂因杜蕢為名)
(畢獻獻賓與君檀弓)昭公十五年二月癸酉有事于武
宫籥入叔弓卒去樂卒事君在祭樂之中聞大夫
之喪則去樂卒事禮也(祭樂者君在廟中祭作樂)君在祭樂之
中大夫有變以聞可乎(變謂死喪)大夫國體也(君之卿佐是謂)
(股肱故曰國體)古之人重死君命無所不通(死者不可復生重莫大焉)
(是以君雖在祭樂之中大夫死以聞可也穀梁傳)襄公三十一年公薨
于楚宫立胡女敬歸之子子野(胡歸姓之國敬歸襄公妾)次于
季氏秋九月癸巳卒毁也(過哀毁瘠以致滅性左氏傳)
居倚廬哭晝夜無時既虞朝一哭夕一哭而已既練哭
無時(詳見喪服斬衰傳)父母之喪哭無時使必知其反也(謂既)
(練或時為君服金革之事反必有祭檀弓)斬衰之哭若往而不反齊衰
之哭若往而反大功之喪三曲而偯小功緦麻哀容可
也此哀之發于聲音者也(三曲一舉聲而三折也偯聲餘從容也間傳)曾
申問于曾子曰哭父母有常聲乎曰中路嬰兒失其母
焉何常聲之有(嬰猶鷖彌也言其若小兒亡母啼號安得常聲乎所謂哭不偯雜記)
無事不辟廟門(鬼神尚幽闇也廟殯宫)哭皆于其次(無時哭也有事則入即位)
(記小)童子哭不偯不踊不杖不菲不廬(未成人者不得備禮也當)
(室則杖雜記)祥而外無哭者禫而内無哭者(詳見卒哭祔練祥禫記)
國禁哭則止朝夕之奠即位自因也(禁哭謂大祭祀時不哭猶朝夕)
(奠自因自用故事雜記)祭之日喪者不哭(郊特牲)孔子惡野哭
者(為其變衆周禮銜枚氏掌禁野呌呼歎嗚于國中者行歌哭于國中之道者檀弓)公七踊
大夫五踊婦人居間士三踊婦人皆居間(公君也始死及小斂大斂)
(而踊君大夫士一也則皆三踊矣君五日而殯大夫三日而殯士二日而殯士小斂之朝不踊君大夫大斂之)
(朝乃不踊婦人居間者踊必拾主人踊婦人踊賓乃踊雜記)士備入而後朝夕踊
(備禮盡也國君之喪嫌主人哭入則踊檀弓)孔子曰伯母叔母疏衰踊不
絶地姑姊妹之大功踊絶於地如知此者由文矣哉由
文矣哉(由用也言如此踊絶地不絶地之情者能用禮文哉能用禮文哉美之也伯母叔母義也姑姊)
(妹骨肉也雜記)戚斯嘆嘆斯辟辟斯踊矣品節斯斯之謂
禮(詳見喪禮義)跛者不踊(詳見喪服義)
右哭踊弁人有其母死而孺子泣者孔子曰哀
則哀矣而難為繼也夫禮為可傳也為可繼也故
哭踊有節(詳見喪禮義)子蒲卒哭者呼滅(滅盖子蒲名)子
臯曰若是野哉(非之也唯復呼名子臯孔子弟子高柴)哭者改之(檀弓)
伯魚之母死期而猶哭(伯魚孔子子也名鯉猶尚也)夫子聞
之曰誰與哭者門人曰鯉也夫子曰嘻其甚也(嘻悲)
(恨之聲)伯魚聞之遂除之(同上)穆伯之喪敬姜晝哭
文伯之喪晝夜哭孔子曰知禮矣(喪夫不夜哭嫌思情性也同)
(上)文伯之喪敬姜據其牀而不哭曰昔者吾有
斯子也吾以將為賢人也(盖見其有才藝)吾未嘗以就公
室(未嘗與到公室觀其行也季氏魯之宗卿敬姜有會見之禮)今及其死也朋
友諸臣未有出涕者而内人皆行哭失聲斯子也
必多曠于禮矣夫(内人妻妾同上)華周杞梁之妻善
哭其夫而變國俗(孟子)
保氏養國子以道教六儀四曰喪紀之容(鄭司農云喪紀之容涕涕)
(翔翔玄謂喪紀之容纍纍顛顛地官)斬衰貌若苴齊衰貌若枲大功
貌若止小功緦麻容貌可也此哀之發于容聲者也(有大)
(憂者面必深黑止謂不動于喜樂之事枲或為似間傳)喪容纍纍(羸憊貌也)色容顛
顛(憂思貌也)視容瞿瞿梅梅(不審貌也)言容繭繭(聲氣微也玉藻)君
子衰絰則有哀色(表記)喪紀之志漻然憂以愀喪紀之
容怮然懾然若不還喪紀之視下㳅垂綱(賈誼容經)喪事
欲其縱縱爾(趨事貌縱讀如總領之總)吉事欲其折折爾(安舒貌詩云好人提)
(提)故喪事雖遽不陵節吉事雖止不怠(陵躐也止立俟事時也怠惰也)
故騷騷爾則野(謂大疾)鼎鼎爾則小人(謂大舒)君子盖猶猶
爾(疾舒之中檀弓)居喪之禮毁瘠不形視聽不衰(為其廢喪事形)
(謂骨見曲禮)視不明聽不聰行不正不知哀君子病之(詳見)
(飲食章)孔子曰身有瘍則浴首有創則沐病則飲酒食
肉毁瘠為病君子弗為也毁而死君子謂之無子(毁而死是)
(不重親雜記)子貢問喪子曰敬為上哀次之瘠為下顔色
稱其情戚容稱其服(問喪問居父母之喪也喪尚哀言敬為上者疾時尚不能敬也容威)
(儀也孝經曰容止可觀同上)毁不危身(詳見喪禮義)毁不滅性(同上)
五十不致毁六十不毁(詳見飲食章)三月而沐(詳見喪服義)
凡喪小功以上非虞祔練祥無沐浴(詳見士虞禮)妻視叔
父母姑姊妹視兄弟長中下殤視成人(視猶比也所比者哀容居處也)
(記雜)
右容貌
大祝辨九拜五曰吉拜六曰凶拜(吉拜拜而後稽顙謂齊衰不杖以下者言)
(吉者此殷之凶拜周以其拜與頓首相近故謂之吉拜凶拜稽顙而後拜謂三年服者春官)為父
母長子稽顙(喪尊者及正體不敢不盡禮)大夫弔之雖緦必稽顙(尊大)
(夫不敢以輕待之)婦人為夫與長子稽顙其餘則否(恩殺于父母小記)
為妻父母在不杖不稽顙(尊者在不敢盡于私喪也)母在不稽
顙稽顙者其贈也拜(言獨母在于贈拜得稽顙則父在贈拜不得稽顙雜記)婦
人吉事雖有君賜肅拜為尸坐則不手拜肅拜為喪主
則不手拜(肅拜拜低頭也手拜手至地也婦人以肅拜為正凶事乃手拜耳為尸為祖姑之尸也士)
(虞禮曰男男尸女女尸為喪主不手拜者為夫與長子當稽顙也其餘亦手拜而已雖或為唯或曰喪為主則)
(不手拜肅拜也少儀)非為人喪問與賜與(此上滅脫未聞其首云何)三年
之喪以其喪拜非三年之喪以吉拜(謂受問受賜者也稽顙而後拜曰喪)
(拜拜而後稽顙曰吉拜雜記)孔子曰拜而後稽顙頽乎其順也稽
顙而後拜頎乎其至也三年之喪吾從其至者(詳見喪禮義)
右拜拱秦穆公使人弔公子重耳重耳稽顙而
不拜穆公曰稽顙而不拜則未為後也故不成拜
(詳見奔喪)孔子與門人立拱而尚右二三子亦皆尚
右(傚孔子也)孔子曰二三子之嗜學也(嗜貪)我則有姊之
喪故也二三子皆尚左(復正也喪尚右右陰也吉尚左左陽也檀弓)
斬衰唯而不對齊衰對而不言大功言而不議小功緦
麻議而不及樂此哀之發于言語者也(議謂陳說非時事也間傳)
三年之喪言而不語對而不問(言言己事也為人說為語雜記)
父母之喪寢苫枕塊非喪事不言既葬與人立君言王
事不言國事大夫士言公事不言家事既練君謀國政
大夫謀家事(此常禮也喪大記)言容繭(詳見容貌章)言若不
足喪紀之言也(賈誼容經)居喪不言樂(非其時也曲禮)子張
問曰書云高宗三年不言言乃讙有諸(時人君無行三年之喪禮者問)
(有此與怪之也讙喜說也言乃喜說則臣民望其言久)仲尼曰胡為其不然也古
者天子崩王世子聽于冡宰三年(冡宰天官卿貮王事者三年之喪使之聽)
(朝弓檀)三年之喪君不言書云高宗諒闇三年不言此
之謂也然而曰言不文者謂臣下也(詳見喪服義)百官備
百物具不言而事行者扶而起言而後事行者杖而起
身自執事而後行者面垢而已(同上)子夏問于孔子曰
居君之母與妻之喪如之何孔子曰居處言語飲食衎
爾於喪所則稱其服而已(家語)
右言語
斬衰蕳屨杖而歠粥者志不在于飲食(大戴禮)歠粥朝
一溢米夕一溢米既虞疏食水飲既練始食菜果飯素
食(詳見喪服斬衰章)斬衰三日不食齊衰二日不食大功三
不食小功緦麻再不食士與斂焉則一不食故父母之
喪既殯食粥朝一溢米莫一溢米齊衰之喪疏食水飲
不食菜果大功之喪不食醯醬小功緦麻不飲醴酒此
哀之發於飲食者也父母之喪既虞卒哭疏食水飲不
食菜果期而小祥食菜果又期而大祥有醯醬中月而
禫禫而飲醴酒始飲酒者先飲醴酒始食肉者先食乾
肉(先飲醴酒食乾肉者不忍發御厚味間傳)三日而食(詳見喪服義)功衰
食菜果飲水漿無鹽酪不能食食鹽酪可也(功衰斬衰之末也酪)
(酢酨雜記)膳夫王日一舉大喪則不舉(天官)君之喪子
大夫公子衆士皆三日不食子大夫公子衆士食粥納
財朝一溢米莫一溢米食之無算士疏食水飲食之無
算夫人世婦諸妻皆疏食水飲食之無算(納財謂食穀也二十兩曰)
(溢于粟米之法一溢為米一升二十四分升之一諸妻御妾也同言無算則是皆一溢米或粥或飯)大夫
之喪主人室老子姓皆食粥衆士疏食水飲妻妾疏食
水飲(室老其貴臣也衆士所謂衆臣)士亦如之(如其子食粥妻妾疏食水飲)既葬主
人疏食水飲不食菜果婦人亦如之君大夫士一也練
而食菜果祥而食肉(果瓜桃之屬)食粥於盛不盥食於篹者
盥食菜以醯醬始食肉者先食乾肉始飲酒者先飲醴
酒(盛謂今時杯杅也篹竹筥也歠者不盥手飯者盥篹或作簨)期之喪三不食食疏
食水飲不食菜果三月既葬食肉飲酒期終喪不食肉
不飲酒父在為母為妻九月之喪食飲猶期之喪也食
肉飲酒不與人樂之(食肉飲酒亦謂既葬)五月三月之喪壹不食
再不食可也比葬食肉飲酒不與人樂之叔母世母故
主宗子食肉飲酒(義服恩輕也故主謂舊君也主故主者關大夫及君也)不能食
肉羹之以菜可也(謂性不能者可食飯菜羹)有疾食肉飲酒可也(為其)
(氣微)五十不成喪(成猶備也所不能備謂不致毁不散送之屬也)七十唯衰麻在
身(言其餘居處飲食與吉時同也喪大記)居喪之禮頭有創則沐身有
瘍則浴有疾則飲酒食肉疾止復初不勝喪乃比於不
慈不孝(勝任也)五十不致毁六十不毁七十唯衰麻在身
飲酒食肉處于内(所以養衰老人五十始衰也曲禮)喪食唯惡必充
饑饑而廢事非禮也飽而忘哀亦非禮也視不明聽不
聰行不正不知哀君子病之故有病飲酒食肉五十不
致毁六十不毁七十飲酒食肉皆為疑死(病猶憂也疑猶恐也雜)
(記)曾子曰喪有疾食肉飲酒必有草木之滋焉(增以香味)
(為其疾不嗜食)以為薑桂之謂也(為記者正曾子所云草木之滋者謂薑桂檀弓)
既葬若君食之則食之大夫父之友食之則食之矣不
辟粱肉若有酒醴則辭(尊者之前可以食美也變于顔色亦不可喪大記)有
服人召之食不往大功以下既葬適人人食之其黨也
食之非其黨弗食也(往而見食則可食也為食而往則不可黨猶親也非親而食則食于)
(人無數也雜記)三年之喪如或遺之酒肉則受之必三辭
主人衰絰而受之(受之必正服明不苟于滋味)如君命則不敢辭受
而薦之(薦于廟貴君之禮)喪者不遺人人遺之雖酒肉受也從
父昆弟以下既卒哭遺人可也(言齊斬之喪重志不在施惠于人同上)
視君之母與妻比諸兄弟發諸顔色者亦不飲食也(言小)
(君服輕亦内除也發于顔色謂醲美飲食使人醉飽同上)居君之母與妻之喪
飲食衎爾(詳見言語章)君於卿大夫葬不食肉(雜記)
右飲食曾子謂子思曰伋吾執親之喪也水漿
不入於口者七日(言己以疾時禮之不如)子思曰先王之制
禮也過之者俯而就之不至焉者跂而及之故君
子之執親之喪也水漿不入於口者三日杖而後
能起(為曾子言難繼以禮抑之檀弓)樂正子春之母死五日
而不食曰吾悔之(勉強過禮子春曾子弟子)自吾母而不得吾
情吾惡乎用吾情(惡乎猶於何也同上)悼公之喪季昭
子問於孟敬子曰為君何食(悼公魯哀公之子昭子康子之曾孫名強)
(敬子武伯之子名捷)敬子曰食粥天下之達禮也吾三臣者
之不能居公室也四方莫不聞矣(言鄰國皆知吾等不能居公室)
(以臣禮事君也三臣仲孫叔孫季孫氏)勉而為瘠則吾能毋乃使人
疑夫不以情居瘠者乎哉我則食食(傷時不盡忠喪又不盡禮)
(非也孔子曰喪事不敢不勉同上)三月鄭簡公卒夏齊侯衛侯
鄭伯如晉朝嗣君也(晉昭公新立)晉侯享諸侯子産鄭
伯辭於享請免喪而後聽命(簡公未葬)晉人許之禮也
(善晉不奪孝子之情昭十二年左氏傳)
宫正大喪則授廬舍辨其親疏貴賤之居(詳見喪大記)射
人比其廬不敬者苛罰之(苛謂詰問之夏官)哭皆於其次(詳見)
(哭踊章)居倚廬寢苫枕塊既虞翦屏拄楣寢有席既練
舍外寢(詳見喪服斬衰傳)童子不廬(詳見哭踊章)父母之喪居
倚廬寢苫枕塊不說絰帶齊衰之喪居堊室芐剪不納
大功之喪寢有席小功緦麻牀可也此哀之發於居處
者也父母之喪既虞卒哭拄楣翦屏芐剪不納期而小
祥居堊室寢有席又期而大祥居復寝中月而禫禫而
牀(芐若今之蒲苹也間傳)三年之喪廬堊室之中不與人坐焉
在堊室之中非時見乎母也不入門(在堊室之中以時事見乎母乃復入)
(門則居廬時不入門)疏衰皆居堊室不廬廬嚴者也(言廬哀敬之處非有其實)
(則不居雜記)父母之喪居倚廬不塗寢苫枕凷非喪事不
言君為廬宫之大夫士襢之(宫謂圍障之也襢袒也謂不障)既葬拄楣
塗廬不於顯者君大夫士皆宫之(不於顯者不塗見面)凡非適子
者自未葬以於隠者為廬(不欲人屬目盖廬于東南角既葬猶然)既練居
堊室不與人居既祥黝堊(黝堊堊室之飾也地謂之黝牆謂之堊)禫而從
御吉祭而復寢(從御御婦人也復寝不復宿殯宫也)期居廬終喪不御於
内者父在為母為妻齊衰期者大功布衰九月者皆三
月不御於内婦人不居廬不寢苫喪父母既練而歸期
九月者既葬而歸(歸謂歸夫家也)公之喪大夫俟練士卒哭而
歸(此公公士大夫有地者也其大夫士歸者謂素在君所食都邑之臣)大夫士父母之喪
既練而歸朔月忌日則歸哭於宗室諸父兄弟之喪既
卒哭而歸(歸謂歸其宫也忌日死日也宗室宗子之家謂殯宫也禮命士以上父子異宫)父不
次於子兄不次於弟(謂不就其殯宫為次而居喪大記)父不為衆子
次於外(于庶子略自若居寝小記)大夫次於公館以終喪士練
而歸士次於公館(公館公宫之舍也練而歸之士謂邑宰也練而猶處公館朝廷之士也唯)
(大夫三年無歸也)大夫居廬士居堊室(謂未練時也士居堊室亦謂邑宰也朝廷之士)
(亦居廬雜記)有憂者側席而坐(側猶特也憂不在接人不布他面席)有喪者
專席而坐(降居處也專猶單也曲禮)夫晝居於内問其疾可也
(似有疾)夜居於外弔之可也(似有喪)是故君子非有大故不
宿於外(大故謂喪憂)非致齊也非疾也不晝夜居於内(内正寝之)
(中弓檀)居君之母與妻之喪居處衎爾(詳見言語章)
右居處
居喪之禮升降不由阼階出入不當門隧(常若親存隧道也曲禮)
齊衰不以邊坐大功不以服勤(為䙝喪服邊偏倚也檀弓)居
喪未葬讀喪禮既葬讀祭禮喪復常讀樂章(為禮各于其時曲)
(禮)大功廢業或曰大功誦可也(許其口習故也檀弓)男女
非祭非喪不相授器(祭嚴喪遽不嫌也内則)疏衰之喪既葬人
請見之則見不請見人小功請見人可也大功不以執
摯唯父母之喪不辟涕泣而見人(言重喪不行求見人爾人来求見已亦可)
(以見之矣不辟涕泣言至哀無飾也雜記)既練君謀國政大夫士謀家
事(練後漸輕故得自謀已國家事也喪大記)君既葬王政入於國既卒
哭而服王事大夫士既葬公政入於家既卒哭弁絰帶
金革之事無辟也(此權禮也弁絰帶者變喪服而弔服輕可以即事也同上)父
母之喪使必知其反也(詳見哭踊章)庶人喪不貳事(貮之言二)
(也庶人終事無二事不使從政也喪大記曰大夫士既葬公政入于家既卒哭弁絰帶金革之事無辟也王)
(制)父母之喪三年不從政齊衰大功之喪三月不從
政(同上)三年之喪祥而從政期之喪卒哭而從政九月
之喪既葬而從政小功緦之喪既殯而從政(以王制言之此謂庶)
(人也從政從為政者教令謂給繇役雜記)
右動作僖公九年公會齊侯宋子衛侯鄭伯許
男曹伯于葵丘宋其稱子何也未葬之辭也禮柩
在堂上孤無外事今背殯而出會以宋子為無哀
矣(櫕木如椁塗之曰殯殷人殯于兩楹之間周人殯于西階之上宋殷後也穀梁傳)文
公十六年秋八月夫人姜氏薨(僖公夫人)毁泉臺喪不
貮事貮事緩喪也(喪事主哀而復毁泉臺是以喪為緩同上)昭公
十一年五月齊歸薨大蒐于比蒲非禮也孟僖子
會邾莊公盟于祲祥脩好禮也(蒐非存亡之由故臨喪不宜為之盟)
(會以安社稷故喪盟謂之禮左氏傳)子夏曰金革之事無辟也
者非與孔子曰吾聞諸老耼曰昔者魯公伯禽有
為為之也(詳見喪禮義)子墨衰絰敗秦師于殽(詳見變除)
古者臣有大喪則君三年不呼其門已練可以
弁冕服金革之事君使之非也臣行之禮也閔子
要絰而服事既而曰若此乎古之道不即人心退
而致仕孔子盖善之也(詳見變除)
禮書綱目卷二十九
