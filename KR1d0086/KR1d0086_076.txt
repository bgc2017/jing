禮書綱目卷七十四婺源江永撰
禮記通禮二十七
補
五載一巡守修五禮(集傳曰五禮吉凶軍賓嘉也修之所以同天下之風俗舜典)
帝曰咨四岳有能典朕三禮僉曰伯夷帝曰俞咨伯汝
作秩宗夙夜惟寅直哉惟清伯拜稽首讓于䕫龍帝曰
俞往欽哉(典主也三禮祀天神享人鬼祭地祗之禮也伯夷臣名姜姓秩序也宗祖廟也秩宗主叙)
(次百神之官而專以秩宗名之者蓋以宗廟為主也周禮亦謂之宗伯而都家皆有宗人之名以掌祭祀之事)
(亦此意也夙早寅敬畏也直者心無私曲之謂人能敬以直内不使少有私曲則其心潔清而無物欲之汚可)
(以交於神明矣夔龍二臣名同上)臯陶曰天叙有典勅我五典五惇
哉天秩有禮自我五禮有庸哉同寅協恭和衷哉(叙者君臣)
(父子兄弟夫婦朋友之倫叙也秩者尊卑貴賤等級隆殺之品秩也勅正惇厚庸常也有庸馬本作五庸衷降)
(衷之衷即所謂典禮也典禮雖天所叙秩然正之使叙倫而益厚用之使品秩而有常則在我而已故君臣當)
(同其寅畏協其恭敬誠一無間融會流通而民彝物則各得其正所謂和衷也臯陶謨)宗伯掌
邦禮治神人和上下(詳見職官下)乃立春官宗伯使帥其
屬而掌邦禮以佐王和邦國(注見職官上)大宗伯之職掌建
邦之天神人鬼地示之禮以佐王建保邦國(注見祭法)以吉
禮事邦國之鬼神示(事謂祀之祭之享之吉禮之别十有二)以禋祀祀昊
天上帝以實柴祀日月星辰以槱燎祀司中司命飌師
雨師以血祭祭社稷五祀五嶽以貍沈祭山林川澤以
疈辜祭四方百物以肆獻祼享先王以饋食享先王以
祠春享先王以禴夏享先王以嘗秋享先王以烝冬享
先王(注並見祭法)以凶禮哀邦國之憂(哀謂救患分烖凶禮之别有五)以喪
禮哀死亡(注見弔禮)以荒禮哀凶札以弔禮哀禍烖以禬禮
哀圍敗以恤禮哀寇亂(注並見災變禮)以賓禮親邦國(親謂使之相親)
(附賓禮之别有八)春見曰朝夏見曰宗秋見曰覲冬見曰遇時
見曰會殷見曰同(注見覲禮及會同篇)時聘曰問殷頫曰視(注見遣使)
(禮)以軍禮同邦國(同謂威其不協僭差者軍禮之别有五)大師之禮用衆
也(注見征伐)大均之禮恤衆也大田之禮簡衆也大役之禮
任衆也大封之禮合衆也(注並見田役)以嘉禮親萬民(嘉善也因)
(人心之所善者而為之制嘉禮之别有六)以飲食之禮親宗族兄弟(注見嘉事雜記)
以冠昏之禮親成男女(注見冠昏記)以賓射之禮親故舊朋
友(注見三射記)以饗燕之禮親四方之賓客(注見饗食燕記)以脤膰
之禮親兄弟之國以賀慶之禮親異姓之國(注並見嘉事雜記)
小宗伯掌五禮之禁令與其用等(注見名器)凡國之大禮
佐大宗伯凡小禮掌事如大宗伯之儀肆師凡國之
大事治其禮儀以佐宗伯(治謂如今每事者更奏白王禮也故書儀為義鄭司農云)
(義讀為儀古者書儀但為義今時所謂義為誼)凡國之小事治其禮儀而掌其
事如宗伯之禮小史凡國事之用禮法者掌其小事
(並春官)大宰掌建邦之六典三曰禮典以和邦國以統
百官以諧萬民(詳政事上)小宰以官府之六職辨邦治三
曰禮職以和邦國以諧萬民以事鬼神(詳職官下)司徒修
六禮以節民性六禮冠昏喪祭鄉相見(詳見學制)大宰以
八則治都鄙五曰禮俗以馭其民(詳見封建)土均禮俗喪
紀祭祀皆以地媺惡為輕重之法而行之掌其禁令(詳政)
(事上)夫禮始於冠本於昏重於喪祭尊於朝聘和於射
鄉此禮之大體也(始猶根也本猶幹也鄉鄉飲酒昏義)夫禮者所以
定親疎決嫌疑别同異明是非也道德仁義非禮不
成教訓正俗非禮不備分爭辨訟非禮不決君臣上下
父子兄弟非禮不定宦學事師非禮不親班朝治軍涖
官行法非禮威嚴不行禱祠祭祀供給鬼神非禮不誠
不莊(分辨皆别也宦仕也班次也涖臨也莊敬也學或為御)是以君子恭敬撙節退
讓以明禮(撙猶趨也)鸚鵡能言不離飛鳥猩猩能言不離
禽獸今人而無禮雖能言不亦禽獸之心乎夫惟禽獸
無禮故父子聚麀(聚猶共也鹿牝曰麀)是故聖人作為禮以教人
使人以有禮知自别于禽獸人有禮則安無禮則危
故曰禮者不可不學也夫禮者自卑而尊人雖負販者
必有尊也而况富貴乎(負販者尤輕恌志利宜若無禮然)富貴而知好
禮則不驕不淫貧賤而知好禮則志不懾(懾猶怯惑並曲禮)
孔子曰夫禮先王以承天之道以治人之情故失之者
死得之者生是故夫禮必本於天殽於地列於鬼神(聖人)
(則天之明因地之利取法度於鬼神以制禮下教令也既又祀之盡其敬也教民嚴上也鬼者精魂所歸神者)
(引物而出謂祖廟山川五祀之屬也)達於喪祭射御冠昏朝聘(民知嚴上則此禮達)
(於下也)故聖人以禮示之故天下國家可得而正也(民知禮則)
(易教)禮者君之大柄也所以别嫌明微儐鬼神考制度
别仁義所以治政安君也(疾今失禮如此為言禮之大義也柄所操以治事)故
政不正則君位危君位危則大臣倍小臣竊刑肅而俗
敝則法無常法無常而禮無列禮無列則士不事也刑
肅而俗敝則民弗歸也是謂疵國(又為言政失君危之禍敗也肅駿也疵病)
(也)故政者君之所以藏身也(於此又遂為之言政也藏謂輝光於外而形體不見)
(若日月星辰之)是故夫政必本於天殽以降命(降下也殽天之氣以下教)
(令天有運移之期隂陽之節也)命降於社之謂殽地(謂教令由社下者也社土地之主也)
(周禮土會之法有五地之物生)降於祖廟之謂仁義(謂教令由祖下者大傳曰自穪率而)
(上至於祖遠者輕仁也自祖率而下至於穪高者重義也)降於山川之謂興作(謂教令由)
(山川而下者也山川有草木禽獸可作器物共國事)降於五祀之謂制度(謂教令由五祀)
(下者五祀有中霤門戶竈行之神此始為宫室制度)此聖人所以藏身之固也(政之)
(行如此何用城郭溝池之為)故聖人參於天地並於鬼神以治政也
處其所存禮之序也玩其所樂民之治也(並并也謂比方之也存察)
(也治所以樂其事居也)故天生時而地生財人其父生而師教之
四者君以正用之故君者立於無過之地也(順時以養財尊師以)
(教民而以治政則無過差矣易曰何以守位曰仁何以聚人曰財)故君者所明也非明
人者也君者所養也非養人者也君者所事也非事人
者也故君明人則有過養人則不足事人則失位(明猶尊也)
故百姓則君以自治也養君以自安也事君以自顯也
故禮達而分定故人皆愛其死而患其生(則當為明人之道身治居)
(安名顯則不苟生也不義而死合義而生是不愛死患生也)聖人耐以天下為一
家以中國為一人者非意之也必知其情辟於其義明
於其利達於其患然後能為之(耐古能字傳書世異古字時有存者則亦有今)
(誤矣意心所無慮也辟開也)何謂人情喜怒哀懼愛惡欲七者弗學
而能何謂人義父慈子孝兄良弟弟夫義婦聽長惠幼
順君仁臣忠十者謂之人義講信修睦謂之人利爭奪
相殺謂之人患(極言人事)故聖人之所以治人七情修十義
講信修睦尚辭讓去爭奪舍禮何以治之(唯禮可耳)飲食男
女人之大欲存焉死亡貧苦人之大惡存焉故欲惡者
心之大端也人藏其心不可測度也美惡皆在其心不
見其色也欲一以窮之舍禮何以哉(言人情之難知明禮之重)故人
者其天地之德隂陽之交鬼神之會五行之秀氣也(言人)
(兼此氣性純也)故天秉陽垂日星(秉猶持也言天持陽氣施生照臨下也)地秉隂
竅於山川播五行於四時和而后月生也是以三五而
盈三五而闕(竅孔也言地持隂氣出内於山川以舒五行於四時此氣和乃后月生而上配日若)
(臣功成進爵位也一盈一闕屈伸之義也必三五者播五行於四時也一曰水二曰火三曰木四曰金五曰土)
(合為十五之成數也)五行之動迭相竭也五行四時十二月還相
為本也五聲六律十二管還相為宫也五味六和十二
食還相為質也五色六章十二衣還相為質也(竭猶負載也言)
(五行運轉更相為始也五聲宫商角徵羽也其管陽曰律隂曰吕布十二辰始於黃鍾管長九寸下生者三分)
(去一上生者三分益一終于南吕更相為宫凡六十也五味酸苦辛醎甘也和之者春多酸夏多苦秋多辛冬)
(多鹹皆有&KR0632;甘是謂六和五色六章畫繢事也周禮考工記曰土以黃其象方天時變火以圜山以章水以龍)
(鳥獸蛇雜四時五色之位以章之謂之巧也)故人者天地之心也五行之端
也食味别聲被色而生者也(此言兼氣生之效也)故聖人作則必
以天地為本以隂陽為端以四時為柄以日星為紀月
以為量鬼神以為徒五行以為質禮義以為器人情以
為田四靈以為畜(天地以至於五行其制作所取象也禮義人情其政治也四靈者其徵報)
(也此則春秋始於元終于麟包之矣吕氏說月令而謂春秋事類相近焉量猶分也鬼神謂山川也山川助地)
(通氣之象也器所以操事田人所捊治也禮之位賓主象天地介撰象隂陽四面之位象四時三賓象三光夫)
(婦象日月亦是也)以天地為本故物可舉也(物天地所養生)以隂陽為
端故情可睹也(情以隂陽通也)以四時為柄故事可勸也(事以四時)
(成)以日星為紀故事可列也(事以日與星為候興作有次第)月以為量
故功有藝也(藝猶才也十二月各有分猶人之才各有所長也藝或為倪)鬼神以為
徒故事可守也(山川守職不移)五行以為質故事可復也(事下竟復)
(由上始也)禮義以為器故事行有考也(考成也器利則事成)人情以為
田故人以為奥也(奥猶主也田無主則荒)四靈以為畜故飲食有
由也(由用也四靈與羞物為羣)先王患禮之不達於下也(患下不信也)
故祭帝於郊所以定天位也祀社於國所以列地利也
祖廟所以本仁也山川所以儐鬼神也五祀所以本事
也故宗祝在廟三公在朝三老在學王前巫而後史卜
筮瞽侑皆在左右王中心無為也以守至正(此所以達禮於下也)
(教民尊神慎居處也宗宗人也瞽樂人也侑四輔也)故禮行於郊而百神受職焉
禮行於社而百貨可極焉禮行於祖廟而孝慈服焉禮
行於五祀而正法則焉(言信得其禮則神物與人皆應之百神列宿也百貨金玉之屬)
故自郊社祖廟山川五祀義之修而禮之藏也(修猶飾也藏若)
(其城郭然)是故夫禮必本於大一分而為天地轉而為隂陽
變而為四時列而為鬼神其降曰命(聖人象此下之以為教令)其官
於天也(官猶法也此聖人所以法於天也)夫禮必本於天(本於大一與天之義)動
而之地(後法地也)列而之事(後法五祀五祀所以本事也)變而從時(後法四時)
協於分藝(協合也言禮合於月之分猶人之才也)其居人也曰養(養當為義字之)
(誤也下之則為教令居人身為義孝經說曰義由人出)其行之以貨力辭讓飲食
冠昏喪祭射御朝聘(貨摯幣庭實也力筋骸強者也不則偃罷)故禮義也者
人之大端也所以講信修睦而固人之肌膚之會筋骸
之束也所以養生送死事鬼神之大端也所以達天道
順人情之大竇也(竇孔穴也)故唯聖人為知禮之不可以已
也故壞國喪家亡人必先去其禮(言愚者之反聖人也)故禮之於
人也猶酒之有蘖也君子以厚小人以薄(皆得以為美味性善者醇)
(耳)故聖王修義之柄禮之序以治人情(治者去瑕穢養菁華也)故
人情者聖王之田也修禮以耕之(和其剛柔)陳義以種之(樹以)
(善道)講學以耨之(存是去非類也)本仁以聚之(合其所盛)播樂以安之
(感動使之堅固)故禮也者義之實也協諸義而協(協合也合禮於義則與義)
(合不乖剌)則禮雖先王未之有可以義起也(以其合于義可以義起作)義
者藝之分仁之節也(藝猶才也)協於藝講於仁得之者強(有義)
(則人服之也)仁者義之本也順之體也得之者尊(有仁則人仰之也)
故治國不以禮猶無耜而耕也(無以入也)為禮不本於義猶
耕而弗種也(無由生也)為義而不講之以學猶種而弗耨也
(苗不殖草不除)講之以學而不合之以仁猶耨而弗穫也(無以知收)
(之豐荒也)合之以仁而不安之以樂猶穫而弗食也(不知味之甘苦)
安之以樂而不達於順猶食而弗肥也(功不見也)四體既正
膚革充盈人之肥也父子篤兄弟睦夫婦和家之肥也
大臣法小臣廉官職相序君臣相正國之肥也天子以
德為車以樂為御諸侯以禮相與大夫以法相序士以
信相考百姓以睦相守天下之肥也是謂大順大順者
所以養生送死事鬼神之常也(常謂皆有禮用無匱乏也車或為居)故事
大積焉而不苑並行而不謬細行而不失深而通茂而
有間連而不相及也動而不相害也此順之至也(言人皆明)
(於禮無有蓄亂滯合者各得其分理順其職也)故明於順然後能守危也(能守自危)
(之道也君子居安如危小人居危如安易曰危者安其位)故禮之不同也不豐也不
殺也所以持情而合危也(豐殺謂天子及士名位不同禮亦異數所以拱持其情合)
(安其危)故聖王所以順山者不使居川不使渚者居中原
而弗敝也(小洲曰渚廣平曰原山者利其禽獸渚者利其魚鹽中原利其五穀使各居其所安不易)
(其利勞敝之也民失其業則窮窮則濫)用水火金木飲食必時(用水謂漁人以時漁)
(為梁春獻鼈蜃秋獻龜魚也用火謂司爟四時變國火以救時疾及季春出火季秋納火也用金謂卝人以時)
(取金玉錫石也用木謂山虞仲冬斬陽木仲夏斬隂木飲食謂食齊視春時羹齊視夏時醬齊視秋時飲齊視)
(冬時)合男女頒爵位必當年德(謂媒氏令男三十而娶女二十而嫁司士稽上任進)
(退其爵禄也)用民必順(不奪農時)故無水旱昆蟲之災民無凶饑
妖孽之疾(言大順之時隂陽和也昆蟲之災螟螽之屬也)故天不愛其道地不
愛其寶人不愛其情(言嘉瑞出人情至也)故天降膏露地出醴泉
山出器車河出馬圖鳳凰麒麟皆在郊棷龜龍在宫沼
其餘鳥獸之卵胎皆可俯而闚也(膏猶甘也器謂若銀罋丹甑也馬圖龍馬)
(負圖而出也棷聚草也沼池也)則是無故(非有他事使之然也)先王能修禮以達
義體信以達順故此順之實也(實猶誠也盡也並禮運)禮器是
故大備大備盛德也(禮器言禮使人成器如耒耜之為用也人情以為田修禮以耕之此)
(是也大備自耕至于食之而肥)禮釋回增美質措則正施則行(釋猶去也回邪)
(僻也質猶性也措置也)其在人也如竹箭之有筠也如松柏之有
心也二者居天下之大端矣故貫四時而不改柯易葉(箭篠)
(也端本也四物於天下最得氣之本或柔刃於外或和澤於内用此不變傷也人之得禮亦猶然也)故君
子有禮則外諧而内無怨(人協服也)故物無不懷仁鬼神饗
德(懷歸也)先王之立禮也有本有文忠信禮之本也義理
禮之文也無本不立無文不行(言必外内具也)禮也者合于
天時設於地財順於鬼神合于人心理萬物者也(鬼神所祀)
(祀有德也)是故天時有生也地理有宜也人官有能也物曲
有利也(言皆有異)故天不生地不養君子不以為禮鬼神弗
饗(天不生謂非其時物也地不養謂非此地所生)居山以魚鼈為禮居澤以鹿
豕為禮君子謂之不知禮(不順其鄉之所有也)故必舉其定國之
數以為禮之大經(定國之數謂地物所出多少)禮之大倫以地廣狹
(謂貢賦之常差)禮之薄厚與年之上下(用年之豐凶也)是故年雖大殺
衆不匡懼則上之制禮也節矣(言用之有節也殺謂穀不熟也匡猶恐也)
禮時為大順次之體次之宜次之稱次之(言聖人制禮所先後也)
堯授舜舜授禹湯放桀武王伐紂時也(言受命改制度)天地之
祭宗廟之事父子之道君臣之義倫也(倫之言順也)社稷山
川之事鬼神之祭體也(天地人之别體也)喪祭之用賓客之交
義也(義之言宜也人道之宜)羔豚而祭百官皆足大牢而祭不必
有餘此之謂稱也(足猶得也稱稱牲之大小而為俎此指謂助祭者耳而云百官喻衆也)
諸侯以龜為寶以圭為瑞家不寶龜不藏圭不臺門言
有稱也(古者貨貝寶龜大夫以下有貨耳易曰十朋之龜瑞信也諸侯執瑞孤卿以下執摯闍者謂之)
(臺)禮有以多為貴者天子七廟諸侯五大夫三士一天
子之豆二十有六諸公十有六諸侯十有二上大夫八
下大夫六諸侯七介七牢大夫五介五牢天子之席五
重諸侯之席三重大夫再重天子崩七月而葬五重八
翣諸侯五月而葬三重六翣大夫三月而葬再重四翣
此以多為貴也(豆之數謂天子朝食諸侯相食及食大夫公食大夫禮曰宰夫自東房薦豆六)
(設于醬東北食下大而豆六則其餘著矣聘禮致饔餼於上大夫堂上八豆設于戶西則凡致饔餼堂上之豆)
(數亦如此周禮公之豆四十其東西夾各十有二侯伯之豆三十有二其東西夾各十子男之豆二十有四其)
(東西夾各六諸侯七介七牢者周之侯伯也大夫五介五牢者侯伯之卿使聘者也周禮上公九介七牢侯伯)
(七介七牢子男五介五牢聘義所云上公七介侯伯五介子男三介乃謂其使者也天子葬五重者謂抗木與)
(茵也葬者抗木在上茵在下士喪禮下篇陳器曰抗木橫三縮二加抗席三加茵用疏布緇剪有幅亦縮二橫)
(三此士之禮一重者以此差之上公四重)有以少為貴者天子無介祭天特
牲天子適諸侯諸侯膳以犢諸侯相朝灌用鬱鬯無籩
豆之薦大夫聘禮以脯醢天子一食諸侯再大夫士三
食力無數大路繁纓一就次路繁纓七就圭璋特琥璜
爵鬼神之祭單席諸侯視朝大夫特士旅之此以少為
貴也(天子無介無客禮也灌獻也一食再食三食謂告飽也食力謂工商農也大路繁纓一就殷祭天之)
(車也周禮王之五路王路繁纓十有二就金路九就象路七就革路五就木路翦繁鵠纓圭璋特朝聘以為瑞)
(無幣帛也琥璜爵者天子酬諸侯諸侯相酬以此謂將幣也大夫特士旅之謂君揖之)有以大為
貴者宫室之量器皿之度棺椁之厚丘封之大此以大
為貴也有以小為貴者宗廟之祭貴者獻以爵賤者獻
以散尊者舉觶卑者舉角五獻之尊門外缶門内壺君
尊瓦甒此以小為貴也(凡觴一升曰爵二升曰觚三升曰觶四升曰角五升曰散五獻)
(子男之饗禮也壺大一石瓦甒五斗缶大小未聞也易曰尊酒簋貳用缶)有以高為貴者天
子之堂九尺諸侯七尺大夫五尺士三尺天子諸侯臺
門此以高為貴也有以下為貴者至敬不壇埽地而祭
天子諸侯之尊廢禁大夫士棜禁此以下為貴也(廢猶去也)
(棜斯禁也謂之棜者無足有似於棜或因名云耳大夫用斯禁士用棜禁如今方按隋長局足高三寸)禮
有以文為貴者天子龍衮諸侯黼大夫黻士玄衣纁裳
天子之冕朱綠藻十有二旒諸侯九上大夫七下大夫
五士三此以文為貴也(此祭冕服也朱綠似夏殷禮也周禮天子五采藻)有以
素為貴者至敬無文父黨無容大圭不琢大羹不和大
路素而越席犧尊疏布鼏樿杓此以素為貴也(大圭長三尺杼)
(上終葵首琢當為篆字之誤也明堂位曰大略殷路也鼏或作冪椫木白理也)孔子曰禮不可
不省也禮不同不豐不殺此之謂也蓋言稱也(省察也不同言)
(異也)禮之以多為貴者以其外心者也(外心用心於外其德在表也)德
發揚詡萬物(詡猶著也徧也)大理物博如此則得不以多為貴
乎故君子樂其發也(發猶見也樂多其外見也)禮之以少為貴者以
其内心者也(内心用心於内其德在内)德産之致也精微(致致密也)觀天
下之物無可以稱其德者(萬物皆天所生孰可奉薦以稱也)如此則得
不以少為貴乎是故君子愼其獨也(少其牲物致誠慤)古之聖
人内之為尊外之為樂少之為貴多之為美是故先王
之制禮也不可多也不可寡也唯其稱也是故君子大
牢而祭謂之禮匹士大牢而祭謂之攘(君子謂大夫以上攘盜竊也)
管仲鏤簋朱紘山節藻梲君子以為濫矣(濫亦盜竊也鏤簋謂刻而)
(飾之大夫刻為龜耳諸侯飾以象天子飾以玉朱紘天子冕之紘也諸侯青組紘大夫士當緇組紘纁邊栭謂)
(之節梁上楹謂之梲宮室之飾士首本大夫達棱諸侯斲而礱之天子加密石焉無畫山藻之禮也)晏平
仲祀其先人豚肩不掩豆澣衣濯冠以朝君子以為隘
矣(隘猶狹陋也祀不以少牢與無田者同不盈禮也大夫士有田則祭無田則薦澣衣濯冠儉不務新)是
故君子之行禮也不可不慎也衆之紀也紀散而衆亂
(言二大夫皆非也紀絲縷之數有紀)禮也者猶體也(若人身體)體不備君子
謂之不成人設之不當猶不備也禮有大有小有顯有
微大者不可損小者不可益顯者不可揜微者不可大
也故經禮三百曲禮三千其致一也(致之言至也一謂誠也經禮謂周禮)
(也周禮六篇其官有三百六十曲猶事也事禮謂今禮也禮篇多亡本數未聞其中事儀三千)未有入
室而不由戶者(三百三千皆由誠也)君子之於禮也有所竭情盡
愼致其敬而誠若(謂以少小下素為貴也若順也)有美而文而誠若(謂以)
(多大高文為貴也)君子之于禮也有直而行也(謂若始死哭踊無節也)有
曲而殺也(謂若父在為母期也)有經而等也(謂若天子以下至士庶人為父母三年)
有順而討也(討猶去也謂若天子以十二公以九侯伯以七子男以五為節也)有摲而
播也(摲之言芟也謂芟殺有所與也若祭者貴賤皆有所得不使虚也)有推而進也(謂若)
(王者之後得用天子之禮)有放而文也(謂若天子之服服日月以至黼黻)有放而不
致也(謂若諸侯自山龍以下)有順而摭也(謂若君沐粱大夫沐稷士沐粱)三代
之禮一也民共由之或素或青夏造殷因(一也俱趨誠也由用也素)
(尚白黑尚青者也言所尚雖異禮則相因耳孔子曰殷因於夏禮所損益可知也周因於殷禮所損益可知也)
(變白黑言素青者秦二世時趙高欲作亂或以青為黑黑為黃民言從之至今語猶存也)周坐尸詔
侑武方其禮亦然其道一也(言此亦周所因於殷也武當為無聲之誤也方猶常)
(也告尸行節勸尸飲食無常若孝子之為也孝子就養無方詔侑或為詔囿)君子曰禮之
近人情者非其至者也(近人情者䙝而遠之者敬)郊血大饗腥三獻
爓一獻孰(郊祭天也大饗祫祭先王也三獻祭社稷五祀一獻祭羣小祀也爓沈肉於湯也血腥爓)
(孰遠近備古今也尊者先遠差降而下至小祀孰而已)是故君子之于禮也非作
而致其情也(作起也敬非已情也所以下彼)此有由始也(有所法也)是故七
介以相見也不然則已慤三辭三讓而至不然則已蹙
(已猶甚也慤蹙愿貌大愿則辭不見情無由至也)故魯人將有事於上帝必先
有事於頖宮(上帝周所郊祀之帝謂蒼帝靈威仰也魯以周公之故得郊祀上帝與周同先有事)
(於頖宮告后稷也告之者將以配天先仁也頖郊之學也詩所謂頖宮也字或為郊宮)晉人將有
事於河必先有事於惡池(惡當為呼聲之誤也呼池漚夷并州川)齊人將
有事於泰山必先有事於配林(配林林名)三月繋七日戒三
日宿愼之至也(繋繋牲于牢也戒散齋也宿致齋也將有祭祀之事必先敬愼如此不敢切也)
故禮有擯詔樂有相步温之至也(皆為温藉重禮有擯詔告道賓主者也相)
(步扶工也詔或為紹)禮也者反本修古不忘其初者也故凶事
不詔朝事以樂(二者反本也哭泣由中非由人也朝廷養賢以樂樂之也)醴酒之用
玄酒之尚割刀之用鸞刀之貴莞簟之安而槀鞂之設
(三者三古穗去實曰鞂禹貢百里納鞂服)是故先王之制禮也必有主也
(主謂本與古也)故可述而多學也(以本與古求之而已)君子曰無節於
内者觀物弗之察矣(節猶驗也)欲察物而不由禮弗之得矣
故作事不以禮弗之敬矣出言不以禮弗之信矣故曰
禮也者物之致也(致之言至也極至也)祀事於郊敬之至也(言就)
(而祭之不敢致也)宗廟之祭仁之至也(仁恩也父子主恩也)喪禮忠之至
也(謂哭踊袒襲也)備服器仁之至也(謂小歛大歛之衣服葬之明器)賓客之用
幣義之至也(謂來賻賵)故君子欲觀仁義之道禮其本也(言禮)
(有節于内可以觀也)君子曰甘受和白受采忠信之人可以學禮
苟無忠信之人則禮不虚道是以得其人之為貴也(道猶)
(由也從也並禮器)貧者不以貨財為禮老者不以筋力為禮
(禮許儉不非無也年五十始杖八十拜君命一坐再至曲禮)天下之禮致反始也
致鬼神也致和用也致義也致讓也(因祭之義汎說禮也致之言至也使)
(人勤行至於此也至于反始謂報天之屬也至于鬼神謂祭宗廟之屬也至于和用謂治民之事以足用也)
故反始以厚其本也致鬼神以尊上也致物用以立民
紀也致義則上下不悖逆矣致讓以去爭也合此五者
以治天下之禮也雖有奇邪而不治者則微矣(物猶事也變和)
(言物互文也微猶少也祭義)恭儉莊敬禮教也禮之失煩其為人
也恭儉莊敬而不煩則深於禮者也(經解)禮之於正國
也猶衡之於輕重也繩墨之於曲直也規矩之於方圜
也故衡誠縣不可欺以輕重繩墨誠陳不可欺以曲直
規矩誠設不可欺以方圜君子審禮不可誣以姦詐(衡稱)
(也縣謂錘也陳設謂彈畫也誠猶審也或作成)是故隆禮由禮謂之有方之士
不隆禮不由禮謂之無方之民敬讓之道也故以奉宗
廟則敬以入朝廷則貴賤有位以處室家則父子親兄
弟和以處鄉里則長幼有序孔子曰安上治民莫善於
禮此之謂也(隆禮謂盛行禮也方猶道也春秋傳曰教之以義方)故朝覲之禮所
以明君臣之義也聘問之禮所以使諸侯相尊敬也喪
祭之禮所以明臣子之恩也鄉飲酒之禮所以明長幼
之序也昏姻之禮所以明男女之别也夫禮禁亂之所
由生猶坊止水之所自來也故以舊坊為無所用而壞
之者必有水敗以舊禮為無所用而去之者必有亂患
(春見曰朝小聘曰問其篇今亡昏姻謂嫁取也壻曰昏妻曰姻自亦由也)故昏姻之禮廢則
夫婦之道苦而淫辟之罪多矣鄉飲酒之禮廢則長幼
之序失而爭鬭之獄繁矣喪祭之禮廢則臣子之恩薄
而倍死忘生者衆矣聘覲之禮廢則君臣之位失諸侯
之行惡而倍畔侵陵之敗起矣(若謂不至不答之屬)故禮之教化
也微其止邪也於未形使人日徙善遠罪而不自知也
是以先王隆之也易曰君子慎始差若毫釐繆以千里
此之謂也(隆謂尊盛之也始謂其微時也同上)哀公問於孔子曰大
禮何如君子之言禮何其尊也孔子曰丘也小人不足
以知禮(謙不答也)君曰否吾子言之也孔子曰丘聞之民之所
由生禮為大非禮無以節事天地之神也非禮無以辨
君臣上下長幼之位也非禮無以别男女父子兄弟之
親昏姻疏數之交也君子以此之為尊敬然(言君子以此故尊禮)
然後以其所能教百姓不廢其會節(君子以其所能於禮教百姓使其不)
(廢此上事之期節)有成事然後治其雕鏤文章黼黻以嗣(上事行於)
(民有成功乃後續以治文飾以為尊卑之差)其順之然後言其喪算備其鼎
俎設其豕腊修其宗廟歲時以敬祭祀以序宗族即安
其居節醜其衣服卑其宮室車不雕幾器不刻鏤食不
貳味以與民同利昔之君子之行禮者如此(言語也算數也即就)
(也醜類也幾附纏之也言君子既尊禮民以為順乃後語以喪祭之禮就安其居處正其衣服教之節儉與之)
(同利者上下俱足也)公曰今之君子胡莫之行也孔子曰今之君
子好實無厭淫德不倦荒怠敖慢固民是盡午其衆以
伐有道求得當欲不以其所昔之用民者由前今之用
民者由後今之君子莫為禮也(實猶富也淫放也固猶故也午其衆逆其族類)
(也當猶稱也所謂道也由前用上所言由後用下所言哀公問)仲尼燕居子張子
貢言游侍縱言至於禮(言游言偃子游也縱言汎說事)子曰居女三人
者吾語女禮使女以禮周流無不徧也(居女三人者女三人且坐也使)
(之坐凡與尊者言更端則起)子貢越席而對曰敢問何如(對應也)子曰
敬而不中禮謂之野恭而不中禮謂之給勇而不中禮
謂之逆子曰給奪慈仁(奪猶亂也巧言足恭之人似慈仁實鮮仁特言是者感子貢也)
(子貢辨近於給)子曰師爾過而商也不及子産猶衆人之母也
能食之不能教也(過與不及言敏鈍不同俱違禮也衆人之母言子産慈仁多不矜莊又與)
(子張相反子産當以其乘輿濟冬涉者而車梁不成是慈仁亦違禮)子貢越席而對曰敢
問將何以為此中者也子曰禮乎禮夫禮所以制中也
(禮乎禮唯有禮也)子貢退言偃進曰敢問禮也者領惡而全好
者與子曰然(領猶治也好善也)然則何如子曰郊社之義所以
仁鬼神也嘗禘之禮所以仁昭穆也饋奠之禮所以仁
死喪也射鄉之禮所以仁鄉黨也食饗之禮所以仁賓
客也(仁猶存也凡存此者所以善全之道也郊社嘗禘饋奠存死之善者也射鄉食饗存生之善者也郊)
(有后稷社有句龍)子曰明乎郊社之義嘗禘之禮治國其如指
諸掌而已乎是故以之居處有禮故長幼辨也以之閨
門之内有禮故三族和也以之朝廷有禮故官爵序也
以之田獵有禮故戎事閑也以之軍旅有禮故武功成
也是故宫室得其度量鼎得其象味得其時樂得其節
車得其式鬼神得其饗喪紀得其哀辯說得其黨官得
其體政事得其施加於身而錯於前凡衆之動得其宜
(治國指諸掌言易知也郊社嘗禘尊卑之事有治國之象焉辨别也三族父子孫也凡言得者得法於禮也量)
(豆區斗斛也味酸苦之屬也四時有所多及獻所宜也式謂載也所載有尊卑辨禮之說謂禮樂之官教學者)
(黨類也體尊卑異而合同)子曰禮者何也即事之治也君子有其事
必有其治治國而無禮譬猶瞽之無相與倀倀乎其何
之譬如終夜有求于幽室之中非燭何見若無禮則手
足無所錯耳目無所加進退揖讓無所制是故以之居
處長幼失其别閨門三族失其和朝廷官爵失其序田
獵戎事失其策軍旅武功失其制宮室失其度量鼎失
其象味失其時樂失其節車失其式鬼神失其饗喪紀
失其哀辨說失其黨官失其體政事失其施加於身而
錯於前凡衆之動失其宜如此則無以祖洽於衆也(凡言)
(失者無禮故也策謀也祖始也洽合也言失禮無以為衆倡始無以合和衆)子曰制度在
禮文為在禮行之其在人乎(文為文章所為)子貢越席而對曰
敢問夔其窮與(見其不達於禮)子曰古之人與古之人也達於
禮而不達於樂謂之素達於樂而不達於禮謂之偏夫
夔達於樂而不達於禮是以傳於此名也古之人也(素與)
(偏俱不備耳夔達於樂傳世名此賢人也非不能非所謂窮並仲尼燕居)子云小人窮
斯約富斯驕約斯盗驕斯亂(約猶窮也)禮者因人之情而為
之節文以為民坊者也故聖人之制富貴也使民富不
足以驕貧不至於約貴不慊於上故亂益亡(此節文者謂農有田)
(里之差士有爵命之級慊恨不滿之貌也慊或為嫌)子云夫禮者所以章疑别
微以為民坊者也故貴賤有等衣服有别朝廷有位則
民有所讓(位朝位也)子云觴酒豆肉讓而受惡民猶犯齒
祍席之上讓而坐下民猶犯貴朝廷之位讓而就賤民
猶犯君(犯猶僭也齒年也禮六十以上籩豆有加貴秩異者並坊記)子曰夏道尊
命事鬼敬神而遠之近人而忠焉先禄而後威先賞而後
罰親而不尊(遠鬼神近人謂外宗廟内朝廷)其民之敝惷而愚喬而野樸
而不文(以本不困於刑罰少詐諼也敝謂政教衰失之時也)殷人尊神率民以事
神先鬼而後禮先罰而後賞尊而不親(先鬼後禮謂内宗廟外朝廷也)
(禮者君臣朝會凡以摯交接相施予)其民之敝蕩而不靜勝而無恥(以本状于)
(鬼神虚無之事令其心於蕩無所定困於刑罰苟勝免而無恥也月令曰無作淫巧以蕩上心)周人尊
禮尚施事鬼敬神而遠之近人而忠焉其賞罰用爵列
親而不尊(賞罰用爵列以尊卑為差)其民之敝利而巧文而不慙賊
而蔽(以本數交接以言辭尊卑多訟獄)子曰夏道未瀆辭不求備不
大望於民民未厭其親殷人未瀆禮而求備於民周人
強民未瀆神而賞爵刑罰窮矣(未瀆辭者謂時王不尚辭民不䙝為也不求備)
(不大望言其政寬貢税輕也強民言承殷難變之敝也賞爵刑罰窮矣言其繁文備設)子曰虞
夏之道寡怨於民殷周之道不勝其敝(勝猶任也言殷周極文民無恥)
(而巧利後世之政難復)子曰虞夏之質殷周之文至矣(言後有王者其)
(作質文不能易之)虞夏之文不勝其質殷周之質不勝其文(言勝)
(者相變質文各有所多並表記)子張問十世可知也(王者易姓受命為一世子)
(張問自此以後十世之事可前知乎)子曰殷因於夏禮所損益可知也周
因於殷禮所損益可知也其或繼周者雖百世可知也
(馬氏曰所因謂三綱五常所損益謂文質三統愚按三綱謂君為臣綱父為子綱夫為妻綱五常謂仁義禮智)
(信文質謂夏尚質商尚忠周尚文三統謂夏正建寅為人統商正建丑為地統周正建子為天統三綱五常禮)
(之大體三代相繼皆因之而不能變其所損益不過文章制度太過不及之間而其已然之迹今皆可見則自)
(今以往或有繼周而王者雖百世之遠所因所革亦不過此豈但十世而已乎聖人所以知來者蓋如此非若)
(後世纖緯術數之學也明胡氏曰子張之問蓋欲知來而聖人言其既往者以之也夫自修身以至于為天)
(下不可一日而無禮天叙天秩人所共由禮之本也商不能改乎夏周不能改乎商所謂天地之常經也若乃)
(制度文為或太過則當損或不足則當益益之損之與時宜之而所因者不壞是古今之通義也因往推來雖)
(百世之遠不過如此而已矣)子曰夏禮吾能言之杞不足徵也殷
禮吾能言之宋不足徵也文獻不足故也足則吾能徵
之矣(祀夏之後宋殷之後徵證也文典籍也獻賢也言二代之禮我能言之而二國不足取以為證以其)
(文獻不足故也文獻若足則我能取之以證吾言矣)子曰周監於二代郁郁乎
文哉吾從周(監視也二代夏商也言其視二代之禮而損益之郁郁文盛貌尹氏曰二代之禮)
(至周大備夫子美其文而從之並論語)子曰吾說夏禮杞不足徵也吾
學殷禮有宋存焉吾學周禮今用之吾從周(三代之禮孔子皆嘗)
(學之而能言其意但夏禮既不可考證殷禮雖存又非當世之法惟周禮乃時王之制今日所用孔子既不得)
(位則從周而已中庸)林放問禮之本(林放魯人見世之為禮者專事繁文而疑其本)
(之不在是也故以為問)子曰大哉問(孔子以時方逐末而放獨有志於本故大其問蓋得其本)
(則禮之全體無不在其中矣)禮與其奢也寧儉喪與其易也寧戚(易治)
(也孟子曰易其田疇在喪禮則節文習熟而無哀痛慘怛之實者也戚則一於哀而文不足耳禮貴得中奢易)
(則過于文儉戚則不及而質二者皆未合禮然凡物之理必先有質而後有文則質乃禮之本也范氏曰夫)
(祭與其敬不足而禮有餘也不若禮不足而敬有餘也喪與其哀不足而禮有餘也不若禮不足而哀有餘也)
(禮夫之奢喪失之易皆不能反本而隨其末故也禮奢而備不若儉而不備之愈也喪易而文不若戚而不文)
(之愈也儉者物之質戚者心之誠故曰禮之本楊氏曰禮始諸飲食故汙尊而坏飲為之簠簋籩豆罍爵之飾)
(所以文之也則其本儉而已喪不可以徑情而直行為之衰麻哭踊之數所以節之也則其本戚而已周衰世)
(方以文滅質而林放獨能問禮之本故夫子大之而告之以此)子曰能以禮讓為國
乎何有不能以禮讓為國如禮何(讓者禮之實也何有言不難也言有禮之)
(實以為國則何難之有不然則其禮文雖具亦且無如之何矣而况於為國乎)有子曰禮之
用和為貴先王之道斯為美小大由之(禮者天理之節文人事之儀則)
(也和者從容不迫之意蓋禮之為體雖嚴然皆出於自然之理故其為用必從容而不迫乃為可貴先王之道)
(此其所以為美而小事大事無不由之也)有所不行知和而和不以禮節之
亦不可行也(承上文而言如此而復有所不行者以其徒知和之為貴而一於和不復以禮節之)
(則亦非復禮之本然矣所以流蕩忘返而亦不可行也程子曰禮勝則離故禮之用和為貴先王之道以斯)
(為美而小大由之樂勝則流故有所不行者知和而和不以禮節之亦不可行范氏曰凡禮之體主於敬而其)
(用則以和為貴敬者禮之所以立也和者樂之所由生也若有子可謂達禮樂之本矣愚謂嚴而泰和而節此)
(理之自然禮之全體也毫釐有差則失其中正而各倚於一偏其不可行均矣)棘子成曰君
子質而已矣何以文為(棘子成衞大夫疾時人文勝故為此言)子貢曰惜
乎夫子之說君子也駟不及舌(言子成之言乃君子之意然言出於舌則駟馬)
(不能追之又惜其失言也)文猶質也質猶文也虎豹之鞹猶犬羊之
鞹(鞹皮去毛者也言文質等耳不可相無若必盡去其文而獨存其質則君子小人無以辨矣夫棘子成矯)
(當時之弊固失之過而子貢矯子成之弊又無本本輕重之差胥失之矣並論語)子路曰吾
聞諸夫子喪禮與其哀不足而禮有餘也不若禮不足
而哀有餘也(喪主哀)祭禮與其敬不足而禮有餘也不若
禮不足而敬有餘也(祭主敬檀弓)曾子曰晏子可謂知禮
也已恭敬之有焉(言禮者敬而已矣)有若曰晏子一狐裘三十
年遣車一乘及墓而反國君七个遣車七乘大夫五个
遣車五乘晏子焉知禮(言其大儉偪下非之及墓而反言其既窆則歸不留賓客有事)
(也人臣賜車馬者乃得有遣車遣車之差大夫五諸侯七則天子九諸侯不以命數喪數略也个謂所包遣奠)
(牲體之數也雜記曰遣車視牢具)曾子曰國無道君子恥盈禮焉國奢
則示之以儉國儉則示之以禮(時齊方奢矯之是也並檀弓)冉有
問於孔子曰先王制法禮不下庶人(曲禮鄭注云為其遽於事且不能備)
(物)然則庶人行事不可以治於禮乎孔子曰所謂禮不
下庶人者以庶人遽其事而不能充禮故不責之以備
禮也(家語)子大叔見趙簡子簡子問揖讓周旋之禮焉
對曰是儀也非禮也簡子曰敢問何謂禮對曰吉也聞
諸先大夫子産曰夫禮天之經也(經者道之常)地之義也(義者)
(利之宜)民之行也(行者人所履)天地之經而民實則之則天之
明(日月星辰天之明也)因地之性(高下剛柔地之性也)生其六氣(謂隂陽風雨晦明)
用其五行(金木水火土)氣為五味(酸鹹辛甘苦)發為五色(青黃赤白黑發)
(見也)章為五聲(宮商角徵羽)淫則昏亂民失其性(滋味聲色過則傷性)是
故為禮以奉之(制禮以奉其性)為六畜(馬牛羊雞犬豕)五牲(麋鹿麏狼兔)三
犧(祭天地宗廟三者謂之犧)以奉五味為九文(謂山龍華蟲藻火粉米黼黻也華若草華)
(藻水草火畫火粉米若白米黼若斧黻若兩已相戾傳曰火龍黼黻昭其文也)六采(畫繪之事雜用天地)
(四方之色青與白赤與黑玄與黃皆相次謂之六色)五章以奉五色(青與赤謂之文赤與白謂)
(之章白與黑謂之黼黑與青謂之黻五色備謂之繡集此五章以奉成五色之用)為九歌八風
七音六律以奉五聲(解見二十年)為君臣上下以則地義(君臣)
(有尊卑法則有高下)為夫婦外内以經二物(夫治外婦治内各有其物)為父子
兄弟姑姊甥舅昏媾姻亞以象天明(六親和睦以事嚴父若衆星之拱辰)
(極也妻父曰昏重昏曰媾壻父曰姻兩壻相謂曰亞)為政事庸力行務以從四時
(在君為政在臣為事民功曰庸治功曰力行其德教務其時要禮之本也)為刑罰威獄使民
畏忌以類其震曜殺戮(雷震電曜天之威也聖人作刑戮以象類之)為温慈
惠和以效天之生殖長育民有好惡喜怒哀樂生於六
氣(此六者皆本隂陽風雨晦明之氣)是故審則宜類以制六志(為禮以制好惡)
(哀樂喜怒六志使不過節)哀有哭泣樂有歌舞喜有施舍怒有戰鬭
喜生於好怒生於惡是故審行信令禍福賞罰以制死
生生好物也死惡物也好物樂也惡物哀也哀樂不失
乃能協於天地之性是以長久(協和也)簡子曰甚哉禮之
大也對曰禮上下之紀天地之經緯也(經緯錯居以有成者)民之
所以生也是以先王尚之故人之能自曲直以赴禮者
謂之成人大不亦宜乎(曲直以弼其性氏昭公二十五年左傳)景公曰
吾今而後知禮之可以為國也晏子對曰禮之可以為
國也久矣與天地並(有天地則禮義興)君令臣共父慈子孝兄
愛弟敬夫和妻柔姑慈婦聽禮也君令而不違臣共而
不貳父慈而教子孝而箴(箴諫也)兄愛而友弟敬而順夫
和而義妻柔而正姑慈而從(從不自專)婦聽而婉(婉順也)禮之
善物也公曰善哉寡人今而後聞此禮之上也對曰先
王所稟於天地以為其民也是以先王上之(稟受也六昭二十)
(年左氏傳)公如晉自郊勞至於贈賄(往有郊勞去有贈賄)無失禮(揖讓)
(之禮)晉侯謂女叔齊曰魯侯不亦善於禮乎對曰是儀也
不可謂禮禮所以守其國行其政令無失其民者也今
政令在家(在大夫)不能取也有子家羈弗能用也(羈莊公玄孫懿)
(伯也)奸大國之盟陵虐小國(謂伐莒取鄆)利人之難(謂往年莒難而取鄆)
不知其私(不自知有私難)公室四分民食於他(他謂三家也言魯君與民無異)
思莫在公不圖其終(無為公謀終始者)為國君難將及身不恤
其所禮之本末將於此乎在(在恤民與憂國)而屑屑焉習儀以
亟(言以習儀為急)言善於禮不亦遠乎君子謂叔孫於是乎知
禮(時晉侯亦失政叔齊以此諷諫昭五年左氏傳)任人有問屋廬子曰禮
與食孰重曰禮重(任國名屋廬子名連孟子弟子也)色與禮孰重(任人復問)
(也)曰禮重曰以禮食則飢而死不以禮食則得食必以
禮乎親迎則不得妻不親迎則得妻必親迎乎屋廬子
不能對明日之鄒以告孟子孟子曰於答是也何有(何有)
(不難也)不揣其本而齊其末方寸之木可使高於岑樓(本謂)
(下末謂上方寸之木至卑喻食色岑樓樓之高銳似山者至高喻禮若不取其下之平而升寸木於岑樓之上)
(則寸木反高岑樓反卑矣)金重於羽者豈謂一鉤金與一輿羽之謂
哉(鉤帶鉤也金本重而帶鉤小故輕喻禮有輕於食色者羽本輕而一輿多故重喻食色有重於禮者)取
食之重者與禮之輕者而比之奚翅食重取色之重者
與禮之輕者而比之奚翅色重(禮食親迎禮之輕者也飢而死以滅其性不得)
(妻而廢人倫食色之重者也奚翅猶言何但言其相去懸絶不但有輕重之差而已)往應之曰紾
兄之臂而奪之食則得食不紾則不得食則將紾之乎
踰東家牆而摟其處子則得妻不摟則不得妻則將摟
之乎(紾戾也摟牽也處子處女也此二者禮與食色皆其重者而以之相較則禮為尤重也此章言義)
(理事物其輕重固有大分然於其中又各自有輕重之别聖賢於此錯綜斟酌毫髮不差固不肯枉尺而直尋)
(亦未嘗膠柱而調瑟所以斷之一視於禮之當然而已矣孟子)禮起於何也曰人
生而有欲欲而不得則不能無求忿而無度量分界則
不能不爭爭則亂先王惡其亂故制禮義以分之以養
人之欲給人之求使欲必不窮乎物物必不屈乎欲兩
者相持而長是禮之所起也故禮者養也芻豢稻粱五
味調香所以養口也椒蘭芬苾所以養鼻也雕琢刻鏤
黼黻文章所以養目也鐘鼓管絃琴瑟竽笙所以養耳
也疏房檖䫉越席牀笫几筵所以養體也故禮者養也
君子既得其養又好其别曷謂别曰貴賤有等長幼有
差貧富輕重皆有稱者也故天子大路越席所以養體
也側載睪芷所以養鼻也前有錯衡所以養目也和鸞
之聲步中武象驟中韶濩所以養耳也龍旂九旒所以
養信也寢兕持虎鮫□絲末彌龍所以養威也故大路
之馬必倍至教順然後乘之所以養安也熟知夫出死
要節之所以養生也熟知夫出費用之所養養財也熟
知夫恭敬辭讓之所以養安也熟知夫禮義文理之所
以養情也故人苟生之為見若者必死苟利之為見若
者必害苟怠惰偷懦之為安若者必危苟情說之為樂
若者必滅故人一之於禮義則兩得之矣一之於情性
則兩喪之矣故儒者將使人兩得之者也墨者將使人
兩喪之者也是儒墨之分也禮有三本天地者生之
本也先祖者類之本也君師者治之本也無天地惡生
無先祖惡出無君師惡治三者偏亡焉無安人故禮上
事天下事地尊先祖而隆君師是禮之三本也故王者
天太祖諸侯不敢壞大夫士有常宗所以别貴始貴始
得之本也郊止乎天子而社至于諸侯道及士大夫所
以别尊者事尊卑者事卑宜大者巨宜小者小故有天
下者事十世有一國者事五世有五乘之地者事三世
有三乘之地者事二世持手而食者不得立宗廟所以
表積厚積厚者流澤廣積薄者流澤狹也大饗尚玄尊
俎腥魚先大羹貴食飲之本也饗尚玄尊而用酒醴先
黍稷而飯稻粱祭齊大羹而飽庶羞貴本而親用也貴
本之謂文親用之謂理兩者合而成文以歸太一夫是
謂大隆故尊之尚玄酒也俎之尚腥魚也豆之先大羹
也一也利爵之不醮也成事之俎不嘗也三臭之不食
也大昏之未發齊也大廟之未入尸也始卒之未小斂
也一也大路之素未集也郊之麻絻也喪服之先散麻
也一也三年之喪哭之不文也清廟之歌一唱而三歎
也縣一鍾尚拊之膈朱弦而通越也一也凡禮始乎脱
成乎文終乎悦故至備情文俱盡其次情文代勝其下
復情以歸大一也天地以合日月以明四時以序星辰
以行江河以流萬物以昌好惡以節喜怒以當以為下
則順以為上則明萬物變而不亂貳之則喪也禮豈
不至矣哉立隆以為極而天下莫之能損益也本末相
順終始相應至文以有别至察以有說天下從之者治
不從者亂從之者安不從者危小人不能測也禮之理
誠深矣堅白同異之察入焉而溺其理誠大矣擅作典
制僻陋之說入焉而喪其貌誠高矣暴慢恣睢輕俗之
屬入焉而隊故繩墨誠陳矣則不可欺以曲直衡誠縣
矣則不可欺以輕重規矩誠施矣則不可欺以方圓君
子審於禮則不可欺以詐偽故繩者直之至也衡者平
之至規矩者方圓之至禮者人道之極也然而不法禮
不足禮謂之無方之民法禮足禮謂之有方之士禮之
中焉能思索謂之能慮禮之中焉能勿易謂之能固能
慮能固加好者焉斯聖人矣故天者高之極也地者下
之極也無窮者廣之極也聖人者道之極也禮者以財
物為用以貴賤為文以多少為異以隆殺為要文理繁
情用省是禮之隆也文理省情用繁是禮之殺也文理
情欲相為内外表裏並行而雜是禮之中流也故君子
上致其隆下盡其殺而中處其中步驟馳騁厲騖不外
是矣是君子之壇宇宫庭也人有是士君子也外是民
也於是其中也方皇周挾曲得其次序是聖人也故厚
者禮之積也大者禮之廣也高者禮之隆也明者禮之
盡也(並荀子禮論)大史公曰洋洋美德乎宰制萬物役使
羣衆豈人力也哉余至大行禮官觀三代損益乃知緣
人情而制禮依人性而作儀其所由來尚矣人道經緯
萬端規矩無所不貫誘進以仁義束縛以刑罰故德厚
者位尊禄重者寵榮所以總一海内而整齊萬民也人
體安駕乘為之金輿錯衡以繁其飾目好五色為之黼
黻文章以表其能耳樂鐘磬為之調諧八音以蕩其心
口甘五味為之庶羞酸鹹以致其美情好珍善為之琢
磨圭璧以通其意故大路越席皮弁布裳朱絃洞達大
羹玄酒所以防其淫侈救其彫敝是以君臣朝廷尊卑
貴賤之序下及黎庶車輿衣服宫室飲食嫁娶喪祭之
分事有適宜物有節文(史記禮書)
禮書綱目卷七十四
