禮書綱目卷十二婺源江永撰
投壺嘉禮十八
補經(鄭目錄云名曰投壺者以其記主人與客燕飲講論才藝之禮此於别錄屬吉禮亦實曲禮之)
(正篇宜疏曰投壺與射為類此於五禮屬嘉禮也或云宜屬賓禮)
投壺之禮主人奉矢司射奉中使人執壺(矢所以投者也中士則鹿)
(中也射人奉之者投壺射之類也其奉之西階上北面)主人請曰某有枉矢哨壺
請以樂賓賓曰子有旨酒嘉肴某既賜矣又重以樂敢
辭(燕飲酒既脱屨升坐主人乃請投壺也否則或射所謂燕射也枉哨不正貌為謙辭大戴禮投壺篇曰)
(請樂賓無以字又無某既賜矣哨皆作峭)主人曰枉矢哨壺不足辭也敢固
以請賓曰某既賜矣又重以樂敢固辭(固之言如故也言如故辭者重)
(辭也矣大戴無上固字某既賜作某賜旨酒嘉肴)主人曰枉矢哨壺不足辭也
敢固以請賓曰某固辭不得命敢不敬從(不得命不以命見許大)
(戴作賓對曰)賓再拜受主人般還曰辟(賓再拜受拜受矢也主人既辟進授矢兩)
(楹之間也避大戴辟皆作)主人阼階上拜送賓般還曰辟(拜送送矢也辟)
(亦於其階上)
右請投記籌室中五扶堂上七扶庭中九扶(籌矢)
(也鋪四指曰扶一指案寸春秋傳曰膚寸而合投壺者或於室或於堂或於庭其禮䙝隨晏早之宜)
(無常處堂大戴云籌八分堂上七扶中五扶庭下九扶)壺頸脩七寸腹脩
五寸口徑二寸半容斗五升壺中實小豆焉為其
矢之躍而出也壺去席二矢半(脩長也腹容斗五升三分益一則為)
(二斗得圜囷之象積三百二十四寸也以腹脩五寸約之所得求其圜周二尺七寸有竒是為腹徑)
(九寸有餘也實以小豆取其滑且堅受大戴云壺脰脩七寸口徑二寸半壺高一尺三寸豆五升壺)
(腹修五寸又實作置無焉字之字出作去)矢以柘若棘毋去其皮(取其堅且)
(重也舊說云矢大七分或言去其皮節大戴毋作無皮下有大七分字)
已拜受矢進即兩楹間退反位揖賓就筵(主人既拜送矢又自受矢)
(進即兩楹間者言將有事於此也退乃揖賓即席欲與偕進明為偶也賓席主人席皆南鄉閒相去如射物)
右就筵
司射進度壺間以二矢半反位設中東面執八算興(度壺)
(度其所設之處也壺去坐二矢半則堂上去賓席主人席邪行各七尺也反位西階上位也設中東面既設中)
(亦實八算於中横委其餘於中西執算而立以請賓俟投大戴無間以二矢半五字又無東面及興字)
右設壺中記算多少視其坐(算用當視坐投壺者之衆寡為數也)
(投壺者人四矢亦人四算大戴算上有既算字)算長尺二寸(其節三扶可也)
(或曰算長尺有握握素也)
請賓曰順投為入比投不釋勝飲不勝者正爵既行請
為勝者立馬一馬從二馬三馬既立請慶多馬請主人
亦如之(請猶告也順投矢本入也比投不拾也勝飲不勝言以能養不能也正爵所以正禮之爵也或)
(以罰或以慶馬勝算也謂之馬者若云技藝如此任為將帥乘馬也射投壺皆所以習武因為樂大戴請下)
(有於字曰下有奏投壺之令曰字釋下有算字不勝下無者字立馬下無一馬從二馬字慶上無請字)
右請賓及主人記魯令弟子辭曰毋幠毋敖毋
偝立毋踰言偝立踰言有常爵薛令弟子辭曰毋
憮毋敖毋偝立毋踰言若是者浮(弟子賓黨主黨年穉者也為其)
(立堂下相䙝慢司射戒令之記魯薛者禮衰乖異不知孰是也憮敖慢也偝立不正鄉前也踰言遠)
(談語也常爵常所以罰人之爵也浮亦謂罰也晏子春秋曰酌者奉觴而進曰君令浮晏子時以罰)
(梁丘據浮或作匏或作符踰或作遥若大戴魯命弟子辭曰無荒無慠無倨立無踰言是者有常)
(爵無薛令弟子以下)
命弦者曰請奏貍首間若一大師曰諾(弦鼔瑟者也貍首詩篇名也今)
(逸射義所云詩曰曾孫侯氏是也間若一者投壺當以為志取節焉按大戴禮曾孫侯氏今曰泰射於一張)
(侯參之曰今日泰射四正具舉大夫君子凡以庶士小大莫處御於君所以燕以射則燕則譽質參既設執旌)
(既戴大侯既亢中獲既置弓既平張四侯且良決拾有常既順乃譲乃揖乃譲乃躋其堂乃節其行既志乃張)
(射夫命射射者之聲御車之旌既獲卒莫疑此即貍首詩然其文亦頗有缺誤)
右命奏樂記鼔○□○○□□○□○○□半
○□○□○○○□□○□○魯鼓○□○○○
□□○□○○□□○□○○□□○半○□○
○○□□○薛鼔(此魯薛擊鼔之節也圜者擊鼙方者擊鼔古者舉事鼓各有節)
(聞其節則知其事矣)取半以下為投壺禮盡用之為射禮(投壺)
(之鼔半射節者投壺射之細也射謂燕射)魯鼓○□○○□□○○半
○□○○□○○○○□○□○薛鼓○□○○
○○□○□○□○○○□○□○○□○半○
□○□○○○○□○(此二者記兩家之異故兼列之)
左右告矢具請拾投有入者則司射坐而釋一算焉賓
黨於右主黨於左(拾更也告矢具請更投者司射也司射東面立釋算則坐以南為右北為)
(左也巳投者各反其位)
右投記司射庭長及冠士立者皆屬賓黨樂人
及使者童子皆屬主黨(庭長司正也使者主人所使薦羞者樂人國子能為)
(樂者此皆與於投壺在大戴司射上有堂下司正字使者童子之下)降揖其阼
階及樂事皆與射同節(大戴禮)侍投則擁矢(不敢釋於)
(地也投投壺也投壺坐少儀)
卒投司射執算曰左右卒投請數二算為純一純以取
一算為竒遂以竒算告曰某賢於某若干純竒則曰竒
鈞則曰左右鈞(卒巳也賓主之黨畢巳投司射又請數其所釋左右算如數射算一純以取實)
(於左手十純則縮而委之每委異之有餘則横諸純下一算為竒竒則縮諸純下兼斂左算實於左手一純以)
(委十則異之其他如右獲畢則司射執竒算以告於賓與主人也若告云某賢於某者未斥主黨勝與賓黨勝)
(與以勝為賢尚技藝也鈞猶等也等則左右手各執一算以告大戴執下有餘字遂以竒算告作有勝則司)
(射以其算告某下皆有黨字)
右數算
命酌曰請行&KR1824;酌者曰諾(司射又請於賓與主人以行正爵酌者勝黨之弟子大)
(戴無命酌至行&KR1824;六字别云舉手曰請諸勝者之弟子為不勝者酌)當飲者皆跪奉觴曰
賜灌勝者跪曰敬養(酌者升酌奠於豐上不勝者坐取乃退而跪飲之灌猶飲也言賜灌)
(者服而為尊敬辭也周禮曰以灌賓客賜灌敬養各與其偶於西階上如飲射爵大戴當上有以酌皆請舉)
(酒六字觴作觚)
右飲不勝者記勝則洗而以請(洗爵請行觴不敢直飲之)客
亦如之(客射若投壺不勝主人亦洗而請之)不角(角謂觥罰爵也於尊長與客如獻酬)
(之爵少儀)
正爵既行請立馬馬各直其算一馬從二馬以慶慶禮
曰三馬既備請慶多馬賓主人皆曰諾(飲不勝者畢司射又請為勝者)
(立馬當其所釋算之前三立馬者投壺如射亦三而止也三者一黨不必三勝其一勝者并其馬於再勝者以)
(慶之明一勝不得慶也飲慶爵者偶親酌不使弟子無豐大戴正上有司正曰字請下有為勝者字備作立)
正爵既行請徹馬(投壺禮畢可以去其勝算也既徹馬無算爵乃行大戴此下有周則復)
(始字)
右三投慶多馬(春秋傳有諸侯投壺事附見於下)記不擢馬(擢去)
(也謂徹也巳徹馬嫌勝故薄之少儀)晉侯以齊侯宴中行穆子
相(穆子荀吳)投壺晉侯先穆子曰有酒如淮有肉如坻
(淮水名坻山名)寡君中此為諸侯師中之齊侯舉矢曰有
酒如澠有肉如陵(澠水出齊國臨淄縣北入時水陵大阜也)寡人中此
與君代興(代更也)亦中之伯瑕謂穆子(伯瑕士文伯)曰子
失辭吾固師諸侯矣壺何為焉其以中儁也(言投壺中)
(不足為儁異)齊侯弱吾君歸弗來矣(欲與晉君代興是弱之)公孫
傁趨進曰日旰君勤可以出矣以齊侯出(傁齊大夫傳言)
(晉之衰氏昭十二年左傳)
嘉事雜記
補
鄉大夫三年則大比考其德行道藝而興賢者能者鄉
老及鄉大夫帥其吏與其衆寡以禮禮賓之(注見鄉飲酒)
大司徒施十有二教二曰以陽禮教譲則民不爭(陽禮謂鄉)
(射飲酒之禮也地官)小司徒掌建邦之教灋與其飲食之禁
令(同上)黨正國索鬼神而祭祀則以禮屬民而飲酒於
序以正齒位壹命齒於鄉里再命齒於父族三命而不
齒(國索鬼神而祭祀謂歲十二月大蜡之時建亥之月也正齒位者鄉飲酒義所謂六十者坐五十者立侍)
(六十者三豆七十者四豆八十者五豆九十者六豆是也必正之者為民三時務農將闕於禮至此農隙而教)
(之尊長養老見孝弟之道也黨正飲酒禮亡以此事屬於鄉飲酒之義微失少矣凡射飲酒此鄉民雖為鄉大)
(夫必來觀禮鄉飲酒鄉射記大夫樂作不入士既旅不入是也齒於鄉里者以年與衆賓相次也齒於父族者)
(父族有為賓者以年與之相次異姓雖有老者居於其上不齒者席於尊東所謂遵)凡其黨之飲
酒教其禮事掌其戒禁(其黨之民云同上無又族師春秋祭酺注族長飲酒之禮)
(因祭酺而與其民以長幼相獻酬焉)鄉飲酒之禮六十者坐五十者立
侍以聽政役六十者三豆七十者四豆八十者五豆九
十者六豆(此說鄉飲酒謂黨正國索鬼神而祭祀則以禮屬民而飲酒於序以正齒位之禮也詳)
(見鄉飲酒義)孟冬天子乃祈來年於天宗大割祠於公社
及門閭臘先祖五祀(此周禮所謂蜡祭也)勞農以休息之(黨正屬民飲酒)
(正齒位是也月令)司徒命鄉簡不帥教者以告耆老皆朝於
庠元日習射上功習鄉尚齒大司徒帥國之俊士與執
事焉(將習禮以化之使之觀焉朝猶會也此庠謂鄉學也鄉謂飲酒也鄉禮春秋射國蜡而飲酒養老)
(王制)鄉師正歲稽其鄉噐州共賓噐鄉共吉凶禮樂之
器(賓噐者尊俎笙瑟之屬州長主集為之為鄉大夫或時賓賢能於此州也禮樂之噐若州黨賓射之噐者)
(官地)酒正以式灋授酒材(式法作酒之灋式鄭司農云授酒人以其材)凡
為公酒者亦如之(謂鄉射飲酒以公事作酒者亦以式法及酒材授之使自釀之天官)
卿大夫士之射也必先行鄉飲酒之禮(射義)
右鄉飲(正篇外凡鄉飲酒禮在此)子貢觀於蜡孔子曰賜也
樂乎對曰一國之人皆若狂賜未知其樂也(蜡也者索)
(也歲十二月合聚萬物而索饗之祭也國索鬼神而祭祀則黨正以禮屬民而飲酒於序以正齒位)
(於是時民無不醉者如狂矣曰未知其樂怪之)子曰百日之蜡一日之澤
非爾所知也(蜡之祭主先嗇也大飲烝勞農以休息之言民皆勤穡有百日之勞喻久)
(也今一日使之飲酒燕樂是君之恩澤非女所知言其義大)張而不弛文武弗
能也弛而不張文武弗為也一張一弛文武之道
也(張弛以弓弩喻人也弓弩久張之則絶其力久弛之則失其體雜記)鄉人飲
酒杖者出斯出矣(杖者老人也六十杖於鄉未出不敢先既出不敢後此記孔子)
(居鄉之事鄉黨)
孟夏天子飲酎用禮樂(酌之言醇也謂重釀之酒也春酒至此始成與羣臣以禮樂飲)
(之於朝正尊卑也孟冬云大飲烝此言用禮樂互其文月令)孟冬大飲烝(十月農事畢天)
(子諸侯與其羣臣飲酒於大學以正齒位謂之大飲别之於他其禮亡今天子以燕禮郡國以鄉飲酒禮代之)
(烝謂有牲體為俎也黨正職曰國索鬼神而祭祀則以禮屬民而飲酒於序以正齒位亦謂此時也詩云十月)
(滌場朋酒斯饗曰殺羔羊躋彼公堂稱彼兕觵受福無疆是頌大飲之詩同上)
右飲酎大飲
大宗伯以嘉禮親萬民以飲食之禮親宗族兄弟(親者使之)
(相親人君有食宗族飲酒之禮所以親之也文王世子曰族食世降一等大傳曰繫之以姓而弗别綴之以食)
(而弗殊百世而婚姻不通者周道然也春官)繫之以姓而弗别綴之以食
而弗殊(姓正姓也始祖為正姓高祖為庶姓繫之弗别謂若今宗室屬籍也周禮小史掌定繫世辨昭)
(穆傳大)燕以食好時宴不滛(一時之間必有宴禮不至於滛湎國語周語)
燕毛所以序齒也(燕毛既祭而燕也燕以髮色為坐祭時尊賢也至燕親親也齒亦年也)
(中庸)親戚宴饗則有殽烝(殽烝升體解節折之俎謂之折俎也國語周語)
膳夫王燕飲酒則為獻主(注見饗食燕記)季冬命樂師大合
吹而罷(歲將終與族人大飲作樂於大寢以綴恩也言罷者此用禮樂於族人最盛後年若時乃復然)
(也凡用樂必有禮用禮則有不用樂者王居明堂禮季冬命國為酒以合三族君子說小人樂月令)
公與族燕則異姓為賓(同宗無相賓客之道)膳宰為主人(君尊不獻酒)
公與父兄齒(親親也)族食世降一等(親者稠疏者稀文王世子)
右燕食宗族公與族燕則以齒而孝弟之道逹
矣(以至尊不自異於親之列)其族食世降一等親親之殺也(殺差)
(也世文王子)因其酒肉聚其宗族以教民睦也(言祭有酒)
(肉羣昭羣穆皆至而獻酬之咸有薦俎坊記)宗室有事族人皆侍終
日大宗巳侍於賓奠然後燕私(謂卿大夫以下宗室大宗子之家也)
(禮志云别子為祖繼别為大宗繼禰為小宗賓僚友助祭也)燕私者何也祭已
而與族人飲不醉而出是不親也醉而不出是渫
宗也(出猶去也)出而不止是不忠也(忠厚)親而甚敬忠而
不倦若是則兄弟之道備備者成也成者成於宗
室也故曰飲而醉者宗室之意也德將無醉族人
之志也是故祀禮有讓德族有復義之至也(復反也)
(尚書大傳)敦彼行葦牛羊勿踐履方苞方體維葉泥
泥戚戚兄弟莫遠具爾或肆之筵或授之几(興也敦聚)
(貌□萌之時也行道也勿戒止之辭也苞甲而未拆也體成形也泥泥柔澤貌戚戚親也莫猶無也)
(具俱也爾與邇同肆陳也而疑此祭畢而燕父兄耆老之詩故言敦彼行葦牛羊勿踐履則方苞)
(方體而葉泥泥矣戚戚兄弟而莫遠具爾則或肆之筵而或授之几矣此方言其開燕設席之初而)
(慇懃篤厚之意藹然已見於言語之外矣讀者詳之)肆筵設席授几有緝御
或獻或酢洗爵奠斝醓醢以薦或燔或炙嘉殽脾
臄或歌或咢(賦也設席重席也緝續御侍也有相續代而侍者言不乏使也進酒於客)
(曰獻客答之曰酢主人又洗爵醻客客受而奠之不舉也斝爵也夏曰醆殷曰斝周曰爵醓醢之多)
(汁者也燔用肉炙用肝臄口上肉也歌者比於琴瑟也徒擊鼓曰咢言侍御獻醻飲食歌樂之盛)
(也)敦弓既堅四鍭既鈞舍矢既均序賓以賢敦弓
既句既挾四鍭四鍭如樹序賓以不侮(賦也敦雕通畫也天)
(子雕弓堅猶勁也鍭金鍭翦羽矢也鈞參亭也謂參分之一在前二在後三訂之而平者前有鐵重)
(也舍釋也謂發矢也均皆中也賢射多中也投壺曰某賢於某若干純竒則曰竒均則曰左右均是)
(也句彀通謂引滿也射禮搢三挾一既挾四鍭則徧釋矣如樹如手就樹之言貫革而堅正也不侮)
(敬也令弟子辭所謂無幠無敖無偝立無踰言者也或曰不以中病不中者也射以中多為雋以不)
(侮為德為言既燕而射以樂也)曾孫維主酒醴維醹酌以大斗
以祈黃耉黃耉台背以引以翼夀考維祺以介景
福(賦也曾孫主祭者之稱今祭畢而燕故因而稱之也醹厚也大斗柄長三尺祈求也黃耉老人)
(之稱以祈黃耉猶曰以介眉夀云耳古器物欵識云用蘄萬夀用蘄眉夀永命多福用蘄眉夀萬年)
(無疆皆此類也台鮐也大老則背有鮐文引導翼輔祺吉也此頌禱之辭欲其飲此酒而得老夀)
(又相引𨗳翼輔以享夀祺介景福也大雅行葦)鼓鐘送尸神保聿歸
諸宰君婦廢徹不遲諸父兄弟備言燕私(祭畢既歸賓客)
(之俎同姓則留與之燕以盡私恩所以尊賓客親骨肉也)樂具入奏以綏後禄
爾殽既將莫怨具慶既醉既飽小大稽首神嗜飲
食使君夀考孔惠孔時維其盡之子子孫孫勿替
引之(凡廟之制前廟以奉神後寝以藏衣冠祭於廟而燕於寝故於此將燕而祭時之樂皆入)
(奏於寝也且於祭既受禄矣故以燕為將受後禄而綏之也爾殽既進與燕之人無有怨者而皆歡)
(慶醉飽稽首而言曰向者之祭神既嗜君之飲食矣是以使君夀考也又言君之祭祀甚順甚時無)
(所不盡子子孫孫當不廢而引長之也小雅楚茨)小雅常棣(此樂兄弟之樂歌)
伐木(此燕朋友故舊之樂歌)頍弁(此燕兄弟親戚之詩)
王公立飫則有房烝(王天子公諸侯也禮之立成者為飫房大俎也詩云籩豆大房謂半)
(解其體升之房也)飫以顯物(示物備也)歲飫不倦(歲行飫禮不至於解倦國語周語)
右飫定王曰夫王公諸侯之有飫也將以講事
成章(講講軍旅議大事也章章程也)建大德昭大物也(大德大功大物戎噐)
(也)故立成禮烝而已(立成不坐也升其備物而已國語周語)衛彪
徯曰周詩有之曰天之所支不可壊也(周詩飫時所歌支拄)
(也)其所壊亦不可支也昔武王克殷而作此詩也
以為飫歌名之曰支以遺後之人使永監焉(監觀也)
夫禮之立成者為飫(立成立行禮不坐也)昭明大節而已少
曲與焉(節體也曲章曲也與類也言飫禮所以教民敬戒昭明大體而已故其詩樂少章曲)
(威儀少比類也)是以為之日惕其欲教民戒也(惕懼也是以日自恐)
(懼欲民知戒慎也)然則夫支之所道者必盡知天地之為
也(知天地之為謂所支壊也)不然不足以遺後之人(同上)公父
文伯之母季康子之從祖叔母也祭悼子康子與
焉繹不盡飫則退(繹又祭也立曰飫坐曰宴繹畢而飲不盡飫禮而退恐有醉飽)
(之失所以遠嫌也魯語)
春饗孤子秋食耆老(疏曰皇氏云春是生養之時故饗孤子取長養之義秋是成熟之時)
(故食耆老取老成之義熊氏云春饗孤子亦饗耆老秋食耆老亦食孤子郊特牲)酒正凡饗
士庶子饗耆老孤子皆共其酒無酌數(要以醉為度天官)外
饔邦饗耆老孤子則掌其割亨之事饗士庶子亦如之
(孤子者死王事者之子也士庶子衛王宫者若今時之饗衛士矣王制曰周人養國老於東膠養庶老於虞庠)
(上同)槀人若饗耆老孤子士庶子共其食(士庶子卿大夫士之)
(子弟宿衛王宫者地官)惟饗野人皆酒(飲賤者不備禮玉藻)
右饗食雜事
大宗伯以嘉禮親萬民以脤膰之禮親兄弟之國(脤膰社稷)
(宗廟之肉以賜同姓之國同福禄也兄弟有共先王者魯定公十四年天王使石尚来歸脤春官)大
行人歸脤以交諸侯之福(交或往或来者也秋官)
右歸脤(詳見吉禮祭通禮致福章此存其略)
大宗伯以嘉禮親萬民以賀慶之禮親異姓之國(異姓王昏)
(姻甥舅春官)大行人賀慶以贊諸侯之喜(贊助也秋官)小行
人若國有福事則令慶賀之(同上)士於大夫不承賀下
大夫於上大夫承賀(承受也士有慶事不聽大夫親来賀已不敢變動尊也玉藻)
有慶非君賜不賀(唯君賜為榮也同上)賀取妻者曰某子使
某聞子有客使某羞(謂不在賓客之中使人往者羞進也言進於客古者謂侯為進其禮)
(蓋壺酒束修若犬也不斥主人昏禮不賀曲禮)
右賀慶
禮書綱目卷十二
