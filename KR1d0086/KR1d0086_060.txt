禮書綱目卷五十八婺源江永撰
職官下通禮七
補
大宰乃施典於邦國而建其牧立其監設其參傅其伍
陳其殷置其輔(乃者更申勅之以侯伯有功德者加命作州長謂之牧所謂八命作牧者監謂)
(公侯伯子男各監一國書曰王啓監厥亂為民參謂卿三人伍謂大夫五人鄭司農云殷治律輔為民之平也)
(玄謂殷衆也謂衆士也王制諸侯上士二十七人其中士下士各居其上之三分輔府史庶人在官者天官)
大國三卿皆命於天子下大夫五人上士二十七人
次國三卿二卿命於天子一卿命於其君下大夫五人
上士二十七人小國二卿皆命於其君下大夫五人上
士二十七人(命於天子者天子選用之如今詔書除吏是矣小國亦三卿一卿命於天子二卿命)
(於其君此文似誤脱耳或者欲見畿内之國二卿與王制)次國之上卿位當大
國之中中當其下下當其上大夫小國之上卿位當大
國之下卿中當其上大夫下當其下大夫(此諸侯使卿大夫覜聘並)
(會之序也其位爵同小國在下爵異固在上耳)其有中士下士者數各居其上
之三分(謂其為介若特行而並會也居猶當也此據大國而言大國之士為上次國之士為中小國之)
(士為下士之數國皆二十七人各三分之上九中九下九以位相當則次國之上士當大國之中中當其下小)
(國之上士當大國之下凡非命士亦無出會之事春秋傳謂士為微同上)
右侯國之官司徒司馬司空亞旅(司徒司馬司空三卿)
(也武王是時尚為諸侯故未偤六卿唐孔氏曰司徒主民治徒庶之政令司馬主兵治軍旅之誓戒)
(司空主土治壘壁以營軍亞次旅衆也大國三卿下大夫五人士二十七人亞者卿之貳大夫是也)
(旅者卿之屬士是也牧誓)
六命賜官(此王六命之卿賜官者使得自置其臣治家邑如諸侯春官大宗伯)大宰
乃施則於都鄙而建其長立其兩設其伍陳其殷置其
輔(長謂公卿大夫王子弟食采邑者兩謂兩卿不言三卿者不足於諸侯鄭司農云兩謂兩丞天官)
仕於家者出鄉不與士齒(亦賤王制)
右大夫之官大夫具官非禮也是謂亂國(臣之奢富)
(擬於國君敗亂之國也孔子謂管仲官事不攝焉得儉)仕於公曰臣仕於家
曰僕與家僕雜居齊齒非禮也是謂君與臣同國
(臣與僕相等輩而處是謂君臣共國無尊卑也僕不可與士齒禮運)管仲官事
不攝焉得儉(攝兼也家臣不能具官一人常兼數事管仲不然皆言其侈論語)
王者之制祿爵公侯伯子男凡五等諸侯之上大夫卿
下大夫上士中士下士凡五等(二五象五行剛柔十日祿所受食爵秩次也上)
(大夫曰卿王制)制三公一命卷若有加則賜也不過九命
次國之君不過七命小國之君不過五命(卷俗讀也其通則曰衮三)
(公八命矣復加一命則服龍衮與王者之後同多於此則賜非命服也虞夏之制天子服有日月星辰周禮曰)
(諸公之服自衮冕而下如王之服)大國之卿不過三命下卿再命小國
之卿與下大夫一命(不著次國之卿者以大國之下互明之此卿命則異大夫皆同周禮)
(公侯伯之卿三命其大夫再命子男之卿再命其大夫一命同上)大宗伯以九儀之
命正邦國之位(每命異儀貴賤之位乃正春秋傳曰名位不同禮亦異數)壹命受職
(始見命為正吏謂列國之士於子男為大夫王之下士亦一命鄭司農云受職治職事)再命受服
(鄭司農云受服受祭衣服為上士玄謂此受玄冕之服列國之大夫再命於子男為卿卿大夫自玄冕而下如)
(孤之服王之中士亦再命則爵弁服)三命受位(鄭司農云受下大夫之位玄謂此列國之卿始有列)
(位於王為王之臣也王之上士亦三命)四命受器(鄭司農云受祭器為上大夫玄謂此公之孤始)
(得有祭器者也禮運曰大夫具官祭器不假聲樂皆具非禮也王之下大夫亦四命)五命賜則(鄭司)
(農云則者法也出為子男玄謂則地未成國之名王之下大夫四命出封加一等五命賜之以方百里二百里)
(之地者方三百里以上為成國王莽時以二十五成為則方五十里合今俗說子男之地獨劉子駿等識古有)
(此制焉)六命賜官(鄭司農云子男入為卿治一官也玄謂此王六命之卿賜官者使得自置其臣)
(治家邑如諸侯春秋襄十九年冬晉侯以諸侯圍齊荀偃為君禱河既陳齊侯之罪而曰曾臣彪將帥諸侯以)
(討焉其官臣偃實先後之)七命賜國(王之卿六命出封加一等者鄭司農云出就侯伯之國)八
命作收(謂侯伯有功德者加命得專征伐於諸侯鄭司農云一州之牧王之三公亦八命)九命
作伯(上公有功德者加命為二伯得征五侯九伯者鄭司農云長諸侯為方伯春官)典命
掌諸侯之五儀諸臣之五等之命(五儀公侯伯子男之儀五等謂孤以下四)
(命三命再命一命不命也或言儀或言命互文也故書儀作義鄭司農義讀為儀)上公九命為
伯其國家宫室車旗衣服禮儀皆以九為節侯伯七命
其國家宫室車旗衣服禮儀皆以七為節子男五命其
國家宫室車旗衣服禮儀皆以五為節(上公謂王之三公有德者加命)
(為二伯二王之後亦為上公國家國之所居謂城方也公之城蓋方九里宫方九百步侯伯之城蓋方七里宫)
(方七百步子男之城蓋方五里宫方五百步大行人職則有諸侯圭藉冕服建常樊纓貳車介牢禮朝位之數)
(焉)王之三公八命其卿六命其大夫四命及其出封皆
加一等其國家宫室車旗衣服禮儀亦如之(四命中下大夫也出)
(封出畿内封於八州之中加一等褒有德也大夫為子男卿為侯伯其在朝廷則亦如命數耳王之上士三命)
(中士再命下士一命)凡諸侯之適子誓於天子攝其君則下其君
之禮一等未誓則以皮帛繼子男(誓猶命也言誓者明天子既命以為之嗣)
(樹子不易也春秋桓九年曹伯使其世子射姑來朝行國君之禮是也公之子如侯伯而執圭侯伯之子如子)
(男而執璧子男之子與未誓者皆次小國之君執皮帛而朝會焉其賓之皆以上卿之禮焉)公之孤
四命以皮帛眡小國之君其卿三命其大夫再命其士
壹命其宫室車旗衣服禮儀各眡其命之數侯伯之卿
大夫士亦如之子男之卿再命其大夫壹命其士不命
其宫室車旗衣服禮儀各眡其命之數(視小國之君者列於卿大夫之)
(位而禮如子男也鄭司農云九命上公得置孤卿一人春秋傳曰列國之卿當小國之君固周制也玄謂王制)
(曰大國三卿皆命於天子下大夫五人上士二十七人次國三卿二卿命於天子一卿命於其君下大夫五人)
(上士二十七人小國二卿皆命於其君下大夫五人上士二十七人同上)大宗伯王命
諸侯則儐(注見封建)内史凡命諸侯及孤卿大夫則策命
之(鄭司農說以春秋傳曰王命内史興父策命晉侯為侯伯策謂以簡策書王命其文曰王謂叔父敬服王)
(命以綏四國糾逖王慝晉侯三辭從命受策以出春官)小宗伯賜卿大夫士爵
則儐(賜猶命也儐之如命諸侯之儀春秋文元年天王使毛伯来錫公命傳曰錫者何賜也命者何加我)
(服也同上)五十而爵(賢者命為大夫王制)五十命為大夫服官
政(統一官之政也内則)天子之田方千里公侯田方百里伯
七十里子男五十里不能五十里者不合於天子附於
諸侯曰附庸天子之三公之田視公侯天子之卿視伯
天子之大夫視子男天子之元士視附庸(註見封建)制農田
百畝百畝之分上農夫食九人其次食八人其次食七
人其次食六人下農夫食五人庶人在官者其祿以是
為差也(農夫皆受田於公田肥墝有五等收入不同也庶人在官謂府史之屬官長所除不命於天子)
(國君者分或為糞)諸侯之下士視上農夫祿足以代其耕也中
士倍下士上士倍中士下大夫倍上士卿四大夫祿君
十卿祿次國之卿三大夫祿君十卿祿小國之卿倍大
夫祿君十卿祿(此班祿尊卑之差王制)諸侯之下士祿食九人
中士食十八人上士食三十六人下大夫食七十二人
卿食二百八十八人君食二千八百八十人次國之卿
食二百一十六人君食二千一百六十人小國之卿食
一百四十四人君食一千四百四十人次國之卿命於
其君者如小國之卿天子之大夫為三監監於諸侯之
國者其祿視諸侯之卿其爵視次國之君其祿取之於
方伯之地方伯為朝天子皆有湯沐之邑於天子之縣
内視元士(給齊戒自潔清之用浴用湯沐用潘)諸侯世子世國(象賢也)大夫
不世爵使以德爵以功(謂縣内及列國諸侯為天子大夫者不世爵而世祿辟賢也)
未賜爵視天子之元士以君其國(列國及縣内之國也)諸侯之大
夫不世爵祿(同上)内史王制祿則贊為之以方出之(贊為)
(之為之辭也鄭司農云以方出之以方版書而出之上農夫食九人其次食八人其次食七人其次食六人下)
(農夫食五人庶人在官者其祿以是為差諸侯之下士視上農夫祿足以代其耕也中士倍下士上士倍中士)
(下大夫倍上士卿四大夫祿君十卿祿杜子春云方直謂今時牘也玄謂王制曰王之三公視公侯卿視伯大)
(夫視子男元士視附庸)賞賜亦如之(春官)司祿(闕官地)季秋收祿
秩之不當者(祿秩之不當恩所加增也月令)大宰以八柄詔王馭
羣臣一曰爵以馭其貴二曰祿以馭其富(詳見下章)司士
以德詔爵以功詔祿以能詔事以久奠食凡邦國三歲
則稽士任而進退其爵祿(同上)任官然後爵之位定然
後祿之(同上)
右爵祿北宫錡問曰周室班爵祿也如之何(北宫)
(姓錡名衛人班列也)孟子曰其詳不可得聞也諸侯惡其害
已也而皆去其籍然而軻也嘗聞其略也(當時諸侯兼并)
(僭竊故惡周制妨害己之所為也)天子一位公一位侯一位伯一
位子男同一位凡五等也君一位卿一位大夫一
位上士一位中士一位下士一位凡六等(此班爵之制也)
(五等通於天下六等施於國中)天子之制地方千里公侯皆方百
里伯七十里子男五十里凡四等不能五十里不
達於天子附於諸侯曰附庸(此以下班祿之制也不能猶不足也小國)
(之地不足五十里者不能自達於天子因大國以姓名通謂之附庸若春秋邾儀父之類是也)天
子之卿受地視侯大夫受地視伯元士受地視子
男(視比也徐氏曰王畿之内亦制都鄙受地也元士上士也)大國地方百里君
十卿祿卿祿四大夫大夫倍上士上士倍中士中
士倍下士下士與庶人在官者同祿祿足以代其
耕也(十十倍之也四四倍之也倍加一倍也徐氏曰大國君田三萬二千畝其入可食二千八)
(百八十人卿田三千二百畆可食二百八十八人大夫田八百畆可食七十二人上士田四百畆可)
(食三十六人中士田二百畆可食十八人下士與庶人在官者田百畝可食九人至五人庶人在官)
(府史胥徒也愚按君以下所食之祿皆助法之公田藉農夫之力以耕而收其租士之無田與庶人)
(在官者則但受祿於官如田之入而已)次國地方七十里君十卿祿
卿祿三大夫大夫倍上士上士倍中士中士倍下
士下士與庶人在官者同祿祿足以代其耕也(三謂)
(三倍之也徐氏曰次國君田二萬四千畝可食二千一百六十人卿田二千四百畝可食二百十六)
(人)小國地方五十里君十卿祿卿祿二大夫大夫
倍上士上士倍中士中士倍下士下士與庶人在
官者同祿祿足以代其耕也(二即倍也徐氏曰小國君田一萬六千畝)
(可食千四百四十人卿田一千六百畆可食百四十四人)耕者之所獲一夫百
畆百畆之糞上農夫食九人上次食八人中食七
人中次食六人下食五人庶人在官者其祿以是
差(獲得也一夫一婦佃田百畆加之以糞糞多而力勤者為上農其所收可供九人其次用力不)
(齊故有此五等庶人在官者其受祿不同亦有此五等也愚按此章之說與周禮王制不同蓋不)
(可考闕之可也程子曰孟子之時去先王未遠載籍未經秦火然而班爵祿之制已不聞其詳今之)
(禮書皆掇拾於煨燼之餘而多出於漢儒一時之傳會奈何欲盡信而句為之解乎然則其事固不)
(可一二追復矣孟子)爵人於朝與士共之(必共之者所以審慎之也)
(制王)古者於禘也發爵賜服順陽氣也(言爵命屬陽)
(祭統)古者明君爵有德而祿有功必賜爵祿於大
廟示不敢專也故祭之日一獻君降立於阼階之
南南鄉所命北面史由君右執策命之再拜稽首
受書以歸而舍奠於其廟此爵賞之施也(一獻一酳尸也)
(舍當為釋聲之誤也非時而祭曰奠同上)祿爵慶賞成諸宗廟所
以示順也(成諸宗廟於宗廟命之祭統有十倫六曰見爵賞之施焉祭義)天
子者爵稱也爵所以稱天子何王者父天母地為天之
子也帝王之德有優劣所以俱稱天子者何以其俱命
於天而主治五千里内也所以名之為公侯者何公者通
也公正無私之意也侯者候也候逆順也春秋傳曰王者
之後稱公其餘大國稱侯小國稱伯子男也伯者百也子
者孳也孳孳無己也男者任也公卿大夫者何謂也公之
為言公正無私也卿之為言章善明理也大夫之為言扶
進人者也故傳曰進賢達能謂之大夫也士者事也任事
之稱也故傳曰通古今辨然否謂之事天子之士獨稱
元士何士賤不得體君之尊故加元以别諸侯之士也
王者太子亦稱士何舉從下升以為人無生得貴者莫
不由士起禮士冠經天子之元子士也爵人於朝者示不
私人以官與衆共之也大夫功成未封而死不得追爵
賜之者以其未當股肱也春秋榖梁傳曰追賜死者
非禮也世子三年喪畢必上受爵命於天子何明
爵土者天子之有也臣無自爵之義童子當受父
爵命使大夫就其國命之明王者不與童子為禮
也(白虎通)文王之治岐也仕者世祿(世禄者先王之世仕者之子孫)
(皆教之教之而成材則官之如不足用亦使之不失其禄蓋其先世嘗有功德於民故報之如此忠)
(厚之至也孟子)武王克殷庶士倍祿(倍祿復其紂時薄者也樂記)
秦后子來仕(避景公仕于晉)其車千乘(從車千乘)楚公子干来
仕其車五乘(子干恭王之庶子公子比也魯昭元年楚公子圉殺郟敖子干奔晉)叔
向為太傅實賦祿韓宣子問二公子之祿焉(宣子韓起)
(也代趙文子為政)對曰大國之卿一旅之田(公之孤四命五百人為旅)
(為田五百頃)上大夫一卒之田(上大夫一命百人為卒為田百頃)夫二
公子者上大夫也皆一卒可也宣子曰秦公子富
若之何其鈞之也(鈞同也)對曰夫爵以建事(事職事也)
祿以食爵(随爵尊卑)德以賦之功庸以稱之(稱副也)若何
其以富賦祿也夫絳之富商韋藩木楗以過於朝
(韋藩韋蔽前後木楗木檐也)唯其功庸少也(言無功庸雖富不得服其尊服過於)
(朝無位爵故也)而能金玉其車文錯其服(文文織錯錯鏤也言富商之財)
(足以金玉其車文錯其服以其無位爵故不得為耳則止為韋藩木楗是也)能行諸侯
之賄(言其財賄足以交於諸侯)而無尋尺之禄無大績於民故
也(績功也八尺曰尋)乃均其祿(國語晉語德左氏傳叔向曰底禄以德釣以年年)
(同以尊公子以國不聞以富)
三載考績三考黜陟幽明庶績咸熙(考核實也三考九載也九載則人之)
(賢否事之得失可見於是陟其明而黜其幽賞罰明信人人力於事功此所以庶績咸熙也此言舜命二十二)
(人之後立此考績黜陟之法以時舉行而卒言其效如此也舜典)建官惟賢位事惟能
(建官惟賢不肖者不得進位事惟能不才者不能任武成)大宰以八灋治官府
一曰官屬以舉邦治二曰官職以辨邦治三曰官聯以
會官治四曰官常以聽官治五曰官成以經邦治六曰
官灋以正邦治七曰官刑以糾邦治八曰官計以弊邦
治(百官所居曰府弊斷也鄭司農云官屬謂六官其屬各六十若今博士大史大宰大祝大樂屬大常也小)
(宰職曰以官府之六屬舉邦治一曰天官其屬六十是也官職謂六官之職小宰職曰以官府之六職辨邦治)
(官聯謂國有大事一官不能獨供則六官共舉之聯讀為連古書連作聯聯謂連事通職相佐助也小宰職曰)
(以官府之六聯合邦治官常謂各自領其官之常職非連事通職所共也官成謂官府之成事品式也小宰職)
(曰以官府之八成經邦治官法謂職所主之法度官職主祭祀朝覲會同賓客者則皆自有其法度小宰職曰)
(以法掌祭祀朝覲會同賓客之戒其官刑謂司刑所掌墨辠劓辠宫辠刖辠殺辠也官計謂三年則大計羣吏)
(之治而誅賞之玄謂官刑司寇之職五刑其四曰官刑上能紏職官訃謂小宰之六訃所以斷羣吏之治)以
八則治都鄙二曰灋則以馭其官三曰廢置以馭其吏
四曰祿位以馭其士(法則其官之制度廢猶退也退其不能者舉賢而置之禄若今月奉)
(也位爵次也鄭司農云士謂學士詳見封建)以八柄詔王馭羣臣一曰爵以
馭其貴二曰祿以馭其富三曰予以馭其幸四曰置以馭
其行五曰生以馭其福六曰奪以馭其貧七曰廢以馭
其罪八曰誅以馭其過(柄所秉執以起事者也詔告也助也爵謂公侯伯子男卿)
(大夫士也詩云誨爾序爵言教王以賢否之第次也班禄所以富臣下書曰凡厥正人既富方穀幸謂言行偶)
(合於善則有以賜予之以勸後也生猶養也賢臣之老者王有以養之成王封伯禽于魯曰生以養周公死以)
(為周公後是也五福一曰壽奪謂臣有大罪沒入家財者六極四曰貧廢猶放也舜殛鯀于羽山是也誅責讓)
(也曲禮曰齒路馬有誅凡言馭者所以敺之内之于善天官)小宰以官府之六叙
正羣吏一曰以叙正其位二曰以叙進其治三曰以叙
作其事四曰以叙制其食五曰以叙受其會六曰以叙聽
其情(叙秩次也謂先尊後卑也治功狀也食禄之多少情争訟之辭也)以官府之六屬
舉邦治一曰天官其屬六十掌邦治大事則從其長小
事則專達二曰地官其屬六十掌邦教大事則從其長
小事則專達三曰春官其屬六十掌邦禮大事則從其
長小事則專達四曰夏官其屬六十掌邦政大事則從
其長小事則專達五曰秋官其屬六十掌邦刑大事則
從其長小事則專達六曰冬官其屬六十掌邦事大事
則從其長小事則專達(大事從其長若庖人内外饔與膳夫共王之食小事專達若宫)
(人掌舍各為一官六官之屬三百六十象天地四時日月星辰之度數天道備焉前此者成王作周官其志有)
(述天授位之義故周公設官分職以法之)以官府之六職辨邦治一曰治職
以平邦國以均萬民以節財用二曰教職以安邦國以
寧萬民以懷賓客三曰禮職以和邦國以諧萬民以事
鬼神四曰政職以服邦國以正萬民以聚百物五曰刑
職以詰邦國以糾萬民以除盜賊六曰事職以富邦國
以養萬民以生百物(懷亦安也賓客來共其委積所以安之聚百物者司馬主九畿職方)
(制其貢各以其所有)以官府之六聯合邦治一曰祭祀之聯事二
曰賓客之聯事三曰喪荒之聯事四曰軍旅之聯事五
曰田役之聯事六曰歛弛之聯事凡小事皆有聯(鄭司農云)
(大祭祀太宰贊玉幣司徒奉牛牲宗伯視滌濯涖玉鬯省牲鑊奉玉齍司馬羞魚牲奉馬牲司寇奉明水火大)
(喪大宰贊贈玉含玉司徒帥六卿之衆庶屬其六紖宗伯為上相司馬平士大夫司寇前王此所謂官聯杜子)
(春弛讀為施玄謂荒政弛力役及國中貴者賢者服公事者老者疾者皆舍不以力役之事奉牲者其司空奉)
(豕與)以聽官府之六計弊羣吏之治一曰廉善二曰廉能
三曰廉敬四曰廉正五曰廉灋六曰廉辨(聽平治也平治官府之計)
(有六事弊斷也既斷以六事又以廉為本善善其事有辭譽也能政令行也敬不解于位也正行無傾邪也法)
(守法不失也辨辨然不疑惑也杜子春云廉辨或為廉端)以灋掌祭祀朝覲會同賓
客之戒具軍旅田役喪荒亦如之(法謂其禮法也戒具戒官有事者所當共)
七事者令百官府共其財用治其施舍聽其治訟(七事謂先)
(四如之者三也施舍不給役者七事故書為小事杜子春云當為七事書亦為七事同上)宰夫
掌百官府之徵令辨其八職一曰正掌官灋以治要二
曰師掌官成以治凡三曰司掌官灋以治目四曰旅掌
官常以治數五曰府掌官契以治藏六曰史掌官書以
贊治七曰胥掌官叙以治叙八曰徒掌官命以徵令(别異)
(諸官之八職以備王之徵召所為正辟於治官則冢宰也治要若歲訃也師辟小宰宰夫也治凡若月訃也司)
(辟上士中士治目若今日計也旅辟下士也治數每事多少異也治藏藏文書及器物贊治若今起文書草也)
(治叙次序官中如今侍曹伍伯傳吏朝也徵令趨走給召呼同上)内史掌王之八枋
之灋以詔王治一曰爵二曰祿三曰廢四曰置五曰殺
六曰生七曰予八曰奪(大宰既以詔王内史又居中貳之春官)御史凡
數從政者(自公卿以下至胥徒凡數及其見在空闕者鄭司農讀言掌贊書數書數者經禮三百曲禮三)
(千法度皆在玄以為不辭故改之云同上)司士掌羣臣之版以治其
政令歲登下其損益之數辨其年歲與其貴賤周知邦國
都家縣鄙之數卿大夫士庶子之數(損益謂用功過黜陟者縣鄙鄉遂之)
(屬故書版為班鄭司農云班書或為版版名籍)以詔王治(告王所當進退)以德詔爵以
功詔祿以能詔事以久奠食(德謂賢者食稍食也賢者既爵乃禄之能者事成乃)
(食之王制曰司馬辨論官材論進士之賢者以告於王而定其論論定然後官之任官然後爵之位定然後禄)
(之)惟賜無常(賜多少由王不如禄食有常品)掌國中之士治凡其戒令
(國中城中)凡邦國三歲則稽士任而進退其爵祿(任其所掌治夏官)
凡官民材必先論之(論謂考其德行道藝)論辨然後使之(辨謂考問)
(得其定也易曰問以辨之)任事然後爵之(爵謂正其秩次)位定然後祿之(與之)
(以常食王制)司馬辨論官材(辨其論觀其材觀其所長)論進士之賢者
以告於王而定其論(各署其所長)論定然後官之(使之世守)任官
然後爵之(命之)位定然後祿之大夫廢其事終身不仕死
以士禮葬之(以不任大夫也)凡執技論力適四方臝股肱決射
御(謂擐衣出其臂脛使之射御決勝負見勇力)凡執技以事上者祝史射御
醫卜及百工(言技謂此七者)凡執技以事上者不貳事不移官
(欲專其事亦為不德)出鄉不與士齒(賤也於其鄉中則齒親親也)仕於家者出
鄉不與士齒(亦賤同上)五官致貢曰享(貢功也享獻也致其歲終之功於王謂之)
(獻也周禮大宰歲終則令百宫府各正其治受其會聽其致事而詔王廢置曲禮)司會以歲
之成質於天子(司會冢宰之屬掌計要者成計要也質平也平其計要)冢宰齊戒受
質(贊王受之)大樂正大司宼市三官以其成從質於天子(大樂)
(正於周宗伯之屬市司市也於周司徒之屬從從於司會也)大司徒大司馬大司空
齊戒受質百官各以其成質於三官大司徒大司馬大
司空以百官之成質於天子(百官此三官之屬)百官齊戒受質
(受平報也)然後休老勞農(饗養之)成歲事(斷計要也)制國用(王制)大
宰歲終則令百官府各正其治受其會(正正處也會大訃也)聽其
致事而詔王廢置(平其事来至者之功狀而奏白王)三歲則大計羣吏
之治而誅賞之(事久則聽之大無功不徒廢必罪之大有功不徒置必賞之鄭司農云三載考)
(績官天)小宰月終則以官府之叙受羣吏之要(主每月之小訃)贊
冢宰受歲會歲終則令羣吏致事(使齎歲盡文書来至若今上訃)正歲
帥治官之屬而觀治象之灋徇以木鐸曰不用灋者國
有常刑(正歲謂夏之正月得四時之正以出教令者審也古者將有新令必奮木鐸以警衆使明聽也)
(木鐸木舌也文事奮木鐸武事奮金鐸)乃退以宫刑憲禁於王宫(憲謂表縣之若)
(今新有法令云)令於百官府曰各修乃職考乃灋待乃事以聽
王命其有不共則國有大刑(乃猶女也同上)宰夫歲終則
令羣吏正歲會月終則令正月要旬終則令正日成而
以攷其治治不以時舉者以告而誅之(歲終自周季冬正猶定也旬十)
(日也治不時舉者謂違時令失期會)正歲則以灋警戒羣吏令修宫中之
職事(警勑戒之言鄭司農云正吏歲夏之正月以法戒勑羣)書其能者與其良者而
以告於上(良猶善也上謂小宰大宰也鄭司農云若今時舉孝廉賢良方正茂才異等同上)司
會掌邦之六典八灋八則之貳以逆邦國都鄙官府之治
(逆受而鉤考之)掌國之官府郊野縣都之百物財用凡在書契版
圖者之貳以逆羣吏之治而聽其會計(郊四郊去國百里野甸稍也甸去國)
(二百里稍三百里縣四百里都五百里書謂薄書契其最凡也版戶籍也圖上地形象田地廣狭)以參互
考日成以月要考月成以歲會攷歲成(參互謂司書之要貳與職内之入職)
(歲之出故書互為巨杜子春讀為參互)以周知四國之治以詔王及冢宰廢置
(周猶徧也言四國者本逆邦國之治亦鉤考以告同上)大司徒歲終則令教官正治而
致事(歲終自周季冬也教官其屬六十正治明處其文書致事上其計薄)正歲今於教官曰各共
爾職修乃事以聽王命其有不正則國有常刑(正歲夏正月朔日地官)
小司徒歲終則考其屬官之治成而誅賞(治成治事之計)令羣吏正要
會而致事正歲則帥其屬而觀教象之灋徇以木鐸曰不用灋
者國有常刑令羣吏憲禁令修灋糾職以侍邦治(憲表縣之同上)
鄉師歲終則考六鄉之治以詔廢置若國大比則考教察辭稽
器展事以詔誅賞(考教視賢能以知道藝與不察辭視吏言事知其情實不展猶整具同上)鄉大
夫歲終則命六鄉之吏皆會政致事(會計也致事言其歲盡文書同上)州長歲終
則會其州之政令(同上)黨正歲終則會其黨政帥其吏而
致事族師歲終則會政致事(同上)遂大夫令為邑者歲終
則會政致事(不言其遂之吏而言為邑者容公邑及公卿大夫王子弟之采邑政令戒禁遂大夫亦施焉)
三歲大比則帥其吏而興甿明其有功者屬其地治者(興甿舉民)
(賢者能者如六鄉之為也屬猶聚也又因舉吏治有功者而聚勅其餘以職事)凡為邑者以四達戒
其功事而誅賞廢興之(四達者治民之事大通者有四夫家衆寡也六畜車輦也稼穡耕耨)
(也旗鼓兵革也同上)鄙師歲終則會其鄙之政而致事(同上)
天府凡官府鄉州及都鄙之治中受而藏之以詔王察
羣吏之治(察察其當黜陟者鄭司農云治中謂其治職薄書之要春官)内史執國灋及
國令之貳以考政事以逆會計(國法六典八法八則同上)小司
宼乃命其屬入會乃致事(得其屬之計乃令致之於王秋官)士師歲終
則令正要會(定計薄同上)仲冬可以罷官之無事(謂先時權所建者月令)
右任官帝曰咨汝二十有二人欽哉惟時亮天
功(二十二人四岳九官十二牧也周官言内有百揆四岳外有州牧侯伯蓋百揆者所以統庶官)
(而四岳者所以統十二牧也既分命之又總告之使之各敬其職以相天事也曾氏曰舜命九官新)
(命者六人命伯禹命伯夷咨四岳而命者也命垂命益泛咨而命者也命䕫命龍因人之讓不咨而)
(命者也夫知道而後可宅百揆知禮而後可典三禮知道知禮非人人所能也故必咨於四岳若予)
(工若上下草木鳥獸則非此之比故泛咨而已禮樂命令其體雖不若百揆之大然其事理精微亦)
(非百工庶物之可比伯夷既以四岳之舉而當秩宗之任則其所讓之人必其中於典樂納言之選)
(可知故不咨而命之也若稷契臯陶之不咨者申命其舊職而已又按此以平水土若百工各為一)
(官而周制同領於司空此以士一官兼兵刑之事而周禮分為夏秋兩官蓋帝王之法隨時制宜所)
(謂損益可知者以此舜典)昔高陽氏有才子八人(高陽帝顓頊之號八)
(人其苗裔)蒼舒隤敳檮戭大臨尨降庭堅仲容叔達(此即)
(垂益禹臯陶之倫庭堅即臯陶字)齊聖廣淵明允篤誠天下之民
謂之八愷(齊中也淵深也允信也篤厚也愷和也)高辛氏有才子八
人(高辛帝嚳之號八人亦其苗裔)伯奮仲堪叔獻季仲伯虎仲熊
叔豹季貍(此即稷契朱虎熊羆之倫)忠肅共懿宣慈惠和天下
之民謂之八元(肅敬也懿美也宣徧也元善也)此十六族也世濟
其美不隕其名(濟成也隕墜也)以至於堯堯不能舉舜臣
堯舉八愷使主后土(后土地官禹作司空平水土即土地之官)以揆百
事莫不時序地平天成(揆度也成亦平也)舉八元使布五
教於四方(契作司徒五教在寬故知契在八元之中)父義母慈兄友弟
共子孝内平外成(内諸夏外夷狄傳文十八年左氏)臯陶曰都
亦行有九德亦言其人有德乃言曰載采采禹曰
何臯陶曰寬而栗柔而立愿而恭亂而敬擾而毅
直而温簡而廉剛而塞彊而義彰厥有常吉哉(亦總)
(也亦行有九德者總言德之見於行者其凡有九也亦言其人有德者總言其人之有德也載行采)
(事也總言其人有德必言其行某事某事為可信騐也禹曰何者問其九德之目也寬而栗者寬弘)
(而莊栗也柔而立者柔順而植立也愿而恭者謹愿而恭恪也亂治也亂而敬者有治才而敬畏也)
(擾馴也擾而毅者馴擾而果毅也直而温者徑直而温和也簡而廉者簡易而廉隅也剛而塞者剛)
(健而篤實也彊而義者彊勇而好義也而轉語辭也正言而反應者所以明其德之不偏皆指其成)
(德之自然非以彼濟此之謂彰著也成德著之於身而又始終有常其吉士哉)日宣三德
夙夜浚明有家日嚴祇敬六德亮采有邦翕受敷
施九德咸事俊乂在官百僚師師百工惟時撫于
五辰庶績其凝(宣明也三德六德者九德之中有其三有其六也浚治也亮亦明也)
(有家大夫也有邦諸侯也浚明亮采皆言家邦政事明治之義氣象則有大小之不同三德而為大)
(夫六德而為諸侯以德之多寡職之大小槩言之也夫九德有其三必日宣而充廣之而使之益以)
(著九德有其六尤必日嚴而祗敬之而使之益以謹也翕合也德之多寡雖不同人君惟能合而受)
(之布而用之如此則九德之人咸事其事大而千人之俊小而百人之又皆在官使以天下之才任)
(天下之治唐虞之朝下無遺才而上無廢事者良以此也師師相師法也言百僚皆相師法而百工)
(皆及時以趨事也百僚百工皆謂百官言其人之相師則曰百僚言其人之趨事則曰百工其實一)
(也撫順也五辰四時也木火金水旺於四時而土則寄旺於四季也禮運曰播五行於四時者是也)
(凝成也言百工趨時而衆功皆成也臯陶謨)周公若曰拜手稽首告
嗣天子王矣用咸告于王曰王左右常伯常任準
人綴衣虎賁周公曰嗚呼休兹知恤鮮哉(周公帥羣臣進)
(戒于王贊之曰拜手稽首告嗣天子王矣羣臣用皆進戒曰王左右之臣有收民之長曰常伯有任)
(事之公卿曰常任有守法之有司曰準人三事之外掌服器者曰綴衣執射御者曰虎賁皆任用之)
(所當謹者周公於是歎自言曰美矣此官然知憂恤者鮮矣言五等官職之美而知憂其得人者少)
(也吳氏曰綴衣虎賁近臣之長也葛氏曰綴衣周禮司服之類虎賁周禮之虎賁氏也)古之
人廸惟有夏乃有室大競籲俊尊上帝迪知忱
恂于九德之行乃敢教厥后曰拜手稽首后矣
曰宅乃事宅乃牧宅乃準兹惟后矣謀面用丕
訓德則乃宅人兹乃三宅無義民(古之人有行此道者惟有夏之君當王室)
(大強之時而求賢以為事天之實也廸知者蹈知而非苟知也忱恂者誠信而非輕信也言夏之臣)
(蹈知誠信于九德之行乃敢告教其君曰拜手稽首后矣云者致敬以尊其為君之名也曰宅乃事)
(宅乃牧宅乃凖兹惟后矣云者致告以叙其為君之實也兹者此也言如此而后可以為君也即臯)
(陶與禹言九德之事謀面者謀人之面貌也言非廸知忱恂于九德之行而徒謀之面貌用以為大)
(順于德乃宅而任之如此則三宅之人豈復有賢者乎蘇氏曰事則向所謂常任也牧則向所謂常)
(伯也準則向所謂準人也一篇之中所論宅俊者參差不齊然大要不出此三者其餘則皆小臣百)
(執事也)桀德惟乃弗作往任是惟暴德罔後(夏桀惡德弗作)
(往昔先王任用三宅而作任者乃惟暴德之人故桀以喪亡無後)亦越成湯陟丕
釐上帝之耿命乃用三有宅克即宅曰三有俊克
即俊嚴惟丕式克用三宅三俊其在商邑用協于
厥邑其在四方用丕式見德(亦越者繼前之辭也耿光也湯自七)
(十里升為天子典禮命討昭著于天下所謂陟丕釐上帝之光命也三宅謂居常伯常任準人之位)
(者三俊謂有常伯常任準人之才者克即者言湯所用三宅實能就是位而不曠其職所稱三俊實)
(能就是德而不浮其名也三俊說者謂他日次補三宅者詳宅以位言俊以德者意其儲養待用或)
(如說者所云也惟思式法也湯於三宅三俊嚴思而丕法之故能盡其宅俊之用而宅者得以效其)
(職俊者得以著其才賢智奮庸登于至治其在商邑用協於厥邑近者察之詳其情未易齊畿甸之)
(協則純之至也其在四方用丕式見德遠者及之難其德未易徧觀法之同則大之至也至純至大)
(治道無餘藴矣)亦越文王武王克知三有宅心灼見三有
俊心以敬事上帝立民長伯(三宅三俊文武克知灼見皆曰心者即所)
(謂廸知忱恂而非謀面也三宅已授之位故曰克知三俊未任以事故曰灼見以是敬事上帝則天)
(職修而上有所承以是立民長伯則體統立而下有所寄人君位天人之兩間而俯仰無怍者以是)
(也夏之尊帝商之丕釐周之敬事其義一也長如王制所謂五國以為屬屬有長伯如王制所謂二)
(百一十國以為州州有伯是也)立政任人準夫牧作三事(言文武立政三)
(宅之官也任人常任也準夫準人也牧常伯也以職言故曰事)虎賁綴衣趣馬小
尹左右攜僕百司庶府(此侍御之官也趣馬掌馬之官小尹小官之長㩦僕)
(攜持僕御之人百司若司裘司服庶府若内府大府之屬也)大都小伯藝人表
臣百司太史尹伯庶常吉士(此都邑之官也吕氏曰大都小伯者謂大)
(都之伯小都之伯也大都言都不言伯小伯言伯不言都互見之也藝人者卜祝巫匠執技以事上)
(者表臣百司表外也表對裏之詞上文百司蓋内百司若内府内司服之屬所謂裏臣也此百司蓋)
(外司若外府外司服之屬所謂表臣也太史者史官也尹伯者有司之長如庖人内饔膳夫則是數)
(尹之伯也鐘師尹鐘磬師尹磬太師司樂則是數尹之伯也凡所謂官吏莫不在内外百司之中至)
(于特見其名者則皆有意焉虎賁綴衣趣馬小尹左右㩦僕以扈衛親近而見庶府以冗賤人所易)
(忽而見藝人恐其或興滛巧機詐以蕩上心而見太史以奉諱惡公天下後世之是非而見尹伯以)
(大小相維體統所係而見若大都小伯則分治郊畿不預有司之數者既條陳歷數文武之衆職而總結)
(之曰庶常吉士庶衆也言在文武之廷無非常德吉士也)司徒司馬司空亞旅(此諸)
(侯之官也司徒主邦教司馬主邦政司空主邦土餘見牧誓言諸侯之官莫不得人也諸侯之官獨舉此)
(者以其名位通於天子歟)夷微盧烝三亳阪尹(此王官之監於諸侯四夷者也)
(微盧見經亳見史三亳蒙為北亳穀熟為南亳偃師為西亳丞或以為衆或以夷名阪未詳古者險)
(危之地封疆之守或不以封而使王官治之参錯於五服之間是之謂尹地志載王官所治非一此時舉其重者耳)
(自諸侯三卿以降惟列官名而無他語承上庶常吉士之文以内見外也夫上自王朝内而都邑外而諸侯遠而夷)
(狄莫不皆得人以為官使何其盛歟)文王惟克厥宅心乃克立兹常事
司牧人以克俊有德(文王惟能其三宅之心能者能之也知之至信之篤之謂故能立此)
(常任常伯用能俊有德也不言準人者因上章言文王用人而克申知三有宅心之說故略之也)文王
罔攸兼于庶言庶獄庶慎惟有司之牧夫是訓用違
(庶言號令也庶獄獄訟也庶慎國之禁戒儲備也有司有職主者牧夫牧人也文王不敢下侵庶職惟于有司牧夫)
(訓勅用命及違命者而已漢孔氏曰勞於求才逸於用賢)庶獄庶慎文王罔敢
知于兹(上言罔攸兼則猶知之時不兼其事耳至此罔敢知則若未嘗知有其事蓋信任之)
(益專也上言庶言此不及者號令出於君有不容不知者故也)亦越武王率惟
敉功不敢替厥義德率惟謀從容德以並受此丕丕
基(率循也敉功安天下之功義德義德之人容德容德之人蓋義德者有撥亂反正之才容德者)
(有休休樂善之量皆成德之人也周公上文言武王率循文王之功而不敢替其所用義德之人率)
(循文王之謀而不敢違其容德之士意如虢叔閎夭散宜生太顛南宫括之徒所以輔成王業者文)
(用之于前武任之於後故周公於君奭言五臣克昭文王受有殷命武王惟兹四人尚廸有禄正猶)
(此叙文武用人而言並受此丕丕基也)嗚呼孺子王矣繼自今我其
立政立事準人牧夫我其克灼知厥若丕乃俾亂
相我受民和我庶獄庶愼時則勿有間之(我者指王而言)
(若順也周公既述文武基業之大歎息而言曰孺子今既為王矣繼此以往王其於立政立事準人)
(牧夫之任當能明知其所順順者其心之安也孔子曰察其所安人焉庾哉察其所順者知人之要)
(也夫既明知其所順采正而不他然後推心而大委任之使展布四體以為治相助左右所受之民)
(和調均齊獄慎之事而又戒其勿以小人間之使得終始其治此任人之要也民而謂之受者言民)
(者乃受之於天受之於祖宗非成王之所自有也立政)惟周王撫萬邦巡
侯甸四征弗庭綏厥兆民六服羣辟罔不承德歸
于宗周董正治官(此書之本序也董督也治官凡治事之官也言成王撫臨萬國)
(巡狩侯甸四方征討不庭之國以安天下之民六服諸侯之君無不奉承周德成王歸于鎬京督正)
(治事之官外攘之功舉而益嚴内治之修也)王曰若昔大猷制治於未
亂保邦於未危(若昔大道之世制治保邦於未亂未危之前即下文明王立政是也)
曰唐虞稽古建官惟百内有百揆四岳外有州牧
侯伯庶政惟和萬國咸寧夏商官倍亦克用又明
王立政不惟其官惟其人(百揆無所不總者四岳總其方岳者州牧各總)
(其州者侯伯次州牧而總諸侯者也百揆四岳總治於内州牧侯伯總治於外内外相承體統不紊)
(故庶政惟和而萬國咸安夏商之時世變事繁觀其會通制其繁簡官數加倍亦能用治明王立政)
(不惟其官之多惟其得人而已)今予小子祗勤于德夙夜不逮仰
惟前代時若訓迪厥官(逮及時是若順也成王祗勤于德早夜若有所不及)
(然蓋修德者任官之本也)立太師太傅太保茲惟三公論道經
邦燮理隂陽官不必備惟其人(立始辭也三公非始於此立為周家)
(定制則始于此也賈誼曰保者保其身體傅者傳之道義師道之教訓此所謂三公也隂陽以氣言)
(道者隂陽之理恒而不變者也易曰一隂一陽之謂道是也論者講明之謂經者經綸之謂爕理者)
(和調之也非經綸天下之大經参天地之化育者豈足以任此責故官不必備惟其人也)少師
少傅少保曰三孤貳公弘化寅亮天地弼予一人
(孤特也三少雖三公之貳而非其屬官故曰孤天地以形言化者天地之用運而無迹者也易曰範)
(圍天地之化是也弘者張而大之寅亮者敬而明之也公論道孤弘化公燮理隂陽孤寅亮天地公)
(論於前孤弼于後公孤之分如此)冢宰掌邦治統百官均四海(冢大)
(宰治也天官卿治官之長是為冡宰内統百官外均四海蓋天子之相也百官異職管攝使歸于一)
(是之謂統四海異宜調劑使得其平是之謂均)司徒掌邦教敷五典擾兆
民(擾馴也地官卿主國教化敷君臣父子夫婦長幼朋友五者之教以馴擾兆民之不順者而使)
(之順也唐虞司徒之官固已職掌如此)宗伯掌邦禮治神人和上下
(春官卿主邦禮治天神地祗人鬼之事和上下尊卑等列春官於四時之序為長故其官謂之宗伯)
(成周合樂於禮官謂之和者蓋以樂而言也)司馬掌邦政統六師平邦
國(夏官卿主戎馬之事掌國征伐統御六軍平治邦國平謂強不得陵弱衆不得暴寡而人皆得)
(其平也軍政莫急於馬故以司馬名官何莫非政獨戎政謂之政者用以征伐而正彼之不正王政)
(之大者也)司宼掌邦禁詰姦慝刑暴亂(秋官卿主寇賊法禁羣行攻劫)
(曰寇詰姦慝刑強暴作亂者掌刑不曰刑而曰禁者禁於未然也吕氏曰姦慝隠而難知故謂之詰)
(推鞠窮詰而求其情也暴亂顯而易見直刑之而已)司空掌邦土居四民時
地利(冬官卿主國邦土以居士農工商四民順天時以興地利按周禮冬官則記考工之事與)
(此不同蓋本闕冬官漢儒以考工記當之也)六卿分職各率其屬以倡
九牧阜成兆民(六卿分職各率其屬官以倡九州之牧自内達之於外政治明教化)
(洽兆民之衆莫不阜厚而化成也按周禮每卿六十屬六卿三百六十屬也吕氏曰冡宰相天子統)
(百官則司徒以下無非冢宰所統乃均列一職而併數之為六者綱在網中也乾坤之與六子並列)
(於八方冢宰之與五卿並列於六職也)六年五服一朝又六年王乃
時巡考制度于四岳諸侯各朝于方岳大明黜陟
(五服侯甸男采衛也六年一朝會京師十二年王一巡狩時巡者猶舜之四仲巡狩也考制度者猶)
(舜之協時月正日同律度量衡等事也諸侯各朝方岳者猶舜之肆覲東后也大明黜陟者猶舜之)
(黜陟幽明也疏數異時繁簡異制帝王之治因時損益者可見矣)王曰嗚呼凡我
有官君子欽乃攸司慎乃出令令出惟行弗惟反
以公滅私民其允懷(建官之體統前章既訓廸之矣此則居守官職者咸在曰)
(凡有官君子者合尊卑小大而同訓之也反者令出不可行而壅逆之謂言敬汝所主之職謹汝所)
(出之令令出欲其行不欲其壅逆而不行也以天下之公理滅一己之私情則令行而民莫不敬信)
(懷服矣)學古入官議事以制政乃不迷其爾典常作
之師無以利口亂厥官蓄疑敗謀怠忽荒政不學
牆面莅事惟煩(學古學前代之古也制裁度也迷錯謬也典常當代之法也周家典)
(常皆文武周公之所講畫至精至備凡莅官者謹師之而已不可喋喋利口更改而紛亂之也積疑)
(不决必敗其謀怠惰忽略必荒其政人而不學其猶正墻面而立必無所見而舉錯煩擾也)戒
爾卿士功崇惟志業廣惟勤惟克果斷乃罔後艱
(此下申戒卿士也王氏曰功以志崇業以仁廣斷以勇克此三者天下之達道也吕氏曰功者業之)
(成也業者功之積也崇其功者存乎志廣其業者存乎勤勤由志而生志待勤而遂雖有二者當幾)
(而不能果斷則志與勤虚用而終蹈後艱矣)位不期驕禄不期侈恭儉
惟德無載爾偽作德心逸日休作偽心勞日拙(貴不)
(與驕期而驕自至禄不與侈期而侈自至故居是位當知所以恭饗是禄當知所以儉然恭儉豈可)
(以聲音笑貌為哉當有實得於已不可從事於偽作德則中外惟一故心逸而日休休焉作偽則揜)
(護不暇故心勞而日著其拙矣)居寵思危罔不惟畏弗畏入畏(居寵)
(盛則思危辱當無所不致其祗畏苟不知祗畏則入于可畏之中矣後之患失者與思危相似然思)
(危者以寵利為憂患失者以寵利為樂所存大不同也)推賢讓能庶官乃和
不和政龐舉能其官惟爾之能稱匪其人惟爾不
任(賢有德者也能有才者也王氏曰道二義利而已推賢讓能所以為義大臣出于義則莫不出)
(於義此庶官所以不争而和蔽賢害能所以為利大臣出於利則莫不出於利此庶官所以争而不)
(和庶官不和則政必雜亂而不理矣稱亦舉也所舉之人能修其官是亦爾之所能舉非其人是亦)
(爾不勝任古者大臣以人事君其責如此)王曰嗚呼三事暨大夫敬爾
百官亂爾有政以佑乃辟永康兆民萬邦惟無斁
(三事即立政三事也亂治也篇終歎息上自三事下至大夫而申戒勑之也其不及公孤者公孤德)
(尊位隆非有待於戒勑也禮周官載按此篇與今周禮不同如三公三孤周皆不或謂公孤兼)
(官無正職故不載然三公論道經邦三孤貳公弘化非職乎職任之大無踰此矣或又謂師氏即太)
(師保氏即太保然以師保之尊而反屬司徒之職亦無是理也又此言六年五服一朝而周禮六服)
(諸侯有一歲一見者二歲一見者三歲一見者亦與此不合是固可疑然周禮非聖人不能作也意)
(周公方條治事之官而未及師保之職所謂未及者鄭重而未及言之也書未成而公亡其間法制)
(有未施用故與此異而冬官亦缺要之周禮首末則未備周公未成之書也惜哉讀書者参互而考之)
(周公經制可得而論矣)王若曰伯冏惟予弗克于德嗣先
人宅丕后怵惕惟厲中夜以興思免厥愆(伯冏臣名穆王)
(言我不能于德繼前人居大君之位恐懼危厲中夜以興思所以免其咎過)昔在文武
聰明齊聖小大之臣克懷忠良其侍御僕從罔匪
正人以旦夕承弼厥辟出入起居罔有不欽發號
施令罔有不臧下民祗若萬邦咸休(侍給侍左右者御車御之)
(官僕從太僕羣僕凡從王者承承順之謂弼正救之謂雖文武之君聰明齊聖小大之臣咸懷忠良)
(固無待於侍御僕從之承弼者然其左右奔走皆得正人則承順正救亦豈小補哉)惟予一
人無良實頼左右前後有位之士匡其不及繩愆
糾謬格其非心俾克紹先烈(無良言其質之不善也匡輔助也繩直糾)
(正也非心非僻之心也先烈文武也)今予命汝作大正正于羣僕侍
御之臣懋乃后德交修不逮(大正太僕正也周禮太僕下大夫也羣僕)
(謂祭僕隸僕戎僕齊僕之類穆王欲伯冏正其羣僕侍御之臣以勉進君德而交修其所不及或曰)
(周禮下大夫不得為正漢孔氏以為太御中大夫蓋周禮太御最長卞又有羣僕與此所謂正于羣)
(僕者合且與君同車最為親近也)愼簡乃僚無以巧言令色便辟
側媚其惟吉士(巧好令善也好其言善其色外飾而無質實者也便者順人之所欲)
(辟者避人之所惡側者姦邪媚者諛說小人也吉士君子也言當謹擇汝之僚佐無任小人而惟用)
(君子也又按此言愼簡乃僚則成周之時凡為官長者皆得自舉其屬不特辟除府史胥徒而已)
僕臣正厥后克正僕臣諛厥后自聖后德惟臣不
德惟臣(自聖自以為聖也僕臣之賢否係君德之輕重如此吕氏曰自古小人之敗君德為)
(昏為虐為侈為縦曷其有極至於自聖猶若淺之為害穆王獨以是蔽之者蓋小人之蠱其君必使)
(之虚美熏心傲然自聖則謂人莫已若而欲予言莫之違然後法家拂士日遠而快意肆情之事亦)
(莫或齟齬其間自聖之證既見而百疾從之昏虐侈縦皆其枝葉而不足論也)爾無昵于
憸人充耳目之官迪上以非先王之典(汝無比近小人充我)
(耳目之官導君上以非先王之典蓋穆王自量其執德未固恐左右以異端進而蕩其心也)非
人其吉惟貨其吉若時瘝厥官惟爾大弗克祗厥
辟惟予汝辜(戒其以貨賄任羣僕也言不于其人之善而惟以貨賄為善則是曠厥官)
(汝大不能敬其君而我亦汝罪矣)王曰嗚呼欽哉永弼乃后于彜
憲(彜憲常法也吕氏曰穆王卒章之命望於伯冏者深且長矣此心不繼造父為御周遊天下將)
(必有車轍馬跡導其侈者果出於僕御之間抑不知伯冏猶在職乎否也穆王豫知所戒憂思深長)
(猶不免躬自蹈之人心操捨之無常可懼哉擇吕氏曰陪僕&KR0591;御之臣後世視為賤品而不之者)
(曾不知人主朝夕與俱氣體移養常必由之潜消默奪於冥冥之中而明爭顕諫於昭昭之際抑末)
(矣白周公作立政而歎綴衣虎賁知恤者鮮則君德之所繋前此知之者亦罕矣周公表而出之其)
(選始重穆王之用太僕正特作命書至與大司徒略等其知本哉伯冏)官盛任使
所以勸大臣也忠信重禄所以勸士也(官盛任使謂官屬衆)
(盛足任使令也蓋大臣不當親細事故所以優之者如此忠信重禄謂待之誠而養之厚蓋以身體)
(之而知其所頼乎上者如此也中庸)葵丘之會四命曰士無世
官官事無攝取士必得無專殺大夫(士世禄而不世官恐其未)
(必賢也官事無攝當廣求賢才以充之不可以闕人廢事也取士必得必得其人也無專殺大夫有)
(罪則請命于天子而後殺之也孟子)尹氏卒尹氏者何天子之
大夫也其稱尹氏何貶曷為貶譏世卿(世卿者父死子繼也)
(貶去名著氏者起其世也若曰世世尹氏也)世卿非禮也(禮公卿大夫士皆選賢而)
(用之卿大夫任重職大不當世為其秉政久恩德廣小人居之必奪君之威權故尹氏世立王子朝)
(齊崔氏世弑其君光君子疾其末則正其本見譏于卒者亦不可造次無故驅逐必因其過卒絶之)
(明君案見勞授賞則衆譽不能進無功案見惡行誅則衆讒不能退無罪隠三年公羊傳)
齊崔氏出奔衞稱崔氏譏世卿世卿非禮也(復見譏者)
(嫌尹氏王者大夫職重不當世諸侯大夫任輕可世也因齊大國禍著故就可以為法戒明王者尊)
(莫大於周室彊莫大於齊國世卿猶能危之宣十年公羊傳)晉悼公即位使
魏相士魴魏頡趙武為卿(相魏錡子魴士會子頡魏顆子武趙朔子此四)
(人其父祖皆有勞於晉國)荀家荀會欒黶韓無忌為公族大夫
使訓卿之子弟共儉孝弟(無忌韓厥子)使士渥濁為大
傅使修范武子之法(渥濁士貞于武子為景公大傳)右行辛為司
空使修士蒍之法(辛將右行因以為氏士蒍獻公司空也)弁糾御戎
校正屬馬(弁糾欒糾也校正主馬官)使訓諸御知義(戎士尚節義)荀
賓為右司士屬焉(司士車右之官)使訓勇力之士時使(勇力)
(皆車右也勇力多不順命故訓之以供時之使)卿無共御立軍尉以攝之
(省卿戎御令軍尉攝御而已)祁奚為中軍尉羊舌職佐之魏絳
為司馬(魏犨子也)張老為候奄鐸遏宼為上軍尉籍偃
為之司馬(偃籍談父為上軍司馬)使訓卒乘親以聽命(相親以聽)
(上命)程鄭為乘馬御六騶屬焉使訓羣騶知禮(程鄭荀氏)
(别族乘馬御乘車之僕也六騶六閑之騶周禮諸侯有六閑馬乘車尚禮容故訓羣騶使知禮)凡
六官之長皆民譽也(大國三卿晉時置六卿為軍帥故總舉六官則知羣官無)
(非其人)舉不失職官不易方(官守其業無相踰易)爵不踰德(量德)
(授爵)師不陵正旅不偪帥(正軍將命卿也師二千五百人之帥也旅五百人之)
(帥也言上下有禮不相陵偪)民無謗言所以復覇也(此以上通言悼公所)
(行未必皆在即位之年成十八年左氏傳)楚公子午為令尹(代子囊)公
子罷戎為右尹蒍子馮為大司馬(子馮叔敖從子)公子囊
師為右司馬公子成為左司馬屈到為莫敖(屈到屈蕩)
(子)公子追舒為箴尹(追舒莊王子子南)屈蕩為連尹養由
基為宫廏尹以靖國人君子謂楚於是乎能官人
官人國之急也能官人則民無覦心(無覬覦以求幸)詩云
嗟我懷人寘彼周行能官人也(詩周南也寘置也行列也周徧也詩)
(人嗟嘆言我思得賢人置之徧于列位是后妃之志以官人為急)王及公侯伯子
男甸采衛大夫各居其列所謂周行也(言自王以下諸侯大)
(夫各任其職則是詩人周行之志也甸采衛五服之名也天子所居千里曰圻其外曰侯服次曰甸)
(服次曰男服次曰采服次曰衛服五百里為一服不言侯男略舉也㐮十五年左氏傳)
禮書綱目卷五十八
