禮書綱目卷四十六婺源江永撰
祭物吉禮十四
補
冡宰制國用必於歲之杪(制國用如今度支經用杪末也)祭用數之仂
(筭今年一歲經用之數用其什一)喪祭用不足曰暴有餘曰浩(暴猶耗也浩猶)
(饒也)祭豐年不奢凶年不儉(常用數之仂王制)太宰以九式均
節財用一曰祭祀之式(式謂用財之節度)以九貢致邦國之用
一曰祀貢(鄭司農云祀貢犧牲包茅之屬天官)大行人侯服歲壹見
其貢祀物男服三歲壹見其貢器物采服四歲壹見其
貢服物(祀物犧牲之屬器物尊彛之屬服物玄纁絺纊也秋官)季冬凡在天下
九州之民者無不咸獻其力以共皇天上帝社稷寝廟
山林名川之祀(民非神之福不生雖有其邦國采地此賦要由民出月令)大府
邦都之賦以待祭祀(邦都五百里賦口率出泉也天官)小宰以法掌
祭祀之戒具令百官府共其財用(法謂其禮法也戒具戒官有事者所當共)
(上同)宰夫凡禮事贊小宰比官府之具(同上)外府凡
祭祀共其財用(疏曰祭祀財用皆外府供其帛也同上)肆師之職掌立
國祀之禮以佐大宗伯(佐助也)立大祀用玉帛牲牷立次
祀用牲幣立小祀用牲(鄭司農云大祀天地次祀日月星辰小祀司命已下玄謂大祀)
(又有宗廟次祀又有社稷五祀五嶽小祀又有司中風師雨師山川百物春官)小宗伯掌
五禮之禁令與其用等(用等牲器尊卑之差同上)泉府凡賖者
祭祀無過旬日(鄭司農云賖貰也以祭祀故从官貰買物地官)
右總要孟子曰禮曰諸侯耕助以供粢盛夫人蠶繅
以為衣服犧牲不成粢盛不㓗衣服不備不敢以
祭惟士無田則亦不祭牲殺器皿衣服不備不敢
以祭則不敢以宴(禮曰諸侯為藉百畆冕而青紘躬秉耒以耕而庶人助以終畝)
(收而藏之御廪以供宗廟之粢盛使世婦蠶于公桑蠶室奉繭以示于君遂獻于夫人夫人副禕受)
(之繅三盆手遂布于三宮世婦使繅以為黼黻文章而服以祀先王先公又曰士有田則祭無田則)
(薦黍稷曰粢在器曰盛牲殺牲必特殺也皿所以覆器者孟子)祭公謀父曰
甸服者祭侯服者祀賓服者享要服者貢荒服者
王日祭月祀時享歲貢終王先王之訓也(詳見財賦)
天子以犧牛諸侯以肥牛大夫以索牛士以羊豕(犧純毛也)
(肥飬于滌也索求得而用之曲禮)天子社稷皆大牢諸侯社稷皆少
牢大夫士宗廟之祭有田則祭無田則薦(有田者既祭又薦新祭以)
(首時薦以仲月士薦牲用特豚大夫以上用羔所謂羔豚而祭百官皆足詩曰四之日其早獻羔祭韭)庶
人春薦韭夏薦麥秋薦黍冬薦稲韭以卵麥以魚黍以
豚稲以鴈(庶人無常牲取與新物相宜而已)祭天地之牛角繭栗宗廟
之牛角握(握謂長不出膚)諸侯無故不殺牛大夫無故不殺羊
士無故不殺犬豕庶人無故不食珍(故謂祭饗王制)夏后
氏尚黑牲用玄(玄黑類也)殷人尚白牲用白周人尚赤牲
用騂(騂赤類檀弓)夏后氏牲尚黑殷白牡周騂剛(順正色也騂剛)
(赤色位明堂)季夏命四監大合百縣之秩芻以養犧牲令
民無不咸出其力(四監主山林川澤之官百縣鄉遂之屬地有山林川澤者也秩常也百縣)
(給國飬犧牲之芻多少有常民皆當出力為艾之今月令四為田)以共皇天上帝名山
大川四方之神以祠宗廟社稷之靈以為民祈福(牲以供祀)
(神靈為民求福明使民艾芻是不虚取也皇皇天北辰耀魄寳冬至所祭于圓丘也上帝大微五帝)季
冬乃命大史次諸侯之列賦之犧牲以共皇天上帝社
稷之饗(此所與諸侯共者也列國有大小也賦之犧牲大者出多小者出少饗獻也)乃命同
姓之邦共寝廟之芻豢(此所以與同姓共也芻豢猶犧牲)命宰歴卿大
夫至于庶民土田之數而賦犧牲以共山林名川之祀
(此所與卿大夫庶民共者也歴猶次也卿大夫采地亦有大小其非采地以其邑之民多少賦之)凡在
天下九州之民者無不咸獻其力以共皇天上帝社稷
寝廟山林名川之祀(民非神之福不生雖有其邦國采地此賦要由民出)仲秋
乃命宰祝循行犧牲視全具案芻豢瞻肥瘠察物色必
比類量小大視長短皆中度五者備當上帝其饗(於鳥獸肥)
(充之時宜省羣牲也宰祝大宰大祝主祭祀之官也養牛羊曰芻犬豕曰豢五者謂所視也所案也所瞻也所)
(察也所量也此皆得其正則上帝饗之上帝饗之而無神不饗也)孟春命祀山林川
澤犧牲毋用牝(為傷妊生之類)仲春祀不用犧牲用圭璧更
皮幣(為季春將選而合騰之也更猶易也當祀者告以玉帛而已並月令)宗廟之事
脂者膏者以為牲(脂牛羊屬膏豕屬致美味也考工梓人)牲不及肥大
(詳見祭義)遂人凡國祭祀共野牲(共野牲入于牧人以待事也)遂師
凡國祭祀共其野牲牧人掌牧六牲而阜蕃其物以
共祭祀之牲牷(六牲謂牛馬羊豕犬雞鄭司農云牷純也玄謂牲體完具)凡陽祀用
騂牲毛之隂祀用黝牲毛之望祀各以其方之色牲毛
之(騂牲赤色毛之取純毛也隂祀祭地北郊及社稷也望祀五嶽四鎮四凟也鄭司農云陽祀春夏也黝讀)
(為幽幽黑也玄謂陽祀祭天于南郊及宗廟)凡時祀之牲必用牷物(時祀四時所常)
(祀謂山川以下至四方百物)凡外祭毁事用尨可也(外祭謂表貉及王行所過山川)
(用事者故書毁為甈尨作庬杜子春云甈當為毀庬當為尨尨謂雜色不純毁謂副辜侯&KR1241;毁除殃咎之屬)
凡祭祀共其犧牲以授充人繫之(犧牲毛羽完具也授充人者當殊養之周)
(景王時賓起見雄雞自斷其尾曰雞惮其為犧)凡牲不繫者共奉之(謂非時而祭祀者)
(並地官)羊人若牧人無牲則受布于司馬使其賈買牲
而共之(布泉夏官)牛人掌養國之公牛以待國之政令
(公猶官也)凡祭祀共其享牛求牛以授職人而芻之(鄭司農云享牛)
(前祭一日之牛也求牛禱于鬼神祈求福之牛也玄謂享獻也獻神之牛謂所以祭者也求終也牛事之牛謂)
(所以繹者也宗廟有繹者孝子求神非一處職讀為樴樴謂之杙可以繫牛樴人者謂牧人充人與芻牲之芻)
(牛人擇于公牛之中而以授養之)凡祭祀共其牛牲之互與其盆簝以
待事(鄭司農云互謂楅衡之屬盆簝皆器名盆所以盛血簝受肉籠也玄謂互若今屠家縣肉格地官)
肆師大祭祀展犧牲繫于牢頒于職人(展省閱也職讀為樴樴可)
(以繫牲者此樴人謂充人及監門人春官)充人掌繫祭祀之牲牷祀五
帝則繫于牢芻之三月(牢閑也必有閑者防禽獸觸齧養牛羊曰芻三月一時節氣成)
享先王亦如之凡散祭祀之牲繫于國門使養之(散祭祀謂)
(司中司命山川之屬國門謂城門司門之官鄭司農云使養之使守門者養之)展牲則告牷(鄭司)
(農云展具也具牲若今時選牲也充人主以牲牷告展牲者也玄謂展牲若今夕牲也特牲饋食之禮曰宗人)
(視牲告充舉獸尾告備近之)碩牲則贊(贊助也君牽牲入將致之助持之也春秋傳曰故奉牲以)
(告曰博碩肥腯)司門祭祀之牛牲繫焉監門養之(監門門徒)稾
人掌豢祭祀之犬(飬犬豕曰豢不于&KR1066;人言其共至尊雖其潘瀾戔餘不可䙝也並地官)
犬人掌犬牲凡祭祀共犬牲用牷物伏瘞亦如之(鄭司)
(農云牷純也物色也伏謂伏犬以王車轢之瘞謂埋祭也爾雅曰祭地曰瘞埋)凡幾珥沈辜用
駹可也(故書駹作龍鄭司農云幾讀為庪爾雅曰祭山曰庪縣祭川曰浮沈大宗伯職曰以埋沈祭山)
(林川澤以罷辜祭四方百物龍讀為駹謂不純色也玄謂幾讀為刏珥當為衈刉衈者釁禮之事秋官)
雞人掌共雞牲辨其物(物謂毛色也辨之者陽祀用騂隂祀用黝)凡祭祀面
禳釁共其雞牲(釁釁廟之屬釁廟以羊門夾室皆用雞鄭司農云面禳四面禳也釁讀為徵)
小宗伯毛六牲辨其名物而頒之于五官使共奉之
(毛擇毛也鄭司農云司徒主牛宗伯主雞司馬主馬及羊司寇主犬司空主豕)大祭祀省牲祭
之日省鑊(省鑊視亨腥孰並春官)封人凡祭祀餙其牛牲設其
楅衡置其絼共其水稾(飾謂刷治潔清之也鄭司農云楅衡所以楅持牛也絼著牛鼻)
(䋲所以牽牛者今時謂之雉與古者名同皆謂夕牲時也杜子春云楅衡所以持牛令不得抵觸人玄謂楅設)
(于角衡設于鼻如椵状也水稾給殺時洗薦牲也絼字當以豸為聲)歌舞牲及毛炮之豚
(謂君牽牲入時隨歌舞之言其肥香以歆神也毛炮豚也爓去其毛而炮之以備八珍鄭司農云封人主歌舞)
(其牲云博碩肥腯地官)羊人掌羔牲凡祭祀飾羔(羔小羊也詩曰四之日其)
(早獻羔祭韭)司弓矢凡祭祀共射牲之弓矢(射牲示親殺也殺牲非尊)
(者所親唯射為可國語曰禘郊之事天子必自射其牲並夏官)古者天子諸侯必
有養牲之官及歲時齊戒沐浴而躬朝之犧牷祭牲必
於是取之君召牛納而視之擇其毛而卜之吉然後養
之君皮弁素積朔月月半君巡牲(詳見祭義)犧牲不粥于
市(王制)牲死則埋之(注見祭器)
右犧牲聖人為天地主為山川主為鬼神主為
宗廟主(鬼神百神也因外說故在宗廟之上也)序五牲之先後貴賤
(五牲牛羊豕犬雞先後謂四時所尚也)諸侯之祭牛曰太牢(天子之大夫亦)
(太牢太牢天子之牲角握諸侯角尺大夫索牛也)大夫之祭牲羊曰少牢
(天子之士亦少牢也)士之祭牲特豕曰饋食(不言特牲其文已著又與大夫)
(互相足也)無禄者稷饋(庶人無常牲故以稷為主)稷饋者無尸無尸
者厭也宗廟曰芻豢(牛羊曰芻犬豕曰豢)山川曰犧牷(色純曰犧)
(體完曰牷宗廟言豢山川言牲互文也山川謂岳瀆以方色角入其餘用戾索之)割列禳
瘞(割割牲列疈辜禳面禳瘞瘞埋)于是有五牲(大載禮)上牲損則
用下牲下牲損則祭不備物以其舛之為不樂也
(說苑)子期祀平王祭以牛俎于王王問于觀射父
曰祀牲何及對曰祀加于舉天子舉以大牢祀以
會諸侯舉以特牛祀以大牢卿舉以少牢祀以特
牛大夫舉以特牲祀以少牢士食魚炙祀以特牲
庶人食菜祀以魚上下有序則民不慢王曰其小
大何如對曰郊禘不過繭栗烝嘗不過把握王曰
芻豢幾何對曰遠不過三月近不過浹日(詳見祭義)
魯祭周公何以為牲(據廟異也)周公用白牡(白牡殷牲也周公死)
(有王禮謙不敢與文武同也不以夏黑牲者嫌改周之文當以夏辟嫌也)魯公用騂犅
(騂犅赤脊周牲也魯公以諸侯不嫌故从周制以脊為差)羣公不毛(不毛不純色所以降)
(于尊祖羊文十三年公傳)魯公索氏將祭而亡其牲孔子
聞之曰公索氏不及二年必亡今過朞而亡夫子
何以知其然孔子曰夫祭者孝子所以自盡于
其親將祭而亡其牲則其餘所亡者多矣若此而
不亡者未之有也(家語)晏平仲祀其先人豚肩不
揜豆君子以為隘矣(雜記注云豚俎實豆徑尺言并豚兩肩不能覆豆喻小也)
(器禮)宋公使邾文公用鄫子于次睢之社欲以
屬東夷(睢水受汴東京陳留梁譙沛彭城縣入泗此水次有妖神東夷皆社祠之蓋殺人而)
(用祭)司馬子魚曰古者六畜不相為用(司馬子魚公子目夷也六)
(畜不相為用謂若祭馬先不用馬)小事不用大牲而况敢用人乎
祭祀以為人也民神之主也用人其誰饗之(僖十九年)
(左氏傳)
天子為藉千畆冕而朱紘躬秉耒諸侯為藉百畆冕而
青紘躬秉耒以事天地山川社稷先古以為醴酪齊盛
于是乎取之(詳見祭義)天子親耕于南郊以共齊盛諸侯
耕于東郊亦以共齊盛(同上)甸師掌帥其屬而耕耨王
藉以時入之以共齍盛(其屬府史胥徒也耨芸芓也王以孟春躬耕帝藉天子三推三)
(公五推卿諸侯九推庶人終于千畝庶人謂徒三百人藉之言借也王一耕之而使庶人芸芓終之齍盛祭祀)
(所用穀也粢稷也榖者稷為長是以名云在器曰盛天官)季秋藏帝藉之收于
神倉祗敬必飭(重粢盛之委也帝藉所耕千畝也藏祭祀之穀為神倉祗亦敬也月令)
小宗伯辨六齍之名物與其用使六宮之人共奉之(齍讀)
(為粢六粢謂六穀黍稷稻粱麥苽春官)天子禘郊之事王后必自舂其
粢(器實曰粢)諸侯宗廟之事夫人必自舂其盛(在器曰盛上言粢下言盛)
(互其文也)天子親舂禘郊之盛(帥后舂之義楚語詳見祭)廪人大祭
祀則共其接盛(接讀為壹扱再祭之扱扱以授舂人舂之大祭祀之穀藉田之收藏于神倉也)
(者不以給小用)舂人祭祀共其齍盛之米(齍盛謂黍稷稻粱之屬可盛以為簠)
(簋實)饎人掌凡祭祀共盛(盛炊而共之)舍人凡祭祀共簠
簋實之陳之(方曰簠圓曰簋盛黍稷稻粱器並地官)肆師祭之日表齍
盛告絜(粢六穀也在器曰盛故書表為剽剽表皆謂徽識也春官)
右粢盛(耕藉之禮詳見通禮朝廷禮)米廪有虞氏之庠也(庠之)
(言詳也于以考禮詳事也魯謂之米廪虞帝上孝今藏粢盛之委焉明堂位)魯祭周公
何以為盛(據牲異也)周公盛(盛者新穀)魯公燾(燾者冒也故上以新也)
羣公廪(廪者連新于陳上財令半相連爾此謂上祫祭之時序昭穆之差文十三年公羊)
(傳)桓公十四年秋八月壬申御廪灾(御廪公所親耕以奉)
(粢盛之倉也天火曰灾例在宣十六年)乙亥嘗(先其時亦過也既戒日致齊御廪雖灾苟)
(不害嘉穀則祭不應廢故書以示法)書不害也(灾其屋救之則息不及穀故曰書不害)
(左氏傳)御廪之灾不志(以其微)此其志何也以為唯
未易灾之餘而嘗可也志不敬也(鄭嗣曰唯以未易灾之餘而嘗)
(然後可志也用火焚之餘以祭宗廟非人子所以盡其心力不敬之大也)天子親耕以
共粢盛(天子親耕其禮三推黍稷曰粢在器曰盛)王后親蠶以共祭服
(王后親蠶齊戒躬桑夫人三繅遂班三宮朱綠玄黃以為黼黻文章既成君服以祀之)國非
無良農女工也以為人之所盡事其祖禰不若以
己所自親者也(凱曰夫治人之道莫急于禮禮有五經莫重于祭祭者非物自外至)
(者也由中出者身致其誠信然後可以交于神明祭之道也)何用見其未易灾
之餘而嘗也曰甸粟而内之三宮三宮米而藏之
御廪(甸甸師掌田之官也三宮三夫人也宗廟之禮君親割夫人親舂)夫嘗必有
兼甸之事焉(夫人親舂是兼甸之事)壬申御廪灾乙亥嘗以
為未易灾之餘而嘗也(鄭嗣曰壬申乙亥相去四日言用日至少而功多明)
(未足及易而嘗穀梁傳)御廪粢盛委之所藏也(黍稷曰粢在器曰盛)
(委積也御者謂御用于宗廟廪者擇治穀名禮天子親耕東田千畝諸侯百畝后夫人親西郊采桑)
(以共粢盛祭服躬行孝道以先天也)御廪灾不如勿嘗而已矣(當廢一時)
(祭自責以奉天灾也知不以不時者書本不當嘗也公羊傳)敬姜曰天子日
入監九御使潔奉禘郊之粢盛(監視也九御九嬪之官主粢盛祭服)
(者)而後即安(即就也語國語魯)
天子諸侯無事則歲三田一為乾豆(乾豆謂腊之以為祭祀豆實也王)
(制)服不氏凡祭祀共猛獸(謂中膳羞者獸人冬獻狼春秋傳曰熊蹯不孰夏)
(官)囿人祭祀共其生獸死獸之物(地官)獸人凡祭祀
共其死獸生獸(共其完者天官)掌畜祭祀共卵鳥(其卵可薦之鳥)
(官夏)䱷人凡祭祀共其魚之鱻薧鼈人祭祀共蠯
蠃蚳以授醢人(蠃螔蝓鄭司農云蠯蛤也杜子春云蠯蜯也蚔蛾子國語曰蟲舍蚳蝝並天)
(官)川衡祭祀共川奠(川奠籩豆之實魚鱐蜃蛤之屬)澤虞凡祭祀
共澤物之奠(澤物之奠亦籩豆之實芹茒蔆芡之屬並地官)庖人共祭祀
之好羞(謂四時所為膳食若荆州之䱹魚青州之蟹胥雖非常物進之孝也天官)場人
凡祭祀共其果蓏享亦如之(享納牲地官)甸師共野果蓏
之薦(甸在遠郊之外郊外曰野果桃李之屬蓏瓜瓞之屬)籩人掌四籩之實(籩竹)
(器如豆者其容實皆四升)朝事之籩其實䵄蕡白黑形塩膴鮑魚鱐
(蕡枲實也鄭司農云朝事謂清朝未食先進寒具口實之籩熬麥曰䵄麻曰蕡稲曰白黍曰黑築塩以為虎形)
(謂之形塩故春秋傳曰塩虎形玄謂以司尊彛之職參之朝事謂祭宗廟薦血腥之事形塩塩之似虎者膴䐑)
(生魚為大臠鮑者于楅室中糗乾之出于江淮也鱐者析乾之出東海王者備物近者腥之遠者乾之因其宜)
(也今河間以北煮穜麥賣之名曰逢燕人膾魚方寸切其腴以㗖所貴)饋食之籩其實棗
㮚桃乾䕩榛實(饋食薦孰也今吉禮存者特牲少牢諸侯之大夫士祭禮也不祼不薦血腥而)
(自薦孰始是以皆云饋食之禮乾䕩乾梅也有桃諸梅諸是其乾者榛似栗而小)加籩之實蔆
芡㮚脯蔆芡㮚脯(加籩諸尸既食后亞獻尸所加之籩重言之者以四物為八籩蔆芰也芡)
(雞頭也栗與饋食同鄭司農云蔆芡脯脩)羞籩之實糗餌粉餈(羞籩謂若少牢主人酬尸)
(宰夫羞房中之羞于尸侑主人主婦皆右之者故書餈作茨鄭司農云糗熬大豆與米也粉豆屑也茨字或作)
(餈謂乾餌餅之也玄謂此二物皆粉稲米黍米所為也合蒸曰餌餅之曰餈糗者擣粉熬大豆為餌餈之黏著)
(以粉之耳餌言糗餈言粉互相足)凡祭祀共其籩薦羞之實(薦羞皆進也未食未)
(飲曰薦既食既飲曰羞)醢人掌四豆之實朝事之豆其實韭菹
醓醢昌本麋臡菁菹鹿臡茒菹麇臡(醓肉汁也昌本昌蒲根切之四寸為)
(菹三臡亦醢也作醢及臡者必先膊乾其肉乃後莝之雜以粱麯及塩漬以美酒塗置甄中百日則盛矣鄭司)
(農云麇臡麇骭髓醢或曰麇臡醬也有骨為臡無骨為醢菁菹韭菹鄭大夫謂茒為茅茒菹初生或曰茒水草)
(杜子春讀茒為邜玄謂菁蔓菁也茒鳬葵也凡菹醢皆以氣味相成其状未聞)饋食之豆其
實葵菹蠃醢脾析蠯醢蜃蚳醢豚拍魚醢(蠃螔蝓蜃大蛤蚳蛾子鄭)
(司農云脾析牛百葉也蜃蛤也鄭大夫杜子春皆以拍為膊謂脇也或曰豚拍肩也今河間名豚脅聲如鍜鏄)
加豆之實芹菹免醢深蒲醓醢箈菹鴈醢筍菹魚醢(芹楚)
(葵也鄭司農云深蒲蒲蒻入水深故曰深蒲或曰深蒲桑耳醓醢肉醬也箈水中魚衣故書鴈或為鶉杜)
(子春云當為鴈玄謂深蒲蒲始生水中子箈箭萌筍竹萌)羞豆之實酏食糝食(鄭司農云)
(酏食以酒酏為餅糝食菜餗蒸玄謂酏&KR0673;也内則曰取稻米舉糔溲之小切狼臅膏以與稻米為&KR0673;又曰糝取)
(牛羊豕之肉三如一小切之與稻米稻米二肉一合以為餌煎之)凡祭祀共薦羞之
豆實醯人掌共五齊七菹凡醯物以共祭祀之齊菹
凡醯醬之物(齊菹醬屬醯人者皆湏醯成味)塩人祭祀共其苦塩散
塩(杜子春讀苦為盬謂出塩直用不湅治鄭司農云散塩湅治者玄謂散塩鬻水為塩)宰夫以
式法掌祭祀之戒具與其薦羞(薦脯塩也羞庶羞内羞)腊人凡
祭祀共豆脯薦脯膴胖凡腊物(脯非豆實豆當為羞聲之誤也鄭司農云膴膺)
(肉鄭大夫云胖讀為判杜子春讀胖為版又云膴胖皆謂夾脊肉又云禮家以胖為半體玄謂公食大夫禮曰)
(庶羞皆有大者此據肉之所擬祭者也又引有司曰主人亦一魚加膴祭于其上者此據主人擬祭者膴與大)
(亦一也内則曰麋鹿田豕麕皆有胖足相參正也大者胾之大臠膴者魚之反覆膴又詁曰大二者同矣則是)
(膴亦䐑肉大臠胖宜為脯而腥胖之言片也析肉意也禮固有腥腍爓雖其有為孰之皆先制乃亨並天官)
量人凡祭祀制其從獻脯燔之數量(鄭司農云从獻者肉殽从酒也)
(玄謂燔从于獻酒之肉炙也數多少也量長短也夏官)外饔掌外祭祀之割亨
共其膴脩刑膴陳其鼎俎實之牲體魚腊(脩鍛脯也鄭司農云刑膴)
(謂夾脊肉或曰膺肉也玄謂刑鉶羹也膴䐑肉大臠所以祭者)亨人祭祀共大羹鉶
羹(大羹肉湇鄭司農云大羹不致五味鉶羹加鹽菜矣並天官)庶羞不踰牲(祭以羊則)
(不以牛肉為羞王制)
右庶差鳥獸之肉不登于俎則公不射(隱五年左氏傳)
水草之菹陸産之醢小物備矣三牲之俎八簋
之實美物備矣昆蟲之異草木之實隂陽之物備
矣(詳見祭義)薦不美多品(禮器)苟有明信澗谿沼沚
之毛(谿亦澗也沼池也沚小渚也毛草也)蘋蘩蕰藻之菜(蘋大蓱也蘩皤蒿蕰)
(藻聚藻也)筐筥錡釡之器(方曰筐圓曰筥無足曰釡有足曰錡)潢汙行潦
之水(潢汙渟水行潦流潦)可薦于鬼神(隐三年左氏傳)里革曰古
者大寒降土蟄發水虞于是乎講罛罶取名魚登
川禽而嘗之寢廟鳥獸成水蟲孕水虞于是乎禁
罝䍡設穽鄂以實廟庖(詳見通禮政事下)屈到嗜芰(屈到)
(楚卿屈蕩子子夕也芰蔆也)有疾召其宗老而屬之(家臣曰老宗老為宗)
(人者)曰祭我必以芰及祥(祥祭也)宗老將薦芰屈建命
去之(建屈到之子子木也)宗老曰夫子屬之(夫子屈到也)子木曰
不然夫子承楚國之政(承奉也)其法刑在民心而藏
在王府上之可以比先王下之可以訓後世雖微
楚國諸侯莫不譽(微無也雖使無楚國之稱諸侯猶皆譽之以為善也)其祭
典有之曰國君有牛享(諸侯有大牢也)大夫有羊饋(羊饋少牢)
(也)士有豚犬之饋(士以特牲)庶人有魚炙之薦(庶人祀以魚)
籩豆脯醢則上下共之(共之以多少為差也)不羞珍異不陳
庶侈(羞進也庶衆也侈猶多也)夫子不以其私欲干國之典遂
不用(干犯也語國語楚)豊卷將祭請田焉子産弗許(田獵)
(也)曰唯君用鮮(鮮野獸)衆給而已(衆臣祭以芻豢為足襄三十年左)
(氏傳)
夏后氏尚明水殷尚醴周尚酒(此皆其時之用耳言尚非也明堂位)
司烜氏掌以夫遂取明火于日以鍳取明水于月以共
祭祀之明齍明燭共明水(夫遂陽遂也鍳鏡屬取水者世謂之方諸取日之火月之)
(水欲得隂陽之絜氣也明燭以照饌陳明水以為玄酒鄭司農云夫發聲明謂以明水滫滌粢盛黍稷秋官)
酒人掌為五齊三酒祭祀則共奉之以役世婦(世婦謂宮)
(卿之官掌女宮之宿戒及祭祀比其具酒人共酒因留與其奚為世婦役亦官聯)凡祭祀共酒
以往(不言奉小祭祀)酒正辨五齊之名一曰泛齊二曰醴齊
三曰盎齊四曰緹齊五曰沈齊(泛者成而滓浮泛泛然如今宜成醪矣醴猶體)
(也成而汁滓相將如今恬酒矣盎猶翁也成而翁翁然蔥白色如今鄼白矣緹者成而紅赤如今下酒矣沈者)
(成而滓沈如今造清矣自醴以上尤濁縮酌者盎以下差清其象類則然古之法式未可盡聞杜子春讀齊皆)
(為粢又禮器曰緹酒之用玄酒之尚玄謂齊者每有祭祀以度量節作之)辨三酒之物一曰
事酒二曰昔酒三曰清酒(鄭司農云事酒有事而飲也昔酒無事而飲也清酒祭祀)
(之酒玄謂事酒酌有事者之酒其酒則今之醳酒也昔酒今之酋久白酒所謂舊醳者也清酒今中山冬釀接)
(夏而成)凡祭祀以法共五齊三酒以實八尊大祭三貳中
祭再貳小祭壹貳皆有酌數唯齊酒不貳皆有器量(酌器)
(所用注尊中者數量之多少未聞鄭司農云三貳三益副之也大祭天地中祭宗廟小祭五祀齊酒不貳為尊)
(者質不敢副益也杜子春云齊酒不貳謂五齊以祭不益也其三酒人所飲者益也弟子職曰周旋而貳唯嗛)
(之視玄謂大祭者王服大裘衮冕所祭也中祭者王服鷩冕毳冕所祭也小祭者王服希冕玄冕所祭也三貳)
(再貮壹貳者謂就三酒之尊而益之也禮運曰玄酒在室醴醆在戶粢醍在堂澄酒在下澄酒是三酒也益之)
(者以飲諸臣若今常滿尊也祭祀必用五齊者至敬不尚味而貴多品並天官)司尊彛掌
六尊六彛之位詔其酌辨其用與其實(位所陳之處酌泲之使可酌各)
(異也用四時祭祀所用亦不同實鬱及醴齊之屬)凡六彛六尊之酌鬱齊獻酌
醴齊縮酌盎齊涗酌凡酒脩酌(故書縮為數齊為齍鄭司農云獻讀為儀儀酌)
(有威儀多也涗酌者涗拭勺而酌也脩酌者以水洗勺而酌也齍讀皆為齊和之齊杜子春云數當為縮齊讀)
(皆為粢玄謂禮運曰玄酒在室醴醆在戶粢醍在堂澄酒在下以五齊次之則醆酒盎齊也郊特牲曰縮酌用)
(茅明酌也醆酒涗于清汁獻涗于醆酒猶明清與醆酒于舊澤之酒也此言轉相泲成也獻讀為摩莎之莎齊)
(語聲之誤也煮鬱和秬鬯以醆酒摩莎泲之出其香汁也醴齊尤濁和以明酌泲之以茅縮去滓也盎齊差清)
(和以清酒泲之而已其餘三齊泛从醴醍沈从盎凡酒謂三酒也脩讀為滌濯之滌滌酌以水和而泲之今齊)
(人命浩酒曰滌明酌酌取事酒之上也澤讀曰醳明酌清酒醆酒泲之皆以舊醳之酒凡此四者稞用鬱齊朝)
(用醴齊饋用盎齊諸臣自酢用凡酒唯大事于大廟備五齊三酒春官)祭齊加明水
明水涗齊縮酌用茅明酌也醆酒涗于清汁獻涗于醆
酒猶明清與醆酒于舊澤之酒也(詳見祭義)
右酒齊
典瑞大祭祀共其玉器而奉之(玉器謂四圭祼圭之屬春官)泰有
虞氏之尊也山罍夏后氏之尊也著殷尊也犧象周尊
也(泰用瓦著著地無足)爵夏后氏以琖殷以斝周以爵(&KR1356;畫禾稼也詩曰洗)
(爵奠&KR1356;)灌尊夏后氏以雞夷殷以&KR1356;周以黃目其勺夏后
氏以龍勺殷以疏勺周以蒲勺(夷讀為彛周禮春祠夏禴祼用雞彛鳥彛秋嘗)
(冬烝祼用&KR1356;彛黃彛龍龍頭也疏通刻其頭蒲合蒲如鳬頭也明堂位)小宗伯辨六彛
之名物以待果將(六彛雞彛鳥彛&KR1356;彛黃彛虎彛蜼彛果讀曰祼)辨六尊之名
物以待祭祀(待者有事則給之鄭司農云六尊獻尊象尊壺尊著尊大尊山尊)司尊
彛春祠夏禴祼用雞彛鳥彛皆有舟其朝踐用兩獻尊
其再獻用兩象尊皆有罍諸臣之所昨也秋嘗冬烝祼
用斝彛黃彛皆有舟其朝獻用兩著尊其饋獻用兩壺
尊皆有罍諸臣之所昨也凡四時之間祀追享朝享祼
用虎彛蜼彛皆有舟其朝踐用兩大尊其再獻用兩山
尊皆有罍諸臣之所昨也(詳見天子諸侯廟享)鬯人掌共秬鬯
而飾之(秬鬯不和鬱者飾之謂設巾)凡祭祀社壝用大罍(壝謂委土為墠壇所)
(以祭也大罍瓦罍)禜門用瓢齎(禜謂營鄼所祭門國門也春秋傳曰日月星辰之神則雪霜風)
(雨之不時于是乎禜之山川之神則水旱癘疫之不時于是乎禜之魯莊二十五年秋大水鼔用牲于門故書)
(瓢作剽鄭司農云讀剽為瓢杜子春讀齎為粢瓢謂瓠蠡也粢盛也玄謂齎謂為齊取甘瓠割去柢以齊為尊)
廟用脩凡山川四方用蜃凡祼事用概凡疈事用散(祼當)
(為埋字之誤也故書蜃或為謨杜子春云謨當為蜃書亦或為蜃蜃水中蜃也鄭司農云脩模概散皆器名玄)
(謂廟用脩者謂始禘時自饋食始脩蜃概散皆漆尊也脩讀曰卣卣中尊謂獻象之屬尊者彛為上罍為下蜃)
(畫為蜃形蚌曰合漿尊之象概官尊以朱帶者無飾曰散並春)宗廟之祭貴者獻以
爵賤者獻以散尊者舉觯卑者舉角(凡觴一升曰爵二升曰觚三升曰觯)
(四升曰角五升曰散禮器)有虞氏之兩敦夏后氏之四璉殷之
六瑚周之八簋(皆黍稷器制之異同未聞)俎有虞氏以梡夏后氏以
嶡殷以椇周以房俎(梡斷木為四足而已嶡之言蹷也謂中足為横鉅之象周禮謂之距)
(椇之言枳椇也謂曲橈之也房謂足下跗也上下兩間有似于堂房魯頌曰籩豆大房)夏后氏以
楬豆殷玉豆周獻豆(楬無異物之飾也獻疏刻之齊人謂無髮為秃楬明堂位)
司巫祭祀則共匰主及道布及蒩館(杜子春云蒩讀為鉏匰器名主謂木)
(主也道布新布三尺也鉏藉也館神所館止也書或為蒩館或為租飽或曰布者以為席也租飽茅裹肉也玄)
(謂道布者為神所設巾中霤禮曰以功布為道布屬于几也蒩之言藉也祭食有當藉者館所以承蒩謂若)
(今筐也主先匰蒩後館互言之者明共主以匰共蒩以筐大祝取其主蒩陳之器則退也士虞禮曰苴刌茅長)
(五寸實于筐饌于西坫上又曰祝盥取苴降洗之升入設于几東席上東縮春官)暢臼以掬
杵以梧(所以擣鬱也掬㧮也雜記)掌蜃祭祀共蜃器之蜃(飾祭器之)
(屬也鬯人職曰凡四方山川用蜃器春秋定十四年秋天王使石尚來歸蜃蜃之器以蜃飾因名焉鄭司農云)
(蜃可以白器令色白地官)凌人祭祀共冰鑑(鑑如甄大口以盛水天官)
司几筵掌五几五席之名物辨其用與其位(五几左右玉彫彤漆)
(書五席莞藻次蒲熊用位所設之席及其處)凡大朝覲大饗射凡封國命諸
侯王位設黼依依前南鄉設莞筵紛純加繅席黼純左
右玉几(斧謂之黼其繡白黑采以絳白為質依其制如屏風然于依前為王設席左右有几優至尊也)
(鄭司農云紛讀為豳又讀為和粉之粉謂白繡也純讀為均服之均純緣也繅讀為藻率之藻次席虎皮為席)
(書顧命曰成王將崩命大保芮伯畢公等被冕服馮玉几玄謂紛如綬有文而狹者繅席削蒲蒻展之編以五)
(采若今合歡矣畫謂雲氣也次席桃枝席有次列成文者)祀先王昨席亦如之(鄭司農云)
(昨席于主階設席王所坐也玄謂昨讀曰酢謂祭祀及王受酢之席尸卒食王酳之卒爵祝受之又酌授尸尸)
(酢王于是席王于戶内后諸臣致爵乃設席)諸侯祭祀席蒲筵繢純加莞席
紛純右彫几(繢畫文也不莞席加繅者繅柔嚅不如莞清堅又于鬼神宜)昨席莞筵
紛純加繅席畫純(昨讀亦曰酢)甸役則設熊席右漆几(謂王甸有)
(司祭表貉所設席春官)鬼神之祭單席(禮器)幂人掌共巾幂(共巾)
(可以覆物)祭祀以疏布巾幂八尊(以疏布者天地之神尚質)以畫布巾幂
六彛(宗廟可以文畫者畫其雲氣與天官)伊耆氏掌國之大祭祀共
其杖咸(咸讀為函老臣雖杖于朝事鬼神尚敬去之有司以此函藏之既事乃授之秋官)鄉
師正歲稽其鄉器閭共祭器鄉共吉凶禮禮樂之器(祭器)
(者簠簋鼎俎之屬閭胥主集為之吉器若閭祭器者也地官)孟冬命工師效功陳
祭器案度程(主于祭器祭器尊也度謂制大小也程謂器所容也月令)凡家造
祭器為先犧賦為次養器為後(大夫稱家謂家始造事犧賦以賦出牲)無
田祿者不設祭器有田祿者先為祭服(祭器可假祭服宜自有)君
子雖貧不粥祭器雖寒不衣祭服(廣敬鬼神也粥賣也曲禮)四
命受器(鄭司農云受祭器為上大夫玄謂此公之孤始得有祭器者也禮運曰大夫具官祭器不假聲)
(樂皆具非禮也王之下大夫亦四命春官大宗伯)大夫祭器不假祭器未成
不造燕器(造為也王制)大夫士去國祭器不踰竟(此用君禄所作)
(取以出竟恐辱親也)大夫寓祭器于大夫士寓祭器于士(寓寄也與得用)
(者言寄覬已後還曲禮)宗廟之器不粥于市(王制)君子敬則用
祭器(謂朝聘待賓客崇敬不敢用燕器也表記)祭服敝則焚之祭器敝
則埋之(此皆不欲人䙝之也焚之必已不用埋之不知鬼神之所為曲禮)
右祭器大夫祭器不假非禮也(臣之奢富擬于國君敗亂之國)
(也運禮)
内牢中春詔后帥外内命婦始蠶于北郊以為祭服(天官)
王后蠶于北郊以共純服夫人蠶于北郊以共冕服
(祭統見親蠶之禮詳内治篇)季夏命婦官染采黼黻文章必以法
故無或差貸以給郊廟祭祀之服(詳月令)典絲凡祭祀
共黼畫組就之物(以給衣服冕旒及依盥巾之屬白與黑謂之黼采色一成曰就天官)
弁師掌王之五冕(詳見名器上篇)司服掌王之吉凶衣服
辨其名物與其用事(用事祭祀視朝甸凶弔之事衣服各有所用)王之吉服
祀昊天上帝則服大裘而冕祀五帝亦如之享先王則
衮冕享先公饗射則鷩冕祀四望山川則毳冕祭社稷
五祀則希冕祭羣小祀則玄冕(詳見名器)公之服自衮冕而
下如王之服侯伯之服自鷩冕而下如公之服子男之
服自毳冕而下如侯伯之服孤之服自希冕而下如子
男之服卿大夫之服自玄冕而下如孤之服士之服自
皮弁而下如大夫之服其齊服有玄端素端(詳見名器)凡大
祭祀共其衣服而奉之(奉猶送也送之于王所春官)追師掌王后
之首服為副編次追衡笄為九嬪及外内命婦之首服
以待祭祀(詳見名器)内司服掌王后之六服禕衣揄狄闕
狄鞠衣展衣緣衣素沙辨外内命婦之服鞠衣展衣緣
衣素紗凡祭祀共后之衣服及九嬪世婦凡命婦共其
衣服(詳見名器)王后禕衣夫人揄狄君命屈狄再命禕衣
一命䄠衣士褖衣(詳見名器)屨人掌王及后之服屨為赤
舄黑舄赤繶黃繶青句素屨葛屨辨外内命夫命婦之
命屨功屨散屨凡四時之祭祀以宜服之(詳見名器)天子
玉藻十有二旒前後邃延龍卷以祭玄端而朝日于東
門之外聽朔于南門之外諸侯玄端以祭皮弁以聽朔
于太廟(詳見名器及朝廷禮)大夫冕而祭于公弁而祭于已士
弁而祭於公冠而祭于己士弁而親迎然則士弁而祭
于己可也(詳見名器)少牢饋食之禮主人朝服主婦被鍚
衣侈袂主婦贊者亦被鍚衣侈袂(詳見少牢)特牲饋食之
禮主人冠端玄子姓兄弟如主人之服有司羣執事如
兄弟服(詳見特牲)特牲饋食其服皆朝服玄冠緇帶緇韠
唯尸祝佐食玄端玄裳黃裳雜裳可也皆爵韠(同上)主
婦纚笄宵衣(同上)有虞氏皇而祭夏后氏收而祭殷人
冔而祭周人冕而祭(詳見名器)玄冠丹組纓諸侯之齊冠
也玄冠綦組纓士之齊冠也(詳見祭通禮齊戒章)周弁殷冔夏
收(同上)有虞氏服韍夏后氏山殷火周龍章(詳見名器)一
命緼韍幽衡再命赤韍幽衡三命赤韍蔥衡(同上)鄉師
比共吉凶二服(吉服者祭服也比長主集為之地官)有田祿者先為
祭服君子雖寒不衣祭服(詳見祭器)祭服敝則焚之(同上)
燕衣不踰祭服(王制)
右祭服
大司樂以六律六同五聲八音六舞大合樂以致鬼神
示乃分樂而序之以祭以享以祀乃奏黃鍾歌大呂舞
雲門以祀天神乃奏大簇歌應鍾舞咸池以祭地示乃
奏姑洗歌南宫舞大磬以祀四望乃奏蕤賓歌函鍾舞
大夏以祭山川乃奏夷則歌小吕舞大濩以享先妣乃
奏無射歌夾鍾舞大武以享先袓凡六樂者文之以五
聲播之以八音凡六樂者一變而致羽物及川澤之示
再變而致羸物及山林之示三變而致鱗物及丘陵之
示四變而致毛物及墳衍之示五變而致介物及土示
六變而致象物及天神凡樂圜鍾為宫黃鍾為角太簇
為徵姑洗為羽靁鼓靁鼗孤竹之管雲和之琴瑟雲門
之舞冬日至于地上之圜丘奏之若樂六變則天神皆
降可得而禮矣凡樂函鍾為宫太簇為角姑洗為徵南
宫為羽靈鼓靈鼗孫竹之管空桑之琴瑟咸池之舞夏
日至于澤中之方丘奏之若樂八變則地示皆出可得
而禮矣凡樂黃鍾為宫大吕為角大簇為徵應鍾為羽
路鼓路鼗隂竹之管龍門之琴瑟九德之歌九磬之舞
于宗廟之中奏之若樂九變則人鬼可得而禮矣凡樂
事大祭祀宿縣遂以聲展之王出入則令奏王夏尸出
入則令奏肆夏牲出入則令奏昭夏帥國子而舞(詳見樂制)
典庸器掌藏樂器及祭祀則帥其屬而設筍虡(詳見樂器)
鐘師凡祭祀奏燕樂鎛師凡祭祀鼓其金奏之樂
笙師凡祭祀共其鐘聲之樂磬師凡祭祀奏縵樂
大師大祭祀帥瞽登歌令奏擊拊下管播樂器令奏
鼓朄小師大祭祀登歌擊拊下管擊應鼓徹歌凡小
祭祀小樂事鼓朄樂師凡國之小事用樂者令奏鐘
鼓凡樂成則告備詔來瞽臯舞及徹帥學士而歌徹令
相(已上並詳見樂制)鼓人以靁鼓鼓神祀以靈鼓鼓社祭以
路鼓鼓鬼享(詳見樂器)大胥凡祭祀之用樂者以鼓徵學
士(詳見樂制)籥師祭祀則鼓羽籥之舞司干掌舞器祭
祀舞者既陳則授舞器既舞則受之司兵祭祀授舞
者兵司戈盾祭祀授旅賁殳故士戈盾授舞者兵亦
如之舞師掌教兵舞帥而舞山川之祭祀教帗舞帥
而舞社稷之祭祀教羽舞帥而舞四方之祭祀教皇舞
帥而舞旱暵之事凡野舞則皆教之凡小祭祀則不興
舞旄人掌教舞散樂舞夷樂凡四方之以舞仕者屬
焉凡祭祀舞其燕器韎師掌教韎樂祭祀則帥其屬
而舞之鞮鞻氏掌四夷之樂與其聲歌祭祀則龡而
歌之(並詳見歌舞)
右樂舞昔者周公旦有勲勞于天下周公既没
成王康王追念周公之所以勲勞者而欲尊魯故
賜之以重祭外祭則郊社是也内祭則大嘗禘是
也大夫嘗禘升歌清廟下而管象朱干玉戚以舞
大武八佾以舞大夏此天子之樂也康周公故以
賜魯也子孫纂之至于今不廢所以明周公之德
而又以重其國也(詳見祭義)季夏六月以禘禮祀周
公于太廟升歌清廟下管象朱干玉戚冕而舞大
武皮弁素積裼而舞大夏昧東夷之樂也任南蠻
之樂也納夷蠻之樂于大廟言廣魯于天下也(詳見)
(廟享禘章)荀偃士匄曰魯有禘樂賓祭用之(詳見歌舞)
隠公五年考仲子之宫將萬焉公問羽數于衆仲
對曰天子用八諸侯用六大夫四士二夫舞所以
節八音而行八風故自八以下公從之于是初獻
六羽始用六佾也(同上)昭公將禘于襄公萬者二
人其衆萬于季氏臧孫曰此之謂不能庸先君之
廟(同上)孔子謂季氏八佾舞于庭是可忍也孰不
可忍也三家者以雍徹子曰相維辟公天子穆
穆奚取于三家之堂(並詳見歌舞)
季冬乃命四監收秩薪柴共郊廟及百祀之薪燎(四監主山)
(林川澤之官也大者可析謂之薪小者合束謂之柴薪施炊㸑柴以給燎春秋傳曰其父析薪月令)
遂人凡國祭祀令野職(野職薪炭之屬地官)委人以式法共
祭祀之薪蒸木材(式法故事之多少也薪蒸給炊及燎粗者曰薪細者曰蒸木材給張事)
(同上)司烜氏掌以夫遂取明火于日共祭祀之明燭凡
邦之大事共墳燭庭燎(故書墳為蕡鄭司農云蕡燭麻燭也玄謂墳大也樹于門外曰)
(大燭于門内曰庭燎皆所以照衆為明秋官)甸師祭祀共蕭茅(鄭大夫云蕭字或為)
(莤莤讀為縮束茅立之祭前沃酒其上酒滲下去若神飲之故謂之縮縮浚也故齊桓公責楚不貢包茅王祭)
(不共無以縮酒杜子春讀為蕭蕭香蒿也玄謂詩所云取蕭祭脂郊特牲云蕭合黍稷臭陽達于墻屋故既薦)
(然後炳蕭合馨香合馨香者是蕭之謂也茅以共祭之苴亦以縮酒苴以藉祭縮酒泲酒也醴齊縮酌天官)
鄉師大祭祀共茅蒩(杜子春云蒩當為菹以茅為菹若葵菹也鄭大夫讀蒩為藉謂)
(祭前藉也易曰藉用白茅无咎玄謂蒩士虞禮所謂苴黍刌茅長五寸束之者是也祝設于几東席上食佐食取)
(稷祭于苴三取膚祭祭如初此所以承祭既祭蓋束而去之守祧職云既祭藏其隋是與地官)掌蜃
祭祀共白盛之蜃(盛猶成也謂飾牆使白之蜃也今東莱用蛤謂之叉灰云同上)
幕人凡祭祀共其帷幕幄帟綬(共之者掌次當以張)掌次凡祭
祀張其旅幕張尸次(旅衆也公卿以下即位所祭祀之門外以待事為之張大幕尸則有)
(幄鄭司農云尸次祭祀之尸所居更衣帳同上)
右薪茅雜物齊桓公伐楚曰爾貢包茅不入王
祭不共無以縮酒寡人是徵(包裹束也茅青茅也束茅而灌之以酒為)
(縮酒尚書包匭菁茅茅之為異未審僖四年左傳)
五穀不升謂之大侵(侵傷)大侵之禮禱而不祀(周書曰大荒有禱無)
(祀年㐮二十四穀梁傳)凶年則乘駑馬祀以下牲(自貶損亦取易供也駑馬)
(六種最下者下牲少牢若特豕特豚也雜記)閭師凡庶人不畜者祭無牲
不耕者祭無盛(掌罰其家事也盛黍稷也地官)
右殺禮孔子在齊齊大旱春飢景公問于孔子
曰如之何孔子曰凶年則乘駑馬力役不興馳道
不修(馳道君行之路)祈以幣玉(君所祈請用幣及玉不用牲也)祭祀不縣
(不作樂也)祀以下牲(當用大牢者用少牢)此賢君自貶以救民之
禮也(家語)鄭公孫黑肱有疾歸邑于公(黑肱子張)召室
老宗人立叚(叚子石黑肱子)而使黜官薄祭(黜官無多受職)祭以
特羊殷以少牢足以供祀(四時祀一羊三年盛祭以羊豕殷盛也㐮二)
(十二年左氏傳)
禮書綱目卷四十六
