禮書綱目卷七十三婺源江永撰
卜筮通禮二十六
補
洪範九疇次七曰明用稽疑(稽疑曰明所以辨惑也)七稽疑擇建
立卜筮人乃命卜筮(稽考也有所疑則卜筮以考之龜曰卜蓍曰筮蓍龜者至公無私故)
(能紹天之明卜筮者亦必至公無私而後能傳蓍龜之意必擇是人而建立之然後使之卜筮也)曰雨
曰霽曰蒙曰驛曰克(此卜兆也雨者如雨其兆為水霽者開霽其兆為火蒙者蒙昧其兆)
(為木驛者絡繹不屬其兆為金克者交錯有相勝之意其兆為土)曰貞曰悔(此占卦也内卦為貞)
(外卦為悔左傳蠱之貞風其悔山是也又有以遇卦為貞之卦為悔國語貞屯悔豫皆八是也)凡七卜
五占用二衍忒(凡七雨霽蒙驛克貞悔也卜五雨霽蒙驛克也占二貞悔也衍推忒過也所以)
(推人事之過差也)立時人作卜筮三人占則從二人之言(凡卜筮必)
(立三人三相參考舊說卜有玉兆瓦兆原兆筮有連山歸藏周易者非是謂之三人非三卜筮也)汝則
有大疑謀及乃心謀及卿士謀及庶人謀及卜筮汝則
從龜從筮從卿士從庶民從是之謂大同身其康彊子
孫其逢吉汝則從龜從筮從卿士逆庶民逆吉卿士從
龜從筮從汝則逆庶民逆吉庶民從龜從筮從汝則逆
卿士逆吉汝則從龜從筮逆卿士逆庶民逆作内吉作
外凶龜筮共違于人用静吉用作凶(稽疑以龜筮為重人與龜筮皆從是)
(之謂大同固吉也人一從而龜筮不違者亦吉龜從筮逆則可作内不可作外内謂祭祀等事外謂征伐等事)
(龜筮共違則可靜不可作靜謂守常作謂動作也然有龜從筮逆而無筮從龜逆者龜尤聖人所重也故禮記)
(大事卜小事筮傳謂筮短龜長是也自夫子贊易極著蓍卦之德蓍重而龜書不傳云洪範)大卜
掌三兆之灋一曰玉兆二曰瓦兆三曰原兆(兆者灼龜𤼵于火其)
(形可占者其象似玉瓦原之舋鏬是用名之焉上古以來作其法可用者有三原原田也杜子春云玉兆帝顓)
(頊之兆瓦兆帝堯之兆原兆有周之兆)其經兆之體皆百有二十其頌皆
千有二百(頌謂繇也三法體繇之數同其名占異耳百二十謂體十繇體有五色又重之以墨圻五)
(色者洪範所謂曰雨曰濟曰圛曰蟊曰尅)掌三易之灋一曰連山二曰歸藏
三曰周易(易者揲蓍變易之數可占者也名曰連山似山出内氣變也歸藏者萬物莫不歸而藏于)
(其中杜子春云連山宓戲歸藏黃帝)其經卦皆八其别皆六十有四(三易卦别)
(之數亦同其名占異也每卦八别者重之數)以邦事作龜之八命一曰征二
曰象三曰與四曰謀五曰果六曰至七曰雨八曰瘳(國之)
(大事待蓍龜而決者有八定作其辭於將卜以命龜也鄭司農云征謂征伐人也象謂災變雲物如衆赤烏之)
(屬有所象似易曰天垂象見吉凶春秋傳曰天事恒象皆是也與謂予人物也謀謂謀議也果謂事成與不也)
(至謂至不也雨謂雨不也瘳謂疾瘳不也玄謂征亦云行巡守也象謂有所造立也易曰以制器者尚其象與)
(謂所與共事也果謂以勇決為之若吳伐楚楚司馬子魚卜戰令龜曰鮒也以其屬死之楚師繼之尚大克之)
(吉是也)以八命者贊三兆三易三夢之占以觀國家之吉
凶以詔救政(鄭司農云以此八事命卜筮蓍龜參之以夢故曰以八命者贊三兆三易三夢之占)
(春秋傳曰筮襲於夢武王所用玄謂贊佐也詔告也非徒占其事吉則為否則止又佐明其繇之占演其意以)
(視國家餘事之吉凶凶則告王救其政)凡國大貞卜立君卜大封則視高
作龜(卜立君君無冢適卜可立者卜大封謂竟界侵削卜以兵征之若魯昭元年秋叔弓帥師疆鄆田是)
(也視高以龜骨高者可灼處示宗伯也大事宗伯涖卜卜用龜之腹骨骨近足者其部高鄭司農云貞問也國)
(有大疑問於蓍龜作龜謂鑿龜令可爇也玄謂貞之為問問於正者必先正之乃從問焉易曰師貞丈人吉作)
(龜謂以火灼之以作其兆也春灼後左夏灼前左秋灼前右冬灼後右士喪禮曰宗人受卜人龜示高涖卜受)
(視反之又曰卜人坐作龜)大祭祀則視高命龜(命龜告龜以所卜之事不親作龜者大祭)
(祀輕於大貞也士喪禮曰宗人即席西面坐命龜)凡小事涖卜(代宗伯)國大遷大
師則貞龜(正龜於卜位也士喪禮曰卜人抱龜燋先奠龜西面是也又不親命龜亦大遷大師輕于)
(大祭祀也)凡旅陳龜(陳龜於饌處也士喪禮曰卜人先奠龜于西塾上南首是也不親貞龜亦以卜)
(旅祭非常輕于大遷大師也)凡喪事命龜(重喪禮次大祭祀也士喪禮則筮宅卜曰天子卜葬)
(兆凡大事大卜陳龜貞龜命龜視高其他以差降焉春官)卜師掌開龜之四兆
一曰方兆二曰功兆三曰義兆四曰弓兆(開開出其占書也經兆百)
(二十體今言四兆者分之為四部若易之二篇書金縢曰開籥見書是謂與其云方功義弓之名未聞)凡
卜事視高(示涖卜也)揚火以作龜致其墨(揚猶熾也致其墨者孰灼之明其兆)
凡卜辨龜之上下左右隂陽以授命龜者而詔相之(所卜)
(者當各用其龜也大祭祀喪事大卜命龜則大貞小宗伯命龜其他卜師命龜卜人作龜卜人作龜則亦辨龜)
(以授卜師上仰者也下俯者也左左倪也右右倪也隂後弇也陽前弇也詔相告以其辭及威儀)龜
人掌六龜之屬各有名物天龜曰靈屬地龜曰繹屬東
龜曰果屬西龜曰靁屬南龜曰獵屬北龜曰若屬各以
其方之色與其體辨之(屬言非一也色謂天龜玄地龜黃東龜青西龜白南龜赤北龜)
(黑龜俯者靈仰者繹前弇果後弇獵左倪靁右倪若是其體也東龜南龜長前後在陽象經也西龜北龜長左)
(右在隂象緯也天龜俯地龜仰東龜前南龜郤西龜左北龜右各從其耦也杜子春讀果為羸)凡取龜
用秋時攻龜用春時各以其物入于龜室(六龜各異室也秋取龜及)
(萬物成也攻治也治龜骨以春是時乾解不𤼵傷也)上春釁龜祭祀先卜(釁者殺牲以血)
(之神之也鄭司農云祭祀先卜者卜其日與其牲玄謂先卜始用卜筮者言祭言祀尊焉天地之也世本作曰)
(巫咸作筮卜未聞其人也是上春者夏正建寅之月月令孟冬云釁祠龜策相互矣秦以十月建亥為歲首則)
(月令秦世之書亦或欲以歲首釁龜耳)若有祭事則奉龜以往(奉猶送也送之所當)
(於卜)旅亦如之喪亦如之菙氏掌共燋契以待卜事(杜子)
(春云燋讀為細目燋之燋或曰如薪樵之樵謂所爇灼龜之木也故謂之樵契謂契龜之鑿也詩云爰始爰謀)
(爰契我龜玄謂士喪禮曰楚焞置于燋在龜東楚焞即契所用灼龜也燋謂炬其存火)凡卜以明
火爇燋遂龡其焌契以授卜師遂役之(杜子春云明火以陽燧取火於)
(日焌讀為英俊之俊書亦或為俊玄謂焌讀如戈鐏之鐏謂以契柱燋火而吹之也契既然以授卜師用作龜)
(也役之使助之)占人掌占龜以八簭占八頌以八卦占簭之
八故以視吉凶(占人亦占筮言掌占龜者筮短龜長主於長者以八筮占八頌謂將卜八事先)
(以筮筮之言頌者同於龜占也以八卦占筮之八故謂八事不卜而徒筮之也其非八事則用九筮占人亦占)
(焉)凡卜簭君占體大夫占色史占墨卜人占坼(體兆象也色兆)
(氣也墨兆廣也坼兆釁也體有吉凶色有善惡墨有大小坼有微明尊者視兆象而已卑者以次詳其餘也周)
(公卜武王占之曰體王其無害凡卜象吉色善墨大坼明則逢吉)凡卜簭既事則繋幣
以比其命歲終則計其占之中否(杜子春云繋帛者以帛書其占繋之于龜)
(也玄謂既卜筮史必書其命龜之事及兆于策繋其禮神之幣而合藏焉書曰王與大夫盡弁開金縢之書乃)
(得周公所自以為功代武王之說是命龜書)簭人掌三易以辨九簭之名
一曰連山二曰歸藏三曰周易九簭之名一曰巫更二
曰巫咸三曰巫式四曰巫目五曰巫易六曰巫比七曰
巫祠八曰巫參九曰巫環以辨吉凶(此九巫讀皆當為筮字之誤也更謂)
(筮遷都邑也咸猶僉也謂筮衆心歡不也式謂筮制作法式也目謂事衆筮其要所當也易謂民衆不說筮所)
(改易也此謂筮與民和比也祠謂筮牲與日也參謂筮御與右也環謂筮可致師不也)凡國之大
事先簭而後卜(當用卜者先筮之即事有漸也於筮之凶則止不卜)上春相簭(相謂)
(更選擇其蓍也蓍龜歲易者與)凡國事共簭(並春官)卜人定龜(謂靈射之屬所)
(當用者)史定墨(視兆坼也)君定體(視兆所得也周公曰體王其無害玉藻)小宗
伯若國大貞則奉玉帛以詔號(號神號幣號鄭司農云大貞謂卜立君卜大封)
(官春)天府季冬陳玉以貞來歲之媺惡(問事之正曰貞問歲之媺)
(惡謂問於龜大卜職大貞之屬陳玉陳禮神之玉凡卜筮實問於鬼神龜筮能出其卦兆之占耳龜有天地四)
(方則玉有六器者與言陳者既事藏之不必貍之也鄭司農云貞問也易曰師貞丈人吉問於丈人國語曰貞)
(於陽卜同上)孟冬命大史釁龜筴占兆審卦吉凶(筴蓍也占兆龜)
(之繇文也周禮龜人上春釁龜謂建寅之月也秦以其歲首使大史釁龜筴與周異矣卦吉凶謂易也審省錄)
(之而不釁筮筮短賤於兆也今月令曰釁祠祠衍字月令)外事以剛日(順其出為陽也)
(出郊為外事春秋傳曰甲午祠兵)内事以柔日(順其居内為隂)凡卜筮日旬之
外曰遠某日旬之内曰近某日(旬十日也)喪事先遠日吉事
先近日(孝子之心喪事葬與練祥也吉事祭祀冠取之屬也)曰為日假爾泰龜有
常假爾泰筮有常(命龜筮辭龜筮於吉凶有常大事卜小事筮)卜筮不過三
(求吉不過三魯四卜郊春秋譏之)卜筮不相襲(卜不吉則又筮筮不吉則又卜是瀆龜筴也晉)
(獻公卜取驪姬不吉公曰筮之是也曲禮)天子無筮(謂征伐出師若巡守也天子至尊大)
(事皆用卜也春秋傳曰先王卜征五年歲襲其祥)諸侯有守筮(守筮守國之筮國有事則用之)
天子道以筮(始將出卜之道有小事則用筮)諸侯非其國不以筮卜宅
寢室(入他國則不筮不敢問吉凶於人之國也諸侯受封乎天子因國而國惟宫室欲改易者得卜之耳)
天子不卜處大廟(卜可建國之處吉則宫廟吉可知表記)不貳問(當正已之)
(心以問吉凶於蓍龜不得於正凶則卜筮其權也)問卜筮曰義與志與義則可
問志則否(大卜問來卜筮者也義正事也志私意也少儀)諸侯以龜為寶
家不寶龜(古者貨貝寶龜大夫以下有貨耳易曰十朋之龜禮器)龜筴敝則埋
之(不欲人䙝之也埋之不知鬼神之所為曲禮)
右卜筮龜為卜筴為筮卜筮者先聖王之所以
使民信時日敬鬼神畏法令也所以使民決嫌疑
定猶與也故曰疑而筮之則弗非也日而行事則
必踐之(弗非無非之者日所卜筮之吉日也踐讀曰善聲之誤也筴或為蓍曲禮)
子言之昔三代明王皆事天地之神明無非卜筮
之用不敢以其私䙝事上帝(言動任卜筮也神明謂羣神也)是故
不犯日月不違卜筮(日月謂冬夏至正月及四時也所不違者日與牲尸也)
卜筮不相襲也(襲因也大事則卜小事則筮)大事有時日(大事有事)
(於大神有常時常日也)小事無時日有筮(有事於小神無常時常日有筮臨有)
(事筮之)外事用剛日内事用柔日(順隂陽也陽為外隂為内事之外内)
(别乎四郊)不違龜筮子曰牲牷禮樂齊盛是以無害乎
鬼神無怨乎百姓(牷猶純也表記)昔者聖人建隂陽
天地之情立以為易易抱龜南面天子卷冕北面
雖有明知之心必進斷其志焉示不敢專以尊天
也(立以為易易作易易抱龜易官名周禮曰大卜大卜主三兆三易三夢之占祭義)天
子下至士皆有蓍龜者重事決疑示不自專也禮
三正記曰天子龜長一尺二寸諸侯一尺大夫八
寸士六寸龜隂故數偶也天子蓍長九尺諸侯七
尺大夫五尺士三尺蓍陽故數奇也所以先謀及
卿士何先盡人事念而不能得思而不能知然後
問於蓍龜聖人獨見先睹必問蓍龜何示不自專
也或曰清微無端緒非聖人所及聖人亦疑之乾
草枯骨衆多非一獨以蓍龜何此天地之間壽考
之物故問之也龜之為言久也蓍之為言耆也久
長意也不見吉凶于蓍復以卜何蓍者陽道多變
變乃成也(白虎通)懿氏卜妻敬仲(懿氏陳大夫龜曰卜)其妻
占之曰吉(懿氏妻)是謂鳳皇于飛和鳴鏘鏘(雄曰鳳雌曰皇)
(雄雌俱飛相和而鳴鏘鏘然猶敬仲夫妻相随適齊有聲譽)有媯之後將育于
姜(媯陳姓姜齊姓)五世其昌並于正鄉八世之後莫之與
京(京大也)陳厲公生敬仲其少也周史有以周易見
陳侯者(周大史也)陳侯使筮之(蓍曰筮)遇觀䷓(坤下巽上觀)
之否䷋(坤下乾上否觀六四爻變而為否)曰是謂觀國之光利
用賓于王(此周易觀卦六四爻辭易之為書六爻皆有變象又有互體聖人随其義而論)
(之)此其代陳有國乎不在此其在異國非此其身
在其子孫光遠而自他有耀者也坤土也巽風也
乾天也風為天于土上山也(巽變為乾故曰風為天自二至四有艮象)
(艮為山)有山之材而照之以天光於是乎居土上(山則)
(材之所生上有乾下有坤故言居土上照之以天光)故曰觀國之光利用賓
于王(四為諸侯變而之乾有國朝王之象)庭實旅百奉之以玉帛天
地之美具焉故曰利用賓于王(艮為門庭乾為金玉坤為布帛諸侯)
(朝王陳贄幣之象旅陳也百言物備)猶有觀焉故曰其在後乎(因觀文以)
(博占故言猶有觀非在已之言故知其子孫)風行而著於土故曰其在
異國乎若在異國必姜姓也姜大嶽之後也(姜姓之先)
(為堯四嶽)山嶽則配天物莫能兩大陳衰此其昌乎(變而)
(象艮故知當興於大嶽之後得大嶽之權則有配天之大功故知陳必衰)及陳之初亡
也(昭八年楚滅陳)陳桓子始大於齊(桓子敬仲五世孫陳無宇)其後亡
也(哀十七年楚復滅陳)成子得政(成子陳常也敬仲八世孫陳完有禮於齊子孫世不)
(亡德德協于卜故傳備言其終始卜筮者聖人所以定猶豫決疑似因生義教者也尚書洪範通龜)
(筮以同卿士之數南蒯卜亂而遇元吉惠伯答以忠信則可臧會卜僭遂獲其應丘明故舉諸縣騐)
(於行事者以示來世而君子志其善者遠者他皆倣此莊二十二年左氏傳)成季之
之將生也桓公使卜楚丘之父卜之(卜楚丘魯掌卜大夫)曰
男也其名曰友在公之右(在右言用事)間于兩社為公
室輔(兩社周社亳社兩社之間朝廷執政所在)季氏亡則魯不昌又筮
之遇大有䷍(乾下離上大有)之乾䷀(乾下乾上乾大有六五變而為)
(乾)曰同復于父敬如君所(筮者之辭也乾為君父離變為乾故曰同復于)
(父見敬與君同)及生有文在其手曰友遂以命之(遂以為名閔)
(二年左氏傳)晉獻公欲以驪姬為夫人卜之不吉筮
之吉公曰從筮卜人曰筮短龜長不如從長(物生而後)
(有象象而後有滋滋而後有數龜象筮數故象長數短)且其繇曰專之渝攘
公之羭(繇卜兆辭變也攘除也羭變也言變乃除公之美)一薰一蕕十年
尚猶有臭(薰香草蕕臭草十年有臭言善易消惡難除)必不可弗聽(僖四)
(年左氏傳)狐偃言於晉侯曰求諸侯莫如勤王(勤納王也)
使卜偃卜之曰吉遇黃帝戰于阪泉之兆(黃帝與神農之)
(後姜氏戰于阪泉之野勝之今得其兆故以為吉)公曰吾不堪也(文公自以為已)
(當此兆故曰不堪)對曰周禮未改今之王古之帝也(言周德雖)
(衰其命未改今之周王自當帝兆不謂晉)公曰筮之筮之遇大有䷍
(乾下離上大有)之暌䷥(兑下離上暌大有九三變而為暌)曰吉遇公用
享于天子之卦(大有九三爻辭也三為三公而得位變而為兑兑為說得位而說故)
(能為王所宴饗也)戰克而王饗吉孰大焉(言卜筮協吉)且是卦
也(方更總言二卦之義不繫于一爻)天為澤以當日天子降心以
逆公不亦可乎(乾為天兑為澤乾變為兑而上當離離為日日之在天垂曜在澤天)
(子在上說心在下是降心逆公之象)大有去暌而復亦其所也(言去暌卦)
(還論大有亦有天子降心之象乾尊離卑降尊下同亦其義也僖二十五年左氏傳)晉
趙鞅卜救鄭遇水適火(水火之兆)占諸史趙史墨史龜
(皆晉史)史龜曰是謂沈陽(火陽得水故沈)可以興兵(兵隂類也故可)
(以興兵)利以伐姜不利子商(姜齊姓子商謂宋)伐齊則可敵
宋不吉史墨曰盈水名也子水位也(趙鞅姓盈宋姓子水盈坎)
(乃行子姓又得北方水位)名位敵不可干也(二水俱盛故言不可干)炎帝
為火師(神農有火瑞以火名官)姜姓其後也水勝火伐姜則
可史趙曰是謂知川之滿不可游也(既盈而得水位故為如川)
(之滿不可馮游言其波流盛)鄭方有罪不可救也(鄭以嬖寵伐人故以為有)
(罪)救鄭則不吉不知其他(救鄭則當伐宋故不吉也)陽虎以周
易筮之遇泰䷊(乾下坤上泰)之需䷄(乾下坎上需泰六五變)
曰宋方吉不可與也(不可與戰泰六五曰帝乙歸妹以祉元吉帝乙紂父立為)
(天子故稱帝乙隂而得中有似王者嫁妹得如其願受福禄而大吉)微子啟帝乙之
元子也宋鄭甥舅也(宋鄭為婚姻甥舅之國宋為微子之後今卜得帝乙卦故)
(以為宋吉)祉禄也若帝乙之元子歸妹而有吉禄我安
得吉焉乃止(吉在彼則我伐之為不吉卜哀九年左氏傳已上兼言筮)獻
公卜伐驪戎(獻公晉武公之子獻公詭諸也驪戎西戎之别在驪山者也其君男爵姬)
(姓也秦曰驪邑漢高帝徙豐民于驪邑更曰新豐在京兆)史蘇占之(史蘇晉大夫占卜之)
(史也)曰勝而不吉公曰何謂也對曰遇兆挾以銜骨
齒牙為猾(遇見也挾猶會也骨所以鯁刺人也猾弄也齒牙謂兆端左右釁折有似齒牙)
(中有從畫故銜骨在口中齒牙弄之以象讒口之為害也禮卜卜師作龜大夫占色史占墨也)戎
夏交捽(兆有一畫外象戎内象諸夏夏謂晉也兆端會齒牙交有似捽捽交對也)交捽
是交勝也臣故云(言晉勝戎戎復勝晉)且懼有口(齒牙銜骨皆在口也)
懏民國移焉(懏離也)公不聽遂伐驪戎克之獲驪姬
以歸有寵立以為夫人(驪姬驪戎君之女也)史蘇告大夫曰
夫有男戎必有女戎(戎兵也女兵言其禍猶兵也)且其兆云挾
以銜骨齒牙為猾我卜伐驪龜往離散以應我(應答)
(也往令告龜辭往伐驪也其兆離散不吉)夫若是賊之兆也非吾宅也
(賊賊敗國家之兆也宅居也非吾所安居也)離則有之(國分離也)不跨其國
可謂挾乎(跨猶據也言驪姬不據有晉國可謂内外挾乎)不得其君能銜
骨乎(言驪姬不得志於其君不能銜骨以害人也)若跨其國而得其君
雖逢齒牙以猾其中其誰云弗從(言驪姬若能跨據晉國而得志)
(於君齒牙之猾雖為中害國人逢之其誰有不從言必從也)諸夏從戎非敗而
何從政者不可以不戒(國語晉語)鄭皇耳帥師侵衞
孫文子卜追之獻兆於定姜姜氏問繇(繇兆辭)曰兆
如山陵有夫出征而喪其雄姜氏曰征者喪雄禦
寇之利也衞人追之獲鄭皇耳(襄卜年左氏傳)臧昭伯
如晉臧會竊其寶龜僂句(僂句龜所出地名)以卜為信與
僭僭吉(僭不信也)臧氏老將如晉問(問昭伯起居)會諸往(代家)
(老行)昭伯問家故盡對(故事也)及内子與母弟叔孫則
不對(内子昭伯妻不對若有他故)再三問不對歸及郊會逆
問又如初(又不對)至次于外而察之皆無之執而戮
之逸奔郈郈魴假使為賈正焉計於季氏(送計簿於季氏)
臧氏使五人以戈楯伏諸桐汝之門(桐汝里名)會出逐
之反奔執諸季氏中門之外平子怒曰何故以兵
入吾門拘藏氏老季臧有惡(相怨惡)及昭伯從公平
子立臧會(立以為臧氏後)會曰僂句不余欺也(傳言卜筮之騐善惡)
(由人左昭二十五年氏傳)衞侯貞卜(正卜夢之吉凶)其繇曰如魚
竀尾(竀赤也魚勞則尾赤)衡流而方羊裔焉(橫流方羊不能自安裔水邊言)
(衞侯將若此魚)大國滅之將亡闔門塞竇乃自後踰(此皆繇辭)
晉復伐衞衞人出莊公而與晉平衞侯入欲逐石
圃未及而難作公閉門而請弗許踰于北方而隊
折股(終如卜言乃自後踰哀十七年左氏傳)楚右司馬子國之卜
也觀瞻曰如志(子國未為令尹時卜為右司馬得吉兆如其志觀瞻楚開卜大夫觀)
(從之後)故命之(命以為右司馬)及巴師至將卜帥王曰寧如
志何卜焉(寧子國也)使帥師而行敗巴師君子曰惠王
知志(知用其意)夏書曰官占惟能蔽志昆命于元龜(逸書)
(也官占卜筮之官蔽斷也昆後也言當先斷意後用龜也)其是之謂乎志曰聖
人不煩卜筮惠王其有焉(不疑故不卜也已哀十八年左氏傳上卜)
畢萬筮仕於晉遇屯䷂(震下坎上屯)之比䷇(坤下)
(坎上比屯初九變而為比)辛廖占之曰吉(辛廖晉大夫)屯固比入吉
孰大焉其必蕃昌(屯險難所以為堅固比親密所以得入)震為土(震變)
(為坤)率從馬(震為車坤為馬)足居之(震為足)兄長之(震為長男)母覆
之(坤為母)衆歸之(坤為衆)六體不易(初一爻變有此六義不可易也)合
而能固安而能殺公侯之卦也(比合屯固坤安震殺故曰公侯之卦)
公侯之子孫必復其始(畢萬公高之後傳為魏之子孫衆多張本閔元年)
(左氏傳)秦伯伐晉卜徒父筮之吉(徒父秦之掌龜卜者卜人而用)
(筮不能通三易之占故據其所見雜占而言之)涉河侯車敗詰之(秦伯之軍涉河)
(則晉侯車敗也秦伯不解謂敗在已故詰之)對曰乃大吉也三敗必獲
晉君其卦遇蠱䷑(巽下艮上蠱)曰千乘三去三去之
餘獲其雄狐夫狐蠱必其君也(於周易利涉大川往有事也亦秦勝)
(晉之卦也今此所言蓋卜筮書雜辭以狐蠱為君其義欲以喻晉惠公其象未聞)蠱之貞
風也其悔山也(内卦為貞外卦為悔巽為風秦象艮為山晉象)歲云秋矣
我落其實而取其材所以克也(周九月夏之七月孟秋也艮為山山)
(有木今歲已秋風吹落山木之實則材為人所取)實落材亡不敗何待(僖十)
(五年左氏傳)初晉獻公筮嫁伯姬於秦遇歸妹䷵
(兑下震上歸妹)之暌䷥(兑下離上暌歸妹上六變而為暌)史蘇占之曰
不吉(史蘇晉卜筮之史)其繇曰士刲羊亦無衁也女承筐
亦無貺也(周易歸妹上六爻辭也衁血也貺賜也刲羊士之功承筐女之職上六無應所)
(求不獲故下刲無血上承無實不吉之象也離為中女震為長男故稱士女)西鄰責言
不可償也(將嫁女于西而遇不吉之卦故知有責讓之言不可報償)歸妹之暌
猶無相也(歸妹女嫁之卦暌乖離之象故曰無相相助也)震之離亦離之
震(二卦變而氣相通)為雷為火為嬴敗姬(嬴秦姓姬晉姓震為雷離為火)
(火動熾而害其母女嫁反害其家之象故曰為嬴敗姬)車說其輹火焚其旗
不利行師敗于宗丘(輹車下縳也丘猶邑也震為車離為火上六爻在震則無)
(應故車脱輹在離則失位故火焚旗言皆失車火之用也車敗旗焚故不利行師火還害母故敗不)
(出國近在宗邑)歸妹暌孤寇張之弧(此暌上九爻辭也處暌之極故曰暌孤失)
(位孤絶故遇寇難而有弓矢之警皆不吉之象)姪其從姑(震為木離為火火從木生離為)
(震妹於火為姑謂我姪者我謂之姑謂子圉質秦)六年其逋逃歸其國而
棄其家(逋亡也家謂子圉歸懷嬴)明年其死於高梁之墟(惠公死之)
(明年文公入殺懷公于高梁高梁晉地在平陽楊氏縣西南凡筮者用周易則其象可推非此而往)
(則臨時占者或取于象或取于氣或取于時日王相以成其占若盡附會以爻辭則搆虚而不經故)
(略言其歸趣他皆放此)及惠公在秦曰先君若從史蘇之占
吾不及此夫韓簡侍曰龜象也筮數也物生而後
有象象而後有滋滋而後有數先君之敗德及可
數乎史蘇是占勿從何益(言龜以象示筮以數告象數相因而生然後有)
(占占所以知吉凶不能變吉凶故先君敗德非筮數所生雖復不從史蘇不能益祸同上)
公子重耳親筮之曰尚有晉國(蓍曰筮尚上也命筮之辭也禮曰某)
(子尚享之)得貞屯悔豫皆八也(内曰貞外曰悔震下坎上屯坤下震上豫得此)
(兩卦震在屯為貞在豫為悔八謂震兩隂爻在貞在悔皆不動故曰皆八謂爻無為也)筮
史占之皆曰不吉(筮史筮人掌以三易辨九筮之名一夏連山二殷歸藏三周易)
(以連山歸藏占此兩卦皆不吉)閉而不通爻無為也(閉壅也震為動動遇坎坎)
(為險阻閉塞不通無所為也)司空季子曰吉是在易皆利建侯
(建立也以周易占之二卦皆吉也屯初九曰利建侯豫大象曰利建侯行師吉)不有晉國
以輔王室安能建侯我命筮曰尚有晉國筮告我
曰利建侯得國之務也吉孰大焉(務猶趨也)震車也(易坤)
(為大車震為動今云車者車亦動聲象雷其為小車乎)坎水也坤土也屯厚
也豫樂也車班外内順以訓之(車雷也班徧也徧外内者謂屯之内)
(有震豫之外亦有震坤順也豫内為坤屯二與四亦為坤)泉原以資之(資財也屯三至)
(五豫二至四皆有艮象豫三至五皆有坎象艮山坎水水在山上為泉源流而不竭也)土厚
而樂其實不有晉國何以當之(屯豫皆有坤象重坤故厚豫為樂當)
(應也)震雷也車也坎勞也水也衆也(易以坤為衆坎為水水亦衆之)
(類故云)主雷與車(内為主也)而尚水與衆(坎象皆在上故尚水與衆)車
有震武也(震威也東聲軒隆象有威武)衆而順文也(坤為衆為順為文象)
(有文德為衆所歸)文武具厚之至也故曰屯(屯厚也)其繇曰
元亨利貞勿用有攸往利建侯(繇卦辭也亨通也貞正也攸所也往)
(之也小人勿用有所之君子則利建侯行師)主震雷長也故曰元(内為主震)
(為長男為雷雷為諸侯故曰元元善之長也)衆而順嘉也故曰亨(嘉善也衆)
(順服善故曰亨亨嘉之會也)内有震雷故利貞(屯内有震也賈侍中云震以動)
(之利也侯以正國貞也利義之和也貞事之幹也)車上水下必伯(車震也水坎也)
(車動而上威也水動而下順也有威而衆從故必伯也)小事不濟壅也故曰
勿用有攸往(濟成也小事小人之事也壅震動而遇坎坎為險阻故曰勿用有所往)
一夫之行也(一夫一人也易曰震一索而得男故曰一夫又曰震為足故為行也)衆
順而有武威故曰利建侯(覆述上事)坤母也震長男也
母老子彊故曰豫(豫樂也)其繇曰利建侯行師居樂
出威之謂也(居樂母在内也出威震在外也居樂故利建侯出威故利行師)是二
者得國之卦也(二者屯豫也)董因迎公於河(董因晉大夫)公
問焉曰吾其濟乎對之臣筮之得泰之八(乾下坤上泰遇)
(秦無動爻筮為侯泰三至五震為侯隂爻不動其數皆八故得泰之八與貞屯悔豫皆八義同)曰
是謂天地配享小往大來(陽下隂升故曰配享小喻子圉大喻文公隂在)
(外為小往陽在内為大來)今及之矣何不濟之有(晉語)晉成公
之歸也晉筮之(成公晉文之庶子成公黑臀也歸者自周歸于晉趙穿殺靈公趙盾)
(逆公子黑臀于周而立之蓍曰筮筮立成公)遇乾之否曰配而不終君
三出焉(乾上乾下乾坤下乾上否乾初九九二九三變而之否也乾天也君也故曰配配先)
(君也不終子孫不終為君也乾下變為坤坤地也臣也天地不交曰否變有臣象三爻故三世而終)
(上有乾乾天子也五亦天子五體不變因天子國也三爻有三變故君三出于國周語)晉
楚遇於鄢陵公筮之史曰吉其卦遇復䷗(震下坤上)
(復無變)曰南國䠞射其元王中厥目(此卜者辭也復陽長之卦陽氣)
(起子南行推隂故曰南國䠞也南國勢䠞則離受其咎離為諸侯又為目陽氣激南飛矢之象故曰)
(射其元王中厥目)國䠞王傷不敗何待(成十六年左氏傳)穆姜
薨於東宮(大子宮也穆姜淫僑如欲廢成公故徙居東宮事在成十六年)始往而
筮之遇艮之八䷳(艮下艮上艮周禮大卜掌三易然則雜用連山歸藏周易)
(二易皆以七八為占故言遇艮之八)史曰是謂艮之随䷐(震下兑上随史)
(疑占易遇八為不利故更以周易占變爻得随卦而論之)随其出也(史謂随非閉固之卦)
君必速出姜曰亡(亡猶無也)是於周易曰随元亨利貞
無咎(易筮皆以變者占遇一爻變義異則論彖故姜亦以彖為占也史據周易故指言周易以)
(折之)元體之長也亨嘉之會也利義之和也貞事之
幹也體仁足以長人嘉德足以合禮利物足以和
義貞固足以幹事然固不可誣也是以雖随無咎
(言不誣四德乃遇随無咎明無四德者則為淫而相随非吉事)今我婦人而與於
亂固在下位(婦人卑於丈夫)而有不仁不可謂元不靖國
家不可謂亨作而害身不可謂利棄位而姣(姣淫之别)
(名)不可謂貞有四德者随而無咎我皆無之豈随
也哉我則取惡能無咎乎必死於此弗得出矣(傳言)
(穆姜辯而不德襄九年左氏傳)齊棠公之妻東郭偃之姊也
棠公死崔武子弔焉見棠姜而美之使偃取之(為已)
(取也)武子筮之遇困䷮(坎下兑上困)之大過䷛(巽下兑上)
(大過困六三變為大過)史皆曰吉(阿崔子)示陳文子文子曰夫
從風(坎為中男故曰夫變而為巽故曰從風)風隕妻不可娶也(風能隕落)
(物者變而隕落故曰妻不可娶)且其繇曰困于石據于蒺藜入于
其宮不見其妻凶(困六三爻辭)困于石往不濟也(故為險為)
(水水之險者石不可以動)據于蒺藜所恃傷也(坎為險兑為澤澤之生物而險)
(者蒺藜恃之則傷)入于其宮不見其妻凶無所歸也(易曰非所)
(困而困名必辱非所據而據自必危既辱且危死其將至妻其可得見耶今卜昏而遇此卦六三失)
(位無應則喪其妻失其所歸也)崔子曰嫠也何害先夫當之矣(寡婦)
(曰嫠言棠公已當此凶)遂取之(襄二十五年左氏傳)穆子之生也莊
叔以周易筮之(莊叔穆子父得臣也)遇明夷䷣(離下坤上明夷)之
謙䷎(艮下坤上謙明夷初九變為謙)以示卜楚丘(楚丘卜人姓名)曰是
將行(行出奔)而歸為子祀(奉祭祀)以讒人入其名曰牛
卒以餒死明夷日也(離為明夷傷也日明傷)日之數十(甲至癸)
故有十時亦當十位自王已下其二為公其三為
卿(日中當土食時當公平旦為卿雞鳴為士夜半為皂人定為輿黃昏為隸日入為僚晡時為僕)
(日昳為臺隅中日出闕不在第尊王公曠其位)日上其中(日中盛明故以當王)食日
為二(公位)旦日為三(卿位)明夷之謙明而未融其當旦
乎(融朗也離在坤下日在地中之象又變為謙謙道卑退故曰明而未融日明未融故曰其當旦)
(乎)故曰為子祀(莊叔卿也卜豹為卿故知為子祀)日之謙當鳥故
曰明夷于飛(離為日為鳥離變為謙日光不足故當鳥鳥飛行故曰于飛)明而
未融故曰垂其翼(於日為未融於鳥為垂翼)象日之動故曰君
子于行(明夷初九得位有應君子象也在明傷之世居謙下之位故將辟難而行)當三
在旦故曰三日不食(旦位在三又非食時故曰三日不食)離火也艮
山也離為火火焚山山敗(離艮合體故)於人為言(艮為言)
敗言為讒(為離所焚故言敗)故曰有攸往主人有言言必
讒也(離變為艮故言有所往往而見焚故主人有言言而見敗故必讒言)純離為牛
(易離上離下離畜牝牛吉故言純離為牛)世亂讒勝勝將適離故曰其
名曰牛(離焚山則離勝譬世亂則讒勝山焚則離獨存故知名牛也豎牛非牝牛故不吉)
謙不足飛不翔(謙道冲退故飛不遠翔)垂不峻翼不廣(峻高也翼)
(垂下故不能廣遠)故曰其為子後乎(不遠翔故知不遠去)吾子亞卿
也抑少不終(旦日正卿之位莊叔父子世為亞卿位不足以終盡卦體蓋引而致之)
(昭五年左氏傳)衛襄公夫人姜氏無子嬖人婤姶生孟
縶孔成子夢康叔謂已立元(成子衛卿孔達之孫烝鉏也元孟縶弟夢)
(時元未生)余使羈之孫圉與史苟相之(羈烝鉏子苟史朝子)史朝
亦夢康叔謂已余將命而子苟與孔烝鉏之曾孫
圉相元史朝見成子告之夢夢協(協合也)婤姶生子
曰元孟縶之足不良弱行(跛也)孔成子以周易筮之
曰元尚享衛國主其社稷(令蓍辭)遇屯䷂(震下坎上屯)
又曰余尚立縶尚克嘉之(嘉善也)遇屯䷂之比
䷇(坤下坎上比屯初九爻變)以示史朝史朝曰元亨又何疑焉
(周易曰屯元亨)成子曰非長之謂乎(言屯之元亨謂年長非謂名元)對曰
康叔名之可謂長矣(善之長也)孟非人也將不列於宗
不可謂長(足跛非全人不可列為宗主)且其繇曰利建侯(繇卦辭)
嗣吉何建建非嗣也(嗣子有常位故無所卜又無所建今以位不定卜嗣得吉)
(則當從吉而建之也)二卦皆云(謂再得屯卦皆有建侯之文)子其建之康
叔命之二卦告之筮襲於夢武王所用也弗從何
為(外傳曰大誓曰朕夢協朕卜襲于休祥戎商必克此武王辭)弱足者居(跛則偏倚)
(居其家不能行)侯主社稷臨祭祀奉民人事鬼神從會朝
又焉得居各以所利不亦可乎(孟跛利居元吉利建)故孔成
子立靈公(昭七年左氏傳)南蒯將叛枚筮之(不指其事汎卜吉凶)
遇坤䷁(坤下坤上坤)之比䷇(坤下坎上比坤六五爻變)曰黃裳
元吉(坤六五爻辭)以為大吉也示子服惠伯曰即欲有
事何如惠伯曰吾嘗學此矣忠信之事則可不然
必敗外彊内温忠也(坎險故彊坤順故温彊而能温所以為忠)和以率
貞信也(水和而土安正和正信之本也)故曰黃裳元吉黃中之色
也裳下之飾也元善之長也中不忠不得其色(言非)
(黃)下不共不得其飾(不為裳)事不善不得其極(失中德)
外内倡和為忠(不相違也)率事以信為共(率猶行也)供養三
德為善(三德謂正直剛克柔克也)非此三者弗當(非忠信善不當此卦)且
夫易不可以占險將何事也且可飾乎(夫易猶此易謂黃裳)
(元吉之卦問其何事欲令從下之師)中美能黃上姜為元下美則裳
參成可筮(參美盡備吉可如筮)猶有闕也筮雖吉未也(有闕謂不)
(參成傳昭十二年左氏已上筮)
大衍之數五十其用四十有九分而為二以象兩掛一
以象三揲之以四以象四時歸奇于扐以象閏故再扐
而後掛四營而成易十有八變而成卦八卦而小成(詳見)
(下)
右筮法天一地二天三地四天五地六天七地
八天九地十(此簡本在第十章之首程子曰宜在此今從之此言天地之數陽奇陰偶)
(即所謂河圖者也其位一六居下二七居上三八居左四九居右五十居中就此章而言之則中五)
(為衍母次十為衍子次一二三四為四象之位次六七八九為四象之數二老位于西北二少位于)
(東南其數則各以其類交錯於外也)天數五地數五五位相得而各
有合天數二十有五地數三十凡天地之數五十
有五此所以成變化而行鬼神也(此簡本在大衍之後今按宜在)
(此天數五者一三五七九皆奇也地數五者二四六八十皆耦也相得謂一與二三與四五與六七)
(與八九與十各以奇耦為類而自相得有合謂一與六二與七三與八四與九五與十皆兩相合二)
(十有五者五奇之積也三十者五耦之積也變化謂一變生水而六化成之二化生火而七變成之)
(三變生水而八化成之四化生金而九變成之五變生土而十化成之鬼神謂凡奇耦生成之屈伸)
(往來者)大衍之數五十其用四十有九分而為二以
象兩掛一以象三揲之以四以象四時歸奇于扐
以象閏五歲再閏故再扐而後掛(大衍之數五十蓋以河圖中宮)
(天五乘地十而得之至用以筮則又止用四十有九蓋皆出於理勢之自然而非人之知力所能損)
(益也兩謂天地也掛懸其一于左手小指之間也三三才也揲閒而數之也奇所揲四數之餘也扐)
(勒于左手中三指之兩間也閏積月之餘日而成月者也五歲之間再積日而再成月故五歲之中)
(凡有再閏然後别起積分如一掛之後左右各一揲而一扐故五者之中凡有再扐然後别起一掛)
(也)乾之策二百一十有六坤之策百四十有四凡
三百有六十當期之日(凡此策數生于四象蓋河圖四面太陽居一而連九)
(少陰居二而連八少陽居三而連七太隂居四而連六揲蓍之法則通計三變之餘去其初掛之一)
(凡四為奇凡八為耦奇圓圍三耦方圍四三用其全四用其半積而數之則為六七八九而第三變)
(揲數策數亦皆符會蓋餘三奇則九而其揲亦九策亦四九三十六是為居一之大陽餘二奇一耦)
(則八而其揲亦八策亦四八三十二是為居二之少隂二耦一奇則七而其揲亦七策亦四七二十)
(八是為居三之少陽三耦則六而其揲亦六策亦四六二十四是為居四之老隂是其變化往來進)
(退離合之妙皆出自然非人之所能為也少隂退而未極乎虚少陽進而未極乎盈故此獨以老陽)
(老隂計乾坤六爻之策數餘可推而知也期周一歲也凡三百六十五日四分日之一此特舉成數)
(而槩言之)二篇之策萬有一千五百二十當萬物之數
也(二篇謂上下經凡陽爻百九十二得六千百九一十二策隂爻百九十二得四千六百八策合)
(之得此數)是故四營而成易十有八變而成卦(四營謂分二掛)
(一揲四歸奇也易變易也謂一變也三變成爻十八變則成六爻也)八卦而小成(謂九)
(變而成三畫得内卦也)引而伸之觸類而長之天下之能事
畢矣(謂已成六爻而視其爻之變與不變以為動靜則一卦可變而為六十四以定吉凶凡四)
(千九十六卦也)顯道神德行是故可與酬酢可與佑神矣
(道因辭顯行以數神酬酢謂應對祐神謂助神化之功)子曰知變化之道者
其知神之所為手(變化之道即上文數法是也皆非人之所能為故夫子歎之而)
(門人加子曰以别上文也矣此章言天地大衍之數揲蓍求卦之法然亦略意其詳具于大卜筮)
(人之官而今不可考耳其可推者啟蒙備之易繋辭傳)朱子曰大衍之數
五十而蓍一根百莖可當大衍之數者二故揲蓍
之法取五十莖為一握置其一不用以象大極而
其當用之策凡四十有九蓋兩儀體具而未分之
象也四十有九蓍信手中分各置一手以象兩儀
而掛右手一策于左手小指之間以象三才遂以
四揲左手之策以象四時而歸其餘數於左手第
四指間以象閏又以四揲右手之策而再歸其餘
數於左手第三指間以象再閏(五歲之象掛一一也揲左二也扐左)
(三也揲右四也扐右五也)是謂一變其掛扐之數不五則九得
五者三所謂奇也(五除掛一即四以四約之為一故為奇即兩儀之陽數也)得
九者一所謂偶也(九除掛一即八以四約之為二故為偶即兩儀之隂數也)一
變之後除前餘數復合其見存之策或四十或四
十四分掛揲歸如前法是謂再變其掛扐者不四
則八得四者二所謂奇也(不去掛一餘同前義)得八者二所
謂偶也(不去掛一餘同前義)再變之後除前兩次餘數復合
其見存之策或四十或三十六或三十二分掛揲
歸如前法是謂三變其掛扐者如再變例三變既
畢乃合三變視其掛扐之奇偶以分所遇隂陽老
少是為一爻三奇為老陽者十有二掛扐之數十
有三除初掛之一為十有二以四約而三分之為
一者三一奇象圓而圍三故三一之中各復有三
而積三三之數則為九過揲之數三十有六以四
約之亦得九焉(掛扐除一四分四十有八而得其一也一其十二而三其四也九之)
(母也過揲之數四分四十八而得其三也三其十二而九其四也九之子也皆徑一而圍三也)即
四象太陽居一含九之數也兩奇一偶以偶為主
為少隂者凡二十有八掛扐之數十有七除初掛
之一為十有六以四約而三分之為一者二為二
者一一奇象圓而用其全故二一之中各復有三
一偶象方而用其半故一二之中復有二焉而積
二三一二之數則為八過揲之數三十有二以四
約之亦得八焉(掛扐除一四其四也自一其十二者而進四也八之母也過揲之數)
(八其四也自三其十二者而退四也八之子也)即四象少隂居二含八之
數也兩偶一奇以奇為主為少陽者凡二十掛扐
之數二十有一除初掛之一為二十以四約而三
分之為二者二為一者一二偶象方而用其半故
二二之中各復有二一奇象圓而用其全故一一一
之中復有三焉而積二二一三之數則為七過揲
之數二十有八以四約之亦得七焉(掛扐除一五其四也自兩)
(其十二者而退四也七之母也過揲之數七其四也自兩其十二者而進四也七之子也)即四
象少陽居三含七之數也三偶為老隂者四掛扐
之數二十有五除初掛之一為二十有四以四約
而三分之為二者三二偶象方而用其半故三二
之中各復有二而積三二之數則為六過揲之數
亦二十有四以四約之亦得六焉(掛扐除一六之母也過揲之數)
(六之子也四分四十有八而各得其二也兩其十二而六其四也皆圍四而用半也)即四象
大隂居四含六之數也一爻已成再合四十九策
復分掛揲歸以成一變每三變而成一爻並如前
法(易學啟蒙)凡卦六爻皆不變則占本卦彖辭而以
内卦為貞外卦為悔(彖辭為卦下之辭孔成子筮立衛公子元遇屯曰利建侯)
(秦伯伐晉筮之遇蠱曰貞風也其悔山也)一爻變則以本卦變爻辭占
(沙隨程氏曰畢萬遇屯之比初九變也蔡墨曰乾之同人九二變也晉文公遇大有之暌九三變也)
(陳敬仲遇觀之否六四變也南蒯遇坤之比六五變也晉獻公遇歸妹之暌上六變也)二爻
變則以本卦二變爻辭占仍以上爻為主(經傳無文今以)
(例推之當如此)三爻變則占本卦及之卦之彖辭而以本
卦為貞之卦為悔前十卦主貞後十卦主悔(凡三爻變)
(者通二十卦皆沙隨程氏曰晉公子重耳筮得國遇貞屯悔豫八蓋初與四五凡三爻變也初與)
(五用九變四用六變其不變者二三上在兩卦皆為八故云皆八而司空季子占之曰皆利建侯)
四爻變則以之卦二不變爻占仍以下爻為主(經傳)
(亦無文今以例推之當如此)五爻變則以之卦不變爻占(穆姜往東)
(宮筮遇艮之八史曰是謂艮之隨蓋五爻皆變惟二得八故不變也法宜以係小子失丈夫為占而)
(史妄引隨之彖辭以對則非也)六爻變則乾坤占二用餘卦占之
卦彖辭(蔡墨曰乾之坤曰見羣龍无首吉是也然羣龍无首即坤之牝馬先迷也坤之利永)
(貞即乾之不言所利也)於是一卦可變六十四卦而四千九
十六卦在其中矣(同上)
大卜掌三夢之法一曰致夢二曰觭夢三曰咸陟(夢者人精)
(神所寤可占者致夢言夢之所至夏后氏作焉咸皆也陟之言得也讀如王德翟人之德言夢之皆得周人作)
(焉杜子春云觭讀為奇偉之奇其字直當為奇玄謂觭讀如諸戎掎之之掎亦得也亦言夢之所得殷人作焉)
其經運十其别九十(運或為緷當為煇是視祲所掌十煇也王者於天日也夜有夢則畫)
(視日旁之氣以占其吉凶凡所占者十煇每煇九變此術今亡)以八命者贊三兆三易
三夢之占(春官)占夢掌其歲時觀天地之會辨隂陽之
氣(其歲時今歲四時也天地之會建厭所處之日辰隂陽之氣休王前後)以日月星辰占
六夢之吉凶(日月星辰謂日月之行及合辰所在春秋昭三十一年十二月辛亥朔日食之是夜)
(也晉趙簡子夢童子倮而轉以歌旦而日食占諸史墨對曰六年及此月也吳其入郢手終亦弗克入郢必以)
(庚辰日月在辰尾庚午之日月始有適火勝金故弗克此以日月星辰占夢者其術則今八會其遺象也用占)
(夢則亡)一曰正夢(無所感動平安自夢)二曰噩夢(杜子春云噩當為驚愕之愕謂驚愕)
(而夢)三曰思夢(覺時所思念之而夢)四曰寤夢(覺時道之而夢)五曰喜夢(喜悦)
(而夢)六曰懼夢(恐懼而夢)季冬聘王夢獻吉夢于王王拜而受
之(聘問也季冬日窮于次月窮于紀星回于天數將幾終於是發幣而問焉若休慶之云爾因獻羣臣之吉)
(夢於王歸美焉詩云牧人乃夢衆維魚矣旐維旟矣此所獻吉夢)乃舍萌于四方以贈
惡夢(杜子春讀萌為明又云其字當為明明謂敺疫也謂歲竟逐疫置四方書亦或為明玄謂舍讀為釋)
(舍萌猶釋菜也古書釋菜釋奠多作舍字萌菜始生也贈送也欲以新善去舊惡同上)
右占夢王曰朕夢協朕卜襲于休祥戎商必克
(襲重也言我之夢協我之卜重有休祥之應知伐商而必勝之也泰誓)乃寢乃興
乃占我夢吉夢維何維熊維羆維虺維蛇(祝其君安其室)
(居夢兆而有祥亦頌禱之辭也)大人占之維熊維羆男子之祥維
虺維蛇女子之祥(大人大卜之屬占夢之官也熊羆陽物在山彊力壯毅男子之)
(祥也虺蛇隂物穴處柔弱隠伏女子之祥也流或曰夢之有占何也曰人之精神與天地隂陽通)
(故晝之所為夜之所夢其善惡吉凶各以類至是以先王建官設屬使之觀天地之會辨隂陽之氣)
(以日月星辰占六夢之吉凶獻吉夢贈惡夢其於天人相與之際察之詳而敬之至矣故曰王前巫)
(而後史宗祝瞽侑皆在左右王中心無為也以守至正小雅斯干)牧人乃夢衆
維魚矣旐維旟矣大人占之衆維魚矣實維豐年
旐維旟矣室家溱溱(占夢之說未詳溱溱衆也或曰衆謂人也旐郊野所建統)
(人少旟州里所建統人多蓋人不如魚之多旐所統不如旟所統之衆故夢人乃是魚則為豐年旐)
(乃是旟則為人衆小雅斯干)
禮書綱目卷七十三
