禮書綱目卷六十六婺源江永撰
學制通禮十五
補
有虞氏養國老於上庠養庶老於下庠夏后氏養國老
於東序養庶老於西序殷人養國老於右學養庶老於
左學周人養國老於東膠養庶老於虞庠虞庠在國之
西郊(皆學名也異者四代相變耳或上西或上東或貴在國或貴在郊上庠右學大學也在西郊下庠左)
(學小學也在國中王宫之東東序東膠亦大學在國中王宫之東西序虞庠亦小學也在西郊膠之言糾也庠)
(之言養也周之小學為有虞氏之庠制是以名庠云其立鄉學亦如之膠或作絿王制)天子設
四學(四學謂周四郊之虞庠也祭義)夏曰校殷曰序周曰庠學則
三代共之(詳見學記)天子命之教然後為學小學在公宫
南之左大學在郊(學所以學士之宫尚書傳曰百里之國二十里之郊七十里之國九里之)
(郊五十里之國三里之郊此小學大學殷之制)天子曰辟廱諸侯曰頖宫(尊卑學異)
(名辟明也廱和也所以明和天下頖之言班也所以班政教也朱子曰辟與璧同廱和也天子之學水旋丘)
(如璧故謂之辟廱頖亦作泮諸侯之學東西南方有水形如半璧以其半於辟廱故曰泮宫詩曰鎬京辟廱記)
(曰泮宫周學也王制)米廩有虞氏之庠也序夏后氏之序也
瞽宗殷學也頖宫周學也(庠序亦學也庠之言詳也於以考禮詳事也魯謂之米廩)
(虞帝上孝今藏粢盛之委焉序次王事也瞽宗樂師瞽矇之所宗也古者有道德者使教焉死則以為樂祖于)
(此祭之頖之言班也于以班政教也明堂位)古之教者家有塾黨有庠術
有序國有學(詳見學記)
右設學學禮曰帝入東學上親而貴仁則親疏
有序而恩相及矣帝入南學上齒而貴信則長幼
有差而民不誣矣帝入西學上賢而貴德則聖智
在位而功不匱矣帝入北學上貴而尊爵則貴賤
有等而下不踰矣(成王年十五亦入諸學觀禮布政四學者東序瞽宗虞庠及四)
(郊之學也春氣温養故上親夏物盛小大殊故上齒秋物成實故貴德冬時物藏於地唯象於天半)
(見也故尚爵)帝入太學承師問道退習而考於太傅太
傅罰其不則而逹其不及(則法也)則德智長而治道
得矣此五學者既成於上則百姓黎民化輯於下
矣(大戴禮)於論鼓鐘於樂辟廱(辟璧通廱澤也辟廱天子之學大射)
(行禮之處也水旋丘如璧以節觀者故曰辟廱大雅靈臺)鎬京辟廱自西
自東自南自北無思不服(鎬京武王所營也張子曰靈臺辟廱文王之學)
(也鎬京辟廱武王之學也至此始為天子之學也此言武王徙居鎬京講學行禮而天下自服也)
(王大雅文有聲)思樂泮水薄采其芹魯侯戾止言觀
其旂(泮水泮宫之水也諸侯之學鄉射之宫謂之泮宫其東西南方有水形如半璧以其半於)
(辟廱故曰泮水而宫亦以名也)既作泮宫淮夷攸服矯矯虎臣在
泮獻馘淑問如臯陶在泮獻囚(矯矯武貌馘所割者之左耳也淑善)
(也問訊囚也囚所虜獲者蓋古者出兵受成於學及其反也釋奠於學而以訊囚告故詩人因魯侯)
(在泮而願其有是功也魯頌泮水)天子立辟雍何所以行禮樂
宣德化也辟者璧也象璧圓又以法天於雍水側
象教化流行也諸侯曰泮宫者半於天子宫也明
尊卑有差所以少也半者象璜也獨南面禮儀之
方有水耳明不得化四方也鄉曰庠里曰序庠者
庠禮義也序者序長幼也(白虎通)鄭人游于鄉校
(鄉之學校)以論執政(論其得失)然明謂子産曰毁鄉校如何
(患人於中謗議國政)子産曰何為夫人朝夕退而游焉以議
執政之善否其所善者吾則行之其所惡者吾則
改之是吾師也若之何毁之(襄三十一年左氏傳)
帝曰䕫命汝典樂教胄子直而温寬而栗剛而無虐簡
而無傲詩言志歌永言聲依永律和聲八音克諧無相
奪倫神人以和(胄長也自天子至卿大夫之適子也栗莊敬也上二無字與毋同凡人直者必)
(不足於温故欲其温寬者必不足於栗故欲其栗所以慮其偏而輔翼之也剛者必至於虐故欲其無虐簡者)
(必至於傲故欲其無傲所以防其過而戒禁之也教胄子者欲其如此而其所以教之之具則又專在於樂如)
(周禮大司樂掌成均之法以教國子弟而孔子亦曰興於詩成於樂蓋所以蕩滌邪穢斟酌飽滿動盪血脉流)
(通精神養其中和之德而救其氣質之偏者也舜典)朴作教刑(夏楚二物學校之刑也)
(同上)使公卿之大子大夫元士之適子十有三年始入
小學見小節焉踐小義焉二十入大學見大節焉踐大
義焉故入小學知父子之道長幼之序入大學知君臣
之義上下之位故為君則君為臣則臣為父則父為子
則子(尚書大傳)師氏以三德教國子一曰至德以為道本
二曰敏德以為行本三曰孝德以知逆惡教三行一曰
孝行以親父母二曰友行以尊賢良三曰順行以事師
長(德行内外之稱在心為德施之為行至德中和之德覆燾持載含容者也孔子曰中庸之為德其至矣乎)
(敏德仁義順時者也說命曰敬孫務時敏厥修乃來孝德尊祖愛親守其所以生者也孝在三德之下三行之)
(上德有廣於孝而行莫尊焉國子公卿大夫之子弟師氏教之而世子亦齒焉學君臣父子長幼之道朱子)
(曰至德者誠意正心端本清原之事道則天人性命之理事物當然之則修身齊家治國平天下之術也敏德)
(者強志力行蓄德廣業之事行則理之所當為日可見之跡也孝德者尊祖愛親不忘其所由生之事知逆惡)
(則以得於己者篤實深固有以真知彼之逆惡而自不忍為者也)居虎門之左司王朝
(虎門路寢門也王日視朝於路寢門外畫虎焉以明勇猛於守宜也司猶察也察王之視朝若有善道可行者)
(則當前以詔王)掌國中失之事以教國子弟(教之者使識舊事也中中禮者也失)
(失禮者也故書中為得杜子春云當為得記君得失若春秋是也)凡國之貴遊子弟學
焉(貴遊子弟王公之子弟遊無官師者地官)保氏養國子以道乃教之
六藝一曰五禮二曰六樂三曰五射四曰五馭五曰六
書六曰九數乃教之六儀一曰祭祀之容二曰賓客之
容三曰朝廷之容四曰喪紀之容五曰軍旅之容六曰
車馬之容(養國子以道者以師氏之德行審諭之而後教之以藝儀也五禮吉凶賓軍嘉也六樂雲)
(門大咸大韶大夏大濩大武也鄭司農云五射白矢參連剡注襄尺井儀也五馭鳴和鸞逐水曲過君表舞交)
(衢逐禽左六書象形會意轉注處事假借諧聲也九數方田粟米差分少廣商功均輸方程贏不足旁要今有)
(重差夕桀句股也玄謂祭祀之容齊齊皇皇賓客之容穆穆皇皇朝廷之容濟濟翔翔喪紀之容纍纍顛顛軍)
(旅之容暨暨詻詻車馬之容匪匪翼翼同上)大司樂掌成均之法以治建
國之學政而合國之子弟焉(鄭司農云均調也樂師主調其音大司樂主受此成)
(事已調之樂玄謂董仲舒云成均五帝之學成均之法者其遺禮可法也國之子弟公卿大夫之子弟當學者)
(謂之國子文王世子曰於成均以及取爵於上尊則周人立此學之宫)凡有道者有德者
使教焉死則以為樂祖祭於瞽宗(道多才藝者德能躬行者若舜命䕫典樂)
(教胄子是也死則以為樂之祖神而祭之鄭司農云瞽樂人樂人所共宗也或曰祭於瞽宗祭於廟中明堂位)
(曰瞽宗殷學也泮宫周學也以此觀之祭於學宫中)以樂德教國子中和祗庸孝
友(中猶忠也和剛柔適也祗敬庸有常也善父母曰孝善兄弟曰友)以樂語教國子興
道諷誦言語(興者以物喻事道讀曰導導者言古以剴今也倍文曰諷以聲節之曰誦發端曰言)
(答述曰語)以樂舞教國子舞雲門大卷大咸大㲈大夏大濩
大武(此周所存六代之樂黃帝曰雲門大卷黃帝能成名萬物以明民共財言其德如雲之所出民得以)
(有族類大咸咸池堯樂也堯能殫均刑法以儀民言其德無所不施大㲈舜樂也言其德能紹堯之道也大夏)
(禹樂也禹治水敷土言其德能大中國也大濩湯樂也湯以寬治民而除其邪言其德能使天下得其所也大)
(武武王樂也武王伐紂以除其害言其德能成武功)樂師掌國學之政以教國
子小舞(謂以年幼少時教之舞内則曰十三舞勺成童舞象二十舞大夏)大胥掌學
士之版以待致諸子(鄭司農云學士謂卿大夫諸子學舞者版籍也今時鄉戸籍世謂之)
(戶版大胥主此籍以待當召聚學舞者卿大夫之諸子則案此籍以召之漢大樂律曰卑者之子不得舞宗廟)
(之酎除吏二千石到六百石及關内侯到五大夫子先取適子高七尺已上年二十到年三十顔色和順身體)
(修治者以為舞人與古用卿大夫子同義)春入學合采合舞(春始以學士入學宫而學之合)
(舞等其進退使應節奏鄭司農云采謂舞者皆持芬香之采或曰古者士見於君以雉為摯見於師以菜為摯)
(菜直謂疏食菜羹之菜月令仲春之月上丁命樂正習舞釋采仲丁又命樂正入學習樂玄謂舍即釋也采讀)
(為菜始入學必釋菜禮先師也菜蘋藻之屬)秋頒樂合聲(春使入學秋頒其才藝所為合聲亦)
(等其曲折使應節奏)小胥掌學士之徵令而比之觵其不敬者
(比猶校也不敬謂慢期不時至也觵罰爵也詩云兕觵其觩)巡舞列而撻其怠慢者
(撻猶抶也抶以荆)扑籥師掌教國子舞羽龡籥(文舞有持羽吹籥者所謂籥舞)
(也文王世子曰秋冬學羽籥詩云左手執籥右手秉翟並春官)凡學世子及學士
必時(四時各有宜學士謂司徒論俊選所升於學者)春夏學干戈秋冬學羽籥
皆於東序(干盾也戈勾子戟也干戈萬舞象武也用動作之時學之籥舞象文也用安静之時學之)
(詩云左手執籥右手秉翟)小樂正學干大胥贊之籥師學戈籥師丞
贊之(四人皆樂官之屬也通職秋冬亦學以羽籥小樂正樂師也周禮樂師掌國學之政教國子小舞大)
(胥掌學士之版春入學舍菜合舞秋頒學合聲籥師掌教國子舞羽吹籥)胥鼓南(南南夷之樂也胥掌)
(以六樂之會正舞位旄人教夷樂則以鼓節之詩云以雅以南以籥不僭)春誦夏弦大師詔
之瞽宗秋學禮執禮者詔之冬讀書典書者詔之禮在
瞽宗書在上庠(誦謂歌樂也弦謂以絲播詩陽用事則學之以聲隂用事則學之以事因時順)
(氣於功易成也立三代之學學書於有虞氏之學典謨之教所興也學舞於夏后氏之學文武中也學禮樂於)
(殷之學功成治定與已同也)凡祭與養老乞言合語之禮皆小樂正
詔之於東序(學以三者之威儀也養老乞言養老人之賢者因從乞善言可行者也合語謂鄉射)
(鄉飲酒大射燕射之屬也鄉射記曰古者於旅也語)大樂正學舞干戚語說命乞
言皆大樂正授數(學以三者之義也戚斧也語說合語之說也數篇數)大司成論
說在東序(論說課其義之深淺才能優劣此云樂正司業父師司成則大司成司徒之屬師氏也師)
(氏掌以美詔王教國子以三德三行及國中失之事也)凡侍坐於大司成者遠近
間三席可以問(間猶容也容三席則得指畫相分别也席之制廣三尺三寸三分則是所謂亟)
(丈也)終則負牆(卻就後席相辟)列事未盡不問(錯尊者之語不敬也文王世子)
樂正崇四術立四教(樂正樂官之長掌國子之教虞書曰䕫命汝典樂教胄子崇高)
(也高尚其術以作教也幼者教之於小學長者教之於大學尚書傳曰年十五始入小學十八入大學)順
先王詩書禮樂以造士(順此四術而教以成是士也)春秋教以禮樂
冬夏教以詩書(春夏陽也詩樂者聲聲亦陽也秋冬隂也書禮者事事亦隂也互言之者皆以)
(其術相成)王大子王子羣后之大子卿大夫元士之適子國
之俊選皆造焉(皆以四術成之王子王之庶子也羣后公及諸侯)凡入學以齒
(皆以長幼受學不用尊卑王制)諸子掌國子之倅掌其禁令與其
教治(故書倅為卒鄭司農云卒讀如物有副倅之倅國子謂諸侯卿大夫士之子也燕義曰古者周天子)
(之官有庶子官與周官諸子職同文玄謂四民之業而士者亦世焉國子者是公卿大夫士之副貳戒令致於)
(大子之事教治修德學道也)凡國之政事國子在遊倅使之修德學
道春合諸學秋合諸射以攷其藝而進退之(遊倅倅之未仕者學)
(大學射射宫也王制曰春秋教以禮樂冬夏教以詩書王大子王子羣后之大子卿大夫元士之適子國之俊)
(選皆造焉夏官)庶子之正於公族者教之以孝弟睦友子
愛明父子之義長幼之序(詳見五宗)都司馬掌都之士庶
子(庶子卿大夫士之子)以國法掌其政學(政謂賦税也學修德學道夏官)比
年入學中年考校一年視離經辨志三年視敬業樂羣
五年視博習親師七年視論學取友謂之小成九年知
類通逹強立而不反謂之大成(詳見學記)將出學小胥大
胥小樂正簡不帥教者以告於大樂正大樂正以告於
王(出學謂九年大成而出也此所簡者謂王太子王子羣后之太子卿大夫元士之適子也大胥小胥皆樂)
(官屬也)王命三公九卿大夫元士皆入學不變王親視學
(亦謂使習禮以化之不變王又親為之臨視重棄賢者子孫此習禮皆於大學也)不變王三日
不舉(去食樂重棄人)屏之遠方西方曰棘東方曰寄終身不齒
(棘當為僰僰之言偪使之偪寄於夷戎不屏於南北謂其大遠王制)
右國學之教
凡始立學者必釋奠于先聖先師及行事必以幣(謂天子命)
(之教始立學宫者也先聖周公若孔子)凡釋奠者必有合也(國無先聖先師則所釋奠)
(者當與隣國合也)有國故則不(若唐虞有䕫伯夷周有周公魯有孔子則各自奠之不合也)
(世文王子)始立學者既興器用幣(興當為釁字之誤也禮樂之器成則釁之)
(又用幣告先聖先師以器成)然後釋菜(告先聖先師以器成有時將用也)不舞不授
器(釋菜禮輕也釋奠則舞舞則授器司馬之屬司兵司戈司盾祭祀授舞者兵也)乃退儐于東
序一獻無介語可也(言乃退者謂得立三代之學者釋菜於虞庠則儐賓於東序魯之學)
(有米廩東序瞽宗也同上)大學始教皮弁祭菜(詳見學記)凡學春
官釋奠于其先師秋冬亦如之(官謂禮樂詩書之官周禮曰凡有道者有德者)
(使教焉死則以為樂祖祭於瞽宗此之謂先師之類也若漢禮有高堂生樂有制氏詩有毛公書有伏生億可)
(以為之也不言夏夏從春可知也釋奠者設薦饌酌奠而已無迎尸以下之事文王世子)大胥
春入學舍采合舞(詳見上章)孟春命樂正入學習舞(為仲春將)
(釋菜)仲春上丁命樂正習舞釋菜(樂正樂官之長也合習舞者順萬物始出地鼓)
(舞也將舞必釋菜於先師以禮之夏小正曰丁亥萬用入學)天子乃帥三公九卿諸
侯大夫親往視之(順時逹物也月令)天子視學大昕鼓徵衆
至然後天子至乃命有司行事興秩節祭先師先聖焉
有司卒事反命始之養也適東序釋奠於先老(詳見嘉禮養老)
出征執有罪反釋奠于學以訊馘告(釋菜奠幣禮先師也訊馘所生)
(獲斷耳者詩曰執訊獲醜又曰在頖獻馘馘或為國王制)大司樂凡有道者有
德者使教焉死則以為樂祖祭於瞽宗(詳見上章)祀先賢
於西學(西學周小學也先賢有道德王所使教國子者祭義)
右釋奠釋菜
放勲曰勞之來之匡之直之輔之翼之使自得之又從
而振德之(放勲本史臣贊堯之辭孟子因以為堯號也德猶惠也堯言勞者勞之來者來之邪者正)
(之枉者直之輔以立之翼以行之使自得其性矣又從而提撕警覺以加惠焉不使其放逸怠惰而或失之蓋)
(命契之辭也孟子)帝曰契百姓不親五品不遜汝作司徒敬
敷五教在寬(親相親睦也五品父子君臣夫婦長幼朋友五者之名位等級也遜順也司徒掌教)
(之官敷布也五教父子有親君臣有義夫婦有别長幼有序朋友有信以五者當然之理而為教令也敬敬其)
(事也聖賢之於事雖無所不敬而此又事之大者故特以敬言之寬裕以待之也蓋五者之理出於人心之本)
(然非有強而後能者自其拘於氣質之偏溺於物欲之蔽始有昧於其理而不相親愛不相遜順者於是因禹)
(之讓又申命契仍為司徒使之敬以敷教而又寬裕以待之使之優柔浸漬以漸而入則其天性之真自然呈)
(露不能自己而無無恥之患矣舜典)大宰以九兩繫邦國之民三曰
師以賢得民四曰儒以道得民(詳見政事上)大夫七十而
致仕老其鄉里大夫為父師士為少師(所謂里庶尹也鄭曰古者仕焉)
(而己者歸教於閭里)耰鉏已藏祈樂已入歲事已畢(祈樂當為新糓)餘子
皆入學年十五始入小學見小節踐小義焉年十八始
入大學見大節踐大義焉(餘子猶衆子也古者適子恒代父而仕也)距冬至
四十五日始出學傅農事(立春學止)上老平明坐於右塾庶
老坐於左塾餘子畢出然後皆歸夕亦如之(上老父師也庶老少)
(師也)餘子皆入父之齒隨行兄之齒雁行朋友不相踰輕
任并重任分頒白者不提擕出入皆如之(尚書大傳公宣十四年)
(羊傳何休注云在邑曰里一里八十戸八家共一巷中里為校室選其耆老有高德者名曰父老十月事訖父)
(老教於校室八歲者學小學十五者學大學)乃立地官司徒使帥其屬而
掌邦教以佐王安擾邦國(教所以親百姓訓五品有虞氏五而周十有二焉擾亦安)
(也言饒衍之)大司徒辨五地之物生山林川澤丘陵墳衍原
隰(詳見制國)因此五物者民之常而施十有二教焉一曰以
祀禮教敬則民不苟二曰以陽禮教讓則民不争三曰
以隂禮教親則民不怨四曰以樂禮教和則民不乖五
曰以儀辨等則民不越六曰以俗教安則民不偷七曰
以刑教中則民不虣八曰以誓教恤則民不怠九曰以
度教節則民知足十曰以世事教能則民不失職十有
一曰以賢制爵則民慎德十有二曰以庸制禄則民興
功(陽禮謂鄉射飲酒之禮也隂禮謂男女之禮婚姻以時則男不曠女不怨儀謂君南面臣北面父坐子伏)
(之屬俗謂土地所生習也偷謂朝不謀夕恤謂災危相憂民有凶患憂之則民不懈怠度謂宫室車服之制世)
(事士農工商之事少而習焉其心安焉因教以能不易其業慎德謂矜其善德勸為善也庸功也爵以顯賢禄)
(以賞功故書儀或為義杜子春讀為儀謂九儀)正月之吉始和布教于邦國都
鄙乃縣教象之法于象魏使萬民觀教象挾日而歛之
乃施教法于邦國都鄙使之各以教其所治民(正月之吉周正)
(月朔日也司徒以布五穀至正歲又書教法而縣焉)令五家為比使之相保五比
為閭使之相受四閭為族使之相葬五族為黨使之相
救五黨為州使之相賙五州為鄉使之相賓(詳政事上)以鄉
三物教萬民而賓興之一曰六德知仁聖義忠和二曰
六行孝友睦婣任恤三曰六藝禮樂射御書數(物猶事也興猶)
(舉也民三事教成鄉大夫舉其賢者能者以飲酒之禮聖賓客之既則獻其書於王矣知明於事仁愛人以及物)
(通而先識義能斷時宜忠言以中心和不剛不柔善於父母為孝善於兄弟為友睦親於九族婣親於外親任)
(信於友道恤振憂貧者禮五禮之義樂六樂之歌舞射五射之法御五御之節書六書之品數九數之計)以
鄉八刑糾萬民一曰不孝之刑二曰不睦之刑三曰不
婣之刑四曰不弟之刑五曰不任之刑六曰不恤之刑
七曰造言之刑八曰亂民之刑(糾猶割察也不弟不敬師長造言訛言惑衆亂)
(民亂名改作執左道以亂政也鄭司農云任謂朋友相任恤謂相憂)以五禮防萬民之偽
而教之中(禮所以節止民之侈偽使其行得中鄭司農云五禮謂吉凶軍賓嘉)以六樂防
萬民之情而教之和(樂所以蕩正民之情思使其心應和也鄭司農云六樂謂雲門咸池)
(大韶大夏大濩大武)小司徒之職掌建邦之教法與其祭祀飲
食喪紀之禁令(詳政事上)鄉師之職各掌其所治鄉之教
而聽其治(聽謂平察之)鄉大夫之職各掌其鄉之政教禁
令正月之吉(謂建子之月一日也)受教法於司徒退而頒之於其
鄉吏使各以教其所治以攷其德行察其道藝(其鄉吏州長以)
(下)州長各掌其州之教治政令之法正月之吉各屬
其州之民而讀法以攷其德行道藝而勸之以糾其過
惡而戒之(屬猶合也聚也因聚衆而勸戒之者欲其善)若以歲時祭祀州社
則屬其民而讀法亦如之春秋以禮會民而射於州序
(序州黨之學也會民而射所以正其志也射義曰射之為言繹也繹者各繹己之志)正歲則讀教
法如初(雖以正月讀之至正歲猶復讀之因此四時之正重申之)黨正各掌其黨
之政令教治及四時之孟月吉日則屬民而讀邦法以
糾戒之(以四孟之月朔日讀法者彌親民者於教亦彌數)春秋祭禜亦如之(禜謂)
(雩禜水旱之神蓋亦為壇位如祭社稷云)國索鬼神而祭祀則以禮屬民而
飲酒於序以正齒位壹命齒於鄉里再命齒於父族三
命而不齒(詳見嘉禮嘉事雜記)凡其黨之祭祀喪紀昏冠飲酒教
其禮事掌其禁戒(其黨之民)正歲屬民讀法而書其德行道
藝(書記之)族師各掌其族之戒令政事月吉則屬民而
讀邦法書其孝弟睦婣有學者(月吉每月朔日也故書上句或無事字杜子春)
(云當為正月吉書亦或為戒令政事月吉則屬民而讀邦法)春秋祭酺亦如之(酺者為人)
(物烖害之神也故書酺或為步杜子春云當為酺玄謂校人職又有冬祭焉步則未知此世所云蝝螟之酺與)
(人鬼之步與蓋亦為壇位如雩禜云族長無飲酒之禮因祭酺而與其民以長幼相獻酬焉)閭胥
凡春秋之祭祀役政喪紀之數聚衆庶既比則讀法書
其敬敏任恤者(祭祀謂州社黨禜族酺也役田役也政若州社黨飲酒也喪紀大喪之事也四)
(者及比皆會聚衆民因以讀法以勅戒之故書既為暨杜子春讀政為征暨為既)凡事掌其比
觵撻罰之事(觵撻者失禮之罰也觵用酒其爵兕角為之撻扑也)比長各掌其
比之治五家相受相和親有辠竒衺則相及(衺猶惡也)司
諫掌糾萬民之德而勸之朋友正其行而強之道藝巡
問而觀察之以時書其德行道藝(朋友相切磋以善道也強猶勸也學記曰)
(強而弗抑則易巡問行問民間也)司救掌萬民之衺惡過失而誅讓
之以禮防禁而救之(衺惡謂侮慢長老語言無忌而未麗于罪者過失亦由衺惡酗醟好)
(訟若抽拔兵器誤以行傷害人麗于罪者誅誅責也古者重刑且責怒之未即罪也並地官)司徒
修六禮以節民性明七教以興民德齊八政以防淫一
道德以同俗養耆老以致孝恤孤獨以逮不足上賢以
崇德簡不肖以絀惡(司徒地官卿掌邦教者逮及也簡差擇也)六禮冠昏
喪祭鄉相見(鄉鄉飲酒鄉射)七教父子兄弟夫婦君臣長幼朋
友賓客八政飲食衣服事為異别度量數制(飲食為上衣服次之)
(事為謂百工技藝也異别五方用器不同也度丈尺也量斗斛也數百十也制布帛幅廣狹也)命鄉
簡不帥教者以告(帥循也不循者謂敖狠不孝弟者司徒使鄉簡擇以告者鄉屬司徒)耆
老皆朝於庠元日習射上宫習鄉上齒大司徒帥國之
俊士與執事焉(將習禮以化之使之觀焉耆老致仕及鄉中老賢者朝猶會也此庠謂鄉學也)
(鄉謂飲酒也鄉禮春秋射國蜡而飲酒養老)不變命國之右鄉簡不帥教者
移之左命國之左鄉簡不帥教者移之右如初禮(中年考校)
(而又不變使轉徙其居覬其見新人有所化也亦復習禮於鄉學使之觀焉)不變移之郊如
初禮(郊鄉界之外者也稍出遠之後中年又為之習禮於郊學)不變移之遂如初禮
(遠郊之外曰遂遂大夫掌之又中年復移之使居遂又為之習禮於遂學)不變屏之遠方終
身不齒(遠方九州之外齒猶錄也並王制)
右鄉學之教
敷納以言明庶以功車服以庸(敷納以言而觀其藴明庶以功而考其成旌能)
(命德以厚其報益稷)鄉大夫三年則大比攷其德行道藝而
興賢者能者鄉老及鄉大夫帥其吏與其衆寡以禮禮
賓之(賢者有德行者能者有道藝者衆寡謂鄉人之善能者無多少也鄭司農云興賢者謂若今舉孝廉興)
(者謂若今舉茂才賓敬也敬所舉賢者能者玄謂變舉言興者謂合衆而尊寵之以鄉飲酒之禮禮而賓之)
厥明鄉老及鄉大夫羣吏獻賢能之書於王王再拜受
之登於天府内史貳之(厥其也其賓之明日也獻猶進也王拜受之重得賢者王上其)
(書於天府天府掌祖廟之寳藏者内史副寫其書者當詔王爵禄之時)退而以鄉射之禮
五物詢衆庶一曰和二曰容三曰主皮四曰和容五曰
興舞(以用也行鄉射之禮而以五物詢於衆庶鄭司農云詢謀也問于衆庶寕復有賢能者和謂閨門之)
(内行也容謂容貌也主皮謂善射射所以觀士也故書舞為無杜子春讀和容為和頌謂能為樂也無讀為舞)
(謂能為六舞玄謂和載六德容包六行庶民無射禮因田獵分禽則有主皮主皮者張皮射之無侯也主皮和)
(容興舞則六藝之射與禮樂與當射之時民必觀焉因詢之也孔子射於矍相之圃蓋觀者如堵墻射至於司)
(馬使子路執弓矢出誓射者又使公罔之裘序點揚觶而語詢衆庶之儀若是乎)此謂使民興
賢出使長之使民興能入使治之(言為政以順民為本也)州長
三年大比則大攷州里以贊鄉大夫廢興(廢興所廢退所興進也)
遂大夫三歲大比則帥其吏而興甿(興甿舉民賢者能者如六鄉之)
(為也)司諫辨其能而可任於國事者(可任於國事任吏職並地官)
命鄉論秀士升之司徒曰選士(移名於司徒也秀士鄉大夫所考有德行道藝)
(者)司徒論選士之秀者而升之學曰俊士(可使習禮者學大學)升
於司徒者不征於鄉升於學者不征於司徒曰造士(不征)
(不給其繇役造成也能習禮則為成士)大樂正論造士之秀者以告於王
而升諸司馬曰進士(移名於司馬司馬夏官卿主邦政者進士可進受爵禄也)司馬
辨論官材(辨其論官其材觀其所長)論進士之賢者以告於王而定
其論(各署其所長)論定然後官之(使之世守)任官然後爵之(命之)位
定然後禄之(王制)大宰以八則治都鄙四曰禄位以馭
其士(鄭司農云士謂學士天官)禮諸侯三年一貢士於天子命
與諸侯輔助為政所以通賢共治示不獨專重民之至
大國舉三人次國舉二人小國舉一人一適謂之好德
再適謂之賢賢三適謂之有功一不適謂之過(謂三年時也)
再不適謂之傲(謂六年時也)三不適謂之誣(謂九年時也尚書大傳)
古者天子之制諸侯歲獻貢士於天子天子試之於射
宫其容體比於禮其節比於樂而中多者得與於祭其
容體不比於禮其節不比於樂而中少者不得與於祭
數與於祭而君有慶數不與於祭而君有讓數有慶而
益地數有讓則削地(詳見射義有宣十一年公羊傳何休注云其秀者移於鄉學鄉學)
(之秀者移於庠序庠序之秀者移於國學學於小學諸侯歲貢小學之秀者於天子學於大學其有秀者命曰)
(造士行同而能偶别之以射然後爵之)司士凡邦國三歲則稽士任而
進退其爵禄(任其所掌治夏令)季春聘名士禮賢者孟春
命大尉贊傑俊遂賢良舉長大行爵出禄必當其位(並詳)
(月令)凡語於郊者(語謂論說於郊學)必取賢歛才焉或以德進
或以事舉或以言揚(大樂正論造士之秀者升諸司馬曰進士謂此矣)曲藝皆
誓之(曲藝為小技能也誓謹也皆使謹習其事)以待又語(又語為後復論說也)三而一
有焉(三說之中有一善則取之以有曲藝不必盡善)乃進其等(進於衆學者)以其序
(又以其藝為次)謂之郊人遠之(俟事官之缺者以待之遠之者不曰俊選曰郊人賤技藝)於
成均以及取爵於上尊也(董仲舒曰五帝名大學曰成均則虞庠近是也天子飲酒)
(於虞庠則郊人亦得酌于上尊以相旅文王世子)
右選舉正月之朝鄉長復事(鄉長鄉大夫也復白也周禮正月之)
(吉鄉大夫受法於司徒退班于鄉吏以考其行)君親問焉曰於子之鄉有
居處好學慈孝於父母聰慧質仁(慧解瞭也質性也)發聞
於鄉里者有則以告有而不以告謂之蔽明其罪
五有司已於事而竣(竣退伏也)公又問焉曰於子之鄉
有拳勇股肱之力秀出於衆者(脛本曰股肱臂也大勇為拳詩云無)
(拳無勇)有則以告有而不以告謂之蔽賢其罪五有
司已於事而竣桓公又問曰於子之鄉有不慈孝
於父母不長弟於鄉里驕躁淫暴不用上令者(上君)
(長也)有則以告有而不以告謂之下比(比阿黨也)其罪五
有司已於事而竣是故鄉長退而修德進賢桓公
親見之遂使役官(役為也)令官長期而書伐(官長長官也期)
(期年也伐功也書其所掌在官有功者也)以告且選其官之賢者而復
用之(復白也)公召而與之語訾相其質(訾量也相視也)足以
比成事(比輔也足以輔其官成其事也)升以為上卿之贊(贊佐也)謂
之三選(三選謂鄉長所進官長所造公所訾相也)國子高子退而修鄉
鄉退而修連連退而修里里退而修軌軌退而修
伍伍退而修家及五屬大夫復事公問之如初五
屬大夫於是退而修屬屬退而修縣縣退而修鄉
鄉退而修卒卒退而修邑邑退而修家是故匹夫
有善可得而舉也匹夫有不善可得而誅也(國語齊語)
禮書綱目卷六十六
