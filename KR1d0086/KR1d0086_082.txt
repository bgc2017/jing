禮書綱目卷八十婺源江永撰
臣禮曲禮六
補
事君有犯而無𨼆(既諫人有問其國政者可以語其得失若齊晏子為晉叔向言之)左
右就養有方(不可侵官)服勤至死方喪三年(方喪資于事父凡此以義為制)
(弓檀)事君者量而後入不入而后量凡乞假于人為
人從事者亦然然故上無怨而下遠罪也(量量其事意合成否少)
(儀)為人臣下者有諫而無訕有亡而無疾(亡去也疾惡也)頌
而無讇諫而無驕(頌謂將順其美匡救其惡驕謂恃知而慢也)怠則張而相
之(怠隋也相助也)廢則埽而更之(廢政教壊亂不可因也)謂之社稷之役
(役為也同上)四郊多壘此卿大夫之辱也(辱其謀人之國不能安也壘軍)
(壁也數見侵伐則多壘)地廣大荒而不治此亦士之辱也(辱其親民不能)
(安荒穢也曲禮)
右通論子言之事君先資其言拜自獻其身以成
其信(資謀也獻猶進也言臣事君必先謀定其言乃後親進為君言也)是故君有
責於其臣臣有死于其言故其受禄不誣其受罪
益寡(死其言者竭力於其所言之事死而不負於事不信曰誣)子曰事君大
言入則望大利小言入則望小利(大言可以立大事也小言可以)
(立小事也入謂君受之利禄賞也入或為人)故君子不以小言受大禄
不以大言受小禄(言臣受禄各用其德能也)子曰事君不下
達不尚辭非其人弗自(不下達不以私事自通於君也不尚辭不多出浮華)
(之言也弗自不身與相親)子曰邇臣守和宰正百官大臣慮
四方(邇近也和謂調和君事者也齊景公曰唯據與我和宰冢宰也冢宰正治百官)子
曰事君難進而易退則位有序易進而難退則亂
也(亂謂賢否不别)故君子三揖而進一辭而退以遠亂也
(進難者為主人之擇已也退速者為君子之倦也)子曰事君三違而不
出竟則利禄也人雖曰不要吾弗信也(違猶去也利禄言為)
(貪禄留也臣以道去君至于三而不遂去是貪禄必以其強與君要也)子曰事君
慎始而敬終(輕交易絶君子所恥)子曰事君可貴可賤可
富可貧可生可殺而不可使為亂(亂謂違廢事君之禮)子
曰事君軍旅不辟難朝廷不辭賤(言尚忠且謙也)處其位
而不履其事則亂也(履猶行也)故君使其臣得志則慎
慮而從之否則孰慮而從之終事而退臣之厚也
(使謂使之聘問師役之屬也慎慮而從之者此己志也欲其必有成也否謂非己志也孰慮而從之)
(又計於己利害也終事而退非己志者事成則去也事或為身竝表記)子曰下難
知則君長勞(難知有姦心也)臣儀行不重辭不援其所不
及不煩其所不知則君不勞矣(儀當為義聲之誤也言臣義事君則)
(行也重猶尚也援猶引也引君所不及謂必使其君所行如堯舜也不煩以其所不知謂必使其知)
(慮如聖人也凡告諭人當隨其才以誘之緇衣)子云善則稱君過則
稱已則民作忠(坊記)子路問事君子曰勿欺也而
犯之(犯謂犯顏諫諍難范氏曰犯非子路之所難也而以不欺為故夫子教以先勿欺而後)
(犯也)子曰事君敬其事而後其食(後與後獲之後同食禄也君子)
(之仕也有官守者修其職有言責者盡其忠皆以敬吾之事而已不可先有求禄之心也並論語)
責難於君謂之恭陳善閉邪謂之敬吾君不能
謂之賊(范氏曰人臣以難事責於君使其君為堯舜之君者尊君之大也開陳善道以禁閉)
(君之邪心惟恐其君或陷于有過之地者敬君之至也謂其君不能行善道而不以告者賊害其君)
(之甚也孟子)史黯曰事君者諫過而賞善(諫過匡救其惡賞善)
(將順其美)薦可而替否(薦進也替去也傳曰君所謂可而有否焉臣獻其否以成其可)
(君所謂否而有可焉臣獻其可以去其否)獻能而進賢擇才而薦之朝
夕誦善敗而納之道之以文行之以順勤之以力
致之以死(死其難也)聽則進否則退(國語晉語)召公曰夫
事君者險而不懟(君諸侯也在危險之中不當懟懟謂若晉慶鄭怨惠公愎諫違)
(卜棄而不戰)怨而不怒(怨怨望也怒作氣也)况事王乎(周語)
司士掌擯士者膳其摯(擯士告見初為士者於王也鄭司農云膳其摯者王食其所執)
(羔鴈之摯玄謂膳者入於王之膳人夏官)始見于君執摯至下容彌蹙
(下謂君所也蹙猶促也促恭慤貌也其為恭士大夫一也)庶人見於君不為容進退
走(容謂趨翔)士大夫則奠摯再拜稽首君答壹拜(言君答士大夫一拜)
(則於庶人不答之庶人之摯鶩古文壹作一)若他邦之人則使擯者還其摯
曰寡君使某還摯賓對曰君不有其外臣臣不敢辭再
拜稽首受(士相見禮)
右始見子曰擇日月以見君恐民之不敬也(擇日)
(月以見君謂臣在邑竟者表記)臣見君所以有贄何贄者質
也質己之誠致己之悃愊也王者因臣之心以為
之制差其尊卑以副其意子見父無贄何至親也
見無時故無贄臣之事君以義合也得親供養故
質己之誠副己之意故有贄也(白虎通)孟子曰在
國曰市井之臣在野曰草莽之臣皆謂庶人庶人
不傳質為臣不敢見於諸侯禮也(傳通也質者士執雉庶人執鶩)
(相見以自通者也國内莫非君臣但未仕者與執贄在位之臣不同故不敢見也)
將適公所宿齋戒居外寢沐浴史進象笏書思對命(思所)
(思念將以告君者也對所以對君者也命所受君命也書之於笏為失忘也)既服習容觀玉
聲(玉佩)乃出揖私朝煇如也登車則有光矣(私朝自大夫家之朝也揖)
(其臣乃行玉藻)大夫士出入君門由闑右(臣統於君闑門橛)不踐
閾(閾門限也曲禮)凡有指畫於君前用笏造受命於君前
則書於笏(玉藻)輟朝而顧不有異事必有異慮(心不正志不在)
(君輟猶止也)故輟朝而顧君子謂之固(固謂不達於禮也曲禮)君命
召雖賤人大夫士必自御之(御當為訝訝迎也君雖使賤人來必自出迎之尊君)
(命也春秋傳曰跛者御跛者眇者御眇者皆訝也世人亂之曲禮)凡君召以三節二
節以走一節以趨(節所以明信輔君命也使使召臣急則持二緩則持一周禮曰鎮圭以徵)
(守其餘未聞也今漢使者擁節)在官不俟屨在外不俟車(趨君命也必有執隨授之)
(者官謂朝廷治事處也玉藻)
右朝君朝與下大夫言侃侃如也與上大夫言
誾誾如也(此君未視朝時也王制諸侯上大夫卿下大夫五人許氏說文侃侃剛直也誾)
(誾和悦而諍也)君在踧踖如也與與如也(君在視朝也踧踖恭敬不寧之)
(貌與與威儀中適之貌張子曰與與不忘向君也亦通此一節記孔子在朝廷事上接下之不同)
(也)入公門鞠躬如也如不容(鞠躬曲身也公門高大而若不容敬)
(之至也)立不中門行不履閾(中門中於門也謂當棖闑之間君出入處也閾)
(門限也禮士大夫出入君門由闑右不踐閾謝氏曰立中門則當尊行履閾則不恪)過位色
勃如也足躩如也其言似不足者(位君之虚位謂門屏之間人君)
(宁立之處所謂宁也君雖不在過之必敬不敢以虚位而慢之也言似不足不敢肆也)攝齊
升堂鞠躬如也屏氣似不息者(攝摳也齊衣下縫也禮將升堂兩手)
(摳衣使去地尺恐躡之而傾跌失容也屏藏也息鼻息出入者也近至尊氣容肅也)出降一
等逞顏色怡怡如也沒階趨翼如也復其位踧踖
如也(等階之級也逞放也漸遠所尊舒氣解顔怡怡和悦也沒階下盡階也趨走就位也復位)
(踧踖敬之餘也之此一節記孔子在朝容)吉月必朝服而朝(吉月月朔)
(也孔子在魯致仕時如此)君命召不俟駕行矣(急趨君命行出而駕車隨)
(之)子曰拜下禮也今拜乎上泰也雖違衆吾從
下(臣與君行禮當拜於堂下君辭之乃升成拜泰驕慢也)子曰事君盡禮
人以為諂也(黃氏曰孔子於事君之禮非有所加也如是而後盡爾時人不能反以為)
(諂故孔子言之以明禮之當然也竝論語)晉靈公不君趙宣子驟
諫公患之使鉏麑賊之(鉏麑晉力士)晨往寢門闢矣盛
服將朝尚早坐而假寐(不解衣冠而睡)麑退嘆而言曰不
忘恭敬民之主也賊民之主不忠棄君之命不信
有一於此不如死也觸槐而死(槐趙盾庭樹傳宣二年左氏)
凡侍於君紳垂足如履齊頤霤垂拱視下而聽上視帶
以及祫聽鄉任左(紳垂則磬折也齊裳下緝也祫交領也玉藻)贊幣自左
詔辭自右(自由也謂為君授幣為君傳命也立者尊右少儀)凡燕見于君必
辨君之南面若不得則正方不疑君(辯猶正也君南面則臣見正北面君)
(或時不然當正東面若正西面不得疑君所處邪鄉之此謂特見圖事非立賓主之燕也疑度之)君在
堂升見無方階辯君所在(升見升堂見于君也君近東則升東階君近西則升西階)
(見士相禮)侍坐則必退席不退則必引而去君之黨(引郤)
(也黨鄉之細者退謂旁側也辟君之親黨也玉藻)君命大夫與士肄(肄習也君有命)
(大夫則與士展習其事謂欲有所𤼵為也)在官言官在府言府在庫言庫在
朝言朝(唯君命所在就展習之也官謂版圖文書之處府謂寶藏貨賄之處也庫謂車馬兵甲之處也)
(朝謂君臣謀政事之處也)朝言不及犬馬(非公議也)在朝言禮問禮對以
禮(於朝廷言無所不用禮曲禮)君前臣名(詳見曲禮言語)士於君所言
大夫沒矣則稱諡若字名士(同上)君所無私諱(同上)過
而舉君之諱則起(舉猶言也起立若失言而變自新)與君之諱同則稱
字(謂諸臣之名也雜記)若賜之食而君客之則命之祭然後
祭(雖見賓客猶不敢備禮也侍食則正不祭)先飯辯嘗羞飲而俟(俟君食而後食也君)
(將食臣先嘗之忠孝也)若有嘗羞者則俟君之食然後食飯飲而
俟(不祭俟食不敢備禮也不嘗羞膳宰存也飯飲利將食也)君命之羞羞近者(辟貪味也)
命之品嘗之然後惟所欲(必先徧嘗之)凡嘗遠食必順近食
(從近始也)君未覆手不敢飱(覆手以循咡已食也飱勸食也)君既食又飯飱
(不敢先君飽)飯飱者三飯也(臣勸君食如是可也)君既徹執飯與醬乃
出授從者(食于尊者之前當親徹也)君若賜之爵則越席再拜稽首
受登席祭之飲卒爵而俟君卒爵然後授虚爵(不敢先君盡爵)
君子之飲酒也受一爵而色洒如也(洒如肅敬貌洒或為察)二爵
而言言斯(言言和敬貌斯猶耳也)禮已三爵而油油(油油說敬貌)以退
(禮飲過三爵則敬殺可以去矣)退則坐取屨𨼆辟而后屨坐左納右坐
右納左(𨼆辟俛逡巡而退著屨也玉藻)若君賜之食則君祭先飯
徧嘗膳飲而俟君命之食然後食(君祭先飯食其祭食臣先飯示為君嘗食)
(也此謂君與之禮食膳謂進庶羞既嘗庶羞則飲俟君之徧嘗也今云呫嘗膳)若有將食者則
俟君之食然後食(將食猶進食謂膳宰也膳宰進食則臣不嘗食周禮膳夫授祭品嘗食王)
(乃食)若君賜之爵則下席再拜稽首受爵升席祭卒爵而
俟君卒爵然後授虚爵(受爵者於尊所至於授爵坐授人耳必俟君卒爵者若欲其釂)
(然也今文曰若賜之爵無君也)退坐取屨𨼆辟而后屨君為之興則曰
君無為興臣不敢辭君若降送之則不敢顧辭遂出(謂君)
(若食之飲之而退也𨼆辟俛而逡巡興起也辭君興而不敢辭其降于已大崇不敢當也)大夫則辭
退下比及門三辭(下亦降也士相見禮)賜果於君前其有核
者懷其核(嫌棄尊者物也木實曰果)御食于君君賜餘器之溉者不
寫其餘皆寫(重汙辱君之器也溉謂陶梓之器不溉謂萑竹之器也寫者傳已器中乃食之也勸)
(侑曰御曲禮)凡獻于君大夫使宰士親皆再拜稽首送之
(敬也)膳於君有葷桃茢於大夫去茢於士去葷皆造于膳
宰(膳美食也葷桃茢辟凶邪也大夫用葷桃士桃而已葷薑及辛菜也茢菼帚也造於膳宰既致命而授之)
(葷或作焄)大夫不親拜為君之答已也(不敢變動至尊)凡於尊者
有獻而弗敢以聞(此謂獻辭也少儀曰君將適他臣若致金玉貨貝于君則曰致馬資于有)
(司是其類也玉藻)君將適他臣如致金玉貨貝於君則曰致
馬資于有司(適他行朝會也資猶用也少儀)士有獻於國君他日
君問之曰安取彼再拜稽首而后對(起敬也曲禮)君賜車
馬乘以拜賜衣服服以拜(敬君惠也)賜君未有命弗敢即乘
服也(謂卿大夫受賜于天子者歸必致于其君君有命乃服之)君賜稽首據掌致諸
地(致首于地據掌以左手覆按右手也)酒肉之賜弗再拜(輕也受重賜者拜受又拜于其)
(室也)大夫拜賜而退士待諾而退又拜弗答拜(小臣受大夫之)
(拜復以入告大夫拜便辟也並玉藻)大夫有獻弗親君有賜不面拜
為君之答已也(不面拜于外告小臣小臣受以入也小臣掌三公及孤卿之復逆也郊特牲)
有慶非君賜不賀(唯君賜為榮也玉藻)君有疾飲藥臣先
嘗之(嘗度其所堪曲禮)
右侍坐侍食獻賜侍疾君賜食必正席先嘗之
君賜腥必熟而薦之君賜生必畜之(食恐或餕餘故不以祭正)
(席先嘗如對君也言先嘗則餘當以頒賜矣腥生肉熟而薦之祖考榮君賜也畜之者仁君之惠無)
(故不敢殺也)侍食於君君祭先飯(周禮王日一舉膳夫授祭品嘗食王乃食)
(君侍食者君祭則已不祭而先飯若為君嘗食然不敢當客禮也論語)孔子侍坐
於哀公賜之桃與黍焉哀公曰請用孔子先食黍
而後食桃左右皆掩口而笑公曰黍者所以雪夫
桃非為食之也孔子對曰丘知之矣然夫黍者五
穀之長郊禮宗廟以為上盛果屬有六而桃為下
祭祀不用不登郊廟丘聞之君子以賤雪貴不聞
以貴雪賤今以五穀之長雪果之下者是從上雪
下臣以為妨于教害于義故不敢(家語)晏子聘於
楚楚王進橘置削晏子不削而并食之楚王曰橘
當去剖晏子對曰臣聞之賜人主前者瓜桃不削
橘柚不剖今臣無教臣不敢剖臣非不知也(說苑)
凡為君使者已受命君言不宿於家(急君使也言謂有故所問也聘禮曰)
(若有言則以束帛如享禮)君言至則主人出拜君言之辱使者歸則
必拜送于門外(敬君命也此謂國君問事於其臣)若使人於君所則必
朝服而命之使者反則必下堂而受命(此臣有所告請於其君曲禮)
凡自稱于君士大夫則曰下臣宅者在邦則曰市井
之臣在野則曰草茅之臣庶人則曰刺草之臣他國之
人則曰外臣(宅者謂致仕者去官而居宅或在國中或在野周禮載師之職以宅田任近郊之地)
(刺猶剗除也今文宅或為託古文茅作苗士相見禮)振書端書於君前有誅
倒筴側龜於君前有誅(臣不豫事不敬也振去塵也端正也倒顛倒也側反側也皆謂)
(甫省視之)龜筴几杖席蓋重素袗絺綌不入公門(龜筴嫌問國家吉凶)
(凡杖嫌自長老席蓋載喪車也雜記曰士輤葦席以為屋蒲席以為裳帷重素衣裳皆素喪服也袗單也孔子)
(曰當暑袗絺綌必表而出之為其形䙝)苞屨扱祍厭冠不入公門(此皆凶服也苞)
(藨也齊衰藨蒯之菲也問喪曰親始死扱上祍厭猶伏也喪冠厭伏苞或為菲)書方衰凶器不
以告不入公門(此謂喪在内不得不入當先告君耳方板也士喪禮下篇曰書賵於方若九若)
(七若五凶器明器也)大夫私行出疆必請反必有獻士私行出
疆必請反必告(臣不敢自專也私行謂以已事也士言告者不必有其獻也告反而已)君
勞之則拜問其行拜而后對(亦起敬也問行謂道中無恙及所經過)執
天子之器則上衡(謂高於心彌敬也此衡謂與心平)國君則平衡大夫
則綏之士則提之(綏讀曰妥妥之謂下於心)執主器執輕如不克
(重慎之也主君也克勝也)執主器操幣圭璧則尚左手行不舉足車
輪曳踵(重慎也尚左手尊左也車輪謂行不絶地)立則磬折垂佩主佩倚則
臣佩垂主佩垂則臣佩委(君臣俛仰之節倚謂附于身小俛則垂大俛則委于地)
大夫士下公門式路馬乘路馬必朝服載鞭策不敢
授綏左必式步路馬必中道以足蹙路馬芻有誅齒路
馬有誅(皆廣敬也路馬君之馬載鞭策不敢執也齒欲年也誅罰也竝曲禮)祥車曠
左(空神位也祥車葬之乘車)乘君之乘車不敢曠左左必式(君存惡空其位)
(上同)乘貳車則式佐車則否(貳車佐車皆副車也朝祀之副曰貳戎獵之副)
(曰佐魯莊公敗于乾時公喪戎路乘傳而歸)有貳車者之乘馬服車不齒(尊有)
(爵之物廣敬也服車所乘車也車有新舊)觀君子之衣服服劒乘馬弗賈(平尊)
(者之物非敬也少儀)卿非君命不越竟(莊二十七年左氏傳)為人臣
者無外交不敢貳君也(詳見賓禮諸侯相朝)
右恭敬君召使擯色勃如也足躩如也(擯主國之君所)
(使出接賓者勃變色貌躩盤辟貌皆敬君命故也)揖所與立左右手衣前
後䄡如也(所與立謂同為擯者也擯用命數之半如上公九命則用五人以次傳命揖左)
(人則左其手揖右人則右其手䄡整貌)趨進翼如也(疾趨而進張拱端好如鳥舒翼)
賓退必復命曰賓不顧矣(紓君敬也擯此一節記孔子為君相之容)
疾君視之東首加朝服拖紳(東首以受生氣也病臥不能著衣束)
(帶又不可以䙝服見君故加朝服於身又引大帶於上也並論語)衞靈公與夫
人夜坐聞車聲轔轔至闕而止過闕復有聲公問
夫人曰知此為誰夫人曰此蘧伯玉也公曰何以
知之夫人曰妾聞禮下公門式路馬所以廣敬也
夫忠臣與孝子不為昭昭信節不為冥冥惰行蘧
伯玉衞之賢大夫也仁而有智敬于事上此其人
必不以闇昧廢禮是以知之公使人視之果伯玉
也(列女傳)聘弓鍭矢不出竟場束脩之肉不行竟
中有至尊者不貳之也(詳見賓禮諸侯相朝)
為人臣之禮不顯諫(為奪美也顯明也謂明言其君惡不幾微)三諫而不聽
則逃之(逃去也君臣有義則合無義則離曲禮)事君有犯而無𨼆(詳見首章)
右諫諍子曰事君遠而諫則讇也近而不諫則
尸利也(尸謂不知人事無辭讓也)子曰事君欲諫不欲陳(陳謂)
(言其過于外也並表記)孔子曰忠臣之諫君有五義焉一
曰譎諫二曰戇諫三曰降諫四曰直諫五曰諷諫
唯度主以行之吾從其諷諫乎(家語公按莊二十四年羊傳何休)
(註云諫有五一曰諷諫二曰順諫三曰直諫四曰爭諫五曰戇諫)齊宣王問卿
孟子曰王何卿之問也王曰卿不同乎曰不同有
貴戚之卿有異姓之卿王曰請問貴戚之卿曰君
有大過則諫反覆之而不聽則易位(大過謂足以亡其國者易)
(位易君之位更立親戚之賢者蓋與君有親親之恩無可去之義以宗廟為重不忍坐視其亡故不)
(得已而至於此也)請問異姓之卿曰君有過則諫反覆之
而不聽則去(君臣義合不合則去行此章言大臣之義親疎不同守經權各有其分)
(貴戚之卿小過非不諫也但必大過而不聽乃可易位異姓之卿大過非不諫也雖小過而不聽已)
(可去矣然三仁貴戚不能行之于紂而霍光異姓乃能行之于昌邑此又委任權力之不同不可以)
(執一論也孟子)臣所以有諫君之義何盡忠納誠也
諍不從得去何以屈尊申卑孤惡君也去曰某質
性頑鈍言愚不任用請退避賢如是君待之以禮
臣待放如不以禮待遂去君待之以禮奈何曰予
熟思夫子言未得其道今子不且留聖王之制無
塞賢之路夫子欲何之則遣大夫送至于郊必三
諫者何以為得君臣之義必待於郊者忠厚之至
冀君覺悟能用之所以必三年何古者臣下有大
喪君三年不呼其門所以復君恩如以言放者臣
為君諱若言有罪放之也臣待於郊君不絶其禄
者示不欲去也道不合耳禄參二與之一留與其
妻長子使終祭宗廟賜之環則反賜之玦則去明
君子重恥也(白虎通)箕子者紂親戚也紂始為象
箸箕子歎曰彼為象箸必為玉桮為玉桮則必思
遠方珍怪之物而御之矣輿馬宫室之漸自此始
不可振也紂為淫泆箕子諫紂不聽而囚之人或
曰可以去矣箕子曰為人臣諫不聽而去是彰君
之惡而自說於民吾不忍為也乃被髮佯狂而為
奴遂𨼆而鼓琴以自悲故傳之曰箕子操王子比
干者亦紂之親戚也見箕子諫不聽而為奴則曰
君有過而不以死爭則百姓何辜乃直言諫紂紂
怒曰吾聞聖人之心有七竅信有諸乎乃遂殺王
子比干刳視其心微子曰父子有骨肉而臣主以
義屬故父有過子三諫不聽則隨而號之人臣三
諫不聽則其義可以去矣於是遂行孔子曰殷有
三仁焉(史記微子世家)晏子曰君所謂可而有否焉臣
獻其否以成其可(獻君之否以成君可)君所謂否而有可焉
臣獻其可以去其否是以政平而不干民無爭心
(昭二十年左氏傳)
大夫士去國祭器不踰竟(此用君禄所作取以出竟恐辱親也)大夫寓祭
器於大夫士寓祭器於士(寓寄也與得用者言寄覬已後還)大夫士去
國踰竟為壇位鄉國而哭素衣素裳素冠徹緣鞮屨素
簚乘髦馬不蚤鬋不祭食不說人以無罪婦人不當御
三月而復服(言以喪禮自處也臣無君猶無天也壇位除地為位也徹猶去也鞮屨無絇之菲也)
(簚覆笭也髦馬不鬄落也蚤讀為爪鬋鬋鬢也不自說於人以無罪嫌惡其君也御接見也三月一時天氣變)
(可以遂去也簚或為幕)君子行禮不求變俗(求猶務也不務變其故俗重本也謂)
(去先祖之國居他國)祭祀之禮居喪之服哭泣之位皆如其國之
故謹修其法而審行之(其法謂其先祖之制度若夏殷)去國三世爵禄
有列於朝出入有詔於國(三世自祖至孫踰久可以變故俗而猶不變者爵禄有列)
(於朝謂君不絶其祖祀復立其族若臧紇奔邾立臧為矣詔告也謂與卿大夫吉凶往來相赴告)若兄
弟宗族猶存則反告於宗後(謂無列無詔者反告亦謂吉凶也宗後宗子也)去
國三世爵禄無列於朝出入無詔於國唯興之日從新
國之法(以故國與已無恩興謂起為卿大夫並曲禮)
右去國孔子之去齊接淅而行去魯曰遲遲吾
行也去父母國之道也(接猶承也淅漬米水也漬米將炊而欲去之速故以)
(手承水)子路去魯謂顏淵曰何以贈我(贈送)曰吾聞
之也去國則哭于墓而后行反其國不哭展墓而
入(無君事主於孝哭哀去也展省視之)謂子路曰何以處我(處猶安也)子
路曰吾聞之也過墓則式過祀則下(居者主於敬檀弓)
子産曰卿違從大夫之位(謂以禮去者降位一等)罪人以其
罪降(罪重則降多)古之制也(昭七年左氏傳)晉放其大夫胥
甲父于衞放之者何猶曰無去是云爾(是是衞)然則
何言爾近正也此其為近正奈何大夫已去三年
待放(古者刑不上大夫蓋以為摘巢毁卵則鳳凰不翔刳胎焚夭則麒麟不至刑之則恐誤刑)
(賢者死者不可復生刑者不可復屬故有罪放之而已所以尊賢者之類也三年者古者疑獄三年)
(而後斷易曰繫用徽墨寘于叢棘三歲不得凶是也自嫌有罪當誅故三年不敢去)君放之
非也(曰無去是非也)大夫待放正也(聽君不去衞正也宣元年公羊傳)
國君去其國止之曰奈何去社稷也大夫曰奈何去宗
廟也士曰奈何去墳墓也(皆臣民殷勤之言)國君死社稷(死其所受)
(於天子也謂見侵伐也春秋傳曰國滅君死之正也)大夫死衆士死制(死其所受於君衆謂)
(君師制謂君教令所使為之曲禮)君子曰謀人之軍師敗則死之謀
人之邦邑危則亡之(利已亡衆非忠也言亡之者雖辟賢非義退檀弓)内亂
不與焉外患弗辟也(謂卿大夫也同僚將為亂已力不能討不與而已至于鄰國為寇則)
(當死之也春秋魯公子友如陳葬原仲傳曰君子辟内難而不辟外難雜記)
右死節武公伐翼殺哀侯(翼晉國都也)止欒共子曰
苟無死(欒共子晉哀侯大夫共叔成也初桓叔為曲沃伯共子之父欒賓傅之故止共子使)
(無死也)吾以子見天子令子為上卿制晉國之政(上卿)
(執政命于天子者也)辭曰臣聞之民生于三事之如一(三君父師)
(也如一服勤至死也)父生之師教之君食之(食謂禄也)非父不生
非食不長非教不知生之族也故壹事之(族類也壹事之)
(事之如一也)唯其所在則致死焉(在君父為君父在師為師)報生以
死報賜以力人之道也(賜惠也以力謂家臣也)臣敢以私利
廢人之道(私利謂不死為上卿)君何以訓矣(無以教為忠也)且君知
成之從也未知其待於曲沃也(君武公也言君知成將死其君為從)
(臣道也故使止臣未知成不死而待君于曲沃之為貳也)從君而貳君焉用之
(貳二心也)遂鬭而死(國語晉語)宋督將弑殤公孔父生而
存則殤公不可得而弑也於是先攻孔父之家(大夫)
(稱家父者字也禮臣死君字之以君得字之知先攻孔父之家)殤公知孔父死已
必死趨而救之皆死焉孔父正色而立於朝則人
莫敢過而致難於其君者孔父可謂義形於色矣
(内有其義而外形見於顏色桓二年公羊傳)宋萬搏閔公絕其脰仇
牧聞君弑趨而至遇之于門手劒而叱之萬臂榝
仇牧碎其首(側手曰榝)齒著于門闔(闔扇)仇牧可謂不畏
彊禦矣(莊十二年公羊傳)晉獻公卒里克丕鄭以三公
子之徒作亂(三公子申生重耳夷吾)初獻公使荀息傅奚齊
公疾召之曰以是藐諸孤(言其幼賤與諸子縣藐)辱在大夫
其若之何(欲屈辱荀息使保護之)稽首而對曰臣竭其股肱
之力加之以忠貞其濟君之靈也不濟則以死繼
之公曰何謂忠貞對曰公家之利知無不為忠也
送往事居耦俱無猜貞也(往死者居生者耦兩也送死事生兩無疑恨所)
(謂正也)及里克將殺奚齊先告荀息曰三怨將作(三公)
(子之徒)秦晉輔之子將何如荀息曰將死之里克曰
無益也荀叔曰吾與先君言矣不可以貳能欲復
言而愛身乎(苟叔荀息也復言言可復也)雖無益也將焉辟之
且人之欲善誰不如我我欲無貳而能謂人已乎
(言不能止里克使不忠于申生等)里克殺奚齊于次(次喪次)荀息將
死之人曰不如立卓子而輔之荀息立公子卓以
葬里克殺公子卓于朝荀息死之(僖九年左氏傳)荀息可
謂不食其言矣(公羊傳)晉懷公命無從亡人(懷公子圉)
(亡人重耳)期期而不至無赦狐突之子毛及偃從重耳
在秦弗召(偃子犯也)懷公執狐突曰子來則免對曰子
之能仕父教之忠古之制也策名委贄貳乃辟也
(名書於所臣之策屈膝而君事之則不可以貳辟罪也)今臣之子名在重耳
有年數矣若又召之教之貳也父教子貳何以事
君刑之不濫君之明也臣之願也淫刑以逞誰則
無罪臣聞命矣乃殺之(僖二十三年左氏傳)楚子圍宋晉
使解揚如宋使無降楚曰晉師悉起將至矣鄭人
囚而獻諸楚楚子厚賂之使反其言(反言晉不救)不許
三而許之登諸樓車使呼宋人而告之(樓車車上望櫓)遂
致其君命楚子將殺之使與之言曰爾既許不穀
而反之何故非我無信汝則棄之速即爾刑對曰
臣聞之君能制命為義臣能承命為信信載義而
行之為利謀不失利以衞社稷民之主也義無二
信(欲為義者不行兩信)信無二命(欲行信者不受二命)君之賂臣不知
命也受命以出有死無霣(霣廢墜也)又可賂乎臣之許
君以成命也(成其君命)死而成命臣之禄也寡君有信
臣(已不廢命)下臣獲考(考成也)死又何求楚子舍之以歸
(宣十五年左氏傳)衞懿公有臣曰宏演遠使未還翟人
攻衞及懿公於滎澤殺之盡食其肉獨捨其肝宏
演至報使於肝畢呼天而啼盡哀而止曰臣請為
襮因自殺先出其腹内懿公之肝(襮表也納公之肝於其腹中故)
(曰臣請為襮也)桓公聞之曰衞之亡也以為無道也今有
臣若此不可不存於是復立衞于楚丘宏演可謂
忠矣殺身出生以徇其君(出去也去生就死以徇從其君)非徒徇
其君也又令衞之宗廟復立祭祀不絶可謂有功
矣(呂氏春秋)樂毅破齊聞畫邑人王蠋賢令軍中環
畫邑三十里無入使人請蠋蠋謝不往燕人曰不
來吾且屠畫邑蠋曰忠臣不事二君烈女不更二
夫齊王不用吾諫故退而耕於野國破君亡吾不
能存而又欲劫之以兵吾與其不義而生不若死
遂經其頸於樹枝自奮絶脰而死(通鑑赧王三十一年)齊
崔杼弑其君光晏子立于崔氏之門外(聞難而來)其人
曰死乎曰獨吾君也乎哉吾死也(言已與衆臣無異)曰行
乎曰吾罪也乎哉吾亡也(自謂無罪)曰歸乎曰君死安
歸(言安可以歸)君民者豈以陵民社稷是主臣君者豈
為其口實社稷是養(言君不徒君民上臣不徒求禄皆為社稷)故君為
社稷死則死之為社稷亡則亡之(謂以公義死亡)若為已
死而為已亡非其私暱誰敢任之(私暱所親愛也非所親暱無為)
(當其禍)且人有君而弑之吾焉得死之而焉得亡之
(言已非正卿見待無異于衆臣故不得死其難也)將庸何歸(將用死亡之義何所歸趣)
門啟而入枕尸股而哭(以公尸枕已股)興三踊而出(襄二十五)
(年左氏傳)
父之讎弗與共戴天(父者子之天殺己之天與共戴天非孝子也行求殺之乃止曲禮)
(餘按君之讎亦猶父也其親之讎詳見通禮刑辟)父之讎辟諸海外君之讎
視父(調人辟詳見刑)
右復讎韓魏趙氏殺智伯分其田趙襄子漆智
伯之頭以為飲器智伯之臣豫讓欲為之報仇乃
詐為刑人挾匕首入襄子宮中塗厠襄子如厠心
動索之獲豫讓左右欲殺之襄子曰智伯死無後
而此人欲為報仇真義士也吾謹避之耳乃舍之
豫讓又漆身為癩吞炭為啞行乞於市其妻不識
也行見其友其友識之為之泣曰以子之才臣事
趙孟必得近幸子乃為所欲為顧不易邪何乃自
苦如此求以報仇不亦愚乎豫讓笑而應之曰不
可既已委質為臣而又求殺之是二心也且為先
知報後知為故君賊新君大亂君臣之義吾弗為
之矣凡吾所以為此者所以明君臣之義雖難不
避也襄子出豫讓伏於橋下襄子至橋馬驚索之
得豫讓遂殺之(史記通鑑)王孫賈事齊閔王王出走
賈失王之處其母曰女朝去而晚來則吾倚門而
望女莫出不還則吾倚閭而望女今欲王王出走
女不知其處女尚何歸王孫賈乃入市中曰淖齒
亂齊國殺閔王欲與我誅齒者袒右市人從之者
四百人與誅淖齒刺而殺之(通鑑赧王三十二年)
禮書綱目卷八十
