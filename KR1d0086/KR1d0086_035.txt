禮書綱目卷三十三婺源江永撰
災變禮凶禮十七
補
膳夫大喪則不舉大荒則不舉大札則不舉天地有災
則不舉邦有大故則不舉(大荒凶年大札疫癘天災日月晦食地災崩動大故寇戎)
(之事鄭司農云大故刑殺也春秋傳曰司寇行戮君為之不舉天官)司服大札大荒
大災素服(大荒饑饉也大災水火為害君臣素服縞冠若晉伯宗哭梁山之崩)大司樂
凡日月食四鎮五嶽崩大傀異烖諸侯薨令去樂(四鎮山之)
(重大者謂揚州之會稽青州之沂山幽州之醫無閭冀州之霍山五嶽岱在兖州衡在豫州嶽在雍州恒在并)
(州傀猶怪也大怪異烖謂天地竒變若星辰奔霣及震裂為害者去樂藏之也春秋傳曰壬午猶繹萬入去籥)
(萬言入則去者不入藏之可知)大札大凶大烖大臣死凡國之大憂令
弛縣(札疫癘也凶凶年也烖水火也弛釋下之若今休兵鼓之為並春官)
右總要天反時為烖(寒暑易節)地反物為妖(羣物失性)民
反德為亂亂則妖烖生故文反正為乏(文字年宣十五左)
(氏傳)
小宗伯凡天地之大烖類社稷宗廟則為位(禱祈禮輕類者依其)
(正禮而為之春官)鼓人救日月則詔王鼓(救日月食王必親擊鼓者聲大異春)
(秋傳曰非日月之眚不鼔地官)大僕軍旅甸役贊王鼓救日月亦
如之(日月食時春秋傳曰非日月之眚不鼔夏官)日食則天子素服而脩
六官之職蕩天下之陽事月食則后素服而脩六宫之
職蕩天下之隂事(食者見道有虧傷也蕩蕩滌去惡穢也昏義)諸侯旅見
天子入門日食則廢(旅衆)如諸侯皆在而日食則從天子
救日各以其方色與其兵(示奉時事將有所討也方色者東方衣青南方衣赤西方)
(衣白北方衣黑兵未聞也)諸侯相見揖讓入門日食則廢當祭而日
食接祭而已矣如牲至未殺則廢(接祭而已不迎尸也)大夫之祭
鼎俎既陳籩豆既設日食廢(曾子問)
右天地大烖惟時羲和畔官離次俶擾天紀遐
棄厥司乃季秋月朔辰弗集于房(辰日月所會房所舍之次集合)
(也不合則日食可知)瞽奏鼓嗇夫馳庶人走(凡日食天子伐鼓于社責上公)
(瞽樂官樂官進鼔則伐之嗇夫主幣之官馳取幣禮天神衆人走供救日食之百役也)羲和
尸厥官罔聞知(主其官而無聞知于日食之變異所以罪重)昏迷于天
象以干先王之誅(闇錯天象言昏亂之甚干犯也胤征)莊公
二十五年六月辛未朔日有食之鼓用牲于社(鼓伐)
(鼔也用牲以祭社傳例曰非常也)非常也(非常鼔之月長歷推之辛未實七月朔置閏失)
(所故致月錯)唯正月之朔慝未作(正月夏之四月周之六月謂正陽之月今)
(書六月而傳云唯者明此月非正陽月也慝隂氣)日有食之于是乎用幣
于社伐鼔于朝(日食歷之常也然食于正陽之月則諸侯用幣于社請救于上公伐)
(鼓于朝退而自責以明隂不宜侵陽臣不宜掩君以示大義左氏傳)日食則曷
為鼓用牲于社(據日食在天)求乎隂之道也(求責求也)以朱
絲營社或曰脅之或曰為闇恐人犯之故營之(或曰)
(者或人辭其義各異也或曰脅之與責求同義社者土地之主也月者土地之精也上繋于天而犯)
(日故鳴鼔而攻之脅其本也朱絲營之助陽抑隂也或曰為闇者社者土地之主尊也為日光盡天)
(闇冥恐人犯歷之故營之然此說非也記或傳者示不欲絶異記爾先言鼔後言用牲者明先以尊)
(命責之後以臣子禮接之所以為順也不言鼔于社用牲者與禘于太廟用致夫人同嫌起用牲為)
(非禮書者善内感懼天烖應變得禮也是後夫人遂不制通于二叔殺二嗣子也公羊傳)
言日言朔食正朔也鼓用牲于社鼓禮也用牲非
禮也天子救日置五麾陳五兵五鼓(麾旌旛也五兵矛戟鉞楯)
(弓矢)諸侯置三麾陳三鼓三兵大夫擊門士擊柝言
充其陽也(凡有聲皆陽事以壓隂氣柝兩木相擊充實也穀梁傳)文公十
五年六月辛丑朔日有食之鼓用牲于社(傳例曰非禮也)
非禮也(得常鼓之月而于社用牲為非禮)日有食之天子不舉(去盛)
(饌)伐鼓于社(責羣隂伐猶擊也)諸侯用幣于社(社尊于諸侯故請救)
(而不敢責之)伐鼓于朝(退自責)以昭事神訓民事君(天子不舉)
(諸侯用幣所以事神尊卑異制所以訓民)示有等威古之道也(等威威儀之等)
(差傳左氏)昭公十七年六月甲戌朔日有食之祝
史請所用幣(禮正陽之月日食當用幣于社故請之)昭子曰日有食
之天子不舉(不舉盛饌)伐鼓于社(責羣隂)諸侯用幣于社
(請上公)伐鼓于朝(退自責)禮也平子禦之(禦止也)曰止也
唯正月朔慝未作日有食之于是乎有伐鼓用幣
禮也其餘則否大史曰在此月也(正月謂建巳正陽之月也于周)
(為六月于夏為四月慝隂氣也四月純陽用事隂氣未動而侵陽災重故有伐鼔用幣之禮也平子)
(以為六月非正月故大史答言在此月也)日過分而未至(過春分而未夏至)三
辰有災(三辰日月星也日月相侵又犯是宿故三辰皆為災)于是乎百官降
物(降物素服)君不舉辟移時(辟正寝過日食時)樂奏鼓(伐鼓)祝用
幣(用幣于社)史用辭(用辭以自責)故夏書曰辰不集于房(逸書)
(也集安也房舍也日月不安其舍則食)瞽奏鼓(瞽樂師)嗇夫馳庶人走
(車馬曰馳步曰走為救日食備也)此月朔之謂也當夏四月是謂
孟夏(言此六月當夏家之四月)平子弗從昭子退曰夫子將有
異志不君君矣(安君之災故曰有異志同上)日食必救之何
隂侵陽也故用牲于社社者衆隂之主以朱絲縈
之鳴鼓攻之以陽責隂也所以必用牲者社地别
神也尊之故不敢虚責也日食大水則鼓用牲于
社大旱則雩祭水雨非苟虚也勅陽責下求隂道
也月食救之者隂失明也救之者謂夫人擊鏡傳
人擊杖庶人之妻楔搔(白虎通)梁山崩(記異也梁山在馮翊)
(夏陽縣北)晉侯以傳召伯宗絳人曰國主山川(主謂所主祭)
故山崩川竭君為之不舉(去盛饌)降服(損盛服)乘縵(車無)
(文)徹樂(息八音)出次(舍于郊)祝幣(陳玉帛)史辭(自罪責)以禮
焉(禮山川)其如此而已遂以告而從之(成五年左氏傳國語詳)
(見因祭篇)
年不順成則天子素服乘素車食無樂(自貶損也)至于八
月不雨君不舉(為旱變也此謂建子之月不雨盖建未月也春秋之義周之春夏無雨未能成)
(災至其秋秀實之時而無雨則雩雩而得之則書雩喜祀有益也雩而不得則書旱明災成也)年不
順成君衣布搢本關梁不租山澤列而不賦土功不興
大夫不得造車馬(皆為凶年變也君衣布者謂若衛文公大布之衣大帛之冠是也搢本去)
(珽荼珮士笏也士以竹為笏飾本以象關梁不租此周禮也殷則關恒譏而不征列之言遮列也雖不賦猶為)
(之禁不得非時取也造謂作新也並玉藻)五穀不升為大饑(升成也)一穀
不升謂之嗛(嗛不足貌)二穀不升謂之饑三穀不升謂之饉
四穀不升謂之康(康虚)五穀不升謂之大侵(侵傷)大侵之禮
君食不兼味臺榭不塗(塗堊飾)弛侯廷道不除(弛廢也侯射侯也廢)
(侯不燕射廷内道路不脩除)百官布而不制(官職脩列不可闕廢不更有造作)鬼神
禱而不祀(周書曰大荒有禱而無祀)此大侵之禮也(襄二十四年穀梁傳)歲
凶年穀不登(登成也)君膳不祭肺馬不食穀馳道不除祭
事不縣大夫不食粱士飲酒不樂(皆自為貶損憂民也禮食殺牲則祭先有)
(虞氏以首夏后氏以心殷人以肝周人以肺不祭肺則不殺也天子食日少牢朔月大牢諸侯食日特牲朔月)
(少牢除治也不治道為妨民取蔬食也縣樂器鐘磬之屬也粱加食也不樂去琴瑟曲禮)國家
靡敝則車不雕幾甲不組縢食器不刻鏤君子不履絲
屦馬不常秣(靡敝賦税亟也雕畫也幾附纏為沂鄂也組縢以組飾之及紟帶也詩云公徒三萬)
(貝胄朱綅亦鎧飾也少儀)大宗伯以凶禮哀邦國之憂(哀謂救患分烖)
(凶禮之别有五)以荒禮哀凶札(荒人物有害也曲禮曰歲凶年穀不登君膳不祭肺馬不食穀)
(馳道不除祭事不縣大夫不食梁士飲酒不樂札讀為截截謂疫癘春官)小行人若國
札喪則令賻補之若國凶荒則令賙委之(鄭司農云賻補之謂賻喪)
(家補助其不足也若今時一室二尸則官與之棺也秋官)小宰荒受其幣玉之
事(凶荒有幣玉者賓客所賙委之禮天官)
右凶札禮國有饑人人主不飧國有凍人人主
不裘報囚之日人主不舉樂歲凶殺不登臺扉榭
徹于侯馬不食穀馳道不除食减膳饗祭有闕故
禮自行之義養民之道也孔子在齊齊大旱春饑
景公問於孔子曰如之何孔子曰凶年則乘駑馬
力役不興馳道不脩(馳道君行之道)祈以幣玉(君所祈請用幣及玉)
(不用牲也)祭事不縣(不作樂也)祀以下牲(當用大牢者用少牢)此則賢
君自貶以救民之禮也(家語)夏大旱公欲焚巫尩
(巫尩女巫也主祈禱請雨者或以為尩非巫也瘠病之人其病上向俗謂天哀其病恐雨入其鼻故)
(為之旱是以公欲焚之)臧文仲曰非旱備也脩城郭貶食省
用務穡勸分(穡儉也勸分有無相濟)此其務也巫尩何為(僖二)
(十一年左氏傳)歲旱穆公召縣子而問然(然之言焉也凡穆或作繆)
曰天久不雨吾欲暴尩而奚若(尩者面向天覬天哀而雨之)曰
天則不雨而暴人之疾子虐毋乃不可與(錮疾人之所哀)
(暴之是虐)然則吾欲暴巫而奚若曰天則不雨而望之
愚婦人於以求之毋乃已疏乎(已猶甚也巫主接神亦覬天哀而雨)
(之春秋傳說巫曰在女曰巫在男曰覡周禮女巫旱暵則舞雩)徙市則奚若曰天
子崩巷市七日諸侯薨巷市三日為之徙市不亦
可乎(徙市者庶人之喪禮今徙市是憂戚于旱若喪檀弓)隠公六年冬
京師来告饑公為之請糴于宋衛齊鄭禮也(告饑不以)
(王命故傳言京師而不書于經也雖非王命而公共以稱命己國不足旁請鄰國故曰禮也傳見隠)
(之賢傳左氏)
有焚其先人之室則三日哭(謂人燒其宗廟哭者哀精神之有虧傷)故曰
新宫火亦三日哭(火人火也新宫火在魯成三年檀弓)諸侯旅見天
子入門大廟火則廢(大廟始祖廟宗廟皆然主于始祖耳)大廟火則從天
子救火不以方色與兵諸侯相見揖讓入門大廟火則
廢當祭而大廟火接祭而已矣如牲至未殺則廢大夫
之祭鼎俎既陳籩豆既設君之大廟火廢(曾子問)大宗
伯以凶禮哀邦國之憂以弔禮哀禍烖(禍烖謂遭水火宋大水魯莊公)
(使人弔焉曰天作淫雨害于粢盛如何不弔廄焚孔子拜鄉人為火来者士一大夫再亦相弔之道春官)
小行人若國有禍災則令哀弔之(禍災水火)大行人致
禬以補諸侯之烖(致禬凶禮之弔禮禬禮也補諸侯烖者若春秋澶淵之會謀歸宋財並)
(秋官)
右水火成公三年二月甲子新宫災三日哭(杜曰)
(三年喪畢宣公神主新入廟故謂之新宫書三日哭善得禮宗廟親之神靈所馮居而遇災故哀而)
(哭之春秋)宫公之宫也(以無新宫知宣公之宫廟)曷為謂之新宫
不忍言也(親之精神所依而災孝子隠痛不忍正言也謂之新宫者因新入宫易其西北)
(角示昭穆相繼代有斵改更也)其言三日哭何(據桓僖宫災不言三日哭)廟災
三日哭禮也(善得禮痛傷鬼神無所依歸故君臣素縞哭之公羊傳)新宫
者禰宫也三日哭哀也其哀禮也(宫廟親之精神所馮居而遇災)
(故以哀哭為禮)迫近不敢稱諡恭也(迫近言親禰也桓僖遠祖則稱諡)其
辭恭且哀以成公為無譏矣(穀梁傳)哀公三年司
鐸火(司鐸宫名)火踰公宫桓僖災(桓公僖公廟)救火者皆曰
顧府(言常人愛財)南宫敬叔至命周人出御書俟于宫
(敬叔孔子弟子南宫閱周人司周書典籍之官御書進于君者也使待命于宫)曰庀女而
不在死(庀具也)子服景伯至命宰人出禮書(景伯子服何也)
(宰人冢宰之屬)以待命命不共有常刑(待求之命)校人乘馬巾
車脂轄(校人掌馬巾車掌車乘馬使四四相從為駕之易)百官官備府庫
慎守官人肅給(國有火災恐有變難故慎為備)濟濡帷幕鬱攸從
之(鬱攸火氣也濡物于水出用為濟)蒙葺公屋(以濡物冒覆公屋)自大廟
始外内以悛(悛次也先尊後卑以次救之)助所不給有不用命
則有常刑無赦公父文伯至命校人駕乘車(乘車公車)
季桓子至御公立于象魏之外(象魏門闕)命救火者傷
人則止財可為也命藏象魏(周禮正月縣教令之法于象魏使萬民觀)
(之故謂其書為象魏)曰舊章不可亡也富父槐至曰無備而
官辦者猶拾瀋也(槐富父終生之後瀋汁也言不備而責辦不可得)於是
乎去表之槀(表火道風所向者去其槀積)道還公宫(開除道周帀公宫使)
(火無相連)宋災樂喜為司城以為政(樂喜子罕也為正卿知將有火)
(災素戒為備火之政)使伯氏司里(伯氏宋大夫司里里宰)火所未至徹
小屋塗大屋(大屋難徹就塗之)陳畚挶具綆缶(畚簣籠挶土轝綆汲)
(索缶汲器)備水器(盆&KR2546;之屬)量輕重(計人力所在)蓄水潦積土塗
巡丈城繕守備(巡行也丈度也繕治也行度守備之處恐因災有亂)表火道
(火起則從其所趨標表之)使華臣具正徒(華臣華元子為司徒正徒役徒也司徒之)
(所主也)令隧正納郊保奔火所(隧正官名也五縣為隧納聚郊野保守之)
(民使隨火所起往救之)使華閱討右官官庀其司(亦華元子代元為右)
(師討治也庀具也使具其官屬)向戌討左亦如之(向戌左師)使樂遄庀
刑器亦如之(樂遄司寇刑器刑書)使皇鄖命校正出馬工正
出車備甲兵庀武守(皇鄖皇父充石之後校正主馬工正主車使各備其官)
使西鉏吾庀府守(鉏吾大宰也府六官之典)令司宫巷伯儆宫
(司宫奄臣巷伯寺人皆掌宫内之事)二師令四鄉正敬享(二師左右師也鄉正)
(鄉大夫享祀也)祝宗用馬于四墉祀盤庚于西門之外(祝大)
(祝宗宗人墉城也用馬祭于四城以禳火盤庚殷王宋之遠祖城積隂之氣故祀之凡天災有幣無)
(牲用馬祀盤庚皆非禮襄九年)昭公十八年五月壬午宋衛
陳鄭災火作子産辭晉公子公孫于東門(晉人新来未入)
(故辭不使前也)使司寇出新客(新来聘者)禁舊客勿出于宫(為其)
(知國情不欲令去)使子寬子上巡羣屏攝至于大宫(二子鄭大)
(夫屏攝祭祀之位大宫鄭祖廟巡行宗廟不得使火及之)使公孫登徙大龜(登開)
(卜大夫)使祝史徙主祏于周廟告于先君(祏廟主石函周廟厲)
(王廟也有火災故合羣主于祖廟易救護)使府人庫人各敬其事(儆備火也)
商成公儆司宫(商成公鄭大夫司宫巷伯寺人之官)出舊宫人寘諸
火所不及(舊宫人先公宫女)司馬司寇列居火道(備非常也)行
火所焮(焮炙也)城下之人伍列登城(為部伍登城備姦也)明日
使野司寇各保其徵(野司寇縣士也火之明日四方乃聞災故戒保所徵役之)
(人)郊人助祝史除于國北(為祭處于國北者就太隂禳火)禳火于
玄冥回禄(玄冥水神回禄火神)祈于四墉(墉城也城積土隂氣所聚故祈祭之)
(以禳火之餘災)書焚室而寬其征與之材(征賦税也)三日哭國
不市(示憂戚不會市)使行人告于諸侯宋衛皆如是陳不
救火許不弔災君子是以知陳許之先亡也(不義所以)
(亡)七月鄭子産為火故大為社(為治也)祓禳于四方
振除火災禮也(振棄也傳並左氏)襄公三十年五月宋
災冬十月晉人齊人宋人衛人鄭人曹人莒人邾
人滕人薛人杞人小邾人會于澶淵宋災故(會未有言)
(其事者此言宋災故以惡宋人不克己自責而出會求財春秋)為宋災故諸侯
之大夫會以謀歸宋財既而無歸于宋故不書其
人(左氏傳)莊公十一年秋宋大水公使弔焉曰天
作淫雨害于粢盛若之何不弔(不為天所愍弔)對曰孤實
不敏天降之災又以為君憂拜命之辱(謝辱厚命)臧文
仲曰宋其興乎禹湯罪已其興也悖焉(悖盛貌)桀紂
罪人其亡也忽焉(忽速貌)且列國有凶稱孤禮也(列國)
(諸侯無凶則常稱寡人)言懼而名禮其庶乎(言懼罪已名禮稱孤其庶幾于)
(興)既而聞之曰公子御說之辭也(宋莊公子)臧孫達曰
是宜為君有恤民之心(左氏傳)廄焚孔子拜鄉人
為火来者(拜謝之)拜之士壹大夫再亦相弔之道也
(言拜之者為其来弔己宗伯職曰以弔禮哀禍災雜記家語云孔子為大司寇國廄焚子退朝)
(而之火所鄉人有自為火来者則拜之士一大夫再子貢曰敢問何也孔子曰其来者亦相弔之道)
(吾為有司故拜之)
小祝有寇戎之事則保郊祀于社(故書祀或作禩鄭司農云謂保守郊祭諸)
(祀及社無令寇侵犯之杜子春讀禩為祀書亦或為祀玄謂保祀互文郊社皆守而祀之彌烖兵)都
宗人若有寇戎之事則保羣神之壝(守山川丘陵墳衍之壇域)大
宗伯以凶禮哀邦國之憂以禬禮哀圍敗(同盟者合會財貨以更其)
(所喪春秋襄三十年冬會于澶淵宋災故是其類)以恤禮哀寇亂(恤憂也鄰國相憂兵作于)
(外為寇作于内為亂並春官)大行人致禬以補諸侯之烖(注見上章)
小行人若國有師役則令槁禬之(故書槁為槀鄭司農云槀當為槁謂槁師)
(也玄謂師役者國有兵寇以匱病者也使鄰國合會財貨以與之春秋定五年夏歸粟于蔡是也宗伯職曰以)
(禬禮合圍敗並秋官)
右兵寇狄人滅衛衛立戴公以廬于曹(廬舍也曹衛下)
(邑戴公名申立其年卒而立文公)齊侯使公子無虧帥車三百乘
甲士三千人以戍曹(無虧齊桓公子武孟也車甲之賦異于常故傳别見之)
歸公乘馬祭服五稱牛羊豕雞狗皆三百與門材
(歸遺也四馬曰乘衣單複具曰稱門材使先立門戶)歸夫人魚軒(魚軒夫人車以魚皮)
(為飾)重錦三十兩(重錦錦之熟細者以二丈雙行故曰兩三十兩三十疋也閔二年)
(左氏傳)昭公六年冬叔弓如楚聘且弔敗也(弔為吳所)
(敗)定公五年夏歸粟于蔡(蔡為楚所圍饑乏故魯歸之粟)以周
亟矜無資(亟急也)哀公二十年越圍吴趙孟降于
喪食(趙孟襄子無恤時有父簡子之喪)楚隆曰三年之喪親暱之
極也主又降之無乃有故乎(楚隆襄子家臣)趙孟曰黃池
之役先主與吴王有質(黃池在十三年先主簡子質盟信也)曰好惡
同之今越圍吴嗣子不廢舊業而敵之(嗣子襄子自謂欲敵)
(越救吴)非晉之所能及也吾是以為降(並左氏傳)
國亡大縣邑公卿大夫士皆厭冠哭于大廟三日君不
舉(軍敗失地以喪歸也厭冠今喪冠其服未聞)或曰君舉而哭于后土(后土社也)
(弓檀)國君去其國止之曰柰何去社稷也大夫曰柰
何去宗廟也士曰柰何去墳墓也(皆民臣殷勤之言)國君死社
稷(死其所受于天子也謂見侵伐也春秋傳曰國滅君死之正也)大夫死衆士死制(死其)
(所受于君衆謂君師制謂君教令所使為之曲禮)國有患君死社稷謂之義
大夫死宗廟謂之變(變當為辯聲之誤也辯猶正也君守社稷臣衛君宗廟者患謂見圍)
(入運禮)
右亡邑失國(鄰國國滅君出奔附見于下)楚人滅江秦伯為
之降服出次不舉過數(降服素服也出次辟正寝不舉去盛饌鄰國之有禮)
(數今秦伯過之)大夫諫公曰同盟滅雖不能救敢不矜乎
吾自懼也(秦江同盟不告故不書文四年左氏傳)衛侯出奔齊公
使厚成叔弔于衛曰寡君使瘠聞君不撫社稷而
越在他竟(越遠也瘠厚成叔名)若之何不弔以同盟之故使
瘠敢私于執事(執事衛諸大夫)曰有君不弔(弔恤也)有臣不
敏(敏達也)君不赦宥臣亦不帥職增淫發洩其若之
何衛人使大叔儀(大叔儀衛大夫)對曰羣臣不佞得罪于
寡君寡君不以即刑而悼棄之以為君憂君不忘
先君之好辱弔羣臣又重恤之(重恤謂愍其不達也)敢拜君
命之辱重拜大貺(謝重恤之賜傳襄十四年左氏)盜殺衛侯
之兄縶公如死鳥(死鳥衛地)齊侯使公孫青聘于衛遂
從諸死鳥請將事辭曰亡人不佞失守社稷越在
草莽吾子無所辱君命賓曰寡君命下臣于朝曰
阿下執事(阿比也命已使比衛臣下)臣不敢貳(貳違命也)主人曰君
若惠顧先君之好照臨敝邑鎮撫其社稷則有宗
祧在(言受聘當在宗廟也)乃止(止不行聘事)衛侯固請見之(欲與青相)
(見)不獲命以其良馬見(以為相見之禮)為未致使故也(未致)
(使故不敢以客禮見)賓將掫(掫行夜)主人辭曰亡人之憂不可
以及吾子草莽之中不足以辱從者敢辭賓曰寡
君之下臣君之牧圉也若不獲扞外役是不有寡
君也(有相親有)臣懼不免于戾請以除死親執鐸終夕
與於燎(設火燎以備守傳昭二十年左氏)昭公走之齊齊侯唁
公于野井(弔亾國曰唁弔死國曰弔弔喪主曰傷弔所執紼曰絻)曰柰何去
魯國之社稷昭公曰喪人(自謂亾人)不佞(不善)失守魯國
之社稷執事以羞(謙自比齊下執事言以羞及君)再拜顙(顙者猶今叩頭)
(矣謝見唁也)高子執簞食(簞&KR1239;器也圓曰簞方曰笥食即下所致糗也)與四
脡脯(屈曰朐申曰脡)國子執壺漿(壺禮器腹方口圓曰壺反之曰方壺有爵飾)
曰吾寡君聞君在外餕饔未就(餕熟食饔熟肉未就未成也解所以)
(致糗意)敢致糗于從者(糗糒也謙不敢斥魯侯故言從者)昭公曰君
不㤀先君延及喪人錫之以大禮再拜稽首以衽
受(衽衣下裳當前者乏器謙不敢求索)高子曰有夫不祥(猶曰人皆有夫不善)
君無所辱大禮(禮臣受君錫答拜謂之辱高子見昭公拜辱大卑故曰君無辱大禮)
昭公盖祭而不嘗(食必祭者謙不敢便嘗示有所先不嘗者待禮讓故也)景
公曰寡人有不腆先君之服未之敢服(腆厚也服謂齊侯所)
(著衣服也言未敢服者見魯侯乃敢服之謙辭也禮天子朝皮弁夕玄端朝服以聽朝玄端以燕皮)
(弁以征不義取禽獸行射諸侯朝朝服夕深衣玄端以燕裨冕以朝天子以祭其祖禰卿大夫冕服)
(而助君祭朝服祭其祖禰士爵弁黻衣裳以助公祭玄端以祭其祖禰)有不腆先君
之器(器謂上所執簞壺)未之敢用敢以請(請行禮)昭公曰喪
人不佞失守魯國之社稷執事以羞敢辱大禮敢
辭(不敢當大禮故敢辭)景公曰寡人有不腆先君之服未之
敢服有不腆先君之器未之敢用敢固以請昭公
曰以吾宗廟之在魯也(以我守宗廟在魯時)有先君之服未
之能以服有先君之器未之能以出敢固辭(已有時未)
(能以事人今已無有義不可以受人之禮)景公曰寡人有不腆先君之
服未之敢服有不腆先君之器未之敢用請以饗
乎從者(欲令受之故益謙言從者)昭公曰喪人其何稱(行禮賓主當各)
(有所稱時齊侯以諸侯遇禮接昭公昭公自謙失國不敢以故稱自稱故執謙問之)景公曰
孰君而無稱(猶曰誰為君者而豈無所稱乎昭公非君乎)昭公於是噭
然而哭(噭然哭聲貌感景公言而自傷)諸大夫皆哭(魯諸大夫從昭公者)既
哭以人為菑(菑周埒坦也所以分别内外衛威儀今大學辟雍作側字)以幦為
席(幦車覆苓)以鞌為几以遇禮相見(以諸侯出相遇之禮相見)孔子
曰其禮與其辭足觀矣(言昭公素能如此禍不至是昭二十五年公羊傳)
大史典禮執簡記奉諱惡(簡記策書也諱先王名惡忌日若子夘王制)諸
侯子夘稷食菜羹(忌日貶也玉藻)子夘不樂(紂以甲子死桀以乙夘死)
(王者謂之疾日不以舉樂為吉事所以自戒懼檀弓)辰在子夘謂之疾日(疾惡)
(也紂以甲子喪桀以乙夘亡故國君以為忌日)君徹宴樂學人舍業為疾故也
(昭九年左氏傳)朝夕哭不辟子夘(子夘桀紂亡日凶事不辟吉事闕焉士喪禮)
右子夘莊公二十有二年春王正月肆大省肆
者何跌也(跌過度)大省者何災省也(謂子夘日也夏以夘日亾殷以)
(子日亾先王常以此日省吉事不忍舉又大自省勅得無獨有此行乎常若聞災自省故曰災省也)
肆大省何以書譏何譏爾譏始忌省也(時魯有夫人喪忌省)
(日不哭省日本以忌吉事不以忌凶事故禮哭不辟子夘所以專孝子之思也不與念母而譏忌省)
(者本不事母則已不當忌省公羊傳)
禮書綱目卷三十三
