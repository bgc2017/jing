禮書綱目卷八十三婺源江永撰
樂器樂四
補
大師掌六律六同以合隂陽之聲皆文之以五聲宫商
角徵羽皆播之以八音金石土革絲木匏竹(詳見鍾律)典
同掌六律六同之和以辨天地四方隂陽之聲以為樂
器(陽聲屬天隂聲屬地天地之聲布於四方為作也故書同作銅鄭司農云陽律以竹為管隂律以銅為管)
(竹陽也銅隂也各順其性凡十二律故大師職曰執同律以聽軍聲玄謂律述氣者也同助陽宣氣與之同皆)
(以銅為之)凡聲高聲䃂正聲緩下聲肆陂聲散險聲歛逹聲
贏微聲韽回聲衍侈聲筰弇聲鬱薄聲甄厚聲石(故書䃂作)
(硍杜子春讀䃂為鏗鏘之鏗高謂鍾形容高也韽讀為闇不明之闇筰讀為行扈唶唶之唶石如磬石之聲鄭)
(大夫讀䃂為衮冕之衮陂讀為人短罷之罷韽讀為鶉䳺之䳺鄭司農云鍾形下當蹕正者不高不下鍾形上)
(下正傭玄謂高鍾形大上上大也高則聲上藏衮然旋如裏正謂上下正直則聲緩無所動下謂鍾形大下下)
(大也下則聲出去放肆陂讀為險陂之陂陂謂偏侈陂則聲離散也險謂偏弇也險則聲歛不越也逹謂其形)
(微大也逹則聲有餘若大放也微謂其形微小也韽讀為飛鉆湼韽之韽韽聲小不成也回謂其形微圍也回)
(則其聲滛衍無鴻殺也侈謂中央約也侈則聲迫筰出去疾也弇謂中央寬也弇則聲鬱勃不出也甄讀為甄)
(燿之甄甄猶掉也鍾微薄則聲掉鍾大厚則如石叩之無聲)凡為樂器以十有二律
為之數度以十有二聲為之齊量(數度廣長也齊量侈弇之所容)凡和
樂亦如之(和謂調其故器也)小師掌教鼓鼗柷敔塤簫管弦
歌(教教瞽曚也出音曰鼓注詳見後)瞽矇掌播鼗柷敔塤簫管弦歌
(播謂發揚其音)視瞭掌凡樂事播鼗擊頌磬笙磬(眡瞭播鼗又擊磬)
(注詳見後)磬師掌教擊磬擊編鍾(教教眡瞭也注詳見後)笙師掌
教龡竽笙塤籥簫箎&KR1055;管舂牘應雅以教祴樂(教教眡瞭也)
(注詳見後)典庸器掌藏樂器(春並官)仲夏命樂師脩鞀鞞
鼓均琴瑟管簫執干戚戈羽調竽笙竾簧飭鍾磬柷敔
(詳見月令)
右總要八音者何謂也土曰塤竹曰管皮曰鼓
匏曰笙絲曰絃石曰磬金曰鍾木曰柷敔此謂八
音也法易八卦也樂記曰壎坎音也管艮音也鼓
震音也絃離音也鍾兑音也柷敔乾音也一說笙
柷鼓簫琴塤鍾磬也如其次笙在北方柷在東北方
鼓在東方簫在東南方琴在南方塤在西南方鍾
在西方磬在西北方也聲五音八何聲為本出於
五行音為末象八風也(白虎通)聲樂之象鼓大麗
鍾統實磬廉制竽笙簫和管籥發猛塤篪&KR2119;博瑟
易良琴婦好歌清盡舞意天道兼鼔其樂之君耶故
鼓似天鍾似地磬似水竽簫管籥似星辰日月鞉
柷拊&KR1647;椌楬似萬物曷以知舞之意曰目不自見耳
不自聞也然而治俯仰詘信進退遲速莫不廉制
盡筋骨之力以要鍾鼓拊會之節而靡有悖逆者
衆積謘謘乎(苟子)
垂作鍾(世本黃山海經云炎帝之孫鼓延始為鍾音又傳曰帝作五聲以正五鍾一曰青鍾大二)
(曰赤鍾心聲三曰黃鍾洫光四曰景鍾昧其眀五曰黑鍾𨼆黃帝五聲既調然後作五行)黃帝令
伶倫與榮猨鑄十二鍾和五音(詳見樂制)垂之和鍾(垂堯之共)
(工也和謂次序其聲縣也世本作曰垂作鍾眀堂位)天子左五鍾右五鍾出
撞黃鍾左五鐘皆應告出也入撞蕤賓右五鍾皆應告入
也(詳樂縣章)笙鏞以問(詳樂制)大鍾謂之鏞(書曰笙鏞以間亦名鑮音博)
其中謂之剽小者謂之棧(爾雅)六分其金而錫居一謂
之鍾鼎之齊(考工記)鳧氏為鍾兩欒謂之銑(故書欒作樂杜子春)
(云當為欒書亦或為欒銑鍾口兩角)銑間謂之于于上謂之鼓鼓上謂之
鉦鉦上謂之舞(此四名者鐘體也鄭司農云於鍾脣之上袪也鼓所擊處)舞上謂之
甬甬上謂之衡(此二名者鍾柄)鍾縣謂之旋旋蟲謂之幹(旋屬鍾柄)
(所以縣之也鄭司農云旋蟲者旋以蟲為飾也玄謂今時旋有蹲熊盤龍獸名辟邪)鍾帶謂之篆
篆間謂之枚枚謂之景(帶所以介其名也介在於鼓鉦舞甬衡之間凡四鄭司農云枚)
(鍾乳也玄謂今時鍾乳俠鼓與舞每處有九面三十六)於上之攠謂之隧(攠所擊之處攠)
(弊也隧在鼓中窒而生㶢有似夫隧)十分其銑去二以為鉦以其鉦為之
銑間去二分以為之鼓間以其鼓間為之舞脩去二分
以為舞廣(此言鉦之徑居銑徑之八而銑間與鉦之徑相應鼓間又居銑徑之六與舞脩相應舞脩)
(舞徑也舞上下促以横為脩從為廣舞廣四分今亦去徑之二分以為之間則舞間之方恒居銑之四也舞間)
(方四則鼓間六亦其方也鼓六鉦六舞四此鍾口寸者其長十六也鍾之大數以律為度廣長與圜徑假設之)
(耳其鑄之則各隨鍾之制為長短大小也凡言間者亦為從篆以介之鉦間亦當六今時鍾或無鉦間)以
其鉦之長為之甬長(并衡數也)以其甬長為之圍參分其圍
去一以為衡圍(衡居甬上又小)參分其甬長二在上一在下以
設其旋(今衡居一分則參分旋亦二在上一在下以旋當甬之中央是其正)薄厚之所震
動清濁之所由出侈弇之所由興有說(說猶意也故書侈作移鄭司農)
(云當為侈)鐘已厚則石(大厚則聲不發)已薄則播(大薄則聲散)侈則柞(柞讀)
(為咋咋然之咋聲大外也)弇則鬱(聲不舒揚)長甬則震(鍾掉則聲不正)是故大鍾
十分其鼓間以其一為之厚小鍾十分其鉦間以其一
為之厚(言若此則不石不播也鼓鉦之間同方六而今宜異又十分之一猶大厚皆非也若言鼓外鉦)
(外則近之鼓外二鉦外一)鐘大而短則其聲疾而短聞(淺則躁躁易竭也)鍾
小而長則其聲舒而遠聞(深則安安難息)為遂六分其厚以其
一為之深而圜之(厚鍾厚深謂窐之也其窐圍故書圜或作圍杜子春云當為圜同上)
鍾師掌金奏(金奏擊金以為奏樂之節金謂鍾及鎛)鎛師掌金奏之鼓
(詳革之屬)磬師掌教擊編鍾(磬亦編於鍾言之者鍾有不編不編者鍾師擊之杜子春)
(讀編書之編並春官)細鈞有鍾無鎛昭其大也大鈞有鎛無
鍾甚大無鎛鳴其細也(詳鍾律義)徒鼓鍾謂之修(爾雅)鼓
人掌教六鼓四金之音聲以金錞和鼓以金鐲節鼓以
金鐃止鼓以金鐸通鼓(錞錞于也圜如碓頭大上小下樂作鳴之與鼓相和鐲鉦也形)
(如小鍾軍行鳴之以為鼓節司馬職曰軍行鳴鐲鐃如鈴無舌有秉執而鳴之以止擊鼓司馬職曰鳴鐃且卻)
(鐸大鈴也振之以通鼓司馬職曰司馬振鐸地官)小師掌六樂聲音之節與
其和(和錞于春官)天子夾振之而駟伐(詳樂記)大司馬教
振旅卒長執鐃兩司馬執鐸公司馬執鐲教大(閱司)馬振
鐸鼓行鳴鐲三鼓摝鐸鼓退鳴鐃且卻(詳田役)
右金之屬鍾之為言動也陰氣用事萬物動成
鍾為氣用金聲也鎛者時之氣聲也節度之所生
也君臣有節度則萬物昌無節度則萬物亡亡與昌
正相迫故謂之鎛(白虎通)子夏曰鍾聲鏗鏗以立
號號以立横横以立武君子聽鍾聲則思武臣(詳樂)
(記)景王二十三年王將鑄無射問律於伶州鳩
對曰律所以立均出度也古之神瞽考中聲而量
之以制度律均鍾百官軌儀紀之以三平之以六
成於十二天之道也(詳鍾律義)王將鑄無射而為之大
林(賈侍中云無射鍾名律中無射也大林無射之覆也作無射而為大林以覆之其律中林鍾也)
(或說云鑄無射而加以林鍾之數益之昭謂下言細抑大陵又曰聽聲遠越如此則賈言無射有覆)
(近之矣)單穆公曰不可夫鍾不過以動聲(動聲謂合樂以金奏)
(而八音從之)若無射有林耳不及也(若無射復有大林以覆之無射陽聲)
(之細者林鍾隂聲之大者細抑大陵故耳不能聽及也)夫鍾聲以為耳也耳
所不及非鍾聲也(非法鍾之聲也)猶目所不見不可以為
目也(若目之精眀所不能見亦不可以施目也耳目所不能及而強之則有眩惑之失以生疾)
(也)夫目之察度也不過步武尺寸之間(六尺為步賈君以半)
(步為武)其察色也不過墨丈尋常之間(五尺為墨倍墨為丈八尺)
(為尋倍尋為常)耳之察龢也在清濁之間(清濁律吕之變黃鍾為宫則濁)
(大吕為角則清)其察清濁也不過一人之所勝(勝舉也)是故
先王之制鍾也大不出鈞重不過石(釣所以鈞音之法也以木)
(長七尺有弦繋之以為釣法百二十斤為石)律度量衡於是乎生(律五聲隂)
(陽之法也度丈尺也量斗斛也衡有斤兩之數生於黃鍾黃鍾之管容秬黍千二百粒粒百為銖是)
(為一龠龠二為合合重一兩故曰律度量衡於是乎生也)小大器用於是乎出
(出於鍾也易曰制器者尚其象小謂錙銖分寸大謂斤兩丈尺)故聖人慎之今王
作鍾也聽之弗及(耳不及聽其清濁也)比之不度(不度不中釣石之數)
鍾聲不可以知和(耳不能聽故不可以知和)制度不可以出節(節謂)
(法度量衡之節)無益於樂而鮮民財將焉用之夫樂不過
以聽耳而美不過以觀目若聽樂而震觀美而眩
患莫甚焉夫耳目心之樞機也(樞機發動也心有所欲耳目為)
(之發動)故必聽和而視正聽和則聰視正則眀(習於和正)
(則不眩惑也)聰則言聽明則德昭聽言昭德則能思慮
純固以言德於民民歆而德之則歸心焉(歆猶喜服也言)
(德以言發德教也)是以作無不濟求無不獲然後能樂若
視聽不和而有震眩則味入不精不精則氣佚氣
佚則不和(不和無射大林也若聽樂而震視色而眩則味入不精美味入不精美則氣放)
(佚不行於身體)於是乎有狂悖之言有眩惑之明有轉易
之名有過慝之度(慝惡也此四者氣佚之所生狂悖眩惑說子朝寵賓孟也轉易)
(過惡嬖子配適將殺大臣也)出令不信(有轉易也)刑政放紛動不順
時民無據依不知所力各有離心(不知所為盡力也)上失
其民作則不濟求則不獲其何以能樂王弗聽問
之伶州鳩(伶司樂官州鳩名也)對曰臣聞之琴瑟尚宫(凡樂輕者)
(從大重者從細故琴瑟尚宫也)鍾尚羽(鍾聲大故尚羽也)石尚角(石磬也輕於鍾)
(故尚角角清濁之中也)匏竹利制(匏笙也竹簫管也利制以聲音調利為制無所尚也)
大不踰宫細不過羽夫宫音之主也第以及羽(宫聲)
(大故為主第次也)故樂器重者從細(重謂金石也從細尚細聲謂鍾尚羽石尚)
(角也)輕者從大(輕瓦絲也從大謂瓦絲尚宫也)是以金尚羽石尚角
瓦絲尚宫匏竹尚議(議議從其調利)革木一聲(革鼗鼔也木柷敔也)
(一聲無清濁之變)夫政象樂樂從和和從平(和八音克諧也平細大不)
(踰也故可以平民樂和則諧政和則平也)聲以和樂律以平聲(謂五聲也以式)
(八音而調樂也賈侍中云律黃鍾為宫林鍾為徵太簇為商南吕為羽姑洗為角所以平五聲也)
金石以動之(鍾磬所以發動五聲)絲竹以行之(管弦所以行之)詩以
道之(道己志也誦之曰詩書曰詩言志)歌以詠之(詠詠詩也書曰歌永言聲依永)
匏以宣之(宣發揚也)瓦以贊之(贊助也)革木以節之物得
其常曰樂極(物事也極中也)極之所集曰聲(聲會也言中和之所會集)
(曰正聲)聲應相保曰和(保安也)細大不踰曰平(細大之聲不相)
(踰越曰平今無射有大林是不平也)如是而鑄之金(鑄金以為鍾也)磨之石
(磨石以為磬也)繋之絲木(繋絲木以為琴瑟也)越之匏竹(越匏竹以為笙管也)
(越謂之孔也樂記曰朱絃而疏越)節之鼓(節其長短大小)而行之以遂八
風(遂順也傳曰所以節八音而行八風也正西曰兌為金為閭合風西北曰乾為石為不周風正)
(北曰坎為革為廣莫風東北曰艮為匏為融風正東曰震為竹為明庶風東南曰㢲為木為清明風)
(正南曰離為絲為景風西南曰坤為瓦為凉風)於是乎氣無滯隂亦無散
陽(滯積也積隂而發則夏有雷雹散陽陽不藏冬無冰李梅實之類也)隂陽序次風
雨時至嘉生繁祉人民和利物備而樂成上下不
罷(罷勞也)故曰樂正今細過其主妨於正(細謂無射也主正也)
(言無射有大林是作細而大過其律妨於正聲)用物過度妨於財(過度用金多也)
正害財匱妨於樂(樂從和今正害財匱故妨於樂)細抑大陵不容
於耳非和也(細無射也大大林也言大聲陵之細聲抑而不聞不容于耳耳不能容别)
(也)聽聲越遠非平也(越迃也言無射之聲為大林所陵聽之微細迃遠非平也)
夫有和平之聲則有蕃殖之財(樂以殖財也)於是乎道
之以中德詠之以中音(中德中庸之德舞也中音中和之音也)德音
不愆以合神人(合神人謂祭祀享宴也)神是以寧民是以聽
(聽從也)若夫匱財用罷民力以逞淫心(逞快也)聽之不
龢比之不度無益於教而離民怒神非臣之所聞
也(財匱故民離樂不和故神怒也)王不聽卒鑄大鍾(國語周語)王將
鑄無射(無射鍾名律中無射)伶州鳩曰王其以心疾死乎夫
樂天子之職也(職所主也)夫音樂之輿也(樂因音而行)而鍾
音之器也(音由器以發)天子省風以作樂(省風俗作樂以移之)器
以鍾之(鍾聚也以器聚音)輿以行之(樂須音而行)小者不窕(窕細)
(不滿)大者不摦(摦横大不入)則和於物物和則嘉成(嘉樂成也)
故和聲入於耳而藏於心心億則樂(億安也)窕則不
咸(不充滿人心)摦則不容(心不堪容)心是以感感實生疾今
鍾摦矣王心弗堪其能久乎(為明年王崩傳傳昭二十一年左氏)
二十四年鍾成伶人告和(伶人樂人也)二十五年王
崩鍾不和(崩而言鍾不和者明樂人之諛國語)鄭人賂晉侯歌
鍾二肆(肆列也縣鍾十六為一肆二肆三十二枚)及其鎛磬(鎛磬皆樂器㐮十)
(一年左氏傳鍾晉語云鄭伯嘉納歌鍾二肆及其寳鎛注云歌歌時所奏肆列也凡縣鍾磬全為)
(肆半為堵鎛小鍾也寳鄭所寳)
無句作磬(世本)叔之離(叔未聞也離謂次序其聲縣也世木作曰無句作磬明堂位)
堯命質為樂乃拊石擊石以象上帝玉磬之音以致
舞百獸(見樂制)夔曰戛擊鳴球(球玉磬)又曰於予擊石拊石
百獸率舞庶尹允諧(詳見樂制)徐州厥貢泗濱浮磬(浮磬石露)
(水濱若浮於水然或曰非也泗濱非必水中泗水之旁近浮者石浮生土中不根著者也今下邳有石磬山或)
(以為古取磬之地)豫州錫貢磬錯(磬錯治磬之錯也非所常用之物故非常貢必待錫命而)
(後納也)梁州厥貢璆磬(璆玉磬磬石磬也林氏曰徐州貢浮磬此州既貢玉磬又貢石磬豫)
(州又貢磬錯以此觀之則知當時樂噐磬最為重豈非以其聲角而在清濁小大之間最難得其和者哉禹)
(貢)大磬謂之毊(毊形似犁錧以玉石為之爾雅)磬氏為磬倨句
一矩有半(必先度一矩為句一矩為服而求其弦既而以一矩有半觸其弦則磬之倨句也磬之制)
(有大小此假矩以定倨句非用其度耳)其博為一(博謂服博也博廣也)股為二鼓為
三參分其股博去一以為鼓博參分其鼓博以其一為
之厚(鄭司農云股磬之上大者鼓其下小者所當擊者也玄謂股外面鼓内面也假令磬股廣四寸半者)
(股長九寸也鼓廣三寸長尺三寸半厚一寸)已上則摩其旁(鄭司農云磬聲太上則摩鑢其)
(旁玄謂太上聲清也薄而廣則濁)已下則摩其耑(大下聲濁也短而厚則清考工記)
磬師掌教擊磬(磬亦編)眡瞭擊頌磬笙磬(磬在東方曰笙笙生也在)
(西方曰頌頌或作庸庸功也大射禮曰樂人宿縣於阼階東笙磬西面其南笙鍾其南鎛皆南陳又曰西階之)
(西頌磬東面其南鍾其南鎛皆南陳並春官)大射樂人宿縣於阼階東笙
磬西面西階之西頌磬東面(詳樂縣)天球在東序(球雍州所)
(貢命顧)玉磬四代之樂器也(明堂位)諸侯擊玉磬諸侯
之僭禮也(郊特牲)集大成也者金聲而玉振之也(成者樂之)
(一終書所謂簫韶九成是也金鍾屬聲宣也玉磬也振收也八音之中金石為重故特為衆聲之綱紀又金始)
(振而玉終詘然也故並奏八音則於其未作而先擊鎛鍾以宣其聲俟其既閎而後擊玉磬以收其韻孟子)
徒鼓磬謂之寋(未見義所出爾雅)
右石之屬磬者夷則之氣也象萬物之盛也其
氣磬故曰磬有貴賤焉有親疎焉有長幼焉朝廷
之禮貴不讓賤所以有尊卑也鄉黨之禮長不讓
幼所以眀有年也宗廟之禮親不讓疎所以眀有
親也此三者行然後王道得王道得然後萬物成
天下樂用磬也(白虎通)子夏曰石聲磬磬以立辨辨
以致死君子聽磬聲則思死封疆之臣(詳樂記)
伏羲作琴(琴操俊又世本云神農作琴或謂帝使晏龍作琴未知孰是)朱襄氏使
士逹作五弦瑟堯時鼓□乃柈五弦之瑟作以為十五
弦之瑟舜立仰延乃拌瞽叟之所為瑟益之八絃以
為二十三絃之瑟(見樂制使又世本云庖羲作五十絃瑟黃帝素鼓瑟哀不自勝乃破為)
(二十五絃具二均聲或謂神農晏龍作瑟未知孰是)舜作五絃之琴以歌南風
(樂記)琴瑟以詠(詳樂制)大琴大瑟中琴小瑟四代之樂
器也(四代虞夏殷周也明堂位)大瑟謂之灑(長八尺一寸廣一尺八寸二十七弦)
大琴謂之離(或曰琴大者二十七弦未詳長短廣雅曰琴長三尺六寸六分五弦爾雅)
大琴練弦逹越大瑟朱絃逹越(練弦朱弦互文也越下孔也尚書大傳)
清廟之瑟朱弦而疎越(清廟謂作樂歌清廟也朱弦練朱弦練則聲濁越瑟底孔)
(也畫疏之使聲遲也樂記)大司樂雲和之琴瑟冬日至於地上
之圜丘奏之空桑之琴瑟夏日至於澤中之方丘奏之
龍門之琴瑟於宗廟之中奏之(詳樂制)小師掌教弦歌
(弦謂琴瑟也歌依詠詩也)瞽矇掌弦歌(並春官)徒鼓瑟謂之步(獨作)
(之雅爾)士無故不徹琴瑟(憂樂不相干也故謂災患喪病曲禮)
右絲之屬瑟者嗇也閑也所以懲忿宫商角則
宜君父有節臣子有義然後四時和四時和然後
萬物生故謂之瑟也琴者禁也所以禁止淫邪正
人心也(白虎通)琴長八尺一寸(朱子曰八尺一寸者是京房内凖)
正度也弦大者為宫而居中央君也商張右傍其
餘大小相次不失其次序則君臣之位正矣(史記)
子夏曰絲聲哀哀以立廉廉以立志君子聽琴瑟
之聲則思志義之臣(詳樂記)君子之近琴瑟以儀
節也非以慆心也(同上)孔子學琴於師襄子師襄
子曰吾雖以擊磬為官然能於琴今子於琴已習
可以益矣孔子曰丘未得其數也有間曰已習其
數可以益矣孔子曰丘未得其志也有間曰已習
其志可以益矣孔子曰丘未得其為人也有間孔
子有所繆然思焉(繆然深思貌)有所睪然高望而遠眺
焉(眺見)曰丘迨得其為人矣(迨近也)黮而黑頎然長曠
如望羊(曠用志廣遠望羊遠視也)奄有四方(奄同也文王之時三分天下有其二)
(後周有四方文王之功也)非文王其孰能為此師襄子避席葉
拱而對曰(葉拱兩手薄其心也)君子聖人也其傳曰文王操
(家語)子路鼓琴孔子聞之謂冉有曰甚矣由之不
才也夫先王之制音也奏中聲以為節流入於南
不歸於北夫南者生育之鄉北者殺伐之域故君
子之音温柔居中以養生育之氣憂愁之感不加
於心也暴厲之動不在於體也夫然者乃所謂治
安之風也小人之音則不然亢麗微末以象殺伐
之氣中和之感不載於心温和之動不存於體夫
然者乃所以為亂之風昔者舜彈五絃之琴造南
風之詩其詩曰南風之熏兮可以解吾民之愠兮
南風之時兮可以阜吾民之財兮(得其時阜盛也)唯脩此
化故其興也勃焉德如泉流至于今王公大人述
而弗忘殷紂好為北鄙之聲其廢也忽然至于今
王公大人舉以為誡夫舜起布衣積德含和而終
以帝紂為天子荒淫為亂而終以亡非各所修之
致乎由今也匹夫之徒曾無意于先王之制而習
亡國之聲豈能保其六七尺之體哉冉有以告子
路子路懼而自悔静思不食以至骨立夫子曰過
而能改其進矣乎(同上)
舜作簫(世本)大簫謂之言(編二十三管長尺四寸)小者謂之筊(十六)
(管長尺二寸簫一名籟)大管謂之簥(管長尺圍寸併漆之有底賈氏以為如箎六孔)其中
謂之篞小者謂之篎(爾雅)大司樂孤竹之管冬日至於
地上之圜丘奏之孫竹之管夏日至於澤中之方丘奏
之隂竹之管於宗廟之中奏之(詳見樂制)大射簜在建鼓
之間(詳樂縣)聖人作壎篪此德音之音也(詳樂記)大篪
謂之沂(篪以竹為之長尺四寸圍三寸一孔上出一寸三分名翹横吹之小者尺二寸廣雅云八孔)
(爾雅)小師掌教簫管(簫編小竹管如今賣飴餳所吹者鄭司農云管如篪六空玄謂管如)
(篴而小併兩而吹之今大子樂官有焉)瞽矇掌播簫管笙師掌教龡
籥簫篪篴管(鄭司農云篪七孔杜子春讀篴為蕩滌之滌今時所吹五空竹篴玄謂籥如篴三空)
(春並官)葦籥伊耆氏之樂也(詳見樂制)大籥謂之産(籥如笛三)
(孔而短小廣雅云七孔)其中謂之仲小者謂之箹徒吹謂之和(爾雅)
籥師掌教國子舞羽龡籥(詳見樂舞)籥章掌土鼓豳籥
(鄭司農云豳籥豳國之地竹豳詩亦如之玄謂豳籥豳人吹籥之聲章明堂位曰土鼓蒯桴葦籥伊耆氏之樂)
中春晝擊土鼓龡豳詩以逆暑中秋夜逆寒亦如之凡
國祈年於田祖龡豳雅擊土鼓以樂田畯國祭蜡則龡
豳頌擊土鼓以息老物(豳詩豳風七月也吹之者以籥為之聲豳雅豳頌亦七月也)
(注詳見吉禮並春官)笙師春牘應雅以教祴樂(鄭司農云春牘以竹大五)
(六寸長七尺短者一二尺其端有兩孔髤畫以兩手築地應長六尺五寸其中有椎雅狀如漆筩而弇口大二)
(圍長五尺六寸以羊韋鞔之有兩紐疏畫玄謂祴樂祴夏之樂牘應雅教其春者謂以築地笙師教之則三器)
(在庭可知矣賓醉而出奏祴夏以此三器築地為之行節明不失禮同上)古樂訊疾以
雅(雅亦樂器名也如漆筩中有椎樂記)
右竹之屬簫者中吕之氣萬物生於無聲見於無
形僇也肅也故謂之簫簫者以禄為本言承天繼
物為民本人力加地道化然後萬物戮也故謂之
簫也(白虎通)子夏曰竹聲濫濫以立會會以聚衆
君子聽竽笙簫管之聲則思畜聚之臣(詳樂記)
隨作笙女媧作笙簧(世本)女媧之笙簧(女媧三皇承宓義者世本作曰)
(女媧作笙簧明堂位)大笙謂之巢(列管匏中施簧管端大者十九簧)小者謂
之和(十三簧者鄉射記曰三笙一和而成聲爾雅)笙師掌教龡竽笙(鄭司農云)
(竽三十六簧笙十三簧)凡祭祀享射共其鍾笙之樂(鍾笙與鍾聲相應之笙)
(春官)三笙一和而成聲(三人吹笙一人吹和凡四人也爾雅曰笙小者謂之和鄉射記)
右匏之屬匏之言施也在十二月萬物始生而
勞笙者太簇之氣象萬物之生故曰笙有七政之
節焉有六合之和焉天下樂之故謂之笙(白虎通)
聖人作為壎篪此德音之音也(樂記伯按詩小雅何人斯云氏吹塤仲氏吹)
(篪其序云蘇公刺暴公也鄭氏曰暴蘇皆幾内國名世本云暴辛公作塤蘇成公作篪譙周古史考云古有塤)
(篪尚矣周幽王時二公特善其事耳朱子曰此序不知何所據而得此事世本說尤紕繆譙周又從而傳會之)
(不知適所以章其謬耳)大塤謂之器(塤燒土為之大如鵝子銳上平底形如稱錘六孔小)
(者如雞子爾雅)小師掌教塤(塤燒土為之大如鴈卵)瞽矇掌塤
笙師掌教龡塤(並春官)堯命質為樂乃以麋&KR1752;置缶而
鼓之(見樂制)坎其擊缶(缶瓦器可以節樂鼓陳風宛丘又易離卦不缶而歌)
禮之初蕢桴而土鼓猶若可以致其敬於鬼神(蕢讀為凷聲之)
(誤也凷堛也謂摶土為桴也土鼓築土為鼓也禮運)土鼓蕢桴伊耆氏之樂
也(詳見樂制)籥章掌土鼓(杜子春云土鼓以瓦為匡以革為兩面可擊也)中春晝
擊土鼓以逆暑中秋夜逆寒亦如之凡國祈年於田祖
擊土鼓以樂田畯國祭蜡擊土鼓以息老物(詳竹之屬)壺
涿氏掌除水蟲以炮土之鼓敺之(炮土之鼓瓦鼓也秋官)
右土之屬壎在十一月壎之為言勲也陽氣於
黃泉之下勲蒸而萌(白虎通)
夷作鼓(世本)帝嚳命垂作鞀鞞(帝王世紀)聖人作為鞉鼓
此德音之音也(詳樂記)夏后氏之鼓足殷楹鼓周縣鼓
(足謂四足也楹謂之柱貫中上出也縣縣之簨簴也殷頌曰植我鼗鼓周頌曰應朄縣鼓眀堂位)下
管鼗鼓(詳樂制)置我鼗鼓(周頌)應田縣鼓(詳樂制)大鼓
謂之鼖(鼖長八尺)小鼓謂之應(詩曰應朄縣鼓在大鼓側)徒擊鼓謂之咢
(詩云或歌或咢)大鼗謂之麻小者謂之料(麻者音概而長也料者聲清而不亂爾)
(雅)鼓人掌教六鼓四金之音聲以節聲樂以和軍旅
以正田役(音聲五聲合和者)教為鼓而辨其聲用(教為鼓教擊鼓者大小之)
(數又别其聲所用之事)以靁鼓鼓神祀以靈鼓鼓社祭以路鼓鼓
鬼享以鼖鼓鼓軍事以鼛鼓鼓役事以晉鼓鼓金奏(雷鼓)
(八面鼔也神祀祀天神也靈鼔六面鼓也社祭祭地祇也路鼔四面鼔也鬼享享宗廟也大鼔謂之鼖鼖鼓長)
(八尺鼛鼓長丈二尺晉鼔長六尺六寸金奏謂樂作擊編鍾地官)韗人為臯陶(鄭司農云)
(韗書或為鞠臯陶鼓木也玄謂鞠者以臯陶名官也鞠則陶字從革)長六尺有六寸左右
端廣六寸中尺厚三寸(版中廣頭狹為穹隆也鄭司農云謂鼓木一判者其兩端廣六)
(寸而其中更廣尺也如此乃得有腹)穹者三之一(鄭司農云穹讀為志無空邪之空謂鼓木腹穹)
(隆者居鼔三之一也玄謂穹讀如穹蒼之穹穹隆者居鼓面三分之一則其鼓四尺者版穹一尺三寸三分寸)
(之一也倍之為二尺六寸三分寸之二加鼓四尺穹之徑六尺六寸三分寸之二也此鼔合二十版)上三
正(鄭司農云謂兩頭一平中央一平也玄謂三當為參正直也參直者穹上一直兩端又直各居二尺二寸)
(不弧曲也此鼔兩面以六鼔差之賈侍中云晉鼓大而短近晉鼓也以晉鼔鼓金奏)鼓長八尺鼓
四尺中圍加三之一之鼖鼓(中圍加三之一者加於面之圍以三分之一也面四)
(尺其圍十二尺加以三分一四尺則中圍十六尺徑五尺三寸三分寸之一也今亦合二十版則版穹六寸三)
(分寸之二耳大鼓謂之鼖以鼖鼔鼔軍事鄭司農云鼔四尺謂革所蒙者廣四尺)鼓長尋有四
尺鼓四尺倨句磬折(以臯鼓鼓役事磬折中曲之不參正也中圍與鼖鼓同以磬折為異)
凡冐鼓必以啟蟄之日(啟蟄孟春之中也蟄蟲始聞雷聲而動鼓所取象也冐蒙鼓以)
(革)良鼓瑕如積環(革調急也)鼓大而短則其聲疾而短聞鼓
小而長則其聲舒而遠聞(考工記)大司樂靁鼓靁鼗冬
日至於地上之圜丘奏之靈鼓靈鼗夏日至於澤中之
方丘奏之路鼓路鼗於宗廟之中奏之(詳樂制)大師下
管播樂器令奏鼓朄(同上)小師掌教鼓鼗(鼗如鼓而小持其柄摇之)
(旁耳還自擊)大祭祀大饗下管擊應鼓凡小祭祀小樂事鼓
朄瞽矇掌播鼗眡瞭掌凡樂事播鼗賓射皆奏其
鍾鼓鼜愷獻亦如之鍾師掌鼙鼓縵樂(並詳樂制)鎛師
掌金奏之鼓(謂主晉鼓以奏其鍾鏄也然則擊鎛者亦眡瞭也並春官)廟堂之
下縣鼓在西應鼓在東(禮樂之器尊西也小鼓謂之應禮器)大射建
鼓在阼階西南鼓應鼙在其西南鼓西階一建鼓在其
南東鼓朔鼙在其北一建鼓在西階之東南面(詳樂縣)
鼖鼓在西房(鼖鼓長八尺商周傳寳之顧命)大僕建路鼓於大寢
之門外以待逹窮者與遽令(詳朝廷禮)大司馬教振旅王執
路鼓諸侯執賁鼓軍將執晉鼓師帥執提旅帥執鼙(鄭司)
(農云提謂馬上鼓有曲木提持鼓立馬髦上者故謂之提詳見田役)鎛師凡軍之夜
三鼜皆鼓之守鼜亦如之(詳見武備)掌固夜三鼜以戒號
(同上)冥氏攻猛獸以靈鼓敺之(秋官)鼉鼓逢逢矇瞍奏
公(鼉似蜥蜴長丈餘皮可冐鼓逢逢和也大雅靈臺)天子賜伯子男樂則以
鼗將之(詳樂制)搏拊(搏拊以韋為之實之以糠以節樂益稷)拊搏四代
之樂器也(拊搏以韋為之充之以糠形如小鼓明堂位)以韋為鼓謂之搏
拊(尚書大傳)架一鍾而尚拊(荀子)架一磬而尚拊(大戴禮)
大師帥瞽登歌令奏擊拊小師登歌擊拊(並詳樂制)右
樂會守拊鼓治亂以相(相即拊也亦以節樂拊者以韋為表裝之以糠糠一名相因以)
(名焉今齊人或謂糠為相詳見樂記)
右革之屬鼓無當於五聲五聲弗得不和(學記)
鼓震音煩氣也萬物憤懑震動而生雷以動之温
以煖之風以散之雨以濡之奮至德之聲感和平
之氣也同聲相應同氣相求神眀報應天地祐之
其本乃在萬物之始耶故謂鼓也鞀者震之氣也
上應昴星以通王道故謂之鞀也(白虎通)子夏曰
鼓鼙之聲讙讙以立動動以進衆君子聽鼓鼙之
聲則思將帥之臣(詳樂記)
聖人作為椌楬此德音之音也(椌楬謂柷敔也樂記)揩擊四
代之樂器也(揩擊謂柷梧皆所以節樂者也明堂位)戞擊(戞擊柷敔所以作止樂此)
(舜廟堂之樂)合止柷敔(堂下樂也上下合止樂各有柷敔益稷)所以鼓柷謂
之止(柷如漆桶方二尺四寸深一尺八寸中有椎柄連底挏之令左右擊止者其椎名)所以鼓
敔謂之籈(敔如伏虎背上有二十七鉏鋙刻以木長尺櫟之籈者其名爾雅)小師掌
教柷敔(鄭司農云柷如漆筩中有椎敔木虎也)瞽矇掌柷敔(並春官)天
子賜諸侯樂則以柷將之(詳樂制)
右木之屬柷敔者終始之聲萬物之所生也隂
陽順而復故曰柷承順天地序迎萬物天下樂之
故樂用柷柷始也敔終也(白虎通)
夏后氏之龍簨虡殷之崇牙周之璧翣(簨虡所以縣鍾磬也横曰簨飾)
(之以鱗屬植曰虡飾之以臝屬羽屬簨以大版為之謂之業殷又於龍上刻畫之為重牙以挂縣紘也周又畫)
(繪為翣戴以璧垂五采羽於其下樹於簨之角上飾彌多也周頌曰設業諟虡崇牙樹羽明堂位)梓
人為筍虡(樂器所縣横曰筍植曰虡鄭司農云筍讀為竹筍之筍)天下之大獸五
脂者膏者臝者羽者鱗者(脂牛羊屬膏豕屬臝者謂虎豹貔&KR2269;為獸淺毛者之屬羽)
(鳥屬鱗龍蛇之屬)宗廟之事脂者膏者以為牲(致美味也)臝者羽者
鱗者以為筍虡(貴野聲也)外骨内骨卻行仄行連行紆行以
脰鳴者以注鳴者以旁鳴者以翼鳴者以股鳴者以胸
鳴者謂之小蟲之屬以為雕琢(刻畫祭器博庶物也外骨龜屬内骨蟞屬卻行)
(螾衍之屬仄行蟹屬連行魚屬紆行蛇屬脰鳴鼁黽屬注鳴精列屬旁鳴蜩蜺屬翼鳴發皇屬股鳴蚣蝑動股)
(屬胸鳴榮原屬)厚脣弇口出目短耳大胸燿後大體短脰若是
者謂之臝屬恒有力而不能走其聲大而宏有力而不
能走則於任重宜聲大而宏則於鍾宜若是者以為鍾
虡是故擊其所縣而由其虡鳴(燿讀為哨頎小也鄭司農云宏讀為紘綎之紘)
(謂聲音大也由若也)銳喙決吻數目顅脰小體騫腹若是者謂之
羽屬恒無力而輕其聲清陽而遠聞無力而輕則於任
輕宜其聲清陽而遠聞於磬宜若是者以為磬虡故擊
其所縣而由是虡鳴(吻口腃也顅長脰貌故書顅或作牼鄭司農云牼讀為鬝頭無髮之)
(鬝)小首而長搏身而鴻若是者謂之鱗屬以為筍(摶圜也鴻)
(傭也)凡攫閷援簭之類必深其爪出其目作其鱗之而(謂筍)
(虡之獸也深猶藏也作猶起也之而頰頌也)深其爪出其目作其鱗之而則
於視必撥爾而怒苟撥爾而怒則於任重宜且其匪色
必似鳴矣(匪采色也故書撥作廢匪作飛鄭司農云廢讀為撥飛讀為匪以似為發)爪不深
目不出鱗之而不作則必頽爾如委矣苟頽而如委則
加任焉則必如將廢措其匪色必似不鳴矣(措猶頓也故書措作)
(厝杜子春云當為措考工記)虡業維樅(虡植木以懸鍾磬其横者曰枸業栒上大板刻之&KR1667;)
(業如鋸齒者也樅業上懸鍾磬處以采色為崇牙其狀樅樅然者也大雅靈臺)設業設虡
崇牙樹羽(詳樂制)典庸器祭祀饗食賓射帥其屬而設
筍虡(春官)天子左五鍾右五鍾天子將出則撞黃鍾右
五鍾皆應然後大師奏登車告出也入則撞蕤賓左五
鍾皆應然後少師奏登堂就席告入也(詳樂記)大司樂
大祭祀宿縣遂以聲展之(詳樂制)小胥正樂縣之位王
宫縣諸侯軒縣卿大夫判縣士特縣辨其聲(樂縣謂鍾磬之屬縣)
(於筍虡者鄭司農云宫縣四面縣軒縣去其一面判縣又去其一面特縣又去其一面四面象宫室四面有牆)
(故謂之宫縣軒縣三面其形曲故春秋傳曰請曲縣繁纓以朝諸侯之禮也故曰唯器與名不可以假人玄謂)
(軒縣去南面辟王也判縣左右之合又空北面恃縣縣於東方或於階間而已)凡縣鐘磬半為
堵全為肆(鍾磬者編縣之二八十六枚而在一虡謂之堵鍾一堵磬一堵謂之肆半之者謂諸侯之)
(卿大夫士也諸侯之卿大夫半天子之卿大夫西縣鍾東縣磬士亦半天子之士縣磬而已鄭司農云春秋)
(傳曰歌鍾二肆並春官)大射樂人宿縣于阼階東笙磬西面其
南笙鍾其南鑮皆南陳(笙猶生也東為陽中萬物以生春秋傳曰太簇所以金奏贊陽)
(出滯姑洗所以脩潔百物考神納賓是以東方鍾磬謂之笙皆編而縣之周禮曰凡縣鍾磬半為堵全為肆有)
(鍾有磬為全鑮如鍾而大奏樂以鼓鑮為節)建鼓在阼階西南鼓應鼙在其
東南鼓(建猶樹也以木貫而載之樹之跗也南鼔謂所伐面也應鼙應朔鼙也先擊朔鼙應鼙應之鼙)
(小鼙也在東便其先擊小後擊大也鼓不在東縣南為君也)西階之西頌磬東面其
南鍾其南鑮皆南陳一建鼓在其南東鼓朔鼙在其北
(言成功曰頌西為隂中萬物之所成春秋傳曰夷則所以詠歌九則平民無忒無射所以宣布哲人之令德示)
(民軌義是以西方鍾磬謂之頌朔始也奏樂先擊西鼙樂為賓所由來也鍾不言頌鼙不言東鼓義同省文也)
(古文頌為庸)一建鼓在西階之東南面(言面者國君於其羣臣備三面爾無鍾磬)
(有鼓而已其為諸侯則軒縣)簜在建鼓之間(簜竹也謂笙簫之屬倚於堂)鼗倚于
頌磬西紘(鼗如鼓而小有柄賓至摇之以奉樂也紘編磬繩也設鼗於磬西倚於紘也王制曰天子)
(賜諸侯樂則以柷將之賜伯子男樂則以鼗將之)諸侯之宫縣諸侯之僭禮
也(郊特牲)大司樂大札大凶大烖大臣死凡國之大憂
令弛縣(春官)疾病君大夫徹縣(喪大記)大夫無故不徹
縣(曲禮)
右樂縣戰于新築新築人仲叔于奚救孫桓子
衛人賞之以邑辭請曲縣(軒縣也周禮天子樂宫縣四周諸侯軒縣闕南)
(方)許之仲尼聞之曰惜也不如多與之邑唯器與
名不可以假人(成二年左氏傳詳見名器上)
禮書綱目卷八十三
