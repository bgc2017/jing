禮書綱目卷五十七婺源江永編
職官上通禮六
補
郯子來朝叔孫昭子問焉曰少皥氏鳥名官何故也(少皥)
(金天氏黃帝之子己姓之祖也問何故以鳥名官)郯子曰吾祖也我知之昔者
黃帝氏以雲紀故為雲師而雲名(黃帝軒轅氏姬姓之祖也黃帝受命有雲)
(瑞故以雲紀事百官師長皆以雲為名號縉雲氏蓋其一官也)炎帝氏以火紀故為火
師而火名(炎帝神農氏姜姓之祖也亦有火瑞以火紀事名百官)共工氏以水紀
故為水師而水名(共工氏以諸侯霸有九州者在神農前大皥後亦受水瑞以水名官)大
皥氏以龍紀故為龍師而龍名(大皥伏羲氏風姓之祖也有龍瑞故以龍命官)
我高祖少皥氏之立也鳳鳥適至故紀於鳥為鳥師而
鳥名鳳鳥氏歷正也(鳳鳥知天時故以名歷正之官)玄鳥氏司分者也
(玄鳥燕也以春分来秋分去)伯趙氏司至者也(伯趙伯勞也以夏至鳴冬至止)青鳥
氏司啟者也(青鳥鶬鴳也以立春鳴立夏止)丹鳥氏司閉者也(丹鳥鷩雉也以)
(立秋來立冬去入大水為蜃上四鳥皆歷正之屬官)祝鳩氏司徒也(祝鳩鷦鳩也鷦鳩孝故為)
(司徒主教民)鴡鳩氏司馬也(鴡鳩王鳩也鷙而有别故為司馬主法制)鳲鳩氏司
空也(鳲鳩鴶鵴也鳲鳩平均故為司空平水土)爽鳩氏司寇也(爽鳩鷹也鷙故為司寇主)
(盜賊)鶻鳩氏司事也(鶻鳩鶻鵰也春來冬去故為司事)五鳩鳩民者也(鳩聚)
(也治民生聚故以鳩為正)五雉為五工正(五雉雉有五種西方曰鷷雉東方曰鶅雉南方曰翟)
(雉北方曰鵗雉伊洛之南曰翬雉)利器用正度量夷民者也(夷平也)九扈
為九農正(扈有九種也春扈鳻鶞夏扈竊玄秋扈竊藍冬脂扈竊黃棘扈竊丹行扈唶唶宵扈嘖嘖桑扈竊)
(老扈鷃鷃以九扈為九農之號各隨其宜以教民事)扈民無滛者也(扈止也止氏使不滛放)
自顓頊以来不能紀遠乃紀於近為民師而命以民事
則不能故也(顓頊氏代少皡氏德不能致遠瑞而以民事命官昭十七年左氏傳)蔡
墨曰有五行之官是謂五官實列受氏姓封為上公(爵上)
(公)祀為貴神社稷五祀是尊是奉(五官之君長能修其業者死皆配食於五)
(行之神為王者所尊奉)木正曰句芒(正官長也取木生句曲而有芒角也其祀重焉)火正
曰祝融(祝融明貌其祀犂焉)金正曰蓐收(秋物槯蓐而可收也其祀該焉)水正曰
玄冥(水正而幽冥其祀修及熙焉)土正曰后土(土為羣物主故稱后也其祀句龍焉在家)
(則祀中霤在野則為社昭二十九年左氏傳)
右上古官仲尼聞之見於郯子而學之(於是仲尼年二)
(十八)既而告人曰吾聞之天子失官學在四夷猶信
(失官官不修其職也傳言聖人無常師昭十七年左氏傳)蔡墨曰少皥氏
有四叔(少皥金天氏)曰重曰該曰修曰熙實能金木及
水(能治其官)使重為句芒(木正)該為蓐收(金正)修及熙為玄
冥(二子相代為水正)世不失職遂濟窮桑(窮桑少皥之號也四子能治其)
(官使不失職濟成少皥之功死皆為民所祀窮桑地在魯北)顓頊氏有子曰犂
為祝融(犂為火正)共工氏有子曰句龍為后土(共工在大皥後)
(神農前以水名官者其子句龍能平水土故死而見祀)稷田正也(掌播殖也)有烈
山氏之子曰柱為稷(烈山氏神農世諸候)周棄亦為稷(棄周之始)
(祖年昭二十九左氏傳)觀射父曰(觀射父楚大夫)古者民神不雜(雜會)
(也謂司民司神之官各異)民之精爽不&KR2092;貳者而又能齊肅衷
正(爽明也&KR2092;離也貳二也齊一也肅敬也衷中也)其知能上下比義(義宜也)
其聖能光遠宣朗(聖通也朗明也)其明能光昭之其聰能
聽徹之(徹逹也)如是則神明降之(降下也)在男曰覡在
女曰巫(巫覡見鬼者周禮男亦曰巫)是使制神之處位次主(處居)
(也位祭位也次主次其尊卑先後也)而為之牲器時服(牲牲之毛色大小也器所)
(當用也時服四時服色所宜也)而後使先聖之後之有光烈(烈明也)
而能知山川之號(號名位也)高祖之主(高祖廟之先也)宗廟之
事昭穆之世(父昭子穆先後之次也春秋齊僖公謂之逆祀)齊敬之勤(齊莊)
(也)禮節之宜威儀之則容貌之崇(崇飾也)忠信之質
(質誠也)禋服之服(潔祀曰禋)而敬恭明神者以為之祝(祝太)
(祝也掌其福祥)使名姓之後能知四時之生(名姓謂舊族若伯夷炎帝)
(之後為堯秩宗生嘉榖韭卵之屬)犧牲之物玉帛之類采服之儀
彝器之量(彝六彝器俎豆量大小也)次主之度(疏數之度)屛攝之位
(周氏云屏者并攝主人之位昭謂屏屏風也攝形如今要扇皆所以分别尊卑為祭祀之位近漢亦)
(然)壇場之所(除地曰場)上下之神氏姓之出(所自出也)而心
率舊典者為之宗(宗宗伯也掌祭祀之官)於是乎有天地神
民類物之官謂之五官(類物謂别善惡利器用之官)各司其序
不相亂也及少皥之衰也九黎亂德(少皥黃帝之子金天氏也)
(九黎黎氏九人也)民神雜糅不可方物(同位故雜糅方猶別也物名也)顓
頊受之(少皥氏没顓頊氏作受承也)乃命南正重司天以屬神
(南陵位正長也司主也屬會也所以會羣神使各有分序不相干亂也周禮則宗伯掌祭祀)命
火正黎司地以屬民(唐尚書云火當為北北隂位也周禮則司徒掌土地人民)
(也)其後三苗復九黎之德(其後高卒氏之季年也三苗九黎之後也高辛)
(氏衰三苗為亂行其凶德如九黎之為也堯興而誅之)堯復育重黎之後不
忘舊者使復典之(育長也堯繼高辛氏平三苗之亂繼育重黎之後使復典天地)
(之官羲氏和氏是也)以至於夏商故重黎氏世叙天地而别
其分主者也(叙次也分位也)其在周程伯休父其後也當
宣王時失其官守而為司馬氏(程國也伯爵也休父名也失官守謂)
(失天地之官而以諸侯為大司馬詩曰王謂尹氏命程伯休父是也國語楚語)古者大
撓作甲子黔如作慮首容成作歷羲和作占日尚
儀作占月后益作占歲胡曹作衣夷羿作弓祝融
作市狄儀作酒高元作室虞姁作舟伯益作井赤
冀作臼乘雅作駕寒衰作御王冰作服牛史皇作
圖巫彭作醫巫咸作筮此二十官者聖王之所以
治天下也聖王不能二十官之事然而使二十官
盡其巧畢其能聖王在上故也(聖王在上官使人人故盡畢其巧能)
(也)聖王之所不能也所以能之也(用其人得其任故所以能)其不知也所以
知之也(老子曰不知乃知之此之謂也)養其神修其德而已矣(無所)
(思慮勞神是養神也無狀而能化育萬物謂之德)豈必勞形愁弊耳目哉(吕氏春秋)
唐虞稽古建官惟百内有百揆四岳外有州牧侯伯(堯舜)
(考古以建百官内置百揆四岳象天之有五行外置州牧十二及五國之長上下相維外内咸治言有法)庶
政惟和萬國咸寧(官職有序故衆政惟和萬國皆安所以為至治)夏商官倍亦
克用乂(禹湯建官二百亦能用治言不及唐虞之清要周官)有虞氏官五十
夏后氏官百殷二百周三百(周之六卿其屬各六十周三百六十官也此云三百)
(者記時冬官亡矣昏義曰天子立六官三公九卿二十七大夫八十一元士凡百二十蓋謂夏時也以夏周推)
(前後之差有虞氏官宜六十夏后氏宜百二十殷宜二百四十不得如此記也明堂位)記曰虞
夏商周有師保有疑丞(記所云謂天子也取以成記)設四輔及三公
不必備唯其人語使能也(語言也得能則用之無則已不必備其官也小人處其位)
(不如且闕文王世子)古者天子必有四鄰前曰疑後曰丞左
曰輔右曰弼天子有問無以對責之疑可志而不志責
之丞可正而不正責之輔可揚而不揚責之弼其爵視卿
其禄視次國之君也(尚書大傳)天子三公九卿二十七大夫八十
一元士(此夏制也明堂位曰夏后氏之官百舉成數也王制)古者天子后立
六宫三夫人九殯二十七世婦八十一御妻以聽天下
之内治天子立六官三公九卿二十七大夫八十一元
士以聽天下之外治(天子六寢而六宫在後六官在前所以承副施外内之政也三夫人)
(以下百二十人周制也三公以下百二十人似夏時也合而言之取其相應有象天數也昏義)天
子建天官先六大曰大宰大宗大史大祝大士大卜典
司六典(典法也此蓋殷時制也周則大宰為天官大宗曰宗伯宗伯為春官大史以下屬焉大士以神)
(士者)天子之五官曰司徒司馬司空司士司寇典司五衆
(衆謂羣臣也此亦殷時制也周則司士屬司馬大宰司徒宗伯司馬司宼司空為六官)天子之六府
曰司土司木司水司草司器司貨典司六職(府主藏六物之稅者此亦)
(殷時制也周則皆屬司徒司土土均也司木山虞也司水川衡也司草稻人也司器角人也司貨丱人也)天
子之六工曰土工金土石工木工獸工草工典制六材
(此亦殷時制也周則皆屬司空土工陶旊也金工築冶鳬㮚鍜桃也石工玉人磬人也木工輪輿弓廬匠車梓)
(也獸工函鮑韗韋裘也唯草工職亡蓋謂作萑葦之噐曲禮)五官之長曰伯(謂為三公者周)
(禮九命作伯)是職方(職主也是伯分主東西者春秋傳曰自陜以東周公主之自陜以西召公主之)
(一相處乎内是或為氏同上詳見名器上)千里之外設方伯八伯各以
其屬屬於天子之老二人分天下以為左右曰二伯(老謂)
(上公周禮曰九命作伯春秋傳曰自陜以東周公主之自陜以西召公主之詳見封建)天子使其
大夫為三監監於方伯之國國三人(使佐方伯領諸侯王制)立太
師太傅太保茲惟三公論道經邦燮理隂陽(師天子所師法傅傅)
(相天子保保安天子於德義者此惟三公之任佐王論道以經緯國事和理隂陽言有德乃堪之)官不
必備惟其人(三公之官不必備員惟其人有德乃以處之)少師少傅少保曰
三孤(此三官名曰三孤孤特也言卑於公尊於卿特置此三者)貳公弘化寅亮天地
弼予一人(副貳三公弘大道化敬信天地之教以輔我一人之治)冡宰掌邦治統
百官均四海(天官卿稱大宰主國政治統理百官均平四海之内邦國言任大)司徒掌
邦治敷五典擾兆民(地官卿司徒主國教化布五常之教以安和天下衆民使小大恊和)
宗伯掌邦禮治神人和上下(春官卿宗廟官長主國禮治天地神祗人鬼之事及)
(國之吉凶軍賓嘉五禮以和上下尊卑等列)司馬掌邦政統六師平邦國(夏官)
(卿主戎馬之事掌國征代統正六軍平治王邦四方國之亂者)司宼掌邦禁詰姦慝刑
暴亂(秋官卿主宼賊法禁治姦惡刑強暴作亂者夏司馬討惡助長物秋司宼刑姦順時殺)司空
掌邦土居四民時地利(冬官卿主國邦土以居民士農工商四人使順天時分地利授)
(之土能吐生百榖故曰土)六卿分職各率其屬以倡九牧阜成兆民
(六卿各率其屬官大夫士治其所分之職以倡道九州牧伯為政大成兆民之性命皆能其官則政治周官)
内有九室九嬪居之外有九室九卿朝焉(内路寢之裏也外路門之)
(表也九室如今朝堂諸曹治事處九嬪掌婦學之法以教九御六卿三孤為九卿)九分其國以
為九分九卿治之(九分其國分國之職也三孤佐三公論道六卿治六官之屬考工記匠)
(人)大宰乃施法於官府而建其正立其貳設其攷陳
其殷置其輔(正謂冡宰司徒宗伯司馬司宼司空也貳謂小宰小司徒小宗伯小司馬小司宼小)
(司空也考成也佐成事者謂宰夫鄉師肆師軍司馬士師也司空亡未聞其考天官)
右歷代官制之略堯命羲和欽若昊天(羲氏和氏主歷)
(象授時之官堯)命舜以位慎徽五典(慎美也五典五常也此蓋使為司徒)
(之官也)納于百揆(百揆者揆度庶政之官惟唐虞有之猶周之冡宰也)賓于四
門(四門四方之門古者以賓禮親邦國諸侯各以方至而使主焉故曰賓此蓋又兼四岳之官也)
(典舜)舜咨十有二牧(牧養民之官十二牧十二州之牧也)咨四岳有
能奮庸熙帝之載使宅百揆亮采惠疇僉曰伯禹
作司空帝曰俞咨禹汝平水土惟時懋哉(四岳官名一人)
(而聰四岳諸侯之事也舜言有能奮起事功以廣帝堯之事者使居百揆之位以明亮庶事而順成)
(庶類也四岳及諸侯言伯禹作司空可宅百揆舜然其舉而咨禹使仍作司空而兼行百揆之事以)
(司空兼百揆如周以六卿兼三公後世以他官平章事知政事者亦此類也)棄汝后稷
(后君也有爵土之稱稷田正官)契汝作司徒臯陶汝作士(士理官也)咨
垂汝共工(共工官名)咨益汝作朕虞(虞掌山澤之官周禮分為虞衡屬於)
(地官)咨伯汝作秩宗(秩宗主釵次百神之官而專以秩宗名之者蓋以宗廟為主也)
䕫命汝典樂教胄子龍命汝作納言(納言官名舜典)大
戰于甘乃召六卿(六卿六鄉之卿也甘誓)實維阿衡實左右
商王(阿衡伊尹官號也商頌長發)薛之皇祖奚仲居薛以為夏
車正(奚仲為夏掌掌車服大夫)仲虺居薛以為湯左相(仲虺奚仲之後)
(左定元年氏傳)成王幼在襁褓之中召公為大保周
公為大傅大公為大師保保其身體傅傅之德義師
道之教訓所謂三公也於是為置三少皆上大夫
也曰少保少傅少師是與大子宴也(詳見保𫝊)天子三
公稱公王者之後稱公天子三公者何天子之相
也(相助也)天子之相則何以三(據經但有祭公周公)自陜而東
者周公主之自陜而西者召公主之一相處乎内
(陜者蓋今弘農陜縣是也禮司馬主兵司徒主教司空主土春秋撥亂世以黜陟為本故舉絀陟以)
(所主者言之五年公羊傳)(隱)古者天子三公每一公三卿佐
之每一卿三大夫佐之每一大夫三士佐之故天
子三公九卿二十七大夫八十一元士所與為天
下者若此而已(自三公至元士凡百二十此夏時之官周之官三百六十禮志曰有)
(虞氏之官五十夏后百殷二百周三百近之未得其實也據夏周推其差則有虞氏之官六十夏后)
(氏百二十殷二百四十周三百六十為有所法尚書大傳)王者所以立三
公九卿何曰天雖至神必因日月之光地雖至靈
必有山川之化聖人雖有萬人之德必須俊賢三
公九卿二十七大夫八十一元士以順天成其道
司馬主兵司徒主人司空主地王者受命為天地
人之職故分職以置三公各主其一以效其功一
公置三卿故九卿也天道莫不成於三三公九卿
二十七大夫八十一元士凡百二十官下應十二
子(白虎通)襄王曰内官不過九御(九御九嬪)外官不過
九品(九品九卿周禮内有九室九嬪居之外有九室九卿朝焉)足以供給神祇
而已(言卿與嬪主祭祀也魯語曰日入監九御使潔奉禘郊之粢盛國語周語)觀
射父曰民之徹官百(徹逹也自以名逹於上者有百官也)王公之子
弟之質能言能聽徹其官者(質有賢質也能言能言其官職也)而
物賜之姓以監其官是為百姓(物事也以功事賜之姓官有世功則)
(有官族若司馬太史之屬是也)姓有徹品十於王謂之千品(謂一官之)
(職其寮屬徹於王者有十品百官故有千品也)五物之官陪屬萬為萬官
(五物謂天地神民類物之官也臣之臣為陪屬謂有寮屬轉陪貳相佐助復有十等千品故萬官也)
官有十醜為億醜(醜類也以十醜承萬為十萬十萬曰億古數也今人乃以萬萬)
(為億)天子之田九畡以食兆民(九畡九州之内有畡數也食兆民耕而食)
(其中也天子曰兆民)王取經入焉以食萬官(經常也常入征税也楚語)
芋尹無宇曰天有十日(甲至癸)人有十等(王至臺)下
所以事上上所以共神也故王臣公公臣大夫大
夫臣士士臣皂皂臣輿輿臣隸隸臣僚僚臣僕僕
臣臺馬有圉牛有牧(養馬曰圍養牛曰牧)以待百事(昭七年左氏傳)
惟王建國辨方正位體國經野設官分職以為民極(注詳見制)
(國)乃立天官冡宰使帥其屬而掌邦治以佐王均邦國
(掌主也邦治主佐王治邦國也佐猶助也鄭司農云邦治謂總六官之職也故大宰職曰掌建邦之六典以佐)
(王治邦國六官皆總屬於冡宰故論語曰君薨百官總已以聽於冡宰言冡宰於百官無所不主爾雅曰冡大)
(也冡宰大宰也天天官冡宰鄭目錄云象天所立之官冡大也宰者官也者統理萬物天子立冡宰使掌邦治亦)
(所以總御衆官使不失職不言司者大宰總御衆官不主一官之事也)治官之屬大宰卿一
人小宰中大夫二人宰夫下大夫四人上士八人中士十有六人
旅下士三十有二人(變冡言大進退異名也百官總馬則謂之冡列職於王則稱大冡大之上也山)
(項曰冡旅衆也下士治衆事者自大宰至旅下士轉相副貳皆王臣也王之卿六命其大夫四命士以三命而下為差)
府六人史十有二人(府治藏史掌書者凡府史皆其官長所自辟除)胥十有二人徒
百有二十人(此民給徭役者若今衞士矣胥讀如諝謂其有才知為什長)宫正上士二
人中士四人下士八人府二人史四人胥四人徒四十人(正長也宫正主)
(宫中官之長)宫伯中士二人下士四人府一人史二人胥二
人徒二十人(伯長也)膳夫上士二人中士四人下士八人
府二人史四人胥十有二人徒百有二十人(膳之言善也今時美物曰)
(珍膳膳夫食官之長也鄭司農以詩說之曰仲允膳夫)庖人中士四人下士八人
府二人史四人賈八人胥四人徒四十人(庖之言苞也裹肉曰苞苴賈主)
(市買知物賈)内饔中士四人下士八人府二人史四人胥
十人徒百人(饔割亨煎和之稱内饔所主在内)外饔中士四人下士八人
府二人史四人胥十人徒百人(外饔所主在外)亨人下士四人府一
人史二人胥五人徒五十人(主為外内饔煮肉者)甸師下士二
人府一人史二人胥三十人徒三百人(郊外曰甸師猶長也甸師主共)
(野物官之長)獸人中士四人下士八人府二人史四人胥
四人徒四十人䱷人中士二人下士四人府二人史
四人胥三十人徒三百人鼈人下士四人府二人史
二人徒十有六人腊人下士四人府二人史二人徒
二十人(腊之言夕也)醫師上士二人下士四人府二人史二
人徒二十人(醫師衆醫之長)食醫中士二人(食有和齊藥之類)疾
醫中士八人瘍醫下士四人(瘍創癰也)獸醫下士四人
(獸牛馬之類)酒正中士四人下士八人府二人史八人胥
八人徒八十人(酒正酒官之長)酒人奄十人女酒三十人奚
三百(奄精氣閉藏者今謂之宦人月令仲冬其器閎以奄女洒女奴曉酒者古者從坐男女没入縣官為)
(奴其少才知以為奚今之侍史官婢或曰奚宦女)漿人奄五人女漿十有五
人奚百五十人(女漿女奴曉漿者)凌人下士二人府二人史
二人胥八人徒八十人(凌冰室也詩人二之日鑿冰沖沖三之日納于凌隂)籩人
奄一人女籩十人奚二十人(竹曰籩女籩女奴之曉籩者)醢人奄一
人女醢二十人奚四十人(醢豆實也不謂之豆此主醢豆不盡于醢也女醢女奴曉)
(醢者)醯人奄二人女醯二十人奚四十人(女醯女奴曉醯者)
鹽人奄二人女鹽二十人奚四十人(女鹽女奴曉鹽者)幂人
奄一人女幂十人奚二十人(以巾覆物曰冪女幂女奴曉幂者)宫人
中士四人下士八人府二人史四人胥八人徒八十人
掌舍下士四人府二人史四人徒四十人(舍行所解止之處)
幕人下士一人府二人史二人徒四十人(幕帷覆上者)
掌次下士四人府四人史二人徒八十人(次自修止之處)大
府下大夫二人上士四人下士八人府四人史八人賈
十有六人胥八人徒八十人(大府為王治藏之長若今司農矣)玉府
上士二人中士四人府二人史二人工八人賈八人胥
四人徒四十有八人(工能攻玉者)内府中士二人府一人
史二人徒十人(内府王良貨賄藏在内者)外府中士二人府一人
史二人徒十人(外府主泉藏在外者)司會中大夫二人下大夫
四人上士八人中士十有六人府四人史八人胥五人
徒五十人(會大計也司會主天下之大計計官之長若今尚書)司書上士二人
中士四人府二人史四人徒八人(司書主計會之簿書)職内上
士二人中士四人府二人史四人徒二十人(職内主入也若今之)
(泉所入謂之少内)職歲上士四人中士八人府四人史八人
徒二十人(主歲計以歲斷)職幣上士二人中士四人府二人
史四人賈四人胥二人徒二十人司裘中士二人下
士四人府二人史四人徒四十人掌皮下士四人府
二人史四人徒四十人内宰下大夫二人上士四人
中士八人府四人史八人胥八人徒八十人(内宰宫官之長)
内小臣奄上士四人史二人徒八人(奄稱士者異其賢)閽人
王宫每門四人囿游亦如之(閽人司昏晨以啟閉者刑人墨者使守門囿御苑也)
(游離宫也)寺人王之正内五人(寺之言侍也詩云寺人孟子正内路寢)内
豎倍寺人之數(豎未冠者之官名)九嬪(嬪婦也昏義曰古者天子后立六宮三夫)
(人九嬪二十七世婦八十一御妻以聽天下之内治以明章婦順故天下内和而家理也不列夫人于此官者)
(夫人之於后猶三公之於王坐而論婦禮無官職)世婦(不言數者君子不苟於色有婦德者充之)
(無則闕)女御(昏義所謂御妻御猶進也侍也)女祝四人奚八人(女祝女奴)
(曉祝事者)女史八人奚十有六人(女史女奴曉書者)典婦功中
士二人下士四人府二人史四人工四人賈四人徒二
十人(典主也典婦功者主婦人絲枲功官之長)典絲下士二人府二人史二
人賈四人徒十有二人典枲下士二人府二人史二
人徒二十人内司服奄一人女御二人奚八人(内司服主)
(宫中裁縫官之長有女御者以衣服進或當於王廣其禮使無色過)縫人奄二人女御
八人女工八十人奚三十人(女工女奴曉裁縫者)染人下士二
人府二人史二人徒二十人追師下士二人府一人
史二人工二人徒四人(追治玉石之名)屨人下士二人府一
人史一人工八人徒四人夏采下士四人史一人徒
四人(夏采夏翟羽色禹貢徐州貢夏翟之羽有虞氏以為緌後世或無故染鳥羽象而用之謂之夏采)
右周禮天官之屬
惟王建國辨方正位體國經野設官分職以為民極乃
立地官司徒使師其屬而掌邦教以佐王安擾邦國(教所)
(以親百姓訓五品有虞氏五而周十有二焉擾亦安也言饒衍之地官司徒鄭月錄云象地所立之官司徒)
(主衆徒地者載養萬物天子立司徒掌邦教亦所以安擾萬民)教官之屬大司徒卿一
人小司徒中大夫二人鄉師下大夫四人上士八人中
士十有六人旅下士三十有二人府六人史十有二人
胥十有二人徒百有二十人(師長也司徒掌六鄉鄉師分而治之二人者共三鄉)
(之事相左右也)鄉老二鄉則公一人鄉大夫每鄉卿一人州
長每州中大夫一人黨正每黨下大夫一人族師每族
上士一人閭胥每閭中士一人比長五家下士一人
(老尊稱也王置六卿則公有三人也三公者内與王論道中參六官之事外與六卿之教其要為民是以屬之)
(鄉焉州黨族閭比鄉之屬别正師胥皆長也正之言政賞也師之言帥也胥有才知之稱載師職曰以官田牛田)
(田牧田任遠郊之地司勲職曰掌六鄉之掌地六鄉地在遠郊之内則居四同鄭司農云百里内為六鄉外為)
(六遂)封人中士四人下士八人府二人史四人胥六人
徒六十人(聚土曰封謂壝堳埒及小封疆也)鼔人中士六人府二人
史二人徒二十人舞師下士二人胥四人舞徒四十
人(舞徒給繇役能舞者以為之)牧人下士六人府一人史二人徒
六十人(牧人養牲於野田者詩云爾牧來思荷蓑荷笠或負其餱三十維物爾牲則具)牛人
中士二人下士四人府二人史四人胥二十人徒二百
人(主牧公家之牛者詩云誰謂爾無牛九十其犉犉者九十其餘多矣)充人下士二人
史二人胥四人徒四十人(充猶肥也養繋牲而肥之)載師上士二
人中士四人府二人史四人胥六人徒六十人(載之言事也事)
(民而税之禹貢曰冀州既載載師者閭師縣師遺人均人官之長)閭師中士二人史
二人徒二十人(主徵六鄉賦貢之稅者鄉官有州黨族閭此止言閭者徵民之税宜督其親民)
(者凡其賦貢入大府穀入倉人)縣師上士二人中士四人府二人史
四人胥八人徒八十人(主天下土地人民已下之數徵野賦貢也名曰縣師者自六鄉)
(以至邦國縣居中焉鄭司農云四百里曰縣)遺人中士二人下士四人府
二人史四人胥四人徒四十人(鄭司農云遺讀如詩曰棄予如遺之遺玄謂以)
(物有所饋遺)均人中士二人下士四人府二人史四人胥
四人徒四十人(均猶平也主平土地之力政者)師氏中大夫一人
府二人史二人胥十有二人徒百有二十人(師教人以道者之稱)
(也保氏司諫司救官之長鄭司農云詩云楀維師氏)保氏下大夫一人中士二
人府二人史二人胥六人徒六十人(保安也以道安人者也書叙曰周公)
(為師召公為保相成王為左右聖賢兼此官也)司諫中士二人史二人徒二
十人(諫猶正也以道正人行)司救中士二人史二人徒二十人
(救猶禁也以禮防禁人之過者也)調人下士二人史二人徒十人(調猶)
(和合也)媒氏下士二人史二人徒十人(媒之言謀也謀合異類使和成)
(者今齊人名麴麩曰媒)司市下大夫二人上士四人中士八人
下士十有六人府四人史八人胥十有二人徒百有二
十人(司市市官之長)質人中士二人下士四人府二人史四
人胥二人徒二十人(質平也主平定物賈者)廛人中士二人下
士四人府二人史四人胥二人徒二十人(故書廛為壇杜子春讀壇)
(為廛說云市中空地玄謂廛民居區域之稱)胥師二十肆則一人皆二史
賈師二十肆則一人皆二史司虣十肆則一人司稽五
肆則一人胥二肆則一人肆長每肆則一人(自胥師以及司稽皆)
(司市所自辟除也胥及肆長市中給繇役者胥師領羣胥賈師定物賈司暴禁暴亂司稽察留連不時去者)
泉府上士四人中士八人下士十有六人府四人史
八人賈八人徒八十人(鄭司農云故書泉或作錢)司門下大夫二
人上士四人中士八人下士十有六人府二人史四人
胥四人徒四十人每門下士二人府一人史二人徒四
人(司門若今城門校尉主王城十二門)司關上士二人中士四人府二
人史四人胥八人徒八十人每關下士二人府一人史
二人徒四人(關界上之門)掌節上士二人中士四人府二
人史四人胥二人徒二十人(節猶信也行者所執之信)遂人中大
夫二人遂師下大夫四人上士八人中士十有六人旅
下士三十有二人府四人史十有二人胥十有二人徒
百有二十人(遂人主六遂若司徒之於六鄉也六遂之地自遠郊以逹于畿中有公邑家邑小都)
(大都焉鄭司農云遂謂王國百里外)遂大夫每遂中大夫一人縣正每縣
下大夫一人鄙師每鄙上士一人酇長每酇中士一人
里宰每里下士一人鄰長五家則一人(縣鄙酇里鄰遂之屬别也)
旅師中士四人下士八人府二人史四人胥八人徒八
十人(主歛縣師所徵野之賦榖者也旅猶處也六遂之官里宰之師也正用里宰者亦歛民之税宜督其)
(親民)稍人下士四人史二人徒十有二人(主為縣師令都鄙丘甸之政也)
(距王城三百里曰稍家邑小都大都自稍以出焉)委人中士二人下士四人
府二人史四人徒四十人(主歛甸稍芻薪之賦以共委積者也)土均上
士二人中士四人下士八人府二人史四人胥四人徒
四十人(均猶平也主平土地之政令者也)草人下士四人史二人徒
十有二人(草除草)稻人上士二人中士四人下士八人
府二人史四人胥十人徒百人土訓中士二人下士
四人史二人徒八人(鄭司農云訓讀為馴謂以遠方土地所生異物告道王也爾雅云訓)
(道也玄謂能訓說土地善惡之勢)誦訓中士二人下士四人史二人
徒八人(能訓說四方所誦習及人所作為久時事)山虞每大山中士四人
下士八人府二人史四人胥八人徒八十人中山下士
六人史二人胥六人徒六十人小山下士二人史一人
徒二十人(虞度也度知山之大小及所生者)林衡每大林麓下士十
有二人史四人胥十有二人徒百有二十人中林麓如
中山之虞小林麓如小山之虞(衡平也平林麓之大小及所生者竹木生平地)
(曰林山足曰麓)川衡每大川下士十有二人史四人胥十有
二人徒百有二十人中川下士六人史二人胥六人徒
六十人小川下士二人史一人徒二十人(川流水也禹貢曰九川滌)
(源)澤虞每大澤大藪中士四人下士八人府二人史四
人胥八人徒八十人中澤小藪如中川之衡小澤小藪
如小川之衡(澤水所鍾也水希曰藪禹貢曰九澤既陂爾雅有八藪)迹人中士四
人下士八人史二人徒四十人(迹之言跡知禽獸處)&KR3471;人中士
二人下士四人府二人史二人胥四人徒四十人(&KR3471;人言礦)
(也金玉未成器曰礦)角人下士二人府一人徒八人羽人下
士二人府一人徒八人掌葛下士二人府一人史一
人胥二人徒二十人掌染草下士二人府一人史二
人徒(染草藍蒨象斗之屬)掌炭下士二人史二人徒二十人
掌荼下士二人府一人史一人徒二十人(荼茅莠)掌蜃
下士二人府一人史一人徒八人(蜃大蛤月令孟冬雉入大水為蜃)
囿人中士四人下士八人府二人胥八人徒八十人(囿今)
(之苑)場人每場下士二人府一人史一人徒二十人(場築)
(地為墠季秋除囿中為之詩云九月築場圃十月納禾稼)廩人下大夫二人上士
四人中士八人下士十有六人府八人史十有六人胥
三十人徒三百人(藏米曰廩廩人舍人倉人司祿官之長)舍人上士二
人中士四人府二人史四人胥四人徒四十人(舍猶宫也主平)
(宫中用榖者也)倉人中士四人下士八人府二人史四人胥
四人徒四十人司祿中士四人下士八人府二人史
四人徒四十人(主班祿)司稼下士八人史四人徒四十
人(種榖曰稼如嫁女以有所生)舂人奄二人女舂抌二人奚五人
(女舂抌女奴能舂與抌者抌抒臼也詩曰或舂或抌)饎人奄二人女饎八人奚四
十人(鄭司農云饎人主炊官也特牲饋食禮曰主婦視饎爨故書饎作&KR1066;)槀人奄八人女
槀每奄二人奚五人(鄭司農云槀讀如犒師之犒主亢食者故謂之犒)
右地官之屬
惟王建國辨方正位體國經野設官分職以為民極乃
立春官宗伯使帥其屬而掌邦禮以佐王和邦國(禮謂曲禮五吉)
(凶賓軍嘉其别三十有六鄭司農云宗伯主禮之官故書堯典曰帝曰咨四岳有能典朕三禮僉曰伯夷帝曰)
(俞咨伯汝作秩宗宗官又主鬼神故國語曰使名姓之後能知四時之生犧牲之物玉帛之類采服之宜彝器)
(之量次主之度屏攝之位壇場之所上下之神祗氏姓之所出而率舊典者為之宗春秋禘于大廟躋僖公而)
(傳曰夏父弗忌為宗人又曰使宗人釁夏獻其禮禮特牲曰宗人升自西階視壺濯及豆籩然則唐虞歷三代)
(以宗官典國之禮與其祭祀漢之大常是也也春官宗伯鄭目錄云象春所立之官也宗尊也伯長春者出)
(生萬物天子立宗伯使掌邦禮典禮以事神為上亦所以使天下報本反始不言司者鬼神示人之所尊不敢)
(主之故也)禮官之屬大宗伯卿一人小宗伯中大夫二人肆
師下大夫四人上士八人中士十有六人旅下士三十
有二人府六人史十有二人徒百有二十人(肆猶陳也肆師佐宗)
(伯陳列祭祀之位及牲器粢盛)鬱人下士二人府二人史一人徒八
人(鬱鬱金香草宜以和鬯)鬯人下士二人府二人史一人徒八
人(鬯釀秬為酒芬芳條暢於上下也秬如黑黍一稃二米)雞人下士一人史一
人徒四人司尊彝下士二人府四人史二人胥二人
徒二十人(彝亦尊也鬱鬯曰彝彝法也言為尊之法也)司几筵下士二人府
二人史一人徒八人(筵亦席也鋪陳曰筵藉之曰席然其言之筵席通矣)天府
上士一人中士二人府四人史二人胥二人徒二十人
(府物所藏言天府尊此所藏若天物然)典瑞中士二人府二人史二人
胥一人徒十人(瑞節信也典瑞若今符璽郎)典命中士二人府二
人史二人胥一人徒十人(命謂王遷秩羣臣之書)司服中士二
人府二人史一人胥一人徒十人典祀中士二人下
士四人府二人史二人胥四人徒四十人守祧奄八
人女祧每廟二人奚四人(遠廟曰祧周為文王武王廟遷主藏焉奄如今之宦者女)
(祧女奴有才知者天子七廟三昭三穆奚女奴也)世婦每宫卿二人下大夫
四人中士八人女府二人女史二人奚十有六人(世婦后宫)
(官也王后六宫漢使大長秋詹事中)内宗凡内女之有爵者(内女王同姓之女謂)
(之内宗有爵其嫁於大夫及士者凡無常數之言)外宗凡外女之爵者(外女王諸)
(姑姊妹之女謂之外宗)冡人下大夫二人中士四人府二人史
四人胥十有二人徒百有二十人(冡封上為丘壠象冡而為之)墓
大夫下大夫二人中士八人府二人史四人胥二十人
徒二百人(墓冡塋之地孝子所思慕之處)職喪上士二人中士四人
下士八人府二人史四人胥四人徒四十人(職主也)大
司樂中大夫二人樂師下大夫四人上士八人下士十
有六人府四人史八人胥八人徒八十人(大司樂樂官之長)
大胥中士四人小胥下士八人府二人史四人徒四十
人(胥有才知之稱禮記文王世子曰小樂正學干大胥贊之)大師下大夫二人小
師上士四人瞽矇上瞽四十人中瞽百人下瞽百有六
十人眡瞭三百人府四人史八人胥十有二人徒百有
二十人(凡樂之歌必使瞽矇為焉命其賢知者以為大師小師晉杜蒯云曠也大師也眡讀為虎眡之)
(視瞭目明者鄭司農云無目眹謂之瞽有目眹而無見謂之矇有目無眸子謂之瞍)典同中士
二人府一人史一胥二人徒二十人(同隂律也不以陽律名官者因其先)
(言耳書曰恊時月正日同律度量衡大師職曰執同律以聽軍聲)磬師中士四人下士
八人府四人史二人胥四人徒四十人鍾師中士四
人下士八人府二人史二胥六人徒六十人笙師中
士二人下士四人府二人史二人胥一人徒十人鎛
人中士二人下士四人府二人史二人胥二人徒二十
人(鏄如鍾而大)韎師下士二人府一人史一人舞者十有
六人(鄭司農云以明堂位曰韎東夷之樂讀如味飲食之味杜子春云韎為菋莖著之菋玄讀謂如韎韐)
(之韎)旄人下士四人舞者衆寡無數府二人史二人胥
二人徒二十人(旄旄牛尾舞者所持以指麾)籥師中士四人府二
人史二人胥二人徒二十人(籥舞者所吹春秋宣八年壬午猶繹萬入去籥傳曰)
(去其有聲者廢其無聲者詩云左手執籥右手秉翟)籥章中士二人下士四人
府一人史一人胥二人徒二十人(籥章吹籥以為詩章)鞮鞻氏
下士四人府一人史一人胥二人徒二十人(鞻讀如屨也鞮屨四)
(夷舞者所屝也今時倡蹋鼔沓行者自有屝)典庸器下士四人府四人史
二人胥八人徒八十人(庸功名鄭司農云庸器有功者鑄器銘其功春秋傳曰以所得)
(於齊之兵作林鍾而銘魯功焉)司干下士二人府二人史二人徒二
十人(干舞者所持謂楯也春秋傳曰萬者何干舞也)大卜下大夫二人卜師
上士四人卜人中士八人下士十有六人府二人史二
人胥四人徒四十人(問龜曰卜大卜卜筮官之長)龜人中士二人
府二人史二人工四人胥四人徒四十人(工取龜攻龜)菙
氏下士二人史一人徒八人(燋焌用荆菙之類)占人下士八
人府一人史二人徒八人(占蓍龜之卦兆吉凶)簭人中士二人
府一人史二人徒四人(問蓍曰筮其占易)占夢中士二人史
二人徒四人視祲中士二人史二人徒四人(祲隂陽彘相侵)
(漸成祥者魯史梓慎曰吾見赤黑之祲)大祝下大夫二人上士四人小
祝中士八人下士十有六人府二人史四人胥四人徒
四十人(大祝祝官之長)喪祝上士二人中士四人下士八人
府二人史二人胥四人徒四十人甸祝下士二人府
一人史一人徒四人(甸之言田也田狩之祝)詛祝下士二人府
一人史一人徒四人(詛謂祝之使沮敗也)司巫中士二人府一
人史一人胥一人徒十人(司巫巫官之長)男巫無數女巫無
數其師中士四人府二人史四人胥四人徒四十
人(巫能制神之處位次主者)大史下大夫二人上士四人
小史中士八人下士十有六人府四人史八人
胥四人徒四十人(大史史官之長)馮相氏中士二人下士四
人府二人史四人徒八人(馮乘也相視也世登高臺以視天文之次序天文屬大史)
(月令曰乃命大史守典奉法司天日月星辰之行宿離不貸)保章氏中士二人下
士四人府二人史四人徒八人(保守也世守天文之變)内史中
大夫一人下大夫二人上士四人中士八人下士十有
六人府四人史八人胥四人徒四十人外史上士四
人中士八人下士十有六人胥二人徒二十人御史
中士八人下士十有六人其史百有二十人府四人胥
四人徒四十人(御猶侍也進也其史百有二十人以掌贊書人多也)巾車下大
夫二人上士四人中士八人下士十有六人府四人史
八人工百人胥五人徒五十人(巾猶衣也巾車車官之長)典路中
士二人下士四人府二人史二人胥二人徒二十人(路王)
(之所乘車)車僕中士二人下士四人府二人史二人胥二
人徒二十人司常中士二人下士四人府二人史二
人胥四人徒四十人(司常主王旌旗)都宗人上士二人中士
四人府二人史四人胥四人徒四十人(都謂王子弟所封及公卿所食)
(邑)家宗人如都宗人之數(家謂大夫所食采邑)凡以神士者
無數以其藝為之貴賤之等(以神士者男巫之後有學問才知者藝謂禮樂射御)
(書數高者為上士次之為中士又次之為下士)
右春官之屬
惟王建國辨方正位體國經野設官分職以為民極乃
立夏官司馬使帥其屬而掌邦政以佐王平邦國(政正也政)
(所以正不正者也孝經說曰政者正也正德名以行道夏官司馬鄭日錄云象夏所立之官馬者武也言為)
(武者也夏整齊萬物天子立司馬共掌邦政政可以平諸侯正天下故曰統六師平邦國)政官之屬
大司馬卿一人小司馬中大夫二人軍司馬下大夫四
人輿司馬上士八人行司馬中士十有六人旅下士三
十有二人府六人史十有六人胥三十有二人徒三百
有二十人(嶼衆也行謂軍行列晉作穴軍而有三行取名於此)凡制軍萬有二千
五百人為軍王六軍大國三軍次國二軍小國一軍軍
將皆命卿二千有五百人為師師帥皆中大夫五百人
為旅旅帥皆下大夫百人為卒卒長皆上士二十五人
為兩兩司馬皆中士五人為伍伍皆有長(軍師旅卒兩伍皆衆名也)
(伍一比两一閭卒一旅旅一黨師一州軍一鄉家所出一人將帥長司馬者其帥吏也言軍將皆命卿則凡軍)
(帥不特置選於六官六卿之吏自卿以下德任者使兼官焉鄭司農云王六軍大國三軍次國二軍小國一軍)
(故春秋傳有大國次國小國又曰成國不過半天子之軍周為六軍諸候之大者三軍可也詩大雅常武曰赫)
(赫明明王命卿士南仲大祖大師皇父整我六師以修我戎既敬既戒惠此南國大雅文王曰周王于邁六師)
(及之此周為六經之見於經也春秋傳曰王使虢公命曲沃伯以一軍為晉侯此小國一軍之見於傳也百人)
(為卒二十五人為两故春秋傳曰廣有一卒卒偏之两)一軍則二府六史胥十人
徒百人司勲上士二人下士四人府二人史四人胥
二人徒二十人(故書勲作勛鄭司農云勛讀為勲勲功也此官主功賞故曰掌六卿賞地之法)
(以等其功)馬質中士二人府一人史二人賈四人徒八人(質平)
(也主買馬平其大小之賈直)量人下士二人府一人史四人徒八
人(量猶度也謂以丈尺度地)小子下士二人史一人徒八人(小子主祭)
(祀之小事)羊人下士二人史一人賈二人徒八人司爟
下士二人徒六人(故書爟為燋杜子春云燋當為爟書或亦為爟爟為私火玄謂爟讀如予)
(若觀火之觀今燕俗名湯熱為觀則爟火謂熱火與)掌固上士二人下士八人
府二人史四人胥四人徒四十人(固國所依阻者也國曰固野曰險易曰王)
(公設險以守其國)司險中士二人下士四人史二人徒四十
人掌疆中士八人史四人胥十有六人徒百有六十
人(疆界也)侯人上士六人下士十有二人史六人徒百
有二十人(侯侯迎賓客之来者)環人下士六人史二人徒十二
人(環猶卻也以勇力卻敵)挈壺氏下士六人史二人徒十有二
人(挈讀如絜髮之絜壺盛水器也世主絜壺水以為漏)射人下大夫二人上士
四人下士八人府二人史四人胥二人徒二十人服
不氏下士一人徒四人(服不服不服之獸者)射鳥氏下士一人
徒四人羅氏下士一人徒八人(能以羅罔搏鳥者郊特牲曰大羅氏天子)
(之掌鳥獸者)掌畜下士二人史二人胥二人徒二十人(畜謂)
(歛而養之)司士下大夫二人中士六人下士十有二人府
二人史四人胥四人徒四十人諸子下大夫二人中
士四人府二人史二人胥二人徒二十人(諸子主公卿大夫士之子)
(者或及庶子)司右上士二人下士四人府四人史四人胥
八人徒八十人(右謂有勇力之士充王軍右)虎賁氏下大夫二人
中士十有二人府二人史八人胥八十人虎士八百人
(不言徒曰虎士則虎士徒之選有勇力者)旅賁氏申士二人下士十有六
人史二人徒八人節服氏下士八人徒四人(世為王節所衣)
(服)方相氏狂夫四人(方相猶言放想可畏怖之貌)大僕下大夫
二人小臣上士四人祭僕中士六人御僕下士十有二
人府二人史四人胥二人徒二十人(僕侍御於尊者之名大僕其長也)
隸僕下士二人府一人史二人胥四人徒四十人(此吏而曰隸以其事)
(䙝)弁師下士二人工四人史二人徒四人(弁者古冠之大稱委貌緇布曰)
(冠)司甲下大夫二人中士八人府四人史八人胥八人徒
八十人(甲今之鎧也司甲兵戈盾官之長)司兵中士四人府二人史四人
胥二人徒二十人司戈盾下士二人府一人史二人徒四人
(戈今時句子戟)司弓矢下大夫二人中士八人府四人史八人胥八
人徒八十人(司弓矢弓弩矢箙官之長)繕人上士二人下士四人府一人
史二人胥二人徒二十人(繕之言勁也善也)槀人中士四人府二人
史四人胥二人徒二十人(鄭司農云槀讀為芻槀之槀箭幹謂之槀此官主弓弩箭矢故謂之槀人)
戎右中大夫二人上士二人(右者參乘此充戎路之右田獵亦為之右焉)齊右
下大夫二人(充玉路金路之右)道右上士二人(充象路之右)大馭中大
夫二人(馭之最尊)戎僕中大夫二人(馭言僕者此亦侍御於車)齊僕下大
夫二人(古者王將朝覲會同必齊所以敬宗廟及神明)道僕上士十有二人(王朝夕在朝主)
(御王以與諸臣行先王之道)田僕上士十有二人馭夫中士二十人下
士四十人校人中大夫二人上士四人下士十有六人府四
人史八人胥八人徒八十人(校之為言校也主馬者必仍校視之校人馬官之長)趣馬
下士皂一人徒四人(趣馬趣養馬者也鄭司農說以詩曰蹶維趣馬)巫馬下士二人
醫四人府一人史二人賈二人徒二十人(巫馬知馬祖先牧馬社馬步之神者馬疾)
(若有犯馬則知之是以使與醫同職)牧師下士四人胥四人徒四十人(主牧放馬而養)
(之)廋人下士閑二人史二人徒二十人(廋之言數)圉師乘一
人徒二人圉人良馬匹一人駑馬麗一人(養馬曰圉四馬為乘良善也麗耦也)
職方氏中大夫四人下大夫八人中士十有六人府四人史十
有六人胥十有六人徒百有六十人(職主也主四方之職貢者職方氏主四方官之)
(長)土方氏上士五人下士十人府二人史五人胥五人徒
五十人(土方氏主四方邦國之土地)懷方氏中士八人府四人史四人
胥四人徒四十人(懷來也主來四方之民及其物)合方氏中士八人府四
人史四人胥四人徒四十人(合方氏主合同四方之事)訓方氏中士四
人府四人史四人胥四人徒四十人(訓道也主教道四方之氏)形方氏
(士察也主察獄訟之事者鄭司農說以論語曰柳下惠為士師鄉士主六鄉之獄)府六人史十
有二人胥十有二人徒百有二十人遂士中士十有
二人府六人史十有二人胥十有二人徒百有二十人
(遂士主六遂之獄者)縣士中士三十有二人府八人史十有六
人胥十有六人徒百有六十人(距王城三百里至四百里曰縣縣士主縣之獄)
(者)方士中士十有六人府八人史十有六人胥十有
六人徒百有六十人(方士主四方都家之獄者)訝士中士八人府
四人史八人胥八人徒八十人(訝迎也士官之迎四方賓客)朝士
中士六人府三人史六人胥六人徒六十人(朝士主外朝之法)
司民中士六人府三人史六人胥三人徒三十人(司民主氏)
(數)司刑中士二人府一人史二人胥二人徒二十人
司刺下士二人府一人史二人徒四人(刺殺也三訊罪定則殺之)
司約下士二人府一人史二人徒四人(約言語之約束)司
盟下士二人府一人史二人徒四人(盟以約辭告神殺牲㰱血明著其信也曲)
(禮曰涖牲曰盟)職金上士二人下士四人府二人史四人胥
八人徒八十人(職主也)司厲下士二人史一人徒十有
二人(犯政為惡曰厲厲士主盜賊之兵器及其奴者)犬人下士二人府一人
史二人賈四人徒十六人司圜中士六人下士十有
二人府三人史六人胥十有六人徒百有六十人(鄭司農云)
(圜謂圜土也圜土謂獄城也今獄城圜司圜職中言凡圜土之刑人也以此知圜謂圜土也又大司寇職曰以)
(圜土聚教罷民故司圜職曰掌收教罷民)掌囚下士十有二人府六人史
十有二人徒百有二十人(囚拘也主拘繋當刑殺之者)掌戮下士
二人史一人徒十有二人(戮猶辱也既斬殺又辱之)司隸中士二
人下士十有二人府五人史十人胥二十人徒二百人
(隸給勞辱之役者漢始置司隸亦使將徒治道溝渠之役後稍尊之使主官府及近郡)罪隸百
有二十人(盜賊之家為奴者)蠻隸百有二十人(征南夷所獲)閩
隸百有二十人(閩南蠻之別)夷隸百有二十人(征東夷所獲)
貉隸百有二十人(征東北夷所獲凡隸衆矣此其選以為役員其餘謂之隸)布憲
中士二人下士四人府二人史四人胥四人徒四十人
(憲表也主表形禁者)禁殺戮下士二人史一人徒十有二人(禁殺)
(戮者禁民不得相殺戮)禁暴氏下士六人史三人胥六人徒六
十人野廬氏下士六人胥十有二人徒百有二十人(盧賓)
(客行道所舍)蜡氏下士四人徒四十人(蜡骨肉腐臭蠅蟲所蜡也月令曰揜)
(骼埋骴此官之職也蜡讀如狙司之狙)雍氏下士二人徒八人(雍謂隄防止水)
(者也)萍氏下士二人徒八人(鄭司農云萍讀為蛢或為蓱號起雨之蓱玄謂今天)
(問蓱號作萍爾雅曰萍蓱其大者蘋讀如小子言平之平萍氏主水禁萍之草無根而浮取名於其不沈溺)
司寤氏下士二人徒八人(寤覺也主夜覺者)司烜氏下士
六人徒十有六人(烜火也讀如衛侯燬之燬故書燬為垣鄭司農云當為烜)條狼
氏下士六人胥六人徒六十人(杜子春云條當為滌器之滌玄謂滌除也狼狼)
(扈道上)修閭氏下士二人史一人徒十有二人(閭謂里門)
冥氏下士二人徒八人(鄭司農云冥讀謂冥氏春秋之冥玄謂冥方之冥以繩縻取禽獸)
(之名)庶氏下士一人徒四人(庶讀如藥煮之煮驅除毒蠱之言書不作蠱者字從)
(聲)穴氏下士一人徒四人(穴搏蟄獸所藏者)翨氏下士二
人徒八人(翨鳥翮也鄭司農云翨讀謂翅翼之翅)柞氏下士二人徒八
人(柞除木之名除木者必先枝剥之鄭司農云柞讀為聲音唶唶之唶屋笮之笮)薙氏下士
二人徒二十人(書薙或作夷鄭司農云掌殺草故春秋傳曰如農夫之務去草芟夷藴崇之又)
(今俗間謂麥下為夷下言芟夷其麥以其下種禾豆也玄謂薙讀如鬀小兒頭之鬀書或作夷此皆剪草也字)
(從類耳月令曰燒薙行水謂燒所芟草乃水之)硩蔟氏下士一人徒二人(鄭司)
(農云硩讀為擿蔟讀為爵蔟之蔟謂巢也玄謂硩古字從石折聲)剪氏下士一人徒
二人(剪斷滅之言也主除蠱蠧者詩云實始剪商)赤叐氏下士一人徒二
人(赤叐猶言捇拔也主除蟲豸自埋者)蟈氏下士一人徒二人(鄭司農云蟈讀)
(為蜮蜮蝦蟇也月令曰螻蟈鳴故曰掌去鼁黽鼁黽蝦國蟇屬書或為掌去蝦蟇玄謂蟈今御所食蛙也字從虫)
(聲也蜮乃短狐輿)壺涿氏下士一人徒二人(壺謂瓦鼔涿擊之也故書涿為)
(獨鄭司農云獨讀為濁其源之濁音與涿相近書亦或為濁)庭氏下士一人徒二
人(庭氏主射妖鳥令國中絜清如庭者也)銜枚氏下士二人徒八人(銜枚)
(止言語囂讙也枚狀如箸横銜之為之繣結於項)伊耆氏下士一人徒二人
(伊耆古王者號始為蜡以息老物此主王者之齒枤使王識伊耆氏之舊德而以名官與今姓有伊耆氏)
大行人中大夫二人小行人下大夫四人司儀上士八
人中士十有六人行夫下士三十有二人府四人史八
人胥八人徒八十人(行夫主國使之禮)環人中士四人史四
人胥四人徒四十人(環猶圍也主圍賓客任器為之守衛)象胥每翟上
士一人中士二人下士八人徒二十人(通夷狄之言者曰象胥其有才)
(知者也此類之本名東方曰寄南方曰象西方曰狄鞮北方曰譯今總名曰象者周之德先致南方也)
掌客上士二人下士四人府一人史二人胥二人徒
二十人掌訝中士八人府二人史四人胥四人徒四
十人(訝迎也賓客來主迎之鄭司農云訝讀為跛者訝跛者之訝)掌交中士八人
府二人史四人徒三十有二人(主交通結諸侯之合)掌察四方
中士八人史四人徒十有六人掌貨賄下士十有六
人史四人徒三十有二人朝大夫每國上士二人下士
四人府一人史二人庶子八人徒二十人(此王之士也使主都家之)
(國治而命之朝大夫云)都則中士一人下士二人府一人史二
人庶子四人徒八十人(都則主都家之八則者也當言每都如朝大夫及都司馬云)
都士中士二人下士四人府二人史四人胥四人徒
四十人家士亦如之(都家之士主治都家吏民之獄訟以告方士者也亦當言每都)
右秋官之屬
冬官其屬六十掌邦事(天官小宰)
右冬官(冬官考工記鄭目錄云象冬所立官也是官名司空者冬閉藏萬物天子立司空使)
(掌邦事亦所以富國家使民無空者也司空之篇亡漢興購求千金不得此前世識其事者記錄以)
(備大數古周禮六篇畢矣古周禮六篇者天子所專秉以治天下諸侯不得用焉六官之記可見者)
(堯育重黎之後羲和及其仲叔四子掌天地四時夏書亦云乃召六卿商周雖稍增改其職名六官)
(之數則同矣)攻木之工輪輿弓廬匠車梓攻金之工
築冶鳧㮚段桃攻皮之工函鮑韗韋裘設色之工
畫繢鍾筐㡛刮摩之工玉楖雕矢磬搏埴之工陶
旊(事官之屬六十此識其五材三十工略記其事耳其曰某人者以其事名官也其曰某氏者官)
(有世功若族有世業以氏名官者也考工記詳見政事上篇工政章)
禮書綱目卷五十七
