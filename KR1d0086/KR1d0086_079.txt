禮書綱目卷七十七楘源江永撰
内則曲禮二
補
后王命冢宰降德于衆兆民(后君也德猶教也萬億曰兆天子曰兆民諸侯曰萬)
(民周禮冢宰掌飲食司徒掌十二教今一云冢宰記者據諸侯也諸侯并六卿為二或兼職焉)子事父
母雞初鳴咸盥潄櫛縰笄總拂髦冠緌纓端韠紳搢笏
(咸皆也縰韜髮者也總束髮也垂後為飾拂髦振去塵著之髦用髮為之象幼時鬠其制未聞緌纓之飾也端)
(玄端士服也庶人深衣紳大帶所以自紳約也搢猶扱也扱笏于紳笏所以記事也)左右佩用(自佩)
(也必佩者備尊者使令也)左佩紛帨刀礪小觽金燧(紛帨拭物之巾也今齊人有言)
(紛者刀礪小刀及礪礱也小觽解小結之觽貌如錐以象骨為之金燧可取火於日)右佩玦捍管
遰大觽木燧(捍謂拾也言可以捍弦也管筆彄也遰刀韠也木燧鑽火也)偪(偪行縢)屦
著綦(綦屦繫也)婦事舅姑如事父母雞初鳴咸盥潄櫛縰笄
總衣紳(笄今簮也衣紳衣而著紳)左佩紛帨刀礪小觽金燧右佩箴
管線纊施縏袠大觽木燧(縏小嚢也縏袠言施明為箴管線纊有之)衿纓綦
屦(衿猶結也婦人有纓示繫屬也)以適父母舅姑之所(適之)及所下氣怡
聲問衣燠寒疾痛疴癢而敬抑搔之(怡悦也疴疥也抑按瘙摩也)出
入則或先或後而敬扶持之(先後之隨時便也)進盥少者奉槃
長者奉水請沃盥盥卒受巾(槃承盥水者巾以捝手)問所欲而敬
進之柔色以温之(温藉也承尊者必和顔色)饘酏酒醴芼羹菽麥蕡
稲黍梁秫唯所欲(酏粥也芼菜也蕡熬枲實)棗栗飴蜜以甘之堇荁
枌榆免薧滫瀡以滑之脂膏以膏之(謂用調和飲食也荁堇類也冬用堇)
(夏用荁榆白曰枌免新生者薧乾也秦人㳛曰滫齊人滑曰瀡也)父母舅姑必嘗之而
後退(敬也)男女未冠笄者雞初鳴咸盥潄櫛縰拂髦總
角衿纓皆佩容臭(總角收髮結之容臭香物也以纓佩之為廹尊者給小使也)昧爽
而朝(後成人也)問何食飲矣若已食則退若未食則佐長者
視具(具饌也)凡内外雞初鳴咸盥潄衣服歛枕簟灑埽
室堂及庭布席各從其事(歛枕簟者不欲人見已褻也簟席之親身者)孺子
蚤寢晏起唯所欲食無時(孺子小子也又後未成人者)由命士以
上父子皆異宮昧爽而朝慈以旨甘日出而退各從其
事日入而夕慈以旨甘(異宮崇敬也慈愛敬進之日出乃從事食禄不免農也)
父母舅姑將坐奉席請何鄉將衽長者奉席請何趾少
者執牀與坐(將衽謂更卧處)御者舉几歛席與簟縣衾箧枕斂
簟而襡之(須卧乃敷之也襡韜也)父母舅姑之衣衾簟席枕几不
傳杖屦祗敬之勿敢近(傳移也)敦牟巵匜非餕莫敢用(餕乃)
(用之牟讀曰堥也巵匜酒漿器敦牟黍稷器也)與恒飲食非餕莫之敢飲食(餕乃)
(食之恒常也旦夕之常食)父母在朝夕恒食子婦佐餕(婦皆與夫餕也)既
食恒餕(每食進而盡之未有原也)父没母存冡子御食羣子婦佐餕
如初(御侍也謂長子侍母食也侍食者不餕其婦猶皆餕也)旨甘柔滑孺子餕
父母在子雖老不坐在父母舅姑之所有命之應唯
敬對進退周旋慎齊(齊莊也)升降出入揖遊不敢噦噫嚏
咳欠伸跛倚睇視不敢唾洟(睇傾視也易曰明夷睇于左股)寒不敢襲
癢不敢搔(襲謂重衣)不有敬事不敢袒裼不涉不撅(撅揭衣也)䙝
衣衾不見裏(為其可穢)父母唾洟不見(輙刷去之)冠帶垢和灰請
潄衣裳垢和灰請澣(手曰潄足曰澣和漬也)衣裳綻裂紉箴請𥙷
綴(綻猶解也)五日則燂湯請浴三日具沐其間面垢燂潘請
靧足垢燂湯請洗(潘米瀾也)少事長賤事貴共帥時(共猶皆也帥循)
(也時是也禮皆如此也)子婦孝者敬者父母舅姑之命勿逆勿
怠(朱子曰此謂不可變節以傷尊者平日慈愛之心也)若飲食之雖不嗜必嘗而
待(待後命而去也)加之衣服雖不欲必服而待(待後命釋藏也)加之事
人代之已雖弗欲姑與之而姑使之而後復之(朱子曰弗欲者)
(慮以自逸而違命姑與姑使者嫌於怨懟而必爭)子婦有勤勞之事雖甚愛之
姑縱之而寧數休之(不可愛此而移苦於彼也)子婦未孝未敬勿庸
疾怨(庸之言用也)姑教之若不可教而后怒之(怒譴責也)不可怒
子放婦出而不表禮焉(表猶眀也猶為之隱不明其犯禮之過也)父母有
過下氣怡色柔聲以諫諫若不入起敬起孝說則復諫
(子事父母有隱無犯起猶更也)不說與其得罪於鄉黨州閭寧熟諫(子從)
(父之令不可謂孝也周禮曰二十五家為閭四閭為族五族為黨五黨為州五州為鄕也)父母怒不
說而撻之流血不敢疾怨起敬起孝(撻擊也)父母有婢
子若庶子庶孫甚愛之雖父母没没身敬之不衰(婢子所通)
(賤人之子)子有二妾父母愛一人焉子愛一人焉由衣服飲
食由執事毋敢視父母所愛雖父母没不衰(由自也)子甚
宜其妻父母不說出(宜猶善也)子不宜其妻父母曰是善事
我子行夫婦之禮焉没身不衰父母雖没將為善思
貽父母令名必果將為不善思貽父母羞辱必不果(貽遺)
(也果決也)舅没則姑老(謂傳家事於長婦也)冢婦所祭祀賓客每事
必請於姑(婦雖受傳猶不敢專行也)介婦請於冢婦(以其代姑之事介婦衆婦)舅
姑使冢婦毋怠(雖有勤勞不敢懈倦)不友無禮於介婦(衆婦無禮冢婦不友)
(之也善兄弟為友娣姒猶兄弟也友朱子曰此句之義未詳註說恐未然也或疑當作敢)舅姑若
使介婦毋敢敵耦於冢婦(雖有勤勞不敢掉磬)不敢並行不敢並
命不敢並坐(下冢婦也命為使令)凡婦不命適私室不敢退(婦侍)
(舅姑者也)婦將有事大小必請於舅姑(不敢專行)子婦無私貨無
私畜無私器不敢私假不敢私與(家事統於尊也)婦或賜之飲
食衣服布帛佩帨茝蘭則受而獻諸舅姑舅姑受之則
喜如新受賜(或賜之謂私親兄弟)若反賜之則辭不得命如更受
賜藏以待乏(待舅姑之乏也不得命者不見許也)婦若有私親兄弟將與
之則必復請其故賜而後與之(並内則)凡為人子之禮
冬温而夏凊昏定而晨省(定安其牀衽也省問其安否何如)在醜夷不
爭(醜衆也夷猶儕也四皓曰陛下之等夷)夫為人子者三賜不及車馬
(三賜三命也凡仕者一命而受爵再命而受衣服三命而受車馬車馬而身所以尊者備矣卿大夫士之子不)
(受不敢以成尊比踰於父天子諸侯之子不受自卑遠於君)故州閭鄉黨稱其孝也
兄弟親戚稱其慈也僚友稱其弟也執友稱其仁也交
遊稱其信也(不敢受重賜者心也如此而五者備有焉)夫為人子者出必
告反必面(告面同耳反言面者從外來宜知親之顔色安否)所遊必有常所習
必有業(緣親之意欲知之)恒言不稱老(廣敬)為人子者居不主
奥坐不中席行不中道立不中門(謂與父同宫者也不敢當其尊處室中西)
(南隅謂之奥道有左右中門謂棖闑之中央内則曰由命士以上父子皆異宮)食饗不為概(概量)
(也不制待賓客饌具之所有)祭祀不為尸(尊者之處為其失子之道然則尸卜筮無父者)聽
於無聲視於無形(恒若親之將有教使然)不登高不臨深不苟訾
不苟笑(為其近危辱也人之性不欲見毁訾不欲見笑君子樂然後笑)孝子不服闇不
登危懼辱親也(服事也闇冥也不於冥闇之中從事為卒有非常且嫌失禮也男女夜行以燭)
父母存不許友以死(為忘親也死為報仇讐)不有私財(並曲禮)
未仕者不敢税人如税人則以父兄之命(不專家財也税謂遺予人)
(弓檀)親在行禮於人稱父人或賜之則稱父拜之(事統)
(於尊玉藻)父子不同席(異尊卑也)父前子名(對至尊無大小皆稱名)
子於父母則自名也(名父母所為也)子之事親也三諫而
不聽則號泣而隨之(至親無去志在感動之並曲禮)父命呼唯而
不諾手執業則投之食在口則吐之走而不趨(至敬)親老
出不易方復不過時(不可以憂父母也易方為其不信已所處也復反也)親癠色
容不盛此孝子之疏節也(言未為至孝也王季有疾文王色憂行不能正履玉藻)
父母有疾冠者不櫛行不翔(憂不為容也)言不惰(憂不在私好)
琴瑟不御(憂不在樂)食肉不至變味飲酒不至變貌(憂不在味)笑
不至矧怒不至詈(憂在心難變也齒本曰矧大笑則見)疾止復故(自若常也)
親有疾飲藥子先嘗之(嘗度其所堪)醫不三世不服其藥(慎物)
(齊也禮並曲)事親有隱而無犯(隱謂不稱揚其過失也無犯不犯顔而諫論語曰事)
(父母幾諫)左右就養無方(左右謂扶持之方猶常也子則然無常人)服勤至死致
喪三年(勤勞辱之事也致謂戚容稱其服也凡此以恩為制檀弓)父没而不能
讀父之書手澤存焉耳母没而杯圈不能飲焉口澤之
氣存焉爾(孝子見親之器物哀惻不忍用也圈屈木所為謂巵匜之屬玉藻)為人子
者父母存冠衣不純素(為其有喪象也純緣也玉藻曰縞冠玄武子姓之冠也縞冠素)
(紕既祥之冠也深衣曰具父母純以青)孤子當室冠衣不純采(早喪親雖除喪不心)
(哀也謂年未三十者三十壯有室有代親之端不為孤也當室適子也深衣曰孤子衣純以素)君子
已孤不更名(亦重本)已孤暴貴不為父作諡(子事父無貴賤並曲禮)
右事親事長(凡聖賢論孝之言詳見孝經篇後)
禮始於謹夫婦為宮室辨外内男子居外女子居内深
宮固門閽寺守之男不入女不出(閽掌中門之禁也寺掌内人之禁令也)
男不言内女不言外(謂事業之次序)非祭非喪不相授器(祭嚴)
(喪遽不嫌也)其相授則女受以篚其無篚則皆坐奠之而後
取之(奠停地也)外内不共井不共湢浴不通寢席不通乞假
男女不通衣裳内言不出外言不入(湢浴室也)男子入内不
嘯不指夜行以燭無燭則止(嘯讀為叱叱嫌有隱使也)女子出門必
擁蔽其面夜行以燭無燭則止(擁猶幛也)道路男子由右女
子由左(地道尊右内則)男女不雜坐不同椸枷不同巾櫛
不親授嫂叔不通問諸母不潄裳外言不入於梱内言
不出於梱女子許嫁纓非有大故不入其門姑姊妹女
子子已嫁而反兄弟弗與同席而坐弗與同器而食(皆謂)
(重别防淫亂不雜坐謂男子在堂女子在房也椸可以枷衣者通問謂相稱謝也諸母庶母也潄澣也庶母賤)
(可使潄衣不可使潄裳裳賤尊之者亦所以遠别外言内言凡女子職也不出入者不以相問也梱門限也女)
(子許嫁繫纓有從人之端也大故宮中有灾變若疾病乃後入也女子有宮者亦謂由命士以上也春秋傳曰)
(羣公子之舍則已卑矣女子十年而不出嫁乃成人可以出矣猶不與男子共席而坐亦遠别也)男
女異長(各自為伯季也)男女非有行媒不相知名(謂媒往來傳婚姻之言乃)
(相知姓名)非受幣不交不親(重别有禮乃相纏固)寡婦之子非有見焉
弗與為友(辟嫌也有見謂有竒才卓然衆人所知並曲禮)道路男子由右
女子由左車從中央(道中三途遠别也王制)男女相答拜也(嫌遠)
(别不相答拜以明之曲禮)
右男女之别男女無媒不交無幣不相見恐男
女之無别也(重男女之會所以遠别之於禽獸也有幣者必有媒有媒者不必有幣仲)
(春之月會男女之時不必待幣)以此坊民民猶有自獻其身(獻猶進也)
禮非祭男女不交爵(交爵謂相獻酢)以此坊民陽侯猶殺
繆侯而竊其夫人(同姓也以貪夫人之色至殺君而立其國未聞)故大饗
廢夫人之禮(大饗享諸侯來朝者也夫人之禮使人攝)寡婦之子不有
見焉則弗友也君子以辟遠也(有見謂暏其才藝也同志為友)故
朋友之交主人不在不有大故則不入其門(大故喪疾)
以此坊民民猶以色厚於德子云好德如好色(此句)
(似不足論語曰未見好德如好色疾時人厚於色之甚而薄於德也)諸侯不下漁色
(謂不内取於國中也内取國中為下漁色昏禮始納采謂采擇其可者也國君而内取象捕魚然中)
(網取之是無所擇)故君子遠色以為民紀故男女授受不
親(不親者不以手相與也内則曰非祭非喪不相授器其相授則女受以篚其無篚則皆坐奠之)
(而後取之)御婦人則進左手(御者在右前左手則身微偕之)姑姊妹女
子子已嫁而反兄弟弗與同席而坐(女子十年而不出也嫁及)
(成人可以出矣猶不與男子共席而坐遠别)寡婦不夜哭(嫌思人道)婦人疾
問之不以其疾(嫌媚略之也問增損而已)以此坊民民猶淫泆
而亂於族(亂族犯非妃匹也坊記)淳于髠曰男女授受不
親禮與孟子曰禮也曰嫂溺則援之以手乎曰嫂
溺不援是豺狼也男女授受不親禮也嫂溺援之
以手者權也(淳于姓髠名齊之辨士授與也受取也古禮男女不親授受以遠别也援)
(救之也權稱錘也稱物輕重而往來以取中者也權而得中是乃禮也孟子)公將有
行遂與姜氏如齊(始議行事)申繻曰女有家男有室無
相瀆也謂之有禮易此必敗(女安夫之家夫安妻之室違此則為瀆今)
(公將姜氏如齊故知其當致禍亂桓十八年左氏傳)鄭文夫人芊氏姜
氏勞楚子于柯澤(楚子還過鄭鄭文公夫人芊氏楚女姜氏齊女也柯澤鄭地名)
楚子使師縉示之俘馘(師縉楚樂師也俘所得囚馘所截耳)君子曰
非禮也婦人送迎不出門見兄弟不踰閾(閾門限)戎
事不邇女器(邇近也器物也言俘馘非近婦人之物僖二十二年左氏傳)孔
子適季氏康子晝居内寢孔子問其所疾康子出
見之言終孔子退子貢問曰季孫不疾而問諸疾
禮與孔子曰夫禮君子不有大故則不宿於外(大故)
(謂喪憂)非致齊也非疾也則不晝夜處于内是故夜
居於外雖弔之可也晝居於内雖問其疾可也(家語)
公父文伯之母敬姜者季康子之從祖叔母也
康子往焉䦱門而與之言(䦱闢也門寢門也)皆不踰閾(閾門)
(限也皆二人也敬姜不踰閾而出康子不踰閾而入傳曰婦人送迎不出門見兄弟不踰閾是也)
祭悼子康子與焉(悼子穆伯之父敬姜先舅也與與祭也)酢不受徹
俎不宴(禮祭主人獻賓賓酢主人不受敬姜不親受也祭畢徹俎又不與康子宴飲)宗
不具不繹(繹又祭也唐尚書云祭之明日也昭謂天子諸侯曰繹以祭之明日卿大夫曰)
(賓尸與祭同日此言繹通言之也賈侍中云宗宗臣主祭祀之禮不具謂宗臣不具在則敬姜不與)
(繹也)繹不盡飫則退(說云飫宴安私飫也昭謂立曰飫坐曰宴言宗具則與繹繹畢)
(而飲不盡飫禮而退恐有醉飽之失皆所以遠嫌也)孔子聞之曰男女之别
禮之大經公父氏之婦動中禮趣度于禮矣(國語魯語)
男女不同椸枷不敢懸于夫之楎椸不敢藏于夫之箧
笥不敢共湢浴(竿謂之椸楎杙也)夫不在歛枕箧簟席襡器而
藏之(不敢䙝也)少事長賤事貴咸如之(咸皆也内則)
右夫婦之别臼季使過冀見冀缺耨其妻饁之
(臼季胥臣也冀晉邑耨鋤也野饋曰饁)敬相待如賓與之歸言諸文
公曰敬德之聚也能敬必有德德以治民請用之
臣聞之出門如賓(如大賓)承事如祭(常謹敬也)仁之則也
(僖三十四年左氏傳)
夫婦之禮唯及七十同藏無間(衰老無嫌及猶至也)故妾雖老年
未滿五十必與五日之御(五十始衰不能孕也妾閉房不復出御矣此御謂侍夜勸)
(息也五日一御諸侯制也諸侯取九女姪娣两两而御則三日也次两媵則四日也次夫人專夜則五日也天)
(子十五日而一御)將御者齊潄澣慎衣服櫛縰笄總角拂髦衿
纓綦屨(其往如朝也角衍字也拂髦或為繆髮也)雖婢妾衣服飲食必後長
者(人貴賤不可以無禮)妻不在妾御莫敢當夕(辟女君之御日也内則)
右御妻妾荀子曰霜降逆女冰泮殺内十日一
御(楊倞曰此盖誤耳當為冰泮逆女霜降殺内故詩曰士如歸妻迨冰未泮殺减也内謂妾御也)
(十日一御即殺内之義冰泮逆女謂𤼵生之時合男女也霜降殺内謂閉藏之時禁嗜慾也月令在)
(十一月此云霜降荀卿與呂氏所聞異也鄭云歸期謂請期也冰未泮正月中以前二月可成昏矣)
(故曰冰泮逆女氏朱子曰荀子本文與家語孔子對哀公語同楊之說恐未必然然其言霜降閉)
(藏十日一御者似亦有理故特存之)晉平公有疾叔向問于子産
子産曰僑聞之君子有四時朝以聽政(聽國政)晝以
訪問(問可否)夕以脩令(念所施)夜以安身于是乎節宣
其氣(宣散也)勿使有所壅蔽湫底以露其體(湫集也底滯也)
(露羸也壹之則血氣集滯而體羸露)兹心不爽而昏亂百度(兹此也爽明也)
(百度百事之節)今無乃壹之(同四時也)則生疾矣叔向曰善哉
肸未之聞也此皆然矣晉侯求醫于秦秦伯使醫
和視之曰疾不可為也是謂近女室疾如蠱(蠱惑疾)
非鬼非食惑以喪志(惑女色而失志)良臣將死天命不祐
(良臣不匡救君過故將死而不為天所祜)公曰女不可近乎對曰節之
先王之樂所以節百事也故有五節(五聲之節)遲速本
末以相及中聲以降五降之後不容弹矣(此謂先王之樂)
(得中聲聲成五降而息也降罷退)于是有煩手淫聲慆堙心耳乃
㤀平和君子弗聽也(五降而不息則雜聲並奏所謂鄭衛之聲)物亦如
之(言百事皆如樂不可失節)至於煩乃舍也已無以生疾(煩不舍則)
(生疾)君子之近琴瑟以儀節也非以慆心也(為心之節儀使)
(動不過度)天有六氣(謂隂陽風雨晦明也)降生五味(謂金味辛木味酸水味醎)
(火味苦土味甘皆由隂陽風雨而生)𤼵為五色(辛色白酸色青醎色黑苦色赤甘色黃𤼵)
(見也)徵為五聲(白聲商青聲角黑聲羽赤聲徵黃聲宮徵騐也)淫生六疾(淫過)
(也滋味聲色所以飬人然過則生害)六氣曰隂陽風雨晦明也分為
四時序為五節(六氣之化分而序之則成四時得五行之節)過則為菑
隂淫寒疾(寒過則為冷)陽淫熱疾(熱過則喘渴)風淫末疾(末四)
(支也風為緩急)雨淫腹疾(雨濕之氣為洩注)晦淫惑疾(晦夜也為宴寢過節)
(則心惑亂)明淫心疾(明晝也思慮煩多心勞生疾)女陽物而晦時淫
則生内熱惑蠱之疾(女常隨男故言陽物家道常在夜故言晦時)今君
不節不時能無及此乎出告趙孟趙孟曰誰當良
臣對曰主是謂矣主相晉國於今八年晉國無亂
諸侯無闕可謂良矣和聞之國之大臣榮其寵禄
任其大節有菑禍興而無改焉(改改行以救菑)必受其咎
今君至於淫以生疾將不能圖恤社稷禍孰大焉
主不能禦吾是以云也(云主將死)趙孟曰何謂蠱對曰
淫溺惑亂之所生也(溺沈没于嗜慾)于文皿蟲為蠱(文字也皿)
(器也器受蠱害者為蠱)穀之飛亦為蠱(穀久積則變為飛蠱名曰蠱)在周
易女惑男風落山謂之蠱䷑(㢲下艮上蠱巽為長女為風艮為少)
(男為山少男而說長女非匹故惑山木得風而落)皆同物也(物謂類也)趙孟曰
良醫也厚其禮而歸之(贈賄之禮傳昭元年左氏)
姙子者寢不側坐不邊立不蹕不食邪味割不正不食
席不正不坐目不視邪色耳不聽淫聲夜則令瞽誦詩
道政事(列女傳)
右胎教姙子之時必謹所感心感于物則其子
形音肖之故姙者能謹于此則生子形容端正才
識必過人矣此之謂胎教(列女傳)
妻將生子及月辰居側室(側室謂夾之室次燕寢也)夫使人日再問
之作而自問之妻不敢見使姆衣服而對至於子生夫
復使人日再問之(作有感動)夫齊則不入側室之門(若始時使人問)
子生男子設弧於門左女子設帨于門右(表男女也弧者示有事于)
(武也帨事人之佩巾也)三日始負子男射女否(始有事也負之謂抱之而使鄉前也)
凡接子擇日(雖三日之内尊卑必皆選其吉焉接字之義見内治篇)冢子則大
牢(天子世子也冢大也冢子猶言長子通于下也)庶人特豚士特豕大夫少牢
國君世子大牢(皆謂長子)其非冡子則皆降一等(謂冡子之弟及衆妾)
(之子生也天子諸侯少牢大夫特豕士特豚庶人猶特豚也)異為孺子室於宫中
(特埽一處以處之)擇於諸母與可者必求其寬裕慈惠温良恭
敬慎而寡言者使為子師其次為慈母其次為保母皆
居子室(此人君飬子之禮也諸母衆妾也可者傅御之屬也子師教示以善道者慈母知其嗜慾者保)
(母安其居處者士妻食乳之而已)他人無事不往(為兒精氣微弱將驚動也)大夫
之子有食母(選於傅御之中喪服所謂乳母也)士之喪自飬其子(賤不敢使)
(人也)三月之末擇日剪髮為鬌男角女羈否則男左女
右(鬌所遺髮也夾囟曰角午達曰羈也)是日也妻以子見于父貴人則為
衣服由命士以下皆潄澣(貴人大夫以上也由自也)男女夙興沐浴
衣服具視朔食(朔食天子大牢諸侯少牢大夫特豕士特豚也)夫入門升自阼
階立於阼西鄉妻抱子出自房當楣立東面(入門者入側室之門)
(也大夫以下見子就側室見妾子于内寢辟人君也)姆先相曰母某敢用時日祗
見孺子(其妻姓若言姜氏也祗敬也或作振)夫對曰欽有師父執子之右
手咳而名之(欽敬也帥循也言教之敬使有循也執右手明將授之事也)妻對曰記
有成遂左還授師(記猶識也識夫之言使有成也師子師也)子師辯告諸婦
諸母名(後告諸母若名成于尊)妻遂適寢(復夫之燕寢)夫告宰名宰辯
告諸男名書曰某年某月某日某生而藏之(宰謂屬吏也春秋書)
(桓六年九月丁夘子同生)宰告閭史閭史書為二其一藏諸閭府其
一獻諸州史州史獻諸州伯州伯命藏諸州府(四閭為族族百)
(家也閭胥中士一人五黨為州州二千五百家也州長中大夫一人也皆有屬吏獻猶言也)夫入食
如飬禮(夫入已見子入室也其與妻食如婦始饋舅姑之禮也)凡名子不以國
不以日月不以隱疾不以山川(本篇不以國在日月之下無不以山川一句依)
(朱子取曲禮移入隱此在常語之中為後難諱也春秋傳曰名終將諱之疾衣中之疾也謂若黑臀黑肱矣)
(疾在外者雖不得言尚可指摘此則無時可辟俗語云隱疾為醫難也)大夫士之子不敢
與世子同名(尊世子也其先世子生亦勿為改)妾將生子及月辰夫
使人日一問之子生三月之末潄澣夙齊見於内寢禮
之如始入室君已食徹焉使之特餕遂入御(内寢適妻寢也禮謂)
(已見子夫食而使獨餕也如始入室始來嫁時妾餕夫婦之餘亦如之既見子可以御此謂大夫士之妾也凡)
(妾稱夫曰君)庶人無側室者及月辰夫出居羣室其問之
也與子見父之禮無以異也(夫雖辟之至問妻及見子禮同也庶人或無妾)
凡父在孫見于祖祖亦名之禮如子見父無辭(見子于祖家統)
(于尊也父在則無辭有適子者無適孫與見庶子同也父卒而有適孫則有辭與見冢子同父雖卒而庶孫猶)
(無辭也)由命士以上及大夫之子旬而見(旬當為均聲之誤也有時)
(適妾同時生子子均而見者以生先後見之既見乃食亦辟人君也易說卦坤為均今亦或作旬也朱子曰)
(此說疑鄭失之旬如字謂十日也别記異聞或不待三月也)冢子未食而見必執其
右手適子庶子已食而見必循其首(天子諸侯尊别世子雖同母禮則異)
(矣未食已食急正緩庶之義也異朱子曰此承上文記大夫禮而又别其冢適庶子之同也冢子之禮仍與)
(前章同唯適子庶子為異耳並内則)
右生子
幼子常視母誑(視今之示字小未有所知常示以正物以正教之無欺誑幼曲禮)子
能食食教以右手能言男唯女俞男鞶革女鞶絲(俞然也鞶)
(小嚢盛帨巾者男用韋女用繒有飾緣之則是鞶裂與詩云垂𢃄如厲紀子帛名裂繻字雖異意實同也)六
年教之數與方名(方名東西南北)七年男女不同席不共食(蚤其)
(别也)八年出入門戶及即席飲食必後長者始教之譲(示以)
(廉耻)九年教之數日(朔望與六甲也)十年出就外傅居宿于外學
書記衣不帛𥜗袴禮帥初朝夕學幼儀請肄簡諒(外傳教學)
(師也不用帛為𥜗袴為太溫傷隂氣也禮帥初遵習先日所為也肄習也諒信也請習簡謂所書篇數也請習)
(信謂應對之言也)十有三年學樂誦詩舞勺成童舞象學射御
(先學勺後學象文武之次也成童十五以上)二十而冠始學禮可以衣裘帛
舞大夏惇行孝弟博學不教内而不出(大夏樂之文武備者也内而不)
(出謂人之謀慮也)三十而有室始理男事博學無方孫友視志
(室猶妻也男事授田給政役也方猶常也至此也無常學在志所好也孫順也順于友視其所志)四十始
仕方物出謀𤼵慮道合則服從不可則去(方猶常也物猶事也朱)
(子曰方猶比也)五十命為大夫服官政(統一官之政也)七十致事(致其事於)
(君而告老)凡男拜尚左手(左陽)女子十年不出(恒居内也)姆教婉
娩聽從(婉謂言語也娩之言媚也媚謂容貌也)執麻枲治絲繭織紝組紃
學女事以共衣服(紃絛也)觀於祭祀納酒漿籩豆菹醢禮
相助奠(當及女時而知)十有五年而笄(謂應年許嫁者女子許嫁笄而字之其未許嫁)
(二十則笄)二十而嫁有故二十三年而嫁(故謂父母之喪)聘則為妻
(聘問也妻之言齊也以禮聘問則得與夫敵體)奔則為妾(妾之言接也聞彼有禮走而往焉以得接)
(見于君子也奔或為衒)凡女拜尚右手(右隂也内則)
右教子孟軻之母其舍近墓孟子之少也嬉戲
為墓間之事踊躍築埋孟母曰此非所以居子也
乃去舍市其嬉戲為賈衒孟母曰此非所以居子
也乃徙舍學宮之旁其嬉戲乃設爼豆揖讓進退
孟母曰此真可以居子矣遂居之孟子幼時問東
家殺猪何為母曰欲啖汝既而悔曰吾聞古者胎
教今適有知而欺之是教之不信乃買猪肉以食
之既長就學遂成大儒(列女傳)
禮書綱目卷七十七
