禮書綱目卷六十四婺源江永撰
井田通禮十三
補
昔黃帝始經土設井以塞爭端立步制𤱔以防不足使
八家為井井開四道而分八宅鑿井於中一則不洩地
氣二則無費一家三則同風俗四則齊巧拙五則通財
貨六則存亡更守七則出入相司八則嫁娶相媒九則
無有相貸十則疾病相救是以性情可得而親生産可
得而均均則欺陵之路塞親則鬭訟之心弭既牧之於
邑故井一為鄰鄰三為朋朋三為里里五為邑邑十為
都都十為師師七為州夫始分於井則地著計之於州
則數詳及乎夏殷不易其制(杜氏通典)禹曰予决九川距
四海濬畎澮距川(九川九州之川也距至濬深也周禮一𤱔之間廣尺深尺曰畎一同之間)
(廣二尋深二仞曰澮畎澮之間有遂有溝有洫皆通田間水道以小注大言畎澮而不及遂溝洫者舉大小以)
(包其餘也先決九川之水使各通於海次濬畎澮之水使各通於川也益稷)周文王在岐
用平土之法以為治人之道地著為本(地著謂安土也)故建司
馬法六尺為步步百為𤱔𤱔百為夫夫三為屋屋三為
井井十為通通十為成成十為終終十為同同方百里
同十為封封十為畿畿方千里(通典)小司徒乃經土地
而牧其田野九夫為井四井為邑四邑為丘四丘為甸
四甸為縣四縣為都以任地事而令貢賦凡税斂之事
(此謂造都鄙也采地制井田異於鄉遂重立國小司徒為經之立其五溝五塗之界其制似井之字因取名焉)
(孟子曰夫仁政必自經界始經界不正井地不均榖禄不平是故暴君姦吏必慢其經界經界既正分田制禄)
(可坐而定也鄭司農云井牧者春秋傳所謂井衍沃牧隰臯者也玄謂隰臯之地九夫為牧二牧而當一井今)
(造都鄙授民田有不易有一易有再易通率二而當一是之謂井牧昔夏少康在虞思有田一成有衆一旅一)
(旅之衆而田一成則井牧之法先古然矣九夫為井者方一里九夫所治之田也此制小司徒經之匠人)
(為之溝洫相包乃成耳邑丘之屬相連比以出田税溝洫為除水害四井為邑方二里四邑為丘方四里)
(四丘為甸甸之言乘地讀如衷甸之甸甸方八里旁加八里則方十里為一成積百井九百夫其中六十)
(四井五百七十六夫出田税三十六井三百二十四夫治洫四甸為縣方二十里四縣為都方四十里四)
(都方八十里旁加二十里乃得方百里為一同地積萬井九萬夫其四千九十六井三萬六千八百六十四)
(夫出田税二千三百四井二萬七百三十六夫治洫三千六百井三萬二千四百夫治澮井田之法備於)
(一同今止於都者采地食者皆四之一其制三等百里之國凡四都一都之田税入於王五十里之國凡四縣)
(一縣之田税入於王二十五里之國凡四甸一甸之田税入於王地事謂農牧衡虞也貢謂九榖山澤之材也)
(賦謂出車徒給徭役也司馬法曰六尺為步步百為畮畮百為夫夫三為屋屋三為井井十為通通為匹馬三)
(十家士一人徒二人通十為成成百井三百家革車一乘士十人徒二十人十成為終終千井三千家革車十)
(乘士百人徒二百人十終為同同方百里萬井三萬家革車百乘士千人徒二千人地官)遂人
凡治野夫間有遂遂上有徑十夫有溝溝上有畛百夫
有洫洫上有涂千夫有澮澮上有道萬夫有川川上有
路以達於畿(十夫二鄰之田百夫一鄼之田千夫二鄙之田萬夫四縣之田遂溝洫澮皆所以通)
(水於川也遂廣深各二尺溝倍之洫倍溝澮廣二尋深二仞徑畛涂道路皆所以通車徒於國都也徑容牛馬)
(畛容大車涂容乘車一軌道容二軌路容三軌都之野涂與環涂同可也萬夫者方三十三里少半里九而方)
(一同以南畆圖之則遂從溝横洫從澮横九澮而川周其外焉去山陵林麓川澤溝瀆城郭宫室涂巷三分之)
(制其餘如此以至於畿則中雖有都鄙遂人盡主其地同上)匠人為溝洫(主通利田間之)
(水道)耜廣五寸二耜為耦一耦之伐廣尺深尺謂之&KR0850;田
首倍之廣二尺深二尺謂之遂(古者耜一金兩人併發之其壟中曰&KR0850;&KR0850;上曰)
(伐伐之言發也&KR0850;畎也今之耜岐頭兩金象古之耦也田一夫之所佃百畆方百步地遂者夫間小溝遂上亦)
(有徑)九夫為井井間廣四尺深四尺謂之溝方十里為成
成間廣八尺深八尺謂之洫方百里為同同間廣二尋
深二仞謂之澮(此畿内采地之制九夫為井井者方一里九夫所治之田也采地制井田異於)
(鄉遂及公邑三夫為屋屋具也一井之中三屋九夫三三相具以出賦税共治溝也方十里為成成中容一甸)
(甸方八里出田税緣邊一里治洫方百里為同同中容四都六十四成方八十里出田税緣邊十里治澮采地)
(者在三百里四百里五百里之中載師職曰園㕓二十而一近郊十一遠郊二十而三甸稍縣都皆無過十二)
(謂田税也皆就夫税之輕近重遠耳滕文公問為國於孟子孟子曰夏后氏五十而貢殷人七十而助周人百)
(畆而徹其實皆什一也徹者徹也助者藉也龍子曰治地莫善於助莫不善於貢貢者校數歲之中以為常文)
(公又問井田孟子曰請野九一而助國中什一使自賦卿以下必有圭田圭田五十畆餘夫二十五畆死徙無)
(出鄉鄉田同井出入相友守望相助疾病相扶持則百姓親睦方里而井井九百畆其中為公田八家皆私百)
(畆同養公田公事畢然後敢治私事所以别野人也又曰詩云雨我公田遂及我私惟助為有公田由此觀之)
(雖周亦助也魯哀公問於有若曰年飢用不足如之何有若對曰盍徹乎曰二吾猶不足如之何其徹也春秋)
(宣公十五年秋初税畆傳曰非禮也榖出不過藉以豐財也此數者世人謂之錯而疑焉以載師職及司馬法)
(論之周制畿内用夏之貢法税夫無公田以詩春秋論語孟子論之周制邦國用殷之助法制公田不税夫貢)
(者自治其所受田貢其税榖助者借民之力以治公田又使收斂焉畿内用貢法者鄉遂及公邑之吏旦夕從)
(民事為其促之以公使不得恤其私邦國用助法者諸侯專一國之政為其貪暴税民無蓺周之畿内税有輕)
(重諸侯謂之徹者通其率以什一為正孟子云野九夫而税一國中什一是邦國亦異外内之法耳圭之言珪)
(潔也周謂之士田鄭司農說以春秋傳曰有田一成又曰列國一同)專達於川各載其名
(達猶至也謂澮直至于川復無所注入載其名者識水所從出)凡天下之地埶兩山之
間必有川焉大川之上必有涂焉(通其壅塞)凡溝逆地阞謂
之不行水屬不理孫謂之不行(溝謂造溝阞謂脉理屬讀為注孫順也不行謂)
(决溢也禹鑿龍門播九河為此逆阞與不理孫也)稍溝三十里而廣倍(謂不懇地之溝)
(也鄭司農云稍讀為桑螵蛸之蛸蛸謂水潄齧之溝故三十里而廣倍)凡行奠水磬折以
參伍(坎為弓輪水行欲紆曲也鄭司農云奠讀為停謂行停水溝形當為磬直行三折行五以引水者疾)
(焉)欲為淵則句於矩(大曲則流轉流轉則其下成淵)凡溝必因水埶防
必因地埶善溝者水潄之善防者水淫之(潄猶齧也鄭司農云淫讀)
(為廞謂水淤泥土留著助之為厚玄謂淫讀為淫液之滛)凡為防廣與崇方其閷參
分去一(崇高也方猶等也閷者薄其上)大防外閷(又薄其上厚其下)凡溝防必
一日先深之以為式(程人功也溝防為冓為防也)里為式然後可以
傅衆力(里讀為己聲之誤也)凡任索約大汲其版謂之無任(故書汲作)
(沒杜子春云當為汲玄謂約縮也汲引也築防若墻者以䋲縮其版大引之言板橈也板橈築之則鼔土不堅)
(矣詩云其繩則直縮版以載又曰約之格格椓之槖槖考工記)稍人掌令丘乘之
政令(丘乘四丘為甸甸讀如維禹敶之之敶同其訓曰乘由是改云是掌令都鄙修治井邑丘甸縣都之)
(溝涂云丘甸者舉中言之溝涂之人名井别邑異則民之家數存焉地官)方一里者為
田九百畆(一里方三百步)方十里者為方一里者百為田九萬
畆方百里者為方十里者百為田九十億畆(億今十萬)方千
里者為方百里者百為田九萬億畆(萬億今萬萬也)凡四海之
内斷長補短方三千里為田八十萬億一萬億畆(九州之大)
(計)方百里者為田九十億畆山陵林麓川澤溝瀆城郭
宫室塗巷三分去一其餘六十億畆(以一大國為率其餘所以授民也山)
(足曰麓)古者以周尺八尺為步今以周尺六尺四寸為步
古者百畆當今東田百四十六畆三十步古者百里當
今百二十一里六十步四尺二寸二分(周尺之數未詳聞也案禮制周)
(以十寸為尺盖六國時多變亂法度或言周尺八寸則步更為八八六十四寸以此計之古者百畆當今百五)
(十六畆二十五步古者百里當今百二十五里王制)
右經界禹卑宫室而盡力乎溝洫(溝洫田間水道以正疆界)
(備旱潦者也論語)少康逃奔有虞而邑諸綸(綸虞邑)有田
一成有衆一旅(方十里為成五百人為旅哀元年左氏傳)畇畇原
隰曾孫田之我疆我理南東其畆(畇畇懇闢貌疆者為之大界也)
(理者定其溝塗也畆壟也長樂劉氏曰其遂東入于溝則其畆南矣其遂南入于溝則其畆東矣)
(小雅信南山)晉人欲使齊之封内盡東其畆(使壟畆東西行)
對曰先王疆理天下物土之宜而布其利(疆界也理正也)
(物土之宜播殖之物各從土宜)故詩曰我疆我理南東其畆(詩小雅或)
(南或東從其土宜)今吾子疆理諸侯而曰盡東其畆而已
唯吾子戎車是利(晉之伐齊循壟東行易)無顧土宜其無乃
非先王之命也乎(成公二年左氏傳)楚蒍掩書土田(書土)
(地之所宜)度山林(度量山林之材以共國用)鳩藪澤(鳩聚也聚成藪澤使民不得焚)
(燎之欲以備田獵之處)辨京陵(辨别也絶高曰京大阜曰陵别之以為冢墓之地)表
淳鹵(淳鹵埆薄之地表異輕其賦税)數疆潦(疆界有流潦者計數减其租入)規偃
豬(偃豬下濕之地規度其受水多少)町原防(廣平曰原防隄也隄防間地不得方正如)
(井田别為小頃町)牧隰皐(隰皐水涯下濕為芻牧之地)井衍沃(衍沃平美之地)
(則如周禮制以為井田六尺為步步百為畆畆百為夫九夫為井襄二十五年左氏傳)鄭
子駟為田洫司氏堵氏侯氏子師氏皆喪田焉(洫田)
(畔也子駟為田洫以正封疆而侵四族田襄十年左氏傳)子産為政田有
封洫(封疆也洫溝也)廬井有伍(廬舍也九夫為井使五家相保襄三十年左氏傳)
滕文公使畢戰問井地孟子曰夫仁政必自經
界始經界不正井地不均榖禄不平是故暴君汙
吏必慢其經界經界既正分田制禄可坐而定也
(井地即井田也經界謂治地分田經畫其溝塗封植之界也此法不修則田無定分而豪彊得以兼)
(并故井地有不均賦無定法而貪暴得以多取故穀禄有不平此欲行仁政者之所以必從此始而)
(暴君汙吏則必欲慢而廢之也有以正之則分田制禄可不勞而定矣)請野九一而
助國中什一使自賦(此分田制禄之常法所以治野人使養君子也野郊外都)
(鄙之地也九一而助為公田而行助法也國中郊門之内鄉遂之地也田不井授但為溝洫使什而)
(自賦其一盖用貢法也周所謂徹法者盖如此以此推之當時非惟助法不行其貢亦不止什一矣)
卿以下必有圭田圭田五十畆(此世禄常制之外又有圭田所以厚)
(君子也圭潔也所以奉祭祀也不言世禄者滕已行之但此未備耳)餘夫二十五畆
(程子曰一夫上父母下妻子以五口八口為率受田百畆如有弟是餘夫也年十六别受田二十五)
(畆俟其壮而有室然後更受百畆之田愚按此百畆常制之外又有餘夫之田以厚野人也)死
徙無出鄉鄉田同井出入相友守望相助疾病相
扶持則百姓親睦(死謂葬也徙謂徙其居也同井者八家也友猶伴也守望防寇)
(盜也)方里而井井九百畆其中為公田八家皆私百
畆同養公田公事畢然後敢治私事所以别野人
也(此詳言井田形體之制乃周之助法也公田以為君子之禄而私田野人之所受先公後私所)
(以别君子野人之分也不言君子據野人而言省文耳上言野及國中二法此獨詳於治野者國中)
(貢法當世已行但取之過於什一耳孟子)秦孝公用商鞅廢井田
開阡陌(漢志)
夏后氏五十而貢殷人七十而助周人百畆而徹(孟子)
大司徒凡造都鄙制其地域而封溝之以其室數
制之不易之地家百畮一易之地家二百畮再易之地
家三百畮(都鄙王子弟公卿大夫采地其界曰都鄙所居也王制曰天子之縣内方百里之國九七)
(十里之國二十有一五十里之國六十有三此盖夏時采地之數周未聞矣春秋傳曰遷鄭焉而鄙留城郭之)
(宅曰室詩云嗟我婦子曰為改歲入此室處以其室數制之謂制五甸之屬王制曰凡居民量地以制邑度地)
(以居民地邑民居必参相得鄭司農云不易之地歲種之地美故家百畮一易之地休一歲乃復種地薄故家)
(二百畮再易之地休二歲乃復種故家三百畮)乃分地職奠地守制地貢而頒
職事焉以為地法而待政令(分地職分其九職所宜也定地守謂衡麓虞候之属)
(制地貢謂九職所税也頒職事者分命使各為其所職之事地官)小司徒上地家七
人中地家六人下地家五人(一家男女七人已上則授之以上地所養者衆也男)
(女五人已下則授之以下地所養者寡也詳見軍禮田役篇)遂人掌邦之野(郊外曰野)
(此野為甸稍縣官)以土地之圖經田野以歲時稽其人民而授
之田野辨其野之土上地中地下地以頒田里上地夫
一廛田百畮萊五十畮餘夫亦如之中地夫一廛田百
畮萊百畮餘夫亦如之下地夫一廛田百畮萊二百畮
餘夫亦如之(萊謂休不耕者鄭司農云戶計一夫一婦而賦之田其一戶有數口者餘夫亦受此)
(田也廛居也揚子雲有田一廛謂百畮之居也玄謂廛城邑之居孟子所云五畮之宅樹之以桑者也六遂之)
(民竒受一廛雖上地皆有萊皆所以饒遠也王莽時城郭中宅不樹者為不毛出三夫之布地官)大
司馬上地食者參之二中地食者半下地食者參之一
(鄭司農云上地謂肥美田也食者參之二假令一家有三頃歲種二頃休其一頃下地食者參之一田薄惡者)
(所休多兵詳見軍禮制)制農田百畆百畆之分上農夫食九人
其次食八人其次食七人其次食六人下農夫食五人
(農夫皆受田於公田肥磽有五等收入不同也王制)耕者之所獲一夫百畆
百畆之糞上農夫食九人上次食八人中食七人中次
食六人下食五人(獲得也一夫一婦佃田百畆加之以糞糞多而力勤者為上農其所收可)
(供九人其次用力不齊故有此五等孟子)民受田上田夫百畮中田夫
二百畮下田夫三百畮歲耕種者為不易上田休一歲
者為一易中田休二歲者為再易下田三歲更耕之自
爰其處(孟康曰爰於也更互也)農民戶人已受田其家衆男為餘
夫亦以口受田如比(師古曰比例也)士農商家受田五口乃當
農夫一人此謂平土可以為法者也若山林藪澤原陵
淳鹵之地(晉灼曰淳盡也舄鹵之田不生五穀也)各以肥磽多少為差民
年二十受田六十歸田七十以上上所養也十歲以下
上所長也十一以上上所強也(師古曰勉強勸之令習事也前漢食貨志)
載師以廛里任國中之地以場圃任園地以宅田士
田賈田任近郊之地以官田牛田賞田牧田任遠郊之
地以公邑之田任甸地以家邑之田任稍地以小都之
田任縣地以大都之田任畺地(鄭司農云廛市中空地未有肆城中空地未有)
(宅者民宅曰宅宅田者以備益多也士田者士大夫之子得而畊之田也賈田者吏為縣官賣財與之田官田)
(者公家之所耕田牛田者以養公家之牛賞田者賞賜之田牧田者牧六畜之田司馬法曰王國百里為郊二)
(百里為州三百里為野四百里為縣五百里為都杜子春云五十里為近郊百里為遠郊玄謂廛里者若今云)
(邑里居矣廛民居之區域也里居也圃樹果蓏之屬季秋於中為場樊圃謂之園宅田致仕者之家所受田也)
(士相見禮曰宅者在邦則曰市井之臣在野則曰草茅之臣士讀為仕仕者亦受田所謂圭田也孟子曰自卿)
(以下必有圭田圭田五十畮賈田在市賈人其家所受田也官田庶人在官者其家所受田也牛田牧田畜牧)
(者之家所受田也公邑謂六遂餘地天子使大夫治之自此以外皆然二百里三百里其上大夫如州長四百)
(里五百里其下大夫如縣正是以或謂二百里為州四百里為縣云遂人亦監焉家邑大夫之采地小都卿之)
(采地大都公之采地王子弟所食邑也畺五百里王畿界也皆言任者地之形實不方平如圖受田邑者遠近)
(不得盡如制其所生育賦貢取正於是爾以廛里任國中而遂人職授民田夫一廛田百畮是廛里不謂民之)
(邑居在都城者與凡王畿内方千里積百同九百萬夫之地也有山陵林麓川澤溝瀆城郭宫室涂巷三分去)
(一餘六百萬夫又以不易一易再易上中下相通定受田者三百萬之家也遠郊之内地居四同三十六萬夫)
(之地也三分去一其餘二十四萬夫六鄉之民七萬五千家通不易一易再易一家受二夫則十五萬夫之地)
(其餘九萬夫廛里也場圃也宅田也士田也賈田也官田也牛田也賞田也牧田也九者亦通受一夫焉則半)
(農人也定受田十二萬家也食貨志云農民戶一人己受田其家衆男為餘夫亦以口受田如比士工商家受)
(田五口乃當農夫一人今餘夫在遂地之中如此則士工商以事入在官而餘夫以力出耕公邑甸稍縣都合)
(居九十六同八百六十四萬夫之地城郭宫室差少涂巷又狹於三分所去六而存一焉以十八分之十三率)
(之則其餘六百二十四萬夫之地通上中下六家而受十三夫定受田二百八十八萬家也其在甸七萬五千)
(家為六遂餘則公邑地官)旅師凡新甿之治皆聽之使無征役
以地之&KR0839;惡為之等(新民新徙來者也治謂有所求乞也使無征役復之也王制曰自諸)
(侯來徙家期不從政以地美惡為之等七人以上授以上地六口授以中地五口以下授以下地與舊民同旅)
(師掌斂地税而又施惠散利是以屬用新民焉同上)夫圭田無征(夫猶治也征税也孟)
(子曰卿以下必有圭田治圭田者不税所以厚賢也此則周禮之士田以任近郊之地税什一王制)
司勲唯加田無國正(加田既賞之又加賜以田所以厚恩也鄭司農云正謂税也禄田亦)
(有給公家之賦貢若今時侯國有司農少府錢穀矣獨加賞之田無正耳夏官)田里不粥
(皆受於公民不得私也粥賣也王制)
右授田
禮書綱目卷六十四
