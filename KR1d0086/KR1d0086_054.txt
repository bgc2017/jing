禮書綱目卷五十二婺源江永撰
田役軍禮五
補
大宗伯以軍禮同邦國大田之禮簡衆也(古者因田習兵閱其車徒)
(之數)大役之禮任衆也(築宫邑所以事民力強弱春官)小宰以官府
之六聯合邦治五曰田役之聯事以法掌祭祀之戒具
田役亦如之令百官府共其財用治其施舍聽其治訟
(詳見通禮職官下篇)宰夫凡禮事贊小宰比官府之具(同上)士
師以五戒先後刑罰三曰禁用諸田役(禁則軍禮曰無干車無自後射)
(此其類也秋官)
右通言田役
春獵為蒐(搜索取不任者)夏獵為苗(為苗稼除害)秋獵為獮(順殺氣也)冬
獵為狩(得獸取之無所擇)宵田為獠(管子曰獠獵畢弋今江東亦呼獵為獠或曰即今夜)
(獵載鑪照也)火田為狩(放火燒草獵亦為狩爾雅)大司馬中春教振
旅司馬以旗致民平列陳如戰之陳(以旗者立旗期民於其下也兵者守)
(國之備孔子曰以不教民戰是謂棄之兵者凶事不可空設因蒐狩而習之凡師出曰治兵入曰振旅皆習戰)
(也四時各教民以其一焉春習振旅兵入收衆專於農平猶正也)辨鼓鐸鐲鐃之用王
執路鼓諸侯執賁鼓軍將執晉鼓師帥執提旅帥執鼙
卒長執鐃兩司馬執鐸公司馬執鐲(鼔人職曰以路鼓鼓鬼享以賁鼓鼓)
(軍事以晉鼓鼓金奏以金鐃止鼓以金鐸通鼓以金鐲節鼓鄭司農云辨鼓鐸鐲鐃之用謂鉦鐸之屬鐲讀如)
(濁其源之濁鐃讀如讙嘵之嘵提讀如攝提之提謂馬上鼔有曲木提持立馬髦上者故謂之提杜子春云公)
(司馬謂五人為伍伍之司馬也玄謂王不執賁鼓尚之於諸侯也伍長謂之公司馬者雖卑同其號)以教
坐作進退疾徐疏數之節(習戰法)遂以蒐田有司表貉誓
民鼔遂圍禁火弊獻禽以祭社(春田為蒐有司大司徒也掌大田役治徒庶之)
(政令表貉立表而貉祭也誓民誓以犯田法之罰也誓曰無干車無自後射立旌遂圍禁旗弊爭禽而不審者)
(罰以假馬禁者虞衡守禽之厲禁也既著令鼓而圍之遂蒐田火弊火止也春田主用火因焚萊除陳草皆殺)
(而火止獻猶致也屬也田止虞人植旌衆皆獻其所獲禽焉詩云言私其豵獻豜于公春田主祭社者土方施)
(生也鄭司農云貉讀為禡禡謂師祭也書亦或為禡)中夏教茇舍如振旅之陳羣
吏撰車徒讀書契辨號名之用帥以門名縣鄙各以其
名家以號名鄉以州名野以邑名百官各象其事以辨
軍之夜事其他皆如振旅(茇讀如萊沛之沛茇舍草止之也軍有草止之法撰讀曰)
(算算車徒謂數擇之也讀書契以簿書校錄軍實之凡要號名者徽識所以相别也鄉遂之屬謂之名家之屬)
(謂之號百官之屬謂之事在國以表朝位在軍又象其制而為之被之以備死事帥謂軍將及師帥旅舍至伍)
(長也以門名者所被徽識如其在門所樹者也凡此言以也象也皆謂其制同耳軍將皆命卿古者軍將蓋為)
(營治於國門魯有東門襄仲宋有桐門右師皆上卿為軍將者也縣鄙謂縣正鄙師至鄰長也家謂食采地者)
(之臣也鄉以州名亦謂州長至比長也野謂公邑大夫百官以其職從王者此六者皆書其官與名氏焉門則)
(襄仲右師明矣鄉則南鄉甀東鄉為人是也其他象此云某某之名某某之號某某之事而已未盡聞也鄉遂)
(大夫文錯不見以其素信於民不為軍將或為諸帥是以闕焉夜事戒夜守之事草止者慎於夜於是主别其)
(部職)遂以苗田如蒐之法車弊獻禽以享礿(夏田為苗擇取不孕任者)
(若治苗去不秀實者云車弊驅獸之車止也夏田主用車示所取物希者皆殺而車止王制曰天子殺則下大)
(綏諸侯殺則下小綏大夫殺則止佐車佐車止則百姓田獵礿宗廟之夏祭也冬夏田主於祭宗廟者隂陽始)
(起象神之在内)中秋教治兵如振旅之陳辨旗物之用王載大
常諸侯載旂軍吏載旗師都載旜鄉遂載物郊野載旐
百官載旟各書其事與其號焉其他皆如振旅(軍吏諸軍帥也)
(師都遂大夫也鄉遂鄉大夫也或載旜或載物衆屬軍吏無所將也郊謂鄉遂之州長縣正以下也野謂公邑)
(大夫載旐者以其將羡卒也百官鄉大夫也載旟者以其屬衛王也凡旌旗有軍衆者書異物無者帛而已書)
(當如畫事也號也皆畫以雲氣)遂以獮田如蒐田之法羅弊致禽以祀
祊(秋田為獮獮殺也羅弊罔止也秋田主用罔中殺者多也皆殺而罔止祊當為方聲之誤也秋田主祭四)
(方報成萬物詩曰以社以方)中冬教大閱(春辨鼓鐸夏辨號名秋辨旗物至冬大閱簡軍實凡)
(頒旗物以出軍之旗則如秋以尊卑之常則如冬司常佐司馬時也大閱備軍禮而旌旗不如出軍之時空辟)
(實)前期羣吏戒衆庶脩戰法(羣吏鄉師以下)虞人萊所田之野
為表百步則一為三表又五十步為一表田之日司馬
建旗于後表之中羣吏以旗物鼓鐸鐲鐃各帥其民而
致質明弊旗誅後至者乃陳車徒如戰之陳皆坐(鄭司農云)
(虞人萊所田之野芟除其草萊令車得驅馳詩曰田卒汚萊玄謂萊芟除可陳之處後表之中五十步表之中)
(央表所以識正行列也四表積二百五十步左右之廣當容三軍步數未聞致致之司馬質正也弊仆也皆坐)
(當聽誓)羣吏聽誓于陳前斬牲以左右徇陳曰不用命者
斬之(羣吏諸軍帥也陳前南面鄉表也月令季秋天子執於田獵以習五戎司徒搢朴北面以誓之此大)
(閱禮實正歲之中冬而說季秋之政於周為中冬為月令者失之矣斬牲者小子也凡誓之大略耳誓湯誓之)
(屬是也)中軍以鼙令鼓鼓人皆三鼓司馬振鐸羣吏作旗
車徒皆作鼓行鳴鐲車徒皆行及表乃止三鼓摝鐸羣
吏弊旗車徒皆坐(中軍中軍之將也天子六軍三三而居一徧羣吏既聽誓各復其部曲中)
(軍之將令鼓鼓以作其士衆之氣也鼓人者中軍之將師帥旅帥也司馬兩司馬也振鐸以作衆作起也既起)
(鼓人擊鼓以行之伍長鳴鐲以節之伍長一曰公司馬及表自後表前至第二表也三鼔者鼓人也鄭司農云)
(摝讀如弄玄謂如涿鹿之鹿掩上振之為摝摝者止行息氣也司馬法曰鼓聲不過閶鼙聲不過闒鐸聲不過)
(琅)又三鼓振鐸作旗車徒皆作鼓進鳴鐲車驟徒趨及
表乃止坐作如初(趨者赴敵尚疾之漸也春秋傳曰先人有奪人之心及表自第二前至第)
(三)乃鼓車馳徒走及表乃止(及表自第三前至前表)鼓戒三闋車
三發徒三刺(鼓戒戒攻敵鼓壹闋車壹轉徒壹刺三而止象服敵)乃鼓退鳴鐃且
郤及表乃止坐作如初(鐃所以止鼔軍退卒長鳴鐃以和衆鼓人為止之也退自前表)
(至後表鼓鐸則同習戰之禮出入一也異者廢鐲而鳴鐃)遂以狩田以旌為左右和
之門羣吏各帥其車徒以叙和出左右陳車徒有司平
之旗居卒閒以分地前後有屯百步有司廵其前後險
野人為主易野車為主(冬田為狩言守取之無所擇也軍門曰和今謂之壘門立兩旗)
(以為之叙和出用次第出和門也左右或出而左或出而右有司平之鄉師居門正其出入之列也旗軍吏所)
(載分地謂其部曲疏數前後有屯百步車徒異羣相去之數也車徒畢出和門鄉師又巡其行陳鄭司農云險)
(野人為主人居前易野車為主車居前)既陳乃設驅逆之車有司表貉于
陳前(驅驅出禽獸使趨田者也逆逆要不得令走設此車者田僕也)中軍以鼙令鼓鼓
人皆三鼓羣司馬振鐸車徒皆作遂鼓行徒銜枚而進
大獸公之小禽私之獲者取左耳(羣司馬謂兩司馬也枚如箸銜之有繣結)
(項中軍法止語為相疑惑也進行也鄭司農云大獸公之輸之於公小禽私之以自畀也詩云言私其豵獻肩)
(于公一歲為豵二歲為豝三歲為特四歲為肩五歲為慎此明其獻大者於公自取其小者玄謂慎讀為麎爾)
(雅曰豕生三曰豵豕牡曰豝麋牝曰麎獲得也得禽獸者取左耳當以計功)及所弊鼓皆駴
車徒皆譟(鄭司農云及所弊至所弊之處玄謂至所弊之處田所當於止也天子諸侯蒐狩有常至)
(其常處吏士鼓譟象攻敵尅勝而喜也疾雷擊鼓曰駴譟讙也書曰前師乃鼓䵾譟亦謂喜也)徒乃弊
致禽饁獸于郊入獻禽以享蒸(徒乃弊徒止也冬田主用衆物多衆得取也致禽饁)
(獸于郊聚所獲禽因以祭四方神於郊月令季秋天子既田命主祠祭禽四方是也入又以禽祭宗廟夏官)
鄉師凡四時之田前期出田法于州里簡其鼓鐸旗
物兵器脩其卒伍(田法人徒及所當有)及期以司徒之大旗致衆
庶而陳之以旗物辨鄉邑而治其政令刑禁巡其前後
之屯而戮其犯命者斷其爭禽之訟(司徒致衆庶者以熊虎之旗此又以)
(之明為司徒致之大夫致衆當以鳥隼之旟陳之以旗物以表正其行列辨别異也故書巡作述屯或為臀鄭)
(大夫讀屯為課殿杜子春讀為在後曰殿謂前後屯兵也玄謂前後屯車徒異部也今書多為屯從屯地官)
山虞若大田獵則萊山田之野及弊田植虞旗於中
致禽而珥焉(萊除其草萊也弊田田者止也植猶樹也田止樹旗令獲者皆致其禽而校其耳以)
(知獲數也山虞有旗以其主山得畫熊虎其仞數則短也鄭司農云珥者取禽左耳以效功也大司馬職曰獲)
(者取左耳)澤虞若大田獵則萊澤野及弊田植虞旌以屬
禽(屬禽猶致禽而珥焉澤虞有旌以其主澤澤鳥所集故得注析羽並同上)牧師凡田
事贊焚萊(焚萊者山澤之虞夏官)大司徒火田役以旗致萬民
而治其徒庶之政令(旗畫熊虎者也徵衆刻日樹旗期於其下地官)小司
徒惟田與追胥竭作(詳見下章)州長若國作民而師田行
役之事則帥而致之掌其戒令與其賞罰黨正凡作
民而師田行役則以其法治其政事族師若作民而
師田行役則合其卒伍簡其兵器以鼔鐸旗物帥而至
掌其治令戒禁刑罰縣師若將有田役之戒則受法
於司馬以作其衆庶及牛馬車輦會其車人之卒伍使
皆備旗鼓兵器以帥而至遂人若起野役則令各帥
其所治之民而至以遂之大旗至之其不用令者誅之
師田作野民帥而至掌其政治禁令遂師田獵平野
民掌其禁令比叙其事而賞罰縣正若將用野民師
田行役則帥而至治其政令鄙師凡作民則掌其戒
令酇長若作其民而用之則以旗鼓兵革帥而至
稍人若有師田行役之事則以縣師之法作其同徒輂
輦帥而以至治其政令以聽於司馬(已上注並見征伐篇)司常
凡軍事建旌旗及致民置旗弊之(始置旗以致民民至仆之誅後至者)甸
亦如之(春官)幕人凡田役共其帷幕幄帟綬(共之者掌次當以張)
(官天)掌次師田則張幕設重帟重案諸侯師田則張
幕設案孤卿有邦事則張幕設案(注見征伐)司弓矢田弋
充籠箙矢兵矰矢(籠竹箙也矰矢不在箙者為其相繞亂將用乃共之夏官)司
常及國之大閱贊司馬頒旗物王建大常諸侯建旗孤
卿建旜大夫士建物師都建旗州里建旟縣鄙建旐道
車載旞斿車載旗(仲冬教大閱司馬主其禮自王以下治民者旗畫成物之象王畫日月象)
(天明也諸侯畫交龍一象其升朝一象其下復也孤卿不畫言奉王之政教而已大夫士雜帛言以先王正道)
(佐職也師都六鄉六遂大夫也謂之師都都民所聚也畫熊虎者鄉遂出軍賦象其守猛莫敢犯也州里縣鄙)
(鄉遂之官互約言之鳥隼象其勇捷也龜蛇象其扞難辟害也道車象路也王以朝夕燕出入斿車木路也王)
(以田以鄙全羽析羽五色象其文德也大閱王乘戎路建大常焉玉路金路不出)皆畫其象焉
官府各象其事州里各象其名家各象其號(事名號者徽識所以)
(題别衆臣樹之於位朝各就焉覲禮曰公侯伯子男皆就其旂而立此其類也或謂之事或謂之名或謂之號)
(異外内也三者旌旗之細也士喪禮曰為銘各以其物亡則以緇長半幅頳末長終幅廣三寸書名于末此蓋)
(其制也徽識之書則云某某之事某某之名某某之號今大閱禮象而為之兵凶事若有死事者亦當以相别)
(也杜子春云畫當為書玄謂畫畫雲氣也異於在國軍事之飾春官)巾車木路前樊
鵠纓建大麾以田(詳見通禮名器下篇)司服凡甸冠弁服(甸由獵也)
(冠弁委貌其服緇布衣亦積素以為裳諸侯視朝之服詩國風曰緇衣之宜兮謂王服此以田春官)
小子凡師田斬牲以左右徇陳(示犯誓必殺之夏官)鄉士凡
國有大事則戮其犯命者遂士凡郊有大事則戮其
犯命者縣士凡野有大事則戮其犯命者(野距王城二百里以)
(外及縣都)掌戮掌斬殺凡田役斬殺刑戮亦如之(戮謂膊焚辜肆)
禁暴氏凡國聚衆庶則戮其犯禁者以徇(並秋官)校
人田獵則帥驅逆之車(帥猶將也夏官)田僕掌馭田路以
田以鄙(田路木路也田田獵也鄙循行縣鄙)掌佐車之政(佐亦副)設驅逆之
車(驅驅禽獸使前趨獲逆衙還之使不出圍)令獲者植旌(以告獲也植樹也)及獻比
禽(田弊獲者各獻其禽比種物相從次數也)凡田王提馬而走諸侯晉大夫
馳(提猶舉也晉猶抑也使人扣而舉之抑之皆止奔也馳放不扣同上)甸祝掌四時
之田表貉之祝號(杜子春讀貉為百爾所思之百書亦或為禡貉兵祭也甸以講武兵故有)
(兵祭詩曰是類是禡爾雅曰是類是禡師祭也玄謂田者習兵之禮故亦禡祭禱氣執之十百而多獲)舍
奠于祖廟禰亦如之(舍讀為釋釋奠者告將時田若時征伐鄭司農云禰父廟)師甸
致禽于虞中乃屬禽及郊饁獸舍奠于祖禰乃歛禽禂
馬皆掌其祝號(師田謂起大衆以田也致禽於虞中使獲者各以其禽來致於所表之處屬禽)
(别其種類饁饋也以所獲獸饋於郊薦於四方羣兆入又以奠於祖禰薦且告反也歛禽謂取三十入腊人焉)
(杜子春云禂禱也為馬禱無疾為田禱多獲禽牲詩云既伯既禱爾雅曰既伯既禱馬祭也玄謂禂讀如伏誅)
(之誅今侏大字也為牲祭求肥充為馬祭求肥健春官)肆師凡四時之大甸獵
祭表貉則為位(貉師祭也貉讀為十百之百於所立表之處為師祭造軍法者禱氣勢之增倍)
(也其神蓋蚩尤或曰黃帝同上)司几筵甸役則設熊席右漆几(謂王)
(甸有司祭表貉所設席同上)小宗伯凡王之甸役之禱祠肄儀為
位(注見征伐)肆師凡甸用牲于社宗則為位(注見征伐)大僕
田役贊王鼓(王通鼓佐擊其餘面夏官)鼓人軍動則鼓其衆田
役亦如之(地官)銜枚氏田役令銜枚(為其言語以相誤秋官)獸
人時田則守罟(備獸觸攫)及弊田令禽注于虞中(弊仆也仆而田止鄭)
(司農云弊田讀春火弊夏車弊秋羅弊冬徒弊虞中謂虞人釐所田之野及弊田植虞旗於中致禽而珥焉獸)
(人主令田衆得禽者置虞人所立虞旗之中當以給四時社廟之祭故曰春獻禽以祭社夏獻禽以享禴秋獻)
(禽以祀祊冬獻禽以享烝又曰大獸公之小禽私之公之謂輸之於虞中珥焉者取左耳以致功若斬首折馘)
(故春秋傳曰以數軍實天官)小宗伯若大甸則帥有司而饁獸于
郊遂頒禽(甸讀曰田有司大司馬之屬饁饋也以禽饋四方之神於郊郊有羣神之兆頒禽謂以予)
(羣臣詩傳曰禽雖多擇取三十焉其餘以予大夫士以習射於澤宫而分之春官)肆師獮之
日涖卜來歲之戒(秋田為獮始習兵戒不虞也卜者問後歲兵寇之備同上)迹
人掌邦田之地政為之厲禁而守之(田之地若今苑也)凡田獵
者受令焉(令謂時與處也)禁麛卵者與其毒矢射者(為其夭物且害必多)
(也麛麋鹿子地官)天子諸侯無事則歲三田(三田者夏不田蓋夏時也周禮)
(春曰蒐夏曰苗秋曰獵冬曰狩)一為乾豆二為賓客三為充君之庖(乾豆)
(謂腊之以為祭祀豆也庖今之厨也)無事而不田曰不敬田不以禮曰
暴天物(不敬者簡祭祀略賓客)天子不合圍諸侯不掩羣(為盡物也)天
子殺則下大綏諸侯殺則下小綏(綏當為緌綏有虞氏之旌旗也下謂弊之)
大夫殺則止佐車佐車止則百姓田獵(佐車驅逆之車)豺祭獸
然後田獵昆蟲未蟄不以火田(取物必順時侯也昆明也明蟲者得陽而生得)
(隂而藏)不麛不卵不殺胎不殀夭(重傷未成物殀斷殺少長曰夭王制)
王田不取羣(不盡羣也易曰王用三驅失前禽也國語周語)國君春田不
圍澤大夫不掩羣士不取麛卵(生乳之時重傷其類曲禮)孟夏
毋大田獵季秋天子乃教於田獵以習五戎班馬政
命僕及七騶咸駕載旐授車以級整設於屏外司徒搢
扑北面誓之天子乃厲飾執弓挾矢以獵命主祠祭禽
于四方孟冬天子乃命將帥講武習射御角力(注並見月)
(令)十一月王狩陳筋革嗇人不從(夏小正)大宰以八
則治都鄙八曰田役以馭其衆(詳見封建)唯為社田國人
畢作(畢作人則盡行非徒羡也郊特牲)
右田以之田獵有禮故戎事閑也若無禮田獵
戎事失其策(策謀也居仲尼燕)季春出火為焚也(謂焚萊也)
(凡出火以火出建辰之月火始出)然後簡其車賦而歴其卒伍而
君親誓社以習軍旅左之右之坐之起之以觀其
習變也(簡歴謂算具陳列之君親誓社誓吏士以習軍旅既而遂田以祭社也言祭社則此)
(是仲春之禮也仲春以火田田止弊火然後獻禽至季春火出而民乃用火今云季春出火乃誓社)
(記者誤也社或為省)而流示之禽而鹽諸利以觀其不犯命
也(流猶行也行行田也鹽讀為豓行田示之以禽使歆豓之觀其用命不也謂禽為利者凡田大)
(獸公之小禽私也)求服其志不貪其得(失伍而獲猶為犯命)故以戰
則克以祭則受福(郊特牲)因蒐狩以習用武事禮
之大者也艾蘭以為防(蘭香草也防謂田之大限)置旃以為轅
門(旃旌旗之名周禮通帛為旃轅門卬車以其轅表門)以葛覆質以為𣙗(質椹)
(也𣙗門中臬葛或為褐)流旁握御轚者不得入(流旁握謂車兩轊頭各去)
(門邊空握握四寸也轚挂則不得入門)車軌塵(車不出塵)馬候蹄(發足相應遲疾)
(相投)揜禽旅(揜取衆禽)御者不失其馳然後射者能中(不失)
(馳騁之節)過防弗逐不從奔之道也(戰不逐奔之義)面傷不獻
(嫌誅降)不成禽不獻(惡虐幼小)禽雖多天子取三十焉其
餘與十衆以習射於射宫(取三十以共乾豆賓客君之庖射宫澤宫)射
而中田不得禽則得禽田得禽而射不中則不得
禽是以知古之貴仁義而賤勇力也(射以不爭為仁揖讓為義)
(于昭八年蒐紅榖梁傳)田者大艾草以為防(言田獵者必大芟殺野草)
(以為防限作田獵之場擬殺圍之處)或舍其中(或復止舍其中謂未田之前誓士戒衆故)
(發示戰法當在其間止舍也其防之廣狹無文)褐纏旃以為門(既為防院當設周衞)
(而立門焉乃以織毛褐布纏通帛旃之竿以為門之兩傍其門蓋南開並為二門用四旃四褐也)
裘纏質以為□(又以裘纏椹質以為門中之闑闑車軌之裏兩邊約車輪者)閒
容握驅而入擊則不得入(其門之廣狹兩軸頭去旃竿之間各容一握握)
(人四指為四寸是門廣於軸八寸也入此門當馳走而入不得徐也以教戰試其能否故令驅焉若)
(驅之其軸頭擊著門傍旃竿則不入也所以罰不工也)左者之左右者之右
然後焚而射焉(以天子六軍分為左右雖同舍防内令三軍各在一方取左右相應)
(其屬左者之左門屬右者之右門不得越離部伍以此故有二門也教戰既畢士卒出和乃分地為)
(屯既陳車驅卒奔驅禽内之於防然後焚燒此防草在其中而射之)天子發然後諸
侯發諸侯發然後大夫士發天子發抗大綏諸侯
發抗小綏獻禽於其下(發謂發矢射之也其天子發則先抗舉其大綏諸侯)
(發則舉其小綏必舉此綏為表天子諸侯殺時因獻其禽于其下也抗綏謂既射舉之因置虞旗於)
(其中受而致禽焉受禽獵止則弊之故王制曰天子殺則下大綏諸侯殺則下小綏註云下謂弊之)
(是殺禽巳訖田止而弊綏也各舉始終之一故與此不同也)故戰不出頃田不
出防不逐奔走古之道也(戰不出所期之頃田不出所芟之防不逐奔走)
(謂出於頃防者不逐之詩毛傳)古之道五十不為甸徒頒禽
隆諸長者而弟逹乎獀狩矣(四井為邑四邑為㐀四丘為甸甸六十四)
(井也以為軍田出役之法五十始衰不從力役之事也頒之言分也隆猶多也及田者分禽多其老)
(者謂竭作未五十者春獵為獀冬獵為狩也祭義)臧僖伯曰凡物不足
以講大事(臧僖伯公子彄也僖謚也大事祀與戎)其材不足以備器
用則君不舉焉(材謂皮革齒牙骨角毛羽也器用軍國之器)君將納民
於軌物者也故講事以度軌量謂之軌取材以章
物采謂之物不軌不物謂之亂政亂政亟行所以
敗也(言器用衆物不入法度則為不軌不物亂敗之所起)故春蒐夏苗秋獮
冬狩(蒐索擇取不孕者苗為苗除害也獮殺也以殺為名順秋氣也狩圍守也冬物畢成獲則)
(取之無所擇也)皆於農隙以講事也(各隨時事之間)三年而治兵
入而振旅(雖四時講武猶復三年而大習出曰治兵始治其事入曰振旅治兵禮畢振旅)
(而還振整也旅衆也)歸而飲至以數軍實(飲於廟以數車徒器械及所獲也)
昭文章(車服旌旗)明貴賤辨等列(等列行伍)順少長(出則少者在前)
(還則在後所謂順也)習威儀也鳥獸之肉不登於爼(爼祭宗廟器)
皮革齒牙骨角毛羽不登於器(謂以飾法度之器)則君不
射古之制也若夫山林川澤之實器用之資皂隸
之事官司之守非君所及也(士臣皂皂臣輿輿臣隸言取此雜猥之物)
(以資器備是小臣有司之職非諸侯之所親也隠五年左氏傳)出為治兵尚
威武也(幼賤在前貴勇力)入為振旅反尊卑也(尊老在前復常儀也)
(雅爾)已有三牲必田狩者孝子之意以為巳之
所養不如天地自然之牲逸豫肥美禽獸多則傷
五榖因習兵事又不空設故因以捕禽獸所以共
承宗廟示不忘武備又因以為田除害鮮者何也
秋取嘗也(取禽嘗祭)秋取嘗何以也習鬭也習鬭也者
男子之事也然而戰鬭不可不習故於搜狩閑之
也閑之者貫之也貫之也者習之也已祭取餘獲
陳於澤(澤射宫也)然後卿大夫相與射命中者雖不中
取也命不中者雖中不取何以也所以貴揖讓之
取而賤勇力之取也曏之取於囿中勇力之取也
今之取於澤揖讓之取也(尚書大傳)春曰蒐夏曰苗
秋曰獮冬曰狩苗者謂何曰苗者毛也取之不圍
澤不揜羣取大禽不麛不卵不殺孕重者春蒐者
不殺小麛及孕重者冬狩皆取之百姓皆出不失
其時不扺禽不詭遇逐不出防此苗獮蒐狩之義
也故苗獮蒐狩之禮簡其戎事也故苗者毛取之
蒐者搜索之狩者守留之夏不田何也曰天地隂
陽盛長之時猛獸不攫鷙鳥不搏蝮蠆不螫鳥獸
蟲蛇且知應天而况人乎哉是以古者必有豢牢
其謂之畋何聖人舉事必反本五榖者以奉宗廟
養萬民也去禽獸害稼穡者故以田言之聖人作
名號而事義可知也(賈誼新書)湯見祝網者置四面
其祝曰從天墜者從地出者從四方來者皆離吾
網湯曰嘻盡之矣非桀其孰為此湯乃解其三面
置其一面更教之祝曰昔蛛蝥作網今之人循序
欲左者左欲右者右欲高者高欲下者下吾取其
犯命者其憚害物也如是漢南之國聞之曰湯之
德及禽獸矣四十國歸之(同上)昔周辛甲之為大
史也命百官官箴王闕(辛甲周武王太史闕過也使百官各為箴辭戒王過)
於虞人之箴(虞人掌田獵)曰芒芒禹迹畫為九州(芒芒遠貌)
(畫分也)經啓九道(啓開九州之道)民有寢廟獸有茂草各有
攸處德用不擾(人神各有所歸故德不亂)在帝夷羿冒於原獸
(冒貪也)亡其國恤而思其麀牡(言但念獵)武不可重(重猶數也)
用不恢於夏家(羿以好武雖有夏家而不能恢大之)獸臣司原敢告
僕夫(獸臣虞人告僕夫不敢斥尊襄四年左氏傳)虢文公諫宣王曰
三時務農而一時講武故征則有威守則有財(詳通)
(禮朝廷禮)車攻宣王復古也宣王能内修政事外攘
夷狄復文武之竟土修車馬備器械復會諸侯於
東都因田獵而選車徒焉(詩序)我車既攻我馬既同
四牡龐龐駕言徂東(攻堅同齊也傳曰宗廟齊豪尚純也戎事齊力尚強也田)
(獵齊足尚疾也龐龐充實也東東都洛邑也衰周廢公相成王營洛邑為東都以朝諸侯周室既久)
(其禮至於宣王内修政事外攘夷狄復文武之境車土修車馬備器械復會諸侯於東都因田獵而選)
(徒焉故詩人作此以美之首章汛言將往東都也)田車既好四牡孔阜東
有甫草駕言行狩(田車田獵之車好善也阜盛大也甫草甫田也後為鄭地今開)
(封府中牟縣西圃田澤是也宣王之時未有鄭國圃田屬東都畿内故往田也此章指言將往狩)
(于圃田也)之子于苗選徒囂囂建旐設旄搏獸于敖(之子)
(有司也苗狩獵之通名也選數也囂囂聲衆盛也數車徒者其聲囂囂則車徒之衆可知且車徒不)
(譁而惟數者有聲又見其静治也敖近滎陽地名也此章言至東都而選徒以獵也)駕彼
四牡四牡奕奕赤芾金舄會同有繹(奕奕連絡布散之貌赤芾)
(諸侯之服金舄赤舄而加金飾亦諸侯之服也時見曰會殷見曰同繹陳列聯屬之貌也此章言)
(諸侯來會朝於東都也)決拾既佽弓矢既調射夫既同助我
舉柴(決以象骨為之著於左手大指所以鉤弦開體拾以皮為之著於左臂以遂弦故亦名遂)
(佽比也調謂弓強弱與矢輕重相得也射夫蓋諸侯來會者同協也柴說文作㧘謂積禽也使諸侯)
(之人助而舉之言獲多也也此章言既會同而田獵)四黃既駕兩驂不猗不
失其馳舍矢如破(猗偏倚不正也馳馳驅之法也舍矢如破巧而力也蘇氏曰不)
(善射御者詭遇則獲不然不能也今御者不失其馳驅之法而射者舍矢如破則可謂善射御矣)
(此章言田獵而見其射御之善也)蕭蕭馬鳴悠悠旆旌徒御不驚
大庖不盈(蕭蕭悠悠皆閑暇之貌徒步卒也御御車也驚如漢書夜軍中驚之驚不驚言)
(比卒事不喧譁也大庖君庖也不盈言取之有度不極欲也盖古者田獵獲禽面傷不獻踐毛不獻)
(不成禽不獻擇取三等自左膘而射之逹于右腢為上殺以為乾豆奉宗廟逹右耳本者次之以為)
(賓客射左髀逹于右䯚為下殺以充君庖每禽取三十焉每等得十其餘以與士大夫習射於澤宫)
(中者取之是以獲雖多而君庖不盈也張子曰饌雖多而無餘者均及於衆而有法耳凡事有法則)
(何患乎不均也舊說不驚驚也不盈盈也亦通此章言其終事嚴而頒禽均也)之子于
征有聞無聲允矣君子展也大成(允信展誠也聞師之行而不聞)
(其聲言至肅也信矣其君子也誠哉其大成也此章總叙其事之始終而深美之也小雅)
吉日美宣王田也(詩序)吉日維戊既伯既禱田車既
好四牡孔阜升彼大阜從其羣醜(戊剛日也伯馬祖也謂天駟房)
(星之神也醜衆也謂禽獸之羣衆也馬此亦宣王之詩言田獵將用馬力故以吉日祭祖而禱之)
(既祭而車牢馬徤於是可以歴險而從禽也以下章推之是日也其戊辰與)吉日庚午
既差我馬獸之所同麀鹿麌麌漆沮之從天子之
所(庚午亦剛日也差擇齊其足也同聚也鹿牝曰麀麌麌衆多也漆沮水名在西都畿内涇渭之)
(北所謂洛水今自延韋流入鄜坊至同州入河也戊辰之日既禱矣越三日庚午遂擇其馬而乘)
(之視獸之所聚麀鹿最多之處而從之惟漆沮之旁為盛宜為天子田獵之所也)瞻彼中
原其祁孔有儦儦俟俟或羣或友悉率左右以燕
天子(中原原中也祁大也趨則儦儦行則俟俟獸三曰羣二曰友燕樂也言從王者視彼禽)
(獸之多於是率其同事之人各共其事以樂天子也)既張我弓既挾我矢發
彼小豝殪此大兕以御賓客且以酌醴(發發矢也豕牝曰豝)
(一矢而死曰殪兕野牛也言能中微而制大也御進也醴酒名周官五齊二曰醴齊注曰醴成而汁)
(滓相將如今甜酒也東言射而獲禽以為爼實進於賓客而酌醴也萊吕氏曰車政吉日所以)
(為復古者何也蓋蒐狩之禮可以見王賦之復焉可以見軍實之盛焉可以見師律之嚴焉可以見)
(上下之情焉可以見綜理之周焉欲明文武之功業者此亦足以觀矣同上)桓公四
年春正月公狩于郎(冬獵曰狩行三驅之禮得田狩之時故傳曰書時禮也周)
(之春夏之冬也田狩從夏時郎非國内之狩地故書地)書時禮也(郎非狩地故唯時合)
(禮傳左氏)狩者何田狩也(田者蒐狩之總名也古者肉食衣皮服捕禽者)
(故謂之田取獸于田故曰狩易曰結繩罔以田魚)春曰苗(苗毛也明當見物取未懷妊者)
秋曰蒐(蒐簡擇也簡擇幼穉取其大者)冬曰狩(狩猶獸也冬時禽獸長大遭獸可取)
(不以夏田者春秋制也以為飛鳥未去於巢走獸未離於穴恐傷害於幼穉故於苑囿中取之)常
事不書此何以書譏何譏爾遠也(以其地遠禮諸侯田狩不過郊)
諸侯曷為必田狩(據有囿也)一曰乾豆二曰賓客三曰
充君之庖(一者第一之殺也自左膘射之逹於右腢中心死疾鮮潔故乾而豆之以薦於)
(宗廟豆祭器名狀如鐙天子二十有六諸公十有六諸侯十有二卿上大夫八下大夫六士二二者)
(第二之殺也自左膘射之逹於右脾遠心死難故以為賓客充備也庖廚也三者第三之殺也自左)
(膘射之逹於右&KR2075;中腸&KR2075;汚泡死遲故以充君之庖廚已有三牲必田狩者孝子之意以為巳之所)
(養不如天地自然之牲逸豫肥美禽獸多則傷五榖因習兵事又不空設故因以捕禽獸所以共承)
(宗廟示不忘武備又因以為田除害狩例時此月者譏不時也周之正月夏之十一月陽氣始施鳥)
(獸懷任草木萌芽非所以養微公羊傳)四時之田皆為宗廟之事
也春曰田(取獸於田)夏曰苖(因為苖除害故曰苗)秋曰蒐(蒐擇之舍小取)
(大)冬曰狩(狩圍狩也冬物畢成獲則取之無所擇)四時之田用三焉
唯其所先得一為乾豆(上殺中心死速乾之以為豆實可以祭祀)二為
賓客(次殺射髀骼死差遲)三為充君之庖(下殺中腸汚泡死最遲先宗廟次賓)
(客後庖廚尊神敬客之義穀梁傳)桓公六年秋八月壬午大閱
(齊為大國以戎事徵諸侯之戌嘉美鄭忽而忽欲以有功為班怒而訴齊魯人懼之故以非時簡車)
(馬)簡車馬也(左氏傳)大閱者何簡車徒也(大簡閱兵車使)
(可任用而習之)何以書蓋以罕書也(罕希也孔子曰以不教民戰是謂棄之故)
(比年簡徒謂之蒐三年簡車謂之大閱五年大簡車徒謂之大蒐存不忘亡安不忘危公羊傳)
大閱者何簡兵車也(閱為簡練)修教明諭國道也(修先)
(王之教以明逹於民治國之道)平而修戎事非正也(邵曰禮因四時田獵以習)
(用戎事存不忘亡安不忘危之道平謂不因田獵無事而修之榖梁傳)莊公八年
春王正月甲午治兵(治兵於廟習號令將以圍郕公羊作祠兵)治兵
于廟禮也(左氏傳)出曰祠兵(禮兵不徒使故將出必祠于近郊陳兵習)
(戰殺牲饗士卒)入曰振旅(五百人曰旅)其禮一也皆習戰也(言與)
(祠兵禮如一將出不嫌不習故以祠兵言之將入者嫌於廢之故以振訊士衆言之互相見也祠兵壯)
(在前難在前振旅壯者在後復長幼且衛後也公羊傳)晉侯始入而教其
民二年欲用之子犯曰民未知禮未生其共於是
乎大蒐以示之禮(蒐順少長明貴賤傳僖二十七年左氏)昭公八
年秋蒐于紅(革車千乘不言大者經文闕也紅魯地)大蒐于紅自根
牟至于商衛革車千乘(大蒐數軍實簡車馬也根牟魯東界琅邪陽都縣有)
(牟鄉商宋地魯西境接宋衞也言千乘明大蒐且見魯衆之大數也左氏傳)蒐者何
簡車徒也(徒衆傳公羊)秋蒐于紅正也(常事不書而此書者以後)
(比年大蒐失禮因此以見正穀梁傳餘見上)昭公十一年五月齊歸
薨大蒐于北蒲非禮也(蒐非存亡之由故臨喪不宜為之)叔向曰
魯公室其卑乎君有大喪國不廢蒐不忌君也(忌畏)
(也傳左氏)二十二年大蒐于昌閒秋而曰蒐此春
也其曰蒐何也以蒐事也(穀梁傳)
小司徒稽國中及四郊都鄙之夫家九比之數以辨其
貴踐老幼廢疾凡征役之施舍(稽猶考也夫家猶言男女也鄭司農云九比謂)
(九夫為井玄謂九比者冢宰職出九賦者之人數也貴謂為卿大夫賤謂占會販賣者廢疾謂癃病也施當為)
(弛)乃均土地以稽其人民而周知其數上地家七人可
任也者家三人中地家六人可任也者二家五人下地
家五人可任也者家二人凡起徒役毋過家一人以其
餘為羡惟田與追胥竭作(一家男女七人已上則授之以上地所養者衆也男女五)
(人已下則授之以下地所養者寡也可任謂丁強任力役之事者鄭司農云羡饒也田謂獵也追追寇賊也竭)
(作盡行)凡用衆庶則掌其政教與其戒禁聽其辭訟施其
賞罰誅其犯命者(命所以誓告之)鄉師以國比之法以時稽
其夫家衆寡辨其老幼貴賤廢疾馬牛之物辨其可任
者與其施舍者大役則帥民徒而至治其政令既役則
受州里之役要以攷司空之辟以逆其役事(而至至作部曲也既)
(巳也役要所遣民徒數辟功作章程逆猶鈎攷也鄭司農云辟法也)凡邦事令作秩叙(事功)
(力之事秩常也叙猶次也事有常次則不偪匱)鄉大夫以歲時登其夫家之
衆寡辨其可任者國中自七尺以及六十野自六尺以
及六十有五皆征之其舍者國中貴者賢者能者服公
事者老者疾者皆舍以歲時入其書(登成也定也國中城郭中也晚賦税)
(而早免之以其所居復多役少野早賦税而晚免之以其復少役多鄭司農云征之者給公上事也舍者謂有)
(復除舍不收役事也貴者謂若今宗室及關内侯皆復也服公事者謂若令吏存復除也老者謂若今八十九)
(十復羡卒也疾者謂若今癃不可事者復之玄謂入其書者言於大司徒)族師以邦比之
法帥四閭之吏以時屬民而校登其族之夫家衆寡辨
其貴賤老幼廢疾可任者及其六畜車輦均人均人
民牛馬車輦之力政(力征人民則治城郭涂巷溝渠牛馬車輦則轉委積之屬)凡均
力政以歲上下豐年則公旬用三日焉中年則公旬用
二日焉無年則公旬用一日焉(豐年人食四鬴之歲也人食三鬴為中歲人食)
(二鬴為無歲歲無贏儲也公事也旬均也讀為㽦㽦原隰之㽦易坤為均今書亦有作旬者)凶札則
無力政(無力政恤其勞也)三年大比則大均(有年無年大平許之若久不脩則數)
(或闕)遂人凡治野以下劑致甿(變民言甿異外内也甿猶懵懵無知貌也致猶)
(會也民雖受上田中田下田及會之以下劑為率謂可任者家二人)以歲時登其夫家之
衆寡及其六畜車輦辨其老幼廢疾與其施舍者以起
政役(政役出士徒役)若起野役則令各帥其所治之民而至以
遂之大旗致之其不用命者誅之(役謂師田若有功作也遂之大旗熊虎)
凡事致野役帥而至掌其政治禁令遂師以時登其
夫家之衆寡六畜車輦辨其施舍與其可任者(施亦讀為弛)
作役事則聽其治訟遂大夫以歲時稽其夫家之衆
寡六畜田野辨其可任者與其可施舍者(施亦讀為弛)縣
正若將用野民移執事則帥而至治其政令(移執事移用其民鄭)
(司農云謂轉相佐助)既役則稽功會事而誅賞載師凡民無職
事者出夫家之征(詳見通禮財賦篇)鼓人以鼛鼓鼓役事(鼛鼓)
(長丈二尺並地官)大司馬大役與慮事屬其植受其要以待
攷而賞誅(大役築城邑也鄭司農云國有大役大司馬與謀慮其事也植謂部曲將吏故宋城春秋)
(傳曰華元為植巡功屬謂聚會之也要者簿書也攷謂攷校其功玄謂慮事者封人也於有役司馬與之植)
(築城楨也屬賦丈尺與其用人數夏官)用民之力歲不過三日(治宫室城郭道)
(渠制王)凡使民任老者之事食壯者之食(寬其力饒其食同上)
五十不從力政(力稍衰也力政城道之役也)八十者一子不從政
九十者其家不從政(按内則云瞽亦如之)廢疾非人不養者一人
不從政(廢廢於人事)父母之喪三年不從政齊衰大功之喪
三月不從政將徙於諸侯三月不從政自諸侯來徙家
期不從政(自從也同上)旅師凡新甿使無征役(新民新徙來者也使)
(無征役復之也王制曰自諸侯來徙家期不從政地官)孟夏毋起土功毋發大
衆季夏不可以興土功毋舉大事以搖養氣毋發令
而待以妨神農之事也水潦盛昌神農將持功舉大事
則有天殃孟秋脩宫室坏牆垣補城郭仲秋可以
築城郭建都邑穿竇窖脩囷倉季秋命有司曰寒氣
總至民力不堪其家入室季冬歲且更始專而農民
毋有所使(注並見通禮月令)
右役單子曰夫辰角見而雨畢天根見而水涸
火見而清風戒寒故先王之教曰雨畢而除道水
涸而成梁清風至而修城郭宫室故夏令曰九月
除道十月成梁其時儆曰收而場功偫而畚挶營
室之中土功其始火之初見期於司里(詳見通禮夏小正篇)
隠公七年夏城中丘書不時也(左氏傳)莊公二
十九年春新延廏古之君人者必時視民之所勤
民勤於力則功築罕(罕希)民勤於財則貢賦少民勤
於食則百事廢矣(凶荒殺禮)冬築微春新延廏以其用
民力為已悉矣(悉盡傳穀梁)冬十有二月城諸及防
書時也凡土功龍見而畢務戒事也(謂今九月周十一月龍星)
(角亢晨見東方三務始畢戒民以土功事)火見而致用(大火心星次角亢見者致築作)
(之物)水昏正而栽(謂今十月定星昏而中於是樹板幹而興作)日至而畢
(日南至微陽始動故土功息左氏傳)僖公二十年春新作南門
書不時也(失土功之時)凡啟塞從時(門戶道橋謂之啟城郭牆塹謂之塞)
(皆官門之開閉不可一日而闕故特随壊時而始之今僖公修飾城門非開閉之急故以土功之制)
(譏之傳嫌啟塞皆從土功之時故别起從時之例同上)襄公十三年冬城
防書事時也(土功雖有常節通以事間為時)於是將早城臧武仲
請俟畢農事禮也(同上)宋皇國父為大宰為平公
築臺妨於農收(周十一月今九月收歛時)子罕請俟農功之畢
公弗許築者謳曰澤門之晳實興我役(澤門宋東城南門也)
(皇國父白晳而居近澤門)邑中之黔實慰我心(子罕黑色而居邑中)子罕
聞之親執扑(扑杖)以行築者而抶其不勉者曰吾儕
小人皆有闔廬以辟燥濕寒暑(闔謂門戸閉塞)今君為一
臺而不速成何以為役(役事也)謳者乃止或問其故
子罕曰宋國區區而有詛有祝禍之本也(傳善子罕分謗)
(年襄十七左氏傳)昭公九年冬築郎囿書時也季平子
欲其速成也叔孫昭子曰詩曰經始勿亟庶民子
來(詩大雅言文王始經營靈臺非急疾之衆民自以子義來勸樂為之)焉用速成其
以勦民也(勦勞也)無囿猶可無民其可乎(左氏傳)士
彌牟營成周計丈數(計所當城之丈數)揣高卑(度高曰揣)度厚
薄仞溝洫(度深曰仞)物土方議遠邇(物相也相取土之方面遠近之宜)
量事期(知事幾時畢)計徒庸(知用幾人功)慮材用(知費幾財用)書
餱糧(知用幾糧食)以命役于諸侯屬役賦丈(付所當城尺丈)書
以授帥(帥諸侯之大夫)而效諸劉子(效致也)韓簡子臨之以
為成命(臨履其事以命諸侯經所以不書魏舒昭三十二年左氏傳)楚令尹
蒍艾獵城沂(艾獵孫叔敖也沂楚邑)使封人慮事(封人其時主築城者)
(慮事謀慮計功)以授司徒(司徒掌役)量功命日(命作日數)分財用(財用)
(築作具)平板榦(榦楨也)稱畚築(量輕重畚盛土器)程土物(為作程限)
議遠邇(均勞逸)略基趾(趾城足略行也)具餱糧(餱乾食也)度有司
(謀監主)事三旬而成(十日為旬)不愆於素(不過素所慮之期也傳言叔敖)
(之能使民氏宣十一年左傳)時使薄斂所以勸百姓也(中庸)
孔子曰擇可勞而勞之又誰怨(論語)子夏曰君子
信而後勞其民未信則以為厲巳也(同上)
大宗伯以軍禮同邦國大均之禮恤衆也(均其地政地守地職之賦)
(所以憂民)大封之禮合衆也(正封疆溝塗之固所以合聚其民春官)均人三
年大比則大均(注見上章)
右大均大封
禮書綱目卷五十二
