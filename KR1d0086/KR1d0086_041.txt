禮書綱目卷三十九婺源江永撰
特牲饋食禮吉禮六
經(鄭目錄云特牲饋食之禮謂諸侯之士祭祖禰非天子之士而于五禮屬吉禮)
特牲饋食之禮(祭祀自孰始曰饋食饋食者食道也)
右篇目記士祭其先(曲禮)適士二廟一壇曰考
廟曰王考廟享嘗乃止顯考無廟有禱焉為壇祭
之去壇為鬼官師一廟曰考廟王考無廟而祭之
去王考為鬼庶士庶人無廟死曰鬼(王制曰大夫士有田則祭)
(無田則薦適士上士也官師中士下士庶士府史之屬此適士云顯考無廟非也當為皇考字之誤)
(見祭法詳宗廟篇)士一廟(謂諸侯之中士下士名曰官師者上士二廟王制)
士以羊豕(疏曰天子之士也若諸侯之士則用特牲曲禮)大夫士宗
廟之祭有田則祭無田則薦(有田者既祭又薦新祭以首時薦以仲月)
(士薦牲用特豚牲王制詳見祭物犧章)惟士無田則亦不祭(孟子)
父為天子諸侯子為士祭以士其尸服以士服(詳見)
(祭法)父為大夫子為士葬以大夫祭以士(中庸)
不諏日(諏謀也士賤職䙝時至事暇可以祭則筮其日矣不如少牢大夫先與有司于廟門諏丁巳之)
(日)及筮日主人冠端玄即位于門外西面(冠端玄玄冠玄端下言玄)
(者玄冠有不玄端者門謂廟門)子姓兄弟如主人之服立于主人之南
西面北上(所祭者之子孫言子姓者子之所生小宗祭而兄弟皆來與焉宗子祭則族人皆侍)有
司羣執事如兄弟服東面北上(士之屬吏也)席于門中闑西
閾外(為筮人設之也古文闑作𣙗閾作蹙)筮人取筮于西塾執之東面受
命于主人(筮人官名也筮問也取其所用問神明者謂蓍也)宰自主人之左贊
命命曰孝孫某筮來日某諏此某事適其皇祖某子尚
饗(宰羣吏之長自由也贊佐也達也贊命由左者為神求變也士祭曰歲事此言某事又不言妃者容大祥)
(之後禫月之吉祭皇君也言君祖者尊之也某子者祖字也伯子仲子也尚庶幾也)筮者許諾還
即席西面坐卦者在左卒筮寫卦筮者執以示主人(士之)
(筮者坐蓍短由便卦者主畫地識爻爻備以方寫之)主人受視反之(反還)筮者還東
面長占卒告于主人占曰吉(長占以其年之長幼旅占之)若不吉則
筮遠日如初儀(遠日旬之外日)宗人告事畢
右筮日記凡卜筮日旬之外曰遠某日旬之内
曰近某日吉事先近日(吉事祭祀冠娶之屬也曲禮)
前期三日之朝筮尸如求日之儀命筮曰孝孫某諏此
某事適其皇祖某子筮某之某為尸尚饗(三日者容宿賓視濯也某)
(之某者字尸父而名尸連言其親庶幾其馮依之也大夫士以孫之倫為尸)
右筮尸記祭成喪者必有尸尸必以孫孫幼則
使人抱之無孫則取于同姓可也(詳見祭通禮尸章)
乃宿尸(宿讀為肅肅進也進之者使知祭日當來凡宿或作速記作肅周禮亦作宿)主人立
于尸外門外子姓兄弟立于主人之後北面東上(不東面者)
(來不為賓客子姓立于主人之後上當其後)尸如主人服出門左西面(不敢南面)
(當尊)主人辟皆東面北上(順尸)主人再拜尸答拜(主人先拜尊尸)宗
人擯辭如初卒曰筮子為某尸占曰吉敢宿(宗人擯者釋主人之)
(辭如初者如宰贊命筮尸之辭卒曰者著其辭所見)祝許諾致命(受宗人辭許之傳命于尸始宗)
(人祝北面至于傳尸皆西面受命東面釋)尸許諾主人再拜稽首(其許亦宗人受于祝)
(而告主人)尸入主人退(相揖而去尸不拜送尸尊)
右宿尸
宿賓賓如主人服出門左西面再拜主人東面答再拜
宗人擯曰某薦歲事吾子將涖之敢宿(薦進也涖臨也言吾子將臨之)
(知賓在有司中今特宿之尊賓耳)賓曰某敢不敬從主人再拜賓答拜
主人退賓拜送
右宿賓
厥明夕陳鼎于門外北面北上有鼏(厥其也宿賓之明日夕門外北面當)
(門也古文鼏為密)棜在其南南順實獸于其上東首(順猶從也棜之制如)
(今大木舉矣上有四周下無足獸腊也)牲在其西北首東足(其西棜西也東足者尚右)
(也牲不用棜以其生)設洗于阼階東南壺禁在東序豆籩鉶在東
房南上几席兩敦在西堂(東房房中之東當夾北西堂西夾室之前近南耳)主
人及子姓兄弟即位于門東如初(初筮位也)賓及衆賓即位
于門西東面北上(不言如初者以宰在而宗人祝不在)宗人祝立于賓西
北東面南上(事彌至位彌異宗人祝於祭宜近廟)主人再拜賓答再拜三
拜衆賓衆賓答再拜(衆賓再拜者士賤旅之得備禮也)主人揖入兄弟
從賓及衆賓從即位于堂下如外位(為視濯也)宗人升自西
階視壺濯及豆籩反降東北面告濯具(濯溉也不言敦鉶者省文也東)
(北面告緣賓意欲聞也言濯具不言絜以有几席)賓出主人出皆復外位(為視牲也)
宗人視牲告充雍正作豕(充猶肥也雍正官名也北面以策動作豕視聲氣)宗
人舉獸尾告備舉鼎鼏告絜(備具)請期曰羹飪(肉謂之羹飪孰也謂)
(明日質明時而曰肉孰重豫勞賓宗人既得期西北面告賓有司)告事畢賓出主人拜
送
右視濯視牲告期記設洗南北以堂深東西當
東榮(榮屋翼也)水在洗東(祖天地之左海)篚在洗西南順實二
爵二觚四觶一角一散(順從也言南從統於堂也二爵者為賓獻爵止主婦)
(當致也二觚長兄弟酬衆賓長為加爵二人班同迎接並也四觶一酌奠其三長兄弟酬賓卒受者)
(與賓弟子兄弟弟子舉觶於其長禮殺事相接禮器曰貴者獻以爵賤者獻以散尊者舉觶卑者舉)
(角舊說云爵一升觚二升觶三升角四升散五升)壺棜禁饌于東序南順
覆兩壺焉蓋在南明日卒奠冪用綌即位而徹之
加勺(覆壺者盠瀝水且為其不宜塵冪用綌以其堅絜禁言棜者祭尚厭飫得與大夫同器不)
(為神戒也本經記)
夙興主人服如初立于門外東方南面視側殺(夙早也興起也)
(主人服如初則其餘有不玄端者側殺殺一牲也)主婦視饎爨于西堂下(炊黍稷曰)
(饎宗婦為之爨竈也西堂下者堂之西下也近西壁南齊于坫古文饎作糦周禮作&KR1066;)亨于門外
東方西面北上(亨煮也煮豕魚腊以鑊各一爨詩云誰能亨魚溉之釜鬵)
右視殺記特牲饋食其服皆朝服玄冠緇帶緇
韠(於祭服此也皆者謂賓及兄弟筮日筮尸視濯亦玄端至祭而朝服朝服者諸侯之臣與其君)
(日視朝之服大夫以祭今賓兄弟緣孝子欲得嘉賓尊客以事其祖禰故服之緇韠者下大夫之臣)
(夙興主人服如初則固玄端)唯尸祝佐食玄端玄裳黃裳雜裳
可也皆爵韠(與主人同服周禮士之齊服有玄端素端然則玄裳上士也黃裳中士雜)
(裳下士本經記)牲爨在廟門外東南魚腊爨在其南
皆西面饎爨在西壁(饎炊也西壁堂之西牆下舊說云南北直屋梠稷在南)
(同上)
羹飪實鼎陳于門外如初(初視濯也)尊于戶東玄酒在西(戶東)
(室戶東玄酒在西尚之凡尊酌者在左)實豆籩鉶陳于房中如初(如初者取而實)
(之既而反之)執事之俎陳于階間二列北上(執事謂有司及兄弟二列者因)
(其位在東西祝主人主婦之俎亦存焉不升鼎者異於神)盛兩敦陳于西堂藉用萑
几席陳于西堂如初(盛黍稷者宗婦也萑細葦古文用為于)尸盥匜水實
于槃中簞巾在門内之右(設盥水及巾尸尊不就洗又不揮門内右象洗在東統于)
(門東西上凡鄉内以入為左右鄉外以出為左右)祝筵几于室中東面(為神敷席也至)
(此使祝接神)主婦纚筓宵衣立于房中南面(主婦主人之妻雖姑存猶使之)
(主祭祀纚笄首服宵綺屬也此衣染之以黑其繒本名曰宵詩有素衣朱宵記有玄宵衣凡婦人助祭者同服)
(也内則曰舅没則姑老冢婦所祭祀賓客每事必請於姑)主人及賓兄弟羣執事即
位于門外如初宗人告有司具(具猶辯也)主人拜賓如初揖
入即位如初(初視濯也)佐食北面立于中庭(佐食賓佐尸食者立于宗人之)
(西)
右陳設即位記籩巾以綌也纁裹棗烝栗擇(籩有)
(巾者果實之物多皮核優尊者可烝裹之也烝擇互文舊說云纁裹者皆玄被)鉶芼用苦
若薇皆有滑夏葵冬荁(苦苦荼也荁堇屬乾之冬滑於葵詩云周原膴膴堇)
(荼如飴本經記)佐食當事則戶外南面無事則中庭
北面(當事將有事而未至同上)
主人及祝升祝先入主人從西面于戶内(祝先入接神宜在前也少)
(牢饋食禮曰祝盥于洗升自西階主人盥升自阼階祝先入南面)主婦盥于房中薦兩
豆葵菹蝸醢醢在北(主婦盥盥于内洗昏禮婦洗在北堂直室東隅)宗人遣佐
食及執事盥出(命之盥出當助主人及賓舉鼎)主人降及賓盥出主人
在右及佐食舉牲鼎賓長在右及執事舉魚腊鼎除鼏
(及與也主人在右統於東主人與佐食者賓尊不載少牢饋食禮魚用鮒腊用麋士腊用兔)宗人執
畢先入當阼階南面(畢狀如又蓋為其似畢星取名焉主人親舉宗人則執畢導之既錯)
(又以畢臨匕載備失脱也雜記曰枇用桑長三尺畢用桑三尺刊其本與末枇畢同材明矣今此朼用棘心則)
(畢亦用棘心)鼎西面錯右人抽扃委于鼎北(右人謂主人及賓既錯皆西面)
(俟也)贊者錯俎加匕(贊者執俎及匕從鼎入者其錯俎東縮加匕東柄既則退而左人北面也)
乃朼(右人也尊者於事指使可也左人載之)佐食升肵俎鼏之設于阼階
西(肵謂心舌之俎也郊特牲曰肵之為言敬也言主人之所以敬尸之俎古文鼏皆作密)卒載加
匕于鼎(卒已也已載畢亦加焉)主人升入復位俎入設于豆東魚
次腊特于俎北(入設俎載者腊特饌要方也凡饌必方者明食味人之牲所以正)主婦
設兩敦黍稷于俎南西上及兩鉶芼設于豆南南陳(宗婦)
(不贊敦鉶者以其少可親之芼菜也)祝洗酌奠奠于鉶南遂命佐食啓會
佐食啓會卻于敦南出立于西南面(酌奠奠其爵觶少牢饋食禮啓會乃)
(奠之)主人再拜稽首祝在左(稽首服之甚者祝在左當為主釋辭於神也祝祝曰孝孫)
(某敢用剛鬛嘉薦普淖用薦某事於皇祖某子尚饗)卒祝主人再拜稽首
右設陰厭記棘心匕刻(刻若今龍頭本經記)肵俎心
舌皆去本末午割之實于牲鼎載心立舌縮俎(午割)
(從横割之亦勿没立縮順其性心舌知食味者欲尸之饗此祭是以進之同上)凡祝
呼佐食許諾(呼猶命也同上)
祝迎尸于門外(尸自外來代主人接之就其次而請不拜不敢與尊者為禮周禮掌次凡祭祀)
(張尸次)主人降立于阼階東(主人不迎尸成尸尊尸所祭者之孫也祖之尸則主人乃)
(宗子禰之尸則主人乃父道事神之禮廟中而已出迎則為厭)尸入門左北面盥宗人
授巾(待盥者執其器就之執簞者不授巾賤也宗人授巾庭長尊少牢饋食禮曰祝先入門右尸入門左)
尸至于階祝延尸尸升入祝先主人從(延進在後詔侑曰延禮器所謂)
(詔宥武方者也少牢饋食禮曰尸升自西階入祝從主人升自阼階祝先入主人從)尸即席坐主
人拜妥尸(妥安坐也)尸答拜執奠祝饗主人拜如初(饗勸彊之也其)
(辭取于士虞記則宜云孝孫某圭為孝薦之饗舊說云明薦之)祝命挼祭尸左執觶右
取菹㨎于醢祭于豆間(命詔尸也挼祭祭神食也士虞禮古文曰祝命佐食隨祭周禮)
(曰既祭則藏其墮墮與挼讀同耳㨎醢者染於醢)佐食取黍稷肺祭授尸尸祭
之祭酒啐酒告旨主人拜尸奠觶答拜(肺祭刌肺也旨美也祭酒穀味)
(之芬芳者齊敬共之唯恐不美告之美達其心明神享之)祭鉶嘗之告旨主人拜尸
答拜(鉶肉味之有菜和者曲禮曰客絮羹主人辭不能亨)祝命爾敦佐食爾黍稷
于席上(爾近也近之便尸之食也)設大羹湇于醢北(大羹湇煮肉汁也不和貴其質)
(設之所以敬尸也不祭不嚌大羹不為神非盛者也士虞禮曰太羹湆自門入今文湇皆為汁)舉肺脊
以授尸尸受振祭嚌之左執之(肺氣之主也脊正體之貴者先食啗之所以導)
(食通氣)乃食食舉(舉言食者明凡解體皆連肉)主人羞肵俎于腊北(肵俎)
(主於尸主人親羞敬也神俎不親設者貴得賓客以神事其先)尸三飯告飽祝侑主人
拜(三飯告飽禮一成也侑勸也或曰又勸之使又食少牢饋食禮侑辭曰皇尸未實侑也)佐食舉
幹尸受振祭嚌之佐食受加于肵俎舉獸幹魚一亦如
之(幹長脅也獸腊其體數與牲同)尸實舉于菹豆(為將食庶羞舉謂肺脊)佐食羞
庶羞四豆設于左南上有醢(庶衆也衆羞以豕肉所以為異味四豆者膮炙胾醢)
(南上者以膮炙為上以有醢不得䋫也)尸又三飯告飽祝侑之如初(禮再成也)
舉骼及獸魚如初尸又三飯告飽祝侑之如初(禮三成獸魚如)
(初者獸骼魚一也)舉肩及獸魚如初(不復飯者三三者士之禮大成也舉先正脊後肩自)
(上而卻下䋫而前終始之次也)佐食盛肵俎俎釋三个(佐食取牲魚腊之餘盛于肵俎)
(將以歸尸俎釋三个為改饌于西北隅遺之所釋者牲腊則正脊一骨長脅一骨及臑也魚則三頭而已个猶)
(枚也今俗言物數有若干個者此讀然)舉肺脊加于肵俎反黍稷于其所
(尸授佐食佐食受而加之反之也肺脊初在菹豆)
右迎尸正祭記尸入主人及賓皆辟位(辟位逡遁本)
(經記)沃尸盥者一人奉槃者東面執匜者西面淳
沃執巾者在匜北(匜北執匜之北亦西面每事各一人淳沃稍注之今文淳作激)
宗人東面取巾振之三南面授尸卒執巾者受(宗人)
(代授巾庭長尊同上)尸俎右肩臂臑肫胳正脊二骨横
脊長脅二骨短脅(尸俎神俎也士之正祭禮九體貶於大夫有併骨二亦得十一)
(之名合少牢之體數此所謂放而不致者凡俎實之數竒脊無中脅無前貶於尊者不貶正脊不奪)
(正也正脊二骨長脅二骨者將舉於尸尸食未飽不欲空神俎)膚三(為籑用二厭飫一也)離
肺一(離猶㨒也小而長午割之亦不提心謂之舉肺)刌肺三(為尸主人主婦祭今文刌)
(為切)魚十有五(魚水物以頭枚數陰中之物取數於月十有五日而盈少牢饋食禮亦云)
(十有五而俎尊卑同此所謂經而等也)腊如牲骨(不但言體以有一骨二骨者同上)
尸卒食而祭饎爨雍爨(雍孰肉以尸享祭竈有功也舊說云宗婦祭饎)
(爨亨者祭雍爨用黍肉而已無籩豆俎禮器曰燔燎于爨夫爨者老婦之祭盛於盆尊於瓶同上)
主人洗角升酌酳尸(酳猶衍也是獻尸衍也云酳者尸既卒食又欲頥衍養樂之不用爵)
(者下大夫也因父子之道質而用角角加人事略者今文酳皆為酌)尸拜受主人拜送尸
祭酒啐酒賓長以肝從尸左執角右取肝㨎于鹽振祭
嚌之加于菹豆卒角祝受尸角曰送爵皇尸卒爵主人
拜尸答拜(曰送爵者節主人拜)
右主人酳尸
祝酌授尸尸以醋主人(醋報也祝酌不洗尸不親酌尊尸也古文醋作酢)主人
拜受角尸拜送主人退佐食授挼祭(退者進受爵反位尸將嘏主人佐食)
(授之挼祭亦使祭尸食也其授祭亦取黍稷肺祭)主人坐左執角受祭祭之祭
酒啐酒進聽嘏(聽猶待也受福曰嘏嘏長也大也待尸授之以長大之福也)佐食摶
黍授祝祝授尸尸受以菹豆執以親嘏主人(獨用黍者食之主其)
(辭則少牢饋食禮有焉)主人左執角再拜稽首受復位詩懷之實
于左袂挂于季指卒角拜尸答拜(詩猶承也謂奉納之懷中季小也實于左)
(袂挂祛以小指者便卒角也少牢饋食禮曰興受黍坐振祭嚌之)主人出寫嗇于房祝
以籩受(變黍言嗇因事託戒欲其重稼嗇嗇者農力之成功)
右尸醋主人(親嘏)
筵祝南面(主人自房還時)主人酌獻祝祝拜受角主人拜送設
菹醢俎(行神惠也先獻祝以接神尊之菹醢皆主婦設之佐食設俎)祝左執角祭豆
興取肺坐祭嚌之興加于俎坐祭酒啐酒以肝從祝左
執角右取肝㨎于鹽振祭嚌之加于俎卒角拜主人答
拜受角酌獻佐食佐食北面拜受角主人拜送佐食坐
祭卒角拜主人答拜受角降反于篚升入復位
右主人獻祝佐食記祝俎髀脡脊二骨脅二骨
(凡接於神及尸者俎不過牲三體以特牲約加其可併者二亦得竒名少牢饋食禮羊豕各三體)
膚一離肺一佐食俎觳折脊脅(三體卑者從正)膚一離
肺一
主婦洗爵于房酌亞獻尸(亞次也文猶貳主婦貳獻不夾拜者士祭儀簡耳)尸
拜受主婦北面拜送(北面拜者辟内子也大夫之妻拜於主人北西面)宗婦執
兩籩戸外坐主婦受設于敦南(兩籩棗栗棗在西)祝贊籩祭尸
受祭之祭酒啐酒(籩祭棗栗之祭其祭之亦於豆祭)兄弟長以燔從尸
受振祭嚌之反之(燔炙肝也)羞燔者受加于肵出(出者俟後事也)尸
卒爵祝受爵命送如初(送者送卒爵)
右主婦亞獻尸記宗婦贊薦者執以坐于戶外
授主婦
酢如主人儀(尸酢主婦如主人儀者自祝酌至尸拜送如酢主人也不易爵辟内子)主婦
適房南面佐食挼祭主婦左執爵右撫祭祭酒啐酒入
卒爵如主人儀(撫挼祭示親祭佐食不授而祭于地亦儀簡也入室卒爵於尊者前成禮明受)
(惠也)
右尸酢主婦
獻祝籩燔從如初儀及佐食如初卒以爵入于房(及佐食如)
(初如其獻佐食則拜主人之北西面也)
右主婦獻祝佐食
賓三獻如初燔從如初爵止(初亞獻也尸止爵者三獻禮成欲神惠之均於室中)
(是以奠而待之)
右賓三獻尸尸奠爵
席于戶内(為主人鋪之西面席自房來)主婦洗爵酌致爵于主人主
人拜受爵主婦拜送爵(主婦拜拜於北面也今文曰主婦洗酌爵)宗婦贊豆
如初主婦受設兩豆兩籩(初贊亞獻也主婦薦兩豆籩東面也)俎入設(佐食)
(設之)主人左執爵祭薦宗人贊祭奠爵興取肺坐絶祭嚌
之興加于俎坐捝手祭酒啐酒(絶肺祭之者以離肺長也少儀曰牛羊之肺離)
(而不提心豕亦然捝拭也捝手者為絶肺染汙也忖肺不捝手古文捝皆作說)肝從左執爵取
肝㨎于鹽坐振祭嚌之宗人受加于俎燔亦如之興席
末坐卒爵拜(於席末坐卒爵敬也一酌而備再從而次之亦均)主婦答拜受爵
酌醋左執爵拜主人答拜坐祭立飲卒爵拜主人答拜
右主婦致爵于主人記阼俎臂正脊二骨横脊
長脅二骨短脅(主人尊欲其體得祝之加數五體又於加其可併者二亦得竒名臂)
(左體臂)膚一離肺一
主婦出反于房主人降洗酌致爵于主婦席于房中南
面主婦拜受爵主人西面答拜宗婦薦豆俎從獻皆如
主人主人更爵酌醋卒爵降實爵于篚入復位(主人更爵自酢)
(男子不承婦人爵也祭統曰夫婦相授受不相襲處酢必易爵明夫婦之别)
右主人致爵于主婦記主婦俎觳折(觳後足折分後右足)
(以為佐食俎不分左臑折辟大夫妻)其餘如阼俎(餘謂脊脅膚肺)
三獻作止爵(賓也謂三獻者以事命之作起也舊說云賓入尸北面向皇尸請舉爵)尸卒
爵酢酌獻祝及佐食洗爵酌致于主人主婦燔從皆如
初更爵酌于主人卒復位(洗乃致爵為異事新之燔從皆如初者如亞獻及主人主)
(婦致爵也凡獻佐食皆無從其薦俎獻兄弟以齒設之賓更爵自酢亦不承婦人爵)
右賓終三獻
主人降阼階西面拜賓如初洗(拜賓而洗爵為將獻之如初視濯時主人再拜)
(賓答拜三拜衆賓衆賓答再拜)賓辭洗卒洗揖讓升酌西階上獻賓賓
北面拜受爵主人在右答拜(就賓拜者此禮不主於尊也賓卑則不專階主人在)
(右統於其位)薦脯醢設折俎(凡節解者皆曰折俎不言其體略云折俎非貴體也上賓骼衆)
(賓儀公有司設之)賓左執爵祭豆奠爵興取肺坐絶祭嚌之興
加于俎坐捝手祭酒卒爵拜主人答拜受爵酌酢奠爵
拜賓答拜(主人酌自酢者賓不敢敵主人主人達其意)主人坐祭卒爵拜賓
答拜揖執祭以降西面奠于其位位如初薦俎從設(位如)
(初復其位東面少牢饋食禮宰夫執薦以從設于祭東司士執俎以從設于薦東是則皆公有司為之與)衆
賓升拜受爵坐祭立飲薦俎設于其位辯主人備答拜
焉降實爵于篚(衆賓立飲賤不備禮鄉飲酒記曰立卒爵者不拜既爵備盡盡人之答拜)
右主人獻賓及衆賓記賓與長兄弟之薦自東
房其餘在東堂(東堂東夾之前近南)賓骼長兄弟及宗人
折其餘如佐食俎(骼左骼也賓俎全體尊賓不用尊體為其已甚卑而全之其宜)
(可也長兄弟及宗人折不言所分略之)衆賓及衆兄弟内賓宗婦若
有公有司私臣皆殽脀(又略此所折骨直破折餘體可殽者升之俎一而已)
(不備三者賤祭禮接神者貴凡骨有肉曰殽祭統曰凡為俎者以骨為主貴者取貴骨賤者取賤骨)
(貴者不重賤者不虚示均也俎者所以明惠之必均也善為政者如此故曰見政事之均焉公有司)
(亦士之屬命於君者也私臣自已所辟除者)膚一離肺一宗人獻與
旅齒於衆賓(尊庭長齒從其長幼之次)公有司門西北面東
上獻次衆賓私臣門東北面西上獻次兄弟升受
降飲(獻在後者賤也祭祀有上事者貴之亦皆與旅)
尊兩壺于阼階東加勺南枋西方亦如之(為酬賓及兄弟行神惠不)
(酌上尊卑異之就其位尊之兩壺皆酒優之先尊東方示惠由近禮運曰澄酒在下)主人洗觶酌
于西方之尊西階前北面酬賓賓在左(先酌西方者尊賓之義)主
人奠觶拜賓答拜主人坐祭卒觶拜賓答拜主人洗觶
賓辭主人對卒洗酌西面賓北面拜(西面者鄉賓位立於西階之前賓所)
(答拜之東北)主人奠觶于薦北(奠酬於薦左非為其不舉行神惠不可同於飲酒)賓
坐取觶還東面拜主人答拜卒奠觶于薦南揖復位(還東)
(面就其位薦西奠觶薦南明將舉)
右主人酬賓
主人洗爵獻長兄弟于阼階上如賓儀(酬賓乃獻長兄弟者獻之禮成)
(於酬先成賓禮此主人之義亦有薦脀設于位私人為之與)洗獻衆兄弟如衆賓儀
(獻卑而必為之洗者顯神惠此言如衆賓儀則如衆賓洗明矣)
右主人獻兄弟記賓與長兄弟之薦自東房其
餘在東堂(詳見上獻賓章)長兄弟折其餘如佐食俎衆
兄弟私臣皆殽脀膚一離肺一(同上)私臣門東北面
西上獻次兄弟(同上)
洗獻内兄弟于房中如獻衆兄弟之儀(内兄弟内賓宗婦也如衆兄弟)
(如其拜受坐祭立飲設薦俎于其位而立内賓位在房中之尊北不殊其長略婦人者也有司徹曰主人洗獻)
(内賓于房中南面拜受爵)主人西面答拜更爵酢卒爵降實爵于篚
入復位(爵辯乃自酢以初不殊其長也内賓之長亦南面答拜)
右主人獻内賓宗婦記内賓宗婦皆殽脀膚一
離肺一(詳見獻賓章酬内賓宗婦之位見下旅無算爵章)
長兄弟洗觚為加爵如初儀不及佐食洗致如初無從
(大夫士三獻而禮成多之為加也不及佐食無從殺也致致於主人主婦)
右長兄弟為加爵
衆賓長為加爵如初爵止(尸爵止者欲神惠之均於在庭)
右衆賓長為加爵尸奠爵
嗣舉奠盥入北面再拜稽首(嗣主人將為後者舉猶飲也使嗣子飲奠者將傳重)
(累之者大夫之嗣子不舉奠辟諸侯)尸執奠進受復位祭酒啐酒尸舉肝
舉奠左執觶再拜稽首進受肝復位坐食肝卒觶拜尸
備答拜焉(食肝受尊者賜不敢餘也備猶盡也每拜答之以尊者與卑者為禮略其文耳古文備為)
(復)舉奠洗酌入尸拜受舉奠答拜尸祭酒啐酒奠之舉
奠出復位(啐之者答其欲酢已也奠之者復神之奠觶嗣齒於子姓凡非主人升降自西階)
右嗣舉奠記嗣舉奠佐食設豆鹽(肝宜鹽也本經記)
兄弟弟子洗酌于東方之尊阼階前北面舉觶于長兄
弟如主人酬賓儀(弟子後生也)
右弟子舉觶于長兄弟
宗人告祭脀(脀俎也所告者衆賓兄弟内賓也獻時設薦俎于其位至此禮又殺告之祭使成禮)
(也其祭皆離肺不言祭豆可知)乃羞(羞庶羞也下尸胾醢豆而已此所羞者自祝主人至於内賓無内羞)
右告祭設羞
賓坐取觶阼階前北面酬長兄弟長兄弟在右(薦南奠觶)賓
奠觶拜長兄弟答拜賓立卒觶酌于其尊東面立長兄
弟拜受觶賓北面答拜揖復位(其尊長兄弟尊也此受酬者拜亦北面)長
兄弟西階前北面衆賓長左受旅如初(旅行也受行酬也初賓酬長兄)
(弟)長兄弟卒觶酌于其尊西面立受旅者拜受長兄弟
北面答拜揖復位衆賓及衆兄弟交錯以辯皆如初儀
(交錯猶言東西)為加爵者作止爵如長兄弟之儀(於旅酬之間言作止爵明)
(禮殺並作)長兄弟酬賓如賓酬兄弟之儀以辯卒受者實觶
于篚(長兄弟酬賓亦坐取其奠觶此不言交錯以辨賓之酬不言卒受者實觶于篚明其相報禮終於此)
(其文省)賓弟子及兄弟弟子洗各酌于其尊中庭北面西
上舉觶于其長奠觶拜長皆答拜舉觶者祭卒觶拜長
皆答拜舉觶者洗各酌于其尊復初位長皆拜舉觶者
皆奠觶于薦右(奠觶進奠之于薦右非神惠也今文曰奠于薦右)長皆執以興
舉觶者皆復位答拜長皆奠觶于其所皆揖其弟子弟
子皆復其位(復其位者東西面位弟子舉觶于其長所以序長幼教孝弟凡堂下拜亦皆北面)
爵皆無算(算數也賓取觶酬兄弟之黨長兄弟取觶酬賓之黨唯已所欲亦交錯以辯無次第之數)
(因今接會使之交恩定好優勸之)
右旅酬無算爵(旅酬間衆賓長終加爵)記宗人獻與旅齒
於衆賓(見獻賓章)佐食於旅齒於兄弟(本經記)尊兩壺
于房中西墉下南上(為婦人旅也其尊之節亞西方)内賓立于其
北東面南上宗婦北堂東面北上(二者所謂内兄弟内賓姑娣妹)
(也宗婦族人之婦其夫屬于所祭為子孫或南上或北上宗婦宜統於主婦主婦南面北堂中房而)
(北)主婦及内賓宗婦亦旅西面(西面者異於獻也男子獻于堂上旅)
(於堂下婦人獻於南面旅於西面内賓象衆賓宗婦象兄弟其節與其儀依男子也主婦酬内賓之)
(長酌奠于薦左内賓之長坐取奠于右宗婦之娣婦舉觶於其姒婦亦如之内賓之長坐取奠觶酬)
(宗婦之姒交錯以辯宗婦之姒亦取奠觶酬内賓之長交錯以辯内賓之少者宗婦之娣婦各舉奠)
(於其長並行交錯無算其拜及飲者皆西面主婦之東南同上)
利洗散獻于尸酢及祝如初儀降實散于篚(利佐食也言利以今)
(進酒也更言獻者以利事尸禮將終宜一進酒嫌於加酒亦當三也不致爵禮又殺也)
右利獻尸及祝
主人出立于戶外西面(事尸禮畢)祝東面告利成(利猶養也供養之禮)
(成不言禮畢於尸間之嫌)尸謖祝前主人降(謖起也前猶導也少牢饋食禮曰祝入尸謖主)
(人降立于阼階東西面祝先尸從遂出于廟門前尸之儀士虞禮備矣)祝反及主人入復
位命佐食徹尸俎俎出于廟門(俎所以載肵俎少牢饋食禮曰有司受歸之)
右告利成尸出記尸入主人及賓皆辟位出亦
如之賓從尸俎出廟門乃反位(賓從尸送尸也士之助祭終其)
(事也俎尸俎也賓既送尸復入乃反位者宜與主人為禮乃去之)
徹庶羞設于西序下(為將餕去之庶羞主為尸非神饌也尚書傳曰宗室有事族人皆侍)
(終日大宗已侍於賓奠然後燕私燕私者何也已祭而與族人飲也此徹庶羞置西序下者為將以燕飲與然)
(則自尸祝至於兄弟之庶羞宗子以與族人燕飲於堂内賓宗婦之庶羞主婦以燕飲於房)筵對席
佐食分簋鉶(為將餕分之也分簋者分敦黍於會為有對也敦有虞氏之器也周制士用之變敦)
(言簋容同姓之士得從周制耳祭統曰餕者祭之末也不可不知也是故古之人有言曰善終者如始餕其是)
(已是故古之君子曰尸亦餕鬼神之餘惠術也可以觀政矣)宗人遣舉奠及長兄弟
盥立于西階下東面北上祝命嘗食𧃊者舉奠許諾升
入東面長兄弟對之皆坐佐食授舉各一膚(命告也士使嗣子及)
(兄弟𧃊其惠不過族親古文𧃊皆作餕)主人西面再拜祝曰𧃊有以也兩
𧃊奠舉于俎許諾皆答拜(以讀如何其久也必有以也之以祝告𧃊釋辭以戒之言)
(女𧃊此當有所以也以先祖有德而享于此祭其坐餕其餘亦當以之也少牢饋食禮不戒者非親昵也舊說)
(曰主人拜下𧃊席南)若是者三(丁寧戒之)皆取舉祭食祭舉乃食祭鉶
食舉(食乃祭鉶禮殺)卒食主人降洗爵宰贊一爵主人升酌酳
上𧃊上𧃊拜受爵主人答拜酳下𧃊亦如之(少牢饋食禮曰贊者)
(洗三爵酌主人受于戶内以授次𧃊舊說云主人北面授下𧃊爵)主人拜祝曰酳有與
也如初儀(主人復拜為戒也與讀如諸侯以禮相與之與言女酳此當有所與也與者與兄弟也既)
(知似先祖之德亦當與女兄弟謂教化之)兩𧃊執爵拜(答主人也)祭酒卒爵拜主
人答拜兩𧃊皆降實爵于篚上𧃊洗爵升酌酢主人主
人拜受爵(下𧃊復兄弟位不復升也)上𧃊即位坐答拜(既授爵戸内乃就坐)主
人坐祭卒爵拜上𧃊答拜受爵降實于篚主人出立于
戶外西面(事餕者禮畢)
右𧃊
祝命徹阼俎豆籩設于東序下(命命佐食阼俎主人之俎宗婦不徹豆籩徹禮)
(略各有為而已設于東序下亦將燕也)祝執其俎以出東面于戶西(俟告利成)
(少牢下篇曰祝告利成乃執俎以出)宗婦徹祝豆籩入于房徹主婦薦俎
(宗婦既並徹徹其卑者士虞禮曰祝薦席徹入于房)
右徹俎
佐食徹尸薦俎敦設于西北隅几在南厞用筵納一尊
佐食闔牖戶降(厞隠不知神之所在或諸遠人乎尸謖而改饌為幽闇庶其饗之所以為厭飫)
(少牢饋食禮曰南面如饋之設此所謂當室之白陽厭也則尸未入之前為陰厭矣曾子問曰殤不備祭何謂)
(陰厭陽厭也)祝告利成降出主人降即位宗人告事畢賓出
主人送于門外再拜(拜送賓也凡去者不答拜)佐食徹阼俎堂下俎
畢出(記俎出節兄弟及衆賓自徹而出唯賓俎有司徹歸之尊賓者)
右陽厭事畢
禮書綱目卷三十九
