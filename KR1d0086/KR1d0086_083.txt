禮書綱目卷八十一婺源江永撰
樂制樂一
補
伏羲樂名扶來亦曰立本神農樂名扶持亦曰下謀(見帝)
(系譜及孝經緯文按隋樂志云伏羲有絢同之詠伊耆有葦籥之音葛天八闋神農五絃事與功偕其來尚矣)
黃帝作咸池少皥作大淵(見帝王世紀)顓頊作六莖帝嚳作
六英唐堯作大章虞舜作大韶夏禹作大夏(禹命登扶氏為承夏)
(之樂有鐘鼓磬鐸鞉鐘所以記有德鼔所以謀有道磬所以待有憂鞀所以察有說治天下以五聲為銘於簨)
(簴)商湯作大濩周武王作大武周公作勺又有房中之
樂以歌后妃之德(杜氏通典)土鼓蕢桴葦籥伊耆氏之樂
也(蕢當為凷聲之誤也籥如笛三孔伊耆氏古天子有天下之號也今有姓伊耆氏者明堂位)舜
作五弦之琴以歌南風䕫始制樂以賞諸侯(詳樂記)䕫
曰戛擊鳴球搏拊琴瑟以詠祖考來格虞賓在位羣后
德讓下管鼗鼓合止柷敔笙鏞以間鳥獸蹌蹌簫韶九
成鳳凰來儀(戛擊考擊也鳴球玉磬名也搏至拊循也樂之始作升歌於堂上則堂上之樂惟取)
(其聲之輕清者與人聲相比故曰以詠蓋戛擊鳴球搏拊琴瑟以合詠歌之聲也格神之格思之格虞賓丹朱)
(也堯之後為賓於虞猶微子作賓於周也丹朱在位與助祭群后以德相讓則人無不和可知矣下堂下之樂)
(也管猶周禮所謂隂竹之管孤竹之管孫竹之管也鼗鼔如鼔而小有柄持而搖之則旁耳自擊柷敔郭璞云)
(柷如漆桶方二尺四寸深一尺八寸中有椎柄連底撞之令左右擊敔状如伏虎背上有二十七鉏鋙刻以籈)
(櫟之籈長一尺以木為之始作也擊柷以合之及其將終也則櫟敔以止之皆節樂之噐也笙以匏為之列管)
(於匏中又施簧於管端鏞大鍾也葉氏曰鐘與笙相應者曰笙鐘與歌相應者曰頌鐘頌或謂之鏞詩賁鼓維)
(鏞是也大射禮樂人宿縣于阼階東笙磬西面其南笙鐘西階之西頌磬東面其南頌鐘頌鐘即鏞鐘也上言)
(以詠此言以問相對而言蓋與詠歌迭奏也鄉飲酒禮云歌鹿鳴笙南陔間歌魚麗笙由庚或其遺制也蹌蹌)
(行動之貌言樂音不獨感神人至於鳥獸無知亦且相率而舞蹌蹌然也簫古文作箾舞者所執之物說文云)
(樂名箾韶季札觀周樂見舞韶箾者則箾韶蓋舜樂之總名也今文作簫故先儒誤以簫管釋之九成者樂之)
(九成也功以九敘故樂以九成九成猶周禮所謂九變也孔子曰樂者象成者也故曰成鳳凰羽族之靈者其)
(雄為鳳其雌為凰來儀者來舞而有容儀也戛擊鳴球搏拊琴瑟以詠堂上之樂也下管鼗鼔合止柷敔笙鏞)
(以間堂下之樂也唐孔氏曰樂之作也依上下而遞奏間合而後曲成祖考尊神故言於堂上之樂鳥獸微物)
(故言於堂下之樂九成致鳳尊異靈瑞故别言之非堂上之樂獨致神格堂下之樂偏能舞獸也或曰笙之形)
(如鳥翼鏞之虞如獸形故於笙鏞以間言鳥獸蹌蹌風俗通曰舜作簫笙以象鳳蓋因其形聲之似以状其聲)
(樂之和豈真有鳥獸鳳凰而蹌蹌來儀者乎曰是未知聲樂蹙通之妙也匏巴鼔瑟而游魚出聽伯牙鼓琴而)
(六馬仰秼聲之致祥召物見於傳者多矣况舜之德致和於上䕫之樂召和於下其格神人舞獸鳳豈足疑哉)
(今按季札觀周樂見舞韶箾者曰德至矣盡矣如天之無不覆如地之無不載雖甚盛德蔑以加矣夫韶樂之)
(奏幽而感神則祖考來格明而感人則群后德讓微而感物則鳳儀獸舞原其所以能感召如此者皆由舜之)
(德如天地之無不覆燾也其樂之傳歷千餘載孔子聞之於齊尚且三月不知肉味曰不圖為樂之至於斯則)
(當時感召從可知矣)䕫曰於予擊石拊石百獸率舞庶尹允諧
(重擊曰擊輕擊曰拊石磬也有大磬有編磬有歌磬磬有大小故擊有輕重八音獨言石者蓋石聲屬角最難)
(諧和記曰磬以立辨夫樂以合為主而石聲獨立辨者以其難和也石聲既和則金絲竹匏土革木七聲無不)
(和者矣詩云既和且平依我磬聲則知言石者總樂之和而言之也或曰玉振之也者終條理之事故舉磬以)
(終焉上言鳥獸此言百獸者考工記曰天下大獸五脂者膏者羸者羽者麟者羽麟總可謂之獸也百獸舞則)
(物無不和可知矣尹正也庶尹者衆百官府之長也允諧者信皆和諧也庶尹諧則人無不和可知矣益稷)
右歷代樂制樂所由來者尚也(尚曩)必不可廢有
節有侈有正有淫矣(節適也侈大也正雅也淫亂也)賢者以昌不
肖以亡昔古朱㐮氏之治天下也(朱㐮氏古天子炎帝之别號)
多風而陽氣蓄積萬物散解果實不成故士逹作
為五絃瑟以來隂氣以定羣生(士達朱㐮氏之臣)昔葛天
氏之樂三人摻牛尾投足以歌八闋(葛天氏古帝名投足猶蹀)
(足闋終)一曰載民二曰玄鳥三曰遂草木四曰奮五
榖五曰敬天常六曰達帝功七曰依地德八曰總
萬物之極(樂之八篇名也)昔陶唐氏之始隂多滯伏而湛
積(陶唐氏堯之號)水道壅塞不行其原(故有洪水之災)民氣鬱閼
而滯著(閼讀曰遏止之遏)筋骨瑟縮不達故作為舞以宣
導之(宣通)昔黃帝令伶倫作為律(伶倫黃帝臣)伶倫自大
夏之西(大夏西方之山)乃之阮隃之隂(阮隃山名山北曰隂)取竹於
嶰谿之谷以生空竅厚鈞者斷兩節間(竹生谿谷者取其厚)
(鈞斷兩節間以為律管)其長三寸九分而吹之以為黃鐘之
宫(斷竹長三寸九分吹之音中黃鍾之宫)吹曰舍少次制十二筒(六律六吕)
(各有管故曰十二筒合成舍矣)以之阮隃之下聽鳳凰之鳴以别
十二律其雄鳴為六雌鳴亦六以此黃鐘之宫適
合(合和諧)黃鐘之宫皆可以生之故曰黃鐘之宫律
吕之本(法鳳之雌雄故律有隂陽上下相生故曰黃鐘之宫皆可以生之)黃帝又
命伶倫與榮猨鑄十二鐘以和五音以仲春之月
乙卯之日日在奎始奏之命之曰咸池(奏十二鍾樂名之為)
(咸池)帝顓頊生自若水實處空桑(處居空桑)乃登為帝惟
天之合正風乃行(惟天之合德與天合風化也)其音若熙熙凄
凄鏘鏘帝顓頊好其音乃令飛龍作效八風之音
(八風八卦之風)命之曰承雲以祭上帝(上帝昊天上帝)乃令鱓先
為樂倡(倡始也)鱓乃偃浸以其尾鼓其腹(鼓擊)其音英
(英和盛貌)帝嚳命咸黑作為聲歌九招六列六英倕作
為鼙鼓鐘磬吹苓管壎篪因令鳳鳥天翟舞之帝
嚳大喜乃以康帝德(康安)帝堯立乃命質為樂質乃
效山林谿谷之音以歌(質當為䕫)乃以麋&KR1752;置缶而鼓
之(鼓擊)乃拊石擊石以象上帝玉磬之音以致舞百獸
瞽叟乃拌五絃之瑟(拌分)作以為十五絃之瑟命之
曰大章以祭上帝舜立仰延乃拌瞽叟之所為
瑟益之八絃以為二十三絃之瑟帝舜乃令質修
九招六列六英以明帝德(招列英皆樂名也帝謂舜)禹立勤勞
天下日夜不懈通大川决壅塞鑿龍門降通漻水
以導河(決壅塞故鑿龍門也降大漻水)疏三江五湖注之東海以
利黔首於是命臯陶作為夏籥九成以昭其功(九成)
(九變昭明)殷湯即位夏為無道暴虐萬民侵削諸侯不
用軌度天下患之湯於是變六州以討桀之罪功
名大成黔首安寧湯乃命伊尹作為大濩歌晨露
修九招六列以見其善(大濩晨露九招六列皆樂名善美也)周文王
處岐諸侯去殷三淫而翼文王(文王古公亶父之孫王季歷之子也)
(古公避獯鬻之難邑于岐山之陽有周地及受命因為天下號也淫過翼佐三淫謂剖比干之心斲)
(賢士之股刳孕婦之胎故諸侯去之而佐文王也)散宜生曰殷可伐也文王
弗許(散宜生文王四臣之一也論語曰文王為西伯三分天下有其二以服事殷故不許)周
公旦乃作詩曰文王在上於昭于天周雖舊邦其
命維新以繩文王之德武王即位以六師伐殷六
師未至以銳兵克之於牧野(未至殷都而勝紂於牧野)歸乃薦俘
馘于京大室乃命周公為作大武(大武周樂)成王立殷
民反(叛反)王命周公踐伐之(踐往)商人服象為虐于東
夷(象獸名也)周公遂以師逐之至于江南乃為三象以
嘉其德故樂之所由來者尚矣非獨為一世之所
造(三象周公所作樂名嘉美也尚久也自黃帝以來功成作樂故曰非獨為一世之所造也吕)
(氏春秋古樂)樂者所以象德表功殊名黃帝曰咸池
者言大施天下之道而行之天之所生地之所載
咸蒙德施也顓頊曰六莖者言和律歷以調隂陽
莖者著萬物也帝嚳曰五英者言能調和五聲以
養萬物調其英華也堯曰大章者大明天地人之
道也舜曰簫韶者言能繼堯之道也禹曰大夏者
言禹能順二聖之道而行之故曰大夏也湯曰大
濩者言湯承堯能護民之急也周公曰酌合者言周
公輔成王能斟酌文武之道而成之也武王曰象
者象太平而作樂示已太平也合曰大武者天下
始樂周之征伐行武故詩人歌之王赫斯怒爰整
其旅當此之時天下樂文王之怒以安天下故樂
其武也(白虎通)顔淵問為邦子曰樂則韶舞(取其盡善)
(盡美論語)子在齊聞韶三月不知肉味曰不圖為
樂之至於斯也(史記三月上有學之二字不知肉味蓋心一於是而不及乎他也曰)
(不意舜之作樂至於如此之美則有以極其情文之備而不覺其歎息之深也蓋非聖人不足以及)
(此)孔子至齊郭門之外遇一嬰兒挈一壺相與
俱行其視精其心正其行端孔子謂御曰趣驅之
趣驅之韶樂方作於是至而聞韶學之三月不知
肉味曰不圖為樂之至於此也故樂非獨以自樂
也又以樂人非獨以自正也又以正人至矣哉
子謂韶盡美矣又盡善也謂武盡美矣未盡善也
(韶舜樂武武王樂美者聲容之盛善者美之實也舜紹堯致治武王伐紂救民其功一也故其樂皆)
(盡美然舜之德性之也又以揖讓而有天下武王之德反之也又以征誅而得天下故其實有不同)
(者善程子曰成湯放桀惟有慙德武王亦然故未盡堯舜禹湯其揆一也征伐非其所欲所遇之)
(時然爾論語)賓牟賈侍坐於孔子孔子與之言及樂
曰夫武之備戒之已久何也對曰病不得其衆也
(武謂周舞也備戒擊鼔警衆病猶憂也以不得衆心為憂憂其難也)咏歎之淫液之
何也對曰恐不逮事也(咏嘆淫液歌遟之也逮及也事戎事也)發揚
蹈厲之已蚤何也對曰及時事也(時至武事當施也)武坐
致右憲左何也對曰非武坐也(言武之事無坐也致謂膝至地也憲)
(讀為軒聲之誤)聲淫及商何也對曰非武音也(言武歌在正其軍不)
(貪商也時人或說其義為貪商也)子曰若非武音則何音也對曰
有司失其傳也若非有司失其傳則武王之志荒
矣(有司典樂者也傳猶說也荒老耄也言典樂者失其說也而時人妄說也書曰王耄荒)子
曰唯丘之聞諸萇弘亦若吾子之言是也(萇弘周大夫)
賓牟賈起免席而請曰夫武之備戒之已久則既
聞命矣敢問遲之遲而又久何也(遲之遲謂久立於綴)子曰
居吾語女夫樂者象成者也揔干而山立武王之
事也發揚蹈厲大公之志也武亂皆坐周召之治
也(居猶安坐也成謂已成之事也揔干持盾也山立猶正立也象武王持盾正立待諸侯也發揚)
(蹈厲所以象威武時也武舞象戰闘也亂謂失行列也失行列則皆坐象周公召公以文止武也)
且夫武始而北出再成而滅商三成而南四成而
南國是疆五成而分周公左召公右六成復綴以
崇(成猶奏也每奏武曲一終為一成始奏象觀兵盟津時也再奏象克商時也三奏象克殷有餘)
(力而反也四奏象南方荆蠻之國侵畔者服也五奏象周公召公分職而治也六奏象兵還振旅也)
(復綴反位止也崇充也凡六奏以充武樂也)天子夾振之而駟伐盛威
於中國也(夾振之者王與大將夾舞者振鐸以為節也駟當為四聲之誤也武舞戰象也)
(每奏四伐一擊一刺為一伐牧誓曰今日之事不過四伐五伐)分夾而進事蚤濟
也(分猶部曲也事猶為也濟成也舞者各有部曲之列又夾振之者象用兵務於早成也)久
立於綴以待諸侯之至也(象武王伐紂待諸侯也)且女獨未
聞牧野之語乎(欲語以作武樂之意)武王克殷反商未及下
車而封黃帝之後於薊封帝堯之後於祝封帝舜
之後於陳下車而封夏后氏之後於杞投殷之後
於宋封王子比干之墓釋箕子之囚使之行商容
而復其位庶民弛政庶士倍禄濟河而西馬散之
華山之陽而弗復乘牛散之桃林之野而弗復服
車甲衅而藏之府庫而弗復用倒載干戈包之以
虎皮將帥之士使為諸侯名之曰建櫜然後天下
知武王之不復用兵也(反當為及字之誤也及商謂至紂都也牧誓曰至于)
(商郊牧野封謂故無土地者也投舉徙之辭也時武王封紂子武庚於殷墟所徙者微子也後周公)
(更封而大之積土為封封比干墓崇賢也行猶視也使箕子視商禮樂之官賢者所處皆令反其居)
(也弛政去其紂時苛政也倍禄復其紂時薄者也散猶放也桃林在華山旁甲鎧也衅釁字也包干)
(戈以虎皮明能以武服兵也建讀為鍵字之誤也兵甲之衣曰櫜鍵櫜言閉藏甲兵也詩曰載櫜弓)
(矢春秋傳曰垂櫜而入周禮曰櫜之欲其約也薊或為續祝或為鑄)散軍而郊射左
射貍首右射騶虞而貫革之射息也禆冕搢笏而
虎賁之士說劒也祀乎明堂而民知孝朝覲然後
諸侯知所以臣耕藉然後諸侯知所以敬五者天
下之大教也(郊射為射宫於郊也左東學也右西學也貍首騶虞所以歌為節也貫革)
(射穿甲革也禆冕衣禆衣而冠冕也禆衣衮之屬也搢猶插也賁憤怒也文王之廟為明堂制耕藉)
(藉田也)食三老五更於大學天子袒而割牲執醬而
饋執爵而酳冕而揔干所以教諸侯之弟也(三老五更)
(互言之耳皆老人更知三德五事者也冕而揔干親在舞位也周名大學曰東膠)若此則
周道四達禮樂交通則夫武之遲久不亦宜乎(言武)
(遲久為重禮樂樂記)武奏大武也(朱子曰大武周公象武王武功之舞歌此)
(詩以奏之禮曰朱干玉戚冕而舞大武然傳以此詩為武王所作則篇内已有武王之謚而其說誤)
(矣)酌告成大武也(朱子曰酌即勺也内則十三舞勺即以此詩為節而舞也)
(然此詩與賚般皆不用詩中字名篇疑取樂節之名如曰武宿夜云爾竝詩序)
帝曰予欲聞六律五聲八音在治忽以出納五言汝聽
(六律陽律也不言六吕者陽統隂也有律而後有聲有聲而後八音得以依據故六律五聲八音言之叙如此)
(也在察也忽治之反也聲音之道與政通故審音以知樂審樂以知政而治之得失可知也五言者詩歌之協)
(於五聲者也自上達下謂之出自下達上謂之納汝聽者言汝當審樂而察政治之得失者也益稷)
帝曰䕫命汝典樂教胄子直而温寬而栗剛而無虐簡而
無傲詩言志歌永言聲依永律和聲八音克諧無相奪
倫神人以和(胄長也自天子至卿大夫之適子也栗莊敬也上二無字與母同凡人直者必不足)
(於温故欲其温寬者必不足於栗故欲其栗所以慮其偏而輔翼之也剛者必至於虐故欲其無虐簡者必至)
(於傲故欲其無傲所以防其過而戒禁之也教胄子者欲其如此而其所以教之之具則又專在於樂如周禮)
(大司樂掌成均之法以教國子弟而孔子亦曰興於詩成於樂蓋所以蕩滌邪穢斟酌飽溝動盪血脉流通精)
(神養其中和之德而救其氣質之偏者也心之所之謂之志心有所之必形於言故曰詩言志既形於言則必)
(有長短之節故曰歌永言既有長短則必有高下清濁之殊故曰聲依永聲者宫商角徵羽也大抵歌聲長而)
(濁者為宫以漸而清且短則為商為角為徵為羽所謂聲依永也既有長短清濁則又必以十二律和之乃能)
(成文而不亂假令黃鐘為宫則太簇為商姑洗為角林鍾為徵南吕為羽蓋以三分損益隔八相生而得之餘)
(律皆然即禮運所謂五聲六律十二管還相為宫所謂律和聲也人聲既和乃以其聲被之八音而為樂則無)
(不諧協而不相侵亂失其倫次可以奏之朝廷薦之郊廟而神人以和矣聖人作樂以養性情育人材事神祗)
(和上下其體用功效廣大深切乃如此今皆不復見矣可勝嘆哉舜典)大司樂以樂德
教國子中和祗庸孝友(中猶忠也和剛柔適也祗敬庸有常也善父母曰孝善兄弟曰)
(友)以樂語教國子興道諷誦言語(興者以善物喻善事道讀曰導導者言古)
(以剴今也倍文曰諷以聲節之曰誦發端曰言答述曰語)以樂舞教國子舞雲門大
卷大咸大㲈大夏大濩大武(此周所存六代之樂黃帝曰雲門大卷黃帝能成名)
(萬物以明民共財言其德如雲之所出民得以有旅無類大咸咸池堯樂也堯能殚均刑法以儀民言其德)
(所不施大㲈舜樂也言其德能紹堯之道也大夏禹樂也禹治水傳土言其德能大中國也大濩湯樂也湯以)
(寬治民而除其邪言其德能使天下得其所也大武武王樂也武王伐紂以除其害言其德能成武功)
樂師掌國學之政以教國子小舞(謂以年幼少時教之舞内則曰十三舞勺)
(成童舞象二十舞大夏)大胥掌學士之版以待致諸子春入學
舍采合舞秋頒學合聲(詳歌舞篇)籥師掌教國子舞羽龡
籥(同上官並春)凡學世子及學士必時(四時各有宜學士謂司徒論俊選所)
(升於學者)春夏學干戈秋冬學羽籥皆於東序(干盾也戈句孑戟也干戈)
(萬舞象武也用動作之時學之籥舞象文也用安静之時學之詩云左手執籥右手秉翟)小樂正學
干大胥贊之籥師學戈籥師丞贊之(四人皆樂官之屬也通職秋冬亦學)
(以羽籥小樂正樂師也周禮樂師掌國學之政教國子小舞大胥掌學士之版春入學舍采合舞秋頒學合聲)
(籥師掌教國子舞羽吹籥)胥鼓南(南南夷之樂也胥掌以六樂之會正舞位旄人教夷樂則以鼓節之)
(詩云以雅以南以籥不僭)春誦夏弦大師詔之瞽宗(誦謂歌樂也弦謂以絲播詩陽)
(用事則學之以聲)大樂正學舞干戚(戚斧也子文王世)大司樂以六
律六同五聲八音六舞大合樂以致鬼神示以和邦國
以諧萬民以安賓客以說遠人以作動物(六律合陽聲者也六同合)
(隂聲者也此十二者以銅為管轉而相生黃鍾為首其長九寸各因而三分之上生者益一分下生者去一焉)
(國語曰律所以立均出度也古之神瞽考中聲而量之以制度律均鍾言以中聲定律以律立鐘之均大合樂)
(者謂徧作六代之樂以冬日至作之致天神人鬼以夏日至作之致地祗物鬽動作羽嬴之屬虞書曰䕫曰戛)
(擊鳴球搏拊琴瑟以詠祖考來格虞賓在位群后德讓下管鼗鼓合止柷敔笙鏞以間鳥獸蹌蹌簫韶九成鳳)
(凰來儀又曰於予擊石拊石百獸率舞庶尹允諧此其于宗廟九奏效應)乃分樂而序之以
祭以享以祀(分謂各用一代之樂)乃奏黃鍾歌大吕舞雲門以祀
天神(以黃鍾之鍾大吕之聲為均者黃鍾陽聲之首大吕為之合奏之以祀天神尊之也天神謂五帝及)
(日月星辰也王者又各以夏正月祀其所受命之帝於南郊尊之也孝經說曰祭天南郊就陽位是也)乃
奏大簇歌應鍾舞咸池以祭地示(大蔟陽聲第二應鍾為之合咸池大咸也)
(地示所祭於北郊謂神州之神及社稷)乃奏姑洗歌南吕舞大㲈以祀四
望(姑洗陽聲第三南吕為之合四望五嶽四鎮四凟此言祀者司中司命風師兩師或亦用此樂歟)乃
奏蕤賓歌函鍾舞大夏以祭山川(蕤賓陽聲第四函鍾為之合函鍾一名林)
(鍾)乃奏夷則歌小吕舞大濩以享先妣(夷則陽聲第五小吕為之合小)
(吕一名中吕先妣姜嫄也姜嫄履大人跡感神靈而生后稷是周之先母也周立廟自后稷為始祖姜嫄無所)
(妃是以特立廟而祭之謂之閟宫閟神之也)乃奏無射歌夾鍾舞大武以享
先祖(無射陽聲之下也夾鍾為之合夾鍾一名圜鍾先祖謂先王先公)凡六樂者文之
以五聲播之以八音(六者言其均皆待五聲八音乃成也播之言被也故書播為藩杜子)
(春云藩當為播讀如后稷播百榖之播)凡六樂者一變而致羽物及川澤
之示再變而致臝物及山林之示三變而致鱗物及丘
陵之示四變而致毛物及墳衍之示五變而致介物及
土示六變而致象物及天神(變猶更也樂成則更奏也此謂大蜡索鬼神而致百)
(物六奏樂而禮畢東方之祭則用大簇姑洗南方之祭則用蕤賓西方之祭則用夷則無射北方之祭則用黃)
(鍾為均焉每奏有所感致和以來之凡動物敏疾者地祗高下之甚者易致羽物既飛又走川澤有孔竅者蛤)
(蠏走則遅墳衍孔竅則小矣是其所以舒疾之分土袛原隰及平地之神也象物有象在天所謂四靈者天地)
(之神四靈之知非德至和則不至禮運曰何謂四靈麟鳳龜龍謂之四靈龍以為畜故魚鮪不淰鳳以為畜故)
(鳥不矞麟以為畜故獸不狘龜以為畜故人情不失)凡樂圜鍾為宫黃鍾為角大
蔟為徵姑洗為羽靁鼓靁鼗孤竹之管雲和之琴瑟雲
門之舞冬日至於地上之圜丘奏之若樂六變則天神
皆降可得而禮矣凡樂函鍾為宫大簇為角姑洗為徵
南吕為羽靈鼓靈鼗孫竹之管空桑之琴瑟咸池之舞
夏日至於澤中之方丘奏之若樂八變則地示皆出可
得而禮矣凡樂黃鐘為宫大吕為角大蔟為徵應鍾為
羽路鼔路鼗隂竹之管龍門之琴瑟九德之歌九㲈之
舞於宗廟之中奏之若樂九變則人鬼可得而禮矣(此三)
(者皆禘大祭也天神則主北辰地示則主崑崙人鬼則主后稷先奏是樂以致其神禮之以玉而裸焉乃後合)
(樂而祭之大傳曰王者必禘其祖之所自出祭法曰周人禘嚳而郊稷謂此祭天圜丘以嚳配之圜鍾夾鐘也)
(夾鍾生於房心之氣房心為大辰天祭之明堂函鍾林鍾也林鍾生于未之氣未坤之位或曰天社在東井與)
(鬼之外天社地神也黃鍾生於虚危之氣虚危為宗廟以此三者為宫用聲類求之天宫夾鍾隂聲其相生從)
(陽數其陽無射無射上生中吕中吕與地宫同位不用也中吕上生黃鍾黃鍾下生林鐘林鐘地宫又不用林)
(鍾上生太蔟太簇下生南吕南吕與無射同位又不用南吕上生姑洗地宫林鍾林鍾上生大蔟大蔟下生南)
(吕南吕上生姑洗人宫黃鍾黃鍾下生林鍾林鍾地宫又辟之林鍾上生大蔟大蔟下生南吕南吕與天宫之)
(陽同位又辟之南吕上生姑洗姑洗南吕之合又辟之姑洗下生應鍾應鍾上生蕤賓蕤賓地宫林鍾之陽也)
(又辟之蕤賓上生大吕凡五聲宫之所生濁者為角清者為徵羽此樂無商者祭尚柔商堅剛也鄭司農云雷)
(鼓雷鼗皆謂六面有革可擊者也雲和地名也靈鼔靈鼗四面路鼔路鼗兩面九德之歌春秋傳所謂水火金)
(木土榖謂之六府正德利用厚生謂之三事六府三事謂之九功九功之德皆可歌也謂之九歌也玄謂雷鼔)
(雷鼗八面靈鼔靈鼗六面路鼔路鼗四面孤竹竹特生者孫竹竹枝根之末生者隂竹生於山北者雲和空桑)
(龍門皆山名九㲈讀當為大韶字之誤也)凡樂事大祭祀宿縣遂以聲展之
(叩聽其聲具陳次之以知完否)王出入則令奏王夏尸出入則令奏肆
夏牲出入則令奏昭夏(三夏皆樂章名)帥國子而舞(當用舞者帥以往)
大饗不入牲其他皆如祭祀(大饗饗賓客也不入牲牲不入亦不奏昭夏也其他)
(謂王出入賓客出入亦奏王夏肆夏)大射王出入令奏王夏及射令騶虞(騶虞)
(樂章名在召南之卒章王射以騶虞為節)王大食三侑皆令奏鐘鼓(大食朔月月半)
(以樂宥食時也宥猶勸也)王師大獻則令奏愷樂(大獻獻捷於祖愷樂獻功之樂鄭司農)
(云以春秋晉文公敗楚于城濮傳曰振旅愷以入于晉)凡建國禁其淫聲過聲凶
聲慢聲(淫聲若鄭衛也過聲失哀樂之節凶聲亡國之聲若桑間濮上慢聲惰慢不恭)樂師
凡樂掌其序事治其樂政(序事次序用樂之事)凡國之小事用樂
者令奏鐘鼓(小事小祭祀之事)凡樂成則告備(成謂所奏一竟書曰簫韶九成)
(燕禮曰大師告於樂正曰正歌備)詔來瞽臯舞(鄭司農云瞽當為鼔臯當為告呼擊鼔者又告)
(當舞者持鼔與舞俱來也鼓字或作瞽詔來瞽或曰瞽或曰來勅也勅爾鼔率爾衆工奏爾悲誦肅肅雍雍母)
(怠母凶玄謂韶來瞽詔視瞭扶瞽者來入也臯之言號告國子當舞者舞)及徹帥學士而歌
徹(學士國子也鄭司農云謂捋徹之時自有樂故帥學士而歌徹玄謂徹者歌雍雍在周頌臣工之什)令
相(令視瞭扶工鄭司農云告當相瞽師者言當罷也瞽師盲者皆有相道之者故師冕見及階曰階也及席)
(曰席也皆坐曰某在斯某在斯曰相師之道與)饗食諸侯序其樂事令奏鍾鼓
令相如祭之儀樂出入令奏鍾鼓(樂出入謂笙歌舞者及其器)凡樂
官掌其政令聽其治訟大胥比樂官(比猶校也杜子春云次比樂官)
(也鄭大夫讀比為庀庀具也錄具樂官)展樂器(展謂陳數之)凡祭祀之用樂者
以鼓徵學士(擊鼔以召之文王世子曰大昕鼓徵所以警衆)大師大祭祀帥
瞽登歌令奏擊拊(擊拊瞽乃歌也故書拊為付鄭司農云登歌歌者在堂也付字當為拊書)
(亦或為拊樂或當擊或當拊登歌下管貴人聲也玄謂拊形如鼔以韋為之著之以穅)下管播樂
器令奏鼔朄(鼔朄管乃作也特言管者貴人氣也鄭司農云下管吹管者在堂下朄小鼓也先擊)
(小鼔乃擊大鼓小鼔為大鼔先引故曰朄朄讀為導引之引玄謂鼓朄猶言擊朄詩云應朄縣鼔)大饗
亦如之大射帥瞽而歌射節(射節主歌騶虞)凡國之瞽矇正焉
(從大師之政教)小師大祭祀登歌擊拊(亦自有拊擊之佐大師令奏鄭司農云拊)
(者擊石)下管擊應鼓(應鼙也應與朄及朔皆小鼔也其所用别未間)徹歌(於有司徹而歌)
(雍)大饗亦如之凡小祭祀小樂事鼓朄(如大師鄭司農云朄小鼔名)
掌六樂聲音之節與其和(和錞于)眡瞭掌凡樂事播鼗
擊頌磬笙磬(詳見樂器)掌大師之縣(大師當縣則為之)凡樂事相瞽
(相謂扶工)賓射皆奏其鐘鼔(擊朄以奏之其登歌大師自奏之)磬師教縵
樂燕樂之鐘磬(杜子春讀縵為怠慢之慢玄謂縵讀謂縵錦之縵謂雜聲之和樂者也學記曰)
(不學操縵不能安弦燕樂房中之樂所謂隂聲也二樂皆教其鐘磬)凡祭祀奏縵樂鐘
師掌金奏(金奏擊金以為奏樂之節金謂鐘及鎛)凡樂事以鐘鼓奏九夏
王夏肆夏昭夏納夏章夏齊夏族夏祴夏驁夏(以鐘鼓者先擊)
(鐘次擊鼔以奏九夏夏大也樂之大歌有九故書納作内杜子春云内當為納祴讀為陔鼔之陔王出入奏王)
(夏尸出入奏肆夏牲出入奏昭夏四方賓來奏納夏臣有功奏章夏夫人祭奏齊夏族人侍奏族夏客醉而出)
(奏陔夏公出入奏驁夏肆夏詩也春秋傳曰穆叔如晉晉侯享之金奏肆夏之三不拜工歌文王之三又不拜)
(歌鹿鳴之三三拜曰三夏天子所以享元侯也使臣不敢與聞肆夏與文王鹿鳴俱稱三謂其三章也以此知)
(肆夏詩也國語曰金奏肆夏繁遏渠天子所以享元侯肆夏繁遏渠所謂三夏矣吕叔玉云肆夏繁遏渠皆周)
(頌也肆夏時邁也繁遏執競也梁思文也肆遂也夏大也言遂於大位謂王位也故時邁曰肆于時夏允王保)
(之繁多也遏止也言福禄止於周之多也故執億曰降福穰穰降福簡簡福禄來反渠大也言以后稷配天王)
(道之大也故思文曰思文后稷克配彼天故國語謂之曰皆昭令德以合好也玄謂以文王鹿鳴言之則九夏)
(皆詩篇名頌之族類也此歌之大者載在樂章樂崩亦從而亡是以頌不能具)凡祭祀饗食奏
燕樂(以鐘鼓奏之)掌鼙鼓縵樂(鼔讀如莊王鼔之鼔玄謂作縵樂擊鼙以和之)笙
師凡祭祀饗射共其鍾笙之樂(鍾笙與鐘聲相應之笙)燕樂亦如
之鎛師掌金奏之鼓凡祭祀鼓其金奏之樂饗食賓
射亦如之韎師掌教韎樂祭祀則帥其屬而舞之(舞之)
(以東夷之舞)大饗亦如之旄人掌教舞散樂舞夷樂(散樂野人)
(為樂之善者若今黃門倡矣自有舞夷樂四夷之樂亦皆有聲歌及舞)凡四方之以舞仕
者屬焉凡祭祀賓客舞其燕樂鞮鞻氏掌四夷之樂
與其聲歌(四夷之樂東方曰韎南方曰任西方曰侏離北方曰禁詩云以雅以南是也王者必作四)
(夷之樂一天下也言與其聲歌則云樂者主於舞)祭祀則龡而歌之(吹之以管籥為之聲)
燕亦如之(春並宫)天子賜諸侯樂則以柷將之賜伯子
男樂則以鼗將之(將謂執以將命柷鼗皆所以節樂王制)
右樂事雷出地奮豫先王以作樂崇德殷薦之
上帝以配祖考(雷出地奮和之至也先王作樂既象其聲又取其義殷盛也易)
有瞽始作樂而合乎祖也(詩序)有瞽有瞽在周之
庭(瞽樂官無目者也序以此為始作樂而合乎祖之詩兩句總序其事也)設業設虡
崇牙樹羽應田縣鼓鞉磬柷圉既備乃奏簫管備
舉(業虡崇牙見靈臺篇樹羽置五采之羽於崇牙之上也應小鞞田大鼓也鄭氏曰田當作朄小)
(鼓也縣鼔周制也夏后氏足鼓殷楹鼓周縣鼓鞉如鼓而小有柄兩耳持其柄而摇之則旁耳還自)
(擊磬石磬也柷状如漆桶以木為之中有椎連底挏之令左右擊以起樂者也圉亦作敔状如伏虎)
(背上有二十七鉏鋙刻以木長尺櫟之以止樂者也簫編小竹管為之管如篴併兩而吹之者也)
喤喤厥聲肅雝和鳴先祖是聽我客戾止永觀厥
成(我客二王後也觀視也成樂闋也如簫韶九成之成獨言二王後者猶言虞賓在位我有嘉客)
(蓋尤以是為盛耳周頌)歌者在堂上舞者在堂下何歌者
象德儛者象功君子上德而下功降神之樂在上
何為鬼神舉故書曰戛擊鳴球搏拊琴瑟以詠祖
考來格所以用鳴球搏拊者何鬼神清虚貴净賤
鏗鏘也王者食所以有樂何樂食天下之太平
富積之饒也明天子至尊非功不食非德不飽
樂元語曰受命而六樂樂先王之樂明有法也與
其所自作明有制典四夷之樂明德廣及之也故
南夷之樂曰任西夷之樂曰禁北夷之樂曰昧東
夷之樂曰離合觀之樂儛於堂四夷之樂陳於右
以文得之持羽毛儛以武得之持干戚儛也樂元
語曰東夷之樂持矛舞助時生也南夷之樂持羽
舞助時養也西夷之樂持戟舞助時煞也北夷之
樂持干儛助時藏也先王推行道德和調隂陽覆
被夷狄故夷狄安樂來朝中國於是作樂樂之制
夷狄樂不制夷狄禮何以為禮者身當履而行也
夷狄之人不能行禮樂者聖人作為以樂之耳故
有夷狄樂也(並白虎通)昧東夷之樂也任南蠻之樂
也納夷蠻之樂於大廟言廣魯於天下也(周禮昧師掌教)
(昧樂詩曰以雅以南以籥不僭廣大也明堂位)晉悼公十二年公伐鄭
鄭伯嘉來納女工妾三十人女樂二八(嘉鄭僖公子簡公也)
(女美女工樂師傳曰賂晉以師愷師觸師蠲是也妾給使者工妾凡三十人女樂今伎女也八人為)
(佾備八音也或云女工有技巧者也與傳相違失之矣賈侍中云妾女樂也下别有女樂二八則賈)
(君所云似非也)歌鍾二肆(歌鍾歌時所奏肆列也凡縣鍾磬全為肆半為堵)及寳
鏄(鏄小鍾也寳鄭所寳也)公賜魏絳女樂一八歌鍾一肆曰
子教寡人和戎翟而正諸華於今八年七合諸侯
寡人無不得志請與子共樂之(國語晉語)魏絳於是乎
始有金石之樂禮也(禮大夫有功則賜樂㐮十一年左氏傳)太師
摯適齊(太師魯樂官之長摯其名也)亞飯干適楚三飯繚適蔡
四飯缺適秦(亞飯以下以樂侑食之官干繚缺皆名也)鼓方叔入於河
(鼔擊鼔者方叔名河河内)播鼗武入於漢(播摇也鼗小鼔兩旁有耳持其柄而摇之)
(則旁耳還自擊武名也漢漢中)少師陽擊磬㐮入於海(少師樂官之佐陽㐮)
(二人名㐮即孔子所從學琴者海海島也也此記賢人之隠遁以附前章然未必夫子之言張子)
(曰周衰樂廢夫子自衛反魯一嘗治之其後伶人賤工識樂之正及魯益衰三桓僭妄自太師以下)
(皆知散之四方逾河蹈海以去亂聖人俄頃之助功化如此如有用我期月而可豈虚語哉論語)
禮書綱目卷八十一
