易學象數論卷五
餘姚黃宗羲撰
皇極一
皇極之數一元十二會為三百六十運一會三十運為
三百六十世一運十二世為三百六十年一世三十年
為三百六十月一年十二月為三百六十日一月三十
日為三百六十時一日十二時為三百六十分一時三
十分為三百六十秒蓋自大以至於小總不出十二與
三十之反覆相承而已以掛一圖之二百五十六卦分
配凡一運一世一年一月一日一時各得四爻其為三
百六十者盡二百四十卦餘十六卦分於二十四氣亦
每氣得四爻以寓閏法於其間不論運世年月日時皆
有閏也然推求其說多有可疑夫自一年成數言之為
三百六十日自十二月言之為三百五十四日自二十
四氣言之為三百六十五日三時自閏歲言之為三百
八十四日今以康節之術按之於歷辰法三百六
十(其數皆以秒言)日法四千三百二十月法十二萬九千
六百歲法一百五十五萬五千二百世法四千六
百六十五萬六千運法五億五千九百八十七萬
二千會法一百六十七億九千九百一十六元法
二千一十五億五千三百九十二萬皆成數也在
一月為三十日於朔策強二千一百六十於氣策
弱一千八百九十在一年為三百六十日於歲實
弱二萬二千六百八十於十二朔實強二萬五千九
百二十既不可施之歷矣乃於二氣相接之際各增
一日以為閏以准一年三百八十四日之數可謂巧
矣然三百八十四日有閏之歲也閏雖每歲有之亦
必積之三歲兩歲而後滿於朔實故有三百八十四
日之歲若一歲之閏策只四萬八千六百今槩之三
百八十四日是歲歲有閏月也豈可通乎且所謂閏
者見之於年月日時者也就如其說增此四爻亦當
增之於三百六十之中徒增之於卦其為三百六十者
如故是有閏之名而無閏之實矣是故運世歲無閏而
月日時有閏六者不可一例一年之日三百五十四以
運准之則少六日一月之時三百五十四以世准之則
少六時康節必欲以十二與三十整齊之其奇齡豈可
抹殺乎如以康節之數而立法歲實一百五十七萬七
千八百八十朔策一十二萬七千四百四十氣策六萬
五千七百四十五閏法四萬八千六百由此推而上之
為元會運世庶乎可通耳康節之為此書其意總括古
今之歷學盡歸於易奈易之於歷本不相通硬相牽合
所以其說愈煩其法愈巧終成一部鶻宇歷書而不可
用也
皇極二(起運)
乾兌離震為天之四卦四卦自交成十六卦十六而十
六之得二百五十六卦謂之掛一圖以之分配元會運
世年月日時然在一元會止十二止以辟卦配之一元
之中有三百六十運一會之中有三百六十世一運之
中有三百六十年一世之中有三百六十月一年之中
有三百六十日一月之中有三百六十時凡此六者則
以掛一圖配之皆用四爻直一三百六十盡二百四十
卦餘十六卦每氣之首各用四爻二十四氣恰盡餘卦
顧六者起卦各有不同一曰運卦張文饒得牛無邪之
傳以為堯當賁之六五堯即位在日甲月己星癸辰未
之甲辰年已歴一百八十運若起元之元之元之元泰
卦至此在會之世之世之世其卦為同人與無邪之傳
異矣惟起於世之元之元之元升卦則至此是元之世
之世之世始合無邪之賁直三四五上爻一爻直三世
其世在己未則是五爻以來四十一年也故文饒據此
遂起升卦番易祝氏謂起泰者未然之卦運世用之起
升者已然之卦歲月日時用之直以堯當同人然無邪
有所授受祝氏以意逆之固不當舍無邪而從祝氏也
二曰世卦起於會首所當之卦子會起升丑會起否寅
會起損卯會起泰辰會起渙已會起屯午會起損未會
起坎申會起比酉會起大畜戌會起隨亥會起剝夏禹
八年入午會祝氏起卦用泰午會之首在大畜故以大
畜六五至節九二為世之始其卦雖異損其起於午會
同也但以堯之己未世直賁歴明夷同人以與午會之
大畜相接續不知逆推而上則巳會甲子世一千八百
一亦起於大畜矣以巳會而用午會之起卦何所取義
蓋祝氏聞堯運在賁之說用元之元以推運卦既不能
合而午會世起大畜其上適與賁接遂謂無邪所言為
堯之世卦非運卦也亦未嘗逆推知其乖戾耳文饒言
世卦隨大運消長遇竒卦則取後卦遇偶卦則取前卦
併二卦以當十二世據之是世卦不煩别起只在運卦
左右如己未世之運卦是賁為偶卦則取前卦之无妄
合之分配癸亥運内之十二世可也三曰年卦所謂小
運也以世當月以年當日視其世所當之辰而起子起
冬至丑起大寒寅起雨水卯起春分辰起榖雨巳起小
滿午起夏至未起大暑申起處暑酉起秋分戌起霜降
亥起小雪(所謂中朔同起)三十日分二氣一氣分三候一月六
候甲巳孟季仲各直五日子午卯酉為仲辰戌丑未為
季寅申巳亥為孟仲孟逆生先候五日季順行後候五
日即如唐堯以己未世為月甲辰年為日甲辰是大暑
以甲巳季日當後五日起卦直師之三四五上至十一
年甲寅得蠱之初六為立秋節己未世之季氣即庚申
世之初氣也若漢高小運以己未世為月甲午為日亦
是大暑以甲巳仲日當先五日起卦直歸妹初九祝氏
用元之元卦圖其起卦皆氣後月十五日非也四曰月
卦以甲子甲午年之正月起升蒙三十年而一周文饒
又言月卦隨小運進退如世卦之法如堯時師為甲辰
年偶卦則取前卦艮合之一爻配一月也五曰日卦從
氣不從月以立春起升蒙一年而周六曰時卦以朔日
之子起升蒙一月而周康節當時有數鈐私相授受後
之為學者多失其傳余為考定如此即如十二會之辟
卦朱子曰經世書以十二辟卦管十二會綳定時節却
就中推吉凶消長堯時正是乾卦九五按一會得一卦
會有三十運是五運得一爻也巳會當星之巳一百七
十六已入乾上九唐堯在星之癸一百八十是上爻將
終安得云九五哉於其易明者且然况科條煩碎孰肯
究心於此乎
皇極三(卦氣序)
卦氣圖二百五十六位之序雖曰乾兌離震四卦自交
而成然按之方圖又錯雜時有出入則别立取卦之法
於通數中除極數以謂即見聖人畫卦之旨通數二萬
八千九百八十一萬六千五百七十六(陽剛太少其數十凡四位為四)
(十以四因之得一百六十陰柔太少其數十二凡四位為四十八以四因之得一百九十二以二數相唱和各)
(得三萬七百二十謂之動植體數於一百六十陽數之中除去陰數四十八得一百十二於一百九十二陰數)
(之中除去陽數四十得一百五十二以一百五十二與一百十二相唱和各得一萬七千二十四謂之動植用)
(數以用數自乘得通數)極數元之元一元之會十二元之運三百
六十元之世四千三百二十會之元十二會之會一百
四十四會之運四千三百二十會之世五萬一千八百
四十運之元三百六十運之會四千三百二十運之運
一十二萬九千六百運之世一百五十五萬五千二百
世之元四千三百二十世之會五萬一千八百四十世
之運一百五十五萬五千二百世之世一千八百六十
六萬二千四百假令元之元置通數(從左起二萬至右六凡九位)以
其中位之一萬分列於右四位為九千九百九十十(其通)
(數萬下之六千五百七十六除去不用以此列之)除卦身八筭(在千位除之)又除元
之元極數一餘二萬八千九百八十萬一千九百九十
九以中位(○萬為中位)左見八八屬坤右見一一屬乾左為
外卦右為内卦成地天泰其第二卦即以第一卦餘筭
除卦身除極數滿六十四卦方去餘筭再置通數如在
會之元即以十二除起凡除卦身動中萬除右卦身進
動百萬除左卦身然取卦往往不能相合則别有五法
一法退陰於右卦減一筭或二筭二法進陽於左卦增
一筭或二筭進退不過三三法虚張竒畫虚張五則為
乾六畫四法分布偶畫分布十則為坤十二畫五法消
息移右筭補左謂消隂息陽移左筭補右謂之消陽息
陰數不過八牛無邪所傳如此又謂退陰而不合則又
進陽進陽而又不合則又虚張以至於消息而止皆必
先右而後左以某推之則不然有不合者方用五法若
右合而左不合當竟用其法於左安得先陰而後陽乎
(左為陽右為陰)有不合者進退可合則用進退虚張分布可合
則用虚張分布消息可合則用消息不須從進退以至
於消息也此無邪之說胡廷芳所以謂之繁晦歟然用
此五法以增減則無卦不可附會故必知卦而後可筭
卦若欲從筭以定卦則五法俱不可用而通極二數有
時而窮也圖之為序當必有說張祝二家皆影響矣
皇極四(蓍法)
七十二蓍合一曰太極分為二以象兩置左不用揲右
以四視其餘數一為元二為會三為運四為世既得象
矣(元會運世為四象)復合而分之取左之四并於右(既分之後從左手取)
(四策入於右手)置左不用揲右以八視其餘數為上卦之體復
合而分之取右之四并於左(取右手四策入於左手)置右不用揲
左以八視其餘數為下卦之體二體相附既得卦矣復
合而分之置右不用揲左以六視其餘數自一為初訖
六為上以定直事之爻假令初揲餘一於象為元再揲
餘五上體為巽三揲餘七下體為艮巽艮合為漸在卦
氣圖得元之漸卦終揲餘六則上九為直事之爻漸當
元之會之會之運以律呂圖求之元之會為日月聲卦
當履會之運為火土音卦當蒙合之為物數則卦當遯
困以觀物之象准之為皇之帝之帝之王(皇帝王霸)飛之走
之走之木(飛走木草)士之農之農之工(士農工商)一之二之七之六
之類是也上九爻變隂則為蹇(爻自下而上竒位為陽偶位為隂當位則不變)
(不當位則變以九處上為不當位故變)上體㢲變震則為小過(乾兑離震居上坤艮)
(坎巽居下為當位反是為不當位當位則不變不當位則變以巽居上體故變卦爻皆以當位為吉不當位為)
(凶)漸者艮歸魂之卦以九三為世爻上九為應爻今上
九為當世直事之爻則應復為世與本爻相敵此占之
大略也康節本無蓍法張文饒立之以配易元包虛有
辭而經世無辭有辭者以辭占無辭者占其陰陽之進
退卦爻之當否時日之蚤暮五行之盛衰爻者時用也
卦者定體也爻之變不變以觀其隨時卦之變不變以
觀其大定變不變者數也利不利者命也辨其邪正則
有理制其從違則有義若愛惡之私不忘於胷中則吉
凶以情遷矣雖專心致志不可謂之誠也
皇極五(致用)
致用之法以一定之卦推治亂以聲音數取卦占事物
凡占一卦視其卦之當位與否當位則不變不當位則
變卦既變矣視其所直之爻當位與否當位則不變不
當位則變以終變之卦為凖終變之卦即不當位亦不
變本卦為貞變卦為悔當位則吉不當位則凶視其卦
為竒為偶於方圖中竒卦在右為陽中陽在左為陰中
陽偶卦在左為陰中陰在右為陽中陰陽為順陰為逆
視其卦在某會某運某世大運以會當月以運當日以
世當辰如堯之已會癸亥運己未世即一歲之五月三十
日未時也小運以世當月以年當日以月當時如堯之
己未世甲辰年即一歲之六月十一日也視其卦之納
甲與所當之年月日時有無生尅視其卦之世應與所
直之爻有無倫奪又以律呂圖求之運在四大象中某
所得天門唱卦居左世在四大象中某所得地戸和卦
居右合兩卦並觀在既濟圖第幾位合掛一圖問卦然
後以其卦變化進退之而推其時運之吉凶若用年配
世則以世求天門唱卦居左以年求地戸和卦居右與
上一例取卦之時視筭位中餘數以六位配六爻元自
一起世至九終無問十百千萬皆以當一一為甲二為
辛三為丙四為癸五為戊六為乙七為庚八為丁九為壬
十為巳甲乙為木為饑饉為曲直之物庚辛為金為兵
戈為刃物丙丁為火為大旱為銳物壬癸為水為淫潦
為流濕之物戊巳為土為中興為重滯之物此致用之
大凡也皇極包羅甚富百家之學無不可資以為用而
其要領在推數之無窮宋景濓作溟涬生贊記蜀道士
杜可大之言曰宇宙太虚一塵爾人生其間為塵幾何
是茫茫者尚了然心目間此一言已盡皇極之秘能者
自有冥契則余言亦說鈴也
掛一圖
元會運世本數四互相乘則變為十六
世之世之世之世八十一萬(以九百乘九百而得)
世之世之世之運九百七十二萬(以九百乘一萬八百)
世之運之世之運一億一千六百六十四萬(以一萬八百乘一萬八百)
世之世之世之會二億九千一百六十萬(以九百乘三十二萬四千)
世之運之運之運一十三億九千九百六十八萬(以一萬八)
(百乘十二萬九千六百)
世之世之世之元三十四億九千九百二十萬(以九百乘三百)
(八十八萬八千)
運之運之運之運一百六十七億九千六百一十六萬
(以十二萬九千六百自乘)
世之世之運之元四百一十九億九千四十萬(以九百乘四千)
(六百六十五萬六千)
世之世之會之會一千四十九億七千六百萬(以九百乘一億)
(一千六百六十四萬)
世之運之運之元五千三十八億八千四百八十萬(以一)
(萬八百乘四千六百六十五萬六千)
世之世之會之元一萬二千五百九十七億一千二百
萬(以九百乘十三億九千九百六十八萬)
運之運之運之元六萬四百六十六億一千七百六十
萬(以十二萬九千六百乘四千六百六十五萬六千)
世之世之元之元一十五萬一千一百六十五億四千
四百萬(以九百乘一百六十七億九千六百十六萬)
世之會之會之會三十八萬四百九十一億三千六百
萬(以三十二萬四千乘一億一千六百六十四萬)
世之運之元之元一百八十一萬三千九百八十五億
二千八百萬(以一萬八百乘一百六十七億九千六百十六萬)
世之會之會之元四百五十三萬四千九百六十三億
二十萬(以三十二萬四千乘十三億九千九百六十八萬)
運之運之元之元二千一百七十六萬七千八百二十
三億三千六百萬(以十二萬九千六百乘一百六十七億六百十六萬)
世之會之元之元五千四百四十一萬九千六百五十
八億四千(以三十二萬四千乘一百六十七億六百十六萬)
會之會之會之會一兆三千五百五十五萬四千八百
九十六億(以一億一千六百六十四萬自乘)
運之會之元之元六兆五千三百三萬四千七百億八
十萬(以三百八十八萬八千乘一百六十七億六百十六萬)
會之會之會之元十六兆三千二百五十八萬六千七
百五十二億(以一億一千六百六十四萬乘十三億九千九百六十八萬)
運之元之元之元七十八兆三千六百四十一萬六千
四百九億六十萬(以四千六百六十五萬六千乘萬一百六十七億九千六百十六)
會之會之元之元一百九十五兆九千一百四萬一千
二十四億(以一億一千六百六十四萬乘一百六十七億九千六百十六萬)
會之元之元之元二千三百五十兆九千二百四十九
萬二千二百八十八億(以十三億九千九百六十八萬乘一百六十七億九千六百十)
(六萬)
元之元之元之元二萬八千二百十一兆九百九十萬
七千四百五十六億(以一百六十七億九千六百十六萬自乘)
又以十六數互相乘如元之會為一數其下之運之
世為一數乘之變為二百五十六數分配二百五十
六卦自泰起元之元之元之元得二萬八千二百十
一兆九百九十萬七千四百五十六億至明夷卦
終為世之世之世之世得八十一萬今舉二十五條
為例
以方圖裂為四片每片十六卦西北十六卦為天門乾
主之東南十六卦為地戸坤主之東北十六卦為鬼方
泰主之西南十六卦為人路否主之陽圖以天門十六
卦為律每一位各唱地戸呂卦十六位謂之動數律左
呂右從右横觀上體與上體互下體與下體互又成兩
卦每一位變西南之卦三十二共成一千二十四卦
陰圖以地戸十六卦為呂每一位各唱天門律卦十六
位謂之植數呂右律左從左横觀又成兩卦每一位變
東北之卦三十二共成一千二十四卦
易學象數論卷五
