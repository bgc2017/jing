俗書刋誤目録小學類二(字書之屬)
卷一
刋誤平聲
卷二
刋誤上聲
卷三
刋誤去聲
卷四
刊誤入聲
卷五
畧記字義
卷六
畧記駢字
卷七
畧記字始
卷八
音義同字異
卷九
音同字義異
卷十
字同音義異
卷十一
俗用雜字
卷十二
論字易譌
(臣)等謹案俗書刋誤十二卷明焦竑撰竑字
弱侯萬厯乙未進士第一人官翰林修撰其
書第一卷至第四卷類分四聲刋正訛字若
丰之非丯容不從□是也第五卷略記字義若
赤之通尺鼬之同猶是也第六卷略記駢字
若句婁之不當作岣嶁辟厯之不當作霹靂
是也第七卷略記字始若對之改口從士本
于漢文疊之改晶從畾本于新莽是也第八
巻音義同字異若庖犧之為炮犧神農之為
神由是也第九卷音同字義異若錕鋙之與
琨珸滄浪之與篬筤是也第十卷字同音義
異若敦有九音湛凡七讀是也第十一卷俗
用襍字若山岐曰岔水岐曰汊是也第十二
卷論字易譌若禾之與禾支之與攴是也其
辨最詳而又非不可施用之僻論愈于拘泥
篆文不分字體者多矣乾隆四十二年五月
恭校上
總纂官臣紀昀臣陸錫熊臣孫士毅
總校官臣陸費墀
俗書刋誤自序
書之為用至切而易謬難明而易忘漢人尉律試吏者
課以八體諷籀至九千以上吏民上書不正者劾之其
嚴如此近世正韻為國制書唯章奏稍稍施用學者師
心無匠肆筆成譌蓋十居六七者有之蚤歲課子嘗間
為㸃定兒曹因筆於策以識不忘云爾楊君中甫刻本
義成輒取此帙竝梓之夫書有通於俗無害於古者從
之可也有一㸃一畫轉仄從横毫髪少差遽懸霄壤者
亦可㳂襲故常而不知變哉此編所載其畧也學者能
觸類以求之通經學古此亦其津筏也夫萬厯庚戌長
至日澹園老人題
