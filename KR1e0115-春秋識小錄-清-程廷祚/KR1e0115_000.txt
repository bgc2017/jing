春秋識小錄春秋類
提要
(臣)等謹案春秋識小錄九卷
國朝程廷祚撰廷祚字啓生上元人嘗舉博學
鴻詞又舉經學著述頗多是書凡春秋職官
考略三卷春秋地名辨異三卷左傳人名辨
異三卷其考職官首為數國共有之官次為
一國自有之官皆分别排纂凡與周禮異同
者一根據註疏為之辨證頗為精核末為晉
軍政始末表序晉軍八變之制而詳列其將
佐之名又以御戎戎右附表於後亦皆整密惟
署諸國而獨詳晉則未知其例云何也其考
地名首為地同而名異次為地異而名同末
為晉書地理志證今以杜預註左傳皆用晉
代地名故也其辨人名自一人二名以逮一
人八名者皆彙列而分註之大致與春秋名
號歸一圖互相出入而較為簡明雖似與經
義無關然讀經讀傳者往往因官名地名人
名之舛異於當日之事蹟不能融會貫通因
於聖人之褒貶不能推求詳盡如胡安國之
誤執季孫横生異論者蓋有之矣則廷祚是
書固讀春秋家所當知也乾隆四十五年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
