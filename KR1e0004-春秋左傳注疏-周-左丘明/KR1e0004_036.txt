春秋左傳注疏卷三十六(起襄公二十五年盡二十五年)
晉杜氏注唐陸德明音義唐孔穎逹疏
經二十有五年春齊崔杼帥師伐我北鄙
夏五月乙亥齊崔杼弑其君光注齊侯雖背盟主未有
無道於民故書臣罪崔杼也音義(背音佩)
公會晉侯宋公衛侯鄭伯曹伯莒子邾子滕子薛伯把
伯小邾子于夷儀
六月壬子鄭公孫舍之帥師入陳注子産之言陳以不
義見入故舍之無譏釋例詳之疏(正義曰釋例曰陳蔡楚之與國鄭欲求親)
(於晉故伐而入之晉士莊伯詰其侵小問陳之罪子産答以東門之役故免於譏及其侵蔡既無晉命又無直)
(辭君死主少興師以求媚於晉義取亂略不能以德懷親又不能以直報怨故二大夫異於子産也陳之見伐)
(本以助晉晉不逆勞而以法詰之得盟主道理故仲尼曰晉為伯鄭入陳非文辭不為功善之也)
秋八月己巳諸侯同盟于重丘注夷儀之諸侯也重丘
齊地己巳七月十二日經誤音義(重直龍反)疏(正義曰僖五年公及齊侯)
(云云會王世子于首止秋八月諸侯盟于首止公羊傳曰諸侯何以不序一事而再見者前目而後凡也是言)
(前序後總取省文之義故此直言諸侯猶是上夷儀之諸侯也劉炫云定四年公會劉子云云于召陵五月公)
(及諸侯盟于臯鼬杜云復稱公者會盟異處故此亦異處而不言公者炫謂史異辭於彼有規傳云七月經言)
(八月杜以長歴校之七月十二日有己巳知是經誤也)
公至自會注無傳
衛侯入于夷儀注夷儀本邢地衛滅邢而為衛邑晉愍
衛衎失國使衛分之一邑書入者自外而入之辭非國
逆之例音義(衎苦旦反)疏(正義曰僖元年邢遷于夷儀是夷儀本是邢地僖二十五年衛滅邢)
(而有之還名其地為夷儀故為衛之邑也釋例曰春秋稱入其例有二施於師旅則曰不地在於歸復則曰國)
(逆國逆又以立為例逆而不立則皆非例所及諸例在外稱入直是自外入内記事者常辭義無所取而賈氏)
(雖夫人姜氏之入皆以為例如此甚多是杜以先儒妄以入例故顯言非國逆也於時剽為衛君非國逆又不)
(得位而稱侯者晉人稱為衛侯以告魯故書侯也桓十五年鄭伯突入于櫟與此同也)
楚屈建帥師滅舒鳩注傳在衛侯入夷儀上經在下從
告
冬鄭公孫夏帥師伐陳注陳猶未服
十有二月吳子遏伐楚門于巢卒注遏諸樊也為巢牛
臣所殺不書滅者楚人不獲其尸吳以卒告未同盟而
赴以名音義(遏於葛反徐音謁)疏(正義曰諸侯不生名此吳子名在伐楚上者為卒書名上)
(之以省文猶鄭伯髠頑如會丙戌卒于鄵也)
傳二十五年春齊崔杼帥師伐我北鄙以報孝伯之
師也注前年魯使孟孝伯為晉伐齊音義(為晉于偽反下為己)
(取同)公患之使告于晉孟公綽曰崔子將有大志注志
在弑君孟公綽魯大夫音義(綽昌若反徐本作卓音同)不在病我
必速歸何患焉其来也不寇注不為寇害使民不嚴
注欲得民心異於他日齊師徒歸注徒空也○齊棠
公之妻東郭偃之姊也注棠公齊棠邑大夫疏(正義曰楚)
(僣號稱王故縣尹稱公齊不僣號亦邑長稱公者蓋其家臣僕呼之曰公傳即因而言之猶伯有之臣云)
(吾公在壑谷也)東郭偃臣崔武子棠公死偃御武子以弔焉
見棠姜而美之注美其色也使偃取之注為己取也
音義(取如字又七住反注同注或作娶字)偃曰男女辨姓注辨别也音
義(别彼列反)今君出自丁注齊丁公崔杼之祖疏(正義曰諡法遠)
(義不克曰丁)臣出自桓不可注齊桓公小白東郭偃之祖
同姜姓故不可昏武子筮之遇困䷮注坎下兊上
困音義(坎苦敢反兊徒外反)之大過䷛注巽下兊上大過困
六三變為大過音義(巽音孫)疏(正義曰坎下兊上為困兊為澤坎為水水在澤)
(下則澤中無水也易困象曰澤無水困澤以鍾水潤生萬物今則無水則萬物困病故名其卦為困也巽)
(下兊上為大過彖曰大過大者過也陽大隂小二隂而夹四陽大者過也)史皆曰吉注阿
崔子疏(正義曰史者筮人也史有多人皆言為吉阿崔子之意也服虔云皆二卦妄也)示陳
文子文子曰夫從風注坎為中男故曰夫變而為巽
故曰從風音義(中丁仲反)風隕妻不可娶也注風能隕落
物者變而隕落故曰妻不可娶音義(隕于敏反娶亦作取七住反注)
(同)且其繇曰困于石據于蒺藜入于其宫不見其妻
凶注困六三爻辭音義(繇直又反蒺音疾藜力私反)困于石往不
濟也注坎為險為水水之險者石不可以動也疏(正義)
(曰坎彖云習坎重險也說卦坎為水水之險者為石也石不可動往而遇石是往不濟也)據于蒺
藜所恃傷也注坎為險兊為澤澤之生物而險者蒺
藜恃之則傷疏(正義曰兊為澤說卦文也釋草云茨蒺藜郭璞曰布地蔓生細葉子有三)
(角刺人蒺藜有刺是草之險者踐之則被刺故恃之則傷也)入于其宫不見其妻
凶無所歸也注易曰非所困而困名必辱非所據而
據身必危既辱且危死其將至妻其可得見邪今卜
昏而遇此卦六三失位無應則喪其妻失其所歸也
音義(應應對之應喪息浪反)疏(正義曰所引易曰易下繫辭文也孔子引此爻之辭而以此言)
(述之非所困而困者謂六三是坎坎為水水之險者為石遇石當湏辟之非合所困而困之故名必辱也)
(非所據而據謂六三在坎之上澤之下於蒺藜之間應當辟之非合所據而乃據之故身必危也石未即)
(害身之物所以云名必辱蒺藜害體之物故云身必危既有困辱且復傾危此死時其將至矣妻其可得)
(見乎孔子述此爻之義如是今卜昏而遇此卦是不吉之象也六三以隂居陽位是失位也三應在上上)
(亦隂爻是無應也動而無應是喪失所歸故不見其妻也劉炫云困卦六三上承九四四非三應而三欲)
(附之附之不入自取其困不應為此困而為之名必辱也六三失位而下乘九二以柔乘剛非安身之道)
(不應據而據之身必危也)崔子曰嫠也何害先夫當之矣注寡婦
曰嫠言棠公巳當此凶音義(嫠本又作釐力之反)遂取之莊公
通焉驟如崔氏以崔子之冠賜人侍者曰不可公曰
不為崔子其無冠乎注言雖不為崔子猶自應有冠
音義(驟愁又反徐在遘反)疏(正義曰公意言冠易得不足惜縱使餘人不為崔子者其可無冠乎)
(况崔子富貴其當自有冠也劉炫云冠是首服之大名周禮司服卿玄冕此崔子之冠盖玄冕也今知非)
(者以禮運云冕弁兵革藏於私家非禮也崔子冕在公府非助君祭不得用之將以賜人人非是卿何處)
(施用案傳云驟如崔氏以崔子之冠賜人當謂就崔子家以崔子冠賜人當是玄冠也或冠模制作有異)
(故以賜人)崔子因是注因是怒公又以其間伐晉也注間
晉之難而伐之音義(間間厠之間注同難乃旦反)曰晉必將報欲
弑公以說于晉而不獲間公鞭侍人賈舉而又近之
乃為崔子間公注伺公間隙音義(弑申志反說音悦又如字近附近之)
(近下近於公宫并注同為于偽反下莒為下注為崔子同)夏五月莒為且于之役
故莒子朝于齊注且于役在二十三年音義(且子餘反)甲
戌饗諸北郭崔子稱疾不視事注欲使公来乙亥公
問崔子注問疾遂從姜氏姜入于室與崔子自側戶
出公拊楹而歌注歌以命姜音義(拊方甫反拍也楹音盈)侍人
賈舉止衆從者而入閉門注為崔子閉公也重言侍
人者别下賈舉音義(從才用反重直用反别彼列反)甲興公登臺而
請弗許注請免請盟弗許請自刃於廟弗許注求還
廟自殺也皆曰君之臣杼疾病不能聽命注不能親
聽公命近於公宫注言崔子宫近公宫或滛者詐稱
公陪臣干掫有滛者不知二命注干掫行夜言行夜
得滛人受崔子命討之不知他命音義(陪臣干徐云讀曰犴胡旦)
(反注同服音如字掫側柳反徐又子俱反一音作侯反說文云掫夜戒有所擊也從手取聲字林同音子)
(侯反服本作諏子須反謀也今傳本或作諏猶依掫音行夜音下孟反下同)疏(正義曰昭二十年傳)
(說齊公孫青聘衛之事云賓將掫主人辭賓曰若不獲扞外役是不有寡君也乃親執鐸終夕與於燎燎)
(即是掫之事扞外役即是干之義也故先儒相𫝊皆以干掫為行夜說文云掫夜戒守有所擊從手取夜)
(扞寇盗手有所擊故以干掫為行夜官名也服虔云一曰干扞也掫謀也言受崔子命扞禦謀滛之人有)
(此謬說故掫字或誤從言也今定本作干掫受崔子之命又受公命是為二命故云受崔子命討之不知)
(他命也)公踰牆又射之中股反隊遂弑之疏(正義曰上未有射公)
(之文而云又射之者以公未踰牆必已射公但射公不中傳文不載以踰牆射之中股故傳言其事而云)
(又也)賈舉州綽邴師公孫敖封具鐸父襄伊僂堙皆死
注八子皆齊勇力之臣為公所嬖者與公共死於崔
子之宫音義(射食亦反中丁仲反股音古隊直類反具求付反鐸待洛反僂力侯反堙音因)
祝佗父祭於高唐注高唐有齊别廟也音義(佗徒河反)至
復命不說弁而死於崔氏注爵弁祭服音義(說他活反弁皮)
(彦反)申蒯侍漁者注侍漁監取魚之官音義(蒯苦怪反監古銜反)
退謂其宰曰爾以帑免注帑宰之妻子音義(帑音奴)我
將死其宰曰免是反子之義也與之皆死注反死君
之義崔氏殺鬷蔑于平隂注鬷蔑平隂大夫公外嬖
傳言莊公所養非國士故其死難皆嬖寵之人音義
(鬷子公反難乃旦反下皆同)晏子立於崔氏之門外注聞難而来
其人曰死乎曰獨吾君也乎哉吾死也注言巳與衆
臣無罪曰行乎曰吾罪也乎哉吾亡也注自謂無罪
曰歸乎曰君死安歸注言安可以歸君民者豈以陵
民社稷是主臣君者豈為其口實社稷是飬注言君
不徒居民上臣不徒求禄皆為社稷音義(為于偽反注皆為及)
(下文同)故君為社稷死則死之為社稷亡則亡之注謂
以公義死亡若為巳死而為巳亡非其私暱誰敢任
之注私暱所親愛也非所親愛無為當其禍音義(暱女)
(乙反任音壬當也)且人有君而弑之吾焉得死之而焉得亡
之注言已非正卿見待無異於衆臣故不得死其難
也音義(弑申志反焉於虔反下同)將庸何歸注將用死亡之義何
所歸趣門啓而入枕尸股而哭注以公尸枕巳股音
義(枕之鴆反注同)興三踊而出人謂崔子必殺之崔子曰民
之望也舍之得民注舍置也音義(踊羊寵反)盧蒲癸奔晉
王何奔莒注二子莊公黨為二十八年殺慶舍張本
叔孫宣伯之在齊也注宣伯魯叔孫僑如成十六年
奔齊叔孫還納其女於靈公嬖生景公注還齊羣公
子納宣伯女於靈公音義(還音旋)丁丑崔杼立而相之
慶封為左相盟國人於大宫注大宫大公廟音義(相息)
(亮反下同大音泰注同)曰所不與崔慶者晏子仰天歎曰嬰所
不唯忠於君利社稷者是與有如上帝乃㰱注盟書
云所不與崔慶者有如上帝讀書未終晏子抄荅易
其辭因自㰱音義(曰所不與崔慶者本或此下有有如此盟四字者後人妄加㰱所洽)
(反又所甲反)辛已公與大夫及莒子盟注莒子朝齊遇崔
杼作亂未去故復與景公盟音義(復扶又反)大史書曰崔
杼弑其君崔子殺之其弟嗣書而死者二人注嗣續
也并前有三人死其弟又書乃舍之南史氏聞大史
盡死執簡以往聞既書矣乃還注傳言齊有直史崔
杼之罪所以聞閭邱嬰以帷縳其妻而載之與申鮮
虞乘而出注二子莊公近臣音義(帷位悲反縳直轉反乘繩證反)鮮
虞推而下之注下嬰妻也音義(推如字又他回反)曰君昏不
能匡危不能救死不能死而知匿其暱注匿藏也暱
親也音義(匿女力反暱女乙反)其誰納之行及弇中將舍注弇
中狹道音義(弇於檢反又於廉反狹音洽)嬰曰崔慶其追我鮮虞
曰一與一誰能懼我注言道狹雖衆無所用遂舍枕
轡而寢注恐失馬也音義(枕之鴆反)食馬而食駕而行出
弇中謂嬰曰速驅之崔慶之衆不可當也遂來奔注
道廣衆得用故不可當音義(食馬音嗣)崔氏側莊公于北
郭注側瘞埋之不殯於廟音義(瘞於滯反埋無皆反)丁亥葬諸
士孫之里注士孫人姓因名里死十三日便葬不待
五月四翣注喪車之飾諸侯六翣音義(翣所甲反)疏(正義曰周)
(禮縫人掌衣翣柳之材鄭玄云必先纏衣其木乃以張飾也喪大記云飾棺君黼翣二黻翣二畫翣二鄭)
(玄云漢禮翣以木為筐廣三尺四寸方兩角高衣以白布畫者畫雲氣其餘各如其象柄長五尺車行使)
(人持之而從既窆樹於壙中檀弓曰周人牆置翣是也是說翣之制也方言云自關而東謂扇為翣則翣)
(是扇之類也禮器云天子八翣諸侯六翣大夫四翣鄭玄云八翣者加龍翼二)不蹕注蹕止
行人音義(蹕音必)疏(正義曰禮喪車乘人專道而行無貴賤一也蹕者止行人也此不止)
(行人略賤之)下車七乘不以兵甲注下車送葬之車齊舊
依上公禮九乘又有甲兵今皆降損音義(乘繩證反注及下七)
(百乘同)疏(正義曰服虔云下車遣車也雜記云遣車視牢具鄭玄云言車多少各如所包遣奠牲體)
(之數也然則遣車載所包遣奠而藏之者與遣奠天子大牢包九个諸侯亦大牢包七个大夫亦大牢包)
(五个士少牢包三个大夫以上乃有遣車如鄭之所言遣車者乃是明器塗車芻靈載所包遣奠藏之於)
(壙中下車若是明器則甲兵亦是明器當云無甲兵不得云不以甲兵也杜言送葬之車則謂此為貳車)
(非遣車也言下車者蓋謂麄惡之車非良車也周禮大行人云上公貳車九乘侯伯貳車七乘子男貳車)
(五乘則齊是侯爵法當車七乘耳今傳舉七乘言其不依舊法知齊舊依上公之禮貳車九乘其送葬又)
(有甲兵今皆降損也用甲兵者葬是送終大禮法當備列軍陳若漢葬霍光發材官輕車北軍伍校士軍)
(陳至茂陵以送其葬所以榮之也)○晉侯濟自泮注泮闕音義(泮普半反)
會于夷儀伐齊以報朝歌之役注朝歌役在二十三
年不書伐齊齊人逆服兵不加齊人以莊公說注以
弑莊公說晉也音義(說如字又音悦注同)疏(正義曰劉炫云杜意晉謀伐齊齊人)
(乃弑莊公以說晉也炫謂莊公死後晉始謀伐齊齊人以莊公伐晉晉欲報伐莊公既以此說晉言晉讎)
(既死今新君服從晉也)使隰鉏請成慶封如師注慶封獨使於
晉不通諸侯故不書鉏隰朋之曾孫音義(鉏仕居反使所吏反)
男女以班賂晉侯以宗器樂器注宗器祭祀之器樂
器鐘磬之屬疏(正義曰劉炫云哀元年蔡人男女以辨與此同杜意男女分别將以賂晉)
(也炫謂男女分别示晉以恐懼服罪非以為賂也)自六正注三軍之六卿五
吏三十帥注五吏文職三十帥武職皆軍卿之屬官
音義(帥所類反注及下注將帥同)疏(正義曰此齊以晉將来伐就會賂之則五吏三十帥皆軍)
(内之官也三軍將佐有六與六正數同故以六正為六卿也其五吏三十帥皆是軍内之官以三軍與六)
(正數同必是在軍之官但軍官不復可知下句言三軍之大夫百官之正長則軍内羣官足包之矣於大)
(夫之上言五吏三十帥此吏帥未必貴於大夫當以有所掌故先言之耳以吏者治也故為文職帥者有)
(所率領故為武職杜氏以意而觧不能審悉故云皆軍卿之屬官略言之耳既以帥為武職則帥是大帥)
(下句復云師旅明當小於此帥故杜以下師旅為小將帥董遇云五吏謂一正有五吏為三十帥之長亦)
(以意言之耳俗本三十帥為三十師非也)三軍之大夫百官之正長師旅
注百官正長羣有司也師旅小將帥音義(長丁丈反注同)及
處守者皆有賂注皆以男女為賂處守守國者音義
(處守手又反注處守同守國如字或手又反)疏(正義曰杜以上句男女以班與賂連文故云皆以男)
(女為賂劉炫以為男女以班示降服於晉有賂者皆有貨財賂之非以男女為賂與杜異也)晉侯
許之注晉侯受賂還不譏者齊有喪師自宜退疏(正義)
(曰案傳會于夷儀伐齊以報朝歌之役齊人以莊公說則晉初伐齊之日未知莊公巳死齊人以說方始)
(知之齊既有喪師自宜退縱今受賂未合致譏故杜為此觧而劉以為齊弑君之後晉始来伐而規杜氏)
(非也)使叔向告於諸侯注告齊服公使子服惠伯對曰
君舍有罪以靖小國君之惠也寡君聞命矣○晉侯
使魏舒宛沒逆衛侯注衛獻公以四十年奔齊音義
(宛於元反)將使衛與之夷儀崔子止其帑以求五鹿注崔
杼欲得衛之五鹿故留衛侯妻子於齊以質之疏(正義)
(曰衛侯本以妻子奔齊今衛侯將入夷儀崔子止其帑于齊所以止之以求五鹿故也衛侯若得衛國望)
(以五鹿與齊故止其妻子以質之也)○初陳侯會楚子伐鄭注在前年
當陳隧者井堙木刊注隧徑也堙塞也刊除也音義
(隧音遂徐又徒猥反下同堙音因刊古干反徑古定反)鄭人怨之六月鄭子展
子産帥車七百乘伐陳宵突陳城注突穿也遂入之
陳侯扶其大子偃師奔墓注欲逃冢間遇司馬桓子
曰載余注陳之司馬曰將廵城注不欲載公以廵城
辭遇賈獲注賈獲陳大夫載其母妻下之而授公車
公曰舍而母辭曰不祥注雖急猶不欲男女無别音
義(别彼列反下文同)與其妻扶其母以奔墓亦免子展命師
無入公宫與子産親御諸門注欲服之而巳故禁侵
掠音義(御魚吕反掠音亮)陳侯使司馬桓子賂以宗器陳侯
免擁社注免喪服擁社抱社主示服音義(免音問注同徐音萬)
(喪冠也擁於勇反)使其衆男女别而纍以待於朝注纍自囚
係以待命音義(纍類悲反一音吕軌反)疏(正義曰宣十二年楚子入鄭鄭伯肉袒牽)
(羊所以不别以男女囚繫以待命者此雖降服猶望國存故以囚繫男女擬為鄭之僕隸彼則恐其遂滅)
(請俘江南國巳亡滅男女非巳之有故與此不同)子展執縶而見注見陳侯
音義(縶陟立反見賢遍反)再拜稽首承飲而進獻注承飲奉觴
示不失臣敬子美入數俘而出注子美子産也但數
其所獲人數不將以歸音義(數俘所主反注但數同俘方夫反)祝祓
社司徒致民司馬致節司空致地乃還注祓除也節
兵符陳亂故正其衆官脩其所職以安定之乃還也
音義(祓芳弗反徐音沸)疏(正義曰周禮女巫掌歲時祓除釁浴鄭玄云歲時祓除如今三月上)
(巳如水上之類釁浴謂以香薰草藥沐浴彼言祓除知此祓社是祓除也其祓除之事當如鄭之言也周)
(禮有掌節之官節為兵符若今之銅虎符竹使符也陳國既亂致使官司廢闕民人分散符節失亡故令)
(陳之司徒招致民人司馬集致符節司空檢致土地使各依其舊師乃廻還也劉炫云陳國既亂民節與)
(地非復陳有子展子産心不滅陳各使巳之官屬各依其職事致之於陳使民依職領受具其衆官備其)
(所職以安定之乃還也諸官皆鄭人在軍有此官者蓋權使攝為之未必是正官服虔以為祝與司徒等)
(皆是陳人各致其所主於子産案傳陳侯擁社自抱以逆又何須祝祓之子美數俘獲尚不取何當取其)
(民地使陳致之既致乃還則是滅矣何以云入陳也)○秋七月己巳同盟于重
邱齊成故也注伐齊而稱同盟以明齊亦同盟疏(正義)
(曰杜以經言同盟𫝊言伐齊直書諸侯同盟齊人不序於列故據同盟之言以明齊亦與盟劉炫以為齊)
(直遣慶封如師齊侯不與盟今知非者以五月齊弑莊公之後即立景公及七月始盟𫝊言齊成故也明)
(齊侯在會莊十六年同盟于幽𫝊云鄭成也二十七年同盟于幽𫝊云陳鄭服也竝與此文同又傳稱重)
(邱之盟未可忘也故知齊亦同盟劉以為齊侯不與盟而規杜氏非也)○趙文子為政
注趙氏代范匄令薄諸侯之幣而重其禮注以重禮
待諸侯穆叔見之謂穆叔曰自今以往兵其少弭矣
注弭止也音義(弭亡氏反)齊崔慶新得政將求善於諸侯
武也知楚令尹注令尹屈建疏(正義曰趙文子初始為政與令尹相知望)
(其在後兵息知是新令尹也下文始言屈建為令尹者因伐舒鳩而追序之其實蒍子馮卒在此盟前故)
(服杜皆以令尹為屈建也)若敬行其禮道之以文辭以靖諸侯兵
可以弭注為二十七年晉楚盟于宋𫝊音義(道音導)○
楚薳子馮卒屈建為令尹注屈建子木屈蕩為莫敖
注代屈建宣十二年邲之役楚有屈蕩為左廣之右
世本屈蕩屈建之祖父今此屈蕩與之同姓名音義
(邲扶必反廣古曠反)舒鳩人卒叛注前年辭不叛楚令尹子木
伐之及離城注離城舒鳩城吳人救之子木遽以右
師先注先至舒鳩音義(遽其據反)子彊息桓子捷子駢子
盂帥左師以退注五人不及子木與吳相遇而退音
義(捷在接反駢蒲賢反又蒲丁反盂音于)吳人居其間七日注居楚兩
軍之間子彊曰久將墊隘隘乃禽也不如速戰注墊
隘慮水雨音義(墊丁念反方言云下也隘於懈反)疏(正義曰成六年注云墊隘羸困)
(也方言云墊下也吳地下濕久駐於此慮水雨大至民將困病故恐為人所禽制也)請以其私
卒誘之簡師陳以待我注簡閱精兵駐後為陳音義
(卒子忽反下同陳直覲反注同駐張住反)我克則進奔則亦視之注視其
形勢而救助之乃可以免不然必為吳禽從之五人
以其私卒先擊吳師吳師奔登山以望見楚師不繼
復逐之傅諸其軍注吳還逐五子至其本軍音義(復扶)
(又反下復伐陳同傅音附)簡師會之吳師大敗遂圍舒鳩舒鳩潰
八月楚滅舒鳩注五子既敗吳師遂前及子木共圍
滅舒鳩音義(潰戸内反)○衛獻公入于夷儀注為下自夷
儀與寗喜言張本○鄭子産獻捷于晉注獻入陳之
功而不獻其俘疏(正義曰上云數俘而出不將以歸知其空獻功不獻俘也)戎服
將事注戎服軍旅之衣異於朝服疏(正義曰周禮司服云凡兵事韋)
(弁服鄭玄云韋弁以韎韋為弁又以為衣裳也諸侯之朝服玄冠緇布衣素積以為裳是戎服異於朝服)
(也)晉人問陳之罪對曰昔虞閼父為周陶正以服事
我先王注閼父舜之後當周之興閼父為武王陶正
音義(閼於葛反)我先王賴其利器用也與其神明之後也
注舜賢故謂之神明庸以元女大姬配胡公注庸用
也元女武王之長女胡公閼父之子滿也音義(大音泰配)
(亦作妃音配長丁丈反)疏(正義曰庸聲近用故為用也史記陳世家云陳胡公滿者虞帝舜之後也)
(舜𫝊禹而舜子商均為封國夏后之時或失續周武王克殷求舜後得媯滿封之於陳以奉帝舜祀是為)
(胡公)而封諸陳以備三恪注周得天下封夏殷二王後
又封舜後謂之恪并二王後為三國其禮轉降示敬
而已故曰三恪音義(恪苦洛反)疏(正義曰樂記云武王克殷未及下車乃封黃帝)
(之後於薊封帝堯之後於祝封帝舜之後於陳下車而封夏后氏之後於把投殷之後於宋郊特牲云天)
(子存二代之後猶尊賢也尊賢不過二代鄭玄以此謂把宋為二王之後薊祝陳為三恪杜今以周封夏)
(殷之後為二王後又封陳并二王後為三恪杜意以此𫝊言以備三恪則以陳備三恪而巳若遠取薊祝)
(則陳近矣何以言備以其稱備知其通二代而備其數耳二代之後則各自行其正朔用其禮樂王者尊)
(之深也舜在二代之前其禮轉降恪敬也封其後示敬而巳故曰恪雖通二代為三其二代不假稱恪唯)
(陳為恪耳)則我周之自出至於今是賴注言陳周之甥至
今賴周德桓公之亂蔡人欲立其出注陳桓公鮑卒
於是陳亂事在魯桓五年蔡出桓公之子厲公也我
先君莊公奉五父而立之注五父佗桓公弟殺大子
免而代之鄭莊公因就定其位音義(佗徒何反)蔡人殺之
注欲立其出故我又與蔡人奉戴厲公注奉戴猶奉
事至於莊宣皆我之自立注陳莊公宣公皆厲公子
夏氏之亂成公播蕩又我之自入君所知也注播蕩
流移失所宣十一年陳夏徵舒弑靈公靈公之子成
公奔晉自晉因鄭而入也音義(夏戸雅反播補賀反)今陳忘周
之大德蔑我大惠棄我姻親介恃楚衆以憑陵我敝
邑不可億逞注億度也逞盡也音義(介音戒憑皮冰反億於力反逞)
(勅景反度待洛反)我是以有往年之告注謂鄭伯稽首告晉
請伐陳未獲成命注未得伐陳命則有我東門之役
注前年陳從楚伐鄭東門當陳隧者井堙木刊敝邑
大懼不競而耻大姬注上辱大姬之靈天誘其衷啓
敝邑心注啓開也開道其心故得勝音義(衷音忠)陳知
其罪授手于我用敢獻功晉人曰何故侵小對曰先
王之命唯罪所在各致其辟注辟誅也音義(辟婢亦反注同)
疏(正義曰陳大於鄭而謂之侵小者言陳對晉為小不言小於鄭也子展伐陳此言侵謂侵陵之非用)
(兵之侵也)且夫天子之地一圻注方千里音義(圻音祈)列國
一同注方百里疏(正義曰周法大國五百里此為一同者引夏殷時國小以譏晉國之)
(寬大權以拒晉耳)自是以衰注衰差降音義(衰初危反註同)疏(正義曰中)
(國七十小國五十是降差)今大國多數圻矣若無侵小何以至焉
晉人曰何故戎服對曰我先君武莊為平桓卿士注
鄭武公莊公為周平王桓王卿士音義(數色主反下數甲兵數疆)
(潦各并注同)城濮之役文公布命曰各復舊職注晉文公
音義(濮音卜)命我文公戎服輔王以授楚捷不敢廢王
命故也注城濮在僖二十八年士莊伯不能詰注士
莊伯士弱也音義(詰起吉反)復於趙文子文子曰其辭順
犯順不祥乃受之冬十月子展相鄭伯如晉拜陳之
功注謝晉受其功音義(相息亮反)子西復伐陳陳及鄭平
注前雖入陳服之而巳故更伐以結成仲尼曰志有
之注志古書言以足志文以足言注足猶成也音義
(足將住反又如字下及注同)不言誰知其志言之無文行而不遠
注雖得行猶不能及遠晉為伯鄭入陳非文辭不為
功慎辭哉注樞機之發榮辱之主疏(正義曰易繫文也鄭玄云樞戸)
(樞也機弩牙也戸樞之發或明或暗弩牙之發或中或否以譬言語之發有榮有辱傳言子産善為文辭)
(於鄭有榮也)○楚蒍掩為司馬注蒍掩子馮之子子木使
庀賦注庀治音義(庀匹婢反)疏(正義曰庀訓為具而言治者以下說治賦之事治之)
(使具故以庀為治也)數甲兵注閱數之甲午蒍掩書土田注書
土地之所宜度山林注度量山林之材以共國用音
義(度待洛反注及下注同共音恭)鳩藪澤注鳩聚也聚成藪澤使民
不得焚燎壊之欲以備田獵之處音義(藪素口反燎力召反處昌)
(慮反)疏(正義曰鳩聚釋詁文也釋地有十藪李廵曰藪澤之别名也周禮澤虞有大澤大藪小澤小藪)
(鄭玄云澤水所鍾也水希曰藪其職云若大田獵則萊澤野是藪為田獵之處或焚其草則散失澤藪之)
(用故聚成使不得焚燎之也)辨京陵注辨别也絶高曰京大阜曰
陵别之以為冢墓之地音義(别彼列反下同)疏(正義曰釋丘云絶高為之)
(京非人為之邱李廵曰邱高大者為京也孫炎曰為之人所作也則京為邱類人力所作也釋地云大陸)
(曰阜大阜曰陵李廵曰大陸謂土地高大名曰阜阜最大為陵也檀弓稱趙文子與叔譽觀于九原觀晉)
(諸大夫之墓也僖三十二年傳云殽有二陵焉其南陵夏后臯之墓也故知别邱陵以為葬墓之地)表
淳鹵注淳鹵埆薄之地表異輕其賦税音義(淳音純鹵音魯)
(說文云鹵西方鹹也埆音學)疏(正義曰賈逵云淳鹹也說文云鹵西方鹹地也從西省象鹽形安定)
(有鹵縣東方謂之斥西方謂之鹵吕氏春秋稱魏文侯時史起為鄴令引漳水以灌田民歌之曰决漳水)
(以灌鄴旁終占斥鹵生稻粱是鹹薄之地名曰斥鹵禹貢云海濱廣斥是也淳鹵地薄收獲常少故表之)
(輕其賦税)數疆潦注疆界有流潦者計數減其租入音義
(疆居良反注同賈又其兩反潦音老)疏(正義曰賈逵以疆為疆㯺墝埆之地鄭衆以為疆界内有水潦)
(者案周禮草人凡糞種疆㯺用蕡鄭玄云疆㯺疆堅者則疆地猶堪種植非水潦之類故從鄭衆之說數)
(其疆界有水潦者計數減其租税也孫毓讀為疆潦注云砂礫之田也)規偃豬注偃豬
下濕之地規度其受水多少音義(偃於建反又一音如字豬陟魚反尚)
(書傳云停水曰豬)疏(正義曰禹貢徐州大野既豬孔安國云水所停曰豬檀弓云有弑其父者洿其)
(宫而豬焉是豬者停水之名偃豬謂偃水為豬故為下濕之地規度其地受水多少得使田中之水注之)
町原防注廣平曰原防隄也隄防間地不得方正如
井田别為小頃町音義(町徒頂反隄丁兮反頃苦穎反)疏(正義曰廣平曰原釋)
(地文李廵曰謂土地寬博而平正名曰原釋邱云墳大防孫炎曰謂隄也隄防之間或有平地不得平正)
(以為井田取其可耕之處别為小頃町也說文云町田踐處曰町史游急就萹云頃町界畝是町亦頃類)
(故連言之也謂廣平為原者因爾雅之文其實此原謂隄防之閒也劉炫云廣平曰原土地寬平當與隰)
(相配非是不得為井田也釋地於陸阜陵阿之下云可食者曰原孫炎曰可食謂有井田也陵阿山田可)
(種榖者亦曰原也謂彼陵阿之間可食之地非廣平也)牧隰臯注隰臯水崖下
濕為芻牧之地音義(牧州牧之牧)疏(正義曰釋地云下濕曰隰李廵曰下濕謂)
(土地窊下名為隰也詩云鶴鳴于九臯毛鄭皆以臯為澤之坎是臯為水岸也下濕與水岸不任耕作故)
(使牧牛馬於中以為芻牧之地)井衍沃注衍沃平美之地則如周禮
制以為井田六尺為步步百為畝畝百為夫九夫為
井音義(衍以善反賈云下平曰衍有溉曰沃)疏(正義曰周禮大司徒以土會之法辨五地之物)
(生四曰墳衍五曰原隰衍地高於原𫝊稱郇瑕氏之地沃饒魯語云沃土之民逸則衍沃俱是平美之地)
(衍是高平而美者沃是低平而美者二者竝是良田故如周禮之法制之以為井田賈逵云下平曰衍有)
(溉曰沃所指雖異俱謂良美之田也六尺為步以下皆司馬法之文自度山林以下至此有九事賈逵以)
(為賦税差品其注云山林之地九夫為度九度而當一井也藪澤之地九夫為鳩八鳩而當一井也京陵)
(之地九夫為辨七辨而當一井也淳鹵之地九夫為表六表而當一井也疆潦之地九夫為數五數而當)
(一井也偃豬之地九夫為規四規而當一井也原防之地九夫為町三町而當一井也隰臯之地九夫為)
(牧二牧而當一井也衍沃之地畝百為夫九夫為井周禮小司徒云乃經土地而井牧其田野鄭玄云隰)
(臯之地九夫為牧二牧而當一井今造都鄙授民田有不易有一易有再易通率二而當一是之謂井牧)
(是鄭賈同此說也案周禮所授民田不過再易唯有三當一耳不得有九當一也山陵藪澤京陵偃豬本)
(非可食之地不在授民之限雖九倍與之何以充税而使之當一井也且以度鳩之等皆為九夫之名經)
(𫝊未有此目故杜不用其說)量入脩賦注量九土之所入而治理
其賦税音義(量音良又音亮注同)疏(正義曰量其九土所宜觀其收入多少乃凖其所入)
(脩其賦税其九土之内偃豬京陵無物可入而言九土之所入者總言之)賦車籍馬注籍
疏其毛色歲齒以備軍用疏(正義曰賦與籍俱是税也税民之財使備車馬)
(因車馬之異故别為其文)賦車兵注車兵甲士徒兵注步卒音義
(卒子忽反)疏(正義曰車兵者甲士也徒兵者步卒也知非兵器者上云數甲兵下云甲楯之數故知此)
(兵謂人也劉炫云兵者戰器車上甲士與步卒所執兵各異也司兵掌五兵鄭衆云五兵者戈殳戟酋矛)
(夷矛又曰軍事建車之五兵鄭玄云車之五兵鄭司農所云者是也步卒之五兵無夷矛而有弓矢事或)
(當然)甲楯之數注使器杖有常數音義(楯食凖反又音尹杖直亮反)
既成以授子木禮也注得治國之禮𫝊言楚之所以
興○十二月吳子諸樊伐楚以報舟師之役注舟師
在二十四年也門于巢注攻巢門巢牛臣曰吳王勇
而輕若啓之將親門注啓開門也音義(輕遣政反)我獲射
之必殪注殪死也音義(射食亦反下同殪於計反)是君也死疆其
少安從之吳子門焉牛臣隐於短牆以射之卒音義
(疆居良反)○楚子以滅舒鳩賞子木辭曰先大夫蒍子之
功也以與蒍掩注往年楚子將伐舒鳩蒍子馮請退
師以須其叛楚子從之卒獲舒鳩故子木辭賞以與
其子○晉程鄭卒子産始知然明注前年然明謂程
鄭將死今如其言故知之問為政焉對曰視民如子
見不仁者誅之如鷹鸇之逐鳥雀也子産喜以語子
大叔且曰他日吾見蔑之面而巳注蔑然明名音義
(鷹於陵反鸇之然反徐又居延反語魚據反)今吾見其心矣子大叔問政
於子産子産曰政如農功日夜思之思其始而成其
終朝夕而行之行無越思注思而後行音義(朝如字)如
農之有畔注言其次其過鮮矣○衛獻公自夷儀使
與寗喜言注求復國也寗喜許之大叔文子聞之注
大叔儀也曰烏乎詩所謂我躬不說皇恤我後者寗
子可謂不恤其後矣注皇暇也詩小雅言今我不能
自容說何暇念其後乎謂寗子必身受禍不得恤其
後也音義(說音悦注同詩作閱容也)疏(正義曰詩小雅小弁之篇)將可乎哉殆
必不可君子之行思其終也注思使終可成思其復
也注思其可復行書曰慎始而敬終終以不困注逸
書疏(正義曰尚書蔡仲之命云慎厥初惟厥終終以不困此所引者蓋是彼文學者各𫝊所聞而字)
(有改易或引其意而不全其文故不同也)詩曰夙夜匪觧以事一人注一
人以喻君音義(觧佳賣反)今寗子視君不如奕棋注奕圍
棋也音義(奕音亦棋音其)疏(正義曰方言云圍棋謂之奕自關東齊魯之間皆謂之奕蓋此)
(戲名之曰奕故說文奕從其言竦兩手而執之孟子稱奕秋善奕秋人自以善奕而著名也棋者所執之)
(子故云奕者舉棋不定不勝其耦謂舉子下之不定則不勝其耦是棋為子也以子圍而相殺故謂之圍)
(棋沈氏云圍棋稱奕者取其落奕之義也)其何以免乎奕者舉棋不定不
勝其耦而况置君而弗定乎必不免矣九世之卿族
一舉而滅之可哀也哉注寗氏出自衛武公及喜九
世也
傳會于夷儀之歲齊人城郟注在二十四年不直言
會夷儀者别二十五年夷儀會音義(此𫝊本為後年脩成當續前卷)
(二十五年之𫝊後簡編爛脱後人𫝊寫因以在此耳郟音古洽反别彼列反)疏(正義曰凡𫝊却言前)
(事者皆舉時事為驗二十四年二十五年頻年會于夷儀恐其事無以相别故復言齊人城郟以明秦晉)
(為成在二十四年也不直言齊人城郟者以其非經故也此巳連經舉之故下文烏餘奔晉直舉城郟之)
(歲不言會于夷儀)其五月秦晉為成晉韓起如秦涖盟秦伯
車如晉涖盟注伯車秦伯之弟鍼也音義(涖音利又音類車音)
(居鍼其廉反)成而不結注不結固也𫝊為後年脩成起本
當繼前年之末而特跳此者傳寫失之音義(為于偽反跳直)
(彫反傳寫直專反一本作轉)疏(正義曰漢書藝文志云左氏傳三十卷則邱明自分為三十也邱明)
(作傳使文勢相接為後年之事而年前發端者多矣文十年傳云厥貉之會麇子逃歸十一年云楚子伐)
(麇宣十一年傳云厲之役鄭伯逃歸十二年而云楚子圍鄭皆傳在前卷之末豫為後卷之始此為後年)
(脩成發其前成不結其事與彼相類不宜獨載卷首知其當繼前年之末也而特跳出在於此卷之首者)
(是傳寫失之也學者以此語字多欲令與下相接故輙斷彼末寫於此首後人因循不敢改易故失之言)
(失其本真也說文云跳躍也謂足絶地而高舉也魏晉儀注寫章表别起行頭者謂之跳出故杜以跳言)
(之)
春秋左傳注疏卷三十六
春秋左氏傳注疏卷三十六考證
公會晉侯宋公衛侯鄭伯曹伯莒子邾子滕子薛伯把
伯小邾子于夷儀○孫復曰晉再合諸侯將伐齊齊
人懼弑莊公以求成晉侯許之八月諸侯同盟于重
邱是也齊人之事逆之大者晉侯不能討曷以宗諸
侯宜乎大夫日熾自是遂不可制也
諸侯同盟于重邱注重邱齊地○顧炎武日知錄曰十
七年衛孫蒯田于曹隧飲馬于重邱注云曹邑此年
同盟注云齊地是二重邱為二國地也
衛侯入于夷儀注晉愍衛衎失國使衛分之一邑○吕
祖謙曰此年會于夷儀之衛侯即剽也衛侯入于夷
儀即衎也不嫌兩君名寔相亂乎曰衎雖無道然非
臣下所當逐則剽亦非臣下所得立故衎入夷儀不
名以正其名於復歸則正其失地之罪名之然則鄭
伯突入于櫟何以名曰突不當立者衎當立者故入
夷儀不名也(臣浩)按孔疏謂鄭伯突入于櫟與此同
不如吕氏說之正
又疏諸例在外稱入○監本訛作諸在例外稱入今
改正
傳侍人賈舉注重言侍人者别下賈舉○(臣召南)按下
賈舉與州綽等同及于難齊勇士也故此加侍人以
别之凡史文于姓名相同之人必用辨别史記韓信
及韓王信是也
傳將庸何歸注將用死亡之義何所歸趣○趙汸補注
曰此句申釋上文君死安歸注誤
傳四翣疏翣以木為筐廣三尺四寸○(臣浩)按廣三尺
之下脱高三尺三字各本俱誤
傳下車七乘不以兵甲○趙汸補注曰傳見莊公所以
不書葬又見二十八年
又疏發材官輕車北軍伍校士○考漢書原文應作
北軍五校士五訛伍
傳晉侯許之注晉侯受賂還不譏者齊有喪師自宜退
○趙汸曰傳見晉失盟主之義劉氏曰假使晉遂討
齊破其城殺其賊未可謂之伐喪也弑君而謂之伐
喪諸侯其無討賊者矣(臣浩)按此義甚正足以紏杜
注之謬
傳楚蒍掩為司馬注蒍掩子馮之子○監本脱掩字今
添
傳表淳鹵疏史起為鄴令○監本史訛作吳今改正
又疏決漳水以灌鄴旁○考漢志當作決漳水兮灌
鄴旁
春秋左氏傳注疏卷三十六考證
