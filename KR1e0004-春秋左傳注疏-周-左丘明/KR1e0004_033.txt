春秋左傳注疏卷三十三(起襄公十六年盡十八年)
晉杜氏注唐陸德明音義孔穎達疏
經十有六年春王正月葬晉悼公注踰月而葬速也疏
(正義曰四年七月夫人姒氏薨八月葬我小君定姒纔别月耳杜云踰月而葬速也今晉悼往年十一月卒此)
(年正月葬積三月也杜亦云踰月而葬者踰越也所越有多有少俱是踰越之義故杜弘通兩解之)
三月公會晉侯宋公衞侯鄭伯曹伯莒子邾子薛伯把
伯小邾子于溴梁注不書高厚逃歸故也溴水出河内
軹縣東南至温入河音義(溴古闃反徐公壁反軹之氏反韋昭音枳)疏(正義曰傳)
(於會溴梁之下晉侯與諸侯宴乃言高厚逃歸則高厚會訖乃逃也於會不書齊者以高厚逃歸晉人怒之諸)
(侯即有伐齊之志不與高厚得為来會公歸告廟歴告所會不告高厚故不書也)
戊寅大夫盟注諸大夫本欲盟高厚高厚逃歸故遂自
共盟雞澤會重序諸侯今此間無異事即上諸侯大夫
可知音義(重直用反)疏(正義曰公羊以為溴梁之盟君若贅旒然穀梁云不曰諸侯之大夫大夫)
(不臣也皆以為此時諸侯微弱權在大夫諸侯皆在而大夫自盟政教約信在於大夫其事不由君也不曰諸)
(侯之大夫者刺大夫不臣也賈服取以為說言惡大夫專而君失權也案傳荀偃怒使諸侯大夫盟高厚以君)
(臣不敵故使大夫盟之君使之盟非自專也以齊人既有二心高厚歌詩不類知小國必有從齊者也諸侯大)
(夫本意欲盟高厚高厚雖已逃歸仍恐餘國有二故大夫遂自共盟使同會之國皆一其志也雞澤之會又隔)
(袁僑如會故重言諸侯之大夫今此間無異事直言大夫即是上會諸侯之大夫不言諸侯以可知故也)
晉人執莒子邾子以歸注邾莒二國數侵魯又無道於
其民故稱人以執不以歸京師非禮也音義(數所角反)疏(正義)
(曰十二年莒人伐我東鄙十四年莒人侵我東鄙十五年邾人伐我南鄙是邾莒二國數侵伐魯也凡例云君)
(不道於其民則稱人以執知此二國君又皆無道於民故稱人以執之也諸侯不得相治故成十五年晉侯執)
(曹伯僖二十八年晉人執衛侯皆書歸于京師此言以歸乃是自歸晉國故非禮也)
齊侯伐我北鄙注無傳齊貳晉故
夏公至自會注無傳
五月甲子地震注無𫝊
叔老會鄭伯晉荀偃衛甯殖宋人伐許注荀偃主兵當
序鄭上方示叔老可以會鄭伯故荀偃在下疏(正義曰春秋之)
(例征伐則主兵者為先雖大夫為將諸侯從之亦以主兵為先僖二十七年楚人陳侯蔡侯鄭伯許男圍宋即)
(其事也但禮卿不會公侯會伯子男可也方示叔老可以會鄭伯故退荀偃於下所以特見此義故發傳云為)
(夷故也宋大於衛稱人而在衞下宋使大夫為將故也)
秋齊侯伐我北鄙圍郕音義(郕音成)
大雩注無傳書過
冬叔孫豹如晉
傳十六年春葬晉悼公平公即位注平公悼公子彪
音義(彪彼蚪反)羊舌肸為博注肸叔向也代士渥濁音義
(肸許乙反向許丈反)疏(正義曰成十八年傳士渥濁為大傅此代士渥濁亦當為大傅也宣十六年士)
(會將中軍且為大傅注云大傅孤卿彼以中軍之將兼之故知是孤卿也士渥濁以大夫居之今此復代)
(渥濁亦是大夫也昭五年傳楚子稱叔向為上大夫明此以上大夫為傅也諸侯之有孤卿猶天子之有)
(三公無人則闕故随其本官高下而兼攝之也而衞冀隆不逹此意以士渥濁叔向等皆為卿故為大傅)
(若是大夫何得居孤卿之任妄以難杜於義非也)張君臣為中軍司馬注張
老子代其父祁奚韓襄欒盈士鞅為公族大夫注祁
奚去中軍尉為公族大夫去劇職就間官韓襄無忌
子也音義(閒音閑)虞邱書為乘馬御注代程鄭音義(乘䋲)
(證反)改服修官烝于曲沃注既葬改喪服修官選賢能
曲沃晉祖廟烝冬祭也諸侯五月而葬既葬卒哭作
主然後烝嘗於廟今晉踰月葬作主而烝祭𫝊言晉
將有溴梁之會故速葬音義(烝之承反)警守而下會於溴
梁注順河東行故曰下音義(警居領反守手又反)命歸侵田注
諸侯相侵取之田以我故執邾宣公莒犂比公注犂
比莒子號也十二年十四年莒人侵魯前年邾人伐
魯晉將為魯討之悼公卒不克會故平公終其事音
義(犂徐力私反一音力兮反比音毗注同為于偽反下文為夷同)且曰通齊楚之使
注邾莒在齊楚往来道中故并以此責之經書執在
大夫盟下既盟而後告音義(使所吏反)晉侯與諸侯宴于
温使諸大夫舞曰歌詩必類注歌古詩當使各從義
類齊高厚之詩不類注齊有二心故疏(正義曰歌古詩各從其恩)
(好之義類高厚所歌之詩獨不取恩好之義類故云齊有二心劉炫云歌詩不類知有二心者不服晉故)
(違其令違其令是有二心也)荀偃怒且曰諸侯有異志矣使諸大
夫盟高厚高厚逃歸注齊為大國高厚若此知小國
必當有從者疏(正義曰荀偃不言齊有異志而云諸侯有異志故觧之以高厚若此故知)
(小國必當有從者總疑諸侯有異志不獨疑齊故高厚雖逃猶自諸國共盟也)於是叔孫豹
晉荀偃宋向戌衞甯殖鄭公孫蠆小邾之大夫盟曰
同討不庭注自曹以下大夫不書故傳舉小邾以包
之音義(向舒亮反戌音恤蠆敕邁反)○許男請遷于晉注許欲叛
楚諸侯遂遷許許大夫不可晉人歸諸侯注唯以其
師討許之不肯遷鄭子蟜聞將伐許遂相鄭伯以從
諸侯之師注鄭與許有宿怨故其君親行音義(蟜居表反)
(相息亮反)穆叔從公注從公歸音義(從才用反又如字注同)齊子帥
師會晉荀偃書曰會鄭伯為夷故也注夷平也春秋
於魯事所記不與外事同者客主之言所以為文固
當異也魯卿每會公侯春秋無譏故於此示例不先
書主兵之荀偃而書後至之鄭伯時皆諸侯大夫義
取皆平故得會鄭伯疏(正義曰春秋於魯事所記不與外事同者於外則依實而)
(言於魯則言不以實不實者魯國大小是宋衛之匹其常會序列當在宋下衞上及其書策皆云公會某)
(侯雖會霸主亦魯在其上大夫出會魯亦在先如此者客主之言所以為文其言固當有異耳以主客之)
(故先魯而後他國魯非實在先也傳稱在禮卿不會公侯而魯卿每會公侯春秋無譏文元年公孫敖會)
(晉侯于戚是也杜云體例巳舉據用魯史成文是春秋無譏既常不譏無以示可否之義故於此變文以)
(示例特言書曰是仲尼新意舊史當書荀偃在前今仲尼改之不先書主兵之荀偃而書後至之鄭伯以)
(當時共伐許者皆是諸侯之大夫義取與鄭伯尊卑皆平得會鄭伯故也言後至之鄭伯者三月會於溴)
(梁夏公至自會則鄭伯亦已歸矣五月之下始書伐許鄭伯聞將伐許乃從諸侯之師是諸侯謀伐已定)
(鄭伯始来從之故杜言後至也)夏六月次于棫林庚寅伐許次于函
氏注棫林函氏皆許地音義(棫為逼反徐于日反函音咸)晉荀偃
欒黶帥師伐楚以報宋揚梁之役注晉師獨進揚梁
役在十二年音義(黶於斬反)楚公子格帥師及晉師戰于
湛阪注襄城昆陽縣北有湛水東入汝音義(格古核反湛市)
(林反徐又丈林反一音直斬反阪音反徐又扶板反)楚師敗績晉師遂侵方城
之外注不書不告復伐許而還注許未遷故音義(復扶)
(又反)秋齊侯圍成注成魯孟氏邑貳晉故伐魯孟孺子
速徼之注孟獻子之子莊子速也徼要也音義(孺本又作)
([孑(焉-正+?)]如住反速本亦作遫音同徼古堯反要一遥反)齊侯曰是好勇去之以為
之名速遂塞海陘而還注海陘魯隘道音義(好呼報反陘音)
(刑徐古定反隘於懈反)冬穆叔如晉聘且言齊故注言齊再伐
魯晉人曰以寡君之未禘祀注禘祀三年喪畢之吉
祭音義(禘大計反)疏(正義曰僖三十三年傳云凡君薨卒哭而祔祔而作主特祀於主烝嘗禘)
(於廟如彼傳文則既祔之後可以為烝嘗也閔二年五月吉禘於莊公以其時未可吉書吉以譏之此年)
(正月晉巳烝于曲沃仍云未得禘祀知其禘祀是三年喪畢之吉祭也)與民之未息注
新伐許及楚不然不敢忘穆叔曰以齊人之朝夕釋
憾於敝邑之地是以大請敝邑之急朝不及夕引領
西望曰庶幾乎注庶幾晉来救音義(朝夕如字下同憾本亦作感戶)
(暗反)比執事之間恐無及也見中行獻子賦圻父注圻
父詩小雅周司馬掌封畿之兵甲故謂之圻父詩人
責圻父為王爪牙不修其職使百姓受困苦之憂而
無所止居音義(比必利反間音閑行戶郎反圻其依反父音甫注同)疏(正義曰此詩小)
(雅篇刺宣王也云圻父子王之爪牙胡轉予于恤靡所止居注云宣王之末司馬職廢此勇力之士責司)
(馬云我乃王之爪牙之士當為王閎守之衞女何移於憂使我無所止居乎謂見使從軍與姜戌戰于千)
(畝而敗之時也)獻子曰偃知罪矣敢不從執事以同恤社稷
而使魯及此注及此憂見范宣子賦鴻鴈之卒章注
鴻鴈詩小雅卒章曰鴻鴈于飛哀鳴嗸嗸唯此哲人
謂我劬勞言魯憂困嗸嗸然若鴻鴈之失所大曰鴻
小曰鴈音義(嗸五刀反劬求于反)宣子曰匄在此敢使魯無鳩
乎注鳩集也音義(匄古害反鳩居久反)疏(正義曰釋詁云鳩聚也聚亦集之義國有)
(兵宼則民人不得集聚也)
經十有七年春王二月庚午邾子牼卒注無傳宣公也
四同盟音義(牼苦耕反徐戶耕反)疏(正義曰經不書葬故詳言其諡牼以成十八年即位其年)
(盟于虚朾襄三年于鷄澤五年于戚九年于戲十一年于亳城北十六年于溴梁皆魯邾俱在凡六同盟沈氏)
(云去虚朾之盟又不數溴梁故為四劉炫以為杜氏誤非也)
宋人伐陳
夏衞石買帥師伐曹注買石稷子
秋齊侯伐我北鄙圍桃注弁縣東南有桃虛音義(虛起居反)
高厚帥師伐我北鄙圍防
九月大雩注無𫝊書過
宋華臣出奔陳注暴亂宗室懼而出奔實以冬出書秋
者以始作亂時来告音義(華戶化反)疏(正義曰傳說此事文在冬下知其實以冬)
(出經書在秋故知追以秋告實冬出而告以秋明以華臣始作亂時來告也但傳因華臣之出本其懼罪之由)
(故於冬之下追言華閱卒耳其實華閱之卒或在九月之前華臣弱其室殺其宰當在九月内耳)
冬邾人伐我南鄙
傳十七年春宋莊朝伐陳獲司徒卬卑宋也注司徒
卬陳大夫卑宋不設備音義(朝如字凡人名字皆放此卬五郎反注同)○
衞孫蒯田于曹隧注越竟而獵孫蒯林父之子音義
(蒯苦怪反隧音遂竟音境)飲馬于重邱注重邱曹邑音義(飲於鴆反重直)
(龍反)毁其瓶重邱人閉門而訽之注訽罵也音義(瓶步經反)
(訽呼豆反罵馬嫁反)曰親逐而君爾父為厲注厲惡鬼林父逐
君在十四年疏(正義曰蒯與其父共逐其君則是身親為惡故言親逐而君爾父為厲者)
(父為惡首故以惡鬼罵之)是之不憂而何以田為夏衞石買孫蒯
伐曹取重邱注孫蒯不書非卿疏(正義曰經書他國征伐例書元帥而)
(已此經已書石買縱蒯是卿亦不書杜為此注者蘇氏云孫氏世為上卿蒯若是上卿應書蒯不書石買)
(故云非卿也或曰事由孫蒯故決之)曹人愬于晉注為明年晉人執石
買𫝊音義(愬悉路反)○齊人以其未得志于我故注前年
圍成辟孟孺子秋齊侯伐我北鄙圍桃高厚圍臧紇
于防注防臧紇邑音義(紇恨發反)師自陽關逆臧孫至于
旅松注陽關在泰山鉅平縣東旅松近防地也魯師
畏齊不敢至防音義(近附近之近下居近同)郰叔紇臧疇臧賈
帥甲三百宵犯齊師送之而復注郰叔紇叔梁紇臧
疇臧賈臧紇之昆弟也三子與臧紇共在防故夜送
臧紇於旅松而復還守防音義(郰側留反復還扶又反)齊師去
之注失臧紇故齊人獲臧堅注堅臧紇之族齊侯使
夙沙衞唁之且曰無死注使無自殺音義(唁音彦)堅稽
首曰拜命之辱抑君賜不終姑又使其刑臣禮於士
以杙抉其傷而死注言使賤人来唁巳是惠賜不終
也夙沙衞奄人故謂之刑臣音義(杙羊職反抉鳥穴反徐又古穴反傷)
(如字一本作瘍音羊)疏(正義曰来唁是君之恩賜使賤者唁是為惠不終也服虔云言君義巳故來唁)
(之是惠賜也謂已無死不以義望已是不終也)○冬邾人伐我南鄙為齊故
也注齊未得志於魯故邾助之音義(為于偽反)○宋華閱
卒華臣弱臯比之室注臣閱之弟臯比閱之子弱侵
易之音義(比音毗易以鼓反)使賊殺其宰華吳賊六人以鈹
殺諸盧門合左師之後注盧門宋城門合向戌邑後
屋後音義(鈹普皮反)左師懼曰老夫無罪賊曰臯比私有
討於吳遂幽其妻注幽吳妻也曰畀余而大壁注畀
與也音義(畀必利反注同)宋公聞之曰臣也不唯其宗室是
暴大亂宋國之政必逐之左師曰臣也亦卿也大臣
不順國之恥也不如蓋之乃舍之疏(正義曰服虔云蓋復蓋之言左)
(師無鷹鸇之志而蓋不義之人故尤之此未必然正是左師諱國惡耻聞於外故蓋之耳非是畏華臣也)
左師為巳短策苟過華臣之門必騁注惡之音義(騁勑)
(領反惡烏路反年末注同)疏(正義曰服虔云策馬捶也自為短策過菙臣之門助御者擊馬而馳惡之)
(甚也必為短策者私助御者不欲使人知也)十一月甲午國人逐瘈狗瘈
狗入於華臣氏國人從之華臣懼遂奔陳注華臣心
不自安見逐狗而驚走音義(瘈徐居世反一音制字林作狾九世反云狂犬)
(也)○宋皇國父為大宰為平公築臺妨於農收注周
十一月今九月收歛時音義(大音泰後放此為平于偽反妨因芳收如字又)
(手又反)子罕請俟農功之畢公弗許築者謳曰澤門之
晢實興我役注澤門宋東城南門也皇國父白晢而
居近澤門音義(謳烏侯反澤門本或作臯門者誤也晢星歴反徐思益反)邑中之
黔實慰我心注子罕黑色而居邑中音義(黔徐音琴一音其廉)
(反)子罕聞之親執扑注扑杖音義(扑普卜反)以行築者而
抶其不勉者曰吾儕小人皆有闔廬以辟燥溼寒暑
注闔謂門戶閉塞音義(行下孟反抶耻乙反儕仕皆反闔戸獵反廬力居反)疏
(正義曰月令仲春修闔扇鄭玄云用木曰闔用竹葦曰扇是闔為門扇所以閉塞廬舍之門戸也)今
君為一臺而不速成何以為役注役事也謳者乃止
或問其故子罕曰宋國區區而有詛有祝禍之本也
注傳善子罕分謗音義(區邱于反詛莊慮反祝之又反)○齊晏桓子
卒注晏嬰父也晏嬰麤縗斬注斬不緝之也縗在胷
前麤三升布音義(麤本又作麄縗本又作衰七雷反注同緝七入反)疏(正義曰喪)
(服斬衰裳𫝊曰斬者何不緝也馬融云不緝不緶也謂斬布用之不緶其端也衰用布為之廣四寸長六)
(寸當心故云在胷前也喪服𫝊曰衰三升鄭玄云布八十縷為升然則𫝊以三升之布布之最麄故謂之)
(麄也以麄布為衰而斬之故以麄縗斬為文之次)苴絰帶杖菅屨注苴麻之
有子者取其麄也杖竹杖菅屨草屨音義(苴七徐反絰直結反)
(以苴麻為絰及帶杖禮記云苴杖竹也管古顔反屨九具反)疏(正義曰喪服云苴絰杖絞帶此𫝊帶)
(不言絞亦當為絞帶也若要帶則謂之絰故喪服注云麻在首在要皆曰絰喪服𫝊曰苴絰者麻之有蕡)
(者也杖竹杖也絞帶者䋲帶也馬融云蕡者枲實枲麻之有子者其色麄惡故用之苴者麻之色鄭玄士)
(喪禮注云苴麻者其貌苴服重者尚麄惡喪服及此傳絰帶杖三者皆在苴下言其色皆苴也絰帶用麻)
(杖用竹麻竹雖異而其苴則同故三者共蒙苴也鄭玄云麻在首在要皆曰絰此言絰者謂首絰也凡喪)
(服冠纓帶屨皆象吉時常服但變之使麄惡耳其衰與絰是新造以明義故特為立其名衰之言摧也絰)
(之言實也明孝子之心實摧痛故制此服立此名也衰當心絰在首獨立名於心首者心是發哀之主首)
(是四體之先故制服以表之要絰之下又有絞帶絰殺首絰五分之一絞帶殺要絰亦然雖大小有三等)
(而同用苴麻喪服杖在帶上此𫝊杖在帶下者喪服具明其服故杖在上然後言絞帶冠繩纓此𫝊略言)
(其禮欲明帶與絰俱用麻故杖在帶下喪服𫝊云菅屨者菅菲也菲者屨之别名故杜注云草屨也)食
鬻居倚廬寢苫枕草注此禮與士喪禮略同其異唯
枕草耳然枕凷亦非喪服正文音義(鬻之六反一音羊六反謂朝一)
(溢米暮一溢米倚廬於綺反廬倚東墻而為之故曰倚廬苫傷廉反編草也枕之鴆反注同王儉云夏枕)
(凷冬枕草凷苦對反一音苦怪反)疏(正義曰喪服𫝊文及士喪禮記皆云居倚廬寢苫枕凷歠粥朝)
(一溢米夕一溢米是此禮與士喪禮略同其異者唯彼言枕凷此言枕草耳然枕凷者乃是禮記及喪服)
(𫝊耳亦非喪服正文杜意言古禮未必無枕草之法也居倚廬寢苫者鄭玄云用木為廬在中門外東方)
(北戸苫編槀也此初喪為然其既虞之後則每事有變具於禮文鄭玄云二十兩曰溢為米一升二十四)
(分升之一知者古者一斛百二十斤一斗十二斤十二斤百九十二兩一升十九兩二分少八分未充二)
(十兩更取一升分作百九十二分二十四分取一得八分添前十九兩二分是為二十兩也)其老
曰非大夫之禮也注時之所行士及大夫縗服各有
不同晏子為大夫而行士禮其家臣不解故譏之音
義(解音蟹)疏(正義曰雜記云大夫為其父母兄弟之未為大夫者之喪服如士服士為其父母兄)
(弟之為大夫者之喪服如士服如彼記文則大夫與士喪服不同記是後人所記記當時之事今此晏子)
(之老亦譏晏子所為非大夫之禮是時之所行士及大夫喪服各有不同也晏子實為大夫而行當時之)
(士禮晏子反時以從正其家老不解謂晏子為失故據時所行而譏之也晏子其父始卒則晏子未為大)
(夫言晏子為大夫者禮喪服大夫之子得從大夫之法)曰唯卿為大夫注晏子
惡直巳以斥時失禮故孫辭略荅家老疏(正義曰檀弓云魯穆)
(公之母卒使人問於曾申曾申對曰哭泣之哀齊斬之情饘粥之食自天子逹然則天子以下其服父母)
(尊卑皆同無大夫士之異晏子所行是正禮也言唯卿得服大夫服我是大夫得服士服又言己位卑不)
(得從大夫之法者是惡其直已以斥時之失禮故孫辭略答家老也家語曾子問此事孔子云晏平仲可)
(謂能辟害也不以已是而駮人之非孫辭以辟咎義也夫家語雖未必是孔子之言要其辭合理故王肅)
(與杜皆為此說鄭玄注雜記引此傳言晏子云唯卿為大夫此平仲之謙也言喪服服布麄衰斬衰三升)
(義服斬衰三升半為母服齊衰四升正服齊衰五升義服齊衰六升降服大功七升正服大功八升義服)
(大功九升降服小功十升正服小功十一升義服小功十二升緦麻十五升去其半鄭注雜記云士為父)
(斬衰縷如三升半而三升不緝言縷之精麄如三升半成布而縷三升故云麄衰在齊斬之間鄭又云士)
(為母衰五升縷而四升為兄弟衰六升縷而五升鄭玄以雜記之文士為父母兄弟之服不得與大夫同)
(皆縷細降一等其縷數與大夫同但雜記之文記當時之制以當時大夫與士有異故為此解非杜義也)
經十有八年春白狄来注不言朝不能行朝禮
夏晉人執衞行人石買注石買即是伐曹者宜即懲治
本罪而晉因其為行人之使執之故書行人以罪晉音
義(使所吏反)
秋齊師伐我北鄙注不書齊侯齊侯不入竟音義(竟音境)
冬十月公會晉侯宋公衞侯鄭伯曹伯莒子邾子滕子
薛伯杞伯小邾子同圍齊注齊數行不義諸侯同心俱
圍之音義(數所角反)曹伯負芻卒于師注無𫝊禮當與許男
同三同盟音義(芻初俱反)疏(正義曰僖四年許男新臣卒𫝊曰葬之以侯禮也凡諸侯薨于)
(朝會加一等諸侯命有三等男加一等葬之以侯禮此曹是伯爵與許男同當葬以公禮也彼許男之卒不書)
(于師此言卒于師者釋例曰若卒于朝會或書師或書地者史之成文非義例所存也負芻以成十四年即位)
(十五年盟於戚十七年于柯陵襄五年于戚九年于戲十一年于亳城北十六年于溴梁凡六同盟不數成公)
(之盟溴梁是大夫去之是為三劉炫以杜為誤非也)
楚公子午帥師伐鄭
𫝊十八年春白狄始来注白狄狄之别名未嘗與魯
接故曰始○夏晉人執衞行人石買于長子執孫蒯
于純留注長子純留二縣今皆屬上黨郡孫蒯不書
父在位蒯非卿音義(長丁丈反或如字純徒温反或如字地理志作屯)為曹
故也注前年衞伐曹音義(為于偽反)○秋齊侯伐我北鄙
中行獻子將伐齊夢與厲公訟弗勝注厲公獻子所
弑者音義(弑申志反)公以戈擊之首隊於前跪而戴之奉
之以走見梗陽之巫臯注梗陽晉邑在太原晉陽縣
南臯巫名也夢并見之音義(隊直位反跪其委反奉芳勇反梗古杏反臯古)
(刀反)他日見諸道與之言同注巫亦夢見獻子與厲公
訟巫曰今兹主必死若有事於東方則可以逞注巫
知獻子有死徵故勸使快意伐齊獻子許諾晉侯伐
齊將濟河獻子以朱絲係玉二㲄注雙玉曰㲄音義
(㲄古學反)而禱曰齊環怙恃其險負其衆庶注環齊靈公
名負依也音義(禱丁老反一音丁報反怙音戸)棄好背盟陵虐神主
注神主民也謂數伐魯殘民人音義(好呼報反背音佩數所角反)
曾臣彪將率諸侯以討焉注彪晉平公名稱臣者明
上有天子以謙告神曾臣猶末臣疏(正義曰王制云五嶽視三公四)
(瀆視諸侯則諸侯於河神其辭不得稱臣故解其意稱臣者以明上有天子言已是天子之臣以謙告神)
(也曾祖曾孫者曾為重義諸侯之於天子無所可重曾臣猶末臣謙卑之意耳)其官臣偃實
先後之注守官之臣偃獻子名音義(先悉薦反後戸豆反守手又反)
(又如字)苟捷有功無作神羞注羞恥也官臣偃無敢復
濟注偃信巫言故以死自誓音義(復扶又反下注復欲同)唯爾
有神裁之沈玉而濟○冬十月會于魯濟尋溴梁之
言同伐齊注溴梁在十六年盟曰同討不庭音義(沈音)
(鴆或如字濟子禮反)齊侯禦諸平隂塹防門而守之廣里注平
隂城在濟北盧縣東北其城南有防防有門於門外
作塹横行廣一里故經書圍音義(禦魚吕反塹七豔反廣古曠反注同)
疏(正義曰平隂城南有防者形猶在杜觀其跡而知之也言塹防門而守之明是齊人自於門外作塹)
(以固守也此平隂齊邑而言圍齊者沈氏云君在故稱圍劉炫云案下𫝊范鞅門於雍門又門于揚門州)
(綽門于東閭既門其三門即是圍事杜何知不以門于三門為圍必以禦諸平隂為圍乎今删定知不然)
(者案上九年諸侯伐鄭𫝊稱門其三門而經不稱圍則攻門非圍也此𫝊云塹防門而守之則是被圍之)
(道劉以門其三門為圍而規杜氏非也)夙沙衞曰不能戰莫如守險注
謂防門不足為險弗聽諸侯之士門焉齊人多死范
宣子告析文子注析文子齊大夫子家音義(析星歴反)曰
吾知子敢匿情乎魯人莒人皆請以車千乘自其鄉
入既許之矣若入君必失國子盍圖之子家以告公
公恐晏嬰聞之曰君固無勇而又聞是弗能久矣注
不能久敵晉音義(匿女力反乘䋲證反盍戸獵反恐曲勇反)齊侯登巫山
以望晉師注巫山在盧縣東北晉人使司馬斥山澤
之險雖所不至必旆而疏陳之注斥候也疏建旌旗
以為陳示衆也音義(斥音尺一音昌夜反旆步蓋反陳直覲反注同)使乘車
者左實右偽以旆先注偽以衣服為人形也建旆以
先驅輿曳柴而從之注以揚塵齊侯見之畏其衆也
乃脫歸注脱不張旗幟音義(脱敕括反注同一音他外反幟申志反一音赤)
(志反)丙寅晦齊師夜遁師曠告晉侯曰鳥烏之聲樂齊
師其遁注鳥烏得空營故樂也音義(遁徒困反樂音洛注同)邢
伯告中行伯注邢伯晉大夫邢侯也中行伯獻子曰
有班馬之聲注夜遁馬不相見故鳴班别也音義(别彼)
(列反)齊師其遁叔向告晉侯曰城上有烏齊師其遁十
一月丁卯朔入平隂遂從齊師夙沙衞連大車以塞
隧而殿注此衞所欲守險音義(連大並如字隧音遂道也殿都練反下及)
(注同)殖綽郭最曰子殿國師齊之辱也注奄人殿師故
以為辱音義(最徐子會反)子姑先乎乃代之殿衞殺馬於
隘以塞道注恨二子故塞其道欲使晉得之音義(隘於)
(懈反)晉州綽及之射殖綽中肩兩矢夾脰注脰頸也音
義(射食亦反下注同中丁仲反夾古洽反或古協反脰音豆)疏(正義曰說文云脰項也考工記云以)
(脰鳴者又曰大體短脰數目顅脰公羊𫝊稱宋萬摶閔公絶其脰鄭玄何休皆以脰為頸頸之與項亦一)
(物也)曰止將為三軍獲不止將取其衷注不止復欲射
兩矢中央音義(衷音忠)顧曰為私誓州綽曰有如日注
言必不殺女明如日音義(女音汝)乃弛弓而自後縳之
注反縳之音義(弛式氏反本又作施音同)疏(正義曰下云其右具丙亦舍兵則此是州)
(綽弛弓也)其右具丙注州綽之右亦舍兵而縳郭最皆衿
甲面縳注衿甲不解甲音義(舍音捨衿其鴆反)坐于中軍之
鼓下晉人欲逐歸者魯衞請攻險注險固城守者音
義(守手又反)己卯荀偃士匄以中軍克京兹注在平隂城
東南乙酉魏綘欒盈以下軍克邿注欒黶死其子盈
佐下軍平隂西有邿山音義(邿音詩)趙武韓起以上軍
圍盧弗克十二月戊戌及秦周伐雍門之萩注秦周
魯大夫趙武及之共伐萩也雍門齊城門音義(雍於用反)
(萩音秋本又作秋)范鞅門于雍門其御追喜以戈殺犬于門
中注殺犬示間暇音義(閒音閑)孟莊子斬其橁以為公
琴注莊子孺子速也橁木名音義(橁勅倫反又相倫反)己亥焚
雍門及西郭南郭劉難士弱率諸侯之師焚申池之
竹木注二子晉大夫音義(難乃多反又如字)壬寅焚東郭北
郭范鞅門于揚門注齊西門州綽門于東閭注齊東
門左驂迫還于東門中以枚數闔注枚馬檛也闔門
扇也數其板示不恐音義(驂七男反迫音百還音旋一音患枚每回反數所主)
(反注同闔戸獵反檛陟瓜反恐曲勇反)齊侯駕將走郵棠注郵棠齊邑
音義(郵音尤)大子與郭榮扣馬注大子光也榮齊大夫
音義(扣音口)曰師速而疾略也注言欲略行其地無久
攻意音義(行下孟反)將退矣君何懼焉且社稷之主不可
以輕輕則失衆君必待之將犯之大子抽劍斷鞅乃
止甲辰東侵及濰南及沂注濰水在東莞東北至北
海都昌縣入海沂水出東莞蓋縣至下邳入泗音義
(輕遣政反下同斷音短濰本又作維音同沂魚依反莞音官蓋古害反邳蒲悲反泗音四)○鄭子
孔欲去諸大夫注欲專權音義(去起吕反下同)將叛晉而起
楚師以去之使告子庚子庚弗許注子庚楚令尹公
子午楚子聞之使楊豚尹宜告子庚曰國人謂不榖
主社稷而不出師死不從禮注不能承先君之業死
將不能從先君之禮音義(豚徒門反)不榖即位於今五年
師徒不出人其以不榖為自逸而忘先君之業矣注
謂巳未嘗統師自出大夫圖之其若之何子庚歎曰
君王其謂午懷安乎吾以利社稷也見使者稽首而
對曰諸侯方睦於晉臣請嘗之注嘗試其難易也音
義(使所吏反易以䜴反)若可君而繼之不可收師而退可以無
害君亦無辱子庚帥師治兵於汾注襄城縣東北有
汾邱城音義(汾扶云反)於是子蟜伯有子張從鄭伯伐齊
注子張公孫黑肱子孔子展子西守二子知子孔之
謀注二子子展子西音義(守手又反下完守同)完守入保注完
城郭内保守子孔不敢會楚師楚師伐鄭次於魚陵
注魚陵魚齒山也在南陽犫縣北鄭地音義(犫尺由反)右
師城上棘遂涉潁次于旃然注將涉潁故於水邊權
築小城以為進退之備旃然水出滎陽成臯縣東入
汴音義(旃之然反汴皮彦反)蒍子馮公子格率銳師侵費滑胥
靡獻于雍梁注胥靡獻于雍梁皆鄭邑河南陽翟縣
東北有雍氏城音義(蒍本又作薳于委反馮皮冰反費扶味反滑于八反雍於用反)
右回梅山注在滎陽密縣東北音義(回如字徐胡猥反)侵鄭
東北至于蟲牢而反子庚門于純門信于城下而還
注信再宿也音義(牢力刀反純如字一音市荀反)涉於魚齒之下注
魚齒山之下有滍水故言涉音義(滍音雉)甚雨及之疏
(正義曰楚師南行有大雨從北而南遂及楚師)楚師多凍役徒幾盡晉人聞
有楚師師曠曰不害吾驟歌北風又歌南風南風不
競注歌者吹律以詠八風南風音微故曰不競也師
曠唯歌南北風者聽晉楚之強弱音義(凍丁弄反幾音祈驟仕救)
(反)疏(注正義曰律吕雖有十二其風有八八風者乾風不周坎風廣莫艮風條震風明庶巽風清明)
(離風景坤風凉兌風閶闔八方之風風别先有音曲總吹律吕以詠八方音曲今師曠以律吕歌南風音)
(曲南風音微不與律聲相應故云不競服虔以為卯酉以北律吕為北風以南為南風與杜八風義違非)
(杜義也)多死聲楚必無功疏(正義曰服虔云南風律氣不至故聲多死)董叔
曰天道多在西北注歲在豕韋月又建亥故曰多在
西北疏(正義曰歲星右行於天大率一歲行一次二十八年歲在星紀距此十一年郤而數之此)
(年在豕韋豕韋一名娵訾當亥之次也周十二月夏之十月其月又建亥故曰多在西北)南師不
時必無功注不時謂觸歲月叔向曰在其君之德也
注言天時地利不如人和疏(注正義曰孟子云天時不如地利地利不如人)
(和)
春秋左傳注疏卷三十三
春秋左氏傳注疏卷三十三考證
公會晉侯宋公衞侯鄭伯曹伯莒子邾子薛伯把伯小
邾子于溴梁戊寅大夫盟○(臣召南)按杜注以諸大
夫本欲盟高厚高厚逃歸故遂自共盟雞澤會重序
諸侯今此間無異事即上諸侯大夫可知非也公羊
榖梁並謂政在大夫孫復曰溴梁之會不言諸侯之
大夫者大夫無諸侯故也孫覺曰於時六卿專晉三
桓擅魯齊之政出於崔高衞之政歸於孫甯天下諸
侯國政無不在大夫者孔子傷之蘇氏胡氏之說亦
同證以論語則杜注非也疏駁賈服舊說未免曲護
杜氏
𫝊齊侯圍成注成魯孟氏邑○(臣浩)按成即郕前年經
傳皆書成此年經書圍郕傳書圍成其實一地
齊侯伐我北鄙圍桃注弁縣東南有桃虚○(臣召南)按
弁縣即卞縣也卞弁古通用後漢郡國志魯國卞縣
注即引此注
高厚帥師伐我北鄙圍防○林堯叟曰伐我大夫將書
大夫始此自隱以来齊伐我皆書人若君將書君自
文十五年始大夫將書大夫自高厚始
𫝊華臣懼遂奔陳○趙汸補注曰經書華臣出奔在秋
而𫝊記其事在冬且詳其日月杜氏謂以始作亂時
来告非也由左氏所據載籍或追錄舊事日月訛舛
不與經合𫝊姑仍之以示𫝊疑之意不得以從赴為
辭也其𫝊記在前而經書在後者乃可言從赴耳他
倣此
𫝊妨於農收○(臣浩)按注明曰收歛時音義明曰收如
字知各本俱作妨於農功誤也今改正
𫝊唯卿為大夫○(臣照)按杜注孔疏俱據家語謂晏子
遜辭避害不肯明言父母之喪無貴賤一也之義以
觸時忌是也顧所謂唯卿為大夫者未明言其句旨
盖諸侯之卿視天子之大夫大夫視士故曰唯卿為
大夫猶云今所行正侯國大夫之禮也
𫝊晉人執衞行人注長子純留二縣今皆屬上黨郡○
(臣召南)按漢書地理志上黨郡長子師古注曰讀如
長短之長屯留師古注曰屯音純晉志亦作屯留唯
此作純
𫝊齊侯禦諸平隂塹防門而守之注一段○趙汸補注
曰此言齊侯守平隂之防於書圍齊何與後十二月
門其三門焚其四郭乃圍齊之事耳杜說非也顧炎
武日知錄曰注云故經書圍非也圍者圍齊非圍防
門也
𫝊衞殺馬於隘以塞道注欲使晉得之○監本晉得之
下衍一心字今刪
𫝊楚子聞之使楊豚尹宜○林堯叟曰楊豚邑大夫名
宜
𫝊右回梅山○(臣召南)按注在滎陽密縣東北後漢郡
國志河南尹密縣有梅山注引此注作在縣西北未
知孰是又魚陵魚齒山注在南陽犨縣北而郡國志
潁川郡襄城有汾邱有魚齒山注引此注蓋犨縣與
襄城連界也
𫝊吾驟歌北風又歌南風注故曰不競也○監本于此
句下衍師也二字今刪
又疏艮風條○條監訛作調今改正
春秋左氏傳注疏卷三十三考證
