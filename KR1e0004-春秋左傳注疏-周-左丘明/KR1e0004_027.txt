春秋左傳注疏卷二十七(起成公十一年盡十五年)
晉杜氏注唐陸德眀音義孔穎達疏
經十有一年春王三月公至自晉注正月公在晉不書
諱見止疏(正義曰㐮二十九年正月公在楚傳曰釋不朝正於廟也彼以踰年故書正月公在楚此)
(亦踰年不書正月公在晉者為諱見止故正月不以告廟案春秋上下公之在晉諱與不諱悉皆不書此言諱)
(見止者以此兼有諱義故詳之也宣五年傳公如齊高固使齊侯止公請叔姬焉夏公至自齊書過也注云公)
(既見止連昏于鄰國之臣厭尊毁列累其先君而于廟行飲至之禮故書以示過宣七年公會晉侯云云于黑)
(壌傳稱晉侯以公不朝又不聘止公于會不與公盟八年公至自會注云義與五年書過同此亦見止還而告)
(至杜不言義與書過同者公實不貳于楚晉以無罪止公非所當諱故依法告至然則正月諱不告者正月公)
(猶被執守臣若其告廟當云公被晉執故諱而不告公還不以為耻故告至耳)
晉侯使郤犫來聘己丑及郤犫盟注郤犫郤克從父兄
弟音義(犫尺由反)疏(正義曰案世本郤豹生冀芮芮生缺缺生克也又云豹生義義生步揚揚生州)
(州即犫也如彼文則犫與克俱是豹之曾孫當為從祖昆弟服虔以為從祖昆弟杜云從父昆弟或父當是祖)
(字誤耳)
夏季孫行父如晉
秋叔孫僑如如齊音義(僑其驕反)
冬十月
傳十一年春王三月公至自晉晉人以公為貳於楚
故止公公請受盟而後使歸注前年七月公如晉弔
至是乃得歸○郤犫來聘且涖盟注公請受盟故使
大夫來臨之音義(涖音利又音類)○聲伯之母不聘注聲伯
之母叔肸之妻不聘無媒禮音義(聘本亦作娉四政反肸許乙反媒亡)
(回反)穆姜曰吾不以妾為姒注昆弟之妻相謂為姒穆
姜宣公夫人宣公叔肸同母昆弟音義(姒音似)疏(正義曰世)
(人多疑娣姒之名皆以為兄妻呼弟妻為娣弟妻呼兄妻為姒因即惑于傳文不知何以為說今謂母婦)
(之號隨夫尊卑娣姒之名從身長幼以其俱来夫族其夫班秩既同尊卑無以相加遂從身之少長喪服)
(小功章曰娣姒婦報傳曰娣姒婦者弟長也以弟長觧娣姒言娣是弟姒是長也公羊傳亦云娣者何弟)
(也是其以弟觧娣自然以長觧姒長謂身之年長非夫之年長也釋親云長婦謂稚婦為娣婦謂長婦為)
(姒婦止言婦之長稚不言夫之大小今穆姜謂聲伯之母為姒昭二十八年傳叔向之嫂謂叔向之妻為)
(姒二者皆呼夫弟之妻為姒豈計夫之長幼乎釋親文云女子同出謂先生為姒後生為娣孫炎云同出)
(謂俱嫁事一夫也事一夫者以己生先後為娣姒則知娣姒以己之年非夫之年也故賈逵鄭玄及此注)
(皆云兄弟之妻相謂為姒言兩人相謂謂長者為姒知娣姒之名不計夫之長幼也)生聲伯而
出之嫁於齊管于奚生二子而寡以歸聲伯聲伯以
其外弟為大夫注外弟管于奚之子為魯大夫而嫁
其外妺於施孝叔注孝叔魯惠公五世孫郤犫來聘
求婦於聲伯聲伯奪施氏婦以與之婦人曰鳥獸猶
不失儷注儷耦也音義(儷力計反)疏(正義曰禮謂而皮為儷皮儷兩也故為耦)
子將若何曰吾不能死亡注言不與郤犫婦懼能忿
致禍婦人遂行生二子於郤氏郤氏亡晉人歸之施
氏施氏逆諸河沈其二子注沈之於河音義(沈徐直蔭反注)
(同一音如字)婦人怒曰已不能庇其伉儷而亡之注伉敵
也音義(己音以又音紀庇必利反又音秘伉苦浪反)疏(正義曰伉者相當之言故為敵也伉)
(儷者言是相敵之匹耦)又不能字人之孤而殺之注字愛也將
何以終遂誓施氏注約誓不復為之婦也傳言郤犫
滛縱所以亡也音義(復扶又反下文注復出皆同)○夏季文子如
晉報聘且涖盟也注郤犫文子交盟魯晉之君其意
一也故但書來盟舉重略輕疏(正義曰晉臣來盟於魯魯臣往盟於晉俱)
(是相要其意一也意既同矣可書一以包二宜舉重而略輕遣使為輕君親為重故郤犫書聘又書盟文)
(子直書如晉略言其聘而已衛冀隆難以為他卿來敵魯君春秋所諱魯卿出敵外國顯書名氏則應郤)
(犫來盟為輕行父盟晉為重今書郤犫之盟則是舉輕略重何得云舉重略輕蘇氏釋云所言輕重者自)
(謂魯之君臣臣盟為輕君盟為重二國各禀君命奉使而行非關敵公之義其意不同不得相難)○
周公楚惡惠㐮之偪也注惠王㐮王之族音義(惡烏路反)
且與伯與争政注伯與周卿士音義(伯與音餘本亦作輿)不勝
怒而出及陽樊注陽樊晉地王使劉子復之盟於鄄
而入三日復出奔晉注王既復之而復出所以自絶
於周為眀年周公出奔傳鄄周邑音義(鄄音絹)○秋宣
伯聘于齊以脩前好注鞌以前之好音義(好呼報反注同)○
晉郤至與周争鄇田注鄇温别邑今河内懷縣西南
有鄇人亭音義(鄇音侯字林音候鄇人本又作候人如字)王命劉康公單
㐮公訟諸晉郤至曰溫吾故也故不敢失注言温郤
氏舊邑音義(單音善)疏(正義曰鄇是温之别邑本從温内分出温屬晉鄇屬周溫是郤)
(氏舊邑郤氏既已得溫則謂從溫而分出者亦宜從溫而屬郤氏故郤至争之則劉子單子之言㐮王勞)
(文公而賜之溫于時鄇已分矣賜晉以温不賜以鄇也狐氏陽氏先處溫邑于時亦不得鄇鄇本未嘗屬)
(晉故為王官之邑)劉子單子曰昔周克商使諸侯撫封注各
撫有其封内之地蘇忿生以溫為司寇與檀伯達封
于河注蘇忿生周武王司寇蘇公也與檀伯達俱封
於河内音義(檀徒丹反)疏(正義曰尚書立政云周公若曰太史司寇蘇公此傳與彼俱言)
(蘇公為司寇眀是一人此言克商即為司寇是為武王司寇)蘇氏卽狄又不能於
狄而奔衛注事在僖十年㐮王勞文公而賜之溫注
在僖二十五年音義(勞力報反)狐氏陽氏先處之注狐溱
陽處父先食温地音義(溱側巾反)而後及子若治其故則
王官之邑也子安得之晉侯使郤至勿敢爭注傳言
郤至貪所以亡○宋華元善於令尹子重又善於欒
武子聞楚人既許晉糴茷成而使歸復命矣注在往
年音義(華戶化反)冬華元如楚遂如晉合晉楚之成注為
眀年盟宋西門外張本○秦晉為成將會于令狐晉
侯先至焉秦伯不肯涉河次於王城使史顆盟晉侯
于河東注史顆秦大夫音義(令力丁反顆苦果反)晉郤犫盟秦
伯于河西注就盟王城范文子曰是盟也何益齊盟
所以質信也注齊一心質成也會所信之始也始之
不從其可質乎秦伯歸而背晉成注為十三年伐秦
傳音義(背音佩卷内背同)
經十有二年春周公出奔晉
夏公會晉侯衛侯于瑣澤注瑣澤地闕音義(瑣素果反)
秋晉人敗狄于交剛注交剛地闕
冬十月
傳十二年春王使以周公之難來告注周公奔在前
年音義(難乃旦反)書曰周公出奔晉凡自周無出周公自
出故也注天子無外故奔者不言出周公為王所復
而自絶于周故書出以非之疏(正義曰凡言出者謂出其封内天子以天)
(下為家本無出封之理以無外之故雖有出奔之人史策皆不言出昭二十六年尹氏召伯毛伯以王子)
(朝奔楚實出而不言出是其事也㐮王蔽于匹夫之孝不顧天下之重故書云出居于鄭此周公王既復)
(之而又自出故書云出奔是不應言出而言出皆所以罪責之也鄭玄答孫皓曰几自周無出者周無放)
(臣之法罪大者刑之小則宥之以為實無出法案書流宥五刑則宥者流之非不出也舜放四罪投之四)
(裔安得不出畿乎若如周禮無流放之文即云周無放臣之法禮三諫不從待放于郊然則周臣三諫不)
(從終是不蒙王放欲令諫者何所措身左傳發凡自是書策之例因即以為周制謂其實無出者執文害)
(意為蔽何甚)○宋華元克合晉楚之成注終前年事夏五
月晉士爕會楚公子罷許偃注二子楚大夫音義(罷音)
(皮)癸亥盟於宋西門之外曰凡晉楚無相加戎好惡
同之同恤菑危備救凶患若有害楚則晉伐之在晉
楚亦如之交贄往來道路無壅注贄幣也音義(好惡竝如)
(字又上呼報反下烏路反菑音災贄本又作摯之二反壅於勇反)疏(正義曰傳言交贄往来謂聘使)
(來去也聘禮賓執圭以通命執幣以致享故知贄是幣謂聘享之幣也)謀其不協而討
不庭注討背叛不來在王庭者有渝此盟眀神殛之
注殛誅也音義(渝羊朱反殛本又作極紀力反注同)俾隊其師無克胙
國注俾使也隊失也音義(俾本亦作卑必爾反隊直類反注同胙才故反)鄭
伯如晉聽成注聽猶受也晉楚既成鄭往受命會于
瑣澤成故也注晉既與楚成合諸侯以申成好音義
(好呼報反盡年皆同)○狄人間宋之盟以侵晉而不設備音義
(間宋間厠之間)秋晉人敗狄于交剛○晉郤至如楚聘且涖
盟楚子享之子反相為地室而縣焉注縣鐘鼓也音
義(相息亮反縣音玄注同)郤至將登注登堂金奏作於下注擊
鐘而奏樂疏(正義曰作樂謂之奏奏樂先擊鐘故周禮大司樂樂師每事皆云令奏鐘鼓以)
(鐘先擊故先言鐘也鐘以金為之謂之金奏故鐘師掌金奏鄭玄云金奏擊金以為奏樂之節金謂鐘及)
(鎛也鄭玄燕禮注云以鐘鎛播之鼓磬應之所謂金奏也是金為奏節之初故傳言金奏作于下作樂先)
(擊鐘故注云擊鐘而奏樂也禮記仲尼燕居云兩君相見入門而縣興升堂而樂闋郊特牲曰賓入大門)
(而奏肆夏示易以敬也鄭玄云賓朝聘者朝聘連言之則兼享朝賓聘客皆入門即奏樂矣其實朝賓入)
(門而奏樂聘客則至庭乃奏樂此郤至將登堂始奏樂者縣當在庭而楚之為地室而縣待客將登乃奏)
(皆所以見異故欲以驚賓矣燕享聘客皆當入門奏肆夏若燕己之羣臣則有王事之勞者乃得以樂納)
(賓其常燕惟有升歌間合而已無納賓之樂也故燕禮記云若以樂納賓則賓及庭奏肆夏鄭玄云卿大)
(夫有王事之勞者則奏此樂焉是燕己之臣無王事之勞者不以樂納賓也)驚而走出子
反曰日云莫矣寡君須矣吾子其入也賓曰君不忘
先君之好施及下臣貺之以大禮重之以備樂注貺
賜也音義(莫音暮本亦作暮施以豉反重直用反)疏(正義曰卒聞地下鐘聲出其不意故)
(驚而走出其出實為驚怖因即飾辭辭樂言已不敢當大禮匿其驚走之意)如天之福兩
君相見何以代此下臣不敢注言此兩君相見之禮
疏(正義曰仲尼燕居云兩君相見入門而縣興是賓入門作樂為兩君相見之禮也而燕禮雖兼聘問)
(之賓以燕己臣為主而云若以樂納賓燕己之臣尚有以樂納賓之法則燕享聘客必以樂納賓矣故鄭)
(玄郊特牲注云賓朝聘者朝聘竝言則君臣同樂郤至不敢同君故以之為辭耳非謂禮不得也)子
反曰如天之福兩君相見無亦唯是一矢以相加遺
焉用樂注言兩君戰乃相見無用此樂音義(遺唯季反焉於)
(虔反)疏(正義曰子反意言晉楚竝是大國不肯相朝唯戰乃相見其相見之時唯當用是一矢以相加)
(陵相遺與耳無為用此樂也)寡君須矣吾子其入也賓曰注傳諸
交譲得賓主辭者多曰賓主以眀之疏(正義曰知傳諸交譲得賓)
(主辭多曰賓主者此傳每稱郤至為賓文十二年傳稱西乞術為賓并稱主人曰之類是也)若譲
之以一矢禍之大者其何福之為世之治也諸侯間
於天子之事則相朝也注王事間缺則脩私好音義
(治直吏反下注治世同間音閑注同)於是乎有享宴之禮享以訓共儉
注享有體薦設几而不倚爵盈而不飲肴乾而不食
所以訓共儉音義(享許丈反舊又許亮反本亦作饗宴於見反徐於顯反倚於綺反)
疏(正義曰享有體薦宣十六年傳文也設几而不倚爵盈而不飲昭五年傳文也禮聘義記曰聘之禮)
(至大禮也酒清人渴而不敢飲也肉乾人饑而不敢食也彼言聘禮即是享聘賓之禮此事皆所以教訓)
(恭儉也)宴以示慈惠注宴則折爼相與共食音義(折之設反)
疏(正義曰宣十六年傳云宴有折爼宴則節折其肉升之于爼相與共㗖食之所以表示慈惠也)共
儉以行禮而慈惠以布政政以禮成民是以息百官
承事朝而不夕注不夕言無事音義(朝直遥反朝日朝徐音朝旦之)
(朝)疏(正義曰旦見君謂之朝莫見君謂之夕哀十四年傳稱子我夕晉語稱叔向夕皆謂夕見君也)
(人息事少故百官承奉職事皆朝朝而莫不夕不夕言無事也)此公侯之所以扞城
其民也注扞蔽也言享宴結好鄰國所以蔽扞其民
音義(扞戶旦反)疏(正義曰扞者扞禦寇難故為蔽也言燕享結好與鄰國通和甲兵不興人得安)
(息所以蔽扞其民若如城然故云所以扞城其民也)故詩曰赳赳武夫公侯干
城注詩周南之風赳赳武貌干扞也言公侯之與武
夫止于扞難而已音義(赳居黝反一音居醜反難乃旦反干戶旦反本亦作扞又)
(如字下同)疏(正義曰詩周南兔罝之篇言兔罝之人亦是賢者其人乃是赳赳然雄武之夫與公侯共)
(扞城其民也引詩之意言世治無事公侯之與武夫設共儉慈惠之禮與人扞難而已不侵伐他國也干)
(扞釋言文)及其亂也諸侯貪冒侵欲不忌争尋常以盡其
民注八尺曰尋倍尋曰常言争尺丈之地以相攻伐
音義(冒莫報反又亡北反)疏(正義曰周禮考工記云人長八尺殳長尋有四尺崇于人四尺車戟)
(常崇于殳四尺是八尺曰尋倍尋曰常喻其少故言争尺丈之地以相攻伐盡殺其民孟子曰争城以戰)
(殺人盈城争地以戰殺人盈野是謂盡殺其民也)略其武夫以為己腹心股
肱爪牙注略取也言世亂則公侯制禦武夫以從己
志使侵害鄰國為搏噬之用無己音義(搏音博噬市制反)疏
(正義曰武夫有武能為人之扞蔽世治則公侯同于武夫同其腹心相與扞己民而已不侵犯他人也世)
(亂則使武夫同于公侯其公侯欲得拓竟寬土則制禦武夫以從己志使武夫為己腹心股肱爪牙令之)
(侵害鄰國搏擊也噬齧也犬能搏噬譬之于犬為搏噬之用無已時也)故詩曰赳赳武
夫公侯腹心注舉詩之正以駮亂義詩言治世則武
夫能合德公侯外為扞城内制其腹心音義(駮邦角反)疏
(正義曰此亦兔罝之萹美賢人之事而引之以證世亂故觧之此舉詩之正以駮世亂之義詩言治世則)
(武夫能合德公侯外則扞城其民内則制其腹心也以其人心則本貪縱之則害物矣美公侯能以武夫)
(制己腹心自守扞難而已不害人也)天下有道則公侯能為民干城而
制其腹心亂則反之注略其武夫以為己腹心爪牙
音義(能為于偽反又如字)疏(正義曰天下有道之時則公侯能為扞城禦難而使武夫制其己之)
(腹心不侵犯他國也亂則反之不復扞蔽己民乃以武夫從己腹心將武夫為股肱爪牙以侵害他國是)
(反治世也晉楚世為仇敵常有相害之心子反言一矢相加仍懷戰鬭之意故郤至言世治則自守世亂)
(則相侵答上一矢之言冀得久為和好故說此也)今吾子之言亂之道也不
可以為法然吾子主也至敢不從遂入卒事歸以語
范文子文子曰無禮必食言吾死無日矣夫注言晉
楚不能久和必復相伐為十六年鄢陵戰張本音義
(語魚㩀反夫音扶本亦無此字復扶又反鄢謁晚反漢書音義一建反)疏(正義曰以一矢為辭是無)
(禮也食言是其將背盟也背盟必相伐故為死亡無日矣)冬楚公子罷如晉聘且
涖盟注報郤至十二月晉侯及楚公子罷盟于赤棘
晉地
經十有三年春晉侯使郤錡來乞師注將伐秦也侯伯
當召兵而乞師謙辭音義(錡魚綺反)疏(正義曰晉雖是侯伯恐魯不與若言召兵)
(或容辭說言乞則不得不與釋例曰乞師者深求過理之辭執謙以逼成其計是觧乞為謙意)
三月公如京師注伐秦道過京師因朝王音義(過古禾反又古)
(卧反)疏(正義曰公本為伐秦道過京師因往朝王不稱朝而言公如京師者以眀公朝于王所王不在京師)
(故指言王所據王言之不得不稱朝此則王在京師京師是國之總號不斥王身不可稱朝故依尋常朝聘鄰)
(國之文稱如而已劉炫云魯朝聘皆言如不果彼國必成其禮或在道而還如者書其始發言往而已言公朝)
(王所者發國不為朝王至彼遇王朝之朝訖乃書故稱朝也此過京師亦直稱朝言如者發雖主為伐秦即有)
(朝王之意書其初發故言如也)
夏五月公自京師遂會晉侯齊侯宋公衛侯鄭伯曹伯
邾人滕人伐秦
曹伯盧卒于師注五同盟音義(盧本亦作廬力吳反)疏(正義曰盧以宣十五)
(年即位十七年盟于斷道成二年于袁婁又于蜀五年于蟲牢七年于馬陵九年于蒲凡六同盟不數宣公斷)
(道為五)
秋七月公至自伐秦注無傳
冬葬曹宣公
傳十三年春晉侯使郤錡來乞師將事不敬注將事
致君命孟獻子曰郤氏其亡乎禮身之幹也敬身之
基也郤子無基疏(正義曰幹以樹木為喻基以牆屋為喻樹木以本根為幹有幹故枝)
(葉茂焉牆屋以下土為基有基乃牆屋成焉人身以禮敬為本必有禮敬身乃得存郤子無基則亦無幹)
(但言有所拘不復得言幹耳)且先君之嗣卿也受命以求師將社
稷是衛而惰棄君命也不亡何為注郤錡郤克子故
曰嗣卿為十七年晉殺郤錡傳音義(惰徒卧反)○三月公
如京師宣伯欲賜注欲王賜也請先使王以行人之
禮禮焉注不加厚音義(使所吏反)孟獻子從王以為介而
重賄之注介輔相威儀者獻子相公以禮故王重賄
之音義(從才用反介音界相息亮反下同)疏(正義曰周語簡王八年魯成公来朝使叔孫僑)
(如先聘且告見王孫說與之語說言于王曰魯叔孫之來有異焉其幣薄而言諂殆請之也若請之必欲)
(賜也且其状方上而銳下宜觸冐人主其勿賜若貪陵之人來而盈願是賞不善也且財不給王使私問)
(諸魯魯人云請之也王遂不賜禮如行人孔眺云行人使人也以使人之禮禮之不從聘者之賜禮也又)
(曰魯侯至仲孫蔑為介王孫說與之語說譲說以語王王厚賄之)公及諸侯朝王遂
從劉康公成肅公會晉侯伐秦注劉康公王季子劉
成二公不書兵不加秦成子受脤于社不敬注脤宜
社之肉也盛以脤器故曰脤宜出兵祭社之名音義
(脤市軫反盛音成)疏(正義曰宜者祭社之名脤是盛肉之器受脤于社受祭社之胙肉也周禮掌蜃)
(祭祀共蜃器之蜃鄭玄云飾祭器之屬也春秋定十四年秋天王使石尚來歸脤脤之器以蜃飾因名焉)
(鄭衆云脤可以白器令色白是盛以脤噐故曰脤也旣言宜社又自觧宜名釋天云起大事動大衆必先)
(有事乎社而後出謂之宜孫炎曰冇事祭也宜求見祐也是宜者出兵祭社之名)劉子曰吾
聞之民受天地之中以生所謂命也是以有動作禮
義威儀之則以定命也能者飬之以福注飬威儀以
致福不能者敗以取禍是故君子勤禮小人盡力勤
禮莫如致敬盡力莫如敦篤敬在飬神篤在守業國
之大事在祀與戎祀有執膰注膰祭肉音義(盡津忍反下同)
(膰音煩)疏(正義曰詩詠祭祀之禮云為俎孔碩或膰或炙又曰旨酒欣欣膰炙芬芬毛傳云傳火曰)
(燔祭肉有燔而薦者因謂祭肉為膰也)戎有受脤神之大節也注交神
之大節今成子惰棄其命矣注惰則失中和之氣其
不反乎注為成肅公卒于瑕張本疏(正義曰天地之中謂中和之氣)
(也民者人也言人受此天地中和之氣以得生育所謂命也命者教命之意若有所禀受之辭故孝經說)
(云命者人之所禀受度是也命雖受之天地短長有本順理則夀考逆理則夭折是以有動作禮義威儀)
(之法則以定此命言有法則命之長短得定無法則夭折無恒也故人有能者飬其威儀禮法以往適于)
(福或本分之外更得延長也不能者敗其威儀禮法而身自取禍或本分之内仍有减割也為其求福畏)
(禍之故君子勤禮以臨下小人盡力以事上勤禮莫如臨事致敬盡力莫如用心敦篤敬之所施在于飬)
(神朝廷百官事神必敬篤在守業草野四民勿使失業也國之大事在祀與戎宗廟之祀則有執膰兵戎)
(之祭則有受脤此是交神之大節也今成子受脤而惰是句棄其命矣死必在近此行其不得反乎爾之)
(往也飬之以福謂將身向福也敗以取禍謂禍及身也福則人之所欲作往就之辭也禍則人之所惡作)
(自來之語也敬則所施有處故言致敬也厚則唯在己身無所可致故重言敦篤也執膰受脤俱是于祭)
(未度而執之互相見也劉炫云命者冥也言其生育之性得之于冥兆也)○夏四月戊午
晉侯使呂相絶秦曰注呂相魏錡子盖口宣己命音
義(相息亮反注同)昔逮我獻公及穆公注晉獻公秦穆公音
義(逮音代一音大計反)相好戮力同心疏(正義曰孔安國以戮力為陳力以論語有)
(陳力就列故也戮力猶言勉力努力耳)申之以盟誓重之以昏姻注穆
公夫人獻公之女音義(好呼報反下同戮力相承音六嵇康力幽反呂静字韻與)
(飂同字林音遼)天禍晉國文公如齊惠公如秦注辟驪姬也
不言狄梁舉所恃大國音義(辟音避驪力知反)無祿獻公卽
世穆公不忘舊德俾我惠公用能奉祀於晉注僖十
年秦納惠公音義(俾本或作卑必爾反下及注同)又不能成大勲而
為韓之師注僖十五年秦伐晉獲惠公疏(正義曰言秦既納惠)
(公又不能遂成大功而復伐晉為此韓之師也下云亦悔于厥心謂秦悔伐晉也)亦悔于厥
心用集我文公注集成也是穆之成也注成功于晉
文公躬擐甲胄跋履山川注草行為䟦音義(擐音患胄直又)
(反䟦蒲末反)踰越險阻征東之諸侯虞夏商周之&KR1015;而朝
諸秦則亦旣報舊德矣鄭人怒君之疆埸我文公帥
諸侯及秦圍鄭注晉自以鄭貳于楚故圍之鄭非侵
秦也晉以此誣秦事在僖三十年音義(疆居良反埸音亦)秦
大夫不詢於我寡君擅及鄭盟注詢謀也盟者秦伯
謙言大夫音義(詢思廵反擅市戰反)諸侯疾之將致命於秦注
致死命而討秦時無諸侯盖諸侯遥致此意疏(正義曰劉)
(炫以為誣秦今知不然者凡誣秦者謂加之罪傳辭少略者可得稱誣今傳云諸侯疾之將致命于秦文)
(公恐懼綏静諸侯又云我有大造于西傳文既詳眀諸侯寔有此意若無諸侯何得稱為大造且秦師襲)
(鄭鄭亦疾秦此則諸侯之義也劉以為寔無諸侯而規杜過非也)文公恐懼綏静諸
侯秦師克還無害則是我有大造於西也注造成也
言晉有成功于秦音義(恐曲勇反)無祿文公卽世穆為不
弔注不見弔傷疏(正義曰曲禮云知生者弔知死者傷知生而不知死弔而不傷知死)
(而不知生傷而不弔鄭玄云人恩各施于所知弔傷皆謂致命辭也雜記諸侯使人弔辭曰寡君聞君之)
(喪寡君使某如何不淑此施于生者傷辭未聞也說者有衍弔辭云皇天䧏災子遭罹之如何不淑此施)
(于死者盖傷辭畢退皆哭是弔傷之事)蔑死我君寡我㐮公注寡弱也
音義(死我君本或以我字在死上)疏(正義曰輕蔑文公以為死無知矣謂㐮公寡弱而陵忽之)
迭我殽地奸絶我好伐我保城殄滅我費滑注伐保
城誣之費滑滑國都于費今緱氏縣音義(迭直結反徐音逸殽)
(戶交反奸音干費扶味反滑于八反緱古侯反)疏(正義曰奸亂斷絶不復與我和好也注正義曰伐我)
(涑川俘我王官傳皆無文今謂此為誣者于時輕行襲鄭不得在道用兵故知此伐保城是誣之也春秋)
(之時更無費國秦惟滅滑不滅費知費即滑也國都于費國邑並舉以圓文耳)散離我兄弟
撓亂我同盟注滑晉同姓音義(撓乃卯反徐許高反)傾覆我國
家我㐮公未忘君之舊勲注納文公之勲音義(覆孚服反)
(下同)而懼社稷之隕是以有殽之師注在僖三十三年
音義(隕于敏反下同)猶願赦罪於穆公注晉欲求觧于秦穆
公弗聽而卽楚謀我天誘其衷成王隕命注秦使鬭
克歸楚求成事見文十四年文元年楚弑成王音義
(見賢遍反)疏(正義曰文十四年傳云初鬭克囚于秦秦有殽之敗使歸求成僖三十三年秦敗于殽文)
(元年楚弑成王故謀不成也)穆公是以不克逞志于我注逞快也
音義(逞勅景反)穆㐮即世康靈即位注文六年晉㐮秦穆
皆卒康公我之自出注晉外甥又欲闕剪我公室傾
覆我社稷帥我蝥賊以來蕩摇我邊疆注蝥賊食禾
稼蟲名謂秦納公子雍音義(闕其月反徐如字蝥賊莫侯反爾雅蟲食苖為)
(蝥食節為賊)疏(正義曰釋蟲云食根蝥食節賊是食禾稼之蟲也納雍害晉若蟲食禾然彼晉自召)
(雍非秦罪也)我是以有令狐之役注在文七年康猶不悛
入我河曲注悛改也音義(悛七全反)伐我涑川俘我王官
注涑水出河東聞喜縣西南至蒲坂縣入河音義(涑徐)
(息錄反又音速字林同俘芳夫反)翦我羈馬我是以有河曲之戰注
在文十二年東道之不通則是康公絶我好也注言
康公自絶故不復東通晉音義(復扶又反)及君之嗣也注
君秦桓公我君景公引領西望曰庶撫我乎注望秦
撫恤晉君亦不惠稱盟注不肯稱晉望而共盟音義
(稱尺證反注同)利我有狄難注謂晉滅潞氏時音義(難乃旦反)入
我河縣焚我箕郜芟夷我農功注夷傷也音義(箕音基一)
(音其郜古報反芟所銜反夷本亦作痍音夷)虔劉我邊陲注虔劉皆殺也
疏(正義曰劉殺釋詁文方言云虔殺也重言殺者亦圓文耳)我是以有輔氏之聚
注聚衆也在宣十五年音義(聚才喻反注同)疏(正義曰謂聚衆以拒秦也)
(以上有殽之師令狐之役河曲之戰不用重文故變文言聚古人為文亦有辟耳)君亦悔禍
之延注延長也而欲徼福于先君獻穆注晉獻秦穆
音義(徼古堯反)使伯車來命我景公曰注伯車秦桓公子
吾與女同好棄惡復脩舊德以追念前勲言誓未就
景公卽世我寡君是以有令狐之會注令狐會在十
一年申厲公之命宜言寡人稱君誤也音義(女音汝下文皆)
(同好呼報反一音如字復音服又扶又反寡君讀者亦作寡人)疏(正義曰劉炫以為臣之出使自稱己)
(君皆曰寡君今呂相雖奉君兼有己語稱寡君正是其理杜何知宜為寡人稱君為誤今刪定知劉說非)
(者以吕相奉厲公之命而往絶秦則皆是厲公之言不得兼有己語案隐十一年鄭伯告許大夫云假手)
(于我寡人今吕相稱厲公之命還與自稱無異亦當云我寡人故知稱君為誤劉以稱寡君為是以規杜)
(過非也)君又不祥注祥善也背棄盟誓白狄及君同州
注及與也疏(正義曰周禮職方氏正西曰雍州其川涇汭其浸渭洛皆秦地也正北曰幷州)
(其澤藪曰昭餘祁其川虖池嘔夷皆晉地也是秦屬雍而晉屬幷白狄盖狄之西偏屬雍州也)君之
仇讎而我之昏姻也注季隗廧咎如赤狄之女也白
狄伐而獲之納諸文公音義(隗五罪反廧在良反咎音羔)疏(正義曰三)
(年晉衛伐廧咎如傳曰討赤狄之餘焉知咎如是赤狄也文公所奔之狄不言赤白以其伐赤不應赤自)
(相伐知白狄伐之也其女雖是赤狄之種而由白狄以納文公得以白狄為昏姻也且此辭多誣欲親狄)
(以曲秦故引狄為昏姻耳晉人自數伐狄寕復顧昏姻也杜以傳有季隗之事引之以證昏姻未必晉于)
(白狄處無昏姻)君來賜命曰吾與女伐狄寡君不敢顧昏姻
畏君之威而受命於吏君有二心於狄曰晉將伐女
狄應且憎是用告我注言狄雖應答秦而心寔憎秦
無信音義(應應對之應)楚人惡君之二三其德也亦來告
我曰秦背令狐之盟而來求盟于我昭告昊天上帝
秦三公楚三王注三公穆康共三王成穆莊音義(惡烏)
(路反下同昊戶老反共音恭)疏(正義曰禮諸侯不得祭天其盟不主天神鄭玄覲禮注云廵守之盟)
(其神主日諸侯之盟其神主山川㐮十一年亳城北之盟其載書云司慎司盟名山名川注云二司天神)
(唯告天之别神不告昊天上帝此秦楚為盟告天帝者春秋之時不能如禮且此辭多誣未必是實晉與)
(諸國結盟皆不告昊天上帝何由秦楚獨敢告之盖欲示楚人恨秦之深言其所告處重耳)曰余
雖與晉出入注出入猶往来余唯利是視不穀惡其
無成德是用宣之以懲不壹諸侯備聞此言斯是用
痛心疾首暱就寡人注疾亦痛也暱親也音義(懲直升反)
(暱女乙反)疏(正義曰楚道秦人用心不壹其盟不足與固宣示諸侯以懲創不壹之人)寡人帥
以聽命唯好是求君若惠顧諸侯矜哀寡人而賜之
盟則寡人之願也其承寕諸侯以退注承君之意以
寕静諸侯豈敢徼亂注徼要也音義(要一遥反)君若不施
大惠寡人不佞其不能以諸侯退矣敢盡布之執事
俾執事實圖利之注俾使也疏(正義曰服虔云佞才也不才者自謙之辭)
(也論語云焉用佞禦人以口給屢憎于人則佞非善事而以不佞為謙者佞是口才捷利之名本非善惡)
(之稱但為佞有善有惡耳為善敏捷是善佞為惡敏捷是惡佞但君子欲訥于言而敏于行言之雖多情)
(或不信故云焉用佞耳)秦桓公旣與晉厲公為令狐之盟而又
召狄與楚欲道以伐晉諸侯是以睦於晉注晉辭多
誣秦故傳據此三事以正秦罪音義(道音導)晉欒書將
中軍荀庚佐之注庚代荀首音義(將子匠反凡將某軍者放此以意求)
(之)士爕將上軍注代荀庚郤錡佐之注代士爕韓厥
將下軍注代郤錡荀罃佐之注代趙同趙旃將新軍
注代韓厥音義(旃之然反)郤至佐之注代趙括郤毅御戎
欒鍼為右注郤毅郤至弟欒鍼欒書子音義(鍼其廉反)孟
獻子曰晉帥乘和師必有大功注帥軍帥乘車士音
義(帥所類反乘䋲證反注同)五月丁亥晉師以諸侯之師及秦師
戰於麻隧秦師敗績獲秦成差及不更女父注不更
秦爵戰敗績不書以為晉直秦曲則韓役書戰時公
在師復不湏告克獲有功亦無所諱盖經文闕漏傳
文獨存音義(隧音遂差初佳反徐初宜反更音庚女音汝復扶又反)疏(正義曰秦之官)
(爵有此不更之名知女父是人之名字不更是官爵之號漢書稱商君為法于秦戰斬一首者賜爵一級)
(其爵名一為公士二上造三簪䮍四不更五大夫六公大夫七官大夫八公乘九五大夫十左庶長十一)
(右庶長十二左更十三中更十四右更十五少上造十六大上造十七駟車庶長十八大車庶長十九關)
(内侯二十徹侯商君者商鞅也秦孝公之相封于商號為商君案傳此有不更女父㐮十一年有庶長鮑)
(庶長武春秋之世已有此名盖後世以漸增之商君定為二十非是商君盡新作也其名之義難得而知)
(耳傳言戰敗而經不書杜以意測之不知其故欲以為秦曲晉直不以曲者敵直故不書戰則僖十五年)
(韓之戰秦直晉曲書戰于韓也欲以為不告故不書當時公親在師復不須告也欲以為無功諱負則克)
(獲有功亦無所諱也再三揆度不識所以故云盖經文闕漏傳文獨存也經文依史官策書策書所無故)
(經文遂闕也傳文採于簡牘簡牘先有故傳文獨存也)曹宣公卒于師師遂濟
涇及侯麗而還注涇水出安定東南徑扶風京兆高
陸縣入渭也音義(徑音經麗力馳反)疏(正義曰釋例曰涇水出安定朝那縣西東)
(南經新平扶風至京兆高陸縣入渭)迓晉侯于新楚注迓迎也旣戰晉
侯止新楚故師還過迎之麻隧侯麗新楚皆秦地音
義(迓本又作訝五嫁反)疏(正義曰經書公會晉侯齊侯宋公衛侯鄭伯曹伯邾人滕人伐秦是伐時)
(諸侯親行也傳云晉師以諸侯之師及秦師戰則知諸侯不親行也盖皆别次以待之新楚當是晉侯次)
(之處也以傳不言其次晉侯或聞戰勝而移次故云止新楚也)成肅公卒於瑕注終
劉子之言瑕晉地○六月丁卯夜鄭公子班自訾求
入于大宮不能殺子印子羽注訾鄭地大宮鄭祖廟
十年班出奔許今欲還為亂子印子羽皆穆公子音
義(班本亦作般同訾子斯反大音泰下同印一刃反)反軍于市己巳子駟帥
國人盟于大宮注子駟穆公子遂從而盡焚之注焚
燒也殺子如子駹孫叔孫知注子如公子班子駹班
弟孫叔子如子孫知子駹子音義(駹武邦反)疏(正義曰子如即是子)
(班據傳可知以外無文見其同時被殺必是近親相傳為此說耳)○曹人使公子負
芻守使公子欣時逆曹伯之喪注二子皆曹宣公庶
子音義(芻初俱反守手又反欣時如字徐云或作欵亦音欣案公羊傳作喜如宜音忻)秋負
芻殺其大子而自立也注宣公大子諸侯乃請討之
晉人以其役之勞請俟他年冬葬曹宣公旣葬子臧
將亡注子臧公子欣時國人皆將從之注不義負芻
故成公乃懼注成公負芻告罪且請焉注請留子臧
乃反而致其邑注還邑於成公為十五年執曹伯傳
經十有四年春王正月莒子朱卒注無傳九年盟于蒲
夏衛孫林父自晉歸于衛注晉納之故曰歸
秋叔孫僑如如齊逆女注成公逆夫人最為得禮而經
無納幣者文闕絶也疏(正義曰釋例曰成公逆女及夫人至最為得禮故詳其文丘明)
(謂之微而顯婉而成章也然則杜以傳文詳知其最得禮也釋例又云成公娶夫人而不納幣此經文闕也貴)
(聘而賤逆失禮之微者傳猶詳之言其不終若實不納幣非所略也是言闕之意也闕絶者闕而文斷絶盖疑)
(仲尼脩定後其文始闕若脩時已闕傳應言其故也)
鄭公子喜帥師伐許
九月僑如以夫人婦姜氏至自齊
冬十月庚寅衛侯臧卒注五同盟疏(正義曰臧父逆以二年八月卒而臧)
(代立其年十一月衛大夫與公盟于蜀三年孫良夫來盟五年于蟲牢七年于馬陵九年于蒲皆魯衛俱在是)
(五同盟也)
秦伯卒注無傳二年大夫盟于蜀而不赴以名例在隐
七年
傳十四年春衛侯如晉晉侯強見孫林父焉注林父
以七年奔晉強見欲歸之音義(強其丈反注同見賢遍反注強見下而見)
(之同)定公不可夏衛侯既歸晉侯使郤犫送孫林父而
見之衛侯欲辭定姜曰不可注定姜定公夫人是先
君宗卿之嗣也注同姓之卿疏(正義曰世本孫氏出于衛武公至林父八)
(世是同姓也)大國又以為請不許將亡雖惡之不猶愈於
亡乎君其忍之注違大國必見伐故亡音義(為如字或于偽)
(反惡烏路反)安民而宥宗卿不亦可乎衛侯見而復之注
復林父位音義(宥音又)衛侯饗苦成叔注成叔郤犫甯
惠子相注相佐禮惠子甯殖音義(相息亮反注同)苦成叔傲
甯子曰苦成家其亡乎古之為享食也以觀威儀省
禍福也故詩曰兕觵其觩旨酒思柔注詩小雅言君
子好禮飲酒皆思柔德雖設兕觵觩然不用以兕角
為觵所以罸不敬觩陳設之貎音義(傲五報反本又作敖音同下同)
(食音嗣兕徐辭姊反觵古横反觩徐音蚪又彪巨反一音巨秋反好呼報反)疏(正義曰詩小雅桑扈)
(之章言設爵不用之意君子好禮與于燕者皆思柔順之德無過可罸故雖設觵爵不用之也兕是獸名)
(觵是爵稱知兕觵以兕角為觵也周禮小胥職云觵其不敬者是所以罸不敬也異義韓詩說觵五升所)
(以罸不敬也觵廓也著明之貎君子有過廓然明著詩毛傳說觵大七升許慎云觵罸有過一飲七升為)
(遇多當謂五升是也詩良耜云有觩其角則觩是角貎此詩之意指其角貎言陳設不用故曰陳設之貌)
彼交匪傲萬福來求注彼之交于事而不惰傲乃萬
福之所求疏(正義曰兕觵罸酒之爵言古之王者與羣臣燕飲無失禮者用兕觵之爵其觩)
(然空陳設之無所可罸在席飲美酒者皆能思柔順中和故不用也彼飲燕君子與人交接非有傲慢之)
(心故萬種福祿求來歸之)今夫子傲取禍之道也注為十七年郤
氏亡○秋宣伯如齊逆女稱族尊君命也疏(正義曰宣元年)
(已發尊君命尊夫人之例今復發者彼以喪娶嫌非正禮且公子非族故重明之何休膏肓難左氏叔孫)
(僑如舍族為尊夫人案㐮二十七年豹及諸侯之大夫盟復何所尊而亦舍族春秋之例一事再見者亦)
(以省文耳左氏為短鄭箴云左氏以豹違命故貶之而去族今僑如無罪而亦去族故以為尊夫人也春)
(秋有事異文同則此類也)○八月鄭子罕伐許敗焉注為許所敗
音義(敗必邁反下同)戊戌鄭伯復伐許庚子入其郛注郛郭
也音義(復扶又反)許人平以叔申之封注四年鄭公孫申
疆許田許人敗之不得定其封疆今許以是所封田
求和于鄭音義(疆居良反下同)○九月僑如以夫人婦姜氏
至自齊舍族尊夫人也注舍族謂不稱叔孫音義(舍音)
(捨注同)故君子曰春秋之稱微而顯注辭微而義顯音
義(稱尺證反)志而晦注志記也晦亦微也謂約言以記事
事叙而文微音義(晦呼内反)婉而成章注婉曲也謂曲屈
其辭有所辟諱以示大順而成篇章音義(婉怨晚反)盡而
不汙注謂直言其事盡其事實無所汙曲音義(汙憂于反)
(注同)懲惡而勸善注善名必書惡名不滅所以為懲勸
音義(懲直升反)非聖人誰能脩之注脩史策成此五者○
衛侯有疾使孔成子甯惠子立敬姒之子衎以為大
子注成子孔達之孫敬姒定公妾衎獻公音義(衎徐苦旦)
(反)冬十月衛定公卒夫人姜氏旣哭而息見大子之
不哀也不内酌飲歎曰是夫也將不唯衛國之敗其
必始於未亡人注定姜言獻公行無禮必從己始下
言暴妾使余是也音義(内如字徐音納酌市略反又章略反)烏呼天禍
衛國也夫吾不獲鱄也使主社稷注鱄衎之母弟音
義(夫音扶鱄徐市戀反一音專)大夫聞之無不聳懼孫文子自是
不敢舍其重器於衛注寳器音義(聳息勇反舍音赦或音捨)盡寘
諸戚注寘置也戚孫氏邑音義(寘之豉反)而甚善晉大夫
注備亂起欲以為援為㐮十四年衛侯出奔傳
經十有五年春王二月葬衛定公注無傳
三月乙巳仲嬰齊卒注無傳㐮仲子公孫歸父弟宣十
八年逐東門氏旣而又使嬰齊紹其後曰仲氏疏(正義曰公)
(羊穀梁皆以嬰齊為仲遂之子歸父之弟也以為歸父之弟則冋其言稱仲之意則異公羊以為弟無後兄之)
(義使嬰齊為歸父之子則為仲遂之孫故以王父字為氏穀梁以為宣八年仲遂卒者為殺子赤疎之不使稱)
(公子父既見疎不得稱公子故其子由父亦疎之不得稱公孫故别言仲氏杜之此注其言不明當以為㐮仲)
(歸父本以東門為氏及命嬰齊紹歸父之後改之曰仲氏也劉炫云仲遂受賜為仲氏故其子孫稱仲氏耳)
癸丑公會晉侯衛侯鄭伯曹伯宋世子成齊國佐邾人
同盟于盛音義(成音城)
晉侯執曹伯歸于京師注不稱人以執者曹伯罪不及
民歸之京師禮也疏(正義曰諸傳于其事之下發凡例者杜皆于經之下引傳而言傳例)
(曰今傳因曹伯發凡杜不引傳例者據稱人以執為例郤云不然則否曹伯稱侯以執從不然之例故杜不得)
(引之也不稱人以執者曹伯罪不反氏其稱人之例于義為然也諸侯不得相治欲歸之京師使夭子治之是)
(禮也釋例曰執諸侯當歸于京師而或以歸或歸于諸侯皆失其所從實而顯之義可知也)
公至自會注無傳
夏六月宋公固卒注四同盟疏(正義曰固父鮑以二年八月卒而固代立其年)
(十一月宋大夫與公盟于蜀五年于蟲牢七年于馬陵九年于蒲皆魯宋俱在是四同盟)
楚子伐鄭
秋八月庚辰葬宋共公注三月而葬速音義(共音恭)
宋華元出奔晉宋華元自晉歸于宋注華元欲挟晉以
自重故以外納告音義(挟音協)疏(正義曰案傳華元奔晉魚石即議止之魚石自)
(止華元于河上元始至河本未至晉既書奔晉又書自晉歸者華元既出宋即来告華元既歸宋復来告十八)
(年傳例曰凡去其國國逆而立之曰入復其位曰復歸諸侯納之曰歸此是魚石止之宜從國逆之例而為諸)
(侯納之文書曰自晉歸者華元與欒書相善怖懼桓族欲挟晉以自重以晉納告于諸侯春秋從而書之以示)
(元之本情故也)宋殺其大夫山注不書氏明背其族宋魚石出
奔楚注公子目夷之曾孫
冬十有一月叔孫僑如會晉士爕齊高無咎宋華元衛
孫林父鄭公子鰌邾人會吳于鍾離注吳夷昧嘗與中
國會今始來通晉帥諸侯大夫而會之故殊會眀本非
同好鍾離楚邑淮南縣音義(爕息協反咎其九反鰌音秋好呼報反)
許遷于葉注許畏鄭南依楚故以自遷為文葉今南陽
葉縣也音義(葉舒涉反)
傳十五年春會于戚討曹成公也注討其殺大子而
自立事在十三年執而歸諸京師書曰晉侯執曹伯
不及其民也注惡不及民凡君不道於其民諸侯討
而執之則曰某人執某侯注稱人示衆所欲執不然
則否注謂身犯不義者疏(正義曰春秋執諸侯多矣或名或否此例不言之者)
(釋例曰諸侯見執者已在罪賤之地名與否非例所加故但書執某侯也天生民而樹之君使司牧之勿)
(使失性若乃肆于民上人懷怨讎諸侯致討則稱某人執某侯衆討之文也諸侯雖身犯不義而惡不及)
(民則不稱人以執之晉侯執曹伯是也諸無加民之惡而稱人以執皆時之赴告欲重其罪以和民為辭)
(國史承以書策而簡牘之記具存夫子因示虚實傳隨而著其本状以明得失也)諸侯將見
子臧於王而立之子臧辭曰前志有之曰聖達節注
聖人應天命不拘常禮音義(見賢遍反應應對之應拘九于反)次守
節注謂賢者下失節注愚者妄動為君非吾節也雖
不能聖敢失守乎疏(正義曰節猶分也人生天地之問性命各有其分聖人逹于天)
(命識己知分若以歴數在已則當奉承靈命不復拘君臣之交上下之禮舜禹受終湯武革命是言逹節)
(者也若自知己分不合高位得而不取與而不受子臧季札衛公子郢楚公子閭如此之類皆守節者也)
(下愚之人不識已分侜張妄作取非其理于紀亂常如此之輩古今多矣州吁無知之等皆失節者也子)
(臧自以身是庶子不合有國故言為君非吾節也雖不能為聖敢失其守節者乎)遂逃奔宋
○夏六月宋共公卒注為下宋亂起○楚將北師注
侵鄭衛子嚢曰新與晉盟而背之無乃不可乎子反
曰敵利則進何盟之有注晉楚盟在十二年子嚢莊
王子公子貞音義(囊乃郎反)申叔時老矣在申注老歸本
邑聞之曰子反必不免信以守禮禮以庇身信禮之
亡欲免得乎注言不得免音義(庇必利反又音秘)楚子侵鄭
及暴隧遂侵衛及首止鄭子罕侵楚取新石注新石
楚邑音義(隧音遂)欒武子欲報楚韓獻子曰無庸注庸
用也使重其罪民將叛之注背盟數戰罪也音義(數所)
(角反)無民孰戰注為明年晉敗楚于鄢陵傳○秋八月
葬宋共公於是華元為右師魚石為左師蕩澤為司
馬注蕩澤公孫夀之孫疏(正義曰世本云公孫夀生大司馬虺虺生司馬凙也)
(華喜督之玄孫者又云督生世子家家生秀老老生司徒鄭鄭生司徒喜也公孫師莊公之孫者又云莊)
(公生右師戊戊生司城師也鱗朱鱗矔孫者又云桓公生公子鱗鱗生東鄕矔矔生司徒文文生大司寇)
(子奏奏生小司寇朱也向戌桓公曾孫者又云桓公生向父昐昐生司城訾守守生小司寇鱣及合左師)
(左師即向戌也)華喜為司徒注華父督之玄孫公孫師為司
城注莊公孫向為人為大司宼鱗朱為少司寇注鱗
矔孫音義(少許照反下同矔古亂反)向帶為大宰魚府為少宰蕩
澤弱公室殺公子肥注輕公室以為弱故殺其枝黨
肥文公子音義(&KR1646;音帶本又作帶大音泰)華元曰我為右師君臣
之訓師所司也今公室卑而不能正注不能討蕩澤
吾罪大矣不能治官敢賴寵乎乃出奔晉二華戴族
也注華元華喜司城莊族也六官者皆桓族也注魚
石蕩澤向為人鱗朱向&KR1646;魚府皆出桓公魚石將止
華元魚府曰右師反必討是無桓氏也注恐華元還
討蕩澤并及六族魚石曰右師苟獲反雖許之討必
不敢注言畏桓族強且多大功國人與之不反懼桓
氏之無祀於宋也注華元大功克合晉楚之成劫子
反以免宋圍右師討猶有戍在注向戌桓公曾孫言
其賢華元必不討音義(戌音恤)桓氏雖亡必偏注偏不
盡魚石自止華元于河上請討許之乃反使華喜公
孫師帥國人攻蕩氏殺子山注喜師非桓族故使攻
之書曰宋殺大夫山言背其族也注蕩氏宋公族還
害公室故去族以示其罪音義(去起呂反)魚石向為人鱗
朱向&KR1646;魚府出舍於睢上注睢水名五大夫畏同族
罪及將出奔音義(睢音雖徐許惟反又音綏)華元使止之不可冬
十月華元自止之不可乃反注五子不止華元還魚
府曰今不從不得入矣注不得復入宋音義(復扶又反)右
師視速而言疾有異志焉若不我納今將馳矣登丘
而望之則馳騁而從之注五子亦馳逐之音義(登丘而望)
(之則馳絶句騁勅景反)則決睢澨注澨水涯決壊也音義(澨市利反)
(涯本又作崖魚佳反一音宜壊音怪)閉門登陴矣左師二司寇二宰遂
出奔楚注四大夫不書獨魚石告音義(陴毘支反)疏(正義曰㐮)
(元年傳謂此五人為五大夫故除去魚石謂之四大夫也彼四大夫所以不書者宋人獨以魚石告不以)
(四人告也服虔云魚石卿故書以為四人非卿故不書杜不然者案文七年傳云宋成公卒于是公子成)
(為右師公孫友為左師樂豫為司馬鱗矔為司徒公子蕩為司城華御事為司寇六卿和公室哀二十六)
(年傳宋景公無子于是皇緩為右師皇非我為大司馬皇懷為司徒靈不緩為左師樂茷為司城樂朱鉏)
(為大司寇六卿三族䧏聽政據彼二文則向為人為大司寇亦是卿也若五人皆告為卿則書向為人亦)
(當書之何以獨書魚石杜言獨以魚石告正為向為人不書故也或少司寇二宰等六卿之外亦是卿官)
(合書名氏猶如魯之三卿外别有公孫嬰齊臧孫許但非如六卿等世掌國政也)華元使向
戌為左師老佐為司馬樂裔為司寇以靖國人注老
佐戴公五世孫音義(裔以制反)○晉三郤害伯宗譖而殺
之及樂弗忌注欒弗忌晉賢大夫伯州犂奔楚注伯
宗子音義(犂力兮反)韓獻子曰郤氏其不免乎善人天地
之紀也而驟絶之不亡何待注既殺伯宗又及弗忌
故曰驟也為十七年晉殺三郤傳音義(驟仕救反)初伯宗
每朝其妻必戒之曰盗憎主人民惡其上子好直言
必及於難注傳見雖婦人之言不可廢音義(惡烏路反好呼)
(報反難乃旦反見賢遍反)○十一月會吳鍾離始通吳也注始與
中國接○許靈公畏偪於鄭請遷於楚辛丑楚公子
申遷許于葉
春秋左傳注疏卷二十七
春秋左氏傳注疏卷二十七考證
傳晉侯使郤至勿敢爭注傳言郤至貪所以亡○(臣召)
(南)按注但得其一耳郤至以列國大夫敢與王室爭
地王勿能斷使卿訟於晉畏晉強也晉侯知郤至之
非不能罪之但使勿復爭田又畏其臣也自是王室
愈卑晉之公室亦替而政在大夫矣
傳盟於宋西門之外○陳傅良曰傳見晉楚嘗同盟不
書至㐮二十七年特書之也(臣浩)按晉楚交合俱以
宋為樞機此盟華元為之後弭兵向戌為之
公至自伐秦○孫復曰不以京師至者眀本非朝京師
傳孟獻子從疏是賞不善也○(臣召南)按周語本文是
不賞善也又按王孫悦與之語說譲說即悦字言好
譲也
傳是以有動作禮義威儀之則以定命也○(臣召南)按
漢書五行志引此作是以有禮義動作威儀之則
傳能者養之以福○(臣召南)按左傳本文作能者養以
之福與下句不能者敗以取禍相耦故孔疏曰養其
威儀禮法以往適於福往適即之字義也漢書五行
志引此文亦作能者養以之福顔師古曰之往也是
唐以前本俱不誤今各本俱倒之以二字非也然西
溪叢語己論及則自宋時已誤矣
傳焚我箕郜○(臣浩)按世所行杜林合注本此句有杜
注云箕郜晉二邑焚火攻之也十字推尋文義似此
處應有注也
傳彼交匪傲○(臣浩)按詩作彼交匪敖義與傲同而漢
書五行志引此文作彼徼匪傲
傳楚將北師注侵鄭衛○監本訛作鄭侵衛今改正
傳左師二司寇二宰遂出奔楚○趙汸補注曰向為人
大司宼六卿之一不書者族同罪同獨書魚石舉重
耳(臣召南)按魚氏自子魚之後世為左師至是始出
經書其要者耳
春秋左氏傳注疏卷二十七考證
