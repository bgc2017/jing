原詹事(臣)陳浩謹言按傳春秋者三家左氏立學
官最後然傳世久且益盛迥非公羊榖梁所能及
蓋作傳者親見策書熟知掌政說經雖略而事實
甚詳為例無多而史文該洽自惠公至隠桓下迄
獲麟之後趙魏韓分晉以前三百年中列國之世
系遠近王霸之先後盛衰公卿士大夫之行事善
惡言論是非會盟征伐之得失成敗有本有原瞭
如指掌學春秋者非此不足以識其顚末夫豈師
弟子口相講授更歴數世始著簡編事涉傳聞義
多穿鑿者所可同日語哉自漢及晉二傳漸微杜
預博極羣書自云左癖以其生平精力萃於經傳
又承劉歆賈逵潁容許淑服虔諸儒後尋端究緒
舍短錄長分傳附經為之集解大而天官地理細
而名物典文罔勿剖析淵微敷暢旨趣是以學左
氏者稱邱明為夫子素臣即稱元凱為邱明功臣
雖偏私黨護間有瑕疵如崔靈恩衛冀隆所難劉
炫所規然亦猶夫范升摘左氏之違何休祖李育
之議朽壤一撮曾不足以輕重泰山此唐初詔孔
穎逹等撰疏專用左傳杜注以解春秋配周易尚
書毛詩禮記而為五經者也是書文既浩繁國子
監本相承訛舛經傳字畫多有異同杜注亦時脱
落釋文及疏尤附麗失次烏焉亥豕沿襲紛綸今
奉
敕校刊謹用石經及舊本訂正疏所徵引載籍各以本
書校改若其書今世所無字句即有可疑但于卷
末著之仍從舊本不敢強改志慎也至如先儒論
經有關於左氏短長補注有裨於杜氏訓釋他書
引用有足與孔疏相發明者亦採附卷末以備一
經之考証(臣浩)謹識
