春秋左傳注疏卷四十(起㐮公三十年盡三十一年)
晉杜氏注唐陸德眀音義孔穎逹疏
經三十年春王正月楚子使薳罷来聘音義(罷音皮)
夏四月蔡世子般弑其君固音義(般音班)
五月甲午宋災注天火曰災
宋伯姬卒
天王殺其弟佞夫注稱弟以惡王殘骨肉音義(佞乃定反惡烏)
(路反下惡宋同一音如字)疏(注正義曰傳言罪在王知稱弟以惡王也)
王子瑕奔晉注不言出奔周無外
秋七月叔弓如宋葬宋共姬注共姬從夫諡也叔弓叔
老之子卿共葬事禮過厚三月而葬速音義(共音恭注皆同傳亦)
(倣此)疏(注正義曰公羊傳曰其稱諡何賢也杜以共非夫人之諡故注顯而異之夫諡為共從夫諡而稱之)
(耳共非夫人之身行也昭三十年傳曰先王之制諸侯之喪士弔大夫送葬則夫人之喪不得過之也昭三年)
(傳云文㐮之覇也君薨大夫弔卿共葬事夫人士弔大夫送葬是法皆不使卿也伯姬魯女以災而死魯人愍)
(之故使卿共葬事禮過厚也)
鄭良霄出奔許注耆酒荒淫書名罪之音義(耆市志反)疏(注正)
(義曰據傳子晳伐伯有而伯有非有罪也春秋出奔書名皆是罪之之文故杜跡其罪状耆酒荒淫故書名也)
自許入于鄭注不言復入獨還無兵音義(復扶又反)疏(注正義曰)
(成十八年傳例曰以惡曰復入謂還而以兵害國為惡事而入若魚石以楚師伐宋取其彭城欒盈帥曲沃之)
(甲以入于絳如是乃為惡入也良霄獨還無兵入國始為惡非是以惡入故不得書復入直言入者自外而入)
(内耳非彼例也成十五年宋華元出奔晉宋華元自晉歸于宋奔之與歸再書名氏此良霄不重書名氏者彼)
(宋再告此鄭一告故連書之)鄭人殺良霄
冬十月葬蔡景公注無傳
晉人齊人宋人衛人鄭人曹人莒人邾人滕人薛人把
人小邾人會于澶淵宋災故注會未有言其事者此言
宋災故以惡宋人不克己自責而出會求財音義(澶市然反)
(字林云丈仙反澶水在宋)疏(注正義曰案桓二年會于稷以成宋亂則是會言其事而此言會未有言其事)
(義相違者彼言以成宋亂直連言所會之事與桓十五年會于袲伐鄭相似經不眀言事之意故今此言宋災)
(故是丁寧之辭不與彼同按傳責諸侯之卿并及宋人杜此注何以唯言惡宋人不克己自責不兼為諸侯卿)
(者以傳云書曰某人某人宋災故尤之也是宋災之文獨繫向戌稱人故知宋災特惡宋也)
傳三十年春王正月楚子使薳罷来聘通嗣君也注
郟敖即位穆叔問王子之為政何如注王子圍為令
尹音義(問王子之為政一本作問王子圍之為政服虔王肅本同)疏(正義曰傳無圍字故杜云)
(王子圍為令尹也服虔云王子楚令尹王子圍也王肅云王子楚令尹圍也)對曰吾儕小
人食而聽事猶懼不給命而不免於戾焉與知政固
問焉不告穆叔告大夫曰楚令尹將有大事子蕩將
與焉注子蕩薳罷音義(儕仕皆反焉與上於虔反下音預下將與與於食同)助
之匿其情矣注子圍素貴郟敖微弱諸侯皆知其將
為亂故穆叔問之音義(匿女力反)○子産相鄭伯以如晉
叔向問鄭國之政焉對曰吾得見與否在此歲也駟
良方爭未知所成注駟氏子晳也良氏伯有也音義
(相息亮反爭爭闘之爭下注駟良爭同)若有所成吾得見乃可知也叔
向曰不既和矣乎對曰伯有侈而愎注愎狠也音義
(愎彼力反狠胡懇反)子晳好在人上莫能相下也雖其和也猶
相積惡也惡至無日矣注為此年秋良霄出奔傳音
義(好呼報反下遐嫁反)○三月癸未晉悼夫人食輿人之城把
者注輿衆也城把在往年音義(食音嗣輿音餘)絳縣人或年
長矣無子而往與於食有與疑年使之年注使言其
年音義(長丁丈反)疏(正義曰有與同食者問此老人之年不告以實疑其年也使之年者更使)
(言其真年也)曰臣小人也不知紀年臣生之歲正月甲子
朔四百有四十五甲子矣其季於今三之一也注所
稱正月謂夏正月也三分六甲之一得甲子甲戍盡
癸未音義(夏戸雅反)吏走問諸朝注皆不知故問之音義
(吏走一本作使走如字速疾之意也一曰走使之人也服虔王肅本作吏云吏不知歷也)疏(正義曰俗)
(本吏作使服虔云吏不知歷數故走問於卿大夫王肅云吏不知歷也)師曠曰魯叔仲
惠伯會郤成子于承匡之歲也注在文十一年疏(正義)
(曰劉炫云傳之叙事自可以魯為主若載人語則當如其本言此師曠晉人自道晉事當云郤成子會魯)
(叔仲惠伯所以云叔仲惠伯會郤成子于承匡之歲者丘眀意在以魯為主遂使此言反耳丘眀尚不免)
(於此况後解說者乎今知非者凡魯史所記云公卿會某侯者皆據公卿往會他若他来會我則以他為)
(文若衛侯會公于沓鄭伯會公于棐是也今郤成子在承匡魯往會之以晉為主晉人之言正是其宜劉)
(炫以為晉人不當稱叔仲惠伯會郤成子以為丘眀之誤恐非也)是歲也狄伐魯叔
孫莊叔於是乎敗狄于鹹獲長狄僑如及虺也豹也
而皆以名其子七十三年矣注叔孫僑如叔孫豹皆
取長狄名音義(鹹音咸僑其驕反虺虚鬼反)疏(正義曰敗狄于鹹事在彼歲未必其)
(年頓生三子當是欲表其功雖在後生子追以前事名之)史趙曰亥有二首六身
注史趙晉大史亥字二畫在上併三人為身如算之
六音義(畫音獲下同)下二如身是其日數也注下亥上二
畫竪置身旁疏(正義曰二畫為首六畫為身下首之二畫並之使如其身旁則是生来日)
(數也因亥畫似算位故假之以為言其本作亥字不為此也案字書古之亥字體殊不然盖春秋之時亥)
(字有二六之體異於古制其說文是小篆之書又異於此說文云亥荄也十月微陽起接盛隂從二二古)
(文上字一人男一人女也從乙象懷子咳咳之形也)士文伯曰然則二萬二千
六百有六旬也注文伯士弱之子疏(正義曰文十一年至此年為七)
(十四年而上云七十三年案文十一年正月甲子朔為夏之正月是其年三月也此年之二月癸未是夏)
(之十二月計為七十三年猶尚年未終也假作全年算之置七十三年以全日三百六十五日乘之巳得)
(二萬六千六百四十五日也每年有四分日之一是四年而成一日以四除七十三年又得十八日并全)
(日為二萬六千六百六十三日計終此十二月盡有二萬六千六百六十三日四分十之一今除去三日)
(四分日之一整取六旬合當十二月二十七日今杜長歷云二十三日癸未是少四日所以不與常歴同)
(者盖杜為長歴約凖春秋日月以為長歴與常歴不同故置閏遠近不定盖七十三年之内於常歷校四)
(箇大月而剩用四日故癸未為二十三日若依常歷是二十七日也劉炫云所以少三日者文十一年非)
(首章年其間閏有前却故長歴此月辛酉朔二十三日得癸未来月庚寅朔計至朔長三日長歴去年閏)
(八月由閏近故也)趙孟問其縣大夫則其屬也注屬趙武疏
(正義曰諸是守邑之長公邑稱大夫私邑則稱宰此言問其縣大夫問絳縣之大夫也絳非趙武私邑而)
(云則其屬者盖諸是公邑國卿分掌之而此邑屬趙武也)召之而謝過焉曰武不
才任君之大事以晉國之多虞不能由吾子注由用
也使吾子辱在泥塗久矣武之罪也敢謝不才遂仕
之使助為政辭以老與之田使為君復陶注復陶主
衣服之官音義(復音服)疏(注正義曰昭十二年傳說楚子出獵王皮冠秦復陶翠被)
(豹舄執鞭以出復陶之文在冠屨之間知復陶是衣也此言君復陶知是主君衣服之官也衣服之名復)
(陶其義未聞)以為絳縣師注縣師掌地域辨其夫家人民
疏(注正義曰既使為主衣服之官又以為絳邑之縣師也周禮縣師上士二人其職掌邦國都鄙稍甸)
(郊里之地域而辨其夫家人民田畆之數及其六畜車輦之稽凡造都邑量其地而制其域以歲時徵野)
(之賦貢天子之縣師掌此諸事則諸侯之縣師亦當然故杜略引周禮以解之據如周禮則縣師是王朝)
(之官而此言絳縣師者絳是晉國所都之邑盖以居在絳邑故繫絳以言之)而廢其輿尉
注以役孤老故疏(正義曰服虔云輿尉軍尉主發衆使民於時趙武將中軍若是軍尉)
(當是中軍尉也注正義曰知者上云無子是孤年七十三是老也)於是魯使者在晉
歸以語諸大夫季武子曰晉未可婾也注媮薄也音
義(使所吏反語魚據反媮它侯反)有趙孟以為大夫有伯瑕以為佐
注伯瑕士文伯有史趙師曠而咨度焉有叔向女齊
以師保其君其朝多君子其庸可婾乎勉事之而後
可注傳言晉所以強不失諸侯且眀歴也音義(度待洛反)
○夏四月己亥鄭伯及其大夫盟注駟良爭故君子
是以知鄭難之不巳也注鄭伯微弱不能制其臣下
君臣詛盟故曰亂未巳音義(難乃旦反詛側慮反)○蔡景侯為
大子般娶于楚通焉大子弑景侯注終子産言有子
祸也音義(為于偽反娶七住反)○初王儋季卒注儋季周靈王
弟音義(儋丁甘反)其子括將見王而歎注括除服見靈王
入朝而歎音義(括古活反見賢遍反注同)單公子愆期為靈王御
士過諸廷注愆期行過王廷音義(單音善愆起虔反下同廷音庭注同)
聞其歎而言曰烏乎必有此夫注欲有此朝廷之權
音義(烏乎本又作嗚呼音同夫音扶)入以告王且曰必殺之不慼而
願大視躁而足高心在他矣不殺必害王曰童子何
知及靈王崩儋括欲立王子佞夫注佞夫靈王子景
王弟音義(躁早報反)佞夫弗知戊子儋括圍蒍逐成愆注
成愆蒍邑大夫音義(蒍于委反)成愆奔平畤注平畤周邑
音義(畤音止又音市本或作疇)五月癸巳尹言多劉毅單蔑甘過
鞏成殺佞夫注五子周大夫音義(過音戈鞏力勇反)括瑕廖
奔晉注括廖不書賤也音義(廖力彫反一音𠡠留反)書曰天王
殺其弟佞夫罪在王也注佞夫不知故經書在宋災
下從赴○或叫于宋大廟注叫呼也音義(叫古弔反大廟音泰)
(一本無大字呼火故反)曰譆譆出出注譆譆熱也出出戒伯姬
音義(譆許其反出如字鄭注周禮引此作詘詘劉昌宗亦音出)鳥鳴于亳社注殷
社音義(亳步各反)疏(正義曰哀四年亳社災穀梁傳曰亳社者亳之社也亳亡國也亡國之社)
(以為廟屏戒也然則此亳社是殷社也殷都于亳武王伐紂而頒其社於諸侯以為亡國之戒此鳥鳴于)
(魯國之亳社也服虔云殷宋之祖也故鳴其社伯姬魯女欲使魯往悟伯姬也)如曰譆譆注
皆火妖也甲午宋大災宋伯姬卒待姆也注姆女師
音義(姆徐音茂字林音亡又反一音母)疏(正義曰莊二十年齊大災杜云来告以大故書此不)
(書大告者不言大也服虔云不書大非災火及人伯姬坐而待之耳然則昭十八年衛宋陳鄭災災皆及)
(人何以不言大也注正義曰鄭玄昏禮注云姆婦人年五十無子出而不復嫁能以婦道教人者若今時)
(乳母矣何休云選老大夫妻為姆也大夫之妻當在夫室安得從女而嫁也若言既為夫人選大夫之妻)
(為之則禮言女未嫁而有姆非至夫家始選也)君子謂宋共姬女而不婦女
待人注待人而行婦義事也注義從宜也伯姬時年
六十左右疏(注正義曰義者宜也從宜宜辟火也成九年伯姬歸于宋至此四十年故為六)
(十左右也)○六月鄭子産如陳蒞&KR0576;歸復命告大夫曰陳
亡國也不可與也注不可與結好音義(好呼報反)聚禾粟
繕城郭恃此二者而不撫其民其君弱植公子侈大
子卑大夫敖政多門注政不由一人音義(繕上戰反植徐直吏)
(反一音時力反敖五報反本亦作傲服本作放云淫放也)疏(正義曰周禮謂草木為植物植為樹立君)
(志弱不樹立也大夫敖言大夫驕敖也服虔云言大夫淫放則服本為大夫放矣故今俗本多為放字)
以介於大國注介間也音義(介音界)能無亡乎不過十
年矣注為昭八年楚滅陳傳○秋七月叔弓如宋葬
共姬也注傷伯姬之遇災故使卿共葬音義(共音恭)○
鄭伯有耆酒為窟室注窟室地室音義(耆市志反窟口忽反)而
夜飲酒擊鍾焉朝至未巳朝者曰公焉在注家臣故
謂伯有為公音義(焉於虔反)其人曰吾公在壑谷注壑谷
窟室音義(壑呼洛反)皆自朝布路而罷注布路分散音義
(罷皮買反徐扶彼反)既而朝注伯有朝鄭君則又將使子晳如
楚歸而飲酒庚子子晳以駟氏之甲伐而焚之伯有
奔雍梁注雍梁鄭地音義(雍於用反)醒而後知之遂奔許
大夫聚謀子皮曰仲虺之志注仲虺湯左相音義(醒星)
(頂反相息亮反)云亂者取之亡者侮之推亡固存國之利也
罕駟豐同生注罕子皮駟子晳豐公孫叚也三家本
同母兄弟音義(侮亡甫反)伯有汰侈故不免注三家同出
而伯有孤特又汏侈所以亡音義(汰音泰)人謂子産就
直助彊注時謂子晳直三家彊子産曰豈為我徒注
徒黨也言不以駟良為黨國之禍難誰知所敝或主
彊直難乃不生注言能彊能直則可弭難今三家未
能伯有方爭音義(難乃旦反下及注同弭彌氏反爭爭闘之爭)姑成吾所
注欲以無所附著為所音義(著直略反)辛丑子産斂伯有
氏之死者而殯之不及謀而遂行注不與於國謀音
義(斂力豔反下同不與音預下文不與同)印叚從之注義子産子皮止
之衆曰人不我順何止焉子皮曰夫子禮於死者况
生者乎遂自止之壬寅子産入癸夘子石入注子石
印段皆受盟于子晳氏乙巳鄭伯及其大夫盟于大
宫注大宫祖廟盟國人于師之梁之外注師之梁鄭
城門伯有聞鄭人之&KR0576;已也怒聞子皮之甲不與攻
已也喜曰子皮與我矣癸丑晨自墓門之瀆入注墓
門鄭城門音義(瀆徐音豆)因馬師頡介于襄庫以伐舊北
門注馬師頡子羽孫音義(頡戸結反介音界下文同)駟帶率國人
以伐之注駟帶子西之子子晳之宗主皆召子産注
駟氏伯有俱召子産曰兄弟而及此吾從天所與注
兄弟恩等故無所偏助伯有死於羊肆注羊肆市列
子産襚之枕之股而哭之斂而殯諸伯有之臣在市
側者既而葬諸斗城注斗城鄭地名音義(襚音遂枕之鴆反股)
(音古)子駟氏欲攻子産子皮怒之曰禮國之幹也殺有
禮禍莫大焉乃止注歛葬伯有為有禮於是游吉如
晉還聞難不入注懼禍并及音義(難乃旦反)復命于介八
月甲子奔晉駟帶追之及酸棗與子上盟用兩珪質
于河注子上駟帶也沈珪於河為信也酸棗陳留縣
音義(與子上用兩珪質于河質如字一音致一本作與子上絶句用兩珪質于河别為一句也沈音)
(鴆又如字)使公孫肸入&KR0576;大夫己巳復歸注游吉歸也音
義(肸許乙反)書曰鄭人殺良霄不稱大夫言自外入也注
既出位絶非復鄭大夫音義(復扶又反)於子蟜之卒也注
子蟜公孫蠆卒在十九年音義(蟜居表反)將葬公孫揮與
裨竈晨會事焉注會葬事音義(揮許韋反)過伯有氏其門
上生莠子羽曰其莠猶在乎注子羽公孫揮以莠喻
伯有伯有侈知其不能久存音義(莠羊九反草也)於是歲在
降婁降婁中而旦注降婁奎婁也周七月今五月降
婁中而天眀音義(降戸江反下及注同奎吉圭反)疏(注正義曰降婁奎婁釋天文也)
(孫炎曰降下也奎為溝瀆故稱降也杜以周七月今五月降婁中而天眀劉炫以為五月降婁未中而規)
(杜失今知非者以三月諸星復位合昏奎婁在戌以衝反之平旦在辰又三月日體在胃平旦之時奎婁)
(在胃昴之前亦當在辰既三月平旦在辰則四月在巳五月在午月令旦危中者據夜有長短及星度有)
(廣狹是細計之數杜據大略而言故與月令不同劉以月令之文而規杜氏非也)裨竈指之
曰猶可以終歲注指降婁也歲星十二年而一周歲
不及此次也巳注不及降婁及其亡也歲在娵訾之
口注娵訾營室東壁二十八年歲星淫在玄枵今三
十年在娵訾是歲星停在玄枵二年音義(娵子須反訾子斯反)
(壁音璧枵許驕反)疏(注正義曰釋天云娵觜之口營室東壁也李廵曰娵訾玄武宿也營室東壁北)
(方宿名孫炎曰娵訾之次則口開方營室東壁四方似口故因名云十二次子為玄枵亥為娵訾二十八)
(年傳稱歲在星紀而淫於玄枵二十八年巳在玄枵今三十年始在娵訾三年始移一次是歲星住在玄)
(枵二年也)其眀年乃及降婁僕展從伯有與之皆死注僕
展鄭大夫伯有黨羽頡出奔晉為任大夫注羽頡馬
師頡任晉縣今屬廣平郡音義(任音壬)雞澤之會注在
三年鄭樂成奔楚遂適晉羽頡因之與之比而事趙
文子言伐鄭之說焉以宋之&KR0576;故不可注宋&KR0576;約弭
兵故音義(比毗志反)子皮以公孫鉏為馬師注鉏子罕之
子代羽頡音義(鉏仕居反)○楚公子圍殺大司馬蒍掩而
取其室注蒍掩二十五年為大司馬申無宇曰王子
必不免注無宇芋尹音義(芋于付反)善人國之主也王子
相楚國將善是封殖而虐之是禍國也且司馬令尹
之偏注偏佐也音義(相息亮反下善相之同)而王之四體也注
俱股肱也絶民之主去身之偏艾王之體以禍其國
無不祥大焉何以得免注為昭十三年楚弑靈王傳
音義(去起呂反艾魚廢反)○為宋災故諸侯之大夫會以謀歸
宋財冬十月叔孫豹會晉趙武齊公孫蠆宋向戌衛
北宫佗注佗北宫括之子音義(佗徒河反)鄭罕虎注虎子
皮及小邾之大夫會于澶淵既而無歸于宋故不書
其人君子曰信其不可不慎乎澶淵之會卿不書不
信也夫諸侯之上卿會而不信寵名皆弃不信之不
可也如是注寵謂族也音義(不信也夫音扶一讀以夫為下句首)詩曰
文王陟降在帝左右信之謂也注詩大雅言文王所
以能上接天下接人動順帝者唯以信又曰淑慎爾
止無載爾偽不信之謂也注逸詩也言當善慎舉止
無載行詐偽書曰某人某人會于澶淵宋災故尤之
也注傳云既而無歸所以釋諸侯大夫之不書也又
云宋災故尤之所以釋向戌之并貶也戍為正卿深
致火災燒殺其夫人未聞克己之意而以求財合諸
侯故與不歸財者同文疏(注正義曰諸侯不歸宋財諸國大夫合貶耳向戌不)
(合貶也而向戌亦貶稱人故傳明經所由杜又釋傳之意傳曰既而無歸者是釋上傳之文故不書其人)
(是也經又别言宋災故者此一句見向戌之并貶釋此傳書曰某人某人之文也向戌若不求財當顯書)
(名氏今貶稱某人與諸國某人同故云所以釋向戌之并貶與不歸財者同文也)不書魯大
夫諱之也注向戌既以災求財諸大夫許而不歸客
主皆貶君子以尊尊之義也君親有隱故略不書魯
大夫以示例○鄭子皮授子産政注伯有死子皮知
政以子産賢故譲之辭曰國小而偪注偪近大國音
義(偪彼力反近附近之近)族大寵多不可為也注為猶治也子
皮曰虎帥以聽誰敢犯子子善相之國無小注言在
治政音義(治直吏反)小能事大國乃寬注為大所恤故也
子産為政有事伯石賂與之邑注伯石公孫段有事
欲使之子大叔曰國皆其國也奚獨賂焉注言鄭大
夫共憂鄭國事何為獨賂之子産曰無欲實難注言
人不能無欲皆得其欲以從其事而要其成非我有
成其在人乎注言成猶在我非在他也音義(要一遙反下注)
(同)何愛於邑邑將焉往注言猶在國音義(焉於虔反)子大
叔曰若四國何注恐為四鄰所笑子産曰非相違也
而相從也注言賂以邑欲為和順四國何尤焉鄭書
有之注鄭國史書曰安定國家必大焉先注先和大
族而後國家安音義(必大焉先並如字)姑先安大以待其所
歸注要其成也既伯石懼而歸邑卒與之注卒終也
伯有既死使大史命伯石為卿辭大史退則請命焉
注請大史更命已復命之又辭如是三乃受策入拜
子産是以惡其為人也注惡其虚飾音義(復扶又反三息暫反)
(又如字策初革反惡烏路反注同)使次已位注畏其作亂故寵之子
産使都鄙有章注國都及邊鄙車服尊卑各有分部
音義(分扶運反)上下有服注公卿大夫服不相踰田有封
洫注封疆也洫溝也音義(洫况域反疆居良反)廬井有伍注廬
舍也九夫為井使五家相保大人之忠儉者注謂卿
大夫音義(大人之忠儉者本或作大夫者非)從而與之泰侈者因而
斃之注因其罪而斃踣之音義(踣蒲比反)豐卷將祭請田
焉弗許注田獵也音義(卷眷勉反徐居阮反)曰唯君用鮮注鮮
野獸衆給而已注衆臣祭以芻豢為足音義(芻初俱反豢音)
(患牛羊曰芻犬豕曰豢)子張怒注子張豐卷退而徵役注召兵
欲攻子産子産奔晉子皮止之而逐豐卷豐卷奔晉
子産請其田里注請於公不役人三年而復之反其
田里及其入焉注田里所收入從政一年輿人誦之
曰取我衣冠而褚之注褚畜也奢侈者畏法故畜藏
音義(褚張呂反畜勑六反又許六反本又作䙒同)取我田疇而伍之孰殺
子産吾其與之注竝畔為疇音義(竝蒲杏反又蒲頂反)及三年
又誦之曰我有子弟子産誨之我有田疇子産殖之
注殖生也音義(殖時力反徐是吏反此協下韻)子産而死誰其嗣之
注嗣續也傳言鄭所以興
經三十有一年春王正月
夏六月辛巳公薨于楚宫注公不居先君之路寝而安
所樂失其所也音義(樂音洛一音岳又一音五教反)
秋九月癸巳子野卒注不書葬未成君
己亥仲孫羯卒
冬十月滕子來會葬注諸侯會葬非禮
癸酉葬我君襄公
十有一月莒人弑其君密州注不稱弑者主名君無道
也音義(弑申志反)
傳三十一年春王正月穆叔至自會注澶淵會還見
孟孝伯語之曰趙孟將死矣其語偷不似民主注偷
苟且音義(語之魚據反下吾語諸同偷他侯反)且年未盈五十而諄諄
焉如八九十者弗能久矣注成二年戰於案趙朔已
死於是趙文子始生至㐮三十年會澶淵盖年四十
七八故言未盈五十音義(諄徐之聞反或一音之純反)若趙孟死
為政者其韓子乎注韓子韓起吾子盍與季孫言之
可以樹善君子也注言韓起有君子之德今方知政
可素往立善音義(盍戸獵反)晉君將失政矣若不樹焉使
早備魯注使韓子早為魯備既而政在大夫韓子懦
弱大夫多貪求欲無厭齊楚未足與也魯其懼哉孝
伯曰人生幾何誰能無偷朝不及夕將安用樹穆叔
出而告人曰孟孫將死矣吾語諸趙孟之偷也而又
甚焉注言朝不及夕偷之甚也音義(懦乃亂反厭於鹽反人生幾何)
(居起反本或作民生无幾何朝如字注同)又與季孫語晉故注如與孟孫
言季孫不從及趙文子卒注在昭元年晉公室卑政
在侈家韓宣子為政不能圖諸侯魯不堪晉求䜛慝
弘多是以有平丘之會注平丘會在昭十三年晉人
執季孫意如音義(慝他得反)○齊子尾害閭丘嬰欲殺之
使帥師以伐陽州注陽州魯地我問師故注魯以師
往問齊何故伐我夏五月子尾殺閭丘嬰以說于我
師注言伐魯者嬰所為也伐陽州不書不成伐音義
(說如字)工僂灑渻竈孔虺賈寅出奔莒注四子嬰之黨
音義(僂力侯反灑所蟹反舊所綺反渻生領反徐本作省所幸反一音息井反一音銷虺許鬼反)
出羣公子注為昭十年欒高之難復羣公子起本音
義(難乃旦反)○公作楚宫注適楚好其宫歸而作之音義
(好呼報反)穆叔曰大誓云民之所欲天必從之注今尚書
大誓亦無此文故諸儒疑之音義(大音泰本亦作泰)疏(注正義曰)
(今尚書大誓謂漢魏諸儒馬融鄭玄王肅等所注者也自秦焚詩書漢初求之尚書唯得二十八篇故太)
(常孔臧與孔安國書云尚書二十八篇前世以為放二十八宿都不知尚書有百篇也在後又得僞大誓)
(一篇通為二十九篇漢魏以來未立於學官馬融尚書傳序云大誓後得案其文似若淺露又春秋引大)
(誓曰民之所欲天必從之國語引大誓曰朕夢協朕卜襲于休祥戎商必克孟子引大誓曰我武惟揚侵)
(于之疆則取于凶殘我伐用張于湯有光孫卿引大誓曰獨夫紂禮記引大誓曰予克紂非予武惟朕文)
(考無罪紂克子非朕文考有罪惟予小子無良今之大誓皆無此言吾見書傳多矣所引大誓而不在大)
(誓者甚衆不復悉記略引五事以明之亦可知已王肅亦云大誓近非本經是諸儒疑之也杜氏在晉之)
(初亦未見真本及江東晉元帝時其豫章内史梅賾始獻孔安國所注古文尚書其内有泰誓二篇記傳)
(所引大誓其文悉皆有之)君欲楚也夫故作其宫若不復適楚必
死是宫也六月辛巳公薨于楚宫叔仲帶竊其拱璧
注拱璧公大璧音義(夫音扶復扶又反拱九勇反)以與御人納諸
其懷而從取之由是得罪注得罪謂魯人薄之故子
孫不得志於魯○立胡女敬歸之子子野注胡歸姓
之國敬歸㐮公妾次于季氏秋九月癸巳卒毁也注
過哀毁瘠以致滅性音義(瘠在亦反)○己亥孟孝伯卒注
終穆叔言立敬歸之娣齊歸之子公子裯注齊諡裯
昭公名音義(娣大計反齊歸如字注同裯直由反)穆叔不欲曰大子死
有母弟則立之無則立長注立庶子則以年音義(長丁)
(丈反)年均擇賢義均則卜古之道也注先人事後卜筮
也義均謂賢等非嫡嗣何必娣之子注言子野非適
嗣音義(適丁歴反)且是人也居喪而不哀在慼而有嘉容
是謂不度不度之人鮮不為患若果立之必為季氏
憂武子不聽卒立之比及葬三易衰衰衽如故衰注
言其嬉戲無度音義(鮮息淺反比及必利反一本無及字三如字又息暫反衰本又)
(作縗亦作䙑同七雷反下同衽而甚反徐而鴆反裳下也嬉許其反)疏(正義曰喪服注云衽為兩燕尾)
(凡用布三尺五寸上正一尺兩燕尾衺袲裁二尺五寸下廣四寸綴於身傍所以掩裳際也)於是
昭公十九年矣猶有童心君子是以知其不能終也
注為昭二十五年公孫於齊傳○冬十月滕成公來
會葬惰而多涕注惰不敬也音義(惰徒臥反涕他禮反)子服惠
伯曰滕君將死矣怠於其位而哀已甚兆於死所矣
注有死兆能無從乎注為昭三年滕子卒傳○癸酉
葬襄公公薨之月子産相鄭伯以如晉晉侯以我喪
故未之見也子産使盡壊其館之垣而納車馬焉士
文伯讓之曰敝邑以政刑之不脩宼盗充斥注充滿
斥見言其多音義(相息亮反盡子忍反壊音怪下皆同館古亂反字從食字林云客舍)
(也旁作舍非垣音袁牆也斥見賢遍反)無若諸侯之屬辱在寡君者何
是以令吏人完客所館注館舍也音義(令力呈反下注同完音丸)
高其閈閎注閎門也音義(閈戸旦反說文云閭也汝南平輿縣里門曰閈沈云)
(閉也閎獲耕反杜云門也爾雅云衖門謂之閎是也爾雅又云所以止扉謂之閎然爾雅本扉之名或作)
(閣字讀者因攷左傳傳皆作各音案下文云門不容車此云高其閈閎俱謂門耳於義自通無為穿鑿)
疏(正義曰說文云閈門也汝南平輿里門曰閈釋宫云衖門謂之閎李廵云衖頭門也然則閈閎皆門)
(名言高為其門耳)厚其牆垣以無憂客使注無令客使憂宼
盗音義(使所吏反注同)今吾子壊之雖從者能戒其若異客
何以敝邑之為盟主繕完葺牆注葺覆也音義(從才用反)
(下賓從同葺侵入反徐音集一音子入反謂以草覆牆)疏(正義曰周禮任人有葺屋瓦屋瓦屋以瓦)
(覆葺屋以草覆此云葺牆謂草覆牆也)以待賓客若皆毁之其何以共
命寡君使匄請命注請問毁垣之命音義(共音恭匄本作丐古)
(害字士文伯名也今傳本皆作匄字或作丐字釋例亦然解者云士伯是范氏之族不應與范宣子同名)
(作丐是也案士文伯字伯瑕又春秋時人名字皆相配楚令尹陽丐字子瑕即與文伯名字正同又鄭有)
(駟乞字子瑕匄與乞義同則作匄者是又案魯有仲嬰齊是莊公之孫又有公孫嬰齊是文公之孫仲嬰)
(齊於公孫嬰齊為從祖同時同名鄭有公孫叚字子石又云伯石印叚字子石傳又謂之二子石然印叚)
(即公孫叚從父兄弟之子尚同名字伯瑕與宣子何廢同乎)疏(正義曰匄士文伯名也晉宋古本及)
(釋例皆作丐俗本作匄此士文伯是范氏之别族不宜與范宣子同名今定本作匄恐非)對曰以
敝邑褊小介於大國注介間也誅求無時注誅責也
是以不敢寧居悉索敝賦以來會時事注隨時來朝
會音義(索所白反一音悉各反)逢執事之不間而未得見又不
獲聞命未知見時不敢輸幣亦不敢暴露其輸之則
君之府實也非薦陳之不敢輸也注薦陳猶獻見也
音義(間音閑見賢遍反下及注同暴步卜反下同)其暴露之則恐燥濕之
不時而朽蠧以重敝邑之罪僑聞文公之為盟主也
注僑子産名文公晉重耳音義(燥素早反蠧丁故反蟲敗也以重直用反)
(下重罪同僑其驕反重耳直龍反)宫室卑庳無觀臺榭以崇大諸侯
之館館如公寢庫廐繕脩司空以時平易道路注易
治也音義(庳音婢亦音卑觀古亂反榭音謝本亦作謝土高曰臺有木曰榭廐九又反易以豉)
(反注同)疏(正義曰釋宫云四方而高曰臺有木者謂之榭李廵云臺上有屋謂之榭然則臺榭皆高)
(可升之以觀望言無觀望之臺榭也注正義曰言往前文公之客館如今日晉君之路寝也)圬人
以時塓館宫室注圬人塗者塓塗也音義(圬本作汚同音烏塓)
(莫歴反)疏(正義曰釋宫云鏝謂之杇李廵曰鏝一名杇塗工作具也郭璞云泥鏝也然則圬是塗之)
(所用因謂泥牆屋之人為圬人塓亦泥也使此泥屋之人以時泥塗客館之宫室也)諸侯賓至
甸設庭燎注庭燎設火於庭音義(甸徒遍反燎力妙反徐力遙反一音)
(力弔反庭燎大燭)疏(正義曰郊特牲云庭燎之百由齊桓公始也鄭玄云僭天子也庭燎之差公盖)
(五十侯伯子男皆三十)僕人廵宫注廵宫行夜音義(行下孟反下廵行同)
車馬有所注有所處賓從有代注代客役巾車脂轄
注巾車主車之官音義(巾車如字劉昌宗周禮音居覲反轄戸瞎反)隸人
牧圉各瞻其事注瞻視客所當得音義(瞻之廉反)百官之
屬各展其物注展陳也謂羣官各陳其物以待賓公
不留賓而亦無廢事注賓得速去則事不廢憂樂同
之事則廵之注廵行也音義(樂音洛)教其不知而恤其
不足賓至如歸無寧菑患注言見遇如此寧當復有
菑患邪無寧寧也音義(菑音災復扶又反)不畏宼盜而亦不
患燥濕今銅鞮之宫數里注銅鞮晉離宫音義(鞮丁兮反)
(數所主反)而諸侯舍於隸人注舍如隸人舍門不容車而
不可踰越注門庭之内迫迮又有牆垣之限音義(迮側)
(百反)疏(注正義曰知非館門卑小不得容車而云門庭之内迫迮者以傳稱舍於隸人明院宇迮小也)
盜賊公行而夭厲不戒注厲猶災也言水潦無時音
義(潦音老)賓見無時命不可知若又勿壊是無所藏幣
以重罪也敢請執事將何所命之注問晉命已所止
之宜音義(見賢遍反)雖君之有魯喪亦敝邑之憂也注言
鄭與魯亦有同姓之憂若獲薦幣注薦進也脩垣而
行注行去也君之惠也敢憚勤勞文伯復命注反命
於晉君趙文子曰信注信如子産言我實不德而以
隸人之垣以贏諸侯注贏受也音義(贏音盈)疏(注正義曰賈服)
(王注皆讀為盈盈是滿也故皆訓為受)是吾罪也使士文伯謝不敏焉
晉侯見鄭伯有加禮注禮加敬厚其宴好而歸之乃
築諸侯之館叔向曰辭之不可以已也如是夫子産
有辭諸侯賴之若之何其釋辭也詩曰辭之輯矣民
之協矣辭之繹矣民之莫矣注詩大雅言辭輯睦則
民協同辭說繹則民安定莫猶定也音義(好呼報反如是夫音)
(扶讀者亦以夫為下句首輯音集又七入反繹本又作懌音亦說音悦)其知之矣注謂
詩人知辭之有益○鄭子皮使印段如楚以適晉告
禮也注得事大國之禮○莒犂比公生去疾及展輿
注犂比莒子密州之號音義(犂力私反或音力兮反比音毗去起吕反輿音)
(餘本又作與音同)既立展輿注立以為世子又廢之犂比公
虐國人患之十一月展輿因國人以攻莒子弑之乃
立注展輿立為君音義(弑之乃立弑音試本或作乃自立者誤)去疾奔
齊齊出也注母齊女也展輿吳出也注為明年奔吳
傳書曰莒人弑其君買朱組注買朱組密州之字音
義(組仕居反)言罪之在也注罪在組也傳始例申明君臣
書弑今者父子故復重明例音義(復扶又反重直用反)○吳子
使屈狐庸聘于晉注狐庸巫臣之子也成十年適吳
為行人音義(屈君勿反狐音胡)通路也注通吳晉之路趙文
子問焉曰延州來季子其果立乎注延州來季札邑
疏(正義曰釋例土地名延州來闕不知其處則杜謂延州來三字共為一邑服虔云延延陵也州來邑)
(名季子讓王位升延陵為大夫食邑州來傳家通言之案傳文謂之延陵季子則是延陵與州來必不得)
(為一但不知何以呼為延陵耳或延陵亦是邑名盖並食二邑故連言之)巢隕諸樊注在
二十五年音義(隕于敏反)閽戕戴吳注在二十五年戴吳
餘祭音義(閽音昏戕在良反祭側界反)天似啟之何如對曰不立
是二王之命也非啟季子也若天所啟其在今嗣君
乎注嗣君謂夷昧甚德而度德不失民注民歸德度
不失事注審事情民親而事有序其天所啟也有吳
國者必此君之子孫實終之季子守節者也雖有國
不立注言其三兄雖欲傳國與之終不肯立音義(傳直)
(專反)○十二月北宫文子相衛襄公以如楚注文子北
宫佗襄公獻公子音義(相息亮反)宋之盟故也注晉楚之
從交相見也過鄭印段迋勞于棐林如聘禮而以勞
辭注用聘禮而用郊勞之辭音義(過五禾反迋于况反勞力報反下及)
(注同棐芳尾反本又作斐)文子入聘注報印段子羽為行人馮簡
子與子大叔逆客注逆文子事畢而出言於衛侯曰
鄭有禮其數世之福也其無大國之討乎詩云誰能
執熱逝不以濯注詩大雅濯以水濯手音義(數所主反濯直)
(角反)禮之於政如熱之有濯也濯以救熱何患之有注
此以上文子辭音義(上時掌反)子産之從政也擇能而使
之馮簡子能斷大事子大叔美秀而文注其貌美其
才秀音義(斷丁亂反下同)公孫揮能知四國之為注知諸侯
所欲為而辨於其大夫之族姓班位貴賤能否而又
善為辭令裨諶能謀謀於野則獲注得所謀也音義
(裨婢支反諶市林反)謀於邑則否注此才性之敝鄭國將有諸
侯之事子産乃問四國之為於子羽且使多為辭令
與裨諶乘以適野使謀可否而告馮簡子使斷之事
成乃授子大叔使行之以應對賓客是以鮮有敗事
北宫文子所謂有禮也注傳跡子産行事以明北宫
文子之言音義(乘繩證反鮮息淺反)○鄭人游于鄉校注鄉之
學校音義(校戸孝反下同鄭國謂學為校)以論執政注論其得失然
眀謂子産曰毁鄉校如何注患人於中謗議國政音
義(謗布浪反)疏(正義曰詩序云子衿刺學校廢是校為學之别名)子産曰何為夫
人朝夕退而游焉以議執政之善否其所善者吾則
行之其所惡者吾則改之是吾師也若之何毁之我
聞忠善以損怨注為忠善則怨謗息音義(夫音扶下并注同朝)
(直遙反舊如字惡烏路反又如字)不聞作威以防怨注欲毁鄉校即
作威豈不遽止然猶防川注遽畏懼也音義(遽其據反)大
決所犯傷人必多吾不克救也不如小決使道注道
通也音義(道音導注同)不如吾聞而藥之也注以為己藥
石疏(正義曰言不如不毁鄉校使人游處其中聞謗我之政者而即改焉以為我之藥石也)然
明曰蔑也今而後知吾子之信可事也小人實不才
若果行此其鄭國實賴之豈唯二三臣仲尼聞是語
也曰以是觀之人謂子産不仁吾不信也注仲尼以
二十二年生於是十歲長而後聞之音義(長丁丈反)疏(注正)
(義曰公羊傳於二十一年下云十有一月庚子孔子生穀梁傳於二十一年十月之下云庚子孔子生二)
(十一年賈逵注經云此年仲尼生哀十六年夏四月己丑卒七十三年昭二十四年服虔載賈逵語云是)
(歲孟僖子卒屬其子使事仲尼仲尼時年三十五定以孔子為襄二十一年生也孔子世家云魯襄公二)
(十二年而孔子生年七十三魯哀公十六年夏四月己丑卒杜此注從史記也)○子皮欲使
尹何為邑注為邑大夫子産曰少未知可否注尹何
年少音義(少詩照反注同)子皮曰愿吾愛之不吾叛也注愿
謹善也音義(愿音願)疏(正義曰謂尹何也劉炫云叛違也欲令子産不於我有違得使)
(尹何為邑也)使夫往而學焉夫亦愈知治矣注夫謂尹何
音義(治直吏反下注之治同)疏(正義曰病差謂之愈言不能之病愈知治必速也劉炫云尹何)
(比未解治邑以為己病今若遣往學治邑之病差自然以為知治邑矣)子産曰不可人
之愛人求利之也今吾子愛人則以政注以政與之
猶未能操刀而使割也其傷實多注多自傷音義(操七)
(刀反其傷實多一本作其傷多)子之愛人傷之而巳其誰敢求愛於
子子於鄭國棟也棟折榱崩僑將厭焉敢不盡言子
有美錦不使人學製焉注製裁也音義(棟丁弄反榱所追反椽也)
(厭本又作壓於甲反徐於輒反下同製音制)大官大邑身之所庇也而使
學者製焉其為美錦不亦多乎注言官邑之重多於
美錦音義(所庇必利反又音祕)僑聞學而後入政未聞以政學
者也若果行此必有所害譬如田獵射御貫則能獲
禽注貫習也音義(貫古患反)若未嘗登車射御則敗績厭
覆是懼何暇思獲子皮曰善哉虎不敏吾聞君子務
知大者遠者小人務知小者近者我小人也衣服附
在吾身我知而慎之大官大邑所以庇身也我遠而
慢之注慢易也音義(覆芳服反易以䜴反)微子之言吾不知也
他日我曰子為鄭國我為吾家以庇焉其可也今而
後知不足注自知謀慮不足謀其家自今請雖吾家
聽子而行子産曰人心之不同如其面焉吾豈敢謂
子面如吾面乎抑心所謂危亦以告也子皮以為忠
故委政焉子産是以能為鄭國注傳言子産之治乃
子皮之力○衛侯在楚北宫文子見令尹圍之威儀
言於衛侯曰令尹似君矣將有他志注言語瞻視行
步不常疏(正義曰言令尹威儀已是國君之容矣服虔云言令尹動作似君儀故云似君矣服)
(言似君儀者明年傳云二執戈者前矣是用君儀也俗本作以君若云以君不須言矣今定本亦作以字)
(恐非)雖獲其志不能終也詩云靡不有初鮮克有終終
之實難令尹其將不免公曰子何以知之對曰詩云
敬慎威儀惟民之則令尹無威儀民無則焉民所不
則以在民上不可以終公曰善哉何謂威儀對曰有
威而可畏謂之威有儀而可象謂之儀君有君之威
儀其臣畏而愛之則而象之故能有其國家令聞長
世臣有臣之威儀其下畏而愛之故能守其官職保
族宜家順是以下皆如是是以上下能相固也衛詩
曰威儀棣棣不可選也注詩邶風棣棣富而閑也選
數也音義(鮮息淺反令聞音問本亦作問衛詩此弼詩刺衛頃公故曰衛詩棣棣本又作逮直)
(待反選息兖反注同數所主反下文同)言君臣上下父子兄弟内外大
小皆有威儀也周詩曰朋友攸攝攝以威儀注詩大
雅攸所也攝佐也言朋友之道必相教訓以威儀也
周書數文王之德注逸書曰大國畏其力小國懷其
德言畏而愛之也詩曰不識不知順帝之則言則而
象之也注大雅又言文王行事無所斟酌唯在則象
上天音義(斟之林反)疏(正義曰尚書武成篇曰大國以威加小國以德撫故大畏力小懷德)
(也不識不知謂不妄斟酌以為識知惟順天之法則是言則而象之謂文王法則放象上天而行下傳覆)
(此謂天下則象文王不同者謂文王能則象於天故天下亦則象文王也)紂囚文王七年
諸侯皆從之囚紂於是乎懼而歸之可謂愛之文王
伐崇再駕而降為臣注文王聞崇德亂而伐之三旬
不降退脩教而復伐之因壘而降音義(降戶江反復扶又反)疏
(正義曰傳言囚文王七年文王必七年為囚矣尚書無逸云文王受命唯中身厥享國五十年則文王在)
(位歴年多矣未知何時被囚也周本紀稱紂囚西伯於牖里閎夭之徒求美女美寳而獻之紂紂大說乃)
(赦西伯賜之弓矢使之得征伐其下乃云虞芮爭獄俱讓而去諸侯聞之曰西伯受命之君也如馬遷所)
(云虞芮質獄之前被囚也尚書傳稱文王一年質虞芮二年伐邗三年伐密須四年伐犬夷紂乃囚之四)
(友獻寳乃得免於虎口出而伐耆鄭玄尚書注據書傳為說云紂聞文王斷虞芮之訟後又三伐皆勝始)
(畏而惡之拘於羑里紂得散宜生等獻寳而釋文王文王釋而伐黎以為四年囚之五年釋之即如所言)
(被囚不盈一年此傳不得言紂囚文王七年也文王既已改元而又專伐諸國是則反形已露雖紂之愚)
(非寳貨所能釋也馬遷之言當得其實在質虞芮之前囚之故囚之得七年也)蠻夷帥服可
謂畏之文王之功天下誦而歌舞之可謂則之文王
之行至今為法可謂象之有威儀也故君子在位可
畏施舍可愛進退可度周旋可則容止可觀作事可
法德行可象聲氣可樂動作有文言語有章以臨其
下謂之有威儀也音義(行下孟反下同樂音洛又音岳)
春秋左傳注疏卷四十
春秋左氏傳注疏卷四十考證
傳三月癸未晉悼夫人食輿人之城把者絳縣人或年
長矣無子而往與於食有與疑年使之年曰臣小人
也不知紀年臣生之歲正月甲子朔四百有四十五
甲子矣其季于今三之一也○漢書律歴志曰僖公
五年正月辛亥朔旦冬至是歲距辛亥百一十三年
三月有癸未上距文公十一年會于承筐之歲夏正
月甲子朔凡四百四十有五甲子奇二十日為日二
萬六千六百有六旬趙汸補注曰劉待制云季者末
也今今日也謂巳得四百四十四全甲子其末一甲
子六十日而今乃癸未纔得二十日也故曰三之一
傳使為君復陶疏衣服之名復陶其義未聞○服監本
訛作冠今改正
傳以為絳縣師疏盖以居在絳邑○居監本訛作車今
改正
傳君子謂宋共姬女而不婦○王應麟曰宋伯姬先儒
謂婦人中之伯夷左氏謂女而不婦非也(臣照)按伯
姬守禮以死于火視死生如蟬蜕然火非所畏而非
禮之是畏所為與日月爭光者矣而其時之君子譏
其女而不婦左氏記其語俾後世知其時之人視節
義輕而妄議論人長短如此也
傳裨竈指之曰猶可以終歲注歲星十二年而一周○
周監本訛作歲今改正
傳歲在娵訾之口疏○娵訾爾雅訾作觜其疏又仍作
訾今並如其本文
傳高其閈閎音義爾雅云衖門謂之閎○各本俱作衡
門謂之閎今依爾雅改正(臣召南)按郭璞注爾雅引
此傳曰閎長杙即門橜也與杜注異
傳延州來季子其果立乎疏季子讓王位升延陵為大
夫○(臣召南)按升延陵為大夫文義不順疑當作居
延陵為大夫
又疏但不知何以呼為延陵耳○(臣召南)按吳世家
曰季札封於延陵故號曰延陵季子其說曉然又按
漢書地理志會稽郡毗陵季札所居顔師古注曰舊
延陵漢改之又沛郡下蔡故州來國為楚所滅後吳
取之至夫差遷蔡昭侯於此然則夫差以前為季札
食邑矣
傳不如吾聞而藥之也○王應麟曰子産不以防怨為
善而怨自弭故與鄭俱昌李斯以分過為忠而過益
彰故與秦俱亡
春秋左氏傳注疏卷四十考證
