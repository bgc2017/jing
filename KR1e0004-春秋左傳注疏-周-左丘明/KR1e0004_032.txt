春秋左傳注疏卷三十二(起襄公十三年盡十五年)
晉杜氏注唐陸德明音義唐孔穎逹疏
經十有三年春公至自晉
夏取邿注邿小國也任城亢父縣有邿亭𫝊例曰書取
言易也音義(邿音詩任音壬亢苦浪反又音剛父音甫易以䜴反傳同)
秋九月庚辰楚子審卒注共王也成二年大夫盟于蜀
冬城防
傳十三年春公至自晉孟獻子書勞于廟禮也注書
勲勞於策也桓二年傳曰公至自唐告於廟也凡公
行告於宗廟反行飲至舍爵策勲焉禮也桓十六年
傳又曰公至自伐鄭以飲至之禮也然則還告廟及
飲至及書勞三事偏行一禮則亦書至悉闕乃不書
至傳因獻子之事以發明凡例釋例詳之音義(舍如字又)
(音捨)疏(正義曰其書勞與策勲一也周禮王功曰勲事功曰勞對則勲大而勞小故𫝊變文以&KR0694;之注)
(云書勲勞於策明其不異也桓二年𫝊發凡例有告廟也飲至也策勲也桓十六年傳言飲至此年傳言)
(書勞二者各舉其一所以反覆凡例以此知三事偏行一禮則亦書至悉闕乃不書至耳所云偏行一禮)
(謂偏行告至其飲至策勲則不可偏行也何則告廟因行飲至舍爵而即策勲策勲飲至並行之于廟豈)
(得不告至而在廟聚飲乎不告至而入廟書勞乎明其決不然矣但告至已後或飲至而不書勞或書勞)
(而不飲至二事或有闕其一者傳因獻子書勞復言禮也所以發明凡例釋例曰公行或朝或會或盟或)
(伐得禮失禮其事非一故傳隨而釋之於盟釋告廟嫌他例不通故復總云凡公行告于宗廟反行飲至)
(舍爵策勲焉禮也此以明公之出竟當無不告及其反也則必飲至有功則策勲故公至自伐鄭傳重言)
(以飲至之禮孟獻子書勞于廟傳復云禮所以反覆凡例也公朝於晉而獻子書勞知策勲非惟討伐之)
(功雖或常行有以定國安民亦書功於廟也然則凡反行飲至必以嘉會昭告祖禰有功則舍爵策勲無)
(勞告事而已)○夏邿亂分為三注國分為三部志力各異
師救邿遂取之注魯師也經不稱師不滿二千五百
人傳通言之疏(正義曰莊八年師及齊師圍郕彼是大夫將滿師故稱師此亦大夫將所)
(將不滿二千五百人故直言取邿而不得言師也傳言師者師是衆人總名雖少亦通言之)凡書
取言易也注不用師徒及用師徒而不勞雖國亦曰
取疏(正義曰宣九年取根牟傳曰言易也成六年取鄟傳曰言易也昭四年取鄫傳曰言易也莒亂)
(著邱公立而不撫鄫鄫叛而来故曰取凡克邑不用師徒曰取與此四發取例傳皆云言易也取鄫之下)
(又發凡例云克邑不用師徒曰取者不用師徒即是易得之状所以覆明凡例也若用而不勞則與不用)
(相似故杜云用而不勞亦曰取也凡例克邑邿乃是國知雖國亦曰取釋例曰取者乘其衰亂或受其潰)
(叛或用少師而不頓兵勞力則直言取如取如攜言其易也傳四發取例者邿以師徒鄫叛而来根牟東)
(夷鄟附庸國名各不同故也邿為小國非邑非夷故以凡例附之)用大師焉曰滅注
敵人距戰斬獲俘馘用力難重雖邑亦曰滅音義(馘古)
(獲反)疏(正義曰國大邑小嫌邑易國難滅取止見難易不由國邑大小故注辨之上云易則雖國亦曰)
(取此取邿邿是國也此言用力難重則雖邑亦曰滅僖二年虞師晉師滅下陽昭十三年吳滅州来皆邑)
(而言滅是也)弗地曰入注謂勝其國邑不有其地疏(正義曰入)
(謂入其都邑制其民人當入之日與滅亦同但尋即去之不為己有故云勝其國邑不即有其土地如此)
(之類謂之為入國邑雙舉者國邑皆稱入也文十五年晉郤缺入蔡是入國也成七年吳入州来九年楚)
(人入鄆是入邑也若然閔二年狄入衞哀八年宋公入曹二者傳皆言滅而經書入者釋例曰狄滅衞而)
(書入者狄無文告衛之君臣死盡齊桓存之以告諸侯言狄巳去不能有其土地也曹背晉而奸宋是以)
(致討宋公既還而不忍禇師之詬怒而反兵一舉滅曹滅非本志故以入告也)○荀罃士魴
卒晉侯蒐于緜上以治兵注為將命軍師也必蒐而
命之所以與衆共音義(爲于僞反師所類反)使士匄將中軍辭
曰伯游長注伯游荀偃音義(長丁丈反)昔臣習於知伯是
以佐之非能賢也注七年韓厥老知罃代將中軍士
匄佐之匄今將讓故謂爾時之舉不以己賢事見九
年音義(見賢遍反)請從伯游荀偃將中軍注代荀罃士匄
佐之注位如故使韓起將上軍辭以趙武又使欒黶
注以武位卑故不聽更命黶辭曰臣不如韓起韓起
願上趙武君其聽之使趙武將上軍注武自新軍超
四等代苟偃韓起佐之注位如故欒黶將下軍魏絳
佐之注黶亦如故絳自新軍佐超一等代士魴新軍
無帥注將佐皆遷音義(將子匠反)晉侯難其人使其什吏
率其卒乘官屬以從於下軍禮也注得慎舉之禮音
義(難乃旦反或如字什音十卒子忽反乘䋲證反)疏(正義曰什吏謂十人長也從車曰卒在車曰乘)
(新軍將佐皆遷晉侯選賢未得難用其人使其軍内十人之長率其步卒車士與其新軍官屬軍尉司馬)
(之類以從於下軍令下軍將佐兼領之得慎舉之禮也周禮夏官序云凡制軍萬有二千五百人為軍軍)
(將皆命卿二千有五百人為師師帥皆中大夫五百人為旅旅帥皆下大夫百人為卒卒長皆上士二十)
(五人為兩兩司馬皆中士五人為伍伍皆有長不言十人有長而此傳云什吏者夏官所云周禮之正法)
(耳其量時制事未必盡然尚書牧誓有千夫長百夫長齊語管子設法五人為伍五十人為小戎二百人)
(為卒二千人爲旅萬人為軍吳語王孫雄設法百人為行十行一旌十旌一將軍引司馬法云十人之帥)
(執鈴百人之帥執鐸千人之帥執鼓萬人之將執大鼓三者數人置帥皆以什計之異於周禮則晉人為)
(軍或十人置吏也)晉國之民是以大和諸侯遂睦君子曰讓
禮之主也范宣子讓其下皆讓欒黶為汰弗敢違也
晉國以平數世賴之刑善也夫注刑法也音義(汰音泰數)
(所主反夫音扶)一人刑善百姓休和可不務乎書曰一人有
慶兆民賴之其寧惟永其是之謂乎注周書呂刑也
一人天子也寧安也永長也義取上有好善之慶則
下賴其福音義(休許虯反好呼報反)周之興也其詩曰儀刑文
王萬邦作孚注詩大雅言文王善用法故能為萬國
所信孚信也言刑善也疏(正義曰此大雅文王之篇儀善也刑法也孚信也善)
(用法者文王也言文王善用法故能為萬國所信言文王之法善也)及其衰也其詩曰
大夫不均我從事獨賢注詩小雅刺幽王役使不均
故從事者怨恨稱已之勞以為獨賢無讓心言不讓
也疏(正義曰詩小雅北山之篇刺幽王役使不均平被使之人自稱已之功勞我所以特從王事者)
(在上獨以我爲賢自云已賢是不讓也)世之治也君子尚能而讓其下
注能者在下位則貴尚而譲之音義(治直吏反)小人農力
以事其上是以上下有禮而讒慝黜遠由不爭也謂
之懿德及其亂也君子稱其功以加小人注加陵也
君子在位者音義(慝他得反遠于萬反又如字争爭鬭之爭)小人伐其技
以馮君子注馮亦陵也自稱其能為伐音義(技其綺反馮皮)
(冰反)是以上下無禮亂虐並生由争善也注争自善也
謂之昏德國家之敝恒必由之注傳言晉之所以興
○楚子疾告大夫曰不榖不德少主社稷生十年而
喪先君未及習師保之教訓而應受多福注多福謂
為君音義(少詩照反喪息浪反)是以不德而亡師于鄢注鄢在
成十六年音義(鄢音偃)以辱社稷為大夫憂其弘多矣
注弘大也若以大夫之靈獲保首領以殁於地唯是
春秋窀穸之事注窀厚也穸夜也厚夜猶長夜春秋
謂祭祀長夜謂葬埋音義(殁音沒窀張倫反又徒門反穸音夕)疏(正義曰晉)
(語云窀厚也說文云夕暮也從月半見夜字從夕知是以夕為夜也厚長意同故厚夜猶長夜也孝經云)
(春秋祭祀以時思之故春秋謂祭祀也長夜者言夜不復明死不復生故長夜謂葬埋也以其事施於葬)
(故今字皆從宂王意自貶祭之與葬皆不敢從先君之禮)所以從先君於禰廟者
注從先君代為禰廟疏(正義曰祭法云諸侯立五廟曰考廟王考廟皇考廟顯考)
(廟祖考廟此云禰廟即彼考廟也曲禮云生曰父死曰考考成也言有成德也禰近也於諸廟父最為近)
(也禮三年之喪畢則以遷新主入廟是從先君代為禰廟也計昭穆之次昭次入昭廟穆次入穆廟皆代)
(為祖廟而言代為禰廟者是從先君之近也)請為靈若厲注欲受惡諡以
歸先君也亂而不損曰靈戮殺不辜曰厲大夫擇焉
莫對及五命乃許秋楚共王卒子嚢謀諡大夫曰君
有命矣子嚢曰君命以共若之何毁之赫赫楚國而
君臨之撫有蠻夷奄征南海以屬諸夏而知其過可
不謂共乎請諡之共大夫從之注傳言子嚢之善音
義(共音恭下同夏戶雅反)○吳侵楚養由基奔命子庚以師繼
之注子庚楚司馬養叔曰吳乘我喪謂我不能師也
注養叔養由基也必易我而不戒注戒偹也音義(易以)
(䜴反)子為三覆以待我注覆伏兵音義(覆扶又反)我請誘之
子庚從之戰于庸浦注庸浦楚地音義(浦判五反)大敗吳
師獲公子黨君子以吳為不弔注不用天道相弔恤
詩曰不弔昊天亂靡有定注言不為昊天所恤則致
罪也為明年會向傳音義(昊胡老反)疏(正義曰詩小雅南山之篇)○冬
城防書事時也注土功雖有常節通以事間為時疏
(正義曰莊二十九年傳例曰凡土功龍見而畢務戒事也火見而致用水昏正而栽是土功之常節也本)
(設此節以為農事既間故得用力於土功今此冬城防經傳皆不言月當在火見致用之前當時農收差)
(早雖天象未至而民事已間故云土功雖有常節通以事間為時言時節未是時而事以得時故言書事)
(時也經例曰冬城防臧武仲請畢農事故傳曰書事時也此作出火見致用之前亦得兼以事時而禮之)
於是將早城臧武仲請俟畢農事禮也○鄭良霄太
宰石&KR0930;猶在楚注十一年楚人執之至今石&KR0930;言於
子囊曰先王卜征五年注先征五年而卜吉凶也征
謂廵守征行音義(先征悉薦反守手又反注同)疏(正義曰先征五年而卜其吉凶)
(也者以謂征前五年而預卜之也征訓行也先王之行謹敬之至况禮之大者大禮遠行莫過廵守故知)
(征謂廵守征行之禮文也傳言卜征五年未知何代之禮案尚書舜時五載一廵守孔安國云堯舜同道)
(舜攝則然堯又可知矣周官又云十有二歲王廵守殷國王制云天子五年一廵守傳云天子以海内為)
(家時一廵省之五年者虞夏之制周則十二歲一廵守如孔鄭之言唐虞及夏皆五年一廵守是卜征五)
(年虞夏法也在周之世而遠陳虞夏法者盖重古而言之或周之巡守不必十二年也周十二年一廵守)
(者歲星天一周也虞夏五年一廵者五行遞主而徧也)而歲習其祥祥習則行
注五年習卜皆同吉乃廵狩疏(正義曰禮記云卜筮不相襲鄭玄云襲因)
(也釋詁云祥善也習其祥謂去年吉今年又吉也善因則行謂五年五吉歲歲因襲則先王然後行廵守)
(也傳稱卜不習吉而得五年吉者彼不習吉謂不可一時重吉此則每年一卜非相習也)不習則
增修德而改卜注不習謂卜不吉音義(不習則增絶句一本無增)
(字則連下總為句)疏(正義曰其曰不習者是謂不習吉也脩德改行以六年為始又得五吉乃行也)
今楚實不競行人何罪注不能修德與晉競止鄭一
卿以除其偪注一卿謂良霄使睦而疾楚以固於晉
焉用之注位不偪則大臣睦怨疾楚則事晉固音義
(焉用之本或作將焉用之焉於虔反)疏(正義曰貴者多則勢相偪今止鄭一卿於楚以除其國内相偪)
(之患不偪則大臣和睦使鄭在家之人和睦而疾楚以堅事於晉焉用之何須用此良霄留之於楚)使
歸而廢其使注行而見執於楚鄭又遂堅事晉是鄭
廢本見使之意音義(其使所吏反注同)怨其君以疾其大夫
而相牽引也不猶愈乎楚人歸之疏(正義曰往者鄭使良霄向楚其)
(意欲使楚執良霄鄭得堅事晉國是鄭本遣良霄其意如此今若放良霄使歸於鄭則鄭不得堅事晉國)
(是廢其本使之意蘇氏之說亦然也良霄被執久留在楚今若歸之則怨恨其君以憎疾其大夫而相牽)
(引令鄭國大臣不和則事晉之心不固不猶少差乎方言云病差謂之愈後年注以愈為差此亦當為差)
(也服虔云愈猶病愈是愈為差之義也鄭玄論語注云愈猶勝也)
經十有四年春王正月季孫宿叔老會晉士匄齊人宋
人衛人鄭公孫蠆曹人莒人邾人滕人薛人杞人小邾
人會吳于向注叔老聲伯子也魯使二卿會晉敬事霸
國晉人自是輕魯幣而益敬其使故叔老雖介亦列於
會也齊崔杼宋華閱衛北宫括在會惰慢不攝故貶稱
人盖欲以督率諸侯奬成霸功也吳来在向諸侯會之
故曰會吳向鄭地音義(其使所吏反介音界惰徒卧反)疏(正義曰叔老聲伯子叔肸)
(孫故以叔為氏也卿出聘使及盟會皆以大夫為介禮之常也此會魯使季孫宿與叔老二卿會晉敬事霸國)
(故以卿為介於例唯征戰重兵詳内略外魯師出征伐則諸將並書其聘與會唯書使主其介不合書也晉人)
(自是輕魯幣而益敬其使叔老雖則為介而晉為盟主亦列之於會魯人以其並列於會故並書之也傳稱宋)
(華閱仲江會伐秦向之會亦如之則此會宋亦二卿華閱猶尚被貶仲江固不在列若二卿並敬其事俱得列)
(會亦當並書於策何則盟主列之於會魯史無容略之也故傳言崔杼華閱會伐秦不書惰也向之會亦如之)
(北宫括不書於向書於伐秦攝也是齊宋衛三國之卿於此會也惰慢不自整攝故貶稱人罪其身故去名氏)
(猶序鄭卿之上從其大小舊次也在會惰慢未是大尤即加貶責者此是仲尼新意盖欲督率諸侯奬成晉悼)
(霸功故也以吳来在向諸侯就向會之故不序吳於列而云會吳于向與鍾離善道同也)
二月乙未朔日有食之注無傳
夏四月叔孫豹會晉荀偃齊人宋人衛北宫括鄭公孫
蠆曹人莒人邾人滕人薛人把人小邾人伐秦注齊宋
大夫不書義與向同
巳未衛侯出奔齊注諸侯之策書孫甯逐衛侯春秋以
其自取奔亡之禍故諸侯失國者皆不書逐君之賊也
不書名從告疏(正義曰二十年甯子疾召悼子曰諸侯之策云云甯殖自為此言明知諸國策)
(書皆云孫林父甯殖逐衛侯不言衞侯自出奔也仲尼修春秋以其自取奔亡之禍故諸侯失國者皆是被臣)
(逐之悉非其君自出仲尼尤其不能自安皆不書逐君之賊所以責其君也北燕伯款出奔齊蔡侯朱出奔楚)
(並書名此不書名從告也釋例曰諸侯奔亡皆迫逐而苟免非自出也傳稱孫林父甯殖出其君名在諸侯之)
(策此以臣名赴告之文也仲尼之經更沒逐者之名主以自奔為文責其君不能自安自固所犯非徒所逐之)
(臣也衞赴不以名而燕赴以名各隨赴而書之義在於彼不在此也杜言在彼不在此者義在自出為罪不在)
(名與不名以其失國巳足罪賤不假復以名責故史記隨赴而書仲尼依舊為定也曲禮云諸侯失地名滅同)
(姓名記之所言當據春秋為義滅同姓名春秋既依用之則失地書名亦是大例而杜云名與不名無義例者)
(案經書衛侯燬滅邢傳云同姓也故名其言與記符同左氏本有此例也失地書名則傳無其事且記言失地)
(者謂國被人奪非棄位出奔者也州公如曹紀侯太去皆是失地之君經不書名亦不發傳知失地之君不以)
(名為貶也榖伯綏鄧侯吾離来朝公羊傳皆云何以名失地之君也則禮記之文或據公羊之義不可通於左)
(氏故杜不為此說)
莒人侵我東鄙注無傳報入鄆
秋楚公子貞帥師伐吳
冬季孫宿會晉士匄宋華閱衛孫林父鄭公孫蠆莒人
邾人于戚
傳十四年春吳告敗于晉注前年為楚所敗會于向
為吳謀楚故也注謀為吳伐楚音義(為于偽反注為吳卒不為同)
范宣子數吳之不德也以退吳人注吳伐楚喪故以
為不德數而遣之卒不為伐楚執莒公子務婁注在
會不書非卿音義(務莫侯反又音如字婁力侯反或力俱反)以其通楚使
也注莒貳於楚故比年伐魯音義(使所吏反)將執戎子駒
支注駒支戎子名范宣子親數諸朝注行之所在亦
設朝位曰来姜戎氏昔秦人廹逐乃祖吾離于瓜州
注四嶽之後皆姓姜又别為允姓瓜州地在今燉煌
音義(廹音百瓜古華反燉徒門反煌音皇)疏(正義曰周語稱堯遭洪水使禹治之共之從孫四嶽)
(佐之胙四嶽國命為侯伯賜姓曰姜賈逵云共共工也從孫同姓末嗣之孫四嶽官名大嶽也主四嶽之)
(祭焉姜炎帝之姓其後變易至於四嶽帝復賜之祖姓以紹炎帝之後是四嶽為姜姓也下傳云謂我諸)
(戎四嶽之裔胄是姜戎為四嶽之後姜姓故稱姜戎也昭九年傳云先王居檮杌于四裔故允姓之姦居)
(于瓜州伯父惠公歸自秦而誘以来同說此事而云允姓知姜姓之後又别為允姓也其姜姓是帝堯所)
(賜允姓不知誰賜之也周語云胙四嶽國為侯伯謂為諸侯之長下注云四嶽堯時方伯據彼文而知之)
乃祖吾離被苫蓋注蓋苫之别名音義(被普支反苫式占反蓋戶)
(獵反爾雅曰白盖謂之苫)疏(正義曰釋器云白盖謂之苫孫炎曰白盖茅苫也郭璞曰白茅苫也今江)
(東呼為盖被苫盖言無布帛可衣唯衣草也蒙荊棘言無道路可從冐榛藪也說其窮困之極耳)蒙
荆棘以来歸我先君注蒙冐也音義(冐莫報反)我先君惠
公有不腆之田注腆厚也音義(腆他典反)與女剖分而食
之注中分為剖音義(女音汝下同剖普口反中丁仲反又如字)今諸侯之
事我寡君不如昔者蓋言語漏洩則職女之由注職
主也音義(洩息列反徐音以世反)詰朝之事爾無與焉注詰朝
明旦不使復得與會事音義(詰起吉反朝如字注同與音預注及下同復扶)
(又反)與將執女對曰昔秦人負恃其衆貪于土地逐我
諸戎惠公蠲其大德注蠲明也疏(正義曰僖二十二年傳云秦晉遷陸)
(渾之戎于伊川則秦晉共遷之也昭九年傳云惠公歸自秦而誘以来又似晉侯獨誘之也此云秦人逐)
(之惠公與田乃是被秦逐而自歸晉也三文不同者此戎本處瓜州明遠在秦之西北秦貪其土晉貪其)
(人二國共誘而使遷僖傳是其實也昭傳王專責晉故指言晉耳此傳宣子施恩於戎故言被逐歸晉駒)
(支順宣子之言故云秦貪土地逐我諸戎秦本貪其土地而遷之也)謂我諸戎是四嶽
之裔胄也注四嶽堯時方伯姜姓也裔遠也胄後也
音義(裔以制反胄直又反)毋是翦棄注翦削也音義(毋音無)賜我
南鄙之田狐狸所居豺狼所嘷我諸戎除翦其荆棘
驅其狐狸豺狼以為先君不侵不叛之臣至于今不
貳注不内侵亦不外叛音義(狸力之反又作貍同豺仕皆反嘷戶羔反)昔
文公與秦伐鄭秦人竊與鄭盟而舍戍焉注在僖三
十年於是乎有殽之師注在僖三十三年音義(殽尸交反)
晉禦其上戎亢其下注亢猶當也音義(亢苦浪反)秦師不
復我諸戎實然譬如捕鹿晉人角之諸戎掎之注掎
其足也音義(捕音步徐又音賦掎居綺反)與晉踣之注踣僵也音
義(踣蒲北反又蒲豆反僵居良反)疏(正義曰角之謂執其角也掎之言戾其足也前覆謂之踣言與)
(晉共倒之)戎何以不免自是以来晉之百役與我諸戎相
繼于時注言給晉役不曠時以從執政猶殽志也注
意常如殽無中二也豈敢離逷今官之師旅無乃實
有所闕以㩦諸侯而罪我諸戎我諸戎飲食衣服不
與華同贄幣不通言語不逹何惡之能為不與於會
亦無瞢焉注瞢悶也音義(逷他歴反贄音至不與音預瞢莫贈反徐又武登反)
(一音武忠反)賦青蠅而退注青蠅詩小雅取其愷悌君子
無信讒言音義(蠅以仍反愷開在反悌徒禮反下文及注同)宣子辭焉注
辭謝使即事於會成愷悌也注成愷悌不信䜛也不
書者戎為晉屬不得特逹於是子叔齊子為季武子
介以會自是晉人輕魯幣而益敬其使注齊子叔老
字也言晉敬魯使經所以並書二卿音義(介音界使所吏反注)
(同)○吳子諸樊既除喪注諸樊吳子乘之長子也乘
卒至此春十七月既葬而除喪音義(長丁丈反)將立季札
注札諸樊少弟音義(札則八反少詩照反)季札辭曰曹宣公之
卒也諸侯與曹人不義曹君注曹君公子負芻也殺
太子而自立事在成十三年將立子臧子臧去之遂
弗為也以成曹君君子曰能守節君義嗣也注諸樊
適子故曰義嗣音義(適丁歴反)誰敢奸君有國非吾節也
札雖不才願附於子臧以無失節固立之棄其室而
耕乃舍之注傳言季札之譲且明吳兄弟相傳音義
(奸音干傳直專反)○夏諸侯之大夫從晉侯伐秦以報櫟之
役也注櫟役在十一年晉侯待于竟使六卿帥諸侯
之師以進注言經所以不稱晉侯音義(竟音境)及涇不
濟注諸侯之師不肯渡也涇水出安定朝那縣至京
兆高陸縣入渭音義(朝如字如淳音株那乃多反)叔向見叔孫穆
子穆子賦匏有苦葉注詩弼風也義取於深則厲淺
則揭言巳志在於必濟音義(匏白交反揭起例反)疏(正義曰此詩本文云)
(匏有苦葉濟有深涉深則厲淺則揭釋水全引下三句而釋之云揭者揭衣也以衣涉水為厲繇膝以下)
(為揭繇膝以上為涉繇帶以上為厲李廵云濟渡也水深則厲水淺則揭衣渡也不解衣而渡水曰厲孫)
(炎曰揭褰衣裳也以衣涉水濡禈也詩意言遇水深淺期之必渡穆子賦此詩言己志在於必濟也魯語)
(云叔向見叔孫穆子穆子曰豹之業在匏有苦葉矣叔向退召舟虞與司馬曰夫苦匏不材於人共濟而)
(已魯叔孫賦匏有苦葉必將涉矣彼叔向之意取匏有苦葉為義此注取深厲淺揭為義者穆子止賦此)
(詩不言所取之意未必叔向曲得其情杜以厲揭為義切於取匏有苦業故不從國語而别為此解)叔
向退而具舟魯人莒人先濟鄭子蟜見衛北宫懿子
曰與人而不固取惡莫甚焉若社稷何懿子說二子
見諸侯之師而勸之濟濟涇而次注傳言北宫括所
以書於伐秦音義(說音悦)秦人毒涇上流師人多死注
飲毒水故鄭司馬子蟜帥鄭師以進師皆從之至于
棫林注棫林秦地音義(棫位逼反徐于目反一音於鞠反)不獲成焉
注秦不服疏(正義曰此役止為報櫟之敗非欲求與秦成而云不獲成者凡興師伐國彼若)
(服罪謝過即當相與和平故注解其意不獲成焉者止謂秦不服也服虔云不得成戰陳之事案傳諸伐)
(國者皆服之而已不是皆成戰陳之事此何以獨云不獲成戰也)荀偃令曰雞鳴而
駕塞井夷竈注示不反唯余馬首是瞻注言進退從
己欒黶曰晉國之命未是有也余馬首欲東乃歸注
黶惡偃自專故棄之歸音義(惡烏路反)下軍從之左史謂
魏莊子曰不待中行伯乎注中行伯荀偃也莊子魏
絳也左史晉大夫莊子曰夫子命從帥注夫子謂荀
偃音義(帥所類反下及注皆同)欒伯吾帥也吾將從之從帥所
以待夫子也注以從命為待也欒黶下軍帥莊子為
佐故曰吾帥伯游曰吾令實過悔之何及多遺秦禽
注軍帥不和恐多為秦所禽獲音義(遺唯季反)乃命大還
晉人謂之遷延之役注遷延却退欒鍼曰此役也報
櫟之敗也役又無功晉之恥也吾有二位於戎路注
欒鍼欒黶弟也二位謂黶將下軍鍼為戎右敢不恥
乎與士鞅馳秦師死焉士鞅反注鞅士匄子欒黶謂
士匄曰余弟不欲往而子召之余弟死而子来是而
子殺余之弟也弗逐余亦將殺之士鞅奔秦注欒黶
汰侈誣逐士鞅也而女也音義(侈昌氏反本或作奓又尺氏反女音汝)
疏(正義曰欒鍼自以家有二位恥其無功與士鞅共馳秦師非鞅召之是誣逐士鞅也)於是齊
崔杼宋華閱仲江會伐秦不書惰也注臨事惰慢不
修也仲江宋公孫師之子向之會亦如之衛北宫括
不書於向注亦惰書於伐秦攝也注能自攝整從鄭
子蟜俱濟涇秦伯問於士鞅曰晉大夫其誰先亡對
曰其欒氏乎秦伯曰以其汰乎對曰然欒黶汰虐已
甚猶可以免其在盈乎注盈黶之子秦伯曰何故對
曰武子之德在民如周人之思召公焉愛其甘棠况
其子乎注武子欒書黶之父也召公奭聽訟於甘棠
之下周人思之不害其樹而作勿伐之詩在召南音
義(召上照反注同奭詩亦反)欒黶死盈之善未能及人武子所施
沒矣而黶之怨實章將於是乎在秦伯以為知言為
之請於晉而復之注為傳二十一年晉滅欒氏張本
音義(施如字又始䜴反為之于偽反)○衞獻公戒孫文子甯惠子食
注勑戒二子欲共宴食疏(正義曰君之於臣有禮食宴食儀禮公食大夫禮者)
(主國之君食聘賓之禮也其食已之大夫亦當放之而迎送答拜之儀有差降耳曲禮云凡進食之禮左)
(殽右胾鄭玄云此大夫士與賓客燕食之禮其禮食則宜放公食大夫禮也如鄭之言大夫與客禮食尚)
(放公食大夫禮明知國君與臣禮食亦當放之公食大夫之禮其禮甚大衛侯雖則無道不應與臣禮食)
(而得棄之射鴻知是公自勑戒二子欲别為宴食宴食者閒宴無事召臣與之共食耳)皆服而
朝注服朝服待命於朝疏(正義曰言服而朝明朝服也諸侯每日視朝其君與)
(臣皆服玄冠緇布衣素積以為裳禮通謂此服為朝服宴食雖非大禮要是以禮見君故服朝服公食大)
(夫之禮賓朝服則臣於君雖非禮食亦當服朝服也)日旰不召注旰晏也音義
(旰古旦反)而射鴻於囿二子從之注從公於囿音義(射食亦反)
(囿音又)不釋皮冠而與之言注皮冠田獵之冠也既不
釋冠又不與食疏(正義曰此公射鴻於囿而冠皮冠明皮冠是田獵之冠也且虞人掌)
(獵昭二十年傳曰皮冠以招虞人又十二年傳言雨雪楚子皮冠以出出田獵也是諸侯之禮皮冠以田)
(獵周禮司服云凡甸冠弁服鄭玄云甸田獵也冠弁委貎也其服緇布衣素積以為裳是服諸侯視朝之)
(服也彼天子之禮故以諸侯朝服而田異於此也昭十二年傳又云右尹子革夕王見之去皮冠杜云敬)
(大臣是君敬大臣宜釋皮冠既不釋皮冠又不與食二子所以怒也)二子怒孫文子如
戚注戚孫文子邑孫蒯入使注孫蒯孫文子之子音
義(使所吏反又如字)公飲之酒使大師歌巧言之卒章注巧
言詩小雅其卒章曰彼何人斯居河之麋無拳無勇
職為亂階戚衞河上邑公欲以喻文子居河上而為
亂大師掌樂大夫音義(飲於引反麋亡悲反或作湄拳音權)大師辭師
曹請為之注辭以為不可師曹樂人初公有嬖妾使
師曹誨之琴注誨教也音義(嬖必計反)師曹鞭之公怒鞭
師曹三百故師曹欲歌之以怒孫子以報公公使歌
之遂誦之注恐孫蒯不解故音義(解音蟹)蒯懼告文子
文子曰君忌我矣弗先必死注欲先公作亂音義(欲先)
(息薦反)并帑於戚注帑子也音義(并必政反帑音奴)疏(正義曰孫子衞)
(朝大臣食邑於戚其子先分兩處將欲作亂慮禍及其子故令并帑處於戚)而入見蘧伯
玉曰君之暴虐子所知也大懼社稷之傾覆將若之
何注伯玉蘧瑗音義(蘧其居反覆芳服反瑗于眷反)對曰君制其國
臣敢奸之注奸猶犯也雖奸之庸知愈乎注言逐君
更立未知當差否音義(愈羊主反愈差也差初賣反)遂行從近關
出注懼難作欲速出竟音義(難乃旦反竟音境下文皆同)疏(正義曰聘)
(禮及竟謁關人鄭玄云古者竟上為關以譏異服識異言又周禮司關注云關界上之門也衛都不當竟)
(中其界有遠有近欲速出竟故從近關出也)公使子蟜子伯子皮與孫子
盟于丘宫孫子皆殺之注三子衞羣公子疑孫子故
盟之邱宫近戚地音義(蟜古表反近附近之近)四月已未子展
奔齊注子展衞獻公弟公如鄄注鄄衞地音義(鄄音絹)
使子行於孫子孫子又殺之注使往請和也子行羣
公子公出奔齊孫氏追之敗公徒于阿澤注濟北東
阿縣西南有大澤鄄人執之注公徒因敗散還故為
公執之音義(為于偽反下為孫氏同)疏(正義曰服虔云執追公徒者公如鄄故鄄人為)
(公執之計孫氏追公徒衆必盛鄄人為公可言與之戰耳不得言執之也且文承敗公徒下豈敗公徒之)
(後乃執之乎下文方說二子追公豈復是鄄人執二子也故杜以為公徒因敗而散亡鄄人為公執散走)
(者)初尹公佗學射於庾公差庾公差學射於公孫丁
二子追公注二子佗與差為孫氏逐公音義(佗徒何反差初)
(佳反徐初宜反)公孫丁御公注為公御也子魚曰射為背師
不射為戮射為禮乎注子魚庾公差禮射不求中音
義(射食亦反下及注除禮射一字皆同或一讀射而禮乎食夜反背音佩中丁仲反)射兩軥
而還注軥車軛卷者音義(軥其俱反徐又古豆反軛於革反卷音權又起權反)
尹公佗曰子為師我則遠矣乃反之注佗不從丁學
故言遠始與公差俱退悔而獨還射丁公孫丁授公
轡而射之貫臂注貫佗臂音義(貫古亂反一音官注同)疏(正義曰孟)
(子云鄭人使子濯孺子侵衛衛使庾公之斯追之子濯孺子疾作庾公之斯至曰夫子何為不執弓曰今)
(日我疾作不可以執弓庾公之斯曰小子學射於尹公之佗尹公之佗學射於夫子我不忍以夫子之道)
(反害夫子雖然今日之事君事也我不敢廢抽矢叩輪去其金發乘矢而後反其姓名與此略同行義與)
(此正反不應一人之身有此二行孟子辨士之說或當假為之辭此傳應是實也注正義曰說文云軥車)
(軛下曲者服虔云車軛兩邊叉馬頸者)子鮮從公注子鮮公母弟及竟
公使祝宗告亡且告無罪注告宗廟定姜曰無神何
告若有不可誣也注誣欺也定姜公適母音義(適丁歴反)
有罪若何告無舍大臣而與小臣謀一罪也先君有
冡卿以為師保而蔑之二罪也注謂不釋皮冠之比
音義(舍音捨比必二反)余以巾櫛事先君而暴妾使余三罪
也告亡而已無告無罪注時姜在國故不使得告無
罪音義(櫛側乙反)疏(正義曰言暴虐使余如妾)公使厚成叔弔于衞曰
寡君使瘠聞君不撫社稷而越在他竟注越遠也瘠
厚成叔名音義(厚本或作郈音同弔于衞本或作弔于衞侯侯衍字也瘠在亦反)若
之何不弔以同盟之故使瘠敢私於執事注執事衞
諸大夫曰有君不弔注弔恤也有臣不敏注敏逹也
疏(正義曰不敏不逹於禮也)君不赦宥臣亦不帥職增滛發洩其
若之何衞人使大叔儀對曰注大叔儀衞大夫音義
(洩息列反大音泰)羣臣不佞得罪於寡君寡君不以即刑而
悼棄之以為君憂君不忘先君之好辱弔羣臣又重
恤之注重恤謂愍其不逹也音義(好呼報反重直用反注及下同)敢
拜君命之辱重拜大貺注謝重恤之賜厚孫歸復命
語臧武仲曰衞君其必歸乎有大叔儀以守注守於
國音義(語魚據反守手又反)有母弟鱄以出或撫其内或營其
外能無歸乎齊人以郲寄衞侯注郲齊所滅郲國音
義(鱄徐布臠反又音專郲音來)及其復也以郲糧歸注言其貪右
宰穀從而逃歸衞人將殺之注穀衞大夫也以其從
君故欲殺之音義(從才用反又如字注同)辭曰余不說初矣注
言初從君非說之不獲已耳音義(說音悦注及下同)疏(正義曰言)
(余之不說於君初即然矣不得已而從之出耳非是愛君而從在道始悔而反也)余狐裘而
羔䄂注言一身盡善唯少有惡喻己雖從君出其罪
不多音義(䄂本又作褏在又反)疏(正義曰玉藻云君衣狐白裘錦衣以禓之又曰錦衣狐裘)
(諸侯之服也是裘之用皮狐貴於羔也)乃赦之衞人立公孫剽注剽穆
公孫音義(剽匹妙反一音甫遥反字林父召反)孫林父甯殖相之以聽
命於諸侯注聽盟會之命音義(相息亮反)衞侯在郲臧紇
如齊唁衞侯與之言虐退而告其人曰衞侯其不得
入矣其言糞土也亡而不變何以復國注武仲不書
未為卿音義(唁魚變反徐作□音唁弔失國曰唁糞方問反)子展子鮮聞之
見臧紇與之言道注順道理臧孫說謂其人曰衞君
必入夫二子者或輓之或推之欲無入得乎注為二
十六年衞侯歸傳音義(輓音晚推如字又他回反)○師歸自伐秦
晉侯舍新軍禮也成國不過半天子之軍注成國大
國音義(舍音捨下及注同)疏(正義曰周禮大宗伯以九儀之命正邦國之位五命賜則七命)
(賜國鄭玄云則地未成國之名王之下大夫四命出封加一等五命賜之以方百里二百里三百里之地)
(者方四百里以上為成國如鄭之言成國者唯公與侯耳伯雖與侯同命地方三百里未得為成國也成)
(國乃得半天子之軍未成則不得也夏官序云大國三軍次國二軍小國一軍當以公侯為大國伯為次)
(國子男為小國也諸侯五等唯有三等之命伯之命數可以同於侯其軍則計地大小故伯國之軍不得)
(同於侯也此據禮正法耳春秋之世鄭置六卿未必不為三軍)周為六軍諸侯之大
者三軍可也於是知朔生盈而死注朔知罃之長子
盈朔弟也盈生而朔死音義(知音智長丁丈反)盈生六年而
武子卒彘裘亦幼皆未可立也新軍無帥故舍之注
裘士魴子也十三年荀罃士魴卒其子皆幼未任為
卿故新軍無帥遂舍之音義(彘直例反帥所類反注同任音壬)○師
曠侍於晉侯注師曠晉樂大師子野晉侯曰衞人出
其君不亦甚乎對曰或者其君實甚良君將賞善而
刑滛養民如子蓋之如天容之如地民奉其君愛之
如父母仰之如日月敬之如神明畏之如雷霆其可
出乎夫君神之主也民之望也若困民之主匱神乏
祀百姓絶望社稷無主將安用之弗去何為天生民
而立之君使司牧之勿使失性有君而為之貳注貳
卿佐音義(出如字徐音黜仰本亦作卬音仰霆徒丁反又音挺本又作電匱其位反乏祀本或)
(作之祀誤也去起呂反)使師保之勿使過度是故天子有公諸
侯有卿卿置側室注側室支子之官大夫有貳宗注
貳宗宗子之副貳者士有朋友庶人工商皂隸牧圉
皆有親暱以相輔佐也善則賞之注賞謂宣揚音義
(暱女乙反)疏(正義曰賞者善善之名也但上之善下則賜之以財故遂以賞為賜財之號此言天子以)
(下皆有臣僕以輔佐其上而下之賞上不得奉以貨財唯當延其譽耳故知賞謂宣揚也)過則匡
之注匡正也患則救之注救其難也音義(難乃旦反)失則
革之注革更也自王以下各有父兄子弟以補察其
政注補其愆過察其得失史為書注謂大史君舉則
書疏(正義曰周禮有大史小史内史外史御史史官有五名知此史謂大史者以傳稱齊崔杼弑其)
(君云大史書之知君舉則書皆大史書也)瞽為詩注瞽盲者為詩以風刺
音義(瞽音古盲莫庚反風芳鳳反)疏(正義曰周禮樂官大師之屬有瞽矇之職鄭玄云凡樂之)
(歌必使瞽矇為焉命其賢知者以為大師小師鄭衆云無目眹謂之瞽有目眹而無見謂之矇無目是盲)
(者也詩者民之所作采得民詩乃使瞽人為歌以風刺非瞽人自為詩也周語云天子聽政公卿至於列)
(士獻詩瞽陳曲韋昭云公以下至上士各獻諷諫之詩瞽陳樂曲獻之於王是言瞽為歌詩之事)工
誦箴諫注工樂人也誦箴諫之辭音義(箴之林反)疏(正義曰儀)
(禮通謂樂人為工工亦瞽也詩辭自是箴諫而箴諫之辭或有非詩者如虞箴之類其文似詩而别且諫)
(者萬端非獨詩箴而已詩必播之於樂餘或直誦其言與歌誦小别故使工瞽異文也周語云師箴瞍賦)
(矇誦亦是因事而異文耳)大夫規誨注規正諫誨其君疏(正義曰規亦諫)
(也鄭玄詩箋云規者正圓之器以愚見正君曰規然則物有不圓者規之使圓行有不周者正之使備猶)
(規正物然故云規正諫誨其君也)士傳言注士卑不得徑逹聞君過
失傳告大夫音義(傳直專反注同)庶人謗注庶人不與政聞
君過則誹謗音義(與音預誹如字又本或作非音亦同又甫味反)疏(正義曰庶人卑)
(賤不與政教聞君過失不得諫爭得在外誹謗之謗謂言其過失使在上聞之而自改亦是諫之類也昭)
(四年傳鄭人謗子産周語厲王虐國人謗王皆是言其實事謂之為謗但傳聞之事有實有虛或有妄謗)
(人者今世遂以謗為誣類是俗易而意異也周語云庶人傳語是庶人亦得傳言以諫上也此有士傳言)
(故别云庶人謗為等差耳)商旅于市注旅陳也陳其貨物以示時
所貴尚疏(正義曰旅陳釋詁文也商旅于市謂商人見君政惡陳其不正之物以諫君也易云)
(商旅不行旅亦是商此云陳者彼云商旅不行故以旅為商此文連于市若以旅為商直云商旅于市則)
(文不成義故以旅為陳也劉炫云王制言廵守之事云命市納賈以觀民之所好惡志滛好辟鄭玄云市)
(典市者賈謂物貴賤厚薄也質則用物貴滛則侈物貴此亦彼類彼上觀民此民觀上商陳此物自為求)
(利非欲諫君但觀所陳則貴尚可見在上審而察之其過足以自改故亦為諫類則齊鬻踊之比是也)
百工獻藝注獻其技藝以喻政事音義(技其綺反)疏(正義曰周)
(禮考工記云審曲面勢以飭五材以辨民器謂之百工鄭玄云五材各有工言百衆言之也則工是巧人)
(能用五材金木水火土者也此百事之工各自獻其藝能以其所能譬喻政事因獻所造之器取喻以諫)
(上即夏書所云工執藝事以諫是也)故夏書曰遒人以木鐸徇于路注
逸書遒人行人之官也木鐸木舌金鈴徇于路求歌
謠之言音義(遒在由反徐又在幽反又子由反鐸待洛反徇似俊反鈴力丁反)疏(正義)
(曰此在&KR1015;征之篇其本文云每歲孟春遒人以木鐸徇于路官師相規工執藝事以諫其或不共邦有常)
(刑此傳引彼略去每歲孟春直引遒人以下乃以正月孟春結之殷勤以示歲首恒必然也孔安國云遒)
(人宣令之官木鐸金鈴木舌所以振文教也周禮無遒人之官彼云其或不共邦有常刑是號令羣臣百)
(工使之諫也木鐸徇路是號令之事孔言宣令之官杜必以為行人之官者以其云徇于道路故以為行)
(人之官采訪謌謠者與孔宣令之官其事不異劉炫以為杜不見古文以遒人為宣令之官徇路求諫而)
(規杜氏不見古文誠如劉說然杜之所解於義自通苟生異見其義非也)官師相規注官
師大夫自相規正疏(正義曰杜意謂師為長故以官師為大夫言大夫是羣官之長)
(大夫自相規正案孔安國云官衆衆官也更相規闕其意以師為衆杜必知官師是大夫者此云官師相)
(規上云大夫規誨規文既同故以為大夫尚書文無所對故孔云官衆衆官也)工執藝事以
諫注所謂獻藝正月孟春於是乎有之諫失常也注
有遒人徇路之事天之愛民甚矣豈其使一人肆於
民上注肆放也以從其淫而棄天地之性必不然矣
注傳善師曠能因問盡言音義(從子用反本或作縱)○秋楚子
為庸浦之役故注在前年音義(為于偽反)子囊師于棠以
伐吳吳不出而還子囊殿注殿後軍音義(殿多練反)以吳
為不能而弗儆吳人自臯舟之隘要而擊之注臯舟
吳險阨之道音義(儆音景隘於懈反要一遥反阨於革反)楚人不能相
救吳人敗之獲楚公子宜穀注傳言不備不可以師
○王使劉定公賜齊侯命注將昏於齊故也定公劉
夏位賤以能而使之傳稱諡舉其終曰昔伯舅大公
右我先王股肱周室師保萬民世胙大師以表東海
注胙報也表顯也謂顯封東海以報大師之功音義
(右音又胙才故反)疏(正義曰師法也保安也言大公與民為法而民得以安也尚書泰誓武王數紂)
(之罪云放黜師保孔安國云可法以安者反放退之是謂良臣為民之師保也)王室之不壊
繄伯舅是賴注繄發聲音義(壊如字服本作懷繄烏兮反)疏(正義曰服)
(虔本壊作懷解云懷柔也繄蒙也賴恃也王室之不懷柔諸侯恃蒙齊桓之匡正也孫毓云案舊本及賈)
(氏皆作壊杜雖不注當謂王室之不傾壊者唯伯舅大公是賴也上文不言桓公不得為賴桓公也)今
余命女環注環齊靈公名音義(女音汝環戸關反)兹率舅氏
之典纂乃祖考無忝乃舊敬之哉無廢朕命注纂繼
也因昏而加褒顯傳言王室不能命有功○晉侯問
衞故於中行獻子注問衞逐君當討否獻子荀偃對
曰不如因而定之衞有君矣注謂剽己立伐之未可
以得志而勤諸侯史佚有言曰因重而撫之注重不
可移就撫安之音義(佚音逸)仲虺有言曰亡者侮之亂
者取之推亡固存國之道也注仲虺湯左相音義(虺許)
(鬼反侮亡甫反相息亮反)疏(正義白尚書仲虺之誥云兼弱攻昧取亂侮亡推亡固存邦乃其昌孔安)
(國云弱則兼之闇則攻之亂則取之有亡形則侮之有亡道則推而亡之有存道則輔而固之王者如此)
(國乃昌盛此傳取彼之意而改為之辭其言非本文也)君其定衞以待時乎注
待其昏亂之時乃伐之冬會于戚謀衞也注定立剽
○范宣子假羽毛於齊而弗歸齊人始貳注析羽為
旌王者游車之所建齊私有之因謂之羽毛宣子聞
而借觀之音義(析星歴反)疏(正義曰周禮司常掌九旗之物名全羽為旞析羽為旌道)
(車載旞游車載旌鄭玄云全羽析羽皆五采繫之於旞旌之上所謂注毛於干首也凡九旗之帛皆用絳)
(道車象路也王以朝夕燕出入游車木路也王以田以鄙是其析羽為旌王者游車之所建也鄭玄唯言)
(全羽析羽有五采耳猶不辨羽是何羽周禮有夏采之官鄭玄云夏采夏翟羽色禹貢徐州貢夏翟之羽)
(有虞氏以為緌後世或無故染鳥羽象而用之謂之夏采其職云掌大喪以乘車建綏復于四郊鄭玄云)
(明堂位曰有虞氏之旂夏后氏之綏則旌旗有是緌者或以旄牛尾為之綴於幢上所謂注旌於干首者)
(釋天云注旄首曰旌李廵曰以旄牛尾著旌首者也孫炎曰析五采羽注旌上也下亦有旒縿據彼諸文)
(言之則羽旄者有五色鳥羽又有旄牛尾也言全羽析羽者蓋有全取其翅或析取其翮故有全析二名)
(也繫此鳥羽牛尾而於干首猶自别有絳為旒縿縣之於干今之旗韣尚然也此傳直言羽耳注不引全)
(羽而以析羽解之者以全羽尊於析羽齊人建以赴會當是羽之賤者故以為析羽不然則無以知之計)
(羽毛所用直費無多晉人自應有之而此年范宣子假羽毛於齊定四年晉人假羽旄於鄭皆假之他國)
(者或當制作巧異故聞而借觀之)○楚子嚢還自伐吳卒將死遺言
謂子庚必城郢注楚徙都郢未有城郭公子爕公子
儀因築城為亂事未得訖子嚢欲訖而未暇故遺言
見意音義(見賢遍反)君子謂子嚢忠君薨不忘增其名注
謂前年諡君為共將死不忘衞社稷可不謂忠乎忠
民之望也詩曰行歸于周萬民所望忠也注詩小雅
忠信為周言德行歸于忠信即為萬民所瞻望音義
(行下孟反注同)疏(正義曰此詩小雅都人士之篇也注云城郭之域曰都言都人之士所行要歸於忠)
(信其餘萬民寡識者咸瞻望而法傚之)
經十有五年春宋公使向戌来聘二月已亥及向戌盟
于劉疏(正義曰荀庚孫良夫卻犫等來聘且尋盟皆直云及某盟不言地者由在國與之盟也此言盟)
(于劉者出國與盟故書其盟地猶如晉侯與公出盟于長樗也釋例劉地闕蓋魯城外之近地也)
劉夏逆王后于齊注劉采地夏名也天子卿書字劉夏
非卿故書名天子無外所命則成故不言逆女疏(正義曰宣)
(十年天王使王季子来聘傳稱劉康公来聘是王季子食采於劉遂為劉氏此劉夏當是康公之子即前年傳)
(稱劉定公是也釋例曰天子公卿書爵此言天子卿書字又云劉夏非卿其實非大夫而云非卿者以名相配)
(以劉夏非卿稱名故云天子卿書字以決之傳稱卿不行故云劉夏非卿以對之皆望經傳以為義也或以為)
(無爵卿書字杜何意於此獨舉無爵之卿也諸侯之娶言逆女此與桓八年皆言逆王后者天子無外所命則)
(已成后矣故不言逆女也劉炫云例云天子公卿書爵此言卿書字者以其有爵則書爵無則書字傳稱官師)
(即此劉夏釋例以夏為士則夏此時似未有爵若夏是卿當書字傳言卿不行非禮則此禮本當使卿故以卿)
(決之卿當書字夏非卿故書名例稱天子大夫書字但此禮不使大夫故不以大夫決之)
夏齊侯伐我北鄙圍成公救成至遇注無傳遇魯地書
至遇公畏齊不敢至成
季孫宿叔孫豹帥師城成郛注備齊故夏城非例所譏
秋八月丁巳日有食之注無傳八月無丁巳丁已七月
一日也日月必有誤
邾人伐我南鄙
冬十有一月癸亥晉侯周卒注四同盟疏(正義曰周以成十八年即)
(位其年盟于虚朾㐮三年于雞澤五年于戚九年于戲十一年于亳城北凡五同盟言四者唯數襄公盟也)
傳十五年春宋向戌來聘且尋盟注報二年豹之聘
尋十一年亳之盟見孟獻子尤其室注尤責過也曰
子有令聞而美其室非所望也對曰我在晉吾兄為
之毁之重勞且不敢間注傳言獻子友于兄且不隱
其實音義(間音間重直用反間間厠之間)疏(正義曰間非也不敢非兄是友于兄也不隱其)
(實者謂恕情實言無所隱諱也故云不隱其實也)○官師從單靖公逆王后
于齊卿不行非禮也注官師劉夏也天子官師非卿
也劉夏獨過魯告昏故不書單靖公天子不親昏使
上卿逆而公監之故曰卿不行非禮音義(過古禾反監工銜反)
疏(正義曰祭法云官師一廟鄭玄云官師中士下士也釋例云元士中士稱名劉夏石尚是也下士稱)
(人公會王人于洮是也是天子之官師非卿故劉夏從單靖公而議卿不行也桓八年祭公来遂逆王后)
(于紀經書祭公此云官師從單靖公唯書劉夏知劉夏獨過魯告昏靖公不至魯也祭公言來遂逆此劉)
(夏不言來遂逆者彼祭公命魯主昏則是因來遂逆此不命魯主昏直過魯告耳故不言來遂也公羊穀)
(梁亦皆直云過我也此公就行矣唯譏卿之不行不譏王不親逆是知於禮天子不親昏使上卿逆而公)
(臨之故唯言卿不行非禮也釋例據此𫝊知天子當使公卿天子不親逆也)○楚公子午
為令尹注代子囊公子罷戎為右尹蔿子馮為大司
馬注子馮叔敖從子音義(罷音皮又戶買反蔿于委反馮皮冰反從才用反)
疏(正義曰案世本蔿艾獵是孫叔敖之兄馮是艾獵之子則馮是叔敖兄之子也杜集解及釋例皆以)
(蔿艾獵叔敖為一人馮是叔敖之子世本轉寫多誤杜當考得其真)公子橐師為右司
馬公子成為左司馬屈到為莫敖注屈到屈蕩子音
義(橐音託成音城屈居勿反)公子追舒為箴尹注追舒莊王子子
南音義(箴之林反)屈蕩為連尹養由基為宫廐尹以靖國
人君子謂楚於是乎能官人官人國之急也能官人
則民無覦心注無覬覦以求幸音義(廐徐音救覦羊朱反徐音喻覬)
(音冀)疏(正義曰服虔云連尹射官言射相連屬也若是主射當使養由基為之何以使由基為宫廐尹)
(棄能不用豈得為能官人也官名臨時所作莫敖之徒並不可解故杜皆不解之)詩云嗟我
懷人寘彼周行能官人也注詩周南也寘置也行列
也周徧也詩人嗟嘆言我思得賢人置之徧於列位
是后妃之志以官人為急音義(寘之豉反下同行戶郎反注及下同徧音)
(遍下同)疏(正義曰周南卷耳之篇也序云后妃之志又當輔佐君子求賢審官故詩人述其意后妃)
(嗟嘆言我思得賢人置之使徧於列位是后妃之志以官人為急故嗟嘆思之)王及公侯伯
子男甸采衞大夫各居其列所謂周行也注言自王
以下諸侯大夫各任其職則是詩人周行之志也甸
采衞五服之名天子所居千里曰圻其外曰侯服次
曰甸服次曰男服次曰采服次曰衞服五百里為一
服不言侯男略舉也音義(任音壬圻音祈)疏(正義曰后妃之志志在輔王求)
(賢置之於公卿以下之位耳非欲更别求賢置之於王位也但公卿以下尚欲使之皆賢豈欲王之不賢)
(乎雖不欲他賢代王而欲使王行益賢也以周訓為徧言徧在列位故自王以下及六服之内大夫以上)
(皆言之各以賢能居其列位是詩人所謂周行者也計后妃之意亦下及士但𫝊以士卑故指言大夫耳)
(詩注以周行謂周之列位此注云周徧者斷章為義與詩說不同也此云能官人者謂能官用賢人為公)
(侯以下王則天之所命非人所用兼言王者王居天位修行善政則是為能官人故杜云自王以下各任)
(其職)○鄭尉氏司氏之亂其餘盗在宋注亂在十年鄭
人以子西伯有子產之故納賂于宋注三子之父皆
為尉氏所殺故以馬四十乘注百六十匹音義(乘繩證反)
(下千乘同)與師茷師慧注樂師也茷慧其名音義(茷扶廢反徐音)
(伐)三月公孫黑為質焉注公孫黑子晳音義(質音致晳星歴)
(反)司城子罕以堵女父尉翩司齊與之良司臣而逸
之注賢而放之音義(女音汝)託諸季武子武子寘諸卞
注子罕以司臣託季氏音義(卞皮彥反)鄭人醢之三人也
注三人堵女父尉翩司齊疏(正義曰以文承司臣之下嫌其亦醢司臣故言)
(之三人)師慧過宋朝將私焉注私小便其相曰朝也注
相師者音義(相息亮反注及下同)慧曰無人焉相曰朝也何故
無人慧曰必無人焉若猶有人豈其以千乘之相易
淫樂之矇必無人焉故也注千乘相謂子産等也言
不為子產殺三盗得賂而歸之是重淫樂而輕相國
音義(易以鼓反輕也矇音蒙為于偽反下文為之攻之同)子罕聞之固請而歸
之注言子罕能改過○夏齊侯圍成貳於晉故也注
不畏霸主故敢伐魯於是乎城成郛注郛郭也○秋
邾人伐我南鄙注亦貳於晉故使告于晉晉將為會
以討邾莒注十二年十四年莒人伐魯未之討也晉
侯有疾乃止冬晉悼公卒遂不克會注為明年會溴
梁傳音義(溴古闃反)鄭公孫夏如晉奔喪子蟜送葬注夏
子西也言諸侯畏晉故卿共葬音義(共音恭)○宋人或
得玉獻諸子罕子罕弗受獻玉者曰以示玉人注玉
人能治玉者玉人以為寳也故敢獻之子罕曰我以
不貪為寳爾以玉為寶若以與我皆喪寳也不若人
有其寶疏(正義曰我得不貪女得其玉是我女二人各有其寶)稽首而告曰小
人懷璧不可以越鄉注言必為盗所害音義(喪息浪反)納
此以請死也注請免死子罕寘諸其里使玉人為之
攻之注攻治也富而後使復其所注賣玉得富○十
二月鄭人奪堵狗之妻而歸諸范氏注堵狗堵女父
之族狗娶於晉范氏鄭人既誅女父畏狗因范氏而
作亂故奪其妻歸范氏先絶之傳言鄭之有謀音義
(堵音者狗本或作苟娶七住反)
春秋左傳注疏卷三十二
春秋左氏傳注疏卷三十二考證
城防○林堯叟曰防臧氏邑(臣浩)按此近齊之防即隱
九年會齊侯者也又一近宋隱十年伐宋取防者也
近齊之防為臧氏邑後武仲自邾如防以求立後即
此防也
傳孟獻子書勞于廟禮也○趙汸補注曰當時諸侯以
善事伯主内外無虞為勞績衰世之意也書勞即書
至
傳凡書取言易也○趙汸補注曰胡邦衡云隱四年春
莒人伐杞取牟婁上言伐下言取取非易也五年冬
宋人伐鄭圍長葛至六年冬取長葛取得為易乎今
按根牟鄟邿皆不絶其祀故書取趙伯循云凡得國
而不言滅者不絶其祀也(臣照)按胡銓謂書取非緣
易固然苐未言何以書取不書滅也若趙伯循以不
絶其祀為取則偪陽之祀未絶而書滅即在上文矣
或者邑書取國書滅邿雖小國分為三不成國故亦
書取耶
傳晉國以平數世賴之○(臣召南)按傳侈言譲善之效
耳自偃衰推讓而霸業以興自處父改蒐而禍連數
世此復有相讓之事故可稱耳不然明年伐秦即已
將佐不睦遷延無功况數世賴之乎
傳石&KR0930;言於子嚢曰先王卜征五年疏傳云天子以海
内為家時一廵省之○傳云傳字應作鄭盖鄭康成
之注也各本俱然未敢遽改恐係古傳之文而康成
引之
季孫宿會晉士匄宋華閱衞孫林父鄭公孫蠆莒人邾
人于戚○林堯叟曰戚孫林父邑於是林父立公孫
剽而晉會于戚以定之襄昭之際大夫無君之禍晉
為之也悼公之德衰矣又萬斯大學春秋隨茟曰此
與會稷成宋亂無異不書成衞亂者孫林父在會不
書亂而成亂自明也
傳范宣子數吳之不德也以退吳人○趙汸曰晉人方
釋楚而從事於秦勢豈能為吳謀楚其通吳以撓楚
不過欲其自相攻而已宣子數吳不德而退之盖設
辭以拒其伐楚之謀耳杜氏責其伐喪或者又疑傳
妄皆非也
傳姜戎氏注四嶽之後皆姓姜又别為允姓○(臣召南)
按戎種不一姜戎是四嶽姜姓之裔故曰姜戎隂戎
是允姓之後以其同惡故並徙之瓜州惠惠公並誘
以来耳非姜戎又别為允姓也杜注似非又瓜州地
在今燉煌按漢書地理志敦煌杜林以為古瓜州地
生美瓜顔師古注曰即左傳所云允姓之戎居於瓜
州者也其地今猶出大瓜
傳於是知朔生盈而死注朔知罃之長子盈朔弟也○
(臣召南)按史記索隱引系本云莊子首生武子罃罃
生莊子朔朔生悼子盈盈生文子躒躒生宣子申申
生知伯瑤据此則朔為罃子盈為朔子朔早卒未及
為卿于傳文為甚順但其祖首既諡莊朔又諡莊則
誤耳不知杜注何以必指盈為朔弟也
傳瞽為詩疏瞽陳曲○(臣召南)按曲字今本國語作典
非也以是疏瞽陳曲證之則曲字是但古人言詩歌
不言曲言曲盖始於此詩譜亦作曲
傳故夏書曰遒人以木鐸徇於路注遒人行人之官也
○(臣浩)按監本訛作行令之官也若杜已注作行令
之官則劉炫不規其失而孔疏又不必辨矣今依疏
改正(臣召南)按杜不見古文疑遒人徇路類於輶車
之采風故注為行人之官也
傳王室之不壊繄伯舅是賴疏上文不言桓公不得為
賴桓公也○(臣召南)按上既有世胙大師之文則此
句正言桓公匡正之功耳疏未確
春秋左氏傳注疏卷三十二考證
