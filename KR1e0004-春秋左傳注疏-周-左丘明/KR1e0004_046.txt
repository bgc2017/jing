春秋左傳注疏卷四十六(起昭公十三年盡十六年)
晉杜氏注唐陸德明音義孔穎達疏
經十有三年春叔弓帥師圍費注不書南蒯以費叛不
以告廟音義(費音秘)疏(注正義曰定八年傳云陽虎入于讙陽關以叛注云叛不書略家臣)
(則此亦為略家臣故不告廟也以不告廟故史不得書二注互相備)
夏四月楚公子比自晉歸于楚弑其君虔于乾谿注比
去晉而不送書歸者依陳蔡以入言陳蔡猶列國也比
歸而靈王死故書弑其君靈王無道而弑稱臣比非首
謀而反書弑比雖脅立猶以罪加也靈王死在五月又
不在乾谿楚人生失靈王故本其始禍以赴之音義(谿苦)
(兮反)疏(注正義曰傳稱依陳蔡人以國許復其國而藉其力故書為歸言是陳蔡納之釋例曰韓魏有耦國)
(之彊陳蔡有復國之端故晉趙鞅楚公子比皆稱歸從諸侯納之例言非晉楚之所能制是其義也討靈王無)
(道於國其弑不應稱臣又比為觀從所誑迫脅而立非是弑君首謀而反書比弑君者比歸而王死故書比弑)
(其君比雖被脅而立靈王為比而死雖非比弑猶以弑君之罪加比哀六年注云楚比劫立陳乞流涕子家憚)
(老皆疑於免罪故春秋明而書之以為弑主釋例曰若鄭之歸生齊之陳乞楚公子比雖本無其心春秋之義)
(亦同大罪是以君子慎所以立也其意以為弑君之惡惡之大者雖則本無其心君實由之而死若舍而不責)
(則下無所忌故書其名成其罪所以示来世勵後人為教之遠防也靈王見弑實由無道但欲見比罪故稱臣)
(名非言靈王為有道猶宣二年晉趙盾弑其君夷臯釋例曰傳言靈公不君又以明於例此弑宜稱君也弑非)
(趙盾而經不變文者以示良史之意深責執政之臣彼為章盾之罪稱臣名此亦為章比之罪稱臣名非言靈)
(王不合弑稱君也又傳稱五月王縊于芋尹申亥氏他年申亥以王柩告則靈王死在五月其死又不在乾谿)
(而經書四月比弑其君虔于乾谿者楚人生失靈王告時未知死否但以乾谿之地失王以為王必死矣本其)
(始禍故以四月弑君赴也劉炫云比以四月歸既歸而王死故以云云同)
楚公子棄疾殺公子比注比雖為君而未列於諸侯故
不稱爵殺不稱人罪棄疾疏(注正義曰釋例曰諸侯不受先君之命而纂立得與)
(諸侯會者則以成君書之齊商人蔡侯般之屬是也若未得接於諸侯則不稱爵楚公子棄疾殺公子比蔡人)
(殺陳佗齊人殺無知衛人殺州吁公子瑕之屬是也諸侯篡立雖以會諸侯為正此列國之制也至於國内策)
(名委質即君臣之分已定故諸殺不稱君亦與成君同義也傳曰會平州以定公位又云若有罪則君列諸會)
(矣此以會為斷也衛州吁齊無知皆弑君自立其死稱人以殺此比亦弑君而立不稱人以殺而云棄疾殺者)
(棄疾利比之位而殺之其意不得為討賊不稱人所以罪棄疾也釋例云比既得國國人驚亂棄疾從而扇之)
(比懼自殺皆棄疾之由故書公子棄疾殺公子比是言不稱弑其君又說罪棄疾之意也)
秋公會劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平丘注平丘在陳留長垣縣
西南音義(垣音袁)八月甲戌同盟于平丘注書同齊服故
公不與盟注魯不堪晉求讒慝弘多公不與盟非國惡
故不諱音義(與音預注同慝他得反)疏(注正義曰宣七年公會晉侯云云于黑壤傳曰晉侯)
(之立也公不朝焉又不使大夫聘晉人止公于會盟于黃父公不與盟以賂免故黑壤之盟不書諱之也彼公)
(不與盟諱而不書此書之者彼不相朝聘公實有罪諱國之惡故不書其盟此時公實無罪非是國惡故書而)
(不諱襄三十一年傳曰晉公室卑政在侈家韓宣子為政不能圖諸侯魯不堪晉求讒慝弘多是以有平丘之)
(會此年傳云邾人莒人愬于晉曰魯朝夕伐我幾亡矣注云自昭公即位邾魯同好又不朝夕伐莒無故怨愬)
(晉人信之所謂讒慝弘多是言晉受讒言公無罪非國惡故不諱也)晉人執季孫意如以
歸公至自會注無傳
蔡侯廬歸于蔡音義(廬音盧又力居反)陳侯吳歸于陳注陳蔡
皆受封于楚故稱爵諸侯納之曰歸疏(注正義曰公羊傳曰此皆滅國)
(也其言歸何不與諸侯專封也其意言諸侯不得專封不與楚封陳蔡使若陳蔡之君自有國而歸之然以是)
(故稱爵言歸若言各自有爵非由楚也杜以傳言平王封陳蔡又二君之歸再言禮也則興滅繼絶是為得禮)
(無有不與楚封之事也二者皆是舊國立君紹其先祀襲其封爵爵是先世之爵非楚今始立之故言陳蔡皆)
(受封于楚已立為侯故稱爵以歸國非入國始為君也禮諸侯不生名二君皆書名者稱爵以其受封于楚書)
(名以其未成為君稱名稱爵兩見之也諸侯納之曰歸成十八年傳例)
冬十月葬蔡靈公注蔡復而後以君禮葬之
公如晉至河乃復注晉人辭公
吳滅州來注州來楚邑用大師焉曰滅疏(注正義曰州来楚邑不繫)
(楚者大都以名通者例皆不繫國用大師焉曰滅襄十三年傳例)
傳十三年春叔弓圍費弗克敗焉注為費人所敗不
書諱之平子怒令見費人執之以為囚俘冶區夫曰
非也注區夫魯大夫音義(俘芳夫反冶音也區烏侯反一音丘于反)疏(正義)
(曰非三代服叛之道也)若見費人寒者衣之饑者食之為之令
主而共其乏困費來如歸南氏亡矣民將叛之誰與
居邑若憚之以威懼之以怒民疾而叛為之聚也疏
(正義曰季氏既執費人人皆憎疾季氏而叛之為南氏之積聚也)若諸侯皆然費人
無歸不親南氏將焉入矣平子從之費人叛南氏注
費叛南氏在明年傳善區夫之謀終言其效音義(衣於)
(既反食音嗣共音恭憚待旦反為之聚也于偽反焉於虔反效戶孝反)○楚子之為令
尹也殺大司馬薳掩而取其室注在襄三十年音義
(薳于委反掩於檢反)及即位奪薳居田注居掩之族言薳氏所
以怨遷許而質許圍注遷許在九年圍許大夫音義
(質音致)蔡洧有寵於王王之滅蔡也其父死焉注楚滅
蔡在十一年洧仕楚其父在國故死音義(洧于軌反)王使
與於守而行注使洧守國王行至乾谿音義(與音預守手又)
(反)申之會越大夫戮焉注申會在四年疏(正義曰王肅云越大)
(夫常壽過也申之會經書淮夷而不書越者以常壽過有罪不得列會故不書越也戮者陳其罪惡以徇)
(諸軍言將殺之終亦不殺過至今在楚故怨而作亂)王奪鬭韋龜中犫注韋龜
令尹子文玄孫中犫邑名音義(犫尺州反)又奪成然邑而
使為郊尹注成然韋龜子郊尹治郊竟大夫音義(竟音)
(境)蔓成然故事蔡公注蔡公棄疾也故猶舊也韋龜
以棄疾有當璧之命故使成然事之音義(蔓音萬)故薳
氏之族及薳居許圍蔡洧蔓成然皆王所不禮也因
羣喪職之族啓越大夫常壽過作亂注常壽過申會
所戮者音義(喪息泿反過古禾反)疏(正義曰言族者以掩既被殺唯有族存故言族也韋)
(龜成然皆被奪邑所以不數韋龜而獨數成然者以是時韋龜已死故不言之上言奪邑者積王之惡見)
(成然怨恨之深由父子被奪故也易稱善不積不足以成名惡不積不足以滅身小人以小善為無益而)
(弗為以小惡為無傷而弗去也故惡積而不可揜罪大而不可觧至於滅身也)圍固城克息
舟城而居之注息舟楚邑城之堅固者疏(正義曰圍固城城之)
(固者克息舟息舟即是其邑也以圍時有所毁故更城而居之)觀起之死也其子從
在蔡事朝吳注觀起死在襄二十二年朝吳故蔡大
夫聲子之子音義(從如字朝如字)疏(注正義曰言故蔡大夫者此時蔡滅見為楚縣)
(吳今在蔡其父先為蔡國大夫故云故蔡大夫聲子之子也)曰今不封蔡蔡不封
矣我請試之注觀從以父死怨楚故欲試作亂以蔡
公之命召子干子晳注二子皆靈王弟元年子干奔
晉子晳奔鄭音義(晳星曆反)及郊而告之情注告以蔡公
不知謀強與之盟入襲蔡蔡公將食見之而逃注不
知其故驚起辟之音義(強其丈反)疏(正義曰二子聞非蔡公之命欲還故觀從)
(強與之盟遂入襲蔡)觀從使子干食坎用牲加書而速行注使
子干居蔡公之牀食蔡公之食並僞與蔡公盟之徵
驗以示衆已徇於蔡注已觀從也音義(已音紀徇似俊反)曰
蔡公召二子將納之與之盟而遣之矣將師而從之
注詐言蔡公將以師助二子蔡人聚將執之注執觀
從辭曰失賊成軍而殺余何益乃釋之注賊謂子干
子晳也言蔡公已成軍殺已不觧罪朝吳曰二三子
若能死亡則如違之以待所濟注言若能為靈王死
亡則可違蔡公之命以待成敗如何音義(為于僞反)若求
安定則如與之以濟所欲注言與蔡公則可得安定
且違上何適而可注言不可違上也上謂蔡公衆曰
與之乃奉蔡公召二子而盟于鄧注潁州召陵縣西
南有鄧城二子子干子晳依陳蔡人以國注國陳蔡
而依之疏(正義曰二子更無兵衆唯依倚陳蔡人耳以國者許為復其國以此招慰之)楚
公子比注子干公子黑肱注子晳音義(肱古弘反)公子棄
疾注蔡公蔓成然蔡朝吳帥陳蔡不羹許葉之師因
四族之徒注四族薳氏許圍蔡洧蔓成然音義(羹音郎葉)
(始涉反)以入楚及郊陳蔡欲為名故請為武軍注欲築
壘壁以示後人為復讐之名音義(壘力軌反壁本亦作辟音璧)蔡
公知之曰欲速且役病矣請藩而已乃藩為軍注藩
籬也音義(藩方元反注同離也依字應作籬今作離假借也力知反)疏(正義曰蔡公知之知)
(陳蔡人之情也蔡公楚之公子猶尚吝惜本國恥有報讐之名築壘以示後世故請藩而已)蔡公
使湏務牟與史猈先入因正僕人殺大子祿及公子
罷敵注湏務牟史狎楚大夫蔡公之黨也正僕大子
之近官音義(牟亡侯反猈皮佳反徐扶蟹反又扶移反或扶瞻反本或作□音同罷音皮徐)
(甫綺反一音蒲買反)疏(正義曰正僕人即太僕也周禮下大夫二人)公子比為王公
子黑肱為令尹次于魚陂注竟陵縣城西北有甘魚
陂音義(陂彼宜反)公子棄疾為司馬先除王宫使觀從從
師于乾谿而遂告之注從乾谿之師告使叛靈王且
曰先歸復所後者劓注劓截鼻音義(劓魚器反截鼻之刑)師及
訾梁而潰注靈王還至訾梁而衆散音義(訾子斯反注同潰戶)
(内反)王聞羣公子之死也自投于車下曰人之愛其子
也亦如余乎侍者曰甚焉小人老而無子知擠于溝
壑矣注擠隊也音義(擠子細反說文云排也一音子禮反壑許各反隊直類反)王
曰余殺人子多矣能無及此乎右尹子革曰請待于
郊以聽國人注聽國人之所與王曰衆怒不可犯也
曰若入於大都而乞師於諸侯王曰皆叛矣曰若亡
於諸侯以聽大國之圖君也王曰大福不再祗取辱
焉然丹乃歸于楚注然丹子革棄王而歸楚音義(祗音)
(支)王㳂夏將欲入鄢注夏漢别名順流為㳂順漢水
南至鄢音義(㳂以全反夏戶雅反漢水也鄢徐於建反一音於晚反入本又作至)芋尹
無宇之子申亥曰吾父再奸王命注謂斷王旌執人
於章華宫音義(芋于付反徐又音羽奸音干斷丁管反)王弗誅惠孰大
焉君不可忍惠不可棄吾其從王乃求王遇諸棘闈
以歸注棘里名闈門也音義(棘闈音韋孔晁云棘楚邑闈巷門)疏(注正)
(義曰吳語云昔楚靈王不君其臣箴諫不入其民不忍饑勞之殃三軍叛王於乾谿王獨行屏營彷徨於)
(山林之中三日乃見其涓人疇王呼之曰余不食三日矣疇趨而進王枕其股以寢於地王寐疇枕王以)
(塊而去之王覺而無見也乃匍匐將入於棘闈棘闈不納乃入芋尹申亥氏焉孔晁曰棘楚邑闈門也案)
(襄二十六年傳言吳伐楚克棘四年傳言吳伐楚入棘以棘為邑或是也)夏五月癸亥王
縊于芋尹申亥氏注癸亥五月二十六日皆在乙卯
丙辰後傳終言之經書四月誤音義(縊之䜴反)疏(注正義曰此癸)
(亥之日實在乙夘丙辰之後傳先言之者因申亥求王遂言王縊是傳終言之也既以五月統癸亥之日)
(而乙卯丙辰亦是五月之日雖則言有顛倒即令蒙此五月之文也劉炫云杜此注經書四月誤案上經)
(注云靈王實以五月死楚人生失靈王本其始禍以赴两注不同以為杜非今知不然者以其生失靈王)
(不知死在五月遂以四月始禍言靈王之死是其錯誤之事於文似異義實一也劉以為二文異而規杜)
(氏非也)申亥以其二女殉而葬之觀從謂子干曰音義
(殉似俊反謂子干本或作謂子干曰)不殺棄疾雖得國猶受禍也子干
曰余不忍也子玉曰人將忍子注子玉觀從吾不忍
俟也乃行國每夜駭曰王入矣注相恐以靈王也音
義(駭戶楷反恐丘勇反下同)乙卯夜棄疾使周走而呼曰王至矣
注周徧也乙卯十八日音義(呼好故反下同徧音遍)國人大驚
使蔓成然走告子干子晳曰王至矣國人殺君司馬
將來矣注司馬謂棄疾也言司馬見殺以恐子干君
若早自圖也可以無辱衆怒如水火焉不可為謀又
有呼而走至者曰衆至矣二子皆自殺注不書弑君
位未定也音義(弑申志反)丙辰棄疾即位名曰熊居葬子
干于訾實訾敖注不成君無號諡者楚皆謂之敖音
義(熊音雄)疏(注正義曰郟敖與此訾敖皆不成君無號諡也元年傳云葬王于郟謂之郟敖此云)
(葬子干于訾實訾敖並以地名冠敖未知其故又世家楚之先君有若敖霄敖皆在位多年亦稱為敖不)
(知敖是何義)殺囚衣之王服而流諸漢乃取而葬之以靖
國人使子旗為令尹注子旗蔓成然音義(衣於既反旗音其)
楚師還自徐注前年圍徐之師疏(正義曰上云師及訾梁而潰此又云)
(楚師還自徐者上所云者是乾谿援師此謂蕩侯等五子伐徐師故杜云前年圍徐之師)吳人敗
諸豫章獲其五帥注定二年楚人伐吳師于豫章吳
人見舟于豫章而潛師于巢以軍楚師於豫章又栢
舉之役吳人舍舟于淮汭而自豫章與楚夾漢此皆
當在江北淮水南盖後徙在江南豫章音義(五帥所類反謂)
(蕩侯潘子司馬裻囂尹午陵尹喜五人見賢遍反汭如說反)平王封陳蔡復遷邑
注復九年所遷邑疏(注正義曰成十五年許遷于葉九年傳云遷城父人於陳遷方)
(城外人於許今復還邑則許還復葉方城外與城父人各復其本)致羣賂注始舉事
時所貨賂音義(賂音路)施舍寬民宥罪舉職注舉職脩
廢官音義(宥音又)召觀從王曰唯爾所欲注觀從教子
干殺棄疾今召用之明在君為君之義音義(為于偽反)對
曰臣之先佐開卜乃使為卜尹注佐卜人開龜兆使
枝如子躬聘于鄭且致犫櫟之田注犫櫟本鄭邑楚
中取之平王新立故還以賂鄭音義(櫟力直反)事畢弗致
注知鄭自說服不復須賂故音義(說音悦復扶又反下將復使同)鄭
人請曰聞諸道路將命寡君以犫櫟敢請命對曰臣
未聞命既復王問犫櫟降服而對注降服如今觧冠
也謝違命曰臣過失命未之致也疏(正義曰言臣罪過漏失君命遺)
(忘之未之致與也)王執其手曰子毋勤姑歸不榖有事其告
子也注王善其有權有事將復使之音義(毋音無)疏(正義)
(曰言子毋以見使為勤勞)他年芋尹申亥以王柩告乃改葬之初
靈王卜曰余尚得天下注尚庶幾音義(柩其久反)疏(正義曰謂)
(得為天子也)不吉投龜詬天而呼曰是區區者而不余畀
注區區小天下音義(詬本又作訽呼豆反徐許后反呼火故反畀必利反徐甫至反)
(與也)余必自取之民患王之無厭也故從亂如歸初共
王無冢適注冢大也音義(厭於鹽反共音恭適丁歴反下無適音同)有寵
子五人無適立焉乃大有事于羣望注羣望星辰山
川疏(注正義曰楚語云天子徧祀羣神諸侯祀天地三辰及其土之山川孔晁云三辰日月星也祀)
(天地謂二王後也非二王後祭分野山川而已又元年傳云辰為商星參為晉星是諸侯得祭分野之星)
(知此羣望是星辰山川也於十二次鶉尾為楚當祀翼軫之星及其國内山川哀六年傳曰江漢睢漳楚)
(之望也其山盖荆山衡山之類)而祈曰請神擇於五人者使主社稷
乃徧以璧見於羣望曰當璧而拜者神所立也誰敢
違之既乃與巴姬密埋璧於大室之庭注巴姬共王
妾大室祖廟音義(徧音遍見賢遍反下注微見同巴必加反埋亡皆反大室音泰)疏
(正義曰謂以一璧徧見諸神若神各一璧乃多明無不當其上注正義曰知者襄十二年傳云楚司馬子)
(庚聘于秦為夫人寧禮也秦女是夫人明巴姬是妾)使五人齊而長入拜注從
長幼以次拜音義(齊側皆反本又作齊長丁丈反注及下同)康王跨之注
過其上也音義(跨古化反)靈王肘加焉子干子晳皆遠之
平王弱抱而入再拜皆厭紐注微見璧紐以為審識
音義(肘中九反遠于萬反厭於甲反徐又於輒反紐女九反識甲志反又如字)鬭韋龜屬
成然焉注知其將立故託其子音義(屬音燭)且曰棄禮
違命楚其危哉注棄立長之禮違當璧之命終致靈
王之亂子干歸韓宣子問於叔向曰子干其濟乎對
曰難宣子曰同惡相求如市賈焉何難注宣子謂棄
疾親恃子干共同好惡故言如市賈同利以相求音
義(賈音古好惡並如字又上呼報反下烏路反下皆倣此)對曰無與同好誰與
同惡注言棄疾本不與子干同好則亦不得同惡取
國有五難有寵而無人一也注寵須賢人而固有人
而無主二也注雖有賢人當須内主爲應音義(應應對之)
(應)有主而無謀三也注謀策謀也有謀而無民四也
注民衆有民而無德五也注四者既備當以德成子
干在晉十三年矣晉楚之從不聞達者可謂無人注
晉楚之士從子干游皆非達人族盡親叛可謂無主
注無親族在楚無釁而動可謂無謀注召子干時楚
未有大釁音義(釁許靳反)為羈終世可謂無民注終身羈
客在晉是無民亡無愛徵可謂無德注楚人無愛念
之者疏(正義曰子干之亡楚人無愛念之徵驗也)王虐而不忌注靈王暴
虐無所畏忌將自亡楚君子干涉五難以弑舊君誰
能濟之注言楚借君子干以弑靈王終無能成有楚
國者其棄疾乎君陳蔡城外屬焉注城方城也時穿
封戍既死棄疾并領陳事苛慝不作盗賊伏隱私欲
不違注不以私欲違民事音義(苛音何本或作荷音同下同慝他得反)
民無怨心先神命之注先神謂羣望疏(正義曰楚國既封即有三)
(望三望起於先代故曰先神)國民信之芉姓有亂必季實立楚之
常也獲神一也注當璧拜音義(芋彌爾反)有民二也注民
信之令德三也注無苛慝寵貴四也注貴妃子居常
五也注棄疾季有五利以去五難誰能害之子干之
官則右尹也數其貴寵則庶子也以神所命則又遠
之其貴亡矣注位不尊音義(去起吕反數所主反遠于萬反亡矣音無又如)
(字)其寵棄矣注父既沒故疏(正義曰亡無也其貴位則無矣其寵愛之者又)
(棄矣然則父死棄疾寵亦棄獨言子干者以子干母賤唯恃父寵寵又棄矣則無恃託故專屬子干)民
無懷焉注非令德國無與焉注無内主將何以立宣
子曰齊桓晉文不亦是乎注皆庶賤對曰齊桓衛姬
之子也有寵於僖注衛姬齊僖公妾有鮑叔牙賓須
無隰朋以為輔佐有莒衛以為外主注齊桓出奔莒
衛有舅氏之助有國高以為内主注國氏高氏齊上
卿疏(注正義曰僖十二年傳管仲云有天子之二守國高在是也)從善如流注言
其疾也下善齊肅注齊嚴也肅敬也音義(下遐嫁反齊側皆反)
(注同)不藏賄注清也音義(賄乎罪反)不從欲注儉也音義(從子)
(用反)施舍不倦注施舍猶言布恩德求善不厭是以有
國不亦宜乎我先君文公狐季姬之子也有寵於獻
好學而不貳注言篤志音義(厭於豔反好呼報反)生十七年有
士五人注狐偃趙衰顛頡魏武子司空季子五士從
出音義(衰初危反頡戶結反從才用反)有先大夫子餘子犯以為腹
心注子餘趙衰子犯狐偃有魏犫賈佗以為股肱注
魏犫魏武子也稱五人而說四士賈佗又不在本數
盖叔向所賢音義(佗徒何反)疏(注正義曰上言五人直舉其數下說四士獨據有賢)
(也五人内不數賈佗者佗以公族從文公不在五人之數也盖叔向言之意所將為賢即言之)有齊
宋秦楚以為外主注齊妻以女宋贈以馬楚王享之
秦伯納之音義(妻七計反)有欒郤狐先以為内主注謂欒
枝郤縠狐突先軫也音義(欒魯官皮郤火逆反縠戶木反)亡十九年
守志彌篤惠懷棄民注惠公懷公不恤民也民從而
與之獻無異親民無異望注獻公之子九人唯文公
在天方相晉將何以代文此二君者異於子干共有
寵子國有奥主注謂棄疾也音義(相息亮反下同共音恭奥烏報反)
疏(正義曰室内西南隅謂之奥奥是内之義奥主國内之主故謂棄疾也)無施於民無
援於外去晉而不送歸楚而不逆何以冀國注傳言
子干所以蒙弑君之名棄疾所以得國音義(施式䜴反)○
晉成虒祈注在八年音義(虒音斯)諸侯朝而歸者皆有
貳心注賤其奢也為取郠故注取郠在十年音義(為于)
(偽反郠亡杏反)晉將以諸侯來討叔向曰諸侯不可以不示
威注知晉德薄欲以威服之乃竝徵會告于吳秋晉
侯會吳子于良注下邳有良城縣音義(邳皮悲反)水道不
可吳子辭乃還注辭不會疏(正義曰吳地水行故謂水道不可謂水路不通)
(吳子既辭晉侯乃還向平丘之會)七月丙寅治兵于邾南甲車四千
乘注三十萬人音義(乘繩證反下及注皆同)羊舌鮒攝司馬注
鮒叔向弟也攝兼官也音義(鮒音附)遂合諸侯于平丘
子産子大叔相鄭伯以會子産以幄幕九張行注幄
幕軍旅之帳音義(幄於角反幕音莫四合象宫室曰幄在上曰幕)疏(正義曰周禮幕)
(人掌帷幕幄帟綬之事鄭玄云王出宫則有是事在旁曰帷在上曰幕皆以布為之四合象宫室曰幄王)
(所居之帳也帟王在幕若幄中坐上承塵幄帟皆以繒為之凡四物者以綬連繫焉然則幕與幄異幕大)
(而幄小幄在幕下張之幄幕九張盖九幄九幕也)子大叔以四十既而悔之
每舍損焉及會亦如之注亦九張也傳言子産之適
宜大叔之從善次于衛地叔鮒求貨於衛淫芻蕘者
注欲使衛患之而致貨音義(芻初俱反說文云割草也蕘如遥反飼牲曰芻)
(草薪曰蕘)疏(正義曰周禮充人掌繫祭祀之牲牷祀五帝則繫于牢芻之三月說文云蕘薪也從艸然)
(則芻者飼牛馬之草也蕘者共燃火之草也)衛人使屠伯饋叔向羹與一
篋錦注屠伯衛大夫音義(屠音徒饋其位反箧若協反)曰諸侯事
晉未敢攜貳况衛在君之宇下注屋宇之下喻近也
而敢有異志芻蕘者異於他日敢請之注請止之叔
向受羹反錦注受羹示不逆其意且非貨曰晉有羊
舌鮒者瀆貨無厭注瀆數也音義(瀆徒木反厭於鹽反數音朔)亦
將及矣注將及禍為此役也注役事也音義(為如字或于僞)
(反)疏(正義曰言叔鮒為此淫芻蕘之事也)子若以君命賜之其已客從
之未退而禁之注禁芻蕘者晉人將尋盟齊人不可
注有貳心故晉侯使叔向告劉獻公注獻公王卿士
劉子曰抑齊人不盟若之何對曰盟以底信注底致
也音義(底音旨)君苟有信諸侯不貳何患焉告之以文
辭董之以武師雖齊不許君庸多矣注董督也庸功
也討之有辭故功多也疏(注正義曰釋詁云董督正也是董為督也又云庸勞)
(勞亦功也討之有辭則前敵易克故功多也)天子之老請帥王賦元戎十
乘以先啓行注天子大夫稱老元戎戎車在前者啓
開也行道也疏(正義曰上注云獻公王卿士此注云天子大夫稱老老者是大夫之總名)
(詩云方叔元老毛傳云方叔卿士命而為將是卿士稱老也曲禮云五官之長曰伯自稱於諸侯曰天子)
(之老彼謂三公也如彼文則三公乃得稱天子之老卿亦得稱老者彼說三公之事言三公之自稱耳不)
(言卿之自稱不得同三公也曲禮又云諸侯使人於諸侯使者曰寡君之老諸侯之使尚得稱老明知天)
(子之卿得稱天子之老也詩小雅六月之篇也元大也大戎戎車之大在軍前者也啓開行道常訓耳)
遲速唯君注欲佐晉討齊叔向告于齊曰諸侯求盟
已在此矣今君弗利寡君以為請對曰諸侯討貳則
有尋盟若皆用命何盟之尋注托用命以拒晉叔向
曰國家之敗有事而無業事則不經注業貢賦之業
有業而無禮經則不序注須禮而有次序有禮而無
威序則不共注禮須威嚴而後共有威而不昭共則
不明注威須昭告神明而後信義著不明棄共百事
不終所由傾覆也注信義不明則棄威不威棄禮無
禮無經無經無業故百事不成音義(覆芳服反)是故明王
之制使諸侯歲聘以志業注志識也歲聘以脩其職
業間朝以講禮注三年而一朝正班爵之義率長幼
之序音義(間間厠之間長丁丈反)再朝而會以示威注六年而
一會以訓上下之則制財用之節再會而盟以顯昭
明注十二年而一盟所以昭信義也凡八聘四朝再
會王一廵守盟于方嶽之下音義(守手又反嶽音岳)志業於
好注聘也音義(好呼報反下注同好同)講禮於等注朝也示威
於衆注會也昭明於神注盟也自古以來未之或失
也存亡之道恒由是興晉禮主盟注依先王先公舊
禮主諸侯盟懼有不治奉承齊犧注齊盟之犧牲音
義(治直吏反舊如字犧許宜反)而布諸君求終事也注終竟也君
曰余必廢之何齊之有唯君圖之寡君聞命矣疏(正義)
(曰叔向此言論聘朝會盟四事意在言盟并說會朝聘為次序耳國家之所以敗也有交好之事而無貢)
(賦之業交好之事不得常矣有貢賦之常而無上下之禮事雖有常則不次序矣有上下之禮而無可畏)
(之威雖有次序則不共敬矣有可畏之威而不昭告神明雖為共敬則不明著矣信義不明棄共敬也承)
(事不共敬棄次序也班位不序棄常度也徵命不常棄事宜也事既棄矣則百事不終國家所由傾覆只)
(為此也聖人知其不可是故明王之制使諸侯每歲令大夫一聘天子以志識貢賦之業間一歲諸侯親)
(自入朝以講習上下之禮天子於諸侯再朝而一大會以示可畏之威再會而一為盟誓以顯諸侯之昭)
(明者也志識貢賦之業在於交好故使聘也講習上下之禮在於等差故使朝也示可畏之威在於衆聚)
(故為會也昭明德之信在於告神故為盟也自古以來遵行此法未之有失也國家存亡之道恒由是興)
(為之則存廢之則亡存亡起於此也今晉以先王之禮主諸侯之盟懼諸侯之事有不治禮者奉承齊盟)
(所用之犧牲以來至此而布諸齊君求終竟盟約之事也君言曰今余必廢之何齊盟之有必如此語唯)
(君自圖謀之寡君聞君之命矣言晉知齊必背盟即欲與之戰注正義曰下句覆述此事云歲聘以志業)
(每年聘者所以共貢賦耳知此業者是貢賦之業也下又云志業於好說聘事而謂之好則好謂交好諸)
(侯天子雖尊卑不同亦是交好然則有事者謂有交好之事也不經者經訓常也謂交好不常也或聘不)
(以時或貢賦不充是不常也昭亦明也昭為昭告神祗明謂信義明著言會雖示威威猶未著必湏昭告)
(神明以要束其心而後天子信義始得明著於天下矣杜以信義不明威無可畏則是棄威也不畏威則)
(禮不行是棄禮也無禮則無經無經則無業故百事所以不成劉炫以此傳四文皆緣上事而致下事其)
(上則事業禮威所致則經序共明傳既言不明棄共自然當云不共棄序不序棄經不經棄事今杜云不)
(明則棄威不威棄禮無禮無經無經無業以杜違背𫝊文而規杜失今知劉義非者杜以不明棄共不共)
(棄序不序棄經不經棄事自是傳文分明但傳云百事不終明知非徒棄共棄序其威禮亦棄也杜與傳)
(共為表裏非是違傳劉不觧杜意妄為規過謬矣志是記識故為識也歲歲使於天子所以獻其貢賦令)
(諸國各自記其職貢是脩其職業也間朝者據聘為言也既云歲聘因從聘歲為始更間一年乃朝故知)
(間朝是三年而一朝也朝以正班爵之義率長幼之序與下注會以訓上下之則制財用之節皆莊二十)
(三年傳文也顯昭明三字皆為明也十二年而為一盟者大明黜陟之法諸侯之有明德者表顯升進之)
(於此盟以光顯諸侯有昭明之德者告誓神明所以昭明王之信義以示黜陟必有信也計此十二年間)
(凡八聘四朝再會一盟方嶽之下也尚書周官曰六年五服一朝又六年王乃時廵考制度于四岳諸侯)
(各朝于方岳大明黜陟如彼文六年五服諸侯一時朝王即此再朝而會是也此傳之文與尚書正合杜)
(言廵守盟于方嶽闇與彼義符同明此是周典之舊法也而周禮之文不載此法大行人云侯服歲壹見)
(其貢祀物甸服二歲壹見其貢嬪物男服三歲壹見其貢器物采服四歲壹見其貢服物衛服五歲壹見)
(其貢材物要服六歲壹見其貢貨物先儒說周禮者皆以彼為六服諸侯各以服數來朝與此傳文無由)
(得合先達通儒未有觧者古書亡滅不可備知然則尚書周官是成王號令之辭尚書之言定是正法左)
(氏復與彼合言必不虛周禮又是明文不得不信蓋周公成王之時即自有此二法也又周禮每歲壹見)
(唯言貢物何必見者即是親朝各計道路長短或當遣使貢耳先儒謂彼為朝未有明據大行人又云十)
(有二歲王廵守殷國廵守之歲周禮同於尚書六年一朝尚書何以違禮又大宗伯云時見曰會殷見曰)
(同鄭玄以為時見無常期也諸侯有不順服者王將有征討之事合諸侯而命事焉十二歲王如不廵守)
(則六服盡朝謂之殷見鄭以時見無常期者出自鄭之意耳非有明文可據也殷見是此再會而盟時見)
(當此再朝而會未必即如鄭說時見為無常期也蓋此𫝊及尚書是正禮也大行人歲一見者是遣使貢)
(物非親朝也今此上聘朝會雖以為諸侯於天子之禮然諸侯相朝亦當然也故云志業於好講禮於等)
(示威於衆其昭明於神雖天子於諸侯之禮然王官之伯及覇主亦得與諸侯為盟故晉為盟主以此告)
(齊令齊受盟也必知此朝聘文兼諸侯者以釋例引明王之制八聘四朝云文襄之制因而簡之三歲而)
(聘五歲而朝以諸侯為文明歲聘間朝兼諸侯相朝也知盟年朝會俱行者以傳云再朝而會云云故知)
(盟年朝會不廢也又云歲聘以志業不言再聘以行朝故知朝年不行聘禮但以朝聘君臣不等盟會敵)
(禮相當故朝年不行聘盟年得有朝會知有盟者傳云同盟至故也)齊人懼對曰小國
言之大國制之敢不聽從既聞命矣敬共以往遲速
唯君叔向曰諸侯有間矣注間隙也疏(正義曰申上不用尋盟之)
(意也其意是小國言之可不可則大國制之也大國謂其須盟言已不敢違也)不可以不示
衆八月辛未治兵注習戰建而不旆注建立旌旗不
曳其旆旆游也音義(旆步貝反)疏(注正義曰釋天云緇廣充幅長尋曰旐繼旐曰)
(旆郭璞曰帛續旐末為燕尾者然則旐謂旂身旆謂旂尾旆綴於旐本是相連之物非别體也而不曳其)
(旆當纏繼於干頭蓋如禮記所云德車結旌也釋天又云練旒九周禮所謂九游七游游即是旆故云旆)
(游也然郭氏既云旆繼於旐今之燕尾即旆是旐末然天子十有二游并屬於一幅之廣於理不可蓋游)
(數多者旁綴於縿如今之旗是也其軍前之旆如郭璞之說)壬申復旆之諸侯畏
之注軍將戰則旆故曳旆以恐之音義(復扶又反恐丘勇反下並)
(同)疏(注正義曰本作旆者為舒而曳之以為容師結之為非常曳之為得常復旆之者曳之為復常)
(也軍法戰則舒旆晉人舒旆似其將戰故曳旆以恐之諸侯見其曳旆而皆畏之)邾人莒人
愬于晉曰魯朝夕伐我幾亡矣注自昭公即位邾魯
同好又不朝夕伐莒無故怨愬晉人信之所謂讒慝
弘多音義(愬音素朝夕如字注同幾音祈)疏(注正義曰三年傳穆子云曹滕二邾實不忘我)
(好又無相伐之事是昭公即位邾魯同好也不朝夕伐莒者案元年十年再伐莒耳是不朝夕伐也)我
之不共魯故之以注不共晉貢以魯故也音義(共音恭注)
(及下注同)晉侯不見公使叔向來辭曰諸侯將以甲戌盟
寡君知不得事君矣請君無勤注託謙辭以絶魯子
服惠伯對曰君信蠻夷之訴注蠻夷謂邾莒以絶兄
弟之國棄周公之後亦惟君寡君聞命矣叔向曰寡
君有甲車四千乘在雖以無道行之必可畏也況其
率道其何敵之有牛雖瘠僨於豚上其畏不死注僨
仆也音義(瘠在亦反僨方問反仆音付一音蒲卜反)疏(注正義曰前覆曰仆言牛倒豚上豚)
(必死也言牛雖瘠者謂魯以晉為無德輕之故以瘦牛自喻)南蒯子仲之憂其庸
可棄乎注棄猶忘也若奉晉之衆用諸侯之師因邾
莒杞鄫之怒注四國近魯數以小事相忿鄫已滅其
民猶存故并以恐魯音義(鄫才陵反近附近之近數音朔)以討魯罪
間其二憂注因南蒯子仲二憂為間隙何求而弗克
魯人懼聽命注不敢與盟音義(與音預下文不與同)甲戌同盟
于平丘齊服也注經所以稱同令諸侯日中造于除
注除地為壇盟會處音義(造七報反壇本或作墠音善處昌慮反)癸酉
退朝注先盟朝晉音義(先悉薦反)子産命外僕速張於除
注張幄幕子大叔止之使待明日及夕子産聞其未
張也使速往乃無所張矣注地已滿也傳言子産每
事敏於大叔及盟子産爭承注承貢賦之次疏(注正義曰)
(承者奉上之語後承前下承上故以承為次争貢賦之次言所出貢賦多少之次當承何國之下故言爭)
(承也鄭衆云爭所當承貢賦之輕重)曰昔天子班貢輕重以列注列位
也列尊貢重周之制也注公侯地廣故所貢者多疏
(注正義曰周禮大司徒云公地方五百里其食者半侯地方四百里伯地方三百里其食者叄之一子地)
(方二百里男地方百里其食者四之一鄭康成注云食者必足其國禮俗喪紀祭祀之用乃貢其餘上公)
(之地以一易侯伯之地以再易子男之地以三易是上公優饒其半以為荒萊之地侯伯優饒其三分之)
(二子男優饒其四分之三是大國優饒少而出貢多小國優饒多而出貢少假令大國小國其地美惡一)
(種則地多者貢多地少者貢少故杜云公侯地廣所貢者多是也)卑而貢重者甸服
也注甸服謂天子畿内共職貢者疏(注正義曰禹貢云五百里甸服)
(孔安國云規方千里之内謂之甸服為天子服治田去王城面五百里王制云千里之内曰甸鄭玄云服)
(治田出榖稅是甸服謂天子畿内也畿内於京師路近令其共王職貢故貢重也言卑而貢重者畿内有)
(公卿大夫之采邑公八命卿六命大夫四命其列位卑於畿外公侯伯子男也周禮小司徒鄭注云井田)
(之法備於一同今止於都者采地食者皆四之一其制三等百里之國凡四都一都之田稅入於王五十)
(里之國凡四縣一縣之田稅入於王二十五里之國凡四甸一甸之田稅入於王食采者卑與尊同故云)
(卑而貢重也畿外之國則卑者貢輕尊者貢重)鄭伯男也而使從公侯之貢
注言鄭國在甸服外爵列伯子男不應出公侯之貢
疏(注正義曰鄭伯男也舊自多說鄭衆服虔云鄭伯爵在男服也周禮男服在三距王城千五百里鄭)
(去京師不容此數賈逵云男當作南謂南面之君也子産争國小貢重輒言鄭伯為南面之君復何所益)
(南面君者豈貢得輕乎鄭玄云男謂子男也周之舊俗雖為侯伯皆食子男之地鄭之此言不知所出鄭)
(食子男之地不知復在何時武公既遷東鄭并十邑為國不得食子男之地若西鄭之時食子男之地則)
(今為大國自當貢重子産不得遠言上世國小以距今之貢重晉之朝士焉有受屈而自日中以争至于)
(昏乎原此諸說悉皆不通周語云鄭伯男也王而卑之是不尊貴也王肅注此與彼皆云鄭伯爵而連男)
(言之猶言曰公侯足句辭也杜用王說言鄭國在甸服之外其爵列於伯子男言己爵卑國小不應出公)
(侯之貢也今使從公侯之貢懼弗給也諸侯地有五等命有三等伯居五等之中與侯同受七命據地小)
(大分為二等則侯同於公伯同子男僖九年在喪之例云公侯曰子言不及伯是不得同於侯也僖二十)
(九年大夫會國君之例云在禮卿不會公侯會伯子男可也是伯國下同子男也子産自言其君爵卑下)
(引子男為例故云鄭伯男也)懼弗給也敢以為請諸侯靖兵好以
為事注靖息也音義(好呼報反)行理之命注行理使人通
聘問者音義(使所吏反)無月不至疏(正義曰言晉國使人来責貢賦之命無月)
(不至於鄭每月皆来也)貢之無藝注藝法制疏(注正義曰服虔云藝極也一曰)
(常也二者竝非正訓杜以藝為經藝故為法制也貢有法制定數徵求無限則不可共也)小國有
闕所以得罪也諸侯脩盟存小國也貢獻無極亡可
待也存亡之制將在今矣疏(正義曰極謂限極無極謂無己時)自日
中以爭至于昏晉人許之既盟子大叔咎之曰諸侯
若討其可瀆乎注瀆易也音義(咎其九反易以䜴反)疏(正義曰言諸侯)
(若來討鄭其可不由子輕易晉乎)子産曰晉政多門注政不出一家
貳偷之不暇何暇討注貳不壹偷苟且疏(正義曰政出多門則)
(其情不一情既不一則各懷苟且各自苟且免於目前無人為國遠慮也為此二心為此苟且不有間暇)
(何暇來討鄭乎)國不競亦陵何國之為注不競爭則為人所
侵陵不成為國音義(爭爭鬭之爭下爭競同)公不與盟注信邾
莒之訴欲討魯故晉人執季孫意如以幕蒙之注蒙
裹也音義(裹音果)使狄人守之疏(正義曰有北狄之人從晉師來會故使狄)
(人守之猶如長岸之戰楚使隨人守舟)司鐸射注魯大夫音義(鐸待洛反射食)
(亦反又食夜反)懷錦奉壺飲冰以蒲伏焉守者御之乃與之
錦而入注蒲伏竊往飲季孫冰箭筩盖可以取飲音
義(奉芳勇反蒲夲又作匍同步都反又音扶本亦作扶伏本又作匐同蒲北反又音服守手又反又如)
(字御魚吕反飲於鴆反筩音童又音勇)疏(注正義曰蒲伏即匍匐也說文匍手行也匐伏地也詩陳)
(后稷之初生云誕實匍匐今司鐸射竊往飲季孫之所似小兒伏地而手行冰是箭筩之蓋相傳為然夲)
(作此器以蓋箭筩脫而用之可以取飲此以壺盛飲用此冰以飲之)晉人以平子歸子
服湫從注湫子服惠伯從至晉音義(湫子小反徐音椒又子烏反案)
(子服湫又作子服椒止一人耳從才用反注同)子産歸未至聞子皮卒哭且
曰吾已注已猶決竟無爲爲善矣唯夫子知我注言
子皮知己之善疏(正義曰子産言我此日行善唯子皮知之今子皮既卒無人知我之)
(善故云無為更須為善矣)仲尼謂子産於是行也足以為國基矣
詩曰樂只君子邦家之基注詩小雅言樂只君子為
治乃國家之基本音義(治直吏反)子産君子之求樂者也
且曰合諸侯藝貢事禮也注嫌爭競不順故以禮明
之疏(正義曰此詩小雅南山有臺之篇詩云樂只君子以其能為邦家之基也今子産是君子之人)
(所求樂者也仲尼且復言曰盟主會合諸侯限藝貢賦之事使貢賦有常是為禮也盟主制定貢賦是為)
(得禮則子産爭之不為有失嫌爭競無禮故以禮明之)○鮮虞人聞晉師之悉
起也注五年傳曰遺守四千今甲車四千乘故為悉
起而不警邊且不脩備注言夷狄無謀音義(警音景)晉
荀吳自著雍以上軍侵鮮虞及中人驅衝競注中山
望都縣西北有中人城驅衝車與狄争逐疏(正義曰上云悉)
(起得有上軍在者晉侯從平丘會還行至著雍聞鮮虞不警遂使荀吳侵之非從本國而去故云自著雍)
(以上軍侵鮮虞也)大獲而歸注為十五年晉伐鮮虞起○楚
之滅蔡也靈王遷許胡沈道房申於荆焉平王即位
既封陳蔡而皆復之禮也注滅蔡在十一年許胡沈
小國也道房申皆故諸侯楚滅以為邑荆荆山也傳
言平王得安民之禮汝南有吳防縣即防國疏(注正義曰)
(此乃遷動而云安者以狐死首丘人生戀舊往彼靈王偪徙元情悉眷故居平王今復從其所欲民心獲)
(安故云得安民之禮也)隱大子之子廬歸于蔡禮也注隠大子
大子有也廬蔡平侯悼大子之子吳歸于陳禮也注
悼大子偃師也吳陳惠公○冬十月葬蔡靈公禮也
注國復成禮以葬也此陳蔡事傳皆言禮嫌楚所封
不得比諸侯故明之○公如晉荀吳謂韓宣子曰諸
侯相朝講舊好也執其卿而朝其君有不好焉不如
辭之乃使士景伯辭公于河注景伯士文伯之子彌
牟也音義(舊好呼報反)○吳滅州來令尹子期請伐吳王
弗許曰吾未撫民人未事鬼神未脩守備未定國家
而用民力敗不可悔州來在吳猶在楚也子姑待之
注傳言平王所以能有國音義(守手又反)○季孫猶在晉
子服惠伯私於中行穆子注私與之語曰魯事晉何
以不如夷之小國魯兄弟也土地猶大所命能具若
為夷棄之使事齊楚其何瘳於晉注瘳差也音義(為于)
(偽反下為夷將為同瘳勅留反差初賣反)親親與大賞共罰否所以為盟
主也子其圖之諺曰臣一主二注言一臣必有二主
道不合得去事他國音義(諺音彦)吾豈無大國注言非
獨晉可事穆子告韓宣子且曰楚滅陳蔡不能救而
為夷執親將焉用之乃歸季孫惠伯曰寡君未知其
罪合諸侯而執其老注老尊卿稱音義(焉於虔反稱尺證反)若
猶有罪死命可也注死晉命也若曰無罪而惠免之
諸侯不聞是逃命也何免之為請從君惠於會注欲
得盟會見遣不欲私去宣子患之謂叔向曰子能歸
季孫乎對曰不能鮒也能注鮒叔魚乃使叔魚叔魚
見季孫曰昔鮒也得罪於晉君自歸於魯君注蓋襄
二十一年坐叔虎與欒氏黨并得罪音義(坐才臥反)微武
子之賜不至於今注武子季平子祖父雖獲歸骨於
晉猶子則肉之敢不盡情歸子而不歸鮒也聞諸吏
將為子除館於西河注西使近河音義(近附近之近)其若
之何且泣注泣以信其言平子懼先歸惠伯待禮注
待見遣之禮
春秋左傳注疏卷四十六
春秋左氏傳注疏卷四十六考證
叔弓帥師圍費○陸淳曰凡家臣以邑叛悉不書叛人
之名何也曰家臣微賤名不合登于史册也但書大
夫圍之則邑叛可知矣克之不書本非他國之邑也
(臣召南)按此說較杜注不以告廟為長經書盗竊寳
玉大弓寧告廟乎
同盟于平丘○孫復曰自宋之會諸侯不出大夫專盟
會者十年至申之會楚子專盟會者又十年今晉昭
乘楚亂與劉子合諸侯此固不足道也自是迄會召
陵諸侯復不出者二十四年
蔡侯廬歸于蔡陳侯吳歸于陳注陳蔡皆受封于楚故
稱爵○林堯叟曰書陳侯蔡侯不與楚專封也歸辭
有三突歸于鄭簒公子之辭也衛侯鄭歸于衞嘗失
國之君之辭也蔡季自陳歸于蔡宜得國公子之辭
也此未嘗有國也使之如失國辭然者不與楚專封
也(臣浩)按杜注未協林氏說本二傳得之
傳若入于大都而乞師于諸侯○林堯叟曰大都如陳
蔡不羹許葉之屬(臣召南)按楚世家作入于大縣
傳平王封陳蔡疏成十五年許遷于葉九年傳云遷城
父人於陳一段○(臣召南)按各夲皆同但推尋文勢
脫許遷城父一節則下所云遷邑復還者無根矣或
疑九年之下脫去許遷於夷四字傳云之下脫去實
城父三字
傳再會而盟以顯昭明○趙汸補注曰叔向言朝聘之
節大數與周禮不合蓋東遷後典籍散失士大夫亦
無所折衷(臣照)按周禮固成周遺制所存顧其書亦
是漢儒編輯舊聞所成王莾劉歆更竄入己意託之
周公以便其私其與左傳不符處不得據以疑傳也
傳建而不旆注旆游也○(臣浩)按游也應作斿也字形
相似而誤
傳行理之命注行理使人通聘問者○(臣召南)按古字
理李通用行理之命即行李之命也
傳鮮虞人聞晉師之悉起也注一段○(臣召南)按五年
傳曰遺守四千是言以十縣之千乘攻戰也今甲車
四千乘則晉人遺守者尚一千乘
傳晉荀吳自著雍以上軍侵鮮虞○(臣召南)按平丘之
會不叙三軍以將佐無所改而知躒之佐下軍又見
于前傳也此傳荀吳以上軍則佐上軍之魏舒亦在
矣
傳楚之滅蔡也靈王遷許胡沈道房申于荆焉注汝南
有吳防縣即防國○(臣召南)按防國應作房國且吳
防縣在漢志亦作吳房縣注孟康曰夲房子國楚靈
王遷房于楚是也
春秋左氏傳注疏卷四十六考證
