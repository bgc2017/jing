春秋左傳注疏卷九(起莊公二十三年盡三十二年)
晉杜氏注唐陸德明音義孔穎達疏
經二十有三年春公至自齊注無傳
祭叔来聘注無傳榖梁以祭叔為祭公来聘魯天子内
臣不得外交故不言使不與其得使聘音義(祭側界反為于偽反)
疏(注正義曰諸言聘者皆言某侯使某来聘此不言使左氏無傳故取榖梁為說穀梁傳云其不言使何也)
(天子之内臣也不正其外交故不與使也然則言内臣不得外交必是畿内之國畿内之國非唯祭耳傳不言)
(為祭公来聘杜言為祭公来聘者但祭叔連祭為文必是祭人虞叔是虞公之弟此祭叔或是祭公之弟故以)
(為為祭公来聘天子内臣不得外交諸侯故不言使不與其得使聘也魯受其聘行其禮故書聘耳二十五年)
(陳女叔来聘嘉之故不名此無可嘉亦稱叔者杜意叔為名為字無以可知故不明言)
夏公如齊觀社注齊因祭社蒐軍實故公往觀之疏(注正)
(義曰魯語說此事云夫齊棄太公之法而觀民於社孔晁云聚民於社觀戎器也襄二十四年傳稱楚子使薳)
(啟疆如齊齊社蒐軍實使客觀之知此亦然故公往觀之釋例曰凡公出朝聘奔喪會葬皆但書而不言其事)
(此春秋之常然則喪葬常事故不書觀社非常故特書)公至自齊注無傳
荆人来聘注無傳不書荆子使某来聘君臣同辭者盖
楚之始通未成其禮疏(注正義曰釋例曰楚之君臣最多混錯此乃楚之初興未閑周)
(之典禮告命之辭自生同異楚武王熊達始居江漢之間然猶未能自同列國故稱荆敗蔡師荆人来聘從其)
(所居之稱而總其君臣是言楚之始通未成其禮之意言君臣同辭者此云荆人来聘是臣来也僖二十一年)
(楚人使宜申来獻捷言使則是君也而經亦書楚人是君臣同辭)
公及齊侯遇于穀注無傳音義(穀音谷)
蕭叔朝公注無傳蕭附庸國叔名就穀朝公故不言来
凡在外朝則禮不得具嘉禮不野合疏(注正義曰無爵而稱朝知是附)
(庸國也邾儀父貴之乃書字此無所貴知叔為名也公羊傳曰其言朝公何公在外也文連遇于穀是就榖朝)
(公穀是齊地故不言来也定十四年大蒐于比蒲邾子来會公比蒲魯地故言来也穀梁傳曰朝於廟正也於)
(外非正也是言在外行朝則禮不得具定十年傳稱嘉樂不野合知嘉禮亦不野合嘉禮謂善禮非五禮之嘉)
(也朝於五禮屬賓)
秋丹桓宮楹注桓公廟也楹柱也音義(楹音盈)
冬十有一月曹伯射姑卒注無傳未同盟而赴以名音
義(射示亦反又音亦)
十有二月甲寅公會齊侯盟于扈注無傳扈鄭地在滎
陽卷縣西北音義(扈音戶卷音權字林丘權反韋昭丘云反說文丘粉反)
傳二十三年夏公如齊觀社非禮也曹劌諫曰不可
夫禮所以整民也故會以訓上下之則制財用之節
注貢賦多少朝以正班爵之義帥長幼之序征伐以
討其不然注不然不用命音義(長丁丈反)疏(正義曰夫禮者所以整理)
(天下之民民謂甿庶貴賤者皆是也諸侯會聚所謀皆是尊王室修臣禮故會以訓上下之則以諸侯事)
(天子訓在下事其君也於會必號令諸國出貢賦多少即是制財用之節度也禮使小國朝大國是朝以)
(正班爵之等義也爵同則小國在下是帥長幼之次序也諸侯之序以爵不以年此言長幼謂國大小也)
(沈氏云爵同者據年之長幼故云帥長幼之序不朝不會則征討之故言征伐以討其不然)諸侯
有王注從王事王有巡守注省四方以大習之注大
習會朝之禮非是君不舉矣君舉必書注書於策書
而不法後嗣何觀○晉桓莊之族偪注桓叔莊伯之
子孫彊盛偪迫公室音義(偪彼力反)獻公患之士蒍曰去
富子則羣公子可謀也已注士蒍晉大夫富子二族
之富彊者音義(蒍于委反去起吕反下同)公曰爾試其事士蒍與
羣公子謀譖富子而去之注以罪狀誣之同族惡其
富彊故士蒍得因而間之用其所親為譖則似信離
其骨肉則黨弱羣公子終所以見滅音義(惡烏路反間間厠之)
(間)○秋丹桓宮之楹
經二十有四年春王三月刻桓宮桷注刻鏤也桷椽也
將迎夫人故為盛飾音義(刻音克桷音角字林云齊魯謂榱為桷椽直專反)疏
(注正義曰釋器云金謂之鏤木謂之刻刻木鏤金其事相類故以刻為鏤也桷謂之榱榱即椽也榖梁傳曰刻)
(桷非正也夫人所以崇宗廟也取非禮與非正而加之於宗廟以飾夫人非正也刻桓宮桷丹桓宮楹斥言桓)
(宮以惡莊也是言丹楹刻桷皆為將逆夫人故為盛飾)
葬曹莊公注無傳
夏公如齊逆女注無傳親逆禮也疏(注正義曰公羊傳曰何以書親逆禮)
(也親逆是正禮有故得使卿逆亦無譏也)
秋公至自齊注無傳八月丁丑夫人姜氏入注哀姜也
公羊傳以為姜氏要公不與公俱入盖以孟任故丁丑
入而明日乃朝廟音義(要於遥反任音壬後孟任皆同)疏(注正義曰公羊傳曰其言)
(入何難也其難奈何夫人不可使入與公有所約然後入唯言有所要不知要何事故云盖以孟任故也明日)
(戊寅大夫宗婦覿用幣夫人若未朝廟不得受臣覿禮知明日乃朝廟既朝乃見大夫宗婦杜言朝廟者為覿)
(用幣發也書入不書至者釋例曰莊公顧割臂之盟崇寵孟任故即位二十三年乃娶元妃雖丹楹刻桷身自)
(納幣而有孟任之嫌故與姜氏俱反而異入經所以不以至禮書也)戊寅大夫宗婦覿用
幣注宗婦同姓大夫之婦禮小君至大夫執贄以見明
臣子之道莊公欲奢夸夫人故使大夫宗婦同贄俱見
音義(覿徒歷反見也以見賢遍反下同夸苦瓜反)疏(注正義曰襄二年葬齊姜傳稱齊侯使諸姜宗)
(婦来送葬諸姜是同姓之女知宗婦是同姓大夫之婦也禮小君至大夫執贄以見明臣子之道禮亦無此文)
(士相見禮稱大夫始見於君執贄夫人尊與君同臣始為臣有見君之禮明小君初至亦當有禮以見也且傳)
(唯譏婦贄不宜用幣不言覿之為非知其禮當然也大夫當用羔鴈用幣亦為非禮也莊公欲奢夸夫人故使)
(男女同贄惡其男女無别且譏僭為失禮故書之)
大水注無傳
冬戎侵曹注無傳
曹羈出奔陳注無傳羈盖曹世子也先君既葬而不稱
爵者微弱不能自定曹人以名赴疏(注正義曰此事左氏穀梁並無傳公)
(羊以曹羈為曹大夫三諫不從而出奔杜以此經書曹羈出奔陳赤歸于曹與鄭忽出奔衞突歸于鄭其文相)
(類故附彼為之說蓋為疑辭微弱不能自定曹人以名赴亦如鄭忽之出奔)
赤歸于曹注無傳赤曹僖公也盖為戎所納故曰歸疏
(注正義曰史記曹世家與年表皆云僖公名夷三家經傳有五而皆言赤杜以鄭突類之知赤是曹君故以赤)
(為僖公書有舛誤何必史記是而杜說非也傳例曰諸侯納之曰歸以戎侵曹而赤歸故云盖為戎所納也賈)
(逵以為羈是曹君赤是戎之外孫故戎侵曹逐羈而立赤亦以意言之無所據也)
郭公注無傳盖經闕誤也自曹羈以下公羊穀梁之說
既不了又不可通之於左氏故不采用疏(注正義曰公羊穀梁並以)
(赤歸于曹郭公連文為句言郭公名赤失國而歸于曹是為說不了故不采用)
傳二十四年春刻其桷皆非禮也注并非丹楹故言
皆疏(注正義曰榖梁傳曰禮楹天子諸侯黝堊大夫蒼士黈丹楹非禮也注云黝堊黑色黈黃色又)
(曰禮天子之桷斵之礱之加密石焉諸侯之桷斵之礱之大夫斵之士斵本刻桷非正也加密石注云以)
(細石磨之晉語云天子之室斵其椽而礱之加密石焉諸侯礱之大夫斵之士首之言雖小異要知正禮)
(楹不丹桷不刻故云皆非禮也)御孫諫曰臣聞之儉德之共也侈惡
之大也注御孫魯大夫音義(御魚呂反本亦作禦侈昌紙反又戶氏反)先
君有共德而君納諸大惡無乃不可乎注以不丹楹
刻桷為共○秋哀姜至公使宗婦覿用幣非禮也注
傳不言大夫唯舉非常疏(注正義曰士相見禮云夫下大夫相見以鴈上大夫)
(相見以羔如士相見之禮始見於君執贄鄭玄云士大夫一也如彼禮文大夫始見於君用羔鴈始見夫)
(人亦當然然則大夫用幣亦非常而以大夫為常者禮孤執皮帛則諸侯之臣有執帛者矣大夫執帛唯)
(上僣耳其帛猶是男子所執婦人執幣則全非常事御孫唯諫婦人不宜執幣丘明為諫發傳故唯舉非)
(常也左傳諸為諫者或言諫曰或不言諫意在載辭不為例也)御孫曰男贄大者玉
帛注公侯伯子男執玉諸侯世子附庸孤卿執帛音
義(贄真二反)疏(注正義曰周禮大宗伯職云公執桓圭侯執信圭伯執躬圭子執穀璧男執蒲璧是)
(公侯伯子男皆執玉也典命職曰凡諸侯之適子誓於天子攝其君則下其君之禮一等未誓則以皮帛)
(繼子男公之孤四命以皮帛眡小國之君是諸侯世子與孤卿執帛也附庸雖則無文而為一國之主来)
(則謂之為朝未有爵命不合執玉明與世子同執帛也且哀七年傳稱禹合諸侯於塗山執玉帛者萬國)
(附庸是國明執帛者附庸也鄭玄周禮注云皮帛者束帛而表以皮為之飾皮虎豹皮帛如今璧色繒也)
(周禮以玉作六瑞以禽作六贄則瑞贄有異而此傳玉帛同言贄者鄭玄曲禮注云贄之言至也當謂執)
(之見人以表至誠也典瑞注云瑞節信也禮天子執冐以見諸侯諸侯執圭璧以朝天子天子以冐冐之)
(以為信故以瑞為名皮帛以下無此合信之事故以贄為名其實皆以表至誠故傳通以贄言之凡贄皆)
(以爵不以命數也)小者禽鳥注卿執羔大夫執鴈士執雉疏
(注正義曰周禮大宗伯職文也鄭玄云羔取其羣而不失其類鴈取其候時而行雉取其守介而死不失)
(其節鶩取其不飛遷雞取其守時而動曲禮曰飾羔鴈者以繢言天子之臣飾羔鴈以布又畫之諸侯之)
(臣飾以布不畫之自雉以下無飾)以章物也注章所執之物别貴賤
音義(别彼列反)女贄不過榛栗棗脩以告虔也注榛小栗
脩脯虔敬也皆取其名以示敬音義(榛側巾反脩腵脯加薑桂曰脩)
(虔音乾)疏(注正義曰曲禮云婦人之贄椇榛脯脩棗栗鄭玄云婦人無外事見以羞物也椇榛木名)
(椇枳也有實今邳郯之東食之榛實似栗而小鄭又注周禮腊人云薄析曰脯棰之而施薑桂曰腵脩然)
(則脩脯大同故以脩為脯也虔敬釋詁文皆取其名以示敬者先儒以為栗取其戰栗也棗取其早起也)
(脩取其自脩也唯榛無說盖以榛聲近虔取其虔於事也)今男女同贄是無别也
男女之别國之大節也而由夫人亂之無乃不可乎
○晉士蒍又與羣公子謀使殺游氏之二子注游氏
二子亦桓莊之族士蒍告晉侯曰可矣不過二年君
必無患
經二十有五年春陳侯使女叔来聘注女叔陳卿女氏
叔字音義(女音汝陳大夫氏)
夏五月癸丑衞侯朔卒注無傳惠公也書名十六年與
内大夫盟于幽
六月辛未朔日有食之鼓用牲于社注鼓伐鼓也用牲
以祭社傳例曰非常也疏(注正義曰尚書召誥云用牲于郊牛二如此之類言用牲)
(者皆用之以祭知此用牲以祭社也鼓之所用必是伐之伐理可見故不言伐鼓牲不言用則牲無所施於文)
(不是故言用牲傳稱正月之朔慝未作日有食之於是乎用幣于社伐鼓于朝正月謂周六月也此經雖書六)
(月杜以長歷校之此是七月七月用鼓非常月也鼓當于朝而此鼓于社非其處也社應用幣而於社用牲非)
(所用也一舉而有三失故譏之)
伯姬歸于杞注無傳不書逆女逆者微
秋大水鼓用牲于社于門注門國門也傳例曰亦非常
也疏(注正義曰祭法云天子立七祀諸侯立五祀其門皆曰國門知此門亦國門國門謂城門也傳稱天)
(災有幣無牲非日月之𤯝不鼓則鼓與牲二事皆失故譏之)
冬公子友如陳注無傳報女叔之聘諸魯出朝聘皆書
如不果彼國必成其禮故不稱朝聘春秋之常也公子
友莊公之母弟稱公子者史策之通言母弟至親異於
他臣其相殺害則稱弟以示義至於嘉好之事兄弟篤
睦非例所興或稱弟或稱公子仍舊史之文也母弟例
在宣十七年音義(好呼報反傳同)疏(注正義曰魯出朝聘多有在道復者假令得到彼國)
(尚不知受之以否故皆書如如者往也直言往彼而已不果彼國必成其禮故不稱朝聘為春秋之常也僖二)
(十八年公朝于王所朝訖乃書故即稱為朝此公子友莊公之母弟也於莊世稱公子昭元年陳公子招陳哀)
(公母弟也於哀世稱公子故解之稱公子者史策之通言也釋例曰庶弟不得稱弟而母弟猶稱公子秦伯之)
(弟鍼適晉女叔齊曰秦公子必歸此公子亦國之常言得兩通之證也是言公子母弟得通言之意也釋例又)
(曰兄而害弟則稱弟以章兄罪弟又害兄則去弟以罪弟身統論其義兄弟二人交相殺害各有曲直存弟則)
(示兄曲也是言其相殺害則稱弟以示義也釋例又曰若夫朝聘盟會嘉好之事此乃兄弟之篤睦非義例之)
(所興故仍舊史之策或稱弟或稱公子踐土之盟叔武不稱弟此其義也案經桓三年齊侯使其弟年来聘十)
(四年鄭伯使其弟語来盟成十年衞侯之弟黑背帥師侵鄭彼皆稱弟季友陳招並稱公子俱無褒貶所稱不)
(同知是史文之異不為義例仲尼無所見義故仍舊史耳)
傳二十五年春陳女叔来聘始結陳好也嘉之故不
名注季友相魯原仲相陳二人有舊故女叔来聘季
友冬亦報聘嘉好接備卿以字為嘉則稱名其常也
音義(相魯息亮反下同)○夏六月辛未朔日有食之鼓用牲
于社非常也注非常鼓之月長歷推之辛未實七月
朔置閏失所故致月錯疏(注正義曰此及文十五年昭十七年皆書六月朔日)
(有食之昭十七年傳稱祝史請所用幣昭子許之平子禦之曰止也唯正月朔慝未作日有食之於是乎)
(有伐鼓用幣禮也其餘則否太史曰在此月也經書六月而史言在此月則知傳言正月之朔慝未作者)
(謂此周之六月夏之四月也文十五年傳直說天子諸侯鼓幣異禮不言非常知彼言六月直六月也此)
(亦六月而云非常下句始言唯正月之朔有用幣伐鼓之禮明此經雖書六月實非六月故云非常鼓之)
(月長歷推此辛未為七月之朔由置閏失所故致月錯不應置閏而置閏誤使七月為六月也釋例曰莊)
(二十五年經書六月辛未朔日有食之實是七月朔非六月故傳云非常也唯正月之朔有用幣伐鼓明)
(此食非用幣伐鼓常月因變而起歷誤也文十五年經文皆同而更復發傳曰非禮者明前傳欲以審正)
(陽之月後傳發例欲以明諸侯之禮此乃聖賢之微旨而先儒所未喻也劉炫云知非五月朔者昭二十)
(四年五月日有食之傳云日過分而未至此若是五月亦應云過分而未至也今言慝未作則是已作之)
(辭故知非五月案二十四年八月丁丑夫人姜氏入從彼推之則六月辛未朔非有差錯杜云置閏失所)
(者以二十四年八月以前誤置一閏非是八月以来始錯也)唯正月之朔慝未作
注正月夏之四月周之六月謂正陽之月今書六月
而傳云唯者明此月非正陽月也慝隂氣音義(正音政正)
(月建巳之月慝他得反夏戶雅反)疏(注正義曰昭十七年傳太史論正月之事六當夏四月是謂孟)
(夏知正月是夏之四月周之六月也詩云正月繁霜鄭玄云夏之四月建巳純陽用事是謂正月為正陽)
(之月慝惡也人情愛陽而惡陰故謂陰為惡故云慝陰氣也未作謂陰氣未起也)日有食之
於是乎用幣于社伐鼓于朝注日食歷之常也然食
於正陽之月則諸侯用幣于社請救於上公伐鼓于
朝退而自責以明陰不宜侵陽臣不宜掩君以示大
義疏(注正義曰古之歷書亡矣漢興以来草創其術三統以為五月二十三分月之二十而日月交)
(會近世為歷者皆以為一百七十三日有餘而日一食是日食者歷之常也古之聖王因事設戒夫以昭)
(昭大明照臨下土忽爾殲亡俾晝作夜其為怪異莫斯之甚故立求神請救之禮責躬罪已之法正陽之)
(月陽氣尤盛於此尤盛之月而為弱陰所侵故尤忌之社是上公之神尊於諸侯故用幣于社請救於上)
(公伐鼓于朝退而自攻責也日食者月揜之也日者陽之精月者陰之精日君道也月臣道也以明陰不)
(宜侵陽臣不宜揜君以示大義也昭二十九年傳曰故有五行之官是謂五官實列受氏姓封為上公祀)
(為貴神社稷五祀是尊是奉故杜以社為上公之神)○秋大水鼓用牲于社于
門亦非常也注失常禮凡天災有幣無牲注天災日
月食大水也祈請而已不用牲也疏(注正義曰傳言亦非常亦上日)
(食也但日食之鼓非常月伐鼓于社非常禮大水用牲亦非常禮俱是非常故亦前也傳既亦前即發凡)
(例知天災之言兼日食大水也天之見異所以譴告人君欲令改過修善非為求人飲食既遇天災隨時)
(即告唯當告請而已是故有幣無牲若乃亢旱歷時霖雨不止然後禱祀羣神求弭災沴者設禮以祭祭)
(必有牲詩雲漢之篇美宣王為旱禱請自郊徂宮無所不祭云靡神不舉靡愛斯牲是其為旱禱祭皆用)
(牲也祭法曰埋少牢於泰昭祭時也相近於坎壇祭寒暑也王宮祭日也夜明祭月也幽禜祭星也雩禜)
(祭水旱也鄭玄云凡此以下皆祭用少牢寒暑不時則或禳之或祈之是說祈禱之祭皆用牲)非日
月之𤯝不鼓注𤯝猶災也月侵日為𤯝陰陽逆順之
事賢聖所重故特鼓之音義(𤯝所景反)疏(注正義曰易稱是謂災𤯝書稱)
(𤯝災肆赦是𤯝災相類故云𤯝猶災也月侵日為𤯝陰犯陽為逆逆順之事賢聖所重故見其逆事而特)
(鼓之此據日食為說耳傳稱日月之𤯝日月並言則月食亦有鼓周禮大僕職云凡軍旅田役贊王鼓救)
(日月亦如之是日食月食皆有鼓也穀梁傳曰天子救日置五麾陳五兵五鼓諸侯置三麾陳三鼓三兵)
(大夫擊門士擊柝左氏雖無傳義或然也)○晉士蒍使羣公子盡殺游氏
之族乃城聚而處之注聚晉邑音義(聚才喻反)冬晉侯圍
聚盡殺羣公子注卒如士蒍之計
經二十有六年春公伐戎注無傳
夏公至自伐戎注無傳
曹殺其大夫注無傳不稱名非其罪例在文七年疏(注正)
(義曰文七年傳稱書曰宋人殺其大夫不稱名衆也且言非其罪也是仲尼新意變例也)
秋公會宋人齊人伐徐注無傳宋序齊上主兵
冬十有二月癸亥朔日有食之注無傳
傳二十六年春晉士蒍為大司空注大司空卿官疏
(注正義曰傳於比年以来說士蒍為獻公設計晉國以安今又言大司空明任以卿位也直言司空者是)
(大夫即司空亞旅皆受一命之服是也晉自文公以後世為盟主征伐諸國卿以軍將為名司空非復卿)
(官故文二年司空士縠非卿也雖則非卿職掌不異成十八年傳曰右行辛為司空使修士蒍之法是其)
(典事同也)○夏士蒍城絳以深其宮注絳晉所都也今平
陽絳邑縣○秋虢人侵晉冬虢人又侵晉注為傳明
年晉將伐虢張本此年經傳各自言其事者或經是
直文或策書雖存而簡牘散落不究其本末故傳不
復申解但言傳事而已音義(牘徒本反究音救復扶又反解居蟹反)疏
(注正義曰此年傳不解經經傳各自言事伐戎日食體例已舉或可經是直文不湏傳說曹殺大夫宋齊)
(伐徐或湏說其所以此去丘明已遠或是簡牘散落不復能知故耳上二十年亦傳不解經彼經皆是直)
(文故就此一說言下以明上)
經二十有七年春公會杞伯姬于洮注伯姬莊公女洮
魯地音義(洮徒刀反)疏(注正義曰上二十五年始歸于杞莊公無母而此来寧知是莊公女也會)
(女非常故於此言女以辨之)
夏六月會齊侯宋公陳侯鄭伯同盟于幽
秋公子友如陳葬原仲注原仲陳大夫原氏仲字也禮
臣既卒不名故稱字季友違禮會外大夫葬具見其事
亦所以知譏音義(見賢遍反)疏(注正義曰玉藻記云士於君所言大夫沒矣則稱諡若字)
(桓二年榖梁傳曰子既死父不忍稱其名臣既死君不忍稱其名是禮臣卒不名陳人不稱其名故魯史亦書)
(其字)
冬杞伯姬来注傳例曰歸寧
莒慶来逆叔姬注無傳慶莒大夫叔姬莊公女卿自為
逆則稱字例在宣五年音義(為于偽反)
杞伯来朝注無傳杞稱伯者盖為時王所黜音義(黜勑律反)
疏(注正義曰桓二年杞侯来朝十二年公會杞侯莒子盟于曲池自爾以来不見經傳從此稱伯終於春秋)
(故云盖為時王所黜於時周王當桓莊僖惠不知何王黜之)
公會齊侯于城濮注無傳城濮衞地將討衞也音義(濮音)
(卜)
傳二十七年春公會杞伯姬于洮非事也注非諸侯
之事天子非展義不巡守注天子巡守所以宣布德
義諸侯非民事不舉卿非君命不越竟音義(竟音境)○
夏同盟于幽陳鄭服也注二十二年陳亂而齊納敬
仲二十五年鄭文公之四年獲成於楚皆有二心於
齊今始服也疏(注正義曰比年以来陳鄭無不服之狀此言其服故注者原之二十一年)
(鄭厲公卒二十五年是鄭文公之四年也文十七年傳稱鄭子家與趙宣子書云文公四年二月壬戌為)
(齊侵蔡亦獲成於楚是二十五年既與楚平故至此始服也)○秋公子友如陳葬
原仲非禮也原仲季友之舊也○冬杞伯姬来歸寧
也注寧問父母安否凡諸侯之女歸寧曰来出曰来
歸注歸不反之辭夫人歸寧曰如某出曰歸于某注
(正義曰釋例曰歸寧者女子既嫁有時而歸問父母之寧否父母沒則使卿歸問兄弟也出者謂犯七出)
(而見絶者也歸者有所往之稱来者有所反之言故嫁謂之歸而寧謂之来見絶而出則以来歸為辭来)
(而不反也如某者非終安之稱歸于某者亦不反之辭是解其文異之意也此杞伯姬寧也宣十六年郯)
(伯姬来歸出也文九年夫人姜氏如齊歸寧也魯之夫人無被出者文十八年夫人姜氏歸于齊雖子死)
(自去歸而不反亦出之類故與出文同)○晉侯將伐虢士蒍曰不可虢
公驕若驟得勝於我必棄其民注棄民不養之無衆
而後伐之欲禦我誰與夫禮樂慈愛戰所畜也夫民
讓事樂和愛親哀喪而後可用也注上之使民以義
讓哀樂為本言不可力強音義(畜勑六反下及注皆同哀樂音洛強其文)
(反)疏(正義曰禮樂慈愛謂國君教民民間有此四者畜聚此事然後可與人戰故云戰所畜也士蒍)
(既言其目更以其義覆之禮尚謙讓讓事謂禮也樂以和親樂和謂樂也慈謂愛之深也愛親謂慈也愛)
(極然後哀喪哀喪謂愛也民間有此四事然後可用以戰)虢弗畜也亟戰將饑注
言虢不畜義讓而力戰音義(亟欺冀反饑居疑反又音機)○王使
召伯廖賜齊侯命注召伯廖王卿士賜命為侯伯音
義(召音邵廖力彫反)疏(注正義曰召伯稱爵知是王之卿士召康公之封召也當在西都畿内釋)
(例曰扶風雍縣東南有召亭也春秋時召伯猶是召公之後西都既已賜秦則東都别有召地不復知其)
(所在僖二十八年傳稱王命尹氏王子虎策命晉侯為侯伯則知此賜齊侯命者亦賜命為侯伯也彼注)
(云周禮九命作伯則此亦九命之伯謂九州之長為二伯也僖元年傳曰凡侯伯救患分災討罪禮也注)
(云侯伯州長也彼主說齊桓之事亦謂九州之長非州牧也言州長者兼見州牧之事耳)且請伐
衞以其立子頽也注立子頽在十九年
經二十有八年春王三月甲寅齊人伐衞衞人及齊人
戰衞人敗績注齊侯稱人者諱取賂而還以賤者告不
地者史失之疏(注正義曰傳稱齊侯而經書人知其諱取賂以賤者告也詩美僖公之伐淮夷)
(得其元龜象齒大賂南金襄十一年傳稱晉侯伐鄭受鄭之賂告于諸侯皆不以為諱而此諱之者彼服罪致)
(賂乃以得賂為榮此舍罪受賂故以受之為恥會于稷舍宋督取郜鼎亦此之類也戰皆書地此獨不地知是)
(史失之也莊十年公羊傳曰戰不言伐圍不言戰入不言圍滅不言入書其重者左無此義而泓韓鞌邲令狐)
(河曲鄢陵城濮大棘彭衙長岸栢舉之屬皆書戰不書伐此書伐又書戰襄十八年諸侯同圍齊言圍不言伐)
(文十五年晉郤缺伐蔡戊申入蔡書伐又書入丘明無文杜不為說皆是從告而書史有詳略無義例也此經)
(既言齊人伐衞不言齊及衞戰而言衞人及齊人戰者公羊以為伐人者為客被伐者為主以主及客故使衞)
(人主齊尋案經傳令狐河曲大棘彭衙長岸泓韓之屬皆以主及客也乾時升陘及鞌皆魯與人戰以魯為主)
(城濮鄢陵與邲外楚而内晉也柏舉内蔡而外楚也被伐為主或如公羊之說)
夏四月丁未邾子瑣卒注無傳未同盟而赴以名音義
(瑣素果反)
秋荆伐鄭公會齊人宋人救鄭
冬築郿注郿魯下邑傳例曰邑曰築音義(郿亡悲反)疏(注正義曰)
(國都為上邑為下故云魯下邑成十八年築鹿囿傳曰書不時也此傳唯發城築之例不言時與不時者春秋)
(重土功無備而興作者傳每事各言時與不時以别有所備禦如書旱雩之别過雩也其有所畏懼而興作者)
(唯一發而已襄十九年城西郛傳曰懼齊也是其事也此年大無麥禾時歲饑虚恐或侵伐故築之以備難從)
(西郛之例故不發傳也)
大無麥禾注書於冬者五穀畢入計食不足而後書也
疏(注正義曰麥熟於夏禾成在秋而書於冬者計食不足而後總書之此年不言水旱而得無麥禾者服虔)
(曰陰陽不和土氣不養故禾麥不成也傳言饑而經不書者得齊之糴救民之急不至於饑也傳言饑者指未)
(糴之前說告糴之意故言饑也)臧孫辰告糴于齊注臧孫辰魯大夫臧
文仲音義(糴徒歷反)疏(正義曰何休云買穀曰糴告糴者將貨財告齊以買穀魯語云文仲以鬯)
(圭與玉磬如齊告糴曰不腆先君之敝器敢告滯積以紓執事齊人歸其玉而與之糴公羊傳曰何以不稱使)
(以為臧孫辰之私行也君子之為國也必有三年之季一年不熟告糴譏也榖梁亦然據經魯臣出使例不言)
(使何以當怪此也傳言告糴禮也必不得女二傳之說服虔云不言如重穀急辭以其情急於糴故不言如齊)
(告糴乞師則情緩於穀故云如楚乞師注正義曰世本孝公生僖伯彄彄生哀伯達達生伯氏缾缾生文仲辰)
(辰是臧僖伯曾孫)
傳二十八年春齊侯伐衞戰敗衞師數之以王命取
賂而還○晉獻公娶于賈無子注賈姬姓國也烝於
齊姜注齊姜武公妾音義(烝之承反)生秦穆夫人及太子
申生又娶二女於戎大戎狐姬生重耳注大戎唐叔
子孫别在戎狄者音義(重直龍反)疏(注正義曰晉語云狐氏出自唐叔狐伯行)
(之子實生重耳又曰狐偃其舅也)小戎子生夷吾注小戎允姓之戎
子女也疏(注正義曰昭九年傳稱晉率陰戎伐潁王使辭於晉曰先王居檮杌于四裔故允姓)
(之姦居于瓜州知戎為允姓也凡言子者通男女也知子謂女也二戎相對為大小也)晉伐驪
戎驪戎男女以驪姬注驪戎在京兆新豐縣其君姬
姓其爵男也納女於人曰女音義(驪力知反女以昵據反注曰女同)
歸生奚齊其娣生卓子驪姬嬖欲立其子賂外嬖梁
五與東關嬖五注姓梁名五在閨闥之外者東關嬖
五别在關塞者亦名五皆大夫為獻公所嬖幸視聽
外事音義(卓勑角反閨音圭闥吐達反塞素代反)使言於公曰曲沃君
之宗也注曲沃桓叔所封先君宗廟所在蒲與二屈
君之疆也注蒲今平陽蒲子縣二屈今平陽北屈縣
或云二當為北音義(屈求勿反一音居勿反彊居良反下同)不可以無
主宗邑無主則民不威疆埸無主則啟戎心戎之生
心民慢其政國之患也若使大子主曲沃而重耳夷
吾主蒲與屈則可以威民而懼戎且旌君伐注旌章
也伐功也音義(埸音亦)使俱曰狄之廣莫於晉為都晉
之啟土不亦宜乎注廣莫狄地之曠絶也即謂蒲子
北屈也言遣二公子出都之則晉方當大開土界獻
公未决故復使二五俱說此美音義(復扶又反)晉侯說之
夏使大子居曲沃重耳居蒲城夷吾居屈羣公子皆
鄙注鄙邊邑音義(說音悦)唯二姬之子在絳二五卒與
驪姬譖羣公子而立奚齊晉人謂之二五耦注二耜
相耦廣一尺共起一伐言二人俱共墾傷晉室若此
音義(譖責鴆反耜音似廣古曠反墾苦狠反)○楚令尹子元欲蠱文夫
人注文王夫人息媯也子元文王弟蠱惑以滛事音
義(蠱音古惑也)疏(正義曰昭元年傳稱周易女惑男謂之蠱知蠱謂惑以滛事)為館於
其宮側而振萬焉注振動也萬舞也夫人聞之泣曰
先君以是舞也習戎備也今令尹不尋諸仇讎而於
未亡人之側不亦異乎注尋用也婦人既寡自稱未
亡人御人以告子元注御人夫人之侍人子元曰婦
人不忘襲讎我反忘之秋子元以車六百乘伐鄭入
于桔柣之門注桔柣鄭遠郊之門也音義(乘繩證反桔戶結反)
(柣侍結反)疏(注正義曰此已入一門矣又云入自純門又是入一門矣復言縣門不發則更有一門矣)
(不發是城門則知純門外郭門桔柣遠郊門也尚書費誓序云東郊弗開是郊有門也)子元鬭
御疆鬭梧耿之不比為旆注子元自與三子特建旆
以居前緇廣充幅長尋曰旐繼旐曰旆音義(御魚呂反本亦)
(作禦下注反禦同疆其良反又居良反梧音吾比并里反旆蒲貝反長直亮反旐音兆)疏(注正義曰)
(軍行之次旆最在先故宣十二年傳稱令尹南轅反旆是旆居前而殿在後也釋天云緇廣充幅長尋曰)
(旐繼旐曰旆郭璞曰旐帛全幅長八尺旆帛續旐未為燕尾者)鬭班王孫游王孫喜
殿注三子在後為反禦音義(殿丁見反)衆車入自純門及
逵市注純門鄭外郭門也逵市郭内道上市音義(純如)
(字逵求龜反)縣門不發楚言而出子元曰鄭有人焉注縣
門施於内城門鄭示楚以閒暇故不閉城門出兵而
效楚言故子元畏之不敢進音義(縣音玄注同)諸侯救鄭
楚師夜遁鄭人將奔桐丘注許昌縣東北有桐丘城
音義(遁徒困反)諜告曰楚幕有烏乃止注諜間也幕帳也
音義(諜音牒幕音莫間間厠之間)○冬饑臧孫辰告糴于齊禮也
注經書大無麥禾傳言饑傳又先書饑在築郿上者
說始糴經書在下須得糴嫌或諱饑故曰禮○築郿
非都也凡邑有宗廟先君之主曰都無曰邑邑曰築
都曰城注周禮四縣為都四井為邑然宗廟所在則
雖邑曰都尊之也言凡邑則他築非例疏(注正義曰周禮小司)
(徒職云九夫為井四井為邑四邑為丘四丘為甸四甸為縣四縣為都注引此者以證都大邑小耳經傳)
(之言都邑者非是都則四縣邑皆四井此傳所發乃為小邑發例大者皆名都都則悉書曰城小邑有宗)
(廟則雖小曰都無乃為邑邑則曰築都則曰城為尊宗廟故小邑與大都同名釋例曰若邑有先君宗廟)
(雖小曰都尊其所居而大之也然則都而無廟固宜稱城城漆是也而潁氏唯繫於有先君之廟患漆本)
(非魯邑因說曰漆有邾之舊廟是使魯人尊邾之廢廟與先君同非經傳意也又解傳言凡邑則主為邑)
(言則他築非例也若築臺築囿築王姬之館則皆稱為築無大小之異)
經二十有九年春新延廏注傳例曰書不時言新者皆
舊物不可用更造之辭音義(廐居又反)疏(注正義曰馬之所處謂之廐延是廐)
(之名名之曰延其義不可知也公羊傳曰新延廐者何修舊也謂舊廐敝壞不可因而補治故言新為更造之)
(辭也傳言新作延廐而經無作字僖二十年新作南門定二年新作雉門及兩觀皆言新作而此獨無作是作)
(傳之後轉寫闕文也釋例曰言新意所起言作以興事通謂興起功役之事也總而言之不復分别因舊而與)
(造新也經書延廐稱新而不言作傳言新作延廐書不時也此稱經文而以不時為譏義不在作也然尋傳足)
(以知經闕作字也而劉賈云言新有故木言作有新木延廐不書作所用之木非公命也凡諸興造固當有新)
(固當有因今為春秋微義直記别此門此觀有新木故木既已鄙近且材木者立廐之具也公命立廐則衆用)
(皆隨之矣焉有所用之木非公命也此為匠人受命立廐而盗共其用豈然乎哉)
夏鄭人侵許注傳例曰無鐘鼓曰侵
秋有蜚注傳例曰為災音義(蜚扶味反)
冬十有二月紀叔姬卒注無傳紀國雖滅叔姬執節守
義故繫之紀賢而錄之
城諸及防注諸防皆魯邑傳例曰書時也諸非備難而
興作傳皆重云時以釋之他皆放此諸今城陽諸縣音
義(難乃旦反重直用反)疏(正義曰此言城諸及防文十二年城諸及鄆定十四年城莒父及霄襄十年傳)
(晉師城梧及制同時城二邑者皆言及穀梁傳曰以大及小也何休云諸君邑防臣邑言及别君臣之義賈逵)
(云言及先後之辭杜不為注先後之辭是也)
傳二十九年春新作延廐書不時也注經無作字盖
闕凡馬日中而出日中而入注日中春秋分也治廐
當以秋分因馬向入而脩之今以春作故曰不時音
義(向許亮反本或作嚮)疏(注正義曰中者謂日之長短與夜中分故春秋二節謂之春分秋分也釋)
(例曰春秋分而畫夜等謂之日中凡馬春分百草始繁則牧於坰野秋分農功始藏水寒草枯則皆還廐)
(此周典之制也今春而作廐已失民務又違馬節故曰書不時也)○夏鄭人侵許凡
師有鐘鼓曰伐注聲其罪無曰侵注鐘鼓無聲輕曰
襲注掩其不備音義(輕遣政反)疏(正義曰釋例曰侵伐襲者師旅討罪之名也嗚)
(鐘鼓以聲其過曰伐寢鐘鼓以入其竟曰侵掩其不備曰襲此所以别興師用兵之狀也然則春秋之世)
(兵加於人唯此三名擊鼓斬木俱名為伐鳴鐘鼓聲其罪往討伐之若擊鼓斬木然侵者加陵之意寢其)
(鐘鼓潛入其竟往侵陵之襲者重衣之名倍道輕行掩其不備忽然而至若被衣然立此三名制討罪之)
(等級也周禮大司馬掌九伐之法賊賢害民則伐之負固不服則侵之天子討罪無掩襲之事唯侵伐二)
(名名與禮合而禮更有七名馮弱犯寡則𤯝之暴内凌外則壇之野荒民散則削之賊殺其親則正之放)
(弑其君則殘之犯令陵政則社之内外亂鳥獸行則滅之彼謂王者行兵此據當時實事時無其事則傳)
(不為例其滅與入為故不列於此)○秋有蜚為災也凡物不為災不
書○冬十二月城諸及防書時也凡土功龍見而畢
務戒事也注謂今九月周十一月龍星角亢晨見東
方三務始畢戒民以土功事音義(見賢遍反注下皆同亢苦浪反又音)
(剛)疏(正義曰釋例曰都邑者人之聚也國家之藩衛百姓之保障不固則敗不修則壞故雖不臨宼)
(必於農隙備其守禦無妨民務傳曰龍見而畢務戒事也謂夏之九月周之十一月龍星角亢晨見東方)
(於是納其禾稼三務始畢而戒民以土功事也火見而致用大火星次角亢而晨見於是致其用也水昏)
(正而栽謂夏之十月定星昏而中於是樹板幹而興作焉日至而畢謂日既南至微陽始動故土功息傳)
(既顯稱凡例而書時書不時各重發者皆以别無備而興作如書旱雩之别過雩也若城西郛傳特曰懼)
(齊此其意也然則此發例者止謂預修備禦非有當時之急故擇間月而為之若當時有急則不拘此制)
(畢者竟也畢務謂農務竟而民間也日至而畢謂土功竟也冬至之後當更修来年農事不得復興土功)
(也注正義曰今之九月則季秋也月令季秋之月日在房漢書律歷志論星之度數云角十二亢九氐十)
(五自角之初至房初三十六度晨謂夜之將旦於晨之時日體在房故角亢見在東方也東方之宿盡為)
(龍星角即蒼龍角也故角亢專得龍名戒謂令語之也春夏秋三時之務始畢民將閒暇故預令語民將)
(有土功之事使自備也)火見而致用注大火心星次角亢見者
致築作之物疏(注正義曰襄九年傳曰心為大火星度心五尾十八月令孟冬之月日在)
(尾自心初至於尾末二十三度十月之初心星次角亢之後而晨見東方也致築作之物謂板幹畚梮諸)
(是城之所用皆致之於作所也)水昏正而栽注謂今十月定星昏而
中於是樹板幹而興作音義(栽字林才代反一音再說文云築牆長板定多)
(佞反)疏(注正義曰五行北方水故北方之宿為水星言水昏正者夜之初昏水星有正中者耳非北方)
(七宿皆正中也詩云定之方中作于楚宮釋天云營室謂之定孫炎云定正也天下作宮室者皆以營室)
(為正周語云營室之中土功其始是定星昏而正為土功之大候故知水昏正謂十月定星昏而正中時)
(也鄭玄詩箋云定星昏中而正謂小雪時小雪十月之中氣月令仲冬之月昏東壁中室十六度日行一)
(度是十月半而室中十一月初而壁中禮記中庸云栽者培之栽者樹立之語故知樹板榦而起首興作)
(也釋詁云楨翰榦也舍人曰楨正也築牆所立兩木也翰所以當牆之兩邊鄣土者也然則榦在牆之兩)
(端樹立之即楨是也榦則在兩邊鄣土即板是也板榦既異而云樹板榦者因類連言耳)日至而
畢注日南至微陽始動故土功息○樊皮叛王注樊
皮周大夫樊其采地皮名
經三十年春王正月
夏次于成注無傳將卑師少故直言次齊將降鄣故設
備音義(將卑子匠反降戶江反下文注同鄣音章下同)疏(注正義曰於倒將卑師少稱人人謂大夫)
(身也大夫卑名氏不見故稱人他國可言某人魯事不得自稱魯人故魯之大夫使出者皆言其所為之事而)
(已此大夫帥師而次于成故直言次也榖梁傳曰次止也有畏也欲救鄣而不能是為降鄣故設備也)
秋七月齊人降鄣注無傳鄣紀附庸國東平無鹽縣東
北有鄣城小國孤危不能自固盖齊遥以兵威脅使降
附疏(注正義曰公羊榖梁傳並云鄣紀之遺邑也釋例曰劉賈依二傳以為郭紀之遺邑計紀侯去國至)
(此二十七年紀侯猶不堪齊而去則邑不得獨存此盖附庸小國若邿鄟者也是言鄣為附庸之意不言鄣降)
(于齊而云齊人降鄣又不言侵伐故云盖以兵威脅使降附)
八月癸亥葬紀叔姬注無傳以賢錄也無臣子故不作
諡
九月庚午朔日有食之鼓用牲于社注無傳
冬公及齊侯遇于魯濟注濟水歷齊魯界在齊界為齊
濟在魯界為魯濟盖魯地音義(濟子禮反)疏(注正義曰釋例曰濟水自滎陽)
(卷縣東經陳留至濟隂北經高平東平至濟北東北經濟南至樂安博昌縣入海案高平東平魯西界也濟南)
(樂安齊竟内也指言魯濟故疑魯地遇于魯地濟水之邊)
齊人伐山戎注山戎北狄
傳三十年春王命虢公討樊皮夏四月丙辰虢公入
樊執樊仲皮歸于京師○楚公子元歸自伐鄭而處
王宮注欲遂蠱文夫人鬭射師諫則執而梏之注射
師鬭廉也足曰桎手曰梏音義(射食亦反又食夜反梏古毒反桎之實反)
疏(注正義曰杜此注與譜並以射師與鬭廉為一人不知何據也服虔云射師若敖子鬭班也射師被)
(梏不言舍之何以得殺子元也知射師與班必非一人也杜譜以為鬭射師若敖于鬭班若敖孫周禮掌)
(囚上罪梏拲而桎中罪桎梏下罪梏牿拲共文拲施於手知梏亦手也鄭玄序云在手曰梏在足曰桎是)
(先儒同此說也易大畜六四童牛之梏牛云梏者牛雖無手謂梏前足也)○秋申公鬭班
殺子元注申楚縣楚僭號縣尹皆稱公音義(僭子念反)鬭
穀於菟為令尹自毁其家以紓楚國之難注鬭穀於
菟令尹子文也毁滅紓緩也音義(穀奴走反楚人謂乳曰穀漢書作彀)
(音同於音烏菟音徒紓音舒一音直汝反難乃旦反下注同)○冬遇于魯濟謀山
戎也以其病燕故也注齊桓行霸故欲為燕謀難燕
國今薊縣音義(為于偽反薊音計)
經三十有一年春築臺于郎注無傳刺奢且非土功之
時音義(刺七賜反)
夏四月薛伯卒注無傳未同盟
築臺于薛注無傳薛魯地
六月齊侯来獻戎捷注傳例曰諸侯不相遺俘捷獲也
獻奉上之辭齊侯以獻捷禮来故書以示過音義(捷在妾反)
(遺唯季反傳同俘音孚)疏(注正義曰捷勝也戰勝而有獲獻其獲故以捷為獲也釋例曰歸者遺也獻者)
(自下奉土之稱遺者敵體相與之辭傳曰諸侯不相遺俘齊侯楚人失辭稱獻失禮遺俘故因其来辭見自卑)
(也以其大卑故書以示過此經言獻捷傳言遺俘則是獻捷獻囚俘也襄八年邢丘之會傳稱鄭伯獻捷于會)
(又曰獲司馬燮獻于邢丘是獻俘謂之捷也襄二十五年鄭公孫舍之帥師入陳傳稱司空致地司徒致民是)
(不以俘囚歸也亦云子産獻捷于晉然則無囚而獻其功空有器物亦稱捷也)
秋築臺于秦注無傳東平范縣西北有秦亭
冬不雨注無傳不書旱不為災例在僖三年
傳三十一年夏六月齊侯来獻戎捷非禮也凡諸侯
有四夷之功則獻于王王以警于夷注以警懼夷狄
音義(警音景懼戒懼也)中國則否諸侯不相遺俘注雖夷狄
俘猶不以相遺
經三十有二年春城小穀注小穀齊邑濟北穀城縣城
中有管仲井大都以名通者則不繫國疏(注正義曰傳稱為管仲知)
(是齊邑管仲所食采邑也吳滅州来晉滅下陽如此之類皆不繋國知大都以名通者則不繫國也華亥向寧)
(入于宋南里以叛南里非大都不得以名通故繫之宋耳賈逵云不繫齊者世其禄然則彼不繫者豈皆世其)
(禄乎)
夏宋公齊侯遇于梁丘注齊善宋之請見故進其班梁
丘在高平昌邑縣西南
秋七月癸巳公子牙卒注牙慶父同母弟僖叔也飲酖
而死不以罪告故得書卒書日者公有疾不責公不與
小斂音義(酖音鴆本亦作鴆與音預斂力艷反)
八月癸亥公薨于路寢注路寢正寢也公薨皆書其所
詳凶變疏(注正義曰公羊傳曰路寢者何正寢也喪大記曰男子不死於婦人之手婦人不死於男)
(子之手君夫人卒于路寢鄭玄云言死必於正處也是薨于路寢得其正也言詳凶變者釋例云詳内事謹凶)
(變)
冬十月己未子般卒注子般莊公太子先君未葬故不
稱爵不言殺諱之也音義(般音班殺音試一音如字下同)疏(注正義曰傳稱公疾)
(問後於叔牙若已有太子則不應須問當問之時似未有太子也季友以死奉般酖殺叔牙盖於爾時始命為)
(太子公薨而般立知其為太子也子惡之死也直書子卒不書名此子般及子野皆書名者釋例曰公子惡魯)
(之正適嗣位免喪則魯君也襄仲倚齊而殺之國以為諱故不稱君若言君之子也及子般子也或見殺或不)
(勝喪言罪則不足成貶為孝而滅性故直略而書卒也又曰未成君而卒若君未葬則嗣子書名在喪之禮也)
(既葬則嗣君諒闇羣臣復吉免喪則成君也文公既葬襄仲殺惡及視書曰子卒與未成君同文所以為諱也)
(如杜此言未葬之前生則直稱為子死則書曰子某卒猶外諸侯生稱其爵死書其名以為禮之常也既葬則)
(嗣子成君以禮而卒當稱公薨全成君也子惡父既葬魯人諱其弑不得稱君其實已葬不得從子般子野未)
(葬之例故書子卒而不稱名以示似未成君其實已成為君上不得同閔公下不得同般野故直書為子繫之)
(於父若言君之子也公羊以為君存稱世子君薨稱子某既葬稱子踰年稱公據子般子野卒似欲當然但左)
(氏稱宋桓公卒未葬而襄公會諸侯故曰子即發例曰凡在喪公侯曰子是未葬稱子傳之明文不得如公羊)
(說也)
公子慶父如齊注無傳慶父既殺子般季友出奔國人
不與故懼而適齊欲以求援時無君假赴告之禮而行
狄伐邢注無傳邢國在廣平襄國縣疏(注正義曰明年有傳而言無者)
(明年自為管仲之言發端耳非說此年伐邢之事故言無傳)
傳三十二年春城小穀為管仲也注公感齊桓之德
故為管仲城私邑音義(為于偽反注及下同)○齊侯為楚伐鄭
之故請會于諸侯注楚伐鄭在二十八年謀為鄭報
楚宋公請先見于齊侯夏遇于梁丘音義(見賢遍反又如字)
○秋七月有神降于莘注有神聲以接人莘虢地音
義(莘所巾反)疏(注正義曰易稱神也者妙萬物而為言者也雖復鬼神之神亦無形象可見今言神)
(降則人皆聞知故知有神謂有神聲以接人也吳孫權時有神自稱王表言語與人無異而形不可見今)
(此神降于莘盖亦王表之類神者氣也當在人上今下接人故稱降也國語說此事稱内史過對王云昔)
(昭王娶於房曰房后實有爽德協於丹朱丹朱馮身以儀之生穆王焉若由是觀之其丹朱之神乎下說)
(神居莘而虢公請土内史過往聞虢請命知莘是虢地)惠王問諸内史過曰是
何故也注内史過周大夫音義(過古禾反)對曰國之將興
明神降之監其德也將亡神又降之觀其惡也故有
得神以興亦有以亡虞夏商周皆有之注亦有神異
音義(監本又作鑑古暫反)疏(正義曰國語内史過曰夏之興也祝融降於崇山其亡也回禄信於)
(黔隧商之興也檮杌次於丕山其亡也夷羊在牧周之興也鸑鷟鳴於岐山其衰也杜伯射宣王於鎬是)
(夏商周之所有也其虞則國語不言焉未知其所謂也服虔云虞舜祖考来格鳳皇来儀百獸率舞案虞)
(書夔說舜樂所致非神降也必其傅會尚書以為得神以興則虞舜得神以亡者又安在也)王曰
若之何對曰以其物享焉其至之日亦其物也注享
祭也若以甲乙日至祭先脾玉用蒼服上青以此類
祭之音義(脾婢支反)疏(注正義曰此降莘之神非祀典所載神必須祭故内史過令以其物)
(享之其物不知所謂更以至日釋之謂此神初降之日以其至日之物也月令春其日甲乙夏其日丙子)
(中央土其日戊已秋其日庚辛冬其日壬癸所用之物月令具有其文注引甲乙所用舉一隅也丙丁日)
(至祭用肺玉服皆赤也戊巳日至祭用心玉服皆黃也庚辛日至祭用肝玉服皆白也壬癸日至祭用腎)
(玉服皆玄也)王從之内史過往聞虢請命注聞虢請於神
求賜土田之命反曰虢必亡矣虐而聽於神神居莘
六月疏(正義曰國語稱惠王十五年神降于莘年表惠王五年是魯莊公之十八年則此年惠王)
(十五年也上云七月降神則今年七月降也居莘六月虢公使祝史享焉則今年十二月也内史過往已)
(聞虢請命則過至虢亦十二月也傳先說王事使了後論虢事以終内史之言故文倒耳)虢公使
祝應宗區史嚚享焉神賜之土田注祝大祝宗宗人
史大史應區嚚皆名音義(區丘于反嚚五巾反大祝音泰下同)史嚚曰
虢其亡乎吾聞之國將興聽於民注政順民心將亡
聽於神注求福於神神聰明正直而壹者也依人而
行注唯德是與虢多凉德其何土之能得注凉薄也
為僖二年晉滅下陽傳音義(凉音良)疏(正義曰國語曰耳目心之樞機)
(也故必聽和而視正聽和則聰視正則明然則所謂聰明者不聽滛辭不視邪人之謂也襄七年傳曰正)
(直為正正曲為直言正者能自正直者能正人曲而壹者言其一心不二意也依人而行謂善則就之惡)
(則去之虢多薄德神所不依其何土之能得言賜之土田必虚妄也若神所不依則不應賜土而言神賜)
(之土田者神厭其人不告以實猶晉獻公筮以驪姬為夫人亦云吉耳)○初公築臺臨
黨氏注黨氏魯大夫築臺不書不告廟音義(黨音掌)見
孟任從之閟注孟任黨氏女閟不從公音義(閟音祕)疏
(正義曰服虔云從之言欲與通也)而以夫人言許之注許以為夫人
割臂盟公生子般焉雩講于梁氏女公子觀之注雩
祭天也講肄也梁氏魯大夫女公子子般妹音義(肄音)
(四又以二反)疏(注正義曰魯以周公之故得郊祀上天故雩亦祭天也文四年傳曰臣以為肄業及)
(之也肄謂習業故講為肄)圉人犖自牆外與之戲注圉人掌養馬
者以慢言戲之音義(犖音洛又力角反)疏(注正義曰周禮圉人掌養馬芻牧之)
(事昭七年傳曰馬有圉牛有牧)子般怒使鞭之公曰不如殺之是不
可鞭犖有力焉能投盖于稷門注盖覆也稷門魯南
城門走而自投接其屋之桷反覆門上音義(覆芳服反)疏
(注正義曰稷門為魯南城門盖時人猶以名之故知也投盖者謂自投其身以盖物故以為走而自投反)
(覆門上劉炫規過云公言犖有力焉如杜此說勁捷耳非有力也當謂投車盖過於稷門今知不然者周)
(禮車盖以物帛為之輕而帆風非可投之物且傳直云投盖于稷門不云過稷門明知自投反覆稷門之)
(上今時猶然且游楚超乘而出女曰子南夫也則勁捷之人亦是勇力之事劉君以勁捷非力而規杜氏)
(非也)公疾問後於叔牙對曰慶父材注盖欲進其同母
兄問於季友對曰臣以死奉般注季友莊公母弟故
欲立般公曰鄉者牙曰慶父材成季使以君命命僖
叔待于鍼巫氏注成季季友也鍼巫氏魯大夫音義
(鄉許亮反鍼其廉反)使鍼季酖之注酖鳥名其羽有毒以畫酒
飲之則死音義(畫音獲)疏(注正義曰說文云酖毒鳥也一名運日廣雅云鴆鳥雄曰)
(運日雌曰陰諧廣志云鴆鳥形似鷹大如鶚毛黑喙長七八寸黃赤如金食蛇及橡實常居高山巔晉諸)
(公讚云鴆鳥食蝮以羽翮櫟酒水中飲之則殺人舊制鴆不得渡江有重法石崇為南中郎得鴆以與王)
(愷養之大如鵝喙長尺餘純食蛇虺司隷傅祇於愷家得此鳥奏之宣示百官燒於都街是說鴆鳥之狀)
(也以其因酒毒人故字或為酖)曰飲此則有後於魯國不然死且無
後飲之歸及逵泉而卒立叔孫氏注逵泉魯地不以
罪誅故得立後世其禄○八月癸亥公薨于路寢子
般即位次于黨氏注即喪位次舍也○冬十月己未
共仲使圉人犖賊子般于黨氏注共仲慶父音義(共音)
(恭)成季奔陳注出奔不書國亂史失之立閔公注閔
公莊公庶子於是年八歲音義(閔亡謹反)疏(注正義曰傳稱閔公哀姜)
(之娣叔姜之子哀姜以二十四年八月始入娣必與適俱行當以二十五年生子故云八歲)
春秋左傳注疏卷九
春秋左氏傳注疏卷九考證
公如齊觀社疏皆但書而不言其事○推尋文義應作
皆但書如不言其事
蕭叔朝公注蕭附庸國叔名○(臣召南)按十二年傳蕭
叔大心似此人字叔名大心也杜以附庸之君例稱
名故以叔為名耳
傳曹劌諫曰不可○王應麟困學紀聞曰劌問戰諫觀
社藹然儒者之言公羊乃有盟柯之事史記遂以曹
沬列刺客之首此戰國之風春秋初未有此習也
傳譖富子而去之○陳傅良曰為殺太子申生起傳後
見二十四年二十五年(臣召南)按晉盡去諸公族後
日六卿擅權三家裂土即始於此不止為太子申生
起本也
郭公注盖經闕誤也○(臣浩)按杜說遠勝二傳
公子友如陳注諸魯出朝聘皆書如○(臣浩)按東莱集
解引此作諸魯大夫出朝聘皆書如多大夫二字於
文義為合
傳伐鼓於朝○劉敞曰日食變之大者豈可以非正陽
安而視之春秋所以書者譏其不鼓于朝乃鼓于社
又用牲耳
公會宋人齊人伐徐注無傳宋序齊上主兵○東莱集
解引此注主兵句下有徐國在下邳&KR2407;縣七字(臣召)
(南)按此文既在僖三年之前則徐國自應有注但&KR2407;
縣應作僮縣耳
傳晉士蒍為大司空注大司空卿官○趙汸補注曰傳
見晉變周制僭王官
傳王使召伯廖賜齊侯命○(臣召南)按齊桓霸業始於
十三年會北杏至此二十七年實受王命為侯伯
傳子元鬭御疆鬭梧耿之不比為旆疏釋天云緇廣充
幅長尋曰旐○(臣浩)按爾雅以旌旂附釋天卷疏引
之故曰釋天云云監本作釋文非也今改正
城諸及防注諸今城陽諸縣○(臣召南)按諸縣兩漢屬
琅邪晉屬城陽别本脱諸字
傳凡師有鐘鼓曰伐無曰侵○趙汸補注曰外傳晉語
趙宣子曰伐備鐘鼓聲其罪也襲侵無聲為暫事也
傳例盖本此
傳遇於魯濟注燕國今薊縣○(臣召南)按薊縣漢屬廣
陽國晉屬燕國杜注薊縣之上不言燕國從省文也
春秋左氏傳注疏卷九考證
