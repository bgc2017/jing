春秋左傳注疏卷三十七(起襄公二十六年盡二十六年)
晉杜氏注唐陸德明音義孔穎達疏
經二十有六年春王二月辛卯衛甯喜弑其君剽音義
(剽匹妙反)衛孫林父入于戚以叛注衎雖未居位林父專邑
背國猶為叛也音義(背音佩)疏(正義曰叛者背君之名嫌無君不得為叛故注明之)
(林父畏衎入殺巳以邑先叛故衎雖未居位林父以背國之故猶為叛也)甲午衛侯衎復歸
于衛注復其位曰復歸名與不名傳無義例疏(正義曰復其位)
(曰復歸成十八年傳例也僖二十八年衛侯鄭復歸于衛曹伯襄復歸于曹與此衞侯衎皆書其名成十六年)
(曹伯歸自京師不書名俱是歸國立文不同傳無義例史異辭也)
夏晉侯使荀吳來聘注吳荀偃子
公會晉人鄭良霄宋人曹人于澶淵注卿會公侯皆應
貶方責宋向戌後期故書良霄以駮之若皆稱人則嫌
向戌直以會公貶之音義(澶市延反駮邦角反)疏(正義曰僖二十九年傳曰在禮)
(卿不會公侯會伯子男可也是卿會公侯皆合貶良霄亦當貶也但向戌會公巳自當貶而又有後期之責仲)
(尼書經方責向戌後期故書良霄以駮之書良霄所以責向戌非是舍霄罪也若良霄與晉宋皆貶稱人則嫌)
(向戌直以會公被貶其後期之責不見故書良霄名退宋班明向戌有二罪也案春秋諸國之會後至者多唯)
(退班在下不褒進先至之人此直退宋人在鄭人之下於文自足必特書良霄以駮向戌者以向戌宋之執政)
(上卿魯公親自在會後期而至惰慢之甚故特書良霄深責向戌異於他例也)
秋宋公殺其世子痤注稱君以殺惡其父子相殘害音
義(痤才未反惡烏路反)
晉人執衛甯喜
八月壬午許男甯卒于楚注未同盟而赴以名疏(正義曰宣)
(十七年許男錫我卒甯即錫我之子嗣立以來未與魯會盟而赴以名也)
冬楚子蔡侯陳侯伐鄭
葬許靈公
傳二十六年春秦伯之弟鍼如晉脩成注脩會夷儀
歲之成叔向命召行人子員注欲使答秦命音義(員音)
(云)行人子朱曰朱也當御注御進也言次當行疏(正義)
(曰言當進侍君受君命也行人非一逓進御此日次朱當御次而不使是黜之也)三云叔向
不應子朱怒曰班爵同注同為大夫音義(應應對之應)何
以黜朱於朝注黜退也撫劒從之注從叔向也叔向
曰秦晉不和久矣今日之事幸而集注集成也晉國
賴之不集三軍暴骨子員道二國之言無私子常易
之姦以事君者吾所能御也拂衣從之注拂衣褰裳
也音義(暴蒲卜反徐扶沃反道音導御魚呂反拂芳弗反褰起虔反本或作騫音雖同義非也說)
(文云褰袴也)疏(注正義曰拂衣張迅之義以其將鬭知拂衣即褰裳也對則上衣下裳散則可以相)
(通故以褰裳解拂衣)人救之平公曰晉其庶乎注庶幾於治音
義(治直吏反)吾臣之所爭者大師曠曰公室懼卑臣不心
競而力爭注謂二子不心競為忠而撫劒拂衣音義
(爭爭鬭之爭)不務德而爭善注爭謂所行為善私欲巳侈
能無卑乎注私欲侈則公義廢音義(侈昌氏反又尺氏反)疏(正義)
(曰平公見其臣鬭而言其庶乎者以其臣爭為固國事必興故庶幾於治也劉炫云不心競而力爭不務)
(德而爭善皆道子朱之心非叔向之罪杜言二子不心竸似亦并責叔向者以鬭雖一曲一直乃是兩人)
(爭理故以二子言之據其鬭而言力爭則叔向亦爭爭善則叔向無之叔向以子員無私欲令應客縱子)
(員應客亦非叔向爭善叔向無可爭杜云爭謂所行為善惟言子朱之心也)○衛獻公使
子鮮為復注使為巳求反國音義(鮮音仙為于偽反注同)辭注
辭不能敬姒強命之注敬姒獻公及子鮮之母音義
(姒音似強其丈反)對曰君無信臣懼不免敬姒曰雖然以吾
故也許諾初獻公使與甯喜言注言復國甯喜曰必
子鮮在不然必敗注子鮮賢國人信之必欲使在其
間故公使子鮮子鮮不獲命於敬姒注不得止命以
公命與甯喜言曰苟反政由甯氏祭則寡人甯喜告
蘧伯玉伯玉曰瑗不得聞君之出敢聞其入注十四
年孫氏欲逐獻公瑗走從近關出音義(蘧其居反瑗于眷反又于)
(萬反)遂行從近關出告右宰穀注衛大夫右宰榖曰不
可獲罪於兩君注前出獻公今弑剽音義(弑申志反)天下
誰畜之注畜猶容也音義(畜許六反注同一音勑六反)悼子曰吾
受命於先人不可以貳注悼子甯喜也受命在二十
年穀曰我請使焉而觀之注觀知可還否音義(使所吏反)
(還音環)遂見公於夷儀反曰君淹恤在外十二年矣注
淹久也音義(見賢遍反一音如字淹於廉反徐於嚴反)而無憂色亦無寬
言猶夫人也注言其為人猶如故音義(夫人音扶)若不巳
死無日矣注已止也悼子曰子鮮在右宰穀曰子鮮
在何益多而能亡於我何有注言子鮮為義多不過
亡出悼子曰雖然弗可以巳孫文子在戚孫嘉聘於
齊孫襄居守注二子孫文子之子音義(守手又反)二月庚
寅甯喜右宰榖伐孫氏不克伯國傷注伯國孫襄也
父兄皆不在故乘弱攻之甯子出舍於郊注欲奔伯
國死孫氏夜哭國人召甯子甯子復攻孫氏克之辛
卯殺子叔及太子角注子叔衛侯剽言子叔剽無諡
故音義(復扶又反下復愬同)疏(正義曰服虔云殺太子角不書舉重者案晉侯宋公殺其世子)
(及陳侯之弟招殺陳世子皆書經則世子不輕於大夫也孔父荀息之徒弑君之下并亦言大夫大夫既)
(書於經則弑君并殺世子世子亦當書不得為舉重也杜既不解當以不告故耳注正義曰此剽是穆公)
(之孫黑背之子於獻公為從父昆弟成十年衛侯之弟黑背帥師侵鄭傳云衛子叔黑背侵鄭是黑背字)
(子叔即以子叔為族也元年衛侯使公孫剽來聘傳云衛子叔來聘是舉族而稱之也今云殺子叔亦是)
(舉其族為剽無諡故稱族也)書曰甯喜弑其君剽言罪之在甯氏
也注嫌受父命納舊君無罪故發之孫林父以戚如
晉注以邑屬晉書曰入於戚以叛罪孫氏也臣之祿
君實有之義則進否則奉身而退專祿以周旋戮也
注林父事剽而衎入義可以退徒以專邑自隨為罪
故傳發之疏(正義曰春秋書叛者有此孫林父與宋華亥宋公之弟辰晉趙鞅晉荀寅五者)
(經皆書叛邾庶其莒牟夷邾黑肱皆以地來奔雖文不稱叛傳謂此三人為三叛人則三者亦是叛也所)
(言叛者或據邑而距其君或竊地他國皆為有地隨巳故稱為叛昭二十二年宋華亥向寧華定自宋南)
(里出奔楚定十四年宋公之弟辰自蕭來奔地不隨巳則不稱叛是叛雖反背之辭皆由地以生名也叛)
(者判也欲分君之地以從他國故以叛為名焉叛無凡例𫝊言書曰是仲尼書為叛也人君賜臣以邑以)
(為禄食臣之祿謂所食邑也君實有之言其不得專以為巳有也君臣以義而合義則進以事君受此禄)
(食否則奉身而退當身奔他國而以禄歸君專君之禄以周旋從巳於法為罪戮之人故書入於戚以叛)
(罪孫氏也釋例曰古之大夫或錫之田邑或分之都城故有千室之邑百乘之家君之禄義則進否則奉)
(身而退若專祿以周旋雖無危國害主之實皆書曰叛叛者反背之辭也庶賤之人不齒於列故雖有善)
(惡不章顯名氏若乃披邑害國則以地重必書其名且終顯其惡也適魯則書地曰來奔來奔則叛可知)
(盖記事外内之辭也劉賈說三叛人以地來奔不書叛謂不能專也此直外内之辭既以地來妻公之姑)
(姊還其大邑不得復言不能專也是社以庶其之等皆為叛也專禄者謂專君之禄以為巳有東西隨巳)
(謂之為專服虔云專禄謂以戚叛也既叛衛亦不臣於晉自謂若小國是為專禄其意言專獨有之不屬)
(人也若不屬晉何故被衛侵而愬於晉地若不入晉晉復何以戍之𫝊言以戚如晉服言不臣於晉是反)
(丘明以解𫝊也)甲午衛侯入書曰復歸國納之也注本晉納
之夷儀今從夷儀入國嫌若晉所納故發國納之例
言國之所納而復其位大夫逆於竟者執其手而與
之言道逆者自車揖之逆於門者頷之而巳注頷摇
其頭言衎驕心易生音義(竟音境頷戸感反本又作顉易以䜴反)公至
使讓大叔文子曰寡人淹恤在外二三子皆使寡人
朝夕聞衛國之言注二三子諸大夫音義(大音泰朝如字)吾
子獨不在寡人注在存問之公聞文子答甯喜之言
故忿之疏(注正義曰沈氏云大叔文子聞甯喜許公之言而發歎本非面答甯喜之言而云答)
(者時聞甯喜之言遂自評論不許於甯子與對面相答無異故言答也)古人有言曰非
所怨勿怨寡人怨矣注所怨在親親對曰臣知罪矣
臣不佞不能負羈絏以從扞牧圉臣之罪一也有出
者有居者注出謂衎居謂剽也音義(羈居宜反絏息列反扞戸幹反)
(圉魚呂反下同)臣不能貳通外内之言以事君臣之罪二也
有二罪敢忘其死乃行從近關出公使止之注傳言
衛侯不能安和大臣○衛人侵戚東鄙注以林父叛
故孫氏愬于晉晉戍茅氏注茅氏戚東鄙音義(愬悉路反)
(下同)殖綽伐茅氏殺晉戍三百人注殖綽齊人今來在
衛孫蒯追之弗敢擊文子曰厲之不如注厲惡鬼也
遂從衛師敗之圉注蒯感父言更還逐殖綽圉衛地
雍鉏獲殖綽注雍鉏孫氏臣也復愬于晉注為下晉
討衛張本○鄭伯賞入陳之功注入陳在前年三月
甲寅朔享子展賜之先路三命之服注先路次路皆
王所賜車之總名蓋請之於王音義(路本亦作輅音路)疏(注正)
(義曰周禮巾車云服車五乘孤乘夏篆卿乘夏縵大夫乘墨車則禮於卿大夫所當乘者名車不名路也)
(而傳稱王賜叔孫豹鄭子蟜者皆云大路知此先路次路皆王所賜車之總名也賜車稱路從王賜之名)
(必是禀王之命故云盖請之於王也宣十六年傳云晉侯請于王以黻冕命士會知諸侯命臣有請王之)
(法故云盖也)先八邑注以路及命服為邑先八邑三十二
井音義(先徐悉薦反下同或如字)疏(注正義曰禮遺人以物皆以輕先重後故以路及命服為)
(邑之先也周禮小司徒四井為邑故杜以八邑為三十二井劉炫云案論語有十室之邑又杜注免餘邑)
(為一乘之邑又宋鄭之間六邑嵒戈錫等杜何以知此邑非彼等之邑必以為四井之邑今知不然者邑)
(之為名大小無定子展子産為卿日久先有采邑今以入陳有功加賜田土不應更以八个大邑而又與)
(之至於免餘辭邑云惟卿備百邑故杜以為一乘之邑合論語百乘之家其實一乘稱邑文無所出周禮)
(稱四井為邑杜以正邑解之故云三十二井得為漸賜土田之義又八邑六邑為節級之差劉以為大邑)
(而規杜氏非也)賜子産次路再命之服先六邑子産辭邑曰
自上以下降殺以兩禮也臣之位在四注上卿子展
次卿子西十一年良霄見經十九年乃立子産為卿
故位在四音義(殺所界反見賢遍反)疏(注正義曰十五年傳云鄭人以子西伯有子産)
(之故納賂于宋是伯有在子西之下也十九年傳曰子展當國子西聽政當國謂攝君事聽政謂為上卿)
(是子西次子展故此注以子西為二良霄為三二十七年鄭伯享趙孟于垂隴子展伯有子西子産子大)
(叔二子石從如彼文次伯有在子西之上二十九年禆諶論子産位次云天又除之奪伯有魄子西即世)
(政焉辟之先言伯有後言子西又是子西在伯有之下者據十九年傳子西必在伯有之上盖其後更有)
(進退杜據傳上文以次之)且子展之功也臣不敢及賞禮請辭邑
注賞禮以禮見賞謂六邑也公固予之乃受三邑注
位次當受二邑以公固與之故受三邑公孫揮曰子
産其將知政矣注知國政讓不失禮○晉人為孫氏
故召諸侯將以討衛也夏中行穆子來聘召公也注
召公為澶淵會音義(為于偽反)○楚子秦人侵吳及雩婁
聞吳有備而還注雩婁今屬安豐郡音義(雩音于徐况于反如)
(淳同韋昭音虚或一呼反婁如字徐力俱反如淳音樓)遂侵鄭五月至于城麇
鄭皇頡戍之注皇頡鄭大夫守城麇之邑音義(麇九倫反)
(頡戸結反)出與楚師戰敗穿封戍囚皇頡公子圍與之爭
之注公子圍共王子靈王也音義(戍音恤)正於伯州犂
注正曲直也伯州犂曰請問於囚乃立囚伯州犂曰
所爭君子也其何不知注言王子圍及穿封戍皆非
細人易别識也音義(易以䜴反别彼列反)上其手曰夫子為王
子圍寡君之貴介弟也注介大也音義(上時掌反下注同介音界)
下其手曰此子為穿封戍方城外之縣尹也誰獲子
注上下手以道囚意音義(道音導)囚曰頡遇王子弱焉
注弱敗也言為王子所得戍怒抽戈逐王子圍弗及
楚人以皇頡歸印堇父與皇頡戍城麇注印堇父鄭
大夫音義(抽勑留反印一刃反堇音謹)楚人囚之以獻於秦鄭人
取貨於印氏以請之子大叔為令正注主作辭令之
正以為請子産曰不獲注謂大叔辭以貨請堇父必
不得音義(為于偽反又如字)受楚之功而取貨於鄭不可謂
國秦不其然注受楚獻功大名也以貨免之小利故
謂秦不爾疏(正義曰秦不肯其如是也)若曰拜君之勤鄭國微君
之惠楚師其猶在敝邑之城下其可注辭如此堇父
可得弗從遂行秦人不予更幣從子産而後獲之注
更遣使執幣用子産辭乃得堇父𫝊稱子産之善音
義(使所吏反)○六月公會晉趙武宋向戌鄭良霄曹人于
澶淵以討衛疆戚田注正戚之封疆音義(疆居良反注同)取
衛西鄙懿氏六十以與孫氏注戚城西北五十里有
懿城因姓以名城取田六十井也疏(注正義曰𫝊言西鄙懿氏則西)
(鄙之地以懿氏為名也謂之懿氏則以懿為氏族之名盖上世有大夫姓懿氏食邑於此地因以其姓名)
(其城也杜以懿氏既為邑名而云取其六十故以為取田六十井服虔云六十邑劉炫以服言為是今知)
(非者此六十之文總屬懿氏不見經𫝊則卑細可知既非卿大夫何得廣有土地分六十之邑而與孫氏)
(且直言六十本無邑文故杜以為六十井劉從服說以規杜氏非也)趙武不書尊公也
注罪武會諸侯向戌不書後也注後會期鄭先宋不
失所也注如期至疏(正義曰僖二十九年諸侯之卿會公于翟泉皆貶之稱人𫝊曰)
(卿不書罪之也八年諸侯之卿會晉侯于邢丘亦貶稱人傳曰大夫不書尊晉侯也然則尊公侯罪大夫)
(其義一也傳文互相見耳此言趙武不書尊公也亦是罪武也故杜云罪武會公侯也其會公侯之罪向)
(戌良霄與趙武亦同但為别有見義不貶良霄不得總云卿不書罪之故特言趙武不書尊公明良霄向)
(戌亦為尊公不應書也向戌不書後也言既為會公侯復為後會期故不得如良霄書名氏也會之班次)
(以國大小為序諸會鄭在宋後此會鄭先於宋為鄭依期而至不失所也如不失其所自是常事非有善)
(可褒而得進其班者鄭班常在衛下此會齊衛不至無常班宋自當次晉此直退宋耳非進鄭也言其不)
(失所直是不失常亦非褒文也計良霄會公亦應合貶所以得書名者方責向戌後期故書良霄以駮向)
(戌非為舍霄罪也釋例曰澶淵之會趙武向戌良霄以大夫而會魯侯違在禮之制其罪一也戌加後會)
(之尤霄有不失所之進文不得並言卿不書罪之故特言尊公明公尊非三人之所敵三人之罪既正而)
(二人獨以他義别叙也以是杜言良霄會公亦合貶也言霄有不失所之進者正謂不使與宋俱退得進)
(復其本班耳非有升進異於常也宋以後至退班不在曹人下者宋是大國退居鄭下足以為責故令仍)
(在曹上此會曹國最小其班正當居末曹人非後至也案翟泉之盟諸卿敵公則没公此亦諸卿敵公不)
(没公者翟泉之盟杜注云魯侯諱盟天子大夫是以没公然則此大夫敵公非公有罪是以不没公也)
於是衛侯會之注晉將執之不得與會故不書音義
(與會音預)疏(注正義曰下云衛侯如晉晉人執而囚之是於此會為將執之不得與會也不得與會而)
(𫝊云衛侯會之言其至會所耳)晉人執甯喜北宮遺使女齊以先歸
注討其弑君伐孫氏也遺北宮括之子女齊司馬侯
歸晉而後告諸侯故經書在秋音義(女音汝)衛侯如晉
晉人執而囚之於士弱氏注士弱晉主獄大夫秋七
月齊侯鄭伯為衛侯故如晉注欲共請之音義(為于偽反)
(下為臣託為林父為臣皆同)晉侯兼享之晉侯賦嘉樂注嘉樂詩
大雅取其嘉樂君子顯顯令德宜民宜人受禄于天
音義(嘉戸嫁反注同)疏(注正義曰嘉樂君子以下皆詩之文也晉侯賦此言巳嘉樂二君也二君)
(以晉侯樂巳之故故齊賦蓼蕭言澤及於巳鄭賦緇衣言不敢遠晉所以答嘉樂也服虔云晉侯自嘉樂)
(愚之甚也)國景子相齊侯注景子國弱音義(相息亮反)賦蓼蕭
注蓼蕭詩小雅言大平澤及遠若露之在蕭以喻晉
君恩澤及諸侯音義(蓼音六大音泰)子展相鄭伯賦緇衣注
緇衣詩鄭風義取適子之館兮還予授子之粲兮言
不敢違遠於晉音義(緇側其反粲七旦反遠于萬反)叔向命晉侯拜
二君曰寡君敢拜齊君之安我先君之宗祧也敢拜
鄭君之不貳也注蓼蕭緇衣二詩所趣各不同故拜
二君辭異音義(祧他彫反)疏(正義曰沈氏云賦蓼蕭喻晉侯德澤及諸侯言晉侯有德)
(是安我宗廟也其言與注合緇衣首章云緇衣之宜兮敝子又改為兮適子之館兮還予授子之粲兮欲)
(常進衣服獻飲食是其不二心也劉炫云蓼蕭首章云既見君子燕笑語兮是以有譽處兮言晉侯有聲)
(譽常處位是得宗廟安也)國子使晏平仲私於叔向曰注私與叔
向語晉君宣其明德於諸侯恤其患而補其闕正其
違而治其煩所以為盟主也今為臣執君若之何注
謂晉為林父執衛侯叔向告趙文子文子以告晉侯
晉侯言衛侯之罪使叔向告二君注言自以殺晉戍
三百人為罪不以林父故國子賦轡之柔矣注逸詩
見周書義取寬政以安諸侯若柔轡之御剛馬音義
(見賢遍反)疏(注正義曰漢書藝文志無周書篇目其書今在或云是孔子删尚書之餘案其文非尚書)
(之類彼引詩云馬之剛矣轡之柔矣馬亦不剛轡亦不柔志氣麃麃取與不疑此詩餘無所見故謂彼文)
(是也)子展賦將仲子兮注將仲子詩鄭風義取衆言可
畏衛侯雖别有罪而衆人猶謂晉為臣執君音義(將仲)
(子兮將七羊反注同本亦無兮字此依詩序)晉侯乃許歸衛侯叔向曰鄭
七穆罕氏其後亡者也子展儉而壹注子展鄭子罕
之子居身儉而用心壹鄭穆公十一子子然二子孔
三族巳亡子羽不為卿故唯言七穆音義(鄭七穆謂子展公孫)
(舍之罕氏也子西公孫夏駟氏也子産公孫僑國氏也伯有良霄良氏也子太叔游吉游氏也子石公孫)
(叚豐氏也伯石印叚印氏也穆公十一子謂子良公子去疾也子罕公子喜也子駟公子騑也子國公子)
(發也子孔公子嘉也子游公子偃也子豐也子印也子羽也子然也士子孔也子然二子孔巳亡子羽不)
(為卿故止七也)疏(注正義曰居身儉而用心壹叔向自以察貌觀言而知之其知不由賦詩也子然二)
(子孔三族巳亡十九年傳文也子羽不為卿者案成十三年鄭公子班自訾求入于大宮不能殺子印子)
(羽不書於經故知不為卿也杜注彼云皆穆公子也又世族譜云子羽穆公子其後為羽氏即羽師頡是)
(其孫此非行人子羽公孫揮也世族譜以公孫揮為雜人自外唯有罕駟豐游印國良七族見於經傳皆)
(出穆公故稱七族也)○初宋芮司徒生女子注芮司徒宋大夫
音義(芮如銳反)赤而毛棄諸堤下共姬之妾取以入注共
姬宋伯姬也音義(堤亦作隄徐丁兮反沈直兮反共音恭)名之曰棄長
而美平公入夕注平公共姬子也音義(長丁丈反)共姬與
之食公見棄也而視之尤注尤甚也姬納諸御嬖生
佐注佐元公惡而婉注佐貌惡而心順音義(婉於阮反)大
子痤美而狠注貌美而心狠戾音義(狠胡懇反)合左師畏
而惡之注合左師向戌音義(惡烏路反下皆同)寺人惠牆伊
戾為太子内師而無寵注惠牆氏伊戾名音義(牆或作廧)
(音檣戾力計反)疏(注正義曰服虔云惠伊皆發聲實為牆戾杜以下文單稱伊戾是舍族稱名故以惠)
(牆為氏伊戾為名也内師者身為寺人之官公使之監知大子内事為在内人之長也)秋楚客
聘於晉過宋注上巳有秋復發傳者中間有初不言
秋則嫌楚客過在他年音義(復扶又反)大子知之請野享
之公使往伊戾請從之公曰夫不惡女乎注夫謂太
子也音義(夫音扶注同女音汝)疏(正義曰知之謂與楚客舊相知故請野享之)對曰
小人之事君子也惡之不敢遠好之不敢近敬以待
命敢有貳心乎縱有共其外莫共其内注伊戾為大
子内師不行恐内侍廢闕音義(遠于萬反好呼報反近附近之近共音恭)
(本又作供下同)臣請往也遣之至則欿用牲加書徵之注詐
作盟處為大子反徵驗也音義(欿古感反處昌慮反)而騁告公
注騁馳也音義(騁勑景反)曰大子將為亂既與楚客盟矣
公曰為我子又何求對曰欲速注言欲速得公位公
使視之則信有焉注有盟徵焉問諸夫人與左師注
夫人佐母棄也則皆曰固聞之公囚大子大子曰唯
佐也能免我注以其婉也召而使請曰日中不來吾
知死矣左師聞之聒而與之語注聒讙也欲使佐失
期音義(聒古活反下同讙呼端反)疏(注正義曰聲亂耳謂之聒多為言語讙譁亂其耳故聒為)
(讙也)過期乃縊而死佐為大子公徐聞其無罪也乃亨
伊戾左師見夫人之步馬者注步馬習馬音義(縊一賜反)
(亨普彭反)問之對曰君夫人氏也左師曰誰為君夫人余
胡弗知圉人歸以告夫人夫人使饋之錦與馬先之
以玉注以玉為錦馬之先音義(饋其位反先悉薦反又如字)曰君
之妾棄使某獻左師改命曰君夫人而後再拜稽首
受之注左師令使者改命也傳言宋公闇左師諛大
子所以無罪而死音義(令力呈反使所吏反下文通使同諛羊朱反)疏(正義)
(曰夫人氏者氏猶家也言夫人家之馬也痤死佐為大子棄即正為夫人步馬之時夫人名巳定矣故對)
(云君夫人氏也但棄本是妾左師欲令夫人重已故佯不知之夫人聞之懼巳不得為夫人故自稱為妾)
(饋之錦馬也左師喜得其賜故令使者改命曰君夫人而後拜受之使棄成為夫人傳言左師之諛也)
○鄭伯歸自晉注請衛侯歸使子西如晉聘辭曰寡
君來煩執事懼不免於戾注言自懼失敬於大國而
得罪使夏謝不敏注夏子西名音義(夏戸雅反)君子曰善
事大國注將求於人必先下之言鄭所以能自安音
義(下遐嫁反)○初楚伍參與蔡太師子朝友其子伍舉與
聲子相善也注聲子子朝之子伍舉子胥祖父椒舉
也音義(朝如字)疏(注正義曰聲子則經傳所云蔡公孫歸生是也𫝊言其子伍舉足明舉為)
(參之子聲子文不繫朝故云子朝之子以辨明之)伍舉娶於王子牟王子牟
為申公而亡注獲罪出奔音義(娶七住反牟亡侯反為申如字舊于偽反)
楚人曰伍舉實送之伍舉奔鄭將遂奔晉聲子將如
晉遇之於鄭郊班荆相與食而言復故注班布也布
荆坐地共議歸楚事朋友世親疏(正義曰楚語云椒舉將奔晉蔡聲子)
(遇之於鄭郊饗之以璧侑曰子尚良食尚能事晉君以為諸侯主辭曰非所願也若得歸骨於楚死且不)
(朽聲子曰子尚良食吾歸子故椒舉降三拜納其乘馬聲子受之是杜所云共議歸楚之事傳云言復故)
(謂此也)聲子曰子行也吾必復子及宋向戌將平晉楚
注平在明年疏(注正義曰明年聲子始說子木傳於此言之者盖伍舉以此年去楚故傳)
(記之於此年也)聲子通使於晉注為國通平事音義(為于偽反)還
如楚令尹子木與之語問晉故焉注故事且曰晉大
夫與楚孰賢對曰晉卿不如楚其大夫則賢皆卿材
也如杞梓皮革自楚往也注把梓皆木名音義(杞梓徐上)
(音起下音子)雖楚有材晉實用之注言楚亡臣多在晉子
木曰夫獨無族姻乎注夫謂晉對曰雖有而用楚材
實多歸生聞之注歸生聲子名善為國者賞不僭而
刑不濫賞僭則懼及淫人刑濫則懼及善人若不幸
而過寧僭無濫與其失善寧其利淫無善人則國從
之注從之亡也音義(僭子念反下皆同濫力暫反)疏(正義曰僭謂僭差濫謂濫)
(佚賞不僭所賞必有功不僭差也刑不濫所刑必得罪不濫佚也)詩曰人之云亡邦
國殄瘁無善人之謂也注詩大雅殄盡也瘁病也音
義(殄徒典反瘁在醉反)疏(正義曰詩大雅瞻卬之篇也言國内賢人之既云巳喪亡矣則邦國盡皆)
(困病此詩之意言無善人之謂也)故夏書曰與其殺不辜寧失不經
懼失善也注逸書也不經不用常法疏(正義曰此在大禹謨之篇)
(臯陶論用刑之法也經常也言若用刑錯失等與其殺不罪之人寧失於不常之罪謂實有罪而失於妄)
(免也此書之意懼失善也)商頌有之曰不僭不濫不敢怠皇命于
下國封建厥福注詩商頌言殷湯賞不僭差刑不濫
溢不敢怠解自寬暇則能為下國所命為天子音義
(解佳賣反)疏(注正義曰此商頌殷武之篇詩注謂天命湯於在下之國此云為下國所命謂下國諸侯)
(推命湯為天子則商書云東征西夷怨南征北狄怨又云室家相慶曰后來其蘇是也)此湯所
以獲天福也古之治民者勸賞而畏刑注樂行賞而
憚用刑恤民不倦賞以春夏刑以秋冬注順天時是
以將賞為之加膳加膳則飫賜注飫饜也酒食賜下
無不饜足所謂加膳也音義(為之于偽反下為之不舉同飫於據反饜亦作)
(厭於豔反下同)此以知其勸賞也將刑為之不舉不舉則徹
樂注不舉盛饌音義(饌士眷反)疏(正義曰周禮膳夫職云王日一舉鼎十有二物)
(皆有爼以樂侑食鄭玄云殺牲盛饌曰舉又曰大喪則不舉大荒則不舉大札則不舉天地有災則不舉)
(邦有大故則不舉鄭衆云大故刑殺也莊二十年𫝊曰司寇行戮君為之不舉是禮法將刑為之不舉也)
(舉則以樂勸食不舉故徹去樂縣大司樂云大札大凶大災大臣死國之大憂令弛縣鄭玄云弛釋下之)
(釋下即是徹縣也大司樂弛縣之内不言刑殺大故文不具耳)此以知其畏刑也夙
興夜寐朝夕臨政此以知其恤民也三者禮之大節
也有禮無敗今楚多淫刑其大夫逃死於四方而為
之謀主以害楚國不可救療所謂不能也注療治也
所謂楚人不能用其材也音義(朝如字療力召反)子儀之亂
析公奔晉注在文十四年音義(析星歴反)晉人寘諸戎車
之殿以為謀主注殿後軍音義(寘之䜴反殿多練反注同)繞角之
役晉將遁矣析公曰楚師輕窕易震蕩也若多鼓鈞
聲以夜軍之注鈞同其聲音義(遁徒困反窕勑堯反又通弔反易以豉反)
(鈞音均徐居旬反)楚師必遁晉人從之楚師宵潰晉遂侵蔡
襲沈獲其君敗由息之師於桑隧獲申麗而還注成
六年晉欒書救鄭與楚師遇於繞角楚師還晉侵沈
獲沈子八年復侵楚敗申息獲申麗音義(潰戸内反隧音遂麗)
(力馳反復扶又反)鄭於是不敢南面楚失華夏則析公之為
也雍子之父兄譖雍子君與大夫不善是也注不是
其曲直音義(夏戸雅反)雍子奔晉晉人與之鄐注鄐晉邑
音義(鄐許六反徐又超六反)以爲謀主彭城之役晉楚遇於靡
角之谷注在成十八年晉將遁矣雍子發命於軍曰
歸老幼反孤疾二人役歸一人簡兵蒐乘注簡擇蒐
閱音義(蒐所留反乘繩證反閱音悦)秣馬蓐食師陳焚次注次舍
也焚舍示必死音義(秣音末蓐音辱陳直覲反)明日將戰行歸者
而逸楚囚注欲使楚知之楚師宵潰晉降彭城而歸
諸宋以魚石歸注在元年音義(降戸江反)楚失東夷子辛
死之則雍子之為也注楚東小國及陳見楚不能救
彭城皆叛五年楚人討陳叛故殺令尹子辛子反與
子靈爭夏姬注子靈巫臣而雍害其事注子反亦雍
害巫臣不使得取夏姬音義(雍於勇反注同)子靈奔晉晉人
與之邢注邢晉邑音義(邢音刑)以為謀主扞禦北狄通
吳於晉教吳叛楚教之乘車射御驅侵疏(正義曰教之驅車侵)
(伐人也)使其子狐庸為吳行人焉吳於是伐巢取駕克
棘入州來注駕棘皆楚邑譙國鄼縣東北有棘亭音
義(譙在遥反鄼才多反又子旦反或作贊)楚罷於奔命至今為患則子
靈之為也注事見成七年音義(罷音皮見賢遍反)若敖之亂
伯賁之子賁皇奔晉晉人與之苗注若敖亂在宣四
年苗晉邑音義(賁扶云反下同)以為謀主鄢陵之役注在成
十六年音義(鄢音偃)楚晨壓晉軍而陳晉將遁矣苗賁
皇曰楚師之良在其中軍王族而巳注言楚之精卒
唯在中軍音義(壓本又作厭於甲反徐於輙反而陳直覲反下成陳并注同卒子忽反)
若塞井夷竈成陳以當之注塞井夷竈以為陳疏(注正)
(義曰成十六年傳說此事云范匄趨進曰塞井夷竈陳於軍中則此謀范匄所為今以為苗賁皇之計者)
(鄭衆云此范匄所言苗賁皇亦言之故聲子引以為喻)欒范易行以誘之注欒
書時將中軍范爕佐之易行謂簡易兵備欲令楚貪
巳不復顧二穆之兵音義(易以䜴反注及下易成同賈音亦行戸郎反注及下)
(同賈音衡令力呈反下同復扶又反下復仕同)疏(正義曰賈逵鄭衆皆讀易為變易之易賈以行為道)
(也欒為將范為佐二人分中軍别將之欲使欒與范易道令范先誘楚欒以良卒從而擊之鄭謂易行中)
(軍與下軍易卒伍也計設謀之時軍既未動道未定分何以言改道也將卒相附繫屬久矣無容臨戰而)
(改易將卒且言易行行非卒伍之名安得為易卒伍也二者之說皆不可通以傳言誘之則謂羸師毁軍)
(示弱以誘敵故讀易為簡易之易謂簡易行陳少其兵備令楚貪已不復顧二穆之兵使中行二郤得克)
(二穆也楚語說此事云雍子謂欒書曰楚師可料也在中軍王族而已若易中下楚必歆之韋昭云中下)
(中軍之上下也歆猶貪也簡易欒范之行示之弱以誑楚也是韋昭已讀為簡易之易故杜從之也此與)
(楚語俱述聲子之言傳言鄢陵之敗苗賁皇之為楚語亦論鄢陵之役而云雍子之為二文不同或丘明)
(傳聞兩說兩記之也劉炫以為國語非丘明所作為有此類往往與左傳不同故也)中行二郤
必克二穆注郤錡時將上軍中行偃佐之郤至佐新
軍令此三人分良以攻二穆之兵楚子重子辛皆出
穆王故曰二穆音義(錡魚綺反)吾乃四萃於其王族必大
敗之注四萃四面集攻之音義(萃在醉反)疏(注正義曰楚語云三萃以)
(攻其王族必大敗之韋昭云時晉有四軍言三集者中軍先入而上下及新軍乃三集以致攻之韋昭見)
(彼為三字故說之使通耳盖二文不同必有一誤)晉人從之楚師大敗王夷
師熸注夷傷也吳楚之間謂火滅為熸音義(熸子潛反)疏
(注正義曰月令云瞻夷察傷知夷亦傷也於時呂錡身王中目是王傷也吳楚之間謂火滅為熸相傳有)
(此語也言軍師之敗若火滅然)子反死之鄭叛吳興楚失諸侯則苗
賁皇之為也子木曰是皆然矣聲子曰今又有甚於
此椒舉娶於申公子牟子牟得戾而亡君大夫謂椒
舉女實遣之懼而奔鄭引領南望曰庶幾赦余亦弗
圖也注言楚亦不以為意音義(娶本又作取七住反女音汝)今在
晉矣晉人將與之縣以比叔向注以舉材能比叔向
彼若謀害楚國豈不為患子木懼言諸王益其祿爵
而復之聲子使椒鳴逆之注椒鳴伍舉子傳言聲子
有辭伍舉所以得反子孫復仕於楚疏(正義曰楚語說此事云子)
(木愀然曰夫子何如召之其來乎對曰亡人得復何為不來子木曰不來則若之何對曰資東陽之盗殺)
(之其可乎子木曰不可我為楚卿而賂盗以賊一夫於晉非義也子為我召之吾倍其室乃使椒鳴召其)
(父而復之)○許靈公如楚請伐鄭注十六年晉伐許他國
皆大夫獨鄭伯自行故許恚欲報之音義(恚一睡反)曰師
不興孤不歸矣八月卒于楚楚子曰不伐鄭何以求
諸侯冬十月楚子伐鄭注為許音義(為于偽反下為國同)鄭人
將禦之子産曰晉楚將平諸侯將和注和在明年楚
王是故昧於一來注昧猶貪冒音義(昧音妹冒亡報反又亡兑反)
不如使逞而歸乃易成也注逞快也夫小人之性釁
於勇嗇於禍以足其性而求名焉者非國家之利也
若何從之注釁動也嗇貪也言鄭之欲與楚戰者皆
釁勇貪名之人非能為國計慮久利不可從也音義
(釁許覲反足子住反又如字)疏(正義曰於時鄭國勇夫皆貪欲禦寇敗楚以成巳名故子産為此言)
(以破之夫此鄭國欲得戰者小人之性奮動於勇貪於禍亂冀得戰鬭以足滿其性而自求成武勇之名)
(焉欲得禦寇者皆自為其身非國家之利也若何得從之言禦寇之計不可從也注正義曰賈鄭先儒皆)
(以釁為動也王肅云釁謂自矜奮以夸人工延夀魯靈光殿賦云仡奮釁以軒鬐是釁為奮動之意也嗇)
(是吝惜之名故為貪也詩云民之貪亂寧為荼毒是小人之性貪禍亂也言鄭人欲得與楚戰者皆是奮)
(動於勇貪求名譽之人欲望因有禍亂以成已名非能為國家計慮希長久之利不可從也定本云嗇養)
(也非也)子展說不禦寇十二月乙酉入南里墮其城注
南里鄭邑音義(說音悦下注同禦魚呂反墮許規反)涉於樂氏注樂氏
津名門于師之梁注鄭城門縣門發獲九人焉涉于
汜而歸注於汜城下涉汝水南歸音義(縣音玄汜音凡徐扶嚴反)
疏(注正義曰杜檢汜是地名非水名而云涉于汜是於汜地涉水耳釋例土地名云楚伐鄭師于汜襄)
(城縣南汜城是也汝水出南陽魯縣東南經襄城是知於汜城下涉汝水而南歸也)而後葬許
靈公注卒靈公之志而後葬之○衛人歸衛姬于晉
乃釋衛侯注衛侯以女說晉而後得免君子是以知
平公之失政也注𫝊言晉之衰○晉韓宣子聘于周
王使請事注問何事來聘對曰晉士起將歸時事於
宰旅無他事矣注起宣子名禮諸侯大夫入天子國
稱士時事四時貢職宰旅冡宰之下士言獻職貢於
宰旅不敢斥尊疏(注正義曰周禮大國之卿三命天子上士亦三命曲禮云列國之大)
(夫入天子之國曰某士是諸侯大夫入天子之國禮法當稱士也以其人官卑故下士獨得旅稱周禮大)
(宰之屬官有旅下士三十有二人是知宰旅為冢宰之下士也劉炫云知時事四時貢職者小行人云春)
(入貢秋獻功王親受之鄭玄云貢謂六服所貢功謂考績之功是諸侯大夫貢時事之義也)王聞
之曰韓氏其昌阜於晉乎辭不失舊注阜大也傳言
周衰諸侯莫能如禮唯韓起不失舊○齊人城郟之
歲注在二十四年其夏齊烏餘以廩丘奔晉注烏餘
齊大夫廪丘今東郡廪丘縣故城是音義(廩力甚反)疏(注正)
(義曰釋例土地名以廩丘為齊地案廪丘地在東郡則是衛之邦域齊竟不至此也羊角高魚皆在東郡)
(廪丘與之相近齊不得别有廪丘烏餘齊之大夫得以廪丘奔晉者盖齊人往前取得衛邑以賜烏餘如)
(鄭公孫叚之得州宋樂大心之有原也宋鄭大夫得以晉地為采邑是知齊大夫得以衛地為采邑杜見)
(齊人以之奔晉故釋例以為齊地明年討烏餘皆取其邑而歸諸侯盖以廪丘歸齊也)襲衛羊
角取之注今廩丘縣所治羊角城是音義(冶直吏反)遂襲
我高魚注高魚城在廪丘縣東北有大雨自其竇入
注雨故水竇開音義(竇音豆)介于其庫注入高魚庫而
介其甲音義(介音界)以登其城克而取之注取魯高魚
無所諱而不書其義未聞疏(注正義曰服虔云取魯高魚及反之皆不書盖)
(諱之杜以被人取邑無所可諱故云其義未聞莊十八年公追戎于濟西傳云不言其來諱之也戎來不)
(覺國以為諱盗竊魯邑而云無可諱者所言諱者諱國惡禮也候不在疆戎來不覺是國無政令故諱之)
(此守高魚者不覺介於其庫直是守者罪耳非國之恥故諸被伐取魯邑皆不諱也昭二十五年齊侯取)
(鄆書而不諱知失邑無可諱也此亦戰於麻隧之類盖經文脱漏耳)又取邑于宋於是
范宣子卒注宣子范匄諸侯弗能治也及趙文子為
政乃卒治之文子言於晉侯曰晉為盟主諸侯或相
侵也則討而使歸其地今烏餘之邑皆討類也注言
於比類宜見討音義(比必利反)疏(正義曰烏餘以二十四年奔晉二十五年范宣)
(子卒趙文子代之為政至明年始討烏餘故云乃卒治之𫝊先言治之下乃述其治之事也)而貪
之是無以為盟主也請歸之公曰諾孰可使也對曰
胥梁帶能無用師晉侯使往注胥梁帶晉大夫能無
用師言有權謀
春秋左傳注疏卷三十七
春秋左氏傳注疏卷三十七考證
衛孫林父入于戚以叛○林堯叟曰書叛始于此凡叛
賤者不書是故成十七年齊高無咎之子弱以盧叛
襄二十九年齊高止之子豎以盧叛不書必卿佐而
後書
公會晉人鄭良霄宋人曹人于澶淵○(臣召南)按監本
晉人訛晉侯别本亦然按傳明曰趙武不書尊公也
不書者貶之稱人使與宋向戌及曹人一例也孔疏
甚明今改正
傳吾所能御也○(臣召南)按此御字音義云魚呂反則
即禦字故杜注訓為止
傳享子展賜之先路三命之服注蓋請之於王○(臣召)
(南)按趙汸曰晉命士會傳言請於王此不言請於王
則鄭伯自賜之可知杜說非也按杜所以言請於王
者以此傳先路次路與王賜叔孫豹大路賜鄭子蟜
大路以葬二文同耳豈知路車冕服本隨命數春秋
諸侯僭妄固有不請命而賜其臣者乎魯賞晉諸帥
以三命再命之服襄公賞公冶以冕服晉悼賞魏絳
以金石之樂衛賞新築人以曲縣繁纓豈皆一一請
之於王趙氏糾杜之違是也
傳囚曰頡遇王子弱焉○(臣召南)按楚既僭號稱王則
其子亦必僭稱王子惟與列國會盟王子仍稱公子
經傳所書楚公子某是也其在本國臣民自皆稱為
王子此𫝊是以前言公子圍後言王子圍
傳衛侯如晉晉人執而囚之於士弱氏○趙汸曰不書
執衛侯為臣執君不可以為訓
傳楚人曰伍舉實送之注共議歸楚事朋友世親○(臣)
(浩)按注朋友世親四字以文義推之應在上文初楚
伍參與蔡太師子朝友其子伍舉與聲子相善也注
下今各本皆然未敢遽改
傳君與大夫不善是也○大夫監本訛作夫人今改正
𫝊聲子使椒鳴逆之○陳傅良曰隨會在秦而六卿謀
椒舉在晉而子木懼此晉楚所以代興也于聲子之
辭知開戰國說士之漸
春秋左氏傳注疏卷三十七考證
