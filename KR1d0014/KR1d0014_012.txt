周官集傳卷十二元毛應龍撰
司儀掌九儀之賓客擯相之禮以詔儀容辭令揖讓之
節
鄭鍔曰擯在門外主接賓也相在廟中輔行禮也人
道之交貴乎有禮行禮之際貴乎有儀儀者俯仰揖
遜周旋進退之容也保氏教國子以六儀二曰賓客
之儀正謂是爾行禮之際司儀掌擯之以禮以詔王
之容儀辭令揖遜之節使有可畏之威可象之儀動
容中禮使人知其盛德之至儀容以形貌言之辭令
以出語言之揖遜以交接言之皆欲其中節無失之
俯而卑無失之仰而傲焉
將合諸侯則令為壇三成宫旁一門詔王儀
鄭鍔曰時見之會殷見之同皆為壇於門外以命事
故謂之壇與四時之常朝異又曰每旁各一門主之
所處則四方諸侯各以其方而入亦闢四門之意也
南鄉見諸侯土揖庶姓時揖異姓天揖同姓
歐陽謙之曰拱揖之禮以舉手高為重天揖舉手為
高尊之也時揖舉手為平次之也土揖舉手迎下卑
之也或者謂天揖為自尊倨土揖為自卑下厚於庶
姓而薄於同姓失先王之意矣王昭禹曰異姓親於
庶姓同姓親於異姓故其揖之儀有降殺如此
及其擯之各以其禮公於上等侯伯於中等子男於下
等其將幣亦如之其禮亦如之王燕則諸侯毛
鄭鍔曰既奠則拜而獻其國之所有以為幣其獻也
亦各於其等故曰亦如之已將幣則王祼以鬱鬯其
祼而禮之亦於其等故曰亦如之又曰行人言饗禮
而不及燕此特言燕禮者蓋國之正禮有饗有食則
有燕可知此則會於國外之壇嫌於拒而外之故特
言齒以見會而命事於外必入燕於國中之寢以示
恩也
凡諸公相為賓主國五積三問皆三辭拜受皆旅擯再
勞三辭三揖登拜受拜送
鄭鍔曰勞以勞其行一勞在境二勞在遠或使卿或
使大夫皆三辭者辭其勞已於遠而不敢當也
主君郊勞交擯三辭車逆拜辱三揖三辭拜受車送三
還再拜致館亦如之致餐如致積之禮
鄭鍔曰賓至近郊則主君親出郊而勞之於是有郊
擯之禮賓陳九介主君於門外陳五擯上擯傳辭與
承擯承擯傳辭與末擯末擯傳與末介末介傳與承
介承介傳與上介上介傳與賓賓又傳與上介上介
傳與承介承介傳與末介末介傳與末擯末擯傳與
承擯承擯傳與上擯上擯入告謂之交擯擯已傳辭
乃三辭其君之勞而不受辭不獲已乃出車以迎主
君之辱而臨已又三揖三辭然後拜而受其勞受勞
訖方出車以送主君三還三辭之乃再拜而别聘禮
云三讓而後傳命三讓而後入廟門三揖而後至階
三讓而後升所以致尊讓也又云君使士迎於境大
夫郊勞君親拜迎於大門之外而廟受北面拜貺拜
君命之辱所以致敬讓也敬讓也者君子所以相接
也
及將幣交擯三辭車逆拜辱賓車進荅拜三揖三讓每
門止一相及廟唯上相入賓三揖三讓登再拜授幣賓
拜送幣每事如初賓亦如之及出車送三請三進再拜賓
三還三辭告辟致饔餼還圭饗食致贈郊送皆如將幣之
儀
鄭鍔曰三揖三讓而入廟門諸侯五廟始祖之廟在
中兩廂各兩廟則有二門每止一門則止一相止謂
絶行在後至祖廟則唯上相入以其詔相禮事不可
止也歐陽氏曰致積致飱致館郊勞其授受之前皆
有三辭之禮獨將幣之時既登階之後直授幣而已
更無辭遜之禮何也當攷每事如初賓亦如之亦如
上再拜受幣賓拜送幣主人以爵禮賓客必再拜而
受爵主人亦再拜而送爵
賓之拜禮拜饔餼拜饗食賓繼主君皆如主國之禮諸
侯諸伯諸子諸男之相為賓也各以其禮相待也如諸
公之儀諸公之臣相為國客則三積皆三辭拜受及大
夫郊勞旅擯三辭拜辱三讓登聽命下拜登受賓使者
如初之儀及退拜送致館如初之儀
鄭鍔曰此記諸侯之國諸臣之儀也公國之臣來聘
公國相與為客又曰登受受其郊勞之幣也聽命受
幣皆登堂尊主君之命而致敬也使者退而去則客
拜而送之也客至則遣使致以所舍之館其儀亦如
郊勞之初言如初則如其始時之禮而已不儐使者
也
及將幣旅擯三辭拜逆客辟三揖每門止一相及廟唯
君相入三讓客登拜客三辟授幣下出每事如初之儀
及禮私面私獻皆再拜稽首君答拜出及中門之外問
君客再拜對君拜客辟而對君問大夫客對君勞客客
再拜稽首君答拜客趨辟致饔餼如勞之禮饗食還圭
如將幣之儀
鄭鍔曰如初謂與將幣之禮同也私獻私有所獻非
其國君所遺之禮也
君館客客辟介受命遂送客從拜辱于朝明日客拜禮
賜遂行如入之積凡侯伯子男之臣以其國之爵相為
客而相禮其儀亦如之
鄭鍔曰君就館省視之
凡四方之賓客禮儀辭命餼牢賜獻以二等從其爵而
上下之凡賓客送逆同禮凡諸侯之交各稱其邦而為
之幣以其幣為之禮
鄭鍔曰凡賓客送逆不以其去來而為之勤惰故自
逆至送其禮如一也應龍曰上經指言諸公相為
賓諸侯諸伯諸子諸男之相為賓諸公之臣相為國
客侯伯子男之臣相為客而相禮此經四方之賓客
則五等諸侯之君五等諸侯之臣互相為賓客互相
為朝聘之禮或假道過往之類主國所以待之之禮
者也
凡行人之儀不朝不夕不正其主面亦不背客
歐陽謙之曰行人之儀言於司儀何也司儀正行之
屬序官可見
行夫掌邦國傳遽之小事&KR0839;惡而無禮者凡其使也必
以旌節雖道有難而不時必達居於其國則掌行人之
勞辱事焉使則介之
焉當如字
環人掌送逆邦國之通賓客以路節達諸四方舍則授
館令聚&KR1909;有任器則令環之凡門關無幾送逆及疆
象胥掌蠻夷閩貉戎狄之國使掌𫝊王之言而諭說焉
以和親之若以時入賓則協其禮與其辭言傳之凡其
出入送逆之禮節幣帛辭令而賓相之
鄭鍔曰傳其辭言使達中國之語於朝王時言語可
以相通也出入送逆之禮節幣帛辭令其於揖遜辭
受則擯之相之詔侑以禮儀也訂義曰凡字疑當作
掌字
凡國之大喪詔相國客之禮儀而正其位凡軍旅會同
受國客幣而賓禮之
應龍曰愚按象胥本為夷狄而設鄭氏註二經皆指
諸侯為言今不取
凡作事王之大事諸侯次事卿次事大夫次事上士下
事庶子
鄭鍔曰作事謂王國將有事於四夷非中國之事大事
使諸侯主之其次使卿其次使大夫又其次使庶子
主之事有小大爵有尊卑權有輕重用人各得其稱
固理之宜也必於象胥言者蓋馭夷狄之道尤不可
不謹也事之大者而俾卑者處之則夷狄無所畏憚
事之小者而俾尊者主之則輕其國體而取笑四夷
矣
掌客掌四方賓客之牢禮餼獻飲食之等數與其政治
王合諸侯而饗禮則具十有二牢庶具百物備諸侯長
十有再獻王巡守殷國則國君膳以牲犢令百官百牲
皆具從者三公視上公之禮卿視侯伯之禮大夫視子
男之禮士視諸侯之卿禮庶子壹視其大夫之禮
鄭鍔曰王巡守於一方及因巡守而合諸侯於一處
主君必用犢以充天子之膳諸侯事天子猶天子之
事天用犢貴誠以為物不足以稱其德故以誠為貴
也諸侯之於天子亦唯誠之貴故其殷膳以牲犢也
歐陽氏曰百牲皆具者百官既衆必具百牲以待之
也百牲以數目之多寡言之非以名物之差殊言也
凡諸侯之禮上公五積皆視飧牽三問皆脩羣介行人
宰史皆有牢飧五牢食四十簠十豆四十鉶四十有二
壺四十鼎簋十有二牲三十有六皆陳饔餼九牢其死
牢如飧之陳牽四牢米百有二十筥醯醢百有二十罋
車皆陳車米視生牢牢十車車秉有五籔車禾視死牢
牢十車車三秅芻薪倍禾皆陳乘禽日九十雙殷膳大
牢以及歸三饗三食三燕若弗酌則以幣致之凡介行
人宰史皆有飧饔餼以其爵等爲之牢禮之陳數惟上介
有禽獻夫人致禮八壺八豆八籩膳大牢致饗大牢食大
牢卿皆見以羔膳大牢侯伯四積皆視飧牽再問皆脩飧
四牢食三十有二簠八豆三十有二鉶二十有八壺三十
有二鼎簋十有二腥二十有七皆陳饔餼七牢其死牢如
飧之陳牽三牢米百筥醯醢百罋皆陳米三十車禾四十
車芻薪倍禾皆陳乘禽日七十雙殷膳大牢三饗再食再
燕凡介行人宰史皆有飧饔餼以其爵等爲之禮惟上介
有禽獻夫人致禮八壺八豆八籩膳大牢致饗大牢卿皆
見以羔膳特牛子男三積皆視飧牽壹問以脩飧三牢食
二十有四簠六豆二十有四鉶十有八壺二十有四鼎簋
十有二牲十有八皆陳饔餼五牢其死牢如飧之陳牽二
牢米八十筥醯醢八十罋皆陳米二十車禾三十車芻薪
倍禾皆陳乘禽日五十雙壹饗壹食壹燕凡介行人宰史
皆有飧饔餼以其爵等爲之禮惟上介有禽獻夫人致禮
六壺六豆六籩膳視致饗親見卿皆膳特牛
鄭氏曰牽者各視其數而已問皆以脩於其始至以
問間闊則有脩焉脩脯也鄭鍔曰皆用脯脩以將
之自飱五牢以至牲三十有六皆陳者此致飱之禮
也夕食曰飱謂其薄也食以十為列凡四列也黍稷
者食之常而稻粱特以為禮爾朱氏鹿鳴詩傳曰筐
所以盛幣帛飲則以酬賓送酒食則侑賓勸飽
凡諸侯之卿大夫士為國客則如其介之禮以待之
鄭鍔曰不以其君來而加厚不以其自來而寖薄所
以示其至誠之心如一而已
凡禮賓客國新殺禮凶荒殺禮札喪殺禮禍烖殺禮在
野在外殺禮
鄭鍔曰行禮必假於物物不備之時勉強以如禮非
所以為禮也故當國故而物不備之時遂有減殺之
法
凡賓客死致禮以喪用賓客有喪唯芻稍之受遭主國
之喪不受饗食受牲禮
鄭鍔曰賓客死於主國致之以禮皆以遭喪之具所
以使其喪有所給若賓客在主國自聞其親喪凡主
國饗之之禮皆不敢受若夫芻稍以人馬日用不可
以一已之喪而不受故受芻稍歐陽謙之曰不受
饗食者蓋主人有喪不宜速賓雖主人備禮且不當
受當辭之受牲禮若飱饔餼牽牲而致之者則可受
也主國自有牲牢待賓之禮不必改為腥字也
掌訝掌邦國之等籍以待賓客若將有國賓客至則戒
官脩委積與士逆賓于疆為前驅而入及宿則令聚&KR1909;
及委則致積至于國賓入館次于舍門外待事于客及將幣
爲前驅至于朝詔其位入復及退亦如之凡賓客之治令
訝訝治之凡從者出則使人道之及歸送亦如之凡賓
客諸侯有卿訝卿有大夫訝大夫有士訝士皆有訝凡
訝者賓客至而往詔相其事而掌其治令
掌交掌以節與幣巡邦國之諸侯及其萬民之所聚者
道王之德意志慮使咸知王之好惡辟行之使和諸侯
之好達萬民之說
鄭鍔曰執節與幣巡邦國之諸侯及萬民所聚之處
而告之以王者德意志慮德則王脩諸身而充實光
輝者意則王之所藴蓄在心而未為者志則王之所
趨嚮而見於施為者慮則王之所遠圖而預防者九
重之上人不可得而知掌交所至則道而達之諸侯
萬民斯曉然知上心之所在矣故知王之所好惡則
從而辟之從其所好而辟其所惡則情不相違而心
如一矣
掌邦國之通事而結其交好以諭九税之利九禮之
親九牧之維九禁之難九戎之威
鄭鍔曰邦國有朝覲聘問相通之事事之常也然或
恐有時而不通又從而為之結其交好使其相與之
情固結而不可解也當其往而通之則諭以九稅之
利使用九職任萬民而取其財也利國之法莫利於
此故言利諭以九禮之親使遵九儀之禮以相聘問
而致其親也鄰國相親莫親於此故言親諭以九牧
之維使知九州之牧以相親比而為國之維也為國
之維莫如方伯連帥故言維諭以九禁之難使知司
馬九法以禁邦國者不可犯誠可畏難也諭以九戎
之威使知司馬九伐之法以威邦國者誠為威嚴也
掌察(闕)
掌貨賄(闕)
朝大夫掌都家之國治日朝以聽國事故以告其君長
鄭鍔曰都家之事君長得以自治然有當治於王國
者朝大夫為之治於王朝歐陽謙之曰國謂王國
也國之事故不必施於都家者凡國有事故都家皆
當知之朝大夫皆當達之所以上下之情通若今進
奏官報州縣者也
國有政令則令其朝大夫凡都家之治於國者必因其
朝大夫然後聽之唯大事弗因凡都家之治有不及者
則誅其朝大夫在軍旅則誅其有司
鄭鍔曰國若有政令將達之於都家則令其朝大夫
以傳達之都家之治有當治於王國者必因朝大夫
而上達若夫國之大事則不可因朝大夫以達也其
君當自至而稟王命可也
都則(闕)
都士(闕)
家士(闕)
