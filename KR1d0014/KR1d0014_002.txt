周官集𫝊卷二元毛應龍撰
小宰之職掌建邦之宫刑以治王宫之政令凡宫之糾
禁
鄭鍔曰小宰以中大夫二人為之大宰之貳也應
龍曰小宰為十二小卿之首掌者職所專主也建邦
之宫刑者自立國以來之法即王宫之政令與凡宫
之糾禁是也王宫有禁衛官府次舍庖膳醫藥酒漿
貨賄徒役之政令政者出入功緒禀稍之等令者作
止期會告戒之事糾以察其隠匿禁以止其邪僻刑
如儀刑之刑不專以刑罰言也大宰總馭内外之官
府為一小宰則與内宰對掌王宫王内之政令有内
外之異至宰夫掌治朝之法則又王宫政令之一事
也此長貳之分别也陳君舉曰按大宰之屬小宰
掌外治凡與王左右親習之官隸焉内宰掌内治凡
與后親習之官隸焉
掌邦之六典八灋八則之貳以逆邦國都鄙官府之
治
大宰正月布治施六典於邦國施八法於官府施八
則於都鄙其書之副小宰掌之至歲終上計則各以
其副迎受而考其同異凡施以典者逆以典施以法
者逆以法施以則者逆以則典必合於典法必合於
法則必合於則然後謂之治
執邦之九貢九賦九式之貳以均財節邦用
歐陽謙之曰執者有一定不可移易之意應龍曰
貢賦致其均式用有其節凡六典八法八則之治治
在大史者大史逆之治在司會者司會逆之治在小
宰者小宰逆之三官之所逆大宰仍以典法則待其
致事待者舉其綱逆者詳於目九貢九賦九式之治
大宰所制小宰佐之司會計之大府受其成法而出
入之也
以官府之六叙正羣吏一曰以叙正其位二曰以叙進
其治三曰以叙作其事四曰以叙制其食五曰以叙受
其會六曰以叙聽其情
前云以八法治官府此云以官府之六叙正羣吏吏
即庶人之在官者冢宰有禮絶之敬正者先尊後卑
各依秩叙位者朝位治者職業事者功叙條目食者
邑禄稍食會者成歲會計情謂辭訟情實聽斷之時
各以其序自此以下六叙六屬六職六聯八成六計
凡六條即上文所謂典法則貢賦式之貳也又曰吏
之說不一或以為自大夫以下或以為士以下或以
為總六屬之吏鄭鍔因大計羣吏之文欲并卿以上
言之攷諸經之冢宰以八則治都鄙而有官府之分
秋官三刺之法有羣臣羣吏萬民之别官與吏不同
名臣與吏不同位故大宰曰馭羣臣小宰曰正羣吏
自有截然之辨陳氏曰六叙在前六計在後此是攷
課法中間皆是官吏事有尊卑有先後有緩急以叙
正其位者定尊卑也治者功狀也謂如今日朝諸侯
且先還諸侯奏功狀其它不衮在這裏以叙作其事
者謂如今日理會朝諸侯事則朝事在前其他在後
今日理會祭祀便是祭事在前其他又後爾制其食
亦有叙如聽其情須是一人聽了一人再說纔是有
體統朝廷上將六叙去區處百官便有六計去察他
今一人善便察得見他如此善各各察他自然無遺
材
以官府之六屬舉邦治一曰天官其屬六十掌邦治大
事則從其長小事則專達二曰地官其屬六十掌邦教
大事則從其長小事則專達三曰春官其屬六十掌邦
禮大事則從其長小事則專達四曰夏官其屬六十掌
邦政大事則從其長小事則專達五曰秋官其屬六十
掌邦刑大事則從其長小事則專達六曰冬官其屬六
十掌邦事大事則從其長小事則專達
賈氏曰六屬舉邦治者謂官盛任使應龍曰官盛
任使所以敬大臣也凡官各有屬而屬各有長達猶
行也大小者指事之體而言事雖略而所繫者重必
從其大事雖繁而所繫者輕亦得專達六官之屬皆
曰六十舉成數爾
以官府之六職辨邦治
六職與六典之文若相近似而義有不同六職無官
府一節蓋是以官府所守之法為職也自邦國萬民
之外又各舉官府之一事以明小宰職之所當治者
切而財用遠而賓客明而百物幽而鬼神隠而盜賊
無不揆之有道治之有法其職辨其治亦辨矣鄭
鍔曰小宰六職言邦國萬民而獨不言官府蓋所謂
治職者官府之治也教職者官府之教也禮政刑事
則官府禮政刑事也
一曰治職以平邦國以均萬民以節財用
均者致其平在下則言均在上則言節
二曰教職以安邦國以寧萬民以懷賓客
寧則雖有不安者亦置之安懷亦安也田野闢道路
通廬宿館候各有委積
三曰禮職以和邦國以諧萬民以事鬼神
禮主和和而後鬼神享
四曰政職以服邦國以正萬民以聚百物
四方無虞萬物各由其道
五曰刑職以詰邦國以糾萬民以除盜賊
詰之使不容奸糾之使不為非國不容奸民不為非
則盜賊除矣
六曰事職以富邦國以養萬民以生百物
居四民時地利春秋傳曰時以作事事以厚生
以官府之六聯合邦治一曰祭祀之聯事二曰賓客之
聯事三曰喪荒之聯事四曰軍旅之聯事五曰田役之
聯事六曰斂弛之聯事凡小事皆有聯
祭血祭祀禋祀享先王亦曰祀祭祀吉禮喪喪禮荒
荒禮軍旅田役皆軍禮田以簡衆役以任衆歛者斂
民之財弛者弛民之力鄭氏曰荒政弛力役此六
聯合治者如大祭祀大宰贊玉幣司徒奉牛牲宗伯
奉玉鬯司馬羞魚牲奉馬牲司寇奉明水火之等謂
祭祀之聯也餘小事亦皆有聯凡六官之屬各與其
六十屬之同官為聯各官亦自為聯謂膳夫之屬庖
人内外饔亨人自為聯酒正之屬酒人漿人為聯而
膳夫酒正又各以其事為聯又如膳夫上士二人為
聯中士四人為聯下士八人又為聯府二人聯史四
人聯胥十有二人徒百有二十人又自為聯聯則有
合而不散之義惟聯故合也
以官府之八成經邦治
八成即大宰八法官成之貳也官成所以待萬民之
治於事為詳然各有舊章品式可依據行之凡民物
之數簿書圖籍之事皆一定而不亂者
一曰聽政役以比居
比居者猶五家為比之比並居相次各有伍籍凡聽
賦役使之事則以地之比居為據
二曰聽師田以簡稽
師所以用衆田所以簡衆簡者閱而選之稽者計而
考之
三曰聽閭里以版圖
有民人之事則以民數之版聽之有土地之事則以
地域之圖聽之猶今保伍之政
四曰聽稱責以傅别
稱如孟子云又稱貸而益之之稱責者責其所償𫝊
者朝士所謂地𫝊謂若將來亡其人則指其地為證
别謂以一札破而為二所謂凡有責者有判書以治
則聽
五曰聽禄位以禮命
鄭諤曰禮則國家宫室車器衣服之儀命則一命至
九命之數可以斷其禄位之所當得應龍曰禄如
卿禄四大夫大夫倍上士之禄位如卿一位大夫一
位之位禮者數命有等如九儀九命之等凡授禄賜
位以此為之制
六曰聽取予以書契
書契一執其一予者執左取者執右合而驗之以行
其取予凡曰别曰契皆要也稱責謂别則其用以别
為主取予謂契則其用以契為主
七曰聽賣買以質劑
賣買商賈之治釋者曰長曰質短曰劑地官質人之
職曰大市以質小市以劑案質者立之佑而人為之
徵劑者前後作二契於中央破之兩家各得其一皆
有手所書字異於傅别也夫結繩作而有書契書契
不足而有質劑質劑不足而有傅别此取予買賣稱
責三者所用有輕重大槩契憑書為信劑憑人為質
别憑地為傅也鄭鍔曰長曰質短曰劑者以所期
久近言之也大曰質小曰劑者以所約多寡言之也
八曰聽出入以要會
出謂給以用者入謂受而藏之者月計曰要歲計曰
會凡財物之出入聽之以月終之要歲終之會又按
以上八成之物皆文籍也政役師田閭里稱責禄位
取予賣買出入八者為定名所謂常也比居簡稽版
圖傅别禮命書契質劑要會八者為徵驗所謂成也
簡稽禮命要會用於公者比居版圖傅别書契質劑
官民皆用之非有司法守之嚴凡民何所措其手足
以聽官府之六計弊羣吏之治一曰廉善二曰廉能三
曰廉敬四曰廉正五曰廉灋六曰廉辨
以聽官府之六計者以上八成聽政役聽出入之治
而著其治狀曰官計凡六條目也弊止也斷也猶言
治狀之止處也廉察也善有淑德孟子云可欲之謂
善能者能行政令敬不懈于位也正無傾邪也法守
法不失也辨者事至能斷不為物所惑亂也舊謂六
事以廉潔為本非也豈有敬正而貪能守法而不潔
已者弊羣吏之治而云廉猶上文經邦治而云聽也
以灋掌祭祀朝覲會同賓客之戒具軍旅田役喪荒亦
如之七事者令百官府共其財用治其施舍聽其治訟
法者治官之成法也令百官府者戒也共其財用者
具也治其施舍者施其所當施舍其所當舍也舍謂
國中有貴者賢者服公事者老者疾者在所舍也凡
事嚴而不辨財用而不給施舍之不當而有治訟治
者在所理訟者在所爭皆小宰受而聽之
凡祭祀贊玉幣爵之事祼將之事
玉幣爵三者以禮神王祀五帝則大宰贊王小宰復
助大宰以贊也祼用鬱鬯祀先王所用將則用瓉祼
者王所以酌鬯於圭瓉之事將者人臣持以灌於地
之事王親酌灌所以致敬昔者商人尊神交於明故
先樂而求諸陽周人尊禮交於幽故先祼而求諸隂
凡祭鬯人共秬鬯鬱人共祼器者入鬱草以和鬯酒
祀天地則陳而不祼祀先王則有祼將之儀與其節
大宰無祼將文互見於此
凡賓客贊祼凡受爵之事凡受幣之事
助冢宰贊此三事王待賓亦有祼以事神之道交之
敬之至也
喪荒受其含襚幣玉之事
含襚所以贈死者王喪諸侯有致含襚幣玉之事凶
年諸侯亦有致幣玉之事受者小宰專受之以復于
上大宰無荒禮之文互見於此
月終則以官府之叙受羣吏之要贊冢宰受歲會
小宰宰夫職文並以專達者居前從長者居後如
宫刑所專典式所從月要所專歲會所從
歲終則令羣吏致事
大宰則令百官府此則令羣吏歲終季冬十有二月
也既於月終以叙受其要又于歲終以叙受其會先
令後受使無違慢
正歲帥治官之屬而觀治象之灋徇以木鐸曰不用灋
者國有常刑
正歲建寅之月得四時之正以成歲功也治象之法
大宰所縣於象魏者也帥其屬則易從官從而民可
知徇警之切也木鐸金口木舌國有文事則振之以
警衆也縣之魏闕則有目者無不見徇之木鐸則有
耳者無不聞每歲孟春必觀象徇鐸以儆動萬民之
耳目於觀感之下人事歲功於此乎履端率作也夫
治官之法大宰既懸象以示之小宰乃以身而帥之
帥者喫緊致詳蓋有取於耳目聲色之外而敷求於
躬行踐履之間聖人慮或帥之而不從徇之而不知
則又申之以辭命曰不用法者國有常刑常刑者一
定不易之刑也仁聲善教反覆詳盡其著於人心者
深矣按大宰有正月之文小宰變文曰正歲同是建
寅之月以觀象之事足徵也蓋大宰布治而縣之小
宰帥屬而觀之自是同時之事非有先後之異凡經
中變文之類放此
乃退以宫刑憲禁于王宫
乃者亦更端也退者既徇而退也宫刑者職首所掌
也禁禁之使不犯也治外不遺内舉遠不忘近正歲
縣治象於雉門之外宫中有不見者故縣象徇鐸之
次以宫刑表縣之於宫中也
令于百官府曰各脩乃職攷乃灋待乃事以聽王命其
有不共則國有大刑
職如醫師醫為職膳夫膳為職法成法也待其事者
若徵令復逆其來無常者皆曰待也君命無俟苟有
聽聞而不共于此三者則用大刑此曰大者君親臨
之宜莫大焉
宰夫之職掌治朝之灋以正王及三公六卿大夫羣吏
之位掌其禁令
宰夫掌凡攷之事下大夫四人為之法為位次禁令
謂若王南面三公北面東上卿大夫西面北上羣吏
在其後之位禁之使不干于法令之使不愆于禮
叙羣吏之治以待賓客之令諸臣之復萬民之逆
法者朝位禁令治者待令與復逆之三事此三條皆
宰夫職之總名目凡夏官司士大僕小臣秋官小司
寇朝士司儀之屬所掌皆掌其法而叙其治事令者
令于下也既掌治朝之法於王日聽朝則正其位賓
客朝聘莫先焉故叙致其令也先賓客而次羣臣之
復如說復于王之復也報之義也羣臣羣吏之次州
長衆庶皆在焉故次以萬民使咸得通達其情無壅
蔽也
掌百官府之徵令辨其八職
官則有正師司旅府史胥徒之名府則有治要治凡
治目治數治藏贊治治序徵令之所掌辨者上徵某
人則辨曰某人為某官上令某事則辨其某事在某
府或以名舉或以叙及各致其辨無迷亂也
一曰正掌官灋以治要
正各官之長其屬之所取正譬於治官則冢宰教官
則司徒也法如治官則治法教官則教法也要者事
之綱治之總會處也
二曰師掌官成以治凡
官必有師如宰夫鄉師之屬成者成事品式物之模
範凡者分總衆條之名項安世曰官成即日成月
成歲成
三曰司掌官灋以治目
司者有司若宫正宫伯以下各治一職行一司之事
法如膳有膳法醫有醫法酒有酒法之類王昭禹
曰一官有一官之法目如網之有目官長分其事而
與之治司乃治其一條一目
四曰旅掌官常以治數
旅者衆也如旅下士之屬旅則遵奉故常視例而已
五曰府掌書契以治藏
契者憑驗如酒正云凡有秩酒者以書契授之是也
凡府之事非契不行
六曰史掌官書以贊治
鄭鍔曰史主文書者歐陽謙之曰書契以後天下
之事紀錄之浩繁文移之往復記古昔之㖧㖧𫝊千
里之忞忞要豈小補八職獨史稱贊治良有以哉
七曰胥掌官叙以治叙
掌大小官職尊卑之次叙
八曰徒掌官令以徵令
正當也長也師衆也貳也司者有官府之名目為各
屬之長旅者百執事之屬各任所執之事司與正同
為長而大小不同師與旅同為衆而上下有異要與
綱目為數是凡之目府庫非契不受政令非書不行
契者得其凡要書者詳其數目才智可為胥則發施
有叙役使謂之徒則走趍視令已上三節言掌治朝
之法則與小宰掌治王宫之政令為有等言叙羣吏
之治稱羣吏則避尊者言掌百官府之徵令稱叙及
徵令則胥徒之事此宰夫職之所得專達者以下四
節掌治法市法之吉賓弔喪之禮歲終之法正歲之
法皆是為天官之攷而從其長之事
掌治灋以攷百官府羣都縣鄙之治乘其財用之出入
凡失財用物辟名者以官刑詔冢宰而誅之其足用長
財善物者賞之
治法大宰治官之法攷者會稽勾攷之也掌其法以
攷其治都縣鄙三等采地羣者槩舉之也六遂五百
家為鄙五鄙為縣四鄙為都乘猶計也算法乘除之
名始此財有物用有名辟名者謂以虚為實指甲作
乙書契財物不相應也足用者用度不闕謂不失財
也長財者長猶養也謂蓄藏有法善物者善無惡也
謂納受不苟乘其財用之出入者所掌治法在此也
於失財足用二者攷見百官府羣都縣鄙之治狀以
告于冢宰視八法之官刑而誅賞之舊說財泉榖也
用貨賄也物畜獸也雖於財用物三字為順而上文
既單言財用則財為見物用為用度其出入之義自
明故不取舊說
以式灋掌祭祀之戒具與其薦羞從大宰而眡滌濯
式法九式之法戒具見太宰掌者非掌其物也掌以
法攷其如式不如式爾從大宰而眡滌濯以式法贊
大宰也
凡禮事贊小宰比官府之具
凡五禮之事皆助小宰比校百官有司之所共具此
事之應攷而非職之所專達則執其式法贊小宰而
為之攷
凡朝覲會同賓客以牢禮之灋掌其牢禮委積膳獻飲
食賓賜之飱牽與其陳數
牢有飪有腥有牽委積給賓客道用者禾米芻薪之
等膳食之善者獻禽獸也飲食者享食之禮如公食
大夫之食飱食也春秋傳曰飱有陪鼎是也牽餼牽
也謂牛羊之屬生致者陳者陳設數者品秩數目牢
禮者總名也在道曰委積致館曰膳獻既聘有飲食
贈送曰賓賜此皆行人掌客之職宰夫掌其禮以其
式法而攷之無過不及或曰牢禮王饗諸侯之禮
按經曰王合諸侯而饗禮則具十有二牢庶具百物
備是也其句曰牢禮委積曰膳獻飲食曰賓賜之飱
牽賓賜者好賜也唯其膳獻以事君故下文又起意
賓賜掌客掌四方賓客之牢禮餼獻飲食之等數凡
諸侯之禮上公五積皆視飱牽三問皆修羣介行人
宰史皆有牢飱五牢食四十簠十豆四十鉶四十有
二壺四十鼎簋十有二牲三十有六皆陳饔餼九牢
其死牢如飱之陳牽四牢米百有二十筥醯醢百有
二十罋車皆陳車米視生牢牢十車車秉有五籔車
禾視死牢牢十車車三秅芻薪倍禾皆陳乘禽日九
十雙殷膳大牢以及歸三饗三食三燕若弗酌則以
幣致之凡介行人宰史皆有飱饔餼以其爵等為之
牢禮之陳數唯上介有禽獻夫人致禮八壺八豆八
籩膳大牢致饗大牢食大牢卿皆見以羔侯伯以下
以是為等
凡邦之弔事掌其戒令與其幣器財用凡所共者
弔謂以弔禮哀禍災者戒所當共令所當具幣帛器
具賜貨用物凡所必用者皆共之
大喪小喪掌小官之戒令帥執事而治之三公六卿之
喪與職喪帥官有司而治之凡諸大夫之喪使其旅帥
有司而治之
有司羣吏也
歲終則令羣吏正歲會月終則令正月要旬終則令正
日成而以攷其治治不以時舉者以告而誅之
鄭鍔曰總一歲之治者謂之會會言合聚之衆也總
一月之治者謂之要要言綱領之詳也總一旬之治
者謂之成成言事緒之就也應龍曰治者職業也
會要成三者皆當攷攷歲會以歸之大宰攷月要以
歸之小宰若日成則已職之所專理以日成旬以旬
成月以月成歲其有歲終而不成歲會月終而不正
月要旬終而不正日成雖有治狀謂之不時令之而
不飭于治攷之而不協于正雖以時至謂之不舉不
時舉者以告于治官之長而誅責若後世之違時令
失期會者也令之而後攷不徒攷也不時舉者誅之
不徒令也
正歲則以灋警戒羣吏令脩宫中之職事
正歲孟春之月小宰帥治官之屬而觀法徇以木鐸
以宫刑憲禁宰夫贊其事以法警勅羣吏之職班令
使修宫中之事宫中之事本非宰夫之職特以正歲
助小宰施令而已
書其能者與其良者而以告于上
能有道藝而見於事者良有德行而見於事者書謂
記其姓名某也能某也良告謂以所書之姓名又告
于上以俟他擢用夫如是小大之臣安得不咸懷忠
良也
宫正掌王宫之戒令糾禁
正者宫官之屬於是乎取正凡言正者皆其屬官之
所就正也王宫對王内言之也戒儆戒令命令糾察
糾禁防禁此一節是其所掌之綱劉氏曰飭人以
畏慎之謂戒齊之以遵守之謂令詰之以過差之謂
糾遏之以違誤之謂禁斯其所掌也
以時比宫中之官府次舍之衆寡
比者以此校彼比之欲其均也官在王宫者府者司
存次者掌直舍者其所居寺也衆寡者名物之數也
次舍有定處衆寡有定名其比較有定法如春秋潘
崇掌環列之尹如漢光禄勲諸郎謂之郎衞職衞尉
主衞士謂之兵衞職或問宫正所謂官府之在王
宫者得非治職於王宫以給宿衞與曰劉氏之說亦
善劉氏曰宫中而有官府者奉上之物用有不可以
遠者如膳夫宫伯庖人内饔王府之類是也次謂八
次所以待宿息也舍謂八舍所以待休沐也皆在宫
中其人有時而衆寡不同故持其增減而殺之胡
仁仲曰先王之制凡官府次舍列于庫門之外所以
别内外嚴貴賤也今宫正乃比宫中之官府次舍之
衆寡又曰去其竒衺之民則是妃嬪與官吏雜處而
内外亂矣殊不知宫正所掌者宫中徒役之民與典
婦功典絲典枲染人屨人等官皆士人也皆有室廬
官署在内雖在宫中不應與妃嬪雜處漢郎吏舍衞
士廬周匝殿内自後世而觀亦豈與妃嬪雜處蓋此
有兩項一項是公卿大夫士之子弟國子貴游為之
分置八隅宫伯領之所謂掌王宫之士庶子至授八
次八舍之職是也一項是官府之在宫中徒役為之
錯置于士庶子八次八舍之職間環衞於區廬以周
王室宫正領之所謂掌王宫之戒令糾禁至教之道
藝是也大抵兩項人皆是環列之衞至於人主切身
侍御僕從却令掌於大僕而屬於司馬故宫伯所掌
在漢時所謂郎衞宫正所掌在漢時所謂兵衞固悉
領于大宰至春秋時猶存其制如潘崇為大師掌環
列之尹是也陳君舉曰漢制猶有周官遺意以衞
尉教衞兵如周官宫正之職以光禄勲掌郎從宿衞
如宫伯之職而大司馬以三公都試郎從羽林兩衞
城門宫衞北門軍兵屬焉近周制宮正宫伯之權綂
於小宰矣
為之版以待
此以上是宫中職之要
夕擊柝而比之
二木相擊以示儆禁若後世之酉點者
國有故則令宿其比亦如之
故者事之適至非常事也令者以其故命於在版者
宿者宿衞宿衞常事於有故而特云令宿何也常事
則番休更直有故則百官有司皆在焉如文王世子
云諸父守貴宫貴室諸子諸孫守下宫下室是也比
者比其人之在否
辨外内而時禁
辨外内外不干之内内不交于外時禁如擊柝在夕
振木鐸在春秋夜行則以燭之類以上是戒令糾察
禁之節
稽其功緒糾其德行幾其出入均其稍食
治職業者已成見功未成見緒緒者成事之端也稽
之以儆其怠慢糾之使無差慝幾伺察也幾其出入
之迹慎作止也均則無貧餼稟稱事所以勸也四者
之序先其事而後其食所以教也或曰稽其在官之
功緒以糾其德行幾其名籍之出入以均其稍食
去其淫怠與其竒衺之民
去者去其惡使不為使之不為是即去也淫過也過
則侵官怠慢也慢則曠職考而得其功緒之淫怠察
而見其出入之竒衺則去之以上一節是戒令糾禁
之目
會其什伍而教之道藝
會計也道者應事接物各有當行之法猶道路也
藝如禮樂射御書數之類會其什伍者比其衆寡之
目也二五為什則比於衆五人為伍則比于寡比亦附
也教之道藝不徒會也會而計之使得有比以相從
更番上直遞休入學學在公宫南虎門之左教有師
保氏之官而宫正之戒令糾禁行焉書曰綴衣虎賁
克用常人為其常有常心也侍御僕從罔匪正人有
以導之正道也
月終則會其稍食歲終則會其行事
月終則會以求月成歲終則會以攷歲成月會稍食
不月會則失出入之實歲會行事通一歲則見功狀
之完稍食行事者互見其文會其行事不徒食也會
其稍食以稱事也此一節是以時比之目
凡邦之大事令于王宫之官府次舍無去守而聽政令
大事如小宰七事之屬無去所守守其常也無敢去
者以從政也聽政令者無敢後也聽而後行無輕動
也
春秋以木鐸脩火禁
春秋二時大火出入之候春火將出則以木鐸徇于
王宫之官府次舍使因火之出而有脩治焉懼其始
出而暴怒秋而火入則又以木鐸警之使因火之入
而有脩治焉懼其入而有餘烈鄭司農以讀春秋以
木鐸脩火句禁凡邦之事蹕按云季春出火此用木
鐸當時孟春脩者預為之防也
凡邦之事蹕宫中廟中則執燭大喪則授廬舍辨其親
疎貴賤之居
凡邦之事合上文有故有大事言之也凡國有事而
動官衆事在外則鳴蹕以止行人嚴清衞事在宫中
廟中則執燭以察幽隠備非常此上皆時禁之目也
徐筠曰宫正掌王公之戒令糾察自宫正至掌次
凡三十官此王宫之官也内宰掌王内之政令自内
宰至夏采凡十九官此王内之官也大府至掌皮凡
十一官亦隸於王宫而皆總于大宰掌財賦出内之
官也
宫伯掌王宫之士庶子凡在版者
鄭鍔曰士謂諸吏之適子庶謂諸吏之庶子應龍
曰伯亦掌也士庶子者公卿大夫元士之適子庶子
入衞王宫學以授其世業者管子曰處士於官府是
也版猶名籍凡在版者謂在王宫又有公族之正室
支庶有國子之賢者能者有庶人之在屯衞者執技
能者給役使者皆著其籍
掌其政令行其秩叙作其徒役之事
政令者行其秩叙作其徒役之事也徒衆也所謂公
徒役趍使也諸解俱以作徒役之事為大子所用役
自是諸子之職已上是職之綱凡諸官職首一節皆
是提一官之大要
授八次八舍之職事
次者執掌所直舍者宿衞區分次如次于陘之次舍
如舍于郊之舍鄭司農以在内為次在外為舍皆是
約而言之即如康王即位八人立於門堂階垂可見
八次之大略如漢掌張衡云兵衞八屯可見八舍之
遺意八次八舍之人各有所任之職所執之事宫伯
授之為行其秩叙之事也
若邦有大事作宫衆則令之
此作其徒役之事也
月終則均秩歲終則均叙以時頒其衣裘掌其誅賞
秩者以位制禄均秩所以佐宫正之均其稍食也叙
者才氣等第也均叙佐宫正之稽其功緒也宫伯月
終歲終則均之宫正月終歲終則會之均者乃齊整
焉以待其會也夏時頒衣冬時頒裘若後世之賦冬
夏衣也賈氏曰賦班也宫正會其行事宫伯行其
誅賞誅賞者大宰之法小宰所掌建國之宫刑於此
奉而行之也
