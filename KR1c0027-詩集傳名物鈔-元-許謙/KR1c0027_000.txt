詩集傳名物鈔詩類
提要
(臣)等謹案詩集傳名物鈔八卷元許謙撰謙有讀
書叢說已著錄謙雖受學王柏而醇正過之研究
諸經亦多明古義故是書所考名物音訓頗
有根據足以補集傳之闕遺惟王柏作二南
相配圖移甘棠何彼禯矣於王風而去野有
死麕使召南亦十有一篇適如周南之數師
心自用竄亂聖經殊不可訓而謙篤守師說
列之卷中猶未免門戶之見至柏所刪國風
三十二篇謙疑而未敢遽信正足見其是非
之公吳師道作是書序乃反謂已放之鄭聲
何為尚存而不削於謙深致不滿是則以不
狂為狂非謙之失矣卷末譜作詩時世其例
本之康成其說則改從集傳蓋淵源授受各
尊所聞然書中實多采用陸德明釋文及孔
穎達正義亦未嘗株守一家名之曰鈔蓋以
此云乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
詩集傳名物鈔序
白雲先生許公益之讀四書叢說師道既為之序其徒
復有請曰先生所論著獨詩集傳名物鈔為成書嚮聞
屢以示子而一二說亦厠子名於其間子曷有以播其
說師道竊惟詩之興尚矣當周盛時在下則有二南之
風在上則有雅頌之作周公取以列之經幽厲之後風
雅俱變夫子於諸國之風則刪其淫邪於公卿大夫之
作則取其可為訓戒者東遷之後王國並列於國風而
於商周之初考其遺失又得商頌之類至魯頌則因其
所用之樂歌以著其實以是合於周公之所取而為三
百篇若自衛反魯樂正雅頌各得其所則指周公之經
殘缺失次者爾是詩之為經始定於周公再定於夫子
遂為不刊之典不幸厄於秦火中可疑者多而諸傳不
察由漢以來毛鄭之學專行歴唐至宋一二大儒始略
出己意然程純公吕成公猶主序說子朱子灼見其謬
汛掃廓清本義顯白每篇則定其人之作每章則約以
賦比興之分叶音韻以復古用吟哦上下不加一字之
法略釋而使人自悟破拘攣發蒙蔀復還温柔敦厚平
易老成之舊自謂無復遺恨嗚呼詩一正於夫子而制
定再正於朱子而義明朱子之功萬世永賴此名物鈔
之所為作也自北山何先生基得勉齋黃公淵源之傳
而魯齋王先生柏仁山金先生履祥授受相承逮公四
傳有衍無間益大以尊公念朱傳猶有未備者旁搜博
采而多引王金氏附以己見要皆精義微旨前所未發
又以小序及鄭氏歐陽氏譜世次多舛一從朱子補定
正音釋考名物度數粲然畢具其有功前傳嘉惠後學
羽翼朱傳於無窮豈特小補而已哉然有一事關於詩
尤重者不可默而弗言王先生嘗謂今之三百篇非盡
夫子之舊秦火詩書同禍書亡缺如此何獨詩無一篇
之失如素絢唐棣貍首轡柔先正等篇何以皆不與而
已放之鄭聲何為尚存而不削劉歆言詩始出時一人
不能獨盡其經或為雅或為頌相合而成蓋聞夫子三
百篇之數而不全則以世俗之流傳管絃之濫在者足
之而不辯其非朱子固嘗疑桑中溱洧諸篇用之祀何
鬼神享何賓客何詞之諷何禮義之正不得已則取曾
氏所以論國策者謂存之而使後世知其非知所以放
之之意金先生屢載於論語考證謂諸傳皆然師道嘗
舉以告公公方遵用全經宜不得而取也今鈔中二南
相配圖王先生所定者蓋合各十有一篇退何彼穠矣
甘棠於王風而削去野有死麕則公固有取於斯矣以
公之謹重慮夫啟其末流破壊之弊然卓然有見寤疑
辨惑如王先生之言使淫邪三十五篇悉從屏黜之例
豈非千古一快朱子復生必以為然也惜斯論未究而
公不可作矣姑識於序篇之末以俟後之君子考焉至
元重紀之五年歲在己卯六月戊子朔友生吳師道序
