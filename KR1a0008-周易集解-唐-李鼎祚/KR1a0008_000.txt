周易集解易類
提要
(臣)等謹案周易集解十七卷唐李鼎祚撰鼎
祚唐書無𫝊始末未詳惟據序末結銜知其
官為祕書省著作郎據袁桷清容居士集載
資州有鼎祚讀書臺知為資州人耳朱睦㮮
序稱為祕閣學士不知何據也其時代亦不
可考舊唐書經籍志稱錄開元盛時四部諸
書而不載是編知為天寳以後人矣其書新
唐書藝文志作十七卷晁公武讀書志曰今
所有止十卷而始末皆全無所亡失豈後人
併之耶經義考引李燾之言則曰鼎祚自序
止云十卷無亡失也朱睦㮮序作于嘉靖丁
巳亦云自序稱十卷與燾說同今所行毛晉
汲古閣本乃作一十七卷序中亦稱王氏略
例附于卷末凡成一十八卷與諸家所說截
然不同殊滋疑竇今考序中稱至如卦爻彖
象理涉重元經注文言書之不盡别撰索隠
錯綜根萌音義兩存詳之明矣云云則集解
本十卷附略例一卷為十一卷尚别有索隠
六卷共成十七卷唐志所載蓋併索隠略例
數之實非舛誤至宋而索隠散佚刊本又削
去略例僅存集解十卷故與唐志不符至毛
氏刊本始析十卷為十七卷以合唐志之文
又改序中一十卷為一十八卷以合附錄略
例一卷之數故又與朱睦㮮序不符蓋自宋
以來均未究序中别撰索隠一語故疑者誤
疑改者誤改即辨其本止十卷者亦不能解
唐志稱十七卷之故致愈說愈訛耳今詳為
考正以祛將來之疑至十卷之本今既未見
則姑仍以毛本著錄盖篇帙分合無關宏旨
固不必一一追改也其書仍用王弼本惟以
序卦𫝊散綴六十四卦之首蓋用毛詩分冠
小序之例所採凡子夏孟喜焦贛京房馬融
荀爽鄭元劉表何晏宋衷虞翻陸績干寳王
肅王弼姚信王廙張璠向秀王凱沖侯果蜀
才翟元韓康伯劉巘何妥崔憬沈驎士盧氏
(案盧氏周易注隋志已佚其名)崔覲伏曼容孔穎達(案以上三十二)
(家朱睦㮮序所考)姚規朱仰之蔡景君(案以上三家朱彝尊經義)
(考所補考)等三十五家之說自序謂刊輔嗣之野
文補康成之逸象盖王學既盛漢易遂亡千
百年後學者得考見畫卦之本旨者惟賴此
書之存矣是真可寳之古笈也乾隆四十五
年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易集解原序
序曰元氣氤氲三才成象神功浹洽八索成形在天則
日月運行潤之以風雨在地則山澤通氣鼓之以雷霆
至若近取諸身四支百體合其度遠取諸物森羅萬象
備其工隂陽不測之謂神一隂一陽之謂道範圍天地
而不過曲成萬物而不遺仁者見之以為仁知者見之
以為知百姓日用而不知君子之道鮮矣斯乃顯諸仁
而藏諸用神无方而易無體巍巍蕩蕩難可名焉逮乎
天尊地卑君臣位列五運相繼父子道彰震巽索而男
女分咸恒設而夫婦睦人倫之義旣闡家國之教鬱興
故繋辭云古者庖犧氏王天下也始畫八卦以通神眀
之德以類萬物之情作結繩而為罔罟以佃以漁蓋取
諸離庖犧氏沒神農氏作斵木為耜揉木為耒耒耨之
利以教天下蓋取諸益日中為市致天下之人聚天下
之貨交易而退蓋取諸噬嗑神農氏沒黃帝堯舜氏作
通其變使人不倦神其化使人宜之刳木為舟剡木為
檝舟檝之利以濟不通蓋取諸渙服牛乘馬引重致遠
蓋取諸隨古者穴居而野處後代聖人易之以宫室蓋
取諸大壯弦木為弧剡木為矢弧矢之利以威天下蓋
取諸睽上古結繩為政後代易之書契百官以理萬人
以察蓋取諸夬故聖人見天下之賾而擬諸形容象其
物宜而觀其會通以行其典禮觸類而長之六十四卦
三百八十四爻天下之能事畢矣其旨遠其辭文其言
曲而中其事肆而隱若夫雜物撰德辯是與非終日乾
乾夕惕若厲無有師保如臨父母自天祐之吉无不利
者也至於損以遠害說以先之定其交而後求安其身
而後動履和而至謙尊而光能說諸心能研諸慮是故
君子居則觀其象而玩其辭動則觀其變而玩其占蓍
之德圓而神卦之德方以智探賾索隱鈎深致遠定天
下之吉凶成天下之亹亹莫善乎蓍龜神以知來智以
藏往將有為也問之以言其受命也應之如響無有遠
邇幽深遂知來物故能窮理盡性利用安身聖人以此
洗心退藏於密自然虚室生白吉祥至止坐忘遺照精
義入神口僻焉不能言心困焉不能知微妙玄通深不
可識易有聖人之道四焉斯之謂矣原夫權輿三教鈐
鍵九流實開國承家修身之正術也自卜商入室親授
微言傳注百家緜歴千古雖競有穿鑿猶未測淵深唯
王鄭相㳂頗行于代鄭則多參天象王乃全釋人事且
易之為道豈偏滯於天人者哉致使後學之徒紛然淆
亂各修局見莫辯源流天象遠而難尋人事近而易習
則折楊黃華嗑然而笑方以類聚其在兹乎臣少慕玄
風遊心墳籍歴觀炎漢迄今巨唐採羣賢之遺言議三
聖之幽賾集虞翻荀爽三十餘家刊輔嗣之野文補康
成之逸象各列名義共契玄宗先儒有所未詳然後輒
加添削每至章句僉例發揮俾童蒙之流一覽而悟達
觀之士得意忘言當仁旣不讓於師論道豈慚於前哲
至如卦爻彖象理涉重玄經注文言書之不盡别撰索
隱錯綜根萌音義兩存詳之眀矣其王氏略例得失相
參采葑采菲無以下體仍附經末式廣未聞凡成一十
八卷以貽同好冀將來君子無所疑焉祕書省著作郎
臣李鼎祚序
周易集解序
予觀唐藝文志稱李鼎祚集註周易十七卷據鼎祚自
序云十卷而首尾俱全初無亡失不知唐史何所據而
云十七卷也崇文總目及邯鄲圖書志亦稱七篇逸蓋
承唐史之誤耳鼎祚解經多避唐諱又取序卦冠於各
卦之首所引有子夏孟喜焦贛京房馬融荀爽鄭玄劉
表何晏宋衷虞翻陸績干寳王肅王弼姚信王廙張璠
向秀王凱沖侯果蜀才翟玄韓康伯劉巘何妥崔憬沈
驎士盧氏崔覲伏曼容孔穎達凡三十二家又引九家
易乾鑿度諸說義有未詳鼎祚乃加增削予嘗綜其義
例蓋宗鄭學者也自商瞿之後註易者百家而鄭氏玄
王氏弼為最顯鄭之學主象數王之學主名理漢晉以
來二氏學竝立至劉宋初顔延之為祭酒黜鄭置王時
陸澄王濟輩皆以為不可自是河汾諸儒多主于鄭江
左及青齊多主于王唐興孔穎達受詔譔定五經正義
于易獨取王傳而鄭學遂廢先代專門之業亦復不傳
可勝嘆哉夫易有聖人之道四焉世之言理義之學者
以其辭耳象變與占其可闕乎昔吳季札之魯觀樂見
易象喜曰周禮盡在魯矣是故象者易之原也象成而
後有辭辭著而後有變變見而後有占若乃顓尚文辭
不復推原大傳天人之道岐而為二可乎康成去古未
遠其所纂述必有所本鼎祚恐其失墜以廣其說均之
為有禆于易者也是編刻自宋季人間希有存者頃歲
予得之李中麓氏復用校梓以傳欲使聖人之道不致
偏滯而自漢迄唐三十家之言亦不至埃滅弗聞也鼎
祚資州人仕唐為秘閣學士以經學稱於時及閱唐列
傳與蜀志俱不見其人豈遺之耶抑别有所載耶因附
論著於此以俟博雅者考焉嘉靖丁巳冬十二月望日
後學汴上睦㮮序
