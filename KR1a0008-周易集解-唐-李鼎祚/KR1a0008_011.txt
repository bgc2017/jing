周易集解卷十一
唐李鼎祚撰
序卦曰物不可以終止故受之以漸漸者進也
崔憬曰終止雖獲敦艮時行湏漸進行故曰物不可
終止故受之以漸漸者進也
䷴(艮下巽上)漸女歸吉利貞
虞翻曰否三之四女謂四歸嫁也坤三之四承五進
得位往有功反成歸妹兊女歸吉初上失位故利貞
可以正邦也
彖曰漸之進也女歸吉也
虞翻曰三進四得位隂陽體正故吉也
進得位往有功也
虞翻曰功謂五四進承五故往有功巽為進也
進以正可以正邦也其位剛得中也
虞翻曰謂初已變為家人四進已正而上不正三動
成坤為邦上來反三故進以正可以正邦其位剛得
中與家人道正同義三在外體之中故稱得中乾文
言曰中不在人謂三也此可謂上變既濟定者也
止而巽動不窮也
虞翻曰止艮也三變震為動上之三據坤動震成坎
坎為通故動不窮往來不窮謂之通
象曰山上有木漸君子以居賢德善俗
虞翻曰君子謂否乾乾為賢德坤隂小人柔弱為俗
乾四之坤為艮為居以陽善隂故以居賢德善俗也
初六鴻漸于干小子厲有言无咎
虞翻曰鴻大鴈也離五鴻漸進也小水從山流下稱
干艮為山為小徑坎水流下山故鴻漸于干也艮為小
子初失位故厲變得正三動受上成震震為言故小
子厲有言无咎也
象曰小子之厲義无咎也
虞翻曰動而得正故義无咎也
六二鴻漸于磐飲食衎衎吉
虞翻曰艮為山石坎為聚聚石稱磐初已之正體噬
嗑食坎水陽物竝在頤中故飲食衎衎得正應五故
吉
象曰飲食衎衎不素飽也
虞翻曰素空也承三應五故不素飽
九三鴻漸于陸
虞翻曰高平稱陸謂初已變坎水為平三動之坤故
鴻漸于陸
夫征不復
虞翻曰謂初已之正三動成震震為征為夫而體復
象坎陽死坤中坎象不見故夫征不復也
婦孕不育凶
虞翻曰孕妊娠也育生也巽為婦離為孕三動成坤
離毁夫位故婦孕不育凶
利用禦寇
虞翻曰禦當也坤為用巽為高艮為山離為戈兵甲
胄坎為寇自上禦下三動坤順坎象不見故利用
禦宼順相保保大也
象曰夫征不復離羣醜也
虞翻曰坤三爻為醜物三稱羣也
婦孕不育失其道也
虞翻曰三動離毁陽隕坤中故失其道也
利用禦宼順相保也
虞翻曰三動坤順坎象不見故以順相保也
六四鴻漸于木或得其桷无咎
虞翻曰巽為木桷椽也方者謂之桷巽為交為長木
艮為小木坎為脊離為麗小木麗長木巽繩束之象
脊之形椽桷象也故或得其桷得位順五故无咎四
已承五又顧得三故或得其桷也矣
象曰或得其桷順以巽也
虞翻曰坤為順以巽順五○案四居巽木爻隂位正
直桷之象也自二至五體有離坎離為飛鳥而居坎
水鴻之象也鴻隨陽鳥喻女從夫卦眀漸義爻皆稱
焉
九五鴻漸于陵婦三歲不孕
虞翻曰陵丘婦謂四也三動受上時而四體半艮山
故稱陵巽為婦離為孕坎為歲三動離壞故婦三歲
不孕
終莫之勝吉
虞翻曰莫无勝陵也得正居中故莫之勝吉上終變
之三成旣濟定坎為心故象曰得所願也
象曰終莫之勝吉得所願也
虞翻曰上之三旣濟定故得所願也
上九鴻漸于陸
虞翻曰陸謂三也三坎為平變而成坤故稱陸也
其羽可用為儀吉
虞翻曰謂三變受成旣濟與家人彖同義上之二得
正離為鳥故其羽可用為儀吉三動失位坎為亂乾
四止坤象曰不可亂彖曰進以正邦為此爻發也三
已得位又變受上權也孔子曰可與適道未可與權
宜无怪焉
象曰其羽可用為儀吉不可亂也
虞翻曰坤為亂上來正坤六爻得位成旣濟定故不
可亂也○干寳曰處漸高位斷漸之進順艮之言謹
巽之全履坎之通據離之耀婦德旣終母教又眀有
德而可受有儀而可象故曰其羽可以為儀不可亂
也
序卦曰進必有所歸故受之以歸妹
崔憬曰鴻漸于磐飲食衎衎言六比三女漸歸夫之
象也故云進必有所歸也
䷵(兌下震上)歸妹
虞翻曰歸嫁也兌為妹泰三之四坎月離日俱歸妹
象隂陽之義配日月則天地交而萬物通故以嫁娶
也
征凶
虞翻曰謂四也震為征三之四不當位故征凶也
无攸利
虞翻曰謂三也四之三失正无應以柔乘剛故无攸
利也
彖曰婦妹天地之大義也
虞翻曰乾天坤地三之四天地交以離日坎月戰隂
陽隂陽之義配日月則萬物興故天地之大義乾主
壬坤主癸日月會北震為玄黃天地之雜震東兌西
離南坎北六十四卦此象最備四時正卦故天地之
大義也
天地不交而萬物不興
虞翻曰乾三之坤四震為興天地以離坎交隂陽故
天地不交則萬物不興矣○王肅曰男女交而後人
民蕃天地交然後萬物興故歸妹以及天地交之義
也
歸妹人之終始也
虞翻曰人始生乾而終於坤故人之終始雜卦曰歸
妹女之終謂隂終坤癸則乾始震庚也○干寳曰歸
妹者衰落之女也父旣沒矣兄主其禮子續父業人
道所以相終始也
說以動所歸妹也
虞翻曰說兌動震也謂震嫁兌所歸必妹也
征凶位不當也
崔憬曰中四爻皆失位以象歸妹非正嫡故征凶也
无攸利柔乘剛也
王肅曰以征則有不正之凶以處則有乘剛之進也
故无所利矣
象曰澤上有雷歸妹
干寳曰雷薄於澤八月九月將藏之時也君子象之
故不敢恃當今之虞而慮將來禍也
君子以永終知敝
虞翻曰君子謂乾也坤為永終為敝乾為知三之四
為永終四之三兊為毁折故以永終知敝○崔憬曰
歸妹人之始終也始則征凶終則无攸利故君子以
永終知敝為戒者也
初九歸妹以娣跛能履征吉
虞翻曰震為兄故嫁妹謂三也初在三下動而應四
故稱娣履禮也初九應變成坎坎為曳故跛而履應
在震為征初為娣變為隂故征吉也
象曰歸妹以娣以恒也跛能履吉相承也
虞翻曰陽得位故以恒恒動初承二故吉相承也
九二眇而視利幽人之貞
虞翻曰視應五也震上兌下離目不正故眇而視幽
人謂二之初動二在坎中故稱幽人變得正震喜兊
說故利幽人之貞與履二同義也
象曰利幽人之貞未變常也
虞翻曰常恒也乘初未之五故未變常矣
六三歸妹以須反歸以娣
虞翻曰須需也初至五體需象故歸妹以須娣謂初
也震為反反為歸也三失位四反得正兊進在四見
初進之初在兌後故反歸以娣
象曰歸妹以須未當也
虞翻曰三未變之陽故位未當
九四歸妹愆期遲歸有時
虞翻曰愆過也謂二變三動之正體大過象坎月離
日為期三變日月不見故愆期坎為曳震為行行曳
故遲也歸謂反三震春兑秋坎冬離夏四時體正故
歸有時也
象曰愆期之志有待而行也
虞翻曰待男行矣
六五帝乙歸妹其君之袂不如其娣之袂良
虞翻曰三四已正震為帝坤為乙故曰帝乙泰乾為
良為君乾在下為小君則妹也袂口袂之飾也兌為
口乾為衣故稱袂謂三失位无應娣袂謂二得中應
五三動成乾為良故其君之袂不如其娣之袂良故
象曰以貴行也矣
月幾望吉
虞翻曰幾其也坎月離日兌西震東日月象對故曰
幾望二之五四復三得正故吉也與小畜中孚月幾
望同義也
象曰帝乙歸妹不如其娣之袂良也
虞翻曰三四復正乾為良
其位在中以貴行也
虞翻曰三四復二之五成旣濟五貴故以貴行也
上六女承筐无實
虞翻曰女謂應三兊也自下受上稱承震為筐以隂
應隂三四復位坎為虛故无實象曰承虛筐也
士刲羊无血无攸利
虞翻曰刲㓨也震為士兌為羊離為刀故士刲羊三
四復位成泰坎象不見故无血三柔承剛故无攸利
也
象曰上六无實承虛筐也
虞翻曰泰坤為虛故承虛筐也
序卦曰得其所歸者必大故受之以豐豐者大也
崔憬曰歸妹者姪娣媵國三人凡九女為大援故言
得其所歸者必大也
䷧(離下震上)豐亨
虞翻曰此卦三隂三陽之例當從泰二之四而豐三
從噬嗑上來之三折四於五獄中而成豐故君子以
折獄致刑隂陽交故通噬嗑所謂利用獄者此卦之
謂也
王假之
虞翻曰乾為王假至也謂四宜上至五動之正成乾
故王假之尚大也
勿憂宜日中
虞翻曰五動之正則四變成離離日中當五在坎中
坎為憂故勿憂宜日中體兩離象照天下也日中則
昃月盈則蝕天地盈虛與時消息○干寳曰豐坎宮
隂世在五以其宜中而憂其側也坎為夜離為晝以
離變坎至于天位日中之象也殷水德坎象晝敗而
離居之周伐殷居王位之象也聖人德大而心小旣
居天位而戒懼不怠勿憂者勸勉之言也猶詩曰上
帝臨汝無貳爾心言周德當天人之心宜居王位故
宜日中
彖曰豐大也眀以動故豐
崔憬曰離下震上眀以動之象眀則見微動則成務
故能大矣
王假之尚大也
姚信曰四體震王假大也四上之五得其盛位謂之
大
勿憂宜日中
九家易曰震動而上故勿憂也日者君中者五君宜
居五也謂隂處五日中之位當傾昃矣
宜照天下也
虞翻曰五動成乾乾為天四動成兩離重眀麗正故
宜照天下謂化成天下也
日中則昃
荀爽曰豐者至盛故曰中下居四日昃之象也
月盈則蝕
虞翻曰月之行生震見兌盈於乾甲五動成乾故月
盈四變體噬嗑食故則食此豐其屋蔀其家也
天地盈虛與時消息而况於人乎况於鬼神乎
虞翻曰五息成乾為盈四消入坤為虛故天地盈虛
也豐之旣濟四時象具乾為神人坤為鬼鬼神與人
亦隨時消息謂人謀鬼謀百姓與能與時消息
象曰雷電皆至豐
荀爽曰豐者隂據不正奪陽之位而行以豐故折獄
致刑以討除之也
君子以折獄致刑
虞翻曰君子謂三噬嗑四失正繫在坎獄中故上之
三折四入大過死象故以折獄致刑兌折為刑賁三
得正故无敢折獄也
初九遇其配主
虞翻曰妃嬪謂四也四失位在震為主五動體姤遇
故遇其配主也
雖旬无咎往有尚
虞翻曰謂四失位變成坤應初坤數十四上而之五
成離離為日
象曰雖旬无咎過旬災也
虞翻曰體大過故過旬災四上之五坎為災也
六二豐其蔀日中見斗往得疑疾
虞翻曰日蔽雲中稱蔀蔀小也謂四二利四之五故
豐其蔀噬嗑離為見象在上為日中艮為斗斗七星
也噬嗑艮為星為止坎為北中巽為高舞星上於中
而舞者北斗之象也離上之三隱坎雲下故日中見
斗四往之五得正成坎坎為疑疾故往得疑疾也
有孚發若吉
虞翻曰坎為孚四發之五成坎孚動而得位故有孚
發若吉也
象曰有孚發若信以發志也
虞翻曰四發之五坎為志也○九家易曰信著於五
然後乃可發其順志
九三豐其沛日中見沬
虞翻曰日在雲下稱沛沛不眀也沬小星也噬嗑離
為日艮為沬故日中見沬上之三日入坎雲下故見
沬也○九家易曰大暗謂之沛沬斗杓後小星也
折其右肱无咎
虞翻曰兊為折為右噬嗑艮為肱上來之三折艮入
兊故折其右肱之三得正故无咎也
象曰豐其沛不可大事也
虞翻曰利四之隂故不可大事
折其右肱終不可用也
虞翻曰四死大過故終不可用
九四豐其蔀
虞翻曰蔀蔽也噬嗑離日之坎雲中故豐其蔀象曰
位不當也
日中見斗
虞翻曰噬嗑日在上為中上之三為巽巽為入日入
坎雲下幽伏不眀故日中見斗象曰幽不眀是其義
也
遇其夷主吉
虞翻曰震為主四行之正成眀夷則三體震為夷主
故遇其夷主吉也○案四處上卦之下以陽居隂履
非其位而比於五故曰遇也夷者傷也主者五也謂
四不期相遇而能上行傷五則吉故曰遇其夷主吉
行也
象曰豐其蔀位不當也日中見斗幽不眀也
虞翻曰離上變入坎雲下故幽不眀坎幽也
遇其夷主吉行也
虞翻曰動體眀夷震為行故曰吉行
六五來章有慶譽吉
虞翻曰在内稱來章顯也慶謂五陽出稱慶也譽謂
二二多譽五發得正則來應二故來章有慶譽吉也
象曰六五之吉有慶也
虞翻曰動而成乾乾為慶
上六豐其屋蔀其家
虞翻曰豐大蔀小也三至上體大壯屋象故豐其屋
謂四五已變上動成家人大屋見則家人懷故蔀其
家與泰二同義故象曰天降祥眀以大壯為屋象故
也
闚其戸闃其无人三歲不覿凶
虞翻曰謂從外闚三應闃空也四動時坤為闔戸闔
故闚其戸坤為空虛三隱伏坎中故闃其無人象曰
自藏也四五易位噬嗑離目為闚闚人者言皆不見
坎為三歲坤冥在上離象不見故三歲不覿凶○干
寳曰在豐之家居乾之位乾為屋宇故曰豐其屋此
蓋記紂之侈造為璿室玉臺也蔀其家者以記紂多
傾國之女也社稷旣亡宮室虛曠故曰闚其戸闃其
无人闃无人貌也三者天地人之數也凡國於天地
有興亡焉故王者之亡其家也必天示其祥地出其
妖人反其常非斯三者亦弗之亡也故曰三歲不覿
凶然則璿室之成三年而後亡國矣○案上應於三
三互離巽為戸離為目目而近戸闚之象也旣屋豐
家蔀若闚地戸闃寂无人震木數三故三歲致凶於
災
象曰豐其屋天降祥也
孟喜曰天降下惡祥也
闚其戸闃其无人自藏也
虞翻曰謂三隱伏坎中故自藏者也
序卦曰窮大者必失其居故受之以旅
崔憬曰諺云作者不居況窮大甚而能久處乎故必
獲罪去邦羇旅於外矣
䷷(艮下離上)旅小亨旅貞吉
虞翻曰賁初之四否三之五非乾坤往來也與噬嗑
之豐同義小謂柔得貴位而順剛麗乎大眀故旅小
亨旅貞吉再言旅者謂四凶惡進退无恒無所容處
故再言旅惡而愍之
彖曰旅小亨
姚信曰此本否卦三五交易去其本體故曰客旅○
荀爽曰謂隂升居五與陽通者也
柔得中乎外而順乎剛止而麗乎眀是以小亨旅貞吉
也
蜀才曰否三升五柔得中於外上順於剛九五降三
降不失正止而麗乎眀所以小亨旅貞吉也
旅之時義大矣哉
虞翻曰以離日麗天縣象著眀莫大日月故義大也
○王弼曰旅者物失其所居之時也物失所居則咸
願有附豈非智者有為之時故曰旅之時義大矣哉
象曰山上有火旅
侯果曰火在山上勢非長久旅之象也
君子以眀愼用刑而不留獄
虞翻曰君子謂三離為眀艮為愼兊為刑坎為獄賁
初之四獄象不見故以眀愼用刑而不留獄與豐折
獄同義者也
初六旅瑣瑣斯其所取災
陸績曰瑣瑣小也艮為小石故曰旅瑣瑣也履非其
正應離之始離為火艮為山以應火災焚自取也故
曰斯其所取災也
象曰旅瑣瑣志窮災也
虞翻曰瑣瑣最蔽之貌也失位遠應之正介坎坎為
災眚艮手為取謂三動應坎坎為志坤稱窮故曰志
窮災也
六二旅卽次懷其資得僮僕貞
九家易曰卽就次舍資財也以隂居二即就其
舍故旅即次承陽有實故懷其資也初者卑賤
二得履之故得僮僕處和得位正居是故曰得僮
僕貞矣
象曰得僮僕貞終无尤也
虞翻曰艮為僮僕得正承三故得僮僕貞而終无尤
也○案六二履正體艮艮為閽寺僮僕貞之象也
九三旅焚其次喪其僮僕貞厲
虞翻曰離為火艮為僮僕三動艮壞故焚其次坤為
喪三動艮滅入坤故喪其僮僕動而失正故貞厲矣
象曰旅焚其次亦以傷矣
虞翻曰三動體剝故傷也
以旅與下其義喪也
虞翻曰三變成坤坤為下為喪故其義喪也
九四旅于處得其資斧我心不快
虞翻曰巽為處四焚棄惡人失位遠應故旅于處言
無所從也離為資斧故得其資斧三動四坎為心其
位未至故我心不快也
象曰旅于處未得位也得其資斧心未快也
王弼曰斧所以斫除荆棘以安其舍者也雖處上體
之下不先於物然而不得其位不獲平坦之地者也
客子所處不得其次而得其資斧之地故其心不快
○案九四失位而居艮上艮為山山非平坦之地也
四體兊巽巽為木兊為金木貫於金卽資斧斫除荆
棘之象者也
六五射雉一矢亡
虞翻曰三變坎為弓離為矢故射雉五變乾體矢動
雉飛雉象不見故一矢亡矣
終以譽命
虞翻曰譽謂二巽為命五終變成乾則二來應已故
終以譽命
象曰終以譽命上逮也
虞翻曰逮及也謂二上及也○干寶曰離為雉為
矢巽為木為進退艮為手兊為決有木在手進退其
體矢決于外䠶之象也一隂升乾故曰一矢履非其
位下又无應雖復射雉終亦失之故曰一矢亡也一
矢亡者喻有損而小也此記禄父為王者後雖小叛
擾終逮安周室故曰終以譽命矣
上九鳥焚其巢旅人先笑後號咷
虞翻曰離為鳥為火巽為木為高四失位變震為筐
巢之象也今巢象不見故鳥焚其巢震為笑震在前
故先笑應在巽巽為號咷巽象在後故後號咷
喪牛于易凶
虞翻曰謂三動時坤為牛五動成乾乾為易上失三
五動應二故喪牛于易失位无應故凶也五動成遯
六二執之用黃牛之革則旅家所喪牛也
象曰以旅在上其義焚也
虞翻曰離火焚巢故其義焚也
喪牛于易終莫之聞也
虞翻曰坎耳入兊故終莫之聞○侯果曰離為鳥為
火巽為木為風鳥居木上巢之象也旅而贍資物之
所惡也喪牛甚易求之也難雖有智者莫之吉也
序卦曰旅而无所容故受之以巽巽者入也
崔憬曰旅寄於外而无所容則必入矣故曰旅无所
容受之以巽
䷸(巽下巽上)巽小亨利有攸往利見大人
虞翻曰遯二之四柔得位而順五剛故小亨也大人
謂五離目為見二失位利在往應五故利有攸往利
見大人矣
彖曰重巽以申命
陸績曰巽為命令重命令者欲丁寧也
剛巽乎中正而志行
陸績曰二得中五得正體兩巽故曰剛巽乎中正也
皆據隂故志行也○虞翻曰剛中正謂五也二失位
動成坎坎為志終變成震震為行也
柔皆順乎剛是以小亨
陸績曰隂為卦主故小亨
利有攸往利見大人
案其義已見繇辭
象曰隨風巽君子以申命行事
虞翻曰君子謂遯乾也巽為命重象故申命變至三
坤為事震為行故行事也○荀爽曰巽為號令兩巽
相隨故申命也法教百端令行為上貴其必從故曰
行事也
初六進退利武人之貞
虞翻曰巽為進退乾為武人初失位利之正為乾故
利武人之貞矣
象曰進退志疑也
荀爽曰風性動進退欲承五為二所據故志以疑也
利武人之貞志治也
虞翻曰動而成乾乾為大眀故志治乾元用九天下
治是其義也
九二巽在牀下
宋衷曰巽為木二陽在上初隂在下牀之象也二无
應於上退而據初心在於下故曰巽在牀下也○荀
爽曰牀下以喻近也二者軍帥三者號令故言牀下
以眀將之所專不過軍中事也
用史巫紛若吉无咎
荀爽曰史以書勲巫以告廟紛變若順也謂二以陽
應陽君所不臣軍帥之象征伐旣畢書勲告廟當變
而順五則吉故曰用史巫紛若吉无咎矣
象曰紛若之吉得中也
荀爽曰謂二以處中和故能變
九三頻巽吝
虞翻曰頻頞也謂二已變三體坎艮坎為憂艮為鼻
故頻巽無應在險故吝也
象曰頻巽之吝志窮也
荀爽曰乘陽无據為隂所乘號令不行故志窮也
六四悔亡田獲三品
虞翻曰田謂二也地中稱田失位无應悔也欲二之
初已得應之故悔亡二動得正處中應五五多功故
象曰有功也二動艮為手故稱獲謂艮為狼坎為豕
艮二之初離為雉故獲三品矣○翟玄曰田獲三品
下三爻也謂初巽為雞二兊為羊三離雉也○案穀
梁傳曰春獵曰田夏曰苖秋曰蒐冬曰狩田獲三品
一為乾豆二為賓客三為充君之庖注云上殺中心
乾之為豆實次殺中髀骼以供賓客下殺中腹充君
之庖厨尊神敬客之義也
象曰田獲三品有功也
王弼曰得位承五而依尊履正以斯行命必能獲強
暴遠不仁者也獲而有益莫若三品故曰有功也
九五貞吉悔亡无不利无初有終
虞翻曰得位處中故貞吉悔亡无不利也震巽相薄
雷風无形當變之震矣巽究為躁卦故无初有終也
先庚三日後庚三日吉
虞翻曰震庚也謂變初至二成離至三成震震主庚
離為日震三爻在前故先庚三日謂益時也動四至
五成離終上成震震爻在後故後庚三日也巽初失
正終變成震得位故无初有終吉震究為蕃鮮白謂
巽也巽究為躁卦躁卦謂震也與蠱先甲三日後甲
三日同義五動成蠱乾成於甲震成於庚隂陽天地
之始終故經舉甲庚於蠱彖巽五也
象曰九五之吉位正中也
虞翻曰居中得正故吉矣
上九巽在牀下
虞翻曰牀下為初也窮上反下成震故巽在牀下象
曰上窮也眀當變窮上而復初也○九家易曰上為
宗廟禮封賞出軍皆先告廟然後受行三軍之命將
之所專故曰巽在牀下也
喪其資斧貞凶
虞翻曰變至三時離毁入坤坤為喪離為斧故喪其
資斧三變失位故貞凶○荀爽曰軍罷師旋亦告於
廟還斧於君故喪資斧正如其故不執臣節則凶故
曰喪其資斧貞凶
象曰巽在牀下上窮也
虞翻曰陽窮上反下故曰上窮也
喪其資斧正乎凶也
虞翻曰上應於三三動失正故曰正乎凶也
序卦曰入而後說之故受之以兊兊者說也
崔憬曰巽以申命行事入於刑者也入刑而後說之
所謂人忘其勞死也
䷹(兊下兊上)兊亨利貞
虞翻曰大壯五之三也剛中而柔外二失正動應五
承三故亨利貞也
彖曰兊說也
虞翻曰兊口故說也
剛中而柔外說以利貞
虞翻曰剛中謂二五柔外謂三上也二三四利之正
故說以利貞也
是以順乎天而應乎人
虞翻曰大壯乾為天謂五也人謂三矣二變順五承
三故順乎天應乎人坤為順也
說以先民民忘其勞
虞翻曰謂二四已變成屯故為勞震喜兌說坤為民
坎為心民心喜說有順比象故忘其勞也
說以犯難民忘其死
虞翻曰體屯故難也三至上體大過死變成屯民說
無疆故民忘其死坎心為忘或以坤為死也
說之大民勸矣哉
虞翻曰體比順象故勞而不怨震為喜笑故人勸也
象曰麗澤兊君子以朋友講習
虞翻曰君子大壯乾也陽息見兊學以聚之問以辯
之兌二陽同類為朋伏艮為友坎為習震為講兊
兩口對故朋友講習也
初九和兊吉
虞翻曰得位四變應已故和兊吉矣
象曰和兊之吉行未疑也
虞翻曰四變應初震為行坎為疑故行未疑
九二孚兊吉悔亡
虞翻曰孚謂五也四已變五在坎中稱孚二動得位
應之故孚兊吉悔亡矣
象曰孚兊之吉信志也
虞翻曰二變應五謂四已變坎為志故信志也
六三來兊凶
虞翻曰從大壯來失位故來兊凶矣
象曰來兊之凶位不當也
案以隂居陽故位不當謟邪求悦所以必凶
九四商兊未寧介疾有喜
虞翻曰巽為近利市三倍故稱商兊變之坎水性流
震為行謂二已變體比象故未寧與比不寧方來同
義也坎為疾故介疾得位承五故有喜
象曰九四之喜有慶也
虞翻曰陽為慶謂五也
九五孚于剝有厲
虞翻曰孚謂五也二四變體剝象故孚于剥在坎未
光有厲也
象曰孚于剥位正當也
案以陽居尊位應二比四孚剥有厲位正當也
上六引兊
虞翻曰无應乘陽動而之巽為繩艮為手應在三三
未之正故引兊也
象曰上六引兊未光也
虞翻曰二四已變而體屯上三未為離故未光也
周易集解卷十一
