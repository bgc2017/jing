周易集解卷一
唐李鼎祚撰
䷀(乾下乾上)乾元亨利貞
案說卦乾健也言天之體以健為用運行不息應化
无窮故聖人則之欲使人法天之用不法天之體故
名乾不名天也子夏傳曰元始也亨通也利和也貞
正也言乾稟純陽之性故能首出庶物各得元始開
通和諧貞固不失其宜是以君子法乾而行四德故
曰元亨利貞矣
初九潛龍勿用
崔憬曰九者老陽之數動之所占故陽稱焉潛隱也
龍下隱地潛德不彰是以君子韜光待時未成其行
故曰勿用子夏傳曰龍所以象陽也○馬融曰物莫
大於龍故借龍以喻天之陽氣也初九建子之月陽
氣始動於黃泉旣未萌牙猶是潛伏故曰潛龍也○
沈驎士曰稱龍者假象也天地之氣有昇降君子之
道有行藏龍之為物能飛能潛故借龍比君子之德
也初九旣尚潛伏故言勿用○干寳曰位始故稱初
陽重故稱九陽在初九十一月之時自復來也初九
甲子天正之位而乾元所始也陽處三泉之下聖德
在愚俗之中此文王在羑里之爻也雖有聖眀之德
未被時用故曰勿用
九二見龍在田利見大人
王弼曰出潛離隱故曰見龍處於地上故曰在田德
施周普居中不偏雖非君位君之德也初則不彰三
則乾乾四則或躍上則過亢利見大人唯二五焉○
鄭玄曰二於三才為地道地上卽田故稱田也○干
寳曰陽在九二十二月之時自臨來也二為地上田
在地之表而有人功者也陽氣將施聖人將顯此文
王免於羑里之日也故曰利見大人
九三君子終日乾乾夕惕若厲无咎
鄭玄曰三於三才為人道有乾德而在人道君子之
象○虞翻曰謂陽息至三已變成離離為日坤為夕
○荀爽曰日以喻君謂三居下體之終而為之君承
乾行乾故曰乾乾夕惕以喻臣謂三臣於五則疾修
柔順危去陽行故曰无咎○干寳曰爻以氣表繇以
龍興嫌其不關人事故著君子焉陽在九三正月之
時自泰來也陽氣始出地上而接動物人為靈故以
人事成天地之功者在於此爻焉故君子以之憂深
思遠朝夕匪懈仰憂嘉會之不序俯懼義和之不逮
反復天道謀始反終故曰終日乾乾此蓋文王反國
大釐其政之日也凡无咎者憂中之喜善補過者也
文恨早耀文眀之德以蒙大難增修柔順以懷多福
故曰无咎矣
九四或躍在淵无咎
崔憬曰言君子進德修業欲及於時猶龍自試躍天
疑而處淵上下進退非邪離羣故无咎○干寳曰陽
氣在四二月之時自大壯來也四虛中也躍者暫起
之言旣不安於地而未能飛於天也四以初為應淵
謂初九甲子龍之所由升也或之者疑之也此武王
舉兵孟津觀釁而退之爻也守柔順則逆天人之應
通權道則違經常之教故聖人不得已而為之故其
辭疑矣
九五飛龍在天利見大人
鄭玄曰五於三才為天道天者清眀无形而龍在焉
飛之象也○虞翻曰謂四已變則五體離離為飛五
在天故飛龍在天利見大人也謂若庖犧觀象於天
造作八卦備物致用以利天下故曰飛龍在天天下
之所利見也○干寳曰陽在九五三月之時自夬來
也五在天位故曰飛龍此武王克紂正位之爻也聖
功旣就萬物旣覩故曰利見大人矣
上九亢龍有悔
王肅曰窮高曰亢知進忘退故悔也○干寳曰陽在
上九四月之時也亢過也乾體旣備上位旣終天之
鼓物寒暑相報聖人治世威德相濟武功旣成義在
止戈盈而不反必陷於悔○案以人事眀之若桀放
於南巢湯有慚德斯類是也
用九見羣龍无首吉
劉瓛曰總六爻純九之義故曰用九也○王弼曰九
天之德也能用天德乃見羣龍之義焉夫以剛健而
居人之首則物之所不與也以柔順而為不正則佞
邪之道也故乾吉在无首坤利在永貞矣
彖曰
劉瓛曰彖者斷也斷一卦之才也
大哉乾元
九家易曰陽稱大六爻純陽故曰大乾者純陽衆卦
所生天之象也觀乾之始以知天德惟天為大惟乾
則之故曰大哉元者氣之始也
萬物資始
荀爽曰謂分為六十四卦萬一千五百二十策皆受
始於乾也策取始於乾猶萬物之生稟於天
乃統天
九家易曰乾之為德乃統繼天道與天合化也
雲行雨施品物流形
虞翻曰已成旣濟上坎為雲下坎為雨故雲行雨施
乾以雲雨流坤之形萬物化成故曰品物流形也
大眀終始
荀爽曰乾起坎而終於離坤起於離而終於坎離坎
者乾坤之家而隂陽之府故曰大眀終始也
六位時成
荀爽曰六爻隨時而成乾
時乘六龍以御天
侯果曰大眀日也六位天地四時也六爻效彼而作
也大眀以晝夜為終始六位以相揭為時成言乾乘
六氣而陶冶變化運四時而統御天也故曰時乘六
龍以御天也故乾鑿度曰日月終始萬物是其義也
乾道變化各正性命保合大和乃利貞首出庶物萬國
咸寧
劉瓛曰陽氣為萬物之所始故曰首出庶物立君而
天下皆寧故曰萬國咸寧也
象曰
案象者像也取其法象卦爻之德
天行健
何妥曰天體不健能行之德健也猶如地體不順承
弱之勢順也所以乾卦獨變名為健者○宋衷曰晝
夜不懈以健詳其名餘卦當名不假於詳矣
君子以自強不息
虞翻曰君子謂三乾健故強天一日一夜過周一度
故自強不息老子曰自勝者強○干寳曰言君子通
之於賢也凡勉強以德不必須在位也故堯舜一日
萬幾文王日昃不暇食仲尼終夜不寢顔子欲罷不
能自此以下莫敢淫心捨力故曰自強不息矣
潛龍勿用陽在下也
荀爽曰氣微位卑雖有陽德潛藏在下故曰勿用也
見龍在田德施普也
荀爽曰見者見居其位田謂坤也二當升坤五故曰
見龍在田大人謂天子見據尊位臨長羣隂德施於
下故曰德施普也
終日乾乾反復道也
虞翻曰至三體復故反復道謂否泰反其類也
或躍在淵進无咎也
荀爽曰乾者君卦四者隂位故上躍居五者欲下居
坤初求陽之正地下稱淵也陽道樂進故曰進无咎
也
飛龍在天大人造也
荀爽曰飛者喻无所拘天者首事造制大人造法見
居天位聖人作而萬物覩是其義也
亢龍有悔盈不可久也
九家易曰陽當居五今乃居上故曰盈也亢極失位
當下之坤三故曰盈不可久若太上皇者也下之坤
三屈為諸侯故曰悔者也
用九天德不可為首也
宋衷曰用九六位皆九故曰見羣龍純陽則天德也
萬物之始莫能先之不可為首先之者凶隨之者吉
故曰无首吉
文言曰
劉瓛曰依文而言其理故曰文言○姚信曰乾坤為
門戸文說乾坤六十二卦皆放焉
元者善之長也
九家易曰乾者君卦也六爻皆當為君始而大通君
德會合故元為善之長也
亨者嘉之會也
九家易曰通者謂陽合而為乾衆善相繼故曰嘉之
會也
利者義之和也
荀爽曰隂陽相和各得其宜然後利矣
貞者事之幹也
荀爽曰隂陽正而位當則可以幹舉萬事
君子體仁足以長人
何妥曰此眀聖人則天合五常也仁為木木主春故
配元為四德之首君子體仁故有長人之義也
嘉會足以合禮
何妥曰禮是交接會通之道故以配通五禮有吉凶
賓軍嘉故以嘉合於禮也
利物足以和義
何妥曰利者裁成也君子體此利以利物足以合於
五常之義
貞固足以幹事
何妥曰貞信也君子堅貞正可以委任於事故論語
曰敬事而信故幹事而配信也○案此釋非也夫在
天成象者乾元亨利貞也言天運四時以生成萬物
在地成形者仁義禮智信也言君法五常以教化於
人元為善長故能體仁仁主春生東方木也通為嘉
會足以合禮禮主夏養南方火也利為物宜足以和
義義主秋成西方金也貞為事幹以配於智智主冬
藏北方水也故孔子曰仁者樂山智者樂水則智之
眀證矣不言信者信主土而統屬於君故中孚云信
及豚魚是其義也若首出庶物而四時不忒者乾之
象也厚德載物而五行相生者土之功也土居中宫
分王四季亦由人君无為皇極而奄有天下水火金
木非土不載仁義禮智非君不弘信旣統屬於君故
先言乾而後不言信眀矣
君子行此四德者故曰乾元亨利貞
干寳曰夫純陽天之精氣四行君子懿德是故乾冠
卦首辭表篇目眀道義之門在於此矣猶春秋之備
五始也故夫子畱意焉然則體仁正已所以化物觀
運知時所以順天氣用隨宜所以利民守正一業所
以定俗也逾亂則敗禮其教淫逆則拂時其功否錯
則妨用其事廢忘則失正其官敗四德者文王所由
興四愆者商紂所由亡
初九曰潛龍勿用何謂也
何妥曰夫子假設疑問也後五爻皆放此也
子曰龍德而隱者也
何妥曰此直答言聖人有隱顯之龍德今居初九窮
下之地隱而不見故云勿用矣
不易乎世
崔憬曰言據當潛之時不易乎世而行者龍之德也
不成乎名
鄭玄曰當隱之時以從世俗不自殊異无所成名也
遯世无悶
崔憬曰道雖不行達理无悶也
不見是而无悶
崔憬曰世人雖不已是而已知不違道故无悶
樂則行之憂則違之
虞翻曰隂出初震為樂為行故樂則行之坤死稱憂
隱在坤中遯世无悶故憂則違之也
確乎其不可拔潛龍也
虞翻曰確剛貎也乾剛潛初坤亂於上君子弗用隱
在下位確乎難拔潛龍之志也
九二曰見龍在田利見大人何謂也子曰龍德而正中
者也
虞翻曰中下之中二非陽位故眀言能正中也
庸言之信
荀爽曰處和應坤故曰信
庸行之謹
九家易曰以陽居隂位故曰謹也庸常也謂言常以
信行常以謹矣
閑邪存其誠
宋衷曰閑防也防其邪而存誠焉二在非其位故以
閑邪言之能處中和故以存誠言之
善世而不伐
九家易曰陽升居五處中居上始以美德利天下不
言所利卽是不伐故老子曰上德不德是以有德此
之謂也
德博而化
荀爽曰處五據坤故德博羣隂順從故物化也
易曰見龍在田利見大人君德也
虞翻曰陽始觸隂當升五為君時舍於二宜利天下
直方而大德无不利眀言君德地數始二故稱易曰
九三曰居子終日乾乾夕惕若厲无咎何謂也子曰君
子進德修業
虞翻曰乾為德坤為業以乾通坤謂為進德修業○
宋衷曰業事也三為三公君子處公位所以進德修
業也
忠信所以進德也
翟玄曰忠於五所以修德也○崔憬曰推忠於人以
信待物故其德日新也
修辭立其誠所以居業也
荀爽曰修辭謂終日乾乾立誠謂夕惕若厲居業謂
居三也○翟玄曰居三修其教令立其誠信民敬而
從之
知至至之可與幾也
翟玄曰知五可至而至之故可與行幾微之事也
知終終之可與存義也
姚信曰知終者可以知始終終謂三也義者宜也知
存知亡君子之宜矣○崔憬曰君子喻文王也言文
王進德修業所以貽厥武王至於九五至於九五可
與進修意合故言知至至之可與言微也知天下歸
周三分有二以服事殷終於臣道終於臣道可與進
修意合故言知終終之可與存義
是故居上位而不驕
虞翻曰天道三才一乾而以至三乾成故為上夕惕
若厲故不驕也
在下位而不憂
虞翻曰下位謂初隱於初憂則違之故不憂
故乾乾因其時而惕雖危无咎矣
王弼曰惕怵惕也處事之極失時則廢懈怠則曠故
乾乾因其時而惕雖危无咎
九四曰或躍在淵无咎何謂也子曰上下无常非為邪
也
荀爽曰乾者君卦四者臣位也故欲進躍居五下者
當下居坤初德陽正位故曰上下无常非為邪也
進退无恒非離羣也
荀爽曰進謂居五退謂居三故進退无恒非離羣也
君子進德修業欲及時也故无咎
崔憬曰至公欲及時濟人故无咎也
九五曰飛龍在天利見大人何謂也子曰同聲相應
虞翻曰謂震巽也庖犧觀變而放八卦雷風相薄故
相應也○張璠曰天者陽也君者陽也雷風者天之
聲號令者君之聲眀君與天地相應合德同化動靜
不違也
同氣相求
虞翻曰謂艮兌山澤通氣故相求也○崔憬曰方諸
與月同有隂氣相感則水生陽燧與日同有陽氣相
感則火出也
水流濕
荀爽曰陽動之坤而為坎坤者純隂故曰濕也
火就燥
荀爽曰隂動之乾而成離乾者純陽故曰燥也○虞
翻曰離上而坎下水火不相射○崔憬曰决水先流
濕(闕)火先就燥
雲從龍
荀爽曰龍喻王者謂乾二之坤五為坎也○虞翻曰
乾為龍雲生天故從龍也
風從虎
荀爽曰虎喻國君謂坤五之乾二為巽而從三也三
者下體之君故以喻國君○虞翻曰坤為虎風生地
故從虎也
聖人作而萬物覩
虞翻曰覩見也聖人則庖犧合德乾五造作八卦以
通神眀之德以類萬物之情五動成離日出照物皆
相見故曰聖人作而萬物覩也○陸績曰陽氣至五
萬物茂盛故譬以聖人在天子之位功成制作萬物
咸見之矣
本乎天者親上
荀爽曰謂乾九二本出於乾故曰本乎天而居坤五
故曰親上
本乎地者親下
荀爽曰謂坤六五本出於坤故曰本乎地降居乾二
故曰親下也○崔憬曰謂動物親於天之動植物親
於地之靜
則各從其類也
虞翻曰方以類聚物以羣分乾道變化各正性命觸
類而長故各從其類
上九曰亢龍有悔何謂也子曰貴而无位
荀爽曰在上故貴失位故无位
高而无民
何妥曰旣不處九五帝王之位故无民也夫率土之
濱莫非王臣旣非王位則民不隸屬也
賢人在下位
荀爽曰謂上應三三陽德正故曰賢人别體在下故
曰在下位
而无輔
荀爽曰兩陽无應故无輔
是以動而有悔也
荀爽曰升極當降故有悔
潛龍勿用下也
何妥曰此第二章以人事眀之當帝舜耕漁之日卑
賤處下未為時用故云下
見龍在田時舍也
何妥曰此夫子洙泗之日開張業藝教授門徒自非
通舍孰能如此○虞翻曰二非王位時暫舍也
終日乾乾行事也
何妥曰此當文王為西伯之時處人臣之極必須事
上接下故言行事也
或躍在淵自試也
何妥曰欲進其道猶復疑惑此當武王觀兵之日欲
以試觀物情也
飛龍在天上治也
何妥曰此當堯舜冕旒之日以聖德而居高位在上
而治民也
亢龍有悔窮之災也
案此當桀紂失位之時亢極驕盈故致悔恨窮斃之
災禍也
乾元用九天下治也
案此當三皇五帝禮讓之時垂拱无為而天下治矣
○王弼曰此一章全以人事眀之也九陽也陽剛直
之物也夫能全用剛直放遠善柔非天下之至治未
之能也故乾元用九則天下治也夫識物之動則其
所以然之理皆可知也龍之為德不為妄也潛而勿
用何乎必窮處於下也見而在田必以時之通舍也
以爻為人以位為時人不妄動則時皆可知也文王
眀夷則主可知矣仲尼旅人則國可知矣
潛龍勿用陽氣潛藏
何妥曰此第三章以天道眀之當十一月陽氣雖動
猶在地中故曰潛龍也
見龍在田天下文眀
案陽氣上達於地故曰見龍在田百草萌牙孚甲故
曰文眀○孔穎達曰先儒以為九二當太簇之月陽
氣見地則九三為建辰之月九四為建午之月九五
為建申之月上九為建戌之月羣隂旣盛上九不得
言與時偕極先儒此說於理稍乖此乾之陽氣漸生
似聖人漸進宜據十一月之後建巳之月已來此九
二爻當建丑建寅之間於時地之萌芽物有生者卽
是陽氣發見之義也但隂陽二氣共成歲功故隂興
之時仍有陽在陽生之月尚有隂氣所以六律六吕
隂陽相關取象論義與此不殊也
終日乾乾與時偕行
何妥曰此當三月陽氣浸長萬物將盛與天之運俱
行不息也
或躍在淵乾道乃革
何妥曰此當五月微隂初起陽將改變故云乃革也
飛龍在天乃位乎天德
何妥曰此當七月萬物盛長天功大成故云天德也
亢龍有悔與時偕極
何妥曰此當九月陽氣大衰向將極盡故云偕極也
乾元用九乃見天則
何妥曰陽消天氣之常天象法則自然可見案王弼
曰此一章全說天氣以眀之也九剛直之物唯乾體
能用之用純剛以觀天天則可見矣
乾元者始而亨者也
虞翻曰乾始開通以陽通隂故始通
利貞者性情也
干寳曰以施化利萬物之性以純一正萬物之情○
王弼曰不為乾元何能通物之始不性其情何能久
行其正是故始而亨者必乾元也利而正者必性情
也
乾始能以美利利天下
虞翻曰美利謂雲行雨施品物流形故利天下也
不言所利大矣哉
虞翻曰天何言哉四時行焉百物生焉故利者大也
大哉乾乎剛健中正純粹精也
崔覲曰不雜曰純不變曰粹言乾是純粹之精故有
剛健中正之四德也
六爻發揮旁通情也
陸績曰乾六爻發揮變動旁通於坤坤來入乾以成
六十四卦故曰旁通情也
時乘六龍
九家易曰謂時之元氣以王而行履涉衆爻是乘六
龍也
以御天也
荀爽曰御者行也陽升隂降天道行也
雲行雨施天下平也
荀爽曰乾升於坤曰雲行坤降於乾曰雨施乾坤二
卦成兩旣濟隂陽和均而得其正故曰天下平
君子以成德為行
干寳曰君子之行動靜可觀進退可度動以成德无
所苟行也
日可見之行也
虞翻曰謂初乾稱君子陽出成為上德雲行雨施則
成離日新之謂上德故日可見之行
潛之為言也隱而未見行而未成是以君子弗用也
荀爽曰隱而未見謂居初也行而未成謂行之坤四
陽居隂位未成為君乾者君卦也不成為君故不用
也
君子學以聚之問以辯之
虞翻曰謂二陽在二兌為口震為言為講論坤為文
故學以聚之問以辯之兌象君子以朋友講習
寬以居之仁以行之
虞翻曰震為寬仁為行謂居寬行德博而化也
易曰見龍在田利見大人君德也
虞翻曰重言君德者大人善世不伐信有君德後天
而奉天時故詳言之
九三重剛而不中
虞翻曰以乾接乾故重剛位非二五故不中也
上不在天下不在田
何妥曰上不及五故云不在天下已過二故云不在
田處此之時實為危厄也
故乾乾因其時而惕雖危无咎矣
何妥曰處危懼之地而能乾乾懷厲至夕猶惕乃得
无咎矣
九四重剛而不中
案三居下卦之上四處上卦之下俱非得中故曰重
剛而不中也
上不在天下不在田中不在人
侯果曰案下繫易有天道有地道有人道兼三才而
兩之謂兩爻為一才也初兼二地也三兼四人也五
兼六天也四是兼才非正故言不在人也
故或之或之者疑之也故无咎
虞翻曰非其位故疑之也
夫大人者
乾鑿度曰聖眀德備曰大人也
與天地合其德
荀爽曰與天合德謂居五也與地合德謂居二也
案謂撫育无私同天地之覆載也
與日月合其眀
荀爽曰謂坤五之乾二成離離為日乾二之坤五為
坎坎為月○案威恩遠被若日月之照臨也
與四時合其序
翟玄曰乾坤有消息從四時來也○又案賞罰嚴眀
順四時之序也
與鬼神合其吉凶
虞翻曰謂乾神合吉坤鬼合凶以乾之坤故與鬼神
合其吉凶○案禍淫福善叶鬼神之吉凶矣
先天而天弗違
虞翻曰乾為天為先大人在乾五乾五之坤五天象
在先故先天而天弗違○崔憬曰行人事合天心也
後天而奉天時
虞翻曰奉承行乾三之坤初成震震為後也震春兌
秋坎冬離夏四時象具故後天而奉天時謂承天時
行順也○崔憬曰奉天時布行聖政也
天且弗違况於人乎
荀爽曰人謂三
况於鬼神乎
荀爽曰神謂天鬼謂地也○案大人惟德動天無遠
弗届鬼神饗德夷狄來賓人神叶從猶風偃草豈有
違忤哉
亢之為言也知進而不知退
荀爽曰陽位在五今乃居上故曰知進而不知退也
知存而不知亡
荀爽曰在上當隂今反為陽故曰知存而不知亡也
知得而不知喪
荀爽曰得謂陽喪謂隂○又案此論人君驕盈過亢
必有喪亡若殷紂招牧野之災太康遘洛水之怨卽
其類矣
其唯聖人乎知進退存亡而不失其正者其唯聖人乎
荀爽曰進謂居五退謂居二存謂五為陽位亡謂上
為隂位也再稱聖人者上聖人謂五下聖人謂二也
○案此則乾元用九天下治也言大寳聖君若能用
九天德者垂拱無為芻狗萬物生而不有功成不居
百姓日用而不知豈荷生成之德者也此則三皇五
帝乃聖乃神保合太和而天下自治矣今夫子文言
再稱聖人者歎美用九之君能知進退存亡而不失
其正故得大眀終始萬國咸寧時乘六龍以御天也
斯卽有始有卒者其唯聖人乎是其義也○崔憬曰
謂失其正者若燕噲讓位於子之之類是也○案三
王五伯揖讓風頽專恃干戈遞相征伐失正忘退其
徒實繁略舉宏綱斷可知矣
周易集解卷一
