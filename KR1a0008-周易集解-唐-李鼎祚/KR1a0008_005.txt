周易集解卷五
唐李鼎祚撰
序卦曰豫必有隨也故受之以隨
韓康伯曰順以動者衆之所隨
䷐(震下兑上)隨元亨利貞无咎
虞翻曰否上之初剛來下柔初上得正故元亨利貞无咎
○鄭玄曰震動也兌悦也内動之以德外悦之以言則天
下之人咸慕其行而隨從之故謂隨也旣見隨從能長之
以善通其嘉禮和之以義幹之以正則功成而有福若无
此四德則有凶咎焉○焦贛曰漢高帝與項籍其眀徵也
彖曰隨剛來而下柔動而說隨
虞翻曰否乾上來之坤初故剛來而下柔動震悦兑也
大亨貞无咎
荀爽曰隨者震之歸䰟震歸從巽故大通動爻得正
故利貞陽降隂升嫌於有咎動而得正故无咎
而天下隨時
虞翻曰乾為天坤為下震春兌秋三四之正坎冬離
夏四時位正時行則行故天下隨時矣
隨時之義大矣哉
蜀才曰此本否卦剛自上來居初柔自初而升上則
内動而外悦是動而悦隨也相隨而大亨无咎得於
時也得時則天下隨之矣故曰隨時之義大矣哉
象曰澤中有雷隨
九家易曰兑澤震雷八月之時雷藏於澤則天下隨
時之象也
君子以嚮晦入宴息
翟玄曰晦者冥也雷者陽氣春夏用事今在澤中秋
冬時也故君子象之日出視事其將晦冥退入宴寢
而休息也○侯果曰坤為晦乾之上九來入坤初嚮
晦者也坤初升兌兌為休息入宴者也欲君民者晦
德息物動悦黎庶則萬方歸隨也
初九官有渝貞吉出門交有功
九家易曰渝變也謂陽來居初德正為震震為子得
土之位故曰官也隂陽出門相與交通隂往之上亦
不失正故曰貞吉而交有功
象曰官有渝從正吉也出門交有功不失也
鄭玄曰震為大塗又為日門當春分隂陽之所交也
是臣出君門與四方賢人交有成功之象也昔舜愼
徽五典五典克從納于百揆百揆時序賓于四門四
門穆穆是其義也
六二係小子失丈夫
虞翻曰應在巽巽為繩故稱係小子謂五兌為少故
曰小子丈夫謂四體大過老夫故稱大夫承四隔三
故失丈夫三至上有大過象故與老婦士夫同義體
咸象夫死大過故每有欲嫁之義也
象曰係小子弗兼與也
虞翻曰己係於五不兼與四也
六三係丈夫失小子隨有求得利居貞
虞翻曰隨家隂隨陽三之上无應上係於四失初小
子故係丈夫失小子艮為居為求謂求之正得位遠
應利上承四故利居貞矣
象曰係丈夫志舍下也
王弼曰雖體下卦二已據初將何所附故捨初係四
志在丈夫也四俱无應亦欲於己隨之則得其求矣
故曰隨有求得也應非其正以係於人何可以妄故
利居貞也初處已下四處已上故曰係丈夫失小子
九四隨有獲貞凶有孚在道以眀何咎
虞翻曰謂獲三也失位相據在大過死象故貞凶象
曰其義凶矣孚謂五初震為道三已之正四變應初
得位在離故有孚在道以眀何咎象曰眀功也
象曰隨有獲其義凶也
虞翻曰死在大過故凶也
有孚在道明功也
虞翻曰功謂五也三四之正離為眀故眀功也
九五孚于嘉吉
虞翻曰坎為孚陽稱嘉位五正故吉也
象曰孚于嘉吉位正中也
虞翻曰凡五言中正中正皆陽得其正以此為例矣
上六拘係之乃從維之
虞翻曰應在艮艮手為拘巽為繩兩係稱維故拘係
之乃從維之在隨之上而無所隨故維之象曰上窮
是其義也
王用亨于西山
虞翻曰否乾為王謂五也有觀象故亨兌為西艮為
山故王用亨於西山也
象曰拘係之上窮也
虞翻曰乘剛无應故上窮也
序卦曰以喜隨人者必有事故受之以蠱蠱者事也
九家易曰子行父事備物致用而天下治也備物致
用立成器以為天下利莫大於聖人子修聖道行父
之事以臨天下无為而治也
䷑(巽下艮上)蠱元亨
虞翻曰泰初之上而與隨旁通剛上柔下乾坤交故
元亨也○伏曼容曰蠱惑亂也萬事從惑而起故以
蠱為事也案尚書大傳云乃命五史以書五帝之蠱
事然為訓者正以太古之時无為无事也今言蠱者
是卦之惑亂也時旣漸澆物情惑亂故事業因之而
起惑矣故左傳云女惑男風落山謂之蠱是其義也
利涉大川
虞翻曰謂二失位動而之坎也故利涉大川也
先甲三日後甲三日
子夏傳云先甲三日者辛壬癸也後甲三日者乙丙
丁也○馬融曰甲在東方艮在東北故云先甲巽在
東南故云後甲所以十日之中唯稱甲者甲為十日
之首蠱為造事之端故舉初而眀事始也言所以三
日者不令而誅謂之㬥故令先後各三日欲使百姓
遍習行而不犯也
彖曰蠱剛上而柔下巽而止蠱
虞翻曰泰初之上故剛上坤上之初故柔下上艮下
巽故巽而止蠱也
蠱元亨而天下治也
荀爽曰蠱者巽也巽歸合震故元亨也蠱者事也備
物致用故天下治也
利涉大川往有事也
九家易曰陽往據隂隂來乘陽故有事也此卦泰乾
天有河坤地有水二爻升降出入乾坤利涉大川也
陽往求五隂來求二未得正位戎事不息故有事
先甲三日後甲三日終則有始天行也
虞翻曰謂初變成乾乾為甲至二成離離為日謂乾
三爻在前故先甲三日賁時也變三至四體離至五
成乾乾三爻在後故後甲三日无妄時也易出震消
息歴乾坤象乾為始坤為終故終則有始乾為天震
為行故天行也
象曰山下有風蠱
何妥曰山者高而靜風者宣而疾有似君處上而安
靜臣在下而行令也
君子以振民育德
虞翻曰君子謂泰乾也坤為民初上撫坤故振民乾
稱德體大畜須養故以育德也
初六幹父之蠱有子考无咎厲終吉
虞翻曰幹正蠱事也泰乾為父坤為事故幹父之蠱
初上易位艮為子父死大過稱考故有子考變而得
正故无咎厲終吉也○案位陽令首父之事也爻隂
柔順子之質也
象曰幹父之蠱意承考也
王弼曰幹事之首時有損益不可盡承故意承而已
也
九二幹母之蠱不可貞象曰幹母之蠱得中道也
虞翻曰應在五泰坤為母故幹母之蠱失位故不可
貞變而得正故貞而得中道也○案位隂居内母之
象
九三幹父之蠱小有悔无大咎象曰幹父之蠱終无咎
也
王弼曰以剛幹事而无其應故有悔也履得其位以
正幹父雖小有悔終无大咎矣○案爻位俱陽父之
事
六四裕父之蠱往見吝
虞翻曰裕不能爭也孔子曰父有爭子則身不陷於
不義四隂體大過本末弱故裕父之蠱兌為見變而
失正故往見吝象曰往未得是其義也
象曰裕父之蠱往未得也
虞翻曰往失位折鼎足故未得
六五幹父之蠱用譽
荀爽曰體和應中承陽有實用斯幹事榮譽之道也
象曰幹父用譽承以德也
虞翻曰譽謂二也二五失位變而得正故用譽變二
使承五故承以德二乾爻故稱德矣
上九不事王侯
虞翻曰泰乾為王坤為事應在於三震為侯坤象不
見故不事王侯
高尚其事
虞翻曰謂五已變巽為高艮陽升在坤上故高尚其
事
象曰不事王侯志可則也
荀爽曰年老事終不當其位體艮為止故不事王侯
據上臨下重隂累實故志可則
序卦曰有事而後可大故受之以臨臨者大也
崔憬曰有蠱元亨則可大之業成故曰有事然後可
大也
䷒(兌下坤上)臨元亨利貞
虞翻曰陽息至二與遯旁通剛浸而長乾來交坤動
則成乾故元亨利貞
至于八月有凶
虞翻曰與遯旁通臨消於遯六月卦也於周為八月
遯弑君父故至于八月有凶荀公以兌為八月兊於
周為十月言八月失之甚矣○鄭玄曰臨大也陽氣
自此浸而長大陽浸長矣而有四德齊功於乾盛之
極也人之情盛則奢淫奢淫則將亡故戒以凶臨卦
斗建丑而用事殷之正月也當文王之時紂為无道
故於是卦為殷家著興衰之戒以見周改殷正之數
云臨自周二月用事訖其七月至八月而遯卦受之
此終而復始王命然矣
彖曰臨剛浸而長
虞翻曰剛謂二也兌為水澤自下浸上故浸而長也
說而順剛中而應大亨以正天之道也
虞翻曰說兌順坤也剛中謂二也四隂皆應之故曰
而應大亨以正謂三動成乾天得正為泰天地交通
故亨以正天之道也
至于八月有凶消不久也
蜀才曰此本坤卦剛長而柔消故大亨利正也案臨
十二月卦也自建丑之月至建申之月凡閱八月則
成否也否則天地不交萬物不通是至于八月有凶
斯之謂也
象曰澤上有地臨
荀爽曰澤卑地高高下相臨之象也
君子以教思无窮容保民无疆
虞翻曰君子謂二也震為言兑口講習學以聚之問
以辯之坤為思剛浸長故以教思无窮容寬也二寬
以居之仁以行之坤為容民故保民无疆矣
初九咸臨貞吉
虞翻曰咸感也得正應四故貞吉也
象曰咸臨貞吉志行正也
荀爽曰陽始咸升以剛臨柔得其正位而居是吉故
曰志行正
九二咸臨吉无不利
虞翻曰得中多譽兼有四隂體復初元吉故无不利
象曰咸臨吉无不利未順命也
荀爽曰陽感至二當升居五羣隂相承故无不利也
陽當居五隂當順從今尚在二故曰未順命也
六三甘臨无攸利旣憂之无咎象曰甘臨位不當也旣
憂之咎不長也
虞翻曰兌為口坤為土土爰稼穡作甘兌口銜坤故
曰甘臨失位乘陽故无攸利言三失位无應故憂之
動而成泰故咎不可長也
六四至臨无咎
虞翻曰至下也謂下至初應當位有實故无咎
象曰至臨无咎當位實也
荀爽曰四與二同功欲升二至五已得承順之故曰
至臨也陽雖未乘處位居正故得无咎是當位實也
六五知臨大君之宜吉象曰大君之宜行中之謂也
荀爽曰五者帝位大君謂二也宜升上居五位吉故
曰知臨大君之宜也二者處中行升居五五亦處中
故行中之謂也
上六敦臨吉无咎
荀爽曰上應於三欲因三升二過應於陽敦厚之意
故曰敦臨吉无咎
象曰敦臨之吉志在内也
九家易曰志在升二也隂以陽為主故志在内也
序卦曰物大然後可觀也故受之以觀
崔憬曰言德業大者可以觀政於人故受之以觀也
䷓(坤下巽上)觀盥而不薦有孚顒若
鄭玄曰坤為地為衆巽為木為風九五天子之爻互
體有艮艮為鬼門又為宮闕地上有木而為鬼門宮
闕者天子宗廟之象也○王弼曰王道之可觀者莫
盛乎宗廟宗廟之可觀者莫盛乎盥也至薦簡略不
足復觀故觀盥而不薦也○馬融曰盥者進爵灌地
以降神也此是祭祀盛時及神降薦牲其禮簡略不
足觀也國之大事唯祭與戎王道可觀在於祭祀祭
祀之盛莫過初盥降神故孔子禘自旣灌而往者吾
不欲觀之矣此言及薦簡略則不足觀也以下觀上
見其至盛之禮萬民信敬故云有孚顒若孚信顒敬
也○案鬼神害盈禍淫福善若人君修德至誠感神
則黍稷非馨明德惟馨故觀盥而不觀薦饗其誠信
者也斯卽東鄰殺牛不如西鄰之禴祭實受其福是
其義也
彖曰大觀在上
蜀才曰此本乾卦案柔小浸長剛大在上其德可觀
故曰大觀在上也
順而巽中正以觀天下
虞翻曰謂陽息臨二直方大臨者大也在觀上故稱
大觀順坤也中正謂五五以天神道觀示天下咸服
其化賓於王庭
觀盥而不薦有孚顒若下觀而化也
虞翻曰觀反臨也以五陽觀示坤民故稱觀盥沃盥
薦羞牲也孚信謂五顒顒君德有威容貌若順也坎
為水坤為器艮手臨坤坎水沃之盥之象也故觀盥
而不薦孔子曰禘自旣灌吾不欲觀之矣巽為進退
容止可觀進退可度則下觀其德而順其化上之三
五在坎中故有孚顒若下觀而化詩曰顒顒卬卬如珪
如璋君德之義也
觀天之神道而四時不忒
虞翻曰忒差也神道謂五臨震兌為春秋三上易位
坎冬離夏日月象正故四時不忒
聖人以神道設教而天下服矣
虞翻曰聖人謂乾退藏於密而齊於巽以神眀其德
教故聖人設教坤民順從而天下服矣
象曰風行地上觀先王以省方觀民設教
九家易曰先王謂五應天順民受命之王也風行地
上草木必偃枯槁朽腐獨不從風謂應外之爻天地
氣絶隂陽所去象不化之民五刑所加故以省察四
方觀視民俗而設其教也言先王德化光被四表有
不賓之民不從法令以五刑加之以齊德教也
初六童觀小人无咎君子吝
虞翻曰艮為童隂小人陽君子初位賤以小人承君
子故无咎陽伏隂下故君子吝矣
象曰初六童觀小人道也
王弼曰失位處下最遠朝美无所鑒見故曰童觀處
大觀之時而童觀趣順而已小人為之无可咎責君
子為之鄙吝之道
六二闚觀利女貞
虞翻曰臨兌為女竊觀稱闚兌女反成巽巽四五得
正故利女貞艮為宫室坤為闔戸小人而應五故闚
觀女貞利不淫視也
象曰闚觀女貞亦可醜也
侯果曰得位居中上應於五闚觀朝美不能大觀處
大觀之時而為闚觀女正則利君子則醜也○案六
二離爻離為目又為中女外互體艮艮為門闕女目
近門闚觀之象也
六三觀我生進退
虞翻曰坤為我臨震為生生謂坤生民也巽為進退
故觀我生進退臨震進之五得正居中故象曰未失
道
象曰觀我生進退未失道也
荀爽曰我謂五也生者教化生也三欲進觀於五四
旣在前而三故退未失道也
六四觀國之光利用賓于王
虞翻曰坤為國臨陽至二天下文眀反上成觀進顯
天位故觀國之光王謂五陽陽尊賓坤坤為用為臣
四在王庭賓事於五故利用賓于王矣詩曰莫敢不
來賓莫敢不來王是其義也
象曰觀國之光尚賓也
崔憬曰得位比尊承於王者職在搜揚國俊賓薦王
庭故以進賢為尚賓也
九五觀我生君子无咎
虞翻曰我身也謂我生生謂生民震生象反坤為死
喪嫌非生民故不言民陽為君子在臨二失位
之五得道處中故君子无咎矣
象曰觀我生觀民也
王弼曰觀我生自觀其道也為衆觀之主當宣文化
光于四表上之化下猶風之靡草百姓有過在予一
人君子風著已乃无咎欲察已道當觀民也○虞翻
曰坤為民謂三也坤體成故觀民也
上九觀其生君子无咎
虞翻曰應在三三體臨震故觀其生君子謂三之三
得正故无咎矣
象曰觀其生志未平也
王弼曰觀其生為人所觀也最處上極天下所觀者
也處天下所觀之地其志未為平易不可不愼故君
子德見乃得无咎生猶動出也○虞翻曰坎為志為
平上來之三故志未平矣
序卦曰可觀而有所合故受之以噬嗑嗑者合也
崔憬曰言可觀政於人則有所合於刑矣故曰可觀
而有所合
䷔(震下離上)噬嗑亨利用獄
虞翻曰否五之坤初坤初之五剛柔交故亨也坎為
獄艮為手離為眀四以不正而係於獄上當之三蔽
四成豐折獄致刑故利用獄坤為用也○案頤中有
物曰噬嗑謂九四也四互體坎坎為法律又為刑獄
四在頤中齧而後亨故利用獄也
彖曰頤中有物曰噬嗑
虞翻曰物謂四則所噬乾脯也頤中无物則口不噬
故先舉頤中有物曰噬嗑也
噬嗑而亨
崔憬曰物在頤中隔其上下因齧而合乃得其亨焉
以喻人於上下之間有亂羣者當用刑去之故言利
用獄
剛柔分動而眀雷電合而章
盧氏曰此本否卦乾之九五分降坤初坤之初六分
升乾五是剛柔分也分則雷動於下電照於上合成
天威故曰雷電合而成章也
柔得中而上行雖不當位利用獄也
侯果曰坤之初六上升乾五是柔得中而上行雖則
失位文眀以中斷制枉直不失情理故利用獄
象曰雷電噬嗑
宋衷曰雷動而威電動而眀二者合而其道彰也用
刑之道威眀相兼若威而不眀恐致淫濫眀而无威
不能伏物故須雷電竝合而噬嗑備
先王以明罰勑法
侯果曰雷所以動物電所以照物雷電震照則萬物
不能懷邪故先王則之明罰敕法以示萬物欲萬方
一心也
初九屨校滅趾无咎
侯果曰屨貫趾足也震為足坎為校震沒坎下故屨
校滅趾初位得正故无咎○干寳曰趾足也屨校貫
械也初居剛躁之家體貪狼之性以震掩巽強㬥之
男也行侵陵之罪以陷屨校之刑故曰屨校滅趾得
位於初顧震知懼小懲大戒以免刑戮故曰无咎矣
象曰屨校滅趾不行也
虞翻曰否坤小人以隂消陽其亡其亡故五變滅初
否殺不行也○干寳曰不敢遂行強也
六二噬膚滅鼻无咎
虞翻曰噬食也艮為膚為鼻鼻沒水坎中隱藏不見故
噬膚滅鼻乘剛又得正多譽故无咎
象曰噬膚滅鼻乘剛也
侯果曰居中履正用刑者也二互體艮艮為鼻又為
黔喙噬膚滅鼻之象也乘剛噬必深噬過其分故滅
鼻也刑刻雖峻得所疾也雖則滅鼻而无咎矣
六三噬腊肉遇毒小吝无咎
虞翻曰三在膚裏故稱肉離日熯之為腊坎為毒故
噬腊肉遇毒毒謂矢毒也失位承四故小吝與上易
位利用獄成豐故无咎也
象曰遇毒位不當也
荀爽曰腊肉謂四也三以不正噬取異家法當遇罪
故曰遇毒為艮所止所欲不得故小吝也所欲不得
則免於罪故无咎矣
九四噬乾胏得金矢利艱貞吉象曰利艱貞吉未光也
陸績曰肉有骨謂之胏離為乾肉又為兵矢失位用
刑物亦不服若噬有骨之乾胏也金矢者取其剛直
也噬胏雖復艱難終得申其剛直雖獲正吉未為光
大也
六五噬乾肉得黃金貞厲无咎
虞翻曰隂稱肉位當離日中烈故乾肉也乾金黃故
得黃金貞正厲危也變而得正故无咎○王弼曰乾
肉堅也黃中金剛也以隂處陽以柔承剛以噬於物
物亦不服故曰噬乾肉也然處得尊位而居於中能
行其戮也履不正而能行其戮剛勝者也噬雖不服得
中而勝故曰噬乾肉得黃金也已雖不正而刑戮得
當故雖厲而无咎也
象曰貞厲无咎得當也
荀爽曰謂隂來正居是而厲陽也以隂厲陽正居其
處而无咎者以從下眀上不失其中所言得當
上九何校滅耳凶
荀爽曰為五所何故曰何校據五應三欲盡滅坎上
體坎為耳故曰滅耳凶上以不正侵欲无已奪取異
家惡積而不可掩罪大而不可解故宜凶矣○鄭玄曰
離為槁木坎為耳木在耳上何校滅耳之象也
象曰何校滅耳聰不眀也
九家易曰當據離坎以為聰眀坎旣不正今欲滅之
故曰聰不眀也
序卦曰物不可以苟合而已故受之以賁賁者飾也
崔憬曰言物不可苟合於刑當須以文飾之故受之
以賁
䷕(離下艮上)賁亨
虞翻曰泰上之乾二乾二之坤上柔來文剛隂陽交
故亨也
小利有攸往
虞翻曰小謂五五失正動得位體離以剛文柔故小
利有攸往○鄭玄曰賁文飾也離為日天文也艮為
石地文也天文在下地文在上天地二文相飾成賁
者也猶人君以剛柔仁義之道飾成其德也剛柔雜
仁義合然後嘉會禮通故亨也卦互體坎艮艮止於
上坎險於下夾震在中故不利大行小有所之則可
矣
彖曰賁亨柔來而文剛故亨分剛上而文柔故小利有
攸往
荀爽曰此本泰卦謂隂從上來居乾之中文飾剛道
交於中和故亨也分乾之二居坤之上上飾柔道兼
據二隂故小利有攸往矣
天文也
虞翻曰謂五利變之正成巽體離艮為星離日坎月
巽為高五天位離為文眀日月星辰高麗於上故稱
天之文也
文眀以止人文也
虞翻曰人謂三乾為人文眀離止艮也震動離眀五
變據四二五分則止文三故以三為人文也
觀乎天文以察時變
虞翻曰日月星辰為天文也泰震春兌秋賁坎冬離
夏巽為進退日月星辰進退盈縮謂朓側朏也歷象
在天成變故以察時變矣
觀乎人文以化成天下
虞翻曰泰乾為人五二動體旣濟賁離象重眀麗正
故以化成天下也○干寳曰四時之變懸乎日月聖
人之化成乎文章觀日月而要其會通觀文眀而化
成天下
象曰山下有火賁
王廙曰山下有火文相照也夫山之為體層峰峻嶺
峭嶮參差直置其形已如彫飾復加火照彌見文章
賁之象也
君子以眀庶政无敢折獄
虞翻曰君子謂乾離為眀坤為庶政故眀庶政坎為
獄三在獄得正故无敢折獄噬嗑四不正故利用獄
也
初九賁其趾
虞翻曰應在震震為足故賁其趾也
舍車而徒
虞翻曰應在艮艮為舍坎為車徒步行也位在下故
舍車而徒
象曰舍車而徒義弗乘也
崔憬曰剛柔相交以成飾義者也今近四棄於二比
故曰舍車車士大夫所乘謂二也四乘於剛艮止其
應初全其義故曰而徒徒塵賤之事也自飾其行故
曰賁其趾趾謂初也王肅曰在下故稱趾旣舍其車
又飾其趾是徒步也
六二賁其須象曰賁其須與上興也
侯果曰自三至上有頤之象也二在頤下須之象也
上无其應三亦无應若能上承於三與之同德雖俱
无應可相與而興起也
九三賁如濡如永貞吉象曰永貞之吉終莫之陵也
虞翻曰有離之文以自飾故曰賁如也有坎之水以
自潤故曰濡如也體剛履正故永貞吉與二同德故
終莫之陵也
六四賁如皤如白馬翰如匪宼婚媾
王弼曰有應在初三為宼難二志相感不獲交通欲
靜則失初之應欲進則懼三之難故或飾或素内懷
疑懼鮮絜其馬翰如以待雖履正位未果其志匪緣宼
隔乃為婚媾則終无尤也○陸績曰震為馬為白故
曰白馬翰如案皤亦白素之貌也
象曰六四當位疑也
案坎為盜故疑當位乘三悖禮難飾應初遠陽故曰
當位疑也
匪宼婚媾終无尤也
崔憬曰以其守正待應故終无尤也
六五賁于丘園束帛戔戔吝終吉
虞翻曰艮為山五半山故稱丘木果曰園故賁于丘
園也六五失正動之成巽巽為帛為繩艮手持故束
帛以艮斷巽故戔戔失位无應故吝變而得正故終
吉矣
象曰六五之吉有喜也
荀爽曰艮山震林失其正位在山林之間賁飾丘陵
以為園圃隱士之象也五為王位體中履和勤賢之
主尊道之君也故曰賁于丘園束帛戔戔君臣失正
故吝能以中和飾上成功故終吉而有喜也○虞翻
曰五變之陽故有喜凡言喜慶皆陽爻束帛戔戔委
積之貌○案六五離爻離為中女午為蠶絲束帛之
象
上九白賁无咎
虞翻曰在巽上故曰白賁乘五隂變而得位故无咎
矣
象曰白賁无咎上得志也
干寳曰白素也延山林之人採素士之言以飾其政
故上得志也○虞翻曰上之正得位體成旣濟故曰
得志坎為志也
序卦曰致飾然後通則盡矣故受之以剝剝者剥也
崔憬曰以文致飾則上下情通故曰致飾然後通也
文者致理極而无救則盡矣盡猶剥也
䷖(坤下艮上)剝不利有攸往
虞翻曰隂消乾也與夬旁通以柔變剛小人道長子
弑其父臣弑其君故不利有攸往也
彖曰剥剥也
盧氏曰此本乾卦羣隂剥陽故曰為剥也
柔變剛也
荀爽曰謂隂外變五五者至尊為隂所變故曰剥也
不利有攸往小人長也
鄭玄曰隂氣侵陽上至於五萬物零落故謂之剥也
五隂一陽小人極盛君子不可有所之故不利有攸
往也
順而止之觀象也
虞翻曰坤順艮止謂五消觀成剥故觀象也
君子尚消息盈虚天行也
虞翻曰乾為君子乾息為盈坤消為虚故君子尚消
息盈虚天行也則出入無疾反復其道易虧巽消艮
出震息兌盈乾虚坤故於是見之耳
象曰山附於地剥
陸績曰艮為山坤為地山附於地謂高附於卑貴附
於賤君不能制臣也
上以厚下安宅
虞翻曰上君也宅居也山高絶於地今附地者眀被
剥矣屬地時也君當厚錫於下賢當卑降於愚然後
得安其居
初六剥牀以足蔑貞凶
虞翻曰此卦坤變乾也動初成巽巽木為牀復震在
下為足故剥牀以足蔑无貞正也失位无應故蔑貞
凶震在隂下象曰以滅下也
象曰剥牀以足以滅下也
虞翻曰蔑滅也坤所以載物牀所以安人在下故稱
足先從下剥漸及於上則君政崩滅故曰以滅下也
六二剥牀以辯蔑貞凶
虞翻曰指間稱辯剥剥二成艮艮為指二在指間故
剥牀以辯无應在剥故蔑貞凶也
象曰剥牀以辯未有與也
鄭玄曰足上稱辯謂近膝之下屈則相近申則相遠
故謂之辯辯分也○崔憬曰今以牀言之則辯當在
第足之間是牀梐也未有與者言至三則應故二未
有與也
六三剥之无咎象曰剥之无咎失上下也
荀爽曰衆皆剥陽三獨應上无剥害意是以无咎故
曰失上下也
六四剥牀以膚凶
虞翻曰辯上稱膚艮為膚以隂變陽至四乾毁故剥
牀以膚臣弑君子弑父故凶矣○王肅曰在下而安
人者牀也在上而處牀者人也坤以象牀艮以象人
牀剥盡以及人身為敗滋深害莫甚焉故曰剥牀以
膚凶也
象曰剥牀以膚切近災也
崔憬曰牀之膚謂薦席若獸之有皮毛也牀以剥盡
次及其膚剥以大臣之象言近身與君也
六五貫魚以宫人寵无不利
虞翻曰剥消觀五巽為魚為繩艮手持繩貫巽故貫
魚也艮為宮室人謂乾五以隂代陽五貫乾為寵人
隂得麗之故以宮人寵動得正成觀故无不利也○
何妥曰夫剥之為卦下比五隂駢頭相次似貫魚也
魚為隂物以喻衆隂也夫宮人者后夫人嬪妾各有
次序不相瀆亂此則貴賤有章寵御有序六五旣為
衆隂之主能有貫魚之次第故得无不利矣
象曰以宫人寵終无尤也
崔憬曰魚與宫人皆隂類以比小人焉魚大小一貫
若后夫人嬪婦御女小大雖殊寵御則一故終无尤
也
上九碩果不食君子得輿小人剥廬
虞翻曰艮為碩果謂三已復位有頤象頤中无物故
不食也夬乾為君子為德坤為車為民乾在坤故以
德為車小人謂坤艮為廬上變滅艮坤隂迷亂故小
人剥廬也
象曰君子得輿民所載也小人剥廬終不可用也
侯果曰艮為果為廬坤為輿處剥之上有剛直之德
羣小人不能傷害也故果至碩大不被剥食矣君子
居此萬姓賴安若得乘其車輿也小人處之則庶方
无控被剥其廬舍故曰剝廬終不可用矣
周易集解卷五
