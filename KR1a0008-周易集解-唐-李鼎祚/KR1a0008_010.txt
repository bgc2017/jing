周易集解卷十
唐李鼎祚撰
序卦曰困于上必反下故受之以井
崔憬曰困極於劓刖則反下以求安故言困乎上必
反下也
䷯(巽下坎上)井
鄭玄曰坎水也巽木桔槹也互體離兌離外堅中虚
瓶也兌為暗澤泉口也言桔槔引瓶下入泉口汲水
而出井之象也井以汲人水无空竭猶人君以政教
養天下惠澤无窮也
改邑不改井
虞翻曰泰初之五也坤為邑乾初之五折坤故改邑
初為舊井四應甃之故不改井
无喪无得往來井井
虞翻曰无喪泰初之五坎象毁壞故无喪五來之初
失位无應故无得坎為通故往來井井往謂之五來
謂之初也
汔至亦未繘井
虞翻曰巽繩為繘汔幾也謂二也幾至初改未繘井
未有功也
羸其瓶凶
虞翻曰羸鉤羅也艮為手巽為繘離為瓶手繘折其
中故羸其瓶體兑毁缺瓶缺漏故凶矣干寳曰水
殷德也木周德也夫井德之地也所以養民性命而
清潔之主者也自震化行至於五世改殷紂比屋之
亂俗而不易成湯昭假之法度也故曰改邑不改井
二代之制各因時宜損益雖異括囊則同故曰无喪
无得往來井井也當殷之末井道之窮故曰汔至周
德雖興未及革正故曰亦未繘井井泥為穢百姓無
聊比者之間交受塗炭故曰羸其瓶凶矣
彖曰巽乎水而上水井
荀爽曰巽乎水謂隂下謂巽也而上水謂陽上為坎
也木入水出井之象也
井養而不窮也
虞翻曰兌口飲水坎為通往來井井故養不窮也
改邑不改井乃以剛中也
荀爽曰剛得中故為改邑柔不得中故為不改井也
无喪无得
荀爽曰隂來居初有實為无喪失中為无得也
往來井井
荀爽曰此本泰卦陽往居五得坎為井隂來在下亦
為井故曰往來井井也
汔至亦未繘井
荀爽曰汔至者隂來居初下至汔竟也繘者所以出
水通井道也今乃在初未得應五故未繘也繘者綆
汲之具也
未有功也
虞翻曰謂二未變應五故未有功也
羸其瓶是以凶也
荀爽曰井謂二瓶謂初初欲應五今為二所拘羸故
凶也○孔穎達曰計覆一瓶之水何足言凶但此喻
人德行不恒不能善始令終故就人言之凶也
象曰木上有水井
王弼曰木上有水上水之象也水以養而不窮也
君子以勞民勸相
虞翻曰君子謂泰乾也坤為民初上成坎為勸故勞
民勸相相助也謂以陽助坤矣
初六井泥不食舊井无禽
干寳曰在井之下體本土爻故曰泥也井而為泥則
不可食故曰不食此託紂之穢政不可以養民也舊
井謂殷之未喪師也亦皆清潔无水禽之穢又况泥
土乎故舊井无禽矣
象曰井泥不食下也舊井无禽時舍也
虞翻曰食用也初下稱泥巽為木果无噬嗑食象下
而多泥故不食也乾為舊位在隂下故舊井无禽時
舍也謂時舍於初非其位也與乾二同義○崔憬曰
處井之下无應於上則是所用之井不汲以其多塗
久廢之井不獲以其時舍故曰井泥不食舊井无禽
禽古擒字禽猶獲也
九二井谷射鮒甕敝漏
虞翻曰巽為谷為鮒鮒小鮮也離為甕甕瓶毁缺羸
其瓶凶故甕敝漏也
象曰井谷射鮒无與也
崔憬曰唯得於鮒无與於人也井之為道上汲者也
今與五非應與初比則是若谷水不注唯及於魚故
曰井谷射鮒也甕敝漏者取其水下注不汲之義也
案魚隂蟲也初處井下體又隂爻魚之象也
九三井渫不食為我心惻
荀爽曰渫去穢濁清潔之意也三者得正故曰井渫
不得據隂喻不得用故曰不食道旣不行故我心惻
可用汲王眀並受其福
荀爽曰謂五可用汲三則王道眀而天下並受其福
象曰井渫不食行惻也求王眀受福也
干寳曰此託殷之公侯時有賢者獨守成湯之法度
而不見任謂微箕之倫也故曰井渫不食為我心惻
惻傷悼也民乃外附故曰可用汲周德來被故曰王
眀王得其民民得其主故曰求王眀受福也
六四井甃无咎
荀爽曰坎性下降嫌於從三能自脩正以甃輔五故
无咎也
象曰井甃无咎修井也
虞翻曰修治也以瓦甓壘井稱甃坤為土初之五成
離離火燒土為瓦治象故曰井甃无咎修井也
九五井冽寒泉食
虞翻曰泉自下出稱井周七月夏之五月隂氣在下
二已變坎十一月為寒泉初二已變體噬嗑食故冽
寒泉食矣
象曰寒泉之食中正也
崔憬曰冽清潔也居中得正而比於上則是井渫水
清旣寒且潔汲上可食於人者也
上六井收勿幕有孚元吉
虞翻曰幕蓋也收謂以轆轤收繘也坎為車應巽繩
為繘故井收勿幕有孚謂五坎坎為孚故元吉也
象曰元吉在上大成也
虞翻曰謂初二已變成旣濟定故大成也○干寳曰
處井上位在瓶之水也故曰井收幕覆也井以養生
政以養德无覆水泉而不惠民无蘊典禮而不興教
故曰井收勿幕勿幕則教信於民民服教則大化成
也
序卦曰井道不可不革也故受之以革
韓康伯曰井久則濁穢宜革易其故也
䷰(離下兑上)革
鄭玄曰革改也水火相息而更用事猶王者受命改
正朔易服色故謂之革也
已日乃孚元亨利貞悔亡
虞翻曰遯上之初與蒙旁通悔亡謂四也四失正動
得位故悔亡離為日孚謂坎四動體離五在坎中故
已日乃孚以成旣濟乾道變化各正性命保合太和
乃利貞故元亨利貞悔亡矣與乾彖同義也
彖曰革水火相息
虞翻曰息長也離為火兊為水繋曰潤之以風雨風
巽雨兌也四革之正坎見故獨於此稱水也
二女同居其志不相得曰革
虞翻曰二女離兌體同人象蒙艮為居故二女同居
四變體兩坎象二女有志離火志上兌水志下故其
志不相得坎為志也
已日乃孚革而信之
干寳曰天命已至之日也乃孚大信著也武王陳兵
孟津之上諸侯不期而會者八百國皆曰紂可伐矣
武王曰爾未知天命未可也還歸二年紂殺比干囚
箕子爾乃伐之所謂已日乃孚革而信也
文眀以說大亨以正革而當其悔乃亡
虞翻曰文眀謂離說兌也大亨謂乾四動成旣濟定
故大亨以正革而當位故悔乃亡也
天地革而四時成
虞翻曰謂五位成乾為天蒙坤為地震春兑秋四之
正坎冬離夏則四時具坤革而成乾故天地革而四
時成也
湯武革命順乎天而應乎人
虞翻曰湯武謂乾乾為聖人天謂五人謂三四動順
五應三故順天應人巽為命也
革之時大矣哉
虞翻曰革天地成四時誅二叔除民害天下定武功
成故大矣哉也
象曰澤中有火革
崔憬曰火就燥澤資溼二物不相得終宜易之故曰
澤中有火革也
君子以治歷眀時
虞翻曰君子遯乾也歷象謂日月星辰也離為眀坎
為月離為日蒙艮為星四動成坎離日月得正天地
革而四時成故君子以治歷眀時也
初九鞏用黃牛之革
干寳曰鞏固也離為牝牛離爻本坤黃牛之象也在
革之初而无應據未可以動故曰鞏用黃牛之革此
喻文王雖有聖德天下歸周三分有二而服事殷其
義也
象曰鞏用黃牛不可以有為也
虞翻曰得位无應動而必凶故不可以有為也
六二已日乃革之征吉无咎
荀爽曰日以喻君也謂五已居位為君二乃革意去
三應五故曰已日乃革之上行應五去卑事尊故曰
征吉无咎也
象曰已日革之行有嘉也
崔憬曰得位以正居中有應則是湯武行善桀紂行
惡各終其日然後革之故曰已日乃革之行此有嘉
○虞翻曰嘉謂五乾為嘉四動承五故行有嘉矣
九三征凶貞厲
荀爽曰三應於上欲往應之為隂所乘故曰征凶若
正居三而據二隂則五來危之故曰貞厲也
革言三就有孚
翟玄曰言三就上二陽乾得共有信據於二隂故曰
革言三就有孚於二矣
象曰革言三就又何之矣
崔憬曰雖得位以正而未可頓革故以言就之夫安
者有其危也故受命之君雖誅元惡未改其命者以
卽行改命習俗不安故曰征凶猶以正自危故曰貞
厲是以武王克紂不卽行周命乃反商政一就也釋
箕子囚封比干墓式商容閭二就也散鹿臺之財發
鉅橋之粟大賚于四海三就也故曰革言三就○虞
翻曰四動成旣濟定故又何之矣
九四悔亡有孚改命吉
虞翻曰革而當其悔乃亡孚謂五也巽為命四動五
坎改巽故改命吉四乾為君進退无恒在離焚棄體
大過死傳以比桀紂湯武革命順天應人故改命吉
也
象曰改命之吉信志也
虞翻曰四動成坎故信志也○干寳曰爻入上象喻
紂之郊也以逆取而四海順之動凶器而前歌後舞
故曰悔亡也中流而白魚入舟天命信矣故曰有孚
甲子夜陣雨甚至水德賓服之祥也故曰改命之吉
信志也
九五大人虎變未占有孚
虞翻曰乾為大人謂五也蒙坤為虎變傳論湯武以
坤臣為君占視也離為占四未之正五未在坎故未
占有孚也○馬融曰大人虎變虎變威德折衝萬里
望風而信以喻舜舞干羽而有苖自服周公修文德
越裳獻雉故曰未占有孚矣
象曰大人虎變其文炳也
宋衷曰陽稱大五以陽居中故曰大人兌為白虎九
者變爻故曰大人虎變其文炳也○虞翻曰乾為大
眀動成離故其文炳也
上六君子豹變
虞翻曰蒙艮為君子為豹從乾而更故君子豹變也
小人革面征凶居貞吉
虞翻曰隂稱小人也面謂四革為離以順承五故小
人革面乘陽失正故征凶得位故居貞吉蒙艮為居
也
象曰君子豹變其文蔚也
陸績曰兊之陽爻稱虎隂爻稱豹豹虎類而小者也
君子小於大人故曰豹變其文蔚也○虞翻曰蔚蔇
也兊小故其文蔚也
小人革面順以從君也
虞翻曰乾君謂五也四變順五故順以從君也○干
寳曰君子大賢次聖之人謂若大公周召之徒也豹
虎之屬蔚炳之次也君聖臣賢殷之頑民皆改志從
化故曰小人革面天下旣定必倒載干戈包之以虎
皮將卒之士使為諸侯故曰征凶居貞吉得正有應
君子之象也案兌為口乾為首今口在首上面之
象也乾為大人虎變也兌為小人革面也
序卦曰革物者莫若鼎故受之以鼎
韓康伯曰革去故鼎取新以去故則宜制器立法以
治新也鼎所和齊生物成新之器也故取象焉
䷱(巽下離上)鼎
鄭玄曰鼎象也卦有木火之用互體乾兌乾為金兌
為澤澤鍾金而含水爨以木火鼎亨孰物之象鼎亨孰
以養人猶聖君興仁義之道以教天下也故謂之鼎矣
元吉亨
虞翻曰大壯上之初與屯旁通天地交柔進上行得
中應乾五剛故元吉亨也
彖曰鼎象也以木巽火亨飪也
荀爽曰震入離下中有乾象木火在外金在其内鼎
鑊烹飪之象也○虞翻曰六十四卦皆觀繫辭而獨
於鼎言象何也象事知器故獨言象也○九家易曰
鼎言象者卦也木火互有乾兌乾金兌澤澤者水也
爨以木火是鼎鑊烹飪之象亦象三公之位上則調
和隂陽下而撫毓百姓鼎能熟物養人故云象也牛
鼎受一斛天子飾以黃金諸侯白金三足以象三台
足上皆作鼻目為飾也羊鼎五斗天子飾以黃金諸
侯白金大夫以銅豕鼎三斗天子飾以黃金諸侯白
金大夫銅士鐵三鼎形同烹飪煑肉上離隂爻為肉
也
聖人亨以享上帝而大亨以養聖賢
虞翻曰聖人謂乾初四易位體大畜震為帝在乾天
上故曰上帝體頤象三動噬嗑食故以享上帝也大
亨謂天地養萬物聖人養賢以及萬民賢之能者稱
聖人矣
巽而耳目聰眀
虞翻曰謂三也三在巽上動成坎離有兩坎兩離象
乃稱聰眀日月相推而眀生焉故巽而耳目聰眀眇
能視不足以有眀聞言不信聰不眀皆有一離一坎
象故也
柔進而上行得中而應乎剛是以元亨
虞翻曰柔謂五得上中應乾五剛巽為進震為行非
謂應二剛與睽五同義也
象曰木上有火鼎
荀爽曰木火相因金在其間調和五味所以養人鼎
之象也
君子以正位凝命
虞翻曰君子謂三也鼎五爻失正獨三得位故以正
位凝成也體姤謂隂始凝初巽為命故君子以正位
凝命也
初六鼎顚趾
虞翻曰趾足也應在四大壯震為足折入大過大過
顚也故鼎顚趾也
利出否得妾以其子无咎
虞翻曰初隂在下故否利出之四故曰利出兑為
妾四變得正成震震為長子繼世守宗廟而為祭主
故得妾以其子无咎矣
象曰鼎顚趾未悖也
荀爽曰以隂乘陽故未悖也
利出否以從貴也
虞翻曰出初之四承乾五故以從貴也
九二鼎有實我仇有疾不我能卽吉
虞翻曰二為實故鼎有實也坤為我謂四也二據四
婦故相與為仇謂三變時四體坎坎為疾故我仇有
疾四之二歴險二動得正故不我能卽吉
象曰鼎有實愼所之也
虞翻曰二變之正艮為慎
我仇有疾終无尤也
虞翻曰不我能卽吉故終无尤也
九三鼎耳革其行塞雉膏不食
虞翻曰動成兩坎坎為耳而革在乾故鼎耳革初四
變時震為行鼎以耳行伏坎震折而入乾故其行塞
離為雉坎為膏初四已變三動體頤頤中无物離象
不見故雉膏不食
方雨虧悔終吉
虞翻曰謂四已變三動成坤坤為方坎為雨故曰方
雨三動虧乾而失位悔也終復之正故方雨虧悔終吉
也
象曰鼎耳革失其義也
虞翻曰鼎以耳行耳革行塞故失其義也
九四鼎折足覆公餗其形渥凶
虞翻曰謂四變時震為足足折入兊故鼎折足兌為
形渥大形也鼎足折則公餗覆言不勝任象入大過
死凶故鼎足折覆公餗其形渥凶○九家易曰鼎者
三足一體猶三公承天子也三公謂調隂陽鼎謂調
五味足折餗覆猶三公不勝其任傾敗天子之美故
曰覆餗也○案餗者雉膏之屬公者四為諸侯上公
之位故曰公餗
象曰覆公餗信如何也
九家易曰渥者厚大言辠重也旣覆公餗信有大辠
刑罰當加无可如何也
六五鼎黃耳金鉉利貞
虞翻曰離為黃三變坎為耳故鼎黃耳鉉謂三貫鼎
兩耳乾為金故金鉉動而得正故利貞○干寳曰凡
舉鼎者鉉也尚三公者王也金喻可貴中之美也故
曰金鉉鉉鼎得其物施令得其道故曰利貞也
象曰鼎黃耳中以為實也
陸績曰得中承陽故曰中以為實○宋衷曰五當耳
中色黃故曰鼎黃耳兌為金又正秋故曰金鉉公侯
謂五也上尊故玉下卑故金金和良可柔屈喻諸侯
順天子
上九鼎玉鉉大吉无不利
虞翻曰鉉謂三乾為玉鉉體大有上九自天祐之位
貴據五三動承上故大吉无不利謂三虧悔應上成
未濟雖不當位六位相應故剛柔節彖曰巽耳目聰
眀為此九三發也○干寳曰玉又貴於金者凡烹飪
之事自鑊升於鼎載於俎自俎入於口馨香上達動
而彌貴故鼎之義上爻愈吉也鼎主烹飪不失其和
金玉鉉之不失其所公卿仁賢天王聖眀之象也君
臣相臨剛柔得節故曰吉无不利也
象曰玉鉉在上剛柔節也
宋衷曰以金承玉君臣之節上體乾為玉故曰玉鉉
雖非其位隂陽相承剛柔之節也
序卦曰主器者莫若長子故受之以震震者動也
崔憬曰鼎所以烹飪享於上帝主此器者莫若冡嫡
以為其祭主也故言主器者莫若長子也
䷲(震下震上)震亨
鄭玄曰震為雷雷動物之氣也雷之發聲猶人君出
政教以動中國之人也故謂之震人君有善聲教則
嘉會之禮通矣
震來虩虩
虞翻曰臨二之四天地交故通虩虩謂四也來應初
命四變而來應已四失位多懼故虩虩之内曰來也
笑言啞啞
虞翻曰啞啞笑且言謂初也得正有則故笑言啞啞
後有則也
震驚百里不喪七鬯
虞翻曰謂陽從臨二隂為百二十舉其大數故當震
百里也坎為棘七上震為鬯坤為喪二上之坤成震
體坎得其匕鬯故不喪七鬯也○鄭玄曰雷發聲聞
于百里古者諸侯之象諸侯出教令能警戒其國内
則守其宗廟社稷為之祭主不亡七與鬯也人君於
祭之禮匕牲體薦鬯而已其餘不親也升牢於俎君
七之臣載之鬯秬酒芬芳修鬯因名焉
彖曰震亨震來虩虩恐致福也
虞翻曰懼變承五應初故恐致福也
笑言啞啞後有則也
虞翻曰則法也坎為則也
震驚百里驚遠而懼邇也
虞翻曰遠謂四近謂初震為百謂四出驚遠初應懼
近也
出可以守宗廟社稷以為祭主也
虞翻曰為五出之正震為守艮為宗廟社稷長子
主祭器故以為祭主也○干寳曰周木德震之正
象也為殷諸侯殷諸侯之制其地百里是以文
王小心翼翼昭事上帝聿懷多福厥德不回以受方
國故以百里而臣諸侯也為諸侯故主社稷為長子
而為祭主也祭禮薦陳甚多而經獨言不喪匕鬯者
匕牲體薦鬯酒人君所自親也
象曰洊雷震君子以恐懼修省
虞翻曰君子謂臨二二出之坤四體以修身坤為身
二之四以陽照坤故以恐懼修省老子曰修之身德
乃眞也
初九震來虩虩後笑言啞啞吉
虞翻曰虩虩謂四也初位在下故言後笑啞啞得位
吉故也○干寳曰得震之正首震之象者震來虩虩
羑里之厄也笑言啞啞後受方國也
象曰震來虩虩恐致福也
虞翻曰陽稱福
笑言啞啞後有則也
虞翻曰得正故有則也
六二震來厲億喪貝躋于九陵勿逐七日得
虞翻曰厲危也乘剛故厲億惜辭也坤為喪三動離
為蠃蚌故稱貝在艮山下故稱陵震為足足乘初九
故躋于九陵震為逐謂四已體復象故喪且勿逐三
動時離為日震數七故七日得者也
象曰震來厲乘剛也
干寳曰六二木爻震之身也得位無應而以乘剛為
危此託文王積德累功以被囚為禍也故曰震來厲
億歎辭也貝寳貨也産乎東方行乎大塗也此以喻
紂拘文王閎夭之徒乃於江淮之浦求盈箱之貝而
以賂紂也故曰億喪貝貝水物而方升于九陵今雖
喪之猶外府也故曰勿逐七日得七日得者七年之
日也故書曰誕保文武受命惟七年是也
六三震蘇蘇震行无眚象曰震蘇蘇位不當也
虞翻曰死而復生稱蘇三死坤中動出得正震為生
故蘇蘇坎為眚三出得正坎象不見故无眚春秋𫝊
曰晉獲秦諜六日而蘇也
九四震遂泥
虞翻曰坤土得雨為泥位在坎中故遂泥也
象曰震遂泥未光也
虞翻曰在坎隂中與屯五同義故未光也
六五震往來厲
虞翻曰往謂乘陽來謂應隂失位乘剛故往來厲也
億无喪有事
虞翻曰坤為喪也事謂祭祀之事出而體隨王享于
西山則可以守宗廟社稷為祭主故无喪有事也
象曰震往來厲危行也
虞翻曰乘剛山頂故危行也
其事在中大无喪也
虞翻曰動出得正故无喪
上六震索索視矍矍
虞翻曰上謂四也欲之三隔坎故震索索三已動應
在離故矍矍者也
征凶震不于其躬于其鄰无咎婚媾有言
虞翻曰上得位震為征故征凶四變時坤為躬鄰謂
五也四上之五震東兊西故稱鄰之五得正故不於
其躬於其鄰无咎謂三已變上應三震為言故婚媾
有言
象曰震索索中未得也
虞翻曰四未之五故中未得也
雖凶无咎畏鄰戒也
虞翻曰謂五正位已乘之逆畏鄰戒也
序卦曰物不可以終動動必止之故受之以艮艮者止
也
崔憬曰震極則征凶婚媾有言當須止之故言物不
可以終動止之矣
䷳(艮下艮上)艮其背
鄭玄曰艮為山山立峙各於其所无相順之時猶君
在上臣在下恩敬不相與通故謂之艮也
不獲其身行其庭不見其人无咎
虞翻曰觀五之三也艮為多節故稱背觀坤為身觀
五之三折坤為背故艮其背坤象不見故不獲其身
震為行人艮為庭坎為隱伏故行其庭不見其人三
得正故无咎○案艮為門闕今純艮重其門闕兩門
之間庭中之象也
彖曰艮止也
虞翻曰位窮於上故止也
時止則止時行則行
虞翻曰時止謂上陽窮止故止時行謂三體處震為
行也
動靜不失其時其道光眀
虞翻曰動謂三靜謂上艮止則止震行則行故不失
時五動成離故其道光眀
艮其止止其所也
虞翻曰謂兩象各止其所
上下敵應不相與也
虞翻曰艮其背背也兩象相背故不相與也
是以不獲其身行其庭不見其人无咎也
案其義已見繇辭也
象曰兼山艮君子以思不出其位
虞翻曰君子謂三也三君子位震為出坎為隱伏為
思故以思不出其位也
初六艮其趾无咎利永貞
虞翻曰震為趾故艮其趾矣失位變得正故无咎永
貞也
象曰艮其趾未失正也
虞翻曰動而得正故未失正也
六二艮其腓不拯其隨其心不快
虞翻曰巽長為股艮小為腓拯取也隨謂下二隂艮
為止震為動故不拯其隨坎為心故其心不快
象曰不拯其隨未退聽也
虞翻曰坎為耳故未退聽也
九三艮其限裂其夤厲閽心
虞翻曰限腰帶處也坎為腰五來之三故艮其限夤
脊肉艮為背坎為脊艮為手震起艮止故裂其夤坎
為心厲危也艮為閽閽守門人坎盜動門故厲閽心
古閽作熏字馬因言熏灼其心未聞易道以坎水熏
灼人也荀氏以熏為勲或誤作動皆非也
象曰艮其限危閽心也
虞翻曰坎為心坎盜動門故危閽心也
六四艮其身无咎
虞翻曰身腹也觀坤為身故艮其身得位承五故无
咎或謂妊身也五動則四體離婦離為大腹孕之象
也故艮其身得正承五而受陽施故无咎詩曰大任
有身生此文王也
象曰艮其身止諸躬也
虞翻曰艮為止五動乘四則任身故止諸躬也
六五艮其輔言有孚悔亡
虞翻曰輔面頰骨上頰車者也三至上體頤象艮為
止在坎車上故艮其輔謂輔車相依震為言五失位
悔也動得正故言有孚悔亡也
象曰艮其輔以中正也
虞翻曰五動之中故以正中也
上九敦艮吉
虞翻曰无應靜止下據二隂故敦艮吉也
象曰敦艮之吉以厚終也
虞翻曰坤為厚陽上據坤故以厚終也
周易集解卷十
