周昜集解卷十五
唐李鼎祚撰
八卦成列象在其中矣
虞翻曰象謂三才成八卦之象乾坤列東艮兑列南
震巽列西坎離在中故八卦成列則象在其中天垂
象見吉凶聖人象之是也
因而重之爻在其中矣
虞翻曰謂參重三才為六爻𤼵揮剛柔則爻在其中
六畫稱爻六爻之動三極之道也
剛柔相推變在其中矣
虞翻曰謂十二消息九六相變剛柔相推而生變化
故變在其中矣
繫辭焉而命之動在其中矣
虞翻曰謂繫彖象九六之辭故動在其中鼓天下之
動者存乎辭者也
吉凶悔吝者生乎動者也
虞翻曰動謂爻也爻者效天下之動者也爻象動内
吉凶見外吉凶生而悔吝著故生乎動也
剛柔者立本者也
虞翻曰乾剛坤柔為六子父母乾天稱父坤地稱母
本天親上本地親下故立本者也
變通者趣時者也
虞翻曰變通配四時故趣時者也
吉凶者貞勝者也
虞翻曰貞正也勝滅也陽生則吉隂消則凶者也
天地之道貞觀者也
陸績曰言天地正可以觀瞻為道也
日月之道貞明者也
荀爽曰離為日日中之時正當離位然後明也月者
坎也坎正位衝離衝為十五日月當日衝正值坎位
亦大圓明故曰日月之道貞明者也言日月正當其
位乃大明也○陸績曰言日月正以明照為道矣
天下之動貞夫一者也
虞翻曰一謂乾元萬物之動各資天一陽氣以生故
天下之動貞夫一者也
夫乾確然示人易矣
虞翻曰陽在初弗用確然无為潛龍時也不易世不
成名故示人易者也
夫坤隤然示人簡矣
虞翻曰隤安簡閱也坤以簡能閱内萬物故示人簡
者也
爻也者效此者也
虞翻曰效法之謂坤謂效三才以為六畫
象也者像此者也
虞翻曰成象之謂乾謂聖人則天之象分為三材也
爻象動乎内吉凶見乎外
虞翻曰内初外上也陽象動内則吉見外隂爻動内
則凶見外也
功業見乎變
荀爽曰隂陽相變功業乃成者也
聖人之情見乎辭
崔憬曰言文王作卦爻之辭所以明聖人之情陳於
易象
天地之大德曰生
孔穎達曰自此以下欲明聖人同天地之德廣生萬
物之意也言天地之盛德常生萬物而不有生是其
大德也
聖人之大寶曰位
崔憬曰言聖人行易之道當須法天地之大德寶萬
乘之天位謂以道濟天下為寶而不有位是其大寶
也
何以守位曰仁
宋衷曰守位當得士大夫公侯有其仁賢兼濟天下
何以聚人曰財
陸績曰人非財不聚故聖人觀象制器備物盡利以
業萬民而聚之也盖取聚人之本矣
理財正辭禁民為非曰義
荀爽曰尊卑貴賤衣食有差謂之理財名實相應萬
事得正為之正辭咸得其宜故謂之義也○崔憬曰
夫財貨人所貪愛不以義理之則必有敗也言辭人
之樞要不以義正之則必有辱也百姓有非不以義
禁之則必不改也此三者皆資於義以此行之得其
宜也故知仁義與財聖人寶位之所要也
古者庖犧之王天下也
虞翻曰庖犧太昊氏以木德王天下位乎乾五五動
見離離生木故知火化炮啖犧牲號庖犧氏也
仰則觀象於天
荀爽曰震巽為雷風離坎為日月也
俯則觀法於地
九家易曰艮兑為山澤也地有水火五行八卦之形
者也
觀鳥獸之文
荀爽曰乾為馬坤為牛震為龍巽為雞之屬是也○
陸績曰謂朱鳥白虎蒼龍玄武四方二十八宿經緯
之文
與地之宜
九家易曰謂四方四維八卦之位山澤高卑五土之
宜也
近取諸身
荀爽曰乾為首坤為腹震為足巽為股也
遠取諸物
荀爽曰乾為金玉坤為布釡之類是也
於是始作八卦
虞翻曰謂庖犧觀鳥獸之文則天八卦效之易有太
極是生兩儀兩儀生四象四象生八卦八卦乃四象
所生非庖犧之所造也故曰象者像此者也則大人
造爻象以象天卦可知也而讀易者咸以為庖犧之
時天未有八卦恐失之矣天垂象示吉凶聖人象之
則天已有八卦之象
以通神明之德
荀爽曰乾坤為天地離坎為日月巽震為雷風艮兑
為山澤此皆神明之德也
以類萬物之情
九家易曰六十四卦凡有萬一千五百二十策策類
一物故曰類萬物之情以此庖犧重為六十四卦明
矣
作結繩而為網罟以佃以漁盖取諸離
虞翻曰離為目巽為繩目之重者唯罟故結繩為罟
坤二五之乾成離巽為田坤亦稱田以罟取獸曰畋
故取諸離也
庖犧氏沒神農氏作
虞翻曰沒終作起也神農以火德繼庖犧王火生土
故知土則利民播種號神農氏也
斲木為耜揉木為耒耒耨之利以教天下盖取諸益
虞翻曰否四之初也巽為木為入艮為手乾為金手
持金以入木故斲木為耜耜止所踰因名曰耜艮為
小木手以撓之故揉木為耒耒耜耔器也巽為號令
乾為天故以教天下坤為田巽為股進退震足動耜
艮手持耒進退田中耕之象也益萬物者莫若雷風
故法風雷而作耒耜
日中為市致天下之民聚天下之貨交易而退各得其
所盖取諸噬嗑
虞翻曰否五之初也離象正上故稱日中也艮為徑
路震為足又為大塗否乾為天坤為民故致天下之
民象也坎水艮山羣珍所出聚天下貨之象也震升
坎降交易而退各得其所噬嗑食也市井交易飲食
之道故取諸此也
神農氏沒黃帝堯舜氏作通其變使民不倦
虞翻曰變而通之以盡利謂作舟檝服牛乘馬之類
故使民不倦也
神而化之使民宜之
虞翻曰神謂乾乾動之坤化成萬物以利天下坤為
民也象其物宜故使民宜之也
易窮則變變則通通則久是以自天祐之吉无不利
陸績曰隂窮則變為陽陽窮則變為隂天之道也庖
犧作網罟教民取禽獸以充民食民衆獸少其道窮
則神農教播殖以變之此窮變之大要也窮則變變
則通與天終始故可久民得其用故无所不利也
黃帝堯舜垂衣裳而天下治盖取諸乾坤
九家易曰黃帝以上羽皮革木以禦寒暑至乎黃帝
始制衣裳垂示天下衣取象乾居上覆物裳取象坤
在下含物也○虞翻曰乾為治在上為衣坤下為裳
乾坤萬物之緼故以象衣裳乾為明君坤為順臣百
官以治萬民以察故天下治盖取諸此也
刳木為舟剡木為檝舟檝之利以濟不通致遠以利天
下盖取諸渙
九家易曰木在水上流行若風舟檝之象也此本否
卦九四之二刳除也巽為長為木艮為手乾為金艮
手持金故刳木為舟剡木為檝也乾為遠天故濟不
通致遠以利天下矣法渙而作舟檝盖取斯義也
服牛乘馬引重致遠以利天下盖取諸隨
虞翻曰否上之初也否乾為馬為遠坤為牛為重坤
初之上為引重乾上之初為致遠艮為背巽為股在
馬上故乘馬巽為繩繩束縳物在牛背上故服牛出
否之隨引重致遠以利天下故取諸隨
重門擊柝以待暴客
干寶曰卒暴之客為奸宼也
盖取諸豫
九家易曰下有艮象從外示之震復為艮兩艮對合
重門之象也柝者兩木相擊以行夜也艮為手為小
木為上持震為足又為木為行坤為夜即手持柝木
夜行擊門之象也坎為盜暴水暴長无常故以待暴
客既有不虞之備故盖取諸豫也
斷木為杵掘地為臼臼杵之利萬民以濟盖取諸小過
虞翻曰晉上之三也艮為小木上來之三斷艮故斷
木為杵坤為地艮手持木以掘坤三故掘地為臼艮
止於下臼之象也震動而上杵之象也震出巽入艮
手持杵出入臼中舂之象也故取諸小過本无乾象
故不言以利天下也
弦木為弧剡木為矢弧矢之利以威天下盖取諸睽
虞翻曰无妄五之二也巽為繩為木坎為弧離為矢
故弦木為弧艮為小木五之二以金剡艮故剡木為
矢乾為威五之二故以威天下弓𤼵矢應而坎雨集
故取諸睽也
上古穴居而野處後世聖人易之以宫室上棟下宇以
待風雨盖取諸大壯
虞翻曰无妄兩象易也无妄乾在上故稱上古艮為
穴居乾為野巽為處无妄乾人在路故穴居野處震為
後世乾為聖人後世聖人謂黃帝也艮為宫室變成
大壯乾人入宫故易以宫室艮為待巽為風兑為雨
乾為高巽為長木反在上為棟動起故上棟下宇謂
屋邊也兑澤動下為下宇无妄之大壯巽風不見兑
雨隔震與乾絶體故上棟下宇以待風雨盖取諸大
壯者也
古之葬者厚衣之以薪葬之中野不封不樹喪期无數
後世聖人易之以棺槨盖取諸大過
虞翻曰中孚上下象易也本无乾象故不言上古大
過乾在中故但言古者巽為薪艮為厚乾為衣為野
乾象在中故厚衣之以薪葬之中野穿土稱封封古
窆字也聚土為樹中孚无坤坎象故不封不樹坤為
喪期謂從斬衰至緦麻日月之期數无坎離日月坤
象故喪期无數巽為木為入處兑為口乾為人木而
有口乾人入處棺斂之象中孚艮為山丘巽木在裏
棺藏山陵椁之象也故取諸大過
上古結繩而治後世聖人易之以書契百官以治萬民
以察盖取諸夬
九家易曰古者无文字其有約誓之事事大大其繩
事小小其繩結之多少隨物衆寡各執以相考亦足
以相治也夬本坤世下有伏坤書之象也上又見乾
契之象也以乾照坤察之象也夬者決也取百官以
書治職萬民以契明其事契刻也大壯進而成夬金
決竹木為書契象故法夬而作書契矣○虞翻曰履
上下象易也乾象在上故復言上古巽為繩離為網
罟乾為治故結繩以治後世聖人謂黃帝堯舜也夬
旁通剥剥坤為書兑為契故易之以書契乾為百剥
艮為官坤為衆臣為萬民為迷暗乾為治夬反剥以
乾照坤故百官以治萬民以察故取諸夬大壯大過
夬此三盖取直兩象上下相易故俱言易之大壯本
无妄夬本履卦乾象俱在上故言上古中孚本无乾
象大過乾不在上故但言古者大過亦言後世聖人
易之明上古時也
是故易者象也
干寶曰言是故又總結上義也○虞翻曰易謂日月
在天成八卦象縣象著明莫大日月是也
象也者像也
崔憬曰上明取象以制器之義故以此重釋於象言
易者象於萬物象者形像之象也
彖者材也
虞翻曰彖說三才則三分天象以為三才謂天地人
道也
爻也者效天下之動者也
虞翻曰動𤼵也謂兩三才為六畫則𤼵揮剛柔而生
爻也
是故吉凶生而悔吝著也
虞翻曰爻象動内則吉凶見外吉凶悔吝者生乎動
者也故曰著
陽卦多隂隂卦多陽其故何也
崔憬曰此明卦象隂陽與德行也陽卦多隂謂震坎
艮一陽而二隂隂卦多陽謂巽離兑一隂而二陽也
陽卦竒隂卦耦其德行何也
虞翻曰陽卦一陽故竒隂卦二隂故耦謂德行何可
者也
陽一君而二民君子之道也隂二君而一民小人之道
也
韓康伯曰陽君道也隂臣道也君以无為統衆无為
則一也臣以有事代終有事則二也故陽爻畫一以
明君道必一隂爻畫兩以明臣體必二斯隂陽之數
君子之辯也以一為君君之德也二居君位非其道
也故陽卦曰君子之道也隂卦曰小人之道也
易曰憧憧往來朋從爾思
翟玄曰此咸之九四辭也咸之為卦三君三民四獨
遠隂思慮之爻也○韓康伯曰天下之動必歸於一
思以求朋未能寂寂以感物不思而至也
子曰天下何思何慮天下同歸而殊塗一致而百慮天
下何思何慮
韓康伯曰夫少則得多則惑塗雖殊其歸則同慮雖
百其致不二苟識其要不在博求一以貫之百慮而
盡矣
天下何思何慮
虞翻曰易无思也既濟定六位得正故何思何慮
日往則月來
虞翻曰謂咸初往之四與五成離故日往與二成坎
故月來之外日往在内月來此就爻之正者也
月往則日來
虞翻曰初變之四與上成坎故月往四變之初與三
成離故日來者也
日月相推而明生焉
虞翻曰既濟體兩離坎象故明生焉
寒往則暑來
虞翻曰乾為寒坤為暑謂隂息陽消從姤至否故寒
往暑來也
暑往則寒來
虞翻曰隂詘陽信從復至泰故暑往寒來也
寒暑相推而歲成焉
崔憬曰言日月寒暑往來雖多而明生歲成相推則
一何思何慮於其間哉
往者屈也
荀爽曰隂氣往則萬物屈者也
來者信也
荀爽曰陽氣來則萬物信者也
屈信相感而利生焉
虞翻曰感咸象故相感天地感而萬物化生聖人
感人心而天下和平故利生利生謂陽出震隂
伏藏
尺蠖之屈以求信也
荀爽曰以喻隂陽氣屈以求信也
龍蛇之蟄以存身也
虞翻曰潛藏也龍潛而蛇藏隂息初巽為蛇陽息初
震為龍十月坤成十一月復生姤巽在下龍蛇俱蟄
初坤為身故龍蛇之蟄以存身○侯果曰不屈則不
信不蟄則无存則屈蟄相感而後利生矣以况无思
得一則萬物歸思矣○莊子曰古之畜天下者其治
一也記曰通於一萬事畢无心得鬼神服此之謂矣
蠖屈行蟲郭璞云蝍&KR2104;也
精義入神以致用也
姚信曰陽稱精隂為義入在初也隂陽在初深不可
測故謂之神變為姤復故曰致用也○韓康伯曰精
義物理之微者也神寂然不動感而遂通者也理入
寂一則精義斯得乃用无極也○干寳曰能精義理
之微以得未然之事是以涉於神道而逆禍福也
利用安身以崇德也
九家易曰利用隂道用也謂姤時也隂升上兑則乾
伏坤中屈以求信陽當復升安身嘿處也時既潛藏
故利用安身以崇其德崇德體卑而德高○韓康伯曰
利用之道皆安其身而後動也精義由於入神以致
其用利用由於安以崇其德理必由乎其宗事各本
乎其根歸根則寧天下之理得也若役其思慮以求
動用忘其安身以殉功義則偽彌多而理愈失名彌
美而累愈彰矣
過此以往未之或知也
荀爽曰出乾之外无有知之
窮神知化德之盛也
虞翻曰以坤變乾謂之窮神以乾通坤謂之知化乾
為盛德故德之盛○侯果曰夫精義入神利用崇德
亦一致之道極矣過斯以往則未之能知也若窮於
神理通於變化則德之盛者能矣
易曰困于石據于蒺藜入于其宫不見其妻凶
孔穎達曰上章先言利用安身可以崇德若身危辱
何崇之有此章引困之六三履非其位欲上于四四
自應初不納于已是困於九二之蒺藜也又有入于
其宫不見其妻凶之象也
子曰非所困而困焉名必辱
虞翻曰困本咸咸三入宫以陽之隂則二制坤故以
決咸為四所困四失位惡人故非所困而困焉陽稱
名隂為辱以陽之隂下故名必辱也
非所據而據焉身必危
虞翻曰謂據二二失位故非所據而據焉二變時坤
為身二折坤體故身必危
既辱且危死期將至妻其可得見耶
陸績曰六三從困辱之家變之大過為棺椁死喪之
象故曰死期將至妻不可得見
易曰公用射隼于高墉之上獲之无不利
孔穎達曰前章先須安身可以崇德故此明藏器於
身待時而動是有利也故引解之上六以證之矣
子曰隼者禽也
虞翻曰離為隼故稱禽言其行野容如禽獸焉
弓矢者器也
虞翻曰離為矢坎為弓坤為器
射之者人也
虞翻曰人賢人也謂乾三伏陽出而成乾故曰射之
者人人則公三應上故上令三出而射隼也
君子藏器於身待時而動何不利之有
虞翻曰三伏陽為君子二變時坤為身為藏器為藏
弓矢以待射隼艮為待為時三待五來之二弓張矢
𤼵動出成乾貫隼入大過死兩坎象壊故何不利之
有象曰以解悖三隂小人乘君子器故上觀三出射
去隼也
動而不括是以出而有獲語成器而動者也
虞翻曰括作也震為語乾五之坤二成坎弓離矢動
以貫隼故語成器而動者也
子曰小人不恥不仁不畏不義
虞翻曰謂否也以坤滅乾為不仁不義坤為恥為畏
乾為仁為義者也
不見利不勸不威不懲
虞翻曰否乾為威為利巽為近利謂否五之初成噬
嗑市離日見乾為見利震為動故不見利不動五之
初以乾威坤故不威不懲震為懲也
小懲而大誡此小人之福也
虞翻曰艮為小乾為大五下威初坤殺不行震懼虩
虩故小懲大誡坤為小人乾為福以陽下隂民說無
彊故小人之福也
易曰屨校滅趾无咎此之謂也
九家易曰噬嗑六五本先在初處非其位小人者也
故歴說小人所以為罪終以致害雖欲為惡能止不
行則无咎○侯果曰噬嗑初九爻辭也校者以木夾
足止行也此明小人因小刑而大誡乃福也
善不積不足以成名
虞翻曰乾為積善陽稱名
惡不積不足以滅身
虞翻曰坤為積惡為身以乾滅坤故滅身者也
小人以小善為无益而弗為也
虞翻曰小善為復初
以小惡為无傷而弗去也
虞翻曰小惡謂姤初
故惡積而不可掩
虞翻曰謂隂息姤至遯子弑其父故惡積而不可掩
罪大而不可解
虞翻曰隂息遯成否以臣弑君故罪大而不可解也
易曰何校滅耳凶
九家易曰噬嗑上九爻辭也隂自初升五所在失正
積惡而罪大故為上所滅善不積斥五隂爻也聰不
明者聞善不聽聞戒不改故凶也
子曰危者安其位者也
崔憬曰言有危之慮則能安其位不失也
亡者保其存者也
崔憬曰言有亡之慮則能保其存者也
亂者有其治者也
崔憬曰言有防亂之慮則能有其治者也
是故君子安而不忘危
虞翻曰君子大人謂否五也否坤為安危謂上也○
翟玄曰在安慮危
存而不忘亡
荀爽曰謂除戎器戒不虞也○翟玄曰在存而慮亡
治而不忘亂
荀爽曰謂思患而逆防之○翟玄曰在治而慮亂
是以身安而國家可保也
虞翻曰坤為身謂否反成泰君位定於内而臣忠於
外故身安而國家可保也
易曰其亡其亡
荀爽曰存不忘亡也
繫于包桑
荀爽曰桑者上玄下黃乾坤相包以正故不可忘也
○陸績曰自此以上皆謂否隂滅陽之卦五在否家
雖得中正常自懼以危亡之事者也
子曰德薄而位尊
虞翻曰鼎四也則離九四凶惡小人故德薄四在乾
位故位尊
知小而謀大
虞翻曰兑為小知乾為大謀四在乾體故謀大矣
力少而任重
虞翻曰五至初體大過本末弱故力少也乾為仁故
任重以為己任不亦重乎
鮮不及矣
虞翻曰鮮少也及于刑矣
易曰鼎折足覆公餗其形渥凶言不勝其任也
孔穎達曰言不能安身智小謀大而遇禍也故引鼎
九四以證之矣
子曰知幾其神乎
虞翻曰幾謂陽也陽在復初稱幾此謂豫四也惡鼎
四折足故以此次言豫四知幾而反復初也
君子上交不謟下交不瀆
虞翻曰豫上謂四也四失位謟瀆上謂交五五貴震
為笑言笑言且謟也故上交不謟下謂交三坎為瀆
故下交不瀆欲其復初得正元吉故其知幾乎
其知幾乎
侯果曰上謂王侯下謂凡庶君子上交不至謟媚下
交不至瀆慢悔吝无從而生豈非知微者乎
幾者動之微吉之先見者也
虞翻曰陽見初成震故動之微復初元吉吉之先見
者也○韓康伯曰幾者去无入有理而未形者不可
以名尋不可以形覩也唯神也不疾而速感而遂通
故能玄照鑒於未形也合抱之木起於毫末吉凶之
彰始乎微兆故言吉之先見
君子見幾而作不俟終日易曰介于石不终日貞吉介
如石焉寧用終日斷可識矣
孔穎達曰前章云精義入神此明知幾入神之事故
引豫之六二以證之○崔憬曰此爻得位居中於豫
之時能順以動而防於豫如石之耿介守志不移雖
暫豫樂以其見微而不終日則能貞吉斷可知矣
君子知微知彰知柔知剛
姚信曰此謂豫卦也二下交初故曰知微上交於三
故曰知彰體坤處和故曰知柔與四同功故曰知剛
萬夫之望
荀爽曰聖人作而萬物覩○干寶曰言君子苟達於
此則萬夫之望矣周公聞齊魯之政知後世彊弱之
勢辛有見被髮而祭則知為戎狄之居凡若此類可
謂知幾也皆稱君子君子則以得幾不必聖者也
子曰顔氏之子其殆庶幾乎
虞翻曰幾者神妙也顔子知微故殆庶幾孔子曰回
也其庶幾乎
有不善未嘗不知
虞翻曰復以自知老子曰自知者明
知之未嘗復行也
虞翻曰謂顔回不遷怒不貳過克已復禮天下歸仁
周易集解卷十五
