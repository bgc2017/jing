周易集解卷八
唐李鼎祚撰
序卦曰傷於外者必反於家故受之以家人
韓康伯曰傷於外者必反諸内也
䷤(離下巽上)家人利女貞
虞翻曰遯初之四也女謂離巽二四得正故利女貞
也○馬融曰家人以女為奥主長女中女各得其正
故特曰利女貞矣
彖曰家人女正位乎内男正位乎外
王弼曰謂二五也家人之義以内為本者也故先說
女矣
男女正天地之大義也
虞翻曰遯乾為天三動坤為地男得天正於五女得
地正於二故天地之大義也
家人有嚴君焉父母之謂也
荀爽曰離巽之中有乾坤故曰父母之謂也○王肅
曰凡男女所以能各得其正者由家人有嚴君也家
人有嚴君故父子夫婦各得其正家家咸正而天下
之治大定矣○案二五相應為卦之主五陽在外二
隂在内父母之謂也
父父子子兄兄弟弟
虞翻曰遯乾為父艮為子三五位正故父父子子三
動時震為兄艮為弟初位正故兄兄弟弟
夫夫婦婦
虞翻曰三動時震為夫巽四為婦初四位正故夫夫
婦婦也
而家道正正家而天下定矣
荀爽曰父謂五子謂四兄謂三弟謂初夫謂五婦謂
二也各得其正故天下定矣○陸績曰聖人教先從
家始家正而天下化之脩已以安百姓者也
象曰風自火出家人
馬融曰木生火火以木為家故曰家人火生於木得
風而盛猶夫婦之道相須而成
君子以言有物而行有恒
荀爽曰風火相與必附於物物大火大物小火小君
子之言必因其位位大言大位小言小不在其位不
謀其政故言有物也大暑爍金火不增其烈大寒凝
冰火不損其熱故曰行有恒矣
初九閑有家悔亡象曰閑有家志未變也
荀爽曰初在潛位未干國政閑習家事而已未得治
官故悔居家理治可移於官守之以正故悔亡而未
變從國之事故曰志未變也
六二无攸遂在中饋貞吉
荀爽曰六二處和得正得正有應有應有實隂道之
至美者也坤道順從故无所得遂供餚中饋酒食是
議故曰中饋居中守正永貞其志則吉故曰貞吉也
象曰六二之吉順以巽也
九家易曰謂二居貞巽順於五則吉矣
九三家人嗃嗃悔厲吉婦子嘻嘻終吝
王弼曰以陽居陽剛嚴者也處下體之極為一家之
長行與其慢也寧過乎恭家與其瀆也寧過乎嚴是
以家雖嗃嗃悔厲猶得吉也婦子嘻嘻失家節也○
侯果曰嗃嗃嚴也嘻嘻笑也
象曰家人嗃嗃未失也婦子嘻嘻失家節也
九家易曰别體異家隂陽相據喜樂過節也别體異
家謂三五也隂陽相據三五各相據隂故言婦子也
六四富家大吉象曰富家大吉順在位也
虞翻曰三變體艮艮為篤實坤為大業得位應初順
五乘三比據三陽故曰富家大吉順在位也謂順於
五矣
九五王假有家勿恤吉
陸績曰假大也五得尊位據四應二以天下為家故
曰王大有家天下正之故无所憂則吉
象曰王假有家交相愛也
虞翻曰乾為愛也二稱家三動成震五得交二初得
交四故交相愛震為交也
上九有孚威如終吉
虞翻曰謂三已變與上易位成坎坎為孚故有孚乾
為威如自上之坤故威如易則得位故終吉也
象曰威如之吉反身之謂也
虞翻曰謂三動坤為身上之三成旣濟定故反身之
謂此家道正正家而天下定矣
序卦曰家道窮必乖故受之以睽睽者乖也
崔憬曰婦子嘻嘻過在失節失節則窮窮則乖故曰
家道窮必乖
䷥(兌下離上)睽小事吉
虞翻曰大壯上之三在繫蓋取无妄二之五也小謂
五隂稱小得中應剛故吉○鄭玄曰睽乖也火欲上
澤欲下猶人同居而志異也故謂之睽二五相應君
隂臣陽君而應臣故小事吉
彖曰睽火動而上澤動而下
虞翻曰離火炎上澤水潤下也
二女同居其志不同行
虞翻曰二女離兌也坎為志離上兌下无妄震為行
巽為同艮為居二五易位震巽象壞故二女同居其
志不同行也
說而麗乎眀柔進而上行得中而應乎剛
虞翻曰說兌麗離也眀謂乾當言大眀以麗於晉柔
謂五无妄巽為進從二之五故上行剛謂應乾五伏
陽非應二也與鼎五同義也
是以小事吉
荀爽曰小事者臣事也百官異體四民殊業故睽而
不同剛者君也柔得其中而進於君故言小事吉也
天地睽而其事同也
王肅曰高卑雖異同育萬物○虞翻曰五動乾為天
四動坤為地故天地睽坤為事也五動體同人故事
同矣
男女睽而其志通也
侯果曰出處雖殊情通志合○虞翻曰四動艮為男
兌為女故男女睽坎為志為通故其志通也
萬物睽而其事類也
崔憬曰萬物雖睽於形色而生性事類言亦同也○
虞翻曰四動萬物出乎震區以别矣故萬物睽坤為
事為類故其事類也
睽之時用大矣哉
九家易曰乖離之卦於義不大而天地事同共生萬
物故曰用大○盧氏曰不言義而言用者眀用睽之
義至大矣
象曰上火下澤睽
荀爽曰火性炎上澤性潤下故曰睽也
君子以同而異
荀爽曰大歸雖同小事當異百官殊職四民異業文
武並用威德相反共歸於治故曰君子以同而異也
初九悔亡喪馬勿逐自復見惡人无咎象曰見惡人以
避咎也
虞翻曰无應悔也四動得位故悔亡應在于坎坎為
馬四而失位之正入坤坤為喪坎象不見故喪馬震
為逐艮為止故勿逐坤為自二至五體復象故自復
四動震馬來故勿逐自復也離為見惡人謂四動入
坤初四復正故見惡人以避咎矣
九二遇主于巷无咎
虞翻曰二動體震震為主為大塗艮為徑路大道而
有徑路故稱巷變而得正故无咎而未失道也
象曰遇主于巷未失道也
虞翻曰動得正故未失道○崔憬曰處睽之時與五
有應男女雖隔其志終通而三比焉近不相得遇者
不期而會主者三為下卦之主巷者出門近遇之象
言二遇三眀非背五未為失道也
九三見輿曳其牛&KR3026;
虞翻曰離為見坎為車為曳故見輿曳四動坤為牛
為類牛角一低一仰故稱&KR3026;離上而坎下其牛&KR3026;也
其人天且劓无初有終
虞翻曰其人謂四惡人也黥額為天割鼻為劓无妄
乾為天震二之乾五以隂墨其天乾五之震二毁艮
割其鼻也兌為刑人故其人天且劓失位動得正成
乾故无初有終象曰遇剛是其義也
象曰見輿曳位不當也无初有終遇剛也
虞翻曰動正成乾故遇剛
九四睽孤遇元夫交孚厲无咎
虞翻曰孤顧也在兩隂間睽五顧三故曰睽孤震為
元夫謂二已變動而應震故遇元夫也震為交坎為
孚動而得正故交孚厲无咎矣
象曰交孚无咎志行也
虞翻曰坎動成震故志行也
六五悔亡厥宗噬膚往何咎
虞翻曰往得位悔亡也動而之乾乾為宗二體噬嗑
故曰噬四變時艮為膚故曰厥宗噬膚也變得正成
乾乾為慶故往无咎而有慶矣
象曰厥宗噬膚往有慶也
王弼曰非位悔也有應故悔亡厥宗謂二也噬膚者
齧柔也三雖比二二之所噬非妨已應者也以斯而
往何咎之有往必見合故有慶也○案二兌為口五
爻隂柔噬膚之象也
上九睽孤見豕負塗載鬼一車
虞翻曰睽三顧五故曰睽孤也離為見坎為豕為雨
四變時坤為土土得雨為泥塗四動艮為背豕背有
泥故見豕負塗矣坤為鬼坎為車變在坎上故載鬼
一車也
先張之弧後說之壺
虞翻曰謂五已變乾為先應在三坎為弧離為矢腹
張弓之象也故先張之弧四動震為後說猶置也兌
為口離為大腹坤為器大腹有口坎酒在中壺之象
也之應歴險以與兌故後說之壺矣
匪宼婚媾往遇雨則吉
虞翻曰匪非坎為宼之三歴坎故匪寇隂陽相應故
婚媾三在坎下故遇雨與上易位坎象不見各得其
正故則吉也
象曰遇雨之吉羣疑亡也
虞翻曰物三稱羣坎為疑三變坎敗故羣疑亡矣
序卦曰乖必有難故受之以蹇蹇者難也
崔憬曰二女同居其志乖而難生故曰乖必有難也
䷦(艮下坎上)蹇利西南
虞翻曰觀上反三也坤西南卦五在坤中坎為月月
生西南故利西南往得中謂西南得朋也
不利東北
虞翻曰謂三也艮東北之卦月消於艮喪乙滅癸故
不利東北其道窮也則東北喪朋矣
利見大人
虞翻曰離為見大人謂五二得位應五故利見大人
往有功也
貞吉
虞翻曰謂五當位正邦故貞吉也
彖曰蹇難也險在前也見險而能止知矣哉
虞翻曰離見坎險艮為止觀乾為智故知矣哉
蹇利西南往得中也
荀爽曰西南謂坤升二往居坤五故得中也
不利東北其道窮也
荀爽曰東北艮也艮在坎下見險而止故其道窮也
利見大人往有功也
虞翻曰大人謂五二往應五五多功故往有功也
當位貞吉以正邦也
荀爽曰謂五當尊位正居是羣隂順從故能正邦國
蹇之時用大矣哉
虞翻曰謂坎月生西南而終東北震象出庚兌象見
丁乾象盈甲巽象退辛艮象消丙坤象窮乙喪滅於
癸終則復始以生萬物故用大矣
象曰山上有水蹇
崔憬曰山上至險加之以水蹇之象也
君子以反身脩德
虞翻曰君子謂觀乾坤為身觀上反三故反身陽在
三進德脩業故以反身脩德孔子曰德之不脩是吾
憂也
初六往蹇來譽
虞翻曰譽謂二二多譽也失位應隂往歴坎險故往
蹇變而得位以陽承二故來而譽矣
象曰往蹇來譽宜待也
虞翻曰艮為時謂變之正以待四也
六二王臣蹇蹇匪躬之故
虞翻曰觀乾為王坤為臣為躬坎為蹇也之應涉坤
二五俱坎故王臣蹇蹇觀上之三折坤之體臣道得
正故匪躬之故象曰終无尤也
象曰王臣蹇蹇終无尤也
侯果曰處艮之二上應於五五在坎中險而又險志
在匡弼匪惜其躬故曰王臣蹇蹇匪躬之故輔君以
此終无尤也
九三往蹇來反
虞翻曰應正歴險故往蹇反身據二故來反也
象曰往蹇來反内喜之也
虞翻曰内喜謂二隂也
六四往蹇來連
虞翻曰連輦蹇難也在兩坎間進則无應故往蹇退
初介三故來連也
象曰往蹇來連當位實也
荀爽曰蹇難之世不安其所欲往之三不得承陽故
曰往蹇也來還承五則與至尊相連故曰來連也處
正承陽故曰當位實也
九五大蹇朋來
虞翻曰當位正邦故大蹇睽兌為朋故朋來也
象曰大蹇朋來以中節也
干寳曰在險之中而當王位故曰大蹇此蓋以託文
王為紂所囚也承上據四應三衆隂竝至此蓋以託
四臣能以權智相救也故曰以中節也
上六往蹇來碩吉利見大人
虞翻曰隂在險上變失位故往蹇碩謂三艮為碩退
來之三故來碩得位有應故吉也離為見大人謂五
故利見大人矣
象曰往蹇來碩志在内也利見大人以從貴也
侯果曰處蹇之極體猶在坎水无所之故曰往蹇來
而復位下應於三三德碩大故曰來碩三為内主五
為大人若志在内心附於五則利見大人也○案三
互體離離為眀目五為大人利見大人之象也
序卦曰物不可以終難故受之以解解者緩也
崔憬曰蹇終則來碩吉利見大人故言物不可以終
難故受之以解
䷧(坎下震上)解利西南
虞翻曰臨初之四坤西南卦初之四得坤衆故利西
南往得衆也
无所往其來復吉
虞翻曰謂四本從初之四失位於外而无所應宜來
反初故無所往復得正位故其來復吉也二往之五
四來之初成屯體復象故稱來復吉矣
有攸往夙吉
虞翻曰謂二也夙早也離為日為甲日出甲上故早
也九二失正早往之五則吉故有攸往夙吉往有功
也
象曰解險以動動而免乎險解
虞翻曰險坎動震解二月雷以動之雨以潤之物咸
孚甲萬物生震震出險上故免乎險也
解利西南往得衆也
荀爽曰乾動之坤而得衆西南衆之象也
无所往
荀爽曰隂處尊位陽无所往也
其來復吉乃得中也
荀爽曰來復居二處中成險故曰復吉也
有攸往夙吉往有功也
荀爽曰五位无君二陽又卑往居之者則吉據五解
難故有功也
天地解而雷雨作
荀爽曰謂乾坤交通動而成解卦坎下震上故雷雨
作也
雷兩作而百果草木皆甲坼
荀爽曰解者震世也仲春之月草木萌牙雷以動之
雨以潤之日以烜之故甲坼也
解之時大矣哉
王弼曰无所而不釋也難解之時非治難時也故不
言用也體盡於解之名无有幽隱故不曰義也
象曰雷雨作解君子以赦過宥罪
虞翻曰君子謂三伏陽出成大過坎為罪入則大過
象壞故以赦過二四失位皆在坎獄中三出體乾兩
坎不見震喜兌悦罪人皆出故以宥罪謂三入則赦
過出則宥罪公用射隼以解悖是其義也
初六无咎
虞翻曰與四易位體震得正故无咎也
象曰剛柔之際義无咎也
虞翻曰體屯初震剛柔始交故无咎也
九二田獲三狐得黃矢貞吉
虞翻曰二稱田田獵也變之正艮為狐坎為弓離為
黃矢矢貫狐體二之五歴三爻故田獲三狐得黃矢
之正得中故貞吉
象曰九二貞吉得中道也
虞翻曰動得正故得中道
六三負且乘
虞翻曰負倍也二變時艮為背謂三以四艮倍五也
五來宼三時坤為車三在坤上故負且乘小人而乘
君子之器故象曰亦可醜也
致寇至貞吝
虞翻曰五之二成坎坎為寇盜上位慢五下㬥於二
慢藏誨盜故致宼至貞吝象曰自我致戎又誰咎也
象曰負且乘亦可醜也自我致戎又誰咎也
虞翻曰臨坤為醜也坤為自我以離兵伐三故轉寇
為戎艮手招盜故誰咎也
九四解而拇朋至斯孚
虞翻曰二動時艮為指四變之坤為拇故解而拇臨
兌為朋坎為孚四陽從初故朋至斯孚矣
象曰解而拇未當位也
王弼曰失位不正而比於三故三得附之為其拇也
三為之拇則失初之應故解其拇然後朋至斯孚而
信矣○案九四體震震為足三在足下拇之象
六五君子維有解吉有孚于小人
虞翻曰君子謂二之五得正成坎坎為心故君子維
有解吉小人謂五隂為小人君子升位則小人退在
二故有孚于小人坎為孚也
象曰君子有解小人退也
虞翻曰二陽上之五五隂小人退之二也
上六公用射隼于高墉之上獲之无不利
虞翻曰上應在三公謂三伏陽也離為隼三失位動出
成乾貫隼入大過故公用射隼于高墉之上獲之无不利
也○案二變時體艮艮為山為宮闕三在山半高墉
之象也
象曰公用射隼以解悖也
虞翻曰坎為悖三出成乾而坎象壞故解悖也○九
家易曰隼鷙鳥也今捕食雀者其性疾害喻㬥君也
隂盜陽位萬事悖亂今射去之故曰以解悖也
序卦曰緩必有所失故受之以損
崔憬曰宥罪緩死失之於僥倖有損於政刑故言緩
必有所失故受之以損者也
䷨(兌下艮上)損
鄭玄曰艮為山兌為澤互體坤坤為地山在地上澤
在地下澤以自損增山之高也猶諸侯損其國之富
以貢獻於天子故謂之損矣
有孚元吉无咎可貞利有攸往
虞翻曰泰初之上損下益上以據二隂故有孚元吉
无咎艮男居上兌女在下男女位正故可貞利有攸
往矣
曷之用二簋可用享
崔憬曰曷何也言其道上行將何所用可用二簋而
享也以喻損下益上惟在乎心何必竭於不足而補
有餘者也
彖曰損損下益上其道上行
蜀才曰此本泰卦案坤之上九下處乾三乾之九三
上升坤六損下益上者也陽德上行故曰其道上行
矣
損而有孚
荀爽曰謂損乾之三居上孚二隂也
元吉无咎
荀爽曰居上據隂故元吉无咎以未得位嫌於咎也
可貞
荀爽曰少男在下少女雖年尚糿必當相承故曰可
貞
利有攸往
荀爽曰謂陽利往居上損者損下益上故利往居上
曷之用二簋可用享
荀爽曰二簋謂上體二隂也上為宗廟簋者宗廟之
器故可享獻也
二簋應有時
虞翻曰時謂春秋也損二之五震二月益正月春也
損七月兌八月秋也謂春秋祭祀以時思之艮為時
震為應故應有時也
損剛益柔有時
虞翻曰謂冬夏也二五已易成益坤為柔謂損益上
之三成旣濟坎冬離夏故損剛益柔有時
損益盈虛與時偕行
虞翻曰乾為盈坤為虛損剛益柔故損益盈虚謂泰
初之上損二之五益上之時變通趨時故與時偕行
象曰山下有澤損君子以懲忿窒欲
虞翻曰君子泰乾乾陽剛武為忿坤隂吝嗇為欲損
乾之初成兌說故懲忿初上據坤艮為山故欲窒也
初九祀事遄往无咎酌損之
虞翻曰祀祭祀坤為事謂二也遄速酌取也二失正
初利二速往合志於五得正无咎已得之應故遄往
无咎酌損之故象曰上合志也祀舊作已也
象曰祀事遄往尚合志也
虞翻曰終成旣濟謂二上合志於五也
九二利貞征凶弗損益之
虞翻曰失位當之正故利貞征行也震為征失正毁
折故不征之五則凶二之五成益小損大益故弗損
益之矣
象曰九二利貞中以為志也
虞翻曰動體離中故為志也
六三三人行則損一人
虞翻曰泰乾三爻為三人震為行故三人行損初之
上故則損一人
一人行則得其友
虞翻曰一人謂泰初之上損剛益柔故一人行兌為
友初之上據坤應兌故則得其友言致一也
象曰一人行三則疑也
虞翻曰坎為疑上益三成坎故三則疑○荀爽曰一
陽在上則教令行三陽在下則民衆疑也
六四損其疾使遄有喜无咎
虞翻曰四謂二也四得位遠應初二疾上五已得承
之謂二之五三上復坎為疾也陽在五稱喜故損其
疾使遄有喜二上體觀得正承五故无咎矣
象曰損其疾亦可喜也
蜀才曰四當承上而有初應必上之所疑矣初四之
疾也宜損去其初使上遄喜○虞翻曰二上之五體
大觀象故可喜也
六五或益之十朋之龜弗克違元吉
虞翻曰謂二五已變成益故或益之坤數十兊為朋
三上失位三動離為龜十謂神靈攝寳文筮山澤水
火之龜也故十朋之龜三上易位成旣濟故弗克違
元吉矣
象曰六五元吉自上祐也
侯果曰内柔外剛龜之象也又體兌艮互有坤震兌
為澤龜艮為山龜坤為地龜震為木龜坤數又十故
曰十朋朋類也六五處尊損已奉上人謀允叶龜墨
不違故能延上九之祐而來十朋之益所以大吉也
○崔憬曰或之者疑之也故用元龜價直二十大貝
龜之最神貴者以決之不能違其益之義故獲元吉
雙貝曰朋也
上九弗損益之无咎貞吉
虞翻曰損上益三也上失正之三得位故弗損益之
无咎貞吉動成旣濟故大得志
利有攸往得臣无家
虞翻曰謂三往之上故利有攸往二五已動成益坤
為臣三變據坤成家人故曰得臣動而應三成旣濟
則家人壞故曰无家○王肅曰處損之極損極則益
故曰不損益之非无咎也為下所益故无咎據五應
三三隂上附外内相應上下交接正之吉也故利有
攸往矣剛陽居上羣下共臣故曰得臣矣得臣則萬
方一軌故无家也
象曰弗損益之大得志也
虞翻曰謂二五已變上下益三成旣濟定離坎體正
故大得志
序卦曰損而不已必益故受之以益
崔憬曰損終則弗損益之故言損而不已必益也
䷩(震下巽上)益利有攸往
虞翻曰否上之初也損上益下其道大光二利往坎
應五故利有攸往中正有慶也
利涉大川
虞翻曰謂三失正動成坎體渙坎為大川故利涉大
川渙舟檝象木道乃行也○鄭玄曰隂陽之義陽稱
為君隂稱為臣今震一陽二隂臣多於君矣而四體
巽之不應初是天子損其所有以下諸侯也人君之
道以益下為德故謂之益也震為雷巽為風雷動風
行二者相成猶人君出教令臣奉行之故利有攸往
坎為大川利涉大川矣
彖曰益損上益下
蜀才曰此本否卦案乾之上九下處坤初坤之初六
上升乾四損上益下者也
民說无疆
虞翻曰上之初坤為无疆震為喜笑以貴下賤大得
民故說无疆矣
自上下下其道大光
虞翻曰乾為大眀以乾照坤故其道大光或以上之
三離為大光矣
利有攸往中正有慶
虞翻曰中正謂五而二應之乾為慶也
利涉大川木道乃行
虞翻曰謂三動成渙渙舟檝象巽木得水故木道乃行也
益動而巽日進无疆
虞翻曰震三動為離離為日巽為進坤為疆日與巽
俱進故日進无疆也
天施地生其益无方
虞翻曰乾下之坤震為出生萬物出震故天施地生
陽在初坤為无方日進无疆故其益无方也
凢益之道與時偕行
虞翻曰上來益三四時象正艮為時震為行與損同
義故與時偕行也
象曰風雷益君子以見善則遷有過則改
虞翻曰君子謂乾也上之三離為見乾為善坤為過
坤三進之乾四故見善則遷乾上之坤初改坤之過
體復象復以自知故有過則改也
初九利用為大作元吉无咎
虞翻曰大作謂耕播耒耨之利蓋取諸此也坤為用乾
為大震為作故利用為大作體復初得正朋來无咎故
元吉无咎震三月卦日中星鳥敬授民時故以耕播也
象曰元吉无咎下不厚事也
侯果曰大作為耕植也處益之始居震之初震為稼穡
又為大作益之大者莫大耕植故初九之利利為大作
若能不厚勞於下民不奪時於農畯則大吉无咎矣
六二或益之十朋之龜弗克違永貞吉
虞翻曰謂上從外來益三故或益之二得正遠應利
三之正已得承之坤數十損兌為朋謂三變離為龜
故十朋之龜坤為永上之三得正故永貞吉
王用享于帝吉
虞翻曰震稱帝王謂五否乾為王體觀象艮為宗廟
三乾折坤牛體噬嗑食故王用享于帝得位故吉○
干寳曰聖王先成其民而後致力于神故王用享于
帝在巽之宮處震之象是則蒼精之帝同始祖矣
象曰或益之自外來也
虞翻曰乾上稱外來益三也
六三益之用凶事无咎
虞翻曰坤為事三多凶上來益三得正故益用凶事
无咎
有孚中行告公用圭
虞翻曰公謂三伏陽也三動體坎故有孚震為中行
為告位在中故曰中行三公位乾為圭乾之三故告
公用圭圭桓圭也○九家易曰天子以尺二寸玄圭
事天以九寸事地也上公執桓圭九寸諸侯執信圭
七寸諸伯執躬圭七寸諸子執穀璧五寸諸男執蒲
璧五寸五等諸侯各執之以朝見天子也
象曰益用凶事固有之矣
虞翻曰三上失正當變是固有之○干寳曰固有如
桓文之徒罪近簒弑功實濟世六三失位而體姦邪
處震之動懷巽之權是矯命之士爭奪之臣桓文之
爻也故曰益之用凶事在益之家而居坤中能保社
稷愛撫人民故曰无咎旣乃中行近仁故曰有孚中
行然後俯列盟會仰致錫命故曰告公用圭
六四中行告公從
虞翻曰中行謂正位在中震為行為從故曰中行公
謂三三上失位四利三之正已得以為實故曰告公
從矣
利用為依遷國
虞翻曰坤為國遷徙也三動坤從故利用為依遷國
也
象曰告公從以益志也
虞翻曰坎為志三之上有兩坎象故以益志也○崔
憬曰益其勤王之志也居益之時履當其位與五近
比而四上公得藩屏之寄為依從之國若周平王之
東遷晉鄭是從也五為天子益其忠志以勑之故言
中行告公從利用為依遷國矣
九五有孚惠心勿問元吉
虞翻曰謂三上也震為問三上易位三五體坎已成
旣濟坎為心故有孚惠心勿問元吉故象曰勿問之
矣
有孚惠我德
虞翻曰坤為我乾為德三之上體坎為孚故惠我德
象曰大得志
象曰有孚惠心勿問之矣惠我德大得志也
崔憬曰居中履尊當位有應而損上之時自一以損
己為念雖有孚于國惠心及下終不言以彰已功故
曰有孚惠心勿問問猶言也如是則獲元吉且為下
所信而懷已德故曰有孚惠我德君雖不言人惠其
德則我大得志也
上九莫益之
虞翻曰莫无也自非上无益三者唯初當无應故莫
益之矣
或擊之
虞翻曰謂上不益初則以剝滅乾艮為手故或擊之
立心勿恒凶
虞翻曰上體巽為進退故勿恒動成坎心以隂乘陽
故立心勿恒凶矣
象曰莫益之徧辭也
虞翻曰徧周匝也三體剛凶故至上應乃益之矣
或擊之自外來也
虞翻曰外謂上上來之三故曰自外來也
周易集解卷八
