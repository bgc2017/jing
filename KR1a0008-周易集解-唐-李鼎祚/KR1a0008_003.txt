周易集解卷三
唐李鼎祚撰
序卦曰飲食必有訟故受之以訟也
鄭玄曰訟猶諍也言飲食之會恒多諍也
䷅(坎下乾上)訟有孚
干寳曰訟離之遊䰟也離為戈兵此天氣將刑殺聖
人將用師之卦也訟不親也兆民未識天命不同之
意○荀爽曰陽來居二而孚於初故曰訟有孚矣
窒惕中吉
虞翻曰遯三之二也孚謂二窒塞止也惕懼二也二
失位故不言貞遯將成否則子弑父臣弑君三來之
二得中弑不得行故中吉也
終凶
虞翻曰二失位終止不變則入于淵故終凶也
利見大人不利涉大川
侯果曰大人謂五也斷決必中故利見也訟是隂事
以險涉險故不利涉大川
彖曰訟上剛下險險而健訟
盧氏曰險而健者恒好爭訟也
訟有孚窒惕中吉剛來而得中也
蜀才曰此本遯卦案二進居三三降居二是剛來而得中也
終凶訟不可成也
王肅曰以訟成功者終必凶也○王弼曰凢不和而訟无
施而可涉難特甚焉唯有信而見塞懼者乃可以得吉也
猶復不可以終中乃吉也不閉其源使訟不至雖每不枉
而訟至終竟此亦凶矣故雖復有信而見塞懼猶不可以
為終故曰訟有孚窒惕中吉終凶也无善聽者雖有其實
何由得眀而有信窒懼者乃得其中吉必有善聽主焉其
在二乎以剛而來正夫羣小斷不失中應其任矣
案天為訟善聽之主者其在五焉何以眀之案爻辭
九五訟元吉王氏注云處得尊位為訟之主用其中
正以斷枉直卽彖云利見大人尚中正是其義也九
二象曰不克訟歸逋竄也自下訟上患至掇也九二
居訟之時自救不暇訟旣不克懷懼逃歸僅得免其
終凶禍豈能為善聽之主哉年代綿流師資道喪恐
傳寫字誤以五為二後賢當審詳之也
利見大人尚中正也
荀爽曰二與四訟利見於五五以中正之道解其訟
也
不利涉大川入于淵也
荀爽曰陽來居二坎在下為淵
象曰天與水違行訟
荀爽曰天自西轉水自東流上下違行成訟之象也
君子以作事謀始
虞翻曰君子謂乾三來變坤為作事坎為謀乾知大
始故以作事謀始○干寳曰省民之情以制作也武
王故先觀兵孟津蓋以卜天下之心故曰作事謀始
也
初六不永所事小有言終吉
虞翻曰永長也坤為事初失位而為訟始故不永所
事也小有言謂初四易位成震言三食舊德震象半
見故小有言初變得正故終吉也
象曰不永所事訟不可長也雖小有言其辯明也
盧氏曰初欲應四而二據之暫爭事不至永雖有小
訟訟必辯眀故終吉
九二不克訟歸而逋
虞翻曰謂與四訟坎為隱伏故逋乾位剛在上坎濡
失正故不克也
其邑人三百戸无眚
虞翻曰眚災也坎為眚謂二變應五乾為百坤為戸
三爻故三百戸坎化為坤故无眚
象曰不克訟歸逋竄也
荀爽曰三不克訟故逋而歸坤稱邑二者邑中之陽
人逋逃也謂逃失邑中之陽人
自下訟上患至掇也
荀爽曰下與上爭卽取患害如拾掇小物而不失也
坤有三爻故云三百戸无眚二者下體之君君不爭
則百姓无害也
六三食舊德貞厲終吉
虞翻曰乾為舊德食謂初四二已變之正三動得位
體噬嗑食四變食乾故食舊德三變在坎正危貞厲
得位故終吉也
或從王事无成
虞翻曰乾為王二變否時坤為事故或從王事道无
成而代有終故曰无成坤三同義也
象曰食舊德從上吉也
侯果曰雖失其位專心應上故能保全舊恩食舊德
者也處兩剛之間而皆近不相得乘二負四正之危
也剛不能侵故終吉
九四不克訟復卽命渝安貞吉
虞翻曰失位故不克訟渝變也不克訟故復位變而
成巽巽為命令故復卽命渝動而得位故安貞吉謂
二已變坤安也
象曰復卽命渝安貞吉不失也
侯果曰初旣辯眀四訟妄也詔旣不克當反就前理
變其詔命則安靜貞吉而不失初也
九五訟元吉象曰訟元吉以中正也
王肅曰以中正之德齊乖爭之俗元吉也○王弼曰
處得尊訟之主用其中正以斷枉直中則不過正則
不邪剛則无所溺公則无所偏故訟元吉
上九或錫之鞶帶
虞翻曰錫謂王之錫命鞶帶大帶男子鞶革初四已
易位三二之正巽為腰帶故鞶帶
終朝三褫之
虞翻曰位終乾上二變時坤為終離為日乾為甲日
出甲上故稱朝應在三三變時艮為手故終朝三褫
之使變應己則去其鞶帶體坎乘陽故象曰不足敬
也○侯果曰褫解也乾為衣為言故以訟受服○荀
爽曰二四爭三三本下體取之有緣或者疑之辭也
以三錫二於義疑矣爭競之世分理未眀故或以錫
二終朝者君道眀三者陽成功也君眀道盛則奪二
與四故曰終朝三褫之也鞶帶宗廟之服三應於上
上為宗廟故曰鞶帶也○翟玄曰上以六三錫下三
陽羣剛交爭得不以讓故終一朝之間各一奪之為
三褫
象曰以訟受服亦不足敬也
虞翻曰服謂鞶帶終朝見褫乾象毁壞故不足敬○
九家易曰初二三四皆不正以不正相訟而得其服
故不足敬也
序卦曰訟必有衆起故受之以師師者衆也
崔憬曰因爭必起衆相攻故受之以師也
䷆(坎下坤上)師貞丈人吉无咎
何晏曰師者軍旅之名故周禮云二千五百人為師
也○王弼曰丈人嚴莊之稱有軍正者也為師之正
丈人乃吉興役動衆无功則罪故吉乃无咎○陸績
曰丈人者聖人也帥師未必聖人若漢高祖光武應
此義也○崔憬曰子夏傳作大人竝王者之師也○
案此彖云師衆貞正也能以衆正可以王矣故老子
曰域中有四大而王居其一焉由是觀之則知夫為
王者必大人也豈以丈人而為王哉故乾文言曰夫
大人與天地合德與日月合眀先天而天不違後天
而奉天時天且不違而况于人乎况于行師乎以斯
而論子夏傳作大人是也今王氏曲解大人為丈人
臆云嚴莊之稱學不師古匪說攸聞旣誤違於經旨
輒改正作大人眀矣
彖曰師衆也貞正也能以衆正可以王矣
虞翻曰坤為衆謂二失位變之五為比故能以衆正
乃可以王矣○荀爽曰謂二有中和之德而據羣隂
上居五位可以王也
剛中而應行險而順
蜀才曰此本剥卦案上九降二六二升上是剛中而
應行險而順也
以此毒天下而民從之
干寳曰坎為險坤為順兵革刑獄所以險民也毒民
於險中而得順道者聖王之所難也毒荼苦也五刑
之用斬刺肌體六軍之鋒殘破城邑皆所荼毒奸凶
之人使服王法者也故曰以此毒天下而民從之毒
以治民眀不獲已而用之故於彖象六爻皆著戒懼
之辭也
吉又何咎矣
崔憬曰剛能進義中能正衆旣順且應行險戡㬥亭
毒天下人皆歸往而以為王吉又何咎矣
象曰地中有水師
陸績曰坎在坤内故曰地中有水師衆也坤中衆者
莫過於水
君子以容民畜衆
虞翻曰君子謂二容寬也坤為民衆又畜養也陽在
二寬以居之五變執言時有頤養象故以容民畜衆
矣
初六師出以律否臧凶象曰師出以律失律凶也
案初六以隂居陽履失其位位旣匪正雖令不從以
斯行師失律者也凡首率師出必以律若不以律雖
臧亦凶故曰師出以律失律凶也○九家易曰坎為
法律也
九二在師中吉无咎王三錫命象曰在師中吉承天寵
也
九家易曰雖當為王尚在師中為天所寵事克功成
故言无咎二非其位蓋謂武王受命而未卽位也受
命為王定天下以師故曰在師中吉
王三錫命懷萬邦也
荀爽曰王謂二也三者陽德成也德純道盛故能上
居王位而行錫命羣隂歸之故曰王三錫命懷萬邦
也○案二互體震震木數三王三錫命之象周禮云
一命受職再命受服三命受位是其義也
六三師或輿尸凶
虞翻曰坤為尸坎為車多眚同人離為戈兵為折首
失位乘剛无應尸在車上故輿尸凶矣
象曰師或輿尸大无功也
盧氏曰失位乘剛内外无應以此帥師必大敗故有
輿尸之凶功業大喪也
六四師左次无咎
荀爽曰左謂二也陽稱左次舍也二與四同功四承
五五无陽故呼二舍於五四得承之故无咎
象曰左次无咎未失常也
崔憬曰偏將軍居左左次常備師也師順用柔與險
无應進取不可次舍无咎得位故也
六五田有禽利執言无咎
虞翻曰田謂二陽稱禽震為言五失位變之正艮為
執故利執言无咎○荀爽曰田獵也謂二帥師禽五
五利度二之命執行其言故无咎也○案六五居尊
失位在師之時蓋由殷紂而被武王擒於鹿臺之類
是也以臣伐君假言田獵六五離爻體坤離為戈兵
田獵行師之象也
長子帥師
虞翻曰長子謂二震為長子在師中故帥師也
弟子輿尸貞凶
虞翻曰弟子謂三三體坎坎震之弟而乾之子失位
乘陽逆故貞凶
象曰長子帥師以中正也
荀爽曰長子謂九二也五處中應二受任帥師當上
升五故曰長子帥師以中正也
弟予輿尸使不當也
宋衷曰弟子謂六三也失位乘陽處非所據衆不聽
從師人分北或敗績死亡輿尸而還故曰弟子輿尸
謂使不當其職也
上六大君有命
虞翻曰同人乾為大君巽為有命○干寳曰大君聖
人也有命天命也五常為玉位至師之家而變其例
者上為郊也故易位以見武王親征與師人同處於
野也離上九曰王用出征有嘉折首上六為宗廟武
王以文王行故正開國之辭於宗廟之爻眀已之受
命文王之德也故書泰誓曰予克紂非予武惟朕文
考無罪受克予非朕文考有罪惟予小子無良開國
封諸侯也承家立都邑也小人勿用非所能矣
開國承家
虞翻曰承受也坤為國二稱家謂變乾為坤欲令二
上居五為比故開國承家○荀爽曰大君謂二師旅
已息旣上居五當封賞有功立國命家也開國封諸
侯承家立大夫也○宋衷曰陽當之五處坤之中故
曰開國隂下之二在二承五故曰承家開國謂析土
地以封諸侯如武王封周公七百里地也承家立大
夫為差次立大夫因采地名正其功勲行其賞禄
小人勿用
虞翻曰隂稱小人坤虚无君體迷復凶坤成乾滅以
弑君故小人勿用
象曰大君有命以正功也
虞翻曰謂五多功五動正位故正功也○干寳曰湯
武之事
小人勿用必亂邦也
虞翻曰坤反君道故亂邦也○干寳曰楚靈齊閔窮
兵之禍也
序卦曰衆必有所比故受之以比
崔憬曰方以類聚物以羣分人衆則羣類必有所比
矣上比相阿黨下比相和親也相黨則相親故言比
者比也
䷇(坤下坎上)比吉
虞翻曰師二上之五得位衆隂頗從比而輔之故吉
與大有旁通○子夏傳曰地得水而柔水得土而流
比之象也夫凶者生乎乖爭今旣親比故云比吉也
原筮元永貞无咎不寧方來後夫凶
干寳曰比者坤之歸䰟也亦世於七月而息來在已
去隂居陽承乾之命義與師同也原卜也周禮三卜
一曰原兆坤德變化反歸其所四方旣同萬國旣親
故曰比吉考之著龜以謀王業大相東土卜惟洛食
遂乃定鼎郟鄏卜世三十卜年七百德善長於兆民
戩禄永於被業故曰原筮元永貞逆取順守居安如
危故曰无咎天下歸德不唯一方故曰不寧方來後
服之夫違天失人必災其身故曰後夫凶也
彖曰比吉也比輔也下順從也
崔憬曰下比於上是下順也
原筮元永貞无咎以剛中也
蜀才曰此本師卦案六五降二九二升五剛往得中
為比之主故能原究筮道以求長正而无咎矣
不寧方來上下應也
虞翻曰水性流動故不寧坤隂為方上下應之故方
來也
後夫凶
虞翻曰後謂上夫謂五也坎為後艮為背上位在背
後无應乘陽故後夫凶也
其道窮也
荀爽曰後夫謂上六逆禮乘陽不比聖王其義當誅
故其道窮凶也
象曰地上有水比
何晏曰水性潤下今在地上更相浸潤比之義也
先王以建萬國親諸侯
虞翻曰先王謂五初陽已復震為建為諸侯坤為萬
國為腹坎為心腹心親比故以建萬國親諸侯詩曰
公侯腹心是其義也
初六有孚比之无咎
虞翻曰孚謂五初失位變來得正故无咎也荀爽曰
初在應外以喻殊俗聖王之信光被四表絶域殊俗
皆來親比故无咎也
有孚盈缶終來有它吉
虞翻曰坤器為缶坎水流坤初動成屯屯者盈也故
盈缶終變得正故終來有它吉在内稱來也
象曰比之初六有它吉也
荀爽曰缶者應内以喻中國孚旣盈滿中國終來及
初非應故曰它也象云有它吉者謂信及非應然後
吉也
六二比之自内貞吉
干寳曰二在坤中坤國之象也得位應五而體寬大
君樂民人自得之象也故曰比之自内貞吉矣
象曰比之自内不自失也
崔憬曰自内而比不失已親也
六三比之匪人
虞翻曰匪非也失位无應三又多凶體剝傷象弑父
弑君故曰匪人
象曰比之匪人不亦傷乎
干寳曰六三乙卯坤之鬼吏在比之家有土之君也
周為木德卯為木辰同姓之國也爻失其位辰體隂
賊管蔡之象也比建萬國唯去此人故曰比之匪人
不亦傷王政也
六四外比之貞吉
虞翻曰在外體故稱外得位比賢故貞吉也
象曰外比於賢以從上也
干寳曰四為三公在比之象而得其位上比聖主下
御列國方伯之象也能外親九服賢德之君務宣上
志綏萬邦也故曰外比於賢以從上也
九五顯比
虞翻曰五貴多功得位正中初三以變體重眀故顯
比謂顯諸仁也
王用三驅失前禽
虞翻曰坎五稱王三驅謂驅下三隂不及於初故失
前禽謂初已變成震震為鹿為驚走鹿之斯奔則失
前禽也
邑人不誡吉
虞翻曰坤為邑師震為人師時坤虛无君使師二上
居五中故不誡吉也
象曰顯比之吉位正中也
虞翻曰謂離象眀正上中也
舍逆取順失前禽也
虞翻曰背上六故舍逆據三隂故取順不及初故失
前禽
邑人不誡上使中也
虞翻曰謂二使師二居五中上
上六比之无首凶
荀爽曰陽欲无首隂以大終隂而无首不以大終故
凶也○虞翻曰首始也隂道无成而代有終无首凶
象曰比之无首无所終也
虞翻曰迷失道故无所終也
序卦曰比必有所畜故受之以小畜
崔憬曰下順從而上下應之則有所畜矣○韓康伯
曰由比而畜故曰小畜也
䷈(乾下巽上)小畜亨
侯果曰四為畜主體又稱小唯九三被畜下剛皆通
是以小畜亨也
密雲不雨自我西郊
崔憬曰雲如不雨積我西邑之郊施澤未通以眀小
畜之義○案雲雨者隂之氣也今小畜五陽而一隂
旣微少纔作密雲故未能為雨四互居兊西郊之象
也
彖曰小畜柔得位而上下應之曰小畜
王弼曰謂六四也成卦之義在此一爻者也體无二
隂以分其應旣得其位而上下應之三不能陵小畜
之義
健而巽剛中而志行乃亨
虞翻曰需上變為巽與豫旁通豫四之坤初為復復
小陽潛所畜者少故曰小畜二失位五剛中正二變
應之故志行乃亨也
密雲不雨尚往也
虞翻曰密小也兊為密需坎升天為雲墜地稱雨上
變為陽坎象半見故密雲不雨上往也
自我西郊施未行也
虞翻曰逸坤為自我兊為西乾為郊雨生於西故自
我西郊九二未變故施未行矣○荀爽曰體兊位秋
故曰西郊也時當收斂臣不專賞故施未行喻文王
也
象曰風行天上小畜
九家易曰風者天之命令也今行天上則是令未下
行畜而未下小畜之義
君子以懿文德
虞翻曰君子謂乾懿美也逸坤為文乾為德離為眀
初至四體夬為書契乾離照坤故懿文德也
初九復自道何其咎吉象曰復自道其義吉也
虞翻曰謂從逸四之初成復卦故復自道出入无疾
朋來无咎何其咎吉乾稱道也
九二牽復吉
崔憬曰四柔得位羣剛所應二以中和牽復自守不
失於行也
象曰牽復在中亦不自失也
虞翻曰變應五故不自失與比二同義也
九三輿說輻
虞翻曰逸坤為車為輻至三成乾坤象不見故車說
輻馬君及俗儒皆以乾為車非也
夫妻反目
虞翻曰逸震為夫為反巽為妻離為目今夫妻共在
四離火動上目象不正巽多白眼夫妻反目妻當在
内夫當在外今妻乘夫而出在外象曰不能正室三
體離需飲食之道飲食有訟故爭而反目也
象曰夫妻反目不能正室也
九家易曰四互體離離為目也離旣不正五引而上
三引而下故反目也輿以輪成車夫以妻成室今以
妻乘夫其道逆故不能正室
六四有孚血去惕出无咎
虞翻曰孚謂五逸坎為血為惕惕憂也震為出變成
小畜坎象不見故血去惕出得位成五故无咎也
象曰有孚惕出上合志也
荀爽曰血以喻隂四隂臣象有信順五惕疾也四當
去初疾出從五故曰上合志也
九五有孚攣如富以其鄰
虞翻曰孚五謂二也攣引也巽為繩逸艮為手二失
位五欲其變故曰攣如以及也五貴稱富鄰謂三兊
西震東稱鄰三變承二故富以其鄰象曰不獨富二
變為旣濟與東西鄰同義
象曰有孚攣如不獨富也
九家易曰有信下三爻也體巽故攣如如謂連接其
鄰鄰謂四也五以四隂作財與下三陽共之故曰不
獨富也
上九旣雨旣處尚德載婦貞厲
虞翻曰旣已也應在三坎水零為雨巽為處謂二已
變三體坎雨故旣雨旣處坎雲復天坎為車載積在
坎上故上得積載巽為婦坎成巽壞故婦貞厲
月幾望君子征凶
虞翻曰幾近也坎月離日上已正需時成坎與離相
望兌西震東日月象對故月幾望上變陽消之坎為
疑故君子征有所疑矣與歸妹中孚月幾望義同也
象曰旣雨旣處德積載也
虞翻曰巽消承坎故德積載坎習為積也
君子征凶有所疑也
虞翻曰變坎為盜故有所疑也
序卦曰物畜然後有禮故受之以履
崔憬曰履禮也物畜不通則君子先懿文德然後以
禮導之故言物畜然後有禮也
䷉(兊下乾上)履虎尾不咥人亨
虞翻曰謂變訟初為兊也與謙旁通以坤履乾以柔
履剛謙坤為虎艮為尾乾為人乾兊乘謙震足蹈艮
故履虎尾兌悦而應虎口與上絶故不咥人剛當位
故通俗儒皆以兊為虎乾履兌非也兊剛鹵非柔也
彖曰履柔履剛也
虞翻曰坤柔乾剛謙坤籍乾故柔履剛○荀爽曰謂
三履二也二五无應故无元以乾履兊故有通六三
履二非和正故云利貞也
說而應乎乾
虞翻曰說兌也眀兌不履乾故言應也○九家易曰
動來為兌而應上故曰說而應乎乾也以喻一國之
君應天子命以臨下承上以巽據下以悅其正應天
故虎為之不咥人也
是以履虎尾不咥人亨
九家易曰虎尾謂二也三以說道履五之應上順於
天故不咥人亨也能巽說之道順應於五故雖踐虎
不見咥噬也太平之代虎不食人亨謂於五也
剛中正履帝位而不疚光明也
虞翻曰剛中正謂五謙震為帝五帝位坎為疾病乾
為大明五履帝位坎象不見故履帝位而不疚光眀
也
象曰上天下澤履君子以辯上下定民志
虞翻曰君子謂乾辯别也乾天為上兌澤為下謙坤
為民坎為志謙時坤在乾上變而為履故辯上下定
民志也
初九素履往无咎
虞翻曰應在巽為白故素履四失位變往得正故往
无咎初已得正使四獨變在外稱往象曰獨行願也
象曰素履之往獨行願也
荀爽曰初九者潛位隱而未見行而未成素履者謂
布衣之士未得居位獨行禮義不失其正故无咎也
九二履道坦坦幽人貞吉
虞翻曰二失位變成震為道為大塗故履道坦坦訟
時二在坎獄中故稱幽人之正得位震出兊悅幽人
喜笑故貞吉也
象曰幽人貞吉中不自亂也
虞翻曰雖幽訟獄中終辯得正故不自亂
六三眇能視跛能履
虞翻曰離目不正兌為小故眇而視視上應也訟坎
為曳變震時為足足曳故跛而履俗儒多以兌刑為
跛兌折震足為刑人見刑斷足者非為跛也
履虎尾咥人凶
虞翻曰艮為尾在兌下故履虎尾位在虎口中故咥
人凶旣跛又眇視步不能為虎所囓故咥人凶象曰
位不當也
武人為于大君
虞翻曰乾象在上為武人三失位變而得正成乾故
曰武人為于大君志剛也
象曰眇能視不足以有明也跛能履不足以與行也
侯果曰六三兌也互有離巽離為目巽為股體俱非
正雖能視眇目者也雖能履跛足者也故曰眇能視
不足以有明跛能履不足以與行是其義也
咥人之凶位不當也
案六三為履卦之主體悅應乾下柔上剛尊卑合道
是以履虎尾不咥人通今於當爻以隂處陽履非其
位互體離兌水火相刑故獨唯三被咥凶矣
武人為于大君志剛也
案以隂居陽武人者也三互體離離為嚮眀為于大
君南面之象與乾上應故曰志剛
九四履虎尾愬愬終吉
虞翻曰體與下絶四多懼故愬愬變體坎得位承五
應初故終吉象曰志行也
象曰愬愬終吉志行也
侯果曰愬愬恐懼也履乎兌主履虎尾也逼近至尊
故恐懼以其恐懼故終吉也執乎樞密故志行也
九五夬履貞厲
虞翻曰謂三上已變體夬象故夬履四變五在坎中
也為上所乘故貞厲象曰位正當也
象曰夬履貞厲位正當也
干寳曰夬決也居中履正為履貴主萬方所履一決
於前恐決失正恒懼危厲故曰夬履貞厲位正當也
上九視履考祥其旋元吉
虞翻曰應在三三先視上故上亦視三故曰視履考
祥矣考稽祥善也乾為積善故考祥三上易位故其
旋元吉象曰大有慶也
象曰元吉在上大有慶也
盧氏曰王者履禮於上則萬方有慶於下
周易集解卷三
