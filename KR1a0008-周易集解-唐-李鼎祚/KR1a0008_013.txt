周昜集解卷十三
唐李鼎祚撰
天尊地卑乾坤定矣
虞翻曰天貴故尊地賤故卑定謂成列○荀爽曰謂
否卦也否七月萬物已成乾坤各得其位定矣
卑高以陳貴賤位矣
虞翻曰乾高貴五坤卑賤二列貴賤者存乎位也○
荀爽曰謂泰卦也
侯果曰天地卑高義既陳矣萬物貴賤位宜差矣
動靜有常剛柔斷矣
虞翻曰斷分也乾剛常動坤柔常靜分隂分陽迭用柔剛
方以類聚
九家易曰謂姤卦陽爻聚於午也方道也謂陽道施
生萬物各聚其所也
物以羣分
九家易曰謂復卦隂爻羣於子也隂主成物故曰物
也至於萬物一成分散天下也以周人用故曰物以
羣分也
吉凶生矣
虞翻曰物三稱羣坤方道靜故以類聚乾物動行故
以羣分乾生故吉坤殺故凶則吉凶生矣
在天成象在地成形變化見矣
虞翻曰謂日月在天成八卦震象出庚兑象見丁乾
象盈甲巽象伏辛艮象消丙坤象喪乙坎象流戊離
象就已故在天成象也在地成形震為竹巽木坎
水離火艮山兑澤乾金坤土在天為變在地為化剛
柔相推而生變化矣
是故剛柔相摩八卦相盪
虞翻曰旋轉稱摩薄也乾以二五摩坤成震坎艮坤
以二五摩乾成巽離兑故剛柔相摩則八卦相盪也
鼓之以雷霆潤之以風雨
虞翻曰鼓動潤澤也雷震霆艮風巽雨兑也
日月運行一寒一暑
虞翻曰日離月坎寒乾暑坤也運行往來日月相推
而明生焉寒暑相推而歲成焉故一寒一暑也
乾道成男坤道成女
荀爽曰男謂乾初適坤為震二適坤為坎三適坤為
艮以成三男也女謂坤初適乾為巽二適乾為離三
適乾為兑以成三女也
乾知大始
九家易曰始為乾禀元氣萬物資始也
坤作成物
荀爽曰物謂坤任育體萬物資生
乾以易知坤以簡能
虞翻曰陽見稱易隂藏為簡簡閱也乾息昭物天下
文明故以易知坤閱藏物故以簡能矣
易則易知簡則易從
虞翻曰乾懸象著明故易知坤隂陽動闢故易從不
習无不利地道光也
易知則有親易從則有功
虞翻曰陽道成乾為父震坎艮為子本乎天者親上
故易知則有親以陽從隂至五多功故易從則有功
矣○蜀才曰以其易知故物親而附之以其易從故
物法而有功也
有親則可久有功則可大
荀爽曰隂陽相親雜而不厭故可久也萬物生息種
類繁滋故可大也
可久則賢人之德可大則賢人之業
姚信曰賢人乾坤也言乾以日新為德坤以富有為
業也
易簡而天下之理得矣
虞翻曰易為乾息簡為坤消乾坤變通窮理以盡性
故天下之理得矣
天下之理得而成位乎其中矣
荀爽曰陽位成於五隂位成於二五為上中二為下
中故曰成位乎其中也
聖人設卦
案聖人謂伏羲也始作八卦重為六十四卦矣
觀象繫辭焉
案文王觀六十四卦三百八十四爻之象系屬其辭
而明吉凶
荀爽曰因得明吉因失明凶也
剛柔相推而生變化
虞翻曰剛推柔生變柔推剛生化也
是故吉凶者失得之象也
虞翻曰吉則象得凶則象失也
悔吝者憂虞之象也
荀爽曰憂虞小疵故悔吝也○虞翻曰悔則象憂吝
則象虞也○干寶曰悔亡則虞有小吝則憂憂虞未至
於失得悔吝不入於吉凶事有小大故辭有急緩各
象其意也
變化者進退之象也
荀爽曰春夏為變秋冬為化息卦為進消卦為退也
剛柔者晝夜之象也
荀爽曰剛謂乾柔謂坤乾為晝坤為夜晝以喻君夜
以喻臣也
六爻之動
陸績曰天有隂陽二氣地有剛柔二性人有仁義二
行六爻之動法乎此也
三極之道也
陸績曰此三才極至之道也初四下極二五中極三
上上極也
是故君子所居而安者易之象也
虞翻曰君子謂文王象謂乾二之坤成坎月離日日
月為象君子黃中通理正位居體故居而安者易之
象也舊讀象誤作厚或作序非也
所變而玩者爻之辭也
虞翻曰爻者言乎變者也謂乾五之坤坤五動則觀
其變舊作樂字誤
是故君子居則觀其象而玩其辭
虞翻曰玩弄也謂乾五動成大有以離之目觀天之
象兑口玩習所繫之辭故玩其辭
動則觀其變而玩其占
虞翻曰謂觀爻動也以動者尚其變占事知來故玩
其占
是以自天祐之吉无不利
虞翻曰謂乾五變之坤成大有有天地日月之象文
王則庖犧亦與天地合德日月合明天道助順人道
助信履信思順故自天祐之吉无不利也
彖者言乎象者也
虞翻曰在天成象八卦以象告彖說三才故言乎象
也
爻者言乎變者也
虞翻曰爻有六畫所變而玩者爻之辭也謂九六變
化故言乎變者也
吉凶者言乎其失得也
虞翻曰得正言吉失位言凶也
悔吝者言乎其小疵也
崔憬曰繫辭著悔吝之言則異凶咎有其小病比於
凶咎若疾病之與小疵
无咎者善補過也
虞翻曰失位為咎悔變而之正故善補過孔子曰退
思補過者也
是故列貴賤者存乎位
侯果曰二五為功譽位三四為凶懼位凡爻得位則
貴失位則賤故曰列貴賤者存乎位矣
齊大小者存乎卦
王肅曰齊猶正也陽卦大隂卦小卦列則小大分故
曰齊小大者存乎卦也
辯吉凶者存乎辭
韓康伯曰辭爻辭也即爻者言乎變也言象所以明
小大言變所以明吉凶故大小之義存乎卦吉凶之
狀存乎爻至於悔吝无咎其例一也吉凶悔吝小疵
无咎皆生乎變事有小大故下歷言五者之差也
憂悔吝者存乎介
虞翻曰介纖也介如石焉斷可識也故存乎介謂識
小疵
震无咎者存乎悔
虞翻曰震動也有不善未嘗不知之知之未嘗復行
无咎者善補過故存乎悔也
是故卦有小大辭有險易辭也者各指其所之
虞翻曰陽易指天隂險指地聖人之情見乎辭故指
所之
易與天地準故能彌綸天地之道
虞翻曰準同也彌大綸絡謂易在天下包絡萬物以
言乎天地之間則備矣故與天地準也
仰以觀於天文俯則察於地理
荀爽曰謂隂升之陽則成天之文也陽降之隂則成
地之理也
是故知幽明之故
荀爽曰幽謂天上地下不可得覩者也謂否卦變成
未濟也明謂天地之間萬物陳列著於耳目者謂泰
卦變成既濟也
原始反終故知死生之說
九家易曰隂陽交合物之始也隂陽分離物之終也
合則生離則死故原始反終故知死生之說矣交泰
時春也分離否時秋也
精氣為物遊䰟為變
虞翻曰䰟陽物謂乾神也變謂坤鬼乾純粹精故主
為物乾流坤體變成萬物故遊䰟為變也
是故知鬼神之情狀與天地相似故不違
虞翻曰乾神似天坤鬼似地聖人與天地合德鬼神
合吉凶故不違○鄭玄曰精氣謂七八也遊䰟謂九
六也七八木火之數也九六金水之數木火用事而
物生故曰精氣為物金水用事而物變故曰遊䰟為
變精氣謂之神遊䰟謂之鬼木火生物金水終物二
物變化其情與天地相似故無所差違之也
知周乎萬物
荀爽曰二篇之策萬有一千五百二十當萬物之數
故曰知周乎萬物也
而道濟天下故不過
九家易曰言乾坤道濟成天下而不過也王凱沖曰
智周道濟洪纖不遺亦不過差也
旁行而不流
九家易曰旁行周合六十四卦月主五卦爻主一日
歲既周而復始也○侯果曰應變旁行周被萬物而
不流淫也
樂天知命故不憂
荀爽曰坤建於亥乾立於已隂陽孤絶其法宜憂坤
下有伏乾為樂天乾下有伏巽為知命隂陽合居故
不憂
安土敦乎仁故能愛
荀爽曰安土謂否卦乾坤相據故安上敦仁謂泰卦
天氣下降以生萬物故敦仁生息萬物故謂之愛也
範圍天地之化而不過
九家易曰範者法也圍者周也言乾坤消息法周天
地而不過於十二辰也辰日月所會之宿謂諏訾降
婁大梁實沈鶉首鶉火鶉尾夀星大火柅木星紀玄
枵之屬是也
曲成萬物而不遺
荀爽曰謂二篇之策曲成萬物无遺失也○侯果曰
言隂陽二氣委曲成物不遺微細也
通乎晝夜之道而知
荀爽曰晝者謂乾夜者坤也通於乾坤之道無所不
知矣
故神无方而易无體
干寶曰否泰盈虚者神也變而周流者易也言神之
鼓萬物無常方易之應變化無定體也
一隂一陽之謂道
韓康伯曰道者何无之稱也无不通也无不由也况
之曰道寂然无體不可為象必有之用極而无之功
顯故至乎神无方而易无體而道可見矣故窮以盡
神因神以明道隂陽雖殊無一以待之在隂為無隂
隂以之生在陽為無陽陽以之成故曰一隂一陽也
繼之者善也成之者性也
虞翻曰繼統也謂乾能統天生物坤合乾性養化成
之故繼之者善成之者性也
仁者見之謂之仁知者見之謂之知
侯果曰仁者見道謂道有仁知者見道謂道有知也
百姓日用而不知
侯果曰用道以濟然不知其方
故君子之道鮮矣
韓康伯曰君子體道以為用仁知則滯於所見百姓
日用而不知體斯道者不亦鮮矣乎故常無欲以觀
妙可以語至而言極矣
顯諸仁藏諸用
王凱沖曰萬物皆成仁功著也不見所為藏諸用也
鼓萬物而不與聖人同憂
侯果曰聖人成務不能無心故有憂神道鼓物寂然
無情故無憂也
盛德大業至矣哉
荀爽曰盛德者天大業者地也
富有之謂大業日新之謂盛德
王凱沖曰物無不備故曰富有變化不息故曰日新
生生之謂易
荀爽曰隂陽相易轉相生也
成象之謂乾
案道生一一生二二生三三才既備以成乾象也
效法之謂坤
案爻猶效也效乾三天之法而兩地成坤之象卦也
極數知來之謂占
孔穎達曰謂窮極蓍策之數逆知將來之事占其吉
凶也
通變之謂事
虞翻曰事謂變通趨時以盡利天下之民謂之事業
也
隂陽不測之謂神
韓康伯曰神也者變化之極妙萬物而為言不可以
形詰者也故隂陽不測嘗試論之曰原夫兩儀之運
萬物之動豈有使之然哉莫不獨化於太虚歘爾而
自造矣造之非我理自玄應化之無主數自冥運故
不知所以然而况之神矣是以明兩儀以太極為始
言變化而稱乎神也夫唯天之所為者窮理體化坐
忘遺照至虚而善應則以道為稱不思玄覽則以神
為名盖資道而同乎道由神而冥於神者也
夫易廣矣大矣
虞翻曰乾象動直故大坤形動闢故廣也
以言乎遠則不禦
虞翻曰禦止也遠謂乾天高不禦也
以言乎邇則靜而正
虞翻曰地謂坤坤至靜而德方故正也
以言乎天地之間則備矣
虞翻曰謂易廣大悉備有天地人道焉故稱備也
夫乾其靜也專其動也直是以大生焉
宋衷曰乾靜不用事則清靜專一含養萬物矣動而
用事則直道而行導出萬物矣一專一直動靜有時
而物無夭瘁是以大生焉
夫坤其靜也翕其動也闢是以廣生焉
宋衷曰翕猶閉也坤靜不用事閉藏微伏應育萬物
矣動而用事則開闢羣蟄敬導沈滯矣一翕一闢動
靜不失時而物無災害是以廣生也
廣大配天地
荀爽曰隂廣陽大配天地
變通配四時
虞翻曰變通趨時謂十二月消息也泰大壯夬配春
乾姤遯配夏否觀剥配秋坤復臨配冬謂十二月消
息相變通而周於四時也
隂陽之義配日月
荀爽曰謂乾舍於離配日而居坤舍於坎配月而居
之義是也
易簡之善配至德
荀爽曰乾德至健坤德至順乾坤簡易相配於天地
故易簡之善配至德
子曰易其至矣乎
崔憬曰夫言子曰皆是語之别端此更美易之至極
也
夫易聖人所以崇德而廣業也
虞翻曰崇德效乾廣業法坤也
知崇禮卑崇效天卑法地
虞翻曰知謂乾效天崇禮謂坤法地卑也
天地設位而易行乎其中矣
虞翻曰位謂六畫之位乾坤各三爻故天地設位易
出乾入坤上下無常周流六虚故易行乎其中也
成性存存道義之門
虞翻曰知終終之可與存義也乾為道門坤為義門
成性謂成之者性也陽在道門隂在義門其易之門
耶
聖人有以見天下之賾而擬諸其形容
虞翻曰乾稱聖人謂庖犧也賾謂初自上議下稱擬
形容謂隂在地成形者也
象其物宜是故謂之象
虞翻曰物宜謂陽遠取諸物在天成象故象其物宜
象謂三才八卦在天也庖犧重為六畫也
聖人有以見天下之動
虞翻曰重言聖人謂文王也動謂六爻矣
而觀其會通
荀爽曰謂三百八十四爻隂陽動移各有所會各有
所通○張璠曰會者隂陽合會若蒙九二也通者乾
坤交通既濟是也
以行其典禮繫辭焉以斷其吉凶
孔穎達曰既觀其會通而行其典禮以定一爻之通
變而有三百八十四於此爻下繫屬文辭以斷其吉
凶若會通典禮得則為吉也若會通典禮失則為凶
矣
是故謂之爻
孔穎達曰謂此會通之事而為爻也爻者效也效諸
物之變通故上章云爻者言乎變也
言天下之至賾而不可惡也
虞翻曰至賾无情隂陽會通品物流宕以乾易坤簡
之至也元善之長故不可惡也
言天下之至動而不可亂也
虞翻曰以陽動隂萬物以生故不可亂六二之動直
以方動舊誤作賾也
擬之而後言議之而後動
虞翻曰以陽擬坤而成震震為言議為後動故擬之
而後言議之而後動安其身而後動謂當時也矣
擬議以成其變化
虞翻曰議天成變擬地成化天施地生其益無方也
鳴鶴在隂其子和之我有好爵吾與爾縻之
孔穎達曰上略明擬議而動故引鳴鶴在隂取同類
相應以證之此中孚九二爻辭也
子曰君子居其室出其言善
虞翻曰君子謂初也二變五來應之艮為居初在艮
内故居其室震為出言訟乾為善故出言善此亦成
益卦也
則千里之外應之况其邇者乎
虞翻曰謂二變則五來應之體益卦坤數十震為百
里十之千里也外謂震巽同聲同聲者相應故千里
之外應之邇謂坤坤為順二變順初故况其邇者乎
此信及豚魚者也
居其室出其言不善
虞翻曰謂初陽動入隂成坤坤為不善也
則千里之外違之况其邇者乎
虞翻曰謂初變體剥弑父弑君二陽肥遯則坤違之
而承於五故千里之外違之况其邇者乎
言出乎身加乎民
虞翻曰震為出為言坤為身為民也
行𤼵乎邇見乎遠
虞翻曰震為行坤為邇乾為遠兑為見謂二𤼵應五
則千里之外故行𤼵邇見遠也
言行君子之樞機樞機之𤼵榮辱之主也
荀爽曰艮為門故曰樞震為動故曰機也○翟玄曰
樞主開閉機主𤼵動開閉有明暗𤼵動有中否主於
榮辱也
言行君子之所以動天地也可不慎乎
虞翻曰二已變成益巽四以風動天震初以雷動地
中孚十一月雷動地中艮為慎故可不慎乎
同人先號咷而後笑
侯果曰同人九五爻辭也言九五與六二初未好合
故先號咷而後得同心故笑也引者喻擬議於事未
有不應也
子曰君子之道或出或處或默或語
虞翻曰乾為道故稱君子也同人反師震為出為語
坤為默巽為處故或出或處或默或語也
二人同心其利斷金
虞翻曰二人謂夫婦師震為夫巽為婦坎為心巽為
同六二震巽俱體師坎故二人同心巽為利乾為金
以離斷金故其利斷金謂夫出婦處婦默夫語故同
心也
同心之言其臭如蘭
虞翻曰臭氣也蘭香草震為言巽為蘭離日燥之故
其臭如蘭也○案六三互巽巽為臭也斷金之言良
藥苦口故香若蘭矣
初六藉用白茅无咎
孔穎達曰欲求外物來應必須擬議謹慎則物來應
之故引大過初六藉用白茅无咎之事以證謹慎之
理也
子曰苟錯諸地而可矣
虞翻曰苟或錯置也頤坤為地故苟錯諸地其初難
知隂又失正故獨舉初六
藉之用茅何咎之有慎之至也
虞翻曰頤為坤為震故錯諸地今藉以茅故无咎也
夫茅之為物薄
虞翻曰隂道柔賤故薄也
而用可重也
虞翻曰香絜可貴故可重也
慎斯術也以往其無所失矣
侯果曰言初六柔而在下苟能恭慎誠絜雖置羞於
地神亦享矣此章明但能重慎卑退則悔吝無從而
生術道者也
勞謙君子有終吉
孔穎達曰欲求外物之應非唯謹慎又須謙以下人
故引謙卦九三爻辭以證之矣
子曰勞而不伐有功而不德厚之至也
虞翻曰坎為勞五多功乾為德德言至以上之貴下
居三賤故勞而不伐有功而不德艮為厚坤為至故
厚之至也
語以其功下人者也
虞翻曰震為語五多功下居三故以其功下人者也
德言盛禮言恭
虞翻曰謙旁通履乾為盛德坤為禮天道虧盈而益
謙三從上來同之盛德故恭震為言故德言盛禮言
恭
謙也者致恭以存其位者也
虞翻曰坎為勞故能恭三得位故以存其位者也
亢龍有悔
孔穎達曰上既以謙得保安此明無謙則有悔故引
乾之上九亢龍有悔證驕亢不謙之義也
子曰貴而无位
虞翻曰天尊故貴以陽居隂故无位
高而无民
虞翻曰在上故高无隂故无民也
賢人在下位
虞翻曰乾稱賢人下位謂初也遯世無悶故賢人在
下位而不憂也
而无輔是以動而有悔也
虞翻曰謂上无民故无輔乾盈動傾故有悔文王居
三紂亢極上故以為誡也
不出戶庭无咎
孔穎達曰又明擬議之道非但謙而不驕又當謹慎周
密故引節初周密之事以明之也
子曰亂之所生也則言語以為階
虞翻曰節本泰卦坤為亂震為生為言語坤稱階故
亂之所生則言語為之階也
君不密則失臣臣不密則失身
虞翻曰泰乾為君坤為臣為閉故稱密乾三之坤五
君臣毁賊故君不密則失臣坤五之乾三坤體毁壊
故臣不密則失身坤為身也
幾事不密則害成
虞翻曰幾初也謂二已變成坤坤為事故幾事不密
初利居貞不密初動則體剥子弑其父臣弑其君故
害成
是以君子慎密而不出也
虞翻曰君子謂初二動坤為密故君子慎密體屯盤
桓利居貞故不出也
子曰作易者其知盜乎
虞翻曰為易者謂文王否上之二成困三暴慢以隂
乘陽二變入宫為萃五之二奪之成解坎為盜故為
易者其知盜乎
易曰負且乘致宼至
孔穎達曰此又明擬議之道當量身而行不可以小
處大以賤貪貴故引解六三爻辭以明之矣
負也者小人之事也
虞翻曰隂稱小人坤為事以賤倍貴違禮悖義故小
人之事也
乘也者君子之器也
虞翻曰君子謂五器坤也坤為大車故乘君子之器
也
小人而乘君子之器盜思奪之矣
虞翻曰小人謂三既違禮倍五復乘其車五來之二
成坎坎為盜思奪之矣為易者知盜乎此之謂也
上慢下暴盜思伐之矣
虞翻曰三倍五上慢乾君而乘其器下暴於二二藏
於坤五來宼二以離戈兵故稱伐之坎為暴也
慢藏誨盜冶容誨淫
虞翻曰坎心為誨坤為藏兑為見藏不見故慢藏三
動成乾為冶坎水為淫三變藏坤則五來奪之故慢
藏誨盜冶容誨淫
易曰負且乘致宼至盜之招也
虞翻曰五來奪三以離兵伐之故變宼言戎以成二
惡二藏坤時艮手招盜故盜之招
周易集解卷十三
