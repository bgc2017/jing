周易集解卷十四
唐李鼎祚撰
大衍之數五十其用四十有九
干寶曰衍合也○崔憬曰案說卦云昔者聖人之作
易也幽贊於神明而生蓍參天兩地而倚數既言蓍
數則是說大衍之數也明倚數之法當參天兩地參
天者謂從三始順數而至五七九不取於一也兩地
者謂從二起逆數而至十八六不取於四也此因天
地致上以配八卦而取其數也艮為少陽其數三坎
為中陽其數五震為長陽其數七乾為老陽其數九
兑為少隂其數二離為中隂其數十巽為長隂其數
八坤為老隂其數六八卦之數總有五十故云大衍
之數五十也不取天數一地數四者此數八卦之外
大衍所不管也其用四十有九者法長陽七七之數
也六十四卦既法長隂八八之數故四十九蓍則法
長陽七七之數焉蓍圓而神象天卦方而智象地隂
陽之别也捨一不用者以象太極虚而不用也且天
地各得其數以守其位故太一亦為一數而守其位
也王輔嗣云演天地之數所賴者五十其用四十有
九其一不用也不用而用以之通非數而數以之成
即易之太極也四十有九數之極者但言所賴五十
不釋其所從來則是億度而言非有實據其一不用
將為法象太極理縱可通以為非數而成義則未允
何則不可以有對無五稱五十也孔疏釋賴五十以
為萬物之策凡有萬一千五百二十其用此策大推
演天地之數唯用五十策也又釋其用四十九則有
其一不用以為策申其所揲蓍者唯四十有九其一
不用以其虚无非所用也故不數矣又引顧歡同王
弼所說而顧歡云立此五十數以數神神雖非數而
著故虚其一數以明不可言之義也○案崔氏探玄
病諸先達及乎自料未免小疵既將八卦隂陽以配
五十之數餘其天一地四無所禀承而云八卦之外
在衍之所不管者斯乃談何容易哉且聖人之言連
環可解約文申義須窮指歸即此章云天數五地數
五五位相得而各有合天數二十有五地數三十凡
天地之數五十有五此所以成變化而行鬼神是結
大衍之前義也既云五位相得而各有合即將五合
之數配屬五行也故云大衍之數五十也其用四十
有九者更減一以并五備設六爻之位蓍卦兩兼終
極天地五十五之數也自然窮理盡性神妙無方藏
往知來以前民用斯之謂矣
分而為二以象兩
崔憬曰四十九數合而未分是象太極也今分而為
二以象兩儀矣
掛一以象三
孔穎達曰就兩儀之中分掛其一於最小指間而配
兩儀以象三才
揲之以四以象四時
崔憬曰分揲其蓍皆以四為數一策一時故四策以
象四時也
歸竒於扐以象閏
虞翻曰竒所掛一策扐所揲之餘不一則二不三則
四也取竒以歸扐扐并合掛左手之小指為一扐則
以閏月定四時成歲故歸竒於扐以象閏者也
五歲再閏故再扐而後掛
虞翻曰謂巳一扐復分掛如初揲之歸竒於初扐并
掛左手次小指間為再扐則再閏也又分扐揲之如
初而掛左手第三指間成一變則布掛之一爻謂巳
二扐又加一為三并重合前二扐為五歲故五歲再
閏再扐而後掛此參伍以變據此為三扐不言三閏
者閏歲餘十日五歲閏六十日盡矣後扐閏餘分不
得言三扐二閏故從言再扐而後掛者也
天數五地數五
虞翻曰天數五謂一三五七九地數五謂二四六八
十也
五位相得而各有合
虞翻曰五位謂五行之位甲乾乙坤相得合木謂天
地定位也丙艮丁兑相得合火山澤通氣也戊坎已
離相得合土水火相逮也庚震辛巽相得合金雷風
相薄也天壬地癸相得合水言隂陽相薄而戰於乾
故五位相得而各有合或以一六合水二七合木三
八合火四九合金五十合土也
天數二十有五
虞翻曰一三五七九故二十五也
地數三十
虞翻曰二四六八十故三十也
凡天地之數五十有五
虞翻曰天二十五地三十故五十有五天地數見於
此故大衍之數略其竒五而言五十也
此所以成變化而行鬼神也
荀爽曰在天為變在地為化在地為鬼在天為神○
姚信曰此天地之數五十有五分為爻者故能成就
乾坤之變化能知鬼神之所為也○侯果曰夫通變
化行鬼神莫近於數故老𣆀謂子曰汝何求道對曰
吾求諸數明數之妙通於鬼神矣
乾之策二百一十有六
荀爽曰陽爻之策三十有六乾六爻皆陽三六一百
八十六六三十六合二百一十有六也陽爻九合四
時四九三十六是其義也
坤之策百四十有四
荀爽曰隂爻之策二十有四坤六爻皆隂二六一百
二十四六二十四合一百四十有四也隂爻六合二
十四氣四六二百四十也
凡三百有六十當期之日
陸績曰日月十二交會積三百五十四日有竒為一
會今云三百六十當期則入十三月六日也十三月
為一期故云當期之日也
二篇之策萬有一千五百二十當萬物之數也
侯果曰二篇謂上下經也共六十四卦合三百八十
四爻隂陽各半則陽爻一百九十二每爻三十六策
合六千九百一十二策隂爻亦一百九十二每爻二
十四策合四千六百八策則二篇之策合萬一千五
百二十當萬物之數也
是故四營而成易
荀爽曰營者謂七八九六也○陸績曰分而為二以
象兩一營也掛一以象三二營也揲之以四以象四
時三營也歸竒於扐以象閏四營也謂四度營為方
成易之一爻者也
十有八變而成卦
荀爽曰二揲策掛左手一指間三指間滿而成一爻
又六爻三六十八故十有八變而成卦也
八卦而小成
侯果曰謂三畫成天地雷風日月山澤之象此八卦
未盡萬物情理故曰小成也
引而伸之觸類而長之
虞翻曰引謂庖犧引信三才兼而兩之以六畫觸動
也謂六畫以成六十四卦故引而信之觸類而長之
其取類也大則𤼵揮剛柔而生爻也
天下之能事畢矣
虞翻曰謂乾以簡能能說諸心能研諸侯之慮故能
事畢
顯道神德行
虞翻曰顯道神德行乾二五之坤成離日坎月日月
在天運行照物故顯道神德行默而成之不言而信
存於德行者也
是故可與酬酢可與祐神矣
九家易曰陽往為酬隂來為酢隂陽相配謂之祐神
也孔子言大衍以下至于能事畢矣此足以顯明易
道又神易德行可與經義相斟酌也故喻以賓主酬
酢之禮所以助前聖𤼵見其神祕矣禮飲酒主人酌
賓為獻賓酌主人為酢主人飲之又酌賓為酬也先
舉為酢答報為酬酬取其報以象陽唱隂和變化相
配是助天地明其鬼神者也
子曰知變化之道者其知神之所為乎
虞翻曰在陽稱變乾五之坤在隂稱化坤二之乾隂
陽不測之謂神知變化之道者故知神之所為諸儒
皆上子曰為章首而荀馬又從之甚非者矣
易有聖人之道四焉
崔憬曰聖人德合天地智周萬物故能用此易道大
略有四謂尚辭尚變尚象尚占也
以言者尚其辭
虞翻曰聖人之情見於辭繫辭焉以盡辭也
以動者尚其變
陸績曰變謂爻之變化當議之而後動矣
以制器者尚其象
荀爽曰結繩為網罟盖取諸離此類是也
以卜筮者尚其占
虞翻曰乾為蓍蓍稱筮離為龜龜稱卜動則玩其占
故尚其占者也
是故君子將有為也將有行也問焉而以言
虞翻曰有為謂建侯有行謂行師也乾二五之坤成
震有師象震為行為言問故有為有行凡應九筮之
法則筮之謂問於蓍龜以言其吉凶爻象動内吉凶
見外蓍德圓神卦德方智故史擬神智以斷吉凶也
其受命也如響
虞翻曰言神不疾而速不行而至不言善應乾二五
之坤成震巽巽為命震為響故受命同聲相應故如
響也
无有遠近幽深遂知來物
虞翻曰遠謂天近謂地隂謂幽深謂陽來物謂乾坤
神以知來感而遂通謂幽贊神明而生蓍也
非天下之至精其孰能與于此
至精謂乾純粹精也
參伍以變錯綜其數
虞翻曰逆上稱錯綜理也謂五歲再閏再扐而後掛
以成一爻之變而倚六畫之數卦從下升故錯綜其
數則三天兩地而倚數者也
通其變遂成天地之文
虞翻曰變而通之觀變隂陽始立卦乾坤相親故成
天地之文物相雜故曰文
極其數遂定天下之象
虞翻曰數六畫之數六爻之動三極之道故定天下
吉凶之象也
非天下之至變其孰能與於此
虞翻曰謂參伍以變故能成六爻之義六爻之義易
以貢也
易无思也无為也
虞翻曰天下何思何慮同歸而殊塗一致而百慮故
无所為謂其靜也專
寂然不動
虞翻曰謂隱藏坤初機息矣專故不動者也
感而遂通天下之故
虞翻曰感動也以陽變隂通天下之故謂𤼵揮剛柔
而生爻者也
非天下之至神其孰能與於此
虞翻曰至神謂易隱初入微知幾其神乎○韓康伯
曰非忘象者則无以制象非遺數者則无以極數至
精者无籌策而不可亂至變者體一而无不周至神
者寂然而无不應斯盖功用之母象數所由立故曰
非至精至變至神則不能與於此也
夫易聖人之所以極深而研幾也
荀爽曰謂伏羲畫卦窮極易幽深文王繫辭研盡易
幾微者也
唯深也故能通天下之志
虞翻曰深謂幽贊神明无有遠近幽深遂知來物故
通天下之志謂蓍也
唯幾也故能成天下之務
虞翻曰務事也謂易研幾開物故成天下之務謂卦
者也
唯神也故不疾而速不行而至
虞翻曰神謂易也謂日月斗在天日行一度月行十
三度從天西轉故不疾而速星寂然不動隨天右周
感而遂通故不行而至者也
子曰易有聖人之道四焉者此之謂也
侯果曰言易唯深唯神藴此四道因聖人以章故曰
聖人之道矣
天一
水甲
地二
火乙
天三
木丙
地四
金丁
天五
土戊
地六
水巳
天七
火庚
地八
木辛
天九
金壬
地十
土癸○此則大衍之數五十有五蓍龜所從生聖人
以通神明之德以類萬物之情此上虞翻義也
子曰夫易何為而作也
虞翻曰夫易何為取天地之數也
夫易開物成務
陸績曰開物謂庖犧引伸八卦重以為六十四觸長
爻策至於萬一千五百二十以當萬物之數故曰開
物聖人觀象而制網罟耒耜之屬以成天下之務故
曰成務也
冒天下之道如斯而已者也
虞翻曰以陽闢坤謂之開物以隂翕乾謂之成務冒
觸也觸類而長之如此也
是故聖人以通天下之志
九家易曰凡言是故者承上之辭也謂以動者尚其
變變而通之以通天下之志也
以定天下之業
九家易曰謂以制器者尚其象也凡事業之未立以
易道決之故言以定天下之業
以斷天下之疑
九家易曰謂卜筮者尚其占也占事知來故定天下
之疑
是故蓍之德圓而神卦之德方以智
崔憬曰蓍之數七七四十九象陽圓其為用也變通
不定因之以知來物是蓍之德圓而神也卦之數八
八六十四象隂方其為用也爻位有分因之以藏往
知事是卦之德方以知也
六爻之義易以貢
韓康伯曰貢告也六爻之變易以告吉凶也
聖人以此洗心
韓康伯曰洗濯萬物之心者也
退藏於密
陸績曰受蓍龜之報應決而藏之於心也
吉凶與民同患
虞翻曰聖人謂庖犧以蓍神知來故以洗心陽動入
巽巽為退伏坤為閉戶故藏密謂齊於巽以神明其
德陽吉隂凶坤為民故吉凶與民同患謂作易者其
有憂患也
神以知來知以藏往
虞翻曰乾神知來坤知藏往來謂出見往謂藏密也
其孰能與於此哉
虞翻曰誰乎能為此哉謂古之聰明睿知之君也
古之聰明睿知神武而不殺者夫
虞翻曰謂大人也庖犧在乾五動而之坤與天地合
聰明在坎則聰在離則明神武謂乾睿知謂坤乾坤
坎離反復不衰故而不殺者夫
是以明於天之道而察於民之故
虞翻曰乾五之坤以離日照天故明天之道以坎月
照坤故察民之故坤為民
是興神物以前民用
陸績曰神物蓍也聖人興蓍以别吉凶先民而用之
民皆從焉故曰以前民用也
聖人以此齊戒
韓康伯曰洗心曰齋防患曰戒
以神明其德夫
陸績曰聖人以蓍能逆知吉凶除害就利清潔其身
故曰以此齋戒也吉而後行舉不違失其德富盛見
稱神明故曰神明其德也
是故闔戶謂之坤
虞翻曰闔閉翕也謂從巽之坤坤柔象夜故以閉戶
者也
闢戶謂之乾
虞翻曰闢開也謂從震之乾乾剛象晝故以開戶也
一闔一闢謂之變
虞翻曰陽變闔隂隂變闢陽剛柔相推而生變化也
往來不窮謂之通
荀爽曰謂一冬一夏隂陽相變易也十二消息隂陽
往來无窮已故通也
見乃謂之象形乃謂之器
荀爽曰謂日月星辰光見在天而成象也萬物生長
在地成形可以為器用者也
制而用之謂之法
荀爽曰謂觀象於天觀形於地制而用之可以為法
利用出入民咸用之謂之神
陸績曰聖人制器以周民用用之不遺故曰利用出
入也民皆用之而不知所由來故謂之神也
是故易有太極是生兩儀
干寶曰𤼵初言是故總衆篇之義也○虞翻曰太極
太一也分為天地故生兩儀也
兩儀生四象
虞翻曰四象四時也兩儀謂乾坤也乾二五之坤成
坎離震兑震春兑秋坎冬離夏故兩儀生四象歸妹
卦備故彖獨稱天地之大義也
四象生八卦
虞翻曰乾二五之坤則生震坎艮坤二五之乾則生
巽離兑故四象生八卦乾坤生春艮兑生夏震巽生
秋坎離生冬者也
八卦定吉凶
虞翻曰陽生則吉隂生則凶謂方以類聚物以羣分
吉凶生矣已言於上故不言生而獨言定吉凶也
吉凶生大業
荀爽曰一消一息萬物豐殖富有之謂大業
是故法象莫大乎天地
翟玄曰見象立法莫過天地也
變通莫大乎四時
荀爽曰四時相變終而復始也
懸象著明莫大乎日月
虞翻曰謂日月懸天成八卦象三日暮震象出庚八
日兑象見丁十五日乾象盈甲十七日旦巽象退辛
二十三日艮象消丙三十日坤象滅乙晦夕朔旦坎
象流戊日中則離離象就已戊巳土位象見於中日
月相推而明生焉故懸象著明莫大乎日月者也
崇高莫大乎富貴
虞翻曰謂乾正位於五五貴坤富以乾通坤故高大
富貴也
備物致用立成器以為天下利莫大乎聖人
虞翻曰神農黃帝堯舜也民多否閉取乾之坤謂之
備物以坤之乾謂之致用乾為物坤為器用否四之
初耕稼之利否五之初市井之利否四之二舟檝之
利否上之初牛馬之利謂十三盖取以利天下通其
變使民不倦神而化之使民宜之聖人作而萬物覩
故莫乎聖人者也
探賾索隱鈎深致遠以定天下之吉凶成天下之亹亹
者莫大乎蓍龜
虞翻曰探取賾初也初隱未見故探賾索隱則幽贊
神明而生蓍初深故曰鈎深致遠謂乾乾為蓍乾五
之坤大有離為龜乾生知吉坤殺知凶故定天下之
吉凶莫大於蓍龜也○侯果曰亹勉也夫幽隱深遠
之情吉凶未兆之事物皆勉勉然願知之然不能也
及蓍成卦龜成兆也雖神道之幽密未然之吉凶坐
可觀也是蓍龜成天下勉勉之聖也
是故天生神物聖人則之
孔穎達曰謂生蓍龜聖人法則之以為卜筮者也
天地變化聖人效之
陸績曰天有晝夜四時變化之道聖人設三百八十
四爻以效之矣
天垂象見吉凶聖人象之
荀爽曰謂在璇璣玉衡以齊七政也○宋衷曰天垂
隂陽之象以見吉凶謂日月薄蝕五星亂行聖人象
之亦著九六爻位得失示人所以有吉凶之占也
河出圖洛出書聖人則之
鄭玄曰春秋緯云河以通乾出天苞洛以流坤吐地
符河龍圖𤼵洛龜書成河圖有九篇洛書有六篇也
○孔安國曰河圖則八卦也洛書則九疇也○侯果
曰聖人法河圖洛書制歷象以示天下也
易有四象所以示也
侯果曰四象謂上下神物也變化也垂象也圖書也
四者治人之洪範易有此象所以示人也
繫辭焉所以告也
虞翻曰謂繫彖象之辭八卦以象告也
定之以吉凶所以斷也
繫辭焉以斷其吉凶八卦定吉凶以斷天下之疑也
易曰自天祐之吉无不利
侯果曰此引大有上九辭以證之義也大有上九履
信思順自天祐之言人能依四象所示繫辭所告又
能思順則天及人皆共祐之吉无不利者也
子曰祐者助也
虞翻曰大有兑為口口助稱祐
天之所助者順也
虞翻曰大有五以隂順上故為天所助者順也
人之所助者信也
虞翻曰信謂二也乾為人為信庸言之信也
履信思乎順又以尚賢也
虞翻曰大有五應二而順上故履信思順比坤為順
坎為思乾為賢人坤伏乾下故又以尚賢者也
是以自天祐之吉无不利也
崔憬曰言上九履五厥孚履人事以信也比五而不
應三思天道之順也崇四匪彭明辯於五又以尚賢
也以自天祐之吉无不利重引易文以證成其義
子曰書不盡言言不盡意
虞翻曰謂書易之動九六之變不足以盡易之所言
言之則不足以盡庖犧之意也
然則聖人之意其不可見乎
侯果曰設疑而問也欲明立象可以盡聖人言意也
子曰聖人立象以盡意
崔憬曰言伏羲仰觀俯察而立八卦之象以盡其意
設卦以盡情偽
崔憬曰設卦謂因而重之為六十四卦之情偽盡在
其中矣
繫辭焉以盡其言
崔憬曰文王作卦爻之辭以繫伏羲立卦之象象既
盡意故辭以盡言也
變而通之以盡利
陸績曰變三百八十四爻使相交通以盡天下之利
鼓之舞之以盡神
虞翻曰神易也陽息震為鼓隂消巽為舞故鼓之舞
之以盡神○荀爽曰鼓者動也舞者行也謂三百八
十四爻動行相反其卦所以盡易之神也
乾坤其易之緼耶
虞翻曰緼藏也易麗乾藏坤故為易之緼也
乾坤成列而易立乎其中矣
侯果曰緼淵隩也六子因之而生故云立乎其中矣
乾坤毁則无以見易
荀爽曰毁乾坤之體則无以見隂陽之交易也
易不可見則乾坤或幾乎息矣
侯果曰乾坤者動用之物也物既動用則不能无毁
息矣天動極復靜靜極復動雖天地至此不違變化
也
是故形而上者謂之道形而下者謂之器
崔憬曰此結上文兼明易之形器變通之事業也凡
天地萬物皆有形質就形質之中有體有用體者即
形質也用者即形質上之妙用也言有妙理之用以
扶其體則是道也其體比用若器之於物則是體為
形之下謂之為器也假令天地圓盖方軫為體為器
以萬物資始資生為用為道動物以形軀為體為器
以靈識為用為道植物以枝幹為器為體以生性為
道為用
化而裁之謂之變
翟玄曰化變剛柔而則之故謂之變也
推而行之謂之通
翟玄曰推行隂陽故謂之通也
舉而措之天下之民謂之事業
陸績曰變通盡利觀象制器舉而措之於天下民咸
用之亦為事業○九家易曰謂聖人畫卦為萬民事
業之象故天下之民尊之得為事業矣
是故夫象聖人有以見天下之賾
崔憬曰此重明易之緼更引易象及辭以釋之言伏
羲見天下之深賾即易之緼者也
而擬諸其形容象其物宜是故謂之象
陸績曰此明說立象盡意設卦盡情偽之意也
聖人有以見天下之動而觀其會通以行其典禮
侯果曰典禮有時而用有時而去故曰觀其會通也
繫辭焉以斷其吉凶是故謂之爻
崔憬曰言文王見天下之動所以繫象而為其辭謂
之為爻
極天下之賾者存乎卦
陸績曰言卦象極盡天下之深情也
鼓天下之動者存乎辭
宋衷曰欲知天下之動者在於六爻之辭也
化而裁之存乎變推而行之存乎通
崔憬曰言易道陳隂陽變化之事而裁成之存乎其
變推理達本而行之在乎其通
神而明之存乎其人
荀爽曰苟非其人道不虚行也○崔憬曰言易神无
不通明无不照能達此理者存乎其人謂文王述易
之聖人
默而成之不言而信存乎德行
九家昜曰默而成謂隂陽相處也不言而信謂隂陽
相應也德者有實行者相應也○崔憬曰言伏羲成
六十四卦不有言述而以卦象明之而人信之在乎
合天地之德聖人之行也
周易集解卷十四
