尚書詳解卷二十八
宋陳經撰
微子之命(周書)
觀此篇之書有以見三代聖人寬大公平之氣象非
後世之所能及且前代之子孫與己為仇敵人情之
所忌也處叛亂之後又人情之所易疑也微子以商
王元子適在武庚為亂之後身處疑忌之後况商之
餘民未盡服周家思商之德澤久矣以微子之賢又
當餘民思商之日成王周公豈不為後日慮而乃封
微子之宋且告之以洪乃烈祖萬邦作式此其用心
寬大公平豈後世所能及哉聖人之意惟在于崇德
象賢使前代帝王正朔服色常存而不廢豈以叛亂
之故而逆詐億不信哉苟為不然以武庚之叛遂深
加懲創絶微子之封使商先王禮物不復見是私一
己也是以噎而遂廢食也食不可廢則崇德象賢之
義豈可廢歟
成王既黜殷命殺武庚命微子啟代商後作微子之命
黜殷命者絶其爵也殺武庚者誅其身也微子啟紂
之庶兄也當周公誅三監之時成王尚疑周公而未
釋則黜商命微子代商後者是亦出于周公之謀孔
子序此書不曰周公相成王而特曰成王者此乃夫
子直書周公之本也大誥言周公相成王既足見成
王之疑周公之心此言成王而不言周公亦足以見
周公之所行者無非奉成王之命而非敢自專也賞
罰人主之柄臣無有作福作威則黜商命者以成王
之命黜之而非周公黜之也命微子者以成王之命
命之而非周公命之也君臣之分于是乎正矣誰謂
周公攝政行天下之事乎
王若曰猷殷王元子惟稽古崇德象賢統承先王修其
禮物作賓于王家與國咸休永世無窮嗚呼乃祖成湯
克齊聖廣淵皇天眷佑誕受厥命撫民以寬除其邪虐
功加于時德垂後裔
成王之意若曰猷以道告之也殷王元子者微子乃
帝乙之長子也紂之母生微子尚為妾已而為妻後
生紂帝乙欲立啟為太子太史據法而爭曰有妻之
子不可立妾之子故紂為後此見微子乃紂之庶兄
實帝乙之元子也惟稽古崇德象賢統承先王修其
禮物作賓于王家與國咸休永世無窮此數句乃一
篇之綱領也考之古典有崇德象賢之義則知二王
之後自周以前皆有之不特成周封微子也崇德者
尊崇前代先王之德德厚者流光豈可使前代先王
之德至于子孫而遂失其傳乎象賢者雖然崇先王
之德又當以先王子孫之中特有其德可以象先王
之賢者庶幾有遺風餘俗典型之可觀所以崇德象
賢者正欲使之繼承先王之統緒修先王之禮物正
朔服色車旗制度皆如其舊成王之意不以周家之
禮物為盡善必欲存二王之後使夏商之禮為猶存
不特尊前代之帝王如此又欲使周家之子孫以前
代之禮有所損益惜乎春秋之末世杞宋子孫微弱
孔子能言其禮而文獻已不足徵矣作賓于王家二
王之後有不能臣之義左氏傳曰宋先代之後于周
為客如書所謂虞賓在位詩所謂有客是也與我周
家咸致其美永世無有窮盡相期於久遠也嗚呼乃
祖成湯而下此崇德之意也汝祖成湯能有齊聖廣
淵之德齊有純一之意聖者大而化廣是寬洪淵是
深潜成湯只有一德安得有四以其至大而不可以
一端名之故曰齊聖廣淵如堯之欽明文思如孔子
之温良恭儉讓是也惟湯有此德故皇天眷顧佑助
之而俾之大受天命撫民以寬此正當時湯之所以
得天下之大要也紂以虐而失民心故湯以寬而得
民心如漢高祖入關之意大抵寬之一字乃人君之
大德不特成湯如此古之帝王臨下者莫不如此惟
成湯有齊聖廣淵之德故𤼵而為撫民之寬不惟當
時被其功而免于桀之塗炭又且德垂于後而垂裕
後昆功在當時德在後世此是成湯之盛德用之而
不窮若徒有其功而德不及後是亦霸者之勲業而
已奚足觀哉
爾惟踐修厥猷舊有令聞恪慎克孝肅恭神人予嘉乃
德曰篤不忘上帝時歆下民祗協庸建爾于上公尹兹
東夏
自此以下言象賢也猷道也成湯之所為無一不合
于道爾微子平日踐履能修其猷亦若湯然惟其踐
履之至自有令名𤼵越不可揜舊有令聞則其名之
著也久矣恪慎克孝肅恭神人皆其踐履之實也惟
其恪慎是以能孝其平時暗室屋漏之中用功者多
矣若此之孝豈徒養口體而已哉自其謹恪之心推
之則凡事君不忠交朋友不信戰陳無勇身䧟于不
義皆非所以為孝惟其肅是以能恭肅者敬之在心
恭者敬之見于貎肅恭神人幽明一理也以此心事
神亦以此心接人也予嘉乃德曰篤不忘曰者𤼵語
之辭我成王美汝之德謂其德之篤厚而不能忘篤
厚而不能忘者以見其心之誠無有間斷也上帝時
歆下民祗協天人無異心以孝恭之德而祭祀則神
歆享之是心與天合也以孝恭之德而治人則下民
祗敬和協之是心與人合者也微子之德如此所以
用建立爾以上公之位尹兹東夏鎬京在西故以宋
國為東夏
欽哉往敷乃訓慎乃服命率由典常以蕃王室弘乃烈
祖律乃有民永綏厥位毗予一人世世享德萬邦作式
俾我有周無斁嗚呼往哉惟休無替朕命
微子任諸侯之責任大責重故成王前既稱美之此
又戒之美之者所以勉其善戒之者又使之勿自恃
其善也欽哉敬也自今以往當布其教以示民慎乃
服命服命即上公九命之服謂諸侯之職也率由典
常典如五典常如官常循典常而行之則無亂法越
理之事越典常則好異生事矣敷乃訓也謹服命也
由典常也皆當致敬以藩輔我王室爾既能如此則
無施而不可推而上之可以恢弘乃烈祖之所為而
乃祖之德有光矣推而下之可以使爾民皆由法律
而行無一人之不向善也在汝之身則能永安其位
高而不危滿而不溢長守富貴在汝之為君則能毗予
一人謹守侯度國無異政家無殊俗在汝之子孫可
以世世享汝之德為萬邦之法我周家長無厭斁之
心謂不忘在王家也凡此皆是戒微子能致其敬則
其為利如此之廣嗚呼往哉惟休無替朕命言汝今
往東夏當致其休無替我之所命凡上文之言皆朕
命也以微子之賢猶告戒若此况其下者乎
唐叔得禾異畝同穎獻諸天子王命唐叔歸周公于東
作歸禾周公既得命禾旅天子之命作嘉禾
唐叔于食邑之内得禾異畝同穎者禾各生其壟而
合為一穗此天地之和氣所以彰成王周公君臣之
際始疑終信之意也君臣之際異體而同心故天地
之應嘉禾異畝同穎唐叔得之不以為已之私有獻
諸天子王命唐叔歸于周公于東成王始者疑周公
及其感悟之後知此禾乃周公之德所致成王不敢
私于是命唐叔以歸美周公以此禾歸之周公周公
是時東征未還也作歸禾之書意其此書中必稱述
周公之美德焉周公既得天子所命之禾遂陳天子
之命而作嘉禾之書意其此書之中必歸美成王善
則稱君為臣不敢居其美也成王之于周公始疑而
終信之觀此二篇書叙宛然有虞廷賡歌之意三代
之時祥瑞者亦多矣而孔子叙此書者其意以為周
公之德其感于天如此當成王之疑也而禾為之偃
及其啟金縢之書也禾為之起及其君臣之心既已
相得也禾又為之合穗一禾而三致意焉周公之誠
蓋與天通有以見天人之果無二理也不然聖人豈
好為祥瑞之說如後世之紛紛也哉
