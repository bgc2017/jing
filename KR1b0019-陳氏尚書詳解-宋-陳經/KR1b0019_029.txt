尚書詳解卷二十九
宋陳經撰
康誥(周書)
此篇乃成王周公命康叔治衛國戒之之意大槩以
法文王之明德慎罸而已以康叔之賢豈不知所以
用刑而至于作一篇之書以戒之者蓋商民之不可
以周民視之也周家蒙化已久間有為不善而犯于
刑其輕重淺深原情而定何難之有商民則不然染
商之惡責之則有不可勝責者又况不孝不友逆人
倫悖天理者豈斯民之本心哉非其本心而䧟于大
戾此其情為可哀矜而不可以忿疾待之則明德慎
罰之理在康叔正當撫摩之待其久而自化未可以
輕于用刑也
成王既伐管叔蔡叔以殷餘民封康叔作康誥酒誥梓
材
成王以商地封武庚而使其弟三人監之其意以為
腹心之親莫如兄弟故使監武庚冀其不為變也及
三監挾武庚叛成王黜商乃封微子于宋而商之故
地復使其宗室之賢如康叔者主之蓋欲易斯民之
視聽使之見周家之教化不復思商家之舊俗也其
意深矣謂之餘民者其強家大族既徙之于洛邑而
不遷之餘民則以屬之衛侯周公之于商民蓋如此
其委曲也遷之洛邑者使之邇王室之訓而民又不
可以盡遷也又以委之至親之康叔焉其内外表裏
一皆以商民為念故作此三篇之書無非為康叔詳
言商民之利害也
惟三月哉生魄周公初基作新大邑于東國洛四方民
大和會侯甸男邦采衛百工播民和見士于周周公咸
勤乃洪大誥治
先儒以謂周公攝政七年三月知封康叔在攝政之
七年正與作洛邑同時洛邑之營復子明辟亦在七
年周公三年已滅三監至七年封康叔必于其間更
遣人鎮守之也哉始也始生魄即三月十六日明死
魄生周公初造基址作新大都邑于東國之洛汭正
居天下之土中四方之民皆和悅而集會以供力役
之事侯甸男邦采衛六服之諸侯百工即諸侯之百
官也皆播率其民之和以即事于周謂樂于趨事赴
功也要服不預者以其遠而不及來也男言邦者以
男居五服之中言邦則國君在焉舉其中則侯甸采
衛可知且王室有興作力役之事不聞周公有誥令
召之而四方之諸侯百官萬民莫不咸在其不待令
者猶且至則其令之者為何如其勤苦力役之事猶
且至則示之以禮樂者又如何此見諸侯臣民之心
若卜筮罔不是孚周公何以得此于民哉是必有以
深服其心者久矣周公因其來也咸從而勤之謂撫
摩勞來乃寬洪其心綽然有裕大誥以治洛之事如
此則上下恩意交相浹洽可以想見成周之盛也夫
以治洛之事與命康叔初無與焉而乃叙之于此何
也此有以見二事而一心也營洛邑者所以待頑民
之遷者命康叔者所以治商民之不遷者其事雖不
同而皆所以為商民故作書者首述作洛之由而後
言命康叔之意則周公之心蓋無適而不在商民矣
王若曰孟侯朕其弟小子封惟乃丕顯考文王克明德
慎罰不敢侮鰥寡庸庸祗祗威威顯民用肇造我區夏
越我一二邦以修我西土惟時怙冐聞于上帝帝休天
乃大命文王殪戎殷誕受厥命越厥邦厥民惟時叙乃
寡兄勖肆汝小子封在兹東土
觀此文有朕其弟寡兄之言則告康叔者周公也非
成王也周公告之而謂王若曰者周公奉成王之命
以成王之意告之也孟侯者為諸侯之長蓋使康叔
居方伯連帥之任以統率乎諸侯也故曰孟侯所以
尊之使知孟侯之職如此之任大責重其可以輕易
為之曰朕其弟所以親之使知親愛之念油然而生
則當思所以藩屏王室小子封所以教之使之不敢
以老成尊大自居常如小子未有知識則不可以不
順命承教數言之中自有抑揚之意存焉惟乃丕顯
考文王克明德慎罸此是一篇之大意近之可法者
莫如子之于父故周公以顯考文王告之文王有大
明于天下也故曰顯考克明德者明其在已之德慎
罰者視民如傷不以刑妄加于人先言明德而次言
慎罰則知明德者文王之所當急而罰者文王之所
當緩也惟其有明德慎罸之心故雖鰥寡之微亦不
敢侮其不敢侮者即明德慎罸也鰥寡之微人情之
所易忽也有一毫忽之之心則為敢侮矣敢侮則驕
矜之念萌于其中豈不為明德慎罸之累庸庸祗祗
者言明德也威威者言慎罰也惟文王自明其德則
亦能明人之德故用其所當用敬其所當敬惟文王
之能慎其罰則亦知所以用罰故威其所當威是非
善惡之理各因其所自然而已無私心焉故以顯示
斯民使之曉然于心目之間而知所避就者在此而
已用是之故能始造區夏之大三分天下有其二也
然文王所以肇造區夏之大亦自其微小者積之由
一邦之修二邦之修言化行自一二邦而起也及其
微而著也下達于民而西土之民恃文王而有所怙
戴文王而有所覆冐上達于天故聞于上帝帝從而
休美之天命文王受命而作周也此文王明德慎罰
之效至于如此不獨文王為然武王亦然武王行征
誅之義以兵戎而伐商誕受天命使厥邦厥民皆得
其叙而無有不滿之望者實汝寡兄武王勉行文王
明德慎罰之道而武王初無二心也文王作于前武
王述于後肆汝小子封所以能承先王餘澤而得在
此東土為諸侯豈可不知所自來哉知文王所以得
天下之由在乎明德慎罰則康叔化商民亦不可不
明德慎罰也
王曰嗚呼封汝念哉今民將在祗遹乃文考紹聞衣德
言往敷求于殷先哲王用保乂民汝丕遠惟商耉成人
宅心知訓别求聞由古先哲王用康保民弘于天若德
裕乃身不廢在王命
上文既使康叔知文武所以明德慎罰之由此又教
之以考古人以為法不當有自足之心嘆而言曰汝
封當念之不忘苟斯須而忘此念則是心之有間斷
矣今治商民大槩在敬述乃文王之所為者何為祗
遹即紹聞衣德言是也文王先有所聞善事汝當繼
續而行之文王有德言汝當衣而佩服曰紹曰衣自
非力行之至何以能然敬述文王所為矣可以已乎
曰未也往之衛國當廣求商家先哲王賢聖六七作
之君用其所以保乂民之道既敷求商先王矣可以
已乎曰未也汝大能為長遠之思商家老成人所以
宅安其心而知訓民之道者此心之不安則是非之
不明何以訓民哉惟商老成人能安其心如此昭晰
無疑然後知所以訓民汝當遠而思之老成人所見
者深所謀者長不為淺近之計非遠惟之則不足以
得所法既遠惟商耉成人矣可以已乎曰未也别求
其所以聞由乎古先哲王如夏商如唐虞而上者用
其所以康保民之道聞之于人行之于已然則既敷
求古先哲王則是無所不學無所不考善有可法從
而法之無有古今之間如此是其考諸古人者不一
而足故能恢宏其天理不使一毫人欲間之若文考
若商先王若商耉成人若古先哲王其事迹雖殊而
皆所以為天理也大順之德綽然裕于吾身則心逸
日休左右逢原自然無所廢事而常在王命雖爾身
在外乃心罔不在王室矣此章乃周公恢廓康叔之
心使之求善不已不可止于僅足也
王曰嗚呼小子封恫瘝乃身敬哉天畏棐忱民情大可
見小人難保往盡乃心無康好逸豫乃其乂民我聞曰
怨不在大亦不在小惠不惠懋不懋已汝惟小子乃服
惟弘王應保殷民亦惟助王宅天命作新民
此一段皆言明德也小子封恫鰥乃身恫痛也瘝病
也汝康叔當以商民合作一體觀之疾痛疴癢切于
吾身可也若不以一體觀之商民之利害安危于已
無與焉是猶醫家所謂手足不知痛癢為不仁者也
既知疾痛切于吾身則自然知所敬而不敢忽天畏
棐忱民情大可見此又合天人之理以告之天有可
畏之理惟誠者是輔之然天道幽𨼆何從而見于民
情而大可見矣民心之所向即天意之所福民心之
所背即天意之所棄雖然天之可畏固在乎民情然
民之難保當求之吾心暑雨祈寒不免怨咨此小人
之難保也然民心無常但知盡吾心而已所謂盡心
者有一毫之忽則不得謂之盡所謂盡心者無求自
安而好為逸豫民有一利當勤而興之民有一害當
勤而去之此即乂民之道也成王之言自天而考之
民自民而求之心可謂至要康叔不必求之天可也
求之民可也不必求之民可也求之心可也我聞之
古人有言曰怨不在大以其起于細微也亦不在小
以其由小可至大也諸侯之化民使民至于怨己則
皆已之所未至也欲知寡怨之方惟順其所不順而
逆民之事不敢為勉其所不勉而在己之職不敢怠
如此而後可以無怨己乎汝惟小子乃服惟弘王應
保殷民亦惟助王宅天命作新民謂汝諸侯之事惟
在于恢宏成王之心而推之以應保殷民而已應其
民而安之即觀民而設教也亦惟在于輔助成王居
天命之安作新民之舊俗而已蓋商民之安危即天
命之安危而商民之舊染亦當作而新之俾之舍舊
而惟新是圖也應保殷民者成王之心而弘之者康
叔也宅天命作新民者成王之事而助之者康叔也
勸弘助二字足以盡人臣事上之道
王曰嗚呼封敬明乃罰人有小罪非𤯝乃惟終自作不
典式爾有厥罪小乃不可不殺乃有大罪非終乃惟𤯝
災適爾既道極厥辜時乃不可殺
此一段言慎罰之事也敬明乃罰惟敬則能明蓋不
敬則怠忽之心蔽之而用刑必有不得其當者矣上
言明德亦曰敬哉此言慎罰亦曰敬明是敬心無時
而敢忘也人有小罪不可不殺乃有大罪時乃不可
殺非是罪之小者必殺之也若罪之小而教之不可
不殺雖申商韓非之法亦未必然而謂成王周公為
之乎其曰罪小者謂均是殺人之罪但甲之罪比之
乙之罪為次爾故曰小罪人有(小)罪非𤯝乃惟終𤯝
者無目謂過誤為之也今此人之罪非過誤為之乃
惟終于為惡而不肯改悔者也自作不合典常之事
矣且曰法固當爾是人也其罪雖比之他死罪為輕
而其情則實重不可不殺即典謨所謂怙終賊刑刑
故無小是也乃有大罪乙之罪比于甲之罪為大也
非終于為惡者乃惟𤯝災𤯝者誤為之災者出于天
災適然如此非其本意既盡也盡道以責之則信有
大罪而極厥辜然以情恕之則不可殺此即典謨所
謂𤯝災肆赦宥過無大是也因其罪之大小而考其
其情之輕重若是而加刑罰焉萬不失一矣
王曰嗚呼封有叙時乃大明服惟民其勅懋和若有疾
惟民其畢棄咎若保赤子惟民其康乂非汝封刑人殺
人無或刑人殺人非汝封又曰劓刵人無或劓刵人
有叙者謂其治道當有次叙以漸行之也而不可以
急廹也𫝊曰已則不明而殺人以逞不亦難乎惟自
明其德者可以服人故乃大明服則民自然相勅正
勸勉以趨于至和而無有乖争者矣有疾者不忘干
攻治之言政教足以化惡為善者若有疾而去之則
民皆去其咎惡而不蹈舊染矣保赤子者撫摩矜恤
之言政教之養人如保赤子則民安治而不復有危
亂者矣康叔所當先務者明德以化民至于刑罰則
有不得已而用者用之亦不可以輕易非汝封得以
刑人殺人者乎殺人罪之至于死刑者未至于死也
蓋刑人殺人之權實汝康叔無或刑人殺人謂無以
得專刑殺之故而或至于濫刑殺人也非汝封又曰
劓則人劓刵之刑非汝康叔之所得用乎無或劓刵
人無以得專劓刵之故而或至于濫刑劓刵人也既
曰刑殺人又曰劓刵此重複之意此一段亦言明德
慎罰之事要使康叔知為治之叙在于用德而不用
刑在于寬緩和柔而不在于急廹躁切乃大明服示
之以所好使民勅懋和矣又從而示之所惡若有疾
而使之畢棄咎焉既使之果棄咎矣又懷之以所愛
使之康乂焉其委曲多端不欲驟然使民之速化而
遽至于用刑也
王曰外事汝陳時臬司師兹殷罰有倫又曰要囚服念
五六日至于甸時丕蔽要囚王曰汝陳時臬事罰蔽殷
彛用其義刑義殺勿庸以次汝封乃汝盡遜曰時叙惟
曰未有遜事
自此以下又專言慎罰之事外事者外土之諸侯以
獄事來上于周牧也康叔居牧伯之職故曰外事汝
于是陳布其法以司牧其衆臬有防限之義故為法
也不特布陳是刑書已也商人之罰有合于倫理者
又當兼采而用之蓋衛乃商之故地所治者又商之
餘民周承商之後故商罰有倫者不可不用之也又
曰要囚服念五六日至于旬時丕蔽要囚要者獄之
要辭也察其要囚須當服念之五日六日又至于一
旬十日又至于一時三月之久念之不忘如此反複
重複如此果無濫矣然後丕大蔽斷其要囚王曰汝
陳時臬事罰蔽殷彝此又申上文汝陳時臬司師兹
殷罰有倫之意也成王之意若曰汝之所陳之法與
乎所用之殷彝二者皆當用其宜于刑宜于殺者不
可以就汝封之私意也次就也所陳之法與殷彝無
非合于義也用私意以刑殺不若依法以刑殺也乃
汝盡順其事自謂能得其叙無一不合義矣猶當曰
未能順其事此戒康叔以不自足之意苟萌自足之
心易至于輕忽輕忽則必有濫刑者矣
已汝惟小子未其有若汝封之心朕心朕德惟乃知凡
民自得罪寇攘姦宄殺越人于貨睯不畏死罔弗憝
已乎汝惟小子未有如封之心者此康叔之心成王
之所知也朕心朕德惟乃亦知之此成王之心康叔
之所知也將有以告之必以其深相知者語之蓋君
雖知臣而臣或不知君者臣雖知君而君或不知臣
者皆未能深相信惟其相知之深是以相信之篤則
成王之言康叔豈有不信者哉凡民自得罪者此言
民之罪有不可不殺者下文將言民之罪有未可用
刑者故此言民之罪亦有合當用刑者分别而告之
自得罪者非有以廹脅之而然是其出于故意為之
不可改悔者也為寇盜攘竊者為姦宄于内外者殺
人顛越人以助其利者睯強而為之為惡之力如此
雖死且不畏若此等人凡民罔不憝惡之刑安得而
赦之哉孟子曰是不待教而誅者此也
王曰封元惡大憝矧惟不孝不友子弗祗服厥父事大
傷厥考心于父不能字厥子乃疾厥子于弟弗念天顯
乃弗克恭厥兄兄亦不念鞠子哀大不友于弟惟弔兹
不于我政人得罪天惟與我民彝大冺亂曰乃其速由
文王作罰刑兹無赦不率大戛
自此以下言父子兄弟人倫之大經商民至于相反
如此其患皆在上之人感化之未至而非民之罪王曰
封元惡大憝如上文所謂寇攘姦宄殺越人于貨者
元惡之所謂大惡也矧惟不孝不友之人此豈可與
元惡之人同科哉蓋人性本善父慈子孝兄友弟恭
者又皆其良知良能今也商民為子者不能祗敬奉
行其父之事以至于大傷其父之心者是為子而不
孝也為父者不能字育其子乃疾惡其子是為父而
不慈也為弟者不知念五教乃天之明道以至于不
敬其兄是為弟而不恭也為足者亦不念父母之所
以鞠養其子之可哀而吾與兄弟蓋同氣者今也乃
不友愛其弟是為兄而不友也弔至也商民之所以
不孝不慈不恭不友而至于此者豈不于為政之人
得罪乎政者正也上之人率之以正則民莫不正民
至于如此則為政者可知矣民以彝常之性皆天所
與也天與我民以秉彝而今也至于大冺滅而壊亂
之且曰速用文王當時所作之罰刑于此亂常者無
得赦之是雖大戛害于民而民愈不率教矣文王所
由作刑罰者教之不從令之不可不得已而用也常
民所以至此亂常者教之不以其道者也安可遽用
文王之刑哉康叔知此意則商民之不孝不友者未
可以刑治之當優游寬緩以教之遲之以歲月之久
以感悟之人情誰獨無是親愛之心哉久當自化矣
矧惟外庶子訓人惟厥正人越小臣諸節乃别播敷造
民大譽弗念弗庸瘝厥君時乃引惡惟朕憝已汝乃其
速由兹義率殺亦惟君惟長不能厥家人越厥小臣外
正惟威惟虐大放王命乃非德用乂
禮曰庶子之正于公族者教之以孝悌睦友之愛是
庶子之在外以教化為職者也正人者百官之長也
小臣有符節以號令者成王之意以謂商民不孝不
友皆惟為政之人不能教人又何况在外為庶子而
訓人者與乎為正人之官者與乎小臣之有符節者
又不能以常理教其民方且别出私意以敷布其教
令違道以要民之譽曾不念教民自有常理亦不知
所以用其常理上以累其君之治而瘝厥君下以長
其民之惡而為引惡若此等人者皆朕之所惡也夫
以商民之亂常如此而三監與其臣下又各出私意
以教民今汝又速由用此義以私意率而殺之是罔
民者也苟如此則亦爾為之君長者不能先正其家
使父子有親長幼有叙故使為之小臣者與在外為
正人之官者更相視效亦肆為刑威暴虐大廢棄其
王命此豈以德而治民者之所為哉然則為康叔者
如之何先正其家人使孝慈恭友行之于上而化之
于下凢為衛國之臣者亦宜如此意以德治其民不
可如三監之臣更相效倣别敷播以造民則商民之
性向之所謂不孝不友者將皆反而為孝友矣此一
章無非反覆極言慎罰使康叔無濫刑矣
汝亦罔不克敬典乃由裕民惟文王之敬忌乃裕民曰
我惟有及則予一人以懌
上章既言康叔未可用刑罰以治商民之不孝不友
此章又言敬典裕民之意典即常行之理父子君臣
兄弟夫婦是也汝當無不能敬其典則是反身以率
民至如民之未化則以寬裕待之則舜典敬敷五教
在寬之意也詳于治已而略于責人則能敬典裕民
矣為治已之意略而責人者詳是典之在吾身者未
知敬而刑罰急廹之政所以責望于民必深惟文王
之敬忌文王當時所敬者在德所忌者刑罰汝康叔
之敬忌亦如文王之敬忌可也乃裕民曰我惟及汝
能寬裕化民自言曰我惟有及于文王之裕民則我
一人悦懌于心我之所望爾康叔者正在于是而爾
能副我所望豈有不悅者哉引惡者朕所憝裕民者
予所懌以已之好惡而示康叔者如此
王曰封爽惟民廸吉康我時其惟殷先哲王德用康乂
民作求矧今民罔廸不適不廸則罔政在厥邦
爽明也民之本性未嘗不明所以不明者有以使之
而非其本然也知民之本明當廸之于吉康之地吉
對凶而言康對危而言為善則吉而安為惡則凶而
危廸導之以吉康雖在上之人然所以能使之吉康
者自非民性本明安能如此我時其惟商家哲王之
德用以安治于其民以作民之求君者民之所求也
寒者求衣饑者求食康叔所治商民商民思念賢聖
之君久矣故康誥之篇大率使康叔法商先王以應
民之求謂因其民不易其俗行商王之德庶幾可以
慰商民之望民之所求者無不獲矣况今商民無有
廸道之而不適于善者良心民所固有不能還其所
固有者其咎皆在上之人不能廸導之是謂有國而
無政矣政者正也有政則能正其民固也商民不孝
不友之俗如彼成王周公略無忿疾之心惟見其民
之所以善而不見其民之所以惡其所以責偹于康
叔之身詳矣
王曰封予惟不可不監告汝德之說于罰之行今惟民
不静未戾厥心廸屢未同爽惟天其罰殛我我其不怨
惟厥罪無在大亦無在多矧曰其上顯聞于天
前既分别明德慎罰告之矣此而總言之曰予惟不
可不監視古人已行之迹而告汝以明德之說與其
慎罰之行蓋明德慎罰非成王之私意告汝如文王
如商先哲王皆其所監也今之民苟有不得其安而
其心未有定止雖廸導之屢矣而民心猶未和同純
一豈民之罪哉我無以安之定之同之故也天有爽
明之道在上必降罰以誅殛我我其何辭以怨天哉
汝康叔不可專咎于民以謂我教導之屢矣而所以
未同者皆民之過非我之過苟如此則是汝心未有
盡處汝之心有毫髮之不盡則刑之于民者必無感
化之理惟罪初不在于大以其生于細微也亦不在
多以其生于寡少也汝康叔之心勿謂其罪在于大
而忽于微罪在于多而忽于少其毫髮之未盡也皆
足以為罪何况自小而積可至于大自少而積可至
于多而顯聞于天者乎古人所以齊心服刑于宫庭
屋漏之中而感民于耕桑隴畝之上者如此者也
王曰鳴呼封敬哉無作怨勿用非謀非彝蔽時忱丕則
敏德用康乃心顧乃德遠乃猷裕乃以民寧不汝瑕殄
明德慎罰者當致敬惟敬則德自明罰自遠作怨者
濫刑以斂民怨也非謀者不合于衆人之情而為謀
者也非彝者非其所謂常行之道也既不作怨又不
用非謀非彝則康叔有所當為者矣人有不為也而
後可以有為康叔所當為者何在曰蔽時忱丕則敏
德是也誠者物之終始悠久不息者也敏德者速于
為德而無有遲回疑貳者也惟斷之以誠則可以大
法古人之敏德誠則能敏不誠則有間斷有作輟安
在其能敏哉惟能以誠而敏德故能用此以康乃心
用此以顧乃德用之以遠乃猷心之不安則必喜異
而厭常德之不顧則無内省之實猷之不遠則貪目
前之利忘他日之患凡此皆基于不誠者也所以康
乃心顧乃德遠乃猷者亦以寬裕乎民而使之安爾
謂之裕民則刑罰急廹之政豈所宜用哉綽乎其有
餘寬乎其有容者皆裕民之理也康叔能如此則我
周家不汝瑕疵不汝殄絶矣
王曰嗚呼肆汝小子封惟命不于常汝念哉無我殄享
明乃服命高乃聽用康乂民王若曰往哉封勿替敬典
聽朕告汝乃以殷民世享
汝小子當知天命之無常為善則得福為惡則得禍
民安則國君有安之理民危則國君有危之理命豈
可常哉汝當念念不忘無我殄享者謂朝覲也汝為
諸侯能安其民則長得以通朝覲奉上之禮而無以
殄絶矣明乃服命服者侯伯之服命者侯伯之命明
察汝之服命所以責望于侯伯者何事哉為民而已
高乃聽則其所聽者當聽先王之格言而無溺于卑
汚蹇淺之見以此而康乂其民可也王若曰往哉封
勿替敬典成王之望康叔也深故其為言也不厭其
重複自今往衛國不替廢其所以敬典敬典即常行
之道謂君臣父子兄弟夫婦是也商民不孝不友之
俗正在上之人敬行其典以率之聽我所以告汝之
言則汝長享衛國由子及孫矣既曰不汝瑕殄又曰
惟命不于常又曰乃以殷民世享似若動之以禍福
利害者蓋諸侯之職在于保其社稷長守貴也民之
安危而禍福之理存焉豈以利害之故而有所避就
哉
尚書詳解卷二十九
