御題陳經尚書詳解六韻
帝王行事具心中(櫽括經𤼵題語)挈要一言迥鮮同數(上聲)彼專
通難僂指得兹詳解足治(平聲)躬卷成五十能探奥書秘
半千未𤼵蒙(經南宋淳熙間進士逮今五百餘年矣)大典闕收誠惜漏休
陽復購可稱功(休陽汪森於康熙乙夘年泛舟濮川見人鬻舊籍于市盡數購歸中有抄白本)
(乃尚書詳解也繙檢合五十卷遂錄而蔵之詳見汪森跋語)新興教化為根本(龍溪縣志)
(經為新興令改德清專以教化為首務)古壁精微與擴充詩義雲烟誰過
眼(森跋云經著述更有毛詩講義是森所蔵亦無此種或竟散佚無存或復有收輯之者皆未可知也)珍
兹片羽願研窮
尚書詳解書𩔖
提要
(臣)等謹案尚書詳解五十卷宋陳經撰經字
顯之一云字正甫安福人慶元中進士官至
奉議郎泉州泊幹所著有詩講義存齋語錄
諸書已佚不𫝊是編載於宋史藝文志者五
十卷今抄帙尚存檢勘卷目並同無所闕失
蓋亦流傳僅完之本也經生於寧宗之世正
蔡氏傳初出之時而此書多取古疏間參以
新意與蔡傳頗有同異中間每采後世之事
以證古經雖本程氏說易之例然如解說築
傅巖條引伊川訪董五經事似為非體又論
舜放四凶云欲安其居止俾無所憂愁則於
聖人懲惡之義亦有未協前有自序云今日
語諸友以讀此書之法當以古人之心求古
人之書吾心與是書相契而無間然後知典
謨訓誥誓命皆吾胸中之所有亦吾日用之
所能行云云尤近於陸九淵六經注我之說
殆傅金谿之學派者然其句梳字比議論正
大疏證詳明往往得先儒所未𤼵之旨可與
林之竒夏僎諸家相為羽翼於經義固殊有
補焉乾隆四年五年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
尚書詳解
帝王之書帝王之行事也帝王之行事帝王之心也帝
王以是心見諸行事而載之典謨訓誥誓命夫人能皆
知之至于皓首窮年研精極思卒不能得其要領者往
往得裏遺表見其異不見其同則典謨訓誥誓命之所
載者是直典謨訓誥而已于已奚有哉昔者嘗觀授受
之秘危微精一片辭隻語足以該之至易曉也乃若立
綱陳紀綏民靖國死生患難之變下而至于軍旅行陣
器械弓矢之微纖悉備具何如是之不憚煩也耶與賢
與子各因其時天尊地卑貴賤位矣革命之際湯武行
之當時不疑後世稱聖於變之民不煩告戒九官分職
初無費辭多士多方乃諄複而不已君陳畢命亦幾數
百言安在其為同條共貫也苗民之頑若非干羽之所
能格太甲不明若非三篇書之所能變移天雨反風亦
豈啓金縢者之所能感動哉然此舉彼應捷若影響泛
觀帝王之行事幾于散漫無所統紀者然旁通曲暢無
不各得其宜各止其所此豈無自而然哉道行于天地
之間散在萬物萃于人心廣大悉備悠久無疆卓然常
存而未始斯須亡也精粗一理古今一時物我一機天
人一致得其所謂一則應變酧酢開物成務亦無往而
非一之所寓也故凡用心之狹隘者欲以觀此書而此
書卒非狹隘也用心于寂滅者欲以觀此書而此書卒
非寂滅也是雖諸儒之訓釋盡天下能言之士蓋有彰
之愈晦而即之愈遠矣今日語諸友以讀此書之法當
以古人之心求古人之書吾心與是書相契而無間然
後知典謨訓誥誓命皆吾胷中之所有亦吾日用之所
能行則二帝三王羣聖人之道雖千百載之遠猶旦暮
遇之也諸友其無忽陳經序
