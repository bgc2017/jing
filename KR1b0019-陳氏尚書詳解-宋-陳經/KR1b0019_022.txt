尚書詳解卷二十二
宋陳經撰
牧誓(周書)
此篇至牧而誓故謂之牧誓泰誓三篇未已也又有牧誓
之篇聖人之重于用兵也如此誠以冐白刃涉鋒鏑驅民
于萬死一生之地其器則凶其事則危聖人豈敢輕乎牧
誓乃臨敵之時也讀典謨之書如鼓春風雍容于揖遜之
中而有不自知者讀湯誓泰誓牧誓之篇如覩秋風之肅
殺使人有戰慄而不已者春與秋氣象雖不侔刑賞雖不
均而天之所以生物則一聖人之心亦豈有二致時焉而已
武王戎車三百兩虎賁三百人與受戰于牧野作牧誓
戎車兵車也百夫之長一人而乘一車虎賁即百夫
長也故車有三百兩虎賁亦三百人虎賁言其猛如
虎然一車謂之一輛車有兩輪故也古者井田之賦
六十四井為甸計有五百七十六夫共出長轂一乘
甲士三人步卒七十二人三百乘當有三萬一千六
百人一車既有七十二人而此云一車百夫長所載
何也蓋七十二人者計元科兵之數至于臨敵對戰
則依六卿軍法五人為伍五伍為兩四兩為卒五卒
為旅五旅為師五師為軍其車雖在其人分散武王
與受戰諸侯之師八百國而止云戎車三百輛虎賁
三百人以武王腹心之兵故也
時甲子昧爽王朝至于商郊牧野乃誓王左杖黃鉞右
秉白旄以麾曰逖矣西土之人王曰嗟我友邦冢君御
事司徒司馬司空亞旅師氏千夫長百夫長及庸蜀羌
髳微盧彭濮人稱爾戈比而干立爾矛予其誓
甲子昧爽時克紂之月甲子日也春秋主書紀事編
次為文于法日月時年皆具其有不具史闕耳尚書
惟記言語直指設言之日上篇戊午次河朔洛誥戊
辰王在新邑與此甲子皆有日無月史意不為編次
也昧冥也爽明也將明未明之時王朝至于商郊牧
野紂近郊三十里地名牧癸亥既陳甲子之朝臨戰
時復誓王左杖黃鉞右秉白旄以麾鉞斧也飾之以
金曰黃鉞白旄者旗之名白色使遠處可望右秉白
旄便以指麾曰逖矣西土之人西土乃武王心腹之
衆故先舉西土逖遠也言西土之人來此路遠得無
跋涉之勞乎所以勞來慰撫之言此見聖人至誠之
意浹洽于下王曰嗟我友邦冢君泰誓上篇及友邦
君中下篇只及西土至此又合友邦君而告之御事
司徒司馬司空此即諸侯治事之三卿也亞旅者衆
大夫次于卿者也師氏大夫以兵守門者也千夫之
長師帥也百夫之長卒帥也及庸蜀羌髳微盧彭濮
人八國乃西南夷與江漢之夷也文王為西伯化行
乎江漢自北而南故八國皆來助武王伐紂舉其遠
則其近之諸侯不言可知矣夫以八國諸侯與夫蠻
夷之國不期而自至則武王所感格亦可見矣紂之
暴虐不得人心亦可見矣稱爾戈比爾干立爾矛予
其誓戈即戟也干即楯也亦兵器也戈則人執以舉
之謂之稱干則並以捍敵故曰比矛長立于地故曰
立凡此皆是軍中之器械各以預備然後聽我一人
之誓使之人心齊一也
王曰古人有言曰牝雞無晨牝雞之晨惟家之索今商
王受惟婦言是用昏棄厥肆祀弗答昏棄厥遺王父母
弟不迪乃惟四方之多罪逋逃是崇是長是信是使是
以為大夫卿士俾暴虐于百姓以姦宄于商邑今予發
惟恭行天之罰
此章言紂所為皆是君臣夫婦兄弟天理倒置所貴
乎人倫者以其男正乎外女正乎内親其親長其長
君子在位小人在野如此則為各止其所各當其分
也今也紂之所為一切相反使婦人預政事以婦人
之喜怒為賞罰是則牝雞而司晨者也此豈男女夫
婦之正理乎肆陳也所陳之祭祀謂宗廟之祀也以
昏亂而棄其所陳之祭祀而不能享鬼神是不知有
親王父者祖之昆弟也母弟者同母之弟也遺棄也
迪道也以昏棄而遺其祖之昆弟與同母之弟而不
以道接之是不知有長此豈親親長長之理乎四方
之多罪而逋走逃亡者紂之資質與此等人合故崇
之長之信之使之又以大夫卿士之官而用之使此
等人肆暴虐于百姓為姦為宄于商之都邑是小人
在位君子在野此豈君臣之理乎凡人理之常一切
更變倒置至此則天罰之所必加也故予小子發得
以恭敬而行上天之罰
今日之事不愆于六步七步乃止齊焉夫子勖哉不愆
于四伐五伐六伐七伐乃止齊焉勖哉夫子尚桓桓如
虎如貔如熊如羆于商郊弗迓克奔以役西土勖哉
夫子爾所弗勖其于爾躬有戮
此章可以見武王仁義之師而坐作進退莫不有法
度今日戰陣之事不過于六步七步必止而齊整其
衆此步伍之有法也夫子指將士也勖勉也伐者擊
刺也少則四五伐多至六七伐亦必止而齊整其衆
此擊刺而有其法也武王問兵法于太公凡纖悉曲
折處無有不知兵法莫難于用衆善用衆者使三軍
為一軍千萬人為一人故不見其為多武王以三百
輛之兵車兼八百國之諸侯與蠻夷之衆可謂多矣
若無法度則多適以為累不見其益也勖哉夫子尚
桓桓者勇壯之貌也虎貔熊羆四獸皆勇猛也于商
郊各致其勇力如四獸然于之一字如詩所謂我出
我車于彼郊矣之于同其于字訓往也乃若君子于
役亦是于也弗迓克奔以役西土不殺已降也其有
能訓以歸我者不可迎擊之當收用之以為西土之
役勖哉夫子爾其有不能致勉者爾躬必有戮觀此
一句又見聖人仁心能變夏商之俗啓誓于甘則曰
孥戮湯之誓亦曰孥戮此乃聖人立此重罰以警衆
至武王之誓則曰爾躬有戮是以其世變風移與夏
商又不同矣
尚書詳解卷二十二
