尚書詳解卷四十六
宋陳經撰
冏命(周書)
讀此篇之書有以見文武周公之遺風餘澤尚存而
穆王所以命伯冏之意端有所自來也周公作立政
之書言常伯常任凖人不及于綴衣虎賁者親近人
主之臣常情多謹擇其大而忽略其細故公卿大臣
每加之意而䙝近私昵之小臣則忽之殊不知古人
所以成養君德至于無缺者多此等人是賴周公舉
此以戒成王而家法之傳至於穆王命伯冏一篇其
原蓋出于此下逮春秋之世此意尚存若悼公之在
晉弁糾御戎校正屬焉使訓諸御荀賓為右司士屬
焉使訓勇力之士程鄭為乘馬御六騶屬焉使訓羣騶彼
諸御之與羣騶平時所職特在鞍馬之問爾悼公必
命其官之長以訓之豈非穆王命伯冏正於羣僕侍
御者哉往者穆王騁心於車轍馬跡之間未必知此
自非文武周公家法所傳習熟於穆王之所見其安
能如此
穆王命伯冏為周太僕正作冏命
王若曰伯冏惟予弗克于德嗣先人宅丕后怵惕惟厲
中夜以興思免厥愆
太僕正者太僕之長也太御中大夫也按周禮太御
中大夫而下有戎僕齊僕道僕田僕太御為僕之長
太御掌御玉輅與君同車至為親密左傳隨侯寵少
師以為車右是也王若曰而下數語皆穆王自見為
君之難如此所以戰兢自持思至於無過之地則不
得不惟左右親近之臣是賴孟子曰人恒過然後能
改穆王自非懲創初年之事悔過之深則安知為君
之果難也哉
昔在文武聦明齊聖小大之臣咸懷忠良其侍御僕從
罔匪正人以旦夕承弼厥辟出入起居罔有不欽𤼵號
施令罔有不臧下民祇若萬邦咸休
此章有以見文武之聖德猶且有頼于小大之臣聦
足以聽微明足以視遠齊者純一也聖者無不通其
實一德而所以稱名之則四也文武雖有此聖德尚
且小大之臣咸懷忠良以至于侍御僕從者無非正
人為之古人言用人大率小大遠近兼舉不遺如說
命言任官惟賢才必言左右之惟其人如君奭稱商
家王人罔不秉德矧咸奔走惟兹惟德稱立政言凖
人牧夫必言趣馬小尹左右擕僕古人所以如此者
深見昵近之臣氣類易以漸染言語易以乘間而入
以正人居之則朝夕必有開導誘掖之功必有薰陶
漸漬之善設若以不正人居之則讒諂面諛日至人
主習于為不善殆有不自覺者矣孟子曰在王所者
長幼卑尊皆薛居州王誰與為不善惟是小臣大臣
至于咸懷忠良侍御僕從無一而非正則朝夕承弼
其君者自然能格其君之心出入起居罔有不欽而
身無擇行𤼵號施令罔有不臧而口無擇言矣夫十
目十手之地易敬也至於不睹不聞之際而加敬始
謂之罔有不欽矣作意而言易善也至于非作意而
言者亦歸於善始謂之罔有不臧矣自非盛德之至
表裏若一顯微無間何以至是人主之身患未至于
欽與臧則在己有絲毫之未盡行于天下者必不能
強人之己從也吾身苟至于無不欽無不臧則感應
之機自有不容禦者吾不求于民之祇若而自爾敬
順也吾不求萬邦之休而自有美化也自源徂流其
理如此
惟予一人無良實賴左右前後有位之士匡其不及繩
愆糾謬格其非心俾克紹先烈今予命汝作大正正于
羣僕侍御之臣懋乃后德交脩不逮
穆王之意謂文武之聖猶賴小大之臣況我一人無
良善之德去文武不啻倍蓰十百則當如之何哉左
右前後之士當有以正其君之不及可也繩君之愆
糾君之謬格君之非可也曰匡曰繩曰糾曰格無非
所以救過于未形規諫于未萌庶幾君德不至于失
而文武之功業可以繼紹矣此我所以命汝作大正
為羣僕之長使汝正于羣僕侍御之臣俾無一邪人
間乎其間然後勉爾君之德交修其君之所不逮交修
則羣臣中皆知所以進諫無一人而不脩也古者無
親疎遠近之臣皆得以進諫于上且太僕之官特掌
王御車之事而穆王責之以繩愆糾謬以其一事推
之其他事皆然則孰非繩愆糾謬者乎昔者先王命
遒人以木鐸徇于路曰工執藝事以諫故茫茫禹跡
虞人得以獻箴春秋之世若師曠樂官也得以諫晉
侯伶州鳩樂官也得以言王心之失醫和醫人也得
以正趙文子屠蒯膳宰得以正平公宴樂之事若此
類者豈非先王之遺風乎夫惟合小大遠近無一而
不進諫故人主之德所以無失後世諫有常員越職
而言者有罪則亦異于古矣
愼簡乃僚無以巧言令色便辟側媚其惟吉士僕臣正
厥后克正僕臣諛厥后自聖后德惟臣不德惟臣
伯冏為太僕之長則自太僕而下道僕田僕之類皆
其僚也皆伯冏之所得簡拔也古人用人之制自有
要而不煩者存焉若以一人之聦明而盡心百執事
之選擇則安能盡察其人之賢否惟委之其長焉使
其長皆得以自辟舉其屬則人主不過擇數人之為
官長者耳周禮為官三百六十而官各有長如宫正
為在宫者之長酒正為掌酒者之長其賢否功勞殿
最皆責任其長焉不若後世以天下之官而皆萃于
銓曹一人之智而欲周知衆人之賢否亦難矣此一
章深見古人為治之體巧言令色便辟側媚皆不正
之人以辭色而取媚于上此等人乃庸主之所喜而明
主之所惡故堯必畏巧言令色孔壬孔子必惡利口
遠佞人豈容有此等人厠于羣僕之列哉其惟吉士
可也吉人之辭寡必無巧言令色便辟側媚者也所
以然者以其僕臣之正不正而后德之所係故僕臣
之正者厥后無有不正僕臣工諛說之言稱頌君德
之不暇而君必自為聖流入于不善而不之悟矣故
曰后德惟臣不德惟臣則羣僕之職豈可槩以為車
輅之任而不之選擇哉
爾無昵于憸人充耳目之官迪上以非先王之典非人
其吉惟貨其吉若時瘝厥官惟爾大弗克祇厥辟惟予
汝辜王曰嗚呼欽哉永弼乃后于彛憲
穆王至此丁寧懇切不厭其言之重複既曰無以巧
言令色矣故曰無昵于憸人憸利之人即巧言令色
之人也以憸人而在耳目之官為王侍從則是為充
官充官者備員而已耳目之官所係非輕豈可以憸
人備數塞職若使憸人為之其以非先王之典啟迪
其上無疑矣若不以人為吉而惟以貨財為吉使貨
賂公行惟納賄者得進居羣僕之列是瘝病其官而
職為之不舉矣惟貨其吉此乃衰世之事何為穆王
之時有此蓋此等風俗不在于教化盛行之曰而每
見于王道衰微之際蓋教化盛行人心知有清議之
可畏安有舍義而趨利惟王道衰微之際人不畏清
議故好利之心得以奪其好義之心觀穆王于此篇
與乎吕刑篇言貨亦足以見其風俗之漸衰矣惟爾
大弗克祇厥辟古之所謂敬君者惟以仁義與王言
惟知陳善閉邪後之所謂敬君者惟能伺候君之顔
色迎逢君之指意汝伯冏若以憸人充官以惟貨而
瘝官則汝之不敬君孰甚焉惟予汝辜我亦以不敬
君之罪罪汝矣嗚呼欽哉惟當以敬為主常輔汝君
使由常憲之中不出常憲之外則汝之職盡矣詳復
此篇之書如左右前後之臣皆得繩糾愆謬如太僕
長得以選其僚屬如惟貨其吉以利進身古人制度
詳密與乎風俗之厚簿皆于此乎有考
尚書詳解卷四十六
