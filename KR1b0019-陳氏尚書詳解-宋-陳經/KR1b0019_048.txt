尚書詳解卷四十八
宋陳經撰
文侯之命(周書)
幽王為犬戎所殺平王東遷之後不能自強周家遂不
復興皆自平王始也孔子定書曷為有取於此篇蓋
此篇之書乃平王東遷之始也文武之遺風餘澤尚
存如人之病元氣猶在調以藥劑則病可以立起考
之此篇可以見矣晉侯捍王于艱則諸侯猶藩屏王
室秬鬯彤弓則禮樂征伐猶出於天子王曰其歸視
爾師則諸侯猶來朝義和之薨謚為文侯則列國猶
有請使平王能自此強于政治則文武自可復見惟
其在位日久略無興復之意棄其九族葛藟有終遠
兄弟之刺不撫其民周人有束薪蒲楚之譏其甚也
以天子之尊下賵諸侯寵妾降尊貶重自儕于列國
所以王者迹息而王澤已竭黍離降為國風則不得
以嗣文武成康之後矣夫夫子以至公為心稱物均
施當其東遷之初王政尚存也豈可不敘之于文武
成康之後及其末年王政已亡則黍離已降雖欲敘
之文武成康之後何得而敘之哉
平王錫晉文侯秬鬯圭瓚作文侯之命
觀此書有以見先王封建諸侯之為有功于藩屏也
秦王孤立故一夫作難而七廟隳西漢末年内外單
微王莽豎子起而乘之周自成康以後變故多矣左
氏𫝊昭公二十六年王子朝在楚使告於諸侯曰武
王克商成王靖四方康王息民並建母弟以蕃屏周
且為後人之迷敗傾覆而溺入于難則振救之夷王
愆於厥身諸侯並走其望厲王居彘諸侯失位以間
王政幽王愆位攜王奸命諸侯乃共建王嗣惠襄辟
難越去王都則晉鄭咸黜不端由此觀之諸侯之有
功於王室也如此平王東遷之初則有晉鄭焉依不
然犬戎之禍非小變也平王以晉文侯有大功之故
於是錫之以秬鬯圭瓚使之得以祭祀秬黑黍也鬯
鬱金之器也以鬱金釀秬黍為酒圭瓚者以玉為勺
柄所以酌鬱鬯祼以求神也此諸侯之盛禮也非有
大功則不足以當此之賜
王若曰父義和丕顯文武克愼明德昭升于上敷聞在
下惟時上帝集厥命于文王亦惟先正克左右昭事厥
辟越小大謀猷罔不率從肆先祖懷在位
王若曰而下皆冊命之詞也父者天子稱同姓諸侯
曰伯父叔父異姓諸侯曰伯舅叔舅所以見天子之
親諸侯也義和者文侯之字所以尊之也丕顯文武
克愼明德文武所以能如此大明者皆本之克慎明
德明德乃聦明自然之德惟其克慎所以能持守此
德慎即敬也文武敬此德于身上與天合故昭然升
達于天下與民合故布散而聞于下惟時上帝所以
集大命于文王之身雖然文武有明德亦賴先正大
臣之助能左右昭事其君至或小或大之謀猷凡有
善謀嘉畫文武無不率從之肆我之先祖自成康以
下安然在位者文武與先正之是賴平王之意欲求
助于臣下故舉文武之所以資先正者言之觀此章
亦見得故家遺俗尚存平王常念于文武周家豈有
不復興者
嗚呼閔予小子嗣造天丕愆殄資澤于下民侵戎我國
家純即我御事罔或耆壽俊在厥服予則罔克曰惟祖
惟父其伊恤朕躬嗚呼有績予一人永綏在位父義和
汝克昭乃顯祖汝肇刑文武用會紹乃辟追孝于前文
人汝多修捍我于艱若汝予嘉
嗚呼歎而自傷也我小子之繼嗣適遭天降大咎之
時謂幽王有犬戎之禍也殄資澤于下民謂其資用
惠澤已絶而不及下民所以夷狄得以侵伐王國如
此之大純大也即我御事罔或耆壽俊在厥服即今
御事之臣無有老成更事之君子與夫俊而有才德
者在其服位予一人又無能不足以勝其任宣王之
中興也惟其申甫召公虎之徒今則耆舊皆無人而
平王之身又不勝其任此所以如是之衰微不振曰
惟祖惟父其伊恤朕躬嗚呼有績予一人永綏在位
諸侯有功于我一人可長安在位不然則我奚賴焉
父義和汝克昭明汝顯祖唐叔之訓汝之身始能刑
法文武之道用能合乃辟之心以繼乃君之心追孝
于前文德之人乃辟平王自謂也前文人即文侯之
祖也平王自謂乃辟之心雖欲有為無有能合能繼
續之者汝能合之續之者善述人之事汝祖有文德
矣汝又能追孝之以述其事汝多修捍我于艱我當
艱難多事之際惟汝多所修治以捍衞我此予所以
嘉善汝之功也觀此章見平王無興復之意雖求助
于諸侯而平王殊不能自立雖御事之臣無有耆俊
而平王不能求賢以圖事所以國家大仇終不能報
然則為平王者宜如衞文公燕昭王越勾踐奮然有
必為之志則可矣謙之六五曰利用侵伐當平王之
時正當侵伐收攬威權之時而謙以自處曰予則罔
克此周所以不復興也
玉曰父義和其歸視爾師寧爾邦用賚爾秬鬯一卣彤
弓一彤矢百盧弓一盧矢百馬四匹父往哉柔遠能邇
惠康小民無荒寧簡恤爾都用成爾顯德
此晉侯來朝禮畢王遣之還其國也其歸晉國視爾
之衆寧爾之邦用賚予爾以秬鬯一卣中尊也賜爾
以秬鬯一卣使之得以祭祀其祖蓋非常之賜則諸
侯不敢當此禮彤赤色盧黑色彤弓一彤矢百盧弓
一盧矢百諸侯彤弓盧弓之賜始得以專征伐此蓋
命之以侯伯之任馬四匹為一乘凡此所賜皆是有
大功者始可以當此父往哉自今以往柔遠能邇欲
懷柔遠人當自能邇始惠安小民可不荒忽自安簡
閱其士惠恤其民于爾都之中則爾之明德自此成
矣觀此數句亦見平王之無志柔遠能邇惠康小民
豈非善言然在堯舜文武之時為此言則可在平王
時為此言則不可如滿招損謙受益在舜征苗時為
此言則宜成王伐三監淮夷考翼不可征適以為無
志害事平王於此不知明變當東遷之初夷狄強盛
王綱不振國家遷移之時而反為平安無事之語既
不能奮然自立而所以命文侯者又皆寬閒自得之
言此蘇東坡所謂讀文侯篇知東周之不復興
尚書詳解卷四十八
