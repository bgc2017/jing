尚書詳解卷四十三
宋陳經撰
康王之誥(周書)
此篇與顧命之書相連伏生之書以康王之誥合顧
命後人分之為二篇然天子之居喪也百官緫已以
聽冢宰啜粥面深墨寢苫枕塊之時何暇以冕服朝
羣臣何暇出誥命若高宗亮陰三年不言滕公小國
之君耳一聞孟子性善之論滕定公薨五月居廬未
有命戒百官族人可謂曰知未聞以言語誥臣下也
雖太甲即位之初既葬成湯之後伊尹奉嗣王祇見
厥祖伊尹明言烈祖之成德作伊訓肆命徂后亦未
聞太甲以冕服朝羣臣出命令也然則康王賢主也
召畢之徒又皆元老大臣曷為其如此哉說者曰禮
有正有變喪服正禮也冕服變禮也然嫂溺援之以
手者皆其不得已而後有變非有不得已則何用變
哉東坡引左傳子皮如晉之事考據甚詳然其書既
定於孔子之手為後世之法謂之非禮有不可也姑
存厥疑以待能辨之者
康王既尸天子遂誥諸侯作康王之誥
讀顧命之書當知春秋書公薨路寢之法讀康王之
誥之書當知春秋書公即位之事即位而謹始本不
可以不正為子受之父為諸侯受之王此大本也咸
無焉則不書魯昭公之薨于乾侯也不得正其終故
定公制于權臣不得以正其始春秋元年必書正月
而定公獨無正月魯于是乎曠年無君也康王既受
成王之顧命則是得以正其始矣夫子序書直曰康
王既尸天子遂誥諸侯奔赴王喪因新君即位而相
見故康王因此報誥之此康王之誥所以作也
王出在應門之内太保率西方諸侯入應門左畢公率
東方諸侯入應門右皆布乘黃朱賓稱奉圭兼幣曰一
二臣衞敢執壤奠皆再拜稽首王義嗣德答拜
畢門之外為應門畢門及路寢殯宫在焉故王出應
門内太保為西伯率西方諸侯而入在應門之左畢
公為東伯率東方諸侯而入在應門之右北面而立
布乘黃朱布陳也乘四匹馬也黃馬之色朱者其尾
鬛也諸侯朝見天子畢獻國之所有以表忠敬之心
所謂享多儀是也故諸侯皆陳四馬黃朱鬛以為廷
實詩曰駜彼乘黃則黃者出于自然左氏傳曰宋公
子有白馬公取而朱其尾鬛則朱出于人為諸侯所
獻之馬必用黃而以朱飾者蓋黃有中順之色象臣
道朱者君之服象君道諸侯體臣道以從君令故黃
而朱之賓者諸侯有賓客之義稱舉也舉奉圭兼幣
之辭周禮小行人合六幣曰圭以馬璋以皮璧以帛
琮以錦琥以繡璜以黼是圭以馬為幣說者謂六幣
所以享也此特享禮之一蓋因喪禮而行朝故簡享
禮之數賓稱奉圭兼幣之辭而進曰一二臣言諸侯
非一人也衞為王之藩衞也敢執壤奠言執土所出
之物以奠于王皆稱再拜稽首拜送幣而手至地以
盡禮也康王義在于繼前人之德則為諸侯之主受
其幣故荅拜王無荅拜禮以即位初謙退如此
太保暨芮伯咸進相揖皆再拜稽首曰敢敬告天子皇
天改大邦殷之命惟周文武誕受羑若克恤西土惟新
陟王畢協賞罰戡定厥功用敷遺後人休今王敬之哉
張皇六師無壊我高祖寡命
太保為冢宰第一芮伯為司徒第二咸進相揖率羣
臣諸侯皆進戒也不言諸侯者以内而言外也再拜
稽首而後戒王曰敢敬以告天子以敬而告欲王聽
之專皇天改大國殷家之命而歸周惟文武誕受羑
若蓋自出羑里之囚天命始順用能憂恤西土之民
文武興邦自西土始也太保所言羑若者蓋康王生
長於深宫富貴之中不知祖宗之得天命皆自艱難
之中得之故舉此以為戒惟新陟王升遐曰陟指成
王也畢協賞罰言或賞或罰無不當理如記功宗以
功作元祀賞也如踐奄伐淮夷罰也戡定厥功能勝
天下之強定天下之業所以有此休美敷布以遺之
子孫今王敬之哉文武成王所以有天下者亦惟敬
而已今王當以敬為主張大六師之衆俾國威振而
天下服無使我高祖之德寡有之命至于隳壊然而
當康王即位之始羣臣進陳不聞有盛德之言惟曰
張皇六師成王之所以持盈守承者盛德之事非一
端而第及于賞罰無乃羣臣教康王以好大窮兵嚴
刑酷法歟非也人臣之進言也必因其君之資而為
之言賈誼進權勢法制之說于寬仁之主君子以為
通達貢禹進恭儉于優游不斷之主君子以為不切
蓋康王賢主其仁愛出於天性所患者惟恐失之過
謙況守成之世易以廢弛故謙之六五必曰利用侵
伐大有于六五亦曰厥孚交如威如正此意也
王若曰庶邦侯甸男衞惟予一人釗報誥昔君文武丕
平富不務咎底至齊信用昭明于天下則亦有熊羆之
士不二心之臣保乂王家用端命於上帝皇天用訓厥
道付畀四方乃命建侯樹屏在我後之人今予一二伯
父尚胥暨顧綏爾先公之臣服于先王雖爾身在外乃
心罔不在王室用奉恤厥若無遺鞠子羞
羣臣既進戒康王故康王報之以誥曰庶邦侯甸男
衞不言羣臣者言外以見内也天子自稱曰予一人
惟予一人釗報誥昔君文武大平天下使人莫不得
其均大富天下使人無有不足文武之為君惟務平
富不務害人其德如此故所至之地凡日月所照霜
露所墜天運所及皆齊信齊一其心以信上之德文
武之德所以昭明於天下四方萬里無不昭灼文武
之德既達于天下又有其臣以宣布心力于天下熊
羆之士有力也不二心之臣言一心也文武所得有
心力之臣保安乂治王家所以能受天之正命皇天
訓之以道所謂式教用休也付畀之以四方之衆文
武之心猶以為未足也又建置侯國樹立藩屏以輔
贊我後之人康王之意謂文武之德尚賴人臣之助
況當時建侯樹屏亦欲得人以遺其子孫今我其賴
爾諸侯羣臣協心以事上亦猶熊羆之士不二心之
臣所以為文武也今予一二伯父天子稱同姓諸侯
曰伯父舉同姓之大者言之則異姓可知矣爾先公
之臣即諸侯祖父也爾諸侯之祖父也所以臣服我
先王之法度如何汝當循守之以安爾先公之臣蓋
爾能循爾先公之臣所以服我先王之法則爾祖父
亦得其安雖爾身在外乃心罔不在王室身有彼此
遠近之異心無彼此遠近之異身雖居外土而心之
所向當常在王家用奉憂其臣道之所當順者敬爾
侯度心在王室孰非臣道之所順則臣道盡矣不可
遺我稚子之羞辱汝諸侯不能盡臣職豈不為我之
羞乎此見君臣同體也古者天子之于諸侯其言辭
責望慰撫之意思下達如此汝諸侯安得不以一心
奉上哉
羣公既皆聽命相揖趨出王釋冕反喪服
羣公自太保而下也聽命既畢皆相揖而趨出諸侯
各歸其國朝臣各就其位王釋冕反喪服則羣臣諸
侯亦皆釋冕反喪服可知臣子之情一也禮臣為君
諸侯為天子皆服斬衰若夫考據古今以証其非禮
則東坡之說為詳
尚書詳解卷四十三
