尚書詳解卷三十一
宋陳經撰
梓材(周書)
成王周公之命康叔也既以明德愼罰之事作康誥
一篇矣又以禁酒一事作酒誥一篇然治道必至于
粉飾潤色之然後可以悠久故梓材一篇專言教化
譬之梓人治材既勤樸斲必須加之丹雘則其器用
文質相副康叔之治衞亦然文武之積累艱難既成
其功業矣若不得後人維持涵養之則前人之功俱
廢又況衞國商民經武庚再變之後人情反側不安
康叔之治正當容忍寬大撫摩矜恤之使之教化行
習俗美則文武之功可得而保矣
王曰封以厥庶民暨厥臣達大家以厥臣達王惟邦君
汝若恒越曰我有師師
此篇雖戒康叔以撫摩新造之邦貴乎含忍寬大然
大要先須通上下之情為邦家君者下焉有大家強
族其情為難通上焉有君之尊其情為難通蓋大家
強族平時專制一國習為驕奢其心未必不致疑于
康叔以為康叔之所以待己者未必不疾惡已沮抑
已而待臣民者未必不私愛其臣民也如此則大家
之情不通矣天子以至尊居上門庭萬里之遠遠近
異勢内外異情亦未必不致疑於康叔以為康叔之
所以治衞國其奉命任事之臣其果禀天子之正朔
乎抑猶有國異政家殊俗乎其果遵王室之法度乎
抑猶有禮樂征伐自諸侯出乎如此則天子之情不
通矣為國君者下而見疑于大家上而見疑于天子
上下之情不通如此奚以為國成王必使之通上下
之情為一以其待庶民與其待小臣之情而通之于
大家使大家無疑以其侯國之大臣相聘貢獻通之
於天子使王室無疑則邦君之職盡于此矣凡此上
下之情所以貴乎通者亦常理當如此也若汝順其
常理而行之於是曰我有師師師者法也師師也我
有典常之師可師法而非出於己之私意也成王惟
恐康叔出己之私意激而生事故使之順常道以為
法
司徒司馬司空尹旅曰予罔厲殺人亦厥君先敬勞肆
徂厥敬勞肆往姦宄殺人歴人宥肆亦見厥君事戕敗
人宥
司徒司馬司空此大國之大卿尹者衆官之長也旅
者衆士也諸侯之國上自三卿次而衆官之長又次
而衆士其𤼵言曰予無以厲虐殺人為心此其持心
之忠厚也然則彼之持心忠厚不以殺人為事曷為
其能然哉亦以厥君先敬勞爾厥君指康叔也敬者敬
其民使民如承大祭也勞者慰撫其民勞之來之也
國君以敬勞率先其臣故其臣往而治民亦以敬勞
治民為惡於内而姦者為惡于外而宄者無故而殺
人者罪人所經歴知情而藏匿者此等人尋常皆在
所不赦今衞國遭變亂之後亦當且含忍之司徒司
馬司空尹旅之臣往而治民于此等姦宄殺人歴人
者皆宥赦之亦見其國君之事于戕敗者皆宥之故
能如此戕賊而敗人者罪之小也惟國君於其罪之
小者而宥之故人臣于其罪之大者亦宥之大抵成
王周公戒康叔治衞國只欲其安慰商民行憫恤之
政不欲其大察迫急凡前非昔過一切不問使之改
過更新如此庶幾反側之情可安
王啟監厥亂為民曰無胥戕無胥虐至于敬寡至于屬
婦合由以容王其效邦君越御事厥命曷以引養引恬
自古王若兹監罔攸辟
至此成王又提其意之切要者告之謂王者所以開
置其監者豈有他哉其治本為民而已監如三監之
監同諸侯之長王者使之監諸侯之國也戒之之意
曰汝諸侯之長其治專在為民則不可使民至于相戕賊相
虐殺上以仁愛撫民則民自然生親愛之心至于相友相助
相扶持安有戕虐哉惟上以刑急迫其民民無所訴
遂至於胥為戕虐矣至於敬寡至于屬婦寡者人之
所易陵寡者猶敬則衆者可知婦者人之所易忽婦
者猶連屬之使有所依則為夫者可知合由以容汝
康叔當合而由之不可分别涵之如海養之如春俾
一國之中若貴若賤若善若惡若上若下若衆若寡
若夫若婦一切含容之王其效邦君越御事厥命曷
以成王告之之言既多恐康叔聽之泛而難從也又
曰王之所以責效邦君御事所以命之者曷以哉要
使康叔專於聽曰引養引恬此王之所以責效于邦
君御事也養者有以富之而養其身也恬者有以教
之而安其心也引有徐之之意治亂民猶亂繩急目
前之效而欲速利者皆非所以養民安民也自古王
若兹監罔攸辟我之所以告爾者豈特今日為然自
古王者所以制監之意亦此而已安用辟為哉
惟曰若稽田既勤敷菑惟其陳脩為厥疆畎若作室家
既勤垣墉惟其塗塈茨若作梓材既勤樸斲惟其塗丹
雘
成王設此三事以諭康叔其大意則一而已言之不
能巳惟恐康叔之未悟故以一物喻之為未足又以
一物喻之譬之稽考田畝然既勤勞敷布而菑治之
矣苟不能陳力以脩之為之疆界畝壠則有水潦之
害而稽田之功不能終譬之作室家然既勤于為垣
為墉築墻于外以防寇盜如此則謹密矣苟不能塗
塈以飾之茨以蓋覆之則震風凌雨為害而作室之
功不能終又譬之作梓材然梓人治材既勤於為樸
斲而彫刻之成其器矣苟不能丹雘以飾之則久而
易壊梓材之功亦不能終凡此皆是有以治之于其
始必須有以成之于其終衞國之民前日文武艱難
積累開此土宇以致之若今康叔不能成終無教化
以調和其民潤飾其治以為他日無窮之計使衞國
之民再為亂則前日之事皆為之壞此是成王周公
深謀遠慮不但為苟且偷安之計而已
今王惟曰先王既勤用明德懷為夾庶邦享作兄弟方
來亦既用明德后式典集庶邦丕享皇天既付中國民
越厥疆土于先王肆王惟德用和懌先後迷民用懌先
王受命巳若兹監惟曰欲至于萬年惟王子子孫孫永
保民
今王惟曰又更端告之先王指文武也文王武王勤
用民德懷來諸侯以為夾輔所謂文武以明德懷諸
侯者聰明齊聖之德照臨于其上四方諸侯有所觀
感故庶邦之享上作兄弟方來多率其鄰國諸侯如
兄弟之義方方而來亦既用明德以享上書曰享多
儀儀不及物惟曰不享亦既用明德者見當時諸侯
精白一心以承休德所享之物皆其誠心所寓德之
所寓也文武以明德懷諸侯諸侯亦以明德而享天子君
臣上下一皆以明德為主豈有他哉后者後之為君者
指繼體而言也後之為君亦當法前人之意式用也用先
王之常法以集庶邦庶邦亦皆以丕大來享上
如諸侯之享文武亦既用明德也成王之意欲
康叔之治衞能撫安新造之邦涵養斯民則享
上之明德亦莫過于此矣皇天既以中國之民而付
我先王又以疆土之大而畀我先王肆大也天生
民而立之君以司牧之所以將中國之民與疆土
之大而畀之先王必有望于我先王也今成王能
用是德不以刑為用蓋德者君民之所同得也成
王用德以和懌其民而先之後之左右輔翼之
使之順其常性而趨於和懌之地民既懌則先王
所受命于天者亦可以少慰矣蓋先王所有之民
皆其受命于天者後之人君能以德懌其民則亦
可以懌其先王不以德懌其民則先王之心何如
哉亦為之不滿矣已矣乎若茲監汝康叔監于侯
國亦若此而已言當體成王用德之心可也惟
曰欲至于萬年惟王子子孫永保民成王與之
相期於長久以為我非止為一時計也為萬世子孫
保民之計商民之安危實係周家之利害商民安則
周家之業可以久我之所以望於康叔者如此其無
窮則康叔之治衞亦當有以副商民之望也昔者三
代之王君臣常欲為子孫無窮之計若曰惟乃世王
若曰公其以予萬億年以至鼎銘之𩔖皆欲為子孫
永世之寶宜若其用心之私也而其實則公也吾子
孫長享百世則百世之民安享千世則千世之民安
安吾之子孫者所以安吾民也此其心之所以公也
秦皇欲自一世二世至于萬世雖與三代之王所願
欲者亦無以異殊不知三代之王以其身為天下之
公而秦以天下為一己之私此其所以異也讀康誥
酒誥梓材三篇之書足以見周家之忠厚所以治亂
民如此其不苟也卒之康叔遺化及于衞國柏舟之
仁人凱風之孝子干旄之好善後世有歌衞風而知
康叔之德者則知康叔之治衞其遺風餘俗猶見於
春秋之世況在當時者乎學者欲知衞國之風當知
根本於此三篇之書
尚書詳解卷三十一
