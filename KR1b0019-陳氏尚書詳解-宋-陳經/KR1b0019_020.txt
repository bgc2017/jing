尚書詳解卷二十
宋陳經撰
微子(商書)
此篇乃微子傷國家之將亡退而與箕子比干私相謀
議求所以無愧怍于先王而後已大率賢人君子忠孝
之心不見于安平無事之際每見于悲傷惻怛之時使
三人之于紂言聽諫從則忠孝之心自與君臣相安冺然
無迹之可窺矣惟其不然故以其憤鬱不平之氣發而
為言憂而不困怨而不亂則忠孝之心可因是而見矣
殷既錯天命微子作誥父師少師
錯有亂之意天之命在人君順之則可今也紂以淫
湎暴虐化其上民亦習其惡於下也天所以命君之
意為之顛倒錯亂此微子所以憂也故作誥以告父
師少師二人父師太師即箕子也少師孤卿即比干也
微者圻内國名子爵入為王卿士者也在朝之臣亦
衆矣微子獨告父師少師者當是時如飛廉惡來者
既道王以為不善不可告矣如伯夷太公者又處海
濱而避去以潔其身此三人者乃商家之宗臣與國
家社稷為存亡者也義不得與他臣同此其所以獨
告于父師少師
微子若曰父師少師殷其弗或亂正四方我祖底遂陳
于上我用沉酗于酒用亂敗厥德于下殷罔不小大好
草竊姦宄卿士師師非度凡有辜罪乃罔恒獲小民方
興相為敵讐今殷其淪喪若涉大水其無津涯殷遂喪
越至于今曰父師少師我其發出狂吾家耄遜于荒今
爾無指告于顛隮若之何其
微子之意若曰商家已不有治正四方之事言不復
興矣微子乃帝乙之元子紂之庶兄故謂我祖先王
致遂其功陳列于上可以憑藉扶持之具如彼今乃
以沉酗于酒之故用亂敗其德于下如此是與我祖
相反也欲觀其表觀其影欲觀其源觀其流以其所
形見考之則商民無小大皆為草野寇盗與乎為惡
于内外而為姦宄之事為卿士在位者皆以非法度
之事而相師師者相師也與百僚師師之意同但百
僚師師者以善相師此之師師者以惡相師也惟其
卿士既以非度相師故為罪人之淵藪凡有辜罪皆
為有勢力者之所藏匿無有常得之者言不得而治
以法也小民方且起而相為讐敵則其所謂相友相
助相扶持者不復見矣今商其淪喪若涉大水觀其
卿士如此小民如此氣象已有亡國之兆故曰商其
淪胥喪亡矣如涉大水無有涯際之可依殷遂喪越
至于今以言其喪亡不待于久只在于今父師少師
我其發出狂上既言商家之必亡故又言我所以憤
閔之意我其發病生狂吾處于家又且將耄亂欲遜
遯于荒野矣此其情之不能堪處者今亦無指意以
告我我待其顛隮隕墜之日又將何以處之此章之
義寫出胸中不平之言使當時紂若肯從諫則斯言
當發于上不發于下矣當直情無𨼆于朝廷而不肯
退而私語于家矣為國者使賢人君子議論不發于
朝廷而發于私議亦豈有國者之福哉
父師若曰王子天毒降災荒殷邦方興沉酗于酒乃罔
畏畏咈其耉長舊有位人今殷民乃攘竊神祇之犧牷
牲用以容將食無災降監殷民用乂讐斂召敵讐不怠
罪合于一多瘠罔詔商今其有災我興受其敗商其淪
喪我罔為臣僕詔王子出迪我舊云刻子王子弗出我
乃顛隮自靖人自獻于先王我不顧行遯
微子作誥以告二人今此篇惟父師箕子有言而比
干獨不以言見先儒以為明心同蓋三人者之在當時
只有去就二節微子欲去而比干箕子皆欲就雖諫
而死與徉狂為奴其欲遂就之意一也故父師箕子
之言即比干之意父師之意若曰王子指微子也天
毒降災荒殷邦箕子不敢斥紂故但歸之天以為天
降災害荒亂于我邦天下化之方且興起為沉酗之
事人之所以不為亂者以其知所畏也乃今不畏其
所當畏充此心以往何所不至雖有耉老成人與舊
在位而有年高德邵者皆咈逆之而不顧矣孔安國
曰色純曰犧體完曰牷牛羊豕曰牲器實曰用犧牷
牲用乃祭祀之物今商民乃攘竊而取之則為下者
既不知敬神矣祀有常典國有常刑今乃容其將食
而無災罰以及之是為上者亦縱其為不敬也此特
舉其祭祀國之大事于至重者如此其他可知降監
殷民用乂讐歛召敵讐不怠商家之臣所以下視商
民用以為治者皆讐歛之道也言横賦重歛與民為
讐也在上者以讐視其民故民亦以讐視其上上下
交相為讐故曰召敵讐不怠者謂凶人為不善亦惟
日不足也人主乃天下之本其本處既濁亂故末流
亦濁亂是民之罪與上無異是乃合于一也瘠病疾
也民之多病無可以告語者以其有冤而不得伸也
商今其有灾觀上文所云皆是亡形立見即今日有
灾我興起而受其敗矣商家既淪沒喪亡我豈可為
他人之臣僕此箕子之意與國存亡義不肯去詔王
子出迪我之教汝王子出則合于道是以去者教微
子而以不去者自期何况我舊時所云者過以為子
之所刻害蓋微子為帝乙之元子箕子言于帝乙欲
立微子帝乙不從而立紂紂未必不疑忌吾二人今
王子若出去則我尚可以維持諫諍紂庶幾知改悔
王子若不出紂終疑此二人雖欲諫之必不能入是
致于顛隮矣忠臣之于國明知其大無道明知其天
命將絶亦未嘗不勉強而扶持之以求其百一千一
萬一之幸蓋未有安坐而視其將亡者自靖人自獻
于先王我不顧行遯靖謀也人各自為謀以自獻于
先王思昔先王所望于我者惟忠孝而已行事不必
其皆同但處心無愧于一己無愧于公議無愧于先
王足矣微子出而存商祀則自獻以其孝比干箕子
一則以諫諍死一以困辱為奴以諫諍紂則自獻其
忠我不顧其行遯是箕子比干决在于就而不肯去
國也讀此篇之意可見臣子心在乎天下國家而不
在其身共求天理之安而已其死非沽名其困辱者
非忍恥其去也非求生也各全乎忠孝故孔子知之
以為商有三仁者焉行雖不同而皆所以為天理之
安也
尚書詳解卷二十
