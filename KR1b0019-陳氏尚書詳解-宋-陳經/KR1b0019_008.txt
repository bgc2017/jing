尚書詳解卷八
宋陳經撰
五子之歌(夏書)
讀此篇之書有以見當時之民思禹之德然則禹視
天下之溺猶己之溺腁胝手足以為民如此及再傳
太康一為遊畋之樂而民遂咸貳至使有窮后羿得
以簒國民之思禹果安在哉曰民之貳太康也乃所
以思禹也先王之愛民一舉動而不敢忘乎民民于
此時猶嬰兒之得慈母不知有飢寒凍餒惟慈母之
是賴一旦太康嗣位遂專意遊畋不恤民事猶嬰兒
之失慈母啼號而無所依此民之所以貳太康也是
雖后羿能因民不忍奪之于一時而終不能禁民心
之思禹所以少康一成之田一旅之衆而卒以祀夏
不失其舊物也謂非民之思禹而何又當看此一篇
書乃三百篇之體詳味其言有思無邪之意然則何
以怨乎孟子曰親之過大而不怨是愈疏也五子之
怨親親也關雎之哀而不傷小雅之怨而不亂皆其
𤼵乎情止乎禮義也誰謂詩書果有異旨哉自此心
而形之詠歌因心而語不越乎常理者詩也自此心
而𤼵之于政事足以經國愛民感物動人者書也此
詩書所以異經而同旨也
太康失邦昆弟五人須于洛汭作五子之歌
太康尸位以逸豫滅厥德黎民咸貳乃盤遊無度畋于
有洛之表十旬弗反有窮后羿因民弗忍距于河厥弟
五人御其母以從徯于洛之汭五子咸怨述大禹之戒
以作歌
太康以逸豫而滅厥德所以致于失邦夫子敘書直
云太康失邦而其意自著昆弟五人須待太康于洛水
之北此所以見五子咸怨之由故曰作五子之歌
自太康尸位以逸豫而下至于述大禹之戒以作歌史
家述其所由如毛詩之有序序作歌之意也人君之
位乃憂勤者所居舜命禹曰汝惟不怠總朕師此豈
逸豫之具哉惟太康資稟凡下徒見人君之位至尊
以為予無樂乎為君也故尸主其位而縱為逸豫滅
厥德黎民咸貳民心無常視德為向背德既滅矣民無
所依故咸貳民既貳矣又不知悔乃盤遊無度畋于
有洛之表至一百日而猶不反豈非安其危利其災
而樂其所以亡者乎有窮國之君名羿者因民心之
弗忍遂距太康于河使不得反其國自古姦人無世
無之雖堯舜之世不可謂無此等人但聖明在上如
太陽當天而蚊䖟無所厠迹及國家小有釁隙故姦
人得以乘之禹之傳子也豈不知後世之極弊至此
乎曰禹亦安能保其子孫無此也禹之慮天下後世
蓋有甚于此者傳之子雖有大惡而先王之遺澤未
冺尚可以復興傳之人而不得大聖天下争亂無日矣
禹豈私其子孫而為此哉私其子孫者乃所以公天
下也厥弟五人御其母以從太康之弟五人者侍其
母而從太康以畋然則五子曷為于未遊畋之時不
能諫止其兄而且從之畋乎曰觀五子作歌之言想
見其賢明必其當時諫其兄而不從兄弟天倫無有
去之之理不得已而從之徯待于洛水之北及百日
而不反也是故五子怨憤之氣鬱于中而𤼵之于外
述大禹之戒以作歌其五章之歌皆五子為之其言
皆本之皇祖之訓予讀此章有以見先王之愛其子
孫不獨有其綱紀可以守法度可維持而又有訓戒
以遺其子孫使子孫世守者五子述大禹之戒若伊
尹述成湯之訓是也惜乎遺言在耳而太康之不克
遵也
其一曰皇祖有訓民可近不可下民惟邦本本固邦寧
予視天下愚夫愚婦一能勝予一人三失怨豈在明不
見是圖予臨兆民凜乎若朽索之馭六馬為人上者奈
何不敬
此章皆禹之訓也禹深見得為君親切處在于得民
心與失民心故五子述其訓以為首章之歌以見太
康之失邦其大要在于失民心也民之可以親近而
不可卑下者以其為邦本故也孟子曰民為貴社稷
次之君為輕得民則得國故本固則邦寧天下愚夫
愚婦至賤也天子至尊至貴也愚夫愚婦豈能勝予哉殊
不知一人之心即千萬人之心失一愚夫愚婦之心
即失天下之心也失一人之心而遂至于失千萬人
之心則人心去而君之勢日孤豈不勝予乎一人三
失者失而至於三積之多而不知改悔者也怨豈在
明者言天下懷怨憤之心豈敢明言之特蓄忿于中
爾故有天下者當于幾微之際有以謀之無使蓄忿
于中則可矣秦人之禍可以為鍳予臨兆民凜凜然
如朽索馭六馬然朽索以喻君六馬以喻民六馬之
奔突豈朽索之所能馭人主常持不足之念以為民
之難安豈予一人所能任其責哉惟以此為心則無
時而不敬也故曰奈何不敬此章大意謂國以民為
本而欲安民者又當以敬為本
其二曰訓有之内作色荒外作禽荒甘酒嗜音峻宇雕
牆有一于此未或不亡
此章亦是大禹之戒天下之事雖其至纖至微者莫
不有準則得其準則者天理也失其準則者人欲也
人欲熾而天理滅則未有不亡者妻妾之奉遊畋之
樂酒以奉祭祀樂以崇德宇也牆也古之聖人亦豈
能廢此哉第有其準則而不失之過爾若夫色荒禽
荒甘而嗜峻而雕皆失其則也此滅亡之道也而况
于兼是數者乎
其三曰惟彼陶唐有此冀方今失厥道亂其紀綱乃底
滅亡
堯自唐侯為天子故國號陶唐堯都平陽舜都蒲坂
禹都安邑皆冀州也自陶唐以來有此冀方享國長
久者豈無其道哉何道也即紀綱是也一國一家與
天下莫不有紀綱今者失其道而亂其紀綱安有不
亡者
其四曰明明我祖萬邦之君有典有則貽厥子孫關石
和鈞王府則有荒墜厥緒覆宗絶祀
此章推廣一章二章之意我祖即禹也有明明之德
以為萬邦之君有典常法則以貽其子孫如上文皇
祖之訓是也豈特有典則而已至于鈞石亦無所不
有三十斤為鈞四鈞為石孔子曰謹權量審法度蓋權
量者法度之所自出禹以聲為律身為度可見法度
至禹而定關者通也和者平也使天下如一無有異
政殊俗也此章之意只言我祖之典則法度所以貽
其子孫而責望亦厚矣豈謂今日之子孫荒墜其業
遂至于覆宗絶祀哉
其五曰嗚呼曷歸予懷之悲萬姓仇予予將疇依鬱陶
乎予心顔厚有忸怩弗慎厥德雖悔可追
此見得兄弟之情事同一體萬姓非仇五子也而以
為仇予將何所歸乎予懷思而至于悲萬姓以我為
怨予將誰依鬱陶言哀思也顔厚言色之愧也忸怩
言心之慙也此皆具述其所以憂愁無聊之態德之
弗能謹而至于此雖悔何及哉觀五子之歌一章切
于一章至末章為尤切此古人賡倡之體雖出于五
子而實若出于一人之意其言優游而不迫婉而有
序觀此者可以知風雅之所自來
尚書詳解卷八
