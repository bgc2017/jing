尚書詳解卷二十五
宋陳經撰
旅獒(周書)
觀此篇西旅一獒之獻姑以見其奉上之誠武王受
之亦所以際其禮意初非武王有求而使之獻也太
保遂作書以戒若武王之失德然何哉古者大臣之
事君猶孝子之事父母聽於無聲視於無形常謹其
微而已惟聖罔念作狂惟狂克念作聖聖狂相去遠
矣而實根於一念之微當爍石流金之時而一隂生
則寒於此始焉當折膠墮指之時而一陽生則暑於
此始焉諫之於微則其為力也易矣待其既署則諫
亦勞矣為犯顔為逆耳為廷爭為折檻豈古人諫爭
之法哉
西旅獻獒太保作旅獒
惟克商遂通道于九夷八蠻西旅底貢厥獒太保乃作
旅獒用訓于王
孔子序書但言西旅獻獒太保作旅獒直書之而其
意益顯也作書者述其事之所因乃云惟克商遂通
道于九夷八蠻聖人者乃山川草木夷狄之主也武
王既克商之後威德遠暢旁通九夷八蠻謂夷狄非
一種也通其朝貢之道西戎有旅國者遂致貢其獒
蓋犬高四尺獸畜之竒異者故以為獻武王受之而
太保作書即召公也召公之意若曰四夷之所獻與
中國之所受者惟服食器用而已獒非服食器用也
而武王受之得非志得意滿於功成之後乎得無有
玩物之心乎使武王而一受於是則今日之害未見
而為他時之害不細矣穆王受白鹿而荒服為之不
至今日武王一受其獒不惟為聖德之累亦示夷狄
以貪此不得不戒也
曰嗚呼明王慎德四夷咸賓無有遠邇畢獻方物惟服
食器用王乃昭德之致于異姓之邦無替厥服分寳玉
于伯叔之國時庸展親人不易物惟德其物
召公將陳戒武王必先述古者明王所以待夷狄之
道明王者王心無蔽而所見者遠也惟其無蔽而所
見之遠故知所以慎德戒慎不睹恐懼不聞惟恐怠
忽之心生而蹈失德之累此慎德也惟其慎德于此
四夷自然觀感于彼無有遠近盡獻其方所有之物
雖是畢獻方物而方物之中又特以服食器用者為
獻玩好之物不敢以投其君之所欲服食器用若禹
貢所載漆枲絺紵蠙珠暨魚等與九江之龜三邦之
箘簵楉皆服食器用也雖然天下之不敢私其物所
以表其奉上之誠聖人亦不敢私其物所以示其錫
予之恩故王因其德所致之物昭明以示于異姓之
邦異姓諸侯受其賜則當思所以無廢其所服之職
聖人一視同仁而其中不能無品節差等焉異姓之
諸侯疎者故昭德之致同姓之諸侯親者故分以寳
玉寳玉亦德所致也謂德所致則泛舉其物而言之
謂寳物則舉其玉之貴者言之使同姓伯叔之國受
其賜則當思王者用所以展親親之義若武王分陳
以肅慎之矢即昭德之致于異姓之邦也分魯以夏
后之璜即分寳玉于伯叔之國也大抵明王之世
上下皆以至公為心下之人以至公為心知明王無
所利于玩好也則以服食器用為天下之用上之人
以至公為心不私其所獻之物也則又班之諸侯也
故人不易物惟德其物天下見人君所賜之物不以
物視物而以德視物以物視物則雖金玉之貴不啻
鴻毛之輕以德視物則雖一介之微若九鼎之重昭
德之致也分寳玉也皆君德之所寓其誰敢輕易之
哉同此物也有德無德而輕重係焉則人主其敢有
玩物之心以累吾德乎
德盛不狎侮狎侮君子罔以盡人心狎侮小人罔以盡
其力不役耳目百度惟貞玩人喪德玩物喪志志以道
寧言以道接不作無益害有益功乃成不貴異物賤用
物民乃足犬馬非其土性不畜珍禽竒獸不育于國不
寳遠物則遠人格所寳惟賢則邇人安
狎侮即慎德之反也德之盛者處闇室屋漏如十目
十手之所指視出門如賓承事如祭狎侮之心何自
而生蓋心之有慢易者皆内無所主而逐於物者也
自狎侮之心而推之不能尊敬君子則君子引身而
退不肯枉道事人不能敬小人則小人得以陵其上
而不以盡其力尊君子不以禮用小人不以道皆狎
侮也而其為害至于不能盡心不能盡力則人主誰
與共事召公戒武王雖為受一獒而言不專指一事
直指出本原者示之源苟不正則其流豈特玩物哉
先從狎侮君子小人者言之而後及于玩物可見聖
賢之言自識源流本末如此不役耳目百度惟貞亦
惟心正則事無不正也一心者一身之主也所以治
五官也故耳目皆聽命于心而吾心不為耳目所役
則姦聲亂色不足以入吾之念慮心其有不正乎心
既正則事事物物各止其所百度其有不正乎玩人
喪德玩物喪志此又詳言狎侮之害也玩即狎侮也
人之德與志自有本位不可使之偏係苟有所偏係
則離其本位矣故玩狎于人則召釁稔禍玩狎于物
則流連荒亡豈非喪德喪志乎横渠先生曰戲言出
于思也戲動出于誠也言動苟涉于戲即狎侮之所
從生志以道寧言以道接在心者為志𤼵氣者為言
道非自外而至即吾心也志以道寧以此心處已而
念慮不為之紛亂也言以道接則以此心接物而詖
滛邪遁無自而至惟其如此則本正矣豈復有作無
益貴異物之事乎其本既正自然不作無益害有益
則非民事不舉而勞民以興土木之功築宫室之事
必不為矣功之成者宜也自然不貴異物以賤用物
則珍玩者不好而所貴者皆服食器用之物矣民之
足者亦宜也孟子曰人有不為也而後可以有為人
惟有一心不用于彼則須用于此自然之理也既不作
無益不貴異物則其所貴者可知矣而况以犬馬非
其土性者其肯畜之乎珍禽竒獸其肯育之于國乎
不然則勞師伐遠如漢武帝取大宛之馬是皆畜非
土性之馬而育珍禽竒獸者也武王一獒之受安得
不為聖德之累乎不寳遠物則遠人格所寳惟賢則
邇人安此言人主當知貴其所當貴而不貴其所不
足貴遠物不足貴也不貴遠物則遠人自服賢者所
當貴也惟其所貴在賢則賢者用而邇人安言遠人
格則其邇者可知矣言邇人安則其遠者可知矣天
下有至貴之物但恐人主心有所分則重彼必輕此
心無所分則重此必輕彼由此言而推之則諸侯之
寳得非人民政事乎子罕之寳得非在于不貪乎召
公之意蓋欲武王知所以分别貴賤非謂人主舉無
所貴也
嗚呼夙夜罔或不勤不矜細行終累大德為山九仞功
虧一簣允廸兹生民保厥居惟乃世王
召公于末章之言尤切曰夙夜罔或不勤言無時而
不勤也勤則知所敬知所敬則物不能亂不勤則怠
怠則忌忌則物得以干吾之念慮矜有憐恤之意人
主當愛惜細行即書所謂小物易所謂庸言庸行也
微細處當知愛惜之細行不矜則終為大德之累積
之不已則累德矣為山九仞功虧一簣此言亦如行
百里半九十晚節難全雖為山至于九仞矣常若虧
一簣然一簣之虧是為山而未成也人主常持未成
之心于既成之日此見純亦不一之意允廸兹生民
保厥居惟乃世王武王不獨知之而已須能信而行
之則將至于生民得所安王業可以無窮苟惟不然
則驕逸之心生而民無以保其生創業無可繼之道
而望其世王亦不可得也觀此篇知人主為天下後
世為萬事之本原以武王之聖召公猶戒况下于武
王者當何如哉
巢伯來朝芮伯作旅巢命
巢伯南方遠國之諸侯也克商通道之後遠國慕義
而來芮伯圻内諸侯入為卿士者作旅巢命之篇陳
武王所以命巢之意其書亡矣
尚書詳解卷二十五
