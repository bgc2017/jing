尚書詳解卷十七
宋陳經撰
說命上(商書)
說命三篇皆叙高宗傅說君臣相得之始終也上篇
言所以得傅說之由與傅說所以復君之意中篇言
傅說所以進戒其君下篇言高宗之所以學于傅說
愚嘗怪傅說以匹夫而登相位不由薦舉不由人望
不由家世不由勲業不由資序田野之夫一旦得君
其君遂信之不疑傅說亦自信不疑天下後世亦從
而信之不疑其事亦異矣嗚呼此豈可以常情拘而
以常事論哉有高宗有傅說則可君非高宗臣非傅
說而欲效其所為則必有以私意而用人不合于公
議者矣若漢文以夢而得鄧通光武以䜟用王梁此
豈足憑哉後欲用人者當如堯之試舜則可以無失
矣
高宗夢得說使百工營求諸野得諸傅巖作說命三篇
此孔子序三篇之書也三篇之書高宗之所以資說
者亦多矣而序書特取其三句者君臣之相得者孰
大于此者乎天下惟有一理私心隔之則雖有同席
而不相知者至誠之道無有遠近無有彼此無有顯
𨼆無有夢覺無有上下無有貴賤無往而非一高宗
之夢以誠而感傅說之得以誠而應譬如明鑑當臺
有物必照初非鑑往亦非物來後世儒者不知此意
且謂高宗憑恍惚不足信之夢安能信天下之不信
高宗之夢豈能盡其人之形狀百工之刻其形者又
安能盡其夢中之形狀傅說之賢亦豈輕以形狀之
相似而遂輕來必是高宗與傅說相知之久恐他人
未之知也遂因時俗之所尚者以聳動天下商人尊
神而先鬼今托之于夢必其信之者為此說者是以
詐心逆高宗也高宗傅說恐天下之不已信而托之
于夢自欺猶不可而况以欺天欺當時猶不可而况
以欺後世夫子序書亦何為而序之哉此蓋以後世
私心度聖賢而未知有至誠相感之理也
王宅憂亮隂三祀既免喪其惟弗言羣臣咸諫于王曰
嗚呼知之曰明哲明哲實作則天子惟君萬邦百官承
式王言惟作命不言臣下罔攸禀令
高宗居憂三年信任冢宰隂默不言此居喪之禮也
其心純乎孝思他事皆無預焉作史記此者以其居
喪而不言可也豈以既免喪而猶不言乎此百官羣
臣所以拱手待命而進諫也知之曰明哲明哲實作
則觀羣臣進諫之言如此亦豈庸常之說哉明與哲
皆智也自知謂之明知人謂之哲明哲者君德也堯
之克明俊德大學之在明明德皆明此而已君既具
此明哲豈以為私有哉必也推而作則所以寓于制
度紀綱之間皆明哲之用也天子為萬邦之君處臣
民之上則天下咸仰賴焉故曰百官承式式者法也
作之則謂之則承之則謂之式實一也王有言所以
布命于下不言則臣下將何所禀命哉上行之為命
下行之為令亦一也曰則曰式曰命曰令無非人君
明哲之用今也高宗默而無言則是以明哲為己有
而不用之天下皆百官諫王之意也竊意高宗之在
當時既免喪之後商道既衰思得一賢者與之共任
事熟視朝臣未有當高宗之心者所以恭默不言雖
然其不言者非不能言也使高宗而不能言則是柔
懦不足與有為之主曾猩猩鸚鵡之不如惟其非不
能言故不言之中誠意所格自足以格服天下羣臣
未之知耳
王庸作書以誥曰以台正于四方台恐德弗𩔖兹故弗
言恭默思道夢帝賚子良弼其代予言乃審厥象俾以
形旁求于天下說築傅巖之野惟肖
王于是用臣下進諫之故而作書以誥之台我也以
我正四方惟恐德之不善故不敢言惟自以為不善
此高宗之所以為賢也此一句可見虚心無我所以
恭默也恭敬也默不言也其心思乎道故恭默而純
一想其戒謹恐懼外物不足入吾之念慮所以誠與
天為一與傅說為一故審夢中之形狀刻其形以旁
求惟說築于傅氏之巖其形實𩔖夢中之形狀此一
段當以易之咸卦觀之山下有澤咸君子以虚受人
惟其虚所以能感而山澤通氣高宗之所以能感乎
天能感乎說者以其知德之弗𩔖恭默思道而虚其
心也雖然高宗豈無所自而然哉其始之學于甘盤
而所得已多故今日之恭默思道今日之得傅說皆
前日之學于甘盤而有得者也後世以私心而窺聖
賢者謂夢中所見未必有是事又安知至誠之道可
以前知實有是事哉嵩前有董五經𨼆者也伊川先
生聞其名特往造焉董平日未嘗出菴是日伊川不
值還至中途一老人負茶果以歸且曰君非程先生
乎伊川異之曰先生欲來信息甚大尹子問于伊川
伊川曰静則自明觀此則高宗傅說之事不誣矣
爰立作相王置諸其左右命之曰朝夕訥誨以輔台德
若金用汝作礪若濟巨川用汝作舟楫若歲大旱用汝
作霖雨啓乃心沃朕心若藥弗瞑眩厥疾弗瘳若跣弗
視地厥足用傷惟暨乃僚罔不同心以匡乃辟俾率先
王迪我高后以康兆民嗚呼欽予時命其惟有終
高宗得傅說于一見之頃知其為賢于是不由次序
遽登之相位既登之相位又置之左右使之日親近
于君側而高宗亦得以日聞正言日覩正事命之曰
朝夕納誨謂之朝夕之間常納規誨以輔君德則無
時而不納誨也以版築之微一旦為相貴賤異勢親
疎異情苟其君不能自忘其勢其臣不能忘人之勢
則諫諍之言亦無自而入置諸左右而親之是高宗
自忘其勢也命之以朝夕納誨是俾其忘人之勢也
金必資礪而後能成器巨川必資舟楫而後能濟難
大旱必資霖雨然後民蒙其澤喻以作礪為未足又
喻以舟楫喻以舟楫為未足又喻以霖雨蓋大臣有
無所不能為之才故人君亦責以無所不為之事言
事事皆欲倚賴說也開啓汝心謂開心見誠也沃我
之心如水之沃潤萬物有漸漬灌溉之意古之大臣
所以格君心之非者非一日之積蓋其沃溉之有漸
矣若藥弗瞑眩厥疾弗瘳者望其苦口之言以藥我
也毒藥使人昏瞶其病乃除苦言雖使人難受非心
乃格若跣弗視地厥足用傷跣足而行不視地則必
有以傷其足不資傅說以為之視聽則必至于害事
高宗託之于物以喻其情其言不能自已也惟暨乃
僚罔不同心此則使傅說率其僚屬同心以輔上也
舜之治百僚師師者為之文武之治小大之臣咸懷
忠良者為之若傅說一人忠于君而百僚未必忠于
君則傅說之以一齊人咻之以衆楚王誰與為善哉
此高宗以暨乃僚命之而說亦旁招俊乂列于庶位
自任也然則同心以正君者當如之何曰當如先王
高后可也先王者自武丁以前之君高后者湯也商
家之先王高后其心在于康兆民汝能使其君循先
王之跡蹈高后之轍以安天下之民則為臣之責塞
矣嗚呼欽予時命其惟有終高宗剖心腹以告說說
當敬其命而終之可也敬之于一時未已也必當終
始常以欽為心可也此章有以見高宗所以責任傅
說之切處
說復于王曰惟木從繩則正后從諫則聖后克聖臣不
命其承疇敢不祇若王之休命
復者與孟子有復于王者之復同說以此答其君也
木從繩則正君從諫則聖蓋君能從諫則非心邪念
自去天下之善言日聞其有不成德乎君既從諫而
聖則為之臣者先意承志而諫更不待命何况君已
有命誰敢不敬而順之者乎未命者尚且諫則已命
者可知人臣誰不欲進諫惟人君無從諫之心則臣
下皆莫敢進一旦其君開悟有樂從諫之心則臣下
不問已有命未有命將無所不諫譬如江海善下百
川之所歸也余觀此章深怪當時高宗責望意其必
有高見遠識以聳動高宗之心今其所言特曰從諫
又况其君未有此心言之可也今高宗資以啓沃無
非樂從諫之言而傅說又以此復之得無贅乎嗚呼
此有以見人君之盛德與傅說之心矣人君之德其
他皆不可有過至于從諫不患有過愈從諫而德愈
進此是傅說培植高宗之根本將順其君之美德似
贅而不嫌其贅也
說命中
此篇乃傅說既為宰相進戒于王一言一句如醫者
用藥皆足以療高宗之病此乃古人宰相之事業人
主以百揆之任付之大臣禮樂刑政與乎斯民之休
戚利病豈無當言之事說既略而不言豈自版築起
登相位未之知歟抑亦知之而不敢言歟未知則不
智知而不言則不忠而傅說之勲業則非不忠不智
之所為也蓋古人用心皆自本原者觀之孟子曰大
人為能格君心之非君正莫不正一正君而國定傅
說可為大人矣然高宗本中興賢主恭默思道誠交
上帝非心何自而有蓋已形之過易見而未形之過
難知常人見于已形君子則察之于未形心術之間
毫髮或差則生于其心害于其政豈可謂恭默思道
而遂無過哉高宗未形之過雖高宗亦不自知說則
一見而知之矣
惟說命總百官乃進于王曰嗚呼明王奉若天道建邦
設都樹后王君公承以大夫師長不惟逸豫惟以亂民
史官于此篇之首言惟說命總百官乃進于王二句
其意深矣總百官乃居冢宰之任也君以冢宰之任
付之已是其信之已篤任之已專而為臣者復處任
大責重當言之地則所謂可以言而言之時也使高
宗信之未篤任之未專而說未處總百官之位則未
可以言而說亦未肯言矣明王奉若天道惟古之王
者明德足以有察知天道之自然所當奉而順之天
有日月北斗二十八宿之布列尊卑相正大小相繼
故王者法之而建邦設都立后王君公承以大夫師
長邦乃天子之國與諸侯之國都乃天子之都與
諸侯之都后王君公者亦有尊卑小大之不亂如天
象然豈王者以此為逸樂自奉之具而使天下之承
乎已哉其本心則專于為民而已亂者治也若后王
君公者不能治其民而樂于下之奉己則豈所謂順
天道哉此則傅說是先說為人主之題目使高宗知
所以為民也
惟天聰明惟聖時憲惟臣欽若惟民從乂惟口起羞惟
甲胄起戎惟衣裳在笥惟干戈省厥躬王惟戒兹允兹
克明乃罔不休
上文既言為君之題目在于治民矣故此章始言為
人君之德所以治民者當在于憲天聪明惟天聪明
惟聖時憲惟臣欽若惟民從乂此三句又總括下文
之意專就憲天聪明上說亦是箴高宗之病蓋高宗
本是明哲之主明哲即聪明也然聪明自有二等有
一等乃作聪明如漢武帝如唐德宗皆作聪明而自
恃者也有一等乃自然之聪明如堯舜之聪明成湯
之天錫勇智皆自然之聪明本乎天者也天視自我
民視天聽自我民聽天之聪明出于自然至公無私
若人君之聪明以至公自然者為體不用一毫之私
意則是憲法乎天矣君能法天則臣下敢不敬順民
亦敢不從治君若不違乎天則臣民自不違乎君自
惟口起羞而下逐件言所以憲天之事口者號令之
所自出也號令一不謹則出言不善則千里之外違
之是起羞也甲胄者所以為備禦之具也備禦或不
足則敵國外患如鬼方之屬肆其輕侮之心是起戎
也衣裳所以彰有德古者再命受服是也必當再
察其藏于篋笥之時恐其錫予之濫及干戈所以討
有罪必當省察在已無闕然後動恐其征伐之妄加
此四件事皆當致謹苟不致其謹號令之輕出備禦
之或忽賜予之濫及征伐之妄加皆非所以循天理
之自然此四句上二句事有出于己者當防其失之
在人下二句事有加于人者當審其用之在己或出
于己或加于人王當無所不戒信能明乎此四者則
將無所不美明字極重察于此而或失于彼者皆未
足以謂之明能明則洞見四者皆有自然之天理不
可踰越事事中節則推而行之者豈有不美乎
惟治亂在庶官官不及私昵惟其能爵罔及惡德惟其
賢慮善以動動惟厥時有其善喪厥善矜其能喪厥功
惟事事乃其有備有備無患無啓寵納侮無恥過作非
惟厥攸居政事惟醇黷于祭祀時謂弗欽禮煩則亂事
神則難
自此以下亦是說憲天聪明之事治亂之原起于庶
官官得其人則治官失其人則亂古今人君孰不知
進君子退小人為治亂之原然見識不明私心或蔽
則賢否混淆而莫辨官必有及于親近私昵者爵必
有及于惡德者當以此為戒官此人也必其能而有
才者爵此人也必其賢而有德者自其治事而言則
曰官自其有位而言則曰爵故官則惟其能以其能
足任官之事者爵則惟其賢以其賢足以稱爵者天
命有德一失其人便失天之理故也慮善以動動惟
厥時人君之舉動當于未動之時慮其合于善與否
如此而後動蓋善者至公之理不容人主有私意妄
動苟下合人情上合天理斯為善矣慮則有詳審不
輕舉之意惟于未動之時戒其妄動慮善而動則有
所不動動必合于時宜矣時者當其可之謂言不失
其宜也雖然善者天下之公理非一人之私也苟慮
而動動而有功遂以善為己有功能為可矜則是私
意而非公理適所以失其善與功舜之稱禹曰汝惟
不矜天下莫與汝爭能汝惟不伐天下莫與汝爭功
以禹自不見其功能之在己則斯為天下之至能天
下之至功禹苟萌一毫自恃之心則不足為功與能
矣人心上不可添一物添一物則非天理矣惟事事
乃其有備有備無患備者預備也思患預防之意也
當治安之時為亂亡之備當君子進之時為小人將
用之備事事皆為之預備則無一事之不備矣能為
亂亡之備則永無亂亡之失能為小人將用之備則
永無小人在位何患之有此言未然之時當為將然
之慮至若于己然則無及矣啓開也有出之意納有
入之意人君若用君子則君子愈知敬君尊上安有
侮之事君若寵小人則小人得寵若將益慢上是開
寵之門則適以來小人之侮非小人之過乃開者之
過也非小人之罪乃開者之罪也恥過作非者人孰
無過過而能改善莫大焉聖人不貴無過而貴改過
湯之不吝孔子之勿憚是也若以過為恥而不肯改
恐人之聞知則將文飾其過其初之過未甚害也自
其文飾之心生則過愈多是作非也惟厥攸居政事
惟醇居止也易曰止其所也大學曰知止而后有定
惟知所止則事事有定位不出其位則所居定矣居
止既定則政事皆醇粹無有駁雜蓋政事之雜而不
醇皆失其所居而出其位者也黷于祭祀時謂弗欽
禮煩則亂事神則難此則高宗豐于近廟故說有此
戒夫愛親之心人所同然高宗之祭近廟致其豐何
害其為愛親之心而說以為過蓋愛亦是自然之天
理存焉不可增損祭義曰祭不欲䟽䟽則怠怠則忘
祭不欲數數則煩煩則不敬夫怠而忘者是乃損其
所不可損煩而不敬者是乃增其所不可增高宗之
豐于昵得無煩而不敬乎得無增其所不可增乎此
皆以善為之而陷于不善孟子所謂非禮之禮者也
故戒以黷于祭祀適所以為不敬何故蓋禮至于煩
勞則惑亂之心生而不誠矣事神則難聖人之道只
在和易寬平處苟有一難焉便非公理之正古之先
王設為祭祀之禮天子七廟諸侯五大夫三春祠夏
禴秋嘗冬烝皆是和易寬平之道豈有煩而黷而難
者哉推此以觀則陳仲子不為廉尾生不為信晏平
仲不為儉晨門荷蕢者不為隐苟難者皆君子之所
不貴也自此以上無非說憲天聪明之事至公自然
之理事事上皆有不特號令甲胄衣裳干戈自夫官
惟其能爵惟其賢慮善而動不有其善事事有備不
啓寵不恥過不出其位而得所居祭合乎禮而不黷
皆自然之理也苟有一毫加損于其間則是作聪明
非天子之聪明也
王曰旨哉說乃言惟服乃不良于言予罔聞于行說拜
稽首曰非知之艱行之惟艱王忱不艱允協于先王成
德惟說不言有厥咎
旨哉美其言也不知高宗何所見而發旨哉之言乎
凡說之所言者皆高宗未形之過存于心術之微他
人未之知而說知之說既言而高宗亦自知之故言
中其病旨哉之言非不情而為此辭也高宗信乎其
為賢主矣高宗而非賢則必有拒諫者矣不然則曰
君且休矣吾尚思之旨哉之言奚自而形說乃言惟
服謂汝之所言我當佩服而行之汝若不善于所言
則我何所聞于行乎雖欲行之不知所適從矣說拜
稽首曰非知之艱行之惟艱然則說之所言者亦多
矣高宗又知所服行矣可以已也而傅說猶未也復
有行之惟艱之說天下之事其未知也則以知之為
難其既知也則以行之為難聖門之學致知力行而
已知常在先蓋知則能行不知則不能行今高宗之
明哲如此恭默思道如此聞說之言發旨哉之嘆如
此不患其不知矣所患者行之不力也若已知而不
能行則終無所至是亦徒知而已王忱不艱者以至
誠之道行之不見其難蓋誠者物之終始不誠無物
天之行健者此誠也君子之不息者亦此誠也既知
有誠之說則無有久近無有作輟無有間斷何患其
不能行乎是于惟艱之中而有不艱之說則信乎合
先王之成德矣先王成湯也成德無有虧缺處者以
其至誠力行也王至于與先王合德則說無所不言
于此時而不言說則自負其過矣君既先王合德說
尚何言之有哉此蓋傅說期君于極至之地可已而
不能已也詳復此篇之意說之所言雖若泛而無統
而一言一句皆足以警發高宗未形之過非泛然為
此言也豈特高宗以是為監哉後之有天下者亦足
以為法矣
說命下
此篇乃高宗學于傅說者也高宗始者聞傅說之言
發旨哉之嘆則遂以為足矣及聞傅說行之惟艱之
說則見其理之無窮于是傾意以學于說遂叙其始
者之學于甘盤既而甘盤遯去未得其所資之人今
始得說當有以訓朕志說遂申前日王忱不艱允協
先王成德之意而誨之以學使之學古訓監先王而
已高宗既聞監先王之說遂以成湯自期而以伊尹
期傅說于此可見學之不可遽自足也自古帝王未
嘗不學如堯舜之學于君疇湯之學于伊尹成王之
日就月將下至齊桓一霸者亦知學于管仲人主之
學豈為博物洽聞絺章繪句哉自修身齊家至于治
國平天下皆帝王之學也秦漢以後人主不知此意
間有崇儒重道之君不過好名具文為緣飾而已此
所以不及三代之王也
王曰來汝說台小子舊學于甘盤既乃遯于荒野入宅
于河自河徂亳暨厥終罔顯爾惟訓于朕志若作酒醴
爾惟麴蘖若作和羹爾惟鹽梅爾交修予罔予棄予惟
克邁乃訓
舊說皆以高宗始學甘盤既乃遯于荒野中廢業遯
居田野東坡先生以謂高宗既為天子豈復有遯于
荒野之事則遯者當作甘盤明王之世蓋亦有𨼆居
不仕者如堯舜之世有巢由文武之世有夷齊甘盤
之遯亦是隠而不仕高宗謂傅說予小子舊時學于
甘盤遯去荒野入居于河又自河而往亳邑及其終
迹其所往則姓名已不聞于世矣始者之學所以明
哲者皆甘盤教之之力然學之未至亦因甘盤之遯
所以訓教朕志者非說其誰望志者乃高宗為道學
之地孟子所謂士尚志者即此志夫子所謂志于道
者亦此志也此志一立則日趨于高明廣大富貴貧
賤威武不能移不能淫不能屈者也然須得人啓發
教詔之然後可以有成若作酒醴非麴蘖以發之則
酒醴何自而成若作和羹非鹽梅以調之則和羹何
自而美以此喻高宗性情之美必得人以成之又與
上篇舟楫霖雨之喻不同舟楫霖雨者大臣之責人
君全藉之以為用于天下麴蘖鹽梅者師傅之任因
其君有性情之美從而成就之可以成德于一已爾
交修予罔予棄交者有相接之意修治也交修則言
之未已而復言之諫之未已而又諫如此接續而不
我棄當力行汝之訓誨中篇傅說患高宗之不能行
不患臣之不能言此篇高宗之意則患汝臣之不肯
言不患我之不能行觀罔予棄克邁乃訓兩言可見
高宗誠心為學惟恐說之去已憤悱之心勃勃于其
中則啓發之機斯有所受此童蒙求我之意學者不
可不知
說曰王人求多聞時惟建事學于古訓乃有獲事不師
古以克永世匪說攸聞
此數句總言為學之大要學貴于多聞者豈徒為博
洽之具哉以其無所不聞聞之公卿聞之在朝聞之
在野無非聞也而所求多聞者亦以推之于有用而
已建事者立天下之事見于興利除害皆無非事也
雖然徒知博學以為用而不知法古以有得則徒善
而無法古人之訓有已行之驗矣古之多聞而參酌
以古人之訓則有所凖的孟子曰今有仁心仁聞民
不被其澤不可法于後世者不行先王之道也苟不
行先王之道則施之于暫而不可施之于久可以行
之于一時不可行之于後世故事不法古而可以長
世者非說之所聞言斷無是理也其說大概以學古
訓為重
惟學遜志務時敏厥脩乃來允懷于兹道積于厥躬惟
斆學半念終始典于學厥德修罔覺監于先王成憲其
永無愆惟說式克欽承旁招俊乂列于庶位
自惟學遜志而下皆申言王人求多聞之意監于先
王成憲即申言學古訓之意遜志者謙遜也堯舜之
道在于徐行後長之間而子路見哂于夫子者亦以
其言之不遜故爾此志苟遜則慈祥温順之意勝而
鄙倍暴戾之習除然後虚而能受既知遜志矣又須
時敏之速也時之致其敏則顛沛造次之間出入起
居之際不可有一時之斷續能如此則厥脩乃來矣
修仁而仁來修義而義來其來者非自外來本于吾
心者也亦與夫子欲仁斯仁至同意雖然有所敏于
外未必有所懷于中也信懷乎此則是有諸己而無
勉強之態夫然後道積于厥躬積聚也道在吾身何
積之有由其始也有所蔽而未開晦而未明則道與
己為二久懷于兹則道始積聚于吾身由蔽而開由
晦而明道始為我有矣雖然允懷于兹矣猶未至于
終始如一也教人者止為學之半而不得為學之全
蓋舉一隅以待其反引之而不發教者之事故君子
必欲其自得也典常也自始而終自終而始至誠無
間終始如一至于此然後為自得至德之進也不自
知其所以進矣自非大而化之之境何以能然蓋其
始之厥修乃來猶未離乎修也道積于厥躬猶未離
乎積也厥德修罔覺則德與己兩忘修與積俱釋矣
可以已乎曰未也先王有已成之法苟不能監先王
之成憲則蕩而失其守未免于有過惟以己之所得
者而驗之先王之憲禮樂法度典章文物一循乎先
王之舊則事得其宜而永無過矣自遜志以至于允
懷于兹自允懷于兹以至于終始典于學乃學之次
序也監于先王成憲乃學之凖的也高宗能至于此
則說何為哉敬承其君而已招俊乂以列庶位而已
敬承其君則有將順而無逆耳招俊乂以列庶位則
展布四體而無所顧忌苟其君之學有所未至則臣
下惑疑顧忌雖欲旁招俊乂以列庶位豈可得乎蓋
君盡君道而後臣有以守臣之職旁招俊乂乃宰相
之任傅說之責也抑嘗再三而味之矣人心惟危道
心惟微惟精惟一舜之授禹不出乎此惟者思也天
下之理規摹經畫而後有所成于彼此之未定將顛
敗而覆亡之是憂有何成之足望今也高宗之于傅
說其未得之先高宗固嘗恭默思之矣非高宗之思
乎三篇之作君臣之間議論講明而惟之一字不釋
之音古史臣之所書而惟之一字頗居其半言之者
不以為煩且過書之者喜稱樂道不以為縷縷豈君
臣之間日親萬機全無一語可呼吸而惟之一字何
足多道大抵思則得之不思則不得也一政之出不
思則失之謬妄一言之發不思則失之誣怪治天下
而不思則亂散而不收拾居爵位而不思則傾危而
難保君臣之間其可不思乎
王曰嗚呼說四海之内咸仰朕德時乃風股肱惟人良
臣惟聖昔先正保衡作我先王乃曰予弗克俾厥后惟
堯舜其心愧恥若撻于市一夫不獲則曰時予之辜佑
我烈祖格于皇天爾尚明保予罔俾阿衡專美有商惟
后非賢不乂惟賢非后不食其爾克紹乃辟于先王永
綏民說拜稽首曰敢對揚天子之休命
高宗深入遜志之學知其全功在傅說復以伊尹之
事期之以謂四海之内皆仰我之德人主務學愈切
而德愈進則舉天下臣民皆在吾德之中蓋有不令
而行未占而孚者其為仰戴亦自然之理其所以仰
朕德者皆汝之風教此高宗遜志之實不敢居其能
也謂之風者傅說于言動語默之際隂有以感發高
宗如風之行無有形迹前日之效雖皆自于傅說自
今日以始所以責成于爾傅說者未已也必有股肱
手足乃可以成人必有良人斯可以成聖猶高宗之
不可一日無傅說先正保衡即伊尹也在湯時為阿
衡在太甲時為保衡官名也上則保其君下則平其
民故曰保衡作者興起也湯學伊尹故凡湯之所以
為者亦伊尹有以興起之作成之乃曰予弗克俾厥后
惟堯舜其心愧恥若撻于市一夫不獲則曰時予之
辜此伊尹自任之言也當其耕于有莘之野也天下
之責不在伊尹及其幡然而改從湯之聘幣則天下
之責在伊尹矣天下之責既在伊尹則堯舜其君使
民得其所豈非伊尹之本職哉苟惟不克使其君為
堯舜則其心赧然不啻市朝之撻苟有一夫不得其
所焉則引咎歸己此亦禹稷視饑溺猶已同意惟其
伊尹以君民之責任諸己如此故能佑助我烈祖成
湯其治至于皇天是與天為一也烈祖成湯之治皆
伊尹任之則我今日之治舍傅說其誰任爾庶幾明
白其心以安我無使阿衡專受美名于有商不特成
湯有一伊尹傅說之功亦伊尹也惟后非賢不乂言
君若不資乎賢則無與共治者惟賢非后不食言賢
者之所以得其養食土之毛孰非君之力高宗意謂
我必資賢者共治然賢者既因君而得所養則君臣
之義如之何而廢之亦當事君以佐君之治可也其
尚能繼爾之君于先王成湯之後使今日之治不愧
成湯可也紹乃辟干先王其意何在曰永綏民是也
先王之功亦只在安民汝能永綏民使民長得其所
則所謂紹乃辟者得之矣傅說于中篇及此篇惟以
先王期其君高宗至此深見為治有無窮之理又知
以先王自期而以伊尹望傅說至于此則傅說尚奚
言哉對揚天子之美命而已天子揚此命于上而公
卿大夫知之大臣揚此命于下而百執事與天下之
人知之是對揚也詳復此章之意可以見古者帝王
君臣其不自足之意如此君不以四海仰德而怠于
資臣臣不以君之己能而怠于輔其君君臣相期俱
欲至于先王先正而後已唐太宗貞觀之治一見魏
公勸行仁義之既效遂喜形于色其不及古人遠矣
尚書詳解卷十七
