尚書詳解卷二十六
宋陳經撰
金縢(周書)
此篇所載非一時之事乃作書者叙述周公之始終
自既克商二年而下乃告太王王季文王言將告神
之事也史乃冊祝以至秉璧與珪告神之辭也自乃
卜至王翼日乃瘳言卜吉而武王愈也自武王既喪
而下至王亦未敢誚公言周公被流言東征之事也
自秋大熟而下至歲大熟言成王之疑成王之信而
天皆有以應之也此篇叙事甚多皆所以言周公之
忠誠處事之變而非事之常也讀之者當合豳風伐
柯狼䟦破斧等詩同看當武王之疾而以身代死此
豈常事哉當武王之喪遠則四國流言近則王不知
此豈常事哉自人情觀之當成王疑周公之時引前
日金縢之事以自明其誰以為不宜又不然則引身
而退避嫌疑匿名迹而誰不以為當周公于此不惟不
肯引金縢之事以自解且又征討四國犯天下之嫌疑
周公之所以如此者蓋其心在于為公而不為私在于
為國家而不在于為一己故雖處進退危疑之地人情
反側之時而公孫碩膚赤舄几几從容暇豫不失其所
以聖焉水流而不盈行險而不失其性惟剛中者能之
君子于此有以見周公始終乎周家無往而非誠也雖
然周公豈蘄乎人之知也哉死生固有常理而精誠之
至者可以易死而為生成王之疑信無與乎天威也而
精誠之至者能使天大反風于瞬息之頃世儒以天人
為二理而不知聖人之學可以轉移造化日與天相接
其謂之天人二理者以己之偽而遂不信古人之有是
事也觀金縢之書則當知周公所以與天為一
武王有疾周公作金縢
金縢為請命之書藏之于匱緘之以金不欲人開之
也占書皆論天道不及人事故先王秘而藏之不以
示人周公𤼵匱而取其占書并藏其冊于匱是為占
卜故事非有意而藏之也此書非周公所作而謂之
周公作金縢者其册文乃周公所作故也孔子特以
二句叙此書者以見金縢之作也起扵武王之有疾
金縢之啟也在扵成王之疑周公周公終始之心皆
于金縢而有考焉故曰武王有疾周公作金縢
既克商二年王有疾弗豫二公曰我其為王穆卜周公
曰未可以戚我先王公乃自以為功為三壇同墠為壇
于南方北面周公立焉植璧秉珪乃告太王王季文王
克商之明年王有疾而弗悅言疾之危篤也二公召
公太公也愴惶失措謀所以為王敬卜其生死周公
之意則以為武王方克商商家臣子尚有未安之
志忽有不測之變成王方幼冲則宗廟社稷之計將
如之何未可以憂我先王知武王之疾將死不能無
憂周公為此辭者所以拒二公而欲以請命代死為
己之事也然則拒二公穆卜之謀而以請命為己之
事則無乃攘人之功以為已有乎不然則請命之事
周公無乃謂己可以當之而二公未可以當之乎周
公之意蓋不如此以為二公之卜乃朝廷之常禮既
有常禮則在朝必與聞焉卜而吉可也不吉則人情
危疑大位姦之窺也危病邪之伺也不若周公私己
自為之勿使人與之觀其雷電之變王與大夫盡弁
以啓金縢之書乃得周公所自以為功代武王之說
二公及王乃問諸史與百執事對曰信噫公命我勿
敢言則見周公之卜當時如二公者皆不之知惟祝
史者知之築土為壇築地為墠惟周公自以為功而
他人不知故不禱之宗廟而為之壇墠為三壇而同
于一墠三壇三王之神位也又為一壇于南方而北
面所以對三壇之神位而周公自立其上焉璧所以
禮神植璧者置之于神位之前也圭所以自執秉圭
者周公執之乃告太王王季文王欲仗三王以請命
于天代武王之死也
史乃冊祝曰惟爾元孫某遘厲虐疾若爾三王是有丕
子之責于天以旦代某之身予仁若考能多材多藝能
事鬼神乃元孫不若旦多材多藝不能事鬼神乃命于
帝庭敷祐四方用能定爾子孫于下地四方之民罔不
祗畏嗚呼無墜天之降寳命我先王亦永有依歸今我
即命于元龜爾之許我我其以璧與珪歸俟爾命爾不
許我我乃屏璧與珪
此乃史為冊書以祝神之辭也元孫即武王也惟爾
元孫某即武王名也先儒以成王讀金縢之冊至𤼵
字而稱某故史因記之周人以諱事神于此可見遘
遇也厲危也虐暴也元孫武王適遇危暴之疾君爾
三王是有太子之責于天言天意必欲取責于武王
使周家之長子必死爾三王在天之靈當請于天以
旦代武王之死死生夀夭自有常理而周公以為可
代蓋其至誠可以感天故也予仁若考周公自言我
之仁能順曾祖考皇考王考指三王也又多材多藝
可以事鬼神乃元孫武王其多材多藝不若我周公
又不能事鬼神則武王之所能者獨能敷佑四方爾
元孫受命于天庭俾之敷布德教以乂四方用能安
定爾三王之孫子于下地上天對下地而言四方之
民無不畏而敬之言周公之死可以事鬼神武王不
可死留之以安天下也嗚呼無墜天之降寳命我先
王亦永有依歸天既降寳命于武王矣今而遽死然
則天之寳命自此墜而先王之宗廟將不得血食矣
蓋武王既死則武庚必有變商將復興故周公之禱
乃為祖宗為生民為天下而禱非為武王之身而禱
也武王不死則寳命不墜而先王亦有所依矣今我
就受三王之命于元龜卜者所以謀鬼神也爾之許
我卜而吉武王之疾有瘳則我其以事神之璧與自執
之珪歸而待命言周公死而武王生也爾不許我卜
而不吉武王之疾不瘳我乃屏藏其璧與珪是我之
無德不能代武王之死不可以事鬼神也此周公精
誠之至以死生之說與鬼神確謀議其從違可否也
乃卜三龜一習吉啟籥見書乃并是吉公曰體王其罔
害予小子新命于三王惟永終是圖兹攸俟能念予一
人公歸乃納冊于金縢之匱中王翼日乃瘳
周公既以冊文告神畢于是卜以三龜即周官三兆
之法七稽疑三人占是也卜三龜而一習吉習因也
言三者相因而吉此特見其兆之吉而未見其書也
又開籥見金縢卜筮之書而書亦吉焉故曰乃并是
吉公曰體周官占人几占筮君占體據此占兆之體
王其無害疾必瘳也予小子周公自稱也新受命于
三王言其得吉卜也惟永終是圖武王既不死則天
下可安而將圖永久之計矣兹所以待其三王能
念我武王言俟其疾愈也公歸自壇墠而歸納冊于
金縢匱中以為周家卜筮之故事王翼日乃瘳觀此
章見周公聖德與鬼神合其吉凶先天而天弗違者
如此誠之至也夀夭吉凶皆在已而不在天故凡委
之天道不修人事者皆不足以語此
武王既喪管叔及其羣弟乃流言于國曰公將不利于
孺子周公乃告二公曰我之弗辟我無以告我先王周
公居東二年則罪人斯得于後公乃為詩以貽王名之
曰鴟鴞王亦未敢誚公
此書非一時之事作書者叙述周公之始終故併而
言之當武王之喪也成王幼弱周公居攝權在周公
以兄弟之至情且有疑忌之心管叔兄也霍叔蔡叔
弟也管叔及羣弟當時周公使之監殷周公謂之三
監至此則反與商人謀叛周流放其言于國以謂周
公將不利于孺子必奪成王之位蓋聖人之事雖賢
人有所不能知賢人之事衆人有所不能知管叔流
言于國政以周公聖人之事凢人所不能知且又周
公之所為不合乎管蔡之意故也以賢人且不能知
而况于凡人去聖人不知其幾千萬而謂之足以知
周公也哉四凶之于舜叔孫武叔之于仲尼大率皆
此𩔖也周公乃告二公曰我之勿辟我無以告我先
王二公即太公召公也周公謀之于太公召公以謂
我若不能用法于此管蔡則其心有愧于先王矣先
王之心無他亦惟至公無私而已我若以兄弟之故
曲赦其罪則是私意也非先王意也然則兄弟手足
懿親縱使曲在管蔡周公獨無親愛之心乎何為遽
傷同氣之義至于如此無乃與舜之待象者有異乎
象日以殺舜為事舜為天子封之有痺而周公于管
蔡則誅之何也曰此舜與周公所以為同其心也皆
所以為親愛也象之所殺者特舜之一身而已而管
蔡流言叛周則其害及于天下周公以大義以王法
誅管蔡而非周公誅之也在舜則為至仁在周公則
為至義故曰舜與周公其心一也周公居東二年則
罪人斯得即詩東山周公東征也三年而歸勞歸士
詩曰三年併初去之年而數之書曰二年特指在東
二年而言之罪人斯得二年之後始得管叔之罪即
致辟管叔于商囚蔡叔降霍叔也文王之征伐也豈
敢定居一月三捷如此其速至周公之伐管蔡則二
年之久罪人始得何也蓋其征之甚急而取之甚緩
也挾武庚淮夷以叛人情為之不安故周公東征也
義不反顧則甚急矣然而未嘗急於攻戰哀我人斯
亦孔之將則恐其勞民製彼裳衣勿事行枚則不嚴
于兵革所以取之如此其緩也與文王伐孔熾之虜
則又異矣于後公乃為詩以貽王名之曰鴟鴞王亦
未敢誚公周公既得罪人矣宜歸未敢歸恐成王之
疑未解于是久留東山乃為詩以與王名曰鴟鴞言
三叔不可不誅之意鴟鴞鴟鴞既取我子無毁我室
恩斯勤斯鬻子之閔斯言王室創造艱難如此愛吾
民其恩其勤如此豈容管蔡遂毁壊之哉王亦未敢
誚公以見成王至此猶疑周公未解但欲誚責公而
未敢爾謂之未敢者以權在周公而有所畏惟其疑
公是以畏公嗚呼周公所以為忠聖如此管蔡四國
流言于其下而人主疑畏于其上自人情處此其奚
以堪此聖人處事之變人道之不幸也
秋大熟未穫天大雷電以風禾盡偃大木斯拔邦人大
恐王與大夫盡弁以啟金縢之書乃得周公所自以為
功代武王之說二公及王乃問諸史與百執事對曰信
噫公命我勿敢言王執書以泣曰其勿穆卜昔公勤勞
王家惟予冲人勿及知今天動威以彰周公之德惟朕
小子其新逆我國家禮亦宜之王出郊天乃雨反風禾
則盡起二公命邦人凡大木所偃盡起而築之歲則大
熟
此章皆述天所以彰周公之德是秋大熟而未收歛
也天乃雷電以風其威動可畏如此禾皆為風所僵
仆而木之大者皆為風所折此天變之非常也故邦
人為之大恐王與大夫盡為皮弁之服蓋應天以質
素故也啟金縢以觀占書視其休祥如何謀所以應
天變乃得周公前日所自以為功以身代武王之死
冊書具存召公太公及王偏問諸史與百執事諸史
乃前日從周公冊祝者百執事乃前日從周公奔走
從事者夫以周公遭變至此諸史百執事皆知周公
前日代武王之死矣至此何為不出一言以申雪周
公之冤耶召公太公雖不知代武王之說其與周公
同列久矣豈不知周公所為盡忠于國家亦無一言
以申雪周公之冤何耶諸史百執事不可言也二公
而不言二公亦有負于周公矣曰不然二公之心知
周公之心久矣不待啟金縢之書也所以不言者正
以成王之疑方深而非口舌所能爭必待成王之自
信然後可苟非成王之自信徒有以強其必信則二
公與周公同功一體之人也得無有朋黨之嫌而重
成王之疑歟况事久論定成王未有久而不信者今
日因金縢之啟成王之疑欲解矣不言王及二公而
曰二公及王則見二公于此時知王心欲解故首倡
王以偏問諸史與百執事庶幾諸史與百執事能陳
周公當日之事以解成王之疑則成王至此始自信
矣諸史與百執事皆對曰信實有此事也噫者恨辭
也周公當時命我勿敢言矣而我今言之豈不失信
以負周公乎此所以嘆恨不滿之意矣夫以周公遭
謗如此諸史與百執事寧視周公之死而不敢漏當
時所以丁寧之言則在朝祝史之微奔走之賤其重
然諾守信義不可移奪如此王執書以泣曰其勿穆
卜昔公勤勞王家惟予冲人不及知執金縢之書而泣
曰其勿敬卜矣言無可疑矣言天之威祇為周公設
也周公前日勤勞王家如此而我幼冲未之知故天
所以動威而彰周公之德夫天之與人其𫝑雖遠而
感應之理未嘗不昭昭世之有忠臣孝子貞夫順婦
所為苟合理則天不旋踵應之東海枉殺孝婦天為
亢旱三年豈有周公之聖如此而為讒言所傷若天
威之不動是無天理也惟朕小子成王自稱也自今
以往當改過自新遣使以迎周公于東逆迎也此蓋
始疑終信遇雨之吉羣疑已亡之時我國家褒崇有
德之禮亦宜行之所謂籩豆有踐衮衣繡裳皆以寵
周公而迎之以歸也王出郊所以謝天也天乃雨下
而反其前日之風向者所偃之禾皆盡起矣向者大
木為風所拔者二公又命邦人起而築之是歲大熟
以風反風特在疑信之間洪範五事庶徵當不誣矣
尚書詳解卷二十六
