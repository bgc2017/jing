尚書詳解卷四十
宋陳經撰
周官(周書)
周官之書乃立政之效也二篇大率相為表裏傅說
之告高宗曰知之非艱行之惟艱周公作立政以戒
成王成王不但知之而已又且推而見于躬行苟成
王不能躬行周公之訓則言為徒言知為徒知而已
考此篇之書如撫萬邦巡侯甸四征弗庭即立政詰
爾戎兵方行天下之意也如立太師太傅太保而下
即常伯常任凖人之意也如戒百官君子其爾典常
作之師即其惟克用常人之意也尊其所聞則高明
矣行其所知則光大矣成王所以能進於高明光大
之地者其惟能尊周公而行其所言者歟不然自非
踐履之深者必不能為此書也
成王既黜殷命滅淮夷還歸在豐作周官
據大誥之書微子之命之書知黜商在周公東征之
時據成王立政之序與多方之敘知滅淮夷在即政
之後其事非同時以其相因故連言之還歸在豐謂
既滅淮夷之後歸于宗周之都天下無事始作周官
夫黜商滅淮夷而繼以還歸在豐作周官何也天下
既定然後可以修太平之盛典當其外侮未除外患
未去君臣之間不得一日寧天下猶有梗吾治者成
王雖欲訓迪厥官其可得哉于此又有以見先後緩
急各有其序而商之命不可以不黜淮夷之不可以
不滅也
惟周王撫萬邦巡侯甸四征弗庭綏厥兆民六服羣辟
罔不承德歸于宗周董正治官
此史官敘述其所以作周官之由惟成王即位之初
鎮撫萬邦時巡侯甸之服侯甸近王畿者也四征弗
庭四方征討其諸侯之不服者以綏定其兆民此皆
成王所以振勵奮𤼵以聳動天下使諸侯不敢懷欺
以玩其上亦所以示其禮樂征伐自天子出者也六
服羣辟罔不承德禹時有五服成周則有六服通王
畿而為一服與侯甸男邦采衞而言之也聖人既有
以威天下而後有以懷天下惟其四征弗庭綏厥兆
民故六服諸侯因聖人之威自然有以懷其德莫不
精白一心以奉承其上歸于宗周董正治官天下之
諸侯既皆承德則四方無虞矣當國家閒暇必于是
時明其政刑迨天之未隂雨必綢繆其牖戶此歸于
宗周之日所以董督而正其治謂之百官不敢後也
讀此一章有以知人主守成之道在易之泰上下交
其志同之時也九三以陽剛之才聖人于此爻𤼵明
治泰之道曰包荒用憑河不遐遺朋亡得上于中行
治安之世人情溺于久安安于守常怠于因循憚于
改作又況人情于此易于玩法易于廢弛蠧弊自此
而生非有剛斷之才憑河之勇則不足以治泰天下
既平無事可慮則必不能為深思久遠之計故事之
隠微者人材之在下僚者未必加之意非有不遐遺
之智則亦不能以治泰觀周王巡侯甸以征弗庭歸
于宗周董正治官其得泰卦用憑河不遐遺之意乎
王曰若昔大猷制治于未亂保邦于未危曰唐虞稽古
建官惟百内有百揆四岳外有州牧侯伯庶政惟和萬
國咸寧夏商官倍亦克用乂明王立政不惟其官惟其
人
若順也大猷大道也順古之大道而行之自制治于
未亂保邦于未危而下皆古之大道也當未亂未危
之時常致其所以為亂為危之慮故制其治而使政
教之無缺保其邦而使上下之無虞此成王深見治
道有無窮之憂不以目前苟安而自治也古今之變
不齊治不長治者皆自人主怠忽之心生以治視治
而不以亂視治以安視安而不以危視安也曰唐虞
稽古建官惟百皆古人所以制治保邦之具也唐虞
考古以建官其數止干百蓋其民淳事簡故也在内
則有百揆宰相之任四岳以分掌諸侯在外則有十
二州之牧與乎諸侯之長皆方伯連帥之職也既曰
建官惟百矣而在内則特舉百揆四岳在外則特舉
州牧侯伯何也唐虞之世執要以御詳故上下相維
内外相制莫不有法此亦王省惟歲之意也内舉百
揆四岳之大臣而朝廷百僚之政無不舉矣外舉州
牧侯伯而邦國都鄙之政無不舉矣為治之綱領莫
有過于此者所以庶政得其和而政教禮刑無不理
萬國得其寧而遠近内外無不安此唐虞建官其治
效所以若此也至于夏商與唐虞時異事異矣故廷
官之數則倍于唐虞唐虞官百夏商二百聖人觀時
之會通以行典禮以唐虞之官而治夏商則廢事以
夏商之官而治唐虞則空官時之不得不然也故亦
克用乂也要之聖人建官雖多寡各因時而不同然
其致治之意則一而已雖然記禮者之言與書不合
何也禮曰唐虞之官五十夏氏官百商二百周三百
蓋禮記出于漢儒所記當以周官為正也明王立政
不惟其官惟其人立政之要不在于官之多惟在于
得其人蓋為人擇官者惟取其具官而已為官擇人
者必欲其得人焉苟不得其人徒取其具官謂之曠
官可也自非王者有明德足以灼知治亂安危之本
與乎邪正賢否之辨安能如此故曰明王立政
今予小子祇勤于德夙夜不逮仰惟前代時若訓迪厥
官立太師太傅太保兹惟三公論道經邦燮理隂陽官
不必備惟其人少師少傅少保曰三孤貳公弘化寅亮
天地弼予一人
今我小子深見治道無窮故祇敬而勤勉于為德夙
夜之間常如有所不及然此三句乃訓迪厥官之本
也惟其人主不自以為能故不自用而用人所以立
三公三孤六卿無不得其人也苟人主自以為能是
自用而不用人也三公三孤六卿豈知所以擇人哉
仰惟前代唐虞夏商所以迪官之意而順訓之若亦
順也迪蹈也即前人所以建官之法順訓而迪蹈之
然則唐虞官百夏商二百周三百六十安在其能訓
迪厥官哉蓋惟識時變者斯足以行古人之法不識
時變惟區區陳迹之泥守雖則法古適所以為變古
則知成王所謂前代時若訓迪厥官者得其意而不
泥其迹也立太師太傅太保謂之三公先儒釋之曰
師天子所師法傅傅相天子保保安天子文王世子
曰師也者教諸以事而諭之德保也者謹其身而輔
翼之使歸諸道三公之官其職果安在乎曰論道經
邦燮理隂陽者三公之職也坐而論道謂之三公為
國者以道為經而以政事緯之是三公之官與天子
論道上以格其君之心初不斷獄聽訟簿書期會之
末也人主之心既正則百姓安于下而人得其和則
天地之和應之所以燮理之責者在此而已豈復如
後世災異之說與縱閉之術用求之于渺茫不可測
之間而後謂之燮理乎三公之職如此其大故官不
必備惟其得人有人則居其位無人則闕之不可以
非其人而居此位也古人所以重其官如此重其官
所以重其責也必能論道經邦必能燮理隂陽者然
後可以處此若夫自以為能論道經邦能燮理隂陽
至于人主之心不格百姓不得其和日月薄蝕五星
失次水旱相仍妖孽並作此豈可誣也哉成王于此
篇舉三公之職至于周禮則有六卿而無三公何也
曰此古人之深意也三公萬化之本原故無定員不
可以職事言三公而有職事則事一有司而已古人
之意不立員者所以見有司之職皆由三公而出而
三公非有司之職也論道經邦燮理隂陽特其大者
而言之耳至若太保率東方諸侯畢公率西方諸侯
自陜以東周公主之自陜以西召公主之是三公亦
統諸侯也至若鄉老二卿則公一人鄭康成謂三公
内與王論道中參六官之事外與六鄉之教是三公
以教乎民也以其無所不統而不可以一職拘之故
周禮不立三公之職雖然周之六卿乃三公兼之也
顧命之書曰乃同召太保奭芮伯彤伯畢公衞侯毛
公是召公領冢宰畢公領司馬毛公領司空矣惟周
公位冢宰正百官是以公兼卿也春秋有宰周公是
以卿而兼公也自是而後不知古人建官之深意漢
以太尉為三公太尉武官也何以得與三公又其後
以司徒司馬司空為三公司徒司馬司空古之卿也
何以為三公之官名既不正故三公皆存其名而其
實不舉矣雖漢人竊其燮理隂陽之意而以災異策
免三公似矣殊不知三公而遇災異自知其失職而
去可也人主以災異而策勉之不惟人主無畏天之
誠反移過臣下而所以待大臣之禮意亦已薄矣少
師少傅少保曰三孤孤特也言卑于公尊于卿也特
置此三者所以贊貳三公而弘大三公之化也何以
知之文王世子曰太傅審父子君臣之道以示之少
傅奉世子以觀太傅之德行而審諭之可見三孤贊
貳三公而弘大其化也寅敬也亮明也敬明其天地
之道以輔一人使人主知所以畏天也公孤之位不
同故其人才亦亞于公者也三公則燮理隂陽是隂
陽之權皆在三公也孤則特敬明天地是以一人而
奉天之意也三公不言弼一人三孤言弼一人是三
公者人主之師不敢以弼一人待之也此公孤之所
以異也
冢宰掌邦治統百官均四海司空掌邦教敷五典擾兆
民宗伯掌邦禮治神人和上下司馬掌邦政統六師平
邦國司寇掌邦禁詰姦慝刑暴亂司空掌邦土居四民
時地利六卿分職各率其属以倡九牧阜成兆民
此章其詳見于周禮其目則總于周官冢宰即周禮
太宰之職也掌建邦之六典是治教禮政刑事皆兼
領之天官之職與他官不同他官掌一官之事天官
掌六官之事此宰相之職也故曰掌邦治謂之治則
合禮教刑政言之也統百官據天官其属六十安有
百官以其兼掌六典故總謂之百官均四海均平也
使四海各得其平賢者居上不肖者居下則賢不肖
得其平貴不陵賤賤不犯貴則貴賤得其平推此以
往無適不平古之宰相如謂之阿衡謂之平章皆取
均平之義也司徒地官之卿也掌邦教以教民自堯
舜以來有之使契為司徒教以人倫是也敷五典即
君臣父子兄弟夫婦朋友五者常行之道敷布其條
教以教之擾馴也教之以漸而待之以雍容不迫匪
亟匪緩之謂也宗伯春官之卿也掌邦之禮宗廟祭
祀之事天地神祇人鬼也謂之治神人者使神人之
祀皆得其理而不亂也和上下者宗伯所掌不特祭
祀之事如吉凶軍賓嘉之禮亦掌之而和其上下使
尊卑有别先後有等舉皆和而無乖爭也聖人之治
既有教以教之禮以和之其有不順禮教者于是大
則有兵小則有刑司馬掌兵戎之事也故謂之政政
者正天下之不正也故統六師以平邦國凡四方諸
侯有負固不服有内外亂鳥獸行者皆司馬討伐之
司寇掌刑禁之事也故曰掌邦禁詰窮治之也姦邪
慝惡隠而難見則窮治之暴亂惡之已著者則刑之
司空冬官掌邦土所以繼之司寇之後者既有教與
禮以導之又有兵與刑以禁之則民始得以安其居
故司空掌邦土度地以居民使士農工商各不相雜
順天時以分地利授之以土也六卿分職凡此六卿
各分其職謂掌禮者不參之以刑掌教者不參之以
事各率其属謂六官各有属六十六卿為之長以率
之使為九牧之倡同于大成其民而已内外之官雖
其職有不同而成民之意則一此又有以見古人之
治上下相維内外相制絲牽繩聮未始間斷舉郡國
之事總之州牧侯伯之事統之六卿舉六卿之事總
之天子猶身之使臂臂之使指也猶心之于五臟五
臟之于四肢百體也
六年五服一朝又六年王乃時巡考制度于四岳諸侯
各朝于方岳大明黜陟
上文言六卿之率属在内之官也自六年五服一朝
而下在外之官也六年之中五服各一朝至六年而
始遍周禮行人之職侯服歲一見甸服二歲一見
男服三歲一見采服四歲一見衞服五歲一見要服
六歲一見周官上文六服羣辟罔不承德而六年一
朝則曰五服何也蓋要近于蠻夷之地不必其來之
意也禮法之所治者有詳略而德化之所施者無遠
近要服之難制已久先王特為制朝貢之禮而不必
其來故武成序諸侯之助祭洛誥稱諸侯之和會康
誥陳諸侯之聽從皆止言侯甸男采衞之君而要服
不與焉此詳内略外之意也又六年王乃時巡又六
年則十二年之間五服諸侯經二次來朝矣故天子
出而巡狩以省方觀民時巡者如舜典春東夏南秋
西冬北也考制度于四岳天子巡狩至于方岳之下
者考其制度恐國有異政家有殊俗侯邦之正朔侯
邦之禮樂與王政之正朔禮樂同乎異乎舜典所謂
協時月正日同律度量衡之意同也諸侯來朝于方
岳之下大明黜陟之法有功者加地進爵無功者貶
地黜爵也十二年之中人情久而易玩玩則變法易
令由此而起故古者天子巡狩皆所以檢察之然而
唐虞之制五載一巡狩羣后四朝而成王則六年五
服一朝十二年而一巡狩唐虞之制九載朝績而成
王則三歲計羣吏之治此皆聖人識時知變時有古
今事有繁簡則其法亦不得而同也
王曰嗚呼凡我有官君子欽乃攸司愼乃出令令出惟
行弗惟反以公滅私民其允懷
自大明黜陟而上皆法制也自凡我有官君子而下
皆戒勅之辭也先王之待官吏本末無不詳盡使吾
專以法制待之而官吏有出于法制之外則如之何
先王于法制之外又有諄諄告教使誠浹洽于士大
夫之心然後法不為徒設矣凡我有官君子大夫以
上也欽乃攸司各謹汝之所司使為冢宰而不能統
百官均四海則冢宰失其職司使為司徒而不能敷
五典擾兆民則司徒失其職司以至于宗伯也司寇
也外而諸侯也莫不皆然謹乃出令當其令未出之
前致其審可也及其令之既出則有行而無反矣令
如反汗則民疑而不信矣然則令之出而利于民則
不反可也令出而不便于民豈可不反乎曰愼乃出
令于令未出之時致其謹則審其利害必其利民而
無害者也凡人之情不知謹于未令之時徒知反于
既出之後則何以示信天下乎以公滅私民其允懷
民心既知有至公之理所謂公則悅是也公則一私
則萬殊惟其公則己之心自有以合民之心豈有不
一惟其私則所見各不同豈有不萬殊以公滅私則
所謂欽攸司慎出令者無往而非公矣
學古入官議事以制政乃不迷其爾典常作之師無以
利口亂厥官蓄疑敗謀怠忽荒政不學墻面莅事惟煩
成王知有官君子其本原處皆在于學古然後可以
入官謂其能多識前言往行能致知窮理則見事自
明所以能議事以制所以能典常作之師昔子產鑄
刑書叔向非之曰昔者先王議事以制不為刑辟則
議事以制者謂其不拘于法因時之宜商議其可否
而制之也能達乎時之宜則處事無不當其有迷
惑乎典常者載之于典册可以共守者也以典常為
師法是循乎古也既達乎今之宜又循乎古之法自
非學古者其能如是哉成王既示之以學古之為得
則又戒之以不學之為失凡以利口而亂厥官也蓄
疑敗謀也怠忽荒政也皆其不學墻面之故也利口
者辯佞之人作聰明以亂舊章者凡人知典常之可
法則其人必厚重必寬大不知典常之可法出新意
以變法亂政者必利口故曰無以利口亂厥官也蓄
疑者必敗謀蓋人心務要公正明白若夫懷疑猜于
中則其心必昏闇以之謀事必不善故曰敗謀舜之
所以百志惟熙者以其疑謀勿成也唐德宗之所以
用邪而不用君子者以其多疑故也怠忽荒政民生
在勤勤則在敬苟萌一毫怠忽之心則今日廢一事
明日廢一事事之不舉者多矣豈非荒政乎凡此數
者利口蓄疑怠忽皆根于不學學則有所見必不利
口不蓄疑不怠忽人而至於不學則如面墻然無所
見也無所見則安得不利口蓄疑怠忽哉以不學之
人而臨事則胸中膠膠擾擾事之千變萬賾紛亂於
吾心此其所以煩也以明理之人處事投之紛擾而
不亂處之以至難而不懼蓋其理素定於胷中也然
則學其可已乎成王之所得者自其學有緝熙於光
明敬止故如此
戒爾卿士功崇惟志業廣惟勤惟克果斷乃罔後艱位
不期驕禄不期侈恭儉惟德無載爾偽作德心逸日休
作偽心勞日拙居寵思危罔不惟畏弗畏入畏
前言凡爾有官君子則并卿大夫而告之此言戒爾
卿士則又專指六卿而告之六卿其職為尊其所掌
為甚重者也功之崇也惟在于立志業之廣也惟在
于勤勞蓋爾卿士所當為者上而尊主下而庇民孰
非功業乎自其已成者言之謂之功自其始修者言
之謂之業志者其所向在此也所期者大則功必大
如伊尹居莘之野欲堯舜其君民之志也勤者勉力
而修之無有作輟也所勤者不怠則其業必廣如周
公仰而思之夜以繼日此勤也勤所以成此志非勤
之外别有功也然而志也勤也其要則在於果斷蓋
蓄疑所以敗謀而猶豫者不足以成事志非果斷則
不立勤非果斷則易倦斷在必為而不見其有艱難
辛苦之後患則功業無有不崇而廣也乃罔後艱者
不見其為難也雖然知有志有勤者果斷矣然而處
富貴之地苟非獨立有見者鮮有不移於驕侈蓋人
只有一心不如此則如彼于此有所重必於彼有所
輕故又戒之以驕侈位不期于驕而驕自生禄不期
于侈而侈自至此世俗之常情也不為驕侈之所移
者君子之特立也欲其不驕則莫如恭欲其不侈則
莫如儉然恭儉豈可以聲音笑貌為哉恭儉而以聲
音笑貌為則作意於為善以取名而非由内心以生
也德者得於已也恭儉得于已則是善出於所性豈
容有所行偽者哉德之與偽雖恭儉則同而所以恭
儉則異卿士當致其辨善根于性之自然而非可作
意以為之也恭儉出于德者則其心綽然有裕心廣
體胖心逸日休如此其廣大也恭儉而出于偽者則
其心焦然而不寧戚然而不安心勞日拙如此其褊
隘也夫人始者作偽以為善本以取名邀譽也而不
知有心勞日拙者存焉其不用意于為善而善根所
性本無求于心逸日休而自有心逸日休之理君子
于此當有所決擇矣居寵思危謂德勝于禄雖高
而不危雖滿而不溢禄勝于德則必有危之理當居
寵之時常思其所以危則戰兢自持而無不畏矣惟
知畏者而終可以無所畏不知畏則禍患將不旋踵
而至豈非入畏哉成王之戒卿士也開其向善之端
復有以斷其為不善之路當時之聞其訓者知所以
洗心滌慮矣
推賢讓能庶官乃和不和政厖舉能其官惟爾之能稱
匪其人惟爾不任
此又戒之以相遜凡人所能遜者以其有樂善之心
人之所以不能遜者以其有忌賢嫉能之心人而有
忌嫉之心則人亦將忌我而嫉我矣彼此相忌相嫉
安有和乎人而有推賢讓能之心則人亦將遜我矣
如禹稷臯陶更相汲引不為比周如晉范宣子讓其
下皆讓安有不和乎至于不和則在官無善政而政
多雜矣天下之事善惡無不在已使卿士所舉之人
而能其官則爾卿士亦有能焉所舉之非其人是爾
之不任其責也善不善所舉也在人而舉之者在我
是亦已之善不善也為卿士者豈可不謹于舉人乎
王曰嗚呼三事暨大夫敬爾有官亂爾有政以佑乃辟
永康兆民萬邦惟無斁
周官之篇成王戒有官君子戒卿士者其辭不一而
其本末無不詳具矣至此又總而告之曰嗚呼三事
即乃事乃凖乃牧暨大夫次于卿者敬爾所居之官
治爾所掌之政佑助乎爾之君以安兆民使萬邦無
厭斁于我周家成王之意謂上文所以告汝者其大
要則在此而已為君者以安民為要為臣者以佑君
安民為要使天下之民無一夫不被其澤則爾有官
君子卿士為稱職
成王既伐東夷肅愼來賀俾榮伯作賄肅愼之命
東夷即淮夷也伐東夷何與于肅愼而肅愼之來賀
蓋畏威而懷德也使成王之伐東夷也逞心于兵戎
之間以邀功為心則肅愼氏豈肯懷之哉至于此又
有以見詰爾戎兵以陟禹之迹方行天下至于海表
罔有不服其效如此王俾榮伯作肅愼之命榮伯畿
内諸侯入為王卿士周之同姓也成王賄之以幣帛
所以嘉其遠來之意而慰撫其慕義之誠故有肅愼
之命而榮伯實作書此書已亡矣肅愼氏即東之夷
也
周公在豐將殁欲葬成周公薨成王葬于畢告周公作
亳姑
周公既退老不歸于魯而在豐者周公雖退而其心
猶在周使成王于政事之間有所謀度咨問焉非謂
既退老遂忘成王也將殁欲葬成周成周即頑民所
遷之地洛邑也商民服周公之化已久師保萬民民
懷其德故於垂殁之際欲葬成周者所以係商民之
心也大臣於進退死生之際如此其不苟也于既退
之日而不忘其君于將死之後而不忘乎民是周公
之心始終乎周家也公薨成王葬于畢畢者文武墓
之所在也成王不敢臣周公故葬之于文武之墓其
亦有以見成王尊德樂道之意矣既葬之後致告周
公以葬畢之事與乎遷奄之事而作亳姑之篇亳姑
即蒲姑也周公前此欲遷奄君於蒲姑至此告其已
遷矣夫子序書數言之間而周公進退死生之義得
其正成王尊德樂道之意為有加可謂辭約而理盡
矣亳姑之書亦已亡
尚書詳解卷四十
