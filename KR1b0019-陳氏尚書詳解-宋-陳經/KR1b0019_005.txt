尚書詳解卷五
宋陳經撰
益稷(虞書)
古書以益稷合于皐陶謨觀此篇之文大槩與皐陶
相連續如皐陶曰予未有知思日贊贊襄哉帝曰來
禹汝亦昌言此文意相接其後乃分為益稷篇因禹
有暨稷之事故以名篇
帝曰來禹汝亦昌言禹拜日都帝予何言予思日孜孜
皐陶曰吁如何
帝呼禹而來謂汝亦當陳盛德之言皐陶已陳知人
安民之謀謨於先矣舜于此求善無厭故樂聞其言
而不已孟子曰大舜有大焉樂取人以為善禹拜曰
都帝予何言予思日孜孜舜方求其言而禹且自以
為無事于言蓋禹之意在于躬行而不徒言也予尚
奚言之有予之所思者日以孜孜為念謂其不怠也
古者言之不出恥躬之不逮也古人以躬行為言而
未嘗以言為言舜之求言之意非不善也第恐求言
則有餘躬行則不足適以為無益而已故禹以孜孜
為事因以感吾帝舜皐陶見禹孜孜之言遂疑而問
之蓋皐陶亦欲禹陳謨不以己之知人安民而遂自
足也禹乃不以言自任皐陶豈能無所疑于心哉君
臣有常分舜以汝命禹禹以予自稱若敵者然于
此亦可見誠意之交孚不可以常分論也
禹曰洪水滔天浩浩懷山襄陵下民昏墊予乘四載隨
山刊木暨益奏庶鮮食予决九川距四海濬畎澮距川
暨稷播奏庶艱食鮮食懋遷有無化居蒸民乃粒萬邦
作乂皐陶曰俞師汝昌言
禹因皐陶如何之問遂歴陳當時所以治水之功洪
水滔天浩浩然言水之大也懷山襄陵民有昏墊之
害昏瞀墊溺困于水也如此予于此時乘四載即先儒
所謂水乘舟陸乘車泥乘輴山乘□是也隨九州之
山刊除其蔽障之木以通水道害去則利可興暨益
奏進庶鮮食于民益是時為山澤之官所進鮮食即
鳥獸之新殺者予决九州之川而至四海則大水有
所歸濬通畎澮之水而至于川則小水有所入自水
之未通達也九川横流畎澮無受川既决而之海則
畎澮可濬而之川矣水退而平土可耕乃暨稷播種
而進庶艱食于民謂民阻飢之際則五穀之食為艱
食又以鮮食魚鱉之新殺者兼之苟可以利民者無
不為也可見此章大禹治水之規模次序莫不先定
于胷中惟其規模先定是以簡要而不繁初不見九
州之為大洪水之為難也使禹于此見其大見其艱
則將退縮而不敢為紛亂于中而不能為矣先刊木
而後决川决川而後濬畎澮自有次第如此此所以
為行其所無事也懋遷有無化居洪水方退民之日
用飲食者未均其利必使有者遷之于無化其所居
積則民可以均其利若魚鹽則徙之于山林材木則
徙之于川澤是也然民情未能遽然從上必勉之謂
敦勸使之遷有無化居也如此則交相生養而民力
自裕故蒸民乃粒倉廩既實而民知禮節故萬邦作
乂此禹之功見于孜孜力行者如此而已然大禹有
功號為不矜不伐者也夫何皐陶之問而乃自言其
功略無謙遜之意何也曰禹非矜功也自言其成功
之艱難所以使君臣之際常以憂勤為念則艱難之
功可保也皐陶曰俞師汝昌言禹以為予何言矣而
皐陶復曰師汝昌言蓋他人以言為言而禹以躬行
為言故其言為可法皐陶以矢謨名于世宜若無羡
于禹之言也而猶問之于先師之于後皐陶曷嘗矜
已忌人如後世之士名欲已歸遂至于抑人而揚己
哉
禹曰都帝慎乃在位帝曰俞禹曰安汝止惟幾惟康其
弼直惟動丕應徯志以昭受上帝天其申命用休帝曰
吁臣哉隣哉隣哉臣哉禹曰俞
禹戒舜以謹乃在位先美之而後言憂勤之中必有
至樂存謹乃在位人君之位常致其謹情欲之易肆
治安之不可保一不謹則失人君之道矣帝曰俞禹
于是又有安汝止幾康弼直之戒所以推廣慎乃在
位之意也止者心之所安也心之所止者苟不得其
安則出其位而不能止其所者多矣然安汝止之道
又在于幾康弼直惟幾以慮天下之微則𦕈忽之際
尤當加察惟康以圖天下之安則治平之日常若禍
亂之迫其後此養之于内也輔弼之臣盡正直之意
將順其美匡救其惡此養之于外也内外交相養而
所止者安人君處無過之地自然下合民心而惟動
丕應徯志上合天心而申命用休民心從上君所已
為而民應之此惟動丕應也君所欲為而民待之此
徯志也昭受上帝者顯其足以受上天之實也申命
用休天應之以無窮之休也舜豈有求于民有覬于
天哉天人之理一而已矣盡之于已則無有不應之
于彼既曰帝又曰天以形體言則謂之天以主宰言
則謂之帝其實一也帝曰吁舜疑而未敢以為然
者蓋其任甚重若禹之言非我一人所能當必有藉
臣鄰之助而後可臣者大臣也鄰者近也人臣之情
蓋與人君相親近而無間者也故曰臣哉隣哉又言
鄰哉臣哉所以相親而無間者豈非在于臣乎此舜
責望大臣相須一體之意故禹于是而然其言禹之
言專責其君舜之言則責望其臣然則君臣之間皆
當盡其力可也
帝曰臣作朕股肱耳目予欲左右有民汝翼予欲宣力
四方汝為予欲觀古人之象日月星辰山龍華蟲作會
宗彛藻火粉米黼黻絺繡以五采彰施于五色作服汝
明予欲聞六律五聲八音在治忽以出納五言汝聽
此章深見帝舜得為君之道君臣之際相須如一體
臣作朕股肱耳目則君為元首可知元首無為股肱
耳目則有為也後世之君至于有齋居决事者兼行
將相者以人主而下行有司之事一人之聰明安足
以周知天下事哉此皆不知為君之體下文翼為明
聽者皆股肱耳目之職也予欲左右有民扶持而助
之使歸于善賴汝以輔翼予欲宣力四方為民興利
除害廣其惠澤賴汝以有為觀者示也古人之象謂
古人作服所以取象之意如日月而下皆取象也黃
帝堯舜垂衣裳而天下治則自黃帝時已有衣裳之
制矣日也月也星辰也山也龍也華蟲也此六章繪
之于衣會畫也宗彛也藻也火也粉米也黼也黻也
此六章絺繡之于裳絺葛之精者也此十二章各有
取象日月星辰各取其明山取其静龍取其變華蟲
取其文此以象人君之見于己者故會之于衣而在
上宗彛取其孝藻取其㓗火取其能照粉米即白米
取其能養人黼斧形取其能斷黻兩已相背取其辨
所以象君之德見于用者故繡之裳而在下十二章
之服所以有取于此數者蓋人主一身備天地萬物
之理吾身皆有所取則焉誠使人君之明與其静其
變其文其孝其㓗能養人能斷能辨皆無愧于此數
者則君道備矣使于此數者有一之或闕焉則人君
當内觀諸已外省諸物可也此古人取象之意焉予
欲觀古人制作之象于天下以五彩彰明施之五色
以作服必頼汝臣以明之以質言之則曰采以所施
者言之則曰色汝明者明其制度之有尊卑則若王
之服自日月而下諸侯之服自龍衮而下士服藻火
大夫加粉米上得兼下下不得僭上是也明其君德
之有得失則合于此象而無愧者人臣則當將順其
美不合于此象而有闕者人臣則當正救其過此汝
明之意也成周時登三辰于旂而以九章作服其禮
制雖有增損而其意則一左氏傳臧孫諫納郜鼎有
及于三辰火龍黼黻以謂人君者昭德塞違以臨照
百官文物以紀之聲名以𤼵之誠知聖人作服之本
旨矣六律即黃鍾以下五聲即宫商而下八音即金
石而下以律和五聲而播之于八音以為樂所以察
治忽忽不治也聲音之道與政通治世之音安以樂
其政和亂世之音怨以怒其政乖以出納五言五言
者又作樂之本也樂雖可以察治忽而其所以作樂
者在于五言五言即詩之合于五聲者經曰詩言志
歌永言是也納五言者以民之歌謠諷詠納之于上
出五言者以君之賡歌而達之于下以此五言而見
于六律五聲八音之間治忽不可逃矣如季札觀樂
以列國之詩而知其興衰汝聽者賴汝臣以聽之則
審其治忽之機者爾臣之責也凡此翼為明聽即股
肱耳目之所司欲者在君而所以翼為明聽者則在
臣此又當知乾始萬物地道無成而代有終之意翼
為明聽者雖在臣使是四者而不出于君所欲則臣
雖翼為明聽不可得也舜之言前後亦有次第先左
右有民宣力四方者然後言禮樂蓋王者制作皆在
功成治定之餘也
予違汝弼汝無面從退有後言欽四隣庶頑䜛說若不
在時侯以明之撻以記之書用識哉欲並生哉工以納
言時而颺之格則承之庸之否則威之
舜于上文四者以所欲常在是則是無所違失也所
欲一不在是斯為違失予之所違汝當弼正之不可
面從其君而背議其君主𫝑萬鈞其尊神也其威雷
霆也人之不敢觸神侮雷霆多矣舜于此啓人以犯
顔敢諫之路必使有過得以正言而無𨼆情也欽四
隣左右前後隣近之臣當知所敬謂弼違糾過無敢
或忽可也夫舜之所欲者既有臣以翼為明聽之其
有過者又有臣以弼之誰謂五帝神聖其臣莫能及
親事法宫者哉庶頑䜛說自此而下皆舜所以成就
人才之意天下不能皆善而有惡焉不能皆君子而
有小人焉聖人于此遂以為惡為小人而棄之逐之
殺戮之則人之自棄者多矣聖人如天地也天地無
棄物故雨露之恩霜雪之慘皆所以生物聖人無棄
人故爵賞之所施刑威之所加皆所以愛人庶頑䜛
說者謂君之違不能規正而退言是心不則德義與
乎巧言以生䜛謗者雖唐虞之世不可謂無此等人
在舜所以處之如何耳若不在時謂不在于是而為
非者則侯以明之謂設射侯之禮以明其善惡古人
之射所以觀德志正體直其容體比于禮其節奏比
于樂故可以觀人之賢否撻以記之謂笞撻其不從
者使之自記其過所以困辱之也書用識哉謂書之
簡牘以識其為非如左氏所謂苟焚丹書我殺督戎
是也明之記之識哉所以多方如此者蓋激昂之折
辱之使之困心衡慮知所以悔過而改欲與之並入于
生生之域也生者謂善心自萌芽而擴充之無有窒
礙者生之理也苟或善端窒礙人欲横流為小人為
愚為不肖形存而生理已亡矣孟子曰生于憂患而
死于逸樂此並生之意工以納言舜慮其侯明撻記書
識之不足以使之改過也又以樂而感𤼵之工樂官
也納言採下謳歌之言颺道也蓋詩言志皆其誠心
之所𤼵而為言播之于樂則為正聲正聲感人則易
直子諒之心油然而生矣既感𤼵之如此其至于是
觀其格而從化者隨其才之大小而承之以為師賓
用之以為百僚否不格者威之以刑蓋至于此而頑
不可化矣聖人樂與人為善所以扶持成就天下之
才者何其委曲如是哉此章與洪範五皇極同意作
樂之事舜典既命之夔矣而此又責之禹庶頑䜛說
舜典既命之龍矣而此又責之禹于此亦可見道揆
法守截然不可亂禹大臣也明道揆者也故無所不
統夔龍有司之事法守者也故各主其一周官冡宰
行六卿之事亦此意也
禹曰俞哉帝光天之下至于海隅蒼生萬邦黎獻共惟
帝臣惟帝時舉敷納以言明庶以功車服以庸誰敢不
讓敢不敬應帝不時敷同日奏罔功無若丹朱傲惟慢
遊是好傲虐是作罔書夜頟頟罔水行舟朋淫于家用
殄厥世
詳味此一章足見君子和而不同舜禹之君臣更相
勸勉更相可否未始雷同所謂和如和羹同如濟水
設使人主有言臣下無所可否謟䛕成俗則亦何賴
于羣臣之助哉舜言庶頑䜛說侯明撻記極而至于
否則威之可謂盡矣禹之意猶不以為然舜之所言
者大率知所以責人而責己則未也禹之所言則欲
舜反求諸己而已俞哉俞其言而有所未必然之辭
也帝光天之下至于海隅蒼生言舜之德光被于天
下而至于海隅蒼蒼而生之草木則其所及者亦遠
矣舜有此德則賢者各從其𩔖雲龍風虎理之自然
故萬邦黎獻皆其為帝者之臣非有以召之而自來
也惟帝于是舉而用之敷納其言明考衆人之有功
者因言以考功謂某人言能治兵則明其治兵之有
功者某人言能治財則明其治財之有功者既有其功
則當以車服旌表其可用之實帝光天之下是其躬
行之化有以率之于其先敷納明庶是其責實之政
又有以儆之于後若然則誰敢不遜于善又誰敢不
以敬而應上之命哉至于是則庶頑䜛說有不必威
之而自服從者矣舜典言敷奏明試此言敷納明庶
舜典所言者諸侯之功已著者也諸侯在位既久其
功已著故舜特使之奏其言而試其功以驗其已然
之效者也故曰奏曰試益稷所言者黎獻之功未著
者也黎獻之始進其功未顯故舜受其所言而于衆
人之中分别其功而責其將然之效也故曰納曰庶
要之聖人責實之政則一而已帝不時敷同日奏罔
功帝若不如是則布同天下皆日進于無功之地既
無以率之于其先又無以警之于後賢愚無别是非
不分其曰奏罔功理之宜也無若丹朱傲惟慢遊是
好丹朱堯子也其始特傲佷好為慢遊而已及其傲
慢之極也遂至于傲虐是作傲而虐則殺人不忌矣
罔晝夜頟頟言為惡不已無有晝夜頟頟言其不休
息也罔水而行舟言逆天理也朋淫于家言男女無
别也其所為如此所以絶其世而不得有天下然則
舜可以不反求諸己也哉慢傲之事舜豈有是而禹
言之蓋聖狂之分生于一念禹欲其君常在憂勤警
戒之地則不得不以是為言也雖然惟聖君然後受
盡言離婁之明人謂之瞽不諱傲慢之事舜之所
無故舜不以之為諱若人主實有此過而人臣直指
其過其君未必不諱矣人臣事有過之主則當婉其
辭而不為是直指以為訐也
予創若時娶于塗山辛壬癸甲啓呱呱而泣予弗子惟
荒度土功弼成五服至于五千州十有二師外薄四海
咸建五長各迪有功苗頑弗即工帝其念哉
創懲也丹朱之用殄厥世者實基于傲慢禹懲創朱
之所為當其娶塗山氏之女辛壬癸甲方四日而往
治水孟子稱其八年于外三過其門而不入啓禹之
子也呱呱而泣禹曾不暇顧其子其心公爾忘私惟
在于荒治謀度土功之事弼成五服即侯甸綏要荒
也堯時已有五服洪水之後五服之制寖壊矣禹從
而輔成之五服每服五百里四方相距為五千里王
肅云五千里者直方之數每服之内為其小數定其
差品各有所掌是禹輔成之也此其疆理天下之大
槩也疆界已定必當經理之以故每州置十二人為
諸侯師以佐州牧外薄四海咸建五長謂九州之外
迫于四海每方建五人以為之長自甸至綏服方三
千里在九州之内故每州置十二諸侯以為之師要
荒之服二千里在九州之外每方建五人為長内外
之辨詳略之所由以異也内之師外之長而各蹈行
而有功惟有苗之頑不得以就其官謂分北三苗以
其有罪故不得就諸侯國君之官也帝其念哉帝當
念丹朱之所以用殄厥世者特其慢心之積禹之所
以能使諸侯各迪有功亦敬心之所形舜安可不以
此為念然天下諸侯各迪有功而弗即工者特一有
苗若不足慮也不必加意也在聖人之心以為一物
之不得其所者則常有不能忘之之意
帝曰迪朕德時乃功惟敘皐陶方祗厥敘方施象刑惟
明
舜聞禹之言知其所以各迪有功者皆大禹荒度土
功之效故美禹之功曰天下之所以蹈行朕之德無
有違戾者皆汝平水土之功有次序水土未平疆理
之政未施則天下何從而迪舜之德然成其功者禹
也所以保是功者皐陶也故皐陶方且敬禹功之敘
而不敢少忽于是施象刑而明之象刑即象以典刑
也明以示人使人知所畏警則向者已成之功可保
而無虧矣皐陶非有意于用刑也特隄防之具不得
不如是爾舜言禹之功而併及皋陶以禹之不可無皋陶
猶皐陶之不可無禹也非特舜不自居其功歸美其
功如此又以見皐陶同功一體非他人臣所能及故
孟子曰舜以不得禹皐陶為己憂
夔曰戛擊鳴球搏拊琴瑟以詠祖考來格虞賓在位羣
后德讓下管鼗鼓合止柷敔笙鏞以間鳥獸蹌蹌簫韶
九成鳳凰來儀夔曰於予擊石拊石百獸率舞庶尹允
諧
此篇大槩文意脈絡相貫然夔言作樂乃别是一段
作史者取而繼先段以見治功至此而成非必連上
文也戛擊鳴球搏拊琴瑟以詠此堂上之樂也堂上
之樂以歌詠為主下管鼗鼓合止柷敔笙鏞以間此
堂下之樂也堂下之樂以管聲為主記曰歌者在上
匏竹在下孔安國以戛擊為柷敔所以作止樂搏拊
以韋為之實之以糠所以節樂或者以孔之說無所
證據又疑堂上堂下之樂節奏作止相合而成堂下
既有柷敔則戛擊不得為柷敔搏拊亦不可以韋為
之其說曰鳴球非可以為戛且擊和之至詠之不足
有時而至于戛且擊琴瑟非可以為搏且拊和之至
詠之不足有時而至于搏且拊所謂手舞足蹈是也
樂之作升歌于堂上則取其聲之清輕者與人聲相
比故曰以詠鳴球即玉磬也樂音之和感格幽明故
祖考來格此樂作于宗廟之中者聖王先成民而後
致力于神人說其化神歆其祀禮備樂和祖考來至
明矣虞賓丹朱也與微子在周作賓王家同故謂之
虞賓丹朱傲慢今也亦在臣之位而與羣諸侯以德
相讓遜謂年爵之同推先有德也朱之不肖堯不能
化而此言有德者暫能如此也樂之感人至此如周
詩濟濟多士秉文之德下管鼗鼓此言下所以别上
文之為堂上樂也吹竹管擊鼗鼓柷以合樂敔以止
樂樂之初也以柷合之而後衆聲皆作樂之將末以
敔止之而後衆聲皆止笙以匏為之列管于中鏞大
鐘也間迭也吹笙擊鏞以次迭作鳥獸至微之物亦
皆蹌蹌然而率舞矣簫韶九成鳳凰來儀韶舜樂名
簫者細器之備作樂之時小大之器皆備九成九奏
也成猶終也每曲一終必變更象舜之治九功惟敘
九敘惟歌故以九為節也樂至九奏備矣至靈之鳥
如鳳凰者亦來儀謂有容儀之可觀也鳥獸易來鳳
凰難致言九成而鳳凰來則鳥獸蹌蹌不待九成矣
樂之作也依上下而迭奏神物之來上下共致非堂
上堂下别有所感祖考尊神故配堂上之樂鳥獸微
物故配堂下之樂總上下之樂言九成而致鳳凰尊
靈異瑞故别言耳非堂上之樂獨致神來堂下之樂
偏能舞獸也夔曰於予擊石拊石百獸率舞庶尹允
諧八音之中石為難和石磬也磬音之清者磬必擊
以鳴之故曰擊曰拊拊亦擊也擊有大小擊大擊之
也拊小擊之也音聲濁者粗清者精精則難和舉其
清者和則其餘可知詩曰依我磬聲是言磬聲清諸
音來依之百獸率舞即蹌蹌也百獸舞則鳳凰可知
庶尹諧則神人可知尹正也衆正官之長也此篇言
舜之治始于任賢功成以樂所以見其致太平也延
陵札觀周樂見舞簫韶者曰德至矣盡矣大抵天下
至和之理一而已矣惟舜有此德先盡吾心之至和
故能播之樂之至和所以能感神人萬物之至和故
樂者特其器數耳所以道達吾心之和者也使舜之
德有所未至無以感人心則雖聲樂之器數徒為文
具安足以感神人和萬物哉子在齊聞韶則齊固常
有此樂矣季札請觀樂則魯亦常有此樂矣然田氏
簒齊三家專魯卒之無益于齊魯者是知有舜之德
有舜之治則可無舜之德舜之治樂豈可恃乎
帝庸作歌曰勑天之命惟時惟幾乃歌曰股肱喜哉元
首起哉百工熙哉皐陶拜手稽首颺言曰念哉率作興
事慎乃憲欽哉屢省乃成欽哉乃賡載歌曰元首明哉
股肱良哉庶事康哉又歌曰元首叢脞哉股肱惰哉萬
事墮哉帝拜曰俞往欽哉
庸用也舜用夔言樂功成治定之意而寓之歌所以
保其治功也勑天之命惟時惟幾舜之保治在于勑
天而勑之要又在于時幾人皆知求天于天聖人求
天于己謂人之盡即天也非人事之外有所謂天舜
當此治定功成之日孰非天命苟于此有怠忽之心
則天命不可保矣故天不可恃所可恃者在已有以
勑之勑之為言整也正也嘗存警戒之意即勑天矣
惟時者不可失時以廢事惟幾者不可忽于細微既
不失其時又事幾之來至微所在能謹之則天命可
保永久乃歌曰股肱喜哉元首起哉百工熙哉吾欲
勑天以謹時幾必賴羣臣之助股肱喜樂于盡忠則
元首之治功斯起而百官之事莫不熙廣矣舜之歌
專欲責望其臣也皋陶拜手稽首颺言于廣衆之中
曰率作興事人君先率臣下以作興事業當謹乃憲
法而致其敬凡事莫不有法度苟失其法度則事必
有闕屢省乃成欽哉事之始作也當敬其法度之既
成也又當頻頻省察之惟恐其有少虧缺則他日之
患必基于思慮之所不及又當致其敬是此心始終
乎敬也乃賡載歌曰元首明哉股肱良哉庶事康哉
其意謂欲謹其憲于事之始省其成于事之終必在
人君之明元首苟明于上一心無蔽賢愚不能惑是
非不能亂則股肱有功而見知誰或不竭其良哉股
肱既良則庶事自得其安而無有紊亂者矣皐陶之
歌專責望于君所以足舜之意君臣之間各相警戒
各盡其責則治功可保矣又從而申戒之曰元首叢
脞哉股肱惰哉萬事墮哉叢脞繁碎也惰怠也墮壊
也此即明良與康之反也歌之不足而又歌之以見
其不能自已之意也帝拜曰俞往欽哉帝然其言以
謂在廷之臣皆當致其敬觀典謨五篇之書其君之
出治保治其臣之獻可替否辭雖異而旨則同一言
以蔽之曰敬而已矣
尚書詳解卷五
