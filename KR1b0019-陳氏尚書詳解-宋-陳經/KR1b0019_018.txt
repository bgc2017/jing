尚書詳解卷十八
宋陳經撰
高宗肜曰(商書)
讀此篇之書有以見君臣遇災警戒之意夫以高宗之聖
精誠上通于天而四海仰德則宜其和氣感召祥瑞屢見
可也何為而有雉升鼎耳之異甚哉天心之愛人君也久
矣猶父母之愛子然凡加之以鞭撻警之以訶責者必其
可教之子若夫不肖之子為父母之所棄絶者則無事于
鞭撻訶責矣古之聖人知其意故灾異之來愈加戒懼若
堯舜之水則曰儆予湯之旱則以六事責躬皆此𩔖也聖
人不以灾異為嫌嘗患人主之不修若夫漢武帝征討連
年愁怨四起不以此加意乃以白麟赤鴈為祥由今觀之
水旱不害為堯湯而白麟赤鴈未見其為武帝之益也
高宗祭成湯有飛雉升鼎耳而雊祖已訓諸王作高宗
肜日高宗之訓
飛雉野鳥也鼎祭之器也雊鳴也高宗于祭之明日
野鳥升鼎耳而鳴可謂異矣作書者之所述但云越
有雊雉不言所祭者何廟所鳴者何處孔子序書直
云祭成湯升鼎耳聖人之意蓋有在矣高宗之所以
召此怪異者以高宗之祀豐于近廟而薄于祖廟也
故云祭成湯昔者傅說嘗以黷于祭祀箴高宗之失
矣至此猶不改此其耳不聪不能聽大臣之言也故
升鼎耳而鳴天人幽顯之理于此可見矣鳴雉之變
不自外來乃高宗心中之物形見于外感應之理隨
𩔖而至洪範五行傳其可以盡廢哉祖已訓諸王作
高宗肜日高宗之訓二篇之書以戒其君今高宗肜
日之篇具存而高宗之訓已亡矣意其所言者無非
修省恐懼之意祖已知變異之來不在乎雉而在乎
高宗故所以訓王者亦欲其修己以應天而已
高宗肜日越有雊雉祖已曰惟先格王正厥事乃訓于
王曰惟天監下民典厥義降年有永有不永非天夭民
民中絶命民有不若德不聽罪天既孚命正厥德乃曰
其如台嗚呼王司敬民罔非天胤典祀無豐于昵
上高宗肜日者篇名也下高宗肜日四字者即高宗
所祭之明日也商人曰肜周人曰繹皆明日又祭也
高宗于所祭之明日于是有鳴雉之異祖已之自言
者以謂此野鳥之變皆王心惟先格王之非心而正
其祭祀之事則可以消此異矣乃作書以訓誥于王
曰惟天監下民以義為主天固以愛民為心然亦何
嘗容心于其間苐視其義理之如何義之所在即天
之所在也為善者自有得福之理為惡者自有得禍
之理降年有永長而得夀者有不永而夭者豈天故
欲夭民哉民于其中間自絶其命蓋合于義者年之
所以永不合于義者年之所以不永民有不若德者
不順其德是為非理非義事也不聽罪者不服其有
罪而改過遷善也不若德不聽罪者天既孚信其命
正其德蓋福善禍淫者乃天之命亦天之德也天之
福善禍淫其命何嘗差其德亦何嘗更易哉天既孚
命正厥德則見在天之禍福一定而不可易矣民于
此時則曰天道其如我何此可見民之自絶于天非
天有心以絶民也祖已言此者以見民之夀夭皆其
自取也人君之禍福亦其自取當反身修德可也然
則祖己之言所以訓王者專為鳴雉也今其書不及
于雉又不及高宗而且及于民此見古人諫君其辭
優游詳緩不迫切而意獨至使聞之者自喻也嗚呼
王司敬民罔非天胤典祀無豐于昵王之所主者在
于敬民無非所以為天之繼嗣者天生民而不能自
治故立君以治之君者天之繼也典祀者祀有常禮
也常祀不可豐于親戚之廟苟豐于昵而薄于遠則
其心不知敬民是有意于邀福也今觀此篇見高宗
心術之事前此傅說一見之初已箴其失宜若邪失
己格非心已改矣豈謂數年之後舊病復發乎蓋人
于心術莫不有心偏處自非勇于用力一洗而消之
則病根未除雖能遏于一時而終久必偏重處復發
以高宗之賢聖尚且如此則學者于其氣質之偏當
何如用其功哉
尚書詳解卷十八
