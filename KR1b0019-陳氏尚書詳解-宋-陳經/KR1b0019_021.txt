尚書詳解卷二十一
宋陳經撰
泰誓(周書)
(闕)
子以為至德豈有紂在上而文王自擅稱王乎縱
文王自稱王豈有十餘年之間紂之君臣亦坐視其稱王
而不誅其叛背之罪乎如春秋時周室尚存而楚以王者
稱亦罕有蓋亦萬世之一二也學者舍諸家之小說而信經
可也孔子序書惟十有一年武王伐商不言其為文王十一年
作書者于泰誓上篇只言文考肅將天威下篇又言惟我文
考若日月之照臨未嘗言文王也至武成之書武王既受
命以朝諸侯始追封為文王故稱曰我文考文王自是
而下磊磊相聯屬而文王之名不絶其事迹甚明白
揚子雲曰萬物紛錯垂諸天衆言淆亂折諸聖烏覩
聖而折諸曰在則人亡則書其統一也
惟十有一年武王伐殷一月戊午師渡孟津作泰誓三
篇
此十一年乃武王即位之十一年也古者諸侯即位
皆稱元年如春秋所書是也若以為文王則豈有文
王即位之初既改元至中間又改元乎决無此理司
馬遷作本紀謂武王即位九年祭于文王之墓然後
治兵于孟津其說是也意者當九年祭文王治兵孟
津之時乃觀政于商至十一年而紂不改過然後大
舉以伐紂也乃若戡黎之時竊意正當治兵孟津之
時亦未嘗審乎是否也一月戊午者即十二年之正
月戊午日也不言正月者商之正朔已終周之正朔
未立故不言正師渡孟津此豈武王之得已哉三篇
之書上篇者謂于孟津而誓中篇次于河朔而誓下
篇將戰而誓操凶器而臨危事不敢輕舉故必誓衆
重其事也泰者先儒以為大會以誓衆
惟十有三年春大會于孟津王曰嗟我友邦冡君越我
御事庶士明聽誓惟天地萬物父母惟人萬物之靈亶
聰明作元后元后作民父母
惟十有三年春三字必是差錯何以知之中篇惟戊
午王次于河朔即書序所謂一月戊午也豈十有一
年用戊午日渡孟津至十三年又用戊午日以次河
朔也即萬一史臣聞見之悮前後傳寫之訛或遭秦
皇烈熖之後補綴拾遺蓋未可知也大會言諸侯之
師與戎狄皆在也王曰嗟我友邦冢君越我御事庶
士明聽誓嗟者有憫惻之意友邦者武王為西伯與
國之諸侯皆友邦也冢君即諸侯尊之也御事者即
諸侯之卿治事者庶士者將卒而下也孟津之會不
期而會者八百國此皆誥語之所能及哉觀人心之
所向則天意可知使武王此舉為不義則雖一國猶
且不得而強從况八百國乎明聽我之誓言惟天地
萬物父母惟人萬物之靈亶聰明作元后元后作民
父母此人君之職天人之至理也非武王不能為此
言蓋以其大哉乾元萬物資始觀之人與萬物同此
禀受然氣質之性自有偏全人者萬物之一也物得
其偏惟人得其全故人獨靈于物蓋其出孝入悌蹈
仁履義與萬物不同者此其性之靈善者也然人雖
有此靈亦有不能保此靈者必得聖人為之君以愛
養之父母之然後斯民得以各遂其善亶者誠信也
言實有此聰明之德也聰明亦靈也非于靈之外别
有聰明聖人先得我心之所同然故其德所以獨高
乎天下觀人與物殊則天地之愛人可謂厚矣觀聖
人與人殊則天地之愛聖人又何如哉今也紂失其
聰明是為君者不能保其靈矣何以化天下之人而
使之保其靈哉武王以君道自任者也
今商王受弗敬上天降災下民沉湎冒色敢行暴虐罪
人以族官人以世惟宫室臺榭陂池侈服以殘害于爾
萬姓焚炙忠良刳剔孕婦皇天震怒命我文考肅將天
威大勲未集肆予小子發以爾友邦冡君觀政于商惟
受罔有悛心乃夷居弗事上帝神祇遺厥先宗廟弗祀
犧牲粢盛既于凶盗乃曰吾有民有命罔懲其侮
自此以下皆數紂之惡也今商王受弗敬上天人之
善莫大于敬自敬心而充之善將無所不至矣人之
不善莫大于不敬自不敬之心而推之惡亦無所不
至矣人主居至尊之位無可以為畏者惟當畏天今
既弗敬上天則不敬畏天矣故降災下民冒色而暴
虐也罪人以族官人以世以至于焚炙忠良刳剔孕
婦皆自夫不敬之發也惟人為萬物之靈在所當愛
而反降害之一己之欲不可肆也沉湎于酒貪冒于
色則縱欲而無厭敢行暴虐惟仁為能有不忍人之
心不仁者則有忍心故敢以為暴虐而無忌憚惡惡
止于其身可也罪其人而併與其父母妻子兄弟而
及之賞延于世有功而使之世禄可也官人不問其
賢才而使之居上位賞而僣則所賞者皆與紂同惡
者也罰而濫則所罰者乃不與同其惡者也安得至
公之理哉宫室之是修臺榭之是作陂池之是築侈
服之是奉無非竭民力以自奉故所以殘害于爾萬
姓焚炙忠良紂作炮烙之刑忠良如比干諫死之𩔖
也孕婦說者謂比干之妻懷孕則刳剔以視其殘忍
暴虐之狀一至于此則已極矣皇天震怒豈自外來
也哉天之震怒者即紂之惡已極處是也文王之德
日彰紂之惡日極决無兩立之理故命我文考肅敬
以行天威所謂天威者亦無自外至即文王之肅將
處便為天威此天人所以為一理也大勲未集者文
王豈于此有利商之心哉文王之所謂大勲者其道
得以達之天下而使之得其所者即大勲也如使商
紂能恐懼修省反前日之不善為今日之善則文王
就臣子之位可以無憾天下之民亦得其所安豈非
文王之大勲乎惟其不然所以為大勲未集言其未
能遂文王之志望道未之見之時也肆予小子發以
爾友邦冢君觀政于商我小子遂與爾友邦之大君
治兵于孟津以觀商之政視其能改與否于此可見
武王不得已之心使武王有利商之心則遂大舉而
取之矣安用觀政此蓋天惟五年須暇之意紂若因
此悔過則武王退而守臣子之位武王之本心亦遂
矣柰何紂無有悛改之心乃夷居者肆然在上恬不
知戒上帝神祇不知敬先宗廟祭祀之事愈不知修
犧牲粢盛者所以事上帝神祇與先宗廟祭祀之具
是也既盡為凶人所盗而紂曾莫之知此則罪之大
者亦如成湯責葛伯只言其不祀也紂之惡如此乃
反以為吾有民之可托有命之足恃夫人君之所托
者民也而紂之民則離心德矣烏可托人君之所恃
者命也而紂則取怨于天矣烏可恃罔懲其侮者言
侮慢日甚未始有懲創之心是紂終不改過矣孟津
之會武王其能自已哉
天佑下民作之君作之師惟其克相上帝寵綏四方有
罪無罪予曷敢有越厥志同力度德同德度義受有臣
億萬惟億萬心予有臣三千惟一心商罪貫盈天命誅
之予弗順天厥罪惟鈞
上文既數紂之惡此則武王之自任之辭天之意欲
以佑助下民必立之君師以治之教之為之君師者
當相上帝以寵綏四方寵愛綏安也天之所以望于
君與君之所以答乎天無非為民而已紂之惡如此
既不能當君師之任則當君師之任者獨不在武王
乎武王既以君師任諸已是以有必往之志以我為
有罪者謂不當以臣伐君以我為無罪者謂其當拯
民于塗炭予皆不暇問惟知不越乎我之志蓋武王
之志在于順天救民而已此志一定有進而無退有
出而無入同力度德同德度義聖人不計較人之勝
負而論其理之曲直力同則度其德之如何德同則
度其義之如何德之有是非則義有可否能度義則
不失其時宜矣受有臣億萬惟億萬心予有臣三千
惟一心心只有一心安得而億萬天下之理惟公與
私公則至一私則萬殊紂不能使天下趨向歸一人
各有心者以其私也武王所以能統攝人心皆歸于
一者以其公也商罪貫盈天命誅之以言其理之所
不容也予弗順天厥罪惟鈞二句見得武王之知天
天道渺茫聖人何自而知之以其理而知之天以君
師之任畀之紂紂不能任其責故天誅之而以君師
之任卑之武王武王于此設若謙退不居而辭其責
則是逆天意也天必以其所以誅紂者而誅武王矣
宜乎武王以此必往而無疑蓋其力與德與義皆天
理之所宜也非于德義之外别有天也
予小子夙夜祇懼受命文考𩔖于上帝宜于冢土以爾
有衆底天之罰天矜于民民之所欲天必從之爾尚弼
予一人永清四海時哉弗可失
夙夜祇懼所以見武王之心即敬心也紂之惡在于
弗敬上天文王之德在于肅將天威武王之德在于
夙夜祇懼敬與不敬而聖愚分焉使武王于此知天
命人心之歸已而遂泰然自足豈所以為武王哉惟
祇懼之心有加無已故受命文考者受代商之命也
𩔖上帝宜冢土者告于天神與社之神而後行參之
天地而不悖質之鬼神而無疑者𩔖與宜皆祭之名
以爾有衆致天之罰則非武王之私意觀三篇之書
大率以天為言且以武王之聖紂之不肖不待較而
天淵矣民之歸周而叛商不待誥諭而影響矣今也
天之一辭叮嚀告戒置之于口舌牙頰有所不言言
之而天不能釋武王非過慮者歟余于此可見武王
之心雖去之千百載即其言而默思之其齋嚴肅敬
温清淳和謂之夙夜祇懼詎不信然天矜于民民之
所欲天必從之天道高遠難測武王言之如是其曉
然者後世以天人為二理故以天自天民自民聖人
以天人為一致惟以民情之好惡見天意之從違民
之所欲即天之所從也孟津之會八百諸侯此豈人
力也哉爾尚弼輔我一人永清四海蓋君者源也民
者流也源清則流必清源濁則流必濁今若去紂之
惡是清其源而天皆清矣故曰永清有禮義廉恥之
風清也無盗竊濫僣之風非清乎有推辭揖遜之心
清也無貪奸鬭奪之心非清乎故聞伯夷之風者頑
夫廉懦夫有立志是亦伯夷之清聞其風者亦莫不
清也時哉不可失聖人不能違時亦不可失時時者當
其可之謂也武王此舉亦惟時措之宜而已此即度
義也甚矣時之難知也惟聖人為能知之使武王而
居文王之世則當服事商蓋服事商者時也使武王
當堯舜之世則當揖遜揖遜者亦時也今武王之伐
商以謂時哉不可失豈非伐商者乃武王之所謂時
者乎故曰先聖後聖其揆一也
泰誓中
惟戊午王次于河朔羣后以師畢會王乃徇師而誓曰
嗚呼西土有衆咸聽朕言我聞吉人為善惟日不足凶
人為不善亦惟日不足今商王受力行無度播棄黎老昵
比罪人淫酗肆虐臣下化之朋家作仇脅權相滅無辜
籲天穢德彰聞
師以戊午日渡孟津亦以戊午日而次河朔次止之
見武王有不忍之意春秋伐以書次而次為善易師
之卦曰左次无咎是也羣后即諸侯也以師而會武
王于是循其衆而告之曰嗚呼西土有衆咸聽朕言
上篇所誓者友邦冢君告諸侯也此篇所誓者西土
有衆武王有衆也武王治西土故曰西土有衆友邦
冢君者武王之援兵西土有衆者武王腹心之兵既
是武王腹心之兵則告之言尤詳咸聽朕言使之皆
聽己之言天子自稱曰朕王當誓師之際商之未勝
也周之未王也得失成敗並未可知王乃于此有天
子之稱何哉蓋朕者我之稱也予之稱也吾之稱也
古人本以朕為我為吾為予後世因古聖人有朕之
稱因以為天子所稱不然則人臣如伊尹如伯禹如
周公何以復稱朕哉我聞吉人為善何以獨繼以我
而不復曰朕聞哉乃若成湯之伐夏有朕不食言之
辭未幾而繼之以予孥戮汝之說由是觀之則朕之
稱未可以議武王也我聞吉人為善惟日不足凶人
為不善亦惟日不足此四句古人有言矣故曰我聞
吉人為善惟日不足勇于為善也凶人為不善亦惟日
不足勇于為不善者也其為勇則同其所以為善為不善
則異惡機已熟則其用功自有不同猶孟子所謂雞鳴而
起孜孜為善雞鳴而起孜孜為利之意一也孜孜則
同而舜跖則異雞鳴而起則同而利善則異惜乎其
用力如此不能轉其所以為不善者而移之于為善
也今商王受力行無度無法度之事力而行之是亦
惡機已熟凶人惟日不足者也紂惡既成則凡黎老
黃髮之人不與己為無度者播而棄之罪人之大姦
劇惡同乎已之無度者昵視而比近之黎老者非紂
所謂黎老之人也乃武王所謂黎老之人使紂而果
以為黎老則紂有知人之明矣堯舜之聖方且難之
豈以獨夫之紂而獨易之歟罪人者非紂所謂罪人
也乃武王所謂罪人也使紂而果以為罪人則紂有
辨邪之知矣為國之要率莫大是豈以獨夫之紂而
獨得其要歟紂之所謂黎老罪人者吾知之矣同惡
相濟如飛廉惡來之徒未必紂不黎老之也微子比
干之輩紂未必不罪之也設若紂之所謂黎老而播
棄之所謂罪人而能昵比之天下終不為周之歸武
王終不為周之主惟其不能然方且酗而淫虐是肆
是其無度之形見于外也故臣下皆化而與上為一
為朋黨而至于相仇讐脅上之權𫝑而至于相滅是
其無度之流派見于相殘滅也故無辜罪者呼天而
訴其冤凡若此者豈非穢德乎彰著而聞于天地此
乃臭惡之著也為善而著則為堯之光宅光被為成
王之馨香感神為惡而著則為紂之穢德彰聞腥聞
在上為三苗之刑發聞惟腥皆所以為彰著也
惟天惠民惟辟奉天有夏桀弗克若天流毒下國天乃
佑命成湯降黜夏命惟受罪浮于桀剥喪元良賊虐諫
輔謂已有天命謂敬不足行謂祭無益謂暴無傷厥監
惟不遠在彼夏王
天亦有天之職君亦有君之職天之職在于愛民君
之職在于奉天以愛民人主欲奉天初不在于犧牲
玉帛繁文之未節惟知愛民則奉天之道得矣使天
而不惠民天失其職使君而不愛民亦失君之職有
夏桀不能順天以至流其害于下國此皆桀失其職
也天乃佑命成湯黜有夏之命湯豈私意哉亦奉天
以愛民而已成湯口實之憂亦幸而濟伐夏之事乃
若後世姦臣賊子其不以成湯為憾乎惟受罪浮于
桀况商受之罪復有過于桀者乎哉觀商王作湯誓
之篇惟曰率遏衆力率割夏邑而已今紂王之罪至
于剖賢人之心刳剔孕婦之腹如泰誓三篇所言則
桀所未嘗為而紂無不為矣桀既為湯所放則受豈
可免乎成湯之誓不過曰夏王仲虺之誥乃有桀之
名是亦仲虺所言而非湯名也今也武王以今商王
受名言之豈非罪浮于桀歟元良一國之賢若微子
是也微子為帝乙之元子紂之兄也乃使之抱祭器
適周剥落而喪失之諫輔即比干也以忠諫見殺賊
虐而害之也紂之心與元良諫輔者相反而不相近
此所以剥喪之賊虐之謂已有天命謂敬不足行謂祭
無益謂暴無傷天命即天理也己者己私也理與己
不並立知天之理則忘乎已知有己私則滅天理矣
天命豈己有哉謂已有則不知天之理矣如曰我生
不有命在天是也夫人惟知天命則知敬知祭知暴
虐不可為何者敬者即天理之流行祭者即天命之
形于報本反始以敬非人之所能而祭祀亦非人之
所能為非人能為處即天也暴者天理之反也暴即
人欲之私既為人欲之私則安有天命紂之惡其原
皆在于有已故所以為敬不足行以祭為無益以暴
為無傷是皆逞一己之意謂者取形之于言語孔子
曰其言之不作則為之也難紂于四者形之于言語
自謂如此是言之不知愧怍也厥監惟不遠在彼夏
王有夏而商以黜之商今有罪矣周黜之亦有商之
黜夏也武王所以使人無疑
天其以予乂民朕夢協朕卜襲于休祥戎商必克受有
億兆夷人離心離德予有亂臣十人同心同德雖有周
親不如仁人天視自我民視天聽自我民聽百姓有過
在予一人
天其以予乂民此武王以天下之責而自任天命既
去紂則必有所屬矣朕夢協朕卜襲于休祥清明在
躬志氣如神嗜欲將至有開必先天命既命武王故
形之于夢卜形見于休祥皆有吉兆休祥漢儒所謂
白魚入王舟之𩔖端有此理然則夢也卜也休祥也
果足信乎蓋聖人之心先天而天弗違後天而奉天
時此言心已與神明合故夢卜休祥特以為此心之
證爾若夫此心有愧于神明有慊于天地理有所不
當而為之者方且強求合于夢卜休祥又安足信哉
如此而謂之夢者特其精神散亂之所致而卜與休
祥適所以為妖怪爾戎商必克者言伐商有必勝之
理武王益自信而亦以此信諸人也受有億兆夷人
離心離德予有亂臣十人同心同德武王猶欲卜商
之興亡但就人心上觀之人心之離則必亡之理人
心之合則必興之理夷人者凡人也朝之賢皆已遠
去故但言其凡人雖有凡人之億兆而心德俱離心
者體也德者用也心德既離則君非其君矣大凡人
主所以能統天下者以其人心所聚故君民可使為
一體人主所以不能統天下者以人之心無搃攝皆
以渙散則君臣之義絶君臣之義既絶則紂乃一匹
夫武王所殺者但見其一匹夫不見其為君也予有
亂臣者治亂之臣十人有如太公望周召二公之徒
皆同其心德一心以奉上言夷人尚離則賢者不言
可知亂臣尚同心則夷人之同心可知孟子曰多助
之至天下順之寡助之至親戚畔之周至也雖有至
親而不若得仁人蓋人主舉措動合天理則仁人君
子皆歸之如二老聞文王則盍歸乎來是也苟得仁
人之心則舉天下之至疎者亦親况其親者乎苟人
主舉措動違天理則仁人君子皆去之矣如二老避
紂而處海濱是也既不得仁人之心則凡在己骨肉
宗族亦皆疎矣况其疎者乎人主不必恃賴至親以
為己助但看仁人之心如何耳如微子本紂之兄也
今也舍紂而歸武王以此見得雖至親不如仁人也
天視自我民視天聽自我民聽天道不在高遠惟于
近者觀之民之視聽即天之視聽此武王見天理之
親切莫親切于民民之視聽本至公而無私故可以
見天之視聽此即臯陶所謂天聰明自我民聰明之
意百姓有過在予一人武王以天下為一體疾痛疴
痒皆切于身百姓在紂湯火之中其過甚矣豈非我
之責乎成湯伐桀之後亦有此心如爾萬方有罪在
予一人一人有罪無以萬方
今朕必往我武惟揚侵于之疆取彼凶殘我伐用張于
湯有光勖哉夫子罔或無畏寧執非敵百姓懍懍若崩
厥角嗚呼乃一德一心立定厥功惟克永世
學者觀今朕必往一句見聖賢勇于為義自反而縮
雖千萬人吾往矣凡義所當為者勇决而為之更無
遲緩之意揚我之武以侵彼之疆界取其凶殘而已
凶殘如紂如飛廉惡來之徒聖人所謂武者除暴禁
亂而已我伐用張者凶殘既取則我之所以征伐者
亦于是乎張謂之惟揚謂之用張者皆是武王心無
所慊處與成湯布昭同義于湯有光紂既黜則湯之
道為有光矣以人情論紂乃湯之子孫也誅人之子
孫滅人之社稷而于祖有光可乎聖人惟以理而論
湯之心只在于奉天愛民不幸而紂為之子孫奉天
愛民之志不獲伸苟有能奉天愛民者處之民得其
所以安豈非湯之幸乎此于湯有光之意也勖哉夫
子罔或無畏寧執非敵武王雖曰必往曰惟揚曰用
張其心無慊如此亦未嘗無儆戒之心若不儆戒則
是輕敵而驕取敗之道也故告諸將士以為當致其
勉罔敢有不畏之心言當畏也寧可執非敵若己非
敵以當彼然此臨事而懼者也百姓懍懍若崩厥角
民于此時罹紂之虐政懍懍危懼如崩摧其角無所
容頭然此見得民心之不安我不可不往也嗚呼乃
一德一心立定厥功惟克永世于是誓衆畢又重復
而儆之須當一其德心人無異志立其功以為無窮
之計今日一失則他日必有後悔武王之衆既是同
心同德矣既是臣三千惟一心矣宜若無事以告戒
武王如此恐人力易怠又從而申言之庶幾以我之一
可以攻彼之不一以我之同可以攻彼之不同也此是
收聚人心摠攝衆志渙亨王假有廟之理也
泰誓下
時厥明王乃大巡六師明誓衆士王曰嗚呼我西土君
子天有顯道厥𩔖惟彰
讀此三篇書有以見聖人臨事而懼不敢輕舉雖武
王無慊于心然師出以律猶不敢廢三令五申之意
所以師渡孟津而誓次于河朔而誓戊午之明日又
誓時厥明即戊午之次日也王乃大巡六師天子六
軍大國三軍小國一軍謂之六師則武王已有六卿
矣明誓衆士欲使衆士顯然知紂之可伐知武王不
得不伐其辭切而明當乎人心泠泠乎人耳故史官
因之而書明之一字觀此篇之誓亦畢萃于一字而
止耳此史官一字之法所以為得其當也軍事以氣
為主故也然而禹征有苖非無誓也數言而已湯之
代桀非無誓也一篇而已湯比禹為已詳至武王三
篇比湯為尤甚此可以見風俗之變簡古而詳複聖
人之用心則一所以不同者因其時而已王曰鳴呼
我西土君子當時從武王者亦多矣武王之誓中下
二篇只及于西土蓋腹心之衆不得不詳又有一說
焉當時之諸侯皆已明知紂虐政而更不待再三言
之矣至如西土之衆海涵春育于文王明德之中不
知有紂之湯大想此舉未必不以武王為勞民
如湯之民以為我后不恤我衆之意故武王不得不
惓惓西土之人天有顯道厥𩔖惟彰謂上天有昭然
不可掩之理常于人事中見之為善者應之以福為
不善者應之以禍此即人事之易見也天之禍福豈
自外來也哉善者福之類惡者禍之𩔖善惡禍福各
以其𩔖而應豈非天道之顯乎常人求天于天不知
求天于已求天于天者是以高遠視之邈乎其不切
于已者也求天于已者即己之善惡為天之禍福非
人事之外别有天也紂之惡如此至極則天之禍所
必及矣
今商王受狎侮五常荒怠弗敬自絶于天結怨于民斮
朝涉之脛剖賢人之心作威殺戮毒痡四海崇信姦回
放黜師保屏棄典刑囚奴正士郊社不修宗廟不享作
奇技淫巧以悦婦人上帝弗順祝降時喪爾其孜孜奉
予一人恭行天罰
上文既言天之顯道各以𩔖應故此章言紂之惡不
為人之所赦五常者仁義禮智信達之于君臣父子
夫婦兄弟朋友此人道之常天下所共由而不可須
臾離也由乎此者謂之人不由乎此者雖謂之人蓋
形存而性亡矣今也紂于人道之常則狎翫而侮慢
之故為荒為怠為不敬皆自夫狎侮之心生文王之
所以為聖者以其不敢侮紂之所以為惡者以其狎
侮也人苟有狎侮之心則是無忌憚矣亦何所不至
哉上則自絶于天以天者即五常之理也下則結怨
于民以民者即五常之理也朝涉理所當恤賢人理
所當敬斮其脛剖其心則是反常矣威者有德之威
則人不言而自畏以殺戮而作威是逞其暴虐故其
毒為四海之病此亦反乎常理其害之廣至于四海
也姦詐回邪之人不知有五常者也自然而與紂相
合故尊崇之信任之師保者以五常之道而教其君
者也典刑者五常之道寓于法則制度之中截然有
不可踰者也正士者以五常之道自謹勅其身而不
為不善也自然與紂不相合故放黜之屏棄之囚奴
之郊社以事天地此人之常理也則不修宗廟以祀
其先此人之常理也則不享奇技淫巧悦婦人以為
卑褻汚穢之行非人理之常也則作意而為之凡此
皆基于狎侮五常不以常理而為之乃反常悖理而
為之則是人道不立形存性亡矣上帝不順其所為
祝斷也降下也斷絶降下之而使之喪亡豈非天有
顯道乎爾其孜孜奉予一人恭行天罰罰之者天也
奉天者人也爾西土君子當如孜孜黽勉奉我以敬
天罰苟不知孜孜與恭行之理則反蹈于侮狎之機
矣惟孜孜恭行可以見天理
古人有言曰撫我則后虐我則讐獨夫受洪惟作威乃
汝世讐樹德務滋除惡務本肆予小子誕以爾衆士殄
殱乃讐爾衆士其尚迪果毅以登乃辟功多有厚賞不
迪有顯戮
此章專以讐視紂而不以君視紂蓋以君視紂則君臣之
分天尊地卑而不敢伐以讐視紂則但見武王伐讐敵之
人理所不容恕亦如孟子稱湯非富天下也為匹夫匹婦
復讐也同意然則紂雖不道其位則君也武王雖有
道其位則臣也紂何嘗以犬馬待武王而武王乃以
寇讐視紂也耶非惟理勢有所不順而紂武王謂之
讐亦可乎蓋古人常有言曰撫之者即君以其君之
職在于撫民也虐之則讐以失其君之職則在于虐
民也貴為天子富有四海乃天下之人共推尊仰戴
之冀其安我也豈以富貴而為虐民之具哉武王舉
古人之言則見非武王之私意如此獨夫受洪惟作
威乃汝世讐所貴乎君者以其善羣也所以謂之王
者以其為天下之歸往也紂不能善羣不能為天下
所歸往則是一匹之夫與凡人等也豈有天位神器
而使一匹之凡夫據其上哉惟人主為天下所歸往
則生殺予奪誰敢以為怨人心離散既為獨夫矣惟
大作威虐其誰不以為讐哉謂之讐即己之敵也此
則不以尊卑論而以曲直論矣樹德務滋除惡務本
善則欲使蔓延惡則芟夷藴崇絶其本根勿使長植
紂乃天下為惡之根本也惡之本不去則武王之善
無自而滋蔓于天下肆子小子誕以爾衆士殄殱乃
讐爾衆士其尚迪果毅武王以天下為一身天下之
讐即武王之讐也故我小子以爾衆士殄絶殱除爾
之讐即正明夷卦九三之義也殺敵為果致果為毅
天下之事惟有兩端不進則退不退則進今日之事
有進無退矣苟不能果敢強决何以成爾君之功哉
迪進也登成也進于果毅則斯能成爾君之功矣多
者則有厚賞其不進者則有顯戮軍事以嚴終則示
之以賞罰與甘誓之用命賞于祖不用命戮于社與
湯誓予其大賚汝罔有攸赦同此誓衆之法也
嗚呼惟我文考若日月之照臨光于四方顯于西土惟
我有周誕受多方予克受非予武惟朕文考無罪受克
予非朕文考有罪惟予小子無良
末章專言文考先儒以為稱父以感衆蓋西土之人
被文王之化深則信文王也亦深武王稱文考以誓
衆庶幾有以聳動之也又况武王此舉亦非其私意
廣文王之聲而卒其伐功也然則文王果有心于得
天下乎非也文王之心在于救民武王能終其事救
民于水火之中此即文王之志也惟我文考如日月
照臨于中天無所不被也光于四方顯于西土亦光
也此光為尤著四方至遠者也故以光言西土近文
王之都故以顯言聖人之心一視同仁安有遠近之
間然地理有遠近亦不能無辭詩曰惠此中國以綏
四方中國言惠四方言綏亦猶西土言顯四方言光
也此品節之法也惟我有周誕受多方之衆昔文王
受命作周三分天下有其二之時也予克受非予武
武王不敢以武功自居而推其美于文王我之所以
勝紂者非我之武能如此惟朕文考上不得罪于天
下不得罪于民所以我有功也受克予非朕文考有
罪武王以過歸已而不致婦咎于父以謂受若勝我
則我無良善之德自取其敗豈文考之有罪哉然則
武王以至仁伐至不仁有不戰戰必勝矣而復以為
受克予者此有以見聖人有不敢必之心此章當與
今朕必往一句對觀之今朕必往者義所當為可必
者在已也此章乃不敢以勝自必蓋其不可必者在
彼故也學者知聖人之謂必又知聖人之有所不可必
可與讀聖經矣
尚書詳解卷二十一
