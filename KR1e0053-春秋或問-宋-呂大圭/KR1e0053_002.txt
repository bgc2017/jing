春秋或問卷二宋吕大圭撰
隠公公及邾儀父盟于蔑(元年)
或問盟何以或日或不日曰盟必有日月其不日者史
失之也蘇氏曰春秋以事係日以日係月以月係時以
時係年事成于日者日成於月者月成於時者時不然
則皆史失之也故崩薨卒弑葬郊廟之祭盟戰敗入滅
獲日食星變山崩地震火災凡如此者皆以日成者也
朝覲蒐狩城築作毁凡如此者皆以時成者也會遇平
如來至侵伐圍取救次遷戍追襲奔叛執放水旱雨雹
冰雪彗孛螽螟凡如此者或以月成或以時成者也惟
公即位不書日有常日也外殺大夫不書月與日卑不
以告也此言得之矣如定六月即位亦書日必如穀梁
之說則曰蔑之盟不日其盟渝也謂七年伐邾之役也
信如此則春秋所書日盟者皆不渝乎且春秋因魯史
而成文也盟必以日月此書法也假使史而無之聖人
安得強而加之乎其不可以是為說明矣曰然則儀父
何以稱字曰邾附庸之國也附庸之君未得列于諸侯
故書字以别之桓十七年公會邾儀父盟于趡莊二十
三年蕭叔朝公此其例也必如傳者之說以為貴之褒
之則儀父固未見其有可貴可褒之實也而況盟非春
秋之所貴哉難者曰子謂盟非春秋所貴固也周禮司
盟之職掌盟載之法凡邦國有疑會同則掌其盟載是
周之時已有盟矣而春秋何以不貴之曰盟生於信之
不足也失信而後盟而況於春秋之諸侯會盟之牲血
未乾而邊境之干戈已逞尚足貴乎善乎劉氏之言曰
司盟掌盟載之法凡邦國有疑會同則掌其盟約之載
初有疑於周官夫成周全盛之時聖王在上方國諸侯
同心協力以藩屏王室朝覲會同各以時至九伐之法
雖設而不施安得有疑會同哉盟者亂世之事盖出於
衰周之際王德不競信義不足以懷遠威刑不足以制
強諸侯携貳不能協一是用假展牲歃血之事以要一
時之信而背信産亂實起於此詩曰君子屢盟亂是用
長此言不出於成康而刺於變雅夫使周公輔佐成王
建卜世之基而虞人之不信區區恃盟詛以時繩約之
盖亦危矣然則司盟之職載在禮典果可疑也烏乎東
遷之後列國交盟紛然四起或會諸侯而同盟或合一
國而交盟其甚出於大夫又其甚出於蠻荒去古浸遠
盟約浸繁頹波横潰不可禁制雖或質之以鬼神鉗之
以禍福實之以載書然口血未乾兵刃已接則回視前
日之盟適資狙詐之計耳然則案春秋所書以想觀先
王之盛則司盟之職載於典禮又可疑也聖人傷信義
之不復見而諸侯變古易常以滋亂後世故自隠迄哀
凡盟詛之事皆書於春秋所以疾當時而律萬世也曰
然則盟一也何以或曰會或曰及或曰暨也曰三者皆
與也與者彼此同也曰會曰及曰暨而不曰與者所以
别内外而分彼我也故曰會者主彼言也及者主我言
也暨之為言不得已也此蔑之盟案左氏則曰公欲求
好於邾故為蔑之盟則我欲之矣故以及書之
鄭伯克段于鄢
或問克猶殺也何以或言克或言殺曰殺者殺其一人
耳克則勝其徒衆也案春秋諸侯殺大夫稱人稱國殺
世子母弟稱君稱人則陳人殺其公子禦寇之類是也
稱國則鄭殺其大夫申侯之類是也稱君則晉侯殺其
世子申生之類是也段亦母弟也而不稱殺其弟則徒
衆盛矣何以不言伐非敵國也書曰克若敵國然云耳
曰段以弟簒兄以臣伐君必誅之罪也莊公特不勝其
母焉耳宜若無罪焉可也何以稱鄭伯曰段之不弟不
足言矣莊之不兄其罪顧不多於段耶公子吕言之者
再而公不聽者再始曰姜氏欲之焉辟害則固己有忿
之之心矣至曰子姑待之此何意耶及段將襲國始曰
可矣得非存心積慮養成其惡而至於殺乎以後世之
事比之則建成元吉之謀為變與段之謀襲鄭其愚一
也太宗之謀殺其兄與鄭伯之謀殺其弟其譎一也莊
公之罪顧不大於段耶然則段無罪歟曰段不得與於
弟子之稱則段有罪矣曰大叔于田之詩當時之人乃
有美段之辭何也曰詩緣人情者也春秋明大義者也
人情之所喜固有大義之所棄者大義之所許固有人
情之所不樂者矣何可一邪
天王使宰咺來歸惠公仲子之賵
或問先儒皆謂宰為冢宰咺為名名冢宰譏其賵妾母
也而子不從之何也曰愚亦以春秋攷之爾案春秋周
大夫不名爵從其爵單伯劉子之類是也未爵稱字家
父榮叔之類是也必微者而後名之宰咺之類是也卒
名之王子虎劉卷之類是也舍是無名道矣是故經書
宰有三是年宰咺書名而不氏者士也桓四年宰渠伯
糾書氏及字者命大夫也僖公九年宰周公書官而不
名氏者三公也始使士繼使大夫終使三公天子日微
諸侯日強矣此其旨不亦甚明白哉夫以天王之尊下
賵諸侯之妾母則其事固不待貶絶而自見矣何必名
其使而後為貶哉曰子何以知仲子之為孝公妾而不
為惠公妾也曰以僖公成風之例而知之也妾母不得
稱夫人其稱夫人者非禮也惠公仲子與僖公成風一
例爾此妾母係子之義也且必以為惠之妾桓之母則
左氏固有子氏未薨之言矣使左氏之言而可信則是
天王之生賵人母也其亦不近人情矣
及宋人盟于宿
或問及之義曰及者主我言也然則及之者誰乎曰春
秋書盟而書及者多矣是年及宋人盟于宿莊二十二
年及齊高傒盟于防文二年及晉處父盟十年及蘇子
盟于女栗成三年丙午及荀庚盟丁未及孫良夫盟十
一年及郤犨盟襄七年及孫林父盟凡此者皆不出主
名而但書及者也夫既曰及則必有與及者矣書及猶
書會也有書公會者有但書會者有書公及者有但書
及者内不出主名則皆公也春秋之法為尊者諱為親
者諱禮也是故及宋人盟宿及齊高傒盟及晉處父盟
會楚人盟于齊會齊侯盟于幽會王人盟于翟泉皆不
言公皆諱之也蓋亦有書公者矣此則春秋之變文也
或者為之說曰卑者之盟不日及宋人盟宿及蘇子盟
女栗是也其日者公也丙申及齊高傒盟防乙巳及晉
處父盟丙午及荀庚盟丁未及孫良夫盟己丑及郤犨
盟壬戌及孫林父盟是也此其說亦巧矣雖然吾巳論
之於前矣
祭伯來
或問祭伯何以為天子之上大夫曰石氏曰天子之畿
方千里公卿大夫皆邑於其中其受地則皆視公侯伯
子男至於禄而不世則不可與外諸侯班焉故曰天子
之縣内諸侯禄也外諸侯嗣也今祭伯天子之大夫而
國於畿内其來於魯不以王命故書之穀梁曰寰内諸
侯非有天子之命不得出會諸侯不正其外交也聘弓
鍭矢不出竟埸束脩之肉不行竟中有至尊者不貳之
也此為知所譏也禮載縣子之言曰古之大夫束脩之
問不出竟今之大夫交政於中國然則此年祭伯來莊
二十七年公子友如陳葬原仲莒慶來逆叔姬其為臣
也可知矣
三年二月己巳日有食之
或問春秋書日食或言日或不言日或言朔或不言朔
何也曰春秋日食三十六隠一桓文成各二僖宣定各
三莊四襄九昭七而書既者三桓三年七月壬辰宣八
年七月甲子襄二十四年七月甲子朔是也然有言日
言朔者日朔俱得也有言日而不言朔者失其朔也有
言朔而不言日者失其日也不言日與朔者日朔俱失
也皆以歷家錯亂太史職廢而無以正之故也
二年春
或問春秋或書王正月或書王二月何也曰春秋之法
有事無事皆書王正月餘年事在正月者則書王正月
如桓公二年春王正月戊申宋督弑其君與夷之類是也
事在二月則書王二月如隠公四年春王二月莒人伐𣏌
取牟婁之類是也事在三月則書王三月七年春王三
月叔姬歸于紀莊十二年春王三月紀叔姬歸于酅之
類是也一時無事則書首月莊五年春王正月十一年
春王正月之類是也若事在月末則月而不書王如隠
八年春宋衛遇于垂三月鄭伯使宛歸祊是也若事係
於時而不係於月則獨書春而不書月二年春公會戎
于潛五年春公矢魚于棠莊九年春齊人殺無知十七
年春齊人執鄭詹之類是也而穀梁乃謂隠十年無正
隠不自正也元年有正所以正隠其說誤矣
公會戎于潛
或問會之禮曰周禮大宗伯之職曰時見曰會大行人
之職曰時會以發四方之禁此言天子有事則合諸侯
而命事曰會也曲禮言諸侯相見于隙地曰會此言諸
侯將朝天子則必先會于閒隙之地以習禮儀也曹劌
曰會以訓上下之則制財用之節朝以正班爵之義帥
長幼之序諸侯有王王有廵守以大習之由是觀之諸
侯無私會必有天子之事而後會焉凡書會皆非正也
以諸侯而會諸侯然且不可况會外乎會而不已必且
盟盟而不信必且肆其暴有潜之會然後有唐之盟有
唐之盟然後有伐凡伯之事是以春秋惡之胡氏曰四
裔舉號外之也天無所不覆地無所不載天子與天地
參者也春秋天子之事何獨外四裔乎曰中國之有四
裔猶晝之有夜陰之有陽也其勢迭相消長晝短則夜長陰盛
則陽衰理之常也然而必不容其顛倒錯迕則亦使之各安其
所也無不覆載者王德之體内中國而外四裔者王道
之用是故以諸夏而親四裔致金繒之奉歲以餌敵其
策不可施也以内屬而朝諸夏位侯王之上亂常失序
其禮不可行也以降人而居塞内無出入之防非我族
類其心必異萌窺伺之漸其禍不可長也為此說者其
知内外之旨而明於馭外之道乎
莒人入向
或問左氏言莒子娶于向向姜不安莒而歸莒人入向
以姜氏還而子不從之何也曰吾以經考經也案經桓
十六年冬城向宣四年伐莒取向則向為我邑明矣況
穀梁有是言乎故愚嘗謂讀春秋之法經之所有則從
經經之所無則從傳曰入之義杜預曰弗地也公羊曰
得而不居也穀梁曰入者内弗受也三說異焉何也曰
所謂入者直謂入其國都而已其義不在弗地與得而
不居也且攻人之國而能勝之入焉斯入之矣非必以
内弗受為辭也然所謂入者亦以見吾無所畏難而彼
莫之禦我也經書入國入邑入郛者凡二十有六而此
其始焉非有其地故不曰侵非伐其人故不曰伐非環
以守其城故不曰圍非密以出其不意故不曰襲非以
勢力而得之故不曰取聖人所書随其事而已然則其
稱人何也曰稱人其常也稱君稱將皆特辭也小國稱
人正也人之為言未定其為君大夫微者之辭也春秋
之初列國之大夫皆稱人内大夫則不書人無駭帥師
是也外大夫必有故也而後書大夫來逆女則書大夫
盟則書大夫至於侵伐則皆書人伐書大夫主名者自
晉陽處父始入書大夫主名自郤缺始侵書大夫主名
自趙穿始是故春秋自文公以後而大夫之名字始班
班見之於經矣
無駭帥師入極
或問無駭何以不氏曰石氏曰未以氏見也春秋之初
大夫皆不以氏見紀之裂繻鄭之宛詹魯之翬柔溺皆
不以氏見也曰其書帥師者何曰將尊師衆則稱曰某
帥師以將之尊師之衆此皆大夫之專兵權者也翬帥
師伐鄭而終也有寪氏之變慶父帥師伐於餘丘而終
也有子般之禍此秉兵權之騐也然自僖以前書帥師
者九自文公而後書帥師者百有八焉世之相去略同
而帥師之多寡不侔若是盖其始也大夫之專權猶寡
其終也則視以為常矣然則無駭其始歟東周以降王
政不行外則莒人入向内則無駭入極非王命而入人
之國邑逞其私智以見諸侯之不臣也擅興師而征討
不加焉以見天王之不君也據事直書而其義見矣
公及戎盟于唐
或問戎之族類不一而此獨書戎何也曰春秋以來戎
之雜處四方者多矣今其見於經者有曰山戎曰北戎
曰姜戎曰雒戎曰茅戎曰陸渾之戎而戎蠻子赤則又
諸戎之族類也皆戎也而惟山戎為最強故齊桓伐之
以安列國齊桓之功於是為大矣此所謂戎則徐州之
戎也案書費誓淮夷徐戎並興東郊不開則此盖徐戎
久居中國在魯之東郊者也伯禽開國之初即征徐戎
此魯人家法也而隠即位之二年春會之秋盟之隠公
於是乎無魯家法矣胡氏曰與徐戎歃血以約盟非義
矣盟于唐書日謹之也後世乃有結和親以許婚而骨
肉棄于遠如西漢之於匈奴乞外兵以求援而畿輔遭
其逼如肅宗之於回紇信甘言以與盟而臣主蒙其恥
如德宗之於尚結贊雖悔於終亦將奚及
紀裂繻來逆女
或問内女未有言來逆者此何以書曰春秋之紀事有
故則書以重書以變書内女未有書納幣者而宋公使
公孫夀來納幣則書之以事之重而書也内女末有言
來逆者而紀裂繻來逆女則書之以禮之變而書之也
男女夫婦人道之大也是以聖人謹焉是故内女之見
於經者不一矣然皆有故而後書齊子叔姬郯伯姬𣏌
叔姬不書歸而來歸則書志吾女遭人倫之變也内女
之為夫人者八見於經非是者不書而莒慶來逆叔姬
齊高固來逆子叔姬則書志大夫之越境逆女而公為
之主也至於紀伯姬叔姬宋共姬尤詳焉此可以見書
法矣其書紀伯姬也若曰是吾女之喪未殯而紀侯去
國者也其書紀叔姬也若曰是吾女之為娣於紀而卒
歸于酅者也其書宋共姬也若曰是吾女之遇災而能
謹於禮者也故其歸其卒其葬皆詳之此吾所謂以變
書以重書者也曰伯姬卒子叔姬卒皆未適人者也而
卒之何也曰此亦以重書之也鄫季姬卒則以魯君之
於季姬聽其外遇而卒之也宋伯姬卒則以其遇災而
卒之也紀伯姬卒紀叔姬卒則以其外災而卒之也𣏌
叔姬卒則以𣏌伯來逆叔姬之喪而卒之也然則伯姬
子叔姬意以其情之重而卒之乎或者必欲為之辭則
求之過矣
伯姬歸于紀
或問諸侯必親迎乎曰親迎禮也男子非親迎不有室
女子非親迎不有家不親迎非禮也曰諸侯有社稷有
人民苟必迎於他邦而所娶之國或道里之遠則將綿
歴日月曠廢國家之治恐於理不然矣且文王之迎太
姒惟曰于渭不曰于莘造舟之地蓋未遠于周邦且文
王當是時未知己為諸侯否也至於詩云韓侯迎止于
蹶之里則蹶為王卿士若韓侯因朝覲至周而迎不亦
宜乎然則迎夫人使卿未為不重此先儒之說云爾曰胡
氏曰以封壤則有小大以爵次則有尊卑以道途則有
遠邇或迎之於其國或迎之於境上或迎之於所館禮
之節也紀侯於魯以小大言則親之者也而使履渝來
魯侯於齊以遠邇言則親之者也而使公子翬往是不
重大昏之禮也
紀子伯莒子盟于密
或問紀莒之盟何以知其為魯故也曰以前年莒人入
向四年莒人伐𣏌取牟婁八年公及莒人盟于浮來則
莒之強可知也紀方與魯為婚則其與莒盟者疑其為
魯故也曰然則紀子伯者何也曰春秋闕文固有據本
史因之而不能益者有先儒傳受承誤而不敢增者闕
疑而慎言其餘則可矣必曲為之說則鑿矣
夫人子氏薨
或問夫人子氏杜氏曰桓母也公羊曰隠母也穀梁曰
隠妻也宜孰從曰隠桓之母俱不得為夫人也則其為
隠之妻者近是彼為公羊之學者盖惑于母以子貴之
說而不知妾母不得稱為夫人也隠桓之母俱不得以
夫人稱隠之妻不得不以夫人稱隠桓之母俱不得為
夫人則嫡庶之義明矣隠之妻得為夫人則君臣之分
定矣曰春秋盖有以妾母稱夫人者矣曰此禮之未失
也作俑者其僖公乎春秋天王歸賵則曰惠公仲子書
秦人歸襚則曰僖公成風此言妾母係子之義也然惠
公雖尊其母未聞以夫人稱也仲子之宫别為立廟特
以致厚焉爾然不祔于姑猶有辨焉是春秋之初尚以
為疑而禮未甚變也至於僖公致厚於妾母而薨稱夫
人則適庶亂矣葬稱小君於是有二夫人祔廟則亂倫
易理無復辨矣自是而後習以為常宣八年經書夫人
嬴氏薨冬十月葬我小君敬嬴而敬嬴則文公之妾而
宣公之母也襄四年經書夫人姒氏薨八月葬我小君
定姒而定姒則成公之妾而襄公之母也昭十一年經
書夫人歸氏薨九月葬我小君齊歸而齊歸則襄公之
妾而昭公之母也故成風敬嬴齊歸皆稱夫人盖實錄
也惟定十五年秋七月姒氏卒不書夫人不稱薨九月葬定
姒不稱小君則其禮猶有所降殺耳當是時子雖立而
未踰年故不以夫人之薨禮治喪不以小君之禮葬也
然則妾母稱夫人其僖公作俑之罪乎或曰適夫人薨
則成其為夫人哀姜薨而成風正出姜薨而敬嬴正齊
姜薨而定姒正蓋君在則公子為其母練冠縓緣既葬
除之既薨則母固正矣然適薨而後可得伸其尊也為
此說者不亦可乎曰否邦君之妻邦人稱之曰君夫人
稱之異邦曰寡小君蓋敵體之稱也若夫妾媵則非敵
矣其生亦以夫人之名稱號之其沒亦以夫人之禮卒
葬之非所以正其分也以妾媵為夫人徒欲尊寵其所
愛而不虞卑其身以妾母為夫人徒欲尊貴其所生而
不虞賤其父卑其身則失位賤其父則忘本越禮至是
不亦悖乎禮庶子為君為其母無服不敢二尊也聞諸
胡氏者如此
鄭人伐衛
或問春秋書侵伐圍入滅取之異亦有意乎曰聖人各
據其實而書之而輕重自見矣泰山孫先生曰天下有
道則禮樂征伐自天子出天下無道則禮樂征伐自諸
侯出自諸侯出蓋十世希不失矣自大夫出五世希不
失矣夫禮樂征伐者天下國家之大經也天子尸之非
諸侯可得專也諸侯專之猶曰不可況大夫乎隠桓之
際諸侯無小大皆專而行之宣成而下大夫無内外皆
專而行之其無王也甚矣故孔子從而錄之凡侵伐圍
入取滅皆書正以王法也愚謂入春秋之初書殺弟自
鄭莊始書伐國亦自鄭莊始莊之於段也養之以成其
惡而殺之矣其子奔於他邦以餬其口而又加兵於衛
以責之莊之所為不已甚邪當是時也王政不行伯圖
未起而鄭莊實以姦詐詭譎之雄肆行其間此一役也
專伐國則有以見無王之罪焉討公孫滑則有以見殺
弟不怠之怒焉一書而二罪具矣
春秋或問卷二
