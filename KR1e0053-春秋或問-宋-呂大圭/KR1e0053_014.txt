春秋或問卷十四宋吕大圭撰
夫人姜氏至自齊
或問夫人之行十有二皆不至而此獨書至何也曰夫
人與君敵體者也出必告行反必告至則書於策告則
書不告則不書此魯史之辭也而夫子之修春秋於君
出則書至於夫人出則不書至降殺之等也獨於此書
至者蓋有故也是故錄紀叔姬之歸者為歸于酅起也
錄夫人姜氏之至者為歸于齊起也是聖人之微意也
始書曰夫人姜氏如齊夫人姜氏至自齊卒書曰子卒
夫人姜氏歸于齊然則出姜之不安於魯也舊矣文公
私嬖敬嬴之罪著矣異時襄仲殺惡及視之兆已萌於
此時矣聖人詳錄其往來豈特為其告至與不告至哉
晉人殺其大夫先都殺其大夫士縠及箕鄭
父
或問殺二大夫已上不書及者何也曰其事同殺之志
均故也成八年晉殺其大夫趙同趙括十七年晉殺其
大夫郤錡郤犫郤至哀四年蔡殺其大夫公孫姓公孫
霍是也書曰殺其大夫某及某者以某之故而延及某
也若僖三十年衛殺其大夫元咺及公子瑕文九年
晉人殺其大夫士縠及箕鄭父襄二十三年陳殺其大
夫慶虎及慶寅是也胡氏曰稱人以殺者國亂無政而
衆人擅殺之辭也何以知非討賊之辭書殺其大夫則
知之矣當是時晉靈初立政在趙盾四人之殺皆非君
意
九月地震
或問書地震之義曰任氏曰前此踰百年未有書地震
也而自此至哀公書地震者五地道以靜為體以順為
正安以承天者也逆其常理而不得其節焉則震而不
安其所承矣於此足以見諸侯變而不承天子大夫變
而不承諸侯外裔變而不承中國之象也
楚子使椒來聘
或問書楚子來聘之義曰春秋書戎蠻使人來聘四此
年及十二年秦伯使術襄二十九年吳子使札三十年
楚子使薳罷來聘皆非美其能聘也所以著其強也盂
之會楚稱子是春秋之不得已也自是而後皆稱人至
使椒來聘則稱楚子韓原之戰秦稱伯是春秋之不得
已也自是而後皆稱人至使術來聘則稱秦伯鍾離之
會柤之會向之會皆書之曰吳是聖人所以外之也至
使札來聘則稱吳子蓋自是益以文物禮儀接中國矣
是使中國無以異也椒術札不氏猶鄭伯使宛之例爾
蓋向也書荆人則未有君大夫也繼也書子書伯書使
則有君也書名則有大夫也然猶不氏也蓋至於薳罷
則書氏矣蓋以著其浸強也
秦人來歸僖公成風之襚
或問秦人來歸襚何也曰成風薨在四年葬在五年今
五年矣而後秦人來歸襚則其非禮也明矣殆秦人之
借此名以交中國乎
楚子蔡侯次于厥貉
或問楚子蔡侯之次何也曰春秋伐而書次者若齊率
諸侯以伐楚次于陘是也救而書次者如齊師次于聶
北救邢是也師而書次者如師次于郎以俟陳人蔡人
是也會伐而書次者仲孫蔑會齊崔杼曹人邾人𣏌人
次于鄫是也凡書次者必有兵楚子蔡侯之次于厥貉
蓋亦兵次也明矣然不書伐不書師則其兵之未加乎
中國也其書次則有窺中國之志矣案左傳陳侯鄭伯
會楚子于息冬遂及蔡侯次于厥貉將以伐宋宋乃逆
楚子遂道以田孟諸若是則陳鄭當在次矣又稱厥貉
之會麇子逃歸則麇子亦在會矣宋公逆楚子而道之
田則宋公亦在厥貉之會矣今經獨書楚子蔡侯而不
及諸國疑左氏之說恐非事實蓋楚自城濮之後不敢
萌心以窺中國襄公沒靈公幼而後楚有伐鄭之舉聘
魯之事然則楚子蔡侯次于厥貉者正其窺中國之始
也春秋獨書蔡侯而不及他國則可知矣或謂次于厥
貉將以伐麇恐亦不然蓋次于厥貉則蔡侯預焉伐麇
則獨書楚子然則其次厥貉也非為伐麇亦明矣
叔孫得臣敗狄于鹹
或問左氏以為長狄而劉敞以為非何也曰春秋書戎
則曰山戎姜戎陸渾之戎書狄則曰赤狄白狄果長狄
春秋何不書哉况書敗狄于鹹於狄侵齊之下則其為
非長狄亦明矣
郕伯來奔
或問郕伯何以不名曰諸侯失地則名而衛侯出奔楚
不名則衛侯未失國也郕伯來奔不名是亦未失國之
例耳左氏乃謂郕伯卒郕人立君太子以夫鍾與城邽
來奔公以諸侯逆之攷之經而不合劉敞曰意者郕伯
卒太子即位而不能自安遂出奔此乃真郕伯矣以其
即位日淺或謂之太子而左氏誤以為太子出奔也公
羊曰失地之君也亦非也邢遷于夷儀此自遷也宋人
遷宿此亡國之文也郕降于齊師此亦自降也齊人降
鄣此亦亡國之文也此類分明理無可疑然則郕本未
亡國也
子叔姬卒
或問左氏曰𣏌桓公來朝且請絶叔姬而無絶㛰公許
之二月叔姬卒不言𣏌絶也書叔姬言非女也信乎曰
劉敞言之矣劉之言曰此事當在成公九年而左氏誤
置於此陸淳已言之矣案成九年𣏌桓公來逆叔姬之
喪請之也然則𣏌伯絶叔姬事當在成八年之前而經
於成八年書𣏌叔姬卒於成九年春書逆叔姬之喪以
歸若今年𣏌伯來朝與子叔姬卒初不相關而左氏強
合而言之則誤矣
滕子來朝
或問文公之德政無足言而曹伯來朝𣏌伯來朝郕伯
來奔滕子來朝不一書於經何也曰魯固東方之望國
也當是時伯國則晉也望國則魯也魯之威令不如晉
之強徒以周公伯禽之後諸侯望而敬之承筐之會亦
惟晉魯二國之大夫與焉秦術楚椒之聘亦汲汲於之
魯然則曲阜之地非小弱也周公伯禽之澤猶在也聲
明文物之舊猶故也諸侯之敬魯與外國之望魯亦不
敢與他諸侯比也使其君能自強於政則其糾合諸侯
翼戴周室之權不在晉而在魯矣惟其怠惰廢弛舉其
國之柄而移於大夫之手自是而後浸微浸弱然則誰
之咎哉
季孫行父帥師城諸及鄆
或問帥師而城何也曰石氏曰春秋書城邑二十四而
帥師而城者皆有難也哀三年季孫斯叔孫州仇帥師
城啓陽時蓋懼晉此年之城蓋備莒耳役民而城猶曰
不可帥師而城得無勞乎此詳錄以示譏也魯有二鄆
成四年城鄆是鄆也蓋近晉之邑也故杜曰以備晉也
此年城鄆蓋近莒之邑故杜曰莒魯之所爭者竊嘗推
之前年七年徐伐莒莒人請盟于我故公孫敖如莒涖
盟則莒之於我未始有怨也今城二邑而懼莒之難者
以公孫敖之在焉故也及者先後之辭及者不宜及也
公會盟于新城
或問兩會于幽書同自幽之後不書同新城之盟復書
同何也曰幽之會齊桓伯業未盛之時則其會其盟也
同出於諸侯之欲同於懼楚而為此盟也故書同迨夫
齊桓既盛之時則合海内而聽命於一邦則有以主是
盟者矣故不書同齊桓既沒之後晉文起而繼之諸侯
附從之不暇則亦有以主是盟者矣故不書同襄公既
沒靈公尚幼政在大夫糾合諸侯之力怠矣楚焰方張
諸侯同懼於是汲汲焉為新城之盟而藉晉以為主非
晉之能糾而合之也故書同是故桓文未盛之時是一
時也桓文既盛之時是一時也晉伯已衰之後是一時
也然則是盟也其亦幸而諸侯能知汲汲於從晉而為
此盟邪其亦不幸而晉伯不競然後諸侯相率以為此
盟邪
公孫敖卒于齊齊人歸公孫敖之喪
或問公孫敖卒于齊書之於策何也曰石氏曰孔子曰
政在大夫五世矣蓋由文以來也襄王崩公孫敖如周
弔不至而復遂從已氏奔莒因重賂以求入惠叔以為
請許之將來卒于齊齊人歸其喪惠叔又請而受之書
曰公孫敖卒于齊明年又書齊人歸公孫敖之喪言魯
人雖欲絶之而不能也陪臣執國命可見矣又曰奔大
夫卒皆不書如公子慶父出奔莒臧孫紇出奔齊是也
内大夫卒于外皆不至如仲遂公孫嬰齊公孫敖奔大
夫也其卒當如公子慶父臧孫紇絶而不書其書以齊
人歸其喪起也其喪至當如仲遂公孫嬰齊闕而不錄
其錄以魯人受其喪故也且祿去公室三家之子孫漸
盛強矣敖雖廢命奔莒而其子文伯惠叔繼立於朝襄
仲又從其請而復其生莒之二子然則大夫之汰可知
矣單伯天子卿也叔姬魯女也齊人以魯之故皆執而
辱之然則齊人之狂可見矣夫以其子之汰請其父之
喪雖欲勿許其可得而禁乎於以見大夫之專也夫以
齊之狂歸我臣之喪雖欲勿受其可得而辭乎於以見
魯人之弱也
宋子哀來奔
或問書子哀何也曰左氏以為高哀不義宋公而出書
字貴之也然既書來奔則何可貴之有孫氏以為子姓
哀名亦非也春秋書諸侯同姓之臣未有更書姓者惟
黎氏以為子哀乃子同子糾之例此義稍近
曹伯來朝
或問曹伯來朝禮乎曰十一年曹伯來朝左氏以為始
即位而來朝今年曹伯來朝左氏以為諸侯五年再相
朝古之制也案周官六年五服一朝謂諸侯朝天子也
豈謂諸侯相朝之禮也且以春秋時攷之曹小國也既
當朝魯又當朝宋衛而楚鄭秦陳齊蔡滕又皆當朝之
夫如是奔走於道朝何時而已哉
齊人來歸子叔姬
或問内女來歸何以書曰春秋書内女來歸三宣十六
年郯伯姬來歸成五年𣏌叔姬來歸皆大歸也石氏曰
郯人來歸伯姬𣏌人來歸叔姬而此獨曰齊人來歸子
叔姬何也其曰來歸者本無他惡以不見禮而自請絶
也若子叔姬則先書被執次書來歸非郯𣏌之比矣夫
商人弑君而自立又執天子之使又虐其國君之母天
子不能討諸侯不能伐季孫行父再如晉諸侯為是盟
于扈皆無能為而退徒得單伯之至子叔姬之歸而已
而興兵以侵魯者未巳也於以見晉伯之不競也於以
見諸侯有弑君者而莫之討也於以見齊之横而魯之
弱也
宋人弑其君杵臼
或問書弑之例曰春秋書弑君之例有出其主名者則
其罪專在一人若其不出主名而稱國稱人則其罪不
專在一人矣稱國以弑者則其大臣貴戚咸有罪焉莒
弑其君庶其晉弑其君州蒲吳弑其君僚薛弑其君比
是也稱人以弑則其國人咸有罪焉宋人弑其君杵臼
齊人弑其君商人莒人弑其君密州是也何以言之案
傳公子鮑禮於國人國人利公子鮑之惠也奉而欲立
之然後夫人使公田孟諸公曰不能其大夫至於君祖
母以及國人諸侯誰納我夫人乃使帥甸攻而殺之是
宋國之人皆欲弑之也商人之既立也執天子之使執
國君之母又加兵於魯肆為不道而莫之禁齊之國人
亦必不安其所為矣傳載邴歜閻職謀弑懿公納諸竹
中歸舍爵而行然則齊人之惡商人亦可知矣是齊國
之人皆欲弑之也莒密州之見弑也以莒子虐國人攻
而弑之而展輿立是莒國之人皆欲弑之也此稱人以
弑之義也若夫莒弑其君庶其則太子僕因國人以弑
之也晉弑其君州蒲則欒書中行偃之為也吳弑其君
僚則公子光專諸之為也薛弑其君比則亦其當國大
臣之罪也此稱國以弑之義也或曰春秋弑君之罪必
出主名則太子僕公子光晉欒書何以獨免曰罪專在
於一人者出其一人之名可也罪不專於一人者則稱
國以弑而已或曰稱人之義何以知其非賤者乎曰吳
子餘祭之弑書之曰閽蔡侯申之弑書之曰盜此賤者
之名字不著之簡策也苟其出於賤者則當如書閽書
盜之例而豈復稱人哉或曰稱人以弑君無道也故不
罪其人夫春秋之世諸侯見弑豈其有道者哉聖人書
此義以見為君者不可以自肆於人上也以見君臣之
分萬世之不容易者也
公子遂叔孫得臣如齊冬十月子卒
或問二臣並稱何也曰胡氏曰使舉上介將稱元帥此
春秋立文之常體也其有變文書介副者欲以起問者
見事情也子赤夫人之子今卒於弑不著其實是為國
諱惡無以傳信於將來而春秋之大義隠矣上書大夫
並使下書夫人歸于齊中書子卒則見禍亂邪謀發於
奉使之日而公子遂弑立其君之罪著矣
夫人姜氏歸于齊
或問夫人歸于齊何也曰胡氏曰書夫人則知其正書
姜氏則知其非見絶於先君書歸于齊則知其無罪異
於孫于邾者而魯國臣子殺嫡立庶敬嬴宣公不能事
主君存嫡母其罪不書而並見矣
春秋或問卷十四
