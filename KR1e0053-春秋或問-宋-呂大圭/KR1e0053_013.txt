春秋或問卷十三宋吕大圭撰
文公春王正月公即位(元年)
或問書即位之說曰案春秋十二公書即位者八然隠
以十一月薨而桓以正月書即位僖以十二月薨而文
以正月書即位文以二月薨而宣亦以明年正月即位
宣以十月薨而成亦以正月即位成以八月薨而襄亦
以正月即位襄以六月薨而昭亦以正月即位定以五
月薨而哀亦以正月即位惟定以六月即位是知踰年
而後即位者禮之常也踰時而即位者事之非常也然
則嗣子定位於初喪非乎曰國君嗣世定於初喪必踰
年而後改元書即位者緣終始之義一年不二君緣臣
民之心不可曠年無君即位者告廟臨羣臣也案書載
舜禹受終傳位之事在舜則曰月正元日格于文祖在
禹則曰正月朔旦受命于神宗率百官若帝之初于文
祖神宗則告廟也率百官則臨羣臣也此即位之禮也
案春秋凡書在喪未踰年之君皆稱子僖九年書宋子
二十五年書衛子定四年書陳子此亦踰年而後改元
即位之一驗也攷之漢書則文帝以後七年六月崩而
景帝以六月即位景帝以後三年正月崩而武帝以正
月即位宣帝以黃龍元年十二月崩元帝亦以是年是
月即位則是先君方崩而今君隨即位也獨其改元則
必待於踰年而後改者亦一年不二君之義也然此禮
不特後世為然也蓋自康王而已然矣案周書成王以
四月乙丑日崩即以是日逆子釗于南門之外延入翼
室恤宅宗丁卯作冊命癸酉受冊命相去纔九日耳其
曰受同瑁三祭三咤則告廟也太保率西方諸侯入應
門左畢公率東方諸侯入應門右則臨諸侯羣臣也豈
古者君薨諒隂三年聽於冢宰之禮至是而始變邪
公孫敖會晉侯于戚
或問公孫敖之會晉侯也非以大夫而會諸侯乎曰然
案春秋之初蓋亦有以大夫而會諸侯者矣然未有若
公孫敖之專會也外大夫有會公者矣内沒公而名大
夫則及齊高傒盟于防是也内不沒公而不名大夫則
公及齊大夫盟于蔇是也或沒公或不名大夫皆有所
諱也内大夫有會盟諸侯者矣柔會宋公陳侯蔡叔盟
于折則柔猶不氏也公子結遂及齊侯宋公盟則猶有
遂事非專會也若公孫敖會晉侯于戚則專會矣以見
禮樂之自大夫出也春秋之初蓋亦有以大夫而帥師
者矣然未有若晉陽處父之專伐也内大夫帥師而不
氏者則無駭帥師入極溺會齊師伐衛是也内大夫帥
師而氏者公子慶父帥師伐於餘丘公孫兹帥師會侵
陳是也而外大夫則未有帥師而出主名者若晉處父
則帥師而出主名矣以見征伐之自大夫出也蓋嘗思
之竊謂齊桓未伯之前大夫間有預邦交之事者矣而
齊桓既伯之後則無之以大夫而交政於中國自晉文
公始春秋之初列國之大夫間有竊用兵之權者矣而
伯主之國則無之以大夫而專征伐之權自晉襄公始
以大夫交政於中國其殆始於翟泉之盟乎晉文號為
伯主而使大夫盟王子虎齊桓之伯無此法也大夫自
是交政於中國矣晉文公之驟伯咎犯先軫諸臣人才
衆多之力也然在文公之時其患未見至襄公之時則
已見矣晉文之入曹也令無入僖負羈之宫而魏犫敢
於爇僖負羈氏文公愛其材而不殺即此一事固已醖
釀其臣負材恃功之端矣然其患未見也至於殽之役
襄公舍秦囚則先軫不顧而唾箕之役先軫黜狼瞫而
立續簡伯則狼瞫怒此其患已漸見矣而襄公又舉其
權以委之伐楚之役而陽處父帥師始出主名矣自是
而後中國諸侯凡大會盟大征伐皆以大夫主之其極
至於三桓專魯六卿分晉其所由來者漸矣劉敞曰春
秋自文公以來多變文以示義蓋當是時諸侯失政大
夫擅權盟會侵伐之事始專於臣下今攷之經元年公
孫敖會晉侯于戚此專會始也二年及晉陽處父盟此
始專盟也三年叔孫得臣會晉人宋人陳人衛人鄭人
伐沈此始專伐也八年公子遂會晉趙盾盟于衡雍此
二大夫專盟也公子遂會雒戎盟于暴此始專會戎也
九年公子遂會晉宋衛許人救鄭此大夫專救也十一
年叔彭生會晉郤缺于承筐此二大夫專會也十二年
季孫行父帥師城諸及鄆此内臣始專城邑也十八年
公子遂叔孫得臣如齊此二大夫同如國也夫自隠公
以來内臣嘗出會矣未有獨會一國諸侯者至此元年
敖會晉侯所以為專會之始也嘗有兩國盟矣未有大
夫自盟諸侯者公及處父盟所以為專盟之始也前此
隠元年及宋人盟八年公及莒人盟莊二十二年及高
傒盟不過間見於經未有如文公以後之盛也嘗有大
夫會伐矣然必帥師亦未有數國大夫會伐者蓋帥師
會伐雖在於大夫而命實出於諸侯至此叔孫得臣不
稱帥師又會五國大夫所以為專伐之始也嘗有大夫
盟諸侯矣未有二大夫自盟者此年遂與趙盾所以為
二大夫專盟之始也嘗有公會戎盟矣未有大夫盟戎
者此年遂盟雒戎所以為内臣盟戎之始也嘗書大夫
救矣亦未有不言帥師者此遂會諸大夫救鄭不言帥
師所以為大夫專救之始也嘗有大夫與諸侯會矣未
有二大夫自會者此彭生郤缺會于承筐所以為二大
夫專會之始也嘗有城邑矣未有大夫帥師自城者此
行父城諸及鄆所以為内臣城邑之始也嘗有内臣如
他國矣未有二大夫同如者此遂與得臣如齊所以為
二大夫同如他國之始也嗚呼東遷之後始也諸侯僭
天子今也大夫僭諸侯則名分不正王道之衰至此甚
矣陵遲至於雞澤湨梁之盟天下之政盡歸大夫不復
有諸侯可勝歎哉
秦人伐晉
或問秦晉之爭亦有可論者乎曰案春秋書秦晉之爭
自殽之役始僖三十三年晉人及姜戎敗秦師于殽文
二年晉侯及秦師戰于彭衙秦師敗績冬晉人宋人陳人
鄭人伐秦報彭衙三年夏秦人伐晉取王官四年晉侯伐
秦報王官七年晉人及秦人戰于令狐十年秦伐晉取
北徵十二年晉人秦人戰于河曲宣二年秦師伐晉八
年晉師白狄伐秦十五年秦人伐晉自僖之三十三年
迄宣之十五年三十餘年之間尋戈復讎無有虚歲襄
公已死秦康不能釋晉之讎穆公已卒晉靈不肯置秦
之怨結怨連禍曾無已時勞民蠧國靡有寧日春秋皆
詳而錄之所以示世戒也說者曰殽之師其曲在晉故
晉不稱子而貶之曰人彭衙之師其甚在秦故秦止稱
師而晉稱侯秦既悔矣晉二年不當伐秦故以國卿而
貶人之晉不出矣秦三年不當伐晉故以秦伯而貶人
之四年晉侯伐秦報王官之役罪不在晉也故爵晉侯
十年秦伐晉取北徵甚在秦也故狄秦伯以至令狐之
役河曲之戰讎已易世而戰無已時故二國用兵舉皆
人之其餘或稱人或稱師皆相敵耳蓋自令狐之後不
復名其將師者一疾之也愚謂晉稱侯非襃之也其稱
人非貶之也君將稱君大夫將稱人春秋之常辭也秦
不稱伯或稱師或稱人或稱國亦非貶之也春秋固狄
秦也非因事之曲直而後貶之也然則襄十四年叔孫
豹會晉荀偃齊人宋人衛北宫括鄭公孫蠆曹人莒人
邾人滕人薛人𣏌人小邾人伐秦何以書大夫秦晉之
師非會伐不書大夫也故大夫將書人春秋之常辭也
大夫將書大夫春秋之變文也然則秦何以不稱伯春
秋之書秦固嘗書人也雖大夫將未嘗書大夫用大衆
則書師其稱秦伯者二晉侯及秦伯戰于韓原秦伯使
術來聘是已秦無大夫也則何以有君曰秦伯使術來
聘即楚子使椒來聘吳子使札來聘之例也術椒札書
名而秦伯楚子吳子稱使玉帛之事故也以其與我接
也晉侯及秦伯戰于韓原獲晉侯此楚子會盂吳子會
黃池之例也是聖人之不得已也齊桓之伯也秦晉不
與然晉固中國之侯而秦僻處西戎者也秦穆崛起而
獲晉侯聖人雖欲不目秦伯不可得也苟非獲晉侯之
重則從其常辭而書秦人秦師而已其書秦則略辭也
吳楚浸盛而書子秦伯崛起而書伯皆著其實而已若
其曲直之辨則存乎其事而已始書秦人入滑明秦人
之犯中國也繼書晉人及姜戎敗秦師于殽明晉之背
喪用戎以薄人於險也二年書晉侯及秦師戰于彭衙
用見秦之不悔而伐晉晉之志戰而敵秦也冬書晉人
宋人陳人鄭人伐秦用見晉人再勝而猶用師也三年
書秦人伐晉用見秦人再敗而不知悔也四年書晉侯
伐秦用見彼此報復結怨連兵之無己也然自是而後
秦穆不復報晉蓋知悔也向也殽函之役秦伯向師而
哭作秦誓之書以自警蓋其一經喪師之後深懲力創
好惡向背從是一變視夫前日所詆墓木拱者固今之
所謂膂力既愆之良士也而庶幾有之前日所喜過周
超乘者固今之所謂射御不違之勇夫也而庶幾能不
欲之截截巧辯能移人之辭者固前日求之惟恐其或
少也今乃以其徒實繁而厭之方寸既改羣動皆移充
此心也帝王何遠之有惟其能懲創於師徒方喪之初
而不能堅定於瘡痍僅瘳之日未及數年又興彭衙之
師蓋其積怨深憤務欲得報而後已本其僻處西陲與
戎狄雜居好攻戰而事詐力其俗然也讀車轔駟鐡小
戎諸詩可以見矣穆公雖號賢君而習於其俗已久其
臣如孟明等又冒戰不已此所以頓忘前日自誓之言
歟彭衙之役不得志而去未背已也至三年濟河焚舟
取王官及郊封殽尸而還然後秦人之憾得逞矣四年
晉人圍邧新城以報王官之役而秦不復報此則秦穆
之雄也彼其蓄憾特在於殽函一敗之恥故自取王官
雪殽恥之後而不復求以報晉所以全其勝也豈亦向
時自誓之志至是而稍驗歟至若令狐之戰則秦晉皆
已易世矣晉襄公卒晉人使先蔑如秦逆公子雍秦以
師納之既而晉人中悔遂與秦師戰于令狐晉不謝秦
秦納不正皆罪也十年秦伐晉報令狐也十二年晉秦
戰于河曲不分首從一槩書人秦晉皆志乎戰也是故
秦穆晉襄之讎自殽始秦康晉靈之讎自令狐始殽之
敗所以兆彭衙之戰令狐之戰又所以兆河曲之戰也
自是而後晉侵崇以致秦師之伐秦伐晉以致晉人白
狄之師晉狄伐秦又以致秦桓公伐晉之役更相報復
閱再世而未巳也聖人備書於策皆所以示世戒也蓋
嘗推原其故皆出於僖三十年晉人秦人圍鄭之一役
夫秦晉本㛰姻國也晉惠公立而韓原之戰見獲於秦
當是時晉曲而秦直秦許晉平而歸惠公惠公卒又納
文公則秦為有德於晉矣文公圖伯中原而城濮之戰
温之會翟泉之盟圍許之師秦皆與焉惟圍鄭之役秦
伯聽燭之武之說而與之盟戍鄭而去之晉固已憾秦
矣文公卒秦人聞晉之喪也而謀鄭晉人以其向者背
晉戍鄭之憾也然後要而敗之于殽故為晉之說則曰
我文公主伯於秦尤親盟伐同之用固姻好今君雖終
言猶在耳而秦伯不哀吾喪伐吾同姓憑陵諸國與晉
爭伯蔑視我君敗我盟好則殽之戰秦實致之也為秦
之說則曰驪姬起難惠公出奔吾首納惠公定晉之嗣
惠公背好交兵于韓吾念穆姬之親既獲而釋之暨公
不禄又納重耳是用主伯中原大興晉國今襄公忘我
大德修我小怨遽興戰伐覆我師旅則殽之戰實晉之
罪也秦晉兩君各挾私怨由是累世之好一旦棄背而
累世之讎綿延不解夫向也何其相親而今也何其相
讎哉秦伯聽燭之武之言而背晉以戍鄭固已挾其恩
以欺晉矣又間鄭之喪而興襲鄭之謀亦間晉之喪而
敢越晉之竟是又挾其恩以輕晉矣以貪利之志而動
之以有挾之心宜其取敗乎晉吾是以見與人共事之
難也吾是以見報者倦矣施者未厭之為患也吾是以
見貪利而動者之必有害也
逆婦姜于齊
或問逆不言公何也曰石氏曰春秋書婦姜者三於至
書婦者二有姑之辭也宣元年遂以夫人婦姜至自齊
成十四年僑如以夫人婦姜氏至自齊是已於逆書婦者
一惡成禮於齊也此年逆婦姜于齊是已諱不書公又
不書至以譏公也
晉殺其大夫陽處父
或問殺陽處父稱國何也曰左氏謂陽處父為侵官公
榖以襄公為漏言以愚觀之皆未盡春秋所書之旨凡
殺在上則稱君在下則稱氏在衆則稱人在微者則稱
盜君與臣同殺則稱國故稱晉以殺君臣同殺之辭也
晉侯蒐于夷使狐射姑將中軍置帥已定矣陽處父至
而改蒐于董易中軍此豈但進言於君以其人為不勝
任然後其君以其言而易將哉陽處父之強久矣盟魯
侯以敵君帥大師以伐楚命帥已定而必欲改蒐以易
將皆處父之強也雖曰聽其言而易將者出於襄公而
襄公之不能制處父亦可知矣而又況於漏言以啓禍
乎故夫自取見殺者處父之罪也使處父之見殺者襄
公之罪也左氏曰陽子成季之屬也故黨於趙氏此言
未必無據觀賈季之奔狄也宣子使臾駢送其孥則可
知矣宣子之使臾駢是高帝使張耳攻陳餘之智也臾
駢之人欲盡殺賈氏以報焉所幸臾駢不從其言耳然
而宣子之所以使臾駢固欲致之於死地其所以待賈
季者如此則其黨於處父也亦可知矣異時趙盾易嗣
君亂晉國縱楚師卒弑靈公處父之故也
閏月不告月
或問不言告朔而謂之告月何也或謂蓋閏月之告不
謂之朔而止謂之月以其無中氣也或謂因月之虧盈
而置閏是主乎月而有閏也故不書朔而書月愚謂告
月即告朔謂之月者以月之一周天而言之也謂之朔
者以日月之合朔言之也置閏非人之私意也以日月
之行一合朔而一置月則閏月之置亦以其合朔置之
也閏月雖無中氣而有朔望孰謂閏月而非朔乎公羊
以為天無是月也誤矣榖梁以為天子不以告朔而喪
事不數也亦誤矣夫喪事之不數者以年計不以月計
也告朔則以月計也孰謂天子不以告朔乎
晉人及秦人戰于令狐
或問二傳之說互有異同何也曰先儒皆謂秦晉自殽
之役而二年有彭衙之戰八月而晉人伐秦三年而秦
人伐晉四年而晉侯伐秦至此又有令狐之戰皆結怨
用兵償報不已耳疑左氏載先蔑逆公子雍之事不足
信又疑先蔑既是逆公子雍不應又為下軍將以禦送
雍之師而先蔑奔秦之事當從榖梁輟戰奔秦之說然
案杜預注左氏謂先蔑逆公子雍前還晉晉人始以逆
雍出軍卒然變計立靈公以拒秦如此則亦無惡於先
蔑既逆公子雍而又為下軍將也要之此事未可知今
姑存左氏之說或恐秦人以師納公子雍於晉而晉人
拒之若先蔑則黨公子雍者也然秦晉之爭久矣聖人
書此與河曲之戰亦不甚異蓋有挾怨償報之意在乎
其間間晉之喪而來則其納公子雍者亦借此一事以
為伐喪之舉耳
先蔑奔秦
或問奔不言出何也曰凡言奔而不言出者從外奔也
王子朝奔楚公孫敖如京師奔莒歸父至笙奔齊此春
秋謹嚴之文非襃貶之例也先蔑奔秦不言出亦此例
公會諸侯晉大夫盟于扈
或問扈之會不序諸侯不名大夫何也曰據左氏則云
公後至故不書所會然經既書會書盟矣安得為後會
乎愚案此年公會諸侯晉大夫盟于扈十五年諸侯盟
于扈十七年諸侯會于扈皆略之而不序嘗摭其事實
而攷之然後知春秋之所以不序諸侯者蓋莫有主是
盟之辭也桓文之盛皆序齊晉於諸侯之上主伯之辭
也齊桓之未盛與晉伯之不競也則雖序齊晉於諸侯
之上而必書曰同盟者未純乎主伯之辭也此年之盟
與是後一盟一會皆不序諸侯者莫有主是盟之辭也
於是夷晉於列國矣葵丘之盟宰周公不與也故但曰
諸侯盟于葵丘首止之盟王世子不與也故但曰諸侯
盟于首止若此年之盟則非有所不與者也新城之圍
嘗序諸侯及其再有事於救許則但書曰諸侯遂救許
夷儀之會嘗序諸侯及其盟于重丘則但書曰諸侯同
盟于重丘若此年之盟則又非一役而再有事也然則
但書諸侯而不序者其為莫有主是盟之辭明矣
公孫敖如京師不至而復丙戌奔莒
或問書復之義曰春秋之義有書還有書復者歸父還
自晉至笙遂奔齊還者自彼及此而未至國之辭也公
子遂如齊至黃乃復反其故所之辭也公子遂如齊與
公孫敖如京師一也公子遂書曰至黃乃復則已如齊
而未至齊遂之心本欲至齊而以疾不能也公孫敖書
曰不至而復則敖本無至周之意雖受命而實不行也
廢君命縱私欲莫大於此
宋人殺其大夫司馬宋司城來奔
或問殺大夫以官舉何也曰石氏曰春秋殺其大夫及
外大夫出奔未有不以官舉者此年宋殺其大夫及來
奔皆書以官諸儒謂譏其僭此得其一未得其二也古
者謂君為元首臣為股肱言其一體相待以成未有股
肱虧而其體胖也宋國之亂前年欲去羣公子而弗克
故穆襄之族率國人以攻公羣大夫死之書曰宋人殺
其大夫蓋言死者衆也今年宋襄夫人因戴氏之族以
作亂公子卬死之蕩意諸奔焉書曰宋人殺其大夫司
馬宋司城來奔蓋言官者殆盡也卿佐大夫君之所倚
以平者也司馬司城國之所恃以安者也大夫既殺司
城又奔枝葉皆落爪牙盡去君孰與處哉終之不免孟
諸之禍而武穆之族見逐國人不靖者數世國無官也
由此推之豈特譏其僭哉
春秋或問卷十三
