春秋或問卷十一宋吕大圭撰
僖公次于聶北救邢(元年)
或問救而書次何也曰春秋救而書次者三此年救邢
及十五年次于匡救徐襄二十三年救晉次于雍榆是
也先書救而後書次則是始以救兵出而卒不能救之
也先書次而後書救則始有所次而卒能救之也然則
救徐之舉先書楚伐徐而後書次書救則緩於救患也
救邢之舉未見書伐者而宜書曰次于聶北救邢則次
于聶北所以救邢也救徐之師在於楚兵既伐徐之後
救邢之師在於狄人將伐邢之時此其所以異也蓋自
去年十二月狄入衛邢與衛近前年又嘗被兵今既入
衛矣邢亦不免三國之師出無及於救衛而猶及於救
邢故次兵于聶北而狄人遁矣故邢不言伐而衛不言
救邢不言伐可以見齊桓之功衛不言救足以為齊桓
之恥
邢遷于夷儀
或問邢之遷也齊遷之也而以自遷為文何也曰遷有
二義有遷者有遷之者遷者自遷也遷之者強遷之也
自遷其意也蔡遷州來許遷白羽是也遷之者強遷之
也強遷非其意也宋人遷宿齊人遷陽是也此年邢遷
案左傳諸侯救邢邢潰出奔師師遂逐狄人具邢器用
而遷之師無私焉若然則齊桓遷之也齊遷之而以自
遷為文者亦其意也非強遷也雖然衛見伐而至於入
其國齊不能救邢見伐而卒遷于夷儀齊不能安中國
桓之罪也邢遷如歸衛國忘亡桓之功也功罪不相掩
春秋之旨歟
夫人姜氏薨于齊齊人以歸夫人氏之喪至
自齊
或問文姜與殺魯桓而孫于齊不書姜氏哀姜與弑二
君而喪至自齊不書姜先儒皆以為貶文姜弑其夫于
孫于齊即貶之正王法也于薨于葬則不貶不與子之
討母也哀姜殺其子於其孫其歸其葬則不貶不與子
之絶母也於其喪至然後貶之正王法也文姜正之於
出孫之初哀姜正之於喪至之日蓋文姜於莊則母也
於桓則弑君之賊也莊公於念母之愛雖在所隠而春
秋於弑君之罪在所必誅春秋不以私恩害公義故奪
而誅之此文姜孫于邾所以即貶也僖公之於哀姜非
若文姜之於莊也閔之於僖非若莊之於桓也拒而絶
之則不子追而治之則不仁春秋不以公義廢私恩故
緩以正之此哀姜之喪歸然後貶之也范甯謂文姜殺
夫之罪重故去姜去氏哀姜殺子之罪輕故止去姜為
此說者不亦善乎曰否文姜與弑魯桓則夫婦之義絶
矣哀姜與弑二君則子母之義絶矣二姜者豈可復入
宗廟哉莊公固不可以子討母僖公固不可以子絶母
然魯之臣子得以引大義而絶之矣若然則文姜之薨
葬雖悉貶焉可也何獨孫于齊而一見貶哀姜之孫之
歸皆貶之亦可也奚必以喪至而後見貶哉是說也更
宜詳之
城楚丘
或問齊桓之城國三城邢因其遷也城楚丘以封衛也
城緣陵以存𣏌也而聖人書法不同何也曰嘗攷之經
先書救邢後書城邢則城邢者因前日救邢之師也先
書會于檉後書城楚丘則城楚丘者固會檉之諸侯也
先書會于鹹後書城緣陵則城緣陵者固會鹹之諸侯
也春秋所書有先目而後凡者如牡丘之盟(十五年)諸
侯歴序故其下止書諸侯之大夫救徐新城之伐(六年)
諸侯歷序故其下止書諸侯遂救許此春秋書法也緣
陵之城書諸侯而不再序疑於前目後凡之例而城邢
之師何以再序三國楚丘之城又何以沒諸侯而不見
哉嘗試思之歴序三國者詳書也但書諸侯而不再序
者略書也沒諸侯而不見者略之而又略也觀聖人所
書詳略之際其義可見矣合是三者而觀之則楚丘不
如緣陵緣陵不如城邢城邢者城夷儀也以楚丘緣陵
之例觀之當書曰城夷儀而乃曰城邢楚丘者衛之楚
丘緣陵者𣏌之緣陵也以城邢之例觀之當書曰城衛
城𣏌而乃曰城楚丘城緣陵蓋邢遷于夷儀而後城之
則夷儀固邢之夷儀也救災恤隣道也故詳書而不殺
予之也衛已滅而諸侯城楚丘以封衛故不曰城衛而
曰楚丘𣏌未滅而諸侯城緣陵以存𣏌故不曰城𣏌而
曰城緣陵以諸侯封諸侯非王法也楚丘之城沒諸侯
而不序諱之也諱之者奪之也温之會書曰天王狩于
河陽以為天王非諸侯之所得召也衛之封書曰城楚
丘以為諸侯非齊桓之所得封也若夫緣陵之城則以
淮夷病𣏌之故而為之城以遷之猶未至於如衛之已
滅而復封之也故但書曰諸侯而不序則其功亦有不
足錄者矣故夫狄之再伐邢也齊救之既遷也齊城之
前有救患之師後無專封之失此春秋之所予也書狄
入衛而不書救則前無救患之師矣書城楚丘而衛不
書遷則後有專封之失矣此春秋之所奪也或曰木瓜
之詩聖人有取焉而楚丘之城春秋奪之何邪曰詩人
言其情春秋明其義國已亡而復存在衛人以為深恩
國既滅而專封在齊桓則為大罪且與其既亡而復存
之孰若扶之於未亡與其既滅而復封之孰若救之於
未滅赤子匍匐將入於井急起而救之則赤子無墊沒
之患而救者之功不著迨其既入於井然後解衣濡體
以出之於泥水之中則其父母以為大德鄉鄰以為大
功而救者之名著矣嗚呼此伯者之功所以不足乎揚
而仲尼之徒所以無道桓文之事者邪
虞師晉師滅下陽
或問春秋之序諸侯有二盟會則序爵征伐則序首兵
非序爵也非序首兵也則必伯主也滅下陽之師以虞
為首何也曰首兵之說有二隠五年伐宋之役邾先於
鄭邾請於鄭而伐宋也莊十五年伐郳之役宋先於齊
郳叛宋也以是為先主兵可也然隠四年伐鄭之役序
宋首兵其實則衛州吁使告於宋而後伐鄭也此年下
陽之滅序虞首兵其實則晉請於虞而後伐虢也蓋從
州吁之請者宋也則伐鄭之役宋實為之衛不能以自
必也從晉人之請者虞也則伐虢之師虞實主之晉不
能以自必也觀此可以見聖人書法之嚴其後晉伐虞
不書伐不書滅直曰執虞公而已蓋下陽既滅則虢亡
而虞隨之矣虞公特一匹夫爾從而執之而已耳蓋下
陽虞虢之塞邑也猶秦有潼關蜀有劒閣皆國之門戸
也潼劒不守則秦蜀破下陽既滅則虞虢亡矣
會于陽穀
或問陽榖之會齊桓之結江黃者何也曰胡氏曰荆楚
天下莫強焉江黃者其東方之與國也二國來定盟則
楚人失其右臂矣樂毅破齊先結韓趙孔明伐魏申好
江東雖武王牧野之師亦誓友邦遠及庸蜀彭濮八國
之人共為犄角之勢也或曰侵蔡次陘之師諸侯皆在
江黃獨不與焉則陽榖之會安知其謀伐楚乎曰兵有
聚而為正亦有分而為竒諸侯之師同次于陘所謂聚
而為正也江人黃人各守其地所謂分而為竒也次陘
大衆厚集其陣聲罪致討以振中國之威江人黃人各
守其境按兵不動以為八國之援此克敵制勝之謀也
退于召陵而盟禮定循海以歸而濤塗執然後及江黃
伐陳則知侵蔡次陘而二國不會自為犄角之勢明矣
予嘗因是而思之未嘗不善夫齊桓之能得江黃而又
未嘗不惜夫齊桓之急於結江黃也夫内合諸侯以壮
聲勢外結江黃以為援兵此誠克敵制勝之術其謀誠
巧矣惟其急於集衆貪於圖功求一時制勝之功而不
為後日久遠之慮為齊之計而不為江黃計也故自貫
澤陽榖之會而已知異日有楚滅江黃之為矣且江黃
之附齊而失楚也必謂齊為可恃也齊之結江黃以攻
楚也亦必謂之曰我在汝可恃以無恐也恃人而人不
足恃禍莫大焉為人所恃而已不足恃辱莫甚焉桓公
管仲非其智之不知此也以為將急於制楚則固幸江
黃之為吾用而未暇為後日慮也王者之道惟其不急
於事功之成是以明白正大周緻縝密而無異日之憂
伯者之道惟其急於事功之成是以參用智謀苟就亟
為而貽後來之患此王伯之所以異歟觀管仲言於桓
公曰江黃遠齊而近楚楚為利之國也若伐而不能救
則無以宗諸侯矣管仲之智固有以及此矣然而卒與
之盟者急於有為之心有以奪之也
侵蔡伐楚次陘盟于召陵
或問春秋無義戰召陵之師亦非義戰乎曰此所謂彼
善於此者也召陵之役齊桓三十年圖楚之謀至是始
遂而可盡非之乎荆自莊十年見於經十三年而桓已
為北杏之會以圖諸侯十六年又為幽之盟大合八國
然而未敢遽勤兵以遠略二十年而後伐戎始有事於
東方也三十年而後伐山戎再有事於北方也至僖四
年而後南伐蓋山戎強於戎而楚尤強於山戎也方其
始也兵威未甚振故伐戎而已其繼也兵威既漸振則
伐山戎矣又其後也兵威既大振則伐楚矣是故荆敗
蔡師以蔡侯獻舞歸此桓公未圖伯之時固不必論十
四年荆入蔡而不能救十六年荆伐鄭而不能救豈桓
公顧忘楚哉力未可以有為則姑隠忍而將以有待也
二十八年荆伐鄭始會魯宋以救之然而未大戰也又
豈赦楚哉力未可以大有為則姑解吾中國之急而大
舉則以俟他日也梁丘之遇謀伐楚矣檉之會謀救鄭
矣貫之盟得江黃楚之右臂斷矣徐人取舒楚之種落
散矣陽榖之會處置定矣公子友如齊涖盟諸侯之大
夫各受約束矣而楚之侵伐鄭者再於是輕兵侵蔡以
破其黨重兵次陘以懾其氣而向時倔強之楚屈服而
不暇矣楚雖欲不使屈完來盟不可得矣然則包含隠
忍於前日者固將以大伸於今日邪至於召陵之師又
何其整暇而有謀持重而不廹也先侵蔡非陵弱也以
為蔡者楚之屬也不先侵蔡則楚未可伐而彼得以併
力以拒我勝負特未可知也以吾兵力之強而加於蔡
雖不待大興討伐之師而楚固折北而不支矣夫然後
盡其力以萃於楚可以集事此攻堅瑕之術也次于陘
非有畏以為吾方大合八國之師以壓敵竟彼誠不量
事力出與吾戰則吾因可以坐收一勝之功如其不然
吾乃深入其地頓兵於方城漢水之下則其勝負亦未
可知也故次于陘以修文告之辭要以得其屈服則止
此審進止之宜也迨夫屈完來盟于師而乃退師召陵
以與之盟非示怯也蓋叛則討之服則舍之此伯主之
義也方其叛也則提重兵以壓敵竟所以示其武及其
服也則退師召陵以與之盟所以示其仁武以震之仁
以懷之則中國之義合而蠻荆之心服矣此兼威懷之
道也此蓋齊桓節制之師而管仲教之也楊子雲曰春
秋美召陵正謂此也或者乃為之說曰春秋書屈完來
盟而不稱楚子使之是屈完之盟非楚子意也楚之侵
暴中國於是為甚必當大有以懲創之縱曰不加兵而
使之自服猶當屈楚子於盟而後可今楚子不至而徒
聽屈完之自盟是示弱於楚矣以堂堂八國之師侵蔡
而蔡潰於楚子屈服之餘乘其餘鋒聲罪致討彼雖有
方城漢水果足恃乎今乃示弱於楚卒之盟血未乾而
圍許滅弦伐徐之師繼出皆齊桓示弱之過也故召陵
之就盟不如城濮之一戰為此說者誤矣予嘗攷之屈
完之盟與齊國佐之盟一例也然成二年春秋書齊之
事曰齊侯使國佐如師己酉及國佐盟于袁婁曰如師
者請盟之辭也請盟則盟與不盟未可知也此年書楚
之事曰楚屈完來盟于師曰來盟者前定之辭也前定
則楚之來盟固其意也且書曰楚屈完來盟于師猶曰
荆人來聘耳來盟不稱使來聘亦不稱使可言來聘非
楚子使之邪蓋其使屈完來盟者自是楚不敢與齊戰
而後屈完始來屈完來則楚服矣伯者之用兵要以服
人則止豈必較區區之勝負於兩陳之間哉視召陵之
師又與城濮不類城濮之戰當是時楚人圍宋楚人救
衛楚師固在外也楚師在外是出穴之虎也與之一戰
而決勝負則易召陵之師當是時楚雖以前年冬伐鄭
而未嘗駐兵於中原是楚師固已在國也楚師在國是
距穴之虎也與之一戰而決勝負則難故侵蔡以伐其
援使之左顧右盼而失其助次陘以壓其竟使之彷徨
自救而懼其亡而又不深入客地以自犯難不急蹙窮
犬以致反噬此真知兵者也城濮之戰可以挫楚之氣
召陵之師可以服楚之心孰謂召陵之功顧劣於城濮
哉又况先修文告之辭而不急於戰次退召陵之師而
不逼其盟蓋又有王道氣象非詭譎以求功者之比殆
管仲之為歟孔子稱之曰桓公九合諸侯不以兵車管
仲之力也又曰管仲相桓公伯諸侯一匡天下民到於
今受其賜微管仲吾其被髮左衽矣聖人之稱予也如
此而或者顧欲薄其功可乎公羊曰桓公救中國而攘
夷狄卒帖荆楚此言得之矣雖然是後也責楚貢不入
王祭不供楚人服罪師有名矣而孟子何以言春秋無
義戰也胡氏曰譬諸殺人者或曰人可殺歟曰可曰孰
可以殺之曰為士師則可以殺之矣國可伐歟曰可曰
孰可以伐之曰為天吏則可以伐之矣楚雖暴横中國
齊不請命擅合諸侯豈所謂為天吏以伐之乎邵堯夫
亦曰春秋孔子之刑書也功過不相掩五伯者功之首
罪之魁也春秋之間有功者未有大於五伯者也有過
者亦未有大於五伯者也觀二先生之言則可以知孟
子之意矣
許男新臣卒
或問許男之卒卒於師乎卒於國乎曰春秋諸侯卒于
師則曰師卒于會則曰會所以明卒于外卒于師者如
成十三年公會伐秦曹伯廬卒于師襄十八年圍齊曹
伯負芻卒于師蓋經但書諸侯伐國圍國而不書所次
之地故書曰卒于師不曰于師無以知其卒于外也卒
于會者宣九年晉侯會于扈晉荀林父伐陳辛酉晉侯
黑臋卒于扈襄七年晉侯會于鄬鄭伯髠頑如會卒于
鄵凡皆書其地者以明卒于外也此年許男之卒不書
其地劉氏以為去師與會而復歸其國然以經文攷之
晉侯卒于扈先書會于扈次書晉荀林父伐陳故下文
不得不書卒于扈此年許男先從諸侯侵蔡次于陘下
文又書來盟于師則許男之卒其為卒于次陘之師明
矣不得與他文一例也經不書者蓋省文耳
齊人執陳轅濤塗
或問書執者多矣而或稱侯以執或稱人以執何也曰
稱人略辭也稱侯重辭也稱人者其文之常也稱侯者
特變其文也春秋諸侯之執人也皆以其私耳故皆稱
人如宋人執鄭祭仲齊人執陳轅濤塗齊人執鄭詹齊
人執子叔姬晉人執衛石買晉人執衛甯喜楚人執陳
于徵師晉人執季孫意如晉人執叔孫婼晉人執宋仲
幾晉人執宋樂祁犁齊人執衛北宫結凡皆稱人諸侯
執諸侯亦稱人僖五年晉人執虞公十九年宋人執滕
子嬰齊邾人執鄫子二十八年晉人執衛侯成九年晉
人執鄭伯以上亦稱人惟僖二十一年書宋公楚子某
某會于盂執宋公以伐宋二十八年晉侯入曹執曹伯
則變文也蓋書執宋公於會盂之下書執曹伯於人曹
之下故不復書某人矣昭八年楚師滅陳執陳公子招
十一年楚師滅蔡執蔡世子有則亦變文也蓋書執陳
公子招於滅陳之下執蔡世子有於滅蔡之下則亦不
復書某人矣凡皆蒙上文也惟成十五年晉侯執曹伯
歸之於京師不書人而書侯蓋春秋諸侯執人而得其
道者惟此一事而已故特書之其亦異於非其道而執
人者矣故曰齊人執陳轅濤塗略辭也人者通上下之
辭然則齊桓之執轅濤塗也執有罪乎曰轅濤塗之為
是謀也慮其重為國病耳不忠於齊而忠於陳者也奈
何執之申侯鄭之佞人也貪悦大國而不顧其義之可
否君子之所甚惡也奈何賞之齊桓不思已師之有擾
而反罪陳人之不忠既執其臣又伐其國恃伯主之威
以加列國齊桓之心至此亦稍盈矣成湯之征行者不
止而耕者不變宣王之師不留不處而三事就緒古之
善用兵者固有入人之竟而秋毫無所犯者齊桓之兵
雖有節制然觀濤塗之言以為出於陳鄭之間國必甚
病則其用兵行師之道固有愧於古人者矣
晉侯殺其世子申生
或問傳載世子縊于新城而經直書晉侯殺之奈何曰
罪在晉侯也凡殺世子母弟目君蓋世子母弟之親非
君殺之則無能殺之者矣獻公寵驪姬則並后嬖奚齊
卓子則匹適也亂本成矣世子之殺非他人也晉侯而
已矣然申生進不能自明退不能違難愛父以姑息而
陷之於不義使其父有殺子之名者是申生之為也若
申生者可謂輕其死矣語孝則未也董仲舒曰有國者
不可以不知春秋前有䜛而不見後有賊而不知為人
臣者不可以不通春秋守經事而不知其宜遭變故而
不知其權然則若獻公者其諸所謂前有䜛而不見者
邪此所以蒙首惡之名若申生者其諸所謂遭變故而
不知其權者邪此所以陷父於不義
會盟于首止
或問首止之殊會世子何也曰葵丘之會書宰周公於
諸侯之上以周公主會為文尊天子之三公也然其文
亦與王人序於諸侯之上無異首止之會則殊世子而
不與諸侯齊列蓋世子之尊不可與宰周公比也桓公
於是不敢夷王世子於諸侯矣不以世子夷於諸侯固
所以定世子也春秋會而後盟者間有事則書曰諸侯
盟于某如襄十八年冬公會諸侯同圍齊繼書曹伯負
芻卒于師楚公子午帥師伐鄭十九年春諸侯盟于祝
柯則盟于祝柯者圍齊之諸侯也二十五年公會諸侯
于夷儀繼書鄭公孫舍之帥師入陳秋諸侯同盟于重
丘則盟于重丘者夷儀之諸侯也圍齊夷儀則諸侯列
序而祝柯重丘則但言諸侯者前目而後凡也此年會
首止之下别無他事而書諸侯盟于首止者蓋王世子
不與盟也是故會有周人盟無周人書會于某某月某
日諸侯盟則齊桓之遜也此年首止之會九年葵丘之
盟是也會有周人盟有周人書會于某但曰某日盟則
晉厲之伉也成十七年柯陵之盟是也桓之會有天子之
事三于洮則序王人於諸侯之上而同盟焉王人微者
也雖同盟而無嫌于葵丘則序宰周公于諸侯之上而
不敢同盟焉天子之宰異於微者也于首止則不但不
敢同盟也而殊會世子不敢以世子夷於諸侯以世子
之尊非特天子之宰比也桓公於是知所節矣
鄭伯逃歸不盟
或問鄭伯逃歸非王命乎而以逃為文何也曰先儒已
言之矣胡氏曰逃者匹夫之事以諸侯之尊下行匹夫
之事雖悔於終病而乞盟如所喪何其書逃歸不盟深
貶之也(全文見傳)石氏曰晉悼公會諸侯于鄬陳侯逃
歸不與齊桓盟諸侯于首止鄭伯逃歸不盟鄬之會陳
懼楚背晉首止之會盟鄭聽王叛齊二國之君去順從
逆棄信忘義皆書逃以賤之王氏曰鄭伯不達大義而
從王於昏因惠后之媚啓子帶之心成楚人之勢者鄭
伯之為也
楚圍許
或問許男降楚楚子赦之然乎曰無此事也何以言之
諸侯救許許圍已解何苦降於楚哉又是後許男嘗與
諸侯會知其初不降於楚劉敞言之矣
小邾子來朝
或問有邾子又有小邾子何也石氏曰此郳黎來也周
武王封帝頊之後挾於邾挾之後有功於周又封其子
友於郳邾魯之附庸也郳又邾之别封也莊五年黎來
來朝書其名附庸之君稱字而郳又附庸之邑耳今來
朝稱小邾子何休以為齊桓由天子進之遂以爵通義
或然也
禘于太廟用致夫人
或問用致夫人者誰乎曰案用致夫人不書姓氏說者
不同左氏以為哀姜公羊以為齊媵榖梁以為立妾之
辭而劉向因以為成風又有以為文姜者則程氏之說
也有以為聲姜者則王氏之說也蓋緣經不書姓氏是
以致諸儒之紛紛以鄙意度之疑成風之說為近蓋用
者不宜用也致者不宜致也春秋常事不書非常事則
書之禘非禮也然其失已久矣聖人雖欲譏之可得而
悉書邪故於其禘而又失禮者始書之凡禘以審昭穆
也聖人書此以明魯之失禮也成風妾母也春秋妾母
之例有三隠之母書曰君氏卒而不書葬蓋隠不以夫
人之禮葬其母也變文曰君氏以明其為君母也哀之
母書曰姒氏卒而不書薨蓋哀不以夫人之禮喪其母
也然而書葬矣書葬則其為君之母亦可知矣但曰葬
定姒而不稱小君則雖葬而其禮猶有所降殺也若僖
之母則薨稱夫人葬稱小君則是以夫人之禮喪其母
以小君之禮葬其母也自是而後宣之敬嬴襄之定姒
昭之齊歸皆然由是觀之則妾母為夫人自僖公始也
前此也有惠公仲子矣何以言自僖公始曰聖人書來
歸惠公仲子之賵僖公成風之襚蓋罪之也然仲子之
宫猶立别廟以祠之猶有所疑也至僖公則薨葬用夫
人之例矣故曰自僖公始也豈其成之為夫人者自此
年之禘于太廟始乎至宣襄則有例矣故聖人於其用
致夫人之始謹而書之若以為哀姜文姜則薨稱夫人
葬稱小君矣未有葬稱小君而不祔廟直至於此時而
後祔廟也若謂僖公之娶聲姜在未即位之前未嘗廟
見乃因禘而廟見則當僖公即位之時又安得不舉行
其禮直至今日而後致邪若齊媵之說劉原父亦嘗辨
之矣故曰致夫人者成風也范甯言庶子為後為其母
緦妾母不得為夫人之證其言是矣
十二月天王崩
或問經書十二月而左氏謂閏月何也曰劉氏曰左氏
前年傳曰惠王崩襄王惡太叔帶之難懼不立不發喪
而告難于齊今年盟于洮然則盟洮之時諸侯已知王
崩矣不應練而後告諸侯左氏謂前年閏月王崩而經
書在今年十二月則謂襄王定位而後發喪皆不可信
然則七年傳所謂告難于齊實八年十二月事也八年
謀王室者實今葵丘事也古記不同以故差互
伯姬卒
或問伯姬之卒不係之國何也曰此則未適人者也石
氏曰女子許嫁笄而字書字則許嫁也在禮姑姊妹未
嫁則服齊衰其已適人則降而為大功九月則降而從
薄也檀弓所謂蓋有受我而厚之者也以為夫既受而
為之朞則我當降而為之薄也禮又有之娶女有吉日
女死則壻齊衰而弔既葬而除齊衰而弔以明有恩也
既葬而除以明有制也壻既未受而為之除則兄弟不
當為之降然則女之未適人者亦當為之服朞矣書伯
姬卒譏不服也予謂内女未適人而書卒者惟此年及
文十二年子叔姬卒而已或恐以情之重而書如鄫季
姬之類亦未可知
里克殺奚齊
或問春秋殺未踰年之君四以内則子般子赤以外則
奚齊齊舍其三待之如成君其一獨異其文何也曰是
有說也石氏曰諸侯在喪稱子殺未踰年之君同成君
子般書子以喪稱也齊舍書君同成君也晉里克之殺
奚齊則異乎此也稱子必係於其君以明國人不子之
也言君而必曰其君之子以明國人不君之也國人不
子而獻公獨以為子國人不君而荀息獨以為君殺其
君之子奚齊不曰君又不曰子其意亦可見矣夫道莫
大乎明分者也故春秋嚴於適庶之分而曲致其嚴晉
侯納驪姬之譖而殺世子申生使荀息傅奚齊而立之
失正甚矣春秋奪而正之以明分之不可亂也
公如齊
或問公如齊何也曰十二公書如京師者一朝王所者
二如齊如晉如楚屢矣其言可見也
晉里克弑其君卓
或問里克之於卓以弑君書之何也曰胡氏曰驪姬將
殺世子而難里克使優施飲之酒而告之以其故里克
聽其謀乃欲以中立自免稱疾不朝居三旬而難作是
謂持禄容身速獻公殺適立庶之禍者故成其君臣之
名以正其弑逆之罪克雖欲辭而不受其可得乎使克
明於大臣之義據經廷諍以動其君執節不二固太子
以携其黨多為之故以變其志其濟則國之福也其不
濟而死於其職亦無歉矣人臣所明者義於功不貴幸
而成所立者節於死不貴幸而免克欲以中立祈免自
謂智矣而終亦不能免等死耳不死於世子而死於弑
君其亦不知命之蔽哉語曰不知命無以為君子也為
人臣而不知春秋者必陷於篡弑誅死之罪克之謂矣
劉氏曰里克能不聽優施之謀甯喜能不從孫林父之
亂陳乞能不隨景公之惑則晉無殺世子之禍衛無逐
君之惡齊無立嬖孽之變矣患在於媮合苟容逢君之
惡故春秋成其君臣之名著其篡弑之罪也所謂不知
其義被之空言不敢辭矣不然卓與剽荼豈有宜為君
之義哉
齊侯許男伐北戎
或問北戎之族曰杜氏謂北戎為山戎茅戎者西戎也
瀘戎者南戎也其類實繁舉其一則餘可見矣遇魯莊
于濟西而遂伐戎則知其為魯討也楚人伐鄭而後伐
楚則知其為鄭討也北戎之伐諸侯不與而許男從之
意其為許討歟
季姬使鄫子來朝
或問季姬者非内女乎其使鄫子來朝何也曰内女嫁
曰歸于某隠二年伯姬歸于紀莊二十五年伯姬歸于
𣏌之類是也出曰來歸宣十六年郯伯姬成五年𣏌
叔姬之類是也無事而來則曰來莊二十五年𣏌伯姬
僖二十八年𣏌伯姬之類是也季姬上無歸鄫之文則
是未嫁者也此年六月及鄫子遇于防明年九月歸于
鄫則是先與鄫子遇而後嫁于鄫也或謂季姬既嫁而
中絶然季姬不係于鄫則未嫁之辭也或疑女子也而
出會諸侯使來請巳事豈有至是者然春秋之間閫閾
不嚴男女之别亂如姜氏出會比年不絶雖里巷匹婦
尚或不然則季姬出遇恐或有之然女子許嫁笄而字
書曰季姬則字也婦人書字許嫁之辭也豈其許嫁於
鄫而未歸於鄫乎然則出遇諸侯使來請巳恐有此事
不至如或者所疑何休謂季姬許嫁於邾而及鄫子遇
使鄫子請巳未知何據
沙鹿崩
或問沙鹿不係之國何也春秋書地有不係之國者如
楚丘不係衛緣陵不係𣏌蓋不以楚丘緣陵係於衛𣏌
也沙鹿梁山不係之晉蓋天下之名山大川也古者名
山大澤不以封其地其名固有常處矣下陽不係之虢
虎牢不係之鄭蓋天下之險要地也下陽亡則虞虢亡
虎牢者鄭之捍蔽天下險要之地亦自有數故亦不係
之國也
公如齊
或問公如齊杜預以為五年一朝然乎曰案左氏文十
一年曹伯來朝十五年又來朝左氏曰五年一朝古之
制也此年公如齊前十年公嘗如齊矣至是適五年故
杜預何休皆以為古之義愚案陸象山之言曰古者諸
侯之於天子比年一小聘三年一大聘五年一朝天子
五年一狩周制六年五服一朝又六年王乃時狩考制
度於四岳諸侯各朝于方岳朝所以考制度尊天子也
故曰天子無事與諸侯相見曰朝考禮正刑一德以尊
天子榖梁以為天子無事諸侯相朝誤矣禮所謂兩君
相見者不能無是事爾非定制也比年一小聘三年一
大聘諸侯交相聘問則有定制矣故曰朝覲之禮所以
明君臣之義也聘問之禮所以使諸侯相尊敬也是故
一不朝則貶其爵再不朝則削其地三不朝則六師移
之三王之通制也由是言之則諸侯無朝禮明矣
春秋或問卷十一
