春秋或問卷二十宋吕大圭撰
哀公晉趙鞅帥師納衛世子蒯聵于戚(二年)
或問蒯瞶何以稱世子曰左氏序蒯瞶之事曰蒯瞶欲
殺夫人夫人啼而走劉原父以為安有此事蓋蒯聵聞
野人之歌其心慙焉則以謂夫人夫人惡其斥己淫則
啼而走言太子將殺予以誣之靈公惑於南子所言必
聽彼不恥召宋朝固亦不難於逐蒯瞶矣此其真也不
當如左氏所記又蒯瞶出乃奔宋宋南子家也蒯瞶負
殺母之名而又走入其家豈真有此事哉愚以春秋攷
之則知劉敞之言為得若使蒯聵欲殺夫人則是以子
而欲殺母也以子而殺其母則父子之義絶矣出奔不
復乃理之宜及其納于戚聖人不應以衛世子書之聖
人書之以為衛世子則是蒯瞶世子之位未絶也蒯瞶
世子之位未絶則知其必無欲殺母之事明矣案春秋
書世子者三鄭忽蔡有衛蒯瞶三者所書一同突雖立
而忽之位終未絶也楚雖滅其父而有之位終未絶也
輙雖立而蒯瞶之位終未絶也觀聖人所書之旨則蒯
聵之名不可掩矣
齊陳乞弑其君荼
或問案左氏則陽生使朱毛弑荼而經以陳乞主之何
也曰當以經為正蓋陽生之入荼之弑皆陳乞之為也
乞不弑荼而立陽生者豈其廢不正而立正哉此固篡
齊之兆耳陽生特一亡公子耳何與焉
用田賦
或問用田賦之說曰春秋書變古者三初税畝作丘甲
用田賦是也先儒言初稅畝謂公田十一之外履其餘
畝而稅之也如是則是公田之助既十取一矣又於其
餘田而十取一也是為十取二愚謂初稅畝乃是初變
古法也恐未應遽至此所謂初稅畝只是廢助法而用
稅法耳宣公之三十六年書饑七年書大旱十年大水
而復大饑十三年螽十五年復螽水旱凶荒相繼不絶
則公田之入薄矣於是廢助法而田稅法則歲取十一
以為常所謂凶年糞其田而不足必取盈者是也此譏
變法之始也故書初作丘甲之說先儒或以為古者四
丘為甸甸出甲士三人是一甸而出一乘車也今丘十
六井也而同為甲是丘賦一乘也若然則頓增四倍之
賦於理亦未宜然故夫丘甲只是每丘而出一甲士耳
至於用田賦之說先儒或謂宣公稅畝始什二而稅今
又什二而歛其財曰用田賦者言用田以為財賦之率
也果如是則四倍於古矣亦恐非也或謂以丘賦一乘
為未足故又以田賦之田賦之者家一人以為兵也然
九夫為井四井為邑四邑為丘四丘為甸古者甸出革
車一乘則是五百七十六夫而出七十五人也今又不
足而以田賦則是凡受田者皆出一人以為兵比之於
古則已七倍矣亦恐加兵不至如是之甚賈逵以為使
一井之間出一丘之賦則是多於常賦十六倍於理亦
不宜然案左氏季孫欲以田賦使冉有訪諸仲尼仲尼
曰君子之行也度於禮施取其厚事舉其中歛從其薄
如是則丘亦足矣若不度於禮貪冒無厭則以田賦又
將不足愚謂丘賦者即丘十六井出戎馬一匹牛三頭
是賦之常法也所謂以田賦者蓋於丘賦之外又計田
而出賦也田出稅丘出賦初稅畝則無寬弛之法稅且
重矣作丘甲則有益兵之擾賦又重矣今曰用田賦則
是丘既出賦而田又出賦也田出稅矣今又出賦所謂
取二也然賦有二有軍賦有財賦四丘為甸甸出革車
一乘此軍賦也周禮九賦之法此財賦也二者皆賦於
民故均謂之賦所謂用田賦者恐是計田而出財賦耳
孔子謂計丘而出軍賦矣則又不應計田而出財賦也
要之重賦爾
螽
或問冬十二月螽左氏失閏之說信乎曰案左氏載仲
尼之言曰火伏而後蟄者畢今火猶西流司歷過也以
是為失閏之故然觀今年書十二月螽明年九月螽又
十二月螽恐不專為失閏然則何以書紀災也
公會晉侯及吳子于黃池
或問春秋書吳事但書曰吳而已而書吳子者三何也
曰其來聘則以吳子使而書之也以其與我接也戰于
柏舉則以蔡侯以吳子而書之也書吳子則吳楚敵也
會于黃池則以晉侯會吳子而書之也書吳子則吳晉
敵也凡皆著其強也或以為吳能辭尊稱居卑稱則誤
矣抑愚讀公會晉侯及吳子之言而有感焉春秋之作
託之魯者以魯有可以至道之資故也齊桓首倡伯業
而魯之君獨遲遲而不會豈非其趨向之近正邪當時
之善覘人國者不曰魯秉周禮未可動也則曰周禮盡
在魯矣是魯之君臣猶知有典禮也中國之有伯雖王
道之不幸也而猶世道之一幸也不幸而有楚而猶幸
而有晉又不幸而有吳焉楚蠻也吳亦蠻也愈降而愈
為中國患此正中國之諸侯之所宜同心勠力以附伯
主而庶幾其足以息強暴之燄以為中國之防可也晉
既不足以宗諸侯而開門延盜以來被髮文身之吳於
中國者乃在於周公之子孫禮義之望國會之伐齊而
使之逞其志於中國者魯也會于黃池而使之偃然與
晉伯為敵者亦魯也不惟依吳以為國而又導之至以
陵中國之諸侯聖人望魯之意至是絶矣是故春秋於
是終焉斯義也先儒偶未之及故發明之以俟知者
春秋或問卷二十
