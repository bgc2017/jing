春秋或問卷四宋吕大圭撰
隠公宋人伐鄭圍長葛取長葛(五年)
或問伐國不言圍邑公羊之說然爾此其言伐言圍何
曰春秋所書有獨言伐者公子慶父伐於餘丘是也有
直言圍者叔孫僑如圍棘是也言伐言圍而又繼之以
取此年伐鄭圍長葛明年取長葛是也伐者聲罪致討
也圍者環其城邑也取者取其土地也此其義自不相
妨如莒人伐杞取牟婁則取之也易故不言圍宋人伐
鄭圍長葛則取之也難故先言圍而後言取書圍者又
以見鄭之有城守也書圍而後言取者又以見宋之志
於必得也
鄭人來輸平
或問春秋書平者六而獨此年書來輸何也曰平者解
仇釋怨之辭也平之義則一而情異矣宋人及楚人平
則宋欲之也及齊平則兩相下也宋及楚平蓋出於不
得已也魯及齊平則齊知敬魯而魯亦不欲加於齊也
若夫來輸平則直出於鄭伯之意爾言來輸則有自屈
損之意鄭豈誠敬魯哉亦豈誠畏魯哉亦豈誠欲與魯
釋其舊憾而為玉帛之好哉特以宋魯方合而幸其有
可離之隙於是乎自屈損以求成耳觀後年鄭伯使宛
來歸祊而魯入其地會鄭人伐宋得郜及防而魯又取
其二邑是知輸平者蓋以利而相結也春秋惡之
公會齊侯盟于艾
或問春秋書盟有言會有言及有曰來有曰涖有曰同
有曰會盟者何其辭之異也曰及者主我言也會者主
彼言也涖盟者我欲之而往彼也來盟者彼欲之而來
於我也同盟者其欲同也會盟者召而後至也召盟而
後至稱會盟鄫子會盟于邾是也召伐而後至稱會伐
單伯會伐宋之類是也然則稱會者主彼言而我會之
也
叔姬歸于紀
或問叔姬媵也何以書曰石氏曰媵之為言送也郯伯
姬之歸不言歸以其媵也此叔姬亦伯姬之媵爾其書
為歸于酅起也甚矣春秋錄紀事之詳也聖人豈無微
意哉隠二年書紀裂繻來逆女又書伯姬歸于紀七年
又書叔姬歸于紀桓五年書齊侯鄭伯如紀六年書公
會紀侯於成冬又書紀侯來朝八年書祭公來遂逆王
后于紀九年書紀季姜歸于京師十七年公會紀侯于
黃莊元年齊師遷紀三邑三年紀季以酅入于齊四年
三月紀伯姬卒夏紀侯大去其國六月乙丑齊侯葬紀
伯姬十二年紀叔姬歸于酅莊二十九年紀叔姬卒八
月葬紀叔姬聖人錄紀事之詳也豈無微意哉紀微國
也介於齊鄭之間二國謀之久矣其始也齊侯鄭伯如
紀以謀襲之故書齊鄭如紀惡之也鄭不能襲而齊志
於滅之前年會于黃次年遷其三邑故莊元年書齊師
遷紀郱鄫郚甚之也紀終不能以自固也其弟先以酅
入于齊四年而書紀侯大去其國閔之也然魯之於紀
㛰姻之國也伯姬叔姬皆魯女也天王之於紀后戚之
國也桓后季姜紀出也齊侯恃其強暴以謀并紀非一
日也紀侯度其微弱以求援助非一朝也六年書公會
紀侯于成冬又書紀侯來朝庶乎魯之能救也八年書
逆王后于紀九年書季姜歸于京師庶乎天王之足依
也已而魯不能救天王不足依齊襄所以得伸其志而
無忌憚也聖人錄紀事之詳者意或在此而言春秋者
未嘗及之故次而論焉
城中丘
或問城一邑新一廏作一門築一囿時與不時皆詳錄
之何也曰春秋於土功之事必謹而書之所以重民力
也然其所書之義有二有志其不時者有志其非制者
周制五等諸侯國家宫室皆有命數之差城之高下大
小皆有限制如左氏所言大都三國之一中五之一小
九之一所以謹王度也凡土功龍見而戒事火見而致
用水昏正而栽日至而畢所以謹時也春秋之所書有
越禮而踰制者矣亦有不踰制而違時者矣是以聖人
皆謹而書之若夫書城者二十有九而主乎内者二十
有二焉蓋内之土功無小大必書而外之事非有故則
不書
齊侯使其弟年來聘
或問諸侯之交聘也禮乎曰諸侯之於天子也比年小
聘三年大聘所以致其恭其於邦交也歲相問也殷相
聘也所以致其愛諸侯之交相聘禮也雖然春秋之時
朝聘不入京師相與結驩繼好者數大國而已無復有
慕賢考禮一法度尊天王之實也故雖玉帛交聘脩於
邦交之常禮而其實則諸侯横恣連衡自固以相比周
爾故大國聘而不朝小國朝而不聘聘而不朝者以其
強而足以役弱也朝而不聘者以其弱而有以事強也
故或以卿大夫或以弟聖人皆著其實而書之此年齊
之來聘者則將以結魯也是私也使其弟來亦私也然
春秋書兄弟之例有二書盟書帥師而稱兄弟者有以
見其厚寵愛之私書出奔書歸而稱兄弟者有以見其
薄友愛之義故此年使其弟年來聘桓三年使其弟年
來聘鄭伯使其弟語來盟與夫黑背帥師之類皆私也
盜殺衛縶秦鍼宋辰出奔皆薄也仁人之於兄弟也絶
偏係之私篤友恭之義人倫正而天理存矣
公伐邾
或問伐邾之役何以為悦宋曰隠元年嘗與邾盟矣今
未聞其有罪而伐之何故蓋魯為宋討也五年邾鄭伐
宋是宋與邾有讐矣四年公遇宋公于清翬帥師會宋
伐鄭是魯與宋有好矣去年鄭人來輸平則是魯又與
鄭為親矣魯方與鄭為親而宋方與邾鄭為讐魯方得
鄭邑又憂宋之不我悦也故託為辭以伐邾將以求宋
焉耳公之執義不固可知矣元年盟之今年伐之盟果
春秋之所貴耶
凡伯來聘
或問天王之聘諸侯也禮乎曰上之所以待下者有以
致其愛也下之所以事上者有以致其敬也方周之盛
諸侯軌道四時述職朝宗覲遇未始少懈非朝之歲三
年大夫聘五年而卿聘凡以致其敬爾王者於是時聘
以結諸侯之好間問以諭諸侯之志歸脤焉以交其福
慶賀焉以贊其喜致禬焉以補其災凡以致其愛爾春
秋之際諸侯之所以事天子者益懈而天子之所以聘
於諸侯者何其不憚煩哉十二公之中魯之臣如京師
者纔六而王臣來聘者八周王之為天子可知矣隠公
即位已七年其臣未有一如京師而天子遣使聘之何
哉雖然春秋自宣十年定王使王季子來聘之後魯歷
五公周更四王皆無來聘之文何也蓋文宣以前周固
微弱然王命猶足以為重文宣以後周室之衰尤甚於
前蓋亦不足以為輕重矣是以春秋之書來聘者八則
止於宣公書來求者三則止於文公書來錫命者三則
止於成公來聘則止於宣者自宣以後雖有禮文不足
以結諸侯也來求則止於文者自文以後天王雖求之
諸侯亦不與也來錫命則止於成公者自成公以後雖
有爵命不足以寵諸侯也烏乎是可不為世道慨歎哉
戎伐凡伯于楚丘以歸
或問凡伯一人爾何以言伐曰凡伯周之卿大夫銜命
出境必有副介徒衛戎將害之固必用兵用兵而不曰
伐謂之何哉曰于楚丘則有以見衛之不救王臣之患
也曰以歸則有以見凡伯之不能死於位也胡氏曰周
之秩官敵國賓至關尹以告候人為導司徒具徒司寇
詰奸佃人積薪火師監燎其貴國之賓至則以班加一
等益虔至於王吏則皆官正莅事今凡伯承王命以為
過賓於衛而戎得伐之以歸是蔑先王之官而無君父
也故旄丘錄於國風見衛不能修方伯之職也戎伐凡
伯于楚丘以歸見衛不救王臣之患也為狄所滅則有
由矣
宋公衛侯遇于垂
或問不期而會曰遇公及宋公遇于清則將以會伐鄭
也宋公衛侯遇于垂則將以為瓦屋之盟也豈不期而
會乎是特假遇禮以行其私爾是以春秋詳之
歸祊入祊
或問左史言鄭以祊易許田而春秋特書來歸何也曰
以經攷之則見其有來歸祊之文矣未見其有易許田
之事也桓公即位而後鄭伯以璧假許田則假田蓋在
桓之世而不在隠之世矣左氏以其二事比而言之而
謂之易非經意也蓋許田者魯之邑而近於鄭祊者鄭
之邑而近於魯周制六年五服一朝故於天子之郊有
朝宿之地成王以周公有大勲勞故特賜之許田以為
朝宿之地周制又六年王乃時狩諸侯各朝於方岳故
於泰山之旁有湯沐之邑宣王以鄭伯母弟封鄭特賜
之祊田以為湯沐之邑周衰天子不復行岳狩之禮諸
侯不復講朝覲之儀故鄭之視祊魯之視許田亦幾於
無用矣然是時也鄭將以結魯而非魯將以結鄭也故
前年來輸平則約之以言今年來歸祊則啗之以利彼
豈真以祊為遠於鄭而無用故歸於魯以為好哉致惠
以結魯之好將以為糾合諸侯之地爾雖然方其歸祊
也彼其心固已有覬覦許田之念矣特以吾方求結於
魯故姑緩之以為糾合諸侯之地若其威勢漸張則許
田之地一言而魯亦歸之於鄭矣既而桓公簒君自立
鄭伯於是要其許田之地設為之辭而曰璧假鄭於是
始有以取償於魯矣後之人見祊近於魯而入於魯許
田近鄭而入於鄭遂以為兩下相易則失之矣或曰非
其所有而得之曰取本其所有而還之曰歸今曰歸祊
則不毋乃魯之舊邑乎曰歸字有二義有以還其所有
謂之歸者有以易而言歸者如齊人來歸鄆讙龜隂之
田齊以歸於魯而非魯取之於齊也鄭人來歸祊是鄭
以歸於魯而非魯取之於鄭也石氏曰言來歸祊若魯
之所自有也此說得之曰其言入何也曰鄭歸之我入
之入則有其地而遣吏治其人矣與入者弗受之辭其
旨異矣雖然來歸鄆讙龜隂之田不言入何也蓋鄆讙
龜隂我故物也故不言入此言入則非我故物也
盟于瓦屋
或問據左氏齊侯平宋衛之怨于鄭則瓦屋之盟蓋齊
志也何以首宋公曰春秋之法會盟先主會征伐先主
兵自隠元年至莊十四年諸侯之會中國之政無伯者
主之凡見於經者十有六國惟主會者先焉自莊十五
年至僖十七年諸侯之會中國之政皆齊桓主之凡會
者十有四國而會首於齊桓自僖十八年至二十七年
諸侯之會中國之政皆宋楚爭之凡會者二十一國而
會先於宋自僖二十九年至哀十三年諸侯之會中國
之政皆晉楚爭之凡會者二十國或先楚或先晉此會
盟所以先主會也若夫瓦屋之盟則未有以主之也欲
平宋衛於鄭者雖齊侯之志而齊實未能主之莫之為
主則亦序王爵而已此所以首宋也雖然有參盟則必
有主盟矣入春秋至是八年内之為盟如蔑宿外之為
盟如石門密非所謂善也兩義不安而彼我之情不能
無嫌是以有衆情共疑而參盟之事至此瓦屋之盟則
共相疑而為此盟也方其未盟則宋衛遇于垂以謀之
固已有不信齊侯之意矣其既盟也而齊人鄭人伐宋
信安在哉齊能挽三國以求釋恨於鄭而不能無明年
齊鄭伐宋之師齊之罪亦可知矣夫瓦屋周地也三國
會於此既不入覲於王而刑牲歃血私相要結其蔑視
王室之罪可勝誅哉雖然是盟也其關於世道升降之
機尤不細也石門之盟聖人為之隠憂况瓦屋乎諸侯
參盟蓋自此始由是而降不為北杏不為幽不止也
盟于浮來
或問與大夫盟沒公及莒人盟浮來何以不沒公曰與
大夫盟沒公正也其不沒公者春秋之變文也春秋書
内盟不曰會則曰及會未有無主名者及亦未有無主
名者其不出主名者皆公也及宋人盟宿及荀庚盟及
孫良夫盟及郤犨盟及孫林父盟皆不言公不使大夫
敵公也及蘇子盟于女栗亦不言公外諸侯不宜與内
諸侯盟也惟公及莒人盟于浮來公及齊大夫盟于蔇
則公之所欲而春秋亦不之諱也會諸侯同盟于幽不
言公聖人以是為春秋之變文也諱之會盟于齊不言
公楚始與諸夏盟也諱之會盟于翟泉不言公晉初以
大夫盟王子也諱之惟公會盟于蜀言公甚楚之強以
憑陵中國故亦不之諱也故曰與大夫盟沒公正也其
不沒公者春秋之變文也然則春秋之作何為若是之
異乎魯之所諱聖人諱之魯之所不諱者聖人亦不之
諱也春秋魯史也聖人何加損哉
無駭卒
或問無駭何以不氏或曰未命也或曰未賜族也宜孰
從曰所謂未命者謂其未命于天子也春秋之際大夫
皆命於其君矣固未聞有天子之命卿也何獨無駭挾
為然哉所謂未賜族者蓋出於左氏羽父請族之說然
以宋萬宋督之不氏左氏固以為華督南宫萬矣則是
未嘗無族也然則大夫不氏正也其氏者春秋之變文
也春秋之初大夫皆書名内之無駭翬挾柔溺皆名外
之鄭宛詹紀裂繻皆名未聞以氏稱也自僖公以後而内
之大夫未有不書氏者若臧孫叔孫季孫仲孫之類是
也其甚則有生而以字書者季友仲遂之類是也外之
大夫無有不氏者盟書齊高傒晉趙盾衛寗速宋華孫
比比而是矣征伐書晉陽處父宋華元衛孫良夫往往
而見矣此時之變也非聖人之私也春秋之初惟内大
夫卒而書公子者二公子益師公子彄是也蓋以貴書
以重書也是二公子者隠之叔父也故以貴重書之非公
子之貴也則亦名之而已矣故無駭挾皆不氏也然無
駭挾之不氏則又異於翬柔溺之不卒矣盖無駭挾世
禄也翬柔溺非世禄也非世禄則亦不卒之矣
公會齊侯于防
或問公會齊侯禮乎曰程子曰古之治時諸侯服天子
之命以守疆土以治人民其朝聘有時其出入有度無
非禮者也世之亂也王綱不振諸侯無法以自守強陵
弱衆暴寡大者則糾合其黨以逞其私小者則附從不
暇以救其亡故列國之會紛然於天下矣聖人一以王
法正之凡書會皆非正也若夫彼善於此惡有重輕則
各存乎其事春秋之法公與諸侯為會則書曰公會某
侯于某防與中丘之類是也内臣會諸侯則書曰某會
某侯于某鄄與戚之類是也外諸侯相會則書曰某侯
某伯會于某蔡侯鄭伯會于鄧齊侯宋公會于洮之類
是也唯以國之大小強弱爵之高卑為次凡皆非王事
而相會聚耳胡氏曰左氏稱宋公不王鄭伯以王命討
之使來告命會于防謀伐宋也于中丘為師期也亦謂
之非王事可乎曰以王命討宋而聽征討之禁於王都
雖召陵之舉不是及矣始則私相會為謀于防中則私
相盟為師期于鄧終則乘敗人而深為利以取二邑歸
諸已奉王命討不庭者果如是乎
公會齊侯鄭伯于中丘翬會伐宋敗宋師取
郜取防
或問將以伐宋者鄭伯也而中丘之會序齊為首何也
曰齊僖鄭莊之圖為伯也久矣盖自石門之盟始自是
而後齊鄭為一黨魯宋衛陳蔡為一黨而宋衛則其首
也自鄭人來輸平以離魯宋之黨而又納祊以結之齊
亦為艾之盟又使其弟年聘魯於是背宋而從齊鄭齊
鄭既得魯矣又欲平宋衛以伯諸侯於是為瓦屋之盟
則未知宋衛之能俯首於齊鄭也宋衛之未能俯首以
從齊鄭也則又會于防會于中丘以謀伐宋然則伐宋
之師是齊鄭之相為謀也非獨鄭伯之罪也以國之大
小言之則齊為先矣曰帥師者翬而敗宋師稱公何也
曰翬帥師會伐正兵也公之敗宋師是竒道之兵也臣
會伐而君率輕師以敗之詐也未浹旬而取其二邑貪
也隠公德薄而多大功慮淺而數得志此其所以有鍾
巫之禍歟且公豈真能敗宋者哉有齊之力有鄭之謀
齊鄭方求與宋戰宋方備齊鄭之不暇是以公幸而成
功爾
宋衛入鄭宋衛蔡伐戴鄭伯伐取之齊
鄭入郕
或問齊鄭方伐宋而宋人衛人乃入鄭是竒兵也是擣
虚之役也宋衛既已入鄭而又移兵以伐戴三國雖衆
其師老矣是困獸之猶鬭也四國既鬭鄭伯乘其弊而
伐取之此卞莊子之術也此所以能取三師歟或疑三
師非鄭之所能取謂鄭取戴非也春秋書取者有三凡
邑田曰取若莒人取牟婁是也師曰取鄭罕達取宋師
于嵓是也内大惡諱凡滅國不曰滅而曰取若取鄟取
邿取鄫之類是也惟滅項則言滅公不在國故也是以
不諱未有外伐國而言取也且三國方伐戴而鄭伯取
戴亦無此理鄭之患三國無以異戴以患則均所讎以
惡則均所疾鄭莊雖未近古詎肯棄所疾而利所危乎
其入郕也往年衛師入郕蓋自是郕從衛矣齊鄭入郕
其所以孤衛之黨歟
滕侯薛侯來朝
或問諸侯朝於諸侯禮乎曰吾聞之陸象山之言曰古
者諸侯之於天子比年一小聘三年一大聘五年一朝
天子五年一廵狩周制六年五服一朝又六年王乃時
廵考制度于四岳諸侯各朝于方岳朝所以考制度尊
天子也故曰天子無故與諸侯相見曰朝考禮正刑一
德以尊天子穀梁子以為天子無事諸侯相朝誤矣禮
所謂兩君相見者不能無是事爾非定制也比年小聘
三年大聘諸侯交相聘問則有定制矣故曰朝覲之禮
所以明君臣之義也聘問之禮所以使諸侯相尊敬也
是故一不朝則貶其爵再不朝則削其地三不朝則六
師移之先王之通制也義之所在非由外鑠根諸人心
達諸天下先王為之節文著為典制苟不狂惑其誰能
渝之周衰典禮大壊諸侯不事天子朝聘不入京師或
比年以相朝或五歲以相聘自以強弱相制大小相凌
豈復有考禮修德以尊天子之意哉魯之所如者舉皆
齊也晉也其甚則朝蠻荆之君而齊晉楚未嘗一朝魯
也魯之所受朝者滕也邾也薛也杞也曹也否則外國
之附庸而滕薛邾𣏌曹未嘗一受魯之朝也蓋齊晉伯
也而楚則所畏也邾滕薛𣏌曹則土地狹隘兵寡衆弱
而不能與魯抗也僖公立三十有二年朝王所者再而
如齊者三成公立十有八年如京師者一而如晉者四
下是則雖如齊如晉如楚之不常而終無有朝王所如
京師者矣春秋據事直書而善惡自見
隠公薨
或問隠閔不葬左氏曰不成喪也二傳曰君弑賊不討
則不書葬也宜孰從曰二傳之言信有理抑吾攷之春
秋而不合也外之諸侯曰君弑賊不討則不書葬而蔡
景許悼不合也内之君亦曰君弑賊不討則不書葬而
桓公不合也或曰隠閔不葬謂其賊在内而魯之臣子
可得而討也是以不葬也桓公書葬謂其賊在外而魯
之臣子不得而討也是以葬之也不亦可乎曰賊未討
則不書葬者謂讎不復則不葬也不葬則服不除寢苫
枕戈所以明為臣子也葬者臣子之終事也其義未終
故不敢以急葬也此賊不討則不書葬之說也若桓之
被弑賊雖在外然為魯之臣子有不共戴天之讎何可
以一日忘之乎不共戴天之讎未復則臣子之職終未
盡也臣子之職未盡而可以急葬乎而可以除其服乎
若隠閔則以為臣子之事未終而不敢以急葬若桓則
臣子之義詎可以為忠乎此皆未免有互相牴牾者吾
故曰隠弑桓立國内多故不能具禮以葬則亦不書爾
春秋之法據事直書而善惡自見惟於魯之事則特有
隠諱焉此則臣子之義也故公薨不書弑為尊親諱也
不書地則亦不沒其實矣
隠十年無正
或問隠十年無正何也曰隠將孫乎桓故不有其正月
此公羊之說也曰隠十年無正隠不自正也元年有正
所以正隠也此穀梁之說也此則求春秋太過之失爾
夫事在正月則書正月事在二月則書二月事在三月
則書三月事有不係於月而特係於時者則書春此自
春秋之書法爾隠之春秋亦有事在正月而不書者乎
蓋未之有也未之有則其不書也宜矣何用為是支離
哉
春秋或問卷四
