春秋或問卷十二宋吕大圭撰
晉侯重耳卒
或謂左氏載秦伯納晉文公及殺懷公于高梁其事甚
詳而春秋不書或以為不告也然乎曰否徐邈曰諸侯
有朝聘之禮赴告之命所以厚交好通憂虞若鄰國相
望而情志否隔存亡禍福不以相關則他國之史無由
得書魯政雖陵典刑猶在史策所錄不失常法其文足
證仲尼修之事仍本史有可損而不能益也或曰重耳
小白之優劣亦有可論乎曰蓋嘗攷論重耳之行事而
質諸小白之所為然後知聖人譎正之辨小白三十餘
年蓄威養晦始得召陵之盟重耳一駕而城濮之功多
於召陵小白屢盟屢會遲回晩歲始會宰周公重耳一年
再致天王而温之事敏于葵丘小白終身與諸侯周族
會鄄失魯盟幽失衞首止失蔡葵丘失陳重耳三會則
大侯小伯莫敢不至其得諸侯又盛乎小白也然重耳
之功多於小白罪亦多於小白者也事速於小白而義
尤壊於小白者也小白殊會世子不敢盟宰周公所以尊
王室而重耳兩致天王盟王子虎則悖矣小白首止之
會為定世子洮之會為謀王室而首止衞地也洮曹地
也無逼尊之嫌而重耳盟于翟泉洛陽城内地則逼矣
小白凡大盟會未嘗使大夫預盟而重耳翟泉之盟使
大夫主之則大夫交政自此始矣小白之伯也諸侯未
服不過伐其國執其臣未嘗執諸侯也重耳則執曹伯
復曹伯執衞侯復衞侯惟己所恣矣小白寧不得鄭不
納子華之請懼其奬臣抑君不可以訓也重耳為元咺
執衞侯使元咺得以自恣則三綱五常廢矣小白得江
黃不用以伐楚蓋但使之為吾聲援耳不借二國之力
也重耳謂非致秦則不可與楚爭楚之抑而秦之興矣
小白之伯王臣無下聘諸侯者而重耳之伯則宰周公
下聘列國矣小白之伯伐戎三救諸侯四城國三猶以
中國諸侯為念重耳之伯則狄侵齊而不救衞遷帝丘
而不之䘏矣大抵小白緩於圖事重耳急於成功小白
猶志於尊周室重耳乃敢於致天王小白猶有救災恤
鄰之心重耳惟以立威於己為念城濮之役其所以折
楚人之氣者正欲以爭諸侯耳豈真有攘寇亂安中國
之誠心哉然則聖人譎正之辨可謂深切著明也矣
會於淮
或問會於淮謀鄫且東略也經何以書會淮而不書城
鄫曰會淮伐淮夷也然以經考之則諸侯之城緣陵者
以淮夷之病𣏌也豈其會于淮者謀淮夷以杜其後患
邪然大要皆為淮夷而為此會也北伐山戎南伐楚西
為葵丘之盟東會于淮桓公之威加於天下者略徧矣
此伯者之極盛也桓之心直是欲耀其威於天下以威
遐荒以懼諸侯召陵之盟陳轅濤塗勸以出於東方觀
兵而歸而桓幾從其說葵丘之會宰孔語晉侯曰東略
之不知西則否矣此二人者其亦深探齊侯之心歟
小白卒
或問孔子稱齊桓正而不譎何也曰予嘗攷論齊小白
之事未嘗不喟然嘆曰伯圖之興小白為之首伯之權
重小白為之盛小白未興之前天下不知有王小白既
興之後天下始知有伯天下不知有王君子以為憂矣
天下始知有伯君子又豈以為喜乎夫小白太公之後
也周公命太公也固曰五侯九伯汝實征之是先王之
所以命齊者其意固在此矣春秋之初鄭莊公一時之
雄而石門之盟齊序鄭上蓋鄭莊雖姦雄而齊固大國
也其後蒲之役齊衛二國以事胥命蓋衛康叔之後北
州之侯而齊太公之後則東方之望國也石門之盟鄭
不得以先齊蒲之胥命衛不足以望齊是當時諸侯之
所望以為伯者獨在於齊而不在他國也又明矣然是
時也有相盟者矣而未有合諸侯以同盟者合諸侯以
同盟者自小白始有相會者矣而未有合諸侯以大會
者合諸侯以大會自小白始方其列國爭衡侯度無統
亦誠有望於方伯連率之功然而大合諸侯糾率列國
同盟而有主盟同會而有主會其事則前此未有也而
小白創為之是以當時諸侯亦疑焉而未至北杏之會
小白圖伯之始也而宋陳蔡邾僅以大夫至則未純乎
從齊也迨夫盟柯之事齊能結魯而後信聞於諸侯伐
宋之役單伯實會而後威行於列國於是鄄之會鄭衛
至再會于鄄陳侯至又會于幽魯亦至魯至則諸侯皆
至矣然猶沒公而不書則是魯猶以為諱也何者舉天
下而聽命於一邦向未有是也魯為是疑焉遲遲而不
至雖至而猶以為諱也至莊二十七年再盟于幽則始
授之以諸侯而魯亦不之諱矣自是而後會于檉盟于
貫會于陽榖盟于首止于寗母于洮于葵丘于鹹于牡
丘于淮諸侯無一役而不從焉召陵之役諸侯之大夫
一語不可則其身見執其國見伐首止之盟鄭伯逃歸
則新城之圍伐鄭之師連年不捨不至於乞盟不已葵
丘之盟幾於改物淮之會其伯業既衰之時也魯猶以
滅項之故而見止焉是則合天下而聽命於一邦者未
有如桓公之盛也是故北杏之會諸侯遲遲焉而未至
於葵丘之會諸侯奔走而畢從遲焉而未至者是諸侯
猶未敢以事周者而事齊也奔走而畢從者是諸侯不
敢不以其事王者而事伯也伯圖之盛王迹之冺歟然
則諸侯之所以從小白者其故何也曰春秋之初王綱
浸弛天下未有知尊周者小白起而倡為尊周室之義
春秋之初列國紛爭諸侯未有寧處者小白起而執其
安中國之權春秋之初荆楚恣横莊閔之際益以盛強
當時莫有能攘郤之者小白起而振其聲罪致討之功鄭
伯禦王而不恤王人救衛而無功此何義也伐宋之役
實請於周而單伯會首止之會世子實在而王室安洮
之盟王人雖微序於諸侯之上葵丘之會周公實在不
與諸侯之盟此義一明而諸侯無敢不服矣魯齊鄭會
于時來而入許齊陳鄭遇于垂以圖紀此何景也盟會
同而諸侯無私盟征伐共而列國無相伐衛既亡而復
存杞幾危而復固邢為狄伐則為之城邢鄭為楚伐則
為之救鄭此權一執而諸侯無敢不聽矣凡伯蒙伐戎
強于北蔡師書敗荆盛于南狄人猖獗淮夷侵侮此何
時也序績召陵而荆帖矣陳旅聶北而狄退矣獻戎捷
于魯而戎難弭矣陳兵車于淮而淮夷畏矣此功一振
而諸侯有所恃以為安矣故凡諸侯之所以奔走而畢
從之者以小白有是三者之事爾故讀隠桓之春秋則
見其天下之無王而紛紛者莫之定也讀莊閔僖之春
秋則見其天下之有伯而擾擾者有所依也是則伯圖
之興固天下之至幸也然隠桓之間天下雖不知有王
而王之實猶存何者王之威令雖不行而其權猶未有
所移也閔僖之間天下既知有伯而王之實已冺何者
移其所以事王者而事伯也是則伯圖之盛又非天下
之至不幸歟故嘗謂小白未興之時是一時也小白既
興之後是一時也小白既卒之後是一時也王綱浸弛
莫提挈之侯度無統莫糾率之荆楚恣横莫攘郤之此
小白未興之時也五禁明而王臣不下聘者六十年盟
會同而諸侯無私爭者三十年帖荆退狄弭戎威夷此
小白既興之時也天王出居而官守不問衛滅懿親而
義師無討楚書子而主盟狄書人而參盟此小白既卒
之時也然小白一身亦三變焉伐郳侵宋侯度未一入
蔡侵鄭戎疾未殄滅遂降鄣履事未久設施多舛遇榖
盟扈閱理未熟檢防易肆蓋小白圖伯之初也貫澤而
下葵丘以前衣裳不歃血兵車無大戰夫子稱其一匡
孟子與其為盛在是數年此小白定伯之日也九國叛
而萌震矜管仲死而廢繩墨城𣏌貶於城邢救徐怠於
救許此小白成伯之後也驗春秋大勢之三變則小白
為有功觀桓公一身之三變則其功為不遠徐攷顛末
而小白之事可得而知之矣
宋曹衛邾伐齊
或問小白卒而宋即伐齊何也曰讀此編者自齊小白
卒至葬齊桓公當作一類看桓公以十二月卒而宋率
諸侯以正月伐齊蓋桓無適子而世子之位不定也桓
之子六人皆非正嫡若以長則無虧當立也桓公舍其
所當立而屬孝公於宋不可謂之正又蔽於雍巫之言
而許立無虧不可謂之明身死之後竪刁易牙擅權五
公子爭立國内大亂竪刁易牙既因内寵以殺羣吏而
立公子無虧其名則立長也宋襄又帥諸侯之師以伐
齊而納公子昭其名則桓公之所屬也二者之名雜於
疑似之間而無所定此所以起國内之亂而四鄰諸侯
皆謀動其國家而莫之恤乎是故宋曹衛邾伐齊為納
公子昭也師救齊則救無虧也宋師及齊師戰為納公
子昭也狄救齊則救無虧也一世子之位不定而宋得
借此名以伐喪魯得借此名以敵宋齊得借此名以敵
宋師狄得借此名以陵中國桓公身死至於九月而後
得葬凡皆桓公之為也比事而書亦可以為萬世之永
戒矣春秋於此編不書昭之當立與否而但書其伐戰
敗救之事以見桓公方卒而國内之亂如此其義深矣
然則昭與無虧之事孰正曰以義則無虧正然桓公管
仲嘗屬孝公於宋襄公以為太子矣此則桓公之罪也
胡氏曰不能制命雖天王欲撫鄭伯以從楚春秋猶以
大義裁之而不與也(見僖五年鄭伯逃歸不盟事)桓公
君臣乃欲以私愛亂長幼之節其可哉
狄人伐衛
或問狄書人何也曰狄始書人也荆人來聘則荆書人
徐人取舒則徐稱人江黃盟貫則江黃稱人皆著其與
中國接也
晉人及姜戎敗秦師于殽
或問書序秦穆公伐鄭晉襄公帥師敗諸殽而經書晉人
及姜戎敗秦于殽先儒謂晉襄不稱爵而人之所以貶晉
秦穆不稱爵而國之所以外秦然乎曰春秋有書滅而爵
之者如楚子滅蕭是也若以爵為褒滅人之國何善之可
褒有書救而人之國之者如齊人救邢吳救陳是也若以
人國為貶恤人之患何惡之可貶大扺春秋據事為褒貶
之實非以人爵為褒貶之例晉襄父喪在殯而結戎師以
伐婚姻且阨人於險晉之惡可知秦穆客人之館而謀
其主利人之危而襲其國越人之竟而不哀其喪不虞
其棄師也秦之惡可知書曰晉人及姜戎敗秦師于殽
則晉人之罪著矣先書秦人入滑繼書敗秦師于殽則
秦人之罪著矣又書於晉侯卒之後則秦人間晉之喪
晉人背殯出兵之罪又著矣故子謂晉書人者即先軫
也不必以為晉襄敗秦師當從左氏不必以為外秦若
謂書序之言與左傳合則襲鄭之役左傳固以為孟明
而非秦穆也書序亦可憑邪若謂敗秦于殽當從公羊
則榖梁固亦書秦師不但左氏也况書曰秦師不愈見
其棄師邪蓋後此晉侯及秦師戰于彭衙書曰晉侯則
晉人及姜戎敗秦師但當為先軫可也况書曰晉人不
愈見其背殯用兵邪故曰書晉人及姜戎敗秦師于殽
而秦晉之罪兩無所逃矣不必貶晉外秦而後見其惡也
宋公茲父卒
或問宋襄公其假仁義者歟曰宋襄非能假仁義者也
襄之志急於求諸侯而不度德急於威列國而不量力
執滕子以冀諸侯之畏盟曹南以要諸侯之從少不如
意則圍曹以必諸侯之服陳蔡楚鄭盟于齊則為鹿上
之盟以求齊楚於是遂會于盂以合諸侯而不虞楚人
之執已也自釋之後猶不自反急為伐鄭之役以致楚
人之來亟為泓之戰以雪盂之恥不知已之不足以敵
楚也予竊謂盂之會顛倒特甚蓋逐鹿攫金之見有以
蔽其明泓之戰不自量度蓋困獸猶鬭之忿有以奪其
智若其所謂不鼓不成列之說蓋亦輕易之心所由發
耳曾謂竊區區之名可以欺世乎人謂宋襄假仁義而
亡予不敢以為信然也
天王出居于鄭
或問書天王出居何也曰始叔帶有寵於惠后后欲立
之齊桓合諸侯于首止以定世子之位而世子安惠王
崩齊桓又率諸侯以謀王室而襄王立僖十一年子帶
召戎攻京師王以戎難故討子帶十二年子帶奔齊十
年而王復之至是又召狄師以攻王子帶之罪不可逃
矣然襄王之未立也固非已之所可必襄王之既立天
下獨非襄王之天下乎其所以待子帶者則失其道矣
舜之於象也封之有庳天子使吏治其國而象不得以
有為於其國富貴之爾親愛之爾此待之之意也觀仲
孫湫之言曰王怒未怠不十年王弗召也則既非不宿
怨不藏怒之心及既復之必當處之有道而後可使之
得以通隗氏起狄師則又非不得以有為於其國之義
處之者既失其道矣鄭伯不王而以狄伐鄭富辰諫不
聽又德狄以其女為后諫又不聽子帶以狄師攻王王
卿士將禦之又弗聽於是適鄭由此言之是亦王之自
出而已矣書曰天王出居于鄭言非叔帶所能出之也
而王不能待叔带之咎見矣
晉侯夷吾卒
或問左氏去年九月晉惠公卒懷公立懷公子圉也今
年春秦伯納重耳殺懷公于高梁而經於今年冬始書
晉侯夷吾卒何也曰春秋之所據者魯史也左氏之所
據者他書也其年月固自不同若果有懷公立而後秦
納文公之事則史所不書聖人亦不得而書之矣
戰于城濮楚師敗績
或問春秋書齊桓之事北杏之會首出齊爵固予齊以
伯矣然自北杏之後凡有征伐皆書曰人未嘗書其爵
至召陵之役然後書爵晉文始見於經一有征伐則書
其爵何也曰齊桓之功著於三十餘年之後晉文之功
著於一旦之間齊桓之楚雖曰猾夏敗蔡師執蔡侯又
一伐蔡三伐鄭然蔡鄭特近楚之國未至偃然與中國
並驅爭先故齊桓猶可以徐為之謀晉文之楚則執中
國盟主而在會者不敢與爭戰于泓而宋以先代之後
不能與之敵魯至於如楚乞師而戍榖逼齊四國合兵
以圍宋而曹衛亦受其節制此荆楚之極盛也故晉文
不得不速與之戰召陵之盟一得其屈完之盟而退師
城濮之役不至於楚師敗績不已也蓋桓公之所為將
以服強楚之心而晉文之舉事所以挫強楚之氣也二
公所過之敵不同故其用計亦異而立功之緩急亦如
之其為有功於中國則一也然嘗思之則有以見齊桓
之正而晉文之譎也何也召陵之師規模既定區處既
當則堂堂之陳正正之旗聲其罪而伐之楚亦屈服而
不敢校此正也晉文欲救宋而侵曹伐衛此固兵計之
所當然及宋圍既解而又懼楚之遽退師於是為之執
曹伯以畀宋人楚方愛曹而怒宋也其肯遽退師乎迨
子玉使宛春告晉以釋曹衛則又私許復曹衛而執其
使者楚怒於使者之見執也能不請戰乎及其將戰則
又辟楚三舍名曰報施而實則示怯以誘子玉也子玉
剛而無禮怒晉之頑喜晉之怯能不進戰乎一致師之
間而其詭計如此孔子斷以一言而謂之譎豈不信哉
然則城濮之戰春秋固予其功而無取其道矣齊桓晉
文均伯之盛也然齊桓圖楚之功三十年而後有召陵
之師會諸侯之事亦三十餘年屢會屢盟而後有葵丘
之盛若文公則侵曹伐衛勝楚圍許盟踐土會于温兩
致天王執曹伯復曹伯執衛侯復衛侯凡伯者之事為
之略盡而皆在於一年之内故齊桓猶有近正之意若
晉文則太譎矣齊桓猶有近厚之心若晉文則太廹矣
衛侯鄭自楚復歸于衛
或問榖梁曰自楚楚有奉也信乎曰案是時楚經城濮
之戰膽喪氣沮又殺其大夫得臣是晉再勝而楚再敗
也又安能奉衛侯而使之反國乎蓋為叔武受盟而請
於晉以復衛侯無可疑矣案春秋書自之例如季孫意
如至自晉與蔡季自陳歸于蔡衛侯鄭自楚歸于衛曹
伯歸自京師蓋一例耳蓋季孫意如昔在晉而今歸魯
蔡季昔在陳而今歸蔡衛侯鄭昔在楚而今歸衛曹伯
昔在京師而今歸曹其義甚明何必費辭哉然書歸之
義有書其所自者有不書其所自者書其所自者著之
也不書其所自者略之也衛侯自楚歸于衛著其自楚
也言歸自楚則背華即楚之罪可見矣曹伯歸自京師
著其自京師也言自京師則晉侯執曹伯歸于京師之
義得矣衛侯鄭之再執也亦歸自京師而不言歸自京
師者晉文之執衛侯與晉厲之執有間矣
衛殺其大夫元咺及公子瑕
或問左氏元咺歸于衛立公子瑕則公子瑕嘗為君矣
何以不書曰春秋書公子瑕不以成君之例書之亦不
以未成君之例書之則非君也假使元咺立瑕為君則
當書云衛殺其公子瑕及其大夫元咺可也今此先咺
而後瑕則是重在殺咺而輕在殺瑕也衛侯之出奔楚
也其會盟書衛子則是武叔嘗在位也故其歸也書曰
衛侯鄭復歸于衛衛侯之被執也書公子瑕無異辭則
是公子瑕未嘗在位也故其歸也但書曰衛侯鄭歸于
衛書復則是失位也書歸則是未嘗失位也由是觀之
則公子瑕未嘗立也其殺而書及則以咺之故而延及
於瑕爾
天王使宰周公來聘
或問王臣來聘之文僖文之前屢見僖文以下則間見
焉何也曰王臣來聘者八隠七年凡伯九年南季桓四
年宰渠伯糾五年仍叔之子八年家父莊二十三年祭
叔僖三十年宰周公宣十年王季子來聘凡八桓王之
聘於魯者五自隠七年至桓八年家父之聘是也在惠
襄定之世各一自定以下則王臣無下聘者矣蓋桓王
在位不能自強屢遣王臣下聘列國此周室之所以衰
也定王而下則周室浸微王臣之聘不足以為列國之
輕重而王臣下聘之文亦不復見於經此周室之極衰
也始也使凡伯宰渠伯糾之屬皆以畿内諸侯或大夫
來至於僖三十年之聘書宰周公則已尊矣至於宣十
年之聘書王季子則益尊矣王室日衰諸侯日横顧如
此哉然自莊二十三年祭叔來聘之後不書王臣下聘
者四十餘年蓋齊桓之伯尊王人殊世子不盟宰周公
其尊周之意明矣故王臣無下聘之文至僖三十年而
使宰周公來聘者蓋晉文之伯兩致天王盟王子其抗
周之迹著故王臣行下聘之事於魯如此則於齊晉也
可知矣又至宣十年而後書王季子之聘者豈其間悉
無王臣下聘之事哉或恐如南季家父之類皆不見於
經耳必如王季子而後見於經也觀此則桓文之優劣
可見矣
公子遂如京師遂如晉
或問大夫出竟有可以安社稷利國家者專之可也公
子結媵婦遂及齊侯宋公盟與其與齊宋盟也公子遂
遂如晉與其如晉也或謂書遂皆譏其專也二說當孰
從曰不然蓋春秋書遂皆繼事之辭耳若其事之得失
則存乎其事如祭公來遂逆王后于紀書曰來則非受
命而來也其遂逆王后于紀則始以私禮來而終逆王
后以歸也如公子結媵陳人之婦則始受命以媵婦而
終以己意及齊宋盟也公子遂如京師遂如晉皆書曰
如則以二事出也不可例以為專也
取濟西田
或問案左氏公羊皆以為曹田而經不係之曹何也曰
先儒以為魯故田是也或謂此曹田也而得之於晉故
不可係之晉亦不可係之曹故但曰濟西田耳此說非
也郜大鼎微物也聖人必書其所自曰取郜大鼎于宋
曷不可言取曹濟西田于晉乎故僖三十一年取濟西
田不係之曹則濟西田魯故田也成二年取汶陽田不
係之齊則汶陽田亦吾故田也汶濟皆近魯之地也然
汶陽濟西之田則言取鄆讙龜隂田則言歸言取非其
所欲也非彼所欲而我取之曰取言歸其所欲也非我
強之而彼自歸曰歸
夏四月四卜郊不從乃免牲猶三望
或問書郊之義曰案春秋書郊凡九僖三十一年(云云)
宣三年春正月郊牛之口傷改卜牛牛死乃不郊猶三
望成七年正月鼷鼠食郊牛角改卜牛鼷鼠又食其角
乃免牛夏五月不郊猶三望十年夏四月五卜郊不從
乃不郊十七年九月辛丑用郊襄七年夏四月三卜郊
不從乃免牲十一年夏四月四卜郊不從乃不郊定十
五年春鼷鼠食郊牛角牛死改卜牛夏五月辛亥郊哀
元年春鼷鼠食郊牛角改卜牛夏四月辛巳郊郊者三
不郊者六蓋郊天子之祭也非魯之所當用也魯自惠
公請郊祭之禮於平王魯之子孫緣是僭禮非一世矣
孔子謂言偃曰魯之郊禘非禮也周公其衰矣蓋譏其
僭也然自僖公以前不書郊至僖公而始書郊用見惠
公雖請郊祭之禮而魯猶未以為常也至僖公而後欲
用之書郊者九惟成十七年直書曰用郊用見僖公雖
欲用之而不果至成公之十七年則直用之而已惠公
雖請之而魯猶未以為常者是人心猶有疑也卜而不
從則僖公亦可以己矣然而猶三望焉是意在於用惠
公之請而不顧其非禮也僖公欲用之而不果宣公欲
用之而不果成公始欲用之而不果者三是魯禮猶未
大失也至於直曰用郊則不復言卜矣是意在於用僭
郊之禮而不復審其可否也自是而後襄公雖不用之
而定哀則皆用之矣始而有疑焉中而不果焉終而皆
用焉聖人備書其事以見失禮之僭其由來者漸矣或
曰史克之頌曰皇皇后帝皇祖后稷是僖公嘗用郊矣
而子以為僖公不用郊何也曰吾以春秋攷之而知其
然詩人之言不過侈頌其后帝后稷之歆享爾非必實
有是事也况自惠公以來已有請郊之說則詩人因是
而侈言之固無足怪春秋固實錄詩人多侈談豈相妨
哉郊禘皆魯之失禮也然禘禮常用而郊禮罕用蓋禘
禮主於文王而郊禮則主於后稷以諸侯而祀天子蓋
東周以來之失禮也宋祖帝乙鄭祖厲王不特魯為然
當時固不以此為異事也若郊天之事則魯猶秉禮之
國故常遲疑而未敢遽用由此觀之則禘禮常用而郊
禮罕用亦可知矣然則所謂卜郊何也王者以冬至祭
天於圓丘蓋有常時矣魯不敢盡同王者故卜謂卜郊
者卜其日也所謂卜牛者卜其牲也牲亦牛也或謂之
免牲或謂之免牛卜而養之曰牛養成而將用曰牲曰
免牲則是不郊也牲已可用而免之也故不曰不郊而
但曰免牲曰免牛而又曰不郊者牛未可用而免之也
故既曰免牛而又曰不郊左氏曰啓蟄而郊謂建寅之
月也然案經宣三年正月郊牛之口傷成七年正月鼷
鼠食郊牛角乃免牛則是魯亦用建子月矣僖三十一
年成十年襄七年哀元年皆書四月則建卯之月也成
七年定十五年皆書五月則建辰之月也此先儒所以
有歴卜三正而後用之說趙子曰魯郊不以至之日避
王室也卜用夏正於耕之始也或恐魯之常郊皆用夏
正之孟春蓋合於啓蟄而郊之說而用於建子建卯建
辰之月則皆非時矣若成十七年九月用郊則又其非
時之甚者然聖人所書非特以其非時書之以事之變
而書之也非以其卜郊不從而書之則以其郊牛傷食
而書之惟成十七年直書曰用郊則猶前此之所未見
也用者不宜用也於郊則曰用郊不宜郊而郊也於禘
則曰禘于太廟用致夫人不宜致而致也至於卜郊不
從而書郊牛傷食而書此則聖人著魯郊之非禮而天
道之果不僭也夫一卜再卜而不從猶可曰時日之未
協也至於三卜四卜五卜而不從則非時日之未協也
鼷鼠一食其角猶可曰有司之不謹也至於改卜牛而
鼠又食其角則非有司之不謹也書免牲書不郊矣而
曰猶三望者聖人之意若曰不郊可也免牲可也而猶
三望何哉春秋書猶之義有二猶朝于廟幸其猶朝于
廟也猶三望謂其可已而不已也然則聖人所書之旨
亦可見矣劉氏曰吾以謂使魯郊者必非成王也其殆
平王以下乎陳君舉曰諸侯之有郊禘東遷之僭禮也
故曰秦襄公始列於諸侯作西畤祠白帝僭端見矣位
在藩臣而臚於郊祀君子懼焉則平王以前未有也魯
之郊禘惠公請之也齊桓欲封禪而晉欲郊鯀皆僭禮
也然則春秋何以始見於僖公向者莊公之觀齊社也
曹劌諫曰天子祀上帝諸侯會之受命焉諸侯祀先公
卿大夫佐之受命焉用見惠公雖請之而魯郊猶未率
以為常也僖公始作頌以郊為夸焉於是四卜不從猶
三望故特書之以其不勝譏譏其甚焉者耳又曰記禮
者以為魯禮皆成王賜之以康周公案衛祝鮀之言曰
周公相成王以尹天下於周為睦分魯以大路大旂夏
后氏之璜封父之繁弱殷民六族以昭周公之德予之
土田陪敦祝宗卜史備物典冊官司彛器則成王命魯
不過如此隠公考仲子之宫問羽數於衆仲周公閱來
聘享有昌歜白黑形鹽周公以為備物辭不敢受衛甯
武子來聘宴之賦湛露及彤弓武子不答賦曰諸侯朝
正於王於是賦湛露諸侯敵王所愾而獻其功於是乎
賜之彤弓陪臣其敢干大禮以自取戾假如明堂位之
言得用郊禘兼四代服器官祝鮀不應不及况魯僭天
子之禮久矣則羽數何以始問於隠公昌歜形鹽以之
享天子之上公安用固辭湛露彤弓甯武子何以不答
且致譏焉於以見魯僭未久上自天子之宰至於兄弟
之國之卿苟有識者皆疑怪遜謝而魯人並無一語及
於成王之賜以自解故郊禘之禮當從劉恕太史公博
極羣書定以為僭郊禮始於秦襄而恕亦該洽倘自史
角之事之外有傳記與明堂位合則外紀豈獨遺佚乎
春秋或問卷十二
