春秋或問卷十六宋吕大圭撰
成公春二月無冰(元年)
或問或謂開冰而後書無信乎曰春秋書無冰三桓十
四年春正月無冰是年二月無冰襄二十八年春無冰
無冰者恒燠之罰也而皆書之於春或謂開冰而無乃
書無冰與大無麥禾書之於歲終為一例然以鄙意觀
之大無麥禾書之一歲之終可也若無冰則但當於鑿
冰之時而無冰可鑿則書之非必待既開冰而後知其
無也然則春秋以周正紀事亦可知矣
王師敗績于茅戎
或問書王師敗績于茅戎何也曰程氏曰王師於諸侯
不言敗諸侯不可敵王也於外裔不言戰外裔不能抗
王也不可敵不能抗者理也其敵其抗王道之失也桓
王伐鄭兵敗身傷而經不書敗存君臣之義立天下之
防也劉康公邀戎伐之敗績于徐吾氏而經不書戰辨
内外之分立中國之防也是皆聖人筆削非魯史之舊
文也然筆於經者雖以尊君父辨内外為義而君父所
以尊内外所以辨則有道矣桓王不以討賊興師而急
於伐鄭康公不以信厚持國而輕於邀戎是失其所以
君天下禦外侮之道也書敗績于茅戎言自敗也其自
反亦至矣
季孫行父臧孫許叔孫僑如公孫嬰齊帥師
會晉郤克衞孫良夫曹公子首及齊侯戰于
鞌齊師敗績齊侯使國佐如師及國佐盟于
袁婁
或問使舉上客而文公之末年書公子遂叔孫得臣如
齊將稱元帥而成之二年書四卿帥師會戰何也曰用
以見大夫之爭強也於是衛未有大夫將書孫良夫曹
無大夫書公子首而賞鞌之功晉於是有六軍韓厥趙
括鞏朔韓穿荀騅趙旃皆為卿征伐皆在大夫矣案此
編與屈完來盟之義略同然屈完之盟書曰屈完來盟
于師則來盟者屈完之意也盟于召陵因其來盟而與
之盟也齊侯使國佐如師則國佐之來請於四國也及
國佐盟于袁婁則四國之欲也曷為以四國之欲言之
國佐如師將以賂免非服之也晉大夫又不以德命使
齊人盡東其畝而以蕭同叔子為質由是國子不可請
合餘燼背城借一揖而去之郤克使魯衛之使以其辭
為之請逮乎袁婁而與之盟則汲汲欲盟者晉也故反
以晉人主之齊桓合九國之師以臨楚屈完來盟于師
則退于召陵而與之盟不敢以臨楚盟屈完也晉郤克
合四國之大夫以戰齊齊侯使國佐如師則進師于袁
婁而與之盟必欲以偪齊盟國佐也齊桓為有禮而四
國為忿矣
取汶陽田
或問汶陽田書取何也曰石氏曰内取外邑皆曰取如
取鄟取邿取根牟外歸魯皆曰歸如濟西龜隂及讙闡
是也汶陽田魯地也齊人以歸于我當曰歸今而曰取
者蓋因晉之力而取之易也歸者其意也取者我也非
其志也於後齊復事晉故八年使韓穿來言歸之于齊
然此年齊歸我田書曰取八年齊取我田乃曰歸者取
之自晉歸之自晉以見魯國之命制於晉而已故雖我
田也而不得偃然有之其猶寄耳故齊歸我田書曰取
猶若取之扵外也齊取我田書曰歸猶若齊之所有也
胡氏曰取者得非其有之稱恃大國兵力一戰勝齊得
其故壤而不請於天王以正疆理則取之不以其道與
得非其有奚異然則宜奈何攷扵建邦土地之圖若在
封域之中則先王所錫先祖所受經界世守不可亂也
不然侵小得之春秋固有興滅國繼絶世之義必有處
也魯在戰國時地方五百里而孟子語慎子曰如有王
者作在所損乎在所益乎經於復其故田而書取所損
益可知矣
會盟于蜀
或問蜀之盟不沒公何也曰此與浮來之盟同是會也
是盟也蓋為魯病矣當是時晉主夏盟者也晉方與魯
衛曹之師戰齊于鞌而楚即帥鄭師以從事於魯衛遂
侵于蜀公會公子嬰齊而同十一國之人以盟于蜀豈
魯之得已哉晉之不能卻強楚以安中國亦明矣晉不
能卻強楚以安中國而十一國之盟皆稱人何也晉猶
主夏盟也蓋至扵晉趙武楚屈建合諸侯于宋而後晉
楚之勢均楚靈王求諸侯于晉晉人許之而後諸侯始
皆從楚此蜀之盟所以略之也
晉侯使荀庚來聘衛侯使孫良夫來聘丙午
及荀庚盟丁未及孫良夫盟
或問來聘而盟何也曰案經聘而遂盟者五是年荀庚
孫良夫十一年晉侯使郤犫來聘己丑及郤犫盟襄七
年衛侯使孫林父來聘壬戌及孫林父盟十五年宋公
使向戌來聘己亥及向戌盟于劉此皆諸侯使大夫來
聘而魯要之使盟明魯不當要盟諸大夫不當自盟也
何以知之桓十四年鄭伯使其弟語來盟宣七年衛侯
使孫良夫來盟則是來盟者其君使之也今但曰使來
聘則是其君之所使者來聘而已非來盟也魯之為要
盟可知矣
鄭伐許
或問鄭伐許說者以為外鄭然乎曰案春秋文十年秦
伐晉成三年鄭伐許昭十二年晉伐鮮虞先儒皆曰外
之也於秦伐晉則曰晉自令狐之戰不出師者三年秦
不顧義見利而動又起此役此佳兵之道也於鄭伐許
則曰鄭襄背盟棄信與楚比周一歲而再伐許故外之
也扵晉伐鮮虞則曰楚靈不道殄滅陳蔡晉為盟主既
不能救且偽會齊師假道鮮虞此狙詐之術也或曰自
滅庸以後秦為楚役自晉主諸夏之盟舍秦無加兵於
晉者也使晉之失伯秦人為之也於是外秦楚之伯鄭
人為之也由齊桓以來爭鄭扵楚桓公卒鄭始朝楚諸
侯折而入楚鄭為亂階也是故外秦而後外鄭春秋之
外秦以晉故也外鄭亦以晉故也則其外晉何晉之君
卿無中國之志也楚虔弑君之賊也而執齊慶封放陳
招殺蔡侯般假討賊之名以盟諸夏而晉連年有事扵
狄鮮虞雖吳入郢扵越入吳晉猶圖鮮虞也詳於狄事
而不詳於楚則晉無中國之志也於是外晉惟蘇氏以
秦鄭為闕文而晉伐鮮虞則亦以為外之以愚觀之是
皆深於求春秋者也嘗竊以為事有小大辭有詳略其
書人書氏書爵者詳辭也其直書國者略辭也秦晉之
爭自令狐而後其事微矣故略之晉伐鮮虞亦然春秋
固不可盡以闕文視之而亦豈可字字而求其義乎善
乎吕本中之言曰先儒往往以為不稱人者皆外之恐
未必然記事有遠近有詳略有小大不可以一概論褒
貶之實則不在是焉秦之伐晉事小而地遠故略之特
罪其諸侯自相侵伐殺生自恣耳如加人而中國之則
遂合於禮乎又曰事有小大則記有詳略史家常法春
秋特以是褒貶垂訓後世爾所謂吾無隠乎爾也晉伐
鮮虞罪在伐人之國以天子在上而諸侯放恣擅行征
討也其事則微故其書亦略晉伐鮮虞略辭也其罪則
自見矣以晉伐鮮虞為狄之則荀吳帥師何以不外之
也以此知詳略之異非褒貶所繫
仲孫蔑叔孫僑如帥師侵宋
或問魯侵宋何也曰上三年嘗會宋衛同伐鄭矣次年
宋使華元來聘通嗣君矣又次年魯使仲孫蔑報華元
矣是年冬鄭伯背楚求成于晉而魯衛與宋又同盟于
蟲牢矣今而衛侵宋魯又侵宋何也其諸受命於晉乎
其諸以諸侯謀復會而宋辭之乎然是役也二卿並書
何也此與季孫行父臧孫許叔孫僑如公孫嬰齊四卿
並書之意同當是時大夫專擅各自帥師而公家微矣
是故侵宋之事小而專權之患大晉景公末年有二大
盟會前有斷道後有蟲牢稍能振伯業者二會之力也
然蟲牢之盟宋實與焉謀復會而宋辭之何哉其豈非
以伯主於行事之間非純出扵禮義有不當於人心者
乎如齊桓首止之盟鄭伯逃歸未純乎義之所致也
宋公使公孫夀來納幣
或問納幣常事也何以書曰春秋書者三莊二十二年
冬公如齊納幣公榖云公親納幣也啖子云且居喪娶
仇女也文二年公子遂如齊納幣公羊云譏喪娶也趙
子云又譏使公子納幣也成八年夏宋公使公孫夀來
納幣趙子曰婚禮不當使公孫胡氏曰禮不可略亦不
可過惟其稱而已略則輕大倫過則溺私愛宋公之請
伯姬魯侯之嫁其女皆致其厚者也而不知越禮踰制
豈所以重大婚之禮也哉經悉書之為後法也愚案春
秋書内女惟扵紀叔姬宋共姬特致其詳非無謂也紀
叔姬之歸于酅宋共姬之待姆而卒皆有賢德者也是
以魯人重之魯史記之為特詳聖人因魯史而紀之亦
為特詳隠二年紀裂繻來逆女伯姬歸于紀七年叔姬
歸于紀莊四年紀伯姬卒齊侯葬紀伯姬十二年紀叔
姬歸于酅莊二十九年紀叔姬卒葬紀叔姬書紀叔姬
之詳如此成八年宋公使公孫夀來納幣衛人來媵九
年伯姬歸于宋夏季孫行父如宋致女晉人來媵十年
齊人來媵襄三十年五月宋災宋伯姬卒秋叔弓如宋
葬宋共姬書宋共姬之詳如此意者魯人以其賢而書
之於冊故仲尼得以從而述之爾不然史之所不載仲
尼亦安得而紀之乎然仲尼所以紀之者亦有故也其
書公孫夀納幣季孫行父如宋致女則譏其使卿也書
三國來媵則譏其諸侯一娶不應有十二女也蓋亦因
其紀錄之詳而得以記其失禮爾
天子使召伯來賜公命
或問不書天王而書天子何也曰春秋書天王者二十
三稱王者三而稱天子者二莊元年冬王使榮叔來錫
桓公命文五年王使榮叔歸含且賵王使召伯來會葬
及此年賜命是也說者曰桓公弑君而王不能討及其
死而又使來錫命成風以僖公妾母用夫人禮而王不
責反令榮叔歸含且賵又使召伯來會葬故皆去天以
示貶焉又曰天王者制治天下而主乎法者也天子者
養天下而主乎恩者也在詩賞善罰惡之事多稱王恩
賜燕好之事多稱天子桓公篡弑之賊而來錫命則不
能行王法故王去天成公之立八年矣未嘗有勤王之
績而來錫命則失於行私恩故稱天子愚請有以折之
春秋書來錫命二王使榮叔來錫桓公命天王使毛伯
來錫公命是也來賜命者一賜成公命是也夫錫桓公
命固不能行法錫文公命獨為得禮乎賜成公命固為
失恩錫文公命獨不為失恩乎使榮叔歸成風之含賵
使召伯會成風之葬固為非禮宰咺來歸仲子之賵獨
非妾母乎王不去天何也說者曰名冢宰所以貶也然
則榮叔獨不可貶乎豈歸仲子之賵罪在冢宰而不在
天王乎歸成風之含賵罪在天王而不在榮叔乎凡此
皆牴牾而難通者也然則如何杜預孫明復皆以王者
之通稱過矣或者傳寫誤歟啖助吕本中之言云爾吾
從之
衛侯之弟黑背帥師侵鄭
或問諸侯之弟兄不得以屬通君臣之義也來聘來盟
書弟則齊年鄭語也帥師書弟則衛黑背也奈何曰說
者或曰不書爵命氏族者未命也未命則一匹夫耳齊
侯使其弟年來聘匹夫而代大夫之事也鄭伯使其弟
語來盟匹夫而代諸侯之事也衛侯之弟黑背侵鄭匹
夫而代諸侯之權也師者人之司命而治亂安危之所
繫寄之匹夫焉亦已輕矣愚曰此說非也夫既命之盟
聘帥師矣焉有非大夫而可以任國事哉其書弟者蓋
以見其私耳仁人之於兄弟也固親愛之而已矣然其
待之過厚則亦非所以為中觀齊年之子無知僖公愛
之衣服禮秩如嫡卒之弑諸兒者無知也衛侯之弟子
叔黑背生公孫剽孫林父寗殖出衛侯衎而立剽亦以
其父有寵愛之私故得立爾然則齊年鄭語衛黑背皆
以弟書者豈非其寵愛之私聞於鄰國而史冊書之孔
子因以記之乎若夫陳侯之弟黃出奔楚衛侯之弟鱄
出奔晉天王殺其弟佞夫秦伯之弟鍼出奔晉陳侯之
弟招殺世子偃師盗殺衛侯之兄縶宋公之弟辰出奔
陳宋公之弟辰自陳入于蕭以叛又自蕭來奔凡此者
書之所以見其薄友愛之義爾一則已厚一則已薄聖
人並書於冊而兄弟之義著矣
夏四月五卜郊
或問卜郊之屢何也曰魯僣天子之事以卜郊其言三
卜者一襄七年是也四卜者二僖三十一年襄十一年是
也五卜者一成十年是也屢卜而不吉則勿郊可也
公會晉侯伐鄭
或問經書晉侯而左氏云晉侯有疾晉立太子州蒲以
為君而會諸侯伐鄭信乎曰信經是矣
公會晉侯衛侯于瑣澤
或問瑣澤之會何也曰左氏云華元克合晉楚之成鄭
伯如晉聽成會于瑣澤成故也劉敞云瑣澤之會本以
合楚鄭也今楚鄭不至魯衛自盟何邪合晉楚者宋也
宋亦不與又何邪凡晉楚為平則應大合諸侯以申成
好今三國會而已又何邪然則傳之言未足信也愚意
瑣澤之會為伐秦起文耳今年會于瑣澤明年春使郤
錡來乞師而後五月暨諸侯伐秦比事而觀之可見矣
公如京師
或問公如京師豈非得禮之正乎曰經書朝于王所者
僖公也如京師者成公也僖公朝王所為會晉耳成公
如京師為伐秦耳非其尊周之本心也僖公二十八年
書曰公會諸侯盟于踐土公朝于王所此年書公如京
師公自京師遂會諸侯伐秦春秋所誌可謂微而顯矣
叔孫僑如如齊逆女僑如以夫人婦姜至自
齊
或問稱族尊君命舍族尊夫人信乎曰非也劉敞論之
矣一事而再見者卒名之此春秋之常也非為尊君命
故舉氏尊夫人故舍族也石氏曰婦有姑之辭時穆姜
存焉與宣元年遂以夫人婦姜至自齊之義同
晉侯執曹伯歸于京師
或問執稱晉侯何也曰春秋書執多矣皆書人執諸侯
亦書人略辭也亂辭也惟此年晉侯之執曹伯書晉侯
傳曰負芻殺太子而自立晉侯執而歸于京師或者疑
焉以為負芻之殺太子經無明文設有之春秋何以不
書疑未得其實然嘗以春秋書法攷之則他執諸侯皆
稱人其稱侯者獨此一事耳安得以為非伯討乎晉文
之執衞侯亦歸于京師也然而猶稱人者晉又之執衛
侯私意也此年之執曹伯伯討也此所以異其文傳之
所言與經意合益足以為證矣
宋殺其大夫山
或問山之不氏何也曰石氏曰殺大夫不氏楚得臣與
宋山而已楚蠻荒也其略之不備宜矣此蕩澤之不氏
左氏則以為背其族何休則以為譛華元發微則以為
大夫之未命皆未當也蓋嘗疑其脱耳又左氏載宋華
元之奔與子山之殺及魚石之出首尾不實學者更宜
詳之
會吳于鍾離
或問鍾離之會吳何也曰晉實始通吳也向也為中國
患者楚而已與中國盟會者亦楚而已未有吳也自成
七年吳伐郯始見扵經於是有吳為中國患矣自成十
五年會吳于鍾離於是有吳與中國盟會矣鍾離之會
猶以諸侯之大夫也若曰不以中國之諸侯與之為敵
也襄五年善道之會猶大夫也戚之會柤之會則諸侯
實與為會矣雖然以諸侯之大夫會吳猶可也又烏知
大夫之自為會可乎哉案春秋會而殊會者有二會王
世子于首止是會世子也會吳于鍾離會吳于柤于向
是會蠻荒也說者曰會世子于首止尊王室不敢與世
子抗也會吳于鍾離于柤于向意在賤吳人而罪諸侯
不能與敵也或曰其言會吳何會吳子也然以經攷之
則戚之會曷為不外吳人又何以知吳之為吳子蘇氏
曰吳子未嘗與中國會晉為之合諸侯而會之特書曰
會吳于鍾離以吳與會也愚案此說為通蓋戚之會乃
諸侯會而吳人來會故序吳扵諸侯之下鍾離之會乃
吳未通中國而晉欲會吳故特以會吳為文然則曷為
不與首止之文同義曰首止之文曰公及晉侯會王世
子于首止若世子在此而諸侯往會之然尊世子也會
吳之文曰叔孫僑如會晉士燮會吳于鍾離是其會晉
士燮也為會吳爾
雨木冰
或問雨木冰之義曰文公經說曰成十六年雨木冰榖
梁曰雨而木冰也註云介胄之象何休公羊註云木少
陽幼君也冰隂凝臣也臣將脅君此乃五行家牽合之
說未可信終未見上温下冷之意
公會尹子單子晉侯宋公衛侯曹伯齊人邾
人伐鄭
或問或謂曹伯負芻弑君自立晉侯執之歸于京師次
年曹伯歸自京師已而尹子單子會晉侯伐鄭曹伯遂
列于會是王縱負芻以成曹亂故是年不書王言王之
不王也曰不然是年不書王脱文耳
楚子鄭伯伐宋宋魚石復入于彭城
或問伐宋以納魚石也而不曰納魚石何也曰納公孫
寧儀行父于陳則納之者楚子耳非公孫寧儀行父之
能為也今曰宋魚石復入于彭城則納之者雖楚子而
復入則魚石也其諸晉欒盈之儔乎先儒曰以惡曰復
入是故魚石不言自楚欒盈不言自齊
春秋或問卷十六
