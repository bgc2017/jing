問辨錄卷七
明高拱撰論語
問一日克己復禮天下歸仁焉謂何曰歸是歸還之歸
即所謂復也仁乃心之全德渾然天理萬物皆備無少欠闕但為己私障蔽乃有不仁耳若能一日克己復禮則障蔽既去本體自還天下之仁皆歸焉所謂
渾然天理萬物皆備無少欠闕者固即此而在也曰歸猶與也天下之人皆與其仁極言其效之甚速而至大也何如曰為仁在己何與於人仁者先難何心於獲己之所獲猶且後之况於天下之稱許乎且吾己而吾克之吾禮而吾復之天下之人孰從而知孰從而許吾已而吾克之吾禮而吾復之天下之人許之何為不許何為聖人之意斷不如此也後世學不瑩徹合下倒斷不得纔說明道已即計功類如此曰
非禮勿視聽言動謂何曰非禮即已也勿所以克也非禮者克則禮復矣曰為仁是孔門第一事克復是為仁第一功乃何只在乎耳目口體之問歟曰視聽言動雖在耳目口體而所以主之者心也其幾有動即有以察之而非禮即有制之皆事於心夫豈在外乎視聽言動乃列其條件欲其有據而可循實聖賢精實之學也後世論學者動涉玄虚以駕空懸悟為高以杳冥而不可即者為精徒侈口談更無循據令
人無下手處固知不足以為學也非惟不足以為學也且病之矣
問在邦無怨在家無怨曰亦以其效言之使以自考也
然否曰為仁在己於人之怨與不怨無相干涉人情不一雖聖人不能使人無怨如有怨者君子固自反矣反之而猶有怨焉則將何以為功而使之不怨乎且心有所役憧憧於人己之間非所以為仁也况鄉人皆好未可也不如善者好之皆惡未可也不如惡
者惡之若惡者不惡焉得為賢縱能使邦家無怨亦只鄉愿而已奚所取焉曰然則何如曰莫我知也不怨不尤此聖人為己之實學也君子敬以持己則德立恕以待物則道弘德立道弘仁即斯在是皆盡其在我者也至於人有不合則不必怨尤在邦亦無怨於邦之人在家亦無怨於家之人惟知自盡而已不可有為人之心也在邦無怨在家無怨猶云正已而不求於人則無怨上不怨天下不尤人者也如此則
志定而功純心安而理得纔是為仁之道一牽於外便非仁矣以邦家無怨為自考亦與天下之人皆與其仁意同皆非也此二章關係心學甚大學者更宜體會
問文猶質也質猶文也虎豹之鞟猶犬羊之鞟註云棘
子成矯當時之弊固失之過子貢矯子成之弊又無本末輕重之差胥失之矣何如曰質勝文則野文勝質則史文質彬彬然後君子非孔子言歟夫文猶質
也質猶文也與孔言何甚異者而晦翁但見言出子貢便加譏駁乃似出向背之偏學者不可不察也曰揚子云與其史也寧野其說何如曰此言是蓋聖賢立言有正論之者有較量而論之者然則師愈與曰過猶不及此正論之者也禮與其奢也寧儉此較量而論之者也奢儉皆失中就失中而論之與其奢也寧儉可也若論正理則過猶不及奢不可儉亦不可矣故易以用過乎儉為小過非謂無過也但與其有
大過無寧有小過也即此可知寧野之說亦較量之說也若以正論則固曰文質彬彬然後君子矣未可即以子貢之言為非也
問君子成人之美註云誘掖奬勸以成其事是否曰奚
翅如此人有善而未遂者必為逐之即其人已往其事有益於天下國家而未能終者必為終之即其所為未必善而吾苟可以為之力者亦必於善處成就之惟恐人之不為君子惟恐天下之事之無濟此君
子之心也若小人則不然不止誘人為非黨人為惡而已即人之所為本善亦必於不善處成就之即其善事已成亦必敗之即其人已往而其事有益於天下國家既有成效者亦必隳之濟人之慝以為同壞人之善以為快此小人之心也嗟夫國家用一君子則不止獨得其人之利而其成就天下之善為利更無窮也用一小人則不止獨被其人之害而其敗壞天下之善為害更無窮也噫可不審察而慎用之哉
問質直好義察言觀色慮以下人邦家必達何如曰質
直立心之忠實也好義為人之公正也察言觀色審人情之向背也慮以下人心實自謙而不敢以先人也忠實則人信公正則人服審人情之向背而不以先則人自愛敬是故在邦必達在家必達而所行自無窒礙蓋言既能處己又能處人則無往而不宜也曰朱子云皆自脩於内不求人知之事然德脩於己而人自信之故所行自無窒礙何如曰固然然乃泛
然脩德之說未切聖人語達之旨也伊川云達是明達纔明達則人自知矣何如曰尤非在邦必達在家必達之謂也
問父為子隐子為父隱何以直在其中曰聖人之道至
虚靈至活潑直觀本體不滯方隅是故不以無所不知為知而以知之為知之不知為不知為知不以無所不言為直而以父為子隱子為父隱為直乃徑指其精魂所在而形魄不足言也後人不得聖人微旨
往往於其虚靈處為之填實於其活潑處為之滯塞乃自以為學聖人也豈不遠哉
問樊須聖門賢者何乃斥之為小人曰小人哉樊須也
務細事之小人也無為小人儒規模狹隘之小人也言必信行必果硜硜然小人哉固執之小人也皆君子之流也學者須要識得
問冉子退朝章曰季氏之罪不可勝誅然但當據其
而誅之若只因惡其人遂於其所無
取義特地相加雖至惡之人亦自不服此章首尾無季氏字而曰朝季氏之私朝也事家事也季氏專魯其於國政蓋有不與大夫議於公朝而與家臣謀于私室者故孔子若為不知者而言所以正名分抑季氏而教冉有則豈非特地相加乎然則如何曰冉子退朝子曰何晏也曰有政子曰此其日行之常事也若有政吾必聞今不聞則是常事耳語意只是如此何曾有季氏字來曰冉有亦入魯君之朝乎曰何為其
不入也冉有仕季氏固魯臣也不成只朝季氏不朝魯君乎曰季氏強臣冉有仕季氏故特責之耳曰季氏自是強臣冉有自是不當仕季氏此何待言如八佾舞於庭是可忍也雍徹奚取於堂旅泰山曾謂不如林放乎是社稷之臣也何以伐為季氏之禍不在顓更而在蕭牆之内也非吾徒也小子鳴鼓而攻之可也求無乃爾是過歟舍曰欲之而必為之辭凡若此者孔子何曾假借彼又何辭只是學者不可因惡
其人而心遂有所執著有執著便有偏黨雖是惡惡亦自不得其正以是心也作於其事豈不害於其政乎必須虚心平氣隨其有無輕重之實而言之更無作意乃可以觀理之是非這便是誠便是絜矩充之便可以平天下如舜誅四凶其罪在彼據其罪而誅之故天下咸服四凶雖惡若只惡其人遂將不干己事特地相加四凶亦必且不服矣天下又誰服之書曰遵王之道無有作好遵王之路無有作惡王道蕩
平王道正直無偏黨反側蓋言公也無私意也學者須要識得此等氣象乃可以入聖人之道曰季氏惡人也為之觧說何居曰季氏之罪大矣有此亦不加多無此亦不加少罪季氏事有何要緊只是作好作惡為心害則大故為明之耳
問子貢問士子曰行已有耻使於四方不辱君命可謂
士矣問其次曰宗族稱孝焉鄕黨稱弟焉孝弟何以為次曰聖人之道渾全廣大故其為論劑量的確不
爽毫釐夫行已有耻有行者也使於四方不辱君命有才者也人必有行乃可立身有才乃可適用二者兼之而後可以為士若夫宗族稱孝鄉黨稱弟是有根本之人也人有根本則雖才不足以有為而亦不失為鄉之善士故乃次之此則聖人之論如此若非有聖人之論而使後人言之但稱孝弟便說孝弟之道通於神明何行已有耻不辱君命之足云必不得其理矣曰堯舜之道孝弟而已孝弟顧不大歟曰何
為其不大也然取數也多是故有小孝有中孝有大孝堯舜之孝弟語其至也而固亦有衆人之孝弟焉非必皆先於有行有才者也且行己有耻者固未嘗不孝弟也
問為命禆諶草創之世叔討論之行人子羽脩飾之東
里子産潤色之其義何如曰四子者不止各有所長能濟國事其人品心術之美皆可具見何以故曰姤人之長而護己之短有官之大患也而在同官共事
之人為尤甚以故國家有事無敢自謂能謀而遂以謀之者即謀矣或從而討論焉遂逢謀者之怒曰何以討論我也即討論矣或從而脩飾焉遂逢討論者之怒曰何以條飾我也即脩飾矣或從而潤色焉遂逢脩飾者之怒曰何以謂我不文也於是怨讟叢興戈矛四起方自亂之不暇矣又何以善國事乎不寧惟是有善謀者則遂忌之曰彼何獨能謀也有善討論者則遂忌之曰彼何獨能討論也有善脩飾者則
遂忌之曰彼何獨能脩飾焉有善潤色者則遂忌之曰彼何獨能潤色也於是拂亂所為而不使之成傾陷其人而不使之安雖至顛覆人之國家有所不顧若是則賢者亦不能以自存矣又何以善國事乎今觀四子者各攄所見既不嫌於見人之長裁定於人又不以為形己之短則是同心共濟惟知有君而已非夫有體國之誠意者孰能若是非夫有忘己之公心者孰能若是故益有以見古人之不可及也噫
問奪伯氏騈邑三百飯䟽食没齒無怨言註云桓公奪
伯氏之邑以與管仲伯氏自知已罪而心服管仲之功故窮約以終身而無怨言然否曰還是伯氏有罪管仲奪其邑三百處之以公情當其罪故有以服其心而無怨言其服人至於如此則其為人可知矣非桓公奪之以與管仲也曰荀卿所謂與之書社三百而富人莫之敢拒即此事也不足為證乎曰與之書社非奪伯氏之說也富人莫之敢拒非没齒無怨之
說也固知非必此事也
問貧而無怨難富而無驕易謂何曰聖人之心至公至
平其於天下之事稱量的確不爽錙銖即此一言豈賢人以下者所能道何以故曰人之學未圓通則言多方局如哭則不歌也必要歌則不哭殊不知哭可以不歌而歌未嘗不可哭也若使後人論貧冨之理必以為怨之與驕均耳惟聖人則稱量至盡曲當人情曰貧而無怨難富而無驕易若使有貧而怨者必
稍恕之曰彼其難也若有冨而驕者必厚責之曰彼其易也即此便是聖人之權纖微無不到處蓋天理人情之至也人情即天理也予嘗有言聖人以人情為天理而後儒遠人情以為天理正當於小事觀之更見
問孟公綽為趙魏老則優不可以為滕薛大夫註云大
家勢重而無諸侯之事家老望尊而無官守之責滕薛國小政繁大夫位高責重然否曰大家勢重而無
諸侯之事謂其易也豈以小家勢輕者反多諸侯之事而難乎滕薛國小政繁謂其難也豈以大國反政簡而易乎然則何如曰家之大者無如趙魏國之小者無如滕薛公綽蓋廉靜寡欲而短於才者若使他做家老就是趙魏大家他還為之而優若使他做大夫就是滕薛小國亦不可矣趙魏老尚優况小於趙魏者乎滕薛之大夫尚不可為况大於滕薛者乎可見人各有能有不能若以其優於家老也而即使之
為大夫則必至於廢事若以其不可為大夫也而亦不使為家老則必至於廢人故惟聖人為能取其所長棄其所短然又必用當其所長而不試其所短也
問子路問成人夫子告以兼四子之長而文以禮樂又
謂今之成人者何必然見得思義見危授命久要不忘平生之言抑亦可為成人夫見得思義見危授命久要不忘何以反在四子之次曰人有偏全四子之所長若非難能然兼而有之而又文以禮樂則全人
也思義授命久要不忘若非易能然但信義一節之士也聖人之道必貴乎體用之兼全而後世之學徒取夫一節之可尚使非聖人定論於此其不以一節之士右於四子之長文以禮樂也者幾希
問子言衛靈公之無道也康子曰夫如是奚而不喪子
曰仲叔圉治賓客祝鮀治宗廟王孫賈治軍旅夫如是奚其喪其義何如曰此見聖人至公至明處何以故曰不有祝鮀之佞難免於世非祝鮀其人歟獲罪
於天無所禱也非王孫賈其人歟是聖人有惡於二子也祝鮀治宗廟王孫賈治軍旅夫如是奚其喪是聖人有取於二子也蓋二子人品可鄙而才智可用故以人品言雖其才智可用而亦自是可鄙以才智言雖其人品可鄙而亦自是可用非聖人至明至公何能若是可見人各有所長用人者當隨其長而用之苟當其用雖以二子猶能存無道之國况賢而才者乎苟用當其才雖以衛靈之無道猶可以圖存而
況有道之君乎後世用人者鮮有識量謂其有過舉也雖戡定之才從而棄之既不能以成事謂其鮮過舉也雖艱難之任從而付之又每至於僨事且又用拂所能譬之大匠能治木乃使解牛庖丁能解牛乃使治木又多責備其德行未純置之不用而使學者為之甘將能乎此天下之事所以不治也曰然則徒才可用歟曰不然也言豈一端而已彼善一事者使治一事不可遺也不可求備也不可拂所能也若夫
論道輔德主持國是進退賢否經世庇民則非才德兼備之君子斷乎不宜苟心術之不正也學術之不純也識見之不高朗也力量之不充裕也而徒以其小才用之則破犂壞轅實傾危之道矣故治一事者用一事之才器使之說也治天下者用天下之才惟其人之說也
問左氏記孔子之言曰陳恒弑其君民之不與者半以
魯之衆加齊之半可克也程子曰此非孔子之言誠若
此言是以力不以義也然否曰此安得非孔子之言事顧所舉何如耳如所舉非義不待言矣誠為義亦必用力而後能濟則力皆義也子行三軍則誰與曰必也臨事而懼好謀而成者也若不審彼己不量勝負而徒曰義舉迄無成事聖人固不若是迂也蓋當是時孔子豈徒較力還要以此可克之勢歆魯君冀其肯為以成討賊之事蓋亦莫非義也後世儒者但言義便不要力但言力便說非義而豈知聖人以義
用其力以力成其義乎曰力何以為義曰譬之人身元氣為主則周身皆血脉也邪氣為主則血脉遂化為痰非血脉之外另物以為痰也義譬則元氣也不義譬則邪氣也若是義舉則力無非義若不是義舉則力乃以為亂耳自義不以力之說興遂使輕事之人不審彼己不量勝負不度事機而徒然以為義卒之事敗而國家受其禍猶自以為義也苛責之人亦不審彼己不量勝負不度事機而徒責人以義卒
之事敗而國家受其禍猶自以為義也以魯之衆加齊之半謂以力不以義矣彼宋襄公不擒二毛不鼓不成列是以義不以力也然于泓之敗伊川又以為愚曰既與人戰却不鼓不成列待成列時圖箇甚夫既舉兵討賊却不量彼己勝負又圖箇甚乎又如張魏公本自輕率寡謀喪師數萬宋事幾不可為而庇之者猶曰魏公心事自是青天白日是以義不以力也豈不壞人天下國家曰伊川又云孔子之志必將
正名其罪上告天子下告方伯而率與國以討之至於所以勝齊者孔子之餘事也豈計魯人之衆寡哉又曰當時哀公能從其請必使顔回使周子路使晉天下大計可立而遂何如曰若是則孔子何不即為之且春秋之時周天子雖在如晝燭然方伯與國固皆魯也顧可告而率之乎一告魯君已不能自主而曰告三子者之三子告又復不可而聖人亦無如之何矣况可以告天子告方伯率與國乎即使顔回使
周子路使晉孰與夫孔子之告魯君也彼顧能從我乎曰胡氏云春秋之法弑君之賊人得而討之仲尼此舉先發後聞可也何如曰此論更乖將魯君先發而後聞於周天子乎則魯君己曰告三子者既不可矣將孔子自為先發後聞乎則孔子一人耳果用衆以發然衆何在抑獨以一人發然一人何以發况請討且不可得而可先發乎蓋徒資口說不當事理者也且程必告天子方伯胡乃先發於二者何居
問君子耻其言而過其行謂何曰言而過其行是誕言
也故君子耻之猶云耻躬之不逮也曰考亭讀為耻其言過其行何如曰人必有言如何耻由也兼人故退之如何過
問夫我則不暇註云自貶以深抑之然否曰固是抑子
貢亦非自貶夫下學上達好古敏求發憤忘食樂以忘憂不知老之將至聖人望道未見之心日有孜孜者固如此也誠何暇於方人
問不逆詐不億不信抑亦先覺者是賢乎謂何曰此知
幾之說也幾者動之微理之先見者也易曰知幾其神乎幾之未動神亦不得而知也蓋既曰詐己有詐在既曰不信己有不信在其幾已動但甚微耳常人必待其顯著而後知亦有顯著而尚不知者必有所揣度而後知亦有揣度而尚不知者以其不明故也若幾動於彼即照於此不待億逆自然先覺是知幾也是明之至也可不謂賢乎曰何以便能先覺曰蘇
子有云人之有目者以為無不見也使離婁子當吾之前必有見吾之所不見者焉故非鑑不能照物然鑑之昏者必物之大而形迹顯著然後見之若纖微之物雖細察不見也惟夫至明之鑑只無物至前則已有則秋毫無不見焉不待細察而已昭然矣蓋學力精深心體洞徹乃可以語此他人不得而與也曰揚子云君子一誠而已未有誠而不明者故雖不逆詐不億不信而常先覺也何如曰逆億亦人之常夫
子非為逆億言蓋以不逆不億而美人之先覺也謂之誠而能明者必是造詣之至己躋乎渾然純粹之天然後能明然後能無不照非謂不逆不億即為誠而先覺為誠之明也若只以實心待人更無凝猜是謂一誠而已然便能明乎便能先覺乎
問以直報怨何以謂直曰知證父攘羊之非直則知直
矣曰愛憎取舍一以至公而無私何如曰父之讎不與共戴天兄弟之讎不反兵而鬭怨亦有不容不報
者曰以直報怨固有報之道焉愛憎取舍一以至公而無私乃泛然之理非以為報也彼有德者既以德報之矣有怨者愛憎取舍一以至公而無私矣其於無怨無德者則又何以處之且如宋之末帝至為昏庸而元世祖則賢君也如以天下公理言必當愛元而憎宋舍宋而取元也使文天祥得執元主必將手刃而甘心焉不顧其為賢也乃於此而曰愛憎取舍一以至公而無私可乎哉且直者情理之無所曲者
也若本有可怨乃曲其心以為忍置之不問而曰愛憎取舍一以至公而無私是匿怨而友微生高之乞醯也可以為直乎考亭平日亦言復讎之義不知何故於此乃如此解蓋於直字有所未徹故云然耳然則何如曰怨當報則報之無過則焉不當報則不報無逞忿焉出乎心之公得乎理之正斯為直而已矣曰人臣當國事而遇其所德所怨也則何如曰德吾德也以吾之德報之分之以財可也顧其妻子可也
甚則許之以死可也怨吾怨也以吾之直報之不共戴天可也不反兵可也乃若爵賞刑威則國家所以命德而討罪者非我得用固不可有所假借輕重於其間也豈惟是哉解狐之薦邢伯柳惟其才也彎弓以送之曰子往矣怨子如初則其本情也孔明之斬馬謖惟其罪也既斬而哭之仍厚撫其妻子其本情也夫各有所當焉而已是故君子之於德與怨也稱乎報施之宜而又明乎公私之辨斯無遺理矣昔徐
氏讎予幾致殺身之禍暨予還政付之不報曰不敢假天子之威福行吾私也其人苟賢即徐所親厚者亦用之不疑客有說予者曰公之德盛矣似尤宜用漢高封雍齒故事取徐黨之尤相讎公者而重用之豈不益盛德乎予曰又多乎哉予惟不較而已而何以加意為且漢高君也爵賞自出故可曲意用之以安及側予人臣也所持者朝廷之法予又安敢以朝廷之爵禄封吾之雍齒乎故不較可也從而加意則
矯矣矯非直也且人臣徒務沽己之名消己之釁乃不計其人之善惡加意用之而貽害於國家不忠之大者也
問不怨天不尤人下學而上達知我者其天乎其義謂
何曰此聖人自述其為己之學如此蓋人之脩德便要求福於天為學便要求知於人既而天果福之人果知之則已矣若不得於天不合於人則有以拂其初心而怨尤生焉聖人灼見夫為學脩德是自家的
事與天之禍福人之榮辱不相關涉故發憤忘食樂以忘憂孳孳汲汲只是下學人事而上達天理做自家的事而已而原無一毫求福求知之心故雖不得於天不合於人惟知有學而已而又何所怨尤乎此其學所以純而不已遯世不見知而不悔也夫有為人之心則便務為形迹務為形迹便有所表著而人便知之既自純乎自脩不與於人則自無形迹表著人將何以知之哉蓋非惟不能知亦宜乎其不知也
然則知我者其天而已乎人則孰知之曰反己自脩之說何如曰謂之反己者不得於天必反而求之曰何以不得於天不合於人必反而求之曰何以不合於人還是與天與人有較計處聖人却不如此只是自脩而已非有所較計於天人之間也何為反己曰無以甚異於人而致其知是否曰夫子是說潛脩之事無所與於人而人不知非謂平常之事無以異於人而人不知也曰深味其語意則見其中自有人不
及知而天獨知之之妙何如曰萬物皆囿於天雖暗室屋漏出王游衍皆天也故人但言人不知者便說惟天知之知我者其天乎亦但言人不知而已與天為一聖人不如此說也曰天下皆知夫子為至聖何以無人知曰人止知其為至聖而已至其所以下學上達真境實際處至今誰人知得問辨錄卷七
