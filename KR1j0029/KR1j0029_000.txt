類篇小學類二(字書之屬)
提要
(臣)等謹案類篇四十五卷舊本題宋司馬光
撰嘉定癸亥董南一作光切韻指掌圖序亦
稱光嘗被命修纂類篇古文奇字蒐獵殆盡
然書後有附記曰寶元二年十一月翰林學
士丁度等奏今修集韻添字既多與顧野王
玉篇不相參協欲乞委修韻官將新韻添入
别為類篇與集韻相副施行時修韻官獨有
史館檢討王洙在職詔洙修纂久之洙卒嘉
祐二年九月以翰林學士胡宿代之三年四
月宿奏乞光禄卿直秘閣掌禹錫大理寺丞
張次立同加校正六年九月宿遷樞密副使
又以翰林學士范鎮代之治平三年二月范
鎮出知陳州又以龍圖閣直學士司馬光代
之時已成書繕寫未畢至四年十二月上之
然則光於是書特監繕寫經奏進而已傳為
光修非其實也書凡十五卷每卷各分上中
下故稱四十五卷末一卷為目録用説文解
字例也凡分部五百四十三其編纂之例有
九一曰同音而異形者皆兩見二曰同意而
異聲者皆一見三曰古義之不可知者皆從
其故四曰變古而有異義者皆從今五曰變
古而失真者皆從古六曰字之後出而無據
者皆不特見七曰字之失故而遂然者皆明
其由八曰集韻之所遺者皆載九曰字之無
部分者皆以類相聚考集韻所收併重文為
五萬三千五百二十五字此書凡文三萬一
千三百一十九重音二萬一千八百四十六
僅五萬三千一百六十五字較集韻所收尚
少三百六十字而例云集韻所遺皆載者葢
集韻重文頗為雜濫此書凡字之後出而無
據者皆不特見故所刪之數多於所增之數
也其所編録雖不及説文玉篇之謹嚴然字
者孶也輾轉相生有非九千舊數所能盡者
玉篇已增於説文此書又增於玉篇時㑹所
趨久則為律有不知其然而然者固難以一
格拘矣乾隆四十五年十月恭校上
一總纂官(臣)紀昀(臣)陸錫熊(臣)孫士毅
總校官(臣)陸費墀
司馬光類篇原序
雖有天下甚多之物苟有以待之無不各獲其處也多
而至於失其處者非多罪也無以待之則十百而亂有
以待之則千萬若一今夫字書之於天下可以為多矣
然而從其有聲也而待之以集韻天下之字以聲相從
者無不得也從其有形也而待之以類篇天下之字以
形相從者無不得也既已盡之以其聲矣而又究之以
其形而字書之變曲盡盖景祐中諸儒始受詔為集韻
之書既而以為有形存而聲亡者不可以貴得於集韻
於是又詔為類篇凡受詔累年而後成夫天下之物其
多而至比於字書者未始有也然而多不獲其處豈其
無以待之昔周公之為政登龜取黿攻梟去蛙之法無
不備具而孔子之論禮至於千萬而一有者皆預為之
説夫此將以應天下之無窮故待天下之物使處如治
字書則物無足治者凡為類篇以説文為本而例有九
一曰槻槼異釋而呐㕯異形凡同音而異形者皆兩見
也二曰天一在年一在真凡同意而異聲者皆一見也
三曰之在艸之在㫃凡古意之不可知者皆從其
故也四曰雰古气類也而今附雨䪩古口類也而今附
音凡變古而有異義者皆從今也五曰之在囗無之
在林凡變古而失其真者皆從古也六曰&KR4241;之附天&KR1655;
之附人凡字之後出而無據者皆不得特見也七曰王
之為玉之為朋凡字之失故而遂然者皆明其由也
八曰邑之加白之加凡集韻之所遺者皆載於今
書也九曰之附小之附叒凡字之無部分者皆以
類相聚也推此九者以求其詳可得而見也凡十四篇
目録一篇每篇分上中下總四十五卷文三萬一千三
百一十九重音二萬一千八百四十六具於後云
