欽定四庫全書
論語注疏卷十八
魏何晏集解唐陸德眀音義宋邢昺疏
微子第十八音義(凡十四章)疏(正義曰此篇論天下無道禮壊樂崩君子仁人
或去或死否則隠淪巖野周流四方因記周公戒魯公之語四乳生八士之名以前篇言羣小在位則必致仁
人失所故以此篇次之)
微子去之箕子為之奴比干諫而死注馬曰微箕二國
名子爵也微子紂之庶兄箕子比干紂之諸父微子見
紂無道早去之箕子佯狂為奴比干以諫見殺孔子曰
殷有三仁焉注仁者愛人三人行異而同稱仁以其俱
在憂亂寧民也音義(紂直又反行下孟反)疏(正義曰此章論殷有三仁志同行異也微
子去之箕子為之奴比干諫而死者微子紂之庶兄箕子比干紂之諸父見紂無道微子去之箕子佯狂為奴
比干以諫見殺孔子曰殷有三仁焉者愛人謂之仁三人所行異而同稱仁以其俱在憂亂寧民也注馬曰至
見殺○正義曰云微箕二國名子爵也者孔安國云微圻内國名子爵為紂卿士去無道鄭玄以為微與箕俱
在圻内孔雖不言箕亦當在圻内王肅云微國名子爵入為王卿士肅意盖以微為圻外故言入也微子名啓
世家作開辟漢景帝名也云微子紂之庶兄箕子比干紂之諸父者啓與其弟仲衍皆紂之同母庶兄也吕氏
春秋仲冬紀云紂之母生微子啓與仲衍其時猶尚為妾改而為妻後生紂紂之父欲立微子唘為太子太史
據法而争曰有妻之子不可立妾之子故立紂為後徧檢書傳不見箕子之名惟司馬彪注莊子云箕子名胥
餘不知出何書也家語曰比干是紂之親則諸父知比干是紂之諸父耳箕子則無文宋世家云箕子者紂之
親戚也言親戚不知為父為兄也鄭玄王肅皆以箕子為紂之諸父服虔杜預以為紂之庶兄既無正文各以
意言之耳云微子見紂無道早去之箕子佯狂為奴比干以諫見殺者尚書微子篇備有去殷之事本紀云西
伯既卒周武王之東伐至孟津諸侯叛殷會周者八百諸侯皆曰紂可伐矣武王曰爾未知天命乃復歸紂愈
淫亂不止微子數諫不聽乃與太師謀遂去比干曰為人臣者不得不以死争廼強諫紂紂怒曰吾聞聖人心
有七竅剖比干觀其心箕子懼乃佯狂為奴紂又囚之是也)
柳下惠為士師注孔曰士師典獄之官三黜人曰子未
可以去乎曰直道而事人焉往而不三黜注孔曰苟直
道以事人所至之國俱當復三黜枉道而事人何必去
父母之邦音義(三息暫反又如字黜勑律反焉於虔反復扶又反枉紆往反)疏(正義曰此
章論柳下惠之行也柳下惠為士師者士師典獄之官也三黜者時柳下惠為魯典獄之官任其直道羣邪醜
直故三被黜退人曰子未可以去乎者或人謂柳下惠曰吾子數被黜辱未可以去離魯乎曰直道而事人焉
往而不三黜枉道而事人何必去父母之邦者答或人不去之意也焉何也枉曲也時世皆邪已用直道以事
於人則何往而不三黜乎言苟直道以事人所至之國俱當復三黜若舍其直道而曲以事人則在魯亦不見
黜何必去父母所居之國也注士師典獄之官○正義曰士師即周禮司寇之屬有士師鄉士皆以士為官名
鄭玄云士察也主察獄訟之事是士師為典獄之官也)
齊景公待孔子曰若季氏則吾不能以季孟之間待之
注孔曰魯三卿季氏為上卿最貴孟氏為下卿不用事
言待之以二者之間曰吾老矣不能用也孔子行注以
聖道難成故云吾老不能用疏(正義曰此章言孔子失所也齊景公待孔子者
待遇也謂以禄位接遇孔子也曰若季氏則吾不能以季孟之間待之者魯三卿季氏為上卿最貴孟氏為下
卿不用事景公言我待孔子以上卿之位若魯季氏則不能以其有田氏專政故也又不可使其位卑若魯孟
氏故欲待之以季孟二者之間曰吾老矣不能用也者時景公為臣下所制雖說孔子之道而終不能用故託
云聖道難成吾老不能用也孔子行者去齊而歸魯也注以聖道難成故云吾老不能用○正義曰案世家云
魯昭公奔齊頃之魯亂孔子適齊景公數問政景公說將以尼谿田封孔子晏嬰諫而止之異日景公止孔子
曰奉子以季氏吾不能以季孟之間待之齊大夫欲害孔子孔子聞之景公曰吾老矣弗能用也孔子遂行反
乎魯是其事也)
齊人歸女樂季桓子受之三日不朝孔子行注孔曰桓
子季孫斯也使定公受齊之女樂君臣相與觀之廢朝
禮三日音義(歸如字鄭作饋其貴反女樂並如字注同朝直遥反注同)疏(正義曰此章言孔子
去無道也桓子季孫斯也使定公受齊之女樂君臣相與觀之廢朝禮三日孔子遂行也案世家定公十四年
孔子年五十六由大司寇行攝相事扵是誅魯大夫亂政者少正夘與聞國政三月粥羔豚者弗飾賈男女行
者别扵塗塗不拾遺四方之客至乎邑者不求有司皆予之以歸齊人聞之而懼曰孔子為政必霸霸則吾地
近焉我之為先并矣盍致地犂鉏請先嘗沮之沮之而不可則致地庸遲乎於是選齊國中女子好者八十人
皆衣文衣而舞康樂文馬三十駟遺魯君陳女樂文馬扵魯城南高門外季桓子微服往觀再三將受乃語魯
君為周道遊往觀終日怠於政事子路曰夫子可以行矣孔子曰魯今且郊如致膰乎大夫則吾猶可以止桓
子卒受齊女樂三日不聽政郊又不致膰爼扵大夫孔于遂行宿乎屯而師已送曰夫子則非罪孔子曰吾歌
可夫歌曰彼婦之口可以出走彼婦之謁可以死敗盖優哉游哉維以卒歲師已反桓子曰孔子亦何言師已
以實告桓子喟然嘆曰夫子罪我以羣婢故也孔子遂適衞矣)
楚狂接輿歌而過孔子注孔曰接輿楚人佯狂而來歌
欲以感切孔子曰鳳兮鳳兮何德之衰注孔曰比孔子
於鳳鳥鳳鳥待聖君乃見非孔子周行求合故曰衰往
者不可諫注孔曰已往所行不可復諫止来者猶可追
注孔曰自今已來可追自止辟亂隠居已而已而今之
從政者殆而注孔曰已而已而者言世亂已甚不可復
治也再言之者傷之深也孔子下欲與之言趨而辟之
不得與之言注包曰下下車音義(輿音餘注同見賢遍反復扶又反下同辟
音避下同殆而魯讀期斯已矣今之從政者殆今從古孔子下包云下車也鄭云下堂出門也)疏(正義曰此
章記接輿佯狂感切孔子也楚狂接輿歌而過孔子者接輿楚人姓陸名通字接輿也昭王時政令無常乃被
髮佯狂不仕時人謂之楚狂也時孔子適楚與接輿相遇而接輿行歌從孔子邊過欲感切孔子也曰鳳兮鳳
兮何德之衰往者不可諫来者猶可追已而已而今之從政者殆而者此其歌辭也知孔子有聖德故比孔子
於鳳但鳳鳥待聖君乃見今孔子周行求合諸國而每不合是鳳德之衰也諫止也言已往所行者不可復諫
止也自今已来猶可追而自止欲勸孔子辟亂隠居也已而已而者言世亂已甚不可復治也再言之者傷之
深也殆危也言今之從政者皆無德自將危亡無日故曰殆而而皆語辭也孔子下欲與之言者下謂下車孔
子感其言故下車欲與語趨而辟之不得與之言者趨謂疾行也疾行以辟孔子故孔子不得與之言也)
長沮桀溺耦而耕孔子過之使子路問津焉注鄭曰長
沮桀溺隠者也耜廣五寸二耜為耦津濟渡處長沮曰
夫執輿者爲誰子路曰為孔丘曰是魯孔丘與曰是也
曰是知津矣注馬曰言數周流自知津處問於桀溺桀
溺曰子為誰曰為仲由曰是魯孔丘之徒與對曰然曰
滔滔者天下皆是也而誰以易之注孔曰滔滔周流之
貎言當今天下治亂同空舍此適彼故曰誰以易之且
而與其從辟人之士也豈若從辟世之士哉注士有辟
人之法有辟世之法長沮桀溺謂孔子為士從辟人之
法已之為士則從辟世之法耰而不輟注鄭曰耰覆種
也輟止也覆種不止不以津告子路行以告夫子憮然
注為其不逹已意而便非已也曰鳥獸不可與同羣注
孔曰隠扵山林是同羣吾非斯人之徒與而誰與注孔
曰吾自當與此天下人同羣安能去人從鳥獸居乎天
下有道丘不與易也注言凡天下有道者丘皆不與易
也已大而人小故也音義(沮七餘反溺乃歴反耦吾口反廣古曠反處昌慮反下同
夫音符與音餘下徒與同數所角反滔滔吐刀反鄭本作悠悠治直吏反舍音捨辟音避耰音憂輟張劣反種
章勇反下同憮音呼又音武徒與誰與並如字又並音餘)疏(正義曰此章記孔子周流為隱者所譏也長沮
桀溺耦而耕孔子過之使子路問津焉者長沮桀溺隠者也耜耕器也二耜為耦津濟渡之處也長沮桀溺並
二耜而耕孔子道行扵旁過之使子路往問濟渡之處也長沮曰夫執輿者為誰者執輿謂執轡在車也時子
路為御既使問津孔子代之而執轡故長沮見而問子路曰夫執轡者為誰人子路曰為孔丘者子路以其師
名聞扵天下故舉師之姓名以答長沮也曰是魯孔丘與者長沮舊聞夫子之名見子路之答又恐非是故復
問之曰是魯國之孔丘與與是疑而未定之辭曰是也者子路言是魯孔丘也曰是知津矣者長沮言既是魯
孔丘是人數周流天下自知津處故乃不告問於桀溺者長沮不告津處故子路復問桀溺桀溺曰子為誰者
不識子路故問之曰為仲由者子路稱姓名以答也曰是魯孔丘之徒與者桀溺舊聞魯孔丘之門徒有仲由
又恐非是故復問之曰是與曰然者然猶是也子路言已是魯孔丘之徒也曰滔滔者天下皆是也而誰以易
之者此譏孔子周流天下也滔滔周流之貎言孔子何事滔滔然周流者乎當今天下治亂同皆是無道也空
舍此適彼誰以易之為有道者也且而與其從辟人之士也豈若從辟世之士哉者士有辟人辟世之法謂孔
子從辟人之法長沮桀溺自謂從辟世之法且而皆語辭與猶等也既言天下皆亂無以易之則賢者皆合隠
辟且等其隠辟從辟人之法則有周流之勞從辟世之法則有安逸之樂意令孔子如已也耰而不輟者耰覆
種也輟止也覆種不止不以津告子路行以告者子路以長沮桀溺之言告夫子夫子憮然者憮失意貎謂不
達己意而便非己也曰鳥獸不可與同羣者孔子言其不可隠居辟世之意也山林多鳥獸不可與同羣若隠
扵山林是同羣也吾非斯人之徒與而誰與者與謂相親與我非天下人之徒衆相親與而更誰親與言吾自
當與此天下人同羣安能去人從鳥獸居乎天下有道丘不與易也者言凡天下有道者我皆不與易也為其
已大而人小故也注耜廣五寸二耜為耦○正義曰此周禮考工記文也鄭注云古者耜一金兩人並發之今
之耜岐頭兩金象古之耦也月令云脩耒耜鄭注云耜者耒之金)
子路從而後遇丈人以杖荷蓧注包曰丈人老人也蓧
竹器子路問曰子見夫子乎丈人曰四體不勤五穀不
分孰為夫子注包曰丈人云不勤勞四體不分植五穀
誰為夫子而索之耶植其杖而芸注孔曰植倚也除草
曰芸子路拱而立注未知所以答止子路宿殺雞為黍
而食之見其二子焉眀日子路行以告子曰隠者也使
子路反見之至則行矣注孔曰子路反至其家丈人出
行不在子路曰不仕無義注鄭曰留言以語丈人之二
子長幼之節不可廢也君臣之義如之何其廢之注孔
曰言女知父子相養不可廢反可廢君臣之義邪欲潔
其身而亂大倫注包曰倫道理也君子之仕也行其義
也道之不行已知之矣注包曰言君子之仕所以行君
臣之義不必自已道得行孔子道不見用自已知之音
義(從才用反荷何可反又音何蓧徒弔反本又作條又作莜分包云如字鄭扶問反云猶理索所白反植音
值又市力反芸音云多作耘字芸香草也倚其綺反拱居勇反食音嗣見賢遍反語魚據反長丁丈反已音紀
一音以)疏(正義曰此章記隠者與子路相譏之語也子路從而後遇丈人以杖荷蓧者子路随從夫子行
不相及而獨在後逄老人以杖擔荷竹器子路問曰子見夫子乎者夫子孔子也丈人曰四體不勤五穀不分
孰為夫子者丈人責子路云不勤勞四體不分植五穀誰為夫子而來問我求索之邪植其杖而芸者植倚立
也芸除草也丈人既責子路至於田中倚其荷蓧之杖而芸其苗子路拱而立者子路未知所以答故随至田
中拱手而立也止子路宿殺雞為黍而食之見其二子焉者丈人留子路宿殺雞為黍而食之丈人知子路賢
故又以二子見於子路也眀日子路行以告者既宿之明日子路行去遂及夫子以丈人所言及雞黍見子之
事告之也子曰隠者也使子路反見之至則行矣者夫子言此丈人必賢人之隠者也使子路反求見之欲語
以已道子路反而至其家則丈人出行不在也子路曰不仕無義者丈人既不在留言以語丈人之二子令其
父還則述之此下之言皆孔子之意言父子之道天性也君臣之義也人生則皆當有之若其不仕是無君臣
之義也長幼之節不可廢也君臣之義如之何其廢之者言女知父子相養是知長幼之節不可廢也反可廢
君臣之義而不仕乎欲潔其身而亂大倫者倫道理也言女不仕濁世欲清潔其身則亂於君臣之義大道理
也君子之仕也行其義也道之不行已知之矣者言君子之仕非苟利禄而已所以行君臣之義亦不必自已
道得行孔子道不見用自巳知之也注蓧竹器○正義曰說文作莜芸田器也)
逸民伯夷叔齊虞仲夷逸朱張柳下惠少連注逸民者
節行超逸也包曰此七人皆逸民之賢者子曰不降其
志不辱其身伯夷叔齊與注鄭曰言其直已之心不入
庸君之朝謂柳下惠少連降志辱身矣言中倫行中慮
其斯而已矣注孔曰但能言應倫理行應思慮如此而
已謂虞仲夷逸隠居放言注包曰放置也不復言世務
身中清廢中權注馬曰清純潔也遭世亂自廢棄以免
患合於權也我則異於是無可無不可注馬曰亦不必
進亦不必退唯義所在音義(朱張並如字衆家亦為人姓名王弼注朱張字子弓
荀卿以比孔子鄭作侏張云音陟留反少詩照反下同與音餘朝直遙反中丁仲反下同應應對之應下同思
息嗣反又如字復扶又反廢方肺反馬云棄也鄭作發動貎)疏(正義曰此章論逸民賢者之行也逸民伯
夷叔齊虞仲夷逸朱張柳下惠少連者逸民謂民之節行超逸者也此七人皆逸民之賢者也子曰不降其志
不辱其身伯夷叔齊與者此下孔子論其逸民之行也言其直已之心不降志也不入庸君之朝不辱身也惟
伯夷叔齊有此行也謂柳下惠少連降志辱身矣言中倫行中慮其斯而已矣者又論此二人食禄亂朝是降
志辱身也倫理也中應也但能言應倫理行應思慮如此而已不以世務嬰心故亦謂之逸民謂虞仲夷逸隠
居放言身中清廢中權者放置也清純潔也權反常合道也孔子又論此二人隠遯退居放置言語不復言其
世務其身不仕濁世應於純潔遭世亂自廢棄以免患應於權也我則異於是無可無不可者孔子言我之所
行則與此逸民異亦不必進亦不必退唯義所在故曰無可無不可也不論朱張之行者王弼云朱張字子弓
荀卿以比孔子言其行與孔子同故不論也)
太師摯適齊亞飯干適楚注孔曰亞次也次飯樂師也
摯干皆名三飯繚適蔡四飯缺適秦注包曰三飯四飯
樂章名各異師繚缺皆名也鼓方叔入於河注包曰鼓
擊鼓者方叔名入謂居其河内播鼗武入於漢注孔曰
播搖也武名也少師陽擊磬襄入於海注孔曰魯哀公
時禮壊樂崩樂人皆去陽襄皆名音義(大音泰摯音至亞於嫁反飯扶
晚反下同繚音了缺窺悅反播彼佐反搖也鼗徒刀反亦作鞉少詩照反)疏(正義曰此章記魯哀公時禮壞
樂崩樂人皆去也大師摯適齊者大師樂官之長名摰去魯而適齊也亞飯干適楚者亞次也天子諸侯每食
奏樂樂章各異各有樂師次飯樂師名干往楚三飯樂師名繚往蔡四飯樂師名缺往秦鼓方叔入於河者擊
鼓者名方叔入於河内也播鼗武入於漢者播摇也鼗如鼓而小有兩耳持其柄搖之旁耳還自擊搖鼗鼓者
名武入居於漢中也少師陽擊磬襄入於海者陽襄皆名二人入居於海内也)
周公謂魯公注孔曰魯公周公之子伯禽封於魯曰君
子不施其親注孔曰施易也不以他人之親易己之親
不使大臣怨乎不以注孔曰以用也怨不見聽用故舊
無大故則不棄也無求備於一人注孔曰大故謂惡逆
之事音義(易音亦下同)疏(正義曰此章記周公戒魯公之語也周公謂魯公者魯公周公之子
伯禽封於魯將之國周公戒之也曰君子不施其親者施易也言君子為國不以他人之親易己之親當行博
愛廣敬也不使大臣怨乎不以者以用也既仕為大臣則當聽用之不得令大臣怨不見聽用故舊無大故則
不棄也者大故謂惡逆之事也故舊朋友無此惡逆之事則不有遺棄也無求備於一人者求責也任人當隨
其才無得責備於一人也)
周有八士伯達伯适仲突仲忽叔夜叔夏季隨季騧注
包曰周時四乳生八子皆為顯士故記之爾音義(周有八士
鄭云成王時劉向馬融皆以為宣王時适古活反騧古花反乳如注反又如主反生所幸反又如字)疏(正義
曰此章記異也周時有人四徧生子而乳之每乳皆二子凡八子皆為顯士故記之耳鄭玄以為成王時劉向
馬融皆以為宣王時)
論語注疏卷十八
論語注疏卷十八考證
子路從而後章五穀不分○(臣宗楷)按五穀之名周禮
職方氏云黍稷菽麥稻周書云麦黍稻粟菽鄭元則
以為麻黍稷麦豆諸說不一纂箋王氏曰九穀者以
三農所生而言百穀者號其多而言五穀者則以五
行所屬而言皆不寔指其名此說近之
逸民章虞仲○(臣齊燾)按日知錄云史記太伯之奔荆
蠻自號句吳荆蠻義之從而歸之千餘家立為吳太
伯太伯卒弟仲雍立仲雍卒子季簡立季簡卒子叔
逹立叔逹卒子周章立是時武王克殷求太伯仲雍
之後得周章周章已君矣因而封之乃封周章弟虞
仲於周之北故夏墟是為虞列為諸侯據此則仲雍
為吳仲雍而虞仲者乃仲雍之曾孫也論語虞仲夷
逸左傳太伯虞仲太王之昭也即謂仲雍為虞仲是
祖孫同名且仲雍君吳不當言虞古吳虞二字多通
用竊疑二書所稱虞仲並是吳仲之誤又考吳越春
秋太伯曰其當有封者吳仲也則仲雍之稱吳仲固
有徵矣
太師摯適齊章亞飯三飯四飯○(臣宗楷)按周禮春官
大司樂云王大食三侑皆令奏鐘鼓白虎通云王者
四飯諸侯三飯大夫再飯語錄云魯諸侯耳樂官自
亞飯以下盖三飯尊卑之差也又齊氏曰魯諸侯故
止言三飯然不言一飯豈周公賜天子禮樂而魯僣
之孔子正樂而去其一耶記者起數以亞其仍魯之
舊以見昔之僣耳
周有八士章疏鄭元以為成王時劉向馬融皆以為宣
王時○陸㙄經世驪珠曰左傳晉胥臣曰文王之即
位也詢于八虞及武王伐商命南宫伯達遷九鼎于
洛邑命南宫适散鹿臺之財宣和博古圖云武王時
有南宫仲周書解云王乃厲翼於尹氏八士注云八
士武王賢臣也則斷為武王時人正非無據
論語注疏卷十八考證
