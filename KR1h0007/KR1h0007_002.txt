欽定四庫全書
論語注䟽卷二
魏何晏集解唐陸德明音義宋邢昺疏
爲政第二音義(先學而後從政故爲政次學而也凡二十四章)疏(正義曰左傳曰學而
後入政故次前篇也此篇所論孝敬信勇爲政之德也聖賢君子爲政之人也故以爲政冠於章首遂以
名篇)
子曰爲政以德譬如北辰居其所而衆星共之注包曰
德者無爲猶北辰之不移而衆星共之音義(共求用反鄭作拱俱
勇反拱手也猶北辰之不移本或作譬猶北辰之不移)疏(正義曰此章言爲政之要爲政以德者言為政
之善莫若以德德者得也物得以生謂之德淳德不散無爲化清則政善矣譬如北辰居其所而衆星共之者
譬况也北極謂之北辰北辰常居其所而不移故衆星共尊之以况人君爲政以德無爲清靜亦衆人共尊之
也注包曰至共之○正義曰案爾雅釋文云北極謂之北辰郭璞曰北極天之中以正四時然則極中也辰時
也以其居天之中故曰北極以正四時故曰北辰漢書天文志曰中宫太極星其一明者泰一之常居也旁三
星三公環之匡衛十二星藩臣皆曰紫宫北斗七星所謂璇璣玉衡以齊七政斗爲帝車運於中央臨制四海
分隂陽建四時均五行移節度定諸紀皆繫於斗是衆星共之也)
子曰詩三百注孔曰篇之大數一言以蔽之注包曰蔽
猶當也曰思無邪注包曰歸於正音義(蔽必世反包云當也鄭云塞也
當丁浪反又如字邪似嗟反)疏(正義曰此章言爲政之道在於去邪歸正故舉詩要當一句以言之詩三
百者言詩篇之大數也一言以蔽之者蔽猶當也古者謂一句爲一言詩雖有三百篇之多可舉一句當盡其
理也曰思無邪者此詩之一言魯頌駉篇文也詩之爲體論功頌德止僻防邪大抵皆歸於正故此一句可以
當之也注孔曰篇之大數○正義曰案今毛詩序凡三百一十一篇内六篇亡今其存者有三百五篇今但言
三百篇故曰篇之大數)
子曰道之以政注孔曰政謂法教齊之以刑注馬曰齊
整之以刑罸民免而無恥注孔曰免苟免道之以德注
包曰德謂道德齊之以禮有恥且格注格正也音義(道音
導下同德包云道德也鄭云六德謂智仁聖羲中和格加百反正也鄭云来也)疏(正義曰此章言爲政以德
之效也道之以政者政謂法教道謂化誘言化誘於民以法制教命也齊之以刑者齊謂齊整刑謂刑罸言道
之以政而民不服者則齊整之以刑罸也民免而無恥者免苟免也言君上化民不以德而以法制刑罰則民
皆巧詐苟免而心無愧恥也道之以德齊之以禮有恥且格者德謂道德格正也言君上化民必以道德民或
未從化則制禮以齊整使民知有禮則安失禮則恥如此則民有愧恥而不犯禮且能自修而歸正也)
子曰吾十有五而志于學三十而立注有所成也四十
而不惑注孔曰不疑惑五十而知天命注孔曰知天命
之終始六十而耳順注鄭曰耳聞其言而知其微旨七
十而從心所欲不踰矩注馬曰矩法也從心所欲無非
法疏(正義曰此章明夫子隠聖同凡所以勸人也吾十有五而志于學者言成童之歲識慮方明於是乃
志於學也三十而立者有所成立也四十而不惑者志強學廣不疑惑也五十而知天命者命天之所禀受者
也孔子四十七學易至五十窮理盡性知天命之終始也六十而耳順者順不逆也耳聞其言則知其微旨而
不逆也七十而從心所欲不踰矩者矩法也言雖從心所欲而不踰越法度也孔子輙言此者欲以勉人志學
而善始令終也)
孟懿子問孝注孔曰魯大夫仲孫何忌懿謚也子曰無
違樊遲御子告之曰孟孫問孝於我我對曰無違注鄭
曰恐孟孫不曉無違之意將問於樊遲故告之樊遲弟
子樊須樊遲曰何謂也子曰生事之以禮死葬之以禮
祭之以禮疏(正義曰此章明孝必以禮孟懿子問孝者魯大夫仲孫何忌問孝道於孔子也子曰
無違者此夫子答辭也言行孝之道無得違禮也樊遲御者弟子樊須爲夫子御車也子告之曰孟孫問孝於
我我對曰無違者孟孫即懿子也孔子恐孟孫不曉無違之意而懿子與樊遲友善必將問於樊遲故夫子告
之樊遲曰何謂也者樊遲亦未逹無違之旨故復問曰何謂也子曰生事之以禮死葬之以禮祭之以禮者此
夫子爲言無違之事也生事之以禮謂冬溫夏凊昏定晨省之屬也死葬之以禮謂爲之棺椁衣衾而舉之卜
其宅兆而安厝之之屬也祭之以禮謂春秋祭祀以時思之陳其簠簋而哀戚之之屬也不違此禮是無違之
理也不即告孟孫者初時意在簡略欲使思而得之也必告樊遲者恐孟孫以爲從父之令是無違故既與别
後告於樊遲將使復告孟孫也注孔曰至謚也○正義曰春秋定六年經書仲孫何忌如晉傳曰孟懿子往是
知孟懿子者即仲孫何忌也謚法曰温柔賢善曰懿注樊遲至樊須○正義曰案史記弟子傳曰樊須字子遲
齊人少孔子三十六歲也)
孟武伯問孝子曰父母唯其疾之憂注馬曰武伯懿子
之子仲孫彘武謚也言孝子不妄爲非唯疾病然後使
父母憂音義(彘直例反妄亡尚反)疏(正義曰此章言孝子不妄爲非也武伯懿子之子仲孫彘
也問於夫子爲孝之道夫子答之曰子事父母唯其疾病然後可使父母憂之疾病之外不得妄爲非法貽憂
於父母也注馬曰至父母憂○正義曰案春秋懿子以哀十四年卒而武伯嗣哀公十七年左傳曰公會齊侯
於蒙孟武伯相武伯問於高柴曰諸侯盟誰執牛耳季羔曰鄫衍之役吳公子姑曹發陽之役衛石魋武伯曰
然則彘也是武伯爲懿子之子仲孫彘也謚法剛強直理曰武)
子游問孝注孔曰子游弟子姓言名偃子曰今之孝者
是謂能飬至於犬馬皆能有養不敬何以别乎注包曰
犬以守禦馬以代勞皆養人者一曰人之所養乃至於
犬馬不敬則無以别孟子曰食而不愛豕畜之愛而不
敬獸畜之音義(養羊尚反下及注養人同别彼列反注同)疏(正義曰此章言爲孝必敬子游
問孝者弟子子游問行孝之道於孔子也子曰今之孝者是謂能養者此下孔子爲子游說須敬之事今之人
所謂孝者是唯謂能以飲食供養者也言皆無敬心至於犬馬皆能有養不敬何以别乎者此爲不敬之人作
譬也其說有二一曰犬以守禦馬以代勞皆能有以養人者但畜獸無知不能生敬於人若人唯能供養於父
母而不敬則何以别於犬馬乎一曰人之所養乃至於犬馬同其飢渴飲之食之皆能有以養之也但人養犬
馬資其爲人用耳而不敬此犬馬也人若養其父母而不敬則何以别於犬馬乎言無以别明孝必須敬也注
孔曰子游弟子姓言名偃○正義曰史記弟子傳曰言偃吳人字子游少孔子四十五歲注包曰至畜之○正
義曰云孟子曰者案孟子盡心篇孟子曰食而不愛豕交之也愛而不敬獸畜之也趙岐注云人之交接但食
之而不愛若養豕也愛而不敬若人畜禽獸但愛而不能敬也引之以證孝必須敬彼言豕交之此作豕畜之
者所見本異或傳寫誤)
子夏問孝子曰色難注包曰色難者謂承順父母顏色
乃爲難有事弟子服其勞有酒食先生饌注馬曰先生
謂父兄饌飲食也曾是以爲孝乎注馬曰孔子喻子夏
服勞先食汝謂此爲孝乎未孝也承順父母顏色乃爲
孝也音義(食音嗣饌上眷反馬云飲食也鄭作餕音俊食餘曰餕曾音增馬云則也皇侃云嘗也)
疏(正義曰此章言爲孝必須承順父母顔色也子夏問孝者弟子子夏問於孔子爲孝之道也子曰色難者
答之也言承順父母顏色乃爲難也有事弟子服其勞有酒食先生饌曾是以爲孝乎者孔子又喻子夏服勞
先食不爲孝也先生謂父兄饌飲食也曾猶則也言若家有勞辱之事或弟或子服其勤勞有酒有食進與父
兄飲食汝則謂是以爲孝乎言此未孝也必須承順父母顔色乃爲孝也)
子曰吾與回言終日不違如愚注孔曰回弟子姓顔名
回字子淵魯人也不違者無所怪問於孔子之言默而
識之如愚退而省其私亦足以發回也不愚注孔曰察
其退還與二三子說繹道義發明大體知其不愚疏(正義
曰此章美顔淵之德子曰吾與回言終日不違如愚者回弟子顏淵也違猶怪問也愚無知之稱孔子言我與
回言終竟一日亦無所怪問於我之言默而識之如無知之愚人也退而省其私亦足以發回也不愚者言回
既退還而省察其在私室與二三子說繹道義亦足以發明大體乃知其回也不愚注孔曰至愚○正義曰史
記弟子傳云顔回者魯人也字子淵少孔子三十歲年二十九髮盡白蚤死)
子曰視其所以注以用也言視其所行用觀其所由注
由經也言觀其所經從察其所安人焉廋哉人焉廋哉
注孔曰廋匿也言觀人終始安所匿其情音義(焉於虔反下同
廋所留反匿也匿女力反)疏(正義曰此章言知人之法也視其所以者以用也言視其所以行用觀其所由
者由經也言觀其所經從察其所安者言察其所安處也人焉廋哉人焉廋哉者廋匿也焉安也言知人之法
但觀察其終始則人安所隠匿其情哉再言之者深明情不可隠也)
子曰溫故而知新可以爲師矣注溫尋也尋繹故者又
知新者可以爲人師矣音義(溫烏門反尋也繹音亦)疏(正義曰此章言爲師
之法溫尋也言舊所學得者温尋使不忘是温故也素所未知學使知之是知新也既溫尋故者又知新者則
可以爲人師矣注溫尋也○正義曰案中庸云温故而知新鄭注云溫讀如燖温之溫謂故學之熟矣後時習
之謂之温案左傳哀十二年公會吳于槖臯太宰嚭請尋盟子貢對曰盟可尋也亦可寒也賈逵注云尋温也
又有司徹云乃燅尸爼是尋爲温也言人舊學已精熟在後更習之猶若溫燖故食也)
子曰君子不器注包曰器者各周其用至於君子無所
不施疏(正義曰此章明君子之德也器者物象之名形器既成各周其用若舟檝以濟川車輿以行陸
反之則不能君子之德則不如器物各守一用言見幾而作無所不施也)
子貢問君子子曰先行其言而後從之注孔曰疾小人
多言而行之不周疏(正義曰此章疾小人多言而行之不周也子貢問於夫子曰君子之
德行何如夫子答之曰君子先行其言而後以言從之言行相副是君子也)
子曰君子周而不比注孔曰忠信爲周阿黨爲比小人
比而不周音義(比毗志反下同)疏(正義曰此章明君子小人德行不同之事忠信爲周阿黨
爲比言君子常行忠信而不私相阿黨小人則反是注忠信爲周○正義曰魯語文也)
子曰學而不思則罔注包曰學不尋思其義則罔然無
所得思而不學則殆注不學而思終卒不得徒使人精
神疲殆音義(罔本又作冈殆音待依義當作怠)疏(正義曰此章言教學法也學而不思則罔
者言爲學之法既從師學則自思其餘藴若雖從師學而不尋思其義則罔然無所得也思而不學則殆者言
但自尋思而不往從師學終卒不得其義則徒使人精神疲勞倦殆)
子曰攻乎異端斯害也己注攻治也善道有統故殊塗
而同歸異端不同歸也疏(正義曰此章禁人雜學攻治也異端謂諸子百家之書也
言人若不學正經善道而治乎異端之書斯則爲害之深也以其善道有統故殊塗而同歸異端則不同歸也
注善道至同歸○正義曰云善道有統故殊塗而同歸者正經是善道也皆以忠孝仁義爲本是有統也四術
爲教是殊塗也皆以去邪歸正是同歸也異端之書則或粃糠堯舜戕毁仁義是不同歸也殊塗同歸是易下
繫辭文也)
子曰由誨汝知之乎注孔曰弟子姓仲名由字子路知
之爲知之不知爲不知是知也音義(是知之知如字又音智)疏(正義
曰此章明知也由誨汝知之乎者孔子以子路性剛好以不知爲知故此抑之呼其名曰由我今教誨汝爲知
之乎此皆語辭知之爲知之不知爲不知是知也者此誨辭也言汝實知之事則爲知之實不知之事則為不
知此是真知也若其知之反隠曰不知及不知妄言我知皆非知也注孔曰至子路○正義曰史記弟子傳云
仲由字子路卞人也少孔子九歲子路性鄙好勇力志伉直冠雄雞佩豭豚陵暴孔子孔子設禮稍誘子路子
路後儒服委質因門人請爲弟子)
子張學干祿注鄭曰弟子姓顓孫名師字子張干求也
祿祿位也子曰多聞闕疑愼言其餘則寡尤注包曰尤
過也疑則闕之其餘不疑猶愼言之則少過多見闕殆
愼行其餘則寡悔注包曰殆危也所見危者闕而不行
則少悔言寡尤行寡悔祿在其中矣注鄭曰言行如此
雖不得祿亦同得祿之道音義(顓音專尤下求反行下孟反注同)疏(正義
曰此章言求祿之法子張學干祿者干求也弟子子張師事孔子學求祿位之法子曰多聞闕疑愼言其餘則
寡尤者此夫子教子張求祿之法也尤過也寡少也言雖博學多聞疑則闕之尤須愼言其餘不疑者則少過
也多見闕殆愼行其餘則寡悔者殆危也言雖廣覽多見所見危者闕而不行尤須愼行其餘不危者則少悔
恨也言寡尤行寡悔祿在其中矣者言若少過行又少悔必得祿位設若言行如此雖偶不得禄亦同得禄之
道注鄭曰至子張○正義曰史記弟子傳云顓孫師陳人字子張少孔子四十八歲)
哀公問曰何爲則民服注包曰哀公魯君謚孔子對曰
舉直錯諸枉則民服注包曰錯置也舉正直之人用之
廢置邪枉之人則民服其上舉枉錯諸直則民不服音
義(錯七路反注同置也鄭本作措投也枉紆枉反邪似嗟反)疏(正義曰此章言治國使民服之法哀公問
曰何爲則民服者哀公魯君也問於孔子曰何所云為則萬民服從也時哀公失德民不服從哀公患之故有
此問孔子對曰舉直錯諸枉則民服者此孔子對以民服之法也錯置也舉正直之人用之廢置諸邪枉之人
則民服其上也舉枉錯諸直則民不服者舉邪枉之人用之廢置諸正直之人則民不服其上也於時羣邪秉
政民心厭棄故以此對之也注包曰哀公魯君謚○正義曰魯世家云哀公名蔣定公之子周敬王二十六年
即位謚法云恭仁短折曰哀)
季康子問使民敬忠以勸如之何注孔曰魯卿季孫肥
康謚子曰臨之以莊則敬注包曰莊嚴也君臨民以嚴
則民敬其上孝慈則忠注包曰君能上孝於親下慈於
民則民忠矣舉善而教不能則勸注包曰舉用善人而
教不能者則民勸勉疏(正義曰此章明使民敬忠勸善之法季康子問使民敬忠以勸
如之何者季康子魯執政之上卿也時以僭濫故民不敬忠勸勉故問於孔子曰欲使民人敬上盡忠勸勉爲
善其法如之何子曰臨之以莊則敬者此答之也自上涖下曰臨莊嚴也言君臨民以嚴則民敬其上孝慈則
忠者言君能上孝於親下慈於民則民作忠舉善而教不能則勸者言君能舉用善人置之禄位教誨不能之
人使之材能如此則民相勸勉為善也於時魯君蠶食深宫季氏專執國政則如君矣故此答皆以人君之事
言之也注魯卿季孫肥康謚○正義曰知者據左傳及世家文也謚法云安樂撫民曰康)
或謂孔子曰子奚不爲政注包曰或人以爲居位乃是
爲政子曰書云孝乎惟孝友于兄弟施於有政是亦爲
政奚其爲爲政注包曰孝乎惟孝美大孝之辭友于兄
弟善於兄弟施行也所行有政道與爲政同疏(正義曰此章言
孝友與爲政同或謂孔子曰子奚不爲政者奚何也或有一人亡其姓名謂孔子曰子既多才多藝何不居官
爲政或人以爲居位乃是爲政也子曰書云孝乎惟孝友于兄弟施於有政者此周書君陳篇文引之以答或
人爲政之事彼云王若曰君陳惟爾令德孝恭惟孝友于兄弟克施有政孔安國云言其有令德善事父母行
己以恭言善事父母者必友于兄弟能施有政今其言與此小異此云孝乎惟孝者美此孝之辭也友于兄弟
者言善於兄弟也施行也行於此二者即有爲政之道也是亦爲政奚其爲為政者此孔子語也是此也言此
孝友亦爲政之道此外何事其爲為政乎言所行有政道即與爲政同不必居位乃是爲政)
子曰人而無信不知其可也注孔曰言人而無信其餘
終無可大車無輗小車無軏其何以行之哉注包曰大
車牛車輗者轅端横木以縛軛小車駟馬車軏者轅端
上曲鉤衡音義(車音居輗五兮反轅端横木以縛軛字林五支反軏五忽反又音月轅端上曲
勾衡)疏(正義曰此章明信不可無也人而無信不知其可也者言人而無信其餘雖有他才終無可也大車
無輗小車無軏其何以行之哉者此爲無信之人作譬也大車牛車輗轅端横木以縛軛駕牛領者也小車駟
馬車軏者轅端上曲鉤衡以駕兩服馬領者也大車無輗則不能駕牛小車無軏則不能駕馬其車何以得行
之哉言必不能行也以喻人而無信亦不可行也注包曰至鈎衡○正義曰云大車牛車者冬官考工記車人
爲車大車崇九尺鄭注云大車平地載任之車轂長半柯者也其車駕牛故酒誥曰肇牽車牛遠服賈用故曰
大車牛車也說文云輗大車轅端持衡者軛轅前也是輗者轅端横木以縛軛者也云小車駟馬車者考工記
兵車田車乘車也皆駕駟馬故曰駟馬車也說文云軏者車轅端持衡者考工記云國馬之輈深四尺有七寸
注云馬高八尺兵車乘車軹崇三尺有三寸加軫與轐七寸又并此輈深則衡高八尺七寸也除馬之高則餘
七寸爲衡頸之間是輈在衡上也轅從軫以前稍曲而上至衡則居衡之上而嚮下鈎之衡則横居輈下是轅
端上曲鉤衡者名軏也)
子張問十世可知也注孔曰文質禮變子曰殷因於夏
禮所損益可知也周因於殷禮所損益可知也注馬曰
所因謂三綱五常所損益謂文質三統其或繼周者雖
百世可知也注物類相召世數相生其變有常故可預
知音義(十世可知也一本作可知乎鄭本作可知夏戸雅反餘以意求之三綱謂父子夫婦君臣是也
五常謂仁義禮智信三統謂天地人三正)疏(正義曰此章明創制革命因沿損益之禮子張問十世可知也
者弟子子張問於孔子夫國家文質禮變設若相承至於十世世數既遠可得知其禮乎子曰殷因於夏禮所
損益可知也周因於殷禮所損益可知也者此夫子答以可知之事言殷承夏后因用夏禮謂三綱五常不可
變革故因之也所損益者謂文質三統夏尚文殷則損文而益質夏以十三月爲正爲人統色尚黑殷則損益
之以十二月爲正爲地統色尚白也其事易曉故曰可知也周因於殷禮所損益可知也者言周代殷立而因
用殷禮及所損益事事亦可知也其或繼周者雖百世可知也者言非但順知既往兼亦預知將来時周尚存
不敢斥言故曰其或言設或有繼周而王者雖多至百世以其物類相召世數相生其變有常故皆可預知也
注馬曰至三統○正義曰云三綱五常者白虎通云三綱者何謂謂君臣父子夫婦也君爲臣綱父為子綱夫
爲妻綱大者爲綱小者爲紀所以張理上下整齊人道也人皆懷五常之性有親愛之心是以綱紀爲化若羅
網有紀綱之而百目張也所以稱三綱何一隂一陽之謂道陽得隂而成隂得陽而序剛柔相配故人爲三綱
法天地人君臣法天取象日月屈信歸功也父子法地取法五行轉相生也夫婦取象人合隂陽有施君羣也
羣下之所歸心臣奉也事君也象屈服之形也父者矩也以度教子子者孳也孳孳無己也夫者扶也以道扶
接婦者服也以禮屈服也云五常者仁義禮智信也白虎通云五性者何謂仁義禮智信也仁者不忍好生爱
人義者宜也斷决得中也禮者履也履道成文智者知也或於事見微和著信者誠也專一不移故人生而應
八卦之體得五氣以為常仁義禮智信是也云損益謂文質三統者白虎通云王者必一質一文者何所以承
天地順隂陽陽道極則隂道受隂道極則陽道受明一陽二隂不能繼也質法天文法地而已故天爲質地受
而化之養而成之故爲文尚書大傳曰王者一質一文據天地之道禮三正記曰質法天文法地帝王始起先
質後文者順天地之道本末之義先後之序也事莫不先其質性乃後有其文章也夏尚黑殷尚白周尚赤此
之謂三統故書傳略說云天有三統物有三變故正色有三天有三生三死故土有三王王特一生死又春秋
緯元命包及樂緯稽耀嘉云夏以十三月爲正息卦受泰注云物之始其色尚黑以寅爲朔殷以十二月爲正
息卦受臨注云物之牙其色尚白以雞鳴爲朔周以十一月爲正息卦受復其色尚赤以夜半爲朔又三正記
云正朔三而改文質再而復以此推之自夏以上皆正朔三而改也鄭注尚書三帛高陽氏之後用赤繪高辛
氏之後用黑繒其餘諸侯用白繒如鄭此意郤而推之舜以十一月爲正尚赤堯以十二月爲正尚白故曰其
餘諸侯用勻繒高辛氏以十三月爲正尚黑故云高辛氏之後用黑繒高陽氏以十一月爲正尚赤故云高陽
氏之後用赤繒少皥以十二月爲正尚白黃帝以十三月爲正尚黑神農以十一月爲正尚赤女媧以十二月
爲正尚白伏羲以上未有聞焉易說卦云帝出乎震則伏羲也建寅之月又木之始其三正當從伏羲以下文
質再而復者文質法天地文法地質法天周文法地而爲天正殷質法天而爲地正者正朔文質不相須正朔
以三而改文質以二而復各自為義不相須也建子之月爲正者謂之天統以天之陽氣始生爲百物得陽氣
微稍動變故爲天統建丑之月爲正者以其物己吐芽不為天氣始動物又未出不得爲人所施功唯在地中
含養萌牙故爲地統建寅之月爲正者以其物出於地人功當須脩理故謂之人統統者本也謂天地人之本
也然王者必以此三月爲正者以其此月物生微細又是歲之始生王者繼天理物含養微細又取其歲初為
正朔之始既天地人之三者所繼不同故各改正朔不相襲也所尚既異符命亦隨所尚而来故禮緯稽命徵
云其天命以黑故夏有玄圭天命以赤故周有赤雀銜書天命以白故殷有白狼銜鉤是天之所命亦各隨人
所尚符命雖逐所尚不必皆然故天命禹觀河見白面長人洛子命云湯觀於洛沈璧而黑龜與之書黃魚䨇
躍泰誓言武王伐紂而白魚入於王舟是符命不皆逐正色也鄭康成之義自古以来皆改正朔若孔安國則
改正朔殷周二代故注尚書湯承堯舜禪代之後革命創制改正易服是從湯始改正朔也注物類至相生○
正義曰云物類相召者謂三綱五常各以類相召因而不變也云世數相生者謂文質三統及五行相次周而
復始而其世運有數相生變革也)
子曰非其鬼而祭之諂也注鄭曰人神曰鬼非其祖考
而祭之者是諂求福見義不爲無勇也注孔曰義所宜
爲而不能爲是無勇音義(諂勑檢反)疏(正義曰此章言祭必己親勇必爲義也非
其鬼而祭之諂也者人神曰鬼言若非已祖考而輒祭他鬼者是諂媚求福也見義不爲無勇也者義宜也言
義所宜爲而不能爲者是無勇之人也注鄭曰至求福○正義曰云人神曰鬼者周禮太宗伯之職掌建邦之
天神人鬼地示之禮是人神曰鬼也左傳曰神不歆非類民不祀非族故非其祖考而祭之者是諂求福也注
孔曰至無勇○正義曰若齊之田氏弑君夫子請討之是義所宜為也而魯君不能爲討是無勇也)
論語注疏卷二
論語注疏卷二考證
爲政章譬如北辰疏北極謂之北辰○陸㙄經世驪珠
曰類考云先儒皆以天體無星處謂之辰今考星書
稱辰不一北極固名北辰而大火亦謂之大辰五行
中之水星又謂之辰星十二支謂之十二辰日月星
又謂之三辰五行之時亦謂之五辰原其義蓋起于
辰位乃星躔之首歲紀之始水星近輔乎日爲行星
之長大火天帝之座爲舍星之長長者皆稱辰焉日
月之會謂之辰一歲日月十二會日月所會始于東
方蒼龍角亢之星角亢始于辰故以所始者言之日
月星至辰而畢見故稱三辰素問五運起于角軫角
軫辰分也故五行之時亦謂五辰然則北辰居所亦
謂統星之長耳此說最爲明曉只將下衆星句對看
便見辰字本位且本文但言居所原祇形其象之尊
也自連入北極添出動與不動摹擬遂多反忘郤北
辰之辰字正義矣
論語注疏卷二考證
