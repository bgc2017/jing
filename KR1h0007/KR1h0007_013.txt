欽定四庫全書
論語注疏卷十三
魏何晏集解唐陸德明音義宋邢昺疏
子路第十三音義(凡三十章)疏(正義曰此篇論善人君子爲邦教民仁政孝弟中行
常德皆治國脩身之要大意與前篇相類且回也入室由也升堂故以爲次也)
子路問政子曰先之勞之注孔曰先導之以德使民信
之然後勞之易曰說以使民民忘其勞請益曰無倦注
孔曰子路嫌其少故請益曰無倦者行此上事無倦則
可音義(勞孔如字鄭力報反說音悦倦其卷反)疏(正義曰此章言政先德澤也子曰先之勞之者
言爲德政者先導之以德使民信之然後可以政役之事勞之則民從其令也請益者子路嫌其少故更請益
之曰無倦者夫子言行此上事無倦怠則可也注易曰說以使民民忘其勞○正義曰此周易兑卦彖辭文也
言先以說豫撫民然後使之從事則民皆竭力忘其勞苦也引之以證先之勞之之義也)
仲弓爲季氏宰問政子曰先有司注王曰言爲政當先
任有司而後責其事赦小過舉賢才曰焉知賢才而舉
之曰舉爾所知爾所不知人其舍諸注孔曰女所不知
者人將自舉其所知則賢才無遺音義(焉於虔反舍如字置也)疏
(正義曰此章言政在舉賢也仲弓爲季氏宰問政者冉雍爲季氏家宰而問政於夫子也子曰先有司赦小過
舉賢才者有司屬吏也言爲政當先委任屬吏各有所司而後責其成事赦放小過寬則得衆也舉用賢才使
官得其人野無遺逸是政之善也曰焉知賢才而舉之者仲弓聞使舉賢意言賢才難可徧知故復問曰安知
賢才而得舉用之也曰舉爾所知爾所不知人其舍諸者舍置也諸之也夫子教之曰但舉女之所知女所不
知人將自舉之其肯置之而不舉乎既各舉其所知則賢才無遺)
子路曰衛君待子而爲政子將奚先注包曰問往將何
所先行子曰必也正名乎注馬曰正百事之名子路曰
有是哉子之迂也奚其正注包曰迂猶遠也言孔子之
言遠於事子曰野哉由也注孔曰野猶不達君子於其
所不知蓋闕如也注包曰君子於其所不知當闕而勿
據今由不知正名之義而謂之迂遠名不正則言不順
言不順則事不成事不成則禮樂不興禮樂不興則刑
罰不中注孔曰禮以安上樂以移風二者不行則有淫
刑濫罰刑罰不中則民無所錯手足故君子名之必可
言也言之必可行也注王曰所名之事必可得而明言
所言之事必可得而遵行君子於其言無所苟而已矣
音義(迂音于包云遠也鄭本作于狂也中丁仲反下同濫力暫反錯七故反本又作措)疏(正義曰此
章論政在正名也子路曰衛君待子而爲政子將奚先者奚何也案世家孔子自楚反乎衛是時衛君輒父不
得立在外諸侯數以爲讓而孔子弟子多仕於衛衛君欲得孔子爲政故子路問之曰往將何以先行子曰必
也正名乎者言將先正百事之名也子路曰有是哉子之迂也奚其正者迂猶遠也子路言豈有若是哉夫子
之言遠於事也何其正名乎子曰野哉由也者野猶不達也夫子見子路言迂故曰不達理哉此仲由也君子
於其所不知蓋闕如也者此責子路不知正名之義而便言迂遠也言君子於其所不知蓋當闕而勿據今由
不知正名之義而便謂之迂遠不亦野哉名不正則言不順言不順則事不成事不成則禮樂不興禮樂不興
則刑罰不中刑罰不中則民無所錯手足者此孔子更陳正名之理也夫事以順成名由言舉名若不正則言
不順序言不順序則政事不成政事不成則君不安於上風不移於下是禮樂不興行也禮樂不行則有淫刑
濫罰故不中也刑罰枉濫民則蹐地局天動罹刑網故無所錯其手足也故君子名之必可言也言之必可行
也君子於其言無所苟而已矣者此又言正名之事非爲苟且也君子名此事必使可明言言此事必使可遵
行君子於其所言無苟且若名之不可言言之不可行是苟且而言也注孔曰至濫罰○正義曰云禮以安上
樂以移風者孝經廣要道章文言禮所以正君臣父子之别明男女長幼之序故可以安上化下風俗移易先
入樂聲變隨人心正由君德正之與變因樂而彰故可以移風易俗也云二者不行則有淫刑濫罰者禮運云
禮者所以治政安君也政不正則君位危君位危則大臣倍小臣竊刑肅而俗敝則法無常又樂記曰五刑不
用百姓無患天子不怒如此則樂達矣故禮樂二者不行則刑罰淫濫而不中也注王曰至遵行○正義曰云
所名之事必可得而明言者若禮人名不以國以國則廢名是不可明言也云所言之事必可得而遵行者緇
衣曰可言也不可行君子弗言也可行也不可言君子弗行也熊氏云君子賢人可行不可言作凡人法若曾
子有母之喪水漿不入於口七日不可言說以爲法是不可遵行也是以可明言可遵行而後君子名言之也)
樊遲請學稼子曰吾不如老農請學爲圃曰吾不如老
圃注馬曰樹五榖曰稼樹菜蔬曰圃樊遲出子曰小人
哉樊須也上好禮則民莫敢不敬上好義則民莫敢不
服上好信則民莫敢不用情注孔曰情情實也言民化
於上各以實應夫如是則四方之民襁負其子而至矣
焉用稼注包曰禮義與信足以成德何用學稼以教民
乎負者以器曰襁音義(稼音嫁圃布古反又音布好呼報反下同應應對之應夫音符)
疏(正義曰此章言禮義忠信爲治民之要樊遲請學稼者樹五穀曰稼弟子樊須請於夫子學播種之法欲
以教民也子曰吾不如老農者孔子恐其不學禮義而學稼種故拒之曰稼種之事吾不如久老之農夫也請
學爲圃者樹菜蔬曰圃樊遲又請於夫子學樹蓺菜蔬之法曰吾不如老圃者亦拒其請也言樹蓺菜蔬之法
吾不如久老爲圃者樊遲出子曰小人哉樊須也者樊遲既請而出夫子與諸弟子言曰小人哉此樊須也謂
其不學禮義而學農圃故曰小人也上好禮則民莫敢不敬上好義則民莫敢不服上好信則民莫敢不用情
者孔子遂言禮義與信可以教民也禮毋不敬故上好行禮則民化之莫敢不敬也人聞義則服故上好行義
則民莫敢不服也以信待物物亦以實應之故上若好信則民莫不用其情情猶情實也言民於上各以實應
也夫如是則四方之民襁負其子而至矣焉用稼者此又言夫禮義與信足以成德化民如是則四方之民感
化自來皆以襁噐背負其子而至矣何用學稼以教民乎注樹五榖曰稼樹菜蔬曰圃○正義曰樹者種植之
名五穀者黍稷麻麥豆也周禮注云種穀曰稼如嫁女以有所生也周禮太宰職云園圃毓草木注云樹果蓏
曰圃園其樊也然則園者外畔籓籬之名其内之地種樹菜果則謂之圃蔬即菜也鄭云周禮注云百草根實
可食者釋文云蔬不熟為饉郭璞曰凡草菜可食者通名為蔬注負者以噐曰襁○正義曰博物志云織縷為
之廣八寸長丈二以約小兒於背)
子曰誦詩三百授之以政不達使於四方不能專對雖
多亦奚以為注專猶獨也音義(使所吏反)疏(正義曰此章言人之才學貴於
適用若多學而不能用則如不學也誦謂諷誦周禮注云倍文曰諷以聲節之曰誦詩有國風雅頌凡三百五
篇皆言天子諸侯之政也古者使適四方有會同之事皆賦詩以見意今有人能諷誦詩文三百篇之多若授
之以政使居位治民而不能通達使於四方不能獨對諷誦雖多亦何以為言無所益也)
子曰其身正不令而行其身不正雖令不從注令教令
也疏(正義曰此章言為政者當以身先也言上之人其身若正不在教令民自觀化而行之其身若不正
雖教令滋章民亦不從也)
子曰魯衛之政兄弟也注包曰魯周公之封衛康叔之
封周公康叔既為兄弟康叔睦於周公其國之政亦如
兄弟疏(正義曰此章孔子評論魯衛二國之政相似如周公康叔之為兄弟也魯周公之封衛康叔之
封周公康叔既為兄弟康叔睦於周公其國之政亦如兄弟也)
子謂衛公子荆善居室注王曰荆與蘧瑗史鰌並為君
子始有曰苟合矣少有曰苟完矣富有曰苟美矣音義
(蘧其居反瑗于眷反鰌音秋完音桓)疏(正義曰此章孔子稱謂衛公子荆有君子之德也善居室者言居家
理也始有曰苟合矣者家始富有不言已才能所致但曰苟且聚合也少有曰苟完矣者又少有增多但曰苟
且完全矣富有曰苟美矣者富有大備但曰苟且有此富美耳終無泰侈之心也注王曰荆與蘧瑗史鰌並為
君子○正義曰案左傳襄二十九年吳公子札來聘遂適衛說蘧瑗史狗史鰌公子荆公叔發公子朝曰衛多
君子未有患也是與蘧瑗史鰌並為君子也)
子適衛冉有僕注孔曰孔子之衛冉有御子曰庶矣哉
注孔曰庶衆也言衛人衆多冉有曰既庶矣又何加焉
曰富之曰既富矣又何加焉曰教之疏(正義曰此章言治民之法也子
適衛冉有僕者適之也孔子之衛冉有為僕以御車也子曰庶矣哉者庶衆也至衛境見衛人衆多故孔子歎
美之冉有曰既庶矣又何加焉者言民既衆多復何加益也曰富之者孔子言當施舍薄斂使之衣食足也曰
既富矣又何加焉者冉有言民既饒足復何加益之曰教之者孔子言當教以義方使知禮節也)
子曰苟有用我者期月而已可也三年有成注孔曰言
誠有用我於政事者期月而可以行其政教必三年乃
有成功音義(期音基注同)疏(正義曰此章孔子自言為政之道也苟誠也期月周月也謂周
一年十二月也孔子言誠有用我於政事者期月而可以行其政教必滿三年乃有成功也)
子曰善人為邦百年亦可以勝殘去殺矣注王曰勝殘
殘暴之人使不為惡也去殺不用刑殺也誠哉是言也
注孔曰古有此言孔子信之音義(勝音升注同)疏(正義曰此章言善人
君子治國至於百年以來亦可以勝殘暴之人使不為惡去刑殺而不用矣誠哉是言者古有此言孔子信之
故曰誠哉是言也)
子曰如有王者必世而後仁注孔曰三十年曰世如有
受命王者必三十年仁政乃成音義(王于況反又如字注同)疏(正義
曰三十年曰世此章言如有受天命而王天下者必三十年仁政乃成也)
子曰苟正其身矣於從政乎何有不能正其身如正人
何疏(正義曰此章言政者正也欲正他人在先正其身也苟誠也誠能自正其身則於從政乎何有言不
難也若自不能正其身則雖令不從如正人何言必不能正人也)
冉子退朝注周曰謂罷朝於魯君子曰何晏也對曰有
政注馬曰政者有所改更匡正子曰其事也注馬曰事
者凡行常事如有政雖不吾以吾其與聞之注馬曰如
有政非常之事我為大夫雖不見任用必當與聞之音
義(朝直遥反周生烈云君之朝鄭云季氏朝晏於諫反與音預)疏(正義曰此章明政事之别也冉子退
朝者時冉有臣於季氏朝廷曰退謂罷朝於魯君也子曰何晏也者晏晚也孔子訝其退朝晚故問之對曰有
政者冉子言有所改更匡正之政故退晚也子曰其事也如有政雖不吾以吾其與聞之者孔子言女之所謂
政者但凡行常事耳設如有大政非常之事我為大夫雖不見任用必當與聞之也注周曰謂罷朝於魯君
正義曰周氏以為夫子云雖不吾以吾其與聞皆論君朝之事故云罷朝於魯君鄭玄以冉有臣於季氏故以
朝為季氏之朝少義云朝廷曰退謂於朝廷之中若欲散還則稱曰退以近君為進還私遠君為退朝此退朝
謂罷朝也注馬曰事者凡行常事○正義曰案昭二十五年左傳曰為政事庸力行務以從四時杜預曰在君
為政在臣為事杜意據此文時冉子仕於季氏稱季氏有政孔子謂之為事是在君為政在臣為事也何晏曰
為仲尼稱孝友是亦為政明其政事通言但隨事大小異其名耳故不同鄭杜之說而取周馬之言以朝為魯
君之朝以事為君之凡行常事也)
定公問一言而可以興邦有諸孔子對曰言不可以若
是其幾也注王曰以其大要一言不能正興國幾近也
有近一言可以興國人之言曰為君難為臣不易如知
為君之難也不幾乎一言而興邦乎注孔曰事不可以
一言而成如知此則可近也曰一言而喪邦有諸孔子
對曰言不可以若是其幾也人之言曰予無樂乎為君
唯其言而莫予違也注孔曰言無樂於為君所樂者唯
樂其言而不見違如其善而莫之違也不亦善乎如不
善而莫之違也不幾乎一言而喪邦乎注孔曰人君所
言善無違之者則善也所言不善而無敢違之者則近
一言而喪國音義(易以䜴反喪息浪反樂音洛注同)疏(正義曰此章言為君之道也定
公問一言而可以興邦有諸者魯君定公問於孔子為君之道有一言善而可以興其國有之乎孔子對曰言
不可以若是其幾也者幾近也孔子以其大要一言不能正興國故云言不可以若是有近一言可以興國者
故云其幾也人之言曰為君難為臣不易如知為君之難也不幾乎一言而興邦乎者此孔子稱其近興國之
一言也事不可以一言而成如人君知此為君難此則可近也曰一言而喪邦有諸者定公又問曰人君一言
不善而致亡國有之乎孔子對曰言不可以若是其幾也者亦言有近一言可以亡國也人之言曰予無樂乎
為君唯其言而莫予違也者此舉近亡國之一言也言我無樂於為君所樂者唯樂其言而不見違也如其善
而莫之違也不亦善乎如不善而莫之違也不幾乎一言而喪邦乎者此孔子又評其理言人君所言善無違
之者則善也所言不善而無敢違之者則近一言而亡國也)
葉公問政子曰近者說遠者來音義(葉舒涉反說音悦)疏(正義曰此
章楚葉縣尹問為政之法於孔子也子曰當施惠於近者使之喜說則遠者當慕化而來也)
子夏為莒父宰問政注鄭曰舊說云莒父魯下邑子曰
無欲速無見小利欲速則不達見小利則大事不成注
孔曰事不可以速成而欲其速則不達矣小利妨大則
大事不成音義(莒居呂反父音甫注同)疏(正義曰此章弟子子夏為魯下邑莒父之宰問
為政之法於夫子也子曰無欲速無見小利者言事有程期無欲速成當成大體無見小利也欲速則不達見
小利則大事不成者此又言其欲速見小利害政之意若事不可以速成者而欲其速則其事不達矣務見小
利而行之則妨大政故大事不成也)
葉公語孔子曰吾黨有直躬者注孔曰直躬直身而行
其父攘羊而子證之注周曰有因而盗曰攘孔子曰吾
黨之直者異於是父為子隠子為父隠直在其中矣音
義(語魚據反躬孔云躬身也鄭本作弓云直人名弓攘如羊反有因而盗曰攘為于偽反下同)疏(正義
曰此章明為直之理也葉公語孔子曰吾黨有直躬者躬身也言吾鄉黨中有直身而行者其父攘羊而子證
之者此所直行之事也有因而盗曰攘言因羊來入已家父即取之而子言於失羊之主證父之盜葉公以此
子為直行而誇於孔子也孔子曰吾黨之直者異於是父為子隠子為父隠直在其中矣者孔子言此以拒葉
公也言吾黨之直者異於此證父之直也子苟有遇父為隠之則慈也父苟有過子為隠之則孝也孝慈則忠
忠則直也故曰直在其中矣今律大功以上得相容隠告言父祖者入十惡則典禮亦爾而葉公以證父為直
者江熙云葉公見聖人之訓動有隠諱故舉直躬欲以此言毁訾儒教抗衡中國夫子答之辭正而義切荆蠻
之豪喪其誇矣)
樊遲問仁子曰居處恭執事敬與人忠雖之夷狄不可
棄也注包曰雖之夷狄無禮義之處猶不可棄去而不
行疏(正義曰此章明仁者之行也弟子樊遲問仁於孔子子曰居處恭執事敬與人忠雖之夷狄不可棄
也者言凡人居處多放恣執事則懈惰與人交則不盡忠唯仁者居處恭謹執事敬慎忠以與人也此恭敬及
忠雖之適夷狄無禮義之處亦不可棄而不行也)
子貢問曰何如斯可謂之士矣子曰行已有恥注孔曰
有恥者有所不為使於四方不辱君命可謂士矣曰敢
問其次曰宗族稱孝焉鄉黨稱弟焉曰敢問其次曰言
必信行必果硜硜然小人哉抑亦可以為次矣注鄭曰
行必果所欲行必果敢為之硜硜者小人之貌也抑亦
其次言可以為次曰今之從政者何如子曰噫斗筲之
人何足算也注鄭曰噫心不平之聲筲竹噐容斗二升
算數也音義(使所吏反弟亦作悌同大計反行下孟反注同硜苦耕反噫於其反筲所交反竹噐
容斗二升算悉亂反本或作筭數色主反)疏(正義曰此章明士行也子貢問曰何如斯可謂之士矣者士有
德之稱故子貢問於孔子曰其行何如斯可謂之士矣子曰行已有恥使於四方不辱君命可謂士矣者此答
士之高行也言行已之道若有不善恥而不為為臣奉命出使能遭時制宜不辱君命有此二行可謂士矣曰
敢問其次者子貢復問士之為行次於此二者云何曰宗族稱孝焉鄉黨稱弟焉者此孔子復為言其士行之
次也宗族同宗族屬也善事父母為孝宗族内親見其孝而稱之善事長上為弟鄉黨差遠見其弟而稱之也
曰敢問其次者子貢又問更有何行可次於此也曰言必信行必果硜硜然小人哉抑亦可以為次矣者孔子
又為言其次也若人不能信以行義而言必執信行不能相時度宜所欲行者必果敢為之硜硜然者小人之
貌也言此二行雖非君子所為乃硜硜然小人耳抑語辭也抑亦其次言可以為次也曰今之從政者何如者
子貢復問今之從政之士其行何如也子曰噫斗筲之人何足算也者噫心不平之聲斗量名容十升筲竹器
容斗二升算數也孔子見時從政者皆無士行唯小器耳故心不平之而曰噫今斗筲小噐之人何足數也言
不足數故不述其行)
子曰不得中行而與之必也狂狷乎注包曰中行行能
得其中者言不得中行則欲得狂狷者狂者進取狷者
有所不為也注包曰狂者進取於善道狷者守節無為
欲得此二人者以時多進退取其恒一音義(狷音絹)疏(正義
曰此章孔子疾時人不純一也子曰不得中行而與之必也狂狷乎者中行行能得其中者也言既不得中行
之人而與之同處必也得狂狷之人可也狂者進取狷者有所不為者此說狂狷之行也狂者進取於善道知
進而不知退狷者守節無為應進而退也二者俱不得中而性恒一欲得此二人者以時多進退取其恒一也)
子曰南人有言曰人而無恒不可以作巫醫注孔曰南
人南國之人鄭曰言巫醫不能治無恒之人善夫注包
曰善南人之言也不恒其德或承之羞注孔曰此易恒
卦之辭言德無常則羞辱承之子曰不占而已矣注鄭
曰易所以占吉凶無恒之人易所不占音義(醫於其反夫音符)
疏(正義曰此章病性行無恒之人也子曰南人有言曰人而無恒不可以作巫醫者南人南國之人也巫主
接神除邪醫主療病南國之人嘗有言曰人而性行無恒不可以為巫醫言巫醫不能治無恒之人也善夫者
孔子善南人之言有徵也不恒其德或承之羞者此易恒卦之辭孔子引之言德無恒則羞辱承之也子曰不
占而已者孔子既引易文又言夫易所以占吉凶無恒之人易所不占也注孔曰至承之○正義曰云此易恒
卦之辭者謂此經所言是易恒卦九三爻辭也王弼云處三陽之中居下體之上處上體之下上不全尊下不
全卑中不在體體在乎恒而分無所定無恒者也德行無恒自相違錯不可致詰故或承之羞也)
子曰君子和而不同小人同而不和注君子心和然其
所見各異故曰不同小人所嗜好者同然各爭利故曰
不和音義(嗜常志反)疏(正義曰此章别君子小人志行不同之事也君子心和然其所見各異故
曰不同小人所嗜好者則同然各爭利故曰不和)
子貢問曰鄉人皆好之何如子曰未可也鄉人皆惡之
何如子曰未可也不如鄉人之善者好之其不善者惡
之注孔曰善人善己惡人惡己是善善明惡惡著音義
(好呼報反惡烏路反下及注同惡人惡著之惡並如字)疏(正義曰此章别好惡也子貢問曰鄉人皆好之
何如者言有一人為一鄉之所愛好此人何如可謂善人乎子曰未可也者言未可為善或一鄉皆惡此人與
之同黨故為衆所稱是以未可鄉人皆惡之何如者此子貢又問夫子既鄉人皆好未可為善若鄉人衆共憎
惡此人何如可謂善人乎子曰未可也者言亦未可為善或一鄉皆善此人獨惡故為衆所嫉是以未可不如
鄉人之善者好之其不善者惡之者孔子既皆不可其問自為說其善人也言鄉之善人善之惡人惡之真善
人也注孔曰至惡著○正義曰言鄉人皆好之是善善不明鄉人皆惡之是惡惡不著若鄉人之善者善之惡
者惡之則是善善分明惡惡顯著也)
子曰君子易事而難說也注孔曰不責備於一人故易
事說之不以道不說也及其使人也噐之注孔曰度才
而官之小人難事而易說也說之雖不以道說也及其
使人也求備焉音義(易以豉反下同說音悦下同度徒洛反)疏(正義曰此章論君子
小人不同之事也子曰君子易事而難說也者言君子不責備於一人故易事不受妄說故難說也說之不以
道不說也及其使人也噐之者此覆明難說易事之理言君子有正德若人說已不以道而妄說則不喜說也
是以難說度人才噐而官之不責備故易事小人難事而易說也者小人反君子故也說之雖不以道說也及
其使人也求備焉者此覆明易說難事之理以小人為人說媚雖不以道而妄說之亦喜說故易說也及其使
人也責備於一人焉故難事也)
子曰君子泰而不驕小人驕而不泰注君子自縱泰似
驕而不驕小人拘忌而實自驕矜疏(正義曰此章論君子小人禮貌不同
之事也君子自縱泰似驕而實不驕小人實自驕矜而強自拘忌不能寬泰也)
子曰剛毅木訥近仁注王曰剛無欲毅果敢木質樸訥
遲鈍有斯四者近於仁音義(毅魚既反訥奴忽反樸普剝反鈍徒頓反)疏(正義
曰此章言有此四者之性行近於仁道也仁者靜剛無欲亦靜故剛近仁也仁者必有勇毅者果敢故毅近仁
也仁者不尚華飾木者質樸故木近仁也仁者其言也訒訥者遲鈍故訥近仁也)
子路問曰何如斯可謂之士矣子曰切切偲偲怡怡如
也可謂士矣朋友切切偲偲兄弟怡怡注馬曰切切偲
偲相切責之貌怡怡和順之貌音義(偲音絲本又作愢怡以之反)疏
(正義曰此章明士行也子路問曰何如斯可謂之士矣者問士之行何如也子曰切切偲偲怡怡如也可謂士
矣者此答士行也朋友切切偲偲兄弟怡怡者此覆明其所施也切切偲偲相切責之貌朋友以道義切磋琢
磨故施於朋友也怡怡和順之貌兄弟天倫當相友恭故怡怡施於兄弟也)
子曰善人教民七年亦可以即戎矣注包曰即就也戎
兵也言以攻戰疏(正義曰此章言善人為政之法也善人謂君子也即就也戎兵也言君子
為政教民至於七年使民知禮義與信亦可以就兵戎攻戰之事也言七年者夫子以意言之耳)
子曰以不教民戰是謂棄之注馬曰言用不習之民使
之攻戰必破敗是謂棄之疏(正義曰此章言用不習之民使之攻戰必致破敗是
謂棄之若棄擲也)
論語注疏卷十三
