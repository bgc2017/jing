欽定四庫全書
論語注疏卷四
魏何晏集解唐陸德明音義宋邢昺疏
里仁第四音義(里猶鄰也言君子擇鄰而居居於仁者之里凡二十六章)疏(正義曰此
篇明仁仁者善行之大名也君子體仁必能行禮樂故以次前也)
子曰里仁爲美注鄭曰里者人之所居居於仁者之里
是為美擇不處仁焉得知注鄭曰求居而不處仁者之
里不得為有知音義(處昌呂反後不音者同焉於虔反知音智下章知者同)疏(正義
曰此章言居必擇仁也里仁為美者里居也仁者之所居處謂之里仁凡人之擇居居於仁者之里是為美也
擇不處仁焉得知者焉猶安也擇求居處而不處仁者之里安得為有知也)
子曰不仁者不可以久處約注孔曰久困則為非不可
以長處樂注孔曰必驕佚仁者安仁注包曰惟性仁者
自然體之故謂安仁知者利仁注王曰知仁為美故利
而行之音義(樂音洛佚音逸)疏(正義曰此章明仁性也不仁者不可以久處約者言不仁之人
不可令久長處貧約若久困則為非也不可以長處樂者言亦不可令久長處於富貴逸樂若久長處樂則必
驕佚仁者安仁者謂天性仁者自然安而行之也知者利仁者知能照識前事知仁為美故利而行之也此經
仁者安仁知者利仁與表記正同理亦不異注包曰至安仁○正義曰云惟性仁者自然體之者言天性仁者
非關利害自然汎愛施生體包仁道易文言曰君子體仁足以長人是也注王曰至行之○正義曰云知仁為
美故利而行之者言有知謀者貪利而行仁有利則行無利則止非本情也)
子曰惟仁者能好人能惡人注孔曰惟仁者能審人之
所好惡音義(好呼報反注同惡烏路反注及下章所惡同)疏(正義曰此章言惟有仁德者無
私於物故能審人之好惡也)
子曰苟志於仁矣無惡也注孔曰苟誠也言誠能志於
仁則其餘終無惡音義(惡如字注同又烏路反)疏(正義曰苟誠也此章言誠能志
在於仁則其餘行終無惡也)
子曰富與貴是人之所欲也不以其道得之不處也注
孔曰不以其道得富貴則仁者不處貧與賤是人之所
惡也不以其道得之不去也注時有否泰故君子履道
而反貧賤此則不以其道得之雖是人之所惡不可違
而去之君子去仁惡乎成名注孔曰惡乎成名者不得
成名為君子君子無終食之間違仁造次必於是顛沛
必於是注馬曰造次急遽顛沛偃仆雖急遽偃仆不違
仁音義(否備鄙反惡乎音烏注同造七報反馬云急遽也鄭云倉卒也沛音貝僵仆也仆音赴又蒲逼
反)疏(正義曰此章廣明仁行也富與貴是人之所欲也不以其道得之不處也者富者財多貴者位高此
二者是人之所貪欲也若不以其道而得之雖是人之所欲而仁者不處也貧與賤是人之所惡也不以其道
得之不去也者乏財曰貧無位曰賤此二者是人之所嫌惡也時有否泰故君子履道而反貧賤此則不以其
道而得之雖是人之所惡而仁者不違而去之也君子去仁惡乎成名者惡乎猶於何也言人欲為君子惟行
仁道乃得君子之名若違去仁道則於何得成名為君子乎言去仁則不得成名為君子也君子無終食之間
違仁者言仁不可斯湏去身故君子無食頃違去仁道也造次必於是顛沛必於是者造次急遽也顛沛偃仆
也言君子之人雖身有急遽偃仆之時而必守於是仁道而不違去也注馬曰至違仁○正義曰云造次急遽
者造次猶言草次鄭玄云倉卒也皆廹促不暇之意故云急遽云顛沛偃仆者說文云偃僵也仆頓也則偃是
仰倒也仆是踣倒也雖遇此顛躓之時亦不違仁也)
子曰我未見好仁者惡不仁者好仁者無以尚之注孔
曰難復加也惡不仁者其爲仁矣不使不仁者加乎其
身注孔曰言惡不仁者能使不仁者不加非義於己不
如好仁者無以尚之為優有能一日用其力於仁矣乎
我未見力不足者注孔曰言人無能一日用其力修仁
者耳我未見欲為仁而力不足者蓋有之矣我未之見
也注孔曰謙不欲盡誣時人言不能為仁故云為能有
爾我未之見也音義(好呼報反下及注同惡烏路反下及注同復扶又反)疏(正義曰此
章疾時無仁也我未見好仁者惡不仁者孔子言我未見性好仁者亦未見能疾惡不仁者也好仁者無以尚
之者此覆說上好仁者也尚上也言性好仁者為德之最上他行無以更上之言難復加也惡不仁者其為仁
矣不使不仁者加乎其身者此覆說上惡不仁者也言能疾惡不仁者亦得為仁但其行少劣故曰其所為仁
矣也惟能不使不仁者加乎非義於己身也不如好仁者無以尚之為優也有能一日用其力於仁矣乎者言
世不脩仁也故曰有人能一日之間用其力於仁道矣乎言人無能一日用其力脩仁者耳我未見力不足者
言德輶如毛行仁甚易我欲仁斯仁至矣何湏用力故曰我未見欲為仁而力不足者也蓋有之矣我未之見
也者此孔子謙不欲盡誣時人言不能為仁故曰蓋有能為之者矣但我未之見也)
子曰人之過也各於其黨觀過斯知仁矣注孔曰黨黨
類小人不能為君子之行非小人之過當恕而勿責之
觀過使賢愚各當其所則為仁矣音義(行下孟反當丁浪反)疏(正義
曰此章言仁恕也人之過也各於其黨者黨黨類也言人之為過也君子小人各於其類也觀過斯知仁矣者
言觀人之過使賢愚各當其所若小人不能為君子之行非小人之過當恕而勿責之斯知仁者之用心矣)
子曰朝聞道夕死可矣注言將至死不聞世之有道疏
(正義曰此章疾世無道也設若早朝聞世有道暮夕而死無可恨矣言將至死不聞世之有道也)
子曰士志於道而恥惡衣惡食者未足與議也疏(正義曰此
章言人當樂道固窮也士者人之有士行者也言士雖志在善道而衣服飲食好其華美恥其麤惡者則是志
道不篤故未足與言議於道也)
子曰君子之於天下也無適也無莫也義之與比音義
(適丁歴反鄭本作敵莫武博反范寗云適莫猶厚薄也鄭音慕無所貪慕也比毗志反)疏(正義曰此章貴
義也適厚也莫薄也比親也言君子於天下之人無擇於富厚與窮薄者但有義者則與之相親也)
子曰君子懷德注孔曰懷安也小人懷土注孔曰重遷
君子懷刑注孔曰安於法小人懷惠注包曰惠恩惠疏
(正義曰此章言君子小人所安不同也君子懷德小人懷土者懷安也君子執德不移是安於德也小人安安
而不能遷者難於遷徙是安於土也君子懷刑小人懷惠者刑法制惠恩惠也君子樂於法制齊民是懷刑也
小人惟利是親安於恩惠是懷惠也)
子曰放於利而行注孔曰放依也每事依利而行多怨
注孔曰取怨之道音義(放方往反依也注同)疏(正義曰此章惡利也放依也言人每
事依於財利而行則是取怨之道也故多為人所怨恨也)
子曰能以禮讓爲國乎何有注何有者言不難不能以
禮讓爲國如禮何注包曰如禮何者言不能用禮疏(正義
曰此章言治國者必湏禮讓也能以禮讓為國乎者為猶治也禮節民心讓則不争言人君能以禮讓為教治
其國乎云何有者謂以禮讓治國何有其難言不難也不能以禮讓為國者言人君不能明禮讓以治民也如
禮何者言有禮而不能用如此禮何)
子曰不患無位患所以立不患莫已知求爲可知也注
包曰求善道而學行之則人知己疏(正義曰此章勸學也不患無位者言
不憂爵位也患所以立者言但憂其無立身之才學耳不患莫己知者言不憂無人見知於己也求為可知也
者言求善道而學行之使已才學有可知重則人知己也)
子曰參乎吾道一以貫之曾子曰唯注孔曰直曉不問
故答曰唯子出門人問曰何謂也曾子曰夫子之道忠
恕而已矣音義(參所金反貫古亂反唯維癸反注同恕音庶)疏(正義曰此章明忠恕也子
曰參乎者呼曾子名欲語之也吾道一以貫之者貫統也孔子語曾子言我所行之道惟用一理以統天下萬
事之理也曾子曰唯者曾子直曉其理更不湏問故答曰唯子出者孔子出去也門人問曰何謂也者門人曾
子弟子也不曉夫子之言故問於曾子也曾子曰夫子之道忠恕而已矣者答門人也忠謂盡中心也恕謂忖
己度物也言夫子之道惟以忠恕一理以統天下萬事之理更無他法故云而已矣)
子曰君子喻於義小人喻於利注孔曰喻猶曉也疏(正義
曰此事明君子小人所曉不同也喻曉也君子則曉於仁義小人則曉於財利)
子曰見賢思齊焉注包曰思與賢者等見不賢而内自
省也疏(正義曰此章勉人為高行也見彼賢則思與之齊等見彼不賢則内自省察得無如彼人乎)
子曰事父母幾諫注包曰幾者微也當微諫納善言於
父母見志不從又敬不違勞而不怨注包曰見志見父
母志有不從已諫之色則又當恭敬不敢違父母意而
遂已之諫疏(正義曰此并下三章皆明孝事父母幾諫者幾微也父母有過當微納善言以諫於
父母也見志不從又敬不違者見父母志有不從已諫之色則又當恭敬不敢違父母意而遂己之諫也勞而
不怨者父母使已以勞辱之事已當盡力服其勤不得怨父母也)
子曰父母在不遠遊遊必有方注鄭曰方猶常也疏(正義
曰方猶常也父母既存或時思欲見已故不遠遊遊必有常所欲使父母呼己得即知其處也設若告云詣甲
則不得更諸乙恐父母呼已於甲處不見則使父母憂也)
子曰三年無改於父之道可謂孝矣注鄭曰孝子在喪
哀戚思慕無所改於父之道非心所忍為音義(此章與學而篇
同當是重出學而是孔注今此是鄭注本或二處皆有集解或有無者)疏(正義曰言孝子在父母喪三年
之中哀戚思慕無所改為父之道非心所忍為故也此章與學而篇同當是重出學而篇是孔注此是鄭注本
或二處皆有)
子曰父母之年不可不知也一則以喜一則以懼注孔
曰見其壽考則喜見其衰老則懼音義(此章注或云孔注或云包氏又
作鄭玄語辭未知孰是)疏(正義曰言孝子當知父母之年也其意有二一則以父母年多見其壽考則喜
也一則以父母年老形必衰弱見其衰老則憂懼也)
子曰古者言之不出恥躬之不逮也注包曰古人之言
不妄出口爲身行之將不及音義(逮音代又大計反為于偽反)疏(正義
曰此章明慎言躬身也逮及也言古人之言不妄出口為身行之將不及故也)
子曰以約失之者鮮矣注孔曰俱不得中奢則驕佚招
禍儉約無憂患音義(鮮仙善反少也中丁仲反)疏(正義曰此章貴儉鮮少也得中合禮
為事乃善設若奢儉俱不得中奢則驕佚招禍儉約無憂患是以約致失者少也)
子曰君子欲訥於言而敏於行注包曰訥遲鈍也言欲
遲而行欲疾音義(訥奴忽反包云遲鈍也鄭言欲難行下孟反注同鈍徒頓反)疏(正義
曰此章慎言貴行也訥遲鈍也敏疾也言君子但欲遲鈍於言敏速於行惡時人行不副言也)
子曰德不孤必有鄰注方以類聚同志相求故必有鄰
是以不孤疏(正義曰此章勉人脩德也有德則人所慕仰居不孤特必有同志相求與之為鄰也
注方以至不孤○正義曰云方以類聚者周易上繫辭文也方謂法術性行各以類相聚也云同志相求者周
易乾卦文言也言志同者相求為朋友也云故必有鄭是以不孤者案坤卦文言曰君子敬以直内義以方外
敬義立而德不孤言身有敬義以接於人則人亦敬義以應之是亦德不孤也)
子游曰事君數斯辱矣朋友數斯疏矣注數謂速數之
數音義(數何云色角反下同謂速數也鄭世主反謂數已之功勞也梁武帝音色具反注同)疏(正義
曰此章明為臣結交當以禮漸進也數謂速數數則瀆而不敬故事君數斯致罪辱矣朋友數斯見疏薄矣注
數謂速數之數○正義曰嫌讀為上聲去聲故辨之)
論語注疏卷四
