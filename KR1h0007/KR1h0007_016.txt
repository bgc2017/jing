欽定四庫全書
論語注疏卷十六
魏何晏集解唐陸德明音義宋邢昺疏
季氏第十六音義(凡十四章)疏(正義曰此篇論天下無道政在大夫故孔子陳其正
道揚其衰失稱損益以教人舉詩禮以訓子明君子之行正夫人之名以前篇首章記衛君靈公失禮此
篇首章言魯臣季氏專恣故以次之也)
季氏將伐顓臾冉有季路見於孔子曰季氏將有事於
顓臾注孔曰顓臾伏羲之後風姓之國本魯之附庸當
時臣屬魯季氏貪其土地欲滅而取之冉有與季路為
季氏臣來告孔子孔子曰求無乃爾是過與注孔曰冉
求為季氏宰相其室為之聚斂故孔子獨疑求教之夫
顓臾昔者先王以為東蒙主注孔曰使主祭蒙山且在
邦域之中矣注孔曰魯七百里之封顓臾為附庸在其
域中是社稷之臣也何以伐為注孔曰已屬魯為社稷
之臣何用滅之為冉有曰夫子欲之吾二臣者皆不欲
也注孔曰歸咎於季氏孔子曰求周任有言曰陳力就
列不能者止注馬曰周任古之良史言當陳其才力度
已所任以就其位不能則當止危而不持顛而不扶則
將焉用彼相矣注包曰言輔相人者當能持危扶顛若
不能何用相為且爾言過矣虎兕出於柙龜玉毁於櫝
中是誰之過與注馬曰柙檻也櫝匱也失虎毁玉豈非
典守之過邪冉有曰今夫顓臾固而近於費注馬曰固
謂城郭完堅兵甲利也費季氏邑今不取後世必為子
孫憂孔子曰求君子疾夫注孔曰疾如女之言舍曰欲
之而必為之辭注孔曰舍其貪利之說而更作他辭是
所疾也丘也聞有國有家者不患寡而患不均注孔曰
國諸侯家卿大夫不患土地人民之寡少患政理之不
均平不患貧而患不安注孔曰憂不能安民耳民安則
國富蓋均無貧和無寡安無傾注包曰政教均平則不
貧矣上下和同不患寡矣小大安寧不傾危矣夫如是
故遠人不服則脩文德以來之旣來之則安之今由與
求也相夫子遠人不服而不能來也邦分崩離析而不
能守也注孔曰民有異心曰分欲去曰崩不可會聚曰
離析而謀動干戈於邦内注孔曰干盾也戈戟也吾恐
季孫之憂不在顓臾而在蕭牆之内也注鄭曰蕭之言
肅也牆謂屏也君臣相見之禮至屏而加肅敬焉是以
謂之蕭牆後季氏家臣陽虎果囚季桓子音義(顓音專臾音瑜
顓臾附庸國也見賢遍反羲許宜反過與之與音餘下過與同相息亮反為之之為于偽反夫音符下今夫疾
夫夫如是並同邦或作封任音壬注同度待洛反焉於虔反相息亮反注同下相夫子同兕徐履反櫝音獨注
同檻戶覽反匱其位反費悲位反注同舍音捨注同析星歴反邦内鄭本作封内盾又作楯並食允反不在顓
臾或作不在於顓臾)疏(正義曰此章論魯卿季氏專恣征伐之事也季氏將伐顓臾者顓臾伏羲之後風姓
之國本魯之附庸當時臣屬於魯而季氏貪其土地欲滅而取之也冉有季路見於孔子曰季氏將有事於顓
臾者冉有季路為季氏臣來告孔子言季氏將有征伐之事於顓臾也孔子曰求無乃爾是過與者無乃乃也
爾女也雖二子同來告以冉求為季氏宰相其室為之聚斂故孔子獨疑求教之言將伐顓臾乃女是罪過與
與疑辭也夫顓臾昔者先王以為東蒙主者言昔者先王始封顓臾為附庸之君使主祭蒙山蒙山在東故曰
東蒙且在邦域之中矣者魯之封域方七百里顓臾為附庸在其域中也是社稷之臣也何以伐為者言顓臾
已屬魯為社稷之臣何用伐滅之為冉有曰夫子欲之吾二臣者皆不欲也者夫子謂季氏也冉有歸其咎惡
於季氏也故言季氏欲伐我二人皆不欲也孔子曰求周任有言曰陳力就列不能者止者周任古之良史也
夫子見冉有歸咎於季氏故呼其名引周任之言以責之言為人臣者當陳其才力度已所任以就其列位不
能則當自退止也危而不持顛而不扶則將焉用彼相矣者相謂輔相焉何也言輔相人者當持其主之傾危
扶其主之顛躓若其不能何用彼相為且爾言過矣者爾汝也汝為季氏輔相而歸咎於季氏自是汝之言罪
過矣虎兕出於柙龜玉毁於櫝中是誰之過與者此又為輔相之人作譬也柙檻也櫝匱也虎兕皆猛獸故設
檻以制之龜玉皆大寳故設匱以藏之若虎兕失出於檻龜玉損毁於匱中是誰之過與言是典守者之過也
以喻主君有闕是輔相者之過也冉有曰今夫顓臾固而近於費今不取後世必為子孫憂者此冉有乃自言
欲伐顓臾之意也固謂城郭完堅兵甲利也費季氏邑言今夫顓臾城郭甲兵堅固而又近於費邑若今不伐
而取之後世必為季氏子孫之憂也孔子曰求君子疾夫舍曰欲之而必為之辭者孔子見冉有言將伐顓臾
之意故又呼冉有名而責之如汝之言君子所憎疾夫以舍其貪利之說而更作他辭是所疾也丘也聞有國
有家者不患寡而患不均者此下孔子又為言其正治之法以示非臆說故云丘也聞國謂諸侯家謂卿大夫
言為諸侯卿大夫者不患土地人民之寡少但患政理之不均平也不患貧而患不安者言不憂國家貧但憂
不能安民耳民安則國富也蓋均無貧和無寡安無傾者孔子旣陳其所聞更為言其理蓋言政教均平則不
貧矣上下和同不患寡矣小大安寧不傾危矣如上所聞此應云均無寡安無貧而此乃云均無貧和無寡安
無傾者欲見政教均平又須上下和睦然後國富民多而社稷不傾危也故衍其文耳夫如是故遠人不服則
脩文德以來之旣來之則安之者言夫政教能均平和安如此故遠方之人有不服者則當脩文德使遠人慕
其德化而來遠人旣來當以恩惠安存之今由與求也相夫子者謂冉有季路輔相季氏也遠人不服而不能
來也者謂不脩文德也邦分崩離析而不能守也者民有異心曰分欲去曰崩不可會聚曰離析言國内之民
又不能以恩惠安撫致有異心不可會聚莫能固守也而謀動干戈於邦内者謂將伐顓臾也吾恐季孫之憂
不在顓臾而在蕭牆之内也者蕭牆謂屏也蕭之言肅也君臣相見之禮至屏而加肅敬焉是以謂之蕭牆孔
子聖人有先見之明見季氏家臣擅命必知將為季氏之禍因冉有言顓臾後世必為子孫憂故言吾恐季孫
之憂不遠在顓臾而近在蕭牆之内後季氏家臣陽虎果囚季桓子注孔曰至屬魯○正義曰云顓臾伏羲之
後風姓之國者僖二十一年左傳云任宿須句顓臾風姓也實司太皥與有濟之祀杜注云太皥伏羲四國伏
羲之後故主其祀顓臾在泰山南武陽縣東北是也云本魯之附庸當時臣屬魯者王制云公侯田方百里伯
七十里子男五十里不能五十里者不合於天子附於諸侯曰附庸鄭注云不合謂不朝會也小城曰附庸附
庸者以國事附於大國未能以其名通也言此顓臾始封為附庸之君以國事附於魯耳猶不為魯臣故曰魯
之附庸春秋之世強陵弱衆暴寡故當此季氏之時而顓臾已屬魯為臣故曰當時臣屬魯也注使主祭蒙山
○正義曰禹貢徐州云蒙羽其藝地理志云泰山蒙陰縣蒙山在西南有祠顓臾國在蒙山下注魯七百里之
封顓臾為附庸在其域中○正義曰明堂位曰成王以周公為有勲勞於天下是以封周公於曲阜地方七百
里革車千乘鄭注云曲阜魯地上公之封地方五百里加魯以四等之附庸方百里者二十四并五五二十五
積四十九開方之得七百里言其顓臾為附庸在此七百里封域之中也注周任古之良史○正義曰周大夫
也與史佚臧文仲並古人立言之賢者也注馬曰至匱也○正義曰云柙檻也者說文云柙檻也檻櫳也一曰
圈以藏虎兕爾雅云兕似牛郭璞云一角青色重千斤說文云兕如野牛青毛其皮堅厚可制鎧交州記曰兕
出九真有一角角長三尺餘形如馬鞭柄是也云櫝匱也者亦說文云也注孔曰干盾也戈戟也○正義曰干
一名楯今謂之旁牌方言云楯自關而東或謂之楯或謂之干關西謂之楯是干楯為一也施紛以持之孔注
尚書費誓云施乃楯紛紛如綬而小繫於楯以持之且以為飾也干扞也並之以扞敵故牧誓云比爾干也戈
者考工記云戈柲六尺有六寸其刃廣二寸内倍之胡三之援四之鄭玄注云戈今句孑戟也或謂之雞鳴或
謂之擁頸内謂胡以内接柲者也長四寸胡六寸援八寸鄭司農云援直刃也胡其孑)
孔子曰天下有道則禮樂征伐自天子出天下無道則
禮樂征伐自諸侯出自諸侯出蓋十世希不失矣注孔
曰希少也周幽王為犬戎所殺平王東遷周始微弱諸
侯自作禮樂專行征伐始於隱公至昭公十世失政死
於乾侯矣自大夫出五世希不失矣注孔曰季文子初
得政至桓子五世為家臣陽虎所囚陪臣執國命三世
希不失矣注馬曰陪重也謂家臣陽虎為季氏家臣至
虎三世而出奔齊天下有道則政不在大夫注孔曰制
之由君天下有道則庶人不議注孔曰無所非議音義
(乾音干陪蒲回反重直龍反)疏(正義曰此章論天下有道無道禮樂征伐所出不同及言衰失之世數也
孔子曰天下有道則禮樂征伐自天子出者王者功成制禮治定作樂立司馬之官掌九伐之法諸侯不得制
作禮樂賜弓矢然後專征伐是天下有道之時禮樂征伐自天子出也天下無道則禮樂征伐自諸侯出者謂
天子微弱諸侯上僭自作禮樂專行征伐也自諸侯出蓋十世希不失矣者希少也言政出諸侯不過十世必
失其位不失者少也若魯昭公出奔齊是也自大夫出五世希不失矣者言政在大夫不過五世必失其位不
失者少矣若魯大夫季桓子為陽虎所囚是也陪臣執國命三世希不失矣者陪重也謂家臣也大夫已為臣
故謂家臣為陪臣言陪臣擅權執國之政命不過三世必失其位不失者少矣若陽虎三世而出奔齊是也天
下有道則政不在大夫者凡為政命制之由君也天下有道則庶人不議者議謂謗議言天下有道則上酌民
言以為政教所行皆是則庶人無有非毁謗議也注孔曰至侯矣○正義曰云周幽王為犬戎所殺平王東遷
者案周本紀云幽王三年嬖襃姒生伯服幽王欲廢太子太子母申侯女而為后幽王得襃姒愛之欲廢申后
并去太子用襃姒為后以其子伯服為太子幽王之廢后去太子也申侯怒乃與繒西夷犬戎共攻幽王幽王
舉烽火徵兵兵莫至遂殺幽王驪山下虜襃姒盡取周賂而去隠六年左傳稱周桓公言於王曰我周之東遷
晉鄭焉依周本紀又云於是諸侯乃即申侯而共立故幽王太子宜臼是為平王也云周始微弱者地理志云
幽王淫襃姒滅宗周子平王東居洛邑於是王室之尊與諸侯無異其詩不能復雅故其詩謂之王國風是周
始微弱也云諸侯自作禮樂者謂僭為天子之禮樂若魯昭公之比也案昭二十五年公羊傳云子家駒曰諸
侯僭於天子大夫僭於諸侯久矣昭公曰吾何僭矣哉子家駒曰設兩觀乘大輅朱干玉戚以舞大夏八佾以
舞大武是也云專征伐者謂不由王命專擅行其征伐春秋之時諸侯皆是也云始於隱公至昭公十世失政
死於乾侯者隱公名息姑伯禽七世孫惠公弗皇子聲子所生平王四十九年即位是王室微弱政在諸侯始
於隱公隱公卒弟桓公允立卒子莊公同立卒子閔公開立卒兄僖公申立卒子文公興立卒子宣公倭立卒
子成公黑肱立卒子襄公午立卒子昭公裯立是為十世也春秋昭公二十五年公孫於齊三十二年卒於乾
侯是也注孔曰至所囚○正義曰云季文子初得政至桓子五世者謂文子武子悼子平子桓子為五世也云
為家臣陽虎所囚者定五年左傳云九月乙亥陽虎囚季桓子及公父文伯是也注陽虎至奔齊○正義曰魯
伐陽虎陽虎出奔齊在定九年)
孔子曰祿之去公室五世矣注鄭曰言此之時魯定公
之初魯自東門襄仲殺文公之子赤而立宣公於是政
在大夫爵祿不從君出至定公為五世矣政逮於大夫
四世矣注孔曰文子武子悼子平子故夫三桓之子孫
微矣注孔曰三桓謂仲孫叔孫季孫三卿皆出桓公故
曰三桓也仲孫氏改其氏稱孟氏至哀公皆衰音義(逮音
代一音弟故夫之夫音符)疏(正義曰此章言魯公室微弱政在大夫也孔子曰祿之去公室五世矣者謂政
在大夫爵祿不從君出始於宣公言此之時在魯定公之初故為五世矣政逮於大夫四世矣者逮及也言君
之政令及於大夫至今四世矣謂季文子武子悼子平子也故夫三桓之子孫微矣者三桓謂仲孫叔孫季孫
三卿皆出桓公故曰三桓也仲孫氏改其氏稱孟氏以禮樂征伐自大夫出五世希不失故夫三桓子孫至哀
公時皆衰微也注鄭曰至世矣○正義曰云魯自東門襄仲殺文公之子赤而立宣公者文十八年左傳云文
公二妃敬嬴生宣公敬嬴嬖而私事襄仲宣公長而屬諸襄仲襄仲欲立之叔仲不可仲見於齊侯而請之齊
侯新立而欲親魯許之冬十月仲殺惡及視而立宣公是也公羊傳作子赤襄仲居東門故曰東門襄仲云至
定公為五世矣者謂宣公成公襄公昭公定公也注孔曰文子武子悼子平子○正義曰此據左傳及世家文
也)
孔子曰益者三友損者三友友直友諒友多聞益矣友
便辟注馬曰便辟巧辟人之所忌以求容媚友善柔注
馬曰面柔也友便佞損矣注鄭曰便辯也謂佞而辯音
義(便婢緜反辟婢亦反注及下皆同佞乃定反)疏(正義曰此章戒人擇友也益者三友損者三友者以
人為友損益於己其類各三也友直友諒友多聞益矣者直謂正直諒謂誠信多聞謂博學以此三種之人為
友則有益於己也友便辟友善柔友便佞損矣者便辟巧辟人之所忌以求容媚者也善柔謂面柔和顔說色
以誘人者也便辯也謂佞而復辯以此三種之人為友則有損於己也)
孔子曰益者三樂損者三樂樂節禮樂注動得禮樂之
節樂道人之善樂多賢友益矣樂驕樂注孔曰恃尊貴
以自恣樂佚遊注王曰佚遊出入不節樂宴樂損矣注
孔曰宴樂沈荒淫瀆三者自損之道音義(樂五教反下不出者同禮
樂之樂音岳驕樂之樂音洛下宴樂同佚本亦作逸音同)疏(正義曰此章言人心樂好損益之事各有三種
也樂節禮樂者謂凡所動作皆得禮樂之節也樂道人之善者謂好稱人之美也樂多賢友者謂好多得賢人
以為朋友也言好此三者於身有益也樂驕樂者謂恃尊貴以自恣也樂佚遊者謂好出入不節也樂宴樂者
謂好沈荒淫瀆也言好此三者自損之道也注沈荒淫瀆○正義曰云沈者書微子云沈酗於酒言人以酒亂
若沈沒於水故以耽酒為沈也荒者廢也謂有所好樂而廢所掌之職事也書云酒荒於厥邑内作色荒外作
禽荒皆是淫訓過也言耽酒為過差也瀆者媟慢也言無復禮節也)
孔子曰侍於君子有三愆注孔曰愆過也言未及之而
言謂之躁注鄭曰躁不安靜言及之而不言謂之隱注
孔曰隱匿不盡情實未見顔色而言謂之瞽注周曰未
見君子顔色所趣向而便逆先意語者猶瞽也音義(愆起
虔反躁早報反魯讀躁為傲今從古匿女力反瞽音古)疏(正義曰此章戒卑侍於尊審慎言語之法也侍
於君子有三愆者愆過也言卑侍於尊有三種過失之事言未及之而言謂之躁者謂君子言事未及於己而
輒先言是謂躁動不安靜也言及之而不言謂之隱者謂君子言論及己己應言而不言是謂隱匿不盡情實
也未見顔色而言謂之瞽者瞽謂無目之人也言未見君子顔色所趣向而便逆先意語者猶若無目人也)
孔子曰君子有三戒少之時血氣未定戒之在色及其
壯也血氣方剛戒之在鬭及其老也血氣既衰戒之在
得注孔曰得貪得音義(少詩照反鬭丁豆反得或作德非)疏(正義曰此章言君子
之人自少及老有三種戒慎之事也少之時血氣未定戒之在色者少謂人年二十九以下血氣猶弱筋骨未
定貪色則自損故戒之及其壯也血氣方剛戒之在鬭者壯謂氣力方當剛強喜於爭鬭故戒之及其老也血
氣既衰戒之在得者老謂五十以上得謂貪得血氣既衰多好聚斂故戒之)
孔子曰君子有三畏畏天命注順吉逆凶天之命也畏
大人注大人即聖人與天地合其德畏聖人之言注深
遠不可易知測聖人之言也小人不知天命而不畏也
注恢疏故不知畏狎大人注直而不肆故狎之侮聖人
之言注不可小知故侮之音義(易以豉反恢苦回反狎戶甲反侮亡甫反)疏
(正義曰此章言君子小人敬慢不同也君子有三畏者心服曰畏言君子心所畏服有三種之事也畏天命者
謂作善降之百祥作不善降之百殃順吉逆凶天之命也故君子畏之畏大人者大人即聖人也與天地合其
德故君子畏之畏聖人之言者聖人之言深遠不可易知測故君子畏之也小人不知天命而不畏也者言小
人與君子相反天道恢疏故小人不知畏也狎大人者狎謂慣忽聖人直而不肆故小人忽之侮聖人之言者
侮謂輕慢聖人之言不可小知故小人輕慢之而不行也注順吉逆凶天之命也○正義曰虞書大禹謨云惠
迪吉從逆凶惟影響孔安國云順道吉從逆凶吉凶之報若影之隨形響之應聲言不虛道即天命也天命無
不報故可畏之注大人即聖人與天地合其德○正義曰易云利見大人即聖人也乾卦文言云夫大人者與
天地合其德莊氏云謂覆載也與日月合其明謂照臨也與四時合其序若賞以春夏刑以秋冬之類也與鬼
神合其吉凶若福善禍淫也此獨舉天地合其德者舉一隅也注恢疏故不知畏○正義曰案老子德經云天
網恢恢疎而不失言天之網羅恢恢疎遠刑淫賞善不失毫分也注直而不肆故狎之○正義曰肆謂放肆言
大人質直而不放肆故小人輕狎之也)
孔子曰生而知之者上也學而知之者次也困而學之
又其次也注孔曰困謂有所不通困而不學民斯為下
矣疏(正義曰此章勸人學也生而知之者上也者謂聖人也學而知之者次也者言由學而知道次於聖
人謂賢人也困而學之又其次也者人本不好學因其行事有所困懵不通發憤而學之者復次於賢人也困
而不學民斯為下矣者謂知困而不能學此為下愚之民也注孔曰困謂有所不通○正義曰言於事不能通
逹者也左傳昭七年公如楚孟僖子為介不能相儀及楚不能答郊勞九月公至自楚孟僖子病不能相禮乃
講學之是其困而學之者也)
孔子曰君子有九思視思明聽思聰色思溫貌思恭言
思忠事思敬疑思問忿思難見得思義音義(忿芳吻反難乃旦反)
疏(正義曰此章言君子有九種之事當用心思慮使合禮義也視思明者目覩為視見微為明言君子覩視
當思見微若離婁也聽思聰者耳聞為聽聽遠為聰言君子耳聽當思聞遠若師曠也色思温者顔色不可嚴
猛當思温和也貌思恭者體貌接物不可驕亢當思恭遜也言思忠者凡所言論不可隱欺當思盡其忠心也
事思敬者凡人執事多惰怠君子當思謹敬也疑思問者己有疑事不使在躬當思問以辯之也忿思難者謂
人以非理忤己己必忿怒心雖忿怒不可輕易當思其後得無患難乎若一朝之忿忘其身以及其親是不思
難者也見得思義者言若有所得當思義然後取不可苟也)
孔子曰見善如不及見不善如探湯吾見其人矣吾聞
其語矣注孔曰探湯喻去惡疾隱居以求其志行義以
達其道吾聞其語矣未見其人也音義(探吐南反)疏(正義曰此章言
善人難得也見善如不及者言為善常汲汲也見不善如探湯者人之探試熱湯其去之必速以喻見惡事去
之疾也吾見其人矣吾聞其語矣者言今人與古人皆有能若此者也隱居以求其志者謂隠遯幽居以求遂
其己志也行義以達其道者謂好行義事以達其仁道也吾聞其語矣未見其人也者言但聞其語說古有此
行之人也今則無有故未見其人也)
齊景公有馬千駟死之日民無德而稱焉注孔曰千駟
四千匹伯夷叔齊餓于首陽之下注馬曰首陽山在河
東蒲坂縣華山之北河曲之中民到于今稱之其斯之
謂與注王曰此所謂以德為稱音義(坂音反華如字又戶化反與音餘)
疏(正義曰此章貴德也齊景公有馬千駟死之日民無德而稱焉者景公齊君景諡也馬四匹為駟千駟四
千匹也言齊君景公雖富有千駟及其死也無德可稱伯夷叔齊餓于首陽之下民到于今稱之其斯之謂與
者夷齊孤竹君之二子讓位適周遇武王伐紂諫之不入及武王既誅紂義不食周粟故于河東郡蒲坂縣首
陽山下采薇而食終於餓死雖然窮餓民到于今稱之以為古之賢人其此所謂以德為稱者與)
陳亢問於伯魚曰子亦有異聞乎注馬曰以為伯魚孔
子之子所聞當有異對曰未也嘗獨立注孔曰獨立謂
孔子鯉趨而過庭曰學詩乎對曰未也不學詩無以言
鯉退而學詩他日又獨立鯉趨而過庭曰學禮乎對曰
未也不學禮無以立鯉退而學禮聞斯二者陳亢退而
喜曰問一得三聞詩聞禮又聞君子之遠其子也音義
(亢音剛又苦浪反鯉音里伯魚名也遠于萬反)疏(正義曰此章勉人為詩為禮也陳亢問於伯魚曰子亦有
異聞乎者伯魚孔子之子鯉也弟子陳亢以為伯魚是孔子之子所聞當有異於餘人故問之對曰未也者答
言未有異聞也嘗獨立鯉趨而過庭曰學詩乎對曰未也不學詩無以言鯉退而學詩者伯魚對陳亢言雖未
有異聞有時夫子曾獨立於堂鯉疾趨而過其中庭夫子謂己曰學詩乎己即對曰未也夫子又言不學詩無
以言以古者會同皆賦詩見意若不學之何以為言也鯉於是退而遂學通於詩也他日又獨立鯉趨而過庭
曰學禮乎對曰未也不學禮無以立鯉退而學禮者謂異日夫子又嘗獨立而伯魚趨過夫子訓之曰學禮乎
答言未也夫子又言若不學禮無以立身以禮者恭儉莊敬人有禮則安無禮則危故不學之則無以立其身
也鯉於是退而學通於禮聞斯二者者蓋言别無異聞但聞此詩禮二者也陳亢退而喜者既問伯魚退而喜
悦也曰問一得三聞詩聞禮又聞君子之遠其子也者亢言始但問異聞是問一也今乃聞詩可以言禮可以
立且鯉也過庭方始受訓則知不常嘻嘻䙝慢是又聞君子之疏遠其子也故為得三所以喜也)
邦君之妻君稱之曰夫人夫人自稱曰小童邦人稱之
曰君夫人稱諸異邦曰寡小君異邦人稱之亦曰君夫
人注孔曰小君君夫人之稱對異邦謙故曰寡小君當
此之時諸侯嫡妾不正稱號不審故孔子正言其禮也
音義(稱尺證反下同嫡丁歴反本又作適同)疏(正義曰此章正夫人之名稱也邦君之妻者諸侯之
夫人也妻者齊也言與夫齊體上下之通稱故曰邦君之妻也君稱之曰夫人者夫之言扶也能扶成人君之
德也邦君自稱其妻則曰夫人也夫人自稱曰小童者自稱謙言已小弱之童稚也邦人稱之曰君夫人者謂
國中之臣民言則繫君而稱之言是君之夫人故曰君夫人也稱諸異邦曰寡小君者諸於也謂已國臣民稱
己君之夫人於他國之人則曰寡小君對異邦謙也以對異邦稱君曰寡君謙言寡德之君夫人對君為小故
曰寡小君也異邦人稱之亦曰君夫人者謂稱他國君妻亦曰君夫人也以當此之時諸侯嫡妾不正稱號不
審故孔子正言其禮也)
論語注疏卷十六
論語注疏卷十六考證
季氏將伐顓臾章東蒙主注使主祭蒙山疏地理志云
泰山蒙隂縣蒙山在西南有祠顓臾在蒙山下○(臣
宗楷)按馮氏曰禹貢有二蒙徐州蒙羽其藝東蒙也
梁州蔡蒙旅平西蒙也閟宮頌云奄有龜蒙遂荒大
東注蒙東蒙也以其居魯之東故曰東蒙今沂州費
縣是也
齊景公有馬千駟章首陽注在河東蒲坂縣華山之北
河曲之中○陸㙄經世驪珠曰水經注云在雷首山
臨大河北去蒲坂三十里曹大家注幽通賦云在隴
西首戴延之西征記云洛陽東北首陽山有夷齊祠
說文云在遼西莊子註云在岐陽西北只今清源縣
山考夷齊義不食周粟避地飢餓當不離朝歌故墟
决無往近豐鎬之理洛陽之說非是其孟子居北海
之濱則又紂在而避去之所非紂沒而盡節之地也
論語注疏卷十六考證
