御纂周易述義卷一
䷀(乾下乾上)
乾元亨利貞
乾健也純陽之性生生不已故曰乾所謂至誠無息
也誠通誠復故有元亨利貞之四德焉生意初萌渾
然太和乾之元也氣動理呈元必亨也氣成形而理
成性亨之利也太和保合利乃貞也貞則元復而又
亨利矣循環無端乾之所以為乾也在天為命春夏
秋冬其著也在人為性仁義禮智其施也率性為道
而天下之理得矣其體之立無物不有其用之行無
時不然故善體乾者必以元仁為本而禮以亨之義
以利之智以貞之則與天合德而自天祐之矣此學
易之通例也
初九潛龍勿用
純陽善變故象龍位在下故潛陽性動急於有為故
戒勿用安於潛也靜以養德密以洗心斯見飛之本
立焉其勿用也乃所以善其用也
九二見龍在田利見大人
出潛故見地上為田二為人位九陽大也龍之既見
必行雨以生五穀故貴在田也九二剛中變離文明
又為同人是行乎中庸闡明斯道以教人者也聖人
在世道著於人倫如神龍在田功及於稼穡天下之
人見之而聞大道之要其利普於一時而傳於萬世
此作師之大人也
九三君子終日乾乾夕惕若厲无咎
諸爻皆龍而三稱君子明易之立象皆人事也龍者
物之君子君子者人之龍也下體之終為終日變兑
當酉為夕變履知懼故惕也三以重剛之姿當重乾
之交故終日乾乾法其健也夕惕若終夜乾乾也日
夜乾乾者自強不息純其天德之剛而不以人欲間
之也夫三居上而遠五位有危焉重剛而不中德有
危焉以其乾惕能素位以求中故履危而寡過懼以
終始其要无咎此之謂也
九四或躍在淵无咎
將飛故躍變巽不果應初偕潛故在淵也方躍而忽
止人之進而又退者似之養晦俟時如神龍之在淵
其宅也至深其出也至便則退可安身而進不後時
矣繫以无咎難之也
九五飛龍在天利見大人
六畫之卦五上為天龍飛乘雲變化乃神故貴在天
也五剛居尊建中表正變離向明是聖人而為天子
也以其天德居天位以敷化有如神龍行天衢以施
膏天下之人見之而得蒙至治之澤其利始於一方
而及於萬國乃不愧為作君之大人也
上九亢龍有悔
九在卦上龍飛過高故亢也以高致危以滿招損故
悔也繋以有悔欲其知有悔也亢龍剥體窮上返下
有復道焉如因悔而思改復初而再潛則不惟救目
前之亢併可基異日之飛此時乘六龍所以為御天
也
用九見羣龍无首吉
用九用六先儒以陽變隂隂變陽為說固屬觀象玩
辭然乾陽以元為用上亢幾無元矣用九所以復之
於元故曰乾元用九坤隂以貞為體上戰幾非貞矣
用六所以永之於貞故曰利永貞蓋無極而太極太
極動而生陽静而生隂太極無形隂陽有氣相資迭
運循環始終乾元無所不統坤貞無所不利爻止上
九上六而復繋以用九用六者正以眀貞下起元之
義如子為十二辰之首而子初則仍屬之前夜是无
首也辰終於亥而夜分直至子半是大終也春始寅
初歲終丑末无首大終之義推之萬事萬物莫不皆
然此用九用六所以為乾坤之妙藴非於六爻之外
更有所加也
䷁(坤下坤上)
坤元亨利牝馬之貞君子有攸往先迷後得主利西南
得朋東北喪朋安貞吉
坤順也純隂至柔順以承乾故曰坤乾為馬故坤為
牝馬後天卦位三女從母於西南故坤得朋三男從
父於東北故坤喪朋也凡隂無元以陽為元坤元即
乾元也坤含乾元順而亨之其利普焉是以順乾為
貞故曰牝馬言順健也人有形質坤之屬也故君子
所行皆法乎坤乾者坤之主也天者人之主也坤順
乾人順天逆天而動如坤先乎乾必迷於所往矣順
天而行如坤從乾後則得所主也得主則無往不利
矣西南得朋以佐乾固利也東北喪朋以從乾亦利
也得朋喪朋皆以順乾此所謂牝馬之貞也能安於
此則與坤同功即與乾合德其為吉孰大焉故君子
之道無他法坤之順而已矣
初六履霜堅冰至
六在坤初隂始生也變震為足有履象焉五隂戌而
霜降六隂亥而冰堅初隂生午未有霜也然隂氣既
萌君子履之而知地之下有霜兆焉此即堅冰所由
至也未至而先憂之見幾早而防患預也豳風十月
隕蘀而叙所由来以為始於五月之鳴蜩即此意也
六二直方大不習无不利
二柔中正全有坤德者也乾動也直坤順其直直達
必方方積則大矣人身坤也其性乾也性動必直心
順其直逹於萬事咸宜各正所謂方也内直德崇外
方業廣則大矣此率性之道也性本無為因形有習
耳聲目色物交而引則性蔽而道不行故曰性相近
也習相遠也克其人心去其物累順性之動而不染
於習則无往而不利矣此復性之學也
六三含章可貞或從王事无成有終
坤文為章變艮止故含也乾為王坤從之順極故无
成變謙故有終也君子之學患其務外而近名歛心
晦迹闇然為己惟此道為可久終身守之可也然君
子固無干進之心而亦有見用之日如或出而從王
之事則仍含其章不可自有成見從君之令以終君
之事而已此則所謂牝馬之貞順而能健者也
六四括囊无咎无譽
坤中虚故為囊四入上坤重隂凝閉有括象焉君子
見幾故取其所有而盡藏之如括囊之口也默足以
容故无咎然君子之處世也避害易逃名難如或自
智其計而以囊括得譽則譽即咎也四以多懼善於
自藏不惟无咎併其譽而無之是必有忘其囊之富
并不露其括之迹者矣慎之至也
六五黃裳元吉
坤為文五居尊是以文為治者也致飾慮其過侈故
欲得中也增華或至踰分故欲善下也坤土色黃能
得中矣坤體為裳能下人矣然又慮其文勝也五在
坤中守虚涵乾故亦有元德焉黃裳而本之於元則
三千三百無一事而非仁矣履中蹈和而體信逹順
則文質彬彬而天下化成矣故吉也
上六龍戰于野其血玄黃
初六履霜至上而堅冰矣隂極而不容陽陽忿而與
之争故戰也隂内而陽外其力屈陽君而隂臣其理
絀故血元黃兩傷也馴致其道而至於窮不復於内
而戰於外宜其傷也戰於外隂皆敵也復於内隂皆
民也是故善為學者克己善為治者修身救亢以潛
息戰以復天人之道盡於此矣
用六利永貞
說見用九節貞即牝馬之貞要終於貞所謂永貞也
䷂(震下坎上)
屯元亨利貞勿用有攸往利建侯
内震外坎動而遇險故為屯中互艮坤震陽始坤順
之故元亨坎潤下艮止之故貞也坤為衆震帥之故
有攸往遇艮而止故勿用初得民故為侯五與同德
故建之也多難之世安民為先必以仁心逹為仁政
因民所宜而静養之慎勿急功好大興役行師用民
以有所往又䧟之於險也區畫山川建邦設都簡親
賢以為侯使各子其民則兵革不動而王道四逹矣
此治屯之利也詩曰載戢干戈載櫜弓矢我求懿德
肆于時夏允王保之此之謂也
初九磐桓利居貞利建侯
震木為桓剛下為磐磐桓柱石也大材在下而不動
元貞也初本能貞猶戒以居者震性好動故欲其静
申勿往之義也得斯人而建之為侯則息亂以静化
暴以謙而其屯亨矣故利也彖建侯其事也爻建侯
其人也初居貞五建之士不求君而君求士各盡其
道也
六二屯如邅如乘馬班如匪寇婚媾女子貞不字十年
乃字
六二中正比初應五欲去初而為所制故屯如欲就
五而有所阻故邅如乘馬者九五也震為馬坎乘之
故上三爻皆乘馬也班如退也左傳曰有班馬之聲
是也變兑為女柔正故貞十年坤數也多難之世羣
雄並起不獨君擇臣也臣亦擇君初近而強五遠而
弱二之從違難决矣聖人從義不從勢故謂乘馬班
如者非寇乃媾明五之為正應也二以重柔過於謹
守初既匪媾五亦屯膏均有疑焉故寧不字居貞也
期以十年久居之也事久則定心久則明深信五之
匪寇而後字焉難之也此出處之正也
六三即鹿無虞惟入於林中君子幾不如舍往吝
三躁動坎象鹿故即也初五兩陽三不比應故無虞
震坎皆木聚於艮山故為林坎陷故入也三非君子
言君子者尚變也變九則與乾三同德矣變離明故
幾互艮止故舍也三不中正當屯之時不思濟民而
因以求利又無正人以導之如即鹿而無虞徒陷於
險而已不得鹿也如是則小人之技窮矣易窮則變
故望其變君子也夫林中之險非必入而後知也當
無虞即鹿之初其幾已兆利令智昏故不覺也君子
喻義故能見幾以為不如舍焉舍與入林均不得鹿
然舍者自為君子入者枉為小人以此較之洵不如
也若不舍而往舉足即為羞吝豈待入林而後可恥
哉故君子小人之分義與利之間也舍利則為君子
舍義則為小人知幾無他義利明取舍决而已
六四乘馬班如求婚媾往吉无不利
四居上位重柔才弱幸與初應乃婚媾也自知不足
而望助於人故乘馬班如退求初也大臣不患無才
患不能用人之才四屈已求初與之偕往則得人共
濟而屯可亨矣故吉也无不利者言不止濟屯而已
凡天下之事但得人而任之則無往不利焉勸求賢
也
九五屯其膏小貞吉大貞凶
九五坎體能潤萬物是其膏也陷隂互艮止而不動
六二不字佐理無人故屯其膏而不施是二居貞而
五亦不求之也夫六二隂也九五陽也陽大隂小易
之例也小者受人之膏守其貞静不往求人則身屯
而道亨故可以得吉大者施膏於人亦守貞静不求
而往則屯其道因以屯其民而險無由濟矣故繋以
凶深惜五之不能元亨并貞而亦失之也
上六乘馬班如泣血漣如
上入於險才柔不濟乘馬班如退求三也四應初建
侯者也故勸之以往五應二不字者也故戒之以貞
上應三即鹿者也則不可共事矣坎為血卦又為加
憂故泣血也泣血漣如非策也然猶幸其能泣也境
有窮而道無窮如因憂而思奮或旁求而得人尚可
轉禍為福焉故不言占望之也憂勞可以興國在人
自勉而已六爻之辭上下互異下遇險故貴居上入
險故貴往随其時位以拯民也震動故貴静艮止故
貴動坎陷故貴奮變其氣質以從道也
䷃(坎下艮上)
蒙亨匪我求童蒙童蒙求我初筮告再三凟凟則不告
利貞
坎智艮止情識未開故曰蒙艮少男故為童九二蒙
師故稱我初筮貞再筮悔貞剛中故告悔剛止故不
告也蒙性本善真明内含因其所明而導之則良知
良能如泉之逹矣故貴亨也亨有其機不可強求誘
掖勸化使發其心而自求師則其機動矣迎其機而
察之其求我也發於初心一而不雜是性之動也則
告之亨其道心也若初心不專二三其念則欲動而
性凟矣故不告不亨其人心也亨亦多術總歸於貞
使之見正人聞正言行正事所謂以正學復其正性
也天下皆復其性而教之能事畢矣
初六發蒙利用刑人用說桎梏以往吝
刑型也坎為桎梏變兑毁折故說也蒙有天性而氣
拘物蔽錮而不出故貴發發其心所以亨其性也發
之道利用刑人刑人者可為儀型之人也不怒而嚴
憚不言而觀摩嚴憚則邪念息觀摩則善心生於是
拘者開蔽者撤桎梏用說而固有之天良油然而不
能已矣此發蒙之利也然必當其初而用之及其時
而發之過初以往習染既深則於桎梏有吝而不說
者矣故教貴豫也
九二包蒙吉納婦吉子克家
九二剛中發蒙者也蒙有易發亦有難發故貴包包
者囿之使不軼其範寬之使不苦其難則悦而入之
矣書曰敬敷五教在寬是也又有率教有不率教必
如納婦婦雖異姓可以同室禮以接之誠以感之則
異同漸化矣子曰有教無類是也所以如是者何也
二之於五以道則二師也以位則五君也臣之事君
如子事父一家皆成材而後子職無愧天下皆嚮道
而後臣職無忝故人臣之敷教如人子之克家分所
當然而誼所不能已也
六三勿用取女見金夫不有躬无攸利
三變互兑故為女坎中男故為夫二坎中金故為金
夫九二納婦而不取三者以六三之有隠慝也三本
應上見二金多而悦之是嗜利而不自有其躬也人
性皆善無不可教惟見利祿而忘身心者必不可納
之門牆彼將以其所學為悦人求富之資教之適以
長偽終無利焉故勿取不屑教也孟子曰不屑之教
誨也者是亦教誨之也
六四困蒙吝
六四重柔又與二陽不比不應故困也有困於天有
困於人質之不敏天困之也困而學之則不困矣四
與陽遠不能親師取友以成其德是自困也故繫以
吝恥之也冀其知恥而自奮則猶可以不困也
六五童蒙吉
六五柔中質之美也下應九二能求師也變巽互坤
順而善入是有初筮之誠而無再三之凟也彖之童
蒙五當之矣夫天下之蒙未有善於童者也純一無
偽充其愛敬而逹於倫常則道由性生矣柔順無忤
因其中和而導以禮樂則德若性成矣蒙當其童而
求師師用其蒙以養正逹之可以成材熟之可以作
聖其為吉孰大焉後之為人師者不知童蒙之吉舍
其良知良能而益以外至之照於是乎強求凟告亨
貞之道胥失并蒙之元而亦鑿之矣聖教不明而人
才皆壊可勝歎哉
上九擊蒙不利為寇利禦寇
三不順教上剛不中故擊也夫三之不順非三之性
也物交而引有寇之者也擊之不中其節則苦而不
入或激而甚焉是又以擊為寇也以寇易寇何利之
有審其致寇之由明徵其過而重懲之以遏嗜欲而
保其天良斯不為寇而禦寇蒙與師俱利焉故擊不
可不慎也貴包納而慎擊猶是尚德禮而緩刑屯作
之君蒙作之師其道一也
䷄(乾下坎上)
需有孚光亨貞吉利涉大川
乾遇坎險待而不進故曰需坎實故孚離明故光兑
說故亨陽正故貞坎為大川乾健不䧟故利涉也然
需非徒需而已故貴有孚有孚者真知時命之當安
實有道義之可守也需而有孚則躁消妄息静以生
明而其性光矣神寧體泰安以能慮而其心亨矣然
遇險之道光亨不足盡必貴貞貞者持守堅固不息
有孚之功并不露光亨之迹也以其孚貞者相時以
其光亨者度義時義不失事無不濟而吉雖涉大川
可也聖學之深造以俟其自得王政之久道以俟其
化成亦若是矣
初九需于郊利用恒无咎
坎險在上初剛在下守正遠險故需于郊隠居者也
躬耕田野無求于世可以保身然所守不固恐其久
而改節故利用恒恒者有孚而能貞也守其初心一
而不變則不易乎世而并無悶於心身不進而其德
進矣許以无咎貴潛確也
九二需于沙小有言終吉
二五同德有志濟險剛而得中不肯輕進其於險也
在不遠不近之間故需于沙涉世者也互兑口故有
言退而隠者言其不能高蹈進而仕者言其不能匡
時然其言皆局於一偏所見者小也九二守中不激
不随相時而動故不失其身而亦未嘗無濟於世久
而論定向之有言者亦服矣繫以無咎貴中行也
九三需于泥致寇至
三不中而近險互兑而有所悦焉故需于泥干祿者
也争名者毁争利者奪故寇至然此非寇之過也需
于泥者有以自致之耳勸知止也
六四需于血出自穴
坎為血卦其窞為穴六四才弱入險受傷下應初九
求與共濟故需于血拯災者也求人於憂傷之地則
心誠而禮卑其所需者必至矣賢才彙進大難自平
故血可去而穴可出教求賢也
九五需于酒食貞吉
坎水兑口故曰酒食五在險中需人共濟六四出穴
三乾同進是所需者皆来矣未得人所需者人也既
得人所需者治也治不可欲速需不可多事五為需
主當速客之位故需于酒食養賢者也笙簧酒醴娛
我嘉賓以俟治化之成也然而安樂者怠荒之漸也
怠荒者小人之階也故戒以貞欲其常守正道而不
至於驕泰也欲其常親正人而不間以僉壬也如是
則王心正而天下咸蒙休養之福故吉也四需于血
勞於求賢也先天下之憂而憂也五需酒食逸於得
人也後天下之樂而樂也
上六入于穴有不速之客三人來敬之終吉
位高險深不需而進故入于穴犯難者也幸與三為
正應三與初二同德故三人偕来焉客為五来非由
上速故為不速之客變巽能恭故敬之也凡人之不
期而遇者皆當敬之理所當然非求福也然不敢失
人之心終必得人之力雖入於穴而所敬之客能拯
之使出焉故終吉也三需泥以敬慎而不敗上入穴
以敬客而終吉不敬則成險阻能敬則為坦途修身
涉世者當知所從矣凡臨險者貴其不陷故乾之三
爻皆需而不進教守身也入險者貴其能出故坎之
三爻皆需乾而進教用人也
䷅(坎下乾上)
訟有孚窒惕中吉終凶利見大人不利涉大川
險健善争故曰訟坎孚巽窒乾惕二中上終五為大
人坎大川也生民之患多起於訟亦不能無訟故貴
有孚不可為無情之詞也有孚矣猶窒而忍之欲其
不訟也將訟矣猶惕而戒之不可遽訟也不得已而
訟矣必半訟而中止庶足釋怨而得吉若終訟以求
勝是結怨以階禍也其凶必矣利見大人者仰其中
正可以化其争心不利涉大川者争而不和不可以
造大事也盖聖人之意始終勸人無訟而已
初六不永所事小有言終吉
隂柔無才居下無勢不能終訟故事不永或見以為
懦然與人釋怨保身其吉在終也事不永而其福永
矣
九二不克訟歸而逋其邑人三百戶无眚
二自遯来不訟復遯是歸逋也坎坤體故為邑又互
離戶象也三百離數也剛為險主二隂附之恃其邑
人而上訟五五剛居尊二不能敵幸其得中不敢怙
終故歸而逋不有其邑也不有其邑則二之累去五
之怒觧並邑人且因之以免禍矣
六三食舊德貞厲終吉或從王事无成
坤之中爻變坎為險初三未變猶然坤順是舊德也
坤為邑二訟而逋故喪之三順不訟保其邑而食焉
以舊德而得食故曰食舊德也固守其順或受人侮
故雖貞而有厲要其終而計之二逋四渝上褫而已
食德其吉可知也當是時飲食之後下有訟起建侯
之後上有訟興三有祿位從王者也如或從王以理
天下之訟事則欲其无成旡成者屏去偏私不立意
見惟順理以斷之而無成心也從王无成皆坤三之
舊詞不言有終者訟不可終也
九四不克訟復即命渝安貞吉
乾初復體互巽為命變艮為渝艮止貞也四與初訟
初不永四亦自反焉故不克非力不敵理不足也既
能以理自反必將歛其好勝之氣而即於命亦且變
其好争之心而安於貞至於安貞則理得而命又不
足言矣改過遷善故吉也二不克不伺上以險也四
不克不制下以健也即命則知分之有定永無訟事
矣安貞則知善之可樂併無訟心矣
九五訟元吉
九五聽訟者所謂大人也以剛居尊恐其治獄過嚴
而鮮欽恤之心故繫以元用其長人之仁也慈祥愷
悌得其情而哀矜好生之德洽於民心則不犯於有
司矣天下之無訟人君之吉也初不永三不訟二四
不克訟五以元化訟卦以訟名非教訟也教無訟也
上九或錫之鞶帶終朝三褫之
乾圜為帶巽命或錫離為朝又為三坎為曳故褫也
上與三訟三守其順上健而終勢能勝之故或錫之
命服是以告訐得祿也天道好還衆怒難犯不崇朝
而三褫所謂終凶也夫訟以求勝也不永不克者皆
吉而勝者凶則不如不訟之為愈也聖人喜需而惡
訟樂比而憂師必也使無訟乎情見乎詞矣
䷆(坎下坤上)
師貞丈人吉无咎
震帥坤衆以行坎險故曰師貞坤德也坤以順為貞
也兵凶戰危非民所願以義而動衆心乃順衆之順
師之貞也丈人九二也震為長子二剛得中坎水内
眀震雷外威是齒德俱尊智勇兼至者也國之元老
故曰丈人師貞矣又以丈人將之則有勝殘止殺之
吉而無勞民傷財之咎矣吉而後无咎難之也
初六師出以律否臧凶
坎為法律出師之初申嚴法令所為紀律也師貴律
律貴臧令順人心簡而易行斯善矣若立法不善而
以法滋擾則律亦足以致凶故法不可不慎也
九二在師中吉无咎王三錫命
九二剛中所謂丈人也師錯同人乾王巽命離三也
軍行之法大將居中故曰中軍以九二之丈人而使
在師中則命將得人吉而无咎可預卜矣然將兵者
將也將將者君也老成持重䜛謗易生必為君者三
錫寵命使其威望足以鎮服三軍且自信不疑乃能
益壯其猷也戰勝於廟堂此之謂也
六三師或輿尸凶
三居剛而外比坤衆敢於自主軍事者也程子曰輿
尸衆主也軍旅之事令不專一則必覆敗是也抑三
之輿尸二亦與有責焉春秋傳曰子為元帥師不用
命誰之咎也故為大將者不可不盡人之議而究不
可假人以權
六四師左次无咎
軍行之法右前左後四應初故左次次而觀變可進
則進否則完師以退耳師固貴進然輕進以致敗又
不如退之為愈矣許以无咎嘉其不殺人以邀功也
六五田有禽利執言无咎長子帥師弟子輿尸貞凶
坤田坎禽變艮為執震為長子坎其弟也五大君命
將者也蠻夷猾夏寇賊姦宄則宜興師為民除害如
禽入田而執之民之利也利執而又利言者明出師
之義修威讓之辭申儆戒之令也如是則雖興師而
无咎所謂貞也然師貞矣必用丈人而乃吉若使長
子帥師而又使弟子輿尸以撓之則雖貞而亦凶故
為人君者擇將不可不審而任之不可不專
上六大君有命開國承家小人勿用
師復同人乾申巽命故大君有命也坤為國邑爻多
隂小人之象也師終凱旋頒爵定封或開國而為諸
侯或承家而為大夫所以賞功也小人勿用大君之
命詞也凡師之興皆由於小人内憂由小人之嗜利
外患由小人之邀功幸用丈人師克終矣若又用小
人則前師終而後師復起故君臣相戒所以杜師之
原也不永所事息訟之端於初小人勿用杜師之原
於終聖人之憂天下来世其至矣
䷇(坤下坎上)
比吉原筮元永貞无咎不寧方來後夫凶
水附地隂從陽故曰比原再筮問也剛在外卦故曰
原筮五乾中故為元坤永貞也初遠而三應上故不
寧成卦之次上在五後是後夫也九五一陽居尊衆
隂從之是一人首出而天下歸心吉可知也欲保人
比之吉宜有比人之道民罔常懷懷於有仁必再三
自問吾之元仁存於中者能不息而永貞發於外者
能執中而无咎則天德純而王道備疑貳之方自革
心而向化頑梗之夫亦勢孤而自窮矣来者自寧後
者自凶吾惟筮吾之元期於永貞无咎而已此王者
比人之道也
初六有孚比之无咎有孚盈缶終來有他吉
變震剛来故有孚震缶象坎水注之故盈也卦之諸
隂皆上比五初最先比而發於誠心是有孚也比人
之道誠信為先能有孚則无咎矣若能積其忠信至
於充盈則至誠感通不惟无咎終有他吉焉吉言他
者初與二隣二與五應名位之来皆由二致初之意
中實不計及此也
六二比之自内貞吉
内者内卦也二本應五不外從五而比之自内者以
道致君也積德於身敦行於家由是以信友而獲上
得出處之正故吉
六三比之匪人
三不中正而應上六之後夫雖亦比五而有二心焉
不孚不貞故曰匪人否之匪人害君子者也比之匪
人黨小人者也不言占者不為匪人謀也
六四外比之貞吉
外者外卦也四本應初不内顧初而外比五者絶係
累之私也忘其身家離其黨類以致身而敬事得臣
道之正故吉也二偕初以内比坤之得朋也四舍初
而外比坤之喪朋也
九五顯比王用三驅失前禽邑人不誡吉
艮輝光故為顯五君位故為王坎車坤馬驅象也坎
為禽坤為邑互艮止故不誡也陽剛居尊建中表正
以為民極而無邀結之私其道光明故曰顯比大公
之心廓然無外比者親之不比者任之如合三驅之
圍而縱失前禽邑人亦不警戒以求必得也上下相
忘於順逆大同之世也故吉師比皆有禽師禽在内
境内之寇也故執之比禽在外化外之民也故失之
師執言猶誡也比不誡并其言而無之矣
上六比之无首凶
陽者隂之首也卦之四隂皆上比五是為有首上在
五上不下從五而其上無陽是无首也當比之時人
皆得主己獨無君凶可知矣乾无首而吉者陽不自
以為首得君道也比无首而凶者隂不以陽為首失
臣道也
䷈(乾下巽上)
小畜亨密雲不雨自我西郊
以隂止陽曰小畜乾氣升故為雲巽風離日故不雨
兑在西乾為郊凡雲自東而西者多雨自西而東者
多不雨我文王自謂也巽隂得位止乾之進小人當
路以阻君子似不亨矣然陽衆而得中君子道勝若
能孚小人而用之猶可以志行譬之隂陽和則能成
雨也今三乾氣盛足為密雲以不受隂畜不能成雨
文王推原不雨之故不責隂而責陽故曰自我西郊
其心以為民不被澤皆由已之德薄不能孚化小人
蓋引咎責躬終欲積誠以動之也
初九復自道何其咎吉
乾初復體剛而得正雖與四應而進不求榮退而自
守是忘人之勢而復已之道也何荷通受也應而不
相得四將咎之矣初寧受其咎而不肯貶其道身名
俱全故吉也
九二牽復吉
二五同德宜上進也以四當路故惕而不出為初所
牽而復焉與初同道故吉也彖欲其受畜爻欲其不
受必有所不受然後足以有受受之所以濟世不受
所以守身義固各有當也
九三輿說輻夫妻反目
乾圜輿輪互兑毁折故說輻隂陽相比有夫妻之象
焉互離為目三視下四視上故反也九三究屬乾體
亦欲牽復比四隂而受其畜遂為所制有說其輻而
不能率復之象焉然三雖受四畜而性情不合故夫
妻反目不安處也始而與之比既而與之争進退俱
失之矣故君子不可以失身也
六四有孚血去惕出无咎
四柔得位畜乾者也三反目四不寧故有血焉初二
牽復惕而不出四亦無如何矣夫四之畜乾非欲害
之亦欲用之也故聖人教之以有孚有孚者實不害
君子也實為其君用君子也不害君子則君子亦不
害之而其血去矣實為其君用君子君子不為小人
用而未嘗不為其君用則惕者出矣此聖人扶陽抑
隂之義教小人使用君子正欲使小人為君子用也
九五有孚攣如富以其鄰
四有孚隂虚也五有孚陽實也程子曰中虚信之本
中實信之質是也變艮手故攣如以用也小人難化
惟有積誠以孚之使其疑懼皆忘則漸為我用如富
者之能以其鄰也君子孚小人而用之小畜之所以
亨也初二復道不過潔身九三反目或致激變必如
五之以鄰乃可轉亂為治焉此聖人之所以易天下
也
上九既雨既處尚德載婦貞厲月幾望君子征凶
德孚也載滿也月望於乾卦互兑上弦也故幾望此
承上二爻而言隂陽相孚則畜成矣不雨者既雨矣
尚往者既處矣由彼此皆尚孚德積久而滿故至於
此然四隂也婦也五陽也君子也以隂畜陽一時之
權宜若婦以此為常則厲矣征往也孚小人而用之
可也忘君子而往從則必凶矣
䷉(兑下乾上)
履虎尾不咥人亨
人行地上曰履初二為地三四人位互巽為股故履
也互離為虎上為首初為尾上口不開故不咥也人
行於世動多險阻書曰心之憂危若蹈虎尾是也履
之為卦乾惕巽遜兑悦是敬慎恭讓而和順也以此
行禮則雖遇強暴不為所害如履虎尾而不被咥乃
可通行而無阻言處世之難也故曰作易者其有憂
患乎
初九素履往无咎
素者無文之謂初陽在内未為物牽率其天真而不
加緣飾如物之素而不絢也以此而往則簡易坦白
而人皆諒之故无咎胡炳文曰履初言素質先於文
也賁上言白文反於質也
九二履道坦坦幽人貞吉
以剛居柔而得中是用其柔中以行禮其所履者皆
道也天下惟道為平安故曰坦坦然患人之行險以
僥倖也二剛中在下無應於上淡泊寧静以道自守
得幽人之貞矣如是則終身坦坦故吉也履道素位
而行也幽人不願乎外也其吉則無入而不自得也
六三眇能視跛能履履虎尾咥人凶武人為于大君
互離為目互巽為股遇兑毁折故眇跛也三本柔悦
以居陽而志剛故眇而自謂能視跛而自謂能履又
與上應履虎尾而首廻故被咥也然剛柔無常惟人
所用離為甲胄乾為大君設武人為于大君之事而
身履行陣則致命遂志宜也其凶也乃所以吉也是
故處常用二之幽遇變用三之武道非一端随時履
之可矣
九四履虎尾愬愬終吉
三四人位同履虎尾三志剛而應上四居柔而應初
履尾之末故愬愬也乾本能惕四又多懼防患周密
可以免害故終吉也易之為道懼以終始此之謂也
九五夬履貞厲
程子曰夬剛决也五以陽剛居至尊之位任其剛决
而行者也古之聖人居天下之尊明足以照剛足以
决勢足以專然而未嘗不盡天下之議乃所以為聖
也若自任剛明决行不顧雖使得正亦危道也
上九視履考祥其旋元吉
上九天位故能降祥互離在下而上亦視者天視自
我民視也天視人之所履以考其祥之大小故履成
則祥定也旋返也初往而上旋履之始終也元仁也
三千三百無一事而非仁也返於初之素則得其心
之仁人心仁則與天心合而降祥必矣故吉也初率
其素上旋於元三用其武五戒其夬二坦而能貞四
危而知懼亦可以得履道之大凡矣
䷊(乾下坤上)
泰小往大来吉亨
天地之化陽為大主生也隂為小主殺也人之性情
陽者為大人以其光明而慈祥也隂者為小人以其
晦昧而惨刻也一陽生子三陽至寅陽内隂外生氣
發而為春天時之泰也大人用事於内小人服役於
外仁政行而為治世運之泰也世運既泰則小人往
而各安其生大人来而得行其道故吉而且亨也時
之泰天為之世之泰人為之然則君子小人之進退
蓋可忽乎哉
初九拔茅茹以其彙征吉
變巽為茅在下為茹互震故拔三陽同起是以彙也
開泰之初一君子進而衆君子同升有拔茅連茹之
象焉然君子在内不可懷安必往而治小人使同歸
於正斯泰運無阻故吉也
九二包荒用馮河不遐遺朋亡得尚于中行
坤為大荒變坎為河三在坎内而互震足是馮河也
上遠而非應故為遐四近而同功故為朋五柔中故
中行也二剛中而應五治泰者也治泰之道不難於
用君子而難於安小人小人在外如草荒蕪治之過
嚴激則生變故貴包寬以容之使反側自安也然非
一於寬之謂設有疑貳則用馮河不事猜防推心置
腹如徒步涉河以通間阻也雖在幽遐不敢遺棄不
忘遠也雖在近習不敢朋比不泄邇也誠以通之明
以照之公以化之用此道以包荒則寬嚴得中乃與
中行之主相合矣君臣一德協於大中所以保泰也
九三无平不陂无往不復艱貞无咎勿恤其孚于食有
福
平陂坤勢往復乾行乾惕故艱坤德貞也陽實故孚
兑口食也三當乾坤之際无平不陂而不可任其陂
也无往不復而不可聽其復也必克艱其心憂盛危
明貞固其守防微杜漸惟求君子之无咎不必憂小
人也夫隂者養陽者也小人者食君子者也恤而思
防轉起猜忌開誠布公孚而化之則小人受治而食
人君子治人而食於人上下相安而彼此受福矣艱
貞能留君子之往其孚不憂小人之来聖人所以平
天地之憾也
六四翩翩不富以其鄰不戒以孚
翩翩鳥羣飛而下集之貌詩曰翩翩者鵻載飛載下
是也三隂内復故翩翩又忘勢以下交有不富以鄰
之象焉富以鄰者用其實也不富以鄰者用其虚也
虚心求人人必助之也隂能以鄰則不必疑陽而有
戒心用其虚以孚之可矣勿恤其孚教君子孚小人
也不戒以孚教小人孚君子也彼此相孚則往来之
迹亦可以相忘矣小畜五四以相孚而畜成泰之三
四以相孚而泰定故易貴孚也
六五帝乙歸妹以祉元吉
帝出震坤納乙三四易位則成歸妹也五以中行之
君下應尚中之臣降其尊以從陽有帝乙歸妹之象
焉用此道以受天之祉則大善而吉矣治以好善為
優德以下賢為盛好善下賢則君子不往而小人不
来故元吉也
上六城復于隍勿用師自邑告命貞吝
坤土外高有城象焉三隂下復入於隍也坤為衆震
帥之用師也坤為文兑言之告命也坤為邑乾君之
自邑也又順乾无成坤之貞也聖人觀象以為城復
于隍世運方否而又以兵争益之亂耳故勿用師為
自邑告命焉蓋奮武不如修文勤遠不如治近守其
國邑明其政教所以得民即所以回天也若安於順
乾之貞不能有所轉移則可羞矣泰否之際雖曰天
命聖人終欲以人事挽之也
䷋(坤下乾上)
否之匪人不利君子貞大往小来
否者泰之反也无往不復固天之數先否後喜繫人
之為君子者盡人道者也小人之心與君子反故曰
匪人泰之匪人在外否之匪人在内匪人在内不利
於君子之貞而謀去之於是乎大者往而小者来矣
君子進小人退世之所以常泰也小人進君子退世
之所以常否也抑乾坤之後歴十卦乃陽爻三十隂
爻三十適相均而後泰見泰之難也方泰而即否見
否之易也然則人之所以開泰而防否者宜何如哉
初六拔茅茹以其彙貞吉亨
初隂巽體故為茅應四艮手故為拔三隂同起亦以
彙也小人偕来其事可憂然初惡未形又與四應有
變為君子之象焉故聖人教之以貞如能翻然悔悟
改邪而從正則受四之祉身可得吉承五之休世可
復亨是君子之貞未嘗無利也為小人者可以返矣
六二包承小人吉大人否亨
二以重柔上應九五慕其勢而承之又以得中包其
承而不露小人之巧者也工為容悦不害君子故可
得吉諂䛕者進則方正者退是小人之吉即大人之
否也然大人但當固守其否不可慕其吉而效其承
於舉世波靡之中獨留乾坤之正氣此吾道之亨即
世運之所由以亨也以泰而亨易以否而亨難泰否
反復而君子之亨自如道能通天之窮也
六三包羞
三不中正與四近而不相得為所辱而羞焉以互艮
止包其羞而不發小人之險者也知恥而能改則吉
含怒而思逞則凶矣故不言占聽其自擇也
九四有命无咎疇離祉
互巽故有命也泰之將否自邑告命至於既否則無
命矣今否過中而將泰故五出命而四行之蓋告命
於天下不止自邑已也九四以陽居隂剛柔相濟故
其命順人心而无咎天下皆從其命此轉否為泰之
實政也三陽同心以出命陽祉隂也三隂相率以從
命隂祉陽也隂陽之疇相麗以受祉則小人雖来而
君子不往矣泰三无咎而有福否四无咎而離祉盛
衰之際雖曰天命豈非人事哉
九五休否大人吉其亡其亡繫于苞桑
互艮止故為休艮木堅多節故為苞桑巽䋲故繫也
九五剛健而變離明凡二之承三之羞明能察之而
健能止之小人止則否亦止故曰休否否之休大人
之吉也然大人雖吉小人猶在一不慎防危亡立至
故必日有其亡之懼而後國家乂安有如繫於苞桑
也泰三能艱否五知懼皆用乾之惕也
上九傾否先否後喜
否終成泰反其類也上下易位有傾象焉取其所以
否者而盡傾之今而後喜可知也然今雖喜先之否
也久矣追念先否則悼往失而圖先事之防否而後
喜則戒驕盈而毖後日之患所謂先天下之憂而憂
後天下之樂而樂也君切其亡之戒臣存先否之思
否終泰来而憂危愈甚深知平陂往復之可畏也詩
曰畏天之威于時保之此之謂也
䷌(離下乾上)
同人于野亨利涉大川利君子貞
同人與人同也乾覆坤故為野健行故利涉二五中
正君子也乾天也離虚明人心也乾在離上人心之
天也人不同而其心之天同故欲同人者貴同于野
地與天際曰野人與天際曰于野不設藩籬亦無畛
域吾心之天與天下之人合而為一則廓然四通而
事無不濟矣亨而利涉天同故也天本同而有不同
者心為之也心生於天而具於人故有天心有人心
天心理也理公則一人心意也意私則萬殊矣君子
者以人合天者也明以察理健以去私無我得正巳
之盡則人心之異去而天心之同復矣故同人之道
利君子貞也聖人之治至於大同用此道也
初九同人于門无咎
六二偶虚初之門也世本大同因門有異我在門内
人在門外無由通也初動遇二其門開矣二中而正
是可同之人即在門也同人于門則但見人之同而
漸忘門之異雖未至於大公而其私少矣故无咎
六二同人于宗吝
坎自坤變離麗於乾故坤為坎舊乾離宗也二本中
正以與初三為宗故近而同之所以類族非有私也
然五居尊其應也既上應五則當喪朋以從乾而内
比於宗雖無私而不當於理矣中正而不應非君子
之貞也故吝
九三伏戎于莽升其高陵三歲不興
離甲兵故為戎互巽隠故為伏巽為木又為茅是莽
也變艮為高陵三歲離數也卦惟一隂五陽同之三
為二宗心欲同二而懼五之争之也故伏戎衛二也
又升陵望五也攘二理不直敵五力不勝故三歲不
興畏五也終不興戎故不言凶然多事矣所以同人
欲無争也以戎争同則不如其不同也
九四乘其墉弗克攻吉
離為墉四在上故乘也四欲同二而三隔之故乘其
墉而攻焉然三之同二固為不正四亦未嘗正也故
不克攻非力不敵理不勝也能自反而循理吉莫大
於是矣故同人以理不以情情勝而争其同也乃所
以為異也理勝而不争其異也乃所以為同也君子
之貞無他循理而已矣
九五同人先號咷而後笑大師克相遇
乾金有聲巽風善鳴故號咷變兑為悦故笑也卦綜
大有大有衆也同人五陽名曰大師衆之義也離為
目故相遇九五剛徤中正應二文明全乎君子之貞
者也以貞通天下之志非一日之積也當其未通人
心各異雖大聲疾呼而不能合也故先號咷積而通
矣天下一心不言而喻故笑也其志既通則不特二
之正應舍宗從上而且初出其門三戎不興四墉弗
乘舉一卦之大衆皆能與五以心相遇此所謂于野
之同與天同大者也亨而利涉豈待言哉故同人之
道惟五足以盡之
上九同人于郊无悔
乾為野又為郊野無畛域盡人與同之象也郊遠城
市無人與同之象也卦之大師皆與五遇上又在五
之上矣無人與同故于郊也于郊無人而言同人者
有所以同也人不同而其心之天同上居乾終合於
天也處寬閒寂寞之地以守其盡人合天之道雖無
人與同而所以同人者得其貞矣故于郊而无悔所
謂遯世不見知而不悔者乎不同於上而同於下不
同於一時而同於萬世孔子以之
䷍(乾下離上)
大有元亨
大有有者大也同人之離在下人心也大有之離在
上君心也日光下照庶類繁昌君心下交賢才彙出
物之大與人之大者君皆有之故曰大有也所有者
大必以大道治之五柔而虚虚則慮其不誠柔則慮
其不行夫離之中虚原以含乾元也元善在心積而
能誠又以乾健亨之使天德實於中王道行於外則
物之大者常保其豐人之大者皆為我用矣此治有
之道也
初九无交害匪咎艱則无咎
剛正在下當大有之初上无係應故无交不與其富
盛故亦无交之害也夫六五交如而初无交者時位
當然匪初之咎也然或不安於无交而有求心自以
為無害而有易心則咎生焉故教之以艱淡泊自矢
刻苦自勵固守无交之窮常切有害之懼斯可以无
咎矣
九二大車以載有攸往无咎
乾為輪又為馬大車攸往之象也大有之時諸陽上
交二與五應則羣賢遇合二之責也夫天下之人才
必大臣能容之乃得進於君又必能用之乃可行於
世二以剛中之德恢有容之量多士彙征皆包於度
内而又器使之如大車以載物而有攸往也任重致
遠而不危故无咎不言吉者歸功於五也
九三公用亨于天子小人弗克
離為王公上卦離天子也三變離其公也乾為金玉
良馬用享也變兑為睽小人弗克之象也三當大有
之時居下之上公侯有國而富盛也不善用之則有
適足以為累三剛正而上交用所有以享于天子不
私其富盛故所有者不為害也小人自私而不以與
人則不知其所終矣言用有之難也
九四匪其彭无咎
彭盛也四居乾上而近五勢過盛矣過盛則危其彭
也乃其害也離體能明居柔善遜故讓而不有以為
非已之彭也羣策衆力匪其彭也一歸諸賢嘉謨偉
績匪其彭也一歸諸君則功高不忌權重不疑可以
无咎矣三用享持富厚以奉君也四匪彭觧功名使
去巳也可謂善處有矣
六五厥孚交如威如吉
一柔得位衆剛應之是大者皆為所有也柔能有剛
者用其虚以孚之也以虚而孚五之所獨故曰厥孚
上下相孚君臣一德如良朋之互益故曰交如既與
君子交必不使小人間其交則遏惡揚善而君威自
振故交如者又威如也初遠其有二積其有三通其
有四忘其有五能孚之使各懷其交而畏其威則諸
爻之无咎即五之吉矣濟濟多士文王以寧此之謂
也
上九自天祐之吉無不利
五下諸陽皆臣也待以友道故交之上在五上無位
者也待以師道故尚之是五之孚至上而愈篤矣賢
人者天之心也能尚賢則順乎天故自天祐之也祐
君使常用賢吉孰大焉祐諸賢使常為君用則無往
不利矣君德貴於得天得天本於用人故同人者盡
性之量大有者至命之符也
䷎(艮下坤上)
謙亨君子有終
有而不居曰謙艮内止坤外順謙之意山高而屈於
地謙之象也乾三入坤而成謙故謙三亦為君子坤
大終艮成終故有終也持身涉世莫善於謙慮以下
人行無不逹故亨也凡為君子者才剛則易滿功高
則易驕故克終難也虚心遜志有而不居斯不顯而
德日崇不伐而業彌廣矣程子曰君子逹理故樂天
而不競内克故退讓而不矜自卑而人尊之自晦而
德益光故有終也
初六謙謙君子用涉大川吉
以柔居下謙而又謙故曰謙謙變離文明君子也坎
大川離虚舟故利涉也心不厭小行不厭恭卑以下
人人樂與之用以涉險亦可得吉况其他乎極言謙
之亨也
六二鳴謙貞吉
變巽為雞故鳴柔正故貞也二承三而應五深知三
之勞也而心服之且欲五之知其勞也且欲三知已
之服也故鳴謙樂道人之善而亟言己之服善也自
言其謙近於諂諛二以得正為國下賢其中心好之
不啻其口出也誠於好善天必祐之故吉也
九三勞謙君子有終吉
卦惟一陽五隂賴之坎水艮山坤車震馬而三處其
間是上致君下澤民車馬馳驅於山川勞苦而功高
者也主柔臣剛功名太盛君子憂之艮體能止互震
知懼故辭其勞而不居所謂德盛禮恭厚之至也彖
之君子有終三當之矣故吉也
六四无不利撝謙
撝與麾同以手示也四重柔能謙者也乘三剛宜謙
者也艮上止極坤下順極變互兑悦又互巽伏舉手
動足皆有謙象故曰撝謙處聖主賢臣之間德不及
五而功不及三故无往而不撝謙亦无往而不利於
撝謙也下濟而光明卑而上行兼有之矣
六五不富以其鄰利用侵伐无不利
五隂虚故不富坤為衆震帥之侵伐也五以虚中之
德統羣隂而任九三不富以鄰之象也夫謙不可作
而致也自以為富而外為謙是偽也不敢自富而強
為謙是矯也不富者實不自知其富忘其所有則不
期謙而自謙故人皆為用也侵伐用三也三互震為
長子丈人也師貞而用丈人侵伐之利也抑不止用
三而已用撝以制禮用鳴以作樂用卑牧以勸學既
有武功又有文德皆以鄰之利也大有六五以不自
有故能有人謙之六五以不自用故能用人謙之為
用大矣哉
上六鳴謙利用行師征邑國
三震雷上應之故鳴也邑國坤象也上居順極内服
於三欲降以從之而位反居上故鳴謙所以表已之
心也身為坤衆而從震帥亦有行師之象五君位侵
伐及於天下上臣位故所征止於邑國也柔不用剛
故用鳴謙夫師之行也原非滿以招損不得已而後
用也今既行矣尚欲以謙受益但可已而即已也宣
此意以明告之則邑國之人不煩征而自服故利也
豫利行師用其順而動也謙利行師用其順而止也
夫謙之亨吉人皆信之獨疑其不利行師乃伯益贊
禹於行師發謙義周公繫易又於謙卦言行師五不
富而以鄰上鳴謙以征邑然則聖人之行師其别有
道矣
御纂周易述義卷一
