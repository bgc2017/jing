御纂周易述義卷六
天行健君子以自強不息
乾象為天兩乾相重有天行一日一周而日日一周
之象運行無窮萬古不息何健如之健者誠也所謂
誠者天之道也體乾之君子以天行為行一心之中
天理流行有一毫人欲之間則息矣克己貴強為仁
由已貴自強自強則健在我而與天同其不息不息
亦誠也所謂誠之者人之道也自彊象乾道之健不
息象乾上有乾大象六十四卦皆言以所以教人體
易而用之之法也
潛龍勿用陽在下也見龍在田德施普也終日乾乾反
復道也或躍在淵進无咎也飛龍在天大人造也亢龍
有悔盈不可久也用九天德不可為首也
陽德也下位也在下時也爻之藴不見此三者盖以
發凡也此與坤初首揭陰陽二字明易之大義所謂
乾坤為易之門也陽氣著見於地而普及於物如聖
人雖未見用於世而德化及物其施已普也反復道
謂行道已竟又反復於已行之道而再行之一乾既
終一乾又始之象也進无咎言進亦无咎而君子不
輕於進寧在淵也造猶作也龍飛而在天猶大人作
而居位上居盈位盈不可久是以有悔不自居其盈
則可久也六龍之德皆天德本无首也歲首春而春
陽生於子初月首朔而朔氣潛於始魄用九者全體
天德循環不已所謂動靜無端陰陽無始者也故曰
天德不可為首即聖人時乘六龍以御天之能事
地勢坤君子以厚德載物
天以神用故言行地以質用故言勢坤象為地兩坤
相重一下一上象地形高下之相仍乃其勢之自然
也君子法之以厚德載物地載萬物順萬物而無私
厚薄君子載物順萬情而無偏好惡敦龐淳固無一
物而不容受承藉之是體坤之德以為德者也馮當
可曰法坤以厚德法重坤以載物天地民物之責聖
賢道學之傳非德之厚孰能載之
履霜堅冰陰始凝也馴致其道至堅冰也六二之動直
以方也不習无不利地道光也含章可貞以時發也或
從王事知光大也括囊无咎慎不害也黃裳元吉文在
中也龍戰于野其道窮也用六永貞以大終也
陰陽不可相無始能順則化而生物其始不順則凝
而殺物當凝之始其陰甚微積漸而成於不覺馴致
者狎至而易入不至於堅冰不已蚤辨者辨諸此也
陽動陰靜六二順以承乾乾動也直坤順之而動亦
無不直方者地道之本然為方必由於直二承乾之
直故曰直以方不習者不囿於習也陽明陰暗囿於
習則暗不囿於習則光故曰地道光章言含者積中
不露非一於不發也發以時而貞在含故曰含章可
貞以時發也至或從王事則坤作承乾乃其時之當
發知自光顯而博大也有咎則不能寡過而害有譽
則有意近名而亦害當閉塞之時而以順為道則不
害也五有中順之美積於中斯有黃裳之美形於外
曰文在中言其非由外飾坤為文五居中之象也道
即馴致其道初六陰之微故戒其長上六陰之極故
著其窮陰為小陽為大用六永貞坤分體於乾以合
乾為終六分用於九以合九為終故曰以大終陽无
首陰无終終始循環而无端造化之妙用也
雲雷屯君子以經綸
坎水在下為雨在上為雲雲布雷作而雨未成陰陽
之氣結塞未通所以為屯天下方屯羣情盲晦庶政
敝壊千緒萬端棼如亂絲君子治之先振總綱次及
條理所謂經綸也經者分理其緒綸者比合其類經
之綸之非得其人不可彖所以云利建侯也
雖磐桓志行正也以貴下賤大得民也六二之難乘剛
也十年乃字反常也即鹿无虞以從禽也君子舍之往
吝窮也求而往明也屯其膏施未光也泣血漣如何可
長也
磐桓居貞雖未有作為而志行已正且有下賤之誠
能大得民是可建以為侯也以震侯之貴下坤民之
賤故曰以貴下賤二乘初剛不能應五故有多難之
變十年乃字正交方合而得乃復反其常矣貪禽故
无虞而猶漫往往則羞吝自取困窮不如舍之為愈
也求初以輔五哲於知人者也四互艮下濟有明象
五與初不相應四弗求而二弗字佐理無人雖有膏
澤不能光大其施者也上窮則變變則通屯難已極
何可長處當思所以變通之矣
山下出泉蒙君子以果行育德
水在山下為始出之泉其源靜深而有本其流壅閼
而未達如人之童穉天艮内具而鬱滯未通故其象
為蒙君子體之以果決其行涵育其德行謂身之所
行德謂心之所得其動也勇於義以毅其行象内泉
之涓涓而決導其流於外也其靜也主於敬以養育
其德象外山之包藏而渟涵其源於内也果行體坎
之剛中育德體艮之靜止
利用刑人以正法也子克家剛柔接也勿用取女行不
順也困蒙之吝獨遠實也童蒙之吉順以巽也利用禦
宼上下順也
刑即法也以師之正為儀型而法之也二有剛中之
賢而五以柔中接之所以能成克家之功也有震之
行無坤之順故曰行不順三與五皆互坤五順而三
不順者五得中而三失位也易以陽為實陰為虚四
陰爻陰位承乘皆陰於二隔三則包之所不及於上
隔五則擊之所不加故曰獨遠實五互坤有順象順
則能下巽其師矣故曰順以巽利用禦宼則擊之正
所以包之故上順下而下亦順上也
雲上于天需君子以飲食宴樂
需者水氣之升雲上於天則陰陽交而雨可待矣需
之象也君子涉世修其在己俟其在天凡一飲一食
無非俟命於天之具是以安其身而無所營作樂其
心而無所憂慮飲食則素其位而宴樂則不願乎外
也坎酒食而互兌口飲食之象乾陽舒而互兌說宴
樂之象
需于郊不犯難行也利用恒无咎未失常也需于沙衍
在中也雖小有言以吉終也需于泥災在外也自我致
宼敬慎不敗也需于血順以聽也酒食貞吉以中正也
不速之客来敬之終吉雖不當位未大失也
險難在前居易在我不至犯難而行也乾初以勿用
為常未失常者未失其勿用之道也衍有平義二需
於沙外險而内自平故曰衍在中也以吉終正所謂
利涉大川往有功者災在外言已近也坎雖為宼然
非坎逼乾乃乾之進而逼坎故曰自我致宼能敬慎
則不敗相時而動臨事而懼之謂也順以聽順下三
陽也互離有順象五以中正主一卦之需者也柔順
而能敬三陽之進雖不當於主位而由其能敬則亦
不致失於客意也
天與水違行訟君子以作事謀始
天一生水乾坎一氣而同方及麗於形天上浮水下
注天西轉水東流其行相背是違行也其始也西北
同方其違也天淵懸隔始於相得而終於相失訟之
象也君子觀此則知訟所由起皆始之不慎有以致
之於乾知而得其事始於坎心而得其作謀理明於
素則爭心不生慮周於先則爭端不起作事謀始斯
不致終之相違而訟端絶矣
不永所事訟不可長也雖小有言其辯明也不克訟歸
逋竄也自下訟上患至掇也食舊德從上吉也復即命
渝安貞不失也訟元吉以中正也以訟受服亦不足敬
也
初為訟端故以不可長為戒應四互離故其辯明逋
釋為竄遁亡自全則免於患不然則自下訟上禍患
之至如掇拾而取之矣陰以從陽為德故以從上為
食舊德四能安貞於已為無失也爾身克正罔敢不
正民心罔中惟爾之中所謂使民無訟者如此吉孰
大焉以訟受服不褫亦不足敬況必褫乎
地中有水師君子以容民畜衆
地中有水水藏於地無地無水猶兵藏於民無民匪
兵皆伏險於順之義師之象也水居地中容而善畜
君子法之不容無以得天下之心不畜無以制天下
之命古者寓兵於農後世雖不可行然藏兵於民有
兵之利而無兵之害亦猶藏水於地有水之利而無
水之害此義不可不知而顧畏民碞載舟覆舟之戒
聖人盖三致意焉
師出以律失律凶也在師中吉承天寵也王三錫命懷
萬邦也師或輿尸大无功也左次无咎未失常也長子
帥師以中行也弟子輿尸使不當也大君有命以正功
也小人勿用必亂邦也
失律即否臧之謂二得五應五能順天故二亦承天
寵也三錫之命不以威而以懷王者用師之本心也
二陽為大以衆主之則二無成功故曰大无功知難
而退未失師之常道也二五以中相應二以剛中之
道而行師使之當也若以弟子而尸長子之任則所
使不當矣師以正行則功無不正故曰以正功嚴小
人之用則亂本永弭矣
地上有水比先王以建萬國親諸侯
水在地中隠而相忘水在地上顯而相附水土妃也
物無親於是者故為比地上之水散則萬合則一如
萬國之民各比於一侯又如萬國之侯共比於一王
是以古先王封建萬國親撫諸侯與天下交相親比
如身使臂臂使指小大相維順以聽命水地之相親
比何以過是坤為衆為土萬國象諸侯分布其上地
上之水之象
比之初六有他吉也比之自内不自失也比之匪人不
亦傷乎外比於賢以從上也顯比之吉位正中也舍逆
取順失前禽也邑人不誡上使中也比之无首无所終也
比吉之義初順備之故終致有他之吉二反求諸内
自無所失而後可比於人也比之匪人則无首之凶
不特在上而亦在三故以為傷五有剛中之德故稱
賢從上謂從五也比之尊位在五德又正中故有顯
比之吉不強人之必從而人自無不從故曰舍逆取
順失前禽也不誡在邑人非下之中自為之乃上之
中實使之也在上為首又為終故爻曰无首象曰无
終
風行天上小畜君子以懿文德
巽在天象風在地象木天無處不在無所謂上下曰
上下者姑以人目力所及而分上下耳風行天上有
氣而無質有聲而無實能畜物而不能久畜小畜之
象君子體之以懿美其文德如容儀之温恭言辭之
和婉皆柔淑粹美足以為德之文飾猶風行天上舒
卷雲霞而成文然未能厚積而遠施也是所藴蓄者
小也懿取巽體柔順之象德取乾體剛健之象文取
互體文明之象
復自道其義吉也牽復在中亦不自失也夫妻反目不
能正室也有孚惕出上合志也有孚攣如不獨富也既
雨既處德積載也君子征凶有所疑也
復所當復於義為吉二有在中之德故與初同其復
不自失者不失於陰也不能正室咎三之自失其道
不如初與二之復也四上合五中而後畜健之志始
得行所謂剛中而志行也不獨有其富而與四共之
所以能成畜也巽順之德以漸而積滿乾車之載也
小畜陰道故要終以有疑為戒
上天下澤履君子以辯上下定民志
水瀦而不流者為澤地之上有天下有澤人在其中
履也澤水於地為最下上極於天而下訖於澤其為
上下也判乎遠矣君子觀此象分别上下之分以示
民則俾民志有定而無僭踰上者如天下者如澤天
澤之位昭然是為上下之辯其分截然是為民志之
定志定於中足之所投無弗定矣是為君子之履辯
上下者乾之斷定民志者兌之說小畜巽風行天之
上披拂成章故象文履兌澤在天之下高卑有等故
象禮
素履之往獨行願也幽人貞吉中不自亂也眇能視不
足以有明也跛能履不足以與行也咥人之凶位不當
也武人為于大君志剛也愬愬終吉志行也夬履貞厲
位正當也元吉在上大有慶也
獨行其願無所慕於外而往也無應故曰獨富貴貧
賤所履不同而幽人之心自若故曰中不自亂視不
能明行不能遠又居不當位是以履虎尾而逢咥也
惟志從九五之剛如以武人而效命於大君之事則
得悦而應乾之道矣四健而敬其才能勝其志得行
也履位以五為正於應乾之說為當而猶有貞厲之
戒此所以履帝位而不疚也與履終而元吉斯大有
慶矣
天地交泰后以裁成天地之道輔相天地之宜以左右
民
乾上坤下為天地之位之定坤上乾下為天地之氣
之交乾陽不可無陰坤陰不可無陽必二氣交通於
上下而後為泰人君參贊於其中亦必有以交通之
而後納民於泰也渾然而全者天地之道后為裁制
而成之使民莫不交修其道以為道截然而分者天
地之宜后為輔助而相之使民莫不交盡其宜以為
宜以左右民民之情達於上左之右之之德至於下
交泰之治所以成也民坤象左右互震兑之象
拔茅征吉志在外也包荒得尚于中行以光大也无往
不復天地際也翩翩不富皆失實也不戒以孚中心願
也以祉元吉中以行願也城復于隍其命亂也
志在外謂應陰也陰為民君子在内則思及乎民也
九二剛中有光大之德所以能包荒而配合中行之
德也天地之極際在三四之交故以平陂往復為戒
陽實陰虚故以不富為失實陰下孚陽其中心同以
為願也坤順從乾五又得中以行所願所謂上下交
而其志同也天命靡常治必有亂遂致復隍保泰之
君子所貴治之於早也
天地不交否君子以儉德辟難不可榮以禄
天不下濟地不上行萬物閉塞而不通天地之否也
澤不下流情不上達上下隔絶而不通世道之否也
天地閉則賢人隠君子於此惟當閉藏以順天地之
道愈收斂愈堅貞不露聲華以儉約其德而辟免禍
難雖欲榮之以禄而不可夫能為不可榮之人者乃
能為不可辱之人也儉德辟難不與害交不可榮以
禄不與利交法天地不交之象坤吝嗇為儉德互巽
行權為辟難禄即乾之天禄互艮止為不可榮
拔茅貞吉志在君也大人否亨不亂羣也包羞位不當
也有命无咎志行也大人之吉位正當也否終則傾何
可長也
志在君以從乾為貞也君子於小人有羣之時無亂
之日三不中不正不當其位故包羞志行濟否之志
得行也三剛皆濟否之君子而五位獨正當是為聖
人大寶之位否無可長之理否終則傾豈不係乎人
哉
天與火同人君子以類族辨物
先天乾位即後天離位天純陽火生於陰而成於陽
故天以日為明以火為用是以天與火可以言同天
上運火上炎不同其物而同其性亦猶人之與人不
同其道而同其趨也故曰同人君子法之以類其族
辨其物天之所生各族殊分法乾覆之無私者於殊
分之族而類聚其所同異中之同也火之所及萬物
均照法離之有别者於均照之物而辨析其所以異
同中之異也同其所不得不同異其所不得不異所
以為同之大也
出門同人又誰咎也同人于宗吝道也伏戎于莽敵剛
也三歲不興安行也乘其墉義弗克也其吉則困而反
則也同人之先以中直也大師相遇言相克也同人于
郊志未得也
出門則于野之漸也同所當同誰其咎之同于野為
亨故同于宗為吝之道敵剛謂忮五而成敵也安行
謂安于五之乾行其弗克也非力不足義弗勝也反
則謂反而則五之中正乾動也直五得中而理直所
以先之號咷也相克猶言相能不特五之同人人亦
盡能同於五矣于野上之心于郊上之勢故於道无
悔於志未得
火在天上大有君子以遏惡揚善順天休命
離為日為火火麗於物以為體不能麗於空以為明
火在天上則日也大明中天萬物皆相見如天子當
陽四海皆富有也故為大有所有既大無以治之恐
有釁孽之萌君子遏止人之惡顯揚人之善以順天
休美之命天命善善而惡惡故討有罪曰天討命有
德曰天命遏之揚之皆惟天所命而聖人無與焉此
所以應天時行而成保有之治也遏揚之權與火合
休命之順與天合
太有初九无交害也大車以載積中不敗也公用享于
天子小人害也匪其彭无咎明辨晳也厥孚交如信以
發志也威如之吉易而无備也大有上吉自天祐也
初九在下未與物接所以未涉于害也重積者易敗
德厚積而中有容可以任重而不敗矣小人處有則
反為害四居離明之始所以辨而能晳也五之孚於
上下者有天然之信發人之志意天然之威不由于
戒備也上下應之曰大有上應五者也故自天祐也
地中有山謙君子以裒多益寡稱物平施
山在地上而其本在地中地中有山山之本也山藏
其本而見其末以高下下以卑藴高謙之象也君子
盛德之至雖有勞有功而自無上人之心責已惟恐
不厚待人惟恐其薄多者裒之自視不見其有餘寡
者益之視人不見其不足若此者所以稱量物之不
齊而平其施如損山之高益地之卑以趨於平而已
坤艮二土其德博厚而皆平有平施象
謙謙君子卑以自牧也鳴謙貞吉中心得也勞謙君子
萬民服也无不利撝謙不違則也利用侵伐征不服也
鳴謙志未得也可用行師征邑國也
初位最卑牧即牧牛羊之牧馴服于卑者也二之鳴
謙由於中心所自得非以聲音笑貌偽為于外也陰
為民衆陰歸之故曰萬民服四承五而乘三故以撝
謙為不違則宜服而不服故征以正其罪曰征不服
則非干戈妄動者矣位處乎上非其志之所安故曰
志未得奉王命以行師所征止於邑國而毋敢侵伐
亦謙之義也
雷出地奮豫先王以作樂崇德殷薦之上帝以配祖考
雷在地中聲閉氣鬱及其出地奮發而有聲則其氣
通達而和暢豫之象也樂由陽來震雷發動之聲也
故先王以之作樂德以樂彰坤厚積累之功也故先
王以之崇德言作一代之樂以發揚祖考之德而尊
崇之也殷盛也盛祭至於薦上帝配祖考由其順動
之德通乎神明故能以萬國之豫為祖考之豫而配
乎上帝豫孰大焉帝出乎震震在上為上帝之象互
艮為門闕互坎為隱伏有宗廟祖考之象
初六鳴豫志窮凶也不終日貞吉以中正也旴豫有悔
位不當也由豫大有得志大行也六五貞疾乘剛也恒
不死中未亡也冥豫在上何可長也
恃所應而志意驕滿則時位未窮而志已先窮矣故
凶二貞于中正之道所以能介如石也六三雖隂其
位則陽故有能悔之意陽為大震為行四得上下之
應故其志得大行也五乘四剛為其所逼而心有病
以得中故未亡何可長釋成有渝之義蓋許其能變
也
澤中有雷隨君子以嚮晦入宴息
雷發聲于春收聲于秋兌正秋時雷藏于澤故曰澤
中有雷水動而常流者也澤中之水則止而不流雷
動而有聲者也澤中之雷則靜而無聲以雷之動隨
澤而靜故為隨君子法之晝則動以勤其事夜則靜
以安其身故嚮晦入居於内而宴安休息所以隨時
也天心震動之生機涵于雷人心震動之生機涵于
息是故以形息者聖愚所同以心息者君子所獨也
震東方日出𤾉谷之鄉兌西方日入昧谷之鄉由震
趨兌嚮晦之象互巽為入互艮止為宴息
官有渝從正吉也出門交有功不失也係小子弗兼與
也係丈夫志舍下也隨有獲其義凶也有孚在道明功
也孚于嘉吉位正中也拘係之上窮也
隨之為義以得正為善初渝而獲吉以所從者得正
正則不失而有功矣隨無兩兼之理二係三則失初
故謂之弗兼與三係四失二專志上巽故曰志舍下
四惟明故有功五得尊位而居正中故能與二之中
正相孚也上窮于無所往守正而已拘係之又從維
之守正之則也
山下有風蠱君子以振民育德
風之在天上與地上水上者皆行而無阻山下有風
則為山所阻旋轉而不暢蠱者風之族也故風字從
蟲風鬱則山木滯淫而蟲生蠱之象也飭蠱之君子
以之振起其民養育其德民不振則風俗呰窳而有
蠱振民者取風在下而振動山木之象德不育則人
心惑亂而有蠱育德者取山在上而涵育風氣之象
夫蠱之時百廢未舉而獨先民德聖人施為氣象亦
可見矣
幹父之蠱意承考也幹母之蠱得中道也幹父之蠱終
无咎也裕父之蠱往未得也幹父用譽承以德也不事
王侯志可則也
初以巽柔居剛位先意承志默默感孚故曰意承考
二居巽體柔位之中如子服母事以剛巽柔得乎幹
治之中道者也所失小所全大故曰終无咎不幹而
裕以是而往未為得也五有剛柔適中之德故能幹
父而用譽盖不承以才而承以德也高尚其事如孟
子居仁由義尚志之事非以放情物外為高尚已也
故曰志可則
澤上有地臨君子以教思无窮容保民无疆
不曰地下有澤而曰澤上有地主澤言臨也澤之渟
蓄能盡地皆在浸潤中故稱有地君子以教思无窮
不徒曰教而必曰思如澤之漸入于地中无有窮已
之時也容保民无疆不徒言容而又言保如地之四
周於澤外无有疆域之限也无窮象澤之深无疆象
地之厚上下之情接君民之分親是君子之臨也
咸臨貞吉志行正也咸臨吉无不利未順命也甘臨位
不當也既憂之咎不長也至臨无咎位當也大君之宜
行中之謂也敦臨之吉志在内也
初咸以正四應以正正己而物正者也故曰志行正
互震為行也二剛中而應無心之感非順命之說也
三以陰柔而居不正故為甘臨剛浸而長則三亦將
為剛矣故其咎不長也四以隂居隂下順行正之賢
故曰位當五虚中以行二之中所以為知之大也上
與四五同體于初二不當應位故但以志言之
風行地上觀先王以省方觀民設教
天有八風隨方而異皆天之所以鼓萬物者萬物因
風而變化故風行地上有觀象先王以省察四方隨
其地觀其俗因其情設其教如風之吹萬竅而成聲
而非有意設施之者書曰彰善癉惡樹之風聲省方
所至即風化所至過化存神而四方風動所謂神道
設教也坤為土方象又為衆民象巽為申命設教象
初六童觀小人道也闚觀女貞亦可醜也觀我生進退
未失道也觀國之光尚賓也觀我生觀民也觀其生志
未平也
小人之分原不可責以遠大之觀故曰小人道女子
之貞丈夫之醜也亦之為言因初吝之辭當進退之
時而能反己以自審則進不失道退亦不失道矣四
以道自尚故能致王者之賓禮也五通天下之民為
一身觀民即所以觀我詩曰羣黎百姓徧為爾德是
也下四陰為民象以陽居高下所觀仰雖不在位未
可忘戒懼故曰志未平著其心之不息也
雷電噬嗑先王以明罰勅法
噬嗑以合為義雷震必電電掣必雷無不相合者不
曰電雷而曰雷電何也噬之合自下合上電先掣而
後雷應之雷以從電也故曰雷電噬嗑先王以明其
罰勅其法明者辨别精審之意勅者整飭嚴儆之意
罰者一時所用之法法者平時所定之罰明而示之
雖愚知避嚴而勅之雖悍知畏明罰取離之明勅法
取震之威噬嗑明罰勅法豐折獄致刑俱以震為主
刑罰之用以警衆而使知畏如雷電之偶一用耳德
威惟威德明惟明噬嗑有焉
屨校滅趾不行也噬膚滅鼻乘剛也遇毒位不當也利
艱貞吉未光也貞厲无咎得當也何校滅耳聰不明也
屨校滅趾則不得動而行以為惡也震欲行而艮止
之不行之象乘初之剛濟二之柔故噬易嗑而深噬
之也三居位不當故治人不治而有遇毒之吝以剛
直之才而有艱貞之戒者爻非中正而未光也四本
明體而互坎為暗為未光象得當言勝其任也不聰
聽則不明至於罪大惡極而有滅耳之刑也聰明亦
離坎之象
山下有火賁君子以明庶政无敢折獄
麗于物而其燄炎熱者外灼之火未麗于物而其氣
温暖者内藴之火山下有火者山下有此温暖之氣
藴藏于内則山上之草木賁然有光華書曰賁若草
木是也故為賁君子法之以明庶政典章制度燦然
若草木之敷榮以成文明之治至于折獄貴乎得情
不尚文飾曰毋敢者敬慎之至不以察察為明也明
庶政者離之明无敢折獄者艮之止
舍車而徒義弗乘也賁其須與上興也永貞之吉終莫
之陵也六四當位疑也匪宼婚媾終无尤也六五之吉
有喜也白賁无咎上得志也
君子在下以守義為賁故寧舍車而徒行柔從剛而
動與三同興起也互震有興象三坎體易陷惟永守
其剛正終莫得而陵侮之也四所當之位為可疑然
與初正應始疑終合復何尤哉四居震艮之間有疑
象柔来剛上之主至是交慶其成安得无喜乎白賁
在上則反於質素而下無不化矣故曰上得志也
山附於地剝上以厚下安宅
山者形峙地上根蟠地中言附於地則下朽蝕而上
傾圯山將夷為地矣故謂剝下謂民也宅謂君之所
居也民在下為君之基猶地在下為山之基也地基
厚則山安於上民基厚則君安於上故居上者厚其
下所以安已之宅也曰厚則植根深而與附者異矣
曰安則高不危而與剝者異矣厚如坤之厚安如山
之安
剝牀以足以滅下也剝牀以辨未有與也剝之无咎失
上下也剝牀以膚切近災也以宫人寵終无尤也君子
得輿民所載也小人剝廬終不可用也
蔑貞適以自滅無與于上故曰以滅下易以陰陽相
應為有與二與上不相應故曰未有與三獨與上應
失上下羣陰之類故无咎也四最近君位剝而至於
膚矣其災豈不視牀尤切近乎无尤言无妬害瀆亂
之尤釋无不利之義君子在上有以奠安乎民是民
所承載也小人而去君子則自失所庇而已無以自
存故曰終不可用夫三云无咎五云无不利要終而
以不可用絶之君子小人之辨嚴矣民與載皆坤象
雷在地中復先王以至日閉關商旅不行后不省方
復十一月之卦是時天氣正寒而井泉初温陽氣在
下故也入而收聲之雷不得言在出而奮地之雷亦
不可言在惟子半之雷藴藏于大地之中而有回陽
大地之力所謂動而以順行者在此故雷在地中有
復象至日謂一陽初至之日先王以是日閉關而不
通往来故商旅于是日不行后于是日不省方盖微
陽之氣安靜而後能養不敢動而泄之也閉關坤闔
戶之象商旅者坤為衆之象行者震為大塗之象方
者坤為國土之象
不遠之復以修身也休復之吉以下仁也頻復之厲義
无咎也中行獨復以從道也敦復无悔中以自考也迷
復之凶反君道也
不遠之復形色皆天性矣故曰以修身仁即初陽二
動不外馳反求初之不遠是下附于仁而得吉也三
失而後復勢雖危厲然揆之以義亦无咎也從道謂
應初二近初能見其心故謂之仁四遠初但見其率
行之迹故謂之道震為大塗有道象考察也反觀内
省之意自考而動作不離于中何悔之有君道在初
自二至五無有不順止迷則反之矣故曰反君道
天下雷行物與无妄先王以茂對時育萬物
行于天之下而鼓動萬物者雷也雷以時行而不妄
行物與雷俱出而不妄出天下雷行陽氣普徧而物
不滯于達物之无妄視雷之无妄故曰物與无妄先
王之育萬物亦體雷行及時之義茂勉而對越之對
時者順合天時育物者因材而篤雷震于發生之時
故于震取時乾无為資始之本故于乾取育
无妄之往得志也不耕穫未富也行人得牛邑人災也
可貞无咎固有之也无妄之藥不可試也无妄之行窮
之災也
誠無不通故往而得志初以有主而實二以無欲而
虚未富言未嘗有欲富之心也陰爻中虚未富之象
牛為行人所得乃邑人之災然非意所及反已而无
妄順受之而已守之固乃實有諸已无咎之可貞惟
其固有之也无妄而藥將因藥生疾故不可試无妄
之往何之故有窮而取災之象與乾上窮之災同義
天在山中大畜君子以多識前言往行以畜其德
天亦積氣耳六合之内無處非氣則無處非天山有
雷雨雲物可升中于天故曰天在山中天至大也山
以靜虚止而畜之故曰大畜前言往行有著見之跡
猶山也德體淵默清虚猶天也因其言而默識其所
以言因其行而默識其所以行則吾心之德實不外
是德畜于前言往行之中猶天之在山中子夏曰博
學而篤志切問而近思仁在其中矣畜德之謂也
有厲利己不犯災也輿說輹中无尤也利有攸往上合
志也六四元吉有喜也六五之吉有慶也何天之衢道
大行也
知其危而止其行故不犯災災謂艮山之阻二得中
故自說其輹而无尤也三與上合志畜而通者也故
利有攸往四有喜五有慶皆以陰陽相得言之慶即
喜也但五君位所畜者大故曰慶上為止主與下三
陽合德隨其所止而皆四達之天衢畜道不大行乎
山下有雷頤君子以慎言語節飲食
雷聲于震蟄于乾坎艮艮東北冬而未春之交也山
下有雷陽氣之緘藏者方密天地所以養萬物也故
為頤頤口也以動而止為其道君子體之慎其自内
出外之言語所以養德節其自外入内之飲食所以
養身言語飲食時動而動必慎必節時止而止君子
之山雷也
觀我朵頤亦不足貴也六二征凶行失類也十年勿用
道大悖也顛頤之吉上施光也居貞之吉順以從上也
由頤厲吉大有慶也
初為動主易動于欲飲食之人則人賤之故不足貴
初上二陽皆非其應故曰失類行震為行也道者養
正之道凡易中言大者皆謂陽三與上九陽爻雖應
而道則相拂是以大悖四在上而得其正故能取諸
人以養人使德施光明共吉可知光者艮篤實光輝
其道光明也五以順承上九以陰從陽所以為居貞
吉順坤之順也陽剛之大能養已以養天下己與人
俱有福慶也
澤滅木大過君子以獨立不懼遯世无悶
巽在他卦皆為風惟在澤地水火之中皆為木澤水
本潤養其木者也今也高漲而浸滅其木不亦過甚
矣乎是為大過之象當此頽波横流鮮不仆且悶者
惟君子以植其節則獨立而不懼若木植根之深固
不為水所飄搖也以樂其道則遯世而无悶若木生
意之融暢不為水所浸毁也非有大過人之力何以
能之
藉用白茅柔在下也老夫女妻過以相與也棟橈之凶
不可以有輔也棟隆之吉不橈乎下也枯楊生華何可
久也老婦士夫亦可醜也過涉之凶不可咎也
初柔在下以承剛為事故以藉用白茅為象二與初
老少相得原非正偶故曰過以相與三有應于上上
柔不能有輔三又剛愎自用亦不可以有輔也不橈
乎下謂不因下之弱而至于橈也枯楊不壮于根本
而僅美于英華雖榮不久也陰欲得陽老少非偶故
曰可醜上才弱不足以濟難而志存大義不可咎也
水洊至習坎君子以常德行習教事
大川之水朝夕兩至此言洊至則重疊相仍而至洊
義與洊雷震之洊同雷曰洊聲相續也水曰洊流相
續也即洊水成重險習坎之象德行德之行教事者
教之事始終如一謂之常一再不已謂之習君子以
之治已則常其德行如源泉混混不舍晝夜也以之
治人則習其教事如江海浸潤有加無已也坎剛中
有德行象水滋益物有教事象
習坎入坎失道凶也求小得未出中也来之坎坎終无
功也樽酒簋貳剛柔際也坎不盈中未大也上六失道
凶三歲也
坎以上行為道入窞正與尚行反故失道而凶二雖
未出險以得中故求小得三進退皆險故終无出險
之功也剛柔際者五剛四柔相交際而成合也中未
大者中雖在我不侈然自大必敬懼以臻于盡平也
初入險最深上處險最極初云失道拯之于始上云
失道拯之于終也
明兩作離大人以繼明照于四方
離為日重離不曰日而曰明天無二日也明作猶言
明發兩猶再也日一而已而旦旦明作是為重離之
象大人者大德而與日月合其明者也繼明者今日
之明繼前日之明而不絶其明故能徧照四方不然
耳目所及且不能照又安能照于四方之遠哉詩言
緝熙即繼明之義
履錯之敬以辟咎也黃離元吉得中道也日昃之離何
可久也突如其来如无所容也六五之吉離王公也王
用出征以正邦也
火性炎上而初勢未張敬以持之可以辟咎二明而
得中所以元吉三過中故昃日昃而時不久矣笑歌
嗟歎皆非可久之道無所容言無所容于世五居尊
位離之王公所謂繼明而照四方者也征之為言正
也非黷武之謂所以一折首而遂已程子曰剛明居
上之道也
御纂周易述義卷六
