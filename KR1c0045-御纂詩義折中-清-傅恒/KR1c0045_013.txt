御纂詩義折中卷十三
小旻之什二之五
旻天疾威敷于下土謀猶回遹何日斯沮謀臧不從不
臧覆用我視謀猶亦孔之卭
賦也敷布也猶與猷同回邪遹辟沮止卭病也言旻
天之疾威遍布于下土故下土之人謀猶邪辟而無
所底止也夫人之謀固多不臧亦有臧者乃臧者不
從而不臧者反用焉我從旁而觀之蓋愈謀而國愈
病矣
潝潝訿訿亦孔之哀謀之其臧則具是違謀之不臧則
具是依我視謀猶伊于胡底
賦也潝潝相和也訿訿相詆也具俱底至也言小人
羣謀以類相從其潝潝然和者黨同而無公是也其
訿訿然詆者伐異而無公非也志卑識鄙亦可哀矣
惟其無是非而有同異故謀之是者與己不同則俱
違焉謀之非者與己不異則俱依焉我從旁而觀之
其謀不知何所至也
我龜既厭不我告猶謀夫孔多是用不集𤼵言盈庭誰
敢執其咎如匪行邁謀是用不得于道
賦也集成也朱子曰卜筮數則煩凟而龜亦厭之故
不復告以吉凶謀夫多則是非相奪而莫適所從故
所謀終亦不成蓋𤼵言盈庭各是其是無肯任其責
而决之者猶不行不邁而坐謀所適謀之雖審究何
得于道路㦲
哀哉為猶匪先民是程匪大猶是經維邇言是聽維邇
言是爭如彼築室于道謀是用不潰于成
賦也程法經常潰决也言謀之所以回遹者由為謀
之人不考古人之成法以為程式不揆天下之大勢
計其經常上之人惟淺近之言是聽下之人惟淺近
之言是爭是以謀夫愈多而愈不集也朱子曰如將
築室而與行道之人謀之人為異論其能有成也㦲
李樗曰謀之遠者似迂闊而難行謀之近者似便捷
而易用不知近者雖有小利而其害隨至遠者雖無
近功而可以終身無害苟非上智之人惡能慎擇而
决所從哉
國雖靡止或聖或否民雖靡膴或哲或謀或肅或艾如
彼泉流無淪胥以敗
賦也止定也膴多也艾與乂同肅乂哲謀聖洪範五
事之德也言謀猶如此是在位者無可與言矣然國
於天地必有與立今雖播遷而有聖者焉不盡否也
天生蒸民必有恒性今雖凋敝而有哲謀者焉有肅
乂者焉是在下者未嘗無善人也但當此旻天疾威
小人盈庭之日將挺身而與爭則必至得禍而其人
敗矣將隨聲而附和則喪其所守而其人愈敗矣如
彼泉流淪胥而不可止也君子欲保全善類故勸其
無淪胥以敗而思所以自處也
不敢暴虎不敢馮河人知其一莫知其他戰戰兢兢如
臨深淵如履薄冰
比而賦也徒搏曰暴徒涉曰馮此言君子自處之道
也不敢暴虎不與爭而攖其怒也不敢馮河不附和
而蹈其波也既不激而不隨惟有守道以俟時耳事
無兩可必有一是既知其一不必更知其他矣然當
此天人交病之日雖守道豈易言㦲必戰戰戒懼兢
兢慎持苟非道者斷不敢近如臨深淵惟恐䧟而溺
也即是道者亦必謹而行之如履薄冰惟恐肆而蹶
也易曰需于泥災在外也自我致寇敬慎不敗也言
涉亂世之末流如需于泥敬而慎之斯不淪胥以敗
矣
小旻六章三章章八句三章章七句
小旻憂世也觀隂陽否泰之數君子小人常並
生者也取舍有定則君子在上是非不眀則君
子在下君子既在下矣而猶挾其是非以與在
位之小人爭必不勝也有淪胥以敗耳故有心
斯世者不敢輕為犯患之事而守道以全身其
全身也非為身也自全其身共相警戒以全善
類之身則否之碩果不食即泰之拔茅彙征全
其身正所以全天下也臨深履薄豈徒然㦲然
此亦視其時與位焉小旻之詩人一則曰我視
謀猶再則曰我視謀猶是乃局外旁觀之人故
可守道以俟時若己親與其謀在𤼵言盈庭之
列自當身執其咎而猶欲畏慎以免禍則又非
君子之道矣世之與人家國而緘默自全者無
以小旻為口實可也
宛彼鳴鳩翰飛戾天我心憂傷念昔先人明𤼵不寐有
懷二人
興也宛小貌翰羽戾至也明𤼵將旦也二人謂父母
也此孝子戒勉其兄弟也言鳴鳩雖小奮飛可以戾
天以興人苟奮勉皆可至於善也是以中心憂傷念
我之不及先人又懷父母生我之恩欲奮勉以慰親
志也
人之齊聖飲酒温克彼昏不知壹醉日富各敬爾儀天
命不又
賦也齊整肅也聖睿思也克勝也富猶甚也又復也
此因懷父母而戒兄弟也言人能整肅於外睿思於
内則德性堅定雖飲酒而温恭以勝之不為酒困也
彼昏然而不知者内既不聖又加之以醉而日甚則
外益不齊而德喪矣故願兄弟之戒之也各敬爾儀
齊乎外以養其中斯聖通性定而命立不然則福去
災生天命不可以又邀也左𫝊曰民受天地之中以
生所謂命也於是有動作威儀之節以定命也能者
養之以福不能者敗以取禍此之謂也
中原有菽庶民采之螟蛉有子蜾蠃負之教誨爾子式
穀似之
興也中原原中也菽大豆也螟蛉桑蟲蜾蠃土蜂也
土蜂取桑蟲而負之七日而化為其子式用穀善也
朱子曰中原有菽則庶民采之矣以興善道人皆可
行也螟蛉有子則蜾蠃負之矣以興不似者可教而
似也教誨爾子則用善道以似之可也戒之以不惟
獨善其身又當教其子使為善也何楷曰兄弟者親
之枝也子者身之枝也各敬威儀以善其身所以繼
先人也教子式穀以繼其身亦所以繼先人也
題彼脊令載飛載鳴我日斯邁而月斯征夙興夜寐無
忝爾所生
興也題視也脊令飛則鳴行則摇人之黽勉不已者
似之邁征皆往也忝辱也言視彼脊令飛鳴勤勞如
此我與兄弟豈可自暇逸乎况我之日既邁矣爾之
月亦征矣逝者如斯老將至矣而德業不進父母之
生我何為乎故願彼此奮勉早作遲寐窮日之力以
敬身而教子庶乎可以不辱其所生也東方朔曰日
夜孳孳敏行而不怠譬如脊令飛且鳴矣此之謂也
交交桑扈率場啄粟哀我填寡宜岸宜獄握粟出卜自
何能穀
比而賦也桑扈食肉之鳥交交往來之貌填與瘨同
病也岸與犴通鄉亭之獄也桑扈啄粟非所食而食
也喻民貧也病寡岸獄非所繫而繫也言刑繁也民
貧易於為非刑繁易於觸禁則所以敬身而不辱其
親者宜更加謹矣故握粟出卜問何時而能穀憂之
甚也
温温恭人如集于木惴惴小心如臨于谷戰戰兢兢如
履薄冰
賦也詳言求穀之道也温温和柔以敬人也如集于
木恐失禮而隕越也惴惴小心以敬已也如臨于谷
恐徇欲而䧟溺也戰戰兢兢以敬事也如履薄冰恐
履錯而顛躓也此各敬爾儀之實功以此自為則能
穀矣以此教子則能似矣必如此而後無忝所生有
懷二人不虚也
小宛六章章六句
小宛孝子繼志也為人子者以父母之心為心
父母之心惟望子之保身惟望子之免禍兄弟
皆親之子也兄弟之子親子之子也皆親之所
懷也人子懷親則必懷親之所懷故自敬其身
勸兄弟各敬其身勸兄弟各教其子以敬身一
家之人皆為善以免禍而後親心乃慰一有不
謹則天命不又而忝所生矣日夜戰兢有以也
樂正子春曰一舉足而不敢忘父母是故道而
不徑舟而不游不敢以先父母之遺體行殆一
出言而不敢忘父母是故惡言不出於口忿言
不反於身不虧其體不辱其親可謂孝矣詩人
其知之矣
弁彼鸒斯歸飛提提民莫不穀我獨于罹何辜于天我
罪伊何心之憂矣云如之何
興也弁拊翼貌鸒雅烏孝鳥也斯語辭提提羣飛貌
此幽王之太子被廢而作此詩也言鸒歸飛而提提
者戀其母也民皆有親故莫不穀而我獨得罪於父
母是辜於天也我何為而辜于天實不知我罪之所
在則雖憂而末如之何矣蓋自怨己之有罪而不知
非自以為無罪而怨父母也
踧踧周道鞠為茂草我心憂傷惄焉如擣假寐永歎維
憂用老心之憂矣疢如疾首
比也踧踧平坦貌周道大路也鞠塞也路不行則草
塞之矣言父子相親人之大倫猶周道也今遭讒間
則是周道不行而茂草塞之矣遭人倫之大變是以
心傷如擣假寐永歎未老而用老不病而如病也
維桑與&KR0922;必恭敬止靡瞻匪父靡依匪母不屬于毛不
離于裏天之生我我辰安在
賦也桑&KR0922;二木名父母所植也屬連也毛髮也離麗
也裏腹也言桑&KR0922;父母所植猶必恭敬况父母乎所
瞻仰者惟父所依戀者惟母而卒不我愛豈我獨非
父母之所生乎不然則生我之日辰有未善乎求其
說而不得所謂不知我罪之伊何也
菀彼柳斯鳴蜩嘒嘒有漼者淵萑葦淠淠譬彼舟流不
知所届心之憂矣不遑假寐
興也菀茂也嘒嘒聲相續也漼深也淠淠衆也言柳
茂而蟬鳴焉已獨失其庇蔭而哀號無所也淵深而
葦植焉己獨離其故土而結根無地也譬之舟隨水
流不知所至矣蓋是時太子已奔申而王怒未息故
前猶假寐而今不遑焉不知流離何所止也
鹿斯之奔維足伎伎雉之朝雊尚求其雌譬彼壞木疾
用無枝心之憂矣寧莫之知
比也伎伎並足而俟也雉鳴曰雊言鹿奔而猶俟戀
其麑也以比人皆愛其子也雉朝而即雊求其雌也
以比人皆愛其妻也而已獨隻身出奔不敢顧其妻
子有如壞木不生枝葉其情實可哀矣寧無有知之
者乎蓋猶望王之憐之也
相彼投兔尚或先之行有死人尚或墐之君子秉心維
其忍之心之憂矣涕既隕之
興也相視先縱墐埋既盡也言兔急投人尚有憫其
窮廹而縱之者路有死人尚有哀其暴露而埋之者
為其心之不忍也乃君子之秉心一於忍而並不哀
憫則己之必死而且不葬可知矣然無可如何惟有
涕泣而已此則所謂無所逃而待烹者也小雅怨悱
而不亂小弁有焉
君子信讒如或醻之君子不惠不舒究之伐木掎矣析
薪杝矣舍彼有罪予之佗矣
賦也醻飲也惠和舒緩究察也掎繩拖之也杝手披
之也佗加也此承上文言君子之所以心忍者由於
信讒言而即行之也君子之所以信讒者由於心不
和平不舒緩而徐察之也夫伐木者於其將仆尚不
即斷而用繩拖之析薪者於其將開尚不用斧而以
手披之蓋少緩須臾則理觧可得而王不舒究是以
舍有罪而加無罪耳苟平心而徐察之讒言豈得行
哉蓋始終有望於王也怨而不忘慕子之於親當如
是也
莫高匪山莫浚匪泉君子無易由言耳屬于垣無逝我
梁無𤼵我笱我躬不閱遑恤我後
比也此推讒言之所由生也言王之左右皆可畏之
人也其高者莫匪山皆能為險阻者也其深者莫匪
泉皆能興波瀾者也若輕於漏言則四垣皆耳變故
叢生不惟已罹其毒并恐王亦受害故願君子之戒
之也逝梁𤼵笱毁已成之功也蓋太子之立久矣彼
亦必有所知之人彼亦必有所樹之績此則事關宗
社非為一已故望勿隳之也當此之時一身不保而
猶望王之慎言猶望王之遠慮此則性情之厚而所
見有大焉者矣故聖人有取焉
小弁八章章八句
小弁怨慕也幽王娶于申生太子宜臼後嬖褒
姒生伯服王信褒姒之讒也廢申后太子宜臼
奔申王求宜臼於申欲殺之申侯不與故太子
作此詩自怨己之有罪而不知且望王之慎言
而徐察之也高子曰小弁小人之詩也孟子曰
何以言之曰怨曰固哉高叟之為詩也有人於
此越人關弓而射之則已談笑而道之無他疏
之也其兄關弓而射之則已垂涕泣而道之無
他戚之也小弁之怨親親也親親仁也固矣夫
高叟之為詩也曰凱風何以不怨曰凱風親之
過小者也小弁親之過大者也親之過大而不
怨是愈疏也親之過小而怨是不可磯也愈疏
不孝也不可磯亦不孝也孔子曰舜其至孝矣
五十而慕
悠悠昊天曰父母且無罪無辜亂如此憮昊天已威予
慎無罪昊天泰憮予慎無辜
賦也憮大也慎審也大夫傷於讒而作是詩也言昊
天者人之父母何為使無罪之人遭此大亂今昊天
之暴怒亦已太甚而予慎審之實無罪辜也蓋詩人
受害而不知所由故呼天而訴之也
亂之初生僭始既涵亂之又生君子信讒君子如怒亂
庶遄沮君子如祉亂庶遄已
賦也僭始不信之端也君子指王也遄速沮止祉亦
止也此言亂之所生匪降自天也人必先疑也而後
讒入之故亂之初生由於不信正人之端已隱含於
王心故小人因而讒之王遂信之而亂又生矣如君
子聞讒人之言怒而責之聞讒人之言止而拒之則
讒止而亂何由生㦲
君子屢&KR0576;亂是用長君子信盜亂是用暴盗言孔甘亂
是用餤匪其止共維王之卭
賦也要言曰&KR0576;按春秋之世人君有與其臣下盟者
觀周鄭之交質則王之&KR0576;其臣可類推也餤進也止
共盡職也言王不信正人而屢與之&KR0576;則正人自疑
而亂長矣讒賊猶盜也王信盜而愈疑正人則亂暴
矣夫盜不可信而王信之者以盜言之孔甘也蓋讒
人敢為大言將建大功是以亂幾愈進而其實不能
盡職徒為王之病而已矣
奕奕寝廟君子作之秩秩大猷聖人莫之他人有心予
忖度之躍躍毚兔遇犬獲之
賦而比也奕奕大也秩秩序也猷謀莫定也毚狡也
言天下之大功惟君子能建之天下之大謀惟聖人
能定之讒人何人而敢為大言彼之居心我揣而知
之矣外以甘言欺王實欲於中取利如彼田犬意在
獲兔而已非果有社稷生民之至計也
荏染柔木君子樹之往來行言心焉數之蛇蛇碩言出
自口矣巧言如簧顔之厚矣
比而賦也荏染柔貌蛇蛇安舒也碩大也顔厚不知
恥也言讒人之不能盡職王亦宜知之焉讒人本無
才力皆由王寵用之如荏染之柔木乃君子之所樹
也彼其言之而往來行之為功為過君子之心能數
之也果其數之則知蛇蛇之大言不過自其口出實
未嘗行也未嘗行而敢言者彼有利口又有厚顔故
巧言欺人靦不知恥耳王乃信之宜其亂如此憮也
豈昊天為之哉
彼何人斯居河之麋無拳無勇職為亂階既微且尰爾
勇伊何為猶將多爾居徒幾何
賦也何人斥讒人也水草之交曰麋拳力階梯也骭
瘍為微腫足為尰言此讒人何人哉非有名望也居
河之麋非有憑借也無拳無勇非有材武也乃敢為
大言以階亂者不過無恥而欲獲利耳其實不能獲
也試思爾之言既大矣微而且尰爾勇伊何豈能勝
此大任乎且爾之謀將多矣居河之麋爾徒幾何豈
能辦此多事乎情見勢絀不惟無利且將獲罪既害
人而又害己何為為此哉
巧言六章章八句
巧言刺讒人也首章疑亂之降自天也次章推
亂之由於讒也三章刺讒人之欺罔也四章刺
讒人之貪鄙也五章開王心之悟欲其不信讒
也所以止亂也六章覺讒人之迷欲其不敢讒
也亦所以止亂也蓋小人不明於是非而明於
利害忠告而善道之使知工讒之無利而有害
則讒人止而亂亦止矣易小畜之初爻曰復自
道畏小人而避之也三爻曰夫妻反目忿小人
而與爭也五爻曰有孚攣如富以其隣化小人
使為我用也避之者止於潔身忿爭者適以賈
禍惟化小人而用之乃可以易亂而為治此聖
人轉移天下之大權詩人其知之矣
彼何人斯其心孔艱胡逝我梁不入我門伊誰云從維
暴之云
賦也何人不知其為人也艱險也我蘇公也暴暴公
也皆畿内諸侯也暴公譖蘇公蘇公知之而不欲斥
言之故但指其從者言彼何人哉其心甚險胡過我
梁而不入我門問其所從乃暴公也則暴公之為人
可知矣
二人從行誰為此禍胡逝我梁不入唁我始者不如今
云不我可
賦也二人已與暴公也唁弔失位也言二人同行本
亦相得誰實先之而為此禍乎今我既被譖而失位
又不入而唁我是必以我為不可也但思始者爾與
我相好之時未嘗云我不可始可而今不可是何故
哉
彼何人斯胡逝我陳我聞其聲不見其身不愧于人不
畏于天
賦也陳堂塗也梁在門外陳則門内矣逝梁猶曰他
往逝陳則是來窺伺也乃聞其聲而又不見其身行
蹤詭秘如此蓋以人為可欺故不愧也而天不可欺
寧不畏于天乎蓋猶望其愧畏而知止也
彼何人斯其為飄風胡不自北胡不自南胡逝我梁祗
攪我心
賦也忽然而來曰飄風攪亂也言既不入我門不見
其身則從此不復逝梁可也乃忽然而來有如飄風
不南不北又逝我梁則是祗亂我心使不得安也胡
為乎然哉
爾之安行亦不遑舍爾之亟行遑脂爾車壹者之來云
何其盱
賦也安徐遑暇舍息亟疾盱望也言爾逝梁而不入
門必謂疾行而不暇入也然我聞爾脂爾車矣爾之
徐行尚不暇息爾之疾行豈暇脂車非疾行而不入
見我必疑我之怨爾也不知我不惟不怨且實望爾
則爾自當一來云何不來而使我日望之也
爾還而入我心易也還而不入否難知也壹者之来俾
我祗也
賦也還返易平否隔祗安也言我之望爾有故也爾
既譖我又疑我之怨汝勢必又起波瀾故望爾來也
往不暇入還猶可入爾還而入彼此一見則知我心
平易不汝怨也若還而不入彼此之情隔而不通則
爾心之孔艱我不得而知之矣何不一來而使我心
安也
伯氏吹壎仲氏吹篪及爾如貫諒不我知出此三物以
詛爾斯
賦也壎篪樂器土曰壎竹曰篪貫繩連之也諒信也
三物犬豕鷄也詛盟也言爾入而我心安者非為一
身乃為國也夫我與爾同為王臣猶兄弟也兄弟和
而後家成大臣和而後國定故願與爾同聲相應如
伯氏吹壎仲氏吹篪以和之也况我與爾素日共事
如繩聯貫我之誠信爾寧不知如果不知則出此三
物以與爾盟可也蓋君子之心惟計國家之安危不
計一人之恩怨小人如改前非則君子不念舊惡此
心天日可表也
為鬼為蜮則不可得有靦面目視人罔極作此好歌以
極反側
賦也蜮水蟲能含沙以射人而不見其形也靦面相
見也極窮也言人之心不必盟而亦可信也為鬼為
蜮不見其形則心不可知矣既有面目相見則是人
也以人視人既見其形則知其心豈其無窮而不可
測哉故爾雖譖我我不怨也作此好歌以窮爾反側
之情使知狐疑詭秘之無用而歸於平坦正直則其
心不艱而國家永無事矣
何人斯八章章六句
詩序曰何人斯蘇公刺暴公也國家之患莫大
乎小人疑君子之害己而譖之既譖之矣又疑
君子之報復而防之為君子者又不能開誠布
公以示其無他於是乎傾軋之患數世不靖此
固小人之奸險亦君子有以激成之也若蘇公
之於暴公既灼見其詭秘之状矣而容之以大
度孚之以誠心欲其釋疑觧怨以共濟國事可
謂得大臣之體矣故聖人有取焉
萋兮斐兮成是貝錦彼譖人者亦已大甚
比也萋小文各見也斐衆文交錯也貝錦錦文似貝
也萋斐而成錦者集衆文以成章以比小人雜取衆
事而羅織文致之也如是則可以陷人於大罪其所
為亦已甚矣
哆兮侈兮成是南箕彼譖人者誰適與謀
比也哆微張也侈漸大也南箕星也舌廣似箕也哆
侈而成箕者開狹踵為廣舌以比小人因其小事而
簸揚張大之也如此則其人欲辨而不能其為謀亦
已巧矣
緝緝翩翩謀欲譖人慎爾言也謂爾不信
賦也緝緝口舌聲翩翩往來貌往來𫝊播所由萋斐
成錦也然爾雖巧言尚宜慎之聽言者有時而悟則
以汝為不信矣言無實者必敗露也
捷捷幡幡謀欲譖言豈不爾受既其女遷
賦也捷捷便利也幡幡反覆也反覆便利所由哆侈
成箕也然爾譖人人亦譖爾則今之受於汝者終且
遷於汝矣所謂出爾反爾也
驕人好好勞人草草蒼天蒼天視彼驕人矜此勞人
賦也譖行而得意則為驕人矣被譖而得罪則為勞
人矣驕人罪盈乃好好而無恙勞人可憫乃草草而
幽憂惡不得禍而善不得福天道不可知矣故呼蒼
天而訴之也輔廣曰視彼驕人庶乎有以抑遏沮止
之也矜此勞人庶乎有以扶持慰安之也
彼譖人者誰適與謀取彼譖人投畀豺虎豺虎不食投
畀有北有北不受投畀有昊
賦也章首二句重出衍文也投棄畀與也有北寒凉
不毛之地也言平日嫉讒人而思所以處之意欲投
畀豺虎使食其肉乃豺虎亦惡其肉而不食也又欲
投畀有北使寒餓以死乃有北又惡其人而不受也
不得已而呼蒼天使投有昊庶天網恢恢無所逃其
誅矣皆深惡而痛絶之詞故曰惡惡如巷伯
楊園之道猗于畆丘寺人孟子作為此詩凡百君子敬
而聽之
興也楊園下地猗加也畆丘高地寺人内臣蓋以讒
被宫而為此官也孟子其字也楊園之道而可以加
於畆丘以興賤人之言可有補於君子也寺人孟子
痛其為寺人也既被讒而受宫刑雖嫉䜛人亦無及
矣故述其被讒之由而作為此詩使凡百君子敬而
聽之知讒人之可畏而預絶其萋菲哆侈之端則讒
言不興而禍可免矣豈徒曰投譖人於有昊也哉
巷伯七章四章章四句一章五句二章章六句
巷伯嫉讒也巷宫内道名伯巷官之長也寺人
為之故以名篇班固作司馬遷贊云迹其所以
自傷悼小雅巷伯之倫是也讒人可嫉人皆知
之而聖人有取於巷伯者為其知止讒之道也
天下無無因而起之事萋菲成錦集衆事以為
一然究有可集之端也哆侈成箕指小事以成
大然究有可指之實也毛𫝊曰斯人自謂避嫌
之不審是也避嫌不審皆由於不敬自謂大端
己是而不謹於微自恃此心無他而不避其似
小人執其微與似者以譖之則無以自觧矣故
自傷而作此詩欲君子敬而聽之正欲君子聽
而敬之也聽而敬之謹小慎微别嫌眀疑則讒
言無由生矣故敬者止讒之道也沔水之詩曰
我友敬矣讒言其興此之謂也
習習谷風維風及雨將恐將懼維予與女將安將樂女
轉棄予
興也習習頻也谷風山風也山風頻來惟雨隨之雨
能觧風之暴而布其澤故風與雨常相須也以興人
與友久相處也乃我與爾不然將恐將懼之時人不
汝助惟予與汝將安將樂之時而汝轉棄予友朋之
義安在乎
習習谷風維風及頽將恐將懼寘予于懷將安將樂棄
予如遺
興也風自上而下曰頽言谷風無雨則自上而下者
惟頽風而已不能澤物也以興人無朋友則不能成
德也寘于懷者與之久而益親也棄如遺者棄之久
而忘之也
習習谷風維山崔嵬無草不死無木不萎忘我大德思
我小怨
興也久不雨則風亢故上而不下惟在山巔而已山
高風烈不能澤物而反&KR0675;之故草木不生以興人之
氣高性暴則朋友反被其&KR0675;也故爾於我不止棄之
而已且忘我恐懼相與之大德思我安樂以後之小
怨勢必至於加&KR0675;而後已友道至此亦可悲矣吕大
臨曰急則相求緩則相棄恩厚不知怨小必記真小
人之交也
谷風三章章六句
谷風友道衰也夫貧賤患難之交至富貴而多
易之者非盡人之無良其勢然也當其窮困心
卑而無奢望故人小有所施即感激以為大德
或直言以責之順受而不敢怨也及乎顯逹則
氣傲而視物輕向所謂大德今以為泛常矣彼
故人者猶挾其舊恩而倨侮之觸忤之故不能
受而怨焉德愈久而愈淡怨日積而日深凶終
隙末職是故耳故君子之於友欲其不忘富不
忘貧貴不忘賤安不忘危則大德常在而小怨
自釋矣
蓼蓼者莪匪莪伊蒿哀哀父母生我劬勞
比也蓼蓼青貌莪蘩也嚴粲曰始生為莪長大為蒿
莪猶可食蒿則無用以比父母生子以為美材至長
大而乃無用也劬勤也自傷已非美材不能養親因
追念父母之生己勤勞備至而不食其報為可哀之
甚也
蓼蓼者莪匪莪伊蔚哀哀父母生我勞瘁
比也蔚牡蒿也蒿猶有子蔚乃無有更不如蒿矣劬
勞辛苦而已瘁則勞而至於病也
缾之罄矣維罍之恥鮮民之生不如死之久矣無父何
怙無母何恃出則銜恤入則靡至
比也缾罍皆酒器罄盡鮮寡恤憂靡無也朱子曰言
缾罍相資猶父母與子相依為命也缾罄罍恥猶父
母不得其所乃子之責所以窮獨之民生不如死也
蓋無父則無所怙無母則無所恃是以出則中心銜
憂入則如無所歸也
父兮生我母兮鞠我拊我畜我長我育我顧我復我出
入腹我欲報之德昊天罔極
賦也生者本其氣也鞠局也成其形也拊撫摩之也
畜止養之也長者調和其身體育者涵養其性情兒
入則回顧之兒出則追復之父母出入則必懷抱其
子也罔無極窮也朱子曰言父母之恩如此欲報之
以德而其恩之大如天無窮不知所以為報也
南山烈烈飄風發發民莫不穀我獨何害
興也烈烈山峯高也發發風頻起也穀善也言山者
風之所從生也人莫不生於父母我獨何為而遭此
害哉
南山律律飄風弗弗民莫不穀我獨不卒
興也律與嵂同弗與拂同言山者風之所披拂也人
莫不養其父母我獨何為而不能終哉
蓼莪六章四章章四句二章章八句
蓼莪孝子思養親也朱善曰陟岵鴇羽思念於
父母尚存之日蓼莪之詩感傷於父母既沒之
後父母尚存則曠廢於今日猶幸来日之可繼
也若父母既沒則罔極之恩不可得而報矣樹
欲静而風不止子欲養而親不在終天之痛何
時可已哉
有饛簋飱有捄棘匕周道如砥其直如矢君子所履小
人所視睠言顧之澘焉出涕
賦也饛滿貌飱熟食也鄭康成曰飱者客始至主人
所致之禮也捄長貌棘匕以棘為匕所以升鼎實也
砥言平也矢言直也君子有位者小人下民也澘涕
貌言周之盛時諸侯大夫朝貢往来所至之處饔餼
豐盛道路修整故君子履之以為安小人視之以為
榮今乃睠言顧之而澘焉出涕者以周道猶是而周
政之弊非復前時矣
小東大東杼柚其空糾糾葛屨可以履霜佻佻公子行
彼周行既往既來使我心疚
賦也小東大東東方小大之國也杼持緯者也柚受
經者也佻佻弱不勝勞之貌公子貴族也言顧周道
而出涕者傷履之者也東方小大之國困於重斂杼
柚其空矣富室皆貧而葛屨可以履霜貴族失位而
公子至於徒行往來者盡如是故心病而涕出也
有冽氿泉無浸穫薪契契寤歎哀我憚人薪是穫薪尚
可載也哀我憚人亦可息也
比也冽寒也泉側出曰氿穫刈也契契憂苦貌憚勞
也薪乾而後可烘浸以寒泉則腐而不可爨矣以比
民養而後可用困以虐政則勞而不能勝矣故契契
寤歎哀東國之勞人而望其息也徐光啟曰凡徵𤼵
之煩供億之困皆勞也不竭人力不盡人財皆息也
東人之子職勞不來西人之子粲粲衣服舟人之子熊
羆是裘私人之子百僚是試
賦也東人諸侯之人也職專主也來歸也西人從王
者也自西來故曰西人也舟人為西人操舟者也私
人為西人服役者也言東人供億專主勞苦不得歸
休而西人復出而徵求焉職勞者葛屨履霜徵求者
粲粲衣服己觸目而傷心矣至於舟人衣裘是貧者
皆富也私人試官是賤者皆貴也盖征斂之使四出
則正供之所入有數官吏之侵漁無窮舟人私人莫
不富貴百姓之凋敝可知矣
或以其酒不以其漿鞙鞙佩璲不以其長維天有漢監
亦有光跂彼織女終日七襄
賦也鞙鞙長貌璲瑞玉也漢天河也監視也跂隅貌
織女星名三星隅置如跂也襄躔次也天有十二次
經星一晝夜左旋一周終日之間自卯至酉七次故
曰七襄也言東人或饋之以酒而西人不以為漿或
與之以鞙然之佩而西人不以為長則東人之力竭
矣惟望天助之而已維天有漢視之有光則挽天河
以為酒庶可以供西人之飲也織女敏捷終日七襄
則請織女使為佩庶可以滿西人之欲也盖無聊之
極思也
雖則七襄不成報章睆彼牽牛不以服箱東有啟眀西
有長庚有捄天畢載施之行
賦也報名也章幅也凡織成幅者皆有名目故曰報
章睆圓眀之貌牽牛星名與織女隔河而相望服駕
也啟眀長庚皆金星也先日而出故謂啟明後日而
入故謂長庚天畢畢星也祭器有畢所以助載鼎實
者畢星似之故名畢也言徵求供億之勞天亦不能
助也織女有織名而已未嘗成報章也牽牛有牛名
而已不可服車箱也東有啟明不助東作西有長庚
不助西成有捄天畢但布於星之行列而已尚不若
有捄棘匕可以升肉也則是東人之困天亦無如何
也
維南有箕不可以簸揚維北有斗不可以挹酒漿維南
有箕載翕其舌維北有斗西柄之揭
賦也箕斗二星名箕見於南斗常在北翕引也箕四
星二為踵二為舌斗七星四星方象斗三星長似柄
也此言天不惟不能助也亦有徵斂之象焉維南有
箕固不可以簸揚糠粃維北有斗固不可以挹取酒
漿乃箕反翕引其舌若有所吞噬斗轉西揚其柄若
有所挹取於東也則天亦似助西人為虐矣盖久困
於斗量箕斂之苦故見其似者而即神傷焉亦愁怨
之至矣
大東七章章八句
詩序曰大東刺亂也東國困於役而傷於財譚
大夫作是詩以告困也盖平王東遷之初西周
之府藏皆失東都之百費繁興不得不有所取
於諸侯觀春秋初年天王來求車求賻求金者
相屬也一國如此四國可知矣既已多所徵求
而所遣之使不恤民艱且於中取利故西人皆
富而東人皆貧觀詩中所詠無以為生而疾視
其上苟非文武之遺澤猶存不能以立國矣夫
國以民為本衣食器用其末也政以人為實法
制禁令皆文也以衣食器用之故而至於困民
又不能用人使借法令以營私所謂本實先撥
者也
四月維夏六月徂暑先祖匪人胡寧忍予
賦也徂往也此大夫行役而遭禍亂也言四月初夏
而我已啟行六月盛暑而我猶徂往煩憂酷熱不勝
其苦故呼先祖而訴之言先祖我之自出非他人也
寧不憫予而忍使至此極乎無所歸咎之辭也
秋日凄凄百卉具腓亂離瘼矣奚其適歸
賦也凄凄凉也卉草腓瘼皆病也言征行不已時物
逓變未幾而秋日凄凉可以歸矣乃亂離病民如百
卉之俱腓則道路梗塞未知何所適而可以歸也
冬日烈烈飄風𤼵𤼵民莫不穀我獨何害
賦也言秋日不歸則至於冬矣冬日栗烈又加之以
飄風則更甚於秋日之凄凉乃民皆入此室處各善
其生而我獨困於道路則不知何為而罹此害也
山有嘉卉侯栗侯梅廢為殘賊莫知其尤
賦也廢變也言前者百卉具腓今則山有嘉卉盖自
冬而春也山尚有嘉卉則朝宜有正人乃在位者皆
變而為殘忍賊害不惟不援我而反讒傷之則不知
是誰之過也
相彼泉水載清載濁我日構禍曷云能穀
興也構合也言視彼泉水時清時濁不常濁也而我
則既遇亂離又遇殘賊日日構禍如泉之常濁而不
清也夫不歸而構禍構禍則愈不能歸不能歸而見
王何由而能穀乎
滔滔江漢南國之紀盡瘁以仕寧莫我有
興也言不能歸則終於行矣彼滔滔之江漢為南國
之紀綱則我亦經營四方為諸侯之紀綱可也乃盡
瘁以仕而王不我有則紀綱之功不成矣
匪鶉匪鳶翰飛戾天匪鱣匪鮪潛逃于淵
賦也言既不能歸又不可仕則惟有去而已顧亂離
皆是也殘賊皆是也天壤之大無可託足之所必如
鳥之飛天魚之潛淵乃可也而我匪鶉鳶又匪鱣鮪
則末如之何矣
山有蕨薇隰有把桋君子作歌維以告哀
興也把枸檵桋赤梀皆非美材也言仕又不可逃又
不能則此身之存亾不可知矣夫山尚有蕨薇隰尚
有把桋天地之恩細草微木皆荷生成以興朝廷樹
人雖不材者亦當矜全之也不得已而作歌以告哀
望王之哀之而我有庶乎猶可以生也
四月八章章四句
四月告哀也大夫行役經時閱歲可謂久矣自
北而南至於江漢可謂遠矣既遭亂離又遇殘
賊可謂窮矣觀其欲歸不得欲仕不可欲逃不
能此宜有忿激怨懟之辭乃不惟不怨而已且
盡瘁以供職抒誠以告哀雖流離放逐而繋心
王室不忘欲返此亦仁人君子之用心也
小旻之什十篇六十五章四百十四句
御纂詩義折中卷十三
