聖君章第二
惟君以聖德監於萬邦。
鄭玄註：
聖君在上，
垂監於下。
萬邦在下，
觀行於上。
自下至上，
各有尊也。
故王者上事於天，
下事於地，
中事於宗廟，
以臨於人。
鄭玄註：
王者至重，
猶有所尊，
況其下乎？
則人化之，
天下盡忠以奉上也。
鄭玄註：
上行下化，
理之自然。
文王敬遜、虞芮遜畔是也。
是以兢兢戒慎，
日增其明。
鄭玄註：
日增一日，
德益明也。
祿賢官能，
式敷大化。
惠澤長久，
黎民咸懷。
鄭玄註：
非懷不可以居祿，
非化不可以懷人。
任賢陳化，
君之要也。
故得皇猷丕丕，
行於四方，
揚於後代，
以保社稷，
以光祖考。
鄭玄註：
君聖臣賢，
化行名播。
以光祖考，
以嚴配社稷於無疆者也。
蓋聖君之忠也。
鄭玄註：
忠之為道，
無所不通也。
詩云：
「昭事上帝，
聿懷多福。」
鄭玄註：
君以明德事天，
天以多福與人君也。
