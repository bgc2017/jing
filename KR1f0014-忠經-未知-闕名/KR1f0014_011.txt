廣為國章第十一
廣為國章第十一
明主之為國也，
任於正，
去於邪。
鄭玄註：
任正則君子道長，
去邪則小人道消。
邪則不忠，
忠則必正。
鄭玄註：
忠則不邪，
正則必忠。
有正然後用其能。
鄭玄註：
能而無正則邪，
正而有能則忠。
是故師保道德，
股肱賢良。
鄭玄註：
周為保，
召為師，
元為股，
凱為肱。
內睦以文，
外威以武。
鄭玄註：
教莫若文，
威莫若武。
被服禮樂，
隄防政刑。
鄭玄註：
禮樂、德之則，
不可違躬。
政刑、禮之要，
不可破壞。
故得大化興行，
蠻夷率服。
鄭玄註：
化行文備，
夷服武偃。
人臣和悅，
邦國平康。
鄭玄註：
禮樂善而政刑清也。
此君能任臣，
下忠上信之所致也。
鄭玄註：
臣在忠於君，
君在委於臣。
詩云：
「濟濟多士，
文王以寧。」
鄭玄註：
成廈、非一木之才，
為國、資庶臣之力。
