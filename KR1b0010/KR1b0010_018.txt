尚書講義卷十八宋史浩撰
周公作立政
凡書皆有序史官之紀實也聖人定書存之使萬世
之下讀其書者知所以作者之意漢儒復引之以冠
篇首唯無逸立政周公所作史氏不書其由亦若伊
尹咸有一德不待序引而曉也立政者為政在人取
人以身以用人教之欲其治之必成也周公復政之後
慮成王未知為政之方以是教之得其要矣故一篇
之意終始反復唯在用人周公之愛其君不以吾不
在位而不謀其政也此三代老臣之為非聖人則不
能也或曰卷阿戒成王求賢用吉士召康公之詩也
豈不可以比肩周公乎夫赤箭青芝藥之良也召公
第言當兼收並蓄爾不言其當如何用藥而愈也此
所以為周召也
立政
周公若曰拜手稽首告嗣天子王矣用咸戒于王曰王
左右常伯常任準人綴衣虎賁周公曰嗚呼休兹知恤
鮮哉古之人迪惟有夏乃有室大競籲俊尊上帝迪知
忱恂于九德之行乃敢告教厥后曰拜手稽首后矣曰
宅乃事宅乃牧宅乃準兹惟后矣謀面用丕訓德則乃
宅人兹乃三宅無義民桀德惟乃弗作往任是惟暴德
罔後亦越成湯陟丕釐上帝之耿命乃用三有宅克即
宅曰三有俊克即俊嚴惟丕式克用三宅三俊其在商
邑用協于厥邑其在四方用丕式見德嗚呼其在受德
暋惟羞刑暴德之人同于厥邦乃惟庶習逸德之人同
于厥政帝欽罰之乃伻我有夏式商受命奄甸萬姓亦
越文王武王克知三有宅心灼見三有俊心以敬事上
帝立民長伯立政任人準夫牧作三事虎賁綴衣趣馬
小尹左右攜僕百司庶府大都小伯藝人表臣百司太
史尹伯庶常吉士司徒司馬司空亞旅夷微盧烝三亳
阪尹文王惟克厥宅心乃克立兹常事司牧人以克俊
有德文王罔攸兼于庶言庶獄庶慎惟有司之牧夫是
訓用違庶獄庶慎文王罔敢知于兹亦越武王率惟敉
功不敢替厥義德率惟謀從容德以竝受此丕丕基嗚
呼孺子王矣繼自今我其立政立事準人牧夫我其克
灼知厥若丕乃俾亂相我受民和我庶獄庶愼時則勿
有間之自一話一言我則末惟成德之彦以乂我受民
嗚呼予旦已受人之徽言咸告孺子王矣繼自今文子
文孫其勿誤于庶獄庶愼惟正是乂之自古商人亦越
我周文王立政立事牧夫準人則克宅之克由繹之兹
乃俾乂國則罔有立政用憸人不訓于德是罔顯在厥
世繼自今立政其勿以憸人其惟吉士用勱相我國家
今文子文孫孺子王矣其勿誤于庶獄惟有司之牧夫
其克詰爾戎兵以陟禹之迹方行天下至于海表罔有
不服以覲文王之耿光以揚武王之大烈嗚呼繼自今
後王立政其惟克用常人周公若曰太史司寇蘇公式
敬爾由獄以長我王國兹式有愼以列用中罰
周公若曰周公自為書而曰若者順考古道有所依
據皆非臆說足以取信于王也王之設官常伯三公
也常任六卿也準人執法也綴衣内御也虎賁禦侮
之臣也休兹知䘏鮮哉者言有是人材皆有國者之
美然而知悉此者鮮此所以歎也其言古之人不遠
取堯舜而曰有夏之王室前鍳不遠也大競者大勝
也其所以然盖指籲賢俊也天生人材不使終棄籲
之所以尊天也其賢俊順知忱恂信行皐陶之九德者
言夏之大臣所以敢教人主而拜手稽首后者以夏
之大臣九德咸備能以道佐人主故敢言也非其人
則不敢自尊如是也孟子曰惟大人為能格君心之
非盖謂此也后矣者猶戡黎之篇祖伊奔告之辭曰
天子也周公屢言孺子王矣亦是意也其意以謂爾
為王矣其可不聽此乎惟周公可云他人則不敢也
古人敢教之意周公于此當任其責也首曰宅乃事
宅乃牧宅乃準斯可以稱后矣三宅者即常伯常任
準人也宅者其職之所居也謀必面用訓者惟左右
之臣得以面陳也疎遠之臣安得日見吾君高宗朝
夕納誨以輔台德所以不責之羣臣而獨告傅說也
桀之三宅皆無義之人乃弗作往任是惟暴德往者
古之人也不能作往者之德既以不義之人輔之安
能遵先王之成憲乎此其所以不克終也故曰罔後
雖然桀惡如是而曰德何哉盖德有吉凶桀之所任
者凶德也故曰暴德于是成湯崛起自諸侯而有天
下乃能大禧上帝之光命亦用三宅之俊如夏之籲
俊也其在翼翼之商邑則恊于其國其在四方亦用
此大法萬民咸覿德也今紂德暋暋昏也惟嗜刑凶
德之人在左右乃用羣不逞之人使之與政此立政
任人之辭所以𤼵也帝欽罰者欽重也天重寘于罰
所以亡國也使我周有中夏式湯之受天命奄甸萬
姓甸者率土咸安也文王武王克知三宅之心灼其
俊者用之以敬事上帝順意以用賢猶湯之丕釐上
帝也立民長伯利建侯也立政任人舉賢材也準夫
牧作三事即三宅也禦侮内御趣馬小尹圉人嗇夫
之屬也左右携僕百司庶府府史胥徒之屬也三宅
得人則百執羣吏罔匪正人于是大都小伯之諸侯
是則是傚亦莫不用賢也藝人執技者表臣長民者
百司百官有司也太史尹伯國之大僚庶常吉士為
其屬也司徒司馬司空國之三卿亞旅貳政以從其
長之衆莫不皆用吉士以至夷微盧烝三亳阪尹蠻
夷君長亦莫不以賢自輔也文王武王所以際天極
地皆享其德者以上能用賢風化所暨莫不以用賢
為急也又曰惟文王能克厥宅心厥宅三宅也三宅
既克立兹常事羣臣之職舉矣既得其人文王委任
責成執要以馭其下未嘗叢脞以自兼也庶言天下
之議論庶獄天下之刑罰庶慎天下之防閑也以其
各有司存不煩王之親决也有司各能效職王恭己
以聽之也訓其用違順其取捨也此勞于求而逸于
用也文王罔敢知示以不疑而聽其剖决此委任責
成之證也武王率循此道較之文王不敢替厥義德
義德亦文王之德但文王既服事商而不用至武王
則用之也盖仁義一道也從其容德武王之仁義實
文王之仁義也所以並受此大業不為過也周公念
文武之德則又歎曰爾今為王矣而今而後其立政
立事準人牧夫當敬用吉德之人也雖然人故未易
知知人亦未易此禹所以因臯陶告舜以知人而曰
帝當難知也其曰灼之者知之審而明辨不惑以用
之也厥若者其所云為也知之既悉大使之治天職
也相佑也佑我所受之民也和我庶獄庶慎時則勿
有間之者不可間斷朝于斯夕于斯雖一話一言之
微終必以成德之彦治我民也言天下之治非君獨
能致必得人可也此帝舜所以有臣哉鄰哉之言也
人之徽言先生長者之所告語者今盡布之王也而
今而後豈惟王聽用之王之子孫亦當知不可誤于
庶獄庶慎也惟正是乂之盖政者正也我率以正孰
敢不正此又教其子孫以取人之法也記曰為政在
人取人以身語曰其身正不令而行此之謂也古商
人湯也自湯至于文王立政立事牧夫準人既克宅
之復由繹之所以能致大治然則立天下之政果不
在彼而在此歟儻或不能用賢而用憸人安能輔以
德亦安能顯于世乎而今而後其勿用憸人惟用吉
士可也夫憸人凶人也對吉士而言也惟吉士乃能
助相我國家今文子文孫周之子孫皆知成王之王
也其勿誤于庶獄惟有司之牧夫者盖言為君固當
聽大臣之教獨于庶獄猶不可誤盖以死者不可復
生斷者不可復續豈當易言之乎至此則不當惟有
司牧夫之是聽審而決之其權在我不移于下臣也
盖人君于庶獄不能致詰則臣下有以殺罰導其君
者殺罰不已則干戈隨之戎兵所由起也其曰陟禹
之迹說者謂行禹治水之迹非也周公謂戎兵不易
言當踐禹之迹禹未嘗不征伐也其有苗勿率征之
不克至于班師而使舜誕敷文德苗遂以格此周公
教成王以任德不任刑之證也以德而行則自西自
東自南自北無思不服矣文王之耿光以德言也德
可覿故曰覲武王之大烈以功言也功當顯故曰揚
此言文武能陟禹之迹故能如是盛也而今而後立
政惟用常人常人吉士也義民也言雖不同其實皆善
者而已太史記事之官周公告之以司寇蘇公按左
氏曰蘇忿生為武王司寇執法而敬用獄可以書矣
以長我王國其刑必平平者中也中罰者成王太平
之世刑措之時當用之也而太史者詔王之臣不可
以不告也抑嘗謂周公言用人之法内而三公卿士
以至奔走厮役外而諸侯之百執事以至蠻夷部落
莫不用人以立政是矣而其歸結在于庶獄盖欲成
王知其取人之要訣也夫導人君以嚴刑峻法從事
于大獄者憸人也導人君以窮兵黷武從事于干戈
者亦憸人也其不忍言戎兵而欲内修政事以攘夷
狄者必吉士也常人也蘇公之流也成王若能于庶
言聽而知其藴則賢人庶幾乎得矣此周公教成王
取人之要訣也嗚呼公之愛君深矣後世人君其有
見于此者則太史氏其可不書乎
成王既黜殷命滅淮夷還歸在豐作周官
周公相成王黜商宜滅也而遷于洛踐奄亦滅也而
遷於蒲姑今滅淮夷未必果滅也周家忠厚於此可
見既旋宗周治定矣功成矣乃作周官以命官之意
告羣臣也周公嘗作周官一書以其命官之目告成
王矣其區别分隸纖悉備載無慮數萬言而成王乃
能撮其機要自為此篇不過數百言間而羣臣之分
職率屬與夫人材之邪正判然無餘藴非有得於周
公焉能如是乎然則周公之教成王之學盖異於後
世矣
周官
惟周王撫萬邦巡侯甸四征弗庭綏厥兆民六服羣辟
罔不承德歸于宗周董正治官
此成王贊文武之德敘文武命官之由也巡侯甸者
巡狩而考禮正刑一德也羣辟承德歸于宗周者朝
覲會同也董正治官以綏兆民兹其時矣
王曰若昔大猷制治于未亂保邦于未危
此成王能窺見文武得天下之本也故曰大猷夫治
安之道不能於未亂未危之時維持謹守之及至危
亂而後求定大寒索裘亦已晚矣鳬鷖之詩美成王
能持盈守成盖以其得先王制治保邦之道也其所
以神祇祖考安樂之者盖以天地生一聖君祖宗生
一聖子創業垂統為一代之明主郊天告地其神靈
豈不歡喜即所謂安樂之也然而其心惴惴然惟恐
其不能繼繼承承以永天命既幸成王能知持守而
為太平之君則神祇祖考皆安樂之固其宜也即政
之初能𤼵此言鳬鷖之詩頌其成功不為過也
曰唐虞稽古建官惟百内有百揆四岳外有州牧侯伯
庶政惟和萬國咸寧夏商官倍亦克用乂明王立政不
惟其官惟其人
唐虞建官亦因前代故曰稽古想見古之建官必又
簡少盖結繩而治官不必多也後世生齒漸夥民事
漸繁故設官分職不得不多然百揆四岳州牧侯伯
未嘗不具也至於夏商之世官雖倍而亦克用乂者
言其事益繁而僅能致治也然則前代明主之立政
不在乎官而在乎人之有德苟無德以堪則闕之故
曰不必備也夏商以來非無三公其見於典籍者伊
尹曰保衡太公曰維師而已尹之為保望之為師可
以當此矣他人安得而比肩乎此惟其人之證也
今予小子祗勤于德夙夜不逮仰惟前代時若訓迪厥
官立太師太傅太保兹惟三公論道經邦燮理隂陽官
不必備惟其人少師少傅少保曰三孤貳公弘化寅亮
天地弼予一人冢宰掌邦治統百官均四海司徒掌邦
教敷五典擾兆民宗伯掌邦禮治神人和上下司馬掌
邦政統六師平邦國司寇掌邦禁詰姦慝刑暴亂司空
掌邦土居四民時地利六卿分職各率其屬以倡九牧
阜成兆民六年五服一朝又六年王乃時巡考制度于
四岳諸侯各朝于方岳大明黜陟
周公作書以六官配兩儀四時者所以明天地春夏
秋冬之不可易六者具而歲功成後人不可加損如
兩儀四時之不可差忒也而六官之首皆曰設官分
職以為民極者言其建官專在於阜成兆民也成王
之學於周公者大學也先王之道也堯舜禹湯惟精
惟一懋昭大德文武之景光大烈莫不執其兩端而
用中於民故曰以為民極也想夫成王方在沖幼聽
受周公之訓自誠意正心修身齊家治國平天下之
道莫不稔聞而熟究之故始即政便能祗勤于德夙
夜不逮此誠堯舜禹湯文武之汲汲𫝊所謂學如不
及夙夜不逮之意也仰惟前代者稽古也時若訓迪
厥官乃立三公以論道經邦調和隂陽三孤以貳公
洪化敬信天地上以道揆下以法守皆所以佐王故
曰弼予一人也非其人則缺之故曰不必備也夫官
與職異職則自委吏乘田以上不可不專至於官則
惟其人也然則公孤者所任之官六卿者所掌之職
也周公為師召公為保而𫝊無聞焉不備也周公師
也亦得以總冢宰之職以此知公孤為官而六卿為
職也觀六官所掌與周公之書雖略有異然而要其
義則皆同唯司空之職掌邦事而今曰邦土則不可
不辨盖後世官既亡以考工記定之論者遂以為司
空掌凡共工之事非也惟見於經𫝊曰司空度地居
民司空掌輿地圖此邦土之證也不然則禹平水土
何以當司空之任乎六卿分職各率其屬以倡九牧
以倡者倡導於諸侯也諸侯安得不化上之德乎唐
虞諸侯五歲一朝周則六年五服一朝唐虞天子五
載一巡狩周則又六年王乃時巡是十二年一行時
異則事異也考制度于四岳者協時月正日同律度
量衡所以齊不齊也諸侯各朝于方岳羣后四朝也
大明黜陟王制所謂不敬者君削以地不孝者君黜
以爵有功德於民者加地進律也凡此皆周之制然
而前言六服今曰五服何哉六服者以大行人考之
侯服甸服男服采服衛服要服是也兹言五服者要
服戎狄之國不可以常禮拘故羈縻之而不廢其來
朝之期亦聖人兼懷之意也
王曰嗚呼凡我有官君子欽乃攸司愼乃出令令出惟
行弗惟反以公滅私民其允懷學古入官議事以制政
乃不迷其爾典常作之師無以利口亂厥官蓄疑敗謀
怠忽荒政不學牆面莅事惟煩
此成王戒庶官之言也其分别淑慝如是明白顧方
嗣位深居九重之内何自而得之盖周公拳拳愛主
傾竭其忠展盡無餘而成王生知之性警悟不羣承
周公之訓心開意解燭理皎然故不待出與物接而
知其情偽想其胷中如大圓鏡人之長短小大各以
其形妍媸自見其告有官君子之言莫不如五穀之
可以療飢藥石之可以伐病也夫令無反汗私無害
公則民服學以致道義以制事則政明以典常為師
則不忘成憲其終則曰無以利口亂厥官夫利口誠
足以亂官也彼百官修德民服而政明復能師成憲
如前所陳矣若有一利口之人在列則變白為黑以
邪為正官安得而不亂乎然而成王在上豈容有此
所以言者慮患之深也後世可以為戒矣蓄疑敗謀
怠忽荒政此言不能欽乃攸司謹乃出令亦不能以
公滅私也疑之在心何以行志先王尚謀及乃心謀
及卿士謀及庶人謀及卜筮取其當而決行之況攸
司乎惟能聽此則無反汗背公之患矣不學墻面莅
事惟煩此言不能學古入官議事以制也人而不學
何以從政先王尚緝熙光明汲汲皇皇以成其政況
臣之從政者乎惟能聽此則無面墻叢脞之患矣凡
此實有官君子之通患而成王乃能縷數而極言之
也若夫卿士公孤則皆王選用之人其所告戒則異
是矣成王可謂知言之要也
戒爾卿士功崇惟志業廣惟勤惟克果斷乃罔後艱位
不期驕禄不期侈恭儉惟德無載爾偽作德心逸日休
作偽心勞日拙居寵思危罔不惟畏弗畏入畏推賢讓
能庶官乃和不和政庬舉能其官惟爾之能稱匪其人
惟爾不任王曰嗚呼三事暨大夫敬爾有官亂爾有政
以佑乃辟永康兆民萬邦惟無斁
此成王戒大官之言也盖有功有業有位有禄非大
官而何王之三事六卿非有其德不使在位其所告
戒惟志惟勤果斷以無艱不驕不侈恭儉而去偽去
偽則德著矣盖行偽而堅言偽而辯雖有忠信廉潔
不可與入堯舜之道而終歸於鄉原矣偽之為害如
此則著誠去偽非作德乎夫君子之道闇然日章小
人之道的然日亡德與偽相去若冰炭作德者其心
休休然作偽則欲掩其不善而著其善心常戚戚惟
恐人知得無勞乎及夫罪大而不可解敗亡隨之自
以為巧宦拙莫甚焉居寵思危者滿而不溢高而不
危也弗畏入畏者言不能兢兢業業以保其位則將
入於可畏之域矣推賢讓能庶官乃和者盖以天生
賢能其材其德必有大過人者既不可以湮沈必當
崇奬之誘掖之使在職以行其致君澤民之志則推
賢讓能真卿士之職也古之所以惟暨乃僚罔不同
心者此也同心者和也衆賢和於朝則萬物和於野
政安得而厖亂乎舉能其官惟爾之能稱職也稱匪
其人惟爾不任烏得無罪乎此保任之法也至於三
事則公孤也彼論道經邦貳公洪化寧有過之可指
第當率卿士百僚敬爾有官治爾有政以佑乃辟永
康兆民使萬國咸休傅說為相所以先於旁招俊乂
列于數位也則周公作周官設官分職以為民極之
本意成王其得之矣後世其有致君如堯舜佑乃辟
也澤民如唐虞康兆民也而濟濟相遜無妒賢嫉能
之心者亦周公之徒也成王此書得建官之要矣
成王既伐東夷肅愼來賀王俾榮伯作賄肅愼之命
淮夷既伐成王之威德著于中外東北之夷鄉風慕
義稽首來賀成王待之以諸侯之禮既錫之貨而又
使王之卿士為書以褒賞之不以其化外而夷之也
周公在豐將沒欲葬成周公薨成王葬于畢告周公作
亳姑
周公歸老成王俾居于豐不忘叔父之恩而使居京
師也而周公有疾將沒欲歸葬成周者不敢以凶事
累君父無家可歸故欲歸舊治也因此知洛誥所謂
命公後者乃告周公以少留于洛非立伯禽明矣使
伯禽先在魯周公必欲葬于魯矣昔揚雄闢言仙之
說曰文王畢是文王之墓在畢也成王葬周公于畢
者一代勲臣忠孝兩盡沒而祔于君父之墓宜也其
曰告周公作亳姑者解者曰亳姑蒲姑也遷奄之舉
周公實謀之今奄已為國不復與淮夷同惡成王歸
功於周公故作亳姑之書以告于畢也
周公既沒命君陳分正東郊成周作君陳
商民遷于成周周公既沒成王乃命君陳分正東郊
夫天下萬國成王皆當撫御之而擇人以共治也故
曰分正分者若分閫分符也正者若尹正也豐鎬在
西而成周在東故謂之東郊或曰東郊成周之一隅
非也序書者不言成周東郊必曰東郊成周者可不
言而喻也又何疑乎
君陳
王若曰君陳惟爾令德孝恭惟孝友于兄弟克施有政
命汝尹兹東郊敬哉昔周公師保萬民民懷其德往愼
乃司兹率厥常懋昭周公之訓惟民其乂我聞曰至治
馨香感于神明黍稷非馨明德惟馨爾尚式時周公之
猷訓惟日孜孜無敢逸豫凡人未見聖若不克見既見
聖亦不克由聖爾其戒哉爾惟風下民惟草圖厥政莫
或不艱有廢有興出入自爾師虞庶言同則繹
周之卿士皆王臣也而或謂之君盖可以為諸侯而
君國子民者也今曰君陳前有君奭後有君牙亦此
義也君陳身修於家而家齊家齊則可以治國故其
令德在乎孝於親恭於兄夫父母愛子均一之德無
不欲其兄弟之和友於兄弟兹孝之大也克施有政
可以有國矣故命之尹兹東郊敬哉者出門如見大
賓使民如承大祭也昔者或問孔子奚不為政對以
書云孝乎惟孝友於兄弟是亦為政孔子窮而在下
故所師者君陳在家之政也成王達而在上故所贊
者移忠之道此大學之要成王所學於周公者也周
公師保萬民者古人謂師也者教之以事而喻諸德
也保也者謹其身以輔翼之而歸諸道也師保者左
右其民也民豈不懷其德乎汝往慎乃司代周公之
職也兹率厥常仍舊貫而不必改作也懋明周公之
訓民斯安其政矣我聞曰者周公之訓也至治馨香
感于神明黍稷非馨明德惟馨盖黍稷之馨能感于
神惟明德之馨幽則有神明則有人民其感深矣勉
其尚式是周公之訓孜孜不倦其敢逸豫乎凡人未
見聖起慕用之心如不及也既見之後此心不能孜
孜以奉行者盖以逸豫壊之矣爾親見聖人若周公
者當式是訓不可始勤而終怠也故曰爾其戒哉盖
汝惟風風之鼓舞民莫不聽如草之偃也則圖謀其
政豈當易言之乎無輕民事惟難也政有廢興廢者
當革興者當新一出一入莫不與衆虞度也左右皆
曰可諸大夫皆曰可庶言同矣則繹者致思也孔子
所謂繹之為貴也既勉其式周公之訓又教其採庶
言而精思之敬之至也
爾有嘉謀嘉猷則入告爾后于内爾乃順之于外曰斯
謀斯猷惟我后之德嗚呼臣人咸若時惟良顯哉
成王初贊君陳之孝兹復贊君陳之忠曰爾有嘉謀
嘉猷則入告爾后于内者言君陳老臣逮事文武二
后方其告之人不得而知也及其成功則民但知斯
謀斯猷惟我后之德非君陳之力也此乃民言非君
陳之言也君陳知將順而奉行于外而已民實歸德
於二后故有是言也夫致君如文武其光明盛大如
此而無一言見於外此君陳之忠也周公之勲勞召
公不敢比儗而周公既沒擇其可代者獨取君陳想
見君陳在二后之朝其隂功隱德涵浸斯民而世莫
之知所以其名不顯然而此功此德周公知之成王
知之故又曰嗚呼臣人咸若時惟良顯哉謂凡人臣
皆能如爾豈不為良臣而顯于世乎此我所以用爾
也顯者豈非闇然而日章乎或者謂此成王戒君陳
使之歸美於我也如是則成王疑君陳之掠美而君
陳乃一徼功賣直之人爾成王方且疑之亦安肯用
之以鎮服商民乎觀其言曰爾后不知爾后其誰邪
若成王自謂當曰入告我于内可也以此考之爾后
乃言文武二后也其曰斯謀斯猷惟我后之德乃民
言也明矣嗚呼君陳克忠克孝皆人所難能宜乎奮
自列辟而起東郊之治也嘗謂古者人君率歸德於
其臣若地平天成六府三事允治萬世永頼以為時
乃功何傷乎君道而後世人君切切然與臣下争名
有至於疑而殺之者皆因解書者以爾后為成王自
謂之誤也若戒其臣使歸德於我是教之諛已也成
王何其小哉古者大臣以道事君立人之朝犯顔之
諫逆耳之言日在君聽何傷乎臣道而後世人臣削
藁詭辭以遠君之疑卒至於阿諛諂佞無所不至者
亦因解書者以惟我后之德為君陳歸美之誤也若
謂此非天下之民言而出於君陳之口君陳何其小
哉竊意三代而上成王之為君君陳之為臣不如是
之狹隘故於此極言之所以伸成王君陳於萬世之
下也
王曰君陳爾惟弘周公丕訓無依勢作威無倚法以削
寬而有制從容以和殷民在辟予曰辟爾惟勿辟予曰
宥爾惟勿宥惟厥中有弗若于汝政弗化于汝訓辟以
止辟乃辟狃于姦宄敗常亂俗三細不宥爾無忿疾于
頑無求備于一夫必有忍其乃有濟有容德乃大簡厥
修亦簡其或不修進厥良以率其或不良惟民生厚因
物有遷違上所命從厥攸好爾克敬典在德時乃罔不
變允升于大猷惟予一人膺受多福其爾之休終有辭
于永世
成王一話一言皆歸德於周公故戒君陳首曰懋昭
周公之訓中曰式時周公之猷訓終曰爾惟洪周公
丕訓盖以君陳能遵周公之訓故不依勢作威不倚
法以削用寬德而有制從容而和其民人故斷然用
之以克和厥中也如此則君陳雅當東郊之任矣然
而君陳恂恂謹畏之人也成王慮其執法太堅故又
告之曰商民在辟辟有罪也予曰有罪爾勿以為有
罪而殺之當酌其情也予曰無罪而赦之爾勿以為
可赦而宥之亦當酌其情也酌情如何歸於中而已
矣中則無過不及也成王得先王用中之要故推赤
心力告而委任之也有弗順於汝政弗化於汝訓者
度其刑之而可以遷善遠罪則刑之否則宥之開其
自新之路此所謂如得其情則哀矜而勿喜也至若
狃於為惡或姦宄或敗常或亂俗三者以其平時之
惡而知其故犯也罪雖小亦當不赦盖以刑故無小
小懲而大戒也成王用刑之意如此慈祥安得有冤
民乎而其末則曰無忿疾于頑無求備于一夫必有
忍其乃有濟有容德乃大夫頑固可罪也當知民散
久矣其為不善者是迷而失性以至於此聖人憫之
必欲化之使歸於善何忿疾之有凡厥人材各有所
長若求備於一身是無全人也聖人憫之捨其所短而
用其所長何求備之有此成王忠厚之言也其曰必
有忍其乃有濟者忍者隱忍也方吾臨大事建大功
蚩蚩之氓寧免怨咨盖可與樂成而不可與慮始人
之常情也吾必隱忍而不校逮其功成當自知之矣
此其乃有濟之證也有容德乃大者夫容德聖人之
仁也𫝊曰容乃公公乃王王乃天天乃道道乃久沒
身不殆秦誓曰寔能容之以保我子孫黎民此有容
德乃大之證也惟無忿疾無求備有忍有容其於人
也第憫其迷失而至此雖有罪而不忍致之刑辟唯
思所以教之之方莫若簡厥修以警其不修進厥良
以率其不良彼必自化又安用刑辟乎舜有天下選
於衆舉臯陶湯有天下選於衆舉伊尹至於不仁者
遠盖用此道也成王於用刑之後而𤼵此言舜湯之
用心也宜乎刑措而不用宜乎商民之不即誅也其
卒曰惟民生厚因物有遷至於違上所命從厥攸好
者百姓有過在予一人也彼民之生秉彝之性人人
固有其所以迷而失之者上之所好得以移之也文
武興則民好善幽厲興則民好暴民何知哉上有好
者下必有甚焉者矣此成王憫商民之頑以為皆紂
化之也則君陳之治商民其可不以商為鍳乎然則
如之何克敬典以在德而已惟德動天天尚能動商
民豈不如草之偃風乎時乃丕變允升于大道矣豈
惟我享爾之多福抑爾無窮之休無窮之聞亦在於
是也君陳其勉之
