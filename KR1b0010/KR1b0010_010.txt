尚書講義卷十宋史浩撰
高宗夢得說使百工營求諸野得諸傅巖作說命三篇
用人而取諸夢非法也高宗為之在當時不以為疑
而後世亦信之何也盖凡人之心莫重於誠實莫不
重於矯偽高宗之誠實上有以通乎天故天之所助
者順也下有以通乎人故人之所助者信也此夢之
所以可信不誣也雖然不使百工求諸市朝之間而
必求諸野何哉竊意高宗未嘗一日不學亦未嘗一
日無師獨曰舊學於甘盤者想其少日聞甘盤之言
必有開寤其心者異於他師雖甘盤遯於荒野其心
未嘗一日不在甘盤亦未嘗一日不思甘盤之在野
精誠所逮天實相之乃賚說以慰其心而成其治方
其營求諸野尚意其復得甘盤云爾嗚呼讀此書者
可以想見高宗誠實之心也楚語白公子張曰商武
丁能聳其德至於神明得傅說以來升以為公所謂
聳其德者先有誠實之德以表著於天人之間故能
如是也
說命上
王宅憂亮隂三祀既免喪其惟弗言羣臣咸諫于王曰
嗚呼知之曰明哲明哲實作則天子惟君萬邦百官承
式王言惟作命不言臣下罔攸稟令王庸作書以誥曰
以台正于四方台恐德弗𩔖茲故弗言恭默思道夢帝
賚予良弼其代予言乃審厥象俾以形旁求于天下說
築傅巖之野惟肖爰立作相
伏氏以亮隂為凶廬孔氏曰信任冡宰默而不言恭
默之意也𫝊曰百官總已以聽於冡宰三年歷三年
之久既免喪而猶不言哀未忘也高宗之孝彰矣孔
氏曰三年無改於父之道可謂孝矣其不改者是終
身慕父母者也而後世之君乃有以日易月之制昔
宰予曰舊榖既没新穀既升朞已久矣孔子立排之
曰汝安則為之夫以朞易三年尚且不可又况以三
十六日而易三年乎漢文不學遽有此訓景帝無知
行其疾病之言是從其亂也或者曰漢文自代入繼
生不能盡孝故自貶而為此訓此尤不可盖以凡人
之心誠敬為主誠敬所至終身不易是故天以我為
子吾當盡誠敬以事天親以我為子吾當盡誠敬以
事親若以一時之悔而使子孫薄於所厚是吾誠敬
之心或有間斷豈可以為訓乎文為此訓固已失之
景復安而行之不可以語孝矣𫝊曰孝者仁之本夫
欲行仁而不以孝為本可乎景帝既失其本尚能襲
其治亦僥倖爾後世之人有能拔出流俗堅持天下
之通喪可謂障百川而東之回狂瀾於既倒高宗不
得專美於昔矣知之曰明哲自知曰明知人曰哲非
得道者不能也道得矣不言何所用耶王者動民以
行固無事於言也若夫君臨萬邦百官之所法式惟
言可以達意意不達於言羣下何所稟令乎高宗用
是以作書曰以我正於四方四方之所取正也台恐
德弗𩔖弗𩔖其先王也茲故弗言不敢言也夫人君
在位常懷此念則安得失言之咎有所不言言必有
以慰天下之望矣觀高宗舊學固已聞道於甘盤則
恭默思道盖有所自矣易曰默而成之不言而信存
乎德行德行之神所以顯道也羣臣豈能知之高宗
湛然無營於方寸之間視天下萬事固已如破竹迎
刃而解尚求其所以正四方之術凝然沉慮故嗜慾
將至有開必先而賚弼之祥形之夢寐豈人所能為
哉天也天之與我泯然無間則道豈遠乎恭默以思
則其道已著矣方其夢也以為必得而求之及其得
也以為必賢而相之高宗之察於天人之際者審矣
彼夫後世不合於天不謀於人而憑私以論相者豈
不相去萬萬乎
王置諸其左右命之曰朝夕納誨以輔台德若金用汝
作礪若濟巨川用汝作舟楫若歲大旱用汝作霖雨啟
乃心沃朕心若藥弗瞑眩厥疾弗瘳若跣弗視地厥足
用傷惟暨乃僚罔不同心以匡乃辟俾率先王迪我高
后以康兆民嗚呼欽予時命其惟有終說復于王曰惟
木從繩則正后從諫則聖后克聖臣不命其承疇敢不
祗若王之休命
人君之急莫急於親賢置諸左右則親之矣後世漸
不及古人君蚤朝不過立談之頃以决萬機退且休
矣日與近習為伍聞見安得而廣魯哀公所以有生
於深宫之中長於婦人之手之歎也惟賢故有德與
賢人處故無過則朝夕納誨所以輔者必德也作礪
作舟楫作霖雨皆喻其必不可無者也盖金就礪則
利不利不足以為金舟楫可以涉大川無舟楫則跬
步千里霖雨可以蘇苗稼無霖雨則苗槁矣此喻其
必不可無者若庸庸之人雖什百千萬在旁得之不
足為重失之不足為輕傅說之賢可不言而見矣夫
人臣之患在於心欲有言而口不敢言以言出而有
後患也使人君容其辭啟乃心無有所隠其誰不願
盡展况高宗又若焦渴之望沃心耶由是骨鯁之言
始可入矣夫骨鯁逆耳比於藥之瞑眩而利於病先
王成憲世為法則若人之履地跣而弗視地則必傷
其足既用𫝊說則什百千萬之人皆當觀感而化乃
僚安得不同心以正君乎先王成憲高后成湯之法
俾說順之以康兆民欽者恭而不忘故自周有終之
訓可得其要矣說之復命以木喻諫非以箴王王既
求諫復有是言論其大槩也以謂凡木皆從繩凡后
皆從諫后既聖矣臣安敢不祗厥命乎傅說於此以
識高宗之心其喜可知矣竊嘗論高宗得說宜有高
世絶俗之言其諄諄責之可謂勤矣及說復一言不
過從諫是知從諫果為帝王之盛德也唯其從也則
人樂告之今日改過明日又改過則日新之功如金
含礦礦盡金精如鑑止塵塵去鑑明堯舜禹湯之道
將不行而至矣豈不為盛德乎
說命中
惟說命總百官乃進於王曰嗚呼明王奉若天道建邦
設都樹后王君公承以大夫師長不惟逸豫惟以亂民
惟天聰明惟聖時憲惟臣欽若惟民從乂惟口起羞惟
甲胄起戎惟衣裳在笥惟干戈省厥躬王惟戒茲允茲
克明乃罔不休惟治亂在庶官官不及私昵惟其能爵
罔及惡德惟其賢慮善以動動惟厥時有其善喪厥善
矜其能喪厥功
說以版築之胥靡一旦位在百官之上若固有之則
其胸中所以藴蓄者素矣其進於王即以天道天道
高妙何從而知在民而已故凡立后王君公承以大
夫師長豈有他哉為民也惟天聰明惟聖時憲憲法
也法天之聰雖不聽而無不聞法天之明雖不視而
無不見臣之所以欽若民之所以從乂由我亶聰明
也治民之與逸豫未嘗兩立不逸豫則斯能治民矣
口實禍福之門戒之則不起羞甲胄不祥之器戒之
則不起戎名器不可假則衣服之在笥不可不戒於
妄子師直為壯干戈之動則省躬不可不戒於妄罸
王能信此則為克明之君乃無不休矣官爵所以待
賢能庶官不戒則官及私昵爵及惡德矣所謂私昵
便嬖狎翫諧謔䛕媚者也所謂惡德誅殺酷虐貪淫
很愎者也朝廷用此天下謂何故先王之世遠之而
已官爵曷為而予之哉夫使一私昵一惡德之人用
未必即亂也所可畏者賢德耻與之同列非引去則
相繼以死爾國何以國乎人君一動當慮其善善則
適時而無妄動矣苟自有之則人不以為善矣苟自
矜之則人不以為功矣何者人君取諸人以為善者
也苟攬而在已則人將不肯告之以善矣古人知此
苟有功德必曰非朕所及子大夫之力也羣臣聞此
亦必歸美於君曰非君用臣臣何力之有焉此江海
所以為百谷王而人主取之以為要術也
惟事事乃其有備有備無患無啟寵納侮無耻過作非
惟厥攸居政事惟醇黷於祭祀時謂弗欽禮煩則亂事
神則難王曰旨哉說乃言惟服乃不良于言予罔聞于
行說拜稽首曰非知之艱行之惟艱王忱不艱允協于
先王成德惟說不言有厥咎
先王思患預防則無患而預防用力甚少患至而為
之備則用力多而無及於事矣無啟寵者不開倖進
之門也人君之尊嚴人必畏之如天尊之如帝孰敢
侮之哉惟其倖進之門一開則彼之非𩔖者紛然競
起曰吾君可以言媚可以利誘可以讒而去忠良可
以樂而忘災變瞽之以玩好以役其耳目投之以諧
謔以役其心思以一人之精神雜然誘之於前安得
不昏惑哉及其終也人何畏之有不知其所寵者皆
自取侮也無耻過者不懷拒諫之心也古人不貴無
過而貴改過無過者聖哲之事有過而改何傷於聖
哲何則人之心志有限而事變無窮苟欲無過雖聖
哲亦不能也惟貴於改爾過豈可耻哉耻則人不敢
言人不敢言則訑訑之聲音顔色距人於千里之外
將所作者皆非也惟厥攸居所居以仁則為仁政所
居以不仁則為虐政惟者審處之謂也政事之醇在
人君所處如何爾祭不欲數數則煩煩則不敬商人
尊神率民以事神先鬼而後禮故祭祀之煩黷至是
亦弊矣所當革也王曰旨哉說乃言惟服知其言之
有味而誠服也乃不良於言予罔聞於行不獨善此
言亦知其當行也說承王命進之曰王知之矣行之
亦非易事王誠不以為艱則允協先王之成德矣是
以成湯望高宗也高宗已能聽已之言是從諫也無
負於說矣說而不言是說負高宗也故曰有厥咎
說命下
王曰來汝說台小子舊學于甘盤既乃遯于荒野入宅
于河自河徂亳暨厥終罔顯爾惟訓于朕志若作酒醴
爾惟麴糵若作和羹爾惟鹽梅爾交修予罔予棄予惟
克邁乃訓說曰王人求多聞時惟建事學于古訓乃有
𫉬事不師古以克永世匪說攸聞惟學遜志務時敏厥
修乃來允懷于茲道積于厥躬惟斆學半念終始典于
學厥德修罔覺監于先王成憲其永無愆惟說式克欽
承旁招俊乂列于庶位(案此段講義原闕)
王曰嗚呼說四海之内咸仰朕德時乃風股肱惟人良
臣惟聖昔先正保衡作我先王乃曰予弗克俾厥后惟
堯舜其心愧恥若撻于市一夫不𫉬則曰時予之辜佑
我烈祖格于皇天爾尚明保予罔俾阿衡專美有商惟
后非賢不乂惟賢非后不食其爾克紹乃辟于先王永
綏民說拜稽首曰敢對揚天子之休命
高宗知天下所仰者在我一人一人有慶則兆民頼
之一人不君則四海之内糜爛荼毒不可勝言民何
罪哉是則治在一人亂亦在一人則吾豈可不警戒
哉是故所當修者在德所當輔者亦在德也其所謂
風豈不繫一人之本乎𫝊曰草上之風必偃盖謂是
也人不得股肱不足以為人聖不得良臣不足以為
聖則其所以望傅說者切矣如曰不得汝則我非其君
也其舉先正保衡作我先王言先王非伊尹則不能
作也伊尹之致君澤民格天之德可謂美矣爾尚明
保予罔俾阿衡專美有商則責說以伊尹之事業也
然人皆知高宗以伊尹望傅說而不知高宗以成湯
自期為可喜也人君苟無賢臣則無以致治人臣雖
賢非君則不用而家食矣其爾克紹乃辟於先王永
綏民以明君臣相須克綏先王之禄永底烝民之生
也高宗至是已洞曉湯與伊尹咸有一德之理則說
其可以辭乎夫古之君天下者耳目口鼻心思智慮
舉相似也而有聖有狂有治有亂者在乎為不為耳
高宗既欲為成湯則傅說雖欲不為伊尹不可得也
對揚休命又豈說不誠之言乎
高宗祭成湯有飛雉升鼎耳而雊祖已訓諸王作高宗
肜日高宗之訓
高宗之訓一篇已亡不可復見想祖已之所以戒王
者必備於高宗之訓也凡祭之明日再祭周名曰繹
商名曰肜雉野禽也不應入室况乃升鼎而又鳴於
鼎之耳乎孔氏以為耳不聰之異漢五行志劉歆以
為鼎三足三公象也盖鼎為重器而以耳則能行野
禽居鼎耳小人將居公位敗宗廟之祀也天意若曰
當用三公之謀以為政此皆附會未必然者今以經
考之為足可驗觀其言典祀無豐於昵則知高宗之
祭厚於近而薄於遠矣意者方其登降灌薦之間而
雉入於室雉畏人者也使其有人在側則雉安能前
雉之能前則其人之寡少可知人之寡少則器用儀
物之菲薄又可知矣此祖已因其祥而戒之也
高宗肜日
高宗肜日越有雊雉祖已曰惟先格王正厥事乃訓于
王曰惟天監下民典厥義降年有永有不永非天夭民
民中絕命民有不若德不聽罪天既孚命正厥德乃曰
其如台嗚呼王司敬民罔非天胤典祀無豐于昵
祖已高宗之賢臣也見雉之鳴心之憂矣乃曰先當
格王心以正厥事此言實祖已自謀之意非訓王之
辭也夫人臣欲諫其君必先開陳其道使之曉然然
後歸結於所諫之事此務引其君以當道也此書自
惟天監下民至罔非天胤皆所以正厥事也祖已慮
高宗以為雉之升鼎出於適然而不知懼故先格王
以天道以為有祥出於天也天之監下民常其義而
不移其實無私於禍福而有差於夀夭夭非天夭之
也民自絕其命爾民有不順德不改過天既出其夭
祥而謫見於上則當修德以禳之乃曰其如我何此
所以𫉬罪於天也王之承祭祀主大寳豈已所能得
耶能敬民民歸則天予之也然則高宗其可不畏天
命哉知所畏矣於是可告以其本意曰典祀無豐於
昵則昵者其近者歟豐於近者而約於遠者故使成
湯之祭菲薄不成禮則雉鳴之祥豈非天意欲警懼
之乎雖然非高宗固欲簡宗廟之儀也亦因其舊禮
云爾天之愛高宗異於他主故出災異以警之使此
禮自高宗而復也然則典祀無豐於昵祖已何必多
言哉
殷始咎周周人乘黎祖伊恐奔告于受作西伯戡黎
黎者紂之旁邑乘者驟而攻之戡者攻而定之也孔
子曰三分天下有其二以服事商周之德其可謂至
德也已矣而此書乃曰西伯戡黎何也盖當是時紂
始囚文王於羑里故曰商始咎周也文王之民唯恐
紂之殺文王也故乘黎以恐之冀紂有所憚而不敢
殺故曰周人乘黎也祖伊祖巳之後紂之臣也果恐
而奔告則周人之計得矣其曰西伯者祖伊歸罪於
文王之言也此書祖伊作不得不以西伯名故書序
改之曰周人乘黎明非西伯也後之為𫝊者亦曰文
王既囚羑里其臣閎夭之徒争求竒器美女善馬以
贖文王求者所以激國人之怒也故卒有乘黎之舉
然則出文王於羑里者實周人乘黎之功也
西伯戡黎
西伯既戡黎祖伊恐奔告于王曰天子天既訖我殷命
格人元龜罔敢知吉非先王不相我後人惟王淫戲用
自絕故天棄我不有康食不虞天性不迪率典今我民
罔弗欲喪曰天曷不降威大命不摯今王其如台王曰
嗚呼我生不有命在天祖伊反曰嗚呼乃罪多參在上
乃能責命于天殷之即喪指乃功不無戮于爾邦
天子者天之所子至尊之稱未易可當也必能洪覆
萬物與天同功然後可稱天子周人既戡黎祖伊奔
告之辭曰天子者所以覺紂也以謂王為天子而使
天下至此其極尚可稱天子乎天既終我商命格人
有道之人元龜良卜也不敢知吉皆曰凶也夫神祇
祖考之心孰不欲人君之賢方其在盈成之際其心
猶恐人君驕惰以害治惴惴然未嘗一日安樂及夫
能持其盈守其成然後此心乃安樂之况其喪亂之
時乎是知先王未嘗不相我後人實王淫戲以自絕
也先王既已絕意天亦且棄之不有康食年凶也不
虞天性昏其天性而無所虞度也不迪率典亂其舊
章而不能率由也神祇祖考既如此民心可見矣民
欲其喪反怨天不降威而大命不摯是不欲其少延
也夫民所以畏愛其君以其能保養我今王其如我
何祖伊之言切矣而紂方曰我生不有命在天民其
如我何祖伊反者歸其國也其曰乃罪多參在上乃
能責命於天者謂汝之罪參於天者衆天巳棄汝豈
可復責天以保已之命耶商之即喪指乃功指戡黎
之功以告其及禍不遠周敢乘黎豈無戮爾邦之意
乎比干昔諫紂至於剖心今祖伊之諫猶使反國盖
方其急時若有悟者雖以我生有命拒之然其心終
恐此祖伊所以得反國文王所以終脱羑里之禍也
使紂自此而改豈復有牧野之師乎然猶愈於後世
之君不用其臣之言至於滅亡乃反慙其人因而殺
之者多矣此不及紂遠甚𫝊曰紂之不善不如是之
甚也於茲可證
殷既錯天命微子作誥父師少師
人君所畏者天命所恃以立者亦天命今既錯亂之
何以為君耶微子帝乙長嗣箕子少師也雖不詳其
實以書推之必其宗正之大臣也父師箕子少師比
干孔子所謂商有三仁是也夫仁者患不𫉬用用而
在高位猶弗能救紂之敗此近於危而不持顛而不
扶者矣若果坐視其祚移之他人而終無所為罪不
容誅矣唯其死之去之各有攸當此所以不失其為
仁也然就是三者論之比干仗義以立君臣之大節
其正也箕子奉身以昭不可則止之風亦正也微子
忍耻以存祖宗之祀其權也權有難明之迹聖人定
書不得不取此篇以明微子之心也以此防民後世
猶有黨王氏以賣國若劉歆輩况無此耶
微子
微子若曰父師少師殷其弗或亂正四方我祖底遂陳
于上我用沈酗于酒用亂敗厥德于下殷罔不小大好
草竊姦宄卿士師師非度凡有辜罪乃罔恒𫉬小民方
興相為敵讎今殷其淪喪若涉大水其無津涯殷遂喪
越至于今曰父師少師我其𤼵出狂吾家耄遜于荒今
爾無指告予顛隮若之何其
微子第憂紂之無道欲進則受禍退則不忍幾於𤼵
狂愛君憂國之心切至矣然初無抱祭器而遯去之
意也觀其告箕子比干之辭可見矣曰商其不或治
正四方矣我祖成湯致成其法度陳之在上乃以沈
湎敗亂其德於下使小大之臣罔不好草竊姦宄草
者不暇整竊者私攘取至於姦宄則漸大矣在外為
姦在内為宄習熟聞見化為一律卿士人之師表而
皆師其非法凡有辜罪既不任我祖所陳之法安能
得其情小民以此皆無忌憚自相屠戮自相讐敵而
法不足以禁之可謂蕩然無綱紀文章矣商之淪喪
至於極矣若涉大水其無畔岸而不知所濟我之心
欲𤼵狂然吾已耄矣將遯於荒野今爾略不指告我
之顛隮顛隮者登危而朴墜也爾二人視國如此曾
不指陳其救之之道若之何其也微子之年高故曰
耄以是責二子而求計也
父師若曰王子天毒降災荒殷邦方興沈酗于酒乃罔
畏畏咈其耉長舊有位人今殷民乃攘竊神祇之犧牷
牲用以容將食無災降監殷民用乂讎斂召敵讐不怠
罪合于一多瘠罔詔商今其有災我興受其敗商其淪
喪我罔為臣僕詔王子出迪我舊云刻子王子弗出我
乃顛隮自靖人自獻于先王我不顧行遯
此箕子之言也曰王子者復責微子謂汝為商之子
孫當如何耶此欲諷微子使存商祀也今商天禍屢
見不知省懼方沈湎於酒其曰商邦以其上下化之非
獨紂也夫人君出可以守宗廟社稷以為祭主當使
神祇祖考安樂之可也乃不畏所畏使民攘竊其犧
牲器用容其將食於人以為無災則神人混淆器用
穢濁豈復歆其祀哉至是微子始有抱祭器而遯去
之意也箕子之指當矣觀此三人雖為師表其實前
代所尊用而見擯於紂之時者也觀其所謂咈其耉
長舊有位人固非可以扶顛持危責也降監商民言
商之君臣下視斯民無保養之心用為怨讐而暴斂
之凡召敵讎之政罔不力行君臣上下合於一轍病
雖多而罔有告之者王平日雖不我用今其有災我
當興起而告之然亦徒受其禍爾商若果淪喪我定
不為臣僕於人王子以祭祀為念當行矣盖人臣有
死無貳若以祭祀為念則王子之出為順我舊嘗告
汝之言深矣汝猶不信耶今汝弗出我之社稷宗廟
乃無主而顛隮矣自靖者各反其衷以其所當行者
貢之先王苟此心無愧不恤行與遯也盖人臣莫重
於去國去國則謂之叛微子抱祭器而行箕子佯狂
為奴而遯皆非可以為萬世法者在微子箕子則可
在他人則不可也何者二人以心質於先王無一毫
欺偽故可以不顧而為之若夫比干則守人臣之正
道不俟計謀而斷然不惑故不置一言於其間也嗚
呼非孔子至聖安能察二人之心而同與比干為三
仁哉
