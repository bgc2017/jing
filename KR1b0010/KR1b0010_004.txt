尚書講義卷四宋史浩撰
皐陶謨
曰若稽古皐陶曰允迪厥德謨眀弼諧禹曰俞如何皐
陶曰都慎厥身修思永惇敘九族庶眀勵翼邇可遠在
兹禹拜昌言曰俞皐陶曰都在知人在安民禹曰吁咸
若時惟帝其難之知人則哲能官人安民則惠黎民懷
之能哲而惠何憂乎驩兜何遷乎有苗何畏乎巧言令
色孔壬皐陶曰都亦行有九德亦言其人有德乃言曰
載采采禹曰何皐陶曰寬而栗柔而立愿而恭亂而敬
擾而毅直而温簡而廉剛而塞彊而義彰厥有常吉哉
日宣三德夙夜浚眀有家日嚴祗敬六德亮采有邦翕
受敷施九德咸事俊乂在官百僚師師百工惟時撫于
五辰庶績其凝無教逸欲有邦兢兢業業一日二日萬
幾無曠庶官天工人其代之天敘有典勑我五典五惇
哉天秩有禮自我五禮有庸哉同寅協恭和衷哉天命
有德五服五章哉天討有罪五刑五用哉政事懋哉懋
哉天聰眀自我民聰眀天眀畏自我民眀威達于上下
敬哉有土皐陶曰朕言惠可底行禹曰俞乃言底可績
皐陶曰予未有知思曰贊贊襄哉
粤若稽古皐陶史謂皐陶有君人之大德可以考信
故稱稽古也以其無位故不著稱號而直敘其德曰
允迪厥德謨眀弼諧也說者乃曰此皐陶之言竊謂
不然若以是為皐陶之言則放勲欽眀文思重華協
于帝濬哲文眀文命敷于四海祗承于帝豈亦皆堯
舜禹之言乎以是知其為敘皐陶之德也允迪者允
蹈也允蹈其德非空言也是故能以嘉謨眀其弼諧
之道可以取信也揚雄論絶德曰舜以孝禹以功皐
陶以謨是言皐陶獨能以謨顯於當時而垂之萬世
也皐陶矢厥謨於帝堯之朝帝舜又申之而此獨載
禹之答問何哉盖方皐陶陳謨禹實在其列也然皐
陶未言而禹先曰俞如何者禹素信服皐陶故於未
言之前精神相感已得之目擊不待諄諄也第問其
如何耳如何者所以𤼵皋陶之謨也苟不在君前答
問不足謂之謨矣皋陶未聞禹之言遽曰都者美禹
之能問也皋陶之學大學之道也故其所言首於慎
厥身修而修身本於思永思者正心誠意永者不息
則久也盖以修身本於正心誠意故能行遠也禹贊
皋陶邁種德者修身以正心誠意為本如木之有根
植根之固而能久於其道也自思永而推之則修身
而可以齊家矣故曰厚敘九族家齊則可以治國平
天下矣故曰庶眀勵翼言衆庶眀吾修道之教勉而
勵翼也翼者中也如鳥之有翼所以輔中也故舜贊
皋陶曰民協于中而皋陶亦以謂邇可遠在兹謂陟
遐必自邇也盖自正心誠意而至於治國平天下斯
民皆協于中皋陶邁種德之功其要又在於思永也
禹聞其言而拜以皋陶闡揚大學眀德之要故也皋
陶曰都者美其領解也故直指其眀眀德於天下之
所在曰在知人在安民禹曰吁者歎其難也后克艱
厥后臣克艱厥臣政乃乂黎民敏德禹之言也至是
乃曰惟帝其難之則知人安民之說禹已領其意矣
故曰知人則哲能官人安民則惠黎民懷之能哲而
惠國寧有不治天下有不平乎帝堯所以不慮乎四
凶使與皋䕫稷契並列於朝而不害其為治國平天
下者知夫眀德之所在故不慮乎小人間之也至舜
則不敢容矣此帝堯所以為難能也四凶敘其三禹
為親諱也皋陶復美其言曰都亦行有九德亦言其
人有德者九德人之行未易知也其所以知之取人
言也人言其有德則當載采采者載之行事考察其
功而采用也孔子所謂爾所不知人其舍諸知人之
方也禹曰何者覬聞九德之目也夫民心罔中惟爾
之中皋陶弼教能使民協于中以奉揚聖君執中之
道於此可見矣當是時民心皆丕變而協于中矣故
其德無偏寬者必栗柔者必立愿者必恭治者必敬
順者必毅直者必温簡者必廉剛者必實強者必義
使九者一有所偏則非中矣安可謂之常德乎厥德
匪常則動罔不凶矣彰厥有常是取其協于中也吾
能用之則吉矣此知人之要訣也日宣三德夙夜浚
治而眀行之則可以有家矣身修而家齊也進而至
於日嚴祗敬六德信用而有邦矣家齊而國治也翕
受敷施九德咸用俊乂在官則能收知人之效矣百
僚師師尊賢也百工惟時使能也孟子曰尊賢使能
俊傑在位所以𤼵眀皋陶俊乂在官之旨也撫于五
辰五行之度不亂天之所助者順也庶績其凝凝成
也結也人之所助者信也國治而天下平矣此眀眀
德於天下之眀效大騐也皋陶之學可謂知所本矣
宜乎稱其為嘉謨也撫于五辰庶績其凝天人之際
和同無間可謂太平之極矣皋陶於此懼其志驕意
滿而瀕於殆也於是而致戒焉無教逸欲不興逸欲
之教上既率以無逸勤則不匱矣上既率以無欲下
皆家給矣兢兢業業震懼自保修已以敬也一日二
日萬幾幾者動之微一日二日其來有萬可使頃刻
不治乎君既惟日不足庶官豈敢曠職乎其曰天工
言所用之官不以私皆合於天理而能代天理物者
也所以歸之天者皆順自然而無私心也天敘自然
之敘所謂君臣父子夫婦朋友長幼也以其為經常
之道故曰五典勑此以教天下是謂五惇天秩自然
之秩所謂吉凶軍賓嘉也以其當天下之理故曰五
禮由我以行是謂有庸惇也庸也道之以德齊之以
禮也天命自然之賞王侯卿大夫士之服所以章有
德也天討自然之刑墨劓剕宫大辟之等所以警有
罪也章也用也道之以政齊之以刑也德禮以待君
子故有同寅協恭和衷之應政刑以防小人故有政
事懋哉懋哉之應君人之道至是盡矣皋陶猶以為
未也又直言天寄聰眀於民之耳目寄威怒於民之
背叛使人君上則恐懼以畏天下則憂勤以畏民達
于上下敬哉有土言有土者不可不于此致敬也皋陶
自以為吾言惠可底行禹復曰用汝之言底可績不徒
可行必有功也皋陶曰予未有知若曰吾無所知識謙
詞也思日贊贊襄哉者襄成也但思日日贊成吾君眀
眀德於天下而已竊嘗謂禹謨益稷君臣之間皆有褒
頌歸美之詞獨皋陶謨一篇其始以正心誠意種眀德
之根本其中以知人安民彰眀德之功用其末以恐懼
修省保眀德之欽崇迄無一言見於褒美頌揚者盖如
是然後可以為嘉謨也禹亦有謨而舜申其成功禹之
功不專在謨故也然則立言以為天下後世人臣之楷
模者莫皋陶若也揚雄曰謨合皋陶之謂嘉信哉
益稷
帝曰來禹汝亦昌言禹拜曰都帝予何言予思日孜孜
皐陶曰吁如何禹曰洪水滔天浩浩懷山襄陵下民昏
墊予乘四載随山刊木暨益奏庶鮮食予决九川距四
海濬畎澮距川暨稷播奏庶艱食鮮食懋遷有無化居
烝民乃粒萬邦作乂
伏生以益稷合於皋陶謨似亦有理盖味其辭意則
未竟也皋陶方退託於未有知思日贊贊襄哉而帝
呼禹曰汝亦昌言是喜皋陶之謨而使禹亦言之也
亦者連上文言也禹聞帝命則拜謂帝曰皋陶所言
至矣盡矣予何言哉皋陶欲其必言也故驚嘆而問
焉曰如何如何者所以𤼵禹之言也禹曰洪水滔天
微茫無際也浩浩懷山襄陵丘陵且不見况得平土
乎下民昏瞀墊溺禹思天下有溺者由已溺之三過
其門而不入之時也是故水行乘舟陸行乘車泥乘
輴山乘樏随山高下刊木以積薪為隄防也當是時
益烈山澤而焚之得禽獸以進於斯民補其乏食益
之功大矣及水之將平决九川以距四海九州各有
川導之至於海四海者東南西北之水各随其地勢
而導之此禹行其所無事也濬畎澮距川解者曰凡
一耦之伐廣尺深尺為畎百里之内廣二尋深二仞
為澮濬畎澮距川川者大川也眀其水亦至于海也
此禹盡力乎溝洫也海内漸得平土於是稷降播種
以進於民其曰艱食草木之根也鮮食魚鼈也民既
得取艱食鮮食而商旅有塗可行又使之懋遷有無
以其所有易其所無也化者不腐敗居者有儲蓄烝
民乃粒則饑饉之患去稷之功大矣是禹以萬邦作
乂之功歸之益稷也禹既歸功於益稷益稷初無言
也而以名篇者彰禹推賢遜能之德也
皋陶曰俞師汝昌言禹曰都帝慎乃在位帝曰俞禹曰
安汝止惟幾惟康其弼直惟動丕應徯志以昭受上帝
天其申命用休帝曰吁臣哉鄰哉鄰哉臣哉
皋陶曰俞信如其言也然帝實欲師汝昌言今汝言
益稷之功固美矣而帝之所以覬聞於汝者汝未嘗
言也禹於是乃言曰都帝謹乃在位夫舜以大德得
位而禹猶欲其謹乃在位則位之難保可知矣舜視
棄天下如敝屣兢兢業業夫豈以位為樂哉其曰俞
者敬領其昌言也禹又以無安厥位惟危欲安汝止
以盡其保位之道大學所謂人君止於仁君苟能仁
斯安厥位然而仁豈外求而得哉在吾心爾凡人之
心生無不直惟幾惟康可以弼直不然是罔之生也
是故聖人惟幾也戒謹於微而弗著惟康也戒謹於
安而弗危輔之翼之吾之直心於是乎在淵乎其静
皎乎其眀故能止其所也此帝王治心之要大學所
謂正心誠意之旨也禹之昌言可謂破的矣心既直
矣以吾之心合天下之心天下之期待於我者莫不
丕應矣是人予之也人予之則天予之矣天予之則
申眀用休所謂宜民宜人受禄于天也此禹之昌言
徑指人心眀白如此舜安得而不師之乎禹既以正
心之要專責於舜舜方嘆曰吁為天下豈不在君臣
相得何獨在我乎於是臣鄰之助股肱耳目之喻方
𤼵於口矣禹非不知此理也顧其君方有意師其昌
言不得不端本澄源而責效於其君之心也說者乃
曰其弼直者其弼臣直也禹方相舜其陳昌言豈敢
自媒以謂欲保厥位湏我乃濟乎竊意不矜不伐者
不肯為也此語在稷契輩言之猶可若禹自贊則慎
乃在位之語是脅其君以自售也即此而論非言弼
臣眀矣不然舜安有嗟吁之言而復于禹乎其曰臣
哉鄰哉鄰哉臣哉臣者大臣鄰者小臣盖言必得小
大之臣咸懷忠良然後天人皆予以致時雍之治予
一人豈能自致哉此舜因禹昌言而𤼵也
禹曰俞帝曰臣作朕股肱耳目予欲左右有民汝翼予
欲宣力四方汝為予欲觀古人之象日月星辰山龍華
蟲作會宗彝藻大粉米黼黻絺繡以五采彰施于五色
作服汝眀予欲聞六律五聲八音在治忽以出納五言
汝聽予違汝弼汝無面從退有後言欽四鄰庶頑讒說
若不在時侯以眀之撻以記之書用識哉欲並生哉工
以納言時而颺之格則承之庸之否則威之禹曰俞哉
帝光天之下至于海隅蒼生萬邦黎獻共惟帝臣惟帝
時舉敷納以言眀庶以功車服以庸誰敢不讓敢不敬
應帝不時敷同
禹曰俞者誠如舜語須君臣一德乃能致治也舜於
是有股肱耳目之喻夫人之有體非股肱何以運動
非耳目何以聰察無此則塊然一物耳誠何用哉左
右有民者肱之用宣力四方者股之用以左右故言
翼以宣力故言為至於觀象作服皆法古人繫辭曰
黃帝堯舜垂衣裳而天下治則知舜之觀象有自來
矣日也月也星辰也山也龍也華蟲也六者繪而為
衣宗彝也藻也火也粉米也黼也黻也六者以絺繡
而為裳則黃帝堯舜之衣裳盖亦有所本也故曰古
人之象此以五采彰施于五色作服所以為目之用
也故曰汝眀太蔟姑洗蕤賓夷則無射黃鍾六者謂
之六律宫商角徵羽五者謂之五聲金石絲竹匏土
革木八者謂之八音聲音之道與政通作之可以知
治忽治者治世之音忽者亂世之音也治忽在民五
言方言也五方之民言語不通嗜欲不同達其志通
其欲非音律不可也周官大行人屬象胥者諭言語
協辭命也屬瞽史者諭書名聽聲音也夫如是然後
五方之言可以出納也出者宣吾命納者采其言言
語既通吾之治忽所以必可知也此出納五言所以
為耳之用也故曰汝聽夫一人之身而具股肱耳目
豈不謂之全人乎舜舉此以詔禹示其必不可無也
責之可謂切矣予或有違汝當弼我汝無面從退有
後言欽四鄰此專責禹也盖四鄰者左右前後之臣
非禹正色率下則左右前後之臣安能㒺匪正人乎
高宗命傅說納誨以輔德而必曰惟暨乃僚㒺不同
心以正乃辟說能旁招俊乂列於庶位高宗盖得此
意也然則舜之所以責臣哉鄰哉之意可見矣四鄰
之正在禹率之爾其庶頑讒說不能克正者舜無憤
嫉之心一待之以君子長者之道是故不忍置之刑
而使得與於射也侯者立的以眀其善惡撻者扑也
射之有扑所以示衆當其射也司徒搢扑司射釋弓
去扑以釋算盖非謂施鞭箠也侯者眀其正鵠撻者
記其筭數書者識其中否其實欲其並生愧恥遷善
而遠罪也工以納言瞽史採其言颺之以觀其所以
言苟順而無向之讒說則知其能改過所謂格也格
則薦之用之否則簡不率教收其威也此舜欲教養
作成臣下之大略也非待之以君子長者之道能若
是乎禹於此窺見舜之心寬容廣大無一臣之或遺
故曰俞哉帝光天之下者言舜德光眀丕冒天下如帝
堯所謂光宅也盖四海萬里若以力周安能徧覆惟
以一性之光眀可以含容燭照至於海隅蒼生萬邦
黎獻莫不共為帝臣惟帝時舉則普天之下莫非王
臣矣盖禹聞舜所以待遇臣隣之道委曲周盡是故
𤼵是言也至是欲帝敷納以言眀試以功車服以寵
之誰敢不遜敢不敬應帝當不時敷同也敷者誕敷
同者調一欲舜無時而不敷同此道也如此則君之
所以馭臣至矣盡矣在位之人孰不懷忠以報上乎
日奏罔功無若丹朱傲惟慢遊是好傲虐是作罔晝夜
頟頟罔水行舟朋淫于家用殄厥世予創若時娶于塗
山辛壬癸甲啟&KR0561;&KR0561;而泣予弗子惟荒度土功弼成五
服至于五千州十有二師外薄四海咸建五長各迪有
功苗頑弗即工帝其念哉帝曰迪朕德時乃功惟敘皐
陶方祗厥敘方施象刑惟眀
日奏罔功無若丹朱傲盖言舜之時獨難化者若曰
日聞其無状無如丹朱也禹取是以為戒所謂不善
人善人之資也傲而虐是慘酷也頟頟失法度無晝
夜為之猶無水以行舟其能濟乎朋淫于家朋非止
一人若紂之酒池肉林也天下之謳歌訟獄所以不
之丹朱而之舜用自絶于世也禹能懲創其失娶于
塗山涉辛壬癸甲四日而去家至于有子而弗子所
謂克儉于家也惟荒度土功荒大也大其規畫以盡
治水之道所謂克勤于邦也既反丹朱之傲所謂不
自滿假也故能輔成五服至于五千里皆得平土而
居九州肇為十二州州各有師師者置牧也五服之
外邊方下國置長而已莫不各迪有功惟苗弗率禹
以謂不可以法治而可以德服此欲舜誕敷文德以
來之昌言之要也舜曰天下所以允蹈我德既藉汝
有平水土之功使六府三事允治萬世永賴又有皐
陶眀刑以服猾夏之蠻夷姦宄之宼賊德刑並用禹
之功惟敘皐陶之功祗敘何患苗之不丕敘耶使舜
不知二臣功德之大安肯以此復其昌言乎
夔曰戛擊鳴球搏拊琴瑟以詠祖考來格虞賓在位羣
后德讓下管鼗鼓合止柷敔笙鏞以間鳥獸蹌蹌簫韶
九成鳳凰來儀夔曰於予擊石拊石百獸率舞庶尹允
諧帝庸作歌曰勑天之命惟時惟幾乃歌曰股肱喜哉
元首起哉百工熙哉皐陶拜手稽首颺言曰念哉率作
興事慎乃憲欽哉屢省乃成欽哉乃賡載歌曰元首眀
哉股肱良哉庶事康哉又歌曰元首叢脞哉股肱惰哉
萬事墮哉帝拜曰俞往欽哉
后夔言作樂之成皐陶載賡歌之美非皋陶自言也
禹據二人之言以表大治之告備也盖益稷一篇皆
禹昌言前敘益稷之功後述皐陶之績此禹推賢遜
能之本心欲帝念功而云也夫戛擊鳴球球玉磬也
合止搏拊琴瑟皆作升歌在上幽而祖考眀而羣后
㒺不降順丹朱難化亦且賓服而在位此堂上之樂
所以動化之效也下管鼗鼓合止柷敔笙鏞間作鳥
獸蹌蹌和鳴也鳳凰來儀和應也擊石拊石磬也飛
者走者遊於造化亭毒中踴躍翔舞以呈瑞此堂下
之樂所以動化之效也然極於擊石拊石者石為八
音之首于卦為乾其聲清微必待磬聲諧合而樂遂
以成此所以堂上必鳴球堂下必擊石也詩曰鼗鼓
淵淵嘒嘒管聲既和且平依我磬聲此之謂也方樂
初作羣后德遜虞賓在位而已及樂既成庶尹至于
允諧雖丹朱之不肖亦為善良矣季札觀樂獨於韶
箾則曰德至矣哉如天之無不幬如地之無不載雖
甚盛德其蔑以加于此矣孔子在齊聞之亦至于忘
味想其當時廣大悉備仁風和氣充塞乎範圍之内
無一人一物不得其所也舜治至此宜少自逸樂而
作歌自警勅天之命惟時惟幾時者一日無曠幾者
每事防微一人之身元首不動而股肱之運以熙萬
事此其序也皐陶領其意以謂君率於上臣下作而
行之故曰率作也憲舊章也屢省審諦也於此致欽
則事無有不興者矣夫君逸臣勞萬古不易之論元
首之眀則能知人股肱之良則雲龍風虎自然相符
庶事安得而不康若元首不眀則自聖而輕臣下自
用而昵諂䛕細事必親徒爾叢脞而大事不舉失其
機會股肱在位充員苟禄無所建眀萬事安得而不
隳皐陶之戒可謂不阿人主矣帝拜曰俞者非拜皐
陶之歌也禹之昌言至是方畢拜而受之也竊嘗論
天生聖賢非為一時盖亦欲垂法於萬世為君臣之
軌範觀益稷一篇可以知人君下下之仁聽納之懿
人臣歸美報上之忠推賢遜能之實莫不兩盡焉盖
不如是不足為禹皐陶之謨也嗚呼盛哉
