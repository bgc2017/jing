尚書講義卷八宋史浩撰
太甲既立不明伊尹放諸桐三年復歸于亳思庸伊尹
作太甲三篇
此書序也伊尹方立太甲勤勤作訓冀其為明君也
不明則昏矣昏君何以主天下伊尹至是不得不使
之居廬而自怨自艾也至於思庸庸者用也既思復
用則欲聽伊尹之訓已也伊尹之志得矣故此書備
載其所以處仁遷義之實則太甲謂之賢聖之君可
也雖然以臣放君可乎惟伊尹知太甲必能改過故
其廢放之際自信不疑然則伊尹豈可以尋常受遺
大臣擬議哉向使太甲無可教之資放而不反伊尹
之罪大矣此太甲三篇所以不得不作也
太甲上
惟嗣王不惠于阿衡伊尹作書
此史官之辭也阿者保順衡者持平阿衡之號若吕
望之稱太公也使伊尹自稱其號而以不惠歸之嗣
王豈非怨詞乎是知史氏紀作書之由故有是言非
伊尹之言也
曰先王顧諟天之明命以承上下神祇社稷宗廟罔不
祗肅天監厥德用集大命撫綏萬方惟尹躬克左右厥
辟宅師肆嗣王丕承基緒惟尹躬先見于西邑夏自周
有終相亦惟終其後嗣王罔克有終相亦罔終嗣王戒
哉祗爾厥辟辟不辟忝厥祖
莊周稱伊尹曰強力而忍垢想見當時之人不知伊
尹者紛紛之言必不少恕伊尹忍之以成事業此所
以為自任也然伊尹之心知湯可以受天命既強之
以伐桀得天下於順應成大功於頃刻使斯民復見
堯舜之盛伊尹之所操持藴蓄已見效矣苟嗣王不
克終厥德而敗乃翁事則伊尹前功俱廢矣成湯所
以託孤之義何望哉是以強力堅忍以身當天下之
謗而不辭卒之太甲處仁遷義而商家數百年之祀
自是而延伊尹豈患失保寵之徒乎盖以常人當伊
尹之時有去而已伊尹之不去知力足以回嗣王之
心吾而捨之為德不卒矣是以寧為頑鈍忍耻而必
立太甲於無過之地也孟子尊之曰伊尹自任天下
之重又曰無伊尹之志則篡也若孟子者可謂知伊
尹矣先王顧諟天之明命顧眷也諟許也天之明命
眷許成湯遂能承上下神祇社稷宗廟罔不祗肅一
言以盡曰敬而已矣敬德之聚也是以天監厥德用
集大命而使之撫綏萬方也辟君也克左右其君宅
居也師衆也左右其君居集其衆既在尹躬矣嗣王
丕承基緒亦在尹躬也伊尹可謂聖之任也先見於
西邑夏者夏都在亳之西指其方而言之也言夏之
君臣以忠信為周故能克終君不克終相亦罔終伊
尹之期嗣王欲其君臣俱有道也嗣王戒哉祗爾為
君君不君則辱成湯矣故曰忝厥祖
王惟庸罔念聞伊尹乃言曰先王昧爽丕顯坐以待旦
旁求俊彦啟迪後人無越厥命以自覆慎乃儉德惟懷
永圖若虞機張往省括于度則釋欽厥止率乃祖攸行
惟朕以懌萬世有辭
惟庸思庸也太甲一聞忝厥祖之戒乃能思庸以聽
伊尹之訓已不可不謂之賢君也然既聞矣當尊其
所聞念之不能忘可也今乃曰罔念聞是太甲貎從
而心猶未服也伊尹能逆知其意故又引先王之勤
勞以感動之其曰昧爽丕顯旁求俊彦啟迪後人者
盖言昧爽向明也丕顯大明也成湯自昏至曉不遑
安寝思求俊美之士所以開導嗣王也如此可墜厥
命以自取顛覆乎慎乃儉德惟懷永圖是其先務也
雖然伊尹此書方欲回太甲不明之心豈無他術而
必以儉為永圖何哉盖儉德之共也夫惟儉則玩好
弗寳嗜慾弗親中之所存湛若止水萬務之來應而
不亂兹實治心之要術也堯舜茅茨土階是德也大
禹菲食卑宫是德也乃祖成湯不邇聲色不殖貨利
亦是德也嗣王謹之豈不可以為長久之圖乎謹之
猶射也括在弦機在手苟不虞乎方張之時而省乎
將釋之際則於先王之凖度必差之毫釐繆以千里
矣故曰欽厥止率乃祖攸行既能如其所止而欽焉
是吾之心術正而知止其所也又能率先王儉德而
行焉是射而中的也如是則豈惟尹心悦懌抑嗣王
亦有萬世無窮之聞此惟朕以懌萬世有辭之意也
王未克變伊尹曰兹乃不義習與性成予弗狎于弗順
營于桐宫密邇先王其訓無俾世迷王徂桐宫居憂克
終允德
孟子曰惟大人為能格君心之非太甲之未克變豈
若後世愎諫遂非而果於不義者之所為乎心之所
思尚有纖瑕微累未能盡去云爾伊尹事君如良醫
用藥必欲去疾之根柢而至於十全然後其心乃安
故當未變之時求其不義而攻其性習將使嗣王擺
去舊染脱然如洗心換骨捨愚而即賢由狂而作聖
乃可謂之變也凡人之生性無不善上智下愚卒至
背馳非性本然以習而相遠也堯舜之聖性也桀紂
之惡習也習之既久安得不與性成人能及其未遠
而變焉此所謂不遠復而善補過也伊尹知此既使
嗣王弗近於弗順是遠罪也營于桐宫又使嗣王密
邇先王之訓是遷善也遷善遠罪豈終迷而弗悟者
哉故曰無俾世迷此伊尹以先覺覺後覺之效騐也
至是嗣王始往桐宫廬成湯之墓以盡居憂之禮又
能念成湯之勤勞而求克終以信其德嗚呼伊尹之
格君心非有點鐵成金之力安能使嗣王克變如是
哉
太甲中
惟三祀十有二月朔伊尹以冕服奉嗣王歸于亳作書
曰民非后罔克胥匡以生后非民罔以辟四方皇天眷
佑有商俾嗣王克終厥德實萬世無疆之休王拜手稽
首曰予小子不明于德自底不類欲敗度縱敗禮以速
戾于厥躬天作孽猶可違自作孽不可逭既往背師保
之訓弗克于厥初尚頼匡救之德圖惟厥終
伊尹以冕服迎王歸于故都冕服祭服為朝于廟也
想見伊尹之心知太甲已能處仁遷義企及成湯矣
故敢以朝于廟也方其奉王在廟拳拳然思湯所以託
孤之義而已所以許湯之心幾乎不濟矣今而獲以
聖賢之嗣來朝于庭如奉君之寳玉出使千萬里外
無所玷闕復歸之君豈不歡喜慰釋乎而太甲當是
時亦必自知苟非伊尹之勤勤雖求為中材庸主不
可得而况得見今日乎君臣之間相感之厚相得之
歡可不言而喻也昔五子之歌述皇祖之訓曰民可
近不可下民惟邦本本固邦寧成湯之心豈外是哉
今嗣王賢聖矣可不告以先王所以𫝊付後嗣之本
意乎后君之繼承者辟君之法度者民非君不能相
正以生后非民不能臨制四方皇天於商眷佑未衰
故使嗣王克終其德豈非萬世無疆之美耶太甲於
此既已覺悟當追省昨非以自首露言子不肖是不
明于德之故以欲而敗度以縱而敗禮而召禍于其
身也使天禍我猶可禳免禍自己召何可逃耶既往
前日也背師保之訓不聽伊尹之言也厥初之不善
今已自悔矣則正救其惡豈不有望於將來其曰圖
惟厥終實成湯改過不吝之心也湯之典刑於是乎
在成湯之靈顯顯在廟實式臨之嗚呼賢哉嗚呼聖
哉
伊尹拜手稽首曰脩厥身允德協于下惟明后先王子
惠困窮民服厥命罔有不悦並其有邦厥鄰乃曰徯我
后后來無罰王懋乃德視乃厥祖無時豫怠奉先思孝
接下思恭視遠惟明聽德惟聰朕承王之休無斁
太甲既悔過責躬求正救以圖終伊尹得不舉修身
協下之要以告之乎修其身使信德協和于下惟明
君能之古我成湯以民為子惠及困窮夫困窮之人
宜若可緩矣殊不知哀矜無告隂隲下民天道之常
有王者作能惠困窮乃合天道堯之告舜曰天之歷
數在爾躬允執其中四海困窮天禄永終舜亦以命
禹成湯繼三聖之道子惠困窮在所先者則民服其
命無有不悦有邦厥鄰咸起來蘇之徯固其所也太
甲既率乃祖攸行懋乃后德動視成憲不敢豫而廢
時亦不敢怠而忽事上而奉先思孝下而接下思恭
思者心之官也思既得之至於耳目之官亦罔不致
謹焉孰不為視不遠則不足為明視乃厥祖庸非遠
乎孰不為聽不德則不足為聰聽伊尹之訓己庸非
德乎嗣王至是變習成之性無不義者而尹亦承王
之美為無窮矣
太甲下
伊尹申誥于王曰嗚呼惟天無親克敬惟親民罔常懷
懷于有仁鬼神無常享享于克誠天位艱哉德惟治否
德亂與治同道罔不興與亂同事罔不亡終始慎厥與
惟明明后
易曰重巽以申命申者重之義申誥者以其所言重
告之也伊尹之於商可謂社稷之臣矣常人之心諫
於其君而不用則有去而已不䘏其君之如何也今
伊尹幸太甲用其言而底於賢聖矣猶恐太甲折節
於將恐將懼之際而解體於將安將樂之時故以已
陳之言重複告戒譬如良醫治疾疾既去矣慮其保
護之失時而疾疢之復至乃告之以休養調適之方
期於長享安平爾此一篇之大旨也夫為君之道上
膺天命下受民歸而中享祖宗之佑命之靡常也以
敬故親民之難保也以仁故懷鬼神之無常享也以
誠故格如是而得天位豈不艱哉彼其慄慄危懼若
將隕於深淵誠以造次顛沛未嘗不興念於此三者
循是三者德也故能為治否則亂矣古之賢聖之君
雖世之相後地之相去千萬之遠至其為治若合符
節以道同也其興必然彼桀紂之惡敗端覆轍不謀
而同其亡亦然嗣王誠能鍳敗亡之軌轍而求賢聖
之用心始乎是而終乎是豈不為慎厥與而為明明
之君乎
先王惟時懋敬厥德克配上帝今王嗣有令緒尚監兹
哉若升高必自下若陟遐必自邇無輕民事惟難無安
厥位惟危慎終于始
始戒之以慎乃儉德中戒之以懋乃德末戒之以懋
敬厥德其誠愈至其言愈詳愛君之意有加而無已
也謹則知所擇懋則知所修敬則知所守德至於守
則可以終不變也湯用是德克配彼天今王嗣有令
緒可不監此以法乎若升高必自下若陟遐必自邇
此千里之行起於足下也盖人君脩德不過别白善
惡善惡在人始之相去若毫末終有胡粤之殊則吾
始行一步可不謹乎是故知稼穡之難則於民事不
敢輕知天位之難則於大寳不易處人君嗣位之初
非不知此理亦非不知致謹也奈何世已治安矣民
已富庶矣四方之貢賦極水陸之珍於口體内庭之
器用誇玩好之異於耳目耳目之所接日新口體之
所奉益備此心侈矣此志荒矣崇臺榭騁田獵朝歡
娛夜宴樂日肆於淫荒之塗溺而不知流而忘反向
之民事不可輕之心天位不易處之心已喪之矣雖
有善諫不能入也然則人君豈可不以始行一步為
標準乎苟慎終如始將與堯舜同條共貫猶吾成湯
也捨是則皆始於堯舜而終於桀紂爾嗚呼後世堯
舜之治何其寂寥而難得也坐朝之君引堯舜以望
其臣進說之臣舉堯舜以譽其君咨嗟景慕似真不
可及殊不知嗣位之初此心即堯舜也誠能充是心
堅忍而力行使終始惟一堯舜何人哉有為者亦若
是而已矣伊尹告嗣王以慎終于始可謂得致君之
要術也
有言逆于汝心必求諸道有言遜于汝志必求諸非道
道本無形視不可見求之於事當於理者是也夫忠
言逆耳非逆耳也逆予心也阿諛順旨非順旨也遜
予志也誠能從其逆予心者求之其背於理歟苟不
背理雖吾心不悦其益我之言也何為而拒之又從
其遜予志者求之其合於理歟苟不合理雖吾志所
悦其蠱我之言也何為而受之堯舜之命納言堲䜛
說不過於此矣伊尹告太甲終於堯舜之道豈非其
本心乎今夫人臣食君之禄享君之爵非不知阿諛
足以保富貴安榮也誠以所學者堯舜之道苟其君
不堯舜吾不得為臯夔稷契死當與草木俱腐爾何
名於世哉雖爵禄愈崇厚而吾心益媿耻是故拳拳
然責其所難而勢必至於犯顔逆耳也人君於此可
不求諸道乎彼不病狂安肯捨富貴而就貧賤捨安
榮而就危辱耶盖嘗論之天下之善言皆不悦於耳
天下之善事皆不便於已人君不欲為堯舜則已如
欲為之從其不悦於耳者聽之從其不便於已者行
之則日加益而不自知堯舜之道不難及也伊尹以
此授太甲可謂學道之祕訣也言雖拂意而合道忠
言也當聽之言雖順意而非道甘言也當察之
嗚呼弗慮胡獲弗為胡成一人元良萬邦以貞君罔以
辯言亂舊政臣罔以寵利居成功邦其永孚于休
伊尹既言求道之要今復徑指人心之所同然者告
太甲太甲至是即道愈深可以語此矣𫝊曰天下同
歸而殊途一致而百慮夫弗慮胡獲慮雖百其致則
一弗為胡成途雖殊其歸則同人但見其有思而獲
有為而成不知本於無思無為寂然不動之時也至
於獲也成也乃感而遂通天下之故爾伊尹又恐太
甲不悟其言直曰一人元良萬邦以正夫元者始也
良者其善心也以謂一人能寂然不動不失其始善
之心則雖曰從事於天下之務有所不思思無不獲
有所不為為無不成一言以蔽之曰當理而已夫惟
當理則萬邦安得不正乎老子曰我無為而民自化
我好静而民自正夫無為而静實寂然不動之時也
苟當時自失其元良之心安能至是哉人君得是道
故能虛心以監先王之法虛已以來天下之言所謂
以辯言亂舊政者無有也人臣得是道故寵至而若
驚功成而不宰所謂以寵利居成功者無有也盖君
恃辯言以亂政則臣下非引去以全身必緘默以保
位矣臣恃寵利以矜功則人君非疑其弄權必惡其
貪鄙矣君臣之間方且内懷疑懼如是而欲為堯舜
之治是猶却行而求前也其可得乎捨是二者則邦
其永信其休德矣嗚呼此伊尹所以致君於堯舜之
極摯也
