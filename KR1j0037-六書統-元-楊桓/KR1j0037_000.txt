六書統小學類二(字書之屬)
提要
臣等謹案六書統二十卷元楊桓撰桓字武
子號辛泉兖州人中統四年以郡諸生補濟
州教授累官太史院校書監察御史國子監
司業桓事蹟具元史本傳是書至大丙申其
子守義進于朝詔下江浙鏤板前有翰林直
學士倪堅序又有國子博士劉泰後序而桓
自序為尤詳大㫖以六書統諸字故名曰統
凡象形之例十㑹意之例十有六指事之例
九轉注之例十有八形聲之例十有八(按説文本)
(作諧聲此作形聲葢從周禮之文)假借之例十有四其象形
㑹意轉注形聲四例大致因戴侗六書故門
目而衍之指事假借二例則桓以意鉤稽自
生分别所列先古文大篆次鍾鼎文次小篆
其説謂文簡意足莫善于古文大篆惜其數
少不足于用文字備用者莫過小篆而訛謬
于後人之傳寫者亦所不免今以古文證之
悉復其舊葢桓之自命在是然桓之紕繆亦
即在于是故其説至于不可通則變一例所
變之例復不通則不得不又變一例數變之
後紛如亂絲于是一指事也有直指其事有
以形指形有以意指意有以意指形有以注
指形有以注指意有以聲指形有以聲指意
一假借也有聲義兼借有借聲不借義有借
義不借聲有借諧聲兼義有借諧聲有借近
聲兼義有借近聲有借諧近聲兼義有借諧
近聲有因借而借有因省而借有借同形有
借同體有非借而借輾轉迷瞀不可究詰葢
許慎説文為六書之祖如作分隸行草必以
篆法繩之勢必格閡而難行如作篆書則九
千字者為高曽之矩矱矣桓必欲偭而改錯
其支離破碎不足怪也以六書論之其書本
不足取惟是變亂古文始于戴侗而成于桓
侗則小有出入桓乃至于横決而不顧後來
魏校諸人隨心造字其弊實濫觴于此置之
不録則桓穿鑿之失不彰故于所著三書之
中録此一編以著變法所自始朱子所謂存
之正以廢之者兹其義矣乾隆四十六年十
月恭校上
總纂官臣紀昀臣陸錫熊臣孫士毅
總校官臣陸費墀
六書統序
鄒魯多鴻儒燕趙多竒士僕隨朝三十載獲交鄒魯燕
趙士大夫非一人獨於辛泉先生楊公在祕府則有同
寅之好在成均則有交承之誼故於古道之交尤深每
論及所著六書則慨然歎曰世變日下文字亦隨之予
欲援古以變今不徇今而變古竭盡平生心力凡三起
草而成是編自守之堅信之篤天下後世之知不知不
計也愚謂古者變結繩而書契皇而帝帝而王所謂龍
書穂書雲書鸞書與夫科斗龜螺鍾鼎薤葉等書皆絶
無聞絶無聞而僅聞者惟軒轅之史倉頡周宣之太史
籕二篆而已攷之傳記史倉之鳥篆羲農龍穂之變也
史籕之大篆顓頊科斗之變也漢許氏亦云五帝三王
改易殊體王䧏而霸去籍於七國焚書於孤嬴而李斯
始變頡籕二篆省文而為玉筯亦曰小篆既而戍役興
獄事繁程邈又變篆為隷以趣約易史臣謂施之徒隷
故曰隷厥後愈變而愈不古古文遂絶説者以為自倉頡
至漢初書經五變古文變而大篆又變而小篆篆變而
隷隷變而草草始於漢初不知作者為誰他如署書稿
書楷書蓬書及懸針垂露飛白偃波等數十種皆出於
六文八體因事而生變者也漢孝武時雖得孔壁科斗
古文時人無能知者孝宣甞召通倉頡讀者以授張敞
敞後傳之杜林孝平聞爰禮等能言頡書徵為小學元
士雄又采禮説以續頡而固又采雄孝和申命賈逵修
理舊文慎又采史籕斯雄之書以解逵而鍇又解慎此
則頡籕之變而屢變者也魏邯鄲淳以曹喜學斯而學
之蔡邕雖采斯喜之説為雜形而不如淳韋誕師淳而
亦不及又有史籕篇倉頡篇三倉廣倉等篇皆出於晉
之汲冢而頡籕之舊又不知其幾變也君子謂篆經五
變而至漢初已非古矣魏晉而下不論也故唐李陽氷
自謂斯翁之後直至小生徐鉉以其言為不誣葢籕者
頡之變斯者籕之變而氷又斯之變也舒元輿謂斯去
千年氷生唐時氷後無人篆止於斯愚謂氷未千年而
有辛泉與漢許慎如相後先其書統之與説文則相表
裏其六書之序則有同而異者焉許氏之序六書周保
氏之變也辛泉之序六書漢許氏之變也其自叙云六
書之有象形㑹意而後有指事轉注形聲假借亦猶八
卦之有乾坤而後有震㢲坎離艮兑其後序又㕘天地
之化合四時之序闗盛衰之運而言之葢得古人不傳
之妙於言外亦善變者也先儒謂易為聖人通變之書
愚亦為是書為變變而作也變在彼變變在此彼之變
變古而降為今此之變變今而反之古愚故謂是書亦
變變之書也慎之子冲於漢建光之元工其父書父書
得以不泯辛泉之子守義亦於皇元至大之元以其父
書聞於朝(闕)並行於世而
相傳不泯矣守義奉朝檄徃江浙刋父書將行詣史館
泣且請曰先君子辱知於先生最厚所著六書亦先生
所夙知敢告序引以信來世以為子孫蔵愚嘉其能守
父學而不變又念疇昔古道之交能幾其敢以一死一
生而變邪遂為序其槩以俟後之君子先生諱桓字武
子夫人孔氏孔子五十三世孫子男五人所居魯城南之
三里許曰逵泉疏而為辛泉因以自號云至大改元嵗
在著雍涒灘良月朔翰林直學士奉直大夫知制誥同
修國史三山倪堅序
六書統序
書六藝之一孔子曰游於藝游玩物適情之謂藝則禮
樂之文射御書數之法皆至理所寓而日用不可闕者
朝夕游焉以博其義理之趣則應物有餘而心不放矣
况書為五藝之府以其五藝之眀必待書成文字而後
各識其所以然則書尤不可易而學之也抑書之奥不
獨該夫人事之五藝雖天地萬物亦莫不該之也一曰
象形天地以生物為始物生而形各不同故随其物之
形模寫以成文所以象形為六書之首如之類日
陽精其體常盈月隂精其體多缺而藉日為光此形不
同而文各有取也二曰㑹意天地萬物之形既異其文
又不一而足故模衆物變動之意以成文如之類
取義兩人相从為兩人相北為也三曰指事文既
成於象形㑹意而理不能該者則字生焉字雖有似乎
人為其實亦莫不因其自然之理也如之類指其
木之下者為指其木之上者為也四曰轉注指事
之外意有不能盡者則取文字轉相附注以足其意如
之類从耳从口从以其聞無不通言無不中
則人在士上聖又士之大者賢从臣从寳省以其臣
有守則國之大寳也五曰形聲物之形意非轉注所能
盡故於形之傍附之以或文或字因聲以眀之如
之類从日以童龍為聲也六曰假借其聲義於上五者
俱不能該故取一字兩用以足之也如去取之類去往
也借為上聲除去字取善聽也借為取舎字此其大畧
至於脈絡條目備見各書小序矧又有溯源以復古正
韻以達今嗚呼盛哉若統書不作隷字既變舊形則雅
意自何而知耶大抵古人制作文字不徒記事而每寓
教於其中也如之類孝是善事父母之名从老省
子在老下老在子上承事之所謂老者安之也本酒
器象口有葢腹有文兩手奉之之形君父所以稱尊者
不敢㡿言但指其當前所用之器言之猶今御前殿下
之稱敬之至也隷字既失其本真則此意何以眀哉斯
辛泉先生所以為憂六書統所以作也先生識見髙明
洞徹物理六書奥妙究極精微至於一文一字用心推
求注釋簡要莫不得其至當之理於古人寓教之妙發
其所未發以新天下後世之耳目可謂方今之盛典也
苟存心於游藝者得一觀之於世教豈為小補哉先生
㓜子守義得父之傳而精其業多士嘉之朝廷特命馳
驛徃江浙行省刋板印書以廣其傳可見崇重至美之
意云将仕佐郎國子博士門生劉泰序
六書統自序
文字何為而作也聖人憂患天下後世欲濟變通備遺
㤀息爭端而作也聖人始則憂患天下之變欲以禮樂
政教化治於天下則以口傳口不免有所遺忘終則憂
患後世之變欲以禮樂政教貽訓於後世則以賢傳賢
而不免有所泯絶於是文字之道興焉聖人憂患天下
後世可謂至矣人皆知累文成章累章成篇然後可以
垂法於天下後世而不知一文一字之間即至道寓焉
如制仁字而為人與天地竝立之義葢人以至仁輔相
天地好生之悳以成贊化育之功而後能參天地竝立
而為三才也如制義字而為善在我之意葢人制義由
己而由人乎哉如人言為信言必當信也成言為誠凡
言必當以行成之也如心直為悳日正為昰如此者不
能備陳文字之始豈苟然哉後世特未察耳愚自童幼
讀書既冠即知游心書學曉求文字之本原見古文篆
籀石刻輒倣玩不置手始於禮部韻耑得六書之名少
長讀周禮始知書學為六藝之一保氏掌之以教國子
者雖屢目之而趨進無門繼觀前宋杜從古集篆古文
韻海但博聞多識而已亦不聞有所謂六書之原者又
㡬十年始獲見許慎說文全帙雖有六書之說唯形聲
最備其餘但千百字中一字下間注曰此象形此㑹意
此指事餘皆略而不說但類集篇末而已愚意許氏漢
人生近三代宜當知之其所以引而不發者欲人存心
厭飫而自求之也深惟此意輒不自量嘗欲悉取古文篆
籀之存者析為六門冠以六書之目恒窘以生理縈以
多病而未暇也至元乙酉被召至京師待詔於官舎賔
客之餘日且無事始得償其宿志明年校書太史院秩
滿再調秘書監丞俱清簡餘暇三年之間凡三起艸而
後成書以凡文字之有統而為六書也因名之曰六書
統一曰象形其别有十曰天文曰地理曰人品曰宫室
曰衣服曰器用曰鳥獸曰虫魚曰艸木曰怪異二曰㑹
意其别一十有六曰天運曰地體曰人體曰人倫曰人
倫事曰人品曰人品事曰數目曰彩色曰宫室曰衣服
曰飲食曰器用曰飛走曰虫魚曰生植三曰指事其别
有九曰直指其事曰以形指形曰以意指意曰以形指
意曰以意指形曰以注指形曰以注指意曰以聲指形
曰以聲指意四曰轉注其别一十有八曰天象曰天運
曰地體曰人體曰人倫曰人倫事曰人品曰人品事曰
數目曰彩色曰宫室曰衣服曰飲食曰器用曰鳥獸曰
虫魚曰艸木曰怪異五曰形聲其别如轉注之數總其
聲則有四曰本聲曰諧聲曰近聲曰諧近聲六曰假借
其别一十有四曰聲義兼借曰借聲不借義曰借義不
借聲曰借諧聲兼義曰借諧聲曰借近聲兼義曰借近
聲曰借諧近聲兼義曰借諧近聲曰因借而借曰因省
而借曰借同形曰借同體曰非借而借凡序一文一字
必先置古文大篆於首以見文字之正次序鐘鼎文於
下以見文字之省次序小篆於其下以見文字之變文
簡而意足者莫善於古文大篆惜其磨滅數少而不足
於用文字備用者莫過於小篆而其間譌謬於後人之
傳寫者亦所不免今以古文證之悉復其故以古文大
篆更相比究小篆雖出于秦非秦剏之也但周室既弱
諸侯彊暴書不同文六體變異秦統一之後盡得周史
載籍之正乃削諸侯之紛雜還古文之本原少加損益
而為是書也籀文與古文既不相逺秦文與籀文閏省
亦微自原而流皆不出于六書之制但筆體或本大末
殺首尾勻圎之異耳至於鐘鼎欵識之文以其古人欲
刻諸金石多所省減今于其下直曰省文而已凡集文
字總主於聲名者内古文重者大篆重者鐘鼎重者小
篆重者譌謬别出者凡釋言計二十卷愚之荒學實因
許氏說文而得之今就說文中取所眀所識者則於其
下直稱為許氏曰云云其未曉未識而未敢取者仍有
說文舊書在既曰未曉未識敢妄取以自欺乎後之君
子有知識絶人盡明許氏之舊而復之斯愚之所願也
六書統目錄
卷一
象形
天文之形地理之形
人品之形宫室之形
衣服之形器用之形
鳥獸之形虫魚之形
艸木之形怪異之形
卷二
㑹意
天運之意地體之意
人體之意人倫之意
人倫事意人品之意
人品事意數目之意
彩色之意宫室之意
衣服之意飲食之意
器用之意飛走之意
虫魚之意生植之意
卷三
指事
直指其事以形指形
以意指意以形指意
以意指形以注指形
以注指意以聲指形
以聲指意
卷四
轉注
天象之注
天運之注
地體之注
卷五
轉注
人體之注
卷六
轉注
人倫之注
人倫事注
卷七
轉注
人品之注
人品事注
卷八
轉注
數目之注
五色之注
宫室之注
衣服之注
飲食之注
卷九
轉注
器用之注
卷十
轉注
鳥獸之注
飛之類
走之類
虫魚之注
艸木之注
怪異之注
卷十一
形聲
天象之聲
天運之聲
地體之聲
卷十二
形聲
卷十三
形聲
人體之聲
卷十四
形聲
人倫之聲
人倫事聲
卷十五
形聲
人品之聲
人品事聲
數目之聲
彩色之聲
宫室之聲
卷十六
形聲
衣服之聲
飲食之聲
卷十七
形聲
器用之聲
卷十八
形聲
鳥獸之聲
鳥之類
獸之類
虫魚之聲
卷十九
形聲
艸木之聲
怪異之聲
卷二十
假借
聲義兼借借聲不借義
借義不借聲借諧聲兼義
借諧聲借近聲兼義
借近聲借諧近聲兼義
借諧近聲因借而借
因省而借借同形
借同體非借而借
