古文四聲韻小學類二(字書之屬)
提要
(臣)等謹按古文四聲韻五卷宋夏竦撰竦字子喬
江州徳安人景徳三年舉賢良方正官至武寧軍
節度使諡文莊事迹具宋史本傳據吾衍學古編
稱夏竦古文四聲韻五卷前有序并全銜者好别
有僧翻本不可用又據全祖望鮚﨑亭集有
是書䟦稱借鈔于范氏天一閣為紹興乙丑
浮屠寳逹重刋盖即吾衍所謂僧翻本也此
本從汲古閣影寫宋刻翻雕有慶厯四年竦
自序卷首題開府儀同三司行吏部尚書知
亳州軍州事夏竦集是吾衍所謂前有序及
全銜者矣其書以四聲分隷古篆全祖望䟦
稱所引遺書八十八家以校郭氏汗簡未嘗
多一種實即取汗簡而分韻録之絶無増減
异同雖不作可也其說固是然汗簡以偏旁
分部而偏旁又全用古文不從隷體猝不易
尋此書以韻分字而以隷領篆較易于檢閱
此如既有說文而徐鍇復作篆韻譜相輔而
行固未可廢其一也惟其書由雜綴而成多
不究六書之根柢如即古親字也親字下
既云古尚書作又别出一字訛從宀為
從穴云即古雲字也雲字既云說文作云
字下又云王存又切顔作䀠即古瞿字也
䀠字下引汗簡作瞿字下又引崔希裕纂
古作以及朝鼂聞閿恊叶之類不可殫數
龕字引古尚書是西伯戡黎之戡古字通也
乃不併于戡字而自為一條是由不知古文
誤以一字為二也澄即澂字之别體澄字下
引雲臺碑作澂字下引王庶子碑作彩
即采字之别體采字下引雲臺碑作彩字
下引義雲章作以及桐崇崈窺闚謩謨
仙僊員圓熈㷩奉捧准凖㡌冒&KR1313;競之類不
可殫數是又由不辨俗書誤以一字為二也
覃韻之函乃函盖字咸韻之函乃函谷字而
並引南岳碑作仙韻之鮮乃腥鮮字于古
當從三魚獮韻之鮮乃鮮少字于古當從少
乃並云古老子作顔黄門說作古尚書
作說文訓㠩為大訓荒為荒蕪本為両字
而以古尚書之荒字籀韻之㠩字並列荒字
下是不辨音義以二字合為一也亖
字並出說文乃惟云字出說文字則
云出貝邱長碑古老子亖字則云出天台經
幢字出石鼔文乃云出王存乂切韻鎦字
出說文庿字出儀禮灋字獻字飌字簭字出
周禮乃並云出崔希裕纂古㳅字出荀子公
羊傳乃云出古文是不求出典隨所見而捃
摭也蕢字説文本作㬰乃云出唐韻夢字説文本
作乃云出漢簡燒字説文本作乃云出崔希
𥙿纂古以及兮回氷出丑志之類全與説文相同
者亦不可殫數是併不辨小篆也至於室字云季
扎墓銘作季扎墓銘無室字益杜撰矣他如
鱻銕諐之類相連並立猶一篆文一改
篆為隷也至保字下云崔希𥙿作古作保鴈字下
云籀韻作鴈則全作隷書㸃畫不异更不解
其何故讀是書者亦未可全據為典要也所
列韻目據自序云本唐切韻仙韻下増一宣
韻與徐鍇韻譜同覃談二韻列于麻後陽前
䒱登二韻列于添後咸前與顔元孫干禄字
書同盖唐制如是至齊韻之後佳韻之前増
一移韻與二書又不同殆唐韻亦非一本歟
是則不可考矣乾隆年月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
古文四聲韻序
臣謹案尚書正義曰科斗書古文也所謂倉頡本體周
所用之以今所不識是古人所為故名古文形多頭麤
尾細腹狀團圓似水蟲之科斗也漢書蓺文志載孝經
古孔氏一篇二十二章學之者鮮矣兩漢而下蔡中郎
刻石經杜伯山得漆書古文尚書一卷獨寳愛之又汲
郡安釐王塜壞得竹䇿古文春秋書楚事者最精晉魏
已降隷習殆絶唐正元中李陽冰子開封令服之有家
傳古孝經及漢衛宏官書兩部合一卷授之韓愈愈識
歸公歸公好古能解之因遺歸公又有自項羽妾墓中
得古文孝經亦云渭上耕者所獲其次有右𥙷闕衛包
勒修三方記於雲臺觀瞿令問刻窊罇銘於營道及天
台山司馬天師漆書道徳經上下篇幢龍徳中羅浮道
士厲山木重冩其本藏之天台玉霄藏聖宋有天下四
海㑹同太學博士周之宗正丞忠恕首編汗簡究古
文之根本文館學士句中正刻孝經字體精博西臺李
建中總貫此學頗為該洽翰林少府監丞王維恭寫讀
古文筆力尤善殆今好事者傳識古文科斗字也臣逮
事先聖久備史官祥符中郡國所上古器多有科斗文
深懼顧問不通以忝厥職繇是師資先逹博訪遺逸斷
碑蠧簡搜求殆徧積年踰紀篆籀方該自嗟其勞慮有
散墜遂集前後所獲古體文字準唐切韻分為四聲庶
令後學易於討閲仍條其所出傳信于世字有闕者更
俟同志相續補綴此者伏遇體天法道欽文聰武聖神
孝徳皇帝陛下緝熙百度宣精六藝法唐堯之稽古邁
商宗之典學多能攸縱小善不遺猥錫宸㫖特令進御
臣乆役廢書積憂傷目數四校讎尚虞舛誤干冒宸扆
伏増惶越慶厯四季二月二十四日推誠保徳翊戴功
臣開府儀同三司行吏部尚書知亳州軍州事管内河
堤勸農使兼管句本州駐泊軍馬公事開治溝洫河道
事上柱國九江郡開國公食邑捌阡肆百户食實封貳
阡陸伯户臣夏竦謹序進
