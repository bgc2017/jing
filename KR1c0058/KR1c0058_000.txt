詩經劄記詩類
提要
(臣)等謹案詩經劄記一卷
國朝楊名時撰名時有周易劄記已著錄是編
乃其讀詩所記大抵以李光地詩所為宗而
斟酌於小序朱傳之間其論關雎從小序求
賢之說最為明允其論鄭風不盡淫詩而聖
人亦兼存淫詩以示戒論亦持平至謂鄭聲
即鄭詩力駁鄭樵之說則殊不然淫詩可存
以示戒未有以當放之淫聲被之管弦可以
示戒者也至詩所論季札觀樂所陳皆西周
之詩非東遷以後之詩名時據變風終於陳
靈在宣公十年至襄公二十九年吳子使札
來聘已越五十五年又引左傳卿大夫所賦
以見東遷以後之詩列國具備其文絶不回
護其師說可謂破除講學家門戶之見又十
月之交一篇論辛卯日食則云應問於知歴
者殷武一章於朱子始祔而祭之說則云更
宜考定亦不強不知以為知惟二雅諸篇頗
有臆斷然如論國語弔二叔之不咸引富辰
所云封建親戚藩屏周者首舉管蔡郕霍知
二叔不為管蔡引禮記月三五而盈證三五
在東引周禮祭天地三辰皆有奉璋之禮辨
朱傳之專指宗廟引月令節嗜慾及集韻嗜
字注解上帝耆之引大司樂享先妣之文在
享先祖之上證大雅魯頌所以止稱姜嫄引
儀禮下管新宫在宣王之前證新宫非斯干
亦皆具有考據於其師說可謂有所𤼵明矣
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
