禹貢會箋卷八
翰林院檢討徐文靖撰
華陽黑水惟梁州
蔡傳曰東距華山之南西據黑水華山即太華見導
山黑水見導水(箋)按孔傳東據華山之南西距黑水
蔡氏曰雍梁二州皆西據黑水以黑水之見于導水
者至于三危入于南海總𤼵于雍西經于梁西故不
應言西距黑水也穆天子傳天子至于重□氏黑水之
阿爰有采石之山晉書地道記梁州南至桓水西底
黑水東限捍關山海經黑水出張掖雞山南流至燉
煌過三危而南流入于南海是黑水綿歴二州西界
蔡易西距為西據是也
岷嶓既藝(史記作汶嶓)
蔡傳曰岷山地志在蜀郡湔氐道西徼外在今茂州
汶山縣江水所出也(箋)按郝京山曰岷山在今成都
府茂州江水所經也江源出今松潘衞西二百三十
里大分水嶺北流入陜西洮河南流入甘松嶺經松
潘城而岷山又在城東三十里自分水嶺至成都凡
九百九十里水尚小自成都東流千五百里至瀘州
以東馬湖嘉陵江涪江巴江等水合而江始大
蔡傳曰嶓冢在隴西氐道漾水所出又云在西縣今
興元府西縣三泉縣也(箋)按孔傳曰漾水出嶓冢在
梁州正義曰梁州云嶓冢既藝是嶓冢在梁州也唐
六典山南道名山曰嶓冢嶓冢縣故城在今漢中府
沔縣南四十里西南接寧羌州界嶓冢山在州北九
十里既藝言水土既平樹藝五穀也唐志興元府有
西縣三泉縣武德三年以西縣置褒州尋廢四年析
利州之綿谷縣置三泉縣又以縣置南安州尋廢宋
志有西縣無三泉縣元又省西縣入略陽也
沱潛既道(史作沱涔漢沱灊)
蔡傳曰江漢别流之在梁州者地志禹貢江沱在蜀
郡郫縣西東入大江又地志汶江縣江沱在西南東
入江今永康軍導江縣也(箋)按爾雅郭氏音義曰沱
水出蜀郡都水縣湔山與江别而更流所謂水出自
江為沱也徐士彰曰江漢二水源出梁州夾蜀山而
行江在山之南漢在山之北自梁至荆山行數千里
凡山南谿谷之水皆自江而出山北谿谷之水皆自
漢而出其水衆多不足盡錄故南總為沱北總為潛
蓋當時之方言猶今言谿谷云爾後之讀爾雅者誤
以江漢為沱潛所出之源不知其為沱潛所出之路
也禹貢言岷山導江東别為沱沱猶它也盖江之𤼵
源在岷山極西處自江源而東凡别水之來會者皆
為此江之沱不得自為一水也今蜀江沿岸溪水合
處猶有鑑沱勾流沱明月沱歸鄉沱之名尚可想見
當時命名之意云
蔡傳曰地志巴郡宕渠縣潛水西南入江今渠州流
江縣也酈道元謂宕渠有大穴潛水入焉通岡山下
西南潛出南入于江又地志漢中郡安陽縣灊谷水
出西南入漢(灊音潛)今洋州眞符縣也(箋)按爾雅郭氏
音義曰有水從漢中沔陽南流至梓潼漢夀入大穴
中通岡山下西南潛出又蜀都賦注潛水從犍為郡
江陽縣(今叙州府富順縣)南流至漢嘉縣(漢嘉疑漢夀之譌)入大穴
中通岡山下西南潛出今名復出水是大穴在漢夀
不在宕渠也蔡傳引酈注謂宕渠有大穴疑誤漢夀
晉改為晉夀庾仲雍曰墊江有别江出晉夀縣即潛
水也其南源取巴西是西漢水也足證漢嘉之誤
蔡蒙旅平
蔡傳曰蔡山輿地記在今雅州嚴道縣蒙山地志蜀郡
靑衣縣今雅州名山縣也(箋)按鄭氏曰地理志蔡蒙
在漢嘉縣應劭曰蔡山不知所在史記索隱曰蒙在
蜀郡靑衣縣靑衣後改為漢嘉蔡山不知所在也寰
宇記周公山在嚴道縣東南山勢屹然上有龍穴輿
地記所謂蔡山盖周公山果若是則自漢迄唐何謂
不知所在也漢地志禹貢蒙山谿在蜀郡靑衣縣東
(應劭曰順帝改漢嘉縣)今蒙山在雅州名山縣西十五里即禹
貢之蒙山也水經注沫水出岷山西東流過漢嘉南
流衝一高山山即蒙山也是矣旅平旅當訓序燕禮
士旅酌鄭注曰士以次序自酌此蔡蒙以次序而就
故謂之旅平也孔傳曰旅平言治功畢明一統志曰
有地名旅平在雅州東十里是殆附會之言也
和夷底績
蔡傳曰和夷地名嚴道以西有和川有夷道或其地
也又按晁氏曰和夷二水名和水今雅州榮經縣北
和川水自蠻界羅嵒州東西來逕蒙山所謂靑衣水
而入岷江者也夷水出巴郡魚復縣東東南過佷山
縣南又東過夷道縣北東入于江今詳二說皆未可
必(箋)按和夷陸氏釋文曰鄭云和讀曰洹今說禹貢
者皆不知有此音唐志雅州盧山郡有和川城今天
全司南(古和川地)現有和水在雅州之西榮經之北蔡傳
以嚴道西之和川為地榮經北之和川為水其實一
水也唐于和川上立城禹時蓋未有也劉昫曰眉州
靑神縣臨靑衣羌靑衣水出盧山徼外晁氏以為即
和水非也地理志夷水出南郡巫縣東過夷道入江
後漢書廩君乃乘土船從夷水至鹽陽則夷亦水名
也或曰和夷謂和川上之夷也果若為和川之夷何
以云底績乎底績者前此績用弗成至是乃能致績
也
厥土靑黎
蔡傳曰黎黑也(箋)按孔傳曰色靑黑而沃壤李尤七
嘆曰梁土靑黎盧橘是生亦因禹貢而云蔡傳訓黎
為黑如兖土黑墳向使黎專訓黑何不竟言青黑乎
馬融王肅訓黎為小疎董氏酉曰考黎無疏訓大抵
黎當為蒼黑色如今人言蒼黎者是也
厥田惟下上厥賦下中三錯
孔氏曰田第七賦第八雜出第七第九三等(箋)按日記
曰梁田下上似優於揚然多山而少田人功亦劣故
賦之等退在下中而又以七九二等為之上下間出
調劑可謂密矣無錯者其等已定有錯者其等難定
時進退以通節之也
蔡傳曰按賦雜出他等者或以為歲有豐凶或以為
戶有增減皆非也意者地力有上下年分不同如周
官田一易再易之類故賦之等第亦有上下年分(箋)
按龍子之言曰貢校數歲之中以為常豐歲粒米狼
戾多取之而不為虐則寡取之凶年糞其田而不足
則必取盈焉是梁賦下中三錯與冀賦惟上上錯揚
賦下上上錯豫賦錯上中雖所錯有不同而要皆調
劑斟酌於先制為一定之貢恐無復有上下年分之
殊也
厥貢璆鐵銀鏤砮磬
蔡傳曰璆玉磬鐵柔鐵鏤剛鐵可以鏤刻者也磬石
磬也(箋)按爾雅璆琳美玉也孔傳曰璆玉名是也書戛
擊鳴球球與璆同說文璆玉磬是也蔡傳以璆為磬
据晉語文公問八疾胥臣對曰蘧除蒙璆注云璆是
玉磬使擊之是也但下有砮磬似應依孔傳為璆玉
然砮為石磬璆為玉磬自不同也山海經曰少華之
山其隂多磬石其陽多㻬琈之玉故華陽之梁貢璆
與磬經又曰符禺之山其陽多銅其隂多鐵符禺之
水出焉北流注于渭故入渭亂河之梁兼貢鐵也又
傳以鏤為剛鐵亦非爾雅金謂之鏤詩虎韔鏤膺鄭
箋鏤膺有刻金飾也禮雜記管仲鏤簋鄭注刻為蟲
獸也明堂位玉琖仍雕夏后氏以琖則雕鏤以為飾
可知也彛器欵式夏后氏雕戈鈿紫金為文是也若
以為剛鐵似當總名為鐵如金三品概名為金也
蔡傳曰言鐵而先於銀者鐵之利多於銀也後世蜀
之卓氏程氏(卓王孫程鄭)以鐵冶富擬封君則梁之利尤
在於鐵也(箋)按郡國志巴郡宕渠出鐵蜀郡臨卭有
鐵越雋郡會無出鐵永昌郡不韋出鐵故貢鐵也地
理志朱提縣山出銀句町縣山出銀賁古縣西羊山
出銀故貢銀也華陽國志登臺有孫水一曰白沙江
山有砮火燒成鐵故貢砮也凡此皆梁州所産因以
制貢初何先後之分
熊羆狐狸織皮
蔡傳曰織皮者梁州之地山林為多獸之所走熊羆
狐狸四獸之皮可以為裘其毳毛織之可以為罽也
(箋)按爾雅羆如熊黃白文爾雅翼羆則熊之雌者陶
隱居曰江東無狐皆出北方形似狸而黃詩奕奕梁
山維禹甸之孔樂韓土有熊有羆獻其貔皮赤豹黃羆
陸璣疏貔似虎或曰似熊一名白狐遼東人謂之白
羆陸氏釋文羆如熊而黃又豳風取彼狐狸為公子
裘小雅大東舟人之子熊羆是裘是四獸之皮製之
可為裘也周官太宰九貢有幣貢鄭注幣貢玉馬皮
帛也賈疏曰皮即熊羆狐狸也王制西方曰戎被髮
衣皮孔傳曰貢四獸之皮織金罽也後漢西域傳織
成金縷罽是也
西傾因桓是來
蔡傳曰西傾山名地志在隴西郡臨洮縣西今洮州
臨潭縣西南(箋)按唐地志洮州臨潭縣西百六十里
有西傾山沙州記洮水出嵹臺山即西郡之異名也
山在今陜西臨洮府西南四百五十里
蔡傳曰桓水名水經曰西傾之南桓水出焉(箋)按沙
州記桓水出嵹臺山南墊江之上源也又一名白水
郭璞曰白水源從臨洮之西西傾山經沓中(漢金城郡河關)
(縣西)東流通隂平至漢夀縣(本葭萌劉先主改曰漢夀)入潛是西傾
貢道直與潛通故因桓是來即繼以浮于潛也
浮于潛逾于沔入于渭亂于河
蔡傳曰蘇氏曰漢始出為漾東南流為沔至漢中東
行為漢沔酈道元曰自西傾而至葭萌浮于西漢西
漢即潛水也自西漢遡流而屆於晉夀界(本漢夀晉太康中改)
阻漾支津南歴岡北迤邐接漢沔歴漢川至于褒水
逾褒而屆于衙嶺之南(衙嶺在今郿縣西南三十里)溪灌于斜屆
于武功而北以入于潛(箋)按水經注南歴岡穴迤邐
而接漢沿此入漾書所謂浮潛而逾沔矣又按爾雅
疏有水從沔陽流至漢夀縣入大穴中通岡山下西
南潛出一名沔水則酈注南歴岡穴邢疏通岡山西
南潛出安得在岡北乎蔡傳岡北乃岡穴之譌酈注
迤邐而接漢沿此入漾蔡傳迤邐接漢沔當又沿歴
漢川譌沿為沔矣沔一名沮水出武都沮縣東狼谷
南注至沮口與漾水合漾於是兼有沔稱
蔡傳曰漢武帝時人有上書欲通褒斜道及漕事下
張湯問之云褒水通沔斜水通渭皆可以漕從南陽
上沔入褒褒絶水至斜間百餘里以車轉從斜下渭
如此則漢中穀可致(箋)按梁州記萬石城泝漢上有
褒谷南口曰褒北口曰斜長四百五十里此言褒絶
水至斜間百餘里盖褒水出太白山至南鄭入沔斜
水出衙嶺山至郿入渭其水道則褒絶水至斜僅間
百餘里也倪氏粲曰漢水不與渭通其相隔處祗隔
一大散關(括地志大散關在岐州陳倉縣東五十里)正棧道處其地陳倉
在東南為褒西為河北為鳳與郿從洋入褒鳳出者
為今連雲棧道漢王之南鄭由之(連雲棧道在今漢中府褒城縣舊有)
(棧閣二千九百八十九間)從郿入從城固洋縣出者為斜谷道武
侯屯渭上由之大散關之水北流為渭南流為漢其
間又有二江白水江入渭黑龍江入漢故梁州貢道
南歴漢沔登陸以車轉北而後乃入於渭也
蔡傳曰經文當曰逾于渭今曰逾于沔未可曉也(箋)
按地理志褒水出太白山至南鄭入沔斜水出衙嶺
山北至郿入渭渭與河通沔不與渭通若逾渭入沔則無
由亂于河矣蔡傳乃以為當日逾渭何也從渭水漕
糧東南入河乃雍之水道爾
禹貢會箋卷八
