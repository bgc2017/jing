禹貢會箋書𩔖
提要
(臣)等謹案禹貢會箋十二卷
國朝徐文靖撰文靖字位山當塗人雍正癸卯
舉人乾隆元年薦舉博學鴻詞試不入格十
七年又薦舉經學
特授翰林院檢討是書首列禹貢山水總目以水
經所載為主附論於下次為圖十有八各係
以說書中皆先引蔡傳而續為之箋博據諸
書斷以己意如汾水西入河非東入河徒駭
即河之經流非别有一經流三江既入終以
南江北江中江為正九江在潯陽非洞庭皆
不為蔡傳所囿至於蔡山則闕其所疑不主
寰宇記周公山即蔡山之說於惇物則取金
史地理志謂在乾州武亭縣今武功縣之東
南二百里三危山引西河舊事為昇雨山謂
史記註作卑雨山蓋字之誤併辨胡渭之訛
皆具有考證蓋說禹貢者宋以來棼如亂絲
至胡渭錐指出而摧陷廓除始有條理可按
文靖生渭之後因渭所己言而更推尋所未
至故較之渭書益為精密蓋繼事者易有功
也惟信山海經竹書紀年太過是則僻於好
古不究真偽之失耳乾隆四十三年六月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
禹貢會箋原序
周公職錄曰黃帝受命風后授圖割地布九州是九州
本依圖而立也水經注曰禹理水觀于河見白面長人
魚身授禹河圖而還于淵是禹之治水亦依圖而治也
自是而後夏少康使商侯冥治河帝杼十三年冥死于
河殷祖乙避河遷耿二年圯于耿復遷于庇求如禹貢
之治水難矣鄭樵通志曰桀焚黃圖夏圖所繇盡亡也
爾雅九州說者皆以為商制圖無聞焉周圖書大備大
司徒掌天下土地之圖周知九州之地域司險掌九州
之圖知山林川澤之阻漢入關收秦圖書得具知天下
阸塞武帝時齊人延年上書言河出昆侖經中國注渤
海是其地勢西北高而東南下可按圖書觀地形令水
工凖高下開大河上領出之胡中明帝永平中議治汴
渠上引樂浪人王景問水形便因賜景山海經河渠書
禹貢圖禹貢之有圖尚已後世圖事闕略晉司空裴秀
惜之乃殫思著禹貢地域圖十有八篇其制圖之體有
六一曰分率二曰準望三曰道里四曰高下五曰方邪
六曰迂直悉因地制形王隱晉書曰裴秀為司空作禹
貢地域圖事成奏上藏於秘府為時名公誠有所慕而
云也唐大衍山河兩戒取禹貢三條四列之說而不及
圖程大昌撰禹貢論繪圖三十有一鄭東卿著尚書圖
禹貢山澤圖二十有五然皆未有見余家藏有六經圖
禹貢圖一二而已又所藏宋大觀中地理指掌圖其中
有帝嚳及堯九州圖舜十二州圖禹迹圖然臚列當時
郡縣於禹貢山澤六十餘地不能備載少嘗見艾千子
禹貢圖簡而能該苐從前譌誤尚未駁正章氏本清圖
書編名山大澤皆有圖不專為禹貢設故雖有圖而不
精近見王太史蒻林刻乃祖禹貢圖胡氏朏明禹貢山
澤間有圖而圖之前後左右少有脈絡可尋此圖禹貢
者所㠯難也陸氏文裕曰余嘗欲取今之州縣推而上
之會于禹貢之命名以著古今之離合遷改為一書志
誠偉哉余竊有志而未逮顧已為禹貢會箋一書又何
能已于圖也爰列圖若干于前并以圖說附注之稍訂
其譌誤如此後之君子按圖而興感思大禹明德之遠
而不為小智之鑿則又會箋繪圖者之私願夫
凡例
一冀州舊圖依蔡傳淶水出覃懷西今按周職方并州
其川淶易非冀州浸也山海經沁水注河入懷東南
因改從沁舊以洞庭為九江今据經九江孔殷在江
漢朝宗之下仍依漢志九江在尋陽餘放此
一禹貢圖古未嘗有聞漢明帝議治汴渠賜樂浪人王
景禹貢圖當猶是收秦圖書所得晉司空裴秀著禹
貢圖十八篇序載于晉史而圖不傳今為圖多參取
艾千子間採之六經圖指掌圖而至於駁正譌誤不
敢附會前人
一會箋取四海會同之義蓋雜採經傳子史九流百家
支分泒别悉會于一猶百川岐流汊港悉會于海使
有所歸也
一仰觀俯察皆學者窮理之事然仰觀易俯察難周天
三百六十五度試登高望之皆可一覽而至於地理
不然數十里之外目力所不及足跡所不周即或親
歷其境東西易位高下頓殊而欲確指其山澤所在
以求無舛于經則將指延安之洛以為禹貢之漆沮
据安豐之石以為禹貢之大别說非無本其實疎也
一是編主于駁正疑誤故列蔡傳于前是者可之不是
者否之要皆各有所証發寧可得罪於先賢不敢貽
誤於後學漸至白日塵昏聖經蕪穢也
一會箋於近纂禹貢者略加考訂如山海經漢水出鮒
鰅之山漢乃濮譌而郭注妄引嶓冢導漾東流為漢
近遂以鮒鰅為嶓冢之别名西河舊事三危山俗亦
謂昇雨山夏本紀注譌作卑羽山今仍因之譌以傳
譌伊于胡底故于是編中約略正之
一胡氏禹貢錐指考訂漢唐注疏最為詳密謂釋禹貢
者莫先於安國之書傳安國武帝時人孔穎達所謂
身為博士具見圖籍者也今觀其注禹貢山水地名
並顢頇鶻宇不甚分明菏澤在定陶而云在湖陵伊
水出盧氏而云出陸渾澗水出新安而云出澠池横
尾山北去淮二百餘里而云淮水經陪尾江水南去
衡山五六百里而云衡山江所經又若榖城為瀍水
所出魏始省榖城入河南而傳云瀍出河南北山金
城郡乃昭帝置而傳云積石山在金城西南孟津在
河陽之孟地東漢始移其名于河南而傳云在洛北
明非西漢人手筆此等考證真發前人所未發會箋
中不敢勦襲雷同而又不忍為割愛故列于此
一漢劉秀上山海經奏曰禹别九州任土作貢而益等
𩔖物善惡著山海經皆聖賢之遺事古文之著明者
也按禹貢與山海經猶春秋内外傳也禹貢之山水
多具見于山海經以禹之經解禹之書其不致有譌
誤也明矣故會箋于山海經所引為多
一宋易氏祓字彦祥别號山齋所著禹貢疆里記胡朏
明謂其書亡余於徐常吉禹貢解中備錄原文冀藉
以廣其傳云至以澧水為醴陵九江為洞庭蓋浸淫
宋人之說亦小疵也
一趙君文冕以明經考授縣佐好古嗜學蓄書甚多一
時名下士無不延引講習賞析奇疑家淳溪距余舍
丹陽湖沚僅二十餘里且素有親道因得以文字往
來余年近九旬閒居無事檢舊簏得禹貢會箋十二
卷郵請是正承雅誼捐資命工立加剞劂余垂老而
不能藏拙者趙君意也謂是編可與問世藉以為後
學司南則余何敢
禹貢會箋卷首
翰林院檢討徐文靖撰
山水總
余讀蔡西山書傳於禹貢一書大抵據水經以立言
耳世所傳水經不著名氏或以為郭璞或以為桑欽
酈注亦未嘗明言今閱孟堅地理志中山國北新成
縣桑欽言易水出西北東入&KR0740;張掖刪丹縣桑欽以
為導弱水西至酒泉合黎丹陽陵陽縣桑欽言淮水
出東南北入江平原高唐縣桑欽言漯水所出上黨
屯留縣桑欽言絳水出西南東入海則水經為欽作
無疑矣水經四十卷末自志云禹貢山水澤地所在
凡六十其所載郡縣多西漢後則又似非欽作者前
書儒林傳孔氏有古文尚書安國授都尉朝而司馬
遷亦從安國問故遷書載堯典禹貢洪範諸篇多古
文說數傳至平陵塗惲授河南桑欽君長欽蓋漢成
帝元帝時人經稱九江地在長沙下雋縣西北下雋
前志屬長沙國後漢郡國志同則此所載禹貢山水
澤地所在凡六十大抵皆酈氏之注𫐠欽言也因列
其總目於前所有譌誤者并注於下
泰山為東嶽在泰山博縣西(按竹書紀年堯七十四年虞舜初巡四岳舜典歲二)
(月東巡狩至于岱宗柴風俗通云泰山山之尊為五岳長王者受命恒封禪之)
霍山為南嶽在霍山灊縣西北(酈注云天柱也又郭璞注爾雅云霍山在潛縣)
(别名天柱山漢武以衡山遼遠讖緯以霍山為岳故祭之今按爾雅云江南衡又云霍山為南嶽蓋衡山)
(本名霍山尚書大傳曰舜元年巡狩四嶽元祀代泰山中祀大交霍山貢兩伯之樂焉則霍山之名起於)
(虞前何云從漢武始也漢特移祀於天柱名霍山耳漢志廬江灊縣注天柱山在南不言霍山)
華山為西嶽在弘農華隂縣西南(酈注云古文之惇物也今按地理志扶風)
(武功縣垂山古文以為惇物初未嘗言華山也又漢志弘農十一縣無華隂縣華隂縣屬京兆尹太華山)
(在南注並誤也)
雷首山在扶風蒲坂縣東南(按竹書紀年帝堯五十年遊于首山乘素車玄駒即)
(是山也後世因名為堯山故漢志云河東蒲坂有堯山雷首山在南)
砥柱山在河東太陽縣河中(按師古注漢書云底柱在陜縣東北山在河中形若)
(柱也漢武帝時河東守番係言漕從山東西歲百餘萬石更底柱之艱敗亡甚多即是山也)
王屋山在河東垣曲縣東北(孔安國曰王屋山在冀州之南河之北)
太行山在河内野王縣西北(按前志河内山陽縣東太行山在西北後志在河内)
(野王)
恒山為北嶽在中山上曲陽縣西北(按前志常山上曲陽恒山北谷在西)
(北禹貢恒水所出東入&KR0740;後志中山上曲陽)
碣石山在遼西臨渝縣水中(按前志右北平驪成縣大揭石山在縣西南遼西臨)
(渝縣有渝水絫縣有碣石水南入官後志遼西臨渝縣注引山海經揭石之山編水出焉此注從後志也)
析城山在河東濩澤縣西南(漢志同應劭曰有濩澤在西北括地志析城山在澤)
(州西南七十里)
太嶽山在河東永安縣(按漢志河東彘縣霍太山在東應劭曰順帝改曰永安)
壺口山在河東北屈縣東南(漢志同按括地志壺口山在慈州吉昌縣西南五十)
(里冀州境也)
龍門山在河東皮氏縣西(按史記始皇本紀禹鑿龍門通大夏决河亭水放之海後)
(漢志云馮翊夏陽縣有龍門山是也初未嘗有言皮氏西者據左傳杜預注云平陽皮氏縣東南有耿鄉)
(括地志故耿城在龍門東南十二里是龍門在皮氏縣西也)
梁山在馮翊夏陽縣西北河上(按漢志夏陽故少梁秦惠王十一年更名禹貢)
(梁山在西北公羊傳梁山河上山也)
荆山在馮翊褱德縣南(按孔安國書傳曰漆沮二水名亦曰洛水出馮翊北漢志馮翊)
(褱德縣禹貢北條荆山在南洛水東南入渭傳蓋誤以延安之洛水為即禹貢之漆沮水也漢志因之亦)
(誤)
岐山在扶風美陽縣西北(漢志美陽縣禹貢岐山在西北中水鄉括地志云山在岐)
(州岐山縣東北十里)
關山在扶風汧縣之西(按漢志扶風汧縣吳山在西古文以為汧山北有蒲谷鄉弦谷)
(中汧水出西北入渭又吳山一名吳嶽周禮正西曰雍州其山鎮曰嶽即吳山也禹貢無關山注云汧縣)
(之西蓋吳山耳)
隴山(按漢志隴西有隴坻師古曰即今之隴山也禹貢無隴山不審何以列此据史記始皇本紀曰十七)
(年巡隴西北地出鷄頭山正義曰括地志云鷄頭山在成州上禄縣東北二十里酈元云蓋大隴山異名)
(也後漢書隗囂𫝊云王孟塞鷄頭山即此也本𫝊注鷄或作笄蓋汧山西接隴岡通謂之隴山也汧音牽)
終南山惇物山在扶風武功縣西南(按漢志扶風武功縣有太壹山古文)
(以為終南武功縣垂山古文以為惇物是二山皆在武功西南)
須山在隴西臨洮縣西南(按禹貢無須山須當是頃之譌漢志隴西臨洮縣禹貢西)
(頃山在縣西南部都尉治也南部二字屬下不得以西南為句疑誤逗也)
嶓冢山在隴西氐道縣之南(按漢志隴西氐道縣禹貢漾水所出不云嶓冢惟隴)
(西西縣下云禹貢嶓冢山西漢水所出南入廣漢白水至江州入江後漢郡國志漢陽西縣故屬隴西有)
(嶓冢山西漢水鄭玄曰西在隴西西今謂之八充山据五帝紀注作兑山今本後志作八充殆誤分兑字)
(為八充也)
鳥鼠同穴山在隴西首陽縣西南(按後漢郡國志隴西首陽縣有鳥鼠同穴)
(山穴地入三四尺鼠在内鳥在外地道記曰有三危三苗所處蓋當日分北三苗析為三處一在此一在)
(燉煌縣南一在零陵東南所謂分北三苗也北古别字)
積石山在隴西河關縣西南(按漢志金城河關縣積石山在西南羌中此注云隴)
(西誤)
都野澤在武威縣東北(禹貢豬野史記作都野漢志武威郡武威縣休都澤在東北古)
(文以為猪壄澤)
合黎山在酒泉曾水縣東北(按曾水當作會水漢志酒泉郡有會水縣無曾水也)
(亦不言有合黎山惟張掖刪丹縣注桑欽以為導弱水西至酒泉合黎故水經云北至酒泉會水縣入合)
(黎山腹)
流沙地在張掖居延縣東北(按漢志張掖居延縣居延澤古文以為流沙然經言)
(西被不應於東北求之後漢燉煌郡注引耆舊傳曰水有懸泉之神山有鳴沙之異則流沙言燉煌之西)
(為是矣)
三危山在燉煌縣南(按漢志武帝後元年分酒泉置燉煌郡山海經黑水出張掖鷄山南)
(流至燉煌過三危入于南海師古曰至燉煌過三危也)
朱圉山在天水北冀縣南(按漢志天水冀縣朱圉山在縣南梧中聚)
岷山在蜀郡湔氐道西(漢志湔氐道禹貢崏山在西徼外江水所出南至江都入海)
嶓冢山在弘農盧氏縣南(按漢志有熊耳山在弘農盧氏縣無嶓冢山也此乃注誤)
荆山在南郡臨沮縣東北(按漢志南郡臨沮縣禹貢南條荆山在東北漳水所出東)
(至江陵入楊水酈注曰今漳水於當陽縣之東南一百里餘而右會沮水志云入楊水非矣)
内方山在江夏竟陵縣東北(按漢志竟陵縣章山在東北古文以為内方山後志)
(作立章山)
大别山在廬江安豐縣西南(按漢志六安國安豐縣禹貢大别山在西南杜預曰)
(左傳吳與楚夾漢自小别至于大别然則二别近漢之山無緣得在安豐也)
外方山嵩高山也(按爾雅山大而高曰崧時猶無中嶽之名故以為外方也)
桐柏山在南陽平氏縣東南(按前志南陽平氏縣禹貢桐柏大復山在東南後志)
(平氏縣桐柏大復山淮水出經但言桐柏何也荆州記曰桐柏淮源涌發其中潛流三十里出大復山南)
(經但言桐柏宜矣)
陪尾山在江夏安陸縣東北(按漢志江夏安陸縣横尾山在東北古文以為陪尾)
(山程大昌日記以為泗水縣有陪尾山乃禹貢陪尾也)
衡山在長沙湘南縣南(按後志長沙湘南縣衡山在東南郭璞曰山别名岣嶁岣音苟)
九江地在長沙下雋縣西北(按前志有下雋後志長沙有下雋史皆不注酈注以)
(九江在下雋縣西北此非水經之言也桑欽乃西漢成帝時人班志何不引乎蔡傳乃據之謂洞庭為九)
(江范致明撰岳陽風土記以下雋地在蒲圻即以洞庭為九江亦在下雋之西南何從在西北乎況經文)
(九江孔殷在江漢朝宗之下若使洞庭為九江則經文當云九江孔殷江漢朝宗于海矣且安知下雋西)
(北不為東北之譌而以為確據乎)
雲夢澤在南郡華容縣之東(按爾雅楚有雲夢郭璞注今南郡華容縣巴丘湖也)
東陵地在廬江金蘭縣西北(按前志廬江金蘭西北有東陵鄉淮水出屬揚州廬)
(江出陵陽東南北入江又丹陽陵陽縣注桑欽言淮水出東南北入大江前言廬江出東南入江今此又)
(言淮水出東南入江疑有一誤金蘭縣不見兩志惟此注云金蘭縣又決水注云決水又西北灌水注之)
(其水導源廬江金蘭縣西北東陵鄉大蘇山即灌水也此二處皆有縣字兩漢志皆不載存此以補其缺)
敷淺原地在豫章歴陵縣西南(按漢志豫章歴陵縣傅昜山傅昜川在南古文)
(以為敷淺原傅讀曰敷昜古陽字今皆譌傅陽為博陽矣)
彭蠡澤在豫章彭澤縣北(按漢志豫章彭澤禹貢彭蠡澤在西此云北誤)
中江在丹陽蕪湖東至會稽陽羨入于海(按漢志丹陽蕪湖縣中江)
(出西南東至陽羨入海應劭曰范蠡乘扁舟出三江入五湖今廬江臨丹陽蕪湖縣是也)
震澤在吳縣南五十里(按漢志會稽吳縣具區澤在西古文以為震澤南江在南東入)
(海南江在吳縣南震澤在吳縣之西此云震澤在縣南誤也)
陶丘在濟隂定陶縣之西南(按漢志禹貢陶丘在西南陶丘亭郭璞曰今濟隂定)
(陶城中有陶丘蓋西南有陶丘亭乃謂舜陶於河濱設耳)
菏澤在定陶縣東(按漢志禹貢菏澤在定陶東菏音柯)
雷澤在濟隂成陽縣西北(按漢志濟隂成陽縣禹貢雷澤在西北括地志濮州雷澤)
(縣本漢郕陽縣在州東九十一里)
菏水在山陽湖陸縣南(按上言菏澤此不當又言菏水据漢志山陽湖陸縣禹貢浮于)
(淮泗達于河水在南則此菏水當作河水也禹貢豫州浮洛入河師古注曰因洛入河也故特志之)
蒙山在太山蒙隂縣西南(按漢志蒙隂縣禹貢蒙山在西南顓臾國在蒙山下)
大野澤在山陽鉅野縣東北(按爾雅魯有大野郭注高平鉅野縣東北大澤漢時)
(屬山陽晉屬高平)
大邳山在河南成臯縣北(按大邳漢志不載括地志云大邳山今名黎陽東山又曰)
(青壇山在黎縣南七里今此注云在成臯非也)
明都澤在梁郡睢陽縣東北(按孟豬史記作明都周職方青州其澤藪曰望諸鄭)
(注望諸明都也在睢陽)
益州沲水在蜀郡汶江縣西南其一在郫縣西南皆還
入江(按漢武帝元朔二年改梁州曰益益即梁也前漢志蜀郡汶江縣江沱在西南東入江又郫縣江沱)
(在西東入大江)
荆州沲水在南郡枝江縣三澨地之南在卭縣之北(按漢)
(志南郡枝江縣江沱出西東入江三澨在竟陵卭當作邔邔縣名也此云卭誤)
禹貢會箋
圖目
冀州圖冀州考
兖州圖兖州考
青州圖青州考
徐州圖徐州考
揚州圖揚州考
荆州圖荆州考
豫州圖豫州考
梁州圖梁州考
雍州圖雍州考
導山圖導山說
導水圖導水說
導水先後圖導水先後說(里數附)
任土作貢圖任土作貢說
三江圖三江考
九江圖九江考
九河圖九河說
九州總圖(九州箴附)九州同異考
五服圖五服圖說
冀州考
禹貢冀州既載舜以冀州南北闊大分衛水以北為并州燕
以北為幽州並置牧周禮職方河内曰冀州山曰霍藪
曰楊紆川曰漳浸曰汾潞其在天官昴畢則趙之分野
尾箕則燕之分野兼得秦魏衛之交秦一天下置郡為
鉅鹿邯鄲上谷漁陽右北平遼西河東上黨太原代郡
鴈門雲中及三川之北境漢武置十三州此為冀州幽
州并州後漢並因前代為冀州幽州并州魏晉並因之
唐分置十五部此為河北道河東道兼分入都畿關内
道宋承唐制冀州之境為河北河東兩路又分河北為
東西二路
兖州考
禹貢濟河惟兖州舜置十二牧兖州其一也周禮職方
河東曰兖州山曰岱藪曰大野川曰河泲浸曰盧濰其
在天文營室東壁則衛之分野兼得魏宋齊趙之交秦
一天下置郡此為東郡碭郡之東北境齊郡之北境鉅
鹿上谷二郡之東境漢武置十三州此為兖州後漢並
因前代魏晉亦置兖州永嘉之後陷于石勒宋武平河
南又得其地置兖州宋末其地入後魏唐分置十五部
此為河南道宋以魏博貝滄德棣為河北東路濮鄆濟
為京東西路滑為京西北路
青州考
禹貢海岱惟青州舜分青州為營州皆置牧周以徐州
合青州其土益大周禮職方正東曰青州山曰沂藪曰
孟諸川曰淮泗浸曰沂沭其在天官虚危則齊之分野
秦平天下置郡此為齊郡琅琊之東境遼東秦亂項羽
宰割天下以其地為國曰膠東齊濟北漢武置十三州
此亦為青州後漢因之晉魏亦因之宋分為青冀二州
後入後魏唐分置十五部此為河南道河北道宋為京
東東路京東西路(黃子鴻曰青州鎮曰沂山鄭康成謂沂水所出今沂水實出雕崖山北去)
(東泰山尚五十餘里則古沂山當即指此隋唐時始移沂山之名于東泰山而祀之其實二山不可混也)
徐州考
禹貢海岱及淮惟徐州亦舜十二牧之一周并徐州入
青州今分入兖州之域在天文奎婁則魯之分野兼得
宋齊吳之交秦平天下置郡此為泗水琅琊之西境薛
郡漢又加置東海郡漢武帝置十三州還以其地為徐
州後漢並因前代魏晉亦曰徐州自晉元帝渡江徐州
所得惟半而已宋初因之明帝初地入後魏唐分置十
五部此為河南道唐末海泗二州為楊行密所據其後
為南唐宋分為京東路京西路
揚州考
禹貢淮海惟揚州舜置十二牧揚州其一周禮職方東
南曰揚州山曰會稽藪曰具區川曰三江浸曰五湖在
天官斗則吳之分野兼得楚及南越之交秦兼天下置
郡此為九江鄣會稽閩中南海郡之東境武帝置十三
州此為揚州後漢因之三國時淮南屬魏而江南屬吳
魏晉亦置揚州元帝渡江揚州遂為王畿領江東浙江
地宋孝武分浙東為東揚州後罷揚州以其地為王畿
而東揚州直云揚州尋復舊唐分置十五部此為淮南
道江南道江南西道宋為淮南東西路浙東西路江東
西路福建路
荆州考
禹貢荆及衡陽惟荆州舜置十二牧荆州其一周禮職
方正南曰荆州山曰衡藪曰雲夢川曰江漢浸曰潁湛
春秋至戰國時並為楚地其在天文翼軫則楚之分野
兼得韓秦之交秦兼天下置郡此為南郡黔中長沙南
陽之東境漢武置十三州此為荆州後漢及晉並因之
宋分置荆州司州郢州雍州湘州齊亦因之唐分置十
五部此為山南東道江南西道黔中道兼分入淮南及
嶺南道宋乾德元年平荆湖三年平蜀始盡得古荆州
之地後為荆湖北路荆湖南路及夔州之施黔思播等
州云
豫州考
禹貢荆河惟豫州舜為十二牧之一周禮職方河南曰
豫州山曰華川曰滎洛藪曰圃田浸曰波溠其在天官
柳七星張則周之分野房心則宋之分野觜觹參則魏
之分野角亢氐則韓之分野兼得秦楚之交秦分天下置
郡為三川碭潁川南陽郡之東境北境南郡之北境漢
武置十三州此為豫州後漢為司隸豫州魏亦同晉分
置司州及豫永嘉之亂豫州没於劉石苻姚宋初有其
南境置豫州唐分置十五部此為都畿道河南道兼分
入山南東道及河東道五代並都汴宋因之豫州之境
為京師輔郡置京東京西二路
梁州考
禹貢華陽黑水惟梁州自漢川已下諸郡皆其封域舜
置十二牧梁州其一周禮以梁州并雍州於天文兼參
之宿亦秦之分野又得楚之交秦分天下置郡為漢中
巴蜀隴西郡之南境漢武置十三州改梁為益獻帝末
劉備據其地魏末得之分置梁益二州晉初因之後又
分益州南境置寧州宋梁益寧三州並因前代更置秦
州齊及梁初多因之後魏得漢中亦曰梁州唐分置十
五部此為山南西道山南東道劍南道兼分屬京畿隴
右道及黔中道宋平孟蜀分為益州利州梓州夔州四
路云
雍州考
禹貢黑水西河惟雍州舜置十二牧雍其一也周禮職
方正西曰雍州山曰岳藪曰弦蒲川曰涇汭浸曰渭洛
兼得禹貢梁州之地周自武王都于豐鎬則雍州為王
畿及平王東遷洛邑以岐酆之地賜秦其在天文東井
輿鬼則秦之分野兼得魏趙之交始皇置四十郡此為
内史上郡北地九原隴西及雲中之西南境漢武置十
三州以其西偏為凉州又置司隸領三輔後漢並如前
代晉置雍州秦州凉州後魏置北秦雍南秦三州唐置
十五部此為京畿關内道隴右道宋為陜西路及河東
路
導山
山海經禹曰天下名山經五千三百七十六萬四千五
十六里其餘小山甚衆不足記管子曰凡天下名山
五千三百七十出銅之山四百六十有七出鐵之山三
千六百有九山海經華山削成而四方高五千仞其廣
千里博物志泰山一曰天孫漢官儀泰山東上七十里
至天門五岳圖云恒山高三千九百丈七尺上方三十
里周迴三千里戴延之西征記嵩山東謂太室西謂少
室相去十七里嵩其總名也少室高八百六十丈與太
室相等徐靈期南岳記禹刻石書名山之高南岳文云
高四千一十丈
導山說
蔡傳曰王鄭有三條四列之名皆為未當余按三條馬
融以岍為北條西傾為中條嶓冢為南條不自王肅始
也班志有南條荆山北條荆山漢張旭華岳碑序布五
方則處其西列三條則居其中三條之說自古有之四
列鄭玄以岍為隂列西傾次隂列嶓冢次陽列岷山正
陽列蓋岍岐之列河泲所經西傾之列伊淮渭所經皆
在北條為隂嶓冢之列漢水所經岷山之列江水所經
皆在南條為陽蔡傳以三條四列皆為未當據導字分
之為南北二條蓋本唐天文志云天下山河之象存乎
兩戒也其實一而已
導水
唐天文志河源自北紀之首循雍州北徼達華隂而與
地絡相會並行而東至太行之曲分而東流與涇渭濟
瀆相為表裏謂之北河江源自南紀之首循梁州南徼
達華陽而與地絡相會並行而東及荆山之陽分而東
流與漢水淮瀆相為表裏謂之南河是天下之水莫大
於江河也援神契曰河者水之伯上應天漢風后曰河
凡有五皆始開於昆侖之墟山海經岷三江首大江出
㞶山北江出曼山南江出高山入海在長州南是江之
發源已有三江之名補齊記云晏子曰吾聞江深五里
海深十里其餘蓋不勝記云
導水說
河圖曰河導昆侖山名地首上為權執星(執古勢字)東流千
里至規期山名地契上為距樓星北流千里至積石山
名地肩上為别符星邠南千里入龍首山間抵龍門首
名地根上為營室星龍門上為王良星(良一作梁)為天橋神
馬出河躍南流千里抵龍首(上為龍門之北首下為南首)至卷重山
名地咽上為卷舌星東流貫砥柱觸閼流山名地喉上
為樞星以運七政西距卷重山千里東至雒會名地神
上為紀星東流至大伾山名地肱上為輔星東流過洚
水至大陸名地腹幹上為虚星楊泉物理論河百里小
曲千里一曲一直是也元時尚文曰長河萬里西來其
勢遄猛至盟津而下地土平疏移徙不常前漢溝洫志
曰治土而防其川猶止兒啼而塞其口豈不遽止然其
死可立而待也文子曰汾水濛濁而宜麻濟水通和而
宜麥河水中濁而宜菽雒水輕利而宜禾渭水多力而
宜黍漢水安重而宜竹江水肥仁而宜稻淮南子曰禹
鑿龍門平水土民乃得而陸處晉地理志曰昔大禹觀
于濁河而受綠字然後寰瀛之内可得而言也殷湯江
誥曰古禹臯陶久勞于外民乃安東為江北為河南為
淮西為濟四瀆已侯萬民乃居(四瀆已侯禮云四瀆視諸侯是也)
導水里數
漢志河入海行九千四百里江入海行二千二百六十
里漢入江行二千七百六十里淮入海行二千二百四
十里洛入河行千七十里伊入洛行四百五十里沇入
河又東入海行千八百四十里汾入河行千三百四十
里漳入河行千六百八十里漯入海行千二十里沮入
泗行千三百六十里泗入淮行千一百一十里沂入泗
行六百里沭入泗行七百一十里濰入海行五百二十
里渭入河行千八百七十里涇入渭行千六十里夏水
入沔行五百里夷水入江行五百四十里羌谷水行羌
中東北至居延入海行二千一百里居延澤古文以為
流沙山海經陽華之山門水出焉而東北流注于河門
水至于河七百九十里入洛水爾雅水自洛出為波水
經注門水即洛水之枝流者是也此可以補漢志之闕
任土作貢說
王氏炎曰有賦有貢賦諸侯以供其國用貢諸侯以獻
於天子挈貢以名篇有大一統之義存焉許氏曰禹貢
專為紀治水之成功而併及貢賦之數故九州紀水道
土色田賦之等貢物貢道為詳胡氏朏明曰禹貢之所
謂賦鄭注孔疏皆主榖税而軍賦不與焉蘇氏始云賦
田所出粟米兵車之𩔖而蔡傳取之蓋以周時軍旅之
征亦謂之賦周禮大司馬注曰賦給軍用者也小司徒
注曰賦謂出車徒給徭役也左傳悉索敝賦又曰韓賦
七邑又曰魯賦八百乘邾賦六百乘又曰鄫無賦于司
馬其所謂賦皆軍賦故蔡以蘇說為長而其實不然按
周以前無謂兵為賦者左傳云少康有田一成有衆一
旅此即司馬法一成之賦也而稱衆不稱賦則唐虞更
可知王耕野云九州田賦止是米穀非必兵車此言得
之觀甸服之賦惟納總銍秸粟米則經文自有明徵不
煩後人之聚訟矣劉氏維曰禹貢以尊京師為主故首
冀州兖最下故次兖雍最高故終雍昆侖最遠故以織
皮與三國終之而無他賦
兖青徐雍荆五州賦皆無錯冀賦上上錯豫賦錯上中
揚賦下上上錯梁賦下中三錯日記曰無錯者其等已
定有錯者其等難定時進退以通節之也書因曰大抵
高田利水下田利旱柔土水旱為災皆輕剛土水旱為
災皆重中土無大𫉬亦無盡傷是則水旱雖同而各方
受病實異其無大增減者可定以為常而消息不恒者
難執以為例此錯法所由立也
三江考
三江之說由來不一班孟堅謂南江至吳縣入海中江
至陽羨入海北江至毗陵入海孔安國謂自彭蠡江分
為三入震澤遂為北江而入海虞氏林謂江自大湖入
于海郭璞謂岷江浙江淞江韋昭謂淞江浙江浦陽江
胡氏朏明曰類皆承譌襲舛惟蘇傳據經文之中江北
江而謂岷山之江為中江嶓冢之江為北江既有中北
二江則豫章之江為南江可知蔡傳駁之及閱徐堅初
學記引鄭康成書注以證三江曰左合漢為北江右合
彭蠡為南江岷江居其中則為中江始知蘇氏所說東
漢時固已有之馬中錫云斯言也百世以俟聖人可也
余竊謂不然江漢為四瀆之二所謂瀆者以其獨能赴
海也何當没漢之名竟以漢為三江之一乎今案海内
東經曰廬江出天子都入江彭澤西郭注彭澤今彭蠡
在尋陽彭澤縣史記貨殖傳吳東有海鹽之饒三江五
湖之利道元注水經謂廬江之名禹時已有則廬江自
大江之北而入江其為三江之北江何疑經又曰贑水
出聶都東山東北注江入彭澤西漢志豫章郡湖漢九
水東北至彭澤入江其為南江何疑經言東匯澤為彭
蠡者南也東迤北會為匯者北也南北二江夾匯于彭
澤而岷江介乎其間三江相觸江水盤渦旋轉為螺紋
朔傳以蠡測海蠡古螺字也經以彭澤為彭蠡義或然
矣自是而三江合流大江至蕪湖始名中江前此漢雖
入江而大江猶不得為中也周職方荆州其川江漢揚
州其川三江則三江並在揚州而漢水不與其數明矣
中江南江北江分流而入海水經注曰廬江出三天子
都北過彭澤西北入于海漢志中江至陽羨入海南江
至吳縣南東入海經云三江既入者是也顧乃以鄭氐
班氏之說可證漢志之謬余未之敢信
九江考
蔡傳据水經九江地在長沙下雋縣西北專指洞庭為
九江按漢志廬江郡金蘭西北有東陵鄉水經江水過
下雉縣北利水從東陵西南注之又東左得青林口酈
道元注曰水出廬江郡之東陵鄉江夏有西陵縣故是
言東矣唐書李靖傳輔公祏遣馮惠亮以舟師三萬屯
當塗陳正通步騎一萬屯青林自梁山連鎖以斷江道
則青林與東陵距當塗不甚遠其在廬江無疑矣傳以
九江在下雋西北以巴陵為漢下雋晉范致明岳陽風
土記以漢下雋在蒲圻縣界則傳舛矣况傳所據者水
經同一水經也九江在下雋西北可信而東陵在廬江
西北獨不可信乎且安知下雋西北不為東北之譌乎
竹書紀年曰周康王十六年王南巡狩至九江廬山太
史公曰余南登廬山觀禹疏九江周景式廬山記曰登
廬山望九江以觀禹之迹其兹峯乎則九江與廬山為
近矣安得以洞庭為九江乎向使洞庭即九江禹作禹
貢名九江作山海經名洞庭無是理矣
李氏瓚曰按九河今在河間府滄州南皮東光慶雲獻
縣久已湮塞而故跡尚存傳引酈道元程氏之說謂九
河俱淪于海夫其淪其塞同于非舊不必深求但黃河
故道原在寧津縣屬景州而府以河間得名則九河之
疏昔在其地可無疑者
孟子禹疏九河注之海則九河自為注海無復有同為
一河然後注海之說宋趙偁奏曰河自孟津初行于地
必須全流乃成河道禹之治水自冀抵滄景始播為九
河以其近海無患也据此則九河皆近海矣禹又何不
愛民力開通二百里為一大河以入海耶
附揚雄九州箴
冀州箴
洋洋冀州鴻原大陸岳陽是都島夷被服潺湲河流
表以碣石
兖州箴
悠悠濟河兖州之㝢九河既道雷夏攸處草繇木條
漆枲絲紵濟漯既通降丘宅土
青州箴
茫茫青州海岱是極鹽鐵之地鉛松怪石羣水攸歸
萊夷作牧
徐州箴
海岱伊淮東海是渚徐州之土邑于蕃宇大野既瀦
有羽有蒙孤桐蠙珠泗沂攸同
揚州箴
夭矯揚州江漢之滸彭蠡既瀦陽鳥攸處橘柚羽貝
瑶琨篠簜閩越北垠沅湘攸往
荆州箴
杳杳巫山在荆之陽江漢朝宗其流湯湯雲夢塗泥
包匭菁茅金玉砥礪象貝元龜貢篚百物世世以饒
豫州箴
郁郁荆河伊洛是經滎波枲漆惟用攸成
梁州箴(原作益州)
巖巖岷山古為梁州華陽西極黑水南流
雍州箴
黑水西河横截昆侖邪指閶闔畫為雍垠上侵積石
下礙龍門
(按夏書維彼陶唐有此冀方堯雖都冀乃在平陽非岳陽也冀箴岳陽是都因岳陽在冀故借)
(以成文耳漢武帝元朔二年改梁為益益即梁也)
九州同異考
嘗按楊泉曰九州變易交錯不同禹貢有梁州無并州
周官有并州無梁州爾雅有幽營無青梁周職方河内
曰冀州今山西地漢河内今懷慶府劉宋冀州領郡九
理歷城今山東濟南府在禹跡為青州廣陵在二漢時
為吳國江都廣陵國廣陵郡劉宋為南兖州北齊為東
廣州其為揚州自隋始也齊北兖州理淮隂晉元帝僑
置兖州寄居京口明帝以郗鑒為刺史寄居廣陵置濮
陽濟隂高平泰山等郡後改為南兖州襄陽故屬荆州
孝武於襄陽僑立雍州晉元於廣陵僑置青州鎮東陽
城以僑立州為南青州唐初置南兖州又改䢴州又改
廣陵郡今揚州府圖書編曰古徐州在今泗州臨淮縣
之徐城鎮去徐州垂五百里通考曰魯郡在禹跡為徐
州而漢則屬豫州所領陳留郡在禹跡為豫州而晉則
屬兖州所領劉宋南徐州今鎮江府東揚州今紹興府
沈約宋書義熙七年始分淮北為北徐州文帝元嘉八
年更以江北為南兖州江南為南徐州治京口通典壽
春郡後漢揚州刺史領郡六治此魏曰淮南後魏曰揚
州梁武普通七年置南豫州後降魏陳大建復得壽陽
為豫州隋改壽州齊豫州亦理壽春皆在禹跡為揚州
唐置南豫古丹陽郡在禹跡為揚州魏太和中蠻帥田
益宗納土于魏魏為立東豫州治廣陵城五代史志汝
南新息縣魏置東豫州則此廣陵乃新息非揚州也後
魏豫州今汝寧北徐州今兖州府之沂州職方河南曰
豫州李唐河南則指一道而言包古青徐兖豫四州之
境奄黃河以南皆是北史獨孤信都督三荆州今汝州
伊陽縣東荆州後改曰懷州今唐縣西荆州今鄧州在
禹跡為豫州隋志曰普安郡梁置南梁州眉山郡後周
曰青州淮南郡後魏曰揚州梁曰南豫州東魏曰揚州
陳又曰豫州後周曰揚州廬江郡梁置南豫州琅邪郡
舊置北徐州劉聰以洛陽為荆州魏梁州今陜西漢中
東魏梁州今河南開封漢中亦唐梁州漢武帝改梁州
為益州魏分置梁州益州雍州之地漢時為凉州晉置
雍州又分其地為凉州秦州後魏置雍州亦分其地為
南秦州北秦州劉宋雍州理襄陽其統領郡縣在禹跡
為荆州東晉雍州今襄陽府在禹跡為荆豫二州之界
以今之地理考之冀州古為幽燕三晉今則太行以西即山西太
原等處太行以東即京師奉天等處兖州古為鄒魯即今之山東
兖州東昌等處西至河東距濟南接徐豫之境其地當河之下
流平衍無高山青州古為齊即今之山東濟南青州登萊等處
地雖近海然不當衆流之衝故禹治之比他州用力為省徐州
古為魯為彭城即今之徐州豐沛隸江南為南北咽喉揚州
古為吳越今之江南及兩淮江浙等處古時江淮不通今一
自儀徵至揚子橋一自瓜州至揚子橋二河合而北行自高
郵寳應至清江浦入淮為今糧道咽喉重地其江以南濱海為
廣東福建荆州古為楚即今之湖廣荆襄等處其荆梁之界則
為貴州其衡山之南則為廣西豫州古為鄭衛東周大梁今之
河南開封洛陽等處其地北距河南抵荆山東抵徐西抵雍梁
居天下之中梁州古為西蜀益州今之四川成都等處其西南
夷壤為今之雲南雍州古為周秦關隴即今之陜西西安左傳
芒芒禹迹畫為九州蕭子顯南齊書郡國志讚郡國既建因州而
剖離過十三合不踰九九州之變易遷改斯數語者足以盡之矣
五服圖說
易氏彦祥曰禹五服帝畿在内帝畿千里而兩面各五
百里數其一面故曰五百里甸服自甸至荒皆數一面
每面各五百里總為二千五百里面相距凡五千里職
方氏所載則王畿不在九服之内自方五百里之侯服
至方五百里之藩服其名凡九九服每面各二百五十
里通為二千二百五十里兩面相距通為四千五百里
并王畿千里通為五千五百里增於禹者五百里之藩
服耳然禹九州之外咸建五長東漸西被即成周藩
服之域其名雖增而實未嘗增也
