春秋尊王發微卷十一
宋孫復撰
定公名宋襄公子昭公弟共王十一年即位定
諡也安民大慮曰定
元年春王
不書正月者定公未立不與季氏承其正朔也是時
季氏專國昭公薨于乾侯及歲之交定又未立故略
不書焉所以黜強臣而存公室也
三月晉人執宋仲幾于京師
春秋之義諸侯不得專執況大夫乎宋仲幾會城成
周韓不信陪臣也非天子命執仲幾于天子之側甚
矣故曰晉人執宋仲幾于京師以疾之
夏六月癸亥公之喪至自乾侯戊辰公即位
定公繼奔亡之後制在季氏故昭公之喪至自乾侯
六月而始得即位也昭公之喪至自乾侯六月而始
得即位此制在季氏可知也故曰癸亥昭公之喪至
自乾侯戊辰公即位以著其惡
秋七月癸巳葬我君昭公
八月而葬
九月大雩立煬宫
煬宫伯禽子廟毁已久此而立之非禮可知
冬十月隕霜殺菽
建酉之月隕霜殺菽非常之災
二年春王正月夏五月壬辰雉門及兩觀(古亂反)災
其言雉門及兩觀災者雉門與兩觀俱災也雉門兩
觀天子之制
秋楚人伐吳冬十月新作雉門及兩觀(古亂反)
新作雉門及兩觀者定公不知僭天子之惡也定公
不知僭天子之惡故作而新之
三年春王正月公如晉至河乃復二月辛卯邾子穿卒
夏四月秋葬邾莊公冬仲孫何忌及邾子盟于拔
拔地闕
四年春王二月癸巳陳侯吳卒三月公會劉子晉侯宋
公蔡侯衛侯陳子鄭伯許男曹伯莒子邾子頓子胡子
滕子薛伯把伯小邾子齊國夏于召(上照反)陵侵楚
蔡人病楚使告于晉故晉合諸侯于此此救蔡伐楚
也其言會于召陵侵楚者諸侯不振不能救蔡伐楚
也故使救蔡伐楚之功歸于強吳冬蔡侯以吳子及
楚人戰于栢舉楚師敗績是也噫昭十三年公會劉
子晉侯齊侯宋公衛侯鄭伯曹伯莒子邾子滕子薛
伯杞伯小邾子于平丘八月甲戌同盟于平丘此年
公會劉子晉侯宋公蔡侯衛侯陳子鄭伯許男曹伯
莒子邾子頓子胡子滕子薛伯把伯小邾子齊國夏
于召陵侵楚五月公及諸侯盟于臯鼬内不能奪大
夫之權外不能攘荆蠻之患何所為哉何所為哉徒
自相與歃血要言而已此固不足道也
夏四月庚辰蔡公孫姓(音生)帥師滅沈以沈子嘉歸殺
之
蔡公孫姓帥師滅沈沈與楚故也以沈子嘉歸殺之
公孫姓之罪不容誅也
五月公及諸侯盟于臯鼬(音又)
臯鼬鄭地
把伯成卒于會六月葬陳惠公許遷于容成秋七月公
至自會劉卷(音權又音卷勉反)卒
上會劉子
葬把悼公楚人圍蔡晉士鞅衛孔圉帥師伐鮮虞葬劉
文公
文謚也案文三年王子虎卒不葬此葬者見其私謚
且僭也
冬十有一月庚午蔡侯以吳子及楚人戰于栢舉楚師
敗績楚囊瓦出奔鄭
以者乞師而用之也楚人圍蔡晉師不出故蔡侯去
晉求救于吳吳子許之冬十有一月吳子蔡侯伐楚
庚午及楚人戰于栢舉楚師敗績囊瓦奔鄭吳稱子
者大救蔡也晉合十八國之君不能救蔡伐楚吳能
救之伐之此吳晉之事強弱之勢較然可見也故自
是諸侯小大皆宗于吳栢舉楚地
庚辰吳入郢
吳子救蔡伐楚善也乘囊瓦之敗長驅入郢夷其宗
廟壊其宫室此則甚矣故曰庚辰吳入郢反狄之也
五年春王三月辛亥朔日有食之夏歸粟于蔡於越入
吳
案昭五年越始見于經從諸侯伐吳稱人此言於越
越之别封也此亦舒人舒鳩舒蓼之類耳
六月丙申季孫意如卒秋七月壬子叔孫不敢卒冬晉
士鞅帥師圍鮮虞
六年春王正月癸亥鄭游速帥師滅許以許男斯歸二
月公侵鄭
内有強臣之讎外結怨于鄭
公至自侵鄭夏季孫斯仲孫何忌如晉秋晉人執宋行
人樂祁犂冬城中城季孫斯仲孫忌帥師圍鄆
前曰仲孫何忌後曰仲孫忌𫝊寫脫之也
七年春王正月夏四月秋齊侯鄭伯盟于鹹齊人執衛
行人北宫結以侵衛齊侯衛侯盟于沙
沙衛地
大雩齊國夏帥師伐我西鄙九月大雩冬十月
八年春王正月公侵齊公至自侵齊二月公侵齊三月
公至自侵齊
公一歲而再侵齊以重其怨甚矣
曹伯露卒夏齊國夏帥師伐我西鄙公會晉于瓦
晉師救我故公會于瓦瓦衛地
公至自瓦秋七月戊辰陳侯柳卒晉士鞅帥師侵鄭遂
侵衛葬曹靖公九月葬陳懷公季孫斯仲孫何忌帥師
侵衛冬衛侯鄭伯盟于曲濮從祀先公
先公后稷也從祀先公者定公僭亂從后稷而祀也
后稷周之始祖非魯可得祀故曰從祀先公以著其
僭
盜竊寳玉大弓
盜微賤之稱寳玉大弓國之重器也國之重器而盜
得竊之則定公為國可知也
九年春王正月夏四月戊申鄭伯蠆卒得寳玉大弓
不曰盜歸寳玉大弓者盜微賤不可再見也寳玉大
弓周公受賜于周藏之于魯故失之書得之書
六月葬鄭獻公秋齊侯衛侯次于五氏
五氏晉地
秦伯卒冬葬秦哀公
十年春王三月及齊平
平八年再侵齊之怨
夏公會齊侯于夾谷公至自夾谷
公會齊侯于夾谷叛晉故也夾谷齊地
晉趙鞅帥師圍衛齊人來歸鄆讙龜陰田
三月及齊平夏公會齊侯于夾谷故齊人來歸鄆讙
龜隂田其言來歸者明本非魯地也
叔孫州仇仲孫何忌帥師圍郈秋叔孫州仇仲孫何忌
帥師圍郈(音后)
郈叛叔孫州仇仲孫何忌帥師圍之郈不服故二卿
秋再圍郈郈叔孫邑
宋樂大心出奔曹宋公子地出奔陳冬齊侯衛侯鄭游
速會于安甫
安甫地闕
叔孫州仇如齊宋公之弟辰暨仲佗(徒何反)石彄(苦侯反)出
奔陳
宋公失道其弟辰暨仲佗石彄出奔陳暨不得已也
仲佗石彄為宋大臣不能以道事君為辰強牽而去
故曰宋公之弟辰暨仲佗石彄出奔陳以交譏之也
十有一年春宋公之弟辰及仲佗石彄公子地自陳入
于蕭以叛夏四月秋宋樂大心自曹入于蕭
大心從四子入于蕭不言叛者其叛可知也
冬及鄭平
平六年侵鄭之怨
叔還如鄭涖盟
叔還叔弓曾孫
十有二年春薛伯定卒夏葬薛襄公叔孫州仇帥師墮
(許規反)郈衛公孟彄帥師伐曹季孫斯仲孫何忌帥師墮
費(音秘)秋大雩冬十月癸亥公會齊侯盟于黃十有一
月丙寅朔日有食之公至自黃十有二月公圍成公至
自圍成
郈叔孫邑費季孫邑成孟孫邑三邑強盛宰吏數叛
以為國患故皆墮之經言叔孫州仇帥師墮郈季孫
斯仲孫何忌帥師墮費而獨書公圍成者公弗能墮
成也三子能墮郈墮費而公弗能墮成公室陵遲政
在三子故也國内又以圍至者君弱臣強危甚
十有三年春齊侯衛侯次于垂葭夏築蛇淵囿大蒐于
比(音毗)蒲衛公孟彄帥師伐曹秋晉趙鞅入于晉陽以
叛冬晉荀寅士吉射(音石)入于朝歌以叛晉趙鞅歸于
晉
趙鞅荀寅士吉射三卿專邑以叛晉侯不能制趙鞅
歸于晉無惡文者鞅入晉陽以叛此王法所誅也鞅
不遠而復以晉陽歸國此王法所赦也故曰秋晉趙
鞅入于晉陽以叛冬晉荀寅士吉射入于朝歌以叛
晉趙鞅歸于晉以甚荀寅士吉射之惡也晉陽趙鞅
邑朝歌晉邑
薛弑其君比
十有四年春衛公叔戍來奔衛趙陽出奔宋二月辛巳
楚公子結陳公孫佗人帥師滅頓以頓子牂歸夏衛北
宫結來奔五月於越敗吳于檇(音醉)李
檇李吳地
吳子光卒公會齊侯衛侯于牽
牽衛地
公至自會秋齊侯宋公會于洮天王使石尚來歸脤(市軫)
(反)
脤祭肉也天子祭社稷宗廟有與諸侯共福之禮此
謂助祭諸侯也魯未嘗助祭天王使石尚來歸脤非
禮也石尚士故名
衛世子蒯(苦怪反)聵(伍怪反)出奔宋衛公孟彄出奔鄭宋公
之弟辰自蕭來奔大蒐于比(音毗)蒲邾子來會公
會公于比蒲也
城莒父及霄
此年無冬脫之
十有五年春王正月邾子來朝鼷鼠食郊牛牛死改卜
牛
不言所食者食非一處也
二月辛丑楚子滅胡以胡子豹歸夏五月辛亥郊壬申
公薨于高寢
公薨于高寢非正也高寢别寢
鄭罕逹帥師伐宋齊侯衛侯次于渠蒢邾子來奔喪
邾子來奔喪非禮也
秋七月壬申姒氏卒
姒氏哀公妾母不稱夫人不言薨哀未君也姒氏把
女
八月庚辰朔日有食之九月滕子來會葬
滕子來會葬非禮也
丁已葬我君定公雨不克葬戊午日下昃乃克葬
雨不克葬譏不能葬也葬不為雨止戊午日下昃乃
克葬言無備之甚也義與宣八年葬敬嬴同
辛巳葬定姒冬城漆
漆魯地
春秋尊王發微卷十一
