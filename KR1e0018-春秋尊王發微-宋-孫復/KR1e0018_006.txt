春秋尊王發微卷六
宋孫復撰
文公名興僖公子襄王二十六年即位文謚也
慈惠愛民曰文
元年春王正月公即位
書即位者文公繼僖非天子命也
二月癸亥日有食之天王使叔服來會葬
諸侯五月而葬僖公薨至此三月天王使叔服來會
葬非禮也
夏四月丁巳葬我君僖公
五月而葬書者不請諡也
天王使毛伯來錫公命
古者三載考績三考黜陟幽明文公即位功未及施
而天王使毛伯來錫公命濫賞也毛伯天子卿毛采
地伯爵
晉侯伐衛叔孫得臣如京師衛人伐晉秋公孫敖會晉
侯于戚冬十月丁未椘世子商臣弑其君頵(憂倫反)
稱世子以弑甚商臣之惡也不言其父而言其君者
君之于世子有父之親有君之尊言世子所以明其
親也言其君所以明其尊也商臣之于尊親盡矣
公孫敖如齊
二年春王二月甲子晉侯及秦師戰于彭衙秦師敗績
秦師伐晉以報殽之役戰于彭衙秦師敗績殽之役
在僖三十三年彭衙秦地
丁丑作僖公主
丁丑作僖公主緩也禮平旦而葬日中反而祭謂之
虞其主用桑期而小祥其主用栗僖公薨至此十五
月作僖公主緩可知也
三月乙巳及晉處父盟
此公及處父盟也不言公者不與處父敵公也不與
處父敵公故不言公處父不氏未命也
夏六月公孫敖會宋公陳侯鄭伯晉士縠(禾木反)盟于垂
隴
垂隴鄭地
自十有二月不雨至于秋七月
不雨歴三時乃書者惡文公怠于國政不懼旱災之
甚
八月丁邜大事于太廟躋僖公
大事者大其事也僖公閔公庶兄繼閔而立其位當
在閔下文公既君欲尊其父故大其事躋于閔公之
上躋升也夫鬼神有常祀昭穆有常位不可易也文
公二月丁丑作僖公主八月丁夘大事于太廟躋僖
公瀆慢不恭也甚矣
冬晉人宋人陳人鄭人伐秦
報彭衙之戰
公子遂如齊納幣
喪制未終使同姓大夫圖婚
三年春王正月叔孫得臣會晉人宋人陳人衛人鄭人
伐沈沈潰夏五月王子虎卒
外大夫來赴非禮也
秦人伐晉秋椘人圍江雨(于付反)螽(音終)于宋
雨螽于宋謂雨而為螽也猶雨毛雨土之類爾
冬公如晉十有二月己巳公及晉侯盟晉陽處父帥師
伐椘以救江
先言伐椘而後言以救江者惡不能救江也椘人圍
江陽處父帥師不急赴之乃先伐椘欲其引兵自救
而江圍觧非救患之師也故明年秋椘人滅江
四年春公至自晉
自是公朝強國皆至者惡其輕去宗廟遠朝強國或
執或辱危之也
夏逆婦姜于齊
此公逆婦姜于齊也不言公者諱之也不言逆女者
以其成禮于齊也以其成禮于齊故不言公以諱之
狄侵齊秋椘人滅江晉侯伐秦衛侯使寗俞來聘
冬十有一月壬寅夫人風氏薨
成風也僖公妾母
五年春王正月王使榮叔歸含(戶暗反或作唅)且賵(方鳳反)
非禮也成風僭夫人襄王不能正又使榮叔含之賵
之此非禮可知也榮叔周大夫榮采地叔字不言天
王者脱之下會葬同此
三月辛亥葬我小君成風王使召伯來會葬
成諡也先言葬而後言會者不及事也成風諸侯妾
母襄王既使榮叔歸含且賵又使召伯來會葬甚矣
召伯天子卿召采地伯爵
夏公孫敖如晉秦人入鄀(音若)秋椘人滅六
鄀六微國
冬十月甲申許男業卒
六年春葬許僖公夏季孫行父如陳秋季孫行父如晉
八月乙亥晉侯驩卒冬十月公子遂如晉葬晉㐮公晉
殺其大夫陽處父晉狐射姑出奔狄閏月不告月猶朝
于廟
春秋二百四十二年閏月多矣獨此書不告月者是
常告也文既不告閏月猶朝于廟非禮可知
七年春公伐邾三月甲戌取須句(其俱反)
惡再取也案僖二十二年公伐邾取須句後其地復
入于邾
遂城郚(音吾)
遂城郚重勞民也郚魯邑
夏四月宋公王臣卒宋人殺其大夫
稱人以殺殺有罪也不言名氏者脱之也
戊子晉人及秦人戰于令(力呈反)狐
秦晉自殽之役結怨用兵償報不已二年書晉侯及
秦師戰于彭衙此稱人者疾之甚也故自是不復名
其將帥但曰某人某人而已言戰不言敗者勝負敵
也令狐秦地
晉先蔑奔秦
先蔑書者不可言晉人故也不言出者明自軍中而
去
狄侵我西鄙秋八月公會諸侯晉大夫盟于扈
扈之會不序者略之也公本期會于扈而不至焉故
略之也
冬徐伐莒
徐不稱人夷也
公孫敖如莒涖盟
八年春王正月夏四月秋八月戊申天王崩
襄王也
冬十月壬午公子遂會晉趙盾盟于衡雍(於用反)乙酉公
子遂會雒戎盟于暴
再言公子遂者非繼事也此壬午公子遂與晉趙盾
盟于衡雍乙酉還至暴又與雒戎盟爾故曰壬午公
子遂會晉趙盾盟于衡雍乙酉公子遂會雒戎盟于
暴也公子遂莊公子暴衡雍皆鄭地
公孫敖如京師不至而復丙戌奔莒
公孫敖如京師弔喪也不至而復中道而反也丙戌
奔莒文公不能誅敖得以自恣也案宣八年公子遂
如齊至黃乃復至黃乃復者以疾而還也公子遂以
疾而還義猶不可況敖如京師弔喪中道而返乎此
敖之罪固不容誅矣而又使之自恣得以奔莒此文
公之惡亦可見矣不言所至者舉京師為重也
螽宋人殺其大夫司馬宋司城來奔
宋人殺其大夫司馬宋司城來奔譏六卿也大國三
卿次國二卿不書名氏者脱之左氏稱司馬握節以
死故書以官司城蕩意諸效節于府人而出公以其
官逆之亦書以官公羊言皆以官舉者宋三世無大
夫穀梁謂以官稱無君之辭也于義皆所未安何者
莊二十六年曹殺其大夫僖二十五年宋殺其大夫
文七年宋人殺其大夫皆以官舉故也此不書名氏
脱之斷可知矣
九年春毛伯來求金
㐮王未葬毛伯來求金其惡可知也
夫人姜氏如齊二月叔孫得臣如京師辛丑葬襄王
襄王七月而葬書者惡内也案六年八月乙亥晉侯
驩卒冬十月公子遂如晉葬襄公前年秋八月戊申
天王崩此年二月叔孫得臣如京師辛丑葬襄王魯
皆使卿會是天子諸侯可得齊也故書襄王之葬以
惡内
晉人殺其大夫先都三月夫人姜氏至自齊
夫人行不至此至者孔子傷文姜之亂出姜又不安
魯終以子弑而去十八年夫人姜氏歸于齊是也
晉人殺其大夫士縠(禾木反)及箕鄭父椘人伐鄭
椘復彊也椘自城濮之敗不敢加兵于鄭今伐鄭者
晉文既死中國不振故也城濮之敗在僖二十八年
公子遂會晉人宋人衛人許人救鄭夏狄侵齊秋八月
曹伯襄卒九月癸酉地震
震動也地而震失地道也
冬楚子使椒來聘
椘子執宋公伐宋復貶稱人者二十年至此稱爵者
以其慕義使椒再來脩聘進之也椒椘大夫未命故
不氏秦術吳札皆此義也執宋公伐宋在僖二十一
年
秦人來歸僖公成風之襚(音遂衣服曰襚)
秦人來歸僖公成風之襚正也書者以見周室陵遲
典禮錯亂秦人之不若也案四年十有一月壬寅夫
人風氏薨五年春王正月王使榮叔歸含且賵三月
辛亥葬我小君成風王使召伯來會葬此年秦人來
歸僖公成風之襚不及事也其言正者妾母稱夫人
非正也妾母稱夫人自僖公始天子不能正而秦人
能之故曰秦人來歸僖公成風之襚此固周室陵遲
典禮錯亂秦人之不若也悲夫
葬曹共公
十年春王三月辛夘臧孫辰卒夏秦伐晉
晉自令狐之戰不出師者三年其厭戰之心亦可見
也而秦不顧人命見利而動又起此役夷狄之道也
故曰秦伐晉以狄之
椘殺其大夫宜申自正月不雨至于秋七月及蘇子盟
于女(音汝又如字)栗
内不出主名微者蘇子天子卿文公使微者盟天子
卿其惡可知女栗地闕
冬狄侵宋椘子蔡侯次于厥貉(某百反)
十有一年春椘子伐麇(俱倫反)夏叔彭生會晉郤缺于承
匡(一作筐)
承匡宋地
秋曹伯來朝公子遂如宋狄侵齊冬十月甲午叔孫得
臣敗狄于鹹
十有二年春王正月郕伯來奔
諸侯播越失地皆名此不名者非自失國也案莊八
年師及齊師圍郕郕降于齊師自是入齊為附庸此
而來奔齊所偪爾故不名
把伯來朝二月庚子子叔姬卒
叔姬文公女也故曰子叔姬書者不服也
夏楚人圍巢秋滕子來朝秦伯使術來聘
術不氏與九年椘椒義同
冬十有二月戊午晉人秦人戰于河曲
二國之讎既易世矣二國之戰固可以已也而秦康
晉靈猶尋舊怨殘民以逞是彰父之不德也故孔子
自令狐之戰不復名其將帥然令狐之戰猶書及焉
此不言及者惡其迭起報怨互覆師徒一目之也河
曲晉地
季孫行父帥師城諸及鄆
帥師而城畏莒故也鄆莒魯所争者
十有三年春王正月夏五月壬午陳侯朔卒邾子蘧(其居)
(反)蒢(丈居反)卒自正月不雨至于秋七月大(音泰)室屋壊
大室伯禽之廟也周公曰太廟伯禽曰太室羣公曰
宫文公為宗廟社稷主而俾大室屋壊其不恭也若
此
冬公如晉衛侯會公于沓狄侵衛十有二月己丑公及
晉侯盟公還自晉鄭伯會公于棐
公本朝晉既朝且盟又貪二國之會皆天子之事也
故詳錄其地以惡之沓地闕棐鄭地
十有四年春王正月公至自晉邾人伐我南鄙叔彭生
帥師伐邾夏五月乙亥齊侯潘卒
齊昭公
六月公會宋公陳侯衛侯鄭伯許男曹伯晉趙盾癸酉
同盟于新城
新城宋地
秋七月有星孛(音佩)入于北斗
孛彗之屬偏指曰彗光芒四出曰孛入于北斗者入
于魁中也
公至自會晉人納捷菑(側其反)于邾弗克納
邾文公二子大子貜(俱縛反)且(子余反)立捷菑奔晉故晉
人納捷菑于邾或曰趙盾也或曰郤缺也邾人亂焉
晉人以庶奪嫡亂人之國此王法所誅也故曰晉人
納捷菑于邾弗克納以疾之
九月甲申公孫敖卒于齊
奔大夫不卒此卒者為明年齊人歸其喪起敖奔莒
在八年
齊公子商人弑其君舍
舍未踰年稱君者孔子疾亂臣賊子之甚嫌未踰年
與成君異也故誅一公子商人為萬世戒
宋子哀來奔
子哀宋公族子姓哀名也昭公無道子哀不食其禄
懼亂來奔故曰宋子哀此亦公弟叔肸之比也叔肸
事見宣公十七年
冬單(音善)伯如齊齊人執單伯齊人執子叔姬
單伯魯大夫子叔姬昭公夫人舍母也舍既遇弑魯
使單伯視子叔姬故商人執子叔姬單伯至此猶見
者蓋其子孫世爾
十有五年春季孫行父如晉三月宋司馬華(戶駕反)孫來
盟
宋自僖會諸侯于薄釋宋公之後未嘗與魯通問一
旦華孫來請結盟于我以尋舊好故曰宋司馬華孫
來盟也不言使者與齊高子義同僖會諸侯于薄釋
宋公在僖二十一年
夏曹伯來朝齊人歸公孫敖之喪
案八年天王崩公孫敖如京師弔廢命奔莒罪當誅
絶雖死義不得反齊人歸之魯人受之皆非禮也
六月辛丑朔日有食之鼓用牲于社單伯至自齊
内大夫執則至至則名昭十三年晉人執季孫意如
以歸十四年意如至自晉是也此不名者天子命大
夫也
晉郤缺帥師伐蔡戊申入蔡
蔡人不與新城之盟晉郤缺帥師伐蔡遂入其國其
惡可知也新城之盟在前年
秋齊人侵我西鄙季孫行父如晉
行父公子友孫
冬十有一月諸侯盟于扈
公寬奢怠于國事諸侯皆會而公獨不與故諱之略
而不序也
十有二月齊人來歸子叔姬
齊人來歸子叔姬也商人既弑其子又絶其母甚矣
齊侯侵我西鄙遂伐曹入其郛
十有六年春季孫行父會齊侯于陽榖齊侯弗及盟夏
五月公四不視朔
天子班朔諸侯藏于祖廟每月朝廟北面受而行之
文公不肖怠棄國政天子班朔而四不視之此文公
之不臣也甚矣故自是視朔之禮遂廢子貢欲去告
朔之餼羊是也
六月戊辰公子遂及齊侯盟于郪(音西)丘
復陽榖之盟也郪丘齊地
秋八月辛未夫人姜氏薨
僖公夫人文公母
毁泉臺
毁泉臺惡勞民也築之勞毁之勞既築之又毁之可
謂勞矣
椘人秦人巴人滅庸冬十有一月宋人弑其君杵臼
稱人微者也名氏不登于史策故微者弑君稱人以
誅之也
十有七年春晉人衛人陳人鄭人伐宋夏四月癸亥葬
我小君聲姜
聲諡也九月而葬
齊侯伐我西鄙六月癸未公及齊侯盟于榖諸侯會于
扈
諸侯不序義與十五年同
秋公至自榖冬公子遂如齊
十有八年春王二月丁丑公薨于臺下
臺下非正也
秦伯罃(音&KR1125;)卒
秦康公
夏五月戊戌齊人弑其君商人六月癸酉葬我君文公
秋公子遂叔孫得臣如齊冬十月子卒
子子赤也不日弑也弑則曷為不日不忍言也案成
君弑不地子赤未踰年故不日以别之不名文公既
葬也文公葬公子倭弑子赤自立是為宣公
夫人姜氏歸于齊
夫人子赤母子赤見弑故大歸于齊
季孫行父如齊莒弑其君庶其
稱國以弑衆也謂肆禍者非一故衆弑君則稱國以
誅之言舉國之人可誅也
春秋尊王𤼵微卷六
