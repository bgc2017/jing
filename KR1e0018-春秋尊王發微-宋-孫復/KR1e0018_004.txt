春秋尊王𤼵微卷四
宋孫復撰
閔公名開莊公子惠王十六年即位閔諡也在
國逢難曰閔
元年春王正月齊人救邢
威未能帥諸侯以往故猶稱人
夏六月辛酉葬我君莊公
十一月葬
秋八月公及齊侯盟于落姑季子來歸
秋公與齊侯盟于落姑以納季子故季子來歸何也
莊公薨子般卒閔公沖幼慶父與夫人通勢傾公室
不朝夕國人汹汹思得季友以平内亂故曰季子來
歸也子者男子之通稱不言出公子之未命者也落
姑齊地
冬齊仲孫來
仲孫齊大夫非齊侯命故不稱使非齊侯命則奔也
不言奔者非奔也仲孫私來也仲孫私來故曰齊仲
孫來以惡之此與隠元年祭伯來義同字者天子命
大夫
二年春王正月齊人遷陽
陽微國
夏五月乙酉吉禘于莊公
吉禘于莊公非禮也魯以周公禘于太廟此天子大
祭非諸侯可得用也謂之吉者莊公葬二十二月未
可吉也故曰五月乙酉吉禘于莊公以著其僣天子
之惡不言莊宫者明未三年也
秋八月辛丑公薨
此慶父弑也不言慶父弑者諱之也内諱弑故弑君
之賊皆不書焉不葬者義與隠公同
九月夫人姜氏孫(遜)于邾公子慶父出奔莒
公子慶父夫人姜氏同惡之人也夫人孫于邾故慶
父出奔莒書者深惡季子緩不討賊也案元年公與
齊侯盟于落姑以納季子季子來歸獨執國命當是
時以魯之衆因齊之力討慶父而戮之𫝑甚易爾而
季子不能也使閔公遽罹弑逆之禍悲哉
冬齊高子來盟
案威十四年鄭伯使其弟語來盟此不言使者高子
請來結盟于我也閔公遇弑慶父未討季友立僖僖
又非正高子請來結盟于我以定僖公之位故不言
使僖四年楚屈(俱勿反)完來盟皆此義也
十有二月狄入衛鄭棄其師
鄭棄其師惡鄭伯也豈奔潰離散云乎哉鄭伯有其
師無其將將者百姓之司命也鄭伯以百姓之命授
之匪人非棄而何故曰鄭棄其師以惡之噫鄭棄其
師梁亡皆自取之也梁亡見僖十九年
春秋尊王𤼵微卷四
