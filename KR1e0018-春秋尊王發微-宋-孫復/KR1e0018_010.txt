春秋尊王發微卷十
宋孫復撰
昭公名稠襄公子景王四年即位昭謚也容儀
恭明曰昭
元年春王正月公即位叔孫豹會晉趙武楚公子圍齊
國弱宋向戌衛齊惡陳公子招(音韶)蔡公孫歸生鄭罕
虎許人曹人于虢三月取鄆夏秦伯之弟鍼出奔晉六
月丁巳邾子華卒晉荀吳帥師敗狄于大鹵
大鹵大原
秋莒去(起吕反)疾自齊入于莒莒展輿出奔吳
莒子二子長曰去疾次曰展輿莒子遇弑去疾奔齊
展輿立國人不與去疾由齊入于莒故展輿奔吳莒
子弑在襄三十一年
叔弓帥師疆鄆田
帥師而往有畏也
葬邾悼公冬十有一月己酉楚子麇(音君)卒楚公子比
出奔晉
二年春晉侯使韓起來聘夏叔弓如晉秋鄭殺其大夫
公孫黑冬公如晉至河乃復
公如晉至河乃復者六此年公如晉至河乃復十二
年公如晉至河乃復十三年公如晉至河乃復二十
一年公如晉至河乃復二十三年公如晉至河有疾
乃復定三年公如晉至河乃復是也唯二十三年書
有疾眀有疾而反餘皆譏公數如晉見距不能以禮
自重大取困辱也
季孫宿如晉
公如晉而距之季孫宿如晉而納之是昭公季孫宿
之不若也此晉侯之惡亦可見矣
三年春王正月丁未滕子原卒夏叔弓如滕五月葬滕
成公
滕小國使叔弓會葬甚矣
秋小邾子來朝八月大雩冬大雨(于附反)雹北燕伯欵出
奔齊
四年春王正月大雨(于附反)雹夏楚子蔡侯陳侯鄭伯許
男徐子滕子頓子胡子沈子小邾子宋世子佐淮夷會
于申
中國自宋之會政在大夫諸侯不見者十年此書楚
子蔡侯陳侯鄭伯許男徐子滕子頓子胡子沈子小
邾子宋世子佐淮夷會于申者楚子大合諸侯于此
也楚子得以大合諸侯于此者威文既死諸夏不振
喪亂日甚幅裂横潰制在荆蠻故也故自是天下之
政中國之事皆荆蠻迭制之至于平丘召陵之會諸
侯雖云再出尋復叛去事無所救不足道也宋盟在
襄二十七年會平丘在昭十三年會召陵在定四年
申姜姓國
楚人執徐子秋七月楚子蔡侯陳侯許男頓子胡子沈
子淮夷伐吳執齊慶封殺之
案宣十一年楚人殺陳夏徵舒稱人以殺討賊辭也
此不言楚人執齊慶封殺之者不與楚討也慶封與
弑莊公弑君之賊人人皆得殺之其言不與楚討者
楚靈貪虐不道殄滅陳蔡以肆其欲故孔子以諸侯
共執齊慶封殺之為文所以與殺陳夏徵舒異也崔
杼弑莊公在襄二十五年
遂滅賴
賴小國
九月取鄫(才陵反)
案襄六年莒人滅鄫此言取鄫者蓋莒滅鄫以為附
庸今魯取之爾
冬十有二月乙卯叔孫豹卒
五年春王正月舍中軍
魯本二軍襄十一年作三軍今舍中軍作之非舍之
非皆非天子命也
楚殺其大夫屈(居勿反)申公如晉夏莒牟夷以牟婁及防
兹來奔
莒牟夷以牟婁及防兹來奔惡内也與襄二十一年
邾庶其以漆閭丘來奔義同
秋七月公至自晉戊辰叔弓帥師敗莒師于蚡(扶粉反)泉
魯既受莒叛人邑又敗莒師于蚡泉其惡可知也蚡
泉魯地
秦伯卒冬楚子蔡侯陳侯許男頓子沈子徐人越人伐
吳
六年春王正月把伯益姑卒葬秦景公夏季孫宿如晉
葬把文公宋華合比(如字又音被)出奔衛秋九月大雩楚薳
罷(音皮)帥師伐吳冬叔弓如楚齊侯伐北燕
七年春王正月暨齊平
暨不得已也齊來求平不得已而從之故曰暨且眀
非魯志也
三月公如楚叔孫婼如齊涖盟夏四月甲辰朔日有食
之秋八月戊辰衛侯惡卒九月公至自楚冬十有一月
癸未季孫宿卒十有二月癸亥葬衛襄公
八年春陳侯之弟招(音韶)殺陳世子偃師
此陳公子招殺陳世子偃師也其曰陳侯之弟招殺
陳世子偃師者親之也所以甚招之惡也陳哀公二
子太子偃師次子留公弟招與大夫過皆愛留欲立
之哀公疾遂殺太子偃師以立之留庶孽也偃師冢
嗣也招以叔父之親不顧宗社之重殞冢嗣以立庶
孽致楚滅陳皆招之由也故曰陳侯之弟招殺陳世
子偃師以甚招之惡也
夏四月辛丑陳侯溺卒叔弓如晉楚人執陳行人干徵
師殺之陳公子留出奔鄭
陳哀公卒干徵師赴于楚且告立公子留楚人執干
徵師殺之故公子留出奔鄭公子留已立復稱公子
者以著公弟招殺世子偃師之罪且明留之立不當
立也
秋蒐于紅
蒐春田秋非禮也惟不稱大之為正耳紅魯地
陳人殺其大夫公子過(古未反)
此公子招殺大夫公子過也其言陳人殺其大夫公
子過者不與公子招殺也故以陳人自討為文
大雩冬十月壬午楚師滅陳執陳公子招(音韶)放之于
越殺陳孔奐
陳公子招殺世子之賊也楚子執而放之陳孔奐無
罪之人也楚子殺之吁楚靈暴虐無道滅人之國又
為淫刑也如此
葬陳哀公
十月壬午楚師滅陳此言葬陳哀公如不滅之辭者
楚子葬之也不言楚子葬之者不與楚子滅陳葬哀
公故以陳人自葬為文所以存陳也九年陳災同此
九年春叔弓會楚子于陳許遷于夷夏四月陳災秋仲
孫貜(俱縛反又音居碧反)如齊
貜仲孫羯子
冬築郎囿
十年春王正月夏齊欒施來奔秋七月季孫意如叔弓
仲孫貜(居縛反又音居碧反)帥師伐莒
三卿伐莒疾莒之甚也季孫意如季孫宿孫
戊子晉侯彪卒九月叔孫婼如晉葬晉平公十有二月
甲子宋公成卒
此年無冬者脱也
十有一年春王二月叔弓如宋葬宋平公夏四月丁巳
楚子虔誘蔡侯般(音班)殺之于申
般弑逆之人諸侯皆得殺之楚子名者楚子暴虐無
道貪蔡土地不以弑君之罪殺般也四月丁已楚子
虔誘蔡侯般殺之于申十有一月丁酉楚師滅蔡執
蔡世子有以歸用之此暴虐無道貪蔡土地不以弑
君之罪殺般可知也然般之罪不容誅矣楚子殺之
不以其罪故生而名之不得以討賊例當坐誘殺蔡
侯般也般弑在襄三十年
楚公子弃疾帥師圍蔡五月甲申夫人歸氏薨
昭公母胡女歸姓
大蒐于比(音毗)蒲
蒐春田也五月不時也時又有夫人之喪比蒲魯地
仲孫貜會邾子盟于祲(音浸又音侵)祥
祲祥地闕
秋季孫意如會晉韓起齊國弱宋華亥衛北宫佗(徒何反)
鄭罕虎曹人把人于厥憖(魚靳反又音五巾反又音五轄反)
會于厥憖欲救蔡而不能也厥憖地闕
九月己亥葬我小君齊歸冬十有一月丁酉楚師滅蔡
執蔡世子有以歸用之
諸侯在喪稱子此言世子有者有未立也案四月丁
巳楚子虔誘蔡侯般殺之于申楚公子弃疾帥師圍
蔡十有一月丁酉楚師滅蔡執蔡世子有以歸用之
有窮迫危懼以至于死此未立可知也故曰世子噫
楚子既誘蔡侯般殺之于申又滅蔡執蔡世子有以
歸用之甚矣楚靈之惡其若此也
十有二年春齊高偃帥師納北燕伯于陽
北燕伯三年出奔齊不言納于燕者眀未得國都也
陽燕别邑
三月壬申鄭伯嘉卒夏宋公使華定來聘公如晉至河
乃復五月葬鄭簡公楚殺其大夫成熊秋七月冬十月
公子憖(魚靳反讀為整)出奔齊楚子伐徐晉伐鮮虞
直曰晉伐鮮虞者楚靈不道殄滅陳蔡晉為盟主既
不能救其惡已甚今又與楚交伐同姓無復天理之
存矣故深惡之鮮虞姬姓國
十有三年春叔弓帥師圍費(音秘)
費季氏邑不言家臣叛者言圍則叛可知也
夏四月楚公子比自晉歸于楚弑其君虔于乾谿
先言歸而後言弑者先言歸者明比不與謀也後言
弑者正比之罪也初楚子麇卒靈王即位公子比出
奔晉靈王無道公子弃疾作亂召公子比于晉立之
以弑靈王故曰楚公子比自晉歸于楚弑其君虔于
乾谿也比靈王弟奔晉在元年乾谿楚地
楚公子弃疾殺公子比
比不以討賊辭書者殺之不以其罪也弃疾雖召公
子比為王其實内自窺楚于是殺公子比自立故曰
楚公子弃疾殺公子比以著其惡比己立復稱公子
者明比之立不當立也
秋公會劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平丘八月甲戌同盟于平丘
公不與(音預)盟
自宋之會諸侯不出大夫專盟會者十年至申之會
則又甚矣楚子以蠻夷之衆横行中國戕滅陳蔡以
厭其欲諸侯莫敢伉楚子專盟會者又十年矣今晉
昭一旦與劉子合諸侯同盟于此者其能與楚子伉
乎不能與楚子伉也乘楚靈弑逆之禍爾乘楚靈弑
逆之禍與劉子合諸侯同盟于此何所為哉此固不
足道也公不與盟者晉侯不與公盟也晉侯與公同
事而不同盟非所以宗諸侯也天下孰不解體故自
是訖會召陵諸侯復不出者二十四年至如鄟(音專又市)
(轉反又徒官反)陵之會晉自不出此不足宗諸侯可知也宋
之會在襄二十七年申之會在昭四年鄟陵之會在
昭二十六年會召陵在定四年平丘晉地
晉侯執季孫意如以歸
晉既不與公盟又執季孫意如以歸其惡可知
公至自會蔡侯廬歸于蔡陳侯吳歸于陳
案八年楚師滅陳十一年楚滅蔡此言蔡侯廬歸于
蔡陳侯吳歸于陳者楚平復二國之後也楚靈不道
暴滅陳蔡楚平既立將矯楚靈之惡以說諸夏也故
復二國之後然則楚靈滅之楚平復之善與非善也
聖王不作諸侯不振二國之命制在荆蠻故也孔子
以陳蔡自歸為文所以抑強楚而存諸夏也
冬十月葬蔡靈公公如晉至河乃復吳滅州來
州來附庸
十有四年春意如至自晉
大夫執則至至則名不稱氏前見也
三月曹伯滕卒夏四月秋葬曹武公八月莒子去疾卒
冬莒殺其公子意恢
十有五年春王正月吳子夷末卒二月癸酉有事于武
宫籥入叔弓卒去樂卒事
有事于武宫籥入叔弓卒去樂卒事非禮也宗廟之
祭羽籥既陳雖有卿佐之喪不可去也然卿佐之喪
當有恩禮去樂則太甚故為之廢繹是故宣八年書
六月辛已有事于太廟仲遂卒于垂壬午猶繹孔子
止譏其繹爾
夏蔡朝吳出奔鄭六月丁巳朔日有食之秋晉荀吳帥
師伐鮮虞冬公如晉
十有六年春齊侯伐徐楚子誘戎蠻子殺之
案十一年楚子虔誘蔡侯般殺之于申名此不名者
狙詐相誘殺略之也故亦不地
夏公至自晉秋八月己亥晉侯夷卒九月大雩季孫意
如如晉冬十月葬晉昭公
十有七年春小邾子來朝夏六月甲戌朔日有食之秋
郯子來朝八月晉荀吳帥師滅陸渾之戎
陸渾侵略諸侯得以驅之逐之然滅之則甚矣
冬有星孛于大辰
孛彗之屬孛于大辰者在大辰也大辰大火
楚人及吳戰于長岸
長岸楚地
十有八年春王三月曹伯須卒夏五月壬午宋衛陳鄭
災
壬午宋衛陳鄭災宋衛陳鄭同日而災也宋衛陳鄭
同日而災異之甚者
六月邾人入鄅(音禹又音矩)
鄅微國
秋葬曹平公冬許□于白羽
白羽許地
十有九年春宋公伐邾夏五月戊辰許世子止弑其君
買己卯地震秋齊高發帥師伐莒冬葬許悼公
二十年春王正月夏曹公孫會自鄸(音蒙又音盲亦音夢)出奔宋
鄸公孫會之邑也言自鄸出奔宋者以别從國都而
去爾
秋盜殺衛侯之兄縶
盜者微賤之稱兄母兄也以衛侯之母兄而盜得殺
之衛侯之無刑政也若此故曰盜殺衛侯之兄縶以
著其惡
冬十月宋華(戶化反)亥向(舒亮反)寧華定出奔陳
三卿並出危之
十有一月辛卯蔡侯廬卒
二十有一年春王三月葬蔡平公夏晉侯使士鞅來聘
宋華亥向寧華定自陳入于宋南里以叛
前年出奔當絶復見者以入宋南里叛犯君當誅
秋七月壬午朔日有食之八月乙亥叔輒卒
輒叔弓子
冬蔡侯朱出奔楚公如晉至河乃復
二十有二年春齊侯伐莒宋華亥向寧華定自宋南里
出奔楚大蒐于昌閒
昌閒魯地
夏四月乙丑天王崩六月叔鞅如京師葬景王
以天子之尊三月而葬此諸侯之不若也叔鞅叔弓
子
王室亂劉子單(音善)子以王猛居于皇
王室亂劉子單子以王猛居于皇者王猛當嗣子朝
爭立其位未定故也子朝王猛庶兄猛幼子朝有寵
于景王王欲立之劉單不可景王崩六月既葬子朝
作亂故劉子單子以王猛居于皇其言劉子單子以
王猛者子朝亂猛位未定進退在二子也二子卿爵
皇周地
秋劉子單子以王猛入于王城
不言成周而言王城者明未得國也景王失道不能
早正王猛之位卒使子朝爭立故二子以王猛居于
皇以王猛入于王城此猛之進退在二子可知也
冬十月王子猛卒
王猛卒其曰王子猛者言王所以明當嗣之人也言
子所以見未踰年之君也言猛所以别群王之子也
不崩不葬者降成君也
十有二月癸酉朔日有食之
二十有三年春王正月叔孫婼(音綽又音釋)如晉癸丑叔鞅
卒晉人執我行人叔孫婼晉人圍郊
郊周邑
夏六月蔡侯東國卒于楚秋七月莒子庚輿來奔戊辰
吳敗頓胡沈蔡陳許之師于雞父胡子髠沈子逞滅獲
陳夏齧
頓胡沈蔡陳許皆楚與國也六國之師相與伐吳吳
人禦之敗六國之師于雞父春秋之戰書敗者多矣
未見諸侯之師略而不序者此六國之師略而不序
皆甚貶之也賤其從于人而與其難故皆甚貶之也
其言胡子髠沈子逞滅者深惡二國之君不得其死
皆以自滅為文也故鄭弃其師齊人殱于遂梁亡胡
子髠沈子逞滅皆自取之也陳齧不言執而言獲者
甚之也雞父楚地
天王居于狄泉
恭王也辟子朝居于狄泉曰天王居于狄泉明正也
尹氏立王子朝
立者簒辭嗣子有常位故不言立王猛恭王是也此
言尹氏立王子朝其惡可知也尹氏世卿
八月乙未地震冬公如晉至河有疾乃復
凡公如晉不得入者六二年公如晉至河乃復十二
年公如晉至河乃復十三年公如晉至河乃復二十
一年公如晉至河乃復此年公如晉至河有疾乃復
定三年公如晉至河乃復是也此書有疾明公自有
疾而反爾餘則皆譏公數如晉為晉拒而不納以取
其辱
二十有四年春王二月丙戌仲孫貜卒婼至自晉
婼叔孫婼也不言叔孫前見也
夏五月乙未朔日有食之秋八月大雩丁酉把伯郁釐
卒(或作斄音離又音來)冬吳滅巢葬把平公
二十有五年春叔孫婼如宋夏叔詣會晉趙鞅宋樂大
心衛北宫喜鄭游吉曹人邾人滕人薛人小邾人于黃
父
叔詣叔弓子黃父地闕
有鸜鵒來巢
魯無鸜鵒故言有也又當穴而巢異之甚者
秋七月上辛大雩季辛又雩九月己亥公孫(音巽)于齊
次于陽州
公為季孫意如所逐其言孫于齊者諱奔也内諱奔
皆曰孫次于陽州者不得入于齊也陽州齊魯境上
地
齊侯唁(音彦)公于野井
唁慰安之辭齊大國也不能討意如于魯國徒能唁
昭公于野井此齊侯之惡亦可見也野井齊地
冬十月戊辰叔孫婼卒十有一月己亥宋公佐卒于曲
棘
諸侯卒于國都之外皆地曲棘宋封内邑
十有二月齊侯取鄆
齊侯取鄆以處公也不言處公者明年公至自齊居
于鄆此處公可知也
二十有六年春王正月葬宋元公三月公至自齊居于
鄆
此言公至自齊者以齊侯之見公可以言至自齊也
居于鄆者公為意如所拒不得入于魯也故曰公至
自齊居于鄆
夏公圍成
公圍成書者見國内皆叛也成孟氏邑
秋公會齊侯莒子邾子把伯盟于鄟(音專又音市轉反亦音團)陵
盟于鄟陵謀納公而不能也鄟陵地闕
公至自會居于鄆九月庚申楚子居卒冬十月天王入
于成周
子朝之亂甚矣悼王既死恭王即位于外四年始勝
其醜反正于宗廟不言歸而言入者言歸嫌與即位
于内者同故變言入以著即位于外也此非例之常
不言王城而言成周者以國舉之明已得國
尹氏召伯毛伯以王子朝奔楚
立王子朝獨書尹氏奔楚并舉召伯者明罪本在尹
氏當先誅逆首後治其徒也
二十有七年春公如齊公至自齊居于鄆夏四月吳弑
其君僚楚殺其大夫郤宛(遠冤二音)秋晉士鞅宋樂祁犂衛
北宫喜曹人邾人滕人會于扈冬十月曹伯午卒邾快
來奔公如齊公至自齊居于鄆
二十有八年春王三月葬曹悼公公如晉次于乾侯
公前年如齊者再皆不見禮故如晉其言次于乾侯
者不得入于晉也公既不見禮于齊又不得入于晉
其窮辱若此乾侯晉地
夏四月丙戌鄭伯寧卒六月葬鄭定公秋七月癸巳滕
子寧卒冬葬滕悼公
二十有九年春公至自乾侯居于鄆
以乾侯至者不得見晉侯故
齊侯使高張來唁公公如晉次于乾侯夏四月庚子叔
詣卒秋七月冬十月鄆潰
潰散也季孫專魯民不附公故鄆潰
三十年春王正月公在乾侯
公在乾侯鄆潰故也不言居者乾侯晉地也鄆魯封
内故曰居乾侯晉地不可言居故曰在内外辭也明
公為強臣所逐不見納于内終顛殞于外故自是歲
首孔子皆錄公之所在責魯臣子
夏六月庚辰晉侯去疾卒秋八月葬晉頃(音傾)公冬十
有二月吳滅徐徐子章羽奔楚
三十有一年春王正月公在乾侯季孫意如會晉荀躒
于適歴夏四月丁巳薛伯榖卒晉侯使荀躒(力狄反)唁公
于乾侯
季孫意如逐君之賊也晉侯不能討而戮之既使荀
躒會意如于適歴又使荀躒唁公于乾侯何所為哉
此晉侯之惡亦可見矣適歴晉地
秋葬薛獻公冬黑肱以濫來奔
黑肱以濫來奔濫邑也案襄二十一年邾庶其以漆
閭丘來奔五年莒牟夷以牟婁及防兹來奔邾莒言
國此不言國者脫之也
十有二月辛亥朔日有食之
三十有二年春王正月公在乾侯取闞(口暫反)
闞魯邑
夏吳伐越秋七月冬仲孫何忌會晉韓不信齊高張宋
仲幾衛世叔申鄭國參曹人莒人薛人把人小邾人城
成周
周自天子言之則曰王城成周昭二十二年劉子單
子以王猛入于王城二十六年天王入于成周是也
諸侯言之則曰京師僖二十八年晉人執衛侯歸之
于京師三十年公子遂如京師遂如晉文元年叔孫
得臣如京師成十三年三月公如京師夏五月公自
京師遂會晉侯齊侯宋公衛侯鄭伯曹伯邾人滕人
伐秦十五年晉侯執曹伯歸于京師十六年曹伯歸
自京師之類是也此不言城京師而曰城成周者不
與大夫城京師也大夫城京師以安天子其言不與
大夫城京師者天子微諸侯又微故諸侯不城京師
而大夫城之也諸侯不城京師而大夫城之是天下
無諸侯也故曰仲孫何忌會晉韓不信齊高張宋仲
幾衛世子申鄭國參曹人莒人薛人把人小邾人城
成周以惡之
十有二月己未公薨于乾侯
春秋尊王發微卷十
