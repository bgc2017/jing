春秋地理考實春秋類
提要
(臣)等謹案春秋地理考實四卷
國朝江永撰永字慎修休寧人所著有周禮疑
義舉要儀禮釋宫增註禮記訓義擇言深衣
考誤古韻標準四聲切韻譜諸書皆别著錄
是編所列春秋山川國邑地名悉從經傳之
次凡杜預以下舊說已得者仍之其未得者
始加辨証皆確指今為何地俾學者按現在
之輿圖即可以驗當時列國疆域及會盟侵
伐之迹悉得其道里方向意主簡明不事旁
摭遠引故名曰考實於名同地異注家牽合
混淆者辨證尤晰如謂隠元年左傳費伯帥
師城郎其地在今魚臺縣去曲阜二百里許
而九年經書城郎及桓十年齊侯衛侯鄭伯
來戰於郎莊十年齊侯宋師次於郎者别為
魯近郊地名則公羊傳所謂吾近邑左傳記
公子偃自雩門出先犯宋師與哀十一年師
及齊師戰於郊檀弓作戰於郎者皆無疑矣
僖三十年左傳燭之武見秦伯曰許君焦瑕
杜預以焦瑕為晉河外列城之二邑與傳所
云晉惠公賂秦以河外列城五東盡虢略南
及華山内及解梁者不合永則謂燭之武所
言乃於河外列城舉焦於内及解梁城者舉
瑕以該所許之邑引水經注云涑水西逕郇
城又西南逕解縣故城南解梁即斯城也又
西南逕瑕城晉大夫詹嘉之故邑也云云為
証且考定郇城在解故城東北二十四里瑕
城在解西南五里二地相距三十里許杜預
於成六年絳大夫言郇瑕氏之地沃饒近盬
合郇瑕為一於僖十一年瑕吕飴甥以瑕吕
為姓皆失之其訂訛補闕多有可取雖卷帙
不及高士竒春秋左傳地名考之富而精核
較勝之矣乾隆四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋地理考實原序
讀詩者以鳥獸草木為緒餘讀春秋者亦當以列國地
名為緒餘春秋暨左氏傳二百五十餘年地名千數百
有竒或同名而異地或一地而殊名古今稱謂不同隸
屬沿革不一有文字語音之譌有傳聞解說之誤欲一
一核實無差雖博洽通儒猶難之杜當陽癖於左號武
庫集解外有釋例土地名别為部地志之學號專長然
闕略不審者已多所指紕繆者亦間有後出地理諸家
隨代加詳視當陽孤守漢晉紀載宜有增擴春秋傳說
彙纂
國朝儒臣所修俱經
睿鑒欽定地理考訂彌精詳杜所不知援古證今能確指
其所在杜有乖違隨事辯正併杜注錄出可别成一書
然而學殖無涯搜討難徧更考前賢地志之書及近代
二三名家之說核其虚實精者益精詳者益詳從來著
述家踵事增華或亦
功令所不禁也家貧不能儲書聊據所見聞者輯成春
秋地理考實四卷竊取多識緒餘之意或可為麟經之
一助云爾年力衰頽黽勉為之藁屢刊削乃成定本中
間或遺或誤知不免摘瑕指疵則俟淹通博雅之君子
乾隆二十三年戊寅仲夏月婺源江永慎修氏書
