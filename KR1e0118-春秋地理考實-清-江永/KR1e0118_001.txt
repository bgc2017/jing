春秋地理考實卷一婺源江永撰
隱公
元年魯(孔穎達疏杜預采太史公書世本旁引傳記以為世族譜略記國之興滅譜云魯姬姓文王子)
(周公旦之後也周公股肱周室成王封其子伯禽於曲阜為魯侯今魯國是也自哀以下九世二百一十七年)
(而楚滅魯春秋傳說彙纂括地志兗州曲阜縣外城即伯禽所築古魯城也曲阜縣今屬山東兗州府今按曲)
(阜夲奄國都成王滅奄乃封魯又按明堂位言封周公於曲阜地方七百里魯頌言奄有龜蒙遂荒大東保有)
(毚繹遂荒徐宅則魯之封域蓋廣矣約略計之北與齊分泰山西與曹分濟水南近邾滕而西南至金鄉魚臺)
(單縣鄰於宋東跨蒙隂抵諸城濱海東南與莒為鄰則七百里有過之無不及也雖其間不無後世增損然亦)
(止能侵小豈能并大其附庸之國則任宿須句顓臾根牟鄫鄅牟極鄟邿所占地固多然謂魯之實封儉於百)
(里則魯豈止曲阜一縣乎孟子蓋為當時諸侯土地過制者狹小言之非實錄也齊百里意亦同)宋(傳宋)
(武公生仲子疏宋國公爵譜云宋子姓其先契佐唐虞為司徒封於商成湯受命王有天下及紂無道周武王)
(滅之而封其子武庚以紹殷後武庚作亂周公伐而誅之更封紂兄帝乙之元子微子啟為宋公都商丘今梁)
(國睢陽縣是也微子卒其後微仲代立穆公七年魯隠公之元年景公三十六年魯哀公之十四年獲麟之歲)
(也昭公得之元年春秋之傳終矣其後五世百七十年而齊魏楚共滅宋彙纂今河南歸德府治商丘縣即漢)
(睢陽故城在縣南今按又見昭元年商丘)邾(經公及邾儀父盟于蔑杜注邾今魯國鄒縣也疏譜云邾曹姓)
(顓頊之後有陸終産六子其第五子曰安邾即安之後也周武王封其苗裔邾俠為附庸居邾今魯國鄒縣是)
(也自安至儀父十二世始見春秋齊桓行霸儀父附從進爵稱子文公徙於繹桓公以下春秋後八世而楚滅)
(之彙纂今鄒縣屬山東兗州府今按公羊傳邾皆作邾婁檀弓亦然婁者邾之餘聲也戴侗六書故曰邾鄒同)
(聲實一地春秋時邾用夷故謂之邾婁合邾婁之音為鄒故邾改名鄒又按孟子題辭邾國至孟子時魯穆公)
(改曰鄒非也當時邾人自改之耳魯穆公或是鄒穆公之譌史記通作騶又按輿地廣記淄州鄒平縣古鄒國)
(兗州鄒縣邾文公所遷邑此本是二國鄒平屬濟南府水經漯水逕鄒平縣故城北注云有鄒侯國舜後姚姓)
(非邾國明矣鄒平距鄒縣數百里地非相接豈能越遠而遷都魯文公十三年邾文公遷于繹蓋自其國都遷)
(于繹山之下必非自鄒平來徙也)蔑(經見上杜注姑蔑魯地魯國下縣南有姑蔑城彙纂今兗州府泗水)
(縣東姑蔑故城是也今按姑蔑見定十二年)鄭(經鄭伯克段于鄢杜注鄭在滎陽宛陵縣西南疏鄭國伯)
(爵譜云鄭姬姓周厲王子宣王母弟桓公友之後也宣王封友於鄭今京兆鄭縣是也及幽王無道友遷其民)
(於虢鄶虢鄶之君分其地遂國焉今河南新鄭縣是也莊公二十二年魯隠公之元年聲公二十年獲麟之歲)
(也三十三年而春秋之傳終矣聲公三十七年卒自聲以下五世八十七年而韓滅鄭彙纂朱子詩傳鄭本在)
(西都畿内咸林之地武公得虢鄶之地乃徙其封而施舊號於新邑是為新鄭今新鄭縣屬河南開封府其東)
(北有宛陵城即古宛陵縣也今按京兆鄭縣今陜西同州府華州治是也咸林或作棫林新鄭今屬河南許州)
(府又詳隱十一年新邑)鄢(經見上杜注今穎川鄢陵縣彙纂今屬河南開封府今按又見成十六年鄢陵)
周(經天王使宰咺疏譜云周黃帝之苗裔姬姓后稷之後也后稷封於邰及夏之衰后稷之子不窋失其官)
(竄於西戎至太王為狄所逼去邠居岐文王受命武王克殷而王有天下幽王為犬戎所殺平王遷都王城今)
(河南縣是也平王四十九年魯隐公之元年也敬王又遷成周今洛陽是也敬王三十九年獲麟之歲也四十)
(三年而敬王崩敬王子元王九年春秋之傳終矣元王以下十一世二百二十六年而周亡今按詳見王朝興)
(廢說)宿(經及宋人盟于宿杜注宿小國東平無塩縣也彙纂今無塩故城在兗州府東平州東二十里今按宿)
(男爵風姓太皞之後司有濟之祀故封於此莊十年宋人遷之東平州今屬泰安府)祭(經祭伯來杜注祭國)
(伯爵也疏富辰云郉茅胙祭則祭之初封畿外之國也穆王時有祭公謀父今有祭伯世仕王朝蓋本封絶滅)
(食采於王畿也彙纂路史周圻内管城東北有古祭城今開封府東北十五里有祭伯城是也今按路史之說)
(是成四年汜祭彙纂又謂中牟有祭亭為周祭伯之邑與此不相應蓋誤說見後祭注又按開封府東北無祭)
(城管城為今之鄭州蓋開封府下脱鄭州二字)費(傳費伯帥師城郎彙纂魯大夫費㕂父之食邑讀如字與)
(季氏費邑讀如秘者有别魏武封費亭侯即此今魚臺縣西南有費亭今按費伯者費㕂父也見隐二年郎亦)
(在魚臺縣故知此費為其食邑陸德明釋文音秘非也季氏之費見僖元年)郎(傳見上杜注魯邑高平方)
(與縣東南有郁郎亭彙纂今兗州府魚臺縣東北有郎城今按魯懿公孫費伯城郎居之因氏郎見廣韻注又)
(說見隱九年)申(傳鄭武公娶于申杜注申國今南陽宛縣疏外傳說伯夷之後曰申吕雖衰齊許猶在則)
(申吕與齊許俱同出伯夷同為姜姓又曰齊許申吕由太姜言由太姜而封也然則申之始封亦在周興之初)
(其後申絶至宣王時申伯以王舅改封于謝地理志南陽郡宛縣故申伯國謂宣王改封之後也以前則不知)
(其地彙纂今河南南陽府南陽縣北有故申城今按謝在南陽府鄧州境申伯雖封于謝而其後仍國于申鄧)
(州在南陽府之西南莊六年傳云楚文王伐申過鄧是以知申在南陽縣也楚既滅申以為縣子重請申吕為)
(賞田申公巫臣曰不可此申吕所以邑吕亦在南陽縣故合言之又汝寧府信陽州漢之平氏縣後周及唐皆)
(以為申州豈申之始封在此與)制(傳為之請制按此年杜無注五年制人注制鄭邑今河南成臯縣也一名)
(虎牢彙纂今河南開封府汜水縣西有虎牢城今按穆天子傳云七萃之士生捕虎即獻天子天子畜之東虢)
(號曰虎牢)虢(傳制巖邑也虢叔死焉杜注虢叔東虢君也恃險而不修德鄭滅之虢國今滎陽縣彙纂此為)
(東虢國虢叔所封後幷於鄭有故城在今汜水縣東十里近滎陽界今按虢仲虢叔為王季之子文王之弟姓)
(氏書云仲曰西虢後遷上陽為南虢晉滅之叔曰東虢平王奪其地與鄭據此則虢叔國在東也此年疏云虢)
(叔封西虢仲封東而此云虢叔東虢君者言所滅之君字叔此孔氏姑從賈逵說也僖五年疏云據傳鄭滅一)
(虢晉滅一虢不知誰是仲後誰是叔後賈逵云虢仲封東虢制是也虢叔封西虢虢公是也賈之言亦無證不)
(可審知據此則賈說亦非定說矣)京(傳請京使居之杜注鄭邑今滎陽京縣彙纂今開封府滎陽東南二)
(十里有京故縣城)祭(傳祭仲曰按此年杜無注桓十一年祭封人仲足注云陳留長垣縣東北有祭城彙)
(纂括地志謂故祭城在管城東北十五里即祭仲邑路史以管城之祭為周祭伯采地或疑鄭并祭以封仲考)
(隐元年祭公來桓八年祭公逆王后于紀莊二十三年祭叔來聘祭未嘗滅也鄭安得取以封仲乎蓋鄭國自)
(有祭邑不在畿内今按祭地有三一為直隸大名府長垣縣之祭城一為管城之祭城管城今為鄭州一為開)
(封府中牟縣之祭亭長垣去鄭遠衛之匡蒲宛濮皆在其縣地當屬衛鄭何能有其地以封祭仲杜說非是路)
(史以管城之祭為祭伯采地路史之說為長蓋鄭州近王畿也但其後鄭亦并之耳若中牟正為鄭地祭仲之)
(邑當在此彙纂於成四年汜祭又以中牟祭亭為祭伯邑與此違異前後失考訂然則長垣何由有祭城意周)
(初以此封周公之子其後祭公入為卿士而周又遷東都祭公遂改食邑於管城與)廪延(傳至于廪延杜)
(注鄭邑陳留酸棗縣北有延津彙纂開封府延津縣古酸棗城在縣北一說衛輝府汲縣有延津城蓋壤地相)
(接也)共(傳太叔出奔共杜注共國今汲郡共縣彙纂今河南衛輝府輝縣治今按此共伯和之國後蓋為衛)
(所并閔二年有共滕之民杜云衛别邑)城潁(傳遂寘姜氏于城潁杜注鄭地彙纂史記正義曰疑許州)
(臨潁縣是今開封府臨潁縣西北十五里有臨潁故城今按臨潁今屬許州府)潁谷(傳潁考叔為潁谷封)
(人彙纂水經注潁水出陽城陽乾山之潁谷今河南府登封縣即陽城也)紀(傳紀人伐夷杜注紀國在東莞)
(劇縣疏世族譜紀姜姓侯爵莊四年齊滅之彙纂今山東青州府夀光縣東南有紀城齊乘云即劇城是也)
夷(傳見上杜注夷國在城陽莊武縣疏世本云夷妘姓傳無其人不知誰所滅莊十六年晉武公伐夷執夷)
(詭諸杜云詭諸周大夫夷采地名則二夷别也世族譜於夷詭諸之下注云妘姓更無夷國則以二夷為一是)
(譜誤彙纂今山東萊州府即墨縣西有莊武故城今按史記云晏平仲嬰者萊之夷濰人也即此夷國之地漢)
(置夷安縣在今萊州府高密縣境與即墨西之莊武相近則夷地後屬之齊非齊滅即紀先滅之後入於齊耳)
黃(傳惠公之季年敗宋師于黃杜注宋邑陳留外黃縣東有黃城彙纂今外黃故縣在開封府杞縣北)衛
(傳衛侯來會葬杜注衛國在汲郡朝歌縣疏譜云衛姬姓文王子康叔封之後也周公既誅禄父以其地封康)
(叔為衛侯居殷墟今朝歌是也狄滅衛文公徙居楚丘成公徙帝丘今東郡濮陽是也桓公十三年魯隐公之)
(元年也出公輒十二年獲麟之歲也悼公二年春秋之傳終矣悼公二年卒自悼以下十一世二百五十五年)
(而秦滅衛彙纂今朝歌故城在衛輝府淇縣東北)虢(傳鄭人以王師虢師伐衛南鄙杜注西虢國也弘農)
(陜縣東南有虢城彙纂今河南府陜州即陜縣也今按文王弟虢仲初封於虢為西虢故城在陜西鳳翔府寳)
(雞縣東六十里後改封於陜今陜州為直隸州)翼(傳及邾人鄭人盟于翼杜注邾地彙纂今在山東兖州府)
(費縣西南今按費縣今屬沂州府)
二年戎(經公會戎于潛杜注陳留濟陽縣東南有戎城彙纂今山東兖州府曹縣故戎城是也今按曹)
(縣今屬曹州府)潛(經見上杜注魯地彙纂蓋近戎之地當在今兖州府西南境)莒(經莒人入向疏世本)
(莒己姓文八年傳稱穆伯奔莒從己氏是莒己姓也譜莒云莒嬴姓少昊之後周武王封兹與於莒初都計後徙)
(今城陽莒縣是也世本自紀公以下為己姓不知誰賜之姓者十一世兹平公方見春秋共公以下微弱不復)
(見四世楚滅之彙纂今山東青州府莒州是也今按莒州今屬沂州府莒初都計漢琅邪郡之計斤縣也莒為)
(介根邑見襄二十四年)向(經見上杜注譙國龍亢縣東南有向城彙纂今江南鳳陽府懷遠西四十里有)
(故縣村漢置向縣龍亢在其西今按傳莒子娶于向向姜不安莒而歸莒人入向以姜氏還向國當近莒考向)
(地在山東者二宣四年杜注東海承縣東南有向城于欽齊乘謂向城鎮在沂州西南一百里當為一地此一)
(向也寰宇志莒州南七十里有向城此又一向也二地不知孰為向國以近莒言之則寰宇志為是蓋莒人向)
(後遂有其地至宣四年魯又伐莒取向也若龍亢之向去莒甚遠襄十四年諸國大夫會吳于向當是此向耳)
極(經無駭帥師入極杜注附庸小國彙纂今兖州府魚臺縣西有極亭)唐(經公及戎盟于唐杜注高平方)
(與縣西有武唐亭彙纂今在兖州府魚臺縣東十二里)密(經紀子帛莒子盟于密杜注莒邑城陽淳于縣)
(東北有密鄉彙纂今山東萊州府昌邑縣東南十五里有密鄉故城)
三年石門(經齊侯鄭伯盟于石門傳尋盧之盟也杜注石門齊地或曰濟北盧縣故城西南濟水之)
(門盧齊地彙纂盧縣故城在今山東濟南府長清西南二十五里)盧(見上)温(傳鄭祭足帥師取温之麥)
(杜注今河内温縣彙纂今屬懷慶府古温城在縣西南三十里)成周(傳又取成周之禾杜注洛陽縣也彙)
(纂今河南府洛陽縣東北有洛陽故城今按又詳昭二十六年)濟(傳鄭伯之車僨于濟疏釋例曰濟自滎陽)
(卷縣東經陳留至濟隂北經高平東經濟北東北經濟南至樂安博昌縣入海按檢水流之道今古或殊杜既)
(考校元由據當時所見載於釋例今一皆依社雖與水經乖異亦不復根尋也彙纂蔡沈書傳濟水出河東郡)
(垣曲縣王屋山至青州博興縣入海今垣曲屬平陽府博興屬青州府)齊(傳衞莊公娶于齊東宫得臣之)
(妹曰莊姜疏齊國侯爵譜云姜姓太公望之後其先四岳佐禹有功或封於吕或封於申故太公曰吕望也太)
(公股肱周室成王封之於營丘今臨淄是也僖公九年魯隠公之元年也簡公四年獲麟之歲也簡公弟平公)
(十三年春秋之傳終矣平公二十五年卒後二世七十年而田氏奪齊太公之後滅矣彙纂太公所封國都今)
(青州府臨淄縣西北營丘城也後胡公徙都薄姑則在今青州府博興縣東北今按臨淄故城今在青州府北)
(五十里又名齊城漢書臣瓚注謂臨淄城中有丘即營丘故營丘與臨淄為一地若北海郡治之營陵臣瓚謂)
(即春秋之緣陵其非營丘明矣應劭以營陵為營丘今昌樂縣漢為營陵縣地隋於此置營丘縣一統志謂昌)
(樂縣東南五十里營丘社即太公受封之地又於臨淄縣注云本齊營丘地漢置營陵縣為北海郡治誤矣)
陳(傳又娶于陳杜注今陳國陳縣疏陳國侯爵譜云媯姓虞舜之後當周之興有虞遏父者為周陶正武王)
(賴其利器用與其先聖之後以元女大姬妃遏父之子滿封於陳賜姓曰媯號胡公桓公二十三年魯隠公之)
(元年也湣公二十一年獲麟之歲也二十四年楚滅陳彙纂即今河南開封府陳州今按今為陳州府附郭設)
(淮寧縣)
四年杞(經莒人伐杞取牟婁杜注杞國本都陳留雍丘縣推尋事跡桓六年淳于公亡國杞似并之遷)
(都淳于僖十四年又遷緣陵襄二十九年晉人城杞之淳于又遷都淳于疏譜云杞姒姓夏禹之苗裔武王克)
(殷求禹之後得東樓公而封之於杞今陳留雍丘縣是也九世及成公遷緣陵文公居淳于成公始見春秋湣)
(公六年獲麟之歲也湣公弟哀公三年春秋之傳終矣哀公十年卒自哀公以下二世十三年而楚滅杞彙纂)
(雍丘今河南開封府杞縣是也淳于今青州府安丘縣有淳于故城今按史記索隠云周封杞居雍丘至春秋)
(時杞已遷東國故隠四年莒人伐杞取牟婁牟婁者東邑也據此則春秋之前已遷青州而近莒矣青州去雍)
(丘甚遠杞得國於此或由周王改封之疏謂雍丘淳于郡别而境連者大誤)牟婁(經見上杜注祀邑城)
(陽諸縣東北有婁鄕彙纂今婁鄉城在青州府諸城縣境)清(經公及宋公遇于清杜注衛邑濟北東阿縣有)
(清亭彙纂今東阿縣屬兖州府今按水經注京相璠曰東阿東北四十里有故清亭所謂遇于清者也東阿今)
(屬泰安府當是齊地)濮(經衛人殺州吁于濮杜注濮陳地水名疏釋例土地名此濮下註云闕哀二十七年)
(傳濮下註云濮自陳留酸棗縣受河東北經濟隂至高平距野縣入濟與此名同實異故杜於此不言闕直云)
(濮陳地水名今按濮水本在衛傳謂陳人執州吁而請涖于衛衛人使石宰醜涖殺州吁于濮蓋陳人執州吁)
(送至衛之濮水衛人於是涖殺之故經詳其地若濮是陳地水名則經當書殺于陳不必言其地也陳地恐無)
(濮水)蔡(傳於是陳蔡方睦于衛杜注蔡今汝南上蔡縣疏蔡國侯爵譜云蔡姬姓文王子叔度之後也武王)
(封之於汝南上蔡為蔡侯作亂見誅其子蔡仲武王復封之於蔡至平侯徙新蔡昭侯徙九江下蔡宣侯二十)
(八年魯隠公之元年也昭侯子成侯十年獲麟之歲也成侯子聲侯四年春秋之傳終矣聲侯十四年卒自聲)
(侯以下二世二十八年而楚滅蔡彙纂上蔡今屬河南汝寧府縣西南十里有故蔡國城今按平侯徙新蔡今)
(亦屬汝寧府下蔡見成七年)
五年棠(經公矢魚于棠杜注今高平方與縣北有武唐亭魯侯觀魚臺彙纂今兖州府魚臺縣魚亭山)
(是其處也今按魚臺縣北十三里有武唐亭水經注云有高臺二丈許下臨渮水)長葛(經宋人伐鄭圍)
(長葛杜注潁川長社縣北有長葛城彙纂今河南開封府許州長葛縣北十二里有故城今按長葛屬許州府)
曲沃(傳曲沃莊伯以鄭人邢人伐翼王使尹氏武氏助之翼侯奔隨杜注曲沃晉别封成師之邑在河南)
(聞喜縣彙纂聞喜今屬山西平陽府今按秦改曲沃為左邑漢武帝經邑之桐鄉聞破南粤因置聞喜縣東漢)
(罷左邑移聞喜治此故聞喜為曲沃舊屬平陽府解州今屬絳州)翼(傳見上杜注晉舊都在平陽絳邑縣)
(東疏晉國侯爵譜云姬姓武王子唐叔虞之後也成王滅唐而封之今太原晉陽縣是也燮父改之曰晉燮父)
(孫成侯徙都曲沃今河東聞喜縣是也穆侯徙都絳鄂侯二年魯隠公之元年也定公三十一年獲麟之歲也)
(出公八年而春秋之傳終矣出公十七年卒自出公以下五世八十二年而韓趙魏滅晉彙纂今平陽府翼城)
(縣是也縣東南有古翼城今按晉詳見列國興廢說)郉(傳見上杜注邢國在廣平襄國縣彙纂今直隸順德)
(府邢臺縣西南襄國故城即其地今按邢國周公之子所封僖二十五年衛滅之)尹(傳見上今按詳見昭)
(二十三年)隨(傳見上杜注晉地彙纂今介休縣有古隨城屬山西汾州府今按後為士會食邑)牧(傳鄭)
(人侵衛牧杜注衛邑彙纂今汲縣地也屬河南衛輝府今按即牧野也)燕(傳衛人以燕師伐鄭杜注南燕)
(國今東郡燕縣疏燕有二國一稱北燕故言南燕以别之地理志東郡燕縣南燕國姞姓黃帝之後彙纂今汲)
(縣西有古燕城)郕(傳郕人侵衛故衛師入郕杜注郕國東平剛父縣西南有郕鄉疏史記稱郕叔武文王子)
(武王之母弟後世無所見唯文十二年書郕伯來奔則郕國伯爵也彙纂今兖州府寧陽縣北有盛鄉城是也)
(堽城壩即剛父故縣今按括地志濮州雷澤縣漢濟隂郡成陽縣古郕伯姬姓之國其後遷於成之地然則郕)
(始封不在寧陽)北制(傳鄭二公子以制人敗燕師于北制注見元年)
六年艾(經公會齊侯盟于艾杜注泰山牟縣東南有艾山彙纂今在山東青州府蒙隂縣西北今按蒙)
(隂今屬沂州府)鄂(傳翼九宗五正頃父之子嘉父逆晉侯于隨納諸鄂杜注鄂晉别邑今按史記晉世家注)
(引世本云唐叔虞居鄂宋忠曰鄂地今在大夏張守節正義曰括地志云故鄂城在慈州昌寧縣東二里與絳)
(州夏縣相近故云在大夏唐慈州今為吉州昌寧今為鄉寧縣在平陽府太平縣之西吉州之東南近黃河也)
周(傳周桓公言於王曰杜注周采邑扶風雍縣東北有周城彙纂今在陜西鳳翔府岐山縣南今按周既東)
(遷當别食邑而猶稱周公)
七年滕(經滕侯卒杜注滕國在沛國公丘縣東南疏譜云滕姬姓文王子錯叔繡之後武王封之居滕)
(今沛郡公丘縣是也自叔繡至宣公十七世乃見春秋隠公以下春秋後六世而齊滅之彙纂今兖州府滕縣)
(西南十五里有古滕城即滕國也)中丘(經城中丘杜注在琅邪臨沂縣東北彙纂今兖州府沂州東北)
(二十里有中丘城今按沂州今改沂州府附郭設蘭山縣)凡(經天王使几伯來聘杜注凡國伯爵也汲郡共)
(縣東南有凡城彙纂今凡故城在河南衛輝府輝縣西南二十里今按凡國周公子所封)楚丘(經戎伐凡)
(伯于楚丘以歸杜注衛地在濟隂城武縣西南彙纂今兖州府曹縣東楚丘亭是也今按曹縣今屬曹州府一)
(統志楚丘城在曹縣東南五十里春秋時戎州己氏之邑漢改為己氏縣隋改曰楚丘明省入曹州又考二年)
(戎城亦在曹縣則此楚丘為戎邑凡伯經其地戎遂伐之以歸非衛邑也因此楚丘與滑縣楚丘衛文公所居)
(者同名杜遂以為衛地不知此楚丘去衛遠衛不得有此說者因杜注遂謂于楚丘者罪衛不能救王臣之患)
(考之亦不詳矣若論近楚丘之國則曹都定陶者為最近凡伯經戎人之邑而戎伐之雖曹亦不能救也春秋)
(書于楚丘詳其為戎地以見戎之横周之微耳於曹衛乎何責)
八年垂(經宋公衛侯遇于垂杜注衛地濟陽句陽縣東北有垂亭彙纂今兖州府曹州北句陽店是其)
(地也今按曹州今改為府垂地近定陶疑當屬曹戰國時屬魏魏公子無忌所謂秦伐魏文臺墮垂都焚者此)
(也)犬丘(傳齊侯將平宋衛有會期宋公以幣請於衛請先相見衞侯許之故遇于犬丘杜注犬丘垂也)
(地有兩名疏釋例曰若一地二名當時竝有則直兩文互見黑壊犬丘時來之屬是也)祊(經鄭伯使宛來)
(歸祊杜注鄭祀泰山之邑在琅邪費縣東南彙纂今兖州府費縣治故祊城是也今按費縣今屬沂州府)瓦
屋(經宋公齊侯衛侯盟于瓦屋傳齊人卒平宋衛于鄭會于温盟于瓦屋以釋東門之後杜注瓦屋周地疏)
(瓦屋既闕知是周地者以其會于温盟于瓦屋會盟不得相遠温是周地知瓦屋亦周地也彙纂今開封府洧)
(川縣南二十里瓦屋里是其地今按杜以會于温故意瓦屋為周地今考瓦屋里在洧川南其地在新鄭之東)
(當為鄭地非周地也蓋此會此盟三國本欲就鄭是時莊公為周卿士故先會于河内之温猶欲盟於近鄭之)
(瓦屋鄭竟不至三國遂自為盟蓋鄭怨宋衛深陽許而實不欲平也是以十年鄭復伐宋觀會與盟之地可得)
(其情矣)浮來(經公及莒人盟于浮來杜注紀邑東莞縣北有邳鄉邳鄉西有公來山號邳來間彙纂今)
(莒州西二十里有浮來今按浮來莒邑非紀邑)許田(傳鄭伯請釋泰山之祀而祀周公以泰山之祊易許)
(田杜注成王營王城有遷都之志故賜周公許田以為魯朝宿之邑後世因而立周公别廟焉鄭桓公周宣王)
(之母弟封鄭有助祭泰山湯沐之邑在祊鄭以天子不能復廵狩故欲以祊易許田各從本國所近之宜許田)
(近許之田彙纂今許川西南有魯城後置邑寰宇志謂在許昌城南四十里者是也今按魯頌居嘗與許復周)
(公之宇許即許田也許州今為府)
九年郎(經夏城郎今按隱元年費伯已城郎而此年又城郎蓋魯有兩郎也費伯城者為魚臺縣東北)
(之郎去魯遠此年城者蓋魯近郊之邑莊十年齊師宋師次于郎公敗宋師于乘丘則郎近乘丘而括地志謂)
(乘丘在瑕丘西北瑕丘為兖州府滋陽縣與曲阜近則郎可知矣且哀十一年吳伐我不言四鄙傳謂戰于郊)
(而檀弓云戰于郎則郎豈非近郊之地乎十年齊衞鄭來戰于郎公羊傳云郎者何吾近邑也得之矣若魚臺)
(之郎去魯約二百里)防(經公會齊侯于防杜注魯地在琅邪華縣東南彙纂今兖州府費縣東北六十里有)
(華城即華縣也今按費縣見前祊)北戎(傳北戎侵鄭今按釋例杜以北戎山戎無終為一皆為今直隸)
(之永平府地去鄭甚遠何以侵鄭此北戎當在河北莊二十八年之大戎小戎今考其地在太原之交城成元)
(年之第戎在解州平陸北戎蓋此等戎耳)
十年菅(經公敗宋師于菅辛未取郜辛巳取防杜注菅宋地今按蓋在兖州府之西南金鄕城武之間)郜
(經見上杜注濟隂城武縣東南有郜城彙纂今在兖州府城武縣東南八十里今按此南郜也北郜見桓二年城武)
(今屬曹州府)防(經見上杜注高平昌邑縣西有西防城彙纂今在兖州府金鄉縣西)戴(經宋人蔡人衛人伐)
(戴鄭伯伐取之杜注戴國今陳留外黃縣東南有戴城疏地理志梁國甾縣故戴國應劭曰章帝改曰考城古者甾)
(戴聲相近彙纂今河南歸德府考城縣東南五里考城故城是也今按疏說非也甾同災章帝因其名不美故改之)
(見水經注一統志云鄭取戴改名榖城秦置甾縣東漢改考城)鄧(傳公會齊侯鄭伯于中丘盟于鄧為師期杜注)
(鄧魯地彙纂路史黃帝臣鄧伯温國當在兖州府境)老桃(傳公會齊侯鄭伯于老桃杜注宋地彙繤戰國策高)
(誘注曰任城有桃聚今兖州府濟寕州北有桃鄉城今按老桃若在濟寕州北則為齊魯境上地非宋地)
十一年薛(經滕侯薛侯來朝杜注魯國薛縣疏譜云薛任姓黃帝之苖裔奚仲封為薛侯今魯國薛)
(縣是也奚仲遷於邳仲虺居薛以為湯左相武王復以其胄為薛侯齊桓霸諸侯黜為伯獻公始與魯同盟小)
(國無記世不可知亦不知為誰所滅彙纂今薛城在兖州府滕縣南四十里今按滕文公言齊人將築薛又薛)
(為齊田嬰食邑則薛當是田齊所滅)時來(經公會鄭伯于時來傳公會鄭伯于郲杜注時來郲也滎陽縣)
(東有釐城鄭地也彙纂在今開封府東四十里今按水經注京相璠曰滎陽縣東四十里有故釐城則釐城不)
(在開封府東彙纂缺滎陽縣三字耳)許(經公及齊侯鄭伯伐許杜注潁川許昌縣疏譜云許姜姓與齊同祖)
(堯四岳伯夷之後也周武王封其苖裔文叔于許今潁川許昌是也靈公徙葉悼公遷夷一名城父又居析一)
(名白羽許男斯處容城自文叔至莊公十一世始見春秋元公子結元年獲麟之歲也當戰國初楚滅之彙纂)
(今開封府許州故許城在州東北四十里今按許州今為府附郭設石梁縣)大逵(傳及大逵杜注逵道)
(方軌也疏爾雅九達謂之逵說爾雅者皆以為四道交出復有旁道今以為道方九軌者蓋以九出之道世俗)
(所希不應城内得有此道以考工記經涂九軌故以逵當之亦是九達之義涂方九軌天子之制諸侯之國不)
(得皆有唯鄭城獨有其涂故桓十四年焚渠門入及大逵莊二十八年衆軍入自純門及逵市宣十二年入自)
(皇門至于逵路劉炫以國國皆有逵道以規杜氏非也)新邑(傳吾先君新邑於此杜注此今河南新鄭)
(舊鄭在京兆疏地理志河南郡新鄭縣鄭桓公之子武公所國是知新邑於此謂新鄭也志又云京兆鄭縣周)
(宣王弟鄭桓公邑是知舊鄭在京兆也志又云本周宣王弟友為周司徒食采於宗周畿内是為鄭桓公桓公)
(問於史伯王室多故何所可以迯死史伯為桓公謀取虢鄶之地令寄帑與賄而虢鄶受之後幽王敗桓公死)
(其子武公與平王東遷卒定虢鄶之地然則傳云先君新邑於此謂武公始居此也)鄔(傳王取鄔劉蒍䢴之)
(田于鄭杜注鄔劉二邑在河南緱氏縣西南有鄔聚西北有劉亭彙纂鄔聚在今河南府偃師縣西南五十里)
劉(傳注見上彙纂緱氏今屬偃師縣今按此時劉邑入周後為畿内大夫之采邑)蒍(傳見上杜注蒍䢴鄭)
(二邑彙纂蒍當在今河南懷慶府偃師孟縣之間)䢴(傳見上彙纂今懷慶府河内縣西北三十里䢴臺鎮)
(古䢴城也今按故䢴國僖二十四年䢴武之穆即此也)温(傳而與鄭人蘇忿生之田温原絺樊隰城攢茅)
(向盟州陘隤懷杜注蘇忿生周武王司寇蘇公也疏成十一年傳曰蘇忿生以温為司寇今按温詳見三年)
原(傳見上杜注在沁水縣西彙纂今懷慶府濟源縣西北有原鄉)絺(傳見上杜注在野王彙纂今懷慶府)
(河内縣西南三十里有絺城今按一統志絺城一名付逯城)樊(傳見上杜注一名陽樊野王縣西南有陽)
(城彙纂在今濟源縣東南三十八里)隰城(傳見上杜注在懷縣西南彙纂今懷慶府武陟縣西南十五里)
(隰城是也)欑茅(傳見上杜注在修武縣北彙纂修武今屬懷慶府縣北二十里大陸村即其地也)向
(傳見上杜注軹縣西有地名向上彙纂今懷慶府濟源縣西南有向城今按軹城今名軹村在濟源縣南十三)
(里闞駰曰軹縣南山西曲有故向城)盟(傳見上音孟杜注今盟津彙纂在今懷慶府孟縣南十八里)州
(傳見上杜注今州縣彙纂今故城在懷慶府河内縣東五十里)陘(傳見上杜注闕彙纂輿地太行陘在懷慶)
(府西北三十里一名丹陘)隤(傳見上杜注在修武縣北彙纂京相璠曰河内修武縣北有故隤城)懷(傳見)
(上杜注今懷縣凡十二邑皆蘇忿生之田攢茅隤屬汲郡餘皆屬河内彙纂今武陟縣西十一里有懷縣故城)
息(傳息侯伐鄭杜注息國汝南新息縣疏世本息國姬姓莊十四傳楚文王滅息地理志汝南郡有新息縣)
(蓋自他國而徙此彙纂今河南汝寧府息縣西南七里有息城今按河南以光州為直隸州息縣屬之一統志)
(又謂古息國在息縣北三十里)莵裘(傳使營莵裘杜注魯邑在泰山梁父縣南彙纂今兖州府泰安州南)
(泗水縣北有梁父城莵裘聚)狐壤(傳與鄭人戰于狐壤杜注鄭地彙纂後漢潁隂縣有狐宗鄉疑即此)
(今按漢潁隂縣在今許州府)社圃(傳齊于社圃杜注園名)
桓公
元年越(經公及鄭伯盟于越杜注垂犬丘衞地也越近垂地名彙纂當在兖州府曹州附近今按當為)
(曹地曹州今為府)
二年稷(經公會齊侯陳侯鄭伯于稷以成宋亂杜注宋地彙纂當在今歸德府境)郜(經取郜大鼎于)
(宋杜注郜國濟隂城武縣東南有北郜城彙纂蓋郜有二城北郜城則為郜國又南二里曰南郜城則為宋邑)
(隠十年取郜是也俱在兖州府城武縣今按富辰言郜為文之昭而郜地有三其二在城武縣其一在晉成十)
(三年焚我箕郜是也姓氏書言告分南北南後入晉北入宋有告氏郜氏然則郜分二國一滅於晉一滅於宋)
(其南郜城為宋邑者亦郜國别城耳但晉宋當言西東不當言南北城武今屬曹州府)鄧(經蔡侯鄭伯會)
(于鄧傳始懼楚也杜注潁川召陵縣西南有鄧城疏賈服以鄧為國言蔡鄭會於鄧之國都釋例以此潁川鄧)
(城為蔡地其鄧國則義陽鄧縣是也以鄧是小國去蔡遠蔡鄭不宜遠會其都且蔡鄭懼楚始為此會何當反)
(求近楚小國而與之結援故知非鄧國也彙纂今鄧襄城在開封府郾城縣東南三十五里公羊以鄧為國則)
(後五年鄧侯來朝即其君也今按郾城今屬許州府此鄧地在蔡之北鄭之南正是蔡鄭相會之處昭十三年)
(蔡朝吳奉蔡公召子干子晳盟于鄧亦此地也孔疏說是公羊賈服說非)雒邑(傳武王克商遷九鼎于雒)
(邑杜注武王但營雒邑未有都城周公乃卒營雒邑謂之王城即河南城也彙纂今河南府洛陽城内西偏即)
(王城之故址)楚(傳始懼楚也杜注楚國今南郡江陵縣紀南城也疏地理志南郡江陵縣故楚郢都楚文)
(王自丹陽徙此世本云楚鬻熊居丹陽武王徙郢丹陽在南郡枝江縣今江陵縣北有郢城史記稱文王徙都)
(于郢地理志依史記為說譜云楚芈姓顓頊之後也其後有鬻熊事周文王早卒成王封其曾孫熊繹於楚以)
(子男之田居丹陽今南郡枝江是也熊逵始稱武王武王十九年魯隠公之元年也武王居郢今江陵是也昭)
(王徙鄀惠王八年獲麟之歲也惠王二十一年春秋之傳終矣惠王五十七年卒自惠王以下十一世二百九)
(年而秦滅之彙纂今江陵縣屬荆州府紀南城在府北十里枝江縣亦屬荆州府今按一統志丹陽城在歸州)
(東七里熊繹始封於此後又移枝江亦曰丹陽今歸州屬宜昌府昭十二年子革云昔先王熊繹僻在荆山此)
(據境内大山言之其實歸州去荆山遠然以較之枝江在江之南則歸州為差近矣文莊十年荆敗蔡師于莘)
(杜注云荆楚本號後改為楚疏云荆楚一木二名故以為國號亦得二名終莊公之世經皆書荆僖之元年乃)
(書楚人伐鄭蓋於爾時始改為楚按詩言奮伐荆楚荆楚之名由來久矣春秋之初傳言楚經書荆後乃易之)
(各隨時史所書耳)條(傳以條之役生大子杜注晉地彙纂今山西平陽府觧州安邑縣有中條山縣北三)
(十里有鳴條岡今按解州今直隸山西安邑屬之)千畝(傳其弟以千畝之戰生杜注西河介休縣南有)
(地名千畝彙纂今平陽介休縣有千畝原今按介休今屬汾州府國語云宣王三十九年戰于千畝王師敗績)
(于姜氏之戎史記年表千畝戰在晉穆侯十年己亥當宣王之二十六年若以共和之年為宣王之年從共和)
(元年庚申數之則是宣王之四十年僅差一年然則此千畝戰從宣王而戰也)陘庭(傳哀侯侵陘庭之田)
(陘庭南鄙啟曲沃伐翼杜注翼南鄙邑彙纂翼即今平陽府翼城縣縣東南七十五里有熒庭城志云即陘庭)
(也今按史記白起傳攻韓陘城正義謂陘庭故城在曲沃縣西北二十里在絳州東北三十五里如此則陘庭)
(不在翼城之南矣襄二十三年齊莊公伐晉入孟門登大行張武軍於熒庭戍郫邵地皆近翼城又水經注紫)
(谷水出白馬山西逕滎庭城南西入澮亦在翼城南則陘庭即熒庭亦即滎庭在翼城東南者為是而白起攻)
(韓之陘城者别是一地非此陘庭也)
三年嬴(經公會齊侯于嬴杜注齊邑今泰山嬴縣彙纂今故城在泰安州東南五十里今按泰安州今)
(為府附郭設泰安縣一云嬴縣故城在萊蕪縣西北四十里蓋各據其縣之地望言之實一地也)蒲(經齊)
(侯衛侯胥命于蒲杜注衛地在陳留長垣縣西南彙纂今直隸大名府長垣縣治故蒲城是也)讙(經齊侯送)
(姜氏于讙杜注魯地濟北蛇丘縣西有下讙亭彙纂今濟南府肥城縣西南有故城水經注云俗訛為夏暉城)
(今按肥城今屬泰安府)汾隰(傳逐翼侯于汾隰杜注汾水邊疏釋例汾水出太原故汾陽縣東南至晉)
(陽縣西南經西河平陽至河東汾隂縣入河彙纂今汾水出太原府靜樂縣西南至府城西東南流經汾州平)
(陽二府至滎河縣北入河靜樂漢汾陽滎河漢汾隂也今按滎河今屬蒲州府)欒(傳及欒共叔彙纂欒晉地)
(晉大夫欒氏封邑今直隸真定府欒城縣是也今按此年杜無此注謂欒為晉地者哀四年注也今正定府之)
(欒城去晉甚遠晉後漸大能有其地春秋之初未能擴地至此而曲沃桓叔時已有靖侯之孫欒賓孔疏謂欒)
(氏蓋其父字欒則以字氏非以邑氏正定之欒城或别有其故姓氏書姬姓國有欒則欒城或其故國必非晉)
(大夫欒氏之邑也)芮(傳芮伯萬之母芮姜惡芮伯之多寵人也故逐之出居于魏杜注芮國在馮翊臨晉)
(縣疏世本芮魏皆姬姓彙纂今陜西西安府同州朝邑縣有芮故城在黃河西岸今按朝邑縣今屬同州府)
魏(傳見上杜注魏國河東河北縣彙纂括地志魏故國在芮城縣北五里今平陽府觧州芮城縣河北故城)
(是也今按觧州今為直隸州芮城屬之)
四年郎(經公狩于郎今按公羊云譏遠也當為隠元年所城之郎)秦(傳秦師侵芮彙纂詩譜曰秦隴)
(西谷名徐廣曰天水隴西縣有秦亭今鞏昌府泰州清水縣故秦城是也史記秦之先伯翳佐禹平水土賜姓)
(嬴氏後有大駱生非子為周孝王主馬汧渭間分土為附庸邑之秦今按秦州今為直隸州清水屬之又按一)
(統志鳳翔府隴州南三里亦有秦城非子所封此地本漢之汧源縣豈非子始食邑於此後復封之清水與又)
(詳見列國興廢說)
五年祝丘(傳城祝丘彙纂漢郎邱縣孟康曰春秋時之祝丘也今沂州東南五十里有郎丘城今按)
(沂州今為府)州(經州公如曹疏此州公及僖五年晉人執虞公竝是小國而得稱公者或以嘗為三公之)
(官若虢公之屬故稱公也世本州國姜姓彙纂今青州府安丘縣淳于城州所都也)淳于(傳淳于公如曹)
(度其國危遂不復杜注淳于州國所都城陽淳于縣也彙纂今安丘縣東北三十里有淳于城今按杜前言州)
(公之國杞似并之遷都淳子此說是也或謂州稱公與蔡公同此為畿内之地河内州縣按河内之州蘇忿生)
(邑隠十一年桓王既與鄭矣此時豈復有州公乎)曹(經見上杜注曹國今濟隂定陶縣疏譜云曹姬姓文)
(王子叔振鐸之後也武王封之陶丘今濟隂定陶縣是也桓公三十五年魯隠公之元年也伯陽六十五年魯)
(哀公之八年而宋滅曹彙纂定陶今屬兖州府縣西北四里有定陶故城即曹國也今按定陶今屬曹州府)
繻葛(傳戰于繻葛杜注鄭地彙纂或云即長葛也今開封府長葛縣北十二里有故城今按長葛今屬許)
(州府)
六年成(經公會紀侯于成杜注魯地在泰山鉅平縣東南彙纂今兖州府寧陽縣東北九十里有故城)
(社即古成城也今按後為孟氏邑)隨(傳楚武王侵隨杜注隨國今義陽隨縣疏隨國姬姓不知始封為誰)
(哀元年隨侯見經後不知為誰所滅彙纂西魏置隨州今屬湖廣德安府古城在州南今按姓氏書謂為楚所)
(滅有隨氏少師氏)瑕(傳軍于瑕以待之杜注隨地今按成十六年楚師自鄢陵還及瑕當是此地)北
戎(傳北戎伐齊今按齊境北至無棣今直隸滄州以北至永平府蓋皆為戎地)二山(傳先君獻武廢)
(二山杜注二山具敖也魯獻公名具武公名敖更以其鄉名山)
七年咸丘(經焚咸丘杜注魯地高平鉅野縣南有咸亭彙纂今屬兖州府今按鉅野今屬曹州府)
榖(經榖伯綏來朝杜注穀國在南鄉筑陽縣北彙纂今湖廣襄陽府穀城縣治為故筑陽城古榖城在縣北)
(今按後周改筑陽為榖城)鄧(經鄧侯吾離來朝彙纂輝例曰鄧國義陽鄧縣今湖廣襄陽府東北二十里有鄧城)
(今按鄧國今河南南陽府西南百二十里鄧州是也地理志南陽郡滕縣故國應劭曰鄧侯國是也晉之義陽)
(郡治新野在今鄧州東南七十里故鄧縣屬之若襄陽府襄陽縣東北二十里之鄧城當時雖仍屬鄧縣别是)
(一地為鄧國之南鄙故一統志以鄧州為鄧侯國以襄陽之鄧城為鄧國地豈楚滅鄧後遷其人於此故有此)
(城與鄧城南八里有鄾城為鄾子國桓九年傳云鄧南鄙鄾人杜謂鄾在鄧縣南河水之北是當時鄾城仍屬)
(鄧縣北望鄧之國都鄾正是其南方之邊鄙非以鄾城在鄧城南八里即謂之南鄙也彙纂因襄陽有鄧鄾二)
(城鄧城即在鄾城北遂舍南陽之鄧州以襄陽之鄧城為鄧國誤矣)盟向(傳盟向求成于鄭杜注二邑名)
(隠十一年王以與鄭)郟(傳遷盟向之民于郟杜注郟王城彙纂今河南府洛陽縣西有郟鄏陌亦謂之郟山)
八年沈鹿(傳楚子合諸侯于沈鹿杜注楚地彙纂今湖廣安陸府鍾祥縣東六十里有鹿湖池深不)
(可測即其地也)漢(傳楚子伐隨軍于漢淮之間疏釋例漢一名沔水出武都沮縣東經漢中魏興至南陽東)
(河經襄陽至江夏安陸縣入江)淮(傳見上疏釋例淮水出義陽平氏縣桐柏山東北經汝隂淮南譙國沛國)
(下邳至廣陵縣入海)黃(傳黃隨不會杜注黃國今弋陽縣彙纂魏置弋陽郡於此今河南汝寧府光州境弋)
(陽城在州東黃城在州西今按光州今直隸河南)速杞(傳戰於速杞杜注隨地彙纂傳云軍於漢淮之)
(間當在今湖廣德安府應山縣境)
九年巴(傳巴子使韓服告于楚杜注巴國在巴郡江州縣疏楚子與巴姬埋璧則巴國姬姓彙纂隋改)
(江州為巴縣今屬四川重慶府)鄾(傳鄧南鄙鄾人杜注鄾在鄧縣南沔水之北彙纂後漢志鄧縣有鄾聚今)
(襄陽府襄陽縣東北鄾城是也今按鄧縣今南陽府鄧州也一統志襄陽縣東北二十里有鄧城鄾城在鄧城)
(南里)梁(傳虢仲芮伯梁伯荀侯賈伯伐曲沃杜注梁國在馮翊夏陽縣彙纂今西安府韓城縣也古少)
(梁城在縣南二十里疏僖十七年梁嬴以國配嬴則梁為嬴姓僖十九年秦滅梁今按韓城今屬同州府)荀
(傳見上杜注國名疏世本荀賈皆姬姓不知誰滅之晉大夫有荀氏賈氏蓋晉滅之以賜大夫彙纂水經注古)
(水出臨汾西又西南逕荀城在絳州西十五里絳州今屬平陽府今按絳州今為直隸州此荀國與郇異地漢)
(書臣瓚引汲郡古文晉武公滅荀以賜大夫原氏黯又姓氏書荀侯晉滅之為公族後逝敖為荀氏則中行氏)
(知氏之祖也)賈(傳見上杜注國名彙纂今平陽府臨汾縣有賈鄉唐書表云唐叔虞少子公明康王封為)
(賈伯即其地今按姓氏書云曲沃滅之)
十年桃丘(經公會衛侯于桃丘弗遇杜注衛地濟北東縣阿縣東南有桃城彙纂今山東東昌府東阿)
(西五十里有桃城舖旁有一丘高可數仞即桃丘也今按東阿舊屬兖州府今屬泰安府漢東阿縣本齊之柯)
(邑故城在今兖州府陽榖縣東北後漢分東阿置榖城縣今為東阿縣治與晉時東阿異地故桃城所在亦與)
(昔異向又按杜言桃丘衛地非也今東阿在東平州西北七十里陽榖在州西一百四十里桃城在東阿與陽)
(榖之間舊東阿既為齊之柯而陽榖亦為齊邑則桃丘宜屬之齊去衛遠衛不能有其地)虞(傳虢公出奔虞)
(杜注虞國在河東大陽縣疏譜云虞姬姓周太王之子太伯之弟仲雍是為虞仲嗣太伯之後武王封虞仲之)
(後處中國為西吳後世謂之虞公僖五年晉滅之彙纂唐改大陽曰平陸屬陜州今屬平陽府解州古虞城在)
(縣東北四十里今按姓氏書仲虞君吳傳簡叔達二世武王求得叔逹之子章因而封之于吳别封叔達一子)
(虞仲于虞歴十二世而併于晉解州今為直隸州平陸屬之)共池(傳虞公出奔共池杜注地名闕彙纂)
(今平陸縣西有共池志云虞公出奔地去縣四十里許與讓畔城相近)
十一年惡曹(經齊人衛人鄭人盟于惡曹杜注地闕)折(經柔會宋公陳侯蔡叔盟于折杜注)
(地闕)夫鐘(經公會宋人于夫鐘杜注郕地彙纂今在兖州府寧陽縣盛鄉城春秋郕國其北有夫鐘里)
闞(經公會宋公于闞杜注魯地在東平須昌縣東南彙纂今兖州府汶上縣西有闞亭在南旺湖中)貳
(傳楚屈瑕將盟貳軫杜注貳軫二國名彙纂貳國今在隨州應山縣境)軫(傳見上彙纂今在德安府應城)
(縣西)鄖(傳鄖人軍于蒲騷將與隨絞州蓼伐楚師杜注鄖國在江夏雲杜縣東南有鄖城彙纂水經注溳水)
(逕安陸故城古鄖城也今為安陸縣屬湖廣德安府)蒲騷(傳見上杜注鄖邑彙纂今在德安府應城縣北)
(三十里)絞(傳見上杜注國名彙纂今在鄖陽府西北)州(傳見上杜注州國在南郡華容縣東南彙纂今)
(荆州府監利縣東三十里有州陵城)蓼(傳見上杜注蓼國今義陽棘陽縣東南湖陽城彙纂今在河南南陽)
(府唐縣南八十里)郊郢(傳君次于郊郢以禦四邑杜注楚地彙纂今湖廣安陸府治郢州故城是其地)
(也)祭(傳祭封人仲足杜注祭鄭地陳留長垣縣東北有祭城彙纂今屬直隸大名府今按祭封人仲足之)
(邑當在中牟不在長垣說見隠元年)
十二年曲池(經公會杞侯莒子盟于曲池杜注魯地魯國汶陽縣北有曲水亭彙纂今在曲阜縣)
(東北四十里源出石門山今按水經注汶水逕魯國汶陽縣北縣北有曲水池亭汶陽故城在今寧陽縣東北)
榖丘(經公會宋公燕人盟于榖丘杜注宋地彙纂今在兖州府曹州北三十里今按曹州今為府地近定)
(陶榖丘或是曹地)句瀆之丘(傳公及宋公盟于句瀆之丘杜注即榖丘也彙纂漢濟隂郡有句陽)
(縣應邵曰即句瀆之丘也今其地名句陽店)虚(經公會宋公于虚杜注宋地彙纂疑在睢州境)龜(經公)
(會宋公于龜杜注宋地彙纂疑在睢州境)武父(經公會鄭伯盟于武父杜注鄭地陳留濟陽縣東北有武)
(父城彙纂水經注濟陽縣故武父城也今在大名府東明縣西南與河南開封府蘭陽縣接界)彭(傳伐絞之)
(役楚師分涉于彭杜注彭水在新城昌魏縣疏漢釋例云彭水出新城昌魏縣東北至南鄉筑陽縣入彙纂)
(後漢志房陵有筑水即彭水也故昌魏縣在今湖廣鄖陽府房縣西南)羅(傳羅人欲伐之杜注熊姓國在)
(宜城縣西山中後徙南郡枝江縣彙纂今襄陽府宜城縣西二十里羅川城乃羅故國其在岳州府平江縣南)
(三十里之羅城與長沙府湘隂縣接界者是後徙處也楚遷之枝江後漢志枝江侯國本羅國是也又自枝江)
(徙長沙今岳州府平江縣南三十里有羅城長沙府湘隂縣東六十里亦有羅城乃接境處也)
十三年賴(傳楚子使賴人追之杜注賴國在義陽隨縣彙纂後漢志褎信侯國有賴亭故賴國文獻)
(通考賴國在褎信縣元省縣為鎮今在息縣東北其賴亭則在商城縣南息縣商城皆屬汝寧府光州蓋地相)
(接也杜注在義陽隨縣則去光州甚遠不知何據今按隨縣之厲鄉本厲國杜因字音相近意其即為賴也故)
(誤息縣商城今皆屬光州)鄢(傳及鄢亂次以濟杜注鄢水在襄陽宜城縣入漢疏釋例鄢水出新城沶鄉縣)
(東南經襄陽至宜城縣入漢彙纂今襄陽府宜城縣南有宜城故城即古鄢國也今按水經注鄢水一名夷水)
盧戎(傳羅與盧戎兩軍之杜注南蠻彙纂即今中盧故城在襄陽府南漳縣東五十里)荒谷(傳莫)
(敢縊于荒谷羣帥囚于冶父杜注荒谷冶父皆楚地彙纂荆州記州東三里有三湖湖東有水名荒谷今在荆)
(州府)冶父(傳見上彙纂水經注荒谷東岸有冶父城今冶父城在荆州府東)
十四年渠門(傳楚渠門及大逵杜注渠門鄭城門逵道方九軌)牛首(傳伐東郊取牛首杜)
(注東郊鄭郊牛首鄭邑彙纂今開封府陳留縣西南十一里有牛首城今按水經注叙沙水所逕有牛首亭俗)
(謂之車牛城在斗城東南)盧門(傳以大宫之椽歸為盧門之椽杜注宋城門)
十五年牟(經邾人牟人葛人來朝杜注牟國今泰山牟縣彙纂今濟南府東二十里有牟城今按牟)
(非在濟南府東也今牟城在泰安府萊蕪縣東二十里牟汶水在縣南門外彙纂濟南府下脫萊蕪縣三字耳)
葛(經見上杜注葛國在梁國寧陵縣東北彙纂今歸德府寧陵縣有葛城在汴河之南僖十七年傳齊桓公)
(夫人葛嬴則葛國嬴姓今按葛城在寧陵縣北十五里故葛伯國也)櫟(經鄭伯突入于櫟杜注鄭别都也今)
(河南陽翟縣彙纂今開封府禹州也今按鄭櫟邑秦為陽翟縣明省入鈞州萬歷初改為禹州以禹嘗封於此)
(也在鄭都之西南九十里)袲(經公會宋公衛侯陳侯于袲伐鄭釋文袲昌氏反杜注宋地在沛國相縣西南)
(彙纂有袲亭今在江南鳳陽府宿州今按後漢志注袲一名犖)
十六年向(經城向今按向詳見隠二年此年杜無注宣四年杜注東海承縣東南有向城于欽齊乘)
(謂向城鎮在沂州西南一百里者其地近鄫國當時或屬魯此年城者疑是其地)莘(傳宣姜與公子朔構)
(急子公使諸齊使賊待諸莘杜注衛地陽平縣西北有莘臺彙纂今東昌府莘縣北莘亭故城是也今按水經)
(注莘亭道阨限蹊要自衛適齊之道也)
十七年黃(經公會齊侯紀侯盟于黃杜注齊地彙纂路史登之黃縣東南有古黃城本紀邑後入齊)
(案登州府黃縣齊東垂也去魯殊遠疑非會盟處今按登之黃城不惟去魯遠去齊紀亦遠必非其地宣八年)
(公子遂如齊至黃乃復是黃為魯至齊所由之地水經注昌國縣有黃山黃阜近青州府之博興則黃地其在)
(此與)趡(經公會邾儀父盟于趡釋文趡翠軌反杜注魯地彙纂當在今兖州府泗水鄒縣之間)奚(經及)
(齊師戰于奚杜注魯地彙纂今兖州府滕縣南奚公山下有奚邑水經注夏車正奚仲之國也山上有奚仲冡)
十八年濼(經公會齊侯于濼杜注濼水在濟南歴城縣西北入齊彙纂今趵突泉即濼水之源也蓋)
(濟水伏流重發處)首止(傳齊侯師于首止杜注衛地陳留襄邑縣東南有首鄉彙纂今歸德府睢州即)
(襄邑也首鄉在州東南今按此地宜屬宋)
莊公
元年郱(經齊師遷紀郱鄑郚釋文郱蒲丁反鄑子斯反郚音吾杜注紀三邑郱在東莞臨胊縣東南彙)
(纂今屬山東青州府)鄑(經見上杜注北海都昌縣西有訾城彙纂都昌今青州府昌邑縣也有訾亭社在縣)
(西里)郚(經見上杜注在朱虚縣東南彙纂今青州府安邱縣西南六十里有郚城今按漢為琅邪郡梧)
(城縣)單(經單伯送王姬公榖送作逆杜注單伯天子卿也單采地疏單者天子畿内地名今按公榖皆云吾)
(大夫之命乎天子者也諸家多從公榖引莊十四年單伯會齊侯宋公衛侯鄭伯于郢文十五年單伯至自齊)
(為證若單伯為魯大夫則單當是魯地魯有單父邑漢為單縣舊屬兖洲府今屬曹州府當是其地)
二年於餘丘(經公子慶父帥師伐於餘丘杜注國名疏公榖皆以於餘丘為邾之别邑左氏無傳)
(正以春秋之旨未有伐人之邑而不繋國者此無所繋故知是國釋例注闕不知其地蓋近魯小國也)禚
(經夫人姜氏會齊侯于禚釋文諸若反杜注齊邑彙纂傳定九年齊侯致禚媚杏於衛杜注三邑皆齊西界據)
(此當為齊魯衛分界之地)
三年酅(經紀季以酅入于齊杜注紀邑在齊國東安平縣彙纂今青州府臨淄縣東有安平城又有酅)
(亭今按史記田單傳正義曰安平城在臨淄縣東十九里古紀之酅邑也然則酅邑甚近齊又疑東十九里或)
(是九十里與夀光縣相近紀國在夀光縣東南也)滑(經公次于滑杜注鄭地在陳留襄邑縣北彙纂今歸)
(德府睢州有滑亭)
四年溠(傳令尹鬭祈莫敖屈重除道梁溠釋文溠側嫁反杜注溠水在義陽厥縣西東南入鄖水疏釋)
(例義陽厥西有漈水源出縣北從縣西東南至隨縣入鄖水杜以漈解溠蓋聲相近而字轉耳彙纂今在德安)
(府隨州東南今按水經注溠水出隨縣西北黃山南逕㵐縣西又東南逕隨縣故城西隨縣即今隨州)漢
汭(傳且請為會于漢汭而還杜注汭内也謂漢西今按漢汭者漢水入江之處今漢陽府漢陽縣是也)
五年郳(經郳犂來來朝杜注附庸國也東海昌慮縣東北有郳城疏郳之上世出於邾國譜云小邾邾)
(挾之後也夷父顔有功於周其子友别封為附庸居于郳曾孫黎來始見春秋從齊桓尊周室王命為小邾子)
(彙纂今昌慮城在兖州府滕縣東南六十里郳城在縣東六里今按又詳僖七年小邾)
七年榖(經夫人姜氏會齊侯于榖杜注齊地今濟北榖城縣彙纂今兖州府東阿縣治故榖城是也今)
(按此榖即齊桓公封管仲邑東漢分東阿置榖城縣今為泰安府東阿縣治姓氏書謂榖為姬姓國齊滅之)
八年葵丘(傳齊侯使連稱管至父戍葵丘杜注齊城臨淄縣西有地名葵丘彙纂據後漢志西安縣)
(有蘧丘里亦名渠丘即古葵丘也今青州府臨淄縣西三十里有西安故城葵丘在其處今按水經注西安縣)
(之渠丘時水所逕齊西之葵丘系水所逕則是二地京相璠曰葵丘在臨淄西五十里若渠丘在西安者齊公)
(孫無知邑昭十一年杜别有注合葵丘為一非也)姑棼(傳齊侯遊于姑棼杜注齊地彙纂即薄姑也今)
(青州府博興縣東北十五里有薄姑城今按又見昭九年)貝丘(傳遂田于貝丘杜注齊地樂安博昌縣南)
(有地名貝丘彙纂今青州府博興縣南有貝中聚)
九年蔇(經公及齊大夫盟于蔇杜注魯地琅邪繒縣北有蔇亭彙纂今在兖州府嶧縣東八十里故繒)
(城)乾時(經及齊師戰于乾時杜注齊地時水在樂安縣界支流旱則涸竭故曰乾時彙纂今樂安故城)
(在青州府博興縣北時水在縣南今按又見襄三年耏)洙(經浚洙杜注洙水在魯城北下合泗疏釋例曰)
(洙水出魯縣東北西南入洸水下流合泗今按水經注云泗水西南逕魯縣北分為二北為洙瀆南則泗水洙)
(泗之間夫子領徒之所)生竇(傳殺子糾于生竇杜注魯地彙纂史記作笙瀆賈逵曰句瀆也今兖州府)
(曹州北有句陽古城即句瀆故地今按曹州今為府)堂阜(傳及堂阜而說之杜注齊地東莞蒙隂縣西北)
(有夷吾亭或曰鮑叔觧夷吾縛於此因以為名彙纂今堂阜在青州府蒙隂縣西北今按水經注有堂阜水蒙)
(隂今改屬沂州府)
十年長勺(經公敗齊師于長勺杜注魯地彙纂路史曰成王以商民六族錫魯公有長勺氏尾勺氏)
(此商民所居也)宿(經宋人遷宿今按宿國本在東平州今邳州宿遷縣疑宋人所遷又鳳陽府宿州地亦屬)
(宋豈後又遷之與)郎(經齊師宋師次于郎今按今郎近魯國都說見隠元年)乘丘(經公敗宋師于)
(乘丘杜注魯地彙纂西漢泰山郡有乘丘縣顔師古曰即春秋乘丘也括地志乘丘在瑕丘縣西北三十五里)
(今兖州府滋陽縣西有古瑕丘城今按公子偃自雩門竊出蒙臯比先犯宋師可知乘丘去魯城不遠若曹縣)
(界内有乘丘城去魯遠且其地本漢之濟隂郡乘氏縣非乘丘應邵謂敗宋師在此一統志因之誤矣)莘
(經荆敗蔡師于莘杜注楚地彙纂在今河南汝寧府汝陽縣境)譚(經齊師滅譚杜注譚國在濟南平陵縣西)
(南彙纂今濟南府歴城縣東南七十里有譚城)雩門(傳公子偃自雩門竊出杜注魯南城門今按水經注)
(魯南門亦曰雩門門南隔水有雩壇)
十一年鄑(經公敗宋師于鄑杜注魯地彙纂當在今兖州府境與元年在都昌西者乃二地)
十二年蒙澤(傳宋萬弑閔公于蒙澤杜注宋地梁國有蒙縣彙纂今河南歸德府商丘縣北有蒙)
(澤縣南二十五里有蒙縣古城)蕭(傳羣公子奔蕭杜注宋邑沛國蕭縣彙纂今縣屬江南徐州縣北十里有)
(蕭城今按今縣屬徐州府又按此年傳蕭叔大心孔疏云宋蕭邑大夫以此年有功宋人以蕭邑别封其人為)
(附庸又見定十一年)亳(傳公子御說奔亳杜注宋邑蒙縣西北有亳城彙纂今商丘縣北有大蒙城皇甫謐)
(所謂蒙為北亳是也今按大蒙城在商丘縣北四十里水經注汳水東逕大蒙城北疑即蒙亳也所謂蒙亳為)
(北亳)
十三年北杏(經齊侯宋人陳人蔡人邾人會于北杏杜注齊地彙纂當在今兖州府東阿縣境)
遂(經齊人滅遂杜注遂國在濟北蛇邱縣東北今按水經注云蛇邱縣北無城今遂城在蛇邱西北彙纂今)
(兖州府寧陽縣西北三十里有遂鄉與濟南府肥城縣接界陳氏深曰遂國舜之後)柯(經公會齊侯盟于柯)
(杜注此柯今濟北東阿齊之柯邑猶柷柯今為祝柯彙纂今兖州府東阿縣地今按東阿今屬泰安府)
十四年鄄(經單伯會齊侯宋公衛侯鄭伯盟于鄄釋文鄄音絹杜注衛地今東郡鄄城彙纂今山東)
(東昌府濮州東二十里舊城集故鄄城也今按濮州今屬曹州府)大陵(傳鄭厲公自櫟侵鄭及大陵杜)
(注鄭地彙纂今河南開封府臨潁縣北十里有大陵城今按水經注潁川臨潁縣東北二十五里有巨陵亭古)
(大陵也臨潁縣今屬許州府)鄭南門(傳内蛇與外蛇鬭于鄭南門中今按水經注南門即時門)
十六年滑(經滑伯杜注滑國都費河南緱氏縣釋文費扶味反又音祕彙纂今河南河南府偃師縣)
(南二十里有緱氏故城古滑國也今按滑姬姓又謂之費滑)幽(經同盟于幽杜注宋地彙纂當在今河南)
(歸德府考城縣境)夷(傳晉武公伐夷執夷詭諸杜注夷詭諸周大夫夷采地名今按此年晉伐夷取其地)
(文六年晉蒐于夷即此地)
十八年濟西(經公追戎于濟西今按此隠二年盟于潛之戎戎城在曹縣濟水之西)權(傳楚)
(武王克權杜注國名南郡當陽縣東南有權城彙纂水經注沔水東會權口南流逕權城北古之權國也今屬)
(湖廣安陸府今按水經原文云沔水又東石會權口注云權水出章山東南流逕權城北古之權國東南有那)
(口城權水東入于沔)那處(傳遷權于那處杜注楚地南郡編縣東南有那口城彙纂今在安陸府荆門州)
(東南)涌(傳閻敖游涌而逸杜注涌水在南郡華容縣今按東漢華容縣今荆州府監利縣地水經注江水又)
(東至華容縣又東涌水注之春秋所謂閻敖游涌而逸者也在今監利縣南)
十九年津(傳大敗于津杜注楚地或曰江陵縣有津鄉彙纂今在荆州府枝江縣)黃(傳遂伐黃)
(杜注嬴姓國今戈陽縣今按一統志古黃國在河南光州定城廢縣西十二里)踖陵(傳敗黃師于踖陵杜)
(注黃地彙纂當在今河南汝寧府光州西南境今按光州今為直隸州)湫(傳還及湫杜注南郡鄀縣東南)
(有湫城彙纂今在湖廣襄陽府宜城縣)夕室(傳鬻拳葬諸夕室杜注地名)温(傳出奔温杜注温蘇)
(氏邑今按隠十一年桓王以温與鄭此時仍為周大夫蘇氏之邑)
二十年燕(傳執燕仲父杜注燕仲父南燕伯疏譜亦云南燕伯爵不知所出)
二十一年弭(傳胥命于弭杜注鄭地彙纂當在今河南府禹州密縣境今按密縣今屬許州府)
圉門(傳鄭伯將王自圉門入今按洛陽東南有圉鄉圉門其以此名與)虎牢(傳王與之武公之略)
(自虎牢以東杜注鄭武公傳平王王與之自虎牢以東後失其地故惠王今復與之虎牢河南成臯縣今按見)
(隠元年制)蚌(傳虢公為王宫于蚌杜注虢地彙纂在今河南河南府澠池縣界)酒泉(傳王與之酒泉)
(杜注周邑彙纂今陜西西安府同州有甘泉出匱谷中造酒尤美名酒泉今按同州今升為府附郭大荔縣周)
(既東遷關中之地非周有此酒泉疑别一地)
二十三年扈(經公會齊侯盟于扈杜注鄭地在熒陽卷縣西北彙纂後漢志卷縣有扈城亭今開)
(封府原武縣西北扈亭是也今按原武縣今屬懷慶府)
二十五年聚(傳乃城聚而處之杜注晉邑)
二十六年徐(經公會宋人齊人伐徐杜注見僖三年)絳(傳士蒍城絳以深其宫杜注絳晉所)
(都今平陽絳邑縣今按曲沃武公自曲沃徙都于絳即漢之絳縣今絳州之北平陽府太平縣之南二十五里)
(杜此注與成六年新田同未確說見新田)
二十七年洮(經公會杞伯姬于洮杜注魯地彙纂今東昌府濮州南五十里有洮城亦作桃水經)
(注云洮城亦曰桃城因桃墟而得名也今按杞國都淳于莊公會杞伯姬安得至濮州會之杜於昭七年李孫)
(與謝息桃注云魯國卞縣東南有桃墟蓋桃即洮也卞縣今為兖州府泗水縣泗水在曲阜東伯姬自杞來故)
(會之)城濮(經公會齊侯于城濮杜注衞地今按說見僖一十八年)
二十八年郿(經築郿公榖皆作微杜注郿魯下邑彙纂京相璠曰夀張西北三十里有故微鄉魯)
(邑也今兖州府東平州西有微鄉城今按夀張故城在東平州州今屬泰安府)大戎(傳晉獻公取二女于)
(戎大戎狐姬生重耳杜注唐叔子孫别在戎狄者彙纂當在今陜西延安府境今按太原閻若璩著四書釋地)
(云吾府交城縣為狄地舅犯實生於其地余向久遊寓其父子兄弟合為祠廟祭賽甚盛非同他志乘之傅會)
(然則舅犯為狐突之子即大戎人其地在交城今山西太原府交城縣在府西南一百二十里本漢晉陽縣之)
(西境非延安府境也)小戎(傳小戎子生夷吾杜注允姓之戎今按昭九年傳允姓之姦居于瓜州其地在)
(今陜西肅州西五百餘里獻公豈至此娶女杜說誤小戎者大戎之别其地當亦近交城耳)驪戎(傳晉)
(伐驪戎驪戎男女以驪姬杜注在京兆新豐縣其君姬姓其爵男彙纂今陜西西安府臨潼縣東二十四里有)
(驪戎城今按水經注戲水出麗山東北流北逕驪戎城東)蒲(傳蒲與二屈君之疆也杜注蒲今平陽蒲子縣)
(彙纂今山西平陽府隰州東北有蒲子故城今按隰州在平陽府西北二百八十里春秋時蒲地今直隸山西)
(又有蒲縣亦晉蒲城地)二屈(傳見上杜注二屈今平陽北屈縣或云二當為北彙纂今平陽府吉州東)
(北二十一里有北屈故城今按吉州在平陽府西二百七十里今直隸山西北屈一縣不得言二屈韋昭云屈)
(有南北今河東有北屈則是時復有南屈水經注引汲郡古文曰翟章救鄭次于南屈應邵曰有南故加北)
桔柣之門(傳入于桔柣之門杜注鄭遠郊之門)純門(傳衆車入自純門杜注鄭外郭門)逵
市(傳及逵市杜注郭外道上市)桐丘(傳鄭人將奔桐丘杜注詩昌縣東北有桐丘城彙纂今許昌故)
(城在開封府許州東北四十里今按許昌今許州府水經注云洧水東南逕桐丘城今與城而有堤去許昌故)
(城可三十五里)
二十九年諸(經城諸及防杜注諸防皆魯邑諸今城陽縣今按青州府有諸城縣古諸邑也)樊
(傳樊皮叛王杜注樊皮周大夫樊其采地今按樊見隠十一年桓王雖以與鄭此時仍為周采邑)
三十年鄣(經齊人降鄣杜注紀附庸國東平無鹽縣東北有鄣城疏釋例曰劉賈依二傳以為紀之)
(遺邑計紀侯去國至此二十七年則邑不得獨存蓋附庸小國若邿鄟者也彙纂今東平州東六十里有鄣城)
(集即鄣故城也今按紀小國不得有附庸此因昭十九年傳有紀鄣而誤也紀鄣莒邑與此鄣非一地)魯
濟(經公及齊侯遇于魯濟杜注濟水歴齊魯界在齊界為齊濟在魯界為魯濟蓋魯地疏釋例曰濟水自滎)
(陽卷縣東經陳留至濟隂北極高平東平至濟北東北經濟南至樂安傳昌縣入海今按濟水自梁山東又北)
(經須朐城西又北經微鄉東又北經須昌縣西其地皆在今東平州魯地也是所謂魯濟自東阿清亭又北則)
(為榖城齊地矣)山戎(經齊人伐山戎杜注山戎北狄今按國語云桓公北伐山戎刜令支斬孤竹韋昭云)
(二國山戎所居按令支今直隸永平府撫寧縣故令支城在盧龍縣孤竹今永平府灤州當時山戎伐燕燕告)
(急於齊故桓公伐之見史記匈奴傳)燕(傳以其病燕故也杜注今薊縣今按此北燕見襄二十八年)
三十一年郎(經築臺于郎今按此郎當為隠九年近魯郊之郎此郎臺據公羊傳即泉臺文十六)
(年有蛇自泉宫出入于國如先君之數因聲姜薨毁泉臺公羊云泉臺者郎臺也未成為郎臺既成為泉臺是)
(郎臺即泉臺也蛇自泉宫出而入國則泉臺在郎其地近國都可知)薛(經築臺于薛杜注魯地彙纂今兖州)
(府滕縣東南有薛城今按薛國在滕縣南四十里魯豈築臺於其國當是魯地有名薛者耳)秦(經築臺于)
(秦杜注東平范縣西北有秦亭彙纂今在東昌府范縣南三里今按范縣今屬曹州府)
三十二年小榖(經城小榖傳為管仲也杜注小榖齊邑濟北榖城縣城中有管仲井榖梁傳范)
(寗注小榖魯邑彙纂程氏迥曰齊地别有榖在濟北有管仲井非小榖也今按齊之榖今為東河縣見莊七年)
(夫人姜氏會齊侯于榖又莊二十三年公及齊侯遇于榖僖二十八年公以楚師伐齊取榖文十七年公及齊)
(侯盟于榖成五年叔孫僑如會晉荀息于榖哀二十七年傳齊師違榖七里皆齊榖若此年小榖自是魯地曲)
(阜西北有故小穀城項羽嘗為魯公漢高帝以魯公禮葬項王榖城是也昭十一年楚申無宇曰齊桓公城榖)
(而寘管仲趙氏鵬飛曰此年偶有城小榖之事左氏遂取無宇之言合之杜氏因以小榖為榖城其說是)梁
丘(經宋公齊侯遇于梁丘杜注高平昌邑縣西南彙纂今兖州府城武縣東北三十里有梁丘山山南三十)
(里有梁丘城今按齊有大夫梁丘據蓋以邑為氏城武今屬曹州府)莘(傳有神降于莘杜注虢地今按一統)
(志河南府盧氏縣虢之莘地盧氏今屬陜州)稷門(傳能投蓋于稷門杜注魯南城門)逵泉(傳歸)
(及逵泉而卒杜注魯地彙纂今兖州府曲阜縣南五里逵泉是也)
閔公
元年落姑(經公及齊侯盟于落姑杜注齊地彙纂在今兖州府東平州平隂縣界今按平隂縣今屬)
(秦安府)耿(傳以滅耿滅霍滅魏杜注平陽皮氏縣東南有耿鄉三國皆姬姓彙纂今山西平陽府河津縣)
(東南有古耿城一名耿鄉城今按殷祖乙圯于耿即此河津縣今屬絳州)霍(傳見上杜注永安縣東北有霍)
(大山彙纂今平陽府霍州西十六里有霍城古霍國也今按霍國文王子叔處所封)
二年陽(經齊人遷陽杜注國名疏世本無陽國不知何姓杜世族譜土地名闕不知所在彙纂今青州)
(府沂水縣有陽都城即陽國也今按沂水縣今屬沂州府水經注沂水南逕陽都縣故城東縣故陽國城今在)
(沂水縣西南按姓氏書謂召康公之後為陽伯齊滅之)犬戎(傳虢公敗犬戎于渭汭杜注犬戎西戎别)
(在中國者今按穆天子傳天子至于雷首犬戎胡觴天子于雷首之阿雷首山在今山西蒲州府其對河為陜)
(西華隂渭水入河之處是犬戎在渭汭)渭汭(傳見上杜注渭水出隴西東入河水之隈曲曰汭疏釋例)
(渭水出隴西狄道縣烏鼠同穴山東南經南安天水洛陽扶風始平京兆至弘農華隂縣入河今按渭水出今)
(陜西臨洮府渭源縣西烏鼠山東至同州府華隂縣東北入河渭汭者渭水入河之處禹貢渭汭亦同謂汭為)
(水名者非也)密(傳莒人歸之及密杜注魯地琅邪費縣北有密如亭今按水經注沂水南逕東安縣故城)
(東而南合時密水水出時密山莒人歸共仲于魯及密而死是也東安故城在今沂水縣東南)夷(傳齊人取而殺)
(之于夷杜注魯地)滎澤(傳及狄人戰于滎澤杜注此滎澤當在河北疏禹貢沇水入于河溢為滎是滎在江)
(南此時衛都河北故知此滎澤當在河北彙纂與鄭州之滎澤不同)共滕(傳益之以共滕之民杜注共及滕衛)
(别邑)曹(傳立戴公以廬于曹杜注衛下邑疏當在河東近楚丘今按詩作漕通典滑州白馬縣衛漕邑戴公廬于)
(曹即此今在河南衛輝府滑縣南二十里白馬城是也)清(傳鄭人為之賦清人今按清邑名杜氏云中牟縣西有)
(清陽亭水經注以清陽亭即清人城詩清人在彭當是此地中牟縣在開封府西七十里)臯落氏(傳晉侯使)
(大子申生伐東山臯落氏杜注赤狄别種臯落其氏族今按一統志山西太原府樂平縣東七十里有臯落山一名)
(靈山有東山臯落氏之墟漢臯落因山以名按樂平近潞安府是赤狄地)夷儀(見僖元年)楚丘(見僖二年)
僖公
元年聶北(經齊師宋師曹師次于聶北救邢杜注郉地彙纂今東昌府聊城縣東北有聶城齊之西)
(界近郉地也今按聶城本作攝又見昭二十年聊攝)夷儀(經邢遷于夷儀杜注郉地彙纂今直隸順德府)
(邢臺縣西有夷儀城元和志云在縣西一百四十里俗譌為隨宜城是也)檉(經公會齊侯宋公鄭伯曹伯邾)
(人于檉杜注宋地陳國陳縣西北有檉城彙纂陳縣今開封府陳州州境有犖城即檉城也今按水經注謂檉)
(小城在陳郡西南非西北檉在陳州則其地當屬陳非宋地陳侯不與會蓋畏楚也陳州今為府)犖(傳盟)
(于犖謀救鄭也杜注犖即檉也地有二名今按水經注謂之澇城)偃(經公敗邾師于偃彙纂當在兖州府)
(費縣南)虛丘(傳公敗邾師于偃虚丘之戍將歸者也杜注邾地疏服虔云虚丘魯地彙纂當在兖州府)
(費縣界)酈(經公子友帥師敗莒師于酈杜注魯地)汶陽田(傳公賜季友汶陽之田及費杜注汶)
(陽田汶水北地汶水出泰山萊蕪縣西入濟疏釋例汶水出泰山萊蕪縣西南經濟北至東平須昌縣入濟彙)
(纂定十年齊人歸鄆讙龜隂田三邑皆汶陽也其地今兖州府寧陽縣境今按水經注蛇水出岡縣東北泰山)
(西流逕汶陽之田齊所侵也自汶之北平暢極目元和志汶陽故城在龔丘縣東北五十四里其城側土田沃)
(饒故魯為汶陽之田龔丘今寧陽也縣本魯闡邑闡見哀八年)費(傳見上今按費音祕今山東沂州府費縣)
(也故城在今費縣西北二十里今之費治祊城此費與隠元年費不同于欽齊乘謂伯國姬姓魯懿公之孫後)
(為季氏邑與費伯之費合為一非也懿公孫見隠元年郎)
二年楚丘(經城楚丘傳諸侯城楚丘而封衛焉杜注衛邑彙纂朱子詩經集注楚丘在滑州今直隸)
(大名府滑縣東六十里隋衛南廢縣即古楚丘城也此楚丘之在北者與戎伐凡伯之地不同今按隋初置楚)
(丘縣後改衛南縣金省入白馬縣明又省入滑縣故楚丘在滑滑縣今改屬河南衛輝府)下陽(經虞師晉)
(師滅下陽公榖作夏陽杜注下陽虢邑在河東大陽縣彙纂今大陽廢縣在山西平陽府平陸縣東北十五里)
(又三十里為故下陽城今按平陸縣漢為大陽縣東漢置河北縣唐改平陸今屬解州又按虢以國都為上陽)
(故謂河北稍在下者為下陽公榖作夏陽音同傳訛耳夏有大義漢改大陽漢初尚公榖之學也)屈産
(傳晉荀息請以屈産之乘與垂棘之璧假道于虞杜注屈地生良馬彙纂公羊謂屈産為地名今平陽府石樓)
(縣東南四里有屈産泉今按石樓縣舊屬平陽府隰州今改屬汾州府)垂棘(傳見上杜注垂棘出美玉)
(今按成五年鄭伯及晉趙同盟于垂棘亦此地今無考)冀(傳冀為不道入自顛軨伐鄭三門杜注冀國名)
(平陽皮氏縣東北有冀亭彙纂在今平陽府河津縣東北十五里今按河津縣今屬絳州)顛軨(傳見上杜)
(注河東大陽縣東北有顛軨坂彙纂今平陸縣東北七十里今按水經注河水北出虞山東南逕傳巖傳說所)
(隠處傅巖東北十餘里即顛軨坂有東西絶澗中築以成道謂之軨橋橋之東北有虞原上道東北有虞城穆)
(天子傳曰天子自鹽南登于薄寘軨之隥乃宿于虞按鹽者猗氏縣之鹽池)鄍(傳見上杜注前是冀伐虞)
(至鄍鄭虞邑彙纂今平陸縣東北二十五里有故鄭城)江(經齊侯宋公江人黃人盟于貰杜注江國在汝)
(南安陽縣彙纂括地志云安陽故城在新息縣西南八十里新息今河南汝寧府息縣是也今按息縣今屬光)
(州)貰(經見上公作貫澤杜注宋地梁國蒙縣西北有貰城貰與貫字相似釋文貰市夜反又音世彙纂今)
(兖州府曹縣西南十里蒙澤故城即古貰國也今按曹縣今屬曹州府)多魚(傳齊寺人貂始漏師于多)
(魚杜注地名闕)桑田(傳虢公敗戎于桑田杜注虢地在弘農陜縣東北彙纂今河南陜州靈寳縣西二十)
(五里稠桑驛即其地也)耼(傳鬭章因鄭耼伯今按耼當為邑名說見二十四年)
三年徐(經徐人取舒杜注徐國在下邳僮縣東南彙纂括地志徐城縣西四十里有大徐城即古徐國)
(也今江南鳳陽府泗州北八十里有徐城相傳為徐偃王所築徐嬴姓子爵今按周初為徐戎周穆王時徐偃)
(僭稱王穆王滅之别封其系以祀伯翳泗州今直隸江南一說徐城在泗州西北三十五里)舒(經見上杜)
(注舒國今廬江舒縣彙纂今江南廬州府廬江縣西舒縣古城是)陽榖(經齊侯宋公江人黃人會于陽)
(榖杜注齊地在東平須昌縣北彙纂今兖州府陽榖縣東北三十里陽榖故城是也)
四年陘(經遂伐楚次于陘杜注楚地潁川召陵縣有陘亭彙纂今屬河南許州郾城縣今按許州今為)
(府)召陵(經盟于召陵杜注潁川縣也彙纂今郾城縣東四十五里有召陵故城)海(傳賜我先君履)
(東至于海疏釋例海自遼西北平漁陽章武渤海樂陵樂安北海東萊城陽東海廣陵吳郡會稽十四郡之東)
(界以東)河(傳西至于河疏釋例河出西平西南二千里從西平東北經金城故北地朔方五原故雲中南)
(經平陽河東之西界東經河東河内之南界東北經汲郡頓邱陽平平原樂陵之東南入海杜之此言其當時)
(之河耳禹貢導河案驗其地自大伾以上河道不改大伾以下即是汲郡以東河水東流秦漢以來始然也古)
(之河道自大邳而北過降水故迹不可復知其大陸則趙之廣澤也大陸以北播為九河九河故道河間成平)
(以南平原鬲縣以北九河徒駭最西以次而東故鄭注禹貢河間弓高縣往往有其處計桓公之時齊之西竟)
(當在九河之最西而徒駭蓋是齊之西界其東至于海當盡樂安北海之東界也)穆陵(傳南至于穆陵)
(北至于無棣杜注穆陵無棣皆齊竟彙纂今青州府臨朐縣東南一百五十里有穆陵關在大峴山上)無
棣(傳注見上彙纂伏琛齊記無棣在渤海高城縣今直隸河間府滄州鹽山縣即古無棣也縣南有無棣溝)
(今按鹽山縣今屬直隸天津府)方城(傳楚國方城以為城杜注方城山在南陽葉縣南今按在河南南陽)
(府裕州東北四十里西魏置方城縣金置裕州治方城元以方城省入裕州)漢水(傳漢水以為池杜注)
(水出武都至江夏南入江)新城(傳大子奔新城杜注新城曲沃彙纂今平陽府聞喜縣是也)
五年首止(經會王世子于首止注已見桓十八年公榖作首戴)弦(經楚人滅弦杜注弦國在弋陽)
(軑縣東南彙纂今河南汝寧府光州西南有弦城湖廣黃州府蘄水縣有軑縣故城皆魏晉時弋陽郡境今按)
(光州今直隸河南)道(傳江黃道柏方睦於晉杜注道國在汝南安陽縣南彙纂安陽漢志作陽安應邵曰)
(陽安縣有道亭今汝寧府確山縣東北有陽安故城其南即道國也)柏(傳見上杜注國名汝南西平縣有柏)
(亭彙纂今縣屬汝寧府亭在縣西)上陽(傳晉侯圍上陽杜注上陽虢國都在弘農陜縣東南今按陜縣)
(今為陜州)
六年新城(經圍新城杜注新城鄭新密今滎陽密縣彙纂今開封府密縣東南三十里有故密城今)
(按密縣今屬許州府)武城(傳蔡穆侯將許僖公以見楚子于武城杜注楚地在南陽宛縣北今按宛縣今)
(南陽府附郭南陽縣也武城一統志作武延城在南陽府北俗呼西城志又云春秋時楚受蔡侯降於此則誤)
(此受許男降非受蔡侯降也)
七年小邾(經小邾子來朝杜注邾之别封故曰小邾彙纂宋忠曰邾顔别封小子肥于郳為小邾子)
(今兖州府滕縣嶧縣並有郳城樂史云郳城在氶縣文獻通考云郳城今沂州嶧即古氶地屬沂州據此則在)
(嶧者為近今按又見莊五年郳)寗母(經盟于寗毋榖作寧毋釋文毋如字又音無杜注魯地高平方與縣)
(東有泥母亭音如寗彙纂今兖州府魚臺縣東二十里有榖城鎮即其地也)
八年洮(經盟于洮杜注曹地彙纂今東昌府濮州西南五十里有洮城今按濮州屬曹州府)采桑
(傳敗狄于采桑杜注平陽北屈縣西南有采桑津彙纂今平陽府鄉寧縣西大河津濟處也今按鄉寧縣今屬)
(吉州)
九年葵丘(經公會宰周公齊侯宋子衛侯鄭伯許男曹伯于葵丘杜注陳留外黃縣東有葵丘疏釋)
(例宋地彙纂今在考城縣東三十里屬河南開封府今按考城今屬歸德府)高梁(傳齊侯以諸侯之師)
(伐晉及高梁而還杜注晉地在平陽縣西南今按此高梁即二十四年晉懷公死處杜此年注平陽下脱一揚)
(字也水經叙汾水南逕高梁故城西在揚縣之南揚縣城在今平陽府洪洞縣東南十八里則高梁在洪洞之)
(南)
十年下國(傳狐突適下國杜注曲沃新城疏晉昭侯嘗以此邑封桓叔桓叔國之三世武公始幷晉)
(國遷居而就之此曲沃晉之舊國故謂之為下國彙纂水經注云下國則新城今聞喜治也詳前四年新城注)
韓(傳敝於韓杜注晉地彙纂括地志同州韓城縣南十八里為古韓國今屬陜西西安府地名韓原今按韓)
(城縣今屬陜西同州府地在河西本秦漢之夏陽縣地隋始析置韓城縣以古韓國為名然十五年秦晉戰韓)
(原獲晉侯非此地也秦敗晉于韓原其地當在河東故傳云涉河侯車敗注謂秦伯之軍涉河則晉侯車敗又)
(晉侯曰寇深矣則韓原不在河西姓氏書韓盞庶子厲王世失國宣王中興復之平王時晉滅韓曲沃幷晉韓)
(萬為戎御復采韓原則韓原者韓萬之采邑蓋在山西平陽府河津萬泉之間韓氏後滅鄭徙都河南而故采)
(邑亦失其處杜以晉邑釋之不言韓原在夏陽也彙纂引括地志誤且韓城地此時仍屬秦文十年晉伐秦取)
(少梁始入于晉又詩之韓侯亦非國於韓城辯見二十四年)
十一年揚拒泉臯伊洛之戎(傳揚拒泉臯伊洛之戎同伐京師杜注揚拒泉臯皆)
(戎邑及諸雜戎居伊水雒水之間者今伊闕北有泉亭疏釋例諸雜戎居伊水雒水之間者河南洛陽縣西南)
(有戎城伊水出上雒盧氏縣熊耳山東北至河南雒陽縣入雒雒水出上雒縣冡領山東北經弘農至河南鞏)
(縣入河彙纂今河南府洛陽縣西南有前城即泉亭也今按昭二十二年劉子奔揚彙纂謂即此年之揚去偃)
(師不遠泉又詳昭三十二年前地)
十三年鹹(經公會齊侯宋公陳侯衛侯鄭伯許男曹伯于鹹杜注衛地東郡濮陽縣東南有鹹城彙)
(纂在今直隸大名府開州東南六十里)雍(傳自雍及絳相繼杜注秦國名彙纂今鳳翔府鳳翔縣南七里)
(有古雍城秦德公所居大鄭宫城也)
十四年緣陵(經諸侯城緣陵杜注杞邑辟淮夷遷都于緣陵彙纂後漢志北海郡有營陵縣薛瓚)
(曰春秋謂之緣陵是也其故城在昌樂縣東南七十里今屬青州府)鄫(經季姬及鄫子遇于防杜注鄫國今)
(琅邪鄫縣彙纂今兖州府嶧縣東有鄫城)沙鹿(經沙鹿崩杜注山名平陽元城縣東有沙鹿丄山在晉地)
(疏漢書元后傳稱后祖翁孺自東平陵徙魏郡元城建公曰昔春秋沙鹿崩晉史卜之曰隂為陽雄土火相乘)
(故有沙鹿崩崩後六百四十五年宜有聖女興今王翁孺徙正值其地日月當之元城郭東有五鹿之虛即五)
(鹿地彙纂今沙鹿山在大名府元城縣東四十五里其西有沙鹿城今按此時晉之東境未能至元城當是衛)
(地)
十五年牡丘(經公會齊侯宋公陳侯衛侯鄭伯許男曹伯盟于牡丘杜注地名闕彙纂今東昌府)
(聊城縣東北七十里有牡丘或云即春秋會盟處)匡(經遂次于匡杜注衛地在陳留長垣縣西南彙纂後)
(漢志長垣縣有匡城今屬直隸大名府今按徐國在泗州當時諸侯畏楚雖無志于救徐而次師亦必稍近其)
(地長垣之匡去徐甚遠何為次于此考河南歸德府睢州西三十里有匡城其地屬宋距泗州稍近次師或當)
(在此)厲(經齊師曹師伐厲杜注楚與國義陽隨縣北有厲鄉彙纂今湖廣德安府隨州北四十里有厲山厲)
(鄉在山下)婁林(經楚人敗徐于婁林杜注徐地下邳僮縣東南彙纂今在江南鳳陽府虹縣東北)河
外(傳賂秦伯以河外列城五東盡虢略南及華山内及解梁城杜注河外河南也疏河自龍門而南至華隂)
(而東晉在西河之東南河之北以河北為内河南為外賂秦列城五傳稱許君焦瑕是其二其餘不可知解梁)
(城則在河北非此河外五城之數也今按胡三省註通鑑謂自春秋至戰國率以黃河之西為河外然此處河)
(外指河南注疏說是瑕在解不在河外疏以焦瑕皆在河外非也辯見僖三十年)虢略(傳見上杜注從)
(河南而東盡虢界也彙纂後漢志陸渾西有虢略地今河南府嵩縣境是也)華山(傳見上杜注在弘農)
(華隂縣西南彙纂今屬陜西西安府今按華隂縣今屬同州府)解梁城(傳見上杜注河東解縣彙纂今)
(平陽府蒲州臨晉縣東南十八里有觧城今按臨晉縣今屬蒲州府)韓原(詳見十年韓)靈臺(傳乃)
(舍諸靈臺杜注在京兆鄠縣周之故臺彙纂今西安府鄠縣東五里有鄠宫又東二十五里有靈囿囿中有靈)
(臺)高梁之墟(傳明年其死于高梁之墟杜注晉地在平陽楊氏縣西南彙纂今臨汾縣梁墟是今)
(按高梁當在洪洞縣臨汾亦相近也又見九年二十四年)隂(傳晉隂飴甥會秦伯盟于王城杜注隂飴甥即)
(吕甥也食采于隂故曰隂飴甥彙纂今平陽府霍州有吕鄉有隂地村)王城(傳見上杜注秦地馮翊臨)
(晉縣東有王城今名武鄉彙纂今在陜西西安府朝邑縣東今按朝邑縣今屬同州府)
十六年淮(經公會齊侯宋公陳侯衛侯鄭伯許男郉侯曹伯于淮杜注臨淮郡左右今按晉臨淮郡)
(治盱眙今屬泗州)狐厨(傳狄侵晉取狐厨受鐸涉汾及昆都杜注狐厨受鐸昆都晉三邑平陽臨汾縣)
(西北有狐谷亭汾水出太原南入河疏汾水從平陽南流折而西入河臨汾縣在汾水北狐谷疑是狐厨在縣)
(之西北則狐厨受鐸皆在汾北昆都在汾南彙纂今屬平陽府襄陵縣)受鐸(傳注見上)昆都(傳注)
(見上彙纂今平陽府南有昆都聚)
十七年英氏(傳齊人徐人伐英氏杜注楚與國彙纂今廬州府六安州西有英氏城接英山縣境)
(今按六安州今為直隸州)項(經滅項杜注項國汝隂項縣彙纂今開封府項城縣東北六十里故項城是也)
(今按項城今屬陳州府)卞(經夫人姜氏會齊侯于卞杜注魯國卞縣彙纂今故卞城在兖州府泗水縣東)
(五十里)
十八年甗(經宋師及齊師戰于甗杜注齊地彙纂在今濟南府歴城縣界)莵圃(傳邢人狄人伐)
(衛圍莵圃今按當為衛地)訾婁(傳而從師于訾婁杜注衛地彙纂今直隸大名府滑縣西南六十里有訾)
(婁城與長垣縣接界今按滑縣今屬河南衛輝府一統志訾婁城在舊長垣縣西北六十里滑縣)
十九年次睢(傳宋人使邾文公用鄫子于次睢之社杜注睢水受汴東經陳留梁譙沛數城縣入)
(泗此水次有妖神疏釋例汴水自滎陽受河睢水受汴經陳留梁國譙郡沛國至彭城縣入泗彙纂後漢臨沂)
(有叢亭博物記曰即次睢之社今在兖州府沂州境今按沂州今為府)
二十年南門(經新作南門杜注魯城南門也本名稷門僖公更高大之今猶不與諸門同改名高)
(門也今按水經注云其遺基猶在城八丈餘亦曰雩門)
二十一年鹿上(經宋人齊人楚人盟于鹿上杜注宋地汝隂有原鹿縣彙纂今鳳陽府潁州太)
(和縣西有原鹿城今按太和縣今屬江南潁州府按水經注叙淮水逕原鹿縣云即春秋之鹿上叙濮水逕鹿)
(城南又引後漢郡國志濟隂乘氏縣有鹿城鄉為鹿上二說並存以傳考之宋人為鹿上之盟以求諸侯于楚)
(原鹿在宋之西南於楚差近而齊為遠乘氏在宋之東北於齊差近而楚為遠宋人既求諸侯於楚必就其近)
(楚之地豈至乘氏以就齊乎當以原鹿為是)盂(經宋公楚子陳侯蔡侯鄭伯許男曹伯會于盂杜注宋地)
(彙纂今河南歸德府睢州有盂亭)任(傳任宿須句顓臾風姓也杜注任今任城縣彙纂今為濟寧州屬兖)
(州府今按明初以任城省入濟寧州)須句(傳見上公羊作須朐杜注在東平須昌縣西北彙纂今兖州府)
(東平州東南有須句故城今按東平州今屬泰安府又按水經注須句在東平夀張縣引地理志夀張西北有)
(朐城又曰一國二城蓋後遷都須昌)顓臾(傳見上杜注在泰山南武陽縣東北彙纂今兖州府費縣西北)
(八十里有顓臾城今按費縣今屬沂州府)薄(經公會諸侯盟于薄彙纂宋地漢置薄縣屬山陽郡後漢改屬)
(梁國今河南歸德府治西北有亳城即亳也)
二十二年伊川(傳秦晉遷陸渾之戎于伊州杜注周地伊水也允姓之戎居陸渾在秦晉西北)
(二國誘而徙之伊川遂從戎號至今為陸渾縣今按陸渾戎今河南府嵩縣古伊闕地伊川今河南汝州伊陽)
(縣也又見昭九年隂戎)升陘(經及邾人戰于升陘杜注魯地)泓(經宋公及楚人戰于泓杜注水名彙)
(纂今在歸德府柘城縣北三十里)魚門(傳邾人獲公胄縣諸魚門杜注邾城門今按後漢郡國志謂梁)
(國睢陽縣有魚門引此年事為證以邾為宋大誤)柯澤(傳鄭文夫人芈氏姜氏勞楚子于柯澤杜注鄭)
(地)
二十三年緡(經齊侯伐宋圍緡杜注宋邑高平昌邑縣東南有東緡城彙纂今在兖州府金鄉縣)
(東北三十里)焦(傳遂取焦夷杜注今焦縣也彙纂今為亳州屬鳳陽府今按周封神農之後于焦即此周)
(末改為譙漢置譙郡後周為亳州今亳州屬潁州府)夷(傳見上杜注一名城父今譙郡城父縣焦夷皆陳邑)
(彙纂今故城在亳州東南今按又見昭九年城父)頓(傳城頓而還杜注頓國今汝隂南頓縣彙纂今開封)
(府項城縣北有南頓故城今按項城縣今屬陳州府)廧咎如(傳狄人伐廧咎如釋文咎古刀反杜注赤)
(狄别種也隗姓)五鹿(傳出于五鹿杜注衛地令衛國縣西北有地名五鹿陽平元城縣東亦有五鹿彙纂)
(今直隸大名府五鹿城二屬元城者即沙鹿城屬開州者此衛地五鹿是也)
二十四年令狐(傳圍令狐彙纂今平陽府猗氏縣西十五里有令狐城今按猗氏今屬蒲州府)
桑泉(傳入桑泉杜注在河東解縣西彙纂今平陽府臨晉縣東十三里有桑泉城今按臨晉縣今屬蒲州)
(府)臼衰(傳取臼衰杜注解縣東南有臼城彙纂今平陽府解州西北今按解州今直隸山西)廬柳
(傳晉師軍于廬柳彙纂今猗氏縣西北有廬柳城)郇(傳軍于郇杜注解縣西北有郇城彙纂今在臨晉縣)
(東北十五里今按水經注涑水逕猗氏故城北又西逕郇城郇伯國也服虔云師國在解縣東邭瑕氏之墟也)
(解故城東北二十四里有故城在猗氏故城西北俗名郇城)高梁(傳使殺懷公于高梁杜注在平陽楊)
(縣西南彙纂僖九年十五年及此年杜氏三注稍異其實一地也)屛樓(傳生原同屏括樓嬰杜注原屏)
(樓三子之邑)緜上(傳介之推隠而死晉侯求之弗獲以緜上為之田杜注西河介休縣南有地名緜上)
(彙纂今山西汾州府沁源縣北八十里有緜上關緜上城今按沁源縣今屬沁州介休沁源之間固有緜上然)
(襄十三年晉侯蒐于緜上以治兵治兵當近國都未必遠至介休定六年宋樂祁如晉趙簡子逆而飲之酒于)
(緜上介休之緜山非適晉所田之地顧炎武謂緜上當近絳今翼城縣西亦有緜山俗謂之小緜山當必是簡)
(子迎樂祁之地疑此說是抑或晉有兩緜山治兵迎樂祁者在翼城為介推田者在介休也介推死于介山後)
(因以名山其說由來久矣)管(傳管蔡郕霍魯衛毛耼郜雍曹滕畢原酆郇文之昭也杜注管國在滎陽京縣)
(東北彙纂隋置管城縣今開封府鄭州治廢管城是也)毛(傳見上彙纂今河南府宜陽縣界)耼(傳見)
(上今按耼為文王子耼季之國不知其地國語耼由鄭姬蓋因鄭姬而亡僖二年鄭有耼伯似鄭滅之以為采)
(邑當在開封府境)雍(傳見上杜注雍國在河内山陽縣西彙纂今河南懷慶府修武縣西有雍城)畢
(傳見上杜注畢國在長安縣西北彙纂今西安府咸陽縣北五里有畢原)酆(傳見上杜注酆國在始平鄠縣)
(東彙纂今鄠縣屬西安府今按又見昭四年酆宫)應(傳郉晉應韓武之穆也杜注應國在襄陽父城縣西)
(今按漢地理志父城有應鄉水經注應國在南陽魯陽縣東即故父城縣也杜注作城父轉寫之誤今改正彙)
(纂今河南汝寧府寳豐魯山二縣界有應城今按寳豐魯山今皆屬汝州)韓(傳見上今按韓杜無注似以十)
(年之韓十五年之韓原為古韓國彼注云晉地也史記正義引括地志云同州韓城縣南十八里為古韓國說)
(詩韓奕者亦以為韓國在此王肅則謂今涿郡方城縣有韓侯城王符潛夫論曰昔周宣王時有韓侯其國近)
(燕故詩云溥彼韓城燕師所完考水經注云聖水逕方城縣故城北又東南逕韓侯城東詩溥彼韓城燕師所)
(完又魏書地形志亦云范陽郡方城縣有韓侯城方城今為順天府之固安縣在府西南百二十里與詩之王)
(錫韓侯其追其貊奄受北國者正相符使韓國在關中豈役燕師為之築城又何能受追貊北國乎或又以梁)
(山在韓城為可據然而燕地亦自有梁山水經注鮑丘水過潞縣西高梁水注之水首受濕水于戾陵堰堰水)
(枝分東逕梁山南按潞縣今之通州其西有梁山正當固安縣之東北也禹治冀州水恒衛既定則燕地之山)
(因其所奠定者近韓城有梁山名偶同耳)蔣(傳凡蔣邢茅胙祭周公之&KR1015;也杜注蔣在弋陽期思縣彙纂今)
(開封府尉氏縣西六十里有蔣城今按期思故城在今光州固始縣西北七十里一統志云古蔣國春秋時為)
(弦子邑又文十年期思杜注亦云古蔣國楚滅之期思去尉氏甚遠而尉氏亦有蔣城豈蔣國有兩都與)茅
(傳見上杜注高乎昌邑縣西有茅鄉彙纂今兖州府金鄉縣西北四十里有昌邑城其西有茅鄉古茅國也)
胙(傳見上杜注東郡燕縣西南有胙亭彙纂今河南衛輝府胙城縣是也縣東有東燕故城今按胙城今省)
(入衞輝府汲縣)祭(傳見上今按祭一在長垣一在鄭州說見隠元年)召(傳召穆公思周德之不類杜注)
(召穆公采地扶風雍縣東南有召亭彙纂案此召亭今陜西鳳翔府境其山西平陽府垣曲縣之召原則東遷)
(後别受采地也)甘(傳甘昭公有寵於惠后杜注甘昭公王子帶也食邑於甘河南縣西南有甘水又云西二)
(十五里有故甘城彙纂今河南府洛陽縣即河南縣也甘城甘水俱在縣西南今按水經注甘水東二十許里)
(洛城南有故甘城北對河南故城為王子帶之故邑)坎欿(傳王遂出及坎欿杜注周地在河南鞏縣東今)
(按後漢志鞏縣有坎欿聚服虔亦以為鞏東邑名)汜(傳王出適鄭處于汜釋文汜音汜杜注鄭南邑也在)
(襄城縣南彙纂今屬開封府今按襄城今屬許州府因襄王居此故名)
二十五年洮(經公會衛子莒慶盟于洮杜注魯地疏八年盟于洮杜云曹地三十一年魯始得曹)
(田此時不得為魯地注誤耳今按疏說非也傳云衛人平莒于我且及莒平則此洮為魯之内地東近莒即莊)
(二十七年公會杞伯姬于洮者也當為卞縣洮墟在泗水縣)阪泉(傳遇黃帝戰于阪泉之兆杜注黃帝)
(與神農之後姜氏戰于阪泉之野今按括地志阪泉今名黃帝泉在媯州懷戎縣東五里又晉地志云涿鹿城)
(東一里有阪泉阪泉之野則平野之地也唐媯州懷戎縣今為懷來縣地涿鹿城在保安州皆屬直隸宣化府)
陽樊(傳與之陽樊温原攢茅之田今按陽樊即樊也注見隠十一年)南陽(傳晉於是始啟南陽杜注)
(在晉山南河北故曰南陽又文元年晉伐衛及南陽杜注云今河内地今按水經注修武亦曰南陽馬融云晉)
(地自朝歌以北至中山為東陽朝歌以南至軑為南陽應邵云河内殷國也周名之為南陽)鄀(傳秦晉伐)
(鄀杜注本在商密秦楚界上小國其後遷於南郡鄀縣疏言本在商密者據在後移都稱舊鄀以為本耳其實)
(此時在商密後始遷于鄀縣此時國名為鄀所都之邑名商密彙纂今河南南陽府淅川縣西有丹水故城古)
(鄀國也今按南郡鄀縣今湖廣襄陽府宜城縣也鄀故城在縣東南楚昭王嘗徙鄀水經注謂之鄢郢楚鄢縣)
(漢改宜城)商密(傳楚闕克屈禦寇以申息之師戍商密杜注鄀别邑今南鄉丹水縣今按水經注云丹水)
(又逕丹水縣故城南縣有密陽鄉古商密之地楚申息之師所戍也春秋之三戶矣三戶在今内鄉縣見哀四)
(年)析(傳秦人過析隈杜注楚邑一名白羽今南鄉析縣隈隠蔽之處彙纂今鄧州内鄉縣即其地也屬河)
(南南陽府析隈山在鄧州南七十里今按又見昭十八年哀四年)
二十六年向(經公會莒子衛寗速盟于向杜注莒地彙纂寰宇記曰莒州南七十里有向城今屬)
(山東青州府今按隠二年莒人入向即此地也說見隠二年)酅(經公追齊師于酅杜注齊地濟北榖城縣)
(西有地名酅下彙纂今兖州府東阿縣西南有酅下聚今按東阿今屬泰安府)夔(經楚人滅夔杜注楚同姓)
(國今建平秭歸縣彙纂荆州府歸州志云州西南三里有夔子城地名夔沱今按歸州今屬湖廣宜昌府)
二十七年暌(傳使子文治兵于暌杜注楚邑)蒍(傳子玉復治兵于蒍杜注楚邑)被廬(傳蒐)
(于被廬杜注晉地)
二十八年南河(傳還自南河濟杜注從汲郡南渡出衛南而東彙纂水經注云河水逕東燕縣)
(故城北有棘津之名即此也棘津在衛輝府汲縣南七里)歛盂(傳晉侯齊侯盟于歛盂杜注衛地彙纂今)
(大名府開州東南有歛盂聚即其地也)襄牛(傳衛侯出居于襄牛杜注衛地彙纂秦置襄邑縣明初省)
(縣併入睢州今屬河南歸德府今按衛人出君當不出其國境以襄邑為襄牛應劭之說也顔師古引圈稱說)
(辯之曰襄邑宋地本承匡襄陵鄉也宋襄公所葬故曰襄陵然則應說以為襄牛誤也今考水經注叙濮水逕)
(濮陽縣之東有襄丘此為衛之東鄙今曹州府濮州之地襄牛其在此與)城濮(經晉侯齊師宋師曹師戰)
(于城濮杜注衛地今按說見下)有莘之虚(傳晉侯登有莘之虚以觀師晉師陳于莘杜注有莘故國)
(名彙纂括地志陳留縣東五里有莘城即古莘國今開封府陳留縣有莘城兖州府曹縣有莘仲集其地接二)
(縣界也今按城濮未審的在何地晉師陳于莘莘在陳留則城濮亦在陳留但陳留去曹縣頗遠不得接界莘)
(仲集當别是一地)酅(傳楚師背酅而舍杜注丘陵險阻名)衡雍(傳至于衡雍杜注鄭地今滎陽卷縣)
(彙纂今開封府原武縣西北五里有衡雝城即衡雍也今按原武今屬懷慶府)踐土(經公會晉侯齊侯宋)
(公蔡侯鄭伯衛子莒子盟于踐土杜注鄭地彙纂括地志滎澤縣西北十五里有王宫城城内東北隅有踐土)
(臺滎澤今屬開封府)河陽(經天王狩于河陽杜注晉地今河内有河陽縣彙纂今懷慶府古河陽城在孟)
(縣西三十里)孟諸之麋(傳余賜女孟諸之麋杜注宋藪澤彙纂郭璞云梁國睢陽東北今歸德府)
(治東北有孟諸澤今按孟諸澤禹貢作孟豬周禮作望諸史記作明都在今商邱虞城間屢被黃河衝决今無)
(存寰宇記云虞城孟諸澤俗呼為湄臺蓋澤中有臺也胡渭云今虞城西北十里有孟諸臺接商邱界即此爾)
(雅水草交曰麋麋古湄字臺蓋以孟諸之麋得名也)連榖(傳及連榖而死杜注楚地彙纂當在楚方城之)
(外)宛濮(傳寗武子與衛人盟于宛濮杜注陳留長垣縣西北有宛亭近濮水今按長垣今屬大名府故)
(城在今縣西南三十五里)
二十九年介(經介葛盧來朝杜注東夷國也在城陽黔陬縣彙纂今山東萊州府膠州西南七十)
(里有黔陬城古介國也黔陬有東西二城東城秦置即介亭其在高密縣境者乃後漢時所遷之西城也)昌
衍(傳舍于昌衍之上杜注魯縣東南有昌平城彙纂今在兖州府曲阜縣東南八十里)翟泉(經盟于翟)
(泉杜注洛陽城内大倉西南池水也彙纂今古城在河南洛陽縣東北二十里今按又見昭二十三年狄泉)
三十年函陵(傳晉軍函陵彙纂寰宇記函陵在新鄭縣北十三里山形如函故名函陵今屬開封)
(府)氾南(傳秦軍氾南杜注此東氾也在滎陽中牟縣南疏釋例土地名僖二十四年氾下云此南氾也)
(周王出居于氾楚戍鄭師于氾襄城縣南氾城是也此年氾下云此東氾也秦軍氾南晉伐鄭師于氾滎陽中)
(牟縣南氾澤是也彙纂今屬開封府)燭(傳若使燭之武見泰君今按燭邑名水經注七里溝水南歴燭城西)
(即鄭大夫燭之武邑又南注于洧其地在新鄭縣)焦瑕(傳許君焦瑕杜注晉河外五城之二邑彙纂地)
(理志陜縣有故焦城今在陜州南二里文十三年使詹嘉處瑕以守桃林之塞蓋與桃林相近之地今按焦又)
(見宣二年焦為姬姓國晉滅之見襄二十九年又按杜以焦瑕為河外五城之二非也惠公賂秦以河外列城)
(五東盡虢略南及華山内及解梁城既而弗與在河外者焦固其一然内及解梁城則亦有河北之邑水經注)
(河東解縣西南五里有故瑕城晉大夫詹嘉之故邑則瑕在今之解州非河外也此文於河外邑舉焦内及解)
(梁者舉瑕以該所舉之邑耳瑕在觧與河南之桃林塞亦相近故詹嘉處瑕亦可守桃林之塞又成六年晉人)
(謀去故絳諸大夫曰必居郇瑕氏之地郇與瑕皆在解杜併為一地亦非又瑕吕飴甥亦曰隂飴甥蓋飴甥嘗)
(食采於瑕兼食於吕吕即隂故曰瑕吕飴甥杜以瑕吕為姓亦非是皆不考解有瑕城而失之者也河外無瑕)
(顧炎武求之不得謂瑕有乎音以漢弘農郡之湖縣為瑕謬矣)
三十一年濟西田(經取濟西田傳分曹地自洮以南東傅于濟杜注濟水自滎陽東過魯之)
(西至樂安入海今按洮在今濮州南五十里水經注叙濟水逕定陶縣又東至乘氏縣西引此年分曹地東傅)
(于濟是也)重館(傳使臧文仲往宿于重館杜注高平方與縣有重鄉城今按方與今兖州府金鄉縣)清
原(傳晉蒐于清原杜注河東聞喜縣北有清原彙纂今在平陽府稷山縣北二十里今按稷山縣今屬絳州)
帝丘(傳衛遷于帝丘今按昭十七年傳衛顓頊之虛也故為帝丘杜注今濮陽縣昔帝顓頊居之其城内)
(有顓頊冡彙纂今大名府開州有顓頊城是也)
三十二年陽(傳晉陽處父報之今按一統志山西太原府太谷縣東十五里有故陽城漢為陽邑)
(縣晉大夫陽處父邑今考文六年云陽處父至自温成十一年云温邑狐氏陽氏先處之則處父食邑先在陽)
(後在温與)殽(傳晉人禦師必于殽殽有二陵焉其南陵夏后臯之墓也其北陵文王之所辟風雨也杜注殽)
(在弘農澠池縣西此道在二殽之間南谷中谷深委曲兩山相嶔故可以辟風雨古道由此魏武帝西討巴漢)
(惡其險而更開北山高道疏此遒見在殽是山名俗呼為土殽石殽彙纂魏太和十一年置崤縣唐改硤石廢)
(崤縣為石濠鎮其北有崤山今崤縣故城在河南府永寧縣北五十里)
三十三年周北門(傳秦師過周北門今按門名乾祭見昭二十四年)原圃(傳鄭之有)
(原圃猶秦之有具囿也杜注原圃具囿皆囿名滎陽中牟縣西有圃田澤今按水經注云原圃在原武縣原武)
(今屬懷慶府水經注又云圃田澤西限長城東極官渡北佩渠水東西四十許里南北二百許里)姜戎
(經晉人及姜戎敗秦師于殽杜注姜姓之戎居晉南鄙)訾婁(經公伐邾取訾婁彙纂邾地當在濟寧州)
(界)箕(經晉人敗狄于箕杜注太原陽邑縣南有箕城彙纂今在太谷縣東南三十五里今按此年伐狄者)
(白狄也白狄在西河渡河而伐晉箕地當近河成十三年傳云秦入我河縣焚我箕郜是近河有箕今山西隰)
(州蒲縣本漢河東郡蒲子縣地東北有箕城隋初移治此後改蒲縣唐移今治而箕城在縣東北晉人敗狄于)
(箕當在此若太谷之箕去白狄遠别是一地)白狄(傳卻缺獲白狄子杜注白狄狄别種也故西河郡有)
(白部胡今按白狄在西河之西今陜西延安府地也傳云余從狄君以田渭濱則其地南至渭水又告秦人云)
(白狄及君同州是與秦同在雍州也)冀(傳臼季使過冀見冀缺耨其妻饁之敬相待如賓杜注晉地彙纂今)
(平陽府河津縣東有冀亭水經注云臼季見卻缺耨處今名如賓鄉是也今按河津今屬絳州)鄶城(傳文)
(夫人斂而葬之鄶城之下杜注鄶城故鄶國在滎陽密縣東北彙纂今縣屬開封府今按密縣今屬許州府又)
(見襄二十九年)汦(傳與晉師夾汦而軍杜注汦水出魯陽縣東經襄城定陵入汝今按魯陽今汝州魯山縣)
(襄城屬許州府定陵在南陽府舞陽縣汦水即滍水也)
春秋地理考實卷一
