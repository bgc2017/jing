儀禮圖卷十六宋楊復撰
少牢饋食禮第十六(鄭目錄云諸侯之卿大夫祭其祖禰於廟之禮)
少牢饋食之禮(少詩召反○禮將祭祀必先擇牲繫于牢而芻之羊豕曰少牢諸侯之卿大夫)
(祭宗廟之牲○芻初俱反○䟽曰特牲不言牢但非一牲即得牢稱三牲具為太牢)○日用丁巳
(巳音紀注皆同○内事用柔日必丁巳者取其令名自丁寧自變改皆為謹敬必先諏此日明日乃筮○諏子)
(須反)筮旬有一日(旬十日也以先月下旬之已筮来月上旬之已)筮於廟門之外
主人朝服西面于門東史朝服左執筮右抽上韇兼與
筮執之東面受命于主人(朝立遥反韇徒木反○史家臣主筮事者)主人曰
孝孫某来日丁亥用薦歲事于皇祖伯某以某妃配某
氏尚饗(丁未必亥也直舉一日以言之耳禘于太廟禮曰日用丁亥不得丁亥則己亥辛亥亦用之無)
(則苟有亥焉可也薦進也進歲時之祭事也皇君也伯某祖字也大夫或因字為諡春秋傳曰魯無駭卒請諡)
(與族公命之以字為展氏是也某仲叔季亦曰仲某叔某季某某妃某妻也合食曰配某氏若言姜氏子氏也)
(尚庶幾饗歆也○劉敞曰丁巳丁亥皆取於丁所以取丁者以先庚三日後甲三日也郊卜辛社卜甲宗廟卜)
(丁無取於亥○案上文日用丁巳注云取其令名自丁寧自變改謂十干丁日巳日也如丁亥己亥之類是也)
(下文来日丁亥亦舉一端以明之耳注家乃云不得丁亥則己亥辛亥無則苟有亥焉可也此則不論十干之)
(丁巳而專取十二支之亥以為解其失經文之意遠矣)史曰諾西面于門西抽下
韇左執筮右兼執韇以擊筮(將問吉凶焉故擊之以動其神易曰蓍之德圜而神)
遂述命曰假爾大筮有常孝孫某来日丁亥用薦歲事
于皇祖伯某以某妃配某氏尚饗(述循也重以主人辭告筮也假借也言因)
(蓍之靈以問之常吉凶之占繇)乃釋韇立筮(卿大夫之蓍長五尺立筮由便)卦者在左
坐卦以木卒筮乃書卦于木示主人乃退占(卦者史之屬也卦以)
(木者每一爻畫地以識之六爻備書於板史受以示主人退占東面旅占之)吉則史韇筮史
兼執筮與卦以告于主人占曰從(從者求吉得吉之言)○乃官戒
宗人命滌宰命為酒乃退(滌大歴反○官戒戒諸官也當共祭祀事者使之具其物)
(且齊也滌溉濯祭器掃除宗廟○共音恭○䟽曰筮日即齊故云乃不云厥明也)若不吉則及
遠日又筮日如初(及至也遠日後丁若後已)
右筮日
宿(宿讀為肅肅進也大夫尊儀益多筮日既戒諸官以齋戒矣至前祭一日又戒以進之使知祭日當来)
前宿一日宿戒尸(皆肅諸官之日又先肅尸者重所用為尸者又為將筮)明日朝
筮尸如筮日之儀命曰孝孫某来日丁亥用薦歲事于
皇祖伯某以某妃配某氏以某之某為尸尚饗筮卦占
如初(某之某者字尸父而名尸也字尸父尊鬼神也不前期三日筮尸者大夫下人君祭之朝乃視濯與)
(士異○䟽曰天子諸侯前期十日卜得吉日則戒諸官散齊至前祭三日卜尸得吉又戒宿諸官使之致齊士)
(卑不嫌故得與人君同三日筮尸但下人君不得散齊七日耳大夫尊不敢與人君同直散齊九日前祭一日)
(筮尸并宿諸官致齊)吉則乃遂宿尸祝擯(筮吉又遂肅尸重尸也既肅尸乃肅諸官及執)
(事者祝為擯者尸神象)主人再拜稽首祝告曰孝孫某来日丁亥
用薦歲事于皇祖伯某以某妃配某氏敢宿(告尸以主人為此事)
(来肅)尸拜許諾主人又再拜稽首主人退尸送揖不拜(尸不)
(拜者尸尊)若不吉則遂改筮尸(即改筮之不及遠日)
右筮尸宿尸
既宿尸反為期于廟門之外(為期肅諸官而皆至定祭早晏之期為期亦夕時也)
(言既肅尸反為期明大夫尊肅尸而已其為賓及執事者使人肅之)主人門東南面宗人
朝服北面曰請祭期主人曰比于子(比次早晏在於子也主人不西面者大夫尊於)
(諸官有君道也為期亦唯尸不來也)宗人曰旦明行事主人曰諾乃退(旦明旦日質明)
右為期
(少牢禮與特牲禮輕重詳略不同)
(少牢禮日用丁巳者注云取其令名丁自丁寕己自變改)皆為敬謹之意特牲不諏日者士卑時至事暇可以祭
(則筮其日矣不必諏丁巳之日如大夫禮玄冠一冠冠兩服其一玄端其一朝服朝服重於玄端特)
(牲士禮故筮則玄端至祭而後朝服少牢大夫禮筮與祭皆朝服也)
(特牲筮人筮筮人者官名周禮春官有簭人是也少牢禮)史筮史者家臣主筮事者所謂府史是也特牲坐筮少
(牢立筮不同者注云士蓍短故坐筮卿大夫蓍長五尺故立筮各由其便也)
(特牲少牢皆筮尸但特牲無宿戒尸之文少牢宿戒尸而)後筮者重所用為尸者亦大夫尊儀益多也
(特牲有宿賓之禮少牢不宿賓者大夫尊肅尸而已其為)賓執事者使人肅之
(特牲無為期之禮少牢為期者重其事也為期之日主人)門東南面不西面大夫尊於諸官有君道也
明日主人朝服即位于廟門之外東方南面宰宗人西
面北上牲北首東上司馬刲羊司士擊豕宗人告備乃
退(刲擊皆謂殺之此實既省告備乃殺之文互者省也尚書傳曰羊屬火豕屬水)雍人摡鼎匕
俎于雍㸑雍㸑在門東南北上(摡古愛反○雍人掌割亨之事者㸑竈也在門)
(東南統於主人北上羊豕魚腊皆有竈竈西有鑊凡摡者皆陳之而後告絜○亨普庚反)廪人摡甑
甗匕與敦于廪㸑廪㸑在雍㸑之北(甑子孕反甗魚展反敦音對○廪人)
(掌米入之藏者甗如甑一孔匕所以匕黍稷也)司宫摡豆籩勺爵觚觶几洗篚
于東堂下勺爵觚觶實于篚卒摡饌豆籩與篚于房中
放于西方設洗于阼階東南當東榮(放方往反○放猶依也大夫攝官司)
(宫兼掌祭器也)
右視殺視濯
羹定雍人陳鼎五三鼎在羊鑊之西二鼎在豕鑊之西
(魚腊從羊膚從豕統於牲)司馬升羊右胖髀不升肩臂臑膞骼正脊
一脡脊一横脊一短脅一正脅一代脅一皆二骨以並
腸三胃三舉肺一祭肺三實于一鼎(胖音判髀步禮反臑奴到反膊音純)
(骼音格脡他頂反○升猶上也上右胖周所貴也髀不升近竅賤也肩臂臑膞骼股骨脊從前為正脅)
(旁中為正脊先前脅先後屈而反猶器之䋫也並併也脊脅骨多六體各取二骨併之以多為貴舉肺一尸食)
(所先舉也祭肺三為尸主人主婦○䋫側耕反併步頂反)司士升豕右胖髀不升肩
臂臑膞骼正脊一脡脊一横脊一短脅一正脅一代脅
一皆二骨以並舉肺一祭肺二實于一鼎(豕無腸胃君子不食溷腴)
(○溷音患腴羊朱反)雍人倫膚九實于一鼎(倫擇也膚脅革肉擇之取美者)司士
又升魚腊魚十有五而鼎腊一純而鼎腊用麋(司士又升副倅)
(者合升左右胖曰純純猶全也○䟽曰司士三人此明是副倅非升豕者)卒脀皆設扃鼏(脀之)
(承反)乃舉陳鼎于廟門之外東方北面北上(北面北上鄕内相隨)司
宫尊兩甒于房戶之間同棜皆有幂甒有玄酒(甒士甫反棜於)
(遽反○房戶之間房西室戶東也棜無足禁者酒戒也大夫去足改名優尊者若不為之戒然)司宫設
罍水于洗東有枓設篚于洗西南肆(枓音主○枓㪺水器也凡設水用罍)
(沃盥用枓禮在此也○㪺丸于反)改饌豆籩于房中南面如饋之設實
豆籩之實(改更也為實之更之威儀多也如饋之設如其陳之左右也饋設東面)小祝設
槃匜與簞巾于西階東(匜以支反簞音丹○為尸將盥)
右實鼎饌器
主人朝服即位于阼階東西面(為將祭也)司宫筵于奥祝設
几于筵上右之(奥烏報反○布陳神坐也室中西南隅謂之奥席東西近南為右)○主
人出迎鼎除鼏士盥舉鼎主人先入(道之也主人不盥不舉)司宫
取二勺于篚洗之兼執以升乃啓二尊之蓋幂奠于棜
上加二勺于二尊覆之南柄(二尊两甒也)鼎序入雍正執一
匕以從雍府執四匕以從司士合執二俎以從司士贊
者二人皆合執二俎以相從入(相息亮反○相助)○陳鼎于東
方當序南于洗西皆西面北上膚為下匕皆加于鼎東
枋(枋徒命反○膚為下以其加也南于洗西陳於洗西南)俎皆設于鼎西西肆肵
俎在羊俎之北亦西肆(肵音祈○肵俎在北將先載也異其設文不當鼎)宗人
遣賓就主人皆盥于洗長朼(長丁丈反○長朼者長賓先次賓後也主人不朼言)
(就主人明親臨之)佐食上利升牢心舌載于肵俎心皆安下切
上午割勿没其載于肵俎末在上舌皆切本末亦午割
勿没其載于肵横之皆如初為之于㸑也(牢羊豕也安平也平割其)
(下於載便也凡割本末食必正也午割使可絶也勿没為其分散也肵之為言敬也所以敬尸也周禮祭尚肺)
(事尸尚心舌心舌知滋味)佐食遷肵俎于阼階西西縮乃反佐食二
人上利升羊載右胖髀不升肩臂臑膞骼正脊一脡脊
一横脊一短脅一正脅一代脅一皆二骨以並腸三胃
三長皆及俎拒舉肺一長終肺祭肺三皆切肩臂臑膞
骼在两端脊脅肺肩在上(升之以尊卑載之以體次各有宜也拒讀為介距之距俎)
(距脛中當横節也凡牲體之數及載備於此○距音巨○䟽曰在雞足曰距在俎則俎足中央横者也)下
利升豕其載如羊無腸胃體其載于俎皆進下(進下變於食生)
(也所以交於神明不敢以食道敬之至也鄉飲酒禮進腠羊次其體豕言進下互相見○腠七豆反○䟽曰腠)
(是本此進末謂骨之終)司士三人升魚腊膚魚用鮒十有五而俎
縮載右首進腴(鮒音附○右首進腴亦變於食生也有司載魚横之少儀曰羞濡魚者進尾○)
(䟽曰生人死人皆右首鬼神進腴者是氣之所聚生人進鰭者鰭是脊生人尚味也乾魚進首是上大夫繹祭)
(儐尸之禮濡魚進尾是天子諸侯繹祭可知)腊一純而俎亦進下肩在上(如羊)
(豕凡腊之體載禮在此)膚九而俎亦横載革順(列載於俎令其皮相順亦者亦其骨)
(體)
右即位筵几舉鼎匕載
卒脀祝盥于洗升自西階主人盥升自阼階祝先入南面
主人從戸内西面(將納祭也)主婦被錫衣移𬒮薦自東房韭菹
醓醢坐奠于筵前主婦贊者一人亦被錫衣移𬒮執葵菹
蠃醢以授主婦主婦不興遂受陪設于東韭菹在南葵菹
在北主婦興入于房(被錫依註讀為髲鬄上皮義反下大計反移音侈本又作侈醓他感反蠃)
(力禾反○被錫讀為髲鬄古者或剔賤者刑者之髮以被婦人之紒為飾因名髲鬄焉此周禮所謂次也不纚笄者)
(大夫妻尊亦衣綃衣而侈其𬒮耳侈者蓋半士妻之𬒮以益之衣三尺三寸祛尺八寸韭菹醓醢朝事之豆也而饋)
(食用之豐大夫禮葵菹在䋫○䟽曰追師注次次第髮長短為之云贊一人亦被錫則其餘當與士妻同纚笄綃衣)
(士妻與婦人助祭皆綃衣服窮則同也云半士妻之𬒮以益之者士妻之𬒮二尺二寸祛尺二寸三分益一故𬒮三)
(尺三寸祛尺八寸也醢人職朝事之豆彼天子八尺今取二豆饋食豐大夫也若葵菹蠃醓亦天子饋食之豆以當)
(其節故不須言之韭菹在南醓醢在北次東葵菹在北蠃醢在南是其䋫也)佐食上利執羊俎
下利執豕俎司士三人執魚腊膚俎序升自西階相從入
設俎羊在豆東豕亞其北魚在羊東腊在豕東特膚當俎
北端(相助也)主婦自東房執一金敦黍有蓋坐設于羊俎之
南婦贊者執敦稷以授主婦主婦興受坐設于魚俎南又
興受贊者敦黍坐設于稷南又興受贊者敦稷坐設于黍
南敦皆南首主婦興入于房(敦有首者尊者器飾也飾器象龜周之禮飾器各以其類)
(龜有上下甲)祝酌尊遂命佐食啟會佐食啟會蓋二以重設于
敦南(酌奠酌酒為神奠之後酌者酒尊要成也特牲饋食禮曰祝洗酌奠奠于鉶南重累之)主人西
面祝在左主人再拜稽首祝祝曰孝孫某敢用柔毛剛鬛
嘉薦普淖用薦歲事于皇祖伯某以某妃配某氏尚饗主
人又再拜稽首(淖女孝反○羊曰柔毛豕曰剛鬛嘉薦菹醢也普淖黍稷也普大也淖和也德能大)
(和乃有黍稷春秋傳曰奉粢以告曰潔粢豐盛謂其三時不害而民和年豐也)
右隂厭
祝出迎尸于廟門之外主人降立于阼階東西面祝先
入門右尸入門左(主人不出迎尸伸尊也特牲饋食禮曰尸入主人及賓皆辟位出亦如之)
(祝入門右者辟尸盥也既則後尸)宗人奉槃東面于庭南一宗人奉匜
水西面于槃東一宗人奉簞巾南面于槃北乃沃尸盥
于槃上卒盥坐奠簞取巾興振之三以授尸坐取簞興
以受尸巾(奉芳勇反○庭南没霤○䟽曰庭南者於庭近南是没盡門屋霤近門而盥也)祝延
尸尸升自西階入祝從(由後詔相之曰延延進也周禮曰大祝相尸禮祝從從尸升自)
(西階)主人升自阼階祝先入主人從(祝接神先入宜也)尸升筵祝
主人西面立于戶内祝在左(主人由祝後而居右尊也祝從尸尸即席乃郤居主)
(人左)祝主人皆拜妥尸尸不言尸荅拜遂坐(拜妥尸拜之使安坐也尸)
(自此荅拜遂坐而卒食其間有不啐奠不嘗鉶不告旨大夫之禮尸彌尊也不告旨者為初亦不饗所謂曲而)
(殺○䟽曰不嘗鉶謂不嘗豕鉶饗者圭為而孝薦之饗大夫尊嫌與人君同士賤不嫌也)祝反南面
(未有事也墮祭爾敦官各肅其職不命)尸取韭菹辨㨎于三豆祭于豆間
上佐食取黍稷于四敦下佐食取牢一切肺于俎以授
上佐食上佐食兼與黍以授尸尸受同祭于豆祭(牢羊豕也)
(同合也合祭於俎豆之祭也黍稷之祭為墮祭將食神餘尊之而祭之○今案切肺祭肺也三取其一也俎豆)
(當作菹豆)上佐食舉尸牢肺正脊以授尸上佐食爾上敦黍
于筵上右之(爾近也或曰移也右之便尸食也重言上佐食明更起不相因○今案賈䟽授尸下)
(有尸受祭肺四字)主人羞肵俎升自阼階置於膚北(羞進也肵敬也親進)
(之主人敬尸之加)上佐食羞两鉶取一羊鉶于房中坐設于韭
菹之南下佐食又取一豕鉶于房中以從上佐食受坐
設于羊鉶之南皆芼皆有柶尸扱以柶祭羊鉶遂以祭
豕鉶嘗羊鉶(芼菜也羊用苦豕用薇皆有滑)食舉(舉牢肺正脊也先食㗖之以為道也)三
飯(食以黍)上佐食舉尸牢幹尸受振祭嚌之佐食受加于
肵(幹正脅也)上佐食羞胾两瓦豆有醢亦用瓦豆設于薦豆
之北(設于薦豆之北以其加也四豆亦䋫羊胾在南豕胾在北無臐膮者尚牲不尚味)尸又食
食胾上佐食舉尸一魚尸受振祭嚌之佐食受加于肵
横之(又復也或言食或言飯食大名小數曰飯魚横之者異於肉)又食上佐食舉尸
腊肩尸受振祭嚌之上佐食受加于肵(腊魚皆一舉者少牢二牲略之)
(腊必舉肩以肩為終也别舉魚腊崇威儀○䟽曰特牲獸魚常一時同舉)又食上佐食舉尸
牢骼如初(如舉幹也)又食(不舉者卿大夫之禮不過五舉須侑尸)尸告飽祝西
面于主人之南獨侑不拜侑曰皇尸未實侑(侑勸也祝獨勸者更)
(則尸飽實猶飽也祝既侑復反南面)尸又食上佐食舉尸牢肩尸受振祭
嚌之佐食受加于肵(四舉牢體始於正脊終於肩尊於終始)尸不飯告飽
祝西面于主人之南(祝當贊主人辭)主人不言拜侑(祝言而不拜主人不)
(言而拜親䟽之宜)尸又三飯(為祝一飯為主人三飯尊卑之差凡十一飯下人君也)上佐
食受尸牢肺正脊加于肵(言受者尸授之也尸授牢幹而實舉于俎豆食畢操以授)
(佐食焉)
右尸入正祭
主人降洗爵升北面酌酒乃酳尸尸拜受主人拜送(酳猶)
(羨也既食之而又飲之所以樂之)尸祭酒啐酒賓長羞牢肝用俎縮執
俎肝亦縮進末鹽在右(羞進也縮從也鹽在肝右便尸㨎之○䟽曰賓長在尸之左)
尸左執爵右兼取肝㨎于俎鹽振祭嚌之加于菹豆卒
爵主人拜祝受尸爵尸荅拜(兼兼羊豕)
右主人酳尸
祝酌授尸尸醋主人主人拜受爵尸荅拜主人西面奠爵
又拜(主人受酢酒俠爵拜彌尊尸)上佐食取四敦黍稷下佐食取牢一
切肺以授上佐食上佐食以綏祭(綏或作挼挼讀為墮將受嘏亦尊尸餘而祭之)
主人左執爵右受佐食坐祭之又祭酒不興遂啐酒(右受佐食)
(右手受墮於佐食也至此言坐祭之者明尸與主人為禮也尸恒坐有事則起主人恒立有事則坐○䟽曰禮器周)
(坐尸曲禮坐如尸立如齊注齊謂祭祀時)祝與二佐食皆出盥于洗入二佐食
各取黍于一敦上佐食兼受搏之以授尸尸執以命祝(命祝)
(以嘏辭)卒命祝祝受以東北面于戸西以嘏于主人曰皇尸
命工祝承致多福無疆于女孝孫来女孝孫使女受禄于
天宜稼于田眉壽萬年勿替引之(嘏大也予主人以大福工官也承猶傳也来讀)
(曰釐釐賜也耕種曰稼勿猶無也替廢也引長也言無廢上時長如是也)主人坐奠爵興再拜
稽首興受黍坐振祭嚌之詩懷之實于左𬒮挂于季指執
爵以興坐卒爵執爵以興坐奠爵拜尸荅拜執爵以興出
宰夫以籩受嗇黍主人嘗之納諸内(詩猶承也實於左𬒮便右手也季猶小也)
(出出戸也宰夫掌飲食之事者收歛曰嗇明豐年乃有黍稷也復嘗之者重之至也納猶入也)
右尸醋主人
主人獻祝設席南面祝拜于席上坐受(室中迫狹)主人西面
荅拜(不言拜送下尸)薦兩豆菹醢(葵菹蠃醢)佐食設俎牢髀横脊一
短脅一腸一胃一膚三魚一横之腊兩髀屬于尻(屬音燭尻)
(苦刀反○皆升下體祝賤也魚横者四物共俎殊之也腊兩髀屬于尻尤賤不殊○䟽曰髀短脅横脊皆羊豕)
(之下體四物者羊豕魚腊也腊用左右胖故有兩髀尻在中)祝取菹㨎于醢祭于豆
間祝祭俎(大夫祝俎無肺祭用膚遠下尸不嚌之膚不盛○䟽曰特牲祝俎有離肺無祭肺今俱無)
(是遠下尸無肺故不嚌)祭酒啐酒肝牢從祝取肝㨎于鹽振祭嚌
之不興加于俎卒爵興(亦如佐食授爵乃興不拜既爵大夫祝賤也○䟽曰特牲士卑)
(故祝不賤)○主人酌獻上佐食上佐食戶内牖東北面拜坐
受爵主人西面荅拜佐食祭酒卒爵拜坐授爵興(不啐而卒)
(爵者大夫之佐食賤禮略)俎設于兩階之間其俎折一膚(佐食不得成禮於室)
(中折者擇取牢正體餘骨折分用之有脀而無薦亦遠下尸)○主人又獻下佐食亦
如之其脀亦設于階間西上亦折一膚(上佐食既獻則出就其俎特牲)
(記曰佐食無事則中庭北面謂此時)
右獻祝二佐食
有司贊者取爵于篚以升授主婦贊者于房中(男女不相因特)
(牲饋食禮曰佐食卒角主人受角降反于篚○䟽曰内則非祭非喪不相授器其相授則女受以篚其無篚則)
(皆坐奠之而後取之)婦贊者受以授主婦主婦洗于房中出酌入
戸西面拜獻尸(入戸西面拜由便也不北面者辟人君夫人也拜而後獻者當俠拜也昏禮曰)
(婦洗在北堂直室東隅)尸拜受主婦主人之北西面拜送爵(拜於主人)
(之北西面婦人位在内也拜於北則上拜於南矣由便也)尸祭酒卒爵主婦拜祝受
尸爵尸荅拜○易爵洗酌授尸(祝出易爵男女不同爵)主婦拜受
爵尸荅拜上佐食綏祭主婦西面于主人之北受祭祭
之其綏祭如主人之禮不嘏卒爵拜尸荅拜(不嘏夫婦一體綏亦)
(當作挼)主婦以爵出贊者受(贊者有司贊者也)○易爵于篚以授
主婦于房中(易爵亦以授婦贊者婦贊者受房戶外入授主婦)主婦洗酌獻祝
祝拜坐受爵主婦荅拜于主人之北卒爵不興坐授主
婦(不俠拜下尸也)○主婦受酌獻上佐食于戸内佐食北面拜
坐受爵主婦西面荅拜祭酒卒爵坐授主婦○主婦獻
下佐食亦如之主婦受爵以入于房(不言拜於主人之北可知也爵奠於内篚)
右主婦亞獻尸及祝二佐食
賓長洗爵獻于尸尸拜受爵賓尸西北面拜送爵尸祭
酒卒爵賓拜祝受尸爵尸荅拜○祝酌授尸賓拜受爵
尸拜送爵賓坐奠爵遂拜執爵以興坐祭遂飲卒爵執
爵以興坐奠爵拜尸荅拜○賓酌獻祝祝拜坐受爵賓
北面荅拜祝祭酒啐酒奠爵于其筵前(啐酒而不啐爵祭事畢示醉也)
(不獻佐食將儐尸禮殺○今案啐爵當作卒爵)
右賓長獻尸及祝
主人出立于阼階上西面祝出立于西階上東面祝告
曰利成(利猶養也成畢也孝子之養禮畢)祝入尸謖主人降立于阼階
東西面(謖所六反○謖起也謖或作休)祝先尸從遂出于廟門(事尸之禮訖於)
(門外)祝反復位于室中主人亦入于室復位祝命佐食徹
肵俎降設于堂下阼階南(徹肵爼不出門將儐尸也肵俎而以儐尸者其本為不反)
(魚肉耳不云尸俎未歸尸○䟽曰曲禮謂食時魚肉不反俎故尸食亦加肵俎今儐尸將更食魚肉儐尸訖併)
(後加者歸之)
右祭畢尸出
司宫設對席乃四人𧃊(𧃊音餕○大夫禮四人𧃊明惠大也)上佐食盥升
下佐食對之賓長二人備(備四人餕也三餕亦盥升○䟽曰對者不謂東西相當直)
(取東面西面為對下佐食西面近北也賓長二人亦不相當故云備不言對也)司士進一敦黍
于上佐食又進一敦黍于下佐食皆右之于席上(右之者東)
(面在南西面在北)資黍于羊俎兩端兩下是餕(資猶減也減置于羊俎兩端則)
(一賓長在上佐食之北一賓長在下佐食之南○䟽曰兩下者據二賓長地道尊右故二佐食皆在右上佐食)
(居尸坐處故知位次如此)司士乃辨舉𧃊者皆祭黍祭舉(舉舉膚○䟽曰以尸)
(舉肺下尸當舉膚)主人西面三拜𧃊者𧃊者奠舉于俎皆荅拜
皆反取舉(三拜旅之示徧也言反者拜時或去其席在東面席者東面拜在西面席者皆南面拜)
司士進一鉶于上𧃊又進一鉶于次𧃊又進二豆湇于
兩下乃皆食食舉(湇肉汁也○䟽曰神坐止有羊豕二鉶故更羞二豆湆從門外鑊中来)
卒食主人洗一爵升酌以授上𧃊贊者洗三爵酌主人
受于戸内以授次𧃊若是以辨皆不拜受爵主人西面
三拜𧃊者𧃊者奠爵皆荅拜皆祭酒卒爵奠爵皆拜主
人荅壹拜(不拜受爵者大夫餕者賤也荅一拜略也)𧃊者三人興出(出降實爵于篚)
(反賓位)上𧃊止主人受上𧃊爵酌以醋于戸内西面坐奠
爵拜上𧃊荅拜坐祭酒啐酒(主人自酢者上𧃊獨止當戶位尊不酌也○䟽曰不)
(酌者將嘏主人在尸位不可親酌)上𧃊親嘏曰主人受祭之福胡壽保
建家室(親嘏不使祝受授之亦以黍)主人興坐奠爵拜執爵以興坐
卒爵拜上𧃊荅拜上𧃊興出主人送乃退(送佐食不拜賤)
右四人𧃊
儀禮圖卷十六
