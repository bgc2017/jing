儀禮圖卷第七宋楊復撰
大射儀第七(鄭目錄云名曰大射者諸侯將有祭祀之事與其羣臣射以觀其禮數中者得與於)
(祭不數中者不得與於祭於五禮屬嘉禮)
大射之儀○君有命戒射(將有祭祀之事當射宰告於君君乃命之言君有命政教)
(宜由尊者)○宰戒百官有事於射者(宰於天子冡宰治官卿也作大事則掌以君命)
(戒於百官)○射人戒諸公卿大夫射○司士戒士射與贊者
(射人掌以射法治射儀司士掌國中之士治凡其戒命皆司馬之屬也殊戒公卿大夫與士辨貴賤也贊佐也)
(謂士佐執事不射者)○前射三日宰夫戒宰及司馬射人宿視滌
(宰夫冡宰之屬掌百官之徵令者司馬於天子政官之卿凡大射則合其六耦滌謂溉器掃除射宫)
右戒百官
司馬命量人量侯道與所設乏以貍步大侯九十參七
十干五十設乏各去其侯西十北十(參依注音糝素感反干依注音豻五)
(旦反○量人司馬之屬掌量道巷塗數者侯謂所射布也尊者射之以威不寧侯卑者射之以求為侯量侯道)
(謂去堂遠近也容謂之乏所以為獲者之禦矢貍之伺物每舉足者止視遠近為發必中也是以量侯道取象)
(焉鄕射記曰侯道五十弓考工記曰弓之下制六尺則此貍步六尺明矣大侯熊侯謂之大者與天子熊侯同)
(參讀為糝糝雜也雜侯者豹鵠而麋飾下天子大夫也干讀為豻豻侯者豻鵠豻飾也大夫將祭於己射麋侯)
(士無臣祭不射○鵠古毒反○疏曰熊侯而謂之大者言畿外諸侯亦得用三侯其數上同於天子而非畿内)
(諸侯所可比故於熊侯加大以别之然不嫌於偪上者天子三侯則虎侯熊侯豹諸侯不得用虎侯而以熊侯)
(糝侯豻為三侯若畿内則但有熊侯豹侯此其所以别也云豹鵠而麋飾下天子大夫也者司裘云卿大夫則)
(共麋侯此則豹皮為鵠以麋飾其側不用熊麋是下天子大夫也豺鄭注周禮云胡犬豺侯亦取捷黠意大夫)
(得置家臣故將祭得大射擇士士卑無臣故祭不得射也○今案注義則自天子至大夫皆有大射皆為擇士)
(與祭而行此射禮惟士卑無臣故祭不得射也)○遂命量人巾車張三侯大侯
之崇見鵠於參參見鵠於干干不及地武不繫左下綱
設乏西十北十凡乏用革(見賢遍反○巾車於天子宗伯之屬掌裝衣車者亦使張)
(侯侯巾類崇高也高必見鵠鵠所射之主鵠之言較較直也射者所以直已志或曰鵠鳥名射之難中中之為)
(俊是以取名淮南子曰鳱鵠知來然則所云正者正也亦鳥名齊魯之間名題肩為正正鵠皆鳥之捷黠者考)
(工記曰梓人為侯廣與崇方參分其廣而鵠居一焉則大侯之鵠方六尺糝侯之鵠方四尺六寸大半寸豻侯)
(之鵠方三尺三寸少半寸及至也武迹也中人之足長尺二寸以豻侯計之糝侯去地一丈五寸少半寸大侯)
(去地二丈二尺五寸少半寸凡侯北面西方謂之左前射三日張侯設乏欲使有事者豫志焉○疏曰鄕射云)
(乏參侯道居侯黨之一西五步注云此乏去侯北十丈西三丈此經云西十北十則西與北皆六丈不得為三)
(分居侯黨之一者以其三侯入堂深故也西亦六丈者以三侯恐矢揚傷人與一侯亦異也三侯之下總云西)
(十北十則其乏皆西十北十矣侯之廣狹取度於侯道大侯道九十弓弓取二寸二九十八侯中丈八尺三分)
(其侯而鵠居一故知鵠六尺也參侯于侯亦以侯道弓數及弓取二寸推之大侯中丈八尺鵠方六尺參侯中)
(四尺鵠方四尺六寸大半寸干侯中一丈鵠方三尺三寸少半寸凡言太半寸者二分寸之二少半寸者三分)
(寸之一)
右張侯(見前圖)
樂人宿縣於阼階東笙磬西面其南笙鍾其南鑮皆南
陳(縣音玄鑮音博○笙猶生也東為陽中萬物以生是以東方鐘磬謂之笙皆編而縣之周禮曰凡縣鐘磬)
(半為堵全為肄有鐘有磬為全鑮如鐘而大奏樂以鼓鑮為節○堵丁古反)建鼓在阼階西
南鼓應鼙在其東南鼓(鼙步迷反○建猶樹也以木貫而載之樹之跗也南鼓謂所伐)
(面也應鼙應朔鼙也先擊朔鼙應鼙應之鼙小鼓也在東便其先擊小後擊大也鼔不在東縣南為君也○跗)
(方于反)西階之西頌磬東面其南鍾其南鑮皆南陳一建
鼓在其南東鼓朔鼙在其北(頌音容○言成功曰頌西為隂中萬物之所成是以)
(西方鐘磬謂之頌朔始也)一建鼓在西階之東南面簜在建鼓之間
(簜大黨反○簜竹也謂笙簫之屬倚於堂○疏曰下云乃管新宫注云管謂吹簜則此簜管也)鼗倚于
頌磬西紘(鼗大刀反紘音宏○鼗如鼓而小有柄賓至摇之以奏樂也紘編磬䋲也設鼗於磬西倚)
(於紘也)
右設樂
厥明司宫尊於東楹之西兩方壺膳尊兩甒在南有豐
幂用錫若絺綴諸箭蓋幂加勺又反之皆玄尊酒在北
(膳尊君尊也後陳之尊之也豐以承尊也幂覆尊巾也錫細布也絺細葛也箭篠也為幂蓋卷辟綴於篠横之)
(也又反之為覆勺也皆玄尊二者皆有玄酒之尊重本也酒在北尊統於君南為上也唯君面尊言專惠也○)
(篠素了反○疏曰唯君面尊謂君燕臣子專其恩惠故尊鼻嚮君)○尊士旅食于西鑮
之南北面兩圜壺(旅衆也士衆食未得正禄謂庶人在官者圜壺變於方也賤無玄酒)又
尊于太侯之乏東北兩壺獻酒(獻素何反○為隷僕人巾車糝侯豻侯之獲者)
(獻讀為沙沙酒濁特泲之必摩沙者也兩壺皆沙酒郊特牲曰汁獻涗於醆酒服不之尊俟時而陳於南統於)
(侯皆東面○泲子禮反涗始銳反○疏曰云特泲之必摩沙者也者此解名沙酒之意引郊特牲者此以五齊)
(中取醆酒盎齊泲鬱鬯之事也獻沙也泲鬱鬯之時和盎齊以手摩沙出其香汁涗清也泲之使清也此為隷)
(僕以下卑賤之人而獻鬱鬯者此所得獻皆因祭侯謂侯之神故用鬱鬯也)○設洗于阼階
東南罍水在東篚在洗西南陳設膳篚在其北西面又
設洗于獲者之尊西北水在洗北篚在南東陳(無爵因服不也)
(有篚為奠虚爵也服不之洗亦俟時而陳於其南)○小臣設公席于阼階上西
鄕司宫設賓席于戸西南面有加席卿席賓東東上小卿
賓西東上大夫繼而東上若有東面者則北上席工于西
階之東東上諸公阼階西北面東上○官饌(百官各饌其所當共之物)
右陳器設位具饌
羹定射人告具於公公升即位于席西鄕小臣師納諸
公卿大夫諸公卿大夫皆入門右北面東上士西方東
面北上大史在干侯之東北北面東上士旅食者在士
南北面東上小臣師從者在東堂下南面西上(大史在干侯東)
(北士旅食者在士南為有侯入庭深也○疏曰燕禮士旅食者立于門西東上此不繼門而在士南繼士者為)
(有侯故入庭深也)○公降立于阼階之東南南鄕小臣師詔揖
諸公卿大夫諸公卿大夫西面北上揖大夫大夫皆少
進(詔告也變爾言揖亦以其入庭深也上言大夫誤衍耳)
右即位
今案大射儀自請賓以至辯獻大夫與燕禮同射
義曰古者諸侯之射也必先行燕禮燕禮所以明
君臣之義也大射君與臣行射禮正欲明君臣之
義此所以先行燕禮也故凡與燕禮同者更不重
出惟節文少異者各注于本條之下
大射正擯(大射正射人之長)擯者請賓(案燕禮以射人請賓此大射禮以大射正擯故)
(請賓以後下文皆言擯者與燕禮言射人異餘同)賓再拜稽首受命擯者反命
賓出立於門外北面(案此與燕禮再拜稽首許諾出立門外東面異餘同)公降一
等揖賓賓辟(辟逡遁不敢當盛○案燕禮無賓辟之文餘同)公升即席奏肆夏
賓升自西階(案燕禮不奏肆夏餘同)○主人獻賓(同)宰胥薦脯醢
(宰胥宰官之吏也不使膳宰薦不主於飲酒變於燕)賓升筵庶子設折俎(庶子司馬之屬)
(掌正六牲之體者也不使膳宰設俎為射變於燕○案此與燕禮膳宰薦膳醢膳宰設折俎異餘同)告旨
執爵興主人荅拜樂闋(闋止也○案燕禮無樂闋之文餘同)○賓酢主人
(同)○主人獻公(同)公拜受爵乃奏肆夏(案燕禮不奏肆夏餘同)宰
胥薦脯醢由左房庶子設折俎(案此與燕禮膳宰薦脯醢膳宰設折俎異餘同)
庶子贊授肺(案此與燕禮膳宰贊授肺異餘同)樂闋升受爵降奠于篚
(案燕禮無樂闋之文餘同)更爵洗升酌散(案此與燕禮酌膳異餘同)○主人酬賓
(同)○二人媵爵(同)送觶公荅拜媵爵者皆退反位(反門右北)
(面位)○公為賓舉旅(同)賓升再拜稽首公荅拜賓告於擯
者請旅諸臣擯者告于公公許賓以旅大夫于西階上
(案此經文所載詳於燕禮餘同)○主人獻孤卿(同)卿升席庶子設折俎
(案燕禮卿無折俎餘同)右祭脯醢奠爵于薦右興取肺坐絶祭不
嚌肺興加于俎坐挩手取爵遂祭酒(案此與燕禮異餘同)○再媵
爵(同)○公為賓若孤卿舉旅(同)唯公所賜(案此與燕禮唯公所酬異)
(餘同)○主人獻大夫(同)繼賓以西東上若有東面者則北
上(案燕禮無若有東面者則北上之文餘同)
右先行燕禮(見燕禮圖)
乃席工于西階上少東小臣納工工六人四瑟(工謂瞽矇善歌)
(諷誦詩者也六人大師少師各一人上工四人四瑟者謂大樂衆也)僕人正徒相大師僕
人師相少師僕人士相上工(徒空手也僕人正僕人之長師其佐也士其吏也天)
(子視瞭相工諸侯兼官是以僕人掌之大師少師工之長也凡國之瞽矇正焉杜蒯曰曠也大師也於是分别)
(工及相者射禮明貴賤○疏曰正為長師為衆故僕人正為長師為佐士在僕人之下故知僕人之吏○蒯苦)
(怪反)相者背左何瑟後首内弦挎越右手相(左何胡可反挎口胡反○)
(謂相上工者後首主於射略於此樂内弦挎越以右手相工由便也越瑟下孔所以發越其聲者也)後者
徒相入(謂相大師少師者也上列官之尊卑此言先後之位亦所以明貴賤凡相者以工出入)小
樂正從之(從大師也後升者變於燕也小樂正於天子樂師也○疏曰燕禮樂正先升又不使小樂)
(正者彼主於樂此則略於樂也)升自西階北面東上(工六人)坐授瑟乃降
(相降立于西縣之北)小樂正立於西階東(不統於工明工雖衆位猶在此)乃歌鹿
鳴三終(歌鹿鳴三終而不歌四牡皇皇者華主於講道略於勞苦與諮事)主人洗升實
爵獻工工不興左瑟(洗爵獻工辟正主也獻不用觚工賤異之工不興不能備禮左瑟便)
(其右)一人拜受爵(謂中師也言一人者工賤同之也工拜於席)主人西階上拜
送爵薦脯醢使人相祭(使人相者相其祭薦祭酒)卒爵不拜主人受
虚爵衆工不拜受爵坐祭遂卒爵辯有脯醢不祭主人
受爵降奠于篚復位大師及少師上工皆降立于鼓北
羣工陪于後(鼓北西縣之北也言鼓北者與鼓齊面餘長在後也羣工陪于後三人為列也考工)
(記曰鼓人為臯陶長六尺有六寸○疏曰下文太師少師始遷向東明此降者在西縣之北可知云鼓北者案)
(前列樂縣之時鼓在鑮南今不言在鐘磬之北遥繼鼓而言之者欲取形大又面向東工亦面向東故遥取鼓)
(面也言餘長在後者欲見鼓長六尺六寸工面與鼓面齊鼓有餘長在人後)乃管新宫三終
(管謂吹簜以播新宫之樂其篇亡其義未聞笙從工而入既管不獻略下樂也立于東縣之下)卒管大
師及少師上工皆東坫之東南西面北上坐(不言縣北統於堂也)
(於是時大樂正還北面立于其南○今案燕禮工歌小雅鹿鳴四牡皇皇者華笙奏南陔白華華黍閒歌魚麗)
(笙由庚歌南有嘉魚笙崇丘歌南山有臺笙由儀遂歌鄉樂周南召南此大射歌鹿鳴三終又笙新宫而止何其)
(略也彼燕禮主於樂此則略於樂也)
右樂賓(詳見鄕飲酒樂賓圖)
擯者自阼階下請立司正(君將留羣臣而射宜更立司正以監之察儀法也)公
許擯者遂為司正(君許其請因命用之不易之者俱相禮其事同也)司正適洗
洗角觶南面坐奠于中庭(奠觶者著其位以顯其事威儀多也)升東楹之
東受命于公西階上北面命賓諸公卿大夫公曰以我
安(以我安者君意慇懃欲留之以我故安也)賓諸公卿大夫皆對曰諾敢不
安司正降自西階南面坐取觶升酌散降南面坐奠觶
(奠於中庭故處)興右還北面少立坐取觶興坐不祭卒觶奠之
興再拜稽首左還南面坐取觶洗南面反奠于其所北
面立(皆所以自昭明於衆也將於觶南北面則右還於觶北南面則左還如是得從觶西往來也必從觶)
(西往來者為君在阼不背之也)
右立司正(圖見燕禮)
司射適次袒决遂執弓挾乘矢於弓外見鏃於弣右巨
指鈎弦(司射射人也次若今時更衣處張幃席為之耦次在洗東南袒左免衣也决猶闓也以象骨為)
(之著右巨指所以鈎弦而闓之遂射韛也以朱韋為之著左臂所以遂弦也方持弦矢曰挾乘矢四矢弣弓把)
(也見鏃焉順其射也右巨指右手大擘以鈎弦弦在旁挾由便也○疏曰司射射人大射正司正擯者其實一)
(人也)自阼階前曰為政請射(為政謂司馬也司馬政官主射禮)遂告曰大
夫與大夫士御於大夫(因告選三耦於君御猶侍也大夫與大夫為耦不足則士侍於)
(大夫與為耦也)遂適西階前東面右顧(疏曰司射西階前東面者君在阼宜向之右顧)
(者以其有司是士士在西階前東面是以右顧向之)命有司納射器射器皆入君
之弓矢適東堂賓之弓矢與中籌豐皆止于西堂下衆
弓矢不挾總衆弓矢楅皆適次而俟(中閭中筭器也籌筭也豐可奠罸爵)
(者衆弓矢三耦及卿大夫以下弓矢也司射矢亦止西堂下衆弓矢不挾則納公與賓弓矢者挾之楅承矢器)
工人士與梓人升自北階兩楹之閒疏數容弓若丹若
墨度尺而午射正莅之(數音朔○工人士梓人皆司空之屬能正方圜者一從一横曰)
(午謂畫物也射正司射之長)卒畫自北階下司空埽所畫物自北階
下(埽物重射事也工人士梓人司宫位在北堂下)大史俟于所設中之西東面
以聽政(中未設也大史俟焉將有事也鄕射禮曰設中南當楅西當西序東面)司射西面
誓之曰公射大侯大夫射參士射干射者非其侯中之
不獲卑者與尊者為耦不異侯大史許諾遂比三耦(比選)
(次之也不言面者大夫在門右北面士西方東面○疏曰天子大射賓射六耦三侯畿内諸侯則二侯四耦畿)
(外諸侯大射賓射皆三侯三耦但諸侯畿外畿内各有一申一屈故畿外三侯遠尊得申與天子同三耦則屈)
(畿内二侯近尊則屈四耦則申若燕射則天子諸侯例同三耦一侯而已以其燕私屈也若卿大夫士例同一)
(侯三耦)三耦俟于次北西面北上司射命上射曰某御於
子命下射曰子與某子射卒遂命三耦取弓矢于次(取弓)
(矢不拾者次中隱蔽處)
右納射器比三耦
案左物右物鄕射同鄕射記云物長如笴其間容
弓距隨長武是也但大射禮工人士梓人升自北
階卒畫自北階下司宫埽所畫物自北階下事尤
謹於鄕射○鄕射禮司射在中西南司馬在司射
之南三耦在其西南又無次大射禮耦次在洗東
南此人君禮與鄕射異司射命衆耦之辭與鄕射
亦同但鄕射比三耦於堂西其禮輕大射定大夫
士三耦之位於庭而後比之此人君禮與鄕射異
司射入于次搢三挾一个出于次西面揖當階北面揖
及階揖升堂揖當物北面揖及物揖由下物少退誘射
(搢扱也挾一个挾於弦也个猶枚也由下物而少退謙也誘猶教也夫子循循然善誘人○疏曰射人誘射與)
(鄕射同但鄕射往階西取弓矢此則入次取弓矢為異然此云入次搢三挾一个則已前皆挾乘矢不改鄕射)
(亦然)射三侯將乘矢始射干又射參大侯再發(將行也行四矢象有)
(事於四方詩云四矢反兮以御亂兮)卒射北面揖(揖於當物之處不南面者為不背卿○疏曰鄕)
(射南面揖者彼尊東或公或卿大夫位同不别故司射不特尊之此大射辨尊卑尊東唯有天子命卿其餘小)
(卿及大夫皆賓西故特尊之不背之也)及階揖降如升射之儀遂適堂西
改取一个挾之(改更也不射而挾矢示有事也)遂取扑搢之以立于所
設中之西南東面(扑普卜反○扑所以撻犯教者也於是言立著其位也鄕射記曰司射之)
(弓矢與扑倚于西階之西○疏曰鄕射三耦立于司射西南東面北上大射三耦俟于次北西面北上)
右司射誘射
司馬師命負侯者執旌以負侯(司馬師正之佐也欲令射者見侯與旌深志於)
(侯中也負侯獲者也天子服不氏下士一人徒四人掌以旌居乏待獲析羽為旌○疏曰引天子服不氏為獲)
(者明諸侯亦當然也)負侯者皆適侯執旌負侯而俟司射適次作
上耦射(作使也)司射反位上耦出次西面揖進上射在左
並行當階北面揖及階揖上射先升三等下射從之中
等(上射在左便射位也中猶間也○疏曰鄕射亦云上射在左不云便射位者彼東面位上射在北故在左)
(不取便射位之義此次北西面位亦上射在北居右故上射須在左以其發位並行及升北面就物位皆言居)
(左履物南面上射乃在右故云上射在左便射位也)上射升堂少左下射升上射
揖並行(並併也併東行)皆當其物北面揖及物揖皆左足履物
還視侯中合足而俟(視侯中各視其侯之中大夫耦則視參中參中十四尺士耦則視干)
(中干中十尺)
右司馬命負侯司射作射
司馬正適次袒決遂執弓右挾之出升自西階適下物立
于物間左執弣右執簫南揚弓命去侯(去起呂反○司馬正政官之屬簫弓)
(末揚弓者執下末揚猶舉也適下物由上射後東過也命去侯者將射當獲也鄕射禮曰西南面立于物間)負
侯皆許諾以宫趨直西及乏南又諾以商至乏聲止(宫為君商)
(為臣其聲和相生也鄕射禮曰獲者執旌許諾○疏曰宮數八十一商數七十二彈宫則商應故云聲和也)授
獲者退立于西方獲者興共而俟(大侯服不氏負侯徒一人居乏相代而獲參侯)
(干侯徒負侯居乏不相代鄕射禮曰獲者執旌許諾聲不絶以至于乏坐東面偃旌興而俟)司馬正出
于下射之南還其後降自西階遂適次釋弓說決拾襲反
位(還戶患反說土活反○拾遂也鄕射禮曰司馬反位立于司射之南)司射進與司馬正交
于階前相左由堂下西階之東北面視上射命曰毋射獲
毋獵獲上射揖司射退反位(射獲之射食亦反○射獲矢中乏也從旁為獵)
右司馬命去侯司射命射
乃射上射既發挾矢而后下射射拾發以將乘矢(拾更也將行也)
獲者坐而獲(坐言獲也)舉旌以宫偃旌以商(再言獲也)獲而未釋獲
(但言獲未釋筭)卒射右挾之北面揖揖如升射(右挾之右手挟弦)上射降
三等下射少右從之中等並行上射於左與升射者相左
交于階前相揖適次釋弓說決拾襲反位(上射於左由下射階上少右乃降待)
(之言襲者凡射皆袒)○三耦卒射亦如之○司射去扑倚於階西適
阼階下北面告于公曰三耦卒射搢扑反位
右三耦初射(獲而未釋獲)
司馬正袒決遂執弓右揖之出與司射交于階前相左
(出出於次也袒時亦適次)升自西階自右物之後立于物閒西南面
挾弓命取矢(挾推之)負侯許諾如初去侯皆執旌以負其
侯而俟(俟小臣取矢以旌指教之)○司馬正降自西階北面命設楅
(此出于下射之南還其後而降之)小臣師設楅司馬正東面以弓為畢
(畢所以教助執事者鄕射記曰乃設楅于中庭南當洗東肆)既設楅司馬正適次釋
弓說決拾襲反位小臣坐委矢于楅北括司馬師坐乘
之(乘四數之)卒若矢不備則司馬正又袒執弓升命取矢如
初曰取矢不索乃復求矢加于楅卒司馬正進坐左右
撫之興反位(左右撫分上下射此坐皆北面)○司射適西階西倚扑升
自西階東面請射于公(倚扑者將即君前不敢佩刑器也升堂者欲諸公卿大夫辯聞)
(也)公許遂適西階上命賓御于公諸公卿則以耦告于
上大夫則降即位而后告(告諸公卿於堂上尊之也)司射自西階上
北面告于大夫曰請降司射先降搢扑反位大夫從之
降適次立于三耦之南西面北上(適次由次前而北西面立)司射東
面于大夫之西北耦大夫與大夫命上射曰某御於子
命下射曰子與某子射卒遂比衆耦(泉耦士也)衆耦立于大
夫之南西面北上若有士與大夫為耦則以大夫之耦
為上(為上居羣士之上)命大夫之耦曰子與某子射告於大夫
曰某御於子(士雖為上射其辭猶尊大夫)命衆耦如命三耦之辭諸
公卿皆未降(言未降者見其志在射)○遂命三耦各與其耦拾取
矢皆袒決遂執弓右挾之(此命入次之事也司射既命而反位不言之者上射出當)
(作取矢事未訖)一耦出西面揖當楅北面揖及楅揖(三耦同入次其出也)
(一上射出西面立司射作之乃揖行也當楅楅正南之東西)上射東面下射西面上
射揖進坐横弓郤手自弓下取一个兼諸弣興順羽且
左還毋周反面揖(横弓者南踣弓也郤手自弓下取矢者以左手在弓表右手從裏取之便)
(也兼并也并矢於弣當順羽既又當執弦順羽者手放而下備不整理也左還反其位毋周右還而反東面也)
(君在阼還周則下射將背之○踣步比反背音佩)下射進坐横弓覆手自弓上
取一个兼諸弣興順羽且左還毋周反面揖(横弓亦南踣弓也人)
(東西鄕以南北為横覆手自弓上取矢以左手在弓裏右手從表取之便也)既拾取矢梱之
(梱齊等之也)兼挾乘矢皆内還南面揖(内還者上射左下射右不皆右還亦以君)
(在阼嫌下射故左還而背之也上以陽為内下以隂為内因其宜可也)適楅南皆左還北
面揖搢三挾一个(楅南鄕當楅之位也)揖以耦左還上射於左(以猶)
(與也言以者耦之事成於此意相人耦也上射轉居左便其反位也上射少北乃東面○疏曰上射轉居左便)
(其反位也者位在次北西面是以上射居左至次北右還西面便也)退者與進者相左相
揖退釋弓矢于次說決拾襲反位二耦拾取矢亦如之
後者遂取誘射之矢兼乘矢而取之以授有司于次中
皆襲反位(有司納射器因留主授受之)
右取矢再請射
司射作射如初一耦揖升如初司馬命去侯負侯許諾
如初司馬降釋弓反位司射猶挾一个去扑與司馬交
于階前適阼階下北面請釋獲于公公許反搢扑遂命
釋獲者設中以弓為畢北面(北面立于所設中之南當視之也鄕射禮曰設中南)
(當楅西當西序)大史釋獲小臣師執中先首坐設之東面退大
史實八筭于中横委其餘干中西興共而俟(先猶前也命大史而)
(小臣師設之國君官多也小臣師退反東堂下位鄕射禮曰横委其餘于中西南末)司射西面命
曰中離維綱揚觸梱復公則釋獲衆則不與(中丁仲反○離猶過)
(也獵也侯有上下綱其邪制躬舌之角者為維或曰維當為絹絹綱耳揚觸者謂矢中他物揚而觸侯也梱復)
(謂矢至侯不著而還復復反也公則釋獲優君也衆當中鵠而著)唯公所中中三侯皆
獲(值中一侯則釋獲)釋獲者命小史小史命獲者(傳告服不使知此司射所)
(命)司射遂進由堂下北面視上射命曰不貫不釋上射
揖司射退反位(貫猶中也射不中鵠不釋筭)釋獲者坐取中之八筭
改實八筭興執而俟(執所取筭)○乃射若中則釋獲者每一
个釋一筭上射於右下射於左若有餘筭則反委之(委餘)
(筭禮貴異)又取中之八筭改實八筭于中興執而俟三耦卒
射○鄕射記君國中射則皮樹中以翿旌獲白羽與朱
羽糅(國中城中也謂燕射也皮樹獸名以翿旌獲尚文德也)於郊則閭中以旌獲
(於郊謂大射也大射於大學王制曰小學在公宫南之左大學在郊閭獸名如驢一角或曰如驢岐蹄周書曰)
(北唐以閭析羽為旌)於竟則虎中龍旜(於竟謂與鄰國君射也畫龍於旜尚文章也通帛為)
(旜)大夫兕中各以其物獲(兕獸名似牛一角)士鹿中翿旌以獲
(謂小國之州長也用翿為旌以獲無物也)
右三耦再射獲
賓降取弓矢於堂西(不敢與君並俟告取之以升俟君事畢○疏曰君得告乃取弓矢賓)
(不敢與君並俟告也然此但取之以俟非即袒決遂也故曰俟君事畢)諸公卿則適次繼
三耦以南(言繼三耦明在大夫北)○公將射則司馬師命負侯皆
執其旌以負其侯而俟(君尊若始焉)司馬師反位隷僕人埽
侯道(新之)司射去扑適阼階下告射于公公許適西階東
告于賓(告當射也)遂搢扑反位小射正一人取公之決拾于
東坫上一小射正授弓拂弓皆以俟于東堂(授弓當授大射正拂)
(弓去塵○疏曰大射正一人為上司射次之司射或謂之小射正但大射正與司射各一人小射正不止一人)
(此既云小射正一人又云一小射正則小射正二人也)○公將射則賓降適堂西
袒決遂執弓搢三挾一个升自西階先待于物北北一
笴東面立(不敢與君併笴矢幹東面立鄕君也)司馬升命去侯如初還右
乃降釋弓反位(還右還君之右也猶出下射之南還其後也)○公就物小射
正奉決拾以笥大射正執弓皆以從於物(笥萑葦器大射正舍司正)
(親其職)小射正坐奠笥于物南遂拂以巾取決興贊設決
朱極三(極猶放也所以韜指利放弦也以朱韋為之三者食指將指無名指無極放弦契於此指多則)
(痛小指短不用)小臣正贊袒公袒朱襦卒袒小臣正退俟于東
堂小射正又坐取拾興贊設拾以笥退奠于坫上復位
(既袒乃設拾拾當以韝襦上)大射正執弓以袂順左右隈上再下壹
左執弣右執簫以授公公親揉之(隈烏回反揉而九反○順放之也隈弓淵)
(也揉宛之觀其安危也○宛紆阮反)小臣師以巾内拂矢而授矢于公稍
屬(屬之玉反○内拂恐塵及君也稍屬不搢矢)大射正立于公後以矢行告
于公(若不中使君當知而改其度)下曰留上曰揚左右曰方(留不至也揚過)
(去也方出旁也)公既發大射正受弓而俟拾發以將乘矢(公下射也)
(而先發不留尊也)○公卒射小臣師以巾退反位大射正受弓
(受弓以授有司於東堂)小射正以笥受決拾退奠于坫上復位大
射正退反司正之位小臣正贊襲公還而後賓降釋弓
于堂西反位于階西東面(階西東面賓降位)公即席司正以命
升賓賓升復筵而後卿大夫繼射○諸公卿取弓矢于
次中袒決遂執弓搢三挾一个出西面揖揖如三耦升
射卒降如三耦適次釋弓說決拾襲反位衆皆繼射釋
獲皆如初(諸公卿言取弓矢衆言釋獲亙言也)○鄕射記君射則為下射
上射退於物一笴既發則荅君而俟(荅對也)君樂作而後
就物君袒朱襦以射(君尊)小臣以巾執矢以俟(君尊不搢矢不挾矢)
(授之稍屬)○唯君有射于國中其餘否(臣不習武事於君側也)君在大
夫射則肉袒(不袒纁𥜗厭於君也)
右公及賓公卿大夫射
卒射釋獲者遂以所執餘獲適阼階下北面告于公曰
左右卒射(今案此後注多與鄕射同更不重出其不同者著之)反位坐委餘獲于
中西興共而俟○司馬袒執弓升命取矢如初負侯許
諾以旌負侯如初司馬降釋弓如初小臣委矢于楅如
初(司馬司馬正於是司馬師亦坐乘矢)賓諸公卿大夫之矢皆異束之以
茅卒正坐左右撫之進束反位(異束大夫矢尊殊之也正司馬正也進前也又)
(言束整結之示親也○疏曰公卿皆異束但大夫或與士耦則士矢不束大夫束之故注特言大夫尊殊之也)
賓之矢則以授矢人于西堂下(是言矢人則納射器之有司各以其器名官職)
(不言君矢小臣以授矢久于東堂下可知)司馬釋弓反位而后卿大夫升就
席(此言其升前小臣委矢于楅○疏曰據上文則升席當在司馬釋弓之後小臣委矢之前故注言其次第)
(也)○司射適階西釋弓去扑襲進由中東立于中南北
面視筭釋獲者東面于中西坐先數右獲二筭為純一
純以取實于左手十純則縮而委之每委異之有餘純
則横諸下一筭為竒竒則又縮諸純下興自前適左東
面坐坐兼斂筭實于左手一純以委十則異之其餘如
右獲司射復位釋獲者遂進取賢獲執之由阼階下北
面告于公若右勝則曰右賢於左若左勝則曰左賢於
右以純數告若有竒者亦曰竒若左右鈞則左右各執
一筭以告曰左右鈞還復位坐兼斂筭實八筭于中委
其餘于中西興共而俟
右再射取矢視筭(圖與鄕射同)
司射命設豐司宫士奉豐由西階升北面坐設于西楹
西降復位勝者之弟子洗觶升酌散南面坐奠于豐上
降反位(奉芳勇反○弟子其少者也不授者射爵猶罰爵略之○少詩召反○疏曰案獻酬之爵皆手)
(授也罰爵不手授此飲射爵亦不手授故云猶罰爵略之也)司射遂袒執弓挾一个
搢扑東面于三耦之西命三耦及衆射者勝者皆袒決
遂執張弓(執張弓言能用之也)不勝者皆襲說決拾卻左手右加
弛弓于其上遂以執弣(固襲說決拾矣復言之者起勝者也不勝者執弛弓言不能用)
(之也兩手執弣無所挾也)司射先反位(居前俟所命入次而來飲)三耦及衆射者
皆升飲射爵于西階上(不勝之黨無不飲)小射正作升飲射爵
者如作射一耦出揖如升射及階勝者先升升堂少右
不勝者進北面坐取豐上之觶興少退立卒觶進坐奠
于豐下興揖(右手執觶左手執弓)不勝者先降(後升先降略之不由次也降而少右)
(復並行)與升飲者相左交于階前相揖適次釋弓襲反位
僕人師繼酌射爵取觶實之反奠于豐上退次于序端
(僕人師酌者君使之代弟子也自此以下辯為之酌)升飲者如初三耦卒飲○若
賓諸公卿大夫不勝則不降不執弓耦不升(此耦謂士也諸公卿)
(或闕士為之耦者不升其諸公卿大夫相為耦者不降席重恥尊也)僕人師洗升實觶以
授賓諸公卿大夫受觶于席以降適西階上北面立飲
卒觶授執爵者反就席(雖尊亦西階上立飲不可以已尊枉正罰也授爵而不奠豐尊)
(大夫也)○若飲公則侍射者降洗角觶升酌散降拜(侍射賓也)
(飲君則不敢以為罰從致爵之禮也)公降一等小臣正辭賓升再拜稽首
公荅再拜賓坐祭卒爵再拜稽首公荅再拜賓降洗象
觶升酌膳以致下拜小臣正辭升再拜稽首公荅再拜
公卒觶賓進受觶降洗散觶升實散下拜小臣正辭升
再拜稽首公荅再拜(賓復酌自飲者夾爵也但如致爵則無以異於燕也夾爵亦所以恥)
(公也所謂若飲君燕則夾爵)賓坐不祭卒觶降奠于篚階西東面立
(不祭象射爵)擯者以命升賓賓升就席(擯者司正也)若諸公卿大
夫之耦不勝則亦執弛弓特升飲(此耦亦謂士也特猶獨也以尊與卑為耦)
(而又不勝使之獨飲若無倫匹孤賤也)衆皆繼飲射爵如三耦射爵辯乃
徹豐與觶○鄕射記若飲君如燕則夾爵(謂君在不勝之黨也賓飲)
(君如燕賓勝觚于公之禮則夾爵夾爵者君既卒爵復自酌)
右飲不勝者
司宫尊侯于服不之東北兩獻酒東面南上皆加勺設
洗于尊西北篚在南東肆實一散于篚(獻素多反○為大侯獲者設尊)
(也言尊侯者獲者之功由侯也不於初設之者不敢必君射也君不射則不獻大侯之獲者散爵名容五升)
○司馬正洗散遂實爵獻服不(言服不者著其官尊大侯也服不司馬之屬掌)
(教猛獸而教擾之者洗酌皆西面○擾而小反)服不侯西北三步北面拜受爵
(近其所為獻)司馬正西面拜送爵反位(不俟卒爵略賤也此終言之獻服不之徒)
(乃反位○疏曰服不祭侯而後卒爵今司馬反位在未祭侯之前是略賤也雖不俟卒爵然亦必兼獻其徒而)
(後始反位)宰夫有司薦庶子設折俎(宰夫有司宰夫之吏也鄕射記曰獲者之俎折)
(脊脅肺)卒錯(錯音厝)獲者適右个薦俎從之(个音幹○不言服不獲者國君)
(大侯服不負侯其徒居乏待獲變其文容二人也司馬正皆獻之薦俎已錯乃適右个明此獻已已歸功於侯)
(也適右个由侯内鄕射記曰東方謂之右个)獲者左執爵右祭薦俎二手祭
酒(祭俎不奠爵不備禮也二手祭酒者獲者南面於俎北當為侯祭於豆間爵反注為一手不能正也此薦)
(俎之設如於北面人焉天子祝侯曰維若寧侯無或若女不寧侯不屬於王所故抗而射女疆飲彊食貽女曾)
(孫諸侯百福諸侯以下祝辭未聞○就之又反)適左个祭如右个中亦如之卒
祭左个之西北三步東面(此鄕受獻之位也不北面者嫌為侯卒爵)設薦俎
立卒爵(不言不拜既爵司馬正已反位不拜可知也鄕射禮曰獲者薦右東面立飲)○司馬
師受虚爵洗獻隷僕人與巾車獲者皆如大侯之禮(隷僕)
(人埽侯道巾車張大侯及參侯干侯之獲者其受獻之禮如服不也隷僕人巾車於服不之位受之功成於大)
(侯也不言量人者此自後以及先可知)卒司馬師受虚爵奠于篚(獲者之篚)獲
者皆執其薦庶子執俎從之設於乏少南(少南為復射妨旌也隷僕)
(人巾車量人自服不而南)服不復負侯而俟○司射適階西去扑適
堂西釋弓說決拾襲適洗洗觚升實之降獻釋獲者于
其位少南(獻釋獲者與獲者異文武不同也去扑者扑不升堂也少南辟也)薦脯醢折
俎皆有祭(俎與服不同惟祭一為異)釋獲者薦右東面拜受爵司射
北面拜送爵釋獲者就其薦坐左執爵右祭脯醢興取
肺坐祭遂祭酒(祭俎不奠爵亦賤不備禮)興司射之西北面立卒爵
不拜既爵司射受虚爵奠于篚釋獲者少西辟薦反位
右獻服不及釋獲者
司射適堂西袒決遂取弓挾一个適階西搢扑以反位
(為將復射)司射倚扑于階西適阼階下北面請射于公如初
(不升堂賓諸公卿大夫既射矣聞之可知)反搢扑適次命三耦皆袒決遂執
弓序出取矢(曏言拾是言序互言耳)司射先反位(言先先三耦也司射既命三耦)
(以入次之事即反位三耦入次袒決遂執弓挾矢乃出反次外西面立)三耦拾取矢如初
小射正作取矢如初(小射正司射之佐作取矢禮殺代之)三耦既拾取矢
諸公卿大夫皆降如初位與耦入於次皆袒決遂執弓
皆進當楅進坐說矢束上射東面下射西面拾取矢如
三耦(凡繼射命耦而已不作射不作取矢從初○疏曰言凡繼射命耦者前三耦卒射後大夫降至三耦)
(之南西面北上司射東面于大夫西北謂大夫與大夫命上射曰某御於子命下射曰子與某子射卒遂比衆)
(耦云云至公即席后賓升階復位還筵而後卿大夫繼射後衆皆繼射釋獲皆如初注云諸公卿言取弓矢衆)
(言釋獲互言也既司射注司射所作唯上耦是此文小射正但作三耦拾取矢公以下亦無作拾艾故曰不作)
(取矢從初從三耦法也)
右三耦諸公卿大夫拾取矢
若士與大夫為耦士東面大夫西面大夫進坐說矢束
退反位(說矢束自同於三耦謙也)耦揖進坐兼取乘矢興順羽且左
還毋周反面揖(兼取乘矢不敢與大夫拾)大夫進坐亦兼取乘矢如
其耦北面搢三挾一个揖進大夫與其耦皆適次釋弓
說決拾襲反位諸公卿升就席(大夫反位諸公卿乃升就席大夫與已上下位)
(○疏曰公卿乃上大夫雖取矢在前猶待下大夫反位乃升就席)○衆射者繼拾取矢
皆如三耦遂入于次釋弓矢說決拾襲反位
右大夫耦拾取矢(同鄕射圖)
司射猶挾一个以作射如初一耦揖升如初司馬升命
去侯負侯許諾司馬降釋弓反位司射與司馬交于階
前倚扑于階西適阼階下北面請以樂于公公許(請奏樂以)
(為節也始射獲而未釋獲復釋獲復用樂行之君子之於事也始取苟能中課有功終用成法教化之漸也射)
(用應樂為難孔子曰射者何以聽循聲而發發而不失正鵠者其惟賢者乎)司射反搢扑東
面命樂正曰命用樂(言君有命用樂射也樂正在工南北面)樂正曰諾司
射遂適堂下北面視上射命曰不鼓不釋(不與鼓節相應不釋筭也)
(鼓亦樂之節學記曰鼓無當於五聲五聲不得不和凡射之鼔節投壺其存者也周禮射節天子九諸侯七卿)
(大夫以下五)上射揖司射退反位樂正命大師曰奏貍首閒
若一(貍里之反○樂正西向受命左還東面命大師以大射之樂章使奏之也貍首逸詩曾孫也貍之言)
(不來也其詩有射諸侯首不朝者之言因以名篇後世失之謂之曾孫曾孫者其章頭也射義所載詩曰曾孫)
(侯氏是也以為諸侯射節者采其既有弧矢之威又言小大莫處御於君所以燕以射則燕則譽有樂以時會)
(君事之志也閒若一者調其聲之疏數重節○朝直遥反○疏曰重節謂必疏數如一者重此樂節故也)大
師不興許諾樂正反位奏貍首以射三耦卒射賓待于
物如初公樂作而后就物稍屬不以樂志其他如初儀
(不以樂志君之射儀遲速從心其發不必應樂辟不敏也志意所擬度也春秋傳曰吾志其目)卒射如
初賓就席諸公卿大夫衆射者皆繼射釋獲如初卒射
降反位釋獲者執餘獲進告左右卒射如初
右三射以樂為節(大射阼階下請以樂節于公公樂作而後就物與鄕射賓)
(禮異大射奏貍首與鄕射奏騶虞異餘互見鄕射圖)
司馬升命取矢負侯許諾司馬降釋弓反位小臣委矢
司馬師乘之皆如初司射釋弓視筭如初釋獲者以賢
獲與鈞告如初復位(乘䋲證反)
右取矢視筭如初
司射命設豐實觶如初遂命勝者執張弓不勝者執弛
弓升飲如初卒退豐與觶如初
右飲不勝者如初
司射猶袒決遂左執弓右執一个兼諸弦面鏃適次命
拾取矢如初(側持弦矢曰執面猶尚也兼矢於弦尚鏃將止變於射也)司射反位三
耦及諸公卿大夫衆射者皆袒決遂以拾取矢如初矢
不挾兼諸弦面鏃退適次皆授有司弓矢襲反位(不挾亦謂)
(執之如司射)卿大夫升就席
右拾取矢如初
司射適次釋弓說決拾去扑襲反位司馬正命退楅解
綱小臣師退楅巾車量人解左下綱司馬師命獲者以
旌與薦俎退(解猶釋也)司射命釋獲者退中與筭而俟(諸所退射)
(器皆俟備君復射釋獲者亦退其薦俎)
右三射畢
公又舉奠觶唯公所賜若賓若長以旅于西階上如初
大夫卒受者以虚觶降奠于篚反位(長丁丈反)
右公為大夫舉旅
司馬正升自西階東楹之東北面告于公請徹俎公許
(射事既畢禮殺人倦宜徹俎燕坐)遂適西階上北面告于賓賓北面取
俎以出諸公卿取俎如賓禮遂出授從者于門外大夫
降復位(門東北面位○疏曰大夫雖無俎以賓及公卿皆送俎不可獨立於堂故降復位云門東北面)
(位者謂初小臣納卿大夫門東北面揖位)庶子正徹公俎降自阼階以東(降自)
(阼階若親徹也以東去蔵)
右徹俎
賓諸公卿皆入門東面北上(諸公卿不入門而右以將燕亦因從賓)司正
升賓賓諸公卿大夫皆說屨升就席公以賓及卿大夫
皆坐乃安(曏命以我安臣於君尚猶踧踖至此乃敢安○今案此後又與燕禮同)羞庶羞(同)
○主人獻士(同)乃薦司正與射人于觶南北面東上司
正為上(案此一節與燕禮異餘同)辯獻士(同)祝史小臣師亦就其位
而薦之(同)就獻旅食(同)旅食不拜受爵坐祭立飲主人
執虚爵奠于篚復位(案主人執虚爵以下與燕禮同)○賓媵觶于公(同)
小臣正辭(案燕禮云小臣辭)○公取賓媵觶唯公所賜(同)酌膳
下再拜稽首小臣正辭(案再拜稽首與燕禮異餘同)酬士(同)
右燕
若命曰復射則不獻庶子(獻庶子則正禮畢後無事)司射命射唯欲
(司射命賓及諸公卿大夫射欲者則射不欲者則止可否之事從人心也)卿大夫皆降再拜
稽首公荅拜(拜君樂與臣下執事無已不言賓賓從羣臣禮在上)壹發中三侯皆
獲(其功一也而和者益多尚歡樂也矢揚觸或有參中者)
右復射
主人洗升自西階獻庶子于阼階上如獻士之禮辯獻
降洗遂獻左右正與内小臣皆於阼階上如獻庶子之
禮○無筭爵(與燕禮同)○無筭樂(同)宵執燭(同)賓出(同)公入
驁(驁五刀反○驁夏亦樂章也以鐘鼓奏之其詩今亡此公出而言入者射宫在郊以將還為入燕不驁者)
(於路寢無出入也)
右大射畢
大射義
古者諸侯之射也必先行燕禮卿大夫士之射也必先
行鄕飲酒之禮故燕禮者所以明君臣之義也鄕飲酒
之禮者所以明長幼之序也故射者進退周還必中禮
内志正外體直然後持弓矢審固持弓矢審固然後可
以言中此可以觀德行矣其節天子以騶虞為節諸侯
以貍首為節卿大夫以采蘋為節士以采蘩為節騶虞
者樂官備也貍首者樂會時也采蘋者樂循法也采蘩
者樂不失職也是故天子以備官為節諸侯以時會天
子為節卿大夫以循法為節士以不失職為節故明乎
其節之志以不失其事則功成而德行立德行立則無
暴亂之禍矣功成而國安故曰射者所以觀盛德也(貍音)
(逸下云曾孫侯氏是也樂官備者謂騶虞曰壹發五論仁賢者多也于嗟乎騶虞嘆仁人也樂會時者謂貍)
(首曰小大莫處御於君所樂循法者謂采蘋曰于以采蘋南澗之濱蹈澗以采蘋喻循法度以成君事也樂不)
(失職者謂采蘩曰被之僮僮夙夜在公)○射者男子之事也因而飾之以
禮樂也故事之盡禮樂而可數為以立德行者莫若射
故聖王務焉(選士者先德行乃後決之於射男子生而有射事學禮樂以飾之)○古者
天子之制諸侯歲獻貢士於天子天子試之於射宫其
容體比於禮其節比於樂而中多者得與於祭其容體
不比於禮其節不比於樂而中少者不得與於祭數與
於祭而君有慶數不與於祭而君有讓數有慶而益地
數有讓而削地是以諸侯君臣盡志於射以習禮樂夫
君臣習禮樂而以流亡者未之有也故詩曰曾孫侯氏
四正具舉大夫君子凡以庶士小大莫處御于君所以
燕以射則燕則譽言君臣相與盡志於射以習禮樂則
安則譽也是以天子制之而諸侯務焉此天子所以養
諸侯而兵不用諸侯自為正之具也(此曾孫之詩諸侯之射節也四正正)
(爵四行也四行者獻賓獻公獻卿獻大夫乃後樂作而射也莫處無安居其官次者也御猶侍也以燕以射先行)
(燕禮乃射也則燕則譽言國安則有名譽譽或為與)○天子將祭必先習射於澤
澤者所以擇士也已射於澤而后射於射宫射中者得
與於祭不中者不得與於祭不得與於祭者有讓削以
地得與於祭者有慶益以地進爵絀地是也(澤宫名也士謂諸侯)
(朝者諸臣及所貢士也皆先令習射於澤已乃射於射宫課中否也諸侯有慶者先進爵有讓者先削地)
儀禮圖卷七
