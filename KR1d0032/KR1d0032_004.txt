儀禮圖卷四宋楊復撰
鄉飲酒禮第四(鄭目錄云諸侯之鄉大夫三年大比獻賢者能者於其君以禮賓之與之飲○)
(疏曰凡鄉飲酒之禮其名有四此賓賢能一也六十者坐五十者立侍是黨正)
(蜡祭飲酒二也州長春秋習射於序先行鄉飲酒三也又有鄉大夫士飲酒中)
(賢者用鄉飲酒四也其王制云習鄉尚齒即是黨正飲酒法○吕大臨曰鄉人)
(凡有會聚皆當行此禮恐不止四事論語載鄉人飲酒杖者出斯出矣亦指鄉)
(人而言之○今按疏所引四條後一條出鄉飲酒義鄉人士君子尊於房戶之)
(間賓主共之也注疏云鄉人鄉大夫也士州長黨正也君子謂鄉大夫士也鄉)
(大夫士飲酒中賢者亦用此禮也)
鄉飲酒之禮○主人就先生而謀賓介(主人謂諸侯之鄉大夫也先生)
(鄉中致仕者賓介處士賢者周禮大司徒以鄉三物教萬民而賓興之及三年大比而興賢者能者鄉老及鄉)
(大夫帥其吏與其衆寡以禮禮賓之厥明獻賢能之書於王是禮乃三年正月而一行也今郡國十月行此飲)
(酒禮以黨正每歲邦索鬼神而祭祀則以禮屬民而飲酒于序以正齒位之說然此篇無正齒位之事焉凡鄉)
(黨飲酒必於民聚之時欲其見化知尚賢尊長也孟子曰天下有達尊三爵也德也齒也○疏曰黨正正齒位)
(之禮六十者坐五十者立侍六十者三豆七十者四豆八十者五豆九十者六豆年長者在上是正齒位之法)
(也漢時十月飲酒禮取黨正之文此篇則無黨正正齒位法也民聚之時謂大比大蜡之時尚賢據此篇鄉飲)
(酒尊長據黨正鄉飲酒也但黨正飲酒以鄉大夫臨觀行禮或鄉大夫居此黨内則亦名鄉飲酒也引孟子者)
(以證鄉大夫飲酒是尚德也黨正飲酒尚齒也爵於此無所當連引之耳或曰賓若有遵者一章即尚爵之義)
(也○今案此篇主於賓賢雖無正齒位法然自賓介而下衆賓有長立於堂下者有東上北上樂正與立者皆)
(薦以齒旅酬少長以齒是亦正齒位法但無黨正三豆四豆五豆六豆之等差耳)
右謀賓介
主人戒賓賓拜辱主人荅拜乃請賓賓禮辭許主人再
拜賓荅拜主人退賓拜辱(戒告也拜辱出拜其自屈辱至已門也請告以其所為來)
(之事不固辭者素所有志○朱先生曰學成行修進仕於朝上以致君下以澤民此士之素所有志也)介
亦如之○記鄉朝服而謀賓介皆使能不宿戒(鄉鄉人謂鄉大)
(夫也朝服冠玄端緇帶素韠白屨再戒為宿戒禮將有事先戒而復宿戒○韠音畢)
右戒賓介
乃席賓主人介(賓席牖前南面主人席阼階上西面介席西階上東面)衆賓之席
皆不屬焉(席衆賓於賓席之西不屬者不相續也皆獨坐明其德各特)○尊兩壺于
房戶間斯禁有玄酒在西設篚于禁南東肆加二勺于
兩壺(斯禁禁切地無足者玄酒在西上也肆陳也○疏曰言東肆以頭首為記從西向東為肆則大頭在)
(西也)○設洗于阼階東南南北以堂深東西當東榮水在
洗東篚在洗西南肆(深申鴆反○榮屋翼○疏曰堂深謂從堂廉北至房室之壁堂下洗)
(北去堂遠近深淺取於堂上深淺假令堂深二丈冼亦去堂二丈以此為度)○記蒲筵緇布
純(筵席也純緣也○緣以絹反)尊綌幂賓至徹之(幂迷直反○綌葛也幂覆尊巾)獻
用爵其他用觶(爵尊不䙝用之○今案上篚在禁南東肆下篚在冼西南肆上篚爵三觶一獻)
(賓獻遵獻工皆異爵三也主人取觶降洗以酬賓一也下篚之觶四一人舉觶為旅酬始一也司正舉觶二也)
(二人舉觶為無筭爵始四也)○磬階間縮霤北面鼔之(縮所六反霤力又反○縮)
(從也霤以東西為從鼓猶擊也大夫而特縣方賓鄉人之賢者從士禮也射則磬在東○疏曰磬階間者在堂)
(下兩階之間東西節也縮從也上當堂之南霤堂北節也凡東西為横南北為從南霤則以東西為從謂之縮)
(霤○今案春官小胥正樂縣之位王宫縣諸侯軒縣卿大夫判縣士特縣宫縣四面象宫室軒縣三面去南面)
(辟王也判縣判左右二面又去北面特縣縣於東方或於階間而已凡鐘磬編縣二八十六枚而在一虡謂之)
(堵鐘一堵磬一堵謂之肆所謂卿大夫判縣者天子之卿大夫判縣左右二肆鐘磬各二堵也士特縣一肆鐘)
(磬各一堵也諸侯之卿大夫半天子之卿大夫判縣一肆西鐘東磬各一堵也諸侯之士半天子之士縣磬一)
(堵而已射則避射位故鄉射磬在東鄉飲則在階間縮霤也鄉飲諸侯之大夫禮以其賓鄉人之賢者從士禮)
(也)○其牲狗也(狗取擇人)亨于堂東北(祖陽氣之所始也)薦脯五挺
横祭于其上出自左房(挺大横反○挺猶膱也鄉射禮曰祭半膱膱長尺有二寸左在)
(東陽也○膱音職○疏曰横祭者於脯為横於人為縮其挺有五通祭為六)俎由東壁自西
階升(亨狗既熟載之俎饌於東方)賓俎脊脅肩肺主人俎脊脅臂肺
介俎脊脅肫胳肺肺皆離皆右體進腠(胳古白反○凡牲前脛骨三肩)
(臂臑也後脛骨二膞胳也骨有貴賤凡前貴後賤離猶㨒也腠理也進理謂前其本胳一作骼○疏曰賓用肩)
(主人用臂介用胳前貴於後也○朱先生曰肫字釋文無音疏又云有臑肫而介不用明本無此字也合删)
○立者東面北上若有北面者則東上(賢者衆寡無常也或統於堂或)
(統於門○疏曰立堂下者東面北上統於堂也立門西者北面東上統於門也)主人之贊者西
面北上(贊佐也謂主人之屬佐助主人禮事徹幂沃盥設薦俎者西面北上統於堂也)○鄕飲
酒義曰六十者坐五十者立(六十者坐者衆賓内年六十以上坐於堂上賓席之)
(西南面若坐不盡則於介席之北東面北上其五十者則立於西階下東面北上示有陪侍之義)
右設席陳器具饌
今案鄕飲酒禮註席賓于牖前與周禮司几筵筵國
賓於牖前似同而實異賓位在西北以天子諸侯室
有東西房言之則室前之中為中此乃王位設扆之
處自中以西便為西北又是牖前如司几筵筵國賓
於牖前是也以大夫士東房西室言之房室之間為
中故戶西牖東西北之位家鄉國皆以為重士冠禮
子筵于戶西士昏禮婦席於戶牖間鄉飲席於牖前
鄉射賓席在於戶牖之處名雖不同皆是一義鄕飲
雖云牖前亦是牖東也蓋戶西牖東正西北之賓位
也士冠禮子士昏禮婦亦在此位敬禮之如賓客然
所謂醴於客位是也若牖前則近於西北隅矣果賓
席在牖前則三賓當如鄕射記東面北上今經云衆
賓之席繼而西則賓席決不在牖前明矣雖然此特
以鄭義大夫士東房西室言之也又案陳祥道云鄉
飲酒薦脯五挺出自左房鄉射記籩豆出自東房大
射宰胥薦脯醢由左房夫鄉飲鄉射大夫禮大射諸
侯禮其言相類蓋言左以有右言東以有西則大夫
士之房室與諸侯同可知鄭氏謂大夫士無西房恐
未然也(又見鄭注大夫士東房西室圖)
羹定(肉謂之羹定猶孰也)主人速賓賓拜辱主人荅拜還(速召也還猶退)
(也)賓拜辱介亦如之賓及衆賓皆從之○主人一相迎
于門外再拜賓賓荅拜拜介介荅拜(相主人之吏擯贊傳命者)揖衆
賓(差益卑也拜介揖衆賓皆西南面)主人揖先入(揖揖賓也先入門而西面)賓厭介
入門左介厭衆賓入衆賓皆入門左北上(厭一涉反○皆入門西東)
(面推手曰揖引手曰厭)
右迎賓
主人與賓三揖至于階三讓主人升賓升主人阼階上
當楣北面再拜賓西階上當楣北面荅拜(楣亡悲反○楣前梁也○)
(疏曰楣前梁對後梁為室戶上)主人坐取爵于篚降洗(將獻賓)賓降(從主人)
主人坐奠爵于階前辭賓對主人坐取爵興適洗南面
坐奠爵于篚下盥洗(已盥乃洗爵致㓗敬也)賓進東北面辭洗(必進)
(東行示情○疏曰示情者賓進前就主人示謙下主人之情也)主人坐奠爵于篚興對
賓復位當西序東面(始降位在此)主人坐取爵沃洗者西北
面(沃洗主人之羣吏)卒洗主人壹揖壹讓升賓拜洗主人坐奠
爵遂拜降盥(復盥為手坋汙○坋步困反)賓降主人辭賓對復位當
西序卒盥揖讓升賓西階上疑立(疑魚正反○疑正立自定之貌)主人
坐取爵實之賓之席前西北面獻賓(向其席也)賓西階上拜
主人少退賓進受爵以復位(復西階上位)主人阼階上拜送
爵賓少退薦脯醢(薦進也進之者主人有司)賓升席自西方(升由下也升必)
(中席)乃設折俎(牲體枝解節折在俎)主人阼階東疑立賓坐左執爵
祭脯醢(坐坐於席祭脯醢者以右手)奠爵于薦西興右手取肺卻左
手執本坐弗繚右絶末以祭尚左手嚌之興加于俎(繚音)
(了嚌才計反○肺離之本端厚大者繚猶紾也尚左手者明垂紾之乃絶其末嚌嘗也○疏曰本謂根本肺之)
(大端此鄉飲酒大夫禮故云繚祭鄉射士禮云絶祭但云繚必兼絶言絶不得兼繚也周禮大祝辨九祭七曰)
(絶祭八曰繚祭注云繚祭以手從肺本循之至于末乃絶以祭絶祭不循其末直絶以祭二祭本同禮多者繚)
(之禮略者絶則祭之云嚌嘗也者嚌至齒則嘗之也)坐挩手遂祭酒興席末坐啐
酒降席坐奠爵拜告旨執爵興主人阼階上荅拜(挩始銳反)
(啐七内反○降席席西也)賓西階上北面坐卒爵興坐奠爵遂拜執
爵興主人阼階上荅拜(卒盡也於此盡酒者明此席非專為飲食起○疏曰此席非專)
(為飲食起為賓賢能起故不在席盡爵於此西階上卒之)○記以爵拜者不徒作(作起)
(也言拜既爵者不徒起起必酢主人)○凡舉爵三作而不徒爵(謂獻賓獻大夫獻工)
(皆有薦)
右主人獻賓
賓降洗(將酢主人)主人降(降立阼階東西面)賓坐奠爵興辭(西階前也)主
人對賓坐取爵適洗南北面主人阼階東南面辭洗賓
坐奠爵于篚興對主人復阼階東西面賓東北面盥坐
取爵卒洗揖讓如初升主人拜洗賓荅拜興降盥如主
人禮賓實爵主人之席前東南面酢主人主人阼階上
拜賓少退主人進受爵復位賓西階上拜送爵薦脯醢
主人升席自北方設折俎祭如賓禮(祭者祭薦俎及酒亦嚌啐)不告
旨(酒已物也)自席前適阼階上北面坐卒爵興坐奠爵遂拜
執爵興賓西階上荅拜(自席前者啐酒席末因從北方降由便也)主人坐奠
爵于序端阼階上北面再拜崇酒賓西階上荅拜(東西牆謂)
(之序崇充也言酒惡相充實)○記主人介凡升席自北方降自南方
(席南上升由下降由上由便)
右賓酢主人
主人坐取觶于篚降洗賓降主人辭降賓不辭洗立當
西序東面(不辭洗者以其將自飲)卒洗揖讓升賓西階上疑立主
人實觶酬賓阼階上北面坐奠觶遂拜執觶興賓西階
上荅拜(酬勸酒也酬之言周忠信為周)坐祭遂飲卒觶興坐奠觶遂拜
執觶興賓西階上荅拜主人降洗賓降辭如獻禮升不
拜洗(不拜洗殺於獻)賓西階上立主人實觶賓之席前北面賓
西階上拜主人少退卒拜進坐奠觶于薦西(賓已拜主人奠其觶)
賓辭坐取觶復位主人阼階上拜送賓北面坐奠觶于
薦東復位(酬酒不舉君子不盡人之歡不竭人之忠以全交也)主人揖降賓降立
于階西當序東面(主人將與介為禮賓謙不敢居堂上)○記凡奠者於左
(不飲者不欲其妨○疏曰謂主人酬賓之觶賓奠之於左是不欲其妨後奠爵者)將舉於右(便也)
(○疏曰謂若一人舉觶為旅酬始二人舉觶為無筭爵始皆奠於右以右舉之便也)
右主人酬賓
主人以介揖讓升拜如賓禮主人坐取爵于東序端降
洗介降主人辭降介辭洗如賓禮升不拜洗(介禮殺也)介西
階上立(不言疑者省文)主人實爵介之席前西南面獻介介西
階上北面拜主人少退介進北面受爵復位主人介右
北面拜送爵介少退(主人拜于介右降尊以就卑也)主人立于西階東
薦脯醢介升席自北方設折俎祭如賓禮不嚌肺不啐
酒不告旨自南方降席北面坐卒爵興坐奠爵遂拜執
爵興主人介右荅拜(不啐嚌下賓)○記主人介凡升席自北
方降自南方○以爵拜者不徒作
右主人獻介
介降洗主人復阼階降辭如初(如賓酢之時)卒洗主人盥(盥者)
(當為介酌○疏曰此主人自飲而盥者尊介也)介揖讓升授主人爵于兩楹之
間(就尊南授之介不自酌下賓酒者賓主共之○疏曰知兩楹間是尊南者以上云尊於房戶之間房戶間)
(當兩楹之北也)介西階上立主人實爵酢于西階上介右坐奠
爵遂拜執爵興介荅拜主人坐祭遂飲卒爵興坐奠爵
遂拜執爵興介荅拜主人坐奠爵于西楹南(以當獻衆賓)介
右再拜崇酒介荅拜主人復阼階揖降介降立于賓南
右介酢主人
主人西南面三拜衆賓衆賓皆荅壹拜(不升拜賤也)主人揖
升坐取爵于西楹下降洗升實爵于西階上獻衆賓衆
賓之長升拜受者三人主人拜送(於衆賓右)坐祭立飲不拜
既爵授主人爵降復位(既卒也卒爵不拜立飲立授賤者禮簡)衆賓獻則
不拜受爵坐祭立飲(次三人以下也不拜禮彌簡)每一人獻則薦諸
其席(謂三人也)衆賓辯有脯醢(亦每獻薦於其位位在下今文辯皆作徧)主人以
爵降奠于篚○記坐卒爵者拜既爵立卒爵者不拜既
爵(降殺各從其宜不使相錯)○衆賓之長一人辭洗如賓禮○立者
東面北上若有北面者則東上(注見上文)樂正與立者皆薦
以齒(謂其飲之次也尊樂正同於賓黨不言飲而言薦以明飲也既飲皆薦於其位樂正位西階東北面)
○主人之贊者西面北上不與(與音預○贊佐也謂主人之屬佐助主人禮事)
(徹鼏沃盥設薦俎者西面北上統於堂也與及也不及謂不獻酒)無筭爵然後與(燕乃及之)
右主人獻衆賓
揖讓升賓厭介升介厭衆賓升衆賓序升即席(序次也即就也)
○一人洗升舉觶于賓(一人主人之吏發酒端曰舉)實觶西階上坐
奠觶遂拜執觶興賓席末荅拜坐祭遂飲卒觶興坐奠
觶遂拜執觶興賓荅拜降洗升實觶立于西階上賓拜
(賓拜拜將受觶)進坐奠觶於薦西賓辭坐受以興(舉觶不授下主人也言坐)
(受者明行事相接若親受謙也)舉觶者西階上拜送賓坐奠觶于其所
(所薦西也)舉觶者降(事已)
右一人舉觶為旅酬始
賓若有遵者諸公大夫則既一人舉觶乃入(不干主人正禮也遵)
(者諸公大夫也謂之賓者同從外來耳大國有孤四命謂之公)席于賓東公三重大夫
再重(席此二者於賓東尊之不與鄉人齒也天子之國三命者不齒於諸侯之國爵為大夫則不齒矣不)
(言遵者遵者亦卿大夫)公如大夫入主人降賓介降衆賓皆降復
初位主人迎揖讓升公升如賓禮辭一席使一人去之
(主人迎之於門内也辭一席謙自同於大夫)大夫則如介禮有諸公則辭加
席委于席端主人不徹無諸公則大夫辭加席主人對
不去加席(加席上席也大夫席再重)○記若有諸公則大夫於主人
之北西面(其西面者北上統於公)
案鄉射禮(鄉飲鄉射獻遵禮當參考)大夫若有遵者則入門左主
人降(迎大夫於門内也不出門别於賓)賓及衆賓皆降復初位(不敢居堂)
(俟大夫入也初位門内東面)主人揖讓以大夫升拜至大夫荅拜
主人以爵降大夫降主人辭降大夫辭洗如賓禮席
于尊東(尊東明與賓夾尊也不言東上統於尊也)升不拜洗主人實爵席
前獻于大夫大夫西階上拜進受爵反位主人大夫
之右拜送大夫辭加席主人對不去加席(去起吕反○辭之者)
(謙不以已尊加賢者也不去者大夫再重席正也賓一重席)乃薦脯醢大夫升席
設折俎祭如賓禮不嚌肺不啐酒不告旨西階上卒
爵拜主人荅拜(凡所不者殺於賓也大夫升席自東方)○記若有諸公
則如賓禮大夫如介禮無諸公則大夫如賓禮(尊卑之差)
(諸公大國之孤)樂作大夫不入(後樂賢也)大夫降洗(將酢主人也大夫若衆則)
(辯獻長乃酢)主人復阼階降辭如初卒洗主人盥(盥者雖將酌自)
(飲尊大夫不敢䙝)揖讓升大夫授主人爵于兩楹間復位主
人實爵以酢于西階上坐奠爵拜大夫荅拜坐祭卒
爵拜大夫荅拜主人坐奠爵于西楹南再拜崇酒大
夫荅拜主人復阼階揖降(將升賓○疏曰為士於旅乃入擬獻士故奠爵於西)
(楹南)大夫降立于賓南○主人揖讓以賓升大夫及衆
賓皆升就席
右主人獻遵遵酢主人
設席于堂廉東上(為工布席也側邊曰廉燕禮曰席工於西階上少東樂正先升北面此言)
(樂正先升立于西階東則工席在階東)工四人二瑟瑟先相者二人皆左
何瑟後首挎越内弦右手相(何戶可反挎口狐反○四人大夫制也二瑟二人鼓)
(瑟則二人歌也瑟先者將入序在前也相扶工也衆賓之少者為之每工一人鄉射禮曰弟子相工如初入天)
(子相工使視瞭者凡工瞽矇也故有扶之者師冕見及階子曰階也及席子曰席也固相師之道後首者變于)
(君也挎持也相瑟者則為之持瑟其相歌者徒相也越瑟下孔也内弦側擔之者)樂正先升立
于西階東(正長也)工入升自西階北面坐相者東面坐遂
授瑟乃降(降立于西方近其事)工歌鹿鳴四牡皇皇者華(三者皆小雅篇)
(也鹿鳴君與臣下及四方之賓燕講道修政之樂歌也此采其已有旨酒以召嘉賓嘉賓既來視我以善道又)
(樂嘉賓有孔昭之明德可則傚也四牡君勞使臣之來樂歌也此采其勤苦王事念將父母懷歸傷悲忠孝之)
(至以勞賓也皇皇者華君遣使臣之樂歌也此采其更是勞苦自以為不及欲諮謀於賢知而以自光明也○)
(朱先生曰鹿鳴謂今日燕飲之事所以道逹主人之誠意而美嘉賓之德也四牡言其去家而仕於朝辭親而)
(從王事於此乎始也皇皇者華言其將為君使而賦政於外也學記曰宵雅肄三官其始也正謂此也蓋此三)
(詩先王所制以為燕飲之樂用之鄉人用之邦國各取其象而歌之也)卒歌主人獻工(鄉射)
(禮曰取爵于上篚獻工)工左瑟一人拜不興受爵主人阼階上拜
送爵(一人工之長也凡工賤不為之洗)薦脯醢使人相祭(使人相者相其祭酒祭薦)
工飲不拜既爵授主人爵(坐授之)衆工則不拜受爵祭飲
辯有脯醢不祭(祭飲獻酒重無不祭也)大師則為之洗賓介降主
人辭降工不辭洗(大夫若君賜之樂謂之大師則為之洗尊之也賓介降從主人也工大師)
(也上既言獻工矣乃言大師者大師或瑟或歌也其獻之瑟則先歌則後)笙入堂下磬南北
面立樂南陔白華華黍(笙吹笙者也以笙吹此詩以為樂也南陔白華華黍小雅篇也)
(今亡其義未聞昔周之興也周公制禮作樂采時世之詩以為樂歌所以通情相風切也其有此篇明矣後世)
(衰微幽厲尤甚禮樂之書稍稍廢棄孔子曰吾自衛反魯然後樂正雅頌各得其所謂當時在者而復重雜亂)
(者也惡能存其亡者乎且正考父校商之名頌十二篇于周大師歸以祀其先王至孔子二百年之間五篇而)
(已此其信也○劉敞云此三篇皆笙詩也小序云有其義而亡其辭亡謂本無非亡逸之亡也鄉飲酒禮鼓瑟)
(而歌鹿鳴四牡皇皇者華然後笙入堂下磬南北面立樂南陔白華華黍燕禮亦鼓瑟歌鹿鳴四牡皇皇者華)
(然後笙入立于縣中奏南陔白華華黍南陔以下今無以考其名篇之義然曰笙曰樂曰奏而不言歌則有聲)
(而無詞明矣下由庚崇丘由儀倣此)主人獻之于西階上一人拜盡階不
升堂受爵主人拜送爵階前坐祭立飲不拜既爵升授
主人爵(一人笙之長者也笙三人和一人凡四人鄉射禮曰笙一人拜於下)衆笙則不拜
受爵坐祭立飲辯有脯醢不祭(亦受爵於西階上薦之皆於其位磬南)○
乃間歌魚麗笙由庚歌南有嘉魚笙崇丘歌南山有臺
笙由儀(間代也謂一歌則一吹六者皆小雅篇也魚麗言太平年豐物多也此采其物多酒旨所以優)
(賓也南有嘉魚言太平君子有酒樂與賢者共之也此采其能以禮下賢者賢者纍蔓而歸之與之燕樂也南)
(山有臺言太平之治以賢者為本此采其愛友賢者為邦家之基民之父母既欲其身之夀考又欲其名德之)
(長也由庚崇丘由儀今亡其義未聞○疏曰堂下吹笙堂上升歌間代而作故謂之乃間也)○乃合
樂周南關雎葛覃卷耳召南鵲巢采蘩采蘋(合樂者謂歌樂與衆)
(聲俱作也周南召南國風篇也王后國君夫人房中之樂歌也關雎言后妃之德葛覃言后妃之職卷耳言后)
(妃之志鵲巢言國君夫人之德采蘩言國君夫人不失職采蘋言卿大夫之妻能循其法度昔太王王季居于)
(岐山之陽躬行召南之教以興王業及文王而行周南之教以受命大雅云刑于寡妻至于兄弟以御于家邦)
(謂此也其始一國耳文王作邑于豐以故地為卿士之采地乃分為二國周周公所食召召公所食于時文王)
(三分天下有其二德化被于南土是以其詩有仁賢之風者屬之召南焉有聖人之風者屬之周南焉夫婦之)
(道生民之本王政之端此六篇者其教之原也故國君與其臣下及四方之賓燕用之合樂也鄉樂者風也小)
(雅為諸侯之樂大雅頌為天子之樂鄉飲酒升歌小雅禮盛者可以進取也燕合鄉樂禮輕者可以逮下也春)
(秋傳曰肆夏繁遏渠天子所以享元侯也文王大明綿兩君相見之樂也然則諸侯相與燕升歌大雅合小雅)
(天子與次國小國之君燕亦如之與大國之君燕升歌頌合大雅其笙間之篇未聞○疏曰歌樂衆聲俱作者)
(謂堂上有歌瑟堂下有笙磬合奏此詩也○朱先生曰二南之分注疏說未安唯程子曰以周公主内治故以)
(畿内之詩言文王太姒之化者屬之周南以召公掌諸侯故以畿外之詩言列國諸侯大夫之室家者屬之召)
(南此為得之謂之南者言其化自岐雍之間被于江漢之域自北而南也詩曰以雅以南即謂此也)工告
于樂正曰正歌備樂正告于賓乃降(樂正降者以正歌備無事也降立西)
(階東北面)○記磬階間縮霤北面鼓之○獻工與笙取爵于
上篚既獻奠于下篚(明其異器敬也如是則獻大夫亦然上篚三爵○疏曰獻賓獻衆賓)
(訖降奠于篚是其上篚一爵也獻工與笙既獻奠于下篚是上篚二爵也又鄉射禮云主人以爵降洗獻大夫)
(此篇亦有大夫故知上篚有三爵也)其笙則獻諸西階上(謂主人拜送爵也於工拜于阼)
(階上者以其坐于西階東也)
右樂賓
(鄉飲酒義合樂三終者謂堂上下歌瑟及笙並作也若工歌關雎則笙吹鵲巢合之若工歌葛)
(覃則笙吹采蘩合之若工歌卷耳則笙吹采蘋合之賈疏合樂三終者謂堂上歌瑟堂下笙磬)
(合奏此六詩也言三終者二南各三終也二說不同當考)
燕禮(歌笙間合四節同又有王事之勞者賓及庭奏肆夏及升歌鹿鳴下管新宫笙入三成與上四)
(節異)
鄉射(不歌不間不合惟有合樂一節以主於射略於樂也)
大射(與鄉射又不同歌鹿鳴三終又管新宫而止亦主於射略於樂也)
主人降席自南方(不由北方由便)側降(賓介不從○疏曰側特也賓介不從故言側)
作相為司正司正禮辭許諾主人拜司正荅拜(作使也禮樂之)
(正既成將留賓為有懈惰立司正以監之拜拜其許)主人升復席司正洗觶升自
西階阼階上北面受命于主人主人曰請安于賓司正
告于賓賓禮辭許(為賓欲去留之告賓於西階)司正告于主人主人
阼階上再拜賓西階上荅拜司正立于楹間以相拜皆
揖復席(再拜拜賓許也司正既以賓許告主人遂立楹間以相拜賓主人既拜揖就席)司正實
觶降自西階階間北面坐奠觶退共少立(階間北面東西節也其南)
(北當中庭共拱手也少立自正慎其位也已帥而正孰敢不正燕禮曰右還北面)坐取觶不祭
遂飲卒觶興坐奠觶遂拜執觶興盥洗北面坐奠觶于
其所退立于觶南(洗觶奠之示潔敬立于其南以察衆○疏曰据鄉射大射皆不云盥此有)
(盥字者誤合刪去)○記司正既舉觶而薦諸其位(司正主人之屬也無獻因)
(其舉觶而薦之○疏曰記又云主人之贊者西面北上不與無筭爵然後與是無獻也)
右司正中庭奠觶
賓北面坐取俎西之觶阼階上北面酬主人主人降席
立于賓東(初起旅酬也凡旅酬者少長以齒終於沃盥者皆弟長而無遺矣○疏曰前一人舉觶奠)
(于薦右今取為旅酬)賓坐奠觶遂拜執觶興主人荅拜不祭立飲
不拜卒觶不洗實觶東南面授主人(賓立飲卒觶因更酌以鄉主人將授)
主人阼階上拜賓少退主人受觶賓拜送于主人之西
(旅酬同階禮殺)賓揖復席(酬主人訖)主人西階上酬介介降席自南
方立于主人之西如賓酬主人之禮主人揖復席(其酌實觶)
(西南面授介自此以下旅酬酌者亦如之)司正升相旅曰某子受酬受酬者
降席(旅序也於是介酬衆賓衆賓又以次序相酬某者衆賓姓也同姓則以伯仲别之又同則以其字别)
(之)司正退立于序端東面(辟受酬者又便其贊上贊下也始升相西階西北面)受
酬者自介右(由介東也尊介使不失故位)衆受酬者受自左(後將受酬者皆)
(由西變於介也)拜興飲皆如賓酬主人之禮(嫌賓以下異也)辯卒受者
以觶降坐奠于篚(辯辯衆賓之在下者鄉射禮曰辯遂酬在下者皆升受酬于西階上)司
正降復位(觶南之位)○記凡旅不洗(敬禮殺也)不洗者不祭(不甚潔也)
既旅士不入(後正禮也既旅則將燕矣)○鄉射記古者於旅也語(禮成)
(樂備乃可以言語先王禮樂之道也疾今人慢於禮樂之盛言語無節故追道古也)
右旅酬
使二人舉觶于賓介洗升實觶于西階上皆坐奠觶遂
拜執觶興賓介席末荅拜皆坐祭遂飲卒觶興坐奠觶
遂拜執觶興賓介席末荅拜(三人亦主人之吏若有大夫則舉觶于賓與大夫燕)
(禮曰媵爵者立于洗南西面北上序進盥洗○疏曰若有大夫則舉觶于賓與大夫者以其大夫尊於介故也)
逆降洗升實觶皆立于西階上賓介皆拜(於席末拜○疏曰賓在席)
(西南面介在席南東面)皆進薦西奠之賓辭坐取觶以興介則薦
南奠之介坐受以興退皆拜送降賓介奠于其所(賓言取介)
(言受尊卑異文)
右二人舉觶為無筭爵始
司正升自西階受命于主人主人曰請坐于賓賓辭以
俎(至此盛禮俱成酒清肴乾賓主百拜強有力者猶倦焉張而不弛弛而不張非文武之道請坐者將以賓)
(燕也俎者肴之貴者辭之者不敢以禮殺當貴者)主人請徹俎賓許(亦司正傳請告之)
司正降階前命弟子俟徹俎(西階前也弟子賓之少者俎者主人之吏設之使弟)
(子俟徹者明徹俎賓之義)司正升立于序端(待事)賓降席北面主人降
席阼階上北面介降席西階上北面遵者降席席東南
面(皆立相須徹俎也遵者謂此鄉之人仕至大夫者也今來助主人樂賓主人所榮而遵法者也因以為名)
(或有無來不來用時事耳)賓取俎還授司正司正以降賓從之主人
取俎還授弟子弟子以降自西階主人降自阼階介取
俎還授弟子弟子以降介從之若有諸公大夫則使人
受俎如賓禮衆賓皆降(取俎者皆鄉其席既授弟子皆降復初入之位)○記徹
俎賓介遵者之俎受者以降遂出授從者(從才用反)主人之
俎以東(藏於東方)
右徹俎
說屨揖讓如初升坐(說屨者為安燕當坐也必說於下者屨賤不宜居堂說屢主人先左)
(賓先右)乃羞(羞進也所進者狗胾醢也鄉設骨體所以致敬也今進羞所以盡愛也敬之愛之所以厚)
(賢也)無筭爵(筭數也賓主燕飲爵行無數醉而止也鄉射禮曰使一人舉觶于賓與大夫又曰執觶者)
(洗升實觶反奠於賓與大夫皆是○今案鄉飲酒禮無筭爵其文略注疏引鄉射無筭爵以釋之案鄉射無筭)
(爵賓與大夫不興取奠觶飲卒觶不拜執觶者受觶遂實之賓觶以之主人大夫之觶衆賓長受而錯皆不拜)
(注錯者實主人之觶以之次賓實賓長之觶以之次大夫此鄉飲酒禮亦同但鄉射有賓無介鄉飲酒有賓有)
(介當實賓之觶以之主人實大夫之觶以之介及其交錯而行也當實主人之觶以之衆賓長實介之觶以之)
(次大夫又實衆賓長之觶以之第三位次大夫次實大夫之觶以之第二位次賓長如此交錯以辯卒受者興)
(以旅在下者于西階上及其辯也執觶者洗升實觶反奠于賓與大夫所以復奠之者燕以飲酒為歡醉乃止)
(此所以為無筭爵也)無筭樂(燕樂亦無數或間或合盡歡而止也春秋襄二十九年吳公子札來聘請)
(觀于周樂此國君之無筭也)○記主人之贊者西面北上不與無筭
爵然後與(與及也不及謂不獻酒燕乃及之)
右燕
賓出奏陔(陔陔夏也陔之言戒也終日燕飲酒罷以陔為節明無失禮也周禮鐘師以鐘鼓奏九夏)
(是奏陔夏則有鐘鼓矣鐘鼓者天子諸侯備用之大夫士鼓而已蓋建於阼階之西南鼓鄉射禮曰賓興樂正)
(命奏陔賓降及階陔作賓出衆賓皆出)主人送于門外再拜(門東西下拜也賓介不荅)
(拜禮有終也)
右賓出
明日賓服鄉服以拜賜(拜賜謝恩惠鄉服昨日與鄉大夫飲酒之朝服也不言朝服未)
(服以朝也○疏曰此賓言鄉服其鄉射賓言朝服不同者案鄉射以公士為賓謂在朝著朝服是其常此賓鄉)
(人子弟未仕雖著朝服仍以鄉服言之故也)○主人如賓服以拜辱(拜賓服自屈辱)
(也鄉射禮曰賓朝服以拜賜於門外主人不見如賓服遂從之拜辱於門外乃退○疏曰彼此賓主皆不相見)
(造門外拜謝而已)
右賓拜賜主人拜辱
主人釋服(釋朝服更服玄端也)乃息司正(息勞也勞賜昨日贊執事者獨云司正司正庭)
(長也)無介(勞禮略也司正為賓)不殺(市買若因所有可也不殺則無俎)薦脯醢(羞同也○)
(疏曰與正行飲酒同)羞唯所有(在有何物)徵唯所欲(徵召也○疏曰昨日正行飲酒不得)
(喚親友故今禮食之餘可别召知友也)以告于先生君子可也(告請也先生不以筋)
(力為禮於是可以來君子國中有盛德者可者召不召唯所欲)賓介不與(與音預○禮瀆則䙝)鄉
樂唯欲(鄉樂周南召南六篇之中唯所欲作不從次也不歌鹿鳴魚麗者辟國君也)
右息司正
鄕飲酒義
孔子曰吾觀於鄕而知王道之易易也主人親速賓及
介而衆賓自從之至于門外主人拜賓及介而衆賓自
入貴賤之義别矣三揖至于階三讓以賓升拜至獻酬
辭讓之節繁及介省矣至于衆賓升受坐祭立飲不酢
而降隆殺之義辨矣工入升歌三終主人獻之笙入三
終主人獻之間歌三終合樂三終工告樂備遂出一人
揚觶乃立司正焉知其能和樂而不流也賓酬主人主
人酬介介酬衆賓少長以齒終於沃洗者焉知其能弟
長而無遺矣降說屨升坐修爵無數飲酒之節朝不廢
朝莫不廢夕賓出主人拜送節文終遂焉知其能安燕
而不亂也貴賤明隆殺辨和樂而不流弟長而無遺安
燕而不亂此五行者足以正身安國矣彼國安而天下
安故曰吾觀於鄉而知王道之易易也○鄉飲酒之義
主人拜迎賓于庠門之外入三揖而后至階三讓而后
升所以致尊讓也盥洗揚觶所以致絜也拜至拜洗拜
受拜送拜既所以致敬也尊讓絜敬也者君子之所以
相接也君子尊讓則不争絜敬則不慢不慢不争則遠
於鬭辯矣○天地嚴凝之氣始於西南而盛於西北此
天地之尊嚴氣也此天地之義氣也天地温厚之氣始
於東北而盛於東南此天地之盛德氣也此天地之仁
氣也主人者尊賓故坐賓於西北而坐介於西南以輔
賓賓者接人以義者也故坐於西北主人者接人以仁
以德厚者也故坐於東南而坐僎於東北以輔主人也
○鄕人士君子尊於房戸之間賓主共之也尊有玄酒
貴其質也(共如字○鄉人鄉大夫也士州長黨正也君子謂鄉大夫士也飲國中賢者亦用此禮也)
羞出自東房主人共之也洗當東榮主人之所以自絜
而以事賓也
儀禮圖卷四
