儀禮圖卷三宋楊復撰
士相見禮第三
士相見之禮○摰冬用雉夏用腒左頭奉之曰某也願
見無由逹某子以命命某見(腒其居反乾雉也○摰所執以至者君子見於所尊)
(敬必執摰以將其厚意也士摯用雉者取其耿介交有時别有倫也雉必用死者為其不可生服也夏用腒備)
(腐臭也左頭頭陽也無由逹言久無因緣以自逹也某子今所因緣之姓名以命者稱述主人之意○疏曰倫)
(類也交接有時至於别後則雌雄不雜謂春交秋别也士之義亦然又云雉必用死者尚書云一死鄭云士執)
(雉也義取耿介為君致死也○劉敞曰摰者致也所以致其志也天子之摰鬯諸侯玉卿羔大夫鴈士雉鬯也)
(者言德之遠聞也玉也者言一度不易也羔也者言柔而有禮也鴈也者言進退知時也雉也者言死其節也)
(故天子以遠德為志諸侯以一度為志卿以有禮為志大夫以進退為志士以死節為志)主人對曰
某子命某見吾子有辱請吾子之就家也某將走見(有又)
(也某子命某往見今吾子又自辱來序其意也走猶往也)賓對曰某不足以辱命請
終賜見(命謂請吾子之就家)主人對曰某不敢為儀固請吾子之
就家也某將走見(不敢為儀言不敢外貌為威儀忠誠欲往也固如故也)賓對曰
某不敢為儀固以請(言如固請終賜見)主人對曰某也固辭不
得命將走見聞吾子稱摯敢辭摯(不得命者不得見許之命也走猶出也稱)
(舉也辭其摰為其大崇也)賓對曰某不以摰不敢見(見於所尊敬而無摯嫌太簡)
主人對曰某不足以習禮敢固辭(言不足習禮者不敢當其崇禮來見巳)
賓對曰某也不依於摰不敢見固以請(言依於摰謙自卑也)主人
對曰某也固辭不得命敢不敬從出迎于門外再拜賓
荅再拜主人揖入門右賓奉摰入門左主人再拜受賓
再拜送摰出(右就右也左就左也受摰於庭既拜受送則出矣不受摯於堂下人君也○疏曰凡)
(門出則以西為右以東為左入則以東為右西為左依賓西主東之位也)主人請見賓反見
退主人送于門外再拜(請見者為賓崇禮來相接以矜莊歡心未交也賓反見則燕矣)
(下云凡燕見於君至凡侍坐於君子博記反見之燕義臣初見於君再拜奠摯而出○劉敞曰賓至門主人三)
(辭見賓稱摯主人三辭摰所以致尊嚴也)
右請見
陳師道曰宗周之制士見于大夫卿公介以厚其
别詞以正其名摯以效其情儀以致其敬四者備
矣謂之禮成士之相見如女之從人有願見之心
而無自行之義必有紹介為之前焉所以别嫌而
慎微也故曰介以厚其别名以舉事詞以導名名
者先王所以定名分也名正則詞不悖分定則名
不犯故曰詞以正其名言不足以盡意名不可以
過情又為之摰以成其終故授受焉介以通名儐
以將命勤亦至矣然因人而後逹也禮莫重於自
盡故祭主於重㛰主於迎賓主於摰故曰摰以效
其情誠發于心而諭于身逹于容色故又有儀焉
詞以三請摰以三獻三揖而升三拜而出禮煩則
泰簡則野三者禮之中也故曰儀以致其敬是以
貴不陵賤下不援上謹其分守順于時命志不屈
而身不辱以成其善當是之世豈特士之自賢而
亦有禮為之節也夫周之制禮其所為防至矣及
其晚世禮存而俗變猶自是而失身況於禮之亡
乎自周之禮亡士知免者寡矣世無君子明禮以
正之既相循以為常而史官又載其事故其弊習
而不自知也○又曰先王之制士不傳摰為臣則
不見於王公夫相見所以成禮而其弊必至於自
鬻故先王謹其始以為之防而為士者世守焉
主人復見之以其摰曰曏者吾子辱使某見請還摰於
將命者(還音旋○復見之者禮尚往來也以其摰謂曏時所執來者也曏囊也將猶傳也傳命者謂擯)
(相者○疏曰五等諸侯身自出朝及遣臣出聘圭璋重不可遥復朝聘訖即還之璧琮財物故不還彼朝聘用)
(玉自為一禮有不還之義其在國之臣自執摰相見雖禽摰皆還之臣見於君則不還義與朝聘異不可相決)
(也出接賓曰擯入詔禮曰相一也故聘禮與冠義皆云每一門止一相是謂擯介為相也)主人對曰
某也既得見矣敢辭(譲其來答已也○疏曰上言主人者據前為主人而言此云主人者)
(謂前賓今在其家而說也)賓對曰某也非敢求見請還摰于將命者
(言不敢求見嫌䙝主人不敢當也○疏曰賓主頻見是䙝故不敢當相見之法直云還摰而已)主人對
曰某也既得見矣敢固辭(固如故也)賓對曰某不敢以聞固
以請於將命者(言不敢以聞又益不敢當○疏曰上云非敢求見此云不敢以聞耳聞疏於目)
(見故云又益不敢當也)主人對曰某也固辭不得命敢不從賓奉
摰入主人再拜受賓再拜送摰出主人送于門外再拜
右復見
士見於大夫終辭其摰於其入也一拜其辱也賓退送
再拜(終辭其摰以將不親答也凡不荅而受其摰唯君於臣耳大夫於士不出迎入一拜正禮也送再拜)
(尊賢)
右士見大夫
若嘗為臣者則禮辭其摰曰某也辭不得命不敢固辭
(禮辭一辭其摰而許也將不荅而聽其以摰入有臣道也)賓入奠摰再拜主人荅壹
拜(奠摯尊卑異不親授也)賓出使擯者還其摰于門外曰某也使
某還摰(還其摰者辟正君也)賓對曰某也既得見矣敢辭擯者對
曰某也命某某非敢為儀也敢以請(還摰者請使受之)賓對曰
某也夫子之賤私不足以踐禮敢固辭(家臣稱私踐行也言某臣也不)
(足以行賓客禮)擯者對曰某也使某不敢為儀也固以請賓對
曰某固辭不得命敢不從再拜受(受其摰而去之○疏曰以其嘗為臣為輕)
(既不受其摰又相見無饗燕之禮故鄭云去之)
右嘗為臣者見
下大夫相見以鴈飾之以布維之以索如執雉(索悉各反○鴈)
(取知時飛翔有行列也飾之以布謂裁縫衣其身也維謂繋聫其足)上大夫相見以羔飾
之以布四維之結于面左頭如麛執之(麛莫兮反○上大夫卿也羔取)
(其從帥羣而不黨也面前也繋聯四足交出背上於胷前結之也如麛執之者秋獻麛有成禮如之或曰麛孤)
(之摰也其禮盖謂左執前足右執後足○疏曰秋行犢麛則獻當在秋時也國皆有三卿五大夫言上大夫據)
(三卿則此下是五大夫也三卿宜六大夫而五者何休云司馬事省闕一大夫)如士相見之禮
(大夫雖摰異其儀猶如云)
右大夫相見
始見于君執摰至下容彌蹙(下謂君所也蹙猶促也促恭慤貌也其為恭士大夫)
(一也)○庶人見於君不為容進退走(容謂趨翔)○士大夫則奠
摯再拜稽首君荅壹拜(言君荅士大夫一拜則於庶人不荅之庶人之摰鶩○疏曰君)
(於士不荅拜此得與大夫同荅壹拜者士賤君不荅拜此以新升為士故荅拜聘禮問勞云荅士拜者亦以新)
(使反故拜之)
右士大夫庶人見君
若他邦之人則使擯者還其摰曰寡君使某還摯賓對
曰君不有其外臣臣不敢辭再拜稽首受
右他邦人見君
凡燕見于君必辯君之南面若不得則正方不疑君(辯猶)
(正也君南面則臣見正北面君或時不然當正東面若正西面不得疑君所處邪鄕之此謂特見圖事非立賓)
(主之燕也疑度之)君在堂升見無方階辯君所在(升見升堂見於君也君近)
(東則升東階君近西則升西階)
右燕見君
凡言非對也妥而後傳言(凡言謂已為君言事也妥安坐也傳言猶出言也若君問)
(可對則對不待安坐也)與君言言使臣與大人言言事君與老者
言言使弟子與幼者言言孝弟于父兄與衆言言忠信
慈祥與居官者言言忠信(傳陳燕見言語之儀也言使臣者使臣之禮也大人卿大)
(夫也言事君者臣事君以忠也祥善也居官謂士以下)
右相見而言
凡與大人言始視面中視抱卒視面毋改衆皆若是(始視)
(面謂觀其顔色可傳言未也中視抱容其思之且為敬也卒視面察其納已言否也毋改謂傳言見荅應之間)
(當正容體以待之母自變動為嫌懈惰不虚心也衆謂諸卿大夫同在此者皆若是其視之儀無異也)若
父則遊目毋上於面毋下於帶(子於父主孝不主敬所視廣也因觀安否何如)
(也)若不言立則視足坐則視膝(不言則伺其行起而已)
右相見而視
凡侍坐於君子君子欠伸問日之早晏以食具告改居
則請退可也(君子謂卿大夫及國中賢者也志倦則欠體倦則伸問日晏近於久也具猶辯也改)
(居謂自變動也)夜侍坐問夜膳葷請退可也(問夜問其時數也膳葷謂食之葷辛)
(物葱薤之屬食之以止卧)
右侍坐於君子
若君賜之食則君祭先飯徧嘗膳飲而俟君命之食然
後食(君祭先飯食其祭食臣先飯示為君嘗食也食謂君與之禮食膳謂進庶羞既嘗庶羞則飲俟君之)
(徧嘗也)若有將食者則俟君之食然後食(將食猶進食謂膳宰也膳宰進)
(食則臣不嘗食周禮膳夫品嘗食王乃食)若君賜之爵則下席再拜稽首受
爵升席祭卒爵而俟君卒爵然後授虚爵(受爵者於尊所至於授爵)
(坐授人耳必俟君卒爵者若欲其釂然也)
右君賜食賜爵
退坐取屨隱辟而后屨君為之興則曰君無為興臣不
敢辭君若降送之則不敢顧辭遂出(謂君若食之飲之而退也隐辟俛而)
(逡遁興起也辭君興而不敢辭其降於已大崇不敢當也)大夫則辭退下比及門三
辭(下亦降也)
右見君見大夫退
若先生異爵者請見之則辭辭不得命則曰某無以見
辭不得命將走見先見之(先生致仕者也異爵謂卿大夫也辭辭其自降而來走猶)
(出也先見之者出先拜也曲禮曰主人敬賓則先拜賓)
右先生異爵者見
非以君命使則不稱寡大夫士則曰寡君之老(謂擯贊者辭也)
(不稱寡君不言寡君之某言姓名而已大夫卿士其使則皆曰寡君之某檀弓曰仕而未有禄者君有饋焉曰)
(獻使焉曰寡君之老)
右稱寡君不稱寡君
凡執幣者不趨容彌蹙以為儀(不趨主慎也以進而益恭為威儀耳)執玉
者則唯舒武舉前曳踵(唯舒者重玉器尤慎也武迹也舉前曳踵備&KR2102;跲也○朱先生)
(曰陸佃讀武字絶句謂容彌蹙同惟武則舒陸說近是)
右執幣執玉
凡自稱於君士大夫則曰下臣宅者在邦則曰市井之
臣在野則曰草茅之臣庶人則曰刺草之臣他國之人
則曰外臣(宅者謂致仕居宅或在國中或在野周禮載師有宅田刺猶剗除也)
右自稱於君
儀禮圖卷三
