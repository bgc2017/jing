儀禮圖卷五宋楊復撰
鄕射禮第五(鄭目錄云州長春秋以禮會民而射於州序之禮謂之鄉者州鄕之屬鄕大夫或在)
(焉不改其禮○疏曰周禮五州為鄕是州屬鄕也云不改其禮者雖鄕大夫在其禮)
(仍依州長射禮也然此經鄕大夫射於庠云堂則曰楹外又云堂則物當楣又云大)
(夫用兕中其禮與士射於序别而云不改者大射卿大夫士射先行鄕飲酒禮及未)
(旅而射為不改耳其實亦有少異也)
鄉射之禮○主人戒賓賓出迎再拜主人答再拜乃請(主人州長)
(也鄉大夫若在焉則稱鄉大夫也戒猶警也語也出迎出門也請告也告賓以射事不言拜辱此為習民以禮樂不主為)
(賓已也不謀賓者時不獻賢能事輕也今郡國行此禮以季春周禮鄉老及鄉大夫三年正月獻賢能之書於王退而以)
(鄉射之禮五物詢衆庶諸侯之鄉大夫既貢士於其君亦用此禮射而詢衆庶乎○疏曰案鄉大夫是諸侯鄉大夫則此)
(州長亦諸鄉之州長以士為之是以經云釋獲者執鹿中而記云士鹿中也若天子州長中大夫為之矣)賓禮辭
許主人再拜賓答再拜主人退賓送再拜(退還射宫省錄射事)無介(雖先)
(飲酒主於射也其序賓之禮略)○記大夫與則公士為賓(與音預○不敢使鄉人加尊於大夫)
(也公士在官之士鄉賓主用處士○疏曰據此鄉射使處士無爵命者為賓故有大夫來不以鄉人加尊於大夫故易去)
(之使公士為賓鄉飲酒貢士法有大夫來不易去之以其賓擬貢故也處士即君子也)使能不宿戒(能者)
(敏於事不待宿戒而習之)
右戒賓
乃席賓南面東上(不言於戶牖之間者此射於序○疏曰此射於序鄉飲酒在庠以其序無)
(室庠有室無室則無戶牖設席亦當戶牖之處耳言東上亦主人在東故席在東不得以曲禮席南向北向以)
(西方為上解之)衆賓之席繼而西(言繼者甫欲習衆庶未有所殊别○疏曰鄉飲酒三賓之)
(席不屬彼興賢能故有殊别)席主人於阼階上西面(阼階東階)○尊於賓
席之東兩壺斯禁左玄酒皆加勺篚在其南東肆(斯禁禁切)
(地無足者也設尊者北面西曰左尚之也肆陳也○疏曰左玄酒據人設尊北面故西為左)○設洗
于阼階東南南北以堂深東西當東榮水在洗東篚在
洗西南肆(深申鴆反○榮屋翼)縣于洗東北西面(此縣謂磬也縣於東方辟射位)
(也但縣磬者半天子之士無鍾)○記其牲狗也(狗取擇人)亨于堂東北(鄉飲酒義)
(曰祖陽氣之所發也)○尊綌幂賓至徹之(以綌為幂取其堅絜)○蒲筵緇布
純(緇席也純緣)○西序之席北上(衆賓統於賓○疏曰衆賓之席繼賓已西東上今謂)
(衆賓有東面者則北上非常故記之也若公卿大夫多尊東不能受則於尊西賓近於西則三賓東面北上統)
(於賓也)○獻用爵其他用觶(爵尊不可䙝也)○薦脯用籩五膱祭
半膱横于上醢以豆出自東房膱長尺二寸(膱音職○脯用籩籩)
(宜乾物也醢以豆豆宜濡物也膱猶脡也為記者異耳祭横于上殊之也於人為縮膱廣狭未聞也)○俎
由東壁自西階升(狗既亨載於東方)賓俎脊脅肩肺主人俎脊
脅臂肺肺皆離皆右體也進腠(腠七豆反○以骨名肉貴骨也賓俎用肩主人)
(用臂尊賓也離猶㨒也腠膚理也進理謂前其本右體周所貴也皆有尊者則俎其餘體也○㨒若圭反)
右設席陳器具饌(見前圖)
乃張侯下綱不及地武(侯謂所射布也綱持舌繩也武迹也中人之迹尺二寸侯象人)
(綱即其足也是以取數焉)不繫左下綱中掩束之(事未至也○大射注云西方謂之左)
(个)乏參侯道居侯黨之一西五步(容謂之乏所以為獲者御矢也侯道五十)
(步此之去侯北十丈西三丈)○記鄕侯上个五尋(上个謂最上幅也八尺曰尋上幅用)
(布四丈)中十尺(方者也用布五丈今官布幅廣二尺二寸旁削一寸考工記曰梓人為侯廣與崇方)
(謂中也)侯道五十弓弓二寸以為侯中(言侯中所取數也量侯道以貍步而)
(云弓者侯之所取數宜於射器也正二寸骹中之博也○骹苦交反○疏曰周禮弓人云骹解中有變焉謂弓)
(弣豝中側骨之處博二寸故於此取數焉)倍中以為躬(躬身也謂中之上下幅也用布各二丈)
倍躬以為左右舌(謂上个也居兩傍謂之个左右出謂之舌)下舌半上舌(半者)
(半其出於躬者也用布三丈所以半上舌者侯人之形類也上个象臂下个象足中人張臂八尺張足六尺五)
(八四十五六三十以此為衰也凡鄕侯用布十六丈數起侯道五十弓以計道七十弓之侯用布二十五丈二)
(尺道九十弓之侯用布三十六丈○疏曰云凡鄕侯用布十六丈數起侯道五十弓以計者用布十六丈者中)
(五幅幅一丈用布五丈上下躬各二丈緫四丈上个四丈下个三丈是緫十六丈也云道七十弓之侯用布二)
(十五丈二尺道九十弓之侯用布三十六丈亦以此計之)○凡侯天子熊侯白質諸
侯麋侯赤質大夫布侯畫以虎豹士布侯畫以鹿豕(此所)
(謂獸侯也燕射則張之鄕射及賓射當張采侯二正而記此者天子諸侯之燕射各以鄕射之禮而張此侯由)
(是云焉○疏曰射人掌賓射大夫士張采侯二正鄕射無文知亦采侯二正者賓射與賓客為射此鄕射雖鄕)
(人習禮亦立賓主行射禮故約與賓射同也○朱先生曰案周禮梓人有皮侯采侯獸侯其曰張皮侯而棲鵠)
(者天子大射三侯用虎豹熊皮飾侯之側而畫以五采之雲氣號曰皮侯而又各以其皮為鵠綴之中央似烏)
(之棲故謂之棲鵠其曰五采之侯者賓射之侯也正之方外如鵠亦三分其侯而居一中二尺畫朱其外次白)
(次蒼次黃次黑充其尺寸使大如鵠而亦畫其側為五采雲氣三正之侯則去玄黃二正之侯則去青白直以)
(朱綠也射義注所謂畫布曰正棲皮曰鵠是也其曰獸侯則燕射之侯此記所謂天子熊侯白質諸侯麋侯赤)
(質大夫布侯畫以虎豹士布侯畫以鹿豕者是也盖用布而畫獸頭於正鵠之處故名獸侯天子諸侯則以白)
(土赤土塗其布以為質士則用布而不塗其側所畫雲氣采色之數則亦如采侯之差等也)凡畫者
丹質(疏曰若賓射之侯天子九十步侯朱白蒼黃玄五正者還畫此五色雲氣於其側七十步侯朱白蒼)
(三正者還畫此三色雲氣於其側五十步侯朱綠二正者還畫此二色雲氣於其側也欲畫之時又必先用丹)
(采其地乃於其上畫雲氣也○今案鄕射記所記乃燕射獸侯之制而注䟽始述大射皮侯賓射采侯之制惟)
(賓射采侯一條於此篇鄕射之禮為切疏家所謂鄉射亦立賓主行禮約與賓射同是也大射皮侯則後篇大)
(射禮所用之侯也燕射獸侯如後篇燕禮云若射則大司正為司射如鄕射之禮當其射時張此獸侯也)
右張侯
羹定(肉謂之羹定猶熟也謂狗熟可食)主人朝服乃速賓賓朝服出迎
再拜主人荅再拜退賓送再拜(速召也射賓輕也戒時玄端)賓及衆
賓遂從之○及門主人一相出迎于門外再拜賓荅再
拜(相主人家臣擯贊傳命者)揖衆賓(差卑禮宜異)主人以賓揖先入(以猶與也)
(先入入門右西面)賓厭衆賓衆賓皆入門左東面北上賓少進
(引手曰厭少進差在前也)主人以賓三揖皆行及階三讓主人升一
等賓升(三讓而主人先升者是主人先讓於賓不俱升者賓客之道進宜難也)主人阼階
上當楣北面再拜賓西階上當楣北面荅再拜(楣忘悲反○主)
(人拜賓至此堂)
右迎賓(今案鄕射主人一相迎于門外以後大槩與鄕飲酒禮同所異者鄕飲酒有賓)
(有介鄕射有賓無介鄕射義曰鄕大夫之射也必先行鄕飲酒之禮謂此也○)
(詳見鄕飲酒禮圖)
主人獻賓
賓酢主人
主人酬賓
獻衆賓(主人取爵于序端與鄕飲酒西楹南異)
一人舉觶(賓厭衆賓北鄕飲酒無厭介)
以上並見鄕飲酒圖
大夫若有遵者則入門左(謂此鄕之人為大夫者也謂之遵者方以禮樂化民欲其)
(遵法之也其士也於旅乃入鄕大夫士非鄕人禮亦然今文遵為僎)主人降(迎大夫於門内也不出門)
(别於賓)賓及衆賓皆降復初位(不敢居堂俟大夫入也初位門内東面)主人
揖讓以大夫升拜至大夫荅拜主人以爵降大夫降主
人辭降大夫辭洗如賓禮席于尊東(尊東明與賓夹尊也不言東上統於)
(尊也)升不拜洗主人實爵席前獻于大夫大夫西階上拜
進受爵反位主人大夫之右拜送大夫辭加席主人對
不去加席(去起吕反○辭之者謙不以已尊加賢者也不去者大夫再重席正也賓一重席)乃
薦脯醢大夫升席設折俎祭如賓禮不嚌肺不啐酒不
告旨西階上卒爵拜主人荅拜(凡所不者殺於賓也大夫升席由東方)○
記若有諸公則如賓禮大夫如介禮無諸公則大夫如
賓禮(尊卑之差諸公大國之孤也)樂作大夫不入(後樂賢也)
右獻遵
大夫降洗(將酢主人也大夫若衆則辯獻長乃酬)主人復阼階降辭如初
卒洗主人盥(盥者雖將酌自飲尊大夫不敢䙝)揖讓升大夫授主人爵
于兩楹間復位主人實爵以酢于西階上坐奠爵拜大
夫荅拜坐祭卒爵拜大夫荅拜主人坐奠爵于西楹南
再拜崇酒大夫荅拜主人復阼階揖降(釋曰為士於旅乃入擬獻士故)
(奠爵於西楹南)大夫降立于賓南(雖尊不奪人之正禮)主人揖讓以賓升
大夫及衆賓皆升就席
右遵酢主人(如鄕飲酒獻賓獻介禮見鄕飲酒圖)
席工于西階丄少東樂正先升北面立于其西(言少東者明樂)
(正西側階不欲大東辟射位)工四人二瑟瑟先相者皆左何瑟面鼔
執越内弦右手相入升自西階北面東上工坐相者坐
授瑟乃降(相扶工也面前也鼔在前變於君也執越内弦右手相由便也越瑟下孔所以發越其聲)
(也前越言執者内有絃結手入之淺也相者降立西方)笙入立于縣中西面(堂下樂相)
(從也縣中磬東立西面)乃合樂周南關雎葛覃卷耳召南鵲巢采
蘩采蘋(不歌不笙不間志在射略於樂也不略合樂者周南召南之風鄕樂也不可略其正也○疏曰)
(鄕飲酒禮燕禮作樂四節今不歌不笙不間唯有合樂故云志在射略於樂也二南是大夫士之鄕樂已之正)
(樂故云不可略其正也)工不興(瞽矇禮略也)告于樂正曰正歌備樂正
告于賓乃降(樂正降者堂上正樂畢也降立西階東北面)○主人取爵于上
篚獻工大師則為之洗賓降主人辭降(大夫不降尊也)工不辭
洗卒洗升實爵工不興左瑟一人拜受爵主人阼階上
拜送爵薦脯醢使人相祭工飲不拜既爵授主人爵衆
人不拜受爵祭飲辯有脯醢不祭不洗遂獻笙于西階
上笙一人拜于下盡階不升堂受爵主人拜送爵階前
坐祭立飲不拜既爵升授主人爵衆笙不拜受爵坐祭
立飲辯有脯醢不祭主人以爵降奠于篚反升就席○
記三笙一和而成聲(和戶卧反○三人吹笙一人吹和凡四人也爾雅曰笙小者謂之和)
○獻工與笙取爵于上篚既獻奠于下篚其笙則獻諸
西階上(奠爵于下篚不復用也)○樂正與立者齒(謂其飲之次也尊樂正同於賓)
(黨)
右樂賓(詳見鄕飲酒禮樂賓圖)
主人降席自南方(禮殺由便)側降(賓不從降)作相為司正司正禮
辭許諾主人再拜司正荅拜(爵備樂畢將留賓以事為有懈倦失禮立司正以監)
(之察儀法也詩云既立之監或佐之史)主人升就席
右立司正
司正洗觶升自西階由楹内適阼階上北面受命于主
人西階上北面請安于賓賓禮辭許司正告于主人遂
立于楹間以相拜主人阼階上再拜賓西階上答再拜
皆揖就席司正實觶降自西階中庭北面坐奠觶興退
少立進坐取觶興反坐不祭遂卒觶興坐奠觶拜執觶
興洗北面坐奠于其所興少退北面立于觶南(今案司正中庭)
(北面奠觶與鄕飲酒禮同詳見燕禮司正中庭奠觶圖)○未旅(旅序也未以次序相酬以將射也旅則)
(禮終也○疏曰未旅而射者旅則醉而禮終恐不得射也)○記司正既舉觶而薦諸
其位(薦於觶南)
右司正舉觶(鄕射先行鄕飲酒之禮既立司正而未旅酬)
三耦俟于堂西南面東上(司射選弟子之中德行道藝之高者以三為耦○今案此時)
(擬取三耦之人俟事於此未比三耦)司射適堂西袒決遂取弓于階西兼
挾乘矢升自西階階上北面告于賓曰弓矢既具有司
請射(司射主人之吏也於堂西袒決遂者主人無次隠蔽而已袒左免衣也決猶闓也以象骨為之著右)
(大擘指以鈎弦闓體也遂射韝也以韋為之所以遂弦者也其非射時則謂之拾拾斂也所以蔽膚斂衣也方)
(持弦矢曰挟乘矢四矢也大射曰挟乘矢於弓外見鏃於弣右巨指鈎弦○疏曰大射諸侯禮有大射正為長)
(射人次之司射又次之小射正又次之皆是士為之則此大夫士禮不得用士故知是主人之吏)賓對曰
某不能為二三子許諾(言某不能謙也二三子謂衆賓已下)司射適阼階
上東北面告于主人曰請射于賓賓許○司射降自西
階階前西面命弟子納射器(弟子賓黨之年少者也納内也射器弓矢決拾旌中)
(籌楅豐也賓黨東面主人之吏西面)乃納射器皆在堂西賓與大夫之弓
倚于西序矢在弓下北括衆弓倚于堂西矢在其上(上堂)
(西廉矢亦北括○疏曰序在堂上故矢在弓下堂西在堂下故矢隨其弓而直堂西廉稜之上也)主人
之弓矢在東序東(亦倚于東序也矢在其下北括)司射不釋弓矢遂以
比三耦於堂西三耦之南北面命上射曰某御於子命
下射曰子與某子射(此選次其才相近者也)○司正為司馬(兼官由便)
(也立司正為涖酒爾今射司正無事)司馬命張侯弟子說束遂繫左下綱
(事至也)司馬又命獲者倚旌于侯中(為當負侯也獲者亦弟子也謂之獲者以)
(事名之)獲者由西方坐取旌倚于侯中乃退樂正適西方
命弟子贊工遷樂于下(當辟射也贊佐也遷徙也)弟子相工如初入
降自西階阼階下之東南堂前三笴西面北上坐(笴古可反)
(○笴矢幹也○疏曰矢人注矢幹長三尺是去堂九尺也)樂正北面立于其南(北面鄕堂)
(不與工序也)○記三耦者使弟子司射前戒之(弟子賓黨之少者也前戒)
(謂先射請戒之)○凡挾矢於二指之閒横之(二指謂左右手之第二指此以食指)
(將指挾之○將子匠反○疏曰以左擘指拓弓右擘指鈎弦故知挾矢以第二第三指閒第二指為食指左傳)
(云子公之食指動是也第三指為將指左傳云吳王闔閭傷於將指是也)司射之弓矢與朴
倚于西階之西(朴普卜反○便其事也)○司射既袒決遂而升司
馬階前命張侯遂命倚旌(著並行也古文曰遂命獲者倚旌○疏曰如上經納射器)
(及比三耦以前司射獨行事及司正為司馬與司射並行事)○司射在司馬之北司
馬無事不執弓(以不主射故也)○旌各以其物(旌緫名也雜帛為物大夫士之)
(所建也言各者鄕射或於庠或於謝○疏曰周禮通帛為檀雜帛為物通者通體並絳帛周尚赤也雜者中絳)
(緣邊白也白殷之正色也諸侯鄕大夫是大大詢衆庶故於庠諸侯州長是士故春秋習射於謝物大夫五仞)
(士三仞故言各)無物則以白羽與朱羽糅杠長三仞以鴻脰韜
上二尋(○糅女又反杠音江脰音豆韜吐刀反○無物者謂小國之州長也其鄕大夫一命其州長士)
(不命不命者無物此翿旌也翿亦所以進退衆者糅者雜也杠橦也七尺曰仞鴻鳥之長脰者也八尺曰尋今)
(文糅為縮韜為翿○翿徒刀反橦直江反○疏曰脰項也)
右請射
司射猶挾乘矢以命三耦各與其耦讓取弓矢拾(拾其業反)
(○猶有故之辭拾更也○疏曰更逓取弓矢見威儀也非決拾之拾)三耦皆袒決遂有司
左執弣(有司弟子納射器者也)右執弦而授弓遂授矢三耦皆執
弓搢三而挾一个(搢插也插於帶右)○司射先立于所設中之
西南東面(今案此時未設中但言司射立於將設中處之西南)三耦皆進由司射
之西立于其西南東面北上而俟○司射東面立于三
耦之北搢三而挾一个揖進當階北面揖及階揖升堂
揖豫則鈎楹内堂則由楹外(鈎楹繞楹而東也序無室可以深也豫讀如成周宣)
(謝災之謝周禮作序几屋無室曰榭○今案下記云序則物當棟堂則物當楣故射於序者必繞楹深入當棟)
(而後及於物射於庠之堂者惟由楹外即可以當楣而及於物也)當左物北面揖(左物下物)
(也)及物揖左足履物不方足還視侯中俯正足(方猶併也志在)
(於射左足至右足還併足則是立也南面視侯之中乃俯視併正其足○朱先生曰詳注意盖謂左足履物而)
(右足不併便還足南面視侯之中也若便併右足則是立矣以志在相射故未暇立而視侯既視侯而後俯併)
(其足也)不去旌(以其不獲)誘射(誘猶教也)將乘矢(將行也行四矢)執弓不挾
(不挾矢盡)右執弦南面揖揖如升射降出于其位南適堂西
改取一个挾之遂適階西取扑搢之以反位(扑所以撻犯教者書)
(云扑作教刑)○記射自楹閒物長如笴其閒容弓距隨長武
(自楹閒者謂射於庠也楹閒中央東西之節也物謂射時所立處也謂之物者物猶事也君子所有事也長如)
(笴者謂從畫之長短也笴矢幹也長三尺與跬相應射者進退之節也閒容弓者上下射相去六尺也距隨者)
(物横畫也始前足至東頭為距後足来合而南面為隨武跡也尺二寸○今案經文左足履物謂左足履物之)
(横畫武尺二寸故横畫亦尺二寸即注所謂前足至東頭為距也經云還視侯中謂後足来合還南面以視侯)
(中即注所謂後足来合而南面為隨也若如注說則當以右手拓弓左手鈎弦乃是)○序則物當
棟堂則物當楣(是制五架之屋也正中曰棟次曰楣前曰庪)○楚扑長如笴
刊本尺(刊其可持處)○射者有過則撻之(過謂矢揚中人凡射時矢中人當刑)
(之今鄕會衆賢以禮樂勸民而射者中人本意在侯去傷害之心遠是以輕之以扑撻於中庭而已)
右司射誘射
司馬命獲者執旌以負侯(欲令射者見侯與旌深有志於中○疏曰凡射主欲中侯)
(中則使獲者舉旌唱獲以是豫使見之)獲者適侯執旌負侯而俟(俟待也)○
司射還當上耦西面作上耦射(還左還也作使也)司射反位上
耦揖進上射在左並行當階北面揖及階揖上射先升
三等下射從之中等(中猶閒也)上射升堂少左下射升上射
揖並行(並併也併東行)皆當其物北面揖及物揖皆左足履物
還視侯中合足而俟○記命負侯者由其位(於賤者禮略○疏曰)
(司馬自在己位遥命之是於賤者略也經無司馬命負侯之位故記之也)
右司馬命負侯司射作射
司馬適堂西不決遂袒執弓(不決遂因不射不備)出于司射之南
升自西階鈎楹由上射之後西南面立于物間右執簫
南揚弓命去侯(鈎楹以當由上射者之後也簫弓末也大射曰左執弣揚猶舉也○今案獲者)
(執旌負侯欲令射者見侯與旌深有志於中今將射故司馬揚弓命去侯命獲者離去侯位而避之於乏也)
獲者執旌許諾聲不絶以至于乏坐東面偃旌興而俟
(聲不絶不以宫商不絶而已鄕射威儀省偃猶仆也)司馬出于下射之南還其後
降自西階反由司射之南適堂西釋弓襲反位立于司
射之南(圍下射者明為二人命去侯○疏云圍下射者若出物閒西行則似為上射命去侯是以并下)
(射圍遶之明為二人命去侯也)○司射進與司馬交于階前相左由堂
下西階之東北面視上射命曰無射獲無獵獲(射獲謂矢中人)
(也獵矢從傍○今案司射北面視上射所命之辭謂上耦將射恐矢發不正而中人也)上射揖司
射退反位○上射於右(於右物射)○凡適堂西皆出入于司
馬之南
右司馬命去侯司射命射
乃射上射既發挾弓矢而后下射射拾發以將乘矢獲
者坐而獲(射者中則大言獲獲得也射講武田之類是以中為獲也)舉旌以宫偃旌
以商(宫為君商為臣聲和律吕相生○疏曰舉旌以宫大言獲也偃旌以商小言獲也)獲而未
釋獲(但大言獲未釋其筭○今案第一番射獲者但大言其獲未釋筭及第二番射始設中而釋筭)卒
射皆執弓不挾南面揖揖如升射(不挾亦右執弦如司射)上射降
三等下射少右從之中等並行上射於左(降下○疏曰此上射下射)
(升與降皆上射為先又上射升降皆在左)與升射者相左交于階前相揖由
司馬之南適堂西釋弓說決拾襲而俟於堂西南面東
上○三耦卒射亦如之○記始射獲而未釋獲復釋獲
復用樂行之(君子取人以漸○疏曰始射獲而不釋獲據三耦射時云復釋獲者據第二番射時)
(復用樂據第三番射時)
右上耦次耦升降相左(初射獲而未釋獲)
今案司射專主射事如請射作射之類皆司射主
之司馬兼緫射政如命負侯命去侯之類皆司馬
命之司馬者衆目所觀仰而號令所從出也故凡
自堂降階適堂西者不從階下徑過堂西必向南
而行由司馬之南復自北面以適堂西非特以示
威儀乃所以見聽命司馬之意如此圖三耦適堂
西之類是也記曰適堂西皆出入于司馬之南唯
賓與大夫降階遂西取弓矢注云尊者宜逸是也
有射位有堂西位司射立於中之西南司馬立于
司射之南三耦衆耦又立于其南此射位也射位
見前圖堂西乃授弓矢比三耦之位故射畢則適
堂西釋弓說決拾而立於堂西以俟
司射去扑倚于西階之西升堂北面告于賓曰三耦卒
射(去扑乃升不敢佩刑器即尊者之側)賓揖(以揖然之)司射降搢扑反位
右三耦初射
司馬適堂西袒執弓由其位南進與司射交于階前相
左升自西階鈎楹自右物之後立于物閒西南面揖弓
(揖推之也)命取矢獲者執旌許諾聲不絶(案大射經文云如初去侯)以旌
負侯而俟(俟弟子取矢以旌指教之)司馬出于左物之南還其後降
自西階遂適堂前北面立于所設楅之南命弟子設楅
(楅猶幅也所以承笴齊矢者)乃設楅于中庭南當洗東肆(東肆統於賓)司
馬由司射之南退釋弓于堂西襲反位弟子取矢北面
坐委于楅北括乃退司馬襲進當楅南北面坐左右撫
矢而乘之(撫拊之也就委矢左右手撫而四四數分之也上既言襲矣復言之者嫌有事即袒也凡)
(事升堂乃袒○疏曰北括者順射時矢南行也)若矢不備則司馬又袒執弓如
初升命曰取矢不索(索猶盡也)弟子自西方應曰諾乃復求
矢加于楅○記楅長如笴博三寸厚寸有半龍首其中
蛇交韋當(博廣也兩端為龍首中央為蛇身相交也直心背之衣曰當以丹韋為之司馬左右撫矢)
(而乘之分委於當)楅髤横而奉之南面坐而奠之南北當洗(髤虚)
(求切○髤赤黑漆也)
右設楅取矢(初射已發之矢)
司射倚扑于階西升請射于賓如初賓許諾賓主人大
夫若皆與射則遂告于賓適阼階上告于主人主人與
賓為耦(言若者或射或否在時欲耳○疏曰射禮三而止第一番直司射與三耦誘射不釋筭第二番)
(三耦與衆耦俱射釋筭第三番兼有作樂為射節賓主大夫則或射或否)遂告于大夫大夫
雖衆皆與士為耦以耦告于大夫曰某御於子(大夫來觀禮同)
(爵自相為耦則嫌自尊别大夫為下射而云御於子尊大夫也士謂衆賓之在下者及羣士来觀禮者也禮一)
(命已下齒于鄕里)西階上北面作衆賓射司射降搢扑由司馬
之南適堂西立比衆耦(衆耦大夫耦及衆賓也)衆賓將與射者皆
降由司馬之南適堂西繼三耦而立東上大夫之耦為
上若有東面者則北上賓主人與大夫皆未降(未降其志在射)
司射乃比衆耦辯
右比衆耦繼三耦而立
遂命三耦拾取矢司射反位(反位者俟其袒決遂来)三耦拾取矢
皆袒決遂執弓進立于司馬之西南司射作上耦取矢
司射反位上耦揖進當楅北面揖及楅揖上射東面下
射西面上射揖進坐橫弓郤手自弓下取一个兼諸弣
順羽且興執弦而左還退反位東面揖(横弓者南踣弓也郤手由弓下)
(取矢者以左手在弓表右手從裏取之便也兼并矢於弣當順羽既又當執弦也順羽者手放而下備不整理)
(也○疏曰表弓背也且興者謂以右手順羽之時則興故云且也左還者以左手向外而西回也東面揖揖下)
(射取矢也)下射進坐橫弓覆手自弓上取一个興其他如上
射(覆手由弓上取矢者以左手在弓裏右手從表取之亦便○疏曰不言踣弓盖郤左手向上執弓而南踣)
(可知○朱先生曰上文東向覆手南踣弓則弦向身此云西向郤手南踣弓則弦向外)既拾取乘
矢揖皆左還南面揖皆少進當楅南皆左還北面搢三
挾一个揖皆左還上射於右(上射轉居右便其反位也下射左還少南行乃西面)
與進者相左相揖反位(相左者由進者之北)三耦拾取矢亦如之
後者遂取誘射之矢兼乘矢而取之以授有司于西方
而后反位(取誘射之矢挟五个弟子逆受於東面位之後○疏曰挾五个者以前拾取矢皆搢三挾)
(一个乃反位此則先取四矢亦搢三挾一个乃并取誘射四矢兼挾之故五个也有司即弟子納射器者因留)
(主授受於堂西西方今見下耦將司射矢来向位仍西面弟于即往逆受之訖下射乃反向東面之位○朱先)
(生曰後者兼取誘射之矢則是下耦之下射也此疏文不備又東面位盖在司馬之西南)○衆賓未
拾取矢皆袒決遂執弓搢三挾一个由堂西進繼三耦
之南而立東面北上大夫之耦為上(疏曰第一番射時未有拾取矢禮以)
(其第一番唯有三耦射無賓射楅上無矢可取故也)○記取誘射之矢者既拾取
矢而後兼誘射之乘矢而取之
右三耦拾取矢進退相左(取初射加于楅之矢也)
司射作射如初一耦揖升如初司馬命去侯獲者許諾
司馬降釋弓反位司射猶挾一个去扑與司馬交于階
前升請釋獲于賓(猶有故之辭司射既誘射恒執弓挾矢以掌射事備尚未知當教之也今)
(三耦卒射衆足以知之侯猶挾之者君子不必也)賓許降搢扑西面立于所設
中之東北面命釋獲者設中遂視之(視之當教之)釋獲者執
鹿中一人執筭以從之(鹿中謂射於謝也於庠當兕中)釋獲者坐設中
南當楅西當西序東面興受筭坐實八筭于中橫委其
餘于中西南末興共而俟(興還北面受筭反東面實之)司射遂進由
堂下北面命曰不貫不釋(貫猶中也不中正不釋筭也)上射揖司射
退反位釋獲者坐取中之八筭改實八筭于中興執而
俟(執所取筭)乃射若中則釋獲者坐而釋獲每一个釋一筭
上射於右下射於左若有餘筭則反委之(委餘筭禮尚異也委之合)
(於中西)又取中之八筭改實八筭于中興執而俟三耦卒
射○記士鹿中翿旌以獲(謂小國之州長也用翿為旌以獲無物也)鹿中髤
前足跪鑿背容八筭釋獲者奉之先首(前足跪者象教擾之獸受負也)
○箭籌八十(箭篠也籌筭也筭八十者略以十耦為正貴全數)長尺有握握素
(握本所持處素謂刊之也刊本一作膚○疏曰公羊何休云側手為膚握四寸通長一尺四寸)
右三耦再射釋獲
賓主人大夫揖皆由其階降揖主人堂東袒決遂執弓
搢三挾一个賓於堂西亦如之皆由其階階下揖升堂
揖主人為下射皆當其物北面揖及物揖乃射卒南面
揖皆由其階階上揖降階揖賓序西主人序東皆釋弓
說決拾襲反位升及階揖升堂揖皆就席(○朱先生曰後記有君袒)
(朱襦大夫袒薰繻君在大夫射則肉袒然則士射皆肉袒與)○記衆賓不與射者不
降○大夫降立于堂西以俟射○賓主人射則司射擯
升降卒射即席而反位卒事(擯賓主人升降者皆尊之也不使司馬擯其升降主)
(於射)○凡適堂西皆出入于司馬之南唯賓與大夫降階
遂西取弓矢(尊者宜逸由便也)
右賓主人射
降階升階凡四節
一賓主人大夫揖皆由其階降揖主人往堂東賓堂
西袒決遂執弓大夫止於堂西
二主人賓皆由其階階下揖升堂揖皆當其物乃射
三皆由其階階上揖降階揖往序東西釋弓說決拾
襲反位
四升及階揖升堂揖皆就席而后大夫與其耦升射
大夫袒決遂執弓搢三挾一个由堂西出于司射之西
就其耦大夫為下射揖進耦少退揖如三耦及階耦先
升卒射揖如升射耦先降降階耦少退皆釋弓于堂西
襲耦遂止于堂西大夫升就席(耦於庭不並行尊大夫也)○衆賓繼
射釋獲皆如初司射所作唯上耦(於是言唯上耦者嫌賓主人射亦作之)
記大夫與士射袒薰襦(襦如朱反○不肉袒殊於耦)耦少退于物
(下大夫也既發則然)
右大夫及衆賓射
卒射釋獲者遂以所執餘獲升自西階盡階不升堂告
于賓曰左右卒射降反位坐委餘獲于中西興共而俟
(司射不告卒射者釋獲者於是有事宜終之也餘獲餘筭也無餘筭則空手耳俟俟數也)司馬袒決
執弓升命取矢如初獲者許諾以旌負侯如初司馬降
釋弓反位弟子委矢如初大夫之矢則兼束之以茅上
握焉(兼束大夫矢優之是以不拾也束于握上則兼取之順羽便也握謂中央也不束主人矢者不可以)
(殊於賓也言大夫之矢則矢有題識也○朱先生曰注疏上握之說未明疑束之之處當在中央手握處之下)
(使握在上則去鐵近而去羽遠取之便易也)司馬乘矢如初司射遂適西階
西釋弓去扑襲進由中東立于中南北面視筭(釋弓去扑射事)
(已)釋獲者東面于中西坐先數右獲(固東面矣復言之者為其少南就右)
(獲)二筭為純(純猶全也耦隂陽)一純以取實于左手十純則縮
而委之(縮從也於數者東西為從)從子容反每委異之(易校數)有餘純則
橫於下(又異之也自近為下)一筭為竒竒則又縮諸純下(竒猶虧也又從)
(之)興自前適左東面(起由中東就左獲少北於故東面鄕之○疏曰云少北於故故則右)
(筭也又移至左筭之後東面向之是以云少北於故)坐兼斂筭實于左手一純以
委十則異之(變於右○疏曰右則一純取之於地實于左手此則緫斂於左手一一取之於左手)
(委於地禮以變為敬也)其餘如右獲(謂所縮所横)司射復位釋獲者遂
進取賢獲執以升自西階盡階不升堂告于賓(賢獲勝黨之筭)
(也齊之而取其餘)若右勝則曰右賢於左若左勝則曰左賢於
右以純數告若有竒者亦曰竒(賢猶勝也言賢者射之以中為雋也假如右勝)
(告曰右賢於左若干純若干竒)若左右鈞則左右皆執一筭以告曰左
右鈞降復位坐兼斂筭實八筭于中委其餘于中西興
共而俟○記司射釋弓矢視筭與獻釋獲者釋弓矢(唯此)
(二事休武主文釋弓矢耳然則擯升降不釋)
右取矢視筭
司射適堂西命弟子設豐(將飲不勝者設豐所以承其爵也豐形盖似豆而卑)弟
子奉豐升設于西楹之西乃降勝者之弟子洗觶升酌
南面坐奠于豐上降袒執弓反位司射遂袒執弓挾一
人搢扑北面于三耦之南命三耦及衆賓勝者皆袒決
遂執張弓(右手執弦如卒射)不勝者皆襲說決拾郤左手右加
弛弓于其上遂以執弣司射先反位三耦及衆射者皆
與其耦進立于射位北上司射作升飲者如作射一耦
進揖如升射及階勝者先升堂少右(先升尊賢也少右辟飲者亦相)
(飲之位○朱先生曰右自北面而言則東也相飲之位謂飲之者立于飲者之右)不勝者進北
面坐取豐上之觶興少退立卒觶進坐奠于豐下興揖
(立卒觶不祭不拜受罰爵不備禮也)不勝者先降與升飲者相左交于階
前相揖出于司馬之南遂適堂西釋弓襲而俟有執爵
者(主人使贊者代弟子酌也)執爵者坐取觶實之反奠于豐上升飲
者如初三耦卒飲賓主人大夫不勝則不執弓執爵者
取觶降洗升實之以授于席前受觶以適西階上北面
立飲卒觶授執爵者反就席大夫飲則耦不升若大夫
之耦不勝則亦執弛弓特升飲衆賓繼飲射爵者辯乃
徹豐與觶○記主人亦飲于西階上(就射爵而飲也已無俊才不可以辭)
(罰)○禮射不主皮主皮之射者勝者又射不勝者降(禮射)
(謂以禮樂射也大射賓射燕射是矣主皮者無侯張獸之皮而射之主於獲也不勝者降則不復升射也)
右飲不勝者
司馬洗爵升實之以降獻獲者于侯(鄕人獲者賤明其主以侯為功得獻)
(也)薦脯醢設折俎俎與薦皆三祭(皆三祭為其將祭侯也祭侯三處也)獲
者負侯北面拜受爵司馬西面拜送爵(負侯負侯中也拜送爵不同面)
(者辟正主也具設薦俎西面錯以南為上為受爵于侯薦之于位)獲者執爵使人執其
薦與俎從之適右个設薦俎(个音幹○獲者以侯為功是以獻焉人謂主人贊者)
(上設薦俎者也為設籩在東豆在西俎當其北也言使設新之)獲者南面坐左執爵祭
脯醢執爵興取肺坐祭遂祭酒(為侯祭也亦二手祭酒反注如大射○疏曰大)
(射禮二手祭酒者獲者南面於俎北當為侯祭於豆間爵反注為一手不能正也此薦俎之設如於北面人焉)
興適左个中皆如之(先祭左个後中者以外即之至中若神在中也)左个之西
北三步東面設薦俎獲者薦右東面立飲不拜既爵(不就)
(乏者明其享侯之餘也立飲薦右近司馬於是司馬北面)司馬受爵奠于篚復位獲
者執其薦使人執俎從之辟設于乏南(辟普益反○遷設薦俎就乏明)
(已所得禮也言辟之者不使當位辟舉旌偃旌也設于南右之也凡他薦俎皆當其位之前)獲者負
侯而俟○司射適階西釋弓矢去扑說決拾襲適洗洗
爵升實之以降獻釋獲者于其位少南薦脯醢折俎有
祭(不當其位辟中)釋獲者薦右東面拜受爵司射北面拜送爵
釋獲者就其薦坐左執爵祭脯醢興取肺坐祭遂祭酒
興司射之西北面立飲不拜既爵司射受爵奠于篚釋
獲者少西辟薦反位(辟薦少西之者為復射妨司射視筭也亦辟俎)○記東方
謂之右个(个音幹○侯以鄕堂為面)獲者之俎折脊脇肺臑(臑奴報反○臑)
(若膊胳觳之折以大夫之餘體○膊音純胳音格觳苦角反○疏曰前足肩臂臑後足膊胳觳賓主入已用肩)
(臂唯有臑及膊胳觳若無大夫則獲者得臑若大夫一人則獲者得膊二則胳三則觳更多則折之不得整體)
(或更得餘體也)釋獲者之俎折脊脇肺皆有祭(祭祭肺也皆皆獲者也)
司射適堂西袒決遂取弓于階西挾一个搢扑以及位
(為將復射)司射去扑倚于階西升請射于賓如初賓許○司
射降搢扑由司馬之南適堂西命三耦及衆賓皆袒決
遂執弓就位司射先反位○三耦及衆賓皆袒決遂執
弓各以其耦進反于射位司射作拾取矢三耦拾取矢
如初反位○賓主人大夫降揖如初主人堂東賓堂西
皆袒決遂執弓皆進階前揖及楅揖拾取矢如三耦卒
北面搢三挾一个揖退賓堂西主人堂東皆釋弓矢襲
及階揖升堂揖就席
右三耦賓主人拾取矢(取再射加于楅之矢也)
大夫袒決遂執弓就其耦(降袒決遂於堂西就其耦於射位與之拾取矢)揖皆
進如三耦耦東面大夫西面大夫進坐說矢束(說矢束者下耦)
(以將拾取○疏曰云大夫西面者為下射故也)興反位而后耦揖進坐兼取乘
矢順羽而興反位揖(兼取乘矢者尊大夫不敢與之拾也相下相尊君子之所以相接也)
大夫進坐亦兼取乘矢如其耦北面搢三挾一个(亦於三耦)
(為之位)揖退耦反位大夫遂適序西釋弓矢襲升即席(大夫)
(不序於下尊也)○衆賓繼拾取矢皆如三耦以反位○記大夫
說矢束坐說之(明不自尊别也)
右大夫衆賓拾取矢(取再射加于楅之矢也)
司射猶挾一个以進作上射如初一耦揖升如初(進前也曏)
(言還當上耦西面是言進終始互相明也)司馬升命去侯獲者許諾司馬降
釋弓反位司射與司馬交于階前去扑襲升請以樂樂
于賓賓許諾司射降搢扑東面命樂正曰請以樂樂于
賓賓許(東面于西階之前也不就樂正命之者傳尊者之命於賤者遥號令之可也樂正亦許諾猶北)
(面不還以賓在堂)司射遂適階閒堂下北面命曰不鼓不釋(不與)
(鼓節相應不釋筭也鄉射之鼔五節歌五終所以將八矢一節之閒當拾發四節四拾其一節先以聽也○疏)
(曰射人云王以騶虞九節諸侯以貍首七節卿大夫以采蘋五節士以采蘩五節卿大夫士同五節尊卑樂節)
(雖多少不同四節以盡乘矢則同其餘外皆以聽王九節者五節先以聽諸侯七節者三節先以聽卿大夫士)
(五節者一節先以聽皆以四節拾發乘矢但尊者先以聽則多卑者先以聽則少優尊者先知審政也)上
射揖司射退反位樂正東面命大師曰奏騶虞閒若一
(東面者進還鄕大師也騶虞國風召南之詩篇也射義曰騶虞者樂官備也其詩有一發五豝五豵于嗟騶虞)
(之言樂得賢者衆多嘆思至仁之人以充其官此天子之射節也而用之者方有樂賢之志取其宜也其他賓)
(客鄕大夫則歌采蘋閒若一者重節○疏曰閒若一謂五節之閒長短疏數皆如一則是重樂節也○朱先生)
(曰據詩但取一發五豝之義耳騶虞則為仁獸之名以庶類蕃殖美國君之仁如之也樂官備云者諸儒有以)
(騶為文王之囿虞為主囿之官故立此義而鄭注因之與其詩箋自相違異今姑存之)大師不興
許諾樂正退反位乃奏騶虞以射三耦卒射賓主人大
夫衆賓繼射釋獲如初卒射降(皆應鼔與歌之節乃釋筭降者衆賓)○記
歌騶虞若采蘋皆五終射無筭(謂衆賓繼射者衆賓無數也每一耦射歌五終)
(也)
右三射以樂為節
釋獲者執餘獲升告左右卒射如初(卒已也)司馬升命取
矢獲者許諾司馬降釋弓反位弟子委矢司馬乘之皆
如初司射釋弓視筭如初(筭獲筭也)釋獲者以賢獲與鈞告
如初降復位
右取矢視筭如初
司射命設豐設豐實觶如初遂命勝者執張弓不勝者
執弛弓升飲如初
右飲不勝者如初
司射猶袒決遂左執弓右執一人兼諸弦面鏃(面猶尚也并矢)
(於弦尚其鏃將止變於射也)適堂西以命拾取矢如初司射反位三
耦及賓主人大夫衆賓皆袒決拾取矢如初矢不挾
兼諸弦弣以退不反位遂授有司于堂西辯拾取矢揖
皆升就席(謂賓大夫及衆賓也相俟堂西進立于西階之前主人以賓揖升大夫及衆賓從升立時)
(少退于大夫三耦及弟子自若留下)
右三耦及賓主人大夫衆賓拾取矢(取三射加于楅之矢)
司射乃適堂西釋弓去扑說決拾襲反位司馬命弟子
說侯之左下綱而釋之命獲者以旌退命弟子退楅司
射命釋獲者退中與筭而俟(諸所退皆俟堂西備復射也旌言以者旌恒執也獲)
(者釋獲者亦退其薦俎)
右三射畢
司馬反為司正退復觶南而立(當監旅酬)樂正命弟子贊工
即位弟子相工如其降也升自西階反坐(贊工遷樂也降時如初入)
(樂正反自西階東北面)賓北面坐取俎豆西之觶興阼階上北面
酬主人主人降席立于賓東賓坐奠觶拜執觶興主人
荅拜賓不祭卒觶不拜不洗實之進東南面(所不者酬而禮殺也)
(賓立飲)主人阼階上北面拜賓少退主人進受觶賓主人
之西北面拜送(旅酬而同階禮殺也)賓揖就席主人以觶適西階
上酬大夫大夫降席立于主人之西如賓酬主人之禮
(其既實觶進西南面立鄕所酬)主人揖就席若無大夫則長受酬亦如
之(長謂以長幼之次酬衆賓)司正升自西階相旅作受酬者曰某酬
某子(某者字也某子者氏也稱酬者之字受酬者曰某子旅酬下為上尊之也春秋傳曰字不若子此言)
(某酬某子者射禮略於飲酒飲酒言某子受酬以飲酒為主)受酬者降席司正退立
于西序端東面(退立俟後酬者也始升相立階西北面)衆受酬者拜興飲
皆如賓酬主人之禮辯遂酬在下者皆升受酬于西階
上(在下謂賓黨也鄕飲酒記曰主人之贊者西面北上不與無筭爵然後與此異於賓)卒受者以
觶降奠于篚司正降復位○記古者於旅也語凡旅不
洗不洗者不祭既旅士不入
右旅酬(旅酬以後與鄕飲圖同)
使二人舉觶于賓與大夫(二人主人之贊者)舉觶者皆洗觶升
實之西階上北面皆坐奠觶拜執觶興賓與大夫皆席
末荅拜舉觶者皆坐祭遂飲卒觶興坐奠觶拜執觶興
賓與大夫皆荅拜舉觶者逆降洗升實觶皆立于西階
上北面東上賓與大夫拜舉觶者皆進坐奠于薦右賓
與大夫辭坐受觶以興舉觶者退反位皆拜送乃降賓
與大夫坐反奠于其所興若無大夫則唯賓(長一人舉觶如燕禮)
(媵爵之為)
右二人舉觶
司正升自西階阼階上受命于主人適西階上北面請
坐于賓賓辭以俎反命于主人主人曰請徹俎賓許司
正降自西階階前命弟子俟徹俎司正升立于序端賓
降席北面主人降席自南方阼階上北面大夫降席席
東南面(俟弟子升受俎)賓取俎還授司正司正以降自西階賓
從之降遂立于階西東面司正以俎出授從者主人取
俎還授弟子弟子受俎降自西階以東主人降自阼階
西面立(以東授主人侍者)大夫取俎還授弟子弟子以降自西
階遂出授從者大夫從之降立于賓南衆賓皆降立于
大夫之南少退北上
右徹俎
主人以賓揖讓說屨乃升大夫及衆賓皆說屨升坐○
乃羞○無筭爵使二人舉觶賓與大夫不興取奠觶飲
卒觶不拜(二人謂嚮者二人也使之升立于西階上賓與大夫將旅當執觶也)執觶者受
觶遂實之賓觶以之主人大夫之觶長受(長衆賓長)而錯皆
不拜(錯者實主人之觶以之次賓也實賓長之觶以之次大夫其或多者迭飲於坐而已皆不拜受)辯
卒受者興以旅在下者于西階上(衆賓之末飲而酬主人之贊者大夫之末)
(飲而酬賓黨亦錯焉不使執觶者酌以其將旅酬不以己尊孤人也其末若皆衆賓則先酬主人之贊者若皆)
(大夫則先酬賓黨而已執觶者酌在上辯降復位)長受酬酬者不拜乃飲卒觶
以實之(言酬者不拜者嫌酬堂下異位當拜也)受酬者不拜受(禮殺雖受尊者之酬)
(猶不拜)辯旅皆不拜(主人之贊者於此始旅嫌有拜)執觶者皆與旅(嫌已飲不)
(復飲也上使之勸人耳非逮下之惠也亦自以齒與於旅也)卒受者以虛觶降奠于
篚執觶者洗升實觶反奠于賓與大夫(復奠之者燕以飲酒為歡醉乃)
(止主人之意也)○無筭樂
右燕
賓興樂正命奏陔賓降及階陔作賓出衆賓皆出主人
送于門外再拜○記大夫後出主人送于門外再拜
右賓出
明日賓朝服以拜賜于門外主人不見如賓服遂從之
拜辱于門外乃退(不見不䙝禮也)
右賓拜賜主人拜辱
主人釋服乃息司正無介不殺使人速迎于門外不拜
入升不拜至不拜洗薦脯醢無俎賓酢主人主人不崇
酒不拜衆賓既獻衆賓一人舉觶遂無筭爵無司正(使擯)
(者而已不立之)賓不與(至尊不可䙝也)徵唯所欲以告於鄕先生君子
可也羞唯所有鄕樂唯欲
右息司正
(吕大臨曰孔子曰射不主皮為力不同科古之道也盖有禮射有主皮之射不主皮禮射也所謂大)
(射鄕射是也為力者主皮之射也主皮者主於獲而已尚力而不習禮故曰為力不同科也禮射者)
(必先比耦故一耦皆有上射下射皆執弓而搢挾矢其進也當階及階當物及物皆揖其退也亦如)
(之其行有左右其升降有先後其射皆拾發其取矢于楅也始進揖當楅揖及楅揖取矢揖卒取矢)
(揖既搢挾揖退與將進者揖及取矢也有橫弓郤手兼弣順羽拾取之節焉卒射而飲勝者袒決遂)
(執張弓不勝者襲說決拾加弛弓升飲相揖如初則進退周還必中禮可見矣夫先王制禮豈苟為)
(繁文末節使人難行哉亦曰以善飬人而已盖君子之於天下必無所不中節然後成德必力行而)
(後有功其四支欲於安佚也苟恭敬之心不勝則怠墮敖慢之氣生怠墮敖慢之氣生則動容周旋)
(不能中乎節體雖佚而心亦為之不安安其所不安則手足不知所措故放辟邪侈踰分犯上將無)
(所不至天下之亂自此始矣聖人憂之故常謹於繁文末節以養人於無所事之時使其習之而不)
(憚煩則不遜之行亦無自而作至於久而安之則非法不行無所往而非義矣君子敬以直内義以)
(方外敬義立而德不孤則不疑其所行矣故發而不中節者常生乎不敬所存乎内者敬則所形乎)
(外者莊矣内外交修則發乎事者中矣故曰内志正外體直然後持弓矢審固持弓矢審固然後可)
(以言中也射一藝也容比於禮節比於樂而不失正鵠者是必有樂於義理久於恭敬用志不分之)
(心然後可以得之則其所以得之者其德可知矣故曰可以觀德行矣)
儀禮圖卷五
