儀禮圖卷二宋楊復撰
士昏禮第二
昏禮○下達納采用鴈(采七在反○逹通也將欲與彼合昏&KR0666;必先使媒氏下通其言)
(女氏許之乃後使人納其采擇之禮用鴈為摯者取其順隂陽往來○陸佃曰若逆女之類自天子逹是也大)
(夫有昏禮而無冠禮則冠禮不下逹矣○朱先生曰今案下逹之說注疏迂滯不通陸氏說為近是盖大夫執)
(鴈士執雉而士昏下逹納采用鴈如大夫乘墨車士乘棧車而士昏親迎乘墨車也注疏知乘墨車為攝盛而)
(不知下逹二字本為用鴈而發言自士以下至於庶人皆得用鴈亦攝盛之意也)主人筵于戶
西西上右几(主人女父也筵為神布席也戶西者尊處將以先祖之遺體許人故受其禮於禰廟)
(也席西上右設几神不統於人席有首尾)使者玄端至(使者夫家之屬若羣吏使往來者)擯
者出請事入告(擯者有司佐禮者請猶問也禮不必事雖知猶問之重慎也)主人如
賓服迎于門外再拜賓不答拜揖入(門外大門外不答拜者奉使不敢當)
(其盛禮)至于廟門揖人三揖至于階三讓主人以賓升西
面賓升西階當阿東面致命主人阼階上北面再拜(阿棟)
(也入堂深示親親○疏曰凡士之廟五架為之棟北一楣下有室戶中脊為棟棟南一架為前楣楣前接簷為)
(&KR1297;棟在室外故賓得深入當之也○&KR1297;居毁反)授于楹間南面(授於楹間明為合好其節同也)
(南面並授也)賓降出主人降授老鴈(老羣吏之尊者)○擯者出請(不必)
(賓之事有無)賓執鴈請問名主人許賓入授如初禮(問名者將歸卜)
(其凶吉)○記凡行事必用昏昕受諸禰廟(用昕使者用昏壻也○壻悉計)
(反○疏曰用昕使者謂男氏使向女家納采問名納吉納徵請期五者皆用昕即詩所謂旭日始旦也昏親迎)
(時也)○昏辭曰吾子有惠貺室某也(昏辭擯者請事告之辭吾子謂女父也貺)
(睗也室猶妻也某壻名)某有先人之禮使某也請納采(某壻父名某也使名)
(也)對曰某之子惷愚又弗能教吾子命之某不敢辭(對曰)
(者擯出納賓之辭某女父名也吾子謂使者)致命曰敢納采(疏曰此使者升堂致命於主人)
(之辭然亦當有主人對辭如納徵不言之者文不具也此下納吉納徵請期之等皆有門外賓與擯者傳辭及)
(升堂致命主人對辭而或不言者文不具耳)○問名曰某旣受命將加諸卜
敢請女為誰氏(某使者名也誰氏者謙也不必其主人之女)對曰吾子有命
且以備數而擇之某不敢辭(卒曰某氏不記之者明為主人之女○疏曰若他女)
(主人終卒對客之辭當云某氏主人之女舊知之故不對也○今案昏義問名疏曰問名者問其女之所生母)
(之姓名故昏禮云為誰氏言女之母何姓氏也此說與儀禮疏義不同當攷)○問名主人受
鴈還西面對賓受命乃降(受鴈于兩楹間南面還于祚階上對賓以女名)○宗
子無父母命之親皆没巳躬命之(宗子者適長子也命之命使者母命之在)
(春秋紀裂繻來逆女是也躬猶親也親命之則宋公使公孫夀來納幣是也言宗子無父是有有父者禮七十)
(老而傳八十齊喪之事不及若是者子代其父為宗子其取也父命之)支子則稱其宗(支子)
(庶昆弟也稱其宗子命使者)弟則稱其兄(弟宗子母弟)
右納采問名
擯者出請賓告事畢入告出請醴賓(此醴亦當為禮禮賓者欲厚之)賓
禮辭許(禮辭一辭)主人徹几改筵東上側尊甒醴于房中(徹几)
(改筵者鄉為神今為人側尊亦言無玄酒側尊於房中亦有篚有籩豆如冠禮之設)主人迎賓于
廟門外揖讓如初升主人北面再拜賓西階上北面答
拜主人拂几授校拜送賓以几辟北面設于坐左之西
階上答拜(校下孝反辟音避○拂拭也拭几者尊賓新之也校几足辟逡遁)贊者酌醴
加角柶面葉出于房(贊佐也佐主人酌事也贊者亦洗酌加角柶覆之如冠禮矣出房南)
(面待主人迎受)主人受醴面枋筵前西北面賓拜受醴復位主
人阼階上拜送(主人西北面疑立待賓即筵也賓復位於西階上北面明相尊敬此筵不主為)
(飲食起○疑魚乙反)贊者薦脯醢(薦進)賓即筵坐左執觶祭脯醢以
柶祭醴三西階上北面坐啐醴建柶興坐奠觶遂拜主
人荅拜(凡祭於脯醢之豆間必所為祭者謙敬示有所先也啐嘗也嘗之者成主人意○疏曰所先謂)
(先世造此食者)賓即筵奠于薦左降筵北面坐取脯主人辭(自取)
(脯者尊主人之賜將歸執以反命辭者辭其親徹)賓降授人脯出主人送于門
外再拜(人謂從者)○記祭醴始扱壹祭又扱再祭賓右取脯
左奉之乃歸執以反命(案經但言取脯記又明右手取脯以左手奉之尤見其恭也)
○醴曰子為事故至於某之室某有先人之禮請醴從
者(言從者謙不敢斥也)對曰某既得將事矣敢辭(將行)先人之禮敢
固以請(主人辭)某辭不得命敢不從也(賓辭也不得命者不得許已之命)
○凡使者歸反命曰某既得將事矣敢以禮告(告禮所執脯)
主人曰聞命矣
右醴賓
納吉用鴈如納采禮(歸卜於廟得吉兆復使使者往告㛰姻之事於是定)○納吉
曰吾子有貺命某加諸卜占曰吉使某也敢告對曰某
之子不教唯恐弗堪子有吉我與在某不敢辭(與猶兼也)
右納吉
納徵玄纁束帛儷皮如納吉禮(儷音麗○徵成也使使者納幣以成昏禮用玄)
(纁者象隂陽備也束帛十端也周禮曰凡嫁子娶妻入幣純帛無過五兩儷兩也執束帛以致命兩皮為庭實)
(皮鹿皮)○記納徵執皮攝之内文兼執足左首隨入西上
參分庭一在南(攝猶辟也兼執足者左手執前兩足右手執後兩足左首象生曲禮曰執禽者)
(左首隨入為門中阨狭西上中庭位併○阨於賣反○疏曰隨入為門中阨狭者皮皆横執之二人相隨乃可)
(以入至中庭稍寬故得俱北面西上)賓致命釋外足見文主人受幣士受
皮者自東出于後自左受遂坐攝皮逆退適東壁(賓致命主)
(人受幣庭實所用為節○疏云出于後者出于執皮者之後至於左北面受之逆退者二人相随自東而西今)
(以後者先向東行故云逆退也)○辭無不腆無辱(腆善也賓不稱幣不善主人不謝來辱)
摰不用死皮帛必可制(摯鴈也皮帛儷皮束帛也○疏曰可制者可制為衣物此亦教)
(婦以誠信之義也)○納徵曰吾子有嘉命貺室某也某有先人
之禮儷皮束帛使某也請納徵致命曰某敢納徵對曰
吾子順先典貺某重禮某不敢辭敢不承命(典常也法也○疏曰)
(吾子有命以下至請納徵是門外向擯者辭也某敢納徵者是升堂致命辭也對曰者是堂上主人對辭也)
○女子許嫁笄而醴之稱字(許嫁巳受納徵禮也笄女之禮猶冠男也使主婦女)
(賓執其禮)祖廟未毁教于公宫三月若祖廟已毁則教于宗
室(祖廟女高祖為君者之廟也以有緦麻之親就尊者之宫教以婦德婦言婦容婦功宗室大宗之家○疏)
(曰此謂諸侯同族之女也共承高祖則四世之内皆教於公宫注止言緦庥舉疏以見親也及與君絶服則於)
(大宗之家教之)
右納徵
請期用鴈主人辭賓許告期如納徵禮(主人辭者陽倡隂和期日宜由)
(夫家來也夫家必先卜之得吉日乃使使者往辭即告之)○請期曰吾子有賜命某
既申受命矣惟是三族之不虞使某也請吉日(三族謂父昆弟)
(巳昆弟子昆弟此三族者已及子皆為服期期服則踰年欲及今之吉也雜記曰大功之末可以冠子嫁子○)
(疏曰大功之喪服内不廢成禮若期親内則廢故舉合廢者而言)對曰某既前受命矣
唯命是聽曰某命某聽命于吾子對曰某固唯命是聽
使者曰某使某受命吾子不許某敢不告期曰某日(某吉)
(日之甲乙)對曰某敢不敬須(須待)
右請期
期初昏陳三鼎于寢門外東方北面北上其實特豚合
升去蹄舉肺脊二祭肺二魚十有四腊一肫髀不升皆
飪設扄鼏(去起呂反肫音純髀步米反飪而甚反扄古螢反鼏亡狄反○期取妻之日鼎三者升豚)
(魚腊也寢壻之室也北面向内也特猶一也合升合左右胖升於鼎也去蹄蹄甲不用也舉肺脊者食時所先)
(舉也肺者氣之主也周人尚焉脊者體之正也食時則祭之飯必舉之貴之也每皆二者夫婦各一耳凡魚之)
(正十五而鼎減一為十四者欲其敵偶也腊兔腊也肫或作純純全也凡腊用全髀不升者近竅賤也飪孰也)
(扄所以扛鼎鼏覆之○胖音判飯扶晚反竅苦弔反○疏曰脊體之正者一身之上體緫有二十一節前有肩)
(臂臑後有肫胳脊在中央有正脊脡脊横脊而取中央正脊故也)設洗于阼階東南饌
于房中醯醬二豆菹醢四豆兼巾之黍稷四敦皆盖(饌仕)
(懸反敦音對○醯醬者以醯和醬生人尚褻味兼巾之者六豆共巾也巾為禦塵盖為尚温周禮曰食齊視春)
(時)大羹湆在㸑(大如字又音太湆音泣㸑七亂反○太羹湆煑肉汁也太古之羹無鹽菜㸑火)
(上周禮曰羹齊視夏時今文湆皆作汁)尊于室中北墉下有禁玄酒在西
綌幂加勺皆南枋(綌去逆反○墉墻也禁所以庪甒者玄酒不忘古也綌麤葛今文枋作柄)
尊于房戶之東無玄酒篚在南實四爵合巹(卺音謹○無玄酒者)
(略之也夫婦酌於内尊其餘酌於外尊合卺破匏也四爵兩卺凡六為夫婦各三酳一升曰爵○匏白交反酳)
(以刃反)○記腊必用鮮魚用鮒必殽全(鮒音附○殽全者不餒敗不剥傷○)
(疏曰鮮取夫婦日新之義鮒取夫婦相依附也)
右陳器饌
主人爵弁纁裳緇袘從者畢玄端乘墨車從車二乘執
燭前馬(袘以豉反又音移從才用反乘繩證反○主人壻也壻為婦主爵弁而纁裳玄冕之次大夫以)
(上親迎冕服纁裳者衣緇衣不言衣與帶而言袘者明其與袘俱用緇袘謂緣以緇緣裳從者有司乘貳車從)
(行者也畢猶皆也墨車漆車士而乘墨車攝盛也執燭前馬使從役持炬火居前炤道○迎魚正反緣以絹反)
(炤音照)婦車亦如之有裧(裧昌占反○亦如之者車同等裧車裳幃周禮謂之容車有容)
(則固有盖)至于門外(婦家大門之外)○主人筵于戶西西上右几(主人)
(女父也筵為神布席)女次純衣纁袡立于房中南面(袡如占反○次首餙也純)
(衣絲衣女從者畢袗玄則此衣亦玄矣袡亦緣也)姆纚笄宵衣在其右(姆亡候反纚山)
(買反○姆婦人年五十無子出而不復嫁能以婦道教人者纚縚髮笄今時簪也宵讀為素衣朱綃之綃魯詩)
(以綃為綺屬也姆亦玄衣以綃為領姆在女右當詔以婦禮○縚他刀反綃音消)女從者畢袗
玄纚笄被顈黼在其後(被皮義反顈若迥反○女從者謂姪娣也袗同也同玄者上下)
(皆玄顈禪也詩云素衣朱襮爾雅云黼領謂之襮周禮曰白與黑謂之黼言被明非常服○襮音博)主人
玄端迎于門外西面再拜賓東面荅拜(賓壻)主人揖入賓
執鴈從至于廟門揖入三揖至于階三讓主人升西面
賓升北面奠鴈再拜稽首降出婦從降自西階主人不
降送(賓升奠鴈拜主人不答明主為授女耳主人不降送禮不参○疏曰賓奠鴈再拜稽首者此時當在)
(房外當楣北面知在房戶者見隐二年紀裂繻來逆女何休云夏后氏逆於庭殷人逆於堂周人逆于戶後代)
(漸文迎於房者親親之義也)壻御婦車授綏姆辭不受(壻御者親而下之綏所以)
(引升車者僕人之禮必授人綏)婦乘以几姆加景乃驅御者代(景之制盖如明)
(衣加之以為行道禦塵令衣鮮明也景亦明也驅行也行車輪三周御者乃代壻)壻乘其車先
俟于門外(壻車在大門外乘之先者道之也男率女女從男夫婦剛柔之義自此始也俟待也門外)
(婿家大門外)○父醮子(子婿)命之辭曰往迎爾相承我宗事(相息)
(亮反○相助也宗事宗廟之事也)勖帥以敬先妣之嗣若則有常(勖呼玉反)
(○勖勉也若猶女也勉帥婦道以敬其為先妣之嗣女之行則當有常深戒之詩言大似嗣徽音○女音汝大)
(音泰○疏曰先妣之嗣謂婦入室代姑祭)子曰諾唯恐弗堪不敢忘命○賓
至擯者請對曰吾子命某以兹初昏使某將請承命(賓壻)
(也命某某壻父名兹此也將行也使某行昏禮來迎)對曰某固敬其以須○父醴
女而俟迎者母南面于房外(女既次純衣父醴之于房中南面盖母薦焉重㛰禮)
(也女奠爵於薦東立于位而俟壻壻至父出使擯者請事母出房外示親授壻且當戒女也○疏曰舅姑共饗)
(婦姑薦脯醢故知父母醴女亦母薦脯醢案士冠子與醮子及此篇醴賓醴婦皆奠爵于薦東明此亦奠薦東)
(也)女出于母左父西面戒之必有正焉若衣若笄母戒
諸西階上不降(必有正焉者以託戒之使不忘○疏曰母初立房西女出房母行至西階上乃)
(戒之也託戒者謂託衣笄恒在身而不忘持戒亦然也)○父送女命之曰戒之敬
之夙夜毋違命(命舅姑之教命)母施衿結帨曰勉之敬之夙夜
無違宫事(衿其鴆反帨舒銳反○帨佩巾○疏曰宫事謂姑命婦之事)○庶母及門
内施鞶申之以父母之命命之曰敬恭聽宗爾父母之
言夙夜無愆視出衿鞶(鞶步于反愆去連反○庶母父之妾也鞶囊也男鞶革女鞶絲)
(所以盛帨巾之屬申重也宗尊也示之以衿鞶皆託戒使識之也○盛音成識中志反)○壻授綏
姆辭曰未教不足與為禮也(姆教人者)○婦乘以几從者二
人坐持几相對(持几者重慎之○疏曰此几謂將上車而登若王后則履石大夫諸侯無文)
○昏義曰父親醮子而命之迎男先於女也子承命以
迎主人筵几於廟而拜迎于門外壻執鴈入揖讓升堂
再拜奠鴈盖受之于父母也降出御婦車而壻授綏御
輪三周先俟于門外(酌而無酬酢曰醮醮之禮如冠醮與其異者於寝耳壻御婦車輪三)
(周御者代之壻自乘其車先道之歸也)○壻親御授綏親之也親之也者
親之也出乎大門而先男帥女女從男夫婦之義由此
始也(先居車前也)
右親迎
婦至主人揖婦以入及寢門揖入升自西階媵布席于
奥夫入于室即席婦尊西南面媵御沃盥交(媵以證反御音訝○)
(升自西階道婦入也媵送也謂女從者也御當為訝迎也謂壻從者也媵沃壻盥於南洗御沃婦盥於北洗夫)
(婦始接情有廉耻媵御交道其志○疏曰壻既即席婦在尊西未設席設饌訖乃設交盥者有南北二洗)贊
者徹尊幂舉者盥出除鼏舉鼎入陳于阼階南西面北
上匕爼從設(執匕者執爼者從鼎而入設之匕所以别出牲體也爼所以載也)北面載
執而俟(執爼而立俟豆先設○疏曰執匕爼舉鼎名别人者吉禮尚威儀也特牲禮右人於鼎北南面)
(匕肉出之左人於鼎西爼南北面承取肉載於爼遂執爼而立此與之同也凡牲體於鼎以次别出之載者依)
(其次載之)匕者逆退復位于門東北面西上(執匕者事畢逆退由便至此乃)
(著其位略賤也)贊者設醬于席前菹醢在其北爼入設于豆東
魚次腊特于爼北(豆東菹醢之東)贊設黍于醬東稷在其東設
湆于醬南(饌要方也)設對醬于東(對醬婦醬也設之當特爼)菹醢在其南
北上設黍于腊北其西稷設湆于醬北御布對席贊啓
會卻于敦南對敦于北(郤去逆反會古外反○啓發也○疏曰上設壻湆于醬南在醬)
(黍之南特爼出於饌北此設婦湆於醬北在特爼東饌内則不得要方上注云要方者據大判而言耳郤仰也)
(謂仰於地也)贊告具揖婦即對筵皆坐皆祭祭薦黍稷肺(贊者)
(西面告饌具也壻揖婦使即席薦菹醢)贊爾黍授肺脊皆食以湆醬皆祭
舉食舉也(爾移也移置席上便其食也皆食食黍也以用也用者謂用口啜湆用指𠯗醬古文黍作)
(稷○疏曰舉謂舉肺啜昌悅反𠯗子闔反)○三飯卒食(卒巳也同牢示親不主為食起三飯而成)
(禮也○疏曰少牢十一飯特牲九飯而禮成此獨三飯故云同牢示親不主為食起三飯而成禮也○主為于)
(偽反)贊洗爵酌酳主人主人拜受贊戶内北面荅拜酳婦
亦如之皆祭(酳潄也酳之言演也安也潄所以潔口且演安其所食酳酌内尊○疏曰主人拜受)
(者壻拜當東面酳婦亦如之者婦拜當南面特牲主人洗角酌酳尸注云酳猶衍也是獻尸也尸既卒食又欲)
(頣衍養樂之少牢云主人酌酒乃酳尸注云酳猶羡也既食之而又飲之所以樂之三注不同文有詳略相兼)
(乃具)贊以肝從皆振祭嚌肝皆實于菹豆(嚌才計反○肝肝炙也飲酒宜)
(有肴以安之○炙之夜反)卒爵皆拜贊荅拜受爵再酳如初無從三
酳用巹亦如之(亦無從也)贊洗爵酌于戶外尊入戶西北面
奠爵拜皆荅拜坐祭卒爵拜皆荅拜興(贊酌者自酢也○疏曰言皆者)
(夫婦也)○記婦入寢門贊者徹尊幂酌玄酒三屬于尊棄
餘水于堂下階間加勺(屬音燭○屬注也玄酒涗水貴新昏禮又貴新故事至乃取之)
(三注于尊中)○昏義曰共牢而食同尊卑也故婦人無爵從
夫之爵坐以夫之齒(爵謂夫命為大夫則妻為命婦)器用陶匏尚禮然
也(此謂大古之禮器也○大音泰○疏曰共牢之時爼以外其器但用陶匏而已)三王作牢用
陶匏(言太古無共牢之禮三王之世作之而用太古之器重夫婦之始也)○又曰婦至婿
揖婦以入共牢而食合巹而酳所以合體同尊卑以親
之也(疏曰巹謂半瓢以一匏分為兩瓢謂之巹壻之與婦各執一片以酳故云合巹而酳○今移合體指)
(合巹而言同尊卑指共牢而言)
右夫婦即席
主人出婦復位(復尊西南面之位)乃徹于房中如設于室尊否
(徹室中之饌設于房中為媵御餕之徹尊不設有外尊也○餕音俊)主人說服于房媵受
婦說服于室御受姆授巾(說吐活反○巾所以自潔清)御祍于奥媵
祍良席在東皆有枕北止(祍卧席也婦人稱夫曰良止足也)主人入親
說婦之纓(入者從房還入室也婦人十五許嫁笄而禮之因著纓明有繋也盖以五采為之其制未)
(聞)燭出(昏禮畢將卧息)媵餕主人之餘御餕婦餘贊酌外尊酳
之(外尊房戶外之東尊)媵侍于戶外呼則聞(為尊者有所徵求)
右徹饌成禮
今案婦至主人揖入升自西階道婦入也夫先即
席婦尚立于尊西南面媵御沃盥交道其志而後
贊者徹尊幂舉者出舉鼎入陳其阼階南載牲于
爼俟設豆訖而後爼入又設對饌後布婦對席及
贊者告饌具夫揖婦即對筵皆坐夫正席於先婦
布席於後者先後倡隨之義也又其序先祭而後
食既三飯卒食而後三酳一酳再酳用爵三酳用
巹一酳以肝從再酳三酳無從其一酳也主人拜
受爵贊戶内北面荅拜酳婦亦如之三酳禮成而
後贊酌戶外尊以自酢奠爵拜皆荅拜卒爵拜皆
荅拜興於是主人出婦復位主人出者將向房說
服也婦復位者婦人不宜出復入故因舊位而立
也於是徹室中之饌設于房使御布婦席媵布夫
席賈疏云前布同牢席夫在西婦在東示隂陽交
會有漸也今乃夫在東婦在西易處者取陽往就
隂故男女各於其方也
夙興婦沐浴纚笄宵衣以俟見(夙早也昏明日之晨興起也俟待也待見於舅)
(姑寢門之外古者命士以上年十五父子異宫)質明贊見婦于舅姑席于阼舅
即席席于房外南面姑即席(質平也房外房戶外之西○疏曰鄭知房外在房戶)
(外之西者以其舅在阼阼當房戶之東若姑在房戶之東即當舅之北南面向之不便是以知此房外者房戶)
(外之西也)婦執笲棗栗自門入升自西階進拜奠于席(笲音煩○)
(笲竹器而衣者進拜者進東面乃拜奠之者舅尊不敢授也)舅坐撫之興荅拜婦還
又拜(還又拜者還於先拜處拜婦人與丈夫為禮則俠拜○俠古洽反)降階受笲腶修
升進北面拜奠于席姑坐舉以興拜授人(腶丁亂反○人有司姑執)
(笲以起荅婦拜授有司徹之舅則宰徹之○疏曰公羊傳云棗栗云乎腶脩云乎棗栗取其早自謹敬腶修取)
(其斷斷自脩也)○記笲緇被纁裏加于橋舅答拜宰徹笲(裏音里○)
(被表也笲有衣者婦見舅姑以飾為敬橋所以庪笲其制未聞)○雜記曰婦見舅姑兄
弟姊妹皆立于堂下西面北上是見已(見賢遍反○婦来為供養也其)
(見主於尊者兄弟以下在位是為已見不得特見○供恭用反養羊尚反○疏曰堂下舅姑之堂下東邊西向)
(以北為上近堂為尊也舅姑在堂上婦自南門而入入則從於夫之兄弟姑姊妹前度因以是即為相見不復)
(更别詣其室見之也)見諸父各就其寢(旁尊也亦為見時不来○疏曰諸父謂夫之伯叔也)
(既是旁尊則婦於明日乃各往其寢而見之不與舅姑同日也)
右婦見舅姑
贊醴婦(醴當為禮贊禮婦者以其婦道新成親厚之)席于戶牖間(室戶西牖東南面位)
側尊甒醴于房中婦疑立于席西(疑音嶷○疑正立自定之貌)贊者
酌醴加柶面枋出房席前北面婦東面拜受贊西階上
北面拜送婦又拜薦脯醢(婦東面拜贊北面荅之變于丈夫始冠成人之禮○疏曰)
(冠禮禮子與此禮婦俱在賓位彼南面受醴者以向賓拜此東面者以舅姑在東亦面之拜也)婦升席
左執觶右祭脯醢以柶祭醴三降席東面坐啐醴建柶
興拜贊荅拜婦又拜奠于薦東北面坐取脯降出授人
于門外(奠于薦東升席奠之取脯降出授人親徹且榮得禮人謂婦氏人)○記婦席薦
饌于房(醴婦饗婦之席薦也○疏曰醴婦時唯席與薦無爼其饗婦並有爼爼則不饌于房從鼎升于)
(爼入設于席前今據醴婦時而言也)○昏禮曰夙興婦沐浴以俟見質明
贊見婦于舅姑執笲棗栗腶修以見贊醴婦婦祭脯醢
祭醴成婦禮也(成其為婦之禮也贊醴婦當作禮聲之誤也)○記庶婦則使
人醮之婦不饋(庶婦庶子之婦也使人醮之不饗也酒不酬酢曰醮亦有脯醢適婦酌之以醴)
(庶婦酌之以酒其儀則同不饋者其養統於適也○疏曰其儀則同者適婦用醴於客位東面拜受贊者北面)
(拜送席婦於房外之西亦東面拜受醮者亦北面拜送)
右贊醴婦
舅姑入于室婦盥饋(饋者婦道既成成以孝養)特豚合升側載無魚
腊無稷並南上其他如取女禮(取七住反○側載者右胖載之舅爼左胖載之)
(姑爼異尊卑並南上者舅姑共席于奥其饌各以南為上其他謂醬湆菹醢女謂婦也如取婦禮同牢時)婦
贊成祭卒食一酳無從(贊成祭者授處之今文無成也)席于北墉下(室中)
(北墻下)婦徹設席前如初西上婦餕舅辭易醬(婦餕者即席將餕也)
(辭易醬者嫌淬汚)婦餕姑之饌御贊祭豆黍肺舉肺脊乃食卒
姑酳之婦拜受姑拜送坐祭卒爵姑受奠之(奠于篚)婦徹
于房中媵御餕姑酳之雖無娣媵先於是與始飯之錯
(古者嫁女必娣姪從之謂之媵姪兄之子娣女弟也娣尊姪卑若或無娣猶先媵客之也始飯謂舅姑錯者媵)
(餕舅餘御餕姑餘也)
右婦饋舅姑
舅姑共饗婦以一獻之禮舅洗于南洗姑洗于北洗奠
酬(以酒食勞人曰饗南洗在庭北洗在北堂設兩洗者獻酬酢以潔清為敬奠酬者明正禮成不復舉凡酬)
(酒皆奠於薦左不舉)舅姑先降自西階婦降自阼階(授之室使為主明代已)
歸婦爼于婦氏人(言爼則饗禮有牲矣婦氏人丈夫送婦者使有司歸以婦爼當以反命於)
(女之父母明其得禮○疏曰案雜記云大饗卷三牲之爼歸于賓館是賓所當得也饗時設几而不倚爵盈而)
(不飲肴乾而不食故歸爼此饗婦婦亦不食故歸之也經雖不言牲既言爼爼所以盛肉故知有牲此婦氏人)
(即上婦所授脯者也)○記饗婦姑薦焉(舅姑共饗婦舅獻爵姑薦脯醢)婦洗在北
堂直室東隅篚在東北面盥(洗在北堂所謂北洗北堂房中半以北洗南北直室)
(東隅東西直房戶與隅間)婦酢舅更爵自薦(更爵男女不相因也)不敢辭洗舅
降則辟于房不敢拜洗(不敢與尊者為禮)○昏義曰厥明舅姑
共饗婦以一獻之禮奠酬舅姑先降自西階婦降自阼
階以著代也(言既獻之而授之以室事也降者各還其燕寢昏禮不言厥明此言之者容大夫以)
(上禮多或異日)
(今案舅洗于南洗洗爵以獻婦也姑洗于北洗洗爵以酬婦也賈疏云舅獻姑酬共成一獻仍無妨姑薦)
(脯醢此說是也但婦酢舅更爵自薦又云奠酬酬酢皆不言處所以例推之舅姑之位當如婦見舅席於)
(阼姑席于房外而婦行更爵自薦及奠酬之禮與)
右舅姑共饗婦
舅饗送者以一獻之禮酬以束錦(送者女家有司也爵至酬賓又從之以束)
(錦所以相厚○古文錦皆作帛○疏曰此一獻依常饗賓客法)姑饗婦人送者酬以束
錦(婦人送者隷子弟之妻妾)若異邦則贈大夫送者以束錦(贈送也就賓館)
(○疏曰贈賄之等皆就舘故知此亦就舘也)壻饗婦送者丈夫婦人如舅姑
饗禮(疏曰舅姑沒則壻兼饗)○記凡婦人相饗無降(姑饗婦人送者于房無降)
(者以北洗篚在上○疏曰婦人有事不下堂舅姑饗婦及姑饗婦人送者皆然)
右饗送者
記婦入三月然後祭行(入夫之室三月之後於祭乃行謂助祭也)
右祭行
若舅姑既没則婦入三月乃奠菜(没終也奠菜者以篚祭菜也盖用堇○堇)
(音謹)席于廟奥東面右几席于北方南面(廟考妣之廟北方墉下○疏曰)
(周禮司几筵注云祭於廟同几精氣合又祭統云設同几同几即同席今祭於廟而别席者生時見舅姑舅姑)
(别席異面此廟見亦别席異面象生不與常祭同也)祝盥婦盥于門外婦執笲菜
祝帥婦以入祝告稱婦之姓曰某氏来婦敢奠嘉菜于
皇舅某子(帥道也入入室也某氏者齊女則曰姜氏魯女則曰姬氏來婦言來為婦嘉美也皇君也)
婦拜扱地坐奠菜于几東席上還又拜如初(扱初洽反○扱地手)
(至地也婦人扱地猶男子稽首)婦降堂取笲菜入祝曰某氏來婦敢告
于皇姑某氏奠菜于席如初禮(降堂階上也室事交乎戶今降堂者敬也於姑)
(言敢告舅尊於姑○疏曰降堂階上也室事交乎戶堂事交乎階今室事當交於戶乃交於階者敬也)婦
出祝闔牖戶(凡廟無事則閉之)老醴婦于房中南面如舅姑醴
婦之禮(因於廟見禮之)
右舅姑没三月乃奠菜
記若不親迎則婦入三月然後壻見曰某以得為外昏
姻請覿(女氏稱昏壻氏稱姻覿見也)主人對曰某以得為外昏姻之
數某之子未得濯溉於祭祀是以未敢見今吾子辱請
吾子之就宫某將走見(主人女父也以白造緇曰辱)對曰某以非他
故不足以辱命請終賜見(非他故彌親之辭命謂將走見之言今文無終賜)對
曰某得以為昏姻之故不敢固辭敢不從(不言外亦彌親之辭)主
人出門左西面壻入門東面奠摯再拜出(出門出内門入門入大門)
(此内門不出大門者異於賓客也壻見於寢奠摯者壻有子道不敢授也摯雉也)擯者以摯出
請受(欲使以賓客禮相見)壻禮辭許受摯入主人再拜受壻再拜
送出(出已見女父)見主婦主婦闔扉立于其内(主婦主人之婦也闔扉者)
(婦人無外事扉左扉)壻立于門外東面主婦一拜壻荅再拜主婦
又拜壻出(必先一拜者婦人於丈夫必俠拜)主人請醴及揖讓入醴以
一獻之禮主婦薦奠酬無幣(及與也無幣異於賓客)壻出主人送
再拜
右不親迎三月壻見妻之父母
今案儀禮所存者惟士昏禮大夫以上無文案儀
禮士昏親迎主人爵弁乘墨車注云爵弁玄冕之
次士而乘墨車攝盛也疏云大夫以上自祭用朝
服助祭用玄冕士家自祭用玄端助祭用爵弁今
士親迎用爵弁是用助祭之服以為攝盛則卿大
夫親迎當用玄冕攝盛也天子諸侯尊不須攝盛
宜用家祭之服以迎則天子當服衮冕而五等諸
侯皆玄冕是以記云玄冕齋戒鬼神隂陽也將以
為社稷主以社稷言之據諸侯而說也周禮巾車
王之車有玉輅金輅象輅革輅木輅諸侯自金輅
以下孤乘夏篆卿乘夏縵大夫乘墨車士乘棧車
庶人乘役車今士乘大夫墨車為攝盛則庶人當
乘棧車大夫當乘夏縵卿當乘夏篆天子諸侯亦
不假攝盛當乘金輅矣又白虎通王度記有天子
諸侯一娶九女之制曾子問有變禮記傳有事證
詳見儀禮經傳通觧
儀禮圖卷二
