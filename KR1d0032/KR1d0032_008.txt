儀禮圖卷八宋楊復撰
聘禮第八(鄭云大問曰聘諸侯相於久無事使卿相問之禮也小聘使大夫周禮諸侯邦交歲相問)
(殷相聘世相朝○疏曰大問曰聘小聘曰問)
聘禮○君與卿圖事遂命使者(聘使卿)使者再拜稽首辭
(辭以不敏)君不許乃退既圖事戒上介亦如之(已謀事乃命上介難於使)
(者易於介)宰命司馬戒衆介衆介皆逆命不辭(宰上卿貳君事諸侯謂司)
(徒為宰衆介者士也逆猶受也○疏曰天子有六卿天地四時之官諸侯兼官但有三卿地官司徒兼冡宰夏)
(官司馬兼春官冬官司空兼秋官是以左傳杜洩云季孫為司徒叔孫為司馬孟孫為司空)○記久
無事則聘焉(事謂盟會之屬)
右命使介
宰書幣(書聘所用幣多少也)命宰夫官具(宰夫宰之屬也命之使衆官具幣及所宜齎)
○記多貨則傷于德(貨天地所化生謂玉也君子於玉比德焉朝聘之禮以為瑞節重禮)
(也多之則是主於貨傷敗其為德)幣美則没禮(幣人所造成以自覆幣謂束帛也愛之斯欲衣)
(食之君子之情也是以享用幣所以副忠信美之則是主於幣而禮之本意不見也)○既受行出
遂見宰問幾月之資(資行用也君臣謀密未知所之遠近○朱先生曰言與宰計度資費)
(之多寡也注言未知所之非是)
右具幣齎
及期夕幣(夕幣先行之日夕陳幣而視之重聘也)使者朝服帥衆介夕(視其)
(事也)管人布幕于寝門外(管猶館也館人謂掌次舍帷幕者也布幕以承幣寝門外朝也)
官陳幣皮北首西上加其奉於左皮上馬則北面奠幣
于其前(奉所奉以致命謂束帛及玄纁也馬言則者此享主用皮或時用馬馬入則在幕南皮馬皆乘)
(○乘繩證反)使者北面衆介立于其左東上(既受行同位也位在幕南)卿
大夫在幕東西面北上(大夫西面辟使者)宰入告具于君君朝
服出門左南鄕(入告入路門而告)史讀書展幣(展猶校錄也史幕東西面讀書)
(賈人坐撫其幣每者曰在必西面者欲君與使者俱見之也○賈音嫁)宰執書告備具于
君授使者使者受書授上介(史展幣畢以書還授宰宰既告備以授使者其受授)
(皆北面)公揖入(揖禮羣臣)官載其幣舍于朝(待旦行也)上介視載者
(監其安處之畢乃出)所受書以行(為當復展)○記使者既受行日朝同
位(謂前夕幣之間同位者使者北面介立于左少退别其處臣也)
右夕陳幣授使者
(今案夕幣之禮夕陳幣以授使者官陳幣皮加其奉於左皮上注奉所奉以致命謂束帛玄纁也然)
(授幣而未授圭何也圭聘禮之重者也圭所以聘也束帛所以享也聘圭不可以預授俟使者釋幣)
(于禰釋幣于行乃遂載旜帥衆介以授命于朝於是君朝服南鄕而授之以圭所以謹之重之也)
厥明賓朝服釋幣于禰(禰乃禮反○告為君使也賓使者謂之賓尊之也天子諸侯將)
(出告羣廟大夫告禰而已凡釋幣設洗盥如祭○疏曰下記云筮一尸若昭若穆容父在父在則祭祖父卒則)
(祭禰然則初行時若父在則釋幣於祖廟也但奉幣須潔當有洗以盥手其設洗法見士冠禮篚在洗西)有
司筵几于室中祝先入主人從入主人在右再拜祝告
又再拜(更云主人者廟中之稱也祝告告以主人將行)釋幣制玄纁束奠于几
下出(祝釋之也凡物十曰束玄纁之率玄居三纁居二朝貢禮云純四只制丈八尺○率音律○疏曰玄)
(三纁二率皆如此也純謂幅之廣狹制謂舒之長短周禮趙商問只長八寸四八三十二幅廣三尺二寸大廣)
(非其度鄭玄荅云古積畫誤為四當為三三咫則二尺四寸矣雜記云納幣一束束五两两五尋然則每卷二)
(丈若在制幣者每卷丈八尺為制合卷為匹也)主人立于戶東祝立于牖西又
入取幣降卷幣實于笲埋于西階東(笲音煩○又入者祝也盛以器若藏)
(然)又釋幣于行(告將行也行者之先其古人之名未聞天子諸侯有常祀在冬大夫三祀曰門)
(曰行曰厲喪禮有毁宗躐行出于大門則行神之位在廟門外西方○疏曰常祀在冬月令祀行是也大夫雖)
(有行無常祀因行使始出有告禮而已然此謂平地道路之神至於出城又有軷祭祭山川之神喻無險難也)
(祭山川之神有軷壇此祭行神亦當有軷壤月令祭行注為軷壇厚二寸廣五尺輪四尺是也)遂受命
(言遂者自是出不復入)上介釋幣亦如之(如其於禰與行)
右釋幣于禰及行
上介及衆介俟于使者之門外使者載旜帥以受命于
朝(旜之然反○旜旌旗屬也載之者所以表識其事也周禮曰通帛為旜又曰孤卿建旜至於朝門使者北)
(面東上○疏曰諸侯三門臯應路路門外有常朝位下文君使卿進使者乃入至朝即此朝門者臯門外也通)
(帛謂通體盡用赤無他物之飾赤周正色孤卿建者以不畫異物奉王之政教而已)君朝服南鄕
卿大夫西面北上君使卿進使者使者入及衆介隨入
北面東上君揖使者進之上介立于其左接聞命(進之者有)
(命宜相近也接猶續也)賈人西面坐啓櫝取圭垂繅不起而授宰
(櫝大木反函也繅音早○賈人在官知物價者繅所以藉圭也其或拜則奠于其上○疏曰繅有二種一者以)
(木為中幹以韋衣之天子五采公侯伯三采子男二采采為再行奠玉于上此則無垂繅屈繅之事下記云若)
(組絢為之者所以繫玉於韋版使不失墜此乃有屈垂之法則此經所云者是也)宰執圭屈繅
自公左授使者(屈繅者歛之禮以相變為敬也自公左贊幣之義曲禮曰詔辭自右贊幣自左)
使者受圭同面垂繅以受命(同面者宰就使者北面並授之○案授使者圭特以)
(受命言之者受命莫重於受圭故圭所以致君命而通信誠也)既述命同面授上介(述命)
(者循君之言重失誤)上介受圭屈繅出授賈人衆介不從(賈人將行者在)
(門外北面)受享束帛加璧受夫人之聘璋享玄纁束帛加琮
皆如初(享獻也既聘又獻所以厚恩惠也帛今之璧色繒也夫人亦有聘享以其與己同體為國小君)
(也其聘用璋取其半圭也君享用璧夫人用琮天地配合之象也圭璋特達瑞也璧琮有加往德也周禮曰瑑)
(圭璋璧琮以覜聘○疏曰前已受聘君圭此受享君束帛加璧又受聘夫人璋又受享夫人琮前陳幣不陳圭)
(璧琮是以至此始言而復連言束帛玄纁以其是相配之物也璧色繒謂帛色放璧色但未知此用何色特達)
(謂不加束帛璧琮有加往致其德也瑑謂不為六瑞制但瑑之耳又皆降其君一等)○記所以朝
天子圭與繅皆九寸剡上寸半厚半寸博三寸繅三采
六等朱白蒼(圭所執以為瑞節也剡上象天圜地方也雜采曰繅以掌衣木板飾以三色再就所)
(以薦玉重慎也九寸上公之圭也○疏曰雜記云圭剡上左右各寸半尊卑同之維長短依命數不同凡言繅)
(者皆象水草之文天子五采公侯伯三采子男二采木板大小如玉○朱先生曰案雜記疏引此謂云三采六)
(等朱白蒼朱白蒼重云朱白蒼是一采為二等相間而為六等也今案上記只有朱白蒼三字而此所引乃重)
(有之不知何時傳寫之誤失此三字又云諸侯三采則六等覜聘二采則四等天子五采則十等其說詳明併)
(著于此)問諸侯朱綠繅八寸(二采再就降於天子也)皆玄纁繫長尺
絢組(采成文曰絢繫無事則以繫玉因以為飾皆用五采組上以玄下以絳為地)○凡四器
者唯其所寳以聘可也(言國獨以此為寳也四器謂圭璋璧琮)○凡執玉
無藉者襲(藉謂繅也繅所以緼藉玉○曲禮有藉則裼無藉則襲鄭注裼襲文質相變耳有藻為文)
(裼見美亦文無藻為質襲充美亦質圭璋特而襲璧琮加束帛而裼亦是也疏引皇氏云凡執玉必有藻但垂)
(藻於两端令垂向扵下謂之有藉其人則去外服或不使下垂屈而在手謂之無藉其人則掩上服若圭璋以)
(享則皮馬既不上堂圭璋寳物不可露見必以物覆襲之璧琮既有帛錦唯用輕細之物蒙覆以裼之此謂玉)
(之裼襲也熊氏云藻則常有今言無者據不垂之也聘禮賈人取圭垂繅授上介注云賤不裼也明貴者垂藻)
(當裼也又云上介不襲屈繅授賓注云以盛禮不在已明屈繅合襲也又云賓襲執圭公襲受玉皆屈藻時也)
(又云公授宰玉裼降立是授玉後乃裼也又云賓裼奉束帛加璧享是有藉則裼也盖行禮皆屈而襲行享皆)
(裼也凡享時其玉皆無藻藉故崔靈恩云初享圭璋特故有藻其餘則束帛加璧既有束帛不須藻○陳祥道)
(云玉有以繅為之藉有以束帛為之藉有藉則裼無藉則襲特施扵束帛而已聘則賓襲執圭公襲受玉及享)
(則賓裼奉束帛加璧盖聘特用玉而其禮嚴享藉以帛而其禮殺此襲裼所以不同先儒以垂繅為有藉屈繅)
(為無藉非也○陸佃曰無藉若圭璋特是也經言繅又别言藉則藉非繅著矣藉若帛錦之類所謂公降襲受)
(至于中堂此無藉之玉也即束帛加璧裼矣○朱先生曰鄭說两義詞太簡略指不分明皇氏熊氏始以屈垂)
(言之至扵圭璋璧琮之義則皇氏為失而熊氏為得但周禮典瑞云璧琮繅皆二采一就而熊氏亦自謂以韋)
(衣版之藉則皆有而又引崔靈恩云璧琮既有束帛則不須藻似亦牴牾疑璧琮雖有藻而屈之當為無藉特)
(以加扵束帛故從有藉之例而執之者裼耳陳氏陸氏則但取鄭注後說而用熊氏之義似亦有理然今未敢)
(斷其是非故悉著其說以俟知者)
右受命于朝
(今案繅有二種賈疏已詳然言繅又有藉者承玉繫玉二種皆承藉玉之義故言藉也但藉字又有)
(一義曲禮云執玉其有藉者則裼無藉者則襲所謂無藉謂圭璋特達不加束帛當執圭璋之時其)
(人則襲也所謂有藉者謂璧琮加扵束帛之上當執璧琮之時其人則裼也曲禮所云專指圭璋特)
(而襲璧琮加束帛而禓一條言之先儒乃以執圭而垂繅為有藉執圭而屈繅為無藉此則不然陳)
(氏陸氏之言足以破先儒千百載之惑矣然何以知先儒之說為非而陳氏陸氏之說為是邪竊詳)
(經文裼襲是一事垂繅屈繅又别是一事不容混合為一說方其始受君命也賈人啓櫝取圭垂繅)
(以授宰垂執圭屈繅自公左授使者使者垂繅受命訖以授上介上介受玉垂繅以授賈人是時授)
(受凡易四手有屈垂之文而無裼襲之禮也及至主國行聘禮賓在廟門之外賈人啓櫝取玉垂繅)
(而授上介上介不襲屈繅以授賓經明言上介不襲是有垂屈之文而無裼襲之禮也逮夫主賓三)
(揖三讓登堂賓襲執圭公側襲受玉于中堂與東楹之間及公側授宰玉而後禓降立是主賓授受)
(則襲既授宰玉則禓故鄭注云凡當盛禮者以充美為敬非盛禮者以見美為敬此言是也當主賓)
(授受之時曾不見垂屈之文焉聘禮既畢君使卿皮弁還玉于舘既歸反命公南鄉卿進使者使者)
(執圭垂繅北面上介執璋屈繅立于其左又有垂屈之文而無裼襲之禮盖圭聘禮之重也主賓授)
(玉于中堂與東楹之間禮之正也方其授扵賈人授扵上介皆擬行之禮及贊禮者之事故辨垂屈)
(以彰其文主賓授玉于中堂與東楹之間為禮之正故辨裼襲以致其敬及歸反命又扵君前以垂)
(屈為文而不以裼襲為禮豈非玉為聘禮設反命亦非禮之正乎两義不同各有其宜自鄭氏之說)
(始差熊氏皇氏從而傅會之而經意始汨然經文粲然如日星之在天又豈得而終汨之邪)
遂行舍於郊(扵此脫舍衣服乃即道也曲禮曰凡為君使者已受命君言不宿扵家○疏曰自朝)
(服告禰至受命衣服未改至此脫朝服服深衣而行)斂旜○記出祖釋軷祭酒脯
乃飲酒于其側(祖始也既受聘享之禮行出國門止陳車騎釋酒脯之奠扵軷為行始也詩傳)
(曰軷道祭也道路以險阻為難是以委土為山或伏牲其上使者為軷祭酒脯祈告也卿大夫處者扵是餞之)
(飲酒扵其側禮畢乘車轢之而遂行舍扵近郊矣其牲犬羊可也○疏曰凡道路之神有二在國内釋幣扵行)
(者謂平適道路之神出國門釋奠扵軷者謂山行道路之神云或伏牲其上者周禮犬人掌供犬牲伏瘞亦如)
(之詩云取羝以軷犬羊用其一未必並用人君有牲大夫無牲直用酒脯)問大夫之幣俟
于郊為肆又齎皮馬(齎子兮反○肆猶陳列也齎猶付也使者既受命宰夫載問大夫之)
(禮待于郊陳之為行列至則以付之也不敢朝付之者辟君禮也○行戶郎反)
右遂行
若過邦至于竟使次介假道束帛將命于朝曰請帥奠
幣(至竟而假道諸侯以國為家不敢直徑也將猶奉也帥猶道也請道道路所當由)下大夫取
以入告出許遂受幣餼之以其禮上賓大牢積唯芻禾
介皆有餼(凡賜人以牲生曰餼餼猶禀也給也以其禮者尊卑有常差也)士帥没其竟
(没盡)○誓于其竟賓南面上介西面衆介北面東上史讀
書司馬執筴立于其後(筴音策○此使次介假道止而誓也賓南面專威信也史扵衆)
(介之前北面讀書以勑告士衆為其犯禮暴掠也)
右過他國
未入竟壹肄(謂扵所聘之國竟也肄習也習聘之威儀重失誤)為壝壇畫階帷
其北無宮(壝土象壇也帷其北宜有所鄕依也無宫不壝土畫外垣也)朝服無主無
執也(不立主人主人尊也不執玉不敢䙝也徒習其威儀而已)介皆與北面西上(入門)
(左之位也○疏曰但習入廟聘享揖遜升降布幣授玉之禮是以直云北面西上之位也云入門左之位者下)
(文云賓入門左介皆入門左北面西上是也)習享士執庭實(士士介也庭實必執之者皮則)
(有攝張之節)習夫人之聘享亦如之習公事不習私事(公事致命)
(者也○疏曰私事者謂私覿扵君私面扵卿大夫)
右習儀
及竟張旜誓(張旜明事在此國也張旜謂使人維之○疏曰案節服氏六人維王之太常鄭云維)
(之以縷太常十二旒人維持二旒也諸侯則四人不依命數大夫無文或一人或二人)乃謁關人
關人問從者幾人(為有司當共委積之具○疏曰卿行旅從大夫小聘亦當百人少曰委多)
(曰積)以介對(以所與受命者對謙也上公之使者七介侯伯五介子男三介)君使士請事
遂以入竟(遂以入因道之)
右及竟
入竟斂旜乃展(復校錄幣重其事斂旜變扵始入)布幕賓朝服立于幕
東西面(疏曰西面者由是臣道異扵前誓時也)介皆北面東上賈人北面
坐拭圭遂執展之(持之而立告在)上介北面視之退復位(言退復位)
(則視圭進違位)退圭(圭璋尊不陳之)陳皮北首西上又拭璧展之會諸
其幣加于左皮上上介視之退(會合也)馬則幕南北面奠
幣于其前(前當前幕上)展夫人之聘享亦如之賈人告于上
介上介告于賓(展夫人聘享上介不視貶扵君也賈人既拭璋琮南面告于上介上介扵是東)
(面以告扵賓)有司展羣幣以告(羣幣私覿及大夫者有司載幣者自展告)○及郊
又展如初(遠郊也天子百里上公五十侯伯三十子男十近郊各半之)○及館展幣
於賈人之館如初(館舍也遠郊之内有候館可以小休止沐浴展幣不于賓館者為主國之)
(人有勞問己者就焉便疾也○疏曰周禮遺人十里有廬三十里有宿五十里有市市有南館畿内道路皆有)
(候館)
右三展幣
賓至于近郊張旜君使下大夫請行反君使卿朝服用
束帛勞(請行問所之也雖知之謙不必也士請事大夫請行卿勞彌尊賓也其服皆朝服)上介
出請入告賓禮辭迎于舍門之外再拜(出請出門西面請所以来事也)
(入告入北面告賓也每所及至皆有舍其有来者皆出請入告于此言之者賓彌尊事彌錄○疏曰此時賓當)
(在賓館阼階西面故上介北面告賓)勞者不荅拜(凡為人使不當其禮)賓揖先入受
于舍門内(不受于堂此主扵侯伯之臣也公之臣受勞扵堂○疏曰案司儀諸公之臣相為國客及)
(大夫郊勞三辭拜辱三讓登聽命)勞者奉幣入東面致命(東面鄉賓)賓北面
聽命還少退再拜稽首受幣勞者出(北面聽命若君南面然少退象降拜)
授老幣(老賓之臣)出迎勞者(欲儐之)勞者禮辭賓揖先入勞者
從之乘皮設(設扵門内也物四曰乘皮麋鹿皮也)賓用束錦儐勞者(言擯者賓)
(在公館如家之義亦以來者為賓)勞者再拜稽首受(稽首尊國賓也)賓再拜稽
首送幣(受送拜皆北面象階上)勞者揖皮出乃退賓送再拜(揖皮出東)
(面揖執皮者而出)○夫人使下大夫勞以二竹簠方玄被纁裏
有蓋(簠音甫或作簋外圓内方曰簠内圓外方曰簋○竹簠方者器名也以竹為之状如簋而方○疏曰)
(簋皆用木而圓受斗二升此則用竹而方故云如簋而方)其實棗蒸栗擇兼執之以
進(兼猶两也右手執棗左手執栗)賓受棗大夫二手授栗(受授不游手慎之也)賓
之受如初禮(如卿勞之儀)儐之如初下大夫勞者遂以賓入
(出以束錦授從者因東面釋辭請道之以入然則賓送不拜)○記辭曰非禮也敢對
曰非禮也敢(辭辭不受也對荅問也二者皆卒曰敢言不敢也○疏曰辭謂賓辭主人荅謂賓荅)
(主人介則在旁曰非禮也敢○朱先生曰今本下句未有辭字注無復出辭字張淳識誤曰以注疏攷之當減)
(經以還注今從之)
右郊勞
至于朝主人曰不腆先君之祧既拚以俟矣(祧他條反拚方問反)
(謂洒掃○賓至外門下大夫入告出釋此辭主人者公也不言公而言主人主人接賓之辭明至欲受之不敢)
(稽賓也腆猶善也遷主所在曰祧周禮天子七廟文武為祧諸侯五廟則祧始祖也是亦廟也言祧者祧尊而)
(廟親待賓客者上尊者○疏曰守祧掌守先王先公之廟祧鄭注云廟謂太祖之廟及三昭三穆遷主所藏曰)
(祧先公之遷主藏扵后稷之廟先王之遷主藏扵文武之廟祧之言超也超上去不毁也天子有二祧以藏遷)
(主諸侯無二祧遷主藏于太祖廟故此名太祖廟為祧也下文迎賓及廟門受賓聘享皆在廟是扵太祖廟受)
(聘享以尊之若享食則扵禰廟燕又在寝彌相親也此鄭義若孔融王肅則以高祖之父及祖為二祧非鄭義)
(也)賓曰俟閒(賓之意不欲奄卒主人也且以道路悠遠欲沐浴齋戒俟閒未敢聞命)
右至朝
大夫帥至于館卿致館(致至也賓至此館主人以上卿禮致之所以安之也)賓迎
再拜卿致命賓再拜稽首卿退賓送再拜○記卿館扵
大夫大夫館扵士士館扵工商(館者必扵廟不館扵敵者之廟為大尊也○疏)
(曰曾子問云公館與公所為曰公館鄭注云公館若今縣官宫也彼是正客館若朝聘使少則皆扵正客館若)
(使多則有在大夫廟○朱先生曰案疏引曾子問之文如此而下經還玉賓負右房而立是不必扵廟也明矣)
(鄭注不通當從疏說)管人為客三日具沐五日具浴(管人掌客館者也客謂使)
(者下及士介也)
右致館(朱先生曰此致止謂致館耳注疏皆以為兼致飱非是)
宰夫朝服設飱(飱音孫○食不備禮曰飱○疏曰饔餼則生腥飪皆具而又多餘物飱則唯腥)
(飪而已)飪一牢在西鼎九羞鼎三腥一牢在東鼎七(中庭之饌)
(也飪孰也孰在西腥在東象春秋也鼎西九東七羞鼎則陪鼎也以其實言之則曰羞以其陳言之則曰陪○)
(疏曰中庭之饌對下文是堂上及門之饌也鼎實之目見下歸饔餼注疏皆約饔餼言之後倣此)堂上
之饌八西夾六(八六者豆數也凡饌以豆為本堂上八豆八簋六鉶两簠八壺西夾六豆六簋)
(四鉶两簠六壺)門外米禾皆二十車(禾槀實并刈者也米陳門東禾陳門西)薪芻
倍禾(各四十車凡上所陳皆如饔餼)○上介飪一牢在西鼎七羞鼎三
堂上之饌六門外米禾皆十車薪芻倍禾(西鼎七無鮮魚鮮腊)衆
介皆少牢(亦飪在西鼎五羊豕腸胃魚腊堂上之饌四豆四簋两鉶四壺無簠○疏曰知鼎五者以)
(賓九上介七衆介當五降殺以两)○記飱不致(不以束帛致命草次饌飱具輕)賓不拜
(以不致命)沐浴而食之(自潔清尊主國君賜也記此重者沐浴可知陸佃曰飱不致者設之而已)
右設飱
厥明訝賓于館(訝五嫁反○此訝下大夫也以君命迎賓謂之訝訝迎也亦皮弁)賓皮
弁聘至于朝賓入于次(服皮弁者朝聘主相尊敬諸侯視朔皮弁服入于次俟辨也次)
(在大門外之西以帷為之)乃陳幣(有司入于主國廟門外以布幕陳幣如展幣焉圭璋賈人執櫝而俟)
卿為上擯大夫為承擯士為紹擯擯者出請事(擯謂主國之君)
(所使出接賓者也紹繼也其位相承繼而出也主君公也則擯者五人侯伯也則擯者四人子男也則擯者三)
(人聘義曰介紹而傳命君子扵所尊不敢質敬之至也既知其所為来之事復請之者賓来當與主君為禮為)
(其嫌不敢斥尊者啓發以進之扵是時賓出次直闑西北面上擯在關東閾外西面其相去也公之使者七十)
(步侯伯之使者五十步子男之使者三十步此旅擯耳不傳命上介在賓西北東面承擯在上擯東南西面各)
(自次序而下末介末擯旁相去三丈六尺上擯之請事進南面揖賓俱前賓至末介上擯至末擯亦相去三丈)
(六尺止揖而請事還入告于公天子諸侯朝覲乃命介紹傳命耳其儀各鄕本受命反面傳而下及末則卿受)
(之反面傳而上又受命傳而下亦如之此三丈六尺者門容二徹參个旁加各一步也○疏曰上擯西面者向)
(君也旅擯見司儀云各自次序而下者賓介自南面北為序主人之擯自北向南為序也進南面揖賓俱前者)
(謂上擯入向公前北面受命復出南面遥揖賓使前而漸南行賓至末介北東面上擯至末擯南西面止揖者)
(俱立定乃揖也各鄕本受命者非一時之事先上擯入受命出傳與承擯承擯傳與末擯此是傳而下末介向)
(末擯邊受命傳與次介次介傳與上介上介傳與賓是傳而上云又受命傳而下者此乃發賓傳向主君一如)
(前發主君傳而向下如此三迴為交擯三辭二徹三介者徹廣八尺參个三八二十四門容二丈四傍加客一)
(步空丈二為三丈六尺)公皮弁迎賓于大門内大夫納賓(大夫上擯也扵)
(是賓主人皆裼○疏曰此未執玉正是文飾之時故皆裼)賓入門左(内賓位也衆介隨入北面西上)
(少退擯者亦入門而右北面東上上擯進相君○疏曰此注亦多約下入廟行聘享文)公再拜(南面)
(拜迎)賓辟不荅拜(辟位逡遁不敢當其禮)○記卿大夫訝大夫士訝
士皆有訝(卿使者大夫上介也士衆介也訝主國迎待賓者○疏曰大聘使卿主人使大夫訝小聘)
(使大夫主人使士訝謂初行聘及饗食燕皆迎之)○宗人授次次以帷少退于
君之次(主國之門外諸侯及卿大夫之所使者次位皆有常處○疏曰上公九十步侯伯七十步子男)
(五十步使其臣聘使大聘小聘又各降二等其次皆依其步數就西方而置之未行禮之時止扵其中將行禮)
(乃出○朱先生曰案周禮幕人掌相會共帷幕掌次掌張幕此宗人字恐誤)
右擯出迎賓
公揖入每門每曲揖(君與賓入門賓必後君介及擯者隨之並而鴈行既入則或左或右)
(相去如初玉藻曰君入門介拂闑大夫中棖與闑之間士介拂棖賓入不中門不履閾此賓謂聘卿大夫也門)
(中門之正也不敢與君並由之敬也介與擯者鴈行卑不踰尊者之迹亦敬也賓之介猶主人之擯○疏曰應)
(門之左為宗廟諸侯五廟太祖之廟居中二昭居東二穆居西所引玉藻君入門至拂棖彼鄭注云此謂两君)
(相見也君若迎聘客擯者亦然下句言賓始是聘客闑居中棖謂門两旁長木所謂門楔也故君與賓及上擯)
(上介拂闑末介末擯拂棖而次介次擯由棖闑之間)及廟門公揖入立于中庭(公先)
(入省内事也立于中庭以俟賓不復出如此得君行一臣行二扵禮可矣公迎賓大門内卿大夫以下入廟門)
(俟之○疏曰省内事如曲禮主人請入為席之類初命迎賓于館之時卿大夫士固在朝及君在大門内時不)
(以無事亂有事當扵廟中在位矣)賓立接西塾(接猶近也已與主君交禮將有出命俟之扵此)
(介在當南北面西上上擯亦隨公入門東東上少進扵士)
右揖賓入及廟門
几筵既設擯者出請命(有几筵者以其廟受宜依神也賓至廟門司宫乃于依前設之)
(神尊不豫事也至此言命事彌至言彌信也周禮諸侯祭祀席蒲筵繢純右彫几)賈人東面坐
啓櫝取圭垂繅不起而授上介(賈人鄉入陳幣東面俟扵此授圭不起賤不與)
(為禮也不言裼襲者賤不裼也繅有組繫也)上介不襲執圭屈繅授賓(上介北面)
(受圭進西面授賓不襲者以盛禮不在扵已也屈繅并持之也曲禮曰執玉其有藉者則裼無藉者則襲)賓
襲執圭(執圭盛禮而又盡飾為其相蔽敬也玉藻曰服之襲也充美也是故尸襲執玉龜襲也○疏曰)
(臣扵君所合裼以盡飾今既執圭以瑞為敬若又盡飾而裼則掩蔽執玉之敬故不得裼也充猶覆也)擯
者入告出辭玉(擯者上擯也入告公以賓執圭將致其聘命圭贄之重者辭之亦所以致尊讓)
(也)納賓賓入門左(公事自闑西)介皆入門左北面西上(隨賓入也)
(介無事止扵此)三揖(君與賓也入門將曲揖既曲北面又揖當碑揖○疏曰公已入立中庭而云入門者)
(謂賓入門及北面公皆向賓揖之再揖訖公乃北行當碑乃得賓主相向揖是以得君行一臣行二)至于
階三讓(讓升)公升二等(先賓升二等亦欲君行一臣行二)賓升西楹西東
面(與主君相鄉)擯者退中庭(退者以公宜親受賓命不用擯相也)賓致命公左
還北鄕(當拜)擯者進(進阼階西釋辭扵賓相公拜也)公當楣再拜賓三退
負序(三退三逡遁也)公側襲受玉于中堂與東楹之間(側猶獨也言獨)
(見其尊賓也佗日公有事必有贊為之者凡襲于隐者公序坫之間可知也中堂南北之中也入堂深尊賓事)
(也東楹之間亦以君行一臣行二)擯者退負東塾而立賓降介逆出賓
出公側授宰玉(使藏之授扵序端)裼降立(裼者免上衣見裼衣凡當盛禮者以充美)
(為敬非盛禮者以見美為敬降立俟享也亦於中庭)○記唯大聘有几筵(謂受聘享時也)
(小聘輕雖受于廟不為神位)○禮不拜至(疏曰前者請行禮賓言俟閒故今不是始至也)○
辭無常孫而說(孫音遜說音悅○孫順也大夫使受命不受辭辭必順且說)辭多則
史少則不逹(史謂策祝)辭苟足以逹義之至也○辭曰子以
君命在寡君寡君拜君命之辱(此贊君拜聘享辭也在存也)○上介
執圭如重授賓(疏曰此在主君廟門外上介屈繅授賓之容)賓入門皇升堂
讓將授志趨(皇自莊盛也讓謂舉手平衡也志猶念也念趨謂審行步也孔子之執圭鞠躬如也)
(如不勝上如揖下如授勃如戰色足縮縮如有循)授如爭承下如送君還而后
退(疏曰授玉之時如與人争接取物恐失墜也聘享每訖君實不送而賓之敬如君送然退謂出廟門要行)
(後事非出大門也)下階發氣怡焉再三舉足又趨(發氣舍息也再三舉足自)
(安定乃復趨也至此云舉足則志趨卷豚而行也孔子升堂鞠躬如也屏氣似不息者出降一等逞顔色怡怡)
(如也没階趨進翼如也○卷去阮反豚大本反○朱先生曰趨進進字衍卷轉也豚之言若有循義見曲禮)
及門正焉(容色復故此皆心變見扵威儀)○執圭入門鞠躬焉如恐失
之(記異說也)皇且行入門主敬升堂主慎(復記執玉異說)
右受玉
擯者出請(不必賓事之有無)賓裼奉束帛加璧享擯者入告出
許(許受之)庭實皮則攝之毛在内内攝之入設也(皮虎豹之皮攝)
(之者右手并執前足左手并執後足毛在内不欲文之豫見也内攝之者两手相鄕也入設亦參分庭一在南)
(言則者或以馬也凡君扵臣臣扵君麋鹿皮可也)賓入門左揖讓如初升致命
張皮(張者釋外足見文也)公再拜受幣士受皮者自後右客(自由也從)
(東方来由客後西居其左受皮也執皮者既授亦自前西而出)賓出當之坐攝之(象受于賓)
公側授宰幣皮如入右首而東(如入左在前皮右首者變于生也)○記
及享發氣焉盈容(發氣舍氣也孔子之扵享禮有容色)衆介北面蹌焉(蹌七)
(羊反○容貌舒揚○疏曰大夫齊齊士蹌蹌)○凡庭實隨入左先皮馬相間
可也(間厠之間○隨入不並行也○疏曰云左先者以皮馬以四為禮北面以西頭為上故左先入陳也)
賓之幣唯馬出其餘皆東(馬出當從廐也餘物皆東藏之内府)
右受享幣
記若君不見(君有疾若他故不見使者)使大夫受(受聘享也大夫上卿也)自下
聽命自西階升受負右房而立賓降亦降(此儀如還圭然而賓大夫)
(易處耳○疏曰彼賓自大夫左受之此大夫扵賓左受之此為易處耳)不禮(辟正主也)
右君不見
聘于夫人用璋享用琮如初禮(如公立于中庭以下)○記辭君以
社稷故在寡小君拜(此贊拜夫人聘享辭也)
右聘享夫人
若有言則以束帛如享禮(有言有所告請如春秋臧孫辰告糴于齊之類是也)○
記若有故則卒聘束帛加書將命百名以上書於策不
及百名書於方(故謂災患及時事相告請也名書文也今謂之字策簡也方版也○疏曰簡據)
(一片策是衆簡相連)主人使人與客讀諸門外(受其意既聘享賓出而讀之讀之不)
(扵内者人稠處嚴不得審悉主人國君也人内史也書必璽之)
右有言有故
擯者出請事賓告事畢(公事畢)○賓奉束錦以請覿(覿見也)
擯者入告出辭(客有大禮未有以待之○疏曰謂未禮賓故止客而先禮賓)○請禮
賓賓禮辭聽命擯者入告(告賓許也)宰夫徹几改筵(將禮賓徹神几)
(改神席更布也賓席東上周禮曰筵國賓于牖前)公出迎賓以入揖讓如初(公出)
(迎者已之禮更端也○疏曰前聘享俱是公禮故聘訖而享公不出迎此禮賓是私禮故更端而出迎也)公
升側受几于序端宰夫内拂几三奉两端以進(内拂几不欲塵)
(坋尊者○坋滿悶反○疏曰案覲禮几俟于東箱)公東南鄕外拂几三卒振袂
中攝之進西鄕(進就賓也○疏曰宰夫奉几两端故公中攝之擬賓用两手在公手外取之故)
(也)擯者告(告賓以公授几)賓進訝受几于筵前東面俟(未設也)公
壹拜送(公尊也)賓以几辟(辟位逡遁)北面設几不降階上荅再
拜稽首(不降以主人禮未成也几賓左几○疏曰鄕飲酒義云啐酒成禮也啐酒為禮成此設几主為)
(啐酒今未啐醴故云禮未成也云几賓左几者對神右几)○宰夫實觶以醴加柶于
觶面枋(酌以授君也君不自酌尊也宰夫亦洗升實觶以醴自東箱来不面擸不訝授也○擸以涉反)
(○疏曰授几時從下面升東箱取几進以授君今亦從下升東箱酌醴進以授君故亦之)公側受醴
(將以飲賓○飲於鴆反○疏曰公西面向賓宰夫自東箱来在公傍側並授與公)賓不降一拜
進筵前受醴復位公拜送醴(賓一拜者醴質以少為貴○疏曰賓上下皆再拜稽)
(首獨此一拜故鄭據太古云醴質無玄酒故一拜以少為貴)宰夫薦籩豆脯醢賓升
筵擯者退負東塾(事未畢擯者不退中庭以有宰夫也○疏曰有宰夫相則已無事若無宰)
(夫則在中庭矣)賓祭脯醢以柶祭醴三庭實設(庭實乘馬)降筵北面
以柶兼諸觶尚擸坐啐醴(尚上通啐七内反○降筵就階上○疏曰以右手之柶并)
(扵左两手捧觶)○公用束帛(致幣也言用尊于下也亦受之于序端)建柶北面奠
于薦東擯者進相幣(贊以辭)賓降辭幣(不敢當公禮也)公降一等
辭(辭賓降也)栗階升聽命(栗階趨君命尚疾不連步)降拜(拜受)公辭(不降一等殺也)
升再拜稽首受幣當東楹北面(亦訝受而北面者禮主扵己己臣也○疏曰前)
(行聘享時賓東面主君西面訝授受以奉君命故不北面此以主君禮己己臣也故北面受異聘享時)退
東面俟(俟君拜也不北面者謙若不敢當階然)公壹拜賓降也公再拜(不俟)
(公再拜者不敢當公之盛也公再拜者事畢成禮也)賓執左馬以出(受尊者禮宜親之也效馬)
(者并左右靮授之餘三馬主人牽者從出也)上介受賓幣從者訝受馬(從者士介)
○記醴尊于東箱瓦大一有豐(大音太○瓦大瓦尊豐承尊器如豆而卑)薦
脯五膱祭半膱横之(膱脯如版然者或謂之脡皆取直貌焉○脡大頂反)祭醴再
扱始扱一祭卒再祭(扱初洽反○卒謂後扱)○主人之庭實則主
人遂以出賓之士訝受之(此謂餘三馬也左馬賓執以出矣士士介從者)
右禮賓
(今案聘禮既授玉授享幣則聘使之禮畢矣扵是撤几改筵以禮賓焉前設几筵者為廟受聘禮宜)
(依神也今徹几改筵所以禮賓也神席當室前之中故注疏以扆前為據賓席在西北故注以筵國)
(賓于牖前為據賓席在牖前其義何居乎地道尚右故牖前西北之位家鄕國皆以為重士冠禮子)
(筵于戶西士昏禮婦席于戶牖間鄕飲席扵牖前鄕射賓席在扵戶牖之處周禮筵國賓扵牖前其)
(名不同皆不越乎此位也但天子諸侯與大夫士室房之制不同故牖前亦少不同義詳見扵鄕飲)
(酒禮此禮賓之初有三節受几也受醴也受幣也三者公親受于序端而後授賓恭之至也設几主)
(為啐醴故受几受醴皆扵筵前禮莫重扵幣故受幣當東楹前行聘享時賓東面主君西面訝授受)
(以賓奉君命不北面此以主君禮賓賓臣也故受幣北面)○
賓覿奉束錦緫乘馬二人贊入門右北面奠幣再拜稽
首(不請不辭鄕時已請也覿用束錦辟享幣也緫者緫八轡牽之贊者居馬間扣馬也入門而右私事自闑)
(右奠幣再拜以臣禮見也贊者賈人之屬介特覿也疏曰二人贊者各居兩馬間各用左右手手扣一匹)○
擯者辭(辭其臣)賓出(事畢)擯者坐取幣出有司二人牽馬以
從出門西面于東塾南(將還之也贊者有司受馬乃出凡取幣于庭北面○疏曰幣可)
(奠之扵地馬待人受)擯者請受(請以客禮受之)賓禮辭聽命(賓受其幣贊者受馬)牽
馬右之入設(庭實先設客禮也右之欲人居馬左任右手便也扵是牽馬者四人事得申也曲禮)
(曰效馬效羊者右牽之)賓奉幣入門左介皆入門左西上(以客禮入可從)
(介)公揖讓如初升公北面再拜(公再拜者以其初以臣禮見新之也)賓三
退反還負序(反還者不敢與授圭同)振幣進授當東楹北面(不言君受)
(略之也)士受馬者自前還牽者後適其右受(還戶患反○自由也適牽)
(者之右而受之也此亦並授者不自前左由便也便其己授而去也受馬自前變扵受皮)牽馬者自
前西乃出(自由也○疏曰謂皆自馬前由西而出也次東三牽者則然其最西頭者便即出門不復)
(由前也)賓降階東拜送君辭(拜送幣于階東以君在堂鄕之)拜也君降一
等辭(君乃辭之而賓猶拜敬也)擯者曰寡君從子雖將拜起也(此禮固多)
(有辭矣未有著之者是其志而煥乎未敢明說○疏曰謂此獨著其辭煥然但疑事無質故上注每云其辭未)
(聞也)栗階升公西鄕賓階上再拜稽首(成拜)公少退(為敬)賓降
出公側授宰幣馬出(廟中宜清)公降立○記私覿愉愉焉(容貌)
(和敬○疏曰享時盛容舒扵聘時之戰色私覿又舒扵盈容)出如舒鴈(威儀自然而有行列舒鴈)
(鵝也○疏曰出反舒扵愉愉也)○既覿賓若私獻奉獻將命(時有珍異之物㦯賓)
(奉之所以自序尊敬也猶以君命致之)擯者入告出禮辭(辭其獻也)賓東面坐
奠獻再拜稽首(送獻不入者奉物禮輕)擯者東面坐取獻舉以入
告出禮請受(東面坐取獻者以宜並受也其取之由賓南而自後右客也○疏曰擯者從門東適)
(南方西行扵賓北東面坐取幣入告于君及出一請扵賓而受之擯者與賓敵故云宜並受也)賓固辭
公荅再拜(拜受扵賓也固亦衍字)擯者立于閾外以相拜賓辟(相贊)
(也)擯者授宰夫于中庭(東藏之既乃介覿)若兄弟之國則問夫
人(兄弟謂同姓若㛰姻甥舅有親者問猶遺也謂獻也不言獻者變扵君也非兄弟獻不及夫人)
右賓私覿私獻
擯者出請上介奉束錦士介四人皆奉玉錦束請覿(玉錦)
(錦之文纖縟者也禮有以少文為貴者後言束辭之便也)擯者入告出許上介奉幣
儷皮二人贊(儷猶两也上介用皮變扵賓也皮麋鹿皮○疏曰賓用馬今介用皮故云變也)皆
入門右東上奠幣皆再拜稽首(皆者皆衆介也贊者奠皮出)擯者辭
(亦辭其臣)介逆出(亦事畢也)擯者執上幣士執衆幣有司二人舉
皮從其幣出請受(請受請于上介也擯者先即西面位請之釋辭之時執衆幣者隨立門中)
(而俟○疏曰隨如昏禮納徵執皮隨入之隨)委皮南面(擯者既釋辭執衆幣者進即位有司乃得)
(委之南面便其復入也委皮當門○疏曰皮入右首右先故南面横委扵門中當門北上執皮者北面受之而)
(乃入便也)執幣者西面北上擯者請受(請于上介也上言其次此言其位互約文)
(也)介禮辭聽命皆進訝受其幣(言皆者嫌擯者一一授之)上介奉幣
皮先入門左奠皮(皮先者介隨執皮者而入也入門左介至揖位而立執皮者奠皮以有不)
(敢授之義○疏曰賓覿時入門左公揖譲升賓至此待揖而後進明此介亦至揖位而立)公再拜(拜中)
(庭也不受于堂介賤也○疏曰上云降立别無更進退之文知在中庭)介振幣自皮西進
北面授幣退復位再拜稽首送幣(進者北行參分庭一而東行當君乃復北)
(行也○疏曰介初在揖位君在中庭奠皮近西故介發揖位自皮西北出三分一乃東行北向當君乃北行至)
(君所乃授幣)介出宰自公左受幣(不側受介禮輕○疏曰贊自轉授宰也)有司
二人坐舉皮以東○擯者又納士介(納者出道入也○道音導)士介
入門右奠幣再拜稽首(終不敢以客禮見)擯者辭介逆出擯者
執上幣以出禮請受賓固辭(禮請受者一請而聽之也賓為之辭士介賤不敢以)
(言通扵主君固衍字當如面大夫也)公荅再拜擯者出立于門中以相拜
(擯者以賓辭入告還立門中閾外西面公乃遥荅拜也相者贊告之)士介皆辟(逡遁也)士三
人東上坐取幣立(俟擯者執上幣来也)擯者進(就公所也)宰夫受幣于
中庭以東(使宰夫受于士士介幣輕受之于公左賓幣公側授宰上介幣宰受于公左士介幣宰夫)
(受于士敬之差)執幣者序從之(序從者以宰夫當一一受之)
右介私覿
擯者出請賓告事畢擯者入告公出送賓及大門内公
問君(鄕以公禮將事無由問也賓至始入門之位北面將揖而出衆介亦在其右少退西上扵此可以問)
(君居處何如序殷勤也時承擯紹擯亦扵門東北面東上上擯往来傳君命南面蘧伯玉使人扵孔子孔子問)
(曰夫子何為此公問君之類也○朱先生曰所引論語非聘事意略相類耳)賓對公再拜(拜其)
(無恙公拜賓亦辟)公問大夫賓對公勞賓賓再拜稽首公荅拜
(勞以道路之勤)公勞介介皆再拜稽首公荅拜賓出公再拜送
賓不顧(公既拜客趨辟君命上擯送賓出反告賓不顧扵此君可以反路寝矣論語說孔子之行曰賓)
(退必復命曰賓不顧矣○又案司儀諸公之臣相為國客出及中門之外問君客再拜對君拜客辟而對君問)
(大夫客對君勞客客再拜稽首君荅拜趨辟注云中門之外即大門之内也問君曰君不恙乎對曰使臣之来)
(寡君命臣于庭大夫曰二三子不恙乎對曰寡君命使臣于庭二三子皆在勞客曰道路悠悠客甚勞勞介則)
(曰二三子甚勞客再拜對者為敬慎也○疏曰問君以下未知鄭所出何文)
右公送賓問君問大夫勞賓介(自厥明訝賓至此凡七圖只是)
(一日所行之禮)
賓請有事於大夫(請問問卿也上擯送賓出賓東面而請之擯者反命因告之○疏曰從朝)
(以来行聘享行禮賓之事事已煩矣今日即請未可即行故云反命因告之告之使知而已)公禮辭
許賓即館○記賓即館訝將公命(使已迎待之命○疏曰掌訝職云賓入館)
(次于舍門外待事于客注云次如今官府門外更衣處待事于客通其所求索將公命有事通傳于君)又
見之以其摯(又復也復以私禮見者訝將命扵賓館之外宜相親也大夫訝者執鴈士訝者執雉)
右賓即館
卿大夫勞賓賓不見(以已公事未行上介以賓辭辭之)大夫奠鴈再拜
上介受(不言卿卿與大夫同執鴈下見于國君周禮凡諸侯之卿見朝君皆執羔)勞上介亦
如之○記幣之所及皆勞不釋服(以與賓接扵君所賓又請有事于己不可)
(以不速也所不及者下大夫未嘗使者也不勞者以先是賓請有事扵己同類既聞彼為禮所及則已往有嫌)
(也所以知及不及者賓請有事固曰某子某子)
右卿大夫勞
君使卿韋弁歸饔餼五牢(變皮弁服韋弁敬也其服盖韎布以為衣而素裳牲殺曰)
(饔生曰餼)上介請事賓朝服禮辭(朝服示不受也受之當以尊服)有司入陳
(入賓所館之廟陳其積)○饔(謂飪與腥)○飪一牢鼎九設于西階前陪
鼎當内廉東面北上上當碑南陳牛羊豕魚腊腸胃同
鼎膚鮮魚鮮腊設扄鼏膷臐膮蓋陪牛羊豕(扄古螢反膷音香牛)
(&KR0796;也臐許云反羊&KR0796;也膮許堯反豕&KR0796;也○陪鼎三牲臛膷臐膮陪之庶羞加也當内廉辟堂塗也腸胃次腊)
(以其出牛羊也膚豕肉也唯燖者有膚此饌先陳其位後言其次重大禮詳其事也宮必有碑所以識日景引)
(隂陽也凡碑引物者宗廟則麗牲焉以取毛血其材宫廟以石窆用木○&KR0796;火各反又火郭反燖音尋一本作)
(爓音潜窆彼驗反○朱先生曰引隂陽引字疑當作别○疏曰案公食大夫庶羞非正饌故在正鼎後而言加)
(也君子不食圂腴犬豕曰圂故牛羊有腸胃而無膚豕則有膚而無腸胃也○今案腸胃同鼎謂牛羊腸胃同)
(一鼎不異其牛羊腴賤也)○腥二牢鼎二七無鮮魚鮮腊設于阼階
前西面南陳如飪鼎二列(有腥者所以優賓也)堂上八豆設于戶
西西陳皆二以並東上韭菹其南醓醢屈(韭音九菹莊居反醓他感)
(反○戸室戶也東上變于親食賓也醓醢汁也屈猶錯也○疏曰醓醢西昌本昌本西麋臡麋臡西菁菹菁菹)
(北鹿臡鹿臡東葵菹葵菹東蝸醢蝸醢東韭菹周禮天官醢六案公食大夫公親食賓云宰夫自東房薦豆六)
(設于醬東西上此云東上是變扵親食賓也)八簋繼之黍其南稷錯(黍在北○疏曰)
(繼豆以西陳之次第亦與豆同亦間雜)六鉶繼之牛以西羊豕豕南牛以
東羊豕(鉶羹器也)两簠繼之粱在北(簠不次簋者粱稻加也凡饌屈錯要相變)八
壺設于西序北上二以並南陳(壺酒尊也酒盖稻酒粱酒不錯者酒不以雜錯)
(為味)西夾六豆設于西墉下北上韭菹其東醓醢屈六簋
繼之黍其東稷錯四鉶繼之牛以南羊羊東豕豕以北
牛两簠繼之粱在西皆二以並南陳六壺西上二以並
東陳(東陳在北墉下統扵豆○疏曰六豆者先設韭菹其東醓醢又其東昌本南麋臡西菁菹又西鹿臡)
饌于東方亦如之(東方東夾室)西北上(亦韭菹其東醓醢)壺東上西
陳(亦在北墉下統扵豆)醯醢百罋夾碑十以為列醯在東(夾碑在鼎之中)
(央也醯在東醯榖陽也醢肉隂也○疏曰罋瓦器其容亦蓋一觳瓬人云簋實一觳又云豆實三而成觳四升)
(曰豆則罋與簋同受斗二升也)○餼二牢陳于門西北面東上牛以西
羊豕豕西牛羊豕(餼生也牛羊右手牽之豕東之寝右亦居其左○疏曰寝右者西足也當)
(升左胖也)米百筥筥半斛設于中庭十以為列北上黍粱稻
皆二行稷四行(庭實固當庭中言當中庭者南北之中也東西為列列當醯醢南亦相變也此)
(言中庭則設碑近如堂深也○疏曰享時庭實三分庭一在南此更言中庭明南北之中也行列横陳黍两行)
(在北次粱次稻次稷不用稻為上者稻粱是加黍稷是正故為上下端言碑近如堂深者醯醢夾碑南陳今百)
(筥在南北之中則碑近此可知)門外米三十車車秉有五籔設于門東
為三列東陳(籔色縷反○大夫之禮米禾皆視死牢秉籔數名也秉有五籔二十四斛也籔若不)
(數之數○疏曰飪腥共三牢故米禾視之十六斗曰籔十籔曰秉是二十四斛)禾三十車車三
秅設于門西西陳(秅丁故反○秅數名也三秅千二百秉)薪芻倍禾(倍禾以其)
(用多也薪從米芻從禾四者之車皆陳北輈凡此所以厚重禮也聘義曰古之用財不能均如此然而用財如)
(此其厚者言盡之扵禮也盡之扵禮則内君臣不相陵而外不相侵故天子制之而諸侯務焉爾○疏曰薪可)
(以炊㸑故從米芻可以食馬故從禾)○賓皮弁迎大夫于外門外再拜大
夫不荅拜(大夫使者卿也)揖入及廟門賓揖入(賓與使者揖而入使者止執幣)
(賓俟之于門内謙也古者天子適諸侯必舍扵太祖廟諸侯行舍于諸公廟大夫行舍于大夫廟○疏曰門内)
(宁下也下賓問卿大夫揖入注云入者省内事也既而俟于宁下是也諸公大國之孤也無孤之國諸侯舍于)
(卿廟也)大夫奉束帛(執其所以將命)入三揖皆行(皆猶並也使者尊不後主人)
(疏曰主人即賓也)至于階讓大夫先升一等(讓不言三不成三也○疏曰賓三讓)
(大夫即升無三辭則不成三也大夫奉君命歸饔餼故先升一等)賓從升堂北面聽命
(北面于階上也)大夫東面致命賓降階西再拜稽首拜餼亦如
之(大夫以束帛同致饔餼也賓殊拜之敬也重君之禮也)大夫辭升成拜(尊賓)受幣
堂中西北面(趨主君命也堂中西中央之西)大夫降出賓降授老幣(老家)
(臣也)○出迎大夫(賓出迎欲儐之)大夫禮辭許入揖讓如初賓升
一等大夫從升堂(賓先升敵也皆北面)庭實設馬乘(乘四馬也)賓降堂
受老束錦大夫止(止不降使之餘尊)賓奉幣西面大夫東面賓
致幣(不言致命非君命也)大夫對北面當楣再拜稽首(稽首尊君客也致對)
(有辭也)受幣于楹間南面退東面俟(賓北面授尊君之使○疏曰賓不南面並)
(授而云賓北面授者凡敵體授受之義授由其右受由其左今尊君之使是以大夫南面賓北面)賓再
拜稽首送幣大夫降執左馬以出(出廟門從者亦訝受之)賓送于
外門外再拜○明日賓拜于朝拜饔與餼皆再拜稽首
(拜謝主君之恩惠扵大門外周禮曰凡賓客之治令訝聽之此拜亦皮弁服)○記聘日致饔
(急歸大禮)○十斗曰斛十六斗曰籔十籔曰秉(秉十六斛今江淮之間量)
(名有為籔者)二百四十斗(謂一車之米秉有五籔)四秉曰筥(此秉謂刈禾盈手之)
(秉也筥穧名也若今萊易之間刈稻聚把有名為筥者詩曰彼有遺秉此有不斂穧○疏曰穧即筥)十筥
曰稯十稯曰秅四百秉為一秅(稯音緫○一車之禾三秅為千二百秉三百筥)
(三十稯也)○凡賓拜于朝訝聽之(拜拜賜也)
右歸賓饔餼
記賜饔唯羹飪筮一尸若昭若穆(羹飪謂飪一牢也肉謂之羹唯是祭其先)
(大禮之盛者也筮尸若昭若穆容父在父在則祭祖父卒則祭禰腥餼不祭則士介不祭也○疏曰古者天子)
(諸侯行載廟木主大夫雖無木主亦以幣帛玉其神是以受主國饔餼故筮尸祭然後食之)僕為祝
祝曰孝孫某孝子某薦嘉禮于皇祖某甫皇考某子(祝祝)
(上之六反下之又反○僕為祝者大夫之臣攝官也○疏曰大夫使僕攝祝則本無祝官)如饋食之
禮(如少牢饋食之禮不言少牢今言太牢也○疏曰少牢禮有尊俎籩豆鼎敦之數陳設之儀隂厭陽厭之)
(禮九飯三獻之法上大夫又有正祭扵室儐尸扵堂此尊皆宜有之至扵致爵加爵及獻兄弟弟子等固當略)
(之矣)假器於大夫(不敢以君之器為祭器)朌肉及廋車(朌音班廋所求反○朌猶)
(賦也廋廋人也車巾車也二人掌視車馬之官也賦及之明歸也○疏曰此謂祭訖歸胙所及廋人巾車見周)
(禮)
右羹飪筮尸祭
上介饔餼三牢飪一牢在西鼎七羞鼎三(無鮮魚鮮腊也賓介皆異)
(館)腥一牢在東鼎七堂上之饌六(六者賓西夾之數)西夾亦如
之筥及罋如上賓(凡所不貶者尊介也)餼一牢門外米禾視死牢
牢十車薪芻倍禾凡其實與陳如上賓(凡凡飪以下)下大夫
韋弁用束帛致之上介韋弁以受如賓禮(介不皮弁不敢純如賓也)
儐之两馬束錦(疏曰此下大夫使者受上介之儐禮如卿使者受賓儐禮當庭同)
右歸上介饔餼
士介四人皆餼大牢米百筥設于門外(米設當門亦十為列北上牢在)
(其南西上)宰夫朝服牽牛以致之(執紖牽之東面致命無束帛士介西面拜迎)士
介朝服北面再拜稽首受(受扵牢東拜自牢後適宰夫右受由前東面授從者)無
擯(既受拜送之矣明日衆介亦各如其受之服從賓拜扵朝○今案擯當作儐後無擯倣此)○記士
無饔無饔者無擯○無饔者無饗禮(士介無享禮)
右歸衆介餼
記歸大禮之日既受饗餼請觀(聘扵是國欲見宗廟之好百官之富若尤尊大)
(之焉)訝帥之自下門入(帥猶道也自下門外入斿觀非正也)
右聘使請觀
賓朝服問卿(不皮弁别扵主君卿每國三人)卿受于祖廟(重賓禮也祖王父也○疏)
(曰大夫三廟有别子者立太祖廟非别子者并立曾祖廟王父即祖廟也今不受扵太祖及曾祖廟而受扵祖)
(廟者以其天子受扵文王廟諸侯受扵太祖廟大夫下君故受扵王父廟)下大夫擯(無士擯者既接)
(扵君所急見之)擯者出請事大夫朝服迎于外門外再拜賓不
荅拜揖大夫先入每門每曲揖及廟門大夫揖入(入者省内)
(事也既而俟于宁也○疏曰宁門屋宁也上文君俟于庭此大夫俟于宁者下君也)擯者請命(亦從)
(入而出請不几筵辟君也)庭實設四皮(麋鹿皮也)賓奉束帛入三揖皆行
至于階讓(皆猶並也)賓升一等大夫從升堂北面聽命(賓先升使)
(者尊)賓東面致命(致其君命)大夫降階西再拜稽首賓辭升成
拜受幣堂中西北面(扵堂中央之西受幣趨聘君之命)賓降出大夫降
授老幣無擯(不擯賓辟君也)○擯者出請事賓面如覿幣(面亦見也)
(其謂之面威儀質也)賓奉幣庭實從(庭實四馬)入門右大夫辭(大夫扵賓入自)
(階下辭迎之)賓遂左(見私事也雖敵賓猶謙入門右為若降等然曲禮曰客若降等則就主人之階)
(主人固辭扵客然後客復就西階)庭實設揖讓如初(大夫至庭中旋並行○疏曰迴旋與)
(賓揖而並行北面言如初者大夫不出門唯有庭中一揖至碑又揖再揖而已)大夫升一等賓
從之(大夫先升道賓)大夫西面賓稱面(稱舉也舉相見之辭以相接)大夫
對北面當楣再拜受幣于楹間南面退西面立(受幣楹間敵也)
(賓亦振幣進北面授○疏曰大夫南面賓北面尊大夫故訝接)賓當楣再拜送幣降出
大夫降授老幣○記聘日致饔明日問大夫(不以殘日問人崇敬)
(也)大夫不敢辭君初為之辭矣(疏曰賓聘享訖出大門請有事扵大夫君禮辭)
(許是君初為之辭故卿不辭也)○辭君貺寡君延及二三老拜(此贊拜問大夫)
(之辭貺賜也大夫曰老)
右賓問卿面卿
擯者出請事上介特面幣如覿介奉幣(特面者異扵主君士介不從而)
(入也)皮二人贊(亦儷皮也)入門右奠幣再拜(降等也)大夫辭(扵辭上介)
(則出)擯者反幣(出還于上介也)庭實設介奉幣入大夫揖讓如初
(大夫亦先升一等)介升大夫再拜受(亦扵楹間南面而受)介降拜大夫降
辭介升再拜送幣(介既送幣降出也大夫亦授老幣)○擯者出請衆介
面如覿幣入門右奠幣皆再拜大夫辭介逆出擯者執
上幣出禮請受賓辭(賓亦為士介辭)大夫答再拜擯者執上幣
立于門中以相拜士介皆辟老受擯者幣于中庭士三
人坐取羣幣以從之擯者出請事
右介私面於卿
賓出大夫送于外門外再拜賓不顧擯者退大夫拜辱
(拜送也)
右賓出
下大夫嘗使至者幣及之(嘗使至已國則以幣問之也君子不忘舊)上介朝
服三介問下大夫下大夫如卿受幣之禮(上介三介下大夫使之禮)
(也○疏曰儗人必扵其倫問下大夫還使上介是各扵其爵易以相尊敬者也)其面如賓面于
卿之禮
右問嘗使者
大夫若不見君使大夫各以其爵為之受如主人受幣
禮不拜(各以其爵主人卿也則使卿大夫也則使大夫不拜代受之耳不當主人禮也)
右主國大夫有故
記既將公事賓請歸(事畢請歸不敢自專謙也)○賓既將公事復見
訝以其摯(既已也公事聘享問大夫復報也使者及上介執鴈羣介執雉各以見其訝○疏曰訝者)
(鄕以贄私見已今還私以贄報見之各以見其訝者謂使者見大夫之訝者上介見士之訝者士介亦見士訝)
(者)
右賓見訝者
夕夫人使下大夫韋弁歸禮(夕問卿之夕也使下大夫下君也君使之云夫人者)
(以致辭當稱寡小君)堂上籩豆六設于戸東西上二以並東陳(東籩)
(豆六者下君禮也臣設于戶東又辟饌位也其中設脯其南醢屈六籩六豆○疏曰辟君饌位自室戶東為首)
(二以並東陳先扵北設脯即扵脯南設醢又扵醢東設脯以次屈而陳之皆如上也)壺設于東序
北上二以並南陳醙黍清皆两壺(醙所九反○醙白酒也凡酒稻為上黍次)
(之粱次之皆有清白以黍間清白者互相備明三酒六壺也先言醙白酒尊先設之)大夫以束帛
致之(致夫人命也)賓如受饔之禮儐之乘馬束錦○上介四
豆四籩四壺受之如賓禮(四壺無稻酒也)儐之两馬束錦明日
賓拜禮於朝(扵是乃言賓拜明介從拜也○疏曰扵上介受禮後始言賓拜明介從拜可知也)
○記聘日致饔明日問大夫夕夫人歸禮(與君異日下之也)
右夫人歸禮於賓介
大夫餼賓大牢米八筐(其陳扵門外黍粱各二筐稷四筐二以並南陳無稻牲陳扵後)
(東上不饌扵堂庭辟君也)賓迎再拜老牽牛以致之賓再拜稽首受
老退賓再拜送(老室老)上介亦如之衆介皆少牢米六筐
皆士牽羊以致之(米六筐者又無粱也○疏曰士邑宰)○記凡餼大夫黍
粱稷筐五斛(謂大夫餼賓上介也器寡而大略○疏曰君歸饔餼于賓與大夫介筥米小而多者)
(是尊者所致以多器為榮今大夫致禮扵賓介器寡而大是略之扵卑也)
右大夫餼賓介
公於賓壹食再饗(食音嗣注及下同○饗謂亨大牢以飲賓也○疏曰食禮無酒饗禮有酒)
(故以飲賓言之此經先言食後言饗則食在饗前公食言設洗如饗禮則饗在食前)燕與羞俶獻
無常數(俶昌淑反○羞謂禽羞鴈鶩之屬成熟煎和也俶始也始獻四時新物)賓介皆明
日拜于朝上介壹食壹饗(饗食賓介為介從饗獻矣復特饗之客之也)若不
親食使大夫各以其爵朝服致之以侑幣如致饔無儐
(君不親食謂有疾及他故必致之不廢其禮致之必使同班敵者昜以相親敬致禮扵卿使卿致禮扵大夫使)
(大夫非必命數也無儐以已本宜往)致饗以酬幣亦如之(酬幣享禮酬賓勸酒之幣也所)
(用未聞也禮幣束帛乘馬亦不是過)○記其介為介(饗賓有介者賓尊行敵禮也○疏曰饗賓)
(扵廟之時還以其上介為介上經上介一食一饗則是從賓為介之外復别饗也)○凡致禮皆
用其饗之加籩豆(其其賓與上介也加籩豆謂其實也亦實扵罋筐饗禮今亡)各以
其爵朝服○大夫来使無罪饗之過則餼之(餼之腥致其牢禮也)
(其致之辭不云君之有故耳聘義曰使者聘而誤主君不親饗食)○有大客後至則先
客不饗食致之(卑不與尊齊禮)○燕則上介為賓賓為苟敬(饗食)
(君親為主尊賓也燕私樂之禮崇恩殺敬也賓不欲主君復舉禮事禮已于是辭為賓君聽之從諸公之席命)
(為苟敬苟敬者主人所以小敬也○疏曰阼階西近主為位諸公坐位故云小敬對戶牖南面為大敬)宰
夫獻(為主人代公獻)○既致饔旬而稍宰夫始歸乘禽日如其
饔餼之數(稍所教反○稍禀食也乘謂乘行之禽鴈鶩之屬以雙為數)士中日則二
雙(中猶閒也)凡獻執一雙委其餘于面(執一雙以將命也面前也其受之也上介)
(受以入告之士舉其餘從之實不辭拜受于庭上介執之以相拜于門中乃入授人上介受亦如之士介拜受)
(于門外)禽羞俶獻比(比放也其致之禮如乘禽也禽羞謂成孰有齊和者俶始也)
右食饗燕羞獻
大夫於賓壹饗壹食上介若食若饗○若不親饗則公
作大夫致之以酬幣致食以侑幣(作使也大夫有故君必使其同爵者為之)
(致之列國之賓来榮辱之事君臣同之疏曰此直言饗食不言燕其實亦有也)
右大夫饗食賓介
君使卿皮弁還玉于館(玉圭也君子扵玉比德焉以之聘重禮也還之者德不可取扵)
(人相切厲之義也皮弁者始以此服受之不敢不終也)賓皮弁襲迎于外門外不
拜帥大夫以入(迎之不拜示將去不純為主也帥道也)大夫升自西階鈎
楹(鈎楹由楹内將南面致命致命不東面以賓在下也必言鈎楹者賓在下嫌楹外也)賓自碑内
聽命升自西階自左南面受圭退負右房而立(聽命扵下敬也)
(自左南面右大夫且並受也必並受者若鄕君前耳退為大夫降逡遁○疏曰賓受禮時公用束帛賓西階上)
(聽命歸饔餼時賓阼階上聽命此特扵下聽命故云敬也大夫士直有東房西室天子諸侯左右房今㦯不在)
(大夫廟而舍扵正客館故有右房也○朱先生曰或舍扵大夫廟中則當退扵堂之西北負室牖而立)大
夫降中庭實降自碑内東面授上介于阼階東(大夫降出言中)
(庭者為賓降節也授扵阼階東者欲親見賈人藏之也賓還阼階下西面立)○上介出請賓
迎大夫還璋如初入(出請請事扵外以入告也)
右還玉及還璋
賓裼迎大夫賄用束紡(賄予人財之言也紡紡絲為之今之縳也所以遺聘君相厚之)
(至也○縳息絹反說文居掾反聲類今正絹字○疏曰此未知何用之財不應在禮玉之上下有禮玉束帛報)
(聘君之享物欲厚禮扵彼故特加此紡是以鄭云厚之至也周禮内司服注素紗今之白縳)禮玉束
帛乘皮皆如還玉禮(禮禮聘君也所以報享也亦言玉璧可知也○疏曰上文聘賓行享)
(之時束帛加璧束帛加琮今報享亦有璧琮致之)大夫出賓送不拜○記賄在
聘于賄(于讀曰為言當視賓之聘禮而為之財也若苟豊之是又傷財也)○無行則重
賄反幣(無行謂獨来復無所之也西乞術聘魯厚賄之反幣謂禮玉束帛乘皮)○客將歸
使大夫以其束帛反命于館(為書報也)明日君館之(既報館之書問)
(尚疾○疏曰昨日為書報之今日始就館送客故云書問尚疾)
右報享
公館賓(為賓將去親存送之厚殷勤且謝聘君之意也公朝服)賓辟(不敢受主國君見已扵此)
(館也此亦不見言辟者君在廟門敬也○疏曰如卿大夫勞賓禮故云亦)上介聽命(聽命扵廟門中)
(西面如相拜然也擯者每贊君辭則曰敢不承命告于寡君之老)公退賓從請命于朝
(賓從者實為拜主君之館已也言請命者以已不見不敢斥尊者之意)公辭賓退(辭其拜也)○
記又拜送(拜送賓也其辭盖云子將有行寡君敢拜送)
右公館賓
聘享夫人之聘享問大夫送賓公皆再拜(拜此四事公東面拜擯者)
(北面)
右公拜四事
賓三拜乘禽於朝訝聽之(發去乃拜乘禽明已受賜大小無不識)遂行舍
于郊(始發且宿近郊)○記賓於館堂楹間釋四皮束帛賓不致
主人不拜(賓將遂去是館留禮以禮主人所以謝之不致不拜不以將别崇新敬也)
右賓拜賜遂行
公使卿贈如覿幣(贈送也)受于舍門外如受勞禮無儐(如受)
(勞禮以贈勞同節)使下大夫贈上介亦如之使士贈衆介如其
覿幣大夫親贈如其面幣無儐贈上介亦如之使人贈
衆介如其面幣○士送至于竟
右贈送
使者歸及郊請反命(郊近郊也告郊人使請反命扵君也)朝服載旜(行時稅舍)
(于此郊今還至此正其故行服以俟君命敬也)禳乃入(禳祭名也為行道累歴不祥禳之以除災凶)
乃入陳幣于朝西上上賓之公幣私幣皆陳上介公幣
陳他介皆否(皆否者公幣私幣皆不陳此幣使者及介所得扵彼國君卿大夫之贈賜也其㦯陳)
(或不陳詳尊而略卑也○疏曰賓之公幣有八郊勞幣一也禮賓幣二也致饔餼三也夫人歸禮幣四也侑食)
(幣五也再饗幣六也夕幣七也贈賄幣八也皆用束錦故曰公幣賓之私幣略十有九主國三卿五大夫皆一)
(食有侑幣饗有酬幣皆用束錦則是十有六又有三卿郊贈則十有九其上介公幣則有五致饔餼一也夫人)
(致禮幣二也侑食幣三也饗酬幣四也郊贈幣五也降扵賓者以其上介無郊贈幣入無禮賓幣又闕一饗幣)
(故賓八上介五也○朱先生曰公幣中夕字當是饗字之誤)束帛各加其庭實皮左
(不加扵其皮上榮其多也)公南鄕卿進使者使者執圭垂繅北面上
介執璋屈繅立于其左(此主扵反命士介亦隨入並立東上)反命曰以君
命聘于某君某君受幣于某宫某君再拜以享某君某
君再拜宰自公左受玉受上介璋致命亦如之執賄幣
以告曰某君使某子賄授宰禮玉亦如之執禮幣以盡
言賜禮(禮幣主國君初禮賓之幣也以盡言賜禮謂自此至扵贈)公曰然而不善乎
(善其能使扵四方)授上介幣再拜稽首(拜公言也)公荅再拜私幣不
告君勞之(勞之以道路勤苦)再拜稽首君荅再拜若有獻則曰
某君之賜也君其以賜乎上介徒以公賜告(徒謂空手不執其幣)
如上賓之禮君勞之再拜稽首君荅拜勞士介亦如之
(荅賓再拜荅上介一拜士介四人共荅一拜)君使宰賜使者幣使者再拜稽
首(以所陳幣賜之也)賜介介皆再拜稽首乃退介皆送至于使
者之門乃退揖(揖别也)使者拜其辱(隨謝之也)
右歸反命
釋幣于門(門大門也出于行入于門告所先見也)乃至于禰筵几于室薦
脯醢(告反也薦進也)觴酒陳(主人酌進奠一獻也言陳者將復有次也先薦後酌祭禮也行釋幣)
(反釋奠略出謹入○疏曰不言奠而言陳以其下仍有室老及士獻以備三獻故言陳陳有次第之言也)席
于阼(為酢主人也酢主人者祝取爵酌不酢于室異扵祭○疏曰特牲少牢皆扵室内戶東西面受酢此)
(乃扵外行来告反故在阼不在室祭時有尸尸飲卒爵以尸爵酢主人此吉祭無尸故别取爵酢主人亦異也)
薦脯醢(成酢禮也○疏曰特牲少牢主人受酢時皆席于戶内有薦俎此雖無俎亦薦脯醢于主人之)
(前以成酢禮也)三獻(室老亞獻士三獻也每獻奠輙取爵酌主人自酢也○疏曰正祭有尸三獻皆獻尸)
(訖尸酢主人主婦賓長今此無尸皆自酢獨云主人者主人為首正故舉前以包後)一人舉爵(三獻)
(禮成更起酒也主人奠之未舉也)獻從者(家臣從行者也主人獻之勞之也皆升飲酒扵西階上)
行酬乃出(主人舉奠酬從者下辯室老亦與焉○辯音遍)上介至亦如之
右釋幣于門至于禰
聘遭喪入竟則遂也(遭喪主國君薨也入竟則遂國君以國為體士既請事已入竟矣關)
(人未告則反)不郊勞(子未君也)不筵几(致命不扵廟就尸柩扵殯宫又不神之)不禮
賓(喪降事也)主人畢歸禮(賓所飲食不可廢也禮謂饔餼饗食)賓唯饔餼之受
(受正不受加也)不賄不禮玉不贈(喪殺禮為之不備)○遭夫人世子之
喪君不受使大夫受于廟其他如遭君喪(夫人世子死君為喪主使)
(大夫受聘禮不以凶接吉也其他謂禮所降)遭喪將命于大夫主人長衣練
冠以受(遭喪謂主國君薨夫人世子死也此三者皆大夫攝主人長衣素純布衣也去衰昜冠不以純)
(凶接純吉也吉時在裏為中衣中衣長衣繼皆掩尺表之曰深衣純袂寸半耳君喪不言使大夫受子未君無)
(使臣義也)
右遭主國喪
聘君若薨于後入竟則遂(既接扵主國君也)赴者未至則哭于
巷衰于館(未至謂赴告主國君者也哭于巷者哭于巷門未可為位也衰于館未可以凶服出見人)
(其聘享之事自若吉也)受禮(受饔餼也)不受饗食(亦不受加)赴者至則衰而
出(禮為鄰國闕扵是可以凶服將事也)唯稍受之(稍禀食也○疏曰從者多不可闕以其稍稍給)
(之故謂米禀為稍)歸執圭復命于殯升自西階不升堂(復命于殯者臣)
(子之扵君父存亡同)子即位不哭(將有告請之事宜清淨也不言世子者君薨也諸臣待之亦皆)
(如朝夕哭位)辯復命如聘(自陳幣至于上介以公賜告無勞)子臣皆哭(使者既復)
(命子與羣臣皆哭)與介入北鄕哭(北鄕哭新至别扵朝夕)出袒括髮(悲哀變扵)
(外臣也)入門右即位踊(從臣位自哭至踊如奔喪禮)
右聘君薨
若有私喪則哭于館衰而居不饗食(私喪謂其父母也哭于館衰而居不)
(敢以私喪自聞于主國凶服于君之吉使春秋傳曰大夫以君命出聞喪徐行而不反○疏曰服衰居館行聘)
(享則吉服)歸使衆介先衰而從之(已有齊斬之服不忍顯然趨扵往来其在道路使介)
(居前歸又請反命已猶徐行隨之君納之乃朝服既反命出公門釋服哭而歸其他如奔喪之禮吉時道路深)
(衣)
右私喪
賓入竟而死遂也主人為之具而殯(具謂始死至殯所當用)介攝
其命(為致聘享之禮也初時上介接聞命)君弔介為主人(雖有臣子親姻猶不為主人以)
(介與賓並命扵君尊也)主人歸禮幣必以用(當中奠贈諸喪具之用不必如賓禮)介
受賓禮無辭也(介受主國賓已之禮無所辭也以其當陳之以反命也有賓喪嫌其辭之)不
饗食歸介復命柩止于門外(門外大門外也必以柩造朝逹其忠心)介卒
復命出奉柩送之君弔卒殯(卒殯成節乃去○疏曰卒復命謂復命訖殯喪之大)
(節卒殯而後君與介乃去)○若大夫介卒亦如之(不言上介者小聘上介士也)士
介死為之棺斂之(不具它衣物也自以時服也)君不弔焉(主國君使人弔不親)
(往)○若賓死未將命則既斂于棺造于朝介將命(未將命請)
(俟閒之後也以柩造朝以已至朝志在達君命)○若介死歸復命唯上介造于
朝若介死雖士介賓既復命往卒殯乃歸(往謂送柩)
右賓介卒
小聘曰問不享有獻不及夫人主人不筵几不禮面不
升不郊勞(記貶扵聘所以為小也獻私獻也面猶覿也○疏曰不享者謂不以束帛加璧獻國所有)
(不禮者聘訖不以齊酒禮賓面不升者謂私覿庭中受之不升堂)其禮如為介三介(如為)
(介如為大聘上介○疏曰其禮如為介如上文卿聘之時為介者所得之禮也三介者行禮唯有三介)
右小聘
聘義
聘禮上公七介侯伯五介子男三介所以明貴賤也(此皆)
(使卿出聘之介數也)介紹而傳命君子於其所尊弗敢質敬之至
也三讓而后傳命三讓而后入廟門三揖而后至階三
讓而后升所以致尊讓也(此揖讓主謂賓也)君使士迎于竟大
夫郊勞君親拜迎于大門之内而廟受北面拜貺拜君
命之辱所以致敬也(賓致命公當楣再拜)敬讓者君子之所以相
接也故諸侯相接以敬讓則不相侵陵卿為上擯大夫
為承擯士為紹擯君親禮賓賓私面覿致饔餼還圭璋
賄贈饗食燕所以明賓客君臣之義也(設大禮則賓客之也或不親而)
(使臣則為君臣)故天子制諸侯比年小聘三年大聘相厲以禮
使者聘而誤主君弗親饗食也所以愧厲之也諸侯相
厲以禮則外不相侵内不相陵此天子之所以養諸侯
兵不用而諸侯自為正之具也(比年小聘所以歲相問也三年大聘所以殷相)
(聘也○疏曰行聘之時禮有錯誤則君不相接賓使之愧恥自勉勸厲)以圭璋聘重禮也
已聘而還圭璋此輕財而重禮之義也諸侯相厲以輕
財重禮則民作讓矣主國待客出入三積餼客于舍五
牢之具陳扵内米三十車禾三十車芻薪倍禾皆陳扵
外乘禽日五雙羣介皆有餼牢壹食再饗燕與時賜無
數所以厚重禮也(疏曰三積謂上公之臣聘禮是侯伯之臣則不致積)古之用財
不能均如此然而用財如此其厚者言盡之扵禮也盡
之扵禮則内君臣不相陵而外不相侵故天子制之而
諸侯務焉爾聘射之禮至大禮也質明而始行事日幾
中而后禮成非彊有力者弗能行也故彊有力者將以
行禮也酒清人渴而不敢飲也肉乾人飢而不敢食也
日莫人倦齊莊正齊而不敢解惰以成禮節以正君臣
以親父子以和長幼此衆人之所難而君子行之故謂
之有行有行之謂有義有義之謂勇敢故所貴於勇敢
者貴其能以立義也所貴於立義者貴其有行也所貴
於有行者貴其行禮也故所貴於勇敢者貴其敢行禮
義也故勇敢彊有力者天下無事則用之於禮義天下
有事則用之於戰勝用之於戰勝則無敵用之於禮義
則順治外無敵内順治此之謂盛德故聖王之貴勇敢
彊有力如此也勇敢彊有力而不用之於禮義戰勝而
用之於爭鬭則謂之亂人刑罰行於國所誅者亂人也
如此則民順治而國安也(乾音干莫音暮齊側皆反解佳賣反勝㦯為陳直靳反)
儀禮圖卷八
