儀禮圖卷十五宋楊復撰
特牲饋食禮第十五(鄭目錄云諸侯之士祭祖禰非天子之士○疏曰曲禮曰大夫以索)
(牛士以羊豕彼天子大夫士此儀禮特牲少牢諸侯大夫士也)
特牲饋食之禮○不諏日(諏子須反○祭祀自孰始曰饋食饋食者食道也諏謀也)
(士賤職䙝時至事暇可以祭則筮其日矣不如少牢大夫先與冇司於庿門諏丁巳之日○疏曰云自孰始者)
(天子諸侯饋孰已前仍有灌鬯朝踐饋獻之事也饋孰見牲體而言)及筮日主人冠端玄
即位于門外西面(冠端玄玄冠玄端下言玄者玄冠有不玄端者門謂庿門○疏曰不玄端)
(則朝服一冠冠兩服也)子姓兄弟如主人之服立于主人之南西
面北上(所祭者之子孫言子姓者子之所生小宗祭而兄弟皆來與焉宗子祭則族人皆侍○疏曰姓)
(之言生也小宗謂繼禰者五世則遷宗子謂繼别為大宗者若據小宗有服者若據大宗兼有絶服者也)有
司羣執事如兄弟服東面北上(士之屬吏也)席于門中闑西
閾外(為筮人設之也)筮人取筮于西塾執之東面受命于主人
(筮人官名也筮問也取其所用問神眀者謂蓍也)宰自主人之左贊命命曰孝
孫某筮來日某諏此某事適其皇祖某子尚饗(宰羣吏之長自)
(由也贊佐也達也贊命由左者為神求變也士祭曰歲事此言某事又不言妃者容大祥之後禫月之吉祭皇)
(君也言君祖者尊之也某子者祖字也伯子仲子也尚庶幾也)筮者許諾還即席西面
坐卦者在左卒筮寫卦筮者執以示主人(士之筮者坐蓍短由便卦)
(者主畫地識爻爻備以方寫之○疏曰少牢禮立筮三正記云天子蓍長九尺諸侯七大夫五士三)主人
受視反之(反還)筮者還東面長占卒告于主人占曰吉(長占)
(以其年之長幼旅占之)若不吉則筮遠日如初儀(遠日旬之外日○疏曰曲禮云)
(旬之内曰近某日旬之外曰遠某日吉禮先近日假令孟月先於孟月上旬内筮不吉乃用中旬之内更筮不)
(吉更於下旬内筮不吉即止大夫以上先於前月下旬筮來月之上旬不吉又於上旬筮中旬不吉又於中旬)
(筮下旬又不吉即止今云旬之外日者謂上旬不吉更於上旬外筮中旬非如大夫以上旬前為旬外也○張)
(子曰祭之筮日若再不吉則止諏日而祭更不筮據儀禮惟有筮遠日之文不云三筮筮日之禮只是三筮先)
(筮近日後筮遠日不從則直諏用下旬遠日蓋亦足以致聽於鬼神之意矣)宗人告事畢
右筮日
前期三日之朝筮尸如求日之儀命筮曰孝孫某諏此
某事適其皇祖某子筮某之某為尸尚饗(三日者容宿賓視濯也某)
(之某者字尸父而名尸連言其親庶幾其馮依之也大夫士以孫之倫為尸○疏曰云字尸父者曲禮為人子)
(者祭祀不為尸注尸卜筮無父者然則卒不稱名故知是字對父故為名大夫士以孫之倫為尸皆取無爵者)
(無問成人與幼皆得為之曾子問曰祭成喪者必有尸尸必以孫孫幼則使人抱之是也若天子諸侯雖用孫)
(之倫取卿大夫有爵者為之故鳬鷖詩祭尸之等皆言公尸)
右筮尸
乃宿尸(宿讀為肅肅進也進之者使知祭日當來○疏曰乃緩辭則與筮尸别日矣)主人立
于尸外門外子姓兄弟立于主人之後北面東上(不東面者)
(來不為賓客子姓立于主人之後上當其後○疏曰尸者父象也主人有子道故北面子姓兄弟重行)尸
如主人服出門左西面(不敢南面當尊)主人辟皆東面北上(順尸)
主人再拜尸荅拜(主人先拜尊尸)宗人擯辭如初卒曰筮子為
某尸占曰吉敢宿(宗人擯者釋主人之辭如初者如宰贊命筮尸之辭卒曰者著其辭所易)
(也)祝許諾致命(受宗人辭許之傳命於尸始宗人祝北面至於傳命皆西面受命東面釋之)
尸許諾主人再拜稽首(其許亦宗人受於祝而告主人)尸入主人退(相揖)
(而去尸不拜送尸尊○疏曰知有相揖者約少牢云尸送揖不拜也但彼有送文大夫尊也)
右宿尸
宿賓(疏曰宿尸與宿賓中無厥眀之文則二者同日眀矣)賓如主人服出門左西
面再拜主人東面荅再拜宗人擯曰某薦歲事吾子將
涖之敢宿(薦進也涖臨也言吾子將臨之知賓在有司中今特肅之尊賓耳○疏曰此宿屬吏内一)
(人為備三獻賓之事也前筮尸在其中上無戒文今宿之將使為賓也)賓曰某敢不敬從
主人再拜賓荅拜主人退賓拜送
右宿賓
厥眀夕陳鼎于門外北面北上有鼏(厥其也宿賓之眀日夕門外北面當)
(門也)棜在其南南順實獸于其上東首(棜於庶反○順猶從也棜之制如今)
(大木轝矣上有四周下無足獸腊也)牲在其西北首東足(其西棜西也東足者尚右也牲)
(不用棜以其生)設洗于阼階東南壺禁在東序豆籩鉶在東房
南上几席兩敦在西堂(東房房中之東當夾北西堂西夾之前近南耳○疏曰云當夾)
(北者夾室半以南為之以壁外相望則當夾北也夾室在房近東南也)○主人及子姓兄
弟即位于門東如初(初筮位也)賓及衆賓即位于門西東面
北上(不蒙如初者以宰在而宗人祝不在○疏曰宰前筮時在門東贊主人辭今在門西同行)宗人
祝立于賓西北東面南上(事彌至位彌異宗人祝於祭宜近廟)主人再拜
賓荅再拜三拜衆賓衆賓荅再拜(衆賓再拜者士賤旅之得備禮也○疏曰)
(有司徹主人三拜衆賓皆荅一拜卿大夫尊賓賤純臣不再拜者避國公此士賤得備禮)主人揖入
兄弟從賓及衆賓從即位于堂下如外位(為視濯也)宗人升
自西階視壺濯及豆籩反降東北面告濯具(濯溉也不言敦鉶者)
(省文也東北面告緣賓意欲聞也言濯具不言絜以有几席○疏曰几席不洗者告具而已)○賓出
主人出皆復外位(為視牲也)宗人視牲告充雍正作豕(充猶肥也)
(雍正官名也北面以策動作豕視聲氣○疏曰聲氣不和即是疾病不堪祭祀)宗人舉獸尾告
備舉鼎鼏告絜(備具)○請期曰羹飪(肉謂之羹飪熟也謂眀日質眀時而曰肉)
(熟重豫勞賓宗人既得期西北面告賓有司)告事畢賓出主人拜送○記設
洗南北以堂深東西當東榮(榮屋翼也)水在洗東(祖天地之左海)篚
在洗西南順實二爵二觚四觶一角一散(順從也言南從統於堂也)
(二爵者為賓獻爵止主婦當致也二觚長兄弟酬衆賓長為加爵二人班同宜接並也四觶一酌奠其三長兄)
(弟酬賓卒受者與賓弟子兄弟弟子舉觶於其長禮殺事相接禮器曰貴者獻以爵賤者獻以散尊者舉觶卑)
(者舉角舊說云爵一升觚二升觶三升角四升散五升)壺棜禁饌于東序南順覆
兩壺焉蓋在南眀日卒奠冪用綌即位而徹之加勺(覆壺)
(者盝瀝水且為其不宜塵冪用綌以其堅絜禁言棜者祭尚厭飫得與大夫同器不為神戒也○疏曰大夫用)
(棜上用禁大夫尊以厭飫為名士卑以禁戒為稱又無足曰棜有足曰禁鄉飲酒鄉射非祭禮雖大夫去足猶)
(存禁名至祭則去足名為棜禁不為神戒也今案卒奠酌奠于鉶南時即位尸即席坐時)
右視濯視牲
夙興主人服如初立于門外東方南面視側殺(夙早也興起也)
(主人服如初則其餘有不玄端者側殺殺一牲也○疏曰有同服者有著朝服者側猶特也)主婦視
饎㸑于西堂下(饎尺志反○炊黍稷曰饎宗婦為之㸑竈也西堂下者堂之西下也近西壁南)
(齊坫)亨于門外東方西面北上(亨煮也煮豕魚腊以鑊各一㸑詩云誰能烹魚漑之)
(釡&KR1092;)羹飪實鼎陳于門外如初(初視濯也)尊于戶東玄酒在西
(戶東室戶東玄酒在西尚之凡尊酌者在左)實豆籩鉶陳于房中如初(如初者取)
(而實之旣而反之)執事之爼陳于階間二列北上(執事謂有司及兄弟二列)
(者因其位在東西祝主人主婦之爼亦存焉不升鼎者異於神)盛兩敦陳于西堂藉用
萑几席陳于西堂如初(敦音對萑胡官切○盛黍稷者宗婦也萑細葦)尸盥匜
水實于槃中簞巾在門内之右(設盥水及巾尸尊不就洗又不揮門内之右象)
(洗在東統於門東西上凡鄉内以入為左右鄉外以出為左右○疏曰揮振去水使手乾門右據鄉内以入為)
(右者)○記牲㸑在廟門外東南魚腊㸑在其南皆西面饎
㸑在西壁(饎炊也西壁者堂之西墻下舊說云南北直屋梠稷在南○梠力語反承檐行材也)○
肵俎心舌皆去本末午割之實于牲鼎(肵渠衣反○午割從横割之亦)
(勿没○疏曰亦者亦少牢文謂四面皆鄉中央割之不絶中央少詐謂之勿没)籩巾以綌也纁
裏棗烝栗擇(籩有巾者果實之物多皮核優尊者可烝褁之也烝擇互文舊說云纁裏者皆玄被)
○鉶芼用苦若薇皆有滑夏葵冬荁(苦苦荼也荁堇屬乾之冬滑於葵詩)
(云周原膴膴堇荼如飴○荁音桓○疏曰云冬滑於葵明冬不用葵而用荁)
右亨饌
祝筵几于室中東面(為神敷席也至此使祝接神○疏曰前未有使祝之文)○主
婦纚笄宵衣立于房中南面(纚山綺反○主婦主人之妻雖姑存猶使之主祭祀)
(纚笄首服宵綺屬也此衣染之以黑其繒本名曰宵詩有素衣朱宵記有玄宵衣凡婦人助祭者同服也内則)
(曰舅没則姑老冡婦所祭祀賓客每事必請於姑○疏曰引詩者證字引玉藻者證玄)主人及賓
兄弟羣執事即位于門外如初宗人告有司具(具猶辦也)主
人拜賓如初揖入即位如初(初視濯也)佐食北面立于中庭
(佐食賓佐尸食者立于宗人之西○疏曰宗人在阼階南也)○記特牲饋食其服皆
朝服玄冠緇帶緇鞞(於祭服此也皆者謂賓及兄弟筮日筮尸視濯亦玄端至祭而朝服)
(朝服者諸侯之臣與其君日視朝之服大夫以祭今賓兄弟緣孝子欲得嘉賓尊客以祀其祖禰故服之緇鞞)
(者下大夫之臣夙興主人服如初則固玄端)唯尸祝佐食玄端玄裳黃裳雜
裳可也皆爵鞞(與主人同服玄裳上士也黃裳中士雜裳下士)
右筵几即位
主人及祝升祝先入主人從西面于戸内(祝先入接神宜在前也少)
(牢饋食禮曰祝盥于洗升自西階主人盥升自阼階祝先入南面)主婦盥于房中薦兩
豆葵菹蝸醢醢在北(主婦盥盥於内洗昏禮婦洗在北堂直室東隅)宗人遣佐
食及執事盥出(命之盥出當助主人及賓舉鼎)主人降及賓盥出主人
在右及佐食舉牲鼎賓長在右及執事舉魚腊鼎除鼏
(及與也主人在右統於東主人與佐食者賓尊不載少牢饋食禮魚用鮒腊用麋士腊用兔○疏曰東為右人)
(西為左人入時左人在鼎後又盡載牲體於俎又設俎于神坐前賓主當相對為左右以賓尊不載牲體故使)
(佐食對主人執事對賓也)宗人執畢先入當阼階南面(畢状如叉蓋為其似畢星)
(取名焉主人親舉宗人則執畢道之既錯又以畢臨匕載備失脫也雜記曰朼用桑長三尺畢用桑長三尺刊其)
(本與末朼畢同材眀矣今此朼用棘心則畢亦用棘心舊說云畢似御他神物神物惡桑叉則少牢饋食及虞)
(無义何哉此無义者乃主人不親舉耳少牢大夫祭不親舉虞喪祭也主人未執事祔練祥執事用桑义自此)
(純吉用棘心义○朼音匕)鼎西面錯右人抽扃委于鼎北(右人謂主人及二賓)
(既錯皆西面俟也)贊者錯俎加匕(贊者執俎及匕從鼎入者其錯俎東縮加匕東枋既則退)
(而左人北面也)乃朼(右人也尊者於事指使可矣左人載之)佐食升肵俎鼏之設
于阼階西(肵謂心舌之俎也郊特牲曰肵之為言敬也言主人之所以敬尸之俎)卒載加
匕于鼎(卒已也已載畢亦加焉)主人升入復位俎入設于豆東魚
次腊特于俎北(入設俎載者腊特饌要方也凡饌必方者眀食味人之性所以正)主婦
設兩敦黍稷于俎南西上及兩鉶芼設于豆南南陳(宗婦)
(不贊敦鉶者以其少可親之芼菜也)祝洗酌奠奠于鉶南遂命佐食啟會
佐食啟會郤于敦南出立于戶西南面(酌奠奠其爵觶也少牢饋食禮)
(啟會乃奠之)主人再拜稽首祝在左(稽首服之甚者祝在左當為主人釋辭於神也)
(祝祝曰孝孫某敢用剛鬣嘉薦普淖用薦某事於皇祖某子尚饗)卒祝主人再拜稽首
○記尸俎右肩臂臑肫胳正脊二骨横脊長脅二骨短
脅(尸俎神俎也士之正祭禮几體貶於大夫有併骨二亦得十一之名合少牢之體數此所謂放而不致者)
(凡俎實之數竒脊無中脅無前貶於尊者不貶正脊不奪正也正脊二骨長脅二骨者將舉於尸尸食未飽不)
(欲空神俎○疏曰放而不致禮器注致至也)膚三(為𧃊用二厭飫一也)離肺一(離猶㨒也小而)
(長午割之亦不提心謂之舉肺)刌肺三(為尸主人主婦祭)魚十有五(魚水物以頭杖數隂)
(中之物取數於月十有五日而盈少牢饋食禮亦云十有五而俎尊卑同此所謂經而等也)腊如牲
骨(不但言體以有一骨二骨者)○肵俎載心立舌縮俎(立縮順其性心舌知食味)
(者欲尸之饗此祭)○棘心匕刻(刻若今龍頭)○凡祝呼佐食許諾(呼猶)
(命也)佐食當事則戶外南面無事則中庭北面(當事將有事而未至)
右隂厭
祝迎尸于門外(尸自外來代主人接之就其次而請不拜不敢與尊者為禮周禮掌次凡祭祀)
(張尸次)主人降立于阼階東(主人不迎尸成尸尊尸所祭者之孫也祖之尸則主人乃)
(宗子禰之尸則主人乃父道事神之禮廟中而已出迎則為厭○疏曰祭統云君迎牲而不迎尸别嫌也尸在)
(廟門外則疑於臣在廟中則全於君君在廟門外疑於君入廟門則全於臣全於子)尸入門左北
面盥宗人授巾(侍盥者執其器就之執簞者不授巾賤也宗人授巾庭長尊少牢饋食禮曰祝)
(先入門右尸入門左)尸至于階祝延尸尸升入祝先主人從(延進在後)
(詔侑曰延禮器所謂詔侑武方者也少牢饋食禮曰尸升自西階入祝從主人升自阼階祝先入主人從○武)
(音無)尸即席坐主人拜妥尸(妥安坐也)尸荅拜執奠祝饗主人
拜如初(饗勸彊之也其辭取于士虞記則宜云孝孫某圭為孝薦之饗舊說云眀薦之)祝命挼
祭尸左執觶右取菹㨎于醢祭于豆間(挼奴和奴四二切○命詔尸也)
(挼祭祭神食也士虞禮古文曰祝命佐食墮祭周禮曰既祭則藏其墮墮與挼讀同耳今文改挼皆為綏古文)
(此皆為挼祭也㨎醢者染於醢○疏曰祭神食者向者隂厭厭飫神今尸祭訖當食神餘也)佐食取
黍稷肺祭授尸尸祭之祭酒啐酒告旨主人拜尸奠觶
荅拜(肺祭刌肺也旨美也祭酒榖味之芬芳者齊敬共之唯恐不美告之以美達其心眀神享之)祭
鉶嘗之告旨主人拜尸荅拜(鉶肉味之有菜和者曲禮曰客絮羹主人辭不能亨)
祝命爾敦佐食爾黍稷于席上(爾近也近之便尸之食也)設大羹湇
于醢北(大羹湇煮肉汁也不和貴其質設之所以敬尸也不祭不嚌大羹不為神非盛者也士虞禮曰)
(大羹湇自門入○疏曰云不為神者隂飫時未設尸來始設為尸故士虞記云無尸則不挼祭無大羹湇胾從)
(獻)舉肺脊以授尸尸受振祭嚌之左執之(肺氣之主也脊正體之貴)
(者先食㗖之所以道食通氣)乃食食舉(舉言食者眀凡解體皆連肉○疏曰乃食謂食肺云食舉)
(謂骨體正脊)主人羞肵俎于腊北(肵俎主於尸主人親羞敬也神俎不親設者貴得賓)
(客以神事其先○肵俎尸入乃設之故知主於尸)尸三飯告飽祝侑主人拜(三飯)
(告飽禮一成也侑勸也或曰又勸之使又食少牢饋食禮侑辭曰皇尸未實侑也)佐食舉幹尸
受振祭嚌之佐食受加于肵俎舉獸幹魚一亦如之(幹長)
(脅也獸腊其體數與牲同)尸實舉于菹豆(為將食庶羞舉謂肺脊)佐食羞庶羞
四豆設于左南上有醢(庶衆也衆羞以豕肉所以為異味四豆者膮炙胾醢南上者以)
(膮炙為上以有醢不得䋫也○疏曰公食大夫禮牛炙南醢牛胾西醢䋫之次也此惟醢不得䋫也)○尸
又三飯告飽祝侑之如初(禮再成也)舉骼及獸魚如初尸又
三飯告飽祝侑之如初(禮三成獸魚如初者獸骼魚一也)舉肩及獸魚
如初(不復飯者三三者士之禮大成也舉先正脊後肩自上而郤下䋫而前終始之次也○疏曰先舉正)
(脊自上也次舉脅即郤也後舉骼即下䋫也終舉肩即前也前者牲體之始後者牲體之終)佐食盛
肵俎俎釋三个(佐食取牲魚腊之餘盛於肵俎將以歸尸俎釋三个為改饌於西北隅遺之所)
(釋者牲腊則正脊一骨長脅一骨及臑也魚則三頭而已个猶枚也○今被前已舉四體外今宜盛臂肫横脊)
(短脅故知所釋者惟此耳)舉肺脊加于肵俎反黍稷于其所(尸授佐食佐食)
(受而加之反之也肺脊初在菹豆)
右迎尸正祭
主人洗角升酌酳尸(酳猶衍也是獻尸也謂之酳者尸既卒食又欲頤衍養樂之不用爵)
(者下大夫也因父子之道質而用角角加人事略也○疏曰不用爵次當用觚而用角者因無臣助祭父子相)
(養之道是質云人事略得用功少也)尸拜受主人拜送尸祭酒啐酒賓長
以肝從(肝肝炙也○疏曰亦當如少牢用俎鹽在右)尸左執角右取肝㨎于
鹽振祭嚌之加于菹豆卒角祝受尸角曰送爵皇尸卒
爵主人拜尸荅拜(曰送爵者節主人拜)○記尸入主人及賓皆辟
位出亦如之(辟位逡遁)○沃尸盥者一人奉槃者東面執匜
者西面淳沃執巾者在匜北(匜北執匜之北亦西面每事各一人淳沃稍注之)
宗人東面取巾振之三南面授尸卒執巾者受(宗人代授巾庭)
(長尊)
右酳尸
祝酌授尸尸以醋主人(醋才各反○醋執也祝酌不洗尸不親酌尸尊也尸親醋相報)
(之義古文醋作酢)主人拜受角尸拜送主人退佐食授挼祭(退者)
(進受爵反位受亦當為授尸將嘏主人佐食授之挼祭亦使祭尸食也其授祭亦取黍稷肺祭)主人坐
左執角受祭祭之祭酒啐酒進聽嘏(嘏古雅反○聽猶待也受福曰嘏嘏)
(長也大也待尸授之以長大之福)佐食摶黍授祝祝授尸尸受以菹豆
執以親嘏主人(摶大官反○獨用黍者食之主其辭則少牢饋食禮有焉)主人左執
角再拜稽首受復位詩懷之實于左袂挂于季指卒角
拜尸荅拜(挂俱賣反○詩猶承也謂奉納之懷中季小也實于左袂挂袪以小指者便卒角也少牢)
(饋食禮曰興受黍坐振祭嚌之)主人出寫嗇于房祝以籩受(變黍言嗇因事託成)
(欲其重稼嗇嗇者農力之成功)
右尸醋主人
筵祝南面(主人自房還時)主人酌獻祝祝拜受角主人拜送設
菹醢俎(行神惠也先獻祝以接神尊之菹醢皆主婦設之佐食設俎○疏曰佐食接尸祝接神故先獻)
祝左執角祭豆興取肺坐祭嚌之興加于俎坐祭酒啐
酒以肝從祝左執角右取肝㨎于鹽振祭嚌之加于俎
卒角拜主人荅拜受角○酌獻佐食佐食北面拜受角
主人拜送佐食坐祭卒角拜主人荅拜受角降反于篚
升入復位(疏曰獻佐食不言俎者上經云執事之俎陳于階間二列北上鄭注執事謂有司以佐食)
(亦在有司内者下記有佐食俎也又下經賓長獻節注云凡獻佐食皆無從其薦俎獻兄弟以齒設之)○
記祝俎脾脡脊二骨脇二骨(凡接於神及尸者俎不過牲三體以特牲約加其可)
(併者一亦得奇名少牢饋食禮羊豕各三體○疏曰脅代脅也接神謂祝興佐食佐食亦設俎郤會也接尸謂)
(賓長長兄弟宗人之等也加其可併者尊祝也已下卑無加故下注云從正少牢一牲故祝俎無加)膚一
離肺一
右獻祝及佐食
主婦洗爵于房酌亞獻尸(亞次也次猶二主婦二獻不夾拜者士妻儀簡耳)尸
拜受主婦北面拜送(北面拜者辟内子也大夫之妻拜於主人北西面○疏曰少牢西面)
(拜注不北面辟人君夫人然則士妻賤不嫌得與人君夫人同也)宗婦執兩籩戶外坐
主婦受設于敦南(兩籩棗栗棗在西)祝贊籩祭尸受祭之祭酒
啐酒(籩祭棗栗之祭也其祭之亦於豆祭)兄弟長以燔從尸受振祭嚌之
反之(燔炙肉也)羞燔者受加于肵出(出者俟後事也○疏曰後事謂獻祝)尸卒
爵祝受爵命送如初(送者送卒爵)○酢如主人儀(尸酢主婦如主人儀)
(者自祝酌至尸拜送如酢主人也不易爵辟内子)主婦適房南面佐食挼祭主
婦左執爵右撫祭祭酒啐酒入卒爵如主人儀(撫挼祭示親祭)
(佐食不授而祭於地亦儀簡也入室卒爵於尊者前成禮明受惠)○獻祝籩燔從如初
儀○及佐食如初卒以爵入于房(及佐食如初如其獻佐食則拜主人之北)
(西面也○疏曰佐食北面拜受主婦不宜同面拜送故與内子同)
右主婦亞獻尸尸酢主婦主婦獻祝佐食
賓三獻如初燔從如初爵止(初亞獻也尸止爵者三獻禮成欲神惠之均於室中)
(是以奠而待之○疏曰待均者謂尸得二獻祝與佐食亦得三獻主人主婦各得一酢而已待主人主婦致爵)
(乃均也)
右賓三獻尸爵止
席于戶内(為主人鋪之西面席自房來)主婦洗爵酌致爵于主人主
人拜受爵主婦拜送爵(主婦拜拜於北面也)宗婦贊豆如初主婦
受設兩豆兩籩(初贊亞獻也主婦薦兩豆籩東面也)俎入設(佐食設之)主人左
執爵祭薦宗人贊祭奠爵興取肺坐絶祭嚌之興加于
俎坐挩手祭酒啐酒(絶肺祭之者以離肺長也少儀曰牛羊之肺離而不提心豕亦然挩)
(拭也挩手者為絶肺染汚也忖肺不挩手)肝從左執爵取肝㨎于鹽坐振祭
嚌之宗人受加于俎燔亦如之興席末坐卒爵拜(於席末坐)
(卒爵敬也一酌而備再從而次之亦均)主婦荅拜受爵酌醋左執爵拜主
人荅拜坐祭立飲卒爵拜主人荅拜主婦出反于房○
主人降洗酌致爵于主婦席于房中南面主婦拜受爵
主人西面荅拜宗婦薦豆俎從獻皆如主人主人更爵
酌醋卒爵降實爵于篚入復位(主人更爵自酢男子不承婦人爵也祭統曰夫)
(婦相授受不相襲處酢必易爵明夫婦之别○疏曰篚實二爵一尸奠之未舉一致于主婦此更者房内之爵)
(也)○記阼俎臂正脊二骨横脊長脅二骨短脅(主人尊欲其體)
(得祝之加數五體又加其可併者二亦得奇名臂左體臂)膚一離肺一○主婦俎觳
折(觳後足折分後右足以為佐食俎不分左臑折辟大夫妻○疏曰不用後左足者左足太卑)其餘
如阼俎(餘謂脊脅膚肺)
右主人主婦致爵醋
三獻作止爵(賓也謂三獻者以事命之作起也舊說云賓入尸北面曰皇尸請舉爵)尸卒
爵酢酌獻祝及佐食(今案上文賓三獻尸止爵不舉故未得獻祝與佐食待主人主婦致)
(爵與醋神惠已均賓乃作止爵尸卒爵酢賓賓遂獻祝及佐食事之序也)洗爵酌致于主人
主婦燔從皆如初更爵酢于主人卒復位(洗乃致爵為異事新之燔)
(從皆如初者如亞獻及主人主婦致爵也凡獻佐食皆無從其薦俎獻兄弟以齒設之賓更爵自酢亦不承婦)
(人爵○疏曰燔從如初則無肝從皆者謂主人主婦嫌獻佐食亦然故云凡獻佐食皆無從下記云佐食於旅)
(也齒於兄弟故薦俎亦與兄弟同時設之○今案上文主人主婦獻皆至祝佐食而止今賓獻祝佐食畢又致)
(爵于主人主婦故洗爵酌致為異事新之也)
右尸卒爵酢賓賓獻祝佐食致爵主人主婦酢
于主人
主人降阼階西面拜賓如初洗(拜賓而洗爵為將獻之如初如視濯時主人再)
(拜賓荅拜三拜衆賓衆賓荅再拜者)賓辭洗卒洗揖讓升酌西階上獻賓
賓北面拜受爵主人在右荅拜(就賓拜者此禮不主於尊也賓卑則不專階主)
(人在右統於其位○疏曰所尊者謂尸也又賓是士家有司)薦脯醢設折俎(凡節解者皆曰)
(折俎不言其體略云折俎非貴體也上賓骼衆賓儀公有司設之○疏曰有司徹注儀者尊體盡儀度餘骨可)
(用而用之)賓左執爵祭豆奠爵興取肺坐絶祭嚌之興加于
俎坐挩手祭酒卒爵拜主人荅拜受爵酌酢奠爵拜賓
荅拜(主人酌自酢者賓不敢敵主人主人達其意)主人坐祭卒爵拜賓荅拜
揖執祭以降西面奠于其位位如初薦俎從設(位如初復其位)
(東面少牢饋食禮宰夫執薦以從設于祭東司士執俎以從設于薦東是則皆公有司為之與)衆賓升
拜受爵坐祭立飲薦俎設于其位辯主人備荅拜焉降
實爵于篚(衆賓立飲賤不備禮備盡盡人之荅拜)○記賓骼宗人折其餘
如佐食俎(骼左骼也賓俎全體尊賓不用尊體為其已甚卑而全之其宜可也)衆賓及公
有司皆殽脀(又略此所折骨直破折餘體可殽者升之俎一而已不備三者賤祭禮接神者貴凡)
(骨有肉曰殽公有司亦士之屬命於君者也○疏曰接神謂長兄弟及宗人以上俎皆三皆有嚌肺衆賓以下)
(不接神尸賤無獻也宗人雖不接神執巾以授尸亦接尸也)膚一離肺一○宗人獻
與旅齒於衆賓(尊庭長齒從其長幼之序)○公有司門西北面東上
獻次衆賓升受降飲(獻在後者賤也祭祀有上事者貴之亦皆與旅○疏曰擇取公有司)
(可執事者門外在有司羣執事中入門列在東面為衆賓餘者在門西位不執事者賤於執事者故曰有上事)
(者貴之宗人獻與旅齒於衆賓則公有司為之佐食於旅齒於兄弟則私臣之中擇為之但賓俎公有司設之)
(兄弟脀私人為之然則公有司私臣薦俎皆使徒隷為之與)
右主人獻賓及衆賓宗人公有司
尊兩壺于阼階東加勺南枋西方亦如之(為酬賓及兄弟行神惠不)
(酌上尊卑異之就其位尊之兩壺皆酒優之先尊東方示惠猶近禮運曰澄酒在下)主人洗觶酌
于西方之尊西階前北面酬賓賓在左(先酌西方者尊賓之義)主
人奠觶拜賓荅拜主人坐祭卒觶拜賓荅拜主人洗觶
賓辭主人對卒洗酌西面賓北面拜(西面者鄕賓位立於西階之前賓所)
(荅拜之東北)主人奠觶于薦北(奠觶於薦左非為其不舉行神惠不可同於飲酒○疏曰)
(神惠右不舉主人左不舉下文奠于薦南便其復舉)賓坐取觶還東面拜主人荅
拜賓奠觶于薦南揖復位(還東面就其位薦西奠觶薦南明將舉)
右主人酬賓
主人洗爵獻長兄弟于阼階上如賓儀(酬賓乃獻長兄弟者獻之禮成)
(於酬先成賓禮此主人之義亦有薦脀設于位私人為之與○案如西階獻賓儀亦執祭以降奠于其位薦俎)
(從設)○洗獻衆兄弟如衆賓儀(獻卑而必為之先者顯神惠此言如衆賓儀則如獻)
(衆賓洗明矣○殺如西階獻衆賓儀坐祭立飲薦俎設于其位辯)○記佐食俎觳折脊
脅(三體卑者從正)膚一離肺一○長兄弟折其餘如佐食俎(長兄)
(弟及宗人折不言所分略之)○衆兄弟私臣皆殽脀膚一離肺一(私臣)
(自己所辟除者)○私臣門東北面西上獻次兄弟升受降飲(注疏)
(見上獻公有司)
右獻長兄弟衆兄弟及私臣
洗獻内兄弟于房中如獻衆兄弟之儀(内兄弟内賓宗婦也如衆兄弟)
(如其拜受坐祭立飲設薦俎於其位而立内賓其位在房中之尊北不殊其長略婦人也有司徹曰主人洗獻)
(内賓於房中南面拜受爵)主人西面荅拜更爵酢卒爵降實爵于篚
入復位(爵辨乃自酢以初不殊其長也内賓之長亦南面荅拜)○記尊兩壺于房
中西墉下南上(為婦人旅也其尊之爵亞西方○疏曰設尊亞次西方)内賓立于
其北東面南上宗婦北堂東面北上(二者所謂内兄弟内賓姑姊妹也宗)
(婦族人之婦其夫屬于所祭為子孫或南上或北上宗婦宜統於主婦主婦南面北堂中房面北)○内
賓宗婦皆殽脀膚一離肺一
右主人獻内兄弟
長兄弟洗觚為加爵如初儀不及佐食洗致如初無從
(大夫士三獻而禮成多之為加也不及佐食無從殺也致致於主人主婦)○衆賓長為加爵
如初爵止(尸爵止者欲神惠之均於在庭○疏曰已得三獻又别受加爵故停之使庭行旅酬)
右長兄弟衆賓長為加爵爵止
嗣舉奠盥入北面再拜稽首(嗣主人將為後者舉猶飲也使嗣子飲奠者將傳重)
(累之者大夫之嗣子不舉奠辟諸侯○疏曰奠者即上文祝酌奠奠於鉶南是也)尸執奠進受
復位祭酒啐酒尸舉肝舉奠左執觶再拜稽首進受肝
復位坐食肝卒觶拜尸備荅拜焉(食肝受尊者賜不敢餘也備猶盡也每拜)
(荅之以尊者與卑者為禮略其文耳○疏曰食若不盡直云嚌之而已此云食肝明不敢餘也)舉奠洗
酌入尸拜受舉奠荅拜尸祭酒啐酒奠之舉奠出復位
(啐之者荅其欲酢己也奠之者復神之奠觶嗣齒於子姓凡非主人升降自西階)○記嗣舉奠
佐食設豆鹽(肝宜鹽也)
右嗣舉奠
兄弟弟子洗酌于東方之尊阼階前北面舉觶于長兄
弟如主人酬賓儀(弟子後生也)宗人告祭脀(脀俎也所告者衆賓衆凡弟内)
(賓也獻時設薦俎于其位至此禮又殺告之祭使成禮也其祭皆離肺不言祭豆可知)乃羞(羞庶羞也)
(下尸胾醢豆而已此所羞者自祝主人至於内賓無内羞)疏曰尸四豆膮炙胾醢此祝以下降于尸故云胾
(醢豆而已尸尊尚無内羞祝卑故無内羞)
右弟子舉觶于長兄弟
賓坐取觶(薦南奠觶○案此即主人酬賓之觶)阼階前北面酬長兄弟長
兄弟在右賓奠觶拜長兄弟荅拜賓立卒觶酌于其尊
東面立長兄弟拜受觶賓北面荅拜揖復位(其尊長兄弟尊也北)
(受酬者拜亦北面)長兄弟西階前北面衆賓長自左受旅如初
(旅行也受行酬也初賓酬長兄弟)長兄弟卒觶酌于其尊西面立受旅
者拜受長兄弟北面荅拜揖復位衆賓及衆兄弟交錯
以辨皆如初儀(交錯猶言東西)○為加爵者作止爵如長兄弟
之儀(於旅酬之間言作止爵明禮殺並作○疏曰此決上文三獻爵止待室中致爵訖乃作止爵此旅酬)
(未訖作止爵故云並作)○長兄弟酬賓如賓酬兄弟之儀以辯卒
受者實觶于篚(長兄弟酬賓亦坐取其奠觶此不言交錯以辨賓之酬不言卒受者實觶于篚)
(明其相報禮終於此其文省○疏曰奠觶即上弟子舉觶於其長是也賓舉奠觶於長几弟行旅酬盡皆徧長)
(兄弟舉觶於賓行旅酬亦皆徧交錯省文)○賓弟子及兄弟弟子洗(疏曰自此論二)
(酬並行無筭爵之事)各酌于其尊中庭北面西上舉觶於其長奠
觶拜長皆荅拜舉觶者祭卒觶拜長皆荅拜舉觶者洗
各酌于其尊復初位長皆拜舉觶者皆奠觶于薦右(奠觶)
(進奠之于薦右非神惠也○疏曰同於生人飲酒舉者奠于薦右也中庸旅酬下為上所以逮賤)長皆
執以興舉觶者皆復位荅拜長皆奠觶于其所皆揖其
弟子弟子皆復其位(復其位者東西而位弟子舉觶於其長所以序長幼教孝弟也堂下)
(拜亦皆北面)爵皆無算(筭數也賓取觶酬兄弟之黨長兄弟取觶酬賓之黨唯己所欲亦交錯以)
(辨無次第之數因今接會使之交恩定好優勸之)○記宗人獻與旅齒於衆賓
佐食於旅齒於兄弟○主婦及内賓宗婦亦旅西面(西面)
(者異於獻也男子獻於堂上旅於堂下婦人獻於南面旅於西面内賓象衆賓宗婦象兄弟其節與其儀依男)
(子也主婦酬内賓之長酌奠于薦左内賓之長坐取奠于右宗婦之娣婦舉觶於其姒婦亦如之内賓之長坐)
(取奠觶酬宗婦之姒交錯以辨宗婦之姒亦取奠觶酬内賓之長交錯以辨内賓之少者宗婦之娣婦各舉奠)
(於其長並行交錯無筭其拜及飲者皆西面主婦之東南)
右旅酬及無算爵
利洗散獻于尸酢及祝如初儀降實散于篚(利佐食也言利以今)
(進酒也更言獻者以利侍尸禮將終宜一進酒嫌於加酒亦當三也不致爵禮又殺也)主人出立
于戶外西南(事尸禮畢)祝東面告利成(利猶養也供養之禮成不言禮畢於尸之)
(間嫌)尸謖祝前主人降(謖起也前猶導也少牢饋食禮曰祝入尸謖主人降立于阼階東西)
(面祝先尸從遂出于廟門前尸之儀士虞禮備矣)祝反及主人入復位命佐食
徹尸俎俎出于廟門(俎所以載肵俎少牢禮曰有司受歸之)徹庶羞設于
西序下(為將餕去之庶羞主為尸非神饌也尚書傳曰宗室有事族人皆侍終日大宗已侍於賓奠然)
(後燕私燕私者何也已而與族人飲也此徹庶羞置西序下者為將以燕飲與然則自尸祝至於兄弟之庶羞)
(宗子以與族人燕飲於堂内賓宗婦之庶羞主婦以燕飲于房○疏曰楚茨鼓鍾送尸下云備言燕私鄭注祭)
(祀畢歸賓客之俎同姓則留與之燕所以尊賓客親骨肉也)○記賓從尸俎出廟門
乃反位(賓從尸送尸也上之助祭終其事也俎尸俎也賓既送尸復入反位者宜與主人為禮乃去之)
○尸卒食而祭饎㸑雍㸑(雍熟肉以尸享祭竈有功也舊說云宗婦祭饎㸑享者祭)
(雍㸑用黍肉而已無籩豆俎禮器曰燔燎於㸑夫㸑者老婦之祭盛於盆尊於瓶○疏曰老婦先炊者也盆瓶)
(炊器也)
右利獻尸尸出
筵對席佐食分簋鉶(為將餕分之也分簋者分敦黍於會為有對也敦有虞氏之器也周)
(制士用之變敦言簋容同姓之士得從周制耳祭統曰餕者祭之末也不可不知也是故古之人有言曰善終)
(者如始餕其是已是故古之君子曰尸亦餕鬼神之餘也惠術也可以觀政矣)宗人遣舉奠及
長兄弟盥立于西階下東面北上祝命嘗食𧃊者舉奠
許諾升入東面長兄弟對之皆坐佐食授舉各一膚(𧃊子)
(峻反與餕同○命告也士使嗣子及兄弟𧃊其惠不過族親也古文𧃊皆作餕○疏曰此決少牢餕及異姓)
主人西面再拜祝曰𧃊有以也兩𧃊奠舉于俎許諾皆
荅拜(以讀如何其久也必有以也之以祝告𧃊釋辭以戒之言女𧃊于此當有所以也以先祖有德而享)
(於此祭其坐𧃊其餘亦當以之也少牢饋食不戒者非親昵也舊說曰主人拜下𧃊席南○疏曰少牢有二賓)
(長是非親昵)若是者三(丁寧戒之)皆取舉祭食祭舉乃食祭鉶食
舉(食乃祭鉶禮殺○疏曰正祭時尸祭鉶乃爾黍)卒食主人降洗爵宰贊一爵
主人升酌酳上𧃊上𧃊拜受爵主人荅拜酳下𧃊亦如
之(少牢饋食禮曰贊者洗三爵酌主人受于戶内以授次𧃊舊說云主人北面授下𧃊爵)主人拜
祝曰酳有與也如初儀(主人復拜為戒也與讀如諸侯以禮相與之與言女酳此當有)
(所與也與者與兄弟也既知似先祖之德亦當與女兄弟謂教化之)兩𧃊執爵拜(荅主人也)祭
酒卒爵拜主人荅拜兩𧃊皆降實爵于篚上𧃊洗爵升
酌酢主人主人拜受爵(下𧃊復兄弟位不復升也)上𧃊即位坐荅拜
(既授爵戶内乃就坐)主人坐祭卒爵拜上𧃊荅拜受爵降實于篚
主人出立于戶外西面(事餕者禮畢)
右𧃊
祝命徹阼俎豆籩設于東序下(命命佐食阼俎主人之俎宗婦不徹豆籩徹禮)
(略各有為而已設于東序下亦將燕也)○祝執其俎以出東面于戶西(俟告)
(利成少牢下篇曰祝告利成乃執俎以出)○宗婦徹祝豆籩入于房○徹主
婦薦俎(宗婦既並徹徹其卑者士虞禮曰祝薦席徹入于房○疏曰宗婦不徹主人豆籩而徹祝豆籩)
(入房者為主婦將用之為燕祝接神尸之類宜行神惠故主人以薦羞并祝庶羞燕宗人於堂主婦以祝籩豆)
(燕内賓於房)
右徹俎
佐食徹尸薦俎敦設于西北隅几在南厞用筵納一尊
佐食闔牖戶降(厞扶未反○厞隐也不知神之所在或諸遠人乎尸謖而改饌為幽闇庶其饗)
(之所以為厭飫少牢饋食禮曰南面如饋之設也所以當室之白陽厭也則尸未入之前為隂厭矣曾子問曰)
(殤不備祭何謂隂厭陽厭也○厭一豔反○疏曰當室之白謂西北隅得戶之明者也奥中不得戶明故曰隂)
(厭○案釋宫云西南隅謂之奥西北隅謂之屋漏注奥者隐奥屋漏者當室之白日光所漏入也)祝告
利成降出主人降即位宗人告事畢賓出主人送于門
外再拜(拜送賓也凡去者不荅拜)佐食徹阼俎堂下俎畢出(記俎出節兄弟)
(及衆賓自徹而出唯賓俎有司徹歸之尊賓也○疏曰賓出主人送明賓不自徹若助君祭必自徹其俎)
右陽厭賓出
儀禮圖卷十五
