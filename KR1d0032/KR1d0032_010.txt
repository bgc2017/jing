儀禮圖卷十宋楊復撰
覲禮第十(鄭目錄云覲見也諸侯秋見天子之禮春見曰朝夏見曰宗秋見曰覲冬見曰遇朝宗禮)
(備覲遇禮省○疏曰案曲禮下云天子當扆而立諸侯北面而見天子曰覲天子當宁而)
(立諸公東面諸侯西面曰朝鄭注諸侯春見曰朝受摯於朝受享於廟生氣文也秋見曰)
(覲一受之於廟殺氣質也朝者位於内朝而序進覲者位於廟門外而序入王南面立於)
(扆宁而受焉夏宗依春冬遇依秋春秋時齊侯唁魯昭公以遇禮相見取易略也覲禮今)
(存朝宗遇禮今亡)
覲禮○至于郊(郊謂近郊去王城五十里)
右至郊
王使人皮弁用璧勞侯氏亦皮弁迎于帷門之外再拜
(勞力到反○小行人職曰凡諸侯入王則逆勞于畿則郊勞者大行人也皮弁者天子之朝朝服也璧無束帛)
(者天子之玉尊也不言諸侯言侯氏者明國殊舍異禮不凡之也郊舍狹寡為帷宫以受勞掌舍職曰為帷宫)
(設旌門○疏曰案大行人上公三勞侯伯再勞子男一勞蓋五等同有畿勞侯伯又加遠郊勞上公又加近郊)
(勞此據上公而言五十里有市市有館或來者多館舍狹寡故為帷宫)使者不荅拜遂執
玉三揖至于階使者不讓先升侯氏升聽命降再拜稽
首遂升受玉(不荅拜者為人使不當其禮也不讓先升奉王命尊也升者升壇使者東面致命侯)
(氏東階上西面聽之)使者左還而立侯氏還璧使者受侯氏降再
拜稽首使者乃出(左還還南面示將去也立者見侯氏將有事於己俟之也還玉重禮)○
侯氏乃止使者使者乃入侯氏與之讓升侯氏先升授
几侯氏拜送几使者設几荅拜(侯氏先升賓禮統焉几者安賓所以崇優厚也)
(上介出止使者則已布席也)侯氏用束帛乘馬儐使者使者再拜受
侯氏再拜送幣(儐使者所以致尊敬也拜者各於其階)使者降以左驂出
侯氏送于門外再拜侯氏遂從之(騑馬曰驂左驂設在西者其餘三馬侯氏)
(之士遂以出授使者之從者于外從之者遂隨使者以至朝)
右郊勞
(今案几布席設几皆在西北位此帷宫恐亦當然帷宫無堂可升升者壇也左氏傳子産相鄭伯以如楚)
(舍不為壇注云至敵國郊除地封土為壇以受郊勞是也又宣十八年子家壇帷復命於介謂之壇帷是)
(壇亦帷其旁非特為帷宫而已設几則必有席蓋凡席相將無席何以設几故鄭注云上介出止使者則)
(已布席太宰贊玉几注云立而設几優尊者此使者亦不坐而設几故注云几者安賓所以崇優厚)
天子賜舍(以其所至道路勞苦未受其禮且使即安也賜舍猶致館也所使者司空與小行人為承)
(擯○疏曰司空主營城郭宫室館亦宫室之事故知所使者司空也但司空亡正文故云與以疑之知小行)
(人為承擯者案小行人及郊勞眡館將幣為承而擯是其義也)曰伯父女順命于王所
賜伯父舍(此使者致館辭)侯氏再拜稽首(受館)儐之束帛乘馬(王使)
(人以命致館無禮猶儐之者尊王使也侯氏受館於外既則儐使者於内)
右賜舍
天子使大夫戒曰某日伯父帥乃初事(大夫者卿為訝者也掌訝職曰)
(凡訝者賓客至而往詔相其事戒猶告也告使順循其事也初猶故也)侯氏再拜稽首(受覲)
(日也)
右戒日
諸侯前朝皆受舍于朝同姓西面北上異姓東面北上
(言諸侯者明來朝者衆矣顧其入覲不得並耳受舍于朝受次於文王廟門之外聘禮曰宗人授次次以帷少)
(退于君之次則是次也言舍者尊舍也天子使掌次為之諸侯上介先朝受焉此覲也言朝者覲遇之禮雖簡)
(其來之心猶若朝也分别同姓異姓受之將有先後也春秋傳曰寡人若朝於薛不敢與諸任齒則周禮先同)
(姓)
右受舍
侯氏禆冕釋幣于禰(將覲質明時也禆冕衣禆衣而冠冕也禆之為言埤也天子六服大)
(裘為上其餘為裨以事尊卑服之而諸侯亦服焉上公衮無升龍侯伯鷩子男毳孤絺卿大夫玄此差司服所)
(掌也禰謂行主遷主矣而云禰親之也釋幣者告將覲也其釋幣如聘大夫將受命釋幣于禰之禮既則祝藏)
(其幣歸乃埋之於祧西階之東○埤此支反○疏曰天子吉服有九言六服者據六冕而言以大裘為上無埤)
(義衮冕以下皆為禆諸侯唯不得有大裘上公則衮冕以下故云此差司服所掌)
右釋幣于禰
乘墨車載龍旂弧韣乃朝以瑞玉有繅(韣音獨繅音早○墨車大夫制)
(也乘之者入天子之國車服不可盡同也交龍為旂諸侯之所建弧所以張縿之弓也弓衣曰韣瑞玉謂公桓)
(圭侯信圭伯躬圭子榖璧男蒲璧繅所以藉玉以韋衣木廣袤各如其玉之大小以朱白蒼為六色○疏曰墨)
(車大夫制也下記文偏駕不入王門偏駕金輅象輅等是也既不入王門舍於客館乘此墨車以朝也爾雅說)
(旌旗正幅為縿故以此弧弓張縿之兩幅故云張縿之弓也○縿所銜反)天子設斧依於戶
牖之間左右几(依如今綈素屏風也有繡斧文所以示威也斧謂之黼几玉几也左右者優至)
(尊也其席莞席紛純加繅席畫純加次席黼純○莞音官純諸允反)天子衮冕負斧依(衮衣)
(者禆之上也繢之繡之為九章其龍天子有升龍有降龍衣此衣而冠冕南鄉而立以俟諸侯見○疏曰自衮)
(冕至玄冕五者皆禆衣故云裨之上也)嗇夫承命告于天子(嗇夫蓋司空之屬也為末)
(擯承命於侯氏下介傳而上上擯以告天子天子見公擯者五人見侯伯擯者四人見子男擯者三人皆宗伯)
(為上擯春秋傳曰嗇夫馳)天子曰非他伯父實來予一人嘉之伯父
其入予一人將受之(言非他者親之辭嘉之者美之辭也上擯又傳此而下至嗇夫侯氏)
(之下介受之傳而上上介以告其君君乃許入○疏曰伯父其入不云迎之天子不下堂而見諸侯故無迎法)
侯氏入門右坐奠圭再拜稽首(入門而右執臣道不敢由賓客位也卑者見尊)
(奠摰而不授)擯者謁(謁猶告也上擯告以天子前辭欲親受之如賓客也其辭所易者曰伯父其升)
侯氏坐取圭升致命王受之玉侯氏降階東北面再拜
稽首擯者延之曰升升成拜乃出(擯者請之侯氏坐取圭則遂左降拜稽首)
(送玉也從後詔禮曰延延進也)○記偏駕不入王門(在旁與己同曰偏同姓金輅異姓象)
(輅四銜革輅蕃國木輅駕之與王同謂之偏偏駕不入王門乘墨車以朝是也偏駕之車舍之於館與○疏曰)
(周禮巾車掌王五路玉路以祀不賜諸侯金路以賓同姓以封象路以朝異姓以封革路以即戎以封四衛木)
(路以田以封蕃國此五路者天子所乘為正四路者諸侯乘之為偏)○几俟于東箱(王即席乃)
(設之也乘箱東夾之前相翔待事之處)奠圭于繅上(謂釋於地也)
右行覲禮
(今案曲禮云天子當扆而立諸侯北面而見天子曰覲此經同姓西面異姓東面彼諸侯覲皆北面不辨)
(同姓異姓者此謂廟門外為位時彼謂入見天子時鄭注云覲者位於廟門外而序入入謂北面見天子)
(時)
四享皆束帛加璧庭實唯國所有(四當為三古書作三四或皆積畫此篇又)
(多四字字相似由此誤也大行人職曰諸侯廟中將幣皆三享其禮差又無取於四也初享或用馬或用虎豹)
(之皮其次享三牲魚腊籩豆之實龜也金也丹漆絲纊竹箭也其餘無常貨此地物非一國所能有唯所有分)
(為三享皆以璧帛致之)奉束帛匹馬卓上九馬隨之中庭西上奠
幣再拜稽首(卓讀如卓王孫之卓卓猶的也以素的一馬以為上書其國名後當識其何産也馬)
(必十匹者不敢斥王之乘用成數敬也)擯者曰予一人將受之(亦言王欲親受之)
侯氏升致命王撫玉侯氏降自西階東面授宰幣西階
前再拜稽首以馬出授人九馬隨之(王之受玉撫之而已輕財也以馬出)
(隨侯氏出授王人於外也王不使人受馬者至于享王之尊益君侯氏之卑益臣○疏曰享天子訖亦當有幣)
(問公卿大夫左傳曰戎朝于周發幣于公卿)事畢(三享訖)
右行享禮
乃右肉袒于廟門之東乃入門右北面立告聽事(右肉袒者)
(刑宜施於右也凡以禮事者左袒入更從右者臣益純告所事者告王以國所用為罪之事也易曰折其右肱)
(无咎○疏曰國所用為罪之事加得字解之當云告王以國所用為者得非罪之事)擯者謁諸天
子天子辭於侯氏曰伯父無事歸寧乃邦(謁告寧安也乃猶女也)
侯氏再拜稽首出自屏南適門西遂入門左北面立王
勞之再拜稽首擯者延之曰升升成拜降出(勞力報反○王辭之)
(不即左者當出隠於屏而襲之也天子外屏勞之勞其道勞也)
右侯氏請事王勞侯氏
天子賜侯氏以車服迎于外門外再拜(賜車者同姓以金輅異姓以象)
(輅服則衮也鷩也毳也)路先設西上路下四亞之重賜無數在車
南(路謂車也凡君所乘車曰路路下四謂乘馬也亞之次車而東也詩云君子來朝何錫予之雖無予之路)
(車乘馬又何予之玄衮及黼重猶善也所加賜善物多少由恩也春秋傳曰重錦三十兩○疏曰路大也君之)
(居以大為名是以云路寢路門之等引左氏重錦以證重賜也)諸公奉篋服加命書于
其上升自西階東面大史是右(言諸公者王同時分命之而使賜侯氏也右讀)
(如周公右王之右是右者始隨入於升東面乃居其右○疏曰諸侯來覲者衆各停一館故命諸公分往賜之)
侯氏升西面立大史述命(讀王命書也)侯氏降兩階之間北
面再拜稽首(受命)升成拜(大史辭之降也春秋傳曰且有後命以伯舅耋老母下拜此辭)
(之類)大史加書于服上侯氏受(受篋服)使者出侯氏送再拜
儐使者諸公賜服者束帛四馬儐太史亦如之(旣云拜送乃言)
(儐使者以勞有成禮略而言疏曰其實儐使者在拜送前)同姓大國則曰伯父其
異姓則曰伯舅同姓小邦則曰叔父其異姓小邦則曰
叔舅(據此禮云伯父同姓大邦而言)
右賜車服
饗禮乃歸(禮謂食燕也王或不親以其禮幣致之略言享禮互文也掌客職曰丄公三享三食三燕)
(侯伯再享再食再燕子男一享一食一燕○疏曰案聘禮及諸文皆單言享無曰禮鄭故引掌客五等享食燕)
(具有知禮為食燕也若不親則皆以幣致之)
右饗
諸侯覲于天子為宫方三百步四門壇十有二尋深四
尺加方明于其上(四時朝覲受之於廟此謂時會殷同也宫謂壝土為埓以象墻壁也為宫)
(者於國外春會同則於東方夏會同則於南方秋會同則於西方冬會同則於北方八尺曰尋十有二尋則方)
(九十六尺也深謂高也從上曰深司儀職曰為壇三成成猶重也三重者自下差之為三等而上有堂焉堂上)
(方二丈四尺上等中等下等每面十二尺方明者上下四方神明之象也上下四方之神者所謂明神也會同)
(而盟明神監之則謂之天之司盟有象者猶宗廟之有主乎王巡狩至于方嶽之下諸侯會之亦為此宫以見)
(之司儀職曰將會諸侯則命為壇三成宫旁一門詔王儀南鄉見諸侯也○疏曰合木為上下四方故名方此)
(則神明之象故名明秋官司盟云北面詔明神故曰所謂明神也天之司盟即左氏襄十一年傳司慎司盟是)
(也)方明者木也方四尺設六色東方青南方赤西方白
北方黑上玄下黃設六玉上圭下璧南方璋西方琥北
方璜東方圭(六色象其神六玉以禮之上宜以蒼璧下宜以黃琮而不以者則上下之神非天地)
(之至貴者也設玉者刻其木而著之)上介皆奉其君之旂置于宫尚左公
侯伯子男皆就其旂而立(置於宫者建之豫為其君見王之位也諸公中階之前北)
(面東上諸侯東階之東西面北上諸伯西階之西東面北上諸子門東北面東上諸男門西北面東上尚左皆)
(建旂公東上侯先伯伯先子子先男而位皆上東方也諸侯入壝門或左或右各就其旂而立王降階南鄉見)
(之三揖土揖庶姓時揖異姓天揖同姓見揖位乃定○疏曰中階之前以下皆朝事儀明堂位文周公朝諸侯)
(于明堂不在宗廟皆與此同也云或左或右者謂二伯帥之入如康王應門左右也)四傳擯(王既揖五)
(者升壇設擯升諸侯以會同之禮其奠瑞玉及享幣公拜於上等侯伯於中等子男於下等擯者每延之升堂)
(致命王受玉撫玉降拜於下等及請事勞皆如覲禮是以記之覲云四傳擯者每一位畢擯者以告乃更陳列)
(而升其次公也侯也伯也各一位子男俠門而俱東上亦一位也至庭乃設擯則諸侯初入門王官之伯帥之)
(耳○疏曰三等拜禮皆司儀職文受玉謂朝撫玉謂享子男共一位故設擯四)天子乘龍載大
旂象日月升龍降龍出拜日於東門之外反祀方明(此謂)
(會同以春者也馬八尺以上為龍大旂大常也王建大常縿首畫日月其下及旒交畫升龍降龍朝事儀曰天)
(子冕而執鎮圭尺有二寸繅藉尺有二寸搢大圭乘大路建太常十有二旒樊纓十有二就貳車十有二乘帥)
(諸侯而朝日於東郊所以教尊尊也退而朝諸侯由此二者言之已祀方明乃以會同之禮見諸侯也凡會同)
(者不協而盟司盟職曰凡邦國有疑會同則掌其盟約之載書及其禮儀北面詔明神既盟則藏之言北面詔)
(明神則明神有象也象者其方明乎及盟時又加於壇上乃以載辭告焉詛祝掌其祝號○疏曰此四門之禮)
(乃將見諸侯先禮日月山川也禮既畢乃祀方明於壇祀方明禮畢遂去方明於下天子乃升壇與諸侯相見)
(朝禮既畢乃更加方明於壇與諸侯行盟誓之禮若邦國無疑王帥諸侯朝日而已無祀方明之事)禮日
於南門外禮月與四瀆於北門外禮山川丘陵於西門
外(此謂會同以夏冬秋者也變拜言禮者客祀也禮月於北郊者月太隂之精以為地神也盟神必云日月)
(山川焉者尚著明也詩曰謂予不信有如皦日春秋傳曰縱子忘之山川神祗其忘諸乎此皆用明神為信也)
祭天燔柴祭山丘陵升祭川沈祭地瘞(升沈必就祭者也就祭則是謂)
(王廵狩及諸侯之盟祭也其盟揭其著明者燔柴升沈瘞祭禮終矣備矣郊特牲曰郊之祭也迎長日之至也)
(大報天而主日也宗伯職曰以燔柴祀日月星辰則燔柴祭天謂祭日也柴為祭日則祭地瘞者祭月也日月)
(而云天地靈之也王制曰王廵狩至于岱宗柴是王廵狩之盟其神王日也春秋傳曰晉文公為踐土之盟而)
(傳云山川之神是諸侯之盟其神主山川也月者太隂之精上為天使臣道莫貴焉是王官之伯會諸侯而盟)
(其神主月與○揭苦蓋反○疏曰上論天子在國行會同之事此據巡狩於四丘各隨方而祭之以為盟主也)
儀禮圖卷十
