儀禮圖卷十三宋楊復撰
旣夕禮第十三(鄭目錄云士喪禮之下篇也先葬三日已夕哭時與葬間一日凡朝廟日請啓)
(期必容焉此諸侯之下士一廟其上士二廟則旣夕哭先葬三日○疏曰若然)
(大夫三廟者葬前四日諸侯六日天子八日差次可知)
旣夕哭(旣已也謂出門哭止復外位時)請啓期告于賓(將葬當遷柩于祖有司於此乃)
(請啓肂之期於主人以告賓賓宜知其時也)
右請啓期
夙興設盥于祖廟門外(祖王父也下士祖禰共廟)陳鼎皆如殯東方
之饌亦如之(皆皆三鼎也如殯如大斂既殯之奠)夷牀饌于階間(夷之言尸也朝)
(正柩用此牀○饌雛院反)○記夷牀輁軸饌于西階東(明階閒者位近西也夷牀)
(饌於祖廟輁軸饌於殯宫其二廟者於禰亦饌輁軸焉○疏曰二廟則先朝禰明旦乃移柩于輁軸以朝祖故)
(亦饌焉)其二廟則饌于禰廟如小斂奠乃啓(祖尊禰卑也士事祖禰上)
(士異廟下士其廟○疏曰朝祖時如大斂奠此如小斂奠故云祖尊禰卑也祭法曰適士二廟官師一廟注官)
(師中下之士)
右陳朝祖奠
二燭俟于殯門外(早闇以為眀也燭用蒸○疏曰大曰薪小曰蒸)丈夫髽散帶
垂即位如初(髽側瓜反散息但反○為將啓變也此互文以相見耳髽婦人之變喪服小記曰男)
(子免而婦人髽男子冠而婦人笄如初朝夕哭門外位○免音問○疏曰未成服以前免髽既成服以後冠笄)
(斬衰男子括髮不言者啓殯之後雖斬衰亦免而無括髮)婦人不哭主人拜賓入即
位袒(此不蒙如初者以男子入門不哭也不哭者將有事止讙囂)商祝免袒執功布
入升自西階盡階不升堂聲三啓三命哭(三息暫反○功布灰治之)
(布也執之以接神為有所拂仿也聲三三有聲存神也啓三三言啓告神也舊說以為聲噫興也)燭入
(照徹與啓肂者○疏曰一燭於室一燭於堂)祝降與夏祝交于階下取銘置
于重(祝降者祝徹宿奠降也與夏祝交事相接也夏祝取銘置于重為啓肂遷之吉事交相左凶事交相)
(右○疏曰祝不言商夏則周祝也此所徹宿奠即下云重先奠從者是也)踊無筭(主人也)商祝
拂柩用功布幠用夷衾(幠火苦反○拂去塵也幠覆之為其形露○疏曰此夷衾於後)
(朝及入壙無徹文當隨柩入壙矣)○記啓之昕外内不哭(將有事為其讙囂既啓命)
(哭)
右啓
遷于祖用軸(遷徙也徙於祖朝祖廟也檀弓曰殷朝而殯於祖周朝而遂葬蓋象平生將出必辭)
(尊者軸輁軸也軸狀如轉轔刻兩頭為軹輁狀如長牀穿桯前後著金而關軸焉大夫諸侯以上有四周謂之)
(輴天子畫之以龍○輁九勇反轔音鄰○疏曰轔輪也以軸頭為軹刻軸使兩頭細穿入軹之兩髀前後二者)
(皆然輁既如牀則有先後兩畔之木狀如牀髀厚大為之兩畔為孔著金釧於中前後兩畔皆然然後關軸於)
(其中言桯者以其厚大可以容軸也)重先奠從燭從柩從燭從主人從(行之)
(序也主人從者丈夫由右婦人由左以服之親疎為先後各從其昭穆男賓在前女賓在後)升自西
階(柩也猶用子道不由阼也)奠俟于下東面北上(俟正柩也)主人從升婦
人升東面衆人東即位(東方之位○疏曰舉主婦東面主人西面可知衆主人鄉東階)
(下即西面位)正柩于兩楹間用夷牀(兩楹間象鄉戶牖也是時柩北首○疏曰云鄉)
(戶牖則楹間近西矣)主人柩東西面置重如初(如殯宫時也)席升設于
柩西奠設如初巾之升降自西階(席設于柩之西直柩之西當西階也從奠)
(設如初東面也不統於柩神不西面也不設柩東東非神位也巾之者為御當風塵○疏曰奠設如初謂如朝)
(夕奠于室中據神位東面設之於席前不統於柩不設柩東神位在奥也不設于室者室中神所在非奠死者)
(之處奠有牲肉則巾之此脯醢巾之者為在堂風塵也)主人踊無筭降拜賓即位
踊襲主婦及親者由足西面(設奠時婦人皆室戸西南面奠畢乃得東面親者西)
(面堂上廹疏者可以居房中○疏曰奠畢乃得東面不即鄉柩東西面者以主人在柩東待主人降拜賓婦人)
(乃得東也)薦車直東榮北輈(薦進也進車者象生時將行陳駕也今時謂之魂車輈轅也車)
(當東榮東陳西上於中庭○疏曰薦車者以明旦將行故豫陳車云西上者先陳乘車次導車次槀車也既當)
(東榮而云中庭者據南北之中庭不據東面為中庭也)質明滅燭(質正也)徹者升自
阼階降自西階(徹者辟新奠不設序西南已再設為䙝)乃奠如初升降自
西階(為遷祖奠也奠升不由阼階柩北首辟其足○疏曰辟足者以其來往不可由首又飲食之事不可)
(䙝之由足)主人要節而踊(節升降)薦馬纓三就入門北面交轡
圉人夾牽之(駕車之馬每車二疋纓今馬鞅也就成也諸侯之臣飾纓以三色而三成此三色者)
(蓋絛絲也其著之如罽然天子之臣如其命數王之革路絛纓圉人飬馬者在左右曰夾既奠乃薦馬者為其)
(踐汚廟中也凡入門參分庭一在南○疏曰三色朱白蒼也巾車注云王路之樊及纓皆以五采罽飾之此則)
(三采絲為絛飾之但著之則同故云如罽然也王革路不用罽而用絛為纓與此同故引之既奠乃薦馬對薦)
(車在奠上言凡在庭三分一分在北則繼堂而言一分在南則繼門而言)御者執策立于馬
後哭成踊右還出(主人於是乃哭踊者薦車之禮成於薦馬○疏曰馬右還而出取便也)
賓出主人送于門外○記朝于禰廟重止于門外之西
東面柩入升自西階正柩于兩楹間奠止于西階之下
東面北上主人升柩東西面衆主人東即位婦人從升
東面奠升設于柩西升降自西階主人要節而踊(重不入者)
(主於朝祖而行若過之矣門西東面待之便也○疏曰此是上士二廟先朝禰之事祖廟在東明旦出門東鄉)
(故東面待之便也)燭先入者升堂東楹之南西面後入者西階
東北面在下(照正柩者先先柩者後後柩者適祖時燭亦然互記於此)主人降即位
徹乃奠升降自西階主人踊如初(如其降拜賓至於要節而踊不薦車不從)
(此行)祝及執事舉奠巾席從而降柩從序從如初適祖(此謂)
(朝禰明日舉奠適祖之序也此祝執醴先酒脯醢俎從之巾席為後既正柩席升設設奠如初祝受巾巾之凡)
(喪自卒至殯自啓至葬主人之禮其變同即此日數亦同然序從主人以下○疏曰云其變同者啓殯日朝禰)
(明日朝祖又明日乃葬與始死日襲明日小斂又明日大斂而殯其日數亦同主人主婦變服亦同)○旣
正柩賓出遂匠納車于階間(遂匠遂人匠人也遂人主引徒役匠人主載柩窆職)
(相左右也車載柩車周禮謂之蜃車其車之轝狀如牀中央有轅前後出設前後輅轝上有四周下則前後有)
(軸以輇為輪許叔重說有輻曰輪無輻曰輇○蜃市軫反輇市專反○疏曰正經不云納柩車時節故記人明)
(之遂師注云蜃車柩路四輪迫地而行有似於蜃此注轝狀與輴車同但輴車無輪有轉轔此有輇輪為異耳)
右朝祖
(今案喪奠之禮有三變始死奠于尸東小斂奠亦如之旣殯奠于奥神席東面大斂奠朝夕奠朔月奠亦)
(如之啓殯之後席升設于柩西奠設如初如初云者如前日室中神席東面也自是朝祖奠降奠還柩奠)
(遣奠皆如之)
有司請祖期(亦因在外位請之當以告賓每事畢徹出將行而飲酒曰祖祖始也)曰日側
(側昳也謂將過中之時)主人入袒乃載踊無筭卒束襲(袒為載變也乃舉柩)
(郤下而載之束束棺于柩車賓出遂匠納車于階問謂此車○疏曰卻下以足鄉前下當載也)降奠當
前束(下遷祖之奠也當前束猶當尸腡也亦在柩車西束有前後也)商祝飾柩一池紐
前䞓後緇齊三采無貝(䞓丑真反齊如字或才計反○飾柩為設牆柳也巾奠乃牆謂)
(此也牆有布帷柳有布荒池者象宫室之承霤以竹為之狀如小車笭衣以青布一池懸於柳前士不揄絞紐)
(所以聯帷荒前赤後黑因為飾左右面各有前後齊居柳之中央若今小車蓋上蕤矣以三采繒為之上朱中)
(白下蒼著以絮元士以上有貝○笭力丁反揄音遥絞戶交反蕤汝誰反○疏曰此並飾車之事兩畔竪軨子)
(以帷繞之上以荒一池縣於前面荒之瓜端荒上於中央加齊也在旁曰帷在上曰荒荒蒙也對言則帷為牆)
(象宫室有牆壁柳之言聚諸飾之所聚總而言之巾奠乃牆及檀弓周人牆置翣是牆中兼柳縫人衣翣柳之)
(材是柳中兼牆士一池用竹而覆之無水可承也揄鷂也絞蒼黃色人君於蒼黃色繒上畫鷂雉之形縣于池)
(下一名振容大夫無之左右面謂帷也齊若人之臍亦居身之中央縫合采繒為之以絮著之使高形如瓜分)
(然綴貝落其上及旁諸侯之士無貝也)設披(披彼義反○披輅柳棺上買結於戴人君旁牽之以備傾)
(虧喪大記曰士戴前纁後緇二披用纁今文披皆為藩○疏曰戴兩頭皆結于柳材又以披在棺上輅過然後)
(貫穿戴之連繫棺束者乃結于戴餘披出之於外使人持之一畔有二為前後披)屬引(屬猶著也引所)
(以引柩車在軸輴曰紼古者人引柩春秋傳曰坐引而哭之三○疏曰在車曰紼行道曰引)陳明器
於乘車之西(明器藏器也檀弓曰其曰明器神明之也言神明者異於生器竹不成用瓦不成味)
(木不成斵琴瑟張而不平竽笙備而不和有鐘磬而無筍簴陳器於乘車之西則重之北也○疏曰自筲以下)
(皆是檀弓注成猶善也味當作沫靧也)折横覆之(折猶&KR1297;也方鑿連木為之蓋如牀而縮者三横)
(者五無簀窆事畢加之壙上以承抗席横陳之者為苞筲以下䋫於其北便也覆之見善面也○庪九委反○)
(疏曰三加於壙時擬向上看之為面故善者向下今陳之取向下看之故反覆善面向上也窆畢加於壙上若)
(&KR1297;藏物然云縮三横五亦約茵與抗木但於壙口宜大於茵與抗席也横縮以當簀故無簀)抗木横
三縮二(抗禦也所以禦止土者其横與縮各足掩壙○疏曰明器由羡道入壙口唯以下棺大小容柩)
(而已今抗木亦足掩壙口也)加抗席三(席所以禦塵○疏曰席加於木茵加於席後陳者先用也)
(抗木在上故云禦土抗席在下隔抗木故云禦塵)加茵用疏布緇翦有幅亦縮
二横三(茵所以藉棺者翦淺也幅緣之亦者亦抗木也及其用之木三在上茵二在下象天三合地二)
(人藏其中焉○疏曰染淺緇之色用一幅為之縫合兩邊幅為袋不去邊幅故云有幅更以物緣之使牢因為)
(飾抗木舉蓋横縮先後據陳列之時鄭據入壙而言其用云木三茵二亦互舉耳)器西南上綪
(綪即䋫側耕反○器目言之也陳明器以西行南端為上綪瓦也不容則屈而反之)茵(茵在抗木上陳器次)
(而北也)苞二(所以裹奠羊豕之肉)筲三黍稷麥(筲畚種類也其容蓋與簋同一觳也○疏)
(曰畚器所以盛種筲與畚同類四升為豆豆實三而成觳)罋三醯醢屑幂用疏布(罋瓦)
(器其容亦蓋一觳屑薑桂之屑也内則曰屑桂與薑幂覆也)甒二醴酒幂用功布(甒亦)
(瓦器也)皆木桁久之(桁所以庪苞筲罋甒也久當為灸灸謂以蓋案塞其口每器異桁○疏曰)
(云皆則自苞筲以下皆塞之罋而用物非直塞口又加幂覆之)用器弓矢耒耜兩敦兩
杅槃匜匜實于槃中南流(敦音對杅音于槃匜音移○此皆常用之器也杅盛湯漿)
(槃匜盥器也流匜口也)無祭器(士禮略也大夫以上兼用鬼器人器也○疏曰明器鬼器也祭器人)
(器也兩有則實祭器不實明器士唯有明器而實之)有燕樂器可也(與賓客燕飲用樂之器也)
(○疏曰許其得用故云可也琴瑟特縣縣磬之類)役器甲胄干笮(此皆師役之器甲鎧胄兜)
(鍪干楯笮矢服○疏曰上下役用之器皆麤沽為之)燕器杖笠翣(燕居安體之器杖笠竹&KR2131;蓋也)
(翣扇○疏曰&KR2131;竹青皮)徹奠巾席俟于西方主人要節而踊(巾席俟于)
(西方祖奠將用焉要節者來象升丈夫踊去象降婦人踊徹者由明器北西面既徹由重南東不設於序西南)
(者非宿奠也宿奠必設者為神馮依之久也)○記薦乘車鹿淺幦于笮革靾
載旜載皮弁服纓轡貝勒縣于衡(笮側曰反靾息例反旜之然反縣音玄○)
(士乘棧車鹿淺鹿夏毛也幦覆笭玉藻曰士齊車鹿幦豹犆干盾也笮矢箙也靾韁也旜旌旗之屬通帛為旜)
(孤卿之所建亦攝焉皮弁服者視朔之服貝勒貝飾勒有干無兵有箙無弓矢明不用○犆音植○疏曰此弁)
(下車三乘謂葬之魂車鹿淺幦為車前式竪者笭子以鹿夏皮淺毛者為幦以覆式引玉藻者彼注云犆緣也)
(證此鹿幦亦以豹皮為緣)道車載朝服(道車朝夕及燕出入之車朝服者視朝之服也玄衣素裳)
(○疏曰士乘棧車更無别車云乘云道云稾所用各異也司常云道車載旞注云王以朝夕燕出入亦以象路)
(名道也)稾車載蓑笠(稾猶散也散車以田以鄙之車蓑笠備雨服凡道車槀車之纓轡及勒亦)
(縣于衡也○疏曰司常云斿車載旌注云斿車木路也王以田以鄙謂王行小田獵巡行縣鄙此散車與彼)
(斿車同是游散所乘士從王以田以鄙者也云纓轡及勒亦縣于衡者以車三乘皆當有馬有馬則有此三者)
將載祝及執事舉奠戸西南面東上卒束前而降奠席
于柩西(將于柩西當前束設之)巾奠乃牆(牆柩飾也)○執披者旁四人
(前後左右各二人)○抗木刊(剥削之○疏曰有皮者剥乃削之)茵著用荼實綏
澤焉(荼茅秀也綏廉薑也澤澤蘭也皆取其香且御濕)葦苞長三尺一編(用便易也)
菅筲三其實皆瀹(米麥皆湛之湯未知神之所享不用食道所以為敬)弓矢之新
沽功(設之宜新沽示不用)有弭飾焉(弓無緣者為之弭弭以骨角為飾○疏曰爾雅有緣謂之)
(弓無緣謂之弭孫氏曰緣繫約而漆之無緣不以繫約骨飾兩頭詩云象弭魚服)亦張可也(亦使)
(可張)有柲(柲弓檠弛則縛之於弓裏備傷損以竹為之詩云竹柲緄縢○檠音景)設依撻焉
(依纏絃也撻弣側矢道也皆以韋為之○疏曰撻所以撻矢令出者生時以骨為之)有韣(韣音獨○韣弓)
(衣也以緇布為之)翭矢一乘骨鏃短衛(翭猶候也候物而射之矢也四矢曰乘骨鏃短)
(衛亦示不用也生時翭矢金鏃凡為矢五分笴長而羽其一○疏曰名羽為衛所以防衛其矢不使不調)志
矢一乘軒輖中亦短衛(輖音周○志由擬也習射之矢書云若射之有志輖&KR1819;也無鏃)
(短衛亦示不用生時志矢骨鏃凡為矢前重後輕也○&KR1819;音至○疏曰周禮司弓矢注云恒矢之屬軒輖中所)
(謂志則志矢恒矢也八矢翭矢居前最重恒矢居後最輕既不盡用取其首尾也軒&KR1819;中前後輕重等也經不)
(云鏃故知無鏃也)
右載柩陳器
袒(為將祖變)商祝御柩(亦執功布居前為還柩車為節○疏曰居柩車之前却行詔傾虧使孰披)
(人知其節度)乃祖(還柩鄉外為行始○疏曰祖者始也為行始去載處而已)踊襲少南當
前束(主人也柩還則當前束南○疏曰未還時當前束近北也)婦人降即位于階間
(為柩將去有時也位東上○疏曰不向車西者以有祖奠辟之在車後)祖還車不還器(祖有)
(行漸車亦宜鄉外也器之東自已南上)祝取銘置于茵(重不藏故於此移銘加於茵上○疏)
(曰初死為銘置于重啓殯至祖廟皆然今將行重擬埋于廟門左茵是入壙之物銘亦入壙之物故置于茵也)
二人還重左還(重與車馬還相反由便也○疏曰車馬右還鄉門為便重而北人在其南左還)
(為便是相反由便)布席乃奠如初主人要節而踊(車已祖可以為之奠也是)
(之謂祖奠○今案要節而踊者來由重北而西降由重南而東來象升丈夫踊出象降婦人踊所謂要節也)
薦馬如初(柩動車還宜新之也)賓出主人送有司請葬期(亦因在外位時)
入復位(主人也自死至於殯自啓至於葬主人及兄弟恒在内位○疏曰未小斂位在尸東小斂後至)
(啓及祖壙在阼階下)○記祖還車不易位(為鄉外耳未行)○祝饌祖奠于
主人之南當前輅北上巾之(言饌於主人之南當前輅則既祖祝乃饌)
公賵玄纁束馬兩(賵芳鳳反○公國君也賵所以助主人送葬也兩馬士制也春秋傳曰宋)
(景曹卒魯季康子使冉求賵之以馬曰其可以稱旌繁乎○疏曰兩馬士制者士在家常乘之法若出使及征)
(伐則乘駟馬景曹事見哀二十三年)擯者出請入告主人釋杖迎于廟門
外不哭先入門右北面及衆主人袒(尊君命也衆主人自若西而)馬
入設(設於庭在重南)賓奉幣由馬西當前輅北面致命(賓使者幣玄纁)
(也輅轅縛所以屬引由馬西則亦當前輅之西於是北而致命得鄉柩與奠柩車在階間少前參分庭之北輅)
(有前後○疏曰以木縛於柩車轅丄以屬引於上而俛之故名轅縛)主人哭拜稽顙成踊
賓奠幣于棧左服出(棧謂柩車也凡士車制無漆飾左服象授人授其右也服車箱○疏)
(曰無漆飾故言棧也車南鄉以東為左尸在車上以東為右)宰由主人之北舉幣以
東(柩東主人位以東藏之)士受馬以出(此士謂胥徒之長也有勇力者受馬聘禮曰皮馬相)
(間可也)主人送于外門外拜襲入復位杖
右公賵
賓賵者將命(賓卿大夫士也○疏曰將命者身不來遣使者也將命告主人)擯者出請
入告出告須(不迎告曰孤某須)馬入設賓奉幣擯者先入賓從
致命如初(初公使者)主人拜于位不踊(柩車東位也旣啓之後與在室同)賓
奠幣如初舉幣受馬如初擯者出請(賓出在外請之為其復有事)若
奠(賓致可以奠也○疏曰所致物可堪為奠也)入告出以賓入將命如初士
受羊如受馬又請(士亦謂胥徒之長人復也)若賻(賻之言補也助也貨財曰賻)入
告主人出門左西面賓東面將命(主人出者賻主施於主人)主人拜
賓坐委之宰由主人之北東面舉之反位(坐委之明主人哀戚志不)
(在受人物反位反主人之後位○疏曰宰位也)若無器則捂受之(謂對相受不委地)又
請賓告事畢拜送入贈者將命(贈送)擯者出請納賓如初
(如其入告出告須)賓奠幣如初(亦於棧左服)若就器則坐奠于陳(就猶)
(善也贈無常唯玩好所有陳明器之陳)凡將禮必請而后拜送(雖知事畢猶請君子)
(不必人意)兄弟賵奠可也(兄弟有服親者可且賵且奠許其厚也賵奠於死生兩施)所知
則賵而不奠(所知通問相知也降於兄弟奠施於死者為多故不奠○疏曰奠雖兩施然為死者)
(而行故知於死者為多)知死者贈知生者賻(各主於所知)書賵於方若
九若七若五(方板也書賵奠賻贈之人名與其物於板每板若九行若七行若五行)書遣
於策(策簡也遣猶送也謂所當藏物茵以下○疏曰少故書於方多故書於策)乃代哭如初
(棺柩有時將去不忍絶聲也初謂既小斂時)○宵為燎于門内之右(為哭者為明)
○記凡贈幣無常(賓之贈也玩好曰贈在所有)
右賓賵奠賻贈
厥明陳鼎五于門外如初(鼎五羊豕魚腊鮮獸各一鼎也士禮特牲三鼎盛葬奠加)
(一等用少牢也如初如大斂奠時○疏曰凡牢鼎數或多或少不同若用特豚者或一鼎或三鼎若冠禮醮子)
(昏禮盥饋士喪小斂朝禰皆一鼎也昏禮同牢士喪大斂朔月遷祖及祖奠皆三鼎也若用少牢者或三鼎或)
(五鼎有司徹繹器三鼎也聘禮致飱衆介少牢饋食禮及此葬奠皆五鼎也其用大牢者或七或九或十或十)
(二公食禮下大夫鼎七上大夫鼎九也聘禮致飱飥鼎九羞鼎三是十二也上介飪鼎七羞鼎三是十也郊特)
(牲曰鼎俎竒而籩豆偶以象隂陽而有十與十二者羞鼎别數也)其實羊左胖(反吉祭也言左)
胖者體不殊骨也(疏曰下云髀不升則膞胳與上肩脅脊别升為三叚矣)髀不升(周貴肩賤髀)
腸五胃五(亦盛之也○疏曰少牢用腸三胃三)離肺(離㨒○疏曰&KR2687;離之不絶中央少許使易)
(絶以祭亦名舉肺)豕亦如之豚解無腸胃(如之如羊左胖髀不升離肺也豚解解之)
(如解豚亦前肩後肫脊脅而已無腸胃者君子不食溷腴○疏曰少儀注謂犬豕之屬食米穀者也腴有似於)
(人穢)魚腊鮮獸皆如初(鮮新殺者士腊用兔加鮮獸而無膚者豕既豚解略之○疏曰乾腊)
(鮮獸皆用兔)東方之饌四豆脾析蜱醢葵菹蠃醢(蜱皮隹反蠃力禾反)
(○脾讀為雞脾肫之脾脾析百葉也蜱蜯也○蜯步講反○疏曰醢人注細切為虀全物為菹肉菜通脾析即)
(虀也羊百葉也蜱蜯即蛤也)四籩棗糗栗脯(糗以豆糗粉餌○疏曰籩人糗餌注云粉稻米)
(黍米所為也合蒸曰餌糗者擣粉熬大豆為之粘著以粉之耳)醴酒(此東方之饌與祖奠同在主人之南)
(當前輅北上巾之)陳器(明器也夜斂藏之)滅燎執燭俠輅北面(照徹與葬奠也)
(○疏曰輅西者照徹輅東者照饌)賓入者拜之(眀自啓至此主人無出禮)徹者入丈
夫踊設于西北婦人踊(猶阼階升時也亦既盥乃入入由重東而主人踊猶其升也自)
(重北西面而徹設於柩車西北亦猶序西南)徹者東(由柩車北東適葬奠之饌)鼎入(舉入陳之)
(也陳之蓋於重東北西而北丄如初)乃奠豆南上綪籩蠃醢南北上綪(籩蠃)
(醢南辟醴酒也)俎二以成南上不綪特鮮獸(成猶併也不綪者魚在羊東腊在豕)
(東)醴酒在籩西北上(統於豆也)奠者出主人要節而踊(亦以往來)
(為節奠由重北西既奠由重南東)○記凡糗不煎(以膏煎之則䙝非敬)
右遣奠
甸人抗重出自道道左倚之(還重不言甸人抗重言之者重既虞將埋之言其官)
(使守視之抗舉也出自道出從門中央也不由闑東西者重不反變於恒出入道左主人位今時有死者鑿木)
(置食其中樹於道側由此○疏曰道左倚之者當倚於門東北壁既虞埋之者雜記文彼注云就所倚處埋之)
(未虞以前以重主其神虞所以安神初虞神安於寢即埋之也)薦馬馬出自道車各從
其馬駕于門外西面而俟南上(南上便其行也行者乘車在前遒槀序從)徹
者入踊如初徹巾苞牲取下體(苞者象既饗而歸賓俎者也取下體者脛骨象)
(行又俎實之終始也士苞三个前脛折取臂臑後脛折取骼亦得俎釋三个雜記曰父母而賓客之所以為哀)
(○疏曰肩臂臑在俎上端膞胳在俎下端是為終始檀弓曰國君七个遣車七乘大夫五自上差之則士苞三)
(个个謂所包遣奠牲體之數也遣車多少各如所包之數大夫以上有遣車士無遣車所包者不載于車直持)
(之而已云亦得俎釋三个者羊俎仍有肩肫兩段在俎豕左胖豚解今析取外仍有四叚在俎相通則二俎俎)
(有三叚在故為俎釋三个也)不以魚腊(非正牲也)行器(自葬行明器在道之次)茵苞
器序從(如其陳之先後)車從(次器)徹者出踊如初(於是廟中當行者唯柩車)
右薦馬苞牲
主人之史請讀賵執筭從柩東當前束西面不命毋哭
哭者相止也唯主人主婦哭燭在右南面(史北面請既而與執筭西)
(面於主人之前讀書釋筭燭在右南面照書便也)讀書釋筭則坐(必釋筭者榮其多)卒
命哭滅燭書與筭執之以逆出(卒已)公史自西方東面命
毋哭主人主婦皆不哭讀遣卒命哭滅燭出(公史君之典禮書者)
(遣者入壙之物君使史來讀之成其得禮之正以終也燭俠輅)
右讀賵遣
商祝執功布以御柩執披(居柩車之前若道有低仰傾虧則以布為抑揚左右之節)
(使引者執披者知之士執披八人)主人袒乃行踊無筭(袒為行變也乃行謂柩車行也)
(几從柩者先後左右如遷于祖之序)出宫踊襲(哀次○疏曰大門外有賓客次舍之處父母生時接)
(擯之所故主人至此感而哀此次檀弓云哀次亦如之)
右柩行
至于邦門公使宰夫贈玄纁束(邦門城門也贈送也)主人去杖不
哭由左聽命賓由右致命(柩車前輅之左右也當時止柩車○疏曰此出國北門柩)
(車向北左則在前輅之西也)主人哭拜稽顙賓升實幣于蓋降主人
拜送復位杖乃行(升柩車之前實其幣於棺蓋之柳中若親受之然復位反柩車後)
記唯君命止柩于堩其餘則否(堩古鄧反○不敢留神也堩道也曾子問曰葬)
(既引至於堩)
右公贈
至於壙陳器于道東西北上(統於壙)茵先入(當藉柩也元士則葬用輁)
(軸加茵焉○疏曰元士謂天子之士)屬引(於是說載除飾更屬引於緘耳○疏曰喪大記云君窆以衡大)
(夫士以緘注棺束為緘士二衽二束束未皆為緘耳以紼貫結之而下棺人君又以横木貫緘耳於横木之上)
(以屬紼也)主人袒衆主人西面北上婦人東面皆不哭(俠羡道為)
(位○疏曰不哭下棺宜静羨道謂入壙之道)○記車至道左北面立東上(道左)
(墓道東先至者在東○疏曰以不入壙故東上不統於壙也當是陳器之南先至謂乘車)柩至于壙
斂服載之(斂乘車道車槀車之服載之不空之以歸送形而往迎精而反亦禮之宜)
右至壙
乃窆主人哭踊無筭(窆下棺也)襲贈用制幣玄纁束拜稽顙
踊如初(丈八尺曰制二制合之束十制五合○疏曰以其君物所重故用之送終也)卒袒拜
賓主婦亦拜賓即位拾踊三襲(主婦拜賓拜女賓也即位反位拾更也○疏曰)
(男賓在衆主人之南女賓在衆婦之南)賓出則拜送(相問之賓也凡弔賓有五去皆拜之此舉)
(中焉○疏曰雜記云相趨也出宫而退相揖也哀次而退相問也既窆而退相見也反哭而退朋友虞祔而退)
(注云此弔者恩厚薄去遲速之節也相趍謂相聞姓名來會喪事也相揖嘗會於他也相問嘗相惠遺也相見)
(嘗執摯相見也)藏器於旁加見(器用器役器也見棺飾也更謂之見者加此則棺柩不復見矣)
(先言藏器乃云加見者器在見内也内之者明君子之於事終不自逸也)藏苞筲於旁(於旁者在)
(見外也不言罋甒饌相次可知四者兩兩而居喪大記曰棺槨之閒君容祝大夫容壺士容甒○疏曰後陳者)
(先用罋甒後用苞筲苞筲藏明罋甒先藏可知云兩兩而居者苞筲居一旁罋甒居一旁)加折卻之
加抗席覆之加抗木(宜次也)實土三主人拜鄉人(謝其勤勞○疏)
(曰雜記云鄉人五十者從反哭四十者待盈坎)即位踊襲如初(哀親之在斯)○記卒
窆而歸不驅(孝子往如慕反如疑為親之在彼○疏曰慕者如嬰兒隨母而啼慕疑者孝子不見)
(其親不知精魂歸否在彼者疑精魂在彼不歸)
右窆
乃反哭入升自西階東面衆主人堂下東面北上(西階東面)
(反諸其所作也反哭者於其祖廟不於阼階西而西方神位○疏曰檀弓所作注云親所行禮之處其二廟者)
(反哭先於祖後於禰遂適殯宫)婦人入丈夫踊升自阼階(辟主人也)主婦入
于室踊出即位及丈夫拾踊三(入于室反諸其所養也出即位堂上西而也○)
(疏曰檀弓所養注親所饋食之處)賓弔者升自西階曰如之何主人拜
稽顙(賓弔者衆賓之長也反而亡焉失之矣於是為甚故弔之弔者北面主人拜於位不北面拜賓東者)
(以其亦主人位也○疏曰鄉飲酒鄉射主人酬賓皆於賓東主人位特牲少牢助祭之賓主人皆拜送于西階)
(東面故於東面不移以其亦主人位故也)賓降出主人送于門外拜稽顙
右反哭
遂適殯宫皆如啓位拾踊三(啓位婦人入升堂大夫即中庭之位○疏曰中庭之)
(位即直東序西面位)兄弟出主人拜送(兄弟小功以下也異門大功亦可以歸○疏曰至虞)
(卒哭祭還來預)衆主人出門哭止闔門主人揖衆主人乃就次
(次倚廬也○問喪曰成壙而歸不敢入處室居於倚廬哀親之在外也寢苫枕塊哀親之在土也)猶朝
夕哭不奠(是日也以虞易奠)
右適殯宫
三虞(虞喪祭名虞安也骨肉歸於土精氣無所不之孝子為其彷徨三祭以安之朝葬日中而虞不忍一)
(日離)○卒哭(卒哭三虞之後祭名始朝夕之間哀至則哭至此祭止也朝夕哭而已)○明日
以其班祔(班次也祔卒哭之明日祭名祔猶屬也祭昭穆之次而屬之○疏曰以孫祔於祖孫與祖)
(昭穆同故以孫連屬於祖而就祖而祭之)
右虞卒哭祔
