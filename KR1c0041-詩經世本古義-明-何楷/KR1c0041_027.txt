詩經世本古義卷二十七
明何楷撰
周景王之世詩二篇
子衿鄭子産不毁鄉校也(序云刺學校廢也亂世則學校不修焉意亦近之而)
(特未明此詩立言之旨按左襄三十有一年鄭人遊于鄉校以論執政然明謂子産曰毁鄉校如何子産)
(曰何為夫人朝夕退而遊焉以議執政之善否其所善者吾則行之其所惡者吾則改之是吾師也若之)
(何毁之我聞忠善以損怨不聞作威以防怨豈不遽止然猶防川大決所犯傷人必多吾不克救也不如)
(小決使道不如吾聞而藥之也然明曰蔑也今而後知吾子之信可事也小人實不才若果行此其鄭國)
(實賴之豈惟二三臣仲尼聞是語也曰以是觀之人謂子産不仁吾不信也王應麟云春秋二百四十二)
(年之間諸侯築宗廟宫室臺榭門廏莫不書而以學校見于六經者魯之頖宫鄭之鄉校而已愚按鄭時)
(有毁鄉校之議故至鄉校者頗少子産意在使夫人遊焉論學之餘因之議論國政而知其所行之得失)
(所以通篇皆屬望生徒來遊之語)
青青子衿(侵韻子貢傳申培說豐氏本俱作䘳)悠悠我心(侵韻)縦我不往子
寧不嗣(韓詩作詒)音(侵韻青賦也青者生徒所服衣衿之色重言青者不一青也以生徒之衆而)
(言子指生徒也衿與襟同古作䘳爾雅云衣眥謂之襟孫炎云交領也說文云交袵也古者斜領下連于袵名)
(衿衿是領之别名故傳云青衿青領也顔之推家訓云孫炎郭璞注爾雅曹大家注列女傳並云衿交領也鄴)
(下詩本既無也字羣儒因&KR0861;說云青衿青領是衣兩處之名皆以青為飾用釋青青二字其失大矣毛傳以青)
(衿為學子之所服其說必有所本蓋古制若爾悠說文云憂也縱之為言緩也推開而緩言之故以為假設之)
(辭我子産自謂也往往之鄉校也寧猶豈也嗣繼也音德音之音謂言論也言汝生徒輩服儒者之服不一其)
(人而蹤跡無常不知曾一至鄉校否有深足繫我之憂思者雖我身親國政不能時時至彼以相省視而爾輩)
(蔵修息游于斯獨無議論緒餘繼續而入吾之耳者乎子甚望之也學記稱古之王者建國君民教學為先是)
(故家有塾黨有庠術有序國有學比年入學中年考校一年視離經辨志三年視敬業樂羣五年視博習親師)
(七年視論學取友謂之小成九年知類通達強立而不返謂之大成蓋不獨學者為學之勤而為人上者視學)
(之勤至于如此嘗怪子産為政都鄙有章上下有服興忠信斃汰侈國人誦之曰我有子弟子産誨之其論用)
(人謂宜學而後為政不以政學則似亦明乎教學之理者然孔子但稱之為衆人之母以為能食之不能教也)
(及觀此詩曰縱我不往子寧不嗣音其所為不毁鄉校者不過意在風聽臚言以知所行政事之善否而已而)
(于身親臨視勞來匡直之化無聞焉此孔子之所以深許其仁而終不許其能教也又中說載房玄齡謂薛收)
(曰道之不行也必矣夫子何營營乎薛收曰子非夫子之徒與天子失道則諸侯修之諸侯失道則大夫修之)
(大夫失道則士修之士失道則庶人修之修之之道從師無常誨而不倦窮而不濫死而後已得時則行失時)
(則蟠先王之道所以續而不墜也古者謂之繼時縱我不往子寧不嗣音如之何以不行而廢也此解義自可)
(通但非詩意)青青子佩(叶支韻蒲眉翻亦叶灰韻蒲枚翻)悠悠我思(支韻亦叶)
(灰韻新才翻)縱我不往子寧不來(灰韻亦叶支韻陵之翻也賦也佩說文云大帶飾)
(从人从几从巾佩必有巾巾謂之飾毛傳以為士佩瓀珉而青組綬案玉藻士佩瓀玟而緼組綬緼乃赤黃之)
(間色孔謂毛讀禮記作青字夫緼如何讀為青此附會不足信也佩用青色亦古者學子之佩宜爾今無考來)
(來之鄉校也即未望其嗣音獨不可來而一涉足乎詞愈淺而意愈摯矣)挑(說文石經豐氏本俱作㞵)
兮達兮在城闕(月韻)兮一日不見如三月(韻)兮(賦也挑通作誂說文)
(云相呼誘也徐鍇云按項籍欲與漢高祖誂戰今文作桃達博雅云逃也又說文云行不相遇也蓋言其互相)
(呼誘而逃不能使人遇之也闕說文云門觀也徐云中央闕而為道故謂之闕城闕城樓也在城闕者鄭玄云)
(以侯望為樂按記曰燕辟廢其學即此是也一日不見生徒之在鄉校則思念之深有如三月不見之久子産)
(之屬意于聽言可謂切矣抑子産誠欲聽言即何人不可下問而獨切切于鄉校是求者豈非謂其未登仕籍)
(率意而談罔識忌諱且士被服禮義誦述先王其是非或不大&KR0861;乎雖于教化未臻而政治自是稱美孔子贊)
(為古之遺愛有以也)
子衿三章章四句(子貢傳云東遷學廢君子傷之賦子䘳申培說云王室下衰學)
(政廢弛弟子多倍其師君子傷之而作是詩所謂弟子多倍其師者味詩意蓋近之然屬之王風則)
(無所考証當是以一日三月同于王風采葛篇語輒移置之耳其淺陋如此至朱子謂此詩獧薄不)
(可施之學校乃以淫奔之辭目之然其作白鹿洞賦中有云廣青衿之疑問則仍用序說何也)
丰美貞女也鄭徐吾犯之妹許聘公孫楚矣公孫黑
又欲娶之女不可竟適楚此詩疑即其事(左昭元年鄭徐吾犯)
(之妹美公孫楚聘之矣公孫黑又使彊委禽焉犯懼告子産子産曰是國無政非子之患也惟所欲與犯)
(請于二子請使女擇焉皆許之子晳盛飾入布幣而出子南戎服入左右射超乘而出女自房觀之曰子)
(晳信美矣抑子南夫也夫夫婦婦所謂順也適子南氏子晳黑字子南楚字按晳欲強娶徐妹誠為非禮)
(妹能以義自持不畏彊禦此女之貞者也聖人以其有禆風化故錄之)
子之丰(叶送韻芳用翻陸德明云說文作妦)兮俟我乎巷(叶送韻胡貢翻豐氏本作巷)
兮悔予不送(韻)兮(賦也子指公孫楚也字子南丰通作豐鄭玄云面貌丰丰然豐滿也俟通)
(作竢待也巷里中道也悔恨也俱見說文我予皆女子自謂也送謂隨去也徐吾犯既請命于子南子晳聽女)
(自擇所與故子南來女家而女所居在巷必先繇巷而後適堂子南始之至巷以待此女女驟見之已有委身)
(從一之意特以禮在别嫌故不敢送也不當送而不送姑托為追悔之辭以自解非真恨其不送也何者此女)
(明于禮者也)子之昌(陽韻)兮俟我乎堂(陽韻)兮悔予不將(叶陽韻資)
(良翻)兮(賦也昌說文云美言也上曰丰贊其容貌之美此曰昌贊其言辭之美俟我乎堂則左傳所謂戎服)
(而入之時也將者携持之謂悔予不將猶云恨不與之相見也未成為婦自無相見之禮左傳亦曰女自房觀)
(之)衣錦褧衣裳錦褧裳(陽韻)叔(豐氏本作尗後同)兮伯兮駕予
與行(叶陽韻寒剛翻絲賦也士昏禮云女次純衣纁袡次首飾也純衣衣也袡緣也是則嫁時宜服純)
(衣而此云衣錦者據鄭玄解衛詩云國君夫人翟衣而嫁今衣錦者在塗之所服以此推之則純衣纁袡乃新)
(婦之禮衣而衣錦褧衣則嫁時在途之衣也又親迎之禮壻御婦車授綏姆為加景衣乃驅景衣即褧衣也解)
(見碩人篇亦謂之明衣所以必用褧衣者不獨惡其文之著禮注謂為行道禦塵令衣鮮明是也孔云婦人之)
(服不殊裳而經衣裳異文者以其衣裳别名詩湏韻句故别言之耳其實婦人之服衣裳連俱用錦皆有褧叔)
(少也幼者稱也伯長也此從嫁者之人各就其長幼而呼之非必謂父與己之昆弟也禮舅饗送者以一獻之)
(禮酬以束錦姑饗婦人送者酬以束錦若女自他邦來嫁婦人送者不踰境丈夫送者赠之如前禮此叔伯即)
(所謂送者也駕命駕也女以初盟既定義不二適故觀見子南之後異日即盛治服飾呼叔伯之送者而告之)
(曰汝速為我命駕吾將與女偕行以適子南之家矣時子南以子晳為梗故不敢行親迎之禮以致女身自往)
(就之雖曰非禮亦變之正也)裳錦褧裳衣錦褧衣(微韻)叔兮伯兮駕
予與歸(微韻猶賦也先裳後衣變文叶韻婦人謂嫁曰歸行在道歸則至夫家矣按女之言曰子南)
(夫也夫夫婦婦所謂順也說者皆謂女美子南戎服超乘足為丈夫非也女意正以己既先受子南之聘則子)
(南有夫道矣故決意歸之其明理如此)
丰四章二章章三句二章章四句(序云刺亂也婚姻之道缺陽唱)
(而陰不和男行而女不隨孔穎逹云鄭國衰亂婚姻禮廢有男親迎而女不從後乃追悔此陳其辭)
(也按坊記子云昏禮壻親迎見于舅姑舅姑承子以授壻恐事之違也以此坊民婦猶有不至者事)
(亦與此相類但如此則不過閭巷敝俗雖復追悔亦自不異人意何必遂錄之經乎若子貢傳申培)
(說則皆以為公子小白適莒齊人慕之而作是詩此但見齊詩中亦有子之昌兮及俟我于堂等語)
(遂因而附會之耳然衣錦褧衣二句當作何解豈小白亦婦人耶朱子改為婦人與男子失期既乃)
(悔之而作則是奔也豈有奔其人而乃具禮服以待車馬者乎且堂上非所私之地既稱伯又稱叔)
(何所私之衆哉)
詩經世本古義卷二十七
