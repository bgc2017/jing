詩經世本古義卷二十一
明何楷撰
周莊王之世詩九篇
揚之水閔無臣也鄭君子閔忽無忠臣良士終以死
亡而作是詩也(出序以孔穎達云作詩之時忽實未死序繇無忠臣竟以此死故閔之)
(郝敬云為此詩者鄭之君子懷忠良之志而傷忽之微弱也愚按此即前咏狡童咏蘀兮咏褰裳之人所)
(作繹篇中維予二人之云則愛忽者僅此一人耳惜其姓名不可考矣)
揚(豐氏本作&KR2885;下同)之水不流束楚(語韻)終鮮兄弟維予與女(音汝)
(語韻)無信人之言人實迋女(同上風比也揚之水二句解見王下章亦同蘇轍云揚)
(水以求其能流雖束薪而有不能載矣譬如失衆之君雖其私暱為之盡力以求與之而衆不與終不可得也)
(鮮通作尟說文云少也曹氏云按左傳忽突争國而子儀子亹更立及至莊十四年忽與子儀子亹皆已死而)
(原繁謂厲公曰莊公之子猶有八人不得為鮮嚴粲云昭公兄弟甚衆無與之同心者故言今兄弟雖多終竟是)
(少謂要其終必不相助雖多猶少也予詩人自謂也鄭玄以為作此詩者乃同姓臣亦未必然總以見外此别)
(無與忽同心者則忽之孤立亦甚矣人謂鄭羣臣迋通作誑說文云欺也迋女之言蓋離間我女之言吕祖謙)
(云無信人之言非教之以不信人言也忽旣微弱強公子復多其臣大抵懷二心而外市僅有一二人實心向)
(之者乃暗于情偽不知所倚故提耳而告之也)揚之水不流束薪(真韻豐本作新)終
鮮兄弟維予二人(真韻)無信人之言人實不信(叶真韻升人翻比)
(也曹氏云此先楚後薪以見臣之愈彊耳鄭玄云二人者我身與女忽黃佐云迋女則所欺者一人耳不信則)
(欺人也多矣其誕妄也久矣朱子舊傳云兄弟旣不相容所與親者二人而已然亦不能自保于讒間此忽之)
(所以亡也愚按厲公突以少奪長其嗣位非正然及其出奔諸侯尚有約會起兵而共謀納之者忽實伯兄當)
(立乃自其失位以至復國訖于被弑外不聞有鄰國之援内不聞有臣民之戴意其為人必多猜喜忌於物無)
(親者讀此書可想見其大概矣)
揚之水二章章六句(朱子改為淫者相謂之辭而于兄弟二字難解則曰兄弟)
(婚姻之稱禮所謂不得嗣為兄弟是也今按禮文意殊不然見曾子問篇壻有父母之喪則辭于女)
(家曰恐不得嗣為兄弟其言嗣者姑舅之子永為中表兄弟之親居喪不可嫁娶將無中表之續故)
(曰恐不得嗣為兄弟非夫婦而有兄弟之稱也或曰兄弟猶所云宴爾新昏如兄如弟者蓋親之之)
(辭然章首揚之水云句當作何解就如子貢傳申培說皆以為鄶人兄弟被讒相棄而自訴之詩于)
(文意亦近之矣愚所以斷從序者以國風揚之水三見皆微弱之比一王風比平王不能令諸侯一)
(唐風比晉昭不能制曲沃此詩言忽不能制權臣其事同故其比同參伍求之則詩意粲然明白無)
(容復二三其說矣)
風雨鄭人思君子也亂世則思君子不改其度焉(嚴粲)
(云五公子之亂時事反覆士之怵于利害隨勢變遷失其常度者多矣故詩人思見君子焉)
風雨淒淒(叶支韻此移翻說文作湝湝)雞鳴喈喈(叶支韻堅夷翻)旣見君子
云胡不夷(支韻孔興也風雨風而兼雨淒說文云雲雨起也穎達云淒淒寒凉之意雞說文云知)
(時畜也徐鍇云雞稽也能考時也喈說文云鳥鳴聲按喈字以口而右施皆徐鍇以為聲衆且和是也陸佃云)
(秋氣慘而淒淒風雨如此則疑于不能和今曰喈喈言鳴而不失其和也興君子雖居亂世不變改其節度按)
(陸機演連珠云貞乎期者時累不能淫是以迅風陵雨不謬晨禽之察正用此意楊觀先云雞鳴無風雨雁飛)
(無晦暝物之恒也可以人而不如乎君子不知何所指或曰感當時無此等人思而不得見之辭也夷說文云)
(平也言我若得此等人而見之則平日鬱結之思豈不於此頓平哉一說雞鳴將旦之時夜来風雨雖景象慘)
(黯然忽聞雞鳴聲則時將旦矣即荀卿佹詩所云聖人共手時幾將矣之意以興旣見君子必將有以平其禍)
(亂亦通)風雨瀟瀟(蕭韻)雞鳴膠膠(叶蕭韻何喬翻)旣見君子云胡
不瘳(叶蕭韻憐蕭翻聲興也瀟當通作嘯說文云吹聲也風雨相亂其如嘯也膠說文云胒也禮注云)
(膠之言糾也今曰膠膠者雞聲與風雨聲相為糾襍而不可分别之意莊子膠膠擾擾乎是也瘳說文云疾瘉)
(也徐云忽愈若抽去之也朱子云言積思之病至此而愈也)風雨如晦(叶紙韻呼洧翻)雞
鳴不已(紙韻)旣見君子云胡不喜(紙韻爾興也晦本月盡之名雅以為冥也已)
(止也鄭玄云雞不為如晦而止不鳴愚按天將曉則雞鳴愈速不已者接續而鳴之謂此將曉之時也劉峻辨)
(命論引此詩曰風雨如晦雞鳴不已故善人為善焉有息哉輔廣云喜甚于瘳瘳甚于夷云胡不善言如之何)
(而不喜也蓋善劇之辭鄧元錫云世亂俗敗矣自非性生能不改度故以雞鳴起興雞司農性也風雨凄其而)
(喈喈和者自若也風雨瀟然而膠膠同者自若也天且旦風雨如晦若將漫漫無旦然而鳴不已自若也有常)
(度也性之德也君子不易乎世獨行其道不惑于邪獨立其節性之德也適我願也胡不夷也胡不瘳也又胡不)
(喜也今覯之下拜之矣馮時可云行其道不失其和似雞鳴之喈喈立其節不惑于邪如雞鳴之不已其善處)
(衰世者乎)
風雨三章章四句(朱子云序意甚美以詞氣輕佻斷作淫詩今按此詩詞氣亦未)
(見有輕佻處且其云風雨晦冥乃淫奔之時然耶否耶子貢傳申培說以為齊桓公相管仲以匡天)
(下齊人美之之詩則愚有以斷其不然左傳昭十六年鄭六卿餞韓宣子于郊宣子曰二三君子請)
(皆賦起亦以知鄭志子游賦風雨宣子喜曰鄭其庶乎二三君子以君命貺起賦不出鄭志皆昵燕)
(好也二三君子數世主也可以無懼矣若如傳說所云則風雨乃齊詩何以謂之鄭志耶)
南山齊人刺魯桓公與文姜來齊也(魯桓公名軌一名允夫人文姜)
(則齊僖公之女襄公親妹也僖公一作釐公襄公名諸兒春秋桓十八年公與夫人姜氏如齊將行申繻)
(諫曰女有家男有室無相凟也謂之有禮易此必敗不聽姜氏至齊襄公通焉公謫之夫人譛公于齊侯)
(述公之言曰同非吾子齊侯之子也齊侯怒與之飲酒于其出焉使公子彭生送之于其乘焉拉幹而殺)
(之事見左傳及公羊傳齊襄以鳥獸之行淫于其妹魯桓既已知之而不自顧忌卒賈殺身之禍可謂大)
(愚矣)
南山崔崔(灰韻亦叶支韻遵綏翻)雄狐綏綏(支韻亦叶灰韻他回翻)魯道有
蕩齊子由歸(叶灰韻古回翻)旣曰歸(同上)止曷又懷(叶灰韻胡猥翻)止(豐氏)
(本作只歌比而賦也毛傳云南山齊南山也孔穎達云詩人自土風山川不出其境崔說文云大高也狐邪)
(媚之獸孔云對文則飛曰雌雄走曰牝牡散則可以相通按詩曰雄狐書曰牝雞皆互言之無所滯也綏通作)
(緌解見次章以雄狐之尾似之故曰綏綏也鄭玄云雄狐行求匹耦于南山之上形貌綏綏然喻襄公居人君)
(之尊而為淫伕之行其威儀可恥惡如狐也又羅願云詩人之義寓物以顯其人雄狐者君子之象也春秋秦)
(穆伐晉筮之吉曰獲其雄狐釋者曰夫狐蠱必其君也旣而獲晉惠公陸佃云說者以雄狐為牡狐非是宜讀)
(如狐不二雄之雄雄君之象也亦通魯道適魯之道蕩通作宕說文云洞屋也路之寬平如之故毛傳訓為平)
(易也水經注云汶水南逕鉅平縣故城東西南流城東有魯道詩所謂魯道有蕩今汶上夾水有文姜臺齊子)
(文姜也王安石云謂文姜曰齊子者以為此齊之子也而淫于齊由當通作遜從也婦人謂嫁曰歸言從此道)
(以嫁于魯也懷爾雅云思也來也釋名云回也本有去意回來就已也文姜旣嫁而得所歸矣何復思戀于齊)
(而回來為乎抑亦留情此綏綏之狐而不忍捨乎蓋專刺文姜也孔云猗嗟序稱人以莊公為齊侯之子公羊)
(傳稱桓公云同非吾子明非如齊之後始與齊侯通但左傳為公謫張本故于如齊之下始言齊侯通耳朱子)
(從王肅說謂懷指襄公言文姜旣嫁于魯適人矣何為復思與之會而淫乎于義亦順第考文姜如齊實桓從)
(姜氏之意非襄公召之而然故不得以懷屬襄也)葛屨五兩冠緌雙(叶冬韻疎恭翻)
止(豐本作只)魯道有蕩齊子庸(冬韻)止旣曰庸(同上)止曷又從(冬韻)
止(豐本作只繶賦也周禮屨人掌王及后之服屨為赤舄黑舄赤黃繶青句素屨葛屨辨外内命夫命婦)
(之命屨功屨散屨註疏云服屨者著服各有屨也複下曰舄禪下曰屨古人言屨以通于複今世言屨以通于)
(禪禪者单也下者底也舄飾如繢以六色相對為文屨飾如繡以五色相次為文葛屨葛布所為遇夏用葛為)
(之曰葛屨遇冬用皮為之曰功屨孔云屨必兩隻相配故以一兩為一物緌必屬之于冠故冠緌共為一同愚)
(按今經文曰葛屨五兩則是明言著此屨者有五人矣繹末句從止蓋從文姜如齊者孔謂姪娣傅姆輩是也)
(冠說文云絭也所以絭髮弁冕之總名也絭音卷卷束也白虎通作□緌說文云糸冠纓也禮記注云結纓頷)
(下以固冠結之餘者散而下垂謂之緌漢輿服志云上古穴居野處衣毛冒皮後聖人見鳥獸有冠角&KR0971;胡之)
(制遂作冠冕纓緌緌必雙方可對結冠緌雙止指魯桓公也庸朱子云常也言此平易之魯道齊子之往來亦)
(已常矣豐道生云按春秋文姜以桓三年歸魯至十四年其父僖公禄父卒禮諸侯之女適于諸侯父母在歲)
(一歸寧則文姜自桓四年之後歸寧已十度矣其不見于經者春秋常事不書父母在而歸寧禮之常也從謂)
(從文姜如齊夫文姜之來齊旣不止一次今父母旣沒似亦可以已矣乃魯君不加禁制而且從之偕來何為)
(者哉蓋專刺桓公也楊中立云許穆夫人思歸唁其兄許人尤之終以義不得而止若魯桓公剛而有制使魯)
(人無肯從者如許人焉則文姜雖欲適齊尚可得乎吕大圭云公之與夫人如齊是夫而不能夫也夫者以知)
(帥人者也知不足以帥人而可謂之夫乎胡安國云為者文姜而春秋罪桓公治其本也易曰夫夫婦婦而家)
(道正夫不夫則婦不婦矣乾者夫道也以乘御為才坤者婦道也以順承為事易著於乾坤述其理春秋施於)
(桓公見其用錢天錫云魯桓弑兄自立有危心焉結婚于齊歸田于鄭成亂于宋樹三強以自固尤屬望者齊)
(耳齊襄恃強以行淫文姜挾齊以縱欲桓之不能制妻以齊之勢重也襄之敢于淫其妹以桓之中怯也吕祖)
(謙云國君夫人父母沒則使大夫寧于兄弟禮也姑姊妹已嫁而仄兄弟弗與同席亦禮也是二禮者人不過)
(以為别嫌明微耳亦未知其為甚急也及魯威文姜犯是禮以如齊轉盼而罹拉幹之禍身死異國為天下笑)
(一出于禮而禍遽至此人其可以斯須去禮耶)蓺(釋文作藝)麻如之何衡(禮記韓詩俱作)
(横)從(韓詩作由云東西耕曰横南北耕曰由)其畝(有韻)取(去聲後同)妻如之何必
告(音見下)父母(有韻)旣曰告(叶屋韻居六翻)止(豐本作只)曷又鞠(屋韻讀詩記豐)
(本俱作□)止(豐本作只追比也首章刺文姜次章刺魯桓此下二章又原其夫婦成婚之始本不以正而)
(反言以恨之蓺本作□種也字从坴从&KR3534;坴者土塊也□音戟持也手持而種之也麻解見丘中有麻篇東西)
(為衡南北為從毛傳云衡獵之從獵之然後得麻孔云獵是行步踐履之名謂旣耕而踐躡槪摩之也古者推)
(耒耜不宜縱横耕田故知是摩獵之也按齊民要術云麻欲得良田不用故墟地薄者糞之耕不厭熟注謂縱)
(横耕七遍以上則麻生無葉衡從其畝蓋古法也告稟命也娶妻者必稟命于父母父母皆熟籌以為可而後)
(娶之所以隆重其事而不敢苟合也孟子曰舜不告而娶為無後也君子以為猶告也嚴粲云考之左傳惠公)
(生桓公而薨桓公母仲子亦以隠二年薨桓公三年文姜乃歸魯是桓公娶妻之時無父母矣鞠通作㝪說文)
(云窮也謂夫婦之道窮也言苟使告于父母而娶則佳兒佳婦必皆父母所厭心者何至有苟合不正之弊而)
(夫婦之道窮乎易歸妹之象曰君子以永終知敝窮即敝之謂也今文姜之娶桓公之所自為也無二人在上)
(為之決擇是以無良配耳深恨之之辭通章皆反意)析(豐氏本作□)薪(豐氏本作新禮記析薪二)
(字作伐柯)如之何匪斧不克(職韻)取妻如之何匪媒不得(職韻)旣
曰得(同上)止(豐本作只)曷又極(職韻)止(豐本作只匪比也析說文云破木也通作非斧斫)
(刀也克能也鄭玄云析薪必待斧乃能也曲禮曰男女非有行媒不相知名周禮媒氏掌萬民之判凡男女自)
(成名以上皆書年月日名令男三十而娶女二十而嫁註謂判半也得耦為合主合其半成夫婦也故以析薪)
(為比又曹氏云析薪者斷取于彼以供我㸑事旣析則于本根不可復合取妻者取他姓之女以供我中饋旣)
(嫁則于父母兄弟日遠亦通班固云陽唱陰和男行女隨男不自專娶女不自專嫁必繇父母須媒灼何遠恥)
(防淫佚也極亦窮也言苟因媒灼作合則所娶必得佳偶何至穢德彰聞如此極乎按春秋桓三年公會齊侯)
(于嬴左傳云成昏于齊也杜預云公不繇媒介自與齊侯會而成昏非禮也是則桓之娶文姜初不繇媒而得)
(故詩人反言之如此家鉉云桓以簒弑得國懼方伯之有討而乞昏于齊以為此會夫婚姻之於媒灼所以别)
(嫌明微重大婚之始今魯桓親為此會以締好于強齊匪媒而昏合不以正也越境而會會不以正也使其私)
(人往逆逆不以正也為齊侯而親迎迎不以正也是故春秋于嬴之會謹而書之以見禍敗之所從始求逭弑)
(君之計而終殞于齊天也非人所能為也其後莊公躬納幣于齊以盛飾而尸女恣為淫行無復羞惡造端實)
(始此父之行子之效以致敗倫亂國歷數傳而未己可不謹哉坊記子云夫禮坊民所淫章民之别使民無嫌)
(以為民紀者也故男女無媒不交無幣不相見恐男女之無别也詩云伐柯如之何匪斧不克娶妻如之何匪)
(媒不得蓺麻如之何横從其畝取妻如之何必告父母以此坊民民猶有自獻其身)
南山四章章六句(序云刺襄公也鳥獸之行淫乎其妹大夫遇是惡作詩而去之)
(按篇中惟章首二句為刺襄公其後或刺文姜或刺魯桓又合刺之總以通于襄公故序使襄主惡)
(是矣唯謂大夫遇是惡作詩而去之則似為篇中曷又懷止之語所誤齊臣因此事而去國於史傳)
(無所見也子貢傳申培說則皆以為襄公久留姜氏魯桓不能制齊人刺之今味詩意乃姜如齊時)
(作似不在留齊時也蓋姜之通于襄非一日矣)
東方之日刺齊襄公也君臣失道男女淫奔不能以
禮化也(出序于愚意此詩齊人為魯文姜來齊而作以通其兄襄公國人醜之不敢斥言故託)
(為規淫奔者之辭以志刺按春秋傳桓十八年春公與姜氏如齊齊侯通焉公謫之以告夏四月享公使)
(公子彭生乘公公薨于車莊公嗣位元年三月夫人孫于齊二年十二月夫人姜氏會齊侯于禚四年二)
(月姜氏享齊侯于祝丘五年夏姜氏如齊師七年春姜氏會齊侯于防冬又會齊侯于穀至八年冬齊侯)
(為無知所弑終襄公之世與文姜會者不一而足而姜之入于齊者凡再故南山之詩刺之曰旣曰歸止)
(曷又懷止是詩所云在我室在我闥即其事也)
東方之日(質韻)兮彼姝者子在我室(質韻)兮在我室(見上)兮履
我即(叶質韻子悉翻)兮(興也曰東方之日東方之月者亦因時以起興日者君象日出東方萬物莫不)
(瞻仰今君德不明不能以禮教善俗有愧于日多矣姝說文云好也彼姝者子暗指文姜一說薛君章句云彼)
(姝者子詩人言所說者顔色美盛若東方之日蓋以此女年方少艾比初升之日耳月至望則光輝倍常女子)
(之丰采晻映似之故又取東方之月為比亦通但以序有君臣失道之語故從前說耳室男子之室申繻謂魯)
(桓公曰女有家男有室無相凟也謂之有禮易此必敗今以婦人而入男子之室違禮甚矣履者禮也以其可)
(為人之所踐履故繫辭解履卦名為禮即就也言此女于光天白日之下徑然造我之室若揆之于禮而合則)
(我可往就之兮不然而可漫然苟合亂男女之别哉經解曰夫禮禁亂之所自生猶防止水之所自來也以舊)
(防為無所用而壊之者必有水敗以舊禮為無所用而去之者必有亂患詩人為國惡諱雖不正言而刺譏之)
(旨已深切矣)東方之月(韻)兮彼姝者子在我闥(叶月韻他越翻)兮
在我闥(見上)兮履我發(月韻)兮(興也月者臣象揚子云月未望則載魄于西月旣望則終)
(魄于東月出東方明盛之時今臣不能輔君明其教化則是亦有愧于月也時襄公躬鳥獸之行未聞其臣有)
(匡正之者故詩人微其辭以致責闥毛傳云門内也韓詩云門屏之間曰闥在我闥者言此女入在我之門内)
(也發遣也暮夜之時嫌疑之際揆之于禮則我惟有發遣之使去已耳今留之不去何為也哉程子云人雖不)
(能無欲然當有以制之無以制之而惟欲之從則人道廢而入于禽獸矣張洽云文姜元年以罪孫于齊後復)
(宣淫論其時世與衛鶉之賁賁牆有茨諸篇皆一時之事魯衛先王之後婦行放逸同播其惡于萬民夫子曰)
(魯衛之政兄弟也蓋不特周公康叔之盛而其世衰俗薄末政之陵夷亦相似也其後慶父亂魯齊幾取之與)
(衛滅同時聖人以魯事詳于春秋而齊詩及魯事者不刪夫二南之風后妃不待閑而德足以化天下後世閑)
(有家之道廢而亡國敗家之禍同一軌轍詩春秋之旨蓋相表裹也)
東方之日二章章五句(是詩之為刺襄無可疑者陸佃埤雅亦從其說乃陸)
(德明因一本作刺衰遂云或作刺襄非也南山已下始是襄公之詩此不過惑于毛詩次第而鄭玄)
(強為之說以為著東方之日東方未明三篇序皆云刺而不舉號謚則舉上明下知其為哀公之詩)
(夫旣可舉上以槪下何不可舉下以蒙上况此篇詩序又明有刺襄之本何知非傳寫譌襄為衰乎)
(申培說以齊莊公好女樂君子譏之旣絶無稽據子貢傳謂莊公無禮齊人刺之或以為即莊公淫)
(于崔杼之妻棠姜之事然據左傳公往淫于崔子之室未聞棠姜入齊侯之宫也何得云在我室在)
(我闥乎抑豈以彼姝者子指莊公乎必不然矣朱子但謂淫奔之詞嚼蠟殊甚)
猗嗟刺魯莊公也齊人傷魯莊公有威儀技藝然而
不能以禮防閑其母失子之道人以為齊侯之子焉
(出序為春秋莊四年冬公及齊人狩于禚公羊傳云公曷與微者狩齊侯也齊侯則其稱人何諱與讎)
(狩也前此者有事矣後此者有事矣則曷為獨于此焉譏於讎者將壹譏而已故擇其重者而譏焉莫重)
(乎其與讎狩也於讎者則曷為將壹譏而已讎者無時焉可與通通則為大譏不可勝譏故將壹譏而已)
(其餘從同同穀梁傳云齊人者齊侯也其曰人何也卑公之敵所以卑公也何為卑公也不復讎而怨不)
(釋刺釋怨也此詩疑即狩禚時事蓋公朝齊而因以狩也古者諸侯相朝則有賓射故所言者皆賓射之)
(禮又按春秋無書莊公朝齊之文惟二十二年書公如齊納幣二十三年書公如齊觀社二十四年書公)
(如齊逆女皆在二十一年文姜薨之後據此詩曰展我甥兮自是莊公初至齊而人驟見之之語當與甫)
(田篇為同時之作先是莊二年夫人姜氏會齊侯于禚穀梁謂婦人旣嫁不踰竟踰竟非正也禚為齊地)
(然則莊公之狩禚其為朝齊明矣禚公穀俱作郜)
猗(陸德明本作欹)嗟昌(陽韻)兮頎而(孔穎達本作若)長(陽韻)兮抑若揚(陽韻)兮
美目揚(同上)兮巧趨(陸本作趍)蹌(陽韻)兮射則臧(陽韻)兮(賦也猗之為咦音之)
(近也說文云南陽謂大呼曰咦嗟說文云咨也孔穎達云是口之喑咀亦歎聲也昌說文云日光也猗嗟昌兮)
(歎美魯莊公之儀容有光采也公羊傳云宋萬嘗與魯莊公戰獲乎莊公歸反為大夫于宋曰甚矣魯侯之淑)
(魯侯之美也天下諸侯宜為君者惟魯侯耳然則魯莊之美當時蓋侈稱之矣說文無頎字當通作頯解見碩)
(人篇長以體貌言抑揚以容止言若猶而也古文而若通用此頎而長兮舊本作頎若長兮是也嚴粲云抑而)
(揚言進退高下不失其宜也揚說文云飛舉也時方賓主酬酢見其目之揚舉也王充論衡云人心慧而目多)
(采趨說文云走也曲禮注云行而張足曰趨孔云趨今之吏步則趨疾行也禮有徐趨疾趨為之有巧有拙故)
(美其巧趨也蹌說文云動也毛傳云巧趨貌按曲禮云士蹌蹌注以為容貌舒揚也今與趨連文故知其為巧)
(趨貌此蓋升階降階就位復位之時其揖遜之威儀如此吕才云魯桓公六年子同生是為莊公按歷歲在乙)
(亥月建申然則值禄空亡據法應窮賤又觸勾絞六害皆驛馬身尅驛馬三刑法無官命火也生當病法曰為)
(人尫弱矬陋而詩言莊公曰猗嗟昌兮頎而長兮美目揚兮巧趨蹌兮唯向命一物法當夀而公薨止四十五)
(一不驗也射賓射也諸侯來朝天子入而與之射或諸侯相朝而與之射皆為賓射此射則諸侯相朝之賓射)
(也詳見賓之初筵篇臧善也虚贊其善乃引起下章之辭所云終日射侯不出正兮及射則貫兮則其臧之實)
(也)猗嗟名(庚韻集韻作䫤)兮美目清(庚韻)兮儀旣成(庚韻)兮終日
射侯不出正(叶庚韻諸盈翻)兮展我甥(庚韻)兮(賦也名集韻作䫤云眉目間也然說)
(文無䫤字當通作覭說文云小見也一說名者稱譽之謂承上章末句而歎美其射之善可稱譽也亦猶美山)
(之大者為名山人之賢者為名人也亦通清說文云朗也澂水之貌徐鍇云在地者莫明于水火故于文水青)
(為清青者清也劉熙云清青也去濁遠穢色如青也禮射者左足履物還視侯中合足而俟按凡射度地而畫)
(以容足者謂之物長三尺横一尺二寸令射者立其中左足已履物右足未併先南面旋視侯之中乃以右足)
(隨之而後射此以清表目之美當是其履物視物時也儀賓射之儀旣成言終事也今按儀禮大射燕射凡三)
(釋獲而射禮告成所謂釋獲者設筭長尺有四寸以器盛之每中一矢則釋一筭獲之為言得也射本以講武)
(主田故于其中也則大言獲其盛筭之器君大夫士及所用之地等各不同以木為之刻為獸形總名曰中有)
(皮樹中有閭中皮樹與閭皆獸名也有虎中有兕中有鹿中塗之以髤前足跪鑿背為員孔令容八筭因射者)
(二人為耦人各四矢合之則八矢故令容八筭也二射之禮旣同想賓射禮亦相類終日猶云畢事非真謂射)
(竟一日也侯射布也觧見賓之初筵篇大射賓射燕射之侯各别考工記云張皮侯而棲鵠則春以功張五采)
(之侯則遠國屬張獸侯則王以息燕五采之侯者賓射侯也遠國屬謂諸侯來朝者也天子侯畫五采周禮所)
(謂五正者注以為中朱次白次蒼次黃玄居外其侯之飾又以五采畫雲氣焉諸侯三采損玄黃所謂三正者)
(也孤卿大夫士二采去白蒼而畫朱綠所謂二正者也皆畫之于布上此詩所言諸侯賓射之禮乃三采之侯)
(耳鄭玄云正所以射于侯中者儀禮大射注云正鳥名齊魯之間名題肩為正正鳥之捷黠者射之難中以中)
(為俊故射取名焉鄭司農云方十尺曰侯四尺曰鵠二尺曰正四寸曰質大射之侯用鵠賓射用侯用正燕射)
(之侯用質正或作鴊方言齊魯間謂題肩為鴊通作征月令征鳥厲疾是也亦作怔不出正者發必中的也展)
(爾雅毛傳皆云誠也未詳其義毛傳云外孫曰甥曰我甥者王肅云據外祖以言也謂不指襄公之身總據齊)
(國為言孔云外孫得稱甥者左傳以肥之得備彌甥是也或以此語為詩人之微辭春秋桓六年書子同生榖)
(梁傳云疑故志之又按女之壻亦曰甥孟子帝館甥是也莊公于齊桓即位後已昏于齊矣使其如齊在桓時)
(也得非即壻之稱與)猗嗟孌兮清揚婉(叶翰韻烏貫翻)兮舞則選(薛君章句)
(作纂云言其舞應雅樂)兮射則貫(翰韻)兮四矢反(韓詩及豐氏本俱作變)兮以
禦亂(翰韻)兮(賦也孌通作㛵說文云順也射禮告成賓主歡洽但見其情意藹然可親如此清揚總上)
(美目揚美目清言之婉亦順也和順之意流露于瞻顧之間也選嚴云猶精也愚按舞則選兮言供事于舞者)
(皆極一時之選也儀禮云若與四方之賓燕以樂納賓則奏肆夏升歌鹿鳴下管新宫笙入三成遂合鄉樂若)
(舞則勺周禮籥師職云祭祀鼓羽籥之舞賓客饗食則亦如之司干職云祭祀舞者旣陳則授舞器旣舞則受)
(之賓饗亦如之是皆足為賓饗用舞之證此章言射終之事乃釋獲者退中與筭之後樂正贊工遷樂備燕之)
(時也樂必有舞故薛君章句及毛傳皆謂舞應樂節也此非指莊公言特以起下文射則貫兮正在是時亦能)
(與舞節相應耳貫者貫布也禮射布侯中必貫布始釋筭鄉射禮云司射堂下北面命曰不貫不釋是也若大)
(射用皮侯則必貫革也又按保氏教五射其法一曰白矢謂矢貫侯過見其鏃白也二曰參連謂前放一矢後)
(三矢連續而去也三曰剡注謂羽頭高鏃低而去剡剡然也四曰襄尺謂臣與君射不與君並立襄君一尺而)
(退也五曰井儀謂四矢貫侯如井之容儀也白矢貫侯皆所謂貫也莊公每射皆貫蓋技之精如此禮每射必)
(四矢謂之乘矢以乘車必駕四馬因即謂四為乘有司初授矢于射者射者受之搢三而挾一个謂插三矢帶)
(右而以一矢挾于弦及射則次第發之也孔云内則云男子生以桑弧篷矢六射天地四方注謂天地四方男)
(子所有事彼于初生之時以上下四方男子皆當有事故用六矢以示意射禮則象能禦亂上下無亂不復須)
(象之故也又按周禮射人職云王樂以騶虞九節諸侯樂以貍首七節孤卿大夫樂以采蘋五節壬樂以采蘩)
(五節九節謂歌九終先五節以聽後四節以應乘矢矢必按節而發故曰節也七節者歌七終三節先以聽五)
(節者歌五終一節先以聽尊卑樂節雖不同後四節以盡乘矢則同鄉射禮云樂正東面命大師曰奏騶虞間)
(若一大射儀云樂正命太師曰奏貍首間若一皆謂五節三節之間聲長短疏數如一也騶虞本天子樂節而)
(鄉射用之者先儒以為位相絶不嫌僭也若大射儀所載則諸侯之射禮也反者反其矢于受矢之處即楅是)
(也鄉射記云楅長如笴博三寸厚寸有半龍首其中蛇交韋當楅髤按楅以受矢其長如之三尺也博者其寬)
(也厚者其深也龍首刻首為龍形也中謂腹受矢處蛇猶龍也兩端為龍首中為蛇身相交蛇龍君子之類也)
(韋皮也當中也與襠通中衣袴曰襠兩腹各半圜交處脊起如衣襠撫矢乘之則分委兩腹以韋挽之如襠衣)
(也以赤黑漆之曰髤與中之髤同此言四矢仄兮者乃禮卒射時耦及賓主人大夫衆賓皆拾取矢授有司已)
(皆升就席而有司乃還其矢于受矢之故處也禦通作圄說文云守之也守者有扞拒之義故又訓為止曰以)
(禦亂兮者贊美莊公之善射如此其才足以禦四方之亂也吕祖謙云莊公弓矢之精觀其以金僕姑射南宫)
(長萬可見矣金僕姑矢名通篇于公無貶辭而譏刺歎惜之意寓焉若曰不謂斯母而生斯子也云爾或又若)
(曰不謂是子也才而不能防閑其母也若是或又若曰不謂是子而竟忘父讐乃爾或又若曰此甥于我者也)
(必非讐我者也是數者皆未必非詩人意中之所無然而不明言也此其所以為風也與胡胤嘉云莊雖不能)
(無罪而壓於其母其情猶可矜君子於人之母必有以諱之故於猗嗟之詩僅道其儀容技藝之美而微寄不)
(足於慨歎中焉此立言者之道也又云母子之際難言之蒯聵不忍於南子卒以逆終况桓孱主也文姜之侈)
(從來矣其從如雲其從如水操柄固在手也桓亡而以國母莊臨于上區區欲于車馬僕御間求隄防之術亦)
(已疎矣故莊第不能閑其母何足為莊罪莊之罪莫大於忘讎也桓與夫人如齊襄公醉而擅殺于車上則莊)
(之於襄讎也非甥也姜之於桓罪人也非夫人也不為伋也妻則不為白母莊公於姜母道已絶矣一彭生之)
(殺齊何足以謝魯而莊公漠然不問此固可以為人子乎雖有面目無所施於天地之間而雍雍若都愈&KR0570;於)
(儀愈不可以人人即貫革之能復中之巧不尋諸讐讎而徒逞其僄捷亦足醜矣故曰展我甥兮非拒其不為)
(齊侯之子也若云是甥我者矣必非讐我者也其詩人之微辭乎或曰此齊風也齊人豈欲其讐我哉夫魯無)
(風而刺桓與莊之詩俱見於齊且天下之惡一也莊公當讐齊雖齊亦不得而諱言之也齊人不得諱言之而)
(莊公不問焉莊之所以為大罪也鄒忠胤云父子之道天性也使莊誠有志則于時亦不甚稚所謂嬰兒拱手)
(誰敢侮之乃元年築王姬之館二年任其母會齊侯于禚三年任溺會齊師伐衛四年任其母享齊侯于祝丘)
(而是冬又躬及齊人狩于禚于時莊公已十七何無心肝至此齊人道其威儀技藝之美而目之為展甥似譽)
(似嘲若玩孺子於股掌之上甚矣莊之不競徒為讎國所狎昵而竊笑也崔銑云為莊公者宜痛父復讎而已)
(是故居文姜而餼其養責襄公而絶其使枕戈衽干衣衰食櫔號泣于王求助于與國明大義于魯之臣庶治)
(兵畜銳觀釁而東以身委之天下之惡一也寧無惻我之不幸者惜乎莊公旣幼而愚又無石碏子犯之臣庶)
(公子者方觀變而徐圖其夫利幸其小安忘此大怨悲)
猗嗟三章章六句(子貢傳謂魯莊公會齊大夫狩于禚齊人譏之申培說則謂魯)
(莊公朝于齊遂及齊大夫狩禚齊人刺之按春秋書公及齊人狩于禚公穀皆謂齊人者齊侯也二)
(傳去古未遠必得其實則所云公及齊大夫狩者非矣詩為兩君行賓射之禮而作觀射侯不出征)
(之語可見豈為狩咏耶)
無田齊人刺魯莊公也(原名甫田改别小雅兮與猗嗟同意此曰婉兮孌彼亦)
(曰猗嗟孌兮清揚婉兮非指莊公而何)
無田(豐氏本作甸後同)甫田維莠驕驕(蕭韻亦叶豪韻起勞翻楊子法言豐本俱作喬)
(喬)無思遠人勞心(勞心豐本作心焉)忉忉(豪韻亦叶蕭韻讀如凋丁聊翻比而賦)
(也無通作母甫通作誧說文云大也一曰入相助也魯桓求助于大國因婚于齊故以田甫田為比孔云上田)
(謂墾耕下田謂土地言無田甫田猶多方云宅爾宅田爾田今人謂佃食古之遺語也莠徐鉉云粟下揚生艸)
(也謂禾粟下播揚而生羅願云先儒不適主何物惟韋昭解魯語云莠艸似稷無實又韋曜問答云甫田維莠)
(今何艸答曰今之狗尾也然後此物方顯今之狗尾艸誠似稷而不結實無處不生愚按莠以比莊公猗嗟之)
(序云齊人刺魯莊公以為齊侯之子焉公羊傳亦云夫人姜氏譛魯桓公於齊侯述公之言曰同非吾子莊公之)
(子也同者莊公名莊雖為桓子而當時議者咸疑為非桓所生故用莠為比莠似苗而實非苗種孔子所謂惡)
(莠恐其亂苗是也猗嗟刺展我甥兮意亦如此驕驕朱子云張皇之意嚴粲以為蔓延長茂如有驕縱之狀是)
(也詩人戒人不可耕大田耕大田則恐有非種之族竊據于中而已不能覺也魯桓欲得齊襄公之歡心輕徇)
(文姜之意聽其往來遂有同非吾子之事然則何以求歡于大國為乎嘲之也遠人亦指莊公也齊魯異國故)
(曰遠人說文無忉字當作怊云悲也曰無思遠人者諱言而不欲念及之也莊公生而蒙非種之譏及己即位)
(而有不能防閑其母之誚且與其母更遞入于齊國將安所施其面目乎詩人代為之愧而又憐之曰自今以)
(往我勿復思及遠人一思之徒使我心煩勞而且繼之以悲也悲天壤之内乃有如此人將為天下諸侯所竊)
(笑耳極其詫訝而終不欲明言雖以刺莊公亦以諱國惡也)無田甫田維莠桀桀
(屑韻)無思遠人勞心怛怛(叶屑韻旦悅翻豐本作&KR1826;&KR1826;作比也桀謂桀然挺立也宜通)
(傑驕驕喻其年長桀桀喻其在位重言之者形其驕桀之甚也怛說文云&KR0579;也&KR0579;者痛也悲之極而至于痛憫)
(悼之深也)婉兮孌(叶霰韻龍倦翻說文作□)兮總(豐本作□)角卝(叶霰韻古縣翻)兮
未幾見(霰韻)兮突而(古本作若)弁(霰韻豐本作□)兮(比也婉說文云順也猗嗟及此篇皆)
(以婉孌摹莊公想見其為人之性情如此總角即柏舟所謂兩髦總聚其髦以為兩角内則云男女未冠笄者總)
(角衿纓是也卝朱子云兩角貌嚴云言兩角如卝字之形又楊慎云周官有卝人卝金未成器也借作童卝之)
(卝童未成人猶礦之未成器亦通按秦始皇遣徐福發童男女千人至海上求仙築城僑寓號卝兮城蓋取此)
(未幾朱子云未多時也突說文云犬從穴中暫出也徐鍇云犬匿于穴中伺人人不意之突然而出也方言云)
(凡卒相見謂之突弁皮弁也禮曾子問篇云諸侯相見皮弁魯莊即位時年方十三及四年狩禚之役年僅十)
(七耳齊人驟見其服諸侯之服故曰突而弁兮然年已長大而絶無羞惡之心位列諸侯而不聞復讐之志則)
(詩人深刺之意亦寓於此)
無田三章章四句(序云大夫刺襄公也無禮義而求大功不修德而求諸侯志大)
(心勞所以求者非其道也諸儒皆祖其說故楊雄云田甫田者莠驕驕思遠人者心忉忉桓寬鹽鐵)
(論云夫治國之道繇中及外自近者始近者親附然後來遠百姓内足然後䘏外今中國弊落不憂)
(務在邊境意者地廣而不耕多種而不耨費力而無功詩云無田甫田維莠驕驕其斯之謂與蓋舊)
(說相傳云爾朱子謂未見其為刺襄公誠是子貢傳申培說則皆謂齊景公欲求諸侯急于圖霸大)
(夫諷之亦祖序之意而少變其說然細按之實與詩辭不貼要之非也)
載驅齊人刺襄公也無禮義故盛其車服疾驅於通
道大都與魯文姜淫播其惡于萬民焉(出序桓按春秋魯公殁)
(後子莊公嗣位二年夫人姜氏會齊侯于禚四年夫人姜氏享齊侯于祝丘五年夫人姜氏如齊師七年)
(夫人姜氏享齊侯于防又會齊侯于穀惟如齊師不顯其處祝丘與防皆魯地禚穀皆齊地禚地未詳所)
(在穀在今兖州府東阿縣繹詩中有汶水湯湯齊子翺翔之語汶水在齊南魯北境上即今兖州府汶上)
(縣其地與穀相近此詩疑即于會穀時作也是年一歲再會出入無時内外無忌未有若是之淫奔者而)
(齊襄之與文姜會亦止于此越明年遂為無知所弑胡安國云此其禍淫之明驗也)
載驅(釋文作駈豐氏本作敺)薄薄(藥韻)簟茀(釋文作笰)朱鞹(藥韻)魯道有蕩
齊子發夕(叶藥韻祥龠翻薄賦也載之言則蓋音近也驅驅馬駕車也通作□說文云車下索也)
(治車而重以索縳之曰□□也簟說文云竹席也毛傳云方文席也孔穎達云用竹為席其文必方茀觧見碩)
(人篇爾雅作笰云輿革前謂之鞎後謂之笰竹前謂之禦後謂之蔽郭璞云鞎以韋□車軾也笰以韋靶後戶)
(也禦以簟衣軾也蔽以簟衣後戶也孔云如爾雅之文車前後之飾皆有革有簟故此說車飾云簟茀朱鞹也)
(愚按茀者當為車前後蔽之總名故簟有茀稱陳祥道云鞎與茀皆革為之謂所謂朱鞹是也禦與蔽皆竹為)
(之詩所謂簟笰是也乂云齊襄公方叔之車以簟茀衛夫人之車以翟茀此婦人男子車蔽之别也朱朱漆也)
(鞹是革之别名獸皮治去毛曰革徐鍇云皮去其毛染而瑩之曰葉鞹空鞹之意也以鞹鞔車所以為固漆之)
(以朱所以為飾也載驅二句俱指襄公言驅車治車行于道上蓋將以會文姜也魯道有蕩及齊子解見南山)
(敝笱篇夕說文云莫也發夕謂夕時發行也文姜聞襄公所在即夕啓行不能待旦經有蕩之魯道而適齊境)
(也孔云兄則盛飾而往妹則疾行會之曾無愧色故刺之嚴粲云車飾之美繫衆觀也道路坦夷非隠處也無)
(恥甚也)四驪濟濟(叶薺韻子禮翻)垂(豐本作六)轡濔濔(薺韻陸德明本作爾爾豐)
(本作瀰瀰)魯道有蕩齊子豈弟(薺韻鄭玄云豈讀當為闓弟古文尚書以弟為圛圛明也)
(孔云闓開也古文尚書即今鄭注尚書是也無以悌為圛之字惟洪範稽疑論卜兆有五曰圛注云圛者色澤)
(光明蓋古文作悌今文作圛賈逵以今文較之定以為圛故鄭依賈氏所奏從定為圛于古文則為悌愚按豈)
(弟二字甚明鄭玄改作闓圛更不可曉言賦也四驪二句以上章載驅二句例之亦當指襄公鄭玄云此又)
(刺襄公乘是四驪而來徒為淫亂之行四一駟也驪說文云馬深黑色毛傳云四驪言物色盛也列子云牝而)
(黃牡而驪馬至果天下之馬也爾雅亦云騋牝驪牡濟之言齊謂齊色也孔云襄公將與妹淫盛其一駟之馬)
(皆是鐵驪之色其馬濟濟然而美轡解見大叔于田篇垂轡轡之垂者濔通作爾說文云麗爾也猶靡麗也此)
(贊轡之美也豈弟解見旱麓篇即樂易也本為盛德之稱此以稱齊子者以其無慙恥之色亦樂易也所謂美)
(惡不嫌同辭又爾雅云愷悌發也郭璞謂發明而行也殊屬強解)汶水湯湯(陽韻戶羊翻)
行人彭彭(叶陽韻逋旁翻)魯道有蕩齊子翺翔(陽韻泰賦也汶水出山萊蕪)
(縣原山西南入濟在齊南魯北閔子騫曰吾必在汶上欲北如齊也孔云齊在魯北水北曰陽僖元年左傳稱)
(公賜季友汶陽之田當齊襄公之時汶水之北尚是魯地酈道元云汶水又南逕鉅平縣故城東而西南流城)
(東有魯道今汶上夾水有文姜臺又許慎以為汶水出琅邪朱虚縣東泰山東至安丘入濰此淮南子所謂汶)
(出弗其者乃青州之大汶小汶非此汶也其水入濰而淮南以為流合于濟則幾與此汶混矣湯湯水流盛而)
(沸有如湯然也行人往來之人也彭通作旁側出之貌言其多也朱子云言行人之多以見其無恥也凌濛初)
(云說行人便有口似碑之意翺翔者緩飛之謂此謂徐行也)汶水滔滔(豪韻)行人儦
儦(叶豪韻慱毛翻)魯道有蕩齊子遊(豐本作游)敖(豪韻嚴粲蘇轍本作遨賦也滔說)
(文云水漫漫大貌儦說文云行貌上章以水之盛對言人之多此章以水之流對言人之行各有當也遊本作)
(游狀其飄揚之態如旌旗之流也敖說文云出游也字从出从放出放為敖也謝枋得云曰豈弟曰翺翔曰遊)
(敖文姜之情態歡欣快樂如此無禮義無羞恥無忌憚盡見于此詩矣詩人鋪敘之詳形容之巧刺之深疾之)
(甚也胡胤嘉云為邪而有凝滯不暢之意焉其中必畏人也文姜車馬之馳驟意氣之揚詡其所繇者魯道也)
(其所渡者汶水也其行人彭彭儦儦如此衆多也其所求者何事其所合者何人而舒徐容與坦然無疑乎可)
(謂無恥無忌甚矣詩人無一語及於淫謔而其惡著無一語及於刺貶而其惡深此詩之為微妙也愚按桓公)
(與姜如齊僅一次耳篇中单言齊子故知其為桓公沒後之詩胡安國云婦人無外事送迎不出門見兄弟不)
(踰閾在家從父旣嫁從夫夫死從子今莊公不能防閑其母失子道也故趙匡曰姜氏齊侯之惡著矣亦所以)
(病公也曰子可以制母乎夫死從子通乎其下况於國君君者人神之主風教之本也不能正家如正國何若)
(莊公者哀痛以思父誠敬以事母威刑以督下車馬僕從莫不俟命夫人徒往乎夫人之往也則公威命之不)
(行哀戚之不至爾崔銑云春秋志文姜之惡極矣莊公擅一國之命怗然從之古未之有也論者失其情而衍)
(于辭且欲制其僕從胡得為篤論哉夫季友之祥慶父之才皆可君魯也文姜失行國人恥之故敝笱諸刺興)
(焉齊襄立莊以示德莊公藉舅以自固文姜挾宗國以愚其子懾其下彼淫邪之迷不惜其夫之弑奚有于子)
(之廢是故狩禚圍郕伐衛歸俘待齊女之長主王姬之昏僕僕焉甘役于齊蓋襄公之威重矣文姜之術狡矣)
(尚何僕從之制哉鄒忠胤云車中之難莊于時為年幾何濼之會桓實尸之雖有申繻之衷言不聽固非一孺)
(子所能尼其轍桓沒之年莊僅十三可輒以制母之事求多于童昏乎黃懋容云夫人挾淫佚之性諸兒憑強)
(大之威藉令長君嗣位少乏剛斷或不能制况莊公纔生十五可過責之哉上無作福作威之明辟下無託孤)
(寄命之重臣此莊公之不幸也)
載驅四章章四句(焦氏易林云襄送季女至于蕩道齊子旦夕留連久處此說不)
(知何所本朱子但以為齊人刺文姜之詩然則齊襄之罪可未減乎子貢傳以為襄公伐衛姜氏會)
(之于師申培說亦云齊襄納衛朔抗王人魯人從之文姜歸齊以犒師皆影附而為之說要自無據)
(春秋書夫人姜氏如齊師不言所在且篇中亦不見有如師之語豈以行人彭彭與駟介彭彭略相)
(彷彿乎)
何彼禯矣美王姬下嫁齊桓公也(春秋魯莊公十有一年冬王姬歸于)
(齊時周莊王之十四年也左傳云齊侯來逆共姬公羊穀梁傳皆云過我也林堯叟云共姬即王姬按左)
(傳記齊桓公之夫人三王姬徐嬴蔡姬皆無子然則即此王姬也桓新有齊國任用管仲將興霸業而聯)
(姻王室故詩人美之其後一匡九合以尊周為名共主之不替緊桓霸是賴夫子特錄此詩附于召南蓋)
(許齊桓與召公纔美寓意深矣)
何彼禯(冬韻韓詩作茙朱傳豐氏本俱作穠)矣唐(稗編作棠)棣(成祖諱)之華(麻韻)曷
不肅雝(冬韻此章亦隔句兩韻)王姬之車(麻韻劉熙釋名云古者曰車聲如居所以居人)
(也今曰車音尺奢反云舍也韋昭云古皆音尺奢反從漢以來始有居音賦中有比也何彼曷不皆設問之)
(辭禯說文云衣厚䫉據春秋王姬以冬歸齊則衣厚之時也故即其所見為咏唐棣之華比辭也爾雅云唐棣)
(栘本草云栘樹大十數圍亦名栘楊團葉弱蒂微風大搖郭璞云唐棣似白楊江東呼夫栘沈括駁之云枎栘)
(即白楊也本草以白楊枎栘為兩條蓋不知其為一物也枎栘亦謂之蒲栘至今越人謂白楊為蒲栘陳藏器)
(引論語注以唐棣為栘楊此誤也戴侗云按白楊多種于虚墓間似楊而白故謂之白楊夫栘枎栘蒲栘本一)
(物以夫枎蒲聲相邇故通用之耳陸璣解唐棣則云薁李也一名雀梅亦曰車下李所在山皆有其華或白或)
(赤六月中熟大如李子可食沈云其實似賏賏含桃也按晉宣室閣銘云華林園中有車下李十四株薁李一)
(株則車下李與薁李自為兩物璣旣以唐棣為薁李乃云亦曰車下李本草有郁李仁亦云一名爵李一名車)
(下李此皆誤也嚴粲云薁李又有車下之名蓋繇二者相類故名稱相亂也論語曰唐棣之華偏其反而陸佃)
(云凡物之華皆先合而後開惟此華先開而後合錢天錫云唐棣之華一柎輒生二萼以美夫婦如云竝蒂芙)
(蓉耳肅敬雝和也王姬者王女而姬姓杜預云王姬不稱字以王為尊也序云雖則王姬亦下嫁于諸侯車服)
(不繫其夫下王后一等按巾車職王后五路其一曰重翟錫面朱總重翟者用雉羽重叠飾車為蔽馬面有錫)
(錫音陽馬面當盧也總著馬勒直兩耳與兩鑣朱繒為之配王玉路以祀者其二曰厭翟勒面繢總厭翟者鱗)
(次翟羽使相厭為飾勒面者厖韋飾面繢畫文配王金路以賓者其三曰安車彫面鷖總安車者坐乘車彫面)
(者畫之不厖其韋鷖青黑色以上皆有容蓋容車旁惟也蓋車上蓋也其四曰翟車貝面組總有握翟車者不)
(重不厭握當作幄后乘以蠶北郊之車其五曰輦車組輓有翣羽蓋輦車者四輪而小織組為輓人引之行翣)
(以禦風塵蓋以翳日后宫中燕閒所乘此所謂五路也鄭玄云下王后一等謂車乘厭翟孔穎達云王后五路)
(重翟為上厭翟次之今言下王后一等故知乘厭翟也國風碩人曰翟茀以朝謂諸侯夫人始來乘翟蔽之車)
(蓋厭翟也崔靈恩云諸侯夫人初嫁不得上攝以其逼王后故也卿大夫之妻得上攝一等愚按如孔崔所說)
(則諸侯夫人皆得乘厭翟不必王姬也而序謂車服不繫其夫下王后一等者當是通子男之夫人言之雖配)
(子男亦得乘厭翟耳朱子云何彼戎戎而盛乎乃唐棣之華也此何不肅肅而敬雝雝而和乎乃王姬之車也)
(按王姬在車中不可見但見其車範我馳驅和鸞有節則肅雝象也夫南子以車聲而知蘧伯玉以伯玉之車)
(宜有轔轔之轍則覩兹王姬之車而亦可知其有肅雝之度矣鄧元錫云禮言之肅肅敬也雝雝和也夫敬以)
(和何事不行采之見前王之化者遠也愈久而不忘是夫子之志也)何彼禯矣(紙韻)華(豐本)
(作顔)如桃李(紙韻)平王之孫齊侯之子(紙韻云賦中有比也陸佃李韭皆酸李)
(東方之果木子也故其字从木从子羅願云李木之多子者故从子亦南方之果也火者木之子故名二說並)
(錄之陸較僻矣鄭玄云華如桃李者興王姬與齊侯之子顔色俱盛朱子云以桃李二物興男女二人也平王)
(名宜臼孫桓王名林曾孫莊王名佗未知共姬為何王之女齊侯之子謂桓公小白也小白父僖公名禄父兄)
(襄公名諸兒桓即位後三年王姬始歸齊時已將覇矣桓本非嫡而為諸侯故本其所自而曰齊侯之子)
其釣維(豐本作伊)何維絲伊緡(真韻亦叶元韻呼昆翻說文作緍)齊侯之子
平王之孫(元韻亦叶真韻頒倫翻繳興也伊維也緡爾雅云綸也說文云釣魚也維絲伊緡言合)
(絲以為綸也釣者必合絲為綸而後得魚以興娶者必有媒妁以合二妵之好而後得妻愚按此指魯言也穀)
(梁傳所謂為之中者是也時王姬以魯為主齊侯來魯逆之故云然上章主嫁者言故先言平王之孫尊王也)
(此章主娶者言故先言齊侯之子從夫也其辭匹敵則其不驕亢可知矣或云族類先女王制也婚姻先男夫)
(綱也亦通又胡安國云陽唱而陰和夫先而婦從則雖以王姬之貴當執婦道與公侯大夫士庶人之女何以)
(異哉故舜為匹夫妻帝二女而曰嬪于虞王姬嫁于諸侯而亦成肅雝之德自秦而後列侯之尚公主使男事)
(女夫屈于婦逆陰陽之位故王陽條奏世務指此為失而長樂王回以其弊至父母不敢畜其子舅姑不敢畜)
(其婦原其意雖以尊君抑臣而使人倫悖于上風俗壊于下又豈所以為治也哉荀悅云尚主之制非古也釐)
(降二女陶唐之典歸妹元吉帝乙之訓王姬歸齊宗周之禮也以陰乘陽違天以婦凌夫違人違天不祥違人)
(不義汪克寬云後世公主出嫁無王姬執婦道之風莫不庸奴其夫雖尚主者極有才名而勢屈于崇貴吞悲)
(茹氣無所逃訴故晉人有無事取官府之說至六朝其失尤甚江斆尚臨海公主讓婚表有云制勒甚于僕隸)
(則其敝可知矣春秋書王姬之歸與詩相表裏實萬世之法也按此雖非詩正旨然却有關係故附錄之)
何彼禯矣三章章四句(序云美王姬也雖則王姬亦下嫁于諸侯車服不繫)
(其夫下王后一等猶執婦道以成肅雝之德也此但依附詩詞為說而不能知其世毛公心疑東遷)
(後詩不宜入二南于是訓平為正鄭康成箋謂正王者德能正天下之王諸儒遞相祖述以為如契)
(稱為玄王武王稱為寧王厲王稱為汾王之類皆不必以諡稱而更謬以齊侯為齊一之侯猶易之)
(康侯禮之寧侯云者皆杜撰不根之甚使凡讀古人書者盡如此立說則以有為無以無為有亦何)
(所不至乎朱子云此乃武王以後之時不可的知其何王之世然文王太姒之教久而不衰亦可見)
(矣子貢傳以為齊襄公詩而云周人恥之賦此然中有闕文申培說則以為齊襄公殺魯桓公莊公)
(將平之使榮叔錫桓公命因使莊公主昏以桓王之妹嫁襄公周人傷之而作是詩豐熙謂稱王姬)
(車從之肅雝蓋畏齊而然所以深惜之也次章以王齊並言見天子微弱諸侯強抗末章先齊後王)
(見齊之盛而王之卑也考春秋傳魯莊公元年為周莊王之四年齊襄公之五年夏單伯送王姬秋)
(築王姬之館于外冬王姬歸于齊公羊傳云天子嫁女于諸侯必使諸侯同姓者主之穀梁傳云築)
(禮也于外非禮也築之為禮何也主王姬者必自公門出于廟則己尊于寢則己卑為之築節矣築)
(之外變之正也築之外變之為正何也仇讐之人非所以接昏姻也衰麻非所以接弁冕也其不言)
(齊侯之來逆何也不使齊侯得與吾為禮也蓋先是莊公之父桓公與夫人文姜如齊襄公通焉公)
(謫之齊侯享公使公子彭生乘公公薨于車故襄公者雖莊公之母舅而實讐也齊強魯弱公不能)
(讐齊又不敢逆王命而為之主其婚然則是詩之作直是魯人傷莊之詞耳申培之說近是愚所疑)
(者襄已為齊侯五年似不應仍稱齊侯之子唯襄弟小白亦娶王姬以内難得國故詩人本其父為)
(齊侯以稱之蓋許其繼統也獨惜共姬之賢無所考耳又鄭箴膏盲謂齊侯嫁女以其母王姬始嫁)
(之車遠送之審爾則又宜屬之齊詩矣似無據)
雞鳴齊衛姬勸桓公以勤政故作此詩(出申培說云子貢傳亦)
(桓公好内衛姬箴之按左傳桓公之夫人三王姬徐嬴蔡姬皆無子齊侯好内多内寵内嬖如夫人者六)
(人長衛姬生武孟少衛姬生惠公鄭姬生孝公葛嬴生昭公密姬生懿公宋華子生公子雍劉向列女傳)
(云桓公好淫樂衛姬為之不聽鄭衛之音桓公乃立衛姬為夫人號管仲為仲父曰夫人治内管仲治外)
(寡人雖愚足以立于世矣曹大家云衛國作淫佚之音衛姬疾桓公之好是故不聽以厲桓公也張華女)
(史箴云衛女矯桓耳忘龢音鄒忠胤云桓公有兩衛姬長者共姬也易牙有寵于共姬因寺人貂以薦羞)
(于公公許之立武孟桓公卒易牙入與寺人貂因内寵以殺羣吏而立公子無虧即武孟也無何亦旋見)
(殺於國人以共姬之怙寵養交險詖傾國如此彼不為夜半之泣斯已矣安能為此雞鳴之賦賦雞鳴者)
(其少姬乎夫五公子争立皆莫克終卒之有國而傳者惠公也倘亦其母德懋耶)
雞旣鳴(庚韻)矣朝旣盈(庚韻)矣匪雞則鳴(庚韻)蒼蠅之聲(庚韻賦)
(也此章及次章皆賢妃告君之辭也列女傳云禮后夫人御于君以燭進至于君所滅燭適房中脫朝服衣䙝)
(服然後進御于君雞鳴樂師擊鼓以告旦后夫人鳴佩而去孔云書傳說夫人御于君所之禮太師奏雞鳴于)
(階下夫人鳴玉佩于房中告去則雞鳴以告當待太師告之然此夫人自聽雞鳴者彼言告御之正法有司當)
(以時告君此說夫人相警戒不必待告方起故自聽之也朝謂會朝之臣不指殿陛盈滿也言充滿于朝門之)
(下也雞鳴乃趨朝之時故賢妃聞雞聲而警君欲其蚤起又恐君之尚嫌其早也復申之曰君母謂此時為早)
(過此以往不但聞雞之鳴將有蒼蠅之聲來聒人耳矣舊說謂夫人在君所心常恐晚誤以蠅聲為雞鳴無論)
(章法未順然雞未鳴以前當子夜之時曾有聞蠅聲者否故知非格物必無以窮理也羅願云蒼蠅蠅之潔者)
(雅有青蠅風有蒼蠅蒼蠅比于青蠅而小其色蒼好集几案食飲上者是也段成式云蒼蠅聲雄壯青蠅聲清)
(聒其聲皆在翼一說季本云天將曙而蒼蠅始有聲此賢妃疑其已遲之辭也亦通)東方明(叶陽)
(韻謨郎翻說文作昌誤)矣朝既昌(陽韻)矣匪東方則明(見上)月出之光
(陽韻于賦也雞旣三號東方漸白則天將曉矣禮曰大明生東大明日也淮南子云日出于暘谷浴于咸池)
(拂于扶桑是謂晨明登于扶桑爰始將行是謂朏明至于曲阿是謂朝明臨于曾泉是謂早食皆東方地也故)
(凡明必始于東方以日光所起故耳昌說文云美言也其字从日从曰蓋以言語昭布宣揚為義此云朝旣昌)
(者以會朝人衆偶語者多聲音嘈襍故曰昌也又申之曰過此不已不但東方明而已自晝而夜為時幾何誠)
(恐月出之光繼之矣一說季云蒼蠅已有聲矣然猶未大明故月光尚顯此賢妃幸其尚蚤之辭也亦通)
蟲飛薨薨(蒸韻豐氏本作&KR1415;&KR1415;)甘與子同夢(叶蒸韻武登翻)會且歸矣
無庶予(陸德明云定本作與)子憎(蒸韻又賦也始而雞鳴繼而東方明未幾則天將旦而百蟲)
(作矣禮臣朝君辨色而入君日出而視朝時已經賢妃兩警之後而君亦不遑寧寢矣此章乃君將出朝而别)
(妃之辭也孔云大戴禮羽蟲三百六十鳳凰為之長則鳥亦稱蟲此蟲飛薨薨未必惟小蟲也薨通作轟羣車)
(聲也衆鳥之飛聲亦如之甘猶樂也子指妃舊說此章亦妃告君之辭古未有妃稱君為子者今正之同夢即)
(同寢也會會朝也君未視朝臣固不得遽入此所謂會亦會于朝門外耳歸謂歸治其家事庶衆也謂此會朝)
(之衆臣也予子對言我與汝也加予於子之上益信其為君言也憎說文云惡也惡其留色也言當此羣蟲競)
(飛之時倘與子卧而同夢我豈不甘之然聞汝朝盈朝昌之言信乎羣臣之會于朝者已久亦欲退而歸治其)
(家事矣我其亟起視朝庶無使諸臣以我與汝為憎惡也此一君者因妃言而能終于自克若此亦可謂之賢)
(君矣孔叢子載孔子曰吾于雞鳴見古之君子不忘其敬也無庶予子憎不忘其敬之謂也范祖禹云聖人順)
(天地陰陽之理觀萬物之情明而動晦而休故以雞鳴為夙興之節至于蟲飛薨薨則不獨以怠于政事亦非)
(尚寐之時也君子之修身不以有事而蚤無事則晏其興居皆順天地之理所以為常也劉公瑾云夫為妻綱)
(古之人身修而家齊者上也思齊所謂刑于寡妻是也夫道不足幸有賢妃助之成德者次也此詩所述是也)
(彼有相與昏淫耽樂卒以覆亡如瞻卭所刺幽王褒姒者無足道矣)
雞鳴三章章四句(序云思賢妃也哀公荒淫怠慢故陳賢妃貞女夙夜警戒相成)
(之道焉朱子謂序得之但哀公未有所考諱詩以為說人也其義未詳)
詩經世本古義卷二十一
