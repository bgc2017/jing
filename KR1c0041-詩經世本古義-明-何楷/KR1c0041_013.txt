詩經世本古義卷十三
明何楷撰
周共王之世詩一篇
綢繆刺密康公也康公從恭王遊于涇上有三女奔
之詩人託爲其母之辭以刺之(周語云恭王遊于涇上密康公從有三女)
(奔之其母曰必致之于王夫獸三爲羣人三爲衆女三爲粲王田不取羣公行下衆王御不參一族夫粲)
(美之物也衆以美物歸女而何德以堪之王猶不堪况爾小醜小醜備終必亡康公弗獻一年王滅密列)
(女傳稱康公母姓隗氏按路史國名記載赤狄潞氏皆隗姓潞氏後爲晉所滅是詩乃周畿内詩而入之)
(唐風者倘亦以康公母族後入晉故歟詩言三星言粲者又言邂逅非三女同奔之事而何)
綢繆束薪(真韻豐氏本作新)三星在天(叶眞韻汀因翻)今夕何夕見此
良人(眞韻)子兮子兮如此良人(同上)何(賦之興也綢說文云繆也繆說文云枲之)
(十絜也今按綢右施周周者密也綢繆連文當是以十絜之枲周而束之毛傳所謂猶纏綿也孔穎達云綢繆)
(是束薪之狀薪解見漢廣篇曹氏云詩人每以薪喻婚姻如翹翹錯薪析薪如之何是也束薪者析于彼而合)
(于此有婚姻之義焉蘇轍云合異姓以爲婚姻譬如錯取衆薪而束之耳薪之爲物束之則合而釋之則解是)
(則綢繆固之而後可以望其合也三星之解有二毛以爲參參爲白虎宿見于十月而中于正月鄭箋及朱傳)
(皆以爲心心爲明堂火星見于三月而中于六月今未知此詩果何所指也在天謂初昏之時始見東方也嚴)
(粲云二十八宿半隱半見故以始見東方爲在天綢繆束薪仰而見三星則在天陶詩采菊東籬下悠然見南)
(山語意同此取興三星亦三女同奔之况耳妻象月妾象星嘒彼小星三五在東正同斯義今夕謂今此三星)
(在天之夕也曰何夕者訝之之辭後倣此良人夫也孟子謂良人者所仰望而終身是也子兮子兮稱女之辭)
(也因此女來奔故重言之以致其諷動之意男女居室人之大倫今也不繇其道而妄委身于人雖稱之曰良)
(人恐未必終爲汝之良人也將如此良人何哉易曰見金夫不有躬无攸利此之謂也)綢繆束
芻(叶尤韻側鳩翻亦叶有韻楚九翻)三星在隅(叶尤韻魚侯翻亦叶有韻語口翻)今夕
何夕見此邂(釋文豐本俱作解下同)逅(叶尤韻戶鉤翻亦叶有韻狼口翻釋文豐本俱作覯)
(下同)子兮子兮如此邂逅(同上)何(賦之興也芻說文云刈艸也其字象包束艸之形配)
(不以正猶之束亂艸而已隅毛云東南隅也朱子云昏見之星至此則夜久矣邂逅二字說文合解之云不期)
(而遇也見此邂逅合密康公與三女而並言之子兮子兮上子指康公下子指三女也如此邂逅何知其必不)
(終也)綢繆束楚(叶麌韻讀如取此主翻)三星在戶(麌韻)今夕何夕見
此粲者(叶麌韻當古翻)子兮子兮如此粲者(同上)何(賦之興也楚說文云叢木)
(一名荆也解亦見漢廣篇楚在衆薪中特爲翹起故以興粲者見其美異于他女耳漢廣之詩曰翹翹錯薪言)
(刈其楚雖所取不同然寓意相類戶朱子云室戶也戶必南出昏見之星至此則夜分矣粲通作□說文云三)
(女爲□□者美也子兮子兮曉悟康公之辭也小醜備物終亦必亡而已矣其如此粲者何哉先主女來奔而)
(言故首云良人既則主康公與三女相見而言故次云邂逅既又主康公受三女之奔而言故末云粲者黃省)
(曾云密康公室家久矣又濫取奔女而勿受厥母之誡則其覆宗也固宜)
綢繆三章章六句(序以爲刺晉亂也國亂則昏姻不得其時焉申培說亦云晉亂)
(民窮昏婣失時君子傷之而作是詩朱子謂此但爲昏姻者相得而喜之詞首章婦語夫次章夫婦)
(相語末章夫語婦三說之意皆同然末章言粲者於義何居豈其國亂婚姻失時而仍能備妾媵耶)
(子貢傳闕文)
詩經世本古義卷十三
