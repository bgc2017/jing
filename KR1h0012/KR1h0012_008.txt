欽定四庫全書
論語全解卷八宋陳祥道撰
衞靈公第十五
衞靈公問陳于孔子孔子對曰俎豆之事則嘗聞之矣
軍旅之事未之學也
天根問為天下于无名人无名人曰汝鄙人也何問
之不豫也靈公問陳于孔子亦若是而已此孔子對
以俎豆之事則嘗聞之軍旅之事未之學也古者文
事必有武偹武偹必有文事故射御之事寓于禮干
戚之事寓于樂則君子之學禮樂也軍旅之事未嘗
不在其中矣孔子于夾谷之會則以兵加萊人而齊
人恐于費人之亂則命將士伐之而費人北嘗曰我
戰則克而冉有亦曰聖人文武並用則孔子于軍旅
之事曷嘗未學之蓋有所不言爾孔子于孔文子亦
曰簠簋之事則嘗學之甲兵之事未之聞也其所對
與靈公同其所以責之之意與靈公異
明日遂行在陳絶糧從者病莫能興子路愠見曰君子
亦有窮乎子曰君子固窮小人窮斯濫矣
子曰賜也女以予為多學而識之者與對曰然非與曰
非也予一以貫之
子曰由知德者鮮矣
君子无常産而有常心則固于窮小人无常産因無
常心故窮斯濫君子窮則樂小人窮斯濫多學而識
則博于文而不知約故所知者事以一貫之則通于
一而萬事畢故所知者德知德則自得而已故窮亦
樂通亦樂知事則徇外而已故醜窮而色作子貢在
陳則色作子路則愠見于此時言由知德者鮮則愠
見與色作矣孔子于子貢曾子皆言以一貫之所以
語之也子貢不知德則多學而已曰予一以貫之者
曾子之學可以語道曰吾道一以貫之所以誘之也
曾子唯而不辨子貢聞而不問于聖人之體不能具
也
子曰無為而治者其舜也與夫何為哉恭已正南面而
已矣
繼治世而不用衆不能無為用衆而不繼治世亦不
能無為舜之無為以其襲堯于其上而用衆于其下
故也孔子曰舜有臣五人而天下治揚子曰襲堯之
爵行堯之道無為矣或言有臣或言襲堯蓋皆有為
言之也然則舜之所以無為非夫二者之偹則未之
暇矣禮曰君子南鄉天道拱于北而與物辨降于南
而與物交南面而聽者道取諸此也先王制禮冕則
元表而朱裏服則元衣而纁裳位則背北而南面其
義一也
子張問行子曰言忠信行篤敬雖蠻貊之邦行矣言不
忠信行不篤敬雖州里行乎哉立則見其參于前也在
輿則見其倚于衡也夫然後行子張書諸紳
欲實莫如忠欲當莫如信致敬盡力莫如敦篤言忠
信則言滿天下無口過行篤敬則行滿天下無怨惡
故曰雖蠻貊之邦行矣言不忠信行不篤敬則反此
故曰雖州里行乎哉昔河梁丈人以忠信入水而不
溺商丘開以至信入火而不爇詩以欽恭明神宜無
恫怨夫以水火鬼神猶可以忠信篤敬親之而况于
人乎此所以近之于州里遠之于蠻貊莫適而不行
也蓋子張持嘐嘐之志而其行不掩飾堂堂之容而
難于與為仁則于忠信篤敬有所不盡故孔子告之
如此立則見其參于前在輿則見其倚于衡與見堯
于墻同意子張書諸紳與季路抱五慎之誡趙孟佩
九言之箴西門豹之佩韋董安于之佩弦同意觀
古人之佩玉有瑜瑕不掩之忠孚尹旁逹之信垂之
墜之之禮則子張以忠信篤敬之言書之于紳宜矣周
官州里之名别而言之在鄉則有州在遂則有里合
而言之凡所居者皆謂之里所聚者皆謂之州論語
之言里則與鄉大夫司常所謂里同言州則與鄉師
鄉大夫司常所謂州異
子曰直哉史魚邦有道如矢邦無道如矢君子哉蘧伯
玉邦有道則仕邦無道則可卷而懷之
史魚能直而已故邦有道如矢邦無道如矢伯玉則
能曲直以趨時故邦有道則仕邦無道則可卷而懷
之傳曰正直為正正曲為直參和為仁史魚可謂正
曲者也伯玉可為參和者也觀史魚之死猶以屍諫
則其直可知矣然書九德之直則濟之以温詩頌之
直則齊之以不倨仲山甫直而柔衞武公直而和如
此然後無崖異之行而全中和之德史魚之直則異
于是故孔子謂之直而不謂之君子也季札於史魚
伯玉皆稱君子者以其有君子之行謂之君子可也
孔子以志士同仁人而稱仁孟子以勾踐同文王而
稱知揚子以黔婁同顔淵而稱賢與此同意君子之
于人其言之也與其失真寧過其實故季札以之為
君子則可荀卿以之為姦人則不可
子曰可與言而不與之言失人不可與言而與之
言失言知者不失人亦不失言
知人則不失人知言則不失言孔子于程子則不失
人于孺子則不失言孟子于章子則不失人于王驩
則不失言然此中道也鄙夫問我則不必中道矣
子曰志士仁人無求生以害仁有殺身以成仁
生我所欲所欲有甚于庄者舍生而取義此無求生以
害仁也死我所惡所惡有甚于死者患有所不辟此殺
身以成仁也無求生以害仁伯夷是也殺身成仁比
干是也非特仁人為然志士亦能之故孟子曰志士
不忘在溝壑子張曰見危致命志士則利仁仁人則
安仁或安而行之或利而行之其成功一也列子稱
伯曰仁義使我愛身而後名仲曰仁義使我身名並
全然則為仁之道豈待殺身而已哉孔子言之姑以
救弊云
子貢問為仁子曰工欲善其事必先利其器居是邦也
事其大夫之賢者友其事之仁者
工之于事待器然後善君子之於仁待器而後成大
夫之賢者則教我者也故事之士之仁者則輔我者
也故友之孟子言仁賢則由仁而後賢春秋傳言仁
賢則以佐賢而已是賢者必仁仁者不必賢大夫以
智帥人者也故言賢士則以才者也故言仁于賢者
事之所以尊之也于仁者友之所以親之也周公誥
康叔于大史内史言友于服休服采言事宓子賤于
五賢則事之于十一人則友之惠公于子思則事之
于顔般則友之皆此意也對而言之則事賢而友仁
通而言之賢可言友仁可言事詩曰友賢不棄易曰
休復下仁是也子貢好與不如己者處故告之
顔淵問為邦子曰行夏之時乘殷之輅服周之冕樂則
韶舞放鄭聲遠佞人鄭聲淫佞人殆
商周推天地之氣而為正故文夏據人所見者為正
故質春秋傳言大輅越席昭其檢也孔子言麻冕禮
也今也純儉則乘殷之輅大輅也服周之冕麻冕也
禮貴質儉故以夏時商輅周冕樂貴美善故以韶舞
蓋禮莫盛于三王樂莫盛于五帝故言禮則夏商周
樂則韶舞禮記于五帝稱不相襲禮于三王稱不相
沿樂放遠之則舜命九官終于䕫之典樂龍之納言
蓋有典樂則鄭聲放有納言則佞人遠為治至于鄭
聲放佞人遠則治之至也孔子之門人惟回之賢可
以為王者之佐故其問為邦而告之以此孔子嘗曰
詩云媚兹一人應侯順德以其可以為王者之佐故
也蓋言之入人不如聲之深故于鄭聲言淫于佞人
言殆而已堯舜于巧言令色壬人猶病其難則其戒
顔淵宜矣于淵猶然况餘人乎夫鄭聲之害不及佞
人佞人之害不及利口故孔子于鄭聲言淫于佞人
言殆于利口則言覆邦家也孟子于佞人言亂義于
利口言亂信是利口之所亂者過于佞人不多言而
明矣
子曰人無遠慮必有近憂
先事而慮之遠慮也事至而憂之近憂也人無遠慮
必有近憂則有遠慮必無近憂矣春秋傳曰君子有
遠慮小人從邇蓋聖人無思則無慮小人從邇則不
能遠慮夫善于遠慮則長慮顧後者也不善于遠慮
則私憂過計者也易曰君子思患而預防之荀卿曰
先事慮患善于遠慮者也墨翟憂天下之不足杞子
憂天地之壊不善于遠慮者也孔子曰處身而常佚
者志不廣居下而無憂者思不遠然則君子之有終
身之憂是以有遠慮也惟其有終身之憂故無近憂
孔子告冉有曰遠人不服不能來也吾恐季孫之憂
在蕭牆之内也此謂人無遠慮則必有近憂
子曰已矣乎吾未見好德如好色者也
詩言己焉哉接輿言己而已而孔子言已矣乎皆决
辭也孔子于鳳鳥不至河不出圖吾未見能見其過
而内自訟吾未見好德如好色皆言已矣乎則鳳鳥
不至河不出圖傷其無時也未見自訟與好德傷其
無人也好德出于性好色本乎情以性勝情為君子
以情易性為小人
子曰臧文仲其竊位者與知柳下惠之賢而不與立也
文子曰知人之謂智愛賢之謂仁文仲知柳下之賢
而不與立非不智也不仁而已不仁者抑人以自高
棄人以自利此偷天工以私己者也故謂之竊位曾
子曰無益而受厚禄者竊也夫管仲非不賢于鮑叔
子産非不賢于子皮孔子以鮑叔子皮為賢以管仲
子産為不賢者以鮑皮能進管産而仲僑不能進賢
也公孫弘不舉董仲舒汲黯不以為忠虞&KR0588;不舉孫
叔敖樊姬不以為賢凡此皆竊位者也古者薦賢受
上賞蔽賢蒙顯戮然竊位而不蒙戮也幸矣荀子曰
蔽公者謂之昧隐良者謂之妬妬昧之臣國之孽也
子曰躬自厚而薄責于人則遠怨矣
君子為己不重而責已重以周為人不輕而待人輕
以約重以周故自厚輕以約故薄責君子之交盡已
之歡而不盡人之歡竭己之忠而不竭人之忠鄉飲
酒之酬賓主人卒觶而賓不舉亦是意也湯之檢身
若不及與人不求備孔子于聖仁不敢居于管仲則
稱仁蓋以此歟然此非中道也有已然後求人無已
然後非人此為中道
子曰不曰如之何如之何者吾末如之何也已矣
老子曰為之于未有治之于未亂書曰制治于未亂
保邦于未危詩曰迨天之未隂雨徹彼桑土綢繆牖
戶易曰其亡其亡係于苞桑禮曰言前定則不跲荀
卿曰先事慮謂之健先患慮謂之豫揚子曰用智于
未奔此皆思患豫防而不曰如之何吾末如之何也
已矣此之謂魚去沙而思于木轂碎破而大其輻渴
而鑿井鬭而鑄錐則將噬臍無及矣古之善用兵者
以虞待不虞善醫者不治已病治未病况君子之于
事乎
子曰羣居終日言不及義好行小慧難矣哉
言不及義則利而已非所謂正言好行小慧則鑿而
已非所謂正行揚子曰頻頻之黨賊夫糧食
子曰君子義以為質禮以行之孫以出之信以成之君
子哉
義以為質則禮以行之孫以出之信以成之者文也義
以禮行之則中以孫出之則和有中有和而又以信終
始之此所以為君子也傳曰禮以行義荀卿曰行義以
禮然後大太元曰成之者信此禮以行之信以成之之
謂也然禮與義常相為依用方其以禮為體則義為用
故易言敬以直内義以方外禮有之禮者義之本也
子曰君子病無能焉不病人之不已知也
子曰君子疾没世而名不稱焉
子曰君子求諸己小人求諸人
君子病己之無能而不病人之不己知則雖愚必明
雖柔必強疾没世而名不稱則名不浮行行必浮名
病為重疾為輕病己之無能則務本者也是以言病
没世而名不稱抑末而已故言疾
子曰君子矜而不争羣而不黨
矜惜其行則與人異與人異則疑于有争矜而不争
禮也羣居則與人同與人同則疑于有黨羣而不黨
義也子曰君子和而不同和則矜而不争不同則羣
而不黨矜故不失己不争故不失人羣故不失人不
黨故不失己處己而思所以處人則禮處人而思所
以處己則義君子之道也今夫水之于物不争老子
以為幾道羔羊于羣不黨詩人以為有德君子之不
争不黨本于道德故也不争也有所謂争聞義争為
不義争改射與投壺争勝君子之争也不黨也有所
謂黨于交則有顯黨于居則有鄉黨君子之黨也
子曰君子不以言舉人不以人廢言
言有誠偽人有賢不肖言善而人不肖舉之則不智
人不肖而言善廢之則不仁宰予之言孔子不取嗇
夫之辨釋之排之不以言舉人也陽貨之言孟子不
棄愚者之言智者擇焉不以人廢言也君子不以所
長信所短不以所短掩所長
子貢問曰有一言而可以終身行之者乎子曰其恕乎
己所不欲勿施于人
孔子曰一言有益于智莫如豫一言有益于仁莫如
恕君子之于仁造次必于是顛沛必于是而恕則近
仁故可終身行之也桓王以食菜之田與鄭白圭以
鄰國為壑豈知此哉春秋傳曰恕而行之德之則也
禮之經也蓋則與經立本者也立本則與趨時者異
矣故可終身行之
子曰吾之于人也誰毁誰譽如有所譽者其有所試矣
斯民也三代之所以直道而行也
譽起于所好毁起于所惡能好人則所譽無溢美能
惡人則所毁無怨惡君子之于人豈容心于好惡毁
譽哉凡因彼而已故曰如有所譽必有所試有所試
則名實當故民不至枉道以求譽故曰斯民也三代
之所以直道而行也譽則有所勸毁則有所沮有所
勸則仁有所沮則義聖人在下見于言故有毁譽聖
人在上見于行故有賞罰其致一也孟子言不虞之
譽求全之毁揚子言妄譽仁之賊妄毁義之賊皆非
直道故也
子曰吾猶及史之闕文也有馬者借人乘之今亡已夫
史喻馬闕喻借人于文不能知則俟知者知之可也
于馬不能乘則借能者乘之可也孔子之時子張子
游之徒猶不能闕其所不知况餘人乎此孔子所以
謂吾猶及史之闕文今也則亡孔子曰聽遠音者聞
其聲不聞其舒望遠者察其貌不察其形立乎定哀
以指隠桓隠桓之日遠矣夏五傳疑也蓋君子之所
慎而不苟也如此
子曰巧言亂德小不忍則亂大謀
巧言似忠信故亂德小不忍則優柔不斷故亂大謀
巧言必察之以智小不忍必齊之以義蓋持狐疑之
慮者無過人之略懷隠忍之心者無必成之功蝮之
螫手則斬手螫足則斬足非惡手足而樂去之也以
為愛其一肢則害于四體也鄭伯之于叔叚齊桓之
于竪刁易牙葉公之于公勝唐之于全忠禄山之徒
皆養虎自遺患者也
子曰衆惡之必察焉衆好之必察焉
衆惡之中有君子衆好之中有小人如之何而勿察
子曰人能弘道非道弘人
人有志于道故能弘道道無情于人故非弘人我欲
仁斯仁至矣人能弘道也小以成小大以成大非道
弘人也易曰苟非其人道不虚行神而明之存乎其
人禮曰禮儀三百威儀三千待其人而後行又曰制
度在禮文為在禮行之其在人乎
子曰過而不改是謂過矣
過而能改則自無過矣故物之所責悔而後致吉
子曰吾嘗終日不食終夜不寢以思無益不如學也
思而不學則殆思而無益不如學也老子曰為學日
益
子曰君子謀道不謀食耕也餒在其中矣學也禄在其
中矣君子憂道不憂貧
耕者志于利而害在其中學者志于道而利在其中
君子所以謀道不謀食憂道不憂貧也詩權輿則謀
食北門則憂貧何耶權輿之謀食也實非謀食也責
其禮之不至也北門之憂貧也實非憂貧也傷其志
之不得也與徒餔啜羞貧賤者異
子曰知及之仁不能守之雖得之必失之知及之仁能
守之不莊以涖之則民不敬知及之仁能守之莊以涖之動
之不以禮未善也
知與仁德也君子以之處已莊與禮行也君子以之
接人知所以盡性知窮理而不知盡性則所學不固
故曰雖得之必失之莊者仁知之容禮者仁智之文
以莊涖事則民敬以禮而動然後善故曰動之不以
禮未善也仲弓知及之故孔子告之以承大祭見
大賓顔子仁能守莊能涖未能動之以禮者也故
孔子告之以復禮動以禮聖人之事孟子曰動容周
旋中禮盛德之至也
子曰君子不可小知而可大受也小人不可大受而可
小知也
大知小知存乎義大受小受存乎器君子之器識則
大故老農老圃在所不知而受天下不以為泰此不
可小知而可大受也小人之器識則小故乘君子之
器致寇而童觀則无咎此不可大受而可小知也揚
子曰師之所知貴大知也小知之師亦賤矣子皮曰
君子務知大者遠者小人務知小者近者所謂大知
小知詩曰受大國是逹揚子曰痺虛無因不能大受
所謂大受小受
子曰民之于仁也甚于水火水火吾見蹈而死者矣未
見蹈仁而死者也
水火所以養己仁所以成己養己者其利小成己者
其利大此仁所以甚于水火也蹈水火而死匹夫匹
婦之諒蹈仁而死則為志士仁人矣孔子之世為匹
夫匹婦者恒多為志士仁人者恒少故曰水火吾見
蹈而死者未見蹈仁而死者也
子曰當仁不讓于師
君子之于父兄無所不告聞斯行之則不必告也于
師無所不遜當仁則不必遜也崔駰曰當其有事則
褰裳濡足掛冠不顧人命則非仁也當其無事則躐
步整襟規矩其步德遜不修則非忠也是以險則救
俗平則守禮由此觀之無事則師有事則當仁不遜
與言不稱師謂之畔行不稱師謂之倍者異矣
子曰君子貞而不諒
君子求諸己不求諸人小人求諸人不求諸己求諸
已故内正不求諸人故不諒乎外泰之九三艱貞無
咎以言在已為有義在人為有命苟内不能自正而
外以求信于人則是不恤已之孚而恤人之不已孚
豈為知命哉故曰不知命無以為君子荀卿曰君子
能為可信不能使人必信已蓋能為可信故貞不能
使人必信已故不諒
子曰事君敬其事而後其食
君子之于仕為道不為食人君之授禄食功不食志
詩稱不素餐易稱不素飽坊記稱先事而後禄儒行
稱先勞而後禄皆敬事後食者也古者男子生必先
有志于事然後敢用榖况事君乎
子曰有教無類
教在己類在人在己者不可以有倦在人者不可以
有擇此所謂有教無類也蓋人受天地之中以生而
其性未嘗不善不幸而處于不善之類君子其可求
類而教之哉一應之以無我而已故難言者莊子之
所與廀履者孟子所不拒書言不協于極不罹于咎
皇則受之詩言不顯亦臨無射亦保皆無類故也然
孔子于孺悲則不見孟子于滕更則不答非不教之
也不屑教也
子曰道不同不相為謀
道之同雖異曲而相合道之異雖同時而不相謀故
賢人所以誡世聖人未嘗過而問焉君子所以誡國
賢人未嘗過而問焉何則市井不可與語先生之言
方内不可與語方外之道也孔子之於陽貨瞷之而
拜孟子之于王驩未嘗與言齊王好竽而鼔瑟者不
用漢武尚武而好文者不遇此傳所謂薰蕕不同器
而藏堯桀不同國而治也太史公員枘方鑿之說若
是而已
子曰辭達而已矣
意者辭之主辭者意之需君子之亂達其意而已夫
豈多騁旁枝為哉故曰辭達而已矣儀禮曰辭多則
史少則不達彼鄒衍之談天公孫龍之詭辭其言雖
多皆辨者之囿而已豈知所謂辭達者哉王通曰吾
師也辭達而已蓋倣此者矣
師冕見及階子曰階也及席子曰席也皆坐子告之曰
某在斯某在斯師冕出子張問曰與師言之道與子曰
然固相師之道也
老者在所養喪者在所恤貴者在所敬古之人待瞽
者如老者喪者貴者所以盡禮也禮曰八十拜君命
一坐再至瞽亦如之又曰八十者一子不從政九十
者其家不從政瞽亦如之是待瞽者如老者也論語
曰見齊衰者冕衣裳者與瞽者見之雖少必作過之
必趨又曰見齊衰者雖狎必變見冕者與瞽者雖䙝
必以貌是待瞽者如長者貴者也然則于其所不知
者其可以不告乎故及階席則曰階也席也皆坐則
曰某在斯禮曰未有燭而有後至者則以在者告導
瞽亦然
季氏第十六
季氏將伐顓臾冉有季路見于孔子曰季氏將有事于
顓臾孔子曰求無乃爾是過與夫顓臾昔者先王以為
東蒙主且在邦域之中矣是社稷之臣也何以伐為冉
有曰夫子欲之吾二臣者皆不欲也孔子曰求周任有
言曰陳力就列不能者止危而不持顛而不扶則將焉
用彼相矣
袁絲曰周勃忠臣也非社稷之臣揚子曰若張子之
智陳平之無悞絳侯勃之果霍將軍之勇終之以禮
樂則可謂社稷之臣社稷之臣其難也如此而顓臾
之附庸可以為之乎蓋社稷之臣有存乎人有存乎
地者存乎人者才也存乎地者勢也顓臾之為社稷
臣者非稱其才勢而已也
且爾言過矣虎兕出于柙龜玉毁于櫝中是誰之過與
君子以義事君故能閑其惡以仁處人故能保其善
季氏之惡以譬則虎兕顓臾之善以譬則龜玉季氏
將伐顓臾而不能閑之是虎兕出于柙也顓臾在邦
域之中而不能保之是龜玉毁于櫝中也故曰求無
乃爾是過與顛甚于危扶難于持危而持之然後安
顛而扶之然後興故先言危而不持後言顛而不扶
孟子曰君不鄉道不志于仁而為之強戰是輔桀也
求由均是輔桀孔子特責求者以求嘗聚歛勢必欲
廣土地也
冉有曰今夫顓臾固而近于費今不取後世必為子孫
憂孔子曰求君子疾夫舍曰欲之而必為之辭丘也聞
有國有家者不患寡而患不均不患貧而患不安蓋均
無貧和無寡安無傾夫如是故遠人不服則修文德以
來之既來之則安之今由與求也相夫子遠人不服而
不能來也邦分崩離析而不能守也而謀動干戈于邦
内吾恐季孫之憂不在顓臾而在蕭墻之内也
政之不均而患民寡民之不安而患國貧非知本也
書言罔曰民寡惟慎厥事詩言尹氏秉國之鈞不宜
空我師是在患所政之不均而不在民寡也孟子言
地利不如人和又言貨財不聚非國害上無禮下無
學賊民興喪無日矣是故患在民之不安而不在國
貧也然均則得民財故無貧和則得民心故無寡
安則其本固故無傾周官政典以均方政職以聚
百物此均無貧也孟子言得道者多助此和無寡
也書曰民惟邦本本固邦寕此安無傾也蓋均故
和和故安貧則無以聚人安能無寡寡則無與守邦
安能無傾然不患貧而患不安者為國家以安之為
終始也不安而欲均之不亦難乎由均至于安則在
内者無患矣然遠人猶不服則修文德以來之此舜
敷文德以格有苗太王施文德以治四國者也冉求
之相季氏不如此而謀動干戈以伐顓臾是患寡而
不患不均患貧而不患不安也冉求曰顓臾必為子
孫憂孔子謂吾恐季孫之憂不在顓臾而在蕭墻之
内其後陽貨果囚桓子非其騐歟夫蕭之言肅也朝
欲肅故其墻謂之蕭墻軍欲和故其門謂之和門古
人之為門墻者豈特為蔽居處之具哉凡皆有所寓
也
孔子曰天下有道則禮樂征伐自天子出天下無道則
禮樂征伐自諸侯出自諸侯出蓋十世希不失矣自大
夫出五世希不失矣陪臣執國命三世希不失矣
先王之盛時五禮六樂掌之于宗伯九伐之法掌之
于司馬諸侯賜功矢然後征賜鈇鉞然後殺賜圭瓚
然後為鬯命之教然後為學此所謂非天子不議禮
不制度不考文者也如此在上者無失政在下者無
覬覦周衰之時天子失政始于東遷諸侯始于溴梁
之會不過十世五世三世也以逆理彌甚者則國勢
彌蹙故也書曰臣無有作福作威臣之有作福作威
其害于而家凶于而國易有之曰過旬災也意其此
之謂乎
天下有道則政不在大夫天下有道則庶人不議
天下有道政出于君大夫議之而無所遂庶人聽之
而無所議以權有所在分有所限也聖人王天下先
之以道德而民知修為而議有所不及次之以仁義
則民知親愛而議有所不能五變而舉刑名九變而
言賞罰則下知敬畏而議有所不敢雖然聖人猶為
之慮也造言亂衆者有刑析言破律者有殺如此則
横議息矣後世失道而民入則腹誹出則巷議于是
乎有弭謗之禁燔書之令豈非猶夫壅川之流而致
其潰哉
孔子曰禄之去公室五世矣政逮於大夫四世矣故夫
三桓之子孫微矣
政者威福之所在禄則福而已禄去公室則政未必
逮大夫政逮大夫禄去公室可知矣故四世而三桓
之子孫微矣此所謂五世希不失者也
孔子曰益者三友損者三友友直友諒友多聞益矣友
便辟友善柔友便佞損矣
直者所以正己之惡諒者所以輔己之信多聞者所
以博己之知便者便人之所欲辟者避人之所惡此
反于直者也善柔則能從人而已便佞則能悦人而
已損友以此為最故益友先直次諒而後多聞損友
先便辟次善柔而後便佞蓋直者能忠諒者能信為
學之道先忠信以尊德性然後博學以道問學則取
友之術亦若是而已
孔子曰益者三樂損者三樂樂節禮樂樂道人之善樂
多賢友益矣樂驕樂樂佚遊樂宴樂損矣
禮得其節則中樂得其節則和禮節則行正樂節則心
和在己者備矣在己者備然後繼之以樂人之善樂
多賢友益者三樂則先節禮樂損者三樂則先樂驕
樂驕非所以節禮樂非所以節樂也
孔子曰侍於君子有三愆言未及之而言謂之躁言及
之而不言謂之隠未見顔色而言謂之瞽
躁瞽則失言隠則失人荀卿曰未可與言而言謂之
傲可與言而不言謂之隠不觀氣色而言謂之瞽君
子不傲不隠不瞽謹慎其身與此同意孟子曰未可
與言而言以言餂之可與言而不言以不言餂之以
言餂非特躁而已以不言餂非特隠而已故孔子以
為愆孟子以為穿窬之盗蓋非可言之時而不言故
無躁瞽之愆於可言之時而言故無隠之愆此易所
謂言有序公明賈所謂時然後言也言有序故悔亡
時然後言故人不厭其言非無愆者歟禮曰長者不
及毋儳言
孔子曰君子有三戒少之時血氣未定戒之在色及其
壯也血氣方剛戒之在鬭及其老也血氣既衰戒之在
得
血為榮而行於脉中氣為衞而行於脉外行於脉中
隂也行於脉外陽也寇莫大於隂陽為隂陽所寇而
無以勝之則窮人欲而天理滅豈善養生哉此君子
所以有三戒也然湯之不邇聲色則無事於戒色顔
淵不遷怒犯而不校則無事於戒鬭孔子七十而從
心所欲不踰距則無事於戒得三戒蓋以中心為制
而已黃帝書曰血氣衰則内虛内虛則貪心生揚雄
亦曰老則戒之在得莊周曰人之取畏者祍席飲食
之間而不知為之戒者過也由是觀之得之所戒常
在於老而色之所戒非特少之時而已蓋少時尤宜
戒也
孔子曰君子有三畏畏天命畏大人畏聖人之言小人
不知天命而不畏也狎大人侮聖人之言
天命命我者也大人臨我者也聖言教我者也畏天
命畏天也畏大人畏人也畏聖言則天人之道存焉
高宗夤畏自度畏天命也孔子見所不見畏大人也
臧榮拜六經畏聖言也帝乙之慢神齊人之不敬王
伊尹曰侮聖言皆小人之事也春秋之時弑君殺大
夫者無國無之則不特狎大人而已秦燔詩書則不
特侮聖言而已古人有言曰慎以畏為本故士無畏
則簡仁義農無畏則惰稼穡工無畏則壊規矩商無
畏則貨不殖子無畏則忘孝父無畏則廢慈臣無畏
則勲不立君無畏則亂不治是以太上畏道其次畏
天其次畏物其次畏人其次畏身憂於身不拘於人
畏於己不制於彼君子之畏小人之無畏豈特三者
而已哉孔子之言舉其大者言也
孔子曰生而知之者上也學而知之者次也困而學之
又其次也困而不學民斯為下矣
生而知之仁者安仁也學而知之知者利仁也困而
學之畏罪者強仁也困而不學則困蒙吝矣
孔子曰君子有九思視思明聽思聰色思温貌思恭言
思忠事思敬疑思問忿思難見得思義
思於五行主土百物非土不生百事非思不成君子
於視能思則有視遠之明於聽能思則有聽德之聰
此其内達者也於色能思則即之也温於貌能思則
恭而有禮此其外見者也如此則在我者脩矣然後
忠以接物而不欺敬以臨事而不慢有疑則又問以
辨之則可為成德矣然忿而不思難見得而不思義
則害于德故終之戒焉洪範五事先貌言而後視聽
此先視聽而後貌言者洪範言用事之序此言修德
之序也
孔子曰見善如不及見不善如探湯吾見其人矣吾聞
其語矣隠居以求其志行義以逹其道吾聞其語矣未
見其人也
齊景公有馬千駟死之日民無德而稱焉伯夷叔齊餓
于首陽之下民到于今稱之其斯之謂與
見善如不及見不善如探湯好學者能之故曰吾見
其人隠居求志行義逹道非聖人不能故曰未見其
人夷齊餓于首陽之下隠居以求終身之仁行義以
激百世之清故曰民到于今稱之
陳亢問于伯魚曰子亦有異聞乎對曰未也嘗獨立鯉
趨而過庭曰學詩乎對曰未也不學詩無以言鯉退而
學詩他日又獨立鯉趨而過庭曰學禮乎對曰未也不
學禮無以立鯉退而學禮聞斯二者陳亢退而喜曰問
一得三聞詩聞禮又聞君子之遠其子也
志之所至詩亦至焉故不學詩無以言詩之所至禮
亦至焉故不學禮無以立鯉之才不足以語樂故特
教之以詩禮而已教之者仁也遠之者義也古者父
子之間不責善命士以上則異宫以為責善則夷同
宫則褻此君子所以遠子也荀卿曰君子于子愛之
而勿面使之而勿貌道之以道而勿強其是之謂乎
孔子于鯉教之以無以言又教之以正墻面而立教
之以無以言者告之以詳教之以正墻面而立者告
之以約詳說而繼以約者善教之道也
邦君之妻君稱之曰夫人夫人自稱曰小童邦人稱之
曰君夫人稱諸異邦曰寡小君異邦人稱之亦曰君夫
人
國君理陽道而出命正人于其外故曰君夫人理隂
德而出論正人于其内故亦曰君易其君之袂詩我
以為君詩序曰人君之德禮稱女君春秋書曰小君
夫人寡小君皆以其出命正人故也易之家人于父
母皆謂之嚴君則夫人謂之君宜矣蓋君于異邦
曰寡君故夫人曰寡小君衰周之時自陽侯之後大
饗廢夫人之禮于此猶云者蓋夫人之禮于大饗則
發于聘問不廢也夫名不正則言不順言不順則事
不成時之嫡庶不明而名之不正者多矣故夫子因
而正之
論語全解卷八
