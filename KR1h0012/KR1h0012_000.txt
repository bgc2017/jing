欽定四庫全書經部八
論語全解四書類
提要
(臣)等謹案論語全解十卷宋陳祥道撰祥道
字用之福州人元祐中為太常博士秘書省
正字李廌師友談記載其本末甚詳晁公武
讀書志云王介甫論語注子雱口義其徒陳
用之解紹聖後皆行於場屋為當時所重又
引或人言謂用之書乃鄒浩所著托之用之
攷宋史藝文志别有鄒浩論語解義十卷則
浩所著原自為一書並未托之祥道疑或人
所言為誤舊本祥道自序之首題門人章粹
校勘而每卷皆標曰重廣陳用之真本入經
論語全解未詳其義豈爾時嘗以是本為經
義通用之書故云然耶祥道長於三禮之學
所作禮書世多稱其精博故詮釋論語亦於
禮制最為明晰如解躬自厚而薄責於人章
則引鄉飲酒之義以明之解師冕見章則引
禮待瞽者如老者之義以明之雖未必盡合
經意而旁引曲證頗為有見又如臧文仲居
蔡章則云冀多良馬稱驥瀘水之黑稱盧蔡
出寳龜稱蔡於關雎之亂章則云治汙謂之
汙治弊謂之弊治荒謂之荒治亂謂之亂此
類或不免創立别解而連類引伸亦多有禆
於義訓惟其學術本宗信王氏故往往雜據
莊子之說以作証佐殊非解經之體然其間
徵引詳核可取者多固不容以一眚掩也乾
隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
論語全解原序
言理則謂之論言義則謂之議莊子曰六合之外聖人
存而勿論六合之内聖人論而不議春秋經世先王之
志也聖人議而勿辨蓋夫論則及理耳所虧者道議則
及義耳所虧者理聖人豈不欲廢去應問體道以自冥
哉道無問無應不發一言不與萬物同患此特畸人耳
非聖人之所尚然則孔子雖欲忘言豈可得哉不得已
而言理以答學者之問而已夫是之謂論語然而王者之
迹熄聖人雖言理以答學者之問猶未可以已也故其
言義則存乎春秋言理則存乎論語而春秋之作是是
以勸善非非以懲惡善惡之判猶在權衡之上輕重或
差予奪弗明其賞不足以為榮其罰不足以為辱矣不
得不議若夫論語之言則答學者之問而已何事乎此
嘗謂希微者道易簡者理君子以理明道以義明理言
至於義去道遠矣孔子之世師道既明異端未起由辨
議無間而作故聖人之答問言理而足矣平居之時弟
子在側各言其志聖人察其所安得其才性之病處仁
孝之言隨分而應不必屢告而詳說之大扺君子之教
人欲其思得之孔子之於弟子不憤則不啓不悱則不
發有所罕言有所不語其歸則曰忠恕仁義而已一隅
之舉兩端之叩近而遠約而詳思得之則會其所固有
者矣弟子之列有聞一而知二者有聞一而知十者問
詩而知禮問伯夷而知夫子小以成小大以成大我告
之約彼得之詳以至於是歟不足之冉求不悅之季路
聞理而不得叛卒為賢者則後世之學士大夫豈宜置
諸口耳之間哉論語之後子思之中庸孟子之七篇尤
得其詳然而孟子之世許子之言盈天下孟子思欲拒
詖說放淫辭不得已而有辨焉難疑問答不直則道不
見故其為言尤詳於論語雖然聖人之言或論或辨非
立異也時焉而已矣陳祥道序
