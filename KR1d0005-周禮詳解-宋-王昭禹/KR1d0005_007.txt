周禮詳解卷七
宋王昭禹撰
宫人掌王之六寢之修
(宫者堂室奥阼之總名所圍不一而上下内外通為一體人之身居於此焉故謂之宫宫官之屬有宫正)
(宫伯而又有宫人者蓋宫正掌王宫之戒令紏禁宫伯掌王宫之士庶子凡在版者是其所掌及於宫中)
(之官府次舍宿衛之事而宫人之所掌則不預焉止於修治宫寝與凡共王勞䙝之事而已六寢者路寢)
(一小寢五王朝有三寢有六者隂陽之義也三者陽數之成六者隂數之中陽則動作出而與物交隂則)
(静息入而與物斂王者動則與陽同撰静則與隂同德故其朝寢内外其制如此宫人既掌王之六寢則必)
(有所修修者所以治之也蓋人臣以辨色而入朝人君以日出而視朝退適路寢聽政使人視大夫大夫)
(退然後適小寢釋服是路寢以治事小寢以時燕息焉夫宫室之所處必貴修治之使至明潔然後可居)
(猶心之所飬必貴修治之使至清明然後神留處焉此所以掌六寢之脩也)
為其井匽除其不蠲去其惡臭(匽於建反去起吕反)
(井以受水潦匽豬霤下之池受畜水而流之者為其井匽所以受水而通之溝渠也蠲不納汙可獨而已)
(除其不蠲所以潔其寢處也莫非臭也蘭芷芬芳臭之美也去其惡則積芬芳之氣以飬王之鼻也)
共王之沐浴凡寢中之事掃除執燭共鑪炭凡勞事四
方之舍事亦如之
(沐所以潔其首浴所以潔其身如是則膚受之塵垢無所受也王之心彷徨乎塵垢之外而其身不離乎)
(塵垢之内則道之體無乎不在也禮曰頭有瘡則沐身有瘍則浴王之沐浴非為瘡瘍也鬯人凡王之齊)
(事共其秬鬯凡以給王之沐浴故也若宫人共王沐浴非適為齊而已宫人掌王之六寢之修則凡寢之)
(事必有以兼治之沐浴所以兼治之掃除所以致潔執燭所以為明共鑪炭則以陽禦隂也凡勞事則凡)
(事之褻致力而為之者是也言凡則非一事矣四方舍事則王適四方及會同所舍之事也王適四方亦)
(必宫人從之者王之所舍亦有宫寢之法所以事至尊不可有闕焉故也)
掌舍掌王之會同之舍設梐枑再重設車宫轅門(梐步禮反)
(枑戸故反重直龍反)
(時見曰會所以發四方之禁殷見曰同所以施天下之政會同之禮王出郊為壇以行事故有舍焉梐枑)
(行馬也以木為之若比土然則謂之梐交木為之則謂之枑車宫則設車以為宫轅門則仰轅以為門先)
(設梐枑再重於其外然後設車宫轅門於其内所以營衛至尊也且王之於天下無非道者亦無非事者)
(動則顯道以待事居則攝事以復道車宫王所居之宫也車以利轉運而無窮道之譬也轅引車以行者)
(也仰之則無事於行矣無事於行所以復道也)
為壇壝宫棘門(壝唯季反)
(築土為壇於其中委壝土起堳埒為宫周其外而以棘為門所以待合諸侯而命事必為壇者所以致其)
(亶先王所以交神人者皆質實以垣壇效此焉合諸侯豈若采菽之無信義哉必以棘為門者蓋棘之為)
(木其華白義行之發也其實赤事功之就也束在外所以待事也門者由之以出實以此示諸侯則於其)
(事上必致其義行為國必就其事功以待事欲其應物而適當與朝士立左右九棘之位同焉儀禮諸侯)
(覲於天子為宫方三百步四門壇十二尋此其制也步必三百取成數也尋必十二備天數也門必有四)
(所以通四方而無壅也)
為帷宫設旌門
(以帷為宫設旌門所以待王之舍也宫必以帷者帷維於旁所以安其身也然雖安而不忘慮患之思焉)
(門必以旌者所以表其静也然雖静而能應必析而生之焉)
無宫則共人門凡舍事則掌之
(王依在車宫之中則以師為營衛而共人以為門也人者仁也合而言之道也君子造次顛沛必於仁則)
(王雖不在車宫之中未嘗不依於仁以致其道也書曰人心惟危道心惟微人心者以人道為心也道心)
(者以天道為心也王者體天道以處已用人道以應物則共人門者凡以為徒於人而已今衛士之有行)
(殆為是也凡此所為所設所共皆會同之事也為則造作而後成設則陳而飾之而已無所為也共則共)
(之而已無所設也凡舍事謂凡所為所設所共皆掌之也)
幕人掌帷幕幄帟綬之事(幄烏學反帟音亦綬音受)
(帷維其旁幕定乎上幄則四合以象宫也帟則在上以承塵也綬則為之組以係四物也幕人非特掌其)
(物又掌其事故曰掌帷幕幄帟綬之事鄭氏以為王出宫則有是事以掌次攷之則王出宫有掌次掌其)
(法以待張事幕人共張物而已所謂朝覲會同軍旅田役祭祀共其帷幕幄帟綬是也然則幕人掌帷幕)
(幄帟綬之事則正所謂王在宫非出次之時也)
凡朝覲會同軍旅田役祭祀共其帷幕幄帟綬大喪共
帷幕帟綬三公及卿大夫之喪共其帟
(王出宫有掌次掌王次之法以待張事幕人則共帷幕幄帟綬而已不掌其事也朝覲會同則共掌次以)
(張大次小次之物軍旅田役則共掌次張幕設案設帟之物也祭祀則共掌次以張大次小次重帟重案)
(之物也大喪在宫則用帷幕而出宫則張帟而已故也幕人大喪共帷幕帟綬而掌次凡喪王前張帟三重)
(三公以下之喪則不在宫者也故共帟而已掌次所謂孤卿大夫不重是也掌次言諸候再重而不言三)
(公此有三公而無諸侯互相備也掌次有孤而此不言孤則上言三公下言卿包孤於其中矣大喪共帷)
(幕帟綬而不共幄則王方宅喪無事於幄以帷幕帟綬共張喪柩而已)
掌次掌王次之灋以待張事(張音帳)
(所托以居謂之舍所托以止謂之次雖相為用而用各有所主王出郊以與諸侯會同則以舍為主故其)
(官謂之掌舍王出宫以承祭祀以從師田則以次為主故其官謂之掌次掌次所掌以王為主而其所待)
(張事又各有廣狹小大丈尺之數存焉夫是之謂法也故曰掌王次之法以待張事)
王大旅上帝則張氈案設皇邸
(有故而祭謂之旅大宗伯曰國有大故則旅上帝及四望則大旅者以有大故會衆神而祭也旅之為言)
(衆也陳也會衆神而陳其所遭之故焉旅之祭有言大有不言大亦唯其時物而已其位在上應物而適)
(當者謂之上帝周官有言昊天上帝者言五帝有言上帝者蓋昊天上帝者大神也五帝則五精之君也)
(上帝則合五帝而言也有大故則合五帝而旅焉故曰王大旅上帝案所據之案也邸托宿之邸也大旅)
(上帝則掌舍為帷宫而掌次設宿次於宫中所謂皇邸也於宿次之中則又張之氈焉案必以氈者掌皮)
(曰共其毳毛為氈以待邦事盖氈之為物無經緯之文無織組之功合衆物之自然而成體其成也柔而)
(已邸必以皇者爾雅曰鸇鳳其雌凰蓋鳳之為物體備五色音中律吕知時而能羣然其衆也應而不倡)
(為雌而已是皆鳳德儀之象也大旅上帝非鳳德也則不足以格之故其所張設如此先言張氊案後言)
(設皇邸則邸之所象皇德之體王所案而據也邸之所象皇德之用王所托而宿也有體然後有用先後)
(之序固然矣老子曰惟天下之至柔為能騁天下之至堅此皇德之體所以一於柔而已又曰天地開闢)
(能為雌乎此皇德之用所以一於雌而已惟柔為能勝剛惟雌為能召雄以此而旅上帝上帝為之降格)
(固其所也)
朝日祀五帝則張大次小次設重帟重案合諸侯亦如
之
(朝日春分朝日於東門之外也王有朝日之禮猶諸侯有相朝之法也祀五帝則王時祀帝於四郊者也)
(先言朝日後言祀五帝則以所張設之象適足以朝日而已於五帝猶有所未備也次則可止之所合帷)
(幕與幄而為之也大次所象大者之事未祭祀初往所止之所也小次所象小者之事既祭退俟所止之)
(所也重帟則設兩帟於上也重案則設重席於案也重帟在上所尚以為芘道之象也重案於下所設以)
(為據德之象也夫志於道據於德致其大以格神致其小以事神此謂王者之禮也王之朝日祀五帝非)
(致外王之禮則不足以致之故其所張設如此合諸侯亦如之則以祭祀之禮以待諸侯衆賓猶承神焉)
(所謂用其至也)
師田則張幕設重帟重案諸侯朝覲會同則張大次小
次師田則張幕設案孤卿有邦事則張幕設案
(師田則張幕而不張次者與衆偕作故也蓋田則追逐禽獸馳驅於山野之中無所次故詩曰王于興師)
(修我矛戟與子偕作謂此也諸侯朝覲會同張大次小次而不設帟與案者以其未能志於道據於德也)
(師田則張幕設案者謂諸侯從王有師田之事張幕而設案也不設重案重帟以諸侯有君之德而於道)
(未至朝覲不設案而師田設案者朝覲禮也師田事也諸侯之適然盛德能御事而未能從容中禮故也)
(孤卿有邦事謂孤卿以事從王或以王命出則張幕設案也三孤二公弘化者也六卿分職以副三孤者)
(也孤卿與諸侯同德故其張設同於諸侯師田之法也)
凡喪王則張帟三重諸侯再重孤卿大夫不重
(帟所以芘下而承塵者也帟之至於再至於三則塵之不及而所芘者厚矣王者天下之所歸故三重諸)
(侯一國之君故再重孤卿大夫臣也卑也非特厭於王而已故不重)
凡祭祀張其旅幕張尸次
(旅幕則為公卿以下張大幕於祭祀之門外也旅之為言衆也公卿大夫以下從王祭則其類非一故所)
(張之幕謂之旅幕尸次則祭祀之尸更衣之次也尸神象也王所敬事故亦張次焉)
射則張耦次掌凡邦之張事
(耦俱升射者射人曰王以六耦射三侯蓋天子大射六耦在西郊賓射六耦在朝燕射三耦在寢皆有次)
(以待之掌次則張之也夫射法諸侯以四耦大夫士以三耦而王獨以六耦者所以備天數也天下之物)
(唯神為無方則無耦然神堕二數則其應物亦未嘗無耦焉又况射者所以明中否其可無耦乎自王而)
(下耦數不同以尊卑而差之也掌凡邦之張事則在宫張事自幕人共之而幕人所謂掌帷幕幄帟綬之)
(事正謂王在宫故也掌次所掌凡在邦而已則王凡出宫皆掌次掌其張事也言邦則以别於在宫矣)
大府掌九貢九賦九功之貳以受其貨賄之入頒其貨
于受藏之府頒其賄于受用之府
(大宰以九職任萬民以九賦歛財賄以九貢致邦國之用九功則九職之功也大宰以任萬民故曰九職)
(司會以令財用大府内府以受貨賄故曰九功何以聚人曰財何以理財曰義先王以義理財其取之則)
(有藝其掌之則有官其聚之則有所九貢取之於邦國九賦取之於田野九功取之於萬民此取之藝也)
(九貢九賦九功大宰總其貳大府又從而掌其貳司會以令財用内府以受貨賄此掌之官也受其貨賄)
(之入則有大府内府受藏之府則有職内之屬此聚之之所也夫然則國用以充百志以成失財辟名者)
(無干於冡宰之誅長財善物者屢形於宰夫之詔矣且大府者衆府之長其財物之入必先入於大府重)
(其官以下大夫二人為之其屬自上士四人下士八人之外又有主藏之府四人焉此其職所以受九貢)
(九賦九功貨賄之入也既受其入矣然後頒其貨於受藏之府頒其賄於受用之府化之之謂貨有之之)
(謂賄頒其貨於受藏之府蓋將以化之也故使受藏之府藏之頒其賄於受用之府蓋將以用之也故使)
(受用之府有之受藏之府則若職内掌邦之賦入是也受用之府則若職歲掌邦之賦出是也書曰懋遷)
(有無化居有者懋遷之所化無者懋遷之使居亦是意也)
凡官府都鄙之吏及執事者受財用焉凡頒財以式灋
授之
(吏則治之致其事者也執事則執邦之事而有所營造者也官府都鄙之吏與執事者皆受財用於大府)
(故曰受財用焉言財用而不言貨賄者蓋貨則化之而已非若財之為利也賄則有之而已非若用之為)
(義也若受藏之府藏之將以化之也故曰頒貨受用之府有之將以用之也故曰頒賄是以此於治事之)
(吏與夫執事以營造者謂之財用大槩如此凡頒財以式法授者式則用財之式法則治財之法以式授)
(之則使知所治如此則受財者知所以足用長財善物而失財用物辟名者固無有矣)
關市之賦以待王之膳服邦中之賦以待賓客四郊之
賦以待稍秣家削之賦以待匪頒邦甸之賦以待工事
邦縣之賦以待幣帛邦都之賦以待祭祀山澤之賦以
待喪紀幣餘之賦以待賜予
(大宰以九賦歛財賄以九式均節財用則九賦之財所以待九式之用也故自關市至於山澤則皆所待)
(之財也自膳服至於喪紀則皆所費之用也以其財待其用各有所宜故有以貨財之所聚有以物産之)
(所多有以遠近之所便有以輕重之所宜有以餘財而用之者有以遠物而致之者關市邦中則商旅所)
(會共王膳服及賓客所湏百物珍異於是乎在故關市之賦以待王之膳服邦中之賦以待賓客此以貨)
(財之所聚也關市邦中皆商旅所會而獨以關市待王之膳服則凶荒札喪關市無征而王於是時亦不)
(舉而素服則賦之所宜各以其類也喪紀所用葦蒲蜃物茶葛木材之屬出於山澤為多故山澤之賦以)
(待喪紀此以物産之所多也四郊於國為近近者可使輸重故四郊之賦以待稍秣邦縣於國為遠遠者)
(可使輸輕故邦縣之賦以待幣帛此以輕重之所宜也邦都則其地尤遠而公卿王子弟所長也王於祭)
(祀欲致遠物且獲親貴者之助故邦都之賦以待祭祀此以其遠物而致之者也邦甸家削比四郊為遠)
(比縣都為近匪頒工事則雜出遠近之物故家削之賦以待匪頒邦甸之賦以待工事此以遠近之所便)
(也賜予則用財之餘事故幣餘之賦以待賜予此以餘財而用之也大府所待先後與九式所序不同則)
(大府掌財用之官知以其職嚴於事王而已故以待王之膳為先其餘則雜而無序與内史八柄莫知其)
(先後同意九式所謂羞服凡羞服皆在是矣大府所謂膳服則唯王膳服又其所謂膳則六牲而已羞不)
(與焉九式所謂芻秣則非稍也大府所謂稍秣則有稍而無芻九式所用則委人所歛是也九式言好用)
(而此言賜予蓋好用賜予皆私恩也賜予則指物而言之好用則因其所好而用之則又廣於賜予矣大)
(宰均節財用凡邦用皆在焉大府以法守職於均節之義有所不知故與大宰異也然此正九式之用財)
(不言式而言待者蓋大宰以道揆可以為天下式故言式大府以法守以其財待所用而已故言待而不)
(言式也)
凡邦國之貢以待弔用凡萬民之貢以充府庫凡式貢
之餘財以共玩好之用(好呼報反)
(弔用則大宗伯所謂以弔禮哀禍灾是也違神為禍天火為灾禍灾天神之所為故以喪禮弔之其弔之)
(則宜用其至必有物以致其誠故用邦國之貢焉邦國以是而貢王而王因以是而恤其禍灾亦各以其)
(類也府庫則若内府王府所藏之府庫也王以治民為施民以飬王為報則充府庫宜以萬民之貢也府)
(庫之財雖萬民以養王為報而王豈擅之為已有哉故凶年飢歲民苟不足則王亦散以賑民焉此君之)
(倉廪實府庫充孟子所以有譏於鄒君也式謂九式所用之餘財也貢謂九貢所用之餘財也玩好之用)
(非事之急故以式貢之餘財以共玩好之用然待弔用以邦國之貢而邦國之貢非特以待弔用充府庫)
(以萬民之貢而萬民之貢非特以充府庫共玩好之用以式貢之餘財而式貢之餘財非特以共玩好之)
(用蓋大府之藏凡邦之財用取具焉則其財蓋得以移用也由此推之則九賦之所待亦猶是矣於玩好)
(之用言共者式貢之餘財以待邦之衆非特以待玩好之用有玩好之用則於是共之而已)
凡邦之賦用取具焉歲終則以貨賄之入出會之
(賦用者以賦之所入而用之也取具者取足於大府也孟子嘗謂無政事則財用不足然則賦用所以能)
(取具者以其政事而已所謂政者豈有他哉所待之宜有常法所待之法有移用故所待之宜有常法則)
(所以節用所待之法有移用則所以均財財均則用節財均用節則所謂有政事而邦之賦用可以取具)
(矣夫邦之賦用可以取具者以其量入以為出而已故先言凡邦之財用取具焉而終之以歲終則以貨)
(賄之入出會之蓋入以有藏出以給用一歲之財用入出皆有以會之則雖有奸吏無所施其偽矣先入)
(而後出者以受入為主故也)
玉府掌王之金玉玩好兵器凡良貨賄之藏(好呼報反藏才浪反)
(書曰明王慎德四夷咸賓無有遠邇畢獻方物惟服食噐用然則自服食噐用之外雖物之遠而難致者)
(非所寳也雖貨之良而難得者非所貴也先王亦何嘗容心於此哉然而治萬變裁萬物飬萬民兼制天下)
(為莫若仁人之盛故四海之内共利之之為悅共給之之為安凡人情之所愛樂者莫不畢獻於上以足)
(其燕私玩好之欲先王吉凶與民同患凡人之所貴者吾亦貴焉人之所寳者吾亦寳焉此玉府之職所)
(由立也金玉皆物之貴而人之所寳獨以玉名府以玉能交三靈而通之噐寳之至重故也金隂精之純)
(能化而不變玉陽精之純堅剛而不變玉為寳之重而金次之此玉府之所掌所以獨先於金玉也然玉)
(之為寳雖重於金而金之利用又廣於玉此所以言金者常先於玉也玩則可玩悅之物好則可樂好之)
(物兵則若兊之戈和之弓垂之竹矢之屬也噐則赤刀弘璧琬琰之屬也良貨賄則其質出於自然而美)
(者也若此屬皆玉府所藏以足王燕私玩好之欲也)
共王之服玉佩玉珠玉
(考工記玉人之事大圭長三尺天子服之服玉則大圭之屬是也佩玉則珩璜瑀之屬是也珠玉則珠也)
(玉也凡以共王之用者夫大圭杼上終葵首杼上則法天之用而有為也終葵首則法天之體而無為也)
(其有為未始不出於無為之象也故天子服之則被之於身猶道之無不被也珩以平質揭其上璜以半)
(璧繫其中瑀則瑀瑀然在前琚琚然在後凡此皆德之象故天子佩之佩之則佐之於身德可佐於道)
王齊則共食玉
(齊則致一以格神也必精明之至然後可以交於神明惟精之至為可以交乎神惟明之至為可以交乎)
(明玉者陽精之純可以助精明之飬也故玉府齊則共王食其食之蓋有法矣昔北齊李預常得食法采)
(而食之及其死也形不壊而無穢氣則食玉之所飬可知矣)
大喪共含玉復衣裳角枕角柶(含戸暗反枕之鴆反)
(含玉則致玉於死者不忍虚其口也復衣裳招魂盡變之道也角枕則以之枕尸角柶則以之楔齒以角)
(枕則不欲致死之意所以惡不仁也以角柶則不欲致生之意所以惡不智也夏采以冕服復於太祖冕)
(服則司服之所掌而玉府言共復衣裳者冕服掌於司服而藏於玉府也)
掌王之燕衣服衽席牀第凡褻器(衽而鴆反第側美反)
(燕衣服非禮物法服之正也王燕私所服早暮之所共故玉府掌之而不掌於司服也記曰請席何鄉請)
(衽何趾衽則以寢席則以坐牀第牀簀也褻噐私褻所用之噐也凡此皆給王之用故亦使玉府掌之)
若合諸侯則共珠盤玉敦(敦音對)
(盟必割牛耳取血將以㰱之牛耳以示聽順也血則告豳之物求信之由中也珠盤玉敦蓋㰱血之噐珠)
(盤所以盛牛耳玉敦所以盛血飾盤以珠飾敦必以玉者珠隂精之所化玉陽精之所生以隂陽之精物)
(為噐示其德之精一而不二也又使掌玉生服死含者共焉示其德之死生無變也以此示諸侯是為信)
(之至也)
凡王之獻金玉兵器文織良貨賄之物受而藏之(織音志)
(致物於所尊曰獻内府言四方之幣獻者諸侯有獻於天子也此言凡王之獻謂王有獻於賓客也文織)
(則與書所謂厥篚織文同盖帛之有文出於織而成之故曰文織金玉兵噐文織與夫良貨賄之物皆物)
(之美而可用以為獻者故玉府受而藏之以待用也受謂受於作治之工而藏於玉府者也)
凡王之好賜共其貨賄(好呼報反)
(好賜謂好用賜予也大宰有好用之式大府謂幣餘之賦以待賜予玉府又共好賜之貨賄財所以聚人)
(也王者之財不吝與衆同此臣民所以懷之也故雖玉府之所充皆物之美者王之好賜亦於是而共焉)
(玉府既言凡王之好賜共其貨賄内府又言凡王及冢宰好賜予則共之者凡王以玉府所受好賜則玉)
(府共之凡王以内府所受好賜則内府共之)
内府掌受九貢九賦九功之貨賄良兵良器以待邦之
大用
(内府所藏之財物以待邦之大用而其財物則藏之於内故名官曰内府言内所以别外也九貢九賦九)
(功之貨賄其正掌於大宰而小宰之所執大府之所掌皆其貳也内府不掌其貳而獨受其貨賄則受於)
(大府故也盖大府頒其貨於受藏之府而内府職内皆受藏之府焉其言良兵良噐則受之於玉府何以)
(知其然蓋玉府掌王之玩好兵噐則其兵噐皆天下之至精者也故凡良兵良噐必自玉府揀選其非玉)
(府所藏者則内府受而藏之謂之良兵良噐亦天質之美者焉其受貨賄於大府受兵噐於玉府非國之)
(經用乃以待邦之大用大用者大事所用也蓋天下雖安治而不能無危亂之變者非財無以濟用苟不)
(為豫備之一旦大故生於所遭大事起於所作將何以制倉卒之變乎先王思患而豫防之於無事之時)
(而常為有事之備於無故之際而常為有故之計此内府之貨賄兵噐所以豫積而有待也蓋貨賄以待)
(費出之用良兵以待武衛之用良噐以待賜予之用先王所以待邦之大用不其悉歟)
凡四方之幣獻之金玉齒革兵器凡良貨賄入焉
(四方賓客合幣以獻王則謂之幣獻若大宰大朝覲會同贊玉獻是也幣獻之物入於内府則王所受非)
(以為己私利特以待邦之大用矣王府内府皆言良貨賄則貨賄之良者有出於作治而得者有出於幣)
(獻而得者玉府之所藏以待王燕私之用内府之所藏則以待邦之大用此其所以異也)
凡適四方使者共其所受之物而奉之
(凡適四方使者則王遣使於四方諸侯之國也所受之物則王所以遺諸侯者内府則共其物而奉其事)
(故曰共其所受之物而奉之四方之幣獻既入於内府故王所以遺諸侯者亦取足於是焉此施報之禮)
(也)
凡王及冡宰之好賜予則共之
(冡宰佐王治邦國凡四方賓客之小治得以專待之其職位甚尊而王有以優異之故其所善亦得以内)
(府之財物而致其私恩焉冢宰所與有不可以言賜者故謂之好賜予蓋以財物錫人謂之賜尊者之事)
(也予則有通物之意冡宰雖大臣而於王必有所厭故也若玉府獨共王故言好賜而不言予)
外府掌邦布之入出以共百物而待邦之用凡有灋者
(布泉也或謂之錢以其鑄金而為之則曰錢以其利出於一孔則曰泉以其散布於上下則曰布錢言其)
(質也泉言其聚也布言其用也其實則一物而已傳曰原於泉布於布化於貨制於刀又或謂之刀者言)
(其制而用之以為利也又或謂之貨者以其化而通之以為利也古者寳龜而貨貝所以交易者唯貝而)
(已至太公立九府圜法始用錢以代貝此邦布所以掌於外府也掌邦布之入謂自外而入藏於外府也)
(掌邦布之出謂出其所藏以給用也以共百物謂凡有所造為貿易皆共其布於外府也謂而待邦之用)
(凡有法者蓋布所以權物而通之其所待者皆經用也非經用則有不給故曰凡有法者若内府以待邦)
(之大用則大故大事所用非經用也不可謂之有法)
共王及后世子之衣服之用
(衣服之制蓋有常數亦必資於布而後成必使外府共用者以外府所待邦用皆有法欲王及后世子非)
(法弗服也蓋法所以明分分苟不明則卑或得以踰尊賤或得以擬貴服靡於人莫之或正矣夫上者下)
(之儀則王及后世子衣服豈可以非法也唯王后世子既相與身先以為天下率而大司徒又以本俗同)
(其衣服則先王所以謹衣服之制可謂嚴矣彼革制度衣服者尚何容於時哉)
凡祭祀賓客喪紀會同軍旅共其財用之弊齎賜予之
財用(齎音咨)
(弊謂共以為禮弊齎謂共以行齎祭祀賓客喪紀會同軍旅或資邦布以為禮弊或資邦布以為行齎皆)
(外府所共也賜予則王及冡宰之賜予也不言其人則以内府見之也玉府内府既共賜予而外府又共)
(之者蓋玉府内府所共者貨賄之賜予也外府所共者邦布之賜予也唯上之所用而已)
凡邦之小用皆受焉歲則會唯王及后之服不會
(内府所藏以待邦之大用故小用皆受於外府蓋内府所藏者皆貨賄兵噐之屬可以待大用而已若外)
(府所掌者邦布可以權百物而通也故小用皆取給於此然外府待邦之用凡有法者則小用亦皆有法故)
(也王與后服不會則至尊不可以有司法數拘也世子則防其以奢侈而亂法驕佚而敗禮不可以無會)
(矣與酒正惟王及后之飲不會同意)
司會掌邦之六典八灋八則之貳以逆邦國都鄙官府
之治(會古外反)
(會者一歲功事財用之計也治之事日有成月有要歲有會而王省惟歲則歲會王之所治而有司之所)
(司此司會之職所以立也六典八法八則之書大宰法與大史作而立之也故大宰曰掌建邦之六典以八)
(治官府以八則治都鄙大史亦曰掌建邦之六典以逆邦國之治掌法以逆官府之治掌則以逆都鄙之)
(治此皆作而立之也乃獨於六典言建則舉大以知小故也司書則正掌其書者也故司書曰掌邦之六)
(典八法八則小宰司會則副掌其書者也故小宰司會皆曰掌六典八法八則之貳以逆邦國都鄙官府)
(之治逆謂有所治正也有所治正則逆之矣所治在大史則大史之所逆也所治在小宰則小宰之所逆)
(也非大史司會小宰之所逆然後大宰以典法則待之六典所以治邦國六典之貳所以逆邦國之治也)
(八則所以治都鄙掌八則之貳所以逆都鄙之治也八法所以治官府掌八法之貳所以逆官府之治也)
(典法則之貳所以貳大宰也故其序以大宰所治為先後邦國都鄙官府之治則大宰之所待者也故其)
(序以大宰之所待為先後)
以九貢之灋致邦國之財用以九賦之灋令田野之財
用以九功之灋令民職之財用以九式之灋均節邦之
財用
(大宰以九貢致邦國之用則此所謂以九貢之法致邦國之財用也大宰言用而此言財用則大宰之所)
(致主於散而已司會則又欲聚其財以為利也大宰以九賦歛財賄則此所謂以九賦之法令田野之財)
(用也大宰言財賄而此言財用則大宰之歛主於有之而已司會則又欲散之以為用也大宰以九職任)
(萬民則此所謂以九功之法令民職之財用也大宰言職而此言功則大宰所主者有生財之道而司會)
(則責其成功而已致則自彼及此之辭令則有使之道大宰於九賦言歛於九職不言歛而此皆言令者)
(蓋或歛或不歛大宰以道揆之事也司會法守之官則欲善其法以使之而已大宰以九式均節財用則)
(此所謂以九式之法均節財用也大宰言財用而已此言邦之財用則大宰均節及於邦國萬民而司會)
(均節則邦之財用而已凡此皆道揆法守之辨)
掌國之官府郊野縣都之百物財用凡在書契版圖者
之貳以逆羣吏之治而聽其會計
(城外曰郊謂四郊也郊外曰野謂甸削也縣則四百里之縣都則五百里之都凡官府郊野縣都百物皆)
(資財用以成欲知多寡實偽故司會皆掌之而通計其數也書則簡牘契則要書也版則邦中之版圖則)
(土地之圖欲知財用出入之總數故掌其書契欲知夫家山林川澤所入之財數故掌其版圖凡書皆掌)
(於司書司書又掌邦中之版土地之圖則書契版圖司書掌其正司會掌其副也故曰凡在書契版圖以)
(逆之矣而又聽其會計之書焉會謂歲會計謂月要日成書契版圖掌之於此歲會月要日成則錄之於)
(彼以此所掌稽彼所錄則財用之多寡羣吏之實偽昭然若辨白黑若數一二又安有黯闇不明之患哉)
以參互攷日成以月要攷月成以歲會攷歲成
(以三攷之為參以兩攷之為互以職内攷其入以職歲攷其出以職幣攷其餘是所謂參也以職内及會)
(以逆職歲以職歲以式法贊逆會是所謂互也日月歲者天也因日月歲而有成者人也然則人之成事)
(皆本乎在天之成理故皆謂之成日成之事少故以職之相參相互者攷之也月成則其事多於日成故)
(以月要攷之歲成則其事多於月成故以歲會攷之百書曰王省惟歲卿士惟月師尹惟日歲月日時無易)
(穀用成乂用明俊民用章家用平康然則上下之治有不辨多寡之計有不會則不足以有為於天下矣此)
(司會所以攷其詳也)
以周知四國之治以詔王及冡宰廢置
(不知吏治之實則功過有不明不知功過之狀則勸沮有不行欲明吏之功過實在乎周知四國之治也)
(欲申上之勸沮實在乎詔王及冡宰廢置也四國四方之國司會逆邦國都鄙羣吏之治而聽其會計又)
(攷其歲月日成則四國之治可周知也然後以其功過詔王及冡宰廢置廢當其過則天下知所沮置當)
(其功則天下知所勸夫大宰歲終則詔王廢置而司會又詔王及冡宰廢置者王聽四方之治而大宰佐)
(王以其職則廢置不可以不詔王冢宰聽邦之小治而司會佐冢宰以其職則廢置不可以不詔冡宰王)
(之廢置則以其道冡宰之廢置則以其法道與法相為治此冡宰所以亦預廢置之事)
司書掌邦之六典八法八則九職九正九事邦中之版
土地之圖以周知入出百物以叙其財受其幣使入于
職幣(正音征)
(夫體天下之物述天下之事者莫大乎書書則載之簡冊而司書之所掌也六典八法八則九職九正九)
(事邦中之版土地之圖莫不以書而後存故司書皆掌之六典八法八則大宰大史之所建小宰司會則)
(掌其副貳之書司書則正掌其書者也九職則大宰所以任萬民是也九正則九職之貢也九事則九職)
(之事也農貢九穀工貢噐物此九職之貢也農則任耕事工則任飭材事此九職之事也與酒誥有正有)
(事同意司書于三歲則大計羣吏之治以知民財器械田野夫家六畜之數故也掌九正九事則以凡稅)
(歛掌事者受法焉凡邦治攷焉故也邦中之版則邑都之内籍民數之版也土地之圖則十有二土五地)
(之圖也司書掌邦中之版則以知夫家之數故也掌土地之圖則以知山林川澤之數故也雖然司書之)
(所掌非適此而已蓋八法以治官府而八則以治都鄙至於正事版圖又通於百物財幣則以周知入出)
(百物以叙其財受其幣使入於職幣者司書之所掌也百物或入而藏或出而用皆有以周知之然後足)
(以叙其財受其幣叙其財則次序掌事者之財以知其所餘受其幣則受官府都鄙凡用邦財為數者之)
(幣所餘及幣以入於職幣則以職幣振掌事者之餘財歛凡用邦財者之幣故也司會掌凡在書契版圖)
(者之貳而此掌邦中之版土地之圖則司書掌其正而司會掌其貳故也)
凡上之用財用必攷于司會
(王者享四海之富備萬物之奉歛散予奪一制於已則其用財也雖不可以有司法數拘然亦不可不為)
(之計多寡所以防有司之奸偽也司會正掌會計之官則凡財用多寡之數必皆備於司會司書則從而)
(攷之如是則上之用財皆得以周知其數雖有貪汙之吏亦無所施其奸矣)
三歲則大計羣吏之治以知民之財器械之數以知田
野夫家六畜之數以知山林川澤之數以逆羣吏之徵
令(械戸戒反)
(大宰於一歲之終則受百官之歲會司會又以歲會攷歲成則功事財用之計每歲固有之矣至扵三歲)
(則又通而計焉其事為最詳故謂之大計大宰於三歲大計羣吏之治而誅賞之則此所謂大計羣吏之)
(治者亦以贊成大宰之事而已蓋司書正掌會計之書以此佐大宰攷其所治民財噐械之數孰備孰乏)
(田野夫家六畜之數山林川澤之數孰治孰廢孰登孰耗夫數之偹之治廢登耗既已周知羣吏之徵令)
(有當否知其有當否然後可得而治正也故以逆羣吏之徵令天生時地生財人者因天時以治地財苟)
(其生之者寡食之者衆為之者緩用之者疾將何以應無窮之用哉其蚤正素治之蓋亦有本矣古者措國)
(於不傾之地積於不涸之倉藏於不竭之府豈非用此道歟蓋措國於不傾之地則民財噐械之數不可)
(以不備積於不涸之倉則田野夫家六畜之數不可不登藏於不竭之府則山林川澤之數不可以不治)
(然則成周之時其財非特可以足經國之費加之以不庭不虞之故民不加歛而國無乏事者以司書治)
(正之法素行故也)
凡稅歛掌事者受法焉及事成則入要貳焉凡邦治攷
焉
(以悅取之謂之稅使衆聚焉謂之歛凡稅歛則非特貢賦所出而已小司徒曰以任地事而令貢賦凡稅)
(歛之事則稅歛之事有在貢賦之外矣司書掌九正九事則稅歛之事有法存焉凡掌稅歛之事則受法)
(於司書矣不唯受法而已凡事成則又入要貳焉要貳者物數之要要書之貳也使入要貳於司書則以)
(知稅歛之多寡故也凡邦治謂凡治於邦者司書則蚤正其書以待來攷也蓋六典八法八則九職九正)
(九事邦中之版土地之圖其書皆藏於司書則司書無所不掌矣是以邦治無小大詳略皆攷於司書)
職内掌邦之賦入辨其財用之物而執其總以貳官府
都鄙之財入之數以逆邦國之賦用
(設官之名有謂之典有謂之職典言其有常道之存也尊而重之故穪典焉若典祀典命典瑞之属是也)
(職言其有任法之所寓也聽而治之故稱職焉若職内職歲職幣之属是也内也者所以受藏之以其掌)
(邦之賦入故名官曰職内掌邦之賦入則九賦所入之財職内掌受而藏之也辨其財用之物者物以色)
(之財用不一則其物色亦異不可以不辨之也兼言財用者財有聚意用有散意職内雖受藏之府而藏)
(之亦有聚散之别所以辨其物者謂此也執其總者執邦賦之總蓋一而定之謂之總若絲之總物然也)
(夫司掌官法以治目所總者一日之數故謂之目師掌官成以治凡所總者一旬之數故謂之凡職内掌)
(賦入之總數此所以異也以貳官府都鄙之財入之數者大府曰凡官府都鄙之吏及執事者受財用焉)
(盖官府都鄙之吏有受財用於大府是以大府之財用入於都鄙官府職内則掌其副貳之書也以逆邦)
(國之賦用者邦國指諸侯而言之也夫諸侯之君分封土惟三而所入之賦當量入為出烈文嘗戒之以無)
(靡于爾邦則專利傷財者皆法之所禁此職内所以因而治正之也小司徒曰三年則大比及大比則受)
(邦國之比要謂之比要凡邦國財用之數皆具於此矣職内以貳官府都鄙之財入之數則以王國財用)
(之數而治正諸侯賦用之數也王國所用之數宜多邦國所用之數宜寡以其所多而治正其所寡則諸)
(侯亦安敢有以封而專利以靡而傷財者哉先王之法於是善矣)
凡受財者受其貳令而書之及會以逆職歲與官府財
用之出而叙其財以待邦之移用
(凡受財者謂受財於職内以給用者受其貳令而書之謂書其副寫之令而籍之也及會以逆職歲與官)
(府財用之出者職歲掌賦出者也官府財用之出謂官府之吏出財以給用也職内以貳官府都鄙之財)
(入之數凡受財者受其貳令而書之故歲終而會則以逆職歲與官府財用之出入言官府而不言都鄙)
(則治都鄙為略而不及官府之詳故不言也叙其財待邦之移用則理其財使各有序而不紊然後其財)
(之有餘可得而知其數則移此之有餘以補彼之不足是之謂移用先王於財有常用有移用常用者法)
(之經移用者法之權大府曰凡邦之賦用取具焉此曰待邦之移用則所以互相備也大府所以能取具)
(者以其有移用之法也職内所以能待邦之移用者以能叙其財也然則移用之法豈特見於財而遂師)
(又移用其民以救其時事則先王之法亦貴乎變通以盡利矣)
職歲掌邦之賦出以貳官府都鄙之財出賜之數以待
會計而攷之
(夫利之所在奸偽存焉於利見金者或肆而為貪見利忘義者或至於為盗先王豫窒其原以謂一歲之)
(間其與事為禮無非資財以為用故其出入則有數其計錄則有書自大府而下其掌治者固非一人又)
(有職歲者總計一歲財出之數以待歲終之攷校其詳略周密至於如此雖奸偽之吏無所肆其貪盗之非)
(矣職歲為受藏之府故掌邦之賦出凡官府都鄙之財或出以給用或出以賜予皆有數有貳焉故曰以)
(貳官府都鄙之財出賜之數其所貳財數之書則以備歲終會計而攷之故也蓋有數以計其財有書以)
(貳其數則財用之多寡費出之當否可攷而知矣)
凡官府都鄙羣吏之出財用受式灋於職歲凡上之賜
予以叙與職幣授之及會以式灋贊逆會
(官府都鄙羣吏出財用其費用皆有數其營造皆有制欲使知所用故受式於職歲欲使知所治故受法)
(於職歲與大府凡頒財以式法授之相為先後焉幣餘之賦以待賜予職幣掌幣餘之官也故賜予則以)
(叙與職幣授之必以叙授者蓋賜予者上之私恩也叙者先後之倫也私恩所以為仁先後之倫所以為)
(禮明私恩之仁未嘗妄施焉必有禮以節之矣然則上之賜予亦安可以苟得哉歲會掌於大宰其書則)
(掌於司會職内及會以逆職歲與官府財用之出則職歲贊逆會者凡與職内同贊司會而已先王經天)
(下之政莫重於理財凡有所用必有其人凡有所治必有其法故凡頒財大府以式法授之凡羣吏之出)
(財用必授式法於職歲及會職歲亦以式法贊逆會也不會而以式贊逆會則財數多寡費用之當否皆)
(得以式法而治正之則吏之用財者又孰敢違其經制者哉)
職幣掌式灋以斂官府都鄙與凡用邦財者之幣振掌
事者之餘財皆辨其物而奠其錄以書楬之以詔上之
小用賜予(楬其列反)
(此官掌式法以歛官府都鄙與凡用邦財者之幣所以有職幣之名也凡官府都鄙與用財以為禮者皆)
(有式法則其所得之幣亦有常制蓋我以禮施焉彼以幣報之所報之厚薄凡以稱其所施而已此所以)
(歛官府都鄙與凡用邦財者之幣必以式法也振者以時舉之也掌事者之餘財必以時舉之以其既出)
(以給用恐積久則或遺忘故也於幣言歛於餘財言振亦互相足也皆辨其物則色以别之防其或以賤)
(貿貴也而奠其錄則定其數焉防其或以多為寡也以書楬之則明言而表之也幣餘之賦以待賜予以)
(賜予用財之餘事故也然賜予亦非獨取於幣餘而已蓋賜予之物或共於外府内府或取於典絲典枲)
(以幣餘之類寡或不足以給其用故以詔上之小用賜予而已)
歲終則會其出凡邦之會事以式灋贊之
(幣餘之賦所以給用者雖止於小用賜予然亦不可不計其所用之數歲終則會其出凡以謹其用而防)
(之是凡邦之會事以式法贊之亦以贊會故也與職歲以式法贊逆會同意然逆則有所治正而職幣則)
(無與於治正之事以式法贊其會而已故不言逆謂之凡邦之會事則非止其職之所掌之事也凡官府)
(之吏歲終會計財用之事職幣以式法贊焉)
周禮詳解卷七
