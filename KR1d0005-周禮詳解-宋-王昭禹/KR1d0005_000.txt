周禮詳解禮類一(周禮之屬)
提要
(臣)等謹案周禮詳解四十卷宋王昭禹撰陳
振孫書錄解題曰昭禹未詳何等人近世為
舉子業者多用之其學皆宗王氏新說王與
之作周禮訂義類編姓氏世次列于龜山楊
氏之後曰字光遠亦不詳其爵里當為徽欽
時人今按其書解惟王建國云業格于上下
謂之王或而圍之謂之國解匪頒之式云散
其所藏曰匪以等級之曰頒故匪從匚從非
言其分而非藏也頒從分從頁言自上而頒
之下解圃曰園有衆甫謂之圃解鮑魚曰魚
之鮮者包以致之解鱐曰魚之乾者肅以
致之解司徒云于文反后為司盖后從一從
口從&KR1763;從口則所以出命司反之則守令而
已從一則所以一衆司反之則分衆以治之
而已從&KR1763;則承上世之庇覆以君天下司反
之則以君之爵為執事之法而已其附會穿
鑿皆遵王氏字說蓋當時三經新義列在學
官功令所懸故昭禹因之不改然其發明義
旨則有不盡同于王氏之學者如解泉府以
國服為之息云各以共所服國事賈物為息
若農以粟米工以器械皆以其所有也周之
衰不能為民正田制地税歛無度又從而貸
之則凶年饑歲無以為償矣下無以償上之
人又必責之則稱貸之法豈特無補于民哉
求以國服為之息恐收還其毋而不得蓋已
目睹青苖之弊而隂破其說矣至其闡發經
義有足訂註疏之誤者如解載師里布屋粟
謂國宅無征民居有征無布以其不毛使之
有里布民出耕在田廬入居在里其屋有田
以出粟今不耕田則計屋而歛之謂之屋粟
不從先儒以里布為二十五家之泉屋粟為
三夫之粟又解近郊十一遠郊二十而三甸
稍縣都皆無過十二因當時正役後因遠近
劇易而制云云皆為先儒所未發故宋人釋
周禮者如王與之訂義林之竒講義多引其
說固不得以遵用新說而盡廢之也五官皆
不載叙官元末朱申作句解蓋從其例究為
一失今姑仍舊本錄之内附載陸德明釋文
而卷首以德明之名冠昭禹前今攷昭禹自
序末云因釋文而作則釋文或後人所增入
又以德明時代在前遂題諸昭禹上歟今仍
錄其音釋而德明之名則附著于此不復並
列簡端焉乾隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周禮詳解原序
道判為萬物之成理理之成具不說之大法禮者法之
大分道實寓焉聖人循道之序以制禮制而用之則存
乎法推而行之則存乎人其人足以任官其官足以行
法然後禮之事舉矣故唐虞稽古建官惟百夏商官倍
至周增而為三百六十非故好詳也王者之世物繁事
衆其制不得不然也孔子曰周監於二代郁郁乎文哉
吾從周盖言盛矣然道之常無下散於常有之域法象
而為天地變通而為四時聖人體道之常無以觀其妙
體道之常有以觀其微其精至於與天地合其德與四
時合其序雖先天而天且弗違尚何事於仰觀俯法然
後奉其時哉惟夫出神天之本宗應帝王之興起天地
固有大美矣四時固有眀法矣雖聖人烏得而違焉是
故因天地之大美逹而為治教因四時之明法達而為
禮政刑事然則常無之道為萬物而有天地四時聖人
為天下而有治教禮政刑事天地四時道之所任以致
其用者也六官聖人任以致其事者也噫六官之建豈
聖人之私智哉實天理之所為也由此以觀則禮之事
雖顯於形名度數之粗而禮之理實隠於道德性命之
微即事而幽者闡即理而顯者微然則禮其神之所為
乎夫神無在而無乎不在無為而無乎不為聖人立禮
以為體行禮以為翼事為之制曲為之防亦神之無不
在無不為之意也彼荀卿徒知禮為道之華而不知為
物之致乃曰生於聖人之偽又烏知禮意哉王昭禹光
遠序
周禮詳解原序
周禮互註總括
經禮三百(記禮器)
經禮謂周禮也周禮六篇其官有三百六十(上文註)
文武所以綱紀百官君臨天下周公定之致隆平龍鳳
之瑞然則周禮起於成帝劉歆成於鄭玄(春官疏)
鄭玄以為括囊大典網羅衆家是以周禮盛行(上文同)
韓子所見蓋周之舊典禮經也(左序)
齊仲孫歸曰不去慶父魯難未已公曰若之何而去之
對曰難不已將自斃君其待之公曰魯可取乎對曰不
可猶秉周禮周禮所以本也魯不棄周禮未可動也(閔元)
(年)
晉侯使韓宣子來聘且告為政而來見禮也觀書於太
史氏見易象與魯春秋曰周禮盡在魯矣吾乃今知周
公之德與周之所以王也(昭二年)
或問周官曰立事(揚子重黎篇)
子居家不暫捨周禮門人問子子曰先師以王道極是
也如有用我執此以往通也宗周之介也敢忘其禮乎
子曰周禮其敵於天命(文中子魏相篇)
周公典禮與天命齊其長久(上文註)
唐太宗問三代損益何者為當魏徵對曰孔子曰周監
於二代郁郁乎文哉吾從周周禮周公旦所裁詩書仲
尼所述雖綱紀頽缺而節制具焉荀孟陳之於前董伸
之於後遺談餘義可舉而行若擇前代憲章發明王道
臣請以周典唯所施行上大悦翌日又召徵入上曰朕
昨夜讀周禮真聖作也首篇云惟王建國辨方正位體
國經野設官分職以為民極誠哉深乎良久謂徵曰朕
思之不井田不封建而欲行周公之道不可得也(錄唐論禮)
(欒事)
凡禮十三家五百五十五篇(前藝文志)
帝王質文世有損益至周曲為之防事為之制故曰禮
經三百威儀三千及周之衰諸侯將踰法度惡其害已
皆滅去其籍(同上)
周公所制百官品物備於此矣(晉禮志)
沈峻尤長三禮陸倕徐勉書薦峻曰凡聖賢所講之書
必以周官立義則周官一書實為羣經源本(南史本傳)
褚無量建議禮文雖衆莫如周禮周禮者周公致太平
之書先聖極折衷之典法天地而行教化辨方位而叙
人倫其義可以幽贊神明其文可以經緯邦國備物致用
其可忽乎(唐本傳)
周禮儀禮並周公所記所謂禮經三百威儀三千禮經
則周禮也威儀則儀禮也(三禮正義)
周禮遭秦滅學藏於山巖屋壁以故不亡漢武有李氏
獲之以上河間獻王獨闕冬官一篇求之千金不得乃
以考工記補之遂奏入於秘府時儒以為非是不行至
劉歆獨識其書為周公致太平之跡始奏立學官後鄭
玄為之註(同上)
周禮互註總括
