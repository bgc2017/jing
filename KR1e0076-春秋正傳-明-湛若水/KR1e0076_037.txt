春秋正傳卷三十七明湛若水撰
哀公
(敬王三十三年)八年(晉定二十五年齊悼二年衛出六年蔡成四年鄭聲十四年曹陽十五年國亡陳閔)
(十五年杞僖十九年卒宋景三十年秦悼五年楚惠二年吳夫差九年)
春王正月宋公入曹以曹伯陽歸
正傳曰書宋公入曹以曹伯陽歸罪滅國也公羊以
為不言滅為魯同姓不救諱胡氏以為滅者亡國之
善辭不言滅其君臣自取也皆非矣書入曹俘君則
不必言滅而實滅也左氏曰春宋公伐曹將還禇師
子肥殿曹人詬之不行師待之公聞之怒命反之遂
滅曹執曹伯及司城疆以歸殺之又曰曹伯陽好田
弋鄙人公孫疆獲白鴈獻之且言田弋之說因訪政
事大說之疆言霸說於曹伯因背晉而奸未宋人伐
之晉人不救
吳伐我
正傳曰書吳伐我志國難也而魯之自取之釁見矣
左氏曰吳為邾故將伐魯問於叔孫輙叔孫輙對曰
魯有名而無情伐之必得志焉退而告公山不狃公
山不狃曰非禮也君子違不適讎國未臣而有伐之
奔命焉死之可也所託也則隱且夫人之行也不以
所惡廢鄉今子以小惡而欲覆宗國不亦難乎若使
子率子必辭王將使我子張(即叔孫輙)病之王問於子洩
對曰魯雖無與立必有與斃諸侯將救之未可以得
志焉晉與齊楚輔之是四讎也夫魯齊晉之脣脣亡
齒寒君所知也不救何為三月吳伐我子洩(即不狃)率
故道險從武城初武城人或有因於吳竟田焉拘鄫
人之漚菅者曰何故使吾水滋及吳師至拘者道之
以伐武城克之王犯(吳大夫)嘗為之宰澹臺子羽之父
好焉國人懼懿子謂景伯若之何對曰吳師来斯與
之戰何患焉且召之而至又何求焉吳師克東陽而
進舍於五梧明日舍於蠶室公賓庚公甲叔子(皆魯大夫)
與戰於夷獲叔子(魯大夫)與析朱鉏獻於王王曰此同
車必使能國未可望也明日舍於庚宗遂次於泗上
微虎(魯大夫)欲宵攻王舍私屬徒七百人三踊於幕庭
卒三百人有若與焉及稷門之内或謂季孫曰不足
以害吳而多殺國士不如已也乃止之吳子聞之一
夕三遷吳人行成將盟景伯曰楚人圍宋易子而食
析骸以爨猶無城下之盟我未及虧而有城下之盟
是棄國也吳輕而遠不能久將歸矣請少待之弗從
景伯負載造於莱門乃請釋子服何於吳吳人許之
以王子姑曹當之而後止吳人盟而還愚謂此即魯
滅邾以召吳釁為自取且不聽懿子之言而與之决
戰又弗從景伯之言而與吳盟於城下其辱甚矣胡
氏以為經書伐我不言四鄙及與吳者諱之也非也
蓋直書吳伐我則使人讀其文考其實而其召釁之
由城下之辱並見矣其能諱乎夫春秋垂世之典為
後人戒者也非若章奏言詞之類可得而暫諱者也
夏齊人取讙及闡
正傳曰闡魯地書齊人取讙及闡譏非義也公羊以
為賂齊也曷為賂齊為以邾婁子益来也穀梁子曰
惡内也程子曰魯入邾而以其君来致齊怒吳伐故
賂齊以說之愚謂魯擅興入邾而虜其君固可罪而
齊為邾来討乃取其非有之二邑其罪均矣何以伐
人乎
歸邾子益於邾
正傳曰書歸邾子益於邾志復於正也左氏曰齊侯
使如吳請師將以伐我乃歸邾子邾子又無道吳子
使太宰子餘討之囚諸樓臺栫之以棘使諸大夫奉
太子革以為政愚謂此雖魯畏齊吳之伐而歸邾子
出於有為然而事則正矣春秋書之亦與人為善之
義
秋七月
正傳曰無事亦書時月義見於前
冬十有二月癸亥杞伯過卒
正傳曰書杞伯過卒志與國之大故也
齊人歸讙及闡
正傳曰何以書志反正也程子曰不云我田既歸邾
子亦歸其田非以為惠也胡氏曰按左氏邾子益齊
出也魯以益来則齊人取讙及闡又如吳請師而怒
猶未怠也以此見國君之造惡不悛則四隣謀取其
國家莫能保矣歸邾子益於邾則齊人歸讙及闡又
辭師於吳而德猶未泯也以此見國君去惡而不積
則四隣不侵其封境而自安矣曰以曰取者逆詞也
曰歸者順詞也去逆效順息争休兵齊無取地之罪
魯無失地之辱以此見遷善之優改過之大而春秋
不諱入邾以邾子益来者以明歸益於邾之能掩其
前惡而美之也愚謂我以順感彼以順應理之必然
也胡氏之說善矣但謂春秋不諱入邾以邾子益来
者以明歸益於邾之能掩其前惡而美之則春秋出
於有意之為而不足以見聖人洒然無意必固我之
心前後隔斷者矣
(敬王三十四年)九年(晉定二十六年齊悼三年衛出七年蔡成五年鄭聲十五年陳閔十六年杞閔公維)
(元年宋景三十一年秦悼六年楚惠三年吳夫差十年)
春王二月葬杞僖公
正傳曰書葬杞僖公志恤隣之義也
宋皇瑗帥師取鄭師於雍丘
正傳曰取者覆其師而盡敗之也何以書志忿暴之
師也左氏曰鄭武子賸(即罕違)之嬖許瑕求邑無以與之
請外取許之故圍宋雍丘宋皇瑗圍鄭師每日遷舍
壘合鄭師哭子姚救之大敗二月甲戌宋取鄭師於
雍丘使有能者無死以郟張與鄭羅歸愚謂觀此傳
則鄭先以兵深入宋境皇瑗禦之圍其師盡覆其軍
而殺之曰使能者無死僅以郟張鄭羅歸宋之報之
亦暴甚矣然亦鄭有以自取之也
夏楚人伐陳
正傳曰書楚人伐陳志忿暴之師也左氏曰陳即吳
故也夫陳以弱國屢見伐於楚而附託於吳以自安
楚不自反逞其怨忿之私而屢伐之楚固有罪矣為
陳者不思脩其政刑自立其國而徒以附託於人鮮
不召釁者矣春秋書之非特罪楚亦以陳之不自立
而召禍者為世戒也
秋宋公伐鄭
正傳曰書宋公伐鄭志報怨之師也鄭以貪兵深入
其境故宋怨而復伐以報之夫所謂義兵者敵来而
禦之斯己矣前既覆其師今又伐其國則暴已甚矣
冬十月
正傳曰無事亦書時月義見於前
(敬王三十五年)十年(晉定二十七年齊悼四年卒衛出八年蔡成六年鄭聲十六年陳閔十七年杞閔二)
(年宋景三十二年秦悼七年楚惠四年吳夫差十一年)
春王二月邾子益来奔
正傳曰書邾子益来奔使人讀其文求其事而其罪
自見矣夫國君之奔是失其死社稷之義已不可矣
况無故而奔乎陳氏曰吳人討邾奉太子為政而後
奔則非有不得已之故自存圖後之謀而自去其國
其為得罪於宗社大矣故春秋惡之
公會吳伐齊三月戊戌齊侯陽生卒
正傳曰書公會吳伐齊齊侯陽生卒使人讀其文考
其事則伐齊之故與齊侯之卒皆得其義之是非矣
左氏曰公會吳子邾子郯子伐齊南鄙師於鄎齊人
弑悼公赴於師吳子三日哭於軍門之外徐承帥舟
師將自海入齊齊人敗之吳師乃還愚謂夫吳之伐
齊以齊初請吳師伐魯會以魯平而辭吳師魯以歸
邾子而獲免齊吳之師皆是矣魯復與吳怨齊而伐
之齊人以悼公辭吳以召兵而弑之其不書弑者齊
以卒来赴也胡氏以為不著齊人弑君之罪而以卒
書者不忍以勾吳之民加齊國之君似未確審如此
則齊弑君之賊不亦免乎
夏宋人伐鄭
正傳曰何以屢書志脩怨之無已也既取其師又再
三伐之宋之罪甚矣
晉趙鞅帥師侵齊
正傳曰書趙鞅侵齊罪伐喪也齊侯之弑晉為霸主
上不能率諸侯以問罪次不能致恤死之義與吳
子三日哭於軍門之外而去之者遠矣反夷狄之不
如也何以為霸主左氏曰夏趙鞅帥師伐齊大夫請
卜之趙孟曰吾卜於此起兵事不再令卜不襲吉行
也於是乎取犁及轅毁高唐之郭侵及賴而還
五月公至自伐齊
正傳曰書至以反面之禮也
葬齊悼公
正傳曰書葬齊悼公志隣國之大事也
衛公孟彄自齊歸於衛
正傳曰書衛公孟彄自齊歸於衛譏納叛也孟彄黨
蒯聵為叛衛挾齊之勢而歸衛為叛蒯聵是為二叛
人矣故十五年春蒯聵入國彄復奔齊
薛伯夷卒
正傳曰書薛伯夷卒志與國之大故也
秋葬薛惠公
正傳曰書葬薛惠公志恤隣之大義也
冬楚公子結帥師伐陳吳救陳
正傳曰何以兩書之義與不義並著矣左氏曰楚子
期(即結)伐陳吳延州来季子救陳謂子期曰二君不務
德而力争諸侯民何罪焉我請退以為子名務德而
安民乃還愚謂此則楚子期伐陳無名之師不義也
季子救陳已為義舉矣又言二君不務德而殃民請
退以為其名是又義之大者也故春秋書之褒貶之
義見矣胡氏曰春秋惡首亂善解紛自誅亂臣討賊
子之外凡書救者未有不善之也救在王室則罪諸
侯子突救衛是也救在遠國則罪四隣晉陽處父救
江是也救在蠻狄則罪中國楚公子貞救鄭狄救齊
吳救陳是也吳雖南蠻之國来會於戚則進而書人
矣使季札聘則又進而書子矣救而果善曷為獨以
號舉而不進之也其以號舉而不進之者深著楚罪
而傷中國之衰也陳者有虞之後嘗為楚滅而僅存
耳今又無故興師肆行侵伐而列國諸侯縱其暴横
不能脩方伯連帥之職而吳能救之故獨以號舉深
著楚罪而傷中國之衰也子欲居九夷乘桴浮於海
而曰夷狄之有君不如諸夏之亡也其書吳救陳之
意乎愚謂吳楚皆以遠而略之胡氏謂以號舉而不
進之者以文害義義例之咎也
(敬王三十六年)十有一年(晉定二十八年齊簡公壬元年衛出九年蔡成七年鄭聲十七年陳閔十)
(八年杞閔三年宋景三十三年秦悼八年楚惠五年吳夫差十二年)
春齊國書帥師伐我
正傳曰書齊國書帥師伐我志國警也而曲在齊直
在魯可考見矣夫擅興脩怨越國而伐人犯先王之
禁者曲也守境應敵志在社稷者直也左氏曰齊為
鄎故國書高無㔻帥師伐我及清(齊地)季孫謂其宰冉
求曰齊師在清必魯故也若之何求曰一子守二子
從公禦諸竟季孫曰不能求曰居封疆之間季孫告
二子二子不可求曰若不可則君無出一子帥師背
城而戰不屬者非魯人也魯之羣室衆於齊之兵車
一室敵車優矣子何患焉二子之不欲戰也宜政在
季氏當子之身齊人伐魯而不能戰子之恥也大不
列於諸侯矣季孫使從於朝俟於黨氏之溝(朝中地名)武
叔呼而問戰焉對曰君子有遠慮小人何知懿子強
問之對曰小人慮材而言量力而共者也武叔曰是
謂我不成丈夫也退而蒐乘孟孺子洩帥右師顔羽
御邴洩(孟氏臣)為右冉求帥左師管周父御樊遲為右
季孫曰須也弱有子曰就用命焉季氏之甲七千冉
有以武城人三百為己徒卒老幼守宫次於雩門之
外五日右師從之公孫務人見保者而泣曰事充政
重上不能謀士不能死何以治民吾既言之矣敢不
勉乎師及齊師戰於郊齊師自稷曲師不踰溝樊遲
曰非不能也不信子也請三刻而踰之如之衆從之
師入齊軍右師奔齊人從之陳瓘陳莊(皆齊大夫)涉泗孟
之側後入以為殿抽矢策其馬曰馬不進也林不狃
之伍曰走乎不狃曰誰不如曰然則止乎不狃曰惡
賢徐步而死師獲甲首八十齊人不能師宵諜曰
齊人遁冉有請從之三季孫不許孟孺子語人曰我
不如顔羽而賢於邴洩子羽(即顔羽)銳敏我不欲戰而
能默洩曰驅之公為與其嬖僮汪錡乘皆死皆殯孔
子曰能執干戈以衛社稷可無殤也冉有用矛於齊
師故能入其軍孔子曰義也愚謂由是觀之則齊乃
侵人之師也魯乃禦敵之師也其曲直判矣
夏陳轅頗出奔鄭
正傳曰書陳轅頗出奔鄭使人求其奔之故而其罪
可知矣左氏曰初轅頗為司徒賦封田以嫁公女有
餘以為已大器國人逐之故出道渴其族轅咺進稻
醴梁糗腵脯焉喜曰何其給也對曰器成而具曰何
不吾諫對曰懼先行許氏曰春秋書轅頗之奔所以
為人臣附上刻下託公營私者之戒也家氏曰聚斂
媚上固當有討然國不能自討致衆怒而逐之是衆
為政也而可哉愚謂欺公剥下頗之罪也國人逐之
衆之罪也國不能討國之罪也一書而三罪著矣
五月公會吳伐齊
正傳曰書公會吳伐齊志報怨之兵也夫魯與齊姻戚
之國也吳外夷之國也姻戚不睦固可援外人以伐
之乎春彼来伐我夏我往伐之是搆怨於無窮也故
春秋惡之
甲戌齊國書帥師及吳戰於艾陵齊師敗績獲齊國書
正傳曰艾陵齊地何以書志吳為陵人之師齊為禦
敵之師也而曲直見矣左氏曰為郊戰故公會吳子
伐齊五月克博(齊邑)壬申至於嬴(齊地)中軍從王胥門巢
將上軍王子㚲曹將下軍展如將右軍齊國書將中
軍高無㔻將上軍宗樓將下軍陳僖子謂其弟書爾
死我必得志宗子陽與閭丘明相厲也桑掩胥御國
子(即國書)公孫夏曰二子必死將戰公孫夏命其徒歌
虞殯陳子行命其徒其含玉公孫揮命其徒曰人尋
約吳髮短東郭書曰三戰必死於此三矣使問弦多
以琴曰吾不復見子矣陳書曰此行也吾聞鼔而已
不聞金矣甲戌戰於艾陵展如敗高子國子敗胥門
巢王卒助之大敗齊師獲國書公孫夏閭丘明陳書
東郭書革車八百乘甲首三千以獻於公將戰吳子
呼叔孫曰而事何也對曰從司馬王賜之甲劍鈹曰奉
爾君事敬無廢命叔孫未能對衛賜進曰州仇奉甲
從君而拜公使太史固歸國子之元寘之新篋褽之
以玄纁加組帶焉寘書於其上曰天若不識不衷何
以使下國
秋七月辛酉滕子虞母卒
正傳曰書滕子虞母卒志與國之大故也
冬十有一月葬滕隱公
正傳曰何以書志恤隣之義也
衛世叔齊出奔宋
正傳曰書衛世叔齊出奔宋使人求其故而齊之罪
見矣左氏曰冬衛太叔疾(即齊也)出奔宋初疾娶於宋
子朝(疾妻名)其娣嬖子朝出孔文子使疾出其妻而妻
之疾使侍人誘其初妻之娣寘於犁而為之一宫如
二妻文子怒欲攻之仲尼止之遂奪其妻或淫於外
州外州人奪之軒以獻恥是二者故出衛人立遺(疾弟)
使室孔姞(文子女)疾臣向魋納美珠焉與之城鉏宋公
求珠魋不與由是得罪及桓氏出城鉏人攻太叔疾
衛莊公復之使處巢死焉殯於鄖葬於少禘初晉悼
公子慭亡在衛使其女僕而田太叔懿子止而飲之
酒遂聘之生悼子悼子即位故夏戊為大夫悼子亡
衛人翦夏戊孔文子之將攻太叔也訪於仲尼仲尼
曰胡簋之事則嘗學之矣甲兵之事未之聞也退命
駕而行曰鳥則擇木木豈能擇鳥文子遽止之曰圉
豈敢度其私訪衛國之難也將止魯人以幣召之乃
歸愚謂觀此則疾之奔乃其自取之也使疾不淫於
嬖娣則圉雖欲使之出妻而妻之吾固守糟糠不下
堂之義夫誰能奪之志疾則不然嬖於妻之娣而圉
得以使出其妻而妻之又通於初妻之娣圉怒而奪
其妻或淫於外州外州人奪之軒以獻恥此疾所以
出奔也非自取而何然則仲尼親見其事而書法不
加褒貶之詞者可以見褒貶之義仲尼固竊取之而
書因史之文未嘗有所加損也由是觀之則義例之
說不攻而自破矣
(敬王三十七年)十有二年(晉定二十九年齊簡二年衛出十年蔡成八年鄭聲十八年陳閔十九年)
(杞閔四年宋景三十四年秦悼九年楚惠六年吳夫差十三年)
春用田賦
正傳曰何以書公羊曰譏何譏爾譏始用田賦也左
氏曰春王正月用田賦糓梁子曰古者公田什一用
田賦非正也胡氏曰哀公問於有若曰年饑用不足
如之何有若對曰盍徹乎曰二吾猶不足如之何其
徹也曰百姓足君孰與不足百姓不足君孰與足古
者公田什一助而不税魯自宣公初税畆後世遂以
為常而不復矣至是二猶不足故又以田賦也夫先
王制土籍田以力而砥其遠邇賦里以入而量其有
無今用田賦軍旅之征非矣田以出粟為主而足食
賦以出軍為主而足兵周制宅不毛者有里布無職
事者征夫家漆林之税二十而五則弛力薄征當以
農民為急而增賦竭作不使末業者獨幸而免也今
二猶不足而用田賦是重困農民而削其本何以為
國書曰用田賦用者不宜用也近世議弛商賈之征
達於時政者欲先省國用首寬農民後及商賈知春
秋譏田賦之意矣愚謂胡氏之說是矣但謂用者不
宜用也乃公榖義例之拘語曰如用之之類則言用
者亦多矣豈亦云不宜用乎夫既書用田賦則不必
言不宜用而其失已章章乎明矣是故義例行而春
秋隱矣莊子曰鑿七日而混沌死鑿之為害也混沌
之疚也
夏五月甲辰孟子卒
正傳曰孟子昭公夫人公平日已諱其同姓而謂之
吳孟子矣故史氏因稱為孟子而卒之非今乃稱而
隱諱之如三傳胡氏所云也夫生稱之死亦稱之而
失禮之實始終生死不可掩矣左氏曰死不赴故不
稱夫人不反哭故不言葬小君孔子與弔適季氏季氏
不絻放絰而拜愚謂書卒志國母之大故也且在本
國何云不赴不稱夫人不言葬若是則孔子亦不當
弔之矣蓋以其失禮好事者因為之也夫魯史為魯
之臣子固可擅削其君母夫人之號乎烏乎宜蓋史
有詳略聖人筆之因舊而已而其失自見矣胡氏曰
孟子吳女昭公之夫人其曰孟子云者諱取同姓也
禮取妻不取同姓買妾不知其姓則卜之厚男女之
别也同姓從宗合族屬異姓主名治際會名著而男
女有别矣四世而緦服之窮也五世而袒免殺同姓
也六世親屬竭矣其庶姓别於上戚單於下昏姻可
以通乎綴之以姓而弗别合之以食而弗殊雖百世
而昏姻不通周道然也昭公不謹於禮欲結好強吳
以去三家之權忍取同姓以混男女之别不命於天
子以弱其配不見於廟不書於策以廢其常典禮之
大本喪矣其失國也宜故陳司敗問昭公知禮乎子
曰知禮子退揖巫馬期而進之曰吾聞君子不黨君
子亦黨乎君娶於吳為同姓謂之吳孟子君而知禮
孰不知禮巫馬期以告子曰丘也幸苟有過人必知
之書孟子卒雖曰為君隱而實亦不可揜矣
公會吳於橐臯
正傳曰橐臯吳地書公會吳於橐臯志善會也左氏
曰吳子使太宰嚭請尋盟公不欲使子貢對曰盟所
以周信也故心以制之玉帛以奉之言以結之明神
以要之寡君以為苟有盟焉弗可改也已若猶可改
日盟何益今吾子曰必尋盟若可尋也亦可寒也乃
不尋盟愚謂尋盟者即寒盟也以其不信也故尋之
夫盟者忠信之薄也况尋盟乎哀公用子貢之一言
而却吳人之請尋盟而與之會而信益結春秋書之
善會也仁人之言其利溥矣不有君子其能國乎豈
虚語哉
秋公會衛侯宋皇瑗於鄖
正傳曰鄖廣陵地名書公會衛侯宋皇瑗於鄖志善
會也公先會吳於衛宋来會而會之故不言會也經
不書盟是不盟也以其已辭吳盟可見矣左氏曰吳
徵會於衛初衛殺吳行人且姚而懼謀於行人子羽
子羽曰吳方無道無乃辱吾君不如止也子木曰吳
方無道國無道必棄疾於人吳雖無道猶足以患衛
往也長木之斃無不摽也國狗之瘈無不噬也而况
大國乎秋衛侯會吳於鄖公及衛侯宋皇瑗盟而卒
辭吳盟吳人藩衛侯之舍子瑕景伯謂子貢曰夫諸
侯之會事既畢矣侯伯致禮地主歸餼以相辭也今
吳不行禮於衛而藩其君舍以難之子盍見太宰乃
請束錦以行語及衛故太宰嚭曰寡君願事衛君衛
君之来也緩寡君懼故將止之子貢曰衛君之来必
謀於其衆其衆或欲或否是以緩来其欲来者子之
黨也其不欲来者子之讎也若執衛君是墮黨而崇
讎也夫墮子者得其志矣且合諸侯而執衛君誰敢
不懼墮黨崇讎而懼諸侯或者難以霸乎太宰嚭說
乃舍衛侯衛侯歸效夷言子之(即公孫彌)尚幼曰君必不
免其死於夷乎執焉而又說其言從之固矣愚謂子
貢一言而解吳衛之難以言語稱於聖門豈小小哉
左氏以為公及衛侯宋皇瑗盟而卒辭吳盟非也豈
有一時之會魯與宋衛盟而不與吳盟之理乎且先
已辭吳矣又許宋衛盟可乎以經辨傳知其斷不然
矣
宋向巢帥師伐鄭
正傳曰書宋向巢帥師伐鄭志怨憤之兵也左氏曰
宋鄭之間有隙地焉曰彌作頃丘玉暢嵒戈錫(以上六邑)
子産與宋人為成曰勿有是及宋平元之族自蕭奔
鄭鄭人為之城嵒戈錫九月宋向巢伐鄭取錫殺元
公之孫遂圍嵒十二月鄭罕達救嵒丙申圍宋師愚
謂春秋善釋怨而惡脩怨自皇瑗取鄭師之後宋已
大逞其憤矣又宋公宋人伐鄭者再可以釋怨而不
釋今向巢之兵又怨平元之族而欲殺之以取錫圍
嵒其怨暴矣卒致全師覆没理有施報豈不信哉
冬十有二月螽
正傳曰周之冬夏之秋冬之間周十二月夏十月蟄
藏之時也故公羊曰何以書記異也何異爾不時也
愚謂螽將為災春秋書之志災異也非特不時而已
也
(敬王三十八年)十有三年(晉定三十年齊簡三年衛出十一年蔡成九年鄭聲十九年陳閔二十年)
(杞閔五年宋景三十五年秦悼十年楚惠七年吳夫差十四年)
春鄭罕達帥師取宋師於嵒
正傳曰取者全師覆沒之謂何以書志暴怨之兵也
左氏曰宋向魋救其師鄭子賸(即罕達)使徇曰得桓魋
者有賞魋也逃歸遂取宋師於嵒獲成讙郜延(皆宋大夫)
以六邑(見前傳)為虛愚謂易失前禽湯開一面之網仁
也前此宋取鄭師今則鄭取宋師報復逞一己之怨
覆沒殺百萬之命不仁甚矣此春秋之所深惡而痛
絶者也
夏許男成卒
正傳曰書許男成卒志與國之大故也
公會晉侯及吳子於黃池
正傳曰黃池衛地吳子夫差先言公史先内也先言
公會晉侯而後及吳子先王國而後荒服史之序也
吳子者魯史稱之之詞也公羊謂主會榖梁謂進之
皆非也曰吳王者彼國人僣稱之之詞也何以書志
善會也善其會而不盟也衣冠之會也公羊曰吳在
是則天下諸侯莫敢不至也榖梁子曰吳夷狄之國
也祝髮文身欲因魯之禮因晉之權而請冠端而襲
其藉於成周以尊天王又曰吳東方之大國也累累
致小國以會諸侯以合乎中國吳能為之則不臣乎
吳進矣王尊稱也子卑稱也辭尊稱而居卑稱以會
乎諸侯以尊天王吳王夫差曰好冠来孔子曰大矣
哉夫差未能言冠而欲冠也愚故曰書會於黃池志
善會也為其會諸侯以尊天王也夷狄而中國則中
國之固春秋之志也胡氏曰其言及者會兩伯之詞
也春秋内王國而外荒服吳人主會其先晉紀常也
春秋四夷雖大皆曰子吳僣王矣其稱子正名也以
會兩伯之詞而言及者先吳則拂經而失序列書則
泯實而傳疑書曰及順天地之經著盟會之實又以
見勾吳之強而抑其横也定公以来晉失霸業不主
夏盟夫差暴横勢傾上國自稱周室於已為長蓋太
伯之後以族屬言則伯父也而黃池之會聖人書法
如此則訓後世人君治國經邦之道也明此義則知
漢宣帝待單于位在諸侯王上蕭傅之議非矣唐高
祖稱臣於突厥倚以為助劉文靖之策失矣何况於
以父事之如石晉者將欲保國而免其侵暴得乎或
曰苟不為此至於亡國則如之何曰存亡者天也得
失者人也不可逆者理也以人勝天則事有在我者
矣必若顛倒冠履而得天下其能一朝居乎春秋撥
亂反正之書不可以廢焉者也
楚公子中帥師伐陳
正傳曰何以書志不義之兵也高氏曰楚畏吳之強
無如之何故乘吳之出會而伐陳也其無名不義之
舉可見矣
於越入吳
正傳曰書於越入吳志詭謀也左氏曰六月丙子越
子伐吳為二隧疇無餘謳陽自南方先及郊吳太子
友王子地王孫彌庸壽於姚自泓上觀之彌庸見姑蔑
之旗曰吾父之旗也不可以見讎而弗殺也太子曰
戰而不克將亡國請待之彌庸不可屬徒五千王子
地助之乙酉戰彌庸獲疇無餘地獲謳陽越子至王
子地守丙戌復戰大敗吳師獲太子友王孫彌庸夀
於姚丁亥入吳吳人告敗於王王惡其聞也自剄七
人於幕下愚謂吳子不自量力度德舍其國遠會於
黃池以圖霸業而不知越議其後語曰螳蜋捕蟬黃
雀在其後蓋善喻也夫惟先王之制諸侯各守封疆
以奉天子之命可以無後患矣胡氏曰吳自栢舉以
来憑陵中國黃池之會遂及夏盟可謂強矣而春秋
繼書於越入吳所謂因事屬辭垂戒後世而見深切
著明之義也曾子曰戒之戒之出乎爾者反乎爾老
氏曰佳兵不祥之器其事好還夫以力勝人者人亦
以力勝之矣吳嘗破越遂有輕楚之心及其破楚又
有驕齊之志既勝齊師復與晉人争長自謂莫之敵
也而越已入其國都矣吳侵中國而越滅之越又不
監而楚滅之楚又不監而秦滅之秦又不監而漢滅
之老氏曾子其言豈欺也哉春秋初書於越入吳在
栢舉之後再書於越入吳在黃池之後皆因事屬辭
垂戒後世不待貶絶而見深切著明之義也而可廢
乎
秋公至自會
正傳曰何以書侵衛罪晉也春秋無義戰為彼善於
此則有之侵其最惡者也天子之命曰討諸侯奉命
征之曰伐後世連兵結怨征伐自諸侯出已得罪於
先王矣又其下則潜師掠境而侵焉非有問罪之師
而境内之民何罪焉故書侵衛罪晉為霸國之後而
冐盜賊之行也
葬許元公
正傳曰何以書志會葬之禮諸侯相恤之義也
九月螽
正傳曰書九月螽志災異也高氏曰周之九月夏之
七月也其為農災又非十二月之比也
冬十有一月有星孛於東方
正傳曰光芒四出曰孛彗之别名也公羊曰其言於
東方何見於旦也何以書記異也何氏曰周十一月
夏九月日在房心房心天子明堂布政之庭於此旦
見與日争光諸侯代王治典法滅絶之象
盜殺陳夏區夫
正傳曰區夫徵舒之後徵舒弑逆楚人殺之而陳猶
使世執國政何以書盜殺見區夫之自取而陳國之
無政矣
十有二月螽
正傳曰書十有二月螽志災異也
(敬王三十九年)十有四年(晉定三十一年齊簡四年衛出十二年蔡成十年鄭聲二十年陳閔二十)
(一年杞閔六年宋景三十六年秦悼十一年楚惠八年吳夫差十五年)
春西狩獲麟
正傳曰西狩狩於大野大野在魯西也公榖皆以為
非狩為采薪者所獲曰狩大麟也非也何以書獲麟
志異也春秋感之而始作故亦以是而終也麟者非
常有之瑞也公榖以為非中國之獸誤矣左氏曰春
西狩於大野叔孫氏之車子鉏商獲麟以為不祥以
賜虞人仲尼觀之曰麟也然後取之公羊曰麟者仁
獸也有王者則至無王者則不至有以告者曰有麕
而角者孔子曰孰為来哉孰為来哉反袂拭面涕沾
袍顔淵死子曰噫天喪予子路死子曰噫天祝予西
狩獲麟孔子曰吾道窮矣春秋何以始乎隱祖之所
逮聞也所見異辭所聞異辭所傳異辭何以終乎哀
公十四年曰備矣君子曷為為春秋撥亂世反諸正
莫近諸春秋則未知其為是與其諸君子樂道堯舜
之道與未不亦樂乎堯舜之知君子也制春秋之義
以俟後聖以君子之為亦有樂乎此也程子曰始隱
周之衰也終麟感之始也世衰道不行有述作之意
舊矣但因麟而𤼵耳麟不出春秋亦必作也春秋之
作不過因魯國之史而天地四時之無窮所以察其
遷變而紀其差忒者無一略也中國夷狄之廣莫所
以錄其交際而别其典禮者無一遺也故曰言天下
之至動而不可亂也言天下之至賾而不可惡也夫
子之贊易者即其所以脩春秋也以區區一魯國之
史而兼紀周齊晉宋諸國之事其尊卑大小統屬之
序秩然無毫髮之不順盡書治忽夫得陵僣亂賊之
變森然一循乎條理而無一之非法故曰非聖人誰
能修之觀西狩之獲而知天瑞之類應聖人先天後
天而天且不違而春秋之終不外乎此也孔子感麟
而作春秋或謂不然如何曰春秋不害感麟而作然
麟不出春秋豈不作孔子之意蓋亦有素因此一事
乃作故其書之成復以此終大抵須有𤼵端處如畫
八卦因見河圖洛書果無河圖洛書八卦亦須作或
問麟鳳和氣所生太平之應也鳳鳥不至孔子曰吾
已矣夫而麟見獲於春秋之季何也曰聖人之生乃
天地之交感五行之秀會也以仲尼元聖尚生於春
秋之時而况麟乎胡氏曰河出圖洛出書而八卦畫
簫韶作春秋成而鳳麟至事應雖殊其理一也易曰
大人者先天而天弗違後天而奉天時舜孔子先天
者也先天而天弗違志一之動氣也伏羲氏後天者
也後天而奉天時氣一之動志也有見乎此者則
曰文成而麟至無見乎此者以為妖妄而近誣周南
關雎之化王者之風而麟趾關雎之應也召南鵲
巢之德先公之教而騶虞鵲巢之應也世衰道微暴
行交作臣弑其君者有之子弑其父者有之夫子為
是作春秋明王道正人倫氣志天人交相感勝之際
深矣制作文成而麟至宜矣商王恭默思道帝賚良
弼得於傅巖周公欲以身代其兄植璧秉珪而武王
疾愈啓金縢之策天乃反風出罪己之言熒惑退舍
至於勇夫志士精誠所格上致日星之應召物産之
祥蓋有之矣况聖人之心感物而動見於行事以遺
天下與来世哉簫韶九奏鳳儀於庭魯史成經麟出
於野亦常理耳詩以正情書以制事禮以成行樂以
養和易以明變垂教亦備矣則曷為作春秋子曰我
欲載之空言不如見之於行事之深切著明矣知我
者其惟春秋乎何以約乎魯史子曰我欲觀夏道是
故之杞而不足徵也我欲觀殷道是故之宋而不足
徵也我觀周道幽厲傷之舍魯何適矣何以始乎隱
公三綱淪九法斁天下無復有王也何以絶筆於獲
麟其以天道終乎聖人之於天道命也有性焉君子
不謂命也是故春秋天子之事聖人之用撥亂反正
之書考諸三王而不繆建諸天地而不悖質諸鬼神
而無疑百世以俟聖人而不惑其於格物脩身齊家
治國施諸天下無所求而不得亦無所處而不當何
莫學夫春秋故君子誠有樂乎此也由仲尼至於孟
子百有餘歲若顔曾則見而知之若孟子則聞而知
之由孟子而来至於今千有餘歲矣其書未亡其出
於人心者猶在蓋有不得已焉耳則亦有不得已焉
耳矣
春秋正傳卷三十七
