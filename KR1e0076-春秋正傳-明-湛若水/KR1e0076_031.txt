春秋正傳卷三十一明湛若水撰
公昭
(景王十七年)十有四年(晉昭四年齊景二十年衞靈七年蔡平二年鄭定二年曹武二十七年卒)
(陳惠二年杞平八年宋元四年秦哀九年楚平王居元年吳夷昧十六年)
春意如至自晉
正傳曰書春意如至自晉始終乎罪晉之義也晉拒
其君執其卿於會盟之際不義甚矣故前書其執今
又書其至以深惡之也胡氏曰按左氏季孫猶在晉
子服惠伯私於中行穆子曰魯事晉何以不如夷之
小國土地猶大所命能具若為夷棄之使事齊楚何
瘳於晉乃歸季孫其始執之為乏邾莒之供而非有
扶弱擊強之義也其終歸之為土地猶大所命能具
而非有不能救蔡為夷執親之悔也然則晉人喜怒
皆以利𤼵其勸沮皆以利行違道甚矣故平丘之會
深加貶斥自是而後諸侯不合二十餘年至于召陵
又以賄敗十有八國之諸侯而書侵楚以譏之於是
晉日益衰外攜内叛不復振矣利之能敗人國家乃
如此春秋之深戒也
二月曹伯滕卒
正傳曰書曹伯滕卒志與國之大故也
夏四月
正傳曰無事亦書義見于前
秋葬曹武公
正傳曰書葬曹武公志鄰國之大事也
八月莒子去疾卒
正傳曰書莒子去疾卒志鄰國之大故也來赴故史
書之左氏曰秋八月莒著丘公卒郊公不慼國人弗
順欲立著丘公之弟庚輿蒲餘侯(莒大夫)惡公子意恢
而善於庚輿(亦公子)郊公惡公子鐸(亦公子)而善於意恢
公子鐸因蒲餘侯而與之謀曰爾殺意恢我出君而
納庚輿許之胡氏曰卒自外錄者也莒人來赴故魯
史書其卒葬自内錄者也魯人不往是以闕其葬自
昭公以來雖薛杞微國無不會其葬者何獨於莒則
不往乎方是時意如專政而莒嘗訴其疆鄆取郠之
罪於方伯而見執矣為是怒莒故獨不會其葬也夫
怨不棄義惡不忘親怒不廢禮在桓公時雖與衞戰
而宣公卒則往葬之不以私故絶吉凶慶弔往來施
報之常禮也以此見意如之專恣矣若意如者其傲
狠修怨敢施於昭公與莒子及其在晉聞除館西河
則恐懼迯歸如一匹夫何也小人無禮喜怒勇怯不
中節皆若是耳苟不遠之其能國乎
冬莒殺其公子意恢
正傳曰書莒殺其公子意恢誅亂賊也左氏曰冬十
二月蒲餘侯兹夫殺莒公子意恢郊公奔齊公子鐸
逆庚輿於齊齊隰黨公子鉏送之有賂田愚謂此公
子鐸與蒲餘侯之謀也徒以愛憎之故不顧大義而
賊殺公子以擅置立亂人之國其罪惡大矣故春秋
書而誅之
(景王十八年)十有五年(晉昭五年齊景二十一年衞靈八年蔡平三年鄭定三年曹平公須元年)
(陳惠三年杞平九年宋元五年秦哀十年楚平二年吳夷昧十七年卒)
春王正月吳子夷昧卒
正傳曰書吳子夷昧卒志外國之大故也
二月癸酉有事于武宮籥入叔弓卒去樂卒事
正傳曰何以書志禮之變也左氏曰春將禘于武公
戒百官梓慎曰禘之日其有咎乎吾見赤黑之祲非
祭祥也喪氛也其在涖事乎二月癸酉禘叔弓涖事
籥入而卒去樂卒事禮也公羊曰其言去樂卒事何
禮也君有事于廟聞大夫之喪去樂卒事大夫聞君
之喪攝主而往大夫聞大夫之喪尸事畢而往愚謂
大夫涖事卒於其位則去樂卒事體祖宗不忍之心
故曰禮也若如公羊所謂有事于廟聞大夫之喪去
樂卒事則非也與卒于祭位者異矣蓋非卒于祭位
則禮不當以聞矣安得而聞之此不可不辨胡氏曰
左氏曰禘于武宮叔弓涖事籥入而卒去樂卒事有
事於宗廟聞大夫之喪則去樂而祭可乎按曾子問
君在祭不得成禮者夫子語之詳矣而無有及大臣
者是知祭而去樂不可也有事於宗廟遭大夫之變
則以聞可乎按禮衞有太史柳莊寢疾君曰若疾革
雖當祭必告是知祭而以聞不可也禮莫重於當祭
大夫有變而不以聞則内得盡其誠敬之心於宗廟
外全隠恤之意於大臣是兩得之也然則有事於宗
廟大臣涖事籥入而卒於其所則如之何禮雖未之
有可以義取也有事於宗廟大臣涖事籥入而卒於
其所去樂卒事其可也緣先祖之心見大臣之卒必
聞樂不樂緣孝子之心視己設之饌必不忍輕徹故
去樂而卒事其可也宗廟合禮者常事不書苟以為
可則春秋何書乎此記禮之變而書之者也
夏蔡朝吳出奔鄭
正傳曰朝吳蔡忠臣書蔡朝吳出奔鄭譏不能自信
而奔也亦以罪夫奔之者也左氏曰楚費無極害朝
吳之在蔡也欲去之迺謂之曰王唯信子故處子於
蔡子亦長矣而在下位辱必求之吾助子請又謂其
上之人曰王唯信吳故處諸蔡二三子莫之如也而
在其上不亦難乎弗圖必及於難夏蔡人逐朝吳朝
吳出奔鄭王怒曰余唯信吳故寘諸蔡且微吳吾不
及此女何故去之無極對曰臣豈不欲吳然而前知
其為人之異也吳在蔡蔡必速飛去吳所以翦其翼
也觀此則朝吳之奔以無極之讒使之奔鄭也然亦
朝吳明不能遠奸誠不能格物之所致也向使朝吳
誠明既立則佞人遠矣下位之言奚為而至哉均之
為有罪矣胡氏曰朝吳蔡之忠臣雖不能存蔡而能
復蔡其從於棄疾者謂蔡滅而棄疾必能封之也棄
疾以其忠於舊君而信之使居舊國可謂知所信也
則曷為出奔費無極害其寵也無極楚之讒人去朝
吳出蔡侯朱喪太子建殺連尹奢屏王耳目使不聰
明卒使吳師入郢辱及宗廟讒人為亂可不畏乎為
國有九經而尊賢為上勸賢有四事而去讒為首志
朝吳出奔而入郢之師兆矣然朝吳身居舊國處危
疑之地苟有譛之者則王不能無動也能以忠信自
任而杜讒諂之謀則善矣而費無極乃語之曰子亦
長矣而在下位辱也欲為之請以名利累其心而莫
之覺不智亦甚矣故特書其出奔以罪吳為後戒也
六月丁巳朔日有食之
正傳曰書日有食之志天變也餘義見前
秋晉荀吳帥師伐鮮虞
正傳曰書晉荀吳帥師伐鮮虞志非義也左氏曰晉
荀吳帥師伐鮮虞圍鼓鼓人或請以城叛穆子弗許
左右曰師徒不勤而可以獲城何故不為穆子曰吾
聞諸叔向曰好惡不愆民知所適事無不濟或以吾
城叛吾所甚惡也人以城來吾獨何好焉賞所甚惡
若所好何若其弗賞是失信也何以庇民力能則進
否則退量力而行吾不可以欲城而邇姦所喪滋多
使鼓人殺叛人而繕守備圍鼓三月鼓人或請降使
其民見曰猶有食色姑修而城軍吏曰獲城而不取
勤民而頓兵何以事君穆子曰吾以事君也獲一邑
而教民怠將焉用邑邑以賈怠不如完舊賈怠無卒
棄舊不祥鼓人能事其君我亦能事吾君率義不爽
好惡不愆城可獲而民知義所有死命而無二心不
亦可乎鼓人告食竭力盡而後取之克鼓而反不戮
一人以鼓子䳒鞮歸愚謂據此傳則荀吳不納叛不
急利誠為善矣然不能推此加諸彼何耶夫征者正
有罪也鮮虞無罪而征之尚為能充其類也乎不知
無罪而征人之國為非義而徒以不納叛不急利之
為善是猶紾兄之臂而奪之食姑徐徐云耳
冬公如晉
正傳曰書公如晉志非所如也左氏曰平丘之會故
也愚謂平丘之會見拒於晉而不與盟則辱亦甚矣
而又因是以如晉焉不能自立其國而惴惴乎惟大
國之畏無怪乎其自卑賤也己按左傳十六年春王
正月公在晉晉人止公則不惟卑賤又自陷於危辱
矣
(景王十九年)十有六年(晉昭六年卒齊景二十二年衞靈九年蔡平四年鄭定四年曹平二年陳)
(惠四年杞平十年宋元六年秦哀十一年楚平三年吳僚元年)
春齊侯伐徐
正傳曰書齊侯伐徐著非義也左氏曰二月丙申齊
師至于蒲隧徐人行成徐子及郯人莒人會齊侯盟
于蒲隧賂以甲父(古國名)之鼎叔孫昭子曰諸侯之無
伯害哉齊君之無道也興師而伐遠方會之有成而
還莫之亢也無伯也夫詩曰宗周既滅靡所止戾正
大夫離居莫知我肄其是之謂乎愚謂昭子之言得
春秋之意夫徐無罪而伐之受其賂而與之成可謂
非義矣故春秋惡之
楚子誘戎蠻子殺之
正傳曰書楚子誘戎蠻子殺之著詐暴之罪也左氏
曰楚子聞蠻氏之亂也(戎蠻子嘉也在河南新城)與蠻子之無質
也使然丹誘戎蠻子嘉殺之遂取蠻氏既而復立其
子焉禮也夫御戎狄之道誠信而已因其亂誘而殺
之無道甚矣以夷殘夷春秋直書而其罪惡著矣公
羊以為楚子不名夷狄相誘殺不疾之則非矣夫既
不疾之則聖人何所取義以書乎
夏公至自晉
正傳曰書公至自晉始終乎非禮之行也夫書至者
凡以謹人君之出入舉而必書而善惡著焉凡書至
者有飲至有書勞有反面于廟之禮也其反面于廟
則將何詞以告祖考乎故春秋恥之左氏曰子服昭
伯語季平子曰晉之公室其將遂卑矣君幼弱六卿
強而奢傲將因是以習習實為常能無卑乎平子曰
爾幼惡識國胡氏曰左氏曰公如晉平丘之會故也
至是始歸者晉人止公其不書諱之也昭公數朝於
晉三至於河而不得入兩得見晉侯又欲討其罪而
止旃其困辱亦甚矣在易之困曰困亨者因困窮而
致亨也夫困於心衡於慮而後作徵於色發於聲而
後喻此正憤悱自強之時而夏少康衞文公越勾踐
燕昭王四君子者由此其選也今昭公安於危辱無
激昂勉勵之志即所謂自暴自棄不可與有為而人
亦莫之告矣不亦悲乎諱而不書深貶之也愚謂只
一書如一書至中間隔三時而其事自著矣又何必
謂諱乎
秋八月己亥晉侯夷卒
正傳曰書晉侯夷卒志盟主之大故也餘義見前
九月大雩
正傳曰書九月大雩左氏曰旱也而魯大雩之非因
以並見矣餘義見前
季孫意如如晉
正傳曰書意如如晉志非禮也以卿會葬非禮也
冬十月葬晉昭公
正傳曰葬者意如會葬蓋秋往而冬十月乃至葬也
何以書志會葬之禮也諸侯五月而葬同盟至禮也
左氏曰冬十月季平子如晉葬昭公平子曰子服回
之言猶信子服氏有子哉
(景王二十年)十有七年(晉頃公去疾元年齊景二十三年衞靈十年蔡平五年鄭定五年曹平三)
(年陳惠五年杞平十一年宋元七年秦哀十二年楚平四年吳僚二年)
春小邾子來朝
正傳曰書小邾子來朝志邦交之禮也左氏曰春小
邾穆公來朝公與之宴季平子賦采菽穆公賦菁菁
者莪昭子曰不有以國其能久乎愚謂諸侯邦交之
禮朝聘以時所以通好也况小邾子又能以小事大
而賦詩有樂見之誠可謂知禮以保其國矣故春秋
善之
夏六月甲戌朔日有食之
正傳曰書日有食之志天變也左氏曰祝史請所用
幣昭子曰日有食之天子不舉伐鼓於社諸侯用幣
於社伐鼓於朝禮也平子禦之曰止也唯正月朔慝
未作日有食之於是乎有伐鼓用幣禮也其餘則否
太史曰在此月也日過分而未至三辰有災於是乎
百官降物君不舉辟移時樂奏鼓祝用幣史用辭故
夏書曰辰不集于房瞽奏鼓嗇夫馳庶人走此月朔
之謂也當夏四月是謂孟夏平子弗從昭子退曰夫
子將有異志不君君矣
秋郯子來朝
正傳曰書郯子來朝志邦交之禮也以小事大之義
也左氏曰公與之宴昭子問焉曰少皥氏鳥名官何
故也郯子曰吾祖也我知之昔者黃帝氏以雲紀故
為雲師而雲名炎帝氏以火紀故為火師而火名共
工氏以水紀故為水師而水名大皥氏以龍紀故為
龍師而龍名我高祖少皥摯之立也鳳鳥適至故紀
於鳥為鳥師而鳥名鳳鳥氏歴正也玄鳥(玄鳥燕也以春分秋)
(分來去)氏司分者也伯趙(即伯勞也以夏冬二至鳴止)氏司至者也
青鳥氏司啓者也丹鳥(鷩雉也以二立來去入大水化為蜃)氏司閉者
也祝鳩(即鷦性孝)氏司徒也鴡鳩氏司馬也鳲鳩氏司空
也爽鳩氏司寇也鶻鳩氏司事也五鳩鳩民者也五
雉為五工正利器用正度量夷民者也九扈為九農
正扈民無淫者也自顓頊以來不能紀遠乃紀於近
為民師而命以民事則不能故也仲尼聞之見於郯
子而學之既而告人曰吾聞之天子失官學在四夷
猶信愚謂觀此則郯子能博通古今知歴代建官之
義仲尼以為賢者也故書於冊表其賢也不但志邦
交之禮以小事大之義而已也禮失求之野豈不信
夫
八月晉荀吳帥師滅陸渾之戎
正傳曰書晉荀吳帥師滅陸渾之戎則聖人褒貶之
意並見矣左氏曰晉侯使屠蒯如周請有事於雒與
三塗萇弘謂劉子曰客容猛非祭也其伐戎乎陸渾
氏甚睦於楚必是故也君其備之乃警戎備九月丁
夘晉荀吳帥師涉自棘津使祭史先用牲於雒陸渾
人弗知師從之庚午遂滅陸渾數之以其貳於楚也
陸渾子奔楚其衆奔甘鹿周大獲宣子夢文公攜荀
吳而授之陸渾故使穆子帥師獻俘於文宮(文公之廟)愚
謂詩云戎狄是膺荆舒是懲陸渾之戎本戎狄而從
於荆楚晉伐之不失為膺戎狄之義也然有陽不能
無陰有王國不能無荒服伐之可也滅之不可也故
春秋書之而褒貶與奪之義並見焉胡氏曰林父之
於潞氏士會之於甲氏荀吳之於陸渾戎皆滅之也
而林父士會稱師稱人荀吳舉其名氏何哉夷不亂
華陸渾之戎密邇王室而縱之雜處則非膺戎狄别
内外之義也與闢土服遠以圖強霸則異矣然舉其
名氏非褒詞也纔得無貶耳則窮兵於遠虚内事外
者可知矣愚謂此不稱大夫而名之類於貶矣胡氏
特以其事善故不以為貶耳然則義例之說果能充
其類也乎
冬有星孛于大辰
正傳曰孛即彗星也大辰大火也心星也書有星孛
于大辰志天變也為天下志也左氏曰有星孛于大
辰西及漢申須曰彗所以除舊布新也天事恒象今
除於火火出必布焉諸侯其有火灾乎梓慎曰往年
吾見之是其徵也火出而見今茲火出而章必火入
而伏其居火也久矣其與不然乎火出於夏為三月
於商為四月於周為五月夏數得天若火作其四國
當之在宋衞陳鄭乎宋大辰之虚也陳太皥之虚也
鄭祝融之虚也皆火房也星孛及漢漢水祥也衞顓
頊之虚也故為帝丘其星為大水水火之牡也其以
丙子若壬午作乎水火所以合也若火入而伏必以
壬午不過其見之月鄭禆竈言于子產曰宋衞陳鄭
將同日火若我用瓘斝玉瓉鄭必不火子產弗與○
胡氏曰大辰心也心為明堂天子之象其前星太子
後星庶子孛星加心象天子適庶將分爭也後五年
景王崩王室亂劉子單子立王猛尹氏召伯立子朝
歴數載而後定至哀十三年有星孛于東方不言宿
名者不加宿也當是時吳人僣亂憑陵上國日敝於
兵暴骨如莽其戾氣所感固將壅吳而降之罰也故
氛祲所指在於東方假手越人吳國遂滅天之示人
顯矣史之有占明矣
楚人及吳戰于長岸
正傳曰書楚人及吳戰于長岸罪交爭也師出無名
惟以力相爭此夷狄之道也故春秋書以惡之左氏
曰吳伐楚陽匄(楚穆公曾孫)為令尹卜戰不吉司馬子魚
(即公子魴)曰我得上流何故不吉且楚故司馬令龜我請
改卜令曰魴也以其屬死之楚師繼之尚大克之吉
戰于長岸子魚先死楚師繼之大敗吳師獲其乘舟
餘皇(吳乘舟名)使隨人與後至者守之環而塹之及泉盈
其隧炭陳以待命吳公子光請於其衆曰喪先王之
乘舟豈唯光之罪衆亦有焉請藉取之以救死衆許
之使長鬛者三人潛伏於舟側曰我呼餘皇則對師
夜從之三呼皆迭對楚人從而殺之楚人亂吳人大
敗之取餘皇以歸胡氏曰言戰不言敗勝負敵也楚
地五千里帶甲數十萬戰勝諸侯威服天下本非吳
敵也惟不能去讒賤貨使費無極以讒勝囊瓦以貨
行而策士奇才為敵國用故日以侵削至雞父之師
七國皆敗柏舉之戰國破君奔幾於亡滅吳日益強
而楚削矣是故為國必以得賢為本勸賢必以去讒
賤貨為先不然雖廣土衆民不足恃也考其所書本
末強弱之由其為後世戒明矣
(景王二十一年)十有八年(晉頃二年齊景二十四年衞靈十一年蔡平六年鄭定六年曹平四年卒)
(陳惠六年杞平十二年宋元八年秦哀十三年楚平五年吳僚三年)
春王三月曹伯須卒
正傳曰曹伯名須諡平公書曹伯須卒志與國之大
故也餘義見前
夏五月壬午宋衞陳鄭灾
正傳曰書壬午宋衞陳鄭灾志大異也何以為大異
也公羊曰以其同日而俱灾也外異不書此何以書
為天下記異也左氏曰五月火始昏見丙子風梓慎
曰是謂融風火之始也七日其火作乎戊寅風甚壬
午大甚宋衞陳鄭皆火梓慎登大庭氏之庫以望之
曰宋衞陳鄭也數日皆來告火禆竈曰不用吾言鄭
又將火鄭人請用之子產不可子太叔曰寶以保民
也若有火國幾亡可以救亡子何愛焉子產曰天道
遠人道邇非所及也何以知之竈焉知天道是亦多
言耳豈不或信遂不與亦不復火鄭之未灾也里析
告子產曰將有大祥民震動國幾亡吾身泯焉弗良
及也國遷其可乎子產曰雖可吾不足以定遷矣及
火里析死矣未葬子產使輿三十人遷其柩火作子
產辭晉公子公孫于東門使司寇出新客禁舊客勿
出於宮使子寬子上巡羣屏攝至於太宮使公孫登
徙大龜使祝史徙主祏於周廟告於先君使府人庫
人各儆其事商成公儆司宮出舊宮人寘諸火所不
及司馬司寇列居火道行火所焮城下之人伍列登
城明日使野司寇各保其徵郊人助祝史除於國北
禳火于玄冥回禄祈于四鄘書焚室而寬其征與之
材三日哭國不市使行人告於諸侯宋衞皆如是陳
不救火許不弔灾君子是以知陳許之先亡也胡氏
曰左氏鄭灾子產臨事而備初禆竈言於子產宋衞
陳鄭將同日火若我用瓘斝玉瓚鄭必不火子產弗
與及鄭既灾竈曰不用吾言鄭又將火鄭人請用之
子產不可曰天道遠人道邇非所及也何以知之亦
不復火禆竈所言蓋以象推非妄也而鄭不復火者
子產當國方有令政此以德消變之驗矣是知吉凶
禍福固有可移之理古人所以必先人事而後言命
也
六月邾人入鄅
正傳曰鄅小國姒姓禹之後書邾人入鄅罪詭謀也
左氏曰鄅人藉稻邾人襲鄅鄅人將閉門邾人羊羅
攝其首焉遂入之盡俘以歸鄅子曰余無歸矣從帑
于邾邾莊公反鄅夫人而舍其女愚謂觀此則鄅人
無可聲之罪而邾人出其不意襲而入之俘其民以
及其君無道之甚者也故春秋惡之
秋葬曹平公
正傳曰書葬曹平公志相恤之義也左氏曰葬曹平
公往者見周原伯魯焉與之語不說學歸以語閔子
馬閔子馬曰周其亂乎夫必多有是說而後及其大
人大人患失而惑又曰可以無學無學不害不害而
不學則苟而可於是乎下陵上替能無亂乎夫學殖
也不學將落原氏其亡乎愚謂學也者覺也效也不
效而無覺則惑心生而邪惡乘之弑父與君不學之
漸也
冬許遷于白羽
正傳曰書許遷于白羽則楚陵蔑中國之罪甚矣左
氏曰楚左尹王子勝言於楚子曰許於鄭仇敵也而
居楚地以不禮於鄭晉鄭方睦鄭若伐許而晉助之
楚喪地矣君盍遷許許不專於楚鄭方有令政許曰
余舊國也鄭曰余俘邑也葉在楚國方城外之蔽也
土不可易國不可小許不可俘讐不可啓君其圖之
楚子說冬楚子使王子勝遷許於析實白羽愚謂先
王分封有定受之天子傳之先君楚十五年復遷邑
許自夷還居葉今又自葉遷白羽其以夷陵夏犯先
王之誅矣
(景王二十二年)十有九年(晉頃三年齊景二十五年衛靈十二年蔡平七年鄭定七年曹悼公午元)
(年陳惠七年杞平十三年宋元九年秦哀十四年椘平六年吳僚四年)
春宋公伐邾
正傳曰書宋公伐邾著擅興之罪也左氏曰鄅夫人
宋向戌之女也故向寧(向戌之子)請師二月宋公伐邾圍
蟲三月取之乃盡歸鄅俘邾人郳人徐人會宋公乙
亥同盟於蟲愚謂鄅人藉稻邾襲而俘之辱及其君
夫人其罪大矣胡氏以為向寧請師圍蟲取之盡歸
鄅俘為聲罪執言之兵是也然邾固有罪宋亦不能
無罪焉不以告於天子率方伯連帥以聲罪致討乃
擅興動衆又取其邑故史書之聖人竊取之義見矣
其不書圍不書取者宋不以報告故爾胡氏以為取
其善而釋其罪過矣
夏五月戊辰許世子止弑其君買
正傳曰書許世子止弑其君買罪世子也罪其有致
弑之道也左氏曰夏許悼公瘧五月戊辰飲太子止
之藥卒太子奔晉書曰弑其君君子曰盡心力以事
君舍藥物可也穀梁謂止曰我與夫弑者不立乎其
位以與其弟虺哭泣歠飦粥嗌不容粒未踰年而死
故君子即止自責而責之也愚謂五刑之屬三千而
罪莫大於弑父與君據左氏所載則太子止但為不
嘗藥之故耳而春秋遽以莫大之罪加之者豈聖人
公恕之心哉觀此者必以經而正其傳可也左氏君
子曰盡心力以事君舍藥物可也非也胡氏又以為
謹微履霜之義亦非也此皆不過見止之自責哭泣
而死不立其位而為此言耳當時必有實事史逸其
傳而隠其詞矣故傳謂飲止之藥而卒止亦受之曰
我與夫弑者豈無故而受與弑之名邪或者止之比
黨速欲止之定位因藥進毒以殺之或太子察之不
早而比其匪人又不先嘗藥以杜其邪謀或後稍知
知之未真而隠之皆不能免於與弑之罪矣如漢之
霍光豈不亦為忠臣其妻毒許后光為隠其邪謀設
使漢有春秋則當書曰霍光弑皇后許氏則光豈敢
不受之乎大抵不學無術則愚而陷於弑父之罪不
能免於春秋之書而後儒紛紛皆徒以歸於不嘗藥
之罪則夫山野愚氓憂親之疾付於庸醫之手而致
親死初不知有嘗藥之禮者皆為有弑父之罪矣豈
理也哉曰焉知止不實與之同謀乎曰以不立乎其
位以與其弟虺哭泣歠粥不粒而死以此知其决不
然也
己夘地震
正傳曰書地震志變異也地道尚靜今震而動焉失
其常矣失常為變為異故春秋書之以示戒焉
秋齊高發帥師伐莒
正傳曰書齊高發帥師伐莒志非義之兵也夫非義
者必計功謀利者也莒非有可聲之罪齊徒以其不
事已而伐之是為計功謀利之心非義舉何以為霸
主乎左氏曰齊高發伐莒莒子奔紀鄣使孫書(陳無宇之)
(子)伐之初莒有婦人莒子殺其夫已為婺婦及老託
於紀鄣紡焉以度而去之及師至則投諸外或獻諸
子占(即書)子占使師夜縋而登登者六十人縋絶師鼓
譟城上之人亦譟莒共公懼啓西門而出七月丙子
齊師入紀
冬葬許悼公
正傳曰書葬許悼公志恤隣之大事也其與諸侯會
葬可知矣夫與諸侯會葬者必諸侯安之而非實弑
矣許止質美而不學不能敬謹以事其親比之匪人
以致進藥而不嘗藥進而毒發以殺其親又不追賊
以陷於與弑之罪其與實弑者異矣推類至義之盡
耳故諸侯安之而與葬也不然賊之未討何以書葬
耶胡氏曰觀止自責可謂有過人之質矣乃至以弑
君獲罪此為人臣子而不知春秋之義者也古者太
子自其初生固舉以禮有司端冕見之南郊過闕則
下過廟則趍為赤子而其教已有齊肅敬慎之端矣
此春秋訓臣子除惡於微積善於早之意也
(景王二十三年)二十年(晉頃四年齊景二十六年衞靈十三年蔡平八年卒鄭定八年曹悼二年陳惠)
(八年杞平十四年宋元十年秦哀十五年楚平七年吳僚五年)
春王正月
正傳曰無事亦書時月義見于前
夏曹公孫會自鄸出奔宋
正傳曰會子臧之子鄸子臧之采邑也書曹公孫會
自鄸出奔宋善其奔也盡奔之禮也公孫會得罪而
出奔猶待放於其邑也劉敞曰待放也古者大夫有
罪待放於其境三年君賜之環則復賜之玦則去逾
境則為位向國而哭素衣裳冠不說人以無罪此去
國之禮也會待放于鄸自鄸而出奔宋得臣子惓惓
不敢忘君之義可謂得禮矣故春秋善之公羊以為
奔未有言自言自畔也為賢子臧之後諱也胡氏從
之穀梁又以為自鄸專乎鄸也皆非矣夫春秋紀事
之書就事論事豈得比賞延于世善善長之義以父
祖之賢及其子孫者哉凡此皆義例臆說為之蔽春
秋之指所以不明也
秋盜殺衞侯之兄縶
正傳曰縶衞侯之庶兄也書盜殺衞侯之兄縶誅亂
賊也左氏曰衞公孟縶(靈公之兄)狎齊豹(齊惡之子)奪之司寇
與鄄有役則反之無則取之公孟(縶之字也)惡北宮喜(即北)
(宮貞子)褚師圃欲去之公子朝通于襄夫人宣姜懼而
欲以作亂故齊豹北宮喜褚師圃公子朝作亂初齊
豹見宗魯於公孟為驂乘焉將作亂而謂之曰公孟
之不善子所知也勿與乘吾將殺之對曰吾由子事
公孟子假吾名焉故不吾遠也雖其不善吾亦知之
抑以利故不能去是吾過也今聞難而逃是僣子也
子行事乎吾將死之以周事子而歸死於公孟其可
也丙辰衞侯在平壽公孟有事於蓋獲(門名)之門外齊
子氏(即齊豹)帷於門外而伏甲焉使祝鼃寘戈於車薪
以當門使一乘從公孟以出使華齊御公孟宗魯驂
乘及閎中(門名)齊氏用戈擊公孟宗魯以背蔽之斷肱
以中公孟之肩皆殺之公聞亂乘驅自閱門入慶比
御公公南楚驂乘使華寅乘貳車及公宮鴻駵魋駟
乘于公公載寶以出褚師子申遇公於馬路之衝遂
從過齊氏使華寅肉袒執蓋以當其闕齊氏射公中
南楚之背公遂出寅閉郭門踰而從公公如死鳥(地名)
析朱鉏(臣名)宵從竇出徒行從公齊氏之宰渠子召此
宮子北宮氏之宰不與聞謀殺渠子遂伐齊氏滅之
丁巳晦公入與北宮喜盟于彭水之上秋七月戊午
朔遂盟國人八月辛亥公子朝褚師圃子玉霄子高
魴出奔晉閏月戊辰殺宣姜衞侯賜北宮喜謚曰貞
子賜析朱鉏諡曰成子而以齊氏之墓予之衞侯告
寧于齊且言子石琴張(孔子弟子)聞宗魯死將往弔之仲
尼曰齊豹之盜而孟縶之賊女何弔焉君子不食奸
不受亂不為利疚於回不以回待人不蓋不義不犯
非禮愚謂按此則為盜者齊豹也殺君之兄不書賊
名者衞不以名報也故魯史亦不得而名之使人按
跡而求而盜人斯得矣其云盜者為盜賊之事深誅
亂賊之罪也若夫宗魯縶之忠臣也以身蔽縶與之
俱死死不恤矣其欲為豹盜者何求乎左氏所載非
孔子之言矣其不以變告縶者蓋不忍負豹之知已
好仁而不好學者也與雍糾之婦祭仲之女同其愚
矣左氏以盜歸之胡氏從之過矣是則如酷吏之任
法非聖人於有過中求無過之心矣謹錄其說于後
○胡氏曰左氏以為齊豹殺之也齊豹為衞司寇守
嗣大夫其書為盜所謂求名而不得者也若艱難其
身以險危大人而有名章徹攻難之士將奔走之臣
竊以為仲尼書斷此獄罪在宗魯宗魯孟縶之驂乘
也於法應書曰盜非求名而不得者也天下豈有欲
求險危大人之惡名而聖人又靳此名而不與者哉
然則齊豹首謀作亂宗魯雖與聞行事又以身死之
矣今乃釋豹不誅而歸獄於宗魯不亦頗乎曰豹之
不義夫人皆知之也若宗魯欲周事豹而死於公孟
蓋未有知其罪也故琴張聞其死將往弔之仲尼曰
齊豹之盜孟縶之賊汝何弔焉非聖人發其食奸受
亂蓋不義犯非禮之罪書於春秋則齊豹所畜養之
盜孟縶所見殺之賊其大惡隠矣
冬十月宋華亥向寧華定出奔陳
正傳曰書宋華亥向寧華定出奔陳志亂也左氏曰
宋華向之亂公子城(平公子)公孫忌樂舍(欒喜孫)司馬彊
向宜向鄭(皆向戌子)楚建(即亡太子)郳申(即邾穆公子)出奔鄭其徒
與華氏戰于鬼閻敗子城子城適晉華亥與其妻必
盥而食所質公子者而後食公與夫人每日必適華
氏食公子而後歸華亥患之欲歸公子向寧曰唯不
信故質其子若又歸之死無日矣公請於華費遂將
攻華氏對曰臣不敢愛死無乃求去憂而滋長乎臣
是以懼敢不聽命公曰子死亡有命余不忍其訽冬
十月公殺華向之質而攻之戊辰華向奔陳華登奔
吳向寧欲殺太子華亥曰干君而出又殺其子其誰
納我且歸之有庸使少司寇牼以歸曰子之齒長矣
不能事人而以三公于為質必免公子既入華牼將
自門行公遽見之執其手曰余知而無罪也入復而
所陳氏曰於是公子城公孫忌八子奔鄭華亥向寧
華定奔陳其但書三子何凡奔罪也衆不可勝罪則
罪其甚者入南以叛乞師于楚為宋患之日久是以
甚三子也
十有一月辛夘蔡侯廬卒
正傳曰書蔡侯廬卒志隣國之大故也
(景王二十四年)二十有一年(晉頃五年齊景二十七年衞靈十四年蔡悼公東國元年鄭定九年)
(曹悼三年陳惠九年杞平十五年宋元十一年秦哀十六年楚平八年吴僚六年)
春王三月葬蔡平公
正傳曰書葬蔡平公志隣國之大事也而諸侯相恤
之義見矣左氏曰三月葬蔡平公蔡太子朱失位位
在卑大夫送葬者歸見昭子昭子問蔡故以告昭子
嘆曰蔡其亡乎若不亡是君也必不終詩曰不解于
位民之攸塈今蔡侯始即位而適卑身將從之
夏晉侯使士鞅來聘
正傳曰書晉侯使士鞅來聘志邦交之禮也而其失
可考見矣諸侯邦交有朝聘之禮所以通往來晉之
聘魯得禮之正乎按左氏夏晉士鞅來聘叔孫為政
季孫欲惡諸晉使有司以齊鮑國歸費之禮為士鞅
士鞅怒曰鮑國之位下其國小而使鞅從其牢禮是
卑敝邑也將復諸寡君魯人恐加四牢焉為十一牢
愚謂晉鞅來聘以修好責小以相攜而魯季孫私惡
以妨公失懽於盟主是邦交通好之禮胥失之矣故
春秋書之
宋華亥向寧華定自陳入于宋南里以叛
正傳曰南里宋鄙也書宋華亥向寧華定自陳入于
宋南里以叛則叛逆之罪見矣左氏曰宋華費遂生
華貙華多僚華登貙為少司馬多僚為御士與貙相
惡乃譛諸公曰貙將納亡人(華亥等)亟言之公曰司馬
以吾故亡其良子死亡有命吾不可以再亡之對曰
君若受司馬則如亡死如可迯何遠之有公懼使侍
人召司馬之侍人宜僚飲之酒而使告司馬司馬嘆
曰必多僚也吾有讒子而弗能殺吾又不死抑君有
命可若何乃與公謀逐華貙將使田孟諸而遣之公
飲之酒厚酬之賜及從者司馬亦如之張匄(華貙家臣)尤
之曰必有故使子皮(華貙字)承宜僚以劒而訊之宜僚
盡以告張匄欲殺多僚子皮曰司馬老矣登之謂甚
吾又重之不如亡也五月丙申子皮將見司馬而行
則遇多僚御司馬而朝張匄不勝其怒遂與子皮臼
任鄭翩(華貙家臣)殺多僚劫司馬以叛而召亡人壬寅華
向入樂大心豐愆華牼禦諸橫華氏居盧門以南里
叛六月庚午宋城舊鄘及桑林之門而守之愚謂三
大夫之叛宋久矣而此復書叛者以始終其叛逆之
跡以大其罪也○胡氏曰按左氏初宋元公無信多
私而惡華向三大夫謀曰亡愈於死先諸乃誘羣公
子殺之公如華氏請焉弗許遂劫公取太子及其母
弟以為質公怒攻之華向奔陳至是入于南里以叛
凡書叛有入于戚者而不言衞有入于朝歌者而不
言晉有入于蕭者而不言宋此獨言宋南里何也戚
與朝歌及蕭皆其所食私邑也若南里則宋國城内
之里名也傳稱華氏居盧門南里以叛而宋城舊鄘
及桑林門以守是華氏與宋分國而居矣故其入其
出皆以南里繋之宋此深罪叛臣逼脇其君已甚之
詞也愚謂言叛則不必問其邑其境而叛逆之罪均
矣孟子曰孔子成春秋而亂臣賊子懼此之謂乎
秋七月壬午朔日有食之
正傳曰書日有食之志天變也左氏曰公問于梓慎
曰是何物也禍福何為對曰二至二分日有食之不
為災日月之行也分同道也至相過也其他月則為
災陽不克也故常為水
八月乙亥叔輙卒
正傳曰叔輙叔弓之子伯張也書叔輙卒志國卿之
大故也左氏曰於是叔輙哭日食昭子曰子叔將死
非所哭也八月叔輙卒
冬蔡侯朱出奔楚
正傳曰書蔡侯朱出奔楚罪不能守社稷也左氏曰
費無極取貨于東國(隠太子之子平侯唐之弟蔡侯朱之叔父)而謂蔡人
曰朱不用命于楚君王將立東國若不先從王欲楚
必圍蔡蔡人懼出朱而立東國朱愬于楚楚子將討
蔡無極曰平侯與楚有盟故封其子有貳心故廢之
靈王殺隠太子其子與君同惡(平侯與公子比弑靈王故同惡)德君
必甚又使立之不亦可乎且廢置在君蔡無他矣觀
此則蔡侯之奔不能修德以鎮乎讒邪為讒邪之所
逐皆可見矣
公如晉至河乃復
正傳曰何以書非所如也人君之舉動必惟其時時
然後動乃無悔也按左氏公如晉鼓叛晉晉將伐鮮
虞故辭公是昭公不時其動屢見拒於晉可恥之甚
者也故春秋書之
春秋正傳卷三十一
