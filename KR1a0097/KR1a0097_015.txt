易像鈔卷十五明胡居仁撰
聖人畫一竒以象天畫一偶以象地不曾别畫一竒偶
以象人謂天地之外有人謂人之外有天地竒偶二
畫皆虛器耳矣
聖人以此洗心(或云洗蘇典切)洗心猶云潔心圓神方知易貢
之心極天下之至潔而无以加故謂之洗心如所謂
道心赤心亦得之不然易自易而心自心何時凑泊
隂陽三五每一五而變七十二候二五而變三十六旬
三五而變二十四氣
關子明時也者繫乎君天下者也君天下者得君子之
道則時亨得小人之道則時塞又曰時未定曰屯時
已定曰旣濟屯濟時變之際也甚旨
八衍卦數七衍蓍數爻用九六原根七八來非其无七
八也
蓍得天數故圓而神卦得地數故方以知
舜典龜筮協從重易尚矣
潛虛駑馬日進騏驥可及君子畏盈小人怙成方春不
犁洎秋而饑水厭其原木剿其根慎守而身勿為鴞
鳴虎狼養子教之搏噬直木不令其影自正飽食嘻
嘻禽犢之肥衣食貨賂生養之具爭怨之府稂莠之
鉏嘉穀扶疎學匪干祿祭匪求福蓬麻其植惟蓬亦
直豨腹饕饕為人益膏忍之少時福祿无期慎于舉
趾差則千里皆粹語
陽明先生曰合得本體是工夫做得工夫是本體凡卦
六爻爻爻本體爻爻工夫无合不得本體之工夫无
做不得工夫之本體
過此以往未之或知此之能過者為誰
或曰兩儀猶未成卦兩儀不可言乾坤嗚呼一畫竒便
是陽是乾便是震坎艮之男體一畫偶便是隂是坤
便是巽離兌之女體耳四者兩之四非兩之外有四
八者兩之八非兩之外有八兩者人之兩非人之外
有兩謂人之外别有兩不知人者也
咸後有遯少男取女老者身退恒後有大壯長男當家
大之壯老之衰抑不待言矣
乾于兌夬坤于兌萃乾于巽姤坤于巽升剛柔之斷斷
此
雷風相與風恒有而雷不恒有六子中出震首雷而雷
不恒出震乾初之潛體動而不常動春分乃發聲秋
分即收聲惟龍亦然龍之所在雷之所在故震為雷
為龍
无思无為易也何思何慮咸也未能易无思无為一語
全用不著未能咸何思何慮一語全用不著
三才不立二儀自運苐于人分可愧耳
无極而太極流行而對待萬古不動太極本无極對待
本流行萬古不息
洗心退藏于密之密學者多无捉摸處但以不密反之
君不密則失臣臣不密則失身機事不密則害成言
心聲口心竅口漏則心漏他无不漏可知不安于漏
即口即心出口是密何之非密
或問太極朱子曰如李樹上决不生出桃子如狗肚裏
决不生出猪兒
天地之數无所不通无往不合丁武陵曰天數五地數
五合而衍之偶數五十竒數四十有九五十藏諸用
四十有九顯諸仁故曰大衍之數五十其用四十有
九又曰一二三四先于五者也故出外而内歛而歸
于五六七八九後于五者也故由内而外由五散之
也又曰名為八卦實得九數名為九宫實得十數
易用九六以參天言九以兩地言六以九效天下之動
參天之能事也以六效天下之靜兩地之能事也豈
區區九六之爻而已哉
知來曰神神蓍德湏是大衍之數五十其用四十有九
渾然全具方始可名為神藏往曰知知卦德湏是六
十四卦三百八十四爻條條井井分分明明方始可
名為知後人懸空說神說知其寔何神何知之有无
不賺入異端神怪道路去
羲易无文而六十四卦卦象各殊三百八十四爻爻象
各别郁郁乎天下之至文曾有以加于此哉若文王
錯綜序來又别
一歲十二月一日十二時半陽半隂便是乾六畫坤六
畫之象乾六畫自子至已之象坤六畫自午至亥之
象文王反復序之于乾曰元亨利貞乾六畫又該得
坤六畫之象以陽全隂半陽兼得隂隂兼不得陽也
有圖无書有乾南坤北一圖无離南坎北一圖俱不成
其為造化可見圖書是一時所有故曰河出圖洛出
書聖人則之二圖亦一時所具初无伏羲文王先天
後天之異
乾坤成列易立其中如乾六爻之數二百一十有六坤
六爻之數百四十有四合之共三百六十是為一年
之數而四時寒暑屈伸之變无不具足豈不是易立
乎其中
卦體爻主與夫中爻雜物撰德之義傳義皆不暇詳求
以故說得來全无統紀頭腦止于逐爻推衍不過爻
位二字相為發明而已
理氣雖无兩箇若徒認氣為理將差繆无所不至且以
坎窞始而以徽纆叢棘終矣
震艮之後漸歸妹震艮與巽兌交四偏卦交之終豐旅
震艮與離交以剛合明之終巽兌之後為渙節巽兌
與坎交以柔拯險之終
體天地之撰通神明之德類萬物之情三語不到手于
易總无干于學總无干
易中一字一義皆據卦爻發明實象實理
易以畫為主畫即象也有畫斯有卦有卦斯有辭畫本
于伏羲辭本于文周孔子贊易皆所以發明伏羲文
周之卦與辭耳若云周爻已不盡同于文王孔翼亦
豈盡同于文周則四聖各一其易矣而可乎
不三畫不同功天下无可效之動
繫辭傳上下各十二章始言易簡終言易簡始言德行
終言德行不在言語
屈伸相感而利生屈伸相感全是天理也如之何不利
震是兜根動巽是徹底入朱子曰巽是底心下意要制
事湏是將心入那事裏面去順他道理方能制事若
心粗只從事皮膚上綽過如此行權便錯了
无有師保如臨父母非師保即父母常若臨之在上知
懼之學至矣乎
臨川吳氏曰内外旣有二正卦之體中四爻又成二正
卦之體然後其義愈无遺闕非以此正體互體竝觀
則其義猶有不僃正體則二為内卦之中五為外卦
之中互體則三為内卦之中四為外卦之中卦云互
猶襲漢儒之吻聖人蓋明言六爻相雜也
兩謂之儀卦之第一畫四謂之象卦之第二畫八謂之
卦卦之第三畫聖人作易只有此三畫便該盡易理
辭也者各指其所之人人指示他一條道路如此者為
易不如此者為險便自辨别而行走
成之者性程子曰知待萬物自成其性始得
易以卜筮為教人謀鬼謀百姓與能不可使知之亦可
使由之也士人而以百姓自居陋矣
隂陽有偏五行有一行不全總是物類不成人道
朱子曰物到盛時必衰雖鬼神有所不能違也
天曰參地在其中地曰兩地兼不得天也
卦必三畫三而參之為九故九為乾三而兩之為六故
六為坤
乾之策三十六倍之為七十二七十二乃乾坤槖籥兩
其七十二即坤之策一百四十四三其七十二即乾
之策二百一十六
瞿氏九思曰參伍所以為錯綜者錯綜所以成參伍者
自錯綜之象成而六十四卦始備自錯綜之法立而
六十四卦始成
三畫之八卦乾之策一百零八坤之策七十二震坎艮
之策各八十四巽離兌之策各九十六合之得七百
二十七百二十即七十二也
金湏百鍊然後精人湏三百八十四爻摩盪然後粹
出震則陽用事而伏隂為災凡雷之發聲皆以震隂而
使之无伏入兌則隂用事而愆陽為災凡雷之收聲
皆以歛陽而使之无愆
貞訓正而固正而不固便都是攙槍彗孛聰明聖智不
固亦然智屬冬藏之令今之用智者似全與藏義反
矣
程子言易謂得其義則象數在其中朱子以為先見象
數方說得理不然事无寔証則虛理易差
乾坤中天地交為坎離以升降言謂乾降坤中為坎坤
升乾中為離可以先後天言謂乾離一體坤坎一體
乾中虛即離離中實即乾坤中實即坎坎中虛即坤
可總之乾坤者坎離之全體坎離者乾坤之中體乾
坤九六之用无非六子而坎離之于乾坤其用尤顯
如乾之雲雨坎也大明離也潛躍坎也利見離也坤
之冰血坎也文章離也而動入止說之義一一寓焉
矣
圖九終于西與一接水火相逮也書九終于南與一對
水火不相射也
坎中一陽全乾之體全離之用離中一隂全坤之體全
坎之用
寂然不動有虛一之寂然不動有掛一之寂然不動衆
人心常浮動隨物祗在事上安泊舍事如猢孫失樹
无時寧息此則掛一之寂且為昏然而况其為虛一
之寂乎
陷而求動得上止得下麗而黃入得上說得下長少四
子能事亦具備二中子中
圖全數五十五乾六爻六九五十四全數缺一一者太
極之隠體所以用九者在乾即謂之乾元故曰乾元
用九坤六爻三十六乃乾一爻之策數耳一乾五坤
三十九二乾四坤四十二乾坤平四十五為書之全
數四乾二坤四十八五乾一坤五十一視大衍五十
之數餘一純乾之卦于圖全數缺一即虛一之一五
乾一坤之卦于大衍之數餘一即掛一之一
九自一至六積數一竒一偶六自一至六積數俱偶陽
兼隂隂不得兼陽是從來定數
寂太極感儀象卦爻一時俱通舉一卦一爻二四八亦
一時俱通
乾坤全體坎離中用震艮巽兌皆原始要終以用坎離
之中而體乾坤之全者
坎内陷故精明極其收歛離外麗故光輝極其發越
坤者乾之用離者坎之用巽者震之用兌者艮之用
離坎在先天原對待在後天亦對待中不可易也邵子
曰天地之本其起于中乎是以乾坤交變而不離乎
中人居天地之中心居人之中日中則盛月中則盈
故君子貴中也
易于剛直曰剛中于柔不直言中必曰得中得之為言
得剛中之中為中中在剛不在柔也乃中孚之象亦
曰剛得中蓋因柔在内而發
萬以忠曰心何形云洗何前後云退密何所云藏此難
言解也學者惟將退的意思向自心體將平日粗浮
向外念頭收入身來漸斂伏澄徹則密體漸露洗與
藏自漸了辨蓋知道心之微自知人心之危知所當
藏自知所當洗此神明默成中事也
讀易不識有所謂太極讀中庸不識有所謂未發俱謂
之无頭學問
覩不待形形无不覩矣聞不待聲聲无不聞矣易不待
儀象卦爻儀象卦爻无不易矣大傳所謂易有太極
是生兩儀四象八卦者此
乾于太極一轉手坤于太極兩轉手震坎艮皆一轉手
巽離兌皆兩轉手
易无太極一卦不立而况六十四一爻不生而况三百
八十四中庸无未發五道三德九經三重无一不淪
于虛妄去
要知天地之間无物不易无易无不易者以為之主宰
故曰易有太極生兩生四生八以定吉凶生大業
故曰天地之性人為貴故曰天地設位聖人成能
九六乾坤之策七八六子之策故惟乾坤有用九用六
之繫而餘非所與然爻槩名之為九六以七八即九
六之分九六之外无七八也
乾六爻之策二百一十有六坤六爻之策百四十有四
凡三百有六十當期之日六子六爻之策亦然二篇
之策乾六千九百一十有二坤四千六百有八凡萬
有一千五百二十六子之策亦然故九六之外无七
八
合乾坤之策四分之九也故乾用九六分之六也故坤
用六二分之十有八也故十有八變而成卦十二分
之三也故卦必三畫爻必三變而為三才之道
就蓍法分來四个三四个九乾也四个四四个八巽離
兌也四个五四个七震坎艮也四个六六个四坤也
皆四營之義也而或不知有掛一行于卦之内虛一
立于卦之外于大衍之數仍无交涉
六子七八之變七八六子之用七日得而八月凶震兌
出入之門戶故首指以示人
數同而分異九六此數七八此數特變有不同耳動可
弗慎乎
三竒為九三偶為六一竒二偶為七一偶二竒為八都
是衍數全體都是八卦全體
易逆數全重知來坎者萬物之所歸歸來也坎之三亦
來體而剛中不在故曰來之坎坎惟震若自坎首出
故震曰震來洊震則无往非來雖往皆來故震五曰
震往來需訟比蹇解困井渙旣濟言來皆坎隨復无
妄豐言來皆震若泰之大來否之小來賁之柔來離
之突來咸之憧憧往來兌之來兌則舉乾坤離兌諸
卦爻无一不來尤似可見至訟曰剛來而得中渙曰
剛來而不窮旣濟之五曰吉大來來義更分明巳
歸竒于扐以象閏三變之中必有一竒即掛一之一為
之如四个三乾九之策宜十二而扐必十三四个四
巽離兌八之策宜十六而扐必十七四个五震坎艮
七之策宜二十而扐必二十一四个六坤六之策宜
二十四而扐必二十五三變必有一竒如三歲必有
一閏无竒不成卦无閏不成歲與諺所謂无零不算
數俱此數此理易爻三百八十四乃閏歲之全數易
可言逆數亦可言閏數
蓍用七卦用八故爻用九六十五圖書之中數七八十
五九六十五用九六則七八在其中謂九變八六變
七老變少不變乃京郭之占術非文周之易旨
易曰吉凶悔吝生乎動八卦八德也吉且不容名言有
何凶悔吝之足云動從重吉凶悔吝生乎重卦者也
蓋八者靜體君子主靜主此六十四者動用君子慎
動慎此八未凑手而云主靜六十四有一滲漏而云
慎動皆不可得
八卦相錯數往者順知來者逆往順坤道也來逆乾道
也易逆數乾為主一乾立而六十三盡在其中矣又
曰神以知來知以藏往來足以該往往即藏于知來
中又曰往來不窮謂之通不曰來往而曰往來往客
而來主也又曰過此以往未之或知往未或知可來
不知何所于歸乎
坤對乾如牝對牡然到利貞方說牝馬坤之主即乾坤
之元亨即乾之元亨也譬之男女各有隂陽之氣陽
氣主生男女所同隂氣主成男成為男女成為女便
各别
乾坤之中爻坎離之用乾坤之初上震巽艮兌之用也
乾坤中四爻之變同人對師大有對比兩合則成離坎
離坎交為旣未小畜對豫履對謙兩合則成中孚小
過中孚小過之反為頥大過故師比小畜履同人大
有謙豫先後否泰而離坎要上之終旣未要下之終
頥大過聯合離坎中孚小過聯合旣未乾坤初上之
變姤對復夬對剝故乾坤為前十二卦之首剝復為
中十二卦之首夬姤為後十二卦之首又屯蒙始渙
節終等學者俱當詳繹其義
乾西北艮反震出東離日遂昱于乾中坤西南巽反兌
入西坎水遂孕于坤中乾艮震要于離中顯諸仁坤
巽兌要于坎中藏諸用離代乾艮為上震為下乾即
虛中成離隂而天光乃發坎代坤巽為下兌為上坤
即中實成坎陽而地脉乃流无艮震不成離无巽兌
不成坎无離坎不成乾坤之大用世儒不得後天安
排之故謂後天有安排怎生容得纖毫人力
圖書无二理先後无二天雖曰先天體後天用其實體
用一原先後无間故凡一卦辭一爻辭先後天脉絡
无不備具于中如乾元統天定位于上此先天體也
曰雲行雨施曰大明終始分明以離上坎下言用至
于首出庶物則仍此乾定上位之先體如坤元承天
定位于下此先天體也曰利西南得朋曰利東北喪
朋分明以坤西南艮東北言用至于安貞吉則仍此
坤定下位之先體又如卦位相重有先而後有後而
先如震上坎下曰雷水解坎上艮下曰水山蹇若先
天之序而彖皆曰利西南如下坎上艮曰山水蒙若
後天之序而象曰初筮雖未可一一如是定執而先
後无之不互發又如坤下震上為豫彖曰利建侯此
當為雷已出地帝已出震之侯坎上震下為屯彖曰
利建侯此當為雷未出地帝未出震之侯豫利建已
出之侯故四在上而侯義不復發屯利見未出之侯
故初在下而侯義又申言屯初伏坎下當未出之位
而用有攸往為自鬻為失身志何以行于上屯五據
震上秉用中之權而于侯无建為孤立為无輔澤何
以下于民此上下相湏坎震相重必然之理勢原初
聖人繫易卦卦爻爻俱如此聖人曾未嘗劈空立一
言无根生一枝也又如震上坎下為解上六曰公用
射隼震上艮下為小過六五曰公弋取彼在穴震己
出而在上五上兩爻皆尊于四故不止言侯而言公
黃氏正憲曰時舍聖人居身之所也弘大以乾言含光
以坤言厚德載物君有凉德則山崩川竭民物疵厲
夭札之害在所不免則地之載猶有藉于君子者非
博厚配地何以載物屯初磐桓磐大石漢文紀云此
所謂磐石之宗也天下服其彊桓威武貌磐桓狀其
雄固剛健之才蒙三不有躬上擊也擊者攻其包之
所以窮比後夫凶謂不來水流下民歸仁後而不來
自外于王化絶滅人道便无人理故曰其道窮比之
无首猶首不屬于身身首分離之象泰四不戒以孚
三隂在上不敢為主下順從陽皆出誠心所以外小
人而道消如此卑以自牧牧馴獸之名人之驕心客
氣最難降伏也介于石不終日非日終放倒明日又
竪起反復其道天地間都是一个陽氣只有動靜消
長其動而長盛時喚做陽其靜而消耗時喚做隂陽
消處便是隂非另討个隂來故陽來謂之復无妄不
利有攸往言存主要定不可他移如初九一往大往
小來便成否卦天地閉塞一事不可做一步不可行
了故曰何之大畜上九何天之衢天乾也之往也衢
四通八達之路也言上九負何乾陽而往大道也頥
自求口實猶云不虛食之意大過大者過也慮陽剛
之過動也或意氣激昂而更張太驟則闊略于根本
之地或承平玩愒而文網太疎則廢弛為積衰之漸
此大之所以不能无過也習坎習慣熟也坎為水道
水流而不息无時不行坎中故曰習坎明夷六二夷
于左股君子陽明之類故曰左股用拯竭股肱之力
以匡救文王以服事殷之事馬壯牝馬之貞也姤從
女從后女之后隂之胚胎也濟主涉坎為義濟難之
時以内治為急故六二得以七日以威外為緩故九
三遲以三年
屯二十年乃字復上至于十年不克征頥三十年勿用
皆以坤十積數言同人三三歲不興明夷初三日不
食漸五婦三歲不孕困初三歲不覿旣濟三三年克
之未濟四三年有賞于大國皆以離三體數言坎上
三歲不得豐上三歲不覿皆以震三用數言臨彖至
于八月有凶坤積數八兌正秋亦八月也損彖二簋
可用享兌二坤二皆彊數也震二旣濟二皆曰七日
得以二五之合為七復彖七日來復以剝反為復一
六之反為七也
晉管輅字公明正始元年舉秀才吏部尚書何晏請之
鄧颺在座晏調輅曰聞君蓍爻神妙試為作一卦知
位當至三公否又問連夢見青蠅數十頭來在鼻上
驅之不去有何意故輅曰昔元凱之弼重華宣慈惠
和周公之翼成王坐而待旦故能流光六合萬國咸
寧此乃履道休應非卜筮之所明也今君侯位重山
岳勢若雷電而懷德者鮮畏威者衆殆非小心翼翼
多福之徵又鼻者艮此天中之山高而不危所以長
守貴今青蠅惡臭而集之位峻者顛輕豪者亡不可
不思害盈之數盛衰之期是故山在地中曰謙雷在
天上曰壯謙則裒多益寡壯則非禮不履未有損已
而不光大行非而不傷敗願君侯上追文王六爻之
旨下思尼父彖象之義然後三公可决青蠅可驅也
颺曰此老生常談輅曰夫老生者見不生常譚者見
不譚晏颺旋皆敗其舅氏問輅輅言與禍人會然後
知神明交錯與吉人相近又知聖賢求精之道夫鄧
之行步則筋不束骨脉不制肉起立傾倚若无手足
謂之鬼躁何之視候則魂不守宅血不華色精爽烟
浮容若槁木謂之鬼幽鬼躁者為風所收鬼幽者為
火所燒自然之符不可以蔽也
管公明語劉邠乾坤天地之象天地至大為神明君父
覆載萬物生長无首不解古之聖人何以處乾位于
西北坤位于西南而與六卦同列邠不能答公明亦
未明所以嘻乾處西北艮反為震離乃正位于乾中
坤處西南巽反為兌坎乃正位于坤中由乾之處西
北而艮震二陽原始要終昱陽精為離日而大明中
天由坤之處西南而巽兌二隂原始要終疏隂精為
坎水而由地中行處西北從艮始艮陽上止不失其
為尊自少而長又明陽分之當進皆以正交乾中而
成離處西南從巽始巽隂下伏不失其為卑自長而
少又明隂分之當退皆以正交坤中而成坎處西北
凡以主東北尊正北而天日遂交于正南處西南凡
以合東南尊正南而水地遂比于正北謂乾坤與六
子同列似猶未深西北西南之旨
西北傾乾倡坤隨而六神妙故水火相逮雷風不相悖
山澤通氣然後能變化旣成萬物或遂認西北為退
處亦得此即乾道之无首處藏密處也
或有問予畫前易者予曰凡天地之數五十有五所以
成變化而行鬼神大衍之數五十衍者為畫原有五
未衍畫安在
宋寥應淮字學海建昌南城人遇蜀道士杜可久授以
先天學有吳浚彭復願從受易應淮許諾嘗醉戲之
曰黃口兒可與語先天人皆邵子矣又曰大莫大乎
範圍精莫精乎曲成安得起安樂窩中于九京與評
造化事耶及論後天則曰說卦非聖人筆不能作序
卦直俗儒陋耳
巽山以六甲蠱一陽上止无非春生仁育之德重巽以
六庚巽一隂下入无非秋成義正之事至于巽火而
聰明通于上帝言行正于一家巽水而洌寒及于萬
民和甘注于萬里巽雷而方立以為恒遷改以為益
巽澤而原本要末以救過鶴鳴子和以成孚巽天而
下施為姤命上密為畜雲巽地而上升為順德之高
大下觀為神道之設教雖若具有精義但惟就卦發
揮别无撰造此所以為易簡理得之聖學
乾之西北雖少男已屹如巨人有父道故原其所自始
坤之西南非長女莫與字育成母道故要其所由成
陽生自少欲進欲長欲壯欲烈故艮一反震遂東出
而以離麗為大明隂成自長欲退欲消欲稚欲弱故
巽一反兌遂西入而以坎歸為至德
乾西北首合艮坤西南首合巽艮震相反巽兌相反皆
以輔乾坤坎離四正之中而三十二旣備乾坤合坎
離合乾合坎離坤合坎離共十二四偏合共十二并
重卦八而六十四遂成自乾首下西北而始有天地
交之泰自乾首居西北而始有坎離之中旣未濟交
之終夏首艮商首坤周首乾總无二道
西北先天艮位乾何以來西北艮少男陽生自少也艮
反震出離明遂煥于正南陽以光顯彰明為道常當
如日中天耳西南先天巽位坤何以往西南巽長女
隂成自長也巽反兌入坎源遂歸于正北隂以隠暗
退藏為道常當如水歸壑耳
陽生自少艮反震尚其長故原始要終艮震合之卦多
在上經隂成自長巽反兌尚其消故原始要終巽兌
合之卦多在下經
艮震反而離上見陽之升而上也如遲日造化貴陽欲
其向長西北一下所從來矣巽兌反而坎下歸隂之
降而下也如逝水造化賤隂欲其向消西南一之所
從來矣
河圖五十有五乾六爻九積數五十有四而尚餘其一
或謂乾元即太極猶屬影響
瞿氏九思曰小之為十有八大之為一百八十乃天地
槖籥之數一百八十加太陽之三十六則為乾策之
二百一十有六一百八十去太陽之三十六則為坤
策之一百四十有四故雷出地上凡一百八十日而
收聲雷入地中凡一百八十日而發聲皆造化之極
數十亦天地之極數屯頥復曰十年乃字曰十年勿
用曰至于十年不克征皆極數也
瞿氏九思曰結繩網罟就是彌綸天地十三卦制器尚
象離以結繩始之夬以結繩終之疑衣裳宫室車馬
舟楫等還是彌綸之小事若非書契何以通乎萬世
故遂以彌綸付之書契有書契則離明之聖人不死
億千萬年皆有此書契之治在圓圖夬與乾為交縫
接頭卦以此交縫如環无端周而復始與天地萬物
永无終窮矣又曰孔子以夬為前聖結尾又以履為
文王起頭此見前聖即是文王文王即是前聖文王
與前聖不過換轉一下亦如夬履不過掉轉一下又
曰易之制器尚象即中庸之制禮作樂也又曰文王
用履接夬離初九曰履錯然敬之无咎敬之一字為
堯舜以來相傳學脉而其源寔出于離文王蓋與伏
羲一脉相授受者
瞿氏九思曰上繫觀象玩辭章旣舉自天祐之為言履
信思順章又舉自天祐之為言下繫通其變使民不
倦章又舉自天祐之為言一爻而三言之孔子于大
有之上其致意之深如此又曰上繫七卦下繫十卦
大有自天祐之介在二繫之中湏知此一十八卦為
孔子所用之易與文王九卦一致又曰二繫一十八
卦皆乾卦九二庸言庸行四句之事
易嚴君子小人之别師小人勿用泰内君子外小人否
内小人外君子大有小人弗克觀小人无咎剝小人
長君子得輿小人剝廬遯君子吉小人否大壯小人
用壯君子用罔解君子維有解吉有孚于小人革君
子豹變小人革面旣濟小人勿用繫傳小人而乘君
子之器盗思奪之陽一君而二民君子之道隂二君
而一民小人之道小人不恥不仁不畏不義不見利
不勸不威不懲小人以小善為无益而弗為以小惡
為无傷而弗去雜卦傳夬决君子道長小人道憂皆
其彰明較著者
先後天之合曰水地比水體惟地地用惟水曰地風升
地體惟風風用惟地曰雷火豐雷體惟火火用惟雷
曰風澤中孚風體惟澤澤用惟風曰天山遯健體惟
止止用惟健曰澤水困澤體惟水水用惟澤曰山雷
頥止體惟動動用惟止曰火天大有火體惟天天用
惟火
十有八變而成卦到八卦已是百四十有四變而猶謂
之小成固是大衍而小成大衍者數而小成者卦大
衍者取類大而小成者稱名小之義其實百四十有
四變亦坤一卦之策數耳坤數凑手脚跟已不虛懸
實有竪立之地夫豈不謂之成然或乾數尚屬茫然
或未能窮之八八而萬物之數尚屬茫然萬有一千
五百二十之變一有不備天下之能事如何便可謂
之畢元吉在上大成此聖人望人之深意
大衍之數五十不難識其用四十有九不難識要緊是
中間不說一句
震陽升于地巽隂降于天復陽升于地姤隂降于天離
陽中藏隂坎隂中藏陽旣濟陽中藏隂未濟隂中藏
陽洗心藏密曾不外是
六十四消息无一不通文序約為三十六以二卦反復
間更有線脉當通是乃易之所謂貞夫一語之所謂
一以貫耳
凡一卦一爻其衍數俱五十其用俱四十有九其策數
或三十六或三十二或二十八或二十四乃其所值
之不同耳乾坤有九六二用之繫政恐人隨時隨處
知其用而昧于其所不用之一便都做无頭學問去
大衍之數五十其用四十有九序卦四十九為革革曰
去故五十為鼎鼎曰取新鼎大象曰君子以正位凝
命史臣曰魯陽援戈而麾日退三舍鄒衍仰天而哭
六月降霜夫以匹夫之微精誠所格而天且應之况
有事聖賢之學以致中和之功其應神速又當何如
哉參天地而妙萬物固宜有在也世之人隨物變遷
至于人道弗類其可悲也夫其可慨也夫
動萬物者莫疾乎雷洪武辛亥上召周玄初至京見于
武樓訪雷霆所以神之故玄初對曰天地之間无踰
隂陽者因其運轉故有神神與人合者也雷非人无
以知雷之天人非雷无以知人之天天人相孚本同
一理耳上說
震陽從下升兌隂從上降上升者順行為全下降者逆
行惟半震即全體乾陽其升于隂皆透過遂由乾歴
坎至艮而升止兌即全體坤隂其降于陽不得侵止
由坤歴離至巽而降伏盖震起而巽伏震出而巽齊
震巽聯合于東南陽全直是兼隂隂半不得侵陽震
兌定位東西固如此
隋王无功傳文中子講道于白牛之溪弟子程生語及
周易薛收歎曰不及伏羲氏乎何詞之多也俄有負
苓者問曰子何歎也曰收問之師易者道之藴也伏
羲畫卦而文王繫之不逮省文矣以為文王病也吾
是以歎負苓者曰文王焉病伏羲氏病甚者也昔者
伏羲氏之未畫卦也三才其不立乎四序其不行乎
百物其不生乎萬象其不森乎何營營乎而費畫也
自伏羲氏洩道之密漏神之幾分張太和磔裂元氣
使天下智者詭道逆出曰我善言象而識物情隂陽
相磨遠近相取作為剛柔之說以駭人志于是智者
不知而太朴散矣則伏羲氏始兆亂者也是言幾于
侮聖然肯尋求其用四十有九以前亦繫傳不言之
妙旨而文中子之深心也
乾西北艮于是反身出震而見離坤西南巽于是反身
入兌而歸坎坤彖利西南得朋東北喪朋正以明重
坤而下六十三卦之流行運用无一不尊西北之乾
為君主耳
艮反震出東巽反兌入西此隂陽之大用即乾坤之定
分而乾坤南北之交俱從西始夫乾其靜也專其動
也直夫坤其靜也翕其動也闢出必根入東必根西
動必根靜盖宇宙間造化自然之理原如此
介紹以傳命謂之贊幽贊神明而生蓍蘇氏曰天地鬼
神不能與人接也故以蓍龜為之介紹
帝王世紀庖犧氏作八卦神農重之為六十四卦黃帝
堯舜引而伸之分為二易至夏人因炎帝曰連山殷
人因黃帝曰歸藏文王廣六十四卦著九六之爻謂
之周易又漢書曰文王重易六爻作上下篇孔子為
彖象繫辭文言序卦之屬十篇故曰易道深矣人更
三聖代歴三古
帝出乎震易筌帝字宜一讀不可連下作一句盖八者
乃帝之所為出乎震者帝以震出萬物也故曰萬物
出乎震若曰帝自出則齊乎巽亦帝自齊相見乎離
亦帝自相見也而可乎物至秋而成无不自得故說
乾當隂陽之交故曰戰坎當萬物歸根之時故曰勞
如勞而不伐之勞言成功也成則止止則復生故艮
成終而成始
張行成曰先天自變數生卦其數有八則一二三四五
六七八也卦之變止于六十四者八而八之主二位
二象之變而言是為易之體後天自策數生爻其數
有四則六七八九也爻之變極于四千九十六者六
十四而六十四之主六位六爻之變而言是為易之
用
或問卦者掛也象者像也爻者效也其義云何劉氏曰
卦不以才離作為也象不以亻離形體也爻不以文
離言語也盖渾然一太極焉卦加才象加亻爻加文
明學也由掛忘掛由像忘像由效忘效下學而上達
矣
易像鈔卷十五
