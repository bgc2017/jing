易像鈔易𩔖
提要
(臣)等謹案易像鈔十八卷明胡居仁撰居仁
字叔心餘干人絶意仕進以布衣終其身後
追諡文敬事迹具明史儒林傳是書前有居
仁自序稱讀易二十年有所得輒抄積之手
訂成帙又取先儒圖書論說合于心得者錄
之三卷以下則皆與人論易往復劄記及自
記所學復為櫽括歌辭以舉其要居仁之學
其源雖出吳與弼而篤實則遠過其師故在
明代與曹端薛瑄俱號醇儒所著居業錄至
今稱道學正宗其說易亦簡明確切不涉支
離元渺之談考萬歷乙酉御史李頥請以居
仁從祀孔子廟庭疏稱居仁所著有易傳春
秋傳今頗散佚失次朱彝尊經義考載有居
仁易通解注曰未見而不載此書豈此書一
名易通解歟然李頥時已稱散佚失次何以
此本獨完疑後人裒其緒言重為編次非居
仁所手著也乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易像鈔原序
余自游吳聘君之門始知句誦詞章為不足學當以斯
道自任絶意仕進得暇讀易幾二十年稍有所得隨讀
隨鈔積之既久不忍棄去復手自訂成帙名曰易像鈔
先儒有言易之為書窮神知化非天下之至精其孰能
與于此世之註觧殆皆妄也此盖不特箴弼之失云然
余雖不任註解其應鈔不鈔非所鈔而鈔亦自知妄無
所逃罪或曰窮年兀兀在書册中作活計嘻此蠧魚也
余曰書册安能蠧魚人人自蠧魚耳余又見蠧魚一生
活計作于書册中然似頗為書册居守初不甚為書册
蠧盖有蠧名無蠧實者蠧魚也依書册則生離書册則
死生死以書册猶書册也若蜉蝣焉朝生暮死于泥沙
汚濁中矣與其泥沙而蜉蝣而生死毋寧書册而蠧魚
而生死姤之言包也有魚无咎无魚起凶蠧雖微亦魚
也人有家無書有書無蠧始包无姤魚蔀為豐屋不懼
窺其戶閴其无人乎余尚恐不得比數于蠧魚卒為蜉
蝣之朝夕若曰無事書册余曷敢昧心餘干胡居仁識
易像鈔原序
