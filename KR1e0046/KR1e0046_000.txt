春秋講義春秋類
提要
(臣)等謹案春秋講義四卷宋戴溪撰溪有續
吕氏家塾讀詩記已著錄開禧中溪為資善
堂說書累轉太子詹事景獻太子命類易詩
書春秋論語孟子通鑑各為說以進此即其
春秋說也書中如有齊襄迫紀侯去國為托
復讎以欺諸侯以秦與楚滅庸為由巴蜀通
道以屢書公如晉至河乃復為晉人啟季氏
出君之漸以定公戊辰即位為季氏有不立
定公之心皆具有理解而時當韓侂胄北伐
敗衂和議再成故於内修外攘交鄰經武之
道尤惓惓焉至卒葬之類並闕而不擇考宋
代於喪服之制避忌頗深如何居居字語出
檀弓禮部韻略即不載其他可知溪之不釋
此類盖當時講幄之體也嘉定癸未五月溪
長子桷鋟木金陵學舍沈光序之寳慶丙戌
牛大年復刻于泰州其序稱是書期於啟沃
君聽天下學士不可得而聞盖非經生訓詁
家言故流傳未廣陳氏書錄解題不著于錄
殆以是歟宋史藝文志作四卷王瓉温州志
作三卷朱彝尊經義考註曰已佚今外間絶
無傳本惟永樂大典所採尚散見各條經文
之下今謹為裒輯校正自僖公十四年秋至
三十三年襄公十六年三月至三十一年永
樂大典所缺則取黃震日抄所引補之仍從
宋史釐為四卷而每卷又各分上下其所釋
經文多從左氏故其間從公榖者並附案語
于下方焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋講義原序
漢儒誦其師說曰為人君父者不可不通春秋為人臣
子者不可不通春秋至哉言乎漢人頗識此意東宫藩
邸命夫惇誨故老名儒師傅授以是學仲舒相江都貫
公為河間博士東平中山長沙梁王之傅三傳皆有師
法而敏捷之疏廉直之嚴素剛之望之尤其妙一時之
選者也然微辭奥旨或講焉而不精錯諸事業適以貽
害天下如九世復讎一語差毫釐而謬千里追思異時
師友何所逃罪甚哉講學之難乎非講學之難而所與
共學者難其人耳故端明戴公身端行治雅邃麟經横
帙資善堂重席顓講明白正大義精語平天叙人彝春
生秋殺粲然於口授指畫間有以發先儒所未言長子
桷修葺舊聞鋟木金陵學舍屬光挂名編端光末學膚
受安能窺公𫝊道授業之祕獨慨夫太史公執遷手而泣
曰汝無忘吾所論著揚名後世以顯父母遷卒其業卓
然以繼春秋自任今是書之傳恐司馬氏不得專美於
漢公諱溪字少望以儒宗為宫端世號岷隠先生嘉定
癸未夏五月鄞沈光序
春秋三傳束高閣獨抱遺經究終始然聖意宏深經法
微隠是豈餘藴之所易究哉岷隠先生以儒宗為一世
所尊顓席談經發明大旨凡經之所不書說之所未及
者莫不昭然而義見雖然是書蓋期於啟沃君聽天下
學士不可得而聞也今提舉寺丞建臺於此一日出家
藏以惠多士僕亦以攝承郡事遂得拜手與觀蓋其發
先聖之精微正後學之訛謬其功用豈小補之哉於是
命工鋟木置之郡校以廣其傳歲在丙戌重陽後一日
淮海牛大年書於海陵郡齋
