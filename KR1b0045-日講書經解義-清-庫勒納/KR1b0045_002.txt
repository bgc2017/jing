欽定四庫全書
日講書經解義卷二
大禹謨
大禹謨者史臣記大禹所陳告于帝舜之謨議也故
以大禹謨名篇
曰若稽古大禹曰文命敷于四海祗承于帝
此一節書史臣敘禹陳謨之由也禹功業盛大故稱
大禹文命文德教命也敷布也祗敬也帝指舜而言
史臣稽考古時大禹曰禹為舜臣當治水成功其文
德教命既已敷布于四海之内于是陳其謨謀議論
以敬承于帝舜欲其保治于無窮盖好問好察兢兢
保治者帝舜之心也禹之開陳善道正所以敬承帝
舜之美意耳
曰后克艱厥后臣克艱厥臣政乃乂黎民敏德
此一節書記禹祗承于帝之謨也后即君克能也艱
難也乂治也敏速也大禹陳謨曰人君一身總庶政
綂萬民其道最為難盡人臣受國家委任有輔政長
民之責其道亦最為難盡必須為君者真知為君之
難兢兢然務盡為君之道為臣者真知為臣之難亦
兢兢然務盡為臣之道如此上下交修然後朝廷政
事乃得整飭修舉而無壊亂之弊天下人民亦皆從
上之令速化于善而不容自己苟為君與臣者不知
其難或徒知其難而不能實盡其難則政事必至于
廢弛民心必至于渙散豈能使政乂而民化哉
帝曰俞允若兹嘉言罔攸伏野無遺賢萬邦咸寧稽于
衆舍己從人不虐無告不廢困窮惟帝時克
此一節書記帝舜然禹克艱之謨因推廣之而歸于
堯也兹指上文君臣克艱而言攸解作所伏隠伏也
衆兼臣民言無告是民之鰥寡孤獨無處告訴者困
窮是士之困苦貧賤窮而未遇者帝指堯也帝舜答
禹曰汝謂君臣克艱則政修民化此言誠然為君臣
者信能如此將見聞見博而壅蔽通凡嘉言可以補
益者無有隠伏于下矣四門闢而羣賢進凡懷才抱
德者無有遺棄在野矣賢才聚于上膏澤施于下雖
萬邦之廣萬民之衆無有一夫之不𫉬其所矣君臣
克艱之效至于如此然此豈易致哉必湏稽考于衆
人言有善即舍己從之然後人樂告以善而嘉言罔
伏也又必廣詢民瘼有窮而無告者一一周恤不忍
虐害然後德澤遠被而萬邦咸寧也又必博求賢哲
雖困苦貧賤者一一舉用不至廢棄然後多士畢集
而野無遺賢也此三事者惟帝堯乃為能之也夫舜
于克艱之事不敢自謂曰能而必歸諸堯則舜之克
艱于此亦可見矣
益曰都帝德廣運乃聖乃神乃武乃文皇天眷命奄有
四海為天下君
此一節書伯益因舜以克艱歸堯因贊堯以勉舜也
都歎美辭廣廣大也運運行也眷是眷顧之意奄盡
也伯益曰美哉帝堯之德既廣大而無外且運行而
不息有不可一端形容者自其德出于自然者言之
謂之聖自其聖妙于莫測者言之謂之神自其剛毅
能斷者言之謂之武自其英華宣著者言之謂之文
帝堯之德可謂極盛而無加矣是以皇天眷顧其德
保佑命之使其有四海之地尺地莫非其有為天下
之君一民莫非其臣焉夫堯以盛德得天如此所謂
克艱厥后者信乎為堯之能事也今帝紹堯而為治
可不思克艱以承天之眷命乎天眷有德民懷有仁
帝堯廣運之德乃帝堯如天之仁也法堯者以堯之
所以治民者治民則四海戴若父母而皇天之眷佑
亦無疆矣
禹曰惠廸吉從逆凶惟影響
此一節書禹有感于益之言因深言天道以終不可
不克艱之意所以責難于帝也惠順也迪道也逆反
道者也禹曰凡人行事能順道理而行天必降之以
福凡吉慶皆集于其身若背道理而行天必降之以
殃凡凶禍皆集于其身猶之表立而影隨聲出而響
應不可易也帝堯有廣運之德斯受皇天之眷正所
謂惠廸吉也天人感應之理昭昭如此然則君臣其
可以不克艱哉
益曰吁戒哉儆戒無虞罔失法度罔遊于逸罔淫于樂
任賢勿貳去邪勿疑疑謀勿成百志惟熙罔違道以干
百姓之譽罔咈百姓以從己之欲無怠無荒四夷來王
此一節書益因禹陳克艱惠廸之謨而推廣之以告
舜也無虞無可憂虞之事罔字勿字皆禁止之辭逸
安逸也淫過也謀圖為也百志謂凡百謀慮熙光眀
也咈拂逆也益曰吁嗟乎天位至重保守為難帝其
戒之哉今四方太平無可憂危然亂每生于極治而
變常發于不虞正須常常儆戒不可自謂治安也盖
承平既久法度易至廢弛必須修眀振舉不可失墜
太平無事人情易流逸樂必須愈加勤勵不可遊于
安逸淫于宴樂任用賢人勿使小人間阻屏斥憸邪
不可少有遲疑凡謀為事務心或疑而未安切不可
苟且成就凡百志慮必須正大光眀理順心安者然
後可以成之至于刑賞予奪自有公正道理不可違
背正理而屈法徇情以求百姓之稱譽凡人好惡從
違皆有本然公心不可咈百姓之公心而任情好惡
以從一己之私欲此八者皆當儆戒者也人君若能
内而無怠于心無一念之不儆戒外而無荒于事無
一事之不儆戒則治道益隆太平可保不但中國之
民服從而已雖遠方四夷亦莫不聞風向化稽首来
朝矣儆戒無虞其效如此儆戒無虞即所謂制治于
未亂保邦于未危也古聖人持盈保泰宵旰不遑故
能卜世卜年懋建無窮之基業後王德薄晏安鴆毒
災患當前而莫之省可不戒哉可不戒哉
禹曰於帝念哉德惟善政政在養民水火金木土榖惟
修正德利用厚生惟和九功惟敘九敘惟歌戒之用休
董之用威勸之以九歌俾勿壊
此一節書大禹因伯益陳儆戒之言遂歎美之而告
帝舜也於歎美詞敘順也戒曉喻也休休美也董督
責之意禹曰嗚呼美哉伯益所陳儆戒無虞之言帝
當常常思念而不可忽哉盖為人君者貴乎有德然
德非徒存諸心而已當見之行事使政無不善乃為
實德而所謂政者又在為百姓興利造福使民無不
安乃為善政養民之政何如水火金木土榖此六者
天地自然之利民生日用不可缺者必須一一整理
或洩其太過或補其不足使六者無有不修六者既
修于是教之眀倫理修禮義以正其德教之作什噐
通貨財以利其用又教之勤生業節用度以厚其生
將此三者一一區畫各得其宜各當其理使無不和
合此六者與三者總謂之九功既能修和則養民之
政各有成功一順其當然之理而不至錯亂矣九功
既敘則民皆利其利而樂其樂莫不形之于歌咏之
間矣然始勤終怠人之常情已成之功能保其久而
不廢乎是故百姓有勤于九功者當以善言戒勵使
知所勉有怠于九功者當以刑罰督責使知所畏而
又恐其出于勉強或不能久也復勸之以九歌即取
百姓前日歌咏之言協之律吕播之聲音用之鄉人
用之邦國以感動之使百姓歡欣趨事鼓舞不倦則
修者常修和者常和前日之成功得以永久不壊而
養民之政曲成而不遺矣此皆保治之道帝之所當
深念者也夫養民之政至于惟敘惟歌即伯益所謂
無虞也而必保其治于勿壊即伯益所謂儆戒也禹
益之言其互相發眀如此
帝曰俞地平天成六府三事允治萬世永頼時乃功
此一節書帝舜因大禹陳說養民之功遂應而許之
也六府即上文所云水火金木土榖三事即正德利
用厚生乃猶汝也帝對禹曰汝謂政在養民而已成
之功當保而勿壊此言是也但保治固我所當為而
成治實汝所由致往時洪水為災天地皆失其職萬
民不得其所今水土既平上天亦得成其生物之功
于是水火金木土榖相資為用六府信無一之不修
正德利用厚生各當其理三事信無一之不和而養
民之政成矣不但今日之民蒙其利萬世之後猶將
賴之此皆汝治水經理之功非他人所能預也夫天
下事成之甚難而壊之甚易功雖成豈可不思所以
保之克艱惠廸之道為君臣者信當相與以圖之矣
帝曰格汝禹朕宅帝位三十有三載耄期倦于勤汝惟
不怠摠朕師禹曰朕德罔克民不依臯陶邁種德德乃
降黎民懷之帝念哉念兹在兹釋兹在兹名言兹在兹
允出兹在兹惟帝念功
此二節書記舜命禹攝位及禹讓臯陶之辭也朕德
之朕禹自謂也古者上下皆可稱朕邁勇往力行之
意種布也降下也兹皆指臯陶言帝舜欲禪位而羣
臣之功無過禹者遂推美其功呼而命之曰来汝禹
我居此帝位三十有三年過于耄而及于期血氣已
衰倦于勤勞之事汝當朝夕勉力不怠以摠率我之
臣民禹對曰攝位重事我之德薄民不依歸豈能當
此羣臣中惟臯陶能勇往力行以布其德其德下及
于民民皆感戴而懷服之帝欲為天下得人當以此
人為念不可忘也且我之讓臯陶豈苟然哉我嘗思
念堪此重任者惟在于臯陶要舍而他求未見有過
于臯陶者亦惟在于臯陶我顯然稱道者惟在于臯
陶我發自本心所深信而誠服者亦惟在于臯陶反
覆思之終無可易惟帝深念其功而使之攝位必有
以副帝之任而不孤天下之望也夫攝位重事也而
禹之推讓臯陶諄切如此盖聖人之心惟欲為天下
得人而已豈有一毫私己之意哉
帝曰臯陶惟兹臣庶罔或干予正汝作士眀于五刑以
弼五教期于予治刑期于無刑民協于中時乃功懋哉
此一節書帝舜因禹譲臯陶遂呼臯陶而稱美之也
干干犯正政令五刑墨劓剕宫大辟五等之刑也五
教君臣父子夫婦長幼朋友五倫之教也弼輔也期
望也懋勉也帝舜曰汝臯陶惟兹臣民衆庶無或有
干犯我之政令者此何故哉盖由汝作士師之官能
眀于五等之刑以輔五品之教而期我以至于治其
初五品不遜或不免于用刑非忍于殘民也實期人
皆遷善改過至于無刑可用耳所以民皆感化皆能
合于中道不至越禮犯分罹于法網而刑果無所施
矣凡此皆汝之功也汝當益加懋勉始終此心可也
民出乎教則入乎刑入乎教則出乎刑刑禁于已然
而教感于未然臯陶刑官也而曰弼教故王者以教
化為首務刑者不得已而後用之後世日從事于科
指條禁之煩章程法令之末而于所謂化民成俗陶
于仁夀之本計則視為迂闊而莫舉治莫古若職此
之故與
臯陶曰帝德罔愆臨下以簡御衆以寬罰弗及嗣賞延
于世宥過無大刑故無小罪疑惟輕功疑惟重與其殺
不辜寧失不經好生之德洽于民心兹用不犯于有司
此一節書臯陶因舜美其功而歸功于上也愆過差
也嗣世皆謂子孫宥赦免也過者誤犯故者故犯不
辜謂無罪之人不經謂不合于常法臯陶曰民協于
中此豈臣之功哉盖由帝之德盡善盡美無一毫過
愆故能然耳臣略數之如臨臣下則簡静而不至于
煩擾御衆民則寬裕而不至于急促罰有罪之人則
止在本身而不及其子孫賞有功之人則不止本身
而且及其後世過出無心者量情恕之雖大事亦從
寬貸眀知故犯者盡法治之雖小事亦不輕恕罪已
定矣或有可輕可重在疑似之間者惟從輕以處之
功已定矣或有可輕可重在疑似之間者則從重以
賞之又有一等罪人法可以殺可以無殺殺之則恐
䧟于非辜不殺則恐失于縱舍帝則以為與其輕于
用刑而致枉殺無罪之人寧可姑全其生使我自受
失刑之責此其仁愛忠厚之至皆所謂好生之德也
帝有此德深入于民心所以天下之人無不興起于
善而自不犯于有司也臯陶以民之不犯由于帝德
之罔愆而不敢以種德民懷之化自居不敢以明刑
弼教之功自任古大臣善則稱君𩔖如此
帝曰俾予從欲以治四方風動惟乃之休
此一節書帝舜因臯陶稱頌其德又申言以歸美于
臯陶也俾使也風動謂德教感民如風之動物也帝
曰民不犯法而上不用刑者此我之所欲也汝能使
我如所願欲以治教化流行于東西朔南之間譬如
風之鼓動萬物莫不靡然順從此乃汝之休美不可
得而辭也使非汝眀刑弼教則我好生之念雖切亦
豈能遽洽于民哉臯陶有弼教之功而不自居必歸
之于上舜有好生之德而不自居必歸之于下古之
君臣其相與讓善也𩔖如此
帝曰來禹洚水儆予成允成功惟汝賢克勤于邦克儉
于家不自滿假惟汝賢汝惟不矜天下莫與汝爭能汝
惟不伐天下莫與汝爭功予懋乃德嘉乃丕績天之歷
數在汝躬汝終陟元后
此一節書帝舜因禹以功德推臯陶故特舉禹之功
德而申命之也洚水洪水也允信也滿者自足假者
寬假懋盛大也嘉稱美也丕績是大功乃猶汝也歷
數謂帝王相承之次序陟升也帝曰来汝禹昔者洪
水汎濫乃天示儆戒于我當是時汝奏言而能踐其
言試功而能有其功汝能如此則既賢于人矣常人
于成功之後未免有滿足自恕之意汝又能在邦則
勤于王事在家則儉于私養自視歉然不敢滿假此
亦惟汝之賢也汝惟不自矜其能而能之實不可掩
天下誰與汝爭能汝惟不自伐其功而功之實不可
掩天下誰與汝爭功汝之德我以為盛大汝之丕績
我以為嘉美天之歷數當歸于汝汝終當升此大君
之位以為天下臣民之主今日摠師之命豈可得而
辭哉堯之德曰允恭克讓舜之德曰温恭允塞禹之
德曰不自滿假三聖人所由先後一揆與
人心惟危道心惟微惟精惟一允執厥中
此一節書舜將傳位于禹而告以存心出治之本也
危危殆也微微妙也帝舜曰心一而已由其發于形
氣之私者言之則謂之人心此心一發若無義理以
節制之便流于邪惡而不可止豈不危哉由其發于
義理之正者言之謂之道心此心纔發一為私意所
蔽未免又入于昏昧豈不微哉危微二者間不容髮
擇之不精則理欲混淆中道亦淪于晦故欲其惟精
守之不一則理動于欲此中未免摇奪故欲其惟一
惟精惟一由是危者安微者著自人心而收之孰非
道心自道心而擴之孰非中道吾心之内信能執此
至當不易之理而推之以運萬化以達萬變安有過
不及之患哉堯之告舜但曰允執其中今舜命禹又
推其所以而詳告之古之聖人將以天下與人先以
治之之本傳之心法者治法之本也故其丁寧告戒
有如此
無稽之言勿聽弗詢之謀勿庸
此一節書帝舜告禹以聽言處事之要也稽考證也
詢咨訪也庸用也帝曰人君聽人之言必須其言原
本古人歴歴可據然後可以聽之若無所稽考之言
駕空懸說設誤聽之未有不淆亂國是妨害政事者
汝宜絶之而勿聽焉人君用人之謀必須其謀曾經
咨訪合于衆論然後可以用之若不詢于衆之謀獨
任已見設誤用之未有不拂逆人情阻格難行者汝
宜拒之而弗庸焉此二者聽言處事之要也既有存
心出治之本又得聽言處事之要内外相資而治道
備矣
可愛非君可畏非民衆非无后何戴后非衆罔與守邦
欽哉慎乃有位敬修其可願四海困窮天禄永終惟口
出好興戎朕言不再
此一節書帝舜命禹攝位既反覆教戒之至此又深
儆之也位謂君位可願是人心同欲之理好善也戎
兵也帝曰君之與民分雖相懸道實相須人但知君
為可畏自我觀之民所可愛豈非君乎人但知民為
可忽自我觀之君所可畏豈非民乎盖天下百姓至
衆若無大君則饑寒誰與賑救爭害誰與治理將何
所仰戴乎此君所以可愛也人君一身最孤若無衆
民則財用誰為供給役使誰為出力將何以守邦乎
此民所以可畏也然則人君居此可愛之位治此可
畏之民可不敬哉必兢兢業業慎守其所居之位可
也慎位何如盖中道之在吾心固至善之理而可願
欲者也必敬修其所可願欲之理凡存于心發于政
務使有善而無惡有可欲而無可惡然後人心永戴
天位常安苟或不然使四海人民困苦窮極則向時
仰戴者轉為怨嗟向時守邦者轉為離叛人心既失
所受于天之禄亦永絶而不可復矣夫言發于口利
害攸關惟口生出好事惟口興起戎兵所係之重如
此今我命汝之言豈容更有他說汝當受命攝位無
復辭遜也舜曰可畏非民禹曰民惟邦本孟子曰民
為貴民心從違即天命去留如之何不以民事為兢
兢
禹曰枚卜功臣惟吉之從帝曰禹官占惟先蔽志昆命
于元龜朕志先定詢謀僉同鬼神其依龜筮協從卜不
習吉禹拜稽首固辭帝曰母惟汝諧正月朔旦受命于
神宗率百官若帝之初
此二節書敘禹再辭舜再不許禹不𫉬已而受命也
枚卜歴舉而卜之也官占謂掌占卜之官蔽決斷也
昆解作後依順也龜謂灼龜觀兆筮謂揲蓍起卦協
合也習解作重毋者禁止之詞神宗堯之廟號帝指
舜也禹曰攝位大事不可專主于人謀今在廷之臣
有功者多請一一卜之于龜從其吉者而命之可也
帝舜曰汝禹凡設官占卜之法必先斷定其志所向
然後命于元龜以驗其吉凶今我命汝攝位之志已
先定于心無所疑惑詢謀于衆亦同以為然是以鬼
神依順驗之龜筮已自協從矣又何用取羣臣而枚
卜之乎且占卜之法一得吉兆不必再卜今鬼神既
依龜筮協從又何須重卜以求吉乎禹拜而稽首懇
切遜避帝舜曰汝毋固辭惟汝可以諧此元后之位
也禹既不𫉬辭乃以正月一日受攝位之命于帝堯
之廟在舜則告其終在禹則告其始由是總率百官
攝行庶政一如帝舜受終攝位之初堯舜禹之相傳
一道故其事亦無不同如此觀此龜卜之法雖亦古
人所重然必在定志詢謀之後故周書洪範稽疑謀
及乃心謀及卿士謀及庶人而後謀及卜筮後世舍
人而問鬼舍明而求幽以致術數之流皆得妄談休
咎熒惑聽聞吁抑愚甚矣
帝曰咨禹惟時有苖弗率汝徂征禹乃會羣后誓于師
曰濟濟有衆咸聽朕命蠢兹有苖昏迷不恭侮慢自賢
反道敗德君子在野小人在位民棄不保天降之咎肆
予以爾衆士奉辭伐罪爾尚一乃心力其克有勲
此一節書敘禹既攝位舜命禹伐苖及禹誓衆之辭
也徂往也羣后謂諸侯誓行軍時告戒之言濟濟衆
盛也肆解作故帝舜曰嗟乎汝禹方今天下皆已無
虞惟是有苖之君不循教令汝當躬率六師往正其
罪禹承帝命乃徵召諸侯以兵来會遂誓戒于衆曰
濟濟然爾衆當皆聽我之命令今頑蠢無知有苖之
君昏昧迷惑不知恭敬侮慢他人自以為賢反戾正
道敗壊常德君子却使在野小人却使在位由是下
失民心棄之而不保上失天心降之以災咎故我以
爾衆士奉帝之辭以討伐其罪爾衆士務一爾之心
不可少有疑貳務一爾之力不可少有退縮然後戰
無不勝攻無不取而能成除暴安民之功也爾衆士
可不勉哉有苖自干天誅舜之命禹徂征不得已也
三旬苖民逆命益贊于禹曰惟德動天無遠弗届滿招
損謙受益時乃天道帝初于歴山往于田日號泣于旻
天于父母負罪引慝祗載見瞽瞍夔虁齊慄瞽亦允若
至誠感神矧兹有苖禹拜昌言曰俞班師振旅帝乃誕
敷文德舞干羽于兩階七旬有苖格
此一節書敘苖民逆命益贊禹班師及帝敷文德有
苖来格之事也贊助也届至也帝指舜歷山山名在
今山西蒲州旻是仁覆憫下之意天心憐憫下民所
以謂之旻天慝解作惡祗敬也載事也瞽瞍帝舜之
父齊莊敬也慄戰慄也夔夔齊慄之容允信也若順
也誠者誠能感物之意昌言盛德之言也班還也振
即整也誕大也干是楯羽是羽旄皆舞者所執格至
也禹征有苖兵臨其國已三十日而苖民違逆命令
未肯服從是時伯益從征乃贊助于禹曰惟有德之
人可以上動天心天雖高遠此德無遠不到大凡盈
滿者必招損傷謙虛者定受利益此乃天道之自然
知天道之自然惟當謙以修德不可自滿以伐人矣
帝微賤之初曾耕于歴山而往于田日日呼旻天而
號泣又呼父母而號泣雖是帝之父母不慈然帝之
心只是自認以為己罪自引以為已惡不敢一毫歸
咎父母只是敬修為子之事在瞽瞍前夔夔然莊敬
戰慄終被孝心感動瞽瞍亦歡喜信順化而為慈矣
夫人苟能盡以誠感物之道而為至諴雖無形無聲
之鬼神亦將洋洋乎来格况苖民亦人𩔖也豈有不
可以誠感者乎何必勤兵于遠哉伯益勸禹之言如
此真盛德之言也禹即拜而受之應之曰然遂班師
振旅歸于京師帝舜亦感于益之言大布其文命德
教不復以苖民順逆為念當是時朝廷無事惟有執
干楯者執羽旄者相與舞于東西兩階而已從禹班
師之後纔七十日而有苖已回心向化羣然来格伯
益修德之言至是驗矣夫一苖民也以兵臨之則不
服以德感之而即来可見服遠之道惟在内治之修
内治不修而徒恃師武臣之力非聖人之所貴也觀
虞廷雍容太和景象千古而下不猶可想見邪
臯陶謨
臯陶謨者史臣記臯陶所陳告于帝舜之謨議也故
以臯陶謨名篇
曰若稽古臯陶曰允廸厥德謨明弼諧禹曰俞如何臯
陶曰都慎厥身修思永惇敘九族庶明勵翼邇可遠在
兹禹拜昌言曰俞
此一節書是史臣記臯陶陳謨于帝舜及與大禹問
答之辭言迪德之本在修身而漸極推行之遠也允
迪實踐也謨謂陳說道理眀謂眀白詳盡弼匡救過
失諧可否相濟之意思永思慮長遠也惇厚也庶眀
是衆賢人勵勉勵也翼輔佐也邇指家國遠指天下
稽考古時臯陶曾陳謨于帝舜曰為君者誠能躬行
實踐以修其德則為臣者知其君樂于聞善所以為
之謀者無𨼆匿而不眀者矣知其君樂于聞過所以
弼其失者無乖忤而不諧者矣然則人君欲臣下之
盡言不可不自勉以為納忠之地也當時大禹同在
帝前因問臯陶曰汝言誠然然迪德之義其詳如何
臯陶曰美哉汝之問也為君者必謹慎以修其身一
言一動皆深思遠慮務為長久之訃此乃為允廸厥
德由是自身而推于家則九族之親屬莫不以恩相
厚以禮相序而家可齊矣自家而推于國則羣臣之
眀哲者莫不勉勵以輔佐之而國可治矣不特如此
又自家國之近可達天下之遠使天下無不平者亦
在此修身思永推之耳豈有他哉禹遂屈已而拜之
曰汝言甚是真為君者之所當知也
臯陶曰都在知人在安民禹曰吁咸若時惟帝其難之
知人則哲能官人安民則惠黎民懷之能哲而惠何憂
乎驩兜何遷乎有苖何畏乎巧言令色孔壬
此一節書是臯陶推廣廸德之要在知人安民而禹
深歎兼盡之難也吁歎而未深然之詞時是也指知
人安民言帝指堯官人謂用人遷竄徙也巧言令色
孔壬謂好其言善其色而大包藏姦惡之人臯陶曰
美哉人君為治之道其大者有二一在于知人一在
于安民盖人不能知則用舍失當無以任衆職而興
事功民不能安則民心離散無以固根本而奠邦家
禹曰嗟乎如汝所言知人安民二者兼舉維帝堯之
聖猶且難之盖人固未易知也為君者果能知人則
睿知所照將與日月並眀何哲如之以是用人必能
使才稱其職德稱其位豈有不宜者乎民固未易安
也為君者果能安民則恩澤所及將與雨露同潤何
惠如之由是萬邦黎庶尊之則元后愛之則父母豈
有不懷者乎夫人君惟不能知人安民常恐不善之
人得乘間而害我之治能哲而惠如此將見衆賢集
于朝百姓和于野雖有黨惡如驩兜者亦將改行從
善何足憂雖有昏迷如有苖者亦將感化歸服何必
遷雖有巧好其言令善其色大包藏姦惡者亦將變
巧詐而為誠實何足畏知人安民功用之大至于如
此豈可易視之哉禹言此盖欲帝舜深思其難而求
盡其道也
臯陶曰都亦行有九德亦言其人有德乃言曰載采采
禹曰何臯陶曰寬而栗柔而立愿而恭亂而敬擾而毅
直而温簡而廉剛而塞彊而義彰厥有常吉哉
此一節書是臯陶與禹言取人之要盖知人之事也
亦解作總載解作行采事也采采者謂某事某事也
栗嚴密也愿謹厚也亂解作治擾馴順也毅果斷也
廉謂有分辨塞篤實也彰著也吉善也臯陶曰美哉
人固難知而觀人有法凡人必有德乃為賢人總言
此德之見諸行事者其目有九總言其人之有德者
必須指其所行某事某事以為證驗則事皆有據而
名實不爽不患人之難知矣禹曰九德之目何如臯
陶曰凡人寬弘者或流于縱弛若寬弘而又莊栗是
一德也柔順者或流于頽靡若柔順而又植立是一
德也謹愿者或過于鄙朴若謹愿而又恭恪是一德
也有治才者或不足于敬畏若有治才而又敬畏是
一德也馴擾者或失之優柔若馴擾而又果毅是一
德也徑直者或過于峭厲若徑直而又温和是一德
也簡易者或過于坦率若簡易而又廉隅是一德也
剛健者或出于矯激若剛健而又篤實是一德也彊
勇者或任乎血氣若彊勇而又好義是一德也九德
之目如此人能于此九者彰著于行事之間且始終
如一常有而不變斯可謂成德之吉士哉以此觀人
則下無遁情而知人之哲得矣
日宣三德夙夜浚眀有家日嚴祗敬六德亮采有邦翕
受敷施九德咸事俊乂在官百僚師師百工惟時撫于
五辰庶績其凝
此一節書是臯陶言官人之效亦知人之事也宣著
也浚解作治嚴畏也亮眀也采事也有家謂大夫有
邦謂諸侯翕合也施用也撫順也五辰木火土金水
凝成也臯陶曰凡人于九德不必其盡備而貴其有
常如九德之中有其三者能日宣而充廣之使之益
以著此三德之有常者也使之為大夫而有家必能
夙夜匪懈以治其家而家之事無不眀治矣九德之
中有其六者能日嚴而祗敬之使之日以謹此六德
之有常者也使之為諸侯而有邦必能克謹無怠以
治其邦而邦之事無不眀治矣夫德之有常者多寡
不同而皆宜于用如此人君若能合而受之分布用
之將見有九德者皆願出而效其才能以任國家之
事凡大而千人之俊小而百人之乂皆在官使于是
百僚彼此相師百工及時趨事順于五辰以修人事
春順木之辰夏順火之辰秋順金之辰冬順水之辰
土寄王于四時又修四時之令以順土之辰由是一
切功績皆有成效而無復有廢墜怠弛之患矣夫人
君能知人而善用之則賢才進而治功成如此知人
所係豈小也哉
無教逸欲有邦兢兢業業一日二日萬幾無曠庶官天
工人其代之
此一節書是臯陶言用人之本宜端用人之道宜盡
亦知人之事也無禁止之辭幾事之幾微也曠廢也
天工謂上天付與君臣當行之事臯陶曰天子者臣
下之表帥也若先為逸欲則下而有邦之諸侯亦皆
效之是教導之為逸欲也為天子者豈宜如此必須
兢兢然戒謹業業然危懼以倡率之所以然者何也
盖一日二日之間其日至淺而事幾之来且至萬焉
幾者常人之所不能見及其著也雖智者不能善其
後此所以必兢業以圖之不可一日而縱欲也然天
子能以一心察天下之幾不能以一身兼天下之務
所用庶官必須得人若庶官用非其才職業必曠為
天子者豈可如此所以然者何也盖庶官所行之事
皆代天事曠庶官之事是曠天事也此庶官所以不
可曠也夫敦勤儉以率諸侯端用人之本也擇賢能
以任衆職盡用人之道也知人之事其庶矣乎
天敘有典勑我五典五惇哉天秩有禮自我五禮有庸
哉同寅協恭和衷哉天命有德五服五章哉天討有罪
五刑五用哉政事懋哉懋哉
此一節書是臯陶陳安民之謨也敘倫敘也勑正也
五典五常之道惇厚也秩尊卑貴賤之品秩庸常也
章顯也五服五等之服懋勉也臯陶曰人君安民之
事無非天事天生君臣父子夫婦長幼朋友之倫即
有親義序别信之典此五典乃天所次敘而不可紊
惟君立條教以勑正之使民交相惇厚天生君臣父
子夫婦長幼朋友之倫即有尊卑貴賤等級之禮此
五禮乃天所品秩而不可踰惟君著法式以敬用之
使民各循常度君主此典禮固自寅畏恭敬臣輔此
典禮亦當同其寅畏協其恭敬盖典禮即民所受于
天之衷而民不能以惇庸自和必君臣一心以和民
之衷使之保合各正然後典無不惇禮無不庸也安
民之在教化者如此夫典禮之敘秩皆出于天則民
之由乎典禮者為有德即天所眷命者也人君代天
賞善有袞冕鷩冕毳冕絺冕元冕五等之服以章顯
之使民知勸于德民之悖乎典禮者為有罪即天所
責討者也人君代天罰惡用墨劓剕宮大辟五等之
刑以懲戒之使民知遠于罪盖命討乃朝廷大政事
君主令于上臣奉行于下皆當勉之又勉常修眀而
無怠忽然後服必稱德刑必當罪也安民之在政治
者如此凡安民必兼教養臯陶不言養者府修事和
既得其養之後則政教為尤重誠能敬以敷教合乎
秩敘之自然勤以修政期于命討之各當則民咸相
安于典禮德化之中而不至有刑辟之犯人主之所
以修身廸德者即在是矣
天聰明自我民聰眀天眀畏自我民眀威達于上下敬
哉有土
此一節書是臯陶發明天人一理見人君不可不盡
安民之道也眀者顯揚其善畏者刑威其惡威與畏
通上是天下是民有土有國之君也臯陶曰惇庸命
討皆出于天所以天道至神其聰則于善惡無不聞
其眀則于善惡無不見然天未嘗有視聽因民之視
聽以為聰眀天道至公善者降福以顯眀之惡者降
禍以畏懼之然天未嘗有好惡因民之好惡以為眀
威夫天在上民在下甚相懸絶而民心之所同然即
是天理之所必然其通達無間如此然則有土之君
膺惇庸命討之寄可不敬之又敬哉凡慶賞刑威必
允協乎民心斯上當乎天心而安民之道克盡矣臯
陶言知人則終以兢業言安民則歸本于敬要皆原
于人主之修身廸德其旨一也
臯陶曰朕言惠可底行禹曰俞乃言底可績臯陶曰予
未有知思曰贊贊襄哉
此一節書是臯陶陳謨既畢因勉帝舜力行其言也
惠謂順理底致也思曰之曰當作日贊助也襄成也
臯陶曰我所言知人安民之事順于治理皆人君所
當然者實可以致之施行非徒言也禹與臯陶有同
心遂應之曰信然汝之所言合理誠可致之于行而
有成功也臯陶自謙曰行之有功我則未敢預知惟
思日日贊助于帝以成治功而已臯陶不以有功自
居而以輔君自許其所以勉帝舜者益切矣夫以有
虞之隆帝舜之聖而禹臯陶猶同心責難如此使大
臣皆以禹臯陶之心為心則何君不如舜而治不若
虞哉
益稷
此一篇書是帝舜與禹臯陶論治之言首節禹稱益
稷二臣佐其成功因以名篇
帝曰來禹汝亦昌言禹拜曰都帝予何言予思日孜孜
臯陶曰吁如何禹曰洪水滔天浩浩懷山襄陵下民昏
墊予乘四載随山刊木暨益奏庶鮮食予决九川距四
海濬畎澮距川暨稷播奏庶艱食鮮食懋遷有無化居
烝民乃粒萬邦作乂臯陶曰俞師汝昌言
此一節書是帝舜求言無己之誠禹臯陶輔君以保
治無窮之意也孜孜者勉力不怠之謂墊沈溺也四
載水乘舟陸乘車泥乘輴山乘樏也刊除也奏進也
血食曰鮮鳥獸魚鼈之肉也九川九州之川也距至
也濬深也畎澮田間水道也播布也謂布種五榖也
艱難也播種之初五榖難得故曰艱食懋勉也化居
者變化其所居積之貨也烝衆也米食曰粒作乂者
興起治功也帝舜既嘉納臯陶之謨因呼禹来前曰
臯陶所言知人安民真是盛美之言汝亦可以昌言
告我禹見帝舜之勤于求言拜而歎美稱帝而進曰
君德治道臯陶之言備矣我更何所言惟思艱危易
忘成功難保日孜孜焉勉力于所當為不敢以已治
已安而少怠也臯陶遂歎而問所謂孜孜者如何禹
乃追述治水本末以見當保治之意曰往時洪水汎
濫勢若漫天浩浩然包山駕陵下民困于水災昏迷
墊溺予承帝命治水乃乘四載依山而行除木以通
道路相度地勢之高下審視水𫝑之源流此時五榖
不登我及益教民網罟漁獵進衆鮮食以充饑先開
決九州之川各至于海使大水有所歸次疏濬田間
畎澮各至于川使小水有所洩此時田畝可辨我及
稷教民播種稼穡進衆艱食猶兼鮮食至于水土盡
平山林川澤之貨利盡出又勸勉其民遷有于無化
其居積以濟匱乏天下衆民然後皆得粒食因以定
貢賦施政教而萬邦興起治功焉思昔日之艱難則
今日何可不孜孜以保此萬邦烝民哉臯陶聞禹言
而然之又謂我君臣當師法汝之昌言皆勉力不怠
可也盖禹不自恃其成功而詳述其前事安不忘危
之意溢于言表誠使人君常以孜孜為心則持盈之
慮恒深人臣常以孜孜為心則保泰之謀加切君臣
交修自可長享至治于無窮矣
禹曰都帝慎乃在位帝曰俞禹曰安汝止惟幾惟康其
弼直惟動丕應徯志以昭受上帝天其申命用休
此一節書是禹既詳言致治之難因告帝舜以保治
之道也止者心之所止乃至善之所在也惟思也幾
者事之發康者事之安弼謂輔弼之臣也丕大也徯
待也申重也休美也禹先歎美又特稱帝以發其聽
曰帝在君位當慎以居之也帝舜即然其言禹又推
所以慎位之意曰人心之于事物各有至善之當止
者但為私欲動摇而不安帝當時時存養此心順適
天理安汝心之所止以立應事之本事未行而將發
謂之幾必審所發之皆善然後行之事將成而可安
謂之康必察此事之果安然後成之則心之所止者
静固安動亦安矣又必使輔弼之臣皆得盡其直言
格心于未萌救事于朱失而安止之功益密也既謹
幾康于己又資弼直于人由此人已交修表裏一致
將見事事順乎民心一有動作布之政令則天下翕
然丕應若先待我志之發矣事事合乎天理以之昭
然受命于上帝則天且重重眷命用集休美之福矣
得天得民如此而在君位斯為克慎者哉要以慎位
之道一安止盡之易象艮止詩咏敬止大學始于知
止皆此道也故聖道相傳禹為見知首稱人主欲久
安長治亦體舜禹之心法而已
帝曰吁臣哉鄰哉鄰哉臣哉禹曰俞
此一節書是帝舜感禹弼直之言而反覆歎詠臣職
之重也鄰謂左右輔弼也臣以分言鄰以職言帝舜
曰吁汝謂人君安所止而謹于幾康尤必頼輔弼之
直可見臣職之所繫甚重布列庶位謂之臣而臣非
具官也必有以格我之心必有以正我之事臣哉其
即我之鄰哉左右贊助謂之鄰而鄰非泛屬也所以
格心者是賴所以正事者是頼鄰哉其惟我之臣哉
此即以弼直致望于禹之意禹遂承之曰俞盖亦以
臣鄰自任矣上文禹以慎位責難于舜而舜即然之
此節舜以臣鄰委重于禹而禹即然之一德一心交
孚無間所以相須有成也
帝曰臣作朕股肱耳目予欲左右有民汝翼予欲宣力
四方汝為予欲觀古人之象日月星辰山龍華蟲作會
宗彝藻火粉米黼黻絺繡以五采彰施于五色作服汝
眀予欲聞六律五聲八音在治忽以出納五言汝聽
此一節書是帝舜詳言臣之所以為鄰以深眀一體
之義也華蟲是雉宗彝是宗廟中酒尊上畫虎蜼二
獸藻是水草粉米是白米黼如斧形黻如亞字黃鍾
太蔟姑洗蕤賓夷則無射為六律不言呂者陽統隂
也宫商角徵羽為五聲金石絲竹匏土革木為八音
在察也忽治之反也五言者詩歌之協于五聲者也
自上達下謂之出自下達上謂之納帝舜曰君資臣
以為助如人有元首必資手足以運行耳目以視聽
是臣為我之股肱耳目也盖治道以政教禮樂為先
我思民性未復欲左右扶持斯民使人人向化而不
能徧諭也頼汝臣輔翼之以遂我教民之心我思民
生未厚欲宣布惠澤于四方使人人得所而不能徧
加也頼汝臣施為之以遂我養民之心禮以章服辨
等威我欲觀古人所取象定上衣下裳之制日月星
辰取其照臨山取靜鎮龍取變化華蟲取其文六者
繪畫于衣宗彝取其孝藻取其潔火取其眀粉米取
其養黼取其斷黻取其辨六者刺繡于裳其繪與繡
則以青黃赤白黑五采之物彰施于繪帛成此五色
作朝祭之服而我不盡能自眀也賴汝臣眀視其大
小尊卑之等使禮達而分定焉聲音之道與政通我
欲聞六律以定五聲而被之八音者察其治不治于
政事音和由政事之修治音乖由政事之怠忽其察
之之法則以朝廷所出之絲綸民間所納之歌謠凡
言之叶于五聲播之樂章者為君德民風之驗而我
不盡能自聽也賴汝臣審聽其乖和得失之分使樂
行而倫清焉合四者言之臣豈非我之股肱耳目乎
推帝舜所屬望于禹者見君以臣為體則臣當以君
為心然後能助成治功也
予違汝弼汝無面從退有後言欽四鄰
此一節書是帝舜申結上文弼直臣鄰之義而戒勉
于禹也違戾也言違戾于道也拂而相之謂之弼言
匡救其失也帝舜曰一日二日萬幾我于政教禮樂
之間豈必能事事合理但一有違戾于道汝即盡言
救正使我得聞而改之方是弼直之義切不可當面
順從以為是退後却有私議以為非此不直者之所
為豈我所望于汝乎汝既為我股肱耳目之四鄰必
當休戚相關精白一心敬其所以為鄰而無愧弼直
之任是我所望于汝者盖戒其不可如彼而勉其當
如此也夫以帝舜之聖君安得有違而待于弼大禹
之聖臣何至不欽而有後言猶諄切戒勉若是其立
萬世眀良之極也宜哉
庶頑讒說若不在時侯以明之撻以記之書用識哉欲
並生哉工以納言時而颺之格則承之庸之否則威之
此一節書是帝舜既命禹盡忠直于己而兼欲其教
忠直于人也時是也指忠直而言侯射侯也撻扑也
即扑作教刑者是也識誌也工掌樂之官也颺宣揚
也格謂改過也承薦也庸用也帝舜曰忠直之道汝
固當自盡若衆人中有頑愚而好為讒說不在是忠
直之列者先設射侯以明驗之盖射以觀德頑讒之
人志不正體不直其射必不能多中果明其為頑讒
矣須加鞭扑使之自記于心知所懲戒又書其過惡
以誌于册使之常存羞愧速圖遷改凡此三者之教
總欲化其頑讒為忠直並生于天地間不至終為棄
人耳然必觀其改過與否又當命樂官取彼所進納
之言播于樂章時時而宣颺之其言和平是能改過
則薦之用之而並生之願遂矣其言乖戾是不能改
則威之以刑彼終自外于並生不可使與忠直者混
列焉盖頑愚讒說傷敗善類最足害治然猶未忍遽
絶之必曲盡其教之之道至真不能悔改然後加以
斥譴可見聖人好生之德如天地之無疆而聖世所
以無棄人也
禹曰俞哉帝光天之下至于海隅蒼生萬邦黎獻共惟
帝臣惟帝時舉敷納以言眀庶以功車服以庸誰敢不
讓敢不敬應帝不時敷同日奏罔功
此一節書是禹因帝舜欲化頑讒而進勉其修德以
端本也俞哉者口然而心猶未盡然之辭也光德之
光輝也隅角也蒼生即黎民黎獻者黎民之賢者也
共同也時是也敷同猶普同也奏進也禹曰帝欲格
頑讒之言固然但所以廣忠直之化者其本仍在于
帝德誠使帝德之光輝徧被天下至于海隅之遠蒼
生之衆無弗照臨將見萬邦黎民中素懷忠直之賢
者瞻仰德光感慕興起共思為帝股肱耳目之臣惟
帝是舉而用之耳舉用之道當始進時使之敷陳所
見而聽納其言以觀其忠直之藴進而任用則量能
授官眀辨衆職以考其所言之功及其果有成功能
踐所言則賜之車馬章服以厚其有功之報夫既修
德以致賢而又考成激勸如是誰敢不斥去忌賢嫉
能之私務以謙讓居心而敢不人人自效其忠直敬
應于上乎是則黎獻益盡其用而頑讒亦莫不感化
矣帝不如是以德用賢即今任用諸臣敷同欺慢將
日進于無功豈但頑讒足慮哉此可見尚威不如尚
德也盖帝舜意在立法以化頑讒而禹復推本君德
所以端教化之原其旨互相發眀若執為舜用刑而
禹用德非知大聖人之心者矣
無若丹朱傲惟慢遊是好傲虐是作罔晝夜頟頟罔水
行舟朋淫于家用殄厥世予創若時娶于塗山辛壬癸
甲啓呱呱而泣予弗子惟荒度土功弼成五服至于五
千州十有二師外薄四海咸建五長各廸有功苖頑弗
即工帝其念哉帝曰廸朕德時乃功惟敘臯陶方祗厥
敘方施象刑惟眀
此一節書是禹進戒帝舜以德之不可不修而帝舜
答其意也頟頟不休息之狀殄絶也世者繼世相傳
之業也創懲也塗山國名在今江南鳳陽府懷遠縣
呱呱泣聲荒大也弼輔也薄廹也廸蹈也遵行之意
也即就也禹曰人君當勤于修德不可如帝堯子丹
朱之驕傲盖傲為衆惡之本此心肆然無忌惟惰慢
佚遊是好傲狠暴虐是作無晝無夜頟頟然縱欲不
休行事悖理如無水行舟又朋比小人而淫亂于家
不治國事故不得繼帝堯之天下以絶其世我因懲
戒若是之傲初娶塗山氏女纔及辛壬癸甲四日即
往治水其後生子啓呱呱而泣我弗暇顧惟大相度
平治水土之功水土既平則疆域可定乃輔帝以成
甸侯綏要荒五服之制每服五百里東西南北相至
各五千里疆域既定則經制可施九州之内分封諸
國固有州牧統之又每州立十二諸侯為師使佐州
牧以紏正羣后九州之外廹近四海雖已設官治之
又每方立五人為長使綂諸蕃以固衞封疆今則内
而十二師侯牧外而五長諸蕃各遵行朝廷德教著
有治功獨苖國恃頑弗肯就工尚為盛治之累帝當
念之未可謂天下治安而稍生傲心也觀此言而禹
思日孜孜之實可見帝舜乃答其意曰今九州四海
遵行我之德教者是汝禹由治水而弼服建官功有
次敘故也雖苖民頑慢臯陶方敬承汝之功敘方施
五等之象刑以輔德教所未至且用刑之眀足以服
人苖民庶幾化而即工乎夫聖如帝舜而禹猶戒其
傲豈過為危言哉傲與慎反人心操存舍亡一念慎
即進于舜一念傲即流為朱為聖為狂祗在幾微之
分然則為人上者戒懼慎獨之功顧可須臾有間哉
虁曰戛擊鳴球搏拊琴瑟以詠祖考來格虞賓在位羣
后德譲下管鼗鼓合止柷敔笙鏞以間鳥獸蹌蹌簫韶
九成鳳凰來儀虁曰於予擊石拊石百獸率舞庶尹允
諧
此二節書是夔言韶樂感通之妙而復命于帝舜也
輕敲曰戛重敲曰繫鳴球玉磬名球繫能鳴故稱鳴
球重彈曰搏輕彈口拊以詠歌詠詩章也虞賓丹朱
也帝堯之後為賓于虞故曰虞賓下堂下也鼗鼓有
柄小鼓持而摇之旁耳自擊而成聲柷形如方桶以
木為之撞之有聲敔形如伏虎背上有刻刷其刻而
成聲二者皆節樂之器也鏞大鐘也以間者以堂下
之樂與堂上之樂相間迭奏也蹌蹌行動之貌來儀
者來舞而有容儀也拊石之拊輕擊也石磬也尹正
也庶尹者衆百官府之長也當時帝舜作大韶之樂
夔為典樂之官曰樂作于宗廟中在堂上者石音有
鳴球之磬或輕戛或重擊絲音有琴有瑟或重搏或
輕拊以合于人聲之歌詠則見樂音和暢無感不通
幽而祖考之神來至以享眀而虞賓丹朱在助祭之
位與衆諸侯以德相譲焉在堂下者竹音有管革音
有鼗鼓樂始作擊柷以合之樂將終櫟敔以止之匏
音有笙金音有鏞或吹或擊以與堂上衆樂更迭間
作則見和樂所感無微不入雖無知如鳥獸亦蹌蹌
然行舞焉凡此堂上堂下之樂總名簫韶以詠以間
一周謂之一成至九成而樂備則見太和洋溢感通
益神雖靈異如鳳凰亦來舞于庭有容儀焉樂之和
神人召物瑞如此孰非帝德所致哉夔又曰美哉韶
樂八音中石最難和我于石磬大者重擊小者輕拊
石聲既和則八音皆和矣由是以音之和而動氣之
和百獸聞之亦相率而躍舞是物無不和也以音之
和而感心之和衆官正長聞之皆誠信以克諧是人
無不和也樂之感人動物如此又孰非帝德所致哉
夫樂以昭德象功今繹夔言幽眀靈蠢無非韶樂所
感通可見帝舜之德真如天地之無不覆載而虞廷
庶政惟和萬國咸寧之治功亦概可想見其氣象矣
帝庸作歌曰勑天之命惟時惟幾乃歌曰股肱喜哉元
首起哉百工熙哉臯陶拜手稽首颺言曰念哉率作興
事慎乃憲欽哉屢省乃成欽哉乃賡載歌曰元首眀哉
股肱良哉庶事康哉又歌曰元首業脞哉股肱惰哉萬
事墮哉帝拜曰俞往欽哉
此一節書是虞廷君臣交相責難以期保治于無窮
也庸用也勑戒勑也幾事之微也惟時者無時而不
戒勑也惟幾者無事而不戒勑也股肱謂臣也元首
謂君也大言而疾曰颺憲法度也賡續也載成也叢
脞煩碎也墮傾圮也帝舜時天下治安猶恐君臣之
閒易至怠荒用作歌以相儆戒先述其作歌之意曰
天命可畏今雖治定功成禮備樂和然而治亂安危
循環倚伏必須常以戒勑存心惟一時之暫惟一事
之微無弗戒勑庶乎天命可保也乃歌曰為臣者喜
于乘時而圖幾則人君之治化興起哉百官之事功
熙廣哉帝舜之以保治望臣者如此臯陶拜手稽首
以致敬大聲疾言先述其續成帝歌之意曰帝以勑
天命望之于臣其先念之于己哉要在綂率羣臣振
作以興起職事但宜謹守成法不滋紛更此帝念所
當欽也又必數加省察考其成功使之無敢欺蔽此
帝念所當欽也臯陶既述其意乃續成其歌曰君能
眀于臨下而率作省成以為勑天命之倡則臣皆盡
職而忠良哉衆事合宜而安康哉君若不能率作省
成而下侵臣職叢煩脞碎則臣皆推諉而偷惰哉萬
事廢弛而墮壊哉臯陶之以保治望君者如此帝拜
受其言曰眀與叢脞之得失其理信然我為元首固
當欽念汝等膺股肱之任往治其職亦豈可以不欽
哉臯陶以欽責難于君帝舜亦以欽責難于臣可見
祈天永命制治保邦不外乎一心之敬此唐虞授受
之心法所以為萬世法也
日講書經解義卷二
