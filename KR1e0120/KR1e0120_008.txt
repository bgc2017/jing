春秋究遺卷八
左庶子葉酉撰
文公
元年春王正月公即位
繼正書即位史之常文即位者告廟臨羣臣也何氏
濟川曰先謁宗廟明繼祖也還之朝正君臣之位也
事畢而反喪服焉朱子曰易世傳授國之大事當嚴
其禮而王侯以國為家雖先君之喪猶以為己之私
服也
二月癸亥日有食之
不書朔史失之
天王使叔服來會葬
叔氏服名杜註以為字非也天子大夫例書名蘇氏
轍曰外卿會葬不書尊王使故特書之
夏四月丁巳葬我君僖公
天王使毛伯來錫公命
榖梁傳禮有受命無來錫命來錫命非禮也案左氏
傳王使毛伯衞來錫公命衞毛伯名據此則舊史王
使必皆書名而聖人削之以王之卿士不可無别于
諸侯之卿士也望溪先生說信而有徵矣
晉侯伐衞
傳晉文公之末年諸侯朝晉衞成公不朝使孔達侵
鄭晉襄公既祥使告于諸侯而伐衞及南陽先且居
曰效尤禍也請君朝王臣從師晉侯朝王于温先且
居胥臣伐衞據此則伐衞乃晉大夫當書晉人而書
晉侯者蓋晉襄始以親伐告諸侯故書晉侯從告辭
也
叔孫得臣如京師
謝錫命也
衞人伐晉
傳晉師圍戚取之衞人使告于陳陳共公曰更伐之
我辭之衞孔達帥師伐晉按陳為衞謀不告以事大
睦隣之道而乃稱兵報伐其為謀也過矣
秋公孫敖會晉侯于戚
傳晉侯疆戚田故公孫敖往會之按此為内大夫特
會諸侯之始嗣是行父會齊侯于陽榖歸父會齊侯
于榖歸父會楚子于宋叔弓會楚子于陳通此會為
五而胡氏特發傳于歸父之下不知所謂
冬十月丁未楚世子商臣弑其君頵
傳初楚子以商臣為太子既又欲立王子職而黜太
子商臣商臣聞之告其師潘崇潘崇曰能事諸乎曰
不能能行乎曰不能能行大事乎曰能冬十月以宫
甲圍成王王縊按弑君目世子者甚之也有君之尊
有父之親而忍動于惡著其為世子而其罪乃愈無
所逃矣
公孫敖如齊
傳穆伯如齊始聘焉禮也凡君即位卿出並聘踐修
舊好要結外援好事隣國以衞社稷忠信卑讓之道
也
二年春王二月甲子晉侯及秦師戰于彭衙秦師敗績
傳殽之役晉人既歸秦帥秦伯復使為政二年春秦
孟明視帥師伐晉以報殽之役二月晉侯禦之甲子
及秦師戰于彭衙秦師敗績晉人謂秦拜賜之師按
不書秦師伐晉者未薄其城邑而逆與之戰也以晉
及秦者春秋以霸主内晉故以之主兵例也胡氏之
說非
丁丑作僖公主
毛氏竒齡曰禮卒哭之明日以主祔廟是作主當在
五月之後祔廟之前今僖公薨十五月而作主故傳
曰緩
三月乙巳及晉處父盟
傳晉人以公不朝來討公如晉夏四月己巳晉人使
陽處父盟公以恥之按凡公與大夫盟皆諱公不書
此盟則聖人尤以為辱故並公如晉不書稱處父者
蓋深以處父之盟公惡晉非徒病大夫之與公抗而
已故于處父特略其辭以見義焉去其族所以專治
晉也不地者盟于晉都也經書三月乙巳傳稱四月
己巳經傳必有一誤
夏六月公孫敖會宋公陳侯鄭伯晉士縠盟于垂隴
傳公未至六月穆伯會諸侯及晉司空士縠盟于垂
隴晉討衞故也陳侯為衞請成于晉執孔達以說望
溪先生曰此外大夫會盟書名之始也由是而衡雍
新城之趙盾承匡之郤缺皆以名見矣至宣十五年
無婁之盟而齊高固亦以名見矣然自宣以前盟會
書名者不過伯國之大夫而已列序諸國之大夫無
有也至成十五年會吳于鍾離則晉士燮齊高無咎
宋華元衞孫林父鄭公子輶皆列序焉蓋大夫漸張
舊史書之亦漸詳而非春秋之法也以為褒貶所寓
則義無所處矣按大夫漸張舊史書之漸詳此論確
不可易但所以書之漸詳之故惜猶未之及耳據檀
弓縣子曰昔之大夫束脩之問不出竟今之大夫交
政于中國蓋大夫既張之後凡會盟侵伐之事昔以
國書赴告于諸侯者今皆自以文告魯史承其自所
赴告之文而書之安得不以名見始而伯國之大夫
自以文告繼而列國之大夫尤而效之亦皆自以文
告矣此書之所以漸詳之故也此後侵伐稱人者大
都皆大夫間有卿將而稱人者如七年令狐之戰十
二年河曲之戰十四年晉人納捷菑于邾之類蓋仍
以國書赴告故皆略而稱人以告文中只以侵伐某
國告原不具將之名氏也成十五年會吳于鍾離之
後卿皆列序殆皆自以文相期會歟垂隴之會魯卿
在列不須告而士縠名者亦必自以文徵盟故耳
自十有二月不雨至于秋七月
榖梁傳歴時而言不雨者不憂雨也不憂雨者無志
乎民者也
八月丁卯大事于太廟躋僖公
大事祫也合羣廟之主食于太廟升僖于閔之上左
氏所謂逆祀也
冬晉人宋人陳人鄭人伐秦
傳晉先且居宋公子成陳轅選鄭公子歸生伐秦報
彭衙之役卿不書為穆公故其說非也外大夫侵伐
至文三年陽處父伐楚始以名見前此皆書人
公子遂如齊納幣
以喪婚失禮故書先儒謂納幣不當使卿非也說詳
成八年宋公使華元來聘下
三年春王正月叔孫得臣會晉人宋人陳人衞人鄭人
伐沈沈潰
傳以其服于楚也几民逃其上曰潰在上曰逃
夏五月王子虎卒
傳王叔文公卒來赴弔如同盟禮也趙氏曰天子大
夫無與諸侯盟之禮左氏乃曰禮也豈聖人之意乎
秦人伐晉
傳秦伯伐晉濟河焚舟取王官及郊晉人不出遂自
茅津濟封殽尸而還按取邑不書者二國之争亟矣
邊邑彈丸朝秦暮晉無關于勝負之數故略而不詳
後倣此經書秦人而傳稱秦伯誤
秋楚人圍江
雨螽于宋
傳墜而死也
冬公如晉十有二月己巳公及晉侯盟
晉人懼其無禮于公也請改盟公如晉及晉侯盟
晉陽處父帥師伐楚以救江
傳冬晉以江故告于周王叔桓公晉陽處父伐楚以
救江門于方城遇息公子朱而還杜註朱楚大夫伐
江之師也聞晉師起而江兵解故晉亦還望溪先生
曰此外大夫侵伐書名之始也自是而郤缺之伐蔡
趙盾之救陳趙盾之侵崇皆以名見矣由是而宋華
元鄭公子歸生衞孫免亦以名見矣然自宣以前侵
伐書名者不過伯國之大夫與一二國之大夫而已
列序諸侯之大夫無有也至成二年戰于鞌内大夫
四人並列而晉郤克衞孫良夫曹公子首皆列序焉
蓋大夫漸張舊史書之亦漸詳而非春秋之法也以
為褒貶所寓則義無所處矣按先生此論確不可易
說見二年盟于垂隴下春秋書伐未有言其故者此
獨以救江書蓋楚有弑君之罪晉不能討而以救江
伐楚故書其故以病晉之舍其大而事其細也然必
上書伐楚乃疑于討罪故必書其所為以示譏若襄
三十年澶淵之會則本不疑于討蔡而書其所為自
當以公羊錄伯姬之說為正不得執此以例彼
四年春公至自晉
夏逆婦姜于齊
傳卿不行非禮也君子是以知出姜之不允于魯也
按賤逆不成其為娶夫人也故不書夫人微者例不
見經故逆者不以名見惟逆者不以名見故其如齊
不書春秋凡微者會葬只書葬某國某公不書如某
國正與此類惟逆者不書如故不得不變逆女而曰
逆婦姜蓋上書如齊則據齊為文故曰逆女女者齊
之女也上不書如齊則據逆者為文故曰逆婦姜此
皆文法當然聖人初無所容心于其際也不書至以
不告廟故不稱氏者說詳宣元年遂以夫人婦姜至
自齊下
狄侵齊
汪氏克寬曰狄自箕之敗至是始復侵齊以晉襄無
攘却之謀而齊伯不紹故也
秋楚人滅江
晉侯伐秦
傳圍邧新城以報王官之役稱晉侯胡氏以為貶非
也君親將則稱爵
衞侯使寗俞來聘
汪氏克寬曰自孔達被執之後蓋寗俞代之為政至
三年春衞從晉伐沈四年晉人歸孔達其夏衞侯朝
晉至秋而來聘焉事大睦隣以安社稷或者皆出俞
之謀歟
冬十有一月壬寅夫人風氏薨
風氏僖公之母莊公妾也其卒也書薨其葬稱小君
據實而書其為非禮不待貶絶而自見矣
五年春王正月王使榮叔歸含且賵
王不稱天者成妾母為夫人亂倫之甚失天理矣故
不稱天不書來者榖梁傳不周事之用其說不確孔
疏辨之甚詳先儒又以為請之故亦非也請之何以
不言來乎按珠玉曰含所以實口乘馬曰賵所以送
葬二事不同時榮叔正月自周來歸含時成風尚未
及葬期因留魯俟葬臨期歸賵王使榮叔雖兼此二
事然含己後期賵正濟用王之恩禮尤重在賵故曰
且賵見其所尤重也留魯俟葬非始自周來也故不
書來程子所謂春秋一字異必有義者此類是已惠
公仲子之薨不見于經故歸賵必舉其所為之人此
夫人新薨則歸含賵為夫人不待言
三月辛亥葬我小君成風
妾母書葬蓋祔也魯禮之失自此始矣
王使召伯來會葬
使召伯來會葬較之歸含賵更創見矣故王再不稱
天
夏公孫敖如晉
王含且賵又來會葬矣捨天王而謹事晉不待貶而
惡自見
秦人入鄀
傳鄀叛楚即秦又貳于秦夏秦人入鄀
秋楚人滅六
傳六人叛楚楚成大心仲歸帥師滅之
冬十月甲申許男業卒
六年春葬許僖公
夏季孫行父如陳
傳臧文仲以陳衞之睦也欲求好于陳夏季文子聘
于陳且娶焉
秋季孫行父如晉
傳季文子將聘于晉使求遭喪之禮以行其人曰將
焉用之文子曰備豫不虞古之善教也求而無之實
難過求何害按文子此時必已聞晉侯有疾故求遭
喪之禮若無故而為此過求所謂幾千人而國不亡
者將在此矣
八月乙亥晉侯驩卒
冬十月公子遂如晉葬晉襄公
杜註卿共葬事文襄之制
晉殺其大夫陽處父晉狐射姑出奔狄
傳晉蒐于夷使狐射姑將中軍趙盾佐之陽處父至
自温改蒐于董易中軍賈季怨陽子之易其班也而
知其無援于晉也九月使續鞫居殺陽處父按殺陽
處父者賈季而稱國以殺公榖謂君漏言故罪累上
非也凡兩下相殺不志于春秋賈季之殺陽處父特
兩下相殺耳非春秋之所宜志而聖人志之者意不
在于賈季也蓋處父雖剛而失中然其易中軍也使
能利國不可謂私而賈季敢挾其易班之怨公行剚
刃而無所忌誰秉國成取而肆諸市朝可矣乃趙盾
竟縱其出奔不惟不正其擅殺之罪且使臾駢致其
帑失刑如此尚何以為國乎故上稱國殺而下即書
晉狐射姑出奔狄蓋以失其所以為國者病趙盾之
縱賊也是時晉襄已卒必無以亂人而累其先君之
理公榖之說既不足信胡氏又從而和之皆不得其
解而強為之辭
閏月不告月猶朝于廟
按所謂頒朔者蓋以一月中日之甲乙編為一書而
頒于諸侯如今之時憲書也諸侯藏之祖廟每月之
朔告于廟而受行之本當謂之告月傳稱告朔者以
朔日而告文偶異耳胡氏之說穿鑿不可從此年稱
閏不告月十六年稱四不視朔者此與下猶朝于廟
連文故稱告月十六年見公之怠于政事故稱視朔
七年春公伐邾三月甲戌取須句
傳春伐邾間晉難也三月取須句寘文公子焉非禮
也按僖公嘗伐邾取須句而返其君矣邾復取之不
知在何年不書者凡外取内城邑例不書諱之也
遂城郚
杜註因伐邾師以城郚郚魯邑備邾難
夏四月宋公王臣卒
宋人殺其大夫
傳昭公將去羣公子樂豫曰不可公族公室之枝葉
也若去之則本根無所庇廕矣弗聽穆襄之族帥國
人以攻公殺公孫固公孫鄭于公所按傳既明言殺
公孫固公孫鄭矣而經何以不名蓋國人因攻公而
及其大夫大夫者君之股肱股肱見殺是將及君矣
故大夫不名以殺之者原以其為大夫而殺之非私
有仇于其人而殺之也此與曹殺其大夫不名同而
所以不名者異彼稱國殺自是史失其名此稱人殺
則以宋人與大夫對舉為文見以賤害貴而義不關
乎其人也
戊子晉人及秦人戰于令狐晉先蔑奔秦
傳晉襄公卒靈公少晉人以難故欲立長君使先蔑
士會如秦逆公子雍秦康公送公子雍于晉穆嬴日
抱太子以啼于朝曰先君何罪其嗣亦何罪舍適嗣
不立而外求君將焉寘此宣子與諸大夫皆患穆嬴
且畏偪乃背先蔑而立靈公以禦秦師宣子曰我若
受秦秦則賓也不受寇也既不受矣而復緩師秦將
生心潛師夜起戊子敗秦師于令狐按戰而不書敗
者晉逆雍而秦納之其勢不當用大衆晉師夜起一
戰遽奔雖敗而不甚故不書秦師敗績既陳矣故書
戰令狐晉地故以晉主兵胡氏之說不確晉陽處父
伐楚已以名見矣此趙盾帥師仍稱人者義見垂隴
下
狄侵我西鄙
間秦晉之争也
秋八月公會諸侯晉大夫盟于扈
傳秋八月齊侯宋公衛侯陳侯鄭伯許男曹伯會趙
盾盟于扈晉侯立故也按春秋凡書諸侯皆前目後
凡而外大夫會盟必書名獨此諸侯前無目而從凡
辭又不名晉大夫者以晉大夫主諸侯之盟也晉大
夫何以主諸侯之盟是時晉襄甫卒主少國疑趙盾
忠于為晉者也恐伯業不振諸侯生心欲示以盟主
之尊以懾服之故遂以當國之權自予一切禮文儀
節之間儼若晉侯之親在行者不稍為貶損而使諸
侯悉拱聽約束此其心良苦而其事不可為訓故春
秋特正其為晉大夫而諸侯略而不序蓋以趙盾之
僭為失其所以為大夫而諸侯之俯首帖耳惟其令
之是從亦失其所以為諸侯也交譏之或曰文二年
垂隴之盟晉襄既不在列則諸侯莫適為主亦必以
士縠主之是晉大夫之主盟前此矣而見義于此何
也士縠之主盟垂隴不過奉君命以行事耳若扈之
盟則盾專之矣
冬徐伐莒
徐不稱人義見徐人取舒下
公孫敖如莒涖盟
莒為徐所伐故來求援以修洮之盟公孫敖往涖之
八年春王正月
夏四月
秋八月戊申天王崩
冬十月壬午公子遂會晉趙盾盟于衡雍
傳晉人以扈之盟來討冬襄仲會晉趙盾盟于衡雍
按扈之盟公若果後至則不應與會矣春秋何以書
公會衡雍之盟未必因來討故
乙酉公子遂會雒戎盟于暴
杜註時雒戎將伐魯公子遂不及復君故專命與之
盟果爾則當書曰遂會雒戎盟于暴矣必兩事皆受
命故覆舉公子遂
公孫敖如京師不至而復丙戌奔莒
傳穆伯娶于莒曰戴已生文伯其娣聲已生惠叔戴
已卒又聘于莒莒人以聲已辭則為襄仲聘焉冬如
莒涖盟且為仲逆及鄢陵登城見之美自為娶之仲
請攻之公將許之叔仲惠伯諫公止之使仲舍之敖
反之復為兄弟如初八年秋襄王崩穆伯如周弔喪
不至以幣奔莒從己氏焉按奔不書出者奉使而道
奔也
螽
宋人殺其大夫司馬宋司城來奔
傳宋襄夫人襄王之姊也昭公不禮焉夫人因戴氏
之族以殺襄公之孫孔叔公孫鍾離及大司馬公子
卬皆昭公之黨也按司馬書官而不名者蓋昭公欲
去羣公子以致穆襄之族率國人攻公而殺其大夫
然尚非六卿也至是又不禮于嫡祖母以致襄夫人
因戴氏之族而殺其司馬其位愈尊則其去君愈近
始而不保其大夫繼而並及其司馬岌岌乎殆哉不
至于孟諸之弑不止矣故前書宋人殺其大夫以宋
人與大夫對舉為文此復繋之以司馬所以著其亂
形之日甚而義不關乎其人也蕩意諸來奔亦書司
城者奔僅免于一死耳司城之書官與司馬之書官
其義正同抑病其救敗之無術為不稱乎其官也此
又華孫來盟之所以書官與氏而不名歟
九年春毛伯來求金
不書王使未葬也與求賻同求金蓋以共葬事
夫人姜氏如齊
出姜齊昭公女夫人父母在歲一歸禮也何以書望
溪先生曰以著變也夫人之歸魯也貴聘而賤逆至
而不致敬嬴仲遂同心以搆禍夫人至是蓋不安于
魯矣故志其出而並志其返也是他日君薨子弑夫
人大歸之端兆也
二月叔孫得臣如京師辛丑葬襄王
晉人殺其大夫先都
按左氏傳夷之蒐晉侯將登箕鄭父先都而使士縠
梁益耳將中軍先克曰狐趙之勲不可廢也從之先
克又奪蒯得田故先都士縠箕鄭父梁益耳蒯得殺
先克不書先儒以為不告非也盾殺三大夫來告于
魯必坐以殺先克之罪不可謂不告而不書者凡兩
下相殺不志于春秋以是為有司之事非王法之所
寓也殺三大夫稱晉人者殺之者趙盾故不可稱國
殺而以國法殺之又非兩下相殺者比故書晉人以
著生殺之柄之不自其君出也
三月夫人姜氏至自齊
晉人殺其大夫士縠及箕鄭父
箕鄭父書及者賈氏逵云非首謀按六年夷之蒐晉
侯將登箕鄭父先都註云登之于上軍也七年令狐
之戰箕鄭父將上軍則是箕鄭父已登矣故殺先克
非首謀
楚人伐鄭公子遂會晉人宋人衞人許人救鄭
楚稱人者胡氏以為貶非也按左氏傳范山言于楚
子曰晉君少不在諸侯北方可圖也楚子師于狼淵
以伐鄭杜註陳師狼淵為伐鄭援則是楚子本未嘗
親將以伐鄭也故稱楚人四國皆卿稱人者左氏傳
以為懲不恪亦非也自宣以前會伐會盟未有列序
大夫之名者
夏狄侵齊
秋八月曹伯襄卒
九月癸酉地震
冬楚子使椒來聘
莊公二十三年第書荆人來聘此稱楚子者蓋楚至
是已復楚之舊號故也凡來聘必書爵秦伯之使術
吳子之使札與此同義
秦人來歸僖公成風之襚
秦稱人者凡外諸侯之事舍會盟征伐及遣聘外概
稱人來者使人來也不書使某者其人微也僖公成
風之襚者兩襚並致不可以成風及僖公又不可以
僖公及成風故列序而先僖公者夫死從子之義也
或謂僖公薨已十年不應歸襚不知成風之薨亦已
五年矣成風可歸襚僖公獨不可歸襚乎且惠公仲
子之賵未有以為專賵仲子者何獨于此而疑之
葬曹共公
十年春王三月辛卯臧孫辰卒
夏秦伐晉
凡伐國或稱君或稱大夫或稱師或稱人者其恒也
而此年秦伐晉成公二年鄭伐許昭十二年晉伐鮮
虞獨稱國先儒以為號舉望溪先生曰非也其事同
時相次而獨于一役貶則其異于前後者何也蓋秦
晉鄭許晉狄之戰亟矣又二國之私而與諸侯無與
也或赴告不及傳聞略不知其主兵者為君為大夫
又不知其師之衆寡則第書某國加兵于某國而已
楚殺其大夫宜申
宜申謀弑而不以討賊書者獄疑而不敢定也胡氏
謂以商臣故果爾則齊商人之見弑也何一同于弑
君之恒辭乎
自正月不雨至于秋七月
榖梁傳歴時而言不雨者不閔雨也不閔雨者無志
乎民者也
及蘇子盟于女栗
諸侯不當與王臣盟故諱公不書與盟于翟泉不書
公同義王人稱子自此始蓋是時大夫張晉卿盟會
冊書皆以名見而不復稱人則王朝之卿無轉稱王
人及斥其行次之理故特為是稱以尊異之至成公
八年天子使召伯來賜公命仍以行次稱者上書天
子使故下不可以子稱也
冬狄侵宋
楚子蔡侯次于厥貉
傳陳侯鄭伯會楚子于息冬遂及蔡侯次于厥貉將
以伐宋宋逆楚子勞且聽命遂道以田孟諸按不書
伐宋者未成乎伐也宋陳鄭皆從而特書蔡者陳鄭
從楚而來宋以逆楚而至其與楚子期會次于厥貉
而共謀伐宋者惟蔡而已春秋只據實而書非諒三
國之不得已也胡氏之說非
十有一年春楚子伐麇
厥貉之會麇子逃歸故伐之楚書君將自此始
夏叔仲彭生會晉郤缺于承筐
傳謀諸侯之從于楚者杜註九年陳鄭及楚平十年
宋聽楚命
秋曹伯來朝
公子遂如宋
傳襄仲聘于宋且言蕩意諸而復之因賀楚師之不
害按蕩意諸來奔而其歸不書者歸而無救于宋亂
故輕其事而不書也十六年宋昭被弑傳稱蕩意諸
死之而經亦削之者春秋時弑君者三十有六其君
大都以無道遘禍惟宋昭即位之初以欲去羣公子
而致殺其大夫繼又以無禮于襄夫人而致殺其司
馬羣公子皆公子鮑之黨襄夫人淫行雖不為所禮
亦别無甚不孝之事二者皆不當以無道之罪坐之
乃公子鮑輸粟貸民卒使一國之人胥懷小惠而忘
大義甘從指嗾不至于攻而殺之不止者以公輕慮
淺謀其于羣公子及襄夫人處之不得其道故耳觀
其臨命之時自以為不能其大夫至于君祖母以及
國人其語亦良可悲矣聖人心傷其事故大書屢書
終之以宋人弑其君杵臼雖事由王姬以朱子綱目
書後魏馮太后弑其君之文例之其獄當有所歸而
只以衆亂而無主名為文者蓋傷宋昭之狷隘少容
自貽伊戚而著其禍之至如此其酷者示天下以幹
母之蠱不可貞之道也聖人旣欲以宋昭垂戒而非
為宋昭討賊則蕩意諸之死自不得不從略義固各
有所取焉爾乃胡氏謂意諸知國人之將弑其君而
不能止坐待其及而死之故不得與死于其職者比
果如其說則如荀息之死亦知里克之將為難而不
能止者也春秋何不以為匹夫匹婦之諒削之而不
書乎
狄侵齊
冬十月甲午叔孫得臣敗狄于鹹
傳鄋瞞侵齊遂侵我叔孫得臣追之冬十月敗狄于
鹹獲長狄僑如以命宣伯
十有二年春王正月郕伯來
按傳稱郕太子來奔而經稱郕伯者蓋公以諸侯逆
之史若以世子書是顯著公之失矣春秋為尊者諱
故書郕伯
杞伯來朝二月庚子子叔姬卒
傳杞桓公來朝始朝公也且請絶叔姬而無絶昏公
許之二月叔姬卒不言杞絶也按成公五年杞叔姬
來歸其見絶與此叔姬同而八年冬十月書杞叔姬
卒何以不絶之于杞也且此叔姬來歸何以不見于
經當是嫁而未廟見因疾甚婦人之性當伏枕危殆
之際尤戀戀于母家抑或欲就醫藥以庶幾其萬一
之救杞伯不忍拂其意故假來朝之名送之歸魯不
幸而卒遂訂後姻耳惟未廟見不成其為婦故不係
杞非絶之也但此年書子叔姬卒踰二年又書齊人
執子叔姬不應同為文公女而有兩叔姬也先儒謂
此年叔姬以庚子卒誤衍一子字然考公榖經文皆
書子叔姬斷無三傳皆誤之理殆如叔夜叔夏之類
以二姬孿生故皆稱叔姬歟其所以稱子者未廟見
不成其為婦既不係杞若但稱叔姬則與女之未嫁
者無别矣故稱子叔姬此與嗣君未踰年即位者稱
子其義正同諸侯未即位既可稱子而示其未成君
矣則夫人未廟見何不可稱子而示其未成婦乎
夏楚人圍巢
傳羣舒叛楚夏楚令尹子孔執舒子平及宗子遂圍
巢
秋滕子來朝
傳亦始朝公也
秦伯使術來聘
秦君臣始並見
冬十有二月戊午晉人秦人戰于河曲
傳秦為令狐之役伐晉取羈馬晉人禦之從秦師于
河曲臾駢請深壘固軍以待之秦人欲戰秦伯問士
會曰若何而戰對曰趙有側室曰穿好勇而狂若使
輕者肆焉其可十二月戊午秦軍掩晉上軍趙穿追
之不及反怒將獨出乃皆出戰交綏秦行人夜戒晉
師明日請相見臾駢曰將遁矣薄諸河必敗之胥甲
趙穿當軍門呼曰薄人于險無勇也乃止秦師夜遁
按戰不書及者春秋書戰以受兵之國主兵例也據
傳稱秦伐晉晉固為受兵之國矣然秦取羈馬而退
晉師從之直至河曲則兩國邊界一彼一此相加以
兵而交受其害非彭衙令狐比也故不書及趙盾將
稱人說見二年盟于垂隴下
季孫行父帥師城諸及鄆
杜註鄆魯莒所争者以其遠逼外國故帥師城之
十有三年春王正月
夏五月壬午陳侯朔卒
邾子蘧蒢卒
傳邾文公卜遷于繹史曰利于民而不利于君邾子
曰苟利于民孤之利也遂遷于繹五月卒君子曰知
命
自正月不雨至于秋七月
義與二年十年同
世室屋壊
左氏經文作太室杜註太廟之室公羊作世室壊必
更作不書者常事不書
冬公如晉衞侯會公于沓
請平于晉也
狄侵衞
十有二月己丑公及晉侯盟公還自晉鄭伯會公于棐
亦請平于晉也
十有四年春王正月公至自晉
邾人伐我南鄙叔彭生帥師伐邾
傳邾文公之卒也公使弔焉不敬邾人來討伐我南
鄙故惠伯伐邾
夏五月乙亥齊侯潘卒
春秋于外諸侯之葬魯不會即不書此常例也獨齊
侯潘卒不書葬則别有故蓋昭公卒舍立四月而被
弑昭公尚未及葬期舍弑而子叔姬即被執蓋商人
惡魯與舍婚故並執單伯以辱魯昭公之葬魯即遣
使者往商人必不使會不會故不書此與陳哀公之
書葬其義正可以參互得之彼以楚聽魯使者會葬
故書葬此以商人不聽魯使者會葬故不書葬皆舊
史之文聖人不得而易之也不然魯于齊君之葬無
不會者獨潘之卒乃無故而廢喪紀豈情也哉
六月公會宋公陳侯衞侯鄭伯許男曹伯晉趙盾癸酉
同盟于新城
傳同于楚者服且謀邾也杜註謀捷菑同盟義見莊
十六年盟幽下
秋七月有星孛入于北斗
公至自會
晉人納捷菑于邾弗克納
傳邾文公元妃齊姜生定公二妃孝姬生捷菑文公
卒邾人立定公捷菑奔晉晉趙盾以諸侯之師八百
乘納捷菑于邾邾人辭曰齊出貜且長宣子曰辭順
而弗從不祥乃還公羊傳弗克納何大其弗克納也
按晉人左氏傳謂趙盾公羊謂郤缺榖梁謂郤克三
人皆嘗以名見矣而人之者義見垂隴下抑或以傳
聞異辭聖人故疑而缺之歟捷菑不係邾明其不當
立也弗克納者著其納所不當納以義折之即不能
不廢然而返蓋以伯令不行于小國而病晉人之輕
舉也公羊云云于聖人語氣似不甚恊
九月甲申公孫敖卒于齊
齊公子商人弑其君舍
傳子叔姬妃齊昭公生舍叔姬無寵舍無威公子商
人驟施于國而多聚士盡其家貸于公有司以繼之
夏五月昭公卒舍即位秋九月商人弑舍按舍即位
纔四月而商人弑之稱君者未踰年第不可以爵稱
耳君臣之分則已定故正其為君以著弑之者之罪
也商人稱公子蓋已為大夫故
宋子哀來奔
高哀何以稱子賢之也司馬司城皆書官此獨不書
官者位非六卿孟諸之禍于彼無責焉爾
冬單伯如齊齊人執單伯
單伯莊元年見經至今已八十餘年必非一人或其
子若孫歟齊稱人者執諸侯大夫例稱人不稱行人
者本非聘問之使故也
齊人執子叔姬
按左氏傳以子叔姬為齊君之母既弑其君又執其
君之母商人之惡極矣春秋必異文以著其罪不當
僅以執子叔姬書公羊傳單伯之罪何道淫也惡乎
淫淫乎子叔姬何註時子叔姬當為齊夫人使單伯
送之據此則子叔姬非舍之母乃舍之夫人其說似
得其實但舍弑在九月春秋書冬單伯如齊乃遣使
在冬非至齊之日在冬也齊魯相去不遠舍既弑而
遣使送女必無此理叔姬歸齊當在昭公未卒之前
甫至齊而昭公卒舍在諒闇中未廟見旋即被弑魯
因舍既弑而叔姬無所從故遣單伯往請商人惡魯
與舍婚單伯至適觸其怒遂並叔姬執之此當日之
情實也道淫之說不足信商人執君夫人無禮已甚
然其罪固無加于弑君也故春秋只據實而書文無
加貶兩事故覆舉齊人内女有變則書歸叔姬被執
其歸應書而不書者未廟見不成乎其為歸也故不
書其稱子者說詳下齊人來歸子叔姬下
十有五年春季孫行父如晉
傳為單伯與子叔姬故也杜註欲因晉請齊
三月宋司馬華孫來盟
按華孫之所以來盟者是時宋公子鮑弑械已成宋
昭孤立其勢甚危華孫忠于公室者也故孫氏覺謂
其懼隣國因間以謀其國特來盟以結好而紓難是
固然矣然其意不在魯也考十三年傳稱公如晉朝
衞侯會公于沓公還鄭伯會公于棐皆因公請平于
晉鄭子家至賦鴻雁欲公遠行還晉以安恤之則公
之睦于晉可知矣華孫之來蓋欲因魯以求晉冀結
覇國之援以潛消其肘腋之變也前司城子哀來奔
當亦此意不然魯為自守之國不但不可以持危定
傾之義望之並所謂因間以謀其國者魯亦斷無此
事乃奔者奔盟者盟皆不于他國而于魯也何為乎
至華孫之所以不名者蓋司馬主兵之官位尊權重
當危亂之時誠竭其股肱之力輔其君以和其民上
有以回襄夫人之心下有以散公子鮑之黨則轉危
為安非遂無可措手之處乃心有餘而智不足徒僕
僕焉不憚行李之往來以庶幾于將伯之助此其為
謀之不臧不待智者而知其多此一盟矣故春秋特
書其官而不以名見蓋著其為司馬宜若可以有為
而以其救敗之無術傷孟諸之禍之將及也豈如左
氏貴之之說哉殺與來奔第書官此係以華孫者前
書殺其大夫司馬矣此又一司馬也故特書華孫以
别之其不别之以其名何也義不關乎其人本當與
公子卬蕩意諸一例第書其官而不名因嫌與前司
馬相混故不得不有以别之然若别之以其名則書
其官之義轉晦故特係之以華孫而仍不以名見此
聖人之文所為至當而不可易者歟不書使者說具
閔二年齊高子來盟下
夏曹伯來朝
齊人歸公孫敖之喪
不書來者蓋齊人但置諸境上其家取而殯之也
六月辛丑朔日有食之鼓用牲于社
單伯至自齊
公羊傳大夫不致此致者喜禍患解也
晉郤缺帥師伐蔡戊申入蔡
傳新城之盟蔡人不與郤缺以上軍下軍伐蔡以城
下之盟而還榖梁註伐入兩舉者伐而不即入也
秋齊人侵我西鄙
季孫行父如晉
以齊人侵我西鄙告晉也
冬十有一月諸侯盟于扈
傳冬十一月晉侯宋公衞侯陳侯蔡侯鄭伯許男曹
伯盟于扈尋新城之盟且謀伐齊齊人賂晉侯故不
克而還于是有齊難是以公不會按晉自文襄以後
凡諸侯之會盟未有諸侯自為之而晉不與者而晉
靈方幼不在諸侯故其在位十四年凡會盟從不親
行此年盟于扈十七年會于扈必仍以趙盾主之無
疑乃七年書公會諸侯晉大夫盟于扈而此及十七
年獨稱諸侯並不書晉大夫者先儒或以七年會盟
雖以趙盾主之而猶列序于下此及十七年盟會則
以趙盾主之而且列序于上矣春秋謹名分列序于
下猶可言也列序于上不可言矣故没而不書其說
非也春秋序會盟從不以大夫先諸侯以當日本無
其事也趙盾雖專晉然亦何至䟦扈若此乎經之所
以不書晉大夫而諸侯不序者蓋趙盾因前此在扈
以大夫而主諸侯之盟其體旣有所不順又當主少
國疑之日陳蔡鄭宋同時而折于楚文襄之伯業幾
于不振故十四年新城之盟復書同蓋盾亦自知前
此主盟之失又懼伯業之不振故特舉久曠不行之
典以明其謙也然其禮雖較殺而大夫主盟之實如
故也終嫌于逼上而恐諸侯生心故此年盟于扈十
七年會于扈其徵召諸侯之文皆以晉侯親行為詞
及後雖盾主其事而其著于策書而藏在盟府者仍
以晉侯列序諸侯之上而盾並不以名見蓋為此掩
耳盜鈴之計欲以晉侯藉口而使天下不得而議其
僭也左氏傳所以謂晉侯親之者以此聖人于此使
復如七年書晉大夫則趙盾本不以名見魯史舊文
聖人不得而易之也然趙盾又實假其君之名以主
其事若竟以晉侯書則其假竊專擅之罪無由著矣
故惟有沒趙盾不書而諸侯則略而不序以發疑端
而見情實此聖人之文所為游夏不能贊一辭者也
左氏謂此年及十七年扈之盟皆不序諸侯以病晉
侯之不能討賊亦不確賊之討不討不以諸侯之序
不序異義也盟主大合諸侯而不能討賊列序之其
罪不更著乎不書同盟者蓋自莊二十七年盟幽之
後盟不稱同者已久前新城之盟復書同者特趙盾
自悔其主盟之失故復用其禮以明謙耳非常典也
至是以晉侯藉口遂侈然而仍以盟主自居矣
十有二月齊人來歸子叔姬
叔姬稱子者先儒謂時君之女稱子然内女之見經
者多矣豈皆先君之女而此獨别之以子耶其他猶
不可考如成九年書伯姬歸于宋不稱子若以伯姬
為先君之女則必宣公女審矣考宣公五年書齊高
固來逆子叔姬以行次論之伯姬必叔姬之姊又審
矣高固所逆之叔姬在宣公時既以稱子而决其為
宣公女伯姬在成公時又以不稱子而决其亦為宣
公女乃妹嫁已二十餘年而其姊始嫁揆之情理當
不其然故伯姬為成公女無疑伯姬為成公女在成
公時而不稱子則凡稱子者必非以其為時君之女
也又何疑乎然則叔姬何以稱子也按小戴記曾子
問曰女未廟見而死則如之何孔子曰不遷于祖不
祔于姑壻不杖不菲不次歸葬于女氏之黨示未成
婦也又曾子問曰取女有吉日而女死則如之何孔
子曰壻齊衰而弔既葬而除之夫死亦如之據此有
吉日而夫死既與女死同則女未廟見而夫死其為
不成婦也亦當與女死同今叔姬未廟見而舍被弑
不成其為婦固不可云齊人執其君夫人也若云齊
人執我叔姬則又以叔姬屬之于魯而與女之未嫁
者無以異故稱子叔姬蓋著其子而不婦不婦云者
疑于為婦之詞其為己嫁之女亦遂不待别白而自
見矣然則宣公五年齊高固所逆之叔姬經亦以子
稱者何按高固所逆之叔姬杜註以為宣公女然據
傳稱公如齊高固使齊侯止公而請叔姬云云則高
固之欲與魯婚其意專在于叔姬耳若叔姬果宣公
女高固不應無端相慕悦若此且高固齊之貴卿是
時魯方事齊以禮相求必不見拒何必使齊侯止公
以強之也蓋此年齊人所歸之叔姬即高固所逆之
叔姬也姬在齊日久公羊道淫之說雖不足信然必
有所以致此惡聲者高固乃申公巫臣之流故必欲
娶之而又恐魯以故君之夫人為辭故使齊侯止公
而強委禽焉聖人深惡其事故大書屢書四叔姬皆
從嫁而未廟見者之稱蓋特著其前後之為一人非
宣公時别有一叔姬也于是高固之貪戀美色雖干
犯名義而不顧叔姬之甘從二夫不能以死自矢並
齊魯二君之均有所失者其責遂皆無所逃此春秋
筆削之義固非游夏之所能贊者歟稱齊人者春秋
于外諸侯之事凡若此類皆稱人以義不係乎其爵
也
齊侯侵我西鄙遂伐曹入其郛
傳齊侯侵我西鄙謂諸侯不能也遂伐曹入其郛討
其來朝也遂者繼事而加甚之辭義見僖六年諸侯
遂救許下
十有六年春季孫行父會齊侯于陽榖齊侯弗及盟
傳春及齊平公有疾使季文子會齊侯于陽榖齊侯
弗肯曰請俟君間
夏五月公四不視朔
傳疾也按諸侯每月必告朔聽政謂之視朔前書不
告月此書不視朔者以公疾不能聽政也
六月戊辰公子遂及齊侯盟于郪丘
傳公使襄仲納賂于齊侯故盟于郪丘
秋八月辛未夫人姜氏薨
毁泉臺
傳有蛇自泉宫出入于國如先君之數秋八月聲姜
薨毁泉臺按毁臺與築臺異而春秋必書者譏其惑
于蛇妖而不知死生之有命也
楚人秦人巴人滅庸
傳楚大饑戎伐其西南至于阜山又伐其東南至于
陽丘庸人帥羣蠻以叛楚麇人率百濮聚于選將伐
楚于是申息之北門不啟楚人謀徙于阪高蒍賈曰
不可我能往寇亦能往不如伐庸乃出師旬有五日
百濮乃罷使廬戢黎侵庸及庸方城庸人逐之又與
之遇七遇皆北庸人曰楚不足與戰矣遂不設備楚
子乘驛會師于臨品分為二隊子越自石溪子貝自
仞以伐庸秦人巴人從楚師羣蠻從楚子盟遂滅庸
按滅庸者子越子貝也故稱楚人
冬十有一月宋人弑其君杵臼
傳宋公子鮑禮于國人襄夫人助之施昭公無道夫
人將使公田孟諸而殺之冬十一月昭公田孟諸未
至夫人王姬使帥甸攻而殺之按宋昭甫立即欲去
羣公子又不禮于襄夫人以致骨肉之間狡焉思逞
于是司城懼禍而出奔于前子哀復潔身而行遯于
後其亂亡之象岌岌乎不可以終日矣至是而果為
國人所弑通前後文觀之一則曰宋人殺其大夫再
則曰宋人殺其大夫司馬終之曰宋人弑其君杵臼
是何宋人之好亂乎公非甚無道之主而禍機之屢
發而卒莫之救也遂至于此書之重而詞之複聖人
之情可見矣
十有七年春晉人衞人陳人鄭人伐宋
傳晉荀林父衞孔達陳公孫寧鄭石楚伐宋討曰何
故弑君猶立文公而還卿不書失其所也按宣公以
前會伐會盟未有列序大夫之名者
夏四月癸亥葬我小君聲姜
傳有齊難是以緩
齊侯伐我西鄙
杜註西當為北蓋經誤
六月癸未公及齊侯盟于榖
傳襄仲請盟六月盟于榖杜註晉不能救故請服
諸侯會于扈
傳晉侯蒐于黃父遂復合諸侯于扈平宋也諸侯不
序義見盟于扈下
秋公至自榖
特會參盟不致而會齊致者齊甫伐我北鄙不得已
而請服有戒心焉故致也後凡會齊而致義皆倣此
冬公子遂如齊
十有八年春王二月丁丑公薨于臺下
薨不于路寢非正也于臺下抑又甚矣或謂因隕而
斃
秦伯罃卒
夏五月戊戌齊人弑其君商人
傳齊懿公之為公子也與邴歜之父争田弗勝及即
位乃掘而刖之而使歜僕納閻職之妻而使職驂乘
夏五月公游于申池二人乃謀弑公納諸竹中歸舍
爵而行按弑君稱人者其人微也商人弑君之賊然
既以賊為君矣則弑弑君之賊者不得借名以貰其
罪故曰春秋成而亂臣賊子懼
六月癸酉葬我君文公
秋公子遂叔孫得臣如齊
二卿並書者按傳稱惠公立故且拜葬兩事故並命
非相為介也故並書
冬十月子卒
子卒而不地辨詳莊三十二年子般卒下不名者先
君既葬故不日者變由敬嬴仲遂秘不可詳按叔
仲彭生傳稱仲以君命召入殺而埋之馬矢之中而
經不書其卒望溪先生曰内大夫之卒必書大夫國
體也有生無所見而卒書者矣未有生見于經而卒
不書者而桓莊之間五十年如翬如柔如單伯如溺
如結其逆女會盟帥師大書特書而卒則無見焉蓋
隠之大夫而臣于桓則背君也桓所建置則黨賊也
故凡隠之大夫而臣于桓桓之大夫而死于莊之世
者皆不書其卒以示為王法所不容也至莊三十二
年而後書牙之卒則莊之大夫也然則叔彭生之卒
不見于經何也此義之變也使紀外事當書公子遂
弑其君赤及其大夫彭生而為國諱惡不敢然也子
之弑不書而第書叔生之卒則習其讀者以為内大
夫卒之常詞而徇君之迹隱矣故反削其卒而不書
此即君薨不地葬而不書之義也内大夫卒無不書
而桓之大夫不書宣之大夫得罪于先君者卒皆書
而徇君者不書皆所以發疑端見情實也安知非舊
史本不書乎為舊史者非明于春秋之法也再世而
不錄大夫之卒史無是法也彭生之事非諱而書卒
即誣而書刺耳以是知孔子削之也
夫人姜氏歸于齊
傳文公二妃敬嬴生宣公敬嬴嬖而私事襄仲宣公
長而屬諸襄仲仲見于齊侯而請之齊侯新立而欲
親魯許之冬十月仲殺惡及視而立宣公夫人姜氏
歸于齊大歸也將行哭而過市曰天乎仲為不道殺
適立庶市人皆哭魯人謂之哀姜杜註所為出姜不
允于魯
季孫行父如齊
張氏洽曰告宣公之立按宣十八年行父云使我殺
適立庶以失大援者仲也夫則子赤之弑宣公之立
行父實與聞乎故故經書行父如齊于夫人大歸之
後其罪不待貶絶而自見矣
莒弑其君庶其
傳莒紀公生太子僕又生季佗愛季佗而黜僕且多
行無禮于國僕因國人以弑紀公以其寳玉來奔納
諸宣公公命與之邑季文子使司寇出諸境按弑庶
其者僕也春秋乃以國舉蓋僕以其寳玉來奔必以
國亂君弑為辭而公且命與之邑其不以僕為弑君
之賊可知矣魯史承而書之必曰莒人弑其君聖人
修之欲仍其舊則失實欲正其失則國惡又不可不
諱故懸獄而不敢有所歸第書其國有是事而已此
春秋所以為謹嚴歟
春秋究遺卷八
