春秋究遺卷十四
左庶子葉酉撰
昭公下
十有六年
傳公在晉晉人止公不書諱之也按晉前以取郠既
不使公與盟今往謝而復執之晉之無禮甚矣而春
秋諱之益知胡氏自反而縮之說迂而不可通
春齊侯伐徐
傳齊師至于蒲隧徐子行成賂以甲父之鼎
楚子誘戎蠻子殺之
傳楚子聞蠻氏之亂也使然丹誘戎蠻子殺之遂取
蠻氏既而復立其子焉按戕隣國之君稱人僖十九
年邾人執鄫子用之是其例矣此獨以楚子書者挾
詐以殺人其隂險尤為聖心之所惡惡其詐自不得
不目其人也戎蠻子不名與鄫子不名同義
夏公至自晉
秋八月己亥晉侯夷卒
九月大雩
季孫意如如晉冬十月葬晉昭公
卿供葬事文襄之制
十有七年春小邾子來朝
夏六月甲戌朔日有食之
傳六月甲戌朔日有食之祝史請所用幣平子禦之
曰止也惟正月朔伐鼓用幣太史曰在此月也杜註
正月謂建巳正陽之月于周為六月于夏為四月
秋郯子來朝
八月晉荀吳帥師滅陸渾之戎
傳荀吳帥師涉自棘津使祭史先用牲于雒陸渾人
弗知師從之遂滅陸渾數之以其貳于楚也陸渾子
奔楚
冬有星孛于大辰
楚人及吳戰于長岸
楚先勝而後敗勝負敵故不書楚稱人者說詳隠二
年莒人入向下吴常敗楚于鵲岸于房鍾皆不書而
楚伐吴屢見于經蓋吳猶不足以敵楚也至是則國
勢匹敵而抗兵相加矣故書戰自此始長岸楚地兩
國皆僭王故仍以楚主兵
十有八年春王三月曹伯須卒
夏五月壬午宋衛陳鄭災
杜註來告故書天火曰災按傳稱許不弔災君子知
其先亡則魯必皆遣使往弔審矣不書者其人微也
六月邾人入鄅
傳邾人襲鄅遂入之盡俘以歸鄅子曰余無歸矣從
帑子邾邾人反鄅夫人而舍其女
秋葬曹平公
冬許遷于白羽
杜註自葉遷也正義九年許遷于夷十年楚靈王遷
許胡沈道房申于荆平王即位皆復之許又歸于葉
故知此年是自葉遷也楚以其偪于鄭遷之所以存
許也故以自遷為文
十有九年春宋公伐邾
傳鄅夫人宋向戌之女也故向寧請師二月宋公伐
邾圍蟲三月取之乃盡歸鄅俘杜註不書圍取不以
告也按宋伐邾而盡歸鄅俘義舉也取邑則似貪其
土地矣故諱之而不以告其不書歸鄅俘者書伐邾
足以概之故
夏五月戊辰許世子止弑其君買
傳許悼公瘧飲太子止之藥而卒按傳稱飲太子止
之藥而卒則止並非不嘗藥而已榖梁傳恐不足據
蓋止乃雜學喜事之人平日自詭能醫適遇父疾一
藥而殂雖無弑逆之意而律載和御藥誤不如法者
死則止雖欲辭此惡名而不可得矣
己夘地震
秋齊高發帥師伐莒
杜註莒不事齊故
冬葬許悼公
許悼公書葬義見襄三十年葬蔡景公下
二十年春王正月
夏曹公孫會自鄸出奔宋
按奔未有言所自者此云自鄸正義云與二十二年
宋華亥向寧華定自宋南里出奔楚其文正同彼華
亥等入南里以叛又從南里出奔則此亦應爾叛不
告故不書而胡傳引劉敞之說以為待放二說未知
孰是然公子之子稱公孫據事直書並無賢之之意
鄸邑名與宋南里在宋國都内不同故不係曹
秋盗殺衛侯之兄縶
衛公孟縶奪齊豹之邑又惡北宫喜褚師圃欲去之
公子朝通于襄夫人而懼故齊豹北宫喜褚師圃公
子朝作亂丙辰衛侯在平壽公孟有事于蓋獲之門
外齊子氏帷于門而伏甲焉遂殺公孟按殺縶書盗
者蓋凡私有仇于其人並不假君命而殺之者則書
曰盗不問其為大夫為士也義見襄十年盗殺鄭公
子騑下左氏求名而不得之說固非胡氏以為蔽罪
宗魯亦無此理齊豹首謀宗魯與聞其事雖不為無
罪然既以身死之矣乃舍豹而責魯恐聖人之斷此
獄不如是之頗也稱衛侯之兄無職司也亦無責衛
侯意
冬十月宋華亥向寧華定出奔陳
宋元公惡華向華定華亥與向寧謀曰亡愈于死先
諸遂殺羣公子劫公取太子樂與母弟辰公子地以
為質公亦取華向之子以為質冬十月公殺華向之
質而攻之華向奔陳
十有一月辛夘蔡侯廬卒
二十有一年春王三月葬蔡平公
夏晉侯使士鞅來聘
晉頃公即位通嗣君也
宋華亥向寧華定自陳入于宋南里以叛
宋司馬華費遂生華貙華多僚華登多僚與貙相惡
譖諸公曰將納亡人公懼使告司馬乃與公謀逐華
貙華貙將見司馬而行則遇多僚御司馬而朝其臣
張匄遂與華貙殺多僚劫司馬以叛而召亡人壬寅
華向入居盧門以南里叛六月庚午宋城舊鄘及桑
林之門而守之按南里係宋者以其為宋國城内之
里名也
秋七月壬午朔日有食之
八月乙亥叔輙卒
冬蔡侯朱出奔楚
傳楚費無極取貨于東國而謂蔡人曰朱不用命于
楚君王將立東國若不先從王欲楚必圍蔡蔡人懼
出朱而立東國杜註東國隠太子之子平侯廬之弟
朱叔父也
公如晉至河乃復
傳公如晉及河鼓叛晉將伐鮮虞故辭公按鼓叛何
妨于邦交蓋晉之權家黨季氏而恐公之訴其罪也
故假以是為辭而却公耳
二十有二年春齊侯伐莒
傳齊北郭啟帥師伐莒莒子將戰苑羊牧之諫曰大
國不可怒也不聽敗之于壽餘齊侯伐莒莒子行成
莒于是大惡其君
宋華亥向寧華定自宋南里出奔楚
傳冬十月華登以吳師至救華氏齊烏枝鳴戍宋丙
寅齊師宋師敗吳師于鴻口華登帥其餘以敗宋師
十一月癸未公子城以晉師至曹翰胡會晉荀吴齊
苑何忌衛公子朝救宋大敗華氏圍諸南里二十二
年二月華登如楚乞師楚薳越帥師將逆華氏使告
于宋曰寡君聞君有不令之臣請受而戮之諸侯之
戍謀曰若華氏知困而致死楚恥無功而疾戰非吾
利也不如出之以為楚功其亦無能為也已己巳宋
華亥向寧華定出奔楚按書自宋南里别自國出奔
也
大蒐于昌間
書昌間非其地也
夏四月乙丑天王崩
六月叔鞅如京師葬景王王室亂
王子朝有寵于景王王欲立之夏四月乙丑王崩丁
巳葬景王子朝因舊官百工之喪職秩者與靈景之
族以作亂按不曰京師亂而云王室亂者言京師則
通于上下言王室則其父子兄弟自亂之耳
劉子單子以王猛居于皇
子朝亂劉子奔揚單子奔平畤羣王子追之單子殺
之子朝奔京伐之奔山劉子入于王城單子欲告急
于晉以王如平畤遂如圃車次于皇以者王猛弱不
能自立必賴二子左右之也王猛在喪不可稱天王
稱王子又與他王子相亂故以猛繫之于王王者諸
侯目王國之辭乃王人之王非天王之王猶詩有王
風不可謂之周也苟既正其為天王之王則後不得
復稱子矣
秋劉子單子以王猛入于王城
按傳稱晉荀躒帥九州之戎及焦瑕温原之師納王
于王城經乃不書晉納而書劉單以者子朝奔京劉
子入于王城單子使王子處守之則王之入王城實
二子以之晉不過以師從王入耳故不書晉納公羊
傳云入者篡辭非也入者自外而内之辭若以為篡
下經天王入于成周何說乎
冬十月王子猛卒
前稱王猛卒乃稱王子猛者生以名繫王不使與他
王子相亂卒稱王子正其為未踰年之子也王謂王
國與前同稱子故不曰崩而曰卒
十有二月癸酉朔日有食之
二十有三年春王正月叔孫舍如晉
傳邾人城翼還自雒姑武城人塞其前遂取邾師邾
人愬于晉晉人來討叔孫婼如晉晉人執之
癸丑叔鞅卒
晉人執我行人叔孫舍
上書叔孫舍如晉其為行人明矣春秋只據實而書
非有心以著其無罪也說見莊十七年齊人執鄭詹
下
晉人圍郊
傳晉籍談荀躒賈辛司馬督帥師次于社王師次于
任人辛丑伐京毁其西南二十三年正月壬寅二師
圍郊癸夘郊潯潰杜註二師王師晉師也王師不書
不以告按凡圍必久而不觧者然後書郊明日即潰
而書圍者邑不言伐非圍無以屬辭也
夏六月蔡侯東國卒于楚
秋七月莒子庚輿來奔
傳莒子庚輿好劍苟鑄劍必試諸人國人患之又將
叛齊烏存帥國人以逐之遂來奔齊人納郊公按郊
公出奔不書而庚輿書者以其來奔故諸侯奔不名
此名者從此遂失國也
戊辰吴敗頓胡沈蔡陳許之師于雞父胡子髠沈子逞
滅獲陳夏齧
傳吳伐州來楚薳越帥師及諸侯之師救州來吳人
禦諸鍾離子瑕卒楚師&KR1106;戊辰晦戰于雞父吴子以
罪人三千先犯胡沈與陳三國争之吴為三軍以繫
于後吳之罪人或奔或止三國亂吳師擊之三國敗
獲胡沈之君及陳大夫舍胡沈之囚使奔許與蔡頓
曰吾君死矣師譟而從之三國奔楚師大奔按不書
楚者楚師未與吳接也君戰死曰滅生得曰獲韓戰
稱獲晉侯大棘戰稱獲宋華元不嫌君臣同辭公羊
傳大夫生死皆曰獲無以見陳夏齧之必為死也胡
沈之君經書滅而傳稱獲者見獲而死也書其敗不
以國分以君大夫為序觀此則春秋序戰必不以大
夫先諸侯也益信
天王居于狄泉
傳六月壬午王子朝入于尹庚寅單子劉子以王如
劉甲午王子朝入于王城杜註于是敬王居狄泉按
居狄泉入成周皆單劉以之而不書以何也望溪先
生曰王猛時尚未知誰為當立者以出入者獨單劉
耳敬王之立則晉人問于介衆而辭子朝名義顯然
歸心者不獨單劉矣此所以不書二子以也不書出
者傳稱王子猛卒敬王即位館于子旅氏蓋自子旅
氏如劉又自劉而居于狄泉故不可言出也
尹氏立王子朝
立王子朝者尹圉也不稱名而稱氏胡氏謂著世卿
之擅權亂國以為後戒其說非也稱名則無别于列
國之大夫非所以尊天子矣稱子又與劉子單子同
故不得已而稱氏亦因時有此稱詩云王謂尹氏是
也
八月乙未地震
冬公如晉至河有疾乃復
傳為叔孫故如晉及河有疾而復
二十有四年春王二月丙戌仲孫貜卒
叔孫舍至自晉(左榖皆無叔孫字殆公羊衍文)
大夫不致此致者以見執故與意如書致義同
夏五月乙未朔日有食之
秋八月大雩
傳旱也
丁酉杞伯郁釐卒
冬吳滅巢
胡氏安國曰巢楚之附庸實邑之也書吴滅巢以著
入郢之漸
葬杞平公
二十有五年春叔孫舍如宋
傳季公若之姊為小邾夫人生宋元夫人生子以妻
季平子昭子如宋聘且逆之
夏叔詣會晉趙鞅宋樂大心衛北宫喜鄭游吉曹人邾
人滕人薛人小邾人于黃父
傳謀王室也按謀王室大事也諸侯莫至僅合大夫
以謀之且納王又期在明年其亦異于桓文之盟首
止以定太子誅叔帶以定襄王之舉矣
有鸜鵒來巢
傳書所無也
秋七月上辛大雩季辛又雩
書再雩旱甚也
九月己亥公孫于齊次于陽州齊侯唁公于野井
傳九月戊戌公伐季氏平子登臺而請待于沂上以
察罪弗許請囚于費弗許請以五乘亡弗許郈孫曰
必殺之公使郈孫逆孟懿子叔孫氏之司馬鬷戾救
季氏帥徒以往䧟西北隅以入公徒釋甲執冰而踞
孟氏使登西北隅以望季氏見叔孫氏之旌以告孟
氏殺郈昭伯遂伐公徒公與臧孫如墓謀遂行己亥
公孫于齊次于陽州齊侯將唁公于平隂公先至于
野井齊侯唁公于野井按先儒以唁于野井罪齊侯
之不急公非也公次于陽州方遣使請逆于齊齊侯
即欲親唁公于平隂公不敢當其厚意故先行至野
井而與齊侯相遇蓋平隂之去陽州近野井之去陽
州遠而其去齊都也則平隂遠而野井近齊侯欲以
遠迎為恭故使有司待于平隂而不意公已先至野
井也其唁于近地豈齊侯之不急公哉然公欲藉之
以復國則其勢實有所不能是時晉伯雖衰而威令
猶行魯又素屈服于晉使晉誠見恤則季孫必且為
所脅而欲公之入也不難若齊則非晉比其威令固
不能行于季孫也即興大師以伐之亦難保其戰之
必勝今齊侯唁公野井既以不早至平隂為己罪且
為取魯邑以安其居而不使流寓于他國其于公不
可謂不盡力矣乃公不知其力之僅能及此也第悦
其甘言以為是必能憂人之憂者于是入陵盟後如
齊者再凟請不已卒至宰夫主獻宴比大夫乃知齊
之不足恃而轉而如晉焉春秋詳書于策蓋病公之
輕慮淺謀不揣情度勢而漫為此無益之求也至晉
之所以待公者則不逮齊遠甚當請逆時既有即安
甥舅之誚及公復于竟亦第逆著乾侯而不容公至
其國都以與晉侯相見迨二十九年公又自鄆如晉
仍不得與晉侯見而次于乾侯蓋晉之強家與季孫
同惡相濟惟恐公之見晉侯而訴其罪也故逆以拒
之此即公在國時五如晉皆辭公于河之故智也其
後晉定新立毅然欲以師納公又沮于范鞅之邪謀
以逐君之賊竟任其無咎而召之使來以脱其罪何
以教天下之為人臣者乎故春秋兩書公如晉次于
乾侯即繼之曰季孫意如會晉荀躒于適歷比事屬
辭而聖人之情可見矣
冬十月戊辰叔孫舍卒
昭子從公于齊歸將安衆而納公平子有異志昭子
使祝宗祈死戊辰卒按祈死之說不足信此年春婼
聘宋與宋公對語而泣樂祈已知其將死何待于祈
哉
十有一月己亥宋公佐卒于曲棘
宋元公為公故如晉道卒故書地
十有二月齊侯取鄆
凡外取内邑不書諱之也此不諱者取之以居公故
二十有六年春王正月葬宋元公
是年正月不書公在者以齊侯唁公野井之後即偕
公入其國都也正月在齊例不應書
三月公至自齊居于鄆
公未返國都而書至者賈氏逵謂季氏示欲為臣故
以告廟非也諸侯去國必載主祏以行此昭公自告
廟耳豈有季氏在國而代公告至鄆之理鄭伯突入
于櫟衛侯入于夷儀皆書入此不書入而書居者若
適他國而返居于是者然為内諱也此時公在齊都
故書至自齊
夏公圍成
齊侯使公子鉏帥師從公圍成不書以齊師者蓋著
齊師之不足以而病公之不量力而輕為此舉也不
致者無功而還不以告廟故
秋公會齊侯莒子邾子杞伯盟于鄟陵
謀納公也莒邾杞皆魯之與國
公至自會居于鄆
九月庚申楚子居卒
冬十月天王入于成周
吴氏澂曰王城為東都以鎬京為周之西都東對西
而言也成周為下都以王城為洛之上都下對上而
言也時子朝據王城故王入于成周而居左氏序事
以王入成周在子朝奔後合依經正之胡氏安國曰
因狄泉故稱入
尹氏召伯毛伯以王子朝奔楚
杜註召伯當言召氏經誤也尹召族奔非一人故言
氏正義傳言召伯盈逐王子朝朝及召氏之族奔楚
則召氏族出奔召伯身不奔也按經稱尹氏義見尹
氏立王子朝下不必以族奔也以族奔稱氏則立王
子朝豈亦以族立乎尹稱氏召伯毛伯稱行次尹首
惡召與毛特從之者耳然亦不得以子稱矣召伯經
書奔傳稱召伯盈逐王子朝傳聞異辭聖人必確見
所據杜氏信傳而欲改經誤甚
二十有七年春公如齊公至自齊居于鄆
是年傳稱孟懿子陽虎伐鄆公徒敗于且知而經不
書者伐鄆之罪無加于逐君故于内敗而諱之從恒
例也
夏四月吴弑其君僚
傳吴子欲因楚喪而伐之使公子掩餘公子燭庸帥
師圍潜使延州來季子聘于上國吴公子光曰此時
也不可失也夏四月光伏甲于窟室而享王鱄設諸
置劍于魚中以進抽劍刺王遂弑王按春秋弑君而
稱國者四莒庶其晉州蒲吴僚薛比其義各異惟吴
僚薛比則望溪先生所謂懸獄而不敢有所歸其說
是也薛比事無可考吴僚見弑于公子光而操刃者
則鱄設諸也其赴告之文不曰鱄設諸必曰國亂而
無主名可知矣春秋之例國亂而無主名稱人微者
弑亦稱人鱄設諸賤名氏不合登史冊例應以人書
而經則稱國以弑者聖人之慎也蓋春秋至襄昭以
後皆聖人所見之世而事非本國仍多傳聞傳聞之
詞久然後定若正當所見之世一事也而言人人殊
是非混淆公論未出于是或以諱惡而故為掩飾者
有之或以愛憎而各持異同者有之此固聖人所無
可如何者吴雖與魯通而僻處東南事難徵信僚之
見弑聖人亦知赴告之不實也欲從告書人既不可
而欲徑書吴公子光弑其君又有萬一失入之慮故
懸獄而不敢有所歸第書其國有是事而不少溢一
辭焉此所為聖人之慎也胡氏乃謂歸罪于其大臣
鑿矣或曰吴以號舉不書吴人從其恒稱也其說亦
通
楚殺其大夫郤宛
楚令尹子常賄而信讒費無極讒郤宛遂攻郤氏且
爇之郤宛自殺盡殺郤氏之族黨
秋晉士鞅宋樂祁犁衛北宫喜曹人邾人滕人會于扈
傳會于扈且謀納公也宋衛皆利納公范獻子取貨
于季孫謂司城子梁與北宫貞子曰季孫未知其罪
而君伐之請囚請亡于是乎弗獲君又弗克而自出
也夫豈無偹而能出君乎故鞅以為難乃辭小國而
以難復按傳稱公使子家如晉在此盟後恐當在此
盟前使非子家請之晉不應無故而謀納公也
冬十月曹伯午卒
邾快來奔
徐氏邈曰自此以前邾畀我庶其並來奔今邾快又
至邾魯隣國而為逋逃主為過之甚故悉書之
公如齊公至自齊居于鄆
傳冬公如齊齊侯請饗之子家子曰朝夕立于其朝
又何饗焉其飲酒也乃飲酒使宰獻而請安杜註比
公于大夫也禮宴大夫使宰為主獻獻爵也請安齊
侯請自安不在坐也劉炫引燕禮謂請賓自安以規
杜正義謂齊侯與公敵體安賓乃其常事何須傳載
其文以為卑公之義明是齊侯請欲自安不在其坐
按請安謂請自安于文不順劉氏說似較長蓋與上
宰獻連文請安者宰請公安也正足明慢公之甚正
義駁之悮矣
二十有八年春王三月葬曹悼公
公如晉次于乾侯
傳公如晉將如乾侯子家子曰有求于人而即其安
人孰矜之其造于境弗聽使請逆于晉晉人使公復
于境而逆之杜註逆著乾侯也言公不用子家子之
言所以見辱按此與次于陽州文法同而其事之情
實則異此蓋病晉之強家黨季孫以沮公而使之不
得至晉都也
夏四月丙戌鄭伯寧卒
六月葬鄭定公
秋七月癸巳滕子寧卒
冬葬滕悼公
二十有九年春公至自乾侯居于鄆齊侯使高張來唁
公
二十六年書公至自齊而此不書公至自晉者以公
未至晉都故齊侯使高張來唁公唁公至晉而不見
受也
公如晉次于乾侯
傳齊侯使高張來唁公稱主君子家子曰齊卑君矣
君祗辱焉公如乾侯杜註為齊所辱故復適晉冀見
恤按傳稱公如乾侯而經必曰公如晉次于乾侯者
蓋著公之如晉其本意原欲至晉都而乾侯特其所
次止之地耳乃至明年正月而公仍在焉則晉之強
家黨季孫以沮公者其罪不待貶絶而自見矣又按
乾侯晉地而公如晉之初即不待于晉境而如乾侯
子家云有求于人而即其安人誰矜之不知乾侯何
以為公之所安也公于去年三月次于乾侯至今年
春已一年矣乃甫至自乾侯居于鄆旋又如晉而次
于乾侯其戀戀于乾侯者當必有故然不可考矣
夏四月庚子叔詣卒
秋七月
冬十月鄆潰
榖梁傳潰之為言上下不相得也上下不相得則惡
矣昭公出奔民如釋重負按榖梁此說必有所本先
儒或以季氏誘之使潰此刻論也蓋從公者皆小人
雖淹恤在外必依勢作威以一邑之小而責以公家
平日供億之浩繁是時公又在乾侯如子家輩皆随
行其留在鄆者必以無所禀承而益肆于是鄆人不
勝其擾遂相率而去之此事勢之所必有者季氏逐
君其罪自莫可逭然若以此莫須有之罪加之反不
足以服其心矣
三十年春王正月公在乾侯
公正月在鄆不書者魯邑也乾侯晉邑非其所宜在
矣故書不曰居而曰在者亦以其為晉地故
夏六月庚辰晉侯去疾卒
秋八月葬晉頃公
冬十有二月吴滅徐徐子章羽奔楚
徐子名者世近紀載詳故
三十有一年春王正月公在乾侯季孫意如會晉荀躒
于適歷
傳晉侯將以師納公范獻子曰若召季孫而不來則
信不臣矣然後伐之晉侯召季孫獻子使私焉曰子
必來我受其無咎季孫意如會晉荀躒于適歷陸氏
淳曰逐君之臣晉不之罪而反與會據事直書而晉
之為盟主可見矣荀躒之為人臣可見矣此不待貶
絶而罪惡見者也
夏四月丁巳薛伯榖卒
晉侯使荀躒唁公于乾侯
傳季孫從知伯如乾侯子家子曰君與之歸一慙之
不忍而終身慙乎公曰諾衆曰在一言矣君必逐之
荀躒以晉侯之命唁公曰寡君使躒以君命討于意
如意如不敢逃死君其入也君曰君惠顧先君之好
施及亡人將使糞除宗祧以事君則不能見夫人所
能見夫人者有如河荀躒掩耳而走曰寡君其罪之
恐敢與知魯國之難
秋葬薛獻公
冬黑肱以濫來奔
杜註不書邾史缺文
十有二月辛亥朔日有食之
三十有二年春王正月公在乾侯取闞
按昭公之難叔孫如闞則其為魯邑明矣殆季氏自
晉返魯而以闞歸公欲自掩其逐君之罪猶歸馬及
衣屨之意云爾書取者不以其名予季氏也
夏吴伐越
傳始用師于越也
秋七月
冬仲孫何忌會晉韓不信齊高張宋仲幾衛世叔申鄭
國參曹人莒人薛人杞人小邾人城成周
王使富辛與石張如晉請城成周范獻子謂魏獻子
曰與其戌周不如城之使伯音對曰天子有命敢不
奉承冬十一月晉魏舒韓不信如京師合諸侯之大
夫于狄泉尋盟且令城成周己丑士彌牟令役于諸
侯屬役賦文書以授帥而效諸劉子韓簡子臨之以
為成命杜註臨履其事以命諸侯經所以不書魏舒
按此年傳稱冬十一月魏舒韓不信如京師合諸侯
之大夫于狄泉尋盟且令城成周魏子南面衛彪傒
曰魏子必有大咎干位以令大事非其任也云云定
公元年傳又稱春王正月辛巳晉魏舒合諸侯之大
夫于狄泉將以城成周魏子涖政衛彪傒曰將建天
子而易位以令非義也云云此一事也左氏兩載之
而失刪其一耳此年傳己丑士彌牟營成周云云定
元年傳云孟懿子會城成周庚寅栽庚寅即己丑之
明日而傳分為兩年此役不過三旬而畢豈有去年
已令役于諸侯遲之兩月而始栽者乎其為複出無
疑前載其事于冬十一月後載其事于春王正月周
之正月夏之十一月也其月同其為一事無疑(本顧氏炎)
(武說)
十有二月己未公薨于乾侯
傳書公薨于乾侯言失其所也
