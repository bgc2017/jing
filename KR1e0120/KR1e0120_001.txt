春秋究遺卷一
左庶子葉酉撰
隠公
元年春王正月
元者氣之始古人謂一為元元年隠公之一年也春
與下王正月連文月為周月必無冠以夏時之理蓋
冬至一陽來復故建子之月即可謂之春也王正月
者夏時得天故周兼用夏正周禮正月之吉用周正
正歲即夏正夏曰歲故謂之正歲也左氏傳博採當
時諸侯史策之文亦多用夏正春秋魯史以周正紀
事聖人欲傳信於後故特書王正月以别於建寅之
正月也然則建子之月周既改稱春正月矣而經不
以春係王而但以正月係王者何春統三月其建寅
建丑兩月在夏商亦謂之春故不可係之於王也不
書即位者隠公志在讓桓以攝位不敢行即真之禮
故舊史本不書即位聖人亦仍之而已此與莊閔僖
三公之不書即位同而其所以不書即位者異此乃
魯史本無其文彼則聖人削之也詳具桓元年公即
位下春秋竟時無事例書首月以備時此下三月有
事而空書首月者以元年正月故
三月公及邾儀父盟于蔑
魯侯爵稱公者臣子之詞盟不曰會而曰及者張氏
洽曰内為主書及外為主書會說本傳例及者我所
欲會者外為志其義多不可通春秋有今日書會而
明日書及某人盟者一事也豈可分内外哉蓋侵伐
書會則與及對若盟會之會則與盟對不與及對也
會有主賓相見之儀盟有刑牲插血之事故凡魯君
與外諸侯會盟有會而不盟者則書曰公會某某於
某地有盟而不會者則書曰公及某某盟於某地會
有以此就彼之意及者連類之詞皆以公為主文義
相似故會不言及盟則昭大神以相要言不可云公
盟某某於某地也(左氏傳往往有此文法後人特習其讀而不知其非耳)故言
及内外之說非蔑之盟不先行會禮故言及而不言
會邾儀父即邾子克未王命故不書爵稱儀父者左
氏以為貴之非也胡氏安國曰附庸之君例稱字所
以然者附庸之君亦君也既無爵之可稱若竟以名
書則與諸侯之大夫無别矣春秋謹名分胡氏例稱
字之說似得其實古人名克者多以儀為字如周莊
王弟之子克字子儀楚鬭克字子儀桓司馬之臣克
字子儀之類皆是儀父為邾子克之字無疑然則郳
黎來介葛盧何以稱名郳與介國尤小非邾賦六百
乘者比或魯史僅知其名故春秋不得不以名書未
可執彼以難此也且安知黎來葛盧非字而左氏誤
以為名耶
夏五月鄭伯克段于鄢
傳初鄭武公娶于申曰武姜生莊公及共叔段莊公
寤生遂惡之愛共叔段欲立之亟請于武公公弗許
及莊公即位為之請制公曰制巖邑也虢叔死焉他
邑惟命請京使居之謂之京城太叔祭仲曰先王之
制大都不過三國之一今京不度非制也君將不堪
公曰姜氏欲之焉辟害既而太叔命西鄙北鄙貳於
己公子吕曰國不堪貳公將若之何公曰無庸將自
及太叔又收貳以為己邑至於廩延子封曰可矣厚
將得衆公曰不義不暱厚將崩太叔完聚繕甲兵將
襲鄭夫人將啟之公聞其期曰可矣命子封帥車二
百乘以伐京京叛太叔段段入於鄢公伐諸鄢五月
辛丑太叔出奔共按稱鄭伯者以鄭伯親伐鄢故也
君將稱君史文定例不曰鄭伯伐段于鄢克之而曰
克段于䣕者天子討而不伐伐者敵辭非所施於臣
下者也辭有所窮故特變其文曰克先儒多以鄭伯
志在殺段故春秋專目鄭伯且書克以著其失親親
之恩其說非也人臣無將將則必誅傳稱段將襲鄭
則段固有可誅之罪矣微論鄭伯並無殺段之志即
果志在於殺亦大義滅親事非得已况第迫之使奔
並不極之於所往正與榖梁所為緩追逸賊者合聖
人於此顧不責其弟之不臣而專以失親親之恩責
其兄之不友有是理乎然則春秋於鄭伯遂無譏乎
安得而無譏也特以其不孝而惡之而非譏其不友
耳蓋段不過一驕侈公子耳其欲襲兄之國而有之
者大都姜氏之謀居多然子無仇母之理姜氏雖欲
段得國猶幸其機事不密逆迹遽彰此時為莊公計
者惟有引咎自責涕泣以謝其母而申宫儆備嚴斥
其左右親信預聞逆謀之人使其黨胥潛自解散而
不敢𤼵然後開心見誠許段不死且請姜氏任其無
咎諭之使歸而處之以一小邑如此則兄弟母子之
間其所全者多矣乃莊公因姜氏愛憐少子自亟請
武公之時已怨之特深故至是倉猝聞變即投袂而
起以積怨其母之心而釋憾於其弟於是窮極兵力
伐京伐䣕幾有迅雷不及掩耳之勢蓋鄭伯仇視其
母必欲取諸其懷中而剪其所愛此其不孝之罪固
聖人之所深惡者也豈以其不友而惡之哉知然者
以段不稱弟與不書段出奔知之蓋段不稱弟者以
鄭伯之罪在不孝義不關乎段之為弟也故不稱弟
非徒以段不弟而已不書段出奔者聖人欲以鄭伯
之不孝示戒故只據鄭伯為文若書段出奔則似譏
鄭伯之迫逐其弟而以不孝示戒之意轉晦故深沒
其辭於彼所以專治其罪於此也左氏以為難之亦
非其說更詳具莊元年單伯逆王姬下
秋七月天王使宰咺來歸惠公仲子之賵
周王稱王耳加天於上謂王當奉若天道也春秋天
子之使未有書官者惟咺及渠伯周公三宰稱官蓋
天子之冢宰其位至尊其任至重下聘侯國非其事
也重臣而輕使之故書宰之官所以著其不當使也
其他如凡伯南季之屬皆以卿士充使非冢宰比於
義無疵焉故不書官王朝卿士例稱行次咺冢宰而
反稱名者上既書其官下自不得不書其名蓋官必
著之於籍官著於籍必各係之以其名未有係之以
行次者咺若以行次書則以籍考之宰之中無是人
矣然則文十五年書宋司馬華孫來盟何以不名蓋
官而係之以名者恒辭也如殺大夫必書名即此義
書華孫者以欲别之於公子卬義不關乎其人也其
說詳具本文下焉得執彼以疑此宰周公又何以不
名既繫以周公矣王朝無兩周公故不必復繫以名
也糾書氏而咺獨名者殆本未賜族如魯挾無駭之
類與仲子桓公之母先儒以為惠公妾非也隠母賤
桓母貴公羊之說確有可據左氏所為繼室以聲子
者不過以妾媵而攝行内政原非娶之以夫人之禮
者也仲子則以手文之異惠公以夫人之禮娶之於
是一國之人皆稱之為夫人無異詞其與聲子一嫡
一庶名分顯然今乃斥之為妾者拘於諸侯不再娶
之說耳然諸侯不再娶果何禮乎先儒嘗考邑姜亦
武王之繼配載在史冊者可據也乃程子又為遷就
其詞曰内無主則家道不立卿大夫而下不妨有再
娶之禮其說似尤不能無弊卿大夫之妻所理者一
家之内政耳然且不可以無主矣况諸侯之夫人與
諸侯同主宗社其妃嬙嬪御之屬實繁有徒一旦不
幸而嫡夫人即世其人皆故等夷爭妍妒寵不足以
相彈壓家道不立以諸侯而較之卿大夫其所關者
為更鉅非再娶何以肅隂教而襄外治乎春秋凡兩
重不書及如哀三年書桓宫僖宫災是也今天王歸
賵並書惠公仲子而不以惠公及仲子誠以再娶非
以妾為妻者比乃葵丘五命之所不禁而仲子之位
號素定欲不成之為夫人而弗得也春秋既成仲子
為夫人而後儒必斥之為妾有是理乎王使榮叔歸
含且賵王不稱天此於王無貶辭若仲子而果妾也
斯其異於成風者於義無所處矣不稱夫人者夫人
既薨則稱諡係姓無諡故稱仲子例不應稱夫人也
其無諡何也婦人從夫以夫之諡為諡惟妾母則不
敢從夫故聲子有諡而孟子無諡何獨於仲子而疑
之其不稱惠子而稱仲子者孟子亦當從惠諡也故
以行次别之文姜之所以有諡者絶之於桓公也魯
自文姜後夫人皆有諡以絶文姜於桓公為諱故槩
從其例非古也乘馬曰賵衣衾曰襚貝玉曰含錢財
曰賻
九月及宋人盟于宿
傳惠公之季年敗宋師于黃公立而求成焉九月及
宋人盟于宿始通也按杜註云主客無名皆微者也
其說不確凡侵伐書及而不目其人者則微者耳盟
書會書及而不目其人者君也蓋公與外大夫盟會
降等屈尊有玷於其爵矣故不書公以諱其失此與
外諸侯之降等屈尊者反書爵以著其失其義正同
宋人亦非微者望溪先生曰自文公以前侵伐會盟
内大夫以名見而外大夫悉稱人蓋大夫未張奉君
命以行事第稱為某國之人而不必詳其名氏也
冬十有二月祭伯來
杜註祭國伯爵也胡氏安國曰畿内諸侯為王卿士
望溪先生曰周秦以前之書無言畿内有五等之爵
者惟公羊傳曰寰内諸侯蓋據春秋所書周公凡伯
尹子之屬而為言耳王制曰分天下為左右曰二伯
蓋據公羊氏陜以東周公主之陜以西召公主之並
周南所稱召伯而為言耳不知詩稱召伯以行次言
非爵也召公在文王時豈得為方伯哉春秋所書凡
伯祭伯召伯皆以行次書與榮叔南季類也其稱伯
多於叔季者承嗣多長嫡也周公祭公天子之三公
也蘇子尹子單子劉子乃時人相尊異之稱非伯子
男之子也尹單劉皆執政使有五等之爵豈宜居卑
列哉且王臣見經者何以止有公伯子而無侯男哉
按祭伯非王命而來朝于魯經止書曰來者當是祭
伯來朝魯隠以其為王朝卿士謙不敢當不聽其行
朝禮故不言朝胡傳謂不予其朝非也不當朝而朝
據實而書其失不更著乎
公子益師卒
按傳公不與小斂故不書日胡氏引公孫敖叔孫舍
之卒公皆不與小斂而書日以左氏之說為非不知
釋例明云公在外大夫不卒於國而猶存其日者為
其有故非不欲臨也則胡氏所引未足以難左矣但
不書日亦無以見公之不與小斂也其諸恩禮薄而
史遂失其日歟
二年春公會戎于潛
胡氏安國曰戎正朔所不加也奚會同之有書會戎
譏之也按牧野誓師羌髳在列戎豈果不可會乎况
淮夷徐戎於魯為門庭之寇尤有不得不迎其善意
而與為好者公始與之會必遲之又久審知其無他
然後為唐之盟其與孟浪輕信者異矣自是至莊公
十八年始書公追戎于濟西戎不為魯患者四十餘
年殆猶不欲背唐之盟也歟
夏五月莒人入向
傳莒子娶于向向姜不安於莒而歸夏莒人入向以
姜氏還杜註向小國將卑師少稱人按隠五年公羊
傳曰將尊師衆稱某帥師將尊師少稱將將卑師衆
稱師將卑師少稱人杜註本此其說似不為無據然
詳考之惟將卑師衆稱師一語確不可易其餘殊不
盡然將尊者既以名見然自文公以前外諸侯之侵
伐何以並無稱將稱某帥師者乎稱師稱人既以師
之多少異何以桓十三年齊宋衛燕之戰戰稱燕人
敗績稱燕師僖二十八年城濮之戰定四年柏舉之
戰皆戰稱楚人敗績稱楚師乎此皆其說之不可通
者也蓋大夫未張之時凡大夫將皆稱人所以别於
君之自將耳非特將卑師寡者而已即將尊師衆與
將尊師寡者其詞一施之以其皆承君命以行事故
概之以人人者人其將非人其師故師與人並舉於
文無所嫌此按之文宣以前之春秋而可知者也及
後大夫既張乃如公羊氏之說將尊師少者以將重
於師稱將將尊師衆者以將與師並重稱某帥師俱
不復以人槩之矣將尊者既不槩之以人則凡將不
以名見又不稱師而稱人者疑於將卑而師寡矣然
試思春秋至成襄以後列國諸侯殆無不阻兵安忍
而輕用民命者矣將卑師寡何以克敵况如秦晉吳
楚諸大國彼此相侵伐肯以一旅之師使卑者將之
而往乎此以情勢揣之而知其有不然者彼其所以
稱人者蓋由赴告有詳略傳聞有同異偶不得其將
之名氏故時復槩之以人耳公羊臆度之詞杜註襲
訛承誤不足信也
無駭帥師入極
極附庸襄十三年傳弗地曰入謂入其國都旋即去
之而不有其土地也無駭未賜族故不氏
秋八月庚辰公及戎盟于唐
杜註八月無庚辰日月必有誤會不書日而盟必書
日張氏洽曰以其或尋或寒皆考於此固有國者所
尤謹也前此蔑宿二盟不書日久遠失之耳
九月紀履緰來逆女
卿為君逆則稱逆女其自為逆則稱所逆者之行次
尊卑之别也内女無書逆者獨此書逆何錄伯姬也
與宋伯姬書納幣同義其不稱使何公羊云婚禮不
稱主人蓋雖天子諸侯亦不自主婚所以養廉遠恥
也故不稱使
冬十月伯姬歸于紀
張氏洽曰天子諸侯無出疆親迎之理必使上卿往
迎於其國至於所館然後親迎以入此哀公問所謂
大昏既至冕而親迎也胡氏安國謂逆女必親迎使
大夫非禮也程子曰假如秦君娶于楚豈可越國親
迎耶足以正胡氏之失
紀子伯莒子盟于密
傳作紀子帛程子從公穀曰缺文也當云紀侯某伯
莒子盟于密
十有二月乙夘夫人子氏薨
子氏杜註謂桓公之母隠讓桓以為太子成其母喪
以赴於諸侯故稱夫人然天王歸賵必於仲子既卒
之後左氏豫凶事之說非人情也不可從公羊傳隠
之母也穀梁傳隠之夫人也程子從穀梁蓋隠公攝
讓其母之卒必不赴而其妻則魯人既奉隠為君矣
於其妻自不得不稱之曰夫人也子氏不書葬者先
儒謂婦人從夫故君存則葬禮未備待君薨而合祔
其說非也望溪先生曰古者葬各有期未有君在而
久不葬者蓋隠志乎讓子氏之薨不以夫人之禮葬
故不書於冊也
鄭人伐衛
鄭共叔之亂公孫滑出奔衛衛人為之伐鄭取廩延
至是鄭人伐衛討滑之亂也傳例凡師有鐘鼓曰伐
無曰侵正義鳴鐘鼓以聲其罪曰伐寢鐘鼓以入其
境曰侵掩其不備曰襲按鳴鐘鼓以聲其罪曰伐此
無可疑者獨以寢鐘鼓解侵則如胡氏所謂潛師掠
境與掩其不備相似恐不確蓋兵薄其城邑謂之伐
侵則不必攻其城邑第入其境而係纍其民人蹂躪
其禾稼以患苦之謂之侵故侵每與害連文非無鐘
鼓之謂也大司馬九伐之法負固不服則侵之其即
患苦之意歟但必不如春秋時為害之甚耳
三年春王二月己巳日有食之
不書朔史失之也
三月庚戌天王崩
崩者上墜之形平王崩而不書葬魯不會也
夏四月辛夘尹氏卒
左氏經文作君氏杜註隠公不敢從正君之禮故不
敢備禮於其母正義君氏者謂君之母氏也經典通
呼母為母氏公穀皆作尹氏按天王崩魯不會故不
書葬而公羊曰天王崩諸侯之主也穀梁曰為魯主
隠公奔喪之說不足信尹氏之卒其說顧足信乎但
正義謂君之母氏其解亦未確母氏二字可去母而
著氏乎竊意君氏之君乃小君之君非指隠公也不
稱夫人故不稱小君而變文以稱曰君氏君而繋之
以氏則不疑於邦君之君矣君氏之卒不書薨其喪
禮必從殺視彼天王歸賵而六羽考宫者何如哉春
秋比事屬辭聖人之情可見矣卓氏爾康曰予初學
春秋謂隠公被獲于鄭禱于鍾巫與尹氏歸故書尹
氏之卒以本其事也一時快然終非確論按此解甚
新然必無此理去病先生亦自知其不確矣本可存
而不論因有妄男子勦襲其說衍至數百言其利口
足以亂是非恐學者為其所誤故附及之
秋武氏子來求賻
求有索取意如求諸隂陽之求春秋謹名分若作乞
字解則天王之名分安在乎不書王使者以在喪故
八月庚辰宋公和卒
諸侯曰薨書卒者略外以别内也卒何以名諸侯不
生名使卒而不名則其名終不可得而見矣且其嗣
君或有會盟征伐之事將復見於經名卒者所以别
其嗣君也
冬十有二月齊侯鄭伯盟于石門
張氏洽曰隠公十一年間盟而不食言者惟此石門
之盟二君終身未嘗相伐
癸未葬宋穆公
外諸侯葬魯會則書間有會葬而不書者胡氏曰有
討其賊而不葬者宋殤齊昭告亂書弑矣而經不書
葬是也有諱其辱而不葬者晉主夏盟在景公時告
喪書日矣而經不書葬是也有治其罪而不葬者魯
宋盟會未嘗不同而三世不葬是也有避其號而不
葬者吳楚之君書卒者十亦有親送於西門之外者
矣而經不書葬是也毛氏竒齡曰宋殤被弑可云討
賊若齊昭公卒已立子舍而舍方被弑其於昭公無
與也昭未見弑何云為昭討賊宋之書卒而不書葬
者止桓襄二公未嘗有三世也且桓公襄公並無所
獲罪於魯亦未嘗得罪天下何煩開一例必專治其
罪而重為削之按毛氏駁胡傳此二條甚當但文公
七年宋公王臣卒而經不書葬合桓襄二公明明三
世矣何云未嘗有三世也至所謂避其號而不葬者
則確不可易之論今駁之曰猶是五等邦君耳而例
當書公則不問晉侯秦伯邾子許男而統以公字概
之今既於赴告之時已書曰楚子某卒吳子某卒則
於會葬時亦何難行我史例子也而公之而乃曰避
號吾不解矣不知外諸侯葬稱公者緣彼國臣子之
詞也吳楚僭王若緣其臣子之詞當書王不當書公
胡氏所謂避其號者是也乃復用此為譏議乎又按
宣十八年楚子旅卒襄十二年吳子乘卒十三年楚
子審卒二十五年吳子遏卒二十八年楚子昭卒昭
元年楚子麇卒十五年吳子夷昧卒二十六年楚子
居卒定十四年吳子光卒哀六年楚子軫卒胡傳所
謂吳楚之君書卒者十本未嘗有誤今亦駁之曰吳
之書卒只乘與夷昧而楚則宣之旅襄之審昭之麇
與居哀之軫共七卒而無十卒則更考之不詳所謂
囈語夢語者恐不在彼而在此矣又按弑君不書葬
以仇末復故胡傳謂討其賊而不葬者亦非辨詳襄
三十年葬蔡景公下
四年春王二月莒人伐杞取牟婁
凡伐人之國而夷其宗社者曰滅得其城邑曰取魯
滅國諱之亦曰取取而先書伐者正義所取之邑小
不以名通若不加伐於上則不知為何國之邑矣其
說非是春秋凡會遇盟戰之地皆不係國以職方具
在書某地則知為某國何獨於取邑而慮其不知為
何國之邑乎蓋征伐天子之大權諸侯無故相伐聖
人之所甚惡者也故無論其取邑不取邑皆書以罪
之蓋重在伐國而書取以甚其伐之之罪非重在取
邑而書伐以明其屬於何國也然則昭元年取鄆四
年取鄫何以不先書伐莒鄆乃魯之舊疆兵加于鄆
不可言伐莒鄫則自叛而歸並未嘗以兵取之也僖
二年虞師晉師滅下陽又何以不先書伐虢也滅下
陽之罪大無故伐國聖人又薄其罪而以為不足書
矣
戊申衛州吁弑其君完
傳衛莊公娶於齊曰莊姜美而無子又娶於陳曰厲
媯其娣戴媯生桓公莊姜以為已子公子州吁嬖人
之子也有寵而好兵公弗禁莊姜惡之石碏諫弗聽
其子厚與州吁游禁之不可桓公立乃老四年春衛
州吁弑桓公而立按州吁未為大夫故不稱公子詳
具翬帥師下又不稱弟者弑君之罪大稱弟不足以
甚之也
夏公及宋公遇于清
公與宋公為會將尋宿之盟未及期衛人來告亂乃
行遇禮而還按遇者不期而會之名蓋欲簡其禮也
會不言及而遇言及者會有以此就彼之意故可連
公為文遇則彼此皆無心不可專屬之公也故言及
與盟言及同義
宋公陳侯蔡人衛人伐鄭
傳宋殤公之即位也公子馮出奔鄭鄭人欲納之及
衛州吁立將修先君之怨於鄭使告於宋曰君若伐
鄭以除君害敝邑以賦與陳蔡從則衛國之願也宋
人許之於是陳蔡方睦於衛故宋公陳侯蔡人衛人
伐鄭圍其東門五日而還按興是役者首謀在衛而
以宋主兵胡氏謂誅亂賊必治其黨與之法非也春
秋書戰伐未有序大夫於諸侯之上者衛人大夫也
自應首宋公
秋翬帥師
翬不稱公子先儒謂翬為隠之罪人故終隠之篇不
稱公子非也未有不貶於既弑之後而貶於未弑之
前者按春秋之例凡稱時君之子曰子其為先君之
子必為大夫乃稱公子所以然者公子乃國人尊奉
其君之子之公稱故必為國之大夫乃稱公子若未
為大夫則君之私屬止宜從其君之私稱故曰某侯
之兄某侯之弟如衛摯齊年鄭語之類是也兄弟不
為大夫即不稱公子而第以屬稱則凡先君之子不
為大夫而與時君之屬少疎者必第以名見可知矣
傳曰惟卿為大夫翬在隠之世嘗求為太宰矣是猶
未為卿也故不稱公子至桓之世稱公子則操刃之
賊已進而為卿矣
會宋公陳侯蔡人衛人伐鄭
傳秋諸侯復伐鄭宋公使來乞師公辭之羽父請以
師會之公弗許固請而行按春秋之例凡接書一國
兩事或一人兩事則復舉某國某人四國夏伐鄭秋
復伐鄭翬帥師會伐在秋兩事也故覆舉四國定公
十年叔孫州仇仲孫何忌兩次圍郈經亦覆舉二卿
正與此類莊十四年單伯會伐宋則諸侯伐宋只一
次故不覆舉胡氏安國乃謂言之重詞之複其中必
有大美惡焉竟將經文秋字抹煞亦大粗心矣
九月衛人殺州吁于濮
傳州吁未能和其民厚問定君於石子石子曰王覲
為可陳桓公方有寵於王厚從州吁如陳石碏告於
陳使即圖之陳人執之而請莅於衛衛人使右宰醜
莅殺州吁于濮石碏使其宰獳羊肩莅殺石厚于陳
按殺州吁稱衛人者蓋言石碏殺則疑於一人之私
矣所以者國人皆曰可殺之義也齊人殺無知雍廩
雖不可與石碏同日語而無知與州吁之罪則均也
故殺亦以齊人書
冬十有二月衛人立晉
按傳衛人逆公子晉于邢十二月宣公即位以齊小
白入於齊之文例之當書曰衛晉入于衛乃以衛人
立晉為文者蓋以著石碏之忠於謀國也州吁弑逆
之賊既能以大義殺之晉之立也又不由外諸侯之
力而獨以大義立之春秋二百四十二年之中弑君
者屢矣而大臣定亂之功未有出碏之右者觀宋之
納突于鄭秦之納夷吾于晉皆責賂無已兵連禍結
則碏之立晉其功大矣故一則書曰衛人殺州吁于
濮再則書曰衛人立晉其語氣正相類先儒乃謂聖
人書衛人立晉所以著其擅立之罪然則聖人書衛
人殺州吁亦為著其擅殺之罪乎晉不稱公子者公
子返國嗣位例不稱公子稱衛人者與殺州吁稱衛
人同
五年春公觀魚于棠
傳非禮也且言遠地也
夏四月葬衛桓公
州吁已殺故書葬衛侯爵書公緣其臣子之情也
秋衛師入郕
傳衛之亂也郕人侵衛故衛師入郕杜註將卑師衆
但稱師此史之常也
九月考仲子之宫
仲子以手文之異歸為魯夫人非妾也因孟子已入
惠公之廟故隠公為别立宫以祀之考者成也成仲
子宫安其主而祭之也不書立宫者立所當立常事
故不書書考宫蓋連下初獻六羽為義
初獻六羽
魯廟既僭八佾仲子以别宫不敢同羣廟降用六羽
故書曰初獻佾干羽之總名羽以象文德干以象武
功婦人無武事獨奏文樂故謂之羽而不曰佾
邾人鄭人伐宋
傳宋人取邾田邾人告于鄭曰請君釋憾於宋敝邑
為道鄭以王師會之伐宋入其郛以報東門之役宋
人使來告命公聞其入郛也將救之問於使者使者
曰未及國公怒乃止按王師不書者鄭以王師會伐
本非王意故宋但以鄭伐告亦以告王伐於辭不順
故耳邾主兵故序鄭上
螟
記災也
冬十有二月辛已公子彄卒
公子益師卒以恩禮薄而史遂失其日僖伯卒葬之
加一等恩禮厚故書日
宋人伐鄭圍長葛
兵環其城曰圍傳以報入郛之役也
六年春鄭人來輸平
公之未立與鄭人戰于狐壤止焉故公與鄭有舊怨
至是而鄭求成于魯欲離宋之黨也按春秋稱人之
例其義不一會盟侵伐稱人臣下之辭也成公以前
外卿大夫皆稱人成公以後列國之卿稱名大夫則
稱人而小國之大夫前後皆稱人此望溪先生所謂
隨世以變著於冊書而不可更易者也其餘若殺大
夫稱國亦間有稱人者非羣下之作亂即其執政大
臣之擅權書人以著其生殺之柄之不自其君出也
又如莊五年公狩于禚所及之齊人亦皆為臣下之
辭至若此年鄭人來輸平莊六年齊人來歸衛俘僖
元年夫人姜氏薨於夷齊人以歸僖二十一年楚人
使宜申來獻捷文九年秦人來歸僖公成風之襚文
十五年齊人來歸子叔姬宣元年齊人取濟西田四
年公及齊侯平莒及郯莒人不肯十年齊人歸我濟
西田十五年宋人及楚人平成八年衛人來媵九年
晉人來媵十年齊人來媵定十年齊人來歸鄆讙龜
隂田哀八年齊人取讙及闡冬齊人歸讙及闡諸稱
人者則非指其臣下而言蓋其事為其國之柄臣及
其有司所奉命而行者欲目其君則其君不以身親
不可以爵書也而又實出於其君之命故諸所謂人
者皆渾舉之辭兼乎其君臣而言之者也觀僖公二
十七年諸侯圍宋以楚子身親於前子玉獨留於後
遂不稱楚子而以人渾之則諸所謂人者其為兼乎
其君臣而言之也奚疑先儒多以褒貶之義求之即
無一可通者矣又如執諸侯大夫與戕鄰國之君稱
人亦同此例其以勢力相凌暴第直書而罪自見不
必書人以貶之也弑君而稱人者事起倉卒賊由微
者微者姓名不登於史冊非人無以稱也討賊而稱
人者如殺州吁若稱石碏則疑於一人之私矣故不
得不以人書下文立晉書衛人亦此義惟莊二十三
年荆人來聘則又别為一義其說詳具本文下鄭人
來輸平以鄭伯使宛來歸祊及鄭伯以璧假許田之
文例之當書曰鄭伯使某來輸平而書法不同者蓋
祊及許田乃天子所賜魯與鄭湯沐朝宿之地而擅
歸擅假是目無天王而忘其爵之所自來矣書其爵
足以著其罪故稱鄭伯輸平則與歸祊及假田異故
從恒辭書人不書使某者其人微也或謂輸平及歸
俘歸田來媵諸稱人者皆以來者稱知不然者以楚
人使宜申來獻捷之文知之也輸平左作渝公穀作
輸戴氏震曰古字輸渝通爾雅渝變也廣雅輸更也
字義本相因然用之或至相反變者墮而敗之故公
穀以為墮敗其成詩正月箋亦訓輸為墮更者改而
新之故左傳以為更成前此與鄭不和今棄舊更新
按輸寫也謂輸寫其誠意以求成也凡成皆棄舊更
新若但如廣雅訓更無由見鄭來求成之實矣
夏五月辛酉公會齊侯盟于艾
傳始平于齊也
秋七月
四時具而後成歲故春秋竟時無事必書首時
冬宋人取長葛
胡氏安國曰宋人恃強圍邑久役大衆取非其有其
罪著矣按杜註云前年冬圍長葛不克而還今冬乘
其無備而取之是宋再舉而取長葛而經傳皆無明
文蓋杜氏泥於取言易之例從而為之詞
七年春王三月叔姬歸于紀
望溪先生曰内女之歸也非失禮不書紀伯姬叔姬
之歸也未嘗有失禮而書則閔其後之變也紀亡而
伯姬葬於齊侯變也紀侯沒而叔姬歸於酅葬於叔
變也故將有其末而錄其本焉按春秋因史作經凡
事之首尾不必備叔姬之所以必錄其本者既閔其
變又嘉其賢故其誌之也特詳
滕侯卒
不書名史失之也卒不葬所謂怠於禮弱其君而不
葬者滕侯宿男之類是也
夏城中丘
穀梁傳城為保民為之也民衆城小則益城益城無
極凡城之志皆譏也按民衆城小安得不益城若謂
保民當以德不以城則所為王公設險者何說乎蓋
城築關乎國勢春秋重其事故書之詳不必皆誌以
示譏也惟書築臺囿則譏其不恤民力耳其他如莊
之新延廄僖之新作南門文之毁泉臺成之立武宫
定之立煬宫新作雉門及兩觀其隨事輒書者又各
有其義先儒以重用民力概之失其旨矣
齊侯使其弟年來聘
傳結艾之盟也胡氏安國曰僖公私於同母寵愛異
於他弟施及其子猶與嫡等遂階簒弑之禍故聖人
於年來聘特變文書弟以示貶非也按諸侯之兄弟
見經而以兄弟稱者十獨陳公子招執國之大政乃
稱公子耳其餘如年與秦伯之弟鍼衛侯之兄摯公
弟叔肹以及鄭語衛黑背陳黃衛鱄宋辰之屬皆以
兄弟稱蓋稱公子者大夫也稱兄弟者不任職也若
譏過寵則未見年以聘而階亂也以無知之簒弑而
預譏年之過寵有是理乎(本望溪先生說)
秋公伐邾
傳秋宋及鄭平七月庚申盟于宿公伐邾為宋討也
按八年傳稱齊侯將平宋衛于鄭則八年以前宋鄭
尚未平也若七年秋宋鄭已平齊又何故欲平之乎
左氏傳凡若此類皆可疑讀者不可不察也
冬天王使凡伯來聘
凡氏伯行次也望溪先生曰王朝之卿士與諸侯之
卿士不可以無别也故以行次書按周官大行人之
職中大夫二人小行人下大夫二人以天下之大侯
國之衆行人大小官止四人故不得不以卿士充使
不書官者義不係乎其官也
戎伐凡伯于楚丘以歸
傳初戎朝于周𤼵幣于公卿凡伯弗賓冬王使凡伯
來聘還戎伐之于楚丘以歸杜註戎鳴鐘鼓以伐天
子之使泥於有鍾鼓曰伐之例耳胡氏曰國而曰伐
此一人亦曰伐見其以徒衆也楚丘杜註衛地在濟
隂城武縣西南戴氏震曰楚丘有二一在今滑縣隋
初置楚丘縣後改曰衛南此衛地一在今曹縣東南
五十里春秋時戎州己氏之邑漢為己氏縣隋改曰
楚丘此乃戎地凡伯經其地戎遂伐之以歸此地雖
近衛於曹尤近似不涉曹衛之不救公羊見衛有楚
丘而目為衛伐杜亦以為衛地胥失考
八年春宋公衛侯遇於垂
傳齊侯將平宋衛有會期宋公以幣請于衛請先相
見衛侯許之故遇于犬丘杜註平宋衛于鄭也按會
既有期而宋亟請於衛先相見者蓋宋嘗從州吁之
請伐鄭以圖馮矣其後州吁誅宣公立馮不可不終
圖齊雖欲平之而其怨鄭之心不可得而平也故先
期請與衛相見蓋有志於從齊黨而無意於釋鄭憾
也觀瓦屋之盟止三國而不及鄭則此遇之為二國
結黨以仇鄭審矣
三月鄭伯使宛來歸祊庚寅我入祊
傳鄭伯請釋泰山之祀而祀周公以泰山之祊易許
田案經止書歸祊未有易許田之文蓋鄭莊必欲結
歡於魯以離宋之黨故前年輸平則約之以言今復
歸祊則啗之以利初未嘗有覬覦許田之心也既而
桓公簒立乃假之以璧有挾而求魯桓不敢不從而
無故以田與人不可以告國人也故以歸祊之事藉
口以為彼此相易之事耳若果相易豈有歸祊之時
絶口不言直待易世之後而始取償者哉左氏誤信
其飾說觀聖人之所書可知其事之本不相蒙矣書
鄭伯者以天子所賜之湯沐邑而擅以與人其意以
巡狩之禮不復行而此田無所用之也其目中尚有
天子乎以諸侯而目無天子故書鄭伯所以著其罪
也桓元年假田書鄭伯與此同義
夏六月己亥蔡侯考父卒
辛亥宿男卒
宿男不名史失之也
秋七月庚午宋公齊侯衛侯盟于瓦屋
傳齊人卒平宋衛于鄭盟于瓦屋以釋東門之役按
鄭卒不與盟蓋非特宋衛不欲與鄭平而鄭亦不欲
與宋衛平也觀是年八月鄭伯以齊人朝王九年遂
以王命伐宋則鄭伯之情可見矣
八月葬蔡宣公
九月辛夘公及莒人盟于浮來
公與外大夫盟嫌其體不敵例不書公此獨書公者
杜註謂微者不嫌敵公故直稱公其說非也蓋隠公
攝讓不敢自居於尊故宋人莒人皆不惜身與之盟
雖有降等屈班之失然其意則自以為非君也即此
不自尊之意而其攝讓之實愈見故春秋於宿之盟
不書公以諱其失浮來之盟又書公以明其謙蓋隠
桓之際聖人於此有痛心焉凡可以表隠之讓者無
所不盡其辭此君氏之所以不書薨而夫人子氏之
所以不書葬也豈不嫌敵公之謂乎其獨於浮來之
盟書公以明其謙者以莒人乃小國之大夫較宋人
尤卑故
螟
冬十有二月無駭卒
傳無駭卒羽父請諡與族公命以字為展氏杜註諸
侯之子稱公子公子之子稱公孫公孫之子以王父
字為氏無駭公子展之孫故為展氏
九年春天王使南季來聘
南氏季行次也詳見七年凡伯來聘下
三月癸酉大雨震電庚辰大雨雪
建寅之月而大雨震電陽失節也逾八日而大雨雪
隂氣縱也
挾卒
未賜族與無駭同
夏城郎
秋七月
冬公會齊侯于防
傳宋公不王鄭伯為王左卿士以王命討之伐宋宋
以入郛之役怨公不告命公怒絶宋使秋鄭人以王
命來告伐宋冬公會齊侯于防謀伐宋也按鄭深怨
宋故不與瓦屋之盟而又懼逆齊命故去年八月以
齊人朝王蓋欲借以結歡於齊也至是又以王命告
魯使為此會以招齊而齊果墮其術中明年遂為中
丘之會同心以伐宋矣
十年春王二月公會齊侯鄭伯于中丘
為師期
夏翬帥師會齊人鄭人伐宋
胡氏安國曰翬去公子以戒兵柄下移非也未為大
夫故不稱公子義見四年會伐鄭下按傳稱羽父先
會齊侯鄭伯伐宋六月公會齊侯鄭伯于老桃公會
不書者蓋老桃之會公從行之師不足以制敵其所
用以敗宋師者仍是翬所帥之師經只欲詳其戰事
耳故書翬帥師而老桃之會不書
六月壬戌公敗宋師于菅
未陣曰敗義見莊十年敗齊師于長勺下
辛未取郜辛巳取防
鄭以齊背宋從己魯之力也故得二邑而皆歸於魯
魯遂據而有之春秋書曰取若魯之自取者然譏不
在鄭也
秋宋人衛人入鄭
鄭師還駐兵於遠郊宋衛竒兵乘虛入鄭
宋人蔡人衛人伐戴鄭伯伐取之
戴鄭與也故三國伐之鄭因三國不和遂與戴合師
内外夾擊之胡氏所謂能以竒勝也
冬十月壬午齊人鄭人入郕
傳蔡人衛人郕人不會王命冬齊人鄭人入郕討違
王命也胡氏安國曰入者不順之詞按左氏傳例不
地曰入謂旋入旋去而不有其地也非不順之詞但
以強凌弱至入人之國都其事自不順耳
十有一年春滕侯薛侯來朝
二君不特言者旅見也
夏五月公會鄭伯于時來
傳謀伐許也
秋七月壬午公及齊侯鄭伯入許
傳七月公會齊侯鄭伯伐許庚辰傳于許壬午遂入
許許莊公奔衛齊侯以許讓公公曰君謂許不共故
從君討之許既伏其罪矣寡人弗敢與聞乃與鄭人
鄭人使許大夫百里奉許叔居許東偏使公子獲居
許西偏胡氏安國曰書及則入許者公所欲也按伐
許本鄭志則入許安得謂公所欲乎書及者蓋伐可
書會入則兵薄城下適乘其可入而入之不可以預
為期會也故不書會文當然耳不書伐者兵甫至而
即入也許莊公奔衛不書者杜註兵亂遁逃不知所
在恐不確凡國滅君奔者例不書出其說具莊十年
齊師滅譚下入與滅不同故不可從滅國例不書出
也然方其入之時其國則既滅矣又安能逆知其後
之必復而先於其奔書出乎書出不書出兩無所處
故並沒其奔不書蓋辭有所窮也若以其君歸則不
嫌與滅而不復者同文聖人自不得而略之矣
冬十有一月壬辰公薨
傳羽父請殺桓公將以求太宰公曰為其少故也吾
將授之矣羽父懼反讒公於桓公而請弑之十一月
公祭鍾巫館于寪氏羽父使賊弑公于寪氏按公見
弑而書薨臣子之所不忍言也不書葬者左氏以為
不成喪非也隠之薨既歸獄于寪氏以欺國人矣未
有不以禮葬者緣臣子之義仇未復不書葬故孔子
削之公羊傳隠何以無正月隠將讓乎桓故不有
其正月也按公羊所謂隠無正月者謂正月雖有事
只書春而不書正月也如二年公會戎于潛五年公
觀魚于棠六年鄭人來輸平八年宋公衛侯遇于垂
九年天王使南季來聘十有一年滕侯薛侯來朝諸
不書正月者是也然如九年公會齊侯于防亦只書
冬不獨會戎于潛不書月也(凡會書時不書月者甚多今只舉開首一條以)
(駁之以多不可勝舉也餘倣此)莊四年公及齊人狩于禚亦只書冬
不獨隠公觀魚于棠不書月也桓三年齊侯使其弟
年來聘定十有一年及鄭平俱只書冬不獨鄭人來
輸平不書月也(此一條獨兩引者一證來一證平也下遇於垂倣此)隠四年公
及宋公遇于清桓三年齊侯衛侯胥命于蒲俱只書
夏不獨宋公衛侯遇于垂不書月也隠三年武氏子
來求賻亦只書秋不獨天王使南季來聘不書月也
桓七年榖伯綏鄧侯吾離來朝亦只書夏不獨滕侯
薛侯來朝不書月也春秋書隠公時事凡書春不書
月以為不有其正月矣其他書時不書月者又將何
以解之乎蓋月不月於義本無所關或舊史偶失其
月者聖人不得而益之也况隠公之世去聖人修春
秋時尤遠歴年有久近紀載有詳略更有鄭以強同
者後儒乃從而為之辭何其鑿之甚也耶或又謂事
有以月成者書月否則書時其說俱支離不足信存
而不論可也
春秋究遺卷一
