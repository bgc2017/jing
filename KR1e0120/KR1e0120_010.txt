春秋究遺卷十
左庶子葉酉撰
成公
元年春王正月公即位
二月辛酉葬我君宣公
無冰
杜註周之二月今之十二月而無冰書冬温
三月作丘甲
傳為齊難故作丘甲按司馬法四井為邑四邑為丘
四丘為甸甸出長轂一乘甲士三人步卒七十二人
據此則四丘其出步卒七十二人每丘纔出十八人
耳步卒七十二人分隸甲士三人每甲士一人領步
卒二十四人共二十五人為一甲今每丘纔出十八
人是一丘所出不滿一甲之數作丘甲者蓋每丘使
出一甲增多步卒六人一甸之中共百人為兵矣杜
註謂甸所賦使丘出之增至四倍必無此理且果爾
當謂之作丘乘不當謂之作丘甲矣胡氏引李靖之
說以駁之良是
夏臧孫許及晉侯盟于赤狄
宣公不事齊十八年齊與晉盟懼而乞師于楚今聞
齊將出楚師故又與晉盟懼齊楚也
秋王師敗績于茅戎
傳元年春晉侯使瑕嘉平戎于王單襄公如晉拜成
劉康公邀戎遂伐之三月癸未敗績于徐吾氏秋王
人來告敗尊王故不言戰以自敗為文
冬十月
二年春齊侯伐我北鄙
傳齊侯伐我北鄙圍龍龍人殺頃公之嬖人盧蒲齊
侯親鼔之三日取龍遂南侵及巢丘取龍侵巢丘不
書杜註其義未聞按魯被侵伐而取田邑者皆不書
諱之也或疑哀七年齊鮑牧帥師伐我取讙及闡經
不諱則此不應獨諱取龍不知取讙及闡考之經文
但書取而不書伐則左氏傳誤公羊以為賂似得其
實以賂取之非以兵取之也故不諱與齊人取濟西
田同義安得執彼以疑此
夏四月丙戌衞孫良夫及齊師戰于新築衞師敗績
衞侯使孫良夫石稷寗相向禽將侵齊與齊師遇戰
于新築衞師敗績按以衞及齊者鞌之戰衞與魯同
役故春秋内之
六月癸酉季孫行父臧孫許叔孫僑如公孫嬰齊帥師
會晉郤克衞孫良夫曹公子首及齊侯戰于鞌齊師敗
績
傳孫桓子還于新築不入遂如晉乞師臧宣叔亦如
晉乞師皆主郤獻子晉侯許之郤克將中軍士燮佐
上軍欒書將下軍以救魯衞師從齊師于莘六月癸
酉師陳于鞌郤克傷于矢左并轡右援桴而鼓馬逸
不能止師從之齊師敗績按魯舊二軍鞌之戰四卿
並將主帥及其佐也兵以帥為主而四卿並書者重
錄内也終春秋小國之大夫稱人而曹公子首獨以
名見蓋三桓矜其事故與是役者誌之特詳臧孫許
如晉乞師不書者郤克本以婦人之笑而欲甘心于
齊所為救魯衞者特名耳若書乞師則似晉真為魯
出師矣春秋序戰例以受兵之國主兵鞌齊地乃春
秋竟書季孫行父等會晉郤克等及齊侯戰云云者
蓋春秋内魯又以伯主内晉而齊恃強凌弱晉以救
魯衞為名其兵端又實開自齊故齊雖受兵之國而
不以之主兵所為義理之權衡也前衞及齊戰于新
築則新築衞地其主衞書及更無可疑者矣
秋七月齊侯使國佐如師己酉及國佐盟于袁婁
傳晉師從齊師入自丘輿擊馬陘齊侯使賓媚人賂
以紀甗玉磬與地晉人許之秋七月晉師及齊國佐
盟于袁婁使齊人歸我汶陽之田按以晉及齊者與
戰書及齊同義
八月壬午宋公鮑卒
庚寅衞侯速卒
取汶陽田
取汶陽田與取濟西田事同故書法亦不異濟西為
曹所侵汶陽為齊所侵皆晉人命以歸魯藉伯國之
力而得之故皆不曰歸而曰取
冬楚師鄭師侵衞
十有一月公會楚公子嬰齊于蜀丙申公及楚人秦人
宋人陳人衞人鄭人齊人曹人邾人薛人鄫人盟于蜀
傳宣公使求好于楚莊王卒宣公薨不克作好公即
位受盟于晉會晉伐齊衞人不行使于楚而亦受盟
于晉從于伐齊故楚令尹子重為陽橋之役以救齊
冬楚師侵衞遂侵我師于蜀孟孫請往賂之楚人許
平十一月盟于蜀望溪先生曰蜀之盟不諱公何也
此義之變也楚師内侵以鞌之戰故三桓懼討而以
公試焉且是盟也不獨宋衞陳鄭之君不與也邾鄫
微國皆以大夫會而魯獨君往則三桓之惡極矣書
公而不諱所以著三桓之罪也按公與外大夫會盟
以其降等屈尊故諱不書公此乃三桓懼討不敢往
會而以公試焉非公之自為降等屈尊也故不諱卿
不名先儒以為貶非也大夫會盟至成十五年會吳
于鍾離始列序前此皆稱人(鍾離以前大夫會盟舊史亦未必盡稱人但或)
(名或不名聖人概削之以歸于一不然如此盟所稱楚人明是嬰齊公親預盟又不須告舊史烏有不名)
(者哉)蔡侯許男不書左氏傳乘楚車也謂之失位齊序
鄭下者非卿故望溪先生曰此會楚主之故秦先于
宋而齊後于從楚之國
三年春王正月公會晉侯宋公衞侯曹伯伐鄭
傳諸侯伐鄭次于伯牛討邲之役也遂東侵鄭鄭公
子偃帥師禦之敗諸丘輿杜註宋衞未葬而稱爵以
接鄰國非禮也按公羊既葬稱子踰年稱公左氏傳
未葬稱子既葬稱君杜用左例故曰非禮然僖二十
五年夏衞侯燬卒秋葬衞文公冬十二月公會衞子
莒慶盟于洮衞侯燬既葬而衞成稱子則公羊之說
似得其實此未葬而稱爵者以踰年故然雖踰年而
究未葬謂之非禮亦宜
辛亥葬衞穆公
二月公至自伐鄭
諸侯伐鄭晉獨潛軍深入為鄭所敗于諸侯無與也
故無所諱而告廟
甲子新宫災三日哭
據古廟制考宫非新作廟也新之而遷舊主易以新
主焉耳是時廟厞既徹舊主既遷易檐改塗方卜日
以待新主之入而忽遇災既不得追稱僖宫又不得
預稱宣宫故曰新宫先君之主不得以時入廟嗣子
及羣臣臨哭禮固宜然
乙亥葬宋文公
七月而葬緩殆以厚葬故
夏公如晉
拜汶陽之田也
鄭公子去疾帥師伐許
傳許恃楚而不事鄭鄭子良伐許
公至自晉
秋叔孫僑如帥師圍棘
傳叔孫僑如圍棘取汶陽之田棘不服故圍之
大雩
晉郤克衞孫良夫伐廧咎如
傳討赤狄之餘也廧咎如潰
冬十有一月晉侯使荀庚來聘
晉來聘之始
衞侯使孫良夫來聘丙午及荀庚盟丁未及孫良夫盟
聘而遂盟之于是始按及不書公者凡公與外大夫
盟例不書公諱之也此盟在國都之内其不書公者
又以書内事故非徒嫌其體之不敵而已與内大夫
出聘不書公使其義正同
鄭伐許
鄭不稱人義見文十年秦伐晉下
四年春宋公使華元來聘
傳通嗣君也宋聘魯始此
三月壬申鄭伯堅卒
杞伯來朝
傳歸叔姬故也杜註將出叔姬先修禮朝魯言其故
夏四月甲寅臧孫許卒
公如晉
葬鄭襄公
秋公至自晉
傳公如晉晉侯見公不敬公至自晉欲求成于楚而
叛晉季文子不可公乃止
冬城鄆
鄭伯伐許
前年鄭伐許侵其田冬十一月公孫申帥師以正其
界許人敗諸展陂故鄭伯伐許取鉏任泠敦之田按
三月鄭伯堅卒此未踰年而稱鄭伯與宣十年四月
齊侯元卒冬書齊侯使國佐來聘皆既葬稱君蓋因
葬後日月尚遠故既葬遂即位此禮之變而左氏遂
據以為例殊失考又按傳稱晉欒書救許伐鄭楚子
反救鄭經皆不書者許素服屬于楚晉不應救晉之
救許特借名以伐鄭耳非真救許也故不書晉楚爭
鄭並未接戰同盟蟲牢則鄭已服于晉矣故伐鄭救
鄭皆不書
五年春王正月杞叔姬來歸
杜註出也吳氏澄曰僖三十一年杞伯姬為其子求
婦而僖公以次女叔姬予之歸為杞桓公夫人至今
四十四年夫婦年皆六十以上始被出而歸疑是叔
姬無子杞桓别有妾子為太子叔姬心不自安而願
歸魯故叔姬既卒而杞桓復來逆其喪以歸也
仲孫蔑如宋
傳報華元也
夏叔孫僑如會晉荀首于穀
傳晉荀首如齊逆女故宣伯餫諸穀杜註野饋曰餫
運糧饋之敬大國也
梁山崩
紀異也
秋大水
冬十有一月己酉天王崩
十有二月己丑公會晉侯齊侯宋公衞侯鄭伯曹伯邾
子杞伯同盟于蟲牢
傳許靈公愬鄭伯于楚六月鄭悼公如楚訟不勝故
鄭伯歸請成于晉秋八月鄭伯與晉盟于垂棘冬同
盟于蟲牢按盟垂棘不書者書蟲牢足以概之故
六年春王正月公至自會
二月辛巳立武宫
傳季文子以鞌之功立武宫非禮也聽于人以救其
難不可以立武立武由己非由人也啖氏助曰左氏
意以為武功之宫如楚子所立者非也若以鞌之戰
不應經五年方立之
取鄟
鄟附庸國也
衞孫良夫帥師侵宋
前年同盟于蟲牢諸侯謀復會宋公辭故晉伯宗夏
陽說衞孫良夫寗相鄭人伊雒之戎陸渾蠻氏侵宋
按經不列序而只書衞者先儒謂不予晉人率戎蠻
以攻中國非也晉不當率戎蠻以攻宋列序之其罪
不更著乎蓋晉以伯宗夏陽說皆非卿故輕其事而
不以告而衞孫良夫則卿也故衞以侵宋告魯史承
告文故單書衞
夏六月邾子來朝
公孫嬰齊如晉
壬申鄭伯費卒
秋仲孫蔑叔孫僑如帥師侵宋
傳晉命也
楚公子嬰齊帥師伐鄭
冬季孫行父如晉
傳夏四月晉遷于新田冬季文子如晉賀遷也
晉欒書帥師救鄭
傳楚子重伐鄭鄭從晉故也晉欒書救鄭與楚師遇
于繞角楚師還遂侵蔡楚公子申公子成以申息之
師救蔡禦諸桑隧趙同趙括欲戰武子將許之知莊
子范文子韓獻子不可乃還按救或書或不書者以
有告有不告故先儒亦有見及者矣但同一救也何
以有告有不告蓋興大衆遣大帥則告重其事也若
第遣偏師赴救則不告輕其事也如趙盾當國故元
年救陳則告郤缺于宣公八年代趙盾為政故九年
救鄭則告欒書五年將中軍故六年救鄭則告其告
者以主兵者為中軍帥故也其他如荀林父五年救
鄭其時趙盾專晉林父非中軍帥也故不告十年士
會救鄭十二年傳稱士會將上軍非中軍帥也故不
告其不告者以主兵者非中軍帥故也惟陽處父非
中軍帥而亦以救江書者此又與侵伐非中軍帥而
亦告同義蓋皆書帥師則皆用大衆故耳若荀林父
士會之救鄭既非中軍帥殆並不用大衆故輕其事
而不以告歟
七年春王正月鼷鼠食郊牛角改卜牛鼷鼠又食其角
乃免牛
杜註稱牛未卜日免放也
吳伐郯
吳以國舉義見莊十四年荆入蔡下
夏五月曹伯來朝
不郊猶三望
牛者未卜日之稱也故前書免牛後書不郊免牲則
不郊不待言故僖公三十一年書免牲下第書猶三
望不書不郊
秋楚公子嬰齊帥師伐鄭公會晉侯齊侯宋公衞侯曹
伯莒子邾子杞伯救鄭八月戊辰同盟于馬陵
傳鄭子良相鄭伯以如晉且拜師秋楚子重伐鄭諸
侯救鄭八月同盟于馬陵尋蟲牢之盟且莒服故也
杜註莒本屬齊齊服故莒從之按宋以五年辭會魯
與衞受晉命交侵之至是與會傳不稱宋服者以蟲
牢之盟宋公在列本未嘗背晉而從楚也
公至自會
吳入州來
按傳稱巫臣大通吳于上國則州來之入必吳以告
于魯是以書
冬大雩
衛孫林父出奔晉
傳衞定公惡孫林父冬孫林父出奔晉衞侯如晉晉
反戚焉杜註戚林父邑林父出奔戚隨屬晉
八年春晉侯使韓穿來言汶陽之田歸之于齊
杜註齊服于晉故晉來語魯使還二年所取田按田
本魯田而以歸為文者凡以物與人曰歸此與歸粟
于蔡之歸同義杜作還字觧蓋據晉人之意以為昔
取之而今還之耳稱晉侯者三年之中一予一奪雖
田本魯田竟強之以畀齊何以為伯主乎故書爵
晉欒書帥師侵蔡
杜註六年未得志故
公孫嬰齊如莒
傳聲伯如莒逆也杜註是為逆婦而書者因聘而逆
宋公使華元來聘
傳聘共姬也杜註昏禮不使卿今華元將命故特書
之宋公無主昏者自命之故稱使按大昏六禮逆女
最重納幣次之二禮自當使卿至所謂下達(按下達舊註不)
(確儀禮經傳通觧辨之甚詳但華元之聘當是先來請婚迨既有成言然後徐行六禮耳)乃六禮
之所托始者也正當與二禮並重安在其不當使卿
哉春秋時去先王之世已遠昏禮率多簡略惟逆女
使卿而外大都皆使大夫今宋以伯姬賢聲遠聞特
隆其禮故聖人詳書于冊正以其使卿合禮著伯姬
之見重于夫家也豈以其不合禮而書之以示譏乎
後書季孫行父如宋致女並三國來媵其義正與此
同杜註不確(禮經散亡聚訟者多掇拾三傳臆為之說如諸侯不再娶及昏禮不使卿之類)
(皆不足信也)
夏宋公使公孫壽來納幣
正義昏有六禮發首云昏禮下達乃言納采鄭註云
達通也將欲與彼合昏姻必先使媒氏通其言女氏
許之乃使人納其采擇之禮此華元來聘則所謂下
達也下達之後初有納采擇之禮既行納采其日即
行問名問女之名將歸卜其吉凶也歸既卜得吉又
使使者往告謂之納吉則昏禮定矣復遣納徵徵成
也納徵有元纁束帛儷皮諸侯謂之納幣納幣之後
又有請期親迎是之謂六禮也計華元來聘之後當
有納采納吉二使二使之後乃納幣今惟書納幣者
納采納吉其使非卿故不書
晉殺其大夫趙同趙括
傳晉趙嬰通于莊姬五年春原屏放諸齊莊姬為嬰
之亡故譖之于晉侯曰原屏將為亂欒郤為徵六月
晉討趙同趙括武從姬氏畜于公宫以其田與祁奚
韓厥言于晉侯曰成季之勲宣孟之忠而無後為善
者其懼矣乃立武而反其田焉趙嬰盾之弟莊姬成
公女趙朔妻朔盾之子原同屏括皆嬰之兄武莊姬
之子殺大夫稱國稱名而不去其官史之常文王氏
樵曰據左氏則趙氏之禍由莊姬據史記則由屠岸
賈其說牴牾不可強合然嘗深考之則屠岸賈殺趙
朔自一事也莊姬譖殺同括又一事也但史記謂同
括嬰並見殺于下宫之難則傳聞之誤耳晉殺同括
因莊姬之譖同括雖死趙盾之室自在使無他外患
莊姬何至無依乃將武畜于公宫乎景公何不念莊
姬趙武之尚存忍即以其田予祁奚乎蓋朔死于下
宫之難盾之系已絶而盾之異母弟同括嬰專趙氏
之政趙嬰通于莊姬同括因而逐之雖曰以罪然其
心未必不由于爭權故内則莊姬怨之外則欒郤疾
之因得以合而行其讒焉趙武之匿始則虞屠岸賈
之害終使武而尚存亦必非原屏所利也故從姬氏
畜于公宫及原屏既死韓厥始言于公而立之此事
之實也(愚)按此說頗似有見但屠岸賈無端發難至
滅趙氏之族此何如事而三傳俱毫無影響何耶至
王氏以莊姬不應無依為疑則又有可觧者趙氏自
盾弑靈之後其族甚強已早有以中其君之忌而原
屏咎之徒也其席寵怙勢尤必有不自檢束而為國
人之所共疾者故莊姬之讒一入而晉景即斷然誅
之至赤其族而不顧蓋以桃園之事為前車而惟恐
其復動于惡也莊姬止知讒殺同括以洩其逐嬰之
怨而不知同括皆盾之異母弟同括罪至族盾之子
孫安得全故莊姬雖以成公姊且事由姬發亦只貰
其死而以其田賜祁奚于是趙氏之家遂破是時武
方在襁褓中乃爲留其一綫而使姬畜之于公宫此
固事勢之所宜有者豈必有他外患而姬始無以自
存乎據史記晉世家亦止云誅趙同趙括族滅之並
不載屠岸賈事王氏說恐未必然闕疑可也
秋七月天子使召伯來賜公命
變錫命言賜命者先儒以賜者謂有加也其說穿鑿
不可從竊以錫者據上為文有寵嘉之意焉如詩王
錫申伯王錫韓侯及易王三錫命之類是也賜者據
下為文有榮幸之意焉如禮君賜車馬乘以拜賜衣
服服以拜賜及魯論君賜食之類是也成公即位八
年而天子始來賜命其為請之也明甚請而得之有
榮幸之意故據下為文曰賜若文公元年天王使毛
伯來錫公命則恩出于上有寵嘉之意故據上為文
曰錫若錫桓公命則桓公已薨不得據下為文也更
審矣其變天王而稱天子者魯史舊文王止稱王有
時而特致其尊稱則曰天子來賜公命有榮幸之意
故不稱王而稱天子所謂特致其尊也聖人仍其舊
文蓋欲著其以請而得之之實而周與魯之均有失
焉者乃不待貶絶而自見矣
冬十月癸卯杞叔姬卒
内女之卒必有變然後書杞叔姬書卒者以出而喪
歸于杞也
晉侯使士燮來聘叔孫僑如會晉士燮齊人邾人伐郯
傳晉士燮來聘言伐郯也以其事吳故公請緩師不
可季孫使宣伯帥師會伐郯
衞人來媵
傳衞人來媵共姬禮也凡諸侯嫁女同姓媵之異姓
則否按春秋時異姓媵女者甚多未必皆不知禮毛
氏竒齡曰媵女若必同姓則秦楚嫁女别無可媵故
唐陸淳亦曰莒姓己邾姓曹同姓最少將孰媵乎其
說可存以備參公羊傳媵不書此何以書錄伯姬也
注伯姬以賢聞諸侯爭欲媵之
九年春王正月杞伯來逆叔姬之喪以歸
傳請之也杜註叔姬已絶于杞魯復強請杞使取還
葬按叔姬年老而歸于魯必與他悖義而出者不同
杞伯之逆其喪以歸也未必由魯強之
公會晉侯齊侯宋公衞侯鄭伯曹伯莒子杞伯同盟于
蒲
傳為歸汶陽之田故諸侯貳于晉晉人懼會于蒲以
尋馬陵之盟是行也將始會吳吳人不至
公至自會
二月伯姬歸于宋
内女歸非失禮不書此書歸者以莊姬賢故不書逆
女者蓋行聘納幣其禮為宋所獨重言其重者既足
以錄伯姬矣至逆女使卿則當時諸侯之所同者也
輕其事故略之然則隱二年紀履繻來逆女何以書
彼不書行聘納幣故不得不書逆女也
夏季孫行父如宋致女
義見華元來聘下
晉人來媵
義見衞人來媵下
秋七月丙子齊侯無野卒
晉人執鄭伯晉欒書帥師伐鄭
傳楚人以重賂求鄭鄭伯會楚公子成于鄧秋鄭伯
如晉晉人討其貳于楚也執諸銅鞮欒書伐鄭楚子
重侵陳以救鄭救鄭不書者不告故
冬十有一月葬齊頃公
楚公子嬰齊帥師伐莒庚申莒潰楚人入鄆
傳楚子重自陳伐莒圍渠丘渠丘城惡衆潰奔莒戊
申楚入渠丘莒人囚楚公子平楚人曰勿殺吾歸而
俘莒人殺之楚師圍莒莒城亦惡庚申莒潰楚遂入
鄆莒無備故也按莒潰書日者有渠丘潰在前春秋
書其重者故以日别之也鄆即莒與魯争者四年書
城鄆此四五年間不知何時復歸于莒或楚因伐莒
之便即遣師伐魯而入鄆歟伐莒稱嬰齊入鄆稱楚
人先儒謂春秋于楚無所不盡其辭非也嬰齊伐莒
莒潰當入莒其入鄆者必别是一軍大夫將故稱人
若莒潰之後嬰齊復移師入鄆則當書遂入鄆不當
覆舉楚人
秦人白狄伐晉
傳諸侯貳故也
鄭人圍許
傳示晉不急君也是則公孫申謀之曰我出師以圍
許為將改立君者而紓晉使晉必歸君
城中城
傳書時也中城杜註魯邑在東海廪丘縣西南戴氏
震曰漢志廪丘作厚丘註誤廪(按廪丘屢見于左氏傳定八年哀二十年)
(二十四年必無皆誤之理但謂魯畏晉不當城此則確不可易)厚丘在今海州沭陽
縣北六十里魯地當不至此定六年城中城杜註公
為晉侵鄭故懼而城之中城若為厚丘在今之海州
懼晉而城此何為乎中字應作内字觧杜註不確望
溪先生曰穀梁傳非外民胡傳譏警守之微皆非也
未有設險守國而城宫外之城者必夫人僑如穢迹
彰聞欲去季孟因恐季孟圖已而陰為之備耳其後
沙隨之會孟獻子守于公宫則當時國勢可知矣
十年春衞侯之弟黑背帥師侵鄭
傳晉命也稱衞侯之弟義詳隠七年齊侯使弟年來
聘下
夏四月五卜郊不從乃不郊
吳氏澂曰三卜不從則當止而不郊矣乃五卜不從
而後不郊凟神甚矣
五月公會晉侯齊侯宋公衞侯曹伯伐鄭
傳鄭公子班聞叔申之謀三月立公子繻夏四月鄭
人殺繻立髠頑欒武子曰鄭人立君我執一人焉何
益不如伐鄭而歸其君以求成焉晉侯有疾五月晉
立太子州蒲以為君而會諸侯伐鄭按晉太子與會
而書晉侯者當以會名諸侯之時晉侯尚無疾也既
疾而諸侯已皆赴會不可以中止乃使太子代之其
著于策書者仍稱晉侯蓋不忍豫其疾之必死也春
秋安得而易之晉使太子會諸侯非立以為君也左
氏妄說耳故無貶辭
齊人來媵
義見衞人來媵下
丙午晉侯獳卒
傳六月丙午晉侯欲麥將食張如厠䧟而卒杜註周
六月今四月麥始熟按晉用夏正據此似亦用周正
矣考隱三年傳稱四月鄭祭足帥師取温之麥秋又
取成周之禾若用周正則麥與禾時皆未熟此鄭事
也又用夏正雖杜註云言取者蓋芟踐之乃從而為
之辭終覺傳會不安彼其所以有是異同者夏時得
天列國紀載多用之非特晉用夏正而已左氏傳凡
用夏正者類皆採自列國之史其本魯史舊文者用
周正如襄十五年晉侯周卒經書十一月傳亦稱冬
十六年葬晉悼公經書正月傳亦稱春與此晉侯獳
卒經書在五月後傳亦稱六月其義正同蓋晉侯食
麥其事至瑣䧟厠而卒非晉史所宜言左氏云云必
當時魯史因公之見辱故載此傳聞之說以醜之魯
史用周正左氏本其舊文此時月之所以與經合歟
其他凡時月傳與經合者倣此
秋七月公如晉
傳公如晉晉人止公使送葬冬葬晉景公公送葬諸
侯莫在魯人辱之故不書諱之也杜註諱不書晉葬
也
冬十日
十有一年春王三月公至自晉
去年伐鄭公自會所遂如晉故以自晉致
晉侯使郤犨來聘己丑及郤犨盟
傳晉侯以公為貳于楚也故止公公請受盟而後使
歸郤犨來聘且蒞盟
夏季孫行父如晉
傳報聘且蒞盟也杜註郤犨文子交盟晉魯之君其
意一也故但書來盟舉重略輕正義遣使為輕君親
為重
秋叔孫僑如如齊
傳宣伯聘于齊以修前好杜註鞍以前之好也
冬十月
十有二年春周公出奔晉
傳周公楚惡惠襄之偪也且與伯輿爭政不勝怒而
出及陽樊王使劉子復之盟于鄄而入三日復出奔
晉按奔必書出者史之常文先儒謂自周無出果如
其說天王何以書出居于鄭乎彼其所以為此說者
殆由見王子朝及尹氏召伯毛伯子瑕之奔皆不書
出耳不知子朝與敬王分國而居三族奉之敗而奔
楚不可以出言也子瑕于傳無考以内大夫敖歸父
及晉先蔑奔秦不書出之文例之必在外而奔者也
不得執彼以疑此
夏公會晉侯衞侯于瑣澤
傳宋華元合晉楚之成夏五月晉士燮會楚公子罷
許偃癸亥盟于宋西門之外鄭伯如晉聽成會于瑣
澤成故也按晉楚之成不見于經蓋舊有晉今鍾儀
歸求成之說事竟不集又以向戌之事或傳聞兩屬
左氏遂誤附會為此傳耳若果如傳云云則瑣澤之
會宜大合諸侯以盟之矣何以魯衞之外並鄭宋皆
不與耶不致者與哀十二年會衞侯宋皇瑗于鄖同
蓋非殷會不致例也
秋晉人敗狄于交剛
傳狄人間宋之盟以侵晉而不設備秋晉人敗狄于
交剛
冬十月
十有三年春晉侯使郤錡來乞師
將伐秦也書晉乞師自此始伯主徵兵討貳賦有常
數不須乞也乞之云者殆欲增多于常數之外耳觀
十八年士魴來乞師季文子問師數于臧武仲可知
其數之無定矣
三月公如京師夏五月公自京師遂會晉侯齊侯宋公
衞侯鄭伯曹伯邾人滕人伐秦
傳三月公如京師及諸侯朝王遂從劉康公成肅公
會晉侯伐秦夏四月戊午晉侯使吕相絶秦五月丁
亥晉侯以諸侯之師及秦師戰于麻隧秦師敗績杜
註戰敗績不書時公在師不須告克獲有功又無所
諱蓋經文缺漏傳文獨詳按此非缺文也聖人筆削
之義存焉蓋天下諸侯之不知有王也久矣魯十二
公未有能行朝覲之禮者欲誅之不可勝誅然不可
不一示其意故因此年伐秦之役遂大書于策曰公
如京師京師王所也非朝王何以如京師乎乃繼即
書曰公自京師遂會晉侯齊侯宋公衞侯鄭伯曹伯
邾人滕人伐秦傳稱公及諸侯朝王又稱劉康公成
肅公二人會伐皆没而不書而獨覆舉京師詞繁而
不殺聖人之意可見矣朝王不書者師過而朝不予
其朝也不書劉成二公者以晉齊宋衛鄭曹諸君凡
與公同此役者其罪皆與公同科故特没劉成二公
以見義焉蓋二公王臣自不當以此罪相及耳意在
罪諸侯之不朝若書戰及敗績則為會伐之常詞而
習其讀者或弗之察矣此聖人筆削之義宜為游夏
所不能贊者歟
曹伯廬卒于師
秋七月公至自伐秦
冬葬曹宣公
十有四年春王正月莒子朱卒
夏衞孫林父自晉歸于衞
傳衞侯如晉晉侯強見孫林父焉定公不可衞侯既
歸晉侯使郤犨送孫林父而見之衞侯見而歸之
秋叔孫僑如如齊逆女
按内夫人書娶者五桓莊文宣成也餘不書先儒或
以合禮則不書果如其說則成夫人之娶于禮並無
不合者而此以逆女書何說乎蓋大昏萬世之嗣其
重與即位薨葬等聖經必無不書之理其不書者如
隱僖二公大都娶在即位前定哀不可考若襄公即
位纔四歲其娶不書者必以娶不成禮故耳觀哀公
以冕而親迎為問則必魯至哀公時親迎之禮久廢
不行故一聞子言遂疑其已重使當日此禮猶相沿
不廢哀公豈宜有是問哉不親迎為不成禮不成禮
即不書娶為其不成乎娶也(如文夫人之逆不使卿于娶夫人之禮未協春)
(秋即不書夫人為不成乎娶夫人也義與此同而逆不使卿非六禮不備也故仍書娶)今反以
娶不成禮者為合禮故不書是徒知喪昏賤逆娶仇
女以及齊侯親送至魯境為非禮而不知六禮之不
可不備矣蓋六禮不備雖無喪婚賤逆娶仇女及親
送至魯境之失然謂其成乎娶不可也六禮克備雖
有喪婚賤逆娶仇女及親送至魯境之失然謂其不
成乎娶亦不可也而有喪婚賤逆娶仇女及親送至
魯境之失雖成乎娶其失要不可掩聖人豈以書娶
不書娶為襃貶哉襄夫人歸氏非宋子齊姜比因其
為小國女而遂輕之此其娶之所以不成禮也定哀
二夫人之不書娶義當倣此惟昭公娶吳女以結強
援未有不成禮者而不書娶以娶同姓諱之也若以
合禮則不書如昭公者豈得謂之合禮乎
鄭公子喜帥師伐許
傳鄭子罕伐許敗焉戊戌鄭伯復伐許許人平以叔
申之封杜註四年鄭公子申疆許田許人伐之不得
定其封今許以是所封田求和于鄭
九月僑如以夫人婦姜氏至自齊
僑如不書叔孫者承上文從省宣公元年遂以夫人
婦姜至自齊不覆書公子正與此同左傳舍族尊夫
人也其說非
冬十月庚寅衞侯臧卒
秦伯卒
秦伯不名史失之
十有五年春王二月葬衞定公
三月乙巳仲嬰齊卒
仲遂生而賜氏嬰齊其子也故可稱仲非後歸父而
以王父之字為氏也然則歸父何以不稱氏公子之
子稱公孫例也故歸父與嬰齊皆當稱公孫今嬰齊
所以不稱公孫者魯卿有兩嬰齊皆公孫也一為聲
伯屢以會盟侵伐之事見于經獨仲嬰齊一無所見
若于其卒時亦稱公孫嬰齊則與聲伯相亂而十七
年卒于貍脤者不知其又為何人矣此文法之不得
不然者公羊之說謬甚後世議禮之家乃援以為據
于是子也而以為孫弟也而以為子其所害于倫理
者豈淺鮮哉
癸丑公會晉侯衞侯鄭伯曹伯宋世子成齊國佐邾人
同盟于戚
傳十三年曹宣公卒于師曹人使公子負芻守使公
子欣時逆曹伯之喪秋負芻殺太子而自立也諸侯
請討之晉人以其役之勞請俟他年十五年會于戚
討曹成公也執而歸諸京師諸侯將見子臧于王而
立之子臧辭遂逃奔宋按負芻殺太子之事經應書
而不書者蓋晉人既以役之勞請俟他年又不欲負
芻之知其將見討也于是佯若無是事者而命諸侯
勿籍觀此會曹伯在列則並不知晉有見討之意可
知惟諸侯皆秘其事故魯史遂没其文舊史之所無
聖人不得而益之也然則筆削之意安在乎如十六
年曹伯歸自京師左氏傳止云曹伯歸魯史較左氏
恐亦未能有以相勝聖人去其名而以不能討賊為
天王病則是筆削之義存焉矣
晉侯執曹伯歸于京師
稱侯以執先儒以為伯討非也執所當執據事直書
而其美自見聖人豈屑屑焉以稱人稱爵為襃貶哉
蓋與下歸于京師連文有請命天子之意焉請天子
命所以謹侯度也故不得不以爵書耳歸于京師說
見僖二十八年執衞侯歸之于京師下
公至自會
夏六月宋公固卒
楚子伐鄭
傳楚將北師子囊曰新與晉盟而背之無乃不可乎
子反曰敵利則進何盟之有楚子侵鄭及暴燧遂侵
衞及首止按侵衞不書者因侵鄭而及之餘事不足
書也
秋八月庚辰葬宋共公
宋華元出奔晉宋華元自晉歸于宋宋殺其大夫山宋
魚石出奔楚
傳宋華元為右師魚石為左師蕩澤為司馬華喜為
司徒公孫師為司城向為人為大司宼鱗朱為少司
宼向帶為太宰魚府為少宰蕩澤弱公室殺公子肥
華元曰我為右師公室卑而不能正吾罪大矣敢頼
寵乎乃出奔晉二華戴族也司城莊族也六官者皆
桓族也魚石將止華元魚府曰右師反必討是無桓
氏也魚石曰是多大功國人與之不反懼桓氏之無
祀于宋也魚石自止華元于河上請討許之乃反使
華喜公孫師帥國人攻蕩氏殺子山魚石向為人鱗
朱向帶魚府遂出奔楚杜註四大夫不書獨魚石告
蓋奔者衆故以為國惡而諱之也襄公三十年書鄭
良霄出奔許自許入于鄭蒙上文不覆書鄭良霄此
獨覆書宋華元者以蕩澤亂而出奔因魚石許其請
討而歸宋兩事也故覆舉宋華元若良霄則奔許入
鄭皆與駟氏為難其積怨深怒不至于乘間為亂不
止一事也故不覆舉鄭良霄此與僖元年齊師宋師
曹師城郉十四年諸侯城緣陵一覆書一不覆書其
義正同先儒或以為賢華元固非或以鄭許接壤奔
與入一時之事晉宋懸隔奔與歸非一時之事故有
覆書不覆書之異其說恐亦不確
冬十有一月叔孫僑如會晉士燮齊高無咎宋華元衞
孫林父鄭公子輶邾人會吳于鍾離
傳會吳鍾離始通吳也杜註殊會明本非同好按吳
時在鍾離僑如及諸侯之大夫先行會禮乃偕往鍾
離而與吳通好故會而又會文當然耳杜註似不的
(知兩次皆行會禮者以首止公及諸侯不先行會禮即不書會而書及故知此不書及為先行會禮也)
許遷于葉
傳許靈公畏偪于鄭請遷于楚辛丑楚公子申遷許
于葉不書楚遷者許所欲也
十有六年春王正月雨木冰
雨下著樹為冰記寒甚也
夏四月辛未滕子卒
鄭公子喜帥師侵宋
傳楚子自武城使公子成以汝陰之田求成于鄭鄭
叛晉子駟從楚子盟于武城夏四月鄭子罕伐宋宋
將鉏樂懼敗諸汋陂退舍于夫渠不儆鄭人覆之宋
恃勝也
六月丙寅朔日有食之
晉侯使欒黶來乞師
將伐鄭也
甲午晦晉侯及楚子鄭伯戰于鄢陵楚子鄭師敗績
傳晉侯將伐鄭范文子曰若逞吾願諸侯皆叛晉可
以逞若惟鄭叛晉國之憂可立俟也欒武子曰不可
以當吾世而失諸侯必伐鄭乃興師鄭人聞有晉師
使告于楚楚子救鄭六月晉楚遇于鄢陵甲午晦苗
賁皇言于晉侯曰楚之良在其中軍王卒而已請分
良以擊其左右而三軍萃于王卒必大敗之公從之
吕錡射共王中目楚師薄于險叔山冉搏人以投中
車折軾晉師乃止囚楚公子茷晉入楚軍三日穀按
敗績書楚子者楚子親集矢于目君為重故書楚子
不書伐鄭者未及鄭而與楚遇也
楚殺其大夫公子側
傳楚師還及瑕王使謂子反曰先大夫之覆師徒者
君不在子無以為過不穀之罪也子反再拜稽首曰
君賜臣死死且不朽王使止之弗及而卒
秋公會晉侯齊侯衞侯宋華元邾人于沙隨不見公
傳宣伯通于穆姜欲去季孟而取其室公將行穆姜
送公而使逐二子公以晉難告姜怒公子鉏公子偃
趨過指之曰女不可是皆君也公待于壞隤申宫儆
備設守而後行是以後宣伯使告郤犨曰魯侯待于
壞隤以待勝者郤犨取貨于宣伯而訴公于晉侯晉
侯不見公杜註不諱者恥輕于執止按註意謂不見
而已不如黑壤之見止也故黑壤諱而此不諱胡氏
曲直之說恐不確
公至自會
公會尹子晉侯齊國佐邾人伐鄭
傳七月公會尹武公及諸侯伐鄭諸侯之師次于鄭
西我師次于督揚不敢過鄭子叔聲伯使叔孫豹請
逆于晉師諸侯遷于制田知武子以諸侯之師侵陳
遂侵蔡未反諸侯遷于潁上戊午鄭子罕宵軍之宋
齊衞皆失軍正義宋衞不書後至故也按王臣與戰
伐自此始望溪先生曰前此桓文倡伯徵兵討貳不
聞請命于王非禮也而實伯事之盛也及楚氛益熾
中國懾威諸侯疑貳然後援王臣以屬之禮也而實
伯事之衰也然其號則正義亦無疵焉惟前十三年
伐秦不書劉子成子則筆削之義存焉爾(按先生所謂筆削之)
(義又與鄙見不同其說具通論内)
曹伯歸自京師
傳曹人請于晉晉侯謂子臧反吾歸而君子臧反曹
伯歸子臧盡致其邑與卿而不出按諸侯反國皆名
獨曹伯不名者蓋返國而目其人更始之義也弑逆
之賊豈可與之更始乎故不名僖三十年衞侯鄭亦
歸自京師而書歸于衞此獨書歸自京師者以不能
肆諸市朝病天王之失刑也不言自京師歸于曹者
曹不可與京師相對舉也
九月晉人執季孫行父舍之于苕丘
傳宣伯使告郤犨曰若欲得志于魯請止行父而殺
之我斃蔑也事晉蔑有貳矣九月晉人執季文子于
苕丘公還待于鄆使子叔聲伯請季孫于晉范文子
謂欒武子曰季孫于魯相二君矣妾不衣帛馬不食
粟可不謂忠乎信讒慝而棄忠良若諸侯何乃許魯
平赦季孫按傳稱待于鄆則此時鄆尚屬魯九年楚
人入鄆其為伐魯而入鄆也無疑然則何以不先書
伐我楚入莒之後潛師入鄆初不覺其師之至也故
不書伐至昭元年書取鄆必中間為莒所得經傳皆
無明文其事不可考矣
冬十月乙亥叔孫僑如出奔齊
十有二月乙丑季孫行父及晉郤犨盟于扈
望溪先生曰公在會而執者季孫盟者季孫晉人以
公為贅疣矣
公至自會
不以伐鄭致者兵未交也
乙酉刺公子偃
杜註偃與鉏俱為穆姜所指而獨殺偃偃與謀
十有七年春衞北宫括帥師侵鄭
傳鄭子駟侵晉虚滑衞北宫括救晉侵鄭至于高氏
杜註不書救以侵告
夏公會尹子單子晉侯齊侯宋公衞侯曹伯邾人伐鄭
杜註單伯稱子蓋降爵其說非也望溪先生曰天子
之卿本當以行次稱二雅所稱南仲申伯召伯方叔
周語所稱樊仲是也春秋之初列會而稱王人者皆
王朝卿大夫以不可爵諸侯而斥王臣之名與行次
故但稱人至文之世晉卿會盟皆以名見而不稱人
王朝之卿無轉稱王人之理故女栗之盟特稱蘇子
以尊異之自是王臣皆稱子閔公篇書高子來盟昭
三十二年城成周傳稱魏子南面則子為時人相尊
異之稱而非先王之典法明矣
六月乙酉同盟于柯陵
傳尋戚之盟也
秋公至自會
不以伐鄭致與去年同
齊高無咎出奔莒
傳慶克通于聲孟子與婦人蒙衣乘輦而入鮑牽見
之以告國武子武子召慶克而謂之慶克久不出而
告夫人曰國子謫我夫人怒國子相靈公以會高鮑
處守及還夫人訴之曰高鮑將不納君而立公子角
國子知之秋刖鮑牽而逐高無咎
九月辛丑用郊
杜註九月郊祭非禮明矣公羊傳用者不宜用也黃
氏澤曰用郊者以郊為用也蓋謟神以求福耳非郊
之正祭而用其禮故曰用
晉侯使荀罃來乞師
冬公會單子晉侯宋公衞侯曹伯齊人邾人伐鄭
傳十月圍鄭楚公子申救鄭師于汝上諸侯還按齊
稱人非卿也自成以後列國之卿會盟侵伐皆以名
見其不名者皆大夫故
十有一月公至自伐鄭
壬申公孫嬰齊卒于貍脤
十一月無壬申陸氏淳曰文誤公穀之說鑿甚
十有二月丁巳朔日有食之
邾子貜且卒
晉殺其大夫郤錡郤犨郤至
傳晉厲公侈多外嬖返自鄢陵欲盡去羣大夫而立
其外嬖胥童曰必先三郤族大多怨遂殺郤錡郤犨
郤至皆尸諸朝胥童以甲劫欒書中行偃于朝曰不
殺二子憂必及君公曰一朝而尸三卿余不忍益也
使辭于二子曰寡人有討于郤氏郤氏既伏其辜矣
大夫無辱其復職位
楚人滅舒庸
舒庸人以楚師之敗也道吳人圍巢伐駕恃吳而不
設備楚公子槖師襲舒庸滅之
十有八年春王正月晉殺其大夫胥童
傳欒書中行偃殺胥童杜註以其劫已故
庚申晉弑其君州蒲
傳公游于匠麗氏欒書中行偃遂執公焉十八年正
月庚申使程滑弑厲公按弑州蒲者欒書中行偃而
稱國以殺杜註君無道非也凡君而至于見弑無道
者多矣何獨于此而稱國以弑乎蓋晉自靈公不君
不競于楚及成公即位趙盾專政其勢稍復振起然
三強未服楚氛方熾爭鄭爭陳一彼一此至于景公
邲師敗績楚勢愈強直至厲公之世狄患既希齊復
受盟麻隧之戰西抑強秦鄢陵之戰南摧僭楚蓋自
文襄既没以來晉勢之強未有過于此時者也夫何
外患方平内憂旋作君弑臣殺兩敗俱傷晉主夏盟
而禍機之一發而莫可禦也遂至于此故以春秋之
常文例之不特弑州蒲當目欒書中行偃即殺胥童
非厲公也亦當稱晉人乃胥童之殺既與三郤同文
州蒲之弑亦第以國舉若書偃絶無與于其事者蓋
故為是一施之辭大書屢書以甚晉國之亂見驕侈
之為禍甚烈而傷伯業之幾于不振也其示人以其
亡其亡繫于苞桑之義可謂深切著明矣或以書偃
此時方用事必不以實告故懸獄而不敢有所歸第
書其國有是事而已果爾則如齊商人之弑其君必
不以實告更審矣何以直斥其名而不為之少寬乎
齊殺其大夫國佐
傳無咎奔莒其子高弱以盧叛齊侯使崔杼為大夫
慶克佐之帥師圍盧國佐從諸侯圍鄭以難請而歸
遂如盧師殺慶克以穀叛齊侯與之盟而復之十八
年齊侯使士華免以戈殺國佐于内宫之朝
公如晉
傳朝嗣君也
夏楚子鄭伯伐宋宋魚石復入于彭城
傳夏六月鄭伯侵宋及曹門外遂會楚子伐宋取朝
郟楚子辛鄭皇辰侵城郜取幽丘同伐彭城納宋魚
石向為人鱗朱向帶魚府焉按魚石何以不書叛先
儒謂其將以亂國不止于叛君非也人臣而至于叛
君雖弑逆之事亦無不可為乃謂其罪較之亂猶末
減也可乎且將以亂國孰有甚于宋華向之入于南
里者而經亦書叛則魚石之不書叛非以叛不足以
蔽其辜也可知矣蓋入而書叛者謂將據其所入之
地以與君抗故謂之叛當未入之時無罪也若有故
而去乃敢挾大國以求入焉則未入而先有無君之
心矣未入而先有無君之心是叛在入先不待入而
後書叛也晉欒盈之不書叛義與此同而欒盈之不
書叛又與鄭良霄有同義焉叛必有其所據之地入
于國都不可以叛名也不書楚納者魚石將為亂于
國故特書復入以深罪之若書楚納則似專以不當
納為楚罪而誅絶魚石之義不見矣桓十一年宋人
執鄭祭仲以納突莊五年公會齊人宋人陳人蔡人
伐衞以納朔二十四年戎侵曹以納赤皆不書納其
義正與此同至昭元年莒去疾自齊入于莒則莒公
子召之齊特遣兵送之耳若以納書尤非其事之實
矣其書復入者左氏傳謂以惡曰復入亦非也大夫
返國皆書歸歸者歸其位也以惡則曰入不必書復
入而後為以惡也其所以書復入者先有無君之心
又入而據地以叛罪有重科故曰復觀鄭良霄之入
不書復其義可見
公至自會
晉侯使士匄來聘
傳晉范宣子來聘且拜朝也君子謂晉于是乎有禮
秋杞伯來朝
傳杞桓公來朝勞公且問晉故公以晉君語之杞伯
于是驟朝于晉而請昏焉
八月邾子來朝
築鹿囿
己丑公薨于路寢
冬楚人鄭人侵宋
晉侯使士魴來乞師
傳宋老佐華喜圍彭城老佐卒焉楚子重救彭城伐
宋宋華元如晉告急晉士魴來乞師
十有二月仲孫蔑會晉侯宋公衞侯邾子齊崔杼同盟
于虚朾
傳謀救宋也宋人辭諸侯而請師以圍彭城杜註不
敢煩諸侯故但請其師
丁未葬我君成公
春秋究遺卷十
