春秋究遺卷十六
左庶子葉酉撰
哀公
元年春王正月公即位
楚子陳侯隨侯許男圍蔡
傳報柏舉也蔡人男女以辨使疆于江汝之間而還
蔡于是乎請遷于吴杜註隨世服于楚不通中國及
吳入楚昭王奔隨隨侯免之卒復楚國楚人德之使
列于諸侯故得見經定六年鄭滅許此復見者蓋楚
封之按胡氏謂蔡降而書圍者恕楚子之復仇非也
楚之仇吳也蔡特借吴以紓其見陵之怨耳乃舍強
大之吳不問惟逞其吞噬于弱小之蔡而聖人顧以
楚子為復仇而恕之乎其所以不書降蔡者蓋蔡諱
降第以楚圍告魯史承告故不書降而書圍
鼷鼠食郊牛改卜牛
牛下榖梁有角字
夏四月辛巳郊
榖梁傳鼷鼠食郊牛角改卜牛志不敬也夏四月郊
書不時也
秋齊侯衛侯伐晉
傳齊侯衛侯會于乾侯救范氏也師及齊師衛孔圉
鮮虞人伐晉取棘蒲杜註魯師不書非公命也
冬仲孫何忌帥師伐邾
定公之末邾之事魯至矣而不免于伐蓋三家專魯
正以其服勤于魯為罪耳
二月春王二月季孫斯叔孫州仇仲孫何忌帥師伐邾
取漷東田及沂西田
傳伐邾將伐絞邾人愛其土故賂以漷沂之田而受
盟
癸巳叔孫州仇仲孫何忌及邾子盟于句繹
按三人伐而二人盟先儒或謂季氏汰不屑與邾盟
故使二子歃而已臨之蓋自以為君矣或以季氏包
藏禍心必欲滅邾故使二子盟而已不與焉七年入
邾之事已兆于此二說不同鄭氏玉曰必合而觀之
而季氏與伐不與盟之故乃偹至公羊各盟其所得
之說恐未必然季氏即得田何妨不與盟耶
夏四月丙子衛侯元卒
滕子來朝
晉趙鞅帥師納衛世子蒯瞶于戚
書世子者見靈公未嘗廢蒯瞶而别立世子也于戚
病晉不能聲輙之罪而使蒯瞶不得入衛也張氏洽
曰蒯聵必無殺母之事觀春秋冄以世子書則知蒯
聵為無辜而被惡名也審矣
秋八月甲戌晉趙鞅帥師及鄭罕達帥師戰于鐵鄭師
敗績
傳齊人輸范氏粟鄭子姚子般送之士吉射逆之趙
鞅禦之戰于鐡鄭師大敗獲齊粟千車李氏某曰據
此則是鄭人為齊致粟于范氏也夫鄭雖與齊合然
安甫一會之後鄭亦不與齊通觀鄭罕逹伐宋而齊
不知宋皇瑗侵鄭而齊不救可見矣且齊苟欲輸范
氏粟何不逕致朝歌主衛以為防護而乃使鄭越疆
代送耶蓋鄭本叛晉幸其有范中行之亂或將以兵
助之而趙鞅聞有鄭師遂邀擊而敗之耳其說似得
其實
冬十月葬衛靈公
十有一月蔡遷于州來蔡殺其大夫公子駟
元年蔡請遷于吴而中悔吴因聘襲之蔡殺公子駟
以說言不時遷者駟之為也
三年春齊國夏衛石曼姑帥師圍戚
以齊主兵者齊大衛小以國序故先齊襄元年為宋
國彭城亦以國序先晉正與此同胡氏乃以為誅齊
之黨其說非也天下豈有舍為惡者不誅而惟其黨
之是問者哉不言衛戚者杜注非叛人
夏四月甲午地震
五月辛夘桓宫僖宫災
桓僖何以有宫胡氏安國曰季氏出于桓立于僖世
專魯國之政其諸以是為說而不毁歟按傳稱司鐸
火而經不書者舉廟重以略之不言及者榖梁傳言
及則祖有尊卑自我言之則一也
季孫斯叔孫州仇帥師城啟陽
杜註魯黨范氏故懼晉比年四城
宋樂髠帥師伐曹
討樂大心之亂也
秋七月丙子季孫斯卒
蔡人放其大夫公孫獵于吳
左氏無傳其事不可考但經稱蔡人放殆其執政大
臣逐之而不以君命故
冬十月癸夘秦伯卒
叔孫州仇仲孫何忌帥師圍邾
邾已受盟于句繹今二卿踰年復圍之魯之棄信甚
矣
四年春王二月庚戌盗殺蔡侯申
傳蔡昭侯將如吴諸大夫恐其又遷也公孫翩逐而
射之入于家人而卒望溪先生曰稱盗者隂賊而不
知何國之人也故不稱弑非其君也傳謂賊由公孫
翩非也果翩也或目其人或稱國人可矣無為以盗
書也惟不知賊之在故辰以懼罪而奔姓霍以見疑
而殺也按注昭公已適吴矣翩在路逐而射之其跡
有似于今之所謂响馬者傳又稱以兩矢門之衆莫
敢進蓋昭公中矢避入人家翩即隨之以入而殺之
並無徒衆故雖蔡人其始亦不知其為翩也而以盗
殺赴于諸侯魯史承而書之聖人亦仍之而已左氏
以為翩者殆後廉得其實而故有是傳聞之詞歟
蔡公孫辰出奔吴
葬秦惠公
宋人執小邾子
李氏廉曰宋之伐曹執小邾子蓋齊景圖霸未成而
宋亦有志于争雄也當與宋襄執滕子圍曹諸事合
觀之
夏蔡殺其大夫公孫姓公孫霍
晉人執戎蠻子赤歸于楚
楚圍蠻氏蠻氏赤奔晉楚謂晉曰晉楚有盟好惡同
之若將不廢則寡人之願也不然將通于少習以聽
命趙鞅曰晉國未寧安能惡楚必速與之乃詐執戎
蠻子以畀楚師按蠻子赤名者從此遂失國猶諸侯
之卒則名也執稱人者執隣國之諸侯大夫例稱人
不曰歸之于者畏楚故重在楚而不重在戎蠻子也
其說具僖二十八年晉人執衛侯下不曰畀楚人者
著晉之京師楚也
城西郛
六月辛丑亳社災
榖梁傳亳社者亡國之社也其屋亡國之社不得上
達也注緣有屋故言災
秋八月甲寅滕子結卒
冬十有二月葬蔡昭公
盗殺則不知為何國之人臣子雖志于復仇而不能
必其時也而先君之喪不可以久而不葬也故與魯
桓之戕于隣國者别為一例而書葬望溪先生所謂
義理之權衡也
葬滕頃公
五年春城毗
夏齊侯伐宋
汪氏克寬曰定十四年齊侯宋公會于洮距此六年
未有釁端而忽興師以伐宋殆以宋伐曹執小邾恃
強凌弱故託是討之以圖霸歟
晉趙鞅帥師伐衛
以衛助范氏故也遂圍中牟謝氏某曰殆以蒯聵未
入故
秋九月癸酉齊侯杵臼卒
冬叔還如齊閏月葬齊景公
卿供葬事晉文襄之制按上文只書時而閏月不書
某月者古于年終置閏所謂歸餘于終也
六月春城邾瑕
晉趙鞅帥師伐虞
以鮮虞納荀寅于柏人故
吴伐陳
傳復修舊怨也
夏齊國夏及高張來奔
傳齊陳乞偽事高國者每朝必驂乘焉所從必言諸
大夫曰彼皆偃蹇莫如盡滅之又謂諸大夫曰二子
欲謀二三子盍及其未作也先諸夏六月陳乞鮑牧
及諸大夫以甲入于公宫昭子聞之與惠子乘如公
戰于莊敗國人追之國夏及高張來奔
叔還會吴于柤
叔還以吴在柤故往會之始通吴好也
秋七月庚寅楚子軫卒
齊陽生入于齊齊陳乞弑其君荼
傳陳僖子使召公子陽生陽生駕而見南郭且于曰
嘗獻馬于季孫不入于上乘故又獻此請與子乘之
出萊門而告之故遂行至于齊僖子使子士之母養
之與饋者皆入冬十月丁夘立之使胡姬以安孺子
如賴去鬻似公使朱毛告于陳子曰君異于器不可
以二敢布諸大夫僖子不對使毛遷孺子于駘不至
殺諸野幕之下按陽生不稱公子者公子返國嗣位
例係國而不稱公子與齊小白入于齊同弑荼目陳
乞者當其召陽生之時其心固已成乎弑矣此與昭
十三年書楚公子比弑其君虔其義正可以參互得
之陽生之入齊陳乞召之也故弑書陳乞比之歸楚
棄疾實不與謀故書弑公子比此聖人義理之權衡
也又按春秋凡有弑逆之事則其國之大夫出奔不
書其說詳具閔元年季子來歸下今此既書齊陳乞
弑其君荼矣而前獨書齊國夏及高張來奔者何蓋
高國受命于景公而立荼使二子不去則荼不可得
而弑故陳乞之偽事高國而與諸大夫謀先者無非
為弑荼計而二子之出奔非徒大夫之不安于其位
而已春秋安得而略之
冬仲孫何忌帥師伐邾
自公即位以來四用兵于邾蓋必欲滅之而後已也
宋向巢帥師伐曹
以三年伐之猶未服故
七年春宋皇瑗帥師侵鄭
傳鄭叛晉故也按定六年晉執宋行人其好已絶何
以為晉討叛先儒或以報罕達之伐然罕達之伐已
七年矣乃至是而始報者殆以鄭與齊親故必因齊
亂而始用師于鄭歟
晉魏曼多帥師侵衛
傳晉師侵衛衛不服也杜注五年侵衛至今未服
夏公會吳于鄫
杜注吴欲霸中國也
秋公伐邾八月己酉入邾以邾子益來
傳秋伐邾及范門猶聞鐘聲大夫諫不聽茅成子請
告于吴不許師遂入邾處其公宫以邾子益來按入
而先書伐者累日而後入之也公羊以為内辭若使
他人然其說迂廻不可通不書滅者明年吴伐魯魯
復邾子不有其地故曰入在外曰以歸在内曰以來
邾子何以名以歸例稱名也
宋人圍曹
傳曹背晉而奸宋宋人伐之晉人不救築五邑于其
郊曰黍丘揖丘大城鍾䢴
冬鄭駟弘帥師救曹
傳宋人圍曹鄭桓子思曰宋人有曹鄭之患也不可
以不救冬鄭師救曹侵宋
八年春王正月宋公入曹以曹伯陽歸
傳宋公伐曹將還禇師殿曹人詬之不行師待之公
聞之怒命反之遂滅曹執曹伯以歸杜註滅非本意
故以入告按是年至孟子去齊時百有餘歲而曹交
尚為曹君之弟則曹未滅審矣殆宋以小邑存其五
廟而第以入告諸侯歟
吴伐我
討其入邾也兵直抵國都故不言四鄙望溪先生曰
定哀以前公室雖卑而三家協心尚可以捍禦外侮
故隣國侵伐及四鄙而止耳至是則陪臣數叛三家
異心莫肯為國任患故吴齊之師徑薄國都而莫之
為蔽矣
夏齊人取讙及闡
傳齊悼公之來也季康子以其妹妻之即位而逆之
季魴侯通焉女言其情弗敢與也齊侯怒夏五月齊
鮑牧帥師伐我取讙及闡公羊傳外取邑不書此何
以書所以賂齊也曷為賂齊為以邾子益來也按經
文上書取讙及闡下書歸郊子益于邾則公羊之說
似得其實
歸邾子益于邾
傳齊侯使如吴請師將以伐邾乃歸邾子杜註齊未
得季姬故請師也吳前為邾討魯懼二國同心故歸
邾子按公羊以齊之伐我為以邾子益來左氏則謂
以季姬二說不同然歸邾子益則皆以懼討而歸之
非能去惡而不積也審矣胡氏之說迂甚不書邾子
益復歸于邾而以魯歸為文者病魯之凌弱而畏強
也邾子何以名從諸侯復國例故名
秋七月
冬十有二月癸亥杞伯過卒
齊人歸讙及闡
傳秋及齊平齊閭丘明來涖盟且逆季姬以歸嬖冬
十二月齊人歸讙及闡季姬嬖故也按不書來歸者
無將命者也或疆吏相授受或魯使微者往受而不
書其人
九年春王二月葬杞僖公
宋皇瑗帥師取鄭師于雍丘
鄭武子賸嬖許瑕求邑無以與之請外取許之故圍
宋雍丘宋皇瑗圍鄭師壘合鄭師哭遂取之
夏楚人伐陳
陳即吴故也
秋宋公伐鄭
報雍丘也
冬十月
十年春王二月邾子益來奔
邾子既歸又無道吴子使太宰子餘討之囚諸樓臺
栫之以棘十年春來奔齊甥也遂奔齊
公會吴伐齊
傳九年齊侯使辭師于吳吳子曰昔歲寡人聞命今
又革之不知所從將進受命于君冬吳子使來儆師
伐齊十年公會吳子伐齊南鄙師于鄎齊人弑悼公
赴于師吴子三日哭于軍門之外徐承帥舟師將自
海入齊齊人敗之乃還
三月戊戌齊侯陽生卒
按傳稱弑而經以卒書胡氏拾榖梁之唾餘謂不忍
以夷狄之民加乎中國之君其說非是是時吳師在
郊若陽生果被弑吴必假公濟私聲罪致討其師尤
為有名乃哭于軍門之外未聞以此藉口則陽生之
非弑所當信經而廢傳也奚疑
夏宋人伐鄭
既取其師伐而又伐書之以著其修怨無已也
晉趙鞅帥師侵齊
伐喪非義也
五月公至自伐齊
葬齊悼公
衛公孟彄自齊歸于衛
定十四年衛公孟彄出奔鄭自鄭奔齊故今自齊歸
衛也
薛伯夷卒秋葬薛惠公
冬楚公子結帥師伐陳吴救陳
楚子期伐陳以陳即吴故也吳延州來季子救陳謂
子期曰二君不務德而力争諸侯民何罪焉我請退
以為子名務德而安民乃還按札壽夢少子也夀夢
以襄二年卒至今七十七年壽夢卒時札已為父兄
所欲立年當在二十左右豈有近百歲之人而尚帥
師者乎左氏之失也誣如此之類是矣
十有一年春齊國書帥師伐我
報鄎之役也按傳稱季氏之甲七千冉有以武城人
三百為己徒卒次于雩門之外又稱師及齊師戰于
郊則其兵及國都也審矣兵及國都故不書四鄙而
胡氏乃謂齊師及清涉泗非有城下之盟可諱之辱
亦書伐我者欲省致師之由而躬自厚也豈讀左氏
傳並未及卒篇耶
夏陳轅頗出奔鄭
陳轅頗為司徒賦封田以嫁公女有餘以為己大器
國人逐之
五月公會吴伐齊甲戌齊國書帥師及吴戰于艾陵齊
師敗績獲齊國書
傳為郊戰故公會吴伐齊甲戌戰于艾陵大敗齊師
獲國書公孫夏閭邱明陳書東郭書按戰不書魯或
以為魯未接戰故非也凡師會伐皆大國主兵者接
戰餘不過為之聲勢耳故鞌之役魯衛皆不見有接
戰之事何獨于此而不書魯乎蓋春秋内魯而外齊
不可云齊國書帥師及我師吳師戰若云我師吳師
及齊師戰又以吴及齊失内中國而外僭吴之義矣
故没魯不書窮于辭也不致者去年會吴伐齊今年
春齊即報伐幾有城下之辱今又會吴伐齊大敗齊
師公又有天使下國之語以激齊怒故季孫命修守
偹惴惴焉以齊至無日為懼其不書至者以懼齊而
不以告廟也此魯史之所本無聖人自不得而益之
獲止書齊國書者卿也
秋七月辛酉滕子虞母卒
冬十有一月葬滕隠公
衛世叔齊出奔宋
傳疾娶于宋子朝其娣嬖子朝出孔文子使疾出其
妻而妻之疾使侍人誘其初妻之娣寘于犁而為之
一宫如二妻文子怒欲攻之仲尼止之遂奪其妻或
淫于外州外州人奪之軒以獻耻是二者故出衛人
立遺使室孔姞
十有二年春用田賦
杜注丘賦之法因其田財通出馬一匹牛三頭今欲
别其田及家財各為一賦故言田賦按魯自作丘甲
之後一丘已不止出馬一匹牛三頭矣此注何得復
云爾乎且必無計家財使出馬牛之理陳氏曰以丘
賦為未足又以田賦之田賦之也者家一人也家一
人管子内政之法也諸侯之益兵自齊始晉次之春
秋之季魯亦行之矣其說似較長觀左氏及仲尼私
于冉有曰君子之行也度于禮施取其厚事舉其中
斂從其薄如是則以丘亦足矣若不度于禮而貪冐
無厭則雖以田賦將又不足云云以丘與以田對舉
與陳氏合然陳說主于益兵又與所謂貪冐無厭者
不相肖竊意兵賦宜出夫家周禮所謂歲時登其夫
家之衆寡辨其可任者是也魯以用不足托言軍用
加斂于田蓋前作丘甲每井六夫至是則每百畆一
家一夫每井增多二夫而所增之夫或如漢口率出
錢或如唐人庸調之法令出綿絹之屬皆不過藉之
以足用非真益兵也此聖人所以謂之貪冐無厭歟
夏五月甲辰孟子卒
孟子昭公之夫人也卒不書薨葬不志蓋季氏逐其
君而並黜其夫人也傳稱孔子適季氏季氏不絻則
惡由季氏明矣
公會吴于槖臯
秋公會衛侯宋皇瑗于鄖
不致者非殷會不致與成十二年會于𤨏澤不致義
同
宋向巢帥師伐鄭
傅宋鄭之間有隙地焉曰彌作頃丘玉暢嵒戈錫子
産與宋人為成曰勿有是及宋平元之族自蕭奔鄭
鄭人為之城嵒戈錫九月宋向巢伐鄭取錫殺元公
之孫遂圍嵒
冬十有二月螽
戴氏震曰周之十二月夏之十月也由失一閏方九
月而為十月六月昏火中七月流火八月九月漸流
而下至十月則伏十月不復有螽九月尚温可有螽
故季孫問而孔子答以今火猶西流司歷過也孔子
明知十二月之前有失閏猶兩書十有二月螽魯史
舊文不得而改焉者也
十有三年春鄭罕逹帥師取宋師于嵒
傳十二月鄭罕達救嵒丙申圍宋師按傳稱十二月
而經書十三年春夏時之十二月正周之春也此可
為鄭亦用夏時之証
夏許男成卒
公會晉侯及吴子于黃池
傳夏公會單平公晉定公吴夫差于黃池秋七月辛
丑盟吴晉争先趙鞅呼司馬寅曰日旰矣大事未成
二臣之罪也建鼓整列二臣死之長幼必可知也對
曰請姑視之反曰肉食者無墨今吴王有墨國勝乎
太子死乎且夷德輕不忍久請少待之乃先晉人公
羊傳其言及吴子何會兩伯之辭也按黃池之會如
春秋說文所稱齊晉前驅魯衛驂乘滕薛夾轂而趨
之說雖不足信而據傳稱王欲伐宋註以其不會黃
池故則當日會黃池者必不止魯一國審矣且傳有
單平公公羊亦云天下諸侯莫敢不至而經皆沒而
不書非聖人有意削之也凡諸侯會盟有先會後盟
者有不會而盟者黃池若果合天下之諸侯先行會
禮春秋據事直書必無削而不載之理且是時吴氛
甚熾故日旰而盟嘖有煩言使先行會禮豈肯帖然
而居晉後乎今但于盟争長而不聞其于會争先其
為不會而盟無疑不會而書公會者蓋諸侯當會盟
之時有請先相見之禮公至黃池因不行會禮又未
及盟期乃就晉侯吴子而請先相見焉諸侯相見曰
會非必殷會而後可言會也見必以次相及故曰及
而吴子書及則其非殷會也亦遂不待别白而自見
矣公羊乃以及為兩伯之辭果如其說則宋之會何
獨于楚屈建不書及乎盟據左傳謂晉先國語謂吴
先以事勢度之晉自宋之盟已不競于楚矣陵夷至
于此時豈復能與吴争國語似得其實吴為僭王之
國盟先晉歃聖人之所深惡者也故諱之而不書惟
諱盟不書故公雖及晉侯吴子先相見非殷會比亦
不得不以公會書使不書公會則黃池兩伯無由見
經何以著時局之又一變乎然則宋之盟亦楚先晉
歃而春秋不諱者何蓋春秋書宋之會已叙趙武于
屈建之上矣而前目後凡其書盟也例應以諸侯之
大夫渾之既不嫌于失實又不悖于内中國而外僭
楚之大義此其所以不諱盟也安得執彼以難此吴
不以號舉而稱子者以其為兩伯故
楚公子申帥師伐陳
楚畏吴之強乘其出會而伐陳
於越入吴
傳越子伐吴大敗吴師獲太子友丁亥入吴吴人告
敗于王王惡其聞也自刎七人于幕下冬吴及越平
秋公至自會
晉魏曼多帥師侵衞
葬許元公
九月螽
冬十有一月有星孛于東方
盗殺陳夏區夫
盗殺義見襄十年盗殺鄭公子騑下
十有二月螽
十有四年春西狩獲麟
杜註麟者聖王之嘉瑞也時無明王出而遇獲仲尼
傷周道之不興感嘉瑞之無應故因魯春秋而修中
興之教絶筆于獲麟之一句所感而作固所以為終
也按春秋書獲麟則聖經之作必在獲麟之後審矣
但杜氏謂感麟而作其說恐不確聖人既欲以此修
中興之教使無麟遂不作乎然彼之所以為是說者
蓋以編年之體按年記事至年終乃止今忽終于十
四年之春起止之義必有所謂故遂以感麟而作為
經之所以終于是也不知聖人之所以絶筆于此者
蓋春秋時天下之亂已極聖人欲為之撥亂反治雖
有其德而無其位苦于無可藉手之處于是因麟之
出非其時而傷吾道之所如不合將終無所望于後
也故託之以終篇夫亦猶是鳳鳥河圖之嘆云爾豈
絶筆于此者必以此始之故乎至文成致麟之說其
理更荒誕不足信存而不論可也
春秋究遺卷十六
