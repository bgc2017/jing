春秋究遺卷九
左庶子葉酉撰
宣公
元年春王正月公即位
繼弑君而書即位以其與聞乎故也抑與蔡景許悼
二公之書葬有同義焉說詳桓元年公即位下
公子遂如齊逆女
以喪婚急于結齊好以定其位也
三月遂以夫人婦姜至自齊
遂不稱公子承上文從省成十四年書僑如以夫人
婦姜氏至自齊不覆書叔孫與此同義婦者杜註有
姑之辭按成夫人稱婦姜氏而文四年出姜及此年
宣夫人皆但稱婦姜而不稱氏胡氏謂夫人亦預有
貶焉非也夫人在室决無預貶之理且不書氏何足
以示貶乎蓋婚禮父命之無父則母命之雖天子諸
侯亦不自主婚所以養廉遠恥也文宣二公皆娶在
即位後其必稱母命以命使者無疑既稱母命則為
之母者即當以義正其子而文之在喪納幣又逆不
使卿宣以喪婚皆失禮之大者乃竟聽其違禮而行
坐視其子之失而不救為人母之道顧如是乎為人
母之道未盡何以為人姑故兩夫人皆但稱婦姜而
不稱氏與書葬小君不稱氏其義正可以參互得之
蓋稱氏者其語輕不稱氏者其語重邦君之妻君稱
之曰夫人故上稱夫人據公以為文也其下即稱氏
語從輕尊君也若上稱小君據臣子以為文也其下
即不稱氏語從重尊夫人也二夫人稱婦是據姑為
文宜稱氏而不稱氏者重其婦使不為其姑所厭所
以著其姑之不足為姑以示譏也豈如胡氏云云乎
先儒又或謂妾姑則不氏出姜之不氏以成風宣夫
人之不氏以敬嬴其說尤不確成風乃僖公母非出
姜姑也何夢夢耶
夏季孫行父如齊
傳納賂以請會杜註宣公簒立未列于會故以賂請
之
晉放其大夫胥甲父于衞
傳晉人討不用命者杜註文十二年戰河曲不肯薄
秦于險正義按彼傳趙穿與同罪于時趙盾為政穿
見晉君之壻或本罪輕于胥甲故得無咎
公會齊侯于平州
季孫請之以定公位也不致者特會例不致說具閔
元年盟于落姑下
公子遂如齊
拜成也
六月齊人取濟西田
所謂納賂以請會者即賂以濟西田也上書公會齊
侯于平州下書齊人取濟西田其事之情實顯然可
見桓公元年上書公會鄭伯于垂下書鄭伯以璧假
許田與此正相類但彼乃鄭伯脅取魯田此則魯自
納賂以請會耳
秋邾子來朝
楚子鄭人侵陳遂侵宋
傳宋人弑昭公晉荀林父以諸侯之師伐宋又會諸
侯于扈將為魯討齊皆取賂而還鄭穆公曰晉不足
與也遂受盟于楚陳共公之卒楚人不禮焉陳靈公
受盟于晉故楚人鄭人侵陳遂侵宋按稱鄭人者君
不在行故楚師本為陳起因陳而及宋書曰遂者蓋
繼事而加甚之詞也
晉趙盾帥師救陳
傳稱救陳宋經不書救宋者先儒以宋有弑君之罪
不當救故不書非也蓋陳被楚師即以告晉晉起師
赴之至鄭而楚師已觧遂駐師棐林會諸侯以伐鄭
本未嘗救宋也傳所以兼稱救宋者以兩國皆被楚
侵故類及之耳其實晉師本以救陳而起非為救宋
而起故經不書救宋若以宋有罪不當救而救據實
而書其失不更著乎
宋公陳侯衞侯曹伯會晉師于棐林伐鄭
不曰會趙盾而曰會晉師者胡氏謂使列序諸侯而
會晉趙盾則臣疑于君不可以訓此即公羊君不會
大夫之說其實非也蓋書會晉師則專會伐也若書
會趙盾則似與盾先行會禮而後伐矣其不曰晉趙
盾帥師救陳遂會宋公陳侯衞侯曹伯于棐林伐鄭
而以諸侯會晉師為文者晉師先在棐林故也左氏
傳楚蒍賈救鄭遇于北林囚晉觧揚晉師乃還楚救
不書者楚與魯不親鄭既從楚即自外于中國凡楚
救皆不以告故不書襄十年書楚救者公會伐不須
告故
冬晉趙穿帥師侵崇
傳晉欲求成于秦趙穿曰我侵崇秦急崇必救之吾
以求成焉冬趙穿侵崇秦弗與成
晉人宋人伐鄭
傳以報北林之役于是晉侯侈趙宣子為政驟諫而
不入故不競于楚按伐鄭者為宋也故獨與宋連兵
傳無宋人殆傳聞之誤
二年春王二月壬子宋華元帥師及鄭公子歸生帥師
戰于大棘宋師敗績獲宋華元
傳鄭公子歸生受命于楚伐宋宋華元樂吕禦之二
月壬子戰于大棘宋師敗績囚華元獲樂吕按不先
書伐者敵未薄而逆與之戰也以宋及鄭者鄭受楚
命伐宋宋受兵故以宋為主例也客主皆將尊師衆
故並書帥師韓之戰獲晉侯不書晉師敗績君重于
師也此獲宋華元先書宋師敗績將與師並重也與
君將則止目君大夫將則書某帥師同義
秦師伐晉
傳以報崇也遂圍焦
夏晉人宋人衛人陳人侵鄭
傳晉趙盾救焦遂自陰地及諸侯之師侵鄭以報大
棘之役楚鬭椒救鄭趙盾曰彼宗競于楚殆將斃矣
姑益其疾乃去之按卿皆稱人者大夫會伐至成二
年戰于鞌始列序前此皆稱人楚救不書者義見元
年伐鄭下
楚子伐陸渾之戎
陸渾近在王都之内而楚子伐之先儒以為窺周室
之漸非也伊雒之有戎晉遷之也殆以其為晉之爪
牙而伐之耳昭公十三年晉荀吳帥師滅陸渾之戎
亦以其貳于楚故則楚之伐戎不得蔽以窺周室之
罪也審矣
夏楚人侵鄭
傳晉侯伐鄭及郔鄭及晉平士會入盟夏楚人侵鄭
鄭即晉故也按鄭及晉平不書胡氏以為與鄭非也
春秋凡鄭與晉楚平皆不書所以然者春秋因史作
經凡事之首尾不必備聖意只欲著晉楚之爭鄭耳
至鄭及晉楚平乃戰事之首尾固春秋之所不必備
其辭者也先儒又或謂春秋但書其見侵伐于此則
其受盟于彼也不待言亦不得其觧而從為之辭
秋赤狄侵齊
赤狄始見經
宋師圍曹
傳宋文公即位盡逐武穆之族武穆之族以曹師伐
宋秋宋師圍曹按曹師伐宋不書者諱武穆之族以
之不以告故不書
冬十月丙戌鄭伯蘭卒
葬鄭穆公
四年春王正月公及齊侯平莒及郯莒人不肯公伐莒
取向
莒郯二國相怨故公及齊侯共平之稱莒人者春秋
于外諸侯之事凡若此類皆稱人
秦伯稻卒
夏六月乙酉鄭公子歸生弑其君夷
鄭靈公怒公子宋無禮欲殺之子公與子家謀先子
家不可反譖子家子家懼而從之夏弑靈公按欲弑
靈公者公子宋也歸生特從之耳乃以歸生為首惡
者蓋宋雖首謀而歸生位尊權重其力足以為惡宋
則無是力但能勸人作逆耳所謂從之者謂聽從其
謀不可作脅從之從觧故十年傳載討幽公之亂斲
子家之棺而逐其族則當時固有以斷斯獄矣望溪
先生曰宋之譖得行于君則嘗黿之憾已釋而歸生
懼譖則與君相搆之隙轉萌于歸生故知弑者歸生
也
赤狄侵齊
秋公如齊公至自齊
公如必致史之常文
冬楚子伐鄭
傳鄭未服也杜註前年楚侵鄭不獲成故曰未服君
將稱君例也胡氏之說非
五年春公如齊
傳公如齊高固使齊侯止公請叔姬焉
夏公至自齊
公如必致常也左氏以為書過非
秋九月齊高固來逆子叔姬
說詳文十五年齊人執子叔姬下
叔孫得臣卒
杜註不書日公不與小斂張氏洽曰缺文也
冬齊高固及子叔姬來
傳反馬也禮嫁女留其送馬謙不敢自安于夫家若
被出棄則將乘之而歸也及廟見成婦乃遣使反馬
按叔姬嫁未久而高固遽與之偕來蓋溺于色而惟
叔姬之命之是聽也觀此則謂高固乃申公巫臣之
流益信
楚人伐鄭
楚人于是三至鄭矣荀林父救鄭不書者不以告故
六年春晉趙盾衞孫免侵陳
傳陳即楚故
夏四月
秋八月螽
冬十月
傳楚人伐鄭取成而還杜註九年十一年傳所稱厲
之役蓋在此
七年春衞侯使孫良夫來盟
傳孫桓子來盟始通且謀會晉也
夏公會齊侯伐萊秋公至自伐萊
傳凡師出與謀曰及不與謀曰會此即内為志曰及
外為主曰會之說也辨見桓十六年公會宋公衞侯
陳侯蔡侯伐鄭下書至者用兵于萊故
大旱
冬公會晉侯宋公衞侯鄭伯曹伯于黑壤
傳晉侯之立公不朝焉又不使大夫聘晉人止公于
會盟于黃父公不與盟以賂免公見止而不與盟不
書者胡氏謂行有不慊于心非也孫良父之來其謀
當出于晉誘公至而執公較之聽宣伯之愬而不見
公者其曲更甚有何不慊而諱之乎其所以不書止
公者止者法施于罪人之詞以此而加之公恥莫大
焉故不書諱之也若外諸侯見執則不諱
八年春公至自會
夏六月公子遂如齊至黃乃復
杜註蓋有疾而還
辛巳有事于太廟仲遂卒于垂
有事時祭也時祭常事不書因遂卒與祭同日為下
繹祭張本故書遂不稱公子者承上文從省稱仲遂
者宣公簒立遂為禍始故德其援立之功生而賜氏
與季友卒書氏義同
壬午猶繹萬入去籥
杜註繹又陳昨日之禮所以賓尸萬舞名籥管也猶
者可止之辭魯人知卿佐之喪不宜作樂而不知廢
繹故内舞去籥惡其聲聞
戊子夫人嬴氏薨
晉師白狄伐秦
傳春白狄及晉平夏會晉伐秦白狄始見經
楚人滅舒蓼
舒蓼杜註二國名或曰地譜上義陽之蓼先已滅于
楚此即如舒鳩舒庸蓋羣舒别種非二國也
秋七月甲子日有食之既
冬十月己丑葬我小君敬嬴雨不克葬庚寅日中而克
葬
穀梁傳葬既有日不為雨止禮也雨不克葬喪不以
制也而緩辭也足乎日之辭也毛氏竒齡曰士喪禮
有潦車載蓑笠之文天子諸侯喪制甚設其禦雨諸
備較有甚于士官師者豈周禮在魯並不一具特輴
綍碑窆儀注既繁廞葆荼蜃工力復賾萬一急于行
事偶失不戒此非蓑笠苫蓋所得遮蔽其罪戾也若
胡氏又云喪事即遠有進無退此為行匶言之今遇
雨而止未嘗觧車綍返廟庭不葬而退而乃以為反
喪之戒不亦謬哉
城平陽
懼晉故也黑壤見止歸將叛晉故城平陽以備之
楚師伐陳
傳陳及晉平楚師伐陳取成而還
九年春王正月公如齊公至自齊
八年使仲遂如齊至黃而復故今年親往朝齊蓋欲
固齊好而絶晉交也如至並書正月通春秋惟此一
見蓋以正月往即以正月返也其他或書時或書月
皆舊史有詳略聖人亦仍之而已
夏仲孫蔑如京師
傳春王使來徵聘夏孟獻子聘于周王以為有禮厚
賄之
齊侯伐萊
七年會魯伐之今又親將伐之蓋不至于滅之不止
也
秋取根牟
公羊以根牟為邾邑非也若邾邑當先書伐邾蓋近
魯小國也昭八年蒐于紅自根牟至于商衞即其地
内滅國曰取不言滅諱之也
八月滕子卒
九月晉侯宋公衞侯鄭伯曹伯會于扈晉荀林父帥師
伐陳
傳討不睦也陳侯不會晉荀林父遂帥諸侯之師伐
陳
辛酉晉侯黑臀卒于扈
晉侯卒不葬魯不會也蓋黑壤之會止公而以賂免
公怨之故扈之會公不與至是以喪赴亦不會葬
冬十月癸酉衞侯鄭卒
衞侯卒不葬魯不會與晉同蓋公之往會黑壤衞實
任其無咎故怨之亦不會其葬也
宋人圍滕
傳因其喪也
楚子伐鄭晉郤缺帥師救鄭
傳楚子為厲之役故伐鄭晉郤缺救鄭鄭伯敗楚師
于桺棼國人皆喜惟子良憂曰是國之災也吾死無
日矣按六年傳稱楚人伐鄭取成而還十一年傳稱
厲之役鄭伯逃歸自是楚未得志焉杜註厲之役蓋
在六年此傳復云楚子為厲之役故伐鄭而六年經
不書楚子伐鄭者蓋鄭既逃盟楚亦以未得志皆不
以告故不書郤缺救鄭與五年荀林父十年士會之
救鄭等耳彼不書而此書胡氏以為惡楚非也蓋有
告不告故
陳殺其大夫洩冶
傳陳靈公與孔寧儀行父通于夏姬皆衷其衵服以
戲于朝洩冶諫公告二子二子請殺之公弗禁遂殺
洩冶杜註冶不為春秋所貴故書名正義宋人殺其
大夫司馬貴之而不名此書名是不為春秋所貴其
說非也殺大夫稱官稱名例也不以賢愚異宋人殺
其大夫司馬不名者以其位近于君而為衆之所殺
則弑逆之端兆矣故官而不名不得以彼例此左氏
引孔子云云是昏亂之朝必不當有忠鯁之士矣豈
聖人之意哉
十年春公如齊公至自齊
公至是四朝齊矣蓋不與扈之盟懼晉而欲固齊之
好也
齊人歸我濟西田
杜註元年以賂齊也不言來公如齊因受之望溪先
生曰濟西之田獨曰我者不獨我有濟西田而所歸
獨我故封也
夏四月丙辰日有食之
己巳齊侯元卒
齊崔氏出奔衞
傳齊惠公卒崔杼有寵于惠高國畏其偪也公卒而
逐之書曰崔氏非其罪也按春秋時諸侯之大夫以
無罪奔者衆矣何獨于此而氏之左氏之說不足信
先儒以為族奔其說近是而劉原父駁之曰春秋所
書大事而已故戰舉元帥使舉上介衆大夫不與焉
者略所微也今何為區區崔氏之族原父此論所為
知其一而不知其二者也考成公十八年傳始言齊
侯使崔杼為大夫則惠公時杼尚未為大夫審矣春
秋之例必大夫乃以名見杼既未為大夫則不可書
齊崔杼出奔又審矣乃高國畏杼之偪至乘君之喪
而逐之且不止逐其一身而且及其一族是有死其
先君之心更非尋常之以勢力相傾軋者比此固聖
人之所尤惡者也安得以杼未為大夫而遂略之故
特以崔氏書蓋窮于辭不得不變文以著其實而義
即于此寓焉矣
公如齊五月公至自齊
傳如齊奔喪杜註公出皆書如不言其事史之常也
按奔喪不言其事殆舊史恥而諱之
癸巳陳夏徵舒弑其君平國
傳陳靈公與孔寧儀行父飲酒于夏氏公謂行父曰
徵舒似女對曰亦似君徵舒病之公出自其廐射而
殺之二子奔楚按稱臣以弑據事直書史文之常杜
註以為罪不加民固失之胡氏以為見洩冶忠言之
驗亦未為得也
六月宋師伐滕
滕恃晉而不事宋故也
公孫歸父如齊葬齊惠公
卿供葬事文襄之制魯蓋以事晉之禮事齊
晉人宋人衞人曹人伐鄭
鄭以前年敗楚師恐楚怨而與之平故諸侯之師伐
鄭取成而還
秋天王使王季子來聘
傳劉康公來報聘杜註報孟獻子之聘即王季子也
其後食采于劉
公孫歸父帥師伐邾取繹
魯滅國書取諱之也繹邾邑例書取内大夫帥師例
書名
大水
季孫行父如齊
齊侯初即位故
冬公孫歸父如齊
魯侵小恐為齊所討故往謝宣公聘齊止此
齊侯使國佐來聘
報文子也
饑
楚子伐鄭
傳稱晉士會救鄭逐楚師于穎北而經不書胡氏以
為責晉非也五年楚人伐鄭晉荀林父帥師救鄭亦
不書又何說乎蓋是時天下之大勢在晉楚陳鄭雖
小然加斤兩于千鈞之上在晉則晉重在楚則楚重
故二國爭之不遺餘力聖人只欲著晉楚之爭伯耳
至伐者固皆凌弱暴寡之師救者亦非有扶危定傾
之義告則書不告則不書聖人原不以書救不書救
為襃貶也胡氏必以書救為善辭無怪乎鑿而不可
通矣
十有一年春王正月
夏楚子陳侯鄭伯盟于辰陵
傳楚子伐鄭及櫟子良曰晉楚不務德而兵爭與其
來者可也晉楚無信我焉得有信乃從楚夏盟于辰
陵陳鄭服也
公孫歸父會齊人伐莒
莒恃晉而不事齊故魯會齊人伐之大夫將稱人先
儒以為貶非也
秋晉侯會狄于欑函
榖梁以不言及為外狄非也盟言及會不言及史之
常文
冬十月楚人殺陳夏徵舒
傳楚子為陳夏氏亂故伐陳謂陳人無動將討于少
西氏遂入陳殺夏徵舒轘諸栗門因縣陳申叔時諫
乃復封陳按稱楚人討賊之辭人人得而誅之之義
也傳殺徵舒在入陳後經書在前者楚子先滅陳因
申叔時之言乃復封陳若先書入陳而不書滅失事
實矣然滅而未成乎滅不可以滅書也故先書殺夏
徵舒後書入陳蓋于文不得不然杜註確不可易胡
氏謂善楚子之能討賊固非或謂夏氏私邑在國都
外故先書殺後書入亦不得其觧而從為之辭
丁亥楚子入陳
杜註楚子先殺徵舒而欲縣陳後得申叔諫乃復封
陳不有其地故書入在殺徵舒後
納公孫寧儀行父于陳
二臣皆從君于昏者也不當納而納據事直書而楚
莊之不得為伯討不待貶絶而自見矣二臣之出奔
不書者國亂不告故又與莊三十二年季友奔陳不
書同義
十有二年春葬陳靈公
徵舒已殺故書葬
楚子圍鄭
傳厲之役鄭伯逃歸自是楚未得志焉鄭伯既受盟
于辰陵又徼事于晉十二年春楚子圍鄭三月克之
入自皇門至于逵路鄭伯肉袒牽羊以逆曰孤不天
不能事君使君懷怒以及敝邑孤之罪也敢不唯命
是聽若惠顧前好不泯其社稷君之惠也君實圖之
左右曰不可許也王曰其君能下人必能信用其民
矣庸可幾乎退三十里而與之平按傳書入而經只
書圍者退三十里而許之平入而未成乎入也先儒
以為從末減非
夏六月乙卯晉荀林父帥師及楚子戰于邲晉師敗績
晉師救鄭荀林父將中軍先縠佐之及河聞鄭既及
楚平桓子欲還彘子不可以中軍佐濟韓獻子謂桓
子曰彘子以偏師䧟子罪大矣與其專罪六人同之
不猶愈乎師遂濟與楚師遇晉師大敗按晉救鄭不
書者無及于鄭而𠞰民不成乎其為救也故不書其
以晉主是戰者胡氏謂釋楚不貶非也城濮之戰不
亦以晉及楚乎蓋春秋内晉而外楚故以晉及楚不
以楚及晉
秋七月
冬十有二月戊寅楚子滅蕭
蕭宋附庸國楚滅之蓋將以脅宋也宋華椒以蔡人
救蕭不書不成乎其為救也
晉人宋人衞人曹人同盟于清丘
楚滅蕭而晉懼故為此盟同盟義見盟幽下諸侯皆
大夫故稱人
宋師伐陳衞人救陳
清丘之盟曰恤病討貳宋為盟故伐陳以陳貳于楚
也衞人救之同盟之國自相矛盾據事直書蓋以著
晉之不競于楚也而先儒以春秋書救未有非善辭
者即此亦可見其不然矣
十有三年春齊師伐莒
十一年公孫歸父會伐今復伐之
夏楚子伐宋
傳以其救蕭也君子曰清丘之役惟宋可以免胡氏
乃謂楚人有詞于宋而得書爵誤矣凡君將則書爵
史之常文
秋螽
冬晉殺其大夫先縠
傳秋赤狄伐晉及清先縠召之也冬晉人討邲之敗
與清之師歸罪于先縠而殺之按先縠違命喪師今
又召狄伐晉正名加誅非濫刑也稱國以殺不去其
官殺大夫之常文先儒以為累上誤矣
十有四年春衞殺其大夫孔逹
傳清丘之盟晉以衞之救陳也討焉孔達曰苟利社
稷請以我說乃縊而死書衞殺者從告
夏五月壬申曹伯壽卒
晉侯伐鄭
傳為邲故也
秋九月楚子圍宋
傳楚子使申舟聘于齊曰無假道于宋申舟以孟諸
之役惡宋曰必死王曰殺汝我伐之見犀而行及宋
宋人殺之楚子聞之投袂而起九月圍宋
葬曹文公
冬公孫歸父會齊侯于榖
魯大夫特會諸侯者屢矣胡氏獨于此發抗尊出位
之論殊不可解
十有五年春公孫歸父會楚子于宋
傳孟獻子言於公曰臣聞小國之免于大國也聘而
獻物朝而獻功謀其不免也今楚在宋君其圖之公
說十五年春公孫歸父會楚子于宋
夏五月宋人及楚人平
傳夏五月楚師將去宋中犀稽首于王之馬前曰無
畏知死而不敢廢王命王棄言焉王不能答申叔時
僕曰築室反耕者宋必聽命從之宋人懼使華元夜
入楚師登子反之床起之曰寡君使元以病告雖然
城下之盟有以國斃不能從也子反懼與之盟而告
王退三十里宋及楚平按昭七年暨齊平定十年及
齊平十一年及鄭平皆不稱人此何以獨稱人蓋兩
國無事之時微有夙嫌聘問不通一旦而釋怨修好
者則不稱人以睦鄰之道為國者固當如是耳若攻
圍既久守者既苦病而思息肩攻者亦饑疲而思返
役若不書人則邦交之常文無以著兩國之人皆困
于攻守之實矣鄭與晉楚平皆不書而此獨書者何
蓋晉楚爭鄭其意皆不在鄭也晉伐鄭以爭勝于楚
楚伐鄭以爭勝于晉鄭介兩大之間朝晉暮楚其平
不足記也故不書若宋則世與晉好被圍近一年而
始與楚平蓋自邲師既敗而晉不復能與楚爭故坐
視宋之平于楚而不之救此南北大勢之所關也春
秋安得而略之
六月癸卯晉師滅赤狄潞氏以潞子嬰兒歸
傳潞子嬰兒之夫人晉景公之姊也酆舒為政而殺
之又傷潞子之目晉侯伐之六月癸亥晉荀林父敗
赤狄于曲梁辛亥滅潞以潞子嬰兒歸按潞赤狄之
一族即以國名為氏者正義謂單國不復成文故以
氏配之是也嬰兒潞子名自此以後滅國以其君歸
及其君奔皆名世近紀載詳故荀林父帥師不書而
第稱師者從告也
秦人伐晉
傳秦桓公伐晉次于輔氏壬午晉侯治兵于稷以略
狄土立黎侯而還及雒魏顆敗秦師于輔氏獲杜回
秦之力人也按傳載晉敗秦師事甚詳而杜于經下
註云無傳蓋秦遣將伐晉秦伯次于輔氏以為之援
傳所載者乃晉敗秦師于輔氏而秦人伐晉之事則
無傳也
王札子殺召伯毛伯
傳王孫蘇與召氏毛氏爭政使王子捷殺召戴公及
毛伯衞杜註王子札經文倒札子按兩下相殺不志
于春秋故或稱人殺如文九年晉趙盾之殺三大夫
是也或稱國殺如文六年晉狐射姑之殺陽處父成
八年晉欒書之殺胥童昭十四年莒蒲餘侯之殺公
子意恢是也或稱盜殺如襄十年鄭尉止五族之殺
公子騑公子發公孫輙是也此獨稱名以殺者蓋王
室由此而復亂例應稱國殺而周非列國比不可曰
周殺其大夫也故稱名以殺詞蓋有所窮焉爾稱名
以殺故不稱大夫
秋螽
仲孫蔑會高固于無婁
大夫相會文公十一年叔仲彭生會晉郤缺于承筐
已前此矣
初税畆
周法井田九百畆中百畝為公田借民力而治之税
不過此今又履其餘畆復十收其一故哀公曰二猶
不足也遂以為常故曰初
冬蝝生饑
傳蝝生饑幸之也杜註幸其冬生不為物害雖饑猶
喜而誌之其說非也周之冬夏之八九十三月八九
月間生蝝安得不為物害乎且謂聖人以冬生蝝為
幸必無此理
十有六年春王正月晉人滅赤狄甲氏及留吁
杜註甲氏留吁赤狄之族晉既滅潞氏今又並盡其
餘黨士會稱人從告
夏成周宣榭火
成周洛陽宣榭講武屋也無室曰榭公羊謂宣王之
廟蓋宣王南征北伐講武于此因以為廟故其制如
榭與宗廟不同左傳宣榭火人火之也
秋郯伯姬來歸
傳出也内女出皆書來歸啖氏助曰歸姬不書常事
故不書也
冬大有年
義見桓公三年有年下
十有七年春王正月庚子許男錫我卒
丁未蔡侯申卒
夏葬許昭公葬蔡文公
六月癸卯日有食之
己未公會晉侯衛侯曹伯邾子同盟于斷道
傳晉侯使郤克徵會于齊齊頃公帷婦人使觀之郤
子登婦人笑于房獻子怒出而誓曰所不此報無能
涉河齊侯使高固晏弱蔡朝南郭偃會及斂盂高固
逃歸夏會于斷道討貳也盟于卷楚辭齊人執晏弱
于野王執蔡朝于原執南郭偃于温李氏琪曰此盟
諸傳皆以為謀齊榖梁獨以為外楚蓋拘于同尊同
外之例恐非事實然當宋及楚平之後而徵會于齊
則初意誠因懼楚但郤克既怒齊遂起伐齊之謀耳
穀梁亦不為無據
公至自會
冬十有一月壬午公弟叔肸卒
穀梁傳其曰公弟賢之也其賢之何也宣弑而非之
也非之則胡為不去也曰兄弟也何去而之與之財
則曰我足矣織屨而食終身不食宣公之食君子以
是為通恩也按稱弟者不任職也義見桓三年齊侯
使其弟年來聘下穀梁之說非但公弟未有書卒者
此書卒則以其賢耳稱叔肸者肸之後叔弓叔老叔
還皆以叔為氏皆書叔肸以著魯有叔氏之所自始
也
十有八年春晉侯衛世子臧伐齊
傳晉侯衞世子臧伐齊至于陽穀齊侯會晉侯盟于
繒以公子疆為質于晉晉師還
公伐杞
夏四月
秋七月邾人伐鄫子于鄫
傳凡自虐其君曰弑自外曰戕鄫子不名義見僖十
五年邾人執鄫子用之下
甲戌楚子旅卒
楚子書卒自此始
公孫歸父如晉
傳公孫歸父以襄仲之立公也有寵欲去三桓以張
公室與公謀而聘于晉欲以晉人去之
冬十月壬戌公薨于路寢
歸父還自晉至笙遂奔齊
傳公薨季文子言于朝曰使我殺適立庶以失大援
者仲也失遂逐東門氏子家還及笙壇帷復命于介
既復命袒括髮即位哭三踊而出遂奔齊按奔不言
出者奉使而道奔也
春秋究遺卷九
