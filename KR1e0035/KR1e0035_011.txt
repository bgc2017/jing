春秋集解卷十一
宋吕本中撰
僖公
十有八年春王正月宋公(公有會字)曹伯衛人邾(公作邾婁)人伐
齊夏師救齊五月戊寅宋師及齊師戰于甗齊師敗績
左氏傳宋襄公以諸侯伐齊三月齊人殺無虧齊人
將立孝公不勝四公子之徒遂與宋人戰夏五月
宋敗齊師于甗立孝公而還
榖梁傳非伐喪也善救齊也
伊川先生解書宋及曲在宋也奉少以奪長其罪大
矣齊師敗績書敗責齊臣也
杜氏注甗齊地
劉氏傳伐齊以納公子昭也伐齊以納公子昭則何
以不曰納齊公子昭於齊不與納也納公子昭非
正也納公子昭之為非正奈何齊桓公之夫人三
皆無子桓公好内多内寵長衛姬生無虧小衛姬
生元鄭姬生昭葛嬴生潘密姬生商人宋華子生
雍六人者莫之適立桓公死六人皆欲為後國人
立無虧昭出奔宋宋襄公率諸侯伐齊納焉立嫡
以長不以賢立子以貴不以長貴均以年年均以
德納公子昭非正也
武夷胡氏傳伐齊之喪奉少奪長其罪大故其責詳
書師救齊者善魯也救者善則伐者惡矣凡書救
者未有不善之也書狄救齊者許狄也許夷狄則
罪諸夏矣許之曷為不稱人深著中國諸侯之罪
也凡伐者為客受伐者為主今齊人受伐以宋為
主者曲在宋也凡師直為壯曲為老書齊師敗績
者責齊臣也或曰桓公管仲嘗屬孝公於宋襄以
為世子矣則何以不可立乎曰不能制命雖天王
欲撫鄭伯以從楚春秋猶以大義裁之而不與也
桓公君臣乃欲以私愛亂長幼之節其可哉獨不
見宣王與仲山甫爭魯侯戲括之事其後如之何
也春秋深罪宋公大義明矣
狄救齊
榖梁傳善救齊也
襄陵許氏曰桓公攘服夷狄雖恃兵力亦以禮讓恩
信能結其心觀狄之救楚之盟有以見公之遺烈
矣
秋八月丁亥葬齊桓公
武夷胡氏傳桓公九合諸侯不以兵車威令加乎四
海幾於改物雖名方伯實行天子之事然而不能
慎終如始付託非人柩方在殯四鄰謀動其國家
而莫之恤至於九月而後葬以此見功利之在人
淺矣春秋明道正義不急近功不規小利於齊桓
晉文之事有貶而無過褒以此
冬邢人狄人伐衛
左氏傳邢人狄人伐衛圍菟圃衛侯以國讓父兄子
弟及朝衆曰苟能治之燬請從焉衆不可而後師
于訾婁狄師還
榖梁傳狄其稱人何也善累而後進之伐衛所以救
齊也功近而德遠矣
高郵孫氏曰衛嘗見滅於狄而齊桓封之齊桓死未
逾年爾而衛人與諸侯伐之邢人自以復存者桓
公也於是不忍齊之見伐而衛之無恩也與狄人
伐之春秋書之曰邢人狄人伐衛中國則外之焉
而狄則人焉稱之曰人所以見中國之亂人理亡
泯而彼為有人也
十有九年春王三月宋人執滕子嬰齊
左氏傳宋人執滕宣公
武夷胡氏傳執之是非决於稱人與稱爵而見執者
則以名與不名知其罪之在也經書見執於人者
悉皆不名而滕子獨名是亦有罪焉爾夫以齊桓
之盛九合諸侯不以兵車雖江黃遠國猶相繼來
盟而滕介齊宋之間不與衣裳之會者三十有七
年及宋襄繼起又不尊事大國其見執則有由矣
書名著其罪也苟為有罪其見執固宜宋何以稱
人不得為伯討乎執雖以罪不歸於京師則稱人
惡其專也歸於京師而執非其罪則稱人惡其濫
也
夏六月宋公(公作人)曹人邾(公作邾婁下同)人盟于曹南
劉氏傳曹南者何曹之南也
鄫(榖作繒下同)子會盟于邾(公有婁字下同)己酉邾人執鄫子用之
左氏傳宋公使邾文公用鄫子於次睢之社欲以屬
東夷司馬子魚曰古者六畜不相為用小事不用
大牲而况敢用人乎祭祀以為人也民神之主也
用人其誰饗之齊桓公存三亡國以屬諸侯義士
猶曰薄德今一會而虐二國之君又用諸淫昏之
鬼將以求霸不亦難乎
公羊傳其言會盟何後會也惡乎用之社也其用之
社奈何蓋叩其鼻以血社也
高郵孫氏曰邾鄫世讎之國宣十八年又戕鄫子於
其國邾鄫皆小國其相讎之迹不能悉見於經惟
其無道之甚著見者記之爾
蘇氏曰宋公使邾文公用鄫子於次睢之社欲以屬
東夷然春秋書邾人而不及宋何也諸侯之尊善
惡可以專之非人所得使也邾以諸侯而聽命於
宋以行不義是以專罪邾也若宋公之罪則不待
貶而見矣
秋宋人圍曹
左氏傳討不服也子魚言於宋公曰文王聞崇德亂
而伐之軍三旬而不降退修教而復伐之因壘而
降詩曰刑于寡妻至於兄弟以御于家邦今君德
無乃猶有所闕而以伐人若之何盍姑内省德乎
無闕而後動
武夷胡氏傳盟于曹南口血未乾今復圍曹者討不
服也愛人不親反其仁治人不治反其智襄公不
能内自省德而急於合諸侯執嬰齊非伯討不足
以示威盟曹南非同志不足以示信卒於兵敗身
傷不知反求諸己欲速見小利之過也漢景削七
國而吳楚叛東都疾横議而黨錮興唐文宗切於
除姦而訓註用故子夏為莒父宰問政子曰無欲
速無見小利欲速則不逹見小利則大事不成經
書襄公不越數端而知其操心之若此者仲尼筆
削推見至隱如化工賦像并其情不得遁焉非特
畫筆之肖其形爾故春秋者化工也非畫筆也
衛人伐邢
左氏傳衛人伐邢以報菟圃之役
冬(公有公字)會陳人蔡人楚人鄭人盟于齊
左氏傳陳穆公請修好於諸侯以無忘齊桓之德冬
盟于齊修桓公之好也
杜氏注地於齊齊亦與盟
武夷胡氏傳盟會皆君之禮也微者盟會不志於春
秋凡所志者必有君與貴大夫居其間也然則為
此盟者乃公與陳蔡楚鄭之君或其大夫矣曷為
内則沒公外則人諸侯與其大夫諱是盟也楚人
之得與中國會盟自此始也莊公十年荆敗蔡師
始見於經其後入蔡伐鄭皆以號舉乃外之也僖
公元年改而稱楚經亦書人於是浸強矣然終桓
公之世皆止書人而不得與中國盟會者以齊修
霸業能制其強故也桓公既没中國無霸鄭伯首
朝於楚其後遂為此盟春秋没公人陳蔡諸侯而
以鄭列其下蓋深罪之也又二年復盟于鹿上至
會于盂遂執宋公以伐宋而楚於是乎大張列位
於陳蔡之上而書爵矣聖人書此豈與之乎所以
著荆楚之強傷中國之衰莫能抗也故深諱此盟
一以外夷狄二以惡諸侯之失道三以謹盟會之
始也
梁亡
左氏傳梁亡不書其主自取之也初梁伯好土功亟
城而弗處民罷而弗堪則曰某寇將至乃溝公宫
曰秦將襲我民懼而潰秦遂取梁
公羊傳梁亡此未有伐者其言梁亡何自亡也其自
亡奈何魚爛而亡也
榖梁傳梁亡自亡也湎於酒淫於色心昏耳目塞上
無正長之治大臣背叛民為寇盜梁亡自亡也梁
亡鄭棄其師我無加損焉正名而已矣
陸氏微旨淳聞於師曰梁伯亟用其人自取滅亡其
罪當矣秦人肆其強暴取人之國没而不書其義
安在曰乘人之危其惡易見也滅人之國其罪易
知也自取滅亡其意微矣春秋之作聖人所以明
微也
武夷胡氏傳易曰天行健君子以自強不息古者諸
侯朝修其業令晝攷其國職夕省其典刑夜儆百
工無使慆淫而後即安故克勤於邦荒度土功者
禹也慄慄危懼撿身若不及者湯也自朝至於日
中昃不遑暇食用咸和萬民者文王也凡有國家
者土地雖廣人民雖衆兵甲雖多城郭雖固而不
能自強於政治則日危月削如火銷膏以至滅亡
而莫覺也而况好土功輕民力湎於酒淫於色心
昏而出惡政者乎其亡可立而待矣
二十年春新作南門
左氏傳書不時也
榖梁傳作為也有加其度也言新有故也非作也南
門者法門也
杜氏注魯城南門也夲名稷門僖公更高大之今猶
不與諸門同改名高門也
劉氏傳其謂之南門何南非一門也庫門天子臯門
雉門天子應門
武夷胡氏傳書新作南門譏用民力於所不當為也
魯人為長府閔子騫曰仍舊貫如之何何必改作
孔子曰夫人不言言必有中春秋凡用民力得其
時制者猶書於策以見勞民為重事而況輕用於
所不當為者乎然僖公嘗修泮宫復閟宫矣奚斯
董其役史克頌其事而經不書者宫廟以祀其祖
考學校以教國之子弟二者為國之先務雖用民
力不可廢也其垂教之意深矣
夏郜子來朝
杜氏注郜姬姓國
五月乙巳西宫災
公羊傳西宫者何小寢也小寢則曷謂之西宫有西
宫則有東宫矣魯子曰以有西宫亦知諸侯之有
三宫也西宫災何以書記災也
鄭人入滑
秋齊人狄人盟于邢
左氏傳為邢謀衛難也於是衛方病邢
冬楚人伐隨
左氏傳隨以漢東諸侯叛楚冬楚鬭榖於菟帥師伐
隨取成而還
襄陵許氏曰楚既服隨則將爭衡於上國矣而宋欲
盟之其能絀乎
二十有一年春狄侵衛
襄陵許氏曰中國無霸則諸侯力攻四夷衡決民被
其災此書伐衛伐邢入滑伐隨侵衛著無霸之急
也
宋人齊人楚人盟于鹿上
左氏傳宋人為鹿上之盟以求諸侯於楚楚人許之
公子目夷曰小國爭盟禍也宋其亡乎幸而後敗
杜氏注鹿上宋地汝隂有原鹿縣宋為盟主故在齊
人上
夏大旱
公羊傳記災也
秋宋公楚子陳侯蔡侯鄭伯許男曹伯會于盂(公作霍榖作雩)
執宋公以伐宋
左氏傳秋諸侯會宋公于盂子魚曰禍其在此乎君
欲已甚其何以堪之於是楚執宋公以伐宋冬會
于薄以釋之子魚曰禍猶未也
公羊傳宋公與楚子期以乘車之會公子目夷諫曰
楚夷國也強而無義請君以兵車之會往宋公曰
不可吾與之約以乘車之會自我為之自我墮之
曰不可終以乘車之會往楚人果伏兵車執宋公
以伐宋
杜氏注盂宋地楚始與中國行會禮
伊川先生解宋率諸侯為會而蠻夷執會主諸侯莫
違故以同執書之
陸氏微旨趙子曰此楚執爾其以諸侯執之之辭何
也譏諸侯而罪宋公也南面之君兵馬非不多也
力非不足也而聽蠻荆之君執辱盟主故譏之宋
公德不足懷慮不及遠而求諸侯以及于難故罪
之
武夷胡氏傳春秋為賢者諱宋公見執不少隱之何
也夫盟主者所以合天下之諸侯扶大義尊王室
者也宋公欲繼齊桓之烈而與楚盟會豈扶大義
尊王室之義乎故人宋公於鹿上之盟而盂之會
直書其事而不隱所以深貶之也
冬公伐邾(公作邾婁)
楚人使宜申來獻捷
穀梁傳捷軍得也其不曰宋捷何也不與楚捷於宋
也
武夷胡氏傳不曰來獻宋捷為魯諱也諸侯從楚伐
宋而魯獨不與故楚來獻捷以脅魯為魯計者拒
其使而不受可也請於天王而討之可也宋公先
代之後作賓王家方修盟會而伏兵車執之於壇
坫之上又以軍獲遺獻諸侯其横逆甚矣拒其使
而不受聲其罪而致討不患無詞魯於是時曾不
能申大義以攘荆楚尊中國故不曰宋捷特魯諱
之也
十有二月癸丑公會諸侯盟于薄釋宋公
榖梁傳不言楚不與楚專釋也
蘇氏曰凡諸侯見執而不失國者於歸名之書曰某
侯某歸于某此其不名而言釋何也以為執之釋
之皆在諸侯也若是而尚可以求諸侯乎
二十有二年春公伐邾(公作邾婁下同)取須句(公作朐)
左氏傳任宿須句顓臾風姓也實司太皥與有濟之
祀以服事諸夏邾人滅須句須句子來奔因成風
也成風為之言於公曰崇明祀保小寡周禮也蠻
夷猾夏周禍也若封須句是崇皥濟而修祀紓禍
也二十二年春伐邾取須句反其君焉禮也
武夷胡氏傳案左傳須句風姓實司太皥與有濟之
祀邾人滅之須句子來奔因成風也公伐邾取須
句而反其君焉審如是故得崇明祀保小寡之禮
何以書取乎不請於王命而專為母家報怨謀動
干戈於邦内擅取人國而反其君是以亂易亂非
所以為禮也與收奪者無以異矣
夏宋公衛侯許男滕子伐鄭
左氏傳三月鄭伯如楚夏宋公伐鄭子魚曰所謂禍
在此矣
泰山孫氏曰鄭即楚故也案莊十六年荆伐鄭二十
八年荆伐鄭僖元年楚人伐鄭二年楚人侵鄭三
年楚人伐鄭鄭不即楚此而即者齊桓既死宋襄
不能與楚抗故也
秋八月丁未及邾人(公作邾婁人)戰于升陘
左氏傳邾人以須句故出師公卑邾不設備而禦之
臧文仲曰國無小不可易也無備雖衆不可恃也
詩曰戰戰兢兢如臨深淵如履薄冰又曰敬之敬
之天惟顯思命不易哉先王之明德猶無不難也
無不懼也况我小國乎君其無謂邾小蠭蠆有毒
而况國乎弗聽八月丁未公及邾人戰于升陘我
師敗績邾人獲公胄縣諸魚門
榖梁傳内諱敗舉其可道者也
伊川先生解公戰也
武夷胡氏傳邾人以須句故出師公卑邾不設備戰
于升陘我師敗績邾人獲公胄縣諸魚門記稱邾
婁復之以矢蓋自戰于升陘始也魯既敗績邾亦
幾亡輕用師徒害及兩國亦異於誅亂禁暴之兵
矣故諱不言公而書及内以諱為貶
冬十有一月己巳朔宋公及楚人戰于泓宋師敗績
左氏傳楚人伐宋以救鄭冬十一月己巳朔宋公及
楚人戰于泓宋人既成列楚人未既濟司馬曰彼
衆我寡及其未既濟也請擊之公曰不可既濟而
未成列又以告公曰未可既陳而後擊之宋師敗
績公傷股門官殱焉國人皆咎公公曰君子不重
傷不禽二毛古之為軍也不以阻隘也寡人雖亡
國之餘不鼓不成列子魚曰君未知戰勍敵之人
隘而不列天贊我也阻而鼔之不亦可乎猶有懼
焉且今之勍者皆吾敵也雖及胡耉獲則取之何
有於二毛眀耻教戰求殺敵也傷未及死如何勿
重若愛重傷則如勿傷愛其二毛則如服焉
榖梁傳春秋三十有四戰未有以尊敗乎卑以師敗
乎人者也以尊敗乎卑以師敗乎人則驕其敵襄
公以師敗乎人而不驕其敵何也責之也泓之戰
以為復雩之恥也雩之恥宋襄公有以自取之伐
齊之喪執滕子圍曹為雩之會不顧其力之不足
而致楚成王成王怒而執之故曰禮人而不荅則
反其敬愛人而不親則反其仁治人而不治則反
其知過而不改又甚之是謂過襄公之謂也古者
被甲嬰胄非以興國也則以征無道也豈曰以報
其恥哉
劉氏意林宋襄公不厄人於險不鼓不成列此天下
所謂至仁大義雖文王之戰不能過之者也而春
秋惡之以其好戰而不務夲飭小名而妨大德此
無異盜跖之以分均為仁出後為義也彼君子不
然正其義不謀其利修其道不急其功子夏為莒
父宰問政於孔子孔子曰無欲速無見小利所謂
欲速者遺夲者也所謂小利者計末者也
蘇氏曰宋公被執見釋而猶爭諸侯楚以夷狄而干
諸夏故泓之戰雖曲在宋而春秋詞無所予
武夷胡氏傳物有本末事有終始順事恕施者王政
之夲也襄公伐齊之喪奉少奪長使齊人有殺無
虧之惡有敗績之傷此晉獻公之所以亂其國者
罪一也桓公存三亡國以屬諸侯義士猶曰薄德
而一會虐二國之君罪二也曹人不服盍姑省德
無闕然後動而興師圍之罪三也凡此三者不仁
非義襄公敢行而獨愛重傷與二毛則亦何異盜
跖之以分均出後為仁義陳仲子以避兄離母居
於陵為廉乎故詞繁不殺而宋公書及以深貶之
也
二十有三年春齊侯伐宋圍緡(榖作閔)
左氏傳齊侯伐宋圍緡以討其不與盟於齊也
杜氏注緡宋邑高平昌邑縣東南有東緡城
武夷胡氏傳齊霸國之餘業也宋襄公既敗于泓荆
楚之勢益張矣齊侯既無尊中國攘荆楚恤患災
畏簡書之意又乘其約而伐之此尤義之所不得
為者也故書伐國而言圍邑以著其罪然則桓公
伐鄭圍新城何以不為貶乎鄭與楚合憑陵中國
桓公伐之除惡黨也宋與楚戰兵敗身傷齊侯伐
之殘中夏也其事異矣美惡不嫌同詞
夏五月庚寅宋公兹(公作慈)父卒
左氏傳傷于泓故也
辨疑趙子曰公榖見不書葬皆為異說案例凡諸侯
葬與不葬從魯會與不會爾無他義
秋楚人伐陳
左氏傳秋楚成得臣帥師伐陳討其貳於宋也遂取
焦夷城頓而還
冬十有一月把子卒
左氏傳書曰子杞夷也(杜氏注成公始行夷禮故於卒貶之杞實稱伯仲尼以文)
(貶稱子)
伊川先生解把二王後而伯爵疑前世黜之也中間
從夷故子之後復稱伯
武夷胡氏傳案左氏把成公卒書曰子貶之也杜預
以謂杞實稱伯而書曰子者成公始棄周禮終其
身故仲尼於其卒以文貶之此說是也或曰信斯
言是春秋黜陟諸侯爵次以見褒貶不亂名實乎
曰春秋固天子之事也而尤謹於内外之辨中國
之所以為中國以禮義也禮義既失則人道將滅何
以自立于天地哉魯桓篡弑滕首朝之貶而稱子
治其黨也内外有辨成公變之貶而稱子存諸夏
也
二十有四年春王正月
夏狄伐鄭
左氏傳鄭之入滑也滑人聽命師還又即衛鄭公子
士洩堵俞彌帥師伐滑王使伯服游孫伯如鄭請
滑鄭伯怨惠王之入而不與厲公爵也又怨襄王
之與衛滑也故不聽王命而執二子王怒將以狄
伐鄭富辰諫曰不可王弗聽使頽叔桃子出狄師
夏狄伐鄭取櫟
襄陵許氏曰近世如唐晉資回紇之力以定中國皆
卒為禍此蓋不講於春秋戒周襄之所以出也
秋七月
冬天王出居于鄭
左氏傳王德狄人將以其女為后富辰諫曰不可狄
固貪惏王又啟之女德無極婦怨無終狄必為患
王又弗聽初甘昭公有寵於惠后惠后將立之未
及而卒昭公奔齊王復之又通於隗氏王替隗氏
頽叔桃子曰我實使狄狄其怨我遂奉大叔以狄
師攻王王御士將禦之王曰先后其謂我何寧使
諸侯圖之王遂出及坎欿國人納之秋頽叔桃子
奉大叔以狄師伐周大敗周師獲周公忌父原伯
毛伯富辰王出適鄭處於汜大叔以隗氏居於温
二十五年秦伯師於河上將納王狐偃言於晉侯
曰求諸侯莫如勤王晉侯辭秦師而下三月甲辰
次于陽樊右師圍温左師逆王夏四月丁巳王入
於王城取大叔於温殺之於隰城
榖梁傳天子無出出失天下也居者居其所也雖失
天下莫敢有也
常山劉氏曰春秋之時王者政令僅行於畿内才出
畿甸即非王有故書曰出聖人之法撥亂世反之
正則曰普天之下莫非王土非諸侯所得專也故
書曰居
武夷胡氏傳自周無出特書曰出者言其自取之也
夫鄭伯不王固有罪矣襄王不知自反念其制命
之未順也忍小忿暱懿親以扞外侮而棄德崇姦
遂出狄師是以疎間親如木之植拔其夲也不亦
傎乎王者以天下為家京師為室而四方歸往猶
天之無不覆也東周降於列國既不能家天下矣
又毁其室而不保則是寄生之君爾貶而書出以
為後戒
晉侯夷吾卒
左氏傳二十三年九月晉惠公卒(杜氏注經在明年從赴)懷公命
無從亡人期期而不至無赦狐突之子毛及偃從
重耳在秦弗召懷公殺之晉公子重耳之及於難
也晉人伐諸蒲城重耳奔狄處狄十二年而行過
衛衛文公不禮焉及齊齊桓公妻之及曹曹共公
聞其駢脅欲觀其裸浴薄而觀之僖負羈之妻曰
子盍早自貳焉乃饋盤餐寘璧焉公子受餐反璧
及宋宋襄公贈之以馬二十乘及鄭鄭文公亦不
禮焉及楚楚子送諸秦二十四年春王正月秦伯
納之濟河圍令狐入桑泉取臼衰二月甲午晉師
軍於廬柳秦伯使公子縶如晉師師退軍於郇辛
丑狐偃及秦晉之大夫盟於邭壬寅公子入於晉
師丙午入於曲沃丁未朝於武宫戊申使殺懷公
於高梁
二十有五年春王正月丙午衛侯燬滅邢
左氏傳二十四年衛人將伐邢禮至曰不得其守國
不可得也我請昆弟仕焉乃往得仕二十五年春
衛人伐邢二禮從國子廵城掖以赴外殺之正月
丙午衛侯燬滅邢
榖梁傳燬之名何也不正其伐夲而滅同姓也
夏四月癸酉衛侯燬卒
宋蕩伯姬来逆婦
榖梁傳非正也
杜氏注伯姬魯女為宋大夫蕩氏妻也自為其子來
逆
劉氏傳婦人不專行姑為婦逆非禮也然則何以書
以公之自主之也
劉氏意林伯姬之嫁也固不見經今其来也且何為
見經吾以此觀之内女雖親體不敵則不書於策
不書於策所以尊君也今君失其禮以愛易典主
大夫之㛰是卑朝廷而慢宗廟非安上治民之節
也
宋殺其大夫
襄陵許氏曰凡不稱名姓義在殺大夫也
秋楚人圍陳納頓子于頓
常山劉氏曰王政不綱天下大亂國君世子大夫歸
復廢立不由天子之命唯諸侯之強有力者專之
非所謂天吏而擅命興師槩有罪焉然其間善惡
淺深則各從乎其文矣頓子迫於陳而出奔故楚
人圍陳以納之楚人之近義可見也
武夷胡氏傳圍陳納頓子也納云者不與納也諸侯
失國諸侯納之正也何以不與乎夫陳先代之後
不能以禮安靖鄰國保恤寡小中國諸侯又不能
修方伯連帥之職而使楚人納之是蠻荒仗義正
諸夏也故書曰楚人圍陳納頓子于頓其責中國
深矣此亦正夲自治之意也
葬衛文公
冬十有二月癸亥公會衛子莒慶盟于洮
左氏傳衛人平莒於我十二月盟于洮修衛文公之
好且及莒平也
杜氏注洮魯地
辨疑趙子曰凡事接於魯雖非命卿皆書名
陸氏纂例子在喪之稱
二十有六年春王正月己未公會莒子衛寗速(公作遫)盟
于向
左氏傳公會莒兹平公寗莊子盟于向尋洮之盟也
杜氏注向莒地
齊人侵我西鄙公追齊師至酅(公榖作嶲)不(公榖並作弗)及
左氏傳齊師侵我西鄙討是二盟也
杜氏注濟北榖城縣西有地名酅下
陸氏纂例趙子曰寇至不知追而不及言内之無戒
警
劉氏傳追之者何逐之也其言弗及何弗者遷辭也
為畏而不敢及使若不及然
蘇氏曰侵曰人追曰師不可言公追齊人故也
武夷胡氏傳凡書追者在境内則譏其不預追戎於
濟西是也在境外則譏其深入追齊師至酅是也
夏齊人伐我北鄙
左氏傳夏齊孝公伐我北鄙公使展喜犒師使受命
於展禽齊侯未入境展喜從之曰寡君聞君親舉
玉趾將辱於敝邑使下臣犒執事齊侯曰魯人恐
乎對曰小人恐矣君子則否齊侯曰室如縣罄野
無青草何恃而不恐對曰恃先王之命昔周公太
公股肱周室夾輔成王成王勞之而賜之盟曰世
世子孫無相害也載在盟府大師職之桓公是以
糾合諸侯而謀其不協彌縫其闕而匡救其災昭
舊職也及君即位諸侯之望曰其率桓之功我敝
邑用不敢保聚曰豈其嗣世九年而棄命廢職其
若先君何君必不然恃此以不恐齊侯乃還
衛人伐齊
左氏傳衛人伐齊洮之盟故也
公子遂如楚乞師
左氏傳東門襄仲臧文仲如楚乞師臧孫見子玉而
道之伐齊宋以其不臣也
公羊傳乞者何卑辭也曷為以外内同若辭重師也
曷為重師師出不正反戰不正勝也
榖梁傳乞重辭也何重焉重人之死也非所乞也師
出不必反戰不必勝故重之也
陸氏纂例趙子曰天子在上諸侯自相請師非禮也
榖梁釋乞字之義而不言其大意
泰山孫氏曰齊再伐我故公子遂如楚乞師夫國之
大小師之衆寡皆有王制不可乞也書者惡魯不
能修戎備而外乞師於夷狄
常山劉氏曰世之治也兵甲悉統於天子征伐不出
於諸侯不得妄舉不得私假世亂反是是以聖人
之華雖晉之大命魯之興師一書曰乞所以正王
法且抑其強也若公子遂如楚乞師則又譏用外
兵伐中國爾
武夷胡氏傳衛人報德以怨伐齊之喪助少陵長又
遷怒於邢而滅其國不義甚矣公既與其君盟于
洮又與其臣盟于向是黨衛也故齊人既侵其西
又伐其北齊師固亦非義矣而僖公不能省德自
反深思遠慮計安社稷乃乞楚師與齊為敵是以
蠻荆殘中國也於義可乎其書公子遂如楚乞師
而悉自見矣
秋楚人滅夔(公作隗下同)以夔子歸
左氏傳夔子不祀祝融與鬻熊楚人讓之對曰我先
王熊摰有疾鬼神弗赦而自竄於夔吾是以失楚
又何祀焉秋楚成得臣鬭宜申帥師滅夔以夔子
歸
杜氏注夔楚同姓國今建平秭歸縣
劉氏意林楚人滅夔以夔子歸國滅而虜無不名者
國滅罪也虜服屬也而夔何以獨不名夔之所以
取滅者乃非其罪故假之也夔曰我先君熊摯有
疾鬼神弗赦而自竄於夔吾是以失楚人何祀焉
者楚祖鬻熊夔祖熊摰是不得祀焉者也諸侯之
祀無過其祖者夔子可謂若於義矣而楚反以是
滅之春秋以謂非其罪也故黜楚而伸夔夔雖不
幸而實無負於義有王者作興滅國繼絶世則夔
庶幾矣
武夷胡氏傳楚滅同姓何以不名春秋待夷狄之體
也
冬楚人伐宋圍緡(榖作閔)
左氏傳宋以其善於晉侯也叛楚即晉冬楚令尹子
玉司馬子西帥師伐宋圍緡
公以楚師伐齊取榖
左氏傳公以楚師伐齊取榖凡師能左右之曰以寘
桓公子雍於穀易牙奉之以為魯援楚申公叔侯
戍之
武夷胡氏傳楚強魯弱而能用其師進退在己故特
書曰以以者不以者也夫棄好同惡取人之邑為
己有失正甚矣患之始必自此始其致危之也
公至自伐齊
公羊傳公至自伐齊此已取榖矣何以致伐未得乎
取榖也曷為未得乎取榖曰患之起必自此始也
二十有七年春杞子來朝
左氏傳杞桓公来朝用夷禮故曰子公卑杞杞不共
也
夏六月庚寅齊侯昭卒
襄陵許氏曰齊桓既没諸侯思之如周人思召伯也
而孝公不能藉之以興觀其間楚之勝以困宋襄
又侵伐魯僖不已與下宋桓魯莊之意正反有以
知其為謀不遠霸之所以隳矣
秋八月乙未葬齊孝公
乙巳公子遂帥師入杞
左氏傳秋入杞責無禮也
冬楚人陳侯蔡侯鄭伯許男圍宋
左氏傳冬楚子及諸侯圍宋宋公孫固如晉告急狐
偃曰楚始得曹而新昏於衛若伐曹衛楚必救之
則齊宋免矣於是乎蒐於被廬作三軍謀元帥使
郤縠將中軍
春秋集解卷十一
