春秋集解卷十
宋吕本中撰
僖公
七年春齊人伐鄭
武夷胡氏傳將卑師少稱人聲罪致討曰伐鄭伯背
中即外南與楚合而未離也故桓公復治之
夏小邾(公作邾婁)子來朝
杜氏注郳犂来始得王命而来朝也邾之别封故曰
小邾
高郵孫氏曰霸者之興而附庸小國類多稱爵春秋
因而書之所以見當時之爵或降或升惟霸者之
所欲為爾
鄭殺其大夫申侯
左氏傳春齊人伐鄭孔叔言於鄭伯請下齊以救國
公曰吾知其所由来矣姑少待我夏鄭殺申侯以
說於齊且用陳轅濤塗之譖也
榖梁傳稱國以殺大夫殺無罪也
劉氏傳申侯之罪奈何申侯之為人臣也專利而不
厭興事以自為功足以殺其身而已矣
劉氏意林春秋君臣皆譏以謂鄭伯内忌而殺申侯
申侯雖不當誅亦有以取之
吕氏曰言被殺者無罪而殺之者濫殺也
秋七月公會齊侯宋公陳世子款鄭世子華盟于寗(榖梁)
(作寧)母
左氏傳謀鄭故也管仲言於齊侯曰臣聞之招攜以
禮懷遠以德德禮不易無人不懷齊侯修禮於諸
侯諸侯官受方物鄭伯使太子華聽命於會言於
齊侯曰洩氏孔氏子人氏三族實違君命若君去之
以為成我以鄭為内臣君亦無所不利焉齊侯將
許之管仲曰君以禮與信屬諸侯而以姦終之無
乃不可乎子父不姦之謂禮守命共時之謂信違
此二者姦莫大焉齊侯辭焉子華由是得罪於鄭
杜氏注高平方與縣東有泥母亭音如寗
曹伯班(公作般)卒
公子友如齊
冬葬曹昭公
八年春王正月公會王人齊侯宋公衛侯許男曹伯陳
世子款(公有鄭世子華)盟于洮鄭伯乞盟
左氏傳請服也
公羊傳王人者何微者也曷為序乎諸侯之上先王
命也
榖梁傳兵車之會也
杜氏注洮曹地新服未與會故不序例别言乞盟
陸氏纂例啖子曰王人與盟非禮也
陸氏辨疑啖子曰乞者卑重之辭爾
武夷胡氏傳王人下士也内臣之微者莫微於下士
外臣之貴者莫貴於方伯公侯今以下士之微序
乎方伯公侯之上外輕内重不亦偏乎春秋之法
内臣以私事出朝者直書曰来以私好出聘者不
稱其使以私情出訃者止錄其名不以其貴故尊
之也以王命行者雖下士之微序乎方伯公侯之
上不以其賤故輕之也然則班列之高下不在乎
内外特係乎王命爾聖人之情見矣尊君之義明
矣乞者卑遜自屈之辭欲與是盟而未知其得與
否也始而逃歸今則乞盟於以見舉動人君之大
節不可不慎也
夏狄伐晉
襄陵許氏曰晉恃強大且遠不與齊合是以狄得侮
之與故當齊桓之隆同盟者安介立者殆矣
秋七月禘于大廟用致夫人
左氏傳禘而致哀姜焉非禮也凡夫人不薨於寢不
殯於廟不訃於同不祔於姑則弗致也(劉氏權衡曰凡國君)
(夫人於四者一不備則不致於廟也設令夫人歸寧而死亦將不致乎)
杜氏注致者致新死之主於廟而列之昭穆夫人淫
而與弑不薨於寢於禮不應致故僖公疑其禮歴
三禘今果行之
冬十有二月丁未天王崩
劉氏傳傳曰惠王也
九年春王三月丁未宋公御(公榖並作禦)說卒
夏公會宰周公齊侯宋子衛侯鄭伯許男曹伯于葵丘
左氏傳宋桓公卒未葬而襄公會諸侯故曰子夏會
于葵丘尋盟且修好禮也王使宰孔賜齊侯胙孟
子曰五霸桓公為盛葵丘之會諸侯束牲載書而
不歃血初命曰誅不孝無易樹子無以妾為妻再
命曰尊賢育才以彰有德三命曰敬老慈幼無忘
賓旅四命曰士無世官官事無攝取士必得無專
殺大夫五命曰無曲防無遏糴無有封而不告曰
凡我同盟之人旣盟之後言歸於好
榖梁傳天子之宰通於四海宋其稱子何也未葬之
辭也禮柩在堂上孤無外事今背殯而出會以宋
子為無哀矣
伊川先生解天子之宰與世子禮異故不殊會
杜氏注周公宰孔也宰官周采地天子三公不字陳
留外黃縣東有葵丘
陸氏微旨趙子曰凡諸侯在喪而出以喪行者稱子
以吉行者稱爵志惡之淺深也
武夷胡氏傳其曰宰周公者以冢宰兼三公也古者
三公無其人則以六卿之有道者上兼師保之任
冢宰或闕亦以三公下行端揆之職禹自司空進
宅百揆又曰作朕股肱耳目是以宰臣上兼師保
之任也周公為師又曰位冢宰正百工是以三公
下行端揆之職也所以然者三公與王坐而論道
固難其人而冢宰統百官均四海亦不易處也夫
以冢宰兼三公其職任重矣而不殊會之何也人
臣則有進退之節出入均勞之義非王世子貴有
常尊之可比也
秋七月乙酉伯姬卒
公羊傳此未適人何以卒許嫁矣婦人許嫁字而笄
之死則以成人之喪治之
九月戊辰諸侯盟于葵丘
左氏傳秋齊侯盟諸侯于葵丘宰孔先歸遇晉侯曰
可無會也齊侯不務德而勤遠略晉侯乃還
公羊傳貫澤之會桓公有憂中國之心不召而至者
江人黃人也葵丘之會桓公震而矜之叛者九國
伊川先生解云諸侯盟見宰不與
陸氏微旨淳聞於師曰盟稱諸侯者前目後凡之義
且明周公之不與盟也不與盟禮也天子無疑諸
侯之禮
劉氏傳此一地也曷為再言葵丘善是盟也曷為善
之桓公誅不孝無易樹子無以妾為妻尊賢育才
以彰有德敬老慈幼無忘賓旅士無世官官事無
攝取士必得無專殺大夫無遏糴無有封而不告
凡我同盟之人旣盟之後言歸於好以是為盡禁
矣諸侯咸諭乎桓之志蓋束牲載書而不歃血也
武夷胡氏傳觀孟子所載此盟初命之詞則知桓公
翼戴襄王之事信矣
甲子(公作戍)晉侯佹(公榖並作詭)諸卒冬晉里克殺(公作弑)其君
之子奚齊
左氏傳晉獻公卒里克平鄭欲納文公故以三公子
之徒作亂(杜氏注三公子申生重耳夷吾)初獻公使荀息傅奚齊
公疾召之曰以是藐諸孤辱在大夫其若之何稽
首而對曰臣竭其股肱之力加之以忠貞其濟君
之靈也不濟則以死繼之冬十月里克殺奚齊於
次書曰殺其君之子未葬也荀息將死之人曰不如
立卓子而輔之荀息立公子卓以葬十一月里克
殺公子卓於朝荀息死之
公羊傳弑未踰年君之號也
榖梁傳其君之子云者國人不子也國人不子何也
不正其殺世子申生而立之也
武夷胡氏傳榖梁子曰其君之子云者國人不子也
不正其殺申生而立之也人君擅一國之名寵為
其所子則當子矣國人何為不子也民至愚而神
是非好惡靡不明且公也其所子而弗子者莫能
使人弗之子也非所子而子之者莫能使人之亦
子也周幽王嘗黜大子宜臼子伯服矣而犬戎殺
其身晉獻公亦殺世子申生立奚齊矣而大臣殺
其子詩不云乎天生烝民有物有則民之秉彝好
是懿德此言天理根於人心雖以私欲滅之而有
不可滅也春秋書此以明獻公之罪抑人欲之私
示天理之公為後世戒其義大矣以此防民猶有
欲易大子而立趙王如意致夫人之為人彘者
十年春王正月公如齊
泰山孫氏曰公始朝齊也不至者朝桓安之與他國
異也十五年如齊同此
狄滅温温子奔衛
左氏傳蘇子無信也蘇子叛王即狄又不能於狄狄
人伐之王不救故滅蘇子奔衛
杜氏注蓋中國之狄
晉里克弑其君卓(公冇子字)及其大夫荀息
公羊傳及者何累也弑君多矣舍此無累者乎曰有
孔父仇牧皆累也舍孔父仇牧無累者乎曰有有
則此何以書賢也何賢乎荀息荀息可謂不食其
言矣
劉氏意林晉里克弑其君卓里克能不聽優施之謀
寗喜能不從孫林父之亂陳乞能不隨景公之惑
則晉無殺世子之禍衛無逐君之惡齊無立嬖孽
之變矣患在媮合苟容逢君之惡故春秋成其君
臣之名以正其篡弑之罪也所謂不知其義被之
空言不敢辭矣不然卓與剽荼豈有宜為君之義
哉陳平之王吕氏誅少帝也似此皆不明於大臣
之分者也
武夷胡氏傳國人不君奚齊卓子而曰里克弑其君
卓何也是里克君之也里克者世子申生之傅也
驪姬將殺世子而難里克使優施飲之酒而告之
以其故里克聽其謀乃欲以中立自免稱疾不朝
居三旬而難作是謂持禄容身速獻公殺嫡立庶
之禍者故成其君臣之名以正其弑逆之罪克雖
欲辭而不受其可得乎使克明於大臣之義據經
廷諍以動其君執節不貳固大子以攜其黨多為
之故以變其志其濟則國之福也其不濟而死於
其職亦無歉矣人臣所明者義於功不貴幸而成
所立者節於死不貴幸而免克欲以中立祈免自
謂智矣而終亦不能免等死爾不死於世子而死
於弑君其亦不知命之蔽哉語曰不知命無以為
君子也為人臣而不知春秋之義者必陷於篡弑
誅死之罪克之謂矣荀息者奚齊卓子之傅也君
弑而死於難書及所以著其節書大夫不失其官
也於荀息何取焉若息者可謂不食其言矣或曰
息既從君於昏不食其言庸足取乎世衰道微人
愛其情私相疑貳以成傾危之俗至於刑牲歃血
要質鬼神猶不能固其約也孰有可以託六尺之
孤寄百里之命臨死節而不可奪如息者哉自古
皆有死民無信不立故聖人以信易食而君子以
信易生息不食言其可少乎
夏齊侯許男伐北戎
晉殺其大夫里克
左氏傳九年晉郤芮使夷吾重賂秦以求入齊隰朋
帥師及秦師納晉惠公十年夏四月周公忌父王
子黨會齊隰朋立晉侯晉侯殺里克以說將殺里
克公使謂之曰微子則不及此雖然子弑二君與
一大夫為子君者不亦難乎對曰不有廢也君何
以興欲加之罪其無辭乎臣聞命矣伏劒而死於
是平鄭聘於秦且謝緩賂故不及
榖梁傳稱國以殺罪累上也里克弑二君與一大夫
其以累上之辭言之何也其殺之不以其罪也其
殺之不以其罪奈何里克所為弑者為重耳也夷
吾曰是又將殺我乎故殺之
吕氏曰里克弑君殺之宜也然稱國以殺罪累上者
何也晉惠公討不以其罪而恐其不利於己也故
殺之爾春秋推見至隱於此可見
秋七月
冬大雨雪(公作雹)
十有一年春晉殺其大夫丕鄭父
左氏傳十年丕鄭之如秦也言於秦伯曰吕甥郤稱
冀芮實為不從若重問以召之臣出晉君君納重
耳蔑不濟矣冬秦伯使泠至報問且召三子郤芮
曰幣重而言甘誘我也遂殺丕鄭祁舉及七輿大
夫
榖梁傳稱國以殺罪累上也
蘇氏曰丕鄭里克之黨也惠公既殺里克丕鄭言於
秦伯請出晉君而納重耳鄭則有罪矣然鄭之謀
由殺里克致之也故稱國以殺言君亦過也
武夷胡氏傳其稱國者兼罪用事大夫不能格君心
之非至於多忌濫刑危其國也
夏公及夫人姜氏會齊侯于陽榖
杜氏注婦人送迎不出門見兄弟不踰閾與公俱會
齊侯非禮
秋八月大雩
榖梁傳得雨曰雩不得雨曰旱
襄陵許氏曰先乎陽榖之會為大雨雪後乎陽榖之
會為大雩盛隂之極其反為暘僖賢君也不能禮
佐齊桓儆其怠忽而更與之俱肆於寵樂是以見
戒於天如此
冬楚人伐黃
左氏傳黃人不歸楚貢冬楚人伐黃
武夷胡氏傳被兵城守更歴三時告命已至而援師
不出則失救患分災畏簡書安與國之義矣滅弦
滅温皆不書伐滅黃而書伐者罪桓公旣與會盟
而又不能救也
襄陵許氏曰以公夫人陽榖之會觀之則齊侯霸業
怠矣是以楚人伐黃而不能救也
十有二年春王正月庚午日有食之
杜氏注不書朔官失之
夏楚人滅黃
杜氏傳黃人恃諸侯之睦於齊也不供楚職曰自郢
及我九百里焉能害我夏楚滅黃
榖梁傳貫之盟管仲曰江黃遠齊而近楚楚為利之
國也若伐而不能救則無以宗諸侯矣桓公不聽
遂與之盟管仲死楚伐江滅黃桓公不能救故君
子閔之也
武夷胡氏傳春秋滅人之國其罪則一而見滅之君其
例有三以歸者既無死難之節又無克復之志貪
生畏死甘就執辱其罪為重許斯頓牂之類是也
出奔者雖不死於社稷有興復之望焉託於諸侯
猶得寓禮其罪惟輕弦子温子之類是也若夫國
滅死於其位是得正而斃焉者矣於禮為合於時
為不幸若江黃二國是也其書滅者見荆楚之強
罪諸夏之弱責方伯連帥之不修其職使小國賢
君困於強暴不得其所公羊子所為亡國之善詞
上下之同力者也
秋七月
冬十有二月丁丑陳侯杵(公作處)臼卒
十有三年春狄侵衛
武夷胡氏傳齊桓公為陽榖之會是肆於寵樂其行
荒矣楚人伐黃而救兵不起是忽於簡書其業怠
矣然後其微窺伺中國今年侵衛明年侵鄭近在
王都之側淮夷亦来病杞而不忌也伯益戒於舜
曰無怠無荒四夷来王此至誠無息帝王之道春
秋之法也齊桓晉文若此類者其事則直書於策
其義則遊聖門者默識於言意之表矣故曰仲尼
之徒無道桓文之事者
襄陵許氏曰桓政始衰自楚伐黃不救則狄有以量
中國矣
夏四月葬陳宣公
公會齊侯宋公陳侯衛侯鄭伯許男曹伯于鹹
左氏傳淮夷病把故且謀王室也
杜氏注鹹衛地東郡濮陽縣東南有鹹城
秋九月大雩
冬公子友如齊
十有四年春諸侯城緣陵
左氏傳春諸侯城緣陵而遷杞焉不書其人有闕也
(杜氏注闕謂器用不具城池未固而去為惠不終也)
榖梁傳其曰諸侯散辭也聚而曰散何也諸侯城有
散辭也桓德衰矣
杜氏注緣陵把邑辟淮夷遷都於緣陵
劉氏意林諸侯城緣陵異於城楚丘何也曰諸城不
專封專封而善僅可以贖過爾故平其文不使霸
者獨享其功為人之迷於義而乃以專封為德也
專封而不善是冒王法而又勤諸侯故異其文以
見霸者之罪比緣陵於城楚丘則楚丘善而緣陵
不善矣比楚丘於王者之義則桓公救過之不給
奚暇稱賢哉齊桓公城楚丘而封衛蓋城者亦非
獨魯也而獨書魯焉者以謂彼之為未足以為功
故反循吾之常義而稱城焉爾使俗人論齊桓晉
文之功則必以謂莫或比高焉而春秋曾未異於
常人也此以正待人之體也厚而深博而遠優優大
哉天地之德也夫
夏六月季姬及鄫(榖作繒下同)子遇于防使鄫子来朝
左氏傳鄫季姬来寧公怒止之以鄫子之不朝也夏
遇于防而使来朝
秋八月辛夘沙鹿崩
公羊傳沙鹿崩何以書記異也外異不書此何以書
為天下記異也
榖梁傳林屬於山為鹿沙山名也
杜氏注沙鹿山名平城縣東有沙鹿土山在晉地
劉氏傳沙鹿者何山也山則曷為不曰山有號有名
以名通者不待號可也然則曷為不繫國山不可
以繫國山曷為而不可以繫國名山大澤不可以
封諸侯守之沙鹿崩何以書記異也
襄陵許氏曰恒星不見星隕如雨齊桓之祥也沙鹿
崩晉文之祥也齊桓將興而天文墮晉文欲作而
地理决王道之革也
狄侵鄭
襄陵許氏曰前年狄侵衛今年狄侵鄭而莫或攘之
桓志衰也王霸之政兢兢不可怠己齊桓之烈盛
茂如此一矜而易心生之則已有闚兵中國是以
先王屢省成功而率作興事修誠愼憲務以戒終
也
冬蔡侯肸卒
十有五年春王正月公如齊
楚人伐徐
左氏傳即諸夏故也
三月公會齊侯宋公陳侯衛侯鄭伯許男曹伯盟于牡
丘遂次于匡公孫敖帥(公作率)師及諸侯之大夫救徐丘
左氏傳尋葵丘之盟且救徐也孟穆伯帥師及諸侯
之師救徐諸侯次于匡以待之
榖梁傳兵車之會也遂次于匡遂繼事也次止也有
畏也(范氏注畏楚)
杜氏注牡丘地名闕匡衛地在陳留長垣縣西南
武夷胡氏傳楚都于郢距徐亦遠而舉兵伐徐暴横
憑陵之罪著矣徐在山東與齊密邇以封境言之
不可以不速救以形勢言之非有餽糧越險之難
也今書盟于牡丘見諸侯救患之不協矣書次于
匡見霸主號令之不嚴矣書大夫帥師而諸侯不
行見桓德益衰而禦外侮安中國之志怠矣凡兵
而書救未有不善之也救而書次則尤罪其當速
而故緩失用師之義矣中庸曰至誠無息不息則
久春秋謹始卒欲有國者敦不息之誠也始勤而
終怠則不能久而無以固其國矣
夏五月日有食之
秋七月齊師曹師伐厲
左氏傳秋伐厲以救徐也
杜氏注厲楚與國義陽隨縣北有厲鄉
八月螽(榖作&KR0977;)
九月公至自會
泰山孫氏曰暴露師衆三時
季姬歸于鄫(公作繒)
杜氏注来寧不書此書者以明中絶
乙夘晦震夷伯之廟
榖梁傳夷伯魯大夫也因此以見天子至於士皆有
廟天子七廟諸侯五大夫三士二故德厚者流光
德薄者流卑是以貴始德之本也始封必為祖
杜氏注夷伯魯大夫展氏之祖父夷諡伯字
陸氏辨疑趙子曰晦者晦朔之晦爾據十六年戊申
朔隕石于宋五成十六年甲午晦晉楚戰于鄢陵
並書晦朔則知古史之體應合書日而遇晦朔必
書之以為歷數之證
常山劉氏曰大抵春秋所書皆天人響應有致之之
道如石隕于宋而言隕石如夷伯之廟震而言震
夷伯之廟此天應之也但以人淺狹之見以為無
應其實皆應之然漢儒推災異皆牽合不足信儒
者見此因盡廢之
冬宋人伐曹
左氏傳討舊怨也
襄陵許氏曰同盟始自相攻桓不能一矣則何以禁
夷狄之亂霸德方衰荒服闚欲至是而諸侯浸以
貳也威靈之陵夷可不愼哉
楚人敗徐于婁林
左氏傳徐恃救也
杜氏注婁林徐地下伾僮縣東南有婁亭
吕氏曰諸侯之大夫之救徐者亦無能為也齊桓亦
無意於中國也
十有一月壬戌晉侯及秦伯戰于韓獲晉侯
左氏傳晉侯之入也秦穆姬屬賈君焉且曰盡納羣
公子晉侯烝於賈君又不納羣公子是以穆姬怨
之晉侯許賂中大夫既而皆背之賂秦伯以河外
列城五東盡虢略南及華山内及解梁城既而不
與晉饑秦輸之粟秦饑晉閉之糴故秦伯伐晉晉
侯逆秦師使韓簡視師復曰師少於我鬭士倍我
公曰何故對曰出因其資入用其寵饑食其粟三
施而無報是以来也今又擊之我怠秦奮倍猶未
也戰于韓原晉戎馬還濘而止秦獲晉侯以歸舍
諸靈臺子桑曰歸之而質其大子必得大成乃許
晉平改館晉侯饋七牢焉十一月晉侯歸
劉氏傳戰而言及者主之者也猶曰晉侯為志乎此
戰也云爾
武夷胡氏傳秦伯伐晉而經不書伐專罪晉也獲晉
侯以歸而經不書歸免秦伯也書伐書及者兩俱
有罪而以及為主書獲書歸者兩俱有罪而以歸
為甚今此專罪晉侯之背施幸災貪愛怒鄰而恕
秦伯也然則秦戰義乎春秋無義戰彼善於此則
有之矣其不言師敗績何也君獲不言師敗績君
重於師也大夫戰而見獲必書師敗績師與大夫
敵也君為重師次之大夫敵春秋之法也與孟子
之言何以異孟子為時君牛羊用人莫之恤也故
以民為貴君為輕春秋正名定分為萬世法故以
君為重師次之堯以天下命舜舜亦以命禹必稱
元后為先此經世大常而仲尼蓋祖述之者也惟
此義不行然後叛逆之黨有託以為名輕棄君親
而不顧者矣
十有六年春王正月戊申朔隕(公作霣)石於宋五是月六
鷁退飛過宋都(鷁榖作鶂)
左氏傳隕石于宋五隕星也六鷁退飛過宋都風也
榖梁傳民所聚曰都
杜氏注鷁水鳥高飛遇風而退
劉氏意林同盟有分災救患之義故水火兵戎之為
敗則告告則赴之赴則弔之此所待於外者也奇
物妖變之至則天之所以警人君雖有堯舜之智
反而責其躬此無待於外者也無待於外者何赴
告之有
高郵孫氏曰書是月者所以别非戊申之日爾不書
日者所不可知闕之也
常山劉氏曰隕石于宋自空凝結而隕六鷁退飛倒
逆飛也必有氣驅之也
武夷胡氏傳石隕鷁飛而得其數與名在春秋時凡
有國者察於物象之變亦審矣此宋異也何以書
於魯史亦見當時諸國有非所當告而告者矣何
以不削乎聖人因災異以明天人感應之理而著
之於經垂戒後世知石隕于宋而書隕石此天應
之也和氣致祥乖氣致異人事感於下則天變應
於上苟知其故恐懼修省變可消矣宋襄以亡國
之餘欲圖霸業五石隕六鷁退飛不自省其德也
後五年有盂之執又明年有泓之敗天之示人顯
矣聖人所書之義明矣
三月壬申公子季友卒
劉氏傳大夫卒稱名季者字也其稱季友何譏何譏
爾世卿世卿非禮也言自是世季氏也世卿多矣
曷為獨譏乎此因其可譏而譏之此其為可譏奈
何言是乃逐昭公者也其諸則宜於此焉正之矣
武夷胡氏傳季者其字也友者其名也大夫卒而書
名則曷為稱字聞諸師曰春秋時魯卿有生而賜
氏者季友仲遂是也生而賜氏者何命之世為卿
也季子忠賢在僖公有翼戴之勤襄仲弑逆在宣
公有援立之力此二君者不勝私情欲以異賞報
之也故皆生而賜氏俾世其官經於其卒各以氏
書者誌變法亂紀之端貽權臣竊命之禍其垂戒
遠矣
夏四月丙申鄫(榖作繒)季姬卒
高郵孫氏曰春秋内女適諸侯者書卒
秋七月甲子公孫兹(公作慈)卒
冬十有二月公會齊侯宋公陳侯衛侯鄭伯許男邢侯
曹伯于淮
左氏傳謀鄫在東賂也城鄫役人病有夜登丘而呼
曰齊有亂不果城而還
穀梁傳兵車之會也
杜氏注臨淮郡左右
十有七年春齊人徐人伐英氏
左氏傳齊人為徐伐英氏以報婁林之役也(杜氏注英氏楚與國)
夏滅項
左氏傳師滅項淮之會公有諸侯之事未歸而取項
齊人以為討而止公
伊川先生解滅人之國罪惡大矣在君則當諱故魯
滅國書取滅項君在會季孫所為也故不諱
杜氏注項國今汝隂項縣
武夷胡氏傳案左氏淮之會公有諸侯之事未歸而
取項齊人以為討而止公然則滅項者魯也二傳
以為桓公滅之孰信乎考於經未有書外滅而不
言國者如齊師滅譚是也亦未有書内取而直言
魯者如取鄟取邿取鄫是也由此知項為魯滅無
疑矣然聖人於魯事有君臣之義凡大惡必隱避
其辭而為之諱今此滅項其惡大矣曷不諱乎曰
事有隱諱臣子施之於君父者也故成公取鄟襄
公取邿昭公取鄫皆不言滅而書取程氏以為在
君則當諱是也若夫滅項則僖公在會季孫所為
爾執政之臣擅權為惡而不與之諱此春秋尊君
抑臣不為朋黨比周之意也
秋夫人姜氏會齊侯于卞
左氏傳秋聲姜以公故會齊侯于卞九月公至書曰
至自會猶有諸侯之事焉且諱之也
杜氏注卞今魯國卞縣
九月公至自會
泰山孫氏曰踰三時
冬十有二月乙亥齊侯小白卒
左氏傳齊侯之夫人三王姬徐嬴蔡姬皆無子齊侯
好内多内寵内嬖如夫人者六人長衛姬生武孟
少衛姬生惠公鄭姬生孝公葛嬴生昭公密姬生
懿公宋華子生公子雍公與管仲屬孝公於宋襄
公以為大子雍巫有寵於衛共姬因寺人貂以薦
羞於公亦有寵公許之立武孟管仲卒五公子皆
求立冬十月乙亥齊桓公卒易牙入與寺人貂因
内寵以殺羣吏而立公子無虧孝公奔宋十二月
乙亥赴辛巳夜殯
春秋集解卷十
