春秋集解卷六
宋吕本中撰
莊公
十有一年春王正月
夏五月戊寅公敗宋師于鄑
左氏傳宋為乘丘之役故侵我公禦之宋師未陳而
薄之敗諸鄑
杜氏注鄑魯地
秋宋大水
左氏傳秋宋大水公使弔焉曰天作淫雨害於粢盛
若之何不弔對曰孤實不敬天降之災又以為君
憂拜命之辱
杜氏注公使弔之故書
武夷胡氏傳凡外災告則書所謂災者害及民物如
水火兵戎之寇是也諸侯於四鄰有䘏病救急之
義則告為得禮而不可以不弔故四國同災許人
不弔君子是以知許之先亡也凡志災見春秋有
謹天戒䘏民隱之心王者之事也
東萊吕氏曰諸國告則書其顯然為衆所知者亦不
待告也春秋之世災異多矣聖人不能盡書特取
一二甚者以為世戒也
冬王姬歸于齊
左氏傳冬齊侯來逆共姬
泰山孫氏曰羣公受命主王姬者多矣唯元年與此
書者惡公忘父之讎再與齊接婚姻也
高郵孫氏曰元年之書王姬莊公之父新見殺創巨
痛深之際於仇讎者之㛰也而使臣逆之築館待
之故詳書之以重其罪於此王姬之歸非無逆之
者矣然不書於經者仇讎之人嘗已易世於其子
孫之㛰但擇其重者書之耳
武夷胡氏傳案周制王姬嫁於諸侯車服不繫其夫
下王后一等禮亦隆矣春秋之義尊君抑臣其書
王姬下嫁曷為與列國之女同辭而不異乎曰陽
倡而隂和夫先而婦從天理也述天理訓後世則
雖以王姬之貴其當執婦道與公侯大夫士庶人
之女何以異哉故舜為匹夫妻帝二女而其書曰
嬪于虞西周王姬嫁於諸侯亦執婦道成肅雍之
德其詩曰曷不肅雍王姬之車自秦而後尤欲尊
君抑臣為治而不得其道至謂列侯尚公主使男
事女夫屈於婦逆隂陽之位故王陽條奏世務指
此為失而長樂王回亦以其弊至父母不敢畜其
子舅姑不敢畜其婦原其意雖欲尊君抑臣為治
而使人倫悖於上風俗壊於下又豈所以為治也
其流至此然後知春秋書王姬侯女同辭而不異
垂訓之義大矣
十有二年春王三月紀叔姬歸于酅
公羊傳其言歸于酅何隱之也何隱之其國亡矣徒
歸于叔爾也
杜氏注紀侯去國而死叔姬歸魯紀季自定於齊而
後歸之全守節義以終婦道故繫之紀
陸氏微旨啖子曰稱紀言紀之婦也書歸善叔姬之
全婦道也此言蓋紀侯大去國之後死於他國而
叔姬還魯至是乃歸于酅
高郵孫氏曰叔姬為伯姬媵法不當書春秋賢之故
備書之也
武夷胡氏傳歸者順辭以宗廟在酅歸奉其祀也魯
人高其節義恩禮有加焉是故其歸于酅其卒其
葬史冊悉書夫子修經存而弗削為後世勸
夏四月
秋八月甲午宋萬弑其君捷(公作接)及其大夫仇牧
左氏傳十二年秋宋萬弑閔公於蒙澤遇仇牧於門
批而殺之遇太宰督於東宫之西又殺之立子游
羣公子奔蕭公子御說奔亳南宫牛猛獲帥師圍
亳
公羊傳及者何累也弑君多矣舍此無累者乎孔父
荀息皆累也舍孔父荀息無累者乎曰有有則此
何以書賢也何賢乎仇牧仇牧可謂不畏彊禦矣
其不畏彊禦奈何萬嘗與莊公戰獲乎莊公莊公
歸散舍諸宫中數月然後歸之歸反為大夫於宋
與閔公博婦人皆在側萬曰甚矣魯侯之淑魯侯
之美也天下諸侯宜為君者惟魯侯爾閔公矜此
婦人妒其言顧曰此虜也爾虜焉故魯侯之美惡
乎至萬怒搏閔公絶其脰仇牧聞君弑趨而至遇
之於門手劔而叱之萬臂摋仇牧碎其首齒著乎
門闔仇牧可謂不畏強禦矣
榖梁傳及其大夫仇牧以尊及卑也仇牧閑也
武夷胡氏傳君殺而大夫死於其難春秋書之者其
所取也大夫死於弑君之難而有不書者故知孔
父牧息皆所取也夫仇牧可謂不畏彊禦矣然徒
殺其身不能執賊無益於事也亦足取乎食焉不
避其難義也徒殺其身不能執賊亦足為求利焉
而逃其難者之訓矣何名為無益哉夫審事物之
重輕者權也權重輕而處之得其宜者義也大宰
督亦死於閔公之難削而不書者非君命也召忽
死於子糾之難孔子比於匹夫匹婦之諒自經於
溝瀆而莫之知者所事不正也崔杼弑君晏平仲
曰人有君而人弑之吾焉得死之而焉得亡之君
子不以是罪晏子者齊莊公不為社稷死而晏子
非其私暱之臣也若仇牧荀息立乎人之本朝執
國之政而君見弑不以其私也雖欲勿死焉得而
勿死聖人書而弗削以為求利焉而逃其難者之
勸也惟此義不明然後有視棄其君猶土梗弁髦
曾莫之省而三綱絶矣
襄陵許氏曰春秋之法與時偕行莊公以前自衛州
吁至於宋萬弑君之賊皆貶其氏蓋是時大夫有
氏有不氏也故貶其氏不與其貴也自霸統變正
大夫無不氏者則氏輕輕則去之不足以殘元惡
雖弑君之賊亦以氏書矣
冬十月宋萬出奔陳
左氏傳冬十月蕭叔大心及戴武宣穆莊之族以曹
師伐之殺南宫牛於師殺子游於宋立桓公猛獲
奔衞南宫萬奔陳宋人請猛獲於衛請南宫萬於
陳皆醢之
陸氏纂例啖子曰内外大夫奔卿則書君之股肱也
治亂所寄故重而書之凡奔皆惡也有非者則異
其文宋司城是也有美者又襃之子哀是也
泰山孫氏曰弑君之賊當急討之萬八月弑閔公十
月出奔陳宋之臣子緩不討賊若此
常山劉氏曰天下之惡一也凡弑君叛國凡民罔弗
憝況均諸侯哉王道之行不容有受之者矣書所
奔之國則受之之罪亦自見也
武夷胡氏傳案左氏宋人請萬於陳以賂而醢萬然
則賊已討矣曷為不書陳人殺萬而葬閔公乎夫
天下之惡一也陳人不以萬為賊而納之又受宋
人之賂是於賊為黨非政刑也特書萬出奔陳而
閔公不葬以著陳人與賊為黨之罪而不能正天
討其法嚴矣故曰春秋成而亂臣賊子懼
十有三年春齊侯(榖作人)宋人陳人蔡人邾(公作邾婁)人會于
北杏
左氏傳會于北杏以平宋亂
榖梁傳是齊侯宋公也其曰人何也始疑之何疑焉
桓公受命之伯也將以事授之者也曰可矣乎未
乎舉人衆之辭也
杜氏注北杏齊地
高郵孫氏曰齊桓公將興霸業諸侯未甚信而齊桓
欲過為謙故親屈其尊以會諸侯之臣也
蘇氏曰齊桓始合諸侯以平宋亂自是遂得諸侯故
四國皆稱人言衆與之也僖二十八年晉文公與
齊宋秦敗楚于城濮三國皆稱師蓋春秋之書始
得諸侯者好會則稱人兵會則稱師以示衆與之
也
武夷胡氏傳桓何以及四國之微者會是宋公邾子
也然則何以稱人春秋之世以諸侯而主天下會
盟之政自北杏始其後宋襄晉文楚莊秦穆交主
夏盟迹此而為之者也桓非受命之伯諸侯自相
推戴以為盟主是無君矣故四國稱人以誅始亂
正王法也齊侯稱爵其與之乎上無天子下無方
伯有能會諸侯安中國而免民於水火則雖與之
可也誅諸侯者正也與桓公者權也
夏六月齊人滅遂
左氏傳會于北杏以平宋亂遂人不至夏齊人滅遂
而戍之(杜氏注遂國在濟北蛇丘縣東北)
泰山孫氏曰桓公貪土地之廣恃甲兵之衆驅逐逼
脅以彊制諸侯懼其未盡從也約之以會要之以
盟臨之以威束之以兵有弗徇者小則侵之伐之
甚則執之威之其實假尊周之名以自封殖爾故
此年滅遂十四年伐宋十五年伐郳十六年伐鄭
十八年伐衞十九年伐我西鄙二十年伐徐二十
八年伐衞三十年降鄣閔元年救邢二年遷陽皆
稱人以切責之
武夷胡氏傳滅國之與見滅罪孰為重取國而書滅
奪人土地使不得有其民人毁人宗廟使不得奉
其祭祀非至不仁者莫之忍為見滅而書滅亡國
之善詞上下之同力也其亦不幸焉爾語有之曰
興滅國繼絶世天下之民歸心焉今乃滅人之國
而絶其世罪莫重矣齊人滅遂其稱人微者爾凡
書滅者不待再貶而惡已見矣
襄陵許氏曰非受命聖人為天吏者不可以兼弱攻
昧取亂侮亡是故春秋以滅國為大禁春秋征伐
齊晉實與而文不與滅國未有代德也
秋七月
冬公會齊侯盟于柯
左氏傳始及齊平也
公羊傳桓會不致信之也
杜氏注此柯今濟北東阿齊之阿邑猶祝柯今為祝
阿
武夷胡氏傳始及齊平也世讎而平可乎於傳有之
敵惠敵怨不在後嗣魯於襄公有不共戴天之讎
當其身則釋怨不復而主王姬狩于禚會伐衞同
圍郕納子糾故聖人詳加譏貶以著其忘親之罪
今易世矣而桓公始合諸侯安中國攘僣亂尊天
王乃欲修怨怒鄰而危其宗社可謂孝乎故長勺
之役專以責魯而柯之盟公與齊侯皆書其爵則
以為釋怨而平可也或稱齊襄公復九世之讎而
春秋賢之信乎以仲尼所書柯之盟其詞無貶則
復九世之讎而春秋賢之者妄矣其諸傳者借襄
公事以深罪魯莊當其身而釋怨邪
十有四年春齊人陳人曹人伐宋夏單伯會伐宋
左氏傳宋人背北杏之會十四年春諸侯伐宋取成
於宋而還
劉氏權衡伐宋之時魯本不預謀後聞之乃遣大夫
往會之耳
武夷胡氏傳宋人背北杏之會諸侯伐宋其稱人者
將卑師少也齊自管仲得政滅譚之後二十年間
未嘗遣大夫為主將亦未嘗動大衆出侵伐蓋以
制用兵而賦於民薄矣故能南摧強楚西抑秦晉
天下莫能與之爭也或以為貶齊稱人誤矣隱公
四年諸侯伐鄭翬帥師會伐則再舉宋衞陳蔡四
國之名今諸侯伐宋而單伯會伐不復再舉三國
之名何也宋人背北杏之會合諸侯而伐之者齊
桓公也會伐者無貶焉故其詞平主謀伐鄭而欲
求寵於諸侯以定其位者州吁也會之者黨逆賊
矣故其詞繁而不殺疾之也再舉而列書者甚疾
四國之詞也言之不足故再言之而聖人之情見
矣
秋七月荆入蔡
左氏傳蔡哀侯為莘故繩息媯以語楚子楚子如息
以食入享遂滅息以息媯歸生堵敖及成王焉未
言楚子問之對曰吾一婦人而事二夫縱弗能死
其又奚言楚子以蔡侯滅息遂伐蔡秋七月楚入
蔡
泰山孫氏曰荆入蔡桓未能救中國也
冬單伯會齊侯宋公衞侯鄭伯于鄄
左氏傳宋服故也
杜氏注鄄衞地今東郡鄄城也
泰山孫氏曰經以單伯主會為文者凡會盟公或大
夫往則皆以魯主其會為文春秋魯史故也内不
與則曰某人某人會于某十五年齊侯宋公陳侯
衞侯鄭伯會于鄄昭二十七年晉士鞅宋樂祁犂
衞北宫喜曹人邾人滕人會于扈之類是也
十有五年春齊侯宋公陳侯衞侯鄭伯會于鄄
左氏傳齊始霸也(劉氏權衡曰凡霸者則當主諸侯諸侯莫先焉此年秋伐郳宋序齊)
(上明年夏伐鄭宋亦序齊上齊之未主諸侯明矣然則齊始霸在十六年十二月九國同盟于幽之)
(時也自此始為諸侯主矣)
襄陵許氏曰始霸在十三年而人諸侯微之至十四
年以宋服會盟至是諸侯始以禮會霸體正矣齊
桓三合諸侯而不盟以示重慎是以盟則衆信莫
敢渝也
夏夫人姜氏如齊
杜氏注夫人文姜
襄陵許氏曰鄄之會魯侯尚未從桓以其未能比近
無以示遠務在求好於魯是以於此受文姜而弗
逆以昭親親而齊魯之交卒合然而禮防一弛則
夫人復啓越竟之志而遂成如莒之姦使人倫失
正而風俗相化此先王之典所以貴道謹法而不
言利也
秋宋人齊人邾(公羊有婁字)人伐郳(公羊作兒)
左氏傳秋諸侯為宋伐郳(杜氏注郳附庸屬宋而叛故齊桓為之伐郳)
杜氏注宋主兵故序齊上
劉氏傳宋其序齊上何主兵者也諸侯無專征有霸
者在焉霸者之先諸侯專征也非霸者而先諸侯
主兵也譏也此齊桓之師何以不得為霸者桓猶
未成乎霸也
劉氏意林當是之時桓未成乎霸明年會于幽為九
合之始始於幽終於淮合者九也而皆不以兵車
鄭人侵宋
左氏傳諸侯為宋伐郳鄭人聞之而侵宋
武夷胡氏傳侵伐之義三傳不同左氏曰有鐘鼓曰
伐無鐘鼓曰侵先儒或非其說以為聲罪致討曰
伐無名行師曰侵未有以易之也然考諸五經皆
稱伐在易謙之六五曰利用侵伐征不服也書之
泰誓曰我武維揚侵于之疆詩之皇矣曰依其在
京侵自阮疆周官大司馬以九伐之法正邦國而
曰賊賢害民則伐之負固不服則侵之而以為無
名行師可乎然則或曰侵或曰伐何也聲罪致討
曰伐潛師掠境曰侵聲罪者鳴鐘擊鼓整衆而行
兵法所謂正也潛師者銜枚臥鼓出人不意兵法
所謂奇也
冬十月
十有六年春王正月
夏宋人齊人衞人伐鄭
左氏傳宋故也
杜氏注宋主兵也班序上下以國大小為次征伐則
以主兵為先春秋之常也
襄陵許氏曰中國諸侯宋為大既為之服郳又為之
報鄭宋蓋自是與齊為一宋親而中國諸侯以定
秋荆伐鄭
左氏傳鄭伯自櫟入緩告於楚秋楚伐鄭及櫟為不
禮故也
泰山孫氏曰荆伐鄭桓未能救中國可知也
襄陵許氏曰三書荆入蔡伐鄭將以崇桓之責三書
楚人伐鄭侵鄭將以大桓之功於是召陵之美深
長矣
冬十有二月(公有公字)會齊侯宋公陳侯衞侯鄭伯許男(公榖)
(有曹伯)滑伯滕子同盟于幽
左氏傳鄭成也
公羊傳同盟者何同欲也
伊川先生解齊桓始霸仗義以盟而魯首畔盟故諱
不稱公上無明王下無方伯諸侯交爭齊桓始霸
天下與之故書同盟
杜氏注滑國都費河南緱氏縣幽宋地
邾(公作邾婁)子克卒
榖梁傳其曰子進之也(范氏曰附齊而尊周室王命進其爵)
杜氏注克儀父名稱子者蓋齊桓請王命以為諸侯
十有七年春齊人執鄭詹(公作瞻下同)
左氏傳鄭不朝也
杜氏注齊桓始霸鄭既伐宋又不朝齊詹為鄭執政
大臣詣齊見執
陸氏纂例凡執諸侯執大夫皆稱人亂常也
劉氏傳鄭詹者何鄭大夫也執者曷為或稱行人或
不稱行人稱行人者執之以其所為使者也不稱
行人者執之不以其所為使及非行人者也
泰山孫氏曰詹不氏未命也
武夷胡氏傳書齊人執詹惡齊之詞也鄭既侵宋又
不朝齊詹為執政蓋用事之臣也其見執宜矣而
以惡齊何也以責人之心責己則盡道以愛己之
心愛人則盡仁此春秋待齊之意也
襄陵許氏曰宋大鄭小齊桓蓋懷宋以示德而威鄭
以正法文王之興大邦畏其力小邦懷其德而桓
公反之是以為霸道也至於宋襄執鄫之虐則桓
不為矣
夏齊人殱(公作瀐)于遂
左氏傳遂因氏頜氏工婁氏須遂氏饗齊戍醉而殺
之齊人殱焉
榖梁傳無遂則何以為言遂其猶存遂也存遂奈何
曰齊人滅遂使人戍之遂人之因氏飲戍者酒而
殺之齊人殱焉此謂狎敵也
陸氏纂例啖子曰殱者自殱之義也不言遂人殱之
言齊人自取其殱也
武夷胡氏傳殱盡也齊滅遂使人戍之遂之餘民飲
戍者酒而殺之齊人殱焉春秋書此者見齊人滅
遂恃強陵弱非伐罪弔民之師遂人書滅乃亡國
之善詞上下之同力也夫以亡國餘民能殱強齊
之戍則申胥一身可以存楚楚雖三戶可以亡秦
固有是理足為強而不義之戒而弱者亦可省身
而自立矣
襄陵許氏曰齊師滅譚譚子奔莒著其君不屈也齊
人滅遂齊人殱于遂著其民不歸也孟子以為霸
者以力服人非心服也力不贍也觀桓之興如此
則所謂以力服人者非耶荀子曰桓詐邾襲莒并
國三十五如卿之言則所滅蓋不盡書書滅譚滅
遂上下一見之也
秋鄭詹自齊逃來
榖梁傳逃義曰逃
陸氏纂例逃者匹夫之事也
劉氏傳何以書譏何譏爾譏逃也以為義死制云乎
以為不義死道云乎君子不曰幸而免
蘇氏曰詹之義當以身受齊責以紓國患而逃遁自
免故不書來奔而書逃來賤之也
武夷胡氏傳齊桓始霸同盟于幽而魯首叛盟受其
逋逃虧信義矣書自齊逃來又以罪魯也
冬多麋
杜氏注麋多則害五稼故以災書
高郵孫氏曰春秋之法以有為災則書有有蜮是也
以無為異則書無無冰是也至於麋者常有之物
雖無不足以為異惟其多而害五榖則書之矣
武夷胡氏傳麋魯所有也多則為異以其又害稼也
故書此亦禹放龍蛇周公遠犀象之意也害稼則
及人矣
吕氏曰麋多為民害君德不明政事不修所致也春
秋書此以為萬世之戒使遇災則懼有異則畏思
保其國家以承天意焉
十有八年春王三月日有食之
泰山孫氏曰不言朔不言日日朔俱失之也
吕氏曰無日與朔史失之春秋亦無由追考也災異
之變襃貶之義蓋不在是焉
夏公追戎于濟西
杜氏注戎來侵魯公逐之於濟水之西
泰山孫氏曰案僖二十六年齊人侵我西鄙公追齊
師至酅弗及先言侵而後言追此不言侵伐者明
不覺其來已去而追之也書者譏内無戎傋
秋有&KR0558;
左氏傳為災也
榖梁傳一有一亡曰有&KR0558;射人也
杜氏注&KR0558;短狐也蓋以含沙射人為災
武夷胡氏傳&KR0558;魯所無也故以有書夫以含沙射人
其為物至微矣魯人察之以聞於朝魯史異之以
書於策何也山隂陸佃曰&KR0558;隂物也麋亦隂物也
是時莊公上不能防閑其母下不能正其身陽淑
消而隂慝長矣此惡氣之應其說是也然則蕭韶
作而鳳皇來儀春秋成而麟出於野何足怪乎春
秋書物象之應欲人主之慎所感也世衰道微邪
說作正論消小人長善類退天變動於上地變動
於下禽獸將食人而不知懼也亦昧於仲尼之意
矣
冬十月
十有九年春王正月
夏四月
秋公子結媵陳人之婦于鄄遂及齊侯宋公盟
公羊傳媵不書此何以書為其有遂事書大夫無遂
事此其言遂何聘禮大夫受命不受辭出境有可
以安社稷利國家者則專之可也
伊川先生解鄄之巨室嫁女於陳人結以其庶女媵
之因與齊宋盟挈之以往結好大國所以安國息
民乃以私事之小取怒大國故深罪之書其為媵
而往盟為遂事
杜氏注結在鄄聞齊宋有會權事之宜去其本職遂
與二君為盟故備書之本非魯公意而又失媵陳
之好故冬各來伐
劉氏權衡曰陳人者陳大夫也
武夷胡氏傳媵淺事陳人微者公子往焉是以所重
臨乎禮之輕者也齊侯霸主宋公王者之後盟國
之大事也大夫輒與焉是以所輕當乎禮之重者
也禮者不失己亦不失人失己與人寇之招也是
故結書公子而曰媵陳人之婦譏其重以失己也
齊宋書爵而曰遂譏其輕以失人也遂者專事之
詞聘禮大夫受命不受辭出境有可以安社稷利
國家則專之可也謂本有此命得以便宜從事特
不受專對之詞爾若違命行私雖有利國家安社
稷之功使者當以矯制請罪有司當以擅命論刑
何者終不可以一時之利亂萬世之法是春秋之
旨也
夫人姜氏如莒
杜氏注非父母國而往書姦
冬齊人宋人陳人伐我西鄙
伊川先生解齊桓始霸責魯不恭其事故來伐也
杜氏注鄙邊邑
襄陵許氏曰公之事齊後於諸侯又受鄭詹未討齊
宋在鄄將以陳人伐我而結知之故權國重而與
之盟示先下之以禮齊宋以公子之盟未足以結
成也故卒來伐而取服焉則魯之被兵也輕此公
子遂事之謀也齊桓於魯蓋養之以恩而收之以
威此魯之所以懷服而不貳也歟
二十年春王二月夫人姜氏如莒(公作正月)
夏齊大災
榖梁傳其志以甚也
杜氏注天火曰災
劉氏傳災則其言大何大非一也宗廟廏庫盡矣此
齊大災也何以書弔焉爾弔人者哀其禍而救其
乏
秋七月
冬齊人伐戎(榖作我)
襄陵許氏曰戎自春秋之初即見荆後起是故攘中
國之患莫宜戎先齊桓既霸七年諸侯略定蓋是
時始伐戎
二十有一年春王正月
夏五月辛酉鄭伯突卒
武夷胡氏傳杜預稱莊公四年鄭伯遇于垂者乃子
儀也而以為厲公者案春秋突歸于鄭之後其出
奔蔡入于櫟皆以名書猶繫于爵雖篡而實君雖
君而實篡不没其實也忽雖世子其出奔猶不得
稱子其復歸猶不得稱伯以其實不能君也而况
子儀雖乘間得立其為君微矣豈敢輕國去都與
諸侯會於外乎故知遇于垂者乃厲公也其始終
書爵不没其實也亦可以為居正而不能保者之
戒矣
秋七月戊戌夫人姜氏薨
榖梁傳婦人弗目也(范氏注鄭嗣曰弗目謂不目其薨地也婦人無外事居有常所故薨不書地)
冬十有二月葬鄭厲公
杜氏注八月乃葬緩慢也
二十有二年春王正月肆大眚(公作省)
杜氏注赦有罪也
泰山孫氏曰肆放也眚過也肆大眚者罪惡無不赦
之辭也
常山劉氏曰舜典曰眚災肆赦臯陶曰宥過無大易
曰君子以赦過宥罪吕刑曰五刑之疑有赦五罰
之疑有赦未聞肆大眚也肆大眚者元惡大憝俱
肆之詞也上廢天討下虧國典縱釋有罪賊虐無
辜莫此為甚天子尚曰不可况魯國諸侯而敢專
肆眚哉後世惠姦宄賊良民其流於此乎殊失春
秋之旨也
癸丑葬我小君文姜
蘇氏曰文姜之惡甚矣而薨葬盡禮春秋無異詞焉
何也君雖不君臣不可以不臣父雖不父子不可
以不子子為父隱直在其中矣而文姜之惡何損
焉
常山劉氏曰夫人之諡皆私諡也嘗疑夫人之義皆
從君者也無非無儀婦人不尸善名不當别諡謂
如宋共姬者為得禮恐此不特為私諡著譏也
武夷胡氏傳文姜之惡甚矣而用小君之禮其無譏
乎以書夫人孫于齊不稱姜氏及書哀姜薨于夷
齊人以歸攷之則譏小君典禮當謹之於始而後
可正也文姜己歸為國君母臣子致送終之禮雖
欲貶之不可得矣
陳人殺其公子御(公榖並作禦)宼
左氏傳陳人殺其大子御宼
榖梁傳公子之重視大夫
陸氏纂例啖子曰凡他國殺大夫公子目君者惡其
君也稱人者討罪之詞也
劉氏傳公子非大夫也何以書公之嫡子也公之嫡
子則世子也其謂之公子何嫡子既誓稱世子未
誓稱公子雖未誓書也殺世子母弟目君此其曰
陳人殺之何世子以誓為貴貴成而目君其曰陳
人殺之者病禦宼也曷為病之禦宼之為人子也
蓋足以殺其身而已矣
劉氏意林陳人殺其公子禦宼以為大夫則非大夫
也以為世子則非世子也然而書者知其為君之
嫡也君之嫡雖未誓為世子未可以稱世子然而
已有可以為世子之端矣故不可不重也王法貴
嫡嫡子之生而其禮固己異矣王法正名嫡子雖
生而異其禮苟未誓則不敢名世子也此道並行
而不相悖者也輕重大小義各有施而不可亂此
之謂禮之情
泰山孫氏曰春秋之義非天子不得專殺此言陳人
殺其公子禦宼者譏專殺也是故二百四十二年
無天王殺大夫者書諸侯殺大夫者四十七古者
諸侯之大夫皆命於天子諸侯不得專命也大夫
有罪則請於天子諸侯不得專殺也大夫猶不得
專殺况世子母弟乎春秋之世國無大小其卿大
夫士皆專命之有罪無罪皆專殺之其無王也甚
矣故孔子從而錄之以誅其惡觀其專殺之罪雖
一而輕重之惡有三殺世子母弟則稱君者甚之
也殺大夫不以其罪則稱國稱國者次之也殺有
罪則稱人稱人者又次之也
武夷胡氏傳殺其公子禦宼公子之重視大夫殺而
或稱君或稱國或稱人何也稱君者獨出於其君
之意而大夫國人有不與焉如晉侯殺其世子申
生之類是也稱國者謂君大夫與聞其事而不請
於天子如鄭殺其大夫申侯之類是也稱人者有
二義其一國亂無政衆人擅殺而不出於其君則
稱人如陳人殺其公子禦宼之類是也其一弑君
之賊人人之所得討背叛之臣國人之所同惡則
稱人如衛人殺州吁鄭人殺良霄之類是也攷於
傳之所載以觀經之所斷則罪之輕重見矣
夏五月
劉氏傳夏五月此其以五月首時何春秋故史也有
所不革子曰其事則齊桓晉文其文則史其義則
丘竊取之矣
泰山孫氏曰蓋五月之下有脱事爾
秋七月丙申及齊高傒盟于防
公羊傳齊高傒者何貴大夫也曷為就吾微者而盟
公也公則曷為不言公諱與大夫盟也
伊川先生解高傒上卿魯無使微者與盟之理蓋諱
公盟始與仇為㛰惡之大也
何氏注防魯地
武夷胡氏傳微者名姓不登於史冊高傒齊之貴大
夫也曷為就吾之微者盟蓋公也其不言公諱與
高傒盟也來議結㛰娶仇人女大惡也娶者其為
吉下主乎已上主乎宗廟以為有人心者宜於此
焉變矣公親如齊納幣則不待貶也
冬公如齊納幣
榖梁傳納幣大夫之事也公之親納幣非禮也故譏
之
伊川先生解齊疑㛰議故公自行納幣後二年方逆
齊難之也
杜氏注母喪未再期而圖㛰
陸氏纂例趙子曰魯往他國納幣皆常事不書凡書
者皆譏也他國來亦如之㛰禮有六一納采二問
名三納吉四納徵(即納幣也)五請期六親迎(即逆女也)春秋
獨書其二(納幣及逆女也)以納幣方契成(已前三禮並未結定)逆女
為事終舉重之義也
吕氏曰齊遇公違禮公如齊失義春秋之世君臣上
下有意於善者蓋少矣
二十有三年春公至自齊
祭叔來聘
榖梁傳其不言使何也天子之内臣也不正其外交
故不與使也
劉氏傳祭者何邑也叔者何字也曷為邑而字天子
之下大夫也下大夫爵同附庸
武夷胡氏傳祭伯來朝而不言朝祭叔來聘而不言
使尹氏王子虎劉卷來訃而不書其爵皆所以正
人臣之義也人君而明此不容下比之臣人臣而
明此不為私交之計黨錮之禍息矣
夏公如齊觀社公至自齊
左氏傳夏公如齊觀社非禮也曹劌諫曰不可夫禮
所以整民也故會以訓上下之則制財用之節朝
以正班爵之義帥長幼之序征伐以討其不然諸
侯有王王有巡守以大習之非是君不舉矣君舉
必書書而不法後嗣何觀
榖梁傳常事曰視非常曰觀觀無事之辭也(范氏注言無朝)
(會之事)
伊川先生解㛰議尚疑故公以觀社為名再往請議
後一年方逆蓋齊難之
杜氏注齊因祭社蒐軍實故公往觀之
荆人來聘
公羊傳荆何以稱人始能聘也
杜氏注不書荆子使某来聘君臣同辭者蓋楚之始
通未成其禮
陸氏纂例啖子曰凡外裔來聘皆稱人君臣同辭
武夷胡氏傳荆自莊公十年始見於經十四年入蔡
十六年伐鄭皆以州舉者惡其淫名荐食故外之
也至是來聘遂稱人者嘉其慕義自通故進之也
朝聘者中國諸侯之事雖蠻夷而能修中國諸侯
之事則不念其淫名荐食而遂進焉見聖人之心
樂與人為善矣後世之君能以聖人之心為心則
與天地相似凡在宇下者叛則懲其不恪而威之
以刑來則嘉其慕義而接之以禮邇人安遠者服
矣春秋謹中外之辨而荆吳徐越皆自絶于中國
者故書法如此
公及齊侯遇于榖蕭叔朝公
榖梁傳及者内為志焉爾遇者志相得也蕭叔朝公
微國之君未爵命者其不言來於外也朝於廟正
也於外非正也
杜氏注蕭附庸國就榖朝公故不言來
劉氏意林蕭叔朝公為禮非其時猶非其禮也為禮
非其處猶非其禮也為禮非其義猶非其禮也為
禮非其物猶非其禮也九月郊五月烝此之謂非
其時蕭叔朝公此之謂非其處祭叔來聘齊侯來
獻捷此之謂非其義邾人牟人葛人來朝此之謂
非其物雖有肅敬之心繁飾之容而君子不受也
故禮非其禮而猶不受必歸之正而止又况乎未
始有正者乎
高郵孫氏曰簡禮而會曰遇
吕氏曰魯莊公至不肖人也初未嘗有怨齊心公羊
云柯之盟公與曹沬曰寡人之生則不若死矣以
公為不能忘齊人也者皆里巷雜記妄說也至是
又圖㛰於齊納幣觀社與其大夫盟夏與齊侯遇
于榖冬又盟于扈君子以魯莊非人也聖人書春
秋如此之詳者以為萬世不肖子之戒於莊公何
責焉
秋丹桓宫楹
榖梁傳禮天子諸侯黝堊大夫倉士黈丹楹非禮也
何氏注楹柱也丹之者為將娶齊女欲以夸大示之
冬十有一月曹伯射姑卒
十有二月甲寅公會齊侯盟于扈
伊川先生解遇榖盟扈皆為要結姻好
杜氏注扈鄭地在滎陽卷縣西北
武夷胡氏傳程子曰遇于榖盟于扈皆為要結姻好
也傳稱男子二十而冠冠而列丈夫三十而不娶
則非禮矣然天子諸侯十五而冠者以娶必先冠
而國不可久無儲貳欲人君早有繼體故因以為
節也鰥者老而無妻之稱舜方三十未娶而師錫
帝堯己曰有鰥在下矣妻帝之二女則不告於父
母以為告則不得娶而廢人之大倫堯亦不告而
妻焉其欲及時而無過如此也今莊公生於桓之
六年至是三十有六載矣以世嫡之正諸侯之貴
尚無内主同任社稷之事何也蓋為文姜所制使
必娶於母家而齊女待年未及故莊公越禮不顧
如此其急齊人有疑如此其緩而遇于榖盟于扈
要結之也娶夫人奉祭祀為宗廟之主而母言是
聽不以大義裁之至於失時不孝甚矣春秋詳書
於策為後戒也
春秋集解卷六
