續詩𫝊鳥名卷卷一
翰林院檢討毛竒齡撰
弱冠從伯氏論詩作毛詩續𫝊成值順治五年
王師下西陵土兵掠民間所藏竄入海傳失其半越六
年而怨家𤼵墨篋則盡樔之出走所記祗得國風省篇
毛詩寫官記詩札三種餘沉沉矣康熙乙酉相距六十
年予東歸草堂隣人吳氏曾錄予𫝊末鳥名卷而其人
已死有子儒者也懷殘卷返予而紙漶編絶文亦脱落
無所用會錢唐姚彦喗攜所著詩識名解請予為序其
書甚審博讀而有感予乃踵前事藉及門之近居者莫
子晴川張子風林各為予捉筆取殘卷而重理之并列
朱註于行間且辨且正名之曰續詩𫝊鳥名卷夫少續
詩𫝊暨老而僅續夫𫝊末之鳥名以為卷雖鳥名難知
然益以見夫少當學詩恐遲暮而反不足焉
周南
(關雎)關關雎鳩
(集註状關關雌雄相應之和聲也雎鳩水鳥一名王雎類鳬鷖今江淮間有之生有定偶而不相)
(亂偶常並游而不相狎故毛𫝊以為摯而有别列女𫝊以為人未嘗見其乘居而匹處者也)
論語小子學詩可以多識于鳥獸草木之名而朱氏解
大學格物又謂當窮致物理則凡經中名物何一可忽
况顯作詩註豈有開卷一物而依稀鶻突越數千百年
究不能指定為何物者此雎鳩是鷙鳥毛𫝊所謂摯而
有别者摯即鷙也謂摯擊之鳥也但鷙鳥不一而此鳥
名鶚爾雅雎鳩王雎而郭璞註云雕類今江東呼之為
鶚好在江渚邊食魚徐鉉又云鶚性好峙每特立不移
謂之鶚立又云交則雙翔别則立而異處𫝊所云鷙鳥
不雙者是詩稱在河洲以好立水邊而又稱好逑則以
其善匹配不狎處也此則江東人皆見之且皆能言之
者至又名鷢則即鶚而異其名說文曰鷢王雎也顧氏
玉篇與廣韻皆謂白鷢揚鳥以鷹揚為義即是鷙鳥而
陸璣疏云雎鳩如鴟深目目上骨露幽州人謂之鷲揚
雄許慎皆謂似鷹而尾白故名白鷢則是南人稱鶚北
人稱鷢總是一物爾雅既出王雎又出白鷢徒以兩名
故兩見猶之黃鳥倉庚一物而兩出無他義也
乃不學之徒少見多怪謂淑女好逑必不當以摯擊之
鳥相為比擬因之作風土記者謂雎鳩是蒼鷃考蒼鷃
即玉篇□鷃莊子所云尺鷃者然是鶉屬内則以鶉鷃
為醢爵鷃為羞實䳺雀之類非鳩類也
錢氏詩詁謂王雎即子䳏今之杜鵑引杜詩生子百鳥
巢百鳥不敢嗔語謂杜鵑至尊奉之如王故名王雎此
臆解之最可笑者乃又附會鷙鳥謂杜鵑以春暮始鳴
至仲秋鳩化為鷹之時乃能搏擊他鳥所謂鷙也殊不
知鳩類不一王制之鳩化為鷹月令之鷹化為鳩皆是
鳲鳩亦謂之布榖與雎鳩何與夫鶚之名雎鳩與鷹之
名鷞鳩皆是鷙鳥而被以鳩名並非化為鳩而始名鳩
且雎鳩亦不化鷹也若杜鵑則更無化鷹事也
乃鄭樵通志則曰雎是鳬類多在水邊從來無鳬類而
稱為鳩者且又云尾邊有一點白以隂附合于白鷢尾
白之說試問此類鳬而尾白者今何名也至羅願作爾
雅翼更引思玄賦雎鳩相和歸田賦交頸頡頏以為不
摯不特立之辨此無論詞賦鋪張不尚檢覈且安見摯
而有别者不仍相和頡頏也關關應和聲則其相和猶
在也
若集註云状類鳬鷖此襲鄭樵鳬類語然究不知何物
云詢之淮人有之則予嘗客淮淮人從無能舉似之者
且其言亦難通既云有偶云並遊而又云不見其乘居
匹處是自矛盾也且鳬鷖之類則未有不見其乘居匹
處者也
人不讀他書仍當讀經且讀經有法如此經不識雎鳩
當急覓一經之有雎鳩者証之春秋𫝊昭十七年郯子
來朝叔孫昭子問少皥氏以鳥紀官郯子舉五鳩之紀
五官者有曰雎鳩氏司馬也夫雎鳩何以紀司馬杜預
註曰雎鳩王雎也摯而有别故為司馬主法制乃旋考
周禮則夏官司馬之職設儀辨位且專建司士一官使
之正朝列之位辨貴賤之等一如雎鳩之特立不移步
位儼然將所謂摯而有别者在周官以之定法制而在
毛詩則即以之正匹配其義同也據此則雎鳩是鶚是
鷙鳥周秦以來無異詞矣名物雖難識然有為毛詩周
禮春秋𫝊三經所指定者而猶倀倀無所適讀書之未
易如此
(葛覃)黃鳥于飛
(黃鳥鸝也)
黃鳥黃鸝也原作黧黃以鳥本黃色而間以黑色為緣
飾因兩舉其色而統名之曰黧黃舊註所云黧黃以色
名是也乃作字書者每遇鳥部必加以鳥文因之有鵹
黃&KR1916;黃諸名而古字通見說文遂通作離黃文選東京
賦又通作麗黃乃麗又加鳥則直作鸝字顧野王玉篇
始出鸝字註鸝黃而俗亦呼之曰黃鸝則是鸝者其色
黃鸝兼兩色安得單以鸝字稱之且字書無兩文故
出一字黃鸝非一字鳥也集註非也
召南
(鵲巢)維鵲有巢惟鳩居之
(鵲鳩皆鳥名鵲善為巢其巢最為完固鳩性拙不能為巢或有居鵲之成巢者)
此以鳩之居鵲巢比夫人之處君室以他國之子而坐
享此國之成業實有類于鳩之占鵲巢者詩人六義原
是如此並不必以居巢非占巢作忌諱也乃不學之徒
過作嫌猜謂占巢不得比百兩之御但曰居之已爾夫
鳩鵲殊族鳩何以得居鵲巢則人皆相視而不能應然
且巧為說者謂鵲生子既成旋即徙去而鳩來居之夫
杜撰解經何所不得誣鵲徙去鵲不能辨冤也然經既
不明物又不格亦何為矣
此鵲是鳱鵲亦作乾鵲說文玉篇皆作鵲即俗所謂喜
鵲者鄭氏謂鵲之為巢冬至架之至春乃成月令十二
月鵲始巢記始事也此或未然然尚書鳥獸孳尾皆在
春則春必巢成耳
若居巢之鳩則鳲鳩也埤倉稱鴶鵴郭璞謂今之布榖
江東呼為𫉬榖陸璣又謂之擊榖其形似山鵲而短尾
首戴冠如勝故方言又謂之戴勝實則春秋鸜鵒月令
鴝鵒王制鳩化鷹月令鷹化鳩曹風鳲鳩在桑月令戴
勝降桑皆此物則亦一名鳥矣但其性頗拙窠而不巢
多在敗墻枯樹間穿穴稠處間或占鵲巢生子生訖移
去不惟不能巢兼亦不好巢者故春秋以鸜鵒來巢為
昭公出亡之妖謂窠其常巢則其變也說文鳥出木上
為巢在穴曰窠
乃鳩之占巢則實有其事者鄉壠灌木當二三月間鳩
將生子或率羣鳩爭鵲巢鵲亦多禦各飛搶硩戛呼噪
震林落及既散而鳩居寂然凡有目者皆得見之此正
詩人之博于覽聽處而反以猜嫌而置之不問然則鳩
何以居鵲巢能解之乎
(行露)誰謂雀無角
(雀雖能穿屋而實未嘗有角)
雀說文謂依人小鳥故从小佳即麻雀也然又稱爵以
爵雀通字禮雀弁稱爵弁雀韋稱爵韋是也角者鳥噣
之銳出者也雀有噣而不銳出故曰無角與鼠之無牡
齒同
邶風
(燕燕)燕燕于飛
(燕鳦也謂之燕燕者重言之也)
燕一名而有兩鳥一是今燕子說文作玄鳥玉篇作乙
爾雅作鳦埤雅謂是鷾鴯莊子所謂鳥莫智于鷾鴯者
雖復有漢燕越燕胡燕之分然故燕也若其一是白脰
烏小爾雅所云燕烏者不知爾雅何故竟稱作燕而顧
野王作玉篇亦因之曰燕乙也又白脰烏也然遍考他
書自六經諸子史籍凡有記述並無有稱燕作白脰烏
者則安有此矣
乃燕祗一字其曰燕燕者兩燕也何兩燕一于歸者一
送者送者姜氏于歸者仲媯氏也所謂頡頏也此詩之
本文也若謂重言之則魚魚雅雅或以魚雅寫他物則
借此物重言之未有稱本物而可重稱者漢童謠云燕
燕尾涏涏謂兩燕婪尾趙后𫝊所云帝見飛燕而召之
復召女弟正兩燕也若爾雅之名燕燕則就詩文而承
釋之謂詩文之稱燕燕者是此物也亦兩燕也非一燕
而重言之也
(凱風)睍睆黃鳥
(睍睆清和圓轉之意)
黃鳥見前但其鳥以色名又以目名舊云黃鳥好視善
窺人凡窺伺人者多名鶯窺故詩人以睍睆稱之睍睆
者好視也又出目貌謂視之滑露者也若好音則在下
文載好其音另出一句如云此好視之鳥又能好音故
云載好與此句無涉乃解睍睆作黃鳥聲且以清和圓
轉釋之此是何據按黃鳥郭註作黃離留陸璣作黃栗
留當葚熟時每來伺桑間故里語有云黃栗留看我麥
黃葚熟否謂其善看視也且黃鳥本名黃鶯集韻廣韻
俱作黃鸎以兩目出鳥上為名正所謂睍睆出目者其
又作鶯以易傳離為目目本離火而尚書洪範伏𫝊則
又以五事之目屬五行之火謂火之外光如目之視物
故鶯首之戴兩火即鸎首之戴兩目(其字從二目一八二目者離二之目)
(一八者以鳥亦喙屬即艮八也)此固合尚書周易毛詩解一物者乃以
目部字而解作音聲且使南宋以後凡作字書者皆以
睍睆鳥聲註目部間不惟六經亡世間尚復有識字者
乎
(雄雉)雄雉于飛
(雉野雞雄者有冠長尾身有文采善鬭)
雉名不一左傳以五雄為五官正而不著其名惟爾雅
說文則皆有十四雉名分列頗悉然鷂雉鵫雉似乎複
出而鵽鳩寇雉則反有出其外者要之詩所言雉則苐
舉山雉之可見者釋之其曰雄雉以雄則翬翟紛然華
而可觀而雌並無有一如家雞之疏弊少文采者故以
雄雉比德行君子非無說也
(匏有苦葉)有鷕雉鳴雉鳴求其牡
(鷕雌雉聲牝飛曰雌雄走曰牡)
雉見前雄鳴曰雊雌鳴曰鷕此舊註如是然亦本詩句
朝雊求雌有鷕求牡非有他也若以牝牡雌雄分飛走
則不然詩有雄狐尚書泰誓篇曰牝雞之晨
雝雝鳴雁旭日始旦
(鴈鳥名似鵝畏寒秋南春北妻婚禮納采用鴈親迎以昏而納采請期以旦歸以冰泮而納采請)
(期迨冰未泮之時)
鴈名&KR1391;鵝又名鶬&KR1391;每隨日南北以為往來之候月令
所云仲秋鴈來孟春鴈去者禹貢謂之陽鳥揚子法言
又謂之朱鳥徐氏日記云燕歸從隂稱玄鳥鴈來從陽
稱朱鳥朱者陽色玄者隂色也則是鴈之為性其為忻
陽則有之未聞惡寒也世有惡寒鳥别名鳱鴠此非是
也
且其云婚禮納采用雁亦非也婚禮有納采問名納吉
納徵請期五禮公羊所云婚禮成于五者皆是用鴈故
孝經鉤命决曰五禮用鴈未聞納采用鴈也
若又云親迎以昏而納采請期以旦故鳴鴈在旦則大
不然詩所謂鳴鴈在旦者非用鴈之鴈也鴈集洲渚以
一鴈鳴更迨始旦而羣鳴以興謂之雝雝此以鴈鳴之
迨旦興起歸妻之迨冰泮原非指所用之雁乃即以用
鴈論則親迎者必奠雁郊特牲所云執贄以相見正指
壻親迎之鴈捧以為贄鄭註執贄者即贄所奠鴈是也
是親迎在昏昏亦用鴈而乃以鳴旦之故謂納采在旦
故必旦而始用鴈此可謂知禮者乎
且亦知婚禮用鴈之何說乎古納徵用幣祗純帛五兩
並無以雁作納徵之物祗因五禮往復必用士人為主
賓而主賓相見必先以贄禮大夫贄鴈士贄雉雉贄必
死婚禮忌死物不用又且古人重婚惟婚有攝盛之例
凡所用禮皆可越一等行之故士婚所贄直得用大夫
之鴈此原屬假借者乃鴈以時至苟非其時則或以鶖
鶬鵝鸛之類代之李涪刊誤所云或代以他物者而宋
人無頼且刻木鴈以行事故古凡假借之物以偽亂真
者皆名曰鴈如韓非子齊伐魯索讒鼎魯人以其鴈往
齊人曰雁魯人曰真而陸機為文猶尚有人莫分于真
鴈句相𫝊宋華願兒稱廢帝為贗天子宋書始出贗字
則是婚禮用鴈原已是鴈乃以洲渚鳴鴈而強指之為
捧贄之物是鴈之又鴈也
然且說詩說禮無一不誤向見朱氏家禮誤讀禮記以
三月廟見作三日廟見以不廟見不成婦作不成婦不
廟見因之以子婦為夫婦以生舅姑為死舅姑不祖而
配不告廟而苟合至今七百年間貽患不已(詳見婚禮辨正)今
詩文本明白而又誤解之詩所云迨冰未泮承上歸妻
句謂歸妻之期應及冰未泮之時非謂歸妻須冰泮納
采請期當迨冰未泮也古無有以納采請期立定候者
古無此禮詩亦無此文也且冰泮二字是禮文典要字
未可以憑臆杜撰彼此亂屬者禮霜降而逆女冰泮而
殺止謂入冬娶妻入春而畢故荀子云霜降逆女冰泮
而殺家語霜降而逆女嫁娶者行焉冰泮農業起昏禮
殺于此是冰泮二字本止婚之限苟欲歸妻必及其未
泮泮無及矣是以周禮媒氏以仲春大會男女奔者不
禁謂冬月不娶入春而即己踰時因任其私奔詩註東
門之楊所云春盛不嫁不待秋冬者也乃說詩詩反說
禮禮反猶且堅執己說如桃夭集註既已引周禮仲春
令會男女為解則失時矣然又曰桃之有華正婚姻之
時夫讀詩當讀全篇有華為婚姻之時則下文其葉蓁
蓁已葉盛幾四月矣况有蕡其實則桃實蕡然夏實者
五月秋實者七月而婚姻時乎
(旄丘)瑣兮尾兮流離之子
(瑣細尾末也流離漂散也)
流離惡鳥名即梟名之别出者也詩註梟一名流離爾
雅作鶹鷅郭註云即留離詩留離之子陸璣疏云自關
以西謂梟為流離其子適長大還食其母故張奐云鶹
鷅食母許慎云梟不孝鳥是也案此引比以為狄雖微
末終當為患未可置之不聞也後衛果為狄所滅此引
喻之最切者若以流離釋漂散則謂微末是漂散之子
己自難通况漂散何云之子耶但流離是梟不是鴞并
不是鴟鴞顧氏玉篇鶹鶹鷅鳥也一名鶹離與鴟鴞之
名鴟鵂鵂鶹不同
(北風)莫黑匪烏
(烏鵶黑色皆不祥之物人所惡見者也)
烏本鵲屬但鵲非一色而烏專以黑為名烏即黑也惟
燕烏白項稱白脰烏雅烏則腹下多白其他鮮白色故
古以烏頭白為難事未聞名之曰烏而反以黑色為不
祥者赤烏雖是瑞然黑烏未可災也况烏鵶不連舉廣
韻純黑而反哺者謂之烏小雜白而不反哺者則謂之
鵶今純黑不白而并稱鵶已是錯誤况純黑能反哺則
孝烏也孝烏何惡乎或曰烏有不祥者名曰訓狐韓詩
所云訓狐夜飛者然唐五行志以訓狐為鵂鶹則直是
鴟類非烏也然則莫黑匪烏者謂物莫不以類行狐行
從赤烏行從黑好我者所當同此車耳
(新臺)鴻則離之
(鴻雁之大者)
鴻鴈本一族故大曰鴻小曰鴈舊皆以此為鴻鴈之辨
然鴻亦自有大小陸璣曰鴻羽毛純白似鶴而大長頸
肉美如鴈又有小鴻如鳬色亦白今人直謂之鴻徐氏
日記云世稱鴻鵠然鵠不是鴻亦稱鴻鴈然鴻不是鴈
蓋鴻鴈雖一類而自分大小小鴻不是鴈則大鴈之必
非鴻更可騐也
鄘風
(鶉奔)鶉之奔奔鵲之彊彊
(鶉鵲屬奔奔彊彊居有常匹飛則相隨之貌)
鶉䳺屬非鵲屬詩但與鵲連言之耳其鳥銳首無尾青
褐有斑色顧性好鬭遇他鶉有不狎者輙憤奮而前故
詩人以奔奔目之奔與賁通言憤奮也乃解者以刺淫
之故謂淫必亂匹亂匹則行不相隨因之以奔奔彊彊
強解作居有常匹行則相隨之貌按鶉本無居不巢不
穴每隨所過但偃伏草間一如上古之茅茨不掩者故
尸子曰堯鶉居莊子亦曰聖人鶉居是居且不足安問
居匹若行則鶉每夜飛飛亦不一以竄伏無定之禽而
誣以行隨非其實矣且詩言刺淫但當舉一反乎淫者
以刺之奔奔與淫比正相反也且六經措詞自有經解
未可援儒說以妄斷者表記曾引此詩矣子曰君行逆
則臣有逆命詩曰鵲之彊彊鶉之奔奔謂上下行逆有
如奔彊之亢不用命者未聞曰居常匹行相隨也且其
以居匹行隨為奔奔者謂兩鶉也即夫婦鶉也乃有不
夫不婦祗一鶉而猶奔奔者春秋僖五年晉獻公滅虢
在鶉火晨見之際而童謠曰鶉之奔奔夫此鶉為南方
之辰一鶉也一鶉有何匹有何相隨而亦曰奔奔此可
悟矣
鵲見前苐此名乾鵲世每以乾燥解之謂鵲性惡濕故
名然顧氏舊註原有乾本虔音作乾健之解謂此是健
鵲而宋王安石力持其說故其說反廢今以彊彊較之
則彊者強也即健也彊與強相通字也鵲以撟撿為性
而詩以強梁目之則健鵲非過矣或曰鵲之名乾以知
天時言易緯鵲陽鳥先物而動先事而應小寒又五日
始巢巢則戶必背太歲而向太乙皆隨天時為騐者此
亦一說要之以彊彊為居匹行隨則不可彊彊猶奔奔
縱不必如表記作行逆解然必非柔順之義柳子厚憎
王孫曰德躁以囂唶唶彊彊言雖羣不相善也古諺亦
曰鵲行姜姜性行勿良
衛風
(氓)于嗟鳩兮無食桑葚
(鳩鶻鳩也似山鵲而小短尾青黑色多聲鳩食桑葚多則致醉)
此鳲鳩非鶻鳩也鶻鳩為鳴鳩月令以鳴鳩拂羽戴勝
降桑分為二物今鳲鳩即鴝鵒布榖亦即戴勝則正是
降桑非拂羽者故曹風在桑月令降桑與此食桑葚皆
此鳲鳩正俗所謂桑鳩者于此尚可混則無勿混矣若
云似山鵲青黑短尾多聲皆襲舊註然亦是鳲鳩鶻鳩
不如是耳
王風
(兔爰)雉罹于羅
雉見前
鄭風
(女曰雞鳴)女曰雞鳴
雞知時鳥也徐鉉謂雞能稽時故雞與稽同音然自夜
至晝分時不一而所重在晨故又名晨雞昧旦者晨之
尚未明者也春秋運斗樞謂玉衡星精散而為雞說者
謂與太陽之氣相感召故日初出地而雞為之鳴乃自
暘谷至扶桑日凡三次則雞凡三鳴在昧旦前
弋鳧與雁
(鳧水鳥如鴨青色背上有文)
鳧水鳥一名沉鳧鳧者浮也嘗浮水面苐見人則沒入
水中故曰沉與雁鶩鷖鷗皆駢蹠善浮沉之鳥顧大于
鷖鷗而小于鴈鶩每稱鳧鴈則兄鴈而逆弋鳧與鴈是
也稱鳧鷖則弟鷖而順鳧鷖在涇是也俗呼鴈野鵝鳧
野鴨
鴈見前
(風雨)雞鳴喈喈雞鳴膠膠雞鳴不已
雞見前雞鳴不已非鳴之不已言不已其鳴也鳴如故
也說者謂此比君子無變節風雨如此雖向晨如晦而
雞鳴不輟君子有常所由處亂世而不改其度也南史
袁粲傳粲峻于儀範廢帝裸之廹之使走粲雅步如常
顧而曰風雨如晦雞鳴不已
齊風
(雞鳴)雞既鳴矣
雞見前此咏賢妃之告旦者據舊禮在朝原有告時之
官如周官宫正比擊柝挈壺氏定刻漏而雞人一官則
專主告時如所云夜嘑旦以&KR1127;百官者似不必后夫人
親為告旦故前時說夜如何其詩謂世衰禮廢因有自
相問夜之事其說固善特古禮闕失即周禮多不可據
間揣禮文似雞人供職皆于大喪大祭及賓客軍旅之
事行之故曰大祭祀嘑旦而不及常日意者宫禁幽深
或亦廬士所不及與若書𫝊謂夫人御君太史奏雞鳴
于階下少師奏質明于陛下則並鮮證據然且舍雞人
而别責之太史少師此皆不可解者至兩漢以後則專
設雞人一官蘇氏志林謂漢官儀宫中不畜雞舊謂但
取善作雞鳴者以代之謂之雞人唐詩絳幘雞人言首
戴絳幘如雞冠也然或不作雞聲間有代之以歌者如
晉太康地志云後漢固始公安細陽鮦陽四縣衛士習
雞鳴曲于闕下歌之即明制升殿有雞人于東廊下唱
日出曉之歌猶是遺意惜其禮久廢每欲究其事而未
得焉
唐風
(鴇羽)肅肅鴇羽集于苞栩
(鴇鳥名似鴈而大無後趾)
鴇水鳥鴈屬陸佃曰以毛有虎文故又曰鴻豹易林文
山鴻豹即此物苐水鳥原不棲木孔穎逹又曰鴇性不
樹止今乃集苞栩是為失所王事于役君子所由呼蒼
天也六書本義鴇字單作□謂象鳥立于樹槎上此故
杜撰以翻舊人不樹止之說者許氏說文顧氏玉篇諸
書皆别出□字鴇不是□且並無鳥立木上之訓
續詩傳鳥名卷卷一
