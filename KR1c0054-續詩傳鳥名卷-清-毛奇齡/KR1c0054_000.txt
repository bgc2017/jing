續詩傳鳥名卷詩類
提要
(臣)等謹案續詩𫝊鳥名卷三卷
國朝毛竒齡撰竒齡作毛詩續傳以避仇佚之
後從隣人吳氏子得卷末鳥名一卷與其門
人莫春園張文檒共緝綴之衍為三卷大意
在續毛訓而正朱𫝊每條皆先列集𫝊之文
於前而一一辨其得失考訓釋毛詩草木蟲
魚者自吳陸璣以後作者實繁朱子作詩集
𫝊大旨在發明美刺之旨而名物訓詁則其
所略竒齡此書則惟以考證為主故其說較
詳惟恃其博辨往往于朱子集𫝊多所吹求
而所言亦不免于疎舛如竒齡所作毛詩省
篇既以齊風鷄鳴為讒人此書又用舊說為
賢妃之告旦前後自相矛盾鷦鷯之名桃蟲
猶竊脂之名桑扈原不因水而名竒齡乃謂
所棲所食俱不在桃以喙銳如錐專剖葦中
蟲食之謂之掏蟲掏桃字通尤杜撰無理至
于解睍睆黃鳥用毛萇舊訓于義本長乃謂
鸎字從二目一八其二目者離二之目一八
者艮八之喙又謂鶯字從二火離為目目本
離火尚書洪範伏傳以五事之目屬五行之
火鶯首之戴兩火即鸎之戴兩目此雖王安
石之字說不穿鑿至此矣然大致引證賅洽
頗多有據錄而存之以廣考訂固不害于多
識之義爾乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
