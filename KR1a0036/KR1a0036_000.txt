復齋易說易類
提要
(臣)等謹案復齋易說六卷宋宗室趙彦肅撰
彦肅字子欽復齋其號也嘗舉進士掌寧國
軍書記調秀州推官移華亭縣丞攝縣事以
内艱歸趙汝愚奏薦為寧海軍節度推官旋
病卒蓋朱子薦之汝愚也彦肅所著有廣雜
學辨士冠禮婚禮饋食圖皆為朱子所稱惟
論易與朱子不合故朱子語錄謂其為說太
精取義太密或傷簡易之趣然彦肅說易在
即象數以求義理以六畫為主故其言曰先
聖作易有畫而已後聖繫之一言一字皆自
畫中來譬如畫師傳神非畫煙雲草木比也
然則彦肅冥思力索固皆研搜爻義務求其
所以然耳其沈潛於易中猶勝支離於易外
矣乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
