爾雅鄭注小學類一(訓詁之屬)
提要
(臣)等謹案爾雅鄭注三卷宋鄭樵撰樵字漁
仲莆田人居夾漈山中因以為號又自稱西
溪逸民紹興間以薦召對授右迪功郎兵部
架閣尋改監潭州南嶽廟給札歸鈔所撰通
志書成入為樞密院編修南宋諸儒大抵崇
義理而疎考證故樵以博洽傲睨一時遂至
肆作聰明詆諆毛鄭其詩辨妄一書開數百
年杜撰説經之捷徑為通儒之所深非惟作
是書乃通其所可通闕其所不可通文似簡
略而絶無穿鑿附㑹之失於説爾雅家為善
本中間駁正舊文如後序中所列饘餬訉言
襺袍衮黼四條峩峩丁丁嚶嚶二條注中所
列釋詁台朕陽之予為我賚畀卜之予為與
一條閲閲噰噰當入釋訓一條釋親據左傳
辨正娣姒一條釋天謂景風句上脱文一條
星名脱實沈鶉首鶉尾三次一條釋水天子
造舟一條釋魚鯉鱣一條釋蟲食根蟊一條
蝮虺首大如臂一條皆極精確惟魚謂之丁
一條務牽引假借以就其六書略之説據涷
雨二字謂爾雅作於離騷後又堅執作爾雅
者江南人凡郭璞所云蜀語河中語者悉駁
辨之是則偏僻之過習氣猶未盡除别白觀
之可矣乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
爾雅鄭注序
大道失而後有六經六經失而後有爾雅爾雅失而後
有箋注爾雅與箋注俱犇走六經者也但爾雅逸箋注
勞爾雅者約六經而歸爾雅故逸箋注者□爾雅以投
六經故勞有詩書而後有爾雅爾雅馮詩書以作往往
出自漢代箋注未行之前其孰以為周公哉爾雅釋六
經者也爾雅明百家箋注皆可廢爾雅應釋者也箋注
不應釋者也人所不識者當釋而釋之曰應釋人所不
識者當釋而不釋所識者不當釋而釋之曰不應釋古
人語言於今有變生今之世何由識古人語此釋詁所
由作五方言語不同生於夷何由識華語此釋言所由
作物有可以理言者以理言之有不可以理言但喻其
形容而已形容不可明故借言之訓以為證此釋訓所
由作宗族㛰姻稱謂不同宫室器樂命名亦異此釋親
釋宫釋器釋樂所由作人之所用者人之事爾何由知
天之物此釋天所由作生於此土識此土而已九州之
遠山川丘陵之異何由歴此釋地釋丘釋山釋水所由
作動物植物五方所産各有名古今所名亦異謂此釋
艸釋木釋蟲釋魚釋鳥釋獸釋畜所由作何物為六經
集言語稱謂宮室器服禮樂天地山川艸木蟲魚鳥獸
而為經以義理行乎其間而為緯一經一緯錯綜而成
文故曰六經之文爾雅謂言語稱謂宮室器服禮樂天
地山川艸木蟲魚鳥獸之所命不同人生不應識者也
故為之訓釋義理者人之本有人生應識者也故嬰兒
知好瞽者聾者知信義不馮文字而後顯不藉訓釋而
後知六經所言早為長物何況言下復有言哉故爾雅
則不釋焉後之箋注家反是於人不應識者則畧應識
者則詳舍經而從緯背實以應虚致後學昧其所不識
而妄其所識也蓋人所不應識者經也實也不得釋則
惑得釋則明若曰關關雎鳩在河之洲不得釋則人知
雎鳩為何禽河洲為何地哉人所應識者緯也虚也釋
則不顯不釋則顯董遇有言讀百徧理自見者為此也
若雎鳩河洲不得㫖言雖千誦何益哉何謂釋則不顯
且如論語所謂學而時習之不亦説乎無箋注人豈不
識孟子所謂亦有仁義而已矣何必曰利無箋注人豈
不識中庸所謂天命之謂性率性之謂道無箋注人豈
不識此皆義理之言可詳而知無待注釋有注釋則人
必生疑疑則曰此語不徒然也廼舍經之言而泥注解
之言或者復舍注解之意而泥已之意以為經意故去
經愈遠正猶人夜必寢旦必食不須告人也忽而告人
曰吾夜已寢矣旦已食矣聞之者豈信其直如此耳必
曰是言不徒發也若夜寢旦食又何須告人先儒箋解
虚言致後人疑惑正類此因疑而求因求而迷因迷而
妄指南為北俾日作月欣欣然以為自得之學其實沈
淪轉徙可哀也哉此患無他生於疑尔其疑無他生於
本來識者而作不識者解尔爾雅訓釋六經極有條理
然只是一家之見又多徇於理而不逹乎情狀故其所
釋六經者六經本意未必皆然樵酷愛其書得法度今
之所注只得據爾雅意㫖所在因採經以為證不可叛
之也其於物之名大有拘礙處亦畧為之摭正云爾謹
序
