禮記述註卷二十三
安溪李光坡撰
坊記第三十
疏曰鄭云名坊記者以其記六藝之義所以坊人之
失也
子言之君子之道譬則坊與坊民之所不足者也大為
之坊民猶踰之故君子禮以坊德刑以防淫命以防欲
疏曰此篇凡三十九章此下三十八章悉言子云惟
此章稱子言之者以是諸章之首一篇總要故重之集
說曰辟讀為譬坊與防同言君子以道防民之失猶以堤
防遏水之流也應氏曰性之善為德禮以防之而養其
源情之蕩為淫刑以防之而遏其流民之欲無窮聖人有
命之說焉使知命出於天各有分限而人力莫施以是防
之則覬覦者塞羡慕者止而欲不得肆矣坡謂註云命
謂教令可兼說盖君命即天命也
子云小人貧斯約富斯驕約斯盜驕斯亂禮者因人之
情而為之節文以為民坊者也故聖人之制富貴也使
民富不足以驕貧不至於約貴不慊於上故亂益亡
註曰此節文者謂農有田里之差士有爵命之級慊
恨不滿之貌也疏曰制富者居室丈尺俎豆衣服
之事須有法度不足至驕也制貧者農田百畆桑麻
自贍比閭相賙不令至於約也貴者制其禄秩隨功
爵而施則貴臣無復恨君禄爵薄於已也熊氏曰
小人無道以安貧故氣慊而約無德以守富故氣盈
而驕約則覬覦心生故盜驕則犯上心生故亂此皆
人之情也禮者因人情之過不及而為之節文以為
民坊也
子云貧而好樂富而好禮衆而以寧者天下其幾矣詩
云民之貪亂寧為荼毒故制國不過千乘都城不過百
雉家富不過百乘以此坊民諸侯猶有畔者
註曰寧安也大族衆家恒多作亂古者方十里其中
六十四井出兵車一乘此兵賦之法也成國之賦千
乘雉度名也高一丈長三丈為雉百雉為長三百丈
方五百步子男之城方五里百雉者此謂大都三國
之一熊氏曰詩大雅桑柔之篇引之以明民為荼
毒則貧必不好樂富必不好禮衆必不肯自寧也
坡謂民豈不知亂之能荼毒人乎然其貪亂也寧為
所荼毒而不恤此形民喜亂之心最為真至解者似
少失之
子云夫禮者所以章疑别微以為民坊者也故貴賤有
等衣服有别朝廷有位則民有所讓
集說曰疑者惑而未决微者隱而不明惟禮足以章
明之分别之也熊氏曰貴賤上下之等衣服隆殺
之别朝廷尊卑之位其間毫髮不可僭差之際正人
之易惑事之難明者
子云天無二日土無二王家無二主尊無二上示民有
君臣之别也春秋不稱楚越之王喪禮君不稱天大夫
不稱君恐民之惑也詩云相彼盍旦尚猶患之
註曰楚越之君僭號稱王不稱其喪謂不書葬也春
秋傳曰吳楚之君不書葬辟其僭號也臣者天君稱天
子為天王稱諸侯不言天公辟王也大夫有臣者稱
之曰主不言君辟諸侯也此者皆為使民疑惑不知
孰者尊也盍旦夜鳴求旦之鳥也求不可得也人猶
惡其欲反晝夜而亂晦明况於臣之僭君求不可得
之類亂上下惑衆也
子云君不與同姓同車與異姓同車不同服示民不嫌
也以此坊民民猶得同姓以弑其君
註曰同姓者謂先王先公子孫有繼及之道者也其
非此則無嫌也僕右恒朝服君則各以時事唯在軍
同服于
子云君子辭貴不辭賤辭富不辭貧則亂益亡故君子
與其使食浮於人也寧使人浮於食
註曰食謂禄也在上曰浮禄勝已則近貪已勝禄則
近廉熊氏曰貴賤謂爵之尊卑貧富謂禄之厚薄
亂爭奪也
子云觴酒豆肉讓而受惡民猶犯齒衽席之上讓而坐
下民猶犯貴朝廷之位讓而就賤民猶犯君詩云民之
無良相怨一方受爵不讓至於已斯亡
集說曰詩小雅角弓之篇爵酒器也嚴氏云兄弟有
因杯酒得罪而怨者此為持平之論以解之言凡人
之不善者其相怨各執一偏而不能参彼已之曲直故
但知怨其上而不思已過然其端甚微或止因受爵
失辭遜之節而或至於忘其身亦可念矣方氏曰
禮六十以上籩豆有加故酒肉以犯齒言三命不齒
席於尊東故衽席以犯貴言族人不得戚君位故朝
廷以犯君言
子云君子貴人而賤己先人而後己則民作讓故稱人
之君曰君自稱其君曰寡君
熊氏曰貴人而賤己如坐下就賤之類先人而後己
如受惡之類此讓道也
子云利禄先死者而後生者則民不偝先亡者而後存
者則民可以託詩云先君之思以畜寡人以此坊民民猶
偝死而號無告
疏曰財利榮禄之事假令死之與生並合俱得君上
則先與死者後與生者以此化民則民皆不偝於死
者亡謂身為國事而出亡在外存謂身在國内若君
有利禄先與在外亡者而後與國内存者以此化民
民皆仁厚可以大事相付託也偝死而號無告者言
民偝棄死者其生者老弱號呼無所控告也熊氏
曰詩邶風燕燕之篇畜詩作勖勉也莊姜言歸妾戴
媯思念先君莊公以婦道勖勉寡人夫思先君見不
偝之意既歸而猶以此勖莊姜見其可託也
子云有國家者貴人而賤禄則民興讓尚技而賤車則
民興藝故君子約言小人先言
註曰言人君貴尚賢者能者而不吝於班禄賜車服
則讓道興賢者能者人所服也技猶藝也約言先言
言人尚德不尚言也約與先互言耳君子約則小人
多矣小人先則君子後矣方氏曰上之所化如此
不徒事乎空言而已故繼之以君子約言小人先言
子云上酌民言則下天上施上不酌民言則犯也下不
天上施則亂也故君子信讓以涖百姓則民之報禮重
詩云先民有言詢于芻蕘
集說曰上酌民言謂人君將施政教必斟酌参挹乎
輿論之可否如此則政教所加民尊戴之如天所降
下者矣信則不欺於民讓則不恃乎己以此臨民民
得不親其上死其長乎故曰民之報禮重也詩大雅
板之篇詢于芻蕘問於取草取薪之賤者也引此以
明酌民言之意方氏曰上不酌民言則事或妄行
而失其所守故曰則犯也下不天上施則民或肆慢
而無以相治故曰亂也
子云善則稱人過則稱己則民不爭善則稱人過則稱
己則怨益亡詩云爾卜爾筮履無咎言
坡謂此衛風氓之篇引之以見推善引過齋戒自省
如卜筮然則所稱合禮無取咎之言矣此明所以不
爭不怨之故至為深切何可易議也爾卜爾筮猶易
言原筮
子云善則稱人過則稱己則民讓善詩云考卜惟王度
是鎬京惟龜正之武王成之
集說曰詩大雅文王有聲之篇言稽考龜卜者武王
也謀度鎬京之居盖武王之志已先定矣及以吉凶
取正於龜而龜亦協從武王遂以龜為正而成此都
焉是武王不自以為功而讓之龜卜也故引以為讓
善之證
子云善則稱君過則稱己則民作忠君陳曰爾有嘉謀
嘉猷入告爾君于内女乃順之于外曰此謀此猷惟我
君之德於乎是惟良顯哉
註曰君陳盖周公之子伯禽弟也疏曰知周公子
者以書序云周公既没命君陳分正東郊成周似若
蔡仲之命書序云蔡叔既卒王命蔡仲踐諸侯位相
似皆是父卒命子故疑周公子
子云善則稱親過則稱己則民作孝大誓曰子克紂非
子武惟朕文考無罪紂克予非朕文考有罪惟子小子
無良
子云君子弛其親之過而敬其美論語曰三年無改於
父之道可謂孝矣高宗云三年其惟不言言乃讙
註曰弛猶棄忘也方氏曰子為父隱所謂弛其過
也善則稱親所謂敬其美也熊氏曰引書借不言
二字為諱親之過以明弛過之意
子云從命不忿微諫不倦勞而不怨可謂孝矣詩云孝
子不匱
集說曰從命不忿謂承受父母命令之時不可有忿
戾之色詩大雅既醉之篇言孝子事親無乏止之時
坡謂受命不從者何足校其忿不忿惟是從者則
知愛矣然或非己所欲或有不均獨賢之意雖從命
而幾微介於顔面是忿己則與不從者亦五十百步
之間耳
子云睦於父母之黨可謂孝矣故君子因睦以合族詩
云此令兄弟綽綽有裕不令兄弟交相為瘉
註曰睦厚也黨猶親也合族謂與族人燕與族人食
令善也綽綽寬裕貌也交猶更瘉病也熊氏曰綽
綽有裕能睦之証交相為瘉不能睦之証
子云於父之執可以乘其車不可以衣其衣君子以廣
孝也
註曰父之執與父執志同者也可以乘其車車於身
差遠也謂與已位等疏曰若尊卑懸絶假非執友
不可傳通車服故知與已位等但是父執故不可衣
其衣也
子云小人皆能養其親君子不敬何以辨
子云父子不同位以厚敬也書云厥辟不辟忝厥祖
註曰同位尊卑等為其相䙝厥其也辟君也忝辱也
為君不君與臣子相䙝則辱先祖矣君父之道宜尊嚴
子云父母在不稱老言孝不言慈閨門之内戲而不歎
君子以此防民民猶薄於孝而厚於慈
集說曰曲禮云恒言不稱老與此意同孝所以事親
慈所以畜子言孝不言慈者慮其厚於子而薄於親
故也可以娛人而使之樂者戲也可以感人而使之
傷者歎也閨門之内謂父母之側戲而不歎非專事
於戲也謂為孺子之容止或足以娛親猶云可爾恨
歎之聲則傷親故不為也
子云長民者朝廷敬老則民作孝
註曰長民謂天子諸侯也
子云祭祀之有尸也宗廟之有主也示民有事也修宗
廟敬祭事教民追孝也以此坊民民猶忘其親
註曰有事有所尊事方氏曰為親之死故為尸以
象其生為神之亡故為主以寓其存經曰事死如事
生事亡如事存此所言示民有事也追孝與祭統言
追養繼孝同義
子云敬則用祭器故君子不以菲廢禮不以美没禮故
食禮主人親饋則客祭主人不親饋則客不祭故君子
苟無禮雖美不食焉易曰東鄰殺牛不如西鄰之禴祭
實受其福詩云既醉以酒既飽以德以此示民民猶爭
利而忘義
註曰祭器籩豆簋鉶之屬也有敬事於賓客則用之
謂饗食也盤盂之屬謂燕器疏曰菲薄也言君子
不以貧窶菲薄廢禮不行没過也不可以財物豐多
華美其事没過於禮也易既濟九五爻辭詩大雅既
醉之篇方氏曰食者利之所存禮則義之所出故
言爭利以忘義
子云七日戒三日齋承一入焉以為尸過之者趨走以
教敬也醴酒在室醍酒在堂澄酒在下示民不淫也尸
飲三衆賓飲一示民有上下也因其酒肉聚其宗族以
教民睦也故堂上觀乎室堂下觀乎上詩云禮儀卒度
笑語卒獲
集說曰戒謂散齋也承奉事之也醴齊醍齊澄酒此
三酒味薄者在上味厚者在下貴薄而賤厚是示民
以不貪淫於味也尸飲三主人主婦賓長各一獻也
然後主人獻賓是衆賓飲一也尊上者得酒多卑
下者少是示民以上下之等也因其祭祀之酒肉於
祭禮之末序昭穆相獻酬此以和睦之道教民也祭
祀之時堂上者觀室中之禮儀堂下者又觀堂上之
禮儀其容有不肅者乎詩小雅楚茨之篇卒盡也言
禮儀盡合於法度笑語盡得其宜也
子云賓禮每進以讓喪禮每加以遠浴於中霤飯於牖
下小歛於戶内大歛於阼殯於客位祖於庭葬於墓所
以示遠也殷人弔於壙周人弔於家示民不偝也子云
死民之卒事也吾從周以此坊民諸侯猶有薨而不葬者
註曰遠之所以崇敬也疏曰鄉飲酒禮主人迎賓
至門三辭至階三讓皆主人先入先登是賓禮每進
以讓也殷人即壙上而弔於送死太簡周人孝子反
哭至家乃後始弔於送死殷勤是情禮備具故云吾
從周
子云升自客階受弔於賓位教民追孝也未沒喪不稱
君示民不爭也故魯春秋記晉喪曰殺其君之子奚齊
及其君卓以此坊民子猶有弑其父者
註曰謂反哭時也既葬矣猶不由阼階不忍即父位
也沒終也春秋傳曰諸侯於其封内三年稱子至其
臣子踰年則謂之君矣奚齊與卓子皆獻公之子也
獻公卒其年奚齊殺明年而卓子殺矣
子云孝以事君弟以事長示民不貳也故君子有君不謀
仕唯卜之日稱二君
集說曰推事父之道以事君推事兄之道以事長皆
誠實之至豈敢有副貳其上之心乎欲貳其君是與
尊者相敵矣故云示民不貳也君子人君之子也有
君君在也不謀仕嫌欲急於為政也世子他事皆不
得稱君貳惟命龜之時或君有故而已代之則自稱
曰君之貳其左傳卜貳圉正謂君之貳故鄭引之云
二當為貳也
喪父三年喪君三年示民不疑也
疏曰君無骨肉之親若不為重服民則疑君不尊今
與喪父同示民不疑於君之尊也
父母在不敢有其身不敢私其財示民有上下也
集說曰與曲禮不許友以死不有私財意同有上下
謂卑當統於尊也
故天子四海之内無客禮莫敢為主焉故君適其臣升
自阼階即位於堂示民不敢有其室也父母在饋獻不
及車馬示民不敢專也以此坊民民猶忘其親而貳其
君
集說曰自此遺彼曰饋自下獻上曰獻車馬家物之
至重者以上四節皆明事君事親之道故總結之曰
忘其親而貳其君
子云禮之先幣帛也欲民之先事而後樂也先財而後
禮則民利無辭而行情則民爭故君子於有饋者弗能
見則不視其饋易曰不耕穫不菑畬凶以此坊民民猶
貴禄而賤行
集說曰禮之先幣帛謂先行相見之禮後用幣帛以
致其情也此是欲教民以先任事而後得禄之義若
先用財而後行禮則民必貪於財利矣無辭無辭讓
之節也行情直行已情也禮略而利行不能無爭奪
矣人有饋遺於已禮也已或以他故或以疾病不能
出見其人則不視其饋視猶納也此盖不敢以無禮
而當人之禮易无妄六二爻辭今文無凶字田一歲
曰菑三歲曰畬不耕而穫不菑而畬以喻人臣無功
而食君之禄引之以證不行禮而貪利也
子云君子不盡利以遺民詩云彼有遺秉此有不斂穧
伊寡婦之利故君子仕則不稼田則不漁食時不力珍
大夫不坐羊士不坐犬詩云采葑采菲無以下體德音
莫違及爾同死以此坊民民猶忘義而爭利以忘其身
疏曰此邶風谷風之篇葑蔓菁也菲草生下濕地似
蕪菁花紫赤色可食記者引詩斷章為義凡有二意
一則云采此葑菲但采其葉下體之根莖雖美不可
并取則是不盡取其利當遺與於下二則云采其葑
菲無以下體之惡并棄其葉據下體有苦惡之時作
記者據其根善則無得并取其根無盡利也據其根
惡則無得并棄其葉不求備也集說曰詩小雅大
田之篇秉禾之束為把者穧鋪而未束者言彼處有
遺餘之秉把此處有不收斂之鋪穧寡婦之不能耕
者取之以為利耳伊語辭與今詩文顛倒不同仕則
不稼禄足以代耕也田則不漁有禽獸不可再取魚
龞也食時言人君食四時之膳也不力珍不更用力
務求珍羞也坐羊坐犬殺食而坐其皮也皆言不盡
利之道
子云夫禮坊民所淫章民之别使民無嫌以為民紀者
也故男女無媒不交無幣不相見恐男女之無别也詩
云伐柯如之何匪斧不克取妻如之何匪媒不得藝麻
如之何横從其畆取妻如之何必告父母以此坊民民
猶有自獻其身
註曰淫猶貪也章明也嫌嫌疑也重男女之會所以
遠别之於禽獸也有幣者必有媒有媒者不必有幣
仲春之月會男女之時不必待幣獻猶進也伐柯伐
木以為柯也藝亦樹也言取妻之法必有媒如代柯
之必須斧也取妻之道必告父母如樹麻當先易治
其田疏曰自此以下終於篇末總坊男女奔淫之
事夫婦重慎之義也所淫所貪欲之事非直淫泆也
若其淫泆則當云防民淫不須云所也章民之别明
民之男女令相分别也自獻其身謂女自進其身以
求男者也集說曰詩齊風南山之篇以此坊民以
下十一字舊本在詩云之上令以類推之當在所引
詩下
子云取妻不取同姓以厚别也故買妾不知其姓則卜
之以此坊民魯春秋猶去夫人之姓曰吳其死曰孟子
卒
集說曰厚别厚其有别之禮也卜之卜其吉凶也吳
泰伯之後魯同姓也昭公取吳女又見論語坡謂
雜記云夫人之不命於天子自魯昭公始則孟子原
非夫人昭公稱之為孟子春秋書曰孟子卒所謂我
無加損焉正名而已三傳皆以諱言坡所未詳
子云禮非祭男女不交爵以此坊民陽侯猶殺繆侯而
竊其夫人故大饗廢夫人之禮
註曰交爵謂相獻酢陽侯繆侯同姓也其國未聞大
饗饗諸侯來朝者也夫人之禮使人攝疏曰特牲
主婦獻尸尸酢主婦是祭時交爵也陽侯繆侯是两
君之諡按王享諸侯及諸侯自相享同姓則后夫人
親獻異姓則使人攝獻則繆侯所享盖同姓也以此
言之陽侯以前夫人出享鄰國之君得有男女交爵
此後夫人獻禮遂廢並使人攝也坡謂此節語意
似古者祭與賓皆有男女交爵之事今享禮已廢惟
祭尚然故子但云非祭男女不交爵其餘不交灼然
可知
子云寡婦之子不有見焉則弗友也君子以辟遠也故
朋友之交主人不在不有大故則不入其門以此坊民
民猶以色厚於德
註曰有見謂覩其才藝也同志為友大故喪病集
說曰辟遠者以避嫌故遠之也
子云好德如好色
註曰此句似不足論語曰未見好德如好色疾時人
厚與色之甚而薄於德也
諸侯不下漁色故君子遠色以為民紀故男女授受不
親御婦人則進左手姑姊妹女子子已嫁而反男子不
與同席而坐寡婦不夜哭婦人疾問之不問其疾以此
坊民民猶淫佚而亂於族
註曰不漁色謂不内取於國中也内取國中為下漁
色昏禮始納采謂采擇其可者也國君而内取象捕
魚然中網取之是無所擇亂族犯非妃匹也集說
曰荒於色則紀綱弛民之昏禮亦化之而廢故遠色
者所以立民之紀使不以色而廢禮亂常也餘並見
前
子云昏禮婿親迎見於舅姑舅姑承子以授婿恐事之
違也以此坊民婦猶有不至者
集說曰舅姑女之父毋也承進也子女也論語註云
送與之也儀禮父戒女曰夙夜無違命母戒女曰無
違宫事皆恐事之違也末世禮壞故有男行而女不
隨者亦有親迎而女不至者成氏曰婦人謂夫之
父母曰舅姑男子亦謂妻之父母曰舅姑但加外字
耳夫婦齊體父母互相敬也
中庸第三十一
疏曰鄭目錄云孔子之孫子思伋作之以昭明
聖祖之德
朱子章句
表記第三十二
疏曰鄭云名曰表記者以其記君子之德見於
儀表者也
子言之歸乎君子隱而顯不矜而莊不厲而威不言而
信
方氏曰此篇稱子言之者八皆總其大同之略也稱
子曰者四十五皆列其小異之詳也熊氏曰夫子
周流志在行道至晚知道不行故發歸乎之嘆盖君
子身雖隱而道未嘗不顯著如不必矜持而容自莊
不必嚴厲而色自威不必言語而信自存此皆道之
彰明較著不待仕而後可見也此吾所以當歸也
子曰君子不失足於人不失色於人不失口於人是故
君子貌足畏也色足憚也言足信也甫刑曰敬忌而罔
有擇言在躬
註曰忌之言戒也言已外敬而心戒慎則無有可擇
之言加於身也疏曰甫刑吕刑也甫侯為穆王說
刑故稱甫刑劉氏曰君子謹獨不待矜而莊故不
失足於人而貌足畏不待厲而威故不失色於人而
色足憚不待言而信故不失口於人而言足信也盖
其尋常敬忌故動處無不中節如此又引書以證之
而義益顯矣
子曰裼襲之不相因也欲民之毋相瀆也
註曰不相因者以其或以裼為敬或以襲為敬禮盛
者以襲為敬執王龜之屬也禮不盛者以裼為敬受
享是也應氏曰裼襲以示文質各有異宜所謂不
相因者恐一時或有異事必易服從事各存其敬不
以襲衣而因為裼不以裼衣而因為襲盖節文既辨
而又不憚其勞則無相䙝之患
子曰祭極敬不繼之以樂朝極辨不繼之以倦
吕氏曰極敬者誠意至也苟至於樂則敬弛極辨者
節文明也苟至於倦則入於苟簡
子曰君子慎以辟禍篤以不揜恭以遠恥
註曰篤厚也揜猶困廹也熊氏曰慎以處事言篤
以立身言恭以待人言坡謂篤實行道險夷一致
不可困廹非光輝之謂也
子曰君子莊敬日強安肆日偷君子不以一日使其躬
儳焉如不終日
註曰儳焉可輕賤之貌也如不終日言人而無禮死
無時熊氏曰莊敬則精神簡束而日進故強安肆
則志意消阻而日退故偷是以君子不敢一日不敬
使中心無主而紛紜雜亂若不能以終日也儳参錯
不齊貌坡謂如註之解鞭廹可畏所當共省者
子曰齊戒以事鬼神擇日月以見君恐民之不敬也
集說曰幽明之交上下之際尤其所當敬者故並言
之
子曰狎侮死焉而不畏也
馬氏曰狎侮至於死而不畏者蔽其所䙝也
子曰無辭不相接也無禮不相見也欲民之毋相䙝也
易曰初筮告再三瀆瀆則不告
集說曰易蒙卦辭謂凡占者初筮則誠敬必全若以
明而治蒙必其學者如初筮之誠則當告之若如再
筮三筮之瀆慢則不必告之矣引此以言賓主之交
際當慎始敬終如初筮之誠不可如再三筮之瀆慢
也吕氏曰辭者相接之言如公與客宴曰寡人有不
腆之酒以請吾子之與寡人須臾焉使某也以請之
類是也禮者相見之摯如羔雁雉騖之類是也必以
辭必以禮者交際不可苟也苟則䙝䙝則不敬此交
所以易疎也
子言之仁者天下之表也義者天下之制也報者天下
之利也
註曰報謂禮也禮尚往來應氏曰仁之體大而尊
昭揭衆善而人心儼然知所敬故曰表義之體方而
嚴裁割事物而人心凛然知所畏故曰制報之為禮
以交際往來彼感此應使人有文以相接有恩以相
愛其何利如之
子曰以德報德則民有所勸以怨報怨則民有所懲詩
曰無言不讎無德不報太甲曰民非后無能胥以寧后
非民無以辟四方子曰以德報怨則寬身之仁也以怨
報德則刑戮之民也
註曰讎猶答也寬猶愛也愛身以息怨非禮之正也
熊氏曰民非后無能胥以寧是君有安民之德民
之事君所以報也后非民無以辟四方是民有戴君
之德君之治民所以報之也引之亦明報德意坡
謂論語子曰以直報怨以德報德夫以直報怨必有
不德者矣以德報德必有不直者矣聖人之言交互
觀之委曲皆盡然渾然沖和此似少露矣
子曰無欲而好仁者無畏而惡不仁者天下一人而已
矣是故君子議道自己而置法以民
吕氏曰安仁者天下一人而已則非聖人不足以性
仁苟志於仁矣無惡也則衆人皆可以為仁以聖人
所性而議道則道無不盡以衆人之可為而制法則
法無不行方氏曰欲而好仁則智者利仁之事也
畏而惡不仁則畏罪者強仁之事也若所好生於無
欲所惡生於無畏非中心安仁者不能故曰天下一
人而已
子曰仁有三與仁同功而異情與仁同功其仁未可知
也與仁同過然後其仁可知也仁者安仁知者利仁畏
罪者強仁仁者右也道者左也仁者人也道者義也厚
於仁者薄於義親而不尊厚於義者薄於仁尊而不親
疏曰仁者右也道者左也此明仁義相須若手之左
右吕氏曰桓公九合諸侯一匡天下雖湯武之舉
不過乎是而其情則不同故其仁未可知也過者人
所避有不幸而致焉周公使管叔以殷畔過於愛兄
而已孔子對陳司敗以昭公知禮過於諱君而已皆
出乎情而其仁可知也道非仁不立義非仁不行凡
人之舉動必右先而後左隨之故曰仁右道左坡
謂均之為仁所謂同功也或安之或利之或強之所
謂異情也畏罪者強仁乃畏威寡罪是困勉之功非
五霸之假也仁者右也以下乃教為仁者以仁必有
義則或功或過皆得其情而無厚與薄之偏矣
道有至義有考至道以王義道以霸考道以為無失
註曰此讀當言道有至有義有考字脫一有耳應
氏曰至道即仁也至道渾而無迹故得其渾全精粹
以為王義道嚴而有方故得其裁割斷制以為霸盡
稽考之道而事不輕舉焉亦可以無失矣坡謂王
天子霸牧伯也義道以霸言牧伯奉義而行耳宋元
末儒一見霸字如虎狼然何也
子言之仁有數義有長短小大中心憯怛愛人之仁也
率法而強之資仁者也詩云豐水有芑武王豈不仕詒
厥孫謀以燕翼子武王烝哉數世之仁也國風曰我今
不閱皇恤我後終身之仁也
集說曰仁有數言行仁之道非止一端如下文安勉
之别是也義有長短小大言義無定體在隨事而制
其宜也如仕止久速各當其可之類中心憯怛此胞
與為懷故為愛人之仁率循古人之成法而勉強行
之此資藉古之仁道以為仁者也詩大雅文王有聲
之篇言豐水之傍以潤澤生芑榖喻養成人才也武
王豈不官使之乎言無遺才也聖人為後嗣計莫大
於遺之以人才是欲傳其孫之謀而燕安翼輔其子
耳夫子以為數世之仁盖中心憯怛所發者深故所
及者遠也國風邶風谷風之篇今詩作躬閱容也言
我身且不見容何暇憂後事乎此但欲以仁終其身
而已耳盖勉強資仁所發者淺故所及者近也
子曰仁之為器重其為道遠舉者莫能勝也行者莫能
致也取數多者仁也夫勉於仁者不亦難乎是故君子
以義度人則難為人以人望人則賢者可知已矣
註曰取數多言計天下之道仁居其多以人望人言
當以時人相比方耳熊氏曰統四端兼萬善故曰
重生而即其死而後已故曰遠惟重則舉莫能勝惟
遠則行者莫能致此可見仁之取數極多夫人欲勉
於仁而全體不息誠難也勝重致遠義之當然也君
子以義之盡者度人必欲其勝重致遠則難為人惟
舉今之人以相望則一得亦可表見賢者可得而知
矣
子曰中心安仁者天下一人而已矣大雅曰德輶如毛
民鮮克舉之我儀圖之惟仲山甫舉之愛莫助之小雅
曰高山仰止景行行止子曰詩之好仁如此鄉道而行
中道而廢忘身之老也不知年數之不足也俛焉日有
孳孳斃而後已
集說曰大雅烝民之篇言德之在人其輕如毛非難
能也而民少能舉之者尹吉甫於儀匹之中圖謀之
求其能舉德者乃惟仲山甫能舉之我愛其人使其
或有不及我思效忠以助之而山甫全德無可以致
其助者也小雅車牽之篇言有高山則人瞻望而仰
之有景大之德行則人視法而行之二止字皆語辭
夫子引此两詩而贊之曰詩人之好仁如此哉中道
而廢言力竭而止若非力竭則不止也不足少也人
老則未來之歲月少矣俛焉無他顧之意孳孳勤勉
之貌斃死也應氏曰前章言仁重且遠而人不可
以全責此又總敘而勸勉之
子曰仁之難成久矣人人失其所好故仁者之過易辭
也子曰恭近禮儉近仁信近情敬讓以行此雖有過其
不甚矣夫恭寡過情可信儉易容也以此失之者不亦
鮮乎詩曰温温恭人維德之基
註曰辭解說也疏曰儉近仁者以儉不費用無害
於物故近仁也情可信者以情示人故可信也儉易
容者儉則寡求故易容也方氏曰能好仁則得其
所好矣以其反此而失其所好仁所以難成與苟好
仁矣雖有過易辭也况無過乎周公孔子之過是也
情誠實之理
子曰仁之難成久矣唯君子能之是故君子不以其所
能者病人不以人之所不能者愧人是故聖人之制行
也不制以已使民有所勸勉愧恥以行其言禮以節之
信以結之容貌以文之衣服以移之朋友以極之欲民
之有壹也小雅曰不愧於人不畏于天
註曰以中人為制則賢者勸勉不及者愧恥聖人之
言乃行也壹謂專心於善不愧于人不畏于天言人
有所行當慙怖於天人也熊氏曰制行立教以制
民行也禮以品節其為人之行信以固結其為人之
志使養其内也習容貌之度使文其身教衣服之章
使稱其德以養於外也又使交朋切磋相成以造於
極至之地總之使不惑於他岐而志專一於仁也移
讀為稱詩小雅何人斯之篇
是故君子服其服則文以君子之容有其容則文以君
子之辭遂其辭則實以君子之德是故君子恥服其服
而無其容恥有其容而無其辭恥有其辭而無其德恥
有其德而無其行是故君子衰絰則有哀色端冕則有
敬色甲胄則有不可辱之色詩云維鵜在梁不濡其翼
彼記之子不稱其服
集說曰此承上文容貌衣服而言欲有其德行以實
之也德謂得之於已行謂見之於事詩曹風候人之
篇鵜鵜鶘也俗名淘河鵜鶘當入水中食魚今乃在
魚梁之上竊人之魚以食未嘗濡濕其翼如小人居
高位以竊禄而不稱其服也坡謂文以君子之辭
信也實以君子之德禮也哀色敬色不可辱之色雖
以容言然施之各當其時則禮也出之實而不偽則
信也
子言之君子之所謂義者貴賤皆有事於天下天子親
耕粢盛秬鬯以事上帝故諸侯勤以輔事於天子
疏曰小宰註云天地大神至尊不祼此祭上帝有秬
鬯者凡鬯有二若和之以鬱謂之鬱鬯祭宗廟而灌
也若不和鬱謂之秬鬯謂五齊之酒以秬黍為之故
得以事上帝應氏曰義者截然正方而無偏私也
知賤之事貴而不知貴之率賤豈絜矩之道哉故天
子竭力致敬以事乎上帝則諸侯亦服勤以輔乎天
子也
子曰下之事上也雖有庇民之大德不敢有君民之心
仁之厚也是故君子恭儉以求役仁信讓以求役禮不
自尚其事不自尊其身儉於位而寡於欲讓於賢卑已
而尊人小心而畏義求以事君得之自是不得自是以
聽天命詩云莫莫葛藟施于條枚凱弟君子求福不回
其舜禹文王周公之謂與有君民之大德有事君之小
心詩云惟此文王小心翼翼昭事上帝聿懷多福厥德
不回以受方國
註曰無君民之心是思不出其位役之言為也自是
以聽天命言不易道徼利禄也凱樂也弟易也言樂
易之君子其求福修德以俟之不為回邪之行要之
如葛藟之延蔓于條枚是其性也疏曰自是言不
問得之與失恒行其是而不行非也詩大雅旱麓之
篇詩言葛藟施于條枚猶如子孫之興亦由先祖而
德盛也引詩斷章故與詩文不同舜禹文王周公是
凱弟君子有大德而小心常能畏懼是不回也熊
氏曰又引大雅大明之篇以明文王有事君之小心
也觀此則舜禹周公可知矣坡謂不自尚二句言
恭也儉於位一句言儉也讓於賢三句言讓也求以
事君四句言信也盖不易道信也無所為而為亦信
也
子曰先王諡以尊名節以壹惠恥名之浮於行也是故
君子不自大其事不自尚其功以求處情過行弗率以
求處厚彰人之善而美人之功以求下賢是故君子雖
自卑而民敬尊之子曰后稷天下之為烈也豈一手一
足哉惟欲行之浮於名也故自謂便人
註曰烈業也言后稷造稼穡天下世以為業豈一手
一足喻用之者多無數也自謂便人亦言其謙也辟
仁聖之名云自便習於此事之人耳集說曰諡以
尊名為美諡以尊顯其聲名也壹專也惠善也善行
雖多但節取其大者以專其善故曰節以壹惠也以
求處情謂君子所以不自大尚其事功者以求處情
實不肯虚為矯飾也過行弗率以求處厚者謂若有
過高之行則不敢率循惟求以處乎篤厚之道而已
本分上不可加毫末也
子言之君子之所謂仁者其難乎詩云凱弟君子民之
父母凱以強教之弟以說安之樂而毋荒有禮而親威
莊而安孝慈而敬使民有父之尊有母之親如此而后
可以為民之父母非至德其孰能如此乎
熊氏曰君子謂仁以盡君道者其難乎觀詩而知凱
以強教之謂驅之以道而不徇乎情也弟以說安之
謂撫之以恩而不拂乎心也使民和樂而又有節曰
毋荒使民有禮而情不離曰親威莊以臨之而不過
於拘檢則安孝慈以事親使衆而不流於狎玩則敬
盖樂而無荒孝慈而敬是弟而濟之以凱強教也使
民有父道之可尊也有禮而親威莊而安是凱而濟
之以弟說安也使民有母道之可親也則民亦尊之
親之可以為民父母矣君子之所謂仁者如此非至
德渾全不偏其孰能施而為仁凱弟兼全乎
今父之親子也親賢而下無能母之親子也賢則親之
無能則憐之母親而不尊父尊而不親水之於民也親
而不尊火尊而不親土之於民也親而不尊天尊而不
親命之於民也親而不尊鬼尊而不親
註曰命謂四時政令所以教民勤事也鬼謂四時祭
祀所以訓民事君也疏曰四時教命欲人生厚是
親也附近於民使民勤事是不尊神道嚴敬是尊也
人神道隔無形可見是不親也
子曰夏道尊命事鬼敬神而遠之近人而忠焉先禄而
後威先賞而後罰親而不尊其民之敝憃而愚喬而野
樸而不文殷人尊神率民以事神先鬼而後禮先罰而
後賞尊而不親其民之敝蕩而不靜勝而無恥周人尊
禮尚施事鬼敬神而遠之近人而忠焉其賞罰用爵列
親而不尊其民之敝利而巧文而不慙賊而蔽
註曰憃而愚喬而野樸而不文以本不困於刑罰少詐諼
也敝謂政教衰失之時也先鬼後禮謂内宗廟外朝廷也
禮者君臣朝會凡以摯交接相施予蕩而不静勝而無恥
以本習於鬼神虛無之事令其心放蕩無所定困於刑罰
苟勝免而無恥也集說曰其賞罰以爵列之高下為準
如車服土田之賞有命數之異刑罰之施有八辟之
議及命夫命婦不躬坐獄訟之類皆是也熊氏曰
此言三代偏於尊親而敝於末流也尊命重命令而
不輕瀆近人而忠言每事體乎人情而為忠厚之道
也利而巧便利多機巧也文而不慚多文辭而無愧
心也坡謂以煩文縟節相督責而昧於情理之宜
賊而蔽言文之末失也切中矣
子曰夏道未瀆辭不求備不大望於民民未厭其親殷
人未瀆禮而求備於民周人強民未瀆神而賞爵刑罰
窮矣
註曰不求備不大望言其政寬貢賦輕也強民言承
殷難變之敝也爵賞刑罰窮矣言其繁文備設疏
曰未瀆禮言君臣上下於禮事簡略不䙝瀆也集
說曰未瀆辭以其尊命也未瀆禮以其後禮也未瀆
神以其敬神而遠之也不求備不大望於民即省刑
罰薄稅斂之事未厭其親尊君親上之心自不能忘
也言夏之民未厭其親則殷周之民不然矣強民言
殷民不服而成王周公化之之難也賞爵刑罰之制
至周而詳悉備具無以復加故曰窮矣窮極也
子曰虞夏之道寡怨於民殷周之道不勝其敝子曰虞
夏之質殷用之文至矣虞夏之文不勝其質殷周之質
不勝其文
集說曰前章言夏商周之事此又兼言虞氏以起下
章
子言之曰後世雖有作者虞帝弗可及也已矣君天下
生無私死不厚其子子民如父母有憯怛之愛有忠利
之教親而尊安而敬威而愛富而有禮惠而能散其君
子尊仁畏義恥費輕實忠而不犯義而順文而靜寬而
有辨甫刑曰德威惟威德明惟明非虞帝其孰能如此
乎
吕氏曰憯怛之愛猶慈母之愛非責報於其子也非
要譽於他人也發於誠心而已忠利之教者若使契
為司徒教以人倫作為衣裳至書契之等使天下利
用而不倦是皆有教人以善之誠無所不利之功者
也應氏曰生無私有天下而不與也死不厚其子
傳諸賢而為天下得人也其君子化之皆為全德尊
仁畏義不敢犯天下之公理恥費輕實不敢徇一已
之私欲恥費者儉於自奉也輕財者薄於言利也自
庇民大德而下凡三章言臣道之難於盡仁惟舜禹
文王周公可以為仁之厚而后稷庶幾近之自凱弟
君子而下凡四章言君道之難於盡仁惟虞帝可以
為德之至而夏商周皆未免有所偏也熊氏曰愛
曰憯怛則子民如母而親教曰忠利則子民如父而
尊在身則從容自適而安又敬而不至自肆嚴肅難
犯而威又愛而不至寡恩及民則富之又有禮而不
驕侈惠之而又能遍利於四海坡謂尊仁畏義二
句以行已言忠而不犯二句以事君言文理也靜不
露也燦然有理而不露圭角寬以容衆而親䟽賢否
有辨此二句以處事接物言也
子言之事君先資其言拜自獻其身以成其信是故君
有責於其臣臣有死於其言故其受禄不誣受罪益寡
應氏曰資憑藉也古之為臣其經世之學皆豫定於
胸中至於事君則前定之規模先形於言以為藉然
後自獻其身以成其信自獻者非屈已以求售也如
書之自靖自獻致命而無所愧也畎畝幡然之數語
說命對揚之三篇此伊傅先資之言也齊桓問答而
為書燕昭命下而有對此管樂先資之言也言於先
而信於後無一不酬者後世若登壇東向之答草廬
三顧之策亦庶幾焉馬氏曰受禄不誣言不素餐
也
子曰事君大言入則望大利小言入則望小利故君子
不以小言受大禄不以大言受小禄易曰不家食吉
集說曰不家食吉大畜之彖辭也謂大畜之君子才
德所藴者大則當食禄於朝以有為於天下而不食
於家則吉此言不以大言受小禄所謂達可行於天
下而後行之者也吕氏曰大言所言者大也小言
所言小也利及天下澤及萬世大利也進一介之善
治一官之事小利也諫行言聽利斯從之矣不以小
言受大禄不以大言受小禄者受之有義亦稱其大
小而已小言而大禄則報踰其分大言而小禄則君
重財而薄德亦不可受也
子曰事君不下達不尚辭非其人弗自小雅曰靖共爾
位正直是與神之聽之式榖以女
吕氏曰以下達之事事其君則賊其君者也非其人
而自達之枉己以事君者也三者皆不正非所謂靖
共正直者也集說曰下達謂趨乎汙下如曰吾君
不能是也尚辭利口捷給也自所由以進者也小雅
小明之篇言人臣能安靖恭敬其職位惟正直之道
是與則神明聽之將用福禄與汝矣以與也
子曰事君遠而諫則讇也近而不諫則尸利也子曰邇
臣守和宰正百官大臣慮四方
註曰尸謂不知人事無辭讓也疏曰言親近之臣
獻可替否毗輔贊助於君守其調和之事也吕氏
曰陵節犯分以求自達故曰讇懷禄固寵主於為利
故曰尸利也應氏曰宰以職言大臣以位言自三
公以下皆是不特六卿其序則先君德而後朝廷先
朝廷而後天下也
子曰事君欲諫不欲陳詩云心乎愛矣瑕不謂矣中心
藏之何日忘之
集說曰諫者止君之失陳者揚君之失也詩小雅隰
桑之篇瑕詩作遐本謂我心愛慕此賢者思相與語
以其相去遐遠故不得共語然欲發之言藏於我心
何日而忘之乎此記者借以為喻言我有愛君之心
欲諫其過胡不言乎縱未得進諫亦藏於心而不忘
但不以語他人耳
子曰事君難進而易退則位有序易進而難退則亂也
故君子三揖而進一辭而退以遠亂也
吕氏曰君信我可以為師非學焉而後臣之則不進
也信我可以執國政雖待以季孟之間亦不進也膰
肉不至而即行靈公問陳而即行君子之道正君而
己枉己者未有能直人者也人之相見三揖至於階
三讓以賓升而其退也一辭而出主人拜送賓去不
顧若主人之敬未至而強進主人之意已懈而不辭
則賓主之分亂矣可仕可已可見可辭進退之義一
也坡謂難進不枉已易退不苟容也有序者不枉
已則非躁進有序也不苟容則長廉遠恥避賢者路
亦有序也亂者反是
子曰事君三違而不出境則利禄也人雖曰不要吾弗
信也
註曰違猶去也利禄言為貪禄留也臣以道去君至
於三而不遂去是貪禄必以其強與君要也吕氏
曰孔子去魯遲遲吾行以不忍於父母之國也孟子
去齊三宿出晝冀齊王之悔悟也然卒出竟以去君
子之義可見矣
子曰事君慎始而敬終子曰事君可貴可賤可富可貧
可生可殺而不可使為亂
註曰慎始敬終者輕交易絶君子所恥馬氏曰在
物者有命故可貴可賤可生可殺在已者有義不可
使為亂也
子曰事君軍旅不辟難朝廷不辭賤處其位而不履其
事則亂也故君使其臣得志則慎慮而從之否則孰慮
而從之終事而退臣之厚也易曰不事王侯高尚其事
疏曰得志謂君使臣當已才猶宜慎慮而從之必使
成功也否謂所使之事非已本才也雖非已本才而
幸得終竟竟即辭而退也臣之厚者得志及否並從
而無違是臣行之篤厚也吕氏曰亂者辟難辭賤
不履其事則事不治而亂也臣受君命雖有所合不
敢以得志而自滿故慎慮而從之乃臨事而懼好謀
而成者也有所不合又非所宜辭亦不敢怨於不得
志故孰慮而從之卒事則致為臣而去故可以自免
而不累於上故曰臣之厚也易蠱之上九事之終且
無位也有似乎仕焉而已者故曰不事王侯乃可以
高尚其事而不見役於人也
子曰唯天子受命於天士受命於君故君命順則臣有
順命君命逆則臣有逆命詩曰鵲之姜姜鶉之賁賁人
之無良我以為君
集說曰詩衛風鶉之奔奔篇嚴氏曰鶉之奔奔然鬭
者不亂其匹也鵲之疆疆然剛者不淫其匹也刺宣
姜與公子頑非匹耦也人之不善者我乃以為小君
乎吕氏曰天道無私莫非理義君所以代天而治
者推天之理義以治斯人而已天秩天敘天命天討
莫非天也臣之受命於君者命合乎理義為順天命
不合則為逆天命順則為臣者將不令而行逆則為
臣者雖令不從矣
子曰君子不以辭盡人故天下有道則行有枝葉天下
無道則辭有枝葉
集說曰不以辭盡人謂不可以言辭而盡見其人之
實盖有言者不必有德也行有枝葉根本盛而條達
者也辭有枝葉則蕪辭蔓說而已此皆世教盛衰所
致故以有道無道言之
是故君子於有喪者之側不能賻焉則不問其所費於
有病者之側不能饋焉則不問其所欲有客不能館則
不問其所舍故君子之接如水小人之接如醴君子淡
以成小人甘以壞小雅曰盜言孔甘亂是用餤
集說曰承上君子不尚枝葉之辭言三者不能則不
問不可以虛言待人也接交也小雅巧言之篇盜言
小人讒賊之言也餤進也
子曰君子不以口譽人則民作忠故君子問人之寒則
衣之問人之飢則食之稱人之善則爵之國風曰心之
憂矣於我歸說
集說曰譽者揚人之善而過其實者也國風曹風蜉
蝣之篇詩人憂昭公之無所依故曰其於我而歸說
乎說讀為稅舍息也
子曰口惠而實不至怨菑及其身是故君子與其有諾
責也寧有已怨國風曰言笑晏晏信誓旦旦不思其反
反是不思亦已焉哉
集說曰國風衛風氓之篇晏晏和柔也旦旦明也始
焉不思其反覆今之反覆是始者不思之過也今則
無如之何也故曰亦已焉哉引此以明諾責之意
吕氏曰已謂不許也有求而不許始雖咈人之意而
終不害乎信故其怨小諾人而不踐始雖不咈人意
而終害乎信故其責大
子曰君子不以色親人情疎而貌親在小人則穿窬之
盜也與子曰情欲信辭欲巧
集說曰情欲信即大學意誠之謂也巧當作考即曲
禮則古昔稱先王之謂也否則為無稽之言矣吕
氏曰穿窬之盜欺人之不見以為不義而已色親人
者巧言令色足恭無誠心以將之情疎貌親主於為
利亦欺人之不見也孔子曰色厲而内荏譬諸小人其
猶穿窬之盜也與孟子曰士未可以言而言是以言
餂之也是皆穿窬之類也二者亦欺人之不見以為
不義故所以為穿窬也
子言之昔三代明王皆事天地之神明無非卜筮之用
不敢以其私䙝事上帝是以不犯日月不違卜筮卜筮
不相襲也
註曰日月謂冬夏至正月及四時也所不違者日與
牲尸也襲因也坡謂太宰神示卜日疏云雖有常
時日猶須審慎仍卜日如郊天雖用冬至之月然日
必卜吉不必正用日至之日也不卜豈惟曲禮言之
即左傳亦曰禮不卜常祀然周禮炳然未可據傳以
疑經也不犯日月是遭喪之後當郊社常祭之日自
啓至於反哭則辟此祭日而為之恐非他祭卜日之
謂也卜筮相襲筮人明云大事則此不相襲者言小
事也召誥丁巳郊孔傳曰告立郊位於天戊午社孔
傳曰告立社稷之位非正祭也豈可以剛柔律之戊
辰烝孔傳曰王以十二月戊辰到明月仲冬始於新
邑烝耳事已遠矣先人說既可通且並守之不必互
相連累滋學者之惑也陳註所引劉氏之疑闕之
大事有時日小事無時日有筮外事用剛日内事用柔
日不違龜筮子曰牲牷禮樂齊盛是以無害乎鬼神無
怨乎百姓
註曰大事有事於大神有常時常日也有事於小神
無常時日有筮臨有事筮之疏曰既有常時日而
用卜者亦不敢專也故曲禮曰日而行事則必踐之
祭統云雖有明知之心必進斷其志是雖有常日猶
用卜也集說曰外剛内柔見曲禮詳文理不違龜
筮四字當在牲牷禮樂齊盛之下以其一聽於龜筮
故神人之心皆順也
子曰后稷之事易富也其辭恭其欲儉其禄及子孫詩
曰后稷兆祀庶無罪悔以迄於今
註曰富之言備也吕氏曰其祀也求無罪悔而已
此所以其辭恭其欲儉也熊氏曰后稷之祭宗廟
不貴異物多品可謂易全備矣祝神之辭則恭心之
欲則儉而無希望物薄意誠而神降之福其禄遂及
於子孫詩大雅生民之篇言后稷始祀時盡誠庶幾
無罪悔迄於今而子孫受禄也
子曰大人之器威敬天子無筮諸侯有守筮天子道以
筮諸侯非其國不以筮卜宅寢室天子不卜處太廟
註曰威敬言其用之尊嚴天子無筮謂征伐出師若
廵守也天子至尊大事皆用卜也守筮守國之筮國
有事則用之道以筮始將出卜之道有小事則用筮
諸侯入他國則不筮不敢問吉凶於人之國也諸侯
受封於天子因國而國唯宫室欲改易者得卜之耳
不卜處大廟者卜可建國之處吉則宗廟吉可知
陸氏曰諸侯適人之國雖不用筮其所宅寢室猶卜
若天子適諸侯則舍其寢廟不卜也
子曰君子敬則用祭器是以不廢日月不違龜筮以敬
事其君長是以上不瀆於民下不䙝於上
註曰用祭器謂朝聘待賓客崇敬不敢用燕器也用
龜筮問所貢獻也疏曰不廢日月者總明朝聘之
時依其日月君謂天子言長者兼諸侯相朝小國之
於大國也熊氏曰為上則不為民所瀆敬有以化
之也為下則不為上所䙝敬有以感之也
禮記述註卷二十三
