禮記述註卷六
安溪李光坡撰
月令第六
疏曰鄭目錄云月令本呂氏春秋十二月紀之
首章也案呂不韋集諸儒所著為十二月紀合
十餘萬言名為呂氏春秋篇首皆有目令與此
文同
孟春之月日在營室昏參中旦尾中
註曰日月之行一歲十二會聖人因其會而分之以
為大數焉觀斗所建命其四時此云孟春者日月會
於娵訾而斗建寅之辰也疏曰用夏時者以夏數
得天也凡十二月日之所在或舉月初或舉月末皆
據其大略不細與歴數齊同其昏時中星亦皆如此
但一月之内有中者即得載之二十八宿星體有廣
狹相去有遠近或月節月中之日昏明之時前星已
過於午後星未至正南又星有明暗見有早晚所以
昏明之星不可正依歴法但舉大略耳
其日甲乙
註曰乙之言軋也時萬物皆解孚甲自抽軋而出因
以為日名焉
其帝大皥其神句芒
註曰此蒼精之君木官之臣自古以來著德立功者
也太皥伏羲氏句芒少皥之子曰重為木官疏曰
自孟春之月訖其日甲乙明於天道其事略竟從此
以下至鴻雁來明聖人奉天時及萬物節候也故蔡
邕云法象莫大乎天地變通莫大乎四時懸象著明
莫大乎日月故先建春以奉天奉天然後立帝立帝
然後言佐言佐然後列昆蟲之列物有形可見然後
音聲可聞故陳音有音然後清濁可聽故言鍾律音
聲可以彰故陳酸羶之屬也羣品以著五行為用於
人然後宗而祀之故陳五祀東風以下者效初氣之
序也二者既立然後人君承天時行庶政
其蟲鱗其音角律中大蔟其數八其味酸其臭羶
註曰鱗龍之屬角樂器之聲也三分羽益一以生角
角數六十四屬木者以其清濁中民象也律候氣之
管以銅為之中猶應也大蔟者林鍾之所生三分益
一長八寸凡律空圍九分木生數三成數八但言八
舉其成數疏曰單出曰聲雜比曰音音則樂曲也
凡律空圍九分者黃鍾為諸律之首諸律雖長短有
差其圍皆以九分為限孟康云林鍾長六寸圍六分
則圍之大小遂管長短然則分寸之數不可定也故
鄭皆為圍九分也通於鼻者謂之臭在口者謂之味
臭則氣也木味酸凡草木所生其氣羶也
其祀戶祭先脾
註曰春陽氣出祀之於戶内陽也凡祭五祀於廟用
特牲有主有尸皆先設席於奥祀戶之禮南面設主
於戶外之西乃制脾及腎為爼奠於主北又設盛於
爼西祭忝稷祭肉祭醴皆三祭肉脾一腎再既祭徹
之更陳鼎爼設饌於筵前迎尸略如祭宗廟之儀
疏曰註凡祭五祀以下皆中霤禮文戶中霤在於廟
室中先設席於廟室之奥竈門行皆在廟門外先設
席於廟門之奥雖廟室廟門有别總而言之皆謂之
廟祭戶先設席於奥乃更設席於廟戶西夾北向置
主北面祭忝肉戶西就戶處也其餘五祀所祭設主
皆就其處也既祭後徹去爼盛更陳列鼎爼設其饌
食於初設奥之筵前其時主已移於筵上主人出戶
迎尸尸入即筵坐所以先設席及設饌迎尸皆在奥
者就尊之處也集說曰木盛剋土脾將受傷故先
祭脾
東風解凍蟄蟲始振魚上冰獺祭魚鴻雁來
註曰振動也夏小正正月啓蟄魚陟負冰此時魚肥
美獺將食之先以祭也鴈自南方來將北反其居
天子居青陽左个
集說曰青陽左个註云太寢東堂北偏也疏云是明
堂北偏而云太寢者明堂與太廟太寢制同北偏者
近北也四面旁室謂之个朱子曰論明堂之制者
非一竊意當有九室如井田之制東之中為青陽太
廟東之南為青陽右个東之北為青陽左个南之中
為明堂太廟南之東即東之南為明堂左个南之西
即西之南為明堂右个西之中為總章太廟西之南
即南之西為總章左个西之北即北之西為總章右
个北之中為玄堂太廟北之東即東之北為玄堂右
个北之西即西之北為玄堂左个中為太廟太室凡
四方之太廟異方所其左右个則青陽左个即玄堂
之右个青陽右个即明堂之左个明堂右个即總章
之左个總章之右个乃玄堂之左个也但隨其時之
方位開門耳太廟太室則每季十八日天子居正歟
古人制事多用井田遺意此恐然也
乘鸞路駕倉龍載青旂衣青衣服倉玉食麥與羊其器
疏以達
註曰鸞路有虞氏之車有鸞和之節而飾之以青取
其名耳春言鸞冬夏言色互文馬八尺以上為龍凡
所服玉謂冠飾及所佩者之衡璜也麥實有孚甲屬
木羊火畜也時尚寒食之以安性也凡此車馬衣服
非周制也周禮朝祀戎獵車服各以其事不以四時
為異疏曰疏以達者春物將貫土而出故器之刻
鏤者使文理麤疏直而通達也坡謂司徒奉牛宗
伯奉雞司馬奉羊司寇奉犬鄭云司空其奉豕與然
則疏引五行傳尚合於經餘外徒煩且亦非大義所
係今仍註解
是月也以立春先立春三日太史謁之天子曰某日立
春盛德在木天子乃齊立春之日天子親帥三公九卿
諸侯大夫以迎春於東郊
疏曰節氣有早晚是月者謂是月之氣不謂是月之
日也集說曰謁告也春為生天地生育之盛德在
於木位也迎春東郊祀蒼精之帝而大皥配之後倣
此
還反賞公卿大夫於朝
坡按監本賞公卿諸侯大夫於朝俗本無諸侯二字
宜校入
命相布德和令行慶施惠下及兆民慶賜遂行毋有不
當
註曰相謂三公相王之事也德謂善教也令謂時禁
也慶謂休其善也惠謂恤其不足也遂猶達也言使
當得者皆得得者無非其人
乃命大史守典奉法司天日月星辰之行宿離不貸毋
失經紀以初為常
註曰典六典也法八法集說曰宿猶止也離猶行
也言占候躔次不可差貸貸與忒同經紀天文進退
遲速之度數也初者歴家推步之舊法以此為占候
之常也
是月也天子乃以元日祈榖于上帝乃擇元辰天子親
載耒耜措之於參保介之御間帥三公九卿諸侯大夫
躬耕帝籍天子三推三公五推卿諸侯九推反執爵於
大寢三公九卿諸侯大夫皆御命曰勞酒
集說曰元日上辛也郊祭天而配以后稷為祈榖也
元辰郊後吉日也日以干言辰以支言互文也參參
乘之人也保猶衣也介甲也以勇士為車右而衣甲
御者御車之人也車右及御人皆是參乘天子在左
御者居中車右在右以三人故曰參也置此耕器於
參乘保介及御者之間天子籍田千畆收其榖為祭
祀之粢盛故曰帝籍九推之後庶人終之御侍也反
而行燕禮羣臣皆侍士賤不與耕故亦不與勞酒之
賜也
是月也天氣下降地氣上騰天地和同草木萌動
註曰此陽氣蒸達可耕之侯也農書曰土長冒橛陳
根可扳耕者急發
王命布農事命田舍東郊皆修封疆審端徑術善相邱
陵阪險原隰土地所宜五榖所殖以教道民必躬親之
田事既飭先定凖直農乃不惑
集說曰田田畯也舍居也天子命田畯居東郊以督
耕者皆使修理其封疆謂井田之限域也步道曰徑
術與遂同田之溝洫也審而端之使無迂壅封疆有
界限經術有闊狹土地有高下五種有宜否皆須田
畯躬親廵行之使田事皆飭正如凖平繩直則農民
無所疑惑也夏小正曰農率均田
是月也命學政入學習舞
集說曰為仲春將釋菜教學者以習舞之事熊氏
曰舞兼文武而言蓋陽氣發動使蕩盪血脉也
乃修祭典
註曰重祭禮歲始省錄
命祀山林川澤犧牲毋用牝
註曰為傷妊生之類
禁止伐木
註曰盛德所在
毋覆巢毋殺孩蟲胎夭飛鳥毋麛毋卵毋聚大衆毋置
城郭掩骼埋胔
集說曰孩蟲蟲之稚者胎未生者夭方生者飛鳥初
學飛之鳥麛獸子之通稱掩骼埋胔謂死氣逆生也
骨枯曰骼肉腐曰胔
是月也不可以稱兵稱兵必天殃兵戎不起不可從我
始毋變天之道毋絶地之理毋亂人之紀
集說曰天地大德曰生春者生德之盛時也兵凶器
戰危事不得已而禦寇猶可也兵自我起以殺戮之
心逆生育之氣是變易天之生道斷絶地之生理而
紊亂生人之紀叙矣其殃也宜哉
孟春行夏令則雨水不時草木蚤落國時有恐
註曰不時已之氣乘之也蚤落生日促有恐以火訛
相驚疏曰不時雨少不應時也已月純陽來乘故
雨少已火寅為漢津火雖欲來而畏水但訛言相恐
動也孟月失令則三時孟月之氣乘之仲月失令則
仲月之氣乘之季月失令則季月之氣乘之所以然
者以同為孟仲季氣情相通如其不和則迭相乘入
有三才俱應者則此雨水不時天也草木蚤落地也
國時有恐人也十二月節内俱應者多就俱應之中
或先言天或先言地或先言人者為害重者則在先
言之為害輕者後言之又或有天有人無地或有地
有人無天隨應則書不為義例也行令失之於前氣
則應之於後春夏秋有失應惟在當年若其冬時有
失則應在於後年
行秋令則其民大疫猋風暴雨總至藜莠蓬蒿並興
註曰大疫申之氣乘之也七月始殺正月宿直尾箕
箕好風其氣逆也回風為猋藜莠蒿並興者生氣亂
惡物茂
行冬令則水潦為敗雪霜大摰首種不入
集說曰亥之氣乘之也摰傷折也與摰獸鷙蟲之義
同百榖惟稷先種故云首種
仲春之月日在奎昏弧中旦建星中
註曰仲春者日月會於降婁而斗建卯之辰也疏
曰餘月昏旦中星皆舉二十八宿此云弧與建星者
以弧星近井建星近斗井斗度多星體廣不可的指
故舉弧建以定昏旦之中
其日甲乙其帝大皥其神句芒其蟲鱗其音角律中夾
鍾其數八其味酸其臭羶其祀戶祭先脾
集說曰夾鍾者夷則之所生三分益一律長七寸二
千一百八十七分寸之千七十五
始雨水桃始華倉庚鳴鷹化為鳩
集說曰此記卯月之候倉庚鸝黃也鳩布榖也王制
言鳩化為鷹秋時也此言鷹化為鳩以生育氣盛故
鷙鳥感之而變耳孔氏云化者反歸舊形之謂故鷹
化為鳩鳩復化為鷹如田鼠化為鴽則鴽又化為田
鼠若腐草為螢雉為蜃爵為蛤皆不言化是不再復
本形者也
天子居青陽太廟乘鸞路駕倉龍載青旂衣青衣服倉
玉食麥與羊其器疏以達
註曰青陽太廟東堂當太室
是月也安萌芽養幼少存諸孤
集說曰生氣之可見者莫先於草木故首言之安謂
無所推折之也存亦安也
擇元日命民社
集說曰令民祭社也郊特牲言祭社用甲日甲干之
首故曰元召誥社用戊日
命有司省囹圄去桎梏毋肆掠止獄訟
疏曰省减也囹牢也圄止也周曰圍土殷曰羑里夏
曰鈞臺囹圄秦獄名也漢曰若盧魏曰司空桎梏今
械也在手曰梏在足曰桎肆陳尸也掠捶治也
是月也玄鳥至至之日以大牢祠於高禖
註曰玄鳥燕也燕以施生時來巢人堂宇而孚乳媒
氏之官以為候高辛氏之世玄鳥遺卵娀簡吞之而
生契後王以為媒官嘉祥而立其祠也變媒言禖神
之也疏曰先契之時必自有媒氏祓除之祀位在
南郊蓋以玄鳥至之日祀之矣然其禋祀乃於上帝
也以先禖配之故謂之郊禖至高辛世有簡狄之異
後王以為禖官嘉祥即以高辛立為禖神以配天其
古昔先禖則廢之矣高辛配之後謂之高禖
天子親往后妃帥九嬪御乃禮天子所御帶以弓韣授
以弓矢於高禖之前
註曰御謂從往侍祠天子所御謂今有娠者於祠太
祝酌酒飲於高禖之庭以神惠顯之也帶以弓韣授
以弓矢求男之祥也王居明堂禮曰帶以弓韣禮之
禖下其子必得天材疏曰王居明堂禮者逸禮篇
名
是月也日夜分
集說曰晝夜各五十刻
雷乃發聲始電蟄蟲咸動啓戶始出先雷三日
集說曰以節氣言在春分前三日
奮木鐸以令兆民曰雷將發聲有不戒其容止者生子
不傋必有凶災
集說曰容止猶言動静不戒容止謂房室之事䙝凟
天威也生子不傋謂支節性情有損缺凶災謂父母
日夜分則同度量鈞衡石角斗甬正權概
集說曰丈尺曰度斗斛曰量稱上曰衡百二十斤為
石甬斛也權稱錘也概執以平量器者同則齊其長
短小大之制鈞則平其輕重之差角則較其同異正
則矯其欺枉
是月也耕者少舍乃修闔扇寢廟畢傋毋作大事以妨
農之事
集說曰少舍暫息也因蟄蟲啓戶耕事少閒而治門
戶也門戶之蔽以木曰闔以竹葦曰扇凡廟前曰廟
後曰寢寢是衣冠所藏之處大事兵役之屬
是月也毋竭川澤毋漉陂池毋焚山林
集說曰漉亦竭也畜水曰陂穿地通水曰池三者之
禁皆謂傷生意
天子乃鮮羔開冰先薦寢廟
注曰鮮當為獻聲之誤也獻羔謂祭司寒也祭司寒
而出冰薦於宗廟乃後賦之春秋傳曰古者日在北
陸而藏冰西陸朝覿而出之
上丁命樂正習舞釋菜天子乃帥三公九卿諸侯大夫
親往視之
註曰命習舞者順萬物始出地鼓舞也將舞必釋莱
於先師以禮之夏小正曰丁亥萬舞入學疏曰此
仲春習舞則大胥春入學舍莱合舞一也孟春習之
至仲春習而合之
仲丁又命樂正入學習樂
註曰為季春將習合樂也習樂者習歌與八音
是月也祀不用犧牲用圭璧更皮幣
集說曰不用牲謂祈禱小祀耳如太牢祀高禖乃大
典禮不在此限稍重者用圭璧稍輕者則以皮幣更
易之也
仲春行秋令則其國大水寒氣總至寇戎來征
註曰酉之氣乘之也八月宿直昴畢畢好雨寇戎來征
金氣動也畢又為邊兵
行冬令則陽氣不勝麥乃不熟民多相掠
註曰子之氣乘之也
行夏令則國乃大旱煖氣早來蟲螟為害
集說曰午之氣乘之也螟食苗心者
季春之月日在胃昏七星中旦牽牛中
註曰季春者日月會於大梁而斗建辰之辰
其日甲乙其帝大皥其神句芒其蟲鱗其音角律中姑
洗其數八其味酸其臭羶其祀戶祭先脾
集說曰姑洗者南呂之所生三分益一律長七寸九
分寸之一
桐始華田鼠化為鴽虹始見萍始生
疏曰鴽䳺也虹是陰陽交會之氣純陰純陽則虹不
見若雲薄漏日日照雨滴則虹生萍蓱也其大者曰
蘋
天子居青陽右个乘鸞路駕倉龍載青旂衣青衣服倉
玉食麥與羊其器疏以達
註曰青陽右个東堂南偏
是月也天子乃薦鞠衣于先帝
集說曰鞠衣衣色如鞠花之黃也註云黃桑之服者
色如鞠塵象桑葉始生之色也先帝先代始蠶之君
薦此衣於神坐以祈蠶事
命舟牧覆舟五覆五反乃告舟傋具子天子焉天子始
乘舟薦鮪于寢廟乃為麥祈實
集說曰舟牧主乘舟之官五覆五反所以詳視其罅
漏傾側之處也鮪似鱣長鼻口在領下體無鱗甲祈
實於含秀求其成也不言所祈承寢廟可知
是月也生氣方盛陽氣發泄句者畢出萌者盡達不可
以内
集說曰句屈生者萌直生者不可以内言當施散恩
惠以順生道之宣泄不宜吝嗇閉藏也
天子布德行惠命有司發倉廪賜貧窮振乏絶開府庫
出幣帛周天下勉諸侯聘名士禮賢者
疏曰榖藏曰倉米藏曰廪無財曰貧無親曰窮暫無
曰乏不續曰絶皇氏云長無謂之貧窮暫無謂之乏
絶振猶救也周謂給不足也名士者德行貞絶道術
通明王者不得臣而隐居不在位者也賢者名壬之
次亦隐者也集說曰在内則命有外則勉諸侯皆
天子之德惠也
是月也命司空曰時雨將降下水上騰循行國邑周視
原野脩利隄防道達溝瀆開通道路毋有障塞
註曰廣平曰原國也邑也平野也溝瀆與道路皆不
得相通所以除水潦便民事也古者溝上有路坡謂
下水上騰者恐時雨過多下流之水將上泛濫
田獵置罘羅網畢翳餧獸之藥毋出九門
疏曰毋出九門若路門内有者不得出路門應門内
有者不得出應門舉此可知集說曰置罘皆捕獸
之罟羅網皆捕鳥之罟小網長柄謂之畢以其似畢
星之形故名用以掩兔也翳射者用以自隐也餧啗
之也藥毒藥也七物皆不得施用於外以其逆生道
也路門應門雉門庫門臯門城門近郊門遠郊門關
門凡九門也
是月也命野虞毋伐桑柘鳴鳩拂其羽戴勝降于桑具
曲植籧筐
集說曰野虞主田及山林之官鳩鶌鳩也似山鵲而
小青黑色短尾多聲拂羽飛而翼拍身也戴勝一名
䲭鳩纖紝之鳥頭有文似勝故名戴勝此時恒在桑
言降者重之若自天而下也曲薄也植縣蠶薄柱也
所以架曲與籧筐者籧圓而筐方
后妃齊戒親東鄕躬桑禁婦女毋觀省婦使以勸蠶事
集說曰東鄕迎時氣也躬桑親自采桑也禁婦女毋
觀者禁止婦女使不得為容觀之飾也省婦使者减
省其箴線縫製之事也夏小正曰妾子始蠶執養宫
事
蠶事既登分繭稱絲效功以共郊廟之服毋有敢惰
註曰登成也敕往蠶者蠶畢將課功以勸戒之坡
謂分其繭之多寡稱其絲之重輕所以效其功之上
下
是月也命工師令百工審五庫之量金鐵皮革筋角齒羽
箭幹脂膠丹漆毋或不良
集說曰工師司空之屬官也五庫者金鐵為一庫皮
革筋為一庫角齒為一庫羽箭幹為一庫脂膠丹漆為
一庫視諸物之善惡皆有舊法謂之量一說多寡之
數也審而察之故云審五庫之量也幹者諸器所用
之木材也
百工咸理監工日號毋悖于時毋或作為淫巧以蕩上
心
集說曰此時百工皆各理治其造作之事工師監臨
之每日號令必以二事為戒一是造作器物不得悖
逆時序使不牢固如為弓必春液角夏治筋秋合三
材寒定體之類是也二是不得為淫過竒巧之器以
摇動君心使生奢侈也
是月之末擇吉日大合樂天子乃帥三公九卿諸侯大
夫親往視之
註曰其禮亡
是月也乃合累牛騰馬遊牝于牧
集說曰春陽既盛物皆産育故合其累繫之牛騰躍
之馬而遊縱之使牡者就牝者子芻牧之地欲其孳
生之蕃也
犧牲駒犢舉書其數
疏曰既遊牝于牧之後畜皆在野所有犧牲及小馬
之駒小牛之犢皆書其先在之數傋秋畜産入時知
其舊數不欠以否又舊數之外知其生息多少
命國難九門磔攘以畢春氣
註曰此難難隂氣也隂寒至此不止害將及人所以
及人者隂氣右行此月之中日行歴昴昴有大陵積
尸之氣氣佚則厲鬼隨而出行命方相氏率百隸索
室敺疫以逐之又磔牲以攘於四方之神所以畢止
其災也王居明堂禮曰季春出疫于郊以攘春氣
季春行冬令則寒氣時發草木皆肅國有大恐
集說曰丑之氣乘之也肅者枝葉减縮而急栗也大
恐訛言相驚動也疏說孟春有恐是火訛以其行夏
令也此行冬令當致水訛漢王商嘗止之矣
行夏令則民多疾疫時雨不降山陵不收
註曰未之氣乘之也六月宿直鬼鬼為天尸時又有
暑也山陵不收高者暵於熱也
行秋令則天多沈隂淫雨蚤降兵革並起
註曰戌之氣乘之也九月多陰兵革並起陰氣勝也
孟夏之月日在畢昏翼中旦婺女中
註曰孟夏者日月會於實沈而斗建已之辰
其日丙丁
疏曰律歴志云明炳於丙則丙炳也大成於丁則丁
成也
其帝炎帝
註曰炎帝大庭氏即神農也赤精之君
其神祝融
註曰顓頊氏之子名黎為火官
其蟲羽其音徵律中中呂其數七其味苦其臭焦其祀
竈祭先肺
註曰竈在廟門外之東祀竈之禮先席於門西室之
奥東面設主於竈陘乃制肺及心肝為爼奠於主西
又設盛於爼南亦祭黍三祭肺心肝各一祭醴二亦
既祭徹之更陳鼎爼設饌于筵前迎尸如祀戶之禮
集說曰皆逸中霤禮文集說曰羽蟲飛鳥之屬三
分宫去一以生徵徵數五十四屬火仲呂者無射之
所生三分益一律長六寸萬九千六百八十三分寸
之萬二千九百七十四地二生火天七成之七者火
之成數也苦焦皆火屬夏祭竈火之養人者也祭先
肺火克金也
螻蟈鳴蚯蚓出王瓜生苦菜秀
集說曰此記已月之候螻蟈蛙也王瓜註云草挈本
草作菝葜音同謂之瓜者以根之似也亦可釀酒
朱氏曰王瓜色赤感火之色而生苦菜味苦感火之
味而成
天子居明堂左个
註曰大寢南堂東偏
乘朱路駕赤駵載赤旂衣朱衣服赤玉食菽與雞其器
高以粗
註曰菽實孚甲堅合屬水雞木畜時熱食之亦以安
性也粗大也器高大者象物盛長
是月也以立夏先立夏三日大史謁之天子曰某日立
夏盛德在火天子乃齊立夏之日天子親帥三公九卿
大夫以迎夏于南郊
集說曰迎夏南郊祀赤精之帝而炎帝配之
還反行賞封諸侯慶賜遂行無不欣說
註曰不言帥諸侯而云封諸侯諸侯時或無在京師
者空其文也祭統曰古者於禘也發爵賜服順陽義
也於嘗也出田邑發秋政順隂義也今此行賞可也
封諸侯出土地之事於時未可似失之
乃命樂師習合禮樂
註曰為將飲酎
命太尉贊桀俊遂賢良舉長大行爵出禄必當其位
註曰三王之官有司馬無太尉秦官則有太尉今俗
人皆云周公作月令未通於古集說曰桀俊以才
言贊則引而升之之謂賢良以德言遂謂使之得行
其志也長大以力言王制言執技論力舉謂選而用
之也當其位者爵必當有德之位禄必當有功之位
也
是月也繼長增高毋有壊墮毋起土功毋發大衆毋伐
大樹
集說曰長者繼之而使益長高者增之而使益高壊
墮則傷已成之氣起土功發大衆皆妨蠶農之事故
禁止之伐樹則傷條達之氣故亦在所禁一說伐大
木謂營宫室
是月也天子始絺
集說曰絺葛布之細者
命野虞出行田原為天子勞農勸民毋或失時命司徒
循行縣鄙命農勉作毋休于都
集說曰勉其興作於田野之内禁其休息於都邑之
間皆恐其失農時也王居明堂禮曰無宿於國
是月也驅獸毋害五榖毋大田獵
集說曰夏獵曰苗正為驅獸之害禾苖者耳與三時
之大獵自不同
農乃登麥天子乃以彘嘗麥先薦寢廟
註曰登進也麥之新氣尤盛以彘食之散其熱也彘
水畜
是月也聚畜百藥靡草死麥秋至
集說曰聚藥為供醫事也靡草草之枝葉靡細者隂
類陽盛則死秋者百榖成熟之期此於時雖夏於麥
則秋故云麥秋也
斷薄刑决小罪出輕繫
註曰祭統曰草艾則墨謂立秋後也刑無輕於墨者
今以純陽之月斷刑决罪與毋有壊墮自相違似非
蠶事畢后妃獻繭乃收繭税以桑為均貴賤長幼如一
以給郊廟之服
集說曰后妃獻繭謂后妃受内命婦之獻繭也收繭
税者外命婦養蠶亦用國北近郊之公桑近郊之税
十一故亦税其繭十之一其餘入已而為其夫造祭
服一說再命受服服者公家所給故税其十一者為
給其夫祭服也受桑多則税繭多少則税亦少皆以
桑為均齊也貴謂卿大夫之妻賤謂士妻長幼婦之
老少也如一皆税十一也郊廟之服天子祭服也
是月也天子飲酎用禮樂
註曰酎之言醇也謂重釀之酒也春酒至此始成與
羣臣以禮樂飲之於朝正尊畢也疏曰以用禮樂
故知飲於朝
孟夏行秋令則苦雨數來五榖不滋四鄙入保
註曰申之氣乘之也苦雨白露之類四鄙入保金氣
為害也鄙界上邑小城曰保
行冬令則草木蚤枯後乃大水敗其城郭
註曰亥之氣乘之也
行春令則蝗蟲為災暴風來格秀草不實
註曰寅之氣乘之也蝗蟲為災者寅有啓蟄之氣行
於初暑則當蟄者大出矣格至也秀草不實氣更生
之不得成也
仲夏之月日在東井昏亢中旦危中
註曰仲夏者日月會於鶉首而斗建午之辰也
其日丙丁其帝炎帝其神祝融其蟲羽其音徵律中蕤
賓其數七其味苦其臭焦其祀竈祭先肺
集說曰蕤賓者應鍾之所生三分益一律長六寸八
十一分寸之二十六
小暑至螳螂生鵙始鳴反舌無聲
集說曰此記午月之候小暑暑氣未盛也螳螂一名
蚚父一名天馬言其飛捷如馬也鵙博勞也反舌百
舌鳥春始鳴至五月稍止其聲數轉故名反舌疏云
一說蝦蟇也其舌本前著口側而末向内故謂之反
舌
天子居明堂大廟乘朱路駕赤駵載赤旂衣朱衣服赤
玉食菽與雞其器高以粗
註曰明堂太廟南堂當太室也
養壯佼
集說曰壯謂容體碩大者佼謂形容佼好者擇此類
而養之亦順長養之令
是月也命樂師脩鞀鞞鼓均琴瑟管簫執干戚戈羽調
竽笙竾簧飭鍾磬柷敔
集說曰凡十九物皆樂器也鞀鞞鼓三者皆革音鞀
即鼗也鞞所以禆助鼓節琴瑟皆絲音管簫皆竹音
管如篴而小併兩而吹之簫編二十二管長尺四寸
干戚戈羽皆舞器干盾戚斧也竽笙竾皆竹音竽三
十六簧笙十三簧竾即箎也長尺四寸簧笙之舌蓋
管中之金薄鍱也竽笙竾三者皆有簧也鐘金音磬
石音祝敔皆木音柷如漆桶敔狀如伏虎柷以合樂
之始敔以節樂之終脩者理其弊均者平其聲執者
操持習學調者調和音曲飭者整治之也以將用盛
樂雩祀故謹傋之
命有司為民祈祀山川百源大雩帝用盛樂
註曰陽氣盛而常旱山川百源能興雲雨者也衆水
始所出為百源必先祭其本乃雩雩吁嗟求雨之祭
也雩帝謂為壇南郊之旁雩五精之帝配以先帝也
自鞀鞞至柷敔皆作曰盛樂凡他雩用歌舞而已
坡謂沂在魯城南浴乎沂而風乎舞雩則雩在南郊
信矣
乃命百縣雩祀百辟卿士有益於民者以祈榖實
註曰百辟卿士古者上公若句龍后稷之類也天子
雩上帝諸侯以下雩上公疏曰百縣謂諸侯
農乃登黍是月也天子乃以雛嘗黍羞以含桃先薦寢
廟
註曰黍火榖氣之主也含桃櫻桃也疏曰蔡氏以
為此時黍新熟今蟬鳴黍是也
令民毋艾藍以染
集說曰藍之色青青者赤之毋刈之亦是傷時氣夏
小正曰五月啓灌藍蓼
毋燒灰
集說曰火之滅者為灰禁之亦為傷火氣也
毋暴布
集說曰暴暴之於日也布者隂功所成不可以小功
干盛陽也
門閭毋閉
集說曰一則順時氣之宣通一則使暑氣之宣散
關市毋索
集說曰索者搜索商旅匿税之物蓋當時氣盛大之
際人君亦當體之而行寬大之政也
挺重囚益其食
集說曰挺者拔出之義重囚禁繫嚴密故特加寬假
益其食者加其養也
游牝别羣則縶騰駒班馬政
集說曰季春游牝于牧至此妊孕已遂故不使同羣
拘縶騰躍之駒者止其踶嚙也班布也馬政養馬之
政教廋人職曰掌十有二閑之政教以阜馬佚特教
駣攻駒此之謂也
是月也日長至隂陽争死生分
集說曰至猶極也争者陽方盛隂欲起也死生分者
物之感陽氣而方長者生感隂氣而已成者死此死
生分别之際也
君子齊戒處必掩身毋躁止聲色毋或進薄滋味毋致
和節耆欲定心氣
集說曰齊戒以定其心掩蔽以防其身毋或輕躁於
舉動毋或御進於聲色薄其調和之滋味節其諸事
之愛欲凡以定心氣而傋隂疾也
百官静事無刑以定晏陰之所成
集說曰刑隂事也舉隂事則是助隂抑陽故百官府
刑罰之事皆止静而不行也凡天地之氣順則和競
則逆故能致災咎此隂陽相争之時故須如此謹傋
晏安也隂道静故云晏隂及其定而至於成則循序
而往不為災矣是以未定之前諸事皆不可忽也
鹿角解蟬始鳴半夏生本堇榮
集說曰此又言午月之候解脱也半夏藥草居夏之
半而生故名木堇王蒸也其花朝生暮落
是月也毋用火南方
集說曰南方火位又因其位而盛其用則為微隂之
害故戒之
可以居高明可以遠眺望可以升山陵可以處臺榭
註曰順陽在上也高明謂樓觀也闍者謂之臺有木
者謂之榭
仲夏行冬令則雹凍傷榖道路不通暴兵來至
註曰子之氣乘之也陽為雨隂起脅之凝為雹盗賊
攻劫亦雹之類
行春令則五榖晚熟百螣時起其國乃饑
註曰卯之氣乘之也晚熟生日長螣蝗之屬言百者
明衆類並為害
行秋令則草木零落果實早成民殃于疫
註曰酉之氣乘之也八月宿直昴畢為天獄主殺早
成生日短民殃于疫大陵之氣來為害也
季夏之月日在柳昏火中旦奎中
註曰季夏者日月會於鶉火而斗建未之辰也
其日丙丁其帝炎帝其神祝融其蟲羽其音徵律中林
鐘其數七其味苦其臭焦其祀竈祭先肺
集說曰林鐘者黃鐘之所生三分去一律長六寸
温風始至蟋蟀居壁鷹學習腐草為螢
集說曰此記末月之候至極也蟋蟀生於土中此時
羽翼猶未能遠飛但居其穴之壁至七月則能遠飛
而在野矣學習謂攫摶也夏小正曰六月鷹始摯腐
草得暑濕之氣故變而為螢朱氏曰温風温厚之
極凉風嚴凝之始腐草為螢離明之極故幽類化為
明類也
天子居明堂右个乘朱路駕赤駵載赤旂衣朱衣服赤
玉食菽與雞其器高以粗
註曰明堂右个南堂西偏也
命漁師伐蛟取黻登龜取黿
註曰四者甲類秋乃堅成周禮曰秋獻龜魚又曰凡
取龜用秋時是夏之秋也作月令者以為此秋據周
之時也周之八月夏之六月因書於此似誤也蛟言
伐者以其有兵衛也龜言登者尊之也鼉黿言取羞
物賤也鼉皮又可以冐鼓疏曰此與仲夏養壯佼
之等皆是煩細之事或非止一月所為故不言是月
也
命澤人納材葦
註曰蒲葦之屬此時柔刃可取作器物也
是月也命四監大合百縣之秩芻以養犧牲令民無不
咸出其力以共皇天上帝名山大川四方之神以祠宗
廟社稷之靈以為民祈福
註曰四監主山林川澤之官百縣鄉遂之屬地有山
林川澤者也秩常也百縣給國養犧牲之芻多少有
常民皆當出力為艾之為民祈福明不虚取也疏
曰仲夏乃命百縣兼内外諸侯也此知非諸侯者以
其取芻不可太遠故知是畿内鄉遂
是月也命婦官染采黼黻文章必以法故無或差貸黑
黃倉赤莫不質良毋敢詐偽以給郊廟祭祀之服以為
旗章以别貴賤等給之度
集說曰婦官染人也白與黑謂之黼黑與青謂之黻
青與赤謂之文赤與白謂之章染造必用舊法故事
毋得有參差貸變皆欲質正良善也或云黼黻文章
或云黑黃倉赤者互相傋也旗旌旂也章者畫其象
以别名位也詳見春官司常石梁王氏曰給當為級
是月也樹木方盛乃命虞人入山行木毋有斬伐
註曰為其未堅刃也
不可以興土功不可以合諸侯不可以起兵動衆
註曰土將用事氣欲静
毋舉大事以摇養氣
集說曰大事即興土功合諸侯起兵動衆之事摇養
氣謂動散長養之氣也
毋發令而待以妨神農之事也
註曰發令而待謂出徭役之令以豫驚民也民驚則
心動是害土神之氣土神稱曰神農者以其主於稼
穡
水潦盛昌神農將持功舉大事則有天殃
註曰言土以受天雨澤安静養物為功動之則致害
也孝經說曰地順受澤謙虚開張含泉任萌滋物歸
中疏曰六月主末未值東井東井是水故六月而
水潦盛冒也
是月也土潤溽暑大雨時行燒薙行水利以殺草如以
熱湯可以糞田疇可以美土疆
集說曰溽濕也土之氣潤故蒸鬱而為濕暑大雨亦
以之而時行除草之法先芟薙之俟乾則燒之燒薙
者燒所薙之草也大雨既行於所燒之地仍壅畜之
以漬燒薙故云行水即草根爛死不復生矣故云利
以殺草時暑日烈其水之熱如湯草之燒爛者可以
為田疇之糞榖田曰田麻田曰疇可以使土疆之美
疆者疆㯺磊磈難耕之地
季夏行春令則榖實鮮落
疏曰謂鮮少墮落由風多故也
國多風欬
註曰辰之氣乘之也末屬㢲辰又在㢲位二氣相亂
為害集說曰風欬因風而致欬疾也
民乃遷徙
註曰象風轉移物也
行秋令則邱隰水潦禾稼不熟乃多女災
註曰戌之氣乘之也九月宿直奎奎為溝凟溝凟與
此月大雨并而高下皆水不熟傷於水也女災亦為
水傷含姙
行冬令則風寒不時鷹隼蚤鷙四鄙入保
註曰丑之氣乘之也蚤鷙得疾厲之氣也
中央土
註曰火休而盛德在土也疏曰土每時輙寄一十
八日雖每分寄而位本未宜處于季夏之末金火之
間故在此陳之也
其日戊巳
註曰戊之言茂也已之言起也至此萬物皆枝葉茂
盛其含秀者抑屈而起故因以為日名焉
其帝黃帝
集說曰黃精之君軒轅氏也
其神后土
集說曰土官之臣顓頊氏之子黎也句龍初為后土
後祀以為社后土官闕黎雖火官實兼后土也註說
如此
其蟲倮
集說曰人為倮蟲之長註以為虎豹之屬
其音宫律中黃鐘之宫
朱子曰律中黃鐘之宫詹卿以為陽生於子至午而
盡到未又生出一黃鐘某思量得不是恁地如京房
律凖十三絃中一絃為黃鍾不動十二絃便拄起應
十二月又曰京房律凖乃是先做下一箇母子調得
正了後來只依此為凖國語謂之均梁武帝謂之通
其制十三弦一弦是全律底黃鍾只是散聲又自黃
鍾起至應鍾有十二弦要取甚聲用柱子來逐弦分
寸上柱定取聲
其數五
註曰土生數五成數十但言五者土以生為本
其味甘其臭香
註曰土之臭味也凡甘香皆屬之
其祀中霤祭先心
註曰祀中霤之禮設主於牖下乃制心及肺肝為爼
其祭肉心肺肝各一他皆如祀戶之禮疏曰古者
窟居隨地而造若平地則不鑿但累土為之謂之複
言於地上重複為之也若高地則鑿為坎謂之穴其
形皆如陶竈複穴皆開其上取明故雨霤之因名室
為中霤五祀皆先席於室奥已傋祀戶註此設主當
廟室牖内之下而北向亦祭竟徹之更陳鼎爼迎尸
如祀戶禮集說曰祭先心心居中君之象又火生
土也
天子居大廟大室
註曰大室中央之室也
乘大路駕黃駵載黃旂衣黃衣服黃玉食稷與牛其器
圜以閎
註曰大路殷路也車如殷路之制而飾之以黃稷五
榖之長牛土畜也器圜者象土周布於四時閎謂中
寬象土舍物
孟秋之月日在翼昏建星中旦畢中
註曰孟秋者日月會於鶉尾而斗建申之辰
其日庚辛
註曰庚之言更也辛之言新也萬物皆肅然改更秀
實新成又因以為日名焉
其帝少皥其神蓐收
註曰此白精之君少皥金天氏蓐收少皥之子曰該
為金官
其蟲毛其音商律中夷則其數九其味辛其臭腥其祀
門祭先肝
註曰祀門之禮北面設主於門左樞乃制肝及肺心
為爼奠於主南又設盛於爼東其他皆如祭竈之禮
疏曰主南向門左樞者謂廟門外左樞其他如祭
竈者謂祭心肺肝各一及祭醴三并設席於奥迎尸
之屬也集說曰毛狐貉之屬三分徵益一以生商
商數七十二夷則大呂之所生三分去一律長五寸
七百二十九分寸之四百五十一九金之成數也辛
腥皆屬金秋隂氣出故祠門祭先肝金克木也
凉風至白露降寒蟬鳴鷹乃祭鳥用始行戮
集說曰此記申月之候寒蟬似蟬而小青赤鷹欲食
鳥之時先殺鳥而不食似人之食而祭先代為食之
人也既祭之後不必盡食若人君刑戮之而已
天子居總章左个
註曰大寢西堂南偏
乘戎路
註曰兵車也
駕白駱
註曰白馬黑鬛曰駱
載白旂衣白衣服白玉食麻與犬其器廉以深
集說曰麻實有文理屬金犬金畜也廉稜角也亦矩
之義深則收藏之意
是月也以立秋先立秋三日大史謁之天子曰某日立
秋盛德在金天子乃齊立秋之日天子親帥三公九卿
諸侯大夫以迎秋於西郊還反賞軍帥武人於朝天子
乃命將帥選士厲兵簡練桀俊專任有功以征不義誥
誅暴慢以明好惡順彼遠方
集說曰迎秋西郊祀白精之帝而少皥配之簡練簡
擇而練習之也專任有功謂大將有已試之功乃使
之專主其事也詰者問其罪誅者戮其人殘下謂之
暴慢上謂之慢順服也好惡明則遠方順服
是月也命有司脩法制繕囹圄具桎梏禁止姦慎罪邪
務搏執
集說曰繕治也姦在人心故當有以禁止之邪見於
行故慎以罪之務事也摶戮也執拘也
命理瞻傷察創視折審斷决獄訟必端平戮有罪嚴斷
刑
集說曰理治獄官有虞曰士夏曰大理周曰大司寇
傷者損皮膚創者損血肉折者損筋骨也斷者骨肉
皆絶瞻察視審皆欽恤之意嚴者謹重之意非峻急
之謂也
天地始肅不可以贏
朱氏曰陽道常饒隂道常乏故贊化者不可過舉隂
事以助之使隂氣之贏也
是月也農乃登榖天子嘗新先薦寢廟
註曰黍稷之屬至是始熟疏曰仲秋云以犬嘗麻
今不云牲記文略也
命百官始收歛完隄坊謹壅塞以傋水潦脩宫室坏垣
牆補城郭
集說曰所以為水潦之傋者以月建在酉酉中有畢
星好雨也
是月也毋以封諸侯立大官
集說曰說者但知賞以春夏刑以秋冬之義不知古
者嘗祭之時則有出田邑之制故注謂禁封諸侯及
割地為失其義也
毋以割地行大使出大幣
疏曰鄭唯以禁封諸侯及割地為失義則毋立大官
三者為得禮
孟秋行冬令則隂氣大勝介蟲敗榖戎兵乃來
註曰亥之氣乘之也介甲也甲蟲屬冬敗榖者稻蟹
之屬戎兵十月宿直營室營室之氣為害也營室主
武事疏曰元命包云營室主軍之糧是主武事也
行春令則其國乃旱
集說曰寅中箕星好風能散雲雨故致旱
陽氣復還五榖無實
註曰陽氣能生而不能成
行夏令則國多火災寒熱不節民多瘧疾
註曰已之氣乘之也
仲秋之月日在角昏牽牛中旦觜觽中
註曰仲秋者日月會於夀星而斗建酉之辰也
其日庚辛其帝少皥其神蓐收其蟲毛其音商律中南
呂其數九其味辛其臭腥其祀門祭先肝
集說曰南呂太蔟之所生三分去一律長五寸三分
之一
肓風至鴻鴈來玄鳥歸羣鳥養羞
註曰皆記時候也肓風疾風也玄鳥燕也歸謂去蟄
也凡鳥隨隂陽者不以中國為居羞謂所食也夏小
正曰丹鳥羞白鳥二者文異羣鳥丹鳥未聞孰是
集說曰孟春言鴻鴈來自南而來北也此言來自北
而來南也養羞者藏之以傋冬月之養也
天子居總章大廟乘戎路駕白駱載白旂衣白衣服白
玉食麻與犬其器廉以深
註曰總章太廟西堂當太室也
是月也養衰老授几杖行麋粥飲食
集說曰月至四隂隂已盛矣時以陽衰陰盛為秋人
以陽衰隂盛為老養衰老順時令也几杖所以安其
身飲食所以養其體行猶賜也麋即粥也
乃命司服具飭衣裳文繡有恒制有小大度有長短衣
服有量必循其故冠帶有常
集說曰司服官名具飭條具而飭正之也上曰衣下
曰裳衣繪而裳繡祭服之制也有恒有定制也小大
小則玄冕之一章大則衮冕之九章也長短謂衣長
而裳短也衣服謂朝服燕服及他服之當為寒傋者
也各有劑量必率循故法不得更為新異也冠與帶
亦各有常制因造衣并作之
乃命有司申嚴百刑斬殺必當毋或枉橈枉橈不當反
受其殃
集說曰刑罰之令前月已行此月又申戒之也枉橈
皆屈曲之義謂不申正理而違法斷之以逆理故必
反受殃禍也
是月也乃命宰祝循行犧牲視全具案芻豢瞻肥瘠察
物色必比類量小大視長短皆中度五者備上帝其饗
集說曰宰祝太宰太祝主祭祀之官也全謂色不雜
具謂醴無損也養牛羊曰芻養犬彖曰豢得其養則
肥失其養則瘠物色或騂或黝陽祀用騂牲隂祀用
黝牲比類者比附隂陽之類而用之也小大以體言
長短以角言皆欲中法度也所視所案所瞻所察所
量五者悉備而當於事上帝且歆饗之矣况羣神乎
天子乃難以達秋氣以犬嘗麻先薦寢廟
註曰此難難陽氣也陽暑至此不衰害亦將及人所
以及人者陽氣左行此月宿直昴畢昴畢亦得大陵
積尸之氣氣佚則厲鬼亦隨而出行於是亦命方相
氏帥百隸而難之王居明堂禮曰仲秋九門磔攘以
發陳氣禦止疾疫疏曰此唯天子得難以其難陽
氣陽是君象則諸侯以下不得難
是月也可以築城郭建都邑穿竇窖脩囷倉
註曰為民將入物當藏也入地隋曰竇方曰窖王居
明堂禮曰仲秋農隙民畢入于室曰時殺將至毋罹
其災疏曰引王居禮証此月築城郭建都邑之意
乃命有司趣民收歛務畜菜多積聚
集說曰孟秋已有收歛之命矣此又趣之以時不可
緩故也菜所以助榖之不足故蓄之為備多積聚者
凡可為歲備者無不貯儲也
乃勸種麥毋或失時其有失時行罪無疑
集說曰麥所以續舊榖之盡而及新榖之登尤利於
民故特勸種而罰其隋者
是月也日夜分雷始收聲蟄蟲坏戶殺氣浸盛陽氣日
衰水始涸
註曰涸竭也此甫八月中雨氣未止而云水竭非也
周語曰辰角見而雨畢天根見而水涸又曰雨畢而
除道水涸而成梁辰角見九月本也天根見九月末
也王居明堂禮曰季秋除道致梁以利農也疏曰
坏益也戶謂穴也增益穴之四畔使通明處稍少以
時氣尚温猶湏出入十月寒甚乃閉之也鄭引王居
禮者証雨畢水涸在季秋也
日夜分則同度量平權衡正鈞石角斗甬
此與仲春同
是月也易關市來商旅納貨賄以便民事四方來集遠
鄉皆至則財不匱上無乏用百事乃遂
朱氏曰關者貨之所入市者貨之所聚易謂無重征
以致其難也易關市所以來商旅貨謂化之以謂利
賄謂有之以為利來商旅所以納貨賄也凡此皆以
便民用也四方散而不一故言來集遠鄉邈而在外
故言皆至財所以待用財不匱則無乏用也用所以
作事無乏用則事皆遂也
凡舉大事毋逆大數必順其時慎因其類
集說曰大事如土功徭役合諸侯舉兵衆之事皆不
可悖陰陽之大數因猶依也如慶賞者乃發生之類
刑罰者乃肅殺之類必順時令而謹依其類以行之
也
仲秋行春令則秋雨不降草木生榮國乃有恐
集說曰卯之氣乘之也卯中有房心心為大火故不
雨且有火訛之驚恐也
行夏令則其國乃旱蟄蟲不藏五榖復生
註曰午之氣乘之也
行冬令則風災數起收雷先行草木蚤死
集說曰子之氣乘之也收雷收聲之雷也先行先期
而動也
季秋之月日在房昏虚中旦柳中
註曰季秋者日月會於大火而斗建戌之辰
其日庚辛其帝少皡其神蓐收其蟲毛其音商律中無
射其數九其味辛其臭腥其祀門祭先肝
集說曰無射者夾鍾之所生三分去一律長四寸六
千五百六十一分寸之六千五百六十四
鴻鴈來賓爵入大水為蛤鞠有黃華豺乃祭獸戮禽
集說曰此記戌月之候鴈以仲秋先至者為主季秋
後至者為賓也大水海也國語曰雀入于海為蛤鞠
色不一而專言黃者秋令在金金自有五色而黃為
貴故鞠色以黃為正也豺脚似狗長尾白頰色黃祭
獸者祭之於天戮禽者殺之以食亦互文也禽獸初
得皆殺而祭之後得者殺而不祭禽者鳥獸之摠名
說見曲禮
天子居總章右个乘戎路駕白駱載白旂衣白衣服白
玉食麻與犬其器廉以深
註曰總章右个西堂北偏也
是月也申嚴號令命百官貴賤無不務内以會天地之
藏無有宣出
集說曰務内謂專務收歛諸物於内會合也合天地
閉藏之令也宣出則悖時令
乃命冡宰農事備收舉五榖之要藏帝籍之收於神倉
祗敬必飭
集說曰農事備收百榖皆歛也要者租賦所入之數
籍田所收歸之神倉將以供粢盛也祗謂謹其事敬
謂一其心飭謂致其力也
是月也霜始降則百工休
註曰寒而膠漆之作不堅好也
乃命有司曰寒氣總至民力不堪其皆入室
集說曰總至凝聚而至也
上丁命樂正入學習吹
註曰為將饗帝也春夏重舞秋冬重吹
是月也大饗帝
集說曰仲夏大雩祈也此月大饗報也
嘗犧牲告備于天子
註曰嘗者謂嘗羣神也使有司祭于羣神禮畢而告
焉疏曰以四月大雩雩帝之後云雩祀百辟卿士
是雩帝之外别雩羣祀九月大饗以報功明饗帝之
外亦饗羣神故知此嘗是嘗羣神
合諸侯制百縣為來歲受朔日與諸侯所税於民輕重
之法貢職之數以遠近土地所宜為度以給郊廟之事
無有所私
註曰秦以建亥之月為歲首於是歲終使諸侯受此
法焉劉氏曰合諸侯者總命諸侯之國也制猶敕
也百縣諸侯所統之縣也天子總命諸侯各敕百縣
為來歲受朔日與税法貢數各以道路遠近土地所
宜為度以給上之事而不可有私也言郊廟者舉其
重也蓋朔日與歲貢等事皆天子總命之諸侯而諸
侯頒之百縣使奉行也
是月也天子乃教於田獵以習五戎班馬政
註曰教於田獵因田獵之禮教民以戰法也五戎謂
五兵弓矢殳矛戈戟也馬政謂齊其色度其力使同
乘也校人職曰凡軍事毛馬而頒之
命僕及七騶咸駕載旌旐授軍以級整設于屏外司徒
搢扑北面誓之
集說曰僕戎僕及御夫也天子馬有六種各一騶主
之并總主六騶者為七騶也皆以馬駕車又載析羽
之旌龜蛇之旐既畢而授車于乘者以尊卑為等級
整正列也各使正其行列向背而設于軍門之屏外
屏所田之地門外之蔽於是司徒插扑于帶于陳前
北面誓戒之此時六軍皆向南而陳也扑即夏楚二
物也
天子乃厲飾執弓挾矢以獵命主祠祭禽于四方
集說曰天子戎服而嚴厲其威武之飾親用弓矢以
殺禽獸蓋奉祭祀之物當親殺也獵竟則命典祀之
官取獵地所獲之獸祭於郊以報四方之神禽者獸
之通名也
是月也草木黃落乃伐薪為炭蟄蟲咸俯在内皆墐其
戶
集說曰俯垂頭也内穴之深處也墐塞也
乃趣獄刑毋留有罪
集說曰刑於罪相得即决之留而不决亦悖時令也
收禄秩之不當供養之不宜者
集說曰收如漢法收印綬之收謂索之使還各依本
等禄秩不當謂不應得而恩命濫賜之者也供養膳服
之具也貴賤各有宜用不宜謂侈僣踰制者此亦順
秋令之嚴肅也
是月也天子乃以犬嘗稻先薦寢廟
坡謂内則以稻與秫對言則秫是稬稻是稉稉同秔
秫之不黏者九月始熟
季秋行夏令則其國大水
註曰六月宿直東井氣多暑雨
冬藏殃敗
集說曰竇窖之藏為水所侵
民多鼽嚏
集說曰未之氣乘之也鼽者氣窒於鼻嚏者聲發於
口皆肺疾以夏火克金故病此也
行冬令則國多盗賊邊境不寧土地分裂
註曰丑之氣乘之也極隂為外邊竟之象也大寒之
時地隆坼也
行春令則煖風來至民氣解惰師興不居
註曰辰之氣乘之也㢲為風師興辰宿直角角主兵
不居象風行不休止也
孟冬之月日在尾昏危中旦七星中
註曰孟冬者日月會於析木之津而斗建亥之辰也
其日壬癸
註曰壬之言任也癸之言揆也時萬物懷任於下揆
然萌牙又因以為日明焉
其帝顓頊其神玄冥
註曰此黑精之君顓頊高陽氏也玄冥少皡之子曰
脩曰熙為水官
其蟲介其音羽律中應鍾其數六其味鹹其臭朽其祀
行祭先腎
註曰行在廟門外之西為軷壤厚二寸東西五尺南
北四尺祀行之禮北面又主于軷上乃制腎及脾為
爼奠于主南又設盛于爼東祭肉腎一脾再其他皆
如祀門之禮疏曰主須南向故人北面設之其主
則註大馭云蓋以菩芻棘柏為神主也集說曰介
甲也介蟲龜鼈之屬三分商去一以生羽羽數四十
八應鍾姑洗之所生三分去一律長四寸二十七分
寸之二十水成數六鹹朽皆水屬水受惡穢故有朽
腐之氣也行者道路往來之處冬隂往而陽來故祀
行也春夏秋皆祭先所勝冬當先心以中央祭心故
但祭所屬又以冬主静不尚克制故也
水始冰地始凍雉入大水為蜃虹藏不見
集說曰此記亥月之候蜃註云大蛤一說蛟屬似蛇
而大紅鬛要以下鱗盡逆又曰狀似螭龍有耳有角
陸佃曰蛇交龜則生龜交雉則生蜃天官書海旁蜃
氣象樓臺此乃雉入水所化蓋蛟屬之蜃非蛤蚌之
蜃也蜃分二種舊失攷正大水淮也晉語云雉入於
淮為蜃隂陽氣交而為虹此時隂陽極乎辨故虹伏
虹非有質而曰藏亦言其氣之下伏耳
天子居玄堂左个
註曰北堂西偏也
乘玄路駕鐵驪
集說曰鐵色之馬
載玄旂衣黑衣
集說曰黑深而玄淺如朱深而赤淺也
服玄玉食黍與彘其器閎以奄
註曰黍秀舒散屬火寒時食之亦以安性也彘水畜
集說曰閎者中寬奄者上窄
是月也以立冬先立冬三日大史謁之天子曰某日立
冬盛德在水天子乃齊立冬之日天子親帥三公九卿
大夫以迎冬於北郊還反賞死事恤孤寡
疏曰迎冬北郊祭黑精之帝而顓頊配之不言諸侯
亦如夏空其文死事謂臣人有為國事死者孤寡即
死事者妻子也
是月也命大史釁龜筴占兆審卦吉凶
馮氏曰釁龜筴者殺牲取血而塗龜與蓍筴也古者
器成而釁以血神之也占兆者玩龜書之繇文審易
書之休咎皆所以豫明其理而待用也釁龜而占兆
釁筴而審卦吉凶太史之職也
是察阿黨則罪無有掩蔽
集說曰獄吏治獄寧無阿私必是正而省察之庶幾
犯罪者不至掩蔽其曲直也
是月也天子始裘
集說曰周禮季秋獻功裘至此月乃衣之也
命有司曰天氣上騰地氣下降天地不通閉塞而成冬
集說曰不交則不通不通則閉塞
命百官謹蓋藏命有司循行積聚無有不斂
註曰蓋藏謂府庫囷倉有財物積聚謂芻禾薪蒸之
屬
坏城郭戒門閭脩鍵閉慎管籥
集說曰坏補其缺薄處也城郭欲其厚實故言坏門
閭備禦非常故言戒鍵鎻須也閉鎻筒也管籥鎻匙
也鍵閉或有破壊故云脩管籥不可妄開故云慎
固封疆備邊竟完要塞謹關梁塞徯徑
集說曰固封疆謂使有司循其溝樹及其衆庶之守
法也要塞邊城要害處也關境上門梁橋也徯徑野
獸往來之路也
飭喪紀辨衣裳審棺槨之厚薄塋邱壟之大小高卑厚
薄之度貴賤之等級
集說曰飭喪紀者飭正喪事之紀律也即辨衣裳以
下諸事是已上衰下裳以布之精麄為親疎故曰辨
亦謂襲歛之衣數多寡也棺槨厚薄有貴賤之等瑩
有大小邱壟有高卑皆不可踰越厚薄之度主禮而
言貴賤之等級主人而言故總曰審朱氏曰喪者
人之終冬者歲之終故於此時而飭喪紀焉
是月也命工師效功陳祭器按度程毋或作為淫巧以
蕩上心必功致為上物勒工名以考其誠功有不當必
行其罪以窮其情
集說曰工師百工之長效呈也諸器皆成獨主祭器
祭器尊也度法也程式也淫巧指諸器而言致讀為
緻謂功力密緻也一讀如字亦通勒刻也刻名於器
以考工人之誠偽也行猶治也窮其情者究詰其作
偽之情也
是月也大飲烝
註曰十月農功畢天子諸侯與其羣臣飲酒于大學
以正齒位謂之大飲别之於他其禮亡烝謂有牲體
為爼也黨正飲酒于序亦謂此時也詩云十月滌場
朋酒斯饗是頌大飲之詩疏曰烝升也升此牲體
於爼之上坡謂不著祠禴而言嘗烝且九月嘗十
月烝於祭月又不合如註之解未有可以破除之也
學者詳之
天子乃祈來年于天宗大割祠于公社及門閭臘先祖
五祀勞農以休息之
註曰此周禮所謂蜡祭也天宗謂日月星辰也大割
大殺羣牲割之也臘謂以田獵所得禽祭也五祀門
戶中霤竈行也或言祈年或言大割或言臘互文勞
農黨正屬民飲酒是也疏曰社以上公配祭故云
公社此等之祭總謂之蜡若細别之天宗公社門閭
謂之蜡其祭則皮弁素服葛帶榛杖其臘先祖五祀
謂之息民之祭其服則黃衣黃冠蔡邕云夏曰清祀
殷曰嘉平周曰蜡秦曰臘按左傳云虞不臘是周亦
有臘名矣
天子乃命將帥講武習射御角力
註曰為仲冬當大閱講習之亦因營室主武士也凡
田之禮惟狩最備夏小正十一月王狩
是月也乃命水虞漁師收水泉池澤之賦毋或敢侵削
衆庶兆民以為天子取怨于下其有若此者行罪無赦
集說曰水虞澤虞也漁師漁人也見周禮水冬涸故
以冬時收賦
孟冬行春令則凍閉不密地氣上泄民多流亡
註曰寅之氣乘之也流亡象蟄蟲動
行夏令則國多暴風方冬不寒蟄蟲復出
註曰已之氣乘之也立夏㢲用事㢲為風
行秋令則雪霜不時小兵時起土地侵削
註曰申之氣乘之也申隂氣尚微申宿直參伐參伐
為兵
仲冬之月日在斗昏東辟中旦軫中
註曰仲冬者日月會於星紀而斗建子之辰也
其日壬癸其帝顓頊其神玄冥其蟲介其音羽律中黃
鍾其數六其味鹹其臭朽其祀行祭先腎
集說曰黃鍾律之始長九寸
冰益壯地始坼鶡旦不鳴虎始交
集說曰此記子月之候鶡旦夜鳴求旦之鳥也似小
雞四足有肉翅不能遠飛
天子居玄堂大廟乘玄路駕鐵驪載玄旂衣黑衣服玄
玉食黍與彘其器閎以奄
註曰玄堂太廟北堂當太室也
飭死事
集說曰誓戒六軍之士以戰陳當厲必死之志也
命有司曰土事毋作慎毋發蓋毋發室屋及起大衆以
固而閉
熊氏曰作土事則民不得休息發蓋則物不得其藏
發屋室則人不得其處起大衆則衆不得静故皆禁
之而猶其也
地氣沮泄是謂發天地之房諸蟄則死民必疾疫又隨
以喪命之曰暢月
集說曰沮者壊敗之義承上文若閉不固則地氣因
敗而宣泄故云沮泄也天地之閉固氣類猶房室之
安藏人也若發散天地之所藏則諸蟄皆死是干犯
隂陽之令疾疫必為民災喪禍隨之而見一說喪讀
去聲謂民因避疾疫而逃亡也暢月暢充也言所以
不可發泄者以此月萬物皆充實於内故也
是月也命奄尹申宮令審門閭謹房室必重閉省婦事
毋得淫雖有貴戚近習毋有不禁
集說曰奄尹羣奄之長也以其精氣奄閉故名奄人
宫令宫中之政令也遠者謂之門閭近者謂之房室
皆有内外門戶必重叠閉之减省婦人之事務順隂
静也淫謂女功之過巧者貴戚天子之族姻近習其
嬖幸者
乃命大酋秫稻必齊麴蘖必時湛熾必潔水泉必香陶
器必良火齊必得兼用六物大酋監之毋有差貸
集說曰酒熟曰酋大酋酒官之長也秫稻酒材也必
齊多寡中度也必時制造及時也湛漬而滌之也熾
蒸炊也必潔無所汙也必香無穢惡之氣也必良無
罅漏之失也必得適生熟之宜也物事也六物謂必
齊以下六事差貸不中法式也
天子命有司祈祀四海大川名源淵澤井泉
集說曰冬令方中水德至盛故為民祈而祀之也
是月也農有不收藏積聚者馬牛畜獸有放逸者取之
不詰
註曰此收歛尤急之時人有取者不罪所以警懼其
主也王居明堂禮曰孟冬之月命農畢積聚繫收牛
馬
山林藪澤有能取蔬食田獵禽獸者野虞教道之其有
相侵奪者罪之不赦
註曰務收歛野物也大澤曰藪草木之實為蔬食
是月也日短至隂陽争諸生蕩
集說曰短至短之極也争者隂方盛陽欲起也諸生
者萬物之生機也蕩者動也
君子齊戒處必掩身身欲寧去聲色禁耆欲安形性事
欲静以待隂陽之所定
集說曰此皆與夏至同而有謹之至者彼言止聲色
而此言去彼言節耆欲而此言禁蓋仲夏之隂猶微
而此時之隂猶盛隂微則盛陽未至於甚傷隂甚則
微陽當在於善保故也
芸始生荔挺出蚯蚓結麋角解水泉動
集說曰此又言子月之候芸香草也似苜蓿一名芸
蒿荔挺馬䪥也似蒲而小根可為刷結猶屈也解脱
也水者天一之陽所生陽生而動言枯涸者漸滋發
也十二月惟子午之月皆再記其候者詳於隂陽之
萌也
日短至則伐木取竹箭
集說曰隂盛則材成故伐而取之大曰竹小曰箭
是月也可以罷官之無事去器之無用者
集說曰官以權宜而設器以權宜而造皆暫焉之事
此閉藏之息之時故可罷去
塗闕廷門閭築囹圄此以助天地之閉藏也
仲冬行夏令則其國乃旱
集說曰火氣乘之應於來年
氛霧冥冥
集說曰亦火氣所蒸
雷乃發聲
集說曰隂不能固陽也午火之氣所充也
行秋令則天時雨汁瓜瓠不成國有大兵
註曰酉之氣乘之也酉宿直昴畢畢好雨雨汁者水
雪雜下也子宿直虚危虚危内有瓜瓠疏曰仲冬
非瓜瓠不成之時又非蝗蟲為敗之日是據來年
行春令則蝗蟲為敗
註曰當蟄者出卯之氣乘之也
水泉咸竭
註曰大火為旱
民多疥癘
註曰疥癘之病孚甲之象
季冬之月日在婺女昏婁中旦氐中
註曰季冬者日月會於玄枵而斗建丑之辰也
其日壬癸其帝顓頊其神玄冥其蟲介其音羽律中大
吕其數六其味鹹其臭朽其祀行祭先腎
集說曰大吕者蕤賓之所生三分益一律長八寸二
百四十三分寸之百四
鴈北鄉鵲始巢雉雊雞乳
疏曰鴈早者則此月北向晚者二月鵲始巢此晚者
若早則十一月雊雉鳴也
天子居玄堂右个乘玄路駕鐵驪載玄旂衣黑衣服玄
玉食黍與彘其器閎以奄
註曰玄堂右个北堂東偏也
命有司大難旁磔出土牛以送寒氣
集說曰季春惟國家之難仲秋惟天子之難此則下
及庶人又以隂氣極盛故云大難也旁磔謂四方之
門皆披磔其牲以攘除隂氣不但如季春之九門磔
攘而已此月之中日經虚危司命二星在虚北司禄
二星在司命北司危二星在司禄北司中二星在司
危北此四司者鬼官之長又墳四星在危東南墳墓
四司之氣能為厲鬼將來或為災厲故難磔以攘除
之出猶作也月建丑丑為牛土能制水故特作土牛
以畢送寒氣也
征鳥厲疾
註曰征鳥題肩也齊人謂之擊征或名曰鷹疏曰
殺氣盛極故鷹隼之屬取鳥捷疾嚴猛也
乃畢山川之祀及帝之大臣天之神祗
註曰帝之大臣句芒之屬天之神祗司中司命風雨
雨師坡謂此三祀攷周禮各有其方因方而祀各
有其時此言季冬乃畢祀則秦禮也畢偏舉也
是月也命漁師始漁天子親往乃嘗魚先薦寢廟
集說曰獵而親殺為奉祭也則漁而親往亦為薦先
冰方盛水澤腹堅命取冰冰以入
註曰此月日在北陸冰堅厚之時也北陸謂虚也
集說曰冰之初凝惟水而已至此則徹上下皆凝故
云腹猶内也藏冰正在此時故命取冰冰入則隂事
之終也
令告民出五種命農計耦耕事脩耒耜具田器
集說曰冰入之後大寒將退令典農之官告民出其
所藏五穀之種計度耦耕之事耦謂二人相耦也楺
木為耒斵木為耜今之耜以鐵為之田器鎡基之屬
凡治田所用者也此皆豫備東作之事陽事之始也
命樂師大合吹而罷
註曰歲將終與族人大飲作樂於太寢以綴恩也王
居明堂禮季冬命國為酒以合三族疏曰此用禮
樂與族人最盛後年季冬乃復如此作樂以一年頓
停故云罷
乃命四監收秩薪柴以共郊廟及百祀之薪燎
集說曰四監說見季夏秩常也謂有常數也大而可
析者謂之薪小而束者謂之柴薪施炊釁柴以給燎
是月也日窮于次月窮于紀星回于天數將幾終歲且
更始
集說曰日窮于次者去年季冬次玄枵至此窮盡還
次玄枵也紀會也去年季冬月與日相會於玄枵至
此窮盡還復會於玄枵也二十八宿隨天而行每日
雖周天一匝而早晚不同至此月而復其故處與去
年季冬早晚相似故云回于天也幾近也以去年季
冬至今年季冬三百五十四日未滿三百六十五十
不為終終故云幾於終也歲且更始者所謂終則有
始也
專而農民毋有所使
集說曰而汝也在上者當專壹汝農之事毋得徭役
使之也
天子乃與公卿大夫共飭國典論時令以待來歲之宜
朱氏曰國典有常飭之以應來歲之變時令有序論
之以防來歲之差歲次更始故事亦有異宜者熊
氏曰典禮樂刑政之類時令春夏宣洩秋冬閉藏之
類
乃令大史次諸侯之列賦之犧牲以共皇天上帝社稷
之饗
疏曰來歲方祭祀須犧牲諸侯同王南面專王之土
故命太史書列之使之出牲以與王共事天地也
乃命同姓之邦共寢廟之芻豢
集說曰人本乎祖故祖廟之牲使同姓諸侯共之
命宰歴卿大夫至于庶民土田之數而賦犧牲以共山
林名川之祀
疏曰宰小宰也歴亦次也卿大夫謂畿内有采地者
庶民鄉遂公邑之民受田者
凡在天下九州之民者無不咸獻其力以共皇天上帝
社稷寢廟山林名川之祀
註曰民非神之福不生雖有其邦國采地此賦要由
民出疏曰不云諸侯卿大夫獨云民故鄭云此也
季冬行秋令則白露蚤降介蟲為妖四鄙入保
註曰戌之氣乘之也九月初尚有白露月中乃為霜
丑為鼈蟹疏曰按隂陽式法丑魚鼈蟹
行春令則胎夭多傷
註曰辰之氣乘之也天少長也多傷者生氣早至不
充其性
國多固疾
註曰生不充性有久疾也
命之曰逆
集說曰以歲終而行歲始之令也
行夏令則水潦敗國時雪不降冰凍消釋
註曰未之氣乘之也季夏大雨時行
禮記述註卷六
