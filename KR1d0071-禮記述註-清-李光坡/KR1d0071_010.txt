禮記述註卷十
安溪李光坡撰
禮器第十
疏曰鄭目錄云名為禮器者以其記禮使人成
器之義也
禮器是故大備大備盛德也
坡謂禮器即前篇禮義以為器也内可誠心外可誠
身故能大備其成人之行大備則德盛矣
禮釋回增美質措則正施則行
熊氏曰禮有恭敬辭譲之體能消釋回邪之心增益
資質之美禮有節文度數之詳而措諸身則正施諸
事則達坡謂此言禮之可為器也
其在人也如竹箭之有筠也如松栢之有心也二者居
天下之大端矣故貫四時而不改柯易葉
坡謂其在人也言禮之在人也有節文度數之詳可
以固人肌膚之會筋骸之束堅忍於外如竹箭之有
筠也箭篠也筠竹外青皮有恭敬辭譲之體貞固於
内如松栢之有心也如此則卓然自立而不為事物
所搖奪亦猶松竹二者居於天下比衆物最得氣之
本也故貫四時不改柯易葉端本也貫經也柯枝也
故君子有禮則外諧而内無怨故物無不懷仁鬼神饗
德
集說曰君子之人惟其有此禮也故外人之疎遠者
無不諧協内人之親近者無所怨憾人歸其仁神歆
其德也坡謂此猶夫子告顔子以天下歸仁仲弓
邦家無怨之意
先王之立禮也有本有文忠信禮之本也義理禮之文
也無本不立無文不行
坡謂承上言君子有禮如竹箭有筠松栢有心者原
於先王之立禮也有本有文熊氏曰本者何忠信是
也實理貫徹而後制為節文也文者何義理是也隨
所節文皆得理合宜而後斐然成章也使無本則真
意不立無文則鄙俚難行
禮也者合於天時設於地財順於鬼神合於人心理萬
物者也
疏曰此以下廣說義理為文之事也仰合天時即依
於四時豐儉隨時也所設用物為禮各是其土地之
物也坡謂理萬物者條理萬物使各當於用
是故天時有生也地理有宜也人官有能也物曲有利
也故天不生地不養君子不以為禮鬼神弗饗也居山
以魚鼈為禮居澤以鹿豕為禮君子謂之不知禮
疏曰天時有生若春韭夏麥是也地理有宜如高黍
下稻是也物曲有利謂萬物委曲各有所利如麯糵
利為酒醴絲竹利為琴瑟之類也天不生謂非時之
物若寒瓜夏橘之屬地不養若山之魚鼈澤之鹿豕
也君子不以為禮此是不合人心也鬼神弗饗此是
不順鬼神也坡謂人官有能如離婁之明此目官
之能也師曠之聰此耳官之能也之類物曲有利所
謂理萬物者
故必舉其定國之數以為禮之大經禮之大倫以地廣
狹禮之厚薄與年之上下是故年雖大殺衆不匡懼則
上之制禮也節矣
註曰殺謂榖不熟也匡猶恐也疏曰上之制禮也
節矣合結地財天時也廣狹隨地而賦豐凶逐時而
斂衆之不恐並由君上制禮有節故也坡謂此所
舉定國之數謂天之所生地之所有人之所能物之
所利以為行禮經常之法也熊氏曰天子諸侯卿大
夫地有廣狹故禮之倫類不同地廣禮備地狹禮殺
此因地利也年豐禮厚年凶禮薄見順天時
禮時為大順次之體次之宜次之稱次之堯授舜舜授
禹湯放桀武王伐紂時也詩云匪革其猶聿追來孝
集說曰時者天之所為故為大堯舜湯武之事不同
者各隨其時耳聖王受命得天下必定一代之禮制
或因或革各隨時宜故云時為大也順體宜稱四者
下文析之詩文王有聲之篇革急也猶謀也聿惟也
言文王之作豐芑初非急於成巳之謀惟欲追先人
之事而致其方來之孝耳亦時也坡謂時為大者
必聖人在天子之位上焉者雖善無徵下焉者雖善
不尊皆非時也承上文制禮得節遂言帝王代興制
禮先後之義
天地之祭宗廟之事父子之道君臣之義倫也
集說曰王者父事天母事地故天地宗廟父子君臣
四者乃自然之序故曰倫也倫不可紊故順次之
社稷山川之事鬼神之祭體也
坡謂鬼神凡羣小祀及秩在祀典者皆是體猶負荷
與為一體之意朱子曰天子祭天地諸侯祭山川大
夫祭五祀我主得他便是他氣又總統在我身上有
箇相關處此體之謂也故曰神不歆非類以非其體
也若以輕重隆殺為解此自在下文義與稱中不在
此也
喪祭之用賓客之交義也
集說曰既於義不得不然必湏隨事合宜故曰宜次
之
羔豚而祭百官皆足大牢而祭不必有餘此之謂稱也
諸侯以龜為寶以圭為瑞家不寶龜不藏圭不臺門言
有稱也
註曰此指謂助祭者耳而云百官喻衆也疏曰士
用特牲大夫用少牢皆以成牲不用羔豚此羔豚則
無田之大夫士薦羔豚也無田則無臣助祭故云百
官喻衆也諸侯有保土之重宜湏占詳吉凶故得以
龜為寶天子得天之物謂之瑞諸侯受封天子與之
玉亦謂為瑞也兩邊築闍為基基上起屋曰臺門諸
侯有保捍之重故為臺門熊氏曰此之謂稱是稱
其事之大小也言有稱是稱其分之尊卑也
禮有以多為貴者天子七廟諸侯五大夫三士一
疏曰從此以下更廣明為稱之事一廟者據下士若
適士則二廟也
天子之豆二十有六
疏曰謂天子朔食也天子庶羞百二十品籩豆各六
十今云二十六者說堂上數也
諸公十有六
疏曰上公也更相朝時堂上之豆數
諸侯十有二
疏曰侯伯子男也亦相朝時堂上之豆數
上大夫八下大夫六
疏曰皆謂主國食使臣堂上之豆數
諸侯七介七牢大夫五介五牢
集說曰介副也上介一人餘為衆介牢太牢也謂諸
侯朝天子時天子以太牢之禮賜之周禮公九介九
牢侯伯七子男五今言七舉中以言之也大夫五介
五牢者諸侯之大夫為君使而來各降其君二等此
五介五牢謂侯伯之卿亦舉中言之也
天子之席五重
疏曰熊氏云天子祫祭席五重禘則宜四重也時祭
三重司几筵職是也受神酢席亦然大朝覲大享食
封國命諸侯皆然
諸侯之席三重大夫再重
集說曰諸侯席三重者謂相朝時賓主皆然也三重
則四席皇氏云謂蒲莞筵三上加繅席一再重則三
席
天子崩七月而葬五重八翣諸侯五月而葬三重六翣
大夫三月而葬再重四翣此以多為貴也
註曰以此差之上公四重疏曰天子五重謂抗木
與茵也致茵於椁下所以藉棺茵者用淺色緇布夾
為之將茅秀及香草著其中如今有絮縟也而縮二
横三每為一重坡謂下棺之後先加折於壙上折
猶屐也方鑿連木為之盖如床縮者三横者五乃加
抗席三覆之乃加抗木横三縮二此為一重如是者
五則為五重疏謂抗木之上乃加抗席似少失故本
儀禮原本正之
有以少為貴者天子無介祭天特牲
集說曰介所以佐賓天子以天下為家無為賓之義
故無介也特獨也
天子適諸侯諸侯膳以犢諸侯相朝灌用鬱鬯無籩豆
之薦大夫聘禮以脯醢
集說曰天子祭天惟用一牛若廵守而過諸侯之境
則諸侯奉膳亦止一牛其尊君之禮亦如君之尊天
也諸侯相朝享禮畢主君酌鬱鬯之酒以獻賓不用
籩豆之薦者以其主於相接以芬芳之德不在殽味
也大夫出使行聘享禮畢主國禮之酌以酒而又有
脯醢之薦此見少者貴而多者賤也
天子一食諸侯再大夫士三食力無數
疏曰特牲有九飯少牢十一飯鄭云諸侯十三飯天
子十五飯此云一食再食與彼不同此據食畢更加
飯告飽之數也集說曰食餐也位尊者德盛其飽
以德不在於食味故每一餐輙告飽湏御食者勸侑
乃又餐故云一食也諸侯則再餐而告飽大夫士則
三餐而告飽皆待勸侑則再食食力自食其力之人
農工商賈庶人之屬也無德不仕無祿代耕禮不下
庶人故無食數飽即自止也
大路繁纓一就次路繁纓七就
集說曰殷世尚質其祭天所乘之車木質而已無别
雕飾謂之大路繁馬腹帶也纓鞅也在馬膺前染絲
而織以為罽五色一匝曰就就猶成也繁與纓皆以
此罽為之車樸素故馬亦少飾也大路之下有先路
次路次路殷之第三路也供卑雜之用故就數多郊
特牲云次路五就此蓋誤為七就
圭璋特
集說曰圭璋形制見考工記諸侯朝王以圭朝后則
執璋玉之貴者不以他物儷之故謂之特言獨用之
也周禮小行人掌合六幣圭以馬二王後享王者璋
以皮二王後享后者然皮與馬皆不升堂惟圭璋特
升於堂亦特之義也
琥璜爵
集說曰琥為虎之形璜則半環之形也此二玉下於
圭璋不可專逹故附爵乃通蓋天子享諸侯及諸侯
自相享至酬酒時則以幣將送酬爵又有琥璜之玉
以將幣故云琥璜爵也
鬼神之祭單席
集說曰鬼神異於人不假多重以為温暖也
諸侯視朝大夫特士旅之此以少為貴也
集說曰君視朝之時於大夫則特揖之謂每人一揖
也旅衆也士卑無問人數多少君一揖而已
有以大為貴者宮室之量器皿之度棺椁之厚丘封之
大此以大為貴也
有以小為貴者宗廟之祭貴者獻以爵賤者獻以散尊
者舉觶卑者舉角五獻之尊門外缶門内壺君尊瓦甒
此以小為貴也
註曰爵一升觚二升觶三升角四升散五升疏曰
特牲云主人獻尸用角佐食洗散以獻尸是尊者小
卑者大按天子諸侯及大夫皆獻尸以爵無賤者獻
以散之文禮文散亡不具也特牲主人獻尸用角者
下大夫也特牲少牢禮尸入舉奠觶是尊者舉觶特
牲主人受尸酢受角飲者是卑者舉角此是士禮耳
天子諸侯祭禮亡五獻子男之享禮也凡王享臣及
其自相享行禮獻數各隨其命子男五命故知五獻
是子男列尊之法門外缶者缶尊名盛酒在門外壺
亦尊也盛酒在門内君尊子男之尊也子男用瓦甒
為尊不云内外則陳之在堂人君面尊而專惠也其
壺缶但飲諸臣小尊近君大尊在門是以小為貴壺
大一石瓦甒五斗缶又大於壺
有以高為貴者天子之堂九尺諸侯七尺大夫五尺士
三尺天子諸侯臺門此以高為貴也
集說曰九尺以下之數皆謂堂上高於堂下也考工
記堂崇三尺是殷制此周制耳臺門見前章
有以下為貴者至敬不壇掃地而祭天子諸侯之尊廢
禁大夫士棜禁此以下為貴也
集說曰封土為壇初則燔柴於太壇燔柴訖於壇下
掃地而設正祭至敬無文也禁與棜皆承酒樽之器
木為之禁長四尺廣二尺四寸通局足高三寸漆赤
中畫青雲氣菱苕華為飾刻其足為褰帷之形棜長
四尺廣二尺四寸深五寸無足亦畫青雲氣菱苕華
為飾也棜是轝名禁者因為酒戒也天子諸侯之尊
廢禁者廢去其禁而不用也大夫士棜禁者謂大夫
用棜士用禁也棜一名斯禁見鄉飲酒禮
禮有以文為貴者天子龍衮諸侯黼大夫黻士玄衣纁
裳天子之冕朱綠藻十有二旒諸侯九上大夫七下大
夫五士三此以文為貴也
疏曰諸侯雖九章七章以下其中有黼也孤絺冕而
下其中有黻故特舉黼黻而言耳詩采菽云玄衮及
黼是特言黼終南云黻衣繡裳是特言黻也集說
曰龍衮畫龍於衮衣也白與黑謂之黼黼如斧形刺
之於裳黑與青謂之黻其狀兩巳相背亦刺於裳也
纁赤色冕祭服之冠也上玄下纁前後有旒前低一
寸二分以其略俛而謂之冕冕同而服異一衮冕二
鷩冕三毳冕四絺冕五玄冕各以服之異而名之耳
冕之制雖同而旒有多少朱綠藻者以朱綠二色之
絲為繩也以此繩貫玉而垂於冕以為旒周用五采
此言朱綠或是前代之制十有二旒者天子之冕前
後各十二旒每旒十二玉玉之色以朱白蒼黃玄為
次自上而下徧則又從朱起衮冕十二旒鷩冕九旒
毳冕七旒絺冕五旒玄冕三旒此數雖不同然皆每
旒十二玉繅玉五采也此皆周時天子之制諸侯九
上大夫七下大夫五士三此亦非周制周家旒數隨
命數
有以素為貴者至敬無文父黨無容大圭不琢大羹不
和大路素而越席犧尊疏布鼏樿杓此以素為貴也
集說曰敬之至者不以文為美如祭天而服黑羔裘
亦是尚質素之意折旋揖譲之禮容所以施於外賓
見父之族黨自當以質素為禮不為容也大圭天子
所搢者長三尺不琢不為鐫刻文理也大羹大古之
羹也肉汁無鹽梅之和後王存古禮故設之亦尚玄
酒之意大路殷祭天之車樸素無飾以蒲越為席犧
尊刻為犧牛之形讀為娑音者謂畫為鳳羽婆娑然
也此尊以麤疏之布為覆鼏樿白木之有文理者杓
沃盥之具也
孔子曰禮不可不省也禮不同不豐不殺此之謂也蓋
言稱也
集說曰引孔子語證上諸事也省察也不同謂或高
下大小文素之異而各有當然之則豐則踰殺則不
及惟稱之為善
禮之以多為貴者以其外心者也德發揚詡萬物大理
物博如此則得不以多為貴乎故君子樂其發也
註曰詡猶普也徧也坡謂以多為貴者皆是設儀
辨等備物盡文之事以其用心於物故曰外也發揚
其德則所理者大普徧萬物則及物者博自天子至
大夫士德厚者備禮德薄者降殺則得不以多為貴
乎樂其發者德之厚薄其發也不揜故也此君子或
施德者或觀德者皆是
禮之以少為貴者以其内心也德産之致也精微觀天
下之物無可以稱其德者如此則得不以少為貴乎是
故君子愼其獨也
疏曰産生也致密也言德生於萬物深密惟精惟微
無所遺忘者也坡謂以少為貴者皆是事神敬上
盡誠致樸之事以其用心於内故曰内也天地生物
王公育民其生生之德綿密周致無所於雜而精不
見其迹而微盖無一物不在所愛之中矣則天下有
何物可以稱其德而報之得不以少為貴乎愼其獨
者誠其意也此君子或制禮者或行禮者皆是
古之聖人内之為尊外之為樂少之為貴多之為美是
故先王之制禮也不可多也不可寡也惟其稱也
集說曰尊如中庸尊德性之尊恭敬奉持之意也尊
其在内之誠敬故少物亦足以為貴樂其在外之儀
物必多物乃可以為美宜少者不可多宜多者不可
寡或稱其内或稱其外也坡謂自禮有以多為貴
者至此推說高下大小文素得理合宜所當然之事
與其所以然之故以盡義理為文之意而忠信為質
隱然自見於言中矣
是故君子大牢而祭謂之禮匹士大牢而祭謂之攘
疏曰此一節說禮即湏稱中則得禮僣則盗竊君子
謂大夫以上大夫常祭少牢遣奠及卒哭祔用大牢
故謂之禮士常祭特豚遣奠卒哭祔用少牢若用大
牢則是盗竊然不直言士而言匹士者士賤不得特
使為介乃行故謂匹也
管仲鏤簋朱紘山節藻梲君子以為濫矣
集說曰管仲齊大夫鏤簋謂刻而飾之大夫刻為龜
耳諸侯飾以象天子飾以玉紘冕之繫以組為之自
頷下屈而上屬於兩旁之笄垂餘為纓天子朱諸侯
青大夫士緇山節刻山於柱頭之斗拱也藻水草也
藻梲畫藻於梲上之短柱也此天子廟飾註云濫亦
盗竊也疏云奢而犯禮是不稱之人也
晏平仲祀其先人豚肩不揜豆澣衣濯冠以朝君子以
為隘矣
集說曰晏平仲亦齊大夫大夫祭用少牢不合用豚
周人貴肩肩在爼不在豆此但喻其極小謂併豚兩
肩亦不足以揜豆故假豆言之耳上言先王制禮不
豐不殺此舉管晏行禮之失以為戒管仲豐而不稱
晏子殺而不稱者也
是故君子之行禮也不可不愼也衆之紀也紀散而衆
亂
註曰言二大夫皆非也紀絲縷之數有紀
孔子曰我戰則克祭則受福蓋得其道矣
註曰我我知禮者也疏曰此孔子述知禮之人自
稱戰克祭受福之事而解之非孔子自我也得道者
不多不少隨而稱當也祗為二大夫之不稱也
君子曰祭祀不祈
註曰祈求也祭祀不為求福也詩云自求多福福由
巳耳疏曰趙商問周禮設六祈禱禳而祭無不祈
敢問禮記何義也鄭答云祭祀常禮以序孝敬之心
當專一其志而巳禱祈有為言之主於求福豈禮之
常也坡謂註言至矣恐人因祭則受福之言必誤
為福可以祭求者故以此正之下文不麾蚤五者皆
是有祈而然故君子不為也
不麾蚤不樂葆大不善嘉事牲不及肥大薦不美多品
註曰麾之言快也祭有時不以先之為快也齊人所
善曰麾不樂葆大謂器幣也葆之言褒也嘉事之祭
禮宜告見於先祖耳不善之而祭疏曰嘉事冠昏
也郊牛繭栗宗廟角握社稷尺各有所宜不必湏並
及肥大也薦祭品味宜有其定不以多為美
孔子曰臧文仲安知禮夏父弗綦逆祀而弗止也
集說曰臧文仲魯大夫臧孫辰魯閔公僖公俱莊公
子閔適而少僖庶而大莊死而立閔為君僖時為臣
閔死乃立僖為君僖死子文公立二年八月祫祭大
廟夏父弗綦為宗伯典禮以閔置僖下是臣居君上
逆亂尊卑不可之大者時人以文仲為知禮孔子以
其為大夫而不能止逆祀之失豈得為知禮乎
燔柴於奥夫奥者老婦之祭也盛於盆尊於瓶
註曰奥當為爨字之誤也或作竈集說曰此亦言
臧文仲不能正失禮之事周禮以實柴祀日月星辰
有大火之次故祭火神則燔柴也今弗綦為禮官謂
爨神是火神遂燔柴祭之是失禮矣禮祭至尸食竟
而祭爨神宗婦祭饎爨烹者祭饔爨其神則先炊也
故謂之老婦惟盛食於盆盛酒於瓶卑賤若此何得
燔柴祭之也坡謂見非禮祭祀而不敢據義以正
之者皆有畏禍福之心故也故引夫子譏文仲二事
以明不當祈之意
禮也者猶體也體不備君子謂之不成人設之不當猶
不備也禮有大有小有顯有微大者不可損小者不可
益顯者不可揜微者不可大也故經禮三百曲禮三千
其致一也未有入室而不由戶者
註曰猶體若人身體疏曰大謂大及多也小謂小
及少也顯謂高及文也微謂素及下也不可損不可
益不可揜不可大者各隨其體而設禮不得不當也
朱子曰禮儀三百便是儀禮中士冠諸侯冠天子
冠禮之類此是大節有三百條如始加再加三加又
如坐如尸立如齊之類皆是其中小目坡謂上文
言禮之為器詳矣此乃推言其大備之藴也設之當
非他亦曰稱而巳其致一者要歸於當也
君子之於禮也有所竭情盡愼致其敬而誠若有美而
文而誠若
集說曰誠實也若語辭謂以少者小者下者素者為
貴是内心之敬無不實者以多者大者高者文者為
貴美而有文是外心之實也
君子之於禮也有直而行也有曲而殺也有經而等也
有順而討也有摲而播也有推而進也有放而文也有
放而不致也有順而摭也
註曰直而行謂若始死哭踊無節也曲而殺謂若父
在為母期也經而等謂若天子以下至士庶人為父
母三年討猶去也謂若天子以十二公以九侯伯以
七子男以五為節也摲之言芟也謂芟殺有所與也
若祭者貴賤皆有所得不使虚也推而進謂若王者
之後得用天子之禮放而文謂若天子之服服日月
以至黼黻放而不致謂若諸侯自山龍以下順而摭
謂若君沐梁大夫沐稷士沐梁疏曰摲而播是芟
上貴之分以布徧於下也放法也摭猶拾取也謂若
君沐梁士亦用梁士卑不嫌是拾君之禮而用之也
坡謂直而行三者皆君父之大所謂竭情盡愼内
心之誠也順而討三者則設儀施惠及下之等故次
之放而文三者則服食之差故又次之此六者皆美
而文外心之誠也
三代之禮一也民共由之或素或青夏造殷因
註曰由用也素尚白青尚黑者也言所尚雖異禮則
相因耳孔子曰殷因於夏禮所損益可知也周因於
殷禮所損益可知也疏曰此一節廣明三代損益
不同朱子曰三綱五常禮之大體三代相繼皆因
之而不能變其所損益不過文章制度小過不及之
間而已坡謂夏造殷因者言或素或青夏創造於
前殷因而損益之耳疏說云
周坐尸詔侑武方其禮亦然其道一也
註曰言此亦周所因於殷也武當為無聲之誤也方
猶常也告尸行節勸尸飲食無常若孝子之為也孝
子就養無方集說曰亦然亦如殷之禮也禮同本
於道之同故云其道一也
夏立尸而卒祭殷坐尸
集說曰夏之禮尸當飲食則暫坐若不飲食則惟立
以俟祭事之終也殷坐尸者此殷因夏之有立尸而
損其不坐之禮益為恒坐之法也
周旅酬六尸曾子曰周禮其猶醵與
註曰使之相酌也后稷之尸發爵不受旅合錢飲酒
為醵旅酬相酌似之也王居明堂之禮仲秋乃命國
醵疏曰殷但坐尸未有旅酬之禮周又因殷而益
之也旅酬六尸謂祫祭時大祫多主惟云六尸者先
儒與王肅並云毁廟無尸但有主也
君子曰禮之近人情者非其至者也郊血大饗腥三獻
爓一獻孰
註曰近人情者褻而遠之者敬郊祭天也大饗祫祭
先王也三獻祭社稷五祀一獻祭羣小祀也爓沈肉
於湯也血腥爓孰遠近備古今也尊者先遠差降而
下至小祀孰而巳䟽曰近者為䙝遠者為敬其事
非一今此先從鬼神之事而說也坡謂輕率廹切
無耐久積愼之意此人情也故禮有近此者必非其
至如郊與大饗三獻正祭之時並有血腥爓孰然郊
則先設血後設腥與爓孰至大享血腥同時俱薦比
郊禮為慤而蹙矣三獻血腥與爓一時同薦一獻唯
有薦孰無血腥爓漸次簡略近于人情矣自此至可
述而多學正言君子行禮耐久積愼以致其情以反
禮始以申上文竭情盡愼致其敬而誠若之意
是故君子之於禮也非作而致其情也此有由始也是
故七介以相見也不然則已慤三辭三譲而至不然則
巳蹙
疏曰非作而致其情者非是私自專輙徒起而致其
巳情也集說曰上公之介九人侯伯七人子男五
人此舉中言之兩君相見必有介副之人以伸賓主
之情不如此則大愿慤而無禮之文矣三辭三譲者
賓初至大門外交擯之時有三辭之禮及入大門主
君每門一譲則賓一辭凡三辭三譲而後至廟中也
不如此則大廹蹙而無禮之容矣坡謂有由始者
即下反本脩古不忘其初之意始即初也
故魯人將有事於上帝必先有事於頖宮晉人將有事
於河必先有事於惡池齊人將有事於泰山必先有事
於配林三月繫七日戒三日宿愼之至也
集說曰此因上章言兩君相見之禮漸次而進故言
祭祀之禮亦有漸次由卑以逹尊者魯人郊祀必先
有事頖宫者魯無后稷之廟今將祭天而於頖宫告
后稷也告之者將以配天惡池并州川之小者河之
從祀也配林林名泰山之從祀也帝牛必在滌三月
繫繫牲於牢也七日戒散齊也三日宿致齊也敬愼
之至如此故以積漸為之何敢廹蹙而行之乎
故禮有擯詔樂有相步温之至也
疏曰禮既不可卒廹故賓主相見有擯相詔告也温
謂承藉凡玉以物緼裹承藉君子亦以威儀擯相以
自承藉坡謂禮有擯詔跬步必愼如樂工之有相
然温藉之極也學者以子入大廟每事問及縣子譏
子游之汰並而觀之則尊節自謹而温藉之義當自
省之矣
禮也者反本脩古不忘其初者也故凶事不詔朝事以
樂
集說曰禮者反復本然之心脩舉上古渾樸之意二
者皆謂之不忘其初擗踊哭泣不待詔告以其發於
本心之自然也朝廷養老尊賢之事必作樂以樂之
亦以愜其本心之願望也此二者是反本之事坡
謂反本則愛脩古則敬愛敬之心纏綿不忘則竭情
盡愼自不容巳所謂始也
醴酒之用玄酒之尚割刀之用鸞刀之貴莞簟之安而
稾鞂之設
集說曰醴酒之美用矣而列尊在玄酒之下今世割
刀之利便於用矣而宗廟中乃不用割刀而用古之
鸞刀下筦上簟可以安矣而設藁鞂之粗者為郊祀
之席此三者是脩古之事鸞鈴也刀環有鈴故名鸞
刀割肉欲中其音節郊特牲云聲和而後斷也莞蒲
之細者可為席簟竹席也稾鞂除去榖之稈也鞂與
禹貢秸字同
是故先王之制禮也必有主也故可述而多學也
註曰主謂本與古也述而多學以本與古求之而巳
君子曰無節於内者觀物弗之察矣欲察物而不由禮
弗之得矣故作事不以禮弗之敬矣出言不以禮弗之
信矣故曰禮也者物之致也
坡謂上言上之制禮也節是禮者所以節百物也故
無節於内者觀物弗之察矣何也不由禮故無節於
内是以欲察物而弗得也因天因地體乎神人作之
為事出之為言以禮節之則敬且信故曰禮者物理
之極致也自此至天下大治正言君子節禮發揚詡
物以申上文美而文而誠若之意
是故昔先王之制禮也因其財物而致其義焉爾故作
大事必順天時為朝夕必放於日月為高必因丘陵為
下必因川澤是故天時雨澤君子逹亹亹焉
坡謂此節推明合於天時設於地財也因其財物謂
天所生地所養致其義謂合之設之作大事必順天
時如月令一書皆是為朝夕必放日月如邠風一篇
皆是此二句明合於天時也為高為下如大司徒辨
五地之物生皆是此二句明設於地財也天時雨澤
如月令所言時雨將降天地和同之等君子逹亹亹
如命布農事命司空循行之等舉此一端以見其合
則其餘所合與設於地財皆無不致其義矣
是故昔先王尚有德尊有道任有能舉賢而置之聚衆
而誓之是故因天事天因地事地因名山升中於天因
吉土以饗帝於郊升中於天而鳳凰降龜龍假饗帝於
郊而風雨節寒暑時是故聖人南面而立而天下大治
註曰名猶大也升上也中猶成也謂廵守至於方岳
燔柴祭天告以諸侯之成功也吉土王者所卜而居
之土也饗帝于郊以四時所兆祭於四郊者也鳳凰
降龜龍假者功成而太平隂陽氣和而致象物風雨
節寒暑時者五帝主五行五行之氣和而庶徵得其
序也坡謂聚衆而誓如大司徒州長黨正諸官屬
民讀法以攷其德以紏其惡者是因天事天地上之
圜丘是因地事地澤中之方丘是此節推明順於鬼
神合於人心也蓋道德賢能人心之所愛也尚之尊
之任之舉之則合於人心矣因天事天至寒暑時言
順鬼神而鬼神順也因之所以順之也此言合人心
在順鬼神前者則䟽云鬼神是有德者既合於人心
故得順於鬼神得之矣
天道至教聖人至德廟堂之上罍尊在阼犧尊在西廟
堂之下縣鼓在西應鼓在東君在阼夫人在房大明生
於東月生於西此隂陽之分夫婦之位也君西酌犧象
夫人東酌罍尊禮交動乎上樂交應乎下和之至也
疏曰此謂諸侯時祭所用之禮故罍尊夫人所酌也
若天子之祭則罍尊在堂下集說曰天道以隂陽
肇禮樂是為至教聖人以禮樂法隂陽是謂至德罍
尊夏后氏之尊也犧尊周尊也縣鼓大應鼓小設禮
樂之器一以西為上故犧尊縣鼓皆在西而罍尊與
應鼓皆在東也君在阼人君尊東也天子諸侯皆有
左右房此夫人在西房也君在東而西酌犧象象日
出東方而西行也夫人在西而東酌罍尊象月出西
方而東行也此禮交動乎堂上也縣鼓應鼓相應乎
堂上是樂交應乎下也夫禮之恭遜樂之肅雍和也
而交動交應則和之至也坡謂自此至禮其本也
數節因上天地之祭遂及宗廟之事其中父子之道
君臣之義社稷山川鬼神之祭喪祭賓客之用所謂
倫也體也義也一貫而迭陳之以結禮之大備以終
外諧而内無怨人無不懷仁鬼神饗德之意
禮也者反其所自生樂也者樂其所自成是故先王之
制禮也以節事脩樂以道志故觀其禮樂而治亂可知
也蘧伯玉曰君子之人逹故觀其器而知其工之巧觀
其發而知其人之知故曰君子愼其所以與人者
集說曰萬物本乎天人本乎祖禮主於報本反始不
忘其所由生也王者功成治定然後作樂以文德定
天下者樂文德之成以武功定天下者樂武功之成
非泛然為之也節事為人事之儀則也道志宣其湮
鬱也世治則禮序而樂和世亂則禮慝而樂滛故觀
禮樂而治亂可知也蘧伯玉衞大夫名瑗言君子之
心明睿洞達觀器用則知工之巧拙觀人之發動舉
措則知其人之知愚豈有觀禮樂而不知治亂乎禮
樂者與人交接之具君子致謹於此以其所關者大
也故曰蓋古有是言而記者稱之耳坡謂此因禮
樂為聖人之至德而推本言之
大廟之内敬矣君親牽牲大夫贊幣而從君親制祭夫
人薦盎君親割牲夫人薦酒
註曰納牲於庭時也當用幣告神而殺牲親制祭謂
朝事薦血膋時所制者制肝洗於鬱鬯以祭於室及
主親割謂進牲孰體時疏曰侯伯子男之君朝踐
君不獻故夫人薦盎薦孰時君親割牲體於時君亦
不獻故夫人薦酒
卿大夫從君命婦從夫人洞洞乎其敬也屬屬乎其忠
也勿勿乎其欲其饗之也
集說曰洞洞敬之表裏無間也屬屬誠實無偽也勿
勿勉勉不巳也命婦卿大夫之妻也
納牲詔於庭血毛詔於室羹定詔於堂三詔皆不同位
蓋道求而未之得也
疏曰詔告也牲入在庭以幣告神故云納牲詔於庭
殺牲取血及毛入以告神於室故云血毛詔於室羹
肉汁也定孰肉也煮之既熟將迎尸入室乃先以爼
盛羹及定而告神於堂此是薦熟未食之前也道言
也此三詔者各有其位盖言求神而未得也
設祭於堂為祊乎外故曰於彼乎於此乎
集說曰設祭於堂者謂薦腥爓之時設此所薦饌在
於堂祊祭之明日繹祭也廟門謂之祊設祭在廟門
外之西旁故因名為祊也記者又引古語云於彼乎
於此乎言不知神於彼饗之乎於此饗之乎
一獻質三獻文五獻察七獻神
疏曰案周禮司服職玄冕一章祭羣小祀故知一獻
當之絺冕三章祭社稷五祀故知三獻當之毳冕五
章祭四望山川故知五獻當之鷩冕七章享先公故
知七獻當之集說曰祭羣小祀則一獻其禮質略
祭社稷五祀三獻其神稍尊故有文飾五獻祭四望
山川之禮也察者顯盛詳著之貌祭先公之廟則七
獻禮重心肅洋洋乎其如在之神也
大饗其王事與
註曰謂祫祭先王疏曰以有三牲魚腊則非祭天
以内金和庭實又非享賓享賓時無此庭實故也知
非朝而貢者以朝而貢物不名大饗故知是祫也
三牲魚腊四海九州之美味也籩豆之薦四時之和氣
也内金示和也束帛加璧尊德也龜為前列先知也金
次之見情也丹漆絲纊竹箭與衆共財也其餘無常貨
各以其國之所有則致遠物也其出也肆夏而送之蓋
重禮也
疏曰三牲魚腊此饌諸侯所獻故云九州之美味也
内金先設金也以為庭實示其和柔也以金能從革
故也朝而行享之時以束帛加璧於上尊德也君子
於玉比德焉陳列之序龜獨在前先其有知也金次
龜後以金能照物露見其情其餘謂九州之外也周
禮九州之外謂之蕃國世一見各以其所貴寶為摯
大司樂大饗諸侯侯出入奏肆夏此是助祭之後無
算爵禮畢客醉而出宜奏陔夏故註云肆夏當為陔
夏坡謂此所陳物皆言物性物材獨金示和以為
示諸侯之親附然則他物誰非諸侯之親附而貢也
見情為見同欲之情尤非理當觀次之是次於龜也
龜列前貴其能知來物則金次之乃貴其能照物也
註解明矣衆財衆人共用之財所謂用物也與衆共
財示不賤用物也遠物異物也不以為常示不貴異
物也
祀帝於郊敬之至也宗廟之祭仁之至也喪禮忠之至
也備服器仁之至也賓客之用幣義之至也故君子欲
觀仁義之道禮其本也
集說曰祭天之禮簡素至敬無文所以為敬之至仁
之實事親是也事亡如事存所以為仁之至附於身
附於棺皆必誠必信所以為忠之至斂之衣服葬之
器具皆全備無缺莫非愛親之誠心故亦曰仁之至
朝聘燕享幣有常用故幣帛篚筐將其厚意義之至
也此仁與義之為道皆可於行禮之際觀之故曰禮
其本也
君子曰甘受和白受采忠信之人可以學禮苟無忠信
之人則禮不虚道是以得其人之為貴也
註曰道猶由也從也疏曰忠信之人心致忠誠言
又信實質素為本不有雜行故可以學禮也坡謂
章首言忠信禮之本也義理禮之文也篇内言文詳
矣此乃推其本也
孔子曰誦詩三百不足以一獻一獻之禮不足以大饗
大饗之禮不足以大旅大旅具矣不足以饗帝毋輕議
禮
註曰大旅祭五帝也饗帝祭天疏曰大饗仍是去
人不遠五帝天與人道隔其禮轉難大旅是有故而
祭其禮簡略不如饗帝正祭之備坡謂詩以道性
情性情實心也誦詩三百則深於詩矣温柔敦厚宜
若有忠信然也屢言不足者蓋自近及遠自人及天
非仁孝之至其誠不隔不足以溯厥初生民之先非
夙夜畏威庶無罪悔不足以盡上帝居歆之意是必
忠信之極而無一毫人欲之私者乃能之故曰毋輕
議禮
子路為季氏宰季氏祭逮闇而祭日不足繼之以燭雖
有強力之容肅敬之心皆倦怠矣有司跛倚以臨祭其
為不敬大矣
集說曰逮及也闇昧爽以前也偏任為跛依物為倚
他日祭子路與室事交乎戶堂事交乎階質明而始行
事晏朝而退孔子聞之曰誰謂由也而不知禮乎
疏曰室事謂正祭之時事尸於室也外人將饌至戶
内人於戶受之設於尸前相交承接在乎戶也正祭
之後儐尸於堂故謂之堂事此時堂下之人送饌至
階堂上人即階受取是交乎階也質正也夫子言其
知禮者以禮從宜寧可禮略而敬不可禮煩而怠也
坡謂舉子路之事以見足以一獻者
禮記述註卷十
