禮記述註卷九
安溪李光坡撰
禮運第九
疏曰鄭云名曰禮運者以其記五帝三王相變
易隂陽轉旋之道
昔者仲尼與於蜡賓事畢出遊於觀之上喟然而歎仲
尼之歎盖歎魯也言偃在側曰君子何歎孔子曰大道
之行也與三代之英丘禾之逮也而有志焉
集說曰蜡禮詳見郊特牲篇孔子在魯與為魯國蜡
祭之賓畢事而遊息於觀上觀門闕也兩觀在門之
兩房懸國家典章之言於上以示人也喟然歎聲也
所以歎魯者或祭事之失禮或因睹舊章而思古也
言偃孔子弟子子游也問所以歎之故夫子言我思
古昔大道之行於天下與夫三代英賢所以得時行
道之盛我今雖未得及見而有志於其所為也
大道之行也天下為公選賢與能講信脩睦故人不獨
親其親不獨子其子使老有所終壯有所用幼有所長
矜寡孤獨廢疾者皆有所養男有分女有歸貨惡其棄
於地也不必藏於已力惡其不出於身也不必為已是
故謀閉而不興盗竊亂賊而不作故外戸而不閉是謂
大同
集說曰天下為公言不以天下之大私其子孫而與
天下之賢聖公共之如堯授舜舜授禹但有賢能可
選即授之矣當時之人所講習者誠信所脩為者和
睦是以親其親以及人之親子其子以及人之子使
老者壮者幼者各得其所困窮之民無不有以飬之
男則各有士農工商之職分女則得歸於良奥之家
貨財生民所資若不以時收貯則物壊世窮無所資
用故各收寳而藏之是惡棄地耳非是藏為已有乏
者便與也為事用力不憚劬勞者正是惡於相欺惜
力不出於身耳非是欲自營贍也風俗如此是以姦
邪之謀閉塞而不興有乏輙與則盗竊焉施有能必
位則亂賊何起外戶扉從外閤也但為風塵入寢故
設扉耳無所捍拒故從外揜也坡謂勿論堯舜氣
象三代視之有大同小康之别即當身目驗所見故
老遺俗渾樸摰心即有此等大同意思以視後生流
習便别且句句實理休飬漸摩可以馴致非荒忽不
可幾者宋元儒隨聲為老氏意真不解也
今大道既隠天下為家各親其親各子其子貨力為已
大人世及以為禮城郭溝池以為固
集說曰為家以天下傳子也大人天子諸侯也父子
曰世兄弟曰及坡謂至此為一段言風俗之不若古
也
禮義以為紀以正君臣以篤父子以睦兄弟以和夫婦
以設制度以立田里以賢勇知以功為已
集說曰紀綱紀也制度車旗宫室衣服飲食賢猶崇
重也以勇知為賢也坡謂至此為一段惟各親其
親子其子故宜正之篤之睦之和之惟貨為已故宜
設其制度立其田里惟力為已故宜賢其勇知功其
為已為巳能脩其本分者故以為功也疏云緣此諸
事有失故並用禮義為此以下諸事之紀是也
故謀用是作而兵由此起
坡謂此承首段各親其親各子其子貨力為已並有
爭心故奸謀作而兵戈起
禹湯文武成王周公由此其選也此六君子者未有不
謹於禮者也以著其義以考其信著有過刑仁講譲示
民有常如有不由此者在埶者去衆以為殃是謂小康
疏曰由用也此謂禮義也言禹湯文武成王周公用
此禮義教化其為三王中之英選也此聖賢六人皆
謹慎於禮以行下五事著其義以下皆謹禮之事也
若為君而不謹禮行此五事雖在富貴埶位而衆必
以為禍惡共以罪黜退之坡謂此承次段言禮義
為紀惟三王能盡其道也著明也考成也刑則也刑
仁以仁為則也五者之序略如敬信節愛義近於敬
信即信也著有過節也刑仁講譲愛也示民有常所
謂如四時如金石者此三王之所以為三王也後世
或名至而實不然或始勤而終怠化安能久道民安
能成俗哉
言偃復問曰如此乎禮之急也孔子曰夫禮先王以承
天之道以治人之情故失之者死得之者生詩曰相鼠
有體人而無禮人而無禮胡不遄死是故夫禮必本於
天殽於地列於鬼神達於喪祭射御冠昏朝聘故聖人
以禮示之故天下國家可得而正也
註曰聖人則天之明因地之利取法度於鬼神以制
禮下教令也既又祀之盡其敬也教民嚴上也鬼者
精魂所歸神者引物而出謂祖廟山川五祀之屬也
熊氏曰言偃因在勢者去而歎言禮之所係甚急
如此孔子言禮之重不但係勢之存亡且關人之生
死益見禮之急也天道者自然之理聖人奉承之言
禮之所本也治人之情言禮之所用也引詩以明失
死之意本於天三句正是承天道達於喪祭句正是
治人情以禮示之即承天道以治人也可得而正則
有得而無失矣坡謂本於天三句註觧至矣盖殽
於地下文曰列地利曰極百貨從無法其高下之意
而列於鬼神下文自天地之後次祖廟山川五祀不
别言鬼神則三者即是亦無取屈伸往來之意然而
高下屈伸之義亦未嘗不包舍也
言偃復問曰夫子之極言禮也可得而聞與孔子曰我
欲觀夏道是故之杞而不足徵也吾得夏時焉我欲觀
殷道是故之宋而不足徵也吾得坤乾焉坤乾之義夏
時之等吾以是觀之
註曰杞夏之後得夏四時之書也其書存者有小正
宋殷之後得殷隂陽之書也其書存者有歸藏疏
曰之適也夏之四時之書殷之坤乾之說並載前王
損益隂陽盛衰故觀此二書以知其上代也坡謂
註疏是矣盖曰夏時者以時紀事備載一代損益盛
衰如春秋然至秦漢時此書又失故註曰其存者有
小正非即以小正盡夏時也坤乾者以隂陽紀事如
洪範然亦非盡於歸藏也然夫子既見其一代損益
盛衰之故而猶歎不足者亦如今周禮雖存但冡宰
治邦國之六典治都鄙之八則先儒云當别有篇卷
今僅有其目而無其書如此之類故曰不足耳非全
無也
夫禮之初始諸飲食其燔黍捭豚汗尊而抔飲蕢桴而
土鼓猶若可以致其敬於鬼神
註曰言其物雖質略有齋敬之心則可以薦羞於鬼
神鬼神享德不享味也中古未有釜甑釋米捭肉加
於燒石之上而食之耳汙尊鑿地為尊也抔飲手掬
之也蕢讀為凷聲之誤也凷堛也謂摶土為桴也土
鼓築土為鼓也疏曰從此以下至禮之大成皆是
二書所見之事燔黍洮淅黍米加燒石上以燔之捭
豚擘析豚肉加燒石上孰之桴鼓槌也土鼓盖築地
以當鼓節坡謂疏觧至矣此言禮之初至禮之成
或原或委夫子非鑿空構造必有所本而文承夏殷
之後我觀周道之前非得之二書而何夫子語取有
徵如曾子問必稱聞諸老耼是也不然幾何不為臆
說而無明証乎
及其死也升屋而號告曰臯某復然後飯腥而苴孰故
天望而地藏也體魄則降知氣在上故死者北首生者
南鄉皆從其初
集說曰所以升屋者以魂氣之在上也臯者引聲之
言某死者之名也欲招此魂令其復合體魄如是而
不生乃行死事飯腥者用上古未有火化之法以生
稻米為含也苴孰者用中古火化之利包裹孰肉為
遣送之奠也天望地藏謂始死望天而招魂體魄則
葬藏於地也所以然者以體魄則降而下知氣則升
而上也死者之頭向北生者之居向南及以上送死
諸事非後世創為之皆是從古初所有之禮也
昔者先王未有宫室冬則居營窟夏則居橧巢未有火
化食草木之實鳥獸之肉飲其血茹其毛未有麻絲衣
其羽皮
集說曰營窟者營累其土以為窟穴也地高則穴於
地中地卑則於地上累土為窟也橧巢者橧聚薪柴
以為巢居也茹啜也茹其毛者以未有火化故去毛
不能盡而並食之也
後聖有作然後脩火之利范金合土以為臺榭宫室牖
戶以炮以燔以亨以炙以為醴酪治其麻絲以為布帛
以養生送死以事鬼神上帝皆從其朔
集說曰范字皆從竹韻註云以土曰型以金曰鎔以
木曰模以竹曰范皆鑄器之式也范金為形範以鑄
金器也合土和合泥土為陶器也裹而燒之曰炮加
於火上曰燔煮於鑊曰亨貫串而置之火上曰炙酪
醋也治湅染之類也此以上諸事皆火之利坡謂
養生承宫室節送死承及其死也節以事鬼神上帝
承始諸飲食節朔亦初也言火利既脩則生得其情
死盡其常郊格而廟享矣然原其始則此三者古初
本有其意後聖從其初意而修之耳夫一則曰從初
再則曰從朔皆言禮本於情理之極何嘗以為忠信
之薄如老氏乎諸儒過矣
故玄酒在堂醴醆在戶粢醍在堂澄酒在下陳其犧牲
備其鼎爼列其琴瑟管磬鐘鼓修其祝嘏以降上神與
其先祖以正君臣以篤父子以睦兄弟以齊上下夫婦
有所是謂承天之祜
集說曰太古無酒用水行禮後王重古故尊之名為
玄酒祭則設於室内而近北也醴猶體也酒之一宿
者謂之醴齊醆即盎齊盎猶翁也成而翁翁然葱白
色也此二者以後世所為賤之陳列雖在室内而稍
南近戶故云醴醆在戶也粢醍即醍齊酒成而紅赤
色也以卑之列於堂澄即沈齊成而滓沈也酒謂三
酒事酒昔酒清酒又卑陳在堂下此五者各以等降
設之琴瑟在堂而登歌管磬鐘鼓者堂下之樂祝為
主人告神之辭嘏為尸致福於主人之辭上神天神
也祭統云君迎牲而不迎尸别嫌也是正君臣之義
父北面而事之所以明子事父之道是篤父子也睦
兄弟者主人獻長兄弟及衆兄弟之禮齊上下者獻
與餕各有次序無遺缺也夫婦有所者君在阼夫人
在房及致爵之類也行禮得所如此神格鬼享豈不
承上天之福祜乎坡謂節首故字承事鬼神上帝
而言盖禮有五經莫重於祭而養生送死之道該之
矣
作其祝號玄酒以祭薦其毛血腥其爼孰其殽與其越
席疏布以冪衣其澣帛醴醆以獻薦其燔炙君與夫人
交獻以嘉魂魄是謂合莫然後退而合亨體其犬豕牛
羊實其簠簋籩豆鉶羹祝以孝告嘏以慈告是謂大祥
此禮之大成也
集說曰周禮祝號有六一神號二鬼號三祗號四牲
號五齍號六幣號作其祝號者造為鬼神及牲玉美
號之辭神號如昊天上帝鬼號如皇祖伯某祗號若
后土地祗牲號若一元大武齍號若稷曰明粢幣號
若幣曰量幣祝史稱之以告鬼神也玄酒以祭謂朝
事時設此玄酒於五齊之上此重古設之其實不用
以祭薦其血毛亦朝踐延尸在堂祝以血毛告於室
腥其爼亦朝踐時既殺牲以爼盛肉薦於尸前此三
者用上古也殽骨體也孰為以湯烱之不全孰次於
腥而薦之堂越席蒲席也疏布麄布也冪覆尊也周
禮越席疏布是祭天之物此則宗廟用之疏云雜陳
夏殷禮則上所云得之夏時坤乾二書信矣澣帛謂
祭服練帛染而為之醴醆以獻者朝踐時獻用醴饋
食時獻用醆薦其燔炙者謂燔肉炙肝特牲禮主人
獻尸賓長以肝從主婦獻尸賓長以燔從則此君薦
之用炙夫人用燔也第一君獻第二夫人獻第三君
獻第四夫人獻故云君與夫人交獻也此以上至孰
其殽是法中古之禮皆所以嘉善於死者之魂魄而
求以契合於冥漠之中也然後退而合亨謂先薦爓
未是熟物今乃退取曏爓肉更合而烹煮之使熟而
可食也又尸爼惟載右體其餘不載者及左體等亦
於鑊中烹煮之故云合亨也體其犬豕牛羊者烹熟
乃體别骨之貴賤以為衆爼用供尸及待賓客兄弟
等也此是祭末饗燕之衆爼非尸前之正爼也簠内
圓而外方盛稻梁之器簋外圓而内方盛黍稷之器
籩豆形制同竹曰籩木曰豆鉶如鼎而小盛和羹之
器也祝嘏說見前孝事祖宗之道也慈愛子孫之道
也合亨以下當世之禮也祥猶善也
孔子曰鳴呼哀哉我觀周道幽厲傷之吾舍魯何適矣
魯之郊禘非禮也周公其衰矣杞之郊也禹也宋之郊
也契也是天子之事守也故天子祭天地諸侯祭社稷
集說曰幽厲之前周道巳微其大壊則在幽厲也魯
周公之國夫子嘗言其可一變至道則舍魯何往哉
然魯之郊禘則非禮矣禹為三代之盛王故杞得以
郊契為殷之始祖故宋得以郊惟此二國可世守天
子之事以事其祖周公雖聖人臣也成王之賜固非
伯禽之受尤非周公制禮作樂為萬世不易之典而
子孫若此是周公之教因子孫之僣禮而衰矣天地
社稷之祭君臣之分凛不可踰曾謂人臣而可僣天
子之禮哉
祝嘏莫敢易其常古是謂大假
疏曰是謂大假論其善也所以論其善者將欲論其
惡故也集說曰祭禮祝於始嘏於終禮之成也常
古常事古法也自祝至嘏中間禮節一遵常古内盡
於已而外順於道是謂大福嘏矣假亦當作嘏
祝嘏辭說藏於宗祝巫史非禮也是非幽國
集說曰祝嘏辭說禮之文也無文不行周禮大宗伯
掌詔六號重其事耳衰世君臣慢禮惟宗祝巫史習
而記之故謂幽昏之國言其昧於禮無以昭明政治
也坡謂自此至君臣為謔所謂幽厲傷之也
醆斝及尸君非禮也是謂僣君
集說曰醆夏爵斝殷爵尸君君之尸也杞宋二王之
後得用以獻尸其餘列國惟用時王之器今國君皆
用醆斝以及於尸君非禮也是僣上之君耳
冕弁兵革藏於私家非禮也是謂脅君
集說曰冕祭服之冠弁皮弁也大夫稱家大夫以朝
廷之尊服國家之武衛而藏於私家可見其強橫則
此國君者乃見脅於強臣之君也
大夫具官祭器不假聲樂皆具非禮也是謂亂國
集說曰家臣不能具官一人常兼數事具官是僣擬
也祭器惟公孤以上得全備周禮四命受器大夫無
田禄者不設祭器以其可假也有田禄者祭器亦不
得全具須有所假不假亦僣擬也周禮大夫有判縣
之樂而不得如三桓舞八佾一曰大夫祭不得用樂
故少牢饋食無奏樂之文惟君賜乃有之聲樂皆具
亦僣擬也尊卑無等非亂國而何
故仕於公曰臣仕於家曰僕三年之喪與新有昏者期
不使以衰裳入朝與家僕雜居齊齒非禮也是謂君與
臣同國
集說曰臣者對君之稱僕者服役之名仕於大夫者
自稱曰僕則益賤矣人臣有三年之喪或新昏則一
期之内君不使之所以體人情也就二者而論喪又
重於昏也今乃不居喪於家而以衰裳入朝是視君
之朝如已之家矣是君與其臣共此國也就卿大夫
而言僕又其臣也今卿大夫乃與其家之僕雜居齊
列無貴賤之分亦是君與臣共此國也
故天子有田以處其子孫諸侯有國以處其子孫大夫
有采以處其子孫是謂制度
註曰言今不然也集說曰王之子弟有功德者封
為諸侯其餘則分以畿内之田諸侯子孫命為卿大
夫其有功德者亦賜采地所謂官有世功則有官族
邑亦如之也大夫位卑不當割采地以與子孫但養
之以采地之禄耳此先王之制度在上者不得私與
在下者不得越分也
故天子適諸侯必舍其祖廟而不以禮籍入是謂天子
壊法亂紀
集說曰廟尊於朝故天子舍之以禮籍入謂太史典
禮執簡記奉諱惡也天子雖尊舍人宗廟猶有敬焉
自拱敕也不如此則是壊法度亂紀綱矣
諸侯非問疾弔喪而入諸臣之家是謂君臣為謔
集說曰諸侯於其臣有問疾弔喪之禮非此而往是
戲謔也敗禮之禍恒必由之
是故禮者君之大柄也所以别嫌明微儐鬼神考制度
别仁義所以治政安君也
註曰柄所操以治事坡謂自幽國至為謔有涉於
嫌疑者以禮别之有微而難辨者以禮章之於以儐
禮鬼神則無郊禘非禮祝嘏易常之患以考正制度
則無幽國僣君之等以别仁義則愛所當愛斷所當
斷而有各當其禮之用五者皆政之所在而君所係
以安危者禮以别明儐攷則政治而君安矣
故政不正則君位危君位危則大臣倍小臣竊刑肅而
俗敝則法無常法無常而禮無列禮無列則士不事也
刑肅而俗敝則民弗歸也是謂疵國
註曰又為言政失君危之禍敗也肅駿也疵病也
疏曰臣既倍竊愚君無奈此何惟知暴怒急行刑罰
故云刑肅集說曰倍違上行私也或亦倍而去之
之謂小臣竊所謂盗臣也俗敝人無廉恥風俗敝敗
也治國無禮故至於刑肅而俗敝恣已用刑遂廢常
法法廢而禮無上下之列矣宜乎士不修職民心離
判也豈非疵病之國乎
故政者君之所以藏身也
註曰於此又遂為之言政也藏謂輝光於外而形體
不見若日月星辰之神
是故夫政必本於天殽以降命
註曰降下也殽天之氣以下教令天有運移之期隂
陽之節也
命降於社之謂殽地
註曰謂教令由社下者也社土地之主也周禮土會
之法有五地之物生疏曰地有五土生物不同人
君法地亦養物不一也
降於祖廟之謂仁義
註曰謂教令由祖下者坡謂郊特牲所云春禘秋
嘗春享孤子秋享耆老祭統所云於禘發爵賜服於
嘗發秋政如此之類凡自祖廟出者皆仁義之政也
降於山川之謂興作
註曰謂政令由山川下者也山川有草木禽獸可作
器物共國事
降於五祀之謂祭度
註曰謂政令由五祀下者坡謂如月令是也春時
祀戸則有春時應行制度故五祀言制度
此聖人所以藏身之固也
註曰政之行如此何用城郭溝池之為坡謂自殽
以降命而下所謂法有常而禮有列者
故聖人參於天地並於鬼神以治政也
疏曰並謂比方鬼神則祖廟山川五祀也坡謂上
節言政之出於天地鬼神其法有常此則正言聖人
治政之道也參之並之無他亦曰知其情而已詳見
下文
處其所存禮之序也玩其所樂民之治也
坡謂天序天秩其所存也惇之庸之處其所存也此
禮之所以序也所欲與聚所惡勿施此民之所以治
也自此以至終篇皆此意也
故天生時而地生財人其父生而師教之四者君以正
用之故君者立於無過之地也
熊氏曰天生四時地生百物父生之師教之此四者
各不能相兼惟人君正身修德則天地父師之事皆
為聖人用而禮序民治矣此見君者必正身立於無
過之地而與天地合德鬼神合吉凶以為治政之本
也
故君者所明也非明人者也君者所養也非養人者也
君者所事也非事人者也故君明人則有過養人則不
足事人則失位故百姓則君以自治也養君以自安也
事君以自顯也故禮達而分定故人皆愛其死而患其
生
疏曰人皆知禮上下分定君有危難皆欲救之皆貪
愛其以義而死患其不義而生坡謂君者所明數
句猶孟子所謂勞心者治人勞力者治於人治於人
者食人治人者食於人之意正所以鞕廹人君當心
於無過之地則足以治政而安身明開明也言所以
開明人非開明於人也下則君以自治盖既開明自
然取法於君理自相通以一字而易三字無為也
故用人之知去其詐用人之勇去其怒用人之仁去其
貪
集說曰言人君用人當取其所長舍其所短盖中人
之才有所長必有所短也去猶棄也有知謀者易流
於欺詐故用人之知當棄其詐而不責也有剛勇者
易至於猛暴故用人之勇當棄其猛暴之過也朱
子曰仁止是愛愛而無義以制之便事事都愛所以
貪也故用人之仁當棄其貪之失也坡謂此推言
人君立於無過至用人則棄短取長故人得以自治
自安自顯也
故國有患君死社稷謂之義大夫死宗廟謂之變
集說曰大夫死宗廟言衛君之宗廟而致死也然巳
之宗廟亦在本國不棄君之宗廟即是不棄巳之宗
廟也變讀為辨辨猶正也一說其死有分辨非可以
無死而死也坡謂此推言居上者之死義以見人
莫不皆愛其死而患其生也自君者所明至此皆安
君之事
故聖人耐以天下為一家以中國為一人者非意之也
疏曰說文云耐者鬚也古者犯罪髠鬚謂之耐罪以
不虧其體猶堪其事故謂之耐故古之能字皆作耐
字非意之也者言非以意測度謀慮而已坡謂自
此以至終篇推本大道之行與三代之英所以可志
而逮之理
必知其情辟於其義明於其利達於其患然後能為之
註曰辟開也坡謂此情自天地鬼神得者辟於其
義是處其所存也明於其利達於其患是玩其所樂
也下文推詳之
何謂人情喜怒哀懼愛惡欲七者弗學而能何謂人義
父慈子孝兄良弟弟夫義婦聽長惠幼順君仁臣忠十
者謂之人義講信修睦謂之人利争奪相殺謂之人患
故聖人之所以治人七情修十義講信修睦尚慈譲去
爭奪舍禮何以治之
問愛與欲何别朱子曰愛是汎愛那物欲則有意於
必得態氏曰此即三千三百因人情而為之節文
者以此治人是貫於義之中而興利息患之要也
坡謂此推明禮之所以治政而為君之大柄也
飲食男女人之大欲存焉死亡貧苦人之大惡存焉故
欲惡者心之大端也
集說曰人心雖有七情總而言之止是欲惡二者故
曰大端坡謂自始諸飲食以至於修火之利自夫
婦有所以至於上神先祖其聞於夏時坤乾二書者
括之以飲食男女所謂天道在此人情在此而得失
死生之理决矣自此至被色而生皆詳知情之事
人藏其心不可測度也美惡皆在其心不見其色也欲
一以窮之舍禮何以哉
疏曰禮所以知人心者有事於中心貌必見於外若
七情美善則舉動無不合禮七情違辟則動作皆失
其法
故人者其天地之德隂陽之交鬼神之會五行之秀氣
也
坡謂此推本情之得於天地鬼神也天地之德以性言
隂陽之交以精言鬼神之會以神言五行之秀氣以
氣言也言神氣在精後者所謂始化曰魄既生魄陽
曰魂是也
故天秉陽垂日星地秉隂竅於山川播五行於四時和
而后月生也是以三五而盈三五而闕
家元兄曰日星從天而屬陽四時日星之所經也山
川從地而屬隂五行山川之所主也然五行之氣實
上播乎四時之間如雷風雲雨霜露之感遇聚散無
非山川所欎五行之精地所載之神氣然皆應天之
時與之同流故天雖有春夏秋冬之四時而所以生
化萬物者亦不離乎風雨霜露而已夫五行播於四
時是天地隂陽之和合也和合故月生焉隂精陽氣
會於太虛而成象生之謂也古今說者皆謂月在天
日星之下而居地之上其去地也最近是月在天地
之中而所以調和斟酌乎隂陽者故曰月以為量也
其盈也三五以受陽之施其闕也三五以毓隂之孕
坡謂上言人得四者之全此則貫而一之推明理
氣交會生人生物之全體大用以見人得秀最靈之
實也
五行之動迭相竭也五行四時十二月還相為本也
集說曰動運也竭盡也終也本者始也五行之運於
四時迭相終而還相始終則有始如環無端也冬終
竭而春始来則春為夏之本春竭而夏来則夏又為
秋之本巳往者為見在者所竭見在者為方来者所
本五行四時十二月莫不皆然也坡謂鄭子太叔
曰用其五行氣為五味發為五色章為五聲
五聲六律十二管還相為宫也
集說曰五聲宫商角徵羽也六律陽聲黃鐘子太簇
寅姑洗辰蕤賓午夷則申無射戍也隂聲謂之六吕
大吕丑應鐘亥南吕酉林鐘未仲吕已夾鐘卯也律
法也又云述也吕助也言助陽宣氣也總而言之皆
可稱律故月令十二月皆稱律也長短之數各有損
益又有娶妻生子之例長短損益者如黃鐘長九寸
下生者三分去一故下生林鐘長六寸也上生者三
分益一如林鐘長六寸上生太簇長八寸也上下之
生五下六上盖自林鐘未至應鐘亥皆在子午以東
故謂之下生自太吕丑至蕤賓午皆在子午以西故
謂之上生子午皆屬上生當云七上而云六上者以
黃鐘為諸律之首故不數也律娶妻而吕生子者如
黃鐘九以林鐘六為妻太簇九以南吕六為妻隔八
而生子則林鐘生太簇夷則生夾鐘之類也各依此
推之可見還相為宫者宫為君主之義十二管更迭
為主自黃鐘始當其為宫五聲皆備黃鐘第一宫下
生林鐘為徵上生太簇為商下生南吕為羽上生姑
洗為角餘倣此林鐘第二宫太簇三南吕四姑洗五
應鐘六蕤賓七大吕八夷則九夾鐘十無射十一仲
吕十二也此非十二月之次序乃律吕相生之次序
也
五味六和十二食還相為質也
集說曰酸苦辛鹹加滑與甘是五味六和也十二月
十二月之所食也還相為質者如春三月以酸為質
夏三月以苦以質而六和皆相為用也
五色六章十二衣還相為質也
集說曰五色青赤黃白黑也并天玄為六章十二月
之衣如月令春衣青夏衣朱之類還相為質謂畫繪
之事主其時之一色而餘色間雜也坡謂五行氣
之本也聲於氣最精味次之盖聲臭皆有氣無形也
色則章矣故先五行次聲次味次色也
故人者天地之心也五行之端也食味别聲被色而生
者也
疏曰王肅云人於天地之間如五藏之有心矣人乃
生之最靈其心五藏之最聖也邵子曰夫人也目
善萬物之色耳善萬物之聲鼻善萬物之氣口善萬
物之味靈於萬物不亦宜乎坡謂言心則萬物不
過天地之四支百骸耳言端則萬物不過五行之支
流餘裔耳此明人全得天地之理以為性也有味物
有聲物有色物且食味而不能兼五味能聲而不能
别五聲能色而不能被五色惟人也食五味别五聲
被五色與生俱生是全得天地之氣以為形也惟食
味别聲被色而生此飲食男女所以為大欲而不可
無以正之也
故聖人作則必以天地為本以隂陽為端以四時為柄
以日星為紀月以為量鬼神以為徒五行以為質禮義
以為器人情以為田四靈以為畜以天地為本故物可
舉也以隂陽為端故情可睹也以四時為柄故事可勸
也以日星為紀故事可列也月以為量故功有藝也鬼
神以為徒故事可守也五行以為質故事可復也禮義
以為器故事行有考也人情以為田故人以為奥也四
靈以為畜故飲食有由也
註曰天地以至於五行其制作所取象也禮義人情
其政治也四靈者其徵報也此則春秋始於元終於
麟包之矣坡謂此推明聖人參於天地並於鬼神
以治政之詳也以天地為本者順帝則奉無私舉者
不遺一物也以隂陽為端者仁義時措温肅以類聖
人之情灼然明信故可睹也此二者聖人内心之事
也四時為柄日星為紀月以為量吕氏月令其事類
也藝業也功之有就者鬼神以為徒即前章殽地以
下諸事降命有常故事可守也五行以為質者即下
用水火金木必時今歲周而来歲始故可復也考成
也凡言事者皆脩十義講信脩睦之事也人以為奥
者治人情如治田不使邪僻害性則人皆有宿道向
方之所如室之有奥也由用也飲食有由善哉禮始
於飲食其效至於飲食有由盖四靈出世則鳥獸魚
鱉咸若以養生送死以事鬼神上帝皆可無憾成效之
極何以加兹
何謂四靈麟鳳龜龍謂之四靈故龍以為畜故魚鮪不
淰鳳以為畜故鳥不獝麟以為畜故獸不狘龜以為畜故
人情不失
集說曰鮪魚之大者故特言之淰羣隊驚散之貌獝
驚飛也狘驚走也龜能前知人有所决以知可否故
不失其情之正也
故先王秉蓍龜列祭祀瘞繒宣祝嘏辭說設制度故國
有禮官有御事有職禮有序
疏曰上既言龜知人情故此言卜筮所造置之事秉
蓍龜者有大事執蓍龜而問吉凶也自列祭祀至禮
有序皆秉蓍龜事也列祭祀謂郊廟已下皆用卜筮
也宣揚也祝嘏有舊辭更宣揚告神也坡謂此申
人情不失之意祭有升禋有瘞埋止言瘞繒疑有脱
札設制度謂五禮制度有當設造宜加諸卜者故國
有禮如卜立君卜大封之等官有御如卜師開龜菙
氏共契之等其方卜也觀事之大小則命龜貞龜各
有其職其既卜也則君占體大夫占色之等各有其
序也聖語周蜜驟而言四靈為疑其恍象也故舉四
物以明之言龜使人情不失為疑其過夸也故舉先
王以信之傳所謂辭煩而不殺者正也朱子謂聖言
盛水不漏者此也石梁王氏好作狂勃且云何所無
龜夫周官爾雅龜有六屬十等彼稱在所皆龜是指
何龜乎謾矣
故先王患禮之不達於下也
坡謂斯言要矣二帝三王之所以異於後世者達與
不達而已盖制禮非難達而行之使下信其有常之
為難使下信之已難而人君躬行於上使下則以自
治事以自顯之尤難此先王之患也
故祭帝於郊所以定天位也祀社於國所以列地利也
祖廟所以本仁也山川所以儐鬼神也五祀所以本事
也故宗祝在廟三公在朝三老在學王前巫而後史卜
筮瞽侑皆在左右王中心無為也以守至正
註曰此所以達禮於下也宗宗人也瞽樂人也侑四
輔也疏曰天子祭帝於郊以行臣禮是欲使嚴上
之禮達於下天高在上故云定天位祀社欲使報本
之禮達於下也地出財故云列地利王在宗廟以子
禮事尸是欲使仁義之教達於下也坡謂山澤通
氣往来屈伸之最著者故以鬼神言之其實郊社諸
祀皆是儐鬼神也事及時當行之事也上文因法無
常而推其有常故先言殽以降命而後及聖人之治
政此則詳聖人本情作則之事而後及其達禮於下
以示民有常也宗祝在廟八句則又申明人君立於
無過之地以為達禮之本猶大程子所云命老成賢
儒不必勞以職事俾日親便座講論道義又擇天下
賢俊使得陪侍法從朝夕延見開陳善道講磨治體
之意一也心無為以守至正者猶伊川程子云人主
日間接賢士大夫之時多親宦官宫妾之時少則心
無非僻之干所謂無為也可以涵養氣質而薰陶德
性所謂守至正也非謂冥目端坐如釋子入定然也
故禮行於郊而百神受職焉禮行於社而百貨可極焉
禮行於祖廟而孝慈服焉禮行於五祀而正法則焉故
自郊社祖廟山川五祀義之修而禮之藏也
疏曰前有山川興作此不言者法則之事包之也
集說曰承上文而言百神受職謂風雨節寒暑時而
無咎徵也百貨可極謂地不愛寳物無遺利也孝慈
服謂天下皆知服行孝慈之道也正法則謂當行之
禮各有分限無敢愆忘也聖人精意感格其效如此
由此觀之則郊社祖廟山川五祀皆義之修飭而禮
之府藏也坡謂聖人作則則政治矣此言天人和
同則君安矣以盡上文治政安君之義
是故夫禮必本於大一分而為天地轉而為隂陽變而
為四時列而為鬼神其降曰命其官於天也
坡謂太一即太極也無加曰極無對曰一天地者其
廣大也隂陽者吉凶異道也四時者變而從宜也鬼
神者郊社廟祀也崇卑曰分旋生曰轉因時曰變昭
著不揜曰列熊氏云分轉變列皆本於太一可見先
王之禮降下於人而謂之命令使人遵守者乃主宰
於天也豈私意為之乎此禮之體也
夫禮必本於天動而之地列而之事變而從時恊於分
藝其居人也曰養其行之以貨力辭譲飲食冠昏喪祭
射御朝聘
坡謂此言人之用禮也夫天專言之則道本於天者
根於天理也禮卑如地踐履宜謹細故曰動而之地
也列而之事者吉則列陽之事凶財列隂之事也變
而從時如朝覲因時而舉礿祀蒸嘗隨時而行者分
藝分限常業也地利者社之分藝仁義者祖廟之分
藝殽以降命即恊於分藝也居人曰養治之使生養
遂也冠昏八者禮之宜然而行之必有貨財之資筋
力之強辭譲之節飲食之品皆非有養不可所謂物
畜然後有禮也上文聖人以天地為本至五行為質
此文承之反復申明以起禮義為人之大端以見禮
義為器之至急也
故禮義也者人之大端也所以講信修睦而固人肌膚
之會筋骸之束也所以養生送死事鬼神之大端也所
以達天道順人情之大竇也故唯聖人為知禮之不可
以已也故壊國喪家亡人必先去其禮
集說曰肌膚之總會筋骨之聯束非不固也然無禮
以維飭之則惰慢傾側之容見矣故必禮以固之也
養生送死事鬼神其事多端皆頼禮以行之故亦曰
大端竇孔穴之可出入者由於禮義則通達不由禮
義則窒塞故以竇譬之惟聖人知禮之關係於身心
幽明天人之切故以身體之為齊家治國之本彼敗
國之君喪家之主亡身之夫皆以先去其禮之故也
此所謂失之者死得之者生也
故禮之於人也猶酒之有糵也君子以厚小人以薄
集說曰人以禮而成德如酒以麵糵而成味君子厚
於禮故為君子小人薄於禮故為小人亦如酒之有
醇醨也坡謂此二節明禮義以為器也
故聖人修義之柄禮之序以治人情故人情者聖王之
田也修禮以耕之陳義以種之講學以耨之本仁以聚
之播樂以安之
熊氏曰義者宜也人所持以治事故曰柄禮者節也
人循之以處事則條理不紊故曰序聖人講明之以治
人情期合乎宜中乎節也坡謂其治目之詳則上
文之修十義講信修睦尚慈譲去争奪之事也修舉
其節文使人習而守之則情不蕩熾猶以耒耜耕田
使不蕪穢也開陳其義使人心知正路由天理之當
行無人欲之邪曲如降之嘉種而非稂莠也設為庠
序學校以教與之講去其非而趨是猶農之耨以去
草存苖也人人具此生理漸之摩之使淪肌浹髓各
復其性如五榖之生意充足故曰本仁以聚之詠歌
舞蹈使食味别聲被色之倫蕩滌其欲惡之邪心而
涵泳於太和是播樂以安之也凡此數句文承治人
情之後當求其意義之合而陳氏所引劉觧虛張勦
說不顧其承似失之也自此至民無凶饑妖孽之疾
皆人情以為田
故禮也者義之實也恊諸義而恊則禮雖先王未之有
可以義起也
集說曰實者定制也禮者義之定制義者禮之權度
一定不易義隨時制宜故協合於義而合當為者則
雖先王未有此禮可酌之於義而創為之禮焉
義者藝之分仁之節也恊於義講於仁得之者強
熊氏曰處事有輕重以義為分限仁愛有親疎以義
為品節苟恊合乎處事之宜講明乎仁愛之等得之
於巳而物不能奪故強
仁者義之本也順之體也得之者尊
坡謂義以節仁耳仁則義之本也生理周流順之體
也得之於巳是天爵之貴何尊如之此因上文禮義
仁所以為治人情之始中終而推本言之也若講學
不過使之知斯而弗去播樂不過使之樂斯而暢茂
條達耳非有加也
故治國不以禮猶無耜而耕也為禮不本於義猶耕而
弗種也為義而不講之以學猶種而弗耨也講之以學
而不合之以仁猶耨而弗穫也合之以仁而不安之以
樂猶穫而弗食也
集說曰此反譬以申明前叚聖人治情之事有始有
卒其序不可紊而功不可缺如此
安之以樂而不達於順猶食而弗肥也四體既正膚革
充盈人之肥也父子篤兄弟睦夫婦和家之肥也大臣
法小臣廉官職相序君臣相正國之肥也天子以德為
車以樂為御諸侯以禮相與大夫以法相序士以信相
考百姓以睦相守天下之肥也是謂大順大順者所以
養生送死事鬼神之常也
熊氏曰此言治情之極功也安之以樂是聖人方去
安之順則人皆得所安而安之之功成矣故以人身之
肥譬之肥者如心廣體胖之謂推而至於天下國家
之肥則身修家齊國治天下平之事也故謂之大順
治至於大順猶韓子所云生則得其情死則盡其常
郊焉而天神格廟焉而人鬼享者故曰所以養生送
死事鬼神之常也陳氏曰大臣法不倍也小臣廉
不竊也以德為車由仁義行也以樂為御動無不和
也以禮相與朝聘以時也以法相序上不偪下下不
僣上也以信相考久要不忘也以睦相守出入相友
守望相助疾病相扶持也肥者充盛而無不足之意
坡謂至此父慈子孝兄良弟弟夫義婦聽長惠幼
順君仁臣忠十義修矣講信修睦人利普矣争奪相
殺人害去矣故聖人耐以天下為一家中國為一人
者非意之也嗚呼盛哉
故事大積焉而不苑並行而不繆細行而不失深而通
茂而有間連而不相及也動而不相害也此順之至也
故明於順然後能守危也
坡謂大積總至而積疊也苑屈結不通也細行條分
縷析之行也幽深者勢易隔而行之通達茂密者勢
易雜而剖之分明此所以大積而不苑也連而不相
及故並行而不繆也動而不相害故細行而不失也
此皆大臣不倍小臣不竊法有常而禮有列士事其
事之所致也夫政不正則君位危故明於順然後能
守危也因於大順之後追結以明之
故禮之不同也不豐也不殺也所以持情而合危也
註曰豐殺謂天子及士名位不同禮亦異數所以拱
持其情合安其危
故聖王所以順山者不使居川不使渚者居中原而弗
敝也
註曰小洲曰渚廣平曰原山者利其禽獸渚者利其
魚鹽中原利其五榖使各安其所居不易其利勞敝
之也民失其業則窮窮則濫
用水火金木飲食必時
註曰用水謂漁人以時漁為梁春獻鱉蜃秋獻龜魚
也用火謂司爟四時變國火以救時疾及季春出火
季秋納火也用金謂卝人以時取金玉錫石也用木
謂山虞仲冬斬陽木仲夏斬陰木
合男女頒爵位必當年德
註曰謂媒氏令男三十而取女二十而嫁司士稽士
任而進退其爵禄也
用民必順
註曰不奪農時
故無水旱昆蟲之災民無凶饑妖孽之疾
註曰言大順之時陰陽和也昆蟲之災螟螽之屬
坡謂天子祭天地諸侯祭社稷之等禮之不得同也
謂之僣謂之脅之等是應少不可求多也天子有田
諸侯有國大夫有采之等是應多不可殺少也聖王
所以順者廣此順於天下也山者不使居川不使渚
者居中原亦不必其同也用水火金木以資人之飲
食必時合男女必當年頒爵位必當德曰時曰當亦
不豐也不殺也夫由飲食男女稽之人情本之天道
聖人作則以承天之道以治人之情其成效極致不
過使飲食男女各當其分各得其欲各去其惡而巳
切近精實二帝行此大公無我神而化之是謂大同
三王謹此禮義為紀不愆不忘謂之小康皆可志而
逮也老氏緯書何嘗有一言近似若漢儒能為此者
是亦聖人矣讀者詳之
故天不愛其道地不愛其寳人不愛其情故天降膏露
地出醴泉山出器車河出馬圖鳳凰麒麟皆左郊棷龜
龍在宫沼其餘鳥獸之卵胎皆可俯而闚也則是無故
先王能修禮以達義體信以達順故此順之實也
註曰膏猶甘也器謂若銀甕丹甑也馬圖龍馬負圖
而出也棷聚草也疏曰山車自然之車可俯闚者
不獝狘熊氏曰天不愛道百神受職也地不愛寳
百貨可極也人不愛情不獨親其親子其子也三才
既已恊應又有膏露之類祥瑞之駢臻是豈無故而
然修禮者是以禮為人情防範達義者有使民宜之
意體信是反身而誠自治其情也達順即達天下之
情而家國天下無不肥此順之實迹也坡謂此言
四靈以為畜
禮記述註卷九
