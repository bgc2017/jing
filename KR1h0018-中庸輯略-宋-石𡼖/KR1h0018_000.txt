欽定四庫全書經部八
中庸輯略四書類
提要
(臣)等謹案中庸輯略二卷宋石塾編朱子刪定塾字
子重號克齊新昌人紹興十五年進士官至太常主
簿出知南康軍中庸為禮記第三十一篇孔
穎達疏引鄭元目錄云此于别錄屬通論漢
書藝文志有中庸傳二篇顔師古注曰今禮
記有中庸一篇亦非本禮經蓋子思之作是
書本以闡天人之奥漢儒以無所附麗編之
禮記實于五禮無所屬故劉向謂之通論師
古以為非本禮經也梁武帝嘗作義疏見於
隋志然其書不傳迨有宋諸儒研求性道始
定為傳心之要而論說亦遂日詳故塾輯是
編斷自周子二程子張子而益以吕大臨謝
良佐游酢楊時侯仲良尹焞之說初名集解
乾道癸巳朱子為作序極稱其謹密詳審越
十有六年淳熙己酉朱子作中庸章句因重
為刪定更名輯略而仍以集解原序冠其首
觀朱子中庸章句自序稱既定著章句一篇
以俟後之君子而一二同志復取石氏書刪
其繁亂名以輯略且别為或問以附其後云
云據此則是編及或問皆當與中庸章句合
為一書其後章句孤行而是編漸晦明嘉靖
中御史新昌吕信卿始從唐順之得宋槧舊
本刻之毘陵凡先儒論說見於或問所駁者
多所芟節如第九章游氏以舜為絶學無為
之說楊氏有能斯有為之說第十一章游氏
離人立於獨未發有念之說多竟從刪薙不
復存其說於此書至如第一章内所引程子
答蘇季明之次章或問中亦力斥其記錄失
真而原文乃仍載書中或為失于刊削或為
别有取義則其故不可得詳矣乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
中庸集解原序
中庸之書子思子之所作也昔者曾子學於孔子而得
其傳矣孔子之孫子思學於曾子而得其所傳於孔子
者焉既而懼夫傳之久遠而或失其真也於是推本所
傳之意質以所聞之言更相反覆作為此書孟子之徒
實受其說孟子没而不得其傳焉漢之諸儒雖或傳誦
然既雜乎傳記之間而莫之貴又莫有能明其所傳之
意者至唐李翺始知尊信其書為之論說然其所謂滅
情以復性者又雜乎佛老而言之則亦異於曾子子思
孟子之所傳矣至於本朝濂溪周夫子始得其所傳之
要以著于篇河南二程夫子又得其遺旨而發揮之然
後其學布于天下然明道不及為書今世所傳陳忠肅
公之所序者乃藍田吕氏所著之别本也伊川雖嘗自
言中庸今已成書然亦不傳於學者或以問於和靖尹
公則曰先生自意不滿而火之矣二夫子於此既皆無
書故今所傳特出於門人所記平居問答之辭而門人
之說行於世者唯吕氏游氏楊氏侯氏為有成書若橫
渠先生若謝氏尹氏則亦或記其語之及此者耳又皆
别自為編或頗雜出他記蓋學者欲觀其聚而不可得
固不能有以考其異而會其同也熹之友會稽新昌石
君&KR1488;子重乃始集而次之合為一書以便觀覽名曰中
庸集解復第其錄如右而屬熹序之熹惟聖門傳授之
微旨見于此篇者諸先生之言詳矣熹之淺陋蓋有行
思坐誦没世窮年而不得其所以言者尚何敢措一辭
於其間然嘗竊謂秦漢以來聖學不傳儒者唯知章句
訓詁之為事而不知復求聖人之意以明夫性命道德
之歸至于近世先知先覺之士始發明之則學者既有
以知夫前日之為陋矣然或乃徒誦其言以為高而又
初不知深求其意甚者遂至於脱略章句陵籍訓詁坐
談空妙展轉相迷而其為患反有甚於前日之遺陋者
嗚呼是豈古昔聖賢相傳之本意與夫近世先生君子
之所以望於後人者哉熹誠不敏私竊懼焉故因子重
之書特以此言題其篇首以告夫同志之讀此書者使
之毋跂於高毋駭於竒必沈潛乎句讀文義之間以會
其歸必戒懼夫不睹不聞之中以踐其實庶乎優柔厭
飫真積力久而於博厚高明悠久之域忽不自知其至
焉則為有以真得其傳而無徒誦坐談之弊矣抑子重
之為此書采掇無遺條理不紊分章雖因衆說然去取
之間不失其當其謹密詳審蓋有得乎行遠自邇登高
自卑之意雖哀公問政以下六章據家語本一時問答
之言今從諸家不能復合然不害於其脉理之貫通也
又以簡帙重繁分為兩卷亦無他義例云淳熙癸卯春
三月新安朱熹序
中庸集解原序
中庸輯略原序
中庸輯略凡二卷初宋儒新昌石&KR1488;子重采兩程先生
語與其高第弟子游楊謝侯諸家之說中庸者為集解
凡幾卷朱子因而芟之為輯略其後朱子既自采兩程
先生語入章句中其於諸家則又著為或問以辨之自
章句或問行而輯略集解兩書因以不著於世友人御
史新昌吕信卿宿有志於古人之學且謂子重其鄉人
也因購求此兩書而余以所藏宋板輯略本授之已而
吕子巡按江南則屬武進李令板焉而集解則不可復
見矣序曰蓋古之亂吾道者常在乎六經孔氏之外而
後之亂吾道者常在乎六經孔氏之中昔者世教衰而
方術競出隂陽老墨名法嘗與儒並立而為六家為九
流其道不相為謀而相與時為盛衰佛最晚出其說最
盛至與吾儒並立而為儒佛然其不相謀而相盛衰也
則亦與六家九流同夫彼之各駕其說而其盛也至與
儒亢而六而九而二也斯亦悖矣雖然其不相為謀也
則是不得相亂也嗚呼六經孔氏之教所以别於六家
九流與佛而豈知其後也六家九流與佛之說竄入於
六經孔氏之中而莫之辨也說易者以隂陽或以老莊
是六經孔氏中有隂陽家有老家矣說春秋者以法律
說禮者以形名數度是六經孔氏中有名家有法家矣
說論語者以尚同之與兼愛尚賢明鬼是六經孔氏中
有墨家矣性不可以善惡言其作用是性之說乎心不
可以死生言其真心常住之說乎是六經孔氏中有佛
家矣六家九流與佛之與吾六經孔氏並也是門外之
戈也六家九流與佛之說竄入於六經孔氏之中而莫
之辨也是室中之戈也雖然六家九流之竄於吾六經
孔氏也其為說也粗而其為道也小猶易辨也佛之竄
於吾六經孔氏也則其為道也宏以闊而其為說也益
精以密儒者曰體用一原佛者曰體用一原儒者曰顯
微無間佛者曰顯微無間其孰從而辨之嗟乎六經孔
氏之旨與伊洛之所以講於六經孔氏之旨者固具在
也苟有得乎其旨而超然自信乎吾之所謂一原無間
者自信乎吾之所謂一原無間者而後彼之所謂一原
無間者可識矣儒者於喜怒哀樂之發未嘗不欲其順
而達之其順而達之也至於天地萬物皆吾喜怒哀樂
之所融貫而後一原無間者可識也佛者於喜怒哀樂
之發未嘗不欲其逆而銷之其逆而銷之也至於天地
萬物泊然無一喜怒哀樂之交而後一原無間者可識
也其機常主於逆故其所謂旋聞反見與其不住色聲
香觸乃在於聞見色聲香觸之外其機常主於順故其
所謂不睹不聞與其無聲無臭者乃即在於睹聞聲臭
之中是以雖其求之於内者窮深極微幾與吾聖人不
異而其天機之順與逆有必不可得而強同者子程子
曰聖人本天釋氏本心又曰善學者却於己發之際觀
之是中庸之旨而百家之所不能駕其說羣儒之所不
能亂其真也彼游楊謝侯諸家之說其未免於庛矣乎
吾弗敢知然而醇者大矣其未能不&KR1171;淫於老與佛乎
吾弗敢知然而師門之緒言蓋多矣學者精擇之而已
矣則是書其遂可廢乎是信卿所為刻以待學者之意
也嘉靖乙巳八月朔旦武進唐順之序
中庸輯略原序
