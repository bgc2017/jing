易數鈎隠圖卷下宋劉牧撰
河圖第四十九
以五為主六八為足二四為肩左三右七戴九履一
或問曰洛書云一曰水二曰火三曰木四曰金五曰土
則與龍圖五行之數之位不偶者何也答曰此謂陳其
生數也且雖則陳其生數乃是已交之數也下篇分土
王四季則備其成數矣且夫洛書九疇惟出於五行之
數故先陳其已交之生數然後以土數足之乃可見其
成數也
天一地六地二天七天三地八地四天九天五地十合
而生水火木金土十日者剛日也相生者金生水水生
木木生火火生土土生金也相尅者金尅木木尅土土
尅水水尅火火尅金也
龍圖龜書論上
易曰河出圖洛出書聖人則之春秋緯云河以通乾出
天苞洛以流坤吐地符河龍圖發洛龜書感河圖有九
篇洛書有六篇書正義曰洛書九類各有文字即是書
也而云天乃錫禹如此天與禹者即是洛書也漢五行
志劉歆以為伏犧繼天而王河出圖則而畫八卦是也
禹治洪水錫洛書法而陳洪範是也穎達共為此說龜
負洛書經无其事中候及諸緯多說黃帝堯舜禹湯文
武受圖書之事皆云龍負圖龜負書緯候之書不知誰
著通人討覈以為偽起哀平者也前漢之末始有此書
不知起誰氏也以前學者必相傳此說故孔氏以九類
是神龜負文而出列於背有數從一而至於九見其文
遂因而第之以九類也陳而行之所以常道得其次叙
也言禹第之者以天神言語必當簡要不應曲有次第
丁寧若此故以禹次而第之也然大禹既得九類常道
始有次叙未有洛書之前常道所以不亂者世有澆淳
教有疎密三皇以前无文亦治何止无洛書也但既得
九類以後(闕)法而行之則治違之則亂也且不知洛
書本文計天言簡要必无次第之數上傳云禹因而次
之則孔氏以第是禹之所為初一曰等二十八字必是
禹加之也其敬用農用等三十八字大劉及顧氏以為
龜負也小劉以為敬用等亦禹所第叙其龜文惟有二
十字並无明據未知孰是故兩存焉耳詳夫衆賢之論
多背經書之旨觀其大法凡九類蓋以禹叙洛書因而
第之遂著成法則是非神龜負書出於大禹之時也何
以明其然略試論之箕子曰在昔鯀陻洪水汨陳其五
行帝乃震怒不畀洪範九疇彝倫攸斁鯀則殛死禹乃
嗣興天乃錫禹洪範九疇彝倫攸叙則不載神龜負圖
之事惟孔氏注稱天興禹洛書神龜負文而出列於背
有數至九也諸儒更演載天書言語字數之說後乃還
相祖述遂以禹親受洛書而陳九類且經无載圖書之
事惟易繫辭云河出圖洛出書聖人則之此蓋仲尼以
作易而云也則知河圖洛書出於犧皇之世矣乃是古
者河出龍圖洛出龜書犧皇(闕)畫八卦因而重之為
六十四卦(闕)
文王作卦辭周公作爻辭仲尼輔
之十翼易道始明觀今龍圖其位有九四象八卦皆所
包韞且其圖縱横皆合天地自然之數則非後人能假
偽而設之也夫龍圖呈卦非聖人不能畫之卦含萬象
非聖人不能明之以此而觀則洛出書非出大禹之時
也書云天錫禹九疇者蓋是天生聖德於禹誠明洛書
之義因第而次之垂範後世也今河圖相傳於前代其
數自一至九包四象八卦之義而兼五行之數洛書則
惟五行生成之數也然犧皇但畫卦以垂教則五行之
數未顯故禹更陳五行而顯九類也今諸儒以禹受洛
書書載天神言語陳列字數實非通論天何言哉聖人
則之必不然也或曰未可敢質於經且堯任九子各主
其一九疇之數九子之職也至農用八政司空司徒之
官唐虞世設之矣協用五紀羲氏和氏已正之矣斯則
非俟禹受洛書之後設其官也且夫天垂象見吉凶聖
人象之河出圖洛出書聖人則之天象則(闕)
雖韞其義非至聖不
能明之(闕)河圖洛書非犧皇不能畫之卦合其象非
文王不能伸之爻象之興非周公不能著之故仲尼曰
文王既没文不在兹乎又曰天生德於予則知天生睿
哲於聖人默究乎幽賾是謂錫之也故仲虺之誥曰天
乃錫王勇智表正萬邦之謂也且孔氏以箕子稱天乃
錫禹九疇便謂之洛出龜書則不思聖人云河出圖洛
出書在作易之前也又唐法九疇唐虞之前已行之矣
而云禹受洛書之後始有常道次叙不曰誣之者乎
論下
春秋緯曰洛書六篇孔氏云洛書神龜負文而出列於
背有數一至九今代之所傳龜書惟總五行生成之數
未知孰是略試論之春秋緯言洛書六篇則與五行九
疇之數不偶亦未明其義孔氏云洛書有數一至九謂
書之九疇自一五行至五福六極之數也且書之九疇
惟五行是包天地自然之數餘八法皆是禹參酌天時
人事類之耳則非龜所負之文也今詳洪範五行傳凡
言災異必推五行為之宗又若鯀无聖德汩陳五行是
以彝倫攸斁則知五行是天垂自然之數其文負於神
龜餘八法皆大禹引而伸之猶龍圖止負四象八純之
卦餘重卦六十四皆伏犧仰觀俯察象其物宜伸之以
爻象也况乎五行包自然之性八卦韞自然之象聖人
更為之變易各以類分而觀吉凶矣若今世之所傳者
龜書不為妄也尚或疑焉者試精之於問答或問曰且
云圖書皆出於犧皇之世則九疇亦陳於犧皇之代不
當言禹第而次之也答曰河圖八卦垂其象也故可以
盡陳其位洛書五行含其性也必以文字分其類伏犧
之世世質民淳文字未作故九疇莫得而傳也但申其
數耳至大禹聖人遂演成九類垂為世範九疇自禹而
始也或問曰既云龍圖兼五行則五行已具於龍圖矣
不應更用龜書也答曰雖兼五行有中位而无土數唯
四十有五是有其象而未著其形也唯四象八卦之義
耳龜書乃具五行生成之數五十有五矣易者包象與
器故聖人資圖書而作之也或問曰書云天乃錫禹洪
範九疇必洛書今臆說破之无乃(闕)答曰仲尼稱
河出圖洛出書於宓犧畫易之前不當云出夏禹之世
也如曰不然是洛書復出於夏禹之時矣誠如是禹之
前无九疇也又何以堯典之九法坦然明白乎哉問曰
今書世之傳者龍圖龜書經所不載緯候之書蔑聞其
義誠誕說也曰龍圖龜書雖不載之於經亦前賢迭相
傳授也然而數與象合位將卦偶不盈不縮符於自然
非人智所能設之也况乎古今隂陽之書靡不宗之至
於通神明之德與天地之理應如影響豈曰妄乎
易數鈎隠圖卷下
