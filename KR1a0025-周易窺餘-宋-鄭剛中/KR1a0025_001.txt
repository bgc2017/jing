周易窺餘卷一宋鄭剛中撰
上經(乾至蒙)
䷀(乾下乾上)
乾元亨利貞
初九潛龍勿用
九二見龍在田利見大人
九三君子終日乾乾夕惕若厲无咎
九四或躍在淵无咎
九五飛龍在天利見大人
上九亢龍有悔
用九見羣龍无首吉
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合太和乃利貞首出庶物萬國咸寧
象曰天行健君子以自彊不息
潛龍勿用陽在下也
見龍在田德施普也
終日乾乾反復道也
或躍在淵進无咎也
飛龍在天大人造也
亢龍有悔盈不可久也
用九天德不可為首也
文言曰元者善之長也亨者嘉之會也利者義之和也
貞者事之幹也
君子體仁足以長人嘉會足以合禮利物足以和義貞
固足以幹事君子行此四德者故曰乾元亨利貞
初九曰潜龍勿用何謂也子曰龍德而隱者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
九四曰或躍在淵无咎何謂也子曰上下无常非為邪
也進退无恒非離羣也君子進德修業欲及時也故无
咎
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩夲乎天者親上夲乎地者親下則各從其𩔖也
上九曰亢龍有悔何謂也子曰貴而无位高而无民賢
人在下位而无輔是以動而有悔也
潛龍勿用下也
見龍在田時舍也
終日乾乾行事也
或躍在淵自試也
飛龍在天上治也
亢龍有悔窮之災也
乾元用九天下治也
潛龍勿用陽氣潛藏
見龍在田天下文明
終日乾乾與時偕行
或躍在淵乾道乃革
飛龍在天乃位乎天德
亢龍有悔與時偕極
乾元用九乃見天則
乾元者始而亨者也利貞者性情也乾始能以美利利天
下不言所利大矣哉大哉乾乎剛健中正純粹精也六爻
發揮旁通情也時乘六龍以御天也雲行雨施天下平也
君子以成德為行日可見之行也潛之為言也隱而未
見行而未成是以君子弗用也
君子學以聚之問以辨之寬以居之仁以行之易曰見
龍在田利見大人君德也
九三重剛而不中上不在天下不在田故乾乾因其時
而惕雖危无咎矣
九四重剛而不中上不在天下不在田中不在人故或
之或之者疑之也故无咎
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而況于人乎況于鬼神乎
亢之為言也知進而不知退知存而不知亡知得而不
知喪其唯聖人乎知進退存亡而不失其正者其唯聖
人乎
䷁(坤下坤上)
坤元亨利牝馬之貞君子有攸往先迷後得主利西南
得朋東北喪朋安貞吉
彖曰至哉坤元萬物資生乃順承天坤厚載物德合无
疆含弘光大品物咸亨牝馬地類行地无疆柔順利貞
君子攸行先迷失道後順得常西南得朋乃與𩔖行東
北喪朋乃終有慶安貞之吉應地无疆
象曰地𫝑坤君子以厚德載物
初六履霜堅冰至
𧰼曰履霜堅冰隂始凝也馴致其道至堅冰也
六二直方大不習无不利
𧰼曰六二之動直以方也不習无不利地道光也
六三含章可貞或從王事无成有終
象曰含章可貞以時發也或從王事知光大也
六四括囊无咎无譽
象曰括囊无咎慎不害也
六五黃裳元吉
象曰黃裳元吉文在中也
上六龍戰于野其血玄黃
𧰼曰龍戰于野其道窮也
用六利永貞
𧰼曰用六永貞以大終也
文言曰坤至柔而動也剛至静而德方後得主而有常
含萬物而化光坤道其順乎承天而時行
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅冰至蓋言順也
直其正也方其義也君子敬以直内義以方外敬義立
而德不孤直方大不習无不利則不疑其所行也
隂雖有美含之以從王事弗敢成也地道也妻道也臣
道也地道无成而代有終也
天地變化草木蕃天地閉賢人隱易曰括囊无咎无譽
蓋言謹也
君子黃中通理正位居體美在其中而暢于四支發于
事業美之至也
隂疑于陽必戰為其嫌于无陽也故稱龍焉猶未離其
𩔖也故稱血焉夫玄黃者天地之雜也天玄而地黃
䷂(震下坎上)
屯元亨利貞勿用有攸往利建侯
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
屯難也而有大亨之道亨可致也而非貞不可故曰
屯元亨利貞此人與萬物之所同也剛柔交屯之所
以為難然使剛柔已亨何難之有惟剛柔始交二氣
爭而未平犯難者復冐險而動此卦之所以為屯也
剛柔交謂臨之九二上為九五臨之六五下為六二
陰陽交互而成非特如此下卦震也震因坤與乾交
一索而得九又荀爽謂屯本純坎初升二二降初是
皆剛柔之交坎震既合動乎險中屯道乃成雷雨則
取坎震生物之象也雷雨滿盈天地之間物隨之以
生然造化冥昧之初隂陽分功勾曲抑遏形色欲陳
而未著崔憬所謂萌芽于寒冰之日其在人則天下
多事之時也人君苟孑然孤立泰然自任則何以濟
膠擾之緒不敢康寧建侯自輔是乃濟屯之策出屯
之道也或問勿用有攸往不曰勿利何也曰勿用有
攸往則往必有害矣又曰利在建侯聖人經綸之自
可用人而出屯焉用往又問建侯何以必于草昧之
時曰陽剛履初貴方下賤天下參差昧晦未知適從
能建侯分治則各有所附矣故貴賤履位賢不肖得
情聖人之道光明盛大如日月之麗乎天在下者如
百穀草木之麗乎土此乃離明之𧰼草昧之反虞翻
謂坎水流坤雷雨滿盈之象集𫝊謂四為諸侯五在
上四正位分民而治建侯也
象曰雲雷屯君子以經綸
觀雲雷之象知險難之理經而綸之所以求出乎屯
也經者常也綸者理也失其常理天下所以屯君子
經綸之使復其常理而已艮為手經綸之象集𫝊謂
屯自臨變離為絲坎為輪綸也
初九磐桓利居貞利建侯
𧰼曰雖磐桓志行正也以貴下賤大得民也
初以陽剛之才下下之德濟屯有餘然不可急也急
則猶治絲而棼之所以為經綸者紊矣故利磐桓磐
桓而事安逸則不可磐桓而建侯則志行正兹其所
以利考之于卦屯與豫皆云利建侯比云建萬國親
諸侯者比言其𫝑豫言其情屯言其時比以一陽御
衆隂九五得位而不可以獨立其建侯者𫝑當然也
雷出地而奮羣隂說隨施之在上則諸侯從王之義
此而建侯順其情也屯則以陽下隂動乎險中廣資
自輔以俟大亨非建侯不可兹非其時乎所以初九
爻再取彖辭申之虞翻謂震起坎止動乎險中故磐
桓荀爽曰磐桓者動而退也陽從二動而居初雖磐
桓得其正陽從二者爽謂屯自重坎來也
六二屯如邅如乘馬班如匪寇婚媾女子貞不字十年
乃字
象曰六二之難乘剛也十年乃字反常也
乘馬班如先儒讀乘作平去兩聲易傳集傳皆讀如
有馬借人乘之之乘集𫝊謂乾變震為作足之馬震
為足乘馬也仍引春秋𫝊班馬之聲杜氏曰班别也
謂二欲應五故與馬别唯易𫝊謂班分之馬異處也
夫四馬為乘古以乘計馬又鄭康成謂馬牝為乘則
乘當讀如百乘千乘之乘二與五有婚姻相應之好
欲往從之匹馬而行初廹之不得去故班如班當讀
如班師之班謂還而分布之按晉邢伯告中行伯曰
有班馬之聲杜預謂夜遯馬不相見班别也然分而
異處思羣而鳴不害班别之義六二邅如而還以馬
分布之故知其非一馬當作去聲讀乘无疑也女子
十年乃字字妊也九家易謂隂陽道正乃能長養二
見廹于初雖能守正然十年而後字此豈隂陽之常
道哉在屯故反常如此十年取其成數如十年勿用
十年不克征之𩔖
六三即鹿无虞惟入于林中君子幾不如舍往吝
象曰即鹿无虞以從禽也君子舍之往吝窮也
虞度也與中孚虞吉之虞同中孚初欲應四四以近
五畏滿盈而絶𩔖使初不虞度而進彼不我接是謂
往窮矣惟審慮在先故動不妄屯之三本與上應也
然上不應已苟无虞度之慮遽往即之是謂即鹿无
虞異乎中孚之吉矣坎為水互艮有山初不計慮鹿
已在外唯知入于林中蹈山水之險安得不窮君子
則不然虞而見其微則舍鹿而不顧矣舍當讀如取
舍之舍虞翻軰多以鹿為五謂三妄動而求五也今
以為上六者蓋鹿之為物善求其𩔖上者三之𩔖也
三知上為可親而不知屯難之世雖所親未必不往
吝又况居震之極動不以正者耶翻又謂坎為藂木
坤為兕虎震為麋鹿為驚走三變禽走入于林中之
象崔憬曰君子逆知往則吝窮也
六四乘馬班如求婚媾往吉无不利
象曰求而往明也
欲得乎君必先求其𩔖六四一爻盡之矣四大臣之
位也大臣之濟屯得其𩔖則志同道合可以相與輔
成其君初蓋四之配志同道合然猶乘馬班如者盖
初以陽剛之賢磐桓未肯輕進須四下求之故曰求
婚媾求而皆往則无不利故曰往吉无不利非見善
明者能之乎象所以稱其明也四五易位復成震往
之象下得初九之配上承九五之君皆陽也明之象
崔憬謂四比于五五下求之為婚媾是亦一義
九五屯其膏小貞吉大貞凶
象曰屯其膏施未光也
屯其膏者膏澤未下于民也夫聖人无尊位與有尊
位而无一德之臣為助者膏澤皆不能下屯之九五
既有其位六二為正應又有其臣又謂屯其膏者盖
二欲應已初為之寇乘馬班如婚姻未遂此其所以
屯也雖然居中守正以剛明為屯者不求頓革積小
而大正之膏當下逹夫坎水也人君施于上則下皆
膏潤故九五以膏為義曰屯其膏施未光者盖膏澤
下則其施光矣
上六乘馬班如泣血漣如
象曰泣血漣如何可長也
屯難之時有才以自拔者為上无才而能資人以濟
者次之上六内既无才外復无應不知圖之于蚤而
彷徨于屯極之後雖乘馬何之耶泣血漣如盖顛之
已甚也九家易曰上六乘陽故班如體坎為血虞翻
謂乘陽故不可長集𫝊謂上之三成兩離漣如之象
䷃(坎下艮上)
蒙亨匪我求童蒙童蒙求我初筮告再三瀆瀆則不告
利貞
彖曰蒙山下有險險而止蒙蒙亨以亨行時中也匪我
求童蒙童蒙求我志應也初筮告以剛中也再三瀆瀆
則不告瀆蒙也蒙以養正聖功也
險在内出而之外則險可避也出而之外止而不進
險復臨之蒙之所以為蒙也蒙為昧而不明合艮與
坎以見内險外止所以為蒙昧不明之象然蒙得所
發不失其所謂時中則蒙亨矣集𫝊謂屯九五大亨
五反為二以亨道行此蓋為反屯為蒙屯之五為蒙
之二則所謂以亨行得其時中者也推而在人當可
亨之時發其蒙使不失中者理皆如此發蒙之道彼
求而我應之非求彼也故曰匪我求童蒙童蒙求我
求我之道不可瀆也竭其精誠若卜筮然一問而孚
則師逸而功倍苟意瀆誠懈叩之雖數吾弗告矣故
曰初筮告再三瀆瀆則不告凡此皆二五相應之道
故志應剛中彖所以申明之雖然再三瀆瀆則不告
謂蒙瀆而我不告也彖乃謂瀆蒙何哉曰瀆不可以
彼此分也謂再三則蒙之道瀆也蓋五以蒙而求發
二應蒙而發之俱為蒙也若誠心不專設問不一師
勞无功蒙之道顧不瀆耶干寳曰屯為物之始生蒙
為物之稺然則養正何貴于蒙歟曰離朱不可以索
玄珠也人之生初无不正機心既萌嚮之所謂正者
始𡵨而他故正與邪皆自蒙而分蒙而得養則作聖
之功在是矣箕子謂睿作聖睿盖蒙之反也崔憬曰
初筮謂六五求决於二虞翻曰我謂二也陸績曰艮
為少男
象曰山下出泉蒙君子以果行育德
山下之泉初雖未逹及盈科而進則萬折必東放乎
海而後已學者有得于此則不舍晝夜篤行而自力
矣若乃流之不清與夫涸之可待者皆源之不養學
者又當觀此而育德使其不躁進妄動惟委蛇曲折
以通為主然後為功坎艮合體固有躁動之戒存乎
其間也
初六發蒙利用刑人用說桎梏以往吝
象曰利用刑人以正法也
隂柔在下所見蔽塞非強梗以害治者君子發而悟
之可也何遽用刑乎易之意謂發之不悟更陷于惡
非小懲之无以為小人之福此刑之由用然用之不
于初六而于其後則禁之晚矣宜往吝也故利用刑
人與發蒙俱見于初爻李鼎祚謂震足艮手互與坎
連故稱桎梏初動成兌坎象毁說之象
九二包蒙吉納婦吉子克家
象曰子克家剛柔接也
二以剛德為蒙之主衆隂所歸也衆歸之而有所决
擇則傷矣今也居中而容衆則凡以蒙至者吾皆弗
拒故曰包蒙吉包蒙謂包而无所擇此二主蒙之道
也隂順而來我容而受之有納婦之義主蒙者如是
則道尊而下說隨故曰納婦吉納婦謂隂得所託此
二亨蒙之德也夫五以蒙道付二乃能包蒙而納婦
譬之父子之間可謂克家之子矣又坎為中男二以
陽剛居中中男之象也非特如此以爻言之二者九
也五者六也以二應五是下以剛上接也以位言之
五君也二臣也君求于臣是上以柔下接也剛柔上
下交際之間志同道合豈不家齊而國治哉虞翻曰
二應五據初包養四隂故包蒙震長子主器納婦故
子克家
六三勿用取女見金夫不有躬无攸利
象曰勿用取女行不順也
或問六三之金夫謂九二耶上九耶曰謂九二也何
以知之曰二居坎體為中男上九艮體為少男坎艮
同出于乾皆可謂之金夫然六三于二為近于上為
遠三不正而且蒙其所見必溺于近豈非見二納婦
于旁故貪利苟就迷暗失理遂至忘上九之正應屈
其身而下從之可謂行之不順是女也其可取乎使
女子而有遠見則以三趨上不為不正自内之外不
為不順潔身于此以待男之下我尚安得謂之不有
躬乎聖人亦不至有勿取之戒矣雖然在姤之辭亦
曰勿用取女謂女壯也故欲繋于金柅以金為柅者
為其性之堅剛可以止隂之進也以壯女猶不能勝
金柅之牽則六三不正之女而往見金夫何利之有
故曰无攸利李鼎祚易金夫謂二也初動成兌故稱
女失位乘剛故行不順
六四困蒙吝
象曰困蒙之吝獨遠實也
二以陽剛主蒙羣隂趨之四在諸爻去陽再遠故曰
遠實陽實隂虚遠實則隂无所得而蒙益甚矣初與
三于九二上下比之五與二為正應又上亦有陽其
遠實者獨六四而已兹其所以困孔穎逹謂六四既
不近二又不近上故云獨遠實
六五童蒙吉
象曰童蒙之吉順以巽也
受教者固欲其順然順特受道之體而已苟順而不
入蒙亦无自而悟惟順而入然後德日起而聰明有
加故曰童蒙之吉順以巽也荀爽謂此成王任周召
之爻集𫝊謂五求二成坤二往資五成巽巽順之𧰼
上九擊蒙不利為寇利禦寇
象曰利用禦寇上下順也
發蒙于初者為其未逹也包蒙于二者為其嚮善也
擊蒙于終者為其怙亂也發蒙者宜用柔故以初六
包蒙者宜用中故以九二擊蒙者宜用剛故以上九
雖然九而居上剛之過也以剛過之才用之以禦寇
則蒙昧怙亂者知所懼此人心所以皆順嚮以剛過
之才而為寇則昏迷不悛因蒙為惡此人心所共怒
蒙卦上九乃禍福吉凶之分故聖人戒之虞翻曰體
艮為手五變上動成坎而逆乘陽故不利為寇下坎
為寇艮為山登山備下順有師𧰼故利禦寇大抵坎
為盗三上易位則坎毁非寇之利不必求象如翻之
詳也
