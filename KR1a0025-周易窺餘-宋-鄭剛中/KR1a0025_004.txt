周易窺餘卷四宋鄭剛中撰
上經(同人至豫)
䷌(離下乾上)
同人于野亨利涉大川利君子貞
彖曰同人柔得位得中而應乎乾曰同人同人曰同人
于野亨利涉大川乾行也文明以健中正而應君子正
也唯君子為能通天下之志
天下所以不相同者以人各有志限于多岐也故唯
君子然後能通天下之志通之之道无他廓其心以
曠遠之度而守之以正則物我為一矣能如是豈復
有秦楚之異風波之危將无往而不濟矣故曰同人
于野亨利涉大川利君子貞卦有以象為先者象明而
義顯有以義為先者義暢而象通卦取天與火盖以象
為先也以下始極言其義天體在上火炎上此二體之
相同也天為至大火為至明所以同天下亦為天下所
同此合二體而為同者也聖人以至公之道大同于
物非天與火不足以象之故謂其卦曰同人此所謂
象也同人之道得位得中而已有才而无位或有位
而非中者皆不足以同人蓋失中正之道則于乾為
不及也二得位得中而五以中正應之則是能上應
乎乾也上下相應而其德同故以六二成卦而彖言
其義健也中也正也又能華之以文則其與物接者
燦然有理故彖又總二體而極言之曰文明以健中
正而應君子正也兼是數者大公之道得矣雖然大
公之道不本之以柔則剛而與物絶勢必難合故五
陽以一隂為主而卦必成于六二此所謂和者大同
于物也一于柔則又將流蕩而失已同其能濟哉故
彖于涉大川之後必曰乾行者所以贊其健此不同
而同之所以為大也或問大有同人乃乾離之反皆
五陽一隂何離上則為大有離下則為同人曰象同
而取以成卦者異也火在天上光明盛大故取以為
盛德大業照遠燭微之象天與火異體而合故取以
為不立彼此曠遠无間之象又大有得尊而保大故
成卦在五同人得位而上應故成卦在二觀大有于
得位曰尊于中曰大中于健曰剛健皆與同人不同
矣鄭康成曰風行无所不徧則會通之德无所不行
故曰同人于野亨此蓋謂互體有巽也蜀才曰此本
夬卦九二升上上六降二則柔得位得中而應乎乾
下奉上之象義同于人故曰同人侯果曰九二升上
上為郊野是同人于野而得通者由乾爻上行耳故
特曰乾行也虞翻曰乾為野二得中應乾故曰同人
于野亨乾四上失位變而體坎故曰利涉大川乾行
也
象曰天與火同人君子以𩔖族辨物
天與水為相違則天與火為相同明矣君子觀其象
故𩔖族而辨物族如貴賤功罪之𩔖物乃名物之物
因貴賤功罪以為等差者也名物惟族𩔖錯雜則无
别苟聚之各以𩔖則物物自分无患其混淆故𩔖族
之與辨物非有二也𩔖則辨矣聖人慮同人者有混
淆之患于是乎戒之荀爽曰乾舍于離相與同居故
曰同人也虞翻曰君子謂乾𩔖族辨物謂方以𩔖聚
物以羣分孔子曰君子和而不同故于同人見以𩔖
族辨物也
初九同人于門无咎
象曰出門同人又誰咎也
六二同人于宗吝
象曰同人于宗吝道也
同人于門雖未至于野然自門而出不守所居有曠
遠之漸矣故人无得而咎同人于宗謂二五相應情
之所繋止其所親將以同人而繋情于所親吝之道
也隨卦與同人固不同然舍已從人亦非偏黨狹隘
者所能故于初九則曰出門交有功于六二則曰弗
兼與亦謂二比初而情有所繋也與此略同問者曰
六二同人于宗有吝道而取以成卦何哉曰易以彖
言者一卦之義以爻言者一爻之義亦猶履以六三
成卦至其爻則為咥人之凶推此則見聖人隨爻取
義不相牽礙者大率皆爾集傳謂初動艮為門二五
相應乾既成離二五復位離復成乾乾離各反其宗
此于門于宗之象李鼎祚曰案初九震爻帝出乎震
震為大塗又為門出門之象也侯果曰宗謂五
九三伏戎于莽升其高陵三歲不興
象曰伏戎于莽敵剛也三歲不興安行也
下卦離也離為戎兵戈也三動成震震為雈葦莽也
兵在莽中伏也二五正應同而无私三以陽剛近比
欲據有乎二二豈從耶三不得所欲遂有攻五之意
自反而不直不敢顯行冀伺便而得志故伏于莽為
三者其可已矣然離性趨上必欲有加于五五居尊
非升高不可見故升高陵而望之蓋震足離目本惟
驅使之不得已也夫師直為壯曲為老以私比欲強
同乎人安往而能行曲而老矣宜三歲而不能興小
人之情狀盡見于此虞翻曰巽為伏離為戎謂四變
時三在坎中隠伏自藏故伏戎于莽也崔憬曰與二
相比欲同人焉盜憎其主而忌于五所以隠兵于野
將以襲之故曰伏戎于莽五既居上故曰升其高陵
一爻為一年自三至五頻遇剛敵故三歲不興安可
行也
九四乘其墉弗克攻吉
象曰乘其墉義弗克也其吉則困而反則也
一隂五陽之所欲同也然二五自其本應餘爻相去
甚遠其介乎二五之間同不以義各懷私意以相攘
者獨三四兩爻然三與二為近比恐五之來故伏戎
于莽内有所負猶不敢動也四去二為遠三又未嘗
犯之特惡其礙已遂乘墉而攻其能克耶乘墉者自
上乘之故知其為攻三坦墉所以備患也三于五雖
負而于四為直有墉以自備矣四攻而不下其力必
困困而能自反尚可免凶使其違義前攻而克或困
而不知反三四纏綿相激之禍勢將如何此弗克攻
乃所以為吉也此兩爻皆不得言同人則聖人鄙之
之意深矣三四動自二以上為坤土墉之象也又三
在巽體于理為順四在巽上攻之故曰乘其墉三順
則四无可克之理反則謂困而反常也集傳曰古本
易云反則得則吉也一本云反則得得則吉也定本
作其吉則困而反則也
九五同人先號咷而後笑大師克相遇
象曰同人之先以中直也大師相遇言相克也
柔得位得中而應乎乾曰同人則二五相應乃其心
也五之有二其中可謂直矣三四乃出而為孽此非
用師不足以破其不義雖然以義克不義何至號咷
乎曰五于三四類也與我類者各以強梗見擾故感
激怨憤憂傷而不能自已此孟子所謂兄弟關弓射
我泣涕而道之之時也三既敵剛而不能興四已弗
克而自困二五復遇斷金之利可以後笑矣三四皆
剛陽非用大師未易克也又伏戎乘墉彼先求克而
後五克之故曰相克象于同人之先不言號咷者不
但略其辭其所取之義在于以中直先人也相遇謂
二五始離而終合也或問四之乘墉所以寇三于五
无傷也五何望之深乎曰四之寇三欲奪二也五何
為而不争中孚曰或鼔或罷或泣或歌蓋言内不盡
誠則遇敵而失常也九五中直師出則克與或鼔或
罷者異矣得二而笑與或泣或歌者異矣五動成離
離為戈兵又成兑兑為口三動成震震為聲皆號咷
笑之象
上九同人于郊无悔
象曰同人于郊志未得也
周官載師有近郊遠郊之異杜子春謂五十里為近
郊百里為遠郊司馬法曰王國百里為郊二百里為
州三百里為野郊近而野遠明矣同人之志嫌于褊
隘故以同野為言取其夷曠而廣大也近者莫如門
初出門為同不守所居是身雖近而志已遠故无咎
上九居同人之極宜其廣大而反在于郊近不于門
遠不于野其所以同人者進退俱失矣若之何而得
其志哉雖然三以伏戎而不興四以乘墉而取困五
又以大師而相克是皆不能使物自歸以強力相傾
于愛惡之域上九于時避争遠患志雖未得可以无
悔矣侯果曰獨處于外同于郊也不與内争无悔吝
也同人之時惟同于郊為未得志嘗謂同人于野亨
而六爻皆不足以盡之三四聖人鄙之深故不言同
人五雖言同人而不言所同之地者以其相克无曠
遠之度也初二上三爻又各有淺深得失之異故于
野之亨不復見于爻矣
䷍(乾下離上)
大有元亨
彖曰大有柔得尊位大中而上下應之曰大有其德剛
健而文明應乎天而時行是以元亨
剛健文明謂二體也内剛健而外文明以柔居尊者
所能也以柔居尊立乎大中之地故本剛健而行之
以文明人君應天時行之道如此而已上下應之非
但為二五也一隂處中而上下諸陽悉宗而應之也
是安得不大有而元亨乎夫用剛以臨下衆隂從之
相輔以立此御衆之象故一陽五隂卦之所以為比
執柔以下人衆賢歸之以此有大此得衆之象故一
隂五陽卦之所以為大有大有者有大之謂也雖然
一隂遇五陽嫌于不立曾不知剛健文明我固有其
德矣聖人終慮隂柔非履尊所宜故抗五于離亦猶
比以一陽御衆隂恐其過也則晦五于坎孰謂洪範
之高明柔克沈潛剛克為无意邪虞翻謂大有比之
反
象曰火在天上大有君子以遏惡揚善順天休命
天地之大德曰生聖人之大寶曰位何以守位曰仁
何以聚人曰財理財正辭禁民為非曰義于大有見
之矣蓋天地有生物之德而无以行故以大寶使人
君有之故謂之大有人君守此位以相天地非仁不
可此大有所以用柔為主也羣聚富庶必有為惡以
害良善者人君禁而絶之然後天地之命始得所付
此遏惡揚善順天休命所以為大有之象也大抵天
之所以命聖人者甚休苟惡不遏善不揚則衆有必
亂尚安得為順天乎小人果於傷物不遏而絶之則
勢必張君子難進易退不揚而順之則身必晦又惡
不先遏則雖欲揚善有所未能此言之序也火在天
上高明无以加舜有大功二十本諸此而已虞翻謂
五以日應乾而行于天也比初動成震為春至二成
兑為秋至三離為夏坎為冬故曰應乎天而時行又
曰乾為天休二變成巽巽為命故順天休命
初九无交害匪咎艱則无咎
象曰大有初九无交害也
上有以交乎下然後下有以交乎上如二五是也初
九處卑而遠上交所不及大有之主以柔道接下上
下交孚之時初九乃以卑遠不及豈不為害然而非
其咎也固其所守益難其進終無不合者故曰无交
害匪咎艱則无咎也鼎祚易謂比初動成屯屯艱也
變得位艱則无咎
九二大車以載有攸往无咎
象曰大車以載積中不敗也
大有衆陽宗隂而二獨為五所應猶之人臣以剛強
任事之才人君于衆賢之中尤所委任使二于此所
積不中所受過量則顛覆之患可立而待尚能行乎
惟二以強任之力蓄積得中如大車有容雖載厚而
不敗也兹其所以有攸往而无咎乾為圜圜者車之
象盧氏曰二體履剛中可以任重有應于五故所積
中而不敗
九三公用亨于天子小人弗克
象曰公用亨于天子小人害也
九三當大有之時居下卦之極公侯豐大之象也豐
大而能享上則无害不然豐已自肆鮮不及矣故曰
公用亨于天子小人弗克惟弗克故曰小人害也亨
當讀作享享上之謂也陸德明從王弼作平聲讀能
自通于天子諸家多作上聲讀以宴饗為義謂三為
五所饗也此蓋蔽于春秋卜偃之言狐偃勸晉侯納
王偃筮之遇大有之睽偃曰吉遇公用享于天子之
卦戰克而王饗吉孰大焉天為澤以當日天子降心
以逆公故杜預亦以為饗夫宴享一時之事又其所
筮乃乾變為兑故有施澤及下之象若九三之享于
天子乃以下事上之義不必專從春秋謂受宴饗也
要之公能享王則王之饗也在其中矣虞翻曰天子
謂五三公位也
九四匪其彭无咎
象曰匪其彭无咎明辨晳也
彭當從先儒謂讀作旁姚信云彭旁音同彭謂九三
為四之旁也五方以柔履尊而九三以公侯盛大之
勢居其下為四者處乎兩間一心承上而已不知其
旁也然非明智之士昭晰而不惑則鮮不有咎明辨
為其在離體故也虞翻讀彭為尫行不正貌謂四失
位不正而以旁音者為字誤
六五厥孚交如威如吉
象曰厥孚交如信以𤼵志也威如之吉易而无備也
信以𤼵志諸儒或以為五𤼵二之志或以為二𤼵五
之剛夫五居尊位雖用之以柔然剛健文明乃五之
德二如大車載物受任而行孰謂上之剛德由二以
𤼵哉先儒謂五為信德上九乘之繫辭猶有履信思
順之文則信以𤼵下之志无可疑者蓋大有上下交
孚之卦也在下之志非上以誠信𤼵之則无以自通
往往抱正信之衷而不得啓者有矣高宗命傅說曰
啓乃心沃朕心此亦𤼵其志之謂也雖然上下任誠
而威不立則慢所由生故曰威如吉威如之吉謂使
人立于防範之内不違顔而自懾非戒備而自嚴也
故曰易而无備或謂上卦離有戈兵自備之象此誤
也儒猶以忠信為甲胄況大有之厥孚交如尚何待
戈兵自備乎此不可以除戎器戒不虞之義求之也
侯果曰其體文明其德中順信𤼵乎志以覃于物物
懷其德以信應君君物交信厥孚交如也為卦之主
有威不用唯行簡易无所防備物感其德翻更畏威
威如之吉也
上九自天祐之吉无不利
象曰大有上吉自天祐也
凡有大者天命之使有可也而不可以自有也若自
有其所有則非天之所相矣上九旣當大有之時又
能履信而思順此不敢自有其有而宜為天之所相
者也故自天祐之吉无不利集𫝊謂乾為天兑為右
右助之也
䷎(艮下坤上)
謙亨君子有終
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
靡不有初鮮克有終固人道所難謙亨君子有終則
異于是蓋謙之效不見于初而常見于其終故也人
皆處前我獨處後人皆取多我獨取少自衆人視之
晦而未明卑而未振无所有也然虧者變者害者惡
者无不受滿盈之罰彼謙者方晦而光卑而不可踰
故象于此申言其義曰君子之終也夫謙以九三成
卦九三本剥之上九與六三相易而成謙上九之陽
降而居下六三之隂升而居上陽損其尊隂行其志
所謂天道下濟而光明地道卑而上行也謙尊而光
卑而不可踰此獨為九三言也九三雖自上而降然
衆隂宗之勢不得越故曰不可得而踰此有終之效
也非特如此德欲謙也所以成謙者本乎順謙以順
也所以濟順者貴乎止兹又坤艮之餘意乎不然謙
過而流將至失已非亨之道集𫝊謂濟當作際謂下
交也流謙如江河百川赴焉者是也九家易曰艮山
坤地山至高地至卑以至高下至卑故曰謙也謙者
兑世艮與兑合故亨侯果曰此本剥卦乾之上九來
居坤三是天道下濟而光明也坤之六三上升乾位
是地道卑而上行者也
象曰地中有山謙君子以裒多益寡稱物平施
天下有山為遯先儒謂山高峻逼上宜遠也地中有
山則卑者上行而高峻者反居其下乃天地鬼神盈
虧自然之道君子觀其象故宜裒多而益寡稱物以
平施也裒先儒多讀作捊取也字書作掊廣雅云減
也詩原隰裒矣舊本裒作聚也減聚二義皆于易不
礙蓋減多而掊聚之用以益寡盈虚平施之道也君
子識此故貴富勢利皆不敢自滿推以治人治物其
裒益平施亦本諸此而已集𫝊謂艮為手掊也坎為
水平施之象也虞翻謂坎為平坎取互體也
初六謙謙君子用涉大川吉
象曰謙謙君子卑以自牧也
牛順物然无以牧之雖穿其鼻有所不服上卦坤為
牛必于初六牧之者欲使就卑下也其在人驕傲盈
侈之性非自知所牧雖父兄師友有不能制況少男
乎艮于卦為下初六又艮之下居下之下雖謙之又
謙亦自牧于蚤之意也應在互坎川之象不曰利涉
大川而曰用涉大川者蓋卑而不抗本非涉川之材
聖人謂執謙下人无往不濟用以涉川猶吉荀爽曰
初最下為謙二隂承陽亦為謙故曰謙謙
六二鳴謙貞吉
象曰鳴謙貞吉中心得也
鳴者物不得其平情動于中而見于音聲者也六二
之鳴其傷于无應而有不平歟將鳴于此以求應也
曰无是也二積謙履中非一日五雖不應无傷也九
三乃以近比應于其旁六二念六五之不來喜九三
之應已忽然有得于中故不知音聲之𤼵故曰鳴謙
貞吉中心得也雖然三二非正應而相應者豈二為
不正以求福哉二知守正為善而已天下未有為善
而外不獲助者集𫝊謂二動成兌兌為口姚信曰三
體震為善鳴二親承之故曰鳴謙得正處中故貞吉
九三勞謙君子有終吉
象曰勞謙君子萬民服也
身之服勞无如手足大禹之腁胝可見也艮為手互
震為足坎為勞卦而震艮共之手足服勞君子效力
有功之象也士之无所養者𩔖好矜伐有功者為甚
然亦以此敗何則有功而不以分人先已自伐人起
而與之争必不能有終矣惟九三有勞而謙極剛強
有為之才而能止故萬民服君子之謙至于萬民服
豈不謂之有終乎繫辭謂致恭以存其位者是也荀
爽謂體坎為勞終下二隂故有終吉鼎祚易謂羣隂
順陽故萬民服
六四无不利撝謙
象曰无不利撝謙不違則也
撝與麾同蓋有揮却之義六四上奉謙德之君于心
則安九三以陽剛服勞之功貶損而承我我能安乎
撝而去之者所以推其禮而不敢受非巽不以道而
求悦于三也大抵陽乘隂隂承陽理之常也當謙之
時為順之始其不敢受三之承者亦遵其常理而已
故曰不違則不曰不失而曰不違則者以見四非能
增損獨不戾其常而已能如是則俛仰柔順上下皆
利雖然艮為手有撝之象四在震而猶取于艮者蓋
撝而下却之手當在下陸德明曰撝指撝也
六五不富以其鄰利用侵伐无不利
象曰利用侵伐征不服也
謙當萬民服而有不服者五方守謙彼敢侮者不容
无也故謙惟六五闕之者聖人慮其過也雖然人君
自處以謙則人斯樂從其為用者必衆不富以其鄰
蓋言以謙用衆也利用侵伐宜矣艮為山二居其中
且不來應則恃險而不服者也五動至三離為戈兵
荀爽曰鄰謂四與上也自四以上乘陽失實故皆不
富
上六鳴謙利用行師征邑國
象曰鳴謙志未得也可用行師征邑國也
物有自得而鳴者六二是也有不平而鳴者上六是
也上與三為正應三乃止于下而不來六雖以謙自
處要之中不平志未得也此其所以鳴謙歟鳴與二
同其所以鳴與二異矣雖然以柔居柔處謙之極與
為應者乃相違如是其可以不征然以五之尊其所
侵伐止于不服六不得位也愆違之罪可以問邑國
而已邑國已之所有如九三者是也大抵處謙之時
終以克已自損為事至于物有違義犯教則不得已
而征之上六无戈兵之象而曰利用行師者坤為衆
故也虞翻謂應在震故曰鳴謙體師象震為行坤為
邑故利用行師征邑國
䷏(坤下震上)
豫利建侯行師
彖曰豫剛應而志行順以動豫豫順以動故天地如之
而況建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
李鼎祚謂震春兌秋離夏坎冬四時位正故不忒震
正體坎互體艮伏兌坎伏離坎又為法律有刑罰之
象
象曰雷出地奮豫先王以作樂崇德殷薦之上帝以配
祖考
四至初有宗廟之象故曰以配祖考
初六鳴豫凶
象曰初六鳴豫志窮凶也
六二介于石不終日貞吉
象曰不終日貞吉以中正也
六三盱豫悔遲有悔
象曰盱豫有悔位不當也
九四由豫大有得勿疑朋盍簪
象曰由豫大有得志大行也
六五貞疾恒不死
象曰六五貞疾乘剛也恒不死中未亡也
上六冥豫成有渝无咎
象曰冥豫在上何可長也
䷐(震下兑上)
隨元亨利貞无咎
彖曰隨剛來而下柔動而說隨大亨貞无咎而天下隨
時隨時之義大矣哉
象曰澤中有雷隨君子以嚮晦入宴息
初九官有渝貞吉出門交有功
象曰官有渝從正吉也出門交有功不失也
六二係小子失丈夫
象曰係小子弗兼與也
六三係丈夫失小子隨有求得利居貞
象曰係丈夫志舍下也
九四隨有𫉬貞凶有孚在道以明何咎
象曰隨有𫉬其義凶也有孚在道明功也
九五孚于嘉吉
象曰孚于嘉吉位正中也
上六拘係之乃從維之王用亨于西山
象曰拘係之上窮也
