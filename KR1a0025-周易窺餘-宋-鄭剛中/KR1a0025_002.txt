周易窺餘卷二宋鄭剛中撰
上經(需至比)
䷄(乾下坎上)
需有孚光亨貞吉利涉大川
彖曰需須也險在前也剛健而不䧟其義不困窮矣需
有孚光亨貞吉位乎天位以正中也利涉大川往有功也
險在前須而後進卦之所以為需曰有孚光亨貞吉
者謂五也需自大壮來大壮之九四升為需之九五
敦實中正進而得位故曰有孚光亨貞吉以此涉險
雖大亦濟故利涉大川此以卦才及九五所自來者
言需也大抵見險而能須則不至冐昧而犯難彼至
健者莫如乾然德行常易以知險惟知險故雖剛陽
之性猶委曲而有往此乾所以需於坎體之下也又
坎以一陽上下俱隂𫝑足以䧟陽而終不得䧟者以
其剛健光亨无困窮之義故也不然二隂溺之踸踔
而不得出况欲濟大川耶五者天位九以正中之德
位乎天位此其所以濟天下之險蓋聖人之與時偕
行者也或曰坎險也需須也坎若常以險臨乾彼乾
剛之性能久須乎曰坎為坤則乾行矣干寳曰雲升在
天雨未降翺翔東西需之象也何妥曰大川者大難
也須之待時本欲涉難旣能以信而待故可以利涉
大川矣蜀才曰此本大壮卦李鼎祚曰六五降四有
孚光亨貞吉九四升五位乎天位以正中也
象曰雲上于天需君子以飲食宴樂
需須也須而有待則暇豫而不廹多方所謂須暇是
也飲食宴樂宜以暇時若酬酢應對膠擾多遽則文
王不遑暇食周公吐哺稷猶巳飢如之何以飲食相
宴樂乎故需之象言飲食
初九需于郊利用恒无咎
象曰需于郊不犯難行也利用恒无咎未失常也
同人于郊在上九所以為遠外之極需于郊在初九
謂去險之遠也然干寳乃謂郊乾坎之際何也蓋應
在四則乾坎之際也需于郊雖不犯難然利用恒而
巳不能恒常自守則咎終及之故曰利用恒无咎而
象以未失常許之夫未失常者謂不失常也然聖人
止曰未失常者大抵爻雖有善不保其善之必終者
聖人不全許若曰未失常也未失道也此𩔖皆謂今
雖无此而後未可知也其不敢滿人之志如此爻雖
有不善尚可誘之使進者聖人猶存之若曰道未光
也志未得也此𩔖皆謂今雖不然而後或可勉也其
不欲絶人之善如此諸卦可以𩔖見
九二需于沙小有言終吉
象曰需于沙衍在中也雖小有言以吉終也
或問需于郊于沙于泥而卦以需名漸于干于磐于
陸而卦以漸名義或同歟曰文同而義異也于郊于
沙之𩔖以去患之遠近為言于干于磐之類以處身
之高下為言需以時漸以德需者須待而未進觀時
而已漸者已進无所須獨行之不以躁爾蓋需之内
卦乾也性巳剛銳前復有險戒在于動非須之不可
漸之内卦艮也性已靜止雖進无害能以漸焉尤稱
其德此需漸不同之義然亦有近似者需之九二漸
之初六皆足以致有言九二需于沙小有言終吉初
六鴻漸于干小子厲有言无咎是也大抵時未可德
未彰君子遇患隱約之日皆不免于有言言所以傷
我也君子觀時養德求其在我者亦何傷乎人之言
哉但需之二五以陽遇陽兩剛不相應初雖小有言
而二以寬裕自處終當自吉皆善𩔖故也漸之初六
以柔弱在下四不為應小子見其无應寡助而不知
其漸故厲而有言言亦何咎蓋所言者小子也兩卦
所謂有言者于此乎辨虞翻曰沙謂五水中之陽稱
沙也荀爽曰二應于五水中之剛故曰沙知前有沙
漠而不進也體乾處和美德優衍在中而不進也
九三需于泥致寇至
象曰需于泥災在外也自我致寇敬愼不敗也
寇非但盗也凡與我敵而相傷者皆是也彼為我敵
則我以彼為險然我不廹而近之則不肖之心未生
九三居乾上廹近于坎隂不得安其居此致寇之由
也大抵與寇對者此无罅可乘則彼不得入罅啟則
敵至三與坎旣逼近而與上六應情親𫝑順有罅于
此彼安得不乘故曰災在外也三能持之以敬謹又
需以待之雖至不能為害或曰初亦與四應何以不
致其來曰初去害遠矣善持軍者臨敵持重虚實好
惡使彼无得而窺者其知九三乎崔憬曰泥近乎外
者也三逼于坎坎為險盗故致寇至大抵坎為水四
坤土泥之象
六四需于血出自穴
象曰需于血順以聽也
穴者隂之所也隂安其所則陽不與之爭三陽久需
不進四礙其路此蓋不靜而出得无傷乎雖小傷而
能需于血則終亦順聽之矣故无凶上六居隂之極
苟出而與三陽爭則交戰之血將至于玄黃惟入于
穴而知敬焉雖衆陽无以傷也所以終吉出入于穴
所以見二隂之動靜非謂陽也水主聽又其性卑下
故順聽
九五需于酒食貞吉
象曰酒食貞吉以中正也
需自象言飲食宴樂之後惟九五言酒食者為其暇
也暇而酒食不可不出于正惟羣隂退聽險難已平
履中正位優游无事以供天下之求如湛露鹿鳴之
作則吉荀爽曰五互離坎水在離火上酒食也虞氏
曰沉湎則凶中正則吉
上六入于穴有不速之客三人來敬之終吉
象曰不速之客來敬之終吉雖不當位未大失也
不速之客諸家皆曰客不召而來謂主人不以辭促
之而自至考于禮鄉飲固有主人速客雜記有須客
之辭于理亦通然三陽知前有坎不肯遽進旣需于
郊又需于沙又需于泥可謂遲遲其行矣此之謂不
速惟來之不速故隂不敢固陽之地而剛不䧟易傳
曰爻以六居隂而云不當位者以隂宜居下而居上
故也然能敬謹而終吉故未大失荀爽曰雲升極則
降為雨雨則雲入于地故入于穴
䷅(坎下乾上)
訟有孚窒惕中吉終凶利見大人不利涉大川
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
孚者妄之反訟而有孚可以訟矣然不免于窒惕者
訟之為道雖孚无亨之理上健下險阻礙不通能窒
惕而知懼僅得中吉此其所以不可終也訟而不妄
必有中正者為之聽故利見大人得中正之人聽吾
有孚之訟然猶不利涉川者蓋天與水違而成訟旣
與水違不應涉也上剛下險二體之才也險而健訟
之所由生也蜀才謂訟自遯來二進居三三降居二
此所謂剛來而得中以剛居中有信之寔而又與五
應此之謂有孚侯果曰大人謂五也斷决必中然大
人以中正為德則其所聽亦中正者是與必欲成訟
則五將不與二隂揜之坎䧟而不得出此入于淵之
道也坎䧟為窒為加憂惕之象李鼎祚引王弼註云
九五處得尊位為訟之主用其中正以斷枉直
象曰天與水違行訟君子以作事謀始
虞氏曰險而健者常好爭訟此固其理然致險者亦
健也繫辭曰乾天下之至健也德行常易以知險由
是知險藏于健惟行健以易者能知之不然隂方以
䧟陽為意吾不覺之于蚤而投身其中則不得出矣
惟避險于蚤然後可以全其健君子以作事謀始是
宜謹聖人之戒也天與水其行不同苟見于跡者已
若天與水之相違則訟安能已坎為耳聽而作謀故
曰謀始集傳謂乾陽始于坎作事謀始窒訟之源也
虞翻曰君子謂乾三來變坤為作事坎為謀乾知大
始故以作事謀始
初六不永所事小有言終吉
象曰不永所事訟不可長也雖小有言其辨明也
險而健則訟六以隂柔居坎之初蓋易與也故不永
所事雖然初旣易與而象繼之以不可長者蓋不永
所事所以戒初使自覺不可長則欲人不敢忽初謂
无能也然隂非倡物者訟豈在我哉雖小有言終亦
辯明而已盧氏曰初欲應四而二據之暫爭事不至
永雖有小訟訟必辯明故終吉
九二不克訟歸而逋其邑人三百戶无眚
象曰不克訟歸逋竄也自下訟上患至掇也
此爻諸家讀不一或以歸而逋其邑為句人三百戶
繼之或以不克訟歸而逋為句其邑人三百戶无眚
繼之要當以不克訟歸為句而逋其邑人三百戶共
為一句何以言之曰九二之訟下訟上也自下訟上
患至如掇况五以中正之德為之上而可訟乎其不
克而歸宜矣雖然坎自坤得也坤為衆有其衆變而
為險所以敢于訟上聖人必使逋其邑人三百戶者
恐其恃衆憑險之心不悛浸或成亂爾訟而不勝苟
能歸而引咎避其邑戶之衆寡約自損尚可至于无
眚不然主訟者所不容也不曰无咎而曰无眚者蓋
以下訟上多出于所見之不明今乃能逋其邑戶不
敢自居則如掇之患庶可逭矣三百戶下大夫之食
其受邑不為多也聖人猶欲其逋而去之則上下之
分其可以不謹李鼎祚謂坤為戶乾為百三爻故為
三百戶
六三食舊德貞厲終吉或從王事无成
象曰食舊德從上吉也
九二訟不克故逋邑戶而失其食六三居兩剛之間
危厲自保以无訟為德其食如舊此之謂食舊德雖
然居訟之體安能无訟或從王事則訟亦有時乎不
免矣從王事謂如聽訟之𩔖蓋五為訟主六三亦從
事于下者奉行五之中正使訟道不至于成則訟平
而政理此其所以終吉或曰三與上應者也所謂從
者无乃謂從上九者耶曰上九之訟不可從也從上
九則得服三禠尚安得吉集傳謂三之上成兌口食
舊德也
九四不克訟復卽命渝安貞吉
象曰復卽命渝安貞不失也
九二九四皆曰不克訟九二不克訟則逋其邑人无
眚而已九四不克訟則復卽命渝安貞吉何也曰二
之不克訟訟而不勝者也能退自貶損庶乎无眚四
之不克訟則欲訟而不得者也以理自復則有安貞
之吉易傳謂五君也義不克訟三居下柔不與之訟
初又正應而順從之亦非與訟者也如是則訟无由
而興此所謂欲訟而不得也雖然欲訟不得豈九四
亦嘗有意于訟乎曰剛陽之性其本好動又居健體
所謂訟者未嘗忘于中也惟見其訟之不克變而安
貞則吉此之謂復卽命命對人事為言也渝安貞所
謂以理自復變而安貞虞翻曰失位故不克訟渝變
也不克訟故復位變而成巽巽為命令故復卽命渝
動而得位故安貞吉謂二已變坤安也
九五訟元吉
象曰訟元吉以中正也
五非為訟者也居訟之時為治訟之主王肅曰以中
正之德齊乖爭之俗元吉者也
上九或錫之鞶帶終朝三禠之
象曰以訟受服亦不足敬也
訟極則勝負分得鞶帶者勝而受寵也訟至于極豈
能常勝受寵者亦偶然耳故曰或錫之夫衣服所以
彰有德人慕其德故并其服而欽之訟非可以為德
也于服何榮終朝三禠之此固其理莊子曰今取猨
狙而衣以周公之服彼必齕齧挽裂盡去而後慊蓋
服非猨狙所安也訟而受服豈但不安而已愧恥而
三禠之蓋有挽裂之意孰謂人而无羞惡之心乎受
服三禠錫馬三接善惡之效初不待久不終朝而得
失之應其至再三也訟互有離巽有離也故炎上不
平好訟者得之有巽也故順理而不爭訟平者得之
侯果曰禠觧也乾為衣為言故以訟受服翟玄曰上
以六三錫下三陽羣剛交爭得不以讓故終一朝之
間各一奪之為三褫
䷆(坎下坤上)
師貞丈人吉无咎
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
比與師皆以一陽為五隂之主比居五師居二此君
臣上下之位師與比所以相反對也師之二以臣得
衆以剛應上而又險以順其在爻在體无一不善然
彖許其可以王者王謂五也易傳所謂六五之君為
正應信任之專蓋上下相須以成王業者也然則非
丈人其能吉而无咎乎丈人子夏𫝊作大人丈人大
人雖皆有德望尊重之稱然丈人則又法度所在鄭
康成謂能以法度長人師以法度為主讀當以大人
為允也人君之主師將帥之行師皆不可以不貞已
正則物正物正則衆正雖然不曰正衆而曰以衆正
者蓋正衆則衆未必盡正以衆正則衆皆惟正之歸
此王天下之道也夫好安好逸好生天下之情也上
所施行稍咈其情則下必憚而不從行師之道勞之
危之死之毒其常情如瞑眩之藥而不聞氏之不從
者以其師之出于貞而已此其所以吉而无咎苟毒
之不以正是真擾民也民將不從其能无咎乎故曰
以此毒天下而民從之吉无咎者謂吉且无咎困之
辭曰大人吉无咎乃其類也略例曰吉无咎者本亦
有咎由吉而後得免也无咎吉者先免于咎而後吉
從之也由是觀之易固有吉而有咎者大壮上六艱
則吉咎不長也此蓋吉之藏乎咎者也晉萃升巽皆
吉无咎而損益二卦皆元吉无咎孰謂吉則无咎乎
丈人吉且无咎宜其可以師矣干寳曰坎為險坤為
順兵革刑獄所以險民也毒民于險中而得順道者
聖王之所難也毒荼苦也五刑之用斬刺肌體六軍
之鋒殘破城邑皆所以荼毒奸凶之人使服王法者
也故曰以此毒天下而民從之毒以治民明不𫉬巳
而用之故于彖象六爻皆著戒懼之辭也
象曰地中有水師君子以容民畜衆
水无所不在地于水无所不容容民畜衆此蓋以卦
之全體言也分而論之則所以容民者莫如坤所以
畜衆者莫如坎何以言之臨之外卦坤也其象曰容
保民无疆豈不以博厚廣大者乃坤之勢歟坎之上
下卦水也其象曰水洊至習坎豈不以合衆流而並
受者乃水之性歟容民所以保之畜衆所以聚之能
容民于先然後能畜衆于後不然敺魚敺雀尚能動
衆以毒天下耶
初六師出以律否臧凶
象曰師出以律失律凶也
師以律為正律者法也師靜而不動法猶不可廢一
動而出則于事為危于器為凶于天下為毒苟无法
以齊之則參差至險之情何所不有聖人尤戒于出
師之始而見之初六也以律出師師之善也不以律
則為不善斯有凶矣故曰否臧凶集𫝊謂否當如可
否之否引劉遵謂否古之不字也馬鄭王肅皆作方
有反或曰知莊子論先縠用兵引師之臨曰師出以
律否臧凶執事順成為臧先縠反而逆之所謂不臧
也是以凶師之臨蓋初六動而為兌知莊子謂之律
竭杜預謂坎變為兌是法敗也易與春秋𫝊否字古
皆兩音惟詩未知臧否獨音鄙九家易坎為律
九二在師中吉无咎王三錫命
象曰在師中吉承天寵也王三錫命懷萬邦也
二居坎中而坤為外卦所謂剛中而應行險而順五
得所付矣大抵師之道不及則懦過則跌二者皆凶
道行師而凶禍不止其身二今履中得吉不以過不
及為生靈之害雖三錫命非濫也雖然錫命謂寵九
二可也何以能懷萬邦也曰吾民樂阜安而畏騷動
興師之始雖曰除殘去害要之弗戢之禍亦天下所
共憂今也寵錫之命惟及九二然後知吾君之出師
本乎中道而已萬邦胡為而不懷乎光武平定天下
之後絶臧宫馬武之請天下所以歸心李鼎祚曰案
二互體震震木數三王三錫命之象周禮云一命受
職再命受服三命受位是其義也
六三師或輿尸凶
象曰師或輿尸大无功也
輿載也尸神主也古者行師必載廟社之主所以示
三軍以不敢專賞罰之義九二為長子帥師矣則載
主之賞罰當以付之今又使六三輿尸則是以兵付
二而以賞罰付三也如是可乎弟子輿尸使不當也
故其詳見于六五
六四師左次无咎
象曰左次无咎未失常也
左右前後者兵家之形𫝑次舍遲速者兵家之進止
春秋書次者皆謂師之不行也曰左次者蓋避右而
趨靜阻險而自保然則六四何以為是歟曰六四上
无承下无應而巳又不足以有為故依震林坎水靜
止而不動其在兵法猶未失常也用兵之道有正有
竒夫欲動而進取則用竒為上不然莫若守正正者
易之所謂常也程不識必正部曲擊刁斗者不敢失
常廢律爾崔憬曰偏將軍居左與險无應進取不可
六五田有禽利執言无咎長子帥師弟子輿尸貞凶
象曰長子帥師以中行也弟子輿尸使不當也
害稼者禽之罪田者執以為言田其禽可也五執言
于上則九二奉辭于下為五田禽者也坎為中男然
自二以上互體有震故稱長子九二旣居長子之位
三在坎則于二為弟其于乾子也或帥師而中行或
輿尸而不當皆上所使而已師之六爻惟九二有吉
餘止于无咎否則凶孰謂荀林父彘子輩不至于敗
而秦皇漢武之天下可一日安乎虞翻曰田謂二陽
稱禽震為言五失位變之正艮為執故利執言无咎
上六大君有命開國承家小人勿用
象曰大君有命以正功也小人勿用必亂邦也
師終宜有正功之命大而開國小而承家惟所用之
獨不可用小人爾然則小人以軍功奏者可廢乎易
𫝊曰賞以金帛禄位可也離之上九曰王用出征以
正邦也征以正邦而用小人于後无乃自亂其邦乎
聖人制治于未亂苟懷桑土綢繆之戒亂未必有至
使小人在開國承家之列其亂无疑故曰必亂邦也
集𫝊引春秋坤為國邑于象宜爾然將帥各食其土
是乃為上六休兵之道乎樂記曰倒載干戈包之以
虎皮將帥之士使為諸侯然後天下知武王之不復
用兵也虞翻曰乾為大君巽為有命謂上動成乾上
之三成巽故也
䷇(坤下坎上)
比吉原筮元永貞无咎不寧方來後夫凶
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
一陽得位五隂從之比之所以吉也元永貞雖謂九
五亦上下之所共也易傳曰元謂有君長之道永謂
可久貞謂得正上之比下必有此三者下之比上必
求此三者惟上下共之故始比之時貴于原筮謂推
原其本而占决于心也莊子曰无故而合者亦无故
而離占决于心不過以此求其情實而已蓋原有相
因之義原古文為厵泉之本也後世省文為原曰原
筮者又有推原加審之意不寧方來當從先儒作不
寧之方皆來也後夫凶當從集𫝊作上六之來後于
衆爻也書曰惠廸吉從逆凶謂順道則吉也坤體在
下險在順上故曰比吉也比輔也下順從也若乃盡
元永貞之道為比之主則非剛中而上下應之不能
也干寳曰後服之夫違天失人必災其身故後夫凶
謂後服者違天失人可也謂後服之夫則未允蜀才
曰此本師卦案六五降二九二升五剛往得中為比
之主故能原究筮道以求長正而无咎矣虞翻曰水
性流動故不寧坤隂為方上下應之故方來也後謂
上夫謂五也坎為後艮為背上位在背後无應乘陽
故後夫凶也
象曰地上有水比先王以建萬國親諸侯
諸侯建國者所同有也不相親比與无輔同也先王
觀比之象上下相得如水土之无間然後有萬國之
助虞翻曰震為諸侯坤為萬國為腹坎為心蓋詩公
侯腹心之義也謂有震者以師言之
初六有孚比之无咎有孚盈缶終來有他吉
象曰比之初六有他吉也
陶土為缶可用以汲外无文飾王弼謂質素之器初
取以為象者坤土而坎水故也土者信之本相比之
道以信為先不容有飾情之偽惟如是故有孚无咎
及夫積之旣久信著誠充如缶之盈則昔之未比者
今皆自外至矣此之謂終來有他吉他言非所比而
亦比也四本不應初曰終來有他吉豈缶之旣盈孚
道旁格雖如四之不應者亦自外而來親耶荀爽曰
初在應外以喻殊俗聖王之信光被四表絶域殊俗
皆來親比故无咎也缶者應内以喻中國孚旣盈滿
中國終來及初非應故曰他也象云有他吉者謂信
及非應然後吉也
六二比之自内貞吉
象曰比之自内不自失也
治有内外情有親疎九五以一陽為衆隂之主其所
與為正應者六二也蓋情親而在内者也方來者有
他吉者外比者皆情疎而在外者也居比之時方將建
萬國親諸侯苟非先與所親以誠信之道自内始則
何以使人從之于外乎惟二以中正上比于五五以
中正下比之其行之于内者旣无不正則人之來歸
有不得而辭者不然二與五先自失矣尚能使人親
我哉故曰比之自内貞吉象曰比之自内不自失也
或曰安知二與五比謂之自内曰以六四知之也四
舍正應而比五謂之外比則二五以本應相比非内
而何崔憬曰自内而比不失已親也
六三比之匪人
象曰比之匪人不亦傷乎
匪人非謂小人不能義之與比而比非所親是為匪
人六三是也六三介二四之間將上求比乎則四以
承五而在外將下求比乎二又正應乎五皆非我所
得比也進退上下之間不我與而強比之豈不傷耶
或問三何以不進比上六曰上六不應也然則四亦
不應初何以有終來之吉曰初以孚道居比之始積
久盈缶雖不應者亦將自外而來親今六三所以自
處者已不中不正能有盈缶之孚使人從耶又問比
之匪人與否之匪人同歟曰文同而意異否泰盈虚
此天也非人也故曰否之匪人比則謂所比之非人
也王肅本比之匪人下衍凶字理或當然
六四外比之貞吉
象曰外比于賢以從上也
六四九五同在坎體以四比五而曰外比之何也曰
初者四之本應也初為内則五為外矣
九五顯比王用三驅失前禽邑人不誡吉
象曰顯比之吉位中正也舍逆取順失前禽也邑人不
誡上使中也
比道嫌幽暗又况主道之利明乎宜九五之顯比也
王者處大中至正之地其與人比豈若世之濕沫相
濡者正猶三面之羅仁義並用其逆而前者舍之其
順而背者射之舍前者為其前而嚮我所以明比道
之當先也射後者為其順而去我所以明比道之不
可後也集傳引鄭康成禽在前來不逆而射之王弼
謂趨已則舍之背已而走則射之按大司馬狩田旣
陳設驅逆之車鄭氏謂驅出禽獸使趨田者由是知
田之于禽好嚮而惡背也田者志在得禽今嚮我者
舍不取故曰失前禽王之好惡顯顯如是初豈設為
告誡強邑中以從違哉惟不誡自化故人非特以親
上為樂又將退而相率以義上下舉不失乎中矣雖
然民豈自能為中上實使之中也故曰上使中也以
卦求之五位于上而坎性順下順下而趨者于五為
背也反而上行于坎為逆則于五為親矣舍逆取順
來則親之背則誅之人君御萬國之道虞翻謂三動
成離故顯比李鼎祚謂下三隂為三驅不及初故失
前禽
上六比之无首凶
象曰比之无首无所終也
虞翻曰首始也天下之理有始則有終上六无始安
得有終何則衆非元后何戴四隂所以比而承五上
六无先物之見迷而在後无始明矣
