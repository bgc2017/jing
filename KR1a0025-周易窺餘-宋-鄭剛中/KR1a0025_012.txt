周易窺餘卷十二宋鄭剛中撰
下經(革至艮)
䷰(離下兑上)
革已日乃孚元亨利貞悔亡
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天地
革而四時成湯武革命順乎天而應乎人革之時大矣哉
水火不自息相遇而不得于是乎息以卦論之睽革
皆火澤為體火在上澤在下為睽澤在上火在下為
革何也曰火性上已趨上矣則與水无忤澤性下已
就下矣則與火不争上下異位但无契合之理要之
不相勝也睽而己矣火自下而升遇水焉火勝則水
竭水自上而降遇火焉水勝則火滅水火異性相遇
而相息此變革之道也求之在人二女亦然少女處
于内中女在乎外不同行也是以睽少女在外而志
乎内中女在内而欲乎外不相得也是以革故革之
象雖亦取于水火離兑而與睽不同者大槩如此已
日已當從先儒讀作己事之己已日乃孚謂革易其
故體不能即日孚也惟革事之日已矣然後人始孚
而信之盖水濕火燥雖已就革而燥濕之性未能遽
盡必少湏之使二氣分而燥濕定然後水火純一此
隂陽之妙物理人事所同也雖然革不能无悔也革
而不當人不信之則悔之所由生文明以說大亨以
正以此而革則革无不當而人信之易傳謂文明則
盡事理說則順人心故能大亨以正革之而悔亡也
天地與湯武之革其在是歟離為文明兑為說卦有
坎離震兑四時也謂有震者卦自遯來无妄之變也
革而信之一本无之字
象曰澤中有火革君子以治歴明時
澤中有火謂火在内也火在澤中非革而何革莫大
于天道人所宜觀觀天之道不可以他求求之時數
而已時无止數无窮革久則錯謬之所由起故君子
治歴以明之歴明數正然後天時无過不及之失君
子非求知天也欲觀天之道以盡革之義而已革之
止遯之乾也乾天在上日月星辰之所聚有歴之象
初九鞏用黃牛之革
象曰鞏用黃牛不可以有為也
革之義取于皮革之革謂革其故體也黃牛之革異
乎他革為其中順而固也牛順物黃中色取其革而
用之其固可知初九居革之始上无其應未可有為
然以陽居離其性動躁趨上苟不能堅立待時則革
而不當凶必隨之此聖人所以設鞏用黃牛之勸也
鞏用黃牛之革欲其堅以中順自固而已干寳曰離
為牝牛離有坤黃牛之象遯六二曰執之用黃牛之
革今初九曰鞏用黃牛之革者盖遯之為卦下卦艮
也艮為手故曰執
六二已日乃革之征吉
象曰已日革之行有嘉也
已日乃孚君道也于革為先已日革之臣道也于革
為後臣之革從君而已故于六二言之六二之才之
位足以有革苟不能上從其君則凶矣故征吉无咎
征而吉所以行有嘉也二五雖正應而其體則水火
也二不往則水火不相濟二往然後相濟可以有為
此所以行則有嘉也荀爽曰日者君象五居位為君
二能革意去三而應五故曰已日乃革之
九三征凶貞厲革言三就有孚
象曰革言三就又何之矣
就如去就之就九三下卦之革已成上三爻兑體以
革之當故皆說而來就曰革言三就者謂革言一出
而彼皆无違也何則當革之時一人從之未足信也
至于再至于三從者衆矣然後革而當理以當理而
又欲進焉凶之道也故九三上六俱有征凶之戒然
上六之戒能守正則吉九三之戒事方初革危疑乍
定雖守正猶厲况躁動而不知已乎象所以問其何
之也三互體有巽命令之象又三與上相應為兑口
故曰革言翟玄謂三就上二陽與三共據二隂故曰
革言三就有孚崔憬謂位雖正未可以頓革故以言
就之
九四悔亡有孚改命吉
象曰改命之吉信志也
改命者革命也革至九四弊无不革矣然不曰革命
而曰改命者九四臣也君革命臣能奉承所改之事
而已如正朔服色之類上以所致改易者命其下臣
奉承行之此之謂改命夫革必有悔惟革之當而人
信之則悔亡九四至于改命有孚則非但上之志為
下所信而下之志亦為上所信矣集傳謂九居四宜
有悔革而當是以悔亡先儒謂巽為命四動互坎改
巽故改命四動成坎坎為志故信志
九五大人虎變未占有孚
象曰大人虎變其文炳也
九五革命之主湯武是也然爻止言虎變而不及革
者盖革道至九四已成五乃既革得位自變之象虎
變非謂虎有變也大人之變著見于外者如虎之文
虎具乾坤之義當未著見之時其玄黃之文固已可
信及其久也其文炳然猶之聖人抱陽剛之才為革
命之主典章物采燦然有文明之道此天下所以說
而信之其為孚也何占乎占謂吉凶猶豫故占以為
信聖人之革其占久矣及乎事定功成天下信而嚮
之是謂已日乃孚此舉世信聖人之日而未占有孚
者乃聖人自信之道也馬融宋衷皆以兑為虎集傳
謂六二往應五離變兑為文明虎之文也
上六君子豹變小人革面征凶居貞吉
象曰君子豹變其文蔚也小人革面順以從君也
虎豹異文故其象不同爻孔穎逹曰上六雖不能同
九五革命創制而潤色鴻業如豹文之蔚廣雅曰蔚
茂也豈非君子充藹于内其𤼵之足以為國之華乎
或曰聖人之革已日乃孚而曰小人革面者何哉曰
非謂革不以心也盖革之時无不變易以應其上君
子之革既已見于文小人之革亦復見于面見于面
者謂天下皆和說而嚮王也撢人使萬民和說而正
王面鄭康成謂面嚮也民心曉而正嚮王其義類此
兑說也四變兑成離有文明之象故君子以之兑說
見于嚮王有革面之象故小人以之革道至是聖人
當保其成故有征凶之戒貞吉之訓
䷱(巽下離上)
鼎元吉亨
彖曰鼎象也以木巽火亨飪也聖人亨以享上帝而大
亨以養聖賢巽而耳目聰明柔進而上行得中而應乎
剛是以元亨
離明巽順虚其上下而二三四三爻實其中故曰鼎
象也為其象形也艮止震動實其上下而自二至五
四爻虛其中則頤亦象形也而頤不以象言者何哉
易不可執一論也鼎以象言而用在其中頤以用言
而象在其中矣木巽火而見于亨飪者鼎之用也分
足于初挾耳于五置鉉其上象固不待辨而明木巽
火所以合二體之用也鼎至于亨飪則鼎之用得矣
亨以享上帝大亨以養聖賢言聖人之用鼎也巽而
耳目聰明柔進而上行得中而應乎剛合二體以言
卦之才亦以言聖人革故取新調和天下之道猶是
也何則鼎具水火之氣木火巽乎下水氣上逹變腥
生為馨香則宣暢而不鬱故有耳目聰明之義柔進
而上行則以遯之六二上行凡三變至五為鼎柔得
中而應乎剛而鼎之才備矣其在聖人精神之運猶
水火也屈己禮下相與陶成中和變革強梗六通四
闢見于聰明之用而天下莫測其神而聖人之德備
矣遯一變訟下三爻坎水也坎離耳目之象鄭康成
謂互體乾兑乾為金兑為澤金含水而㸑之以木熟
物之象荀爽謂震入離下中有乾象木火在外金在
内亨飪之象虞仲翔謂初四易位體震震為帝在乾
天之上故曰上帝
象曰木上有火鼎君子以正位凝命
鼎之趾腹耳鉉各有定位其在人則小大尊卑之分
是也君子觀之故正其位使不相踰調和五味革生
為熟而後鼎之味成其在人則調和四方革故取新
而後天之命定命者天之命凝者命之成也天不成
命于聖人則小大尊卑不復有倫正位則天命之成
可知矣雖然天命不自成也所以凝之者人也故君
子至鼎而觀象焉命之所歸故于鼎言命尚書庶績
其凝古文作冰說文謂冰水凝也
初六鼎顛趾利出否得妾以其子无咎
象曰鼎顛趾未悖也利出否以從貴也
否者不善之物初六居隂奥渫之象也鼎取新受味
而以不善之物先下向出之出否之謂也鼎下向則
趾顛然趾顛以出否何悖之有何則否出則新入于
鼎之用有得焉妻為正室妾其媵也以鼎言之與否
同象然有子焉亦取新之義故得有子之妾可以无
咎也陽者人所貴隂者人所賤出否從貴盖有道矣
初往應四四成震震為足震足在上顛之象兑為妾
巽反兑焉妾降出之象然初坤母道也以子故无咎
九二鼎有實我仇有疾不我能即吉
象曰鼎有實慎所之也我仇有疾終无尤也
二以陽剛得中鼎實也五復得中而應之于上其為
實可用矣雖然才為時用而不知守之以謹招尤之
道也何則初四之配也而我據之五我之應也而四
比之是四與我為仇矣有仇在五之旁而我欲之五
可不謹乎哉不謹則陽虧其實而于用或匱謹其所
之雖足以自守然使四能即我猶有患也惟四有疾
而不能即我然後二安而有吉四不正為疾不能即
之道也然其難其慎在二不得不勉先儒以仇為四
者惟鄭虞與子夏傳
九三鼎耳革其行塞雉膏不食方雨虧悔終吉
象曰鼎耳革失其義也
六五鼎耳之位其所應者二也九三上行而五以非
應不納耳革之象也耳以虚受拒而不受則所以為
耳者革矣乾陽以上行為義不為六五所受其行必
塞猶之賢智之士負有為之才未為上所容則志不
得行天祿好爵其得食而縻之故曰雉膏不食必以
爵祿象雉膏者離火文明兑澤霑潤盖亦因鼎而取
義也雖然六五耳目聰明者也三為善有加巽入不
已則隂陽之性終歸于和方其和也如雨之作悔雖
未亡當亦虧矣此其所以終吉先儒謂三動成離坎
初四相易成震離為雉坎為膏震為行集傳謂兑口
在上不食也
九四鼎折足覆公餗其形渥凶
象曰覆公餗信如何也
人君以美利養人為德所謂鼎實者非己私也故曰
公餗覆公餗則鼎淋漓矣故曰其形渥四動成震震
為足而兑毁折之
六五鼎黃耳金鉉利貞
象曰鼎黃耳中以為實也
六五鼎耳之位離本乾也以坤來居中變而為離故
六五謂之黃耳猶離之六二謂之黃離為其有坤中
之色也黃耳以虛受二二以乾納之是為金鉉鉉所
以舉鼎猶人君以中德虚心納下而篤實君子以有
為之才巽入之于是相契而有為守以貞固則无不
利矣雖然人君之受物欲虚至其行之于外則以實
為用黃耳之虛以金鉉為實也集𫝊謂二之五為正
上九鼎玉鉉大吉无不利
象曰玉鉉在上剛柔節也
干寳曰凡亨飪之事上逹彌貴故鼎之義上爻彌吉
六五以金鉉鼎則堅而從革人臣之義也上九以玉
鉉鼎則剛而不變人臣自振之道也玉陽精之純上
九乾陽純極之象温潤見于外則有節之義也五以
柔處中嫌于不及故節以上九之剛上以剛居成恐
其過故節以六五之柔鼎道已成剛柔相節此其所
以大吉无不利干寳所謂上爻彌吉者此也宋衷又
謂以金承玉君臣之節
䷲(震下震上)
震亨震來虩虩笑言啞啞震驚百里不喪匕鬯
彖曰震亨震來虩虩恐致福也笑言啞啞後有則也震
驚百里驚遠而懼邇也出可以守宗廟社稷以為祭主
也
陽欲趨上坤隂壓之陽怒而出奮而有聲震之所以
為動雷之所以有威也動且有威此禍福變化之所
藏不可慢也震于方為東于時為春乃隂陽始交萬
物屯難之日然所謂亨者在其中矣以人言之遇威
而畏臨事而懼不違于咫尺之間危坐于冠服之下
虩虩然不敢以笑言為常度如是亦致亨之道故曰
震亨也臨之九二來為九四而卦變重震此所謂震
來也震則百里之内皆變故懼天威者常虩虩而不
自安雖然天之怒戱豫馳驅固不可乃若臨匕鬯以
交神明則烈風雷雨所不能迷君子何懼焉故曰不
喪匕鬯匕鬯所以祭也此震也而以祭言者易取長
子以全一卦之義也震有亨之道亨則為福然非處
之以憂懼則福其肯来乎故曰震亨震來虩虩恐致福
也則常也笑言人之常度遇威知懼禍憂不生然後
可以不失常故曰笑言啞啞後有則也雷不止于百
里曰震驚百里則自一方聞者言之也一方以百里
為遠言百里則雷之威无所不至故曰驚遠而懼邇
也出謂君父出長子守宗廟集傳謂諸侯出而朝覲
會同世子監國以奉宗廟社稷之粢盛是也長子主
噐而不失匕鬯主祭之道得矣故曰出可以守宗廟
社稷以為祭主也以九四成卦驚遠謂四也邇謂初
也四諸侯之位鄭康成謂雷聲聞于百里古諸侯也
又諸卦有享之文者必具七廟之象震无三昭三穆
之位而以匕鬯為言者四三二三爻乃諸侯昭穆五
廟之象也互體有坎艮集𫝊謂坎為棘艮為手以棘
載肉而升之爼也坎震為酒離為黃酒鬱鬯也
象曰洊雷震君子以恐懼修省
恐懼修省所以能致福然徒知恐懼而不能修省无
益也修省出于恐懼則所以修省者无偽矣洊雷相
因仍而至
初九震來虩虩後笑言啞啞吉
象曰震來虩虩恐致福也笑言啞啞後有則也
初九之辭具于卦而再見于爻者盖虩虩恐懼當于
其蚤致福蚤故後有則見于初所以訓其蚤也初九
以剛下柔其恐懼不晚矣不然雖懼何及說文曰虩
恐懼也又蠅虎蟲集傳謂蠅虎謂之虩者顧慮不自
寧之意
六二震來厲億喪貝躋于九陵勿逐七日得
象曰震來厲乘剛也
洊震之來二方乘九其處震可謂危矣故曰震來厲
處震危雖有利澤及人之資亦將厚亡而不暇恤故
曰億喪貝諸家惟鄭康成訓億為數言其喪貝之多
也二以乘剛之失在震來之際猶倉猝危廹不能无
喪况夫位之不當者乎二既居中得正使能動而保
五則乘剛之失尚可補也時過事已所喪將復還矣
故曰躋于九陵勿逐七日得大抵恐致福後有則皆
因懼有終之道也陽位在上鬱而在下震而後復其
所七日者陽復之數陵者地之高九者陽之極二能
升于九陵七日得其所喪者皆震之理也又自二之
五自五還二其數七有震足故可躋三動成離虞翻
謂離為蠃蚌貝也貝孔氏書謂水物
六三震蘇蘇震行无眚
象曰震蘇蘇位不當也
蘇蘇猶言神氣復還盖六三居震極所處不當威懼
廹之神氣已自失然震極則有可出之理虩虩則有
啞啞之望是以蘇曰蘇蘇者盖言累懼累蘇憂畏之
極也雖然處不當位苟不知動是遇威而不改雖震
不能反其生也故曰震行無眚虞仲翔引春秋秦諜
謂死而復生曰蘇六爻惟初二言震來者來自外至
亦震之始自三而上皆處之之道也
九四震遂泥
象曰震遂泥未光也
負陽剛之才當震動之時能極其才成就有為之功
可也羣隂掩之半塗而止遂䧟溺而不出失其所謂
震亨者矣何以知其然四自臨之二震動而上可以
有為矣而䧟于四隂之中震為大塗而互體有艮故
知其半塗而止位復在坎豈復有光耶先儒謂坤土
得水為泥
六五震往來厲億无喪有事
象曰震往來厲危行也其事在中大无喪也
震動之會以六五在尊位非慄慄危懼不可以濟五
往而上則柔不可極退而下則剛在其後為五者必
能知往來之危以危道處之則終无危矣往來厲者
所謂以危道處之億无喪有事者所謂終无危也億
數之盈億无喪則萬有皆全故象謂之大大无喪則
可以有事矣何則中者天下之大本人君宜日奉之
以為事者也有之則安失之則危惟不懼其危而自
以為安則億喪而事失苟知往來之危以危為行則
從容大中之道无適而非吾事矣先儒謂乘剛山頂
故危此謂互體有艮亦以見六五非可安之地也
上六震索索視矍矍征凶震不于其躬于其鄰无咎婚
媾有言
象曰震索索中未得也雖凶无咎畏鄰戒也
孔穎逹謂索索心不安之貎矍矍視不專之容震索
索視矍矍則有歉于内而目動于外之謂也上六之
所以至是為其不得中而已矣不得乎中而神氣之
憊已如此况欲犯威而動耶故征凶夫上六與六三
類也在六三則行无眚在上六則征凶者三居下體
之上猶可動而出上居一卦之極无所之矣雖然六
之在震以所處不當遂有中外悚惕之態是求之于
身已无可為盍亦以鄰而震乎以鄰而震故曰震不
于其躬于其鄰謂觀五所為而知警懼也五居尊位
以乘剛之故不免于厲得中而後始可无喪則以隂
柔處震極者可以戒矣戒則觀鄰之畏故雖凶无咎
雖然三之應則三亦乍蘇居急難而所親不相致力
此有言之道也故曰婚媾有言三有臨兑兑為口故
曰言集傳謂上六懼而動成離離為目視矍矍也
䷳(艮下艮上)
艮其背不獲其身行其庭不見其人无咎
彖曰艮止也時止則止時行則行動静不失其時其道
光明艮其止止其所也上下敵應不相與也是以不獲
其身行其庭不見其人无咎也
艮與震對震動也艮止也二者皆係乎時惟係乎時
故行必有止止必有行震自九四以下三爻互體有
艮是震雖為行止在其中也艮自九三以上三爻互
體有震是艮雖為止而行在其中也行止之義不言
于震而言于艮者盖止動尤人之所難也艮止之道
非安静不可故其象有取于山知安静之道則于止
无不可矣止事于未形止欲于未萌凡止之道以不
見為貴背者人之所不見也不見而止故不獲其身
不獲其身謂不得其身也耳目口鼻心思百為總而
號之謂之身得其身則聲得乎耳色得乎目味得乎
口臭得乎鼻好惡哀樂得乎心我既得物物亦得我
尚能止乎背而反之則嚮之有得于身者一切付于
无營為之地處隂休影七鑿皆閉至是雖相與遊于
庭而不見也庭者交際之所出入所自苟行于此猶
不見其人是真无所見矣止道如此可以无咎艮其
背不獲其身行其庭不見其人卦言无咎之道在是
也時止則止時行則行彖明止之用在因時也艮東
北方之卦萬物之所成終而成始此動静之際與震
對者于此而止乃其所也不然宜止而行道將大悖
其能光明乎以時言之天地之道止于艮然後自震
而出相見乎離蕃鮮盛大光明孰甚焉反而在已其
止于背者亦若是而已卦以兼山故上下敵應不相
與敵應不相與則彼此不相求有如我不求彼而彼
尚來求則身尚可獲庭或有人其能止乎既曰不獲
其身又曰不見其人正謂彼此相忘也集傳謂上下
兩體爻不相應譬則兩人震之初越五而之上一人
背而往也九四去四之三一人背而來也艮為門闕
中庭也兩人背行于庭雖往來而无所見凡重卦皆
敵應不相與而獨言于艮者盖艮止則无相與之情
故取以為義四動成離故光明
象曰兼山艮君子以思不出其位
各止其止故有不出位之義苟出位之心不忘于胷
中今雖暫止終亦違義命而已矣惟自位之外无容
心之地然後為至此非觀兼山而通其象者不能也
初六艮其趾无咎利永貞
象曰艮其趾未失正也
初以柔處下分也于艮能止正也趾附足其行在先
艮其趾則止于未行之前矣所以无咎雖然柔之性
易變也苟艮止于前而妄動于後則終亦有悔故以
利永貞為訓象曰未失正者所以鞭其後也震為行
在震之下趾也
六二艮其腓不拯其隨其心不快
象曰不拯其隨未退聽也
人之行趾隨腓腓隨股九三股也二腓也初趾也三
以陽剛止于上其為股者不行矣股先不行腓安能
進腓之不進无以舉其趾矣夫二有中正之德心在
于舉類以從五而三以陽剛止之腓獨奈何哉宜其
不快于心也二之不快非為已也上欲從君下欲舉
類其不得遂者時也時在所止而二猶未之退聽者
以中正之道不應久睽九三過中之剛非能久止時
乎可行則拯其隨而偕動矣故曰不拯其隨未退聽
也艮其腓與咸其腓取象同其為義則異二動成巽
巽為股互體有坎先儒謂坎耳故聽
九三艮其限列其夤厲熏心
象曰艮其限危熏心也
艮其背則止其所也限者上下體之際虞翻謂腰帶
之處艮其限則非其所矣其可止乎非所可止而固
止之則上下不相從必至于列其夤馬融謂夤夾脊
肉也肉輔脊則身有主而可立分列其夤則百體无
以相屬故憂危之烈熏灼及其心此言不止于其所
者禍有如是也心處中背處隂夤在背之裏乃脊脢
之類與心密相向列其夤則心安得不焦爍也熏心
諸儒讀不一子夏王弼作薰孟喜京房馬融王肅作
熏虞翻作閽荀爽作勲作熏者謂熏灼之也作薰者
後來者加草也作閽者謂閽所以守門坎盗動門故
厲閽心作勲者云或誤作動集傳謂古本乃動心字
傳者誤併以成勲亦何止于動心而已也虞氏攻熏
灼之義則曰未聞易以坎水熏灼人此虞未之深思
也大抵禍虐酷烈皆比于火又坎之畫正陽爻也陽
在四隂中獨致其虐乃背夤受害之象又坎為心病
則熏灼其心豈不然哉
六四艮其身无咎
象曰艮其身止諸躬也
莊子載夫子之言曰惟止能止衆止六四之止僅足
自止而已不能止衆使之止也既曰自止矣何以不
能止衆歟曰四居高位无止衆之才居動而静彼擾
擾而起者初无以定之是其為止僅可而已非止衆
之止也雖然艮止也而曰居動又曰擾擾而起者盖
互體有震四居震動之中能以柔静自處故无咎然
自身之外无能為也故象曰艮其身止諸躬也四在
中上之體故為身集傳謂坤為身坎三折之為躬
六五艮其輔言有序悔亡
象曰艮其輔以中正也
輔者言之所自出艮其輔則其言止矣貌言五事之
先所謂止者非止而不出也言有序則止而不亂矣
輔車之亂浮躁使之故艮其輔則言有序六五君位
也以六居五宜有悔能艮其輔則悔亡矣王言惟作
命人君出言有序則守其中正施命告四方可以為
艮之主而天下定杜預春秋震為車輔頰車也互體
有震而艮止其上艮其輔也虞氏謂三至上頥體艮
止之艮其輔或曰六居五安得為正曰以中故正也
上九敦艮吉
象曰敦艮之吉以厚終也
惟民生厚因物有遷遷者為其不能止也遷而不止
厚之所以不終上九以剛實之性主艮而終守之所
謂敦艮也又重艮有震羣隂不忘乎動上能敦艮而
不移則不但止其身而已此其所以于六爻獨吉也
上九艮終而不為極者盖時在可止則止无過極但
取其厚與臨之敦臨同也虞氏謂坤為厚陽上據坤
故以厚終
