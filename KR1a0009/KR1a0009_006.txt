周易口訣義卷六唐史徵撰
下經三(漸至未齊)
䷴(艮下巽上)
漸女歸吉利貞
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
象曰山上有木漸君子以居賢德善俗
初六鴻漸于干小子厲有言无咎
象曰小子之厲義无咎也
六二鴻漸于磐飲食衎衎吉
象曰飲食衎衎不素飽也
九三鴻漸于陸夫征不復婦孕不育凶利禦寇
象曰夫征不復離羣醜也婦孕不復失其道也利用禦
寇順相保也
六四鴻漸于木或得其桷无咎
象曰或得其桷順以巽也
九五鴻漸于陵婦三歲不孕終莫之勝吉
象曰終莫之勝吉得所願也
上九鴻漸于陸其羽可用為儀吉
象曰其羽可用為儀吉不可亂也
漸女歸吉利貞者漸者徐進之名歸嫁也女子生有
外成之義以夫為家故嫁為歸也女人之嫁備禮乃
行吉斯善矣故曰女歸吉也漸進禮全嫁娶之正故
曰利貞也象曰山上有木漸者山上生木漸漸進長
因山而高非是忽然而起故曰漸之進也君子以居
賢德善俗者君子求人須求賢德使其居位發施教
令善誘風俗也侯果云賢者德成之名德是資賢之
實也初六鴻漸于干小子厲有言无咎者鴻是水鳥
以况從下至高漸進之義干水涯也鴻之進至于水
涯故曰鴻漸于干也進未得位必被凌辱乃困于小
子危于謗言故曰小子厲有言也雖困于小人之言
而但懷道德安能損于君子之道故曰无咎也干亦
喻水上非安之所更以无應也六二鴻漸于磐飲食
衎衎吉者磐者山中磐石也以柔處中進而得位猶
鴻鳥栖于磐石得可安之地故曰鴻漸于磐既得可
安之地居中有應吉福至焉故飲食豐飽不素飽而
已故曰衎衎吉也衎衎是喜樂之貌也九三鴻漸于
陸夫征不復婦孕不育凶利用禦宼者陸是山頂之
高處也九三處下卦之上如山之頂如鴻升進至于
山頂故曰鴻漸于陸也三之于二同處一體其猶夫
婦一體之義今九三務進不肯却回即是夫之征進
不肯反家故曰夫征不復也九三前進與四相得貪
務邪偶即婦亦不能守貞非夫而孕故不能育故曰
婦孕不育也見利忘義貪進忘舊凶之道矣與四相
得邪偶相與恐人為難以為間阻故利用防禦宼害
順相保也六四鴻漸于木或得其桷无咎者桷榱桷
也以柔得位如鴻栖于平直之枝堪榱桷之用是可
栖息之處故曰鴻漸于木或得其桷與三相得心无
憂慮雖乘剛相合固无咎也九五鴻漸于陵婦三歲
不孕終莫之勝吉陸績云陸陵俱是高處然陵卑于
陸也九五進處尊位如鴻進高以止于陵故曰鴻漸
于陵也正應在二隔于三四不得與應相交是兩情
勤慕阻隔不通故曰三歲不孕也二與五各懷中正
九五是君三四是臣以臣欺君勢不可勝三歲以來
道成事濟久塞其路不得勝于君五二各得其願故
曰終莫之勝吉也上九鴻漸于陸其羽可用為儀吉
者三之于上皆處山頂並稱陸也然上九最居卦上
是能為超勝進處高潔不累名位德高之人无物屈
心不亂其志故其羽翼清虚可為世之儀表峩峩清
竒可貴可則故曰其羽可用為儀吉也
䷵(兑下震上)
歸妹征凶无攸利
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也无攸利
柔乘剛也
象曰澤上有雷歸妹君子以永終知敝
初九歸妹以娣跛能履征吉
象曰歸妹以娣以恒也跛能履吉相承也
九二眇能視利幽人之貞
象曰利幽人之貞未變常也
六三歸妹以須反歸以娣
象曰歸妹以須未當也
九四歸妹愆期遲歸有時
象曰愆期之志有待而行也
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
上六女承筐无實士刲羊无血无攸利
象曰上六无實承虚筐也
歸妹者女人以嫁為歸歸妹即是從姊而嫁故曰歸
妹也然古者諸侯一娶九女姪娣從之虞翻云九女
者貴其男女繼嗣宗享不絶也征凶无攸利者征謂
進而求寵也妹從姊而行固宜卑退敬事女后若妄
求進寵希謂並后即有並后之亂凶禍斯至而无利
故曰征凶无攸利也象曰澤上有雷歸妹者澤上有
雷悅而有動歸妹之象也君子以永終知敝者諸儒
于此各以意見互說不同不可隨波而流彌增惑亂
今則取師說為義也所以一娶九女者貴其蕃育繼
嗣宗享不絶則是永長延祚保后之終若九女无子
即絶其後嗣即有不終之敝盖為正經云天地之大
義人倫之終始矣初九歸妹以娣跛能履征吉者少
女謂之娣也以兌適震以幼從長非其匹配是從姊
而行故歸妹以娣也雖不失其道然幼從長譬之跛
足之人足雖蹇跛不妨履踐故曰跛能履妹從姊行
不可僣進為嫡即凶為娣即吉故曰征吉也九二眇
能視利幽人之貞者位雖不正而居内處中守其卑
禮不能妄進猶如眇目之人不妨所視故曰眇能視
也居内守中不失常道是居幽而不虧其正故曰利
幽人之貞也六三歸妹以須反歸以娣者六三處下
卦之上位又不正即是僣進求為室主室主猶存進
不值時故宜待時故曰歸妹以須也既不值時固當
反歸且為娣從俟時而進故曰反歸以娣也九四歸
妹愆期遲歸有時者以陽居陰位不正也下又无應
以不正无應而行是為妄進故須愆過於期若有所
適候彼道窮盡待時而行然後可往故遲歸有時也
六五帝乙歸妹其君之袂不如其娣之袂良月幾望
吉者居得尊位應在九二是帝王嫁妹以降於二故
曰帝乙歸妹袂者衣袖為禮容帝王嫁妹則以衣裳
為崇飾也其君即五也應在九二以震適兌以長從
幼即是降尊就卑不如以卑就尊合於常道故曰君
之袂不如其娣之袂良月陰之盛猶如月近望可以
敵日以貴而行以斯適配往亦必合故月幾望吉幾
近也隂盛為位在於中以貴而行也上六女承筐无
實士刲羊无血无攸利者女子之行以承順為德士
之為道以下之應命為美今上六居卦之上而无承
應其猶女子承捧虚筐空无所有筐本盛幣帛今既
空虚即上无所奉故曰女承筐无實也下既无應人
不奉命譬之刲刺其羊而无血矣羊本有血今既无
血即是教令不行故曰士刲羊无血進退莫與故曰
无攸利羊謂六三也
䷶(離下震上)
豐亨王假之勿憂宜日中
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虚與時消息
而況于人乎況于鬼神乎
象曰雷電皆至豐君子以折獄致刑
初九遇其配主雖旬无咎往有尚
象曰雖旬无咎過旬災也
六二豐其蔀日中見斗往得疑疾有孚發若吉
象曰有孚發若信以發志也
九三豐其沛日中見沬折其右肱无咎
象曰豐其沛不可大事也折其右肱終不可用也
九四豐其蔀日中見斗遇其夷主吉
象曰豐其蔀位不當也日中見斗幽不明也遇其夷主
吉行也
六五來章有慶譽吉
象曰六五之吉有慶也
上六豐其屋蔀其家闚其戶闃其无人三歲不覿凶
象曰豐其屋天際翔也闚其戶闃其无人自藏也
豐亨者豐是弘大之名饒益為義財德盛大故謂之
豐財多能濟於衆德大无所不通故曰豐亨也王假
之者假至也王能至于豐大之德无所不周也勿憂
宜日中者勿无也德能廣大无所不通如日之中盛
明照臨萬國德備如此无復憂慮為天下主須令微
細隠滯者獲通豐亨勿憂之德故宜日中也象曰雷
電皆至豐者雷天威也電光輝也威光並至所以豐
大也君子以折獄致刑者折斷也致至也君子法
天而行故折斷獄訟須察虚實至于刑罰不濫及无
辜也文明以動不失情理也初九遇其配主雖旬无
咎往有尚者以陽應陽旬為均平也豐大之世文明
以動所貴光大以合時宜今初九與四俱陽爻兩體
均平安得有咎故曰遇其配主雖旬无咎能相光大
往有嘉尚也六二豐其蔀日中見斗往得疑疾有孚
發若吉者處豐之時貴于光顯而惡暗昧今六二以
隂之質應五又隂是重暗之極故日中盛明乃見斗
星故曰豐其蔀日中見斗也蔀者曖光明之物也往
就于四四又暗昧不能啓發其明心生狐疑而不自
決居乎本位則暗疾未除往之與來不免暗疾故
曰往得疑疾然履中居位處暗不邪但懷忠信不為暗
疾所累而能啓發其志故獲吉矣故曰有孚發若吉
也九三豐其沛日中見沫折其右肱无咎沛幡幔禦
蔽光明之物也沬是微暗不明之謂也九三應在上
六志在乎隂雖免豐蔀見斗愈乎以隂處隂而猶豐
沛見沬是日中盛明而見微沬矣故曰豐其沛日中
見沬處豐大之時而見物微沬斯則不可施于大事
其猶人之所用在於左右之肱今右肱既折况復見
物微沬只可自守而已乃得无咎故曰折其右肱无
咎為施明即見昧施用則折肱矣九四豐其蔀日中見
斗遇其夷主吉者九四以陽居隂而懷暗昧如日中
見斗也夷平也應在初九以陽適陽二體均平能相
顯發若遇初九夷主所以獲吉故曰遇其夷主吉也
六五來章有慶譽吉者以隂之質來居陽位是暗而
求明既居尊位能獲章美慶譽所以吉是光大彰顯
其德矣上六豐其屋蔀其家闚其戸闃其无人三歲
不覿凶者屋者藏隂隠之處上六以隂處外而不居
其位即是幽隠之人絶跡深藏者既是藏隠恐為人所
見故豐厚其屋而又蔀覆其家假使闚覷其戶隠翳
之深而闃寂不見其人故曰豐其屋蔀其家闃其戶
闃其无人也亦是棄其所止外處深藏以高其行然
處豐大之時即是明君之德光被天下野无遺賢固
合睹斯明代居位佐時共施政事而反以自隠三年
者豐道已成而猶不見所以致凶治道未濟隠藏猶
可治道既濟何為藏身不出失時尚凶况復更藏凶
其宜也
䷷(艮下離上)
旅小亨旅貞吉
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
象曰山上有火旅君子以明慎用刑而不留獄
初六旅瑣瑣斯其所取災
象曰旅瑣瑣志窮災也
六二旅即次懷其資得童僕貞
象曰得童僕貞終无尤也
九三旅焚其次喪其童僕貞厲
象曰旅焚其次亦以傷矣以旅與下其義喪也
九四旅于處得其資斧我心不快
象曰旅于處未得位也得其資斧心未快也
六五射雉一矢亡終以譽命
象曰終以譽命上逮也
上九鳥焚其巢旅人先笑後號咷喪牛于易凶
象曰以旅在上其義焚也喪牛于易終莫之聞也
旅小亨旅貞吉者旅者客羇旅之稱也旅人觸目乖
阻困於途路求容僅存假道濟通所通非大但小亨
而已故旅小亨也羇旅而得小通是旅之正吉故旅
貞吉也象曰山上有火旅者火在山上因風而起逐
草而行勢不久留之象也君子以明慎用刑而不留
獄者旅卦而引斷獄案六十四卦有文明者多稱用
刑今旅卦有艮止離明止即審慎用刑明即不濫不
枉故聖人之意取其明察止審不妄刑罰盖以人命
至重故陽膚為士師曾子誡之曰治獄之道如得其
情則哀矜而勿喜死者不可復生斷者不可復續是
也初六曰旅瑣瑣斯其所取災者瑣瑣細小卑賤之
貌也處旅之時最居人下是卑賤細小矣故旅瑣瑣
也身處人下不得所安有所興為災禍自至故曰斯
其所取災六二旅即次懷其資得童僕貞者次是旅
店旅人所居之處也六二以柔居中得位乘上即是
旅人得其所安只可店舍而處故曰旅即次也處旅
行謙不為剛猛但有童僕之正懷來資貨不慮喪失
故曰懷其資得童僕貞也九三旅焚其次喪其童僕
貞厲者九三處下卦之上上无應與初二相得遂欲
自尊而施惠於下當旅之時不能謙和静慎而乃預
萌侵權為君所疑遂被黜奪焚其次舍是喪童僕之
正而身危矣故曰喪其童僕貞厲九四旅于處得其
資斧我心不快者九四以陽居隂即懷謙之道處旅
行謙雖不得平坦之處而得用斧之地謂除荆棘而
治次舍以自居之故曰旅于處得其資斧也寄旅求
安不得平坦而得荆棘之地即其心不樂故曰我心
不快也六五射雉一矢亡終以譽命者羇旅之時不
可以處盛位縱使居之終不可保有喻射雉一矢射
之不中而失其矢雉雖有而終不可得故曰射雉一
矢亡也然五居文明之中能審禍福之機不乘剛而
專權但棄下而恭愿奉上故終美譽而見命也上九
鳥焚其巢旅人先笑而後號咷喪牛于易凶者居高
危以為宅鳥巢之象旅人最處高位衆心所嫉居嫉
害之地因被侵奪必致凶塞得高位而先笑也凶禍
至而後號咷也侵奪而似鳥焚巢牛是稼穡之資喪
失其牛理在不難衆所同嫉物莫之與危而弗扶無
人以為聞報無所依託即傷切甚矣故于易凶
䷸(巽下巽上)
巽小亨利有往往利見大人
彖曰重巽以申命剛巽乎中正而志行柔皆順乎剛是
以小亨利有攸往利見大人
象曰隨風巽君子以申命行事
初六進退利武人之貞
象曰進退志疑也利武人之貞志治也
九二巽在牀下用史巫紛若吉无咎
象曰紛若之吉得中也
九三頻巽吝
象曰頻巽之吝志窮也
六四悔亡田獲三品
象曰田獲三品有功也
九五貞吉悔亡无不利无初有終先庚三日後庚三日
吉
象曰九五之吉位正中也
上九巽在牀下喪其資斧貞凶
象曰巽在牀下上窮也喪其資斧正乎凶也
巽小亨者巽是卑順之名和入為義故謂之巽也夫
人用巽必須恭儉莊敬進退合宜若過于卑巽踰尊
卑之分敬恭不合禮即所通非大故曰小亨也利有
攸往者巽順以行物不違拒故曰利有攸往也利見
大人者人用巽順即無往不利大人用巽其道愈隆
巽順之美上下皆須之故曰利見大人也象曰隨風
巽者按說卦云巽入也風之所入物无不順風相隨
而行故曰隨風巽也君子以申命行事者風行草偃
亦有王者風教行于天下意故君子象此申其命令
行其政教之事也初六進退利武人之貞者出令之
初人未從化心懷猶豫進退遲疑申命之初人未信
服成命齊邦莫過威武以整齊之故曰進退利武人
之貞也九二巽在牀下用史巫紛若吉无咎者史謂
祝史巫謂巫覡皆是接事鬼神之人九二處巽之中
在下位而以陽居隂卑巽而順故曰巽在牀下者卑
謙過甚失于正道咎過生焉然鬼神无形所在怠慢
九二卑恭如是事神祗而獲多福故曰用史巫紛若
吉无咎也紛者盛多之貌也九三頻巽吝者頻是頻
蹙不樂之貌也九三體剛居正為四所乘志意窮屈
不得舒暢故懷頻蹙即是鄙吝之道故曰頻巽吝六
四悔亡田獲三品者六四乘九三之剛所以有悔然
得位乘五上奉君命所以悔亡親近至尊即是權臣
以斯行命必有功勞譬之田獵而獲三品之物故曰
田獲三品也一曰乾豆為豆實以奉宗廟二曰賓客
以助君明目達聰三曰充君之庖厨供君之費也九
五貞吉悔亡无不利无初有終先庚三日後庚三日
吉者五以剛居位違于謙巽故有憂悔能用中正以
宣命令人不敢違所以悔亡而无不利也初施命令
新用剛直人未從化故曰无初以中正之德宣布命
令人漸從化故曰有終也申命令謂之庚以人迷既
久不可卒然而理故先申三日慇懃勸諭使其變悪
從善令著之後復再申三日人若不從即當誅罰民
服其罪所以獲吉故曰先庚三日後庚三日吉也上
九巽在牀下喪其資斧貞凶者處巽之極言巽過甚
似巽于牀下斧者是斬斷之物喻決斷威制今既處
上固合威斷臨下而乃過于謙即是喪其威斷是正
道之失故曰喪其資斧貞凶也
䷹(兌下兌上)
兌亨利貞
彖曰兌說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
象曰麗澤兑君子以朋友講習
初九和兌吉
象曰和兌之吉行未疑也
九二孚兌吉悔亡
象曰孚兌之吉信志也
六三來兌凶
象曰來兌之凶位不當也
九四商兌未寧介疾有喜
象曰九四之喜有慶也
九五孚于剥有厲
象曰孚于剥位正當也
上六引兌
象曰上六引兌未光也
兌亨利貞者兌澤能潤悅萬物故謂兌悅也喻人君
能以兌澤潤于萬人惠流人悅無所不通故曰兌亨
也以悅相親恐陷邪諂其所利者在貞正故曰利貞
也象曰麗澤兌者麗猶連也兩澤相連上下俱悅故
曰麗澤兌也君子以朋友講習者先儒云同處師門
曰朋共執一志曰友友猶黨也必須友者學記云獨
學无友即孤陋寡聞謂朋友聚居講解道義修習文
禮相悅之盛莫盛于此故鄭衆云樂耽于酒則有沉
酗之凶志累于樂則有傷性之患所以君子樂之美
者莫過于尚詩書敦習道義教之盛矣樂在斯焉初
九和兌吉者處悅之初而无私應與衆和悅天下皆
親以斯而往何所疑乎所以獲吉也九二孚兌吉悔
亡者以剛處中是懷信實之人悅而施信則吉從之
故曰孚兌吉失位而處所以有悔志在忠信所以悔
亡也六三來兌凶者以隂居陽位是來求悅以不正
之身妄來求悅是佞邪之道所以致凶也九四商兌
未寧介&KR0858;有喜者商謂商量裁制之謂介隔也六三
以諂侫之身而近至尊妄求干寵夫侫邪之人國之
患害今九四既是權臣為君委任固宜與君商量裁
制介隔邪侫之人内掌樞機以匡王室經營倫理未
遑安寧故曰商兌未寧也介疾是隔邪與君除害四
方安静故有喜慶故曰介&KR0858;有喜也九五孚于剥有
厲者剥是小人道長之稱也九五為悅之主固宜中
正自安惟賢是任而乃反親上六昵狎小人遂為小
人所害危厲故曰孚于剝有厲書曰遠耆德比頑童
是為亂風也上六引兌者六以隂最居悅後是自静
退不妄求進必須他人牽引乃從衆悦故曰引兌也
䷺(坎下巽上)
渙亨王假有廟利涉大川利貞
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
象曰風行水上渙先王以享于帝立廟
初六用拯馬壯吉
象曰初六之吉順也
九二渙奔其机悔亡
象曰渙奔其机得願也
六三渙其躬无悔
象曰渙其躬志在外也
六四渙其羣元吉渙有丘匪夷所思
象曰渙其羣元吉光大也
九五渙汗其大號渙王居无咎
象曰王居无咎正位也
上九渙其血去逖出无咎
象曰渙其血遠害也
渙亨王假有廟者渙者離散之名緩釋為義然則小
人遭難奔走逃散逃散方始獲濟大德之人處難之
時能建功立德散釋險難以安時人故謂之渙也能
釋險難人皆獲濟所以亨通王能釋難而通天下太
平至於建立宗廟德洽人神雖復大川亦可濟涉險
難既釋宜弘道化利物聚人莫過於正故曰利涉大
川利貞也象曰風行水上渙者風行水上激揚波濤
散釋之象先王以享於帝立廟者先王既釋險難民
泰時安可以享獻上帝建立宗廟祭祀祖考告以太
平也初六用拯馬壯吉者拯拔也初六處難之初乖
散未甚可以用馬拯拔得其志而遠難難初未至危
劇相時而行是壯而獲吉也九二渙奔其机悔亡者
机是案机以承物也謂初與二俱无應相得既托於
初得其所安逃難離散而奔故曰渙奔其机悔亡也
六三渙其躬无咎者渙之為義内險外安六三有應
於外不顧所守脱身而出與剛合志故得悔亡故曰
渙其躬无悔也六四渙其羣元吉渙有丘匪夷所思
者六四既在險外即是已險難之人近於至尊為君
委任内主樞密外宣王命而能散羣衆之難以安綏
萬人也而獲其大功所以元吉故渙其羣元吉然為
君所任任重憂深雖能散衆之難猶疑散難之中恐
有未平丘墟之險恒懷思慮心未得安故曰渙有丘
匪夷所思也丘丘墟也夷平也九五渙汗其大號渙
王居无咎者人之驚怖既汗從體流故以訓釋為汗
也九五處於尊位而能發號施令大散天下之險危
故曰渙汗其大號也為渙之主能散險難若非王者
正位則不能然正位不可假人故王居无咎也上九渙
其血去逖出无咎者血傷害之義逖遠也上九所居最
是險外是不為物之侵傷逖遠而去拔出險外故曰
渙其血也散患於遠害之地誰能與我為咎也
䷻(兑下坎上)
節亨苦節不可貞
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
象曰澤上有水節君子以制數度議德行
初九不出戸庭无咎
象曰不出戸庭知通塞也
九二不出門庭凶
象曰不出門庭凶失時極也
六三不節若則嗟若无咎
象曰不節之嗟又誰咎也
六四安節亨
象曰安節之亨承上道也
九五甘節吉往有尚
象曰甘節之吉居位中也
上六苦節貞凶悔亡
象曰苦節貞凶其道窮也
節亨者節制度之名節止之義故謂之節也節制要
在得宜尊卑有别其道乃通故曰節亨也苦節不可
貞者為節之道必須當理若過刻薄傷於物情物所
不堪非為節道不可為正故苦節不可貞也象曰澤
上有水節者澤陂陷之處也澤之大小各有區别今
水居節上隨其大小得宜各有止節故為節象也君
子以制數度議德行者數謂禮數等差也度謂上下
優劣也議人德行輕重得宜是皆節制度數之義所
以周禮五等諸侯所受錫命皆有度數是也初九不
出戶庭无咎者節者制度之義今初九處節之初即
是初制法度宜其慎密不令泄露若教令未宣而乃
泄露即人心多險姦詐生焉若慎密不失施制合宜
應時無偽乃得无咎知通塞矣九二不出門庭凶者
初為制度之始法制未成固宜慎密今至九二是法
制已成而猶溺之失時之中乃乖於理失時之極所
以致凶故曰不出門庭凶也六三不節若則嗟若无
咎者處節之時故宜各得其序不相乖越今六三以
隂居陽以柔乘剛以為驕僣而不為節禍將及身以
至哀嗟故曰不節若也禍自已招非人所與无所怨
咎於人故曰无咎六四安節亨者以柔得位承順於
君是得節之道但稱安行此節而不改變則何往不
通故曰安節亨也九五甘節吉往有尚者不苦而美
謂之甘也九五為節之主履正居中節以制度不傷
財不害人為節而无傷即是不苦而甘所以甘吉矣
為節不傷苦而能甘以此而往人所嘉尚故曰往有
尚也上六苦節貞凶悔亡者居節之極是過節之中
傷於為正物所不堪正之凶矣故曰苦節貞凶若以
施人則是正道凶若以苦節於身修已自厲則可以
悔亡矣
䷼(兑下巽上)
中孚豚魚吉利涉大川利貞
彖曰中孚柔在内而剛得中說而巽孚乃化邦也豚魚
吉信及豚魚也利涉大川乘木舟虚也中孚以利貞乃
應乎天也
象曰澤上有風中孚君子以議獄緩死
初九虞吉有他不燕
象曰初九虞吉志未變也
九二鳴鶴在隂其子和之我有好爵吾與爾靡之
象曰其子和之中心願也
六三得敵或鼓或罷或泣或歌
象曰或鼓或罷位不當也
六四月幾望馬匹亡无咎
象曰馬匹亡絶類上也
九五有孚攣如无咎
象曰有孚攣如位正當也
上九翰音登于天貞凶
象曰翰音登于天何可長也
䷽(艮下震上)
小過亨利貞可小事不可大事飛鳥遺之音不宜上宜
下大吉
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順
也
象曰山上有雷小過君子以行過乎恭喪過乎哀用過
乎儉
初六飛鳥以凶
象曰飛鳥以凶不可如何也
六二過其祖遇其妣不及其君遇其臣无咎
象曰不及其君臣不可過也
九三弗過防之從或戕之凶
象曰從或戕之凶如何也
九四无咎弗過遇之往厲必戒勿用永貞
象曰弗過遇之位不當也往厲必戒終不可長也
六五密雲不雨自我西郊公弋取彼在穴
象曰密雲不雨已上也
上六弗遇過之飛鳥離之凶是謂災眚
象曰弗遇過之已亢也
小過亨利貞者小過者過於小事故謂小過也以小
事而濟用物乃可通故曰亨也順時矯俗利在歸正
故曰利貞也可小事不可大事者世既小通即可正
以小事不可正以大事也飛鳥遺之音不宜上宜下
大吉者鳥之所栖止於林澤飛而向上則入杳冥羽
翮摧頽遺其音響哀以思處願求所安故不止則愈
困下則栖於林藪故曰不宜上宜下大吉也此論上
乘剛逆也下承陽順也故君子為過矯之行上則逆
鱗下則執柔守順故以飛鳥上下而取義焉象曰山
上有雷小過者雷本出震於地上今既出至山上過
其本處故曰小過也君子以行過乎恭喪過乎哀用
過乎儉者小過之世戒其所過小人居之則慢易奢
僣故君子為過矯之行過乎恭敬喪孝之禮過乎哀
戚費用之宜過於儉約之謂也初六飛鳥以凶者小
過之義上逆下順初應在四若往就四則是進於逆
也同於飛鳥上而無所措足所以致凶六二過其祖
遇其妣不及其君遇其臣无咎者過而得之謂其遇
也六二居初之上而居中位是過於初而遇六二也
祖始也謂初也妣母之稱也六二居中履正故謂之
妣矣已過初遇二位遇母之内處故曰過其祖遇其
妣而得位處中不至於僣終守臣位安可有咎故曰
不及其君遇其臣无咎也九三弗過防之從或戕之
凶者小過之世大者不能立德故令小者僣過驕慢
陵上也九三以陽當位又處下卦之上固合防遏小
人不令奢僣而九三更應上六與小人同情反為小
人所害也故曰弗過防之從或戕之凶也戕者殺害
之義也九四无咎弗過遇之往厲必戒勿用永貞者
居小過之世小人有過差之行須大德之人防閑遏
絶不令過差今九四雖復陽爻而不居位故其所過
咎責不在已故得无咎九四所以得免咎者以其失位
在上卦之下不為過厚之行故得遇其无咎之宜故曰无
咎弗過遇之也既無防止遏制之能自守其位則免咎而
已若有所往則致危厲故曰往厲也不交於物物亦不親
既無人相親是無援助欲有所往必致危厲無所告救故
必自戒慎以全其身故曰必戒也既不能裁制小人亦不
可任用以其如此故不足長行其正故曰弗用永貞也六
五密雲不雨自我西郊公弋取彼在穴者小過者小過於
大也隂居陽位是小者過於大隂之盛矣隂止於上陽氣
不通雖復至盛密雲止在西郊而不能降其雨以人事明
之是隂柔之主以處尊位未能施其風教恩惠及下故曰密雲
不雨自我西郊也公者臣之極貴也五極隂盛故稱
公也小過之時其過猶小是不能大作猶為隠伏以
小德之才治小過之失能獲在穴隠伏之物又如公之
弋獵而獲隠伏之獸故曰公弋取彼在穴也上六弗
遇過之飛鳥離之凶是謂災眚者處於小過之極是
小人過甚不知限際隨至穴極過至穴無所復遇故
曰弗遇過之也以小人之行不守限量過而不已遂
遭害網亦如飛鳥飛而不已無所栖託必罹矰繳所
以凶矣故曰飛鳥離之凶過於亢極以罹其凶是謂
不慎其身災眚斯及復何恨哉故曰是為災眚王注
過至于亢將何所遇飛而不已將何所託也
䷾(離下坎上)
既濟亨小利貞初吉終亂
彖曰既濟亨小者亨也利貞剛柔正而位當也初吉柔
得中也終止則亂其道窮也
象曰水在火上既濟君子以思患而豫防之
初九曳其輪濡其尾无咎
象曰曳其輪義无咎也
六二婦喪其茀勿逐七日得
象曰七日得以中道也
九三高宗伐鬼方三年克之小人勿用
象曰三年克之憊也
六四繻有衣袽終日戒
象曰終日戒有所疑也
九五東隣殺牛不如西鄰之禴祭實受其福
象曰東鄰殺牛不如西鄰之時也實受其福吉大來也
上六濡其首厲
象曰濡其首厲何可久也
既濟亨小利貞者既盡也濟渡也剛柔得正上下相
應故曰既濟也萬物盡皆濟渡若小者不通則无盡
濟之理今小者猶尚通亨則柔大之物自然獲濟故
曰亨小也物既盡濟非正不可故曰利貞初吉終亂
者此設戒之辭當既濟之時若能戒慎謙守不為驕
恣則既濟无窮安有危亂及已若其不能居安慮危
慎終如始則既濟其極危亂至矣故王𫝊云終亂不
如自亂由止故亂是也象曰水在火上既濟者孔義
云水在火上炊㸑之象飲食以之而成性命以之而
濟是故既濟象也君子以思患豫防之者處既濟之
時舉事合宜恣情所欲固當恭儉保守存不忘亡思
慮後患豫為防慎故書云制治于未亂保邦于未危
是也初九曳其輪濡其尾无咎者初九處既濟之初
是始濟渡也始濟險難未至乾燥之地猶拖曳其輪
濡濕其尾言其勞苦方始獲濟其于義理安有咎哉
故曰无咎也六二婦喪其茀勿逐七日得者茀者婦
人之首飾也六二居中履正而應於五雖與初三相
近情不相得遂被初三相奪以人事明之其猶貞潔
之婦容儀光麗夫暫不在遂被他人侵陵頭上花飾
強為竊奪故曰婦喪其茀稱婦者明已自有夫而被
見侵當既濟之時法令明峻不容邪道婦既執貞如
此衆尚節志皆願助之假使逃竄勢不能久不過七
日必見執獲故曰勿逐七日得也九三高宗伐鬼方三
年克之小人勿用者處既濟之時居文明之末將入險
難是居衰而能濟其猶殷王高宗諒隂三年盛德中興
克伐鬼方以其盛德始興不能即勝故三年已後乃始
克勝故曰三年克之也高宗者武丁之號殷之賢王挺
濟衰世能伐遠方若小人居之必致危亂不可任用故
曰小人勿用也六四繻有衣袽終日戒者繻宜曰濡是
霑濕之義袽者衣敝爛者可以塞漏舟也六四處得其
位而與三五相近情不相得常慮危患及身如舟之穿
漏而能得濟渡者必須敝爛之衣塞之免為濡溺方遂
獲濟故曰濡有衣袽也隣不親而得全者須防戒得免
故曰終日戒也九五東隣殺牛不如西隣之禴祭實受
其福者牛祭之盛也禴是殷時春祭之名四時最薄之
祭也九五處既濟之時得居尊位天下盡皆獲濟亦何
所營為喻天下太平不勞思慮其所務者莫過祭祀
祭祀之本莫過修德今九五履正居中修德如此但
可禴祭省薄精誠致敬合時之宜則神明降福假使
東鄰殺牛豐厚之盛神靈不饗不如西鄰薄祭吉福
大來此蘋蘩可薦之義故惟德是馨矣上六濡其首厲
者處既濟之極物極則反遂至於未濟者則首先犯
焉若既濟之時守謙保位无為无事安能有咎今既
進而不已遂遇危難故濡其首也既被濡者將䧟於
難危莫甚焉故曰濡其首厲也
䷿(坎下離上)
未濟亨小狐汔濟濡其尾无攸利
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
象曰火在水上未濟君子以慎辨物居方
初六濡其尾吝
象曰濡其尾亦不知極也
九二曳其輪貞吉
象曰九二貞吉中以行正也
六三未濟征凶利涉大川
象曰未濟征凶位不當也
九四貞吉悔亡震用伐鬼方三年有賞于大國
象曰貞吉悔亡志行也
六五貞吉无悔君子之光有孚吉
象曰君子之光其暉吉也
上九有孚于飲酒无咎濡其首有孚失是
象曰飲酒濡首亦不知節也
未濟亨者未濟是未能濟渡之名喻人德薄居位才
德劣小不能拔濟危難必須任之于賢委之于德則
有可濟之理故曰未濟亨也小狐汔濟濡其尾无攸
利者汔將盡之名其猶小才之人不能濟拔險難譬
之小狐渡水智力羸劣必須待水乾淺方可涉川未
及於岸力已疲憊遂濡濕其尾幾至没溺豈有利焉
故曰濡其尾无攸利也象曰火在水上未濟者夫水
火之用相合而成即能濟人之性命今火居其上而
上炎水流於下而下注火水各抗焉能烹餁故為未
濟也君子以慎辨物居方者君子見未濟之患以謹
慎為用故分辨事物各安其居也初六濡其尾吝者
初六處未濟之初最居險下而欲彊進求濟其如力
薄何所以進未達岸濡濕其尾故曰濡其尾也然體
雖隂柔不為剛狠之性而乃猶不思反以斯而往頑
亦甚矣故曰吝也九二曳其輪貞吉者九二以剛居
中而應於五為君委任即是救難之人然二雖處險
中不為難之所溺故經綸屯蹇任重憂深所以曳拔
其輪以出險外故曰曳其輪也救難濟危莫過于正
故曰貞吉也六三未濟征凶利涉大川者六三處未
濟之時以隂柔之質失位之正安能自濟若征而求
濟必致凶危故曰未濟征凶也然九二剛陽為君委
任即是能救難之人六三若能委質親二即不慮没
溺自然獲濟故曰利涉大川也九四貞吉悔亡震用
伐鬼方三年有賞于大國者九四履失其位所以有
悔然出險難之外居文明之初接近于君志行其正
所以獲吉憂悔乃亡故曰貞吉悔亡也為君所任正
志既行靡有禁其威者故震發威怒以伐遠方故曰
震用伐鬼方鬼方者興衰之征也每至興衰取義焉
四方文明之初其德未盛不能即服故曰三年也五
處中位體包明德既居尊位不奪物功九四既有功
勞而乃以百里之國賞之謂封以茅土故曰有賞于
大國也六五貞吉无悔君子之光有孚吉者以柔居
尊所以有悔然以文明之質為未濟之主故必貞正
所以獲吉憂悔乃亡故曰貞吉无悔也以文明之質
居於尊位不自任察而委於二是使武以文御剛以
柔故有君子之光輝也委其權于有能之人而心不
疑則人皆竭其誠信功勞克濟故曰有孚吉也上九
有孚于飲酒无咎濡其首有孚失是者處未濟之極
即入于既濟既得濟矣任人又當心即无疑信任得
人自取逸樂飲酒而已不慮危咎故曰有孚于飲酒
无咎也飲酒不節樂過滛荒所以濡首之難還復及
之故曰濡其首也所以濡首之難及之者良由信任
于人不憂禍患失于所是故曰有孚失是
