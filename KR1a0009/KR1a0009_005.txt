周易口訣義卷五唐史徵撰
下經二(夬至艮)
䷪(乾下兌上)
夬揚于王庭孚號有厲告自邑不利即戎利有攸往
彖曰夬决也剛決柔也健而說决而和揚于王庭柔乘
五剛也孚號有厲其危乃光也告自邑不利即戎所尚
乃窮也利有攸往剛長乃終也
象曰澤上于天夬君子以施禄及下居德則忌
初九壯于前趾往不勝為咎
象曰不勝而往咎也
九二惕號莫夜有戎勿恤
象曰有戎勿恤得中道也
九三壯于頄有凶君子夬夬獨行遇雨若濡有愠无咎
象曰君子夬夬終无咎也
九四臀无膚其行次且牽羊悔亡聞言不信
象曰其行次且位不當也聞言不信聰不明也
九五莧陸夬夬中行无咎
象曰中行无咎中未光也
上六无號終有凶
象曰无號之凶終不可長也
夬揚于王庭者夬决也陽長至五上六一柔而乘五
剛以人事喻猶小人乘陵君子而為不順衆共決之
故曰夬也以剛決柔以君子除小人以剛正之德去
邪謟故可顯然于王者之庭發揚決斷之事示公正
而无私隱故曰揚于王庭王庭亦公庭也孚號有厲
者號號令也厲危也以剛正之德而行孚信號令施
決斷之事即上六之柔亦喻邪謟小人憂危之理分
明可見矣告自邑不利即戎者夫興師動衆必擾國
亂人今上六一柔既乘剛不順更喻小小之人要除
只可獨行決斷不必更興師旅故不利即戎也利有
攸往者剛德既長柔邪必消剛道既成利有所往也
象曰澤上于天夬者澤性流動雖暫上天必決而下
故取夬象君子以施禄及下居德則忌者夫行決斷
之道必威恩並行若威而不恩即過在苛暴若恩而
不威即失于制斷君子行決之時必須恩禄及于下
人又須居德于身人則禀其威禁也忌是禁也初九
壯于前趾往不勝為咎趾足也處體最下初九處決
之首欲行決斷之事必須審其事宜量其可否然後
始行其令今為剛健之初所壯在于趾足剛壯未全
往必不勝先有咎生故曰往不勝為咎也九二惕號
莫夜有戎勿恤者惕懼號呼也九二以剛處中剛則正直
中又不偏而有此德能行決斷雖有人懼呼來報云
至莫必有戎寇侵害緣九二自恃中直不枉刑斷雖
聞此言心无疑憂而惑故曰勿恤也九三壯于頄有
凶君子夬夬獨行遇雨若濡有愠无咎者頄面顴也
謂上六也上六居衆陽之上居而不安若顴之處面
以九三剛陽而應上六即是君子以助小人頄之處
面誰人不見故曰壯于頄有凶也剥卦以隂應陽為
善為隂柔須有所附今九三以陽應隂衆欲決去獨
往應之為凶若達理君子知小人不可與親而能舍
其本應決之不疑故曰君子夬夬也若獨行殊志應于
小人即有罪罰如遇雨霑濡徒懷忿恨能无怨于人
即須有愠无咎也九四臀无膚其行次且牽羊悔亡
聞言不信者次且行不前之貎也羊壯也九四據下
三陽前進必見侵傷猶如臀无膚則居不得安居不得
安行亦難進然五陽當位體又剛壮四若牽繫于五
身有所託即不剛不敢侵傷故曰牽羊悔亡也然四
亦是剛陽雖五有剛壯未肯信服事五故曰聞言不
信也九五莧陸夬夬中行无咎者莧陸草之柔脆謂
上六也以九五之剛決上六之柔决之至易如決柔
脆之物故曰莧陸夬夬以居尊位而親決上六即是
以至尊而敵至卑雖其克勝不足為貴但處位中行
纔得免咎而已故曰中行无咎也上六无號終有凶
者以柔乘剛而居衆陽之上其猶小人乘陵君子凶
危必至故戒之曰不用號咷終致凶也
䷫(巽下乾上)
姤女壯勿用取女
彖曰姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉
象曰天下有風姤后以施命誥四方
初六繫于金柅貞吉有攸往見凶羸豕孚蹢躅
象曰繫于金柅柔道牽也
九二包有魚无咎不利賓
象曰包有魚義不及賓也
九三臀无膚其行次且厲无大咎
象曰其行次且行未牽也
九四包无魚起凶
象曰无魚之凶遠民也
九五以杞包瓜含章有隕自天
象曰九五含章中正也有隕自天志不舍命也
上九姤其角吝无咎
象曰姤其角上窮吝也
姤女壯勿用取女者姤者遇也初六一柔而遇五剛
譬之人事即是一女而遇五男夫女之為道固合婉
娩貞順處于幽室待禮乃行今遇五男淫壯若斯故
不可取故曰女壯勿用取女也象曰天下有風姤者
風行天下无物不遇故是姤象也后以施命誥四方
者后君也誥誡也風譬王者風教也故風行草偃所
以人君象此以施命誥戒于四方也初六繫于金柅
貞吉有攸往見凶羸豕孚蹢躅者金者堅剛之物柅
者制動之主謂九四也初六應在九四若繫于正應
制動由四即合理之宜正之吉矣故曰繫于金柅貞
吉也然初六處遇之初性又躁動即是不牽繫于四
而有所往斯乃凶危立見故曰有攸往見凶然淫躁
若斯又如羸弱之豕蹢躅而進故曰羸豕乎蹢躅也
羸豕牝豕為淫醜也蹢躅行不正貎九二包有魚无
咎不利賓者初六隂柔處下位故稱魚也初六與二
相近不能逆于所近樂充九二之包厨故曰包有魚
也初自願來非已侵奪故无咎也擅人之物以為已
惠故不利賓也九三臀无膚其行次且厲无大咎者
九三居下卦之上是一卦之主今初六與二相得而
九三失其所據居即不安行亦不進故曰臀无膚其
行次且然九三履得其位非為妄處直以不遇其時
故致危厲灾非已招故無大咎故厲无咎也九四包
无魚起凶初六與二相近樂充九二之包厨四失本
應故曰包无魚九四既失其應即是下无民人若无
人而動失應而作有所興為即致凶灾故曰起凶也
九五以杞包瓜含章有隕自天者杞枸杞也瓜瓠瓜
也杞生于肥地瓠瓜為物繫而不食也五居尊位下
无其應猶如杞包瓜繫而不食其猶人君雖居貴位
下既无人何以施其教命故曰以杞包瓜也下无應
援教命不可行雖有章美之德而但包含之故曰含
章也然以剛居尊懷剛中之德雖即教命不行无人
敢有傾隕矣所有隕絶惟天而已故曰有隕自天也
上九姤其角吝无咎者處遇之極无所復遇其猶一
體之中遇角而已故曰姤其角也角既處上即非所
安與不遇无異故生悔吝然下既无應不與物競故
无凶災故曰吝无咎也
䷬(坤下兑上)
萃亨王假有廟利見大人亨利貞用大牲吉利有攸往
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
象曰澤上于地萃君子以除戎器戒不虞
初六有孚不終乃亂乃萃若號一握為笑勿恤往无咎
象曰乃亂乃萃其志亂也
六二引吉无咎孚乃利用禴
象曰引吉无咎中未變也
六三萃如嗟如无攸利往无咎小吝
象曰往无咎上巽也
九四大吉无咎
象曰大吉无咎位不當也
九五萃有位无咎匪孚元永貞悔亡
象曰萃有位志未光也
上六齎咨涕洟无咎
象曰齎咨涕洟未安上也
萃亨者萃聚也其猶王者有德懷來萬邦人皆歸之
故曰萃也人既歸已即無所不通故曰萃亨也王假
有廟者假至也天下離散雖則有廟與無廟同縱使
享祭神明不降今王既有德人神大同孝德乃洽王
至此時始可假有宗廟故周弘正云鬼神享德不在
食也利見大人亨利貞者當聚之時必須德大之人
而為其主故書云惟天生民有欲無主乃亂故曰利
見大人也大德之人能弘正道即使下民亨通而利
以為正故曰亨利貞也用大牲吉利有攸往者大牲
犠牛也大德之人而為其主聚道既全即宜用大牲
吉利用攸往也象曰澤上于地萃者澤處地上水潦
聚物是萃聚象也君子以除戎器戒不虞者除治也
當大聚之時慮恐人心有異故曰君子亦修戎器戒
慎防備不虞文聚武備是也初六有孚不終乃亂乃
萃若號一握為笑勿恤往无咎者初六應于九四見
六三與九四相近心生嫌疑始以誠信相就忽然生
疑未進故曰有孚不終也當萃之時貴于合會奔馳
而往進不以禮故曰乃亂乃萃夫謙恭之道百行之
本若以謙而行即無不合今初六若執此謙遜自比
身云一握之小又為柔懦卑劣之容即六三邪偶安
能固守于四即初六往必相得不用憂慮所以无咎
故曰勿恤往无咎也一握者卑小之質喻已身如一
握之微小也為笑者懦劣之容不敢作強剛之貎也
六二引吉无咎孚乃利用禴者禴殷春祭名四時最
薄也處聚之時貴相聚集方始合宜今六二體柔居
坤守中不變意欲靜退不肯相從以為聚會斯乃違
衆時即凶危必至必須牽引然後始行遂得吉而免
咎故曰引吉无咎以六二體中懷信不求苟進既有
斯德即可以往至薄之物薦于鬼神鬼神降福故曰
孚乃利用禴也六三萃如嗟如无攸利往无咎小吝
者六三與九四不正不正相聚隂邪之應患必生焉
故乃憂嗟而无所利故曰萃如无攸利然上六與三
本是正應上六懷巽之道以求朋友故六三可以往
而无咎與上合志而无所咎故往无咎然上六與三
俱是隂柔雖是相應俱失其匹配之義故有小吝也
九四大吉无咎居位不正又下據三隂即擅君之權
禍咎將至必須立大功以補其過可以免咎故曰大
吉无咎九五萃有位无咎匪孚元永貞悔亡者處聚
之時最得盛位故曰萃有位也九四下據三隂專制
已權已所宣命人不信服但自守而已故曰无咎匪
孚也若能不與物競但自克修仁德久而獲福即憂
悔可銷故曰元永貞悔亡上六齎咨涕洟无咎者齎
咨嗟歎辭也居萃之極乘剛居上内无應援則憂患
生焉故齎咨涕泣不安如此憂懼即衆所不害遂將
免咎故曰无咎先儒云自目曰涕自鼻曰洟
䷭(巽下坤上)
升元亨用見大人勿恤南征吉
彖曰柔以時升巽而順剛中而應是以大亨用見大人
勿恤有慶也南征吉志行也
象曰地中生木升君子以順德積小以成高大
初六允升大吉
象曰允升大吉上合志也
九二孚乃利用禴无咎
象曰九二之孚有喜也
九三升虛邑
象曰升虛邑无所疑也
六四王用亨于岐山吉无咎
象曰王用亨于岐山順事也
六五貞吉升階
象曰貞吉升階大得志也
上六冥升利于不息之貞
象曰冥升在上消不富也
升元亨者升者漸進之名登升之義計必大通故曰
元亨褚氏云猶人日思善道進而不已其德日新故
能亨也用見大人勿恤者剛不居中无以統御于下
故須用見德大之人然後无復憂恤也南征吉者南
是陽明之方當升之時若往隂方即彌加暗昧既見
德大之人復宜適陽明之方即升進之道通矣二方
以喻人之明昧也象曰地中生木升者升是漸漸登
升道長之義亦猶地中生木從下升高自微至著也
君子以順德積小以成高大者孔義云君子象之所以
順行其德積其小善以成高大又何妥云君子謹習
為先修習道德積其微小以至高大案此之義順字
恐當為慎也初六允升大吉者允當也二三皆有應
于上故升之不疑唯初六上无其應體又柔劣不能
自進當九二九三升進之時與之俱行上合志必大
得矣故曰允升大吉亦猶九二九三許允即獲吉也
九二孚乃利用禴无咎者九二與五為應九二前進
五必信任故曰有孚也二體剛中誠乎信實進不求
寵志弘大業直是享薦神明但可儉約薄省而已亦
得喜慶臻至更有何咎故利用禴无咎盖為上應于君
矣九三升虛邑者以剛得位已以進前上體應柔不
拒于已若升其虛邑无所疑滯故小象云无所疑也
六四王用亨于岐山吉无咎者體柔居四下體三爻
皆悉上升處升之際可納而不可拒其猶太王避狄
之難居岐山之會故曰王用亨于岐山也若能因物
而成順事之情納而不拒所以得吉而无咎故曰吉
无咎也六五貞吉升階者以柔居尊不自專制委任
九二任用得人故得保其升階而踐貴位也上六冥
升利于不息之貞者冥猶瞑也既處升極而更升進
即是瞑暗不得明了而猶求升故曰冥升若冥然求
升欲為物之主者即喪亡交至如克己修身而不暫息
施于正即利莫大焉故曰利于不息之貞也
䷮(坎下兑上)
困亨貞大人吉无咎有言不信
彖曰困剛揜也險以說困而不失其所亨其唯君子乎
貞大人吉以剛中也有言不信尚口乃窮也
象曰澤无水困君子以致命遂志
初六臀困于株木入于幽谷三歲不覿
象曰入于幽谷幽不明也
九二困于酒食朱紱方來利用亨祀征凶无咎
象曰困于酒食中有慶也
六三困于石據于蒺藜入于其宫不見其妻凶
象曰據于蒺藜乘剛也入于其宫不見其妻不祥也
九四來徐徐困于金車吝有終
象曰來徐徐志在下也雖不當位有與也
九五劓刖困于赤紱乃徐有說利用祭祀
象曰劓刖志未得也乃徐有說以中直也利用祭祀受
福也
上六困于葛藟于臲卼曰動悔有悔征吉
象曰困于葛藟未當也動悔有悔吉行也
困亨者困者窮阨委頓之名道乖力疲之義小人遭
困則窮斯濫矣君子處之貞節不改而不失其通之
道困而獲濟故曰困亨困而不能得通小人也貞大
人吉无咎者處困不濫而能自通此唯體正修德之
人處困而能保之然後吉无咎也有言不信者當困
之時欲希濟困必須修身慎行立德立誠而乃巧辭
飾言以求其濟人何以信轉益困窮也象曰澤无水
困者水在澤下澤中萬物枯稿困之象也君子以致
命遂志者君子守道而處雖遭困厄之世而不渝濫
以謟世俗假使致命喪身固當守節不移以遂高尚
之志故素書云如其不遇沒身而已是也初六臀困
于株木入于幽谷三歲不覿者以隂爻最居窮下即
是沉滯窮困居不得安若處于株木之上故曰臀困
于株木也處困之時欲進即二隔其路欲且處又居
之不安懼于困危遂乃逃竄故曰入于幽谷也困極
即通事之常理不過數年困危必釋可以出矣故曰
三歲不覿也九二困于酒食朱紱方來利用亨祀征
凶无咎者以剛處中以陽居正又无偏應體剛即能
濟困居隂即以謙待物物之所歸也處中即德行不
邪无應即心无私黨有此衆美即物皆歸已不勝飽
飫故曰困于酒食也朱紱南方祭服也九二體屬坎
卦坎為北方言九二有此美德陽明方物而來即東
西二方必至故曰朱紱方來四方歸向庶物豐盈可
以亨薦神明克降其福故曰利用亨祀也盈而又進
傾敗道也以此征行凶危交至故征凶凶禍自已所
招豈合咎怨他人即得无咎也六三困于石據于蒺
藜入于其宫不見其妻凶者石者為物堅剛而不可
入謂九四也蒺藜之草有刺而不可踐謂九二也六
三以隂居陽不正而處上无應援无所之適志懷剛
武欲親于四四又不受如石之堅欲附九二二又不
許猶如蒺藜刺而難踐故曰困于石據于蒺藜也无
應而行失其配偶譬之入于宫中而不見其妻處困
如斯固其凶矣九四來徐徐困于金車吝有終者徐
徐是疑懼不速之貎也金車謂九二以剛處中如車
材強壯也四欲就初六懼九二為難心懷疑懼不敢
速進是困于九二之金車故曰來徐徐困于金車也
有應在初而未相遇是以有吝以謙得物故乃有終
也九五劓刖困于赤紱乃徐有說利用祭祀者以陽
居陽而无謙遜物則不附怒其不來附已乃行劓刖
之刑故異方之人轉更離叛故曰困于赤紱矣以剛
居中不昧所見改修其道以謙得衆故用寬徐人悉
歸已乃有喜悅故曰乃徐有說剛而處尊而用中直
即可亨祭而獲福慶故曰利用祭祀也上六困于葛
藟于臲卼曰動悔有悔征吉者葛蔓也藟纏繞貎臲
卼摇動不安貎上六處困之極即是困極也无應乘
剛行即被物纏繞居則臲卼不安故曰困于葛藟于
臲卼也曰思謀之辭也凡物窮思變極即謀通處至
困之地何有通路故須思謀曰我若守此必見不濟
謀逃逸可以免之發意逃時其悔乃生故繫辭云吉
凶悔吝生乎動是初動而有憂悔當奔逸冒險之時
又生憂悔既出險外即不慮危困所以征行而獲吉
故曰動悔有悔征吉也
䷯(巽下坎上)
井改邑不改井无喪无得往來井井汔至亦未繘井羸
其瓶凶
彖曰巽乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
象曰木上有水井君子以勞民勸相
初六井泥不食舊井无禽
象曰井泥不食下也舊井无禽時舍也
九二井谷射鮒甕敝漏
象曰井谷射鮒无與也
九三井渫不食為我心惻可用汲王明並受其福
象曰井渫不食行惻也求王明受福也
六四井甃无咎
象曰井甃无咎脩井也
九五井洌寒泉食
象曰寒泉之食中正也
上六井收勿幕有孚元吉
象曰元吉在上大成也
井改邑不改井者古人穿地汲水以供人用故謂之
井井以潔淨為義也邑民産也其屋遷移井體不改
亦猶人之常德改過不吝德行有恒故曰改邑不改
井也往來井井者往者來者皆汲引之而不以貴賤
汲引改其清潔之性也无喪无得者此舉井體有恒
不隨物之遷變故終日泉注未嘗言溢終日汲引未
嘗言竭也汔至亦未繘井羸其瓶凶者繘綆䋲也汔
將至之義羸舒展也言汲水將至井口其綆猶未盡
出而鈎舒繩斷傾覆其瓶即是勞而无功喻人行其
恩德須善始令終若有始无終不能永保其故就人
事言凶也書云為山九仞功虧一簣是也象曰木上
有水即是汲水而上井之象也君子以勞民勸相者
勞賚相助也井之為義養而不窮以勞賚之恩勸恤
勤惠令助百姓使有成功故周弘正云勸助民人使
功日濟是也初六井泥不食舊井无禽者初六最處
井底即是井下淤泥沉滓而不可食井既舊穢不曾
淘渫即禽鳥賤類而尚不向即人與禽俱在棄捨故
曰舊井无禽喻人不潔已修行為人所棄是也九二
井谷射鮒甕敝漏者鮒井底小魚也夫井之為道以
下給上為義今九二與初六相近而附于初即是附
給下之義如以溪谷之水從上注下射轍鮒魚故曰井
谷射鮒也井不上汲反以下注失井之道又似甕之
破漏出水而注下故曰甕敝漏也子夏傳曰鮒是蝦
蟇也九三井渫不食為我心惻可用汲王明並受其
福者為猶使也渫治也言井既淘渫修治其水清潔
可以食之猶人德行已成可以任用今既不食即使
我中心惻愴故曰井渫不食為我心惻若王者明鑒
用我以為輔弼既喜其行又欽其用故曰王明並受
其福也得人助己而化洽民之有幸故獲其福矣六
四井甃无咎者甃猶修治也壞處以磚甃壘也六四
得位无應得位即可以自處无應即不可以行其猶
人之為道无施行之功即可以修德自處故无咎也
九五井洌寒泉食者洌清潔也寒者表清潔之義也
餘爻不當貴位皆修德待用九五既居尊位能擇人
而用之以剛居中下无私應剛中即能斷制非妄下
无私應即无偏曲之心猶剛正之主不任貪濁之臣
必須行潔賢明而後始用故曰寒泉食也上六井收
勿幕有孚无吉者凡五榖收成倍于常年者曰收也
上六處井之極井道大成如五榖之有收成故曰井
收也幕是覆盖也井既大成不須覆盖而不私其利
使天下悉皆汲引即是信被天下而致大成故獲大
吉故曰勿幕有孚元吉也
䷰(離下兊上)
革已日乃孚元亨利貞悔亡
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天地革
而四時成湯武革命順乎天而應乎人革之時大矣哉
象曰澤中有火革君子以治歷明時
初九鞏用黃牛之革
象曰鞏用黃牛不可以有為也
六二已日乃革之征吉无咎
象曰已日革之行有嘉也
九三征凶貞厲革言三就有孚
象曰革言三就又何之矣
九四悔亡有孚改命吉
象曰改命之吉信志也
九五大人虎變未占有孚
象曰大人虎變其文炳也
上六君子豹變小人革面征凶居貞吉
象曰君子豹變其文蔚也小人革面順以從君也
革已日乃孚者革改變之名易舊之義故名革也革
既改舊易新即是王者創制命令改前王之法度以
其初施法令民有所感未便從伏必須已竟今日明
日方始從令故宋衷云人性習常不說改易及變之
後樂其所成故即日不孚已日乃孚矣故曰已日乃
孚也已竟也元亨利貞悔亡者悔之所生生乎變動
也今革既變故人心不安必有憂悔今革道既當即
得大通利正而憂悔乃亡故須備此四德矣象曰澤
中有火革者火居澤下火炎上澤潤下二性交故能
變革也君子以治歷明時者寒暑迭終日月更運天
時人事各以時遷故君子觀茲革象修治歷數以明
天時也初九鞏用黃牛之革者鞏固也黃中也革是
牛皮生曰革熟曰韋今初九處革之初未肯從變言
其執志堅固守中和之道不肯造次從變如似牛皮
堅韌不從改變之命也六二已日乃革之征吉无咎
者隂柔之體不敢為先故革命已行竟日之後乃始
從之故曰已日乃革之既從革命無復疑阻往就於
五不被疑難故可以征進而獲无咎也九三征凶貞
厲革言三就有孚者三處炎極火性上炎上體是水
水性柔順九三以剛居火極火性剛猛故有革命之言
而上體三爻以受命令不敢有違其言不虚故曰革
言三就有孚也人既從命更興征伐即是非理興師
所以致凶夫興師動衆是正道之危故曰征凶貞厲
也九四悔亡有孚改命吉者无應故有憂悔能從革
命故曰悔亡也居水火之際不為固吝信彼改命之
制合時之願所以獲吉故曰有孚改命吉也九五大
人虎變未占有孚者居得尊位以大人之德為革之
主即是革去前王之命為新創之君信德自著合人
之心不勞占決斯湯武之君是也虎變者謂改正朔
易服色取其文章炳煥又取虎之威猛可畏之義也
上六君子豹變小人革面征凶居貞吉者處革之極
變道已成君子居之雖不如大人之變如虎之文然
亦可順時而行如豹文之暎蔚故曰君子豹變也若
小人處之但能變其顔面順上而已故曰小人革面
也革變已極人皆從命固宜靜處而更以征伐為求
即是躁擾於人所以致凶如靜而居之皆獲吉故曰
征凶居貞吉也
䷱(巽下離上)
鼎元吉亨
彖曰鼎象也以木巽火亨餁也聖人亨以享上帝而大
亨以養聖賢巽而耳目聰明柔進而上行得中而應乎
剛是以元亨
象曰木上有火鼎君子以正位凝命
初六鼎顛趾利出否得妾以其子无咎
象曰鼎顛趾未悖也利出否以從貴也
九二鼎有實我仇有疾不我能即吉
象曰鼎有實慎所之也我仇有疾終无尤也
九三鼎耳革其行塞雉膏不食方雨虧悔終吉
象曰鼎耳革失其義也
九四鼎折足覆公餗其形渥凶
象曰覆公餗信如何也
六五鼎黃耳金鉉利貞
象曰鼎黃耳中以為實也
上九鼎玉鉉大吉无不利
象曰玉鉉在上剛柔節也
鼎元吉亨者鼎者器象之名故何妥云古者鑄金為
此器能調五味變故取新以成烹飪之用以供宗廟
次養聖賢天子以天下為鼎諸侯以國為鼎變故成
新尤須當理故先元吉後乃亨通故曰元吉亨也象
曰木上有火鼎者巽木也又為入離火也木入火中
是烹飪鼎之象也君子以正位凝命者凝嚴整也鼎
既變故成新所以君子象之正定尊卑之位使其有
别布示嚴凝之命使其不妄輕犯也初六鼎顛趾利
出否得妾以其子无咎者趾足也顛倒也鼎之為義
下實上虚虚以納物實以受物也今初六以隂處下
即是鼎口向下鼎足倒上即是鼎傾覆足倒在上故
曰鼎顛趾也鼎既顛趾其所利者利在傾棄鄙穢之
物故曰利出否也以事明之亦猶正室雖亡媵妾不
可為室主若以妾為室主亦猶鼎之顛趾咎莫大焉
妾若有子即母以子貴以此繼室猶可免咎故曰得
妾以其子无咎也九二鼎有實我仇有疾不我能即
吉者實為陽也即就也鼎之為義虚中待物乃是其
常今九二以陽居中失虚中之義施之人事即是志
意盈滿不受規誨故曰鼎有實也我仇謂五也仇匹
也然六五是我之仇匹有乘剛之疾不得來就于我
為六五下有二剛爻為疾也我得全其志不為驕盈
即獲吉也故曰我仇有疾不我能即吉也九三鼎耳
革其行塞雉膏不食方雨虧悔終吉者鼎之為義下
實上虚九三既處下卦之上即是鼎耳鼎耳之用唯
在虚空以待鉉而舉之今九三以陽處之而自實塞
即是變革鼎耳之常道也故曰鼎耳革以人事明之
是懷小人之行而自實塞不納賢良故曰其行塞也
既无虚中待物之心物亦不來歸已猶之雉膏美物
而終不得食故曰雉膏不食也方雨虧悔終吉者此
戒其勿行剛處亢以柔和為用若不全任剛亢務在
和通方欲為此和通即虧減其悔終獲吉矣雨喻隂
陽和順也九四鼎折足覆公餗其形渥凶者餗是八
珍糝鼎之實也渥霑濡之貌九四應在初初已傾棄
穢物即九四有以受其珍美之物也九四上近于五
即有承五之心下又應初又有施下之義既承且施
力所不任即致折足而傾棄其餗故曰鼎折足覆公
餗鼎足既折覆于地即被沙鹵霑濡喻之于人智小
謀大力小任重受其至辱災及其身故曰其形渥凶
六五鼎黃耳金鉉利貞者黃中謂五也金剛謂二也
鉉者扛鼎之物也六五以柔居中故曰黃耳應在九
二以柔納剛納金鉉而以舉之故曰金鉉也所納剛
正不為虚妄故曰利貞上九鼎玉鉉大吉无不利者
堅剛之物而懷潤澤之性喻道大成而有斯美體剛
履柔是用玉鉉而以自舉故曰鼎玉鉉也應不在下
不私其用故獲大吉而无不利故曰大吉无不利也
䷲(震下震上)
震亨震來虩虩笑言啞啞震驚百里不喪匕鬯
彖曰震亨震來虩虩恐致福也笑言啞啞後有則也震
驚百里驚遠而懼邇也出可以守宗廟社稷以為祭主
也
象曰洊雷震君子以恐懼脩省
初九震來虩虩後笑言啞啞吉
象曰震來虩虩恐致福也笑言啞啞後有則也
六二震來厲億喪貝躋于九陵勿逐七日得
象曰震來厲乘剛也
六三震蘇蘇震行无眚
象曰震蘇蘇位不當也
九四震遂泥
象曰震遂泥未光也
六五震往來厲億无喪有事
象曰震往來厲危行也其事在中大无喪也
上六震索索視矍矍征凶震不于其躬于其隣无咎婚
媾有言
象曰震索索中未得也雖凶无咎畏隣戒也
震亨者震動也此象雷之卦雷是天之威動也雷之
威震人皆驚懼因此恐懼而乃脩德恭儉整肅所以
獲通故曰震亨也震來虩虩笑言啞啞者虩虩恐懼
之貎啞啞語笑之聲故迅雷風烈君子為之變容天既
威震人皆恐懼不敢怠慢遂乃脩德道成德立福慶
亦至福至之後方敢喜樂故曰笑言啞啞也震驚百
里不喪匕鬯者匕者其形如箄可以舉鼎中之物也
鬯是香草取之釀酒祭廟之用也震卦體屬長子若
君出于外或為巡狩等事即長子監臨於國威震肅
齊廣及百里百里者取雷震百里之義承主祭祀粢
盛之器守而不失故曰不喪匕鬯也象曰洊雷震者
洊者因仍之義雷聲連續威震相仍雷電赫赫故曰
洊雷震也君子以恐懼修省者恐怖也懼驚駭也君
子立身恒懷驚肅若臨泉谷如履薄冰况遇天之威
怒彌益修身省察已過也初六震來虩虩後笑言
啞啞吉者以剛處卦之先剛則不暗於幾先則能
有前識當威振之時天威大行而能懼以修德遂
至笑語之盛吉福臻焉六二震來厲億喪貝躋于
九陵勿逐七日得者初九以剛居下因懼修德即
是有德之人今六二不能敬剛陽尊有德而反乘
之即為天之所誅罰故威震若來即致危厲哀嗟
傷嗟亡其資貨糧用之屬也故曰震來厲億喪貝
也億傷嘆之辭也貝者資貨糧用之屬也違天不
敬遂被天誅懼天之威而乃迯竄威嚴大行人不
容舍无糧而走必將困危雖超九陵不過七日為
有司所獲故曰躋于九陵勿逐七日得也六三震
蘇蘇震行无眚者蘇蘇是心懷憂慮不安之貌六
三履位不正心恒憂慮不獲安寧故曰震蘇蘇也
雖心不安而不乘剛不為乖逆故可以懼行而无
災眚故曰震行无眚也九四震遂泥者泥沉溺也九
四以剛陽之質在四隂之中為四隂之主固宜挺身
獨立以安於衆若以自懷恐懼不能挺拔即致泥溺
沉困於難故鄭衆云身既不安豈能安衆是也六五
震往來厲億无喪有事者往即无應來又乘剛往之
與來不免危厲也夫處威厲之時而居尊位即是天
助君命威令大行斯乃有事之機矣故戒之曰但保
其位守中自安能高大其行无所喪失即懷大事故
曰億无喪有事也上六震索索視矍矍征凶震不于
其躬于其鄰无咎婚媾有言者索索不安不專之貎
矍矍視不正不審諦之容也上六處震之極是懼之極
矣既居極懼之地而欲求安亦不能得故心懷不安
乃索索然而所瞻視又不專審乃矍矍矣憂懼若此
更有征即將有凶危至故曰征凶也若所懼之事非
是已作若因鄰家有事懼相連及預先防戒即得免
咎故曰震不于其躬于其鄰无咎處極懼之時雖復
姻親亦不无相疑之言故曰婚媾有言也
䷳(艮下艮上)
艮其背不獲其身行其庭不見其人无咎
彖曰艮止也時止則止時行則行動靜不失其時其道
光明艮其止止其所也上下敵應不相與也是以不獲
其身行其庭不見其人无咎也
象曰兼山艮君子以思不出其位
初六艮其趾无咎利永貞
象曰艮其趾未失正也
六二艮其腓不拯其隨其心不快
象曰不拯其隨未退聽也
九三艮其限列其夤厲薰心
象曰艮其限危薰心也
六四艮其身无咎
象曰艮其身止諸躬也
六五艮其輔言有序悔亡
象曰艮其輔以中正也
上九敦艮吉
象曰敦艮之吉以厚終也
艮其背艮者靜止之義此卦象山之為體安然靜止
不動不移故以為名也以人事喻之貪欲之情傷性
壞義防其動欲制其未成故老子云不見可欲使心
不亂是也背者无見之物今既止在其背目之不見
即動欲之情不生故曰艮其背也不獲其身行其庭
不見其人无咎者夫對面而止即情有所動抑傷其情
而強使止患必生焉今止在其背故不獲其身雖行
于庭不見其人即无咎矣象曰兼山艮者孔氏云兩
山兼重謂之兼山也直置一山已能鎮止兩山重疊
止義彌大故曰兼山艮也君子以思不出其位者艮
之為義各止其所故君子象之思慮不出已位不妄
動求不相侵也初六艮其趾无咎利永貞者趾足也
又處卦之下即是趾在于足既止于是不為躁動而
得无咎故曰艮其趾无咎靜止之初心无動欲其利
在于永長貞正故曰利永貞也六二艮其腓不拯其
隨其心不快者腓腨腸也拯舉也隨謂足也六二止
于腓腓體動躁屈伸摇動皆隨其足今止在腓腸足
既不舉腓无由動故艮其腓不拯其隨也腓性動躁
而強止之則傷其本性情與體乖故其心不能快樂
矣故曰其心不快也九三艮其限裂其夤厲薰心者
限是身之中人繫帶之處三居兩卦之際即時止在
其限故曰艮其限也夤當脊中之肉也薰燒灼也三
既處二卦之際即上下不通是分裂其夤身將喪矣
乃憂危之切故薰灼其心故曰厲薰心也然君子治
國若治于身上下不通君臣不接故裂夤即身亡不
接則國喪故王𫝊云體分兩主大器喪矣大器謂國
之與身也六四艮其身无咎者已入上體與九三相
得兩體不分全乃謂之身履得其位而全其身不陷
非妄所以无咎也六五艮其輔言有序悔亡者輔夾
車也六五艮于輔頰之間即是慎止言語密于樞機
故曰口無擇言言有倫序所以悔亡故曰言有序悔
亡也上九敦艮吉者敦厚也居止之極敦厚在上不
為妄累所牽故獲吉也
