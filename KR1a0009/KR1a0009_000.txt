提要易類
周易口訣義六卷
(臣)等謹案周易口訣義六卷唐史徵撰崇文
總目曰河南史徵不詳何代人晁公武讀書
志曰田氏以為魏鄭公撰誤陳振孫曰三朝
史志有其書非唐則五代人避諱作證字宋
史藝文志又作史文徽盖以徽徵二字相近
而訛别本作史之徵則又以之文二字相近
而訛耳今定為史徵從永樂大典定為唐人
從朱彛尊經義考也永樂大典載徵自序云
但舉宏機纂其樞要先以王注為宗後約孔
疏為理故崇文總目及晁氏讀書志皆以為
直抄注疏以便講習考之實不盡然如乾彖
引周氏說大象引宋衷說屯彖引李氏說
訟彖引周氏說師彖引陸績說六五引莊氏說
謙六五引張氏說觀大象引鄭衆說賁大象引
王廙說頥大象引荀爽說坎大象引莊氏說上
六引虞氏說咸大象引何妥說萃彖引周弘正
說升彖引禇氏說井大象引何妥說革彖引宋
衷說鼎彖引何妥說震九四引鄭衆說漸彖引
褚氏說大象引侯果說困大象引周弘正說兊
大象引鄭衆說漸九五引陸績說諸家原書今
併亡佚惟孔疏及李鼎祚周易集解間存其
說是書所引則多出二家所載之外又如賁
大象所引王氏說頥大象所引荀爽說雖屬
集解所有而其文互異坎上六虞翻說則集
解刪削過略此所載獨詳蓋唐去六朝未遠
隋志所載諸家之書猶有存者故徵得以旁
蒐博引今閱年數百舊籍多亡則遺文緒論
無一非吉光片羽矣近時惠棟作九經古義
余蕭客葺古經解鈎沈於唐以前經義卑辭
隻字搜采至詳而此書所載均未之及信為
難得之秘本雖其文義間涉拙滯𫝊寫亦不
免訛脫而唐以前解易之書子夏𫝊既屬偽
撰王應麟所輯鄭康成註姚士粦所輯陸績
干寳二家註亦非完書其實存於今者京房
王弼孔穎達李鼎祚四家及此書而五耳固
好古者所宜寳重也自序作六卷諸家書目
並同今僅闕豫随无妄大壯晉睽蹇解中孚
八卦所佚無多仍編為六卷存其舊焉乾隆
四十三年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
乾象既分蒼牙應運三才闡位八卦昭彰故能道濟不
通人用無極自茲已降祖述多家田何𫝊于丁寬京房
得之焦貢遂使異聞競起蹖駮紛多深乖述作之由全
誤聖人之見若使廣求文句博引證騐浮誕日興華偽
滋蔓誠謂周鼠終虧于鄭璞魚目以混于隨珠今則但
舉宏機纂其樞要先以王注為宗後約孔疏為理至于
卦繇六位並備而釋之彖以詳略闕而不叙大抵舉其
六卷分為上下兩經直以口訣為名義決要為旨或經
象未顯輒提緯以證文傳疏未明將考名以銷義遂使
疑祛理悟還希述作之功學寡難周恥騰波于翰海云
爾
