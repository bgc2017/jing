禮經本義卷十六
無錫蔡德晉撰
吉禮
少牢饋食禮
(此大夫祭其祖禰之禮羊豕曰少牢士祭用特豚而此用羊豕者大夫位高禄厚故享其祖考)
(者禮亦加豐也又聘及公食大夫禮皆太牢以持卿大夫而禮記云大夫之祭以索牛是大夫)
(之祭有用太牢者蓋少牢其常而太牢乃其盛禮也郝仲輿曰牢本養牲之所豕亦云牢詩)
(曰執豕于牢何獨牛羊稱牢乎羊小于牛曰少豕獨用曰特少則稱牲多則稱牢所由然耳)
日用丁巳筮旬有一日
(日指筮日之日也丁巳丁日巳日也禮内事用柔日廟祭内事也乙丁己辛癸皆柔日此舉丁巳二日以)
(為例也旬有一日指祭日也筮日之日為前月下旬丁巳日所筮祭日乃来月上旬丁巳日是筮十有一)
(日也必十一日者容散齊七日致齊三日也為鄭康成曰必丁巳者取其今名自丁寧自改變皆謹敬)
筮于廟門之外主人朝服西面于門東史朝服左執筮
右抽上韇兼與筮執之東面受命于主人主人曰孝孫
某來日丁亥用薦歲事于皇祖伯某以某妃配某氏尚
饗
(丁有六日惟言亥者舉末一日以為例也皇大也不稱考而稱祖者大夫三廟舉尊者言之也伯行次也)
(舉伯以例仲叔季也某妃舉其妻之謚號配合食也某氏著其妻之族姓也郝仲輿曰來日丁亥則筮)
(之日丁丑也必用亥者亥為天倉受福祿也)
史曰諾西面于門西抽下韇左執筮右兼執韇以擊筮
遂述命曰假爾泰筮有常孝孫某來日丁亥用薦歲事
于皇祖伯某以某妃配某氏尚饗乃釋韇立筮卦者在
左坐卦以木卒筮乃書卦于木示主人乃退占
(史西面神道尚右也下韇韇底也擊扣也初右手抽上韇出策今左手執策右手抽下韇兼執蓋以扣策)
(將問吉凶故叩之以動其神遂述主人之命以告之也特牲不述命此述命禮盛也假借也泰者尊上之)
(稱有常言其吉凶常可憑信也釋韇奠韇于地也立筮不坐蓍策長也禮天子蓍九尺諸侯七尺大夫五)
(尺士三尺士策短可坐筮大夫筮長須立也卦者史之屬也在左坐坐于史之南也寫卦必須坐上木畫)
(地者也下木板也示主人者六爻備書于板史受以示主人也退占退于西方東面之位而三人共占之)
(也者敖君善曰大夫廟門外之位其有司之西方東面唯此蓋筮者有事于神故不為大夫而變禮也)
吉則史韇筮史兼執筮與卦以告于主人占曰從乃官
戒宗人命滌宰命為酒乃退
(官戒謂主人戒衆官而衆官又各戒其屬也滌濯祭器埽除宗廟皆是也為酒天官酒正所謂事酒有事)
(新造者也)
若不吉則及遠日又筮日如初
(遠日對筮之日而言即所筮旬有一日之日蓋後丁若後已也至此日乂筮旬有一日也)
右筮日
宿(句)前宿一日(句)宿戒尸
(敖君善曰宿謂宿賓以下也是亦官宿之大夫于助祭之賓為踰等故不親宿也宿戒尸者凡可為尸者)
(皆宿戒之為將筮也此宿戒蓋亦使人為之尸未筮則未成其為尊也)
明日朝筮尸如筮日之禮命曰孝孫某來日丁亥用薦
歲事于皇祖伯某以某妃配某氏以某之某為尸尚饗
筮卦占如初
(明日朝祭前一日之早晨也祭前一日筮尸與特牲前期三日異者鄭康成謂大夫避諸侯禮也郝仲輿)
(謂禮文多錯舉一日至三日皆可筮也未詳孰是)
吉則乃遂宿尸祝擯主人再拜稽首祝告曰孝孫某來
日丁亥用薦歲事于皇祖伯某以某妃配某氏敢宿尸
拜許諾主人又再拜稽首主人退尸送揖不拜
(筮吉遂宿尸重尸也主人拜而后祝致辭故尸答拜而后許諾主人又再拜者見其不必答已尊之也尸)
(送揖而不拜者尸尊故也)
若不吉則遂改筮尸
(敖君善曰既改筮矣所筮者若又不吉則直以其次者為尸不復筮與筮日之意同)
右筮尸宿尸
既宿尸反為期于廟門之外
(為期與諸執事定祭早晏之期也士無為期之禮位彌尊者告戒宜嚴也)
主人門東南面宗人朝服北面曰請祭期主人曰比于
子宗人曰旦明行事主人曰諾乃退
(比猶隨也子指宗人宗人掌禮事知行禮早晏之節故主人聽之也旦明平明也)
右為期
明日主人朝服即位于廟門之外東方南面宰宗人西
面北上
(宿尸之明日即祭日也即位于廟門外親殺牲也)
牲北首東上司馬刲羊司士擊豕宗人告備乃退
(司馬司士皆公有司刲擊皆殺也告備告既殺也乃退謂主人)
右視殺
饔人摡鼎匕俎于饔爨饔爨在門東南北上廩人摡甑
甗匕與敦于廩爨廩爨在饔爨之北
(饔人掌割烹者摡猶拭也既滌而復拭之也鼎匕俎皆牲器故饔人摡之于饔爨之上廩人掌炊黍稷者)
(甑所以炊甗所以盛米匕所以出飯敦所以盛飯此四者皆黍稷之器故廩人摡之于廩爨之上賈洺)
(州曰考工記陶人職云甗實二鬴厚半寸脣寸甑實二鬴厚半寸脣寸七穿)
司宫摡豆籩勺爵觚觶几洗篚于東堂下勺爵觚觶實
于篚卒摡饌豆籩與篚于房中放于西方設洗于阼階
東南當東榮
(司宫掌陳設此器者故俱摡之勺爵觚觶實于篚隨摡隨實之也放置也西方房内之西也)
右摡器
羹定饔人陳鼎五三鼎在羊鑊之西二鼎在豕鑊之西
(郝仲輿曰陳鼎五羊豕魚腊膚也魚腊從羊為三鼎皆在羊鑊西膚從桼為二鼎皆在豕鑊西鑊大釡以)
(煑肉陳鼎就鑊以便升也)
司馬升羊右胖髀不升肩臂臑膊骼正脊一脡脊一横
脊一短脅一正脅一代脅一皆二骨以並腸三胃三舉
肺一祭肺三實于一鼎司士升豕右胖髀不升肩臂臑
膊胳正脊一脡脊一横脊一短脅一正脇一代脅一皆二骨以
並舉肺一祭肺三實于一鼎饔人倫膚九實于一鼎司
士又升魚腊魚十有五而鼎腊一純而鼎腊用麋卒脀
皆設扄鼏乃舉陳鼎于廟門之外東方北面北上
(升升于鼎也神俎牲肉必由鑊升鼎鼎入載俎餘俎牲肉即自鑊載俎而已右胖右半體也髀不升以近)
(竅賤也臂肩臑皆股骨腸三胃三者少牢之俎五腸胃不得别俎故但附于其牲而其數則貶而止于三)
(猶特牲無膚俎而以膚三附于豕俎之意也豕無腸胃君子不食圂腴也倫擇也體全曰純謂左右胖合)
(而升之也不言髀不升可知也脀猶升也)
司宫尊兩甒于房戶之間同棜皆有冪甒有玄酒
(棜棜禁也甒無蓋故設尊即加冪也有玄酒一酒一水也)
司宫設罍水于洗東有枓設篚于洗西南肆
(枓匜屬所以沃水者設篚以盛觶也于敖君善曰凡沃洗及盥于洗者皆用枓經特此見之)
改饌豆籩于房中南面如饋之設實豆籩之實
(郝仲輿曰司宫始摡豆籩陳于房内西今將實改設于房内南面如特牲饋食之豆籩在東房先陳之後)
(實之也)
小祝設槃匜與簞巾于西階東
(設槃匜簞巾以待尸入盥也)
右實鼎饌器
主人朝服即位于阼階東西面
(主人既視殺而退至是乃出立于阼階東之位為將祭也)
司宫筵于奥祝設几于筵上右之
(筵于奥布神席也設几席上所以安神右之者神道尚右也)
右即位筵几
主人出迎鼎除鼏士盥舉鼏主人先入
(出迎鼎迎于廟門外也士有司也主人先入導之也高紫超曰士祭則親舉鼎大夫雖使人舉而必親自)
(導之敬之至也)
司宫取二勺于篚洗之兼執以升乃啓二尊之蓋冪奠
于棜上加二勺于二尊覆之南柄
(二尊兩甒也蓋冪蓋尊之冪也覆之勺加尊上覆向下也南柄柄向南便執也)
鼎序入饔正執一匕以從饔府執四匕以從司士合執
二俎以從司士贊者二人皆合執二俎以相從入
(郝仲輿曰饔正饔人之長饔府饔正之屬司士贊者助司士執俎者也二人皆合執二俎并司士執為六)
(俎多一肵俎也相助也從入從司士入俎從匕匕從鼎鼎自門外入東階下主人親視載也)
陳鼎于東方當序南于洗西皆西面北上膚為下匕皆
加于鼎東柄俎皆設于鼎西西肆肵俎在羊俎之北亦
西肆
(郝仲與曰陳鼎當堂東墻下設洗之西南鼎皆西面自北直陳而南以羊豕魚腊膚為序俎居鼎西肵俎)
(居五鼎北皆西肆)
宗人遣賓就主人皆盥于洗長匕
(所遣之賓即二佐食三司士也就主人于東階下立于主人之南西面既乃序盥復位乃序進匕也長匕)
(謂長賓先匕)
佐食上利升牢心舌載于肵俎心皆安下切上午割勿
沒(句)其載于肵俎末在上舌皆切本末亦午割勿沒其
載于肵横之皆如初為之于㸑也佐食遷肵俎于阼階
西西縮乃反
(佐食二人其長者為上利牢即羊豕也安下切上去本末也安猶平也割下平使立也午割一縱一横割)
(之勿没者割之不絶也舌皆切上下本末欲其整也特牲記云舌縮俎而此言横之者敖君善謂于俎為)
(縮于載者為横郝仲輿謂舌順俎横陳故謂横其在縮為縮二說俱通要之非有異也心舌無特鼎皆烹)
(于饔㸑之鑊中羊豕各自其鑊升于各鼎今亦自各鼎載于肵俎故曰如初佐食獨遷肵俎于阼階下之)
(西者肵俎尊不與衆俎同處也西縮猶西肆也乃反反阼東載衆俎也敖君善曰肵俎亦有執之以載)
(者載者蓋南面以羊俎在其南也既載則執俎者以錯于故處而佐食遷之)
佐食二人上利升羊載右胖髀不升肩臂臑膊胳正脊
一脡脊一横脊一短脅一正脅一代脅一皆二骨以並
腸三胃三長皆及俎拒(句)舉肺一長終肺祭肺三皆切
肩臂臑膊胳在兩端脊脅肺(句)肩在上(句)下利升豕其
載如羊無腸胃(句)體(句)其載于俎皆進下
(升鼎時髀已不升此又重言之者明此所載為尸俎非謂鼎中尚有髀也俎足間横木曰距肩臂臑在上)
(端膊胳在下端脊脅肺在中央不言腸胃者在脅肺之間可知也肩在上貴前也進下每骨以末向神位)
(也生鄭康成曰進下變于食也鄉飲酒禮進腠)
司士三人升魚腊膚魚用鮒十有五而俎縮載右首進
腴腊一純而俎亦進下肩在上膚九而俎亦横載革順
(鮒鯽魚也其性相附故名鮒縮載順俎直載也右首據載者視之而言也進腴每魚以腹向神位也亦横)
(載者如體之横陳于俎也革皮也順者相順比次而作行列以載也鄭康成曰右首進腴亦變于食生)
(也敖君善曰魚以腴為下鬐為上士喪奠用食生禮其魚則左首進鬐又喪奠魚九而為三列此其列亦)
(三而每列用五歟)
右陳鼎匕載俎
卒脀祝盥于洗升自西階主人盥升自阼階祝先入南
面主人從(句)戸内西面
(卒脀升俎畢也入入室也)
主婦被錫衣侈袂薦自東房韭菹醓醢坐奠于筵前主
婦贊者一人亦被錫衣侈袂執葵菹蠃醢以授主婦主
婦不興遂受陪設于東韭菹在南葵菹在北主婦興入
于房
(被首飾編髮為之即詩所謂被之僮僮者也錫賜也錫衣猶言命服也侈袂大袖也主婦贊者即特牲禮)
(所謂宗婦也蓋亦以命婦為之故亦被錫衣侈袂若無命服而以士祭為贊者則亦纚笄宵衣而已陪設)
(謂繼設之賈洺州曰韭菹在南醓醢在北葵菹在北蠃醢在南是其䋫也高紫超曰此言主婦親設四)
(豆也)
佐食上利執羊俎下利執豕俎司士三人執魚腊膚俎
序升自西階相(句)從入設俎羊在豆東豕亞其北魚在
羊東腊在豕東特膚當俎北端
(豆東醓醢之東也膚次腊獨居北末故曰特高紫超曰此言設五俎于尸席也)
主婦自東房執一金敦黍有蓋坐設于羊俎之南婦贊
者執敦稷以授主婦主婦興受坐設于魚俎南又興受
贊者敦黍坐設于稷南又興受贊者敦稷坐設于黍南
敦皆南首主婦興入于房
(金敦以金飾之也四敦皆然婦贊者即主婦贊者也以授主婦立授之也故主婦興受婦贊者惟一人其)
(後二敦另有贊婦者執之立于戶外婦贊者逐一受之以授主婦敦南首者敦形似獸而首向南也高)
(紫超曰此言主婦親設四敦也)
祝酌奠遂命佐食啓會佐食啓會蓋二以重設于敦南
(酌奠酌酒為神奠之也敖君善謂奠之于韭菹之南而東當所設會之西此文省也云會復云蓋明會之)
(為蓋也重設兩兩相重而設之也之高紫超曰諸侯廟中有鬱鬯以灌地降神大夫無止酌酒奠神而)
(神若來享之故祝遂出迎尸也)
主人西面祝在左主人再拜稽首(句)祝祝曰孝孫某敢
用柔毛剛鬣嘉薦普淖用薦歲事于皇祖伯某以某妃
配某氏尚饗主人又再拜稽首
(柔毛羊也餘觧見士虞禮也高紫超曰此言祝祝降神)
右設饌饗神
祝出迎尸于廟門之外主人降立于阼階東西面祝先
入門右尸入門左
(鄭康成曰祝先入門右避尸盥也既則後尸)
宗人奉槃東面于庭南一宗人奉匜水西面于槃東一
宗人奉簞巾南面于槃北乃沃(句)尸盥于槃上卒盥坐
奠簞取巾興振之三以授尸坐取簞興以授尸巾
(郝仲輿曰坐奠簞者奉巾之宗人也)
祝延尸尸升自西階入祝從主人升自阼階祝先入主
人從
(鄭康成曰祝從從其升而入也祝入亦南面)
右尸入
尸升筵祝主人西面立于戸内祝在左祝主人皆拜安
尸尸不言尸答拜遂坐祝反南面
(祝在左當為主人致妥尸之辭也尸不言者象神之恭默也祝反南面妥尸事畢也)
尸取韭菹徧㨎于三豆祭于豆間上佐食取黍稷于四
敦下佐食取牢一切肺于俎以授上佐食上佐食兼與
黍以授尸尸受同祭于豆祭
(牢一切肺羊豕各一也豆祭即所㨎韭菹之祭謂同祭之于其處)
上佐食舉尸牢肺正脊以授尸上佐食爾上敦黍于筵
上右之
(重言上佐食者授舉之後尸有事也上敦黍當羊俎之南者也右之者黍在尸右則尸以右手取之便也)
主人羞肵俎升自阼階置于膚北
(置亦横設之也設高紫超曰此言主人親肵俎也)
上佐食羞兩鉶取一羊鉶于房中坐設于韭菹之南下
佐食又取一豕鉶于房中以從上佐食受坐設于羊鉶
之南皆芼皆有柶尸扱以柶祭羊鉶遂以祭豕鉶嘗羊
鉶
(兩鉶一羊一豕也皆芼皆和以菜也高紫超曰此言羞羊鉶豕鉶也)
食舉三飯上佐食舉尸牢幹尸受振祭嚌之佐食受加
于肵上佐食羞胾兩瓦豆有醢亦用瓦豆設于薦豆之
北
(胾與醢各兩豆設于葵菹蠃醢之北以其加也列鄭康成曰四豆亦䋫羊胾在西列之南豕胾在東之)
(北)
尸又食食胾上佐食舉尸一魚尸受振祭嚌之佐食受
加于肵横之
(敖君善曰横之象其在魚俎也此亦于俎為縮于人為横然則佐食于加物于肵俎之時其亦西而歟)
又食上佐食舉尸腊肩尸受振祭嚌之上佐食受加于
肵
(骨體以骨為尊腊但一舉故即用其尊體也)
又食上佐食舉尸牢骼如初
(如初如舉幹也)
又食尸告飽祝西面于主人之南獨侑不拜侑曰皇尸
未實侑
(侑尸之禮尸皆不拜此以祝獨侑或當拜故特明之實猶飽也鄭康成曰祝既侑復反南面)
尸又食上佐食舉尸牢肩尸受振祭嚌之佐食受加于
肵
(敖君善曰三舉骨體始于幹終于肩亦自卑而尊也此禮或三飯而舉或一飯二飯而舉又别其魚腊各)
(自為舉數皆與士異也)
尸不飯告飽祝西面于主人之南主人不言拜侑
(祝西面于主人之南當為主人致侑辭于尸也主人不言以祝既為之辭也鄭康成曰祝言而不拜主)
(人不言而拜親疎之宜也)
尸又三飯上佐食受尸牢肺正脊加于肵
(鄭康成曰為祝一飯為主人三飯尊卑之差也凡十一飯士九飯郝仲輿曰祭鉶嘗鉶以下皆右手為)
(之左手執肺脊至十一飯畢然後以授佐食也)
右尸食
主人降洗爵升北面酌酒乃酳尸尸拜受主人拜送尸
祭酒啐酒賓長羞牢肝用俎縮執俎肝亦縮進末鹽在
右尸左執爵右兼取肝㨎于俎鹽振祭嚌之加于菹豆
卒爵主人拜祝受尸爵尸答拜
(進末以末向尸使執末㨎鹽也兼取肝兼取羊豕二肝也此主人酳尸也)
祝酌授尸尸酢主人主人拜受爵尸答拜主人西面奠
爵又拜上佐食取四敦黍稷下佐食取牢一切肺以授
上佐食上佐食以綏(作授)祭主人左執爵右受佐食坐祭
之又祭酒不興遂啐酒
(尸答拜而主人奠爵又拜不敢當尸之答也右受佐食右手受祭于佐食也)
祝與二佐食皆出盥于洗入二佐食各取黍于一敦上
佐食兼受摶之以授尸尸執以命祝卒命祝(句)祝受以
東(句)北面于戸西以嘏于主人曰皇尸命工祝承致多
福無疆于女孝孫來女孝孫使女受禄于天宜稼于田
眉夀萬年勿替引之
(出盥于洗者將執所嘏之物故致潔以敬其事也各取黍于一敦者上佐食取上敦之黍下佐食取下敦)
(之黍也命祝命以嘏辭也祝受以東尸在室西隅祝席前受尸命遂東就主人戶内之位以致嘏也工官)
(也承傳也來呼而進之使受黍也宜稼于田禄自田出也勿替引之欲其子子孫孫世世不廢其禮而引)
(長之也)
主人坐奠爵興再拜稽首興受黍坐振祭嚌之詩懷之
實于左袂掛于季指執爵以興坐卒爵執爵以興坐奠
爵拜尸答拜執爵以興出宰夫以籩受嗇黍主人嘗之
納諸内
(既嚌之復嘗之重之之至也内謂籩中)
右主人酳尸尸酢主人
主人獻祝設席南面祝拜于席上坐受主人西面答拜
薦兩豆菹醢佐食設俎牢髀横脊一短脅一腸一胃一
膚三魚一横之腊兩髀屬于尻祝取菹㨎于醢祭于豆
間祝祭俎祭酒啐酒肝牢從祝取肝㨎于鹽振祭嚌之
不興加于俎卒爵興
(薦兩豆者宰夫也菹醢韭菹醓醢也俎用髀右髀也牢用右髀腊兩髀不殊皆取尸俎之不用者禮殺于)
(神也尻尾骨屬連也祭俎取膚以祭也亦振祭嚌之既則反之于俎不言者文省耳)
主人酌獻上佐食上佐食戸内牖東北面拜坐受爵主
人西面答拜佐食祭酒卒爵拜坐授爵興俎設于兩階
之間其俎折一膚主人又獻下佐食亦如之其脀亦設
于階間西上亦折一膚
(郝仲輿曰佐食室中受爵而不設俎俎在堂下兩階之間特牲記云佐食無事則中庭北面俎即設于其)
(所也折一膚豕肉一片折分也肉在俎曰脀西上上佐食在西也)
右主人獻祝佐食
有司贊者取爵于篚以升授主婦贊者于房戸婦贊者
受以授主婦主婦洗于房中出酌入戸西面拜獻尸尸
拜受主婦主人之北西面拜送爵尸祭酒卒爵主婦拜
祝受尸爵尸答拜
(篚下篚也主婦亞獻用下篚之爵婦人不可取爵于庭故有司為取之特牲禮主婦拜送尸爵則北面此)
(西面者鄭康成謂避人君夫人也之高紫超曰主婦從主人而西面拜爵者婦人從夫義也不于主人)
(之南而于主人之北者北則主婦近内主人近外所謂女正位乎内男正位乎外者也士禮亞獻之時主)
(婦有設兩籩及兄弟長以燔從之禮此不設者以後當有儐尸之禮故也)
易爵洗酌授尸主婦拜受爵尸答拜上佐食綏(作授)祭主
婦西面于主人之北受祭之其綏(作授)祭如主人之禮不
嘏卒爵拜尸答拜
(易爵祝更取爵洗酌男女不同爵也其授祭如主人禮二佐食取四敦黍稷一切肺同也不嘏統于主人)
(也)
主婦以爵出贊者受易爵于篚以授主婦于房中
(贊者有司贊者也復易爵于下篚以授主婦將獻祝佐食也)
右主婦亞獻尸尸酢主婦
主婦洗酌獻祝祝拜坐受爵主婦答拜于主人之北卒
爵不興坐授主婦主婦受酌獻上佐食于戸内佐食北
面拜坐受爵主婦西面答拜祭酒卒爵坐授主婦主婦
獻下佐食亦如之主婦受爵以入于房
(鄭康成曰爵奠于内篚)
右主婦獻祝佐食
賓長洗爵獻于尸尸拜受爵賓戶西北面拜送爵尸祭
酒卒爵賓拜祝受尸爵尸答拜祝酌授尸賓拜受爵尸
拜送爵賓坐奠爵遂拜執爵以興坐祭遂飲卒爵執爵
以興坐奠爵拜尸答拜
(郝仲輿曰有儐尸故獻禮從簡)
右賓長三獻尸尸酢賓長
賓酌獻祝祝拜坐受爵賓北面答拜祝祭酒啐酒奠爵
于其筵前
(不卒爵故啐而奠之筵剈席南也之高紫超曰賓獻祝者以祝與尸為勸侑故推敬尸意以敬祝也以)
(將告利成而尸謖故祝奠爵不飲郝仲輿曰不獻佐食將與賓餕也)
右賓長獻祝
主人出立于阼階上西面祝出立于西階上東面祝告
曰利成祝入尸謖主人降立于阼階東西面祝先尸從
遂出于廟門祝反復位于室中主人亦入于室復位祝
命佐食徹肵俎降設于堂下阼階南
(郝仲輿曰尸出于廟門外俟儐也徹肵俎不出廟門將燅以儐尸也敖君善曰尸出廟門祝宜告以主)
(人將有事則尸于門外次中俟之如士冠禮請醴賓賓就次是也)
右尸出
司宫設對席乃四人餕上佐食盥升下佐食對之賓長
二人備
(佐食二人為正餕又以賓長二人備四人餕蓋佐食與尸周旋久而闕一獻神惠宜首及賓長助獻因得)
(伴食也餕郝仲輿曰賓獻獨不及佐食以佐食得正也賓長不得正餕以賓將為侑也)
司士進一敦黍于上佐食又進一敦黍于下佐食皆右
之于席上資黍于羊俎兩端(句)兩下是餕
(郝仲輿曰席右為上左為下東席向西以北為右西席向東以南為右上佐食居西席之右進一敦黍于)
(前下佐食居東席之右亦進一敦黍于前故曰皆右之于席上資黍以敦中黍分資兩賓羊俎即四人所)
(餕之俎一賓在上佐食北一賓在下佐食南坐于羊俎兩端居二佐食之左故謂之兩下分黍于俎兩端)
(使二賓餕明無專敦也)
司士乃徧舉(句)餕者皆祭黍祭舉主人西面三拜餕者
餕者奠舉于俎皆答拜皆反取舉
(徧舉徧授四人舉也尸舉肺下尸當舉膚特牲禮佐食授舉各一膚此亦當然也主人三拜餕者旅拜之)
(也皆答拜答一拜也)
司士進一鉶于上餕又進一鉶于次餕又進二豆湆于
兩下乃皆食食舉
(所進二鉶上餕羊次餕豕也二豆湆亦羊豕各一也)
卒食主人洗一爵升酌以授上餕贊者洗三爵酌主人
受于戸内以授次餕若是以徧皆不拜受爵主人西面
三拜餕者餕者奠爵皆答拜皆祭酒卒爵奠爵皆拜主
人答一拜
(贊者亦宰夫也每于將酌乃洗爵曰洗三爵總言之也若是謂酌受授也徧徧及兩下也皆不拜受爵者)
(大夫餕者多重勞主人一一答之也答一拜者卒爵禮輕可以略也特牲二人餕其禮亦然凡大夫士答)
(卒爵者皆一拜此以人多或疑旅之故特明之耳)
餕者三人興出上餕止主人受上餕爵酌以酢于戸内
西面坐奠爵拜上餕答拜祭酒啐酒上餕親嘏曰主人
受祭之福胡夀保建家室主人興坐奠爵拜執爵以興
坐卒爵拜上餕答拜上餕興出主人送乃退
(上餕止獨留不出當酢主人也受上餕爵酌酢者上餕居尸位不出戶親酌故主人自酌以酢也胡夀猶)
(遐齡也保言守也建創立也祝其享遐齡之福而退大保守創建其家業也出出戸也送送之于戸外)
(退立于賓位也)
右餕
有司徹埽堂
(徹徹室中之饌及祝佐食之俎也埽堂為將儐尸以致潔也)
司宫攝酒乃燅尸俎(燅音尋)
(攝猶整也因前正祭之酒尊而添益整新之也燅温也尸俎久置而寒故温之也)
卒燅乃升羊豕魚三鼎無腊與膚乃設扄鼏陳鼎于門
外如初
(無腊與膚禮殺也附敖君善曰無腊與膚鼎者賓尸之禮膚不專俎而于豕俎故是時亦不可以專鼎)
(而惟附于尸鼎也然鼎數宜竒故并去腊鼎而為三焉蓋腊賤可略之也)
右新儐尸之禮(儐尸即繹祭也天子諸侯祭禮其文浩繁故明日祭于祊而繹)
(若大夫即于祭日行儐尸之禮儐者賓也既以祖宗之禮事之于廟復以賓禮燕之于寢也)
乃議侑于賓以異姓
(議謀擇其人也侑所以輔助尸者將以賓禮娛其尸故復以異姓之賓為侑而陪之蓋若賓之有介也議)
(既定宗人遂戒之也)
宗人戒侑
(主人曰命某為侑宗人傳主人辭戒曰請子為侑)
侑出俟于廟門之外
(鄭康成曰俟于次當與尸更入也)
右立侑
司宫筵于戸西南面又筵于西序東面
(鄭康成曰筵于戸西為尸席也又筵于西序為侑席也)
尸與侑北面于廟門之外西上
(尸在廟門外不敢以尊禮自居故與侑同北面西上尸在西也按賓禮當在門西東面北上今皆北面)
(者尊大夫若不敢為賓客也)
主人出迎尸宗人擯主人拜尸答拜主人又拜侑侑答
拜
(高紫超曰正祭時主人不迎尸以尸在廟門外疑于子弟故也今已拜妥奠獻之且又以之為賓故主人)
(出迎之也迎之而使宗人擯待賓之禮也其拜與答皆再拜其位蓋東西也)
主人揖先入門右尸入門左侑從亦左揖乃讓主人先
升自阼階尸侑升自西階西楹西北面東上主人東楹
東北面拜至尸答拜主人又拜侑侑答拜
(主人先入導行也入門右趨東階也入門左趨西階也揖乃讓亦三揖至于階乃三讓也郝仲與曰自)
(主人出迎及拜至皆用賓禮所以為儐尸也)
右迎尸侑
乃舉司馬舉羊鼎司士舉豕鼎舉魚鼎以入陳鼎如初
(舉舉鼎也舉者不盥禮殺也司馬二人司士四人舉三鼎每鼎二人也如初如其東方當序西面北上也)
饔正執一匕以從饔府執二匕以從司士合執二俎以
從司士贊者亦合執二俎以從匕皆加于鼎東柄二俎
設于羊鼎西西縮二俎皆設于二鼎西亦西縮饔人合
執二俎陳于羊俎西並皆西縮覆二疏匕于其上皆縮
俎西柄
(一匕羊匕也二匕豕魚匕也司士與贊者共執四俎乃尸侑主人主婦之羊俎也設之亦北上其載之亦)
(先北而後南此皆羊俎其二乃在豕魚鼎西者但欲使鼎前皆有俎耳不嫌所載者異也西縮横設之也)
(四羊俎設于鼎西自北而南為一列饔人又執二俎設于其西另為一列並者南北並列也其南俎以羞)
(羊匕湇羊肉湇羊燔其北俎以羞豕匕湇豕肉湇豕脀豕燔及湇魚蓋羊陽類豕魚隂類故二俎不相通)
(也前四羊俎為正俎皆奠于席上後二俎為益送之俎則既羞之後即以其實併于羊俎而執虛俎以降)
(焉疏匕疏刻文飾之匕所以盛湇者用二羊一豕魚一也縮俎順俎横覆其上而柄在西也按六俎之)
(用康成之注不易郝仲輿等從而紛更之謬甚)
右陳鼎設俎
主人降受宰几尸侑降主人辭尸對
(敖君善曰為尸受人故尸從降侑亦降者從尸也)
宰授几主人受二手横執几揖尸主人升尸侑升復位
(几自東壁來此授受蓋在阼階之東也復位復阼階賓階上之位)
主人西面左手執几縮之以右袂推拂几三二手横執
几進授尸于筵前尸進二手受于手間
(推推手推拂向外拂去塵也郝仲輿曰拂几則直順便也授几則横對便也主人二手横執几執外廉也)
(尸二手受受内廉也主人二手執几兩端尸併二手執几中間授者極慎受者極恭也)
主人退尸還(音旋)几縮之右手執外廉北面奠于筵上左
之南縮不坐
(還几縮之者受時横設二手俱執内廉至是乃旋轉直設左手仍執内廉而移右手以執外廉也左之者)
(奠几于筵之東别于神也神几尚右賓几則尚左也不坐立奠几也)
主人東楹東北面拜尸復位尸與侑皆北面答拜
(主人拜送几尸答拜侑亦從尸而拜也)
右授尸几
主人降洗尸侑降尸辭洗主人對卒洗揖主人升尸侑
升尸西楹西北面拜洗主人東楹東北面奠爵答拜降
盥尸侑降主人辭尸對卒盥主人揖升尸侑升主人坐
取爵酌獻尸尸北面拜受爵主人東楹東北面拜送爵
(卒洗揖亦主人揖尸也酒此獻尸之儀略如鄉飲酒如禮)
主婦自東房薦韭菹醢坐奠于筵前菹在西方婦贊者
執昌菹醢以授主婦主婦不興受陪設于南昌在東方
興取籩于房䵄蕡坐設于豆西當外列䵄在東方婦贊
者執白黑以授主婦主婦不興受設于初籩之南白在
西方興退
(韭菹醢謂韭菹及醓醢昌菹醢謂昌本及麋臡臡亦醢也此四豆也韭菹在西則醓醢在東矣昌本在東)
(則麋臡在西矣䵄炒麥蕡炒麻子白炒稻米黑炒黍米此四籩也䵄蕡在豆西列于外中空二列避二鉶)
(也䵄在東方則蕡在西也初籩即䵄蕡也白在西方當蕡之南則黑在東方當䵄之南也退退入房也)
(此主婦薦尸豆籩也郝仲輿曰正祭先薦後獻儐尸先獻後薦祭主食儐主酒也)
乃升司馬匕羊亦司馬載載右體肩臂肫胳臑正脊一
脡脊一横脊一短脅一正脅一代脅一腸一胃一祭肺
一載于一俎
(升升牲體于俎也此十四物載于一俎即司士所設羊鼎西之第一俎乃尸之羊俎也敖君善曰臑後)
(于胳者以其折也折之則不為全體而在全體之下矣臑必折者貶于神俎且欲以所折者為肉湇俎也)
(其脊脅皆一骨及腸胃各一者義亦如之)
羊肉湇臑折正脊一正脅一腸一胃一嚌肺一載于南
俎
(羊肉湇羊肉連汁者以其重燅故肉有汁也臑折以羊俎之臑而折分之也此六物載于南俎即饔人所)
(設在南之俎也載鄭康成曰此以下十一俎俟時而于此歷數之耳)
司士匕豕亦司士載亦右體肩臂肫胳臑正脊一脡脊
一横脊一短脅一正脅一代脅一膚五嚌肺一載于一
俎
(此豕脀也共十七物載于一俎即饔人所設在北之俎也此上三俎皆尸俎也唯羊俎設于尸席南北)
(二俎則更送載物以進而隨時升降者也故尸俎更有羊匕湇羊燔亦載于南俎又有豕肉湇豕匕湇豕)
(燔及湇魚皆載于北俎也)
侑俎羊左肩左肫正脊一脅一腸一胃一切肺一載于
一俎
(此侑之羊俎也侑無羊肉湆故羊俎得用二體前體以肩後體以肫尊之也右體皆在尸俎故此皆用左)
(焉降于尸也七物載于一俎即司士所設羊鼎西之第二俎也)
侑俎豕左肩折正脊一脅一膚三切肺一載于一俎
(豕左肩折不用全體為羊俎已用二故于此殺之也此七物載于一俎與尸之豕俎同用北俎也)
阼俎羊肺一祭肺一載于一俎
(此主人之羊俎也無骨體遠下尸也以肺代之肺尊也二肺載于一俎即司士所設豕鼎西之俎也)
羊肉湇臂一脊一脅一腸一胃一嚌肺一載于一俎豕
脀臂一脊一脅一膚三嚌肺一載于一俎
(臂左臂也主人之正俎太貶故加俎宜用尊體脊脅之屬不嫌與尸同也豕脀體數乃放羊肉湇者亦以)
(羊俎太簡故也羊肉湇之俎與尸俎同用南俎豕脀之俎與尸俎同用北俎也)
主婦俎羊左臑脊一脅一腸一胃一膚一嚌羊肺一載
于一俎
(此主婦之羊俎也主婦無豕脀故以膚附于羊俎中也七物載于一俎即司士所設魚鼎西之俎也)
司士匕魚亦司士載尸俎五魚横載之侑主人皆一魚
亦横載之皆加膴祭于其上
(此尸及侑主人湇魚之俎也横載之謂五魚皆横陳于俎也膴大臠也刳魚時割其腹以為大臠可用祭)
(也此三湇魚俎亦與豕俎同用北俎者也之此上九節通言載俎之法因升尸之羊俎而并及共十有)
(二俎尸之羊俎一也羊肉湇二也豕脀三也侑之羊俎四也豕俎五也主人羊俎六也羊肉湇七也豕脀)
(八也主婦羊俎九也尸侑主人之魚俎十二也然唯四羊俎為正俎其餘八俎唯以饔人所設二俎益送)
(往還而已其實止六俎也豕楊信齊曰按主人獻尸羞羊俎及主婦獻尸始羞脀俎及賓作三獻之爵)
(始羞湇魚俎今並述于主人獻尸之時者以載俎事同一類故以類相從庶使易見也不唯此也主人獻)
(侑羞侑羊俎主婦獻侑奠尸脀又尸酢主人羞阼羊俎主婦致爵于主人始羞尸脀又尸酢主婦始羞主)
(婦羊俎今並述于主人獻尸之時者亦欲以類相從也)
卒升賓長設羊俎于豆南賓降尸升筵自西方坐左執
爵右取韭菹㨎于三豆祭于豆間尸取䵄蕡宰夫贊者
取白黑以授尸尸受兼祭于豆祭
(卒升謂已載尸羊俎也賓長上賓也以尸羊俎設于主婦所薦四豆之南賓長親設羊俎尊尸之正俎也)
(尸升筵自西方者自西楹西而升戸西南面之筵也此賓長設羊俎而尸祭韭菹䵄蕡白黑也)
饔人授次賓疏匕與俎受于鼎西左手執俎左廉縮之
郤右手執匕柄縮于俎上以東面受于羊鼎之西司馬
在羊鼎之東二手執挑匕柄以挹湆注于疏匕若是者
三尸興左執爵右取肺坐祭之祭酒興左執爵次賓縮
執匕俎以升若是以授尸尸郤手受匕柄坐祭嚌之興
覆手以授賓賓亦覆手以受縮匕于俎上以降尸席末
坐啐酒興坐奠爵拜告旨執爵以興主人北面于東楹
東答拜
(疏匕盛湇器挹匕挹湇器俎即南俎所以受疏匕者也以此授次賓者蓋將挹湇注之而使進之于尸也)
(受于鼎西就鼎取湇也若是者三三挹三注俎載以進也肺羊祭肺也縮執匕俎以升以羊湇進也若是)
(以授尸謂以疏匕與俎授尸如前儀不變也尸卻右手仰執匕柄左手猶執爵坐而瀉湇于地乃嘗羊湇)
(覆手向下以匕授賓賓受虚匕及俎以降也此次賓羞羊匕湆而尸祭肺祭酒祭湇嚌湇啐酒敖君善)
(曰陳俎時俎西縮疏匕縮俎西柄而此左手執左廉卻右手執匕柄以受湇是身當俎下端也然則凡縮)
(執俎者皆當其下端矣左手執俎左廉乃縮之是授受時皆横執俎也縮執俎以受于鼎西者惟此與豕)
(匕湇耳二手執挑匕柄敬其事不游手也挹注且如是則匕牲體者可知郝仲輿曰凡加俎不設于堂則)
(直執之蓋儐尸惟羊俎為正奠于堂上其羊肉湇羊匕湇豕脀湇魚俎皆以其實併載于羊俎而以虚匕)
(俎降不與羊俎同設也)
司馬羞羊肉湇縮執俎尸坐奠爵興取肺坐絶祭嚌之
興反加于俎司馬縮奠俎于羊湇(衍字)俎南乃載于羊俎
卒載俎縮執俎以降尸坐執爵以興
(郝仲輿曰既進羊匕湇復進羊肉湇者匕湇清汁肉湇有肉用匕同也尸既奠爵祭肺嚌之反肺于羊俎)
(司馬乃以羊肉湇俎升奠于羊俎南取羊肉湇併載于羊俎畢縮執虚俎以降此司馬羞羊肉湇而尸)
(祭肺嚌肺也)
次賓羞羊燔縮執俎縮一燔于俎上鹽在右尸左執爵
受燔㨎于鹽坐振祭嚌之興加于羊俎賓縮執俎以降
尸降筵北面于西楹西坐卒爵執爵以興坐奠爵拜執
爵以興主人北面于東楹東答拜主人受爵尸升筵立
于筵末
(羊燔炙羊肉也之此次賓羞羊燔尸祭燔嚌遂卒爵也)
右主人獻尸(賈洺州曰此節從獻有五事主婦設籩豆一也賓長設俎二也次賓)
(羞羊匕湇三也次賓羞羊肉湇四也次賓羞羊燔五也)
主人酌獻侑侑西楹西北面拜受爵主人在其右北面答拜
(郝仲輿曰酌獻侑不洗爵者承獻尸爵無酢也爵自尊來卑無洗自卑適尊雖獻間無酢亦洗)
主婦薦韭菹醢坐奠于筵前醯在南方婦贊者執二籩
䵄蕡以授主婦主婦不興受之奠䵄于醢南蕡在䵄東
主婦入于房
(醢在南方則韭在北也蕡在䵄東謂屈而東也北此主婦薦豆籩于侑也敖君善曰醢在南方是豆上)
(也豆北上者以席南上也主人席豆相變之法于斯見之矣下云侑升筵降筵自北方是席南上也)
侑升筵自北方司馬横執羊俎以升設于豆東侑坐左
執爵右取菹㨎于醢祭于豆間又取䵄蕡同祭于豆祭
興左執爵右取肺坐祭之興左執爵
(侑之羊俎至是始載而司馬執之以進横執者正俎也凡正俎皆横執加俎皆縮執設于豆東韭菹之東)
(也侑此司馬羞羊俎而祭豆籩及酒也)
次賓羞羊燔如尸禮侑降筵自北方北面于西楹西坐
卒爵執爵以興坐奠爵拜主人答拜
(鄭康成曰答拜拜于侑之右也此次賓羞羊燔而尸卒爵也)
右主人獻侑(賈洺州曰此節從獻三事主婦薦籩豆一也司馬羞羊俎二也次賓)
(羞羊燔三也侑降于尸二等無羊匕湇及羊肉湇也)
尸受侑爵降洗侑降立于西階西東面主人降自阼階
辭洗尸坐奠爵于篚興對卒洗主人升尸升自西階主
人拜洗尸北面于西楹西坐奠爵答拜降盥主人降尸
辭主人對卒盥主人升尸升坐取爵酌司宮設席于東
序西面主人東楹東北面拜受爵尸西楹西北面答拜
(敖君善曰尸適洗南北面主人阼階東南面辭洗尸對主人復阼階東西面卒洗主人揖乃升侑不升避)
(酢禮也與尸同升嫌若同酢主人也司宫既設主人之席尸乃于席前東南面酢主人主人拜受爵復位)
(人郝仲輿曰祭則主人獻尸尸即酢主人儐則俟主獻侑尸乃酢蓋祭尸尊儐尸卑俟主人先伸其敬)
(而后伸敬主人也下文賓長獻尸致爵主人而后尸酢賓亦此意)
主婦薦韭菹醢坐奠于筵前菹在北方婦贊者執二籩
䵄蕡主婦不興受設䵄于菹西北蕡在䵄西主人升筵
自北方主婦入于房
(菹在北方則醢在南方也䵄在菹西北而稍西以避鉶也敖君善曰主人之席亦南上而菹在北方豆)
(席相變之法愈可見矣)
長賓設羊俎于豆西主人坐左執爵祭豆籩如侑之祭
興左執爵右取肺坐祭之祭酒興次賓羞匕湇如尸禮
席坐啐酒執爵以興司馬羞羊肉湇縮執俎主人坐奠
爵于左興受肺坐絶祭嚌之興反加于湇(衍字)俎司馬縮
奠湇俎于羊俎西乃載之卒載縮執虚俎以降主人坐
取爵以興次賓羞燔主人受如尸禮主人降筵自北方
北面于阼階上坐卒爵執爵以興坐奠爵拜執爵以興
尸西楹西答拜主人坐奠爵于東序南侑升尸侑皆北
面于西楹西主人北面于東楹東再拜崇酒尸侑皆答
再拜主人及尸侑皆升就筵
(羊俎即阼俎至是始載而長賓設之侑升者尸酢已終主人將拜崇酒侑乃升陪尸答拜也)
右尸酢主人(郝仲輿曰此節從獻者五主婦薦籩豆一賓長設羊俎二次賓羞羊)
(匕湇三司馬羞羊肉湇四次賓羞羊燔五與尸同主人所以尊也高紫超曰此節主婦薦于主)
(人二籩二豆與侑同而賓所薦羊俎匕湇肉湇羊燔四禮則與尸同者婦人所以事尸之禮隆)
(于事大夫而賓所以事大夫之禮則當與尸同故也)
司宫取爵于篚以授婦贊者于房東以授主婦主婦洗
于房中出實爵尊南西面拜獻尸尸拜于筵上受主婦
西面于主人之席北拜送爵入于房
(房東房戶外之東也以授主婦婦贊者以授主婦于房中也高紫超曰是時尸南面主婦乃西面拜獻且)
(尸主拜受于筵上而不降楹西者以男與女不得正行賓主之禮故也敖君善曰上章亞獻畢主婦以)
(爵入于房今司宫乃取爵于下篚以授者其有司徹之後此爵又反于下篚歟)
取一羊鉶坐奠于韭菹西主婦贊者執豕鉶以從主婦
不興受設于羊鉶之西興入于房
(郝仲輿曰羊鉶羊羹之和者奠于韭菹西在豆西之外列䵄蕡之内也豕鉶在羊鉶西則䵄之東也此)
(設兩鉶也高紫超曰烹飪者婦人之職故羞羊鉶豕鉶)
取糗與腶修執以出坐設之糗在蕡西修在白西興立
于主人席北西面尸坐左執爵祭糗修同祭于豆祭以
羊鉶之柶扱羊鉶遂以扱豕鉶祭于豆祭祭酒(扱鄭本作挹今)
(從敖本)
(糗乾米餅腶修即脯也薦此設糗與修也高紫超曰前此主人獻尸主婦已四籩四豆矣今主婦亞獻)
(復有糗與腶修之設見其敬尸之無已也)
次賓羞豕匕湇如羊匕湇之禮尸坐啐酒左執爵嘗上
鉶執爵以興坐奠爵拜主婦答拜執爵以興
(羞豕匕湇以饔人所設在北之俎羞之上鉶羊鉶也此羞豕匕湇也高紫超曰主人獻則羞羊匕湇羊)
(肉湇羊燔主婦獻則羞豕匕湇豕脀豕燔蓋羊為陽而豕為隂故分獻之道如此)
司士羞豕脀尸坐奠爵興受如羊肉湇之禮坐取爵興
(此羞豕脀也)
次賓羞豕燔尸左執爵受燔如羊燔之禮坐卒爵拜主
婦答拜受爵
(此羞豕燔也)
右主婦亞獻尸(賈洺州曰此節從獻有五設兩鉶一也設糗與修二也次賓羞)
(豕匕湇三也司士羞豕脀四也次賓羞豕燔五也)
酌獻侑侑拜受爵主婦主人之北西面答拜
(主婦酌酒于尊南拜獻侑于筵上拜受與獻尸同也)
主婦羞糗修坐奠糗于䵄南修在蕡南侑坐左執爵取
糗修兼祭于豆祭
(無薦鉶不祭酒殺于尸也)
司士縮執豕脀以升侑興取肺坐祭之司士縮奠豕脀
于羊俎之東載于羊俎卒乃縮執俎以降侑興
(初獻無羊湇故此雖有豕脀亦不用豕湇也)
次賓羞豕燔侑受如尸禮坐卒爵拜主婦答拜受爵
(如尸禮如受羊燔之禮也)
右主婦獻侑(郝仲輿曰此節從獻者三主婦羞糗修一司士羞豕脀二次賓羞豕)
(燔三亦降于尸二等無鉶無豕匕湇也)
酌以致于主人主人筵上拜受爵主婦北面于阼階上
答拜
(筵上拜受因尸禮也主婦拜于阼階上以與主人行禮故也)
主婦設二鉶與糗修如尸禮主人共祭糗脩祭鉶祭酒
受豕匕湆拜啐酒皆如尸禮嘗鉶不拜其受豕脀受豕燔
亦如尸禮坐卒爵拜主婦北面答拜受爵(鄭本啐酒上衍一拜字今)
(從敖本)
(敖君善曰有鉶者阼俎如尸故鉶亦因之也設二鉶羊在菹北豕在羊北也設糗修糗在䵄北修在蕡北)
(也此啐酒為將嘗鉶也嘗鉶不拜鉶已物也)
右主婦致爵于主人(賈洺州曰此節從獻亦有五設二鉶一也設糗修二)
(也豕匕湇三也豕脀四也豕燔五也高紫超曰主婦酌主人亦羞羊豕二鉶者婦人敬夫如敬)
(祖故亦同于尸禮也)
尸降筵受主婦爵以降主人降侑降主婦入于房
(尸降為將酢主婦也主人與侑皆降從尸也主婦入于房尸降為已宜避之也敖君善曰凡婦人于丈)
(夫之為已而降洗者無從降之禮于此篇及士昏禮見之矣)
主人立于洗東北西面侑東面于西階西南尸易爵于
篚盥洗爵主人揖尸侑主人升尸升自西階侑從主人
北面立于東楹東侑西楹西北面立
(主人立洗東北侑立西階西南俟尸洗也尸易爵而洗男女不襲器也揖尸侑揖之使升也主人立東楹)
(東侑立西楹西俟尸酌也男高紫超曰主婦不從尸洗爵者婦人之義不正與子相賓主故不辭其洗)
(爵也)
尸酌主婦出于房西面拜受爵尸北面于侑東答拜主
婦入于房
(西面亦于主人之席北尸亦就此位而酢之也)
司宫設席于房中南面主婦南面立于席西(鄭本主婦下無南面)
(字今從敖本)
(敖君善曰既受爵乃設席降于主人也席南面變于不賓尸之禮也立于席西亦西為下也高紫超曰主)
(婦受爵卒爵雖于房外而設席則仍于房中内外之辦固不以祭而淆也)
婦贊者薦韭菹醢坐奠于筵前菹在西方婦人贊者執
䵄蕡以授婦贊者婦贊者不興受設䵄于菹西蕡在䵄
南
(婦贊者及婦人贊者皆宗婦助祭者婦贊者蓋長婦婦人贊者其少婦也高紫超曰主婦受爵亦薦籩豆)
(者婦人敵耦于夫宜備禮也而使主婦贊者薦之者蓋贊者之敬其主婦亦如主婦之敬其尸也)
主婦升筵司馬設羊俎于豆南主婦坐左執爵右取菹
㨎于醢祭于豆間又取䵄蕡兼祭于豆祭主婦奠爵興
取肺坐絶祭嚌之興加于俎坐捝手祭酒啐酒次賓羞
羊燔主婦興受燔如主人之禮主婦執爵以出于房西
面于主人席北立卒爵執爵拜尸西楹西北面答拜主
婦入立于房尸主人及侑皆就筵
(主婦羊俎至是始載而司馬設之捝手以帨巾拭手也凡祭離肺者必捝手經不盡見之也尸酌主婦不)
(羞羊匕湇與羊肉湇者降于主人也出房卒爵宜成禮于所酢者之前也立卒爵婦人常禮也執爵拜婦)
(人立拜也)
右尸酢主婦(郝仲輿曰此節從獻者三婦贊者設豆籩一司馬設羊俎二次賓羞)
(羊燔三主婦與侑同三尸與主人同五尊卑之等也)
上賓洗爵以升酌獻尸尸拜受爵賓西楹西北面拜送
爵尸奠爵于薦左賓降
(上賓賓長也奠爵爵止也薦左醢東也尸奠爵而不舉者以三獻訖正禮終欲使神惠均于庭徧得獻乃)
(舉之故下文主人獻及衆賓以下訖乃作止爵也)
右上賓三獻尸尸奠爵
主人降洗爵尸侑降主人奠爵于篚辭尸對卒洗揖尸
升侑不升主人實爵酬尸東楹東北面坐奠爵拜尸西
楹西北面答拜坐祭遂飲卒爵拜尸答拜
(侑不升者以主人之獨酬尸不及侑故也)
降洗尸降辭主人奠爵于篚對卒洗主人升尸升主人
實爵尸拜受爵主人反位答拜尸北面坐奠爵于薦左
(奠爵薦左奠于昌本之東而不舉也上賓獻尸而尸不舉故主人復為酬爵以勸之而尸終不舉者欲其)
(惠之均于下也)
尸侑主人皆升筵乃羞宰夫羞房中之羞于尸侑主人
主婦(句)皆右之司士羞庶羞于尸侑主人主婦(句)皆左
之
(郝仲輿曰異味曰羞羞從酬賤味也房中之羞婦工所修餅餌之類榖物也庶羞饔人所修胾醢之類牲)
(物也内羞為隂故右庶羞為陽故左尸侑主人主婦同也敖君善曰饌于房者也言房中以别于庶羞)
(則庶羞不自房來也鄭康成曰房中之羞其籩則糗餌粉餈其豆則酏食糝食)
右主人酬尸
主人降南面拜衆賓于門東三拜衆賓門東北面皆答
一拜
(三拜旅拜也皆答一拜答旅拜之禮也郝仲輿曰主人拜將獻也門東主位賓門東北面臣禮不敢居賓)
(也門敖君善曰未獻之前衆賓位在東亦大夫之禮異于士者)
主人洗爵長賓辭主人奠爵于篚興對卒洗升酌獻賓
于西階上長賓升拜受爵主人在其右北面答拜
(敖君善曰長君辭亦北面蓋于門東少進也主人已酌長賓乃升遠下尸也獻賓當西南面此下三節)
(主人獻長賓之儀也)
宰夫自東房薦脯醢醢在西司士設俎于豆北羊骼一
腸一胃一切肺一膚一
(醢在西則肺在東也豆北醢之北也羊骼羊左骼一也郝仲輿曰羊骼以下五物為一俎前叙尸侑主人)
(主婦俎不及賓于此詳之賓敖君善曰醢在西為降設于其位則脯當在南也位于庭北上而脯醢南)
(上亦席豆相變之意)
賓坐左執爵右取脯㨎于醢祭之執爵興取肺坐祭之
祭酒遂飲卒爵執以興坐奠爵拜執爵以興主人答拜
受爵賓坐取祭以降西面坐委于西階西南宰夫執薦
以從設于祭東司士執俎以從設于薦東
(賓祭脯祭肺祭酒卒爵拜皆在西階上既成禮乃取所祭脯肺以降坐委于西階西南之地上以避衆賓)
(獻位也賓執所祭降而宰夫代為執豆籩從降設于所委祭之東司士代為執俎從降設于豆籩之東)
(鄭康成曰成祭于上尊賓也取祭以降反下位也敖君善曰賓取祭以降以已所有事者宜親執之也西)
(階西南賓之正位也既獻乃立于此尊者之禮節文彌多以相變為貴也)
衆賓長升拜受爵主人答拜坐祭立飲卒爵不拜既爵
宰夫贊主人酌若是以徧徧受爵其薦脯醢與脀設于
其位其位繼上賓而南皆東面其脀體(句)儀也
(宰夫贊主人酌者主人以虚爵授宰夫宰夫為酌之也若是以徧謂皆如衆賓長升拜受爵以下之儀也)
(薦脯醢者宰夫也進脀者司士也設于其位設于西階下之位也郝仲輿曰儀宜也度也其脀體隨宜尊)
(體盡度餘骨可用者用之脀與膚皆豕也俎漸降則無羊此主人獻衆賓也)
乃升長賓主人酌酢于長賓西階上北面賓在左主人
坐奠爵拜執爵以興賓答拜坐祭遂飲卒爵執爵以興
坐奠爵拜賓答拜賓降
(升長賓蓋宗人升之也賓避尸不敢親酢主人主人達其意而升長賓自酌以酢也此主人為賓自酢)
(也)
右主人獻賓自酢(高紫超曰賓尸之禮主于娛尸故于獻賓之禮皆殺凡燕)
(飲之禮專以賓為主故主人之尊賓也如尸至于祭祀之禮則上賓之在廟中若自同于百執)
(事而已傳所謂享養上賓祭養尸者此也)
宰夫洗觶以升主人受酌降酬長賓于西階南北面賓
在左主人坐奠爵拜賓答拜坐祭遂飲卒爵拜賓答拜
(此主人復行酬于長賓而先自飲以導之也)
主人洗賓辭主人坐奠爵于篚對卒洗升酌降復位賓
拜受爵主人拜送爵賓西面坐奠爵于薦左
(降復位西階南之位也奠爵薦左未舉也)
右主人酬賓
主人洗升酌獻兄弟于阼階上兄弟之長升拜受爵主
人在其右答拜坐祭立飲不拜既爵皆若是以徧徧受
爵
(在其右答拜在東階之東也異敖君善曰獻兄弟不殊其長與衆賓同亦大夫禮也不言宰夫贊主人)
(酌略其文耳兄弟卑于衆賓主人于其次者不親酌可知下獻内賓倣此此獻亦西南面)
其位在洗東西面北上升受爵其薦脀設于其位其先
生之脀折脅一膚一其衆儀也
(兄弟既獻之位在阼階下當洗之東每人升受爵之時而薦脀設于其位蓋當下而飲也先生兄弟之長)
(者其俎折脅一膚一衆兄弟隨宜也)
右主人獻兄弟
主人洗獻内賓于房中南面拜受爵主人南面于其右
答拜坐祭立飲不拜既爵若是以徧亦有薦脀
(内賓即内兄弟兼姑姊妹及宗婦言之也賓主之拜皆南面統于堂也敖君善曰獻之蓋東北面)
右主人獻内賓
主人降洗升獻私人于阼階上拜于下升受主人答其
長拜乃降坐祭立飲不拜既爵若是以徧宰夫贊主人
酌主人于其羣私人不答拜其位繼兄弟之南亦北上
亦有薦脀
(私人猶私臣也拜于下者臣禮也主人答其長拜禮無不答也羣私人不答拜略賤也亦有薦脀享神之)
(惠不可不徧也拜敖君善曰獻亦西南面而于其右)
主人就筵
(就筵就東序之筵也次高紫超曰主人自酬尸之後先獻長賓次獻衆賓酢長賓次酬長賓次獻兄弟)
(次獻内賓次獻私人而其為禮也備矣故此就筵而息也)
右主人獻私人
尸作三獻之爵
(郝仲輿曰前上賓三獻尸尸以爵未徧奠而不舉今自賓至私人均受獻尸乃起三獻之爵將祭以飲也)
(敖君善曰主人畢獻而就筵三獻于是升立于西階上尸乃舉爵此與不賓尸之禮皆尸自作止爵不待)
(獻者作之亦異于士也爵高紫超曰此時尸席前有兩奠爵一為上賓所獻一為主人所酬爵向奠不)
(舉故今舉之特作三獻爵者隆于賓也)
司士羞湇魚縮執俎以升尸取膴祭祭之祭酒卒爵司
士縮奠俎于羊俎南横載于羊俎卒乃縮執俎以降
(湇魚魚在湇中者也至是始載于俎而升之即前所匕尸俎五魚横載者也)
尸奠爵拜三獻北面答拜受爵
(三獻即上賓)
右尸作三獻之爵
酌獻侑侑拜受三獻北面答拜司馬(當作士)羞湇魚一如
尸禮卒爵拜三獻答拜受爵
(高紫超曰長賓前獻尸未獻侑故此復及之)
酌致主人主人拜受爵三獻東楹東北面答拜司士羞
一湇魚如尸禮卒爵拜三獻答拜受爵
(敖君善曰賓拜東楹東者以與主人為禮則不敢獨拜西階上避尸也)
右上賓獻侑致于主人
尸降筵受三獻爵酌以酢之三獻西楹西北面拜受爵
尸在其右以授之尸升筵南面答拜坐祭遂飲卒爵拜
尸答拜執爵以降實于篚
(敖君善曰賓尸則尸與侑主人為序故俟其畢獻乃酢之酢而不洗亦因室中之禮也賓尸而不因室中)
(之禮者惟主人耳)
右尸酢上賓
二人洗觶升實爵西楹西北面東上坐奠爵拜執爵以
興尸侑答拜坐祭遂飲卒爵執爵以興坐奠爵拜尸侑
答拜皆降洗升酌反位尸侑皆拜受爵舉觶者皆拜送
侑奠觶于右
(二人一酬尸一酬侑也反位反西楹西之位皆西面以授尸侑侑奠觶于薦右在糗之南俟尸行酬而后)
(舉以酬長賓也旅此二人舉觶于尸侑為酬始也)
尸遂執觶以興北面于阼階上酬主人主人在右(句)坐
奠爵拜主人答拜不祭立飲卒爵不拜既爵酌(句)就于
阼階上酬主人主人拜受爵尸拜送尸就筵
(遂執觶以興酬主人者即執所受二人舉之觶先自飲遂酌以酬主人也酬畢尸就戸西南面之筵此)
(尸酬主人也)
主人以酬侑于西楹西侑在左坐奠爵拜執爵興侑答
拜不祭立飲卒爵不拜既爵酌復位侑拜受主人拜送
主人復筵
(以酬侑者以尸酬已之爵而酬侑也主人酬畢復東序西面之筵此主人酬侑也)
乃升長賓(句)侑酬之如主人之禮
(升長賓蓋宗人升之也此侑酬長賓也)
至于衆賓遂及兄弟亦如之皆飲于上
(鄭康成曰上西階上也此賓及兄弟相酬也)
遂及私人拜受者升受下飲(句)卒爵升酌(句)以之其位
(句)相酬徧(句)卒飲者實爵于篚
(拜受者升受下飲謂先拜堂下然後升堂而受爵復下堂而飲也卒爵升酌謂既飲又升堂而酌也以之)
(其位就所酬者之位也卒飲者謂末受酬一人雖無所復酬而猶自飲也此私人徧相酬也)
乃羞庶羞于賓兄弟内賓及私人
(郝仲輿曰此加羞于堂下及房中不及尸侑主人者前三獻畢主人酬尸宰夫薦内羞庶羞于尸侑主人)
(主婦而此則賓以下及私人有庶羞無内羞禮殺也)
右二人舉觶于尸侑遂旅酬
兄弟之後生者舉觶于其長洗升酌降北面立于阼階
南長在左坐奠爵拜執爵以興長答拜坐祭遂飲卒爵
執爵以興坐奠爵拜執爵以興長答拜
(後生年少者也旅酬畢主人慇懃未已後生者達主人意而舉觶于長兄弟俾之酬賓也)
洗升酌降長拜受于其位舉爵者東面答拜爵止
(爵止者奠之于薦左也人此兄弟之後生舉觶于其長也賈洺州曰上文主酬賓賓奠爵于薦左與此)
(爵止相待俱時舉行下文交錯其酬爵無算是也)
賓長獻于尸如初無湇爵不止
(郝仲輿曰上賓舉爵獻于尸如三獻尸之初但三獻司士羞魚湇此無湇三獻則尸奠爵薦左俟衆獻徧)
(而後作此受爵即行酬不止也此賓長獻尸也)
賓一人舉爵于尸如初亦遂之于下
(郝仲輿曰次賓一人又舉爵于尸如二人洗觶之初亦遂之于下如前及賓兄弟私人也此次賓舉觶)
(于尸遂及下也)
賓及兄弟交錯其酬皆遂及私人爵無算
(郝仲輿曰賓長獻尸之爵及于長兄弟長兄弟亦以其後生之爵及賓長次賓一人獻尸之爵及于衆兄)
(弟衆兄弟以其爵徧及私人故曰交錯惟意所適故爵無算此賓及兄弟交錯爵無算也)
右兄弟之後生者舉觶于其長賓及次賓舉爵
于尸遂無算爵
尸出侑從主人送于廟門之外拜尸不顧拜侑與長賓
亦如之衆賓從
(衆賓從從長賓也禮高紫超曰士禮主人不拜送尸此則拜者蓋以賓事尸而且有侑從焉則不容于)
(不送也)
司士歸尸侑之俎
(敖君善曰尸侑尊司士徹俎而歸之賓長而下則自徹而授其人以歸)
主人退有司徹
(徹徹堂上堂下之薦俎也)
右尸出禮畢
若不儐尸則祝侑亦如之
(不儐尸高紫超謂或因公朝事廹稍殺禮節也祝侑謂尸七飯時祝獨侑曰皇尸求實侑也郝仲輿曰凡)
(饋食于室儐尸于堂儐尸則室中之事比特牲為簡至儐尸而後禮備若有故不得儐尸則室事加詳矣)
(自迎尸入室以後至祝侑尸食以前禮與儐尸同故曰亦如之)
尸食乃盛俎臑臂肫脡脊横脊短脅代脅皆牢魚七腊
徧無髀卒盛乃舉牢肩尸受振祭嚌之佐食受加于肵
(盛俎謂佐食取衆俎之實盛于肵俎也特牲尸九飯畢則盛俎少牢儐尸則俎重燅故不盛若不儐尸則)
(盛俎如特牲也自臑至代脅凡七體羊豕皆然故曰皆牢魚俎十有五其一已舉今用七取其半也徧一)
(偏也腊俎左右體全今取其右半無髀尸俎本無髀也盛畢佐食舉牢肩授尸尸祭嘗之體貴肩故後舉)
(加于肵居衆體之上并前牢為八體)
佐食取一俎于堂下以入奠于羊俎東乃摭于魚腊俎
俎釋三个其餘皆取之實于一俎以出祝主人之魚腊
取于是
(佐食又取堂下一虚俎入室奠于羊俎東少牢魚俎在羊東此在魚俎之東而言羊俎東者以羊俎為正)
(也摭分取也盛肵俎外魚俎餘七腊餘在半體今魚摭四个腊摭八个其所釋者腊則短脅正脅代脅三)
(骨而魚三个所以待改設其餘盡取之以出室祝主人主婦之魚腊取于此鄭康成謂三者各取一魚其)
(腊主人臂主婦臑也柷俎之腊用髀與賓尸同不言主婦者統于主人也)
尸不飯告飽主人拜侑不言尸又三飯佐食受牢舉如
儐
(受牢舉謂受尸所舉肺脊加于肵俎也)
右不儐尸尸食之禮
主人洗酌酳尸賓羞肝皆如儐禮卒爵主人拜祝受尸
爵尸答拜祝酌授尸尸以酢主人亦如儐其㨎(當作授)祭
其嘏亦如儐其獻祝與二佐食其薦脀皆如儐
右不儐尸主人獻尸尸酢主人主人獻祝佐食
主婦其洗獻于尸亦如儐
(敖君善曰此如儐謂拜送爵以上之禮)
主婦反取籩于房中執棗糗坐設之棗在稷南糗在棗
南婦贊者執栗脯主婦不興受設之栗在糗東脯在棗
東主婦興反位尸左執爵取棗糗祝取栗脯以授尸尸
兼祭于豆祭祭酒啐酒次賓羞牢燔用俎鹽在右尸兼
取燔㨎于鹽振祭嚌之祝食受加于肵
(鄭康成曰此異于儐禮者也反位反主人之北拜送爵位郝仲輿曰儐則室中黍稷設于未迎尸前二黍)
(二稷在五俎南至尸入主婦亞獻無籩不儐則主婦于送爵後設棗糗栗脯四籩尸祭籩次賓又羞燔俎)
(尸祭燔加于肵為異也)
卒爵主婦拜祝受尸爵尸答拜
(此以上主婦獻尸也)
祝易爵洗酌授尸尸以酢主婦主婦主人之北拜受爵
尸答拜主婦反位又拜上佐食綏(當作授)祭如儐卒爵拜
尸答拜
(此尸酢主婦也)
主婦獻祝其酌如儐拜坐受爵主婦主人之北答拜宰
夫薦棗糗坐設棗于菹西糗在棗南祝左執爵取棗糗
祭于豆祭祭酒啐酒次賓羞燔如尸禮卒爵主婦受爵
(此主婦獻祝也)
酌獻二佐食亦如儐主婦受爵以入于房
(此主婦獻佐食也)
右不儐尸主婦獻尸尸酢主婦主婦獻祝佐食
賓長洗爵獻于尸尸拜受賓戸西北面答拜爵止
右不儐尸賓長三獻尸爵止(郝仲輿曰儐尸則賓長三獻尸卒爵)
(酢賓長賓長又獻祝而主人出尸遂起不儐尸則賓長獻尸受奠而不舉待主人主婦交致爵)
(而後舉與特牲禮同與少牢儐尸禮異)
主婦洗于房中酌致于主人主人拜受主婦戸西北面
拜送爵司宫設席主婦薦韭菹醢坐設于席前菹在北
方婦贊者執棗糗以從主婦不興受設棗于菹北糗在
棗西佐食設俎臂脊脅肺皆牢膚三魚一腊臂主人左
執爵右取菹㨎于醢祭于豆間遂祭籩奠爵興取牢肺
坐絶祭嚌之興加于俎坐捝手祭酒執爵以興坐卒爵
拜主婦答拜受爵
(司宫設席設于室戸内主人立之南也臂左臂也腊臂亦如之敖君善曰此籩祭不贊且無從與士禮)
(異者其避尊者之禮歟)
酌以酢戸内北面拜主人答拜卒爵拜主人答拜主婦
以爵入于房
(酢自酢也)
右不儐尸主婦致爵于主人自酢(李實之曰主人不致爵于)
(主婦異于士郝仲輿曰自此以下之禮儐尸皆行于堂不儐尸皆行于室)
尸作止爵祭酒卒爵賓拜祝受爵尸答拜
(尸向受賓長所獻爵而未舉至是乃祭而飲之也)
祝酌授尸賓拜受爵尸拜送坐祭遂飲卒爵拜尸答拜
右不儐尸尸作止爵酢賓
獻祝及二佐食
(賓長獻之也)
洗致爵于主人主人席上拜受爵賓北面答拜坐祭遂
飲卒爵拜賓答拜受爵
(洗爵受佐食虚爵洗也)
酌致爵于主婦主婦北堂司官設席東面主婦席北東
面拜受爵賓西面答拜婦贊者薦韭菹醢菹在南方婦
人贊者執棗糗授婦贊者婦贊者不興受設棗于菹南
糗在棗東佐食設俎于豆東羊臑豕折羊脊脅祭肺一
膚一魚一腊臑主婦升筵坐左執爵右取菹㨎于醢祭
之祭籩奠爵興取肺坐絶祭嚌之興加于俎坐捝手祭
酒執爵興筵北東面立卒爵拜賓答拜賓受爵
(主婦北堂謂立于北堂也特牲記主婦南面宗婦東面北上今主婦之席東面則宗婦南面西上歟)
易爵于篚洗酌酢于主人戶西北面拜主人答拜卒爵
拜主人答拜賓以爵降奠于篚
(此亦賓自酢也)
乃羞宰夫羞房中之羞司士羞庶羞于尸祝主人主婦
内羞在右庶羞在左
右不儐尸賓獻祝佐食致爵于主人主婦酢于
主人
主人降拜衆賓洗獻衆賓其薦脀其位其酬酢皆如儐
禮主人洗獻兄弟與内賓與私人皆如儐禮其位其薦
脀皆如儐禮卒乃羞于賓兄弟内賓及私人徧
(乃羞者羞庶羞也)
右不儐尸主人獻賓以至于私人
賓長獻于尸尸酢獻祝(句)致(句)酢賓以爵降實于篚
(獻祝亦賓長獻也致謂爵于主人主婦也酢酢于主人也)
賓兄弟交錯其酬無算爵
右不儐尸旅酬無算爵
利洗爵獻于尸尸酢獻祝祝受祭酒啐酒奠之
右不儐尸佐食獻尸祝
主人出立于阼階上西面祝出立于西階上東面祝告
于主人曰利成祝入主人降立于阼階東西面尸謖祝
前尸從遂出于廟門祝反復位于室中祝命佐食徹尸
俎佐食乃徹尸俎于廟門外有司受歸之徹阼薦俎乃
餕如儐
(祝反復位于室中主人亦入于室復位徹阼薦俎亦佐食為之既徹阼俎則堂下俎畢出矣餕如儐謂自)
(司宫設對席至上餕興出也)
右不儐尸尸出乃餕
卒餕有司官徹饋饌于室中西北隅南面如饋之設右
几厞用席納一尊于室中司宫掃祭
(官徹饋者司馬司士舉俎宰夫取敦及豆也司宫掃祭掃豆間之祭也舊說埋之于西階東此改設也)
(郝仲輿曰儐尸則禮備而神饜足可無改設不賓尸于是有改設之禮)
主人出立于阼階上西面祝執其俎以出立于西階上
東面司宫闔牖戸祝告利成乃執俎以出于廟門外有
司受歸之衆賓出主人拜送于廟門外乃反
(鄭康成曰拜送賓者亦拜送其長)
婦人乃徹徹室中之饌
(敖君善曰室中之饌即改設者也婦人徹此饌者為其當以入于房歟凡徹饌而以入于房者婦人乃得)
(為之不然則否)
右不儐尸改設禮畢
禮經本義卷十六
