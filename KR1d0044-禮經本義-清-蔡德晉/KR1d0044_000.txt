禮經本義禮類二(儀禮之屬)
提要
(臣)等謹案禮經本義十七卷
國朝蔡德晉撰德晉字敬齋無錫人是書前十
六卷皆本經第十七卷附吳澄所輯逸禮八
篇皆引宋元明以来諸家之說與注疏互相
參証其中引據蹖駁者如士冠記文白屨以
魁柎之鄭注魁蜃蛤柎注也蓋以蛤灰柎注
於屨取其潔素說文所云魁蛤是其確證乃
引萬充宗之說謂魁以木為之明時巾帽以
木為範名曰魁頭蓋本於此殊不免杜撰無
稽如是之類頗失决擇然如士冠禮經文曰
即筵坐櫛設笄敖繼公以為固冠之笄德晉
則謂笄有二種一是髻内安髮之笄一是笄
冕固冠之笄此未加冠明是安髮之笄繼公
所說為誤則亦頗辨析精密為前儒所未及
於經義深為有禆也乾隆四十四年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
