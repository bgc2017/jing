禮經本義卷十五
無錫蔡德晉撰
吉禮
特牲饋食禮
(此士祭祖禰之禮特牲一豕也士祭用三鼎乃以特牲名者牲為主也不曰祭而曰饋食者祭)
(以粢盛為重也孝子養親曰饋養昏禮婦饋特豚以明婦順不曰祭而曰饋食事死如生之義)
(也壬喪遣奠用羊豕是士之祭亦有用少牢者蓋特牲其常而少牢乃其盛禮也郝仲輿曰)
(士虞後繼以特牲者自凶趨吉也特牲後繼以少牢者自殺趨隆也)
不諏日
(諏謀也諏日謂諏其筮日之日也少牢禮諏日用丁巳筮旬有一日是也尊者禮詳必先諏日而後筮卑)
(者禮略不先諏日有暇則筮其日也)
及筮日主人冠端玄即位于門外西面子姓兄弟如主
人之服立于主人之南西面北上有司羣執事如兄弟
服東面北上
(冠端玄冠與端皆玄色也門外廟門外西面立主位也子姓猶言子孫也有司羣執事公臣私臣之供筮)
(事者也東面賓位也此時未有賓故有司羣執事皆如賓位)
席于門中闑西閾外
(鄭康成曰為筮人設之也)
筮人取筮于西塾執之東面受命于主人宰自主人之
左(當作右)贊命命曰孝孫某筮來日某諏此某事適其皇
祖某子尚饗
(士冠禮筮策饌于西塾故筮人就西塾取之執亦抽上韇兼執之也宰有司之長來日某謂若丁巳之日)
(也某事即歲事也不言歲事而言某事者于春夏或言祠事禴事秋冬或言嘗事烝事也適謂主人適其)
(廟而祭之也皇大也某子祖諡也稱其諡蓋指大夫之為祖者言也亦假設之辭耳尚饗謂日若吉庶幾)
(其神饗之也辭敖君善曰不言以某妃配變于大夫之筮也若其祝辭則亦當言之)
筮者許諾還即席西面坐卦者在左卒筮寫卦筮者執
以示主人主人受視反之筮者還東面長占卒告于主
人占曰吉
(卦者寫卦者也在左在筮人之南長占占卦先長以次及衆也占曰吉告主人之辭)
若不吉則筮遠日如初儀
(張子曰祭之筮日若再不吉則但諏日而祭更不筮據禮惟有筮遠日之文不云三筮筮日之禮止有二)
(筮先筮近日後筮遠日不從則直諏用下旬遠日蓋亦足以致聽于鬼神之意矣)
宗人告事畢
(亦如士冠禮徹筮席乃告也)
右筮日
前期三日之朝筮尸如求日之儀
(前期三日容宿賓視滌濯也如求日之儀兼若不吉而改筮者言)
命筮曰孝孫某諏此某事適其皇祖某子筮某之某為
尸尚饗
(某之某字尸父而名尸也尸必筮無父者為之字尸父亦所以尊鬼神也)
右筮尸
乃宿尸
(宿越宿預戒也蓋在祭前二日)
主人立于尸外門外子姓兄弟立于主人之後北面東
上尸如主人服出門左西面主人避皆東面北上主人
再拜尸答拜
(主人親宿尸子姓兄弟皆從往重其禮也北面事神之禮出門左西面迎賓之禮主人避者將以為尸故)
(先却避而不敢居賓主之禮也東面向尸也主人先拜尊尸也)
宗人擯辭如初卒曰筮子為某尸占曰吉敢宿祝許諾
致命尸許諾主人再拜稽首
(宗人為儐以相禮而致辭于祝如初者如筮尸宰贊主人命筮之詞卒語未也語未以筮子為某尸占曰)
(吉敢宿易前筮某之某為尸尚饗餘語並同也祝受宗人辭許諾遂致主人之命于尸而尸許諾宗人因)
(受于祝而告主人也拜稽首尊尸也尸既許諾則成為尸故不答拜高紫超曰尸不禮辭者為尸重典)
(不可以筮吉而苟易故也)
尸入主人退
(尸不拜送尸尊也其敖君善曰尸有祖道故不俟主人之退而先入見尊亦變于大夫尸也先入而不)
(揖避君禮也聘禮公與羣臣夕幣乃揖而先入少牢云主人退賓送揖不拜)
右宿尸
宿賓賓如主人服出門左西面再拜主人東面答再拜
(賓戚友也宿一人為從獻之賓尸高紫超曰古人祭祀必立賓者欲其代主人而娛賓之來也亦若為)
(助祭執事之意故主人酳尸而賓長以肝從主人致爵主婦而後獻于賓以其皆以養尸為主而意不重)
(于賓故也此賓疑亦是主人甥舅之戚非外賓)
宗人擯曰某薦歲事吾子將莅之敢宿賓曰某敢不敬
從主人再拜賓答拜
(歲事每歲時祭之事言吾子將莅之是向者賓既許之矣然則筮日後亦當有戒賓之儀如士冠禮而經)
(文不具見耳)
主人退賓拜送
右宿賓
厥明夕陳鼎于門外北面北上有鼏棜在其南南順實
獸于其上東首牲在其西北首東足
(厥明宿賓之明日祭前之一日也北上三鼎自北陳而南也棜形似箱所以載物者南順向南直陳也獸)
(腊也野禽已殺者兔屬也牲豕也北首東足未殺束縛之也)
設洗于阼階東南壺禁在東序豆籩鉶在東房南上几
席兩敦在西堂
(設洗于阼階東南在堂下壺有禁在堂上東序豆籩鉶虚器未實者在東房几席用以安神而猶未布兩)
(敦用以盛黍稷而猶未實皆在西堂謂西夾室之前堂也)
主人及子姓兄弟即位于門東如初賓及衆賓即位于
門西東面北上宗人祝立于賓西北東面南上主人再
拜賓答再拜三拜衆賓衆賓答再拜(敖君善曰衆賓答一拜言再者字誤)
(也)
(門東廟門外之東也如初如筮位也賓及衆賓皆主人所宿以助祭者宗人及祝立賓西北稍退居賓後)
(也以南為上宜變于賓也主人于賓再拜賓答亦如之于衆賓輩共三拜衆賓止答一拜以答者衆也)
主人揖入兄弟從賓及衆賓從即位于堂下如外位
(鄭康成曰為視濯也賓高紫超曰視濯省牲之類不惟主人親之而且使與衆賓監視之敬之至也)
宗人升自西階視壺濯及豆籩反降東北面告濯具
(不言敦鉶几席省文也濯具所濯者己備具也)
賓出主人出皆復外位
(鄭康成曰為視牲也)
宗人視牲告充饔正作豕宗人舉獸尾告備舉鼎鼏告
潔
(充肥也饔正饔人之長作豕謂以策作之使動而視其聲氣之和也若聲氣不和即是疾病不堪祭祀矣)
(告備言腊之體完全而無損缺也鄭本饔作雍潔作絜)
請期曰羹飪
(請期請明日祭之早晏羹飪謂以煮肉熟為節蓋明日質明時也)
告事畢賓出主人拜送
右視濯視牲為期設洗南北以堂深東西當
東榮水在洗東篚在洗西南順實二爵二觚四
觶一角一散(鄭康成曰二爵者為賓獻爵止主婦當致也二觚長兄弟酬衆長為)
(加爵二人班同宜接並也四觶一酌奠其三長兄弟酬賓卒受者與賓弟子兄弟弟子舉觶于)
(其長禮殺事相接也記言貴者獻以爵賤者甗以散尊者舉觶卑者舉角舊說爵一升觚二升)
(觶三升角四升散五升)壺棜禁饌于東序南順覆兩壺焉
蓋在南明日卒奠冪用綌即位而徹之加勺(棜禁)
(承酒尊之器其形似箱者兩壺一盛酒一盛玄酒倒置棜上曰覆以瀝餘水且為其不宜塵也)
(卒奠酌奠于鉶南時即位尸即席坐時也)
夙興主人服如初立于門外東方南面視側殺
(側特也特殺殺一牲也)
主婦視饎㸑于西堂下
(炊黍稷曰饎宗婦為之㸑竈也在西壁東面廟高紫超曰主人視側殺主婦視饎㸑所謂共承宗内外)
(之義隂陽之分然也)
烹于門外東方西面北上羹飪實鼎陳于門外如初
(烹煮肉于鑊也豕魚腊各一㸑以北為上羹飪肉熟也實鼎各自其鑊而升于其鼎也如初如前夕之陳)
(鼎北面北上也鼎高紫超曰此時尸俎當隨而設之)
尊于戸東玄酒在西
(戶東室戶之東)
實豆籩鉶陳于房中如初
(前此豆籩鉶之屬皆虛設至此則以脯醢和羹果蓏之屬實而設之如初設南上也)
執事之俎陳于階間二列北上
(執事與祭者皆有俎陳于兩階間分為二列東西相並自北陳而南也高紫超曰此時尸俎之外几有)
(十三俎主人俎也主婦俎也祝俎也佐食俎也賓俎也長兄弟俎也宗人俎也衆賓俎也衆兄弟俎也内)
(賓俎也宗婦俎也公有司俎也私臣俎也蓋皆得以執事名之者也)
盛兩敦陳于西堂藉用萑几席陳于西堂如初
(兩敦一盛黍一盛稷祭之所以為主者也盛之者亦宗婦也萑細葦)
尸盥匜水實于盤中簞巾在門内之右
(設盥水及巾尸尊不就洗也置巾于簞故曰簞巾門内之右舊說東為右也凡向内以入為左右向外以)
(出為左右郝仲輿則云以西為右未詳孰是)
右烹饎陳設牲㸑在廟門外東(句)南魚(句)腊
㸑在其南皆西面饎㸑在西壁肵俎心舌皆
去本末午割之實于牲鼎(肵俎尸食俎實以牲心舌貴之也午割縱)
(横割不斷也)籩巾以綌也纁裏棗烝栗擇鉶芼
用苦若薇皆有滑夏葵冬荁
祝筵几于室中東面
(此設神几席也室中東面布于室西南隅之奥也)
主婦纚笄宵衣立于房中南面
(纚以韜髮笄簪也宵衣黑色衣詳見士昏禮)
主人及賓兄弟羣執事即位于門外如初宗人告有司
具主人拜賓如初揖入即位如初佐食北面立于中庭
(郝仲輿曰佐食佐尸食者以衆兄弟為之立于中庭以俟事也尸將升堂則佐食中庭北面室中當事則)
(戶外負依南面不與衆有司混處敬神事也)
右筵几即位
主人及祝升祝先入主人從西面于戶内
(祝先入室主人從入西面向神席立室戶内也)
主婦盥于房中薦兩豆葵菹蝸醢醢在北
(房中東房中也兩豆一菹一醢取自東房入薦于室醢設席北菹在南南為上也)
宗人遣佐食及執事盥出主人降及賓盥出主人在右
及佐食舉牲鼎賓長在右及執事舉魚腊鼎除鼏宗人
執畢先入當阼階南面鼎西面錯右人抽扄委于鼎北
(宗人主以禮事遣佐食與執事者盥手出門外助主人及賓舉鼎宗人亦出主人與賓皆盥手出舉鼎自)
(外入東為右神事尚右也每鼎二人舉尊者在右主人賓長皆右畢鄭康成謂狀如又蓋為其似畢星取)
(名焉主人親舉宗人則執畢導之郝仲輿謂畢笏類執以指錯鼎者未詳孰是鼎西面錯當阼階之西也)
(右人主人及二賓也鼎高紫超曰此主人之祭共鼎三牲鼎也魚鼎也腊也所謂士祭以三鼎者也鼎)
(必主人親舉者敬也大夫則使士舉之賓代主人娛尸故亦為魚腊鼎)
贊者錯俎加匕乃匕佐食升肵俎鼏之設于阼階西卒
載加匕于鼎
(錯俎錯之于鼎西加匕加之于俎上肵俎載心舌之俎傳云肵之為言敬也以主人敬尸而設此俎也心)
(舌亦飪之鼎内佐食載之于肵俎卒載謂三鼎之實盡升之于俎也)
主人升入復位俎入設于豆東魚次腊特于俎北
(復位復戸内西面之位俎入謂俎自阼階而入陳于室中尸位之前也豕俎先入並葵菹東魚俎次豕東)
(腊俎獨在魚北無並曰特)
主婦設兩敦黍稷于俎南西上及兩鉶芼設于豆南南
陳
(黍在豕南稷在豕東魚南黍在西為上也兩鉶芼接葵菹而南)
祝洗酌奠奠于鉶南遂命佐食啓會佐食啓會郤于敦
南出立于戶西南面
(郝仲輿曰祝下堂洗爵升堂酌酒于戶東入室奠于兩鉶南少牢禮啓會乃奠之)
主人再拜稽首祝在左卒祝主人再拜稽首
(郝仲輿曰主人再拜稽首尸未入拜神也祝在左致辭逹主人之誠卒祝祝畢主人又再拜稽首敬之至)
(也)
右設饌饗神尸俎右肩臂臑肫胳正脊二骨
横脊長脅二骨短脅膚三離肺一&KR1951;肺三魚十
有五腊如牲骨(尸俎神俎也吉牲尚右故用右肩肩下為臂臂下為臑肫股骨)
(也胳足骨也特牲無膚俎故以膚附于牲俎離肺肺割未絶者所謂舉肺也&KR1951;肺肺以&KR1951;斷者)
(所謂祭肺也此十一皆豕俎也魚俎用魚十五尾腊俎如牲骨但無膚與肺耳)肵俎
載心立舌縮俎(心則立于俎内舌則順俎而直設之此載肵俎之法也)
棘心匕刻(匕以棘心為之刻康成謂刻為龍頭也喪匕用桑吉匕用棘)佐
食當事則戶外南面無事則中庭北面凡祝呼
佐食許諾(呼猶命也)
祝迎尸于門外主人降立于阼階東
(高紫超曰主人降立蓋端拱以候神也不親迎尸者尸必入廟始全乎尊也)
尸入門左北面盥宗人授巾
(少牢禮祝先入門右尸入門左)
尸至于階祝延尸尸升入祝先主人從
(少牢禮尸升自西階入祝從主人升自阼階祝先主人從)
右尸入尸入主人及賓皆避位出亦如之
沃尸盥者一人(句)奉槃者東面(句)執匜者西面
淳沃(句)執巾者在匜北宗人東面取巾振之三
(句)南面授尸(句)卒(句)執巾者受(澆灌曰沃細瀉曰淳振謂揮振)
(之以致潔也三三振南面授尸尸北面盥也受受巾以實于篚也)
尸即席坐主人拜妥尸尸答拜執奠祝饗主人拜如初
(執奠尸取祝所奠鉶南觶執之也祝饗之辭舊說孝孫某圭為而明薦之饗是也主人拜祈享也如初再)
(拜稽首也)
祝命挼(當作授字之誤也)祭尸左執觶右取菹㨎于醢祭于豆
間
(敖君善曰祝命佐食授尸祭尸于是祭薦欲及其授祭之節也)
佐食取黍稷肺祭授尸尸祭之祭酒啐酒告旨主人拜
尸奠觶答拜祭鉶嘗之告旨主人拜尸答拜
(肺祭肺&KR1951;切以祭者尸告旨而主人拜拜尸享也神高紫超曰尸告旨者主人肥潔牲酒以享神未知)
(之果馨其味否故啐酒嘗鉶告其美以安主人之心也)
祝命邇敦佐食邇黍稷于席上設太羹湇于醢北
(敖君善曰此湇為尸設乃在左者以其居神位故變于常禮也虞禮湆在右者喪祭也)
舉肺脊以授尸尸受振祭嚌之左執之乃食食舉
(高紫超曰乃食謂尸飯也食舉者食所舉之肺脊也)
主人羞肵俎于腊北
(羞進也肵俎在阼階西主人親取而進設之于腊俎北敬之至也)
尸三飯告飽祝侑主人拜
(侑勸也勸之使又食也主人拜亦以勸尸食也勸食而拜敬之至也敖君善曰此祭以饋食為名故當)
(食而尸尢尊雖主人拜亦不答也)
佐食舉幹尸受振祭嚌之佐食受加于肵俎舉獸幹魚
一亦如之尸實舉于菹豆
(加于肵俎猶虞祭皆實于篚也獸幹腊幹也實舉于菹豆者前所舉肺脊尸食之不盡者則以實之于菹)
(豆也也此一舉)
佐食羞庶羞四豆設于俎南上有醢
(四豆鄭康成謂曉炙胾醢南上者以曉炙為上也敖君善謂少牢禮羞兩胾兩醢此亦當倣之南上者胾)
(醢相間兩胾各在醢之南也未詳孰是)
尸又三飯告飽祝侑之如初舉胳及獸魚如初
(獸謂腊胳此再舉也)
尸又三飯告飽祝侑之如初舉肩及獸魚如初
(獸謂腊肩此三舉也肺高紫超曰按尸自既入之後始啐酒繼嘗鉶繼食脊食幹食骼食肩而獸與魚)
(復佐之而黍稷之飯凡三者三則尸之厭飫可知也)
佐食盛肵俎俎釋三个
(佐食取牲魚腊之餘盛于肵俎將以歸尸俎也釋猶留也每牲之俎但留三个以待改設其餘盡入肵俎)
(以歸尸也所釋三个鄭康成謂長脊長脅及臑敖君善謂正脊長脅短脅以少牢禮惟釋脊脅推之疑敖)
(氏為是)
舉肺脊加于肵俎反黍稷于其所
(肺脊在菹豆佐食取而加之于肵俎黍稷邇于席上今復置之于鉶東以尸食禮已畢也)
右尸食
主人洗角升酌酳尸尸拜受主人拜送尸祭酒啐酒賓
長以肝從尸左執角右取肝㨎于鹽振祭嚌之加于菹
豆
(酳不用爵而用角下于大夫也置肝于菹豆吉禮當然也)
卒角祝受尸角曰送爵皇尸卒爵主人拜尸答拜
(送爵命主人拜送爵也皇尸卒爵言皇尸已卒爵矣告以送爵之節也尸卒爵而不拜既爵乃俟主人先)
(拜者尊尸也尸此以上主人酳也)
祝酌授尸尸以酢主人主人拜受角尸拜送主人退佐
食授挼祭主人坐左執角受祭祭之祭酒啐酒進聽嘏
(主人退者進受角而退復位也授祭取黍稷肺祭以授主人也受楅曰嘏進聽嘏者尸傳神意致福嘏于)
(主人主人因進于尸前而聽其嘏辭也)
佐食摶黍授祝祝授尸尸受以菹豆執以親嘏主人主
人左執角再拜稽首受復位詩懷之實于左袂掛于季
指卒角拜尸答拜主人出寫嗇于房祝以籩受
(摶黍捏黍飯成團也黍貴于稷尸食唯黍故獨摶黍尸親嘏者愛其子孫之甚也其嘏辭見後少牢饋食)
(禮但彼祝傳尸嘏此尸親嘏則辭之首當與彼異也詩鄭康成謂承也郝仲輿謂詩序云詩者志之所之)
(内則云詩負之言專志也未詳孰是懷藏也掛猶挈也季指小指也以左手小指挈其左袂恐其黍之瀉)
(而出也瀉傾也嗇即黍也以籩受所寫黍重神貺也此以上尸酢主人而親嘏之也)
右主人酳尸尸酢主人
筵祝南面主人酌獻祝祝拜受角主人拜送設菹醢俎
祝左執角祭豆興取肺坐祭嚌之興加于俎坐祭酒啐
酒以肝從祝左執角右取肝㨎于鹽振祭嚌之加于俎
卒角拜主人答拜受角
(角即獻尸之角獻尸後即獻祝與佐食者祝接神佐食接尸主人所尊故先獻之也此獻祝也)
酌獻佐食佐食北面拜受角主人拜送佐食坐祭卒角
拜主人答拜受角降反于篚升入復位
(郝仲輿曰角實于篚在堂下既獻反之升入升堂入室復戶内西向之位佐食獨不設俎者以兄弟為之)
(其薦俎齒于兄弟中于後獻衆兄弟時并設也此獻佐食也)
右主人獻祝佐食祝俎脾脡脊二骨脇二骨
膚一離肺一(脾尾骨也脡直也脡脊即正脊也脇代脅也)
主婦洗爵于房酌亞獻尸尸拜受主婦北面拜送宗婦
執兩籩戶外坐主婦受設于敦南祝贊籩祭尸受祭之
祭酒啐酒兄弟長以燔從尸受振祭嚌之反之羞燔者
受加于肵出尸卒爵祝受爵命送如初
(變角稱爵更器也北面拜送變于主人之西面也宗婦同宗之婦來助祭者春官職有内宗外宗皆是也)
(兩籩棗栗也執之跪于戶外而不入室主婦受之入設于黍稷南祝贊尸以籩之棗栗祭于豆間兄弟長)
(以燔從謂兄弟之長者以燔肉實于俎從主婦薦尸也反之反于俎也羞燔者受加于肵謂兄弟長受所)
(反之燔加之于肵俎上也出執虚俎出反門外西塾也祝命送命主婦拜送爵如前主人酳尸之儀也)
(高紫超曰士虞禮主婦獻尸賓以燔從此則以兄弟長者吉禮男女有别不便于賓黨故也)
酢如主人儀主婦適房南面佐食挼祭主婦左執爵右
撫祭祭酒啐酒入卒爵如主人儀
(酢如主人儀謂尸酢主婦亦祝酌授尸尸授主婦拜受尸拜送皆與酢主人儀同也主婦不祭于室適東)
(房南面雖祭而男女内外之位不相䙝雜也佐食授祭置黍肺于席主婦以手撫之不振祭也遂祭酒啐)
(之反入室北面卒飲如主人儀謂卒爵拜尸答拜也卒爵必于室者承神之貺當面卒之拜受拜既禮貴)
(有終故也)
右主婦亞獻尸尸酢主婦
獻祝籩燔從如初儀
(獻祝主婦受尸酢卒爵更洗于房而后酌以獻祝也以燔從者兄弟之衆也初儀即主人獻祝之儀籩與)
(豆燔與肝雖異其祭一也)
及佐食如初卒以爵入于房
(敖君善曰及謂獻及之也初者亦主人獻佐食之儀少牢禮主婦獻祝及佐食皆西面于主人之北答拜)
(之)
右主婦獻祝佐食
賓三獻如初燔從如初爵止
(此賓三獻尸也如初拜受拜送如前二獻之儀也執事者以燔從賓獻亦如前二獻之儀爵止者賓所獻)
(爵尸奠之而不舉蓋三獻禮成欲主人以下皆受舉爵之禮而後神惠均于室中是以奠而待之也)
右賓長三獻尸
席于戶内主婦洗爵酌致爵于主人主人拜受爵主婦
拜送爵
(席于戸内為主人設席于所主之位西面也獻酒而云致爵者酒係已物不可言獻唯體神意而以爵致)
(之也婦高紫超曰未獻賓而主人主婦親相致爵者蓋夫和而後家道成主人主婦親相致爵則皇尸)
(其樂之矣即中庸妻子合而父母順之義然而主婦先致爵于主人者婦人以夫為天尢宜敬禮也蓋如)
(臣上夀于君之意)
宗婦贊豆如初主婦受設兩豆兩籩俎入設主人左執
爵祭薦宗人贊祭奠爵興取肺坐絶祭嚌之興加于俎
坐捝手祭酒啐酒
(郝仲輿曰宗婦贊豆亦于戶外坐豆籩皆宗婦贊主婦受以設設俎則宗人也肺離未絶祭則絶之)
肝從左執爵取肝㨎于鹽坐振祭嚌之宗人受加于俎
燔亦如之興席末坐卒爵拜主婦答拜受爵
(郝仲輿曰主人主婦一爵肝燔兩從與尸祝同者體神意重祭主也席未坐避尊也)
酌酢(句)左執爵拜主人答拜坐祭立飲卒爵拜主人答
拜主婦出反于房
(酌酢者主人避尸不敢酢主婦主婦逹其意因承主人爵酌以自酢也其後主人自酢倣此酢不易爵者)
(禮婦人承男子後多不易爵也)
右主婦致爵于主人自酢阼俎臂正脊二骨
横脊長脅二骨短脅膚一離肺一(阼俎主人豕俎臂正脊二)
(骨者臂骨一正脊骨一也短脅不言骨一骨可知也)
主人降洗酌致爵于主婦席于房中南面主婦拜受爵
主人西面答拜宗婦薦豆俎從獻皆如主人
(降洗降而洗爵酌升而酌酒也席于房中獻主婦不于室也南面向堂也豆亦兩豆兩籩從獻肝燔也)
主人更爵酌酢卒爵降實爵于篚入復位
(男子不承婦人爵故雖自酢猶更之酌酢酌以自酢也)
右主人致爵于主婦自酢主婦俎觳折其餘
如阼俎(鄭康成曰觳後足折分後右足以為佐食俎餘謂脊脅膚肺)
三獻作止爵尸卒爵酢
(三獻指賓而言也初賓三獻尸爵止及主人主婦致爵畢賓乃請尸飲所止之爵作起也尸卒飲遂酢賓)
(賓因獻祝佐食也皇鄭康成曰舊說賓入戶北面曰尸請舉爵)
酌獻祝及佐食洗爵酌致于主人主婦燔從皆如初更
爵酢于主人卒復位
(華霞峰曰此獻祝佐食及酌主人主婦者三獻之長賓也凡獻尸之後即有獻祝佐食之禮上文賓三獻)
(因尸止爵不舉故未得即行獻禮待尸舉爵而後獻也既獻祝佐食又洗爵致主人主婦必洗爵者以異)
(事而新之也燔從無肝也餘皆如前儀更爵不承主婦爵也酢于主人賓自酢也致爵于主人主婦乃惟)
(酢于主人者為禮主于尊者也復位復堂下東面之位)
右尸酢賓賓獻祝佐食致爵主人主婦自酢
主人降阼階西面拜賓如初
(拜賓為將獻之也如初如視濯時主人再拜賓答再拜三拜衆賓衆賓答一拜也)
洗賓辭洗卒洗揖讓升酌西階上獻賓賓北面拜受爵
主人在右答拜薦脯醢設折俎賓左執爵祭豆奠爵興
取肺坐絶祭嚌之興加于俎坐捝手祭酒卒爵拜主人
答拜受爵
(西階上獻賓主人就賓也主人在右北面者以東為右也折俎折牲體以實俎敖君善曰自賓以下其設)
(薦俎者皆以私人為之)
酌酢奠爵拜賓答拜主人坐祭卒爵拜賓答拜
(鄭康成曰主人酌自酢者賓不敢敞主人而主人達其意也)
揖執祭以降西面奠于其位位如初薦俎從設
(位堂下之位也郝仲輿曰酢畢賓揖主人自執所祭肺下堂西面奠于其位仍東面立如初其西階上所)
(薦豆俎皆從設于位禮此上三節獻賓長之)
衆賓升拜受爵坐祭立飲薦俎設于其位徧主人備答
拜焉
(升升西階也坐祭立飲禮殺也薦俎即堂下本位設之徧謂皆有薦俎也備答拜者衆賓拜受爵主人悉)
(答之也之此節獻衆賓禮)
降實爵于篚
(郝仲輿曰獻畢主人下堂實爵于篚)
右主人獻賓及衆賓賓骼宗人折其餘如佐
食俎(賓之豕俎以骼左胳也宗人以折一體而分折節解者也其餘脊脅膚肺與佐食同)
(也)衆賓及公有司皆殽烝膚一離肺一(殽雜也烝升也)
(豕正體不足故雜膚體以升于俎也)宗人獻與旅齒于衆賓(獻與)
(旅酬宗人皆在衆賓之列以齒相序)公有司門西北面東上獻次
衆賓升受降飲(公有司公家有司門西賓位也東上以右為上也其獻次于衆)
(賓皆賓屬也升堂而受爵降而飲)
尊兩壺于阼階東加勺南柄西方亦如之
(設兩尊于阼階之東加勺尊上柄向南便執也西方西階之西也將行旅酬酬禮䙝用酒多故不敢用堂)
(上戸東神尊而别尊于堂下也東西方皆兩壺者主黨酌其西以酬賓賓黨酌其東以酬主人便故也)
主人洗觶酌于西方之尊西階前北面酬賓賓在左主
人奠觶拜賓答拜主人坐祭卒觶拜賓答拜
(此主人酌而自飲以導賓飲也敖君善曰此賓主之拜皆北面)
主人洗觶賓辭主人對卒洗酌西面賓北面拜主人奠
觶于薦北賓坐取觶還東面拜主人答拜賓奠觶于薦
南揖復位
(主人對如少牢禮主人奠爵于篚而對也主人酌西面向賓也不授而奠酬之正禮也薦北薦左也既奠)
(則復位北面拜文不具耳賓西面跪取觶興還而東面拜主人北面答拜薦南薦右也敖君善曰此奠觶)
(于庭皆將舉者也而或在薦左或在薦右蓋各從其便而不拘奠者于左將舉于右之義復位主人復阼)
(階下西面位也)
右主人酬賓長
主人洗爵獻長兄弟于阼階上如賓儀
(郝仲輿曰長兄弟兄弟之長者酬賓而后獻兄弟獻禮成于酬成賓禮而后及其私也獻于阼階上者酌)
(堂上之尊獻禮重于酬也如賓儀兄弟亦執祭以降奠于其位薦俎從設同也)
洗獻衆兄弟如衆賓儀
(郝仲輿曰衆兄弟分卑如衆賓儀拜受坐祭立飲薦俎設于其位徧同也佐食在衆兄弟中薦俎亦設于此時)
右主人獻長兄弟衆兄弟佐食俎觳折脊脅
膚一離肺一(佐食于旅齒于兄弟故佐食薦俎亦與獻兄弟同時設)長
兄弟折其餘如佐食俎衆兄弟私臣皆觳脀
膚一離肺一私臣門東北面西上獻次兄弟
升受降飲(私臣私家任用之臣門東臣位也西上以左為上也其獻次于兄弟皆主)
(屬也亦升堂受爵而降飲)
洗獻内兄弟于房中如獻衆兄弟之儀主人西面答拜
(内兄弟女賓及宗婦也獻于房中亦如衆兄弟拜受坐祭立飲設薦俎于其位而徧也少牢禮賓主受送)
(之拜皆南面統于堂也徧高紫超曰皇尸之意欲其内外之間惠無不故内兄弟皆獻之)
更爵酢卒爵降實爵于篚入復位
(爵徧主人乃更爵自酢蓋内兄弟多主人惟為酢一爵也)
右主人獻内兄弟自酢尊兩壺于房中西墉
下南上(此為主婦與内賓宗婦旅而設也南上統于堂也)内賓立于其
北東面南上宗婦北堂東面北上(内賓女賓姑姊妹之屬宗)
(婦族人之婦北堂房之北也房無北壁故其後半亦得稱北堂宗婦宜統于主婦主婦南面故)
(宗婦以北為上)内賓宗婦皆殽脀膚一離肺一
長兄弟洗觚為加爵如初儀不及供食洗致如初無從
(洗觚更器也加爵加尸爵也大夫士三獻而禮成多則為加也如初儀如正獻時尸拜受主賓拜送與自)
(酢同也不及佐食及祝而止也佐食本兄弟莗尚未獻尸故爵不及洗致洗爵致于主人主婦也亦如賓)
(初致爵之儀但無肝燔從異也未高紫超曰主人及賓雖己獻尸而長兄弟及衆賓嘗致爵以是為恝)
(故復為加爵以厭飫之然必長兄弟先為加爵而後及衆賓者猶主人為初獻而賓為三獻之意蓋子弟)
(欲養其尸急于他姓故也)
右長兄弟為加爵
衆賓長為加爵如初爵止
(衆賓之中長者一人舉爵于尸如賓三獻之儀爵止者尸受衆賓長所獻之爵奠之而不舉蓋三獻外又)
(受加爵必賓及兄弟行旅酬之禮而後神惠均于在庭故奠而待之也)
右衆賓長為加爵
嗣舉奠(句)盥入北面再拜稽首
(嗣主人之嫡長子將為父後者也奠即祝酌莫于鉶南之觶自尸入祭啐祭奠而未舉至是令嗣子舉而)
(飲之重嫡嗣故特為此禮若無嫡嗣則已盥入盥手于洗乃入室也郝仲輿曰嗣子舉奠先自飲酌尸)
(尸啐而奠之蓋酬尸也故其後即繼以旅酬)
尸執奠(句)進受(句)復位祭酒啐酒
(尸執奠者執奠觶以授嗣子也進受者嗣子進于尸前而受觶也復位復其北面之位)
尸舉肝(句)舉奠左執觶(句)再拜稽首進受肝復位坐食
肝卒觶拜尸備答拜焉
(肝即向之加于菹豆者尸舉之以授嗣子也舉奠指嗣子而言高紫超謂名嗣為舉奠猶名賓為三獻是)
(也備答拜者每拜答之重繼體也以高紫超曰嗣有傳重之責宗祧之任係焉尸執奠飲之舉肝以食)
(之愛其子孫之無已也)
舉奠洗酌入尸拜受舉奠答拜尸祭酒啐酒奠之舉奠出
復位
(郝仲輿曰嗣子卒飲洗觶更酌酒入室尸拜受嗣子拜送尸祭啐之奠之嗣子出復位與子姓共立于堂)
(下東主人之後也受高紫超曰嗣孫敬愛其祖故亦洗酌獻之而尸拜者以其為世嫡冢子故敬之而)
(特為之呼酒以享其意也)
右嗣舉奠嗣舉奠佐食設豆鹽(鄭康成曰肝宜鹽也)
兄弟弟子洗酌于東方之尊阼階前北面舉觶于長兄
弟如主人酬賓儀
(如主人酬賓儀謂洗酌拜坐祭卒觶更洗酌奠觶長兄弟取觶奠于薦右同也此兄弟之弟子各舉觶)
(于其父兄也高紫超曰兄弟弟子各舉觶于其長則一家敦睦肅敬之心可想而宜為皇尸之所樂矣)
宗人告祭脀乃羞
(所告者衆賓衆兄弟内兄弟也肉在俎曰脀獻時設薦俎各于其位而未及祭至是宗人告使皆祭也乃)
(羞進庶羞也禮庶羞不踰牲則此羞當即以豕肉為之自尸以下至内賓皆有羞也)
賓坐取觶阼階前北面酬長兄弟長兄弟在右賓奠觶
拜長兄弟答拜賓立卒觶酌于其尊東面立長兄弟拜
受觶賓北面答拜揖復位
(郝仲輿曰賓坐取觶即前受主人酬觶奠于薦南者至是舉以酬長兄弟賓酬兄弟就東階下北面兄弟)
(在右以兄弟亦有主人之誼賓常居西也酌于其尊于東尊也堂下東尊本為兄弟設賓東面向長兄弟)
(也復位賓酬畢復西階下東向之位此賓酬長兄弟也)
長兄弟西階前北面衆賓長自左受旅如初長兄弟卒
觶酌于其尊西面立受旅者拜受長兄弟北面答拜揖
復位
(長兄弟復就西階前酬衆賓之長其儀如賓酬長兄弟謂奠觶拜受旅者答拜也酌于其尊于西尊也堂)
(下西尊本為賓設西面立向賓也復位長兄弟酬畢復阼階下西向之位此長兄弟酬衆賓也)
衆賓及衆兄弟交錯以徧皆如初儀
(衆賓又酬衆兄弟衆兄弟又酬衆賓衆賓與衆兄弟其數既多又皆交錯相酬以遍則同異姓之間歡情)
(浹洽而無間矣長此衆賓與衆兄弟互相酬以徧也高紫超曰長賓兄弟衆賓衆兄弟交錯徧酬雍睦)
(而有禮皆皇尸之所樂也故于祭畢而備行之至此則神之惠無不徧而主人之情亦無不洽矣)
為加爵者作止爵如長兄弟之儀
(為加爵者衆賓長也衆賓長為加爵時尸以未行旅酬真而未飲今既旅及衆賓與兄弟尸可飲矣故為)
(加爵者作起其初止之爵請尸飲如長兄弟加爵之儀尸卒爵拜答拜自酢復位同也此尸飲衆賓長)
(之加爵也)
長兄弟酬賓如賓酬兄弟之儀以徧卒受者實觶于篚
(如宵酬兄弟之儀謂奠觶受觶拜答拜復位等儀同也徧謂賓亦東階前酬衆兄弟復位衆兄弟及衆賓)
(亦交錯以徧也與此長兄弟酬賓賓酬衆兄弟衆兄弟衆賓互相酬以徧也)
右兄弟弟子舉觶于其長乃旅酬佐食于旅
齒于兄弟(佐食以兄弟輩為之故旅酬則與兄弟相齒)主婦及内
賓宗婦亦旅西面(鄭康成曰西面者異于獻也男子獻于堂上旅于堂下婦)
(人獻于南面旅于西面内賓象衆賓宗婦象兄弟其節與其儀依男子也)
賓弟子及兄弟弟子洗各酌于其尊(句)中庭北面西上
舉觶于其長奠觶拜長皆答拜舉觶者祭卒觶拜長皆
答拜
(賓弟子與兄弟弟子洗爵酬其長此無算爵之始也各酌于其尊賓弟子酌西尊兄弟弟子酌東尊也中)
(庭北面者其長各在東西階前其弟子各向之也皆西上上賓也鄭康成曰弟子舉觶于其長所以序)
(長幼教孝弟拜亦皆北面)
舉觶者洗各酌于其尊復初位長皆拜舉觶者皆奠觶
于薦右長皆執以興舉觶者皆復位答拜長皆奠觶于
其所皆揖其弟子弟子皆復其位
(敖君善曰薦右賓之薦南兄弟之薦北也奠于此者因其所改奠之處也緣長者意不欲勞其復遷之也)
(執以興亦象受之其所薦右也揖揖之使復其位)
爵皆無算
(賓取觶酬兄弟之黨長兄弟取觶酬賓之黨唯其所賜交錯以徧無復多寡限量之數也敖君善曰其)
(儀之與旅酬異者惟不拜耳)
右賓弟子兄弟弟子各舉觶于其長遂無算爵
利洗散獻于尸酢
(利即佐食也更名利者利之言養也佐食左右尸飲食能養尸者也禮將終告利成故利終獻以成禮也)
(獻用散更器也酢利自酢也事郝仲輿曰佐食為役室中有事不得與衆同加爵畢乃獻尸亦加爵也)
(正獻三主人主婦賓也加獻三長兄弟衆賓長佐食也獻為正加為從嗣子舉奠為酬不在從獻之數)
及祝如初儀降實散于篚
(及祝者惟獻祝不致爵主人主婦也如初儀如長兄弟衆賓長加爵之儀其拜受拜送自酢同也華霞)
(峰曰凡獻尸之後必獻祝)
右佐食獻尸及祝
主人出立于戸外西面祝東面告利成(郝仲輿曰西面坊本作西南誤)
(告利成告孝子養禮終也)
尸謖祝前主人降
(祝入而尸起也詳見士虞禮降降堂下也尸高紫超曰尸謖而主人不拜送者主人固不忍于去也但)
(尸自翛然而興耳如楚詞所謂颷遠舉兮雲中者也)
祝反及主人入復位命佐食徹尸俎俎出于廟門徹庶
羞設于西序下
(祝反送尸反也徹尸俎出廟門以歸尸也徹庶羞設于西序下鄭康成云庶羞主為尸非神饌為將餕故)
(去之也徹之于西序下者亦將以燕飲也自尸祝至于兄弟之庶羞宗子以與庶人燕飲于堂内賓宗婦)
(之庶羞主婦以燕飲于房中庸所謂燕毛詩楚茨所謂燕私也賈洺州曰楚茨鼓鐘送尸下云備言燕)
(私鄭注祭祀畢歸賓客之俎同姓則留與之燕所以尊賓客親骨肉也)
右尸出賓從尸(句)俎出廟門乃反位(鄭康成曰賓從)
(尸送尸也助祭者終其事也俎尸俎也復入反位者宜與主人為禮乃去之也)尸卒
食而祭饎爂饔爂(郝仲輿曰尸卒食則爂事畢執爂者祭爂以報也饎爂以)
(炊黍稷饔爂以烹牲魚腊鄭康成曰舊說宗婦祭饎爂烹者祭饔爂用黍肉而已無籩豆俎)
筵對席佐食分簋鉶
(筵對席布對餕之席也簋即敦也分簋中黍稷與鉶中和羹為二餕分之也敖君善曰筵對席設對席)
(于饌東也此于神席亦為少北其名義與昏禮之對席同)
宗人遣舉奠及長兄弟盥立于西階下東面北上祝命
嘗食餕者舉奠許諾升入東面長兄弟對之皆坐佐食
授舉各一膚
(北上嗣子位在長兄弟之上尊繼體也命嘗食猶言命餕者嘗食也升入升堂入室也嗣子東面升尸席)
(也長兄弟對之升對席也以膚為舉亦欲其每食則啗之也餕鄭本作纂而注云古文𧃊皆作餕今從)
(古文)
主人西面再拜祝曰餕有以也兩餕奠舉于俎許諾皆
答拜若是者三皆取舉(句)祭食(句)祭舉(句)乃食(句)祭鉶
(句)食舉
(郝仲輿曰餕有以以先澤享此教嗣子兄弟思先也饎者置所舉膚于俎應且拜許諾應聲主人三祝二)
(餕三諾三答拜乃舉以祭祭食祭飯也次祭舉祭肉也乃食食飯也後祭鉶羹乃食舉祭皆畢而後食肉)
(也孫高紫超曰餕有以也以先祖有德而享此祭故子得蒙其福而餕之是當念其祖德而不忘也)
卒食主人降洗爵宰贊一爵主人升酌酳上餕上餕拜
受爵主人答拜酳下餕亦如之
(郝仲輿曰主人降洗爵宰以一爵助酳二餕用二爵也上餕即嗣子下餕即長兄弟)
主人拜祝曰酳有與也如初儀兩餕執爵拜祭酒卒爵
拜主人答拜兩餕皆降實爵于篚
(郝仲輿曰酳有與與兄弟共飲親親之意也如初亦三祝也高紫超曰與謂有所施及于人言當相教)
(相與以尊先祖之德也)
上餕洗爵升酌酢主人主人拜受爵上餕即位坐答拜
主人坐祭卒爵拜上餕答拜受爵降實于篚主人出立
于戶外西面
(上餕升酢主人重嗣子也此祭禮之末一爵主人拜而受之善終者如始之義也嗣子既授爵于主人復)
(戸内北面之位跪而答拜受主人虚爵實于篚主人出餕禮畢也)
右餕
祝命徹阼俎豆籩設于東序下
(祝命命佐食也阼俎主人之俎設于東序下亦將燕也)
祝執其俎以出東面于戸西
(其俎祝俎也祝自執以出室不敢煩他人也立戸外之西俟告利成乃執俎以出廟門也)
宗婦徹祝豆籩入于房徹主婦薦俎
(敖君善曰此所徹者皆置于房故宗婦為之)
佐食徹尸薦俎敦設于西北隅几在南厞用筵納一尊
佐食闔牖戸降
(佐食徹尸薦俎及敦改設于西北隅筵亦席也納于室中北墉下以其為酌神之酒故亦改設而未即徹)
(也不納玄酒之尊者以其初不用于神也之敖君善曰凡祭奠之禮其徹尊者之盛饌必改設乃去之)
(此既餕矣復改設而未徹去者重其為神之餘食也)
右徹俎改設
祝告利成降出
(郝仲輿曰時主人立室戸外西面祝立戸外東面祝向主人告利成遂降出)
主人降即位宗人告事畢
(即位即堂下東方之位)
賓出主人送于門外再拜
(拜送于廟門外少牢禮送賓出婦人乃徹室中之饌)
佐食徹阼俎堂下俎畢出
(阼俎在室東序既改設乃徹之堂下俎賓及兄弟以下之俎畢出各以歸也鄭康成曰兄弟及衆賓自徹)
(而出唯賓俎有司徹歸之尊賓也)
右禮畢
禮經本義卷十五
