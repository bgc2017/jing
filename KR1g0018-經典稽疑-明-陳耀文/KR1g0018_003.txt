經典稽疑後語
漢石經遺字者藏洛陽及長安人家蓋靈帝熹平四年
所立其字則蔡邕小字八分書也其後屢經遷徙故散
落不存今所有者本數千字皆土壤埋没之餘摩滅而
僅存者爾據本傳稱邕以經籍去聖久遠文字多謬俗
儒穿鑿疑誤後學乃奏求正定六經文字自書册於碑
於是後儒晚學咸取正焉今石本既已摩滅而歲久轉
寫日就訛舛以世所傳經書本校此遺字其不同者已
數百言又篇第亦時有小異使完本具存則其異同豈
勝數耶而後世學者於去古數千百歲之後盡絀前代
諸儒之論欲以已之私意悉通其說難矣(趙明誠金石錄)
宦者汝陽李巡以為諸博士試甲乙科争第高下更相
告言至有行賂定蘭臺漆書經字以合其私文者乃白
帝與諸儒共刻五經文於石於是詔蔡邕等正其文字
自後五經一定争者用息(後漢書)
夫石經之前行賂定字石經之後遷徙散落則私意求
通信如德甫之說故余不嫌固陋僭輯數條如右且巡
白靈帝使伯喈得行求正之志其有功經學誠足多也
因併識之丁亥夏五陳耀文書
經典稽疑卷下
