大常博士臣孔志約右内率府長史弘文館直学士臣薛伯珍兼
大学助教臣郑祖玄徵事郎守大学助教臣隨德素徵事郎守四
门博士臣趙君贊承務郎守大学助教臣周玄達承務郎守四门助
教臣李玄植儒林郎守四门助教臣王真儒等上禀
宸旨旁群書釋左氏之膏肓翦古文之煩乱探曲臺之奥索
連山之玄言囊括百家森羅万有比之天象与七政而長縣方之
地軸將五嶽而永久筆削已了繕寫如前臣等学謝伏恭業慙張
禹虽罄庸淺懼乖典正謹以上聞伏增戰越謹言永徽四年二月
二十四日大尉掦州都督上柱国趙国公臣无忌等上
春秋正義序
夫春秋者紀人君動作之務是左史所職之書王者統三才而宅九
有順四時而治万物四時序則玉燭調扵上三才協則宝命昌於下故可
以享国永年令聞長世然則有为之務可不慎与国之大事在祀与
戎祀則必尽其敬戎則不加无罪盟會恊於礼興動順其節失則貶
其悪淂則襃其善此春秋之大旨为皇王之明鍳也若夫五始之目章
於帝軒六經之道光扵礼記然則此書之發其来尚矣但年祀緜邈
无淂而言曁乎周室東迁王綱不振椘子北伐神器將移郑伯敗王扵前
晉侯請隧於後竊僣名号者何国不然專行征伐者諸侯皆是下陵
上替内叛外侵九域騷然三綱遂絶夫子内韞大聖逢時若此𣣔垂
之以法則无位正之以武則无兵賞之以利則无財說之以道则不用虚
歎銜書之鳳乃似喪家之狗旣不救於已往冀垂訓於後昆因魯史之
有淂失拠周經以正襃貶一字所嘉有同華衮之贈一言所黜无異蕭斧之
誅所謂不怒而人威不賞而人勸實永世而作則歴百王而不朽者也
至扵秦滅典籍鴻猷遂寢漢德旣興儒風不泯其前漢傳左氏者有
張蒼賈誼尹咸刘歆後漢有郑衆賈逵服虔許惠卿之等各为詁
訓然雜取公羊榖梁以釋左氏此乃以冠雙屦將絲綜麻方鑿圓
枘其可入乎晉世杜元凱又为左氏集解專取丘明之傳以釋孔氏之經
所謂子應乎母以膠投漆虽𣣔勿合其可离乎今校先儒優劣杜
为甲矣故晉宋傳授以至于今其爲義䟽者則有沈文何蘇寬刘炫然
沈氏於義例粗可於經傳極疎蘇氏則全不体本文唯旁攻賈服使
後之学者鑚仰无成刘炫於數君之内實为翹椘然聰惠辯博固
亦罕儔而探賾鉤深未能致遠其經注易者必具飾以文辞其理
致難者乃不入其根節又意在矜伐性好非毁規杜氏之失凡一百
五十餘條習杜義而攻杜氏猶蠹生於木而还食其木非其理也
虽規杜過義又淺近所謂捕鳴蝉於前不知黃雀在其後案僖公
三十三年經云晉人敗狄于箕杜注云郤缺称人者未为卿刘炫
規云晉侯称人与殽戰同案殽戰在葬晉文公之前可得云背喪
用兵以賤者告箕戰在葬晉文公之後非是背喪用兵何淂云与
殽戰同此則一年之經數行而已曾不勘省上下妄規淂失又襄
公二十一年傳云邾庶其以漆閭丘来奔以公姑姊妻之杜云蓋
寡者二人刘炫規云是襄公之姑成公之姊只一人而已案成公二年
成公之子公衡為質及宋逃歸案家語本命云男子十六而化生公
衡已能逃歸則十六七矣公衡之年如此則於時成公三十三四
矣計至襄二十一年成公七十餘矣何淂有姊而妻庶其此等皆
其事歴然猶尚妄說況其餘錯乱良可悲矣然比諸義䟽猶有可觀
茂績冠扵勛華而垂拱无为遊心經典以为至教幽賾妙理深玄
訓詁紛綸文䟽踳駮先儒競生另見後進争出異端未辨三豕之
疑莫袪五日之惑故祭酒上護軍曲阜縣開国子孔潁達宏才碩
学名振當時貞觀年中奉
勅脩撰虽加討覈尚有未周爰降絲綸更令刊定勑大尉掦州都
督监修國史上柱国趙国公臣无忌司空上柱国英国公臣勣尚
書左僕射兼大子少師监修国史上柱国燕国公臣志寧尚書右
僕射兼大子少傅監修国史上護軍北平縣開国公臣行成光禄
大夫侍中兼大子少保監脩国史上護軍蓨縣開国公臣李輔光
禄大夫吏部尚書監脩国史上柱国河南郡開国公臣禇遂良銀
青光禄大夫守中書令監脩国史上騎都尉臣柳奭前諫議大夫
弘文館学士臣谷那律国子博士弘文館学士臣刘伯莊朝議大夫
国子博士臣王德韶朝散大夫行大学博士臣賈公彦朝散大夫行大
学博士弘文館直学士臣范義頵朝散大夫行大常博士臣柳宣通
直郎守大学博士臣斉威宣德郎守国子助教臣史士弘宣德郎守
春秋傳序
古者列國各有史官掌記時事春秋魯史爾仲尼就
加筆削乃史外傳心之要典也而孟氏發明宗旨目
爲天子之事者周道衰微乾綱解紐亂臣賊子接迹
當世人欲肆而天理滅矣仲尼天理之所在不以爲
已任而誰可五典弗惇已所當叙五禮弗庸已所當
秩五服弗章已所當命五刑弗用已所當討故曰文
王旣没文不在兹乎天之將喪斯文也後死者不得
與於斯文也天之未喪斯文也匡人其如予何聖人
以天自處斯文之興喪在已而由人乎哉故曰我欲
載之空言不如見諸行事之深切著明也空言獨能
載其理行事然後見其用是故假魯史以寓王法撥
亂世反之正叙先後之倫而典自此可惇秩上下之
分而禮自此可庸有德者必褒而善自此可勸有罪
者必貶而惡自此可懲其志存乎經世其功配於抑
洪水膺戎狄放龍蛇驅虎豹其大要則皆天子之事
也故曰知我者其惟春秋乎罪我者其惟春秋乎知
孔子者謂此書遏人欲於橫流存天理於旣滅爲後
世慮至深遠也罪孔子者無其位而託二百四十二
年南面之權使亂臣賊子禁其欲而不得肆則戚矣
是故春秋見諸行事非空言比也公好惡則發乎詩
之情酌古今則貫乎書之事興常典則體乎禮之經
本忠恕則導乎樂之和著權制則盡乎易之變百王
之法度萬世之繩凖皆在此書故君子以謂五經之
有春秋猶法律之有斷例也學是經者信窮理之要
矣不學是經而處大事決大疑能不惑者鮮矣自先
聖門人以文學名科如游夏尚不能贊一辭蓋立義
之精如此去聖旣遠欲因遺經窺測聖人之用豈易
能乎然世有先後人心之所同然一爾苟得其所同
然者雖越宇宙若見聖人親炙之也而春秋之權度
在我矣近世推隆王氏新說按爲國是獨於春秋貢
舉不以取士庠序不以設官經筵不以進讀斷國論
者無所折衷天下不知所適人欲日長天理日消其
效使夷狄亂華莫之遏也噫至此極矣仲尼親手筆
削撥亂反正之書亦可以行矣天縱
聖學崇信是經廼於斯時奉承
詔旨輙不自揆謹述所聞爲之說以
獻雖微辭奥義或未貫通然尊君父討亂賊闢邪說
正人心用夏變夷大法略具庶幾聖王經世之志小
有補云
述綱領
學春秋者必知綱領然後衆目有條而不紊自孟軻氏而下發明
綱領者凢七家今載七家精要之詞于卷首智者即詞以觀義則
思過半矣
孟軻氏曰春秋天子之事也昔者禹抑洪水而天下平周公膺戎狄
驅猛獸而百姓寧孔子成春秋而亂臣賊子懼又曰王者之迹熄
而詩亡詩亡然後春秋作晉之乘楚之檮杌魯之春秋一也其事
則齊桓晉文其文則史其義則丘竊取之矣又曰春秋無義戰彼
善於此則有之矣征者上伐下也敵國不相征也
莊周曰春秋經世先王之志也聖人議而不辨又曰春秋以道名分
漢董仲舒記夫子之言曰我欲載之空言不如見之於行事之深切
著明也誦其師說曰撥亂世反之正莫近春秋(董氏治公羊學)其自言曰
有國者不可以不知春秋前有䜛而不見後有賊而不知爲人臣
者不可以不知春秋守經事而不知其宜遭變事而不知其權爲
人君父而不通春秋之義者必蒙首惡之名爲人臣子而不通春
秋之義者必䧟篡弑之罪故春秋禮義之大宗也
隋王通曰春秋之於王道是輕重之權衡曲直之繩墨也舍則無所
取衷矣又曰春秋其以天道終乎故止於獲麟
宋西都邵雍曰春秋孔子之刑書也功過不相掩五伯者功之首罪
之魁也先定五伯之功過而學春秋則大意立矣春秋之間有功
者未有大於四國者也有過者亦未有大於四國者也不先治四
國之功過則事無統理不得聖人之心矣
橫渠張載曰春秋之書在古無有乃仲尼所自作惟孟子爲能知之
非理明義精殆未可學先儒未及此而治之故其說多鑿
河南程頥曰五經載道之文春秋聖人之用五經之有春秋猶法律
之有斷例也又曰五經如藥方春秋猶用藥治病聖人之用全在
此書又曰春秋一句即一事是非便見於此乃窮理之要學者只
觀春秋亦可以盡道矣又曰春秋傳爲按經爲斷又曰春秋之文
一一意在示人如土功之事無大小莫不書之其意止欲人君重
民力也又曰春秋之法極謹嚴中國而用夷禮則夷之韓子之言
深得其旨又曰夫子作春秋爲百王不易之大法後世以史視春
秋謂褒善貶惡而巳經之大法則不知也春秋大義數十炳如日
星乃易見也惟微辭隠義時措從宜者爲難知耳或抑或縱或與
或奪或進或退或微或顯而得乎義理之安文質之中寬猛之宜
是非之公乃制事之權衡揆道之模範也夫觀百物而後識化工
之神聚衆材而後知作室之用於一事一義而欲窺聖人之用非
上智不能也故學春秋者必優游涵泳默識心通然後能造其微
矣
明類例
春秋之文有事同則詞同者後人因謂之例然有事同而詞異則
其例變矣是故正例非聖人莫能立變例非聖人莫能裁正例天
地之常經變例古今之通誼惟窮理精義於例中見法例外通類
者斯得之矣
謹始例
人君嗣立逾年必改元此重事也當國大臣(冢宰)必以其事告于廟
秉筆史官必以其事書于策緣始終之義一年不二君故不改於
柩前定位之初緣臣民之心不可曠年無君故不待於三年畢喪
之後逾年春正月乃謹始之時得理之中者也於是改元著新君
即位之始宜矣即位而謹始本不可以不正爲子受之父爲諸侯
受之王此大本也咸無焉則不書即位隠莊閔僖四公是也聖人
恐此義未明又於衛侯晉發之書曰衛人立晉以見内無所承上
不請命者雖國人欲立之其立之非也在春秋時諸侯皆不請王
命矣然承國於先君者則得書即位以别於内復無所承者文成
襄昭哀五公是也聖人恐此義未明又於齊孺子荼發之荼幼固
不當立然旣有先君景公之命矣陳乞雖流涕欲立長君其如景
公之命何以乞君荼不死先君之命也命雖不敢死以别於内復
無所承者可也然亂倫失正則天王所當治聖人恐此義未明又
於衛侯朔發之朔殺伋壽受其父宣公之命嘗有國矣然四國納
之則貶王人拒之則褒於以見雖有父命而亂倫失正者王法所
宜絕也由此推之王命重矣雖重天王之命若非制命以義亦將
壅而不行故魯武公以括與戲見宣王王欲立戲仲山甫不可王
卒立之魯人殺戲立括之子諸侯由是不睦聖人以此義非盡倫
者不能斷也又特於首止之盟發之夫以王世子而出會諸侯以
列國諸侯而上與王世子會此例之變也而春秋許之鄭伯奉承
王命不與是盟此禮之常也而春秋逃之所以然者王將以愛易
儲貳桓公糾合諸侯仗正道以翼世子使國本不搖而天下之爲
父子者定所謂一匡天下民到于今受其賜者也至是變而之正
以大義爲主而崇高之勢不與焉然後即位謹始之義終矣萬世
之大倫正矣故曰春秋之法大居正非聖人莫能修之謂此類爾
敘傳授
傳春秋者三家左氏敘事見本末公羊榖梁詞辨而義精學經以
傳爲按則當閱左氏玩詞以義爲主則當習公榖如載惠公元妃
繼室及仲子之歸于魯即隠公兄弟嫡庶之辨攝讓之實可按而
知也當閱左氏謂此類也若夫來賵仲子以爲豫凶事則誣矣王
正月之爲大一統及我欲之曁不得巳也當習公羊氏謂此類也
若夫母以子貴媵妾許稱夫人則亂矣叚弟也弗謂弟公子也弗
謂公子賤叚而甚鄭伯之處心積慮成於殺也當習榖梁氏謂此
類也若夫曲生條例以大夫日卒爲正則鑿矣萬物紛錯懸諸天
衆言淆亂折諸聖要在反求於心斷之以理精擇而愼取之則美
玉之與武砆必有能辨之者自晉杜預范寗唐啖助趙匡此數子
者用力甚勤時有所取雖造宮牆之側幾得其門而入要皆未見
宗廟之美百官之富者也故不預七家之列七家所造固自有淺
深獨程氏嘗爲之傳然其說甚略於意則引而不發欲使後學愼
思明辨自得於耳目見聞之外者也故今所傳事按左氏義採公
羊榖梁之精者大綱本孟子而微詞多以程氏之說爲證云
進表
臣安國言臣昨奉
聖旨纂修所著春秋傳候書成進入續奉
聖旨令疾速投進今巳成書謹繕寫奏
御臣安國誠皇誠恐頓首頓首臣伏觀春秋二百四十二年其行事
備矣仲尼因事屬詞深切著明非五經比也本夫周室東遷禮樂征
伐自諸侯出及平王末年王迹旣熄故春秋作於隠公之初逮莊僖
而下五霸迭興假仁義而行以推戴宗周爲天下之共主號令征伐
莫敢不從其文則史官稱述無制作之法其義則以尊周爲名而仲
尼固曰丘竊取之矣霸德旣衰諸侯放恣政在大夫專權自用官及
失德寵賂益章然後陪臣執國命夷狄制諸夏皆馴致其道是以至
此極耳仲尼德配天地明並日月自以無位與時道不行於又下也
制春秋之義見諸行事垂訓方來雖祖述憲章上循堯舜文武之道
而改法創制不襲虞夏商周之迹蓋洪水滔天下民昏墊與簫韶九
成百獸率舞並載於虞書大木斯拔與嘉禾合穎鄙我周邦與六服
承德同垂乎周史此上世帝王紀事之例至春秋則凢慶瑞之符禮
文常事皆削而不書而災異之變政事闕失則悉書之以示後世使
鑒觀天人之理有恐懼祗肅之意若事斯語若書諸紳若列諸座右
若几杖盤盂之有盟有戒乃史外傳心之要典於以反身日加修省
及其旣久積善成德上下與天地同流自家刑國措之天下則麟鳳
在郊龜龍游沼其道亦可馴致之也故始於隠公止於獲麟而以天
道終焉比於關睢之應而能事畢矣書火於秦頼諸儒口相傳授及
漢初興張子房爲韓滅秦以明春秋復讎之義三老董公請漢爲義
帝發喪以暴項羽弑君之惡下逮武宣之世時君信重其書學士大
夫誦說用以斷獄決事雖萬目未張而大綱克正過於春秋之時其
效亦可見矣粤自熙寧崇尚釋老蒙莊之學以虚無爲宗而不要義
理之實殆及崇寧曲加防禁由是用事者以災異之變政事闕失則
默不敢言而慶瑞之符與禮文常事則詠歌贊誦洋洋乎盈耳是與
春秋正相反也侈心益縱至夷狄亂華莫之能遏豈不痛哉
陛下天錫勇智
聖德日新嗣承
寳位於三綱九法淪斁之後發於
獨斷崇信是經將以撥亂世反之正聖王之志旣
自得之又
命臣下有能誦習其書者使訓明其義而臣以荒蕪末學榮奉
詔音輙不自揆罄竭所聞修成春秋傳三十卷十萬餘言上之
御府恭惟
肅將天討之餘
萬幾之暇特留
宸念時賜
省覽取自
聖裁監天人休咎之符
覈賞罰是非之實
懋檢身之盛德
恢至治之遠圖式敘
邦經永康
國步則臣雖委身填壑志願畢矣謹奉表投進以
聞臣安國誠皇誠恐頓首頓首謹言
紹興六年十二月日左朝散郎充徽猷閣待制提舉江州太平觀賜紫金魚袋臣胡安國上表
論名諱劄子
臣昨列職
經筵專以春秋進讀緣春秋正文有
淵聖御名方具奏劄未及進
禀得罪去國後聞禮官建議以它字易之定讀爲威其經傳本字即
不改易事巳施行臣今奉
旨纂修於經傳本字旣有
詔令可遵即未委臣所纂修出於巳見援引他經子史有犯
淵聖御名者亦許依本字書寫或當遷避有此疑惑臣聞古者不以
名爲諱堯典稱有鰥在下曰虞舜則堯舜者固二帝之名而堯典乃
虞氏史官所作直載其君之名而不避也周人以謚易名於是有諱
禮然臨文不諱嫌名不諱二名不偏諱載在禮律其義明白孔子作
春秋凢書周魯事雖婉其文至於名諱並依本字若襄王名鄭而書
衛侯鄭正王名班而書曹伯班簡王名夷而書晉侯夷恭王名匄而
書晉士匄莊公名同而書同盟于幽僖公名申而書戊申朔襄公名
午而書陳侯午定公名宋而書宋仲幾是也按春秋書成當恭王之
朝哀公之世匄乃恭王之名也夷即三世之穆也宋即哀公之考也
午即皇考之廟諱也而筆削之際並無回避春秋爲尊君父而作仲
尼豈不恭者書法如此義亦可知自漢已來此義不行臣子習爲謟
諛而不知恭順之實則有易人之名以徹爲通者易人之姓以莊爲
嚴者易甲乙之紀以丙爲景者易郡縣之號以還淳爲青溪者又其
甚則有父名晉肅而子不敢應進士舉者忌諱旣繁名實愈亂
本朝㳂襲漢唐故事未暇盡革恭惟
陛下天縱聦明旣尊春秋之書以新
聖德宜用春秋之法以斷政事凢所
施設動以春秋從事即有撥亂反正之功臣所纂修繕寫進本援引
他經子史之類欲乞應犯
聖朝廟諱不可遷避者依太常博士王晳所進春秋解例並依監本
空缺點畫於
(&KR1570;聖)御名亦不改易本字覆以黃紙庶幾名實不亂上遵春秋之法
以消臣子謟䛕之端向孟軻氏欽王之義明恭順之實取
進止十一月二十七日三省同奉
聖旨依奏仍疾速投進
