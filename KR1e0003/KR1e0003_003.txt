巳姓不知誰賜之姓者十一卋兹丕公方見春秋共公以下微弱
不復見四卋楚滅之向則唯此見經不能知其終始注向小至
三年正義曰將卑師少称人者周礼万二千五百人为軍二千
五百人師五百人为旅用兵多少其數无常重其举大事動大衆
滿師則書之不滿則不書輕其衆少故經皆不書旅也師者衆也
虽復五軍三軍悉皆以師为名取其衆義故經亦不書軍也釋
例曰春秋不書軍旅壹皆曰師從衆辞是其義也經之大例君自
將者言君不言师卿將者滿師則將並書不滿則空举將名大
夫將者滿師則称師不滿則称人所以然者定四年傳曰君行師
從卿行旅從则君行必有師卿行必有旅文虽不見理足可明君
將不言帥師卿將不言帥旅以其可知故也卿行不合師從今乃
帥領一師若不言師則師文不見卿尊自合書名師文又須别見
故師將並举言某帥師也其師少者卿自須見唯举將名不云師
旅言衆少不足錄也大夫爵位卑下名氏不合見經但所帥滿師
師自須見故言師不言將也若不滿師者一旅之衆則例所不書
大夫位卑又名不當見則空举其將謂之为人人即大夫身也其
將尊師少及將卑師衆若其序列則將卑師衆者在上襄二年晉
師宋師衛寗殖侵郑是也隐五年公羊傳曰曷为或言率師或不
言率師將尊師衆称某率師將尊师少称將將卑师衆称師將卑
师少称人君將不言率师書其重者也釈例曰大夫將滿師称師
不滿称人而巳卿將滿師則兩書不滿則直書名氏君將不言帥
師卿將不言師旅此史策記注之常此用公羊为說也刘炫云盟
會例卿則書名氏非卿則書人人當名氏之処由是將卑師少則
書人亦与盟會同注无駭至八年正義曰春秋之例卿乃見
經今名書扵經傳言司空故知无駭是魯卿諸名書扵經皆是卿
也故扵此一注以下不復言之又王制云上大夫卿則卿亦大夫
也故注多以大夫言卿下注云裂繻紀大夫如此之類皆是卿也
其名見扵傳而注云大夫者則其爵真大夫也榖梁以極为国杜
云附庸者沈云以費伯帥師城郎因淂勝極則極是竟内故云附
庸凡卿出使必具其名氏以尊君命今不書氏故觧云未赐族無
族可称故也賈云極戎邑也極为戎邑傳無文焉戎之於魯本无
怨悪言修惠公之好則是求与魯親公未信戎心故辞其盟耳秋
即与盟復修戎好若巳共戎會故不与盟旋令師入其都然後結
好其为悪行亦不是過譲位䝨君固應不𡭗良史直筆焉淂无譏
傳乃本其勝之所由而歸功扵費伯也注高平至有誤正義
曰杜勘検經傳上下月日制为長歴此年八月壬寅朔其月三日
甲辰十五日丙辰二十七日戊辰其月无庚辰也七月壬申朔則
九月有庚辰杜觀上下若月不容誤則指言日誤若日不容誤則
指言月誤此則上有秋下有九月則日月俱淂有誤故云日月必
有誤也注裂繻至放此正義曰此書逆女傳曰卿为君逆也
宣五年斉高固来逆叔姬傳曰書曰叔姬卿自逆也是为君逆則
称女自逆則書字故云以别卿自逆也釋例曰天子娶則称逆王
后卿为君逆則称逆女其自为逆則称所逆之字尊卑之别也此
不言紀侯使裂繻而成八年經書宋公使公孫寿來納幣俱是昏
礼而立文不同故觧之也言昏礼不称主人者主人謂壻也为有
廉恥之心不𣣔自言娶婦故卿为君昏行者必禀君母之命婦人
之命不淂通於隣国若言卿輙自来非君所命故裂繻不言使也
其无母者臣无所禀不得不称君命故公孫夀言宋公使也史皆
隨其實事而書之非襃贬之例也公羊傳曰何以不称使昏礼不
称主人然則曷称称諸父兄師友宋公使公孫夀來納幣則其称
主人何辞窮也辞窮者何无母也然則紀有母乎曰有有則何以
不称母母不通也婦人之言不通外国故不言君使亦不言母命
作自來之文也公羊言无母者称父兄師友宋公不称父兄者諸
侯臣其父兄故不淂称也昏礼記曰宗子无父母命之親皆没巳
躬命之以宗子之尊尚不称父兄況諸侯也其称父兄師友謂大
夫以下非宗子者耳昏礼記所云支子則称其宗弟称其兄是也
注子帛至密鄉正義曰杜云比之内大夫而在莒子上者
案諸經文魯大夫出會他国皆先書魯大夫下即云及某人今子
帛之下不云及者不可全同魯大夫故也注桓未至三年
正義曰妾子为君其母成为夫人敬嬴斉歸是也仲子实妾桓未
为君故仲子不應称夫人也今称夫人薨是隐成之譲桓为大子
成其母喪傳例曰不赴則不曰薨故知称薨是赴扵諸侯故經於
此称夫人也五年考仲子之宫公羊傳曰桓未君則曷为祭仲子
隐为桓立故为桓祭其母也然則何言𡭗成公意也是言隐公成
仲子为夫人也傳注許其至而足正義曰戎貪而无信盟或
背之公未淂戎意恐好不久成故不許其盟也禦夷狄者不壹而
足文九年公羊傳文言制禦夷狄當以漸教之不一度而即使足
也三年注日行至七年正義曰古今之言歴者大率皆以周
天为三百六十五度四分度之一日行比月为遟每日行一度故一
歲乃行一周天月行比日为疾每日行十三度十九分度之七故
一月内則行一周天又行二十九度過半乃逐及日言一月一周
天者略言之耳其實及日之时不啻一周天也日月虽共行於天
而各有道每積二十九日過半行道交錯而相与會集以其一會
謂之一月每一歲之間凡有十二會故一歲为十二月日食者月
掩之也日月之道互相出入或月在日表從外而入内或月在日
裏從内而出外道有交錯故日食也二十九日過半月及日者以
歴家一日分为九百四十分則四百七十分为半今月來及日凡
二十九日又四百九十九分是過半校二十九分也日有食之言
有物來食之也日月同処則日被月映而形魄不見聖人不言日
被月食而云日有食之者以其月不可見作不知之辞榖梁傳曰
其不言食之者何也知其不可知知也是言慎疑故不言月也朔
則交會故食必在朔然而每朔皆會應每月常食故觧之言日月
動物虽行度有大量不能不小有盈縮故有虽交會而不食者或
有類交而食者自隐之元年尽哀二十七年積二百五十五年凡
三千一百五十四月唯三十七食是虽交而不食也襄二十一年
九月十月頻食二十四年七月八月頻食是頻交而食也食无常
月唯正陽之月君子忌之以日食者隂侵陽也當陽盛之月不宜
为弱隂所侵故有伐鼓用幣之事餘月則否其日食例皆書朔巳
巳之下經无朔字長歴推此巳巳实是朔日而不書朔史失之也
此注作大判言耳戰國及秦歴紀全廢漢來漸候天时始造其術
刘歆三統以爲五月二十三分月之二十而日一食空淂食日而
不淂加時漢末會稽都尉刘洪作乾象歷始推月行遲疾求日食
加時後代修之漸益微密今为歴者推步日食莫不符合但无頻
月食法故漢初以來殆將千歲为歴者皆一百七十三日有餘而
始一交會未有頻月食者今頻月而食乃是正經不可謂之錯誤
世考之歴術事无不験不可謂之疎失由是注不能定故未言之
也又漢書高祖本紀高祖即位三年十月十一月晦日頻食則日
有頻食之理其觧在襄二十四年榖梁傳曰言日不言朔食晦日
也朔日並不言食晦夜也朔日並言食正朔也言朔不言日食旣
朔也天王崩正義曰曲礼下曰天子死曰崩諸侯曰薨大夫
曰卒士曰不禄庶人曰死郑玄云異死名者为人亵其无知若猶
不同然也自上顛壊曰崩薨顛壊之聲卒終也不禄不終其禄死
之言澌也精神澌尽也是由天子尊若山崩然諸侯卑取崩之聲
以为尊卑之差也不書天王名者以海内之主至尊之極故敬而
不敢名也榖梁傳云高曰崩厚曰崩尊曰崩天子之崩以尊也以
其在民上故崩之其不名何也大上故不名也蘇氏云王后崩大
子卒不書者赴不及魯也今以为略之例所不書也告喪礼云
告王喪曰天王登假此言崩者鲁史裁約为文不道當時赴不
言登假也注周平至不會正義曰今検杜注无葬者皆顕
言其謚此为無葬故言周平王也仲尼修經當改正真伪以為
襃貶周人赴不以實孔子從偽而書者周人𣣔令諸侯速至故遠
其崩曰以赴也不書其实而從其偽言人知其偽則過足章矣故
即傳其偽以懲創臣子之過釈例曰天王偽赴遂用其虚明日月
闕否亦從赴辞君子不變其文以慎其疑且虚实相生隨而長之
真偽之晴可以兩見承赴而書之亦所以示將來也君氏卒
正義曰君氏者隐公之母聲子也謂之君氏者言是君之母氏也
母之与子氏族必異故經典通呼母舅为母氏舅氏言其与巳異
氏也注武氏至釈也正義曰武氏者天子大夫之姓直云武
氏子不書其字則其人未成为大夫也若是上士例當書名又不
應繫之父族謂之为子明其是大夫之子也又王使至鲁皆言天
王使某此復不言王使明其不称王命也以此知此人父喪巳終
宜嗣父位但平王未命而崩新王居喪未淂行其爵命政亊聽扵
冢宰冢宰使之適鲁冢宰不淂專命故作自來之文傳言王未葬
者意兼两事王喪在殯新王不淂加臣爵位故此人仍繫父族王
又不淂命臣出行故此人不称王使以未葬之故阙此二事故傳
以未葬觧之注鲁使至六年正義曰文九年叔孫淂臣如京
师葬襄王昭三年叔弓如滕葬滕成公如此之類遣卿行者皆書
其使名此不書使名知是大夫往也大夫奉命出使位賤不合書
名故直書其所为之事而巳盟則云及某盟會則云會某人葬則
云葬某公举其所為之事明有使往可知也釈例曰先生之制諸
侯之喪士弔大夫送葬及其失也礼過扵重文襄之伯因而抑之
諸侯之喪大夫弔卿共葬事夫人之喪士弔大夫送葬猶過古制
故公子遂如晉葬襄公傳不言礼葬秦景公傳曰大夫如秦葬景
公特称礼也一以示古制二以示書他国之葬必須鲁會三以示
奉使非卿則不書於經此丘明之微文也是言大夫淂正而卿過
礼也諸侯曰薨礼之正名鲁史自書君死曰薨若隣国亦同書薨
則与巳君无别国史自在已国承他国赴告为与巳君同故悪其
薨名虽赴称薨皆改書卒略外以别内也至扵書葬則五等之
爵皆举謚称公者會葬者在扵国外拠彼国之辞彼国臣子称君
曰公書使之行不得不称公也又云悪其薨名改赴書者釈例曰
天子曰崩諸侯曰薨大夫曰卒古之制也春秋所称曲存鲁史之
義内称公而書薨所以自尊其君則不得不略外諸侯書卒以自
異也至扵旣葬虽邾許子男之君皆称謚而言公各順臣子之辞
两通其義是其說也案礼雜記赴告之辞云君計扵他国之君曰
寡君不禄敢告扵執事然則赴辞本无薨語而云悪其薨名者以
夫人薨例云不赴於諸侯則不曰薨明其以薨告人故書薨也是
知王侯喪者其通国命皆以崩薨相告記之所称謂荅主人之問
飾其文辞耳若以記文无薨即疑不以薨告記称大夫士赴人之
辞皆云不禄豈大夫无卒名也以此知相赴策書必以薨为文但
擯者口傳赴辞義在謙退從士之不禄故礼記言之赴則必以薨
但改赴書卒耳史之書事莫不在国會葬者自可在外書策者国
内書之而云拠彼国之辞者書使行之事言使为此事行故文從
彼称不謂書不在国也卿为君逆謂之逆女亦是書已之使拠彼
称女与此同也傳注夫人至詳矣正義曰僖八年致夫人傳
曰不赴扵同則弗致故知赴者赴扵同盟之国也礼檀弓記葬礼
云旣封有司以几筵舍奠扵墓左反日中而虞士喪礼旣葬乃反
哭扵廟遂適殯宫而虞是旣葬日中自墓反虞扵正寢正寝即殯
宫也僖三十三年傳与檀召記皆云卒哭而祔喪服小記曰婦祔
於祖姑雜祀曰妾祔扵妾祖姑是祔扵姑者祔於祖姑也此三者
皆夫人之喪礼夫人喪礼有三史策所書有二唯卒葬两事而巳
其卒之異者或云夫人某氏薨仲子文姜之類是也或云某氏卒
定姒孟子是也葬之異者或云葬我小君某氏文姜敬嬴之類是
也或云葬某氏葬定姒是也或則不書葬也今聲子三礼皆闕經
異常辞必是闕一事則變一文但傳旣并釈注不顕配虽言釈例
詳之例亦未甚分明此傳故上三事故下三事若以次相配則不
赴扵諸侯故不曰薨不反哭扵寢故不称夫人不祔扵姑故不言
葬文次相属事乃似然但顧下傳義則不尔定十五年姒氏卒傳
曰不称夫人不赴且不祔也哀十二年孟子卒傳曰死不赴故不
称夫人不反哭故不言葬小君彼二傳皆以不赴觧不称夫人以
不反哭觧不書葬然則由不赴故不曰薨由不反哭故不書葬也
二亊旣然則由不祔故不称夫人断可知矣傳文不以次相配者
初死即赴葬乃反哭反哭之後始祔三者依事之先後为文也至
於書經則夫人与薨共文故先言不称夫人後言不書葬順經之
先後爲文也礼之本意必赴乃称薨祔乃称夫人反哭乃書葬者
夫人与君同体死必赴扵隣国若不以赴告於隣国則夫人之礼
不成尊成以否義由赴告成尊之狀在扵書薨故赴則称薨不赴
則不称薨也礼適祔於適祖姑妾祔扵妾祖姑亦旣不祔扵姑便
是適妾莫辯故祔則称夫人不祔則不称夫人也旣葬扵墓反哭
於寢哀之尤極情之最切旣葬而不反哭全是不念其親葬与不
葬殆無以異故不反哭則不書葬也皆所以懲臣子責其不行礼
也人之行礼有勤有惰未必廢則但廢行則皆行此聲子自三礼
皆闕其餘或可一行一否釈例曰夫人子氏赴而不反哭故不書
葬定姒則反哭而不赴故書葬而不言小君以此二者拠傳則然
理在不惑但不知赴而不祔祔而不赴者辞當云何耳薨者夫人
之死号不称夫人必不得称薨也小君者夫人之别号不称夫人
必不得称小君也孟子卒下注云不称夫人故不言薨是夫人与
薨文相將也葬定姒傳曰不称小君不成喪也注云不赴不祔故
不称小君傳以不赴不祔觧不称夫人注以不赴不祔觧不称小
君是夫人小君文相將也夫人也薨也小君也三者相將之物不
可致詰蓋赴祔二礼課行一事則具此三文二事並廢則三文皆
玄耳何則検此傳相配不赴則不曰薨不祔則不称夫人是称夫
人由祔不由赴也孟子之傳乃云不赴故不称夫人是称夫人由
扵赴不由於祔也定姒之傳云不称夫人不赴且不祔又以二事
並觧不称夫人注云赴同祔姑夫人之礼二者皆闕故不曰夫人
明是二者俱闕乃玄夫人課行一事則称夫人称夫人則必書薨
書薨則必称小君所異者不反哭則不書葬若不書葬則小君之
文无所施耳即仲子是也赴同祔姑皆是夫人之礼故赴而不祔
祔而不赴則皆曰夫人某氏薨惠公自有元妃别为仲子立廟則
仲子未必祔姑蓋以赴同之故淂称夫人薨也注不書至妾媵
正義曰辟正夫人謂辟仲子耳何則妾子為君則其母淂為夫人
不須辟孟子也但公以讓位之故不從正君之礼故亦不備扵其
母使之辟仲子也釋例曰凡妾子為君其母猶為夫人虽先君不
命其母母以子貴其適夫人薨則尊淂加扵臣子外内之礼皆如
夫人矣故姒氏之喪責以小君不成成風之喪王使會葬傳曰礼
也隐以讓桓摂位故不成礼扵聲子假称君氏以别凡妾媵蓋是
一時之宜隐之至義也是其辟仲子之意也注四月至陽縣也
正義曰此直言秋秋有三月若是季秋則今之七月杜必知秋今
之夏者以此傳在武氏之上案經武氏之下有八月宋公和卒則
知此是七月故為今之夏謂今之五月也麥熟在夏而云麥禾皆
未熟者謂四月之時麥未熟七月之时禾未孰二者異时故言皆
也澗谿至之苿正義曰毛即菜也而重其文者谿沼言地之
陋蘋藻言菜之薄故文重也注谿亦至毛&KR0708;正義曰𡭗雅釈
山云山夾水澗李廵曰山間有水釈名曰言水在两山間也釈水
曰水注川曰谿李廵曰水出於山入於川釈山又云山豄无所通
谿李廵曰山中水瀆虽無所通与水注川同名宋均曰无水曰谷
有水曰谿然則谿亦山間有水之名是澗之類故云谿亦澗也沼
者池之別名张揖廣雅亦云沼池也應劭風俗通云池者陂池從
水也聲沚与時音義同釈水曰小渚曰沚釈名曰沚止也小水可
止息其上草是地之毛周礼宅不毛謂宅内無&KR0708;木也故杜以毛
為&KR0708;&KR0708;即下句蘋蘩蕰藻是也蘩陸菜而云沼沚之毛者或采之
水旁非皆水内也注蘋大至聚藻也正義曰釈&KR0708;云苹蓱其
大者蘋舍人曰苹一名萍大者名蘋郭璞曰水中浮萍江东謂之
藻陸機毛詩義䟽云今水上浮蓱是也其麤大者謂之蘋小者曰
蓱季春始生可糝烝为茹又可苦酒淹以就酒釈&KR0708;又云蘩皤蒿
孫炎曰白蒿也陸機䟽曰凡艾白色为皤蒿今白蒿春始生及秋
香美可生食又可烝一名遊胡北海人謂之旁勃故大戴礼夏小
正傳曰蘩遊胡遊胡旁勃也許慎說文云藻水草從草從水巢聲
或作藻從澡毛詩傳曰藻聚藻也然則此草好聚生蕰訓聚也故
云蕰藻聚藻也陸璣䟽云生底有二種其一種葉如雞蘇莖大
如箸長四五尺其一種莖大如釵股葉如蓬謂之聚藻又云扶風
人謂之藻聚为發聲也此二藻皆可食煑熟搂去腥氣米麫糝烝
为茹嘉美掦州人饑荒可以當榖食注方曰至曰錡正義曰
此皆詩毛傳郑箋之文也說文云筥飯牛筐也廣雅云錡釡也
注潢汗至流潦正義曰停水謂水不流也行道也雨水謂之潦
言道上聚流者也服虔云畜小水謂之潢水不流謂之汗行潦道
路之水是也此水用为飲食故引泂酌之篇藻虽潦水所生要此
潦非生菜処也可薦至王公正義曰上言鬼神此言王公是
生王公也或以为王公亦謂鬼神非生王公也此傳之意取詩爲
言泂酌論天子之事是羞於王也采蘩云公侯之事是羞扵公也言
薦又言羞者郑玄注庖人云備品物曰薦致滋味乃爲羞雅有
行葦正義曰采蘩采蘋泂酌上傳所言皆有彼篇之事其言未
及行葦今言行葦者其意别取忠厚非以結上也武氏至葬也
正義曰蘇氏云案文九年毛伯來求金傳曰不書王命未葬也此
傳直云王未葬不同者毛伯直釈不称使故云不書王命此武氏
子非但不称使又称父族二事皆由未葬故直云王未葬也
而立寡人正義曰曲礼下曰諸侯見天子曰臣某侯某其与民
言自你曰寡人今与臣言亦云寡人則知其對臣民自称同也老
子曰孤寡不榖王侯之謙称故以下諸侯自称亦多言不榖命以
義夫正義曰義宜也錯心方直動合事宜乃謂之为義宣公
之立穆公知穆公之䝨必以義理不棄其子今穆公方卒命孔父
以義事而立殤公是穆公命立殤公出扵仁義之中故杜云命出
於義也必知命以義夫謂穆公命立殤公者以杜注云帥義而行
則殤公宜受此命宜荷此禄公子馮不師父義終傷咸宜之福明
知殤公受穆公之命与殷湯武丁同有咸宜是知穆公命殤公是
爲義也商頌至謂乎正義曰商頌玄鳥之卒章言殷湯武丁
此二王者受天之命皆淂其宜故天之百種之禄扵是荷負之
言天禄皆歸故淂而荷負也今穆公立殤公亦淂其宜故殤公宜
荷此禄詩之意其是此事之謂乎注詩頌至商頌正義曰唐
虞之代契為司徒封扵商十四卋至湯王有天下遂以商为代号
後卋有武丁者中興䝨君時有作詩頌之者謂之商頌美湯与武
丁能荷天禄今殤公亦荷天禄与詩義同故引以證之公羊傳言
宋之禍宣公為之尤其舍子立弟果令馮有争心以馮之争為宣
公之過今此傳善宣公故申明其亊若使師義而行則殤公宜受
此命宜荷此禄但公子馮不帥父義失其咸宜故知人之称唯在
宣公止善宣公知穆公耳馮自争國非宣公之罪故善之傳言使
公子馮出居于郑則是父使之出注言忿而出奔者四年傳曰公
子馮出奔郑郑人𣣔納之又衛告宋曰君若伐郑以除君害是馮
出奔郑求入𣣔害宋国也父使居郑𣣔以辟殤公馮乃因郑𣣔以
害殤公故拠父言之則云使之出居拠馮言之則云忿而出奔各
從其实而為之文也謚法短折不成曰殤布德執義曰穆注旣
盟至日誤正義曰釈言云僨僵也舍人曰背踣意也車路而入
済是風吹之隊済水非常之事故云傳記異也禹貢導流水东流
为済入于河溢为泶釋例曰済自滎陽卷縣東經陳留至済隂北
經高平東經済北東北經済南至樂安博昌縣入海案検水流之
道今古或殊杜旣考校元由拠當时所見載扵釈例今一皆依杜
虽与水經乖異亦不復根尋也庚戌无月而云十二月者以經盟
于石門在十二月知此亦十二月也經書十二月下云癸未葬宋
穆公計庚戌在癸未之前三十三日不得共在一月故長歴推此
年十二月甲子朔十一日有甲戌二十三日有丙戌不得有庚戌
而月有癸未則月不容誤知日誤也衛莊至莊姜正義曰斉
国侯爵譜云姜姓大公望之後其先四岳佐禹有功或封扵吕或
封扵申故大公曰吕望也大公股肱周室成王封之於營丘今臨
淄是也僖公九年鲁隐公之元年也簡公四年獲麟之歲也簡公
弟平公十二年春秋之傳終矣平公二十五年卒後二卋七十年
而田氏奪斉大公之後滅矣案斉卋家莊公生僖公东宫得臣未
知何公大子案史記十二諸侯年表衛莊公之立在春秋前二十
五年斉僖公之立在春秋前八年然則莊姜必非斉僖公之女蓋
是莊公之女僖公姊妹也淂臣为大子早死故僖公立也不言僖
公姊妹而繫淂臣者見其是適女也淂臣为大子云常処東宫者
四时东为春万物生长在東西为秋万物成就在西以此君在西
宫大子常処東宫也或可拠易象西北为乾乾为君父故君在西
東方震震为長男故大子在東也所为賦碩人也正義曰此
賦謂自作詩也班固曰不歌而誦亦曰賦郑玄云賦者或造篇或
誦古然則賦有二義此与閔二年郑人賦清人許穆夫人賦載馳
皆初造篇也其餘言賦者則皆誦古詩也又娶于陳正義曰陳
国侯爵譜云妫姓虞舜之後當周之興有虞遏父者为周陶正武
王賴其利器用与其先聖之後以元女大姬妃遏父之子滿封扵
陳賜姓曰媯号胡公桓公二十三年魯隐公之元年也湣公二十
一年獲麟之歲也二十四年椘滅陳此當桓公时二妫蓋桓公姊
妹也注妫陳至未定正義曰謚法暴慢无親曰厉典礼无愆
曰戴是皆謚也石碏言將立州吁乃定之矣諸定州吁明大子之
位未定衛卋家言立完为大子非也弗納至過也正義曰驕
謂恃巳陵物奢謂夸矜僣上淫謂耆𣣔過度泆謂放恣无藝此四
者之來從邪而起故服虔云言此四者過從邪起是也刘炫云此
四者所以自邪巳身言为之不已將至扵邪邪謂悪逆之事刘又
難服云邪是何事能起四過若從邪起何須云四者之来寵禄過
也寵禄豈是邪事四者淂從而來乎且言弗納扵邪懼其緣驕以
至扵邪非先邪而後驕也夫寵而至鲜矣正義曰恃君寵愛
未有不驕亦旣驕矜必不能自降其心強降其心未有不恨亦旣
怨恨必不能自重其身釈言云眕重也言恨則思乱必不能自安
自重也寵而必驕降而必憾言其勢必自然故言其能不然者少
也驕而不能降憾而不能眕言其心難自抑故言其能然者少也
鲜訓少以一鲜㧾四事言四事皆鲜也賤妨至破義正義曰
賤妨貴謂位有貴賤少陵長謂年有長幼椘公子申多受小国之
賂以偪子重子辛是賤人而妨貴人也邾捷菑以弟而𣣔奪兄位
是年少而陵年長也斉東郭偃棠无咎專崔氏之政而侮崔成崔
彊是疎遠而間親戚也晉胥童夷羊五淂君寵而去三郤是新臣
而間旧臣也息伐郑曹奸宋是小國而加大国也陳灵蔡景姦穢
无度是邪淫而破正義也妨謂有所害陵謂加尚之間謂居其間
使彼疎遠也加亦加陵破謂破散滛義不两立行悪則破善故言
破也去順效逆正義曰州吁於逆則少陵長於順則弟不敬
是去順效逆也六順六逆因亊廣言非謂州吁徧犯之也注老
致至始事正義曰礼七十而致事言还其所掌之事於君也傳
之初始有此故言傳先經以始事餘不注從可知也四年莒人
至牟婁正義曰譜云𣏌姒姓夏禹之苗裔武王克殷求禹之後
淂東楼公而封之於杞今陳留雍丘縣是也九卋及成公迁緣陵
文公居淳于成公始見春秋湣公六年獲麟之歲也湣公弟哀公
三年春秋之傳終矣哀公十年卒自哀公以下二卋十三年而椘
滅杞検𣏌扵此巳见扵經桓二年有杞侯來朝莊二十七年有𣏌
伯来朝扵傳並无号謚又不書其卒僖二十三年𣏌成公卒其
謚乃見扵傳未知此年𣏌國定是何君當是成公之父祖耳牟婁
祀邑莒伐取之自是以後常为莒邑昭五年莒牟夷以牟婁来奔
是也文三年秦人伐晉傳称取王官及郊襄襄二十三年斉侯伐
晉傳称取朝歌並書伐不書取此伐取兩書者彼告伐不告取此伐
取並告故也昭元年伐莒取鄆書取不書伐昭十年伐莒取郠書
伐不書取者元年兵未加莒而鄆逆服故書取不書伐十年晉以
取郠討公故書伐不書取其伐国囲邑書囲以否亦從告也注
書取至婁鄕正義曰襄十三年傳例曰凡書取言易也知此書
取亦言易也地理志云陳留郡雍丘縣故𣏌国武王封禹之後東
楼公是𣏌本都陳留雍丘縣也志又云北海郡淳于縣應劭曰春
秋州公如曹左氏傳曰淳于公如曹臣瓉案州国名淳于国之
所都此淳于縣於漢属北海郡晉時属東莞郡故釈例土地名云
州国都扵東莞淳于縣以雍丘淳于虽郡别而竟連也桓五年傳
称淳于公如曹度其国危遂不復六年春寔來虽知其国必滅不
知何国取之襄二十九年晉师諸侯城𣏌昭元年祁午數趙文子
国以弑言衆所共絶也称臣者謂書弑者之名以示來卋終為不
義然則此称州吁之名称臣弑君是臣之罪也言完非无道而州
吁為賊也州吁实公子而不称公子者傳文更无無襃貶直是告
辞不同史有詳略耳公子虽復非族而文當族処春秋書書族
以否大有乖異故杜備言之釋例曰尋案春秋諸氏族之称甚多
参差而先儒皆以為例𣣔託之於外赴則患有人身自來者例
不可合因以辟陋未賜族為說弑君不書族者四亊州吁無知
不称公子公孫賈氏以為弑君取国故以国言之案公子商人
亦弑君取國而独称公子宋督賈氏以為督有無君之心故去
氏案傳自以先書弑君見義不在扵氏也宋万賈氏以為末賜
族案傳称南宫長万則为己氏南宫不淂為未賜族也執殺大夫
不書族者二事楚殺淂臣与宜申賈氏皆以為陋案椘殺大
夫公子側大夫成熊之等云七人皆称氏族無為独扵此二
人陋也𣣔以为通例則有若此之錯𣣔以为無義例則傳曰嘉
之故不名書曰仲孫嘉之書曰崔氏非其罪翬溺師皆曰疾之
称族尊君命舍族尊夫人尊晉罪已之文炳然著明以此推之知
亦非仲尼所遺也斯蓋非史策旧法故無凡例當時諸国以意而
赴其或自来聘使者辞有詳略仲尼修春秋因采以示義義之所
起則刊而定之不者即因而示之不皆刊正也故蔡人嘉赴而經
從称季傳曰蔡人嘉之書崔氏傳亦曰且告以族明皆從其本也
書司馬華孫来盟亦无他比知非大例也然則㧾而推之春秋之
義諸侯之卿當以名氏備書扵經其加貶損則直称人若有襃異
則或称官或称氏若内卿有貶則特称名文不宜言魯人故異扵
外也若无襃无貶傳所不發者則皆就旧文或未賜族或时有詳
略也推尋經文自莊公以上諸弑君者皆不書氏閔公以下皆書
氏亦足明時史之異同非仲尼所皆刊也是杜觧州吁不称公子
之意杜知然者正以經之所書无常比例襃則或胥官或書氏貶
則或称人或去族旣無定例明非旧典仲尼有所起發則刊正旧
史无所襃貶則因循故策仲尼改者傳辨其由傳所不言則知无
義正是史官自有詳略故耳戊申在癸未之後二十五日更盈一
周則八十五日往年十二月癸未葬宋穆公則此年二月不淂有
戊申虽承二月之下未必是二月之日故長歴推此年二月癸亥
朔十日壬申二十二日甲申不得有戊申也三月壬辰朔則十七
日有戊申也此經上有二月下有夏淂在三月之內不是字誤故
云有日而无月僖二十八年冬下无月而經有壬申公朝于王所
有日而无月經有比類故知此亦同之凡如此者有十四事注
遇者至清亭正義曰曲礼下云諸侯未及期相見曰遇相見於
郤地曰會然則會者豫謀間地克期聚集訓上下之則制財用之
節示威於衆各重其礼虽特會一国若二国以上皆称會也遇者
或未及會期或暫須相見各簡其礼若道路相逢遇然此時宋魯
特會𣣔尋旧盟未及會期衛来告乱故二国相遇若三国簡礼亦
曰遇故莊四年斉侯陳侯郑伯遇于垂是也曲礼称未及期而相
見指此類也周礼冬見曰遇則与此别刘賈以遇者用冬遇之礼
故杜難之釋例曰過者倉卒簡儀若道路相逢過者耳周礼諸侯
冬見天子曰遇刘氏因此名以說春秋自与傳違案礼春曰朝夏
曰宗秋曰覲冬曰遇此四时之名今者春秋不皆同之扵礼冬見
天子當是百官備物之時而云過礼简易經書季姬及鄫子遇于
防此婦呼夫共朝豈當復用見天子之礼扵理皆違是言春秋之
遇与周礼冬遇異也草次猶造次造次倉卒皆迫促不暇之意
注他国至魯人正義曰案郑伯使宛来歸祊庚寅我入祊及斉
侯伐我北鄙及我師敗績然鲁事皆淂称我則巳之卿佐被貶亦
可称我人所以不然者凡云我者皆上有他国之辞故對他称我
魯人出會他国上未有他国之文不可發首言我人故也注州
吁至水名正義曰春秋之卋王政不行賞罰之根不在天子弑
君取国为罪虽大若巳列扵諸侯會者則不復討也其有臣子殺
之即与弑君無異未必礼法當然要其時俗如是宣公殺悪取国
納賂於斉以請命傳曰會于州以定公位杜云篡立者諸侯旣
与之會則不淂復討臣子殺之与弑君同故公与斉會而位定是
其義也釈例又云諸侯簒立虽以會諸侯为正此列国之制也至
於国内策名委質即君臣之分巳定故諸殺不成君者亦与成君
同義然杜前注云篡立者諸侯旣与之會臣子殺之与弑君同則
若未會諸侯臣子殺之不与弑君同似与釈例違者釈例所云諸
弑不成君亦与成君同義者即莊九年斉人殺无知及此年衞人
殺州吁以其未會諸侯故不書爵猶不從两下相殺之例故云亦
与成君同義若旣會諸侯則臣弑称爵則文十八年斉人弑其君
商人是也曹伯負芻殺其大子而自立成十五年諸侯同盟于戚
曹伯旣列扵會然後晉人執之十六年傳称曹人請于晉曰若有
罪則君列諸會矣是列會即成君矣此州吁未列扵會故不称君
曹人之辞即是成例故云例在成十六年殺之扵濮謂死扵水旁
也釈例土地名此濮下注云闕哀二十七年傳濮下注云濮自陳
留酸棗縣受河東北經済隂至高平鉅野縣入済彼濮与此名同
实異故杜扵此不言闕直云濮陳地水名注衛人至八年正
義曰成十八年傳例曰凡去其国国逆而立之曰入此公子晉去
衛居邢衛人迎而立之扵法正當書入宜与斉小白同文傳言書
曰衛人立晉衆也是仲尼善其淂衆故改常例變文以示義也
傳注請二至之怨正義曰二年伐衛見經故以属之未必往前
更无怨也衛卋家称桓公十六年乃为州吁所弑則隐之二年當
桓之卋服虔以先君为莊公非也何則宣公烝夷姜生急子公納
急子之妻生寿及朔朔能構兄寿能代死則是年皆長矣宣公以
此年即位桓十二年卒終始二十年矣虽夀之死未知何歲急子
之娶當在宣初若隐之二年莊公猶在豈於父在之时巳淂烝父
妾生急子也史記虽多謬語此當信然注蔡今至蔡縣正義
曰蔡国侯爵譜云蔡姬姓文王子叔度之後也武王封之於汝南
上蔡为蔡侯作乱見誅其子蔡仲成王復封之扵蔡至平侯徙新
蔡昭侯徙九江下蔡宣侯二十八年魯隐公之元年也昭侯子成
侯十年獲麟之歲也成侯子聲侯四年春秋之傳終矣聲侯十四
年卒自聲侯以下二卋二十八年而椘滅蔡地理志云汝南上蔡
縣故蔡国周武王弟叔度所封阻兵而安忍正義曰阻訓恃
也恃兵以求勝而征伐不已安忍行虐亊刑殺過度也故書至
疾之也正義曰案元年傳邾人郑人盟于翼公子豫請徑公不
許遂行彼則不書又不加貶責此公子翬之行公亦不許而書於
經又加貶責者公子豫公不許私竊而行翬則強梁固請公事不
獲巳令其出會故以君命而書又加貶責王覲為可正義曰
扵王処行覲礼此事是為可也宣公即位正義曰賊討乃立
自継前君故不待踰年也五年注書陳至魚臺正義曰陳魚
者獸獵之類謂使捕魚之人陳設取魚之備觀其取魚以為戲樂
非謂旣取得魚而陳列之也其实觀魚而書陳魚者国君爵位尊
重非蒐狩大事則不當親行公故遣陳魚而觀其捕獲主譏其陳
故書陳魚以示非礼也傳曰非礼也且言遠地故知書棠譏遠地
也九月至六羽正義曰三年之内木主特祀於寢宫廟初成
木主迁入其中設祭以安神也祭則有樂故初献六羽初始也往
前用八今乃用六也献者奏也奏進聲樂以娱神也六羽謂六行
之人秉羽舞也注成仲至名宫正義曰考成釈詁文也言初
献六羽者謂初始而献非在後恒用知者案宣十五年初稅畆杜
云遂以為常故云初杜於此不解初義明不与彼同故春秋之經
有文同事異如此之類是也注以祭文不見故辨之云成仲子宫
安其主而祭之以其与献羽連文知考謂祭以成之非謂始築宫
成也又觧立宫之意惠公以仲子手有夫人之文因即娶之虽不
以為夫人有欲以为夫人之意礼諸侯不再娶扵法无二適孟子
入惠公之廟仲子无享祭之所蓋隐公成父之志為别立宫仲子
以二年十二月薨四年十二月巳再期矣喪畢即應入廟至此始
成宫者仲子立廟本非正法喪服旣終將為吉祭主無祭処始議
立之故晚成也傳云始用六佾不書佾而書羽者以公問羽數故
書羽也婦人法不當謚仲子無謚故因姓以名宫也立宫必書扵
策羽則非當所書善其復正故書之傳載衆仲之對而言公從之
是其善之意也為書六羽故言考宫言其因考以献羽也若不為
羽當云立仲子之宫如立武宫煬宫然不須言考也礼雜記下云
成廟則釁之路寢成則考之而不釁似廟則當釁寢則當考此廟
言考者考是成就之義廟者鬼神所居祭祀以成之寢則生人所
宅飲食以成之雜記注云路寢者生人所居不釁者不神之也考
之者設盛食以落之是也廟成釁之者尊而神之蓋木主未入之
前巳行釁礼也案雜記釁廟之礼云祝宗人宰夫雍人皆爵弁純
衣雍人拭羊宗人視之宰夫北面于碑南東上雍人举羊升屋自
中中屋南面刲羊血流于前乃降門夾室皆用雞先門而後夾室
其衈皆扵屋下割雞門當門夾室中室有司皆鄕室而立門則有
司當門北面旣事宗人告事畢乃皆退是釁廟之礼此言考宫献
羽自为主巳入廟則祭以成之非釁礼与彼異也故公羊傳曰考
宫者何考猶入室也始祭仲子也是謂祭為考也服虔云宫廟初
成祭之名為考將納仲子之主故考成以致其五祀之神以堅之
其意謂考即是釁也案雜記釁廟之礼止有雞羊旣不用樂何由
献羽言將納仲子之主則是仍未入宫然則作樂献羽敬事何神
考仲子之宫唯當祭仲子耳又安淂致五祀之神乎蘇氏云不称
夫人宫者桓宫僖宫不言公則仲子例不合称夫人宫也不称廟
而言宫者扵經例周公称大廟群公称宫故仲子依例称宫也若
然案文十三年大室屋壊大廟称室者謂大廟之室屋壊耳若傳
文则大廟或称宫即大宮之椽是也群公或称廟即同宗於祖廟
同族扵称廟是也注邾主至郑上正義曰天下有道諸侯不
淂專行征伐春秋之時專行征伐以其不禀王命故以主兵為首
虽小国主兵即序於大国之上欲見伐由其國善悪所歸故也虽
大夫為主国君從之亦序主兵扵上僖二十七年楚人陳侯蔡侯
郑伯許男囲宋注云傳言椘子使子玉去宋經書人者恥不淂志
以微者告猶序諸侯之上椘主兵故是微人主兵亦序国君之上
史策之常法也注蟲食至故書正義曰釈蟲云食苗心螟食
葉&KR2833;食節賊食根柔舍人曰食苗心者名螟言冥冥然難知也李
廵曰食禾心為螟言其姦冥冥難知也食禾葉者其假貣無厭
故曰&KR2833;也食其節者言其貪狼故曰賊也食其根者言其稅取万
民財貨故曰柔也孫炎曰皆政貪所致因以為名郭璞曰分别蟲
啖食禾所在之名耳李廵孫炎以政致为名舍人郭璞以食処为
名陸機䟽云旧說螟&KR2833;蟊賊一種蟲也如言寇賊姦宄内外言之
耳故犍为文学曰此四種蟲皆蝗也实不同故分别釈之然則螟
非以蟲名食苗之処为名耳注大夫至所及正義曰檀弓下
云君扵大夫將葬弔於宫君親弔之而不書者弔喪問疾人君
之常假有得失不足襃如此小事例皆不書葬若国家所營則
亦不可不書大夫之葬皆臣子自为非公家所及事不關国無以
淂書葬也他国之君書葬者遣使往會須書君命故耳傳觀魚
者正義曰說文云漁捕魚也然則捕魚謂之魚天官䱷人掌以
時䱷为梁凡䱷者掌其政令是謂捕魚為魚魚者猶言獵者也
臧僖至敗也正義曰凡物不足以講大亊者物謂亊物旌旗車
服之属若其為教戰祭祀等大事故布設陳列則可如其細碎盤
遊虽陳其物不堪足以講習大事止謂不為大事而陳此物故云
不足以講大亊也其材不足以備器用者材謂皮革歯牙之属若
其为飾器用故狩獵取材則可如其因遊宴戲樂所淂之材不堪
足以備飾器用止謂不为器用而取此材故云不足以備器用也
人君一国之主在民之上當直巳而行之以法&KR1783;民而納之扵善
故云人君將納民於䡄物者也言當为軌为物納民於其中也旣
言民歸軌物更解軌物之名故講習大亊以凖度軌法度量謂之
为軌凖度軌量即謂習戰冶兵祭祀之属是也取鳥獸之材以章
明物色采飾謂之为物章明物采即取材以飾軍国之器是也刘
炫云捕魚獵獸其亊相類此諫大意言人君可觀獵獸不可觀捕
魚凡物者廣言諸物鳥獸魚鼈之類也材謂所有皮革毛羽之類
也器謂車馬兵甲軍国所用之物也凡此諸物捕之不足以講習
兵亊其材不足以充備器用如此者則人君不親举焉其意言獵
之坐作進退可以教戰陳獸之齒牙皮革足以充器用人君可以
觀之捕魚不足以教戰陳鱗甲不足以為器用人君不宜觀之人
君以下云云同今若人君所行不淂其軌举動不順器服不當其
物上下無章如是則謂之荒乱之政也乱政數行國家之所以禍
敗也其意言魚非講事是不軌材不充用是不物今君觀魚是為
乱国之政禍敗之本故不用使公行也事度軌量正謂順时狩獵
以教習戎事也材章物采正謂取其皮革以脩造器物也下云四
时田獵治兵振旅以習威儀覆此講亊也肉不登爼材不登器則
公不射覆此章物也别言川澤之实非君所及指言不可觀魚辞
有首引自相配成也注臧僖至与戎正義曰僖伯名彄字子
臧卋本云孝公之子即此冬書公子彄卒是也謚法小心畏忌曰
僖是僖為謚也諸侯之子称公子公子之子称公孫公孫之子不
淂祖諸侯乃以王父之字为氏計僖伯之孫始淂以臧为氏今於
僖伯之上巳加臧者蓋以僖伯是臧氏之祖傳家追言之也成十
三年傳曰國之大事在祀与戎故知大亊祀与戎也必知兼祀者
以下云鳥獸之肉不登扵爼故也刘炫云田獵止教戎而言祀者
獵狩主以祭祀故并祀言之下注云爼登宗廟器見此意也注
言器至所起正義曰車馬旌旗衣服刀剱無不皆有法度器用
衆物不入法度廣言之也器不當法用非其物則為不軌不物政
不在君則乱敗之所起也注蒐索至擇也正義曰𡭗雅釈天
四时之獵名与此同說者皆如此注故杜依用之周礼大司馬職
中春教振旅遂以蒐田中夏教茇舍遂以苗田中秋教治兵遂以
狝田中冬教大閱遂以狩田其名亦与此同郑玄觧苗田与此小
異言擇取不孕任者若治苗去不秀实者孫炎亦然桓四年公羊
傳曰春曰苗秋曰蒐冬曰狩三名旣与礼異又復夏時不田榖梁
傳曰四時之田皆為宗廟之事也春曰田夏曰苗秋曰蒐冬曰狩
皆与礼異者良由微言旣絶曲辨妄生丘明親受聖師故独与礼
合漢代古学不行明帝集諸学士作白虎通義因榖梁之文為之
生說曰王者諸侯所以田獵何为苗除害止以共宗廟下以簡集
士衆也春謂之田何春歲之本举本名而言之也夏謂之苗何択
其懷任者也秋謂之蒐何蒐索肥者也冬謂之狩何守地而取之
也四時之田㧾名為田何为田除害也案苗非懷任之名何云択
去懷任秋獸尽皆不瘦何云蒐索取肥虽名通義義不通也故先
儒皆依周礼左傳𡭗雅之文而为之說其名亦有意焉虽復春獵
獲則取之不能択取不孕夏獵所取无多不能为苗除害为因時
異而變文耳謂之獵者蔡邕月令章句云獵者捷取之名也注
各隨時事之間正義曰隙訓間也四仲之月自是常期就其月
中簡選間日虽則農月必有間時故曰隨時亊之間也仲冬農之
最隙故大備礼也注虽四至衆也正義曰虽每年常四时講
武猶復三年而一大習猶如四时常祀三年而復为禘祭意相類
也出曰治兵者以其初出始治其亊也入曰振旅者以治兵礼畢
整衆而还振訊是整理之義故振为整也旅衆也釈詁文治兵振
旅坐作進退其礼皆同所異者唯長幼先後耳釈天云出为治兵
尚威武也入爲振旅反尊卑也孫炎曰出則幼賤在前貴勇力也
入則尊老在前復常法也莊八年榖梁傳曰出曰治兵習戰也入
曰振旅習戰也公羊傳曰出曰治兵入曰振旅其礼一也皆習戰
也是其礼同也何休公羊为出曰祠兵休云殺牲饗士卒郑玄詩
箋引公羊亦作治兵是其所見本異也此治兵振旅亦四時教之
但於三年大習詳其文耳周礼春教振旅秋教治兵者四時教民
各以其宜春即止兵收衆專心於農秋即繕甲厉兵將威不軌故
異其文耳注飲扵至獲也正義曰桓二年傳例曰凡公行告
于宗廟反行飲至彼飲至在廟知此言飲至亦飲扵廟也軍之資
实唯有車徒器械獵則有所獲詩序車攻美宣王脩車馬備器械
因田獵而選車徒故知數軍实者數車徒器械及所獲也說文云
械器之㧾名虞喜云器械謂鎧甲兜鍪也宣十二年傳言椘國無
日不討軍实而申儆之襄二十四年傳曰斉社蒐軍实使客觀之
二注並云軍实軍器不言車徒及所獲者彼無獵事故不言也
注車服旌旗正義曰周礼巾車職曰革路建大白以即戎木路
建大麾以田司服職曰凡兵事韋弁服凡甸冠弁服郑玄云甸田
獵也計田獵當乘木路服冠弁但三年治兵乃習兵大礼不宜乘
田車服田服天子蓋乘革路服韋弁也在軍君臣同服公卿以下
蓋亦乘兵車服兵服也其旌旗則尊卑異建治兵之礼為辨旗物
必不建大白大麾大司馬職曰中秋教治兵辨旗物之用王載大
常諸侯載旂軍吏載旗師都載旜鄕遂載物郊野載旐百官載旟
遂以称田郑玄云軍吏諸軍帥也師都遂大夫也鄕遂鄕大夫也
或載旜或載物衆属軍吏无所將也郊謂鄕遂之州长縣正以下
也野謂公邑大夫載旐者以其將羡卒也百官卿大夫也載旟者
以其属衛王也凡旌旗有軍衆者畫異物无者帛而已然則治兵
旌旗當如司馬職文也案司常職云及國之大閱贊司馬頒旗物
王建大常諸侯建旂孤卿建旜大夫士建物師都建旗州里建旟
縣鄙建旐道車載旞斿車載旌計大閱治兵俱是教戰而旌旗之
物所建不同者郑玄云凡頒旗物以出軍之旗則如秋以尊卑之
常則如冬大閱備軍礼而旌旗不如出軍之時空辟实然則大閱
所建尊卑之常治兵所建出軍之礼此三年治兵与秋教治兵其
名旣同建當不異故服虔觧此亦引司馬職文明是旌旗所建用
秋辨旗物之法案大司馬職教治兵王載大常所以巾車云大麾
以田又云大白以即戎者先儒以为王田春夏則大麾秋冬則大
常旌旗所用虽如治兵之时然王若親軍則建大白鳥獸至於
器正義曰說文云革獸皮治去其毛革更之然則有毛为皮去
毛为革周礼掌皮秋㪘皮冬㪘革以其小異故别时㪘之散文則
皮革通也頷上大齒謂之为牙鳥翼长毛謂之为羽齒牙毛羽各
自小異故歴言之也登扵爼謂升爼以共祭登扵器謂在器以为飾
諸器之飾有用此材者注爼祭宗廟器正義曰饗燕之饌莫
不用爼獨言宗廟器者明田獵取禽主为祭祀若止共燕食則公
亦不爲下注云法度之器其義亦然非法之器公亦不举登訓爲
升服虔以上登为升下登爲成二登不容異訓且云不成於器为
不辞矣又器以此物爲飾寧復待之乃成也周礼䱷人凡祭祀共
其魚之鱻薧特牲少牢祭祀之礼皆有魚为爼实肉登扵俎公則
射之而以觀魚爲非礼者此言不登於爼者謂妄出遊獵虽取鳥
獸元不为祭祀不登於器亦謂盤遊元不爲取材以飾器物今公
觀魚乃是遊戲故以非之然登爼登器之物虽君所親至於庶羞
雜物細小之倫虽爲祭祀亦君不射礼水土之品籩豆之物苟可
薦者莫不咸在豈皆公親之也刘炫云此言田獵之时小鳥小獸
則公不射虽講亊而田尚不射小物況魚非講亊不宜輙举不謂
登爼之物皆公所親射祭祀水土云云同若夫至及也正義
曰山林之实謂材木樵薪之類川澤之实謂蔆芡魚蟹之属此皆
器用之所資湏賤人之所守掌非人君所宜親及之也此虽意諫
觀魚而廣言小事故注云取此雜猥之物以資器備非諸侯所親
也雜猥謂諸雜猥碎也資謂器之資財侍此而備器之所用及所
盛皆是也榖梁傳曰礼尊不親小亊卑不尸大功魚卑者之事也
公觀之非正与此同也若然月令季冬命漁師始漁天子親往嘗
魚先薦寢廟彼礼天子親往此譏公者彼以時魚絜美取之以薦
宗廟特重其亊天子親行意在敬亊鬼神非𣣔以为戲樂隐公觀
魚志在遊戲故譏之也注孫辞至否矣正義曰僖九年傳曰
東略之不知西則否矣又十六年傳曰謀鄫且東略也略者廵行
之名也公曰吾將略地焉言𣣔案行边竟是孫辞也若國竟之内
不應譏公遠遊且言遠地明是他竟也釈例曰旧說棠鲁地拠傳
公辞𣣔略地則非魯竟也釈例土地名棠在魯部内云本宋地蓋
宋魯之界上也注矢亦陳也正義曰釈詁云矢陳也注曲
沃至國縣正義曰晉国侯爵譜云姬姓武王子唐叔虞之後也
成王滅唐而封之今大原晉陽縣是也燮父改之曰晉夑父孫成
侯徙都曲沃今河東聞喜縣是也穆侯徙都絳鄂侯二年鲁隐公
之元年也定公三十一年獲麟之歲也出公八年而春秋之傳終
矣出公十七年卒自出公以下五卋八十二年而韓趙魏滅晉也
地理志云河東聞喜縣故曲沃也武帝元鼎六年行過改名應邵
曰武帝扵此聞南越破改曰聞喜志又曰趙國襄國縣故邢国然
則扵漢属趙国於晉属廣平注南燕至燕縣正義曰燕有二
国一称北燕故此注言南燕以别之世本燕国姞姓地理志東郡
燕縣南燕国姞姓黃帝之後也小国無卋家不知其君号謚唯莊
二十年燕仲父見傳耳注郕国至郕鄕正義曰史記管蔡卋
家称郕叔武文王子武王之母弟後卋無所見旣無卋家不知其
君号謚唯文十二年郕大子朱儒奔鲁書曰郕伯来奔見於經傳
則郕国伯爵也注万舞也正義曰案公羊傳曰万者何干舞
也籥者何羽舞也則万与羽不同今傳云將万焉問羽數於衆仲
是万与羽為一者万羽之異自是公羊之說今杜直云万舞也則
万是舞之大名也何休云所以仲子之廟唯有羽舞无干舞者婦
人無武亊独奏文樂也刘炫云公羊傳曰万者云云籥者云云羽
者為文万者為武武則左執朱千右秉玉戚文則左執籥右秉翟
此傳將万問羽即似万羽同者以當此時万羽俱作但將万而問
羽數非謂羽即万也經直書羽者与傳互見之注六六三十六人
正義曰何休說如此服虔以用六爲六八四十八大夫四爲四八
三十二士二爲二八十六杜以舞勢宜方行列旣減即每行人數
亦宜減故同何說也或以襄十一年郑人賂晉侯以女樂二八为
二佾之樂知自上及下行皆八人斯不然矣彼傳見晉侯減樂之
半以賜魏絳因歌鐘二肆遂言女樂二八爲下半樂张本耳非以
二八为二佾若二八即是二佾郑人豈以二佾之樂賂晉侯晉侯
豈以一佾之樂賜魏絳夫舞至八風正義曰舞为樂主音逐
舞節八音皆奏而舞曲斉之故舞所以節八音也八方風氣寒暑
下同樂能調隂陽和節氣八方風氣由舞而行故舞所以行八風
也注八音至其情正義曰八音爲金石土革絲木匏竹周礼
大師職文也郑玄云金鐘鎛也石磬也土塤也革鼓鼗也絲琴瑟
也木柷敔也匏笙也竹管簫也八風八方之風者服虔以为八卦
之風乾音石其風不周坎音革其風廣莫艮音匏其風融震音竹
其風明庶巽音木其風清明离音絲其風景坤音土其風凉兊音
金其風閶闔易緯通卦験云立春調風至春分明庶風至立夏清
明風至夏至景風至立秋凉風至秋分閶闔風至立冬不周風至
冬至廣莫風至風体一也逐天氣隨八節而爲之立名耳調与融
一風二名昭十八年傳曰是謂融風是其調融同也沈氏云案樂
緯云坎主冬至樂用管艮主立春樂用塤震主春分樂用鼓巽主
立夏樂用笙离主夏至樂用絃坤主立秋樂用磬兊主秋分樂用
鍾乾主立冬樂用柷敔此八方之音旣有二說未知孰是故兩存
焉更說制樂之夲節音行風之意以八音之器宣播八方之風使
人用手以舞之用足以蹈之節其礼制使不荒滛次序人情使不
蕰結也蟋蟀詩曰无以大康職思其居是節其制也舜歌南風曰
南風之時兮可以阜吾人之財兮南風之薰兮可以觧吾人之愠
兮是序其情也注鲁唯至用六正義曰襄十二年傳曰魯为
諸姬&KR0916;於周廟是魯立文王之廟也文王天子自然用八礼記祭
統曰昔者周公且有勲勞於天下成王康王賜之以重祭朱千玉
戚以舞大武八佾以舞大夏此天子之樂也康周公故以賜鲁明
堂位曰命魯公卋世祀周公以天子之礼樂是周公之廟用八也
傳曰始用六佾則知前用八何休云僭斉也下傚上之辞鲁之
僣傚必有所因故本其僭之所由言由文王周公廟用八佾他公
之廟遂因仍僭而用之今隐公詳問衆仲衆仲因明大典公從其
言於仲子之廟初献六羽故傳亦因言始用六佾謂仲子之廟用
六佾他公則仍用八也至襄昭之時魯猶皆亦用八故昭二十五
年公羊傳称昭公謂子家駒曰吾何僭哉荅曰朱干玉戚以舞大
夏八佾以舞大武此皆天子之礼也是昭公之時僭用八也此減
從正礼尚書於經若更僭非礼无容不書自此之後不書僭用八
佾知他廟僭而不改故杜自明其證其後季氏舞八佾於庭知唯
在仲子廟用六也注諸侯至不聽正義曰詩伐木篇毛傳曰
天子謂同姓諸侯諸侯謂同姓大夫皆曰父異姓則称舅覲礼載
天子呼諸侯之称曰同姓大國則曰伯父其異姓則曰伯舅同姓
小邦則曰叔父其異姓則曰叔舅然則諸侯之國有大小之異大
夫无地之大小明以年之長少為異莊十四年傳称郑厉公謂原
繁為伯父礼記祭統称衛莊公呼孔悝为叔舅諸侯呼異姓大夫
为伯舅同姓大夫為叔父者虽則无文明亦然矣僖伯者孝公之
子惠公之弟惠公立四十六年而薨則子臧此時年非幼少呼曰
叔父者是隐公之稱叔父也此注自言呼臣之大法耳
春秋正義卷第三計一万七千九百八字
春秋傳卷第三
隠公下
八年春宋公衛侯遇于垂三月鄭伯使宛來歸祊庚寅我入祊
鄭伯欲以太山之祊易許田前此來輸乎者以言請之矣未入地
也至是來歸祊者其地旣輸矣未易許也周制六年五服一朝故
於天子之郊有朝宿之地又六年王乃時廵諸侯各朝于方嶽故
於泰山之旁有湯沐之邑諸侯於王畿之内方嶽之下皆有是乎
成王以周公有大勲勞故特賜之許田爲朝宿之地如皆有焉盡
天子之郊不足爲其地矣宣王以鄭伯母弟懿親故特賜之祊田
爲湯沐之邑如皆有焉盡泰山之旁不足爲其邑矣祊近於魯許
鄰於鄭各以其近者相易何以不可乎用是見鄭有無君之心而
謂天王不復能廵狩矣用是見鄭有無親之心而敢與人以先祖
所受之邑矣其言我入祊者祊非我有也入者不順之詞義不可
而強入之也
夏六月已亥蔡侯考父卒辛亥宿男卒
天王崩告於諸侯則不名諸侯薨以名赴而自别於太上禮也古
者死而不謚不以名爲諱周人以謚易名於是乎有諱禮故君薨
赴於他國則曰寡君不禄敢告執事春秋之時遵用此禮凢赴者
皆不以名矣經書其終雖五霸強國齊桓晉文之盛莫不以名者
是仲尼筆之也赴不以名而書其名者與魯通也巳通而不名者
舊史失之爾未通而名者有所證矣故傳此義者記於禮篇曰諸
侯不生名夫生則不名死而名之别於太上示君臣尊卑之等蓋
禮之中也諸侯薨赴不以名而仲尼革之必以名書變周制矣春
秋魯史聖人修之也而孟子謂之作以此類也
秋七月庚午宋公齊侯衛侯盟于瓦屋
程氏曰宋爲主盟與鄭絕也大道隱而家天下然後有誥誓忠信
薄而人心疑然後有詛盟盟詛煩而約劑亂然後有交質子至是
傾危之俗成民不立矣春秋革薄從忠於參盟書日謹其始也周
官設司盟掌盟載之法凢邦國有疑則請盟於會同聽命於天子
亦聖人待衰世之意耳德又下衰諸侯放恣其屢盟也不待會同
其私約也不繇天子口血未乾而渝盟者有矣其末至於交質子
猶有不信者焉春秋謹參盟善胥命美蕭魚之會以信待人而不
疑也蓋有志於天下爲公之世凢此類亦變周制矣
八月葬蔡宣公九月辛卯公及莒人盟于浮來
莒小國人微者而公與之盟故特言及以譏失禮且明非大夫之
罪也易曰謙尊而光卑而不可踰隠公可謂謙矣何以譏之爲失
禮曰謙亨君子以裒多益寡稱物乎施屈千乘之尊下與小國之
大夫盟豈稱物平施之謂乎太卑而可踰非謙德矣
螟冬十有二月無駭卒
無駭書名未賜族也諸侯之子爲大夫則稱公子其孫也而爲大
夫則稱公孫公孫之子與異姓之臣未賜族而身爲大夫則稱名
無駭俠之類是也巳賜族而使之世爲大夫則稱族如仲孫叔孫
季孫之類是也古者置卿必求賢德不以世官春秋之初猶爲近
古故無駭與俠皆書名耳其後官人以世無不賜之族或以字或
以謚或以官或以邑而先王之禮亡矣至於三家專魯六卿分晉
諸侯失國出奔者相繼職此由也按禮天子寰内諸侯世其禄而
不嗣然則諸侯所置大夫嗣其位而不易豈禮也哉觀春秋所書
而是非之迹著矣治亂之效明矣
九年春天王使南季來聘
按周禮行人王者待諸侯有時聘以結好閒問以諭志而榖梁子
何以獨言聘諸侯非正也古者諸侯於天子比年一小聘三年一
大聘五年一朝天子於諸侯不可以若是恝故亦有聘問之禮焉
隱公即位九年于此而史策不書遣使如周則是未嘗聘也亦不
書公如京師則是未嘗朝也一不朝則貶其爵再不朝則削其地
如隱公者貶爵削地可也刑則不舉遣使聘焉其斯以爲不正乎
經書公如京師者一朝于王所者二卿大夫如京師者五舉魯一
國則天下諸侯怠慢不臣可知矣書天王來聘者七錫命者三賵
葬者四則問於他邦及齊晉秦楚之大國又可知矣王之不王如
此征伐安得不自諸侯出乎諸侯之不臣如此政事安得不自大
夫出乎君臣上下之分易矣陪臣執國命夷狄制諸夏矣其原皆
自天王失威福之柄也春秋於此蓋有不得巳焉爾矣
三月癸酉大雨震電庚辰大雨雪
震電者陽精之發雨雪者隂氣之凝周三月夏之正月也雷未可
以出電未可以見而大震電此陽失節也雷巳出電巳見則雪不
當復降而大雨雪此隂氣縱也夫隂陽運動有常而無忒凡失其
度人爲感之也今陽失節而隂氣縱公子翬之讒兆矣鍾巫之難
萌矣春秋災異必書雖不言其事應而事應具存惟明於天人相
感之際響應之理則見聖人所書之意矣
挾卒夏城郎
城者禦暴保民之所而城有制役有時大都不過三國之一邑無
百雉之城制也魯嘗城費城郈其後復墮焉則越禮而非制矣凡
土功龍見而戒事火見而致用水昏正而栽日至而畢時也隠公
城中丘城郎而皆以夏則妨農務而非時矣城不踰制役不違時
又當分財用平板榦稱畚築程土物議遠邇略基址揣厚薄仞溝
洫具糇糧度有司量功命日不愆于素然後爲之可也况失其時
制妄興大作無愛養斯民之意者其罪之輕重見矣
秋七月冬公會齊侯于防
周官行人曰時會以發四方之禁此謂非時而合諸侯以禁止天
下之不義也列國何爲有此名凡書會皆譏也謂非王事相會聚
𡭗左氏稱宋公不王鄭伯以王命討之使來告命會于防謀伐宋
也于中丘爲師期也亦謂之非王事可乎曰以王命討宋而聽征
討之禁於王都雖召陵之舉不是及矣始則私相會爲謀於防中
則私相盟爲師期於鄧終則乘敗人而深爲利以取二邑歸諸巳
奉王命討不庭者果如是乎經之書會書伐而不異其文以此
十年春王二月公會齊侯鄭伯于中丘夏翬帥師會齊人鄭人伐宋
翬不氏先期也始而會宋以伐鄭固請而行今而會鄭以伐宋先
期而往不待鍾巫之變知其有無君之心矣夫亂臣賊子積其強
惡非一朝一夕之故及權勢巳成威行中外雖欲制之其將能乎
故去其公子以戒兵柄下移制之於未亂也
六月壬戌公敗宋師于菅辛未取郜辛巳取防
内大惡其詞婉小惡直書而不隠夫諸侯分邑非其有而取之盜
也曷不隱乎於取之中猶有重焉者若成公取鄟襄公取邿昭公
取鄫皆覆人之邦而絕其嗣亦書曰取所謂猶有重焉者此故取
郜取防直書而不隱也其不言戰而言敗敗之者爲主彼與戰而
此敗之也皆陳曰戰詐戰曰敗
秋宋人衛人入鄭宋人蔡人衛人伐戴鄭伯伐取之
稱伐稱取兼之也或疑鄭人兵力不能取戴兼三國之師非矣什
圍伍攻正也以寡覆衆竒也莊公蓋嘗克叔段敗王師困州吁而
入許能以竒勝可知矣故駐師於郊多方以誤之也四國巳鬪起
乘其弊一舉而兼取之卞莊子之術也然則可乎孟子曰善戰者
服上刑稱伐取者其以鄭莊公殘民之甚當此刑矣
冬十月壬午齊人鄭人入郕
左氏傳云宋公不王鄭伯以王命致討而郕人不會齊鄭入郕討
違王命也程氏謂宋本以公子馮在鄭故二國交惡春秋不見其
爲王討也王臣不行王師不出矯假以逞私忿耳此說據經爲合
若討違王命則不書入矣入者不順之詞也苟以爲難詞則齊鄭
大國於討郕何難哉
十有一年春滕侯薛侯來朝
諸侯朝於諸侯禮乎孔子曰邦君爲兩君之好有反坫周禮行人
凢諸侯之邦交殷相聘世相朝也然謂之殷則得中而不過謂之
世則終諸侯之世而一相朝其爲禮亦節矣周衰典制大壞諸侯
放恣無禮義之交惟強弱之視以魯事觀焉或來朝而不報其禮
或屢往而不納以歸無合於中聘世朝之制矣且列國於天子述
所職者蓋闕如也而自相朝聘可乎凡大國來聘小國來朝一切
書而不削皆所以示譏滕薛二君不特言者又譏旅見也非天子
不旅見諸侯偃然受之而不辭亦以見隱公之志荒矣
夏公會鄭伯于時來秋七月壬午公及齊侯鄭伯入許
書會則伐許者本鄭志也書及則入許者公所欲也隱公即位十
有一年天王遣使來聘者再而未嘗朝于京師罪一也平王崩不
奔喪會葬至使武氏子來求賻罪二也禮樂征伐自天子出而擅
興兵甲爲宋而伐邾爲鄭而伐宋罪三也山川土田各有封守上
受之天王下傳之先祖而取郜及防入祊易許罪四也今又入人
之國而逐其君罪五也凢此五不韙者人臣之大惡而隱公兼有
之然則不善之殃豈特始於惠成於桓而隱之積亦不可得而揜
矣使隱公者爲國以禮而自強於善豈有鍾巫之難乎是故春秋
所載以人事言則是非善惡之迹設施於前而成敗吉凶之效見
於後以天道言則感應之理明矣不可不察也
冬十有一月壬辰公薨
致隱讓國立不以正惠公之罪也致桓弑君幾不早斷隱公之失
也旣有䜛人交亂其間憂虞之象著矣而曰使營菟裘吾將老焉
是猶豫留時辨之弗早辨也其及也宜隱公見弑魯史舊文必以
實書其曰公薨者仲尼親筆也古者史官以直爲職而不諱國惡
仲尼筆削舊史斷自聖心於魯君見弑削而不書者蓋國史一官
之守春秋萬世之法其用固不同矣不書弑示臣子於君父有隱
避其惡之禮不書地示臣子於君父有不没其實之忠不書葬示
臣子於君父有討賊復讎之義非聖人莫能修謂此類也夫賊不
討讎不復而不書葬則服不除寢苫枕戈無時而終事也以此法
討罪至嚴矣故曰春秋成而亂臣賊子懼
右隱公十有一年書于經者其事七十有六以爲經世之典撥亂
反正之書百王不易之大法其詳可得聞乎謂一爲元則知祖述
憲章以體元爲人主之職謂周正爲春則知立制度改正朔以夏
正爲可行之時謂正月爲王正則知天下之定于一也隱公不書
即位則知父子君臣之大倫不可廢也與邾儀父宋人盟而皆書
曰及則知以忠信誠慤爲先而盟誓不足貴也大叔出奔共而書
曰鄭伯克叚則知以親愛爲主而恩義之輕重不可偏也來賵仲
子而冢宰書名則知夫婦人倫之本而嫡妾之名分不可亂也祭
伯朝魯直書曰來則知人臣義無私交而朋黨之原不可長也公
子益師書卒則知春秋貴大臣而恩禮之哀榮不可恝也元者何
仁是也仁者何心是也建立萬法酬酢萬事帥馭萬夫統理萬國
皆此心之用也堯舜禹以天下相授堯所以命舜舜亦以命禹首
曰人心惟危道心惟微周公稱乃考文王惟克厥宅心乃克立兹
常事故一心定而萬物服矣春之爲夏正何也夫斗指寅然後謂
之春建巳然後謂之夏故易曰兊正秋也以兊爲正秋則坎爲正
冬必矣今以冬爲春則四時易其位春秋正名之書豈其若是哉
故程氏謂周正月非春也假天時以立義耳商人以建丑革夏正
而不能行之於周周人以建子革商正而不能行之於秦秦人以
建亥爲正固不可行矣自漢氏改用夏時經歷千載以至于今卒
不能易謂爲百王不易之大法指此一事可知矣仲尼豈以欺後
世哉王正月之定于一何也天無二日土無二王家無二主尊無
二上道無二致政無二門故議常經者黜百家尊孔氏諸不在六
藝之科者勿使並進此道術之歸于一也言致理者欲令政事皆
出中書而變禮樂革制度則流放竄殛之刑隨其後此國政之歸
于一也若乃闢私門廢公道各以便宜行事是人自爲政繆於春
秋大一統之義矣盟于昧而書及公所欲也盟于宿而書及公立
而求成焉非若小國之於大國不得巳而要盟者後七年爲宋而
伐邾昧之盟其刑牲㰱血果何爲也後十年爲鄭而伐宋要質鬼
神又安在乎比事以觀而盟不足貴亦審矣世衰道隱民彝泯亂
若宋殤之於馮也衛侯鄭之於叔武瑕也皆爲利爭不勝計也而
莊公獨以順母爲詞養成叚惡夫中也養不中才也養不才故人
樂有賢父兄也仁人之於兄弟不藏怒焉不宿怨焉親愛之而巳
矣象憂亦憂象喜亦喜恩掩義也使吏治其國而象不得有爲義
勝恩也恩義並立而中持衡焉叚雖凶逆焉攸亂此春秋責莊公
之意也太宰建邦六典以佐王治邦國者也而承命以賵諸侯之
妾不知其不可是爲不智知其不可而不言是爲不忠不忠不智
之人而可以居百寮之長乎故貶而書名賤之也或曰安知咺之
不言如其不用何言而不用則辭其位而不居禮也今奉命而來
則知其阿䛕順旨無體國愛君之義矣其貶而書名非宰也夫危
而不持顚而不扶則將焉用彼相若以其嘗爲冢宰不論功罪而
曲以禮貌加之非春秋責相之意矣君子有更相汲引交好以爲
公小人有互相朋黨比周以爲私其迹雖同而情異不可不察也
祭伯朝魯安知其爲私而不與乎隱公之立未嘗請命王法所當
治也祭伯爲王卿士不能詔王以正典刑而遠來朝之其爲阿私
審矣故尹氏來訃不稱爵祭叔來聘不言使皆以明人臣之義杜
朋黨之原耳大夫書卒見君臣之義也不書葬明尊卑之等也或
日或不日著禮貌之差也名而不書氏者身自爲卿而非世也其
稱公子以貴戚故使爲卿也不書官者不請於王而自命也其有
將兵而會戰奉使而出疆名姓巳登於史冊如公子翬者而不書
卒何也迷國誤朝躬行弑逆則有天討之刑矣公子遂之罪亦同
而書卒何也因事之變以明卿卒不繹之禮而義不繫於遂也季
孫意如無事之變而書卒獨何歟春秋有變例定哀多微詞季氏
逐昭公殺務人而立宋若有漢高帝之公不賞私勞則三家退聽
公室張矣定公幸於禍而忘其讎誘於利而忘其辱以意如爲大
夫而不討先君之賊也天理滅矣是故比事以觀其異同可見觸
類而長其指意無窮以一年之事攷之則二百四十二年之行事
皆可見矣以爲經世之典撥亂反正之書百王不易之大法豈不
信夫
