春秋正義卷第二十三襄公
國子祭酒上護軍曲阜縣開國子臣孔穎逹等奉
勑撰
二十三年注五同盟正義曰匄以七年即位九年盟于戲十一年
于亳城北十六年于溴梁十九年于祝柯二十年于澶淵皆魯𣏌
俱在是五同盟注卑我至故書正義曰杜從賈說以為庶其
之黨同有竊邑叛君之罪劉炫規過云杜此注云庶其之黨庶其
奔魯三年若是其黨邾人即應討之何因至今始奔庶其以邑奔
魯魯人還以賜之卑我不淂彼邑竊邑之狀復何在焉釋例又曰
小國之卿或命而禮儀不備或未加命數故不書之邾卑我之等其
奔亡亦多所書唯數人而已知其合制者少也如彼所說又以卑我
是卿何為兩說自相矛楯乎炫以為釋例是集解非今刪定知不
然者原杜之意以二十一年邾庶其竊邑來奔去此旣近邾更無事
今卑我來奔必是庶其之黨同有竊邑叛君之罪春秋之例命卿
有罪出奔皆書名卑我書名罪其與庶其同黨非謂卑我非命
卿與釋例不違劉不曉杜旨妄為規過非也注書名至義例
正義曰被殺書名是罪之文故以專國叛君為二慶罪狀成十七
年晉殺其大夫郤錡郤犫郤至哀四年蔡殺其大夫公孫姓公孫
霍皆不言及文九年晉殺其大夫士穀及箕鄭父與此並言及傳
無其說知是史異辭無義例也注兵敗至言叛正義曰案傳
欒盈潜入曲沃乃率曲沃之甲以入晉都及敗又入于曲沃潜入之
時晉人不覺及敗後更入晉人以其狀告故先書復入于晉後言
入于曲沃謂其敗而後入故云兵敗奔曲沃也不言叛者叛謂以邑
叛属他國欒盈旣入曲沃據曲沃之衆與君戰爭兵敗而死終亦不
附他國故不言叛也然敗昭二十一年宋華亥入于宋南里以叛定十
一年宋公之弟辰入于蕭以叛十三年晉趙鞅入于晉陽以叛荀寅
入于朝歌以叛皆非叛属他國而並書叛者彼皆與國相拒不勝而
即出奔得歸乃言復國皆有叛属他國之意故本國皆以叛告此
欒盈與君爭勝不勝即死未有叛属他國之意故晉人不以叛告也
注兩事故言遂正義曰遂者因上事生下事之辭是兩事故曰遂
僖二十八年晉侯侵曹晉侯伐衛亦是一舉而為兩事不言遂者於
彼注云再舉晉侯者曹衛兩来告然則此言遂者齊人来告以齊
告為文故言遂也注書名至罪之正義曰書名是罪之文案傳
紇為孟氏所譛其奔非紇之罪故杜以阿順季氏廢長立少為紇
之罪狀也注輕行至有事正義曰莊二十九年傳例曰凡師有
鐘鼓曰伐無曰侵輕曰襲是輕者舍其輜重倍道輕行掩其不
備曰襲傳言齊侯還自晉不入遂襲莒經不言遂者間有他事
故也若然僖六年夏公會齊侯云云伐鄭秋椘人圍許諸侯遂救
許二十八年公會晉侯云云于温天王狩于河陽云云諸侯遂圍
許彼亦間有他事而言遂者兩事言遂取其省文彼二者公皆
親在事不待告故遠承上事揔言諸侯遂行此書齊事雖告稱
遂行襲莒亦不可書遂為間有數事與前文隔絶故也
傳注禮諸至責之正義曰𣏌孝公晉平公之舅也尊同則相為
不降平公於禮為舅當服緦麻三月但緦服旣輕其恩不過鄰國
故傳言禮為鄰國闕也杜言諸侯絶期者據禮之正法言諸侯尊
降其親雖有本服期者亦當爲之闕故以鄰國責之禮父在爲母
服期喪絶旁期非母也君子至于常正義曰杜言慶氏以陳
叛叛不書不以告則傳載君子之言其意不爲經也君子自論慶
氏之罪所爲不義不可放肆以爲宜其誅滅故引尚書康誥言天
命之不于常有義則存無義則亡慶氏族有二卿爲不義之故而
並喪亡故君子論其事傷之也服虔以爲傳發此言爲不書慶氏
以陳叛爲椘所圍稱國以殺不成悪人肆其志也服意見元年圍
宋彭城追書繫宋不登叛人謂此亦宜然故爲此解然叛是大罪
若書爲叛其悪益明何當匿其罪名謂之不可肆也若慶氏不可
放肆故不書其叛則林父華亥趙鞅荀寅之徒豈皆可使放肆而
書其叛乎且傳文不言書經之意知其不爲經也故杜以爲叛不告
故不書耳晉將至媵之正義曰晉將嫁女爲吴之夫人齊以女
爲媵使析歸父送媵女於晉令與適俱行也禮媵同姓適異姓今
晉嫁女於同姓齊以異姓爲媵皆非禮也而不言非禮者但傳本主
說欒盈不言事之可否注悼子至聽從正義曰十三年傳云
荀罃卒十四年傳言盈生六年而武子卒是其少也知悼子荀首
之孫中行吳荀林父之曾孫首是林父之弟首爲知氏林父爲中
行氏是同祖也悼子是荀吳二從叔父故相聽從計悼子年十六
不得爲十七是故沈氏云後人傳寫誤劉炫以此而規杜氏非也
程鄭嬖於公正義曰鄭雖非卿亦是彊族言嬖於公見其不助
欒氏注七輿官名正義曰僖十年傳言七輿大夫杜云侯伯七
命副車七乘謂副車每車有一大夫主之則此七輿大夫杜亦爲
主副車之官也劉炫云若是主公車則當情親於公不應曲附欒
氏服虔云下軍輿帥七人炫謂服言是且欒至民柄正義曰
欒氏多怨言易克旣有爲利之權又執民之八柄注賞罰爲民
柄正義曰周禮大宰以八柄詔王馭羣臣一曰爵二曰禄三曰予
四曰置五曰生六曰奪七曰廢八曰誅此八者爵禄予置生是賞也
奪廢誅是罰也賞罰二爭分爲八名此時臨與敵戰唯賞罰而已
故以賞罰言之鄭玄云柄所秉執以起事者也然則柄以器物爲喻
若用斧之執其柄也注夫人有𣏌喪正義曰隱元年傳說葬
之節云士踰月外姻至則姻是外親之揔名𣏌孝公卒夫人有兄
弟之服是有𣏌喪也傳言公有姻喪注言夫人有杞喪者下文樂
王鮒使宣子墨縗冒經詐為夫人故也案經葬𣏌孝公之下始書
欒盈復入干晉則欒盈之入在孝公葬後杜解諸侯旣葬除服
而夫人有服者葬𣏌孝公書魯使去之日欒盈入晉當在葬𣏌
孝公之前故夫人猶有服故淂詐為之也墨縗冒絰正義曰
夫人為其兄弟當大功喪服大功布衰裳牡麻絰冒絰者言以絰
冒其首也樂王鲋使宣子詐為夫人孝服也奉公以如固宫
正義曰晉語云范宣子以公入于襄公之宫蓋襄公有别官牢固故
謂之固宫注蓋犯至其罪正義曰周禮司厲職云其奴男子入
于罪隷女子入于春槀鄭玄云奴從坐而没入縣官者男女同名杜
用鄭說以無正文故云蓋以斐豹請焚丹書知以丹書其籍近卋
魏律緣坐配没為工樂雜戶者皆用赤紙為籍其卷以鉛為軸此
亦古人丹書之遺法注魴欒氏族正義曰服虔云魴盈之子
俱無文也計欒盈宣子之外孫胥午謂為孺子未淂有子已堪戰
十九年欒魴已帥師伐齊必非欒盈子故杜以為欒氏族卋族譜
欒魴為欒氏族以欒樂為雜人不知杜意何故也申鮮虞之傳
摯為右正義曰俗本多云申鮮虞之子今案注云傳摯申鮮虞
之子若傳先有子字無煩此注故今定本皆無注左翼曰啓
正義曰左翼曰啓右翼曰胠賈逵以為此言或當有成文也且此傳
上下先驅申驅是前軍也大殿是後軍也明啓胠是在旁之軍說文
云胠掖下也胠是在旁明矣凡言左右以左為先知啓是左也名之曰
啓或使之先行詩云以先啓行服虔引司馬法謀帥篇曰大前驅啓
乘車大晨倅車属焉大晨大殿也音相似如服言古人有名軍為
啓者注張武軍謂築壘壁正義曰宣十二年傳稱椘旣戰勝
潘黨請築武軍昭十三年傳子于帥陳蔡之師入椘陳蔡請為
武軍蔡公曰𣣔速且役病矣請藩而已乃藩為軍以此知武軍謂
築壘壁也張謂張設築作之具服虔云張設旗鼓也注趙勝
至大夫正義曰昭二十二年傳曰荀吴略東陽遂襲鼓滅之鼓在
鉅鹿居山之東山東曰朝陽知東陽是寬大之語揔謂晉之山東
故為魏郡廣平以北二年齊晏弱城東陽以偪莱哀八年吴伐魯
克東陽而晉齊魯皆有東陽名同而實異服虔以東陽為魯邑繆
之甚矣東陽之師謂下文叔孫豹所帥者也注救盟主故曰禮
正義曰公羊傳曰曷為先言救而後言次先通君命也僖元年齊師
宋師曹師次于聶北救邢公羊傳曰曷為先言次而後言救君也
其意言君則進止自由故先次後救臣則先通君故先救後次賈
氏取以為說謂此傳云禮者言其先救後次為得禮也釋例曰所記
或次在事前次以成事也或次在事後事成而次也皆隨事實無義
例也叔孫豹次于雍榆傳曰禮者善其宗助盟至非以次為禮也齊
桓次于聶北救邢亦存邢具其器用師人無私見善不在次也杜以
此故言救盟主故曰禮所以明異舊說也注獻酬至為旅正義
曰案鄕飲酒禮主人席於阼階上西面賓席扵堂戶西南面介席扵
西階上東面衆賓席於上賓之西南面初賓介及衆賓至立於門外
東面主人出迎于門外西面主人延賓入及介衆賓等立於西階下主
人揖賓升主人酌酒於阼階上拜獻賓賓西階上拜受飲卒爵酌酒以
酢主人主人阼階上飲卒爵又酌酒先自飲以酬賓賓拜受酬
酒奠于薦東賓降主人又酌酒於西階上獻介介於西階上受爵
飲卒爵酌以酢主人主人於西階上受爵飲卒爵介降主人又酌酒
於西階上獻衆賓衆賓飲訖降引樂工入歌詩主人獻樂工又引笙入
立於堂下主人獻笙師訖主人及賓介衆賓等皆升就席乃立相者
爲司正使弟子一人举觶扵賓賓酬主人主人酬介介酬衆賓是爲
旅也杜言獻酬禮畢者謂獻酬賓介及衆賓禮畢也言通行爲
旅者謂一人举觶扵賓旅衆相酬通至扵下案鄕飲酒禮未旅以
前賓介皆立此傳云大夫皆起則季氏飲大夫酒未必純如鄕飲酒
禮則獻酬事訖大夫皆坐然則旣獻召悼子者謂獻臧紇及大夫
訖而召悼子至旅酬之時而召公鉏若能至民可也正義曰
悼子旣爲適將承季氏之後故謂悼子爲季氏下言爲孟孫其子
意亦然富倍季氏言可過悼子也姦回不軌更獲罪戾非徒貧賤
而已是爲信下民故杜云禍甚於貧賤也孟氏之御騶正義曰
成十八年傳曰程鄭爲乘馬御六騶属焉使訓羣騶知禮注云六騶
六閑之騶則騶是掌馬之官蓋兼掌御事謂之御騶信有力扵
臧氏矣正義曰不應得而得之則彼荷其恩故功力多也立于
戶側正義曰喪大記云大夫之喪主人坐于東方此立于戶側則
在室戶之東西面立也禮記云坐此云立者以季孫来故立耳
孟孫至石也正義曰治病藥分用石本草所云鐘乳礬磁石之
類多矣夫石猶生我正義曰服虔云夫謂孟孫也桓十三年
傳夫固謂君夫豈不知服虔云夫謂鬭伯比也二十六年傳夫不悪
女乎服杜並云夫謂大子也其年又曰夫獨無族姻手杜云夫謂晉
也三十一年傳夫亦愈知冶矣杜云夫謂尹何皆謂所斥前人為夫
此言之類也注正夫遂正正義曰七年傳稱叔仲昭伯為隧正
謂南遺請城費吾多與而役是役是役夫遂正所主知此正夫是遂正也
遂正當属司徒臧氏為司寇而借之扵臧氏者蓋當時臧氏兼主
掌之注魯南城東門正義曰蓋舊名猶在相傳如此也且邾
在魯之東南奔邾出此門為便注姪穆至毘弟正義曰釋親
云妻之姊妺同出為姨孫炎曰同出俱已嫁也然則據父言之謂之姨
據子言之當謂之從母但子效父語亦呼為姨姨子昆弟即喪服
從母昆弟是也故曰姨昆弟注大蔡大龜正義曰漢書食貨
志云元亀為蔡論語云臧文仲居蔡家語稱漆彫平對孔子云臧
氏有守亀其名曰蔡文仲三年而為一兆武仲三年而為二兆是大
蔡為大亀蔡是亀之名耳鄭玄云出蔡地因以名焉非也注言應
有後正義曰禮天子封諸侯以國諸侯賜大夫以族天子不滅國
諸侯不滅族有小罪則廢其身擇立次䝨使紹其先祀論語云興滅
國継絶卋謂此也必有大罪乃淂滅之周禮大司馬云外内乱鳥獸
行則滅之是也武仲自言罪輕不及於不祀言其應有後也注二
勲文仲宣叔正義曰哀二十四年傳曰晉侯將伐齊使來乞師曰昔
臧文仲以楚師伐齊取榖臧宣叔以晉師伐齊取没陽寡君𣣔徼
福扵周公願乞靈扵臧氏是二勲謂文仲宣叔也季孫召外史
正義曰周禮外史掌書外令掌四方之志今季孫召外史蓋魯亦立
此官也夜入且千之隧正義曰旣入而又淂出宿知所入非城邑
也故杜以為狹道檀弓說此事云齊莊公襲莒于奪𣏌梁死焉
言于奪則當為地名鄭玄引此傳云隧奪聲相近言其與此一事
則謂此亦為地名若是地名不得云且于之隧即如記文蓋當且于
之旁别有奪地非此且于之隧也注婦人至賤也正義曰檀弓
云哀公使人弔蕢尚遇諸道辟扵路畫宫而受弔焉曾子曰蕢
尚不如𣏌梁之妻之知禮也鄭玄云行弔禮於野非也然則男子亦
不淂受野弔而言婦人無外事者檀弓云君遇柩於路必使人弔
之鄭玄云君於民臣有父母之恩是男子從柩在野則得野受弔婦
人無外事雖從柩亦不得野受弔耳若男子得受野弔而曾子非
蕢尚者以蕢尚在朝顯箸故宜弔於其家若君遇柩於路使人弔
之者謂庶人及微小之臣也檀弓因蕢尚而說此事云𣏌梁死其妻
迎其柩扵路而哭之哀則𣏌梁之妻扵時從𣏌梁柩雖從柩而辭
不受弔是由異扵男子故也服虔以下從上讀言敝廬在下禮記
無下知下猶賤謙言賤妾也不穴於寢廟正義曰一解鼠不
敢穿寢廟墉以為穴者即畏人故也但寢則近人廟則幽靜鼠
不穿廟豈是畏人故知寢廟間雅鼠不即以為穴必須穿壁始
敢安處止為畏人故也計燕巢鼠穴自是其常假喻言之不可執
此為難也作不至怒也正義曰服虔云不順謂阿季氏廢
長立少也不恕謂悪孟氏立庶也然則作而不順當如服言傳無悪
孟氐之事故不取當謂知其不可而為之是不恕也二十四年秋七
至之旣正義曰漢書律歴志載劉歆三統之術以為五月二十三
分月之二十乃為一交以為交在望前朔則日食望則月食交在
望後望則月食後月朔則日食交正在朔則日食旣前後望不食
交正在望則月食旣前後朔不食而二十一年九月十月頻月日食
此年七月八月頻月日食凡交前十五度交後十五度並是食竟
去交遠則日食漸少去交近則日食漸多正當交則日食旣若前
月在交初一度日食則至後月之朔日猶在交之末度未出食竟
月行天旣帀來及於日或可更食若前月日在交初二度以後則
後月復食無理今七月日食旣而八月又食於推步之術必無此
理蓋古書磨滅致有錯誤刘炫云漢末以来八百餘載考其注記
莫不皆爾都無頻月日食之事計天道轉運古今一也後卋旣無
其事前卋理亦當然而今有頻食於術不得有交之所在日月必
食日食在朔月食在望日月共盡一體日食少則月食多日食多
則月食少日食盡則前後望月不食月食盡則前後朔日
不食以其交道旣不復相揜故也此與二十一年頻月日食理必不
然但其字則變古爲篆改篆爲隷書則縑以代簡紙以代縑多
歴卋代年數遥遠喪乱或轉寫誤失其本真先儒因循莫敢改
易執文求義理必不通後之學者宜知此意注陳鍼子八卋孫
正義曰卋本文也傳注陶唐至以上正義曰如杜此注陶唐共
爲一名即是晉陽縣也釋例云晉大鹵大原大夏參虚晉陽六名
大原晉陽縣也唯載六名而言不及唐釋例又别記小國所都唐
大原晉陽縣也亦云唐是晉陽而言不及陶則以陶與唐别不是
共爲一名也史記云帝堯爲國陶唐氏韋昭云陶唐皆國名猶湯
稱殷商也案經傳契居商故湯以商爲國號後盤庚遷殷故殷商雙
举歴檢書傳未聞帝堯居陶而以陶冠唐蓋地以二字爲名所稱
或單或複也張晏云堯爲唐侯國扵中山唐縣然則唐是中山
縣名非晉陽也堯自唐侯而升爲天子旣爲天子乃治扵晉陽故
杜扵晉陽六名言不及唐記其諸國之都乃云唐是晉陽言堯爲
天子號曰陶唐其治在晉陽耳唐非晉陽縣内之地名也舜受堯
禪封尭子丹朱爲王者之後猶稱爲唐其名不易終虞之卋以陶唐
爲號故曰自虞以上也注謂劉至九年正義曰昭二十九年傳
曰陶唐氏旣衰其後有劉累學優龍于豢龍氏以事孔甲夏后嘉
之賜氏曰御龍注豕韋至韋城正義曰鄭語云祝融之後八姓
大彭豕韋爲商伯矣又曰彭姓彭祖豕韋則商滅之矣賈逵云大彭
豖韋爲商伯其後卋失道殷德復興而滅之然則商之初豕韋國君
爲彭姓也其後乃以劉累之後代之亦不知殷之何王滅彭姓而封
累後也昭二十九年傳稱夏王孔甲嘉刘累賜氏曰御龍以更豕
韋之後則賜刘累身封豕韋而比云在商爲豖韋氏者杜扵彼
注云刘累代彭姓之豕韋累尋遷魯縣豖韋復國至商而滅累
之後卋復承其國爲豕韋氏是杜解刘累及其卋再封豕韋之
事注唐杜至杜縣正義曰以國語杜伯文不連唐知唐杜二國
名又以豕韋為一嫌唐杜亦一故辨之也昭元年傳稱堯遷實沈于
大夏唐人是因以服事夏商其季卋曰唐叔虞及成王滅唐而封
大叔是言周成王滅唐也周語曰周之衰也杜伯射宣王於鎬是周
有杜國故杜以為成王滅唐遷之扵杜為杜伯也晉語訾祏對范
宣子云昔隰叔子違周難奔扵晉生子輿為司空卋及武子佐文襄
為卿以輔成景後之人可則是以受隨范賈逵云宣王殺杜伯其
子逃而奔晉子輿士蒍字武子士會也會士蒍之孫是隰叔四卋
及士會食邑扵范為范氏也刘炫云案杜於昭元年注人唐人若刘
累之等累遷魯縣此在大夏即如彼言則居唐之人非累之裔此
注何云豕韋國扵唐也又據何文知初封於唐後封於杜乎今知
刘說非者彼注雖似有異其義與此不殊彼傳云唐人是因杜以
唐人非一人之稱故云刘累之等謂累之子孫故云之等也累遷
魯縣傳云唐人是因因居大夏則累之子孫遷居大夏也杜知殷
末封之於唐者以周成王滅唐故也知後封扵杜者以宣王時有杜
伯故也是成王之時有唐無杜宣王之時有杜無唐故杜為此解刘
炫又規云唐非豕韋之胤杜亦未必是後安知滅唐遷於杜也賈
逵注國語云武王封堯後爲唐杜二國以爲並時爲國非滅唐封
杜刘以爲唐非刘累之後又取賈逵注國語武王封尭後爲唐杜
二國以爲二國並封而規杜氏非也炫謂宣子歴言已之宗族扵上
卋有國有家未必継體相承炫扵處秦爲刘謂非兵明之筆豕
韋唐杜不信元愷之言已之遠祖數自譏許或聞此義必將見嗤
但傳言扵人懼誤後學意之所見不敢有隱唯䝨者裁之
大上至立言正義曰大上其次以人之才知淺深爲上次也大上
謂人之最上者上聖之人也其次次聖者謂大䝨之人也其次又
次大䝨者也立德謂創制垂法博施濟衆聖德立於上代惠澤被
於無窮故服以伏羲神農杜以黃帝堯舜當之言如此之類乃
是立德也禮運稱禹湯文武成王周公後代人主之選計成王非聖
但𣣔言周公不得不言成王耳禹湯文武周公與孔子皆可謂立德者
也立功謂極厄除難功濟於時故服杜皆以禹稷當之言如此之類
乃是立功也祭法云聖王之制祭祀也法施於民則祀之以死勤事
則祀之以勞定國則祀之能禦大菑則祀之能捍大患則祀之法施
於民乃謂上聖當是立德之人其餘勤民定國禦災捍患皆是立
功者也立言謂言得其要理足可傳記傳稱史逸有言論語稱周
任有言及此臧文仲旣没其言存立於卋皆其身旣没其言尚存
故服杜皆以史佚周任臧文仲當之言如此之類乃是立言也老莊
荀孟管晏揚墨孫吳之徒制作子書屈原宋玉賈逵揚雄馬
遷班固以後撰集史傳及制作文章使後卋學習皆是立言者
也此三者雖經卋代常不朽腐故穆子歴言之注祊廟門
正義曰釋宮云祊謂之門李巡曰祊故廟門名也孫炎曰詩云祝祭
於祊謂廟門也詩云至名也夫正義曰詩小雅南山有臺之篇
旨美也言有樂美之德君子以有樂美之德故爲邦家之基本也
此詩所言言此君子有令德也夫又引詩大雅大明之篇詩人謂武王
云上天之意臨視女武王矣言武王爲天所臨不敢懷貳於女之
心此詩所言言武王有令名也夫樂美君子者言君子有可樂可美
之德也刘炫云詩人謂武王云上天之意臨視女武王故在下臣民無
懷貳於女之心也母寧至生乎正義曰無寧寧也言人等作
二事為不取人財寧使人謂子實能生飬我民也為多取人財使
人言子不能自活而須我民財以生活乎此二者孰勝也注焚
斃也正義曰焚是燒也象不燒死故訓為斃服虔云焚讀曰
僨僨僵也為生齒牙僵仆其身無有至一也正義曰射大
之意言家與彼俱是大夫無有國士大小人民衆寡之異其在我
上彼此一也其意言我下鄭卿亦下晉卿彼若是卿我當下之
彼是大夫我不下之注部婁至大國正義曰釋地云大陸曰阜
大阜曰陵李廵曰大陵謂土地高大名曰阜阜最大為陵則阜地
之高者是丘陵之類也部婁小阜相傳為然大山有松栢小阜無
松柏小阜異於大山喻小國異扵大國不得與大國之人等也服虔
云喻小國無䝨材知勇之人而與大國等也注轉衣裝正義
曰踞謂坐其上也戰車所有可坐其上明是衣囊耳當是盛衣甲
之囊也下云取胄扵櫜當别有小囊盛冑定本作衣裝
曩者至怯也正義曰曩猶向也向者志入前敵而馳馳入遇怯
而出非是故不告也注郟王至城之正義曰傳稱成王定鼎于
郟鄏周公就而營之謂之洛邑亦名王城其地舊名為郟故以郟
為城名周語云靈王二十二年榖洛鬭毁王宫計靈王以二年即
位往年為二十二年往年毀壞其城故齊人今歲為王城之也
注問自降下之道正義曰下注階猶道也知問降階者問自降
下之道程鄭旣得為卿以卿是高位𣣔降意下人故問自降下
之道其有至憂也正義曰程鄭怱問䧏階然明議其將死
故云此程鄭身有罪祸懼奔亡之釁而輙問降階也若不然則
有迷惑之疾將死而憂手何休難此云善言者君子所尚有小
人道之輙為死徵是善言不可出口此未得傳之意也然明者鄭
之知人知程鄭以佞媚嬖幸得升卿位非有謙退止足之心今忽
問降階是改其常度以其改常知其將死故疑其知將有亡釁
惑疾而憂故能出此語耳善言非其常所以知其死非謂口出
善言即當死也趙文子䝨人也將死其語偷程鄭小人也將死
其言善俱是失常無所怪惑也二十五年注子産至詳之
正義曰釋例曰陳蔡椘之與國鄭𣣔求親於晉故伐而入之晉士
莊伯詰其侵小問陳之罪子産荅以東門之役故免扵譏及其侵
蔡旣無晉命又無直辭君死主少興師以求媚於晉義取乱略不
能以德懷親又不能以直報怨故二大夫異於子産也陳之見伐本
以助晉晉不逆勞而以法詰之得盟主遠理故仲尼曰晉為伯鄭入
陳非文辭不為功善之也注夷儀至經誤正義曰僖五年公及
齊侯云云會王卋子于首止秋八月諸侯盟于首止公羊傳曰諸
侯何以不序一事而再見者前目而後凡也是言前序後揔取省
文之義故此直言諸侯猶是上夷儀之諸侯也刘炫云定四年公
會刘子云云于召陵五月公及諸侯盟于皐鼬杜云復稱公者會
盟異處故此亦異處而不言公者炫謂史異辭於彼有規傳云七
月經言八月杜以長歴校之七月十二日有己巳知是經誤也
注夷儀至之例正義曰僖元年邢遷于夷儀是夷儀本是邢地
僖二十五年衛滅邢而有之還名其地為夷儀故為衛之邑也釋
例曰春秋稱入其例有二施於師旅則曰不地在於歸復則曰國
逆國逆又以立為例逆而不立則皆非例所及諸在例外稱入直是自
外入内記事者常辭義無所取而賈氏雖夫人姜氏之入皆以為
例如此甚多是杜以先儒妄以入例故顕言非國逆也扵時剽為衞
君非國逆又不得位而稱侯者晉人稱為衞侯以告魯故書侯也
桓十五年鄭伯突入于櫟與此同也吳子至巢卒正義曰諸
侯不生名此吳子名在伐椘上者為卒書名上之以省文猶鄭伯髠
頑如會丙戌卒于鄵也傳注棠公至大夫正義曰椘僣號稱
王故縣尹稱公齊不僣號亦邑長稱公者蓋其家臣僕呼之曰公
傳即因而言之猶伯有之臣云吾公在壑谷也注丁公正義曰
謚法遠義不克曰丁遇困之大過正義曰坎下兊上為困兊為
澤坎為水水在澤下則澤中無水也易困象曰澤無水困澤以鐘
水潤生萬物今澤無水則萬物困病故名其卦為困也巽下兊上
為大過彖曰大過大者過也陽大隂小二隂而夾四陽大者過也
史皆曰吉正義曰史者筮人也史有多人皆言為吉阿崔子之意
也服虔云皆二卦妄也注坎為至以動正義曰坎彖云習坎重
險也說卦坎為水水之險者為石也石不可動往而遇石是往不濟
也注坎為至則傷正義曰兊為澤說卦文也釋草云茨蒺藜
郭璞曰布地蔓生細葉子有三角刺人蒺藜有刺是草之險者
踐之則被刺故恃之則傷也注易曰至所歸正義曰所引易
曰易下繫辭文也孔子引此爻之辭而以此言述之非所困而困者謂
六三是坎坎為水水之險者為石遇石當須辟之非合所困而乃
困之故名必辱也非所據而據謂六三在坎之上澤之下於蒺藜之間
應當辟之非合所據而乃據之故身必危也石未即害身之物所以
云名必辱蒺藜害體之物故云身必危旣有困辱且復傾危此
死時其將至矣妻其可得見乎孔子述此爻之義如是今卜昏而
遇此卦是不吉之象也六三以隂居陽位是失位也三應在上下亦
隂爻是無應也動而無應是喪失所歸故不見其妻也刘炫云困
卦六三上承九四四非三應而三𣣔附之附之不入自取其困不應為
此困而為之名必辱也六三失位而下乘九二以柔乘剛非安身之
道不應據而據之身必危也不為至冠乎正義曰公意言冠
易得不足惜縦使餘人不為崔子者其可無冠乎况崔子冨貴其
當自有冠也刘炫云冠是首服之大名周禮司服卿玄冕此崔子
之冠蓋玄冕也今知非者以禮運云冕弁兵革蔵扵私家非禮也
崔子冕在公府非助君祭不得用之將以賜人人非是卿何處施用
案傳云驟如崔氏以崔子之冠賜人當謂就崔子家以崔子冠賜
人當是玄冠也或冠模制作有異故以賜人也注于掫至他命
正義曰昭二十年傳說齊公孫青聘衞之事云賓將掫主人辭
賓曰若不獲扞外役是不有寡君也乃親執鐸終夕與於燎燎
即是掫之事扞外役即是干之義也故先儒相傳皆以干掫為
行夜說文云掫夜戒守有所擊從手取者夜扞寇盗手有所擊
故以干掫為行夜官名也服虔云一曰于扞也諏謀也言受崔子
命扞禦謀淫之人有此謬說故掫字或誤從言也今定本作干掫
受崔子之命又受公命是為二命故云受崔子命討之不知他命也
又射之中股正義曰上未有射公之文而云又射之者以公未踰
牆必已射公但射公不中傳文不載以踰牆射之中股故傳言其事
而云又也注喪車至六翣正義曰周禮縫人掌衣翣柳之材
鄭玄云必先纏衣其木乃以張飾也喪大記云飾棺君黼翣二黻
翣二畫翣二鄭玄云漢禮翣以木為筐廣三尺高二尺四寸方兩
角高衣以白布畫者畫雲氣其餘各如其象柄長五尺車行使
人持之而從旣窆樹於壙中檀弓曰周人牆置翣是也是說翣之
制也方言云自關而東謂扇為翣則翣是扇之類也禮器云天
子八翣諸侯六翣大夫四翣鄭玄云八翣者加龍翣二不蹕
正義曰禮喪車乘人&KR0825;道而行無貴賤一也蹕者止行人也此不
止行人略賤之注下車至降損正義曰服虔云下車遣車也
雜記云遣車視牢具鄭玄云言車多少各如所包遣奠牲體之
數也然則遣車載所包遣奠而蔵之者與遣奠天子大牢包
九个諸侯亦大牢包七个大夫亦大牢包五个士少牢包三个大夫以
上乃有遣車如鄭之所言遣車者乃是明器塗車芻靈載所
包遣奠蔵之於壙中下車若是明器則甲兵亦是明器當云無
甲兵不得云不以甲兵也杜言送葬之車則謂此為貳車非遣車
也言下車者蓋謂麤悪之車非良車也周禮大行人云上公貳車
九乘侯伯貳車七乘子男貳車五乘則齊是侯爵法當車七乘
耳今傳举七乘言其不依舊法知齊舊依上公之禮貳車九乘
其送葬又有甲兵今皆降損也用甲兵者葬是送終大禮法當
備列軍陳若漢葬霍光發材官輕車比軍伍校士軍陳至茂
陵以送其葬所以榮之也注以弑莊公說晉也正義曰刘
炫云杜意晉謀代齊齊人乃弒莊公以說晉也炫謂莊公死後
晉始謀代齊齊人以莊公伐晉晉𣣔報伐莊公旣以此說晉言晉
讎旣死今新君服從晉也男女以班正義曰刘炫云哀元年
蔡人男女以辨與此同杜意男女分别將以賂晉也炫謂男女分
别示晉以恐懼服罪非以為賂也注五吏至属官正義曰此
齊以晉將来伐就會賂之則五吏三十帥皆軍内之官也三軍將
佐有六與六正數同故以六正為六卿也其五吏三十帥皆是軍内
之官以三軍與六正數同必是在軍之官但軍官不復可知下句言
三軍之大夫百官之正長則軍内群官是包之矣於大夫之上言五
吏三十帥此吏帥未必貴扵大夫當以有所掌故先言之耳以吏
者治也故為文職帥者有所率領故為武職杜氏以意而解不能
審悉故云皆軍卿之属官略言之耳旣以帥為武職則帥是大
帥下句復云師旅明當小於此帥故杜以下師旅為小將帥蕫遇
云五吏謂一正有五吏為三十帥之長亦以意言之耳俗本三十帥
為三十師非也注皆以男女為賂正義曰杜以上句男女以班
與賂連文故云皆以男女為賂刘炫以為男女以班示降服於晉有
賂者皆有貨財賂之非以男女為賂與杜異也注晉侯至宜退
正義曰案傳會于夷儀伐齊以報朝歌之役齊人以莊公說則晉
初伐齊之日未知莊公已死齊人以說方始知之齊旣有喪師自須
退縦今受賂未合致譏故杜為此解而刘以為齊弒君之後晉始
来伐而規杜氏非也崔子至五鹿正義曰衛侯本以妻子奔
齊今衞侯將入夷儀崔子止其帑於齊所以止之以求五鹿故也
衞侯若得衞國望以五鹿與齊故止其妻子以質之以注纍
自至待命正義曰宣十二年椘子入鄭鄭伯肉祖牽羊所以不
别以男女囚繫以待命者此雖降服猶望國存故以囚繫男女擬
爲鄭之僕隷彼則恐其遂滅請俘江南國巳亡滅男女非巳之有
故與此不同注祓除至還也正義曰周禮女巫掌歲時祓除
釁浴鄭玄云歲時祓除如今三月上巳如水上之類釁浴謂以香
薰草藥沐浴彼言祓除知此祓社是祓除也其祓除之事當如鄭
之言也周禮有掌節之官節爲兵符若今之銅虎符竹使符也
陳國旣乱致使官司廢闕民人分散符節失亡故令陳之司徒招
致民人司馬集致符節司空檢致土地使各依其舊師乃廻還也
刘炫云陳國旣乱民節與地非復陳有子展子産心不滅陳各使
巳之官属各依其職事致之扵陳使民依職領受具其衆官備其
所職以安定之乃還也諸官皆鄭人在軍有此官者蓋權使摄爲
之未必是正官服虔以爲祝與司徒等皆是陳人各致其所主於
子産案傳陳侯擁社自抱以逆又何須祝祓之子美數俘獲尚不
取何當取其民地使陳致之旣致乃還則是滅矣何以云入陳也
注伐齊至同盟正義曰杜以經言同盟傳言伐齊直書諸侯同
盟齊人不序於列故據同盟之言以明齊示與盟刘炫以為齊直
遣慶封如師齊侯不與盟今知非者以五月齊弑莊公之後即立
景公及七月始盟傳言齊成故也明齊侯在會莊十六年同盟于幽
傳云鄭成也二十七年同盟于幽傳云陳鄭服也並與此文同又傳称
重丘之盟未可忘也故知齊亦同盟刘以為齊侯不與盟而規杜氏
非也注令尹屈建正義曰趙文子初始為政與令尹相知望其
在後兵息知是新令尹也下文始言屈建為令尹者因伐舒鳴而追
序之其實蒍子馮卒在此盟前故服杜皆以令尹為屈建也
注墊隘慮水雨正義曰成六年注云墊隘羸困也方言云墊下也
吴地下溼久駐於此慮水雨大至民將困病故恐為人所禽制也
注獻入至其俘正義曰上云數俘而出不將以歸知其空獻功不
獻俘也注戒服至朝服正義曰周禮司服云凡兵事韋弁服
鄭玄云韋弁以韎韋為弁又以為衣裳也諸侯之朝服玄冠緇布
衣素積以為裳是戎服異於朝服也注庸用至滿也正義曰
庸聲近用故為用也史記陳卋家云陳胡公滿者虞帝舜之後也
舜傳禹而舜子商均為封國夏后之時或失續周武王克殷求舜
後得媯滿封之於陳以奉帝舜祀是為胡公注周得至三恪
正義曰樂記云武王克殷未及下車而封黃帝之後扵蓟封帝堯
之後扵祝封帝舜之後扵陳下車而封夏后氏之後扵𣏌投殷之
後扵宋郊特牲云天子存二代之後猶尊䝨也尊䝨不過二代鄭
玄以此謂𣏌宋為二王之後薊祝陳為三恪杜今以周封夏殷之後
為二王後又封陳并二王後為三恪杜意以此傳言以備三恪則以
陳備三恪而已若遠取薊祝則陳近矣何以言備以其稱備知其
通二代而備其數耳二代之後則各自行其正朔用其禮樂王者示
尊之深也舜在二代之前其禮轉降恪敬也封其後示敬而已
故曰恪雖通二代為三其二代不假稱恪唯陳為恪耳何故侵小
正義曰陳大於鄭而謂之侵小者言陳對晉為小不言小於鄭也
子展代陳此言侵謂侵陵之非用兵之侵也列國一同正義
曰周法大國五百里此為一同者引夏殷時國小以譏晉國之寬
大權以拒晉耳衰差降正義曰中國七十小國五十是降差
注樞機至之主正義曰易繫辭文也鄭玄云樞戶樞也機弩牙
也戶樞之發或明或闇弩牙之發或中或否以譬言語之發有榮
有辱傳言子産善為文辭於鄭有榮也注庀治正義曰庀
訓為具而言治者以下說治賦之事治之使具故以庀為治也
治鳩聚至之處正義曰鳩聚釋詁文也釋地有十藪李廵曰藪澤
之别名也周禮澤虞有大澤大藪小澤小藪鄭玄云澤水所鐘也
水希曰藪其職云若大田獵則萊澤野是藪為田獵之處或焚其
草則散失澤藪之用故聚成使不得焚燎之也注辨别至之地
正義曰釋丘云絶高為之京非人為之丘李巡曰丘高大者為京也
孫炎曰為之人所作也則京為丘類人力所作也釋地云大陸曰阜
大阜曰陵李廵曰大陸謂土地高大名曰阜阜最大為陵也檀弓
称趙文子與叔誉觀于九原觀晉諸大夫之墓也僖三十二年傳
云殽有二陵焉其南陵夏后皐之墓也故知别丘陵以為葬墓
之地注淳鹵至賦稅正義曰賈逵云淳鹹也說文云鹵西方
鹹地也從西省象鹽形安定有鹵縣東方謂之斥西方謂之鹵吕
氏春秋称魏文侯時吳起為鄴令引漳水以灌田民歌之曰決漳
水以灌鄴旁終古斥鹵生稻梁是鹹薄之地名為斥鹵禹貢云
海濱廣斥是也淳鹵地薄收穫常少故表之輕其賦稅注疆
界至租入正義曰賈逵以疆為彊㯺墝埆之地鄭衆以為疆
界内有水潦者案周禮草人凡糞種彊㯺用蕡鄭玄云彊㯺
強坚者則彊地猶堪種植非水潦之類故從鄭衆之說數其疆
界有水潦者計數減其稅租也孫毓讀為疆潦注云砂礫之田
也注偃豬至多少正義曰禹貢徐州大野旣豬孔安國云水
所停曰豬檀弓云有弑其父者洿其宫而豬焉是豬者停水之
名偃豬謂偃水為豬故為下溼之地規度其地受水多少得使田
中之水注之注廣平至㖽町正義曰廣平曰原釋地文李廵
曰謂土地寬博而平正名曰原釋丘云墳大防孫炎曰謂隄也隄
防之間或有平地不得平正以為井田取其可耕之處别為小頃
町也說文云町田踐處曰町史游急就篇云頃町界畝是町亦頃類
故連言文也謂廣平為原者因爾雅之文其實此原謂隄防之間
也刘炫云廣平曰原土地寬平當與隰相配非是不得為井田也
釋地於陸阜陵阿之下云可食者曰原孫炎曰可食謂有井田也
陵阿山田可種榖者亦曰原也謂彼陵阿之間可食之地非廣
平也注隰皐至之地正義曰釋地云下溼曰隰李巡曰下溼
謂土地窊下名為隰也詩云鶴鳴于九皐毛鄭皆以皐為澤之
坎是皐為水岸也下隰與水岸不任耕作故使牧牛馬於中以
為芻牧之地注衍沃至為井正義曰周禮大司徒以土會
之法辨五地之物生四曰墳衍五曰原隰衍地高於原也傳称郇瑕
氏之地沃饒魯語云沃土之民逸則衍沃俱是平美之地衍是高
平而美者沃是下平而美者二者並是良田故如周禮之法制之
以為井田賈逵云下平曰衍有漑曰沃所指雖異俱謂良美之田
也六尺為步以下皆司馬法之文自度山林以下至此有九事賈逵
以為賦稅差品其注云山林之地九天為度九度而當一井也藪
澤之地九夫為鳩八鳩而當一井也京陵之地九夫為辨七辨而
當一井也淳鹵之地九夫為表六表而當一井也疆潦之地九夫
為藪五數而當一井也偃豬之地九夫為規四規而當一井也原防
之地九夫為町三町而當一井也隰臯之地九夫為牧二牧而當一井
也衍沃之地畝而為夫九夫為井周禮小司徒云乃經土地而井牧
其田野鄭玄云隰皐之地九夫為牧二牧而當一井今造都鄙授
民田有不易有一易有再易通率二而當一是之謂井牧是鄭
賈同此說也案周禮所授民田不過再易唯有三當一耳不得
有九當一也山林藪澤京陵偃豬本非可食之地不在授民之
限雖九倍與之何以充稅而使之當一井也且以度鳩之等皆為
九夫之名經傳未有此目故杜不用其說量入脩賦正義曰
量其九土所宜觀其收入多少乃準其所入脩其賦税其九土之
内偃豬京陵無物可入而言九土之所入者揔言之賦車籍馬
正義曰賦與籍俱是稅也稅民之財使備車馬因車馬之異故别
為其文賦車兵徒兵正義曰車兵者甲士也徒兵者步卒也
知非兵器者上云數甲兵下云甲楯之數故知此兵謂人也刘炫云
兵者戰器車上甲士與步卒所執兵各異也司兵掌五兵鄭衆云
五兵者戈殳戟酋矛夷矛又曰軍事建車之五兵鄭玄云車之五
兵鄭司農所云者是也步卒之五兵無夷矛而有弓矢事或當然
我躬至我後正義曰詩小雅小弁之篇書曰至不困正義曰
尚書蔡仲之命云慎厥初惟厥終終以不困此所引者蓋是彼文
學者各傳所聞而字有改易或引其意而不全其文故不同也
注弈圍棋正義曰方言云圍棋謂之弈自關東齊魯之間皆
謂之弈蓋此戲名之曰弈故說文弈從廾言竦兩手而執之孟子
稱弈秋善弈秋人自以善弈而著名也棋者所執之子故云弈者
举棋不定不勝其耦謂举子下之不定則不勝其耦是棋為子也
以子圍而相殺故謂之圍棋沈氏云圍棋稱弈者取其落弈之
義也
春秋正義卷第二十三
計一萬二千八百五十五字
春秋傳卷第二十三
襄公下
二十有七年春齊侯使慶封來聘夏叔孫豹會晉趙武楚屈建蔡公
孫歸生衛石惡陳孔奐鄭良霄許人曹人于宋衛殺其大夫寗喜
寗喜旣坐弑君之罪矣不以討賊之詞何也初衛侯使與喜言苟
反政由寗氏祭則寡人寗氏納之衛侯復國患寗喜之專也公孫
免餘請殺之曰微寗子不及此吾與之言矣對曰臣殺之君勿與
知乃攻寗氏殺喜尸諸朝子鮮曰逐我者出納我者死賞罰無章
何以勸沮君失其信而國無刑不亦難乎故稱國以殺而不去其
官
衛侯之弟鱄出奔晉
衛侯之入使鱄與寗喜約言旣殺寗喜鱄病失言遂出奔晉託於
木門不鄕衛國而坐木門大夫勸之仕不可曰仕而廢其事罪也
從之昭吾所以出也吾不可以立於人之朝矣終身不仕其稱弟
罪衛侯也榖梁子曰專之去合乎春秋
秋七月辛巳豹及諸侯之大夫盟于宋
此一地也曷爲再言宋書之重詞之複其中必有大美惡焉宋之
盟合左師欲弭諸侯之兵以爲名而楚屈建請晉楚之從交相見
自是中國諸侯南向而朝楚及申之會蠻夷之君篡弑之賊大合
十有一國之衆而用齊桓召陵之禮宋左師鄭子産皆獻禮焉宋
世子佐以後至遂辭而不見伐吴滅頼無敢違者聖人至是哀人
倫之滅傷中國之衰而其事自宋之盟始也故會盟同地而再言
宋者貶之也或者乃以宋之盟中國不出夷狄不入玉帛之使交
乎天下以尊周室爲晉趙武楚屈建之力而善此盟也其說誤矣
冬十有二月乙亥朔日有食之
二十有八年春無冰夏衛石惡出奔晉邾子來朝秋八月大雩仲孫
羯如晉冬齊慶封來奔十有一月公如楚十有二月甲寅天王崩乙
未楚子昭卒
甲寅天王崩乙未楚子昭卒相距四十二日則閏月之驗也然不
以閏書見喪服之不數閏也齊景公葬書閏月則明殺恩之非禮
也
二十有九年春王正月公在楚
歲之首月公如他國者有矣此獨書公在楚者外爲夷狄所制以
俟其葬而不得歸内爲強臣所逼欲擅其國而不敢入故特書所
在以存君也按左氏楚人使公親禭夏四月送楚子葬至于西門
之外還及方城季武子取卞以自封使公冶告曰聞守卞者將叛
臣帥師徒以討旣得之矣公曰欲而言叛祗見䟽也吾不可以入
矣將適諸侯有賦式微者乃歸故特於歲首朝正之時而書曰公
在楚使後世臣子戴天履地視君父之危且困者必有天威不違
顔只尺食坐見於羹墻之意而不以頃刻忘也此義一行豈敢有
顧其身與妻子與其家而不恤國朋附權臣以圖冨貴而背其君
者乎
夏五月公至自楚庚午衛侯衎卒閽弑吴子餘祭
榖梁子曰閽門者寺人也不稱名姓閽不得齊於人不稱其君閽
不得君其君也禮君不使無耻不近刑人不狎敵不邇怨賤人非
所貴也貴人非所刑也刑人非所近也舉至賤而加之吴子吴子
近刑人也閽弑吴子餘祭仇之也左氏以爲伐越獲俘焉以爲閽
使守舟吴子觀舟閽以刀弑之亦邇怨之失也
仲孫羯會晉荀盈齊高止宋華定衛世叔儀鄭公孫段曹人莒人滕
人薛人小邾人城𣏌
晉平公𣏌出也故合諸侯之大夫以城𣏌古之建國立家者必親
九族然有父族而後及母族有母族而後及妻族此葛藟之詩所
爲次也晉主夏盟令行中國平公不能修文襄悼公之業尊獎王
室恤宗周之闕而夏肄是屏輕棄諸姬可謂知本乎平王惟不撫
其民而遠屯戍于母家周人怨思焉揚之水所以降爲國風不得
列于雅也城𣏌之役亦不待貶絕而可見矣
晉侯使士鞅來聘𣏌子來盟吴子使札來聘
札者吴之公子何以不稱公子貶也辭國而生亂者札爲之也故
因其來聘而貶之示法焉按吴子壽夢有子四人長曰諸樊次曰
餘祭次曰夷末札其季子也壽夢賢季札欲立以爲嗣札辭不可
然後立諸樊旣除喪則致國於季子季子又辭而去之諸樊乃舍
其子而立弟約以次傳必及季子故諸樊卒而餘祭立餘祭卒而
夷末立夷末卒則季子宜受命以安社稷成父兄之志矣乃徇匹
夫之介節辭位以逃夷末之子僚旣立諸樊之子光曰先君所以
不與子國而與弟者凢爲季子爾將從先君之命歟則季子宜有
國也如不從先君之命則我宜立僚烏得爲君於是使專諸刺僚
而致國乎季子季子不受去之延陵終身不入吴國故曰季子辭
國以生亂因其來聘而貶之示法焉或謂子貢問於孔子曰伯夷
叔齊何人也曰古之賢人也怨乎曰求仁而得仁又何怨子貢以
先聖賢夷齊知其惡衛輙之爭而不爲也季子辭位獨不爲賢而
奚貶乎曰叔齊之德不越伯夷孤竹捨長而立幼私意也諸樊兄
弟父子無及季札之賢者其父兄所爲眷眷而欲立札公心也以
其私意故夷齊讓國爲得仁而先聖之所賢以其公心故季子辭
位爲生亂而春秋之所貶苟比而同之過矣或曰世衰道微暴行
交作臣篡其君者有之子篡其父者有之季子於是焉而辭位則
將使聞其風者貪夫廉爭夫讓而篡弑奪攘之禍損矣其於名教
豈不有𥙷何貶之深也曰春秋達節而不守者也昔太伯奔吴而
不反季歷嗣位而不辭武王繼統受命作周亦不以配天之業讓
伯邑考官天下也彼王僚無季歷之賢武王之聖而季子爲太伯
之讓豈至德乎使爭弑禍興覆師喪國其誰階之也若季子之辭
位守節立名全身自牧則可矣槩諸聖王之道則過矣中庸曰道
之不明不行也我知之矣季子所謂賢且智過而不得其中者也
使由於季歷武王之義其肯附子臧之節而不受乎惜其擇乎中
庸失時措之宜爾此仲尼所以因其辭國生亂而貶之也或曰吴
子使札與楚子使椒秦伯使術一例爾吴楚蠻夷之國秦介戎狄
之間其禮未同於中夏故使人之來皆略之而札何以獨爲貶乎
曰春秋多變例聖筆有特書荆楚無大夫而屈完書族王朝下士
以人通而子突書字諸侯公子以名著而季友書子母弟之無列
者不登其姓名而叔肸書氏皆賢而特書者也季札讓國天下賢
之若仲尼亦賢季札必依此例或以字或以氏或以公子特書之
矣今乃略以名紀比於楚椒秦術之流無異稱焉是知仲尼不以
其讓國爲賢而貶之也噫世之君子盛稱季札之賢於讓國之際
以爲禮之大節不可亂也公子喜時春秋猶賢其後世於季札則
何獨貶之深也曰仲尼於季子望之深矣責之備矣惟與天地同
德而達乎時中然後能與於此非聖人莫能修之豈不信夫
秋九月葬衛獻公齊高止出奔北燕冬仲孫羯如晉
三十年春王正月楚子使薳罷來聘夏四月蔡世子般弑其君固五
月甲午宋災宋伯姬卒
榖梁子曰取卒之日加之災上者見以災卒也伯姬之舍失火左
右曰夫人少避火乎曰婦人之義傅姆不在宵不下堂遂逮乎火
而死婦人以貞爲行者也伯姬之婦道盡矣詳其事賢伯姬也易
曰恒其德貞婦人吉夫子凶而或以爲共姬女而不婦非也世衰
道微暴行交作女德不貞婦道不明能全其節守死不回見於春
秋者宋伯姬爾聖人冠以夫謚書於春秋曰葬宋共姬以著其賢
行勵天下之婦道也
天王殺其弟佞夫王子瑕奔晉秋七月叔弓如宋葬宋共姬鄭良霄
出奔許自許入于鄭鄭人殺良霄
按左氏良霄汰侈嗜酒諸大夫皆惡之而與公孫黑爭黑因其醉
伐之良霄奔許自許襲鄭以伐公門弗勝死于羊肆不言復入者
其位未絕也若宋魚石若晉欒盈去國三年其稱復入位巳絕矣
不言叛者將以滅國非直叛也若華亥之入南里宋辰之入蕭其
書叛者皆據土背君以自保未有滅國之謀也不言殺其大夫者
非其大夫矣討賊之詞也
冬十月葬蔡景公晉人齊人宋人衛人鄭人曹人莒人邾人滕人薛
人𣏌人小邾人會于澶淵宋災故
春秋大法君弑而賊不討則不書葬況世子之於君父乎蔡景公
何以獨書葬遍刺天下之諸侯也葬送之禮在春秋時視人情之
䟽密而爲之者也有嘗同盟卒而不赴者有雖同姓赴而不會者
則以哀死而致禭爲輕吊生而歸賻爲重必矣今蔡世子般弑其
君藏在諸侯之策而往會其葬是恩義情禮之篤於世子般不以
爲賊而討之也人之所以異於禽獸中國之所以貴於夷狄以其
有父子之親君臣之義爾世子弑君是夷狄禽獸之不若也而不
知討豈不廢人倫滅天理乎故春秋大法君弑賊不討則不書葬
而蔡景公特書葬者聖人深痛其所爲遍刺天下之諸侯也魯隱
宋殤之賊不討則不書葬蔡景公賊亦不討而特書葬猶閔僖二
公不承國於先君則不書即位桓宣篡弑以立而反書之也何以
知聖人罪諸侯之意如此乎以下文書會于澶淵宋災故而貶其
大夫則知之矣二百四十二年之間列會亦衆而未有言其所爲
者此獨言其所爲何遍刺天下之大夫也大夫以智帥人者也智
者無不知當務之爲急不能三年之喪而緦小功之察放飰流啜
而問無齒決是之謂不知務蔡世子般弑其君天下之大變人理
所不容也則會其葬而不討宋國有災小事也則合十二國之大
夫更宋之所喪而歸其財則可謂知務乎田常弑簡公孔子沐浴
而朝告於哀公請討之公曰告夫三子者子曰以吾從大夫之後
不敢不告也之三子告不可子曰以吾從大夫之後不敢不告也
叔孫豹晉趙武而下皆諸侯上卿執國之政者也三綱國政之本
至於淪絕無父與君是禽獸也禽獸逼人雖得天下弗能一朝處
矣昔者伯禹過門而不入放龍蛇也周公坐而俟旦驅猛獸也今
世子弑君三綱淪絕禽獸逼人則與之同羣而不恤有國者不戒
于火自亡其財苟其來告吊之可也則合十二國之大夫駐於澶
淵而謀更其所喪尚爲知類也乎夫蔡之亂其猶人身有腹心之
疾而宋之災譬諸桐梓與雞犬也謀宋災而不恤蔡之亂奚啻於
養桐梓求雞犬不顧其身有腹心危疾而不知療者哉以爲未之
察也可謂不智苟察此而不謀則亦不仁矣是故諸國之大夫貶
而稱人魯卿諱而不書又特言會之所爲以垂戒後世其欲人之
自别於禽獸之害也可謂深切著明矣或曰夫穆叔趙孟向戍子
皮皆諸侯之良也而所謀若是何也世衰道微邪說交作以利害
謀國家而不本於仁義也久矣是以至此極孔子所爲懼春秋所
以作乎
三十有一年春王正月夏六月辛巳公薨于楚宫秋九月癸巳子野
卒
子般子赤弑而書卒子野過毀亦書卒何以别乎日閔公内無所
承不書即位則子般之弑可知下書夫人姜氏歸于齊上書公子
遂叔孫得臣如齊赤之卒也隱而不日則子赤之弑可知與子野
異矣子野有命立昭公故穆叔雖不欲而不能止也
巳亥仲孫羯卒冬十月滕子來會葬癸酉葬我君襄公十有一月莒
人弑其君密州
經以傳爲案傳有乖繆則信經而棄傳可也若密州之事是矣左
氏稱莒子生去疾及展輿旣立展輿又廢之莒子虐國人患焉展
輿因國人以攻莒子弑之乃立信斯言則子弑其父也而春秋有
不書乎故趙匡謂其文當曰展輿因國人之攻莒子弑之乃立而
後來傳寫誤爲以字爾左氏博通諸史敘事尤詳能令後人得見
本末因以求意經文可知而門弟子轉相傳授日月旣久浸失本
眞如書晉趙盾許世子止等事詳攷傳之所載以求經之大義可
也而傳不可疑如莒人弑其君密州獨依經之所書以證傳之繆
誤可也而傳不可信盡以爲可疑而廢傳則無以知其事之本末
盡以爲可信而任傳則經之弘意大旨或泥而不通矣要在學者
詳攷而精擇之可也
