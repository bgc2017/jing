春秋正義卷第十六宣公
國子祭酒上護軍曲阜縣開国子臣孔穎逹等奉
勑撰
正義曰魯世家云宣公名倭或作接文公之子敬嬴所生以匡王
五年即位是歲歲在寿星謚法善問周逹曰宣元年注不譏至
四年正義曰文公喪未期此時已娶違礼不譏者此事甚悪
言不侍貶責而其悪自明也昭元年公羊傳曰春秋不待貶絶而
罪悪見者不貶絶以見罪悪貶絶然後罪悪見者貶絶以見罪
悪是其義也文四年逆婦姜于斉傳云卿不行非礼也是卿为
君逆之例也注称婦至闕文正義曰宣公母敬嬴在是有姑
也夫人以姜為姓举姓而称姜氏去氏称姜則不成文義知不称
氏者史闕文也傳言新作延廐而經无作字是作傳之時經猶未
闕扵後經始闕耳此文傳亦无氏知是本史先闕故云史闕文而
不云經闕文也史文旣闕仲尼不正之者以无所襃貶故因其詳
略也諸經所闕者或史文先闕仲尼不改或仲尼具文在後始闕
公羊榖梁漢初始为其傳見其闕文妄为之說非其實也公羊傳
曰夫人何以不称姜氏貶曷为貶譏喪娶喪娶者公也則曷为貶
夫人内无貶于公之道内无貶于公之道則曷为貶夫人夫人与公
一体也榖梁之意亦然先儒取以为說服虔云古者一礼不備貞
女不從故詩云虽速我訟亦不女從宣公旣以喪娶夫人從亦非
礼故不称氏見略賤之也杜不然者女之出嫁事由父母夫来取
之父母許之豈得問礼具否拒逆昏姻之命從夫喪娶父母之咎
自可罪其父母何以貶責夫人若其貶責夫人當去夫人之号減
一氏字復何所明夫人之称姜氏猶遂之称公子也舍遂之族而
去子称公可乎亦知遂不可去子称公夫人復安可以去氏称姜
也逆婦姜于斉以卿不行變文略賤此經貶遂不称公子以成夫
人之尊非略賤之事也詩責強暴之男行不由礼陳其争訟之
辞述其守貞之意此豈是宣公滛掠而𣣔令斉女守貞哉
注放者至以遠正義曰舜典云流宥五刑孔安国云流放之法
寬五刑是放者有罪當刑而不忍刑之寬其罪而放棄之也三
諫不從待放而去者彼虽无罪君不用其言任令自去亦是放棄
之義放之与奔俱是去國而去情小異釈例曰奔者廹窘而去逃
死四隣不以礼出也放者受罪黜免宥之以遠也臣之事君三諫
不從有待放之礼故傳曰義則進否則奉身而退廹窘而出奔及
以礼見放俱去其国故傳通以違为文仲尼修春秋又以所称为
優劣也言優劣者放者君舍其罪緩步而出是其優也奢者止則
懼死奔馳而去是其劣也昭八年椘人執陳公子招放之于越哀
三年蔡人放其大夫公孫獵于吳与此胥甲父等皆甘心受罪黜
其官位宥之以適遠方是实放而書放也襄二十九年傳称斉公孫
虿公孫竈放其大夫高止扵北燕書曰出奔罪高止也高止好以
事自为功且專故難及之彼罪高止故实放而書奔也然則文十四
年傳称宋高哀不義宋公而出遂来奔高哀無罪亦改放而書奔
者放者緣遣者之意为義奔者指去國之人立文拠其所往之処皆
是從外来耳高哀身来至魯自魯而称来奔不書宋人之意故不
淂言放此乃外内之文異耳叛者以地適他称叛入魯則称来奔
亦此之類也注傳言至蓋闕正義曰陳宋俱被椘侵明其並
救二国傳称救陳宋而經無宋字故設疑云蓋闕也服虔云趙盾
旣救陳而椘師侵宋趙盾𣣔救宋而椘師觧去案經傳皆言侵陳
遂侵宋陳在宋南是先侵陳去陳乃侵宋也若趙盾越宋而南陳
猶及椘師北廻救宋安淂不及椘也若言𣣔救宋而椘师觧去則
救陳之時椘师已向宋矣何以書救陳也蓋以陳旣被侵方始告
晉晉人起師救陳椘又移師侵宋晉師比至扵郑椘師旣已去矣
故諸国會于棐林同共伐郑棐林郑地明晉始至郑不淂与椘相
遇故竟无戰事言救陳宋者皆是致其耳注晉師至林鄕
正義曰晉本興师为救陳宋但椘師已去故四国之君往會晉師
与共伐郑言于棐林者行會礼然後伐桓十五年公會宋公衛侯
陳侯于袲伐郑亦行會礼乃伐与此同也晉師趙盾为將不言會
趙盾而言晉師者取扵兵會非好會言所會會其兵非會其人故
称師案定八年公會晉師于瓦注云卿不書礼不敵公知此非为
趙盾不敵公侯称師者沈氏云此會有宋公陳侯等猶成二年會
于蜀有蔡許之君故知此非为趙盾不淂敵諸侯但取扵兵會彼
會于瓦唯有公故知与此異耳傳注諸侯至釈之正義曰氏
者位尊乃賜是臣之寵号具名氏所以尊君命言君命重故貴臣
行行人貴則君命尊也諸侯之卿出入称名氏者若宋花元衛元
咺之類是也如魯卿公孫敖喪皈尚称氏明生歸亦然其皈父意
如叔孫婼不称氏者各有所为与常例不同也會盟征伐具名氏
者皆是尊君命也傳獨扵此發者为其与还文不同故扵此釈之
釈例曰昏礼虽奉時君之命其言必称先君以为礼辞故公子翬
逆女傳曰脩先君之好公子遂逆女傳称曰尊君命互發其義也
注遂不至備矣正義曰公子亦是寵号其事与族相似魯臣有
罪則貶去其族族去則非卿今遂与夫人俱至物无两大人不並
尊若從夫人者尊則夫人卑矣故替其尊称令從夫人者卑則夫
人尊矣釈例曰往必称族以示其重还虽在塗必舍族以替之所
以成小君之尊是其義也成十四年叔孫僑如逆女及以夫人至
其文与此正同彼傳云称族尊君命舍族尊夫人此傳不言称族
舍族者釈例曰傳云公子遂如斉逆女尊君命也遂以夫人婦姜
至自斉尊夫人也叔孫僑如逆女則往曰称族还曰舍族然則公
子公孫繫公之常言非族也是言公子非族故与彼異文公子虽
則非族称舍亦与族同故其言尊君命尊夫人与彼亦不異也所
以異者族必君賜乃称之公子公孫繫公之常言不湏待賜乃
称之耳注胥甲至扵険正義曰案彼傳胥甲与趙穿同
罪放胥甲而舍趙穿者扵時趙盾为政穿是晉君之壻或本罪
輕扵胥甲故淂无咎注篡立至位定正義曰春秋之世王政
不行諸侯自相推戴廢立不由天子篡弑而立則隣国討之若与
之會則序之扵列成其为君諸侯旣已为會則臣子不淂復討若
其殺之則与弑君罪同宣公殺子悪而取国常畏魯人討己心不
自安納賂請會故旣与斉會而公位乃定成十五年戚之會討曹
成公成公淂列于會後曹人請于晉曰先君无乃有罪乎若有罪
則君列諸會矣是列會則位定也注文十至受賂正義曰杜以
傳言皆取賂而还必有二事乃淂称皆故指二扈之盟以充皆義
劉炫云案傳數晉罪近發宋弑昭公前扈之盟文所不及何當虚
指其事言皆取賂炫謂宋及晉平取宋賂为魯討斉取斉賂也案
此言會諸侯于扈文承宋人之弑昭公下知非十七年會于扈旣
取宋賂又取斉賂而称皆必为十七年十五年二扈之盟者案十
七年會于扈尋檢經傳全無为魯討斉之事豈淂違背經傳妄
指十七年乎但宋弑昭公其罪旣大故先言之为魯討斉其失小
故後言之刘炫以傳文先後顛倒又以會于扈为十七年之事違
背經傳而規杜非也取賂而还書本或云取斉賂而还検勘古本
及杜注意並无斉字文十七年宋及晉平唯受宋賂十五年會扈
受斉賂耳傳言皆者皆斉宋也故知皆取斉賂者非也秦急崇
正義曰崇是秦之与国故秦人急扵援崇二年宋華至生帥師
正義曰此花元皈生及哀二年趙鞅䍐逹客主各言帥師者皆是
將尊師衆故並具其文或扵皈生之下无帥師之字脱耳注淂大
至縣南正義曰此獲花元生也哀十一年獲斉国書死也以此
知生死皆曰獲昭二十三年傳云書曰胡子髠沈子逞滅獲陳夏
齧君臣之辞也傳言書曰是仲尼變例也注郑为至称人正
義曰諸經貶諸侯之卿称人者傳皆言其名氏此傳唯称趙盾及
諸侯之師侵郑諸侯之將不言名氏則實是微者非貶之也趙盾
畏椘而还故貶之称人釈例曰郑受椘命伐宋大敗宋師獲其二
卿此晉之不競也晉扵是申命衆国大起其衆將以雪宋之耻取
威定霸趙盾为政而畏越椒之盛不敢遂其所志託辞班師失宋
之心孤諸侯之望所以致貶也注灵公至四年正義曰釈例
曰經書趙盾弑君而傳云灵公不君又以明扵例此弑宜称君也
弑非趙盾而經不變文者以示良史之意深責執政之臣傳故特
見仲尼曰越竟乃免明盾亦應受罪也虽原其本心而春秋不赦
其罪蓋为教之遠防傳君子至戮也正義曰軍法以殺敵为
上將軍臨戰必三令五申之狂狡失即戎之礼違元帥之命曲法
以拯郑人宜其为禽也昭明也兵戎之事明此果毅以聽之之謂
礼能殺敵人是名为果言能果敢以除賊致此果敢乃名为毅言
能彊&KR1063;以立功易之戮也反易此道則合刑戮也昭謂明曉此礼
致謂逹之扵敵毅強也能致用此意乃为強人言在軍對敵必湏
殺也尚書成湯數桀之罪以誓衆云尔尚輔予一人致天之罰予
其大賚汝尔不從誓言予則孥戮汝武王數紂之罪以誓衆云勗
哉夫子尚桓桓如虎如貔如熊如羆于商郊𡭗所不勗其于𡭗躬
有戮二王以至聖伐至悪尚誓衆使多殺是軍法務在多殺殺敵
乃为礼也公羊善宋襄公不鼓不成列以为文王之戰亦不過此
武王之戰旣知不然文王之戰豈當若是審如公羊之言文王未
曉戰法其不能身定天下豈为此乎注疇昔猶前日也正義曰
礼記檀弓云孔子謂子貢曰吾疇昔之夜萝坐奠扵两楹之間郑
玄云畴昔猶前日也是相傳为然注畫馬为文正義曰謂文
飾雕畫之若朱其尾鬛之類也見叔至来奔正義曰叔牂卑
賤故淂先皈華元見而安慰之曰往奔入郑軍者子之馬自然非
子之罪叔牂自知前言已顯不敢隐諱乃對元曰非馬也其人也
言是已为之叔牂旣荅華元而即来奔魯耳服虔載三說皆以子
之馬然为叔牂之語對曰以下为花元之辞賈逵云叔牂宋守門
大夫花元旣見叔牂牂謂花元曰子見獲扵郑者是由子之馬使
然也花元對曰非馬自奔也其人为之也謂羊斟驅入郑也奔走
也言宋人贖我之事旣和合而我即来奔耳郑衆云叔牂即羊也
也在先淂皈花元見叔牂牂即誣之曰奔入郑軍者子之馬然也
非我也花元對曰非馬也其人也言是女驅之耳叔牂旣与花元
合語而即来奔魯又一說叔牂宋人見宋以馬贖花元謂元以贖
淂皈謂元曰子之淂来當以馬贖故然花元曰非馬也其人也言
已不由馬贖自以人事来耳贖事旣合而我即来奔杜以傳文見
叔牂而即言曰則曰下皆當为花元之語不淂为叔牂之辞且以
花元与賤人交語而称對曰謂皈国而言来奔皆扵文不順又羊
斟与叔牂當是名字相配故不從三家而别为之說采郑氏来奔
为奔魯耳合是聚合言語故云合猶荅也注植將主也正義
曰周礼大司馬大役属其植郑司農云植謂部曲將吏故宋城華
元为植廵功是植謂將領主帥监作者也廵功謂廵城檢作功也
注睅出目皤大腹正義曰說文云睅大目也目大則出見故云
出目也皤是腹之狀腹以大为異故为大腹也注于思多鬢之
㒵正義曰賈逵以为白頭㒵成十五年花元为右師距此三十
二年計未淂頭白故杜以为多鬢㒵亦是以意言之耳犀兕尚
多正義曰釈獸云犀似豕郭璞曰形似水牛豬頭大腹庳腳腳
有三蹄黑色三角一在頂上一在額上一在鼻上鼻上者食角也
小而不橢好食棘亦有一角者刘歆期交州記曰犀出九德毛如
豕蹄有甲頭似馬吳錄地理志云武陵阮南縣以南皆有犀釈獸
云兕似牛郭璞云一角青色重千斤說文云兕如野牛青毛其皮
坚厚可制鎧交州記曰兕出九德有一角角長三尺餘形如馬鞭
柄偏檢書傳犀兕二獸並出南方非宋所有假令波及宋国必不
能多言尚多者苟以荅謳者耳宰夫胹熊蹯正義曰字書過
孰曰胹命此宰夫胹熊蹯其蹯不至扵孰以其違命故殺之
注畚以至筥属正義曰周礼挈壷氏挈畚以令軍糧郑衆云縣
畚于廪假之処畚所以盛糧之器故以畚表廪說文云畚蒲器可
以盛糧韓詩外傳云鮑焦挈畚采𬞞遇子貢扵道是畚可以盛糧
盛菜以草索为之今人猶有此器形制似筥故为筥属過朝以示
人令衆懼已將諫至継之正義曰言二人將𣣔相隨入諫士
季謂盾曰子是尊卿令与子俱諫而不入則莫之能継續为諫會
是卑卿請先往諫不入則子継之三進及溜正義曰溜謂簷
下水溜之処入門伏而不省起而更進三進而及扵君之屋溜言
廹扵公之前也趨登至非礼正義曰此言飲趙盾酒是小飲酒
耳非正燕礼燕礼献酬之後方脫屦升堂行无筭爵非止三爵而
已其侍君小飲則三爵而退玉藻云君子之飲酒也受一爵而色
洒如也二爵而言言斯礼已三爵而油油以退郑玄云礼飲過三
爵則敬殺可以去矣是三爵礼訖自當退也提彌明言此之時未
必已過三爵假此辞以悟趙盾耳遂扶至&KR0729;焉正義曰服虔
本扶作跣注云趙盾徒跣而下走礼脫屦而升堂降階乃納屦堂
上无屦跣則是常何須云遂跣而下且遂者因上生下之言提弥
明言訖而遂不淂为趙盾遂也杜夲作扶言扶盾下階也服虔云
嗾㖩也夫語辞獒犬名公乃㖩夫&KR0729;使之噬盾也釋畜云狗四尺
为獒是大犬之名以其使之噬盾故云獒猛犬也注宦学也
正義曰曲礼云宦学事师則二者俱是学也但宦者学仕宦学者
尋經藝以此为異耳注簞笥也正義曰郑玄曲礼注云圓曰
簞方曰笥然則俱是竹器方圓異名耳故以簞为笥郑玄論語注
亦云簞笥也注穿趙至弟子正義曰晉語云趙衰趙夙之弟
卋族譜盾是衰子穿是夙孫是穿为盾之從父昆弟之子也卋本
夙为衰祖穿为夙之曾孫世本轉寫多誤其本未必然也注越
竟至討賊正義曰哀八年傳公山不狃云君子違不適讎国未
臣而有伐之奔命焉死之可也注云未臣所適之国則可还奔命
死其難如彼傳文虽則出奔臣義未絶此注云越竟則君臣之義
絶者以仲尼云越竟乃免出竟則免責明其義已絶也襄三十年
郑人殺良霄傳曰不称大夫言自外入也去国不称大夫是为義
絶之驗且受君之命乃淂为臣今君𣣔殺已逃奔他国君之扵臣
旣已絶矣臣之扵君能无絶乎董狐云子为正卿反不討賊明其
威足討賊卿位猶在故責之耳我以君寵淂为国卿杖君之威故
群下用命亦旣失位出奔国人不復畏我国内自有賊乱非我所
能禁之故越竟淂免由義絶故也不狃之言謂已以他故出奔非
是君𣣔殺已閔其宗国宜还救之昭二十一年宋公子城以晉師
救宋是其事也襄二十七年傳曰崔氏之乱申鮮虞来奔僕賃扵
野以喪莊公彼是公之寵臣去国而行君服豈復責无罪而將見
殺逃竄而淂免死者皆令反服君乎礼檀弓曰穆公問扵子思曰
为旧君反服古与子思曰古之君子進人以礼退人以礼故有旧君反
服之礼也今之君子進人若將加諸膝退人若將隊諸淵无为戎
首不亦善乎又何反服之礼之有是言去国虽同本情有異不可
以一槩論也注黑臀晉文公子正義曰周語單襄公云吾聞成
公之生也其母夢神規其臀以黑曰使有晉国故命之曰黑臀晉
卋家成公者文公少子其母周女也初麗至公子正義曰服
虔云麗姬与献公及諸大夫詛无畜群公子𣣔令其二子專国杜
虽不注義似不然若麗姬身为此詛姬死即應復常何淂比至於
今国无公族豈復文襄之覇遂踵麗姬法乎蓋为奚斉卓子以庶
篡適晉国創其为乱不用復畜公子案檢傳文及国語文公之子
雍在秦樂在陳黑臀在周襄公之孫談在周則是晉之公子悉皆
出在他国是其因行而不改成公今始革之故傳本其初也則是
国内因麗姬之乱乃設此詛非麗姬自为詛也若麗姬为詛不湏
言麗姬之乱以言之乱知其創麗姬也自此之後虽立公族而顕
者亦少唯有悼公之弟揚干悼公之子慭二人名見於傳昭十八
年郑人救火子産辞晉公子公孫扵東門以外更无其人良由偪
扵六卿不被任用故耳注无公至之官正義曰不畜群公子
故无公族是公族之官掌教公之子弟也下注云餘子適子之母
弟亦治餘子之政餘子属餘子之官則適子属公族之官也孔晁
注国語云公族大夫掌公族及卿大夫子弟之官是卿之適子属
公族也晉語云栾伯請公族悼公曰荀家惇惠荀會文敏黶也果
敢无忌慎靖使兹四人者为之膏梁之性難正也故使惇惠者教
之文敏者道之果敢者諗之慎靖者脩之使兹四人者为公族大
夫是公族主教誨也注餘子至之政正義曰下庶子为妾子
知餘子則是適子之母弟也言亦为餘子則知餘子之官亦治餘
子之政令主教卿大夫適妻之次子也下云庶子为公行掌率公
之戎車則公行不教庶子然則卿大夫之妾子亦是餘子之官教
之矣注庶子至戎行正義曰下句趙盾自以为庶为旄車之
族則旄車之族即公行也車而謂之公行知其掌率公戎車之行
列也晉扵至公行正義曰此晉有公族餘子公行詩魏風有
公族公路公行其公族公行旣同公路似此餘子但餘子不主路
車公路非餘子也當与公行为一以其主君路車謂之公路主車
行列謂之公行其實正是一官詩人變文以韻句耳周礼无此三
官之名夏官有諸子下大夫二人掌国子之倅事与公族同也春
官有巾車下大夫二人掌王之五路事与公行同也无餘子同者
天子諸侯礼異耳注旄車至旄車正義曰主公車行列謂之
公行車皆建旄謂之旄車之族詩云孑孑干旄又曰建旐設旄
是公車必建旄也周礼主車之官謂之巾車巾者衣也主衣飾之
車謂之巾車此掌建旄之車謂之旄車之族盾本卿之適子其子
卋承正適當为公族使辟屏季故更为旄車之族自以身为妾子
故使其子为妾子之官知非盾身自为旄車之族而云使其子者
旄車之族賤官耳盾身旣为正卿无容退掌賤職六年經称晉趙
盾衛孫免侵陳仍書扵經非身退位故知使其子耳原同長而使
趙括者沈氏云以其君姬氏之爱子故使之非正適也注盾以至
之適正義曰族即属也故官属者父時旧官属也將父時官属尽
与屏季使季为衰之正適也盾之此意𣣔令身死之後使屏季承
其父後为趙氏宗主但晉人以盾之忠更使其子朔承盾後耳三年
注再与文同盟正義曰蘭以僖三十三年即位文二年盟于垂
隴七年于扈十四年于新城魯郑俱在當言三同盟而云再者以
扈之盟經文不序諸侯故不數刘炫規之非也傳注言牛至而
祭正義曰案經牛死在正月郊當用三月其間足淂養牛牛虽一
傷一死當更改卜取其吉者郊天之礼不可廢也牛死而遂不郊故
为非礼也不郊非礼則扵礼淂郊礼諸侯为天子斬衰天王崩未
葬而淂郊者不以王事廢天事也引曾子問者举輕以明重也初
死以至扵殯啓殯以至反哭扵此之間五祀之不行耳旣殯之後
啓殯以前五祀之祭猶尚不廢郊天必不廢矣故郑注云郊社亦
然王制云喪三年不祭唯祭天地社稷为越紼而行事郑玄云不敢
以卑廢尊紼輴車索礼天子殯扵西序櫕車而塗之繫紼以備火
災言越紼而行事是在殯淂祭也案曾子問旣殯而祭其祭也尸入
三飯不侑酳不酢而已矣謂尸唯三飯祝不侑勸其食食罷主人酌
酒酳尸尸不酢主人曾子問又云已葬而祭祝畢献而已謂尸飯而侑勸
訖酳尸尸酢主人酢訖又布祝席祝坐主人酌酒以献祝献畢而止
故郑注云旣葬弥吉畢献祝而後止是也郑又注彼云天子七祀
言五者關中言之案礼記祭法云王为群姓立七祀曰司命曰中
霤曰国門曰国行曰泰厉曰戶曰竈王自为立七祀諸侯为国立
五祀曰司命曰中霤曰国門曰国行曰公厉諸侯自为立五祀大夫
立三祀曰族厉曰門曰行適士立二祀曰門曰行庶士庶人立一
祀或立戶或立竈是其義也注螭山至水神正義曰螭山神
獸形魅怪物先儒相傳为然魯語仲尼云木石之怪䕫罔两水之
怪竜罔象則罔两是木石之神社以为水神者魯語賈逵注云
罔两罔象言有䕫竜之形而无實体然則罔兩象皆是虚无當
總彼之意非神名也上句言山林川沢則螭魅罔两四神文十八
年注螭魅山林異氣所生螭魅旣为山林之神則罔兩宜为川沢
之神故以为水神也注載祀皆年正義曰釈天云唐虞曰載
商曰祀周曰年孫炎云載取物終更始祀取四時祭祀一訖年取
年糓一孰是載祀皆年之别名複言之耳律歴志云商三十一王
六百二十九年卜世至七百正義曰律歴志云周三十六王
八百六十七年過卜數也夢天使与已蘭正義曰夢言天者
皆非天也此旣言天使与巳蘭即云余为伯鯈即非天也伯鯈不
淂自称为天天不淂變为伯鯈明是夢者恍惚之言耳成五年
晉趙嬰夢天使謂巳祭余余福女上天之神聦明正直寧當就滛
乱之人降福以求食乎昭四年叔孫穆子夢天壓已弗勝号豎牛
助而勝之若是上天之神寧當与豎牛争力而不勝也明皆恍惚
之言或别有邪神夢者不識而妄称天耳朝于椘正義曰諸
侯大子攝行父事称朝此公子士非大子亦称朝者以大子称朝
故傳亦通言之其實合称聘耳四年傳注弟二指正義曰大
射礼云右巨指鉤弦郑玄云右巨指右手大擘也又曰設决朱極
三郑玄云極猶放也所以韜指利放弦也以朱韋为之三者食指
將指无名指小指短不用然則手之五指之名曰巨指食指將指
无名指小指也定十四年傳闔閭傷將指取其一屦注云其足大
指見斬遂失屦謂大指为將指者將者言其將領諸指也足之用
力大指为多手之取物中指最長故足以大指为將指手以中指
为將指其食指者食所偏用服虔云俗所謂啑鹽指也黿
正義曰說文云黿大鼈也玄中要記曰千歲之黿能与人語
凡弑至之罪正義曰晉語云趙宣子曰大者天地其次君臣則君
臣之交猶父子也君无可弑之理而云弑君称君君无道者弑君
之人固为大罪𣣔見君之无道罪亦合弑所以懲創將来之君兩
見其義非赦弑君之人以弑之为无罪也釈例曰天生民而樹之
君使司牧之群物所以繫命故戴之如天親之如父母仰之如日月
事之如神明其或受雪霜之嚴雷電之威則奉身皈命有死无貳
故傳曰君天也天可逃乎此人臣所執之常也然夲无父子自然
之恩末无家人習翫之爱高下之隔縣殊壅塞之否万端是以居
上者降心以察下表誠以感之然後能相親也若亢高自肆群下
絶望情義圯隔是謂路人非君臣也人心苟离則位号虽存无以
自固故傳例曰凡弑君称君君无道称臣臣之罪称君者唯書君
名而称国称之以弑言衆之所共絶也称臣者謂書弑者主名以
垂来世終为不義而不可赦也然君虽不君臣不可以不臣故宋
昭之悪罪及国人晉荀林父討宋曰何故弑君猶立文公而还深
見貶削懷諸賊乱以为心者固不容扵誅也若郑之皈生斉之陳
乞楚之公子比虽本无其心春秋之義亦同大罪是以君子慎所
以立也諸侯不受先君之命而篡立得与諸侯會者則以成君書
之斉商人蔡侯班之屬是也若未得接扵諸侯則不称爵楚公子
棄疾殺公子比蔡人殺陳佗斉人殺无知衛人殺州吁公子瑕之
属是也諸侯篡立虽以會諸侯为正此列国之制也至扵国内策
名委質即君臣之分已定故殺不成君者亦与成君同義傳曰會
于平州以定公位又云若有罪則君列諸會矣此以會为断也經
書趙盾弒君而傳云灵公不君又以明扵例此弑宜称君也弑非
趙盾而經不變文者以示良史之意深責執政之臣傳特見仲尼
曰越竟乃免明盾亦應受罪也醫不三卋不服其藥古之慎戒也
人子之孝當尽心嘗禱而已藥物之斉非所習也許止身为国嗣
国非无醫而輕果進藥故罪同扵弑二者虽原其本心而春秋不
赦蓋为教之遠防也椘灵无道扵民扵例當称国以弑公子比首
兵自立椘衆散皈而灵王縊死故以比为弑主也比旣淂国国人
驚乱棄疾從而扇之比懼自殺皆棄疾之由故書公子棄疾殺公
子比也左氏義例止此而已其餘小異皆從赴也刘賈許穎以为
君悪及国朝則称国以弑君悪及国人則称人以弑案傳郑灵宋
昭經文異而例同故重發以同之子弑其父又嫌異扵他臣亦重
明其不異旣不碎别国之与人而傳云莒紀公多行无礼扵国大
子僕因国人以弑之經但称国不称人知国之与人虽言别而事
一也杜言小異從赴者宋之蒙沢楚之乾谿俱是国内而弑捷不
書蒙沢斉商人衛州吁俱是公子而州吁不称公子諸如此類所
有不同皆從赴也此弑君之例有君罪臣罪之異而諸侯出奔皆
不書逐君之人以罪臣者以君之見弑未必皆为無道故立臣罪
之文以見君有無罪死者国君而被臣逐悉是不能固位其罪皆
在扵君故杜諸侯出奔例云諸侯奔者皆廹逐而苟免非自出也
仲尼之經更没逐者主名以自奔为文者責其不能自安自固所
犯非徒所逐之臣也蔡侯朱虽無罪拠其失位出奔亦其咎也是
說逐君無罪臣之文意也注漳澨漳水边正義曰釈例云漳
水出新城沶卿縣南至荆山東南經襄陽南郡當陽縣入沮尔雅
水边之名唯有厓涘岸滸無以澨为水邊者但此云漳澨成十五年
云決睢澨睢漳皆水名举水名而言澨知澨是水邊也及鼓跗
著扵丁寧正義曰車上不淂置簨虚以縣鼓故为作跗若殷之
楹鼓也言著扵丁寧則丁寧是器晉語云伐備鍾鼓聲其罪也
戰以淳于丁寧儆其民也是丁寧戰之用也周礼鼓人以金錞和
鼓郑玄云錞淳于也其形圓如碓形以金鐲節鼓郑玄云鐲鉦也
形如小鐘軍行鳴之以为鼓節是錞即淳于鐲即丁寧故先儒皆
以鐲为鉦之别名丁寧即鉦也注兵車至之蓋正義曰服虔
云笠轂轂之蓋如笠所以蔽轂上以禦矢也一曰車轂上鐵也或
曰兵車旁幔輪謂之笠轂杜以彼为不安故改之而为此說亦是
以意而言差扵人情为允耳王使至是矣正義曰此是強軍
人之心耳息有此矢矢當有法不淂無人学作唯三而已且射
中王車由射之工不申矢善若其由矢王国猶有一矢何不一發
以取越椒注易其名正義曰言越椒之乱合誅絶其族今更存
立故命曰生言應死而重注五年注高固至諸侯正義曰僖
五年公孫兹如牟注云娶扵牟也卿非君命不越竟故奉公命聘
扵牟因自为逆然則此高固亦是固来聘而自逆也經書公孫兹
如牟是以聘为文此高固以逆为文不言聘者此二者皆以非君
之命不淂越竟請君行聘而因自逆妻本意为逆不为聘也從魯
而出私娶輕而君命重故書聘不書逆自外而來則嫁女重而受
聘輕故書逆不書聘内外之異文耳諸侯嫁女扵大夫則使大夫
为之主而書扵經者行礼为尊卑不敵故使大夫为主耳其女適
他族以先公遺体許人必告扵廟故書之耳嫁扵諸侯者皆書其
歸此不書皈者差降扵諸侯也非斉夫人不淂言歸于斉若言皈
于斉高氏則下嫁扵大夫非公之敵故不淂書其歸也注叔姬
寧固反馬正義曰傳言来反馬也拠高固为文耳嫌叔姬亦为
反馬故辯之二者各有所为而相随行耳女旣適人當称夫族宋
蕩伯姬是其事也叔姬已適高氏而猶言子叔姬者以其新歸扵
夫反馬乃成为婦今始来反馬故以父母之辞言之傳注公旣
至示過正義曰凡公行还書至者往反无咎喜之而告廟也公如
斉見止求与高固为昏方始淂歸當以恥而不告亦復告廟飲至
故依常書之以示過釈例曰凡反行飲至必以嘉會昭告祖祢有
功則舍爵策勳無勲无労告事而已若夫執止之辱厭尊毁列所
以累其先君忝其社稷故當克躬罪已不以嘉礼自終宣公如斉
旣已見止連昏扵隣國之臣而行飲至之礼故傳曰書過也言書
過者書之以示公過也注適諸至明之正義曰俱是外来逆
女適諸侯諸侯遣臣来逆则称逆女紀裂繻来逆女是也適大夫
大夫自来逆則称所逆之字此高固来逆叔姬是也二文不同所
以别尊卑也傳言卿自逆者别其与君逆也莊二十七年莒慶来
逆叔姬文与此同不於彼發例者嫌此高固見廹而成昏与常例
或異故因此以明其不異也注礼送至示譏正義曰礼送女
適於夫氏留其所送之馬謙不敢自安扵夫若被出棄則將乘之
以歸故留之也至三月廟見夫婦之情旣固則夫家遣使反其所
留之馬以示与之偕老不復皈也法當遣使不合親行高固因叔
姬歸寧遂親自反馬与之俱来故經傳具見其事以示譏也儀礼
昏礼者士之礼也其礼無反馬故何休拠之作膏肓以難左氏言
礼無反馬之法郑玄荅之曰冠義云無大夫冠礼而有其昏礼則
昏礼者天子諸侯大夫皆異也士昏礼云主人爵弁纁裳緇衣乘
墨車從車二乘婦車亦如之此婦車出扵夫家則士妻始嫁乘夫
家之車也詩鵲巢云之子于皈百两御之又曰之子于歸百两將
之將送也國君之礼夫人始嫁自乘其家之車也則天子諸侯嫁
女留其乘車可知也高固大夫也来反馬則大夫亦留其車也礼
虽散亡以詩之義論之大夫以上其嫁皆有留車反馬之礼留車
妻之道也反馬壻之義也高固以秋九月来逆叔姬冬来反馬则
婦入三月祭行乃反馬礼也是說礼有反馬之法唯高固不宜親
行耳杜言三月廟見謂无舅姑者士昏礼婦至其夕成昏質明贊
見婦扵舅姑若舅姑旣没則婦入三月乃奠菜郑玄云奠菜者祭
菜也又記曰婦入三月然後祭行郑玄云謂助祭也曾子問篇端
称孔子曰三月而廟見称來婦也択日而祭扵祢成婦之義也郑
玄云謂舅姑没者也是舅姑没者以三月而祭因以三月为反馬
之節舅姑存者亦當以三月反馬也士昏礼又称若不親迎則婦
入三月然後壻見扵妻之父母此高固親迎則不須更見故譏其
親反馬也案杜注經云叔姬寧固反馬傳唯举反馬不言寧者以
寧是常事唯反馬非礼故傳举其非礼者六年傳注殪尽至習
也正義曰釈詁云貫習也殪死也言其死尽故以殪为尽盈其
貫者杜以为盈滿其心使貫習来伐刘炫云案尚書泰誓武王數
紂之悪云商罪貫盈言紂之为恶如物在繩索之貫不淂为習也
今知不然者以詩称射則貫兮先儒亦以为習故杜用焉義淂兩
通刘直以尚書之文而規杜過恐非也周書曰殪戎殷正義
曰如杜所注戎訓为兵謂以兵伐殷而殪尽也殪字宜在下以周
書本文故其字在上注豐上至滅亡正義曰豐卦震上离下
震为動离为明動而益明豐大之義豐卦上云變而为純离之卦
故为豐之离也杜以筮淂比卦爻變而为彼卦可言遇觀之否遇
坤之比耳此直口語不是揲蓍而亦言豐之离者周易論變为義
故虽不筮論易者必以變言其義故言豊之离也杜又引豐上六
至不覿凶皆周易之文也王弼以为上六以隂処極而最在外不
履扵位深自幽隐絶跡深蔵者也蔀者覆鄣之物也豐大其屋又
鄣蔽其家闇之甚也以甚闇而処大屋不能久享其利其屋虽
大其室將空故窺其戶而閴然无人也經三歲而不能顯見则凶
伯廖引此者義取無德而居乃屋不過三歲必滅亡七年衛侯
至来盟正義曰文二年晉人以公不朝使陽処父盟公以恥之
書曰及晉処父盟去其族以厭恥也然則公与大夫對&KR0576;則为恥
辱此良夫來盟無貶責者彼公親朝晉晉侯不与公&KR0576;故遣大夫
敵公是为恥辱此不貶責者其君不淂親来遣臣来与公盟不對
彼君非为恥也傳凡師至曰會正義曰釈例曰与謀者同志
之国彼我之計未定相与共謀講議利害計成而後行之故以相
連及为文不与謀而出師者謂不淂已而應命故以外合为文皆
拠魯而言之也公親會斉侯伐萊而傳以师出示例所以通卿大
夫帅師者也魯旣春會于曹以謀伐郑夏遂起師而更從不与謀
之文者厉公篡大子忽之位謀而納之非正故諱從不与謀之例
若夫盟主之今則上行乎下非匹敵和成之類故虽或先謀皆從
不与謀之例成八年晉士夑来聘且言將伐郯下云會伐郯是也
凡乞师者深求過理之辞執謙以偪成其計故虽小国乞之扵大
国大國乞之扵小国亦皆從不与謀之例臧宣叔卻錡是也傳以师
出为例是唯繫扵戰伐而刘賈許穎濫以經諸及字为義本不在
例今𣣔強合之所以多相錯伐也杜言小乞大大乞小者僖二十
六年公子遂如楚乞师成二年臧宣叔如晉乞师是小国乞扵大
国也成十三年郤錡来乞师十六年栾黶来乞师十七年荀罃
来乞师十八年士魴来乞师是大国乞扵小国也与謀者心俱𣣔
伐彼此同謀乞师者非彼所𣣔乞来为已也我乞彼者彼不与我
謀彼乞我者我不与彼謀是故凡言乞者皆從不与謀之例宣叔
是小乞大郤錡是大乞小除晉乞魯以外更無大乞小者故举郤
錡以辯乞小之事耳晉是盟主自是上行乎下例无与謀之文不
由卻錡乞师乃從不与謀之例注此无秋字蓋闕文正義曰
苗秀乃名为禾夏則无禾可取知此取必在秋此无秋字蓋闕文
注慢盟至諱之正義曰昭十三年公會刘子晉侯云云于平丘
八月甲戌同盟于平丘公不与&KR0576;扵時晉以讒慝弘多不与公盟
公不淂与非国之恥故書其同盟而顯言不与此時公實有罪为
晉所執不淂与盟是公之恥故諱而不書其盟若言諸侯实不盟
公無所可与然八年注義与五年書過同正義曰被執不以
为恥而亦告廟飲至故書之以示過也故杜云義与五年書過同
注蓋有至礼也正義曰下言其卒故疑有疾而还也聘礼曰賓
入竟而死遂也若賓死未將命則旣斂于棺造于朝介將命哀十
五年傳曰有朝聘而終以尸將事之礼是入所聘之竟則當遂行
黃是斉竟遂以疾还非礼也注有事至書地正義曰有事祭
也者謂禘祭也釈例以昭十五年有事于武宫傳称禘于武公則
知此言有事亦是禘也祭之日仲遂卒不言禘而略言有事者禘
事淂常不主書禘为下繹祭張本耳上言公子遂如斉此言仲遂
卒不言公子者此書有事为仲遂卒而書之与上相連猶是一事
因上行还間无異事省公子之文從可知也衛氏難杜云其間有
辛巳有事于大廟何淂为間无異事秦氏釈云有事于大廟是
为仲遂卒起文止是一事故云間无異事也旣不書公子而称仲
遂者時君所嘉寵故称其字非義例也定五年傳云季平子行
东野卒于房房是魯地卒扵竟内故不書其地垂是斉地非魯竟
故書地也注繹又至聲聞正義曰䋇又祭天文孫炎云祭之
明曰尋繹復祭也公羊傳曰繹者何祭之明日也糓梁傳云繹者
祭之且日之享賓也天子諸侯謂之为䋇少牢饋食大夫之礼
也謂之賓尸釈詁云䋇陳也是陳昨日之礼以賓敬此尸也公羊
傳曰万者何干舞也籥者何籥舞也其言万入去籥何去其有聲
者廢其无聲者知其不可而为之也猶者何通可以已也是万为
舞名礼明堂位曰朱干玉戚冕而舞大武干楯也戚斧也此舞者
左手執楯右手執斧故謂之武舞言王者以万人服天下故以万
为名詩言碩人之舞云左手執籥右手秉翟郑玄云籥如管六孔
何休云吹之以節舞也故吹籥而舞謂之文舞魯人知卿佐之喪
不宜作樂故去其有聲而不知廢繹納舞去籥悪其聲聞也尋
杜注意直云万舞名又注隐五年亦直云万舞也下問羽數則万
是舞之大名不取公羊万是干舞之義則執羽吹籥是为万舞故
杜云納舞去籥悪其聲聞是无干舞籥舞之别名也沈氏云案曾
子問嘗禘郊社簠簋旣陳天子崩后之喪廢則卿喪不廢正祭
繹是又祭为輕故當廢之注敬謚正義曰謚法夙夜勤
事曰敬雨不至克葬正義曰定十五年九月丁巳葬我君定公
雨不克葬戊午日下旱乃克葬彼云乃此云而者公羊傳曰而者何
難也乃者何難也曷為或言而或言乃乃難乎而也何休云難者臣子
重難不淂以正曰葬其君言乃者内而深言而者外而淺下&KR0628;日昳
久故言乃左氏無傳杜又不說或如公羊之言是史家異辞
傳注舒蓼二国名正義曰舒蓼二国名者蓋轉寫誤當云一国名
案釈例土地名有舒群舒舒蓼舒庸舒鳩以为五名則与文五年
滅蓼同蓋蓼滅後更復故椘今更滅之刘炫以杜为二国而規之
非也盟吳越而还正義曰譜云吴姬姓周大王之子大伯仲
雍之後大伯仲雍讓其弟季歴而去之荆蛮自号句吳句或为工
夷言發聲也大伯无子而卒仲雍嗣之當武王克殷而因封其曾
孫周章扵吳为吴子又别封章弟虞仲扵虞自大伯五卋而淂封
十二卋而晉滅虞虞滅而吳始大至壽夢而称王寿夢以上卋數
可知而不紀其年寿夢元年魯成公之六年也夫差十五年獲麟
之歲也二十三年魯哀公之二十二年而越滅吴越姒姓其先夏后
少康之庶子也封扵會稽自号扵越扵者夷言發聲也濱在南海
不与中国通後二十餘世至扵允常魯定公五年始伐吴允常卒
子句踐立是为越王越王元年魯定公之十四年也魯哀公二十二
年句踐滅吳霸中国卒春秋後七卋大为楚所破遂微弱矣外傳
曰芈姓歸越是越本楚之别封也或非夏后之後也注記礼至
下柩正義曰礼記諸言自某始者皆与後人为始此云始用葛
茀則自此以後常用葛故云記礼變之所由茀字礼或作紼或作
綍繩之别名也周礼遂人大喪属六紼天子用六也喪大記君葬
用四紼大夫士葬用二紼是紼者所以引柩也扵殯則已有之繫
扵輴車以備火災有災則引柩以辟火及葬則用之以下柩也
雨不至懷也正義曰曲礼云凡下筮曰旬之外曰遠某日旬之
内曰近某日喪事先遠日吉事先近日郑玄云丧事葬与練祥也
吉事祭祀冠取之屬也然則先近日先卜上旬不吉卜次旬又不
吉卜下旬喪事則先卜下旬卜葬先卜遠日辟不思念其親似𣣔
汲汲而早葬之也今若冒雨而葬亦是不思其親𣣔淂早葬故举
卜葬先遠日以證为雨而止礼王制云庶人葬不为雨止者郑玄
云虽雨猶葬礼儀少也九年注卒扵至日誤正義曰釈例扈
是郑地故云卒扵竟外黑臀以二年始立而云四与文同盟者杜
注春秋又为釈例前後經傳勘當備尽豈晉侯二年始立不于文
公之世而云四与文同盟必是後寫之誤蘇氏亦以为然劉炫以此
規杜非也其君卒或書地或不書地皆從赴今云卒扵竟外故書
地者晉侯實在竟外卒非以为例也劉炫云襄七年郑伯髠頑卒
于鄵昭二十五年宋公佐卒于曲棘竟内亦書地非竟外九月无
辛酉者下有十月癸酉杜以長歴推之癸酉是十月十六日辛酉
在前十二日耳故云九月无辛酉上有八月下有十月非月誤也
注三与文同盟正義曰郑父燬以僖二十五年卒郑代立其年
&KR0576;于洮二十六年于向二十八年于踐土文七年于扈十四年于
新城唯二与文同盟云三者以二三字体相近轉寫之誤耳若其
不然杜无容不委刘炫以此規杜非也注洩冶至書名正義
曰文八年宋人殺其大夫司馬貴之而不名此書洩冶之名是不
为春秋所貴故書名傳称臣者所以治煩去惑是以伏死而争則
直諫者臣之尽忠之事洩冶忠諫而死不为春秋所貴者釈例曰
魯哀之可諫者甚衆未聞仲尼之苦言至扵陳恒弑其君孔子沐
浴而朝告扵哀公求討不義顕事施舍足以致益者固人臣之所
當造膝也若乃情色之惑君不能淂之扵臣父不能淂之扵子臣
子而𣣔顯直扵其君父適所以益謗而致罪也陳灵公宣淫悖德
乱倫志同禽獸非尽言所救洩冶進无匡濟遠策退不危行言孫
安昏乱之朝慕匹夫之直忘蘧氏可卷之德死而无益故經同罪
賤之文傳特称仲尼以明之忠为令德非其人猶不可況不令乎
此其義也是說不貴洩冶之意也然則比干諫紂而死孔子称殷
有三仁焉善比干者家語云子貢曰陳灵公君臣宣滛扵朝洩冶
諫而殺之是与比干諫死同可謂仁乎孔子曰比干扵紂親則諸
父官则少師忠款之心在扵存宗廟而已固當以必死争之冀身
死之後紂當悔悟本志存扵仁者也洩冶之扵灵公位在大夫无
骨肉之親懷寵不去仕扵乱朝以區區之身𣣔止一国之淫昏死
而无益可謂狷矣詩云民之多辟无自立辟其洩冶之謂乎是言
洩冶之行不淂同扵比干之意也傳注不書至將帥正義曰僖二
十八年晉侯斉師宋師秦师及椘人戰于城濮彼注云宋公齊国皈父
秦小子憖旣次城濮以師属晉不与戰也彼以师属晉而經書其
师此全不書者彼虽公卿不行仍有大夫帥之將卑師衆故称师耳
此則全詩將帅以兵付晉并入晉軍林父独自帅之故唯書林父伐陳也
十年注斉略至無罪正義曰崔杼有寵扵惠公惠公旣薨高国
二家恐其藉前世之寵又有寵扵新君故畏其偪已因君薨而逐
之崔杼未有罪也斉人疑其事故不言其名略言崔氏見其举
族出奔耳及仲尼脩之大夫出奔無罪不名不名即是无罪故因
告称氏而書氏以見无罪若貴之或称官或称字如司城子哀之
類是也注王季至称字正義曰公羊傳曰王季子者何天子
之大夫也其称王季子何貴也其貴柰何母弟也是公羊以为
天王之母弟也母弟而称季子然則字季子也天子大夫例称字
襄三十年天王殺其弟佞夫母弟称弟此不言王弟者釈例云朝
聘盟會嘉好之事此兄弟之篤睦非義例之所興故仍旧史之策
或称弟或称公子是由義无所見故因其旧文其相殺害乃称弟
以示義耳注繹邾至沢山正義曰文十三年傳称邾迁于䋇
則䋇为邾之都矣更别有䋇邑今魯伐取之非取邾之都也亦因
䋇山为名蓋近在邾都之旁耳傳注典策至改旧正義
曰傳言且告以族不以名知法當以名告而斉人誤以族告也
釈例云若乃称司城以貴效節扵府人書歸父之还以善復命
扵介因斉人告辞以著其无罪蓋随事以示襃貶也傳旣
云書曰崔氏以明非罪復云且告以族不以名知典策之書
旧當以名通也斉国虽繆以族告適合仲尼所襃之实因而
不革以示無罪且明春秋之作或因仍舊史成文不必皆有
改也何休膏肓以为公羊譏世卿而難左氏蘇氏釈云崔杼祖
父名不見經則知非世卿且春秋之時諸侯擅相征伐猶尚不
譏世卿虽曰非礼夫子何由獨責又郑駮異義引尚書卋選𡭗労
又引詩刺幽王絶功臣之世然則興滅継絶王者之常譏卋卿之
文其義何在注違奔放也正義曰釈例曰廹窘而奔及以礼
見放俱去其国故傳通以違为文是言違兼奔放也注上某至
某名正義曰若言崔氏之守臣杼也大夫受氏當世守宗廟故
謂之守臣言守宗廟之臣也僖十一年管仲云天子之二守高国
在彼謂天子命之为守国之臣与此異也知此異扵彼者豈天子
命者出奔乃淂告扵諸侯餘臣出奔不淂告也且下句云失守宗
廟知守臣謂守宗廟之臣非守国也天子賜姓諸侯賜族對文則
姓与族别散文則可以通礼謂族人为庶姓故云上某出者姓其
实正是族也注玉帛之使謂聘正義曰聘礼執玉致命執帛
致享故云玉帛之使謂聘也下注云恩好不接故亦不告又昭二
十年曹公孫會自鄸出奔宋注云嘗有玉帛之使来告故書則杜
意以为奔者之身嘗有玉帛之使扵彼国已經相接則告之若奔
者未嘗往聘恩好不接則不告唯告奔者聘之国餘不告也刘炫
以为玉帛之使謂国家有交好之国皆告非指奔者之一身
注潁水至入淮正義曰釈例曰潁水出河南陽城縣陽乾山東
南經潁川汝隂至淮南下蔡縣入淮也注以四至卿礼正義
曰丧大記云君大棺八寸属六寸椑四寸上大夫大棺八寸属六
寸下大夫大棺六寸属四寸士棺六寸然則子家上大夫棺當八
寸今斵蕩其棺不使從卿礼耳不知斵薄之使從何礼也幽公
正義曰謚法動静乱常曰幽十一年注晉侯至狄地正義曰
凡諸侯聚會魯不与者皆歴序諸国云會于某地上盟于辰陵即
其事也狄從諸夏序列亦然僖二十年斉人狄人盟于刑是也此
異扵彼而云晉侯會狄是狄在彼地晉往會之故傳說晉大夫𣣔
召狄郤成子勸其勤是晉侯自往故以狄为會主成十五年會吳
于鍾离襄十年會吳于柤其意与此同注不言至辞也正義
曰討辞者言弑君之賊人人皆𣣔殺之作举国共殺之文故不言
楚子也襄二十七年衛殺其大夫寗喜亦是討賊但衛人自殺
其臣故称大夫徵舒非楚之臣不淂言殺其大夫諸放殺及執他
国之臣皆不言某国大夫者以人臣卑賤故没其爵号而空書名
氏注楚子至之後正義曰案傳楚子为陳討夏氏乱遂入陳
殺夏徵舒轘諸栗門此經先書殺夏徵舒後書入陳者拠先後事
实为文故杜注云楚子先殺徵舒而𣣔縣陳後淂申叔時諫乃後
封陳不有其地故書入在殺徵舒之後是其事也刘炫云楚子入
陳乃殺徵舒經先書殺徵舒後言入陳者以楚子夲意止𣣔討賊
无心滅陳及殺徵舒滅陳为縣後淂申叔時諫乃復封陳扵例不
有其地故云入陳言楚人旣殺徵舒楚子乃復入陳納二子扵陳
入陳之文为下納張本傳云書曰入陳納公孫寧儀行父于陈書
有礼也入納連文是入为納也昭八年楚师滅陳執公子招放于
越殺陈孔興彼心𣣔滅陈此則主为討賊無心滅陈而復封之君
子善其自悔故退入陈扵下隐其縣陈之過若其不然當云楚子
入陈殺夏徵舒如此則楚子夲为入陈因入乃討陳賊則是悪楚
子故書入在殺徵舒之後注二子至復之正義曰工子与君滛
昏致使君死国乱实罪人也今楚子入陈而納之乃是納罪人也
計応罪楚子而傳言書曰入陈納公孫寧儀行父于陈書有礼也
旣善椘子有礼则是恕彼之過故杜迹其合恕之由言賊討国復
是二子之力其功足以𥙷過故君子善楚侯之賈逵云二子不繫
之陳絶扵陳也悪其与君淫故絶之善楚有礼也案子紏捷菑皆
不繫国自是例之常賈說非也釈例云賈氏依放穀梁云称納者
内難之辞納公孫寧儀行父于陳言書有礼不可言内難也陈縣
而見復上下交驩二人虽有淫縦之闕今道楚匡陈賊討君葬威
權方盛傳称其礼理无所難此先儒說之不安也杜言扵時陈成
公播蕩扵晉者此傳云陈侯在晉襄二十五年傳云夏氏之乱成
公播蕩是也傳注艾獵孫叔敖正義曰服虔亦云艾獵蒍賈
之子孫叔敖也此年云令尹蒍艾獵明年云令尹孫叔敖明一人
也卋本艾獵为叔敖之兄世夲多誤本不必然注封人至計功
正義曰周礼封人凡封国封其四疆造都邑之封域者亦如之大
司馬大役与慮事受其要以待考而賞誅郑玄云慮事者封人
也扵有役司馬与之属賦丈尺与其用人數也是封人主造城邑
計度人數此云使封人故云其時主築城者慮事者謀慮城築
之事无则慮之訖則計功也史書多有无慮之語皆謂揆度前
事也注榦楨也正義曰釈詁云翰榦也舍人曰楨正也築牆
所立两木也翰所以當牆過鄣土者也彼楨为榦故謂榦为楨謂
牆之两頭立木也板在两旁卧鄣土者即彼文翰也平板榦
者等其高下使城斉也称畚築程土物正義曰畚者盛土之
器築者築土之杵司馬法輦車所載二築是也称畚築者量其
輕重均負土与築者之力也程土物謂鍬钁畚轝之属为作程
限備豫也注少西至之名正義曰礼以王父字为氏徵舒以
夏为氏知子夏是字少西是名言少西氏者氏猶家也言將討
少西之家以諸侯討而戮之正義曰經无諸侯而云以諸侯
討之諸侯皆慶者時有楚之属国從行也十二年邲之戰經不書
唐而傳云唐侯为左拒昭十七年長岸之戰經不書随而傳言
使隨人守舟明此時亦有諸侯但为楚私属不以告耳謂之夏
州正義曰謂之夏州者討夏氏鄕取一人以歸楚而成一州故
謂之夏州注没其至復礼正義曰言入陈納人为有礼也直
言入陈納人是沒其縣陈本意言陈国見存入而納此人耳是全
以討乱存国为文所以善其淂礼注为明至義也正義曰十
年郑及楚平既无其事謂經无之也郑徼事晉又无端跡亦謂經
所无也傳若不發此語不知楚以何故明年忽然圍郑为此特發
此傳以明後年圍郑之經也自厉役以来郑南北两属不專心
扵楚故楚未得志而明年圍之七年晉为黑壤之會郑伯在焉厉
役在黑壤之前九年傳言楚子为厉之役故伐郑事在黑壤之
後而彼傳不以黑壤興伐而遠称厉之役者楚子之志所恨在
扵厉役逃歸不为黑壤會晉故也上指厉役下指辰陵中包黑壤
此皆傳上下相包通之義也
春秋正義卷第十六
計一万六千一百一十一字
春秋傳卷第十六
宣公上
元年春王正月公即位
宣公爲弑君者所立受之而不討賊是亦聞乎弑也故如其意焉
而書即位以著其自立之罪而不嫌於同詞美一也有小大則褒
詞異惡一也有小大則貶詞異一美一惡無嫌於同
公子遂如齊逆女
魯秉周禮喪未朞年遣卿逆女何亟乎太子赤齊出也仲遂殺子
赤及其母弟而立宣公懼於見討故結昏于齊爲自安計越典禮
以逆之如此其亟而不顧者必敬嬴仲遂請齊立接之始謀也其
後滕文公定爲三年喪父兄百官皆不欲曰吾宗國魯先君莫之
行也喪紀浸廢夫豈一朝一夕之故自文宣莫之行矣此所謂不
待貶絕而罪惡見者也
三月遂以夫人婦姜至自齊
有不待貶絶而罪惡見者不貶絕以見惡夫人與有罪焉則待貶
而後見故不稱氏夫人其如何知惡無禮如野有死麕能以禮自
防如草蟲愆期有待如歸妹之九四則可免矣凢稱婦者其詞雖
同立義則異逆婦姜于齊病文公也以婦姜至自齊責敬嬴也敬
嬴嬖妾私事襄仲以其子屬之殺世適兄弟出主君夫人援成風
故事即以子貴爲國君母斬焉在衰服之中請昏納婦而其罪隱
而未見也故因夫人至特稱婦姜以顯之此乃春秋推見至隱著
妾母當國用事爲後世鑒者也槩指爲有姑之詞而不察其旨則
精義隱矣
夏季孫行父如齊
經書行父如齊而不言其故謂納賂以請會者傳也經有不待傳
而著者比事以觀斯得矣下書公會齊侯于平州則知此會行父
請之也又書齊人取濟西田則知其請蓋以賂也雖微傳其事著
矣諸侯立卿爲公室輔猶屋之有楹也而謀國如此亦不待貶絕
而惡自見者也不然以行父之勤勞恭儉相三君而無私積必能
以其君顯名與晏嬰等矣
晉放其大夫胥甲父于衛
放猶羈置母去其所比於專殺者其罪薄乎云爾或以爲近正非
矣大夫當官旣不請於天子而自命以爲有罪又不告於司宼而
擅刑猶不遠於正乎秦晉戰于河曲撓臾駢之謀者趙穿也若討
其不用命則當以穿爲首止治軍門之呼偕貶可也而獨放胥甲
父則以趙盾當國穿其族子而盾庇之也桃園之罪其志同形於
此矣故稱國以放見晉政之在私門而成上浸爲後戒也
公會齊侯于平州
按左氏曰會干平州以定公位魯宣篡立踰年舉國臣子旣從之
矣若之何位猶未定而有待於平州之會也春秋以來弑君篡國
者巳列於諸侯之會則不復致討故曹人以此請負芻于晉夫篡
弑之賊毁滅天理無所容於天地之間身無存没時無古今其罪
不得赦也以列於會而不復討是率中國爲戎夷棄人類爲禽獸
此仲尼所爲懼春秋所以作也然欲定其位者魯宣公宜稱及齊
而曰會者討賊之法也凢討亂臣賊子必深絶其黨而後爲惡者
孤矣
公子遂如齊
宣公篡立之罪仲遂主謀爲首惡初請于齊遂爲上客而並書介
使者罪叔孫得臣不能爲有無亦從之也大夫有以死爭者矣然
削而不書者以叔仲惠伯死非君命失其所也遂及行父則一再
見于經矣如齊拜成雖削之可也又再書于策者於以著其始終
成就弑立之謀以戒後世人臣或内交宮禁以固其寵或外結藩
鎮以爲之援至于殺生廢置皆出其手而人主不悟者其慮深矣
凢此皆直書于策而義自見者也
六月齊人取濟西田
魯人致賂以免討而書齊人取田者所以著齊罪春秋討賊尤嚴
於利其爲惡而助之者所以孤其黨夫齊魯鄰國盟主之餘業也
子惡弑出姜歸而宣公立不能聲罪致討務寧魯亂首與之會是
利其爲惡而助之也弑君篡國人道所不容而貨賂公行免於諸
侯之討則中國胥爲戎夷人類滅爲禽獸其禍乃自不知以義爲
利而以利之可以爲利而爲之也孟氏爲梁王極言利國者必至
於弑奪而後饜蓋得經書取田之意舉法如此然後人知保義棄
利亂臣賊子孤立無徒而亂少弭矣
秋邾子來朝楚子鄭人侵陳遂侵宋
楚書爵而人鄭者貶之也鄭伯本以宋人弑君晉不能討受賂而
還以此罪晉爲不足與也遂受盟于楚今乃附楚以亟病中國何
義乎書侵陳遂侵宋者以見潛師掠境肆爲侵暴非能聲宋罪而
討之也旣正此師爲不義然後中國之師可舉矣
晉趙盾帥師救陳
鄭在王畿之内而附蠻夷陳先代帝王之後而見侵逼此門庭之
寇利用禦之者也晉能救陳則存諸夏攘夷狄之師故特褒而書
救凢書救者未有不善之也如解倒懸如拯民於塗炭之中知此
義則知春秋用兵之意矣傳稱師救陳宋經不書宋此非闕文乃
聖人削之也前方以不能討宋上卿貶而稱人諸侯會而不序今
若書救宋則典刑紊矣
宋公陳侯衛侯曹伯會晉師于棐林伐鄭
列數諸侯而會晉趙盾榖梁子以爲大趙盾之事以其大之也故
曰師此說非也春秋立法君爲重而大夫與師其體敵列數諸侯
於帥師之下而又書大夫之名氏則臣疑於君而不可以爲訓其
曰會晉師此乃謹禮於微之意也其立義精矣棐林鄭地也前者
地而後伐以爲疑詞此其地則以著其美者一美一惡無嫌於同
冬晉趙穿帥師侵崇
崇在西土秦所與也晉欲求成于秦不以大義動之而伐其與國
則爲諼巳甚比諸伐楚以救江異矣而傳謂設此謀者趙穿也意
者趙穿巳有逆心欲得兵權託於伐國以用其衆乎不然何謀之
迃而當國者亦不裁正而從之也穿之名姓自登史策弑君于桃
園而上卿以志同受惡其端又見於此書侵以見所以求成者非
其道矣
晉人宋人伐鄭
宋人弑君旣列於會在春秋衰世巳免於諸侯之討矣論春秋王
法則其罪故在法所不赦也而晉人與之合兵伐鄭是謂以燕伐
燕庸愈乎其書晉人宋人非將卑師少蓋貶而人之也以貶書伐
者若曰聲罪致討而已有瑕則何以伐人矣
二年春王二月壬子宋華元帥師及鄭公子歸生帥師戰于大棘宋
師敗績獲宋華元
兩軍接刃主將見獲其負明矣又書師敗績詞不贅乎此明大夫
雖貴與師等也故將尊師少稱將不稱師師衆將卑稱師不稱將
將尊師衆並書于策者示人君不可輕役大衆又重將帥之選其
義深矣或曰元帥三軍之司命而輕重若是班乎自行師而言則
以元帥爲司命自有國而言則以得衆爲邦夲鄭使高克將兵禦
狄于境欲遠克也而不恤其師楚以六卒實從得臣恐喪師也而
不恤其將故經以棄師罪鄭以殺其大夫責楚明此義然後知王
者之道輕重之權衡矣
秦師伐晉
按左氏以報崇也遂圍焦晉用大師於崇乃趙穿私意而無名也
故書侵秦人爲是興師而報晉則問其無名之罪也故書伐世豈
有欲求成於強國而侵其所與可以得成者乎穿之情見矣宣子
當國筭無遺策獨懵於此哉其從之也而盾之情亦見矣春秋書
事筆削因革必有以也一侵一伐而不書圍焦所以誅晉卿上侵
之意其所由來者漸矣
夏晉人宋人衛人陳人侵鄭
按左氏晉趙盾及諸侯之師侵鄭以報大棘之役初鄭歸生受命
于楚以伐宋經不書伐而以宋華元主大棘之戰者蓋楚人有詞
于宋矣師之老壯在曲直晉主夏盟盾旣當國合諸侯之師何畏
乎楚何避乎鬪椒然力非不足而去之者以理曲也故卿不氏而
稱人師書侵而不言伐易於訟卦之象曰君子作事謀始始而不
謀將至于興師動衆有不能定者矣晉惟取賂釋宋而不討至以
中國之大不能服鄭不競於楚可不愼乎春秋行事必正其本爲
末流之若此也其垂戒明矣
秋九月乙丑晉趙盾弑其君夷皐
趙穿手弑其君董狐歸獄於盾其斷盾之獄詞曰子爲正卿亡不
越境反不討賊以是書斷而盾也受其惡而不敢辭仲尼因其法
而不之革其義云何曰正卿當國任事之臣也國事莫酷於君見
弑不於其身而誰責乎亡而越境謂去國而不還也然後君臣之
義絶反而討賊謂復讎而不釋也然後臣子之事終不然是盾僞
出而實聞乎故也假令不與聞者而縱賊不討是有今將之心而
意欲穿之成乎弑矣惡莫慘乎意今以此罪盾乃閑臣子之邪心
而謹其漸也盾雖欲辭而不受可乎以高貴鄕公之事觀焉抽戈
者成濟唱謀者賈充而當國者司馬昭也爲天吏者將原司馬昭
之心而誅之乎亦將致辟成濟而足也故陳泰曰惟斬賈充可以
少謝天下耳昭問其次意在濟也泰欲進此直指昭也然則趙穿
弑君而盾爲首惡春秋之大義明矣微夫子推見至隱垂法後世
亂臣賊子皆以詭計獲免而至愚無知如史太鄧扈樂之徒皆蒙
歸獄而受戮焉君臣父子不相夷以至於禽獸也幾希故曰春秋
成而亂臣賊子懼
冬十月乙亥天王崩
三年春王正月郊牛之口傷改卜牛牛死乃不郊
乃不郊爲牛之口傷改卜牛而牛又死也不然郊矣禮爲天王服
斬衰周人告喪于魯史策巳書而未葬也祀帝于郊夫豈其時而
或謂不以王事廢天事禮乎春秋巳來喪紀浸廢有不奔王喪而
遠適他國有不修弔禮而自相聘問固將以是爲可舉而不廢也
卒至漢文以日易月後世不能復其所由來漸矣春秋備書其義
自見
猶三望
三望者公羊曰祭太山河海夫天子有天下凢宇宙之内名山大
川皆其所主也故得祭天而有方望無所不通諸侯有一國則境
外之山川他人所主者而可以望乎季氏旅於太山冉求不能救
而夫子責之者爲太山魯侯所主也大夫何與焉季氏不得旅太
山則河海非魯之封内其不得祭亦明矣猶者可巳不當爲之詞
葬匡王
四月而葬王室不君其禮略也微者往會魯侯不臣其情慢也或
曰宣公親之者也而常事不書非矣崩葬始終之大變豈以是爲
常事而不書也
楚子伐陸渾之戎
夷狄相攻不志此其志何也爲陸渾在王都之側戎夏雜處族類
之不分也楚又至洛觀兵于周疆問鼎之大小輕重焉故特書于
策以謹華夷之辨禁猾夏之階
夏楚人侵鄭
按左氏晉侯伐鄭鄭及晉平而經不書者仲尼削之也鄭本以晉
靈不君取賂釋賊爲不足與似也而往從楚非矣今晉成公初立
背僣竊僞邦而歸諸夏則是反之正也春秋大改過許遷善書楚
人侵鄭者與鄭伯之能反正也故獨著楚人侵掠諸夏之罪𡭗鄭
旣見侵於楚則及晉平可知矣
秋赤狄侵齊宋師圍曹
按左氏宋文公即位盡逐武穆之族二族以曹師伐宋然不書于
經者二族以見逐而舉兵非討罪也及宋師圍曹報武氏之亂而
經書之者端本清源之意也武穆二族與曹之師奚爲至於宋哉
不能反躬自治恃衆強以報之兵革何時而息也宋惟有不赦之
罪莫之治也故書法如此
冬十月丙戍鄭伯蘭卒葬鄭穆公
四年春王正月公及齊侯平莒及郯莒人不肯公伐莒取向
心不偏黨之謂平以此心平物者物必順以此心平怨者怨必釋
惟小人不能宅心之若是也雖以勢力強之而有不獲成者矣夫
以齊魯大國平郯莒小邦宜其降心聽命不待文告之及也然而
莒人不肯則以宣公心有所私係失平怨之夲耳故書及書取以
著其罪及所欲也平者成也取者盗也不肯者心弗允從莫能強
之者也以利心圖成雖強大者不能行之於弱小春秋書此戒後
世之不知治其本者故行有不得者反求諸已斯可矣
秦伯稻卒夏六月乙酉鄭公子歸生弑其君夷
首謀弑逆者公子宋也懼讚而從之者歸生也而以歸生爲首惡
何也夫亂臣賊子欲動其惡而不從者未有能全其身而不死也
故季子然問仲由冉求其從之者歟子曰弑父與君亦不從也是
以死節許二子矣歸生懼譖而從公子宋特無求路不可奪之死
節耳書爲首惡不亦過乎曰歸生與宋並爲大夫乃貴戚之卿同
執國政可以不從一也嘗統大師與宋人戰獲其元帥巳得兵權
可以不從二也聞宋逆謀登時而覺先事誅之猶反手耳夫據殺
生之柄仗大義以制人使人聽已猶犬羊之伏於虎也何畏於人
懼其見殺而從之也哉計不出此顧以畜老憚殺比方君父歸生
之心悖矣故春秋捨公子宋而以弑君之罪歸之爲後世鑒若司
馬亮沈慶之等苟知此義則能討罪人不至於失身爲賊所制矣
赤狄侵齊秋公如齊公至自齊
君行告至常事不書宣公比年如齊而皆致者危之也夫以篡弑
謀於齊而取國以土地賂齊而請會以卑屈事齊而求安上不知
有天王下不知有方伯惟利交是奉而可保乎高固之事亦殆矣
故比年如齊而皆致以戒後世之欲利有攸往者惟義之與比爲
可安耳
冬楚子伐鄭
五年春公如齊夏公至自齊秋九月齊高固來逆子叔姬
按左氏公如齊高固使齊侯止公請叔姬焉書夏公至自齊秋齊
高固來逆子叔姬罪宣公也其曰來者以公自爲之主稱子者或
謂别於先公之女也諸侯嫁女於大夫主大夫以與之者爲體敵
也而公自爲之主壓尊毁列卑朝廷慢宗廟矣夫以鄭國𥚹小楚
公子圍之貴驕強大來娶于鄭子産辭而郤之使館于外欲野賜
之幾不得撫有其室而宣公以魯國周公之後逼於高固請婚其
女強委禽焉而不能止惟不知以禮爲守身之幹是以得此辱也
春秋詳書爲後世鑒欲人之必謹於禮以定其位不然卑巽妄說
不近於禮奚足遠耻辱哉
叔孫得臣卒
内大夫卒無有不日者以春秋魯史也其或不日則見恩數之略
𡭗仲遂如齊謀弑子赤叔孫得臣與之偕行在宣公固有援立之
私其恩數豈略而不書日是聖人削之也君臣父子妃妾適庶人
道之大倫也方仲遂以殺適立庶往謀於齊而與得臣並使也若
懵然不知其謀或知之而不能救則將焉用彼相矣春秋治子赤
之事專在仲遂以其内交宫禁外結強鄰大惡無所分也而叔孫
得臣有同使于齊之罪故特不書日以貶之若曰大夫而不能爲
有無者不足加以恩數云爾
冬齊高固及子叔姬來
左氏曰反馬也禮嫁女留其送馬不敢自安及廟見成婦遣使反
馬則高固親來非禮也又禮女子有行遠父母者歲一歸寧今見
逆逾時未易歲也而叔姬亟來亦非禮也故書及書來以著齊罪
也大夫適他國必有君命與公事否則禮法之所禁而可犯乎惠
公許其臣越禮恣行而莫遏高固委其君踰境自如而不忌則人
欲巳肆矣凢婚姻常事不書而書此者則以爲非常爲後世戒也
楚人伐鄭
六年春晉趙盾衛孫免侵陳
按傳稱陳及楚平荀林父伐陳經皆不書者以下書晉衛加兵于
陳即陳及楚平可知矣以趙盾孫免書侵即林父無詞可稱亦可
知矣愛人不親反其仁治人不治反其智晉嘗命上將帥師救陳
又再與之連兵伐鄭今而即楚無乃於已有闕盍亦自反可也不
内省德遽以兵加之則非義矣故林父不書伐而盾免書侵以正
晉人所以主盟非其道也
夏四月秋八月螽
傳謂螽爲榖災虐取於民之效也先是公伐莒取向後再如齊伐
萊軍旅數起賊歛旣繁戾氣應之矣夫善惡之感萌於心而災祥
之應見於事宣公不知舍惡遷善以𥙷前行之愆而用兵不息災
異數見年穀不豐國用空乏卒至於改助法而稅民蓋自此始矣
經於蟲螟一物之變必書于策示後世天人感應之理不可誣當
愼其所感也
冬十月
