未聞喪故淂以吉行礼而傳善之傳注下有至日誤正義曰
長歷推之年正月庚戌朔其月无己亥圍宋彭城經在正月之下
傳文下有二月則己亥必是正月月不容誤知是日誤注成十
至之宋正義曰公羊傳曰宋華元曷為与諸侯圍宋彭城为宋
誅也其為宋誅奈何魚石走之椘椘為之伐宋取彭城以封魚石
成十八年傳曰椘伐彭城納魚石焉以三百乘戍之而還西鉏吾
曰崇諸侯之姦而披其地不言取為椘邑而云披地長姦是左氏
之意亦為椘以彭城封魚石為国故注言封魚石也旣列為國非
𣸪宋地傳言追書是仲尼新意故云夫子治春秋追書繫之宋也
言追書者其地已非宋有追来使属宋耳非謂夫子在後追書前
亊若以追為在後追前則仲尼新意皆是追書前事非独此為追
書也扵是至宋志正義曰魚石旧是宋人今還取宋地以自
封若其不繫扵宋則成此魚石為一国之君夫子追繫扵宋乃有
二意扵是為宋討魚石宜繫扵宋且又不成此為叛人使淂取君
之邑以為一国之主有此二意故繫之扵宋謂之宋志者言宋人
志在攻取彭城故以魚石繫之扵宋成此宋人之志注登成至
繫宋正義曰豋成釈詁文不与其專邑叛君不与椘淂取邑封
人故使彭城還繫扵宋也釈例曰椘人棄君助臣取宋彭城以封叛
者削正興偽虽非𣸪宋地故追書繫宋不与椘之所淂是其義也
言不登叛人則叛罪重矣不書魚石以彭城叛者孫林父將戚而
出故淂書云孫林父入于戚以叛此則因椘之力取彭城与宋交
争非𣣔出附他国故言𣸪入也若揔而言之俱是背叛扵君故云
不登叛人也注称宋至宋志正義曰此与隐元年謂之郑志
義㔟同也郑伯實不獲叚而經書克謂之郑志言郑伯志在扵殺
虽實不克叚而書之為克見郑伯之志也此彭城實非宋地而經
書為宋謂之宋志言宋人志在取之虽實非宋地而繫之扵宋成
宋人之志也夫子脩春秋而傳扵此二條特言謂之宋志謂之郑
志者夫子所脩春秋或襃或貶皆是夫子之志非取国人之心此宋
志郑志者以其虽是夫子所脩還取二国本志故也案下十年戍
郑虎牢傳云非郑地也言將皈焉杜云繫之于郑以見晉志即此
類也此二事傳例已明故彼不云謂之晉志也注彭城至略之
正義曰案莊八年郕降于斉師旣書扵經則知彭城之降亦合書
也今不書者但以其賤故略之也晉栾盈𣸪入于晉下云晉人殺
栾盈而書扵經此彭城降所以賤略不書者彼以殺之為重来告
故書此以降事為輕故為賤略韓厥至其郛正義曰傳唯言
諸侯之師不見諸侯之国未知諸侯之師是何国师也扵是東諸
侯之師次于鄫以待晉師則次鄫之師皆不与伐郑此諸侯之師
其中必无斉魯曹邾𣏌也案上圍彭城除此五国以外猶有宋衛
莒滕薛下云晉侯衛侯次于戚以為之援則衛師從伐明矣明年
戚之會知武子云滕薛小邾之不至皆斉故扵戚之會始怪滕薛
不来明此時伐郑滕薛在矣東諸侯皆次于鄫莒在斉魯之東若
其在此當与東人同次前圍彭城亦无小邾此時或无莒与小邾
耳諸侯之師當是宋衛滕薛也賈逵云韓厥荀偃帥諸侯之師
謂帥宋衛滕薛伐郑斉魯曹邾𣏌次于鄫故諸侯之師不序也入
郛不書者晉人先以郑罪令扵諸侯故書伐郑入郛旣敗郑不𣸪
告故不書注荀偃不書非元帥正義曰魯師出征並举諸將
他国之師唯書元帥詳内略外春秋之常故杜为注𣸪時一言之
耳注徒兵步兵正義曰論語云以吾從大夫之後不可徒行
徒猶空也謂无車空行也步行謂之徒行故步兵謂之徒兵也隐
四年傳云敗郑徒兵注云時郑不車戰則此亦然也注扵是至
不書正義曰献子先皈傳无其事正以不書侵楚侵陳知其必
先皈矣若献子從師則書不待告以献子先皈晉不告魯故侵陳
椘皆不書也然不知献子何以先皈傳旣不言未測其故也今贊
云則先皈者以前年虛朾會献子先皈會葬今公虽即位年又幼
小君旣新立故献子先皈二年注未与至經誤正義曰睔
以成六年即位九年盟于蒲十五年于戚又七年椘子重伐郑諸
侯救郑而椘退同盟于馬陵諸侯虽不重序明亦与郑同盟則是
与成三同盟矣与其父盟扵法淂以名赴其子此云未与襄同盟
而是以名者言其嘗与成同盟扵法得以名赴襄也此類多矣注
皆云与其文同盟而己此注持言未与襄同盟者以此時郑旣從
椘嫌其已背前盟不合更以名赴故明之也此經云六月庚辰郑
伯睔卒傳言七月庚辰郑伯睔卒經傳必有誤者杜以長歴校之
此年六月壬寅朔其月无庚辰七月壬申朔九日得庚辰則傳与
歴合知傳是而經誤也此經六月七月其文皆具所言誤者非徒
字誤而已乃是書經爲誤七月之事錯書以爲六月故長歴云書
扵六月經誤言元本書之誤非字誤也注宋虽至衛上正義
曰扵例將卑師衆称師將尊師少称將此晉宋称師不書將非卿
也衛寗殖書將不称師師少也晉为兵主故當先書宋虽非卿以
師爲重故序寗殖之上注斉謚至葬速正義曰謚法執心克
莊曰斉是斉爲誤也葬而举謚礼之常也此特云斉謚者以謚斉
者少且斉同字夫人斉女嫌斉非謚晉大子申生之母称斉姜
者斉女姓姜氏彼斉非謚故此須明之遂城虎牢正義曰
虎牢是郑旧邑此時属晉而不繫晉者莊三十二年注云大都以
名通者則不繫国此以名通故不繫晉也十年戍郑虎牢繫扵郑
者傳曰非郑地也言將皈焉彼爲將皈郑而繫之郑也或當虎牢
虽已属晉晉人新淂不为已有故不繫晉也傳馬牛皆百匹
正義曰司馬法丘出馬一匹牛三頭則牛當称頭而亦云匹者因
馬而名牛曰匹并言之耳經傳之文此類多矣易繫辞云潤之以
風雨論語云沽酒市脯不食玉藻云大夫不淂造車馬皆從一而
省文也注檟梓之属正義曰釈木云槐小葉曰檟郭璞曰槐
當爲楸楸細葉者爲檟又云大而皵楸小而皵檟燓光云大老也
皵棤皮也皮老而麤棤者爲楸小少也少而麤棤者为檟又云椅
梓郭璞曰即楸也如彼所云楸梓皆檟之小别故云梓之属也
注櫬棺至送終正義曰以論死者言櫬知櫬是棺也四年注云
櫬親身棺也以親近其身故以櫬为名焉礼記檀弓曰天子之棺
四重水兕革棺一杝棺一梓棺二郑玄云杝椵也所謂椑棺也梓
棺二所謂属与大棺也記文從内向外水兕革棺最近尸也次椑
以椵为之次属与大棺乃以梓为之檀弓又云君即位而为椑郑
玄云椑謂杝棺親尸者椑坚著之言也天子椑内又有水兕革棺
喪大記云君大棺八寸属六寸椑四寸如彼記文諸侯之棺三重
親身之棺名之為椑椑即櫬是也其椑用椵為之属与大棺乃用
梓耳此以梓為櫬者名之曰櫬其内必无棺也擇櫝為櫬其櫬必
用梓也記唯言即位为椑不言椑所用木郑玄據天子之棺其椑
用杝即云椑謂杝棺也天子之椑自用杝則諸侯不必然拠此傳
文諸侯之椑必用梓也頌琴者詩為樂章琴瑟必以歌詩詩有雅
頌故以頌为琴名猶如言雅琴也櫬琴同文知皆𣣔以送終也
詩曰至哲矣正義曰詩大雅抑之篇也其惟有知之人告之以
善言則順從之為美德之行矣言之者行事无有不順從者今季
孫逆之扵是為不知矣哲知釋言文也注襄公之妣正義
曰曲礼曰生曰父曰母死曰考曰妣襄公是成公之妾定姒所生
斉姜是其適母故曰君之妣也詩曰至孔偕正義曰詩周頌豊
年之篇也豐有之年多稻多黍釀之为酒为醴以進与祖妣以洽
百種之礼為烝嘗之祭鬼神享之則下与福祐甚周偏言今事妣
失礼神將不福祐之也烝進卑与皆釈詁文偕訓为俱俱亦徧之
義也釋言云孔甚也注宗婦至非礼正義曰諸姜同姓之女
也宗婦同姓之婦也夫人斉姜是斉国之女故使其宗親之婦女
来會葬也斉为姜姓歷世多矣不可姜姓之女姜姓之婦令其皆
来魯国莊二十四年大夫宗婦覿用幣者宗婦是同姓大夫之婦
知此宗婦亦是同姓大夫之婦然則諸姜是斉同姓之女嫁与斉
大夫之为妻者也礼記檀弓云婦人不越疆而弔人是越疆送葬
非礼也召莱子萊子不會正義曰世族譜不知萊国之姓斉
侯召萊子者不為其姓姜也以其比隣小国意陵蔑之故召之𣣔
使從送諸姜宗婦来向魯耳萊子以其輕侮故不肯會集矢至
三子正義曰說文云鳥之短尾者揔名為隹隹在木上為集集
是鳥止之名矢有羽似鳥故亦称集也椘君被射目者非是为異人
也任此患者为寡人也今若背之棄其助郑之力与盟誓之言他人
其誰肯親我乎免寡人此棄力背言之責唯二三子耳子罕當
国正義曰礼君薨聽扵冢宰不須攝行君事此令子罕當国者
郑国間扵晉椘国家多難喪伐之際或致傾危蓋成公顧命使之
當国非常法也子駟爲政已是正卿知當国者為攝君事矣沈氏
云魯襄四歲国家无虞今僖公年虽長大為偪扵晉椘故令子罕
當国也官命未改正義曰先君旣葬嗣君正位乃淂建官命臣
十六年晉侯改服脩官是其事也先君未葬皆因旧事不淂建官
命臣故云官命未改庶事悉皆未改不可即違先君言此者不用
從晉之意故也注元年至武子正義曰元年伐郑次于鄫唯
有韓厥荀偃扵時武子未必在軍當是此會始告之耳○三年注
晉侯至于外正義曰文三年公如晉公及晉侯盟盟不書地在
晉都也此時晉侯出其国都与公盟于長樗蓋近城之地盟訖還
入扵晉故公皈書曰公至自晉也文三年盟于晉都此盟出城外
者出与不出皆由晉侯意耳此或是悼公謙以待人不敢使国君
就已出盟于外若似相就然故出城也注不以至非會正義
曰假令公朝扵晉更与晉侯餘処别會即從會所而皈亦淂書曰
公至自晉何則一行而有二事者或以始致或以終致出自當时
之意書其所告之事而已所告先後无定例也但此盟于長樗晉
侯为盟之故暫出城耳本非刻期聚會之処唯淂以自晉告廟不
淂以長樗告也注言本非會解其必不淂以長樗致之意也
注雞澤至无譏正義曰諸侯不淂盟天子之臣天子之臣不淂
与諸侯聚盟盟則加以貶責僖二十九年翟泉之盟貶王子虎称
人是其事也僖八年洮之盟王人在列傳曰謀王室也諸侯共謀
王室不譏王人在盟是由襄王新立命遣与盟故耳此盟單子在
列扵經亦无譏文灵王以往年新立明是王新即位使王官之伯
出与諸侯結盟以安王室故无所譏与洮之盟同也釈例曰未有
臣而盟君臣而盟君是子可盟父故春秋王世子以下會諸侯者
皆同會而不同盟洮之盟王室有子帶之難襄王懼不淂立告難
于斉遣王人与諸侯盟故傳釈之曰謀王室以明王敕其来盟非
諸侯所敢与也踐土之盟王子虎臨諸侯而不与同歃故經但列
諸侯而傳具載其實此實聖䝨之垂意以爲將来之永法也一年
之間諸侯輯睦翼戴天子而翟泉之盟子虎在列君子以为非天
子之命虧上下常節故不存魯侯而人子虎以示篤戒也今雞沢
之會單子与盟亦王所命也杜言王使盟者傳无其文正以經无
貶責知是命使盟也注陳疾至如會正義曰凡盟主召其同
好之国刻期而与結盟来不及期則加貶責他国後期則没其国
而不序扵列魯君後期則揔称諸侯不𣸪国别歴序文七年公會
諸侯晉大夫盟于扈是也僖二十八年踐土之盟陳侯如會此袁
僑如會皆本非同好慕義而来喜其来而不責其晚故言陳疾椘政
而来属晉本非召會而袁僑自来故言如會解其後至特書而不
貶之意也七年郑伯髠頑如會自是被召而来其人未見諸侯在
道而卒故書如會為卒張本与此異也注諸侯至經誤正義
曰諸侯盟會歴序国君其下云某人某人皆是大夫也若卿来則
書卿名氏文十四年公會宋公陳侯衛侯郑伯許男曹伯晉趙盾
于新城如此之類其事多矣此袁僑来若及盟即序扵列當在世
子光下今諸侯旣盟袁僑乃至不可特為袁僑更𣸪重盟若其不
与之盟則又逆陳来意以袁僑是大夫故使大夫盟之若其陳侯
自来諸侯虽則盟訖亦當更与之盟不淂使大夫也凡諸侯盟會
皆先目後凡上文雞沢之會旣以具序諸侯此揔言諸侯大夫則
雞澤諸侯足以明矣故不𣸪具序諸国從省文耳諸侯大夫旣以
揔書而獨見叔孫豹者經拠魯史魯史所記詳内略外僖十五年
牡丘之盟下公孫敖帥師及諸侯之大夫救徐獨書魯臣亦此類
也言諸侯之大夫其内可以兼袁僑而殊袁僑言及陳袁僑盟者
明此諸侯之大夫所以为此盟者止爲盟陳袁僑耳且上文雞澤
之會其内未有陳侯直言諸侯之大夫則不淂包陳袁僑故殊之
也傳注組甲至練袍正義曰賈逵云組甲以組綴甲車士服
之被練帛也以帛綴甲步卒服之凡甲所以為固者以盈竅也帛
盈竅而任力者半卑者所服組盈竅而尽任力尊者所服馬融云
組甲以組為甲裏公族所服被練以練为甲裏卑者所服然則甲
貴牢固組練俱用絲也練若不固宜皆用組何當造不牢之甲而
令步卒服之豈𣣔其被傷故使甲不牢也若練以綴甲何以謂之
被也又組是絛繩不可以为衣服安淂以為甲裏杜言組甲&KR0238;甲
成組文今時&KR0238;甲有為文者被練文不言甲必非甲名被是被覆
衣着之名故以为練袍被扵身上虽並无明證而杜要愜人情
注當時君子正義曰傳言君子多矣独此言當時君子者諸言
君子論議往事多是丘明自言託之君子此傳君子謂子重亡多
扵獲椘人以君子之言咎責子重不淂为後世君子故云當時君
子注稽首首至地正義曰周礼九拜一曰稽首諸侯亊天子
之礼也盟扵耏外正義曰此是士匄適斉斉侯与盟其盟不
离城之左右若是地名山名不淂有外内之異爾雅云厓内為隩
外為隈李廵曰厓内匠水為隩外為隈孫炎曰内曲裏也外曲表
也是水有内外之異知此耏為水名其水蓋曲而近城故称耏外
讎也正義曰讎者相負挾怨之名奚負狐狐負奚皆謂之讎此
是奚負狐也不是举之以觧怨故下云称其讎不為謟也称其
至为黨正義曰設令他人称其讎則謟以求媚也其子則心在
親比也举其偏則情相阿黨也今祁奚以其人實善故举薦之人
見彼善知奚不謟不比不黨也謟者阿順曲從以求彼意故以
謟為媚媚爱也言爲謟以求爱也偏者半廂之名故傳多云東偏
西偏軍師属已分之别行謂之偏师傳云彘子以偏師䧟是偏為
廂属之名也祁奚為中軍尉羊舌職佐之職属祈奚𣸪举其于是
举其偏属也建一官而三物成正義曰尉佐同掌一事故为
建一官也三事成者成其得举淂位淂官也官位一也變文相辟
耳服虔云所举三䝨各能成其職事案解狐淂举而死身未居職
何成事之有詩云至似之正義曰此小雅裳裳者華之篇也
其卒章云右之右之君子有之維其有之是以似之侵𣣔扵小
国正義曰多有所𣣔求索无厭侵害小国故小国怨也魏絳
戮其僕正義曰以車乱行是御者之罪故戮其僕也周礼司寇
之属有掌戮之官郑玄云戮猶辱也旣斬殺又辱之其職云掌斬
殺賊諜而膊之凡殺其親者焚之殺王之親者辜之殺人者踣諸
市肆之三日郑玄云膊謂去衣磔之焚燒也辜謂磔之踣僵尸也
肆猶申也陳也彼膊焚辜肆皆謂陳以示人然則此言戮者非徒
殺之而己乃殺之以徇諸軍昭四年椘戮慶封負之斧鉞以徇扵
諸侯先徇乃殺之也成二年韓献子旣斬人郤子使速以徇是殺
之而後徇也此戮即彼徇之謂也文十年椘申舟抶宋公之僕以
徇或曰国君不可戮也彼抶以徇亦称爲戮下云至扵用鉞當是
殺之乃以徇也事君至逃刑正義曰此言絳之宿心旧行耳
非独爲此事而言也服虔云謂敢斬掦干之僕是不辟獲死之難然
則斬僕依軍法也豈是絳之罪而淂謂之有罪不逃刑乎不逃不
辟此事自亦是矣要本其宿心非是專爲此事耳將伏劒
正義曰謂仰劔刃身伏其上而取死臣聞至用鉞正義曰
臣聞師旅兵衆順從上命莫敢違逆是爲威武此拠在軍之衆也
軍旅之事守官行法𣣔討罪人虽有死難不敢辟死犯違注令而
從舍罪人是爲共敬也君命旣合諸侯臣豈敢畏懼死罪放舍罪
人不爲共敬也今君之師衆違命乱行旣已不武謂揚干也執事
之臣畏懼其死罪不戮罪人是爲不敬魏絳自謂也不武不敬罪
莫大焉是揚干与已皆有大罪臣若不討非直有死罪揚干亦合
有死罪臣懼身之死罪連及掦干是臣罪更重无所逃辟重罪也
不能以礼漸致教訓至扵用鉞以斬其僕是臣之罪重也与之
礼食正義曰与之礼食者若公食大夫礼以大夫为賓公親爲
之恃設礼食使佐新軍正義曰服虔云扵是魏頡卒矣使趙
武將新軍代魏頡升魏絳佐新軍代趙武也世族譜魏顆魏絳俱
是魏犫之子顆長生頡則絳是頡之叔父顆别爲令狐氏絳爲魏
氏蓋顆長而庶絳幼而適故也魏世家武子生悼子悼子生絳則
絳是犫孫計其年世孫応是也先儒悉皆不然未知何故〇四年
注成公至杞姓正義曰二年斉姜薨葬者是成公夫人故此爲成
公之妾也拠傳匠慶之言知是襄公之母以子旣爲君故淂称夫
人而言薨也扵時諸国杞鄫之徒皆姒姓拠大者言之故云姒杞
姓疑是杞女而未審故也注定謚至葬速正義曰謚法純行
不爽曰定旧說妾子为君其母不淂成爲夫人故杜詳言之扵例
赴同称薨也祔姑称小君也反哭成喪書葬也今定姒三礼皆具
薨葬備文皆以正夫人之礼者由母以子貴故也釈例曰凡妾子
爲君其母猶爲夫人虽先君不命其母以子貴其適夫人薨則
尊淂加扵臣子而内外之礼皆如夫人矣故姒氏之喪責以小君
不成成風之喪王使来會葬傳曰礼也夫人姒氏薨葬皆以礼備爲
文明季文子虽議從略賤聞匠慶之言懼而備礼殯葬无闕也礼
公子為其母練冠縓緣旣葬除之及其嗣位为君非𣸪公子適母
薨則申其母尊而先儒同之公子亦謬矣是杜言妾母淂为夫人
之意也季孫初議𣣔不成定姒之喪匠慶以君長懼之乃略取季
孫之木君子謂之多行无礼必自及也則季孫初議是无礼也旣
季孫議为无礼明知扵礼淂成是知妾母成尊是为正法但尊无
二上適母若在君尚不淂尽礼扵其母臣民豈淂以夫人之礼事
之哉適母旣薨則君淂尽礼君旣尽夫人之礼事其母臣民豈
淂以妾意遇之哉故適母薨則妾母尊也哀姜旣薨成風乃正
出姜旣出敬嬴乃正斉姜旣薨定似乃正襄公一卋无娶夫人之
文故斉皈淂正也郑玄以为正夫人有以罪廢妾母淂成為夫人
也哀姜虽被斉殺僖公請而葬之案經薨葬備文安淂以罪黜也
又斉姜非以罪黜定姒薨葬成尊成風定姒並无譏文知其法淂
成也傳注軍礼不伐喪正義曰十九年晉士匄侵斉至穀聞
斉侯卒乃還傳曰聞喪而還礼也是軍礼不伐喪金奏至三拜
正義曰奏謂作樂也作樂先擊鐘鐘是金也故称金奏周礼鐘師
掌金奏郑玄云金奏擊金以爲奏樂之節金謂鐘及鑮也又燕
礼注云以鐘鑮播之鼓磬應之所謂金奏也此晉人作樂先歌肆
夏肆夏是作樂之初故於肆夏先言金奏也次工歌文王樂已先
作非𣸪以金为始故言工歌也扵文王己言工歌鹿鳴又略不言
工互見以從省耳其實金奏肆夏亦是工人歌之工歌文王擊
金仍亦不息其歌鹿鳴亦是工歌之耳注肆夏至夏曲正義
曰周礼鐘師凡樂事以鐘鼓奏九夏王夏肆夏昭夏納夏章夏
斉夏族夏陔夏驁夏言以鐘鼓奏之也又以文王類之如是樂曲
名也杜子春云王出入奏王夏尸出入奏肆夏牲出入奏昭夏四
方賓来奏納夏臣有功奏章夏夫人祭奏斉夏族人侍奏族夏
賓醉而出奏陔夏公出入奏驁夏定本納夏为夏納此傳直言之
三不辨其三之名魯語同說此事而云金奏肆夏繁遏渠天子所
以享元侯也文王大明緜則兩君相見之樂也文王之三尽文王
大明緜以文王爲首并取其次二篇以爲三則知肆夏之三以肆夏
爲首亦并取其次二夏以爲三也且下云三夏天子所以享元侯
也三者皆名爲夏知是其次二夏并肆夏爲三也周礼謂之肆昭
納魯語謂之繁遏渠故杜以爲每夏而有二名肆夏一名樊韶夏
一名遏納夏一名渠先儒所說義多不同周礼注載杜子春云肆夏
与文王鹿鳴俱称三謂其三章也以此知肆夏詩也吕叔玉云肆
夏繁遏渠皆周頌也肆夏時邁也繁遏執竸也渠思文也肆遂
也夏大也言遂扵大位謂王位也故時邁曰肆于時夏允王保之
繁多也遏止也言福禄止扵周之多也故執競曰降福穰穰降福
簡簡福禄来反渠大也言以后稷配天王道之大也故思文曰思
文后稷克配彼天郑玄云以文王鹿鳴言之則九夏皆詩篇名頌
之族也此歌之大者載在樂章樂崩亦從而亡是以頌不能具數
家之說各以意言經典散亡无以取正刘炫云杜为此觧頗允三
夏之名而分字配篇不甚愜當何則文王之三即文王是其一大
明緜是其二鹿鳴之三則鹿鳴是其一四牡皇皇者華是其二然則肆
夏之三亦當肆夏是其一樊遏渠是其二安淂𣸪以樊爲肆夏
之别名也若樊即是肆夏何須重举三名虽恥習前蹤亦未踰先
哲今刪定知不然者以此文云肆夏之三是自肆夏以下有三故
為韶夏納夏凡為三夏但以三夏各有别名故国語謂之繁遏渠
是一字以當一夏若国語直云金奏繁遏渠則三夏之名没而不
顕故扵繁字之上特以肆夏冠之云肆夏繁焚旣是肆夏明遏
是韶夏渠是納夏也国語举其難明以會左氏三夏之義刘不曉
杜之深意遂𣣔妄從先儒先儒之說何所馮準先儒以樊遏二字
共為執竸以渠之一字独為思文分字旣无定限文句多少任意
則杜以樊共肆夏為句何為不可刘君乃与奪恣情不顧曲直妄
規杜過扵義深非也注行人通使之官正義曰周礼大行人
掌大賓之礼大客之儀小行人掌使適四方恊賓客之礼諸侯行
人當亦通掌此事故為通使之官也此言韓献子行人问魯語
云晉侯使行人问者彼孔晁注云韓献子白晉侯使行人问也
注元侯牧伯正義曰周礼大宗伯云八命作牧九命作伯郑玄
云牧謂侯伯有功德者加命淂專佂伐扵諸侯也伯謂上公有功
德者加命為二伯淂征五侯九伯者也郑司農云牧一州之牧也
伯長諸侯為方伯也然则牧是州長伯是二伯虽命數不同俱是
諸侯之長也元長也謂之長侯明是牧伯注及与至相樂
正義曰及与也釈詁文言不敢与在其間而聞之魯語并陳两事
乃揔云皆昭令德以合好非使臣之所敢聞彼俱不敢聞此分之
為等級耳詩序文王言文王受命作周大明言文王有明德故天
復命武王伐紂緜言文王之興本由大王是文王之三皆称文王之德
能受天命造立周国故諸侯會同歌此以相燕樂也朝而設享是亦二君
聚會故以會同言之肆夏旣亡不知其篇之義故唯取詩意以觧
文王鹿鳴耳詩是樂章樂歌詩篇垩王因其尊卑定其差䓁詩
有四始風也小雅也大雅也頌也郑玄以肆夏為頌之族類其差
与頌同矣天子享元侯歌肆夏则扵其餘諸侯不淂用肆夏矣當歌文
王与两君相見同也然则两元侯相見与天子享之礼同亦歌肆
夏之類仲尼燕居两君相見升歌清廟謂元侯也不歌肆夏辟天
子也諸侯来朝乃歌文王遣臣来聘必不淂同矣當歌鹿鳴也傳
言文王两君相見之樂則其臣来聘不淂与其君同亦當歌鹿鳴
也燕礼虽以己臣為主兼燕四方之賓其樂歌鹿鳴是其定差也
燕礼升歌訖乃為笙歌三篇堂下吹笙以播詩也笙歌訖乃為
間歌六篇堂上歌一篇堂下吹一篇相間代也故燕礼云乃間歌
魚麗笙由庚歌南有嘉魚笙崇丘歌南山有臺笙由儀是也間歌
訖遂合鄕樂周南關雎葛覃卷耳召南鵲巢采蘩采蘋合樂謂
堂上堂下合作樂也鄕樂者風詩也燕礼歌小雅而合鄕樂以合
卑扵歌一等則知諸所歇者其合樂用詩皆卑扵升歌一等故郑
玄詩譜云天子享元侯歌肆夏合文王扵諸侯歌文王合鹿鳴諸
侯扵隣国之君与天子扵諸侯同天子諸侯燕其群臣及聘問之
賓皆歌鹿鳴合鄕樂笙間所用則郑玄云未聞也燕礼升歌小雅
笙歌間歌亦用小雅則笙間用詩与升歌差同而云未聞者升歌
合樂其用風雅皆用發首二篇笙用南陔間用魚麗不𣸪更用其
首篇未聞者未知其用何篇也此傳言三夏天子所以享元侯則
文王两君相見之樂亦謂享也虽不言燕燕亦當然此傳晉侯享
穆叔為歌鹿鳴穆叔以已所當淂三拜而受燕礼也工歌鹿鳴則
是享燕同樂明享之与燕用樂各自同矣若然肆夏之為樂章樂
之最尊者两君相見猶尚不淂用之而燕礼者諸侯燕己群臣之
礼而記云若以樂納賓則賓及庭奏肆夏郑玄云卿大夫有王事
之労者則奏此樂所以淂用之者彼謂納賓之樂郊特牲云賓入
大門而奏肆夏示易以敬也郑玄云賓朝聘者是朝賓聘客俱
淂用之与此升歌異也注晉以至魯君正義曰詩序言鹿鳴
燕群臣嘉賓正謂燕已之臣以已臣為嘉賓耳叔孫以晉歌此篇
者以己為嘉賓故拜受之也燕礼記云若与四方之賓燕則公迎
之于大門内郑玄云四方之賓謂来聘者也是燕聘客唯君迎為
異餘悉与己臣同也注詩言至労之正義曰詩序曰四牡労
使臣之来謂遣臣出使来皈乃労之也叔孫以晉歌此篇労己来
聘故重拜受之也魯語云四牡君之所以章臣之覲也敢不拜章
注皇皇至四事正義曰此詩本意文王教出使之臣使遠而有
光華又當諮問善道扵忠信之人今晉君歌此以寵穆叔穆叔執
謙以為晉侯所教故云君教使臣下云臣獲五善敢不重拜与詩
本意異也忠信為周魯語文也爰扵也若遇忠信之人扵是訪問
詢度諏謀等四事也魯語云皇皇者花君教使臣曰每懷靡及諏
謀度詢必咨扵周敢不拜教咨親至為謀正義曰魯語言此
四事唯咨親为詢与此文同其餘咨材為諏咨事為謀皆義为度
三者与此皆異韋昭改從此傳注云材當为事事當為難孔晁注
云材謂政幹也臣獲五善正義曰教之咨人即淂一善故并
咨為五魯語云君貺使臣以大礼重之以六德孔晁云旣有五善
又自謂无及成為六德言自謂知所无及懷謙以問知者此亦即
是一德故為六德也皆是受君之教乃知如此亦是君之所賜故
云臣獲也注櫬親至反哭正義曰櫬者親身之棺初死即當
有之將葬以殯過廟葬訖乃為虞祭今定姒初薨匠慶以君長懼
之乃始作櫬知此是季孫以定姒本賤素无器備議其丧制𣣔如
此耳非是絡久遂无之也檀弓曰君即位而為椑夫人尊与君同
亦當生已有櫬今議𣣔不為是素无器備故始議之也檀弓又曰
喪之朝也順死者之孝心也其哀离其室也故至扵祖考之廟而後
行殷朝而殯扵祖周朝而遂葬士喪礼朝而遂葬与記正同知周
法不殯于廟而此及僖八年傳皆云不殯于廟以為非礼知其將
葬之时不以殯過廟耳非是殯尸扵廟中也葬訖日中反虞扵正
寢謂之反哭今𣣔不虞者𣣔不为反哭也注蒲圃至為櫬
正義曰詩云九月築埸圃毛傳云春夏为圃秋冬為埸樹菜𬞞為
圃治禾黍為埸埸圃同地耳故杜以埸明圃圃名蒲也檟是为櫬
之木知季孫樹之𣣔自為櫬也季孫至謂乎正義曰不以道
取為略今律略人略賣人是也季孫言略令匠慶略他木也官非
无木可用意𣣔不成其喪請木不順其意怒慶此請令略木为之
也匠慶又忿季孫未必无木可故取季孫之檟其意言遣我略用
人我止略女季孫令之为略匠慶奉命而略虽自被略不淂止之
季孫此議自是无礼也被匠慶略木是自及也君子言古之志記
所謂多行无礼必自及者其季孫之謂乎而釈例論此云議從略
賤彼目是觧正義之語与此不以道取为略别也注禦上至異文
正義曰止寇謂之禦御即禦也故訓为止季孫本議𣣔无櫬不虞
今傳唯言取木為櫬而已尚不知淂殯廟虞祭以否不虞即是不
反哭不反哭則不淂書葬今定姒薨葬備文則因匠慶之言遂淂
每事成礼是故經无異文注鄫小至鄫縣正義曰附庸附大
国耳鄫乃子爵而𣣔淂属魯者春秋之世小国不能自通多附扵
大国二十七年斉人請邾宋人請滕邾滕猶尚附人況鄫又小也故
杜譬之如須句顓臾之比須句亦子爵使助魯出貢賦耳時公年
七歲未能自謀蓋國内共為此計使相者代公言之注晉官徵
發之命正義曰二年郑子駟以君初喪云官命未改此魯以国
小賦重恐失官命二者官命虽同而主意有異故杜彼以未葬觧
之此以徵發解之觀文為說注夏訓至之號正義曰夏書五
子之歌云太康尸位以逸豫畋于有洛之表十甸弗反有窮后羿
因民弗忍距于河厥第五人御其母以從五子咸怨述大禹之戒
以作歌其一曰皇祖有訓是大禹立言以訓後故傳謂此書为夏
訓也羿居窮石之地故以窮為国号以有配之猶言有周有夏也
后君也窮国之君曰羿羿是有窮君之号注禹孫至国名
正義曰夏本紀禹生啓啓生太康是禹孫也為羿所距書序云太
康失邦是为滛放失国也本紀又云太康崩弟仲康立尚書胤征
云惟仲康肈位四海孔安国云羿廢太康而立其弟仲康為天子
則仲康羿之所立但羿握其權仲康不能除去之耳哀元年傳称
有過澆殺斟灌以滅后相相依斟灌故澆滅之是相立为天子乃
出依斟灌則相之立也蓋亦羿立之矣此傳言羿代夏政云不修
民事寒浞殺羿言取其国家則羿必自立為天子也當是逐出后
相羿乃自立相依斟灌斟尋夏祚猶尚未滅蓋与羿並称王也及寒
浞殺羿因羿室而生澆澆己長大自能用师始滅后相相死之後
始生少康少康生杼杼又年長己堪誘豷方始滅浞而立少康計
太康失邦及少康紹国向有百載乃滅有窮拠此傳文夏乱甚矣
而夏本紀云仲康崩子相立相崩子少康立都不言羿從之事是
馬迁說之疎也注羿善射正義曰尚書云太康尸位以逸豫
有窮后羿因民弗忍距于河孔安国云羿諸侯名杜云有窮君之
号則与孔不同也羿善射論語文也說文云羿帝嚳射官也賈逵
云羿之先祖卋為先王射官故帝嚳賜賜羿弓矢使司射淮南子
云尭時十日並出尭使羿射九日而落之楚辞天问云羿弹日烏焉
解羽皈蔵易亦云羿弹十日也言虽不經難以取信要言喾時有
羿堯時亦有羿則羿是善射之号非復人之名字信如彼言则不
知此羿名为何也伯明后寒棄之正義曰寒是国名伯明寒
君之名也后君也伯明君此寒国之时而棄不收采也注夷氏
正義曰此傳再言夷羿故以夷为氏也家衆殺而亨之正義
曰家衆謂羿之家衆人反羿以從浞為浞而殺羿也孟子云逢蒙
学射扵羿尽羿之道思天下唯羿为愈己扵是殺羿則殺羿者逢
蒙也注二国夏同姓諸侯正義曰世本文也注戈在宋郑
之間正義曰哀十二年傳曰宋郑之間有隙地焉曰喦戈錫是
也注烬遺民正義曰樵燭旣燒之餘名之曰烬二国之烬謂
澆之所殺死亡之餘遺脫之民也思報父兄之讎故靡得收而用
之注后杼少康子正義曰夏本紀少康崩子帝杼立是也
有窮至故也正義曰有窮遂亡謂浞亡也武羅伯困熊髠尨圉
本羿棄之浞亦不用失人是国之大患故言之規悼公也
注辛甲至王過正義曰晉語称文王訪于辛尹賈逵以为辛甲
尹佚則辛甲文王之臣而下及武王但文王之時天命未改未淂
命百官官箴王闕故以爲武王時大史也闕謂過失也大史号令
百官每官各为箴辞以戒王若箴之療疾故名箴焉言官箴者各
以其官所掌而爲箴辞虞人掌獵故以獵为箴也漢成帝時揚雄
爱虞箴遂依放之作十二州二十五官箴後亡失九篇後漢崔駰
駰子瑗瑗子寔世補其闕及臨邑侯刘騊駼大傅胡廣各有所增
凡四十八篇廣乃次而題之暑曰百官箴皆放此虞箴爲之
注虞人掌田獵正義曰周礼山虞大田獵則萊山田之野澤虞
大田獵則萊沢野莱謂芟其草萊以为殺圍之処詩毛傳云大艾
草以爲防是也注芒芒至分也正義曰畫分者言畫地分之
以爲竟也禹貢唯冀州帝都不言竟界以餘州所至則冀州可知
也八州各言竟界云済河惟兖州海岱惟青州海岱及淮惟徐州
淮海惟揚州荆及衡陽惟荆州荆河惟豫州華陽黑水惟梁州黑
水西河惟雍州是島所畫分也注啓開九州之道正義曰旣
分海内以为九州遂皆以九言之禹貢云九州攸同九山刊旅九
川滌源九沢旣陂故此亦言九道言禹開通九州之道也在帝
夷羿正義曰帝王之号當時所称三代称王自以德劣扵前謙
而不称为帝其絖天下实与帝同所謂今之王古之帝也后人之
称先代或以王言帝或以帝言王史記扵夏殷諸王皆称为帝
此羿篡立為王故以帝称焉注重猶數也正義曰杜讀为重
累之重故为數也服虔云重猶大也言武事不可大任扵是至
及之正義曰魏絳本意主勸和戎忽云有窮后羿以開公問遂
說羿事以及虞箴乃与初言不相應會故傳為此二句以觧魏絳
之意注荐聚也正義曰釈言云荐再也孫炎曰荐草生之再
也即荐是聚也服虔云荐&KR0708;也言狄人逐水草而居徙无常処刘
炫案莊子云麞鹿食荐即荐是草也服言是注頓壊
正義曰頓謂挫傷折壊今俗語云委頓是也注番縣正義曰
魯国地理志曰番讀如藩屏之藩言魯国南藩也汝南陳子游為
魯相子游者藩之子也国人辟諱遂改皮音而為番字因而不改
也注髽麻至而已正義曰髽之形制礼无明文先世儒者各
以意說郑衆以為枲麻与髮相半結之馬融以為屈布為巾高四
寸著扵顙上郑玄以为去纚而紒案檀弓記称南宫縚之妻孔
子之兄女也縚母喪孔子誨之髽曰𡭗母從從𡭗尔母扈爾
郑玄云從從謂大高扈扈謂大廣若布高四寸則有定制何當慮
其從從扈扈而誨之哉如郑玄去纚而空露其紒則髮上本无服
矣喪服女子在室为父髽衰三年空露紒髮安淂与衰共文而謂
之髽衰也魯人逆喪皆髽豈直露紒迎喪哉凶服以麻表髽字從
髟是髮之服也杜以郑衆為長故用其說言麻髮合結亦當麻髮
半也扵時魯師大敗遭喪者多婦人迎子迎夫不能備其凶服唯
髮而已同路迎喪以髽相弔傳言魯扵是始髽者自此以後遂以
髽为弔服虽有吉者亦髽以弔人檀弓曰魯婦人之髽而弔也自
敗扵臺駘始也郑玄云時家家有喪髽而相弔知扵是始髽者始
用髽相弔也髽者依喪服婦人為軒衰三年者髽故喪服云如子
子在室箭笄髽衰三年是也其斉衰期亦髽故檀弓云南宫縚之
妻之姑之喪夫子誨之髽是也其婦人弔服則郑注檀弓云大夫
之妻錫衰士之妻則疑衰皆吉笄无首素緫也五年注魯衛至
地闕正義曰諸言及者皆魯君命之使与彼行故称及彼此傳
称晉將為吳合諸侯使魯衛先會之魯衛俱受命扵晉非是魯
君命蔑使与林父會吳故不言及也下文戚之會序吳扵列書公
會晉侯云云吳人鄫人于戚此不序吳扵林父之下而别云會吳
者為吳人先在善道蔑与林父往彼會之故云會吳也十年會吳
于祖成十五年會吳于鐘离皆是吳在彼地往佊會之故殊會吳
也公羊以為外吳言春秋内其国而外諸夏内諸夏而外夷狄故
殊會以外之左氏无此義杜不從公羊故皆云吳在彼也下戚會
不殊吳者来會于戚故与諸国同序列也注諸侯至魯戍
正義曰此戍陳及十年戍郑虎牢僖二年城椘丘案傳皆諸国同
行而經獨書魯者城椘丘傳云不書所會后也彼為魯人後期諸
侯已散故作獨城之文此則扵戚之會受命戍陳十年諸侯伐郑
扵伐郑受命戍郑虎牢還国各自遣戍更无告命故獨書魯戍也
傳注覿見至成之正義曰覿見釈詁文也前年魯請属鄫虽
被晉許而鄫人未知故將巫至晉以成之注豹与至大夫
正義曰巫若自受鄫命則豹當言及今巫来至魯魯侯命之令与
豹同行与豹俱受魯命故經不言及比之魯大夫也魯大夫兩人
同行皆不言及文十八年公子遂叔孫淂臣如斉定六年季孫斯
仲孫何忌如晉其類皆是也注雩夏至書旱正義曰例称
竜見而雩是夏祭常礼所以祈甘雨也過時則書若值歲旱則又
脩此雩礼而為祈禱故虽秋雩非書過也此是為旱而雩非常雩
過時也但經書大雩則過雩旱雩无以相别故為旱而雩傳皆言
旱以釈之釈例曰始夏而雩者为純陽用事防有旱災而祈之也
至扵四時之旱又因用此礼而求雨故亦曰雩經書雩而傳不以
旱釈之者皆過雩也經書雩則与旱雩不别故傳皆發之是觧發
傳言旱之意也雩為旱祷而不書旱者雩而獲雨故書雩而不書
旱雩不淂雨則書旱以明災成僖二十一年夏大旱是也雩而獲
雨則書雩穀梁傳文也注陳之至不刑正義曰釈例曰陳之
叛椘罪在子辛共王旣不能明法示教以肅大臣陳叛之日又不
能厳断威刑以謝小国而擁其罪人以興兵致討暴師經年加礼
扵陳陳恨弥篤乃愠而皈罪子辛子辛之貪虽足以取死然共王
用刑為失其節故君子論之以為不刑也加礼扵陳者謂四年椘
將伐陳聞喪乃止是也不刑者言不淂用刑之道也注共王至
不可正義曰釈例以君子此言止為殺公子申与壬夫二人而已
此注又兼言殺子反者傳言己則无信尤共王也背盟而敗于鄢
陵及殺子反皆共王无信之事故追言之也殺此三卿欲令諸
侯息忿還来属已故言𣣔以属諸侯以属諸侯者僖十九年傳文
也逞訓解也共王殺此三人望觧己意而諸侯不從意竟不解故
云殺人以逞不亦難乎注亦逸至成功正義曰此虞書大禹
謨之文禹是夏王故傳称夏書杜不見古文故称逸書亦亦前逸
詩也彼舜謂禹能成聲教之信成治水之功为二事此傳引之
言共王无信故无成功杜順傳意言信成然後有成功為一事也
注公及至告廟正義曰凡諸侯會而盟者皆先會而後盟非先
盟而後會旣及其會知非後盟釈例曰盟于鄧盟于犖盟于戚
公旣在會而不書其盟者以理推之會在盟前知非後盟也蓋公
還告會而不告盟也注公及至城棣正義曰桓十五年公會
宋公衞侯陳侯于襄伐郑旣會而伐并會書之計此亦當書會
故觧之公及救陳而不及其會故不書會注在阼階西鄕
正義曰喪大記云大夫之喪將大斂旣鋪絞紟衾衣君至主人迎
先入門右巫止于門外君釈菜祝先入升堂君即位于序端士喪
礼君若有賜焉則視斂旣布衣君至君升自阼階西鄕以君臨士
喪西鄕知臨大夫之喪即位于序端者亦西鄕也郑玄士冠礼注
云阼猶酢也東階所以荅酢賓客也堂東西牆謂之序刘炫又
引記云君旣即位于序端卿大夫即位于堂慶楹西北面東上主
人房外南面主婦尸西東面迁尸䘚斂宰告主人降北面于堂
下君抚之主人拜稽顙君降升主人馮之命主婦馮之士之喪將
大斂君不在其餘礼猶大夫也相三君矣正義曰季孫行父
以文六年見經則為卿久矣宣公之初㐮仲執政宣八年仲遂卒
後始文子淂政故至今為相三君也六年傳注𣏌入至以名
正義曰𣏌入春秋以来唯僖二十三年𣏌成公卒用夷礼書杞子
卒未嘗書𣏌君之名也世本𣏌桓公是成公之弟成公卒而桓公立
至此七十一年唯成五年盟于蟲牢七年于馬陵九年于蒲魯𣏌俱
在未嘗与襄同盟嫌其不合以名赴故傳發之釈例曰杞伯姑容
未与襄同盟而事逮其父用同盟之礼蓋継好之義也嫌扵赴非
所盟之君故傳曰始赴以名同盟故也注狎親至戲也正義
曰論語云虽狎必變曲礼云䝨者狎而敬之狎是相䙝慢相貫
習之名也二十八年傳称慶氏之徒觀優至扵魚里是優為戲
名也晉語有優施史記滑稽傳有優孟優旃皆善為優遂以
優著名是優爲調戲也注子蕩至曰梏正義曰貫者穿也
張弓以貫沓其頸頸穿扵弓之中故曰貫其頸周礼掌囚有梏
桎在手曰梏在足曰桎頸貫扵弓若手在梏故云以弓梏也桎梏
俱名為械粎名云械者戒也戒止人使不淂遊行也司城至如初
正義曰子罕以華弱奔後而發此言蓋以告諸大夫非告君也亦
逐子蕩一句亦是子罕之語說子蕩之罪言亦宜逐子蕩也子蕩
恐即被逐故射子罕之門宋亦不復逐之子蕩作被逐之意故云
元日而不我長也宋人不𣸪更逐故子罕善之如初不恨其射門
也或當貴逐子蕩故子蕩云元日而不我從理亦通也注言子至
得安正義曰服虔云言子罕不阿同族亦逐樂轡以正国法忠
之至也及樂轡射其門畏從華弱之罰𣸪善樂轡如初是為茹
柔吐剛喪其志矣傳故举之明春秋之義善悪俱見杜以春秋
之世君弱臣疆奠不蓋失掩罪以相忍為国向戌𣣔蓋華臣子
罕不怨樂轡皆忍忿求安之事不足以為大尤知傳載此言是
善其淂安非尢其從悪故異扵服也注始代至受罪正義
曰昭二年晉韓宣子来聘傳曰告為政而来見也大国政卿尚
来見小国知此傳言見者是始代父為政卿往見扵大国也
注堞女至女牆正義曰兵書攻城有为堙之法宣十五年公羊
傳曰子反乘堙而窺宋城是堙為土山使高与城等而攻之也言
環城是環遶其城知周帀其城為土山也迁萊于郳正義曰
郳即小邾也二年傳曰滕薛小邾之不至皆斉故也小邾附属扵
斉故滅萊国而迁其君扵小邾使之寄居以終身也○七年夏四
月至免牲正義曰周礼大宰職云祀五帝前期十日帥執事而
卜日然則將祭十日之前預卜之蓋一旬一卜也例称啓蟄而郊
建寅之月也此四月三卜蓋三月二卜四月又一卜也春分之前猶
是啓蟄節内扵法仍可以郊拠傳献子之言三卜在春分之後
則初卜即已大晚故三卜而涉扵春分也人心欲其吉不吉是不
從不從則不郊故免牲而不殺也注称牲至礼也正義曰僖
三十一年夏四月四卜郊不從乃免牲傳曰礼不卜常祀而卜其
牲曰牛卜日曰牲牲成而卜郊上怠慢比經与彼正同唯四卜三
卜為異耳彼言其非則此亦非也牛已称牲是旣卜日矣牲旣成
矣而又卜郊与僖同說故云又非礼也注南遺至城之正義
曰此傳唯說南遺請城之由不言時与不時則知南遺假託言有
事難而請城之注謀救至郑地正義曰椘旣圍陳而陳侯亦
列扵會者當是圍之不密故陳侯淂出會求救也陳侯逃皈陳遂
属椘諸侯不与椘戰各自罷皈不成為救故不書救也注实为
至會上正義曰魯之隐閔實被弑而書薨諱而不言弑則亦不
以被弑赴諸侯此郑伯实為子駟所弑而以瘧疾赴扵諸侯亦如
隐閔之類諱而不言弑故魯史不淂書弑也榖梁傳曰礼諸侯不
生名此其生名何也卒之名也卒之名則何為加之如會之見以
如會卒也是言書名为書卒而称之也三年盟于雞沢五年盟
于戚魯郑俱在同盟故赴以名法當書名故進名扵上其名本为
下卒非是生名之也如會者會諸侯扵鄬𣣔往赴其會也公羊傳
曰未見諸侯其言如會何致其意也原其意本𣣔往會故書之也
未見諸侯言其未至會所而死非至會而不見也書卒于鄵者赴
以所卒之地故書之傳注郊祀至殖者正義曰言后稷周之
始祖能播殖者辨知后稷是何人不為能播殖故祀以祈農事自謂
郊天以祈農耳案孝巠云孝莫大扵厳父厳父莫大扵配天則周
公某人也昔者周公郊祀后稷以配天宗祀文王扵明堂以配上
帝止云配天而祀之不言祈農也郊特牲說郊天之義曰万物本乎天
人本乎祖此所以配上帝也郊之祭也大報本反始也宣三年公
羊傳曰郊則曷為必祭稷王者必以其祖配王者則曷為必以
其祖配自内出者无匹不行自外至者无主不止何休云天道闇
昧故推人道以接之不以文王配者重本尊始之義也拠此諸文
則郊祭天者為物本扵天故祭天以報本神必須配故推祖以配
天止報生成之恩非求未来之福此傳專言郊祀后稷主為祈農
事者斯有旨矣祭祀者為報已往非求將来之福也但祭為明神
所享神以將来致福將来而獲多福乃由祭以淂之礼器称君子
曰祭祀不祈祭者意虽不祈其实福以祭降以祭獲福即祈之義
也宗廟之祭緣生事死尽其季順之心非求耕稼之利少牢饋食
者大夫之祭礼也其祭之末尸嘏主人使女受福于天宜稼于田
彼豈為田而祭哉神以宜田福之耳郊天之義亦由是也神以人
為主人以榖为命人以精意事天天以宜稼祐人以此謂之祈農
本意非祈農也詩噫嘻序曰春夏祈榖于上帝礼仲春之月月令
曰是月也天子乃以元日祈榖于上帝即是郊天之祭也其下即
云乃擇元辰天子親載耒耜躬耕帝藉是郊而後耕也献子此言
正与礼合孝經止言尊厳其父主述孝子之志本意不說郊天之
祭无由淂有祈榖之言何休膏肓執彼難此追而想之亦可以歎
息也注啓蟄至春分正義曰釈例曰歴法正月節立春啓蟄
為中氣二月節驚蟄春分为中氣是啓蟄為夏正建寅之月中
氣也月令祈榖之後即擇日而耕初耕亦在正月傳言旣耕而卜
郊宜其不從是此卜之時已涉春分之節時過不𣸪可郊故言耕
謂春分指釋獻子言耕是春分之節不謂春分始可耕也釈例又
曰僖公㐮公夏四月卜郊但譏其非所宜卜不譏其四月不可郊
也孟献子曰啓蟄而郊郊而後耕耕謂春分也言淂啓蟄即當卜
郊不淂過春分也是言此卜在春分之後故献子譏之拠傳献子
此言郊天之礼必用周之三月而誰記云孟献子曰正月日至可
以有事於上帝七月日至可以有事扵祖七月而禘献子謂之
也此与礼記俱称献子二文不同必有一謬礼記後人所錄左傳
當淂其真若七月而禘献子為之則當献子之時應有七月禘者
烝嘗過則書禘過亦宜書何以献子之時不書七月褅也足知礼
記之言非献子矣注隧正主役徒正義曰九年注云隧正官
名五縣為隧則隧正當周礼之遂人也掌諸遂之政令徒役出諸遂
之民故為主役徒者詩曰至多露正義曰詩国風召南行露
之首章也言人行者豈不𣣔早夜而行乎謂早夜而行則多露濡
已義取非礼不可以妄行穆子引之言非其才不可以妄居官位
弗躬至弗信正義曰此詩小雅節南山之篇詩注云言王之政
不躬而親之則恩沢不信扵衆民矣詩曰至可乎正義曰詩
小雅小明之篇言人能安靖共敬以居𡭗之職位爱好正直之人
与之共処扵朝則神明聽順之當助女以大福也旣引詩文又述
其意能憂念下民是為德也正直己心是爲正也能以己正正人
之曲是为直也此德也正也直也三者和備是为仁也人能如是
則神明聽順之大福降与之田蘇是知人者也田蘇言起好仁起
必備有此行立之不亦可乎注介助也景大也正義曰定本
介景皆為大也注靖共至恤民正義曰天生烝民立君以牧
之君不独治為臣以佐之君之与臣皆为恤民而設之也能安靖
共敬在其職位是其所以憂民也注為之師長正義曰无忌
先為公族大夫今言使掌是与諸公族大夫為師長也注礼登
至一等正義曰聘礼公迎賓于大門内及廟門公揖入立于中
庭納賓賓入三揖至于階三讓公升二等郑玄云先賓升二䓁亦
𣣔君行一臣行二言君先升二䓁然後臣始升一等是礼登階臣
當後君一等詩曰至必折正義曰詩国風召南羔羊之篇言
大夫䝨者退朝而食從公門入私門委蛇委蛇然委蛇順從之貌
詩之此意謂順者也今孫子为臣而君自処是横不順道以横道
而為委蛇其人必將毁折不得終其職位注魯成公正義曰
杜必言魯成公者𣣔明非郑成公也知非者以郑成公成七年即
位至襄二年卒唯十四年无十六年故也使公子黃往正義
曰扵時椘師圍陳使公子黃往入椘軍也八年注郑子至公子
正義曰此決舍之入陳郑有宿怨此時与蔡无怨晉𣸪无命使侵
无故興師以生国患以其動而无謀故貶之釈例曰陳蔡椘之与
国郑𣣔求親扵晉故伐而入之晉士莊伯詰其侵小且問陳之罪
子産荅以東門之役故免扵譏及其侵蔡旣无晉令又无亘辞君死
主少興師以求媚扵晉不能以德懷親以直報怨故二大夫異扵
子産也陳之見伐本以助晉晉不逆労而以法詰之淂盟主遠理
故仲尼曰晉為伯郑入陳非文辞不为功善之也注時公至先
皈正義曰公以正月如晉此會之下始云公至則晉侯適會公
乃皈魯季孫蓋從公朝晉即從晉赴會故季孫在會而公先皈
傳注晉悼至多少正義曰昭三年郑子大叔云文襄之霸也令
諸侯三歲而聘五歲而朝自襄以後晉德少衰諸侯朝聘无𣸪
定凖今晉悼𣸪修霸業更合諸侯故公朝晉而禀其多少如公
朝者蓋亦非一晉侯謙不敢在国約束故出外合之又難煩諸侯
使大夫聽命故為邢丘之會以命朝聘之數數之多少傳亦无文
拠子大叔之言不說悼公之法而遠陳文襄之令則悼公此命還同
文襄耳非𣸪别制法也注辟罪至戮之正義曰辟罪釈詁文
也不直言殺而云辟殺明是加誣以罪而殺之子駟知其謀已不以
罪殺恐動衆心故加誣以罪言其罪自當死非爲已討所以自解
說也注二孫子狐之子正義曰賈逵云然未必有文可拠相
傳爲此說也注郑侵至獲告正義曰扵時郑无蔡怨又无晉
令郑自發心侵蔡知𣣔求媚扵晉也獲其將必与之戰戰敗乃獲
之不言敗者唯以獲告不告敗也注晉悼至崇之正義曰礼
卿不會公侯會則貶之称人自是常例而云尊晉侯者此有郑
伯在會自与晉侯相敵諸卿不敵晉侯无罪不合貶也但𣣔尊晉
侯无辞以見之故貶大夫以尊之大夫非有罪也文二年晉宋陳
郑四国之卿伐秦皆貶称人尊秦謂之崇德其意与此同也諸侯
之卿皆貶而独不貶季孫宿者文元年公孫敖會晉侯于戚注云
礼卿不會公侯而春秋魯大夫皆不貶者體例已举故拠用魯史
成文是其義也言儉而有礼德義司尊者難煩諸侯使大夫聽
命即亦是有礼之事也兆云詢多正義曰杜云兆卜詢謀也旣
卜且謀多如杜此言則云是語辞注謂三至邢丘正義曰鄬
之會郑伯未至而卒亦數之者郑伯虽身死耳其會与郑同謀故
數之八卿和睦正義曰八卿者拠九年傳荀罃將中軍
士句佐之荀偃將上軍韓起佐之栾黶將下軍士魴佐之趙武
將新軍魏絳佐之詩云至于道正義曰詩小雅小旻之三章
也言謀事之夫甚多是非相奪无可適從為是之故其事用此
益不成也發言訩訩而盈滿扵庭无能決當是非事若不成誰
敢執其咎責者如彼道上行人每淂人即与之謀意无所從爲
是之故用此不淂于正道也注匪彼至適從正義曰郑玄以
匪為非如非行邁之謀言止而不行坐圖遠近也杜以如者如似
他物故以匪為彼言如彼行人逢值歧路問其所從也郑以行為
道邁為行言道上行人杜亦當然注皇暇也啓跪也正義曰
皆釈言文也舍人曰間暇无事也李廵曰啓小跪也注彤弓至
知礼正義曰文四年寗俞来聘為賦彤弓寗俞不敢當此賦
彤弓而宣子受之故觧其意彼以彤弓當寗俞故寗俞不敢受此
賦彤弓其義在扵晉君非當范匄故范匄受之而為知礼也
春秋正義卷第二十
計一万七千三百二十八字
春秋傳卷第二十
成公下
八年春晉侯使韓穿來言汶陽之田歸之于齊
汶陽之田本魯田也魯人恃大國之威以兵力脅齊得其故地而
不正疆里於天王則取之不以其道也郤克戰勝令於齊曰反魯
衛之侵地齊旣從之今復有命俾歸諸齊則歸之不以其道也而
齊人貪得晉有二命穿也列卿無所諫止皆罪矣來言者緩詞也
歸之于者易詞也爲國以禮者無憚於強而魯侯微弱遂以歸齊
而不能保罪亦見矣
晉欒書帥師侵蔡公孫嬰齊如莒宋公使華元來聘夏宋公使公孫
壽來納幣
納幣不書此何以書公孫壽卿也納幣使卿非禮也禮不可略亦
不可過惟其稱而巳矣略則輕大倫過則溺私愛宋公之請伯姬
魯侯之嫁其女皆致其厚者也而不知越禮踰制豈所以重大婚
之禮哉經悉書之爲後法也
晉殺其大夫趙同趙括
按左氏趙莊姬爲趙嬰之亡讚于晉侯曰原屏將爲亂欒郤爲證
晉討趙同趙括以其田與祁奚韓厥言於君曰成季之勲宣孟之
忠而無後爲善者懼矣乃立武而反其田然則同括無罪爲莊姬
所譖而欒郤害之也故稱國以殺而不去其官以見晉之失政刑
矣
秋七月天子使召伯來賜公命
諸侯嗣立而入見則有賜巳修聘禮而來朝則有賜能敵王所愾
而獻功則有賜成公即位服喪巳畢而不入見旣更五服一朝之
歲矣而不如京師又未嘗敵王所愾而有功也何爲來賜命乎召
伯者縣内諸侯爲王卿士者也來賜公命罪邦君之不王譏天子
之僭賞也臨諸侯曰天王君天下曰天子蓋一人之通稱
冬十月癸卯𣏌叔姬卒晉侯使士爕來聘叔孫僑如會晉士爕齊人
邾人伐郯
按左氏士爕來聘言伐郯也以其事吴故公請緩師不可吴初伐
郯季孫固曰中國不振旅蠻夷入伐而莫之或恤亡無日矣當其
時旣不能救及其旣成豈獲巳也而又率諸國伐之何義乎前書
來聘下書會伐晉侯之爲盟主可見矣魯旣知其不可從大國之
令而不敢違其不能立亦可知矣
衛人來媵
媵者何諸侯有三歸嫡夫人行則姪娣從二國來媵亦以姪娣從
凢一娶九女所以廣繼嗣三國來媵非禮也夫以禮制欲則治以
欲敗禮則亂而諸侯一娶十有二女則是以欲敗禮矣備書三國
以明逾制爲後戒也
九年春王正月𣏌伯來逆叔姬之喪以歸
凢筆於經者皆經邦大訓也杞叔姬一女子𡭗而四書于策何也
有男女然後有夫婦有夫婦然後有父子故春秋愼男女之配重
大昏之禮以是爲人倫之夲也事有大於此者乎男而賢也得淑
女以爲配則自家刑國可以移風俗女而賢也得君子以爲歸則
承宗廟奉祭祀能化天下以婦道豈曰小𥙷之哉夷攷杞叔姬之
行雖賢不若宋共姬亦不至如鄫季姬之越禮也杞伯初來朝魯
然後出之卒而復逆其喪以歸者豈非叔姬夲不應出故魯人得
以義責之使復歸葬乎魯在春秋時内女之歸不得其所者有矣
聖人詳錄其始卒欲爲後鑒使得有終而無弊也其經世之慮遠
矣
公會晉侯齊侯宋公衛侯鄭伯曹伯莒子𣏌伯同盟于蒲
按左氏爲歸汶陽之田故諸侯貳於晉晉人懼會於蒲以尋馬陵
之盟夫盟非固結之本也衛獻公言於寗喜求復國喜曰必子鮮
在不然必敗小邾射以勾繹來奔曰使季路要我吾無盟夫信在
言前者不言而自喻誠在令外者不令而自行晉初下今於齊反
魯衛之侵地而齊不敢違者以其順也齊旣從之魯君親往拜其
賜矣復有二命俾歸諸齊一與一奪信不可知無或乎諸侯之解
體也晉人不知反求諸已惇信明義以𥙷前行之愆而又欲刑牲
㰱血要質鬼神以御之是從事於末而不知夲矣特書同盟以罪
晉也
公至自會二月伯姬歸干宋夏季孫行父如宋致女晉人來媵
致女者何女旣嫁三月而廟見則成婦矣而後父母使人安之故
謂之致也常事爾何以書致女使卿非禮也經有因褒以見貶者
初獻六羽之類是也亦有因貶以見褒者致女來媵是也伯姬賢
行著於家故致女使卿特厚其嫁遣之禮賢名聞於遠故諸國爭
媵信其無妬忌之行程氏以爲一女子之賢尚聞於諸侯况君子
哉或曰魯女雖賢豈能聞於遠乎曰古者庶女與非敵者則求爲
媵固爲之擇賢小君則諸侯之賢女自當聞矣
秋七月丙子齊侯無野卒晉人執鄭伯晉欒書帥師伐鄭
按左氏楚人以重賂求鄭鄭伯會公子成于鄧秋鄭伯如晉晉人
討其貳於楚執諸銅鞮欒書伐鄭鄭使伯蠲行成晉人殺之楚子
重侵陳以救鄭稱人而執者旣不以王命又不歸諸京師則非伯
討也殺伯蠲不書者旣執其君矣則行人爲輕亦不足紀也楚子
重侵陳與處父救江何異削而不書者鄭亦有罪焉耳夫背夷即
華正也今以重賂故又與楚會則是惟利之從而不要諸義也故
鄭無可救之善楚不得有能救之名
冬十有一月葬齊頃公楚公子嬰齊帥師伐莒庚申莒潰楚人入鄆
按左氏楚子重自陳伐莒圍渠丘城惡衆潰楚師圍莒莒城亦惡
庚申莒潰楚遂入鄆孟子曰鑿斯池也築斯城也與民守之效死
而民不去是則可爲也夫鑿池築城者爲國之備所謂事也效死
而民不去爲國之夲所謂政也莒恃其陋不修城郭浹辰之間楚
克其三都信無備矣然兵至而民逃其上不能使民效死而不去
則昧於爲國之本也雖隆莒之城何益乎故經於莒潰特書日以
謹之者以明城郭溝池重門擊析皆守邦之末務必以固夲安民
爲政之急耳
秦人白狄伐晉
經所謹者華夷之辨也晉嘗與白狄伐秦秦亦與白狄伐晉族類
不復分矣其稱人貶詞也武王伐商誓師牧野庸蜀羌髳微盧彭
濮皆與焉豈亦不謹乎除天下之殘賊而出民於水火之中雖蠻
夷戎狄以義驅之可也亦慮其同惡相濟貽患於後也中國友邦
自相侵伐巳爲不義又與非我族類者共焉不亦甚乎晉旣失信
復聽婦人讒說殺其世臣而諸侯皆貳秦狄交伐比事以觀可謂
深切著明矣
鄭人圍許城中城
經世安民視道之得失不倚城郭溝池以爲固也榖梁子謂凢城
之誌皆譏其說是矣莒雖恃陋不設備至使楚人入鄆苟有令政
使民效死而不潰寇亦豈能入也城非春秋所貴而書城中城其
爲儆守益微矣王公設險以守其國非歟曰百雉之城七里之郭
設險之大端也謹於禮以爲國辨尊卑分貴賤明等威異物采凢
所以杜絕陵僭限隔上下者乃體險之大用也獨城郭溝池之足
恃乎
十年春衛侯之弟黑背帥師侵鄭
按左氏衛子叔黑背侵鄭晉命也其曰衛侯之弟者子叔黑背生
公孫剽孫林父寗殖出衛侯衎而立剽亦以其父有寵愛之私故
得立耳此與齊之夷仲年無異其特書弟以爲後戒可謂深切著
明矣
夏四月五卜郊不從乃不郊五月公會晉侯齊侯宋公衛侯曹伯伐
鄭齊人來媵丙午晉侯獳卒秋七月公如晉
此葬晉侯也而不書諱之也天子之喪動天下屬諸侯諸侯之喪
動通國屬大夫公之葬晉侯非禮也唯天子之事焉可也傳以晉
人止公送葬諸侯莫在焉魯人辱之故諱而不書非矣假令諸侯
皆在魯人不以爲辱而可書乎
冬十月
十有一年春王三月公至自晉晉侯使郤犫來聘已丑及郤犫盟夏
季孫行父如晉秋叔孫僑如如齊冬十月
十有二年春周公出奔晉
按左氏周公楚惡惠襄之偪且與伯輿爭政不勝怒而出王使劉
子復之盟于鄄而入三日復出奔晉夫人主無誠慤之心而下要
大臣盟是謂君不君人臣無忠信之實而上與人主盟是謂臣不
臣旣巳要質鬼神以入矣又叛盟失信而出奔則是自絕于天也
自周無出而書曰出者見周室衰微刑政號令不行於天下爾
夏公會晉侯衛侯干瑣澤秋晉人敗狄于交剛冬十月
十有三年春晉侯使郤錡來乞師
晉主夏盟行使諸侯徵會討貳誰敢不從以霸主之尊而書曰乞
師何也列國䟽封雖有大小土地甲兵受之天子不相統屬魯兵
非晉所得專也今晉不以王命興諸侯之師故特書曰乞以見其
卑伏屈損無自反而縮之意矣聖人作春秋無不重内而輕外至
於乞師則内外同辭者蓋皆有報怨復讎貪得之心是以如此若
夫誅亂臣討賊子請於天王以大義驅之誰不拱手以聽命何至
於乞哉噫此聖人所以垂戒後世見諸行事之深切著明者也
三月公如京師夏五月公自京師遂會晉侯齊侯宋公衛侯鄭伯曹
伯邾人滕人伐秦
諸侯每歲侵伐四出未有能修朝覲之禮者今公欲會伐秦道自
王都不可越天子而往也故皆朝王而不能成朝禮書曰如京師
見諸侯之慢也因會伐而行矣又書公自京師以伐秦爲遂事者
此仲尼親筆明朝王爲重存人臣之禮也古者諸侯即位服喪畢
則朝小聘大聘終則朝廵狩于方嶽則朝觀春秋所載天王遣使
者屢矣十二公之述職蓋闕如也獨此年書公如京師又不能成
朝禮不敬莫大焉君臣人道之大倫而至於此極故仲尼嘗喟然
嘆曰夷狄之有君不如諸夏之亡也爲此懼作春秋或抑或縱或
與或奪所以明君臣之義者至矣其義得行則臣必敬於君子必
敬於父天理必存人欲必消大倫必正豈曰小補之哉此以伐秦
爲遂事之意也
曹伯盧卒于師秋七月公至自伐秦冬葬曹宣公
十有四年春王正月莒子朱卒夏衛孫林父自晉歸于衛秋叔孫僑
如如齊逆女鄭公子喜帥師伐許九月僑如以夫人婦姜氏至自齊
榖梁曰大夫不以夫人以夫人非正也刺不親迎也僑如之不氏
一事而再見者卒名耳然則娶于他邦而道里或遠必親迎乎以
封壤則有小大以爵次則有尊卑以道途則有遠邇或迎之於其
國或迎之於境上或迎之於所館中禮之節可也
冬十月庚寅衛侯臧卒秦伯卒
十有五年春王二月葬衛定公三月乙巳仲嬰齊卒
嬰齊者公子遂之子公孫歸父之弟也歸父出奔齊魯人徐傷其
無後也於是使嬰齊後之故書曰仲嬰齊此可謂亂昭穆之序失
父子之親者以後歸父則弟不可爲兄嗣以後襄仲則以父字爲
氏亦非矣
癸丑公會晉侯衛侯鄭伯曹伯宋世子成齊國佐邾人同盟于戚晉
侯執曹伯歸于京師
稱侯以執伯討也何以爲伯討晉合諸侯伐秦曹宣公卒于師曹
人使公子負芻守使公子欣時逆曹伯之喪負芻殺其太子而自
立至是晉侯執之又不敢自治而歸于京師使即天刑夫是之謂
伯討春秋執諸侯者衆矣未有執得其罪如此者故獨書其爵
公至自會夏六月宋公固卒楚子伐鄭秋八月庚辰葬宋共公宋華
元出奔晉宋華元自晉歸于宋宋殺其大夫山宋魚石出奔楚
宋六卿魚氏蕩氏向氏鱗氏皆桓族也華氏戴族也華元爲右師
魚石爲左師蕩氏汰而驕共公卒巳葬蕩澤弱公室殺公子肥華
元曰我司君臣之訓而不能正罪大矣不能治官敢頼寵乎乃出
奔晉魚石將止之魚府曰元反必討是無桓氏也石曰彼多大勲
國人所與不反懼桓氏之無祀於宋也遂自止元於河上元歸使
國人攻桓氏殺蕩山出魚石國然後定元之出奔晉與歸于宋皆
不省文者著其正也書之重詞之複必有美惡焉詞繁而不殺所
以與之也以不頼寵而出奔以國人與晉皆許之討而後入正可
知矣蘇轍謂使元懷禄顧寵重於出奔則不能討此說是也山不
書氏背其族也背其族者伐其夲也人而無夲人道絶矣葛藟猶
能芘其本根况於人而忍伐其本乎
冬十有一月叔孫僑如會晉士爕齊高無咎宋華元衛孫林父鄭公
子鰌邾人會吴于鍾離
吴以號舉夷之也會而殊會外之也殊會有二義會王世子于首
止意在尊王室不敢與世子抗也會吴于鍾離于柤于向意在賤
夷狄而罪諸侯不能與之敵也夫以太伯至德是始有吴以族言
之則周之伯父也至其後世遂以號舉者以其僭竊稱王不能居
中國之爵號耳成襄之間中國無霸齊晉大國亦皆俛首東向而
親吴聖人蓋傷之故特殊會可謂深切著明矣
許遷于棄
十有六年春王正月雨木冰
雨木冰者雨而木冰也何休曰木者少陽幼君大臣之象冰者凝
隂兵之類也冰脅木者君臣將執於兵之徵未幾而有沙隨苕丘
之事天人之際休咎之應焉可誣也而欲盡廢五行傳亦過矣
夏四月辛未滕子卒鄭公子喜帥師侵宋六月丙寅朔日有食之晉
侯使欒黶來乞師甲午晦晉侯及楚子鄭伯戰于鄢陵楚子鄭師敗
績
不書師敗績以其君親集矢於目而身傷爲重也當是時兩軍相
抗未有勝負之形晉之捷也亦幸焉爾幸非持勝之道范文子所
以立於軍門有聖人能内外無患盍釋楚以爲外懼之戒乎楚師
雖敗其勢益張晉遂怠矣卒有欒氏之譖而誅三郤國内大亂聖
人備書以見行事之深切著明也
楚殺其大夫公子側秋公會晉侯齊侯衛侯宋華元邾人于沙隨不
見公
臣子之於君父揚其美不揚其惡爲尊者諱爲親者諱禮也聖人
假魯史以示王法其於魯事有君臣之義故君弑則書薨易地則
書假滅國則書取出奔則書遜屈已而與強國之大夫盟則書及
叛盟失信而莫適守則没公而書會凢此類雖不没其實示天下
之公必隱避其辭以存臣子之禮然則沙隨之會晉不見公是魯
侯之大辱深可耻焉者矣曷爲直書其事而不諱乎曰春秋伸道
不伸邪榮義不榮勢正已而無恤乎人以仁禮存心而不憂橫逆
之至者也沙隨之會魯有内難師出後期所當恤者晉人聽叔孫
僑如之譖怒公而不見曲在晉矣魯侯自反非有背仁棄禮不忠
之咎也昔曾子嘗聞大勇於夫子曰自反而縮雖千萬人吾往矣
孟子言浩然之氣至大至剛以直養而無害則塞乎天地之間沙
隨之不見於公何歉乎直書而不諱者示天下後世使知大勇浩
然之氣所以守身應物如此其垂訓之義大矣
公至自會公會尹子晉侯齊國佐邾人伐鄭曹伯歸自京師
曹伯不名其位未嘗絕也不絕其位所以累乎天王也其言自京
師王命也言天王之釋有罪也善不蒙賞惡不即刑以堯爲君舜
爲臣雖得天下不能一朝居也負芻殺世子而自立不能因晉之
執寘諸刑典而使復國則無以爲天下之共主矣
九月晉人執季孫行父舍之于苕丘冬十月乙亥叔孫僑如出奔齊
十有二月乙丑季孫行父及晉郤犫盟于扈公至自會乙酉刺公子
偃
按左民宣伯通於穆姜欲去季孟而取其室戰于鄢陵之日公將
行穆姜送公而使逐二子公以晉難告曰請反而聽命姜怒公子
偃公子鉏趨過指之曰女不可是皆君也公待於壊隤申宮儆備
設守而後行是以後使孟獻子守于公宮宣伯使告郤犫曰魯侯
待于壊隤以待勝者郤犫取貨于宣伯而訴公于晉侯晉侯不見
公公會諸侯伐鄭將行姜又命公如初公又申守而行宣伯使告
郤犫曰魯之有季孟猶晉之有欒范也政令於是乎成今其謀曰
晉政多門不可從也寧事齊楚有亡而巳蔑從晉矣若欲得志於
魯請止行父而殺之我斃蔑也不然歸必叛晉人執季文子于苕
丘公還待于鄆使子叔聲伯請季孫于晉郤犫曰苟去仲孫蔑而
止季孫行父吾與子國親於公室對曰僑如之情子必聞之矣若
去蔑與行父是大棄魯國而罪寡君也若猶不棄使寡君得事晉
君則夫二人者魯國社稷之臣也若朝亡之魯必夕亡范文子謂
欒武子曰季孫於魯相二君矣妾不衣帛馬不食粟可不謂忠乎
信讒慝而棄忠良若諸侯何乃許魯平赦季孫出叔孫僑如而盟
之季孫及郤犫盟于扈歸刺公子偃
十有七年春衛北宮括帥師侵鄭夏公會尹子單子晉侯齊侯宋公
衛侯曹伯邾人伐鄭六月乙酉同盟于柯陵秋公至自會齊高無咎
出奔莒九月辛丑用郊
郊之不時未有甚於此者也故特曰用郊用者不宜用也或曰蓋
以人享叩其鼻血以薦也古者六畜不相爲用況敢用人乎
晉侯使荀罃來乞師冬公會單子晉侯宋公衛侯曹伯齊人邾人伐
鄭十有一月公至自伐鄭壬申公孫嬰齊卒于貍賑十有二月丁巳
朔日有食之邾子貜且卒晉殺其大夫郤錡郤犫郤至楚人滅舒庸
十有八年春王正月晉殺其大夫胥童庚申晉弑其君州蒲
弑君天下之大罪討賊天下之大刑春秋合於人心而定罪聖人
順於天理而用刑固不以大霈釋當誅之賊亦不以大刑加不弑
之人然趙盾以不越境而書弑許世子止以不嘗藥而書弑鄭歸
生以憚老懼讒而書弑楚公子比以不能效死不立而書弑齊陳
乞以廢長立幼而書弑晉欒書身爲元帥親執厲公於匠麗氏使
程滑弑公而以車一乘葬之於翼東門之外而春秋稱國以弑其
君而不著欒書之名氏何哉仲尼無私與天爲一奚獨於趙盾許
止歸生楚比陳乞則責之甚備討之甚嚴而於欒武子闊略如此
乎學者深求其旨知聖人誅亂臣討賊子之大要也而後可與言
春秋矣
齊殺其大夫國佐公如晉夏楚子鄭伯伐宋宋魚石復入于彭城
此伐宋以納魚石其不曰納宋魚石于彭城何也劉敞曰不與納
也諸侯失國諸侯納之正也諸侯世也大夫失位諸侯納之非正
也大夫不世也諸侯託於諸侯禮也大夫託於諸侯非禮也其言
復入者巳絕而復入惡之甚者宋魚石晉欒盈是矣
公至自晉晉侯使士匄來聘秋杞伯來朝八月邾子來朝築鹿囿已
丑公薨于路寢冬楚人鄭人侵宋晉侯使士魴來乞師十有二月仲
孫蔑會晉侯宋公衛侯邾子齊崔杼同盟于虚杼丁未葬我君成公
