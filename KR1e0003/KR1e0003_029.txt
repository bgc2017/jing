春秋正義卷第二十九昭公
國子癸酒上護軍曲阜縣開國子臣孔穎達等奉
十三年注不書至告庿正義曰定八年傳云陽虎入于讙陽關
以叛注云叛不書賂家臣則此亦為略家臣故不告庿也以不告
庿故史不得書二注互相備注比去至赴之正義曰傳称依
陈葵人以國許復其國而藉其力故書為皈言是陈葵納之釋
例曰韓魏有耦國之彊陈葵有復國之端故晉趙鞅椘公子比
皆称皈從諸侯納之例言非晉椘之所能制是其義也計靈王
無道扵國其弑不應称臣又比為觀從所誑廹脅而立非是弑
君首謀而反書比弑君者比皈而王死故書比弒其君比虽被脅
而立靈王為比而死虽非比弑猶以弒君之罪加比哀六年注云椘比
却去陈乞流涕子家惮老皆疑扵免罪故春秋明而書之以為
弑主釋例曰若鄭之皈生斉之陈乞椘公子比虽本無其心春秋
之義亦同大罪是以君子慎所以立也其意以為弑君之悪悪之
大者虽則本無其心君實由之而死若舍而不責則
下無所忌故書其名成其罪所以示來卋勵後
人為教之遠防也靈王見弒實猶無道但𣣔見
比罪故称臣名非言靈王為有道猶如宣二年
晉趙盾弑其君夷皐釋例曰傳言靈公不君又以明扵例此
弒宜称君也弑非趙盾而經不变文者以示良史之意深責執政
之臣彼為章盾之罪称臣名此亦為章比之罪称臣名非言霊
王不合弑称君也又傳称五月王縊于芉尹申亥氏他年申亥以
王柩告則靈王死在五月其死又不在乾谿而經書四月比弑其君
虔于乾谿者椘人生失靈王告時未知死否但以乾谿之地失王
以為王必死矣本其始禍故以四月弑君赴也刘炫云比以四月皈
旣皈而王死故以云云同注比虽至棄疾正義曰釋例曰諸
侯不受先君之命而篡立淂与諸侯會者則以成君書之斉商
人葵侯般之属是也若未得接扵諸侯則不称爵椘公子棄疾
殺公子比蔡人殺陈佗斉人殺無知衞人殺州吁公子瑕之属是
也諸侯篡立虽以會諸侯為正此列國之制也至扵國内策名
委質即君臣之分巳定故諸殺不称君亦与成君同義也傳曰會
于平州以定公位又云若有罪則君列諸會矣此以會為断也䘙
州吁斉無知皆弒君自立其死称人以殺此比亦弑君而立不称人
以殺而云棄疾殺者棄疾利比之位而殺之其意不得為討賦不
称人所以罪棄疾也釋例云比旣淂國國人驚乱棄疾從而扇之
比懼自殺皆棄疾之由故書公子棄疾殺公子比是言不称弒其
君又說罪棄疾之意也注魯不至不諱正義曰宣七年公
會晉侯云云于黑壤傳曰晉侯之立也公不朝焉又不使大夫聘
晉人止公于會盟于黃
之也彼公不与盟諱而不書此書之者佊不相朝聘公實有罪諱
國之悪故不書其盟此時公實無罪非是國悪故書而不諱襄
三十一年傳曰晉公室卑政在侈家韓宣子為政不能啚諸侯
魯不堪晉求䜛慝弘多是以有平丘之會此年傳云邾人莒
人愬于晉曰魯朝夕伐我幾亡矣注云自昭公即位邾魯同好
又不朝夕伐莒無故怨愬晉人信之所謂䜛慝弘多是言晉受
讒言公無罪非國悪故不諱也注陈蔡至曰皈正義曰公
羊傳曰此皆滅國也其言皈何不与諸侯專封也其意言諸侯
不得專封不与椘封陈蔡使若陈蔡之君自國而皈之然
以是故称爵言皈若言各自有爵非由椘也杜以傳言平生
故称爵以皈國非入國始為君也禮諸侯不生名二君皆書名
者称爵以其受封于椘書名以其未成為君称名称爵两見之
也諸侯納之曰皈成十八年傳例注州来至曰滅正義曰州
来椘邑不繫者大都以名通者例皆不繫國用大師焉曰
滅襄十三年傳例傳非也正義曰非三代服叛之道也民
疾至聚也正義曰季氏旣執費人人皆憎疾季氏而叛之為
當氏之積聚也椘子至而行正義曰易称善不積不足以成
名悪不積不積不足以滅身小人以小善為無益而弗為以小悪為無
傷而弗去也故悪積而不可揜罪大而不可解至於滅身也申
之至戮焉正義曰王肃云越大夫常壽過也申之會經書淮
夷而不書越者以常壽過有罪不淂列會故不書越也戮者陈
其罪悪以徇諸軍言將殺之終亦不殺過至今在椘故怨而作
乱故薳至成然正義曰言族者以掩旣被殺唯有族存故
言族也韋亀成然皆被奪邑所以不數韋亀而獨數成然者
以是時韋亀已死故不言之上言奪邑者積王之悪見成然怨
恨之深猶父子被奪故也圍固至居之正義曰圍固城城之
固者克息舟息舟即是其一也以圍時有所毁故更城而居之
注故蔡大夫聲子之子正義曰言故蔡大夫者此時蔡滅是
為椘縣吴今在蔡其父先為蔡國大夫故云故蔡大夫聲子
之子也強与之盟正義曰二子聞非蔡公之命𣣔還故觀
從強与之盟遂入襲蔡依陈蔡人以國正義曰二子更無
兵衆唯依倚陈蔡人耳以國者許為復其國以此招慰之蔡公
至而巳正義曰蔡公知之知陈蔡人之情也蔡公椘之公子猶
尚吝惜本國恥有報讐之名築疊以示後卋故請藩而巳正
僕人正義曰大僕也周禮下大夫二人注棘里名闈門也
正義曰吳語云昔椘靈王不君其臣箴諫不入其民不忽飢勞
之殃三軍叛王於乾谿王獨行屏營彷徨於山林之中三日乃
見其消人疇王呼之曰余不食三日矣疇趨而進王枕其股以寢
於地王寢疇枕王以塊而去之王覚而無見也乃匍匐將入扵棘
闈棘闈不納乃入芉尹申亥氏焉孔晁曰棘椘邑闈門也案襄
二十六年傳言吳伐椘克棘四年傳言吳伐椘入棘以棘為邑
或是也注癸亥至月誤正義曰此癸亥之日實在乙邜丙
辰之後傳先言之者因申亥求王遂言王縊是傳終言之也旣
以五月統癸亥之日而乙卯丙辰亦是五月之日雖則言有顛倒
即令蒙此五月之文也刘炫云杜此注經書四月誤案上經注云
靈王實以五月死椘人生失靈王本其始禍以赴两注不同以為
杜非今知不然者以其生失靈王不知死在五月遂以四月始禍
言靈王之死是其錯誤之事於文似異義實一也刘以為二注
文異而規杜氏非也注不成至之敖正義曰郟敖与此訾敖
皆不成君無號謚也元年傳云葬王于郟謂之郟敖此云葬子
于于訾實訾敖並以地名冠敖未知其故又世家椘之先君有
若敖宵敖皆在位多年亦称為敖不知敖是何義椘師還
自徐正義曰上云師及訾梁而潰此又云椘師還自徐者
上所云者是乾谿援師此謂蕩侯等五子伐徐師故杜云前年
圍徐之師注復九年所遷邑正義曰成十五年許遷于葉
九年傳云遷城父人扵陈遷方城外人扵許今復遷邑則許還
復葉方城外与城父人各復其本臣過至致也正義曰言臣
罪過漏失君命遺忘之未之致与也子母勤正義曰言子
母以見使為勤勞尚淂天下正義曰謂淂為天子也
注群望星辰山川正義曰椘語云天子偏祀群神諸侯祀天
地三辰及其土之山川孔眺云三辰日月星也祀天地謂二王
後也非二王後祭分野山川而已又元年傳云辰為商星叄為晉
星是諸侯淂祭分野之星知此群望是星辰山川也扵十二次鶉
尾為椘當祀翼軫之星及其國内山川哀六年傳曰江漢睢漳
椘之望也其山蓋荆山衡山之類偏以璧正義曰謂以一璧
偏見諸神若神各一璧其璧乃多明無不當其上注巴姬共
正妾正義曰知者襄十二年傳云椘司馬子庚聘于秦為夫
人寧禮也彼秦女是夫人明巴姬是妾亡無愛徵正義曰
子干之亡椘人無爱念之徵驗也先神命之正義曰椘國旣
封即有三望三望起扵先代故曰先神其貴至棄矣正義
曰亡無也其貴位則無矣其寵爱之者又棄矣然則父死棄疾
寵亦棄獨言子干者以子干母賤唯恃父寵寵又棄矣則無
恃託故專属子干注國氏高氏正義曰僖十二年傳管仲
云有天子之二守國高在是也注魏犨至所䝨正義曰上
言五人直举其數下說四士獨據有賢也五人内不數賈佗者
佗以公族從文公不在五人之數也蓋叔向言之意所將為䝨即
言之國有奥主正義曰室内西南隅謂之奥奥是内之義奥
主國内之主故謂棄疾也水道不可正義曰吳地水行故
謂水道不可謂水路不通吳子旣辭晉侯乃還向平丘之會
幄幕九張正義曰周禮幕人掌惟幕帷帟綬之事鄭玄
云王出官則有是亊在旁曰帷在上曰幕皆以布為之四合象
宫室曰幄王所居之帳也帟王在幕若幄中坐上承塵幄
帟皆以繒為之凡四物者以綬連繫焉然則幕与幄異幕大而幄
小幄在幕下張之幄幕九張蓋九幄九幕也芻蕘正義
曰周禮充人掌繫祭祀之牲牷祀五帝則繫于牢芻之三月
說文云蕘薪也從卄然則芻者飼牛馬之草也蕘者共燃火之
草也為此役正義曰言叔鮒為此淫芻蕘之事也注
董督至多也正義曰釋詁云董督正也是董為督也又云庸
勞勞亦功也討之有辭則前敵易克故功多也天子之
老正義曰上注云獻公王卿士此注云天子大夫称老老者是
大夫公卿之㧾名詩云方叔元老毛傳云方叔卿士命而為將是
卿士称老也曲禮云五官之長曰伯自称扵諸侯曰天子之老彼謂
三公者如彼文則三公乃淂称天子之老卿亦淂称老者彼說三
公之亊言三公之自称耳不言卿之自称不淂同三公也曲禮又
云諸侯使人扵諸侯使者曰寡君之老諸侯之使尚淂称老明
知天子之卿淂称天子之老也元戎至啓行正義曰詩小雅
六月之篇也元大也大戎戎車之大在軍前者也啓開行道常訓
耳叔向至命矣正義叔向此言論聘朝會盟四事意在
言盟并說會朝聘爲次序耳國家之所以敗也有交好之事
而無貢賦之業交好之事不淂常矣有貢賦之常而
無上下之禮事虽有常則不次序矣有上下之禮而無可畏之威虽有
次序則不共敬矣有可畏之威而不昭告神明虽爲共敬則不
明著矣信義不明棄共敬也承事不共敬棄次序也班位不序
棄常度也徵命不常棄亊宜也事旣棄矣則百事不終
國家所由傾覆只爲此也聖人知其不可是故明王之制使諸侯
每歲令大夫一聘天子以志識貢賦之業間一歲諸侯親自入朝
以講習上下之禮天子扵諸侯再朝而一大會以示可畏之威再
會而一爲盟誓以顕諸侯之昭明者也志識貢賦之業在扵交
好故使聘也講習上下之禮在扵等差故使朝也示可畏之威在
扵衆聚故爲會也昭明德之信在扵告神故爲盟也自古以來
遵行此法未之有失也國家存亡之道恒由是興爲之則存癈之
則亡存亡起扵此也今晉以先王之禮主諸侯之盟懼諸侯之事
有不治理者奉承斉盟所用之犧牲以来至此而有諸斉君求
終竟盟約之事也君言曰今余必廢之何斉盟之有必如此語唯
君自圖謀之寡君聞君之命矣言晉知斉必背盟即𣣔与之戰
注業貢賦之業正義曰下句覆𫐠此事云歲聘以志業每年聘
者所以共貢賦耳知此業者是貢賦之業也下又云志業扵好
說聘亊而謂之好則好謂交好諸侯天子虽尊卑不同亦是交
好然則有事者謂有交好之事也不經者經訓常也謂交好不
常也或聘不以時或貢賦不充是不常也注威須至義著
正義曰昭亦明也昭爲昭告神祗明謂信義明著言會虽示威
威猶未著必須昭告神明以要束其心而後天子信義始得明著
於天下矣注信義至不成正義曰杜以信義不明威無可畏
則是棄威也不畏威則禮不行是棄禮也無禮則無經無經則無
業故百亊所以不成刘炫以此傳四文皆緣上事而致下事其上
則事業禮威所致則經序共明傳旣言不明棄共自然當云不
共棄序不序棄經不經棄事今杜云不明則棄威不威棄禮
無禮無經無經無業以杜違背傳文而規杜失今知刘義非者杜
以不明棄共不共棄序不序棄經不經棄事自是傳文分明但
傳云百事不終明知非徒棄共棄序其威禮亦棄也杜与傳共
為表裏非是違傳刘不解杜意妄為規過謬矣注志識至
職業正義曰志是記識故為識也歲歲使於天子所以獻其貢
賦令諸國各自記其職貢是脩其職業也注三年至之序
正義曰間朝者據聘為言也旣云歲聘因從聘歲為始更間
一乃朝故知間朝是三年而一朝也朝以正班爵之義卒長幼
之序与下注會以訓上下之則制財用之節皆莊二十三年傳文也
注十二至之下正義曰顕昭明三字皆為明也十二年而為一盟
者大明黜陟之法諸侯之有明德者表顕升進之於此盟以光
顕諸侯有昭明之德者告誓神明所以昭明王之信義以示黜陟必
有信也計此十二年間凡八聘四朝再會一盟方嶽之下也尚書
周官曰六年五服一朝又六年王乃時巡考制度于四岳諸侯各
朝于方岳大明黜陟如彼文六年五服語侯一時朝王即此再朝
而會是也此傳之文与尚書正合杜言廵守盟于方嶽闇与彼
義符同明此是周典之舊法也而周禮之文不載此法大行
人云侯服歲壹見其貢祀物甸服二歲壹見其貢嬪物
男服三歲壹見其貢器物采服四歲壹是其貢服物衞服五歲壹
歲壹是其貢貨物先儒說周禮者皆以
彼為六服諸侯各以服數来朝与此傳文無由淂合先逹通
儒未有解者古書亡滅不可備知然則尚書周官是成王號令
之辭尚書之言定是正法左氏復与彼合言必不虚周禮又是
明文不淂不信蓋周公成王之時即自有此二法也又周禮每歲
一見唯言貢物何必見者即是親朝各計道路短長或當遣使
貢耳先儒謂彼為朝未有明據大行人又云十有二歲王巡守
殷國巡守之歲周禮同於尚書六年一朝尚書何必違禮又大宗
伯云時見曰會殷見曰同鄭玄以為時見無常期也諸侯有不
順服者王將有征討之亊合諸侯而命亊焉十二歲王如不巡守
則六服盡朝謂之殷見鄭以時見無常期者出自鄭之意耳
非有明文可據也殷見是此再會而盟時見當此再朝而會未
必即如鄭說時見為無常期也蓋此傳及尚書是正禮也大行
人歲一見者是遣使貢物非親朝也令此上聘朝會虽以為諸
侯扵天子之禮然諸侯相朝亦當然也故云志業於好講禮扵
等示威扵衆其昭明扵神虽天子扵諸侯之禮然王官之伯及
覇主亦淂与諸侯為盟故晉為盟主以此告斉令斉受盟也
必知此朝聘文兼諸侯者以釋例引明王之制八聘四朝云文襄
之制因而簡之三歲而聘五歲而朝以諸侯為文明歲聘間朝兼
諸侯相朝也知盟年朝會俱行者以傳云再朝而會云云故知
盟年朝會不廢也又云歲聘以志業不言再聘以行朝故知朝
年不行聘禮但以朝聘君臣不等盟會歒禮相當故朝年不行
聘盟年淂有朝會知有盟者傳云同盟至故也小國言之
正義曰申上不用尋盟之意也其意是小國言之可不可則大
國制之也大國謂其須盟言己不敢違也注建立至游也
正義曰釋天云緇廣充幅長尋曰旐継旐曰旆郭璞曰帛續旐
未爲燕尾者然則旐謂旂身旆謂旂尾旆綴於旐本是相連之
物非别體也而不曳其旆當纏継扵干頭蓋如禮記所云
德車結也釋天又云练旒九周禮所謂九游七游游即是旆故云旆旌
游也然郭氏旣云旆継扵旐今之燕尾即旆是旐未然天子十有
二游并屬扵一幅之廉扵理不可蓋游數多者旁綴扵縿如今之
旗是也其軍前之旆如郭璞之說注軍將至恐之正義
曰本作旆者爲舒而曳之以爲容飾結之爲非常曳之爲淂常
復旆之者曳之爲復常也軍法戰則舒旆晉人舒旆似其將戰
故曳旆以恐之諸侯見其曳旆而皆畏之注自昭至伐莒
正義曰三年傳穆子云曹勝二邾實不忘我好又無相伐之事是
昭公即位邾魯同好也不朝夕伐莒者案元年十年再伐莒耳是
不朝夕伐也注僨仆也正義曰前覆曰仆言牛倒豚上豚必
死也言牛虽瘠者謂魯以晉為無德輕之故以瘦牛自喻注
承貢賦之次正義曰承者奉上之語後承前下承上故以承為
次争貢賦之次言所出貢賦多少之次當承何國之下故言
争承也鄭衆云争所當奉承貢賦之輕重注公侯至者多
正義曰周禮大司徒云公地方五百里其食者半侯地方四百
里伯地方三百里其食者參之一子地方二百里男地方百里其
食者四之一鄭康成注云食者必足其國禮俗喪紀祭祀之用乃
貢其餘上公之地以一易侯伯之地以再易子男之地以三易是
上公優饒其半以為荒莱之地侯伯優饒其三分之二子男優
饒其四分之三是大國優饒少而出貢多少小國優饒多而出貢
少假令大國小國其地美悪一種則地多者貢多地少者貢少
故杜云公侯地廣所貢者多是也注甸服至貢者正義曰禹
貢云五百里甸服孔安國云規方千里之内謂之甸服為天子服
治田去王城面五百里王制云千里之内曰甸鄭玄云服治曰出
榖稅是甸服謂天子畿内也畿内扵京師路近令其共正職貢故
貢重也言卑而貢重者畿内有公卿大夫之采邑公八命卿六命
大夫四命其列位卑扵畿外公侯伯子男也周禮小司徒鄭注云
井田之法備扵一同令上扵都者采地食者皆四之一其制三等
百里之國凡四都一都之田稅入扵王五十里之國凡四縣一縣之田
稅入扵王二十五里之國凡四甸一甸之田稅入扵王食采者卑与尊
同故云卑而貢重也畿外之國則卑者貢輕尊者貢重注
言鄭至之貢正義曰鄭伯男也舊有多說鄭衆服虔云鄭
伯爵在男服也周禮男服在三距王城千五百里鄭去京師不
容此數賈逵云男當作南謂南面之君也子産争國小貢重輒
言鄭伯為南面之君復何所益南面君者豈貢淂輕乎鄭志
云男謂子男也周之舊俗虽為侯伯皆食子男之地鄭之此言
不知所出鄭食子男之地不知復在何時武公旣遷东鄭并十
邑為國不得食子男之地若西鄭之時食子男之地則今為大
國自當貢重子産不得遠言上卋國小以距今之貢重晉之朝
士焉肯受屈而自日中以争至于昏乎原此諸說悉皆不通周
語云鄭伯男也王而卑之是不尊貴也王肃注此与彼皆云鄭
伯爵而連男言之猶言曰公侯足句辭也杜用王說言鄭國在
甸服之外其爵列扵伯子男言己爵卑國小不應出公侯之貢
也今使從公侯之貢懼弗給也諸侯地有五等命有三等伯居
五等之中与侯同受七命據地小大分為二等則侯同扵公伯同
子男僖九年在喪之例云公侯曰子言不及伯是不得同扵侯也
僖二十九年大夫會國君之例云在禮卿不會公侯會伯子男可
也是伯國下同子男也子産自言其君爵卑下引子男為例故
云鄭伯男也行理至不至正義曰言晉國使人来責貢賦
之命無月不至扵鄭每月皆来也注藝法制正義曰服虔
云藝極也一曰常也二者並非正訓杜以藝為經藝故為法制也
貢有法制定數徵求無限則不可共也貢獻無極正義曰
極謂限極無極謂無巳時諸侯至瀆乎正義曰言諸侯若
来討鄭其可不由子輕易晉乎貳偷至暇討正義曰政
出多門則其情不一情旣不一則名懷苟且各自苛且免扵目
前無人為國遠慮也為此二心為此苛且不有間暇何暇来討鄭
乎使狄人守之正義曰有北狄之人從晉師来會故使狄
人守囚猶如長岸之戰椘使隨人守舟注蒲伏至取飲
正義曰蒲伏即匍匐也說文云匍手行也匐伏地也詩陈后稷
之初生云誕實匍匐今司鐸射竊往飲季孫之似小兒伏
地而手行也冰是箭筩之蓋相傳為然本作此器以蓋箭筩
脱而用之可以取飲此以壷盛飲用此水以飲之無為為善矣
正義曰子産言我此日行善唯子皮知之今子皮旣卒無人
知我之善故云無為更須為善矣詩云至禮也正義曰
此詩小雅南山有臺之篇詩云楽只君子以其能為邦家之
基也今子産是君子之人所求楽者也仲尼復言曰盟主
會合諸侯限藝貢賦之事使貢賦有常是為禮也盟主
制定貢賦是為淂禮則子産争之不為有失嫌爭競無禮故以
禮明之晉荀至鮮虞正義曰上云悉起得有上軍在者晉
侯從平丘會還行至著雍聞鮮虞不警遂使荀吳侵之非從
本國而去故云自著雍以上軍侵鮮虞也注淂安民之禮
正義曰此乃遷動而云安者以狐死首丘人生恋舊往被靈王偪
徙元情悉眷故居平王今復從其所𣣔民心獲安故云淂安民
之禮也十四年注四同盟正義曰曹伯負芻以襄十八年
冬十月卒則武公立十九年盟于祝柯二十年于澶淵二十五年
于重丘二十七年于宋皆魯曹俱在是四同盟也注以禍至悪
之正義曰莒是小國其卿多不備禮唯莊僖之卋有莒慶見
經尔来唯牟夷以竊地故書以外更無見者今意恢非卿亦
書故解其意云云釋例曰福莫大於享國有家禍莫甚於骨
肉相殘故公子取國及爲乱見殺者亦皆書之不必繫於爲
卿故公子糾意恢以公子見書扵經是解非卿而書之意也諸
公子大夫被殺而書名皆是悪之文意恢与乱君爲黨故書
名悪之傳注以舍至罪巳正義曰一命大夫經書爲人以
卿之貴淂備名氏若有罪過宜貶黜者他國之卿則称某人
魯卿不淂自称魯人有罪則貶去其族族去則非卿此舍意如
之族是爲罪己也季孫本實伐莒晉人討而執之放令皈魯
荷晉恩德罪巳亦以尊晉故云尊晉罪己也文二年晉人宋
人陈人鄭人伐秦傳称晉先且居宋公子成陈袁選鄭公子皈
生伐秦卿不書爲穆公故尊秦也謂之崇德注云秦穆悔過
終用孟明故貶四國大夫以尊秦也此貶意如以尊晉其事与
波同也此意如至自晉傳言尊晉罪巳二十四年婼至自晉傳
直云尊晉不言罪己俱是去族傳文不同者釋例曰意如至
自晉傳言尊晉罪巳婼至自晉傳復重發但言尊晉者意如
以罪見執宜在罪己罪已婼本使人不應見執故尊晉而已内大夫
行還皆不書至異於公也今此二人執而見釋更以書至見義
也若然季孫見執爲魯有罪矣而往年公不与盟注云非國
悪故不諱者魯實伐莒取郠若以伐莒責鲁魯則無辭而
兼受邾人之訴妄称朝夕伐我爲此不与公盟故言非國之悪其
執季孫不是無罪也子服惠伯云寡君未知其罪而執其老
者拒晉之怨辭耳注二人南蒯家臣正義曰卋族譜司徒
老祁為一人慮癸為一人服虔云司徒姓也老祁字也慮癸亦
姓字也二子季氏家臣也杜以下句請於南蒯曰臣願受盟知
是南蒯家臣注君謂季氏正義曰費是季氏之邑南蒯
已是季氏家臣此南蒯之下群臣還𣣔皈邑季氏知君謂季
氏注南蒯至至實也正義曰經書叔弓圍費則皈費亦應
書經經不書皈故解其意也南蒯虽以費叛降斉費人不
從未專属斉叔弓圍費斉人不救是其未專属斉也二子
逐蒯而費復其舊使是本未去魯故經不書皈費是二子自
以費皈非斉人来皈也斉人因其自皈而使文子致邑施恩於
魯𣣔以假好非事实也夏椘子至物官正義曰周禮司
兵掌五鄭衆云五兵者戈殳戟酋矛夷矛鄭玄云步卒之
五兵則無夷矛而有弓矢然則兵者戰噐之名戰必令人執兵
因即名人為兵也此簡上國之兵謂料簡人丁之彊弱扵宗丘之
地集而簡之且即慰撫其民也大體貧窮相類細言窮困於
貧貧者家少貨財窮謂全無生業分財貨以与貧者授生業
以救窮者孤弱幼少無父母有賜与以長成之老疾乏扵藥膳
有饋餼以養育之孤介持獨者收斂之不使流散有水火之災
寇盜之患者救助之孤子寡妻寬其賦稅虽有罪戾原情可
恕者赦放之姦邪慝悪爲民害者詰治之䝨才淹滯未蒙任
用者举用之外人新来者禮待之舊人未用者進叙之施禄於
功勲使有功必淂禄也和合其親戚使宗族皆相親也任䝨良以
職亊使野無遺䝨凖事能以任官皆令才職相當不使違方易務
此皆撫民之事也注上國至椘地正義曰下云簡东國之兵
亦如之此是簡西國之兵也西國东國皆是椘人在國之东西知
者以水皆东流西方居上流故謂之上國西爲上則东爲下下言
东則此是西互相見也注分与也振救也正義曰分減富者
之財以与貧者則分爲施与之名故分爲与也窮者全無
生業或授之田宅賜之器物以救済之注介特至流散正義
曰傳称一介行李逢澤有介麋焉則介亦特之義也介特謂單
身特立無兄弟妻子者無所附著或將轉移收聚之令有附依
不使流散注寬其賦稅正義曰服虔以宥爲寬赦其罪杜
以下云赦罪戾則此宥非寬罪故以爲寬其賦稅也王制云少
而無父謂之孤老而無子謂之獨老而無妻謂之矜老而無夫謂
之寡此四者天民之窮而無告者也皆有常餼然則孤寡常有
餼賜本無賦税而云寬賦税者正以不責賦稅即是寬之也孤寡
之貧者有餼賜能自給者免賦稅文虽不言鰥獨宥与孤寡必
同注物亊也正義曰任良謂選賢而任之也物官謂量事
而官之也賈逵云物官量能授官也鄭衆云物官相其才之所
宜而官之是也息民五年正義曰謂從此簡兵之後息民不
征旣滿五年而後用師征伐是爲禮也即十九年城州来以桃吳
是也案十七年与吳戰于長岸未滿五年而云息民五年者平
王之意息民五年長岸之戰吳来伐椘被伐不可不戰雖戰
非王本心也注邢侯至椘人正義曰巫人雍子皆故椘人也襄
二十六年傳称巫臣奔晉晉人与之邢雍子奔晉晉人與之鄐則
鄐是雍子之田也邢侯巫臣之子而淂与之争鄐者孔眺注晉語
云邢与鄐比争疆界叔魚攝理正義曰晉語云士景伯如椘
叔魚為贊理孔眺云景伯晉理官叔魚佐之景伯聘椘叔魚專
断注蔽断也正義曰周禮大司寇云凡庶民之獄訟以邦成
蔽之鄭衆云蔽之断其獄訟也尚書康誥云服念五六日至于旬
時丕蔽要囚孔安國云服膺思五六日至於十日至于三月乃大
断之皆以蔽為断是相傳為說乃施至於市正義曰晉語說
此亊云叔向旣對宣子邢侯聞之而逃遂施邢侯氏孔眺云廢其
族也則國語讀為弛訓之為廢家語說此事亦為弛王肃注云弛
宜為施施行也服虔云施罪扵邢侯施猶劾也邢侯亡故劾之杜無
注當從施也成十七年晉殺三郤皆尸扵朝此尸扵市者以其賤
故也三數至末減正義曰三度數叔魚之悪不為薄輕言其
重厚極言之也三者即下云數其賄也称其詐也言其貪也是
也服虔讀減為咸下属為句不為末者不為末&KR1281;隱蔽之也
咸曰義也言人皆曰叔向是義妄也注三悪暴虐頗正義
曰尚書武王數紂之罪秦誓云敢行暴虐牧誓云俾暴虐于
百姓武成云暴殄天物害虐烝民然則暴是亂下之称虐是殺
害之名大同而小異注三罪至疑之正義曰杜讀此文言猶
義也夫言不是義也故言以直傷義謂叔向非是義也刘炫云
直則是義而規杜氏今知不然者義者於亊合宜所為淂理直
者唯無阿曲未能国通故書云直而温若直而無温則非德非義
是義之与直二者不同故上傳云義也夫此傳云猶義也夫扵義
之下並云夫夫是疑怪之辭故杜以為非義裁可謂之直矣故仲尼
云叔向古之遺直不云遺義是直与義别刘以直義為一而規杜
氏非也十五年有亊至卒亊正義曰有事謂有祭事于武
公之宫廟也祭必有楽楽有文舞武舞又埶羽籥武埶干鏚其
入廟也必先文而後武當籥始入叔弓暴卒故扵是去楽不用而
終卒祭事也叔弓之卒當籥入之時故举籥入也及其去之則
諸樂皆去故云去楽鐘鼓管磬悉皆去之非獨去籥舞也祭禮
䁀俎旣陈籩豆旣設然後舞楽始入緣先祖之心以大臣之卒必
聞楽不樂又孝子之心不忍徹巳設之饌故去楽卒亊注略
書至立之正義曰閔二年吉禘于莊公僖八年禘于太廟彼皆
書禘此傳言禘于武公則亦是禘不書為禘而言有事者此
經所書不論禘祭是非略書有祭亊者本為叔弓卒起也止
為叔弓之卒須道當祭之時所書不為禘也釋例曰三年之禘
自國之常常亊不書故唯書此數事祭虽得常亦記仲遂叔
弓之非常也是言叔弓之卒非常故書之也釋例亦云凡三年
丧畢然後禘扵是遂以三年為節當仍計除喪即吉之月卜
日而後行亊無復常月也是以經書禘及大事傳唯見莊公之速
他無非時之譏也即如例言三年一禘若計襄公之薨則禘當在
二年五年八年十一年十四年此年非禘年也若計斉歸之薨則
禘當在十三年十六年此年亦非禘年也而云祭虽得常者釋例
曰禘于大庿禮之常也各于其宫時之為也虽非三年大祭而
書禘用禘禮也昭二十五年傳曰將禘扵襄公亦其義也是言
于武宫者時之所為實非禘年用禘禮此實非常但經之所書
唯譏莊公之速其餘不復譏耳旣不以為譏即是淂常故云祭虽
得常叔弓為非常也武宫者魯武公庿毁己久矣成六年復立
之遂即不毀明堂位云鲁公之庿文卋室也武公之庿武卋室也
鄭玄云此二廟象周有文武之庿也卋室者不毁之名是魯以武
公為不毁之庿故禘于其宮不于大庿亦非常也傳戒百官
正義曰周禮大宰祀五帝前期十日師執事而卜日遂戒享先
王亦如之鄭玄云前期前所諏之日也十日客散斉七日致斉三
日也執亊宗伯大卜之属旣卜又戒百官以始斉此戒百官亦謂戒
之令斉故杜云斉戒言是斉之戒也祭統云及時將祭君子乃
斉斉之為言斉也斉不斉以致斉也是故君子之斉也專致
其精明之德也故散斉七日以定之致斉三日以斉之定之之謂
斉斉者精明之至也是將祭必斉祭必齊祭前豫戒之也注祲妖至
氣也正義曰周禮有眡祲之官鄭玄云祲隂陽氣相侵漸成
祥者其職掌十煇之法一曰祲二田象鄭衆云煇為日光氣也然
則祲是隂陽之氣相侵之名日光之氣有名為祲祲之所見非
獨見扵日光故直云祲妖氣也梓慎唯言見祲不言祲之所在
為祭而言故疑云蓋見扵宗庿故以為非祭祥也月令云氣霧冥
冥則氛亦氣也以言喪氛故以氛為悪氣也見赤黑之祲以為丧
氛則赤黑是喪象梓慎有以知之服虔云水黑火赤水水相遇
云云其在涖事乎正義曰旣見喪氛又言喪之所在其在
涖事之人乎意疑涖亊者當其咎也在下位辱正義曰言
在下位可恥辱也服虔以辱從下讀訓之為𣣔𣣔必求之吾助子
請妄也二三子奠之如也正義曰言二三子無如吳之見信
然而至異也正義曰然此朝吳扵亊必豫前知其為人之有異
扵餘人也好悪至所適正義曰所好必善所悪必悪在上者
所好所悪不有愆過則下民知所適歸言皆知皈扵善也獲一
邑而教民怠正義曰若不受其降民皆一心亊其本國不敢怠
惰以叛其主今若受其降人便是許其叛主則是教我國人令其
外叛是虽獲一邑而教民怠惰不守死事君是所淂少所失多
鼓人至吾君正義曰言今不聽降叛使鼓人能亊其君也教民
不怠是我亦能事吾君也注知義至示義正義曰知義所
在在扵事君不怠惰不苟求生也十七年苟吳詐祭于雒以滅六
渾二十二年負甲僞糴以入昔陽而此時獨淂降而不納者此時荀
吳自度已力必其能獲故因以示義注魯壷魯所獻壷樽
正義曰周禮司尊彝云秋嘗各烝其饋獻用两壷罇鄭玄云壷
者以壷為尊燕禮云司宫尊于東楹之西两方壷左玄酒是禮
法有以壷為樽拜戎不暇正義曰數為戎所侵陵拜謝戎
師不有間暇注叄虚至分野正義曰實沈之次晉之分野
上繫叄之虚域故云叄虚注鏚斧至香酒正義曰廣雅云
鏚鉞斧也俱是斧也蓋鉞大而斧小大公六韜云大柯斧重八斤一
名天鉞是鉞大扵斧也尚書牧誓云武王左杖黃鉞孔安國云
以黃金飾斧是鉞以金飾也秬黑黍釋草文也周禮有鬯人
之官鄭玄云鬯釀秬為酒芬香條暢扵上下也是鬯為香酒也賜
之鏚鉞者使之專移戮也賜之秬鬯者使之祭先祖也王制云諸
侯賜弓矢然後征賜鉄鉞然後殺賜圭瓉然後為鬯詩陈宣王
賜召穆公云秬鬯一卣告于文人是也撫征东夏正義曰服者
撫之叛者征之晉扵諸夏國差近西故令主东夏福祚至焉
在正義曰言福祚之不在叔父此福祚更焉所在乎言其不在
他也登陟即是在之義也注孫伯至卋祖正義曰孫伯黶為
晉之正卿卋掌典籍有功故曰籍氏是籍談九卋祖也其九卋之
次卋本云黶生司空頡頡生南里叔子子生叔正官伯伯生司徒公
公生曲沃正少襄襄生司功大伯伯生候季子子生籍游游生談
談生秦是也九卋之祖称高祖者言是高遠之祖也郯子以少暭
為高祖意与此同注辛有至其後正義曰僖二十二年傳曰
平王之东遷也辛有適伊川則辛有平王時人也此王因籍說
董言晉國唯有籍董二族卋掌典籍籍父其無後乎正
義曰定十四年晉人敗范中行氏之師於潞獲籍秦秦即談之
子是無後王其至謂終正義曰言王其不淂以壽終乎言
將天命而横死也吾聞之心之所樂必卒於此焉今王在憂而楽
是為楽憂也亦旣樂憂必以憂卒若性命之卒以憂而死不
可謂之終也言以憂死是不終其天年也注天子至年喪
正義曰喪服斬哀三年章内有父為長子傳曰何以三年也正
體扵上又乃將所傳重也斉衰杖期章内有夫為妻傳曰為妻
何以期也妻至親也服問曰君所主夫人妻大子適婦鄭玄云
言妻見大夫以下亦為此三人為喪主記言君者主謂諸侯而天
子亦与妻為喪主也然則妻服斉衰期耳而傳以后崩大子卒
為三年之喪二者喪服杖期章内有父在為母傳曰何以期屈
也至尊在不敢申其私親也父必三年然後娶達子之志也父以
其子有三年之戚為之三年不娶則夫之扵妻有三年之義故可
通謂之三年之喪扵是至喪也正義曰弔喪送葬之賓不
合与之宴樂王扵是乎以喪賓共宴楽又求常寳之器在憂而
為此楽其為楽憂甚矣且求器又非禮也諸侯有常器之来
獻王者乃為嘉功之由諸侯自有善功乃作常器以獻其功獻
非由喪也言王不可責喪賓獻器也三年至非禮正義曰遂
由申也竟也其意言三年之喪虽貴為天子由常申遂其服使
終日月乃是禮也除喪大速是非禮也王虽不能遂竟其服猶
當静嘿而已不宜宴樂而宴樂以早亦非禮也注天子至不遂
正義曰禮葬日為虞旣虞之後乃為卒哭之祭喪服傳称成
服之後晝夜哭無時旣虞之後朝夕各一災而巳卒哭者謂卒此
無時之災故鄭玄士喪禮注云卒災虞後祭名始者朝夕之間哀
至即哭至此祭止唯朝夕災而已傳称旣葬除喪譏王不遂其服
知天子諸侯除喪當在卒哭今王旣葬而除故譏其不遂也杜云
䘚止也止哭与鄭不同若如此言除喪當在卒哭而上下杜注多
云旣葬除喪者以葬日即虞虞即卒災卒災去葬相去不遠
共在一月葬是大事書扵經故成君以否皆举葬言之注
言今至禮也正義曰王不能遂服乃与喪賓宴又失禮也以
其喪服將終早除猶可宴亊必不可也襄十六年葬晉悼公
平公即位會于溴梁与諸侯宴于温又九年八月葬我小君穆
姜其年十二月晉侯以公宴于河上傳皆無譏則卒哭之後淂宴
楽禮王之大徑正義曰經者綱紀之言也傳称經國家經
德義詩序云經夫婦中庸云凡爲天下國家有九經言禮是王之
大經紀也服虔云經常也常所當行也言以至用之正義
曰人之出言所以成典法也典法所以記禮經也王一動而失二禮
忘己大經矣而多爲言語举先王分器之典將焉用之十六年
椘子至殺之正義曰四夷之名在西曰戎春秋之時錯居中國杜
言河南新城縣東南有蠻城則是内地之戎在椘北也戎是種號
蠻是國名子爵也十一年椘子虔誘蔡侯般殺之彼書椘子之
名此不書椘子名者彼注云蔡大夫深怨故以椘子名告此非蠻
人所告蓋椘人不以其君名告故不淂書其名也公羊傳曰椘
子何以不名夷狄相誘君子不疾也曷爲不疾若不疾乃疾之
也言其不足疾更是深責之也賈逵云椘子不名以立其子二
說異扵杜也蔡侯般書名蠻子不名者釋例曰諸見執者巳在
罪賤之地書名与否非例所加或名不名從所赴之文傳公在
至之也正義曰禮君不在國則守國之臣每月告庿云公在
某處釋君不淂親自朝庿之意若於歲首不在則或史書之
扵策襄二十九年春王正月公在椘傳曰釋不朝正扵廟是也
此年正月公在晉計亦應告庿書策但為晉人執止公不以被
執告庿故史不書諱之斉侯伐徐正義曰虚举經文者經
在椘誘戎蠻上傳依經文故先举之下有徐人行成之事非虚举
但行成在誘蠻後故先依次举經扵上為下徐人行成起本也不
下此經文就徐人者出自史意椘子至禮也正義曰蠻子虽
与椘舊交元無誠信故云与蠻子之無信也誘而殺之誠為不
可椘能復立其子大勝遂滅其國嫌其殺父立子猶為非禮故禮
之也大舜之刑也鯀殛而禹興周公之誅也放蔡叔而立蔡仲是
立子為淂禮詩曰至謂乎正義曰詩小雅兩無正之篇也周
家舊為天下所宗旣衰滅矣其乱無所止定也執政大夫離
散其居處人各異心無有知我民之勞苦者其是此事之謂乎
言今晉衰微不能止乱晉之諸卿異心不憂民之勞苦如詩人之
所云孔張至縣間正義曰諸侯享賓之禮亡唯有公食大夫
禮存耳其禮云大夫納賓賓入門左鄭玄云左西方賓位也又云
及庿門公揖入賓入三揖至于階三讓公升二等賓升大夫立于
東夾南西面北上士立于門東北面西上鄭玄云自卿大夫至此不
先即位從君而入者明助君饗食賓自無亊也享食事俱在庿
鄭玄饗食並言則享位亦當然也孔張後至蓋賓入庿門乃
始来至當從大夫適东夾之南西面位也張乃立於客間賓入未
升階立于西方孔張入客行間也執政禦之適客後張乃移立於
客之西也又禦之適縣間適鐘磬楽肆之間也大射禮者亦諸侯
之禮也楽人宿縣于阼階东笙磬西面其南笙鐘其南鑮皆南
陈西階之西頌磬东面其南鐘其南鑮皆南陈張初立客間已
在西方被禦適客後又益西也又被禦適縣間蓋又復益西入扵
頌磬鐘鑮之間也幾為至陵我正義曰幾度為之笑而不於
我加陵言數被笑必陵侮我也服虔云幾近也孔張失位近為所
笑近者未至之辭客已笑訖何言近也注緣亊至偏頗正
義曰事有相類真僞難明緣此亊類以致偏頗虽非故心亦為罪
也服虔讀類為類解云頗偏也纇不平也會朝之不敬正
義曰此孔張失位則是扵朝不敬而子産不以為恥者此謂出外
會朝大國非謂在本國故注云謂無禮敬大國之心使命之不聽
正義曰謂若伯有使子晳如椘不肯行是也注子孔至之政
正義曰襄十年盜殺鄭公子騑公子發公孫輒傳曰子孔當國
至十九年鄭殺子孔注卿淂至扵家正義曰士以上皆淂立
廟則孔張虽是大夫亦淂立廟而云卿淂立廟者以子孔是卿
故以卿言之服虔云祀其所自出之君扵家以為大祖案禮記
郊特牲曰諸侯不敢祖天子大夫不敢祖諸侯而公廟之設扵私
家非禮也安淂祀所出之君為大祖乎注受服至祭也
正義曰周禮掌蜃云祭祀共蜃器之蜃鄭玄云蜃大蛤飾祭
器之属也蜃之器以蜃飾因名焉鄭衆云蜃可以白器令色白
是蜃為器名祭肉盛之脤器以獻遺人因名祭肉為脤孔張是
大夫也而云受脤皈脤故知受脤為君祭以肉賜大夫皈脤謂大
夫祭以肉皈扵公也故周禮祭僕凡祭祀致福者展而受之是在
下之祭有皈脤之義又傳有成子受脤于社前代諸儒皆以脤
為祭社之肉故云皆社之戎祭也刘炫故違傳證以破先儒以為
脤亦祭廟之肉以規杜氏文無所出其義非也然大夫不淂私自
出軍自祭私社而淂皈脤扵公者謂大夫奉君命以戎事攝祭
扵社故社直言祭皈肉扵公亦不謂家祭也注其祭至君祭
正義曰謂鄭伯其祭在先君之庿孔張有助祭著位在庿中以
有亊為業言其所掌有常也服虔以為其祭在庿謂孔張先
祖配庿食案周禮司勳云凡有功者銘書扵王之大常祭扵大
烝司勲詔之則配庿食者皆是有功之臣子孔作乱而死公孫泄
因妖鬼而立不淂有配食在庿注玉環至為雙正義曰下
云韓子奉命以使而求玉焉知環是玉環也釋器云肉倍好謂之
璧好倍肉謂之瑗肉好若一謂之環李廵云好孔也肉倍好邊肉大
其孔小也好倍肉其孔大邊肉小也肉好若一其孔及邊肉大小
適等曰環是環亦璧之類也言其一在鄭商則其一在韓子知
其同工共朴相與為双故韓子𣣔淂而双之僑聞至之患
正義曰僑聞君子非無賄之難家貧無賄不為難立扵職位
而無善名是為身之大患言韓子當患無令名不宜患家
無賄也僑聞為國家者非不能事大字小之難事大國受
小國不為難也無禮以定其位是國之大患言鄭當患位不定不宜
患事晉之難也下句自大國之人至則失位矣此覆無禮定位也
自若韓子至獨非罪乎此覆無令名也此辭一為韓子一為鄭國
故再言僑聞服虔断字小之難以下為義解云字飬也言事
大國易餋小國難然則鄭人豈憂飬小國乎尚未能離經
辨句復何湏注𫐠大典且字為爱不為飬也吾且至位矣
正義曰若晉之大夫求無不淂則鄭國乃為晉之邊鄙之邑不
復成國謂失國君之位矣出一玉以起二罪正義曰一共一否
為鄭國之罪也貪滛為韓子之罪也注銳細小正義曰說
文云銳芒也鋒芒尖故為細小言淂利小也服虔云銳折也銳
是鋒芒不淂為折買諸至商人正義曰賈人即商人也行
曰商坐曰賈對文虽别散則不殊故商賈並言之注鄭本
至人俱正義曰卋本云鄭桓公封域林即漢之京兆鄭縣是也
本在周之西都畿内也鄭語称史伯為桓公謀使桓公寄帑与
賄扵虢鄶之國桓公從之其子武公遂滅虢鄶而國之當桓公东
遷帑賄之時并与商人俱来也母或匄奪正義曰六年
傳称椘公子棄疾之過鄭也不強匄則匄是乞也乞則可也
唯不淂強耳此言母或匄奪亦謂不得強匄乞奪取也乞之与
乞一字也取則入聲与則去聲也此匄亦有取與此傳言匄謂
取也詔書称租調匄民謂与民強奪商人正義曰上云
買諸賈人則是和買而子産謂之強奪者韓子以威偪之其賈
必賤故商人𣣔淂告君大夫子産知其非和買故云然也徼二
罪正義曰謂晉失諸侯鄭為邊邑注餞送行飲酒
正義曰詩云飲餞于祢毛傳云祖而舍䡊飲酒於其側曰餞
野有蔓草正義曰野有蔓草思遇時也君之澤不下流民
窮扵兵革男女失時思不期而會焉其詩云野有蔓草零露
溥兮有美一人請楊婉兮邂逅相遇適我願兮注云淸揚眉目
之間婉然美好邂逅不期而會適其時願注言鄭至韓子
正義曰羔裘刺朝也言古之君子以風其朝焉釋訓云之子者是
子也斥韓子也鄭玄云巳語辭也舍猶處也渝變也處命不變
謂守死善道見危授命之類也釋訓云美士為彦言一邦之美士
以美韓子也褰裳至他人正義曰褰裳思見正也狂童恣
行國人思大國之正已也其詩云子惠思我褰裳涉溱注云子者
斥大國之正卿子若爱而思我我國有突篡國之亊而可征而正
之我則揭衣涉溱水往告難也又云子不思我豈無他人注云言
他人者先鄕斉晉宋䘙後之荆椘注是褰裳正義曰是猶
此也子之言此褰裳之詩也不有是告他人之亊其能終相善乎
風雨正義曰風雨思君子也乱卋則思君子不改其度焉共詩
云風雨淒淒雞鳴喈喈注云風且雨淒淒然雞猶守時而鳴喈喈
然喻君子虽居乱卋不變改其節度又云旣見君子云胡不夷注
云胡何也夷說也思而見之云何而心不說注詢美且都正
義曰詢信也都閑也言信美好且閑習扵威儀是爱楽宣子之
志蘀兮正義曰蘀兮刺忽也君弱臣強不倡而和也其詩
云蘀兮蘀兮風其吹女注云蘀槁也槁謂木葉也水葉槁待風乃
落喻君有政教臣乃行之言此者刺今不然又云叔兮伯兮倡予
和女注云叔伯言群臣長幼也群臣無其君而行自以強弱相服
女倡矣我則將和之言此者刺其自專也我將正義四我將
祀文王扵明堂也云儀式刑文王之典日請四方我其夙夜畏天
之威于時保之注云早夜敬天扵是淂安文王之道將因至卑
乎正義曰言將因是君幼弱以習奢傲之亊旣習奢傲實以為
常常行輕君之禮能無卑乎十七年注大辰至故書
正義曰釋天云大辰房心尾也大火謂之大辰李廵云大辰蒼龍
宿之體最為明故曰房心尾也大火蒼龍宿心以候四時故曰辰
孫炎曰龍星明者以為時候故曰大辰大火也心在中最明故時
候主焉公羊傳曰孛者何彗星也彗為箒也言其狀似埽箒先
芒孛孛然妖变之星非常所有故書之傳称孛于大辰西經直
書于大辰者虽在其星之西仍在大辰分度之内故直云于大
辰注吳椘至椘地正義曰傳称大敗吳師又云大敗椘師
是两皆大敗也縱使两皆来告無肯自云負敗者故但書戰而
不書敗也傳称令尹陽匄則是椘之貴臣而云椘人者椘人恥
其敗以賤者告也傳采叔正義曰采叔刺幽王慢諸侯也云
采叔采叔筐之筥之君子来朝何錫予之虽無予之路車乘鳥
注云賜諸侯以車馬言虽無予之尚以為薄菁菁者莪
正義曰菁菁者莪云旣見君子楽且有儀旣見君子者官
爵之而淂見也見則心旣喜樂又以禮儀見接不有至久
乎正義曰言不有学問之人以治其國其國能長久乎注禮正至
請之正義曰隂陽之氣運行扵天一消一息周而復始十一月
建子為陽始五月建午為隂始以易爻卦言之從建子之後每
月一陽息一隂消至四月建巳六隂消盡六陽並盛是為純乾之
卦正陽之月也從建午之後每月一隂息一陽消至十月建亥六
陽消盡六隂並盛是為純坤之卦正隂之月也此年六月日食是
夏之四月正陽之月也禮正陽之月日食諸侯當用幣於社故
魯之祝史依禮法請所用之幣昭子至禮也正義曰昭子
虽不言正月而云日食之禮明此月即是正月也文十五年傳与
此昭子之言正同是正法有此禮也殺牲盛饌曰举故天子不举
謂去盛饌也郊特牲云社所以神地之道也祭土而主隂氣也
則社是群隂所聚論語云鳴鼓而攻之伐鼓者是攻責之事
故為責群隂亦以責上公也二十九年傳曰封為上公祀為貴
神社稷五祀是尊是奉是社爲上公之神尊於諸侯故諸侯用幣
扵社請上公亦所以請群隂請令勿侵陽也然伐鼓扵社云
青群隂用幣於社云請上公社文是一二注不同者以天子之尊
無所不責故云責群隂也諸侯南面之君於諸侯之内唯請上公
故云請上公也平子至則否正義曰平子聞有此禮而不
知正月是周之六月故止其請幣仍說正禮慝悪也人情爱陽
而悪隂故謂隂為慝五月隂始生故四月隂未作也平子亦不
識慝為隂義故語虽淂禮而心不肯從平子蓋以正月為歲
首之月故云其餘則否大史曰在此月也正義曰大史以平
子不識正月故為辨之所言慝未作所以行伐鼓用幣之禮正
當在此月也因為說日食之禮引夏書以證之注降物素服
正義曰降物謂減其物采也昏義曰日食則天子素服知百官
降物亦素服也古之素服禮無明文蓋象朝服而用素為之如
今之單衣也近卋儀注日食則擊鼓扵大社天子單衣介幘辟正
殿坐東西堂百官白服坐本司大常率官属繞大廟過時乃罷
楽奏鼓正義曰楽奏鼓与下瞽奏鼓一也楽謂作楽之人即
瞽矇也奏訓進也孔安國尚書傳云瞽楽官楽官進鼓則伐之
故杜云伐鼓也其日食王或有至社親伐鼓之時故周禮大僕云凡
軍旅田役贊王鼓救日月食亦如之鄭玄云王通鼓佐擊其餘面
則日食王有親鼓之時也故夏至人走正義曰此尚書胤征
文也彼云乃季秋月朔辰弗集于房彼季秋日食亦以此禮救
之傳言唯正月朔日食乃有伐鼓用幣餘月則否引夏書而与
夏書違者蓋先伐尚質凡有日食皆用鼓幣周禮極文周家
禮法見事有差降唯正陽之月特用鼓幣餘月則否注逸
書至則食正義曰杜以鳥止謂之集故訓集為安也孔安國云
既為姬姓則巳姓非青陽之後而卋本巳姓出自少暭非青陽也
事遠書亡不可委悉耳注黃帝至官也正義曰史記云
黃帝者少典之子名曰軒轅為天子代神農氏是為黃帝晉語
云黃帝以姬水成為姬姓是姬姓之祖也以少暭氏之立有鳳鳥
之瑞而以鳥紀事黃帝以雲紀事明其初受天命有雲端也雲
之為瑞未能審也史記天官書曰若煙非煙若雲非雲郁郁紛
紛蕭索輪困是謂卿雲或作慶雲或作景雲孝經援神
契曰德至山陵則景雲出服虔云黃帝受命淂景雲之瑞故以雲
紀亊黃帝雲瑞或當是景雲也百官師長皆以雲為名號
即是以雲紀綱諸事也雲為官名更無所出唯文十八年傳云縉
雲氏有不才子疑是黃帝時官故云縉雲氏蓋其一官也
注炎帝至百官正義曰帝系卋本皆為炎帝即神農氏炎
帝身號神農代號也譙周考古史以為炎帝与神農各為一
人非杜義晉語云炎帝以姜水成為姜姓是為姜姓之祖也火
之為瑞亦未審也注共工至名官正義曰共工氏覇有力
州祭法文也此傳從黃帝向上逆陈之知共工在神農前大暭後
也水之為瑞亦未審也注大暭至命官正義曰月令孟春
云其帝大暭易下繫云包犠氏之王天下也即大暭身號伏羲
代號也僖二十一年傳云任宿須句風姓也實司大暭知大暭是
風姓之祖也龍之為瑞亦未審也此黃帝以上四代用雲火水
竜紀事其官之名必用雲火水竜為之但書典散亡更無文紀其
名不可復知故杜不後委說唯有縉雲見傳疑是黃帝官耳服
虔云黃帝以雲名官蓋春官為春雲氏夏官為縉雲氏秋官
為曰雲氏各官為黑雲氏中官為黃雲氏炎帝以火名官春
官為大火夏官為鶉火秋官為西火冬官為北火中官為中火
共工以水名官春官為東水夏官為南水秋官為西水冬官為
北水中官為中水大曍以竜名官春官為青龍氏夏官為赤竜
氏秋官為白竜氏冬官為黑竜氏中官為黃竜氏此皆亊無
所見苟出肺腸少暭鳥紀不以五方名官焉知彼四代者皆以四
時五方名官乎以縉為赤色則云夏官為縉雲焉知餘方不更
為之目而直指青黃為名也以天文有大火鶉火即云春為大火
夏為鶉火其餘何故直以西北名火也此皆虚而不經故不可采
用注鳳鳥至之官正義曰釋鳥云鶠鳳其雌皇則此鳥雄曰鳳
雌曰皇說文云鳳神鳥也山海經云丹穴之山有鳥焉其狀而鶴
五采而文名曰鳳皇見則天下大安寧運斗樞云天樞德見則
鳳皇翔中候握河紀云堯即政七十年鳳皇止庭伯禹拜曰昔帝
軒提象鳳巢阿閣白乕通云黃帝時鳳皇蔽日而至止於东
園終身不去諸書皆言君有聖德鳳皇乃来是鳳皇知天時
也歴正主治歴數正天時之官故名其官為鳳鳥氏也當時名
官直為鳥名而已其所職掌与後代名官所同事同所言歴正以
下及司徒司寇工農之属皆以後伐之官所掌之事託言之言𡭗
時鳥名如今之此官也注玄鳥至分去正義曰說文云燕玄
鳥也釋鳥云燕燕鳦郭璞曰詩云燕燕于飛一名玄鳥斉人呼
鳦詩云天命玄鳥月令云玄鳥至之日是一名玄鳥也或單呼為
燕或重名燕燕異方語也此鳥以春分来秋分去故以名官使之
主二分注伯趙至至止正義曰釋鳥云鵙伯勞也樊光日春秋
云伯趙氏司至伯趙鵙也以夏至来冬至去郭璞曰似鶷&KR1534;而大
此鳥以夏至来鳴冬至止去故以名官使之主二至也月今仲夏
之月鵙始鳴蔡邕云鵙伯勞也一曰伯趙應時雨鳴爲隂候也詩
云七月鳴鵙者鄭玄云豳地晚寒鳥物之候從其氣焉王肃云七
當爲五古文五字似七故誤注春鳥至夏止正義曰春爲鶬
鷃𡭗雅無文先儒相傳說耳立春立夏謂之啓此鳥以立春鳴立
夏止故以名官使之主立春立夏注丹鳥至属官正義曰
釋鳥雉之類有鷩雉樊光曰丹雉也少暭氏以鳥名官丹鳥氏司
閉以立秋来立各去入水爲蜃周禮王享先公服鷩冕郭璞曰似
山雞而小冠背毛黃腹下赤項綠色鮮明是解丹鳥爲鷩雉也
立秋立冬謂之閉此鳥以秋来冬去故以名官使之主立秋立冬也
分至啓閉立四官使主之鳳皇氏爲之長故云四鳥皆歴正之属
官也注祝鳩至教氏正義曰釋鳥云佳其鳺鴀舍人云隹一
名夫不今椘鳩也樊光曰春秋云祝鳩氏司徒祝鳩即隹其夫不
孝故爲司徒郭璞曰今䳕鳩也詩云翩翩者佳毛傳云䳡夫不也一
宿之鳥鄭玄云一宿者一意扵其所宿之木又云夫不鳥之慤謹者
人皆爱之則此是謹慤孝順之鳥故名司徒之官教人使之孝也
注鴡鳩至法制正義曰釋鳥云鴡鳩王鴡李廵云王鴡一名鴡
鳩郭璞云鵰類今江东呼之為鶚好在江諸山邊食魚毛詩傳曰
鳥鷙而有别則鴡鳩是鷙之鳥又能雄雌有别也司馬主
兵又主法制擊伐又當法制分明故以此鳥名官使主司馬之職
注鳲鳩至水土正義曰釋鳥云鳲鳩鴶鵴樊光曰春秋云鳲鳩
氏司空心平均故為司空郭璞曰今之布榖也孫炎曰方言云鳲鳩
自關而东謂之戴勝陸璣毛詩義疏云今梁宋之間謂布榖為
鴶鳩則布榖是鳲鳩明矣而揚雄云鳲鳩是戴勝也今戴勝自生
穴中不巣生雄言非也詩云鳲鳩在桑其子七兮毛傳云鳲鳩之
飬其子朝從上下莫從下一平均如一是鳲鳩平均故為司空尚書
舜典云伯禹作司空帝曰禹汝平水土惟時懋哉是司空主平水
土也注爽鳩至盗賊正義曰釋鳥云鷹鶆鳩樊光曰来鳩
爽鳩也春秋曰爽鳩氏司寇鷹鷙故為司寇郭璞曰鶆當為爽
字之誤耳左傳作爽鳩是也鷹是鷙擊之鳥司寇主擊盗賊故
為司寇注鶻鳩至司亊正義曰釋鳥云鶌鳩鶻鵃舍人曰
鶌鳩一名鶻鵃今之班鳩也樊光曰春秋云鶻鳩氏司事春来冬
去孫炎曰鶻鳩一名鳴鳩月令云鳴鳩拂其羽郭璞云今江东亦
呼為鶻鵃似山鵲而小短尾青黑色多聲即是此也舊說及廣
雅皆云班鳩非也所論班鳩鳴鳩虽有異同其言春来冬去舊
有此說國家營亊繕治器物一年之間無時暫止故以鳥名司
事之官也司亊謂營造之事於六官皆属司空此司空司事各
為一官者古今代異猶如舜典司空与共工各為一官也注鳩
聚至為名正義曰鳩聚釋詁文也治民尚其集聚悪其流
散故以鳩為官名𣣔其聚斂民也注五雉至翬雉正義曰
釋鳥雉之属十有四其說四方之雉西方曰鷷東方曰鶅南方曰
&KR1319;北方曰鵗舍人曰釋四方之雉名也杜言四方之雉唯南方不
同也釋鳥又云鸐山雉樊光曰其羽可持而舞詩云右手秉翟郭
璞云長尾者𡭗雅之文翟与&KR1319;别而賈逵亦云南方曰翟雉則先
儒相傳為說杜從之也釋鳥又云伊洛而南素質五采皆備成
章曰翬李巡曰素質五采備具文章鮮明曰翬孫炎曰翬
雉白質五采為文也傳言五雉必取五方伊洛土之中區明其取
翬雉与四方之雉為五也賈逵云西方曰鷷雉攻木之工也東
方曰鶅雉摶埴之工也南方曰翬雉攻金之工也北方曰鵗雉攻皮之
工也伊洛而南曰翬雉設五色之工也樊光注𡭗雅四方之雉配工亦
与賈同唯翬雉不配工耳案賈樊所言之工出扵考工記耳而考工記
更有刮摩之工凡有六工非唯五也且記是後卋之書少暭時工未必
如記所說又以工配雉無所馮據不可采用故杜不言利器至民
者正義曰雉聲近夷雉訓夷夷為平故以雉名工正之官使
其利便民之器用正丈尺之度斗斛之量所以平均下民也樊光
服虔云雉者夷也夷平也使度量器用平也注扈有至民
亊正義曰釋鳥自春鳸鳻鶞至宵鳸嘖嘖凡七鳸其文相
次与此注正同李廵揔釋之云諸扈别春夏秋冬四時之名唶唶
嘖嘖鳥聲貌也郭璞曰諸鳸皆因其毛色音聲以爲名竊藍
青色釋鳥又云鶨䳢老鳸鴳桑鳸竊脂注𡭗雅者舍人李廵孫
炎郭璞皆断老上属鳸下属解云鶨一名䳢老鴳一名鳸鳸雀
也唯樊光断鶨䳢爲句以老下属注云春秋云九扈爲九農正九
扈者春扈夏扈秋扈冬扈棘扈宵扈桑扈老扈是
以老爲下属唯鴳不重耳李巡云竊脂一名桑扈郭璞曰俗謂
之青雀觜曲食肉好盜脂膏因名云鄭玄詩箋云竊脂肉食陸
璣毛詩義䟽云竊脂青雀也好竊人脯肉及筩中膏故以名竊
脂也諸儒說竊脂皆謂盗人脂膏也即如此言竊玄竊黃者豈復
盗竊玄黃乎尔雅釋獸云虎竊毛謂之虦貓魋如小熊竊毛而
黃竊毛皆謂淺毛竊即古之淺字但此鳥其色不純竊玄淺黑
也竊藍淺青也竊黃淺黃也竊丹淺赤也四色皆具則竊脂爲
淺白也其唶唶嘖嘖則聲音爲之名矣其春扈鳻鶞樊光云
鳻鶞言分循也春扈分循五土之宜乃以人事名鳥其義未必然
也𡭗雅老扈鴳字不重賈服皆云鷃鷃亦聲音爲名也賈逵
民事則為不能致遠瑞故注年二十八正義曰沈文何云襄三
十一年注云仲尼年十歲計至此年二十七今云二十八誤失官學
在四夷正義曰王肃云郯中國也故吳伐郯季文子歎曰中
國不振旅蠻夷入伐吾亡無日矣孔子称学在四夷疾時学廢也
郯少暭之後以其卋則遠以其國則小矣魯周公之後以其卋則
近以其國則大矣然其禮不如郯故孔子發此言也失官為所居
之官不修其職也仲尼學楽扵萇弘問禮扵郯子是聖人無常
師注夏之至天漢正義曰星孛文在冬下經傳皆無其月
但冬以十月為初故以夏之八月解之也月令仲秋之月日在角
昏牽牛中大辰是房心尾也其星處扵東方之時在角星之北
故以八月之昏角星與日俱没大辰見扵西方也天漢在箕斗之
間於是時天漢西南東北邪列扵天大辰之星見在天漢之西也
今孛星又出於大辰之西而尾東指光芒歴辰星而東及天漢也
彗所至新也正義曰彗埽箒也其形似彗故名焉箒所以埽
去塵彗星象之故所以除舊布新也言此星見必有除舊之亊
今兹至而伏正義曰梓愼云往年吾見之是其徵也當時火出
之時而彗星巳是是隨火而行也今年火星之出而彗星章明是
彗漸益長未即消滅必當火入之時与火俱伏也服虔注本火出而
章必大火入而伏重火别句孫毓云賈氏舊文無重火字注淂
天正正義曰斗柄所指一歲十二月分為四時夏以建寅為正
斗柄東指為春南指為夏是為淂天四時之正也若殷周之正
則不淂正宋大辰之虚正義曰虚者舊居之處也陈為大
暭之虚鄭為祝融之虚䘙為顓頊之虚皆先王先公嘗居此地
謂之虚可矣大辰星名非人居也而亦謂之虚者以天之十二次
地之十二域大辰為大火之次是宋之區域故謂宋為大辰之虚
猶謂晉地為参虚水火之牡正義曰獸曰牡牡牡是雄也
隂陽之書有五行嫁娶之法火畏水故以丁為壬妃是水為火
之雄注丙午至勝火正義曰丙是火日午是火位壬是水日
子是水位故丙午為火壬子為水水火合而相薄則是夫妻合而
相親親則將行其意或水從火或火從水但彗在大辰為多及漢
為少水少而火多故水不勝火火行其意水必助之故此丙子壬
午之日當有火災若火至壬午正義曰刘炫云丙子壬午
虽俱是水火合日但二字之内先言者彊若大入而伏則連秋
至春歴大隂水用事虽同其𣣔水當先火故疑火入而伏則必以
壬午也刘炫虽為此釋杜旣無注其壬午之事理則未詳注
&KR1493;珪至禳火正義曰瓘是玉名此傳所云皆是成就之器故知
&KR1493;是珪也斝是爵名玉字在斝瓉之間知斝亦以玉為之故云
斝玉爵也周禮典瑞云祼圭有瓉鄭司農云扵圭頭為器可
以挹鬯祼祭謂之瓉國語謂之鬯瓉鄭玄云漢禮瓉槃大五升
口徑八寸下有槃口徑一尺考工記玉人云祼圭尺有二寸有瓉以祀廟
鄭玄云瓉如槃其柄用圭有流前注鄭玄詩箋云圭瓉之狀
以圭為柄黃金為勺青金為外朱中央是瓉為勺共祭祀之器也
禆竈𣣔用此三物以禳火卜戰不吉正義曰陽匄心不决死
戰必殺將將死是不吉也司馬子魚志在必死不以將死為凶故
卜之淂吉敗吳之後吳人敗之終是不吉注穆王鲁孫正
義曰依卋本穆王生王子掦掦生尹尹生令尹匄注隧出入道
正義曰守舟者虽環而塹之塹猶不合有出入之路故滿路置火
以防吳人也
春秋正義卷第二十九
計二万八百六字
春秋傳卷第二十九
哀公上
元年春王正月公即位楚子陳侯隨侯許男圍蔡
按左氏曰報栢舉也蔡人男女以辨使疆于江汝之間夫男女以
辨則是降也疆于江汝則遷其國也而獨書圍蔡何也蔡嘗以吴
師入郢昭王奔隨壞宗廟徙陳器撻平王之墓矣至是楚國復寧
帥師圍蔡降其衆遷其國而春秋書之略者見蔡宜得報而楚子
復讎之事可恕也聖人本無怨而怨出於不怨故議讎之輕重有
至於不與共戴天者今楚人禍及宗廟辱逮父母若包羞忍耻而
不能一洒之則不可以有立而天理滅矣故特書圍蔡而稱爵恕
楚之罪詞也
鼷鼠食郊牛改卜牛夏四月辛巳郊
鼷鼠食郊牛改卜牛志不敬也夏四月郊書不時也四卜非禮五
卜強也全曰牲傷曰牛巳牛矣其尚卜免之何也嘗置之上帝矣
故卜而後免之不敢專也昔者周公郊祀后稷以配天此成王亮
隂之時位冢宰攝國政行天子之事也魯何以得郊成王追念周
公有大勲勞於天下而欲尊魯故賜以重祭得郊禘大雩然則可
乎孔子曰魯之郊禘非禮也周公其衰矣欲尊魯而賜以人臣不
得用之禮樂豈所以康周公也哉天子祭天地諸侯祭社稷大夫
祭五祀庶人祭其祖此定理也今魯得郊以爲常事春秋欲削而
不書則無以見其失禮盡書之乎則有不勝書者故聖人因其失
禮之中又有失焉者則書于策所謂由性命而發言也聖人奚容
心哉因事而書以誌其失爲後世戒其垂訓之義大矣
秋齊侯衛侯伐晉冬仲孫何忌帥師伐邾
二年春王二月季孫斯叔孫州仇仲孫何忌帥師伐邾取漷東田及
沂西田癸巳叔孫州仇仲孫何忌及邾子盟于句繹
曷爲列書三卿哀公得國不張公室三卿並將魯衆悉行伐國取
地以盟其君而已不與焉適越之辱兆矣定公之薨邾子來奔喪
事魯恭矣而不免於見伐徒自辱焉不知以禮爲國之故也邾在
邦域之中不加矜恤而諸卿相繼伐之旣取其田而又強與之盟
不知以義睦鄰之故也故詳書以著其罪三人伐則曷爲二人盟
盟者各盟其所得也莫強乎季孫何獨無得季氏四分公室有其
二昭公伐意如叔孫氏救意如而昭公孫陽虎囚桓子孟孫氏救
桓子而陽虎奔今得邾田蓋季氏以歸二家而不取也
夏四月丙子衛侯元卒滕子來朝晉趙鞅帥師納衛世子蒯聵于戚
世子不言納位其所固有國其所宜君謂之儲副則無所事乎納
矣凢公子出奔復而得國者其順且易則曰歸有奉焉則曰自其
難也則曰入不稱納矣況世子哉今趙鞅帥師以蒯聵復國而書
納者見蒯聵無道爲國人之所不受也國人不受而稱世子者罪
衛人之拒之也所以然者緣蒯聵出奔靈公未嘗有命廢之而立
他子及公之卒大臣又未嘗謀於國人數聵之罪選公子之賢者
以主其國乃從輒之所欲而君之以子拒父此其所以稱世子也
人莫不愛其親而志於殺莫不敬其父而忘其喪莫不慈其子欲
其子之富且貴也而奪其位蒯聵之於天理逆矣何疑於廢黜然
父雖不父子不可以不子輙乃據國而與之爭可乎故特係納衛
世子蒯聵于戚於趙鞅帥師之下而鞅不知義靈公與衛國大臣
不能早正國家之本以致禍亂其罪皆見矣
秋八月甲戍晉趙鞅帥師及鄭罕達帥師戰于䥫鄭師敗績冬十月
葬衛靈公十有一月蔡遷于州來蔡殺其大夫公子駟
州來吴所滅也蔡雖請遷于吴而中悔吴人如蔡納聘而師畢入
蔡侯告大夫殺公子駟以說哭而遷墓如此則實吴人之所遷也
而經以自遷爲文何也楚旣降蔡使疆于江汝蔡人聽命而還師
矣復倍楚請遷于吴而又自悔也其謀之不臧甚矣夫遷國大事
也盤庚五遷利害甚明衆猶胥怨不適有居至於丁寧反復播告
之修而後定也今蔡介于吴楚二大國之間倍楚誑吴及其事急
又委罪於執政其誰之咎也故經以自遷爲文而殺公子駟則書
大夫而稱國言君與用事大臣擅殺之也放公孫獵則書大夫而
稱人言國亂無政衆人擅放之也駟與獵其以請遷于吴爲非者
乎而委之罪以說誰敢復有盡忠而與謀其國者哉
三年春齊國夏衛石曼姑帥師圍戚
按左氏靈公遊于郊公子郢御公曰余無子將立汝對曰郢不足
以辱社稷君其改圖君夫人在堂三揖在下君命祗辱靈公卒夫
人曰命公子郢爲太子君命也對曰郢異於他子且君没於吾手
若有郢必聞且亡人之子輒在乃立輒以拒蒯聵蒯聵前稱世子
者所以深罪輒之見立不辭而拒其父也輙若可立則蒯聵爲未
絕未絕則是世子尚存而可以拒乎主兵者衛也何以序齊爲首
罪齊人與衛之爲惡而黨之也公孫文仲主兵伐鄭而序宋爲首
以誅殤公石曼姑主兵圍戚而序齊爲首以誅國夏訓天下後世
討亂臣賊子之法也古者孫從祖又孫氏王父之字考於廟制昭
常爲昭穆常爲穆不以父命辭王父命禮也輒雖由嫡孫得立然
非有靈公之命安得云受之王父辭父命哉故冉有謂子貢曰夫
子爲衛君乎子貢曰諾吾將問之入曰伯夷叔齊何人也曰古之
賢人也怨乎曰求仁而得仁又何怨出曰夫子不爲也伯夷以父
命爲尊而讓其弟叔齊以天倫爲重而讓其兄仲尼以爲求仁而
得仁者也然則爲輙者柰何宜辭於國曰若以父爲有罪將從王
父之命則有社稷之鎮公子在我焉得爲君以爲無罪則國乃世
子之所有也天下豈有無父之國哉而使我立乎其位如此則言
順而事成矣是故輙辭其位以避父則衛之臣子拒蒯聵而輔之
可也輙利其位以拒父則衛之臣子舍爵禄而去之可也烏有父
不慈子不孝爭利其國滅天理而可爲者乎
夏四月甲午地震五月辛卯桓宫僖宫災
桓僖親盡矣其宫何以存季氏者出於桓立於僖世專魯國之政
其諸以是爲悅而不毀歟何以不稱及等也稱及則祖有尊卑矣
或謂祖有功宗有德所以勸也則如之何曰孝子慈孫事其祖考
仁也或七廟或五廟自是以衰禮也奚問其功德之有無也必若
此言是子孫得選擇其祖宗而尊事之矣豈理也哉
季孫斯叔孫州仇帥師城啓陽宋樂髠帥師伐曹秋七月丙子季孫
斯卒蔡人放其大夫公孫獵于吴冬十月癸卯秦伯卒叔孫州仇仲
孫何忌帥師圍邾
四年春王二月庚戍盜殺蔡侯申
按左氏蔡侯將如吴諸大夫恐其又遷也公孫翩逐而射之卒然
則翩非微者其以盜稱何也蔡侯倍楚誑吴又委罪於執政其謀
國如是則信義俱亡禮文並棄無以守身而自衛夫人得而害之
矣故變文書盗以警有國之君也翩弑君而略其名氏姓與霍皆
翩之黨稱國以殺而不去其官者二公孫蓋嘗謀國不使其君至
於是而弗見庸者也故書法如此而或者以翩非微者而稱盜蘇
轍以謂求名而不得非矣天下豈有欲求弑君之名春秋又惜此
名而不與者哉
蔡公孫辰出奔吴葬秦惠公宋人執小邾子夏蔡殺其大夫公孫姓
公孫霍晉人執戎蠻子赤歸于楚
楚圍蠻氏蠻子赤奔晉楚謂晉曰晉楚有盟好惡同之若將不廢
則寡人之願也不然將通於少習以聽命趙鞅曰晉國未寧安能
惡楚必速與之乃詐執蠻子以卑楚師其曰晉人云者罪之也蠻
子赤何以名夷狄也無罪見執亦書名外之也文公執曹伯則曰
卑宋人今此曷云歸于楚歸于楚者猶曰京師楚也晉主夏盟爲
日久矣不競至此春秋所惡
城西郛六月辛丑亳社災秋八月甲寅滕子結卒冬十有二月葬蔡
昭公葬滕頃公
五年春城毗夏齊侯伐宋晉趙鞅帥師伐衛秋九月癸酉齊侯杵臼
卒冬叔還如齊閏月葬齊景公
六年春城邾瑕晉趙鞅帥師伐鮮虞吴伐陳夏齊國夏及高張來奔
叔還會吴于柤秋七月庚寅楚子軫卒齊陽生入于齊齊陳乞弑其
君荼
陽生曷爲不稱公子非先君之子也爲人子者無以有已則以父
母之心爲心者景公命荼世其國已則篡荼而自立是自絕於先
君豈復得爲先君之子也不稱公子誅不子也陽生不子則曷爲
繫之齊春秋端本之書也正其本則事理陽生之不子也其誰使
之然也不有廢長立少以啓亂者乎故齊景問政於孔子孔子對
曰君君臣臣父父子子君不君則臣不臣父不父則子不子以陽
生繫之齊著亂之所由生也然而弑荼者陽生與朱毛也曷爲書
陳乞初景公謂陳乞吾欲立荼如何對曰所樂乎爲君者欲立則
立之不欲立則不立也君如欲立則臣請立之陽生謂乞曰吾聞
子蓋將不欲立我也對曰千乘之主將廢正而立不正必殺正者
吾不立子者所以生子也與之玉節而走之魯景公死荼立陳乞
使人迎陽生寘諸家召諸大夫而示之曰此君也諸大夫知乞有
備不得巳逡廵北面再拜而君之𡭗故里克中立不免殺身之刑
陳乞獻䛕終被弑君之罪是皆不明春秋之義䧟於大惡而不知
者也
冬仲孫何忌帥師伐邾宋向巢帥師伐曹
七年春宋皇瑗帥師侵鄭晉魏曼多帥師侵衛夏公會吴于鄫秋公
伐邾八月巳酉入邾以邾子益來
春秋隱君之惡故滅國書取婉以成章而不失其實也恃強陵弱
無故伐人而入其國處其宫晝夜掠以其君來獻于亳社囚于負
瑕此天下之惡也吴師爲是克東陽齊人爲是取吾二邑辱國亦
甚矣何以備書于策而不諱乎聖人道隆而德大人之有惡務去
之而不積也則不念其惡而進之矣以邾子益來惡也歸邾子益
于邾是知其爲惡能去之而不積也故書以邾子來而不諱者欲
見後書歸邾子之爲能去其惡而與之也聖人之情見矣明此然
後可以操賞罰之權不明乎此以操賞罰之權而能濟者鮮矣
宋人圍曹冬鄭駟弘帥師救曹
