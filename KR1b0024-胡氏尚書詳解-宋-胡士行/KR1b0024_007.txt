尚書詳解卷七宋胡士行撰
洪範第六周書
武王勝殷殺受(紂自焚而死)立武庚(紂子)以箕子歸作洪(大)範
(法)
殷之當勝紂之當殺武庚之當立箕子之當以歸並
行而無心循天命之正由至公之理也以者箕子之
心不歸周以之歸者武王也箕子嘗言罔為臣僕矣
然天以是道畀禹傳至箕子非武王莫可傳也且武
庚之立武王遇商有禮矣此箕子所以歸也
洪範(書所陳治天下大法故名)惟十有三祀(商曰祀以年為祀緣箕子不忘商之意)王
訪(問)于箕子
訪不敢屈而致謀焉則就之也
王乃(難辭天道大法王乃問)言曰嗚呼箕子惟天隂(默)騭(定)下民相(輔)
協(合)厥居(生生之理)我不知其彝(常)倫(次)攸(所以)敘(即九疇之先後一云常道次序)
降衷秉彝起居飲食凡民所以生者皆天也人主代
天裁成輔相可不知乎武王豈真不知哉聖學無窮
與湯未知獲戾之心一心也
箕子乃(思慮乃對)言曰我聞在昔(非臆說)鯀陻(塞)洪水(鯀以為土勝水)
(故陻水當䟽通陻則汩矣)汩(亂)陳其五行(五行一曰水水汩則五者皆汩)帝乃震怒
不畀洪範九疇(九者如田疇之布)彝倫攸斁(敗)
九疇何嘗斁哉鯀自斁其身之彝倫也
鯀則殛死禹(鯀子)乃嗣興天乃錫禹洪範九疇彝倫攸敘
天豈在身外哉彝倫天理也一毫人為不可加鯀作
為而汩之所以斁禹行其無事自然攸敘孔云天與
禹洛出書神龜負文以出列於背數至九禹因而第
之
二七六戴九履一左
九五一三右七二四
四三八為肩六八為
足五居中位
九五一七五三二七六
二九四六一八四三八
四五六二五八
縱横數之皆十有五
初一曰五行初一絶句
物莫不有初大極動而生陽静而生隂一動一静互
為其根陽變隂合而生水火木金土二(氣)五(行)之精
妙合而凝化生萬物則五行者萬物之初也故次於
一自五事而下皆自五行推而用之故獨不言用猶
乾易不言所利而所利愈大也
次二曰敬用五事
人禀五行之秀以為人吾身之五事即二氣之五行
故次二敬者身所以修也
次三曰農(厚民)用八政
身修則可出政故次三
次四曰協(以人事合天時)用五紀
出政必協天時故次四
次五曰建(立)用皇(大)極(中至)
五中數極中理為九疇之主故次五居中
次六曰乂(治)用三德
正直中經
剛柔時中權
極中也三德時中也執中不可無權故三德次皇極
次七曰明(明白洞達不蓄疑)用稽(以卜筮考決)疑
前所言本末已備似無可疑至次七復謂之稽疑者
聖人至公之體不敢自信也
次八曰念(念念不忘)用庶徵(以天時證人事)
稽吉凶於卜筮尤不若證休咎於天念則心與天一
矣
次九曰嚮(嚮此者)用五福威(背此者威以)用六極
君子修之吉小人背之凶(出太極圖說)福極豈自外至哉
次八言休咎所以正后身之是非也次九言福極所
以正萬民之是非也故疇以是終焉
一五行
自此以下箕子以所傳詳釋疇義也
五行順布循環無端流行無息故謂之行
一曰水(天一生水地六成之水隂根陽也)二曰火(地二生火天七成之火陽根隂也)三
曰木(天三生木地八成之)四曰金(地四生金天九成之)五曰土(天五生土地十成之)
生數天一地二天三地四天五
水火木金土
成數地六天七地八天九地十
天數五陽一三五七九
地數五隂二四六八十
此五行自然之數也
水冬位仲冬一陽生故為水數
火夏位仲夏五月隂不竒必以耦故以季夏二
隂生為火數
木春位仲春二月陽不耦必以竒故以孟春三
陽生為木數
金秋位仲秋四隂生故以為金數
土四季春季為先故以五陽生為土數
水曰潤下火曰炎上木曰曲直金曰從(從人)革(變)土爰(於是)
稼穡(春曰稼秋曰穡)
此五行自然之性也
潤下作鹹(流下至海為鹹)炎上作苦(炎焦作苦)曲直作酸(幹枝花實則酸)從
革作辛(生綉而辛)稼穡作甘
此五行自然之味也天生五行民並用之明其性别
其味不得而略也
二五事
形色天性物則也所當從事
一曰貌(木)二曰言(金)三曰視(火)四曰聽(水)五曰思(土)
始孩而貌稍長而言於是能視能聽而思終焉呂云
孔門四勿視聽先言動箕疇五事貌言視聽者顔子
為己舉目皆用工之地人君動容作命天下觀聽繫
焉故也
貌曰恭言曰從(順理)視曰明聽曰聦思曰睿(通微)
此踐形之學所謂敬用也恭從明聰睿形色中本有
此性特不敬用而非有事焉則失之耳曰如水曰潤
下云者本然之體也
恭作(用工)肅(動容貌遠鄙倍)從作乂(出言善則千里之外應之)明作哲(無不知)聰
作謀(善謀)睿作聖(禮)
自其本體而用工焉則德成矣夏云作成也
三八政一曰食(粒食)二曰貨(懋遷)三曰祀(報本反始立國先宗廟作器先祭器)
四曰司空(度地居民)五曰司徒(掌教)六曰司寇(掌刑)七曰賓(朝覲會同)
八曰師(軍旅)
食為急貨次之食貨足則報本神得其所而後民安
其居逸居不可以無教弼教不可以無刑此内治也
來庭焉則賓之不庭焉則師之此外治也此即周
官六典之所從出也食貨冢宰之職祀賓春官之職
師夏官之職也
四五紀
五者人事之經紀不協則先時後時紛亂無統矣
一曰歲(紀四時)二曰月(紀一月)三曰日(紀一日)四曰星(二十八宿迭見)
(以敘氣節)辰(十二辰以紀日月所會)五曰歷數(以日月星辰之度數作甲歷以授民時)
此堯典羲和之事也一說歲為歲星每歲歷一辰十
二年一周天月顯乎夜日行十三度有竒日顯乎晝
目行一度星辰即歲月日所行之次
五皇(一曰大一曰君)極(中至)
横渠云極其大則中可求止其中則大可有皇極之
體也一云皇君也猶言主極有極者天建極者君也
朱氏專主至之說有皇極辨
皇建(立)其有極
極率性之道也不為堯存不為桀亡聖非豐愚非嗇
也特凡民有之而不能有其有必有聖人焉立之此
修道之教也
斂(聚)時五福(極建於此則福具於此)用敷(布)錫(與)厥庶(凡)民
人受天地之中以生能者養之以取福不能者敗之
以取禍福非極外物也聖人先會此極則福聚於聖
人矣遂敷之訓而還以立民之極則福散於民矣
惟時厥庶民于(往)汝(君)極錫(與)汝保(守)極
極本民所有也民不能有賴君之教而有遂以此極
為君之極君者萬民之取中一民弗保君之職有虧
故曰錫汝
凡厥庶民(凡庶之民)無有淫(邪)朋(黨)人(臣)無有比(阿私)德惟皇
(大)作(興起)極(一說臣民所以無淫比以君能立極)
極性之所固有者也淫比習之所當無者也固有者
有則當無者無有矣此天理人欲之界限也
凡厥庶民有猷(道)有為(能為)有守(執)汝則念(不忘)之不(雖不)協
(合)于極不(亦不)罹(入)于咎(罪)皇(大)則受(容)之而(汝)康(安和)而
色(載色載笑匪怒伊教)曰(民言)予攸(所)好德汝則錫(告予)之福(極中之五福孔)
(云爵禄)時人斯(則)其惟皇之極
有極而無淫比則天下皆可教之人矣故此下詳言
設教之術猷為有守能進取者也固當念之不協不
罹有所不為者也亦當受之随其氣質色笑以教之
而其好善之機動焉則随以嚮用之福利導而大歸
之極皇極聖人其委曲成就斯人如此也一以曰好
德為君之言
無虐煢(單)獨(弱)而畏高明(強)人之有能有為使羞(進)其
行(德)而邦(國家)其昌(盛)凡厥正人(才德兼全能正之人)既富(禄之)方(又)
榖(善持之)汝弗能使有好(愛)于而(汝)家(國)時(此)人斯(則)其
辜(罪)于其無好德汝雖錫之福其作(為)汝用咎(罪)
聖人之教一公平之心而已不陵弱不畏彊惟於其
有才者進之德以立邦家之基而已此正人之必富
且榖所以勸天下之善以興民俗也苟正人不見尊
用以無好于而家焉則人不知為善之福斯其辜而
無好德矣於此時而方欲以錫福誘之何及也夫
人之生均禀此極而其氣質則不無上智下愚中人
上下之間焉上智者不待教皇極之教為中人設故
利導之術不得而不詳此綏猷為后之責也不然則
陷吾民於其辜而胥為自暴自棄之下愚矣可乎哉
無偏(不正)無陂(不平)遵(用工從守)王(道粹為王無駁雜之意)之義無有作(私意)
(妄作)好遵王之道無有作惡遵王之路(義路也道若大路然)無偏(私於)
(己)無黨(私於人)王道蕩蕩(大而難名)無黨無偏王道平平(平而易見)
(孔云平治)無反(如身當仰而反)無側(如身當正而側)王道正直(正直王道之本體)會
(出而動合)其有極歸(入而静歸)其有極
此聖人所以建極之本有諸己而後可以求諸人聖
人將以極教人必先置吾身於醇粹之地遵者用工
之始也力去其所謂妄作以遵之自外而入之辭也
至蕩蕩以下則人欲淨盡天理渾融無事於遵而出
入往來無往非極矣極之在我者全而以之建極何
難焉呂云此反復吟咏皇極之體先有會而後自歸
會如會聚之會歸如歸宿之歸一云君會極則民歸
極
曰(箕子曰)皇極之敷(布)言(教)是彝(常)是訓(教)于帝(天命之謂性)
其訓(修道之謂教)凡厥庶民極之敷言(君之言)是訓(自更相教)是行
(踐履)以近(庶幾)天子之光(性之覺)曰(箕子曰)天子作民父母以為
天下王(任修道之責)
此箕子總結前說也皇極之教秉彝之天而已帝降
之衷君民同一初性天光湛然虚明洞達何間而有
氣質之異習而遠焉未覺者視先覺始相絶遠矣然
其本同之性未嘗泯也有聖人焉以天訓之而民遂
以君之訓我者父詔子兄詔弟更相訓而行之則天
性一覺而民之天即天子之天矣覺有先後覺則無
先後先覺後覺均一覺也而豈其遠而此天生烝民
而王者代天作子又能全上天不全之功以更生之
乃元后作民父母之職分故箕子於皇極之疇以是
終焉一云此民頌君之辭
六三德
此時措之宜也人謂剛柔非皇極之德不知乃以納
民於中所謂舉偏補弊如易之大過理本無過大過
者乃所以使之無過也
一曰正直
此皇極之本體也中也
二曰剛克(勝於柔)三曰柔克(勝於剛)
此皇極之用也權也
平康(之時)正直(用正直)彊(暴很)弗友(順)剛克(治以刑法)燮(和)友(順)柔
克(勸以爵賞)
此時而措之也周禮刑平國用中典刑亂國用重典
刑新國用輕典正直行所無事剛克所以抑其過而
柔克所以進其不及權所以為中也未可與權是不
中也非中之外别有權也
沈(伏也)潛(蔵)剛克高(亢)明(顯)柔克
剛勝矣而沈潜之使不流於暴柔勝矣而高明之使
不流於委靡此抑揚之妙剛柔所以不離於正直也
孔云沈潜謂地雖柔亦有剛能出金石喻臣當執剛
以正君高明謂天為剛德亦有柔克不干四時喻君
當執柔以納臣呂云沈潛重厚之人教之以剛高眀
有才之人教之以柔
惟辟(君)作福(慶賞)惟辟作威(刑威)惟辟玉食(珍)臣無有作福
作威玉食臣之有作福作威玉食其害于而(汝)家凶于
而國人(臣)用側(不正)頗(不平)僻(不中)民用僭(越)忒(差也如魯三家晉六卿)
此言操利勢以用三德也名分嚴然後闔闢運量由
已推移否則德將安施乎惟辟所以嚴一人之分也
臣無有所以安天下之分也呂云中者天下之大本
人君亦天下之大本臣有之是二本也非中亦非權
矣
七稽疑
擇建立卜(龜)筮(蓍)人乃命卜筮
蓍龜至公無私之物必擇人之至公無私者乃通乎
蓍龜
曰雨(兆霏霏似雨)曰霽(兆舒豁似雨霽)曰蒙(兆蒙暗隂黯)曰驛(兆絡繹相連屬)曰
克(兆交錯相勝)
此龜卜也灼通視其兆之形
曰貞(内卦静而正)曰悔(外卦動而悔)
此蓍筮也大衍之數五十其用四十有九揲蓍以成
爻卦内外
凡七卜(龜)五占(蓍)用二衍(推)忒(差疑)
以卜筮推知其忒而防悔吝
立時(是)人作卜筮三人占則從二人之言
周官三兆曰玉兆瓦兆原兆三易曰連山歸蔵周易
俱有三法故必建三人從二人從衆也
汝(君)則有大疑(如遷亳誅管蔡)謀及乃心(先蔽志)謀及卿士謀及
庶人(詢謀)謀及卜筮(昆命元龜)汝則從龜從筮從卿士從庶民
從是之謂大同(順)身其康彊子孫其逢(所遇)吉
此成王定鼎郟鄏卜世三十卜年八百之事聖人與
天地萬物為一無所不順流慶無窮
汝則從龜從筮從卿士逆庶民逆吉
此如盤庚遷亳筮龜無心之物既從則他雖有逆或
别有私心何妨於吉
卿士從龜從筮從汝則逆庶民逆吉
此如周公誅管蔡之事
庶民從龜從筮從汝則逆卿士逆吉汝則從龜從筮逆
卿士逆庶民逆作内(祭祀)吉作外(征伐)凶
聖人洗心滌慮假無私之物以寓吾誠一有不從必
有未盡作内猶可作外則必不可矣
龜筮共(皆)違(背)于人(皆從)用靜吉用作(動)凶
汝卿士庶民從矣何拘於枯莖朽骨哉古人卜筮與
後世異此理此義至精至微盖有天下舉以為然而
不知又有未然者歟
八庶徵(以天之五氣時與恒驗君之五事休與咎)曰雨曰𤾉(日)曰燠(暖)曰寒
曰風(雨暘燠寒風貌言視聽思)(五者隂陽往來之氣)曰時(五氣往來之時)五者來備
(皆以時至)各以其敘(當雨而雨當𤾉而𤾉)庶草(舉其細則大可知)蕃(滋)廡(豐)一
極備(多)凶一極無凶
來備以敘休徵也極備極無咎徵也
曰休(君政美)徵(證驗)曰肅(貌恭收斂無散慢)時雨(當雨而雨非淫而也)若(應順)曰
乂(言從明辯)時𤾉若曰哲(視明不昧)時燠若曰謀(聽聦作謀深沈)時寒若
曰聖(思睿化妙)時風若
各以類應若桴鼔影響也天人豈相遠哉
曰咎(君政惡)徵曰狂(顛倒)恒雨(雨極滋而無陽)若曰僭(躁急)恒𤾉若曰
豫(逸)恒燠若曰急(迫切)恒寒若曰蒙(闇)恒風若
蒙視聖不啻天壤何為以蒙對聖盖純一未發之蒙
能養其正即作聖之功矣
曰王省(察)惟歲(歲功之成總其綱也)卿士惟月(月要)師尹惟日(日成)歲
月日時無易(易位)百穀用(以之)成乂(治象)用明(修)俊(賢)民用章
(顯)家(國家)用平康日月歲時既易百穀用不成乂用昏不
明俊民用微(卷而懷之)家用不寧
前所言以天證人此所言以人法天也王總其綱卿
士師尹理其目尊卑繁簡不易位則為休否則咎矣
庶民(民衆)惟星(如星繁)星(箕)有好風星(畢)有好雨日月之行
(度)則有冬(日進而北月秋西從白道冬北從黑道)有夏(日退而南月春東從青道夏南從赤)
(道)月之從星(經箕多風離畢多雨)則以風雨
星之好無常也日月之行則有常自有體統若不可
有所徇也然月之行乃有從星而風雨何也然則安
可謂治之自有體統而恝然不從民欲乎一說月失
道妄行則風雨
九五福一曰夀(永年)二曰富(足財)三曰康寧(無疾病)四曰攸(所)
好德五曰考(成)終命(父母全而生之子全而歸之)六極一曰凶(不考終)
短折(不夀)二曰疾三曰憂四曰貧五曰惡(不好德)六曰弱(不能)
(自強)
順理者自與福會逆理者自與極會兩開其端所以
使民知所趨向也然豈可盡委之民哉董仲舒謂堯
舜行德而民仁夀桀紂行暴而民鄙夭此又人主為
民之極者之責也五福不言貴者外物也弱何以與
於六極盖學者大患在不能自強於善或牽引於惡
而不能自拔者皆懦而無力者也
武王既勝殷封(封有功)諸侯班(分賜)宗(廟)彝(彝器)作分(尊卑有分)器
(一書亡)
旅獒第七周書
西旅(戎國)獻獒(犬高四尺知人心可指使)大保(召公)作旅獒
旅獒惟克(勝)商遂通道(路)于九夷(西)八蠻(南)西旅底(致)
貢厥獒大保乃作旅獒用訓于王
舟車所至霜露所墜莫不來王而旅獻獒焉武王固
嘗驅虎豹犀象矣獒奚為而來哉
曰嗚呼明(古)王慎德(慎之一字傳心之法)四夷咸賓(朝)無有遠邇
(近)畢(盡)獻方(各方所生)物惟(只)服食器用(無他珍竒)王乃昭(眀示)德
(有德)之致(所獻方物)于異姓之邦(若成王分陳以肅慎之矢)無(使異姓邦無)替(廢)
厥服(事上之誠)分寳玉于伯叔(同姓)之國(若分魯以夏后氏之璜)時(是)庸
(用)展(布)親(親親之義)人不易(改)物惟德(有德)其物(物重)
眀王慎德以來四夷其所獻自服食器用外無異物
也且不以奉一身而公之天下又以至公大同之中
必文理密察而昭德所致與寳玉之分各有差等焉
凡人受其所分之物即明王得之所獻之物初無改
易之異然無替服庸展親所以能行乎異姓同姓之
邦者惟有德寓乎其物之中故耳若獒之珍竒則豈
遠人所當獻而又豈一人所可昭德之物哉
德盛(德盛之至動容周旋中禮)不狎(玩)侮(慢)狎侮君子(勞心者)罔以盡
人心狎侮小人(勞力者)罔以盡其力不役(受役於物)耳目(心之官為)
(主不為耳目所役)百度(法度)惟貞(正)玩人(以人為玩)喪德(喪己之德)玩物(以物)
(為玩)喪志(物交物則引之矣志豈復能帥氣哉)志以道(集義)寧(不助長孟子所謂養氣也)言
(人言)以道接(接以道則其言不能惑孟子所謂知言也)
狎侮之病惟盛德之至者無之下是或不免可不謹
乎
不作無益害有益功乃成不貴(重)異(竒怪)物賤(輕)用(官用)物
民乃足犬馬非其土(本土)性不畜(養)珍(異)禽竒(怪)獸不育
(養)于國不寳(愛重)遠物則遠人格(來至也周穆王取白鹿白狼物不至)所寳
(貴)惟賢則邇人安(自近始)
人心不可不重用也入此則出彼入彼則出此所作
所貴所寳其界限之嚴必如此而後可也
嗚呼夙夜罔或不勤(此明王慎德之工夫)不矜(持)細行終累(損)大
德為山九仞(八尺)功虧一簣
九仞虧於一簣可以獒為細事而不加謹乎
允(信誠)迪(蹈行)兹生民保厥居惟乃世(世世)王
允迪非姑言之而已兹一念也民業之安王業之所
繫焉其本至近其效至遠此召公所以拳拳也
巢(南方國)伯(爵)來朝(慕義而來)芮伯(王之卿大夫封邑於芮)作旅(陳玉威德)巢
命(命巢書亡)
金縢第八周書
武王有疾周公作金縢
金縢既克商二年王有疾弗豫(和樂)二公(太公召公)曰我其為
(與)王穆(敬)卜(吉凶)周公曰未可以(使武王)戚(死近)我先王公乃
自以為功(己事)為三壇(封土坐北面南以禮太王王季文王)同墠(除也)為壇於
南方(坐南)北面(向北)周公立焉植璧(植三壇以禮三王)秉珪(秉之手)乃
告太王王季文王史(史官)乃冊祝(執冊而祝)曰惟爾元孫某(冊本)
(書武王名史作書諱之代以某)遘(遇)厲(危)虐(暴)疾若爾三王是有丕(大)
子(武王於文王為子)之責(疾不可救)于天以旦(周公名)代某之身予仁
若考(父)能多材多藝能事鬼神乃元(大)孫(武王於太王王季曰孫)
不若旦多材多藝不能事鬼神乃命(受命)于帝(天)庭敷(布)
佑(助)四方用能定(安)爾子孫于下地四方之民罔不祗
畏嗚呼無墜(敗)天之降寳命我先王亦永(長)有依(托)歸
今我即(就聽)命(三王命)于元(大)龜爾之許我我其以璧與珪
歸俟(待)爾(三王)命(許代之命)爾不許我我乃屏(棄)璧與珪(激切之辭)
乃卜三龜(玉兆瓦兆原兆)一習(因)吉啓(開)籥(鎻)見書(所蔵之書)乃并
是吉公曰體(兆)王其罔害予小子新命(受命)于三王惟永
(王長年)終(終周王業)是圖(謀)兹(三王)攸俟能念予一人(使武王疾瘳)公
歸乃納(蔵)冊(冊祝)于金(黃金)縢(緘縢)之匱中王翼(次)日乃瘳(疾愈)
夀夭定數死何可代或謂周公忠愛所迫不暇顧理
非也公之心天也天莫之為而為公之誠意亦莫之
為而為於此可以見天命一原之理矣
武王既喪(疾瘳後四年死)管叔及其羣弟(武王母弟十人長伯邑考次武王次管叔)
(次周公次蔡叔霍叔周公以冢宰攝政管叔以己為兄而周公以弟居已上與蔡霍挾武庚以叛)乃流
(播)言於國曰公將不利於孺子(成王幼沖)周公乃告二公曰
我之弗辟(法誅管蔡)我無以告我先王(不誅管蔡則周室危何以見先王於地下)
周公居東(東征武庚)二年(不忍速)則罪人(二叔武庚)斯得(伏辜)于後公
乃為詩以貽(與)王名之曰鴟鴞(見詩豳風)王(雖未盡悟)亦未敢誚
(讓責)公秋大熟未穫(刈)天大雷電以風禾盡偃(倒)大木斯
拔邦人大恐王與大夫盡弁(質服以應天)以啓金縢之書(請命)
乃得周公所自以為功代武王之說二公及(暨)王乃問
諸史(祝史)與百執事(昔從周公請命者)對曰信噫公命我勿敢言
王執書以泣曰其勿(不必)穆卜昔公勤勞王家惟予沖(幼)
人弗及知今天動威以彰(顯)周公之德惟朕小子其新
逆(迎)我國家禮亦宜(當)之王出郊(將迎周公)天乃雨反(回)風
禾則盡起二公命邦人凡大木所偃(拔)盡起而築之歲
則大熟
天人之際閒不容髮其驗至切也
大誥第九周書
武王崩三監(孔云周分商畿内為三國邶封武庚鄘封管叔衞封蔡叔鄭云管蔡霍三叔監殷)
及淮夷(徐奄之屬)叛周公相成王將黜(絶)殷作大誥
大誥王若曰猷大誥爾多邦越爾御事
周公攝政以王命告
弗弔(周道不至)天降割(凶害)于我家不少延(長)洪(大)惟(思)我幼
沖人嗣(繼)無疆(限)大歷(天歷數)服(五服)弗(不)造(作)哲迪(導)民
康(安)矧(況)曰其有能格(至)知天命
此自歎禍速力小任重也
已(發端歎辭)予惟小子若涉淵(深)水(無津涯)予惟往求朕攸濟
(濟難)敷(布)賁(大道夏作賁飾之賁)敷(布)前人受(所受)命(天命)兹不忘大功
(文武創業)
此言難之當必濟而前人之不可忘也
予不敢閉(蔵隐)于天降威用(天威用以征伐)寧王(孔云安天下之主謂文王也呂)
(云武王)遺(予)我大寳龜(國鎮)紹(繼介)天明即(就)命曰(卜言)有大艱
(難事)于西土(周所都)西土人亦不静(安)越(於)兹(此后)蠢(果驚動)殷
(武庚)小腆(厚)誕(大)敢紀(經紀)其敘(舊敘)天降威(武王崩而管蔡流言)知(武庚)
(知)我(周)國有疵(病也管蔡)民不康曰(武庚曰)予復(復商舊業)反鄙(邊鄙)
我周邦
寳龜即命大誥一篇綱目也事至於天而定矣
今蠢今翼(次)日民獻(賢)有十夫(人)予翼(輔)以于敉(安)寧
(定)武(武事)圖(所圖)功我有大事休(美)朕卜并吉(三龜皆吉)
十夫予翼卜并吉焉人謀鬼謀之大同也休吉何疑
焉夏云前言寳龜武王崩後所卜也此言卜吉將征
武庚之初也
肆(故)予告我友(順)邦君越(及)尹氏(庶官之正)庶士(上中下士)御(治)
事曰予得吉卜予惟以爾庶邦于(往)伐殷逋(竄)播(亡)臣
(武庚)爾庶邦君越庶士御事罔不反曰艱(難)大民不靜亦
惟(只)在王(成王)宮邦君(周公)室越(謂)予小子考(察)翼(予翼之夫)不
可征(伐武庚)王害(何)不違卜
王以卜吉告邦君御事矣而邦君御事顧以艱大為
疑至謂民之不安咎在王與周公且謂予翼之夫當
察而未可遽信至并卜而欲棄之焉此大誥之所以
不得不作也
肆予沖人永(長)思艱(艱大之說)曰嗚呼允(信)蠢(動)鰥寡哀(可憐)
哉予造(為)天役(所使)遺(内)大投(畀)艱于朕身越(於)予沖人
不卬(我)自恤
邦君艱大之說非也然而有是說予亦長思之矣征
伐之舉使鰥夫寡婦思其子從軍誠勞動也然天方
役我遺投以艱大之責我雖欲自恤不可得也而豈
故欲勞民也哉
義(以義言之)爾邦君越(及)爾多士尹氏御事綏(當安慰)予曰無
毖(勞畏)于恤(憂)不可不成乃寧(安民)考(父孔云寧祖聖考)圖功
此責以大義言爾當以無毖安慰我而可以艱大疑
我乎
已予惟小子不敢替(廢)上帝命(東征天命也)天休(美)于寧王
興我小邦周(百里而有天下)寧王惟卜用(泰誓朕夢協朕)克綏(安)受
兹命今(東征)天其相(助)民矧(況)亦惟卜(并吉)用
此以寧王證卜之不可違也
嗚呼天明(顯然)畏(可畏)弼(助)我丕丕基
憂勤啓聖多難與邦其降威之可畏乃所以弼其丕
基而使之丕丕也而何艱大之疑乎
王曰爾惟舊人(於邦君御事中提出舊人逮事文武者)爾丕(大)克遠省(察)
爾知寧王若(如此)勤(創業之艱)哉天閟(塞)毖(勞)我成功所(之所)予
不敢不極卒(終)寧王圖事
寧王之興也亦勞矣則今之閟塞勞毖乃我成功之
所也敢以艱大自沮而棄寧王之勤乎
肆予大化誘(善道)我友邦君天棐(助我)忱辭(凡大誥所言字字皆實)其
考(察孔云成)我民(民歸則天輔)予曷(何)其不于前寧人圖功攸終
天亦惟用勤毖我民(勞之者所以定之)若有疾(因疾而慎茹以勞而圖安)予
曷敢不于前寧人攸(所)受休(休命)畢(終之)
我之毖民之毖一也皆天所以畏而弼之也何可疑
其畏而不察其為弼乎
王曰若(如)昔(前日竊意孔云順古道)朕其逝(已往)朕言(亦言)艱(艱大)日(日日)
思(深思之故遲至今)若考(父)作室既底(定)法(規模)厥子乃弗肯堂
(為基)矧(況)肯構(立屋)厥父菑(田一歲)厥子乃弗肯播(種)矧肯穫
(刈)厥考翼(已敬其事)其肯曰予有後(子)弗棄基肆(故)予曷敢
不越(於)卬(我)敉(安)寧王大命
汝艱大之說我亦遲遲思之矣然終不可已者何也
譬之父底法菑矣而子弗堂播焉則父之敬事創業
者必以不肖子目之矣肯言其能不棄基乎如此則
寧王大命卬何敢不敉也
若兄考(王周公自喻)乃有友(喻三監)伐厥子(喻民)民養(厮養喻邦君御事)
其(其可)勸弗救(乎)
前堂播之喻以自責此民養之喻以責邦君御事
王曰嗚呼肆哉(鋪陳言)爾庶邦君越(及)爾御事爽(明)邦(國體)
由(用)哲(明哲之人)亦惟十人(民獻)迪(誠意踐履)知上帝命越(於)天棐
忱爾時(平時)罔敢易(變敗)法(大法)矧今天降戾(罪)于周邦惟大
艱人(三監大艱亂之人)誕(大)鄰(近)胥(相)伐于厥室(周室)爾亦不知
天命(眷佑)不易(輕變乎)予永念曰天惟喪(亡滅)殷若(如)穡夫(去草)
(去根)予曷敢不終朕畝(黜殷所以終畝)天亦惟休(美)于前寧人予
曷(何待)其極(究)卜敢弗于從(從天)率(循)寧人有指(意)疆土矧
今卜并吉肆朕誕(大)以爾東(東面)征天命不僭(差)卜陳(列)
惟若兹
天之眷寧王至矣何待卜而後知乎我敢不從以率
其疆土也不卜且可無疑況又卜并吉而東征之舉
尚何疑乎
微子之命第十周書
成王既黜殷命殺武庚命微子啓(名)代(代武庚)殷後(封於宋存)
(湯杞)作微子之命
史記宋世家武王克商微子啓抱祭器造軍門肉袒
面縛左牽羊右抱茅膝行而前以告武王乃釋微子
使復位至殺武庚後封之宋
微子之命王若曰猷(發語辭一云言道以命)殷王(帝乙)元子(長子)惟稽
古(封先代後自古皆然)崇德(尊湯之德)象賢(擇啓之賢)統(傳緒)承(繼)先王(湯)修
其禮物(商之典章文物如尚質尚白)作賓(待以不臣)于王(周)家與國(周)咸
(同)休(福)永世無窮
夏尚忠商尚質周尚文
黑白赤
此稽古也可以觀三代易世至公之意矣周命維
新車旗正朔本末數度皆一新矣而宋得獨修商之
舊焉消息盈虚如循環殷因夏周因殷其或繼周百
世可知先王禮物之不修後聖有作扶捄之用何所
稽考自微子至戴公止得商頌十二篇孔子刪詩五
篇而已禮物不修之故也後世廢興之際芟夷藴
崇惟恐影響之存哀哉
嗚呼乃祖成湯克齊(一也無不敬)聖(化也無不通)廣(大也無不達)淵(深也)
(不可測)皇天眷佑誕受厥命撫民以寬除其邪虐(桀)功加
(被)于時(當時)德垂後裔
此崇德也齊聖廣淵湯之全體如元亨利貞非成王
深入閫域不足以識之湯之德代虐以寬而已傳以
謂湯尚嚴商人先罰而後賞豈知治體者哉六百年
之基一寬仁耳如霸者之機巧智術加於一時則有
之能垂於後乎
爾惟踐(行)修(進)厥(湯)猷(道)舊(久)有令(善)聞(聲也篤實則輝光)恪
(恭)慎克孝肅恭神人(此孝道也)予嘉(美)乃(汝)德曰篤(實)不忘
(不可忘)上帝時歆(享)下民祗協庸(用)建(立)爾于上公尹(君)
兹東夏(亳在岐東)
此象賢也
欽哉往敷乃訓(教)慎乃服(所行)命(令一云上公九服之命)率(循)由(行)
典常以蕃(屏)王室弘(大)乃烈祖(湯)律(齊)乃有民永綏厥
位毗(輔)予一人世世享(朝)德(為善)萬邦作式(觀法)俾我有周
無斁(厭)嗚呼往哉惟休(惟為美政)無替(廢)朕命
惟休之語從容涵養無一語及武庚之事聖賢所過
者化天討天命何心哉殺武庚義氣秋殺也封微子
和氣春生也
唐叔(成王母弟)得禾異畝(隴)同穎(穗天以彰成王周公異體同心)獻諸天子
王命唐叔歸周公于東(東山)作歸禾(一書亡)
周公既得命(王命)禾旅(陳)天子之命作嘉禾(一書亡言本君有嘉德)
武庚叛而周公出微子封而周公歸
尚書詳解卷七
