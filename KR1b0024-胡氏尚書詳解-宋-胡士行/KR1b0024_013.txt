尚書詳解卷十三宋胡士行撰
文侯之命第三十周書
此篇作於東遷之初以上為成康為文武以下為春
秋為戰國乃消長升降之交會也文侯之命權猶自
天子出夫子猶有望焉故序之書委靡至魯隱公
初平王在位且五十年竟以不振夫子且絶望矣此
平王所以為書之終而春秋之始也
平王錫晉文侯(名仇)秬鬯圭瓉(以圭為杓此周公二卣之錫也)作文侯之
命
幽王娶襃姒生伯服廢申后及太子宜臼申侯與犬
戎攻弑幽王晉文侯鄭武公立宜臼是為平王平王
無枕戈復讎之志顧以文侯之立己自足而以成王
錫周公之禮錫之夫子之序蓋貶之且傷之也
文侯之命王若曰父(不曰伯父叔父而曰父尊之也)義和(不名而字之)丕顯
文武克愼明德昭升于上(天)敷聞在下(民)惟時上帝集
厥命于文王亦惟先正(臣)克左右昭事厥辟(君)越小大
謀猷罔不率從(民皆悅服)肆先祖(成康以降)懷(安)在位
文武之精誠平王何足以知之然老師宿儒之傳未
泯猶能舉其語也降是則異端起而言帝王者始支
矣
嗚呼閔(傷)予小子嗣(繼)造(遭)天丕愆(過則稱已不咎幽王此周家忠厚之)
(遺也)殄(盡絶)資(用)澤(恩)于下民侵(犬戎侵伐)戎(傷)我國家純(大)即
我御事(皆新進)罔或耆(老)壽俊在厥服(位)予則罔克(興衰撥亂)
曰(所望曰)惟祖惟父(同姓諸侯之尊老)其(庶)伊(此)恤(憂念)朕躬嗚呼
有績予一人永綏(安)在位父義和汝克昭乃顯祖(唐叔)汝
肈刑(法)文武用會(合)紹(繼)乃辟(君)追孝于前文人(文德之人)
汝多(功多)修(治)扞(衞)我于艱若汝予嘉
文侯未必能踐此言也平王不自意得之視之為多
也燕昭小國慨然復讎而士爭趨燕惜平王之無志
也
王曰父義和其歸(晉)視爾師(衆)寧爾邦(國)用賚(予)爾秬
鬯一卣彤(赤)弓一彤矢百盧(黑)弓一盧矢百(諸侯賜弓矢得征伐)
馬四匹父往哉柔遠能邇惠康小民無荒寧簡(簡核)恤(憂)
爾都(國都)用成爾顯德
嗚呼周之終於東周於此章見之大讎未報王略未
復正君臣卧薪嘗膽之時奔亡之餘僅得苟安釋然
遽自以為足曰歸視爾師寧爾邦恤爾都兵已罷矣
王室無復事矣嗚呼周轍其不復西矣夫
費誓第三十一周書
周之東王道不可復得如伯禽之治兵穆公之悔過
則可以庶幾於王道故升二書以補之
魯侯伯禽(初封)宅(都)曲阜徐夷(三監及淮夷叛)並興東郊(東門外)不
開(閉城)作費誓
禹之家學見於甘誓周公之家學見於費誓伯禽初
就封驟當徐夷之變一旦誓師曲折詳盡若老於行
陳者蓋聖賢之學本末並舉而無遺故也
費誓公曰嗟人無譁(喧)聽命徂(往)兹(者)淮(浦)夷徐(州)戎
並興(侵東郊)善&KR1600;(簡)乃甲胄(兜鍪)敿(施紛)乃干(楯)無敢不弔(極至)
備乃弓矢鍛(鍊)乃戈矛礪(磨)乃鋒刃無敢不善
夷戎意伯禽之未更事也而伯禽所以應之者整暇
如此
今惟淫(大)舍(放牧)牿(平日閑牢所牿)牛馬(于費地)杜(塞)乃擭(張獸機檻)敜
乃穽(陷獸坑)無敢傷(損)牿(牛馬)牿之傷汝則有常刑
戎備修則師出此以除道路也
馬牛其風(遇風瞀亂奔逸城濮之役晉中軍風於澤亡大旆之左旃)臣妾逋逃(潰散此行)
(師之變不可不預戒)勿敢越(亂部伍)逐(追)祗復(歸)之我商(議)賚(賞)汝
乃越逐不復汝則有常刑無敢寇(羣行攻劫)攘(物至而取)踰垣墻
竊(潛入盜物)馬牛誘(以言調人)臣妾汝則有常刑
此以嚴部伍也
甲戌我惟征徐戎峙(具)乃糗(乾)糧無敢不逮(及)汝則有
大刑
此出師之期會也
魯人三郊(國外)三遂(郊外孔云東郊不開其地被兵故不便)峙乃楨(築所立兩木)
榦(兩邊障土版)甲戌我惟築無敢不供汝則有(同坐)無餘(遺免)刑
非(不至)殺
甲戌出師同日而築且攻且守戎不得撓城築也
魯人三郊三遂峙乃芻茭(餉屬)無敢不多汝則有大刑
其臨事而懼嚴密如此豈宋襄陳餘之所謂仁義乎
秦誓第三十二周書
帝王之澤至文侯之命竭矣受以費誓以故國之法
制猶可因也受以秦誓以禮義之在人心猶可復也
充穆公之心因伯禽之法馴致帝王何遠之有觀書
之終而後知帝王之道初無所終也
秦穆公伐鄭晉襄公帥師敗諸崤還歸作秦誓
事詳見左傳僖三十年襲鄭書伐發其謀也滅滑書
鄭誅其心也晉敗諸殽乘人之隙人亦乘之出乎爾
反乎爾也還歸作誓傷於外者反於家動心忍性將
以進於帝王之治者此其階也始終予奪立義之精
春秋之筆乎
秦誓公曰嗟我士聽無譁予誓告汝羣(衆)言之首(總要)古
人有言曰民訖(盡)自若(順)是(理)多盤(樂)責人斯(則)無難
惟受責(人責)俾如流(易)是惟艱哉我心之憂日月逾(過)邁
(往)若弗云來
鄭之伐不若是也蹇叔之怒責人不受責也公今而
後悔之矣汲汲然改圖之懼日月之不我與也
惟古(執古義)之謀人(謂蹇叔)則曰未就(成)予(我所欲)忌(惡)惟今
之謀人(百里孟明西乞術白乙丙杞子楊孫逢孫)姑(且)將以為親雖則云然
(如前之過)尚(庶)猷詢(問)兹黃髮(老成)則罔所愆(過)
此覺昨非而圖今是也
番番(武勇)良(善)士旅(精)力旣愆(過也謂老成人)我尚(庶)有之仡仡
(壯勇)勇夫射御不違(謂新進前所侉過門超乘者也)我尚不欲(喜)惟截截
(察)善諞(巧佞)言俾(使)君子易辭(為所昡惑改易其說不得自伸)我皇(大)多
有之(謂杞子等)昧昧(暗昧)我思(心思之暗故受欺)之如有一介(耿介)臣斷
斷(專慤)猗(兮)無他技(藝能小智者大受之賊無他技則賊之者寡矣)其心休休焉
(廣大)其如(如是)有容(吕云其如者莫測其量難形容也)人(見人)之有技若(如)己
有之人之彦(美)聖(通)其心(眞心)好(愛)之不啻(止)如自其(己)
口出(口所稱冇限心之好無窮)是能(眞能)容(容人之善)之以(用)保(安)我子孫
黎民亦職(主)有利(興邦)哉
此人如天涵地育無所不包所謂好善優於天下況
秦國乎一云不啻如自己口所出言視人之善猶於
己之善也
人之有技冒(蔽)疾(害)以惡之人之彦聖而違(背塞)之俾(使)
不(不得)達(上達)是不能容以不能保我子孫黎民亦曰殆(危)
哉
穆公前日之怒蹇叔甚不能容幾於亡矣殽之敗其
殆矣乎今而後知悔之也
邦之杌隉(危殆不安)曰由(從)一人(不能容)邦之榮(華)懷(安)亦尚
(庶)一人(一介臣能容)之慶
此以總結前說也吕云安危皆由我一人所任公所
以責己也○穆公之悔過善矣何為而有拜賜焚舟
之師哉知之非難行之惟艱然實其言則可為湯武
也故夫子取之
尚書詳解卷十三
