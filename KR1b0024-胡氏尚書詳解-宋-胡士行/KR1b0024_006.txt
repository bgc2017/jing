尚書詳解卷六宋胡士行撰
泰誓上第一周書
晁錯從伏生受書時未有泰誓壁書出以巫蠱未列
學官張霸偽書與伏生書並行至晉世古書出偽泰
誓始廢
惟十有一年武王伐殷一月戊午師渡孟津作泰誓三
篇
孔云周自虞芮質成諸侯並附(詳見詩大雅緜詩)以為受命
之年九年而文王卒武王三年觀兵孟津卜諸侯之
心退而示弱十三年更與諸侯期而伐紂歐公闢之
以十一年為武王即位十一年序戊午即中篇惟戊
午直係於十一年之下與書十三年不同者非序誤
字則經誤字也一月者仲尼序書寓春秋之法也春
秋十二公定無正月蓋以舊君已終新君未立故不
書正而書一也
泰誓惟十有三年春大會(八百諸侯)于孟津(此未渡河以前)王曰嗟
我友(順)邦冢(大)君越(及)我御(治)事庶(衆)士明聽誓
嗟之一辭武王豈得已哉
惟天地萬物父母惟人萬物之靈(神)亶(誠)聰明作元后
元后作民父母
大哉乾元萬物資始至哉坤元萬物資生故稱父母
元氣始生初無厚薄得其全者為人得其偏者為物
性之神靈人皆有之而能盡其性者不皆然也故天
必擇其誠聰明者以全天地不全之功此文元后之
所以稱父母者以聰明不失靈耳非靈外别有聰明
也
今商王受弗敬上天降災下民沈(溺)湎(嗜酒)冒(亂)色(女)敢
(忍)行暴虐(殺)罪人以族(及父母妻子)官人以世(不以賢才而以父兄)惟
(但)宮室臺(上高)榭(臺上有屋)陂(澤障)池(掘地停水)侈(奢)服(衣)以殘(賊)害
于爾萬姓焚炙(炮烙之刑)忠良刳剔(剖腹)孕婦(皇甫謐云比干妻)
天所以作元后者何為而乃如是邪天安得不怒
皇天震怒命我文考(父)肅(敬)將(奉行)天威大勲(功)未集(三分)
(天下有其二)肆予小子發(武王名)以爾友邦冢君觀政(紂所為)于
商惟受罔有悛心乃夷(安然)居(處)弗事上帝神祇遺厥先
宗廟弗祀犧牲粢(黍稷)盛(在器)既于凶(凶人)盜(食)乃曰吾有民
有命罔懲(止)其侮(慢心)
觀政云者武王謂我與諸侯尚顧君臣大分有不忍
之心庶幾紂之改耳奈何觀察其政積十餘年而紂
昏暴日甚漢儒不察遂以觀政為觀兵謂十一年觀
而十三年遂伐紂非也
天佑下民作之君(治之)作之師(教之)惟其克相(助)上帝寵(愛)
綏(安)四方有罪無罪(紂之有罪無罪天實臨之)予曷(安)敢有越(過時)厥
志(私心)
紂之伐天也武王何心哉
同力度(計較)德(力同有德者勝)同德度義(時措之宜德同有義者勝)受有臣億
(十萬)萬惟億萬心(人各有心)予有臣三千惟一心(視此則我之德義其勝紂)
(必矣)商罪貫盈(如繩貫之之滿)天命誅之予弗順天厥罪惟鈞(同)
予小子夙(早)夜祗懼受命文考類(祭)于上帝宜(祭)于冢
土(社)以爾有衆底(致)天之罰天矜(憐)于民民之所欲天
必從之爾尚弼予一人永清四海(紂濁而武清之)時(天意)哉弗可
失
時哉見武王見天已的不可失所謂勅天之命也時
惟時惟幾之時非後世所謂乘機會赴事功之比也
泰誓中第二周書
惟戊午王次(舍)于河朔(此已渡河)羣后以師畢(盡)會(合)王乃
循(廵)師而誓曰嗚呼西土(周都豐鎬地在西)有衆咸聽朕言
八百畢會而立約束獨有西土者自近始也
我聞吉人為善惟日不足凶人為不善亦惟日不足
人心本不息如天行健在用之善不善耳猶為善為
利皆孜孜焉雞鳴而起也人可誤用其心乎
今商王受力行(此所謂惟日不足也)無度(法)播(散)棄犂(面垢)老(老成)昵
(親)比(近)罪人淫酗肆(縱)虐臣下化之朋(聚)家(于家)作仇(妬害)
脅(恃)權(勢)相滅無辜籲(呼)天穢(濁)德彰(著)聞(上聞)惟天惠
(愛)民惟辟(君)奉(承)天有夏桀弗克若(順)天流(散)毒(害)下
國天乃佑命成湯降黜(退)夏命惟受罪浮(過)于桀剥(害)
喪元(大)良(善也謂微子啓)賊(殺)虐諫輔(比干)謂己有天命謂敬不
足行謂祭無益謂暴無傷厥監(以古鑑今)惟不遠在彼夏王
(桀)天其以予乂民朕夢協(合)朕卜襲(重)于休(美)祥(善)戎
(兵誅)商必克(勝)
其者不敢必之辭也紂乃謂己有天命此興亡之所
以異也夢卜者心與天地合也
受有億兆夷(平)人離心離德予有亂(治亂)臣十人同心同
德雖有(紂有)周(至)親不如仁人(海濱之老)天視(目)自我民視天
聽(耳)自我民聽(民心即天心)百姓有過(罹紂之害)在予一人今朕
必往我武惟揚(作精神)侵(伐)于(紂)之疆取(惟取紂)彼凶殘(害民)
(者)我伐用張于湯有光
此大勇也所以安天下也武之心即湯之心也行有
不慊於心則餒矣
勖(勉)哉夫子(將士)罔或無畏(臨事而懼)寧執(自處)非敵(恐不能敵彼者乃所)
(以制勝)百姓懔懔(危急)若崩(摧)厥角(首也畏紂之害)嗚呼乃(汝)一德
一心立定厥功惟克永世
泰誓下第三周書
時厥明(戊午明日己未)王乃大巡六師明誓衆士王曰嗚呼我
西土君子天有顯(明)道厥類(善祥惡殃各以其類應無有或爽)惟彰(明)
武何心哉天亦何心哉
今商王受狎侮五常荒怠弗敬自絶于天結怨于民斮
朝涉之脛(冬月見朝涉者謂其脛耐寒斮而視之)剖賢人之心(比干忠諫以其心異)
(於人剖而視之)作威殺戮毒痡(病)四海崇(重)信奸回(邪)放(逐)黜
(棄)師保(師保之臣)屏(除)棄典(常)刑(法)囚(拘)奴(辱)正士(箕子)郊(天)
社(土)不修宗廟(祖)不享(祭)作竒(怪)技(藝)淫(不正)巧以悅(取悅)
婦人(妲己列女傳曰紂膏銅柱置炭火於下令有罪者行之輙墮火中妲己乃笑)上帝弗順
祝(斷)降時喪爾其孜孜奉予一人恭行天罰古人有言
曰撫(安)我則后虐我則讎(古人之言非武王私言也)獨夫受(殘賊之人謂之)
(獨夫)洪(大)惟作威乃汝世讎樹(立)德務滋(多長)除惡務本(去惡)
(本)肆予小子誕以爾衆士殄(絶)殱乃讎爾衆士其尚(庶)
迪(進)果(致敬)毅(致果)以登(成)乃辟功多有厚賞不迪有顯戮
嗚呼惟我文考若日月之照臨光于四方顯于西土惟
我有周誕受多方予克受非予武惟朕文考無罪受克
予非朕文考有罪惟予小子無良
此原我周受命之本歸之文王而不敢以已必伐紂
之功也可謂無必無我矣
牧誓第四周書
武王戎(兵)車三百两(一車兩輪)虎賁(驍勇之士如虎賁物)三百人與受
戰于牧野作牧誓
牧誓時甲子(癸亥已陳甲子王至而誓)昧爽(將明未明之時)王朝至于商(紂)
郊(近郊)牧野(地名)乃誓王左(左手)杖(持)黃(金)鉞(斧)右(手)秉(執)白
旄(牛尾)以麾(指麾)曰逖(遠)矣西土之人王曰嗟我友(順)邦冢
(大)君御(治)事司徒司馬司空(三卿)亞(次)旅(衆大夫次於卿)師氏(周官)
(所謂王舉則從者)千夫長(統千人帥)百夫長及庸蜀羌髳微盧彭濮
人(八國之人舉小則大者可知)稱(舉)爾戈(戟短)比(相並)爾干(楯以扞敵)立(立之地)
爾矛(戟屬長)予其誓王曰古人有言曰牝(雌)雞無晨(鳴晨)牝
雞之晨惟家之索(窮盡)今商王受惟婦(妲己)言是用昏棄厥
肆(富)祀弗答昏棄厥遺(遺胤)王父(祖)母弟(王父之弟同母之弟)不迪
(教)乃惟四方之多罪逋逃(亡)是崇(重)是長(尊)是信是使
是以為大夫卿士俾暴虐于百姓以姦宄于商邑今予
發惟恭行天之罰今日之事不愆(過)于六步七步(坐作進退)
(之節)乃止(不全追)齊焉夫子勖(勉)哉不愆于四伐五伐六伐
七伐(攻刺擊戰之節)乃止(不貪殺)齊焉勖哉夫子尚(庶)桓桓(武也師直)
(為壮)如虎如貔如熊如羆(四猛獸)于商郊弗迓(迎擊)克奔(不敵來奔)
以役(勞)西土勖哉夫子爾所弗勖其于爾躬有戮
武成第五周書
武王伐殷往伐(自往伐)歸獸(至歸獸)識(記)其政事作武成
武成惟一月壬辰旁(近)死魄(明生則魄死死魄朔也近死魄初二日也)越(於)
翼(次)日癸巳王朝步(行)自周(鎬京)于(往)征伐商厥四月哉
(始)生明(三日)王來(歸)自商(伐商)至于豐(文王所都)乃偃(息)武(武功)修
(治)文(文事)歸馬于華山之陽(南)放牛于桃林之野(皆近豐地)示
天下弗服(用)
記所謂倒載干戈包以虎皮也
丁未(十九日)祀于周廟邦甸侯衛駿(大)奔走執豆(木)籩越
三日(二十二日)庚戌柴望(詳見舜典)大告(天地山川)武成既(盡)生魄(十六)
(以後)庶邦冢君(皆生魄之日二十二柴望盡此生魄以後之日如舜典既月乃日也)暨百工
受命于周
魄月之輪郭黑
明日暎而生明光
月状如銀丸本無光暎日而生明遇朔而日月會
以漸而離則月以漸而明至望則中天直對其明
始滿又以漸而離則月又以漸而虧以至于晦
朔初一月光蘇而魄死死魄黑暈減也
初二旁死魄
朏初三月出哉生明
上弦初八魄死明生至半
望十五日月相望光滿
生魄十六日明減黑暈生
下弦二十三魄生明減至半
晦日盡月全黑
王若曰嗚呼羣后惟先王(后稷稱王者尊之也)建(立)邦(國)啓(開)土
(邰)公劉(后稷曾孫)克篤(厚)前烈(遷邠)至于太王(后稷十三世孫)肇(始)基
(本)王迹(居岐山之陽實始翦商)王季(太王子名歴)其勤王家我文考(父)
文王(名昌)克成厥勲(虞芮質成)誕(大)膺(受)天命以撫(綏)方夏大
邦(力強)畏其力小邦(弱)懷(感)其德惟九年大統(一統)未集(合三)
(分有二)予小子其承厥志
先王王迹王家皆有天下後尊之之辭也文王地方
百里有德而已何力之云曰畏曰懷大邦小邦自随
所見而然耳文王何心哉
底(致)商之罪告于皇天后土所過(師所過)名(大)山大川(神)
曰惟有道(歸道於祖)曾孫周王(史追書)發(武王名)將有大正(正其不正)
于商今商王受無道暴(虐)殄(絶)天物(天所生之物)害虐烝(衆)
民為天下逋逃主(宗主)萃(聚)淵(如淵聚魚)藪(如藪聚獸)予小子既獲
(得)仁人敢祗承上帝以遏(止)亂略(為亂之謀略)華夏(中國)蠻貊
(夷狄)罔(無)不率(相率)俾(使)恭天成(定)命肆(故)予東征(自西土東征)
綏厥(商)士女惟其士女篚(盛)厥玄黃(幣)昭(明)我周王(當為)
(王)天休(美)震(驚)動(民)用附(歸)我大邑周惟爾有神尚(庶)
克相予以濟(拯救)兆民無作神羞
濟民一念對越神眀
既戊午師逾(過)孟津癸亥陳于商郊俟天休(美)命甲子
昧爽受率其旅若林會于牧野罔有敵于我(周)師前(居前)
徒(徒衆)倒(回)戈攻于後以北血流漂杵一戎衣天下大定
(戎衣一衣天下即定)乃反(還)商(湯)政政由(用)舊(不改舊法)釋(放)箕子囚
(紂所囚)封(高)比干(紂所殺)之墓式(憑式敬之)商容(賢人紂所貶)之閭(門)
散鹿臺之財發鉅橋之粟(鹿臺鉅橋紂厚斂所聚之地)大賚(予)于四
海而萬姓悅服列爵惟五(公侯伯子男)分土惟三(公侯百里伯七十里)
(子男五十里)建官惟賢位事惟能(賢之於事有能有不能居位任事必各随其能)重
(不輕)民五教(五常之教)惟食(衣食足而後知禮節)喪(謹終)祭(追遠)惇(厚)信(有信者)
明(顯)義(有義者)崇(重)德(有德者)報(荅)功(有功者)垂(衣)拱(手)而天
下治(無為而治)
此天地重開之氣象也釋囚封墓式閭則君子賢其
賢而親其親散財發粟大賚則小人樂其樂而利其
利此未歸周時政事也列爵分土封諸侯也建官位
事任百官也教食喪祭厚民生也惇明崇報勵風俗
也此歸周後政事也其文理密察之政行乎公平廣
大之中物付物事付事各得其所垂拱無為天下自
治唐虞之治恍然若存於千載之下也
尚書詳解卷六
