尚書詳解卷十二宋胡士行撰
畢命第二十六周書
康王命作册畢分(善惡)居里(所居里)成周(遷商之地言周道以殷民而後成)
郊作畢命
此代君陳之任也殷士始遷時反側未安故周公謹
始一以包容君陳和中則簡修簡不修矣至畢公成
終則世道已升善惡又可白矣所謂道有升降政由
俗革也
畢命惟十有二年六月庚午朏(三日)越三日壬申王朝步
自宗周(鎬京)至于豐(告文王廟)以成周之衆命畢公保釐(安治)東
郊(洛邑東郊)王若曰嗚呼父師(畢公以太師作方伯父者同姓之尊者也)惟文王
武王敷(布)大德于天下用克受殷命(得之難)惟周公左右
先王綏定厥家(安之難)毖(謹)殷頑民遷于洛邑密(親)邇(近)
王室式(用)化(變)厥訓(教)旣歴(經)三紀(十二年為一紀)世(三十年為一世)
變風移四方無虞予一人以寧(此前人積累艱難至此康王享之甚可念也)
道有升降(殷末道之降也繼周公君陳之化而日月否者泰矣)政由(因)俗革(改)不
臧(善)厥臧民罔(無)攸(所)勸(勉)
方周公時善惡不欲大明至畢公時則當别淑慝矣
惟公懋德(懋則貫稚耋而不息)克勤小物(事也勤則一小大而無閒)弼亮四世
(四朝元老終始一心)正色(風厲百官)率下(表儀朝著)罔不祗(敬)師言(衆望素孚人皆)
(敬服)嘉(美)績(功)多(多見)于先王(之世)予小子垂(衣)拱(手)仰(蒙賴)成
(成功)
畢公元老也康王不稱其成德而稱其懋德不稱其
總大綱而稱其勤小物蓋不以成德自居造次必於
是非至誠不息者不能也誠則不嚴而威不動而化
不言而信先王賴之予小子亦賴之誠之功用大矣
哉
王曰嗚呼父師今予祗命公以周公之事往哉旌(記識)别
(分)淑(善)慝(惡)表(異)厥(其)宅(所居)里(若今孝子順孫旌表門閭)彰(明)善癉
(病)惡樹(立)之風聲(使人向慕風動草偃聲振響應)弗(有不)率(循)訓(教)典(常)
殊(異)厥井(所井田畆)疆(所居疆界王制所謂簡不率教者移之)俾(使)克畏(惡)慕
(善)申(重)畫(分)郊(郊外)圻(圻界)愼固封(疆)守(備)以康四海
君陳時為惡者猶衆故主寬至此漸嚴矣
政貴有恒(常)辭(令)尚(貴)體(大體)要(簡要)不惟好異(怪)商俗靡
靡(詭隨)利口惟賢(紂拒諫飾非)餘風(風俗)未殄(絶)公其念哉
有常體要治道當然於商俗言之尤對病之藥
我聞曰世(傳世)禄(食禄)之家鮮(少)克由禮以蕩(驕縱)陵(蔑)德實
悖(逆)天道敝(壞)化(習)奢(侈)麗(美)萬世同流(如一)兹殷庶士
席(憑藉)寵(光寵)惟舊(久)怙(恃)侈滅義服(衣)美于人驕淫矜侉
將由(用)惡終雖收(周化收)放心閑(防)之惟(尚)艱(難)資(財)富
(足)能訓(教)惟以永(長)年惟德(實然)惟義(當然)時(是)乃大訓(訓之)
(大)不由(用)古訓(德義有證)于何其訓
放商人之心者人欲也所以防之者天理而已
王曰嗚呼父師邦之安危惟(在)兹殷士(保治兢業之心也)不剛
(過)不柔(不及)厥德允(信)修惟周公克愼厥始(遷商之初造端正始不可)
(不謹)惟君陳克和厥中(繼周公後保養撫摩以和為貴)惟公克成厥終(耕而)
(不穫前功廢矣終之責尤重)三后協(合)心同底(極致)于道道洽(周浹)政治
澤潤生民四夷左衽罔不咸賴予小子永膺多福公其
惟時(是)成周(王畿四方之本)建(立)無窮之基(本)亦有無窮之聞
(聲名)子孫訓(順)其成(定)式(法)惟乂
即君陳篇終之意
嗚呼罔(無)曰弗克惟旣(盡)厥心罔曰民寡惟愼厥事欽
(敬)若(順)先王成烈以休(美)于前(周公君陳)政
畢公不待規也而不忘規三代君臣之相與無時不
警戒也
君牙第二十七周書
君牙初年書也吕刑末年書也中閒八駿之失不能
保其初心然暮年哀敬初心復還雖非令德猶為令
王
穆王(穆王立而周道衰)命君牙為周大司徒作君牙
契為司徒所受纔一語君牙之贊書文勝甚矣然周
之典刑文獻多在焉學者所宜盡心也
君牙王若曰嗚呼君牙惟乃祖乃父(史不可考)世篤忠貞(正)
服勞王家厥有成績紀于太常(周禮司勲凡有勲者銘書於王之太常太常旗)
(名畫日月示其功與日月同久)惟予小子嗣守文武成康遺(餘)緒(基)亦
惟(念)先王(時)之臣克左右亂(治)四方心之憂危若蹈虎
尾涉于春冰(欲泮)今命爾予翼(輔)作股肱心膂(腰膂)纉乃(汝)
舊(祖父)服(事)無忝(辱)祖考(父)弘(大)敷(布)五典(常)式(用)和民
則(降衷之天則)爾身克正罔敢弗正民心罔中惟爾之中(中正)
(即則也以身之天率民之天)
此教以身教也
夏暑雨小民惟曰怨咨(嗟)冬祁(大)寒小民亦惟曰怨咨
(天時之常民皆怨之其情之難保如此)厥惟艱哉思其艱以圖其易民乃
寧
司徒掌教擾民兼教養之職故以養民之難告之
嗚呼丕(大)顯哉(所以興周者坦然明白)文王謨(謀)丕承(繼)哉武王
烈(功)啓(開迪)佑(助)我後人(子孫)咸(皆)以正罔缺(失)爾惟敬明
(敷)乃(司徒)訓(五教)用奉(承)若(順)于先王對揚文武之光命追
配(合)于前人(祖父)
文謨武烈正大周密去之百餘年而如一日也在後
之人奉若對揚之而已
王若曰君牙乃惟由先正(臣)舊典(法)時(是)式(用)民之治
亂在兹(式惟治否則亂)率(循)乃祖考之攸行昭乃辟(君)之有乂
冏命第二十八周書
穆王命伯冏為周太僕正(僕臣之長)作冏命
此立政重綴衣虎賁意也太僕掌内朝職雖微而與
君最近
冏命王若曰伯冏惟予弗克于德嗣先人宅(居)丕(大)后
(君)怵惕(警畏)惟厲(危)中夜以興(起)思免厥愆(過也穆王父昭王溺死漢)
(水故其哀懼如此)昔在文武聰(聞遠)明(見大)齊(致一不變)聖(廣運能通)小大之
臣咸懷忠良其侍御(小臣)僕從罔匪正人以旦夕承弼厥
辟
文武君臣之際盛矣主聖臣直合而言之固咸懷忠
良也别而言之地愈近選愈精曰罔匪正人蓋髮櫛
而苗耨之不容一不堅正者厠其閒也則其於旦夕
閒無寒之者矣
出入起居(所與皆正)罔有不欽(敬)發號施令(誠敬之著)罔有不臧
(善)下民祗若(順)萬邦咸休
此旦夕承弼之功也使出入起居閒少不加省欲謹
之號令閒得乎
惟予一人無良(不及文武)實賴左右前後(親近)有位之士匡(正)
其不及繩(直)愆(過)糾(察)謬(失)格(正)其非心俾克紹(繼)先
烈今予命汝作大正(官長)正(率)于羣僕侍御之臣懋(勉)乃
后德交修不逮(及)愼簡乃僚(屬)無以巧言令色便辟側
(不正)媚(求愛)其惟吉(善)士僕臣正(救君之失)厥后克正僕臣諛(從君)
(之非)厥后自聖(不聞過)后德惟(因)臣不德惟臣爾無昵(近)于
憸(小)人充耳目(為君耳目)之官迪(導)上以非(不合)先王之典(法)
非人(得人)其吉惟貨(貨財)其吉若(如)時(是)瘝(病)厥官惟爾大
弗克祗厥辟惟予汝辜(罪)王曰嗚呼欽哉永弼乃后于
彝(常)憲(法)
吕刑第二十九周書
吕命(命吕侯為司寇)穆王訓(明暢)夏(夏禹)贖刑(金作贖刑之法)作吕刑
吕刑惟吕命王享國百年(歲)耄(昧)荒(迷)度(權度)作刑以詰
(禁)四方
穆公氣質有絶人者八駿之馳雖失道要非齷齪者
所為及血氣衰矣耄荒之年訓告四方上引邃古下
及民情朗然精明亦加人數等使無中年之失所至
豈易量哉
王曰若古有訓(東遷以前大訓河圖尚藏王府三皇五帝之事尚見於書不可不詳玩)蚩
尤(據黃帝紀乃炎帝末最暴虐之諸侯九黎國號蚩尤)惟始作亂(上古民淳無敗常之事始亂者)
(蚩尤也)延(連染)及于平(善)民罔不寇(攻劫)賊(殺人)鴟義(義如鴟鴞害物)姦
宄奪攘矯(偽)虔(劉殺)苗民(顓頊誅九黎其子孫為王國曰苗)弗(不)用靈(善)
制以刑惟作五虐之刑曰(自以為)法殺戮無辜爰(於)始(創)
淫為劓(截鼻)刵(截耳)㧻(㧻隂)黥(墨額)越(於)兹麗(施)刑并(一切)制(斷不問輕)
(重)罔(無)差(擇)有辭(自直之辭者)民興(起)胥(相)漸(染)泯泯(相似)棼
棼(散亂)罔(無)中(當)于信以覆(反)詛盟(不畏神明)虐威庶戮方告
(愬)無辜(罪)于上(天)上帝監(視)民罔有馨香德刑發聞惟
腥
黃帝翦蚩尤於涿鹿矣而苗覆出為惡開五刑之法
而又淫用之
皇帝(堯)哀矜(憐)庶(衆)戮(遭苗殺戮)之不(無)辜(罪)報虐(苗之虐)以
威(德威)遏(止)絶苗民無世(子孫)在下(天下)乃命重(羲)黎(和)絶地
天通罔有降格(神降之奸)
蚩尤三苗之虐民無所愬聽命於神天地人神雜揉
瀆亂帝命重黎修明典禮尊卑上下限絶不通
羣后(在朝羣后)之逮(及)在下(羣吏)明明(精白一心)棐(輔助)常(常道)鰥寡無
蓋(蓋蔽不得自伸)
民不復求之神常理明而情實無不得達者矣
皇帝清(明目達聰)問下(卑)民鰥寡有辭(言)于苗(苗之餘孽)德威(不怒)
(而威)惟畏(苗自畏)德明(不察而明)惟明(苗自悟)乃命三后恤(憂念)功于
民伯夷降典(天地人之三禮森然各有明法)折(逆折)民(民邪妄)惟刑(刑之理)禹
平水土(洪水)主名山川(辨山川之主名以定九州之鎮)稷降播種農殖嘉
穀三后成功惟殷(富盛)于民士(士師臯陶)制百姓于刑之中(中典)
以教(民)祗(敬)德
苗遏絶矣而餘孽猶為民害帝清問得之益修吾德
苗遂畏明于威明之下則害民之患息而後恤民之
功可施降典正其心也平水定其居也播種厚其生
也三后功成民殷富矣防民之刑乃用中典於以收
斂其敬心而教之德此德刑先後之序
穆穆(和敬)在上(君)明明(精白)在下(臣)灼(光)于四方(民)罔不惟
德之勤故乃明(示)于刑之中率(悉)乂(治)于民棐(輔)彝(常性)
堯君臣同德光于四方民皆觀感惟德之勤則刑之
明非以毒民乃所以棐其彝性也自伯夷之典迄臯
陶之刑制度文為具矣自穆穆明明至乂民棐彝則
精神心術之運也苟無其本前數條卜祝工役農夫
胥史之事耳
典獄(堯時典獄之官吕云此以戒當時典獄之官)非(不特)訖(絶)于威(威脅)惟(亦惟)訖
于富(賄賂)敬(欽)忌(恤)罔有擇言(無擇言)在身惟克天德自(我)
作元(大也乾元之元)命配享(當天意)在下
獄之不公威脅利誘兩端而已堯時典獄惟能兩絶
之而加以欽恤參貫積累馴致其道言行粹精無過
可擇則德與天合命自我作輕重上下無非天理雖
在下而可上當天心以配之矣夏云有罪當誅威不
可廢非欲斷絶之也惟欲斷絶賄賂以求富耳吕云
刑可祈天命則功在王室祭於大烝與享無窮矣
王曰嗟四方司(掌)政典獄非爾惟作天牧(天之民牧乎)今爾
何監(視法)非時伯夷(不典刑)播刑之迪(理而已舍臯陶而言伯夷禮所以折民於)
(未犯刑之先理也所以致其原也刑所以折民於己犯刑之後法也所以治其流也)其今爾何懲
(戒)惟時苗民匪(非)察(究)于獄之麗(輕重當施)罔擇吉人觀于
五刑之中惟時庶威(旣威虐)奪貨(又奪於貨利)斷制(一切)五刑以
亂(亂虐)無辜上帝不蠲(潔)降咎于苗(誅之)苗民無辭(說)于罰
乃絶厥世
獄重事也不察者視為刀筆吏之事故告以天牧使
知其職分之大監其厚天敘如伯夷者懲其拂天意
如有苗者則庶乎無負於天之牧矣
王曰嗚呼念之哉伯父伯兄仲叔季弟幼子童孫(穆王享國)
(百年其同姓諸侯尊卑昭穆如此之多)皆聽朕言庶有格(至)命(有終不中終)今
爾罔不由慰(安行自喜)日(日日也汪云音曰)勤爾罔(無)或戒(悔艾)不勤
(他事不勤而能戒可也刑苟不勤而戒則傷人矣何可哉)天(以刑)齊(整)于民俾(使)我(君五)
(刑五用)一日(之閒)非終(不能終天之事)惟終(能終天之事)在人(在典獄之人勤與不)
(勤)爾尚(庶)敬逆(迎奉)天命(齊天之命)以奉我一人雖畏(人所畏)勿
畏雖休(人所休)勿休惟敬(天德)五刑以成三德(剛柔正直所以權是刑之)
(輕重與輕重之閒者)一人有慶(君之福也)兆民賴之(民之幸也)其寧(安王國)惟
永
刑天討也畏之休之而上下其手則非天矣惟主敬
而以天德用之則德成而君民皆蒙其福王國之長
可必矣一云俾我屬之君也君豈能一日之閒終之
哉所以惟終之者在典獄得人而已
王曰吁來有邦有土(并異姓同姓諸侯而並命之)告爾祥(善也好生之德)刑
在今爾安百姓何擇(當擇者)非人(典獄之人乎)何敬(當敬者)非刑
(用刑乎)何度(當審度者)非及(獄所連及株根枝葛者乎)兩(爭)造(造庭)具(皆)備(已在)
(目前)師(羣有司公衆)聽(察斷)五辭(兩造之辭刑有五等)五辭簡(核實一云簡要辭審之當)
(者也)孚(信)正(加)于五刑五刑不簡(不簡則可疑)正于五罰(降為贖金)
五罰不服(疑出於枉)正于五過(降為過則宥之)五過之疵(病也謂以私意故縱)
惟官(惟勢)惟反(報恩)惟内(女謁)惟貨(賄賂)惟來(往來干請)其罪(私縱之罪與人)
(所犯罪)惟均(同)其審(察之之精)克(能一云克己私)之五刑之疑(不簡)有赦
(正於五罰)五罰之疑(不服)有赦(正於五過)其審克之簡孚有衆(師聽)惟
貌(辭可偽貌不可掩)有稽(考)無簡不聽(斷)具嚴(畏)天威
刑降罰罰降過固天德也然苟以私行之反非天矣
墨(涅顙)辟(刑)疑赦(從輕)其罰(贖金)百鍰(六兩曰鍰)閱(檢)實(移)其罪(罰雖)
(輕亦不可濫)劓(截鼻)辟疑赦其罰惟倍(二百)閱實其罪剕(刖足)辟疑
赦其罰倍(倍二百為四百)差(又加一半為百鍰通五百鍰)閱實其罪宫(男割勢女)
(幽閉)辟疑赦其罰六百鍰閱實其罪大辟(死)疑赦其罰千
鍰閱實其罪墨罰之屬(條)千劓罰之屬千剕罰之屬五
百宫罰之屬三百大辟之罰其屬二百五刑之屬三千
上下比罪(刑律也屬比例也人情無窮法所未盡則比例其輕重而上下之)無僭(差)亂
辭(辭在此而差之彼辭本直而亂為曲皆斷獄之大弊)勿用(妄用)不行(條例偶無裁決不行)惟
察(察情)惟法(守法)其審克之
此贖刑之令也
上刑(罪重)適輕(情輕)下服(服下刑)下刑(罪輕)適重(情重)上服(服上刑)輕
重諸罰有權(權其情加刑)刑罰世輕(新國用輕典)世重(亂國用重典)惟
齊(均齊)非齊(適輕適重世輕世重若非齊也乃所以均齊)有倫(倫數)有要(會要)
適輕適重一人(情)之輕重也世輕世重一代(世)之輕
重也斟酌升降不拘於一若不齊而乃所以為齊此
中也權也時也非有倫要者能之乎
罰(金)懲(小懲)非(不至)死人(猶)極于病(殫人財力亦不可差)非佞(口)折(斷)
獄惟良(温良長者視民如傷)折獄罔非在中(中則輕重不差)察辭(辭有情偽)于
差(前後異同處眞情可見)非從(偽辭)惟從(眞情)哀矜(敬謹)折獄明(澄定精神澡雪)
(耳目)啟(問)刑書(法)胥(衆相胥占)占(度裁)咸(皆)庶(庶幾)中正其刑其罰
其審克之獄成(獄詞成)而孚(得其情實)輸(奏之上)而孚(如其本情)其刑
上備(一人數罪一罪數法奏於上必備載之)有并兩刑(并兩刑則從一重者斷備其載者有)
(司制其義者人主也)
此獄成而聞於上也
王曰嗚呼敬之哉官伯(長)族(同)姓朕言多懼(非諳於世故不及此)
朕敬于刑有德(之人)惟刑今天相(輔)民作(立司刑者)配(命天)在下
明清(明而又清表裏洞徹)于單(偏)辭(兩造之辭曲直易分一偏之辭毁譽難辨)民之亂
(爭競紛紜)罔不中(執中道)聽(于)獄之兩辭(不偏徇於一)無或私家(私於)
(其家黷貨鬻獄)于獄之兩辭獄貨(賄賂)非寶惟府(聚)辜(罪)功報以
庶(衆)尤(禍)永(當長)畏惟罰(天罰)非天不中(天之罰非天不中也)惟人在
命(人所為善惡即天命禍福)天(所以)罰不極(不協於極)庶民罔有令(善)政在
于天下(不極者不罰而待天罰是我私家而故縱之也其無令政甚矣爽惟天其罰殛我我之罪乎天)
(之不中乎)
此可以觀世變矣虞書訓刑無此事可戒也
王曰嗚呼嗣孫(諸侯嗣世子孫)今往(以往)何監(視法)非德(實德)于(與)民
之中(乎)尚(庶)明聽之哉哲人惟刑無疆(窮)之辭(獄辭)屬(附)
于(於)五(五刑)極(各協於極)咸(皆)中(凡中一偏不可言咸)有慶(中則有福)受王嘉
(善)師(衆)監于兹祥刑
降於民為中得於己為德中德一也用刑者無德則
犯刑者失其中矣然則典獄之當監者非以德而體
民之中乎為嗣孫者可不明聽此訓乎是訓也惟哲
人能盡之哲則天理明其於聽刑之際雖偽辭紛紛
無窮而各附之極刑無不中而慶豈外至乎故斷之
曰受王嘉師嘉之一字以見民之性本中本善其䧟
於罪者非其本心也民嘉矣而吾之刑其可不祥也
邪一云明聽聽刑也無疆之辭無窮之譽也
尚書詳解卷十二
