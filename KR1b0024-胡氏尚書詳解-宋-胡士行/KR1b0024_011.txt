尚書詳解卷十一宋胡士行撰
周官第二十二周書
金縢幼年書也洛誥還政書也無逸立政教戒書也
周官親政書也合而觀可以見成王之本質與其昏
明疑信之變講貫啟發之深與其知類通達離師傅
而不反過此君陳又過此顧命而成王進德終始之
序周公格君造化之功著矣
成王旣黜殷命(盡去武庚餘黨)滅淮夷(成王即政再叛)還歸在豐(告文王廟)
作周官
海内清晏創制立法之事可興矣
周官惟周王撫(臨)萬邦巡侯甸(侯國)四征弗庭(朝)綏(安)厥
兆民六服羣(衆)辟(侯)罔不承(奉)德(王德)歸于宗周(豐)董(督)
正(裁)治官
虞五服
甸侯綏要荒
周六服
侯甸男采衞要
六服承德則四海皆隨其運轉治官董正則萬世皆
入其維持其進不可階級數其大不可尺度量也
王曰若(順)昔(上古)大(遠)猷(謀)制治于未亂保邦于未危(闔闢)
(屈伸閒不容髮)曰唐虞稽(考)古(上古)建(立)官惟百内有百揆四岳
(統内治)外有州牧(十二牧)侯伯(五國一長統外治)庶政惟和萬國咸
寧夏商官(建官)倍(二百)亦克用乂明王(注云聖帝明王)立政不惟其
官(具官)惟其人(得人)
揆岳牧伯挈其綱也綱舉則目張矣和寧者無為而
治唐虞之治體然也百而倍焉不矜於同而同於治
要在得人而已
今予小子祗勤于德(君德)夙夜(恐)不逮(及)仰惟前代時(是)
若(順)訓(教)迪(啟)厥官
正身以正百官
立太師(導之教訓)太傅(輔以德義)太保(保其身體)兹惟三公論道經(經綸)
邦燮(和)理(調)陰陽(三光全寒暑平)官不必備(具官)惟其人(得人則任無人)
(寧闕)
明則邦國幽則陰陽所以然者乃所謂道也經綸之
功藏於無迹和調之妙閒不容髮論云者擬議以成
其變化講明啟沃而精一之者也
少師少傅少保曰三孤(孤特自守)貳(副)公弘(大)化寅(敬)亮(相)
天地弼予一人
陰陽以氣言天地以形言燮理運之也寅亮承之也
公不言弼一人者論道未有不自君心始特王尊三
公若不欲以身煩之
冢(大)宰(天官之長天子之相)掌邦治統百官(官異職管攝之使歸於一)均四海
(四海異宜均調之使平)司徒(地官之長)掌邦教敷五典(常)擾(馴習蓄養在寬之義)
兆民宗伯(春官之長)掌邦禮(郊壇昭穆之等聘享射御之節貫本末等文質)治神人
(使不僭亂謟瀆)和上下(使不乖爭陵犯)司馬(夏官之長)掌邦政(戎政)統六師平
邦國(平其不平非夸武功天討也)司寇(秋官之長)掌邦禁詰(推鞠窮詰)姦慝(隱而)
(難言)刑(直刑之)暴亂(顯而易見)司空(冬官之長)掌邦土居(各居其所不遷異物)四
民(士農工商)時(因時使民種樹)地利
三公三孤天子所與共調精祲之原而無所治者也
統萬事而分治之六卿實為之綱冢宰相天子統百
官司徒以下皆屬焉而均列之六者綱在網中而首
豈越身外哉乾坤與六子並列八方冢宰與六卿並
居六職一也
六卿分職各率其屬以倡(率)九(州)牧阜(大)成兆民六年
五服一朝(每一年一服入覲要服不責其必來其年五服各休本國)又六年(十二年五服一)
(朝)王乃時(四時)巡(巡四岳)考制度于四岳諸侯各朝于方岳
(詳見舜典)大明黜(無功削地貶爵)陟(有功加地進律)
卿牧倡和表裏有彝矣然久歴歲序非時振之豈無
壅滯而不達者乎巡而考焉禮樂刑政斯四達而不
悖矣
王曰嗚呼凡我有官君子(合尊卑小大同訓之)欽乃攸司(不出位)慎
乃出令(審於未然之先)令出惟行(已出必行)弗惟反(不可誤而反)以公(理)
滅(勝)私(情)民其允(信)懷(感)學古(古訓)入官議事以制(所學成法)
政乃不迷(膠滯疑惑)其爾典常(當代之法)作之師無以利口亂厥
官(制度)蓄疑(有疑即辨可否立決蓄而不辨一前一却)敗謀(謀所以不成)怠(不及)忽(過)
荒政不學(古)牆面莅事惟煩(牆面則事至無以應不勝其煩矣)戒爾卿
士功(業之成)崇(高)惟志(勤由志生)業(功之積)廣惟勤(志由勤進)惟克果
(敢)斷(決)乃罔後艱(不果斷則志勤廢矣)位(高)不期(覺)驕禄(厚)不期
侈恭儉惟(必)德(實德)無載(容)爾偽(聲音笑貎之為)作德心逸(安)日
休(廣胖)作偽心勞(殫其智慮左蔽右隱)日拙(人見肺肝百短呈露)居寵(得君)思危
罔不惟畏弗(若不)畏(則)入畏(矣)推(尊)賢(人之賢)讓能庶官乃
和(無爭功能)不和政庬(雜)舉(薦)能其官惟爾之能稱(舉)匪其
人惟爾不任(勝任)王曰嗚呼三事(三公)曁(至)大夫敬爾有官
亂(治)爾有政以佑乃辟永康兆民萬邦惟無斁
所以期庶官者大且遠矣
成王旣伐東夷肅愼(東北遠夷)來賀王俾榮(國)伯(爵)作賄(賜以)
(財賄)肅愼之命(冊書一書亡)
周公在豐(致政歸豐邑成王不容遠去魯國)將没欲葬成周(以己所營終始念之)
公薨成王葬于畢(附文武兆域)告周公(柩)作亳姑(孔云成王踐奄遷其)
(君蒲姑告葬並合一書亡)
君陳第二十三周書
周公旣没命君陳(鄭玄以為周公子然書中皆不及恐不然)分正(尹)東郊(洛之)
(東)成周(殷民所遷)作君陳
此繼周公之任也
君陳王若曰君陳惟爾令(粹美)德孝恭惟孝友于兄弟克
施有政命汝尹(君長)兹東郊敬哉
孝恭親愛父母而敬之至也孝則必友德之美孰大
焉本立道生移之官政何不克之有
昔周公師(教)保(安)萬民民懷(感)其德往愼乃司兹率(循)
厥常(法)懋(勉)昭(明)周公之訓惟民其乂
周公化商之道盡矣後來者懋而勉之可也紛更之
不可也
我聞曰(吕云聞之周公夏云聞之人)至(極)治馨香(形質正而氣臭升正者有方升者無)
(方馨香者精華之上達者也)感于神明黍稷非(不足為)馨明德(至治之本)惟
馨爾尚式(法)時(是)周公之猷(道)訓惟日孜孜無敢逸豫
商頑非可以勢迫感孚之道至精至微周公之猷訓
具在惟有日新篤實之功者能體之
凡(常)人未見聖若(如恐)不(弗)克(得)見旣見聖亦不克由(導行)
聖爾其戒哉
君陳親見周公者故以不克申戒之
爾惟風(君子之德)下民惟草(小人之德)圖(謀)厥政莫或不艱(思艱)有
廢(罷所有)有興(起所無)出入(反覆)自(從)爾師(衆)虞(度)庶(衆)言同
則繹(紬思)爾有嘉謀嘉猷(出入虞繹而盡善者)則入告爾后于内爾
乃順(承)之于外曰斯謀斯猷惟我后之德嗚呼臣人咸
(皆)若(如)時(是)惟良顯哉
風動草偃機括之繫如此而可不艱乎廢興更革尤
當斟酌始謀之衆終歸之君一毫有己之私不容焉
良顯宜哉
王曰君陳爾惟弘周公丕(大)訓無依(恃)勢作威無倚(專任)
法以削(刻)寬(寬厚之中)而有(默有)制(法制)從容(暇豫)以和(此和中之體當然)
殷民在辟(法)予曰辟爾惟勿辟予曰宥(恕)爾惟勿宥(不徇)
(上意)惟厥中(循理而已)有(民有)弗(不)若(順)于汝政弗化于汝訓辟
(懲)以(可以)止(戒)辟(罪)乃(然後)辟(不可泛施)狃(習)于姦宄敗常亂俗
三(三犯)細(雖小)不(不可)宥(恕也刑故無小之義)爾無忿(怒)疾(惡)于頑(敏者舉隅)
(而己得頑者提耳而未諭)無求備于一夫必有忍其乃有濟(成)有容
(忍猶有堅制力蓄之意容則洪裕寬綽忻忻然有餘地矣)德乃大(忍言事容言德淺深固有閒)簡
(擇)厥修(能修飾者)亦簡其或不修進(用)厥良(善)以率其或不
良
頑可疾也而化之者不可疾也自三細不宥之外餘
昔忍而容之可也旌别淑慝舉善教不能所以化之
者蓋有不迫之道焉
惟民生(天降之衷)厚(本厚)因物(有物)有遷(移而為薄)違(不從)上所命(令)從
厥(上)攸(所)好(意)爾克敬典(五典)在德(實有諸已)時乃罔不變(化實)
(德感人捷於桴鼓)允升于大猷(道)惟予一人膺(當)受多福(化之博福)
(之厚也)其爾之休(美)終有辭(名稱)于永世(福之厚名之長也)
民性本善顧上有好者率之耳德化行世道升君之
福臣之名何有紀極君陳可不勉哉
顧命第二十四周書
成王將崩命召公畢公率諸侯相康王作顧命(臨終回首作命)
力疾臨朝二公受重任所以公天位嚴大寳懲三監
流言之變也顧命成王所以正其終康王之誥康王
所以正其始
顧命惟四月哉生魄(十六)王不懌(悅快)甲子王乃洮(洗)頮(盥)
水相(扶)被(加)冕服憑(依)玉几乃同(並)召太保奭芮伯彤
伯(宗伯)畢公(司馬)䘙侯(司寇)毛公(司空)師氏(大夫)虎臣(宿衞)百尹(官長)御
事
班庭聽命
王曰嗚呼疾大漸(進)惟幾(危)病日臻(至)旣彌(久)留恐不
獲(得)誓(告)言嗣(續)兹(我志)予審(詳)訓(教)命汝
此述顧命之意也
昔君文王武王宣(布)重光(如舜言重華)奠(定)麗(民所依附富之)陳(布)
教則肄(習之久而理事貫徹)肄不違(違道)用(以)克達(推而代)殷集大命
在後之侗(我小子)敬迓(迎)天威嗣守文武大訓無敢昏(亂)
逾(越)今天降疾殆(恐孔云危也絶句)弗興(起)弗悟(省)爾尚明(明聽)
時朕言(命)用敬保元(太)子釗(康王名)弘(大)濟(渡)于艱難(之業)
柔(懷)遠能(和)邇安(慰)勸(導)小大庶邦思夫人(人受天地之中以生)
自(當自)亂(治)于威儀(有威儀之則皆天命也)爾無以釗冐(昧)貢(進)于
非幾(威儀之非當於其幾微謹之)
此顧命之辭也謹威儀者所以迓天命此可以見成
王之學力臨死生而不亂矣
兹(衆臣)旣受命(顧命)還(歸)出(徹)綴衣(帷幄)于庭越翼(次)日乙丑
王崩太保命仲桓南宫毛(朝臣之賢)俾(使)爰(于)齊侯吕伋(太公)
(子仕王朝宿衞)以二(二臣執)干戈虎賁百人逆(迎)子釗於南門之
外(入自端門内外咸覩)延(迎)入翼(次)室恤(憂)宅(居)宗(主天下)丁卯命
作册(板書立康王)度(依法)越七日癸酉(旣殯)伯(方伯)相(作相召公)命士須
(預致)材(共喪百用之木)狄(下士)設黼(畫斧)扆(屏風設之牖戶之閒)綴衣(帷帳)
牖閒(忩東戶西設一座)南嚮敷重(二重)篾(桃竹)席黼(白黑繒)純(絲)華(文彩)
玉(飾几)仍(生時舊用)几
此朝諸侯見羣臣之坐也
西序(廂)東嚮敷重底(蒲苹)席綴(雜色)純文貝(玳瑁)仍几
此旦夕聽事之坐也
東序西嚮敷重豐(莞草厚)席畫純雕(刻)玉仍几
此養國老饗羣臣之坐也
西夾(夾室隱暎之處)南嚮敷重筍(竹籜)席玄(黑)紛(組)純漆仍几
此與親屬私宴之坐也
越玉五重(弘璧琬與琰大玉夷玉天球)陳寶(寶器赤刀大訓河圖)赤(色)刀(武王伐紂)
(時刀)大訓(典謨)弘(大)璧(玉)琬(珪)琰(圭皆九寸)在西序大玉(玉之大者)夷
玉(玉之常者)天球(磬)河圖(伏羲時神馬所負圖)在東序(廂)
此玉寶陳之兩廂
胤(胤國所作)之舞衣大貝(如車渠)鼖鼓(長八尺)在西房兊(古巧工)之
戈和(古弓人)之弓垂(舜共工)之竹矢在東房
明堂五室此路寢特有東西房者鎬京室武王之制
左右房也
大輅(玉為車首)在賓(西)階面(前)綴(金次小)輅在阼(東)階面先(象與)
(玉配)輅在左塾(夾閒側室)之前(門内之西自外向之在左)次輅(木次象)在右塾
之前
成王殯在西故以上所陳座位器物以西為上
二人雀(赤黑如雀)弁(士服)執惠(三隅矛)立于畢門(路寢門)之内四人
綦(青黑)弁執戈上刃(鐵向上)夾兩(東西)階戺(堂廉盡處)
士皆立堂下
一人冕(大夫服)執劉(鉞屬)立于東堂(路寢東門之前堂也階而立以備升降之)一
人冕執鉞(斧)立于西堂一人冕執戣(戟)立于東垂(路寢東階)
(四達地)一人冕執瞿(戣屬)立于西垂一人冕執銳(矛屬)立于側
階(堂北惟一階謂之側階猶言特階也堂垂立者四人二人立東西堂二人立東西垂則堂之南宿衛備矣)
(故此一人立堂北側階)
大夫皆立堂上
新王在東故執兵衞之人先東後西
王麻冕黼裳(主祭服當尊成王受冊命)由賓階(猶以子道自居)隮(升)卿士邦
君(無事於奠祼故不純用祭服)麻冕蟻(黑)裳(祭服裳皆纁變其裳者酌吉凶之間)入即
(就)位太保(召公受遺)太史(秉册)太宗(宗伯典禮)皆麻冕彤(纁赤)裳(祭服)太
保承(奉)介圭(天子之守尺有二寸)上宗(宗伯)奉同(爵名)瑁(諸侯即位天子賜之至來)
(朝執圭天子天子以瑁冒其刻處大小相當則本所賜此天子之權也)由阼階隮(以先王命奉符)
(璽以傳嗣君有主道焉)太史秉書(奉册贊王與王接武)由賓階隮御(進)王册
命
儀物備乃延康王受册命
曰皇(大)后(君成王)憑玉几(力疾)道(稱)揚(舉)末(臨終)命命汝(釗)嗣
(繼守)訓(末訓)臨君周邦率循大卞(法)燮(調)和天下用答揚文
武之光訓
此顧命册辭也
王(新王)再拜興答曰眇眇(微)予末(下)小子其能而亂(治)四
方以敬忌(畏)天威乃受同瑁王三宿(進爵神位)三祭(酹酒於地)三
咤(奠爵於地)上宗曰(贊王)饗(享此福酒)
此王受册而奠也
太保受同(王所執同)降(下堂)盥(盥手)以(更用)異(别)同秉璋(半圭)以酢(報也)
(謂王祭而太保又祭)授宗人(小宗伯)同拜(拜成王告已傳顧命)王答拜(亦拜成王尊所)
(受顧命)太保受同祭(祭於柩)嚌(飲福至齒不飲)宅(就位不動)授宗人同拜
(曰事畢)王答拜
此太保告傳顧命而祭也
太保降(事畢降階)收(徹器物)諸侯出廟門(畢門也在應門内)俟(待新王命)
臯(外朝朝士)雉庫應(内朝司士)路(燕朝路寢)
門(所掌)門門門(所掌)門(大僕所掌)
路門又曰畢門以成王在殯故又曰廟門
康王之誥第二十五周書
除喪乃咨岳牧訪羣臣經也康王之誥權也太甲受
伊訓於居憂之時禮之變昉此矣
康王既尸(主)天子遂(乃)誥諸侯作康王之誥
所以鎮浮議折奸萌也
康王之誥王出在應門之内(即畢門外内朝也圖見前)太保(召公)率西
方(陜以西)諸侯入應門左畢公率東方(陜以東代周公)諸侯入應
門右(北面以東為右西為左)皆布(陳)乘(四馬)黃朱(厥篚為庭實見新君)賓(諸侯於王)
(為賓)稱(諸侯中一人前舉致辭)奉(執)圭兼幣曰一二臣衞(藩臣)敢執壤
(土所生物)奠(贄見)皆再拜稽首王義(以義)嗣(繼)德(先人德)答拜
此分班也諸侯兩列二伯率之
太保(冢宰)暨芮伯(司徒二公為班首)咸進(少進)相(相禮者)揖(揖在位皆進)皆
再拜稽首
此合班也六卿前列冢宰司徒班首也
曰(太保以下進戒)敢敬告天子皇天改大邦殷之命惟周文武
誕(大)受羑(紂囚文王羑里憂患艱難莫甚焉)若(於此能順則天下之理無不順矣)克恤
(憂念)西土(以己體人視民如傷)惟新陟(升遐)王(成王時未諡)畢(盡)協(合於理)賞
罰戡(能)定厥功(文武功)用敷(布)遺(與)後人休(美)今王敬之
哉張皇(大)六師無壞我高祖寡(少得)命(之命)
此太保以下進戒之辭也
王若曰庶邦侯甸男衞惟予一人釗(初立謙稱名)報(答)誥昔
君文武丕(大)平(均)富(養至仁無外也)不務咎(罪罰志仁矣無惡也)底(止)至
(毫髮未至則不能止其極)齊(一)信(毫髮未實則不能一於信)用昭明(篤實則輝光表裏之稱也)
于天下則亦有熊羆(忠勇)之士不二心(忠直)之臣保乂王家
(君臣盡道)用(以)端(正理)命(受命)于上帝皇天用訓(式教)厥道付(托)畀
(予)四方乃命建侯樹(立)屏(藩)在我後之人
文武達君德明仁體長人而不嗜殺人者也篤實輝
光而又有忠臣保之天命之受一出於正無少回曲
既得天下均天施分天職封建以遺後人異乎罷侯
置守以私其子孫者矣
今予一二伯父(同姓)尚(庶)胥(相)暨(與)顧(念)綏(安行)爾先公之
臣服于先王(之事)雖爾身在外乃心罔不在王室(人臣無已以人)
(主為己人臣無心以人主為心)用奉(承)恤(憂)厥若(所當順者)無遺(與)鞠(稚)子
羞(謙沖不以威力要求感人心之至者也)
此王報誥之辭
羣公既皆聽命相(相禮者)揖(揖之出)趨出王釋冕反喪服
冕服非得己也
尚書詳解卷十一
