尚書詳解卷十宋胡士行撰
君奭第十八周書
召公為保周公為師相成王為左右召公不悅(不喜久居重位)
周公作君奭(留之)
周公昔有明農之請矣不欲居成功也召公之不悅
此意也或以為不悅於周公誤矣
君奭周公若曰君(召公封燕)奭(以名相命周初猶質)弗弔(殷道不至)天降喪
于殷殷旣墜厥命我有周旣受我不敢知曰厥基(業)永
(長)孚(信)于休(美)若(順)天棐(輔)忱(誠)我亦不敢知曰其終
(後)出于不祥(美)
殷喪而周受之天何常哉其休其不祥我敢曰知以
必之天哉惟盡吾誠而已
嗚呼君(奭)已(向已嘗)曰時(是)我(在我)我亦不敢寧(安逸)于上帝
命弗永遠念天威越(於)我民罔尤(怨)違(背)惟人(在人)
我不敢知惟疾敬德之說召誥言之是召公往日所
言已曰在我可必而已予敢寧帝命而不念其威乎
天民一也民無尤違責亦在人召公正當與周公
共圖之可去乎
在我後嗣子孫大弗克恭(承)上(天)下(地)遏(絶)佚(失)前人
光在家不知(注絶句)天命不易天難諶(信)乃其墜命弗克
經歴(久)嗣前人恭明德在今予小子旦非(敢)克(自謂能)有
正(正君)迪(啟導)惟前人(文武)光(明德)施(用)于我沖子(成王)
天之命前人之德後人未必深知也萬一有之遏佚
弗經歴之禍可不凜凜故予非敢謂能正君而其
以前人光施之沖子者則不敢怠召公可不體此而
勿去乎
又曰天不可信(不敢知)我道(我之道)惟寧王德延(長)天不庸
(輕)釋(廢)于文王受(所受)命
天無聲臭儀刑文王求天於天不若求天於文王也
公曰君奭我聞在昔成湯旣受命時則有若伊尹格(感)
于皇天(徧覆包含以形體言)在太甲時則有若保衡(太甲以先朝老臣呼為保)
(衡)在大戊時則有若伊陟臣扈格于上帝(以主宰言)巫咸乂
(治)王家
天帝一也此章對言之則見聖賢之分焉帝以存主
言也天則渾然天體不可以存主言也前之尹即後
之尹而後之甲戊非前之湯也咸之治功在王室而
精微之藴猶愧二臣故别言之
在祖乙時則有若巫賢在武丁時則有若甘盤(舊學)率(循)
惟兹(此道)有陳(列)保乂有殷
湯甲戊有聖賢之異尹事湯甲有前後之異咸陟扈
有優劣之異巫賢甘盤各著一朝均為乂殷無所疑
混舍說舉盤者盤源說委(流)先河後海也一云率
惟有陳以下乃總結伊尹以後一代輔相之事
故殷禮(祀)陟(上)配(合)天多歴年所天惟純(全)佑命則商
實(富貴)百姓(民)
此輔相有人之效也夏以百姓為百官族姓
王人(商王夏氏以為王人雖微之王人)罔不秉(守)德明(顯)恤(比)小臣(内言)
(小臣舉其目也小則大可知)屛(藩)侯甸(外言侯甸舉其綱也)矧咸(内外皆)奔走(宣力)
惟兹(此)惟德稱(舉)用乂(助治)厥辟(君)故一人有事(政事)于四
方若卜筮(神)罔不是孚(信)
此亦輔相之效也王秉德以明恤内外之臣而内
外之臣皆稱德以助王苟有為焉民有不顒若者乎
公曰君奭天壽(所壽者)平(至平無私)格(道徹三極之君一云至也)保乂有殷
有殷嗣(紂)天滅(亡之)威(可畏)今汝(召公)永念則有固(定)命厥亂
(治)明我新造(立)邦
天所壽者平格無私壽也保殷方切紂不平格則遽
奪之矣何可常也召公能永念則天命乃固其相與
亂新立之周邦可也而可去乎
公曰君奭在昔上帝割(制注絶句)申(重)勸(勉)寧王(文王)之德其
集(合)大命于厥躬惟文王尚(庶)克修(治)和(柔)我有夏亦
惟有若虢(封國)叔(字文王弟)有若閎(氏)夭(名)有若散(氏)宜生(名)
有若泰(氏)顛(名)有若南宮(氏)括(名五臣共輔文王)又曰(文王猶曰)無
(人)能往來(奔走)兹廸(道)彝(常)教文王蔑(精微)德降(下)于國人
亦惟(五臣)純佑(助)秉(執)德迪知天威乃惟時(是)昭(顯)文王
迪(蹈行)見(顯見)冒(下民覆)聞(上聞)于上帝(天)惟時受有殷命哉
割申勸詩帝謂文王之意也注以亦惟純佑為文王
亦如殷家惟天所佐佑
武王惟兹四人(孔云虢叔先沒)尚(庶)迪(輔武王而行)有禄(天禄)後暨(及)
武王誕將天威咸(皆)劉(殺)厥敵(紂)惟兹四人昭武王惟
冐(冒天下)丕(大)單(盡)稱(舉)德(武王之德)在今予小子旦若游(浮度)
大川(無津涯)予往暨汝奭其濟(渡)小子(成王)同(如)未在位(即政)
(時)誕(召公大)無我責(責我強留)收(召公若收藏)罔(不)勗(勉)不及(所未到)
耇(老)造(成)德不降(下)我則鳴鳥(鳳凰太平乃出)不聞矧曰其有
能格(感)
文武聖人猶以五臣四臣而興召公可舍成王而去
乎
公曰嗚呼君肆其監于兹(前所舉商周輔相之事)我(周)受命無疆
惟休(美)亦大維艱(難)告君乃猷(謀)裕(寬裕之道)我不(敢)以後
人迷
裕則休迷則艱矣君與我當交盡其心可也
公曰前人(文武)敷(開)乃心乃悉(盡)命汝作汝民極(準命汝為民立)
(極)曰(申命)汝明勗(勉厥)偶(配佐)王(王者)在亶(信)乘(服職)兹大命(文武命)
惟文王德丕承(舉)無疆之恤(惟難)
前所監者我之說公猶可辭也此文武之命尚可辭
乎
公曰君告汝朕允(確信非苟言)保奭其汝克敬以予監于殷
喪大否(亂)肆念我天威(以殷覆轍念天可畏)予不允(信)惟若兹誥
予惟曰襄(助王格天)我二人(在我二人)汝(君之心)有合(於我)哉言(亦言)曰
在時二人天休(休則無畏矣)滋(益)至(來)惟時二人弗戡(亦不敢當)
(之以自恃)其汝克敬德明(顯用)我俊(賢)民(人)在讓(注絶句)後人于
丕(太平)時
監殷則天威矣我二人可不自警縱使威已為休猶
合弗當益克敬求賢以圖無疆之恤太平之時付之
後人今日則未可言也
嗚呼篤(厚)棐(輔)時二人(二公)我式(用)克至于今日休我咸
成文王功于不怠丕冐海隅出日(之處)罔不率俾
將成文王功以冒海隅可以今日休自足乎
公曰君予不惠(順汝欲去)若(如)兹(此)多誥予惟用閔(憂)于天
越(及)民
天民之責至無窮也
公曰嗚呼君惟乃(汝)知民德(民罔尤違)亦罔不能厥初惟其
終(善終之難)祗(敬)若兹(止其所)往敬用治
敬則誠誠則不息民德終則天休亦有終矣
蔡仲之命第十九周書
蔡叔旣没王命蔡仲踐(居)諸侯位作蔡仲之命
始猶望蔡叔之改終則已矣乃命仲周公豈藏怒於
叔哉
蔡仲之命惟周公位冢宰正百工羣叔流言乃致辟(法誅)
管叔于商囚(制其出入)蔡叔于郭鄰(中國外地)以車(從車)七乘(少)降
霍叔(罪輕)于庶人三年不齒(錄三年後封霍)蔡仲(蔡叔子)克(能)庸(用)
祗(敬)德周公以為卿士(巳卿士)叔卒乃命諸王(親賢)邦(封)之
蔡
此史敘作書之意
王若曰小子胡(仲名)惟爾率(循)德(文王德)改行(叔行)克愼厥猷
(道)肆(故)予命爾侯于東土往即(就)乃封敬哉爾尚(庶)蓋
(掩覆)前人(叔)之愆(過)惟忠惟孝爾乃邁(進)迹(行)自身(自仲為一)
(國始封之祖)克勤無怠以垂憲乃後(子孫)率乃祖文王之彝訓
無若(如)爾考之違王命皇天無親(常親)惟德是輔民心無
常惟惠之懷為善不同(質文異尚)同歸于治為惡不同(強弱異態)
同歸于亂爾其戒哉愼(審)厥初(始)惟(思)厥終終以不困
不惟厥終終以困窮懋(勉)乃攸(所立)績(功)睦乃四鄰(鄰國)以
蕃(衞)王室以和兄弟康濟小民率(循)自(用)中(中道)無作(敢為)
聰明亂舊章(法)詳(審)乃視聽罔以側(巧)言改厥度(常度)則
予一人汝嘉(美)王曰嗚呼小子胡汝往哉無荒棄朕命
成王東伐淮夷(成王即位淮奄乂叛)遂踐(滅)奄作成王政(一書亡)
成王旣踐奄將遷(徙而化之)其君於蒲姑(齊地)周公告召公作
將蒲姑(一書亡)
多方第二十周書
與多士辭一口出入
成王歸自奄(踐奄)在宗周(鎬京為天下所宗)誥庶邦作多方
多方惟五月丁亥(即政明年)王來自奄至于宗周周公曰王
若曰猷(道)告爾四國多方(因管蔡商奄并及多方者示其公也)惟爾殷侯
尹(長)民我惟大降爾命(教命)爾罔不知洪(大)惟(思)圖天之
命弗永(長)寅(敬)念于祀(祭)惟帝(天)降(下)格(戒譴告)于夏(桀)
有夏誕(大)厥逸(豫)不肯慼(憂)言于民乃大淫昏不克終
日(終一日)勸(勉)于帝之迪(道)乃爾攸(所)聞厥(桀)圖帝之命
不克開(明)于民之麗(所依附)乃大降罰崇(重)亂有夏因甲
(始)于内亂(妹喜)不克靈(善)承(奉)于旅(衆人)罔丕惟進(用)之恭
(恭德)洪(大)舒(慢)于民亦惟有夏之民叨(貪)懫(忿)日(日日)欽(尊敬)
劓(殘)割(害)夏邑天惟時(是)求民主乃大降顯(明)休(美)命
于成湯刑殄(絶)有夏惟天不畀(予)純(大)乃惟以爾多方
之義民(夏雖多有知義之人桀不能用)不(乃不)克(能)永(長)于多(久)享(享國)惟
夏(桀)之恭(所敬)多士(衆人)大不克明保(安)享(有)于民乃胥(相)
惟虐于民至于百(百端)為(所為)大不克開(明)乃惟成湯克以
爾多方簡(大)代夏作民主愼厥麗(君道所依)乃勸(勉)厥民刑
(儀法)用勸(勉)以至于帝乙罔不明德愼罰亦克用勸要(察)
囚(囚情)殄戮多罪亦克用勸開釋(放宥)無辜亦克用勸(勉于愼罰)
今至于爾辟(君紂)弗克以爾多方享(有)天之命嗚呼王若
曰誥告爾多方非天庸(輕)釋(廢)有夏非天庸釋有殷乃
惟爾辟(君紂)以爾多方大淫圖天之命屑(屑屑數數)有辭(民傳播)
天非棄殷也殷自棄爾
乃惟有夏(更說桀)圖厥政不集(成)于享天降時喪有邦(湯以)
(七十里)閒(代)之
此言桀之所以亡也
乃惟爾商後王(紂)逸(安)厥逸(豫)圖厥政不蠲(潔)烝(進善)天
惟降時喪惟聖(通明之稱非大而化之聖)罔念作狂(惑)惟狂克念作
聖(天以此望紂改不遽絶之)天惟五年(以湯故遲遲)須(待)暇(緩)之子孫誕
(大肆)作民主罔可念聽(無一善可聽可念)
此言紂之所以亡也
天惟求(民上于)爾多方大動(警之)以威(祲祥譴告)開(發)厥(其)顧天
(能受眷顧於天者)惟爾多方罔(無能)堪(當)顧之(天眷)惟(獨)我周王靈
(善)承(奉)于旅(衆)克堪(當勝)用德惟典(主)神天(祀)天惟式(用)
教我用休(善)簡(大)畀(予以)殷命尹(君正)爾多方
此言周之所以興也靈承者承接拊循可近不可
下也克堪所謂德輶如毛民鮮克舉者也其勇過孟
賁矣力薄而私欲奪之則不克舉矣典神天使之主
祭而百神享也式教用休者天理日新左右逢原思
也或起之行也或翼之用以昌大休明也天命周以
定於一矣爾多方猶有洶洶不靖者欲何為也
今我曷(何)敢多誥我惟大降(下)爾四國民命(教命一云天命言告)
(民以天命夏云與汝生命言不誅殺)爾曷不忱(誠)裕(寬)之于爾多方(忱誠則寬)
(裕不復躁擾各安於其國)爾曷不夾(協)介(助)乂(治)我周王享(有當)天之
命(天之所興不可毁天之所廢不可輔)今爾尚(庶)宅(安)爾宅(居)畋(耕)爾田
爾曷不惠(順)王(周王)熙(廣)天之命
此望其從教也
爾乃迪(開導)屢(屢數)不靜(猶不安靜)爾心未愛(有愛)爾乃不大宅(安)
天命爾乃屑(輕)播(棄)天命爾乃自作不典(常)圖(乃謀)忱(見信)
于正(不典而圖信於正道何不自反之甚)我惟時其教告之(大誥多士之誥)我惟
時其戰要囚之(東征踐奄之師)至于再(三監淮夷叛)至于三(成王即政又叛)
乃有(今若又)不用我降爾命(教)我乃其大罰殛(誅)之(不可望恩)
(貸)非我有周秉(執)德不康(安)寧(靜)乃惟爾自速辜
此戒其不從教也
王曰嗚呼猷告爾有方多士曁殷多士今爾奔走臣(事)
我監(王命監成周之民者)五祀(年)越(於)惟有(殷多士有助於成周者)胥(衆胥)伯
(之長)小(小官)大(大官)多(衆)正(官長)爾罔不克臬(守法)自作(民有自作)不和
(者)爾(伯正)惟和(和調之)哉爾室(親近室家)不睦爾惟和哉爾邑(新邑)
克明(教化脩明)爾(伯正)惟克勤乃事(職)爾尚(庶)不忌(疾惡)于凶德
(之人)亦則以(反正本身)穆穆(和敬)在(居)乃位(官)克閱(視監)于乃邑(新邑)
謀介(助天室王云憂悔吝者存乎介吕云介微也)爾乃自時洛邑尚永力畋
爾田(不作能念)天惟畀(予)矜(憐)爾我有周惟其大介(助)賚(予)
爾迪(啟)簡(拔)在王庭尚(加)爾事有服(列)在大僚
多士序商人有服在百僚之怨辭繼以大義裁之此
以大僚為勸予奪闔闢之大用
王曰嗚呼多士爾不克勸(相勸)忱(信)我命(教)爾亦則惟不
克享(享上)凡民(化汝)惟(亦)曰不享爾乃惟逸(放)惟頗(僻)大遠
(棄)王命則惟爾多方探(取)天之威(怒)我則致天之罰離
逖(遠)爾土
前勸之以賞此董之以威命討皆天也
王曰我不惟多誥我惟祗(敬)告爾命(吉凶之命即前命討之天也一云前)
(所誥命)又曰時(此)惟爾初(洗滌自新之始)不(又不)克(能)敬于和(輯睦和平)
(自取誅戮)則無我怨
王曰又曰所以形容周公拳拳之意情話已終猶有
遺語顧盼之光燁然簡冊之上也
立政第二十一周書
無逸立政相為經緯無無逸之心則立政方冊而已
無立政之體則勞於細故秦皇隋文之程石傳餐矣
周公作立政
此周公告歸絶筆也治之大綱任人而已
立政周公若曰拜手稽首告嗣天子王矣(先以王矣警之使不以幼)
(沖自待乃若以王左右)用咸戒于王曰王左右常任準人(此下章三宅之)
(事大臣議政王左右者有安危之寄焉)綴衣(掌幄帳者如幕人掌次司裘之屬)虎賁(衛士如虎)
(奔走虎賁氏旅賁氏之屬小臣供役在左右者有染習之移焉)
王之尊重矣則在王左右者其可輕乎綴衣虎賁雖
微然朝夕親狎其熏陶移養之功直與伯任準之彌
綸康濟者相似此冏命僕臣正而后正意政之大者
也
孔說常所長事謂三公
常所委任謂六卿
準人平法謂士官
蘇說牧民之長曰常伯三百一十國為州州有伯以
顧命考之芮伯彤伯皆以公卿兼牧任
任事之公卿曰常任
守法之有司曰準人
吕云三代書他無見意者公卿輔相之别名
夏云常伯太保也職最親故曰伯又曰牧養之義也
常任太傅也必有建明自任者乃能之
準人太師也王親以為標準者
已用者為三宅亦為三事
居事牧準之職
待用者為三俊
有事牧準之材
周公曰嗚呼休(治之美)兹(在此王左右得賢)知恤(憂念之者)鮮(少)哉(人主)
(玩焉而不察者多也)
此先言知恤之鮮下乃歴告以禹湯文武知恤之事
則王聽之者精
古之人迪(允蹈之者)惟有夏(元后)乃有室(國家)大競(強矣)籲(方呼招)俊
(賢以)尊(敬)上帝(賢天所生吕云幹父之蠱)迪知(真知)忱(誠)恂(信)于九德(臯陶)
(所陳)之行(乃言曰載采采)乃敢(夏之臣見其君於賢真知篤信乃敢)告教厥后曰拜
手稽首后矣(即告嗣天子王之意矣)曰宅(得賢居)乃(汝)事(常任)宅乃牧
(常伯)宅乃準(準人)兹惟后(君道之大)矣謀(博詢之人)面(面察之己)用丕(大)訓
(順)德則乃宅人
事常任任人
牧常伯牧夫
準準人準夫
此夏后之知恤也夏后惟實蹈乎此而非苟知之也
故雖有室彊盛之餘方尊敬天生之賢不特招納之
廣而且採納之精總名曰俊旣皆籲之矣而德行有
九隨其鑒裁必迪以知之恂以悅之而非苟知輕信
也故當時羣臣乃敢告教以宅人之要使謀之人面
之已三宅重任必得大順於德者乃宅之焉而君道
盡矣事牧準大臣也所謂政也政柄有歸則庶官之
任蓋有司存非人主之職也孔云夏禹時卿大夫室
家大強猶招賢事天蹈知誠信九德之行乃敢告君
以立政后矣猶王矣事六卿掌事者牧九州伯牧民
者準平法者
兹乃三宅無義民
義剛德也非不賢也然較之丕訓德者之渾然剛猶
覺圭角之露也夏三宅之選嚴矣雖偏於義德者無
之也其必如臯謨所謂常吉者而後膺是選歟吕夏
以禹下文言桀乃三宅之任曾無義民孔云三居以
宅無義之人
桀德惟乃弗(不)作(為)往(往日先后所為)任是惟暴德(小人)罔(無)後
(後世)
此桀之不知恤也
亦越(于)成湯陟(升)丕(大)釐(治)上帝之耿(光)命(典禮詩書昭著於天)
(下者皆是也)乃用三有宅(事牧準之職)克(能)即(就)宅(居位而不曠其職)曰
(定論)三有俊(有事牧準之才他日以備三宅者)克即俊(有德而不浮其名)嚴(尊事)惟
丕(大)式(法效之所謂學而後臣)克用三宅三俊其在商邑(近而畿甸)用
協(合和)于厥邑其在四方(遠而四方)用丕(大)式(法)見德
此湯之知人也湯之陟所以丕釐帝命者曰圖任三
宅三俊而已用者定其位曰者定其論以待用者也
如高帝之儲蕭何曹參王陵陳平周勃諸葛(蜀先主相名亮)
之儲蔣琬費禕董允姜維所以為社稷長慮也嚴事
之傚式之得大賢而大受焉在商邑在四方近者協
焉遠者式焉用賢之功大矣哉
嗚呼其在受(紂)德暋(昏)惟羞(進)刑(戮)暴德之人同于厥
邦乃惟庶(衆)習(諸)逸(醜)德之人同于厥政帝(天)欽罰之
乃伻(使)我(周)有夏(中國)式(用)商受命(受帝命)奄(合)甸(治)萬姓
此紂之不知恤而天改畀之周也
亦越文王武王克真知三有宅心(非貌親口惠)灼(洞照)見三有
俊心以敬事上帝(即前所謂尊帝釐帝命)立民長伯(建諸侯)立政(文武)
(立政之本)任人(常任)準夫(準人)牧(常伯)作三事(三宅)虎賁綴衣趣馬(掌馬)
(之官)小尹(小官之長)左右攜(攜持器物)僕百司(内百司若内府内司服之屬)庶府
(太府之屬)大都(之長)小伯(小邑之長)藝人(卜祝巫醫執藝事者)表(外)臣百司(外有)
(司若外府外司服之屬)太史(書諱惡公天下後世之是非)尹伯(有司之長)庶(衆)常(久用)
吉(良)士司徒司馬司空(侯國三卿)亞(次於卿)旅(衆大夫)夷(大)微(邑)
盧(邑)烝(衆師)三亳(蒙為北亳榖熟為南亳偃師為西亳邑歸之王者三)阪(險危之地)尹(長)
此文武之知恤也文武之敬帝立民以知見俊宅之
心而已其立政之大端曰任準牧三事矣而自虎賁
至尹伯若内若外無小無大以至侯國之卿亞夷蠻
内附之君長無不得人則文武之所以知恤者至矣
文王惟克厥宅(安)心乃克立兹常事(衆官有常事於朝)司牧人
(立政養民)以克俊(敏)有德
宅心者宅人之本也傳之以庶官約之以一心
文王罔(無)攸(所)兼于庶言(奏請詞訟)庶獄(刑辟訊鞠)庶愼(兵事謹愼)惟
(付之)有司之牧夫是訓(人之以)用(用所當用)違(違所當違)庶獄庶愼文
王罔敢知于兹
宅心其原也罔攸兼其體也罔知于兹者所以能深
知宅俊之心也
亦越武王率(循)惟(思)敉(安)功(文王一怒安天下之功)不敢替(廢)厥
(文)義(一怒)德率惟謀(文之謀)從容(寬)德(不殄不隕)以並受此丕丕
基
論文以心自其本原言之也論武以功自其發用言
之也義德曰不敢替不得己也容德曰從其本心也
一云用義德之賢以戡定用容德之賢以計安立政
任人之意也
嗚呼孺子王矣繼自今(今日以往)我(王)其立政(自我立政不可委之周公)
(矣)立事(任)準人(準)牧夫(伯)我(王)其克(自能)灼知厥若(順即前所)
(謂丕訓德者也)丕(大)乃俾(使)亂(治)相(助)我受(所受之天)民和(謂)我庶
獄庶愼時(是)則勿(無)有(小人)閒(二)之自一話一言(一話言閒不忘)
我則末(終)惟(思)成德之彦(賢)以乂我受民
此以下望王之知恤也王前此委政於公今公歸則
自今以始政自王立矣事牧準之知王當自克矣必
得丕訓德之賢任之且勿間以小人一話言閒末惟
成德之彦然後任之勿貳而可以當上天托民之責
矣
嗚呼予旦已受人之徽(美)言咸(皆)告孺子王矣繼自今
文(文德)子(之子)文孫其勿誤于庶獄庶愼惟正(正人孔云正道)是乂
(治)之
文王罔兼也而可誤乎必得正人以治之可也
自古商人亦越我周文王立政(與下二章三立政字提一書之大目當作絶句)
立事(注絶句)牧夫準人(三宅)則克(能)宅之(使宅其官矣)克(又能)由(因其)
(行事)繹(尋思)之兹乃俾乂國(商周國)則罔有立政用憸(小)人(捷給)
不訓(順)于德是(使君)罔(無)顯(名)在厥世
宅之則人與位相稱繹之則表與裏相符乃俾之則
一聽其所為矣難於先使小人不得投其隙易於後
使君子得以盡其心反是則罔顯矣
繼自今立政其勿以憸人其惟(專用)吉(順德)士用勱(勉)相(助)
我國家
此用前俾乂罔用之法也
今文子文孫孺子王矣其勿誤于庶獄(重事)惟(專擇)有司之
牧夫(養民一云以養民之賢用刑)
前言庶言庶獄庶愼次言庶獄庶愼至此專言庶獄
獄民命所係所以祈天命長王國者在焉他事誤猶
可改獄可誤乎勿誤獄而擇牧夫則有生之者無傷
之者矣
其克詰(治修)爾戎兵(車馬器械)以陟(升)禹之迹(芒芒禹迹畫為九州)方(嚴整)
行天下至于海表(蠻夷戎狄)罔有不服以覲(見)文王之耿光
以揚(發)武王之大烈(功)
兵刑之大者刑之誤且不可況兵乎天下雖安忘戰
必危必安不忘危有奮張無惰偷使奸萌潛折然後
前人之光烈不墜周官巡侯甸征不庭克踐此語矣
嗚呼繼自今後王立政其惟克用常(吉)人
曰吉曰常德也憸人則才者也有德之人如穀粟布
帛得之生不得死一日不可無也而重遲木訥不能
與小慧新進者爭長於頰舌之閒世主惑於取舍而
治亂分焉故周公於卒章特慨歎而申告之
周公若曰太史(太史當書簡以垂後世故呼而告之)司寇蘇公(蘇忿生為武王司寇)
式(用)敬爾由(用)獄(重民命)以長(久)我王國兹式(治獄者當以此為法)
有愼以列(條)用中罰(中則輕重不差)
立政所重在獄故篇終舉蘇公長國之事呼太史書
之使用刑者式之以用中焉一云太史掌典法則凡
司寇所用皆出於太史所掌二職相關康叔為司寇
必及内史而蘇公之能長國太史預有力焉故周公
兼舉以為用刑者法也
尚書詳解卷十
