周易參義卷十
元梁寅撰
說卦傳
昔者聖人之作易也幽贊於神明而生蓍
天下之理有以感之則必有以應之聖人之德幽贊
於神明所以感之於隱然之中也神明相之而為之
生蓍所以應之於顯然之際也
參天兩地而倚數
此以揲蓍言之也參天者參之以三兩地者兩之以
二如天圓一而圍三三各一竒地方一而圍四四合
二偶此參天兩地也天之生數為一三五地之生數
為二四亦參天兩地也凡數皆本於天地其謂之倚
數者言其數相依倚而成也如揲蓍三變之末其餘
三竒則三三相倚而為九三偶則三二相倚而為六
一三倚於兩二則為七一二倚於兩三則為八而於
他數亦莫不然也
觀變於隂陽而立卦發揮於剛柔而生爻
以天地之氣言之則曰隂陽以竒偶之畫言之則曰
剛柔隂陽者未入用而剛柔者已入用也言一卦之
全則觀變於隂陽而立之者也故隂陽之氣有消息
焉而姤復夬剥之卦立矣有升降焉而泰否損益之
卦立矣言六爻之分則發揮於剛柔而生之者也故
各卦之中或自剛而之柔或自柔而之剛剛之為爻
百九十二自一偶而生也柔之為爻百九十二自一
竒而生也聖人之作易本先有爻而後有卦此云立
卦而後生爻者由後人之觀易者而言故先全卦而
後六爻也
和順於道德而理於義窮理盡性以至於命
易書之作也其規模之大有以貫三才之道而无所
乖戾焉此其所以和順於道德也其條理之密有以
辨事物之宜而无所迷謬焉此其所以理於義也盖
道德者義之統體義者道德之發用乃離合言之也
至於萬物之宜萬事之變易皆有以覈之非所以窮
天下之理乎大而人倫小而一物易皆有以處之非
所以盡人物之性乎然曰理曰性皆天道也而易能
窮之盡之以合於天道之自然又非所以至於命者
乎盖理性者天命之散見天命者理性之本原其始
窮之盡之功猶人也其終合於天道則人而天矣是
又以淺深而言也
右第一章
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
聖人之作易无非以發揮斯道之大也故曰順性命
之理性命云者只混合而言之猶所謂太極之全體
不必以性為在人命為在天也至於天地人之道則
乃性命之分見於三才者是乃三才各具一太極也
无所乖戾謂之順順性命之理順其在於造化者也
有其定名謂之立立三才之道立之於易書者也性
命之理即一隂一陽之道其理固未嘗外於隂陽也
故自易而觀之則三才各具一理亦各具一隂陽也
盖兩不立則一不可見一不可見則兩之用息一者
其理也兩者所以載其理也以六爻觀之五上立天
道初二立地道三四立人道天之隂陽固以氣言矣
而地之柔剛亦隂陽之質也人之仁義亦隂陽之性
也天地之道必因氣質而見而人之道不言氣質者
以氣質之在造化者无善惡之分而在人則有善惡
之異故於人不言氣質而直言德也八卦而小成固
為三才之道矣及其重之則三才之道又以兩而立
故易以六畫而成卦也然六畫之位以隂陽分之則
初三五為陽位二四上為隂位此所謂分隂分陽也
然位雖有隂陽而未嘗不迭居故陽或居隂位隂或
居陽位此所謂迭用柔剛也分隂分陽迭用柔剛則
六位之中剛柔交錯豈不粲然而成章歟盖三才之
分屬者不易之體也剛柔之迭居者變易之用也易
之為道自本而幹自幹而枝合而言之則極其大而
无餘分而言之則極其精而不亂其廣大悉備於是
見矣
右第二章
天地定位山澤通氣雷風相薄水火不相射八卦相錯
先天八卦之位乾與坤對故乾居南坤居北乃天位
於上地位於下六子效其用而父母處其尊此天地
所以各定其位也艮與兊對故艮居西北兊居東南
雲雨出於山則山通澤之氣水泉注於澤則澤通山
之氣是山澤之所以相通也震與巽對故震居東北
巽居西南雷動則風隨風激則雷迅是雷風之相薄
也薄謂親近之也坎與離對故離居東坎居西水火
二物本相尅者而反相應是水火之不相射也射謂
觸犯之也八卦之相對待此其體之常也至於八卦
之上又各以八卦次第而加之則相交錯而為六十
四卦矣是則其用之變也
數往者順知來者逆是故易逆數也
起震而歷離兊以至於乾數已生之卦本為逆也而
謂之順者猶自今日而追數昨日也自巽而歷坎艮
以至於坤推未生之卦本為順也而謂之逆者猶自
今日而逆計來日也然易之生卦則如横圖所陳及
圓圖之右方而已故曰易逆數也盖自震之初為冬
至至乾之末而交夏至自巽之初為夏至至坤之末
而交冬至則以卦氣言之自震之一陽離兊之二陽
而至於乾之三陽自巽之一隂坎艮之二隂而至於
坤之三隂則以卦畫之生處言之是皆為往順而來
逆也
右第三章
雷以動之風以散之雨以潤之日以烜之艮以止之兊
以說之乾以君之坤以藏之
雷動至兊說隂陽之為用者也所以生萬物也乾君坤
藏則隂陽之不用者也所以統萬物也以六子觀之乾
坤初爻相交而為震巽故雷以動物而物萌風以散物
而物具乾坤中爻相交而為坎離故雨以潤物而物滋
日以烜物而物舒乾坤終爻相交而為艮兊故艮以止
物而物成兊以說物而物遂此豈非隂陽之為用而生
萬物者乎然乾父坤母純陽純隂而不交者也故氣之
方通而物之方生則主於乾而動氣之旣復而物之旣
成則歸于坤而藏乾居上而臨下故曰君坤居下而有
終故曰藏此豈非隂陽之不用而統萬物者乎然震巽
坎離取象義多故以象言之艮兊乾坤取卦義多故以
卦言之天地定位一節首乾坤此一節則先六子者盖
前乃先天八卦之體也故先言不用者而後言用此乃
先天八卦之用也故先言其用者而後言不用如文王
八卦專以用言之亦始于震巽而退乾于西北退坤于
西南于此見八卦之體用先後固當不同也
右第四章
帝出乎震齊乎巽相見乎離致役乎坤說言乎兊戰乎
乾勞乎坎成言乎艮(勞去聲)
邵子以此為文王八卦盖因坤蹇解三卦彖辭而推
之也伏羲八卦乃對待之體而謂之先天文王八卦
乃流行之用而謂之後天二者之次序固為不同而
亦未嘗不相須也帝者天之主宰而萬物之生成无
不由之其神運於四時而游乎六合固不得而測也
詩云昊天曰明及爾出王昊天曰旦及爾游衍此帝
之出入可以見也震於方為東於時為春於五行為
木而曰帝出乎震者帝於是時而始出乃令之方行
氣之方動而萬物萌露之時也巽於方為東南於時
為春夏之交於五行亦為木而曰齊乎巽者當是之
時萬物已畢達而整齊也離於方為南於時為夏於
五行為火而曰相見乎離者萬物明盛皆聚而相覩
也坤於方為西南於時為秋夏之交於五行為土而
曰致役乎坤者言地能役已以養物而不自以為罷
也兊於方為西於時為秋於五行為金而曰說言乎
兊者物至此時皆形色充盈而欣說也乾於方為西
北於時為秋冬之交於五行亦為金而曰戰乎乾者
自巽至兊皆隂卦而忽與乾遇故隂疑於陽而必戰
也坎於方為北於時為冬於五行為水而曰勞乎坎
者物於此時皆歸藏故慰勞之也艮於方為東北於
時為冬春之交坎水非土則不能以生震木故艮於
五行亦為土而曰成言乎艮者萬物皆止於此也然
止不終止至震而復出矣故下文又言成終而成始
也後天八卦之序如此以方言之則有周游之義以
時言之則為迭旺之時以五行言之則得相生之次
又自震而坤為元亨誠之通自兊至艮為利貞誠之
復自東南至西皆母與三女之位自西北至東皆父
與三男之位又震兊始交故當朝夕之位坎離交之
極故當子午之位巽艮不交而隂陽猶雜故當用中
之偏乾坤純隂純陽故當不用之位然八卦之中震
與兊對則物生於春而成於秋故不曰說乎兊而必
曰說言乎兊是兊與震均敵而說物之功為大也震
與艮連則氣始於春而終於冬春之交故不曰成乎
艮而必曰成言乎艮是艮又與震交際而成物之功
為大也聖人立言之意盖如此云
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聽天下嚮明而治盖取諸此也坤也者地也
萬物皆致養焉故曰致役乎坤兊正秋也萬物之所說
也故曰說言乎兊戰乎乾乾西北之卦也言隂陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
言萬物出乎震者盖帝旣出焉則萬物亦隨之而出
也齊乎巽而言潔齊者盖萬物發生而明絜故齊也
離之時萬物皆相見乃盛夏之際亨嘉之會也而聖
人之南面而立嚮明而治實有取焉盖以離為陽明
之方而聖人之位亦陽明之位其為治者亦陽明之
治也然於離獨言聖人之所取姑舉其一爾如對時
育物之取於震申命行事之取於巽皆可以例而推
之也坤獨言地者以方言之則屬西南而實則容載
萬物者皆地也言萬物皆致養者地之生物如母之
乳養其子无所偏愛也兊獨言正秋者舉其一時而
他可知也乾言隂陽相薄者相薄即交戰之謂也坎
言勞卦而又曰萬物之所歸者物歸則必有以慰勞
其出之難也又方脱乎戰則勞瘁之餘亦當慰勞也
艮言萬物之成終成始者旣動而止止則復動旣始
而終終則復始艮者萬物之所由終所由始也後天
八卦始之以震而終之以艮如四德始之以元而終
之以貞震艮之交貞元之際可以觀生生之機矣艮
之彖傳言時止時行則艮雖為止而實兼動靜成終
者時止也成始者時行也艮之為卦其造化闔闢之
樞歟
右第五章
神也者妙萬物而為言者也動萬物者莫疾乎雷橈萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化旣成萬
物也
上言帝出乎震以生萬物而此言神之妙萬物者盖
神即帝也帝者神之名神者帝之靈帝者神之體神
者帝之用凡物皆有神也而物莫大於天則神亦莫
尊於帝故主宰萬物者帝也而所以妙萬物者帝之
神也然此去乾坤而專言六子者盖乾父坤母无為
於上而六子效其用於下六子之所為即乾坤之所
為六子之成功即乾坤之成功也然雖不言乾坤而
首之曰神妙萬物則神者豈非乾坤之妙用乎六子
之致用皆神之所為也然雷風山澤水火此象也非
神也雷之動風之橈火之燥澤之說水之潤艮之終
始此氣也亦非神也所謂神者果何哉盖其所以動
橈所以燥說所以潤所以終始是之謂神也六子者
各有在而神則无在无不在六子者各有為而神則
无為无不為其妙之至不可以名姑強名之曰神爾
然言六子之用矣而又繼以水火雷風山澤之對待
者何歟盖以四時為序者六子之用而其所以主時
成用則以由隂陽之交合故又仍用伏羲之卦序盖
對待非流行則不能以變化流行非對待則不能以
自行也聖人之言反覆相明而造化之妙无餘藴矣
右第六章
乾健也坤順也震動也巽入也坎陷也離麗也艮止也
兊說也
右第七章
乾為馬坤為牛震為龍巽為雞坎為豕離為雉艮為狗
兊為羊
右第八章
乾為首坤為腹震為足巽為股坎為耳離為目艮為手
兊為口
右第九章
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兊三索而得女故謂之少女
右第十章
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果坤為地為母為布
為釜為吝嗇為均為子母牛為大輿為文為衆為柄其
于地也為黑震為雷為龍為玄黃為旉為大塗為長子
為決躁為蒼筤竹為萑葦其于馬也為善鳴為馵足為
作足為的顙其于稼也為反生其究為健為蕃鮮巽為
木為風為長女為繩直為工為白為長為高為進退為
不果為臭其于人也為寡髮為廣顙為多白眼為近利
市三倍其究為躁卦坎為水為溝瀆為隱伏為矯輮為
弓輪其于人也為加憂為心病為耳痛為血卦為赤其
于馬也為美脊為亟心為下首為薄蹄為曳其于輿也
為多眚為通為月為盗其于木也為堅多心離為火為
日為電為中女為甲胄為戈兵其于人也為大腹為乾
卦為鼈為蟹為蠃為蚌為龜其于木也為科上槁艮為
山為徑路為小石為門闕為果蓏為閽寺為指為狗為
鼠為黔喙之屬其于木也為堅多節兊為澤為少女為
巫為口舌為毁折為附決其于地也為剛鹵為妾為羊
右第十一章
周易參義卷十
