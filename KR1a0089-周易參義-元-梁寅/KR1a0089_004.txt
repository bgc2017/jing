周易參義卷四
元梁寅撰
彖下傳
咸感也
咸之義皆也而謂之感者兩物對待則自然相感也
柔上而剛下二氣感應以相與止而說男下女是以亨
利貞取女吉也
兌柔在上艮剛在下而交相感應又艮止為感之專
兌說為應之至又艮以少男而下於兌之少女此三
者皆交感之道也柔上剛下感應相與釋亨也物必
相感應然後能亨也止而說釋利貞也艮止而非私
媚則為感之正兌說而非勉強則為應之正又凡以
止而說則其說不過皆得其正者也男下女釋取女
吉也男先於女而女順從之乃倡隨之常道故吉也
天地感而萬物化生聖人感人心而天下和平觀其所
感而天地萬物之情可見矣
論感通之義而又推極言之也觀之天地則天氣下
降地氣上騰而天地相感應二氣交感而化生萬物
則天地又與萬物相感應聖人猶天地也故能以一人
之心感天下之心而天下之心又莫不應之者是則天
下之和平由聖人有以感之也然情者性之動也天下
之理動而後感感而後應則感之與應皆屬乎動也故
又曰觀其所感而天地萬物之情可見矣其不言聖人
之情者蓋聖人之情即天地之情萬民之情即萬物
之情故但言天地萬物而人之情者可以包之也
恒久也剛上而柔下雷風相與巽而動剛柔皆應恒
震上巽下陽大隂小得其常分也雷震風發交助其
勢能常相與也内順外動能順理而動乃常行之道
也一卦六爻剛柔皆相應乃隂陽相求之常也此四
者皆理之常故卦名曰恒
恒亨无咎利貞久於其道也天地之道恒久而不己也
恒固可亨而无咎矣然必得其正然後為久於其道
若不得正則雖曰能久而久非其道矣世之人固有
遂非自用而不變者然久非其道亦何以亨而无咎
哉觀之天地其恒久而不已者亦曰久於其道爾天
地之久於其道則其正可知也
利有攸往終則有始也
凡事終必有始静必有動非終无以始非静无以動
故必先久於其道而後利有所往久於其道終也静
而常也利有攸往始也動而變也
日月得天而能久照四時變化而能久成聖人久於其
道而天下化成觀其所恒而天地萬物之情可見矣
此推言久於其道之意也日月之麗天者以其常而
得正故能久照乎下土四時隂陽之變化者以其常
而得正故能久成乎萬物聖人之體道者亦以其常
而得正故天下化之而有以成其治觀其恒久於道
者如此則天地之情可見矣而聖人之情又豈異乎
哉
遯亨遯而亨也剛當位而應與時行也小利貞浸而
長也
時雖當遯然五以陽剛當位而二與之應尚可隨時
消息故云與時行也小利貞者言尚可以小而正之
所以然者以隂之浸長而尚未盛也
遯之時義大矣哉
處遯之時而合遯之義者在下位則身退而道亨為
大臣則隨時而匡救其或進或退各盡其道非時中
而幾於聖者不能也故贊之曰大矣哉言處之難也
大壯大者壯也剛以動故壯
隂小陽大而四陽過盛是大者壯也以剛而動者其
所以壯也在人則為君子盛長之時而其所以盛長
者以其動皆天德也若其非德而動則時雖大壯而
其行非壯矣
大壯利貞大者正也正大而天地之情可見矣
其曰大者正也言陽之大者以其正也能正且大則
可以合乎造化矣故曰正大而天地之情可見矣言
天地之所以大者亦不過乎正大也大壯之大以陽
言而正大以理言大壯者大之名也正大者乃其所
以大也以君子而比之小人則固為大矣然君子之
所以大者以其心之正大也若其心不免於私邪而
狹小則亦小人矣其何以得大之名乎
晉進也
晉有二義進也明也傳獨以進言盖能進則明盛可
知矣
明出地上順而麗乎大明柔進而上行是以康侯用錫
馬蕃庶晝日三接也
卦上離下坤乃日出地上之象也坤為順離為麗為
明是以順德之臣而附於大明之君也卦自觀而變
六四之柔進而上行以至於五是以柔順進而居君
位也卦有此三者故為錫馬三接之象夫有功之諸
侯孰不欲承乎天寵者然使在上者非大明之君則
屯膏吝賞安能有路車乘黃之錫予乎使在上者非
柔順之德則剛愎少恩又安能有嘉賓式燕之禮意
乎今以康民安國之侯而遇大明柔順之君則其錫
予之厚接見之勤固有非常情之所及矣
明入地中明夷内文明而外柔順以蒙大難文王以
之
卦德内文明外柔順君子當明夷之時而能如是則
雖近傷地而可无傷矣然非大德之人不能也故曰
文王以之文王有緝熙之敬非文明於内乎有天下
三分之二而服事商非柔順於外乎其羑里之拘囚
也又豈非所謂蒙大難者乎其難雖大而卒以自免
非幸而免也以其内文明而外柔順耳
利艱貞晦其明也内難而能正其志箕子以之
明夷以上六為暗主則六五者近暗主之臣也箕子
近於暗君者故六五爻辭言箕子之明夷而彖傳亦
以箕子之事釋卦辭利艱貞而言晦其明者盖迫近
暗君而易於見傷故不可以明自矜耀也箕子為紂
近親而見囚所謂内難也然紂既殺比干箕子知其
不可諫而不復諫又佯狂以免其患而不與之同惡
此非能正其志者乎盖晦其明者謂外晦而内明也
必能正其志而後謂之晦其明若不能正其志則一
於晦而无復明矣象傳曰君子以莅衆用晦而明亦
此意也
家人女正位乎内男正位乎外男女正天地之大義也
卦之九五居外而中正男正位乎外也六二居内而
中正女正位乎内也然先言女正者順卦辭而釋之
盖欲正家者必由内始也男女之各正則合天地之
大義矣天陽位乎上地隂位乎下而男女之正位有
似焉天地一男女也男女一天地也
家人有嚴君焉父母之謂也
嚴君者所尊嚴之君長也母本慈也而亦謂之嚴者
盖不嚴則不足以正乎内也九五剛而中正有父之
道六二柔而中正有母之道故特發其義
父父子子兄兄弟弟夫夫婦婦而家道正正家而天下
定矣
卦畫上居上為父初居下為子五三陽為夫四二隂
為婦五居上之次為兄三居五之次為弟前以九五
為父者以隂陽之正位言之也此以上九為父者以
卦畫之上下言之也父子兄弟夫婦各得其道則家
道正矣至於國之所以治天下之所以平則皆舉此
而措之非有異道也故曰正家而天下定矣
睽火動而上澤動而下二女同居其志不同行說而
麗乎明柔進而上行得中而應乎剛是以小事吉
以卦德言則說而麗乎明也以卦變言則自離自中
孚自家人皆柔進而上行也以卦體言則六五應九
二是得中而應乎剛也然卦有此三者而止於小事
吉何也盖睽乖之時天下之事有難為者必剛中之
君任剛中之臣然後志同道合而有以回既乖之事
勢合既散之人心今六五雖得中而隂柔不正當睽
之時君臣疑阻亦安能大有為乎
天地睽而其事同也男女睽而其志通也萬物睽而其
事類也睽之時用大矣哉
天下之理有睽必有合故又推極言之以明睽之可
合也睽之可合者以物理之本同也天高地下其體
睽矣而交感化生其事有不同乎男陽女隂其體睽
矣而相說相求其志有不通乎生物萬殊其體睽矣
而真精妙合其事有不類乎盖睽者其體也合者其
用也人能合其睽則有以盡其用矣故又贊之曰睽
之時用大矣哉言處睽之時盡睽之用其事至大也
蹇難也險在前也見險而能止知矣哉
卦德外險内止是險在於前而能止也見險而能止
明於處險之道矣故贊之曰知矣哉
蹇利西南往得中也不利東北其道窮也利見大人往
有功也當位貞吉以正邦也蹇之時用大矣哉
曰往得中者盖坎中爻變則為坤而五居尊位為坤
之主是往而得中也又卦自小過而變陽進而居五
亦為往而得中也曰其道窮者西南平易則其道可
亨東北險阻則其道自窮也曰往有功者濟天下之
險非聖賢不能而九五剛健中正有大人之德故其
往則必有功也往謂進而有為也曰當位貞吉以正
邦者卦自二以上五爻皆當正位則是得其正而可
吉故可以正其邦國也初六以隂居陽雖不當位然
處於卑下亦隂之正也其贊之曰蹇之時用大矣哉
盖當蹇之時而盡乎濟蹇之道其用為至大也
解險以動動而免乎險解解利西南往得衆也其來
復吉乃得中也有攸往夙吉往有功也
曰往得衆者西南坤方而平易人之處解者能安静
不煩擾則衆心之所歸也又卦變自升而來三往居
四入於坤體坤為衆是亦得衆也曰乃得中者九二
剛而得中故能來復其所也曰往有功者言如九二
之才若難之未解則可以進為而有功也
天地解而雷雨作雷雨作而百果草木皆甲拆解之時
大矣哉
損損下益上其道上行
卦為損者以其損下卦之陽而益上卦之隂也以為
其道上行者非謂得其道也盖當此之時上益則下
損上得則下喪其道但利於上而不利於下也
損而有孚元吉无咎可貞利有攸往曷之用二簋可用
享二簋應有時損剛益柔有時損益盈虚與時偕行
損而有其孚信則元吉以下四者皆其效也有孚謂
當損則必損不當損則不損是乃損過以就中非損
下以益上者也二簋之用有時者言損益當隨其時
也夫損末而存本損文而存實固美意也然文飾未
過而損之與損之至於過甚則質勝而野矣儉而不
中於禮矣故曰二簋應有時言二簋之用亦應有其
時不專以儉薄為美也天下之理剛者常過而柔常
不及凡損過益不及者皆損剛以益柔也然時之當
過則過亦未害時當不及則不及亦未害故損剛益
柔者行之當有時也聖人之於事或損或益或盈或
虚亦順時而已順時而損益所謂損而有孚也
益損上益下民說无疆自上下下其道大光
損上卦之陽益下卦之隂自上卦而下於下卦之下
此所以為益也人君能損上以益下則民說之无窮
矣又能自上而謙恭以下下其道豈不大顯乎
利有攸往中正有慶利涉大川木道乃行
曰中正有慶者卦之九五六二皆行中正君臣同德
以益天下則固其身之福慶而亦天下之福慶也曰
木道乃行者震東方屬木巽之象亦為木當涉川之
時而獲舟楫之用則利於涉而木之道行矣
益動而巽日進无疆天施地生其益无方凡益之道與
時偕行
此極言益道之大也卦之德内動外巽是動而巽順
於理也動而順於理則其益日進於廣大而无有疆
限矣觀天地之益萬物則天道資始地道資生而其
益之大无有方所此天地之動而巽也觀聖人之益
天下則當益而益順時而行而其益之大同乎天地
此聖人之動而巽也
夬決也剛決柔也健而說決而和
卦之德内健而外說健決而說和此其所以能決也
為君子者无其剛健固不可然徒剛而不和則善類
不應人心不附亦安能決乎
揚于王庭柔乘五剛也孚號有厲其危乃光也告自邑
不利即戎所尚乃窮也利有攸往剛長乃終也
曰柔乘五剛者小人之罪莫大於以邪而陵正一柔
而乘五剛此其罪之大者也為君子者以是聲言之
則善惡著明而人心說服矣曰其危乃光者盖必盡
誠以呼其衆危厲以戒其事然後可以去朝廷之闇
濁而致公道之昭明也曰所尚乃窮者盖欲正人之
罪必先於自治若不能自反則己且有瑕矣而何以
治人乎是則尚德義者其道固不窮而專尚威武者
不免於窮也曰剛長乃終者言一變則為純乾也盖
君子之進必无一人之不用然後事功成小人之退
必无一人之不去然後患害息故當此之時五剛雖
盛而猶必益進其朋類然後除惡之事終也若君子
未盡用小人未盡去則正不勝邪而邪復傾正者有
之矣又安得謂之善終其事乎
姤遇也柔遇剛也勿用取女不可與長也
曰不可與長者言取如是之女則其淫姣悍戾將惟
家之索矣其可與之長久乎
天地相遇品物咸章也
以一隂而遇五陽不可言也故又别取義而言天地
之遇焉一隂始生而與陽相遇固天地相遇之義又
上乾陽為天下巽隂為地亦天地相遇也天地相遇
則二氣交感而萬物化生故言品物咸章也章明也
言萬物之生洪纖高下莫不自形自色而粲然可見
也
剛遇中正天下大行也
又言君臣之遇也卦之五二皆以陽爻而得中位是
各以剛陽而遇乎中正也然五又遇乎二二又遇乎
五君得剛中之臣臣遇中正之君此又君臣之交相
遇也君臣之所遇與其交相遇者如此則其道可以
大行於天下矣
姤之時義大矣哉
贊姤之時與義皆甚大也遇以其時而合於義則功
化興焉遇不以時而不合於義則乖戾生焉天地聖
人之道无不然也以此推之相遇之道可不謹乎
萃聚也順以說剛中而應故聚也
卦德為能順以說卦體九五剛中而二應之皆所以
為萃也以人事言之能順於義理而說服人心又處
以剛中而得其應助則其所萃可知矣
王假有廟致孝享也利見大人亨聚以正也用大牲吉
利有攸往順天命也
王者之至於有廟所以致其孝享也致者極致之義
祭必極其誠敬然後鬼神享之也利見大人而亨者
以大德之人能聚以正也盖聚必以正然後可亨聚
不以正則人心之聚者違道干譽爾貨財之聚者剥
下奉上爾如是安得而亨乎用大牲吉利有攸往皆
所以順乎天命也夫天命者天理之當然而己時當
交物以厚則厚為順理而儉為不順理時當進以有
為則進為當理而不進為失其理謂之順天命豈容
私於其間哉亦盡其理而已矣
觀其所聚而天地萬物之情可見矣
當萃之時而盡萃之道皆天理也故觀人之所萃則
天地萬物之情可見矣天地之發育氣之萃也萬物
之化生形之萃也其所萃如是乃其情理之可見者
也
柔以時升
坤本在於下者然巽既體卑而居下坤乃順時而上
升此柔以時升也又卦自解而變六三之柔上居於
四亦柔以時升也
巽而順剛中而應是以大亨
卦德内巽而外順卦體九二剛中而五應之此所以
大亨也自人言之能内順於義理而接物亦以順又
有剛中之德而獲乎上安往而不亨乎
用見大人勿恤有慶也南征吉志行也
卦之五二皆大人也九二用見六五六五亦用見九
二二見五則升於位而其道行五見二則升於德而
天下治既見大人則不憂其不升矣故臣得行其道
則臣之福慶也君得成其德則君之福慶也君臣道
合化行天下天下之福慶也南征吉而志行者得遂
其升則其志可以行於時也
困剛揜也險以說困而不失其所亨其唯君子乎貞
大人吉以剛中也有言不信尚口乃窮也
人之處險而能說是雖困而不失其亨也或曰傳文
當從所字絶句亨字乃卦辭當自為一句言能處險
而說則雖當困時而不失其所故可亨也曰以剛中
者盖欲吉无咎非得正則不能而得正者又必剛中
之大人也卦之二五皆剛中之大人也曰尚口乃窮
者兊之德為說而其象為口當困之時而接物以媚
說又爭之以口舌乃取窮之道也
巽乎水而上水井井養而不窮也
以巽木入坎水之下而上出其水有井之象焉故卦
之名曰井而其曰井養而不窮者言井之及物其用
不窮此則井之義也
改邑不改井乃以剛中也汔至亦未繘井未有功也羸
其瓶是以凶也
改邑不改井言邑可改而井不可改也釋改邑不改
井无喪无得往來井井而曰乃以剛中者言如九五
之剛中乃能安於常而不改也能安於常則汲之而
不竭存之而不盈往來者皆得其用矣汔至亦未繘
井言汲井將至而未及於用則與未繘井同也未繘
井言未垂綆於井也井以及物為功今汲而未用同
於未繘是未有功也羸其瓶而曰凶者盖汔至亦未
繘井但利澤尚未及於物爾非有凶禍也至於敗其
瓶則非但无功而凶亦甚矣詳味彖辭及傳文兩未
字則汔至亦未繘井者非凶但羸其瓶者為凶也朱
子以亦未繘井羸其缾為一句故謂未有功者亦凶
此又一義也
革水火相息二女同居其志不相得曰革已日乃孚
革而信之文明以說大亨以正革而當其悔乃亡
夫有所變革必已日乃孚者言變革之初雖云至當
人亦未信必丁寧反覆以曉告之然後人信也文明
以說為大亨以正者盖人心之說順則可以大亨而
文明以燭理則能得其正也以革而當為悔亡者惟
革之不當故有悔若革而當則其悔亡矣
天地革而四時成湯武革命順乎天而應乎人革之時
大矣哉
又極言革道而贊其大也觀之天地則隂陽迭運推
遷改易然後四時成觀之聖人則順天應人撥亂反
正然後天下定以是言之革之時豈不大哉時當革
而不革不可也時不當革而革之亦不可也故曰變
通者趣時者也苟徒知變通而不知趣時豈為善於
革乎
鼎象也以木巽火亨飪也聖人亨以享上帝而大亨以
養聖賢
卦下隂為足二三四陽為腹五隂為耳上陽為鉉乃
鼎之象也下木上火以木巽順於火所以亨飪乃鼎
之用也卦有鼎之象又有鼎之用故名鼎享上帝養
聖賢又推鼎之用而極言之也
巽而耳目聦明柔進而上行得中而應乎剛是以元亨
卦下巽為巽順於理上離為目而五為耳乃耳目聦
明之象又卦自巽而變柔進而居五又凡離在上者
皆云柔進而上行盖柔本在下者乃居尊位是進而
上行也又卦體六五得中而下應九二是能用乎剛
陽也卦有此三者所以元亨也
震亨
震之義為動為恐懼為有主動則能進而有為恐懼
則能自修省有主則能保其大若此者皆亨之道也
震來虩虩恐致福也笑言啞啞後有則也
當震驚之來而能恐懼修省可以致福慶矣故曰恐
致福也笑言啞啞者人乍喜而恐懼未平之意也其
曰後有則者言由其先能恐懼故後能自處有法也
大抵人當震驚之時而不知恐懼則必至撓亂失常
而致咎惟能自恐懼然後能安於常度而致福也
震驚百里驚遠而懼邇也出可以守宗廟社稷以為祭
主也
程子朱子皆云邇也之下脫不喪匕鬯一句然𫝊釋
卦爻之辭多或舉上句而兼釋下句竊疑此亦但舉
震驚百里一句而所謂驚遠懼邇者乃兼不喪匕鬯
而釋之也盖震驚百里者驚遠也不喪匕鬯者懼邇
也若有國者當震驚之時雖其禍之尚遠而能心懷
畏懼視之已如近灾焉則可以不失其所守矣故傳
既釋卦辭又推言主器之義曰出可以守宗廟社稷
以為祭主也言慎守如是則可以繼世而主祭矣
艮止也時止則止時行則行動静不失其時其道光明
艮止與行止之止小不同艮止之止乃止於義理也
行止之止乃止而不行也時止則止静而止於義理
也時行則行動而止於義理也人之止於義理唯其
時也當静而誘於外物失静之時矣當動而思慮昏
亂失動之時矣唯動静皆不失其時然後本心瑩然
隨事燭理而其道可以光明也
艮其止止其所也上下敵應不相與也是以不獲其身
行其庭不見其人无咎也
止之所以取義者以卦體言之内外之卦隂陽敵應
而不相與也不相與謂兩卦各止其所而不相顧也
人之不顧其私則内不見已外不見人動静之間惟
理是視而自无過咎矣
漸之進也女歸吉也進得位往有功也進以正可以正
邦也
釋利貞之義也卦自二至五隂陽各得正位此所以
進而有功也進得位以位言進以正以道言得位之
正而不以正道則國不可治能以正道而不得正位
則功不可成位也者成功之基也道也者正人之本
也
其位剛得中也
上言進得位以自二至五四爻言之也此又言其位
剛得中以九五言之也九五以剛陽居中正則正位
正道皆得矣人君立天下之正位行天下之正道以
倡率其臣下則凡羣下之進者又莫不各得正位而
行正道信能如是則功有不成乎邦有不正乎然則
正邦而有功雖由於諸爻之正而九五之中正者其
所係尤重歟
止而巽動不窮也
以卦德言漸進之義也卦之德内艮止為安静之象
外巽順為和順之義人之進也内不能安静則必有
貪欲之心外不能和順則必有冒犯之戾此二者皆
躁進而自取困窮者也君子之進必以漸其中安静
而其外和順此其行之所以无不達也
歸妹天地之大義也天地不交而萬物不興歸妹人之
終始也
此言婚姻之常道以釋卦之名義也男女之配合如
隂陽之交感故曰歸妹者天地之大義也言人之道
即天之道也天地之氣不交則无以致萬物之興昏
姻之理不行則无以垂萬世之嗣故歸妹者乃人之
終始也所謂終始者盖有夫婦然後有男女有男女
然後有父子前者既終則後者復始以卑承尊以少
繼老生生相續无有窮已也
說以動所歸妹也
前釋卦名義既以㛰姻之正者言之矣然卦辭言征
凶无攸利則歸妹乃不正之卦故傳又曰說以動所
歸妹也言其以說而動者盖以其所歸者少女也以
少女而從長男故非正也
征凶位不當也无攸利柔乘剛也
卦爻自二至五皆不得正是位不當也二五皆以柔
居剛上是以柔乘剛也以婦人之義言之待媒妁之
言者正也若越禮淫奔則非正矣其能不凶乎婦順
其夫者道也若庸奴其夫則非道矣其又何利乎
豐大也明以動故豐
豐者盛大之義也卦之德内明外動以明而動此其
所以盛大也自人言之則明者明其理動者措諸事
明動相資而德業成矣
王假之尚大也勿憂宜日中宜照天下也
王假之尚大也言王者至此豐大之時則所尚者皆
大事也盖豐大之時制作則必欲其備儀文則必欲
其稱凡其所施設无非盛美之事是所尚者大也然
盛極則必衰故又當勿憂而宜如日中以照天下盖
能謹飭使常如日中之時則可以照天下而保其大
矣夫日中則昃乃理之常豈有常中而不昃者乎然
自人言之則道之在我者亦所當自盡而不可盡歸
之天也
日中則昃月盈則食天地盈虚與時消息而況於人乎
況於鬼神乎
此又發明卦辭外意言不可過中也夫日中盛極則
必昃昳月既盈滿則必虧缺由是論之天地之盈虚
尚且隨時而消息而況於人事之无常者乎況於鬼
神之不可測者乎人有見於此則知天命之无常而
人道之當盡庶能戒謹恐懼以保其大矣
旅小亨柔得中乎外而順乎剛止而麗乎明是以小亨
旅貞吉也
旅者失其所而非常居故可小亨而不可大亨也然
以柔居中則不過剛以取禍順乎陽剛則得強援以
為主止於其所則安常分而不妄求麗乎文明則明
義理而達事變此四者皆羈旅之正而致亨之道也
旅之時義大矣哉
重巽以申命
巽之象為風風之吹物无處不入无處不動而命令
之施有似焉故以巽為命令也命令之出必丁寧反
復以致其意如書言若兹多誥史言三令五申皆重
複之意故又取重巽之義而謂之申命也
剛巽乎中正而志行柔皆順乎剛是以小亨利有攸往
利見大人
以陽剛順於中正而其志得行此所以亨也然巽以
隂為主而隂柔必順於陽剛然後能就事此所以但
為小亨而不能大亨也利有攸往以五與二言利見
大人以初與四言
兊說也剛中而柔外說以利貞是以順乎天而應乎
人說以先民民忘其勞說以犯難民忘其死說之大民
勸矣哉
卦辭為說亨而利貞而卦體則剛中而柔外人能剛
中則中心誠實能柔外則接物和柔故其說可以亨
而又得其正矣說而能正則上順天理下應人心將
何事之不可為乎說以先民而民忘其勞无往而非
亨也說以犯難而民忘其死无往而非貞也孟子言
以佚道使民雖勞不怨其說以使民者乎又言以生
道殺民雖死不怨殺者其說以犯難者乎王者之說
道順天而應人可謂大矣天下之人固將皥皥然莫
知誰之使然者而又安有不知勸者乎
渙亨剛來而不窮柔得位乎外而上同
渙之成渙由乾之九來居二而得中坤之六往居四
得隂之位而上同於九五又卦變自漸九來居二而
得中六往居三得九之位而上同於四故曰剛來而
不窮柔得位乎外而上同其謂之不窮者以其居二
而得中故也若居初而在下則窮矣
王假有廟王乃在中也
王乃在中者言處得其中也九五有中德則天下之
散者无不可以合以臨民而民心歸以祭祀而鬼神
格以濟難而禍亂定焉往而不用夫中哉然合其散
者莫重於祭莫難感於鬼神非極其誠敬不能也故
卦辭以王假有廟言而傳復明之曰王之至於有廟
者以其能處乎中也處乎中則其心不偏倚事无乖
謬其為誠敬可知矣鬼神之微而不測猶无不格也
而況於人乎
利涉大川乘木有功也
木在水上舟楫之象故言利涉大川者以乘木而有
功也然乘之得人則有功也乘之非人將胥及於溺
而己而何望其功乎以六爻觀之如九五之渙汗其
大號六四之渙其羣九二之渙奔其机其皆善於乘
木之人歟以濟渙之才而成涉川之功渙之亨者可
知矣
節亨剛柔分而剛得中
節之所以亨者以三隂三陽剛柔平分而二五皆剛
而得中也
苦節不可貞其道窮也
聖人大中之道隨時而變如權衡之校物低昂屢變
而不害其為同也又安有窮乎若任其獨見而過於
中道則為詭異之行非隨時之義豈惟人不可以取
法乎雖其身之所行亦有時而窒矣故苦節之不可
固守者以其道之有窮也
說以行險當位以節中正以通
人有所說而不知止者多矣節之行險而能止者以
其二體皆剛中也不窮極其說能困險而止則可謂
有節矣又以九五言之五居尊位為節之主則其節
也得乎中正而不過苦又豈非節而能通乎坎為通
人之於事如水之流通則其道不窮可知矣
天地節而四時成節以制度不傷財不害民
天地之節於四時而見乃自然之節也聖人之節於
制度而見乃因其自然之節以為節也天地之化四
時循環終而復始亘乎古今而未嘗間也聖人觀天
地四時之節於是設為政教大而君臣上下之分定
小而鳥獸草木之禁明皆所謂節也故聖人之制度
一定則不傷於財不害於民而天下治矣
中孚柔在内而剛得中說而巽孚乃化邦也
柔在内為中虚中虚者信之本也剛居二體之中為
中實中實者信之質也上順巽於下下說從其上則
說而巽者又信之接於物也卦有是四者故名之以
中孚其孚如是乃能化於邦國也
豚魚吉信及豚魚也利涉大川乘木舟虚也
信及豚魚言物之難感者信亦及之也夫豚之與魚
冥昧无知之物也然飼之以信則應期而集而況於
人乎信之能及於豚魚則幽而鬼神顯而民物无不
以吾誠而貫之其吉可知矣涉大川而曰乘木舟虚
者唯其舟之虚故能浮能載而川可涉也人以剛中
之才而乘虚中之舟亦何險之不濟乎
中孚以利貞乃應乎天也
信而能正則事皆天理是應乎天也以人而應天非
天下之至誠孰能與於此
小過小者過而亨也過以利貞與時行也柔得中是
以小事吉也
過以利貞而曰與時行者時當過而過則雖過亦正
也然卦以二五為主而二五皆柔故止於小事吉而
已
剛失位而不中是以不可大事也
剛失位者以三四言之然言隂陽之位則三為得位
唯四失位耳傳意所指盖謂失二五君臣之位非隂
陽之位也
有飛鳥之象焉飛鳥遺之音不宜上宜下大吉上逆而
下順也
隂過之時不可大事矣故如鳥之高飛則逆時而凶
下止則順時而吉時行則行時止則止於飛鳥猶然
也可以人而不如鳥乎
既濟亨小者亨也
既濟之亨者小事之亨爾故謂之小亨
利貞剛柔正而位當也
卦之六爻皆得其正而當其位故彖辭云利貞貞其
固有非設戒也然為占者言之故謂之利貞言利於
如是之貞也
初吉柔得中也
内卦為文明而二以柔順中正為之主此其初之所
以吉也
終止則亂其道窮也
終止則亂者外卦為坎險而五以陽剛陷於險之中
終於止而不能出是其道之窮困矣豈非終亂乎
未濟亨柔得中也
既濟柔得中在下卦則初吉而終亂以文明己過而
坎險繼之也未濟柔得中在上卦則始未濟而終亨
以出乎坎險而正當文明也六五以柔得中為文明
之主果何事之不亨乎其與既濟之小亨者異矣
小狐汔濟未出中也濡其尾无攸利不續終也
小狐者以象少年輕進之人也小狐之勇於濟宜其
濟之易矣然未能出乎險中者以其不知時而冒進
也不續終者言進銳退速而不能繼續以終事也
雖不當位剛柔應也
未濟六爻雖不當位然其剛柔皆相應與又以九二
而應六五五文明二剛中君臣得位而剛柔相應則
其濟天下之險又豈小狐之比哉
周易參義卷四
