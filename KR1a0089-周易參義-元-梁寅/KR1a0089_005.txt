周易參義卷五
元梁寅撰
象上傳
天行健君子以自強不息
胡翼之曰天者乾之形乾者天之用天形蒼然南樞
入地下三十六度北樞出地上三十六度状如倚杵
其用則一晝一夜行九十餘萬里而君子法之以自
強不息焉竊嘗論之人禀隂陽之氣具健順之性其
天者未嘗不存也然常人者拘於氣禀汨於物欲則
其健者亦有時而息故雖大賢如顔子亦或違於三
月之後也唯聖人者德同乎天而純亦不已其於天
行之健固不待拘拘焉以法之而其健已至矣聖人
之贊易以法乾為君子之事則所謂自強不息者其
至則聖人也而未至則賢者也蓋自強者聖賢之所
同而不息者聖人之所獨是故不能自強者常人也
能自強而不能不息者賢人也能自強而又能不息
者聖人也聖人之自強即天之徤也聖人之不息即
健之行也天唯健故不息聖人唯自強故不息人之
於天雖小大之異而其道一也君子者能法天之健
而自強則人而天矣
潛龍勿用陽在下也見龍在田德施普也
見龍在田者以言在下之大人也而其曰德施普者何
也蓋大人者正孟子所謂正巳而物正者也故雖未得
位而上下已皆化之矣所謂德施者豈必博施濟衆
乃謂之施乎蓋聞其風而興起者无非其德之施也
終日乾乾反復道也或躍在淵進无咎也
九四進退无恒則其進其退皆无咎也而傳獨言進
无咎者蓋君子之出處以躁進而失者常多以恬退
而失者常少今九四之進亦且无咎則其退之无咎
不言可知矣
飛龍在天大人造也亢龍有悔盈不可久也用九
天德不可為首也
地勢坤君子以厚德載物
地之高下相因而其勢順者以其厚故也君子之法
乎坤者以重厚之德而容載事物則其順於理者可
知矣然厚非順也唯厚所以能順耳
履霜堅冰隂始凝也馴致其道至堅冰也六二之動
直以方也不習无不利地道光也
爻言直方大而傳止言直方者盖由内直外方而盛
大則大者直方之所致耳故但取韻協而曰直以方
也不習无不利為地道光者盖德盛之極則光輝外
見也
含章可貞以時發也或從王事知光大也
言以時發者内含章美而發於事業必以其時也時
當發而閟與當閟而發者皆咎矣或從王事而无成
有終則其發之以時者智也不為物先者亦智也其
存於中也為章美之藏而發於外也為光大之智非
三之以隂居陽惡能如是哉
括囊无咎慎不害也黃裳元吉文在中也龍戰于
野其道窮也用六永貞以大終也
陽為大隂為小坤用六則柔變為剛是其始雖小而
終則大也
雲雷屯君子以經綸
以陽蒸隂隂氣騰而為雲以隂包陽陽氣鬱而為雷
雲雷皆作而尚未成雨乃屯結之時猶世道方雜亂
而未寧也雨之未成也雲雷經綸之世之未寧也君
子經綸之故君子之經綸斯世者觀雲雷之象以有
為者也
雖磐桓志行正也以貴下賤大得民也
其磐桓者非終不進也但其進不可以遽耳故雖磐
桓而其志在於行其正道也
六二之難乘剛也十年乃字反常也
隂陽相求乃理之常也二本與五為應而乘初之剛
故為所難然難久必通而正應終合是得以復其常
道也故謂之反常
即鹿无虞以從禽也君子舍之往吝窮也求而往明
也
四以隂柔而往求於初之陽剛可謂明矣
屯其膏施未光也泣血漣如何可長也
山下出泉蒙君子以果行育德
山下之泉方出未至於充盈而流行此人之未學而
蒙昧之象也然始雖未盈積之則盈矣始雖未行決
之則行矣故君子觀之以果決其行而養育其德焉
德者得於心行之本也行者見諸事德之發也然不
曰育德果行而曰果行育德盖君子以成德為行而
必見之行者故此主於行而言而又以德為之本也
行之果決則有以周乎外是如水之必行也乃坎之
通也德之養育則有以充乎内是如水行之以漸也
乃艮之止也君子之取於水者如此夫
利用刑人以正法也子克家剛柔接也勿用取女
行不順也困蒙之吝獨遠實也
實者陽也卦之四隂初與三皆近於九二而五則為
正應獨四居其中而遠於二故云遠實也
童蒙之吉順以巽也利用禦寇上下順也
上九以剛居卦外如將帥任閫外之寄者若其能禦
寇而不為寇則上順於君而下順於民矣
雲上于天需君子以飲食宴樂
雲上于天未雨之時也然俟其蒸鬱之極則雨矣此
卦之所以為需也君子當需之時則不容妄有作為
而必期其效唯飲食宴樂以需其時之自至耳或曰
屯則君子以經綸而有為需則君子以宴樂而无事
何不同也曰屯内卦為震乃陽動之始而其難未易
於解也故時當以有為需内卦為乾乃陽剛之盛而
其難將自去也故時當以需待然其需之而宴樂也
豈真肆志縱欲而忘其所事哉亦曰從容不迫居易
以俟命而己矣
需于郊不犯難行也利用恒无咎未失常也需于沙
衍在中也雖小有言以吉終也
以游衍而處中所謂從容中道者也故雖近險而不
至於陷矣以吉終者始雖不吉而終則吉也
需于泥災在外也自我致寇敬慎不敗也
宼自我致固敗之道也然臨事而敬慎猶可以不敗
況能敬慎於平日則寇又安得而至哉
需于血順以聽也酒食貞吉以中正也
曰以中正見其飲宴者非過於耽樂也
不速之客來敬之終吉雖不當位未大失也
上雖隂位然以隂居九五之上是不當位也然其不
當位而未大失者以其不能害陽之進而猶能敬以
待之也
天與水違行訟君子以作事謀始
天之性上水之性下天傾西北水傾於東天水之行
兩相違異此訟之象也君子觀天水之違行則知人
之不能以无訟故凡有所為必謀其始始之能謀而
防其流弊杜其爭端則自无訟矣孔子曰聽訟吾猶
人也必也使无訟乎作事謀始其使民无訟之道歟
然謀始者非取法於天水之始也乃因天水之違而
思謹其始爾
不永所事訟不可長也雖小有言其辯明也不克訟
歸逋竄也自下訟上患至掇也食舊德從上吉也
從上吉者言順從於正應而不與之抗則吉也
復即命渝安貞不失也訟元吉以中正也以訟受
服亦不足敬也
地中有水師君子以容民畜衆
地中有水水伏而不見也然遇險而出則浩乎其沛
然矣籍農為兵兵散而不見也然上有徵發則所向
无敵矣故君子觀地中有水而寓兵於農以容民而
畜衆古之王者以寬得衆役使之以時賦税之有法
懼傷民之力也民之力傷則雖赤子亦仇讐矣吾又
安得而用之故寬以容其農民者乃所以畜聚其兵
衆也
師出以律失律凶也在師中吉承天寵也王三錫命
懷萬邦也
大臣為將而處得中道非為欲以受天寵也然既得
其道而有其功則天寵不期而自至矣人君之寵錫
其臣非所敢私故謂之天寵猶曰天位天禄也王三
錫命為懷萬邦者盖優禮大臣而崇德報功則諸侯
歸心是其錫命者乃懷服萬邦之道也
師或輿尸大无功也左次无咎未失常也長子帥
師以中行也弟子輿尸使不當也大君有命以正功
也小人勿用必亂邦也
地上有水比先王以建萬國親諸侯
地上有水則水必比於地萬民有王則王必比於民
然王之比於民不得而盡比也故必建萬國之諸侯
使之比民而王之所比者諸侯耳其比諸侯者即所
以比天下也
比之初六有他吉也比之自内不自失也比之匪
人不亦傷乎外比於賢以從上也顯比之吉位正
中也舍逆取順失前禽也邑人不誡上使中也比之
无首无所終也
衆隂皆比陽而上六以隂居上獨不比之則其始雖
妄尊大而終能免於禍乎
風行天上小畜君子以懿文德
復自道其義吉也牽復在中亦不自失也夫妻反
目不能正室也有孚惕出上合志也有孚攣如不
獨富也
五之富厚固能以其鄰然无其鄰之助則五亦无以
拒乎隂是不能獨富也
既雨既處德積載也君子征凶有所疑也
有所疑者疑隂之害陽也
上天下澤履君子以辨上下定民志
天運乎上澤潤乎下其上下之懸隔邈然其不及未
嘗有滔天之禍也君子觀上天下澤之為履於是嚴
其禮制峻其禁防使尊卑之分貴賤之等如天上澤
下而不可陵犯故天下之人各有定志安其素守而
絶其覬覦靡然如水之就下而知天險之不可升此
豈非禮制防閑之效哉故辨上下之分者乃所以定
民之志也
素履之往獨行願也
夫貪榮好進者人之常情也而君子者獨安其卑下
之素不急於求進此豈其好惡之有異於人哉盖君
子之志窮則獨善其身達則兼善天下其行止去就
固非常人之所知亦非常人之所及乃獨行其志願
而己矣
幽人貞吉中不自亂也眇能視不足以有明也跛能
履不足以與行也咥人之凶位不當也武人為于大君
志剛也愬愬終吉志行也夬履貞厲位正當也
元吉在上大有慶也
天地交泰后以財成天地之道輔相天地之宜以左右
民
天地之位各安於上下而天地之氣有時而升降天
之氣降而地之氣升是二氣相交而萬物亨通故卦
為泰也天地者萬物之父母而元后者又民之父母
故因天地之交而有財成輔相之事焉盖天地交而
萬物通然後聖人有以致其用若天地不交萬物不
通聖人雖欲財成輔相其可得邪天之道為日月星
辰四時寒暑地之道為山川丘陵墳衍原隰然地既
滯於形氣則其道未免於過也故聖人為之治歷明
時使分至啟閉之不差春夏秋冬之有序為之畫井
經野使城郭郊原之有制道里封疆之各定是皆財
成天地之道而不使之過也春生秋殺日烜雨潤為
天之宜高黍下稌淵魚藪獸為地之宜然既任其自
然則其宜又未免於不及也故聖人教民播種灌溉
漁獵薪樵使之順生養之氣以成其功隨土地之産
以盡其用是皆輔相天地之宜而補其不及也然聖
人何如是過計哉盖天地能生物而不能遂其生乃
以其責而付之於聖人故聖人之財成輔相非為天
地慮也乃所以為吾民慮也聖人之慮民亦豈能家
賜而人益之乎唯參贊天地之化育使民順天之時
因地之利各有以養其生而安其業是聖人之財成
輔相乎天地者乃所以左右乎民也為乾坤之宗子
而以天地萬物為一體其唯處泰之元后乎
拔茅征吉志在外也包荒得尚于中行以光大也
无往不復天地際也
无平不陂无往不復乃天地交際之常理故當其時
者不可以不戒
翩翩不富皆失實也不戒以孚中心願也
三隂皆虚故為失實皆欲下復故中心願
以祉元吉中以行願也城復于隍其命亂也
以其命之亂而不治故泰為否也
天地不交否君子以儉德辟難不可榮以禄
天地交泰言后天地不交否言君子何也盖泰之時
非元后不足以當之而否之時則又非所以言元后
故但言君子辟禍之道而己儉德者藏其美而晦其
明使不形於外故小人之禍不能及而朝廷之禄位
亦不可以加之也君子處此之時欲加之禄且猶不
可而況肯枉道以從人乎天地閉而賢人隱義固如
此
拔茅貞吉志在君也大人否亨不亂羣也
小人雖&KR0694;承乎君子然君子豈可遂入於其羣乎故
大人之處否而亨者以其能不亂於小人之羣也
&KR0694;羞位不當也有命无咎志行也大人之吉位正
當也否終則傾何可長也
天與火同人君子以類族辨物
天與火本異也然天在上而火炎上則其性同也故
君子法之以類族辨物則能審異而致同盖族以其
類而分之固異也而究其初則同也物以其種而辨
之固異也而原其理則同也族之與物既審其異而
知其同則人之與人其初亦一人之身也同胞吾與
之念豈不由是而生乎
出門同人又誰咎也同人于宗吝道也伏戎于莽
敵剛也三歲不興安行也乘其墉義弗克也其吉則
困而反則也同人之先以中直也大師相遇言相克
也同人于郊志未得也
火在天上大有君子以遏惡揚善順天休命
火在天上而照見萬物所以為大有若不能照則雖
云大有而亦不能以見矣是烏足以有其有乎君子
之大有者必觀火在天上之象而極其明以照之故
雖所有之大而瑕纇之微不能以逃焉夫常人之不
能燭理者善惡混殽无以辨白故惡者以熾而善者
以微君子則能明照也故遏絶其惡黨揚明其善類
其謂之順天休命者盖天命有善而无惡人之去善
為惡則逆天者也今遏其惡而揚其善豈非順天乎
大有初九无交害也大車以載積中不敗也
中實則積中也剛健則不敗也
公用亨于天子小人害也
君子獻其有於君而盡忠小人私其有於已則自為
害耳
匪其彭无咎明辯晳也
謂之明辯而又謂之晳者見其明智之極也
厥孚交如信以發志也威如之吉易而无備也大有
上吉自天祐也
地中有山謙君子以裒多益寡稱物平施
凡鳥獸草木之生焉者皆山也山嶽之高有莫之能
並者矣然幽深之谷卑下之地未嘗无鳥獸草木焉
是亦山也君子觀地中之有山則知人之處世不可
以自高而卑人故有持平之心焉是所謂謙也於其
多者裒而損之以增益其寡者是所以稱物之宜而
均平其施予也舉一隅而莫不然矣如損高以益卑
損厚以益薄損大以益小皆稱物而平施也夫矜才
衒能樂高喜勝人之常情也而君子者其心有異焉
是故聦明睿智守之以愚功被天下守之以讓勇力
振世守之以怯富有四海守之以謙若是者其心何
如也豈非惡已之獨多而裒之以益於人乎
謙謙君子卑以自牧也
自牧者自守也
鳴謙貞吉中心得也
人之勉為謙者其外雖謙而中心不自樂如六二之
柔順中正則其謙者乃其素志而非強為之故其中
心自得也
勞謙君子萬民服也
萬民服者其心服也夫以權力而脅制者非服也以
私恩而致其悦者非服也如九三之服人以其莫大
之功而處之以謙遜則天下之人莫不尚其功而美
其謙是雖无意於服人而人自服矣若是者豈可以
聲音笑貎為之哉
无不利撝謙不違則也利用侵伐征不服也鳴謙
志未得也可用行師征邑國也
雷出地奮豫先王以作樂崇德殷薦之上帝以配祖考
有氣斯有形有形斯有聲氣和則形和形和則聲和
此天地自然之理也方雷藏于地則萬物未生而形
聲俱寂及其出地而奮發則氣與形聲相須並出而
天地之大和於是見矣雷出地奮而卦謂之豫豈非
取其聲氣之和哉先王觀雷出地奮而聲氣和於是
因人心之和以制音樂之和樂記謂樂由陽來又謂
樂者象天地之和詎不信歟樂之和如是則其德之
盛大者因可以見是作樂者乃所以襃崇其德也如
大韶大武之類皆所以象其功德者也王者之作樂
近而閨門遠而邦國顯而人事幽而鬼神无不用之
也而其極盛則尤在於郊廟盖萬物本乎天人本乎
祖故周之郊祀后稷以配天配以祖也宗祀文王於
明堂以配上帝配以考也薦上帝配祖考皆用樂以
致其來格焉此書所謂神人以和者也聖人作樂之
極功盖如此
初六鳴豫志窮凶也不終日貞吉以中正也盱豫
有悔位不當也由豫大有得志大行也
彖傳曰剛應而志行盖由四以陽剛為羣隂所應故
其志得以大行也然四之志行豈專權自恣乎亦曰
順理而動以躋斯世於泰和之域爾
六五貞疾乘剛也恒不死中未亡也
中未亡者在中之德已失而在中之位猶存也
冥豫在上何可長也
澤中有雷隨君子以嚮晦入宴息
雷陽之動者也然以四時言之則春夏出而秋冬藏
以晦明言之則隂晦出而晴明藏亦隨其時也其藏
也固不一於藏而動豈一於動乎君子觀澤中有雷
而知隨時之義故晝則動作而晦則宴息焉卦爻言
隨時而動象傳言隨時而息動息隨時无非天理隨
之義盡矣
官有渝從正吉也出門交有功不失也係小子弗兼
與也係丈夫志舍下也隨有獲其義凶也有孚在
道明功也
人能有其孚誠而在於臣道此明察之功也盖徒知
有孚在道而不能以明則信非其信而道非其道矣
是則有孚在道以明雖為三者而尤以明為重歟故
曰有孚在道明功也
孚于嘉吉位正中也拘係之上窮也
山下有風蠱君子以振民育德
山下有風則草木皆為之撓亂此蠱壊之象也君子
觀其象則知蠱壊之時必有救弊之道而救弊者莫
先於正大經而善民俗也振民者聳民之觀聽育德
者養已之明德言振民而及於育德者以明德為新
民之本也振民者樹之風聲其如風之動物乎育德
者道積於躬其如山之育物乎治蠱之道无大於是
矣
幹父之蠱意承考也幹母之蠱得中道也幹父之
蠱終无咎也裕父之蠱往未得也幹父用譽承以
德也不事王侯志可則也
上九之志可為法則是固不離於中庸之道也如彼
潔身亂倫而索隱行怪者未免於過矣又豈可為人
之則乎
澤上有地臨君子以教思无窮容保民无疆
澤上有地則澤卑地高而地臨於澤故卦為臨也君
子觀地臨於澤之象而以臨其民則教導之意思无
有窮極容保民之心无有疆限而君人之道盡矣教
思无窮澤潤地之象容保民无疆地容澤之象
咸臨貞吉志行正也咸臨吉无不利未順命也
卦以二陽臨四隂而二得中則初乃聽命于二者故
二為臨隂之主未順命者四隂黨盛尚未順命於陽
也
甘臨位不當也既憂之咎不長也至臨无咎位當也
大君之宜行中之謂也
五居尊位能臨人以知而合義者以其能行中道而
隨時處之也
敦臨之吉志在内也
内謂自五以下上六以敦厚之德居上臨下是其志
在於正身以率下也
風行地上觀先王以省方觀民設教
先王之廵守者所以省其方土觀其民俗然後設其
政教盖不周行四方則无以知民俗之各異不徧觀
民俗則无以知政教之所宜故省方者非泛行也將
以觀其民俗耳觀民者非虚誇也將以施其教令耳
卦之象為風行地上省方觀民如風之周及於物也
設其教令如風之順而入之也
初六童觀小人道也闚觀女貞亦可醜也觀我生
進退未失道也觀國之光尚賓也觀我生觀民也
觀其生志未平也
雷電噬嗑先王以明罰勅法
雷電當作電雷用刑而取電雷之象者盖申明其刑
罰勅正其法令使民知所畏避而不至觸犯乃所以
法電雷之明威也
屨校滅趾不行也噬膚滅鼻乘剛也遇毒位不當
也利艱貞吉未光也貞厲无咎得當也何校滅
耳聦不明也
山下有火賁君子以明庶政无敢折獄
山下有火則能照乎山上見其草木之生各止其所
故君子法之以明照羣下而思不出位其明於庶政
者以離明在内而必致其察也无敢折獄者以艮止
於外而各有職司也周書言文王罔攸兼于庶獄庶
慎盖亦无敢折獄之意歟
舍車而徒義弗乘也賁其須與上興也永貞之吉
終莫之陵也六四當位疑也匪寇㛰媾終无尤也
六五之吉有喜也白賁无咎上得志也
山附於地剥上以厚下安宅
山至高大而附於地上地不以為重山不以為危何
也以地之廣厚有以承藉乎山也為人上者觀山之
附於地則以厚䘏其下而安其居宅然後免於頽剥
之患若侵削其民以自封殖則如隆其居室而掘其
基址也其得謂之安乎
剥牀以足以滅下也剥牀以辨未有與也
未有與者言上无陽剛為之應與故隂得以肆其志
若五為陽剛則隂受制於陽而不敢如是矣
剥之无咎失上下也剥牀以膚切近災也以宫人
寵終无尤也君子得輿民所載也小人剥廬終不可
用也
雷在地中復先王以至日閉關商旅不行后不省方
震為雷雷者陽之動也而乃在於地中盖當陽之方
復故欲動而未動也於是之時所當閉藏安静以俟
時而奮發未可輕動也若非時而動則隂陽失節矣
先王觀象而隨時和燮故以冬至之日閉關而息商
旅安居而不省方所以順乎天道當陽之始生而安
静以養之也或曰隂陽天地之氣也而人事何與焉
是未知天人感通之機也致中和而天地位萬物育
和氣致祥乖氣致異此必然之理也以人之逆天而
動而望天時之順其可得乎然此為人君言之也若
自人一身而言則昏迷之極善端方萌是亦陽之欲
動也於是之時尤當莊敬以持養之然後善念達於
外而益以廣不然萌蘖之生而牛羊牧之其良心之
發能无夭閼乎
不遠之復以修身也休復之吉以下仁也
二在初之上而能親於初以復其善乃位高而不恥
下問者故謂之下仁
頻復之厲義无咎也中行獨復以從道也敦復无
悔中以自考也
中以自考言以其有中德故能自考其善不善也
迷復之凶反君道也
天下雷行物與无妄先王以茂對時育萬物
天之生物也鼓之以雷霆而萬物莫不震動焉此發
生之始也然不曰天下有雷而曰天下雷行者見雷
之宣行其令於天下无不周徧也物與无妄者物物
與之以无妄也雷行者氣也无妄者理也天道流行
發育萬物而氣以成形各一其性其所賦予者寧有
一物之不得乎天下雷行乾道變化也繼之者善也
誠之通也物與无妄各正性命也成之者性也誠之
復也天下雷行則物與无妄而无所私王者觀其象
而順天之時體天之道則其對時育物者亦因其所
性而安利之使各得其所而已矣對時而謂之茂對
時者以為盛大之事而不敢忽也育物而謂之育萬
物者以萬物為一體而无一之或遺也大傳曰顯諸
仁藏諸用鼓萬物而不與聖人同憂天下雷行物與
无妄者豈非造化之鼓萬物者乎茂對時育萬物者
又豈非造化不憂而聖人代任其憂乎聖人以天地
之心為心於是見矣
无妄之往得志也不耕穫未富也
未富者言未嘗以豐富為心也
行人得牛邑人災也可貞无咎固有之也无妄之
藥不可試也无妄之行窮之災也
上九非有妄者但以處窮極之地故遇其災爾然非
己所致亦无可奈何安於命而已矣
天在山中大畜君子以多識前言往行以畜其德
天至高大也而安有在於山中乎盖於此但以氣論
而不以形觀也天之體雖高而在上而其氣常行於
地中地之所載則莫大於山嶽而雷雨風雲皆畜於
其中則畜之大者孰有加於山之畜天乎君子觀山
能畜天之氣故多識前言往行以畜聚其德焉夫人
之修德莫大於謹言行能多識前人之言則理明於
心吾之言皆前人之言也多識往哲之行則動而有
法吾之行皆往哲之行也言行如是則德畜於身其
言也為有德之言其行也為成德之行是於山之畜
天者何異乎
有厲利已不犯災也輿說輹中无尤也利有攸往
上合志也六四元吉有喜也六五之吉有慶也
何天之衢道大行也
山下有雷頤君子以慎言語節飲食
山之下空洞而幽深雷藏於其中乃隨時静處以安
養其氣也君子之養德者莫先於謹言語養身者莫
切於節飲食言語能慎則可免於禍飲食能節則不
至於疾亦如雷在山下而不妄發則不至於反天之
令也然言語飲食舉其一而言耳推而論之如人君
之教令皆所當慎也國家之財用皆所當節也
觀我朵頤亦不足貴也六二征凶行失類也
初上皆非二之應與而二往求焉是行而失其類也
十年勿用道大悖也顛頤之吉上施光也
四求於初而以之養人則其在上之恩施可以光顯
矣
居貞之吉順以從上也由頤厲吉大有慶也
澤滅木大過君子以獨立不懼遯世无悶
木之生於澤畔木本高而澤本下也今澤之盛長乃
至于滅没其木此澤水之大過也然其為木者挺然
高立而敷榮自若澤雖大過安能為之病乎君子觀
其象處大過之時而為大過之行故以世道之險人
情之異而獨立不懼焉時之相違道之不行而遯世
无悶焉夫子曰勇者不懼仁者不憂此豈非大過之
行乎
藉用白茅柔在下也老夫女妻過以相與也棟橈
之凶不可以有輔也
剛強而好自用人不可以輔之也
棟隆之吉不撓乎下也枯楊生華何可久也老婦士
夫亦可醜也過涉之凶不可咎也
其行雖過而於義无媿故不可以咎之
水洊至習坎君子以常德行習教事
水重洊而至故為習坎君子觀之以常久其德行則
如川之不息而有以成已矣以閑習其教事則如水
之就下而有以成物矣
習坎入坎失道凶也求小得未出中也來之坎坎
終无功也樽酒簋貳剛柔際也坎不盈中未大也
上六失道凶三歲也
明兩作離大人以繼明照于四方
天无二日而日之升也今日既升而明日復升焉此
明兩作之義也作起也言其明相繼而起也大人者
觀重離之象於是以明相繼而照臨四方如人君有
緝熙之敬而光明无間固繼明也世世以明相繼如
書之所謂重華重光亦繼明也大人與日月合其明
盖如此云
履錯之敬以辟咎也黃離元吉得中道也日昃之
離何可久也突如其來如无所容也六五之吉離
王公也王用出征以正邦也
周易參義卷五
