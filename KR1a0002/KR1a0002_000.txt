子夏易𫝊易𩔖
提要
(臣)等謹案子夏易𫝊十一卷舊本題卜子夏撰
案說易之家最古者莫若是書其偽中生偽
至一至再而未已者亦莫若是書唐會要載開
元七年詔子夏易𫝊近無習者令儒官詳定
劉知幾議曰漢志易有十三家而無子夏作𫝊
者至梁阮氏七錄始有子夏易六卷或云韓嬰
作或云丁寬作然據漢書韓易十二篇丁易八
篇求其符合事殊隳刺必欲行用深以為疑司
馬貞議亦曰按劉向七略有子夏易𫝊但此書
不行已久今所存多失真本荀勖中經簿云子
夏𫝊四卷或云丁寬是先逹疑非子夏矣又隋
書經籍志云子夏𫝊殘缺梁六卷今二卷知
其書錯謬多矣又王儉七志引劉向七略云
易𫝊子夏韓氏嬰也今題不稱韓氏而載薛
虞記其質麤略旨趣非遠無益後學云云是
唐已前所謂子夏𫝊已為偽本晁說之𫝊易
堂記又稱今號為子夏𫝊者乃唐張弧之易
(案唐張弧為大理寺評事有素履子别著錄)是唐時又一偽本並
行故宋國史志以假託子夏易𫝊與真子夏
易𫝊兩列其目而崇文總目亦稱此書篇第
略依王氏決非卜子夏之文也朱彝尊經義
考證以陸德明經典釋文李鼎祚周易集解
王應麟困學記聞所引皆今本所無德明鼎
祚猶曰在張弧以前應麟乃南宋末人何以
當日所見與今本乂異然則今本又出偽託
不但非子夏書亦並非張弧書矣流𫝊既久
姑存以備一家云爾乾隆四十五年二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
