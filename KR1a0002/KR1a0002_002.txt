子夏易傳卷二
周易
上經泰傳第二
䷊(乾下坤上)
泰小往大來吉亨彖曰泰小往大來吉亨則是天地交
而萬物通也上下交而其志同也内陽而外隂内健而
外順内君子而外小人君子道長小人道消也
易者𧰼也神之用也故泰𧰼於天地交而萬物生上
下交而人治成陽内得時而隂外也健發於内其道
順行於外親内君子疎外小人君子之長也是以損
削之道往而豐大之道來吉而通者也
𧰼曰天地交泰后以財成天地之道輔相天地之宜以
左右民
天地合其時以養物也聖人興其財以豐人也結網
罟作耒耜能輔相天地之宜成天地之道因時而通
利而左右其民也
初九拔茅茹以其彙征吉𧰼曰拔茅征吉志在外也
拔茅而連出也君子道長上下交志以其𩔖征吉離
内以之外志求其成也
九二包荒用馮河不遐遺朋亡得尚于中行𧰼曰包荒
得尚于中行以光大也
乾降為泰而得其中能通天下之情知天下之用而
不過其當也朋黨何由興乎志在其中不失其治應
之而行可謂光大已矣
九三无平不陂无往不復艱貞无咎勿恤其孚于食有
福𧰼曰无往不復天地際也
乾下通而泰也物不可終通則天道復其上地道歸
其下矣平陂則險矣有往則復矣君子見其交會思
其所終慮患而艱守之不失其正則可无咎而全其
吉保食其福也
六四翩翩不富以其鄰不戒以孚𧰼曰翩翩不富皆失
實也不戒以孚中心願也
物各歸本也隂陽之情皆相求也四所以下者非顧
其陽自樂其歸不賴陽之治也與其衆同志翩翩輕
舉不富鄰而自備不戒約而自孚皆乘中心之願而
行也
六五帝乙歸妹以祉元吉𧰼曰以祉元吉中以行願也
隂居貴盛而委質於二靜而無為居貴有祉理得於
中願心而行非權之逼也忘巳而與能聖人之道也
故元吉矣
上六城復于隍勿用師自邑告命貞吝𧰼曰城復于隍
其命亂也
塹隍以為城取下以為上也其終則復隍矣下為上
使者通其志也終不能通命亂者也以之用衆衆不
從也以之告邑命不行也猶以為正也終惜已矣
䷋(坤下乾上)
否之匪人不利君子貞大往小來彖曰否之匪人不利
君子貞大往小來則是天地不交而萬物不通也上下
不交而天下无邦也内隂而外陽内柔而外剛内小人
而外君子小人道長君子道消也
天地之道各守其所上下不相通志而非人道之治
隂在内而陽失時内其柔邪而外其剛直小人爭内
而君子疎遠也時否閉矣無復人之道也小人道長
不利君子正為小人疾也是以大善之事往而小惡
之事來也
𧰼曰天地不交否君子以儉德辟難不可榮以禄
上下隔塞其志不通其道不行也則動而見疑矣故
晦道薄德懼時之用以避其患也
初六拔茅茹以其彙貞吉亨𧰼曰拔茅貞吉志在君也
易也者聖人所以體其時而利其行也天地不交君
子不榮以禄夫吉凶生乎動動其始則其終不能禁
矣處否初位而愼其動得君乃行故牽𩔖而守正終
會其吉亨也
六二包承小人吉大人否亨象曰大人否亨不亂羣也
柔履順中承其上小人得一時之中故獲一時之吉
君子得其大中也當其否也不能包承於上亦不能
非小人必避世異俗安卑保命而已故雖否而終通
也
六三包羞𧰼曰包羞位不當也
位陽也而隂處之包承柔佞之過也是以羞辱及矣
九四有命无咎疇離祉𧰼曰有命无咎志行也
上近至尊下據其民咎以專也五之休否有命任已
卑以奉上正以率下其志得行亦又何咎誰麗其福
乎乃巳之致也
九五休否大人吉其亡其亡繫于苞桑𧰼曰大人之吉
位正當也
大人者知存亡之道也羣小竝進雖可全正雖得尊
位憂其危亡順而從之不敢以力息於否之時也其
道乃固矣正當其位物猶不陵故保其吉而終遇也
上九傾否先否後喜𧰼曰否終則傾何可長也
否之終否其傾矣極終則變何可以久君子當其極
故先否也困極以道通也故後喜也
䷌(離下乾上)
同人于野亨利涉大川利君子貞彖曰同人于野柔得
中而應乎乾曰同人同人曰同人于野亨利涉大川乾
行也文明以健中正而應君子正也唯君子為能通天
下之志
天下之器大矣其為務多矣治之而不謬者其唯同
人乎所以同其同而無方也二一隂也得中而羣陽
歸焉能得物之情故曰同人其德乾之德也下之功
上使之也為上能同於下者鮮矣能同之則其德大
矣其務成矣其聖人之功歟上之不與雖下求其同
不可得也非文明辨於内剛健行於外中正而相應
者不能同也此君子之正而能通天下之志也
𧰼曰天與火同人君子以𩔖族辨物
天體大也火體小也火曰炎上同於天也必時曦燥
而後盛乎俟天之與也上下之位旣列得其同則上
能與下也君子𧰼之而𩔖其族辨其物志可同者與
之不遺其細者也則天下何有焉
初九同人于門无咎𧰼曰同人于門又誰咎也
卦一隂而近者多得也或尊而保之也初比於二不
繫其常出門同之無與爭者得之先也誰之咎矣
六二同人于宗吝𧰼曰同人于宗吝道也
不能大同守宗獨應失其于野之義可惜也已
九三伏戎于莽升其高陵三歲不興𧰼曰伏戎于莽敵
剛也三歲不興安行也
情係者德之累也妄興者凶之道也居下之長而據
尊之應潛構兵戎以敵於五在下之上曰高陵也至
五而三𧰼三歲也五勝而不能興也禍自致也安所
行哉
九四乘其墉弗克攻吉𧰼曰乘其墉義弗克也其吉則
困而反則也
與三攻以求二乘其墉也猶隔之矣二可得乎其義
固不克也求之不得也困而反其則矣乃遇其吉也
九五同人先號咷而後笑大師克相遇𧰼曰同人之先
以中直也大師相遇言相克也
剛健中正求其同而為治也夫求其同固有不同者
矣故下剛有役其公而私其同焉以力正之未𫉬其
志故先號咷而後笑也非私也求其治而中直以正
也剛而難遇也之而後合同人之道也
上九同人于郊无悔𧰼曰同人于郊志未得也
居其外也已過其内無與同者患爭之悔則免矣求
同無與志何得也
䷍(乾下離上)
大有元亨彖曰大有柔得尊位大中而上下應之曰大
有其德剛健而文明應乎天而時行是以元亨
柔得大中之位而上下歸焉無有遠邇皆大有之也
其德剛健而行文明以辨大位德應於天以時行是
以大亨也
𧰼曰火在天上大有君子以遏惡揚善順天休命
明得其時上無不容也善者道之大也故揚之惡者
道之小也故遏之上舉其善則惡止矣君子順其時
美其命而已故大有之也
初九无交害匪咎艱則无咎象曰大有初九无交害也
夫欲其豐害物以求有者斯害來矣此害之交也咎
可逃乎初得於主始有之矣守其分而不躁難其志
以自保則終有大而无咎也未涉於交害矣易所以
戒大有剛健之初先遠害而利自至矣
九二大車以載有攸往无咎𧰼曰大車以載積中不敗
也
剛健之中力之大者也上之所任事委於中致遠不
泥也
九三公用亨于天子小人弗克𧰼曰公用亨于天子小
人害也
為下之長富有其民公之位也為五所有志達乎尊
以奉其主也小人不可用也以上之柔德則不克通
而謀其害之矣大有容之也御小人者其道異乎可
大有之而不任也
九四匪其彭无咎𧰼曰匪其彭无咎明辨晳也
柔得尊位而上下咸願應之以時近親難處之地也
能知禍福之端畏天下之所覩如非在五旁兢以自
警不敢怙恃可无咎矣非明辨者不能至也可謂智
矣剛能處柔者也
六五厥孚交如威如吉𧰼曰厥孚交如信以發志也威
如之吉易而无備也
以柔德而居主位虚中孚誠民亦奉其誠也志交信
矣何所備乎故易然而保其尊威如而𫉬其吉也
上九自天佑之吉无不利𧰼曰大有上吉自天佑也
剛居極上尊柔奉之可謂上賢而順高而得終履其
信也得其終也内符於天與天合德也則自天佑之
矣何不利焉
䷎(艮下坤上)
謙亨君子有終彖曰謙亨天道下濟而光明地道卑而
上行天道虧盈而益謙地道變盈而流謙鬼神害盈而
福謙人道惡盈而好謙謙尊而光卑而不可踰君子之
終也
陽天也而下其隂是以謙無不通君子所以保終也
天之道寒暑日月也盈則虧之損則益之地之道山
川丘陵谷也高則傾之卑則受之鬼神依人謙則福
之盈則禍之人道惡盈盈則慢之以人惡已謙則下
人故人好也尊而謙之益光大矣卑而謙之人莫之
踰君子所以保終也
象曰地中有山謙君子以裒多益寡稱物平施
山下於地而得地中謙也君子謙以下人得人心也
多者損己以聚之寡者減己以益之稱物而平施不
失其常乃平也
初六謙謙君子用涉大川吉𧰼曰謙謙君子卑以自牧
也
柔以處下謙之謙也君子用謙於初自養其德雖涉
難而吉也
六二鳴謙貞吉𧰼曰鳴謙貞吉中心得也
陽者衆隂之所求也二承而親之旣得於心聲以發
外謙而鳴之辭也守中而不敢自大得正之吉也
九三勞謙君子有終吉𧰼曰勞謙君子萬民服也
居下之上為衆之則勤於正衆雖勞而謙厚之至也
謙以保位萬民服也故得保其終吉矣
六四无不利撝謙𧰼曰无不利撝謙不違則也
謙以在位不僭不偪不違其則者也以之奉五而待
於三奉事得宜指撝皆從无不利也謙敬之利道之
然也
六五不富以其鄰利用侵伐无不利𧰼曰利用侵伐征
不服也
柔居上位止而順之謙也柔之過盜之心生故至用
師也居尊而著於謙得衆之道也故不待富鄰而利
以侵伐也
上六鳴謙利用行師征邑國𧰼曰鳴謙志未得也可用
行師征邑國也
上雖應三二近相與故中心未得也徒聲鳴而已然
正應無爭辭謙無怨是以外助也分衆受命纔堪征
邑國而已非不利者也
䷏(坤下震上)
豫利建侯行師彖曰豫剛應而志行順以動豫豫順以
動故天地如之而況建侯行師乎天地以順動故日月
不過而四時不忒聖人以順動則刑罰清而民服豫之
時義大矣哉
隂者小人之道也治之者非君子歟衆隂而陽禦之
非當大位則有兵戰之事文之不當理也其用師而
豫乎剛應而衆從之也豫先而當得其順動者也順
以動故天地如之日月之迭明也四時之更變也聖
人以順動而天下服也非聖人不能得順動之時義
也
𧰼曰雷出地奮豫先王以作樂崇德殷薦之上帝以配
祖考
雷始發震奮而出地物遂其豫也震先而得其樂乎
故謂豫之為樂得於心而形見於外興物而動其情
曰樂故先王之有天下者樂也禮平天下之志以修
諸内也故合其鐘鼔竽瑟管磬之聲而與衆共樂也
禮者重本崇德而敬其上也故禘郊宗祖皆崇有德
而配之上帝天神焉以與衆同敬而節諸外也故作
樂崇德殷薦上帝合禮樂之化設内外之教而天下
順也
初六鳴豫凶𧰼曰初六鳴豫志窮凶也
初有上應樂有得志也夫君子之心靜而自居知得
喪之終始而不遷其正故其樂不極其憂不沮何患
之及哉小人之始得志誇其大而極其志極而不及
於禍者無之
六二介于石不終日貞吉𧰼曰不終日貞吉以中正也
卦一陽也衆隂競之以求豫也二得順而中正物至
而順豫至而樂不遷其正也故介如石堅難以苟變
感之至後動也得吉之先也其先知者不疾而速𫉬
其吉也安用其終日乎
六三盱豫悔遲有悔𧰼曰盱豫有悔位不當也
四經始之地也而三統下卦之主而不當位是以遲
速皆不中也盱而遽來柔涉乎諂也遲而後至疑懼
旅於衆也是以悔矣
九四由豫大有得勿疑朋盍簪𧰼曰由豫大有得志大
行也
一陽而能濟衆也而上下應之所以得豫皆由之也
復何疑焉旣順以動之天下附之則智者為謀勇者
為力皆相朋合簪而來仕矣
六五貞疾恒不死𧰼曰六五貞疾乘剛也恒不死中未
亡也
四剛動也衆之歸柔無德乘之正乃疾也守恒於中
其義不死已存其尊也
上六冥豫成有渝无咎𧰼曰冥豫在上何可長也
剛得志而豫五正疾矣而又上之處於豫外不知時
之豫昧於豫之成也何可長哉變而知歸得无咎矣
䷐(震下兑上)
隨元亨利貞无咎彖曰隨剛來而下柔動而說隨大亨
貞无咎而天下隨時隨時之義大矣哉
剛來而下於柔得其情隨而治之大通者也剛中正
動而說利而正夫何咎哉夫隨多失正正則寡隨動
說而隨大亨不失其正而无咎者大人也而天下隨
之矣
𧰼曰澤中有雷隨君子以嚮晦入宴息
雷下於澤之中也雷隨於澤澤隨於雷君子得物之
情而隨正之則物來隨已正也何所憂哉故嚮暮入
宴息安之時也
初九官有渝貞吉出門交有功𧰼曰官有渝從正吉也
出門交有功不失也
隨主於見可而變也不隨則不吉隨而喪本亦不吉
初無專應得其理也剛不失正得其吉也與二相得
出門交有功也非應而合之不失其隨時之宜不隨
則獨立無功矣
六二係小子失丈人𧰼曰係小子弗兼與也
不顧其應與時相得動說相與得隨之宜五體隨而
不戀初遇之而有交故二无凶吉之戒也
六三係丈人失小子隨有求得利居貞象曰係丈夫志
舍下也
隨不係於常也三近於四而遂相附得隨也四亦不
逆求所得也專正而居志合遠附得所利也
九四隨有𫉬貞凶有孚在道以明何咎𧰼曰隨有𫉬其
義凶也有孚在道明功也
得三而附有𫉬者私擅其民正之凶也以隨之時協
隨之義竭誠奉主立功明道皆上之有也夫何咎哉
九五孚于嘉吉𧰼曰孚于嘉位正中也
剛德居尊有應而不係盡下之宜大通者也中正而
保位利而貞也信向於隨之嘉吉則下皆隨之矣
上六拘係之乃從維之王用亨于西山𧰼曰拘係之上
窮也
隨者下而隨也下而隨之乃治非大正之義也治誠
而不隨則以力制可也六無附而保其上守於險阻
可拘之乃從維之以力而後至服而通命於遠志治
也
䷑(巽下艮上)
蠱元亨利涉大川先甲三日後甲三日彖曰蠱剛上而
柔下巽而止蠱蠱元亨而天下治也利涉大川往有事
也先甲三日後甲三日終則有始天行也
蠱文皿蟲也風過山也時之蠱而事繫之不可以無
制作也剛升而上柔來而下剛柔兩得其情大通而
柔伏也巽而上無違迕也故可以造治制作而無難
也古之為治者以質文相變也弊而更之之謂也以
質治者寬而任人親而不尊其弊也野而不近縱而
難禁故因其弊而反之以文以文治者檢而有度尊
而不親其弊也煩而多賊近而無實因其弊而更之
以質質文更代終則有始如寒暑之謝也甲者制事
之首也夫立制者必先究前弊之由察其中要其終
故先三日以原之然後更之今及其先乃及其後後
甲三日之正故能合其時而當於人心也殷因於夏
周因於殷故為之改命創制天下法也
𧰼曰山下有風蠱君子以振民育德
山下有風時蠱而制事也君子將以振民先有其德
然後制作也
初六幹父之蠱有子考无咎厲終吉𧰼曰幹父之蠱意
承考也
有為者臣子之職也受命者承其意而損益從時而
後蠱可幹也柔始受命能終其事承父之後也可謂
有子矣考何咎乎臨事而專故曰厲也終成其志得
无咎也有事之道也
九二幹母之蠱不可貞𧰼曰幹母之蠱得中道也
幹内應柔承母之事也不可以自正非所越也乃得
中道矣事有順而後成者此之謂也
九三幹父之蠱小有悔无大咎𧰼曰幹父之蠱終无咎
也
以剛得位幹其事而專其任也專之故小悔終成其
志故无咎也
六四裕父之蠱往見吝𧰼曰裕父之蠱往未得也
柔之位而以柔處之不能敏於事也是寬其事而无
成也復命得乎往見吝矣終无功也
六五幹父之蠱用譽象曰幹父用譽承以德也
柔非能幹蠱也事必有主之者矣用德而不勞於力
五之謂歟居得中正衆之所荷用譽之謂也
上九不事王侯高尚其事𧰼曰不事王侯志可則也
剛上者主之尚也令之源也終其事而不享其利以
高尚為事可企而則也不事王侯可以尚之也
䷒(兊下坤上)
臨元亨利貞至于八月有凶彖曰臨剛浸而長說而順
剛中而應大亨以正天之道也至于八月有凶消不久
也
隂陽迭盛天道成焉陽長而萬物生君子之道行小
人望之而服也剛長正以應說而順之大亨以正也
夫物有長也必有代也陽雖維隂至於隂盛則不復
維矣君子當其時内惕而不自得焉觀時之消息也
臨代坤之二也極六位而隂及代之矣數之變也凶
其久乎月隂之物來代陽也故八月凶
象曰澤上有地臨君子以教思无窮容保民无疆
澤上有地地取潤於澤剛臨於柔小人取則於君子
思其教周而无已也則能保民安衆而應其无疆也
初九咸臨貞吉𧰼曰咸臨貞吉志行正也
四為我應能感柔也則制之自我矣豈肆其志哉感
其從正者也故得吉矣
九二咸臨吉无不利𧰼曰咸臨吉无不利未順命也
剛浸而長履位得中有其德而能感五以從已也則
五順於二二未盡順於五也尊而順剛德日崇故无
不利也
六三甘臨无攸利既憂之无咎𧰼曰甘臨位不當也既
憂之咎不長也
隂以居上柔接以臨之甘辭以說之失其正也下有
其人而悟其非道而能憂之則咎不長也
六四至臨无咎𧰼曰至臨无咎位當也
應於初則剛之教而守當其位盡柔之道臨之至也
无憂邪之咎矣
六五知臨大君之宜吉𧰼曰大君之宜行中之謂也
二以剛長五能感而從焉知之以能授之以政可謂
智矣大君之宜能臨天下者如此矣行能得其中也
上六敦臨吉无咎𧰼曰敦臨之吉志在内也
四五皆應於陽上為至順亦歸而從之遠而志於陽
厚於君子之道順時知機吉又何咎哉
䷓(坤下巽上)
觀盥而不薦有孚顒若彖曰大觀在上順而巽中正以
觀天下觀盥而不薦有孚顒若下觀而化也觀天之神
道而四時不忒聖人以神道設教而天下服矣
觀上觀下也下順上巽觀上之風從而化之上巽下
坤觀下之情而設教也剛德上行為天下之大觀得
其中正大順而巽以從之也古者先王之治天下為
風之首者非他也禮之謂歟敬其禮之本歟宗廟其
敬之大歟盥其祭之首歟取諸潔敬者也禮也者物
得其履而不謬也措之天下無所不行本於其敬也
敬發乎情者也盡則誠信誠積中而容作於外施於
人而人順也敬之盡者莫大於孝莫大於尊親愛之
故貴之貴之故尊之昔者周公郊祀后稷以配天宗
祀文王於明堂以配上帝是以四海之内各以其職
來祭天下無不敬其親者此不令而民化上矣宗廟
之始者盥也得其始盡其敬誠其孝然後能事宗廟
鬼神也其先祭也散齋三日以定志致齋三日以一
慮其將祭也恫恫乎恐懼如將見之詩云明發不寐
有懷二人思之深也其敬齋也先祭而告慟哭反矣
況至於盥乎盥者祭之道可觀其首敬也薦者養之
道故盡其敬竭其情則能備物矣所以假外物而成
孝子之心也非禮之本也故不在於薦矣觀其誠信
顒若而已民知其敬上也聖人申其情行其事而成
教於天下雖天子必有尊也則神道報其情也此先
王設教之端而天下大服也
𧰼曰風行地上觀先王以省方觀民設教
草木從上之風而偃也故先王察其方所觀其俗性
不易其素履則民自行其道也
初六童觀小人无咎君子吝𧰼曰初六童觀小人道也
柔而无位遠於大觀童蒙而无所觀小人之道也
六二闚觀利女貞𧰼曰闚觀女貞亦可醜也
當大觀之時不能遠於所觀而顧覬覦為正施於女
子守正則可矣君子之醜也
六三觀我生進退象曰觀我生進退未失道也
大觀在乎中正已處下體之上風化之出而及於民
進其道也柔以奉之退而謙也故觀我生之風化進
不淩上退不廢職或從正事可謂不失其道矣
六四觀國之光利用賓于王𧰼曰觀國之光尚賓也
履極臣位順而承上為上之巽國之光也煥乎可觀
利於用也為王者之上賓
九五觀我生君子无咎𧰼曰觀我生觀民也
為觀之尊天下風化之首也我之生化備於民矣觀
其民有君子之風乃天下无所歸咎也
上九觀其生君子无咎𧰼曰觀其生志未平也
過居无民之位乘五之上憂悔之地志不得平也亦
在王教而已自觀有君子之風乃无咎也
子夏易傳卷二
