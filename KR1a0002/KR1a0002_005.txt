子夏易傳卷五
周易
下經夬傳第五
䷪(乾下兑上)
夬揚于王庭孚號有厲告自邑不利即戎利有攸往彖
曰夬決也剛決柔也健而說決而和揚于王庭柔乘五
剛也孚號有厲其危乃光也告自邑不利即戎所尚乃
窮也利有攸往剛長乃終也
陽長終位而陰微也君子在位小人在野健制而能
悦之不隱情也剛決而能和之不任力而剛不過中
也故顯于王庭而民得治也夫用九即吉於无首也
剛長即凶於用壯也道之窮則不富矣其危矣哉信
有危而思患呻號終无刑乃保其光也告自邑揚而
令之從也不利即戎肆剛騁力道途斯變利有攸往
柔道外而剛治遂終也
象曰澤上於天夬君子以施禄及下居德則忌
澤上於天上澤以及下也上以明法決治致其平也
君子以施禄及下惠其澤也選德以居其位取則以
上為禁盡已而不敢上越也
初九壯于前趾往不勝為咎象曰不勝而往咎也
陽處體初志在乎前趾將行以求勝也壯之用斯窮
之矣下之微也何可勝哉知其不可以往之自為咎
也
九二惕號莫夜有戎勿恤象曰有戎勿恤得中道也
以剛而退守於柔知其危而懼呻號戎於昧矣可為
戎无敵也何所憂乎得其中道吉也
九三壯于頄有凶君子夬夬獨行遇雨若濡有愠无咎
象曰君子夬夬終无咎也
當位上應往而為壯内得其心外形于色壯見于頄
也行而與邪凶之道也夫君子治已豈係於私哉雖
獨行遇應而潤於我而反恕其邪志匪其失亦又何咎
九四臀无膚其行次且牽羊悔亡聞言不信象曰其行
次且位不當也聞言不信聦不明也
志進決柔而逼於上坐不能安行不能正剛而不當
其位也羊者觗突不迴之物比之用壯焉能自牽繫
其志不縱其壯則悔亡也是語也聽之而不能明昧
為其道者也
九五莧陸夬夬中行无咎象曰中行无咎中未光也
上无位之尊也決其決至易也莧陸之柔脆也以至
尊之德務至微之物則缺於與能矣夬而得中无咎
而已豈足以為光哉
上六无號終有凶象曰无號之凶終不可長也
剛長而一柔尚存亡无日矣雖號之无及已也
䷫(巽下乾上)
姤女壯勿用取女彖曰姤遇也柔遇剛也勿用取女不
可與長也天地相遇品物咸章也剛遇中正天下大行
也姤之時義大矣哉
陽也君人之道也正之恒也而陰來代之衆以求之
其道遇也陰之賊也遇而合之仕无正也女之壯也
非人倫之道不足以娶之事无恒不足以為用夫易
无窮也陽不能獨化化不可以无遇故遇而後成初
苟而終固即遂其生化之大焉且物无大也无細也
其得之大遇也待於外之來也豈已之由乎其在於
遇人大吉則乾陽也巽陰也有天地相遇之道焉天
地遇而萬物章也剛得中正而能擇其柔聖人遇於
大位也則其道大行君子遇於時輔聖人之功而天
下治也品物得遇而其道乃通始微而終著也
象曰天下有風姤后以施命誥四方
人之治者火承上之風能君天下者得天下之治也
施命告四方人承其命咸得其遇也
初六繫于金柅貞吉有攸往見凶羸豕孚蹢躅象曰繫
于金柅柔道牽也
陰之為道宜牽於陽而守其正保其吉也君子隨遇
而往无永正何以終乎凶其宜也无異於牝豕從豭
遇无信蹢躅而已非久之道也
九二包有魚无咎不利賓象曰包有魚義不及賓也
陰者身之資也魚非食之珍者初非陰之正者卦无
陰亦衆之所向也已得之而供其求衆失之未足深
吝故獲之无咎得其中者也畜非正之物懼人之見
其義豈及於賓哉
九三臀无膚其行次且厲无大咎象曰其行次且行未
牽也
求初之合二已得矣胡獲焉坐而不安行而不正牽
繫其柔而未得也以其不獲也而止於位故免於爭
競之患雖危而无大咎也
九四包无魚起凶象曰无魚之凶遠民也
无位之陰遇斯獲矣二有之也應何為乎起已求遇
之凶之道也
九五以把&KR0694;瓜含章有隕自天象曰九五含章中正也
有隕自天志不舍命也
无中正之德者皆无魚以至於悔也至五德博而位
尊謀其道不思其欲故食把匏瓜而已夫以剛正之
體含章明之德志在行道不舍教令如天降之也莫
不咸賴矣所謂剛遇中正而天下大行也
上九姤其角吝无咎象曰姤其角上窮吝也
已過體矣何所遇乎姤於角也以是求遇可惜者也
不至於爭无吝已矣
䷬(坤下兑上)
萃亨王假有廟利見大人亨利貞用大牲吉利有攸往
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
順而以說柔无違也剛中正而應保其萃以通也天
下大聚正者而孝享聚其昭穆剛尊而利以見也萃
其正而通也用大牲吉聚而豐之得其稱也夫聚而
通之何往不利順於類正而相聚得其通而保其久
也天地萬物之情見於此矣
象曰澤上於地萃君子以除戎器戒不虞
澤得地以久地得澤以潤相聚之道也衆之聚也不
可以无防故君子以除戎器戒不虞
初六有孚不終乃亂乃萃若號一握為笑勿恤往无咎
象曰乃亂乃萃其志亂也
四為上應三近附之已信不終失其萃矣則心惑而
志亂矣何所利哉若小能號呼自省度其可否反而
哂之不以為笑靜然保居終獲其應復何憂哉往必
无咎也
六二引吉无咎孚乃利用禴象曰引吉无咎中未變也
初三皆萃於四已獨守中不變其志待於五牽而後
為聚得其吉矣居内靡他何咎之有精意承奉信以
結之豈待於豐乎雖薄而可以薦也
六三萃如嗟如无攸利往无咎小吝象曰往无咎上巽
也
下皆上萃已无應焉萃如嗟如也何所利哉奉於四
剛剛巽而與故往而无咎不能下已而從人位之失
矣可小惜也
九四大吉无咎象曰大吉无咎位不當也
承上於地以剛處之而下據其衆非其至公奉上之
心大吉則咎也
九五萃有位无咎匪孚元永貞悔亡象曰萃有位志未
光也
四有其民而權逼於已位當貴也咎何有乎尊信不
行道豈光乎且陽德仁也可以長正而悔亡矣民終
歸之也
上六齎咨涕洟无咎象曰齎咨涕洟未安上也
乘剛而不安違而无萃齎咨憂嘆以至於涕洟懼而
内戒咎何有焉
䷭(巽下坤上)
升元亨用見大人勿恤南征吉彖曰柔以時升巽而順
剛中而應是以大亨用見大人勿恤有慶也南征吉志
行也
柔卑道也巽木道也其道升而大也見可而升得其
時也内體巽而外順於物剛中而上應之是以亨也
合大人之德用見之而勿恤有慶者也南征吉出諸
幽而升於明也志獲於此矣
象曰地中生木升君子以順德積小以高大
木生浸而大也剛中而柔順也君子欲其升也立本
以愼德巽於卑順於上則能積小而至於大也
初六允升大吉象曰允升大吉上合志也
巽者剛巽柔柔順剛也上承於剛誠信相與升而合
德其升矣故大吉
九二孚乃利用禴无咎象曰九二之孚有喜也
剛而能正中而无私應上以升之象豈假豐物而後
享焉上應其誠下升而大雖非其位得其道也故有
喜而无咎也
九三升虚邑象曰升虚邑无所疑也
上體順也應而升之虚邑以待也升何疑哉
六四王用亨于岐山吉无咎象曰王用亨于岐山順事
也
位輔乎尊而不待諸升者通上下安險阻之任難之
地也而順以當位恭以事上得其吉矣亦又何咎
六五貞吉升階象曰貞吉升階大得志也
以柔道而至於中也升階而就其位正之吉也可謂
大志也
上六冥升利于不息之貞象曰冥升在上消不富也
上而不已昧於升也時消也安所息乎利以守正不
求孳孳也
䷮(坎下兑上)
困亨貞大人吉无咎有言不信彖曰困剛揜也險以說
困而不失其所亨其唯君子乎貞大人吉以剛中也有
言不信尚口乃窮也
剛則困見揜於柔也險而能說雖困而通也君子之
行存乎素也困而自辨而不責於人修齊其德以自
濟也五為衆之歸焉剛而能幹中而得當大人之正
也亨困而吉何咎之有乎困而尚口斯窮之矣何所
信乎故君子飾行以亨困而不以言也
象曰澤无水困君子以致命遂志
澤无水涸而无潤也夫積行以成其德雖致命終遂
其道君子之志剛而不可拔也故能致困而不可失
其道也
初六臀困于株木入于幽谷三歲不覿象曰入于幽谷
幽不明也
能濟困者剛直也初以柔弱居於困窮而不安其所
也而欲上應於二為二所吝幽於坎底以至於三歲
而无所見不明之至也
九二困于酒食朱紱方來利用亨祀征凶无咎象曰困
于酒食中有慶也
剛而得中為初三之附豐於所資困酒食者矣酒食困
有位而得其民則受其命服而朱紱來矣夫以位卑
而有民利潔敬以奉上恃權而淩征之凶也卑以自
守得无咎矣
六三困于石據于蒺藜入于其宫不見其妻凶象曰據
于蒺藜乘剛也入于其宫不見其妻不祥也
柔以居困力不堪也欲其往而困於四堅於石也欲
其安而據於二難於蒺藜也進退无可安所存乎以
至於失位而殞身也位之不當不足亨困不祥之至
也
九四來徐徐困于金車吝有終象曰來徐徐志在下也
雖不當位有與也
初為之應二剛困之故遲遲而來以待其間也位之
不當不足亨困可惜也雖困於二終歸其應金車剛
而能載也
九五劓刖困于赤紱乃徐有說利用祭祀象曰劓刖志
未得也乃徐有說以中直也利用祭祀受福也
物莫能兩大二之豐則五道減矣二以剛得衆而五
怒其甚也將欲刑之上下敵應不能勝也故困之免
矣夫居尊以忿失其道也終以中直久而說矣至誠
感神況赤紱乎故精意乃受其祐矣
上六困于葛藟于臲卼曰動悔有悔征吉象曰困于葛
藟未當也動悔有悔吉行也
柔之為物不能通於困當困之終然可征矣居於上
而果於剛欲其退也為葛藟係之欲其處也臲卼而
難據皆不離於困也柔弱質也不能專斷語其治也
何哉曰動悔有悔其處也則征矣乃吉行也
䷯(巽下坎上)
井改邑不改井无喪无得往來井井汔至亦未繘井羸
其瓶凶彖曰巽乎水而上水井井養而不窮也改邑不
改井乃以剛中也汔至亦未繘井未有功也羸其瓶是
以凶也
水人之資也德人之保也自古至今其道一也故從
於水而下入得水上汲而施物井之道也好于德而
巽志修德充其德而位於民上咸賴其澤德之施也
故井曰德巽志修德曰德之地不可改而非其道也
酌之不竭不資於外无喪无得也君子之德其虚中
无改施之不竭於何而喪其厚德也必備莫究其極
又何能得井冽可食之往來者皆井其井之用焉則
君子德博而施故往來者德其德焉非剛中之德不
能至也井可食矣人近至之而未繘无功不能汲下
君子雖至於德无其位不受其器未伸其功也羸其
缾凶繘之失道用之非器棄先之功而及其凶也君
子於器而立度行權而合物然後道可終也夫道者
及物而成德也修其德而不利濟非其道也有德无
其位不建其功其德未行也有其法當於權然後能
終之故君子不可以不備德觀其井而古今之道可
知也
象曰木上有水井君子以勞民勸相
木上有水上木而出以潤於木井德之施也勞也者
勉民之勞也治之得宜樂其勞而生財也上讓下敬
父慈子孝人之性也君子明之善而勸也非抑之制
之善為事者如之也
初六井泥不食舊井无禽象曰井泥不食下也舊井无
禽時舍也
居於井下井泥者也舊井而无水者也禽何食哉窮
下而質弱者矣時何用哉故舍也
九二井谷射鮒甕敝漏象曰井谷射鮒无與也
井而與下谷之流也初微陰也而注志焉中之才无
施及以應不能上行而集其下事也有質而不得務
德也器自弊矣誰不棄之
九三井渫不食為我心惻可用汲王明並受其福象曰
井渫不食行惻也求王明受福也
剛治其位修已而謀治也在下之上有德者也井以
上為井也未至上出不見食也憂其行而心惻矣上
應也可用汲矣阻於王之疑也若主明道通矣得其
賢人王亦賴其治也並受其福
六四井甃无咎象曰井甃无咎修井也
體上而下柔以自處无外以他其德不弘學而已矣
修井之道質弱止於无咎不足以大濟也
九五井冽寒泉食象曰寒泉之食中正也
井之治者寒泉也冽其寒又甚焉居於中正為井之
主保井之德養而不窮者也道之上行人受其施皆
得食其井也
上六井收勿幕有孚元吉象曰元吉在上大成也
井至上收井之功也應於下引於五博濟而不施无
幕覆之為衆之信大成而元吉
䷰(離下兑上)
革已日乃孚元亨利貞悔亡彖曰革水火相息二女同
居其志不相得曰革已日乃孚革而信之文明以說大
亨以正革而當其悔乃亡天地革而四時成湯武革命
順乎天而應乎人革之時大矣哉
火不遂其上澤不得而下故相息息也者勞而止之
而得其自生也二女同居志乖而不可處故革而制
之後乃成也已日而信之文明而說之剛則大中元
亨以正也革而當其悔乃亡物不久革之而後成天
地革而成四時也湯武革命得其時而天下正也革
非習近之所得也其大矣哉
象曰澤中有火革君子以治歷明時
澤中有火革而後存君子修其歴數明其四時之革
而授以民時也
初九鞏用黃牛之革象曰鞏用黃牛不可以有為也
革者中格事順於人而後民志堅而勉其務也從已
之為而為則莫聽也其能久乎愼初者也
六二已日乃革之征吉無咎象曰已日革之行有嘉也
柔以守位中以為道上應於五有命而行已日遂革
而從其制也以斯而行嘉吉也
九三征凶貞厲革言三就有孚象曰革言三就又何之
矣
剛得上位專極其火性將制其應不從其革也反道
背時征之凶正之危自初至三令已成矣民已信又
何云也
九四悔亡有孚改命吉象曰改命之吉信志也
剛能辨志信而行正守卑上從承命而改得其道矣
何悔之有
九五大人虎變未占有孚象曰大人虎變其文炳也
剛居尊而革之知變之道勇於變革易而為功也得
於中而煥乎其外理著於兆矣豈俟占而知哉
上六君子豹變小人革面征凶居貞吉象曰君子豹變
其文蔚也小人革面順以從君也
虎變者明其理勇於變也發而成文君子之類也大
人之道也其次勇而變焉故其文蔚也内信而外說
也小人无所明也安於舊俗樂於縱故革面而已也
猶思其故行也則周之三監也征之凶哉居而守正
獲其吉也
䷱(巽下離上)
鼎元吉亨彖曰鼎象也以木巽火亨飪也聖人亨以享
上帝而大亨以養聖賢巽而耳目聦明柔進而上行得
中而應乎剛是以元亨
天下者神器也鼎者大器也其治之者必有法也故
以治鼎為法焉離巽合而成象矣趾分其初也次實
腹也中虚耳也上剛鉉也故曰鼎象也其義以木巽
火也有亨飪之道也聖人南面而設制度使天下以
器而治其大器則物无滯矣則固矣故曰鼎取新也
利出否焉不置其器者也治其器必以制度制之道
莫上乎立敬立敬莫先乎享上帝此制度之先也鼎
用多而致治者莫若乎養聖賢此其器也得其器行
其事然後能為天下王聖人巽於聖賢則明矣以天
下之目視也以天下之耳聽也於何而不至焉柔得
大位歛身若不足故天下歸之剛上而尊賢剛而任
能也則天下何有焉是以大有慶而能通也
象曰木上有火鼎君子以正位凝命
木上有火爨鼎之道治鼎者也當聖人養賢使能也
君子正位守職成聖人之命也
初六鼎顚趾利出否得妾以其子无咎象曰鼎顚趾未
悖也利出否以從貴也
下鼎趾也上應顚也治鼎之道用鼎之始也應滌覆
否顚之利也妾本下也而以孚升士雖賤而才貴火
上從而致其新也可无咎矣夫制者有位而從權雖
反可也
九二鼎有實我仇有疾不我能即吉象曰鼎有實愼所
之也我仇有疾終无尤也
剛以中應而承其實任之重者矣四以近權惡我專
任怨偶敵我不可以不愼其所行然九四之覆餗正
无幾矣豈暇謀我哉獲其終吉也矣
九三鼎耳革其行塞雉膏不食方雨虧悔終吉象曰鼎
耳革失其義也
尊柔非應而革於四鼎耳所以待實而將用也革則
我道不通也雉膏焉得而食哉夫君子之修德用其知
也欲其效也无已知以應不能進也安得其任哉失
修德之義也當鼎新主耳目聦眀以柔德接之獨見
以進則悔虧而終吉也
九四鼎折足覆公餗其形渥凶象曰覆公餗信如何也
以不中之才當鼎食之寵事上與下力何任焉折足
者矣非唯足折亦虧公任也公任虧則受凶渥者形
濡什而不勝也非所任而任以至於此信有凶矣如
之何哉
六五鼎黃耳金鉉利貞象曰鼎黃耳中以為實也
文而虚中待鉉以載也故能應剛而任重之矣尊柔
以能利而得正也
上九鼎玉鉉大吉无不利象曰玉鉉在上剛柔節也
剛上而尊賢助以載鼎也玉鉉者貴於金而不當用
也剛能聦逹苟柔奉之巽而以順得其節矣器大治
矣故大吉而无不利也
䷲(震下震上)
震亨震來虩虩笑言啞啞震驚百里不喪匕鬯彖曰震
亨震來虩虩恐致福也笑言啞啞後有則也震驚百里
驚遠而懼邇也出可以守宗廟社稷以為祭主也
震亨因其震而自震也微而震之保其終也雷者天
之震也君子變其容號令者上之震也保其終也雷
來類震者外一動也君子省諸内見外猶驚之況於
自動乎動者吉凶悔吝之所生也事之來驚而虩虩
然後獲其笑語也福之生後之則也震始生之陽長
子者也長者能震是震其初也有其長子則能驚其
遠而懼邇也君子可以守宗廟祭祀則匕鬯不缺而
保其社稷也皆初震而有其後者也
象曰洊雷震君子以恐懼修省
重雷震而不已也君子修已而履省之恐懼之至患
无由及也
初九震來虩虩後笑言啞啞吉象曰震來虩虩恐致福
也笑言啞啞後有則也
剛能制斷辨物也動之於初震其始恐懼其初後有
則得震之義也
六二震來厲億喪貝躋于九陵勿逐七日得象曰震來
厲乘剛也
剛初而震之保其吉也二而已震失其義也乘剛震
位危喪資也則度其喪而上升矣兩震不相應也何
所來乎雖懼而不失中可以自省終固其所勿逐之
矣七日而得其所喪也七日者極六爻而反下也剛
斯易矣
六三震蘇蘇震行无眚象曰震蘇蘇位不當也
弱而无當蘇蘇也居不安矣行乃无眚也
九四震遂泥象曰震遂泥未光也
光可震也而屈於柔安於衆陰之中已泥者也失其
震首省不能致後之福雖得所奉豈足光哉
六五震往來厲億无喪有事象曰震往來厲危行也其
事在中大无喪也
懼而往也尊行何安其反來也剛以為疾故皆危也
則以度而居矣位得大中事之主也剛從而依而不
敢遂逼矣懷懼而已无所喪也
上六震索索視矍矍征凶震不于其躬于其鄰无咎㛰
媾有言象曰震索索中未得也雖凶无咎畏鄰戒也
索索而驚矍矍而視重震之極而中心不自得也君
子安其身而後動也極懼也何所容哉内外震懼身
之危征之凶矣震不以躬懼鄰而驚則无咎也兩震
者動而自省則行之有終陽之和象之純故也自震
而戒則可兩震求合則乖也
䷳(艮下艮上)
艮其背不獲其身行其庭不見其人无咎彖曰艮止也
時止則止時行則行動靜不失其時其道光明艮其止
止其所也上下敵應不相與也是以不獲其身行其庭
不見其人无咎也
艮兩止也各止於所嚮也見敵應而咎生也不獲其
身不欲彼見於我也至近而不可通雖行其庭不見
其人我无見於彼也不相見也何敵之有乎故无咎
也君子之道无固也時可止則止之時可動則動之
消息以時而道乃光也
象曰兼山艮君子以思不出其位
一體而兩山兼山者也位身之止也思不出其位止
者也
初六艮其趾无咎利永貞象曰艮其趾未失正也
止於下艮於趾也艮則不行也得其止未失其正也
何所咎乎利於長正得其久也
六二艮其腓不拯其隨其心不快象曰不拯其隨未退
聽也
腓隨足也自動則躁妄也何益於動乎艮體不動則
腓不得舉而隨也性躁而不得往未退而聽命故其
心不快也
九三艮其限列其夤厲薰心象曰艮其限危薰心也
艮於下體而不得通於上止於體之中也分其體夤
列矣危及至心也知其不可而不可相見則全其體
至於三限其止乃止也而敵之乃處中道而止之於
事則中分矣羞辱至故危薰哉
六四艮其身无咎象曰艮其身止諸躬也
上體兼下兼兩而止則時止能止其身當位而靜止
得於分故无咎也
六五艮其輔言有序悔亡象曰艮其輔以中正也
上體之中當其輔也得其中正言也言而序悔亡者
也
上九敦艮吉象曰敦艮之吉以厚終也
動者利之求也動失則害至止者正之元也久守則
福來非敦厚之德不能止其終也
䷴(艮下巽上)
漸女歸吉利貞彖曰漸之進也女歸吉也進得位往有
功也進以正可以正邦也其位剛得中也止而巽動不
窮也
女也者嫁於夫也必有歸也臣也者得位於君必有
進也皆以進外為位乎漸而道乃行也剛下柔巽之
是以柔得正位乎外而輔剛故女歸吉而往有功也
使柔進得其位而正邦者剛得中也止於相與而巽
以從則動而何窮哉
象曰山上有木漸君子以居賢德善俗
山上有木得其高進也君子之居親其德而外善於
俗而後能漸之進也
初六鴻漸于干小子厲有言无咎象曰小子之厲義无
咎也
初至而至于干也至弱才業未聞上无應而首於進
者宜為小人之所危也道不同故危之矣我未位也
无害小人小人何害於我哉故雖有言其義不至於
咎矣
六二鴻漸于磐飲食衎衎吉象曰飲食衎衎不素飽也
磐非鴻之所處二非三之所得今托之矣非安也得
位相止飲食且樂可飽也
九三鴻漸于陸夫征不復婦孕不育凶利禦宼象曰夫
征不復離羣醜也婦孕不育失其道也利用禦宼順相
保也
得位於上漸而之陸也二應五也為已止之五合於
四征而不復顧其類也已與於二二自有配偶邪而
不敢孕失其生化之道故凶也兩志相保无可間也
於長正之道則可保夫一時之利也
六四鴻漸于木或得其桷无咎象曰或得其桷順以巽
也
木非鴻之本止漸而得位於高或得於桷桷上附也
承五而相得焉亦非其安而安也五巽巳順尊而相
保不可傾奪故无咎
九五鴻漸于陵婦三歲不孕終莫之勝吉象曰終莫之
勝吉得所願也
陵高安之所二本應五三近止之至五而三故曰三
歲不孕夫務於大功者不檢於細故細故不有匪正
之事不甚非之及其得至於大位則人莫敢不懼而
道自復也
上九鴻漸于陸其羽可用為儀吉象曰其羽可用為儀
吉不可亂也
漸之進也夫進之為道求其利也暴速而取害之至
也漸以相與雖非其道不至於悔也上乃進得高陸
不累於世不爭於利中心何可亂哉超然志遠知夫
進退之道故其羽可用為儀也
䷵(兑下震上)
歸妹征凶无攸利彖曰歸妹天地之大義也天地不交
而萬物不興歸妹人之終始也說以動所歸妹也征凶
位不當也无攸利柔乘剛也
少女之窮也无所往而歸其長陽女說其有歸而往
也男說其有家而娶也有生化之義焉不交則无終
也故少配長說以與動有終而自此始也少陰失位
以求合人斯賊之矣不足以相久征其凶哉柔得中
衆之歸也隂雖從陽陽下其隂失其位也柔制其剛
也豈人倫之序哉不足以獨化也故无攸利至於終
存乎生化之大義焉
象曰澤上有雷歸妹君子以永終知敝
澤之濡雷震於其上雨微而雷震雖不當於大亦相
歸之物也无歸也斯敝之矣君子知其敝无所往故
歸而永終也
初九歸妹以娣跛能履征吉象曰歸妹以娣以恒也跛
能履吉相承也
无所往歸之矣初說而後動也何不可乎故幼娣雖
不足行苟能征則吉周禮曰歸以恒者也柔而隨剛
吉相承也歸妹相終非情故以禮歸之
九二眇能視利幽人之貞象曰利幽人之貞未變常也
剛居内而應柔之制也道之反不足以為明也眇而
視者矣自守其幽不變其常雖利也豈娶之道哉
六三歸妹以須反歸以娣象曰歸妹以須未當也
夫以不敵將配以仁者遽而行之不能終也故待其
所從道極相說而來歸以娣可也未當故也
九四歸妹愆期遲歸有時象曰愆期之志有待而行也
過下升上陽以居隂剛過其柔也得其无與合而來
之義也遲歸有時此得待而行也
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
殷王之少妹歸妹之貴也古者王女下嫁於諸侯衣
服不繫其夫下王后一等故君之袂不如娣之袂妻
貴於夫夫下妻也故見其妻象焉月幾望隂盈盛也
隂而得中无與爭者故吉也
上六女承筐无實士刲羊无血无攸利象曰上六无實
承虚筐也
柔而居極歸妹之窮也復何待乎无其歸者也女徒
承筐不見其實也士求進安得其偶哉道之窮而无
所利也
子夏易傳卷五
