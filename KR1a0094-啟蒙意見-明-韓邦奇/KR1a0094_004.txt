啓蒙意見卷四
明韓邦奇撰
七占
七占古法不傳久矣朱子以事理推之如前然猶有
可疑者如一二爻主變爻四五爻變主不變爻三爻
變主本之彖辭且占主乎變一爻二爻變占變爻是
矣至於四爻五爻變而占不變爻辭變爻反無所為
不惟不見用九用六之意以七陽之爻而附潛龍之
九八隂之爻而附履霜之六切恐吉凶之應自不孚
矣又五爻之變所争者上一爻耳尚不許以彖辭至
於三爻之變反用彖辭夫彖辭斷一卦之吉凶者也
三爻才小成耳豈可遽以彖辭當之哉况前十卦嫌
於六爻不變後十卦嫌於六爻皆變前後三四五咸
用爻辭而三爻獨用彖詞亦有未安余意除六爻變
者用彖辭餘皆用爻除六爻不變者占乎彖餘皆占
變庶九六之占各以類附不違占變之說矣又二爻
變主上爻四爻變主下爻且貞悔初無定在以六爻
言則下三爻為貞上三爻為悔以四爻言則下二爻
為貞上二爻為悔本卦為貞之卦為悔當以類相從
變在前三十二圖占本卦在後三十二圖占之卦是
矣如二爻變主上爻是為貞變而占悔四爻變主下
爻是為悔變而占貞愚意二爻變主下爻四爻變主
上爻庶貞悔各得以類從矣
今以占法列之於後
凡卦六爻皆不變則占本卦彖辭而以内卦為貞外
卦為悔
一爻變則以本卦變爻辭占
(此二條仍舊)
二爻變則以本卦二變爻辭占仍以下爻為主
三爻變前十卦占本卦變爻辭後十卦占之卦變爻
辭從其兩
四爻變占之卦變爻辭主上二爻吉凶適仍以上一
爻為主
五爻變則以之卦變爻辭占從其三
(此四條新定)
六爻變乾坤占二用餘占之卦之彖辭
(此亦仍舊)
今以六十四卦之變列為三十二圖得初卦者自初
而終自上而下得末卦者自終而初自下而上變在
第三十二卦以前者占本卦爻之辭變在第三十二
卦以後者占變卦爻之辭
凡言初終上下者據圖而言言第幾卦前後者從本
卦起
䷀乾
䷫姤䷌(同人)䷉履䷈(小畜)䷍(大有)䷪夬
䷠遯䷅訟䷸巽䷱鼎䷛(大過)
䷘(无妄)䷤(家人)䷝離䷰革
䷼(中孚)䷥暌䷹兊
䷙(大畜)䷄需䷡(大壯)
䷋否䷴漸䷷旅䷞咸
䷺渙䷿(未濟)䷮困
䷑蠱䷯井䷟恒
䷩益䷔(噬嗑)䷐隨
䷕賁䷾(既濟)䷶豐
䷨損䷻節䷵(歸妹)䷊泰
䷓觀䷢晉䷬萃
䷳艮䷦蹇䷽(小過)
䷃蒙䷜坎䷧解䷭升
䷚頥䷂屯䷲震䷣(明夷)䷒臨
䷖剥䷇比䷏豫䷎謙䷆師䷗復
䷁坤
以上三十二圖反復之則為六十四圖圖以一卦為主
而各具六十四卦凡四千九十六卦與焦贛易林合然
其條理精密則有先儒所未發者覽者詳之
啓蒙意見卷四
