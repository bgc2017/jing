啓蒙意見易類
提要
(臣)等謹案啓蒙意見四卷明韓邦竒撰邦竒
字汝節朝邑人正德戊辰進士官至南京兵
部尚書諡恭簡事迹具見明史本傳中是編
因朱子易學啟蒙而闡明其說一卷曰本圖
書二卷曰原卦畫皆推演邵氏之學詳為圖
解三卷曰明蓍策亦發明古法而附論近世
後二變不掛之誤四卷曰考占變述六爻不
變及六爻遞變之舊例五卷曰七占凡六爻
不變六爻俱變及一爻變者皆仍其舊其二
爻三爻四爻五爻變者則别立新法以占之
所列卦圖皆以一卦變六十四卦與焦延夀
易林同然其宗旨則宋儒之易非漢儒之易
也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
啓蒙意見原序
夫易理數辭象而已矣理者主乎此者也數者計乎此
者也辭者述乎此者也象者狀乎此者也圖書者理之
輿也辭之方也數之備也象之顯也是故聖人觀象以
畫卦因數以命爻修辭以達義極深以窮理易以立焉
自夫子稱相盪而先天之義微微之者後儒失之也夫
相盪者自八而六十四者也先天者加一倍者也其本
同其末異其生異其成同而漢以下莫能一焉宋邵康
節氏自八而十六自十六而三十二自三十二而六十
四朱晦庵氏為之本圖書為之原卦畫為之明蓍策為
之考占變於是乎易之先後始有其序而理數辭象之
功懋矣奇也魯而善忘誦而習之有所得焉則識之於
冊將以備温故焉奇也愚而少達思而辨之有弗悟焉
則自為之說將以就有道焉是故為之備其象盡其數
增釋其辭矣理則吾莫如之何也弘治十六年仲春苑
洛人韓邦奇書
