春秋事義全考卷十六明姜寳撰
哀公(名蔣定公子盖定姒所生恭仁短折曰哀)
元年春王正月公即位
楚子陳侯隨侯許男圍蔡
王氏經世杜氏曰隨世服於楚不通中國吳之入楚
昭王奔隨隨侯免之卒復楚國楚人德之使列於諸
侯故得見經定六年鄭滅許此復見者盖楚封之也
按入郢者吳也壊宗廟徙陳器撻其父之墓處其
宫而欲妻其母者亦吴也不能報吴而釋憾於蔡楚
既非矣乃胡傳謂蔡宜得報而楚之復讐為可恕不
亦悖乎且誘殺侯般而滅其國用隠太子於岡山以
一裘之故拘昭侯於南郢數年而後歸蔡之讐楚豈
下於入郢使若所為者蔡人親為之始可謂楚宜得
報而蔡之復讐為可恕今事出於吴蔡無與也蔡不
能報楚而假手于吴出乎爾者反乎爾正可以為強
而無道之戒乃以復讐恕之孰謂春秋有是法哉康
侯之言為高宗不復金讐而發也然宋則蔡也金則
楚也欲勸其君復讐於夷狄而反恕夷狄之遷虐於
中國義則疎矣書圍蔡則圍者之罪自見其稱爵
乃國君自將之恒稱以為恕楚非也
鼷鼠食郊牛改卜牛
夏四月辛巳郊
汪氏曰定公之薨未及小祥而僣行天子之郊禮釋
凶服而從吉則為不孝於親矧郊之祭也喪者不敢
哭凶服不敢入國門今在喪而蕆事則為不敬於天
一舉而犯三不韙焉春秋書郊之失禮未有甚於此
者也宣三年匡王未葬而不郊猶三望雖曰廢郊其
罪與哀公等爾
秋齊侯衛侯伐晉
伐夷儀不書書次五氏伐河内不書書次垂葭公會
齊衛于牽帥狄師襲晉戰于絳中猶不書也諸侯之
無伯春秋誠有不忍書也必於是而後書春秋盖將
終焉是故春秋之初諸侯無王者齊鄭宋魯衛也春
秋之季諸侯無伯者亦齊鄭宋魯衛也季氏私考
齊衛五氏垂葭蕖蒢之次本為懼晉出師之故及晉
師不出而遂伐之覇統亡矣許翰氏曰晉為盟主而
諸侯至於合從以伐之春秋特書以著中國之無覇
也
冬仲孫何忌帥師伐邾
高氏曰觀定公之末邾之事魯至矣去歲邾子來奔
喪今逾年而遽伐之盖魯人謀邾利取其田不復知
有禮義也季氏私考何忌當孔子用魯時觀其盡力
於公室多合禮義及孔子去魯此年遂伐邾六年復
伐強家擅兵貪利不能以禮義自克其習非一日矣
何忌亦無能改於其德昔之學於仲尼者何如哉
二年春王二月季孫斯叔孫州仇仲孫何忌帥師伐邾
取漷東田及沂西田癸巳叔孫州仇仲孫何忌及邾子
盟于句繹(季氏私考漷東沂西田在繹山東南盖邾城在繹山之陽即今鄒縣也句繹繹山之曲也)
(杜元凱曰邾地)
定公之薨邾子來奔喪何忌何為而伐之盖三家之
中季氏最強叔孫附之邾子所事者二家仲孫氏必
有所不悦故何忌因哀公即位邾子不賀執此辭以
伐之也夫邾豈誠善事二家者不得已耳而二家貪
利之私不能不因何忌之舉而動故三卿同伐邾也
其所取漷東沂西田則三家所議共分者也然漷東
沂西之田近於季氏之費邑而叔孫之郈在魯西鄙
仲孫之成在魯北鄙去邾田為遠懼季孫之強而專
其田也故叔仲二家獨與邾子盟於句繹而季孫不
與焉其盟邾子亦如後世之立劵約耳先儒以為各
盟所得而季孫獨無非也盖近費之田季孫所利豈
以專國強臣肯讓二家而不取乎故邾田之分三家
之所同利也沂西言及者盖魯先取邾田自漷水則
漷東之田最所切近本其所欲得也而因以及沂西
耳
夏四月丙子衞侯元卒(靈公卒蒯聵之子輙立)
季氏私考衛靈公無道之君也主威不立而盜得以
殺其兄家政不脩而妻得以逐其子事無名而每興
遠役行無信而屢召敵兵觀孔子因其問陳而明日
遂行其不足與有為可知矣然而不至於喪者以有
仲叔圉治賓客祝佗治宗廟王孫賈治軍旅三子皆
非純臣徒以其才足任使令而可具臣數故倚之以
苟自逸然有一蘧伯玉而不能用豈真能任賢者哉
其不亡幸爾
滕子來朝
哀公新立故也
晉趙鞅帥師納衞世子蒯聵于戚
胡傳趙鞅帥師以蒯聵復國而書納者見蒯聵國人
之所不受也國人不受而稱世子者罪衛人之拒之
也所以然者緣蒯聵出奔靈公未嘗有命廢之而立
他子及公之卒大臣又未嘗謀於國人數聵之罪選
公子之賢者以主其國乃從輙之所欲而君之以子
拒父此其所以稱世子也納于戚内弗受也輙拒
父也後十二年而蒯聵入于衛衛侯輙來奔則是輙
以拒父而奔也世子正也屬辭比事則輙罪萬世不
可掩矣時晉卿方内叛故趙鞅不能伐衛而納于
衛邑與弗克納同季氏私考蒯瞶本奔宋而趙鞅
納之者必因靈公卒而至晉求納也衛人已立輙故
蒯聵不得入而但居于戚耳孫明復曰其言于戚者
為輙所拒不得入於衛也按定十四年衛世子蒯聵
出奔宋今靈公既死輙又已立猶稱曩日之世子見
蒯聵當嗣孔子正其名而書之也書之所以為君臣
父子之大經也不然貪國叛父之人接踵于世矣高
閌氏曰靈公卒衛人以世子在外遂立其子輙使輙
知己之得立者以父為世子故因逆其父而還以位
則子道得而亂息矣奈何他人納其父而反拒之耶
秋八月甲戌晉趙鞅帥師及鄭罕達帥師戰于鐵鄭師
敗績(鐡丘名今開州有鐵丘即此)
季氏私考按左氏齊人輸范氏粟鄭罕達送之士吉
射逆之趙鞅禦之遇于鐵如此則是鄭人為齊致粟
於范氏也夫鄭雖與齊合黨盟鹹然安甫一會之後
鄭亦不與齊通觀鄭罕達伐宋而齊不知宋皇瑗侵
鄭而齊不救則可見矣且齊苟有粟欲輸范氏何不
遣兵逕致朝歌主衛以為防護而乃使鄭越疆代送
邪盖鄭本叛晉幸其有范中行之亂或將以兵助二
逆而趙鞅者范中行之仇也聞有鄭師則邀擊而敗
之耳鄭不量力而欲與覇國争雄且以黨叛名其敗
宜矣按趙鞅此師即納蒯聵之師也遇鄭師于鐵
知其助范中行而來故邀擊而敗之季氏之說是也
冬十月葬衞靈公
十有一月蔡遷于州來(避楚仇也)蔡殺其大夫公子駟
王氏經世初武王封叔度於汝南上蔡蔡叔以叛被
誅成王復以封其子及平侯卒徙于新蔡至昭侯乃
徙九江下蔡即州來是也季氏私考州來本楚屬
國而為吴所滅則吴邑也蔡欲恃吴以抗楚故遷州
來則遷州來蔡之本意也左氏以為吴人如蔡納聘
而師畢入則當書吴人襲蔡蔡亦不當以自遷為文
矣然先王封國當效死弗去棄而從吴豈謀國之善
哉公子駟議必主於不遷未為失策也乃以其志在
從楚而寘之死故不去其大夫
三年
春齊國夏衞石曼姑帥師圍戚
胡傳主兵者衛也何以序齊為首罪齊人與衛之為
惡而黨之也屬詞蒯聵在戚而國夏曼姑圍戚齊
人助子圍父也故雖有齊卿主兵而不繋戚於衛以
蒯聵居戚故也戚不繫衛則輙不當有國父不可圍
而齊人黨逆之罪重矣自夫子為正名之論當時高
弟如子路猶不能無疑脩春秋時蒯聵猶在戚也盖
靈公嘗欲立郢而卒不立者知蒯聵在晉晉人必將
納之郢雖立猶不立也而衛人立輒以拒父衛為無
父之國矣是故蒯聵出入皆稱世子而戚不繫衛以
鄭世子忽宋彭城鄭虎牢三特筆比而觀之春秋之
法明矣高氏曰曼姑為子圍父逆亂人倫莫甚於
此齊國夏帥師助之故為惡首齊於晉為仇若蒯聵
入則衛從晉矣此齊所以助輙也
夏四月甲午地震
五月辛夘桓宫僖宫災
胡傳桓僖親盡矣其宫何以存季氏者出於桓立於
僖世專魯國之政其諸以是為悦而不毁歟季氏
私考桓僖祧久矣而不祧三家之意也三家尊桓而
德僖宜毁而不毁而天譴以災非譴桓僖也譴三家
也
季孫斯叔孫州仇帥師城啓陽
季氏私考啟陽漢避景帝諱改為開陽汪克寬氏曰
沂州臨沂縣有故開陽城臨沂即今沂州也按水經
開陽在祊之東南沂水流逕其東故鄅國也昭十八
年邾人襲鄅鄅子從帑于邾然則啓陽者鄅之别名
如虢之為下陽荆之為楚然非邑也其地在邾之東
鄙今沂州南也然祊之西北為費則近於費而季氏
之所欲也是時魯方討邾既取漷東沂西之田則邾
人不得不以啟陽譲魯矣故城之然猶懼其有變也
故二卿帥師並出而以兵威脅焉季氏以叔孫附已
故與同城而啓陽之地則實季孫得之矣西亭辨
疑魯伐邾取漷東沂西之田雖與邾盟猶懼其來伐
故城啟陽以防邾也
宋樂髠(喜之裔)帥師伐曹
季氏私考曹伯陽奉樂大心入蕭以叛宋方有亂故
且從齊盟洮而未暇致討今間齊景公之耄而怠無
畏於齊而脩曹之怨樂髠之師宋景志也曹陽背晉
故晉不救自是疲於奔命身為虜囚尚誰懟哉
秋七月丙子季孫斯卒
斯卒而肥乃庶長子卒後嫡室南孺子生子焉公臣
正常以告公使視之則或殺之矣朱子謂康子奪嫡
即此
蔡人放其大夫公孫獵于吴
季氏私考獵既駟黨不附遷議則與蔡昭侯相忤者
也故以國法放之于吴所以媚吴也
冬十月癸夘秦伯卒(惠公卒子嗣是為悼公)
叔孫州仇仲孫何忌帥師圍邾
季氏私考季氏雖與叔孫同城啟陽而實專有其地
叔孫必所不悦而季氏費邑在魯東鄙易於制邾必
復以其所分叔仲二家漷東沂西之田并收焉邾人
但知從強者之令税之所入惟於季氏不復知有二
家矣故州仇何忌乘季孫之新立復共圍邾責其背
句繹之盟也按季氏未必并收二家田税要是邾以
二家私邑相去之遠而漷東沂西之税惟季氏是勤
而二家者或不如也故二家不悦責其背盟而圍之
爾
四年春王二月庚戌盜殺蔡侯申
西亭辨疑豐氏曰蔡文公名申卒于宣十七年是也
昭公文公之曾孫也豈同其曾祖之諱乎及觀石經
申作由二字形相近或當以石經為正按蔡侯實
翩弑而以盜殺赴國史因而書之左氏以為凡弑君
稱君君無道也悖謬矣春秋凡言弑君不以君有道
無道異詞所以正弑逆之罪也古今自湯武外君孰
可弑弑君者亦孰可輕縱乎胡氏謂蔡侯無以守身
而自衛夫人得而害之說亦未然謂盜得而害之則
可盖因其以盜殺赴而書即借盜殺以警為君如蔡
侯者爾
蔡公孫辰出奔吴
季氏私考蔡昭公之弑雖不知主名而公孫辰為正
卿必蹤跡可疑者也故因成公欲討而奔吴陳傅良
氏曰書盜殺蔡侯申蔡公孫辰出奔吴則辰與聞乎
殺矣
葬秦惠公
宋人執小邾子
宋以小邾事魯而執之盖因齊景圖伯無成而亦有
志於争權也
夏蔡殺其大夫公孫姓公孫霍
季氏私考蔡成公討弑父之賊而以公孫姓公孫霍
為同謀也然姓霍皆國卿罪状未明而殺之豈足以
服人心乎故不去其大夫
晉人執戎蠻子赤歸于楚
晉主夏盟為日久矣不競至此春秋所惡故書歸于楚
為楚執之之詞蠻子不名則屈服之詞而晉稱人則
使人執之之詞所謂直書而罪自見者也胡氏罪之
外之京師楚之說俱未然屬詞楚雖敗亡之餘羣
臣能輯睦以事其君晉外失諸侯而強臣内訌自知
非楚敵也是以執蠻子歸于楚
城西郛
備晉也
六月辛丑亳社災
亳社殷社也諸侯有之以為廟屏所以戒亡國亡國
之社有屋使不得上通於天所謂不受天陽也以屋
故災
秋八月甲寅滕子結卒(項公卒子隠公虞母立)
冬十有二月葬蔡昭公
國亂故緩
葬滕頃公
五年春城毗
備晉也
夏齊侯伐宋
汪氏曰定十四年齊侯宋公會于洮距此六年未有
釁端而景公忽興師以伐宋豈以宋人伐曹執小邾
恃強凌弱故託是討之以圖霸歟
晉趙鞅帥師伐衞
家氏曰蒯聵以父伐子晉趙鞅為之伐衛若私于蒯
聵必求其入亦非春秋所許也况實以范氏之故而
納蒯聵以為名乎
秋九月癸酉齊侯杵臼卒
張洽氏曰景公在位五十八年前有晏嬰後有孔子
晏嬰告之以陳氏將竊其國孔子告以君君臣臣父
父子子公亦知說而從之矣而卒不能用及大臣以
未有太子告之反使之姑謀樂而勿憂無君卒致死
肉未寒子弑國亂曾未十年陳恒弑簡公而移其社
稷真范祖禹所謂治愈久而政愈弊年彌進而德彌
退者景公之卒葬書于春秋豈不為享國日久而曾
無遠慮者之戒歟季氏私考當時稱晏子以其君顯
至其晩年興兵結怨大異往時意晏子必已老不在
位自會夾谷之後亦遂謝世邪然則景公之善惡係
於晏子之存亡者也難以言自立矣
冬叔還如齊
弔且會葬也
閏月葬齊景公
荼以非次而立故速葬
六年春城邾瑕
季氏私考瑕邾邑也故繫之邾按後漢志任城亢父
註縣北有邾瑕城今考亢父在濟寧州南六十里當
近泗水其東則漆閭丘之地也邾瑕謂之瑕必與魯
負瑕連界而得名負瑕即瑕丘盖在今兖州府滋陽
縣東南界上而邾瑕在其南豈漢時割入亢父邪汪
克寬氏曰邾瑕如魯濟之類魯有負瑕故稱邾以别
之高閌氏曰瑕邾邑魯未嘗取於邾而遽城之見魯
之迫邾也
晉趙鞅帥師伐鮮虞
先是鮮虞納荀寅於柏人今鞅之伐盖治范氏之亂
也
吴伐陳
高氏曰陳楚與也吴之入楚使召陳侯陳侯不來吴
人怨之元年侵陳今復伐陳修怨也陳自是與吴成
夏齊國夏及高張來奔
襄陵許氏曰陳乞將立陽生乃先逐國高國高奔而
後陳乞弑君之謀得肆矣
叔還會吴于柤
以吴在柤故往會之始結吴好也
秋七月庚寅楚子軫卒
高氏曰昭王委政嚢瓦寵費無極使賢人誅戮諸侯
怨叛入郢之禍宫汙冢發幾不免其身迄得反國而
卒于位者國有一申包胥也廬陵李氏曰左氏載
楚昭有死讐之志及其命公子啟為王與不肯移禍
於令尹司馬等亦足見昭王之賢又載子西子期子
閭之譲國不立亦足見三子之賢故楚不終衰又曰
楚子疾卜曰河為&KR1090;王弗祭曰三代命祀祭不越望
江漢睢漳楚之望也孔子曰楚昭王知大道矣此足
以證諸侯不當三望之事
齊陽生入于齊齊陳乞弑其君荼
胡傳陽生曷為不稱公子非先君之子也景公命荼
世其國已則簒荼而自立是自絶於先君豈復得為
先君之子也陽生不子則曷為繫之齊陽生之不子
其誰使之然也不有廢長立少以啓亂者乎父不父
則子不子以陽生繫之齊著亂之所由生也王氏
經世以天倫言則陽生長荼幼以父命言則荼受命
陽生不受命直諸天王則國陽生之國也此所以以
國氏也不直諸天王而自為簒奪則是不有其先君
之命也不有其先君之命是自絶於先君而不得為
先君之子也此所以不稱公子也里克中立所以成
亂而非始謀觀從召比雖始禍而非當國陳乞兼之
况身弑荼而其子田常再弑簡公終盜齊國豈常弑
比乎高郵孫氏覺曰陽生入齊而陳乞弑君則是
陽生與聞乎故也不以陽生首惡者陽生之入陳乞
召之荼之弑陳乞為之加陽生以弑君之罪則乞廢
立之迹不明書陽生之入而陳乞弑君則乞之惡著
而陽生與有罪焉
冬仲孫何忌帥師伐邾
季氏私考前三年何忌已與州仇並將圍邾意邾田
之利仲孫氏所獲不及二家而邾方恃齊事魯多闕
故何忌以為名而伐之
宋向巢(成之曾孫)帥師伐曹
高氏曰樂髠伐之猶未服且為入曹起也
七年春宋皇瑗帥師侵鄭
季氏私考黃震氏曰齊景既沒宋妄意圖覇故既伐
曹而又侵鄭報罕達之師且求諸侯也
晉魏曼多(絳曾孫)帥師侵衞
輙拒其父至今六年矣猶未納也晉不以此致討而
為范中行氏加兵焉因五年伐而未服故又侵衛
夏公會吴于鄫
季氏私考鄫近邾吴夫差至此必略地也故公親往
會之然邾亦吴之與也會吴甫罷而即伐之此邾人
之所以奔告于吴而魯遂被伐歟
秋公伐邾八月己酉入邾以邾子益來
伐邾乃季孫肥之意時公制於三家非有君將之實
也屬詞邾本魯之附庸入春秋已強天王命列於諸
侯魯屢渝盟伐之故儀父閱魯三世弗一來朝𤨏亦
不朝于莊其後世婚于齊每恃齊以抗魯僖公伐邾
者三文公伐邾者一定公以魯宣事齊之故朝魯者
再世宣公朝魯者亦再世齊景公立齊魯之好復通
邾子亦來朝至隠公益來朝來奔喪事魯愈謹而三
家侵奪之不已至此入邾以邾子來則以齊景無能
為以死而邾日以弱故也魯既歸邾子吴人執之而
立太子革邾子復來奔又奔齊卒在春秋後王氏
經世按伐邾者三家也公雖在行而無與於其事獲
則三家享其利討則公受其惡春秋以諱不在公是
以直書而不諱也舊說諱為隠其惡若隠其惡何名
為直筆乎盖諱避之諱也避其名而遜其辭以示尊
敬云爾今言他人之遇屯否罪戾死喪恥辱則正言
之至於所尊所敬則婉順言之此人之情春秋之意
也魯自作三軍分公室而季孫宿帥師救台遂入鄆
權不在公也蒐于紅不書公兵不在公也襄公還自
楚聞季氏取卞至於欲適諸侯地不在公也故納叛
人叛邑凡内惡悉書而不諱矣以諱不在公也至於
入邾則先言公伐邾下但言入邾猶為遜其辭耳遜
其辭而不隠其實聖人待父母國之道也胡氏謂書
以邾子來而不諱者欲見後書歸邾子之為能去其
惡而與之也其義迂矣
宋人圍曹
冬鄭駟弘(公孫夏曾孫)帥師救曹
高氏曰曹伯奸宋是以致討然宋之伐曹數矣今又
圍之亦已甚矣故貶而人之苟將卑師少豈能圍之
乎鄭與曹疎所以救曹非志於義也欲報皇瑗之師
也
八年春王正月宋公入曹以曹伯陽歸
季氏私考宋人圍曹以鄭救不得志故景公親入其
國而以其君歸暴虐甚矣左氏以為遂滅曹執曹伯
以歸殺之按經不書滅書殺恐實未嘗滅未嘗殺
也
吴伐我(凡外兵直逼國都言伐我後國書伐同)
家氏曰吴伐我以救邾而書法無褒辭者春秋之貴
救貴義也茅成子之請救于吴也動吴子以利吴子
悦於利而動是以率師造于魯之城下不責魯以存
邾遽受盟而返何救之足言其後吴責報于邾者不
已執其君而擾亂其國存亡國者顧如是乎汪氏
曰哀公即位七年加兵於邾者五而且入其國俘其
君自入春秋魯恃強陵弱未有若是之甚也此年書
吴伐我比事以觀則魯之受伐盖有由矣前此書侵
伐必言四鄙見魯之國都猶足為守也至於是年吴
兵直抵魯之城下則魯之四竟藩屏蕩然而國不足
為國矣哀公之經兩書伐我若曰我能入邾吴能為
邾而伐我我能會吴伐齊齊能興師而伐我雖據事
直書而詳味書法亦有反已自咎之意焉按盟于
城下經不書恐未必有此事魯服而後吴退師則有
之吴之來伐稱伐我曲在我也言因吴之伐而我當
有以反諸已此春秋之旨也
夏齊人取讙及闡歸邾子益于邾(讙在汶北非魯本封闡在汶南則魯封内)
(地也及者有别之稱今寧陽縣有剛城屯即闡也)
秋七月
冬十有二月癸亥把伯過卒(僖公卒子閔公維立)
齊人歸讙及闡
按左氏以邾子益為齊出則齊之取讙闡家氏所謂
要魯以存邾是也魯重於失讙闡而歸益於邾也此
歸邾益之後讙闡所以既失而復得也齊歸讙闡雖
非心服而歸然於理為順而歸也此所以雖不書來
歸而書歸也左氏以取讙闡為季姬未歸之故與益
為齊出之說既已自相矛盾而季氏私考又謂齊取
讙闡為欲得邾從已而非真念甥舅之情皆非矣以
益來而取我讙闡歸益而亦即歸我讙闡非念甥舅
之情而何此亦是人情之常胡氏以為遷善之優改
過之大而春秋不諱入邾云云亦過矣
九年春王二月葬把僖公
宋皇瑗帥師取鄭師于雍丘(今把縣)
季氏私考雍丘把地界於宋鄭之間者左氏以為圍
宋雍丘誤矣趙伯循曰取悉俘之也李廉氏曰
自定十五年以來宋鄭結怨久矣故皇瑗悉力取雍
丘之師罕逹悉力取嵒之師盖不勝忿怨以至於此
也
夏楚人伐陳
陳即吴故也
秋宋公伐鄭
汪氏曰鄭雖不義宋覆其師而盡取之亦云㦧矣而
又君親帥師以伐其國明年偏師再伐十二年向巢
又伐十三年鄭人復取宋師然則宋鄭之喪師皆其
自取之也
冬十月
十年春王二月邾子益來奔
季氏私考邾子益嘗為魯囚何為又來奔邪盖邾又
見迫於齊也齊為邾故與魯為仇及邾益歸而讙闡
復則齊又責報於邾而邾之強臣歸罪其君無所容
身矣故來奔所以愬也
公會吴伐齊三月戊戌齊侯陽生卒
季氏私考公伐齊為邾子益之來奔也邾方附吴而
魯怨既釋故公為之會吴以報齊也齊之訃亦以國
喪告而罷魯吴之師也按齊陽生實係自卒非弑
也請師于吴者乃邾茅夷鴻以為齊請齊辭者亦非
也
夏宋人伐鄭
許氏曰既取其師伐而又伐惡其修怨不已也
晉趙鞅帥師侵齊
季氏私考高閌氏曰齊帥諸侯以貳晉可以討矣然
趙鞅加兵於有喪之國聖人弗與也故書侵異乎士
匄矣
五月公至自伐齊
季氏私考高閌氏曰齊魯接境而公會夷狄犯之既
聞其喪則遂班師可也所以久而不歸者公之進退
制在吴故也
葬齊悼公
三月而即葬國亂懼有變也
衞公孟彄自齊歸于衞
輙方假齊以拒父彄蒯聵之黨也亦假齊命以歸國
與以君命復者異矣
薛伯夷卒(惠公卒)
秋葬薛惠公
冬楚公子結(即子期昭王次弟)帥師伐陳吴救陳
季氏私考趙汸氏曰楚比歲伐陳爭陳於吴也故吴
救陳吴非能以存中國為義者利陳之私於我而已
十有一年春齊國書帥師伐我
胡傳春秋之記斯師特曰伐我者欲省致師之由也
垂訓之義大矣季氏私考此報去年春會吴伐齊
之役也魯之會吴伐齊起於邾子來奔則齊宜以邾
為討顧邾方事吴魯必助之且以勝邾不武故尋兵
於魯耳專務兵争不義甚矣卒至見獲於艾陵其自
取之哉按定公以前凡伐我者皆言四鄙見疆場
猶有警備外兵不易至於國都也自陪臣執命法弛
民玩而四境之備不嚴矣
夏陳轅頗出奔鄭
季氏私考陳轅頗濤塗四世孫轅頗之奔在楚伐陳
吴救陳之後其必志在向楚為衆所惡而見逐也
五月公會吴伐齊
季氏私考趙鵬飛氏曰魯再會吴伐齊招夷以戕中
國為惡大矣然公與會不與戰吴強魯弱也
甲戌齊國書帥師及吴戰于艾陵齊師敗績獲齊國書
艾陵齊地盖在嬴博之北國書獲時未必已死
秋七月辛酉滕子虞母卒(其後不可考矣)
冬十有一月葬滕隠公
衞世叔齊出奔宋
季氏私考世叔齊即太叔疾乃世叔儀之孫而申之
子也左氏載孔文子使疾出其妻而妻之疾通於初
妻之娣文子怒將攻之訪於仲尼仲尼不對命駕而
行疾奔宋文子使疾弟遺室孔姞是以疾為文子所
逐也文子嘗以敏而好學不恥下問為孔子所稱不
宜黷倫敗禮如此觀疾適宋即臣向魋則必悖逆之
臣而不可以奪妻逐出之罪誣加文子也
十有二年春用田賦
胡傳魯自宣公初稅畆後世遂以為常而不復矣至
是二猶不足故又以田賦也先王制土籍田以力而
砥(平)其遠邇賦里(㕓)以入之多寡而量其有無使出
軍旅之賦是賦出於商賈之里㕓而未始及於農也
今用田賦軍旅之征非矣夫二猶不足而用田賦是
重困農民而削其本何以為國書曰用田賦用者不
宜用也用田賦者以田多寡出軍賦也王氏經
世用田賦盖托以軍用加歛於田計田而出貨財也
大約税畆多乎什一田賦又多乎稅畆矣稅畆私田
始有征也用田賦者私田又加征也李氏曰田主
出粟而賦則出於商賈之里㕓今魯以商賈所當出
之賦而令農民供之則非古人重本抑末之意矣
按魯於是時因遠交強吴役繁費多故又計田而斂
取民財以充軍國之用如今田上之軍需也非是以
商賈所當出之賦令農民代出之如李氏困農民而
寬商賈之謂也胡氏議弛商賈之征一段說亦欠明
計丘而出兵車乃賦之常法今不計丘而計田以
兵車之名斂貨財故曰用田賦
夏五月甲辰孟子卒
胡傳昭公不謹於禮欲結好強吴以去三家之權忍
取同姓以混男女之别不命於天子以弱其配不見
於廟不書於策以廢其常典禮之大本喪矣其失國
也宜書孟子卒雖曰為君隠而實亦不可揜矣
公會吴于槖臯(槖臯吴地在淮南逡遒縣東南逡遒在今廬州府城東北七十里廢梁縣南三)
(十里)
季氏私考吴既敗齊魯以為德將為之合諸侯以親
之故公親至槖臯而與之為會非吴請尋盟也秋會
衛宋于鄖意正為此
秋公會衞侯宋皇瑗于鄖(鄖吴地即發陽今揚州府之泰州在古有發繇亭其地也)
季氏私考此魯致衛宋以從吴也齊景公末年宋衛
既皆背齊而魯亦與齊為仇矣魯為吴合宋衛所以
為擯齊計爾左氏載子木子貢之言皆虚夸之說也
衛人必不敢殺吴行人與辭吴盟而况會止三國惡
得云會吴邪
宋向巢帥師伐鄭
季氏私考趙鵬飛氏曰宋鄭之怨於是十三歲矣雖
其兵端起於鄭罕逹然六年之間宋四伐鄭明年鄭
罕逹遂取宋師于嵒逞兵不戢亦可戒哉
冬十有二月螽
十有三年春鄭罕達帥師取宋師于嵒
孫明復曰報雍丘之師也宋向巢伐鄭圍嵒故罕
逹圍宋師而取之
夏許男成卒(元公卒)
公會晉侯及吴子于黃池
按黃池之會吴未嘗主盟中國當時晉與吴因魯以
結好盖吴之欲通上國將以雄長諸侯是其夙心晉
以諸侯多叛而因吴以為重亦所欲也故魯請而二
國從之以為會吴争長於晉誠有之彼為久已稱王
周室又於已為長其勢力又方強盛於晉故實有此
意晉董褐復命於吴謂吴奄王東海以淫名聞於天
子有短垣而自踰之以此彈壓吴是矣然吴本伯爵
晉侯爵晉當先吴而晉自顧勢力則終不能駕吴也
故寧遜於吴公許吴先歃晉亞之其實如此而春秋
立文則不可先吴以紀又不可冺其實而紀也故書
會晉及吴言會而及則兩大之形昭然而於事亦未
為失此所以為春秋之文也公羊以為兩伯孫氏以
為主在吴恐皆非季氏私考以為吴不争而譲晉非
也西亭辨疑謂吴欲因魯以交中國晉欲交吴以弭
兵革之患說得之然以為吴有慕晉求會之意而非
抗中國亦非也此當從國語先吴之說為長左氏謂
為先晉者亦未然國語吴王夫差既勝齊殺申胥
乃起師北征闕為深溝通於齊魯之間北屬之沂西
屬之濟以會晉公午於黃池越王句踐乃命范蠡率
師沿海泝淮絶吴路始率中軍泝江以襲吴入其郛
焚其姑蘇徙其大舟吴晉争長未成邊遽至以越亂
告夫差於是用王孫雄之謀卒得先歃而歸
楚公子申帥師伐陳(子西昭王弟)
高氏曰楚畏吴之強無如之何故乘吴之出會而伐
陳
於越入吴
胡傳曾子曰戒之戒之出乎爾者反乎爾老氏曰隹
兵不祥之器其事好還夫以力勝人者人亦以力勝
之矣吴嘗破越遂有輕楚之心及其破楚又有驕齊
之志既勝齊師復與晉人爭長自謂莫之敵也而越
已入其國都矣春秋初書於越入吴在柏舉之後再
書於越入吴在黃池之後皆因事屬辭垂戒後世不
待貶絶而見深切著明之義也而可廢乎
秋公至自會
晉魏曼多帥師侵衞
高氏曰蒯聵在戚十有二年矣晉人不能以此討衛
乃以范中行故而數興師故書侵廬陵李氏曰晉
事止於此先儒李氏曰讀隠桓之春秋而知王澤之
竭也讀昭定之春秋而知伯烈之壊也晉伯復盛於
悼公浸衰於平昭而遂廢於頃定夫晉以奕世九君
之業豈無積累之功著在中夏至頃定一壊而不可
復收嗚呼廢興存亡未有無故而然者也嘗原晉事
之顛末而察其所由失矣或曰晉之微也大變在夷
狄有楚弗攘有吴弗抑二強並立伯權遂弱自召陵
擁十八國之衆不能振旅至于戎蠻之執晉俛焉北
面而事楚以京師之禮自吴滅巢滅徐伐陳伐齊晉
不能誰何迄乎黃池之會吴哆然操方伯之令而下
以列國命晉春秋由是絶筆焉則晉之失伯實夷狄
之張也曰中國苟合夷狄豈能間乎其端在諸侯之
先貳當時以齊景衛靈宋景之君其國皆強戮力周
旋何畏於吴楚今也齊景公有抑晉代興之志宋衛
魯鄭之君無非攘臂以從齊者也盖晉執行人叔孫
婼與邾大夫坐而失魯執宋仲幾樂祁犂而失宋涉
佗成何詬衛而失衛荀寅辭蔡而失蔡假羽旄於鄭
而失鄭是以齊得以盡取諸侯鄭則與齊盟于鹹會
于安甫矣衛則與齊盟于沙次于五氏矣魯則與齊
會于牽宋則與齊會于洮矣終而齊侯衛侯且伐晉
矣則晉之失伯乃諸侯之離也曰晉國苟治諸侯安
得背乎其原在大夫之先叛使六卿諸臣如先大夫
之肅皆盡忠以輔公何憂乎齊衛今也強家多門各
求封殖而削弱之禍獨歸宗國自趙鞅取衛貢五百
家動晉陽之甲自韓不信執宋命卿不顧踐土之盟
自魏舒南面涖政敢干政以命大事而趙籍魏斯韓
虔為諸侯之萌已成矣則晉之失伯乃大夫之擅也
曰晉之禮義素明則大夫豈得擅乎利勝而義微此
上下之所以不奪不饜也范鞅請冠而魯使蒙執趙
鞅受楊楯而宋卿賈禍邯郸爭貢而三卿亂國或取
季孫之賄而昭公弗納或求蔡侯之貨而伐楚之師
徒出或索十牢而吴人藉為口實孟子曰上下交征
利而國危矣晉伯之衰又誰咎歟此春秋所以謹義
利之辨察天理人欲之分正君臣上下之位而示後
世以防微杜漸反本澄源之道也頃公自昭二十一
年即位至是凡三十一年至哀公二十年卒
葬許元公
九月螽
冬十有一月有星孛于東方
季氏私考文十四年星孛北斗昭十七年星孛大辰
皆言孛之所加今東方不言所加之宿者公羊子以
為見於旦似矣而未盡也盖雖旦見必有宿可言今
曰東方則所加非一宿日久遍歴東方諸宿不可以
宿名也
盜殺陳夏區夫
季氏私考夏區夫陳卿盖夏齧之後必主於從吴而
不欲從楚者也盜者刺客之名盖楚使人刺之
十有二月螽
十有四年春西狩獲麟(今兖州府嘉祥縣本鉅野澤地世傳獲麟即此)
季氏私考左氏傳曰西狩於大野叔孫氏之車子鉏
商獲麟以為不祥以賜虞人孔子曰麟出而死吾道
窮矣今按周衰道廢人欲横流亂臣賊子接跡天下
撥亂反正以振頽綱此孔子之志也故曰如有用我
者吾其為東周乎道苟不行亂將奚極然鳳鳥不至
河不出圖方有吾已矣夫之嘆而祥麟一踣明王將
不復興矣於是重有感焉乃作春秋以明王法盖文
雖有感於麟而志則不在是也雖無感麟春秋固將
作矣孔子之卒近在獲麟後二年苟非平日所嘗
用心則隠後二百餘年之間多有傳聞不實之事豈
一朝一夕所能詳哉故制作三年文成致麟之說元
凱既斷其妖妄而後儒之辯亦詳兹不復論矣若必
謂其感麟而始作則理亦有未盡焉按夫子欲身
見道之行於天下始焉未暇為著述事晩知道終不
行也於是刪詩定禮正樂序書贊易冀以垂世教於
將來而今遇獲麟麟死則所謂吾已矣夫之歎盖又
當有甚於前日矣而魯史其所嘗得於傳聞睹記之
真嘗有慨於其心謂其所載之行事乃王法所可寓
以垂戒後世者也於是因麟死知王者之不作而修
以為經焉杜元凱謂感麟而作是已胡文定乃云經
成而麟至本之何休范寗之說以為信然誤矣夾谷
相禮而三田來歸以為聖人自序其績然則春秋成
而麟至亦謂聖人自述其作經經成之瑞應乎此失
春秋之旨為甚故不得不為之辨如此按謂春秋
感麟而始作誠有未盡盖其平日嘗究心於此而當
時史官如左氏軰必嘗與夫子往來論議如魯樂官
之相與論樂得以習聞習見其所記之行事與夫策
書簡牘之大凡必嘗筆之以為書而至於獲麟麟死
之時始於一兩年間遂成而出之今之從事著述者
每嘗留意於所纂之一書未就也就亦未即出也一
旦困有所感取而成之成而遂出之冀以傳之於其
身後亦往往有然者何獨於聖人而疑之乎故謂聖
人感麟而始作春秋不可謂聖人感麟而始成春秋
則無不可也資中黃氏謂左丘明非傳春秋者傳
春秋者盖姓左而失傳其名爾
春秋事義全考卷十六
