春秋事義全考卷十明姜寳撰
九年春王正月把伯來逆叔姬之喪以歸
據經文言叔姬分明於把未絶若果出則豈肯逆其
喪以歸乎故知左氏之說既非而胡氏以為姬不應
出魯得以義責之者其說亦非也魯得以義責其終
必亦得以義責其初必不至於見出矣
公會晉侯(景)齊侯(頃)宋公(共)衞侯(定)鄭伯(成)曹伯(宣)莒
子(朱)把伯(桓)同盟于蒲
胡傳晉初下令於齊反魯衛之侵地而齊不敢違者
以其順也齊既從之魯君親往拜其賜矣復有二命
俾歸諸齊一與一奪信不可知無惑乎諸侯之解體
也晉人不知反求諸己惇信明義以補前行之愆而
又欲刑牲歃血要質鬼神以御之是從事於末而不
知本矣特書同盟以罪晉也季氏私考馬陵之盟
諸侯既同推晉為主矣而晉之所為不足以服諸侯
豈特以汶陽田失信之故哉受孫林父之奔則非所
以善鄰使欒書侵蔡則非所以威遠故諸侯皆貳惟
魯衛始終從晉而衛為尤親蒲為衛地則衛為地主
要諸侯為此盟以推晉也
公至自會
二月伯姬(宣公女)歸于宋(是為宋共姬)
夏季孫行父如宋致女晉人來媵
胡傳致女者何女既嫁三月而廟見則成婦矣而後
父母使人安之故謂之致也常事爾何以書致女使
卿非禮也經有因貶以見褒者致女來媵之類是也
(按獻六羽未嘗褒胡氏之說非也故刪去一比)伯姬賢行著於家故致女使
卿特厚其嫁遣之禮賢名聞於遠故諸國爭媵信其
無妬忌之行程氏以為一女子之賢尚聞於諸侯况
君子哉
秋七月丙子齊侯無野卒(頃公卒子靈公環立)
晉人執鄭伯(成)晉欒書帥師伐鄭
左傳楚子重侵陳以救鄭晉侯禮鍾儀使歸求成
屬詞鄭伯私會楚公子成于鄧既會即朝于晉明非
實叛晉者而晉人因其來會執之非矣高氏曰鄭
伯雖與楚會而躬朝于晉是已乃因其來朝而執之
豈有以禮來朝而反蒙執辱者哉又况鄭使伯蠲行
成而殺之耶春秋所以深罪晉也又曰自邲之戰鄭
之從楚者十年其後晉侯伐鄭更蟲牢馬陵之會然
後鄭伯受盟及蒲之會所以尋前日之盟也而晉人
乃執辱鄭伯又使欒書伐之明年又使衛侵鄭又會
諸侯伐鄭方是時楚適備吴未暇爭鄭故鄭之在晉
者亦五年及楚一求成於鄭而鄭伯甘心於楚者盖
追怒晉之不德弗恤小國之難而輕辱其君故與楚
伐許侵宋同撓中國凡二十年間諸侯之師侵伐盟
會曾無虚歲諰諰然常以失鄭為憂實晉有以啟之
也故稱人以執與執其君而伐其國皆直書而義自
見矣
冬十有一月葬齊頃公
楚公子嬰齊帥師伐莒庚申莒(城之民)潰楚人入鄆(今青州府)
(沂水縣即古鄆邑)
季氏私考莒在郯之東北界距郯約三百里而自楚
至莒則又遠矣無所繫於必爭之利者也故楚自入
春秋以來兵未有至於沂上者今特使貴卿帥師遠
越淮泗而泝沂以伐莒且是時晉方執鄭伯以伐鄭
楚之所宜爭也乃不之救而長驅東向以攻所不急
此其策果安出乎盖為備吴之計也郯兵稍強可以
為用吳自七年伐郯而尋入州來江淮間與楚之國
已皆震驚楚人懼吴連合郯兵以出淮泗則自汝以
東非楚有矣此所以遠出郯北以爭諸侯郯之所畏
者莫如莒故命貴卿帥大衆以臨之而其民遂潰入
鄆稱人分一旅以收其與國也終成公之世莒不復
見焉盖已率其屬從楚矣莒服則足以制郯吴人豈
敢挾郯南下哉此楚人伐莒之計也左氏不知此意
區區論其城惡而何休氏但責中國無信同盟不能
相救則經生之論而不知楚人兵計之所出爾
秦人(桓)白狄伐晉(白狄今延安府所屬其地也)
季氏私考秦自敗殽以來與晉爭兵者凡十二見矣
晉本倚白狄以伐秦今白狄又為秦所得則晉復將
何恃以抗秦乎十三年大會諸侯以伐秦為此故耳
王氏經世云白狄介秦晉之間秦晉迭挾之以互
相伐宣八年晉師白狄伐秦前者秦晉交兵各為其
私曲直猶有所在而今也楚方撓晉爭鄭潰莒以牽
其西而秦復與白狄戰其東幾於黨楚則秦之過又
甚矣
鄭人圍許
戴溪氏曰鄭既被執被伐而遂圍許其恃楚而無憚
於晉之情亦可見矣
城中城(中城者郭之内而宫之外也此舉盖懲莒而備楚歟)
季氏私考按中城之城本以完舊義所得為時亦未
失而春秋特書以其久廢不修而取急於一時耳胡
氏之說盖在德不在險之意非謂中城不必城也
十年春衞侯之弟黑背帥師侵鄭
季氏私考黑背不稱公子未為卿者也而特使帥師
則以弟故寵之耳寵隆則必親信而權奸繫觀望矣
至其子公孫剽為孫林父逐君而得簒得非黑背因
寵而嘗市私恩於林父歟
夏四月五卜郊不從乃不郊
季氏私考五卜郊卜在四月也以十二月下辛卜正
月上辛正月下辛卜二月上辛二月下辛卜三月上
辛三月下辛卜四月上辛四月下辛卜五月上辛則
不郊五卜不從魯已自知其瀆故不復再卜而遂不
郊耳皇天不享其可畏也哉
五月公會晉侯(景)齊侯(靈)宋公(共)衞侯(定)曹伯(宣)伐鄭
屬詞晉人執鄭伯而鄭不急君景公有疾晉人立太
子州蒲為君而會諸侯伐鄭歸鄭伯以求成急於得
諸侯而悖其父子之教故不書公至又不得與他君
討貳同也
齊人來媵
媵伯姬於既歸宋之後且異姓來媵非禮也
丙午晉侯獳卒(景公卒太子州蒲五月先立以伐鄭)
秋七月公如晉
此葬晉侯也而不書諱之也按成公在晉親送景
公之葬魯人辱之故諱而不書不論諸侯在不在也
還從傳為是季氏私考歴考晉之諸君其葬期恒
速惟文公五月而葬其餘諸公則皆止三月又其國
事之常也今景公之喪正當國家無警豈其幾及一
年而始葬乎苟欲留公送葬則至季秋而事已畢矣
何必又止五月邪盖晉之留公乃善意也自晉反汶
陽之田於齊其心不能無歉於魯而魯人事晉不改
於初厲公新立銳志報秦而孫林父獻謀又將圖狄
欲合諸侯非魯不可故久留示好以致殷勤通情欵
而服貳闢遠之謀亦密以為託矣故公既歸而郤犨
即來報聘其意豈有不善哉然以國君不能自立為
人役而不知恥止之送葬則欣然獨留雖諸侯事天
子未有是禮也故於葬晉景公沒而不書盖魯史亦
以為諱使若不為送葬留公者然而在外留連逸遊
忘反其失亦具見矣
冬十月
十有一月春王三月公至自晉
晉侯使郤犨來聘(且蒞盟)己丑及郤犨盟
夏季孫行父如晉
因晉厲新立報郤犨之聘且往蒞盟也
秋叔孫僑如如齊
季氏私考自蟲牢以來晉復與齊相厚故魯亦親齊
而十四年如齊逆女之議始於此矣
冬十月
十有二年春周公出奔晉(周公不繫之宰見其不兼冢宰而權輕也)
季氏私考是時尹子單子專政三公無權而周公又
不能以禮立身猶將求利故為其所輕而至於見逐
自周公奔而尹子單子劉子相繼出會諸侯肆無忌
憚又不若蘇子時猶有畏心矣又云周公楚與伯
輿爭政但所謂伯輿者不知為何人而周之政權方
在尹單偪周公者必不在他族或結黨相排則未可
知耳
夏公會晉侯(厲)衞侯(定)于瑣澤
家氏曰晉楚相成關係不細春秋略而不書豈無意
乎盖春秋所以外蠻荆者乃帝王御外之道猾夏則
禦之無王則伐之未有舉中國之大而求與蠻荆為
盟好者也齊桓之與楚討而服之晉文之與楚敗而
却之而覇者之職舉矣晉自靈成君昏闇而臣惰偷
以避楚為得計至是因俘纍以通意遂交聘而為成
晉固苟求安佚而楚實怙其強大略無息肩之意後
三年渝盟伐鄭無所恤也又其後宋向戌復持弭兵
之說為盟而長楚遂使中國諸侯北面於荆楚之庭
申之會冠屨倒置其禍端實兆於此故瑣澤之會書
法如此不與晉為此會也王氏經世按左氏傳全
然與經不合經之所書會于瑣澤者晉魯衛也傳之
所載則宋合晉楚之成盟于宋西門之外者是晉人
宋人楚人也而如晉聽成會于𤨏澤者又鄭伯也非
衛侯也魯又初不與也不知何年之事而左氏誤附
焉其不足信明矣趙氏謂此若實事則無不告諸侯
之禮經不應不書也盖舊說有晉令鍾儀歸求成事
竟不集左氏遂誤而附會為此傳耳西亭辯疑劉
氏曰瑣澤之會本以合晉楚之成也今楚不至魯衛
是會何邪且合晉楚者宋也宋亦不與又何邪按劉
氏辯折左氏之誤是矣但不解此會何為盖晉侯初
立合魯衛于瑣澤將以伐秦也故明年使郤錡來乞
師前目後凡知為伐秦必矣
秋晉人(厲)敗狄于交剛
是年交剛僖三十三年敗箕昭元年大鹵陳氏曰中
國敗夷狄不書唯書晉者皆病晉也晉率天下以攘
夷狄存中國也前年狄侵齊去年狄侵衛而晉不救
於是伐晉盖僅而勝之也高氏曰此狄盖白狄九
年秦狄伐晉此先敗狄而後伐秦是知報九年役也
按左氏謂狄侵晉晉敗之然交剛乃狄地狄果侵
晉而晉乃敗之於狄地即窮追能然耶陳氏謂晉區
區爭地於羣狄自宣成間已然此與高說似近之而
左氏之說非也
冬十月
十有三年春晉侯(厲)使郤錡來乞師
按乞師乃晉自貶伯體本詞卑如此爾非春秋為之
貶其詞如胡氏所云特書曰乞也季氏私考郤錡
克之子晉卿也晉欲伐秦而卑辭下魯如此可見昔
止公本善意晉每征伐常遣使徵兵不待求也厲公
之時於魯屢言乞師者盖晉失諸侯人心懈怠魯為
人望苟有難意恐諸侯亦且有辭故特使貴卿卑辭
以求之而於他國禮必執謙威令不及往日矣乞師
於魯亦以東方諸侯託魯也
是年郤錡十六年欒黶十七年荀罃十八年士魴
屬詞凡徵師諸侯以伐叛討貳乃伯者之義所得為
晉至厲公諸侯每貳於楚於是將伐秦伐楚恐伯令
不足以風動列國故五年之中三遣貴卿乞師於諸
侯悼公初立亦襲其禮盖晉之伯業日卑矣
三月公如京師
季氏私考朝必於王見必以日如公朝于王所言日
是也書三月公如京師而不言朝於王是過而不朝
也若果朝王者則當於公如京師之下書某日朝于
王矣諸侯至京師禮無不朝者必天子辭焉諸侯習
為故常遂不入王城王靈益不振矣
夏五月公自京師遂會晉侯(厲)齊侯(靈)宋公(成)衞侯(定)
鄭伯(成)曹伯(宣)邾人(定)滕人(文)伐秦
季氏私考遂者急於後事之辭云自京師則非至京
師而始為會明矣其道由函谷關入東諸侯之便也
秦至僖公時始與晉文公敗楚城濮而預於温翟泉
之盟然皆序於諸小國之下及文公卒而始與晉抗
其後互相報復兵革相尋宣成之間秦勢漸盛故十
一國盟蜀推楚主盟而秦則偃然序於宋陳諸國之
上矣既而乘晉之衰遂與白狄伐晉此晉人之所痛
心而未克逞志者也厲公初立銳意報秦欲集人心
則善魯以厚其禮欲資兵力則乞師以卑其辭經營
二三年間亦唯伐秦一事而已然而内無用賢厚本
之政外失反已息爭之方而徒欲以威制強國卒亦
何以服秦哉
曹伯廬卒于師(宣公卒成公負芻立負芻欣時皆宣公庶子高氏曰非戰死也死于行爾榖梁)
(以為閔之者非)
秋七月公至自伐秦
孫明復曰不以京師至者明本非朝京師也
冬葬曹宣公
十有四年春王正月莒子朱卒(即渠丘公卒犂比公密州立)
夏衞孫林父自晉歸于衛
衞侯如晉晉侯強見孫林父焉又使郤犨送之以歸
其挾晉令而歸乃事實為尤著者也王氏經世按
林父此年歸國襄十四年逐衛獻公立公孫剽其冬
會于戚而不能討二十五年獻公入于夷儀二十六
年林父入于戚以叛晉會澶淵反為林父討衛疆戚
田取衛西鄙懿氏六十以與孫氏此晉黨孫氏之本
末也歸易詞也自晉奉之故也季氏私考林父奔
七年矣而田禄未收故歸不稱復不惟宗強亦以晉
之庇也然林父所以久不得歸者衛定公尚能為主
不之聽耳是冬衛定公卒此時必已有疾故晉人奉
之而歸強臣介恃大國而不知有君晉實為之也何
以為盟主哉
秋叔孫僑如如齊逆女
公即位十有四年迄今始娶豈亦主娶齊女而待年
未及歟
鄭公子喜帥師伐許
季氏私考許之棄晉從楚久矣鄭伯始因晉伐而伐
許繼因晉執而圍許皆以許不圖救也至是鄭方從
晉則遂恃晉而陵許矣晉覇失道而不知所以恤鄰
服貳許安得不遷葉以依楚乎又云鄭伐許而楚
不救者是時楚方以備吴為急姑待而徐舉也故明
年六月楚始伐鄭
九月僑如以夫人婦姜氏至自齊
按稱婦有姑之詞以是時宣夫人穆姜尚在也以者
不待公逆而徑以之至於國也僑如以卿逆未為失
禮但不待君迎於所館而輙以之至國此則為非正
爾
冬十月庚寅衞侯臧卒(定公卒子獻公衎立)
秦伯卒(桓公卒子景公立)
十有五年春王二月葬衛定公
三月乙巳仲嬰齊卒
胡傳嬰齊者公子遂之子公孫歸父之弟也歸父出
奔齊魯人徐傷其無後也於是使嬰齊後之故書曰
仲嬰齊以弟後兄此可謂亂昭穆之序失父子之親
者以後歸父則弟不可為兄嗣以後襄仲則以父字
為氏亦非矣劉炫曰仲遂受賜為仲氏故子孫稱
仲氏是也啖助曰時有叔肸子公孫嬰齊此故稱
仲以别之問書仲嬰齊與叔老無異矣何以見譏
其為兄後乎茅堂胡氏曰嬰齊乃公子遂之子當稱
公孫今魯人以之後歸父書曰仲見其以父字為氏
可謂亂昭穆之序矣何氏謂不言仲孫明不與子為
父孫也按魯自有仲孫蔑叔孫豹故叔彭生叔老
不言叔孫則仲嬰齊宜亦不書孫矣季氏私考謂
嬰齊乃歸父弟之子而遂之孫又謂歸父字子家其
孫以王父字為子家氏本非無後者據君薨家遣之
說東門氏逐之之說則歸父果已無後於魯矣以弟
後兄自是魯人差失處胡傳說是不必更為鑿說也
癸丑公會晉侯(厲)衛侯(獻)鄭伯(成)曹伯(成)宋世子成齊
國佐(靈)邾人(定)同盟于戚
季氏私考晉景之時諸侯已貳厲公新立不能以德
撫綏而即以伐秦為事大合諸侯遠勞師衆人心又
解體矣故復合諸侯以盟戚焉戚衛地即孫氏之邑
也孫氏出衛武公至林父八世則其受戚久矣去年
林父歸衛晉即就戚而同盟亦以親林父也
晉侯(厲)執曹伯(成)歸于京師
季氏私考自晉文執衛侯外凡執人未有不歸京師
者晉厲豈獨不能專治曹哉為王執也盖晉侯伐秦
諸侯雖不朝王然必私致禮焉曹宣公以疾卒禮不
能備王必以此言於晉故厲公親執曹伯于會以歸
京師曹宣已死責及嗣君此正周之失君道處直書
而義自見矣曹伯不名無所屈辱之詞也按曹伯
執而歸于京師之時諸侯將立子臧子臧為欲守節
而逃則負芻殺太子事决無有有則子臧之讓國非
宜矣以此知季氏私考執曹伯乃為王執理容有之
而左氏殺太子之說非也今取西亭辯疑胡忠簡一
段明其事如左西亭辯疑胡忠簡曰曹伯之罪於
經無據左氏謂曹伯卒公子負芻殺太子而代之若
然則負芻殺未踰年之君與齊商人弑舍罪均矣安
得略而不書又曰會于戚討曹成公果討之安得更
與同盟邪
公至自會
夏六月宋公固卒(共公卒子平公成立)
楚子伐鄭
傳遂侵衛及首止鄭子罕侵楚取新石季氏私考
趙鵬飛氏曰前年鄭公子喜無故而伐許許楚之與
也鄭晉嘗伐許而楚不問以鄭亦在楚耳今鄭從晉
而伐楚之與國楚能不惡鄭乎故楚子伐鄭為許也
鄭有以招之也
秋八月庚辰葬宋共公
季氏私考宋共公卒不書曰非訃也宋近於魯而共
公又魯宣之婿何以不訃乎宋亂故也盖宋昭公時
華氏之族逐蕩氏而蕩山者意諸之子也故因共公
之卒而與桓族謀逐華氏諸大夫不協國内不靖故
不訃喪也然魯以共姬之親雖不來訃亦遣人吊之
魯使往弔即已知其葬日而會者如期而往故葬則
書日也三月即葬必共姬以嗣子幼弱羣臣交爭恐
有他變而急於襄事如此喪禮之苟可知矣
宋華元出奔晉宋華元自晉歸于宋宋殺其大夫山宋
魚石出奔楚
宋殺其大夫山山即蕩澤司城意諸之子稱國以殺
而山不書氏不書氏所以别其非無罪以不氏見其
罪則稱國者有司法守之辭也魚石公子目夷曾孫
胡傳元之出奔晉與歸于宋皆不省文者著其正
也書之重詞之複必有美惡焉詞繁而不殺所以與
之也以不賴寵而出奔以國人與晉皆許之討而後
入正可知矣按魚石之自止元於河上也畏其挾
晉援以討而桓氏皆無祀於宋也其既許元討山而
終不免於去也為與山有親而嘗同惡恐見及也但
所奔在楚而宋中國要樞為楚所欲爭致其助魚石
入彭城釀成他日之大禍則魚石之罪大矣春秋所
以不登叛人深罪之以此
冬十有一月叔孫僑如會晉士燮齊高無咎(固之子)宋華
元衞孫林父鄭公子鰌邾人會吳于鍾離(季氏私考鍾離古嬴姓子)
(爵國名晉屬淮南郡隋唐為濠州即今鳳陽府臨淮縣地故城在舊府城東六里西近州來杜元凱曰鍾)
(離楚邑淮南縣盖其地在淮南夀夢時吴楚是也以此為界杜佑所謂锺離互為吴楚之邊邑)
吴以號舉本其夷狄之恒稱爾私考又云前此八
年吴伐郯入州來聲勢已可畏而中國又方病楚故
皆俛首親吴以鍾離為吴之界使楚畏敵緩於北爭
雖屈於強夷而不計也晉霸之不振可知趙鵬飛氏
曰晉欲得鄭當先制楚制楚當先結吴楚忌吴之斷
其後必不敢長驅鄭郊此說得其意矣王氏經世
按先儒因再書會而生外吴之說其實諸國之大夫
先相約集而後會吴于鍾離春秋據事直書耳若曰
外吴獨不外楚乎會楚何以不殊會也趙氏謂再會
亦非是兩番會合但只於此一地而先相約會然後
會吴云爾
許遷于葉
王氏經世按許此年遷葉昭九年遷夷十八年遷白
羽定四年遷容城皆避鄭也又二年卒滅于鄭
十有六年春王正月雨木冰
高氏曰雨着木而成冰上温而下寒也後世此異多
應在大臣
夏四月辛未滕子卒(文公卒成公原立)
季氏私考此滕子左氏以為文公然孟子時亦有滕
文公不應祖孫同諡雖當時諡法已廢孫諡與祖同
者容或有之然亦微有所别如晉文侯諡文而重耳
亦諡文公是以公别於侯也魯齊姜諡齊而歸氏亦
諡齊歸是以歸别於姜也今滕有二文公則其後世
子孫將何以别稱謂乎左氏所傳必誤也
鄭公子喜帥師侵宋
傳楚子自武城使公子成以汝隂之田求成于鄭鄭
叛晉子駟從楚子盟于武城夏鄭子罕伐宋宋將鉏
樂懼敗諸汋陂鄭人覆之獲將鉏樂懼衛侯伐鄭至
於鳴雁晉侯將伐鄭楚子救鄭季氏私考宋魚石
在楚故鄭為楚侵宋將返魚石也高閌氏曰鄭服中
國五年矣至是附楚為楚加兵於宋故書侵自是與
楚同病中國諸侯之兵無寧歲矣
六月丙寅朔日有食之
晉侯使欒黶來乞師
季氏私考左氏傳曰晉侯將伐鄭欒黶來乞師程正
叔曰時以叔孫僑如將作難故師出後期高閌氏曰
晉失覇主之義不足以令諸侯恐諸侯厭惡伐鄭之
役特使卿來乞師實欲公親行耳今按晉之乞師託
魯最重而欒黶之來執禮亦卑他國視魯以為進退
則魯公之不至晉怒獨重矣
甲午晦晉侯(厲)及楚子(共)鄭伯(成)戰于鄢陵楚子鄭師
敗績
胡傳不書師敗績以其君親集矢於目而身傷為重
也當是時兩軍相抗未有勝負之形晉之捷也亦幸
焉耳幸非持勝之道范文子所以立於軍門有聖人
能内外無患盍釋楚以為外懼之戒乎楚師雖敗其
勢益張晉遂怠矣卒有欒氏之譖而誅三郤國内大
亂聖人備書以見行事之深切著明也季氏私考
鄢陵鄭之東南鄙也晉以孤軍越其國而與楚相接
於此晉固未及伐鄭而楚亦未及救也盖晉將伐鄭
鄭人聞有晉師使告於楚晉師濟河聞鄭引楚師將
至急趨爭利遂遇鄢陵勇於一戰晉吕錡射楚共王
中其目而薄楚於險因以致勝耳晉伯中衰厲公
敗楚鄭于鄢陵鄭猶不服三請王臣會伐鄭而鄭從
楚益堅王氏經世按中國勝楚者城濮鄢陵二戰
而已城濮之勝文公之治國訓武經營有年一戰而
霸猶且不喜而憂知一勝之未可恃也厲公鄢陵之
捷豈其成謀不愆於素哉亦幸而已一勝之後無以
居之如後此聽僑如之譛而拒魯公舍行父聽公子
茷之譖而殺三郤反不為晉國之福也范文子盖知
之矣
楚殺其大夫公子側
按楚共身在行間以罷卒致敗而殺司馬側異於秦
穆之不替孟明矣嬰齊以令尹將左軍而與側相惡
致有此敗殆亦不得無罪也故稱國以殺見君大臣
同責云
秋公會晉侯(厲)齊侯(靈)衞侯(獻)宋華元(平)邾人(定)于沙
隨不見公
胡傳沙隨之會晉不見公是魯侯之大辱深可恥焉
者矣曷為直書其事而不諱乎曰春秋伸道不伸邪
榮義不榮勢正已而無恤乎人以仁禮存心而不憂
横逆之至者也沙隨之會魯有内難師出後期所當
恤者晉人聽叔孫僑如之譖怒公而不見曲在晉矣
魯侯自反非有背仁棄禮不忠之咎所以直書而不
諱也季氏私考是時季孫行父當國而仲孫蔑以
賢為輔故二卿皆以賢稱僑如忌之欲使得罪於晉
故搆於君母將為内難以致師出後期因而譖之耳
魯侯自反非有大咎晉聽僑如之譖不明甚矣春秋
直書不見公以明曲不在公也
公至自會
公會尹子(成公)晉侯(厲)齊國佐(靈)邾人(定)伐鄭(是役也晉猶以僑如)
(之譛不使公與其事)
傳知武子以諸侯之師侵陳遂侵蔡諸侯遷於潁上
鄭子罕宵軍之宋齊衛皆失軍季氏私考自此以
後厲公凡三伐鄭而皆有王臣與焉以鄢陵之役徵
兵不至故假王臣為重以脅諸侯耳然而諸侯之兵
終不合一其末猶至於荀罃乞師非由厲公無服人
之德哉
曹伯歸自京師
傳曹人復請於晉晉侯謂子臧反吾歸而君子臧反
曹伯歸子臧盡致其邑與卿而不出公羊傳執而
歸者名曹伯何以不名而不言復歸于曹何易也其
易柰何公子喜時在内也公子喜時在内則何以易
公子喜時者仁人也内平其國而待之外治諸京師
而免之其言自京師何言甚易也盖即曹伯歸之易
所以歸其美於喜時也
九月晉人執季孫行父舍之于苕丘
冬十月乙亥叔孫僑如出奔齊
僑如自此不經見盖終于齊而不復返也高氏曰
季孫得釋將與公偕歸故僑如懼罪而出奔魯人立
其弟豹以為叔孫後是謂穆叔
十有二月乙丑季孫行父及晉郤犨盟于扈
高氏曰沙隨之會既不見公伐鄭之會又不得與而
國之宗卿於是見執公彷徨於外以求自明於晉僅
能使僑如見逐季孫受盟而公免於難焉方秋而出
盡冬而歸始以伐鄭出會而不得與乎其事君辱臣
執亦國之深恥也及公之歸不可以伐鄭致故託曰
至自會以見公之不與於伐鄭也
公至自會
初行父之見執也公待行父偕歸焉既而行父從公
歸故雖見執而以從公歸則不書至舉公為重也
乙酉刺公子偃(偃宣公之子而成公之弟也)
屬詞穆姜僑如之謀公子偃所不知雖加之罪而事
不可書故但言刺而已穆姜指偃與鉏曰是皆君也
盖欲激公使逐二家非真有廢立之意季孫歸而殺
偃遷怒也不及鉏鉏幼公不忌也
十有七年春衛(獻)北宫括帥師侵鄭
傳鄭子駟侵晉衛北宫括救晉侵鄭則此師盖晉命
也
夏公會尹子單子晉侯(厲)齊侯靈宋公(平)衛侯(獻)曹伯
(成)邾人(定)伐鄭
傳楚子重救鄭師于首止諸侯還
六月乙酉同盟于柯陵
謀復伐鄭也
秋公至自會
伐鄭而以會致伐無功恥言之也
齊高無咎出奔莒
季氏私考高國既去崔氏則事權自己出矣然慶克
者崔氏之黨也而無德以服之安得不致其譖害乎
此高無咎國佐所以不能自保而崔氏於是復進矣
九月辛丑用郊
九月夏之孟秋不卜日不卜牲而強用其禮焉故曰
用郊胡傳郊之不時未有甚於此者也故特曰用郊
用者不宜用也屬詞用郊者用其禮以祈福而不
為農事也成公以國有内難君臣外見執辱而頻年
出師未已故竊天子類造之意用郊祀以告事而祈
焉在魯郊中尤為僣妄此用郊之非禮也
晉侯使荀罃(首之子是為知武子)來乞師
冬公會單子晉侯(厲)宋公(平)衞侯(獻)曹伯(成)齊人(靈)邾
人(定)伐鄭
傳庚午圍鄭楚公子申救鄭師于汝上諸侯還孫
明復曰鄭與楚比晉厲三假王命合諸侯以伐之而
不能服中國不振可知也
十有一月公至自伐鄭
壬申公孫嬰齊卒于貍脤
盖從公伐鄭還而道卒也
十有二月丁巳朔日有食之
邾子貜且卒(定公卒宣公牼立)
晉殺其大夫郤錡郤犨郤至
季氏私考郤錡郤克之子郤犨之從姪而郤犨則郤
至之伯父也欒郤自傾危趙氏之後權勢日張而郤
氏一族三卿尤為強盛不惟胥童惡之雖欒氏素為
黨者亦忌之矣况厲公以寡恩輕聽之君䜛言安得
不易入哉故謗一至而胥童等遂奉君以攻郤氏盖
執之而治以國法也故稱國然郤氏雖多怨而未有
必誅之罪也故不去其大夫左氏所載長魚矯等以
戈殺三郤則是國人亂殺之辭非稱國以殺之意也
孫明復曰君之卿佐是謂股肱厲公不道一日而
殺三卿此自禍之道也誰與處矣故列數之以著其
惡
楚人滅舒庸
楚敗鄢陵之後舒庸有異志於吴故楚滅之
十有八年春王正月晉殺其大夫胥童(克之子甲父之孫)
季氏私考胥童既致三郤於死遂欲併害書偃則生
亂之道也故書偃得以亂國為辭而致胥童於國法
王氏經世杜氏曰厲公以私欲殺三郤而三郤死
不以無罪書書偃以家怨害胥童而胥童受國討文
明郤氏失民胥童道亂宜其為國戮也吴澂氏曰
殺胥童者書偃也而書國殺盖二子當國而以國法
殺之也然殺胥童書偃之私也故不去其大夫
庚申晉弑其君州蒲
屬詞告不以名氏故但稱國以弑必弑君者當國國
人皆逆賊之黨故無能以名氏告者若欒書中行偃
是也愚謂𫝊使程滑弑之使字誤盖書偃執公將易
置其位而滑遽弑之廢公是書偃意弑公非書偃意
其來告也不具弑者名氏故魯史因而書國聖人亦
因之為此若果使滑弑則豈可輕縱如此耶主張氏
說為是張氏曰書偃晉之世臣以社稷為心可以行
易位之權而程滑遽弑之故不言二卿分其惡於衆
也廬陵李氏曰晉伯在靈成景厲之世其權卑於
列國矣楚莊乘晉之衰其事進乎方伯矣然春秋書
伯在晉不在楚者存中國也自文六年盡成十八年
凡四十九年為靈成景厲之繼伯先儒李氏曰靈公
政墮柄分無抗伯業之志成公力弱事淺無伯諸侯
之權景公心勞謀舛無制中夏之略厲公外強中乾
無服人心之道四君雖執夏盟非復文襄之舊矣靈
公以少主蒞強卿上驕下肆楚始爭鄭盖將嘗試
晉政於是有狼淵之師此非細故也而救鄭之役止
書晉人衛鄭欲介魯以求通盖未忘晉德於是為沓
棐之會此關大勢也而新城之盟晉侯不出扈之盟
曰討齊難扈之會曰平宋難盖君臣之大倫人道之
不可廢此豈常變也或求賂以免或無功而還范山
曰晉君少不在諸侯北方可圖也夷狄謀取其伯方
且沈溺宴安厚斂以雕牆輕殺以愎諫欲不亡得乎
故曰無抗伯業之志也成公若有其志矣内難甫靖
履國未長四年而後始出偏師以侵陳黑壤與扈二
會僅能再合列國而已黑壤以服鄭扈以服陳亦庶
幾改物也然始之不能有為者凡數年外而楚人三
歲三伐鄭晉無攘却之謀内而鄭子家弑君晉無討
賊之刑諸侯何所觀焉故曰無主諸侯之權也景公
若能收其權矣規模失序徒勤諸侯不能首合與國
大修同盟以治即異之黨使楚人得號令于辰陵乃
且亟會櫕函求山後戎狄以為先務是孰緩孰急也
不能謀少西氏之逆以誅陳之惡使楚得行方伯之
事方且修房帷一笑之憾興大師以伐齊得已不已
孰重孰輕也不能統一六師蒐繕卒乘以一矢遺楚
使邲不振旅為中國羞乃伐廧咎如滅赤狄哆然言
功是孰害孰利也蟲牢馬陵于蒲晩年三會竟莫駕
楚故曰無制中夏之略也厲公若有其略矣德薄而
多大功慮淺而數得志觀厲公不特純以汰心行之
亦假義飾譽者也歸于京師而後正曹負芻之罪請
於王官而後進駕鄭之威此類可欺世自掩矣晉之
所忌曰楚曰吴曰秦曰狄厲公自交剛敗狄而狄服
會京師伐秦而秦恐戰鄢陵勝楚而楚弱會鍾離通
吴則吳成四鄰無釁而諸侯反貳是以沙隨辱魯猶
未快也而求多季孫柯陵伐鄭猶未已也而再厪單
子諸侯無患而蕭墻反危是以三郤之誅成而匠麗
之難萌故曰無服人心之道也
齊殺其大夫國佐
西亭辯疑四明程氏曰按左傳齊殺其大夫國佐以
榖叛故非也如國佐以榖叛則當書曰齊人殺國佐
與晉人殺欒盈同一辭不得言齊殺其大夫矣且叛
逆而立其後又寧有是理哉季氏私考國佐書大
夫則左氏所謂棄命專殺以榖叛者乃當時文致之
辭也若夫怙權賣直而為人所忌則誠有之耳李廉
氏曰此為齊崔慶專國之始事也王氏經世按是
時齊有慶克實通於聲孟子靈公入孟子巧言刖鮑
牽逐高無咎既盟國佐而復之而又殺之故稱國以
殺罪累上也國勝何罪又殺諸清慶克死未正其討
又秩其子刑賞如是宜乎慶封稔禍政歸陳氏也歟
公如晉
悼公立而朝之也
夏楚子(共)鄭伯(成)伐宋宋魚石復入于彭城
胡傳此伐宋以納魚石其不曰納宋魚石于彭城何
也劉敞曰不與納也大夫失位諸侯納之非正也大
夫不世也其言復入者已絶而復入惡之甚者宋魚
石晉欒盈是矣孫氏曰此楚鄭間晉之變伐宋取
彭城與魚石守之以逼宋也其曰宋魚石復入于彭
城者不與楚鄭伐宋取邑以與宋叛臣也故以魚石
自入犯君為文王氏經世按楚為是舉非直納宋之
叛臣其意尤在隔吴晉之道也晉之通吳盖懼吴楚
之合而為患于中國也是時楚方張而吴亦始大楚
莊之世嘗盟吴越非直欲服屬之亦以已爭衡于中
國而虞其為患於後也而吴人之氣不為楚下故晉
用申公巫臣之計因而離之教之乘車教之叛楚吳
楚爭強中國之利也吴既通晉明年遂興鄢陵之師
大敗楚鄭吴興楚之肘下楚氣奪矣晉得吴不附楚
晉得氣矣夫晉齊諸國不但中夏禮義聲名文物之
所在亦自古形勝之區武勇強力之地也而顧患吳
楚者諸夏處極盛之後文繁物夥漸生驕惰豢養之
積雖強勇變為脆弱而蠻夷戎狄崛起僻陋鼓其全
銳以乘中國之衰所以能為吾敵也荆楚地大人悍
與中國襟帶相接故窺便乘利為患最劇若吴則阻
隔江海非中國引之豈能長驅於中國哉中國用吴
牽制楚後實為得筭惜不善用之而晉悼之後中國
道消遂至以所以長楚者而長吴也宋天下之樞居
晉楚吴三強之間楚今有事於宋非慮及此而欲以
杜吴晉相通之道歟
公至自晉
晉侯使士匄(燮之子是為范宣子)來聘
即位而拜朝也襄陵許氏曰公朝始至而聘使繼至
晉悼之下諸侯肅矣此列國之所以睦而叛國之所
以服也
秋把伯來朝
問晉故公以晉君語之把伯於是驟朝于晉而請為
婚後晉以悼夫人故合諸侯城把又使魯歸把侵田
於是把文公來盟屬詞把君始終稱伯把君自貶
抑之意稱於他國皆然其間或稱子者為魯人所卑
也然把自桓公而後稍能自強既昏於晉世從盟主
征伐雖不朝魯而終春秋六君魯皆會其葬不敢侵
暴之矣
八月邾子(宣)來朝(邾宣既立故來朝)
築鹿囿
盛暑為此其縱欲勞民可知
己丑公薨于路寢
廬陵李氏曰成公在位十有八年自鞌戰以後汶陽
未歸之前魯事晉甚謹自汶陽歸齊之後魯之於晉
嫌郄已主然方其事晉也東讎於齊南屈於楚丘甲
作而兵政變四卿將而公室弱魯已無一事之可取
矣及其得罪於晉也會葬而見止來聘而及盟沙隨
困苕丘執而辱於外僑如䜛夫人失德而亂於内魯
自隠公以來未有如是者也及其末年幸悼公之興
國家無事而又一時諸臣如季文子孟獻子子叔聲
伯臧宣叔臧武仲皆賢智之資故能維持協贊以綏
内難不然魯盖不可為矣先儒李氏曰四卿得志於
齊僅能免二鄙之侵而十年三朝三聘於晉不能免
沙隨苕丘之辱如京師似可求尊周之名而會盟于
蜀莫掩背華之失成公得不救失而不知其非也斯
言信哉季氏私考成公柔弱之君也以世適嗣位
四鄙未嘗被兵國亦可謂無事矣特以季孫行父當
國聽其與叔孫僑如比周始則倚晉以報齊既而從
楚以背晉既又事晉以致諸侯憚於強而不能自立
者也故韓穿之言汶陽唯唯承命而卒歸于齊為國
如此何以善後所賴仲孫蔑賢臣夾輔而季孫亦漸
信向焉故二卿卒為僑如所忌而郤犨之譛幾於危
國非有子叔聲伯委曲營救則僑如不以罪廢而魯
政將盡移矣子叔聲伯之賢亦蔑之徒歟自是專意
向晉而中國亦多賴之成公所以國體無失而正寢
克終者安得不謂蔑之賢所致哉
冬楚人鄭人侵宋
傳晉侯師于台谷以救宋楚師還季氏私考楚本
欲圖宋者也恃彭城有魚石無擬其後者則又與鄭
侵宋矣
晉侯使士魴(士會子士燮弟)來乞師
季氏私考李廉氏曰晉厲公乞師三郤錡為伐秦欒
黶為戰楚荀罃為伐鄭厲公不德人心未服矯以求
諸侯也晉悼之乞師一士魴為救宋悼公初興覇事
未定謙以接諸侯也
十有二月仲叔蔑會晉侯(悼)宋公衞侯(獻)邾子(宣)齊
(靈)崔杼同盟于虚朾
屬詞晉悼公初立楚納宋魚石于彭城又侵宋悼公
會諸侯于虚朾以謀救宋時成公薨未葬故魯獨以
大夫往齊以遠故使崔杼季氏私考曰悼承厲之
衰人心方散曹滕諸國多不至晉皆懷柔之而已但
即見在者推晉主盟然悼有成伯安強之志是以雖
當衰弱之餘而諸侯復合伯業復興焉
丁未葬我君成公
春秋事義全考卷十
