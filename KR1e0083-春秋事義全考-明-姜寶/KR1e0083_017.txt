春秋事義全考後䟦
春秋事義全考乃鳳阿姜太史公所著以行於世者也
公少負竒抱博綜羣籍魁南宫歴官大司寇即宦成猶
志春秋不輟每公餘輒按經蒐傳齬者駁闕者補積春
累秋輯成而名之曰事義全考(弼)嘗負笈侍遊吳門得
聞其槩乃今李侍御諸君有深契焉卷分十六帙為之
剞劂以永世世弼抵金陵始克覩其全每章章讀輙章
章嘆曰自漢來譚春秋者亡慮數十家言人人殊即康
侯說著頒置黌宫豈無闕齬者有未盡耶士習相沿久
矣疇肯一正之公獨抱遺經索奥典諸所發明炳炳足
稱大義有味哉俾傳註之未備者具備考究之未詳者
獨詳素王心法昭昭然與海内士共知之以補康侯之
未逮者非淺尠也紹往開來詎不為魯史全經一快藉
令康侯而作必為公首肯稱謝矣(弼)何似亦業是經嘗
謬為續義為或問以酬夙志脫也早獲覯焉(弼)當安享
其成二十年探討之力可勿事矣卓彼先覺示我周行
此誠大雅宫商宜奏之清廟以和人神者也如(弼)云云
瓦缶耳敢列之堂下哉仰企法門方圖退舍第沐公德
教有日誼難默默不揣僣次一言敬附之簡末以誌誦
法之私云淳安鄭良弼撰
春秋事義全考後跋
