春秋大事表卷三十三
國子監司業顧棟高撰
吳楚交兵表
聞之敵在千里者患生于有象敵在肘腋者患發於
不虞楚以方城為城漢水為池天下莫之與抗而吳
卒入郢吳破楚勝齊敵晉威行於中夏而越以入吳
此如猛獸之畏鼷鼠巨木之畏蝎䖝獨是吳自分封
以來數百年入春秋常服屬于楚至夀夢而遂不可
制說者謂此是申公巫臣教之似矣而猶未詳其利
害之實也余嘗究觀左氏而知吳地水行其性不能
以陸故其會晉也于蒲則不能至于鍾離而後至于
雞澤則不能至于戚而後至晉侯徵平邱之會吳以
水道不可辭哀九年儆師伐齊則先溝通江淮矣十
三年會晉黃池則闕為深溝于商魯之間矣是知吳
不能一日而廢舟楫之用也然以此與楚角則萬萬
不能勝何則舟楫之用在江湖而長江之險吳楚所
共楚實居上流故其用兵常棄舟楫之用而争車乘
之利最其前後數百戰鳩兹之役則楚勝而吳之報
之也伐楚取駕朱方之役則楚勝而吳之報之也則
取楚棘櫟麻蓋舍其習用之技而常從陸路瞰其東
北以避楚長江直下之險當其舍舟淮汭自豫章與
楚夾漢也贏糧越險深入内地蓋用蔡人為嚮道而
又得子胥伯嚭報仇死戰之士孤軍單進轉戰千里
自非熟練車乘不能為用然後知巫臣之教吳其患
在楚數十年之後非止一時之疲于奔命而已也向
非巫臣教吳以乘車射御則楚軸轤之師從漢口順
流而下譬如屋上建瓴水而注之地而吳以舟師仰
攻勢必不勝向之甘于役屬者職是故耳夫吳之争
州來也凡七十年三用大衆而後奄有其地盖亦欲
去江路而阻淮為固扼楚咽喉為進戰退守之資故
日後以季子賢人撫柔之復遷蔡以實之其舍舟淮
汭直走漢濱蓋逆料楚瓦不仁勢必離散亦必先于
此用重兵屯守據險設伏為歸路計故楚司馬戌議
悉方城之外以毁其舟還塞城口當日其計不行就
令得行而吳必有與敵以不可勝者不然吳之全軍
且如覆釡無噍類矣闔閭君臣豈肯出此萬死不顧
一生之計哉嗚呼古之善戰者常因地以制宜隨時
以適變吳舍舟用車而卒破楚晉毁車用卒而能勝
翟至戰國而趙武靈王胡服騎射後世遂用為長技
而車戰且成古法不可用唐房琯一用之而敗明孫
傳庭再用之而亦敗矣古今之世變豈可一律論哉
輯春秋吳楚交兵表第三十三
春秋吳楚柏舉之戰論
春秋吳楚柏舉之戰子常濟漢而陳自小别至于大别
孔穎達曰小别當在大别之東蓋子常自小别與吳戰
退而至大别明其自東而漸西也高江村駁之曰以地
形考之大别在漢陽小别在漢川柏舉在麻城漢川在
漢陽之西北百七十里麻城在漢陽之東北與孔說正
相反蓋孔誤也余案高氏之言信矣獨是吳在東楚在
西楚子常三戰不能勝吳吳無緣有退歸而東之理故
孔氏有此臆斷然余嘗反覆考之而知其所由然也蓋
吳當淮汭即舍舟自豫章與楚夾漢漢即今之漢口淮
汭即今之夀州自夀州至漢口九百餘里懸師深入餉
道不繼此亦如齊莊公之伐晉入孟門登太行苐欲蹂
踐其内地以矜威武耳此時非果有破都滅國之謀也
故其戰常且鬭且却欲退歸淮汭以收師而返𫝊云自
小别至于大别庚午陳於柏舉從小别至柏舉東移凡
三百里則其志可知矣且司馬戌議毁舟而還塞城口
世以為善計然余謂闔閭君臣不應獨愚至此古之善
為兵者過險必令搜山沿途常為設伏一以防敵之邀
截一以為己之應援故亞夫之入滎陽也先使搜人於
淆澠之間得之陽明之攻宸濠也先搜城外伏兵當吴
兵平行至城口覩其地形阨隘料楚人必有塞斷以阻
其歸路者必多置銳卒據險設伏以為歸師接應之計
故夫概請戰不許而日夜引楚兵近東意欲誘入伏中
還師合擊以取勝此闔閭本謀也至柏舉之戰夫概不
請命而以其私卒先死大破楚軍逐北千里幾至滅國
此則楚之失算亦屬有天幸而闔閭君臣萬萬計不及
此也然則小别大别之戰其自西而趨于東也復何疑
乎當日為楚之計者苐當嚴兵固壘勿輕與戰淹至旬
日吳必倦怠欲歸正不必為毁舟與塞城口之計但以
重兵徐行駈之縦令過險待其争舟而濟然後縦兵追
擊可以大勝故當日楚之失計在速戰尤在楚昭輕棄
國本逃竄狼狽人心驚惶遂至宗社失守使子常雖敗
而昭王固守郢都屹然不動徐令楚之城邑堅壁清野
四面合援吴進困於堅城退無所得食楚之制勝亦可
以百全惜當日子西葉公輩不知出此遂令吳得僥倖
成功而當其決戰時固不料其能及此也但令整軍而
退不至敗衂斯已矣嗚呼世之論者多據成敗已然之
局故常為古人所愚故世常恨司馬之計不行為楚之
失算而不知即行其計楚亦未必能勝吴又謂子常三
戰不勝吳無緣退而東去而不知吳當日之戰事勢常
患不能勝楚其卒能勝者天也其不行司馬之計亦司
馬幸而得成其名耳就令其計得行而吳于淮汭必宿
重兵城口必伏死士徒令偏師先敗以搖軍心耳不然
予胥善謀豈肯以君臣陷入死地隻輪不返重為天下
戮笑哉愚故因高氏之辨而竊料當日之成算如此若
孔氏所云特膚末之見未可與語戰鬭之事也
春秋蔡侯以吳師入郢論
聖人經文皆是據實書定四年蔡侯以吳子及楚人戰
于柏舉楚師敗績庚辰吳入郢據左𫝊唐蔡俱從吳伐
楚而經獨書蔡先儒謂蔡受楚毒最深善其能報仇雪
耻故特書曰以乃余深考當日地里知吳之入郢全憑
蔡為之鄉導唐不得與聖人亦苐據實書而非有意于
褒之也案吳楚俱澤國皆善水戰而楚地居上流吳常
不勝故入春秋百年以來吳屈服于楚為屬國者職是
故也逮申公巫臣自晉使吳教以乘車射御吳始用陸
道與楚角逐而楚始駸駸患吳矣楚既失長江上流之
險廼更于淮右北道築州來鍾離巢三城以禦吳吳于
楚之水師克鳩兹克朱方悉置不問而苐日擾于廬夀
淮潁之間逮克鍾離巢而楚患始棘然猶未敢懸軍深
入也至滅州來(今江南夀州)與蔡密邇蔡更道吳舍舟從陸
從淮汭(即州來)歷光黃逕義陽三關之險至漢江北岸與
楚夾漢而陣當是時吳歴楚境一千一百餘里深入死
地亦未敢必能入郢故其戰嘗且勝且却收軍至柏舉
(今湖廣麻城縣去小别漢川縣三百餘里)適會楚瓦不仁人無固志而夫槩
身先死戰遂長驅入郢固屬有天幸而蔡之計謀亦毒
矣是時蔡以小國而聲震天下諸侯俱歸粟于蔡五年
楚復國即滅唐報怨而不敢動蔡者夫亦以蔡近吳有
吳以為之援故也則當日吳楚之赴告自必以蔡為兵
首魯史從而書之聖人亦從而書之而豈有意于褒之
也哉夫讀春秋者不知春秋之地里則不得當日之事
勢不得當日之事勢則無以見聖人之書法余因蔡侯
以吳師一事而𤼵明經文之據實書者如此夫蔡以弱
小用吳覆楚而晉為盟主辭蔡不救而有事于鮮虞則
又比事觀之而罪自見矣
春秋大事表卷三十三
