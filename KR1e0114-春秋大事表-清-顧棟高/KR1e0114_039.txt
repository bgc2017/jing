春秋大事表卷三十九
國子監司業顧棟高撰
四裔表敘
昔先王疆理天下建置侯甸而蠻夷戎狄猶錯處内
地春秋之世其見于經傳者名號錯雜然綜其大概
亦約略可數焉戎之别有七其在今陜西之臨潼者
曰驪戎即女晉獻公以驪姬者秦置驪邑邑有驪山
俱以戎得名其在鳳翔者曰犬戎蓋西戎之别在中
國其先嘗攻殺幽王秦驅逐之至春秋時種類猶存
閔二年虢公敗犬戎于渭汭是也其在瓜州者曰允
姓之戎遠莫知其所居秦晉遷于中國則曰陸渾之
戎今為河南府嵩縣又曰隂戎又曰九州戎又曰
小戎晉惠公母家𫝊謂小戎子生夷吾逮惠公歸
自秦而誘以來處之陸渾世役于晉亦曰姜戎佐
晉敗秦師于殽自後無役不從亦數與會盟以其
處晉陰地謂之陰戎昭十七年陸渾貳于楚晉荀吳
滅之其餘服屬于晉者謂之九州戎自晉滅陸渾城
汝濱地而有之楚亦滅蠻氏係汝州之地而汝水南
北遂為晉楚分界其先陸渾而居伊洛之間者又有
揚拒泉臯伊洛之戎揚拒泉臯皆戎邑王子帶曾召
之以伐京師焚王城東門為禍最烈自秦晉遷陸渾
而此種浸微後泉戎地入于周為前城而文八年公
子遂因趙盾盟伊洛之戎于暴成六年與陸渾蠻氏
同受命于晉侵宋則伊洛陸渾並為晉之内臣矣蠻
氏亦戎别種在汝州西南亦名茅戎以處茅津得名
在今解州之平陸地頗遼遠成之元年王師嘗為所
敗後屬晉乃哀公之世晉執戎蠻子以畀楚而楚之
強益不可制其在直隸之永平者曰北戎亦曰山戎
春秋初嘗侵鄭伐齊已而又病燕齊桓公因北伐山
戎襄四年無終子嘉父因魏莊子納虎豹之皮以請
和諸戎者其别種也又有在山東之曹縣與蘭陽接
壤者經直曰戎無名號春秋初屢與隠公會盟隠九
年天王使凡伯來聘戎伐凡伯于楚邱以歸所謂戎
州已氏之戎是也胡氏以徐戎當之夫戎在魯西境
徐戎在魯東郊凡伯聘魯還過楚邱而戎伐之豈所
云東郊者乎凡此皆諸戎之大略也狄之别有三曰
赤狄曰白狄曰長狄長狄兄弟三人無種類而赤狄
之種有六曰東山臯落氏曰廧咎如曰潞氏曰甲氏
曰留吁曰鐸辰潞為上黨之潞縣處晉腹心宣十五
年晉滅赤狄潞氏明年並滅甲氏留吁鐸辰留吁甲
氏俱在今之廣平鐸辰在潞安境白狄之種有三其
先與秦同州在陜之延安所謂西河之地其别種在
今之真定藁城晉州者曰鮮虞曰肥曰鼓鮮虞最強
與晉數鬭争而肥鼔俱為晉所滅蓋春秋時戎狄之
為中國患甚矣而狄為最諸狄之中赤狄為最赤狄
諸種族潞氏為最晉之滅潞也其君臣用全力以勝
之荀林父敗赤狄于曲梁遂滅潞而晉侯身自治兵
于稷以略狄土稷在河東之聞喜而曲梁在廣平之
雞澤綿地七百餘里旋復得留吁之屬晉之疆土益
遠狄所攘奪衛之故地如朝歌邯鄲百泉其後悉為
晉邑班氏所謂河内殷墟更屬于晉者蓋自滅狄之
役始也然狄之強莫熾于閔僖之世殘滅邢衛侵犯
齊魯其時止稱狄未冠以赤白之號其後乃稍稍見
于經傳意其種豪自相擕貳更立名目如漢之匄奴
分為南北單于而其後遂以削弱易制傳云衆狄疾
赤狄之役遂求成于晉此其徵也東方之夷曰萊曰
介曰根牟後萊介并于齊根牟滅于魯不復見經惟
淮夷當齊桓之世嘗病鄫病杞後復與楚靈王連兵
伐吳然皆竄伏海濱于中國無甚利害南方之種類
不一羣蠻在辰永之境百濮為夷盧戎為戎羣蠻當
楚莊王時從楚滅庸自後服屬于楚鄢陵之役從楚
擊晉而盧戎與羅兩軍屈瑕後卒為楚所滅率微甚
無足道者余觀夫齊桓創霸以來存三亡國而終不
敢加兵于狄戎伐周而管仲為平戎于王幾若儕于
敵國而范文子謂狄為三彊自宣迄昭六七十年晉
滅陸渾兼肥鼓剗潞氏留吁鐸辰戎狄之在河朔間
者稍稍盡矣獨無終以請和得存而鮮虞亦曰中山
至戰國時為列國僭號稱王後滅于趙輯春秋四裔
表第三十九
戎
四裔之中戎種最雜亂難稽或三名而為一族或一
種而隨地立名隨時易號至五六而未已其中盛衰
之故略可見綜而計之其别有七如文十六年戎伐
楚西南則為楚山間之民非有名號不列于戎之數
狄
史記晉文公攘戎翟居于河西圁洛之間號曰赤翟
白翟杜註亦云白狄在晉西此因左傳白狄與秦同
州而為是說耳以愚考之狄之見于傳不一而足均
在晉之東與西無預潞氏在今山西潞安府臯落氏
則在今平陽府垣曲縣鮮虞在直隸真定府肥在藁
城縣西南鼓在今晉州晉之滅潞也荀林父敗赤狄
于曲梁曲梁為今廣平府永年縣蓋反出其東而轉
攻之則即一潞氏而疆域之廣亘千有餘里且閔僖
之世狄滅邢滅衛滅温伐齊伐魯伐鄭伐晉并蹂躪
王室藉非境壤相接何以能為患至此則自山西以
迄直隸河南直接山東之境皆其所出沒特其俗不
城郭就山野廬帳而居莫能指名其何處耳且又遷
徙無常傳曰狄之廣莫於晉為都蓋指蒲與屈言蒲
屈為今山西之隰州吉州以後漸東徙晉重耳之適
諸國也先奔狄而後適衛適齊境道顯然狄在晉東
可知矣征南得無為史記所誤乎
東夷
僖十九年傳宋襄公用鄫子于次睢之社欲以屬東
夷又論語子欲居九夷註云東方之夷有九種若畎
夷黃夷白夷之屬今考春秋左傳杜氏所稱東夷國
絶少如萊介諸國以其僻小不通于中夏故遠外之
若吳楚越儼然與中國會盟且吞併諸夏不復列于
蠻夷之數矣
南蠻
春秋之世楚境不能越洞庭而南楚使對桓公言曰
寡人處南海特誇辭耳故其時蠻夷之在今湖南境
者皆係徼外世服屬于楚無由自通于中國往往不
能舉其號苐稱蠻曰羣蠻濮曰百濮以概之蓋其種
類實繁其地為今某州縣亦難可深考獨盧戎以敗
屈瑕軍楚滅之為廬邑文十六年楚戢黎為廬大夫
侵庸其地在今江漢間略可紀焉
赤狄白狄論
春秋之世有赤狄白狄又有長狄長狄兄弟三人無種
類而赤狄白狄種類最繁案經傳所見赤狄之種有六
曰東山臯落氏曰廧咎如曰潞氏曰甲氏曰留吁曰鐸
辰白狄之種有三曰鮮虞曰肥曰鼓然以予考之閔僖
之世狄尤横其時止稱狄未有赤白之號蓋當時之單
以狄舉者皆赤狄也赤狄最強能以威力役其種類白
狄故居河西其别種在中國者赤狄能役屬之而長狄
尤其酋豪中之魁異者合諸部為一力大勢盛故能以
兵威伐邢入衛滅温伐周又能仗義執言救齊伐衛以
齊晉之強莫之能抗也其疆域自晉蒲屈以東東與齊
魯衛為界蓋自平陽潞安以及山東之境雜居山谷緜
地千里故當日邢衛宋魯齊晉鄭諸國胥被其患逮魯
僖公之三十二年而狄始亂明年伐晉而白狄子見獲
蓋其種類自相攜貳各分部曲如匈奴之分五單于勢
分力弱自是而赤狄白狄紛然見經而狄於以不競矣論
者謂長狄白狄之各為一國非也蓋其初皆屬于赤狄後
稍稍離異始以名見于春秋文宣之世威令不行四出侵
伐屢見挫衂經書晉侯敗狄于箕郤缺獲白狄子叔孫得
臣敗狄于鹹獲長狄僑如皆狄之將佐後僑如之弟焚如
與潞俱滅則狄之死國難者春秋賤之故不書使不得與
潞子嬰兒等則其種之貴賤可知矣綜而計之莊公三十
二年而狄伐邢暴横中國更三十有四年而狄有亂赤狄
白狄始分又三十有五年而赤狄潞氏滅于晉又六十有
五年而晉滅肥又十年而晉滅鼔白狄止存鮮虞首尾百
四十有四年之間盛衰強弱之故豈不較然也哉晉里克
之逐狄也曰懼之而已無速衆狄則當狄之合狄之所以
盛也郤成子之求成于狄也衆狄疾赤狄之役遂求成于
晉則當狄之分狄之所以衰也春秋始書狄而後書赤
狄白狄者蓋因列國之赴告與狄之自通于中國者而
書之皆當時之實錄學者可由此思其故矣杜氏于吕
相絶秦以白狄為晉婚姻謂赤狄之女白狄伐之以納
于文公其意似以廧咎如為赤狄而重耳所奔為白狄
此出于臆見無可考據廧咎如之女為叔隗季隗而狄
女亦稱隗后則本為一姓當時之止稱狄者皆係赤狄
無疑也太史公稱諸戎翟自有君長莫能相一蓋据春
秋之末至戰國而言耳非所論于魯閔僖之世也
戎狄書子論
昔先王建國胙土命爵分為公侯伯子男春秋時班班
猶存然亦有出于時王之所賜如王命曲沃武公以一
軍為晉侯郳犂來進爵為小邾子是也而于戎狄則無
聞乃吾觀宣昭之間赤狄之别有潞子嬰兒白狄之别
有肥子緜臯鼓子鳶鞮者聖人皆書之于經而左氏不
著其封爵之所自杜預亦弗深考余嘗疑之其爵非先
王之所賜亦非時王别命以土直以戎狄各居一方桀
驁難制大國請于王而命之如唐世外彝有叛者就加
節度使之類耳而其先之不見于經何也閔僖之世狄
最強盛聖人止書狄其時實未賜爵也僖之末年而狄
有亂赤狄白狄始分宣三年而赤狄始見經八年白狄
始見經自後凡書赤狄者七書白狄者三其時賜爵與
否未可知而聖人略之不書者春秋于外彝多從其故
號如楚之武文改為楚已久而終莊公之世止書荆人
是也逮晉滅諸國則其君臣自誇武功獻俘于王必詳
列其國號與其君之爵與名如後世之露布自京師昭
示遠近春秋安得而不書其爵乎至如甲氏留吁鐸辰
則實未有國號未賜爵命聖人亦苐從其實書之也經
于潞氏及甲氏留吁明書赤狄而曰肥曰鼓不著狄號
而杜氏知為白狄之種者此或别有考據至其國名則
各從其地潞氏以潞縣得名鼓以鼓聚肥以肥累城得
名此各因廬帳所在從而立稱知出于春秋之季之濫
加名器而不得比于徐楚吳越之列明矣推而計之如
所稱戎子駒支無終子嘉父戎蠻子嘉及陸渾子者例
皆書子無終乃山戎之别種陸渾係秦晉之所遷其非
文武之舊封尤最易明者他如楚之别為夔宋之别為
蕭聖人皆書之于經而未詳其封于何年正義云宋桓
公之立蕭叔大心有功宋人封之為附庸孔晁註鄭語
謂熊摰有疾而自棄于夔子孫有功王命為夔子此皆
隠桓以後之别封者余悲夫春秋之國日就微滅而亦
有别為建置如鮮虞亦曰中山至戰國時僭號稱王與
燕趙為列國均非周初之舊封余因得而備論之庶春
秋當日之興廢較然可睹焉
范為士會封邑考
山東濮州范縣為晉范武子封邑世多疑之以晉當春
秋中葉不應拓土至此季氏私考遂以為隨之别名此
甚非也余嘗考之武子之封范蓋自宣十五年晉人滅
潞之後始也案宣十二年邲之戰稱隨武子十五年荀
林父滅潞十六年士會滅甲氏留吁晉侯請于王命為
太傅王享之其時止稱武子而不稱隨十七年請老遂
稱范武子以後世世稱范意范為赤狄潞氏地晉滅其
族而因以為武子賞功之邑耳何則滅潞之役士會荀
林父二人同功荀林父賞狄臣千室士伯諫不殺荀林
父猶子以瓜衍之縣士會滅甲氏留吁豈獨無賞傳但
載其將中軍為太傅而偶遺其封邑耳其范之為狄地
何也春秋時狄之疆域甚遠伐邢而邢遷夷儀攘邢之
故地入衛而衛遷楚丘處殷之故墟其後屢侵齊魯曹
濮之境狄地實相犬牙而晉獻之世以蒲屈為邊案蒲
屈為今平陽府隰吉二州之境自此以東皆狄地故曰
狄之廣莫狄之東為衛衛之東為齊故其時晉之與齊
甚遼遠齊桓會盟無由至文襄之世猶隔絶文公伐曹
必假道于衛是則未滅潞氏以前晉決無由得范地既
滅潞氏二年而武子遂封范中間不聞别侵齊魯故知
范為狄之故地無疑當是時楚方強横服鄭伐宋晉概
置不問而郤缺士會專致力于狄其意以為争無益之
虛名不如為拓土之實計故求成以擕其黨滅留吁甲
氏以盡其族自是以後衛之故封如河内朝歌邯鄲百
泉之地悉為晉邑幾有中原大半與齊魯衛三國為鄰
境鞌之戰遂卷甲而長驅入齊矣後東昌之冠縣為晉
冠氏邑丘縣為晉乾侯邑而齊烏餘以廪丘入晉廪丘
亦范境此皆宣公以後之晉非宣公以前之晉也余輯
疆域而有見于范武子之事故備誌之使後有考焉
隨在今山西介休縣縣東有隨城隠五年翼侯奔隨
即此隨也士會既受范隨仍歸于晉案吳季札封延
陵稱延陵季子後更封州來稱延州來季子以兩邑
並食故得兼稱今范氏惟稱范故知更不食隨也
春秋大事表卷三十九
