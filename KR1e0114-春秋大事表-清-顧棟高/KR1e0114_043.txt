春秋大事表卷四十三
國子監司業顧棟高撰
闕文表
儒者釋經為後王典制所自起國家善敗恒必由之
可不慎哉春秋文多闕誤三𫝊類多附會而公榖尤
甚迹其流弊種毒滋深其大者如紀子伯莒子盟于
密本闕文也而習公榖者遂謂紀本子爵後因天子
將娶于紀進爵為侯加封百里以廣孝敬漢世因之
凡立后先封其父為侯進大司馬大將軍封爵之濫
自此始而漢祚以移由不知闕文故也蓋嘗推而論
之日食闕書曰朔者凡十本史失之而榖梁則曰言
日不言朔食晦日也言朔不言日食既朔也案自襄
十五年以後無不書日朔者豈自此至獲麟近百年
總無食于前食于後而獨參差不定于襄以前乎則
榖梁之說非也外諸侯卒闕書名者凡十亦史失之
而左氏則曰不書名未同盟也案隠元年及宋人盟
于宿而八年宿男卒不名成十三年滕會諸侯同伐
秦而十六年滕子卒不名杞與魯結昏而僖二十三
年杞成公卒不名則左氏之說非也夫人不書姜氏
及去姜存氏去氏存姜者凡四而左𫝊則曰不稱姜
氏絶不為親禮也賈逵又云哀姜殺子罪輕故但貶
去姜公穀又以出姜不宜成禮于齊穆姜不宜從夫
喪娶故俱貶去氏夫去姜存氏去氏存姜不成文理
況文姜哀姜之罪豈待去其姓氏而明至夫人方為
處女事由父母而必責其間合禮與否無乃蹈拊驂
移臼之譏乎亦拘固不通甚矣王不稱天者凡六其
三史脱之其三從省文而胡氏于錫桓公命歸成風
之賵及會葬則云聖人去天以示貶夫歸仲子之賵
王已稱天矣豈于前獨罪宰咺而于天王無貶于此
數事又獨責天王而于榮召無譏乎桓五年三國從
王伐鄭此自省文爾與公朝于王所同義而胡氏以
為桓王失天討豈朝于王所不責諸侯而反責王乎必
以桓十四年不書王為責桓無王則宣亦簒弑何以書
王必以桓四年七年不書秋冬為責王失刑則昭十年
不書冬定十四年不書冬又何以說秦伐晉鄭伐許晉
伐鮮虞皆是偶闕人字而公穀以為狄之夫秦且無論
晉之罪莫大于助亂臣立君襄十四年會孫林父于戚
以定衛當日不聞狄晉鄭伯射王中肩未嘗有微詞示
貶而沾沾責其伐許伐鮮虞亦可謂舍其大而圖其細
矣凡此皆公穀倡之而後来諸儒如孔氏穎達啖氏助
趙氏匡陸氏淳孫氏復劉氏敞亦既辨之矣而復大熾于
宋之中葉者蓋亦有故焉自諸儒攻擊三𫝊王介甫遂目
春秋為斷爛朝報不列學宫文定反之矯枉過正遂舉
聖經之斷闕不全者皆以為精義所存復理公穀之故說
而吕氏東萊葉氏少蘊張氏元德諸儒俱從之由是春秋
稍明于唐以後者復晦昧于宋之南渡豈非勢之相激
使然哉夫蔑棄聖人之經與過崇聖人之經其用心不
同而其未得乎聖人垂世立教之旨則一也愚故不
揆檮昧瀏覽諸家之說於南渡以後兼取黃氏仲炎
吕氏大圭程氏端學俞氏臯齊氏履謙五家列闕文
凡百有餘條俾學者于此不復強求其可通則于諸
儒支離穿鑿之論亦掃除過半矣輯春秋闕文表第
四十三
日食闕書日朔凡十又疑誤三
外諸侯卒闕書名凡十
時月日闕誤凡二十八
王不稱天凡六誤稱天子一
夫人姓氏闕文凡四
殺大夫闕書名凡四
秦鄭晉伐國闕書人字凡三
盟會闕文凡五
外諸侯名謚國名闕誤凡五
侵戰圍滅入救闕文衍文凡九
補遺
春秋俱係孔子修成以後闕誤論
案孔氏穎逹曰春秋闕文有二有史本闕聖人因而不
改者有係修成後始闕者愚謂史闕而聖人因之無是
理也孔子修春秋垂訓百世必擇其善可為法惡可為
戒者書之若前史有闕宜并削而不錄此何關于勸懲
而重書之以惑誤來世故知皆修成以後闕也然易詩
書三經與春秋並𫝊于世其闕文百不一二見而春秋
之闕文獨多何也曰是亦有故焉古者用竹簡汗青為
書易于剝蝕須掌于官中每歲脩輯易掌于太卜書藏
于柱下詩隸于樂官易自天子至士庶所習用國家有
大事則詔卜筮書則太史陳之以詔王善敗詩則燕饗
祭祀比諸樂歌故偶有闕誤隨即較正而春秋自修成
以後則為孔氏之私書又定哀以後多有所刺譏隠諱
故當時游夏不能贊一辭而曾子子思亦無一語及春
秋至孟子始標出知我罪我及其義則丘竊取之言而
是時去孔子已百年矣書藏于私家其補綴脩輯必不
能如官中之勤闕誤是理之所有無可疑者左氏約生
在孟子前後故已有以紀子伯為履緰之字以甲戌己
丑為再赴而公榖則生于漢時据所𫝊聞謬誤尤甚幸
左氏為史官得見列國之史與魯未筆削之春秋此二
書皆掌于官中其義雖不存而文之闕誤則無有故左
氏得据為𫝊其日月與經互異往往𫝊是而經誤此尤
其顯然可見者孔子嘗自言曰辭達而已矣若春秋之
去姜存氏去氏存姜及曹宋之大夫不書名不達已甚
顯係闕斷宋儒不察皆目為意義所存雖經杜孔啖趙
之駁正而不悟也豈不謬哉夫左氏親見國史最有功
于春秋而當其時孔聖之經已多闕左氏不知而反為
之說如澶淵之會𫝊据國史本有叔孫豹會四字幽之
盟公羊氏經現有公字而左氏所𫝊授之本偶無之遂
以為諱不書公諱不書大夫不知春秋時會盟之非義
者多矣僖二十八年公會諸侯盟于宋成二年公會楚
公子嬰齊于蜀絶不一諱何獨于此焉諱是則聖經之
闕誤因左氏而明左氏且不知而妄生穿鑿何況後來
餘子哉曰文定之為𫝊近世亦有知其非者而列于學
宫歷代不廢何也曰在朝廷之公令自不得不用胡
𫝊以其字字𤼵揮便于經筵之進講敷陳大義士子之
命題横𤼵議論耳要非經義之本然也夫明知其非是
而不得不遵用之此所以說經而經愈晦也
春秋僖二十四年冬晉侯夷吾卒論
余常謂春秋闕誤多自經成以後左氏不知而強為之
說更有左氏作𫝊時未嘗誤因漢晉以來𫝊寫之譌為
杜氏之傅會曲成者則如僖二十四年晉侯夷吾卒是
也左𫝊惠公之卒以二十三年九月而經在明年之冬
杜氏謂晉文定位而後告惠公之喪經文從赴程氏端
學謂惠公之卒此時非有内亂外伐安得不告喪必待
文公之至而後告借使文公入而告必曰先君某以某
年某月某日卒魯史因而書之必不書其赴到之日也
余則謂四字當是三字之誤晉之九月為周之冬十一
月𫝊因赴告從晉夏正而經自用周正耳然則謂左氏
之未嘗誤何也曰文公告惠公之喪此出于杜氏之說
左𫝊無之也左𫝊于二十四年正月秦伯納重耳曰經
不書不告入也二月殺懷公于高梁不書亦不告也此
時魯一意事楚目中無重耳謂此亦當如夷吾之儔不
久為秦俘縶耳故自入國至創伯凡五年中間無書一
晉事者晉殺吕郤不書勤王及圍原皆不書豈有獨書
一夷吾卒之理晉文豈有不告已之入而反告惠公之
喪之理且懷公以踰年之君晉文來告豈容没去若欲
諱其弑君之實而以惠公死期遲至經年掩耳盜鈴貽
笑鄰國晉文君臣必不為也竊意丘明作𫝊時晉侯夷
吾卒猶在冬十有一月杞子卒之下自是懷公來赴此
後晉使絶不通往來故懷公以踰年而見殺重耳以公
子而反國經皆無從書非為文公諱而不書也至丘明
作𫝊以後諸儒𫝊寫誤置在二十四年冬杜氏曲為遷
就謂文公定位而後告惠公之喪殊不思告者何人豈
有不預先書其入國之理乎左𫝊謂不書不告入也萬
無可疑公羊則以為為文公諱家氏鉉翁高氏閌則以
為桓公書入以其簒兄文公于長幼次當立果爾聖人
宜别有書法胡乃没而不書謂之褒乎貶乎高氏更謂
魯未與宋通而此書惠公卒者以見文公之入文公不
書入者以申生既死文公以次當立故竊意文公之入
若告自當書無為書惠公之卒以見文公之入文公于
次果當立則其入又胡為不書聖人用心不宜委曲如
此故余謂左氏作𫝊時經文未誤若此時已作二十四
年晉侯夷吾卒則文公告惠公之喪當時左𫝊𤼵之無
俟杜氏之補註也
凡經𫝊互異者學者舍𫝊從經此正理也夷吾之卒
不日而時必因赴告之疎秋冬之異必因周正夏正
之别皆不辨而明獨二十三二十四經年之隔致千
年聚訟今定為𫝊寫之誤直是卓識愚則為左氏原
本已為杜氏割裂錯置其誤不在𫝊寫而在割裂時
置放失簡耳聊備一說何如
春秋大事表卷四十三
