春秋大事表卷四十
國子監司業顧棟高撰
天文表敘
余讀春秋至日食與失閠輙歎周之歴法不𫝊其故
殆莫可考而知也考今歴法三歲一閠五歲再閠而
左傳于莊二十五年六月辛未朔日有食之云非常
也杜預註非常鼓之月由置閠失所故致月錯是不
應置閠而置閠誤使七月為六月襄二十七年冬十
一月乙亥朔日有食之云辰在申司歴過也再失閠
矣哀十二年冬十有二月螽云火猶西流司歴過也
是為應置閏而失不置于襄少再閠于哀少一閏雖
書十二月實十一月即夏之九月也何閠法之錯繆
至于如此日月行度據後世歴家推家推算大率以
一百七十二日有餘而一交交則月掩日而日為之
食然亦有不正相值或食于夜則日食不見但無頻
月食法而襄二十一年九月十月頻食二十四年七
月八月頻食諸儒皆所不解以日月無頻交之理不
交無從有食惟漢高帝三年及文帝前三年俱于十
月十一月晦頻食與春秋相同術士無從考知元郭
守敬之言曰三代歴無定法周秦之間閏餘乖次至
漢造三綂歷而是非始定經一千一百八十二年歴
凡七十改創法者十三家足徵天之運行無常雖聖
人創造歷法經數百年輙廢不可用竊意易稱治歷
明時當湯武革命之初應天順人改定正朔其損益
歴法必更大備而自堯命羲和舜齊七政而後六經
之文無可考見識者惜之然則守敬所云歷無定法
者特其法不𫝊于後非果三代聖人不為更造也自
武王革殷至春秋時又已數百年周衰失政世無明
天子莫能脩正歷法莊襄定哀之間閠餘失次日月
交會其行度往往與後世錯固其理也漢初太史令
司馬遷等言歷紀廢壞宜改正朔始造太初歷自後
日益精密自此以前至春秋經戰國之衰亂秦漢皆
以力征日不遑給莫能以欽若昊天為事則高帝文
帝時之連遭頻食秦置閠多在歲後莫能隨月置閠
恒書後九月與春秋之季略相彷其亦以此歟故論
著之以俟後之精通歷法者攷焉輯春秋天文表第
四十
日食
霞峰華氏曰春秋書日食三十六謹天戒也或曰日
食有常度矣當食而食天道之常于人事何有若是
則天人之理不相符合而春秋之書之者為贅也夫
月之與日歲十二會為十二朔朔者日月交會之期
故食恒在朔而道有表裏或不正相值則月不能掩
日歴家推算大率以一百七十二日有餘而一交交
則月掩日而日為之食然春秋二百四十二年而經
止書日食三十六必有應食而不食者矣襄二十一
年九月十月頻食二十四年七月八月頻食亦必有
不應食而食者矣故夫日食者歷家以為常春秋以
為變也春秋之法常事不書而日食必書懼人主之
忽以為常也杜氏乃謂惟正陽之月君子忌之其餘
則否然則非正陽之月而日食春秋不應書矣豈不
謬哉或日或不日或朔或不朔史失之也襄十五年
以後無不書朔日者矣書鼓用牲于社者三譏也不
鼓于朝而鼓于社僭也不用幣用牲非禮也
趙氏汸曰公羊曰某月某日朔日有食之者食正朔
也其或日或不日或失之前或失之後蓋以為司歴
失之考漢書律歴志西漢日食多在晦亦有先晦一
日者公羊此義必有所受蓋聖人以日食不在正朔
苟書于經非治歴明時之意故或去朔或去日以示
義彙纂曰朔前朔後聖人何難據實以書而必各立
義例乎且日食于朔二日則不得為朔矣而可仍以
朔書之乎故當以闕文為正(案束山每有此穿鑿之說蓋過求而失之也彙纂之言當矣)
星變
汪氏克寬曰經書星變者四莊七年之星變以王人
不能勝五國之兵而王命益不行于天下也文十四
年星孛以桓文迹熄而宋齊晉之君皆有禍亂也昭
十七年星孛以王子朝庶孽奪正而兵力交于王都
之内也哀十三年星孛以強吳争伯而中國諸侯皆
為之服役也凡此皆變之大者而王伯衰亂之徵也
趙氏汸曰日食星變皆為天下記異左氏𫝊載叔服
梓慎論星孛惟以大國災咎當之當時流俗之論上
不知有王室下不知有天下大勢其所知者惟二三
大國而已
書萬充宗黃棃洲春秋日食問答後
問云春秋日食三十六而頻食者二先儒皆謂日無頻
食法王伯厚云衛朴推驗春秋合者三十五獨莊十八
年三月古今算不入食限豈二頻食亦入限乎抑史官
怠慢當時失記從後追憶疑莫能定遂兩存之春秋因
而不削乎
答曰沈存中云衛朴精于歷術春秋日食三十六密者
不過得二十六七一行得二十七朴乃得三十五惟莊
公十八年一食今古算皆不入食法疑前史誤耳王伯
厚之言本此愚按襄公二十一二十四兩年俱頻食歷
家如姜芨一行皆言無比月頻食之理授時歷亦言其
已過交限西歷則言日食之後越五月越六月皆能再
食是一年兩食者有之比月而食則斷無是也襄二十
一年己酉九月朔交周(闕)宫(闕)九度五一二八入食限
至十月朔一宫一十度三一四二不入食限矣二十四
年壬子七月朔交周(闕)宫(闕)三度一九三五入限至八
月朔交周一宫三度五九四九不入食限矣乃知衛朴
得三十五者欺人也其言莊十八年一食自來不入食
法按是年乙巳歲二月有閏至三月實四十九日一十
三時合朔癸丑未初初刻交周一十一宫二十八度三
四三七正合食限朴蓋不知有閏故算不能合耳朴于
其不入食限者自謂得之于其入食限者反謂不得不
知何說也
案此問答推究春秋日食最精細但棃洲云西歷以
越六月即能再食者即高氏閌所稱歴家推步之法
一百七十三日日月始一交交則月掩日而日為之
食是也高係宋時人是時西法未入中國則為此說
者亦不自西歴始矣頻食既斷無此法而春秋之所
以書者何也是時周歴算法已不准推步常遲一月
頒歷云某月朔應日食到前一月之朔而日大食甚
至襄二十四年七月朔食之既人所共見魯史既據
實書之矣至後一月不見有食則以周保章氏所頒
未敢輕削魯史非精歴算者不能考正是月之不入
食限也則疑食之微或食于夜而人不見因並存之
孔子因而不革看後來漢書本紀所載高祖即位三
年及文帝前三年俱于十月十一月晦頻食亦是漢
初襲用秦正歴法未講致有此悞至武帝太初定歴
以後則斷無此矣連月頻書者此非魯史官怠慢之
過乃太拘守之過也若謂天道至遠不可得而知容
或有此則自太初迄今二千年中更南北朝五代之
濁亂絶無連月再食之事而獨于春秋時再見且于
漢祖開創孝文恭儉之朝而再見無是理也
望溪方氏曰頻月而食何也後月之食衆所共見
也前月之食史所誤推也設前月陰晦據所推以
書于策而食在後月則莫肯追正其失而並書于
策矣
案望溪之說大旨略同但以為前月虛而後月實
余前亦持此論後於棃洲集中見荅萬充宗語遂
改從今說棃洲精于天文意必有實據姑識此以
俟後之君子
春狄大事表卷四十
