春秋大事表卷二十四
國子監司業顧棟高撰
宋執政表
中州為天下之樞而宋鄭為大國地居要害國又差
強故伯之未興也宋與鄭常相鬭争逮伯之興宋鄭
常供車賦潔玉帛犧牲以待于境上亦地勢然也顧
春秋時宋最喜事春秋之局大變自宋起當齊桓之
伯宋嘗先諸侯以求盟桓死而襄繼之求諸侯于楚
卒至執于盂傷于泓楚遂横行不可制而春秋之局
于是乎一變繼恃其有禮于晉公子逮公子反國首
先輔晉成伯業鄭衛陳蔡翕然從服而春秋之局于
是乎再變最後華元欲合晉楚向戌以弭兵為名令
晉楚之從交相見卒至宋虢之盟楚先晉黃池之後
吳先晉舉中原之勢凌夷而折入于吳楚悉向戌為
之禍首而春秋之局于是乎三變厥後南里之叛晉
已失伯而吴楚帥兵以助叛人夫非宋自階之厲歟
叙其次第于南北勝復之故有深感焉亦春秋升降
之一大機也其執政不拘一官孔父以大司馬華督
以太宰華元以右師向戌以左師樂喜以司城與晉
楚又異輯春秋宋執政表第二十四
右宋執政自孔父至樂茷共十五人中間桓公三十
年執政闕不見𫝊或遂欲以蕭叔大心當之非也蕭
叔特封為附庸未見有執政之迹其餘皆班班可考
春秋大事表卷二十四
