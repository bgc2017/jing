春秋大事表卷二十
國子監司業顧棟高撰
王迹拾遺表
孟子曰王者之迹熄而詩亡詩亡然後春秋作東遷
以後政教號令不行於天下然當春秋初年聲靈猶
未盡冺也鄭伯虢公為王左右卿士鄭據虎牢之險
虢有桃林之塞左提右挈儼然三輔雄封其時賦車
萬乘諸侯猶得假王號令以征伐與國故鄭以王師
伐邾秦偕王師伐魏二邾本附庸也進爵而為子滕
薛杞本列侯也降爵而為子伯列國之卿猶請命于
天子諸侯之妾猶不敢僣同于夫人虎牢已兼并于
鄭仍奪之還王朝曲沃以支子簒宗赫然興師而致
討衛朔逆命子突救衛書王人樊皮叛王虢公奉命
誅不服庶幾得命德討罪興滅繼絶之義然鄭以懿
親而且交質矣曲沃之伐不惟無功日後荀賈且為
晉所滅甚至射王中肩列國無為王敵愾者而僖王
之世命曲沃為晉侯貪寵賂奬簒弑三綱盡矣嗣後
王室益微迨至晉滅虢而襄王復以温原賜晉舉崤
函之險固河内之殷實悉舉而畀諸他人自是王朝
不復能出一旅與初年聲勢大異矣嗚呼以文武成
康維持鞏固之天下而凌夷衰微至此此豈一朝一
夕之故哉惠襄以後世有兄弟之難子頽子帶子朝
迭亂王室數數勤諸侯之師蓋齊家之道有闕政本
不修皇綱陵遲君子閔焉獨能憑藉先靈稱述祖制
折伏強暴若襄王拒請隧定王詰鞏伯而王孫滿以
片言却強楚於近郊之外譬之以太阿授人而欲以
朽索控跅&KR1375;之馬嗚呼其難哉爰自春秋始年訖於
獲麟列王朝之事之散見經𫝊者都為一編于魯春
秋之内得二百四十二年之周史亦吾夫子之志也
輯春秋王迹拾遺表第二十
案周自平桓之世鄭虢分政至敬王時有單平公中
問或兩人或三人見於左傳者争政凡四共二十八
人或出師征伐或與諸國會盟事迹班班可考只虢
公自忌父林父兩人以名見以後止稱虢公或稱虢
仲或稱虢叔至僖五年晉滅虢而止或父子相繼其
名字不可得見其奔京師者為虢公醜云
春秋大事表卷二十
