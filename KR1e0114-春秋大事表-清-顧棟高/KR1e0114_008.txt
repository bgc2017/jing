春秋大事表卷八上
國子監司業顧棟高撰
列國山川表
或問春秋之山川與今日有異乎曰濟絶于王莽時
而濼水之源于趵突泉為大小清河之入海者猶濟
之故瀆也河不兩行即屯氏南北故瀆幾不可問至
近世而蔡潁絶汴泗成涓流非復當日之故迹矣然
則山川曷為異曰亦由天運亦由人事夏商之時世
運淳古民氣安静故其時有王者無羣雄無羣雄故
亦不言地利殷之革夏也止有一湯不聞有先湯而
舉事者周之勝殷也止有一武不聞有偕武而並興
者八百諸侯胥歸有德未嘗角力而始臣之問所謂
萆山而軍阻河為固者無有也至周之衰迺有七國
秦攻伐二百年而始混一天下故六國者羣雄之祖
而春秋實戰國之先聲也其時乃有以天地之山川
為攻守之備富彊之計齊塹防門廣里起于平隂楚
營方城為城亘于宛葉而山之形勢漸失矣吳掘邗
溝以通運而江淮始通齊桓遏八流以自廣而九河
始塞水之故道漸移矣春秋以後戰功滋興至有塹
山堙谷壅川塞河以求一切戰勝攻取之計者知伯
決晉王賁灌大梁蒙恬築長城堙地脈馴至西漢與
河患相終始易天地之性違川陸之宜譬之人身日
事壅閼則血脈營衛非復故常衡決盭逆隨間輒𤼵
山川之不能不易者亦自然之勢也春秋一書當衰
周之中伯功之始言地利者權輿于是乎在故讀禹
貢而識山川奠定所由基讀春秋而知山川改易所
自始亦猶導河者必于積石導江者必于岷山也輯
春秋列國山川表第八
周
汜亦在此
春秋大事表卷八上
春秋大事表卷八下
國子監司業顧棟高撰
衛
吳
越
山險水道
淮上地與楚
補遺
虞
之三門
虢
北燕
泰山亘齊魯二國
太行山亘晉衛中山北燕四國
海周迴齊吳越三國
大河經流秦晉周鄭衛齊六國
濟水經流鄭衛曹魯齊五國
汝水經流晉鄭蔡楚四國
潁水經流鄭楚二國
大江經流巴楚吳三國
淮水經流楚蔡吳三國
春秋時秦晉周鄭衛齊諸國東西南北渡河考
古大河由北而南折而東復折而東北入海故有西河
南河東河之稱春秋時其津要之見于左傳者凡有數
處一曰蒲津即晉河曲一曰茅津一曰孟津即晉河陽
一曰延津即鄭廪延一曰棘津即衛南河其往來之徑
道俱可考而知焉文十二年晉秦戰于河曲河曲為今
山西蒲州府通典云有蒲津關西岸為陜西同州府朝
邑縣秦之王城在焉十三年秦伯師于河西魏人在東
是蒲州與朝邑東西相望也秦晉平日往來多于此晉
公子返國濟河子犯投璧秦伯誘殺吕郤于河上及孟
明伐晉濟河焚舟俱在此處成十一年秦晉為成秦伯
不肯涉河次于王城則在朝邑西岸河曲之戰臾駢曰
薄諸河必敗之則在蒲州東岸昭元年秦后子造舟于
河歸取酬幣終事八反則從朝邑至蒲州東西造舟以
渡以其常所津濟故不言處所遂自茅津濟遂自南河
濟涉自棘津則以非平日經行處故特著其名茅津在
今山西解州平陸縣南岸為河南陜州州治距河七里
是由北至南秦以晉人不出故不復從蒲津西返特由
茅津南渡至陜州永寧澠池之間封殽尸更西北從陸
路歸也南河一名棘津在衛輝府汲縣南七里曹在衛
東晉從汲縣南渡出衛南而東陸渾今河南府嵩縣在
晉南是時晉欲假用牲于雒以襲陸渾故不由孟津而
東南涉棘津以掩其不備皆非平日往來之常徑故特
稱某處某處以著兵機之倏忽棘津西二十里為延津
即鄭廩延之津為今衛輝府延津縣水經云河水又東
北通謂之延津故衛亦有延津之名孔悝為蒯聵所逐
載伯姬于平陽行于延津是也衛之楚丘為滑縣有白
馬津亦曰延津北岸為濬縣係衛舊都與淇縣接界衛
文公渡河野處漕邑是從黎陽南渡白馬津也衛後遷
帝丘為今北直之開州黃河在開州北十五里則鄭衛
皆在河之南故俱有河上之稱衛宣公作新臺于河上
此時尚都朝歌則在河之北鄭文公使高克禦狄于河
上則在河之南皆在濱河之境邲之戰晉師濟河是從
孟津濟大抵春秋時晉西渡河至秦則由蒲津南渡河
至周鄭則由孟津東渡河伐齊則由衛之開州長壽津
三者皆不言處所蒲津孟津皆在晉本境而孟津為今
河南府孟縣即晉河陽晉與周鄭往來尤數凡使聘郵
逓出軍振旅路必由此城濮之勝晉召王狩于河陽是
從南渡河而北返邲之戰先縠以中軍佐濟是從北渡
河而南至敗而宵濟掬舟中之指及楚莊祀河告成則
在原武縣西北大河是時倉卒失次不能復整部伍從
故道歸也周與晉南北以河為界周都洛陽有北邙山
山之北臨大河河北岸即望見孟津子朝用周之寳珪
于河津人得之河上蓋在孟津之南也衛遷帝丘後與
鄭皆在河南兩國適晉則鄭由延津衛由白馬津白馬
津亦曰延津其地名偶一見之襄三十年游吉奔晉駟
帶追之及酸棗此為廩延之延津哀十六年孔悝載伯
姬于平陽行于延津此為滑縣之白馬津也鄭太叔命
西鄙北鄙貳于己又收貳以為己邑至于廪延是延津
在鄭之北游吉欲從此渡河北奔晉故駟帶追之及酸
棗用兩珪質于河也齊地西至于河成二年鞌之戰襄
十八年荀偃沈玉而濟是時河已南徙渡處當在今濬
滑之間由開州長夀津昭定之間六次至河乃復大抵
假道于此蓋是時晉地已有鄭之虎牢衛之朝歌并錯
入山東范縣界與齊魯接壤大抵由河曲以北為秦晉
分界則謂之西河從河曲之南折而東經周鄭之界則
謂之南河更從南河折而東北穿入衛齊界則謂之東
河左氏于諸國行軍朝聘之往來皆以一河為經緯最
明晰有法今據其可見者約著其地理如此使後之讀
左氏者有考焉
書渡河考後
大河從古遷徙不常在春秋時已當劃分兩截看周定
王五年河徙自㝛胥口東行漯川與禹河故道南北相
去幾四百里案定王五年己未為魯宣公七年春秋𨼆
公元年己未至此恰一百二十一歲適當春秋之半殆
亦氣運使然學者不可不詳攷也㝛胥口在今衛輝府
濬縣之西南滑縣之西北禹河則繞濬縣之西而北流
經廣平肥鄉合于洚水(即漳水至肥鄉入河)曲周鉅鹿(即禹貢所謂至于大)
(陸也)至天津入海河行漯川後則繞濬縣之南大伾山之
足折而東流至長夀津復與漯别大河經内黃之東北
流過元城縣西漯河則經開州清豐抵觀城范縣之界
復迤邐折而東北流至濱州利津入海秦晉周俱在濬
滑之西境與河徙無涉齊地去徙處尚遠其改移者獨
衛而見于傳文可考者莫著于開州襄十四年孫蒯入
使衛獻公歌巧言之卒章其詩曰居河之麋職為亂階
蓋指孫文子居戚戚在開州北七里故以刺之使在宣
七年以前河不經由開州無為歌此詩矣哀二年晉納
蒯聵于戚宵迷陽虎曰右河而南必至焉杜註云是時
河北流過元城界戚在河外晉軍已渡河故欲出河右
而南使河未徙不經由元城無右河而南之理又襄二
十九年吳公子札自衛適晉將㝛于戚史記孔子自衛
將適晉臨河而反曰美哉水洋洋丘之不濟此命也夫
大抵河徙以後諸國欲適晉者必由衛由衛適晉者必
由開州長夀津蓋取道徑便孫林父擁兵居戚踞大河
之濱當南北孔道又結交晉之權要故諸侯畏之若一
敵國綜而計之禹導河從積石起至東過洛汭迄今河
道如故即再經千百年亦應無變更蓋自鞏縣以西至
秦晉交界束乎華山太行北邙重山叠巘之間河勢不
得横溢至濬縣出險就夷春秋中葉河始徙向繞大伾
山之西直北流者轉經大伾山之南麓出乎濬滑之間
而東行漢之末季曹袁相拒官渡黎陽白馬為戰争要
地至宋靖康之世猶然元代河合淮流大河經開封城
北距濬縣又南徙三百里而禹貢所謂至于大伾者亦
無之矣滄桑之故夫豈偶然要之禹河初變自春秋宣
七年始余是以謹志之乾隆十年十二月下浣六日復
初氏又識
春秋不書河徙論
周定王五年河徙當魯宣公之七年為千古河流變遷
之始此係大事而聖人不書何也曰此可見春秋之書
因魯史魯史之書因赴告列國不赴則魯史不書聖人
亦無從書也曰然則列國之不赴何也曰是時河徙自
㝛胥口東行漯川在今濬縣之境諸國獨係于衛周及
秦晉皆無與倘衛而流殺人民漂沒屋廬則自不免赴
告列國而是時河漯合行漯亦自能容河即使小有決
溢而三代之時民居稀少去水各二十五里凡山澤隙
地皆不耕種水至得有所遊盪故雖經行滑縣及開州
滑即衞楚丘之地開州即衛帝丘之地逼近國都而無
甚患害本國不赴告鄰邦不弔災故魯史莫得而書也
曰子何以知其然也曰據春秋宋大水則書齊大災則
書宋衛陳鄭災及成周宣榭火則書凡王朝及四鄰之
國水火災祲無不書者豈有河流失常壞人都邑而不
重書之于策乎以是知不告故不書無大患故亦不告
也曰襄公二十三年為周襄王之二十二年穀洛鬭毁
王宫至春秋襄二十四年而齊人城郊此時自當告于
齊豈有告齊而不告魯之理而春秋不書何也曰此魯
人恥之故諱之也凡春秋書列國之災無不行弔䘏之
禮者故宋大水而公使弔焉宋災而諸侯會于澶淵歸
宋財是時天子微弱晉亦失政魯惟晉伯之令是聽晉
魯皆王室懿親不徵諸侯為王城郟而齊叛晉乃行之
故魯晉皆以為恥而諱而不書亦非聖人削之也通考
春秋全經如僖十四年沙鹿崩成五年梁山崩壅河三
日不流公羊云皆為天下記異若循此例則兹之河徙
與穀洛鬭其變故更大而不一見于春秋者此可考見
當日之情事與世變而非聖人之有遺漏及有所筆削
于其間通乎此而可以知春秋書不書之故矣乾隆十
一年七月下浣六日復初氏識于淮隂志館
春秋時藪澤論
余攷古之藪澤其見于爾雅周官職方及禹貢惟彭蠡
震澤至今長存其餘若菏澤今為曹州府菏澤縣矣孟
豬今為歸德府孟諸臺矣滎波今為鄭州滎澤縣大野
今為兖州府鉅野縣雲夢今為安陸府雲夢縣至澤之
古無而今有者尤不可勝紀洪澤湖近古州來(今夀州)巢
湖為古居巢吳楚戰争時未有也錢塘江為吳越分界
吳越戰争時未有也至洞庭為稽天巨浸南旺湖為南
北分水之脊春秋時不聞其名蓋水勢有變遷此盈則
彼涸雲夢竭而後水入洞庭湖大野枯而後水歸南旺
澤滄桑之理使然至彭蠡震澤之所以亘古長存者蓋
亦有故余生長東南熟知太湖利害又乾隆歲己未余
自武陵浮錢塘徑建德入徽歙以達浮梁又自浮梁絶
彭蠡以至九江假館大孤山塘與彭蠡相吞吐者一載
有餘歸由湖口縣入大江浮舟東下細察水勢蓋彭蠡
自南而入于江朱子謂地勢北高南下故其入于江也
反為江水所遏而不得遂因却而自豬以是瀰漫成數
十百里之大澤而夏氏允彛亦云震澤四面之水既高
若建瓴而入海之處又亢若仰盂水亦反流而趨内其
中受水之處蓄而不洩内溢而外噎則激盪靡寧因恍
然曰二澤之所以長流至今者豈非以此之故哉蓋澤
以受水必使四面高而中央下而後水得有所容注若
西北諸澤則地形高仰又雲夢在安陸諸府地亦偏于
西其日久而漸湮漸微且或遷徙他處其理固然無足
怪者余觀春秋時藪澤合諸禹貢已有不盡符者至今
日則汪洋之地變成官府城市之區淪為魚鼈難可究
詰而二水自禹貢至今莫之有改考其地勢豈不較然
著明也哉
春秋時海道論
杜少陵詩云雲帆轉遼海粳稻來東吳說者謂此即唐
時海運也至元世祖時用宋末海盜朱瑄張清為萬戶
府歲運東南粟四百萬至燕京行之百年至明洪武永
樂朝猶海陸兼運至會通河成而止儒者謂元虐用其
民猝遇颶風顛覆至以生靈膏魚鼈之腹而不知浮于
江海達于淮泗禹貢已有之海道出師已作俑于春秋
時併不自唐起也左傳哀十年吳之伐齊也徐乘帥舟
師自海入齊此即今登萊之海道也國語哀十三年越
之入吳也范蠡舌庸帥師自海泝淮以絶吳路此即今
安東雲梯關之海道也春秋之季惟三國邊于海而其
用兵相戰伐率用舟師蹈不測之險攻人不備入人要
害前此三代未嘗有也是以聖人止守内地不矜遠略
僖四年管仲對楚使曰齊地東至于海此特誇言耳其
時登萊二府尚有萊介諸國與夷雜處至襄六年滅萊
齊境始邊海而適召吳之寇楚使曰寡人處南海此亦
誇言耳終春秋世楚地不到湖南至秦始皇始兼桂林
象郡而漢武遂遣樓船横海將軍浮海擊東越晉劉裕
之滅盧循也遣將軍孫處帥師三千由海道入番禺中
國遂以海為門戸而在春秋時尚為荒遠莫居之地故
吳雖欲避楚長江直下之險止從淮右北道未嘗由海
道使當日楚越甌廣而有之則樓船横海之師且見于
闔閭之世矣是以後世疆域益廣為備益多煙燉障戍
濱海相望而猶時有烽煙之警即春秋吳齊已事較然
可見世運遷流其亦有不得不然者哉
春秋大事表卷八下
