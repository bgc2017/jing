春秋大事表卷十八
國子監司業顧棟高撰
軍禮表
晉書禮志曰五禮之别其四曰軍所以和外寧内保
大定功者也但兵者凶事故因蒐狩而習之𫝊曰春
蒐夏苗秋獮冬狩皆於農隙以講事所以明貴賤辨
等列順少長習威儀晉文大蒐以示之禮登有莘之
墟以觀師曰少長有禮其可用也則蒐狩之於禮大
矣哉周衰禮制廢壊軍禮尤甚以魯一國言之其始
也縱弛忘備強鄰交侵臨時講武淹留異地其繼也
權臣僭竊國柄倒持黷武興師征役不息夫子於此
蓋不勝世變之感焉故蒐狩之合禮者皆不書於桓
莊之狩必書公志非時與非地也則其平日之忘備
而國威之不振可知矣昭定之蒐不言公則軍非其
軍國非其國君若贅旒然其得失無與於公也而魯
事益不可為矣爰綜蒐狩之見於經者并大閱治兵
與夫乞師獻捷歸俘都為一編以志魯之逓衰非一
日之故云輯春秋軍禮表第十八
蒐狩
卓氏爾康曰四時之田止書蒐狩蒐狩合禮不書其
書者必有故也僖文而後歷五公蒐狩皆不書大夫
專國公不復知軍政時田得失無足議故雖違禮亦
不書也昭公八年以後又復頻書是時三家分魯假
春蒐之禮以耀武示強又與非時非地之蒐不同故
頻書以示變耳
李氏廉曰經書狩三于郎以遠書于禚以親仇書西
狩本常事以志非常之瑞書書蒐五四書大蒐用天
子大蒐之禮也書焚一焚咸丘志淫獵也
軍旅
汪氏克寬曰大閱治兵皆一經之特筆桓公有所畏
而大閱非其時莊公有所俟而治兵非其地故皆特
書以示貶不然常事不書
霞峰華氏曰周禮仲冬教大閱遂以狩仲秋教治
兵遂以獮皆於農隙以講事則大閱治兵有其時
有其地矣桓公懼鄭忽畏齊人而大閱於八月莊
公無故興師久次於外而治兵于郎非其時非其地
而平時之忘備可知矣
陳氏傅良曰内乞師不書乞諸外裔然後書故成二
年臧宣叔如晉乞師不書外乞師不書必盟主而後
書故隠四年宋公使來乞師不書
獻捷
汪氏克寬曰春秋書獻捷者二獻者下奉上之辭齊
桓獻捷書齊侯所以著其誇服戎之功而譏之也楚
成獻捷而書楚人所以微其挾滑夏之威而抑之也
然於齊書戎捷而於楚不書宋捷則所以尊中國而
賤外夷也昭昭矣
莊三十一年僖二十一年
歸俘
高氏閌曰歸俘終春秋一書而已凡此皆聖人之特
春秋大事表卷十八
