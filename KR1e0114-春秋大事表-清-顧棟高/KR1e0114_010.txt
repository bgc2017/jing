春秋大事表卷十一
國子監司業顧棟高撰
列國姓氏表
粤自禹貢曰錫士姓而左氏傳有因生賜姓胙土命
氏之分又别之以字以諡以官以邑其言姓氏之源
流備矣至宋夾漈鄭氏作姓氏略乃復以左氏之言
為隘而推廣之得姓氏者凡三十有二類嗟乎夾漈
之學貪多務博蘄勝前人其所據者乃從典午以後
經十六國南北朝之紛亂包羅囊括合併雜糅而于
邃古得姓之始與春秋列國由姓析為氏族之源流
未嘗深析而明曉也余嘗謂氏族之學至唐而極精
亦至唐而極亂一亂于朝廷之賜姓再亂于支孽之
冒姓三亂于外裔之入中國因蕃落以起姓何則自
漢初已有賜項伯為劉纏賜婁敬為劉敬至唐而如
李勣之徒不知其幾矣衛青以鄭季之子而冒姓衛
氏曹操以夏侯氏之子而冒姓曹氏至唐而如楊國
忠之徒不知其幾矣金日磾以休屠王太子而姓金
氏劉元海以呼韓邪之後而姓劉氏至唐而侯莫陳
之為侯烏石闌之為石又不知其幾矣唐太宗既有
天下以地望明貴賤特詔高士廉岑文本之屬著姓
氏譜先列天家次列后族及宰相凡長孫宇文皆登
貴姓而于生民之初得姓受氏之由脈絡不可得而
尋也源委不可得而辨也又况夾漈更在五季數百
年之後乎善乎元儒史伯璿之論曰三代以後皆無
所謂姓只有氏而已故後世但曰姓某氏而不敢曰
某姓某氏蓋姓不可考故但虛其姓于氏之上而實
其氏于下亮哉言乎愚謂欲考姓氏之分斷須以左
氏為樞紐蓋盤古燧人之初未始有姓也至庖犧得
風姓炎帝得姜姓黃帝得姬姓帝堯以伊祁而為祁
舜以媯汭而為媯至三代迭王延及春秋之初分封
之國存百有二十四稽其姓合中國與鄋瞞僅及二
十有一是時諸侯之國公子公孫支分派别列官分
職世有掌司因以命氏而小國之卿大夫名字不列
于經傳無可考者居十之九焉最著者姬姓則有周
魯鄭衛姜姓則有齊子姓則有宋姒姓則有越與杞
鄫芈姓則有楚其公族之析為氏者班班可考又陳
本媯姓自陳敬仲奔齊而為陳氏晉之范本祁姓士
會封于范而為范氏其在秦者為劉氏吳夫概奔楚
為堂谿氏伍員屬其子于齊為王孫氏尤大彰明較
著者也又春秋重世卿為之立後則置氏不必公族
盡皆有氏也故春秋之初魯之翬挾柔溺鄭之宛齊
之年皆無氏逮其後有沒而立氏者莊公季年立叔
孫氏是也有邀鄰國以立之如四國為賂故立華氏
是也余因通考左氏以姓繫國以國繫氏俾後世知
受氏所由來其有不見于左傳而為後世韓曾歐陽
志及史記世家新唐書世系表所推本如徐之本章
禹曾氏之本鄫邵氏之本召亦間錄焉輯春秋姓氏
表第十一
(姓麇鼔祁姓弦隗姓日知錄權芈姓麇嬴姓又無姓之國十三於餘丘郭道栢庸郭邿鑄不羹及昭)
(元年傳之沈姒蓐黃)
春秋大夫無生而賜氏論
案春秋公之子稱公子公子之子稱公孫公孫之子以
王父字為氏此定制也而胡文定於僖十六年季友卒
𤼵𫝊云魯之大夫有生而賜氏者若季友仲遂是也蓋
季友於僖有擁戴之功仲遂於宣有援立之恩二君報
之故生而賜氏俾世為卿春秋於此特書以志壞法亂
紀之始謹履霜之戒其論甚正而其實不然三家稱仲
孫叔孫季孫氏未嘗單舉仲叔季也莊三十二年傳立
叔孫氏未嘗云立叔氏其有稱叔氏者則另為一族宣
公弟叔肸之後經所稱叔弓叔鞅叔輒是也論語孟孫
問孝于我檀弓云此季孫之賜也俱有孫字若生而賜
為季氏則其子孫如季孫行父季孫㝛季孫意如當云
季行父季㝛季意如矣何以復多贅一孫字乎且叔氏
與叔孫氏又何分别也以是知季友賜氏之說非也仲
遂之仲本是行次若已賜為仲氏則其子歸父當稱仲
歸父不當更稱公孫歸父公孫者未賜族之稱也况仲
遂父子止稱東門氏不稱仲氏宣十八年傳有遂逐東
門氏可証至仲嬰齊乃更受賜仲氏耳以是知仲遂賜
氏之說非也大抵宋儒好横𤼵議論而讀書不精考究
欠實往往多傅會影響後儒以其近正逓相祖述遂成
鐵案殊不知季友卒時尚不氏曰季至其孫行父始以
王父字氏曰季孫不可以孫而彊誣其祖襄二十三年
外史盟曰毋或如東門遂云云若仲氏果宣公所賜此
係國之重典昭彰耳目外史必不易其稱謂而曰東門
氏杜於仲嬰齊卒註云嬰齊襄仲子宣十八年逐東門
氏既而使嬰齊紹其後曰仲氏是則仲之有氏至嬰齊
始受君賜以前止曰東門與仲無與而文定以為宣公
生而賜為仲氏豈不誤哉夫因其子孫而罪其祖父并
罪祖父當日之君以莫須有之事遂為一成不可變之
獄此則宋儒刻論之過也彙纂曰經書公子而名字雙
舉者公穀以為賢之是也胡氏之說亦正但與仲遂並
譏為非其論而猶未察其於實事無據余是以綜考經
傳而并正之乾隆十一年又三月一日復初氏書於高
郵舟次
此亦華子師茂之說師茂名育濂先母舅之從孫韋
軒先生子與其兄師道並英年好學讀書穎銳能深
入考訂尤精余延以教孫甫及二載于春秋啓益為
多感起予之助特附識于此
案文定之說本于劉炫杜註云稱字者貴之正義曰
季是其字友是其名猶如仲遂叔肸皆名字雙舉劉
炫以季為氏謂與仲遂皆生而賜族非也公穀二傳
亦皆以稱字為賢與杜孔略同則劉與文定之說為
無據又襄二十三年盟東門遂註云襄仲居東門故
曰東門氏若果生而賜為仲氏豈復舉其所居之地
乎
春秋大事表卷十一
