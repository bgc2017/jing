斂定四庫全書
春秋大事表卷十四
國子監司業顧棟高撰
田賦軍旅表
周制授田以井井九百畝中為公田八家耕之歲貢
其入于上餘私田得以自食所謂助而不稅其賦兵
則九夫為井四井為邑四邑為邱四邱為甸甸六十
四井出長轂一乘甲士三人步卒七十二人大率以
五百七十六夫而出七十五人以次更調此周制田
賦軍旅之大略也自宣十五年初稅畆而田制始壊
私田始有征矣成元年作邱甲而兵制始壊每邱出
一甲士一甸之中凡出四甲士矣其始不過欲加賦
以足用益兵以備敵至襄十一年作三軍三分公室
而各有其一昭五年舍中軍四分公室季氏擇二二
子各一皆盡征之而獻于公自是公室徒擁虚器于
上向之增賦為三家增之爾公室不得而有也向之
益兵為三家益之耳公室不得而役也嗚呼自古奸
臣竊國必使怨歸于上而恩出于己而後民歸之如
流水晉僖公之世碩鼠興歌而曲沃得以支子奪宗
矣齊景公之世踊貴屨賤而陳氏得以厚施竊國矣
魯自稅畆邱甲之興民困征斂戰争不已三子日為
君虐用其民至四分公室以後必更示寬大以苛虐
之制歸于上以縱舍之實出于己民當其時如脫桎
梏而就父母誰肯為公家盡力死鬭與季氏為難哉
乾侯之役子家子曰政自之出久矣𨼆民多取食焉
范獻子曰季氏甚得其民其明証也迨至公徒釋甲
執冰而踞向之邱甲以益兵者增一兵適增一敵爾
貨子猶粟五千庾向之稅畆以加賦者增一賦適為
季氏蓄一資爾𫝊曰與其有聚斂之臣寧有盗臣嗚
呼誰知聚斂即盗臣之藉手哉
丘甲田賦論
春秋成元年作邱甲哀十二年用田賦杜氏兩註馬牛
之數前後自相違戾具見李氏廉辨論中李氏特取文
定之說曰作邱甲者每丘出一甲士而甸出甲士四人
也往者三人而今增其一杜氏以為邱出甸賦加四倍
者非是用田賦者往時田主出粟而賦則取于商賈之
里㕓今魯以商賈所當出之賦而于田上征之蓋收區
域之征以備車牛車乘若漢家收田賦泉以補車馬亦
其遺意杜氏以為别其田及家財各為一賦者非是因
謂司馬法所云甸出一乘者其實止出一乘之人一切
馬牛車乘决非丘甸所出卓哉斯論可破千古之惑而
後儒往往不之信者則以周禮小司徒及鄊師遂師俱
有六畜車輦旗鼓兵器帥而至之文疑此言與周禮相
悖余謂周禮出于王莽時好為繁重碎密之制特傅會
司馬法以瞽當世之愚民非周制之本然也夫信周禮
不若信左傳信左傳尢不若信詩書詩書非出于一人
之手學者可因文思義以想見當時之制度非若周禮
勒成一書有所增飾故至今猶可考而知也嘗攷左氏
傳鄭莊公伐許授兵于大宫公孫閼與穎考叔争車晉
惠公禦秦師乘小駟鄭入也則車馬皆出自上可知矣
衛懿公將戰國人受甲者皆曰使鶴鄭子産授兵登陴
楚武王授師孑焉以伐隨則甲仗兵器皆出自上可知
矣夫以六十四井之地需出長轂一乘戎馬四匹牛十
二頭則必廬井溝洫之外别有牧地主伯亞旅而外别
有圉人築場納稼之餘别煩芻茭且或秣飼不以時或
致臨事倒斃不大敗乃公事乎不特此也果其馬牛車
輦皆出民間公家可以不煩畜馬而衛風有騋牝三千
魯頌有䮐䮐牡馬豈反不以備戰陣而止以供遊觀乎
不特此也馬牛車輦皆民自具則必怨行役者兼述其
供馬賦車之苦勞歸士者并慰其車煩馬殆之勤而東
山止言制彼裳衣勿士行枚何草不黃之詩止云匪兕
匪虎率彼曠野但曰民勞耳未嘗一言及車馬也且其
制當自周初已定武王勝商克紂當云歸馬于民間還
牛于卒伍可矣何云歸馬華山之陽放牛桃林之野此
尢大彰明較著者也且即周禮一書亦自相矛盾既云
馬牛供于邱甸矣而大司馬校人之職復云掌王之六
馬十二閑又云凡軍事物馬而頒之大司徒牛人又云
軍旅供其兵車之牛與其牽徬以載公任器與左傳授
甲授兵正相類可見周禮一書有真有偽所貴好學深
思之士旁通經傳參互而别擇之勿徒泥于先儒之成
說庶乎考諸三王而不謬也謹因文定與李氏之說為
衡定之曰初稅畆加賦也作邱甲益兵也用田賦備車
馬也春秋當日之情事瞭然若睹而諸儒之說亦有所
折衷矣
春秋大事表卷十四
