御纂詩義折中卷十九
周頌清廟之什四之一
頌四
詩序曰頌者美盛德之形容以其成功告於神
眀者也
於穆清廟肅雝顯相濟濟多士秉文之德對越在天駿
奔走在廟不顯不承無射於人斯
賦也於歎詞穆静深清眀潔肅敬雝和顯光大也相
助祭之公侯也濟濟美盛多士執事之人也秉執越
於駿大承奉也斯語詞言美哉此穆清之廟也在廟
中者光大之辟公美盛之多士皆能肅敬雝和執行
文王之德以對越其在天之神而大奔走其在廟之
主然則文王豈不顯於上乎豈不承於下乎由其德
化久而彌深故人心無有厭斁如斯也
清廟一章八句
詩序曰清廟祀文王也周公營洛成王至於洛
諸侯來朝因率之以祀文王也頌者美盛德之
形容也盛德之容敬與和而已和者天之元也
人之所以為性也敬者守其和也人之所以定
命也文王之德雝雝在宫和之至也肅肅在廟
敬之至也昔嘗以此譽髦斯士矣今之助祭者
肅敬雝和猶蒙至教之澤故曰秉文之德也對
越在天文王昭於天也天之為天穆清而已文
王肅雝顯於穆清之天多士肅雝承於穆清之
廟對天如對文王也故維天之命歎文與天同
其穆維清緝熙歎文與天同其清也辭約而意
遠矣
維天之命於穆不已於乎不顯文王之德之純假以溢
我我其收之駿惠我文王曾孫篤之
賦也天命即天道也穆静深也不已不息也不顯猶
穆也純一而不雜也天穆然而健行文王穆穆而緝
熙其道同也子思子曰維天之命於穆不已盖曰天
之所以為天也於乎不顯文王之德之純盖曰文王
之所以為文也純亦不已程子曰天道不已文王純
於天道亦不已純則無二無雜不已則無間斷先後
是也假大也溢滿其量而有餘也收斂其溢而不散
也駿大篤實也言文王以純德格天故其餘福波及
於我我當修德以收之也曾孫篤之祝之也言天既
大惠我文王餘福及我矣惟望自我而後凡為曾孫
者皆篤行文王之道以純其德而受天佑也
維天之命一章八句
維天之命祀文王也祀文王而言天者文王之
德與天同也今夫天其變化無常者成形成色
之用也其有常不變者無聲無臭之體也用著
於有體立於無故法天者懔於見顯之交尤慎
於隠微之際宥密基命自強不息則不顯而純
與於穆不已者合德矣天之不已文王之純非
作而致之也天行無疆由於其德之健聖功不
倦由於其性之一健而一者所謂誠也中庸曰
故至誠無息是也誠者天之道也誠之者人之
道也誠之之道擇善固執固執之功在於篤行
由是言之篤者所以固也固者所以誠也誠則
純純則不已矣曾孫篤之教以誠也誠者造於
純以配天之實非徒祝其得福已也
維清緝熙文王之典肇禋迄用有成維周之禎
賦也緝續熙眀典禮肇始迄至成終也言天之為天
清而常眀者也文王得天之清故有眀德所謂熙也
緝熙者其德常眀與天同清也與天同清則天理之
節文自著此文王之典所由来也今祀於文王之廟
者自始事以至於終皆能秉文之德以行文之典則
文王佑之而天亦佑之矣此周之所以受福也
維清一章五句
維清祀文王也清廟之三皆祀文王清廟初獻
之樂也維天之命受嘏也維清送神也昔舜命
伯夷曰汝作秩宗夙夜維寅直哉維清盖以秩
宗典祀交於神眀以清為貴也禮之清由於德
德之清本於天人秉天德昭眀有融有時而昏
者欲蔽之也夙夜維寅不以人欲蔽其天德之
清則禮行矣故於穆不已者文王之德之所以
純維清緝熙者文王之典之所以眀也迄用有
成者自始至終皆清心以行典則文王之熙我
亦緝之矣曾孫篤之所以進於純迄用有成所
以緝其熙純而緝熙則亦不已此文王之所以
昭于天多士之所以對越在天也穆清之廟與
天同象肅雝之相與文同德顯承無射之形容
如繪矣書大𫝊曰周公升歌清廟苟在廟中嘗
見文王者愀然如復見文王焉此之謂也
烈文辟公錫兹祉福惠我無疆子孫保之無封靡于爾
邦維王其崇之念兹戎功繼序其皇之無競維人四方
其訓之不顯維德百辟其刑之於乎前王不忘
賦也烈功辟君也烈文辟公有武功文德之諸侯也
祉福所止也辟公助祭而神錫祉福則不啻辟公錫
之也國家億萬斯年諸侯歲時助祭所以惠我者無
疆願我之子孫世世保之也封專利以自封殖也靡
汰侈也戎功即烈文也皇大也言辟公惠我我亦惠
辟公辟公能謹爾侯度無專利無汰侈則王自尊崇
之又念汝烈文之功願爾之子孫繼序而益大之也
無競莫強也刑與型同言子孫保之繼序皇之非虚
願也既祭前王但法前王可矣昔前王之莫強於天
下者以其人也為人有道能盡人道則四方皆從之
矣修德行道不在於顯隠微幽獨純誠不息則百辟
皆法之矣此前王之所以無斁于人者常念之而不
忘則德立道凝人存政舉而無疆之祉福可保矣
烈文一章十三句
烈文獻顯相也儀禮曰賓三獻尸之後主人酌
酒獻賓歌烈文是也烈文者功德也成王之初
周興未久助祭諸侯身佐前王以定天下故皆
有武功與文德也無封靡于爾邦戒之也天下
之弊不自外生皆由心出心有欲則厚取心無
制則奢費費愈奢則取愈厚而民不堪命矣戒
封靡所以塞致亂之原也其身正不令而行無
競維人以身教也其心正不言而喻不顯維德
以誠通也所以植致治之本也一獻酬之間而
相戒勉者如此盖當時之君皆聞大道之要故
其民皆蒙至治之澤也嗚呼盛矣
天作高山大王荒之彼作矣文王康之彼徂矣岐有夷
之行子孫保之
賦也作起也高山岐山也荒治康安徂往夷平行路
也言天作岐山在於周地大王因而荒之以順天也
未荒以前天作之既荒以後則不啻大王作之也大
王作於前文王繼之勞来安輯之民乃康居天下於
是乎歸岐迄於今文王往矣而以民歸者衆岐之高
山因有平路則前王雖往治績常在為子孫者當繼
前人之志世世守之而不失也
天作一章七句
天作祀岐山也易曰王用享於岐山是也周之
王業起於西岐修平啟闢疆理宣畝所謂大王
荒之也徽柔懿恭惠鮮懷保所謂文王康之也
棫拔道兑夷喙民歸所謂岐有夷行也荒之者
順天康之者安民順天安民而後有夷行難之
也孟子曰昔者文王之治岐也耕者九一仕者
世禄關市譏而不征澤梁無禁罪人不孥發政
施仁必先鰥寡孤獨此文王之康功也荒之功
在一時康之功在萬世子孫保之法文王之康
之足矣盖順天之本在於安民也其旨遠矣
昊天有成命二后受之成王不敢康夙夜基命宥密於
緝熙單厥心肆其靖之
賦也成定也二后文武也基積累於下以承藉乎上
者也宥深密静靖安也言周自后稷公劉以来積功
累仁上天已有成命至文王武王乃受之而有天下
也二后所受已為成命至於成王其命不愈定乎然
恃有成命而康好逸豫則天難諶而命靡常矣故成
王不敢康也早夜之間敬慎不懈以基天命於深静
之中葆其所性之眀而繼續之因隨事以盡其心則
君心清庶事理而天下其治安矣此成王之所以永
保天命也
昊天有成命一章七句
昊天有成命祀成王也叔向曰此道成王之德
也成王能眀文昭定武烈是也眀文昭在於緝
熙定武烈在於肆靖而其致功則在於基命天
命人以位先命人以德冲漠之中有覺不昧萬
理森然是所性之眀德故曰熙也萬事之本萬
福之原故曰基也氣拘物蔽而其熙微則其基
壊矣故貴緝也緝之之功貫通動静而尤以主
静為立極之要故在於宥密也隠微之際人所
不見天必見之已不見人乃能見天天理既著
其眀昭焉於此時而察識之存養之使繼續而
無間則眀德之體純矣因其德之所發而遂眀
之以盡其心之量則充其四端可以保四海所
謂眀眀德於天下也文王緝熙於前成王緝熙
於後此有周之家法實千聖之薪𫝊也
我將我享維羊維牛維天其右之儀式刑文王之典日
靖四方伊嘏文王既右饗之我其夙夜畏天之威于時
保之
賦也將奉也享獻也羊實柴之羊也周禮羊人凡積
供其羊牲是也先柴而後獻故羊先於牛也右饌右
也神位西而向東故在饌右也儀威儀式制度刑與
型通法也伊語詞言我今祀天而配以文王有所將
而奉之有所享而獻之我將維羊以實柴也我享維
牛以供饌也祀禮具舉天庶幾其在於右乎天鑒四
方求民之莫我今者威儀制度皆法文王之典用以
日靖四方天嘏文王因以嘏我既右享之矣然天降
福亦降威日刑文王則嘏之一日而不刑文王則天
威將至而所嘏不可保矣我願自今以往夙夜之間
戰兢惕厲以畏天威庶幾永保此右享之嘏焉盖對
天以自矢之詞也
我將一章十句
詩序曰我將祀文王於眀堂也孝經曰郊祀后
稷以配天宗祀文王於眀堂以配上帝是也人
君之大德曰敬天曰法祖法祖者以實不以文
必儀刑之必式刑之必靖四方必日靖之儀者
一身之威儀若儀禮所載是也式者朝廷之制
度若周禮所載是也儀刑文王則律躬者謹式
刑文王則立政者詳又使教化自近及遠四方
皆靖且日靖之不敢始勤而終倦則所以法祖
者實矣敬天者以誠不以偽必畏之必夙夜畏
之必以畏保之天之聰眀不可欺也真知上帝
之臨汝實覺日監之在兹則精勤不期而自生
嗜欲不戒而自去斯其畏誠矣天不息故畏亦
不息夙夜之間無時敢懈所謂終日乾乾夕惕
若也然徒畏之而已乎又思所以保之焉天眀
威自我民眀威我其夙夜刑文王者純而不已
靖四方者久而化成天駿惠我文王則亦永嘏
我矣盖以敬天之誠厲其法祖之實也上天之
載無聲無臭儀刑文王萬邦作孚此之謂也
時邁其邦昊天其子之實右序有周薄言震之莫不震
疊懷柔百神及河喬嶽允王維后眀昭有周式序在位
載戢干戈載櫜弓矢我求懿德肆于時夏允王保之
賦也時巡狩之期也書曰六年五服一朝又六年王
乃時廵是也邁行也言人君以時廵行於諸侯之邦
察其政治而撫其民人庶天以為能盡君職而子之
乎此叙所以巡狩之意也右尊序次震動疊服懷来
柔順允信也言巡行四方乃知昊天果子之矣實尊
周之位次於天下之上是以慶讓偶施莫不慴服祀
典具舉百神山川莫不懷德而效順盖人神皆受職
焉而後信王之果為天下主也眀者明德昭著之也
戢聚櫜韜肆陳夏中國也言天既右序有周王亦式
序在位於是布昭眀德於有周之天下孰宜牧伯孰
列羣侯孰為附庸以其德之大小次其位之崇卑則
其明昭而其序定矣雖周王于邁六師及之而干戈
弓矢皆可不用惟廣求懿德布於中夏使五侯九伯
皆得其人則講信修睦以康兆民而右序之尊信可
常保之矣此則巡狩之實政也
時邁一章十五句
時邁美巡狩也君者天之子也人子周知一家
天子周知天下耳目不及於四方下情不得以
上達子職有虧矣故時邁其邦斯昊天子之也
且時邁非徒行也以行慶讓以祀百神以序在
位所謂撫萬邦巡侯甸六服羣辟罔不承德也
夫天下之議者衆矣謂兵革不休以有侯王長
駕遠馭必需武略而不知諸侯違命乃有征伐
王政不行乃有兼并設天威所臨人神受職黜
陟所及百辟承流慎簡親賢以布於庶位則兵
革何自起乎故秉禮以止亂偃武而修文為治
者耳熟焉然非時邁而親歴之未有以信其實
然也君子是以知巡狩之為義大也
執競武王無競維烈不顯成康上帝是皇自彼成康奄
有四方斤斤其眀鐘鼓喤喤磬筦將將降福穰穰降福
簡簡威儀反反既醉既飽福禄来反
賦也執持競強也言武王能持其自強不息之心也
惟能自強天下莫能與争強是以有大功而君天下
也不丕通大也言成康能大顯武王之烈故天命之
使繼武王而為君也何以見其丕顯也武王克商頑
民未靖自成康而治定功成四方始永為周有矣武
王末受命制作未遑自成康而禮眀樂備文治始斤
斤其眀矣斤斤者條理精詳眀之至也所謂繼眀照
于四方也生為眀帝殁為眀神則今日者鐘鼔和鳴
磬筦諧集以祀之其降福之多可知也然降福者神
受之者人也簡簡慎擇也神之降福必擇其人我之
威儀果能收斂敬慎有執競之遺意則神自歆享醉
飽而福禄之来反覆而不厭矣盖戒祀三后者勉效
三后之德也
執競一章十四句
執競祀康王也昊天有成命成王祔祭於文王
執競康王祔祭於武王也丹書曰敬勝怠者吉
又曰不強則枉武王之執競敬勝以自強也法
文王之敬止也成王曰敬之敬之又曰學有緝
熙于光眀康王曰敬忌天威又曰用答揚文武
之光訓是成康之丕顯其眀法緝熙也而曰敬
之敬忌仍法文王之敬止也則猶是武王之執
競也威儀反反敬止執競之功也凡人之心出
則放反則存凡人之行心放則肆心反則敬故
威儀貴反也反反云者反而求諸身又反而求
諸心也心反而常存則自強而不息矣由是言
之儀反而後敬勝敬勝而後自強自強而後丕
顯故曰湯武反之也
思文后稷克配彼天立我烝民莫匪爾極貽我来牟帝
命率育無此疆爾界陳常于時夏
賦也思有謀慮也文有道德也立成立極至也德之
至也来牟麥也率遍育養陳布常倫常也言郊祀上
天惟思文之后稷足以配之焉天以生民為心者也
烝民之生久矣所由養之以至於成立者莫非后稷
之至德也稷藝五糓民既育矣又貽我以来牟盖春
夏之間新陳不接来牟夏熟可以接濟乃上帝所命
使隨時率育也衣食足則禮義生華夏烝民無此疆
彼界之分皆得相生相養以敷陳倫常之道是教之
以至於成立者亦莫非后稷之至德也鞠人謀人之
思莫深於此經天緯地之文莫大於此故曰思文后
稷克配彼天也
思文一章八句
詩序曰思文后稷配天也人皆知稷教稼穡功
在養民而不知率育陳常實一體之事也田賦
供而上下定奉養備而孝弟行室家寧而後有
夫婦交際通而後有友朋其樸而不文者乃至
文之所從出也故郊祀后稷以配天宗祀文王
於明堂以配上帝以文王之德能與天合后稷
之功實與天同也
清廟之什十篇十章九十五句
周頌臣工之什四之二
嗟嗟臣工敬爾在公王釐爾成来咨来茹嗟嗟保介維
莫之春亦又何求如何新畬於皇来牟將受厥眀明昭
上帝迄用康年命我衆人庤乃錢鏄奄觀銍艾
賦也嗟歎詞臣工羣臣百官也公公所也釐福成終
咨問茹度也保介農官莫春周時建寅之月也田二
歲曰新三歲曰畬明上帝之眀賜也痔修而儲之也
錢鏵鎛鋤銍䥥也艾與刈同此耕籍而戒農官也王
將耕籍祭於先農臣工畢從從祀從耕皆在公也故
嗟而勅其敬之謂王祀而受釐實頼臣工從耕以成
之也来咨来茹勅保介之詞也王曰嗟保介来為我
咨之為我茹之維莫之春百糓未生又何求乎其咨
問之何者新田何者畬畝新田何植畬畝何種也維
莫之春百糓未生来牟不已生乎美哉来牟轉盼即
熟將受上帝之明賜明昭上帝既賜麥熟又賜禾熟
用終至於康年其茹度之麥夏熟禾秋熟其事皆在
春也其命我農人庤乃錢鎛與銍錢以耕之鎛以耘
之不旋踵而忽觀銍之刈矣此則王之釐爾果成之
乃敬爾在公之實政也
臣工一章十五句
臣工耕籍也王率羣臣躬耕帝籍祭於先農而
受釐耕籍事竣乃勅保介使勸農也國語曰農
祥晨正日月底於天廟王乃使司徒咸戒公卿
百吏庶民司空除壇於籍命農大夫咸戒農用
王即齊宫三日及期鬱人薦鬯犧人薦醴王祼
鬯饗醴乃行及籍王耕一墢班三之庶人終于
千畝此則王釐爾成之大略也又曰陽氣俱烝
土膏其動弗震弗渝脈其滿眚糓乃不殖稷則
遍戒百姓紀農協功曰隂陽分布震雷出滯土
不備墾辟在司寇乃命其旅曰徇此則来咨来
茹之大略也
噫嘻成王既昭假爾率時農夫播厥百糓駿發爾私終
三十里亦服爾耕十千維耦
賦也噫嘻歎詞昭眀也假與格通至也爾謂農官也
時是駿大發耕私私田也三十里萬夫之地耦二人
並耕也獨舉成王者康王將祈糓卜於成王之廟也
卜之而從故言成王昭格也祈糓禮成則農事興故
於廟中戒農官也言農官當率農夫使播百糓大發
其私田咸服其耕事萬夫為耦通力合作也蘇轍曰
民曰雨我公田遂及我私而君曰駿發爾私終三十
里其上下之間交相忠愛如此
噫嘻一章八句
噫嘻卜郊也郊有二有日至之郊有祈糓之郊
日至不卜孟春祈糓則卜之禮記曰卜郊受命
於祖廟而作龜於禰宫尊祖親考之義也春秋
襄公七年夏四月四卜郊不從孟獻子曰吾乃
今而後知有卜筮夫郊祀后稷以祈農事也故
啓蟄而郊郊而後耕今既耕而郊宜其不從也
此詩言成王昭格者康王作龜於禰宫也郊而
遂耕故於廟中戒農官焉勤農重糓之至也終
三十里者農官所司萬夫之界也周禮曰凡治
野夫間有遂遂上有徑十夫有溝溝上有畛百
夫有洫洫上有涂千夫有澮澮上有道萬夫有
川川上有路計萬夫為耦之地方三十三里三
分里之一故曰終三十里也
振鷺于飛于彼西雝我客戾止亦有斯容在彼無惡在
此無斁庶幾夙夜以永終譽
興也振羣飛貌鷺白鳥雝水澤也客殷之後於周為
客戾止来助祭也斯指鷺也殷人尚白来助祭者車
旂冠服從先代之所尚故其容潔白有如振鷺也彼
所封之國也斁厭也客在彼國無有惡之者能綿其
世澤以保宗社也今来於此無有厭之者能守其忠
貞以翼王室也如是則有譽矣然猶願勉之也譽欲
其終又欲其永其夙興夜寐不懈無惡無斁之功庶
幾畢生不渝而譽終𫝊及後世而譽永矣微子之命
曰慎乃服命律乃有民永綏厥位毗予一人俾我有
周無斁此之謂也
振鷺一章八句
振鷺微子助祭也武庚既平成王封微子於宋
命之曰修其禮物作賓于王家故微子来助祭
而為賓也賓獻尸後主人獻賓歌振鷺也無惡
無斁非微子不足以當之以永終譽戒其無蹈
武庚之覆轍也武王不絶殷後而封武庚成王
不懲武庚之畔又封微子忠厚之至也觀振鷺
之所詠下守臣節而助祭上以為客而獻之且
欲其永保禄位且欲其慶流子孫周之德其可
謂至德矣
豐年多黍多稌亦有高廩萬億及秭為酒為醴烝畀祖
妣以洽百禮降福孔皆
賦也稌稻也黍宜高而喜晴稌宜下而喜雨黍稌皆
多是雨𤾉時若高下皆收也蔵粟曰倉藏米曰廩雍
西之俗多蔵粟於窖亦有高廩則富室也十千曰萬
十萬曰億糓之數也千倉萬箱我庾維億是也及繼
也陳粟曰秭新糓繼陳糓而蔵之所謂餘一餘三陳
陳相因也藏糓既多不止為食并為酒醴酒醴之用
可以養老可以祀神故用以烝畀其祖妣不寧惟是
凡百禮儀俱需酒食以和合之也皆遍也百禮既洽
則神之降福甚遍矣何楷曰隨事頼豐年之利用則
隨處徵神惠之普存是宜索祭而報饗之也
豐年一章七句
豐年祭八蜡也郊特牲云年不順成八蜡不通
是蜡祭惟豐年乃有之也天子之大蜡八合聚
萬物而索饗之也孟春之郊所以祈糓孟冬之
蜡報之也列國各有蜡周禮云國祭蜡則吹豳
頌擊土鼓以息老物謂歲功既成養老勞農而
休息之也治民之道曰富曰教富莫要於勤農
教莫先於行禮觀此詩所詠年糓順成盖蔵謹
裕奉親享祖百禮皆興亦可以得富而教之之
大略矣國語觀射父曰日月會于龍&KR1280;土氣含
收天眀昌作百嘉備合羣神頻行國於是乎烝
嘗家於是乎嘗祀百姓夫婦擇其令辰奉其犧
牲敬其齍盛潔其糞除慎其采服禋其酒醴帥
其子姓從其時享虔其宗祝道其順辭以昭祀
其先祖肅肅濟濟如或臨之於是乎合其州鄉
朋友婚姻比爾兄弟親戚於是乎弭其百苛妎
其讒慝合其嘉好結其親暱億其上下以申固
其姓上所以教民虔也下所以昭事上也烝畀
祖妣以洽百禮其是之謂與
有瞽有瞽在周之庭設業設虡崇牙樹羽應田縣鼓鞉
磬柷圉既備乃奏簫管備舉喤喤厥聲肅雝和鳴先祖
是聽我客戾止永觀厥成
賦也瞽樂官也再言有瞽非一人也業虡崇牙見靈
臺篇樹羽置五采之羽於崇牙之上周制也應小鼓
田大鼓縣懸之也縣鼓亦周制也鞉有柄耳持其柄
而摇之則兩耳自擊柷如桶以椎挏之所以起樂圉
敔也状如虎背有鉏鋙掃之以止樂也簫編竹為之
管笛屬也喤喤聲大也肅敬雍和也和鳴相應也成
樂之一終也言集衆瞽於庭設樂器於庭皆備而後
奏之鞉磬既作簫管之屬莫不備舉喤喤衆樂之聲
與人聲相和而鳴肅肅然使人敬雍雍然使人和也
於是先祖来格而聽之則樂定矣樂定之後歲時祀
享凡我客之来助祭者將永觀新樂之成焉盖聲容
之美實足以格神人而和上下也
有瞽一章十三句
詩序曰有瞽始作樂而合乎祖也鄭康成曰王
者治定制禮功成作樂合者大合諸樂而奏之
是也言周庭者開國之初樂工多先代之所遺
故言有商之瞽今在周庭也列叙樂器昭新制
也業虡崇牙遵靈臺維樅之製樹羽則又加飾
矣應鼓田鼓皆新冒之縣鼓則新為之明堂位
云夏后氏足鼓殷人楹鼓周人縣鼔是也柷以
起樂圉以止之堂下播鞉則堂上擊磬簫管依
磬者也那之詩曰鞉鼓淵淵嘒嘒管聲依我磬
聲是也肅雝和鳴樂之盛也舜命夔曰命汝典
樂教胄子直而温寬而栗剛而無虐簡而無傲
詩言志歌永言聲依永律和聲八音克諧無相
奪倫神人以和其克諧雝也無奪倫肅也樂之
肅雝皆由於人其温而無虐雝也其栗而無傲
肅也肅雝之志形於詩歌故聲律之依而和者
亦如其肅雝焉此虞廷制作之精意而周公獨
得之也先祖是聽神以和也客觀厥成人以和
也書曰祖考来格虞賓在位羣后德讓此詩有
焉
猗與漆沮潛有多魚有鱣有鮪鰷鱨鰋鯉以享以祀以
介景福
賦也猗與歎美之詞潛藏之深也鮪王鮪也鱣鮪類
鰷白鯈也鱨鰷類鰋鯉類鱣鮪之大鰷鱨之細鰋鯉
之美莫不有之多之至也享薦也冬薦魚春薦鮪也
祀祭也周禮䱷人凡祭祀共魚之鱻薧
潛一章六句
潛季冬薦魚也月令季冬命漁師始漁天子親
往乃嘗魚薦寝廟白虎通云天子不親取魚薦
廟乃親行是也天子親行必有其地有其時有
其制春秋隠公五年公觀魚于棠𫝊曰書觀非
事也書于棠非地也魯語宣公夏濫于泗淵里
革斷其罟而棄之曰魚方别孕不教魚長又行
網罟貪無藝也言不時也孟子曰數罟不入洿
池魚鼈不可勝食也言有制也潛之詩言漆沮
眀得地也漆沮之從天子之所取獸於此取魚
亦於此也是不傷稼而害物也是君舉有常而
納民於軌物也言潛明得時也冬月水寒故魚
性定而深潛是水蟲成也是取時物以薦新昭
誠孝也言多魚明有制也是數罟不入而水族
蕃滋也是物産盛而民得養也順天之時因地
之利行王之制蕃庶物養民人而後致敬於神
介以景福職是故也豈徒曰神嗜飲食已哉
有来雝雝至止肅肅相維辟公天子穆穆於薦廣牡相
予肆祀假哉皇考綏子孝子宣哲維人文武維后燕及
皇天克昌厥後綏我眉夀介以繁祉既右烈考亦右文
母
賦也廣牡大牲也肆陳假大綏安宣布哲眀燕安右
享之也言今日者蒙皇考文王之業助祭者諸侯主
祭者天子天子穆穆薦其大牲諸侯肅雝助其設饌
大哉皇考其綏子孝子可知也昔者皇考宣布眀德
於天下惟其能用人也既有文德又有武功惟其能
為君也如是則天下之民安而天心亦安其克昌厥
後可知也故今日者天果有以綏我矣既綏我以眉
夀又介我以繁祀使我永為天子頻薦廣牡以祀烈
考并祀文母也
雝一章十六句
雝武王祀文王徹饌之樂歌也来言雝雝者中
心和悦非強之也至言肅肅者敬謹將事不敢
怠也穆穆深遠天子之容也雝雝肅肅穆穆皆
文王之貌而天子諸侯法之所謂秉文之德也
薦廣牡而相肆祀合萬國之歡心以祀其先王
也降福者天也天眷者民也治民者人也用人
者君也君能允文允武以用人而安民則安及
於天矣故天亦安其後人也然而嗣王之心則
不以天子為榮而惟以孝子自勉并不以已之
得夀為幸而惟願常伸其孝思於父母也文王
之為父武王之為子可謂各盡其道矣
載見辟王曰求厥章龍旂陽陽和鈴央央鞗革有鶬休
有烈光率見昭考以孝以享以介眉夀永言保之思皇
多祜烈文辟公綏以多福俾緝熙于純嘏
賦也載始也辟王成王也章法度也交龍曰旂陽陽
色眀也軾前曰和旂上曰鈴央央聲和也鞗革轡首
有鶬金飾休美也昭考武王皇大綏安也成王既免
喪諸侯咸来朝見新君以禀王章其車馬服物之盛
美哉有烈光於朝廷矣王乃率之見於昭考武王之
廟以展孝思以陳享獻以祈福而介夀典至鉅也永
言以下陳戒之辭也天下諸侯来朝来享是即時王
之多祜宜永保之更思光大之也烈文辟公既来朝
享王亦宜畀之以多福燕饗錫予以綏其心使頻来
朝覲繼續此烈光之休眀歲時助祭常受此多福之
純嘏也
載見一章十四句
載見諸侯来朝而見於武廟也成王既除喪乃
朝諸侯率以祀武王受釐陳戒也諸侯載見禀
一人之法度臣事君之禮也天子率見合萬國
之懽心子事父之禮也諸侯載見之時即從孝
享篤天子之多祜所以展忠也天子率見之後
更思慶惠予諸侯以多福所以廣愛也天子自
謹王章乃可常受諸侯之朝享故欲其保之也
諸侯常求厥章乃可永保天子之禄位故欲其
緝之也古之君臣無一時不篤其忠愛無一事
不深其戒勉有如此夫
有客有客亦白其馬有萋有且敦琢其旅有客宿宿有
客信信言授之縶以縶其馬薄言追之左右綏之既有
淫威降福孔夷
賦也客微子也作賓王家故曰客也重言有客鄭重
之也殷尚白其後從之不止於冠裳皆白馬亦用白
也萋且敦琢所獻之禮也何楷曰萋與緀通說文云
緀白文貌盖言帛也尚白故帛亦白也且說文云薦
也所以薦帛也敦與雕通敦琢盖言玉也旅陳也禮
器曰束帛加璧尊德也有萋有且所謂束帛敦琢其
旅所謂加璧是也再宿曰信宿宿信信留之久也言
縶其馬固留之也追之送之也餞於道也未去而留
之既去而送之左右無方以綏安之愛之無已也淫
大也威罸也夷平也言紂與武庚天既大降之罸矣
今微子能崇德象賢則天降之福而其威平矣故我
亦順天意以綏之也
有客一章十二句
有客微子来朝將歸而賜于廟也祭統曰古者
眀君爵有德而禄有功必賜于太廟示不敢專
也爵命于廟饗賜亦于廟也微子萋且敦琢修
其禮物所謂在彼無惡也天子信宿縶馬以固
留之所謂在此無射也王者之心與天同體前
者紂與武庚自作不善天降之威我亦威之今
者微子崇德象賢天降之福我亦福之其左右
綏之者皆所以順天之道而并非邀結其心也
大矣哉
於皇武王無競維烈允文文王克開厥後嗣武受之勝
殷遏劉耆定爾功
賦也於歎詞皇大也遏止劉殺耆致也言大哉武王
其功烈莫強於天下矣原其初實由文德之文王開
之嗣王繼文之志是以其勝殷也期於除殘去殺以
致定其功而已盖武烈仍本於文謨也
武一章七句
詩序曰武奏大武也朱子曰周公象武王武功
之舞歌此詩以奏之也何楷曰此大武一成之
歌也姚舞牧曰一戎衣而天下定民免於水火
之虐故知武王之用殺乃所以止殺其烈與文
王等也李樗曰按禮記總干而山立武王之事
也𤼵揚蹈厲太公之志也武亂皆坐以象周召
之治言大武之舞始則持盾正立以待諸侯既
而戰鬭既而又使行列皆坐以見其為止戈之
武也大武之舞在於止戈大武之詩在於止殺
其義一也
臣工之什十篇十章一百六句
周頌閔予小子之什四之三
閔子小子遭家不造嬛嬛在疚於乎皇考永世克孝念
兹皇祖陟降庭止維予小子夙夜敬止於乎皇王繼序
思不忘
賦也閔與愍通傷也予小子成王自謂也造成也嬛
與煢同無所依怙之意皇考武王也永世終身也皇
祖文王也庭止在庭也皇王兼指文武也言傷予小
子遭家不造而居憂今雖免喪煢煢常在疚也每念
皇考武王終身克盡孝道皇祖升遐常思念之如陟
降於在庭予小子念皇考猶皇考之念皇祖亦如見
其陟降故夙夜之間不敢不敬也於乎皇祖文王皇
考武王予小子承兹大統當永思祖考之所行敢湏
臾忘之哉
閔予小子一章十一句
詩序曰閔予小子嗣王朝于廟也朱子曰此成
王除喪朝廟所作後遂以為嗣王朝廟之樂是
也除喪入廟其思父祖人之情也然思之而不
效其所為猶不思也成王之夙夜敬止真能思
矣穆穆文王於緝熙敬止武王之受丹書也曰
敬勝怠者吉成王思之而夙夜懋敬則能守敬
止敬勝之家法所以為繼序不忘也豈徒曰煢
煢憂閔已哉黃櫄曰當成王之時王業已成而
詩有慄然危懼之詞盖治常生於戒慎亂常起
於驕盈故天下雖有泰山之安而聖人猶以累
卵為心此其所以保治於無窮也大誥曰予維
小子若涉淵水又曰予造天役遺大投艱於朕
身此之謂也
訪予落止率時昭考於乎悠哉朕未有艾將予就之繼
猶判渙維予小子未堪家多難紹庭上下陟降厥家休
矣皇考以保眀其身
賦也訪問落成悠遠艾至判分渙散也言問予小子
將何由有成乎惟有率循昭考之道耳昭考之道遠
矣予未能有至也進而勉以就之偶至之矣繼猶覺
其判渙而不合也以予之涼德遭家多難實不能堪
昔者皇祖陟降庭止今皇考紹皇祖之神上下於庭
因以陟降於家予小子在廟在宫皆見之矣惟望皇
考降休保予之身使不罹於危難眀予之身使不至
於昏愚庶幾有所至而有所成也
訪落一章十二句
訪落成王祀武王也武廟初成致新主而祀之
也胡一桂曰自繼猶判渙而上皇皇如有求而
弗獲自維予小子而下則焄蒿悽愴如或見之
是也灼知大道之高遠勉而難至密察一心之
出入離而難合真覺祖考之神靈常在左右實
求一身之保明期於繼述亦可以想見成王之
用心矣
敬之敬之天惟顯思命不易哉無曰高高在上陟降厥
士日監在兹維予小子不聰敬止日就月將學有緝熙
于光明佛時仔肩示我顯德行
賦也顯眀士事就近將進佛弼通仔肩任也言予乃
今知敬之不可已也天有顯道不可欺也駿命不易
宜思所以保之也無曰天高凡人之所事天皆陟降
而觀之盖無日不鑒在兹而可不敬乎昔皇祖文王
緝熙敬止予小子不明敬止之道期勉于緝熙而已
日者予率昭考曰將予就之繼猶判渙今惟有效其
所為日有所就無忘所能月有所將提撕吾心之光
眀使繼續而不至於昏昧又望爾諸臣弼予負荷示
我以顯然之德使遵而行之庶知行並進而敬之之
功乃純矣
敬之一章十二句
敬之成王自箴也周公戒王曰皇自敬德召公
戒王曰王其疾敬德今王自警曰敬之敬之是
體騐有素而見天之不假易也敬非寂守之謂
必有資於學焉今夫天之明命内麗於人心而
外著於事物所謂至善止而不移者也學之者
必致吾心之知眀於所止而默識之所謂緝熙
於光眀也必勵吾身之行得其所止而固守之
所謂顯德之行也知止而後敬純於心得止而
後敬達於事故致知力行者主敬之實功也大
學言敬止而繼以道學自修中庸言慎獨而歸
於眀善誠身皆是道也然則成王之於學所得
有深焉者矣敬之小毖皆戒勉之詞而列於頌
者意成王平日常誦此以自警故後之祀成王
者歌於其廟以妥神非通用之樂也
予其懲而毖後患莫予荓蜂自求辛螫肇允彼桃蟲拚
飛維鳥未堪家多難予又集于蓼
賦而比也懲有所傷而知戒也毖慎荓使也蜂小物
而有毒肇始允信也桃蟲鷦鷯也拚飛貌蓼辛苦之
物也言子自今其有所懲戒而知防後日之患矣蜂
不可使而強使之是自求其辛螫以比使管叔監殷
而致叛是自啓亂也桃蟲化為飛鳥向不知信今始
信之矣以比武庚勝國之餘卵而翼之遂致為難是
自招侮也若前車已覆而後車不鑒是既遭家之多
難將又集于荼蓼予不堪其辛苦是以日懲而思毖
之也
小毖一章八句
小毖成王自戒也成王初信二叔而疑周公忽
武庚而不為之防幾危王室今始悟而悔之歸
誠於周公也毖而言小者毖之於小也既已辛
螫悔之何及當於其荓蜂之時而謹之也拚飛
成鳥則不可制當於其桃蟲之時而防之也黃
佐曰天下之患常伏於隠微而發於人之所忽
是故堅冰之至始於履霜可不慎哉
載芟載柞其耕澤澤千耦其耘徂隰徂畛侯主侯伯侯
亞侯旅侯彊侯以有嗿其饁思媚其婦有依其士有略
其耜俶載南畝播厥百糓實函斯活驛驛其達有厭其
傑厭厭其苗緜緜其麃載穫濟濟有實其積萬億及秭
為酒為醴烝畀祖妣以洽百禮有飶其香邦家之光有
椒其馨胡考之寧匪且有且匪今斯今振古如兹
賦也芟除草也柞除木也澤澤土解散也耘鋤也芟
柞之後草木根株有未盡者故鋤去之也隰溝也十
夫有溝溝上有畛水道田畔皆當修整十夫所同故
耦徂也朱子曰主家長也伯長子也亞仲叔也旅衆
子弟也彊民之有餘力而来助者遂人所謂以彊予
任氓者也能左右之曰以太宰所謂閒民轉移執事
者若今時傭力之人隨主人所左右者也嗿衆食聲
也媚順依愛士夫也言餉婦與耕夫相慰勞也略利
俶始載事也函含活生也既種之後其實函氣而生
也驛驛苗生貌達出土也厭受氣足也傑先長者是
也厭厭苗皆滿足也緜緜詳密也麃耘也此苗既長
大而去其苗間之草也濟濟衆也實糓實也積聚藏
也萬億及秭四句見豐年飶說文云飯香也椒味辛
烈范處義曰有飶言其饌也有椒言其酒也楚辭云
桂酒椒漿是也胡夀也朱子曰以燕享賓客則邦家
之所以光也以供養耆老則胡考之所以寧也且此
也振起也言非獨此處有此稼穡之事非獨今時有
此豐年之慶盖自起古以来已如此矣猶言自古有
年也
載芟一章三十一句
載芟臘祀也月令孟冬之月臘先祖五祀勞農
以休息之是也春耕夏耘備言田家之苦秋穫
冬藏極言田家之樂盖王者之心與民一體其
苦也不啻身受之其樂也不啻身享之故言之
親切如此也至於亞旅彊以以任萬民思媚有
依以糓士女載穫以後以謹盖藏以烝祖妣以
饗百神以供賓客以養耆老於慰勞休息之中
有教養兼施之道焉是以普天皆蒙樂利萬年
永享治安振古以来國家之事莫有大於此也
畟畟良耜俶載南畝播厥百糓實函斯活或来瞻女載
筐及筥其饟伊黍其笠伊糾其鎛斯趙以薅荼蓼荼蓼
朽止黍稷茂止穫之挃挃積之栗栗其崇如墉其比如
櫛以開百室百室盈止婦子寧止殺時犉牡有捄其角
以似以續續古之人
賦也畟畟利也或来贍女餉之也筐筥餉具也黍餉
之美者糾笠輕舉貌趙刺土也薅去草也荼陸草蓼
水草糾笠以薅餉畢而勤所事也草朽則苗疏而土
肥故禾茂也挃挃衆穫聲栗栗顆粒圓也其秉之堆
如墉之崇其穗相比如櫛之密積禾於場之象也禾
茂故穫多也百室衆室也萬尚烈曰方春在田邑室
皆閉收穫事畢則百室皆開以所積者入之是也積
多則室盈而婦子之入此室處者身安而心亦安矣
寧我婦子神貺莫大焉故用大牲以報之也黃牛黑
脣曰犉社稷之牛角尺似效之也言此犉牡報祭之
禮我先祖世行之矣今似而效之續而舉之者盖以
續古人之舊典庶幾不替其先而實未足以答神貺
於萬一也
良耜一章二十三句
良耜報社也月令孟冬之月天子乃祈来年于
天宗大割祠于公社是也殺是犉牡所謂大割
也天子祭社而言農事者為農報也天子以天
下為家故天下之婦子皆家人也播糓薅荼婦
子之勞苦時切心憂今幸黍稷茂而百室盈則
婦子寧而王心亦寧矣犉牡報祀豈容已哉盖
自后稷教稼以来子孫世以農事為重故似之
續之如此也可謂知本務矣
絲衣其紑載弁俅俅自堂徂基自羊徂牛鼐鼎及鼒兕
觥其觩旨酒思柔不吳不敖胡考之休
賦也絲衣爵弁士服也紑潔貌載戴也俅俅恭順也
門側之堂謂之塾其下則基也鼐大鼎鼒小鼎也思
柔者酒能和血所以柔老人之筋骨也吳譁休福也
言絲衣載弁之士恭順執事自堂以至於基省其地
以定位次也自羊以至於牛省其牲以定品味也自
鼐以至於鼒省其器以告潔也然後以兕觥酌酒而
養老焉又能致其敬謹無有喧譁怠傲者是以夀考
之人得所養而受福也
絲衣一章九句
絲衣養老也周禮黨正國索鬼神而祭祀則以
禮屬民而飲酒于序以正齒位是也孔穎達曰
飲酒而正齒位者盖為民三時務農行闕于禮
故於農隙而教之養老尊長行孝弟之道是也
蜡而臘臘而養老合觀豐年載芟絲衣三詩而
先王之教養斯民者亦可以知其大略矣
於鑠王師遵養時晦時純熙矣是用大介我龍受之蹻
蹻王之造載用有嗣實維爾公允師
賦也鑠盛遵循熙眀介甲龍寵也蹻蹻武貌造為也
嗣嗣文王也爾謂武王也允信師衆也言盛哉我周
之師原無敵於天下但以時尚未可故養而不用此
盖通伐崇以後而言待其天運已轉時當純熙乃用
大兵以伐殷遂邀天之寵而受命所謂一戎衣而有
天下也武功之成雖自武王而用此以嗣文王者盖
以武王大公之心能見信於衆人皆諒其伐暴救民
而非富天下所謂身不失天下之顯名也
酌一章八句
酌大武再成之樂歌也國之興廢在於天命命
之遲速在於天時當晦而遵養時止則止也當
熙而大介時行則行也是故文王之不有天下
與武王之有之皆所以奉若天時事異而心則
同也
綏萬邦屢豐年天命匪解桓桓武王保有厥士于以四
方克定厥家於昭于天皇以閒之
賦也綏安也桓桓武貌以用閒代也言自克商以来
萬邦乂安屢獲豐年可見天命之於周久而不倦也
其所以如是者由桓桓之武王保文王所有之多士
用之於四方能安定其國家其功德上昭于天故命
為皇王使永代商而有天下也
桓一章九句
桓大武六成之樂歌也左𫝊楚子曰武王克商
作武其卒章曰耆定爾功其三曰敷時繹思我
徂維求定其六曰綏萬邦屢豐年夫武禁暴戢
兵保大定功安民和衆豐財者也其言卒章者
武之卒章也言其三其六者大武之三成六成
也首言禁暴戢兵所謂勝殷遏劉也則武為一
成可知也終言豐財所謂屢豐年也則桓為六
成可知也取天下以武安天下以文文者用賢
之謂也能保厥士以治四方則民安而天佑之
萬邦屢豐有由然也時邁之詩曰我求懿德肆
于時夏允王保之此之謂也
文王既勤止我應受之敷時繹思我徂維求定時周之
命於繹思
賦也勤勞也應當敷布時是也繹繼續之也徂往也
於歎詞言文王之勤勞天下至矣我承其後受命而
為天子應思所以繼其勤且布是繼續之思於天下
不徒有其心兼有其政也盖上天之命前人開之後
人定之乃可以永保其受之我自今以往惟求所以
定是周之命者則繼續文王之思不可一日而忘也
賚一章六句
賚大武三成之樂歌也承武酌而為言允文文
王克開厥後所謂文王既勤止也我應受之與
嗣武受之我龍受之同也既已受之則當定之
所以定之者惟有繹思文王而已中庸曰夫孝
者善繼人之志善述人之事者也繹之所以述
其事思之所以繼其志繼志則承文之德述事
則敷文之功再言繹思以為舍此無以為定命
之道也此楚子所謂保大定功者也
於皇時周陟其高山嶞山喬嶽允猶翕河敷天之下裒
時之對時周之命
賦也皇大時是陟升也嶞山之相連者喬山之特起
者允實也猶與由同翕合也敷普裒聚對向也言大
哉周之有天下也嘗因名山升中于天陟其巔而望
之見相連之小山特起之大嶽由於地中之大河合
於大河之小水普天之下山峙水流諸侯之國於其
間者莫不環共内向以對于天子此有周之受命所
以為獨隆也
般一章七句
般大武四成之樂歌也史稱武王憂天保之未
定謂周公曰我南望三塗北望嶽鄙顧瞻有河
粤瞻伊雒毋遠天室營周居於洛邑此武王經
營天下之志而周公成之故於廟中特及之也
酌賚桓般名篇之義未詳樂記曰夫武始而北
出再成而滅商三成而南四成而南國是疆五
成而分周公左召公右六成復綴以崇天子武
之遏劉耆定期望之詞也所謂始而北出也酌
之是用大介已然之詞也所謂再成而滅商也
賚之徂維求定南還於周以安民也所謂三成
而南也般之嶽河裒對所謂南國是疆也五成
之歌今無之矣桓則六成也美其德曰於昭于
天尊其位曰皇以閒之復綴以崇天子之詞也
閔予小子之什十一篇一百三十六句
御纂詩義折中卷十九
