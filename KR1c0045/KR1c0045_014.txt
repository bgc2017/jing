御纂詩義折中卷十四
北山之什二之六
陟彼北山言采其把偕偕士子朝夕從事王事靡盬憂
我父母
賦也偕偕壮貌士子詩人自謂也陟山采把望父母
也偕偕從事不得養父母也以王事靡盬之故不得
養其父母而且使父母思己故曰憂我父母也
溥天之下莫非王土率土之濱莫非王臣大夫不均我
從事獨賢
賦也溥遍也率循濱涯也言父母已所獨也王事人
所同也天下莫非王土率土莫非王臣皆宜從事而
我獨任勞是大夫之賦政有不均也
四牡彭彭王事傍傍嘉我未老鮮我方將旅力方剛經
營四方
賦也彭彭行而不息也傍傍勞而不已也嘉鮮皆善
也將壮也言車馬馳驅而不已者謂我未老而方壮
膂力正強可以經營四方也此獨賢之故也
或燕燕居息或盡瘁事國或息偃在牀或不已于行
賦也燕燕安閑貌瘁病也或安居於家或盡瘁於國
或高卧於牀或奔走於道則苦樂大相懸矣此不均
之實也
或不知呌號或慘慘劬勞或栖遲偃仰或王事鞅掌
賦也呌呼號召也慘慘苦貌或耳不聞徵𤼵之聲或
面常帶憂苦之状或退食從容而俯仰作態或經理
煩劇而倉卒失容極言不均之致也
或湛樂飲酒或慘慘畏咎或出入風議或靡事不為
賦也言不止勞逸不均而已或湛樂飲酒則是既已
逸矣且深知逸之無妨故愈躭於逸也或慘慘畏咎
則是勞無功矣且恐因勞而得過反不如不勞也或
出入風議則已不任勞而轉持勞者之短長或靡事
不為則是勤勞王事之外又畏風議者之口而周旋
彌縫之也此則不均之大害而不敢詳言之矣
北山六章三章章六句三章章四句
北山刺時也夫君子之仕也原以宣勞非求逸
也王事靡盬而膂力方剛已欲求逸誰當任勞
顧勞可也勞而不均不可也止於勞逸不均猶
可也使勞者受逸者之害不可也自古疆場多
事之秋君子竭力致身以勞於外而一二得志
之小人居息偃仰出入風議始則媒孽而亂其
謀終則阻格而制其命於是乎賢勞之人功無
可成而罪且不免北山之詩人致怨於大夫有
以也誰秉國均必有任其責者矣
無將大車祗自塵兮無思百憂祗自疷兮
興也將送也疷當作□昏也此戒多憂之累心也言
無隨大車而行無益於車而止自塵也無逐百憂而
思無損於憂而止自昏也
無將大車維塵冥冥無思百憂不出于熲
興也冥冥昏之甚也熲與耿同小明也將車久則塵
愈多故所見者目前之物而已數步之外則冥冥而
無所覩也思憂多則昏愈甚故所明者所憂之事而
已此事之外則茫然而無所知也心憂則昏而以為
明者不出於所明之外是明者小而昏者大也
無將大車維塵雝兮無思百憂祗自重兮
興也雝塞也塵多之甚則氣閉而不通也重平聲言
重昏也熲者昏於大而明於小於所明而又三思焉
則私意起而轉惑并其熲者亦昏矣故曰重也祗自
重者言適以重其昏而於所憂之事則毫不能有所
轉移也
無將大車三章章四句
無將大車戒迷也人生之憂不可勝述也天運
之循環禍福之倚伏如大車之輪轉非人力所
能為逐事而思之機愈深智愈巧而禍愈甚故
詩人戒以無思也夫無思者非無所用其心也
不思利害而思可否不思趨避而思修為則理
得心安而憂自觧矣咸之九四曰貞吉悔亡勸
思理也憧憧往來朋從爾思戒思憂也
明明上天照臨下土我征徂西至于艽野二月初吉載
離寒暑心之憂矣其毒大苦念彼共人涕零如雨豈不
懷歸畏此罪罟
賦也艽野地名二月周正建丑之月也毒害也共人
僚友之處者即後所謂靖共者也罪法罟網也大夫
困於行役而作此詩言上天照臨下土人之冤苦皆
宜鑒之我為人所害而西征至於艽野可謂遠矣二
月之初已罹於寒又由寒以至於暑可謂久矣遠行
久役艱阻備嘗其人之害我亦大苦矣因思我之僚
友意欲援我使歸故感激而至於涕零然我豈不懷
歸哉畏此法網之密恐歸而又獲戾也
昔我往矣日月方除曷云其還歲聿云莫念我獨兮我
事孔庶心之憂矣憚我不暇念彼共人睠睠懷顧豈不
懷歸畏此譴怒
賦也除歲除也周之二月歲除之時也庶多也睠睠
勤厚之意譴責也言昔以歲莫往今未知何時還而
歲又莫矣且身獨而事多又恐辦理不暇是以睠顧
共人思與同事而畏害我者之譴怒未息是以不敢
遽歸也
昔我往矣日月方奥曷云其還政事愈蹙歲聿云莫采
蕭穫菽心之憂矣自詒伊戚念彼共人興言出宿豈不
懷歸畏此反覆
賦也奥與隩同歲除之時民皆隩處也蹙急也采蕭
積薪也穫菽聚糧也言昔以歲莫往今復歲莫而無
由得還者以政事愈急而我愈不暇故采蕭穫菽以
為度歲之計其苦無時已矣然不敢怨人也此皆我
不聽正直之故因而益念共人至於束装啟行然終
於不歸者畏害我之人反覆無常雖與之釋怨而終
不可信也
嗟爾君子無恒安處靖共爾位正直是與神之聽之式
穀以女
賦也君子謂共人也恒常也靖者盡心共者盡職也
神之敬之也聽之從之也式用穀善以與也言我不
能歸矣故贈友以言也嗟爾君子無以安處為常當
思患而預防之内盡其心外盡其職且擇正直之人
相與敬之如神明惟其言之是聽則朋友皆用善道
以與汝庶乎可以免禍矣盖深悔已之濫與小人而
不聽正言故願共人之無蹈覆轍也
嗟爾君子無恒安息靖共爾位好是正直神之聽之介
爾景福
賦也息心安也言不止身不可安處心亦不可安息
也好愛之也言不止其身相與且其心好之也如此
則式穀以女不止免禍且可得福矣
小明五章三章章十二句二章章六句
小明勸擇交也大夫與正人兼與小人故受小
人之害而至於遠行不還因勸所與之正人當
專心從君子無復與小人為緣也此雖一時憤
激之言然果能靖共爾位而好是正直則所以
免禍求福之道莫有外於此矣凡百君子敬而
聽之可也
鼓鐘將將淮水湯湯憂心且傷淑人君子懷允不忘
賦也鼓擊也將將聲大也湯湯水盛也言聞鼓鐘於
淮水之上不樂而憂且傷者有懷於古而傷今之不
然也淑人君子以善養人之君子也孟子曰以力服
人者非心服也以善養人然後能服天下是故教人
以禮則民逸威人以兵則民勞逸則聞音而生樂勞
則聽樂而生哀哀樂之感禍福之應也然則詩之允
懷淑人其故可想矣
鼓鐘喈喈淮水湝湝憂心且悲淑人君子其德不回
賦也喈喈聲和也湝湝流長也悲則更甚於傷矣回
邪也懷古人之不回則今人之回可知也
鼓鐘伐鼛淮有三洲憂心且妯淑人君子其德不猶
賦也鼛役鼓也周禮以鼛鼓鼔役事是也水中之地
曰洲言鼓鐘而又伐鼛是流連而又興作民力竭矣
故傷淮水之涸而洲見也妯動也悲而且驚則心動
矣猶似也言古人之德殊不似今人也蓋至此始微
露憂心之故矣
鼓鐘欽欽鼓瑟鼓琴笙磬同音以雅以南以籥不僭
賦也欽欽聲有節也琴瑟堂上之樂也笙磬堂下之
樂也雅南樂章儀禮工歌三笙入三間歌三皆雅也
上關雎笙鵲巢上葛覃笙采蘩上卷耳笙采蘋皆南
也籥舞器也僭差也言樂聲舞容皆不僭而傷悲且
妯者其樂是而其人非也故曰禮云禮云玉帛云乎
㦲樂云樂云鐘鼓云乎㦲此可以知禮樂之本矣
鼓鐘四章章五句
鼓鐘傷時也序曰刺幽王也考之載籍無幽王
東廵之事韓詩謂昭王時作而亦無確據史稱
穆有塗山之會塗山在淮南又王西廵歸伐徐
徐與淮近竹書王三十七年大起九師東至於
江遂伐越既由江至越則淮之南北屢經之矣
𫝊曰穆王廵行天下皆有車轍馬跡焉祭公謀
父作祈招之詩以止王心曰祈招之愔愔式昭
德音思我王度式如玉式如金形民之力而無
醉飽之心鼔鐘之作與祈招同旨其為穆王時
詩無疑也淑人君子懷允不忘有以也懷其尚
德而不勞民之力也
楚楚者茨言抽其棘自昔何為我蓺黍稷我黍與與我
稷翼翼我倉既盈我庾維億以為酒食以享以祀以妥
以侑以介景福
賦也楚楚盛密貌茨蒺藜也抽除也我主祭者自謂
也與與翼翼皆蕃盛貌積粟曰庾十萬曰億妥安坐
也禮曰詔妥尸是也侑勸食也介助景明也言剪除
茨棘以為田畝自昔先人何為如此乎蓋將使我於
此蓺黍稷也我黍我稷我所蓺也我倉我庾我黍稷
之積也國非無良農也以為人之為之不如我所自
為之誠也於是酒食享祀妥侑介福皆以我之黍稷
為之蓋力田以致養乃祭祀之本也
濟濟蹌蹌絜爾牛羊以往烝嘗或剝或亨或肆或將祝
祭于祊祀事孔明先祖是皇神保是饗孝孫有慶報以
介福萬夀無疆
賦也濟濟蹌蹌敬之容也禮曰大夫濟濟士蹌蹌是
也絜與潔通在滌也蓺黍稷滌牛羊粢盛犧牲備而
後往烝嘗重之也剝觧其皮亨熟其肉肆陳其骨體
於爼將奉而進之也屢言或者各司其事非一人也
祊廟門内也祭祊求神也祀事與祊並舉者也祼鬯
求諸隂焫蕭求諸陽直祭祝于主索祭祝于祊也皇
君臨之也神保保先祖以来者護從之屬也求神而
神来乃孝孫之慶故神報以福併報以夀也此初獻
之事也
執㸑踖踖為爼孔碩或燔或炙君婦莫莫為豆孔庶為
賓為客獻酬交錯禮儀卒度笑語卒獲神保是格報以
介福萬夀攸酢
賦也㸑竈也踖踖敬而敏也孔碩牲體大也言薦熟
也燔燒肉炙炙肝言從獻也禮云主人獻尸賓長以
肝從主婦獻尸兄弟以燔從是也莫莫敬而静也凡
祭也者必夫婦親之所以備内外之官也豆所以盛
羞者君婦所為也孔庶多也二羞皆具言備物也賓
客四方來助祭者賓長為賓衆賓為客也獻酬互飲
也主人酳尸主婦亞獻賓三獻畢主人遂酌以獻賓
而賓酬之也交錯旅酬也衆賓與兄弟皆遍也卒盡
也言其禮儀盡合法度而笑語盡得宜也古者於旅
也語故有笑語也格至也前言饗者初来而饗其祀
今言格者親至酬獻之地而報以福夀若與之相酬
酢也此亞獻終獻之事也
我孔熯矣式禮莫愆工祝致告徂賚孝孫苾芬孝祀神
嗜飲食卜爾百福如幾如式既齊既稷既匡既敕永錫
爾極時萬時億
賦也熯勞也幾期式法也齊整肅也稷敏給也匡正
敕戒也言主人甚勞而行禮莫愆故神使工祝往告
孝孫而賞賚之也苾芬孝祀言黍稷馨香牛羊肥腯
也神嗜爾飲食之豐潔故予爾以諸福之物如期而
來如法而具也踖踖莫莫既齊也孔碩孔庶既稷也
禮儀卒度既匡也笑語卒獲既敕也神悦爾禮容之
莊敬故錫爾以衆善之極億萬斯年永永無已也朱
子曰各随其事而報之以其類是也此言獻畢受嘏
之事也
禮儀既備鐘鼓既戒孝孫徂位工祝致告神具醉止皇
尸載起鼓鐘送尸神保聿歸諸宰君婦廢徹不遲諸父
兄弟備言燕私
賦也既備禮成也既戒樂止也徂位阼階下西面之
位也致告告利成也神無形而言具醉者誠敬之至
如見之也尸稱皇尊之也神依於尸神醉故尸起也
鼓鐘金奏肆夏也送尸而先祖歸故神保亦歸矣前
同饗今同歸也廢去也朱子曰不遲者以疾為敬亦
不留神惠之意也鄭康成曰祭畢既歸賓客之爼同
姓則留與之燕所以尊賓客親骨肉是也燕而言私
者非狎昵之謂也祭重公義雖諸父亦在臣子之列
燕伸私恩故天子諸侯皆尊諸父而與兄弟齒也此
送神之事也
樂具入奏以綏後禄爾殽既將莫怨具慶既醉既飽小
大稽首神嗜飲食使君夀考孔惠孔時維其盡之子子
孫孫勿替引之
賦也祭畢而燕於寝故廟中之樂皆入奏於寝也綏
安也人神之主也祭而受福今禄也燕而人懽則神
喜而又降之福故曰以綏後禄也爾殽即所徹之羞
也記曰因其酒食聚其宗族以教民睦是也莫怨具
慶所謂親親則諸父昆弟不怨也小大稽首燕畢祝
嘏也言神既醉飽而使君夀考矣人之意亦與神同
也孔惠孔時言此祭甚順於理甚得其時也盡者推
其意而廣之使天下之事無不順理而得時也又欲
子子孫孫勿廢祭事且引而伸之不數不疏也以祭
祀之道通之天下而垂於萬年所以為逹孝也此言
燕私之事而以孔惠孔時四語總結之也
楚茨六章章十二句
楚茨天子祭祀之禮也古者天子為藉千畝冕
而朱紘躬秉耒以事天地山川社稷先古敬之
至也周禮充人掌繋祭祀之牲牷於宰芻之三
月又大司樂尸出入奏肆夏鐘師掌金奏鼔鐘
以奏九夏肆夏其一也記曰先王之所以治天
下者五貴有德貴貴貴老敬長慈幼楚茨之義
備矣黍稷倉庾躬耕藉田而藏之御廩絜爾牛
羊則在滌而芻之也尸稱皇而鼔鐘送之其為
天子之禮無疑矣先祖孝孫所以序昭穆也執
㸑為爼序事以辨賢也君婦為豆助内以備物
也為賓為客尚德而序爵也獻酬交錯以逮賤
也父兄燕私以養老也小大咸在以慈幼也正
君臣親父子明夫婦貴貴而賢賢老老而幼幼
先王所以治天下之道如指諸掌矣君子是以
知祭之為義大也
信彼南山維禹甸之畇畇原隰曾孫田之我疆我理南
東其畝
賦也信與伸通山之引伸綿亘者也甸治也維禹甸
之修水道也禹曰予决九川距四海濬畎澮距川畎
澮達於川則溝洫修而川麓綿亘皆可樹藝矣由是
以封建諸侯而原隰墾闢曾孫得以田之也既守封
域益修禹功疆以定其經界理以達其遂溝而畎畝
之縱横物土之宜而布之矣劉彛曰其遂東入於溝
則其畝南矣其遂南入於溝則其畝東矣此井田之
法也
上天同雲雨雪雰雰益之以霡霂既優既渥既霑既足
生我百穀
賦也同雲雲色同也雰雰猶紛紛也霡霂小雨也優
渥霑足皆饒洽之意陸佃曰豐年之冬必有積雪而
其春必有小雨故是詩雨言小雪言盛也然雪欲其
盛又欲其澤浸之周故繼之曰優渥雨欲其小又欲
其膏潤之遍故繼之曰霑足如此則雨雪得宜而百
穀生矣朱公遷曰田之治者禹之功穀之生者天所
賜詳述之不忘本也
疆埸翼翼黍稷彧彧曾孫之穡以為酒食畀我尸賓夀
考萬年
賦也埸田畔也翼翼整飭貌彧彧茂盛也畀與也此
承上文而言也南東其畝則疆埸翼翼矣生我百穀
則黍稷彧彧矣凡此國中之田皆曾孫之穡故收其
所入以為酒食而妥侑皇尸獻酬賓客庶神降我以
夀考之福也
中田有廬疆埸有瓜是剥是菹獻之皇祖曾孫夀考受
天之祜
賦也中田公田也八家同井其中為公田内以二十
畝分八家為廬舍也墻下有樹田畔有植瓜其一也
漢書曰瓜瓠果蓏植於疆埸是也瓜成而剥削淹漬
以為菹也夫祭祀之菹多矣水草之菹陸産之醢小
物備矣三牲之爼八簋之實美物備矣而獨有取於
中田之瓜者廬舍疆埸皆皇祖所締造瓜瓠剥菹乃
孝孫所經營是以神悦而天降之祜也
祭以清酒從以騂牡享于祖考執其鸞刀以啟其毛取
其血膋
賦也清酒鬱鬯之屬也騂赤色周所尚也鸞刀刀有
鈴也膋脂膏也此正言其祭也祭以清酒灌地也求
神於隂也從以騂牡迎牲也執鸞刀貴其義也聲和
而後斷也啟毛告純也取血告殺也取膋升臭也合
之黍稷實之於蕭而燔之求神於陽也此祭祊以前
之事也記云祭之日君牽牲卿大夫序從入廟門麗
於碑卿大夫袒而毛牛尚耳鸞刀以刲取膟膋此諸
侯之祭禮也
是烝是享苾苾芬芬祀事孔明先祖是皇報以介福萬
夀無疆
賦也烝進也享薦也苾芬香也言薦熟也祀事薦熟
以後之事也何楷曰楚茨詳於後而略於前自祭祊
以前但以祀事孔明一語槩之信南山詳於前而略
於後自薦熟以後亦以祀事孔明一語槩之是也前
言畀尸賓以介夀獻皇祖以受祜皆擬議之詞至此
則先祖果來而報之以福夀也言皇祖言皇考又言
先祖祫祭也
信南山六章章六句
信南山諸侯祭祀之禮也左傳曰民神之主也
是以聖王先成民而後致力於神故奉牲以告
曰博碩肥腯謂民力之普存也謂其畜之碩大
蕃滋也謂其不疾瘯蠡也謂其備腯咸有也奉
盛以告曰潔粢豐盛謂其三時不害而民和年
豐也奉酒醴以告曰嘉栗旨酒謂其上下皆有
嘉德而無違心也所謂馨香無讒慝也信南山
之義猶是也疆理田畝先成民也雨雪生榖所
謂三時不害而民和年豐也祭以清酒力穡之
所為也所謂有嘉德而無違心也從以騂牡畜
牧之所得也所謂民力普存而備腯咸有也疆
埸瓜菹謂物産之蕃滋也地無遺利而孝無餘
思也苾芬烝享所謂馨香無讒慝也得天之時
因地之利盡人之力蕃物之産致力於民者勤
而後致敬於神者備致敬於神者愈備則所以
致力於民者愈不得不勤矣君子是以知祭之
為義大也
倬彼甫田歲取十千我取其陳食我農人自古有年今
適南畝或耘或耔黍稷薿薿攸介攸止烝我髦士
賦也倬明貌甫大也十千計公田也一成十里以萬
畝為公田一同百里以萬夫為公田皆十千之數也
我田主也陳舊粟也農人私百畝以養公田者也介
廬舍也烝進髦士俊民也言此開明之大田歲取十
千之入非以之自有餘也將積而陳之取以食農人
也農人足食益肆力於南畝故自古以來常有年也
古既如此今亦宜然於是君公親適南畝見其耘耔
以時而黍稷茂盛或於廬舍之旁或所止息之處進
髦士而謀之將方社祈雨使今亦有年也
以我齊明與我犧羊以社以方我田既臧農夫之慶琴
瑟擊鼔以御田祖以祈甘雨以介我稷黍以穀我士女
賦也齊與粢同禮云稷曰明粢是也犧羊純色之羊
也社后土方四方之神御迎也田祖先嗇也周禮凡
祈年於田祖則吹豳雅擊土鼓以樂田畯是也穀善
也此與髦士行之也以其粢盛與其犧牲祭社方而
祈年非以自為凡以為農夫也又盛樂雩祭迎田祖
以祈雨蓋欲大我黍稷使我之士女有養且樂於為
善也方社統於地隂祀也故以禮為主祈雨禱於天
陽祀也故以樂為重
曾孫來止以其婦子饁彼南畝田畯至喜攘其左右嘗
其旨否禾易長畝終善且有曾孫不怒農夫克敏
賦也曾孫田主也非祭而稱曾孫者民自比於家人
故從其廟中之稱也攘取旨美易治長竟有多敏速
也此既雨而廵省也定中之詩曰靈雨既零命彼倌
人星言夙駕税于桑田是也婦子出餉敏於事也田
畯至喜喜其敏也曾孫乃取其左右之所饋而徧嘗
其旨否固以見上下之相親而且旨者知其有餘否
者知其不足又將取陳以食之也民於是盡力耘耔
禾治竟畝可預卜其善且多焉其所以曾孫不怒而
農夫克敏者皆上之德意有以感之也
曾孫之稼如茨如梁曾孫之庾如坻如京乃求千斯倉
乃求萬斯箱黍稷稻粱農夫之慶報以介福萬夀無疆
賦也茨屋茨言密比也梁車梁言穹窿也此納稼於
圃之象也坻水中高地京高邱也此積粟於場之象
也箱車箱求倉求箱者將以大車載黍稷稻粱而納
於曾孫之倉也納於曾孫之倉而以為農夫之慶者
曾孫不自食又將取其陳以食農人也曾孫勤農積
粟皆以為民故農夫飲和食德咸欲報君共祝君夀
之無疆上下相親之至也
甫田四章章十句
甫田勸農也民國之本也食民之天也農食之
所從出也故立國之道勸農為先勸之云者非
徒督責之也必有所以養之我取其陳食我農
人養之善道也取其陳者出故納新無紅腐也
食我農者周之給之不責償也歲取十千有常
額也歲豐君取之歲歉君與之水旱不齊而民
食常足故雖歉而亦如有年而且為之祈甘雨
而且為之省耕耘禾易長畝甘雨時降則歲果
常有而陳陳相因矣此先王之政所以贊天地
之化而立烝民之命也匪直此也古者士出於
農野處而不暱其秀民之能為士者必足頼也
省耕省耘之暇進髦士而與之講肄則隴畝皆
庠序公卿皆師儒矣由是粢盛犧牲教民以禮
琴瑟擊鼓教民以樂不怒克敏教民以敬報福
祝夀教民以愛既厚其生復正其德本之以愛
敬文之以禮樂而皆於勸農得之君子是以知
后稷公劉之造周也
大田多稼既種既戒既備乃事以我覃耜俶載南畝播
厥百穀既庭且碩曾孫是若
賦也種擇其種也戒飭其具也覃利俶始載事庭直
若順也蘇轍曰田大而種多故於今歲之冬具來歲
之種戒來歲之事凡既備矣然後事之取其利器而
始事於南畝既耕而播之其耕之也勤其種之也時
故其生也皆直而大以順曾孫之所欲此詩為農夫
之詞以頌美其上若以答前篇之意也
既方既皂既堅既好不稂不莠去其螟螣及其蟊賊無
害我田穉田祖有神秉畀炎火
賦也方房也孚甲始生也皂粒汁未滿也稂秀而不
實者莠似苗而非苗也蟲食苗心曰螟食葉曰螣食
根曰蟊食節曰賊穉幼禾也既庭且碩言其苗也既
方既皂言其秀也既堅既好言其實也既耘之後百
草皆去稂莠似苖猶有存者既實之後并稂莠而去
之則嘉穀愈茂也然又恐螟螣蟊賊之為田穉害也
此則非人力所能去故望田祖之神取而付之炎火
蓋田祖神農是為炎帝盛夏之時炎帝司令故其祝
禱之詞如此此望神為曾孫除害而農夫亦享其利
也
有渰萋萋興雨祁祁雨我公田遂及我私彼有不穫穉
此有不斂穧彼有遺秉此有滯穗伊寡婦之利
賦也渰水氣也萋萋雲盛貌祁祁徐也雲盛則雨多
雨徐則入土也公田曾孫之田也井九百畝其中為
公田借八家之力以耕之故曰惟助為有公田也穉
晚禾穧束秉把也滯刈之所不及也既無稂莠又無
蟲害則所需者甘雨而已而猶欲其先公以及私蓋
其尊君親上之義習以性成也雨𤾉時若則有年矣
故於其收斂之時或有未穫之晚禾或有未斂之禾
束或有遺忘之秉或有漏滯之穗皆留以為寡婦之
利蓋古者鰥寡孤獨待養於上故留所有以與之所
以廣曾孫之仁愛非狼戾而暴棄之也
曾孫來止以其婦子饁彼南畝田畯至喜來方禋祀以
其騂黑與其黍稷以享以祀以介景福
賦也曾孫來止省斂也婦子饁田敏穫也田畯至喜
喜其勤也歲功既成則宜報祭而不遽舉也必待曾
孫之來乃祭之欲曾孫主之也望祀各以其方之色
此特舉騂黑者蓋以螟螣蟊賊秉畀炎火故禮南方
報祝融也雨我公田遂及我私故禮北方報元冥也
以介景福農夫為曾孫祈福也輔廣曰以其婦子饁
彼南畝所以慰上之心也以享以祀以介景福所以
愛上之身也
大田四章二章章八句二章章九句
大田報祀也農夫感上之恩德故於收穫之後
祀神而為上祈福也歲取十千上不自食所以
食農夫也俶載南畝下不自為所以順曾孫也
以祈甘雨以穀士女上勤下也雨我公田遂及
我私下急上也以社以方農夫之慶上為下祈
也以享以祀以介景福下為上報也上下相親
至於如此而雨𤾉有不時若年穀有不順成者
乎至於遺秉滯穗惠及鰥寡則庶幾哉大同之
世矣雨欲其先之公也不必急已利欲其公之
人也不必私於己非后稷公劉之盛德曷克臻
此君子讀甫田大田良耜載芟諸詩未嘗不神
遊於其際也成周之宇宙太和乃至斯乎卜年
卜世有以也
瞻彼洛矣維水泱泱君子至止福禄如茨韎韐有奭以
作六師
賦也此詩以三句為韻矣與止叶茨與師叶珌與室
叶同與邦叶也洛水名在東都君子至止者朝會於
東都也諸侯皆至則天子之福禄愈多故言如茨積
之崇也韎茅蒐韐韠也茅蒐染韠士大夫之戎服也
奭赤貌作起也言天子來而百官皆戎服者蓋起六
師以從行欲因朝會以講武也
瞻彼洛矣維水泱泱君子至止鞞琫有珌君子萬年保
其家室
賦也鞞刀下飾琫刀上飾珌玉也鞞琫有珌天子之
刀飾也公劉之詩曰鞞琫容刀是也韎韐有奭百官
戎服也鞞琫有珌天子亦戎服也家室王室也天子
之神武如此知其能億萬斯年保固王室以臨諸侯
也
瞻彼洛矣維水泱泱君子至止福禄既同君子萬年保
其家邦
賦也福禄如茨諸侯以福禄崇天子也福禄既同天
子以福禄綏諸侯也邦諸侯之國也天子神武則諸
侯畏服而小大相安不惟保王室兼能保萬邦矣
瞻彼洛矣三章章六句
瞻彼洛矣諸侯朝天子於東都而頌美之也朱
善曰周人尚文其弊也恐至於弱故周公戒成
王曰詰爾戎兵召公戒康王曰張皇六師皆欲
其振厲奮𤼵以聳萬民之觀瞻一四方之趨向
也此詩言天子至洛水之上親御戎服以起六
師修戎備於廵幸之時講武事於朝會之日據
地勢以合人心遵國典以承天祜使諸侯咸知
王靈之赫奕是固福禄之所由聚邦家之所由
安也
裳裳者華其葉湑兮我覯之子我心寫兮我心寫兮是
以有譽處兮
興也裳裳猶堂堂美盛也湑光潤也鄭康成曰華裳
裳於上喻君也葉湑然於下喻臣也眀主賢臣以德
相承而治道興是也之子謂諸侯也心寫悅而抒也
天子遇諸侯而心寫者悅其有才德也君臣相得則
聲譽益彰而上下相安是以有譽處也
裳裳者華芸其黃矣我覯之子維其有章矣維其有章
矣是以有慶矣
興也蘇轍曰黃色之正也芸黃之盛也有章有文也
君子之有文燦然如華之黃也朱公遷曰和順積中
英華𤼵外交際之頃不愆於儀則能得君而獲福矣
此美諸侯之能文也
裳裳者華或黃或白我覯之子乘其四駱乘其四駱六
轡沃若
興也或黃或白非一色也沃若柔而潤也言我覯之
子見其乘四駱而六轡沃若所謂有力如虎執轡如
組也或有文章或善射御如華之或黃而或白也此
美諸侯之能武也
左之左之君子宜之右之右之君子有之維其有之是
以似之
賦也此承上二章而言也至治之世必右文文右則
武其左也左之而宜者見其才之無不能也右之而
有者見其德之無不備也惟其德之存於中者無所
不有是以才之見於外者與德相似而無不宜焉以
此見有德者必有才而武功仍本於文德也
裳裳者華四章章六句
裳裳者華天子會諸侯於東都而嘉美之也瞻
洛之頌天子也專美其能武裳華之美諸侯也
兼嘉其右文蓋天子神武則足以威服四海而
諸侯亦蒙其休諸侯尚文則承宣德意講信修
睦而九伐之法雖設而可不用矣詞不同而義
各有當也
北山之什十篇四十六章三百三十四句
御纂詩義折中卷十四
