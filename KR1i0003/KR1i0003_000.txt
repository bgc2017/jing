欽定四庫全書經部九
律吕新書樂類
提要
(臣)等謹案律吕新書二卷宋蔡元定撰元定
字季通建陽人慶元中坐黨禁流道州卒事
迹具宋史道學傳朱子稱其律書法度湛精
近世諸儒皆莫能及又云季通理㑹樂律大
段有心力看得許多書及為是書作序又曰
黄鍾圍徑之數則漢斛之積分可考寸以九
分為法則淮南太史小司馬之説可推五聲
二變之數變律半聲之例則杜氏之通典具
焉變宫變徴之不得為調則孔氏之禮疏固
亦可見至于先求聲氣之元而因律以生尺
則尤所謂卓然者而亦班班雜見于兩漢之
制蔡邕之説與夫國朝㑹要以及程子張子
之言盖是書實朱蔡師弟子相與共成之者
故獨見許如此書分二卷一為律吕本原凡
十三篇黄鍾第一黄鍾之實第二黄鍾生十
一律第三十二律之實第四變律第五律生
五聲圖第六變生第七八十四聲圖第八六
十調圖第九候氣第十審度第十一嘉量第
十二謹權衡第十三其一卷為律吕証辨九
十篇造律第一律長短圍徑之數第二黄鍾
之實第三三分損益上下相生第四和聲第
五五聲大小之次第六變宫變徴第七六十
調第八候氣第九度量權衡第十今考元定
之説多截竹以擬黄鍾之管皆即以其長權
為九寸而度其圍徑如黄鍾之法更迭以次
則中聲可得淺深以列則中氣可驗是截管
之法必本之候氣也而候氣之説最為荒𣺌
後漢晉隋志所載又各異同既云以木為案
加律其上又云埋之土與地平又云置于案
上而以土埋之上平於地此置律有淺深髙
下之不一也既云以葭莩灰抑其内端氣至
者灰去又云以竹莩灰實律以羅縠覆律口
氣至吹灰動縠有小動大動不動三説又云
灰飛動素散出于外而氣應有早晚灰飛有
多少其説又不一也然則候氣既不足憑人
聲又無左驗是蔡氏所謂聲氣之元者亦徒
為美聽而已非能見之實事也劉歆銅斛具
詳漢志而隋志又祥載其銘曰律嘉量斛方
尺而圓其外庣旁九釐五毫羃百六十二寸
深尺積一千六百二十寸容十斗祖冲之所
譏以為漢世斛銘劉歆詭謬其數為算氏之
劇疵者是也元定乃併漢志取之以定黄鍾
積實為八百一十分何也荀朂之尺隋志所
謂晉前尺也當晉之時阮咸已譏其髙而元
定以為此尺出于汲冡之律與劉歆之斛最
為近古樂聲髙急不知當時之圍徑果為何
如夫古人所云徑三分圍九分者言圓徑三
分而周九分也空圍即圓周也胡瑗疑其管
狹不足容千二百黍遂大其空徑四釐六毫
而周圍十分三釐八毫是亦徑三圍九之率
也因以空圍為管内之面羃為容九方分矣
元定從之而以圓田術起算黄鍾積實又失
之太大則不精算術之悞也至若謂黄鍾六
變律不與本均之聲相應而不知當用清聲
又謂二變不可以為調而不知二變之調具
足五音若以二變音為毎調之七音則反為
出調凡此皆元定之所未及詳者故特著之
以糾其失焉乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
