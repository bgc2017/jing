春秋講義卷二上宋戴溪撰
閔公
元年春王正月
莊公卒而子般立子般卒而閔公立閔公繼子般者
也是時魯國有亂閔公尚幼不行即位之禮故春秋
不書即位
齊人救邢
春秋之法書救者皆善之去冬狄伐邢今年齊救之
固足以為善矣然桓公之力治狄有餘不能伐狄而
僅能救邢君子恨之
夏六月辛酉葬我君莊公
秋八月公及齊侯盟于落姑
子般之亂公子慶父如齊說者謂慶父懼而適齊欲
以求援是時季友出奔閔公尚幼不知落姑之盟誰
實主之慶父如齊至是十閱月矣計慶父必已還魯
然則落姑之盟慶父必與聞矣慶父與聞是盟則請
復季友必非慶父之意誰實為閔公請之意者國人
欲復季友而慶父亦不能制也前乎此慶父有求援
之行後乎此齊桓發可取之問然則落姑之盟齊桓
未必有存魯之心姑為是盟以觀魯釁爾此齊桓所
以為覇者也
季子來歸
春秋書魯事未有若季子來歸者魯之社稷復存者
實基於此春秋愛之重之曰季子曰來歸喜甚之辭
也向也季友辟亂出奔不言其奔諱之也今焉來歸
國人望之如見其所親然春秋安得而不為之喜也
冬齊仲孫來
仲孫之來不言使不言聘若仲孫之私行然為齊諱
也盖仲孫是行名曰省難實以覘魯故也仲孫秉禮
之對有存魯之心魯之不亡仲孫與有力焉言仲孫
而不稱其名嘉之也
二年春王正月齊人遷陽
陽小國也遷陽之後自是不復有陽矣齊桓存亡繼
絶之功獨不能施於遷陽降鄣之時乎君子是以知
齊桓假仁以求名也
夏五月乙酉吉禘于莊公
禮有禘祫三年一祫五年一禘何謂祫毁廟之主未
毁之主皆祫入於太祖之廟故謂之祫何謂禘禘其
祖之所自出而以太祖為配毁廟之主與未毁之主
皆在焉故謂之禘天子有祫有禘諸侯有祫無禘魯
諸侯也何以有禘僣用天子之禮聖人譏之故曰魯
之郊禘非禮也今莊公三年之禮未畢而遽用吉禘
於莊公盖喪畢而祭謂之吉禘書吉禘者言其未可
吉而吉也春秋常事不書違禮必書
秋八月辛丑公薨九月夫人姜氏孫于邾公子慶父出
奔莒
書公薨而不地繼之以姜氏之孫慶父之奔則罪之
在哀姜慶父也昭昭矣哀姜主之於内慶父主之於
外疑若可以肆行無忌矣卒至於出奔者季友來歸
之功也季子之功雖不足以存閔而足以存魯是知
賢者之有益於人國也
冬齊高子來盟
高子來盟比之齊仲孫來聖人尢喜之魯再世有亂
國危如髮齊桓公使高子將南陽之甲以至魯其意
盖有在也設使高子欲取魯以言而已矣今焉高子
與魯大夫定盟而去城魯而存其國其功大矣内有
季子外有高子二人存魯功足相方故聖人皆以子
書之不言齊侯之使何也春秋原情之書也不使齊
侯得有其美其意深矣
十有二月狄入衛
按左氏所言狄固滅衛矣春秋何以入書衛懿公不
恤其民為狄所敗衛自滅爾狄豈能滅衛哉况文公
復興衛國忘亡春秋是以不書滅也
鄭棄其師
鄭文公惡高克使之將兵於河上久而不召衆散而
歸春秋書鄭棄其師若曰鄭國有師鄭自棄之於高
克何有哉此春秋之特筆也
僖公
元年春王正月
不書即位者魯方有亂僖公入自外不行即位之禮
也(按黃震日抄云此本左氏說近諸家說此經多異論戴氏平心觀理始復其舊)
齊師宋師曹師次于聶北救邢夏六月邢遷于夷儀齊
師宋師曹師城邢(按此條經文戴氏從公糓)
說者謂齊桓公次而後救緩於救邢也此說不然按
莊公三十二年狄伐邢閔公二年十二月狄入衛僖
公元年正月齊師救邢自入衛至於救邢相去一月
之間則知狄人入衛之後未嘗再伐邢齊桓公意謂
向者狄嘗伐邢矣懼狄人乘入衛之餘威倏至於邢
故次於聶北借邢之聲援而杜其欲來之路是乃所
以救邢也已而狄人雖不至邢人懼他日之復來也
故遷於夷儀所以避狄也書三國之師辭繁而不殺
者美桓公也
秋七月戊辰夫人姜氏薨于夷齊人以歸
楚人伐鄭八月公會齊侯宋公鄭伯曹伯邾人于檉
荆至是而稱楚從其所自稱告於諸侯非春秋改之
也何以稱人自此益彊不可復制矣會於檉將謀救
鄭然桓公重於抗楚不敢輕用其謀三年之後始有
次陘之師亦可謂為謀之深矣
九月公敗邾師于偃冬十月壬午公子友帥師敗莒師
于酈獲莒挐
哀姜孫于邾齊人取而殺之况季友亦常奉僖公以
適邾及僖公之立邾人固謂有德于魯公子慶父奔
莒莒人逐之又奔齊齊人不納故魯人得以殺之莒
自謂有討賊之功矣魯方有難二國有輕魯之心而
又有責報之意舉兵至魯意將以求賂也使魯人内
懷恐懼俯首聽命則四鄰外侮將不足以為國矣故
魯之君大夫赫然奮發起而敗之於是魯之威令始
強然後可以立國其敗邾師也稱公稱敗其敗莒師
也稱公子友帥師稱敗稱獲春秋所以大其功也
十有二月丁巳夫人氏之喪至自齊
二年春王正月城楚丘
狄既滅衛齊桓率諸侯城楚邱而封衛焉不書諸侯
不繫楚邱於衛而直曰城楚邱若魯自城其邑然此
春秋之特筆也春秋之意若曰存亡者固諸侯之功
專封者乃天子之法不請命於天子而專封焉予之
則廢法不予之則傷恩故微其事而不錄其功齊桓
城三國曰邢曰衛曰杞春秋書法皆異彼遷於夷儀
者邢之自遷也桓公率諸侯而城之其義正故春秋
書齊師宋師曹師城邢淮夷病杞齊桓率諸侯城緣
陵而遷杞比於邢之自遷則不同矣故春秋書曰諸
侯城緣陵若夫楚邱之城比於城杞又大不侔盖城
楚邱以封衛非諸侯所得專也故春秋略之書曰城
楚邱大抵詳其事而大書者所以錄其功微其事而
略書者其功不足觀也已
夏五月辛巳葬我小君哀姜
虞師晉師滅下陽
晉侯將伐虢以璧馬假道於虞虞公許之晉由此滅
虢則是滅虢者非晉也虞也故先書虞下陽虢之邑
也何以不稱虢下陽虞虢之險要虢公在焉下陽滅
則虢亡矣至僖公五年晉卒滅虢春秋不書虢亡者
言虢之亡久矣
秋九月齊侯宋公江人黃人盟于貫
齊桓將伐楚故不憚屈已與江人黃人盟江黃近楚
桓公固無假於江黃之助離其黨與以壯吾犄角之
勢也故次陘之師江黃不與焉
冬十月不雨
僖公之世不雨者三時春秋每於首月必特書之文
公不雨自冬徂秋比於僖公稍久然春秋總而書之
曰自十有二月不雨至于秋七月不惟此也不雨之
後在僖公書曰六月雨文公自八月得雨春秋不書
其書法不同何也盖天下之事憂念切者朝夕不忘
憂念不至者因循易怠春秋探僖公憂民之心故首
月書不雨以見僖公之不忘文公憂民之心不及於
僖公故春秋總而書之以見文公因循而易怠僖公
既以不雨為憂必以得雨為喜文公憂喜不形於心
則亦以得雨為常或書雨或不書雨此皆春秋之特
筆也
楚人侵鄭
三年之間楚人伐鄭者二侵鄭者一皆書於春秋志
楚人之強抑亦愧齊桓也
三年春王正月不雨夏四月不雨
徐人取舒
詩曰戎狄是膺荆舒是懲舒近於荆蠻之屬也舒之
種類不一或謂之羣舒舒蓼舒鳩舒庸猶狄之有赤
狄白狄也徐與戎夷雜處力不足以敵荆楚一旦取
舒而有之是為異時楚病徐之端矣
六月雨
秋齊侯宋公江人黃人會于陽穀
齊桓兩與江黃為會屈尊以就卑其為謀也審其結
約也固江黃感桓之德亦盡力於齊然自是結怨於
楚卒不免見滅中國有愧多矣
冬公子友如齊涖盟
魯之復存齊之功也三年之間魯難既定故公子友
始得如齊涖盟無忘齊德且永好也
楚人伐鄭
四年春王正月公會齊侯宋公陳侯衛侯鄭伯許男曹
伯侵蔡蔡潰遂伐楚次于陘夏許男新臣卒楚屈完來
盟于師盟于召陵
齊桓圖覇二十餘年至是始有事於楚然猶未敢聲
言以伐之也以侵蔡召諸侯其意不在蔡也借侵蔡
之名以出楚不意此桓公之謀也諸侯連兵一旦侵
蔡蔡安得不驚而潰乎蔡既潰矣竟往伐楚師次於
陘方且逡廵不進楚人倔強未服行人辭語不順齊
侯退師召陵與屈完盟苟得楚人僅服斂兵而止不
敢求多焉又何其退縮不武耶為謀於前其艱難如
此成功於後其鹵莽如彼召陵之功不足觀也已楚
屈完何以不稱使屈完之來非曰求盟楚人使之如
師固將以觀兵也齊侯有先君繼好之言不穀同好
之請而後屈完始肯就盟故春秋謂是盟也屈完實
為之召陵之盟諸侯皆在焉不書諸侯而獨曰盟於
召陵若屈完自盟然春秋以為中國之諸侯下與荆
楚之大夫盟非所以尊中國也故略而不書夫既與
楚人盟則伐楚之功已成矣春秋之法得意致會不
得意致伐盟楚而歸不可謂之不得意也而猶書曰
公至自伐楚毋乃諸侯之不得意者乎
齊人執陳轅濤塗秋及江人黃人伐陳
濤塗誤軍其罪固不可逃使齊侯行師不擾諸侯固
將傒而望之懼其來而誤其往齊侯當自責可也執
人於會非伯討也故春秋書齊人不書齊侯齊急於
問罪不待還國維時列國在行江黃不與故齊遣微
者同江黃伐之其書曰秋及者承上文謂齊人也其
言魯及者非也既歸之後公孫兹始會諸侯之大夫
同往侵陳盖齊侯逞憾之意猶未巳故也
八月公至自伐楚
葬許穆公
冬十有二月公孫兹帥師會齊人宋人衛人鄭人許人
曹人侵陳
五年春晉侯殺其世子申生
杞伯姬來朝其子
古者諸侯朝於天子其有故而不朝者則使世子攝
之下其君之禮一等尊天子不敢廢朝覲也諸侯無
事相見曰朝未嘗有定禮也豈容以世子攝之向者
曹伯使其世子射姑來朝春秋固已譏之今焉杞伯
姬携其子來朝於魯是時杞伯固無恙也制命於伯
姬益非禮也伯姬庸視其夫越禮違制會莊公於洮
朝其子於僖失為婦之道矣
夏公孫兹如牟
左氏曰公孫兹如牟娶也若是則公孫兹之私行也
何以書於春秋借君命以行故也成公八年公孫嬰
齊如莒為逆婦之行亦書於春秋是亦公孫兹如牟
之類歟
公及齊侯宋公陳侯衛侯鄭伯許男曹伯會王世子于
首止秋八月諸侯盟于首止鄭伯逃歸不盟
首止之會謀寧周也世子之位未定周不寧矣於是
齊桓率諸侯會王世子所以定世子之位也諸侯同
心翼戴世子則其位不言而自定矣漢留侯招四皓
以定惠帝得此意也曷為殊會於王世子此春秋之
特筆也世子王之貳也豈當下與諸侯會率諸侯而
會王世子則世子尊矣諸侯自盟而王世子不與此
桓公之大義也春秋書諸侯盟于首止見齊桓尊王
之義焉當是之時諸侯相與寧周鄭伯志在從楚不
與於盟誠使天子有命猶當從道而不從君故春秋
以逃歸書之逃者匹夫之事也書逃賤之也
楚人滅弦弦子奔黃
左氏曰江黃道栢皆弦姻也是時四國皆睦於齊弦
子恃之而不事楚故及於亡力不足以及遠而好事
遠略其誤人多矣
九月戊申朔日有食之
冬晉人執虞公
晉滅虞而有其國春秋不言滅書曰晉人執虞公如
執一夫然虞公貪賂自取滅亡晉人不勞餘力假館
而取之言其易也虞虢二國嘗受命于天子為三公
故皆稱公左氏曰虢公晉侯朝王孟子曰百里奚知
虞公之將亡也而先去之則二國之稱公必有由矣
六年春王正月
夏公會齊侯宋公陳侯衛侯曹伯伐鄭圍新城秋楚人
圍許諸侯遂救許冬公至自伐鄭
諸侯伐鄭謂其逃首止之盟也然而鄭伯以非時勞
民築新密齊桓因聲其罪而伐之此春秋所以并書
圍邑也曠日持久未能服鄭卒使楚人圍許以救鄭
向者伐楚之師許男卒於會固嘗宣勞於中國矣今
兹被圍諸侯安得而不救乎移師救許卒不能救諸
侯既還許僖公面縛銜璧求哀於楚僅乃得免救許
之功何足算也春秋書公至自伐鄭者見無功於救
許也
七年春齊人伐鄭
昔歲伐鄭未得其要領今焉伐鄭獨以齊人何也盖
桓公自圖伯以來未嘗輕用大衆故不欲數煩諸侯
輕兵薄伐欲以歲月服鄭此桓公之本謀也
夏小邾子來朝
小邾子之國舊曰郳今焉稱國稱爵奉王命而朝諸
侯則知春秋之初諸侯猶知有王命進退之權猶出
於天子也
鄭殺其大夫申侯
秋七月公會齊侯宋公陳世子欵鄭世子華盟于甯母
入春秋以來列國之世子未嘗與諸侯之盟會而陳
鄭二世子實始盟于甯母非禮也齊桓前年伐陳頻
年伐鄭二國猶未服故遣其世子聽命於會固將以
探桓公之意桓公不憚屈已下與世子盟於是鄭伯
乞盟於洮陳侯與盟於鹹陳鄭二國始服矣
曹伯班卒
公子友如齊
冬葬曹昭公
八年春王正月公會王人齊侯宋公衛侯許男曹伯陳
世子欵盟于洮鄭伯乞盟
左氏曰盟于洮謀王室也是時王室有難襄王之位
未定告難於齊故諸侯盟於洮以謀之周之公卿不
行而遣其下士之微者往與於盟其倉卒之意亦可
見矣先書王人尊王室也鄭伯懼於王室之難遂有
乞盟之請曰逃曰乞辭之卑者也春秋正其名而書
之用見鄭伯之自取也
夏狄伐晉
狄侵擾中國為患多矣齊桓覇圖方盛狄人亦稍自
退却是時晉國亦既彊矣狄人乃乘間而伐之其後
潞氏諸國晉實盡之豈非自今伐晉始乎
秋七月禘于大廟用致夫人
哀姜之薨久矣未祔於廟至是始用禘禮致哀姜於
廟而祀焉姜氏失禮宗廟所不受也用禘禮而致哀
姜用其所不宜用致其所不當致春秋為僖公惜之
向也哀姜之喪至自齊言夫人氏而不言姜今言用
致夫人并姜氏而不書絶之深矣(按此從左傳不用公榖致妾母之義)
冬十有二月丁未天王崩
九年春王正月丁丑宋公御說卒
夏公會宰周公齊侯宋子衛侯鄭伯許男曹伯于葵丘
襄王初立故宰周公以三公之尊冢宰之貴與諸侯
會於葵邱諸侯相與盟而宰周公不與尊之而不敢
使與盟猶其在首止也其曰宰周公先歸者非也桓
公衣裳之會十有一而葵邱之會為最盛陳牲而不
㰱壹明天子之禁春秋於是盟也上書宰周公下書
諸侯盟兩書葵邱辭繁而不殺可以為春秋盟會之
冠矣
秋七月乙酉伯姬卒
九月戊辰諸侯盟于葵丘
甲子晉侯詭諸卒冬晉里克殺其君之子奚齊
十年春王正月公如齊
狄滅温温子奔衛
温者畿内之邑也狄敢滅温取其地而居之其無忌
憚甚矣春秋直書曰滅不以為諱何也左氏曰蘇子
叛王即狄又不能於狄狄人伐之王不救故滅由此
觀之温之見滅盖得罪於天子也然而温可滅也以
狄滅温則不可也書曰温子奔衛不名之者猶存王
臣也
晉里克弑其君卓及其大夫荀息
夏齊侯許男伐北戎
齊僖公之時北戎侵齊鄭太子忽救之有功於齊則
北戎為齊患久矣桓公既覇諸戎恐懼至是獨與許
男伐北戎意者其為許伐乎其伐山戎也稱人而不
稱侯其伐北戎也獨曰齊侯又以桓公能屈尊而恤
下也
晉殺其大夫里克
秋七月
冬大雨雪
莊公八年冬十月雨雪為其隂未甚而寒太早也今
兹冬大雨雪書冬而不書月其為深冬未可知也雨
雪而至於大其寒極矣則民之與物必有死於凍者
故春秋謹而書之
十有一年春晉殺其大夫㔻鄭父
夏公及夫人姜氏會齊侯于陽穀
桓公與夫人姜氏如齊遂有彭生之禍魯之子孫當
世為永戒乃如僖公之賢亦蹈其覆轍盖不特偕如
齊也又同會齊侯於陽穀此何禮也又數年夫人姜氏
會齊侯於卞按故事而行之不以為異典禮不正夫
婦道失若魯亦甚矣
秋八月大雩
冬楚人伐黃
黃人事齊而得罪於楚楚人伐黃齊不能救明年楚
遂滅黃齊桓之覇業於是而少衰矣
十有二年春王三月庚午日有食之
夏楚人滅黃
秋七月
冬十有二月丁丑陳侯杵臼卒
十有三年春狄侵衛
自楚邱既城之後狄人不敢窺衛者十有餘年至是
復侵衛其後衛數有狄患齊桓之覇業於是不能及
遠矣
夏四月葬陳宣公
公會齊侯宋公陳侯衛侯鄭伯許男曹伯于鹹
左氏曰夏會于鹹淮夷病杞故且謀王室也秋為戎
難故諸侯戍周齊仲孫湫致之如左氏所言淮夷病
杞其患小戎伐京師其患大為齊桓公者宜先謀王
室之難而後及於杞今也以救杞為重而以謀王室
為輕不能大治諸戎而僅能遣人戍周明年諸侯相
率城緣陵以遷杞焉不盡力於宗周而夏肄是屏昧
輕重之宜失緩急之序故春秋書城緣陵而不書戍
周不足於齊桓也
秋九月大雩
冬公子友如齊
自季友來歸之後如齊者三所以親齊也
十有四年春諸侯城緣陵
邢遷於夷儀而諸侯城之邢自遷也城緣陵而遷杞
諸侯遷之也夫自遷可也遷之不可也故春秋書城
邢也詳言三國之師其書城緣陵也言諸侯而不言
其國用見春秋尊王命而不使諸侯自專也
夏六月季姬及鄫子遇于防使鄫子來朝
季姬驕蹇縱恣欲自擇其對故與鄫子遇於防既當
其意使來請已故鄫子來朝明年季姬歸於鄫夫婦
之道始合若此其何以為訓乎魯自文姜之後昏姻
之道不知有大倫久矣
秋八月辛卯沙鹿崩(按自此至僖公三十三年永樂大典並闕)
狄侵鄭
冬蔡侯肸卒
十有五年春王正月公如齊
楚人伐徐三月公會齊侯宋公陳侯衛侯鄭伯許男曹
伯盟于牡丘遂次于匡公孫敖帥師及諸侯之大夫救
徐
徐前此取舒舒楚屬也故楚伐徐徐遠楚而近齊齊
不得不救盟于牡邱謀救齊也次于匡畏楚而不敢
救也使諸大夫往救姑為救徐之名也徐卒為楚所
敗(按自此以下講義二十一條並從黃震日抄檢補)
夏五月日有食之
秋七月齊師曹師伐厲
八月螽
九月公至自會
季姬歸于鄫
己卯晦震夷伯之廟
冬宋人伐曹
牡邱之盟宋曹皆在伐厲之師曹與齊俱宋襄公不
以救徐為念不以盟會為信退而伐曹以尋舊怨持
此圖覇不亦難乎
楚人敗徐于婁林
十有一月壬戌晉侯及秦伯戰于韓獲晉侯
十有六年春王正月戊申朔隕石于宋五是月六鷁退
飛過宋都
三月壬申公子季友卒
夏四月丙申鄫季姬卒
秋七月甲子公孫兹卒
冬十有二月公會齊侯宋公陳侯衛侯鄭伯許男邢侯
曹伯于淮
左氏曰會于淮謀鄫且東略也城鄫役人病不果城
而還夫鄫未嘗與會盟且未聞有他難獨以魯昏姻
之故至勞諸侯其會亦不足觀已齊桓衣裳兵車之
會盖終于此(按此條從黃震日抄補詳其文義應引左傳作按故節錄于前)
十有七年春齊人徐人伐英氏
夏滅項
秋夫人姜氏會齊侯于卞
九月公至自會
去冬會淮今年夏始滅項會淮之後公曷為留齊必
有以也經年于外國事廢矣
冬十有二月乙亥齊侯小白卒
十有八年春王正月宋公曹伯衛人邾人伐齊夏師救
齊五月戊寅宋師及齊師戰于甗齊師敗績
狄救齊
秋八月丁亥葬齊桓公
冬邢人狄人伐衛
十有九年春王三月宋人執滕子嬰齊
夏六月宋公曹人邾人盟于曹南鄫子會盟于邾己酉
邾人執鄫子用之秋宋人圍曹
首執滕子已駭觀聽會盟曹南鄫子後至未足深罪
也遽使邾人執而用之曹不致餼亦微罪也口血未
乾繼復圍曹以此求覇豈不謬哉
衛人伐邢
冬會陳人蔡人楚人鄭人盟于齊
梁亡
二十年春新作南門
夏郜子來朝
五月乙巳西宫災
鄭人入滑
秋齊人狄人盟于邢
冬楚人伐隨
二十有一年春狄侵衛
宋人齊人楚人盟于鹿上
夏大旱
秋宋公楚子陳侯蔡侯鄭伯許男曹伯會于盂執宋公
以伐宋
齊桓公覇業已成猶不敢輕視楚宋襄公一旦圖覇
輕於挑楚於是楚人有狎侮之心宋人曰盟則與之
盟宋人曰會則與之會誤而致之至則執之執其君
以伐其國如玩嬰兒於股掌之上宋人俯首聽命罔
敢或違不言戰不言敗拱手而勝之爾
冬公伐邾
楚人使宜申來獻捷
十有二月癸丑公會諸侯盟于薄釋宋公
楚人使宜申獻捷於魯盖是會也魯君不與獻捷之
意將以風魯魯侯懼而往會與諸侯盟於薄既盟之
後宋公僅免而歸盖在會之諸侯惟楚命是聽或執
或伐或盟或釋一無所與焉
二十有二年春公伐邾取須句
夏宋公衛侯許男膝子伐鄭
宋襄被執之後歸反其國當痛自循省為卧薪嘗膽
之計乃以鄭之朝楚起而伐鄭楚師救鄭卒敗於泓
秋八月丁未及邾人戰于升陘
冬十有一月己巳朔宋公及楚人戰于泓宋師敗績
二十有三年春齊侯伐宋圍緡
宋襄雖失道然納齊孝公實有德于齊今敗于泓而
死諸侯之所同念也而孝公首伐之既伐其國又圍
其邑是以知孝公之背德也
夏五月庚寅宋公兹父卒
秋楚人伐陳
冬十有一月杞子卒
二十有四年春王正月
夏狄伐鄭
秋七月
冬天王出居于鄭
晉侯夷吾卒
二十有五年春王正月丙午衛侯燬滅邢
夏四月癸酉衛侯燬卒
宋蕩伯姬來逆婦
宋殺其大夫
秋楚人圍陳納頓子于頓
葬衛文公
冬十有二月癸亥公會衛子莒慶盟于洮
衛文公新卒嗣子未踰年非有甚不得已之事也何
至匆匆亟為此盟
二十有六年春王正月己未公會莒子衛甯速盟于向
左氏以為尋洮之盟也洮之盟纔一月何盟之尋僖
公謂前日之盟莒子不親至不足以為平故復會于
向不知洮之盟莒子不至公與大夫盟已失體矣今
衛又效尢使大夫來公自輕亦甚矣平莒非大事何
汲汲若此乎
齊人侵我西鄙公追齊師至酅弗及夏齊人伐我北鄙
衛人伐齊
公子遂如楚乞師
秋楚人滅夔以夔子歸
冬楚人伐宋圍緡
前者齊伐宋嘗圍緡今者楚伐宋又圍緡緡之百姓
何以堪命此皆宋襄之餘孽也
公以楚師伐齊取穀公至自伐齊
二十有七年春杞子來朝
杞或稱侯或稱伯至於稱子極矣故春秋因其自貶
而書之僻陋用夷庭實有闕魯人重物而不重禮公
子遂所以入杞也責其不共杞何敢爾欲加之罪其
無辭乎
夏六月庚寅齊侯昭卒秋八月乙未葬齊孝公
乙巳公子遂帥師入杞
冬楚人陳侯蔡侯鄭伯許男圍宋十有二月甲戌公會
諸侯盟于宋
二十有八年春晉侯侵曹晉侯伐衛
公子買戍衛不卒戍刺之
楚人救衛三月丙午晉侯入曹執曹伯畀宋人夏四月
己巳晉侯齊師宋師秦師及楚人戰于城濮楚師敗績
楚殺其大夫得臣
使宋人賂齊秦以告楚分曹衛之田以畀宋私復曹
衛以携楚人之黨顯執宛春以激子玉之怒凡此皆
譎也
衛侯出奔楚
五月癸丑公會晉侯齊侯宋公蔡侯鄭伯衛子莒子盟
于踐土陳侯如會公朝于王所
六月衛侯鄭自楚復歸于衛衛元咺出奔晉
陳侯欵卒
秋杞伯姬來
公子遂如齊
冬公會晉侯齊侯宋公蔡侯鄭伯陳子莒子邾子秦人
于温天王狩于河陽壬申公朝于王所
晉人執衛侯歸之于京師衛元咺自晉復歸于衛
諸侯遂圍許曹伯襄復歸于曹遂會諸侯圍許
二十有九年春介葛盧來
公至自圍許
夏六月會王人晉人宋人齊人陳人蔡人秦人盟于翟
泉
春秋之諸侯不知有王室如晉文之尊王自謂不可
及矣狃于習俗闇于典禮若此等類皆不知其非
秋大雨雹
冬介葛盧來
三十年春王正月
夏狄侵齊
按僖公十八年狄救齊二十年齊狄盟于邢三十年
三十三年狄皆侵齊侵起于盟盟起于救也如狄者
豈可使有功于中國而與之盟會哉
秋衛殺其大夫元咺及公子瑕衛侯鄭歸于衛
晉人秦人圍鄭
介人侵蕭
冬天王使宰周公來聘
宰周公王朝之貴豈得下聘列國
公子遂如京師遂如晉
三十有一年春取濟西田
公子遂如晉
夏四月四卜郊不從乃免牲猶三望
魯僭用天子禮國居東方親祭泰山濟水而望祭西
南北三方之山川(按黃震日抄謂戴氏此說較趙鵬飛經筌之主岱濟淮尤為明白)
秋七月
冬杞伯姬來求婦
狄圍衛十有二月衛遷于帝丘
三十有二年春王正月
夏四月己丑鄭伯捷卒
衛人侵狄秋衛人及狄盟
冬十有二月己卯晉侯重耳卒
三十有三年春王二月秦人入滑
齊侯使國歸父來聘
夏四月辛巳晉人及姜戎敗秦師于殽
癸巳葬晉文公
狄侵齊
公伐邾取訾婁秋公子遂帥師伐邾
升陘之敗魯國怨邾然君取其邑臣伐其國報亦甚
矣
晉人敗狄于箕
狄為中國患至甚前此未有敗狄者晉實始敗狄于
箕獲白狄子此郤缺之雋功也
冬十月公如齊十有二月公至自齊
乙巳公薨于小寝
隕霜不殺草李梅實
皆恒燠之災也
晉人陳人鄭人伐許
春秋講義卷二下宋戴溪撰
文公
元年春王正月公即位
隱莊閔僖皆不書即位隱以攝莊閔僖以繼故至於
文公受國於僖承先公之正統行即位之禮春秋喜
而書之與桓宣二公特書即位其事異
二月癸亥日有食之
天王使叔服來會葬夏四月丁巳葬我君僖公
天王使毛伯來錫公命
杜氏曰諸侯即位天子賜以命圭合瑞為信觀春秋
時諸侯之即位者未嘗有命圭之錫獨晉文公嘗有
功於王室襄王策命文公為侯伯賜之弓矢秬鬯今
毛伯錫文公命則未知有命圭之錫歟抑亦策命而
已歟前此魯之羣公未始有是也而文公一旦驟得
之其恩禮可謂厚矣然文公即位且數月矣未能入
見於天子遽遣使錫命其禮傷於太過為臣子者不
能奔走京師拜命王庭僅遣叔孫得臣報命而已其
於禮為何如春秋責君父者輕責臣子者重周之失
未暇問也魯之罪不可逭巳
晉侯伐衛
孟子曰夫人必自侮然後人侮之晉文公之霸也嘗
執衞侯及其季年衞人不朝亦人情然也晉襄公不
能反已甫及祥祭親自伐衞雖僅能一勝而衞人有
報復之師視霸主如敵國不復有晉矣春秋書晉侯
伐衞見晉侯之自輕書衞人伐晉見衞人之無霸也
不特此也公孫敖以大夫會晉侯于戚雖魯亦有輕
晉之心矣
叔孫得臣如京師
衞人伐晉
秋公孫敖會晉侯于戚
孟氏自敖而專叔孫氏自得臣彭生而橫季孫氏自
行父而侈
冬十月丁未楚世子商臣弑其君頵
公孫敖如齊
諸侯世相朝必三年喪畢今敖如齊非禮也專也文
公即位一歲之間朝會皆出於得臣與敖何以為國
乎(按以上二條永樂大典脱去從程端學春秋本義檢補)
二年春王二月甲子晉侯及秦師戰于彭衙秦師敗績
彭衙之師秦報晉也不曰秦伐晉而以晉侯主是戰
何也殽之役晉襄公邀秦以擊之自是而後秦晉交
攻者數十餘年春秋不直乎襄公若曰襄公有以自
取之也不惟此也上書晉侯下書及秦師以晉侯及
秦師則敗秦之功亦不足觀矣
丁丑作僖公主
虞主用桑在既葬之後故葬畢而虞為主練主用栗
在既祥之後故虞主則埋之練主則藏於廟而祭之
僖公之卒於今一年有奇以言乎葬則既久矣以言
乎練則既小祥矣於是而作主緩也春秋十二公未
有書作主者而僖公特書志其緩也然則作僖公主
何以緩文公欲躋僖于閔公之上久而禮未定也故
緩於作主已而用夏父弗忌之言八月大事於大廟
而躋僖公焉大事者大祫也三年之喪畢然後合祭
而祔新主今也作主失於緩祫祭失於早皆躋僖之
故也
三月乙巳及晉處父盟夏六月公孫敖會宋公陳侯鄭
伯晉士縠盟于垂隴
左氏曰晉人以公不朝來討公如晉晉人使陽處父
盟公以恥之甚矣晉侯之失也往年以衛人不朝親
帥師以伐之衛人有伐晉之師今兹以魯公不朝之
故來討公既如晉矣宜善魯以懷來者乃使其大夫
盟公以恥之何其怙彊若是也春秋不書公如晉不
言公及盟直魯而不直晉也垂隴之盟諸侯在焉而
魯獨以大夫往明年晉人懼其無禮於公也請改盟
然則諸侯果不可以力服霸主之力果不可恃耶
自十有二月不雨至于秋七月
文公怠于政事志不在民今年書十有二月不雨至
于秋七月其後十年與十三年兩書自正月不雨至
于秋七月此皆春秋之特筆也僖文不雨並書于魯
史聖人作春秋始分别而特書之在僖公則曰某月
不雨以見其志在憂民在文公則歴時言不雨以見
其無䘏民之志垂訓後世其義著矣
八月丁卯大事于大廟躋僖公
先王之禮典祀無豐于昵春秋之義不以親親害尊
尊僖公之視閔公雖曰庶兄然嘗臣于閔公矣君臣
之分如之何其廢之今也文昵于私親躋僖公于閔
公之上夫是謂之逆祀至定公之時陽虎欲取悅于
國人始正其位而順祀焉用是知逆祀之失國人所
不與也春秋直書其事義自見矣
冬晉人宋人陳人鄭人伐秦
左氏曰卿不書為穆公故尊秦也謂之崇德此說非
也秦晉之爭報復已甚其原起于襄公春秋惡之貶
卿而稱人所以惡晉也豈曰尊秦乎哉秦穆之敗於
殽也退作秦誓之書聖人取之列于百篇之末特取
其悔過之辭耳豈眞以穆公為賢耶誠使穆公有悔
過之實當敗殽之後追悔襲鄭滅滑之非固將用蹇
叔而黜孟明豈復有報復之師乎其所以不替孟明
者藉之報怨爾何悔過之有
公子遂如齊納幣
魯十二公納幣者多矣而書于春秋者不多見盖常
事不書其書者皆非常也莊有文姜之戚而親如齊
納幣文有僖之喪未除而公子遂有納幣之行皆譏
其未終喪而圖昏也春秋雖不言其罪比事而觀義
自見矣
三年春王正月叔孫得臣會晉人宋人陳人衛人鄭人
伐沈沈潰
蕞爾小國服屬於楚何足為中國之輕重致煩六國
之大夫連兵致伐驚散而潰卒亦不能得沈春秋以
其功不足錄也故魯書叔孫得臣而列國止稱人微
之也
夏五月王子虎卒
秦人伐晉
殽之師彭衙之戰秦伯皆不在焉至是秦伯伐晉濟
河焚舟晉人不敢出兵秦人乘勝而還遂霸西戎此
秦穆之雋功也聖人以為秦晉之爭自穆公襲鄭始
其功豈足道哉微其事而書曰秦人伐晉而已言其
功之不足錄也此義明則貪功者知所戒矣
秋楚人圍江
雨螽于宋
向也春秋書隕石于宋今焉雨螽于宋列國有災來
告則書螽之妖孽匪降自天其類實繁羣飛蔽空因
風而墜其害稼可勝計哉
冬公如晉十有二月己巳公及晉侯盟
晉侯使陽處父盟公已而自知其非禮復請改盟然
未嘗有一介謝罪于魯召而盟之爾魯公奔走如晉
俯首受盟而歸春秋書及處父盟於前書及晉侯盟
於後則魯之微弱槩可知矣
晉陽處父帥師伐楚以救江
齊桓之霸江黃來盟又嘗宣力於中國其慕義非不
善也當桓公在時楚人伐黃桓公不能救卒至楚滅
黃而後已今兹楚人圍江晉人乃能伐楚以救江然
則桓公之負黃多矣楚人方彊未可輕伐處父剛愎
不善為謀雖毅然帥師為伐楚之行而卒無益於救
江之實明年楚人滅江秦伯為之降服出次然亦不
能救也楚之彊若此處父乃欲以偏師攻其所必救
不亦疎乎
四年春公至自晉
夏逆婦姜于齊
穀梁曰其曰婦姜謂其禮成乎齊也此說是矣文公
成昏于齊先配而後祖其失禮甚矣春秋上不書公
下不書氏公與夫人皆有譏焉昏姻人道之始也始
不以正君子是以知出姜之不允於魯也
狄侵齊
秋楚人滅江
晉侯伐秦
去年秦伯伐晉以秦人書今年晉侯伐秦曷為以爵
書秦伯為焚舟之戰晉侯斂兵以避之幾於太弱矣
今年晉侯伐秦以報焚舟之役向使春秋抑晉侯而
不書則中國日衰夷狄日彊非春秋存中國之義也
衞侯使甯兪來聘
甯兪衞之賢者也免衛侯於難兪有勞焉今兹來聘
意者衞得罪於晉晉方謀衛故甯兪之聘欲修好于
列國也魯侯享之歌湛露與彤弓兪不辭又不答賦
魯秉周禮有愧於甯兪多矣
冬十有一月壬寅夫人風氏薨
五年春王正月王使榮叔歸含且賵三月辛亥葬我小
君成風王使召伯來會葬
夏公孫敖如晉
秦人入鄀
秋楚人滅六
詩序曰小雅盡廢則四夷交侵中國微矣去年狄侵
齊楚滅江今年秦入鄀楚滅六可謂四夷交侵矣中
國安得而不微乎當是之時楚最強暴滅夔滅弦滅
江滅黃滅六相承而不已如左氏所言滅六之後滅
蓼繼之春秋曷為獨書滅六春秋之法列國有告則
書不然則否一時之間連滅兩國盖臯陶庭堅之後
也楚之無道亦已甚矣然狼子野心雖以無道逞其
私欲猶歉然不安於心告滅止於六而不敢及蓼此
春秋所以不書也
冬十月甲申許男業卒
六年春葬許僖公
夏季孫行父如陳
秋季孫行父如晉
八月乙亥晉侯驩卒冬十月公子遂如晉葬晉襄公
春秋之法大夫賜族然後得書氏故入春秋之初多
以名稱而不言氏及至中世大夫強盛無未賜之族
故春秋至是亦無不氏之大夫矣若季孫行父之類
是也公子遂何以不書氏未有氏也公之子為公子
公子之子為公孫公孫之子然後以王父字為氏盖
亦有以官以邑為氏者不一而足也(按遂久見經此承上行父發之)
晉殺其大夫陽處父晉狐射姑出奔狄
按三傳所言殺陽處父者狐射姑也春秋曷為稱國
以殺國無政刑使人無所忌憚敢於殺大夫罪人弗
得逸之他境非晉殺而何
閏月不告月猶朝于廟
禮天子頒正朔於諸侯諸侯受而藏之祖廟每月之
朔則以特羊告於宗廟謂之告朔既告之後然後出
而視政故謂之視朔文公以閏月之故不以特羊告
朔止朝於廟而已夫閏月之朔日月相會天有是月
歲功以成聖人置閏典禮具在若之何其可廢耶春
秋書猶朝于廟幸朝廟之禮猶存不至於盡廢也文
公末年四不視朔則怠荒於政雖非閏月亦不告矣
當孔子之時子貢欲去告朔之餼羊由此觀之自文
公之後禮日益廢告朔之羊雖有司具文行事而魯
公不親告朔矣此春秋所以志其始也
七年春公伐邾三月甲戌取須句遂城郚
向也僖公嘗伐邾取須句而復其君中間邾人復奪
而有之今焉邾之公子叛邾歸魯文公為之伐邾取
須句以居之由僖公言之猶有存亡繼絶之意由文
公言之納人之叛亡以偪其宗國豈理也哉遂城郚
者因伐邾之師城郚以備邾也取人之邑納人之叛
方惴惴然勞吾師旅以自為備是果何益於魯哉
夏四月宋公王臣卒宋人殺其大夫
戊子晉人及秦人戰于令狐
書晉及秦戰晉為主乎是戰也當是之時趙盾實將
晉軍潜師夜起敗秦師于令狐以春秋書法言之當
曰晉趙盾敗秦師今而曰晉人及秦人戰何也是戰
也晉之理曲矣晉人欲立君逆公子雍於秦秦伯多
以徒衞送之秦何負于晉誠使晉人迫穆嬴之請而
畏國人之偪猶當善為辭命以謝于秦何至遽以干
戈相向乎不書將不書敗者罪趙盾也
晉先蔑奔秦
狄侵我西鄙
戎常為魯患至莊公伐戎之後戎患少息至是狄患
方興侵我西鄙其後魯人獲長狄僑如狄遂少戢外
攘之道固不可以無威也
秋八月公會諸侯晉大夫盟于扈
諸侯不序大夫不名左氏曰公後至也公羊曰諸侯
不與公盟而眣晉大夫使與公盟也大要文公之為
君怠於政事晉侯新立諸侯在會而公獨後至春秋
諱其事而略言之若曰在會之諸侯不知其幾國與
盟之大夫不知其為誰則文公怠荒之意隱然其中
矣
冬徐伐莒公孫敖如莒涖盟
徐伐莒莒請盟於魯其意固將借魯以為助也魯不
能與莒伐徐徒使公孫敖如莒涖盟而已奚益于助
莒也哉而况公孫敖是行實有昏姻之好君子謂是
盟也不足以為信
八年春王正月
夏四月
秋八月戊申天王崩
冬十月壬午公子遂會晉趙盾盟于衡雍乙酉公子遂
會雒戎盟于暴
春秋之法遂事者稱遂今公子遂以十月壬午盟趙
盾以乙酉盟雒戎相去纔三日爾其為遂事可知矣
春秋何以再書公子遂甚矣聖人謹夷夏之辯如此
其嚴也如使公子遂盟趙盾之後繼以盟雒戎則視
雒戎與中國均非所以立天下之大防也間之以日
别之以地兩言公子遂則夷夏之分截然而不可犯
矣
公孫敖如京師不至而復丙戌奔莒
穀梁曰未如而曰如不廢君命也未復而曰復不專
君命也其意深矣未嘗至京師則非如也而以如書
盖已嘗受命則君言不宿於家惡可廢也未嘗歸魯
國則非復也而以復書盖受命而出必當反命於君
不可專也彼公孫敖之奔莒失人道之大倫不足責
也而君臣之義如之何其廢之此義明則上之命行
乎下矣
螽
宋人殺其大夫司馬宋司城來奔
春秋之法大夫書名其善之者稱字此獨以官稱何
也夫守道不如守官司馬握節以死司城效節而出
其守官如此春秋以官書之不沒其實也
九年春毛伯來求金
家父求車嘗稱使矣毛伯求金不稱使何也求車猶
可求金甚矣是時襄王在殯猶未葬也從魯求金亦
可念矣故聖人隱其事若毛伯之自求所以存周且
罪諸侯也
夫人姜氏如齊
二月叔孫得臣如京師辛丑葬襄王
文公即位之初天王使毛伯錫命成風之喪榮叔歸
含召伯會葬今兹襄王之慼公孫敖如周弔不至而
復魯亟遣大夫繼往可也遷延不行而毛伯求金已
而得臣如京師會葬亦已晩矣
晉人殺其大夫先都
三月夫人姜氏至自齊
往者文姜之如齊不書至此其書至何也杜氏曰告
于廟也公行則告于宗廟反行飲至此諸侯之禮也
今夫人亦有告至之禮是上僭而敵君也故春秋謹
而志之
晉人殺其大夫士縠及箕鄭父
楚人伐鄭公子遂會晉人宋人衛人許人救鄭
范山言於楚子曰晉君少不在諸侯北方可圖也楚
於是伐鄭趙盾會諸侯之大夫以救鄭誠善矣奔命
而行猶懼不濟緩不及事無功而還卒不逃范山所
料故諸侯之大夫皆稱人左氏曰以懲不恪其說得
矣
夏狄侵齊
秋八月曹伯襄卒
九月癸酉地震
冬楚子使椒來聘
莊公之時荆人來聘今也楚子使椒來聘有君有大
夫春秋非進楚也拒之於前固將以絶之於後也拒
之而不能絶使得儕於中國則亦有不得已焉爾
秦人來歸僖公成風之襚
葬曹共公
十年春王三月辛夘臧孫辰卒
夏秦伐晉
楚殺其大夫宜申
自正月不雨至于秋七月
及蘇子盟于女栗
左氏曰頃王立故也誠使頃王之立周之卿士與魯
人盟春秋當特書之今書及蘇子盟而不言其人魯
之微者也僖公十年狄嘗滅溫温子奔衛温即蘇子
也今與魯盟豈非既復其國而求與魯盟乎不然魯
安敢以微者盟王人耶
冬狄侵宋
楚子蔡侯次于厥貉
按左氏陳鄭之君先會楚子于息巳而楚子蔡侯次
于厥貉將以伐宋宋公迎勞楚子田於孟諸鄭伯與
焉麇子逃歸宋公為右盂鄭伯為左盂宋公違命其
僕見抶麇子恥之逃歸不與其為辱不亦甚乎故春
秋書次厥貉于前伐麇于後宋鄭陳三國不與焉所
以存中國抑荆蠻也
十有一年春楚子伐麇
夏叔仲彭生會晉郤缺于承筐
是會也謀諸侯之從於楚者後三年公會晉趙盾盟
于新城而後從於楚者始服盖二大夫之謀未足以
為重彼陳鄭宋三國舍荆楚而從中夏誠非易事固
不容以易謀也
秋曹伯來朝
公子遂如宋
狄侵齊冬十月甲午叔孫得臣敗狄于鹹
狄連年侵伐中國暴橫已甚向也晉人敗狄于箕猶
足以為功也今兹叔孫得臣敗狄于鹹獲長狄僑如
可謂一時之雋功矣公羊曰其言敗何大之也其地
何大之也斯言得之矣
十有二年春王正月郕伯來奔
按左氏郕太子以地來奔魯以諸侯逆之故書曰郕
伯誠如所言郕太子未嘗為君也春秋豈得以郕伯
書盖必嘗為君廹於不得已而出奔非其罪也故春
秋不以失地罪之書其爵而不書其名
杞伯來朝二月庚子子叔姬卒
左氏曰杞伯來朝且請絶叔姬而無絶昏由此觀之
子叔姬固嘗歸於杞矣杞伯絶之故其卒也書於春
秋然公穀皆曰子叔姬嘗許嫁於杞矣未嫁而卒故
春秋得以書之三傳之言未知孰是然春秋之法内
女不書卒其書卒者必其有故者也今書子叔姬之
卒於杞伯來朝之下則杞伯之來朝也其請昏乎其
絶昏乎俱未可知也(按公穀祇云叔姬許嫁其云許嫁于杞者穀梁疏引徐邈註也)
夏楚人圍巢
巢江淮間小國也然武王克商之後巢伯來朝芮伯
作旅巢命盖自夏商之時已列於諸侯久矣楚人強
暴侵滅小國圍巢之後卒滅而有其地異時吳復取
巢於楚春秋以吳滅巢書猶存巢也(按黃震日抄引戴氏云前日楚)
(伐麇中國不能救於是又圍巢中國無霸主諸侯何恃哉永樂大典失去)
秋滕子來朝
隱公之時滕嘗來朝爵猶稱侯中間宋執嬰齊已稱
滕子至是復稱滕子來朝其自貶損久矣盖滕小國
也絶長補短僅五十里間於大國惴惴然懼不能自
免宜乎降而稱子也
秦伯使術來聘
莊公之時楚始聘魯春秋以荆人書及其再聘始書
楚子使椒來聘今秦始聘魯其書法何遽與楚椒同
耶盖楚子開端於前秦伯效尢於後聖人雖欲絶之
不可得也秦穆公初霸西戎欲行禮於中國始歸成
風之襚今又使大夫聘焉其使者雍容文雅應對有
禮亦見其擇使而來不敢輕中國也
冬十有二月戊午晉人秦人戰于河曲
秦晉交兵不一而足聖人直書晉人秦人戰不言及
者不分客主厥罪惟均言二國皆主乎是戰非略其
戰而不詳書也
季孫行父帥師城諸及鄆
上卿帥師以城二邑其役重其事大矣無故而城邑
君子猶以為病民况并城二邑乎雖曰得時勞民甚
矣曰行父曰帥師曰城曰及備書其事惡之也
十有三年春王正月
夏五月壬午陳侯朔卒
邾子蘧蒢卒
自正月不雨至于秋七月
大室屋壞
大室者世室也世室者伯禽之廟也其為屋亦久矣
時加省視隨事增修故久而不壞今文公在位十三
年矣時方無雨屋無壞道一旦遽壞必其不加省視
馴至大壞而莫之知也文公怠於國政每事皆然今
宗廟之敬闕焉若此他何責乎
冬公如晉衛侯會公于沓
晉侯新立郤缺實與魯大夫會于承筐諸侯之從于
楚者固將倚魯以為重也今兹公如晉也衛侯會公
以請平于晉及其還也鄭伯會公亦請平于晉公皆
成之明年同盟于新城從于楚者皆服魯侯之功也
春秋善之書如晉書會公書及盟書還書至辭繁而
不殺者皆善之也
狄侵衛
十有二月己丑公及晉侯盟公還自晉鄭伯會公于棐
十有四年春王正月公至自晉
邾人伐我南鄙叔彭生帥師伐邾
左氏曰邾文公之卒也公使弔焉不敬邾人來討伐
我南鄙故惠伯伐邾弔喪不敬魯固非矣何遽至于
興師耶彭生伐邾盖亦不能自反矣春秋交譏之
夏五月乙亥齊侯潘卒
六月公會宋公陳侯衛侯鄭伯許男曹伯晉趙盾癸酉
同盟于新城
同盟之禮齊桓以霸主行之固已僭矣趙盾主盟復
行是禮其僭益甚盾之無君有自來矣
秋七月有星孛入于北斗
斗為帝車運乎中央以制四方星入環域皆足以致
灾而况有星孛入其為應也昭然矣故春秋謹而書
之
公至自會
晉人納捷菑于邾弗克納
以晉人之力納捷菑于邾其為力也甚易春秋以弗
克書其辭甚嚴凛然不可犯也夫三軍可奪帥匹夫
不可奪志非不能奪也義不可奪也邾人守義晉人
退縮卒弗能納赧然而返豈晉能悔過哉大義所在
雖有力者不能加也書晉人弗克者惡晉也
九月甲申公孫敖卒于齊
齊公子商人弑其君舍
宋子哀來奔
冬單伯如齊齊人執單伯齊人執子叔姬
如左氏所言單伯如齊請子叔姬齊人執單伯并叔
姬而執之公羊之說則不然以為單伯道淫而被執
夫單伯未嘗與叔姬偕行烏乎道淫是時齊國有亂
天理人倫無復存者故執單伯又執子叔姬豈容復
以人道責哉春秋兩書齊人甚惡之辭也
十有五年春季孫行父如晉
一年之間行父如晉者再其始如晉也單伯與子叔
姬之故然而六月單伯至自齊至十二月子叔姬始
歸何其晩也其後如晉也為齊人伐我西鄙之故然
而諸侯既盟之後齊侯復侵我西鄙既而伐曹討其
來朝于魯亦可以見齊之彊魯之弱而晉無能為也
三月宋司馬華孫來盟
華孫來盟不稱使何也杜氏曰華孫奉使鄰國能臨
事制宜至魯而後定盟故不稱使此說近之自僖公
盟于薄釋宋公之後宋未嘗與魯為好至是而華孫
來盟春秋嘉之而不書名猶齊高子來盟是也其曰
司馬何也華孫之來其官皆從故以司馬稱之猶宋
司城來奔效節於府人是也然而歴考春秋書宋之
事比列國不同竊有疑焉其殺大夫也不稱名氏甚
者併稱其官其來盟也其來奔也皆以官稱之其書
孔父子哀華孫也又皆不名傳春秋者紛紛異說或
曰宋三世無大夫内娶也又曰其以官稱者無君之
辭也又曰孔子故宋為祖諱也其說多牽彊不通左
氏之說比於二傳差勝然亦未能盡得聖人之意宋
先代之後世於周為客天子所以待宋者其典禮大
不同而春秋之所以書宋者其名字豈容無别凡春
秋之所以特書者必其典禮之當然非因事起義偶
然而書者也盖不特此會未有言其所為者稷之會
書曰以成宋亂薄之會書曰釋宋公澶淵之會書曰
宋災故凡此三者皆為宋特書其意盖有在矣
夏曹伯來朝
左氏曰禮也諸侯五年再相朝以修王命古之制也
誠如左氏所言曹伯之朝合於古矣特不知左氏所
言者古之制歟抑春秋之制歟周禮曰凡諸侯之邦
交世相朝也春秋之時小國奔走以朝于大國於是
始有比年之朝矣以是為古誣矣哉
齊人歸公孫敖之喪
六月辛丑朔日有食之鼔用牲于社
單伯至自齊
單伯為魯使齊故執之與歸皆書于春秋書齊人執
鄭詹鄭詹自齊逃來惡之也書齊人執單伯單伯至
自齊閔之也
晉郤缺帥師伐蔡戊申入蔡
蔡侯與楚子次于厥貉將以伐宋又不與新城之盟
故晉郤缺伐蔡如公羊所言郤缺之師以戊申至蔡
其至之日即入其國何其易也用見晉師彊而蔡人
之無備也左氏曰獲大城焉則蔡之國亡矣
秋齊人侵我西鄙季孫行父如晉冬十有一月諸侯盟
于扈
齊人既執單伯子叔姬矣而又侵我西鄙季孫行父
告于晉晉侯為之合諸侯于扈將謀伐齊為文公者
當先率諸侯聽命于會以請師期顧偃然不至使諸
侯自為盟無怪晉人取賂而還也春秋微之書諸侯
盟于扈而已略諸侯而不書其國者所以著文公之
罪也齊侯至此益無所畏不惟再伐魯也又伐曹而
入其郛曰汝何故行禮于魯逞怒于人猶以為未足
而又遷怒于他人齊固無道矣抑亦文公荒怠有以
致之
十有二月齊人來歸子叔姬
齊人歸子叔姬不曰魯人請之而曰齊人來歸者魯
之直也
齊侯侵我西鄙遂伐曹入其郛
十有六年春季孫行父會齊侯于陽穀齊侯弗及盟
齊侯逞威于魯其勢未艾使文公請盟于齊猶可息
也昵於宴安不䘏國事而委重於季孫行父宜乎齊
侯之弗與盟也書弗及者言其權之在齊也已而公
子遂納賂于齊僅得一盟然卒益為魯患明年齊復
伐魯及文公親與齊盟而後齊難稍息君子是以知
文公之怠惰其害於國多矣
夏五月公四不視朔
視朔者每月之朔告于宗廟退而聽政以朝羣臣也
向也文公閏月不告朔矣今焉四不視朔其怠益甚
矣僖公既葬而作主緩大室屋壞而不脩不雨者三
年而皆無閔雨之心晉侯新立諸侯皆會而公獨後
至及告難于晉晉為之合諸侯而公又獨不會荒怠
國政一至於此春秋謹而書之以為有國者戒焉
六月戊辰公子遂及齊侯盟于郪丘
秋八月辛未夫人姜氏薨毁泉臺
楚人秦人巴人滅庸
庸蜀彭濮嘗從武王於牧野蠻之微者也秦楚巴三
國同滅庸以楚為首盖楚主兵者也庸人帥羣蠻以
叛楚楚人將徙都以避之幸而滅庸始能立國楚人
自謂有功故告於諸侯春秋得以書之秦楚相遠其
所以得伐庸者由巴蜀以通道也
冬十有一月宋人弑其君杵臼
十有七年春晉人衞人陳人鄭人伐宋
列國之卿相與伐宋將討文公之亂也既不能討又
立文公而還助亂之罪不容誅矣貶而稱人深惡之
也
夏四月癸亥葬我小君聲姜
齊侯伐我西鄙六月癸未公及齊侯盟于穀
齊侯無道驟為魯患惡甚自斃固不足責然文公怠
惰不恤國事向使陽穀之會文公親行其患必不至
此病而乞盟所喪多矣不能盡力於前而遂徒費力
于後是亦不善為謀者也
諸侯會于扈
文十五年經書諸侯盟于扈至是書諸侯會于扈其
事正同始也魯文公不至晉侯取賂于齊無功而還
故春秋略之不列數諸侯今扈之會文公不與諸侯
成宋之亂而不能討其罪比於取賂尤甚故春秋復
得而略之大抵春秋之法其事之可錄者特書屢書
不一書其不足錄者微之而已
秋公至自穀
冬公子遂如齊
十有八年春王二月丁丑公薨于臺下
秦伯罃卒
夏五月戊戌齊人弑其君商人
六月癸酉葬我君文公
秋公子遂叔孫得臣如齊
人臣出使有正有介介者所以輔行也春秋之法書
正而不書介今遂與得臣並書盖兩卿並出名位相
敵故春秋列而數之穀梁曰使舉上客而不稱介不
正其同倫而相介此說得之
冬十月子卒夫人姜氏歸于齊
魯桓公夫人曰文姜莊公夫人曰哀姜僖公夫人曰
聲姜文公夫人曰出姜亦曰哀姜自文姜亂魯之後
繼之以哀姜魯國之人倫不復存矣文公末年魯人
殺適立庶故出姜歸于齊哭而過市魯人哀之亦謂
之哀姜然而春秋書二姜之事不同前之哀姜其去
魯也書曰夫人姜氏孫于邾著其罪也後之哀姜其
去魯也書曰夫人姜氏歸于齊憫其無罪也
季孫行父如齊
莒弑其君庶其
