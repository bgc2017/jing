經禮補逸卷二元汪克寬撰
吉禮
祠禮
大宗伯以祠春享先王司尊彝春祠夏禴祼用雞彝鳥
彝皆有舟其朝踐用兩獻尊其再獻用兩象尊皆有罍
籩人凡祭祀共其籩薦脩之實牧人凡時祀之牲必用
牷物詩天保禴祠烝嘗于公先王
愚案春祠夏禴秋嘗冬烝此周制時饗之定名也詩
云禴祠烝嘗盖取詠歌以叶韻耳其實非有異也
春秋昭公十五年二月癸酉有事于武宫
愚案周官祠禴烝嘗為四時之祭左氏傳曰禘于武
宫是以禘為四時之祭蓋見經書禘于莊公遂例以
為禘而誤耳考之王制春曰礿夏曰禘此盖夏殷之
祭名與周不同蓋周更時祭之名而後禘為大祭也
然有事武宫乃春祠之祭曷不以祠祭之名書而止
曰有事蓋祭之日叔弓涖事籥入而卒去樂卒事雖
祭得時而不成乎禮春秋乃變文而書之以著其失
也
禴禮
大宗伯以禴夏享先王司尊彝春祠夏禴祼用雞彝鳥
彝皆有舟其朝踐用兩獻尊其再獻用兩象尊皆有罍
王制天子犆礿詩禴祠烝嘗易既濟九五東隣殺牛不
如西隣之禴祭
嘗禮
大宗伯以嘗秋享先生司尊彝秋嘗冬烝祼用&KR1356;彝黃
彝皆有舟其朝獻用兩著尊其饋獻用兩壺尊皆有罍
肆師嘗之日涖卜來歲之芟詩烈祖顧予烝嘗湯孫之
將閟宫秋而載嘗春秋桓公十四年八月壬申御廩災
乙亥嘗
愚案嘗以物成而薦新故曰嘗周之八月乃夏六月
物未大成嘗非時也况御廩壬申災嘗以乙亥距四
日間乃汲汲以災餘共粢盛是有合於周官祭享前
期十日帥執事而卜日誓戒之禮乎春秋書之志不
敬也
左氏傳凡祀始殺而嘗襄公二十八年十一月乙亥嘗
于大公之廟慶舍涖事麻嬰為尸慶□為上獻
烝禮
大宗伯以烝冬享先王大司馬中冬教大閱獻禽以享
烝司尊彝秋嘗冬烝祼用斝彜黃彜皆有舟其朝獻用
兩著尊其饋獻用兩壺尊皆有罍書洛誥戊辰王在新
邑烝祭歲文王騂牛一武王騂牛一王入太室祼在十
有二月
愚案祼灌也灌必用秬鬯者以秬米為酒名秬鬯酒
人掌之凡祭祀共酒以往將祭則烝鬱和之乃名鬱
鬯取其香芬隂達以降神也在十有二月以戊辰祭
日在是月也
春秋桓公八年春正月己卯烝夏五月丁丑烝左氏傳
閉蟄而烝
愚案周官祠禴嘗烝為四時之祭是已考之春秋嘗
祭不書書必有譏如桓公八年春夏兩以烝書者譏
其不時而且黷如桓公十四年八月嘗本得其時盖
因其壬申御廩災越四日乙亥嘗譏以災餘之粟祭
為不敬也如昭十五年春二月有事于武宫蓋春祠
也如宣八年夏六月有事于太廟即夏禴也祭得其
時於祭無譏故不書名止云有事所以書者一則譏
宣公以仲遂之喪猶繹而萬入去籥是忘大臣之哀
一則譏昭公以叔弓之喪籥入而去樂卒事是殺宗
廟之禮其取義各有所重也
祫祠禮
曾子問祫祭於祖則祝迎四廟之主主出廟入廟必蹕
(四廟謂迎高曾祖禰入太祖之廟也)
祫禴禮
曾子問祫祭於祖則祝迎四廟之主春秋宣公八年六
月辛巳有事于太廟(王氏曰當是禴祭)
祫嘗禮
王制天子祫嘗諸侯嘗祫春秋文公二年八月丁卯大
事于太廟躋僖公(榖梁傳曰著祫嘗)
愚案春秋時祭則書有事如有事于太廟有事于武
宫之類是也祫祭則書大事如此書大事于太廟是
也蓋時祭之祫則祝迎四廟之主合食於太祖之廟
而毁廟之主不與及三年大祫則毁廟之主亦與焉
榖梁以大事為祫嘗左氏外傳又以為祫烝苟以大
事為時祫則大祫屬之有事可乎書法曰有曰大其
别時祫大祫之義明矣
祫烝禮
王制天子祫烝諸侯烝祫
愚案烝衆也以冬月時物畢成薦脩豐備故曰烝祫
合也天子於此時升羣廟之主合食於大祖之廟故
曰祫烝謂時祫也諸侯降於天子止於秋冬成物之
時得合祭焉不得如天子之時祫故曰烝祫皆變文
以明禮制之辨也
天子大禘禮
大宗伯以肆獻祼饗先王玉人之事祼圭尺有二寸有
瓚以祀廟大宗伯享大鬼帥執事而卜日宿眎滌濯涖
玉鬯省牲鑊奉玉齍詔大號大司徒祀五帝奉牛牲羞
其肆饗先王亦如之充人掌繫祭祀之牲牷祀五帝則
繫于牢芻之三月享先王亦如之内饔凡宗廟之祭祀
掌割烹之事鼔人以路鼔鼔鬼享大司樂乃奏無射歌
夾鍾舞大武以饗先祖大傳禮不王不禘王者禘其祖
之所自出以其祖配之儀禮喪服傳諸侯及其太祖天
子及其祖之所自出祭法有虞氏禘黃帝而郊嚳祖顓
頊而宗堯夏后氏禘黃帝而郊鯀祖顓頊而宗禹殷人
禘嚳而郊冥祖契而宗湯周人禘嚳而郊稷祖文王而
宗武王
愚案有虞氏禘黃帝而郊嚳夏后氏禘黃帝而郊鯀
其祀同乎曰鯀與嚳不同也曷為不同曰鯀夏后氏
之父也夏后氏之天下受於舜非受於鯀也鯀治水
九載績用弗成舜殛之羽山非舜殛之也明天刑以
討之天下之至公也鯀服舜刑則為天下之罪人矣
禹既受舜禪而升罪人以配天其可以天下私其父
而同嚳之祀哉夫大事于太廟躋僖公春秋尚譏其
逆祀則禹之私其父而逆于舜且不逆于天乎天其
弗享夏后氏之郊矣曰然則禹之于鯀也如之何曰
廟以祭之禮也何必郊雖然禹聖人也而豈為是哉
祭法之言蓋以歷序數聖人郊禘之禮遂例及焉不
足信也讀者察焉
明堂位季夏六月以禘禮祀周公于太廟牲用白牡尊
用犧象山罍鬱尊用黃目灌用玉瓚大圭薦用玉豆雕
篹(損管反)爵用玉琖仍雕加以璧散璧角俎用梡嶡(欹)升
歌清廟下而管象朱干玉戚冕而舞大武皮弁素積裼
而舞大夏孟獻子曰七月日至可以有事于祖七月之
禘獻子為之也玉藻大享其王事與(平聲)三牲魚腊四海
九州之美味也籩豆之薦四時之和氣也内金示和也
束帛加璧尊德也龜為前列先知也金次之見情也丹
漆絲纊竹箭與衆共財也其餘無常貨各以國之所有
則致遠物也其出也肆夏而送之蓋重禮也禮運禮行
於祖廟而孝慈服焉詩頌長發大禘而歌玄王桓撥相
土烈烈上帝是祗帝命式于九圍
大祫禮
大宗伯以肆獻祼饗先王曾子問祫祭於祖則祝迎四
廟之主春秋文公十一年公羊傳祫祭毁廟之主陳于
太祖未毁廟之主皆升合食于大祖五年而再殷祭禮
器大饗腥三獻爓(潛)一獻孰
諸侯大祫禮
大𫝊禮諸侯大事及其大祖大夫士有大事省於其君
干祫及其高祖(案大祖受命君也大事寇戎之事也省善也善於其君謂免於大難也干猶空)
(也空祫謂無廟祫祭之於壇墠)春秋文二年八月丁卯大事于大廟躋
僖公(榖梁傳祫祭者毁廟之主陳于大祖未毁廟之主皆升合祭于大祖范氏注祫祭者皆合祭諸廟已)
(毁未毁者之主於大祖廟中以昭穆為次序父為昭子為穆太祖東向昭南向穆北向孫從王父坐也祭畢則)
(復還其廟何氏注昭取其向明穆取其北面尚敬)
饗先妣禮
大司樂乃奏夷則歌小吕舞大濩以享先妣
愚案後世帝王其始祖之配自配饗於始祖則無此
廟立廟自后稷為始祖姜嫄無所始是以特立廟而
祭之先妣姜嫄也姜嫄履大人跡而生后稷是周之
先母也
繹禮
禮器曰為祊乎外郊特牲曰繹之於庫門内書高宗肜
日
愚案肜祭明日又祭之名也殷曰肜周曰繹名不同
而複祭之禮同也
詩鳧鷖篇鳧鷖在涇公尸來燕來寧(朱子𫝊祭之明日繹而賓尸之樂)
假樂篇之綱之紀燕及朋友(朱子𫝊公尸所以答鳧鷖)春秋宣公八
年壬午猶繹萬入去籥
薦寢廟禮
月令仲春天子乃鮮羔開冰先薦寢廟季春薦鮪于寢
廟孟夏以彘嘗麥先薦寢廟孟秋嘗新先薦寢廟仲秋
以犬嘗麻先薦寢廟季秋以犬嘗稻先薦寢廟季冬嘗
魚先薦寢廟詩潛之篇有鱣有鮪鰷鱨鰋鯉以享以祀
以介景福
天子遷廟禮
春秋文公二年榖梁傳作主壊廟有時日於練焉壞廟
壞廟之道易檐可也改塗可也禮以次行遷廟事畢請
就燕君出廟門卿大夫有司執事者皆出廟門告事畢
乃曰擇日而祭焉
愚案檀弓殷旣練而祔周卒哭而祔孔子善殷左氏
謂君薨卒哭而祔祔而作主榖梁謂吉主於祔練於
練焉壞廟則待練而始祔二氏之說於殷周之制各
有合然禮既葬作主於墓而反虞孝子皇皇不忍一
日忘其親也苟卒哭而易主遷廟遽用吉祭孝子豈
忍急於鬼其親乎胡氏取榖梁祔練之說蓋以其合
殷而孔子善之為得禮之本也
諸侯遷廟禮
大戴禮成廟將遷之新廟君前徙三日齊祝宗人及從
者皆齊徙之日君玄服從者皆玄服從至于廟羣臣如
朝禮位君入立於阼階下西向有司如朝位宗人擯舉
手曰有司其請升君升祝奉幣從在左北面再拜興祝
聲三曰孝嗣侯某敢以嘉幣告于皇考某侯成廟將徙
敢告君及祝再拜興祝曰請導君降立於階下奉衣服
者皆奉以從祝奉衣服者降堂君及在位者皆辟也奉
衣服者至碑君從有司皆以次從出廟門奉衣服者升
車乃步君升車從者皆就車也凡出入門及大溝渠祝
下擯至于新廟筵于戶牖間尊于四序下脯醢陳于房
中設洗當東榮南北以堂深有司皆先入如朝位祝導
奉衣服者乃入君從奉衣服者入門左在位者皆避也
奉衣服者升堂皆反位君從升奠衣服于席上祝奠幣
于几東君北向祝在左贊者盥升適房薦脯醢君盥酌
奠于薦西反位君及祀再拜興祝聲三曰孝嗣侯某敢
用嘉幣告于皇考某侯今月吉日可以徙于新廟敢告
再拜君就東箱西面祝從西箱東面在位者皆反走辟
如食間祝請反位君反位祝從在左卿大夫及衆有司
諸在位者皆反位再拜畢事
愚案諸侯廟制二昭二穆與大祖而為伍也本諸祭
法曰考廟曰王考廟曰皇考廟則皆月祭之曰顯考
廟曰祖考廟則不得月祭唯四時祭之而已若高祖
之父其廟旣毁藏主于祖考之廟中若有祈禱則出
受壇祭而不得四時之祭矣至高祖之祖其主亦藏
祖考廟中若有祈禱則出受墠祭而又不得在壇之
祭矣迨夫去墠而為鬼者雖有祈禱而祭亦不及焉
蓋以親過高祖則毁廟而迭遷之禮也是故武宫之
立春秋譏之則凡親盡不毁者皆無合於先王祭法
之正也
釁廟禮
雜記成廟則釁之雞人凡祭祀面禳釁共其雞牲祝宗
人宰夫饔人皆爵弁純衣饔人拭羊宗人祝之宰夫北
面于碑南東上饔人舉羊升屋自中中屋南面刲羊血
流于前乃降門夾室皆用雞先門而後夾室其衈皆於
屋下割雞門南門夾室中室有司皆向室而立門則有
司當門北面旣事宗人告事畢乃皆退反命于君曰釁
某廟事畢反命於寢君南嚮于門内朝服既反命乃退
凡宗廟之器其名者成則釁之以豭豚
宗廟禮
玉藻宗廟之祭仁之至也曾子問曰宗子為士庶子為
大夫其祭也如之何孔子曰以上牲祭於宗子之家祝
曰孝子某為介子某薦其常事若宗子有罪居于他國
庶子為大夫其祭也祝曰孝子某使介子某執其常事
攝主不厭祭不旅不假不綏祭不配布奠於賓賓奠而
不舉不歸肉其辭于賓曰宗兄宗弟宗子在他國使某
辭曾子問曰宗子去在他國庶子無爵而居者可以祭
乎孔子曰祭哉請問其祭如之何孔子曰望墓而為壇
以時祭若宗子死告於墓而後祭於家宗子死稱名不
言孝孝經為之宗廟以鬼享之大司樂乃分樂而序之
凡樂黃鍾為宫大吕為角大蔟為徵應鍾為羽路鼓路
鼗隂竹之管龍門之琴瑟九德之歌九㲈之舞於宗廟
之中奏之若樂九變則人鬼可得而禮矣周易萃王假
有廟用大牲吉祭統夫祭也者必夫婦親之
愚案宗廟之祭君牽牲夫人薦盎君割牲夫人薦酒
此皆夫婦親之之禮也所以然者夫婦足以盡隂陽
之義而一氣感通之誠無間於顯微則愛敬之心亦
與之無間於存殁故僾然見乎其位肅然聞乎其容
聲此鬼神之常理也不可度思矧可射思夫安得不
敬乎此又交神明奉祭祀之本也
齊禮
祭統致齊於内散齊於外齊之日思其居處思其笑語
思其志意思其所樂思其所嗜齊三日乃見其所為齊
者膳夫王齊日三舉玉府王齊則共玉食鬯人凡王之
齊事共其秬鬯禮器魯人將有事於上帝必先有事於
頖宫晉人將有事於河必先有事於惡(呼)池(徒河反)齊人
將有事於泰山必先有事於配林七日戒三日宿慎之
至也祭統及時將祭君子乃齊散齊七日致齊三日是
故君子非有大事也非有恭敬也則不齊
愚案虞書之稱堯曰欽明又曰允恭大雅之述文王
曰於緝熙敬止又曰不顯亦臨無射亦保孔子之語
仲弓曰出門如見大賓使民如承大祭是則君子之
所以為德者恭敬而已矣恭敬也者不可湏臾離也
可離不足以語君子也祭統曰君子非有大事也非
有恭敬也則不齊何也蓋君子之存乎恭敬固不待
於齊也齊則所以篤其恭敬而致其誠也謂之非有
大故則不齊猶可也謂之非有恭敬則不齊其說之
陷而不可舉也甚矣信斯言也是則恭敬僅存於齊
之時不齊之時則不恭敬矣果可以語君子之道乎
大抵漢儒記禮之言往往騁于文而昧于理其言之
類此者不絶于編也在學者考而擇焉斯得矣
禮尸禮
禮器周坐尸詔侑武(無)方夏立尸而卒祭殷坐尸周旅
酬六尸郊特牲舉斝角詔妥尸古者尸無事則立有事
而後坐也尸神象也守祧掌其遺衣服若將祭祀則各
以其服授尸
旅酬禮
曾子問曰祭如之何則不行旅酬之事矣孔子曰聞之
小祥者主人練祭而不旅奠酬於賓賓弗舉禮也昔者
魯昭公練而舉酬行旅非禮也孝公大祥奠酬弗舉亦
非禮也
案朱子謂旅衆也酬導飲也旅酬之禮賓弟子兄弟
之子各舉觶於其長而衆相酬蓋宗廟之中以有事
為榮故逮及賤者使亦得以伸其敬也
經禮補逸卷二
