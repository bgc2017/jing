經禮補逸卷四元汪克寬撰
吉禮
天子躬耕禮
月令仲春天子親載耒耜措之于參保介之御間帥三
公九卿諸侯大夫躬耕帝籍天子三推三公五推卿諸
侯九推祭義天子為籍千畆冕而朱紘躬秉耒祭法天
子親耕於南郊以共齊盛甸師掌帥其屬而耕耨王籍
以時入之以共齊盛舍人以歲時縣穜稑之種以共王
后之春獻種内宰上春詔王后帥六宫之人而生穜稑
之種而獻之于王樂記耕籍然後諸侯知所以敬周語
古者大史順時覛土陽癉憤盈土氣震發農祥晨正日
月底于天廟土乃脉發先時九日大史告稷曰自今至
于初吉陽氣俱烝土膏其動弗震弗渝脉其滿𤯝榖乃
不植稷以告王曰史帥陽官以命我司事曰距今九日
土其俱動王其祗祓監農不易王乃使司徒咸戒公卿
百吏庶民司空除壇于籍命農大夫咸戒農用先時五
日瞽告有協風至王即齊宫百官御事各即其齊三日
王乃淳濯饗醴及期鬱人薦鬯犧人薦醴王祼鬯饗醴
乃行百吏庶民畢從及籍后稷監之膳夫農正陳籍禮
大史贊王王敬從之王耕一墢班三之庶人終于千畆
其后稷省功大史監之司徒省民大師監之
愚案易繫𫝊曰包犧氏沒神農氏作斵木為耜揉木
為耒耒耨之利以教天下蓋取諸益益卦之象震動
於内巽順於外聖人象其物宜立成器以為天下利
維其動而順所以有益於民生也後世聖人親載耒
耜舉躬耕之禮盖得於教耕利益不忘本始之意也
諸侯躬耕禮
祭義曰諸侯為籍百畝冕而青紘躬秉耒祭法諸侯耕
於東郊亦以共齊盛
后妃親蠶禮
内宰上春詔后帥外内命婦始蠶於北郊以為祭服
祭統曰王后蠶于北郊以供純服月令季春后妃齊戒
親東向躬桑禁婦女毋觀省婦使以勸蠶事
夫人親蠶禮
祭統曰夫人蠶于北郊以供冕服樂記古者天子諸侯
必有公桑蠶室近川而為之築宫仞有三尺棘牆而外
閉之及大昕之朝君皮弁素積卜三宫之夫人世婦之
吉者使入蠶于蠶室奉種浴于川桑于公桑風戾以食
之歲既單矣世婦卒蠶奉繭以示于君遂獻繭于夫人
夫人曰此所以為君服與遂副褘而受之因少牢以禮
之
祈年禮
籥章凡國祈年于田祖龡豳雅擊土鼓以樂田畯月令
祈來年于天宗詩雲漢篇祈年孔夙
祈麥禮
月令季春乃為麥祈實孟冬乃祈來年于天宗大割祀
于公社及門閭臘先祖五祀勞農以休息之
祈蠶禮
月令季春之月天子乃薦鞠衣于先帝
案陳氏謂鞠衣后服也后服此帥外内命婦而蠶薦
之於神告將服之以蠶也將耕祈榖于上帝所以祈
有秋將蠶薦鞠衣于先帝所以祈有春鞠衣謂黃桑
之服先帝大皥之屬此為將蠶求福祥之助也
王居明堂禮
月令孟春之月天子居青陽左个(青陽左个大寢東堂北偏)仲春之
月天子居青陽大廟(青陽大廟東堂當大室)季春之月天子居青
陽右个(青陽右个東堂南偏)孟夏之月天子居明堂左个(明堂左个大寢)
(南堂東偏)仲夏之月天子居明堂大廟(明堂大廟南堂當大室)季夏之
月天子居明堂右个(明堂右个南堂西偏)中央土天子居大廟大
室(大廟大室中央室也)孟秋之月天子居總章左个(總章左个大寢西堂南偏)
仲秋之月天子居總章太廟(總章太廟西堂當太室)季秋之月天
子居總章右个(總章右个西堂北偏)孟冬之月天子居玄堂左个
(玄堂左个北堂西偏)仲冬之月天子居玄堂大廟(玄堂大廟北堂當大室)季
冬之月天子居玄堂右个(玄堂右个北堂東偏)太史閏月詔王居
門終月闔門左扉立于門中(玉藻)
愚案明堂九室如井田之制蓋本河圖之位也帝出
乎震震東方也於時為春陽其於色也為青故春堂
名曰青陽以木德王也相見乎離離者明也聖人南
面而聽天下嚮明而治故夏堂名曰明堂以火德王
也說言乎兌兌正秋也萬物總聚相錯而成文章故
秋堂名之以金德王也勞乎坎坎正北方也其色玄
萬物之所歸也故冬堂名之以水德王也左右之堂
名个以其介於四隅也中央堂曰大廟大室猶河圖
之中宫也四季十八日天子居焉以土德王也盖以
其為大饗之所故曰大廟然祭帝必於明堂者帝出
震而宰萬物是萬物成形於帝也饗帝而以父配之
以人成形於父也故季秋物成之時大饗於是焉至
堂之覆以茅上圜下方此法天地之象也宜有四戶
八牖總之為三十六戶七十二牖是倍河圖之數而
各虛其一為中宫又與四時節候之氣數各有合也
然則聖人制器尚象動可為憲於此推之可見矣
又案月令載四時天子服器居處各異鄭康成指為
秦吕不韋作盖以篇中有謂大尉百縣三代無之且
以季秋受來歲之朔則建亥為秦正遂深信之而不
究其為何代之書也然以參夷赭衣之世豈知孟春
之布德焚書滅學之時豈知仲春之舍菜此非秦制
明矣考之始皇二十六年併天下方以十月為歲首
而不韋已死於十二年則其誤亦可徵矣要之太尉
之官郡縣之制漢寔因之布德之詔舍菜之典漢寔
有之以季秋受朔為正則太初歷未作之前漢儒作
此書以記時王之政事或然也而謂吕作初奚據哉
因并釋之
天子告朔禮
玉藻天子聽朔於南門之外閏月則闔門左扉立于其
中大史頒告朔于邦國閏月詔王居門終月
諸侯告朔禮
玉藻諸侯皮弁以聽朔于大廟春秋文公六年禮諸侯
受十二月朔政於天子藏于祖廟每月朔朝廟使大夫
南面奉天子命君北面而受之受於廟者孝子歸美先
君不敢自專也論語子貢欲去告朔之餼羊子曰賜也
爾愛其羊我愛其禮
書雲禮
保章氏以五雲之物辨吉凶水旱降豐荒之祲象春秋
公羊傳禮天子有靈臺以候天地諸侯有時臺以候四
時詩大雅靈臺篇經始靈臺經之營之左傳僖公五年
春王正月辛亥朔日南至公旣視朔遂登觀臺以望而
書禮也凡分至啟閉必書雲物為備故也
開冰禮
凌人正歲十有二月令斬冰三其凌春始治鑑夏頒冰
掌事秋刷月令仲春天子鮮羔開冰春秋昭公四年傳
曰古者日在北陸而藏冰西陸朝覿而出之其藏之也
深山窮谷固隂沍寒於是乎取之其出之也朝之禄位
賓食喪祭於是乎用之其藏之也黑牡秬黍以饗司寒
其出之也桃弧棘矢以除其災其出入也時食肉之禄
冰皆與焉大夫命婦喪浴用冰祭寒而藏之獻羔而啟
之公始用之火出而畢賦自命夫命婦至於老疾無不
受冰山人取之縣人傳之輿人納之隸人藏之詩豳風
二之日鑿冰冲冲三之日納于凌隂四之日其蚤獻羔
祭韭
愚案鑿冰之說見於豳風七月陳王業之詩然自一
至四繫以日自四至十繫以月論者謂言月為夏正
言日為周正是則一詩之中兼言二正卒有未通愚
意是詩必作於公劉居豳之日其後周公遭變故陳
后稷先公風化之所由致王業之艱難特因其已成
之詩以陳之如箕子陳禹之洪範九疇是也向使此
詩作於周公則將與召公篤公劉詩言豳俗之事者
皆繫之雅而不繫之豳矣證此則作於公劉居豳之
日而豳國本有是歌不足疑也使作於公劉居豳之
日則當夏之時用夏之正明矣又何周正之疑哉要
之以月繫者其序以歴而論以日言者其數以陽而
論一之日者為一陽之月二之日者二陽之月三之
日四之日者三陽四陽之月彼以月言者則皆羣隂
用事之月也四月六陽而又以月言者陽極則隂生
已近乎隂之月也隂以月言陽以日言正猶繫𫝊雜
卦始乾終夬以見聖人崇陽抑隂之微意詩人之旨
亦猶是也况首章於一之日二之日之下三之日四
之日之上直間以何以卒歲之說是則二之日為此
歲之終三之日為次歲之始且四之日獻羔祭韭與
月令仲春鮮羔開冰之說合其事以夏正言者為益
信矣因通釋之
經禮補逸卷四
