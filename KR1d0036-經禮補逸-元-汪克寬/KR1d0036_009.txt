經禮補逸卷九元汪克寬撰
嘉禮
飲食禮
大宗伯以飲食之禮親宗族兄弟小宗伯掌三族之别
以辨親疎大僕王燕飲則相其法小臣饗食掌事如大
僕之法鍾師凡饗食奏燕樂鎛師凡祭祀鼔其金奏之
樂饗食亦如之籥師祭祀則鼓羽籥之舞饗食則亦如
之文王世子若公與族燕則異姓為賓膳宰為主人公
與父兄齒族食世降一等公與族燕則以齒而孝弟之
道達矣其族食世降一等親親之殺也
愚謂盛哉先王之禮也其本在於養性防欲其用在
於視聽言動周旋揖遜之間使人之視聽言動周旋
揖遜一於禮則安有放其邪心驕奢淫佚蕩而莫之
節者哉不放其邪心不驕奢淫佚蕩而莫之節則禍
亂可息孝弟可行治教可興其立意微其為法遠矣
故設其器備其物辨其數立其文以待其有事者其
用則在乎視聽言動周旋揖遜之間而已然孝弟莫
始於親親親親之心無所不用則燕之之禮不得而
廢焉燕之之禮不得而廢則設其器備其物辨其數
立其文以待其有事者於是而用之也是故莫尊乎
君也君雖尊不以位加於父兄燕序必以齒者達乎
孝弟之道也莫親乎同姓也然親親不可以無殺燕
則族人世降一等焉凡燕之禮必主賓以備酬酢而
族燕之賓主則異姓與膳宰為之者篤親親之道也
夫飲食口腹之欲也而必節之以禮則驕奢淫佚平
而無過也歌舞耳目之欲也而必和之以樂則言動
揖遜易而無乖也莫不由親以篤乎恩有恩以著乎
愛有愛以盡其禮盡其禮則言動視聽周旋揖遜之
間不徒接乎耳目所以服習而安之者自得於養性
防欲之幾也雖然不特宗族兄弟之親也遠而異姓
諸侯之君臣以至於蠻貊夷狄之邦皆由是禮之行
故人說而天下服矣人說而天下服則禍亂何由作
苟禍亂不作則孝弟行而治教興矣此乃先王之所
以為燕也嗚呼於此可以觀其禮之盛矣
月令季冬之月命樂師大合吹而罷(注歲將終與族人大飲作樂於大寢)
(以綴恩也)王居明堂禮季冬命國為酒以合三族大傳上治
祖禰下治子孫旁治昆弟合族以食序以昭繆(穆)别之
以禮義人道竭矣
愚案此言繼祖收族之禮故有上治下治旁治之道
以正其恩之隆殺屬之戚䟽也蓋合族以食使之有
所同而尊卑之禮一序於昭穆使之有所異而親疎
之義明如此則皆有禮義之别而人之道盡於此矣
抑嘗論之大宗無子則族人以支子為之後為所後
服斬衰三年而降本親父母為期何也蓋於所後者
以尊服服之又為降已親之服所以明所後者之為
重而於大宗者上以繼祖下以收族不可以絶此聖
人制禮之意也或謂為人後者當易其父母之名從
所後者為屬而使之無二是未考於禮也蓋父母之
服當降使明所後者重而已非遂以謂當變其親也
親不當變則名可得而易乎名不可得而易則期服
雖除心喪三年禮不可變也而謂輒可以絶其親乎
不絶其親而能使其屬之䟽者相與為重親之厚者
相與為輕在以禮義明其内而不在於惡其為二而
強易其名於外也雖然降父母之服禮則有之矣絶
父母之名禮未之前聞也禮喪服齊衰不杖期章曰
為人後者為其父母服此其名之見於經未嘗易也
經既不易則凡為人後者生曰本親父母没曰考妣
禮之正也愚故因昭穆之别特附其說于下以俟知
禮者商確焉
詩棠棣篇儐爾籩豆飲酒之飫兄弟既具和樂且孺伐
木篇伐木許許釃酒有藇既有肥羜以速諸父頍弁爾
酒既旨爾殽既嘉豈伊異人兄弟匪他
冠禮
大宗伯以冠昏之禮親成男女禮記郊特牲冠義始冠
之緇布之冠也大古冠布齊則緇之其緌也適子冠於
阼以著代也無大夫冠禮古者五十而後爵何大夫冠
禮之有諸侯之有冠禮夏之末造也天子之元子士也
天下無生而貴者也繼世以立諸侯象賢也内則二十
而冠玉藻始冠緇布冠自諸侯下達冠而敝之可也玄
冠朱組纓天子之冠也緇布冠繢緌諸侯之冠也冠義
曰冠者禮之始也是故古者聖王重冠古者冠禮筮日
筮賓所以敬冠事敬冠事所以重禮重禮所以為國本
也重冠故行之於廟行之於廟者所以尊重事
三加冠禮
郊特牲醮於客位嘉有成也三加彌尊喻其志也冠而
字之敬其名也委貌周道也章甫殷道也母(牟)追(堆)夏
后氏之道也(此始加之冠也)周弁殷冔(詡)夏收(此三加之冠也)三王共
皮弁素積(此論再加之冠也)士冠禮始加祝曰令月吉日始加
元服棄爾幼志順爾成德夀考維祺介爾景福再加曰
吉月令辰乃申爾服敬爾威儀淑慎爾德糜壽萬年永
受胡福三加曰以歲之正以月之令咸加爾服兄弟具
在以成厥德黃耉無疆受天之慶
昏禮
大宗伯以冠昏之禮親成男女媒氏掌萬民之判凡男
女自成名以上皆書年月日名焉令男三十而娶女二
十而嫁凡娶判妻入子者皆書之黨正凡黨之昏冠教
其禮事掌其戒禁
愚案妻由判合故云判子者謂媵娣之類非聘之正
故云入夫國之男女至衆也年月日名自成名以上
皆書之及其判入又書日月以告君禮不幾於繁乎
詎知先王之制所以厚男女之别正㛰姻之禮者其
馭人倫謹始之道至簡而要也夫自有别推而至於
萬物安則禮始於謹夫婦者繫於國之男女况於南
面天下之主哉是故古之君子未嘗不以身化也故
家人之義歸於反身二南之業本於文王世皆知内
而后妃有關雎之行外而羣臣有二南之美而不知
其謹始由於文王之身化也考之行露之詩野有死
麕之作專言男女貞潔強暴不能侵陵彼乘約肆淫
丈夫尚不能安其守顧令天下之女子能之何其盛
也人徒見江漢之小國兔罝之野人莫不蒙化而善
俗而不知其所以然者又本諸先王教化之行禮制
之謹有以致之也於此可以觀禮而得其要矣
曲禮故日月以告君齊戒以告鬼神為酒食以召鄉黨
僚友以厚其别也郊特牲夫昏禮萬世之始也娶於異
姓所以附遠厚别也告之以直信信事人也信婦德也
一與之齊終身不改故夫死不嫁又曰昏禮不賀人之
序也曾子問娶婦之家三日不舉樂思嗣親也
問名禮
媒氏掌凡男女自成名以上皆書年月日名焉曲禮男
女非有行媒不相知名
納幣禮
媒氏凡嫁子娶妻入幣純帛無過五兩曲禮非受幣不
交不親郊特牲幣必誠辭無不腆
摯見禮
郊特牲執摯以相見敬章别也(案執摯所奠雁也)表記無禮不
相見也欲民之無相䙝也
親迎禮
郊特牲男子親迎男先於女剛柔之義也天先乎地君
先乎臣其義一也壻親御授綏親之也親之也者親之
也敬而親之先王之所以得天下也出乎大門而先(去聲)
男帥女女從男夫婦之義由此始也禮記哀公問冕而
親迎不已重乎孔子對曰合二姓之好以為宗廟社稷
主君何謂已重乎詩大明篇文定厥祥親迎于渭韓奕
篇韓侯取妻汾王之甥蹶父之子韓侯迎止于蹶之里
見舅姑禮
昏義夙興婦沐浴以俟見質明贊見婦於舅姑婦執笲
棗栗段脩以見贊醴婦婦祭脯醢祭醴成婦禮也舅姑
入室婦以特豚饋明婦順也郊特牲厥明婦盥饋舅姑
卒食舅姑降自西階婦降自阼階
見廟禮
禮記曾子問三月而廟見稱来婦也擇日而祭禰成婦
之義也
愚案禮舅姑存成㛰明日婦見舅姑共盥饋之禮此
成昏三月擇日祭禰者則舅姑已沒而婦見于廟也
非謂廟見後擇日又祭也婦人謂嫁曰歸故稱来婦
詩謂之子于歸易言歸妹是矣曰成婦之義者謂生
既不獲共養于舅姑廟祭亦如生存盥饋之禮明敬
事之當完故曰成婦之義也考之昏義婦見舅姑贊
醴婦婦祭脯醢祭醴明敬事自此始故曰成婦之禮
也此雖存没不同亦皆互文以見義耳然則見廟必
待三月者父母既沒為人子者謂婦之来以成絲麻
布帛以審守委積盖藏者其事也和室人當於夫在
中饋者其行也上以奉宗廟下以繼後世此又禮之
重也職或不修有可去之事則不可以苟合也故必
待久觀其成婦之道而後廟告焉此亦致敬於其所
事也
賓射禮
大宗伯以賓射之禮親故舊朋友大司樂及射令奏騶
虞大僕王射則贊弓矢小臣賓射掌事如大僕之法鍾
師凡射王奏騶虞鏄師凡祭祀鼓其金奏之樂賓射亦
如之眡瞭賓射皆奏其鐘鼓典庸器祭祀帥其屬而
設筍簴陳庸器賓射亦如之大史凡射事飾中舍筭執
其禮事司常凡射共獲旌射人治射儀王以六耦射三
侯三獲三容樂以騶虞九節五正諸侯以四耦射二侯
二獲二容樂以貍首七節三正孤卿大夫以三耦射一
侯一獲一容樂以采蘋五節二正士以三耦射豻侯一
獲一容樂以采蘩五節二正服不氏射則贊張侯以旌
居乏而待獲禮記射義故射者進退周旋必中禮内志
正外體直然後持弓矢審固持弓矢審固然後可以言
中此可以觀德行矣
祭侯禮
射人祭侯則為位梓人張皮侯而棲鵠則春以功張五
采之侯則遠國屬張獸侯則王以息燕祭侯之禮以酒
脯醢其辭曰惟若寧侯毋或若女不寧侯不屬于王所
故抗而射女強飲強食詒女曾孫諸侯百福書曰侯以
明之
燕賓禮
樂記射鄉食饗所以正交接也射義古者諸侯之射也
必先行燕禮卿大夫士之射也必先行鄉飲酒之禮故
燕禮者所以明君臣之義也鄉飲酒之禮者所以明長
幼之序也詩小雅賓之初筵發彼有的以祈爾爵貍首
篇以燕以射則燕則譽
愚案古者弦木為弧剡木為矢弧矢之利以威天下
見於易繫侯以明之載於虞書則射藝已見於黃帝
堯舜之時而其制度禮文則大備於周也何哉鄉三
物之為教也曰六德曰六行曰六藝蓋蓄德植行而
必播之以六藝射之所以為藝而次于禮樂者有足
以成人之德行而觀其用舍者也古者天子以射選
諸侯卿大夫士以中選之多寡為之慶譲盖亦主乎
習藝觀德之成而不專寓於禦侮克敵之備也諸侯
之射必先行燕禮卿大夫之射必先行鄉飲酒之禮
此則飾之以禮所以明君臣之義長幼之序也其節
天子以騶虞諸侯以貍首卿大夫士以采蘋采蘩此
則飾之以樂又所以養人之德使之周還中禮而各
不失其節之志也故明乎此則事功成而德行立矣
事功成而德行立則暴亂不作暴亂不作則身安而
國家可保矣學者於此念始生桑弧蓬矢六以射天
地四方必先有志於其所事勉乎心之所得身之所
存事之所習以趨乎進德之階窮理之地而不愧於
為男子者噫豈維射哉因并釋之
燕饗禮
大宗伯以燕饗之禮親四方之賓客籩人賓客之事共
其薦脩之籩實醢人賓客之禮共醢五十甕醯人賓客
之禮共醯五十甕外府凡賓客共其財用之幣齎大司
徒大賓客令野脩道委積封人凡賓客則飾其牛牲牛
人凡賓客之事共其牢禮積膳之牛司門凡四方之賓
客造焉則以告委人賓客共其芻薪澤虞凡賓客共澤
物囿人凡賓客共其生獸死獸之物場人凡賓客共其
瓜蓏鬱人掌賓客之祼事和鬱鬯以實彝而陳之司服
凡賓客共其衣服而奉之典瑞凡賓客之事共其玉器
而奉之鍾師凡饗食奏燕樂旄人凡賓客舞燕樂鎛師
凡祭祀鼓其金奏之樂饗食亦如之籥師祭祀則鼔羽
籥之舞賓客饗食則亦如之司干祭祀舞者既陳則授舞器
賓饗亦如之鞮鞻氏祭祀則龡而舞之燕亦如之典庸
器祭祀帥其屬而設筍簴陳庸器饗食亦如之司常掌
九旗之物名各有屬凡祭祀各建其旗賓客亦如之大
司馬饗食羞牲魚授其祭小司馬饗射掌其事如大司
馬之法量人凡饗賓制其從獻脯燔之數量羊人凡賓
客共其法羊射鳥氏掌祭祀以弓矢歐烏鳶凡賓客亦
如之服不氏賓客之事則抗皮射人賓客則作卿大夫
從司士凡賓客作士從諸子凡賓客作羣子從旅賁氏
掌執戈盾凡賓客則服而趨大僕王燕飲則相其法正
眡燕朝則正位掌擯相王不眡朝則辭於三公及孤卿
小臣正王之燕服位王之燕出入則前驅士師王燕出
入則前驅而辟掌客掌四方賓客之牢禮飲食之等數
凡諸侯之禮上公五積皆眡飱牽三問皆脩飱五牢食
四十簠十豆四十鉶四十有二壺四十鼎簋十有二牲
三十有六皆陳饔餼九牢其死牢如飱之陳牽四牢米
百有二十筥醯醢百有二十甕車皆陳車米眡生牢牢
十車車秉有五籔車禾眡死牢牢十車車三秅芻薪倍
禾皆陳乘禽日九十雙殷膳大牢以及歸三饗三食三
燕若弗酌則以幣致之侯伯四積皆眡飱牽再問皆脩
飱四牢食三十有二簠八豆三十有二鉶二十有八壺
三十有二鼎簋十有二腥二十有七皆陳饔餼七牢其
死牢如飱之陳牽三牢米百筥醯醢百甕皆陳米三
十車禾四十車芻薪倍禾皆陳乘禽日七十雙殷膳大
牢三饗再食再燕子男三積皆眡飱牽一問以脩飱三
牢食二十有四簠六豆二十有四鉶十有八壺二十有
四鼎簋十有二牲十有八皆陳饔餼五牢其死牢如飱
之陳牽二牢米八十筥醯醢八十甕皆陳米二十車禾
三十車芻薪倍禾皆陳乘禽日五十雙一饗一食一燕
凡諸侯之卿大夫士為國客則如其介之禮以待之詩
湛露厭厭夜飲在宗載考彤弓鍾鼓既設一朝饗之鹿
鳴我有旨酒以燕樂嘉賓之心春秋莊公四年夫人饗
齊侯于祝丘
愚案春秋傳晉侯饗齊侯宋公饗晉侯楚子饗公小
邾子郯子来朝公與之燕公饗宰周公范宣子饗晉
六卿于蒲圃寗俞華耦来公與之燕至鄭伯饗王王
饗晉侯經皆不書而書夫人饗齊侯則以其非禮也
餼獻禮
掌客掌四方賓客之餼獻飲食之等數上公之禮羣介
行人宰史皆有牢及歸凡介行人宰史皆有飱饔餼以
其爵等為之牢禮之陳數唯上介有禽獻夫人致禮八
壺八豆八籩膳大牢致饗大牢食大牢卿皆見以羔膳
大牢侯伯凡介行人宰史皆有飱饔餼以其爵等為之
禮唯上介有禽獻夫人致禮八壺八豆八籩膳大牢致
饗大牢卿皆見以羔膳特牛子男凡介行人牢史皆有
飱饔餼以其爵等為之禮唯上介有禽獻夫人致禮六
壺六豆六籩膳視致饗親見卿皆膳特牛
擯相禮
司儀掌九儀之賓客擯相之禮以詔儀容辭令揖譲之
節凡諸公相為賓主國五積三問皆三辭拜受皆旅擯
主君郊勞交擯三辭及將幣交擯三辭車逆拜辱賓車
進荅拜三揖三譲每門止一相及廟唯上相入賓三揖
三譲登再拜授幣及出車送三請三進再拜賓三還三
辭告辟諸公之臣相為國客則三積皆三辭拜受及大
夫郊勞旅擯三辭拜辱三譲登聽命下拜登受賓使者
如初之儀及將幣旅擯三辭拜逆客辟三揖每門止一
相及廟唯君相入三譲客登拜客三辟授幣下出大僕
王燕飲則相其法王眡燕朝則正位掌擯相玉藻小國
之君曰孤擯者亦曰孤上大夫曰下臣擯者曰寡君之
老下大夫自名擯者曰寡大夫公士擯則曰寡大夫寡
君之老大夫有所往必與公士為擯也聘義卿為上擯
大夫為承擯士為紹擯三譲而後傳命三譲而後入廟
門三揖而後至階三譲而後升所以致尊譲也禮器禮
有擯詔樂有相步温之至也
送逆禮
訝士邦有賓客則與行人送逆之司儀王燕凡諸侯相
為國主賓主君郊勞交擯三辭車逆拜辱三揖三辭拜
受車送三還再拜及將幣車逆拜辱再拜授幣賓拜送
幣及出車送諸公之臣相為國客及大夫郊勞旅擯三
辭拜辱及退拜送及將幣拜逆客辟授幣下出君館客
客辟介受命遂送凡四方之賓客禮儀辭命餼牢賜獻
以二等從其爵而上下之凡賓客送逆同禮齊僕掌饗
食皆乘金路其法儀各以其等為車送逆之節環人掌
送逆邦國之通賓客以路節達諸四方聘義君使士迎
于境大夫郊勞君親拜逆于大門之内而廟受北面拜
貺拜君命之辱所以致敬也敬譲也者君子之所以相
接也
勞禮
小行人凡諸侯入王則逆勞于畿及郊勞眡館司儀凡
諸公相為賓主國五積三問再勞三辭三揖登拜受拜
送郊勞三辭諸公之臣相為國客則三積郊勞三辭及
禮私面私獻君勞客客再拜稽首君答拜致饔餼如勞
之禮曲禮大夫士見於國君君若勞之則還辟再拜稽
首
致贈禮
司儀致饔餼還圭饗食致贈及禮私面私獻皆再拜稽
首君答拜聘義君親禮賓賓私面私覿致饔餼還圭璋
賄贈饗食燕所以明賓客君臣之義也
愚案古者天子諸侯皆有朝聘之禮如大行人歲徧
存三歲徧覜五歲徧省此天子所以撫諸侯之禮也
春朝而圖天下之事時聘以結諸侯之好此諸侯所
以事天子之禮也至於歲相問殷相聘世相朝此諸
侯邦交之禮也禮若國君親往則大夫從王燕凡諸
公相為賓主國其擯相禮儀餼牢賜獻各以其爵之
等相待也聘事既畢主國君親執醴以禮賓而遂有
私面私獻之禮賓皆再拜稽首所以正交接之義也
致饔餼還圭璋賄贈饗食燕者賓介就館主君使卿
致饋於賓而還以執来之圭加於賄贈之禮也然則
大夫從君聘而以己之私物覿見主國之君面見主
國之卿大夫可乎夫執圭所以申信也將幣所以致
敬也私以庭實充于諸侯之庭則不敬也不敬是無
王矣夫既從君聘禮無外交也外交是二君矣此皆
非禮也注者謂若大夫執其君之命圭而專使則當
行私覿之禮以申己之信其說悖矣夫從君而来與
受命而聘一也一乃專二乃辟也考之太宰以八柄
詔王馭羣臣曰禄以馭其富予以馭其幸若相覿以
貨是人臣以利交也人臣以利交則二者胥失矣二
者苟失其不致於無禮奪亂者未之有也
賀慶禮
大宗伯以賀慶之禮親異姓之國大行人賀慶以贊諸
侯之喜小行人若國有福事則令慶賀之玉藻有慶非
君賜不賀士於大夫不承賀下大夫於上大夫承賀
脹膰禮
大宗伯以脹膰之禮親兄弟之國小宗伯饗食授祭大
司馬饗食羞牲魚授其祭祭僕凡祭祀致福者展而受
之大行人歸脹以交諸侯之福春秋昭公十四年天王
使石尚来歸脹公羊傳脹者何爼實也腥曰脹熟曰膰
愚案受脹于社是諸侯助祭而授爼實也非助祭則
不授也如㐮王使宰孔賜齊侯胙是齊桓有奬王之
功而加以殊禮也今天王使石尚賜宜社之肉于魯
非緣助祭於京師曾是以為禮乎是故受賑禮也歸
脹非禮也
經禮附說
周禮一書果為周公所作乎漢武嘗謂周禮為瀆亂
不驗之書何休又云六國隂謀之書歐文忠公謂周
禮可疑者二蘇穎濱謂周禮不可信者三是皆論以
為非周公之遺制也然則周禮果非周公所作乎朱
子盖嘗以周家法度廣大精密言之嘗以周公建太
平之基本稱之又嘗以周公從廣大心中流出稱之
張横渠謂周公治周莫詳於周禮賈公彦序周禮廢
興又謂鄭玄徧覧羣經知周禮者乃周公致太平之
迹是則又明為周公所作也考之西漢志於周禮未
之見東漢儒林傳乃謂周官經六篇本孔安國所獻
隋經籍志乃云漢時有李氏得周官上於河間獻王
獨缺冬官一篇獻王購以千金不得遂以考工記補
成六篇奏之孝武時盖有其書特未與五經例置博
士耳至西漢劉歆始置博士遂盛行於世後世因有
周禮作於劉歆之說是則周禮作於周公而非他人
之制明矣然冬官何為而缺也經罹秦燄散帙之餘
與漢儒編錄附麗之誤而始謂之缺也何以知其然
愚因考補散逸得之夫五官所掌曰治曰教曰禮曰
政曰刑而冬官則掌邦士或坐而論道謂之王公或
作而行之謂之士大夫或審曲面勢以飭五材以辨
民器謂之百工通四方之珍異以資之謂之商旅飭
力以長地財謂之農夫治絲麻以成之謂之婦功此
冬官之大較也見考工記所載者其屬二十有九皆
工之事而士與商農之職俱缺焉考之春官之中如
世婦内宗外宗皆宫中之職本屬天官而乃入之春
官夏官之中如司士諸子皆掌士之職本屬冬官而
乃入之夏官地官之中如司市質人㕓人賈師司虣
司稽胥肆長泉府此皆主於商土均草人稲人場人
司稼等職此皆主於農皆本屬冬官因其職與大司
徒掌土地人民者相類乃以入之地官若是者謂非
編錄附麗之誤不可也况小宰記六官六屬各六十
考之天官自太宰以下六十二地官大司徒以下七
十九春官大宗伯以下七十一夏官大司馬以下六
十九秋官大司寇以下六十五何則冬官獨缺而為
數不及五官皆盈而餘數過之理無是也他如儀禮
有嗇夫之官國語有司商之官皆不載諸周禮此亦
冬官之脫簡也要之見載於考工記者固為冬官之
屬然司空掌邦土居四民時地利職不止此當自大
司空小司空而下摭夏官之中掌士者地官之中掌
商農者與夫嗇夫司商之數并今考工記所載之工
總屬冬官則不惟合於周官司空之所職與小宰六
官六屬之目而且周公制作之盛粲然溢著于編使
人得以觀其會通而為太平典禮之全書也克寬因
并錄卷末以俟博古君子正焉
經禮補逸卷九
