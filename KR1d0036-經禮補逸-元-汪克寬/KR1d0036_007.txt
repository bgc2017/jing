經禮補逸卷七元汪克寬撰
軍禮
振旅禮
書大禹謨禹班師振旅周禮大司馬中春教振旅司馬
以旗致民平列陳如戰之陳辨鼓鐸鐲鐃之用王執路
鼓諸侯執賁鼓軍將執晉鼓師帥執提旅帥執鼙卒長
執鐃兩司馬執鐸公司馬執鐲以教坐作進退疾徐疏
數之節大宰作大事則戒于百官贊王命(謂助王為教令案春秋傳)
(國之大事在祀與戎)小宰以法掌祭祀朝覲會同賓客之戒具軍
旅田役喪荒亦如之令百官府共其財用治其施舍聽
其治訟大司馬若大師則掌其戒令涖太卜帥執事涖
釁主及軍器司戈盾軍旅授貳車戈盾建乘車之戈盾
授旅賁及虎士戈盾司弓矢凡師役頒弓弩授兵甲之
儀司常凡軍事建旌旗大司徒大軍役以旗致萬民而
治其徒庶之政令大僕凡軍旅贊王鼓鼔人以鼖鼓鼓
軍事凡軍旅夜鼓鼜軍動則鼓其衆巾車掌王之五路
革路龍勒條纓五就建太白以即戎車僕掌戎路之萃
廣車之萃闕車之萃苹車之萃輕車之萃凡師共革車
各以其萃典路凡軍旅以路從銜枚氏軍旅令銜枚禁
嘂呼歎鳴於國中者大師執同律以聽軍聲而詔吉凶
幕人軍旅共其帷幕幄帟綬掌次師田則張幕設重帟
重案廩人凡師役之事則治其糧與其食封人軍旅則
飾其牛牲外饔師役則掌共其獻賜脯肉之事委人軍
旅共其委積薪芻遺人凡師役掌其道路之委積小子
凡師田斬牲以左右徇陳牛人軍事共其犒牛凡軍旅
行役共其兵車之牛小行人若國師役則令槁禬之縣
師若將有軍旅田役之戒則受法于司馬以作其衆庶
及馬牛車輦會其車人之卒伍使皆備旗鼓兵器以帥
而至大司寇凡大軍旅涖戮于社士師大師帥其屬而
禁逆軍旅者與犯師禁者而戮之鄉士大軍旅則各掌
其鄉之禁令帥其屬夾道而蹕
茇舍禮
大司馬中夏教茇舍如振旅之陳羣吏撰車徒讀書契
辨號名之用帥以門名縣鄙各以其名家以號名鄉以
州名野以邑名百官各象其事以辨軍之夜事其他皆
如振旅
治兵禮
大司馬中秋教治兵如振旅之陳辨旗物之用王載大
常諸侯載旂軍吏載旗師都載旜鄉遂載物郊野載旐
百官載旟各書其事與其號焉其他皆如振旅
大閱禮
大司馬中冬教大閱前期羣吏戒衆庶修戰法虞人萊
所田之野為表百步則一為三表又五十步為一表田
之日司馬建旗于後表之中羣吏以旗物鼔鐸鐲鐃各
帥其民而致質明弊旗追後至者乃陳車徒如戰之陳
皆坐羣吏聽誓于陳前斬牲以左右徇陳曰不用命者
斬之中軍以鼙令鼓鼓人皆三鼓司馬振鐸羣吏作旗
車徒皆作鼓行鳴鐲車徒皆行及表乃止三鼓摝鐸羣
吏弊旗車徒皆坐又三鼓振鐸作旗車徒皆作鼓進鳴
鐲車驟徒趨及表乃止坐作如初乃鼔車馳徒走及表
乃止鼓戒三闋車三發徒三刺乃鼓退鳴鐃且郤及表
乃止坐作如初司常掌九旗之物名各有屬以待國事
日月為常交龍為旂通帛為旜雜帛為物熊虎為旗鳥
隼為旟龜蛇為旐全羽為旞析羽為旌及國之大閱贊
司馬頒旗物王建大常諸侯建旂孤卿建旜大夫士建
物師都建旗州里建旟縣鄙建旐道車建旞斿車載旌
皆畫其象焉春秋桓公六年八月壬午大閱
愚案周禮先王寓軍政於四時之田不廢武備中春
教振旅以教坐作進退疾徐疏數之節中夏教茇舍
以辨號名之用中秋教治兵以辨旗物之用其他皆
如振旅然其法略於三時而致備於中冬者為農隙
也故於是時簡車徒精器物屬旗鼓以教衆庶修戰
法斬牲徇陳而訓誓之使耳目之衆莫不一心驟趨
之節無有異習誅一庸慢甄一用命改易視聽以作
其勇敢之氣而民趨勞如趨逸者蓋以其令之素教
之善也今桓公乃大閱於煩暑之月不惟妨民失政
之非而妄為僭禮之舉是豈事上臨下之道先王教
民之意哉故春秋特書之以垂戒焉耳
蒐田禮
大司馬中春教振旅遂以蒐田有司表貉誓民鼓遂圍
禁火弊獻禽以祭社大司徒大田役以旗致萬民而治
其徒庶之政令縣正若將用野民師田行役移執事則
帥而至治其政令既役則稽功會事而誅賞鄉師凡四
時之田前期出田法于州里簡其鼓鐸旗物兵器修其
卒伍及期以司徒之大旗致衆庶而陳之以旗物辨鄉
邑而治其政令刑禁巡其前後之屯而戮其犯命者斷
其争禽之訟稍人若有師田行役之事則以縣師之法
作其同徒輂輦帥而至治其政令以聽於司馬小宗伯
若大田則帥有司而饁獸于郊遂頒禽肆師凡四時之
大甸獵祭表貉則為位遂師軍旅田獵平野民掌其禁
令比敘其事而賞罰遂人師田作野民帥而至掌其政
治禁令甸祝掌四時之田表貉之祝號禂牲掌其祝號
小宰以法掌朝覲會同賓客之戒具軍旅田役亦如之
令百官府共其財用治其施舍聽其治訟小子凡師田
斬牲以左右徇陳巾車掌王之五路木路前樊鵠纓建
大麾以田田僕掌馭田路以田以鄙掌佐車之政設驅
逆之車令獲者植旌及獻比禽凡田王提馬而走諸侯
晉大夫馳校人田獵則帥驅逆之車幕人田役共其帷
幕幄帟綬掌次師田則張幕設重帟重案司几筵凡田
役則設熊席右漆几司常凡軍事建旌旗田亦如之大
僕凡軍旅田役贊王鼓鼓人軍動則鼓其衆田役亦如
之司弓矢殺矢鏃矢用諸田獵獸人掌罟田獸辨其名
物冬獻狼夏獻麋春秋獻獸物時田則守罟及弊田令
禽注于虞中凡田獸者掌其政令山虞若大田獵則萊
山田之野及弊田植虞旗于中致禽而珥焉澤虞若大
田獵則萊澤野及弊田植虞旌以屬禽迹人凡田獵者
受令焉禁麛卵者與其毒矢射者郊特牲季春出火為
焚也然後簡其車賦而歴其卒伍而君親誓社以習軍
旅左之右之坐之起之以觀其習變也而流示之禽而
鹽諸利以觀其不犯命也(鹽讀為豔歆豔於利也)曲禮國君春田
不圍澤大夫不掩羣士不取麛卵詩吉日既張我弓既
挾我矢發彼小豝殪此大兕盧令刺荒于田也春秋傳
魯昭公八年蒐于紅艾蘭以為防置旃以為轅門以葛
覆質以為𣙗流旁握御轚者不得入車軌塵馬候蹄揜
禽旅御者不失其馳然後射者能中過旁弗逐下從奔
之道也
愚案艾蘭以為防以大艾草為防營也置旃以為轅
門旃旗名謂植旗以為門轅門是植車以為門舍其
五十步後表之中謂君表也覆纏質椹𣙗門闑也以
毛裘纏質之上以為門闑也流旁握握四寸謂車與
門之廣狹相值差偏以寸則轚挂於𣙗驅而不得入
矣車軌塵塵不出轍馬候蹄發足疾遲相應也案詩
𫝊朱子謂葛作褐即裘纏質流旁握即閒容握文義
相同攷之車之制具見於考工記輪人輿人之治御
之名僅見於保氏五御之目是制莫難於車御莫難
於人習莫難於戰所謂以不教民戰是謂棄之也此
故因田車之御以閱軍旅之車習民於變為戰之備
所謂教於田獵以習五戎是也夫羣卒伍之衆局熊
虎之氣三鼓振鐸當車徒驟趨禽獸流崩之時騎射
驅逐之際苟御之不以其道勘失之寸則車挂馬潰
駭而莫之為射不及中而犯命之罰及之習之為易
乎噫御車節奏之法其難如此則夫御人之道又何
如哉
苗田禮
大司馬中夏教茇舍遂以苗田如蒐之法車弊獻禽以
饗礿王制天子殺則下大綏諸侯殺則下小綏大夫殺
則止佐車佐車止則百姓田獵(殺獲也下偃仆之也綏旌旗之屬佐車即周禮)
(逆驅之車也)
獮田禮
大司馬中秋教治兵遂以獮田如蒐田之法羅弊致禽
以祀祊肆師獮之日涖卜來歲之戒春秋莊公八年春
甲午治兵月令季秋天子乃教於田獵以習五戎(五戎謂弓)
(矢殳矛戈戟之五兵也)
狩田禮
大司馬中冬教大閱遂以狩田以旌為左右和之門羣
吏各帥其車徒以敘和出左右陳車徒有司平之旗居
卒間以分地前後有屯百步有司巡其前後險野人為
主易野車為主既陳乃設驅逆之車有司表貉于陳前
中軍以鼙令鼓鼓人皆三鼓羣司馬振鐸車徒皆作遂
鼓行徒銜枚而進大獸公之小獸私之獲者取左耳及
所弊鼓皆駴車徒皆譟徒乃弊致禽饁獸于郊入獻禽
以享烝詩車攻田車既好駕言行狩春秋桓公四年春
正月公狩于郎
愚案郎非國内之狩故書地譏遠也
禷禮
太祝大師禷上帝詩皇矣篇是類是禡王制天子將出
征類乎上帝
愚案國之大事在祀與戎此為師祭也師興征伐類
于上帝言禮以敬其事也
禡禮
大司馬有司表貉于陳前甸祝掌四時之田表貉之祝
號肆師凡四時之大甸獵祭表貉則為位王制禡於所
征之地詩皇矣是類是禡
案禡行師之祭也
宜禮
大祝大師宜于社王制天子將出征宜乎社春秋左𫝊
受脹于社
愚案宜出兵祭社之名社所以神地道主隂先王建
國左祖右社大社左庫門之内右國社亦在公宫之
右皆尚隂也隂主殺故誓社而田因田而習軍旅出
征祭之稱其義也然征既宜于社而又類于上帝造
于祖禰何哉蓋生殺非王者所得私也類于上帝明
奉天討也造于祖禰示受命于廟不敢自專也曰類
曰宜曰造祭雖先後不同合周官王制泰誓言之其
義各有攸當也
造禮
大祝掌六祈以同鬼神示二曰造大師造于祖王制天
子將出征造乎禰
愚案造造而告之之祭也告于祖禰告以道其事而
致其敬也考之王制又曰受命于祖泰誓曰受命于
文考此蓋因造告卜於廟受命于祖考而後征也
祭馬祖禮
校人春祭馬祖執駒庾人掌阜馬及祭馬祖詩吉日吉
日維戊既伯既禱
案伯馬祖也謂天駟房星之神也禱祀而祈之也
祭先牧禮
校人夏祭先牧頒馬攻特庾人祭閑之先牧
祭馬社禮
校人秋祭馬社臧僕
祭馬步禮
校人冬祭馬步獻馬講馭夫甸祝裯牲裯馬皆掌其祝
號
大合軍禮
大司馬及師大合軍以行禁令以救無辜伐有罪
誓師禮
士師以五戒先後刑罰一曰誓用之于軍旅大司徒施
十有二教八曰以誓教恤則民不怠書大禹謨禹乃會
羣后誓于師曰濟濟有衆咸聽朕命(止)其克有勲甘誓
大戰于甘乃召六卿王曰嗟六事之人予誓告汝(止)予
則孥戮汝胤征惟仲康肇位四海胤侯命掌六師羲和
廢厥職酒荒于厥邑胤侯承王命徂征告于衆曰嗟予
有衆(止)其爾衆士懋戒哉湯誓王曰格爾衆庶悉聽朕
言(止)罔有攸赦泰誓惟十有三年春大會于孟津王曰
嗟我友邦冢君越我御事庶士明聽誓(止)時哉不可失
維戊午王次于河朔羣后以師畢會王乃徇師而誓曰
嗚呼(止)惟克永世時厥明王乃大巡六師明誓衆士王
曰嗚呼我西土君子(止)維予小子無良牧誓時甲子昧
爽王朝至于商郊牧野乃誓王左杖黃鉞(止)其于爾躬
有戮
致師禮
環人掌致師大司馬及致建大常比軍衆誅後至者春
秋傳宣公十二年楚許伯御樂伯攝叔為右以致晉師
許伯曰吾聞致師者御靡旌摩壘而還樂伯曰吾聞致
師者左射以菆代御執轡御下兩馬掉鞅而還攝叔曰
吾聞致師者右入壘折馘執俘而還皆行其所聞而復
大獻禮
大祝軍歸獻于社則前祝大司馬若師有功則左執律
右秉鉞以先愷樂獻于社大司樂王師大獻則令奏愷
樂樂師凡軍大獻教愷歌遂倡之視瞭賓射皆奏其鍾
鼓鼜愷獻亦如之鏄師軍大獻則鼔其愷樂春秋左傳凡
諸侯有四夷之功則獻于王王以警于夷中國則否諸
侯不相遺俘僖公二十八年五月丁未晉侯獻楚俘于
王駟介百乘徒兵千文公四年甯武子曰諸侯敵王所
愾而獻其功王於是乎賜之彤弓一彤矢百玈弓矢千
以覺報宴成公二年晉侯使鞏朔獻齊捷于周王弗見
使單襄公辭焉曰蠻夷戎狄不式王命淫湎毁常王命
伐之則有獻捷王親受而勞之所以懲不敬勸有功也
兄弟甥舅侵敗王略王命伐之告事而已不獻其功所
以敬親暱禁淫慝也今叔父克遂有功於齊而奸先王
之禮余雖欲於鞏伯其敢廢舊典以忝叔父夫齊甥舅
之國也而大師之後也寧不淫從其欲以怒叔父抑豈
不可諫誨士莊伯不能對襄公二十五年鄭伐陳入之
子産獻捷于晉戎服將事晉人問陳之罪對曰昔虞閼
父為周陶正以服事我先王我先王賴其利器用也與
其神明之後也庸以元女大姬配胡公而封諸陳以備
三恪則我周之自出至于今是賴桓公之亂蔡人欲立
其出我先君莊公奉五父而立之蔡人殺之我又與蔡
人奉戴厲公至於莊宣皆我之自立夏氏之亂成公播
蕩又我之自入君所知也今陳忘周之大德蔑我大惠
弃我姻親介恃楚衆以憑陵我敝邑不可億逞我是以
有往年之告未獲成命則有我東門之役當陳隧者井
堙木刊敝邑大懼不競而恥大姬天誘其衷啟敝邑心
陳知其罪授手于我用敢獻功晉人曰何故戎服對曰
我先君武莊為平桓卿士城濮之役文公布命曰各服
舊職命我文公戎服輔王以授楚捷不敢廢王命故也
士莊伯不能詰乃受之成公二年鄭皇戍如楚獻捷昭
公十年季平子伐莒取郠獻俘十七年晉荀吳滅陸渾
獻俘于文宫
釋奠獻馘禮
大祝及軍歸反行舍奠王制出征執有罪反釋奠于學
以訊馘告
愚案訊者問其首惡馘者截其左耳夫執訊獲醜而
反舍奠于先聖先師以是告之者蓋始出征受成于
學今師還以武功告成于文德之地明不專恃乎威
戮而必任之以德禮也昔僖公在頖獻馘而國人以
文武頌之者亦以此歟
大均禮
大宗伯大均之禮恤衆也大司馬均守平則以安邦國
大司徒以土均之法辨五物九等制天下之地征以作
民職以令地貢以斂財賦以均齊天下之政小司徒受
邦國之比要乃會萬民之卒伍而用之五人為伍五伍
為兩四兩為卒五卒為旅五旅為師五師為軍以起軍
旅以作田役以比追胥以令貢賦乃分地域而辨其守
施其職而平其政土均掌平土地之政以均地守以均
地事以均地貢均人掌均人民牛馬車輦之力政以歲
上下書康誥昔君文武丕平富
大役禮
大宗伯大役之禮任衆也小司徒大軍旅帥其衆庶小
軍旅巡役乃均土地以稽其人民而周知其數上地家
七人可任也者家三人中地家六人可任也者家五人
下地家五人可任也者家二人凡起徒役毋過家一人
以其餘為羨唯田與追胥竭作鄉大夫以歲時登其夫
家之衆寡辨其可任者國中自七尺以及六十野自六
尺以及六十有五皆征之其舍者國中貴者賢者能者
服公事者老者疾者皆舍大司馬凡令賦以地與民制
之上地食者參之二其民可用者家三人中地食者半
其民可用者二家五人下地食者參之一其民可用者
家二人大役與慮事屬其植受其要以待考而賞誅縣
士邦有大役聚衆庶則各掌其縣春秋左傳凡土功龍
見而畢務戒事也火見而致用水昏正而栽日至而畢
大封禮
大宗伯大封之禮合衆也大司徒辨其邦國都鄙之數
制其畿疆而溝封之大司馬制畿封國以正邦國形方
氏掌制邦國之地役而正其封疆無有華離之地司几
筵凡封國王位設黼依内史凡命諸侯及孤卿大夫則
冊命之大宗伯王命諸侯則儐大司徒凡建邦國以土
圭土其地而制其役諸公之地封疆方五百里其食者
半諸侯之地封疆方四百里其食者參之一諸伯之地
封疆方百三里其食者參之一諸子之地封疆方二百
里其食者四之一諸男之地封疆方百里其食者四之
一凡造都鄙制為地域而封溝之以其室數制之不易
之地家百畝一易之地家二百畝再易之地家三百畝
愚案大司徒論公侯伯子男之地各以封疆言而其
食者或半或參之一或四之一參諸王制以田言孟
子以班禄言蓋皆專主田禄此正周禮所謂食者也
大抵周禮所載凡五等通以封疆言兼附庸在其内
王制孟子凡三等專以田禄言附庸不在其列此所
以有多寡之殊也嘗考周公之封於魯太公之封於
齊孟子所謂侯方百里也然魯頌有曰王曰叔父建
爾元子乃命魯公俾侯于東錫之山川土田附庸又
曰奄有龜蒙遂荒大東至于海邦淮夷來同此豈魯
方百里所能容乎左傳有曰昔召康公命我先君太
公夾輔周室賜我先君履東至于海西至于河南至
于穆陵北至于無棣此豈齊方百里所能容乎要之
周之封爵惟杞宋為上公齊魯爵皆侯侯之封疆方
四百里其食者參之一食者參之一則封疆百里有
竒正孟子王制所謂侯方百里魯頌所謂錫之土田
者也其餘封疆迨三百里正魯頌所謂錫之附庸如
魯有邾葛顓臾之類是已職方氏凡邦國千里封公
以方五百里則四公方四百里則六侯方三百里則
七伯方二百里則二十五子方百里則百男以周知
天下周易師上六大君有命開國承家
大封告后土禮
大宗伯王大封則先告后土大祝建邦國先告后土用
牲幣
經禮補逸卷七
