經禮補逸卷八元汪克寬撰
賓禮
朝禮
周禮大宗伯春見曰朝大行人春朝諸侯而圖天下之
事幕人凡朝覲共其帷幕幄帟綬掌次諸侯朝覲則張
大次小次小臣朝覲沃王盥司几筵凡大朝覲王位設
黼依依前南向設筦筵紛純加繅席畫純加次席黼純
左右玉几典瑞公執桓圭侯執信圭伯執躬圭繰皆三
采三就子執穀璧男執蒲璧繰皆二采再就以朝于王
大史朝覲以書協禮事執書以詔王司士正朝儀之位
辨其貴賤之等三公北面東上孤東面北上卿大夫西
面北上朝士掌外朝之法左九棘孤卿大夫位焉羣士
在其後右九棘公侯伯子男位焉羣吏在其後面三槐
三公位焉州長衆庶在其後
愚案周官有三公三孤之官而周禮不言其職論者
乃謂師氏保氏即大師大保鄉老二鄉則公一人註
則以為三公豈知師氏保氏乃中下大夫之職且未
聞以傅稱而鄉老公一人乃置地官之列屬然則三
公居六卿之上而遽以是為三公之師保可乎據今
朝士司士所稱是則周禮未嘗不言公孤也特以六
卿而上兼公孤故不正言其職以繫六官之下爾參
諸周書顧命曰召太保奭芮伯彤伯畢公衛侯毛公
此盖當時之六卿而奭以太保言毛畢以公言是以
卿兼公故以公稱餘三人者以卿而兼孤又可以類
推也此不可不辨
大宗伯朝覲則為上相大司寇凡朝覲前王大僕王視
朝則前正位而退入亦如之射人朝覲作大夫介校人
朝覲毛馬而頒之飾幣大司徒大賓客令野脩道委積
委人賓客共其芻薪肆師大賓客涖筵几築鬻贊果將
鬱人掌賓客之祼事和鬱鬯以實彝而陳之旄人凡賓
客舞燕樂籥師祭祀則鼓羽籥之舞賓客則亦如之(餘人)
(掌治備見燕饗賓客禮下)大行人以九儀辨諸侯之命等諸臣之爵
以同邦國之禮上公之禮執桓圭九寸繰藉九寸冕服
九章建常九斿樊纓九就貳車九乘介九人禮九牢其
朝位賓主之間九十步立當車軹擯者五人諸侯之禮
執信圭七寸繅藉七寸冕服七章建常七斿樊纓七就
貳車七乘介七人禮七牢朝位賓主之間七十步立當
前疾擯者四人諸伯執躬圭其他皆如諸侯之禮諸子
榖璧五寸繅藉五寸冕服五章建常五斿樊纓五就貳
車五乘介五人禮五牢朝位賓主之間五十步立當車
衡擯者三人諸男執蒲璧其他皆如諸子之禮凡諸侯
之卿其禮各下其君二等以下及其大夫士皆如之邦
畿方千里其外方五百里謂之侯服歲一見又其外方
五百里謂之甸服二歲一見又其外方五百里謂之男
服三歲一見又其外方五百里謂之采服四歲一見又
其外方五百里謂之衛服五歲一見又其外方五百里
謂之要服六歲一見
愚案大司馬曰九畿職方氏曰九服服言服事天子
畿猶疆限之謂其方里則同也參之周官乃曰六服
五服何耶葛氏註謂侯甸男采衛并畿内謂六服程
氏(伯圭)釋謂五服盖指甸男采衛要而侯服不在其
數二說皆未安案大行人六服侯甸男采衛要是知
要服即蠻服也其曰五服一朝者要服不與其列其
曰九服而来朝者亦止五服蓋衛服之外聖人雖制
之服令蕃國世一見而不必其来非若五服一歲至
五歲各以所貢来見也考之武成止曰邦甸侯衛酒
誥康王之誥止曰侯甸男衛康誥亦止曰侯甸男采
衛而蠻夷鎮蕃不與焉於此不必辨其服之異而自
得其說之同矣
司儀掌九儀之賓客擯相之禮將合諸侯則令為壇三
成宫旁一門詔王儀南向見諸侯土揖庶姓時揖異姓
天揖同姓及其擯之各以其禮
愚案大行人司儀掌九儀賓客擯相之禮而置司寇
刑官之屬其稱名也不幾於雜乎徐考六官之中若
此者衆如司士掌羣官之版正朝廷之位而屬司馬
之類是已論者率謂六官互相聯屬故六屬互相參
錯然也豈知聯屬者此固周官立法之善然參錯者
則未必若是其不倫也又案小宰記六官六屬各六
十秋官自大司寇以下尚六十五人其職屬多寡不
同初無是也要亦後之編錄散帙者不免遞相差易
故爾觀者察焉
小行人令諸侯春入貢王親受之各以其國之籍禮之
凡諸侯入王則逆勞于畿及郊勞眡館將幣為承而擯
曲禮天子當宁而立諸公東面諸侯西面曰朝(鄭注春朝受摯)
(於朝受享於廟䟽曰凡天子三朝一在路門内謂之燕朝太僕掌之一是路門外之朝謂之治朝司士掌之其)
(三是臯門之内庫門之外謂之外朝朝士掌之)
愚案天地位而尊卑定矣卑高陳而貴賤位矣王者
首出庶物德配二儀其尊貴明矣而聖人所恃以為
天下者不獨恃其尊貴勢分也故於諸侯之卑其中
同姓則有伯父叔父焉異姓則有伯舅叔舅焉有兄
弟焉有婚姻焉於其来朝也逆勞眡館具偹多儀篤
以親親之恩接以主擯之禮而恩禮雝雝於尊貴勢
分之間有莫知其德之感化之至也此春朝所以異
乎覲禮之受於廟而臣皆北面也夫贄貢諸侯所以
述職也今也親受之於朝其志重於器物者明尊賢
之禮等也祭器天子所以事神也今也用之於大饗
其致敬於賓客者示事神之禮同也若是者豈天子
自示寡昧而忘其尊卑之分哉盖以億兆歸命于一
人未易遽化也治亂潜幾於一德而一德難乎遽孚
也於是崇德率衆謙已下賢俾上之恩深下之報厚
内外同奬於一心遠近咸歸於一德卒致垂拱成化
享國永年而能保其尊貴者有由来矣此所以為三
代之至文朝見之盛禮也
書周官六年五服一朝王制天子無事與諸侯相見曰
朝考禮正刑一德以尊于天子曲禮君天下曰天子朝諸
侯分職受政任功曰予一人諸侯見天子曰臣某侯某
(案此擯者告天子之辭也凡自稱皆曰寡人)樂記朝覲然後諸侯知所以臣
春秋隱公十一年春滕侯薛侯来朝哀公二年夏滕子
来朝
愚案春秋書朝三十有六始於滕薛終於滕子然當
時或受其朝禮而不報或累往不納而以歸厚薄䟽
數之節不惟無合於先王殷聘世朝之儀而諸侯於
天子述職之典盖缺如也經皆書而不削以示強弱
安危是非邪正為後世鍳也
覲禮
大宗伯秋見曰覲大行人秋覲以比邦國之功小行人
令諸侯秋獻功王親受之各以其國之籍禮之訝士邦
有賓客則與行人送逆之入於國則為之前驅而辟野
亦如之居館則帥其屬而為之蹕小司徒乃頒比法于
六鄉之大夫使各登其鄉之衆寡六畜車輦辨其物鄉
師以國比之法以時稽其夫家衆寡辨其老幼貴賤廢
疾馬牛之物若國大比則考教察辭稽噐展事以詔誅
賞曲禮天子當依而立諸侯北面而見天子曰覲(案秋覲一)
(受之於廟覲者位於廟門外而序入)詩韓侯入覲以其介圭入覲于王(大雅)
(韓奕篇)春秋左傳襄公三十一年子産曰諸侯賓至甸設
庭燎覲禮諸侯辭于天子王曰伯父無事歸寧乃
邦
愚案此諸侯入辭而天子告之之辭也忠厚警戒藹
然見之參之書文侯之命曰父義和其歸視爾師寧
爾邦其義同也
宗禮
大宗伯夏見曰宗大行人夏宗以陳天下之謨司會以
九貢之法致邦國之財用以九賦之法令田野之財用
以九功之法令民職之財用以九式之法均節邦之財
用以周知四國之治大司徒施十有二教焉一曰以祀
禮教敬則民不苟二曰以陽禮教讓則民不爭三曰以
隂禮教親則民不怨四曰以樂禮教和則民不乖五曰
以義辨等則民不越六曰以俗教安則民不偷七曰以
刑教中則民不虣八曰以誓教恤則民不怠九曰以度
教節則民知足十曰以世事教能則民不失職十有一
曰以賢制爵則民慎德十有二曰以庸制禄則民興功
齊僕以宗遇皆乘金路其法儀各以其等為車送逆之
節詩朝宗于海
遇禮
大宗伯冬見曰遇大行人冬遇以協諸侯之慮掌交掌
以節與幣廵邦國之諸侯道王之德意志慮使咸知王
之好惡曲禮諸侯未及期相見曰遇春秋隱公四年夏
公及宋公遇于清(莊公三十二年夏宋公齊侯遇于梁丘)
愚案古者諸侯朝覲于王不期而遇諸塗則舉相見
之禮猶存恭肅之心若春秋書遇則皆惡其簡禮之
私而無合乎先王制禮之意也
時會禮
大宗伯時見曰會大行人時會以發四方之禁大宗伯
會同則為上相大司馬會同則帥士庶子而掌其政令
小司馬會同掌其事如大司馬之法射人會同作大夫
介諸子凡會同作羣子從司士凡會同作士從小祝凡
外内小會同掌事焉旅賁氏掌執戈盾夾王車而趨左
八人右八人凡會則服而趨車僕凡師共革車各以其
萃會同亦如之虎賁氏掌先後王而趨以卒伍軍旅會
同亦如之司兵軍事建車之五兵會同亦如之司常掌
九旗之物名各有屬凡祭祀各建其旗會同亦如之典
路凡會同以路從司戈會同授貳車戈盾建乘車之戈
盾授旅賁及虎氏戈盾掌次諸侯會同則張大次小次
幕人凡會同共其帷幕幄帟綬掌舍掌王會同之舍設
梐枑再重設車宫轅門為壇壝宫棘門為帷宫設旌門
外府凡會同共其財用之幣齎賜予之財用廩人凡邦
有會同之事則治其糧與其食遺人凡會同掌其道路
之委積校人凡會同毛馬而頒之飾幣馬射鳥氏掌祭
祀以弓矢歐烏鳶凡會同亦如之戎右會同充革車司
右凡會同合其車之卒伍而比其乘屬其右牛人凡會
同共其兵車之牛稍人若有會同則以縣師之法作其
同徒輂輦帥而至縣師若將有會同之戒則受法于司
馬以作其衆庶及馬牛車輦會其車人之卒伍使皆備
旗鼓兵噐以帥而至司弓矢凡會同頒弓弩各以其物
從授兵車之儀大司馬以九伐之法正邦國馮弱犯寡
則眚之賊賢害民則伐之暴内凌外則壇之野荒民散
則削之負固不服則侵之賊殺其親則正之放弑其君
則殘之犯令陵政則杜之外内亂鳥獸行則滅之大司
宼凡會同前王小司寇乃宣布于四方憲刑禁士師掌
國之五禁一曰宫禁二曰官禁三曰國禁四曰野禁五
曰軍禁布憲執旌節以宣布于四方而憲邦之刑禁掌
交以諭九禁之難曲禮諸侯相見於郤地曰會春秋隠
公二年公會戎于潛哀公十三年夏公會晉侯及吴子
于黃池
愚案時會謂時見也發禁者凡諸侯有不順服王則
合諸侯而發其禁令以行征討之事如九伐之法此
先王時會之禮也春秋書會九十五始於潛終於黃
池中間彼善於此僅有蕭魚之特筆餘皆非王事而
私會殊非周官入會致事禁止不義之制矣故曰凡
書會皆譏也
殷同禮
大宗伯殷見曰同大行人殷同以施天下之政小行人
其禮俗政事之逆順每國辨異之以反命于王以周知
天下之故大司馬掌建邦國之九法以佐王平邦國制
畿封國以正邦國設儀辨位以等邦國進賢興功以作
邦國建牧立監以維邦國制軍詰禁以糾邦國施貢分
職以任邦國簡稽鄉民以用邦國均守平則以安邦國
比小事大以和邦國正月之吉始和布政于邦國都鄙
乃縣政象之法于象魏使萬民觀政象
愚案周禮冬官久亡於象法之縣否無可考也餘四
官皆縣象法而何獨宗伯略焉蓋冢宰司徒司馬司
寇之所職曰治曰教曰政曰刑此皆親民之事故各
縣象法以示之若宗伯所職曰禮曰樂率皆朝廷宗
廟之事於民為疎遠而且禮樂實本諸人心之和順
非可以象求故略之無庸縣可也或曰治教政刑皆
可縣象於一時而禮樂之噐之文其為品節制度此
獨不可以一二象法示人而塗斯民耳目於無聞見
之地耶曰六藝十二教之目禮樂具述其中而五禮
六樂中和之教以防萬民之情偽者為尤著是以禮
樂示斯民之教者固已縣諸地官司徒之教法而宗
伯則以朝廷宗廟之禮樂為專職焉學者於此無徒
事乎器物示人之麤迹而必求之人心之和順以推
原聖人制作之微意則禮樂中和之教法不獨縣諸
司徒而有得於吾心之實者縣象昭昭矣因并釋之
乃以九畿之籍施邦國之政職方千里曰國畿其方五
百里曰侯畿又其外方五百里曰甸畿又其外方五百
里曰男畿又其外方五百里曰采畿又其外方五百里
曰衛畿又其外方五百里曰蠻畿又其外方五百里曰
夷畿又其外方五百里曰鎮畿又其外方五百里曰藩
畿凡令賦以地與民制之
時聘禮
大宗伯時聘曰問大行人時聘以結諸侯之好小行人
合六幣圭以馬璋以皮璧以帛琮以錦琥以繡璜以黼
此六物者以和諸侯之好典瑞琬圭以結好掌交掌邦
國之通事而結其交好曲禮諸侯使大夫問於諸侯曰
聘春秋隠公七年齊侯使其弟年来聘
愚案古者諸侯間於天子之事則有使問之聘詳見
儀禮篇春秋諸侯朝禮不修間自相聘書於經者二
十五始於弟年終於士鞅皆惡其挟邦交之私非時
聘結好之禮故觀年之書法則可以推其餘矣
殷覜禮
大宗伯殷覜曰視大行人殷覜以除邦國之慝王之所
以撫邦國諸侯者三歲徧覜小行人其悖逆暴亂作慝
猶犯令者每國辨異之以反命于王以周知天下之故
典瑞瑑圭璋璧琮繰皆二采一就以覜聘琰圭以除慝
誦訓掌道方慝以詔辟忌以知土俗王巡守則先王車
匡人掌達法則匡邦國而觀其慝
間問禮
大行人間問以諭諸侯之志掌大賓之禮以親諸侯上
公之禮三問三勞諸侯之禮再問再勞諸伯如諸侯之
禮諸子之禮壹問壹勞諸男如諸子之禮掌交掌以節
與幣巡邦國之諸侯道王之德意志慮使咸知王之好
惡誦訓掌道方志以詔觀事撢人掌誦王志道國之政
事以巡天下之邦國而諭之
贄貢禮
大行人侯服其貢祀物甸服其貢嬪物男服其貢器物
采服其貢服物衛服其貢材物要服其貢貨物
將幣禮
大行人上公廟中將幣三享王禮再祼而酢諸侯廟中
將幣三享王禮一祼而酢諸伯如諸侯之禮諸子廟中
將幣三享王禮一祼不酢諸男如諸子之禮小行人凡
諸侯入將幣為承而擯司儀掌九儀賓客擯相之禮公
於上等侯伯於中等子男於下等其將幣亦如之
饗食禮
大行人上公饗禮九獻食禮九牢出入五積諸侯饗禮
七獻食禮七牢出入四積諸伯如諸侯之禮諸子饗禮
五獻食禮五牢出入三積諸男如諸子之禮
錫命禮
大宗伯王命諸侯則擯典命掌諸臣之五等之命上公
九命為伯其國家宫室車旗衣服禮儀皆以九為節侯
伯七命其國家宫室車旗衣服禮儀皆以七為節子男
五命其國家宫室車旗衣服禮儀皆以五為節王之三
公八命其卿六命其大夫四命及其出封皆加一等其
國家宫室車旗衣服禮儀亦如之書說命命之曰朝夕
納誨以輔台德(止)欽予時命其維有終微子之命王若
曰爾惟踐修厥猷舊有令聞恪慎克孝肅恭神人予嘉
乃德曰篤不忘上帝時歆下民祗協庸建爾于上公尹
茲東夏欽哉往敷乃訓慎乃服命蔡仲之命王若曰小
子胡惟爾率德改行克慎厥猷肆予命爾侯于東土往
即乃封敬哉畢命王曰嗚呼父師今予祗命公以周公
之事往哉冏命曰今予命汝作大正正于羣僕侍御之
臣懋乃后德交修不逮文侯之命王曰父義和其歸視
爾師寧爾邦用賚爾秬鬯一卣彤弓一彤矢百盧弓一
盧矢百馬四匹父往哉柔遠寧邇惠康小民無荒寧簡
恤爾都用成爾顯德周易師九二王三錫命晉康侯用
錫馬蕃庶晝日三接詩韓奕韓侯受命王親命之王錫
韓侯淑旂綏章彤弓彤弓弨兮受言蔵之我有嘉賓中
心貺之采菽君子来朝何錫予之雖無予之路車乘馬
又何予之玄衮及黼春秋莊公元年王使榮叔来錫桓
公命
愚案周制諸侯踐位而入見則有錫命修聘来朝則
有錫命能敵王所愾而獻功則有錫命此禮之正也
若書稱蔡仲之命文侯之命詩稱王錫韓侯王命召
虎之類是已若遣使就其國而錫命之禮無是也如
春秋書王使榮叔来錫桓公命天王使毛伯来錫公
命之類皆非正也比事以觀義自見矣
左傳僖公二十八年王享醴命晉侯宥賜之大路之服
戎路之服文公四年甯武子曰諸侯敵王所愾而獻其
功於是乎賜之彤弓一彤矢百玈弓矢千何氏曰禮有
九錫一車馬二衣服三樂器四朱戶五納陛六虎賁七
弓矢八鈇鉞九秬鬯
王制天子賜諸侯樂則以柷將之賜伯子男樂則以鼗
將之諸侯賜弓矢然後征賜鈇鉞然後殺賜圭瓉然後
為鬯
經禮補逸卷八
