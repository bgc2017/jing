經禮補逸禮類二(儀禮之屬)
提要
(臣)等謹案經禮補逸九卷元汪克寬撰克寬
字德輔祁門人泰定丙寅舉於鄉元亡不仕
明初徵修元史以老疾辭歸洪武五年卒於
家事迹具明史儒林𫝊是書取儀禮周官大
小戴記春秋三𫝊以及諸經之文有涉於禮
者以吉凶軍賓嘉五禮統之吉禮之目六十
有八凶禮之目五十有七軍禮之目二十有
五賓禮之目十有三嘉禮之目二十有一而
以禮經附說終焉克寬究心道學於禮家度
數非所深求於著書體例亦不甚講如每條
必標出典是矣乃一類之中條條連綴書之
合為一篇文相屬而語不屬遂參差無緒又
此書實考典文非考故事乃多載春秋失禮
之事雜列古制之中如祠禮之昭公十五年
有事于武宫嘗禮之桓公十四年壬申御廪
災己亥嘗烝禮之桓公八年正月五月再烝
大閱禮之桓公六年秋八月大閱朝禮春秋
之書朝三十六遇禮隱公四年公及宋公遇
于清會禮之春秋書會九十五錫命禮之莊
公三年王使榮叔錫桓公命燕饗禮之莊公
四年夫人饗齊侯于祝邱尚略繫以論說糾
正其謬至於祫嘗禮之文公二年躋僖公又
諸侯大祫禮亦引此條賻賵禮之隱公元年
宰咺歸惠公仲子之賵三年武氏子来求賻
禭禮之襄公二十八年楚人使公親禭會葬
禮之襄公二年諸姜宗婦来送葬皆失禮之
尤乃臚列其文不置一語不幾使讀者謂古
禮當如是乎至於祭寒暑禮下詆鄭康成徒
見木鐸徇令一節與夏書孟春合遂指正月
為夏正似未見隋書經籍志載康成注書祗
有二十九篇王居明堂禮謂月令為漢儒所
作指為吕不韋作者不知何據似未見吕氏
春秋有十二月紀亦殊疏漏程敏政篁墩集
有書是書後曰環谷汪先生著書凡十餘種
先生既沒悉被一人竊去攘為已書經禮補
逸一編尤為精確乃百計購得之其原本雖
被改竄然有附麗而無刓補真贋之迹皦然
甚明先生元孫文彙等力圖刊布因為手校
且摹先生之像於編首别為附錄一卷云云
此本有附錄關文行狀之類而無其像亦無
敏政此䟦或後人别得改竄之本刻之歟以
其元人舊帙議論尚不失醇正姑存以備一
家焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
經禮補逸原序
六籍之闕也久矣而禮為甚漢興區區掇拾於秦火之
餘而淹中古經旋復散失所存者十有七篇而已周官
雖後出而司空之篇竟莫得補二戴所𫝊又往往雜以
秦漢之紀然則學者之欲覩夫成周三千三百之目之
全固亦難矣宜乎其學之寥寥而莫講也雖以韓子之
賢尚苦難讀而謂於今誠無所用矧他人哉至宋慶歷
元祐諸儒先後慨然有志於復古及朱子乃始斷然謂
周禮為禮之綱儀禮其本經而禮記其義疏於是創為
條目科分臚列出入經𫝊補其遺闕以為王朝邦國家
鄉學禮而喪祭二禮則以屬門人黃氏其有功於學者
甚大然其書浩博窮鄉晚進有未易以遽究者祁門汪
先生德輔父間嘗因其成法别為義例以吉凶軍賓嘉
五禮之目會稡成書名曰經禮補逸辭約而事備讀者
便焉學禮之士誠能因汪氏之所緝以達於朱子之書
則三千三百之目雖不可復覩其全然郁郁乎文之盛
豈不若身履而目擊之矣乎昔者竊聞之禮樂之在天
下有君無臣則不能以眀制作之本臣能而君不之好
則議論無益於當時必有大有為之君而復有善制作
之臣因治定功成之餘以明中和之化而後禮樂之興
可必然則此其時也惜乎先生老且病矣明良在上寧
不有徵於斯文矣乎先生生朱子之鄉嘗游番昜吳公
可翁之門篤志古學老而彌厲著書滿家真古所謂鄉
先生者也間出是書以相視且謂先人與吳公為同志
友故俾序焉魯於先生無能為役然承命不敢辭也洪
武二年歲在己酉秋八月下澣臨江曾魯序
自樂亡而經行於世惟五易詩書春秋雖中不無殘闕
而未若禮經甚焉然三百三千不𫝊蓋十之八九矣朱
子嘗考定四經謂三禮體大未易緒正晚年惓惓是書
未就而没遂為萬世缺典克寬伏讀而加惋惜焉世之
三禮所𫝊曰周禮曰儀禮曰禮記其實禮記乃儀禮之
𫝊儀禮乃周禮之節文而三禮之要則在乎吉凶軍賓
嘉五禮之别也何則吉禮之别十有二以禋祀祀昊天
上帝以實柴祀日月星辰以槱燎祀司中司命飌師雨
師以血祭祭社稷五祀五嶽以貍沈祭山林川澤以疈
辜祭四方百物以肆獻祼享先王以饋食饗先王以祠
春饗先王以禴夏饗先王以嘗秋饗先王以烝冬饗先
王凶禮之别有五以喪禮哀死亡以荒禮哀凶札以弔
禮哀禍烖以禬禮哀圍敗以恤禮哀寇亂賓禮之别有
八春見曰朝夏見曰宗秋見曰覲冬見曰遇時見曰會
殷見曰同時聘曰問殷頫曰視軍禮之别有五以大師
之禮用衆以大均之禮恤衆以大田之禮簡衆以大役
之禮任衆以大封之禮合衆嘉禮之别有六以飲食之
禮親宗族兄弟以昏冠之禮親成男女以賓射之禮親
故舊朋友以饗燕之禮親四方之賓客以脹膰之禮親
兄弟之國以賀慶之禮親異姓之國此其大較也然儀
禮十有七篇吉禮之存惟特牲饋食篇乃諸侯國之士
祭祖廟之禮少牢饋食及有司徹篇乃諸侯卿大夫祭
祖禰廟之禮凶禮之存唯喪服篇乃制尊卑親疎冠絰
衣服之禮士喪禮篇乃士喪其親自始死至既殯之禮
士虞禮篇乃士既葬其親迎精而反日中而祭於殯宫
之禮賓禮之存唯士相見禮篇乃士以職位相親始承
贄相見之禮聘禮篇乃諸侯相交久無事使相問之禮
覲禮篇乃諸侯秋朝天子之禮嘉禮之存唯冠禮篇乃
士之子始加冠之禮士昏禮篇乃士娶妻之禮鄉飲酒
禮乃鄉大夫賓興賢能飲酒之禮鄉射禮篇乃士為州
長會民射於州序之禮燕禮篇乃諸侯燕饗其臣之禮
大射儀篇乃諸侯將有祭祀之事與羣臣燕飲之禮公
食大夫禮篇乃諸侯以禮食隣國小聘大夫之禮自此
之外如朝覲會同郊祀大饗帝大喪之禮蓋皆亡逸况
軍禮無存非關細故此豈散佚已在於夫子正禮之前
哉是以當時吉禮之失如魯君之郊僭天子之禮孟獻
子之禘七月而為之夏父弗綦躋僖公而逆祀三桓大
夫立公廟於私家管仲鏤簋朱紘晏平仲豚肩不掩豆
至於太廟說笏與燔柴於奥諸侯宫縣而祭以白牡之
類是也凶禮之失如伯魚喪出母期而猶哭子路姊喪
過而弗除子上之母死而不喪成人兄死不為衰有為
慈母練冠為妾齊衰者有居喪沐浴佩玉與浴於爨室
者有朝祥暮歌與既祥而絲屨組纓者以至小歛而奠
於西方既祖而反柩受弔有以大夫而遣車一乘有葬
其夫人而醯醢百甕之類是也賓禮之失如天子下堂
而見諸侯諸侯朝覲而私覿主國王臣以私好而朝諸
侯者有焉諸侯以強大而盟天子之三公者有焉庭燎
之百侯國用之繡黼丹朱中衣大夫用之者又有焉嘉
禮之失如魯昭公娶於吳則不告天子魯哀公為重肆
夏以饗賓天子以喪賓燕者有之夫人出境而饗諸侯
者有之大夫反坫與不識殽烝者又有之軍禮之失如
齊桓公亟舉兵作偽主以行魯莊公及宋戰以失御而
敗戰而復矢始於升陘敗而髽弔始於臺鮐以至蒐田
不時丘甲始作之類可考也又况出師專征習視故常
爭地黷武歲無虛日使禮經舊典具存於當時則五禮
之失豈至如是之甚哉由是知周之叔世禮典已多散
逸蓋不特火於秦而亡於漢也今考於儀禮周官大小
戴記易詩書春秋傳孝經家語及漢儒紀錄凡有合於
禮者各著其目列為五禮之篇名曰經禮補逸是編也
於周公經世之典雖未能極意象之微然五禮之大體
蓋略包舉無遺庶幾學者於此俾由得失以觀其會通
而天之所秩與造化之運不容息者卒歸於性命之正
則三代可復也明時制作之盛或有擇焉亦區區愛禮
之一得云新安汪克寬序
