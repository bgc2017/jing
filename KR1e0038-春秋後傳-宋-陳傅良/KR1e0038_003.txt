春秋後傳卷三宋陳傅良撰
莊公
元年春王正月三月夫人孫于齊(有傳)
此文姜也曷不稱姜氏絶之也吾君父不良死於齊
而文姜猶孫於齊莊公不可以言人子矣絶文姜所
以惡莊也
夏單伯送王姬
單伯者何天子之大夫也曷為書之如吾大夫唯王
人則以内辭書之書會書如書至書卒(十四年單伯會伐宋文十)
(四年單伯如齊十五年單伯至自齊文二年王子虎卒定四年劉卷卒)一如吾大夫内
之也外送女不書(據傳昭五年晉侯送女)此何以書吾主之也
齊襄弑魯桓天子不能正而使魯主王姬以嫁齊則
魯豈無辭乎然則單伯何以無譏譏不及單伯也
秋築王姬之舘于外(有榖梁傳)
冬十月乙亥陳侯林卒王使榮叔來錫桓公命
王命諸侯不書(據魯頌僖公使季孫行父請命于周他如莊十六年王命曲沃伯為晉侯)
(莊二十七年召伯廖賜齊侯命之類)此何以書追命之也桓在位久曷
為於是焉追命之桓弑其君兄而自立比其死也而
後王賜之也桓公簒立周人以為罪矣而不能正宰
渠伯糾來仍叔之子又來將以懷柔魯也而終桓之
身不請命蓋魯無王歷者十有五年而家父之後王
聘亦不及魯於是末如之何矣而追錫命是故王不
書天(本何休)貶必於其重者莫重於追錫命故於是焉
貶也(本薛氏昭七年傳衞齊惡告喪于周且請命王使成簡公如衞弔且追命襄公)桓王未
葬則榮叔何以言使(據武氏子毛伯不言使)不可以三年無君
王姬歸于齊
王姬不書(據傳文公八年宋襄夫人)唯莊公之篇再書之曷為再
書以莊公之於齊不可與相為禮也天子嫁女於諸
侯使同姓諸侯主之則魯有主王姬者矣莫悖於與
齊婚是故特譏之春秋之書外女未有詳於此者也
書送女書築王姬之館書歸書卒皆以病莊公也
齊師遷紀郱鄑郚
二年春王二月葬陳莊公夏公子慶父帥師伐於餘丘
秋七月齊王姬卒
外夫人卒不書(本公穀例)雖王后亦不書(據昭十五年穆后)此何
以書以吾嘗為之服也然則禮與記曰齊告王姬之
喪魯莊公為之大功或曰由魯嫁故為之服姊妹之
服或曰外祖母也故為之服或之者疑之則禮未之
有也禮未之有而以意起之施諸不共戴天之讎莊
公不可以為人子矣
冬十有二月夫人姜氏會齊侯于禚(有傳并穀梁傳)乙酉宋公
馮卒
三年春王正月溺會齊師伐衞(有傳并榖梁傳)
溺者何隱桓莊之世吾大夫會伐恒名之自公孫兹
不貶矣(事在僖四年)
夏四月葬宋莊公五月葬桓王
會葬不書其人必有故也而後書其人文公使公子
遂葬晉侯(六年)叔孫得臣葬襄王(九年)是均周晉也昭公
使叔弓葬宋公(十一年)滕侯(三年)叔鞍葬景王(二十二年)是均
周宋滕也均猶可也晉景公卒成公弔喪(據傳十年晉侯卒公)
(如晉晉人止公使送葬諸侯莫在魯人辱之故不書諱之也)而定王不書葬(定王崩在)
(五年)楚康王卒襄公送葬而靈王不書葬(據傳二十八年十一月天)
(王崩十二月公及諸侯如楚及漢康王卒二十九年四月葬楚康王公及諸侯送葬五月公至自楚葬靈)
(王鄭上卿有事子展使印段往伯有曰弱不可子展曰與其莫往弱不猶愈乎遂使印段如周杜氏葬靈)
(王不書會不書)不臣於周而詘於晉楚春秋諱之是故春秋
不徒志葬也
秋紀季以酅入于齊
紀侯在而季以酅入齊若以邑叛然則其稱字何紀
侯意也春秋之初齊襄小伯自桓之始年挾鄭以圖
紀黃之會魯為之求成不得免焉遷郱鄑郚紀之不
絶也如綫季以酅入齊紀於是乎始判是分國以與
之也齊人之所欲者吾土地分國以與之苟可以免
紀者無不為也是紀侯意也是故季稱字(本公羊)不稱
字則疑於宗魚石邾庶其
冬公次于滑
公行不言次必久而無名也而後言次吾君嘗久外
矣(閔元年召季友于陳公次于郎不書)而莊公特書次以莊之不競於
齊也君父死焉不能討且會伐衞於是將謀紀難而
齊卒滅紀斯可以言次矣是故魯十有二公惟莊昭
書次舍是無書次者矣外書次必伯者之所以興衰
也
四年春王二月夫人姜氏享齊侯于祝丘三月紀伯姬
卒
内女為夫人書卒不書葬(本公羊榖梁外夫人不書葬)其不書卒
者必有故也是故齊子叔姬不卒郯伯姬不卒以是
為嘗失位也非有故也而不卒者則不赴也(紀伯姬)
夏齊侯陳侯鄭伯遇于垂
自參以上非邦交之舊矣
紀侯大去其國(有榖梁傳)
諸侯去國恒書奔此其不書奔何不以奔罪加紀侯
也其不以奔罪加紀侯何罪齊也黃之會魯為之求
成不得免焉遷郱鄑郚紀之不絶如綫也紀季以酅
入於齊猶不得免焉則有去而已矣去國如紀侯庶
幾有辭焉故不以奔罪加紀侯也然則何以罪齊書
曰紀侯大去其國未知紀之自亡與人之亡之與曰
齊侯葬紀伯姬則齊亡之也
六月乙丑齊侯葬紀伯姬
内女不葬必有故也而後書葬紀伯姬在殯齊人取
其國而葬伯姬於是特書葬不以往會也是故苟宜
書葬雖不往會書之陳哀公在殯楚師滅陳輿嬖袁
克葬之書曰葬陳哀公苟不宜書雖往會不書楚葬
康王襄公及陳侯鄭伯許男送葬至於西門之外不
書也逹例永足以觀春秋矣
秋七月冬公及齊人狩于禚(有公羊傳)
五年春王正月夏夫人姜氏如齊師秋郳犂來來朝
傳曰未王命也
冬公會齊人宋人陳人蔡人伐衞
此納衞侯朔也則其不言納何(據昭十二北燕伯)以朔入為
重也入不書納是故伐鄭納突伐衞納朔書入而已
矣凡會伐有諸侯在焉則其大夫稱人有諸侯在焉
而大夫不稱人自齊國佐始
六年春王正月王人子突救衞
自伐鄭以來王師不書其書救衞何救衞無功也救
衞無功而後王命益不行於天下是故子突貴者也
而繫諸人人子突所以微王室也(本公羊)救不書必救
而無功然後書而書救自子突始隠桓之諸侯會盟
侵伐徒以定簒弑也衛州吁之亂會者五國宋督之
亂會者四國袲之會伐鄭以立突於是伐衞以立朔
也以王子將而救衞救衞而克則是天子猶足廢置
諸侯矣昔者王嘗以一軍命曲沃伯為晉侯詩人美
之而經不書以為天子宜廢置諸侯也天子而猶得
廢置諸侯春秋可以無作而朔終以自立故曰救衞
無功而後王命益不行於天下
夏六月衞侯朔入于衞
歸君未有不言復者(據僖二十八年衞侯鄭曹伯襄襄二十六年衞侯衎)歸不
言復者未得國也是故鄭伯入於櫟不言復衞侯入
於夷儀不言復罪未得國也而不言復則非奔君也
(據蔡侯廬陳侯吳)朔奔君也其不言復何朔害伋壽而後立
衞人為之賦二子乘舟孔子取焉則其罪宜廢又拒
天子之師故入不言復與齊小白陽生同文公羊氏
曰簒辭也
秋公至自伐衞螟冬齊人來歸衞俘
七年春夫人姜氏會齊侯于防夏四月辛卯夜恒星不
見夜中星隕如雨秋大水無麥苗(有公羊傳)冬夫人姜氏會
齊侯于榖
八年春王正月師次于郎以俟陳人蔡人
此吾君將也(據傳公子慶父請公伐齊)何以稱師莊之會齊皆譏
也莫甚於及圍郕是故一貶之師行不言次(成十六年我師)
(次於督揚不書)必久而無功也而後言次吾師嘗久外矣而
莊公特書次以莊之不競於齊也俟陳蔡不至及齊
圍郕郕降於齊師以正月甲午治兵及秋而還斯可
以言次矣
甲午治兵夏師及齊師圍郕郕降于齊師秋師還
内書師未有詳於此者書次書俟書治兵書還皆特
筆也師還不書書還危不得還也(杜還師還與言至之義同)
冬十有一月癸未齊無知弑其君諸兒
此公孫無知也其曰無知何隱桓莊之春秋凡賊皆
名之弑君者連稱管至父則其專罪無知何君弑而
無知受之則賊不在二子矣春秋誅利心是故連稱
管至父實弑齊襄無知與聞故者也而無知受之則
無知為逆首公子棄疾實弑楚靈比與聞故者也而
比受之則比為逆首苟以為利則萬乘之國弑其君
者必千乘之國千乘之國弑其君者必百乘之家此
孟子所以深探其本而遏亂原也
九年春齊人殺無知
無知嘗踰年則其曰齊人殺無知何是不成君之辭
也向也州吁之弑衞人為之變不踰年卒討之今也
無知之弑齊人亦為之變踰年卒討之是故無知不
成君而雍廩得書人是國有臣子也春秋之初王道
猶未墜人心猶止於禮義也衛詩為州吁作者七鄭
詩為叔段作者三為忽作者五齊詩為襄公作者六
晉刺獻公陳刺陳佗大抵隠桓莊之際皆有合於春
秋以此攷見諸侯放恣而學士大夫清議之公廩廩
然也以齊襄之不道詩人屢致意焉冀幸一悟而長
惡不已至於遇弑然不忘討賊之義故曰國猶有臣
子也
公及齊大夫盟于蔇
傳曰齊無君也
夏公伐齊納子糾
稱子何成糾之為子也未踰年之君稱子襄公弑國
人討無知糾自魯入小白自莒入未知其誰立也成
糾之為子則糾宜立者也糾宜立則夫子何以不予
召忽予管仲成糾之為子可也成管仲之為臣則不
可也然則魯宜納與凡納所宜納皆不書(據宋納齊孝公秦納)
(晉文公之類)必不宜納也而後書襄公吾讎也而納其亡
公子以為德是納不宜納也
齊小白入于齊秋七月丁酉葬齊襄公八月庚申及齊
師戰于乾時我師敗績(榖梁有傳)
内不言敗績(本公羊傳)諱也此其書敗績何以為不足諱
也狐駘之敗魯於是乎始髽不書為襄公諱也曷為
為襄公諱以魯之救鄫之力索矣覿世子巫於晉猶
無益於鄫而莒卒滅鄫於魯何譏焉故諱之也於升
陘書戰不書敗猶為僖公諱也曷為為僖公諱邾人
滅須句為之伐邾取須句焉而反其君邾人來戰是
忿兵而已矣齊襄吾讎也而納其亡公子以為德於
是敗焉是納不宜納也為公諱也是故戰不言伐戰
而言伐敗之若齊有辭焉則甚伐者也
九月齊人取子糾殺之
魯殺糾也則其曰齊人取子糾殺之何罪小白也宋
公使邾子用鄫子春秋舍宋而書邾以為皆國君也
可以不受命矣而稟命於宋則邾為戎首(本杜預)魯受
命於齊而殺糾則其罪小白何春秋之法兩下相殺
不書雖世子也苟未嗣位殺之亦不書襄公弑國人
討無知糾自魯入小白自莒入未知其誰立也小白
得國而使鮑叔帥師臨魯以殺糾則是以千乘之國
殺其兄焉耳譏不在魯也
冬浚洙
十年春王正月公敗齊師于長勺二月公侵宋三月宋
人遷宿夏六月齊師宋師次于郎
其言次何以桓公之圖伯而未集也外師未有書次
者(據僖二十五年晉次陽樊宣十五年秦次輔氏之類)桓公所甚汲汲者魯也
苟不得魯不可以合諸侯宿師於郎將以詘魯爾而
北杏之會不至鄄會不至則猶未得志於魯也於是
書次用見桓之未得志於諸侯也是故書齊師宋師
次于郎以志齊伯之難書楚子蔡侯次於厥貉以志
楚伯之難於此焉可以知人心矣不苟於從齊是人
心猶有周也不苟於從楚是人心猶有晉也有王者
作天下歸往之矣齊一變至於魯魯一變至於道孔
子所以有志於魯也
公敗宋師于乘丘秋九月荆敗蔡師于莘以蔡侯獻舞
歸
外域交相敗不書(據襄十三年楚敗吳師十四年吳敗楚師之類)中國敗外
域不書(據僖二年虢公敗戎于桑田僖八年晉敗狄于采桑之類)必敗中國也而
後書春秋為内外而作也荆敗蔡師於莘是内侵之
始也吳敗頓胡沈蔡陳許之師于雞父則諸夏之不
亡者寡矣是故書荆自此始而春秋以吳終焉聖人
之所甚懼也稱荆本其舊號也(小雅蠻荆商頌荆楚)齊桓公伯
而敢於伐鄭於是始書楚自會于鄧諸侯懼楚矣而
敗鄧不書敗隨不書敗鄖不書雖滅申滅鄧滅息亦
不書也敗蔡師以蔡侯獻舞歸於是始書之是荆楚
之日熾也春秋之法執君言以歸滅國之君言以歸
徒敗焉耳而言以歸則是蔡服楚也是中夏之日衰
也
冬十月齊師滅譚譚子奔莒
書滅始於此紀侯大去其國宋人遷宿未可以言滅
必若齊桓而後可以言滅矣然則滅國自齊桓乎前
乎此矣前乎此則曷為以首滅罪齊微桓公則滅國
之禍不接迹於天下春秋之際滅國三十六五伯為
之也諸侯失國恒名之則譚子何以不名凡奔非其
罪不書奔非其罪莫甚於被兵者也是故齊魯鄭入
許許男奔衞不書(隱十年)必國滅而後書國滅而後書
奔者以不死社稷也奔非其罪莫甚於被兵者也雖
不死社稷猶不名之也
十有一年春王正月夏五月戊寅公敗宋師于鄑(傳例說在)
(章指)秋宋大水冬王姬歸于齊
十有二年春王三月紀叔姬歸于酅
紀亡矣曷為謂之紀叔姬存紀也國滅而復見者善
辭也(據昭八年楚滅陳十一年滅蔡十三年蔡侯廬陳侯吳歸陳蔡)未始復也而再
見春秋所以錄滅國也是故紀亡矣書紀叔姬陳亡
矣書陳災
夏四月秋八月甲午宋萬弑其君捷及其大夫仇牧
此南宫萬也其曰宋萬何隱桓莊之春秋凡賊皆名
之死君事必大臣然後書於是大宰督死焉則何以
不書督弑君之賊也然則蕩意諸死於昭公何以亦
不書昭稱人以弑則是君無道也已為大臣而君無
道徒死焉耳不足錄也
冬十月宋萬出奔陳
向也合四國之君而後華督免於討今萬得奔陳自
是無討賊者矣雖然猶有仇牧也
十有三年春齊侯宋人陳人蔡人邾人會于北杏(榖梁有傳)
春秋非主兵皆序爵也(據宋齊衛盟瓦屋宋陳蔡盟折之類)於是序齊
於宋之上而獨爵齊將予齊以伯也晉文公之簡曰
晉侯齊師宋師秦師(據傳宋公在師)皆始伯之辭也自是無
特相會者矣
夏六月齊人滅遂秋七月冬公會齊侯盟于柯
十有四年春齊人陳人曹人伐宋夏單伯會伐宋
此齊桓公以王師伐宋則其曰單伯會伐宋何於是
諸侯初用王師也春秋不以諸侯用王師故書曰齊
人陳人曹人伐宋單伯會伐宋則不以諸侯用王師
之辭也春秋之初王室猶甚威重也衞之定州吁也
陳之妻鄭忽也紀之求成於齊也皆欲假寵於王齊
桓之興亦必請王師而後專伐自伯者之令行天下
諸侯不知有王矣
秋七月荆入蔡冬單伯會齊侯宋公衛侯鄭伯于鄄
十有五年春齊侯宋公陳侯衛侯鄭伯會于鄄夏夫人
姜氏如齊秋宋人齊人邾人伐郳(宋主兵也)鄭人侵宋冬十
月
十有六年春王正月夏宋人齊人衞人伐鄭(宋主兵也)秋荆
伐鄭(說在十年荆敗蔡師)冬十有二月會齊侯宋公陳侯衞侯鄭
伯許男滑伯滕子同盟于幽
諸侯初主盟也自是無特相盟者矣盟未有言同者
於是言同盟以齊桓之初主盟也夫主盟者舉天下
而聽於一邦也王者不作舉天下而聽於一邦古未
之有也於是始書曰同盟同衆辭也猶未予以專主
是盟也再盟于幽之後天下知有齊桓而已矣内不
言公諱之也
邾子克卒
向也曰邾儀父今也曰邾子已賜之爵也春秋之初
諸侯猶禀命於天子大夫猶禀命於諸侯故滕侯稱
子薛侯稱伯訖春秋不復焉而曲沃伯之為晉侯詩
人為之賦無衣(據傳王立晉哀侯立晉鄂侯又命曲沃伯為晉侯)則天子猶
有黜陟也挾無駭終不書族則諸侯猶有予奪也春
秋褒貶天下之君大夫而托魯以寓王法莫備于隠
桓莊之世是故於諸侯有絀其爵者(據把伯卒稱子)有雖爵
而名之者(據鄧穀)有字之者(據邾儀父)甚貶之者稱人(據邾人葛)
(人)於大夫有絀其族者(據華督南宫萬)有雖族但名之者(據翬)
(溺)有字之者(據宋孔父陳女叔)甚予之者稱子(據季子高子)齊晉
伯而襃貶在桓文矣或曰夫子何以進退天下之君
大夫襃貶非春秋意也且書杞伯屢矣獨來盟稱杞
子書公子友屢矣獨來歸書季子一人之身而進退
稱焉以是為非春秋之意則春秋徒異同而已矣
十有七年春齊人執鄭詹夏齊人殱于遂(榖梁有傳)
於是遂因氏頷氏工婁氏須遂氏饗齊戍而殺之則
其但曰齊人殱於遂何不以咎遂人也桓公伯諸侯
而喪師於亡國之餘自取之也
秋鄭詹自齊逃來
外逃不書(據宣十七年高固逃歸襄十六年高厚逃歸)逃來則書之書逃
來譏與之接也苟不接雖莒僕來奔宣公命與之邑
季文子使司寇出諸竟則不書苟接之矣介葛盧來
僖公在會饋之芻米則書
冬多麋
十有八年春王三月日有食之夏公追戎于濟西(有傳)
不言其來舉重也舉重之文約是故書公追戎於濟
西則戎來侵可知己書公會晉師於瓦則晉來救可
知己(事在定八年)春秋無費辭費辭者必言故也公子結
媵陳人之婦于鄄為盟齊宋書有事于太廟為卒仲
遂書雖常事以其故不可不志也
秋有&KR0558;冬十月
十有九年春王正月夏四月秋公子結媵陳人之婦于
鄄遂及齊侯宋公盟(有公榖傳)夫人姜氏如莒冬齊人宋人
陳人伐我西鄙
二十年春王二月夫人姜氏如莒夏齊大災秋七月冬
齊人伐戎
二十有一年春王正月夏五月辛酉鄭伯突卒秋七月
戊戌夫人姜氏薨冬十有二月葬鄭厲公
二十有二年春王正月肆大眚癸丑葬我小君文姜陳
人殺其公子御寇(傳言夫子作經改定)
殺非大夫公子皆不書(據傳晉殺丕鄭及七輿大天楚殺鬭宜申及仲歸之類)
公子為大夫則書曰大夫公子某非大夫也則書曰
公子某雖大夫公子也以討亂殺之則不書(據宋殺公子遂)
(鄭殺公子闞楚殺越椒之類)甚者殺世子母弟亦不書(據鄭殺世子華宋殺)
(母弟司城須)必殺之非其罪也而後書(本榖梁例稱國以殺大夫殺無罪也)
苟殺有罪則稱人以殺(榖梁稱人以殺殺有罪也)稱人者討辭也
是故晉先都士縠箕鄭父嘗殺先克則稱人陳公子
過嘗殺偃師則稱人非殺有罪也而亦稱人猶曰衆
之殺之焉耳
夏五月秋七月丙申及齊高傒盟于防(公羊有傳)冬公如齊
納幣(公羊榖梁有傳)
二十有三年春公至自齊祭叔來聘
聘未有不稱使者其不稱使何私相為好也自桓之
伯也王室無聘魯者於是祭叔私相為好也自桓之
中年則王室曷為無聘魯者王命不行於天下莊僖
崩葬蓋不見於經矣是故春秋之初亟書王人書來
求則猶有治不修貢之事焉書來錫命則猶有治不
禀命之事焉於是祭公私相為好君子蓋有感於此
而非徒以為譏也莊僖之際諸侯來聘乎盟主矣
夏公如齊觀社公至自齊
諸侯非享覲不踰境如齊觀社非禮也
荆人來聘
聘未有書人者其稱人何荆未有大夫也聘未有不
稱使者其不稱使何荆未有君也荆未有君大夫也
而稱人於是始蓋進之也(公羊始能聘也)隱桓之春秋舍王
室若姻鄰無聘魯者矣(經止書天王齊)舍王室若姻鄰未有
聘魯者而荆人先諸夏修聘於上國進之也進之也
者憂之也
公及齊侯遇于榖蕭叔朝公(榖梁有傳)秋丹桓宫楹冬十有
一月曹伯射姑卒十有二月甲寅公會齊侯盟于扈
二十有四年春王三月刻桓宫桷(榖梁有傳)葬曹莊公夏公
如齊逆女(榖梁有傳)
親逆女不書(據莊十一年傳齊侯來逆共姬)唯莊公特書之則以娶
齊女也於是莊公生三十七年而在位二紀矣制於
其母必齊女也而後娶齊人重要之為之親納幣而
觀社遇於榖盟於扈一歲而三見于齊丹桓宫楹刻
其桷以飾夫人夫人猶踰時然後入大夫宗婦以幣
覿此何禮也是故書逆書至而後書入夫人未有言
入者入難辭也書逆以病莊公也書入以惡哀姜也
亦以譏齊桓也春秋之書夫人未有詳於此者也
秋公至自齊
親逆女不書惟莊公特書之則以娶齊女也
八月丁丑夫人姜氏入戊寅大夫宗婦覿用幣大水冬
戎侵曹曹羈出奔陳赤歸于曹
凡君在喪恒稱子其曰曹羈何不能為子也侵淺事
也以千乘之國不能守不可以言子矣雖然奔君未
有言故者言故猶愈於自奔也
郭公
二十有五年春陳侯使女叔來聘(有傳)
諸侯初交聘也前乎此非王室若姻鄰無聘者矣案
是交聘齊桓公為之也自女叔之後諸侯之會數而
朝聘皆之乎盟主矣是故吾君大夫如齊自僖之初
年始春秋之初吾君大夫適他邦必有故也(據公如齊觀社)
(公如齊納幣公如齊逆女公子翬如齊逆女公子友如陳葬原仲公子結媵陳人之婦于鄄皆非朝聘)
有故而後行猶私相為好而非定制也王室衰諸侯
私相為好而無定制是謂亂初生也由僖而下朝聘
皆之乎盟主天王狩於河陽公朝於王所天王使宰
周公來聘公子遂如京師遂如晉吾未知其所終矣
春秋所以作也
夏五月癸丑衞侯朔卒六月辛未朔日有食之鼓用牲
于社伯姬歸于杞秋大水鼓用牲于社于門冬公子友
如陳
二十有六年春公伐戎夏公至自伐戎曹殺其大夫
凡殺大夫恒名之此其不名何惡君也莊公卒有戎
難羈出奔陳赤於是簒曹簒而殺其大夫則必不義
其君者也宋杵臼之弑也始不書賊而曰宋人以是
為君無道也無道而殺大夫則亦不義其君者也是
故曹僖公之大夫不名宋昭公之大夫不名(僖二十五年宋)
(成公殺其大夫無傳)
秋公會宋人齊人伐徐
公會伐書人義同五年
冬十有二月癸亥朔日有食之
二十有七年春公會杞伯姬于洮(有傳)夏六月公會齊侯
宋公陳侯鄭伯同盟于幽
齊初主盟於是書公矣
秋公子友如陳葬原仲冬杞伯姬來(傳例非是說在章指)
此吾女也則其書來何非歸寧也凡吾之女稱伯叔
季時君之女加子以是知非歸寧也内女為夫人凡
八見於經未有書公會者而會自伯姬始由是來朝
其子由是來求婦伯姬之為皆未之前聞也是故終
伯姬之出但書來苟無辭以為稱雖吾女亦以是書
莒慶來逆叔姬
外逆女不書(據宋蕩伯姬)此何以書公自主之也(榖梁接内是)
諸侯嫁女乎大夫必使大夫同姓者主之曷為公親
焉則莒慶伉也莒無大夫於是書莒慶隱桓莊之際
莒嘗為強國入向取杞牟婁納公子慶父吾君特會
外大夫自浮來之盟始以是知慶之敢伉也(公羊氏傳曰大)
(夫越竟逆女非禮也則蕩氏宜書今不取)
杞伯來朝公會齊侯于城濮
二十有八年春王三月甲寅齊人伐衞衞人及齊人戰
衞人敗績
此齊侯也則其稱人何貶之也於是王使召伯廖錫
齊侯命且請伐衞以其立子頽也齊敗衞師數之以
王命取賂而還隱桓之春秋凡以王命討諸侯皆不
書至是始書之桓公不以王命討衞也桓公不以王
命討衞而後王師不出向也王室有四方之事雖伐
鄭不服救衞無功而執芮伯立晉侯於是猶討樊仲
皮也自討樊皮而王命不見於傳記桓公為之也凡
戰不言伐戰而言伐有不與戰者也未始有不戰者
而亦言伐則甚伐者也曰衞人敗績不甚敗之辭也
夏四月丁未邾子瑣卒秋荆伐鄭公會齊人宋人救鄭
齊桓也救必無功也而後書此其為無功何失鄭也
首止之會鄭伯逃歸為之圍新城盟世子華而鄭少
師桓公卒鄭遂朝楚諸夏之變於夷鄭為亂階也
冬築郿(傳例說在章指)大無麥禾臧孫辰告糴于齊(穀梁有傳)
二十有九年春新延廄夏鄭人侵許秋有蜚(傳例說在章指隱元)
(年)冬十有二月紀叔姬卒城諸及防(有傳例)
三十年春王正月夏次于成秋七月齊人降鄣
次於滑也書公於郎貶師之此其但書次何以是為
不足書也(本榖梁)甚矣莊之不競於齊也君父死焉不
能討謀紀而齊滅紀及齊圍郕而郕降于齊于是次
成齊人降鄣(榖梁鄣紀之遺邑是左傳有紀鄣)雖罪齊桓也訖莊公
之身不可以不貶也
八月癸亥葬紀叔姬(公羊有傳)九月庚午朔日有食之鼓用
牲于社冬公及齊侯遇于魯濟齊人伐山戎(榖梁有傳)
三十有一年春築臺于郎夏四月薛伯卒築臺于薛六
月齊侯來獻戎捷秋築臺于秦冬不雨
三十有二年春城小榖夏宋公齊侯遇于梁丘秋七月
癸巳公子牙卒(有公羊傳)
季友以君命酖牙也則其書卒何喪以大夫之禮也
牙將與慶父夫人為亂雖酖之而立叔孫氏使若死
於位然是喪以大夫之禮也春秋之法苟有誅意於
其臣雖自殺也亦書殺此殺也吾從而卒之則何以
傳信於萬世不卒之則無以察魯人之心也緣君臣
之誼不得私其親緣親親之恩不與國人慮兄弟也
立叔孫氏使之若死於位然則淫人何懼焉史著其
迹春秋察其心後世有懼焉者矣
八月癸亥公薨于路寢冬十月己未子般卒(有傳)
君在喪恒稱子(僖九年宋子定四年陳子之類)卒亦稱子(文十八年子卒)若
未葬也則卒稱子某(子般襄三十一年子野)王在喪稱王某卒
稱王子某(王猛王子猛)非君在喪而稱子者必當國者也
於是書衛子非王在喪而卒稱王子某者亦必當國
者也於是書王子虎(榖梁或云以其嘗執重以守也)
公子慶父如齊狄伐邢
春秋後傳卷三
