春秋後傳卷十宋陳傅良撰
昭公
元年春王正月公即位叔孫豹會晉趙武楚公子圍齊
國弱宋向戌衛齊惡陳公子招蔡公孫歸生鄭罕虎許
人曹人于虢三月取鄆
於是季孫宿伐莒取鄆則書法何以異于公孫歸父
(事在宣十年)歸父伐邾猶公命也專取邑而已
夏秦伯之弟鍼出奔晉六月丁巳邾子華卒晉荀吴帥
師敗狄于大鹵
晉自悼公以來狄師不出敗狄至是而再見其再見
何晉彌衰也悼公之伯也魏絳諫曰勞師于戎而楚
伐陳必弗能救是棄陳也諸華必叛戎禽獸也獲戎
失華毋乃不可乎悼公卒復有事于戎狄至伐鮮虞
春秋遂狄晉矣
秋莒去疾自齊入于莒
前言齊無知弑其君後言小白入于齊前言莒人弑
其君後言去疾入于莒則不與弑之辭也前言衛侯
入于夷儀後言衛甯喜弑其君前言齊陽生入於齊
後言齊陳乞弑其君與弑之辭也辭有先後罪有小
大故曰屬辭比事春秋教也
莒展輿出奔吴
展輿嘗弑君矣其君稱國以弑則展輿無罪歟以陳
佗之罪不著於春秋有殺之者則子之以討賊之辭
則展輿罪不容誅矣其再見猶荀偃焉爾是故雖踰
年不成君書名
叔弓帥師疆鄆田葬邾悼公冬十有一月己酉楚子麇
卒
此公子圍弑其君則其書卒何以君薨赴也君弑矣
晏然赴於他國之君如恒辭猶鄭騑也而其臣子聽
焉相與設應為後之辭甚矣無人紀也從而書卒所
以誅楚之臣子聽賊之所為也圍之未弑也魯蔡鄭
之大夫固知之矣會于申以齊慶封徇於諸侯曰無
或如齊慶封弑其君弱其孤以盟其大夫慶封曰無
或如共王之庶子圍弑其君兄之子麇而代之以盟
諸侯軍人粲然皆笑史見其事春秋著其心則後世
有考矣
楚公子比出奔晉
二年春晉侯使韓起來聘夏叔弓如晉秋鄭殺其大夫
公孫黑冬公如晉至河乃復季孫宿如晉
三年春王正月丁未滕子原卒夏叔弓如滕五月葬滕
成公秋小邾子來朝八月大雩冬大雨雹北燕伯欵出
奔齊
四年春王正月大雨雹夏楚子蔡侯陳侯鄭伯許男徐
子滕子頓子胡子沈子小邾子宋世子佐淮夷會于申
楚初專合諸侯也齊桓卒楚宋嘗争長矣敗于城濮
楚師不出者八年晉志不在諸侯而後楚莊盟于辰
陵以莊王之賢從之者陳鄭焉耳申之會合十有二
國楚之得志於中國未有盛於此時者也
楚人執徐子
凡外域交相執不書(據文十二年楚執舒子平昭三十年吴執鍾吾子)書執
徐子危會申之諸侯也自宋之盟中國無大會越九
年而十二國之君皆受命於楚楚於是不殊淮夷執
徐子不殊淮夷執徐子將以威中國也是故其交相
執不志為中國危之故志之也
秋七月楚子蔡侯陳侯許男頓子胡子沈子淮夷伐吴
執齊慶封殺之遂滅賴
執齊慶封何以伐吴慶封再奔吴吴予之朱方此執
有罪也則曷為不再言楚子(據會于戚晉侯執曹伯再言晉侯)不予
楚以討齊慶封之辭也(從榖梁)猶曰諸侯執之云爾申
之會夷夏之大變也宋虢之事猶曰二伯至是而楚
始專合諸侯(范甯靈王始會諸侯)訖於厥憗諸夏無會同者十
年而楚執齊慶封放陳招殺蔡般假討賊之義以號
于天下由是而滅頼滅陳滅蔡矣
九月取鄫(傳例非是)冬十有二月乙卯叔孫豹卒
五年春王正月舍中軍(傳曰卑公室也公榖非)
舍中軍從祀先公皆善辭也微國史無以知舍中軍
為季氏專魯從祀先公為陽虎專季氏也然則春秋
固不可以無史歟豈惟春秋孔氏之述六經也則以
萬世之史筆削之焉爾於書錄康誥不錄唐誥於詩
錄鵲巢騶虞不錄貍首其甚彰彰者也史行于天下
六經修于聖人萬世之後史與經並衡焉有以考吾
之所去取者矣是孔子之意也春秋固東遷之史也
史曰晉侯召王以諸侯見吾曰天王狩史曰衛甯殖
孫林父出其君吾曰衛侯奔向微國史亦無以見修
春秋之辭也舍中軍從祀先公是季孫宿陽虎之事
魯史云然我何加損焉不没其實焉爾矣苟其文不
可以不是正則有筆削苟不必是正雖無筆削可也
楚殺其大夫屈申公如晉夏莒牟夷以牟婁及防兹來
奔(有傳)秋七月公至自晉戊辰叔弓帥師敗莒師于蚡泉
秦伯卒冬楚子蔡侯陳侯許男頓子沈子徐人越人伐
吴
初書越而常壽過得稱人越驟強也通吴以疲楚者
晉謀之失也通越以困吴者楚謀之失也
六年春王正月杞伯益姑卒葬秦景公夏季孫宿如晉
葬把文公宋華合比出奔衛秋九月大雩楚薳罷帥師
伐吴冬叔弓如楚齊侯伐北燕
七年春王正月暨齊平
平不書必關於天下之大故而後書於是燕大夫比
以殺公之外嬖公懼奔齊齊侯伐燕納簡公庶幾乎
天下之大義也而取燕姬與其寳賂而還不書平是
子齊以定燕也靈公以來齊首敗伯主之約納晉欒
盈叛人也納北燕伯猶庶幾乎天下之大義而卒與
之平是黨亂臣逆子也是故昭定而下春秋多罪齊
書伐衛遂伐晉同圍齊襲莒暨齊平盟于鹹次于五
氏皆特筆也夫子曰齊景公有馬千駟死之日民無
得而稱焉蓋不予齊也
三月公如楚叔孫婼如齊涖盟夏四月甲辰朔日有食
之秋八月戊辰衛侯惡卒九月公至自楚冬十有一月
癸未季孫宿卒十有二月癸亥葬衛襄公
八年春陳侯之弟招殺陳世子偃師
兩下相殺雖世子不書(據陳佗曹負芻)此何以書斥君之辭
也陳侯鮑卒佗殺太子而自立曹伯廬卒負芻殺太
子而自立猶兩下相殺也初哀公元妃生偃師而嬖
二妃屬其子留於公子招公子過哀有廢疾招殺其
世子偃師而立留哀公經而死哀有世子矣又屬其
嬖子於二公子為是殺世子則譏不但其人也書曰
陳侯之弟招殺陳世子偃師陳侯溺卒斥君之辭也
夏四月辛丑陳侯溺卒叔弓如晉楚人執陳行人干徵
師殺之陳公子留出奔鄭秋蒐于紅
蒐狩不書必違禮而後書於是舍中軍四分公室季
氏擇二二子各一皆盡征之而貢于公蒐于紅也自
根牟至於商衛革車千乘皆三家之師也自是而屢
蒐三家所以耀武焉爾是故桓莊之狩必言公昭定
之蒐不言公矣(十一年大蒐于比蒲晉叔向曰君有大喪國不廢蒐不忌君也)
陳人殺其大夫公子過大雩冬十月壬午楚師滅陳執
陳公子招放之于越殺陳孔奐葬陳哀公
九年春叔弓會楚子于陳
於是叔弓及宋華亥鄭游吉衛趙黶會楚子于陳諸
夏之大夫旅見於楚於是始舉魯以見其餘也外會
不志有異焉則志之是故書仲孫蔑衛孫林父會吴
于善道可以書仲孫蔑衛孫林父會吴于善道曷為
不書叔弓宋華亥鄭游吉衛趙黶會楚子于陳凡舉
魯以見其餘者則天下之辭也
許遷于夷夏四月陳災(榖梁有傳)秋仲孫貜如齊冬築郎囿
十年春王正月夏齊欒施來奔秋七月季孫意如叔弓
仲孫貜帥師伐莒
舍中軍矣曷為書三卿帥師四分公室叔弓為意如
貳也(成二年鞌之戰書季孫行父臧孫許叔孫僑如公孫嬰齊蓋二軍之將佐襄十年作三軍而三)
(分公室三家各將其一昭五年舍中軍而四分公室季氏擇二二子各一於是伐莒叔弓佐意如序於仲)
(孫貜之上而叔孫婼守自是訖春秋魯有四卿而權歸三家)内取邑悉書也於是
取郠不書取邑不足詳也由是取鄭匡不書(定六年)取
晉蒲棘不書(哀元年)
戊子晉侯彪卒九月叔孫婼如晉葬晉平公十有二月
甲子宋公成卒
十有一年春王二月叔弓如宋葬宋平公夏四月丁巳
楚子虔誘蔡侯般殺之于申
諸侯之罪非滅同姓不名(據邾文公用鄫子)楚虔何以名以
夷狄殺中國甚矣蔡般夫人之所得討也則曷為謂
之夷狄殺中國楚子假大義以號于天下放陳公子
殺蔡侯於是滅陳蔡是謂之討賊歟殺中國之君大
夫歟國君見殺恒不名(據戎蠻子鄫子)蔡侯何以名自楚商
臣而下弑父無討者必若蔡般殺以他故而後見焉
爾是故宜不名名之雖若蔡般殺以他故而後見則
猶曰蔡侯而已矣
楚公子棄疾帥師圍蔡
滅不言圍此其言圍何以病晉也韓起合九國之大
夫于厥憖以謀救蔡而蔡卒滅於楚言圍所以病晉
也前年棄疾奉孫吴圍陳已而滅陳則曷為不於此
焉病晉合九國于厥憖而不能師甚矣
五月甲申夫人歸氏薨大蒐于比蒲仲孫貜會邾子盟
于祲祥秋季孫意如會晉韓起齊國弱宋華亥衛北宫
佗鄭罕虎曹人把人于厥憖九月己亥葬我小君齊歸
冬十有一月丁酉楚師滅蔡執蔡世子有以歸用之
滅而以歸未有言執者言執弗臣之之辭也是故均
之為滅國也嘗臣之矣書曰以沈子嘉歸殺之未嘗
臣之也書曰執蔡世子有以歸用之
十有二年春齊高偃帥師納北燕伯于陽
于陽内弗受也衛侯朔入衛不言納納頓子不言奔
奔且言納者北燕伯欵衛世子蒯聵也是内弗受之
辭也
三月壬申鄭伯嘉卒夏宋公使華定來聘公如晉至河
乃復五月葬鄭簡公楚殺其大夫成熊秋七月冬十月
公子憖出奔齊
奔辭有三公孫敖如京師不至而復丙戌奔莒未將
命之辭也公孫歸父如晉歸父還自晉至笙遂奔齊
復命之辭也憖與南蒯謀季氏告公而退從公如晉
南蒯以費叛憖還及郊未復命聞亂遂奔齊季氏之
出其君有以也則憖有奔焉爾
楚子伐徐晉伐鮮虞(從榖梁)
外晉也晉主諸夏之盟春秋之外秦以晉故也外鄭
亦以晉故也則其外晉何晉之君卿無中國之志也
楚虔弑君之賊也而執齊慶封放陳招殺蔡侯般假
討賊之名以盟諸夏而晉連年有事于狄鮮虞吴入
郢於越入吴晉猶圍鮮虞也詳於狄事而不詳于楚
則晉無中國之志也於是外晉是故自成襄之春秋
晉雖或競於楚略之不書也而敗狄于交剛于大鹵
滅赤狄潞氏滅赤狄甲氏及留吁則詳志之而滅肥
不書滅鼓不書莫重於外晉苟外晉矣餘不足書也
十有三年春叔弓帥師圍費
内不言叛言圍皆叛也
夏四月楚公子比自晉歸于楚弑其君虔于乾谿楚公
子棄疾殺公子比
公子比何以言歸自晉比亡公子爾靈王之弑棄疾
為之也比立而君弑則比蒙首惡之名凡討賊恒稱
人比蒙首惡之名則殺之宜稱人則曰楚公子棄疾
殺公子比何靈王之弑棄疾為之也則是以公子殺
公子耳非討賊也書弑其君比則比疑于齊舍書楚
人殺比則棄疾疑于石碏雍廩不然是兩下之獄勿
書可也春秋之修辭謹矣
秋公會劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平邱
晉復合諸侯也晉之合諸侯由是止鄟陵之後參盟
復作晉非盟主矣
八月甲戌同盟于平邱公不與盟
會於沙隨不見公則譏不在魯也於是邾子莒子愬
魯于晉晉侯不見公書曰公不與盟譏魯之辭也向
也黑壤公不與盟則諱不書盟今也不諱則譏魯之
辭也於溴梁於祝柯嘗為魯執邾莒矣而魯亟出師
又納其叛人於是邾莒愬於晉晉為有辭於魯也而
公遂不盟晉之不自強於主盟由重邱而後皆大夫
爾以晉之不自強於主盟而復合諸侯於是劉子臨
之叔向請之諸夏猶有屬焉而齊人不可鄭人爭承
魯人不與盟而列國之君大夫旅見於楚則晉之合
諸侯由是止鄟陵之後參盟復作則魯誠與有譏焉
爾譏魯所以徧刺天下之諸侯也
晉人執季孫意如以歸公至自會蔡侯廬歸于蔡陳侯
吴歸于陳
於是楚平王封陳蔡而復之隱太子之子廬歸于蔡
悼太子之子吴歸于陳則其書曰陳侯蔡侯歸何不
予楚專封也歸辭有三突歸于鄭篡公子之辭也蔡
季自陳歸于蔡宜得國公子之辭也衛侯鄭歸于衛
嘗失國之君之辭也此未嘗有國也使之如失國辭
然者不與楚專封也(從榖梁)
冬十月葬蔡靈公公如晉至河乃復吴滅州來
十有四年春意如至自晉
大夫不致(榖梁例)必見執也而後至亦危之也
二月曹伯滕卒夏四月秋葬曹武公八月莒子去疾卒
冬莒殺其公子意恢
莒子卒郊公不慼國人欲立莒子之弟庚輿蒲餘侯
惡意恢而善於庚輿殺意恢逆庚輿於齊莒無大夫
書殺意恢以非其罪也於是郊公奔齊庚輿虐而好
劔立十年國人逐之齊人納郊公而郊公出入皆不
書則亦非其罪也以不罪莒郊公知鄭忽衛蒯瞶之
所以書也
十有五年春王正月吴子夷末卒二月癸酉有事于武
宫籥入叔弓卒去樂卒事夏蔡朝吴出奔鄭六月丁巳
朔日有食之秋晉荀吴帥師伐鮮虞
嘗外晉矣則荀吴何以無貶於初伐貶餘實錄而已
爾
冬公如晉
十有六年春齊侯伐徐楚子誘戎蠻子殺之(公羊有傳)
戎蠻子嘉也不名名之則疑於蔡侯般(范甯楚子不名非中國故)
夏公至自晉秋八月己亥晉侯夷卒九月大雩季孫意
如如晉冬十月葬晉昭公
十有七年春小邾子來朝夏六月甲戌朔日有食之秋
郯子來朝八月晉荀吴帥師滅陸渾之戎
自是凡滅不復稱人矣滅不書大夫者吴也吴無大
夫也
冬有星孛于大辰楚人及吴戰于長岸
此楚令尹陽匄也書人吴公子光也書國略之也楚
之君大夫不見於春秋者十八年而吴入郢矣昭公
之春秋莫辨於吴楚也五年吴嘗敗楚于鵲岸不書
六年敗楚于房鍾不書書伐吴而已於是始書戰則
以吴楚敵言之也
十有八年春王三月曹伯須卒夏五月壬午宋衛陳鄭
災(公羊有傳)六月邾人入鄅秋葬曹平公冬許遷于白羽
十有九年春宋公伐邾夏五月戊辰許世子止弑其君
買(榖梁有傳)
弑君天下之大惡也許悼公瘧飲太子止之藥而卒
太子奔晉則其曰弑其君何春秋嘗斷斯獄矣于魯
曰公薨夫人姜氏孫於邾於莒曰莒弑其君密州莒
展輿出奔吴則二君之罪人得矣止不嘗藥悼公飲
焉而卒則世子何罪弑君天下之大惡也而加諸無
罪之子曰將為後人戒何以為春秋然則世子果何
罪悼公瘧飲世子止之藥而卒世子奔晉世子誠不
嘗藥爾何罪而奔晉春秋有以斷斯獄矣止不書奔
舉重也公薨莒弑其君密州二君之罪人未知其為
誰也夫人孫于邾展輿出奔吴則罪人斯得曰世子
止弑其君不言奔可也
己卯地震秋齊高發帥師伐莒冬葬許悼公
凡異邦人殺吾君書葬(據魯桓公)盜殺其君書葬(據蔡昭公)此
世子弑君也而亦書葬世子貴之至而與盜同文親
之至而與異邦人同文春秋之惡惡未有甚於此者
也
二十年春王正月夏曹公孫會自鄸出奔宋(榖梁有傳)秋盜
殺衛侯之兄縶
此齊豹也則曷為以賤辭書之奪之司寇則非大夫
也盜賤者也以賤者而殺其君兄於是衛侯如死鳥
則衛之失政甚矣
冬十月宋華亥向寧華定出奔陳
於是公子城公孫忌八子奔鄭華亥向寧華定奔陳
則其但書三子何凡奔罪也衆不可以勝罪則罪其
甚焉者爾入南里以叛乞師於楚為宋患之日久是
以甚三子也
十有一月辛卯蔡侯廬卒
二十有一年春王三月葬蔡平公夏晉侯使士鞅來聘
宋華亥向寧華定自陳入于宋南里以叛
於是晉荀吴齊苑何忌衛公子朝救宋圍華氏於南
里而華氏乞師於楚諸侯之戍出之不書圍宋南里
不以討叛予晉也
秋七月壬午朔日有食之八月乙亥叔輒卒冬蔡侯朱
出奔楚公如晉至河乃復
二十有二年春齊侯伐莒宋華亥向寧華定自宋南里
出奔楚
再奔不書(據齊慶封來奔齊人來讓奔吳定十四年衛公孟彄奔鄭自鄭奔齊之類)必嘗
入叛也而後書晉欒盈鄭良霄猶及殺之矣書奔言
佚賊也書奔猶可也書歸(據定十三年晉趙鞅)甚矣
大蒐于昌間夏四月乙丑天王崩六月叔鞅如京師葬
景王王室亂
周亂不書(據子頽子帶)書王室亂則天下無人紀矣昔者
惠襄之世子頽亂鄭虢討之子帶亂晉討之春秋不
書猶有臣子焉耳於是景王崩悼王即位既葬矣子
朝欲簒子猛而立凡歴悼敬五年而後定而訖於佚
賊則天下無人紀矣
劉子單子以王猛居于皇
以武氏子毛伯不稱使則王在喪雖踰年猶未稱王
也(本公羊文九年傳)此争立也則其遂稱王何成猛之為王
也景王崩太子夀早卒猛匄其母弟也而王愛庶子
朝欲立之於是單劉奉猛尹召奉朝未知其誰宜立
也成猛之為王則猛宜立者也是故春秋之誼苟宜
立也則糾雖未得國成之為子糾猛雖未得京師成
之為王猛
秋劉子單子以王猛入于王城
居于皇言失京師也入于王城言始得京師也凡以
非順辭也以虢公鄭伯晉侯不書以則非子二子也
非予二子是單旗劉蚠以大夫專廢置君也以大夫
專廢置君則曷為無貶前言王室亂後言二子以王
猛居于皇入于王城則二子有不得已焉者爾而非
其罪也然則以單劉為功不逮鄭虢則可以為罪則
溢罰矣是故殺子朝於楚儋翩率子朝之徒以作亂
敬王嘗處於姑蕕逾年卒克之子朝不書殺天王不
書出是予單劉以復辟之誼也(子朝事在定六年)
冬十月王子猛卒(有傳)
猛諡曰悼王則其曰王子猛卒何未逾年也未逾年
之君雖嘗有諡猶不列于廟次是故衛侯申(據詩歸唁衛侯)
雖諡曰戴公猛雖諡曰悼王均之為不成君也王猛
矣其列曰王子猛何於其卒從其恒稱爾春秋之誼
苟廢立也足以亂名實則不可弗辨苟非廢立也無
亂於名實則弗辨也是故成之為君則稱王猛於其
卒也從其恒稱為王子猛不成之為君則稱鄭忽於
其歸也從其恒稱為世子忽義不在焉則不没其實
而已矣
十有二月癸酉朔日有食之
二十有三年春王正月叔孫婼如晉癸丑叔鞅卒晉人
執我行人叔孫婼(有傳)晉人圍郊
郊天子之邑也向者子帶之亂晉文公嘗圍温矣不
書以其討亂也圍郊以伐子朝之黨也則何以書討
亂非晉志也於是王師敗于郊王猛卒敬王即位矣
而籍談荀躒之師軍于隂于侯氏于谿泉次于杜逾
年子朝立焉而後圍郊則討亂非晉志也是圍天子
之邑而已矣是故晉自交剛之役凡師書君大夫復
貶人之
夏六月蔡侯東國卒于楚秋七月莒子庚輿來奔戊辰
吴敗頓胡沈蔡陳許之師于雞父胡子髠沈子逞滅獲
陳夏齧
外域交相敗不書必敗中國而後書吴敗頓胡沈蔡
陳許自入春秋未之有也是故吴子貶稱國
天王居于狄泉
于狄泉言未得京師也於是王猛卒敬王即位母弟
匄也館于子旅氏謂之東王子朝謂之西王書曰天
王居于狄泉黜子朝也
尹氏立王子朝
此尹圉也(尹文公)曷為稱尹氏亦非見大夫也於是敬
王即位矣子朝入于尹尹圉為之殺劉佗召伯奐南
宫極以成周人戍尹子朝入于王城則曷為但言尹
氏猶曰獨尹氏所欲立也將以王天下獨尹氏立之
則莫之與矣王子不名(據王季子)唯卒名之非卒也而名
之者貶之也是故救衛名子突奔名子瑕立名子朝
(王札子闕據傳王子捷也)
八月乙未地震冬公如晉至河有疾乃復
二十有四年春王二月丙戌仲孫貜卒婼至自晉(有傳)夏
五月乙未朔日有食之秋八月大雩丁酉把伯郁釐卒
冬吴滅巢葬把平公
二十有五年春叔孫婼如宋夏叔詣會晉趙鞅宋樂大
心衛北宫喜鄭游吉曹人邾人滕人薛人小邾人于黃
父
傳曰謀王室也於是天王謂之東王子朝謂之西王
晉侯使涖問周故期以明年而後為黃父之會又明
年而荀躒趙鞅之師出是故天王書出入而晉師克
鞏不書書克鞏是討子朝也
有鸜鵒來巢(有傳)秋七月上辛大雩季辛又雩九月己亥
公孫于齊次于陽州
公行書次自莊以來未之有也于是再見其再見何
以昭公之失國不可不詳其所如往也
齊侯唁公于野井冬十月戊辰叔孫婼卒十有一月己
亥宋公佐卒于曲棘十有二月齊侯取鄆
外取邑不書雖取諸我不書取鄆將以居公也則何
以書病齊侯也昭公孫於齊齊侯將納公以梁邱據
一言而遂不果鄟陵之盟將以合諸侯云爾而徒曰
納公三年而無成則是取鄆而已矣是故取鄆則書
齊圍成則書公
二十有六年春王正月葬宋元公三月公至自齊居于
鄆夏公圍成秋公會齊侯莒子邾子把伯盟于鄟陵
此參盟也參盟自齊桓以來未之有也於是再見其
再見何晉不復主盟矣齊徐郯莒嘗盟於蒲隧(事在十六)
(年)宋邾郳徐嘗盟於蟲(事在十九年傳)則諸侯有不待伯主
而自盟會久矣于是始書以晉之不復主盟也晉不
復主盟而後齊專盟矣
公至自會居于鄆九月庚申楚子居卒冬十月天王入
于成周
言始得京師也昔者惠王出入皆不書襄王雖書出
猶不書入也於是悼王自皇敬王自狄泉則曷為皆
書入幸之也王室亂矣入無足諱焉爾于成周猶未
得王都也
尹氏召伯毛伯以王子朝奔楚
尹氏獨欲立子朝耳則其奔楚曷為兼言召伯毛伯
敬王在外四年而後入則二子為之也然則曷為不
以二子者首惡以二子首惡是有奉子朝者矣皆卿
士也單劉奉猛毛召奉朝將又莫知其誰宜立也是
故終始于尹氏以二卿序尹氏之下則從之者而已
(據傳二十三年子朝入于王城二十十四年召簡公以甘桓公見子朝)
二十有七年春公如齊公至自齊居于鄆夏四月吴弑
其君僚
吴子孰弑吴公子光也夫稱國以弑必貴戚也則嘗
有廢立者也庶其絀長密州絀少光徒以篡焉爾則
何以稱國於是夀夢有四子而季子賢謁也餘祭也
夷昧也不以國與子而與弟凡為季子也季子不受
則國宜之光者僚越光而代札是自禍也父子兄弟
苟焉以其位為利至于相戕賊也天理絶矣是故賊
不書主名以是為有國者大戒彼又何誅焉
楚殺其大夫郤宛秋晉士鞅宋樂祁犂衛北宫喜曹人
邾人滕人會于扈
外大夫自為會
冬十月曹伯午卒邾快來奔公如齊公至自齊居于鄆
二十有八年春王三月葬曹悼公公如晉次于乾侯夏
四月丙戌鄭伯寧卒六月葬鄭定公秋七月癸巳滕子
寧卒冬葬滕悼公
二十有九年春公至自乾侯居于鄆齊侯使高張來唁
公公如晉次于乾侯夏四月庚子叔詣卒秋七月冬十
月鄆潰
三十年春王正月公在乾侯(有傳)夏六月庚辰晉侯去疾
卒秋八月葬晉頃公冬十有二月吴滅徐徐子章羽奔
楚
奔非其罪莫甚于被兵者也雖不死社稷猶不名也
則其名徐子何臣吴而後奔也滅國有三辭以歸臣
之之辭也奔猶弗臣之之辭也不言歸若奔死之之
辭也是故奔者不必名以歸也而後名之於是吴滅
徐徐子斷其髮擕其夫人以逆吴子吴子唁而送之
遂奔楚徐子而不名則疑于譚子弦子温子矣
三十有一年春王正月公在乾侯(有傳)季孫意如會晉荀
躒于適歴
季氏出其君而納邾快又納黑肱卒大夫會葬晉宋
滕薛晏然如二君矣君在外雖卿有事不書必有諸
侯之事而後書是故文公在晉公孫敖會于垂隴襄
公在晉季孫宿會于邢邱皆伯令也昭公在乾侯季
孫意如會晉荀躒于適歴非諸侯之事也則何以書
以晉之釋君而助臣也晉士鞅會諸侯之大夫于扈
將以納公取貨于季孫而遂不果荀躒復為此會昭
公所以死於外也襄昭之際大夫無君之禍晉人為
之也公會晉侯於夷儀衛侯入于夷儀衛甯喜弑其
君剽公如晉次于乾侯公在乾侯季孫意如會晉荀
躒于適歴公薨于乾侯皆罪晉之辭也
夏四月丁巳薛伯榖卒(有傳)晉侯使荀躒唁公于乾侯秋
葬薛獻公冬黑肱以濫來奔(有傳)
傳曰邾黑肱也其不繫之邾濫嘗自别二君也圍戚
不曰圍衛戚取鄆不曰取我鄆皆如于邾之辭也
十有二月辛亥朔日有食之
三十有二年春王正月公在乾侯(有傳)取闞夏吴伐越秋
七月冬仲孫何忌會晉韓不信齊高張宋仲幾衛世叔
申鄭國參曹人莒人薛人把人小邾人城成周
諸侯有事于京師皆不書(隱六年僖二十八年獻捷之類)戍之不書
(據僖十三年十四年傳)城之不書(二十四年城郊)以是為常事也書城
成周則請而後城之是非常也是役也晉魏舒南面
韓不信專執于京師宋仲幾不受功齊高張後大夫
之無王甚矣然則大夫何以無貶於澶淵貶亦實錄
而已矣
十有二月己未公薨于乾侯(有傳)
春秋後傳卷十
