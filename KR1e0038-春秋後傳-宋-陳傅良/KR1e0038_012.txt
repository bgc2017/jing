春秋後傳卷十二宋陳傅良撰
哀公
元年春王正月公即位楚子陳侯隨侯許男圍蔡
鄭滅許矣其再見何復正也復正有三辭莫善於自
尅復者也是故襄王嘗書出已而書王(事在僖二十八年)則
愈於敬王書入矣許嘗書滅已而書許男則愈于陳
蔡書歸矣春秋善復正襄王許男則善之善者也(何休)
(自復無惡文)
鼷鼠食郊牛改卜牛夏四月辛巳郊秋齊侯衛侯伐晉
伐夷儀不書書次五氏伐河内不書書次垂葭公會
齊衛于牽帥狄師襲晉戰于絳中猶不書也諸夏之
無君春秋誠有不忍書也必於是而後書春秋蓋將
終焉是故春秋之初諸侯無王者齊鄭宋魯衛為之
也春秋之季諸侯無伯者亦齊鄭宋魯衛為之也
冬仲孫何忌帥師伐邾
二年春王二月季孫斯叔孫州仇仲孫何忌帥師伐邾
取漷東田及沂西田癸巳叔孫州仇仲孫何忌及邾子
盟于句繹
自是内外盟皆不書不足書也是故鄫衍盟吴不書
(七年)萊門盟吴不書(八年)甚者會于鄖雖三國盟亦不書
(十二年杜氏二說皆非是)
夏四月丙子衛侯元卒滕子來朝晉趙鞅帥師納衛世
子蒯瞶于戚
于戚内弗受也輒拒父也後十二年而蒯瞶自戚入
于衛衛侯輒來奔則是輒拒父也世子正也屬辭比
事則輒萬世不可掩矣
秋八月甲戌晉趙鞅帥師及鄭罕逹帥師戰于鐡鄭師
敗績冬十月葬衛靈公十有一月蔡遷于州來蔡殺其
大夫公子駟
三年春齊國夏衛石曼姑帥師圍戚(榖梁有傳)夏四月甲午
地震五月辛卯桓宫僖宫災季孫斯叔孫州仇帥師城
啓陽宋樂髠帥師伐曹秋七月丙子季孫斯卒蔡人放
其大夫公孫獵于吴冬十月癸卯秦伯卒叔孫州仇仲
孫何忌帥師圍邾
四年春王二月庚戌盜殺蔡侯申
此公孫翩也書曰盜則䟽且賤焉者也公孫也苟不
在其位則䟽且賤者也盜殺其君則貴近無人矣春
秋書殺大夫莫甚於宋昭晉厲也而二君或稱人以
弑人衆辭也甚者稱國焉則凡有官者無人也有稱
盜焉則凡在官者無人也蔡殺其大夫公子駟蔡放
其大夫公孫獵于吴蕞爾蔡也連年誅放其大夫是
貴近無人也是故殺翩不書以為不足討也葬昭公
以為不必不葬也
蔡公孫辰出奔吴
書公薨夫人姜氏孫于邾公子慶父出奔莒則夫人
慶父與聞乎弑矣書盜殺蔡侯申蔡公孫辰出奔吴
則辰與聞乎殺矣
葬秦惠公宋人執小邾子夏蔡殺其大夫公孫姓公孫
霍晉人執戎蠻子赤歸于楚城西郛六月辛丑亳社災
秋八月甲寅滕子結卒冬十有二月葬蔡昭公葬滕頃
公
五年春城毗夏齊侯伐宋晉趙鞅帥師伐衛秋九月癸
酉齊侯杵臼卒冬叔還如齊閏月葬齊景公
六年春城邾瑕晉趙鞅帥師伐鮮虞吴伐陳夏齊國夏
及高張來奔
齊殺其大夫高厚齊崔杼弑其君光齊國夏及高張
來奔齊陳乞弑其君荼聖人之垂戒深矣
叔還會吴于柤秋七月庚寅楚子軫卒齊陽生入于齊
衛侯入于夷儀衛甯喜弑其君剽則喜為衛侯弑也
齊陽生入于齊齊陳乞弑其君荼則乞為陽生弑也
齊陳乞弑其君荼
荼之弑得國者陽生也曷為不以罪齊無知者罪陽
生於是齊政由陳氏矣政由陳氏彼陽生者亡公子
而已乞不有無君之心則陽生為僇矣(陽生也以下從榖梁)
冬仲孫何忌帥師伐邾宋向巢帥師伐曹
七年春宋皇瑗帥師侵鄭晉魏曼多帥師侵衛夏公會
吴于鄫秋公伐邾八月己酉入邾以邾子益來宋人圍
曹冬鄭駟弘帥師救曹
書救曹何曹卒滅於宋也自魯救晉凡晉楚之救皆
不書六十年矣其再見以中國無伯而諸侯自相救
也諸侯自相救猶可也吴救陳諸夏亦幾於亡矣
八年春王正月宋公入曹以曹伯陽歸
檜亡東周之始也曹亡春秋之終也夫子之刪詩也
繫曹檜於國風之後於檜之卒篇曰思周道也傷天
下之無王也於曹之卒篇曰思治也傷天下之無伯
也春秋作於定哀之際文武之所褒大諸侯亡國多
矣莫強於齊晉晉趙鞅歸于晉則晉亡之漸也齊陳
乞弑其君荼則齊亡之漸也夫子嘗喟然于此矣興
滅國繼絶世修廢官舉逸民蓋嘗有此言也於是曹
不言滅
吴伐我夏齊人取讙及闡歸邾子益于邾秋七月冬十
有二月癸亥把伯過卒齊人歸讙及闡
九年春王二月葬把僖公宋皇瑗帥師取鄭師于雍邱
夏楚人伐陳秋宋公伐鄭冬十月
十年春王二月邾子益來奔
此吴人討邾奉太子革為政而後奔則其但書奔何
以是為自失國也春秋之治苟其道足以失國雖有
敵國猶以自致之文書之
公會吴伐齊三月戊戌齊侯陽生卒夏宋人伐鄭晉趙
鞅帥師侵齊五月公至自伐齊葬齊悼公衛公孟彄自
齊歸于衛薛伯夷卒秋葬薛惠公冬楚公子結帥師伐
陳吴救陳
延州來季子也但書吴不以救陳錄季子也自魯救
晉凡救皆不書矣鄭救曹則中國無伯諸侯自相救
也中國無伯諸侯自相救春秋憫焉而特書之吴救
陳諸夏幾于亡矣春秋之所甚懼也書吴而已譏不
在季子也
十有一年春齊國書帥師伐我夏陳轅頗出奔鄭五月
公會吴伐齊甲戌齊國書帥師及吴戰于艾陵齊師敗
績獲齊國書秋七月辛酉滕子虞母卒冬十有一月葬
滕隱公衛世叔齊出奔宋
十有二年春用田賦
以邱賦一乘為未足又以田賦之也故曰歛從其薄
以邱亦足矣田賦之也者家一人也家一人管子内
政之法也諸侯之益兵自齊始晉次之(事在僖十五年)春秋
之季魯亦行之矣是故作邱甲用田賦不書初
夏五月甲辰孟子卒(三傳同)公會吴于槖臯秋公會衛侯
宋皇瑗于鄖宋向巢帥師伐鄭冬十有一月螽
十有三年春鄭罕逹帥師取宋師于嵒夏許男成卒公
會晉侯及吴子于黃池(公羊有傳)
於是盟不書吴晉之盟春秋終諱之不以吴晉同主
盟也公會晉侯及吴子雖兩伯之辭也而春秋終不
以吴晉同主盟也單平公不書不忍書也春秋公萬
世之是非亦有所不忍書歟交質子(事在隱二年僖十七年成二年)
以兵向京師(事在莊十九年僖二十四年)魯用人于亳社(事在昭十年)
皆不忍書者也
楚公子申帥師伐陳於越入吴
秋公至自會晉魏曼多帥師侵衛葬許元公九月螽冬
十有一月有星孛于東方盜殺陳夏區夫十有二月螽
十有四年春西狩獲麟
春秋後傳卷十二
