詩傳名物集覽卷七庶吉士陳大章撰
草
參差荇菜
朱傳荇接余也根生水底莖如釵股上靑下白葉紫赤
圓徑寸餘浮在水面爾雅莕接佘其葉苻郭璞註叢生
水中葉圓在莖端長短隨水深淺江東人食取莖以苦
酒浸之脆美毛傳后妃供荇菜以事宗廟疏周禮四豆
之實無荇陸疏根在水底與水深淺等大如釵股鬻其
白莖以苦酒浸之脆美可按酒鬻即煑羅氏云荇菜葉
卷漸開圓而稍羨不若&KR1052;之極圓也皆隨水高低平浮
水上花黃色六出今宛陵陂湖中彌覆頃畝日出照之
如金俗名金蓮子嚴氏詩緝云參差訓不齊今池洲人
稱莕公鬚蓋細荇亂生若鬚然詩人之辭不苟矣埤雅
三相參為參兩相差為差參差言其出之無類也左右
言其求之無方也荇之言行也蘋言賓藻言澡繁言盛
故教成之際芼用蘋藻以成婦順顔氏家訓荇菜是水
悉有黃花葉似蓴可為祭祀之菹河北人不識荇博士
皆以參差者是莧菜名物解荇菜謂之茆芥順陽而長
本係陰有潔不可陷溺之德故以况淑女本草鳧葵味
甘冷即莕菜别本注云生水中似蓴莖澀根極長江南
人多食之云是猪&KR1052;誤也猪蓴與蓴絲各一種張七澤
云荇菜首見三百篇江南陂澤中有之農田餘話謂熟
煑其味如蜜名莕酥然知者絶少詩記芼熟而薦之也
芼以薑桂詩緝芼之謂為羹内則芼羹注云菜
菜爾雅菜謂之蔬說文蔬菜也凡草可食者皆名蔬月
令仲秋命有司趨民務畜菜註菜所以助穀之不及故
收之為備古者入學以菜贄釋菜於先師重蔬也毛傳
云后妃能共荇菜備庶物以事宗廟也祭統水草之葅
陸産之醢小物備矣三牲之俎八簋之實美物備矣昆
蟲之異草木之實陰陽之物備矣凡天之所生地之所
長苟可薦者莫不咸在示盡物也說原曰蔬植三百六
十葵為之長凡草木之苖皆可茹種類最繁華夷花木
考言點蒼山有高河菜萊州有龍䰅菜廣州有雞侯菜
稽含所言綽菜優殿菜蘇軾所言藤葉菜食物本草所
載蕺菜醍醐菜茅膏菜孟娘菜劉隱菜其諸蒿諸根諸
樹頭諸花瓣諸藥草苖皆可為菜在辨其味而已張華
曰甕菜蔓生花白中空而脆自番舶以甕盛來故名能
解野葛毒魏武噉野葛尺許應食是菜劉安世曰啖野
葛飲鴆酒操揚此聲誑人欲其無害己耳非實事也又
魏武遣人覘劉備方閉門種菜東方朔七諫云桂蠧不
知所淹留兮蓼蟲不知徙乎葵菜註喻衆人嗜進已守
正終困也
葛之覃兮
朱傳葛草名蔓生可絺綌者毛傳葛所以為絺綌女功
之事煩辱者羅氏曰葛生山澤間其蔓延盛者牽其首
以至根可二十步禹貢卉服注云草服葛也葛花藤皆
可醒酒又雞齊一名鹿藿一名黃斤其生延蔓生食甜
脆亦可烝食有粉今之食葛非為絺綌者也周禮地官
掌葛徵絺綌之材於山農凡葛征徵草貢之材於澤農
註征葛不止為絺綌用草貢苧屬也周書葛人得其葉
以為羹君子得其材以為絺綌以為君子朝廷夏服禮
后織玄紞今乃親葛事如此蓋親蠶以勸女工之正事
親葛以勸女工之餘事也埤雅葛性柔韌蔓生可為布
瓜葛皆延蔓相及故屬之蔓延者取譬瓜葛又曰葛性
柔韌蔓生可衣故引以為賦蓋知稼穡之艱難則可以
為王矣知女工之勤勞則可以為后矣蘇恭曰葛雖除
毒根入土五六寸名葛脰脰頸也服之令人吐有微毒
本經葛穀即其實也又就葛亦葛類葉黃而圓故曰黃
環實名狼跋子治痰𠻳消腫野葛本作冶葛論衡云冶
地名在東南廣人謂之胡蔓草一名斷腸岳州謂之黃
藤即鈎吻大毒爾雅有龍葛注似葛蔓生江東呼龍尾
亦曰虎葛一名烏蘞一名五葉苺治癰神藥也
采采卷耳
朱傳卷耳枲耳葉如鼠耳叢生如盤爾雅卷耳苓耳郭
云廣雅枲耳亦云胡枲江東呼常枲或曰苓耳形如鼠
耳故有耳之號叢生似盤陸疏葉靑白色似胡荽白葉
細莖蔓生可煑為茹滑而少味四月中生子如婦人耳
中璫今或謂之耳璫幽州人謂爵耳羅願云幽冀謂之
䄠菜其實如鼠耳而蒼色上多刺好著人衣一名葹離
騷以喻小人所謂薋菉葹以盈室是也一名羊負來博
物志洛中有人入蜀胡枲著羊毛洛人種之據此物既
稱胡枲必是胡物但國風爾雅所載其來已久非始於
近世也本草經枲耳實味苦甘温葉味苦辛久服益氣
耳目聰明強志輕身一名地葵一名葹生安陸川谷六
安田野實熟時採陶隱居曰此是常思菜傖人昔食之
以葉覆麥作黃衣者方用甚稀詩紀據本草卷耳即蒼
耳今麴蘖多用之崔實四民月令伏後廿日為麹至七
月七日乾之覆以胡枲故古人采之淮南子瞽師庶女
位賤尚葈權輕飛羽許重叔曰尚主也葈者葈耳菜名
也言主是官者至微賤也瞽師庶女尤賤於此官故曰
權輕飛羽據此則采采卷耳賤者之役矣名物疏古釋
卷耳者皆以為即蒼耳惟鄭夾漈云詩云采采卷耳以
其可茹也即今卷菜如連錢者是若蒼耳但堪入藥不
可食南越志寧越鄉多葹卷江淮謂之宿莽郭璞贊葹
卷之草拔心不死屈平嘉之諷詠以比取類雖邇興有
遠旨廣要云王逸曰葹枲耳也或因爾雅卷葹草謂即
是葹郭氏以為宿莽引離騷夕搴中洲之宿莽第宿莽
過冬不死枲耳至秋早凋確是二物荆楚歲時記卷耳
一名璫草叢生如盤舊說千歲龜巢於蓮葉遊於卷耳
之上本草卷耳一名葹離騷菉葹王逸及朱子皆以葹
為枲耳舊註豆屬非
葛藟纍之
朱傳藟葛類纍猶繫也爾雅諸慮山櫐郭注今江東呼
櫐為藤似葛而麄大陸疏一名巨苽似燕薁亦延蔓生
葉艾白色其子赤可食酢而不美幽州謂之推藟本草
千歲櫐一名虆蕪陶隐居云樹如葡萄葉如鬼桃陳藏
器云似葛蔓葉小白子赤條中有白汁圖經虆生泰山
川谷作藤生蔓延木上葉如葡萄而小四月摘其莖汁
白而甘五月開花七月結實八月採子青黑微赤冬凋
葉即詩云葛藟者也蘇恭謂是蘡薁藤深為謬妄左傳
云葛藟猶能庇其本根廣要云藟必與葛同詠如此詩
與綿綿葛藟莫莫葛藟諸什是也爾雅入釋木後人以
木解之恐誤正字通說文草部藟草也一曰秬鬯又入
木部曰虆木也爾雅釋木有山櫐郭注今江東呼櫐為
藤似葛而麄大韻會云藤大如盌故從木其形似草故
從草集韻藟或作蘽據此則藟與蘽通說文分部訓木
非藟與秬鬯巨瓜無涉舊注並失之又楊慎引韻英葛
藟作葛蕌不知蕌即藟之譌省也
采采芣苢
朱傳芣苢車前也爾雅芣苢馬舄馬舄車前疏藥草也
别三名郭云今車前草大葉長穗好生道邊江東呼為
蝦蟆衣本草車前子強陰益精令人有子一名當道一
名牛遺一名勝舄生真定平澤丘陵阪道中陶隠居云子
性冷利仙經亦服餌之令人身輕不老韓詩乃言芣苢
是木似李食其實宜子孫是為謬矣圖經云春初生苖
葉布地如匙面累年者長及尺餘如鼠尾花甚細青色
微赤結實如葶藶赤黑色今人五月採苗七月八月採
實陸疏馬舄喜在牛跡中生故云車前當道幽州人謂
之牛舌草可煑作茹大滑其子治婦人産難王肅引周
書王會云芣苢實大如李生西戎王基駁云王會所記
襍物竒獸皆四夷遠國各齎土地異物以為貢贄非周
南婦人所得采是芣苢為馬舄之草非西戎之木也王
旻山居錄有種車前剪苖食法昔人多以為蔬今野人
猶採食之埤雅列子曰若䵷為鶉得水為㡭得水土之
際為䵷蠙之衣生於陵屯為陵舄陵舄車前也或謂之
嘏蟆衣韓詩外傳直曰車前瞿芣苢蓋生於兩旁謂之
瞿按草最易生他草所在或無唯車前蒼耳所至有之
故芣苢卷耳之詩正言此二物蓋不如是不足以著志
不在焉與樂有子也神仙服食經車前實雷之精也服
之形化八月採地衣地衣者車前實也或因本草車前
一名勝舄誤指芣苢即澤舄非是郭璞贊車前之草别
名芣苢王會之名其實如李名之相亂在乎疑似
言刈其楚
朱傳蔞蔞蒿也葉似艾靑白色長數寸生水澤中許東
陽云疏云長數寸高丈餘長言其葉高言其莖故可刈
為薪傳恐脱高丈餘三字釋草□蔏蔞郭云蔏蔞蔞蒿也
生下田湖地在水曰游湖即爾雅之繁由湖初生可啖
江東用羹魚陸疏蔞蒿正月根芽生旁莖正白生食之
香而脆美其葉又可烝為茹管子葉下於&KR2175;&KR2175;下於莧
莧下於蒲蒲下於葦葦下於雚雚下於蔞蔞下於荓荓
下於蕭蕭下於薜薜下於萑萑下於茅凡彼草物有二
十衰蔬譜蔞一名白蒿一名蘩一名蔏有水陸二種形
狀相似水生者辛香而美二月發苖葉似嫩艾而岐細
面靑背白莖或赤或白根白脆蓋嘉蔬也爾雅翼蔞蔞
蒿說文曰可以烹魚古今以為珍菜大招吳酸蒿不沾
薄只王逸注蒿蘩草也蔞香草也蒿一作芼芼菜也言
吳人善為羹甘菜若蔞味無沾薄言其調也又曰沾多
汁也薄無味也言吳人工調酸鹹瀹蒿蔞以為虀不濃
不薄適其美也蓋蔞多生於吳吳人猶能調和之如後
世千里&KR1052;羹未下鹽豉之比
于以采蘩
朱傳蘩白蒿也或曰蘩所以生蠶蓋古者后夫人有親
蠶之禮此詩猶周南之有葛覃也左傳澗溪沼沚之毛
蘋蘩蕰藻之菜可薦於鬼神可羞於王公毛傳夫人執
蘩菜以助祭神享德與信不求備焉鄭箋執蘩菜者以
豆薦蘩葅爾雅蘩皤蒿孫炎云白蒿陸疏凡艾白色為
皤蒿今白蒿春始生及秋香美可生食又可烝一名游
湖北海人謂之滂渤又曰蘩之醜秋為蒿謂春時各有
種名至秋老通呼為蒿也夏小正傳曰蘩游湖游湖滂
渤也本草注生中山川澤二月采此蒿麄於靑蒿從初
生至枯白於衆蒿葉似艾葉上有白毛麄澀俗呼為蓬
蒿孟詵云此蒿春初先諸草生其葉生挼醋淹之為菹
甚益人今人但食蔞蒿不復食此或疑此即蔞蒿而孟
詵又别著蔞蒿所說不同明是二物陸佃云蒿青而高
蘩白而繁詩曰采蘩祁祁今覆蠶種尚用蒿羅願云莪
即古之蘩生澤田漸洳之處詩云采蘩於沼沚澗中明
是水草說者乃云蘩皤蒿皤蒿陸草不妨亦謂之蘩顧
非夫人所採耳邠風春日遲遲采蘩祁祁蓋農工有早
晚蠶事有先後言采桑於前以著蠶之早者言采蘩於
後以著蠶之晚者今覆蠶種尚用蒿仙經云白蒿白兔
食之仙爾雅蘩菟蒵郭璞云未詳豈謂是歟又駏驉亦
食菴䕡子而仙駏驉馬類物各有所宜本草又稱兔食
茵陳而仙蓋茵陳似青蒿而背白故說者誤以白蒿說
之其苖細經冬不死更因陳根而生故名凡蘩之醜艾
可炙蓍可占蕭可燎蔞莪蒿蘩通可茹啖當别而論之
朱子語錄問采蘩詩若作祭祀說自曉然若作蠶事說
雖與葛覃同類而恐實非也葛覃是女工采蘩是婦職
以為同類亦無不可何必蠶事而後同耶曰此說亦姑
存之而已詩名物疏按本草注生中山川澤則皤蒿不
妨為水物也但所在有之多生陸地耳羅氏背爾雅而
自為說非也
言采其蕨
朱傳蕨&KR2240;也初生無葉時可食爾雅蕨&KR2240;注廣雅云紫
藄非也初生無葉可食江西謂之&KR2240;邢疏云可食之菜
也陸疏蕨山菜也周秦曰蕨齊魯曰&KR2240;初生似蒜莖紫
黑色可食如葵陸佃云狀如大萑拳足又如其足之蹷
故謂之蕨名物解曰言其始生未有放葉始蕨之時俗
云初生亦類鱉脚故曰&KR2240;也羅願云蕨生如小兒拳紫
色而肥野人令歲焚山則來歲蕨菜繁生其舊生蕨之
處蕨葉老硬敷披人誌之謂蕨基今道路負荷轉移者
皆不肯食云令人脚弱薇猶禮家用之蕨不復用可知
賤也通志蕨一名&KR2240;莽牙也四皓食之而壽夷齊食之
而夭此物不可生食搗汁取粉凶年以禦飢又有一種
大蕨亦可食謂之藄蕨爾雅云藄月爾蕨與藄為二種
花繁月爾蕨無花陳藏器云今永康道江居民多以醋
淹而食之山谷詩蕨芽初長小兒拳酷似其狀又一種
水蕨生水中似蕨吕覽謂之䔇一名䔮宋史范仲淹安
撫江淮進民間所食烏昩草乞宣示六宫以抑奢侈烏
昩即蕨搜神記郄鑒鎮丹徒出獵軍士有食生蕨者得
疾後吐一小蛇懸之漸乾乃蕨也故蕨不可生食按蕨
與藄皆可作粉非有二種郭注云似蕨誤蓋藄即蕨之
下體也廣要謂大蕨名藄即爾雅之月爾亦屬臆說
言采其薇
朱傳薇似蕨而差大有芒而味苦山間人食之謂之迷
蕨陸蔬山菜也莖葉皆似小豆蔓生其味亦如小豆藿
可作羹亦可生食今官園種之以供宗廟祭祀埤雅爾
雅薇垂水好生水邊故爾雅曰乘水似藿菜之微者也
故儀禮公食大夫禮鉶芼豕以薇記曰鉶芼牛藿羊苦
豕薇是也雅翼文王之時歌采薇以遣戍役一章作止
二章柔止三章剛止故先儒以為所遣有先中後輩首
章則二月中旬遣之次章三月上旬遣之三章則三月
中旬遣之通志白薇曰白幕曰薇草曰春草曰骨美又
云薇生水旁葉如萍三秦記夷齊食之三年顔色不變
其歌曰登彼西山兮采其薇矣武王戒之不食而死程
子曰夷齊不食周粟者不食周禄而已采薇餓死言食
菜以沒世也餓死之說未足深信胡明仲云荆楚之間
有草叢生修條四時發穎春夏之交花亦繁麗條之腴
者大如巨擘剥而食之甘美野人呼為迷陽疑莊子所
謂迷陽迷陽無傷吾行即此本草薇有二種生平原川
谷似柳葉者白薇也生水旁葉似萍者薇也詩云陟山
採薇又云山有蕨薇則是山菜非爾雅所云垂水者也
埤雅混而一之誤矣然陸璣稱莖葉如小豆蔓生璣親
見官園所種所言必審復非似柳之白薇鄭漁仲謂是
金櫻芽不知何據朱子胡氏皆以為迷陽而一云味苦
一云甘美又自不同惟項安世以為今之野豌豆蜀人
謂之巢菜有合陸疏蔬譜薇一名野豌豆一名大巢菜
生麥田及原隰中莖葉氣味皆似豌豆巢菜有大小二
種大者即薇無實小者則東坡所謂元修菜也
于以采蘋
朱傳蘋水上浮萍也江東人謂之䕯爾雅苹萍其大者
蘋郭注水中浮萍江東謂之薸陸疏水上浮萍麄大者
謂之蘋小者曰蓱季春始生可糝烝為茹又可苦酒淹
以就酒周書穀雨前一日水萍始生萍不生陽氣憤盈
夏小正七月湟潦生萍本草水萍一名水花一名水白
一名水蘇唐本注水萍有三種大者名蘋中者曰荇菜
亦相似而葉圓小者水上浮萍吳氏本草水萍一名水
廉生池澤水上葉圓小一莖一葉根入水五月華白本
草經水萍一名水華久服身輕陳藏器云蘋葉圓闊寸
許葉下有一點如水沫一名芣菜詩緝蘋可茹萍不可
茹郭氏以小萍為大萍誤豈有不可食之萍而以之供
祭祀乎雅翼云蘋葉正方中拆如十字根生水底葉敷
水上不若小浮萍之無根而漂浮也故韓詩云沈者曰
蘋浮者曰薸薸音瓢即小萍也蘋亦不沈但比萍則有
根不浮游耳五月有華白色故謂之白蘋吕氏春秋菜
之美者崑崙之蘋萍焉楚王渡江得萍實天問曰靡萍
九衢言其枝葉分為衢道猶今言花五出六出也九衢
異方之物今萍三衢蘋雖大四衢而已本草稱水萍皆
得萍名而實蘋也蓋實非無根者所能生枝葉九道尤
大於蘋矣陶隱居云水萍非今浮萍子說文云萍無根
但有小鬚垂水中楚辭曰竊傷兮浮萍無根然淮南子
云萍植根於水木植根於地則萍以水為地所垂者乃
是根今或反根於上為日所㬥即死是與失土同矣二
家釋萍極明又與蘋有别但謂食野之苹即此恐未必
然名物疏云周處風土記萍蘋芹菜之别名此說非是
芹别一物矣蘋又有水陸之異柳惲所謂汀洲采白蘋
水生而似萍者也宋玉所謂起於青蘋之末陸生而似
莎者也通雅云蘋萍一類也靡蘋田字草也鄧元錫函
史謂其有根而大蓋有二種生湖中者大生田中者小
所謂青蘋也水中破銅錢曰白蘋李時珍專以葉合成
如田字者為蘋殆泥破銅錢名四葉菜又名田字草湖
塘田中皆有之能療雞朦眼非蘋也陳藏器所云芣菜
即楊慎巵言所謂田字草時珍又以黃花白葉如小荷
結實如小角黍為萍蓬草即楚王蓱實亦意揣之詞鹿
食之苹即蒿也非萍屬陸佃指為此萍尤誤陸疏廣要
鄭樵云萍屬不可食此必蓴類葉亦圓浮水上如萍也
然未詳其狀不免傳譌按陸疏云小者萍原未相溷埤
雅蘋與藻互發終多糢糊又釋苹云無根而浮常如水
平故曰苹也一謂之薸言無定性漂流隨風也周官萍
氏掌水禁鄭氏曰以不沈溺取名蓋使幾酒謹酒也月
令季春穀雨之日萍始生舊說萍善滋生一夜七子一
曰萍生於止水不生於流水一夕九子故曰九子萍也
世說楊花入水為浮萍爾雅翼云水上小浮萍江東曰
薸高誘曰蘋大萍水漂也字並同音簞瓢之瓢字似藻
說者遂以相紊蓋非其類也卉木譜蘋類極多難辨其
葉徑三寸有一缺而形圓如馬蹄者&KR1052;也似蓴而少尖
長者䓏也其花並有黃白二色葉徑四五寸如小荷葉
而黃花結實如小角黍者萍蓬草也四葉合成一葉如
田字形者蘋也以此分别必無錯誤矣
于以采藻
朱傳藻聚藻也生水底莖如釵股葉似蓬蒿傳云藻聚
藻箋云古者婦人先嫁三月祖廟未毁教於公宫祖廟
既毁教於宗室教以婦德婦言婦容婦功教成之祭牲
用魚芼用蘋藻所以成婦順也蘋之為言賓也藻之為
言澡也婦人之行尚柔順以自潔淸故取名以為戒春
秋傳曰濟澤之阿行潦之蘋藻置諸宗室季蘭尸之敬
也說者以為季蘭季女佩蘭者也大夫之妻教成之祭
共蘋藻焉於是使女之季者佩蘭主而奉之故傳以為
季女微主也爾雅莙牛薻疏莙一名牛薻藻之葉大者
也江東呼為馬薻細葉蓬茸如絲可愛一節長數寸長
者二三十節左傳蘋蘩蕰藻之菜以此草好聚生故言
蕰藻蕰聚也博雅云夌菜藻也陸疏藻生水底有二種
一種葉如雞蘇莖大如箸長四五尺一種莖大如釵股
葉如蓬蒿謂之聚藻聚生故也又云扶風人謂之藻聚
為發聲此二藻皆可食煑熟挼去腥氣米麵糝烝為茹
嘉美揚州饑荒以當穀食埤雅韓詩曰沈者曰蘋浮者
曰藻蓋藻萍類也似槐葉而連生生道旁淺水中與萍
襍至秋則紫今俗謂之馬薸亦呼紫薸故曰于以采藻
于彼行潦草木疏以為葉似蓬蒿莖如釵股而大謂之
聚藻類矣雅翼藻橫陳於水如自澡濯若流水之中隨
波衍漾莖葉條暢尤為可喜故采藻於行潦也有自然
之文古者象服有藻火之屬又畫於梲以為飾亦以厭
火今屋上覆橑謂之藻井取象於此亦曰綺井又謂之
覆海亦謂之罳頂凡鳬雁之屬亦樂於藻故又曰鳬藻
楚辭鳬雁皆唼夫梁藻是也卉譜藻有二種水藻葉長
二三寸兩兩相對生即馬藻也聚藻葉細如絲節節連
生即水蕰也俗名鰓草又名牛尾蕰本草海藻生海島
上如亂髮有二種生淺水如短馬尾生深水葉如水藻
而大名大葉藻可入藥為菹南越志有品藻品如藻也
書藻火以五彩彰施於五色作服注水藻取其潔又文
辭曰藻言文彩如藻之布列漢杜詩傳士卒鳬藻注和
睦如鳬之戲水草間也廣要按陸璣謂藻出水下羅氏
亦云橫被水下則藻非浮者明矣或因韓氏浮者為薸
誤刻作藻遂謂藻亦出水上謬甚埤雅引吕覽菜之美
者崑崙之萍藻又引淮南子容華生蔈蔈生萍藻遂疑
萍即藻又云非蒲藻之藻又云蒲藻之藻沈萍藻之藻
浮總惑於沈浮之說遂認為一物耳
白茅包之
爾雅藗牡茅也郭鄭俱云白茅屬邢云茅之不實者陸
疏白茅包之茅之白者古用包褁禮物以充祭祀周易
拔茅茹以其彙征吉陸佃云茅之為物拔其根而牽茹
者君子以類出處之象又云藉用白茅無咎象曰藉用
白茅柔在下也孔子曰茅之為物薄而用可重也禹貢
荆州厥貢包匭菁茅鄭玄注菁茅有毛刺者禮記縮酒
用茅明酌也茅明也故縮酌用茅謂之明酌甸師祭祀
共蕭茅吳錄地理志桂陽郴縣有青茅可染青零陵有
香茅古貢之縮酒左傳爾貢包茅不入王祭不供無以
縮酒雅翼茅類甚多惟白茅擅名苗出地曰茅鍼花曰
莠葉曰菅根曰茹左傳前茅慮無註茅明也或曰時楚
以茅為旌識括地志辰州有包茅山武陽記山出包茅
有刺三脊今訛為巴茅湖南交廣皆生之有刺其生江
右江東者小而無刺伹葉邊毛能割手耳合璧事類茅
叢生荒間野人刈以覆屋江淮間生者一莖三脊曰菁
茅埤雅管子曰農趨時就功首戴蒲茅身衣襏襫蒲茅
簦笠也蓋尊者草服臺笠卑者蒲茅詩晝爾于茅言穀
人日力不足取茅於晝而夜以繼之也列子曰因以為
茅靡因以為波流茅靡一作弟靡弟讀如稊茅之始生
也詩曰手如柔荑荑稊一也相經曰筋不束體血不華
色手無春荑之柔髮有寒蓬之悴蓋形之下也小雅露
彼菅茅叶下尤韻離騷時繽紛其變易兮又何可以淹
留蘭芷變而不芳兮荃蕙化而為茅按禮祭束茅加於
裸圭灌鬯酒其上謂之莤左傳無以莤酒莤所六切音
縮今作縮義通
彼茁者葭
朱傳茁生出壯盛之貌葭蘆也亦名葦爾雅葦醜䒒葭
華葭蘆其萌虇夏小正七月秀萑葦未秀則不為萑葦
秀然後為萑葦萑未秀為菼葦未秀為蘆郭注即今蘆
鄭注亦謂之蘆花陸疏葭一名蘆菼一名薍薍或謂之
荻至秋堅成則謂之萑其初生三月中心挺出其下本
大如箸上銳而細揚州人謂之馬尾埤雅葦醜䒒言其
華皆有䒒秀經風輒吹揚如雪其聚於地如絮淮南子
蔏苗類絮而不可以為絮葦即今之蘆一名葭葭葦之
未秀者也萑即今之荻一名蒹蒹萑之未秀者也葭一
名華蒹一名薕至秋堅成謂之萑葦詩八月萑葦是也
莊子曰欲惡之孽為性萑葦蒹葭始萌以扶吾形尋擢
吾性明此則幼曰蒹葭長曰萑葦矣先儒以為萑如葦
而細按禮土鼔簣桴葦籥伊祁氏之樂也葦管中籥則
萑小而葦大矣其字從韋則韋緩故也荀子曰柔從若
蒲葦非怯懾也葦可緯為簿席萑亦可緯唯完而用之
不如蘆之或析也嚴粲云葭蘆葦又名華一物四名葭
葦之初生者淮南子季夏令滂人入材葦名物解蘆謂
之葭其小曰萑生宜下可織為簿席卉譜葭花名蓬蕽
筍名虇長丈許中虛皮薄老則白莖中有白膚薄如竹
紙身有節如竹葉隨節生如箬葉下半褁其莖無旁枝
花作穗若茅花根若竹根而節疎取水底味甘辛者堪
入藥史記田單灌脂束葦於牛尾牛熱怒奔燕軍三國
魏伐吳徐盛植木衣葦為疑城假樓數百里時江水盛
長魏師還荆楚歲時記正旦懸索葦於門葦並葭也又
豳風八月萑葦蠶簿也方言宋魏之間謂簟為籧䒼通
作曲禮月令季春具曲植籧筐漢周勃傅織薄曲為生
名物疏字說云蘆謂之葭其小曰萑荻謂之蒹其小曰
葦與夏小正埤雅之言相反釋爾雅者孫炎郭璞以蘆
薍為二草李巡樊光以蘆薍為一草自古有此紛紛矣
漢書非有葭莩之親注葭中白皮曰莩杜詩吹葭六管
動灰飛葭灰歷候氣用之
彼茁者蓬
朱傳蓬草名爾雅齧彫蓬薦黍蓬疏别蓬種類說文蓬
蒿也草之不理者也埤雅其葉散生末大於本故遇風
輒拔而旋雖轉徙無常其相遇往往而有故其字從逢
曾子曰蓬生麻中不扶自直禮内則世子生桑弧蓬矢
以射四方疏蓬禦薍之草又蓬華如柳絮飛如薍髮衛
風首如飛蓬商子曰飛蓬遇飄風而行千里者乘風之
勢說苑秋蓬惡於根本而美於枝葉秋風一起根且拔
矣是以君子務本也通志菰曰蓬今人謂之茭爾雅彫
蓬者米茭也其米謂之彫胡可作飯故曰齧黍蓬者野
茭也不能結實惟堪薦藉故曰薦蓬陸草葭澤草故詩
以言庶類蕃殖莊子曰夫子猶有蓬之心也又秋水篇
蛇謂風曰今子蓬蓬然起於北海入於南海注蓬蓬風
起貌讀書通作芃芃義問東方朔七諫滅規矩而不用
兮背繩墨之正方離憂患而乃寤兮若縱大火於秋蓬
夫蓬善轉旋非直達者有利轉之象故古者觀蓬知為
車觀浮木知為舟東觀漢記曰栗駭蓬轉因遇際會管
子無儀法程式蜚搖而無所定謂之蜚蓬之間蜚蓬之
間明主不聽也名物疏按蓬是蒿類與茭自别鄭漁仲
所云蓋本孫炎爾雅注非也
匏有苦葉
朱𫝊匏瓠也匏之苦者不可食特可佩以渡水而已然
今尚有葉則亦未可用之時也說文匏瓠也從包從夸
聲包取其可包藏物也郊特牲器用陶匏以象天地之
性蓋取其質古今注匏瓠也壺蘆瓠之無柄者瓠有柄
者懸瓠可以為笙曲沃者尤善秋乃可用之則漆其裏
瓢亦匏也瓠其總瓢其别也廣要云壺即匏也其性浮
得之可以免沈溺此如天竺涉水帶浮囊之類爾雅翼
河汾之寶有曲沃之懸匏焉良工取以為笙通典匏在
八音之一今之笙竽以木代匏而漆殊愈於匏荆梁之
南尚存古制南蠻笙則是匏其聲甚劣後世不復用矣
洪氏曰天官星占匏瓜一名天雞在河鼓東繫而不食
猶南箕不可以簸揚北斗不可以挹酒漿也大象賦匏
瓜薦果於震注五星在離珠北天子之果園占大光潤
則歲豐否則瓜果之實不登王褒九懷曰援瓟瓜兮接
糧曹植洛神賦嘆匏瓜之無匹兮詠牽牛之獨處阮瑀
止欲賦傷匏瓜之無偶悲織女之獨勤則古所稱匏瓜
皆謂星爾埤雅長而瘦上曰瓠短頸大腹曰匏傳云匏
謂之瓠誤矣蓋匏苦瓠甘復有長短之殊定非一物也
子曰吾豈匏瓜也哉焉能繫而不食繫而不食以苦故
也國語穆子曰豹之業及匏有苦葉矣叔向曰苦匏不
材於人共濟而已魯叔孫賦匏有苦葉必將涉矣詩言
匏有苦葉則濟有深涉矣記時也莊子秋水時至百川
灌河之時也又詩曰酌之用匏言其質也郊特牲曰器
用陶匏以象天地之性蓋取其質陸疏匏瓠也葉小時可
為羹又可淹煑極美故詩曰幡幡瓠葉采之烹之今河
南及揚州人恒食之八月中堅強不可食故云苦葉詩
緝云匏經霜其葉枯落然後乾之腰以渡水蔬譜匏一
名藈姑蔓生莖長須架起則結實圓正亦可就地生大
小數種有大如盆盎者小如拳者有柄長數尺者有中
作亞腰者莖韌有絲如筋葉圓有小白毛面青背白白
花有甘苦二種名物疏按廣雅說文古今注陸璣疏通
云匏瓠也惟陸農師云長而瘦上曰瓠短頸大腹曰匏
其兩形之别出於農師創見考諸書惟瓠甘匏苦為可
明耳然本草有苦瓠唐本注謂之苦瓠&KR1365;復非瓠中之
苦者瓠中之苦者疑是匏矣陸疏似以甘瓠為匏非也
蓋瓠為總名甘者可食嘉魚稱甘瓠纍之是也苦者佩
以渡水此詩匏有苦葉是也入藥者名苦瓠&KR1365;夏末始
實秋中方熟取以為器經霜乃堪無柄者名壺蘆七月
稱八月斷壺是也有柄者懸瓠潘岳云河汾之寶是也
小者名瓢食之勝瓠陶貞白所言是也細腰者名蒲盧
淮南子云百人抗浮是也匏亦可通名壺莊子瓠樽司
馬彪曰若今所謂腰舟前人方言有腰舟之語鶡冠子
中流失船一壺千金是也字通匏瓠二物後人誤合為
一孫愐唐韻一音壺一音護義同葉草木葉也爾雅
蒤委葉郭注引詩以茠蒤蓼今詩作荼疏蒤穢草一名
委葉一統志木葉城在薊州沈佺期詩九月寒砧催木
葉又奕葉中葉後葉取相承覆之義
采葑采菲
朱傳葑蔓菁也菲似葍莖麄葉厚而長有毛葑菲根莖
皆可食而其根則有時而美惡毛傳葑須也爾雅須葑
蓯郭注未詳鄭云菰葑也積舊茭頭而成葑者又云須
薞蕪郭注薞蕪似羊蹄葉細味酢可食坊記注葑蔓菁
也陳宋之間謂之葑陸璣云葑蔓菁一作蕪菁幽州人
或謂之芥吕氏春秋菜之美者有具區之菁方言蘴蕘
蕪菁也陳楚謂之蘴齊魯謂之蕘關之東西謂之蕪菁
趙魏之交謂之大芥其小者謂之辛芥其紫華者謂之
蘆菔尚書荆州厥貢包匭菁茅孔氏曰菁以為葅茅以
縮酒周禮醢人菁菹鹿臡注菁蔓菁也急就篇老菁蘘
荷冬日藏或曰此韭花也今蔓菁園中無蜘蛛是所畏
也南都賦秋韭冬菁注韭其華謂之菁本草蕪菁味苦
子明目圖經蕪菁四時仍有春食苖夏食心亦謂之薹
子秋食莖冬食根河朔尤多可備饑歲劉禹錫嘉話錄
諸葛亮所止令兵士獨種蔓菁取其纔出甲可生啖一
也葉舒可煑食二也久居則隨以滋長三也棄不令惜
四也迴則易尋采五也冬有根可劚食六也三蜀之人
今呼蔓菁為諸葛菜江陵亦然又蔓菁亦呼五美菜一
可生食二葉可為菹三根可食四食之消積五多食無
厭嚴氏云江南有菘江北有蔓菁相似而異日華子云
蔓菁梗短葉大連地上生闊葉紅色者是埤雅菘性凌
冬不凋四時常見有松之操故本草以為耐霜雪也舊
說以菘菜北種初年半為蕪菁二年菘種都絶蕪菁南
種亦然蓋菘之不生北土猶橘柚之變於淮北矣蕪菁
似菘而小有臺一名葑一名須爾雅須薞蕪也今俗謂
之臺菜爾雅翼蔓菁南北通有之北土尤多皆燒食其
根呼為蕪根猶是蕪菁之號漢桓帝永興中令災傷郡
國皆種蔓菁以助民食劉備歸曹公公使人覘之閉門
將人種蔓菁蔓菁根葉及子皆是菘類與蘆菔迥别陶
隱居言其子與蘆菔似兼言小葷說者疑江表不産故
注失其宜耳大率菘子黑蔓菁子赤大小相似蘆菔子
黃赤而大又不圓也亦梗長葉瘦高者為菘葉闊短厚
者為蕪菁名物解葑者封也封之土而後盛者也苖及
下體皆可食而無棄蔬必食苖而葑菲以下體為美故
曰無以下體也坊記注云葑今蔓菁通志云北地一名
九英錢氏解下體為凡菜近地之莖葉多黃腐不可食
蓋以鄭義根有時美惡為未安而易之矣李時珍曰别
錄以蕪菁蘆服同條致諸說紛紛或以為一種或疑二
物全别或謂在南為蘆服在北為蕪菁今按二物根葉
花子俱别非一類蔓菁是芥屬根長而白花黃四出如
芥子均員如芥子紫赤色蘆服是菘屬根員亦有長者
開淡紫花子黃赤色蔓菁六月種者根大而葉粗八月
種者莖美而根小惟七月種者根葉俱良今北人以甕
瓶醃藏謂之閉甕菜按萊菔與蕪菁為二說者皆謂因
方言關東西謂之蕪菁而譌不知方言本云紫花者謂
之蘆菔明與蕪菁根葉有别猶郭註以蘆菔為蕪菁屬
也淮南子大旱苽封熯苽即菰蔣封即葑草旱甚故葑
亦熯也其非萊菔明甚韻書葑訓蔓菁者平聲訓菰蔣
者去聲分東送二韻
菲毛傳芴也爾雅菲芴郭注即土瓜也孫炎曰葍類也
又云菲蒠菜郭注菲草生下濕地似蕪菁花紫赤色可
食廣雅土瓜芴也崔實四民月令二月盡三月可採土
瓜根陸疏菲似葍莖麄葉厚而長有毛三月中烝䰞為
茹甘美可作羹幽州人謂之芴爾雅又謂之蒠菜今河
内人謂之宿菜名物疏爾雅兩釋菲一以為芴一以為
蒠郭璞分為二物張揖陸璣合為一然郭所云土瓜絶
無形種可的指本草有土瓜乃是月令之王瓜爾雅之
鈎□姑非此菲也通雅諸儒皆以菲為土瓜或以為黃
獨蓋土中塊生者多以瓜名古瓜姑通聲如苽音菰以
瓜諧聲也
誰謂荼苦
朱傳荼苦菜蓼屬也詳見良耜爾雅荼苦菜鄭注生山
谷味苦今人呼苦益邢疏此味苦可食之菜月令孟夏
苦菜秀時訓解小滿之日苦菜秀苦菜不秀賢人潛伏
陸疏苦菜生山田及澤中得霜甜脆而美所謂菫荼如
飴内則濡豚包苦用苦菜是也儀禮鉶芼羊苦本草苦
菜味苦一名荼草一名選一名游冬凌冬不死又一種
紫堇名赤芹蜀芹苔菜亦名楚葵寳藏論赤芹生水濱
葉形似赤芍藥上有黃斑汁可制汞伏硃砂顔之推云
按易通卦驗玄圖苦菜生於寒秋更冬歷春得夏乃成
今中原苦菜則如此也一名游冬葉似苦苣而細摘斷
有白汁花黃似菊江南别有苦菜葉似酸漿其花或紫
或白子大如珠熟時或赤或黑此菜可以釋勞按郭璞
注爾雅此乃蘵黃蒢也今河北謂之龍葵梁世講禮者
以此當苦菜既無宿根至春子方生耳亦大誤也蜀本
圖經春花夏實至秋復生花不實經冬不凋衍義云苦
菜四方皆有葉如苦苣狹而綠色者差淡味苦花與野
菊似春夏秋皆旋開花埤雅月令孟夏苦菜秀此草凌
冬不凋故一名游冬合四時以制名也詩曰出其闉闍
有女如荼蓋言繁也傳曰秦網密如秋荼詩曰菫荼如
飴菫毒荼苦故言如飴以著風土之善也詩緝經有三
荼一曰苦菜二曰委葉三曰英荼此詩誰謂荼苦及唐
采苓云采苦采苦綿菫荼如飴之荼皆苦菜也良耜以
薅荼蓼之荼委葉也鄭出其東門有女如荼英荼也鴟
鴞予所捋荼傳曰菼苕疏云薍之莠穗亦英荼之類蔬
譜苦菜一名苦苣一名苦蕒一名褊苣一名游冬一名
天香菜葉狹而綠帶碧莖空斷之有白汁花黃如野菊
初綻結子一叢如茼蒿子花罷則萼斂子上有毛茸隨
風飄揚落處即生處處有之但在北方至冬即凋在南
方者冬夏長青為小異耳爾雅有五荼釋草荼苦菜蒤
虎杖蒤委葉蔈荂荼釋木檟苦荼詩中有三焉嚴坦叔
論之備矣陶隱居以荼茗為苦菜陸農師以苦菜茅秀
是一物俱失考詳顔之推以江南之苦菜為蘵云即龍
葵然龍葵子無殼苦蘵子有殼又相似而不同廣要按
朱傳云蓼屬謂此荼與良耜以薅荼蓼之荼同似不可
從詩緝辨之甚詳但以捋荼為英荼之類恐未必然陶
弘景曰荼即茗一名荼或荼古茶字古不食茶故茶字
不立諸經無茶字凡茶皆苦荼也蘇恭辨之曰茗木類
爾雅釋草荼苦菜釋木檟苦荼音遲遐切二物全别不
得比例字通云蘇氏以荼與茶為二又引爾雅檟苦荼
遲遐切音同茶按荼無茶音或爾雅訛荼為茶後世遂
因之相溷耳要之茶與荼本非一類有茶茗不必别借
荼有檟不必别出梌
其甘如薺
朱傳薺甘菜爾雅蒫薺實本草經薺味甘温主利肝氣
和中陶隱居注薺類多此是今人可食者葉作菹羹亦
佳薺一名護生草大小數種小薺花葉莖扁味美最細
者名莎薺科葉皆大而味不及小薺莖硬有毛者名菥
冥欠佳冬至後苖生二三月起莖五六寸開細白花結
莢如小萍有三角莢内細子名蒫四月收師曠所謂甘
草即此又本草正二月開花名蝸螺薺俗呼地英禮孟
夏之月靡草死鄭注薺苨亭藶之屬春秋繁露薺以冬
美冬水氣也薺甘味也乘於水氣而美者甘勝寒也薺
之為言濟與濟大水也淮南子薺麥冬生而夏死注言
冬水王而生夏土王而死也師曠占歲欲豐甘草先生
甘草薺也雅翼云薺亦應陰之物其枝細靡謂之靡草
通志薺之菜甚小自生園圃或以為薺苨思邈云薺苨
取解毒之功爾雅又云菥蓂大薺本草菥蓂在草部味
辛非可食之薺也陳藏器以大薺為葶藶然則菥蓂葶
藶總之皆薺類也東坡與人書云今日食薺極美天然
之珍不甘於五味而有味外之美天生此物以為幽人
山居之禄不可忽也本草綱目桔梗薺苨一類有甘苦
二種今俗呼薺苨為甜桔梗一名杏參一名杏葉沙薓
言其葉似杏微尖背白根如沙薓也其性味功用皆不
相同說文薺蒺藜也引詩牆有茨按詩本作茨爾雅茨
蒺藜不作茨又今人以薺作葧□亦誤
隰有苓
朱傳苓一名大苦葉似地黃即今甘草也爾雅蘦大苦
郭云今甘草也蔓延生葉似荷葉青黃莖赤有節節有
枝相當或云蘦似地黃疏唐風采苓首陽之巔是也蘦
苓字異音義同本草云解百藥毒為九土之精一名蜜
甘一名美草一名蜜草一名蕗草圖經云甘草河西川
谷積沙山及上郡今陜西河東州郡皆有之春生青苖
高一二尺葉如槐葉七月開紫花似柰冬結實作角子
如畢豆根長者三四尺麄細不定皮赤上有橫梁梁下
皆細根也有數種以堅實斷理者為佳詩采苓首陽首
陽山在河東蒲坂縣今甘草所生處相近而先儒說苖
葉與今全别豈種類有不同者乎名物解苓所以和百
藥之性使之相為用者故苓從令埤雅苓一名國老如
賓師之稱藥有一君二臣三佐四使苓者又其賓師也
其性能緩能急協和諸藥使之不争故藥罕不用者雖
非其君而君實宗焉其性喜生下溼詩曰隰有苓是也
晉風曰采苓采苓首陽之巔采苦采苦首陽之下采葑
采葑首陽之東苓甘者苦苦者甘言䜛人無所不至其
害人也必因其似而䜛焉采苓則因人之所甘而譖之
之况也采苦則因人之所苦而譖之之况也葑有時而
甘有時而苦又因人之所甘所苦而譖之之况也爾雅
卷耳苓耳郭注廣雅曰枲耳也亦云胡枲形似鼠首叢
生如盤詩邶風隰有苓是也后山叢談諺曰甘草生則
麥熟苦草生則蒿黃筆談曰爾雅云蘦大苦注甘草按
其所述枝葉莖節乃黃藥耳其味極苦故謂之大苦非
甘草也甘草一名蕗草枝葉悉如槐高五六尺但葉端
微尖而糙澀有白毛實作角生如小匾豆極堅開寳曰
黃藥子一曰紅藥其根赤乾則黃今人以入染&KR2265;中易
變色
自牧歸荑
朱傳荑茅之始生者埤雅列子曰因以為弟靡弟讀如
稊稊茅之始生也今人食之謂之茅揠孟子不如荑稗
詩曰手如柔荑一也毛傳荑茅始生者鄭箋茅潔白之
物可以供祭祀孔疏茅以縮酒左傳曰爾貢包茅不入
是也讀詩記大過九二枯楊生稊鄭康成註作荑爾雅
翼梯有尖而細古荑稊字通集韻作穉荑又作□然則
所謂稊者凡草木根芽皆是非獨茅也大鮎本作鮷故
子路稱鯷說文作鮧可知古人從弟從夷之通舊註引
周禮稲人以木殄草而芟荑之訓荑為芟刈按古本周
禮作夷譌作荑未可謂夷荑古通也又說文蕛苵也荑
草也分為二亦泥
牆有茨
朱傳茨蒺藜也蔓生細葉子有三角刺人毛傳茨蒺藜
也陶隱居云多生道上其葉布地子有刺狀如菱而小
長安最饒人行多著木履易云據於蒺藜言其凶傷非
所據而據也詩云牆有茨不可埽也以刺梗穢也本草
茨一名推升一名旁通一名屈人一名止行一名休羽
狀如菱而小今兵家鑄鐵為之以梗敵路亦呼蒺藜凡
草木有針者俗謂茨劉玄傳人掘鳧芘而食即鳧茨漢
書譌作符訾本草衍義云蒺藜有二等一等杜蒺藜即
今之道旁布地而生或生牆上有小黃花結芒刺此正
是牆有茨者又有一種白蒺藜出同州沙苑牧馬處黃
紫花作莢結子如羊内腎埤雅可以茨牆故謂之茨師
曠占云歲欲旱旱草先生旱草蒺藜也韓詩外傳云春植
桃李夏得蔭其下秋得食其實春植蒺藜夏不得采其
葉秋得其刺焉故君子慎所立也
爰采唐矣
朱傳唐蒙菜也一名兔絲爾雅云唐蒙女羅菟絲孫炎
曰别三名郭璞云别四名又云蒙玉女郭云蒙即唐也
女蘿别名又名松蘿通為六名博雅女蘿松蘿也兔丘
兔絲也本草經菟絲子一名菟蘆一名菟縷一名唐蒙
一名玉女一名赤綱一名菟纍生朝鮮川澤田野蔓延
草木之上色黃而細為赤綱色淺而大為菟纍陸璣疏
菟絲蔓連草上生黃赤如金陶隱居云田野墟落中甚
多皆浮生藍紵麻蒿上日華子云苖莖似黃麻線無根
苖多附田中草被纏死或生一叢如席闊開花結子不
分明如碎黍米粒八月九月已前採吕氏春秋或謂兔
絲無根非無根也其根不屬地茯苓是也龜筴傳下有
茯苓上有菟絲卉譜兔絲又名兔丘火燄草野狐絲金
線草蔓生處處有之生懷孟及黑豆上者尤良夏生苖
色紅黃如金細絲遍地不能自起得草梗則纏繞而上
其子入地初生有根及長延於草物其根自斷無葉有
花白色微紅香氣襲人結實如粃豆而細色黃生於梗
上味辛苦甘平無毒淮南子兔絲無根而生蛇無足而
行魚無耳而聽蟬無口而鳴皆自然者也又曰茯苓抽
兔絲死抱朴子兔絲之草下有伏兔之根無此兔在下
則絲不得生於上然實不屬也又内篇云兔絲初生之
根其形似兔掘取剖其血以和丹服之立變化任意所
作名物解玉女松枝化而生女蘿之生依乎松故又謂
之蒙蒙蔽也桑中之期於幽遠志在乎依所蔽者也許
東陽曰唐爾雅注别為四名又曰蒙玉女注云即唐尤
見唐蒙之别傳菜也蓋從毛注但唐非可食之物不知
毛何據以為菜名名物疏本草草部有兔絲木部有松
蘿松蘿一名女蘿性味及所生全别爾雅云女蘿兔絲
故毛公有頍者弁傳云女蘿兔絲松蘿也陸璣駁之以
為二物殊異予謂此非雅之誤乃毛公之誤也草木多
有名同實異者兔絲名女蘿松蘿亦名女蘿小雅所稱
之女蘿正是松蘿非兔絲也書𫝊言兔絲根不屬地是
也舊云上有茯苓下有兔絲鄭漁仲云茯苓生山谷兔
絲生人間清濁異趣何由同居抱朴子言菟絲初生根
似菟今亦未有見者故圖經疑為别種唐一作蓎爾雅
本作唐六書統菪或從唐聲唐與菪同茛菪别名行唐
菪一作𦿆
爰采麥矣
朱傳麥榖名秋種夏熟者說文麥芒穀秋種厚薶故謂
之麥麥金也金王而生火王而死春秋說題辭麥之為
言殖也寢生觸凍而不息精射刺直故麥含芒事且立
也禮記月令孟夏之月農乃登麥天子乃以彘嘗麥先
薦寢廟是月也麥秋至仲秋之月乃勸種麥無或失時
又孟夏之月天子食麥與羊註麥以金生兊為羊屬金
五行之氣以相生而生相克而成二者皆金克木故食
之其嘗麥以彘者坎為豕屬水故於孟夏亦取水克火
也夏小正三月祈麥實麥實者五穀之先見者故急祈
之九月鞠榮鞠草也鞠榮而樹麥時之急也尚書大傳
秋昏虛星中可以種麥援神契黑墳宜黍麥吕氏春秋
孟夏之山百穀三葉而穫大麥得時之麥秱長而頸黑
二七以為行而服薄䅵而赤色稱之重食之致香以息
使人肌澤且有力先時者胕動蚼蛆而多病後時者弱
苖而穗蒼狼薄色而美芒又云孟夏之昔殺三葉而穫
大麥注昔終也三葉薺苨葶藶菥蓂也又稀首生而麥
無葉而從事於蓄藏漢書董仲舒說上曰春秋他穀不
書至於麥禾不成則書之以此見聖人於五穀最重宿
麥管子夏至而麥熟天子祀大宗其盛以麥穀之始也
蔡邕月令章句麥以秋種故謂之首種百穀各以其初
生為春熟為秋故麥以孟夏為秋廣雅大麥麰也小麥
麳也汜勝之書凡田六道種麥為首子欲富黃金覆謂
曳柴壅麥根也夏至後七十日寒地可種宿麥又云麥
早種穗強而有節晚種穗小而少實陶隱居云麥有大
小穬穬即宿麥亦謂種麥本草圖經麥有大麥小麥穬
麥蕎麥穬麥有二種一種類小麥一種類大麥博物志
啖麥令人多力廣志穬麥似大麥出涼州旋麥三月種
八月熟出西方赤麥小而肥出鄭縣有半夏小麥有秀
芒大麥有黑穬麥史記箕子過殷墟作麥秀之詩其詩
曰麥秀漸漸兮禾黍油油穀譜麥為五穀之貴秋種夏
熟具四時之氣亦可春種至夏便收然不及秋種者性
有北南之異北地燥冬多雪春少雨麥晝花薄皮多麵
食之宜人南方旱濕冬無雪春多雨麥受旱濕之氣又
夜花食之生熱難消魚稲宜江淮羊麵宜河洛亦地氣
使然他如燕麥蘥麥雀麥皆殊形異性矣又南方四月
尚有餘寒土人謂之麥秀寒雨謂之麥雨又徐陵集有
麥冷之語雅翼麥者接絶續乏之穀夏之時舊穀已絶
新穀未登民於此時乏食而麥最先熟故以為重比他
穀獨隔歲種故號宿麥亦或以為首種秋種冬長春秀
夏實備有四時之氣而說文以麥為金者特以其金王
而生遇火而死鄭注月令則云麥實有孚甲屬木黍秀
舒散屬火麻實有文理屬金菽實孚甲堅合屬水稷五
穀之長屬土此據明堂月令四時與中央所食為說古
者朝事之豆有䵄蕡先儒以䵄為熬麥左𫝊夏四月鄭
祭足帥師取温之麥又晉侯夢大厲公覺召桑田巫巫
曰不食新矣六月晉侯欲麥召巫至殺之將食張如厠
陷而卒家語宓子賤為單父宰齊人攻魯道由單父父
老請曰麥已熟矣齊寇且至請放民皆使出穫麥可以
益糧且不資寇三請而宓子不聽俄而齊寇逮乎麥季
孫聞之怒宓子曰今之無麥明年可樹若使不耕得穫
是使民樂有寇也且單父得一歲之麥於魯不加強喪
之不加弱使民有自取之心其創必數世不息季孫聞
之赧然曰地若可入吾豈忍見宓子哉類篇稲下種麥
曰穱楚詞稲粢穱麥左思南都賦夏穱冬稌一作□或
曰麥之先熟者名物疏麥同乎陽者也至子而苗至午
而成陽多則浮陰多則沈陰陽不相勝然後能善養人
者故麥可以為美而不可為加膳也正字通云燕麥野
麥也草似麥亦曰雀麥爾雅蘥雀麥郭注似葵葉小狀
如藜有毛楊慎不察引范仲淹所進烏昩草當之不知
烏昩乃蕨也食物本草收麥以蠶沙和之不蠧又秋前
莝蒼耳貯之亦同
言采其蝱
朱傳蝱貝母也主療鬱結之疾爾雅莔貝母郭云根如
小貝員而白華葉似韭陸疏蝱今藥草貝母也其葉似
括樓而細小子在根下正白四方連累相著有分解也
疏云藥草貝母一名莔今常用之出近道形似聚貝一
名空心草一名藥實一名苦花一名商草一名勤母本
草圖經根有瓣子黃白色如聚貝子故名貝母二月生
莖細青色葉亦青似蕎麥葉隨苗出七月開花碧綠色
形如鼓子花八月採根曬乾又云四月蒜熟時採之良
此有數種陸疏云云今近道出者正類此如郭注者罕
復見之日華子云消痰潤心肺别說能散心胸鬱結之
氣殊有功
綠竹猗猗
朱傳淇上多竹漢世猶然所謂淇園之竹是也猗猗始
生柔弱而美盛也漢志武帝塞瓠子伐淇園之竹以為
楗又寇恂傳伐淇園之竹為矢百餘萬竹譜淇園衛地
殷紂竹箭園也見班彪志淮南子烏號之弓貫淇衛之
箭毛詩綠竹猗猗是也又云植物之中有物曰竹不剛
不柔非草非木或茂沙水或挺嵓陸又云竹之别類六
十有一又云竹六十年一易根輒結實而枯死其實落
地復生六年遂成町稽聖賦曰竹布實而根枯蕉舒花
而根槁是也五月十三日謂之竹醉日栽竹多茂盛其
性惡寒好温故曰九河鮮育五嶺實繁周禮大司樂孤
竹之管注特生者又孫竹之管注根枝未生者又陰竹
之管注生於北山者吕氏春秋黃帝令伶倫自夏之西
阮隃山之陰取嶰谷之竹斷兩節間長六寸九分吹為
黃鐘之宫律之本也孝經河圖少室之山大竹堪為釡
甑山海經衞丘山帝俊竹林在焉大可為舟郭璞注俊
舜字假借音博物志洞庭山帝二女以涕揮竹竹盡斑
今下雋有斑皮竹易震為蒼筤竹尚書震東方故為蒼
筤竹蒼筤幼竹也揚州&KR2732;簜既敷注水去布生也荆州
厥貢箘簵揚州厥貢&KR2732;簜孔安國曰&KR2732;竹箭簜大竹箘
簵美竹出雲夢之澤禮記禮之於人如松柏之有心竹
箭之有筠故貫四時而不改柯易葉爾雅簜竹□數節
桃枝四寸有節𥻘堅中簢筡中仲無笐䈚箭萌又東南
之美者有會稽之竹箭焉說文竹冬生草也象形凡竹
之屬皆從竹家語南山之竹不搏自直斬而為箭射達
犀革齊民要術竹性愛向西南引故園東北角種之數
歲之後自當滿園其居東北角者老竹種不生亦不能
滋茂故須取西南引少根也語曰西家種竹東家治地
言其滋引來生花木考竹之滋澤春發於枝葉夏藏於
榦冬歸於根竹譜舊傳種竹多用辰日山谷詩竹須辰
日斫笋看上番成是也又用臘日杜陵東軒竹影薄臘
月更須栽是也然晏元獻詩如能樂封殖何必醉中移
諺云栽竹無時雨過便移多留宿土記取南枝試之良
驗則固不必盡拘矣仇池墨記云竹有雌䧺自根而上
至生梢一節發者為雄二節發者為雌雌者多笋故種
竹須種笋也埤雅竹物之有筋節者故蒼史製字筋節
皆以竹傳曰淇衞箘簵又淇園竹叠見漢史蓋土地所
宜故風人以美武公之德也竹之初生其色綠長則綠
轉而青矣其卒章曰如簀言盛也是故大備國語及其
沒也謂之睿聖武公至是武公其殆聖矣乎爾雅竹箭
曰苞松柏曰茂苞言其本茂言其末竹性叢生行鞭深
遠故考室之首章曰如竹苞矣如松茂矣爾雅簜竹孫
炎以為闊節按儀禮簜在建鼓之間蓋簫屬禮斬衰杖
竹齊衰杖桐竹圓效天桐方法地也檀弓曰竹不成用
瓦不成味木不成斲荀子曰木器不成斲陶器不成物
薄器不成内變味言物變用言内其義一也按竹從倒
草與草木别一類爾雅釋簜□附草屬萹蓄雖有竹名
與竹箭之竹異種詩衞風綠竹朱傳指今竹言淮南子
及漢書皆以為淇園之竹其說甚明自酈道元水經注
云淇園無竹惟王芻萹草爾雅萹郭注似小藜孫炎引
詩作菉竹說文菉王芻引詩亦作菉韓詩作綠&KR1512;陸德
明云萹竹也後遂誤以菉為王芻以竹為萹茿陸璣又
誤以菉竹為草名當從朱傳為正
齒如瓠犀
朱傳瓠犀瓠中之子方正潔白而比次整齊也爾雅瓠
犀瓣疏瓣瓠中瓣也一名瓠棲人之齒美者似之衞風
云齒如瓠棲是也今詩文作犀相法齒瓣白如瓠犀青
如榴子者貴故詩主之埤雅瓠狀要類於首尾類於要
微銳緣蔓而生甘瓠纍之以貴下賤之况也幡幡瓠葉
以質明敬之義也菜無微於瓠葉肉無薄於&KR0693;首古人
不以微薄廢禮如此風俗通八月秋穰可以殺瓠取其
色澤而堅今俗畜瓠之家不燒穰種瓜之家不焚漆物
類相感志云牛踏蔓上則苦以瓠盛酒冬即煖夏即冷
雅翼瓠匏之甘者古者王政瓜瓠果蓏殖於疆埸正月
可種瓠六月可畜瓠作菑詩云斷壺瓠巾白膚所謂張
蒼肥白如瓠者可以飼豕致肥其瓣可以作燭致明其
葉又可為菜詩所謂幡幡瓠葉也與匏以小大長短甘
苦為間然古今亦通言惠子稱魏王貽我大瓠之種樹
之成而實五石以盛水漿其堅不能自舉也剖之為瓢
瓠落無所容蔬譜一名扁蒲就地蔓生葉花俱如葫蘆
結子長一二尺夏熟有短者粗如人肘中有瓤兩頭相
似味淡可煑食苦者有毒陶弘景曰瓠或有苦者味如
膽不可食非别生一種也
詩傳名物集覽卷七
