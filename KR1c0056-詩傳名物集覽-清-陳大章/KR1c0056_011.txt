詩傳名物集覽卷十一庶吉士陳大章撰
木
集于灌木
朱傳灌木叢木也爾雅木族生為灌孫炎注族叢也說
文木冒也冒地而生東方之行易山上有木鴻漸於木
乘木有功㢲為木坎其於木也為堅多心艮其於木也
為堅多節離其於木也為科上槁禮記孟夏盛德在木
命虞人入山行木毋有斬伐季秋草木黃落乃伐薪為
炭周禮山虞仲冬斬陽木仲夏斬陰木凡服耜斬季木
以時入之注陽木生山南陰木生山北服車材耜農器
季穉也尚書兖州厥木惟條揚州厥木惟喬洪範五行
三曰木其性曲直其味酸左傳山有木工則度之又鳥
則擇木木豈能擇鳥春秋元命包木者陽精生於陰故
水者木之母也木之為言觸氣動躍也其字八推十為
木八者陰合十者陽數禮斗威儀君乘木而王者其政
升平則草木豐盛淮南子喬如生榦木榦木生庶木皇
極經世曰木結實而種之又成是木結是實木非舊木
也此木之神不二也生生之理也木在地為質在天為
氣故星次名析木爾雅析木謂之津注自尾十度至南
斗十一度為析木於十二支為寅皆東方之氣也
南有樛木
朱傳木下曲曰樛爾雅木下勾曰朻上勾曰喬朻與樛
同木枝曲垂注又絞也儀禮殤之絰者不樛垂註不絞
其帶之垂者劉安招隱蹇連蜷兮枝相繚註繚與樛同
又爾雅朻者聊郭注未詳一說木之糾曲者皆曰聊詩
椒聊之聊疑即此義說文下勾曰樛高木曰朻誤李迂
仲曰樛木木之勾曲者韓愈賦樹蓊蓊其相樛俗本譌
作繆
桃之天夭
朱傳桃木名華紅實可食爾雅楔荆桃旄冬桃榹桃山
桃桃李醜核又曰桃曰膽之注荆桃今櫻桃冬桃子冬
熟山桃實如桃而小不解核疏桃李之類子中有核仁
膽之者桃多毛拭治去毛令色青滑如膽也夏小正五
月杝桃花六月煑桃桃也者杝桃也杝桃也者山桃也
煑以為豆實也禮記月令仲春之月桃始華内則桃李
梅杏春秋運斗樞玉衡星散為桃管子五沃之土其果
宜桃韓詩外𫝊春植桃李夏得蔭其下秋得食其實韓子
仲尼曰果蓏有六而桃為下祭先王不得入廟周官饋
食之籩其實棗栗桃乾䕩榛實淮南子四月其樹桃典
術云桃者五木之精壓伏邪氣服其華令人好色蓋仙
木也埤雅桃華之盛者其性早華又華於仲春故周南
以興女之年時俱當諺曰桃三李四言桃三歲便華果
然皮束莖榦頗急四年以上宜以刀&KR2030;其皮不然皮急
而死更七八年即老老則實細故周南復取少桃以興
易通卦驗驚蟄曰大壯初九桃不花倉庫多火鹽鐵論
桃李之實多者來歲足穰風俗通言上古之時有兄弟
二人神荼鬱壘居度朔山桃樹上以制百鬼故漢制縣
官以臘除飾桃人垂葦索歲時記桃者五行之精壓伏
邪氣制百鬼本草經桃梟主殺百鬼精物注桃梟木乾
如梟磔首木上故曰梟也山海經亦載度朔之說云黃
帝象之立板於戶淮南子羿死於桃棓由是鬼畏桃今
人以桃梗作符歲旦植門是其遺制後漢禮儀制曰代
有所尚周人木德以桃為更言氣相梗梗更也莊子曰
插桃枝於戶人不畏而鬼畏之制鬼之說見於傳記者
不一禮曰王吊則以巫祝桃茢前王注桃鬼所惡茢以
祓除不祥所以異於生也左傳楚人使公視襚公使巫
以桃茢先祓殯周禮戎右贊牛弭桃茢鄭司農喪祝注
云喪祝與巫以桃茢執戈在王前然則以桃祓除亦聖
人所不廢不獨巫祝之術也江淹山桃頌惟園有肴惟
山有叢丹蘤擎露紫榮繞風伊春之秀乃華之宗名物
解桃先百果而華故從兆其時則春而陽中也故以記
婚姻之時正
南有喬木
朱傳上竦無枝曰喬爾雅句如羽喬郭註木枝拳曲如
羽毛又矛之上勾曰喬所以懸英者詩二矛重喬又木
楸曰喬槐棘醜喬小枝上繚為喬趙岐孟子喬木注云
高大樹木詩緝木下蟠則陰廣上竦則陰少喬竦之木
其陰不下及故不可休息名物疏釋草雖殊總之翹竦
之義朱傳無枝二字疑傳寫之訛箋云木高其枝葉故
人不得就而止息則有枝審矣無枝者爾雅所謂檄非
喬也
翹翹錯新
朱傳翹翹秀起之貌爾雅櫬采薪采薪即薪注指解今
樵薪也楚人指木中高起者曰翹其人之出類者亦曰
翹無羊箋云麄曰薪史記樵蘇後㸑注樵取薪蘇取草
月令季秋草木黃落乃伐薪為炭季冬命四監收秩薪
柴以供郊廟及百祀之薪燎注大者可析謂之薪小者
合束謂之柴秩謂有常數周禮甸師帥其徒以薪蒸役
外内饔之事委人掌歛野之賦斂薪芻以式法共祭祀
之薪蒸木材賓客共其芻薪喪紀共其薪蒸木材軍旅
共其委積薪芻莊子養生主指窮於為薪火傳也史董
仲舒傳抱薪救火愈甚亡益賈誼傳厝火於積薪之下
又寗成為人上操下如束濕薪又漢律取薪給宗廟曰
鬼薪鬼薪白粲三歲刑也
言刈其楚
朱傳楚木名荆屬廣雅楚荆也廣志赤莖大實者名曰
牡荆孔氏曰學記注以楚為荆羅氏曰楚者楚地所出
其一名荆故楚國入春秋稱荆而荆州亦以此木得名
也今之牡荆作樹生者實細黃色而莖甚勁生子細如
麻子比蔓荆實而細故稱小荆牡亦對蔓為名非無實
之謂也又木之高起者曰翹楚人之出類者亦曰翹楚
本草圖經牡荆即作箠杖者枝莖堅勁作科不為蔓生
故曰牡葉如萆麻更疎瘦花紅作穗實細而黃如麻子
大蔓荆莖高四尺對節生枝初春因舊枝而生葉類小
棟夏盛茂有花淺紅色蘂黃白花下有青萼秋結實斑
黑如梧子大而輕虛陶隱居登真隱訣注尋荆有三種
直云荆木即是今可作箠杖者葉香亦有花子不入藥
方術則用牡荆春秋運斗樞玉衡星散為荆學記夏楚
二物收其威也士喪禮楚焞在燋東考功記弓人取材
荆次木瓜謝眺詩寒城一以眺平楚正蒼然正指此名
物疏朱傳楚荆屬蓋未即以為荆也考諸書皆謂楚即
荆荆有三種此楚乃作箠之荆非牡荆蔓荆也南方草
木狀寧浦有三種荆金荆可作枕紫荆堪作牀白荆堪
作履此别是廣南之物非詩人所詠也
伐其條枚條肄
朱傳枝曰條榦曰枚斬而復生曰肄說文條小枝也枚
木别生條也夏書厥木惟條注長也廣韻肄木嫩條也
詩鄭注訓餘謂斬而復生也如今之不生詩詁枿也左
傳晉國不恤宗社之闕而夏肄是屏註杞夏餘也韻書
通作肆
蔽芾甘棠
朱傳甘棠杜棃也白者為棠赤者為杜爾雅杜甘棠疏
郭云今之杜棃下云杜赤棠白者棠樊光曰杜赤色名
赤棠白者亦名棠然則其白者名棠其赤者為杜為甘
棠為赤棠杕杜傳云杜赤棠是也陸疏赤棠與白棠同
但子有赤白美惡子白色為白棠甘棠也少酢滑美赤棠
子澀而酢俗語云澀如杜是也赤棠木理韌亦可作弓
榦雅翼每棃有十餘子唯一子生棃餘者生杜通志甘
棠謂之棠棃其花謂之海棠花其實謂之海紅子孫楚
杕杜賦序棃有用為貴杜無用為賤字說詩言蔽芾甘
棠以杜之美言有杕之杜以棠之惡埤雅言人思召公
之德久而彌深愛其棠彌至也孔子曰吾於甘棠見宗
廟之敬也劉歆廟議以為思其人尚愛其木况宗其道
而毁其廟乎九域志召伯甘棠樹在陜州府署西南隅
括地志召伯廟在洛州壽安縣西北五里召伯聽訟甘
棠之下周人思之不伐其樹後人懷其德因立廟有棠
在九曲城東阜上按棠又有沙棠張楫曰沙棠狀如棠
黃華赤實味如李無核吕氏春秋果之美者沙棠之實
名物疏杜者棠之總名種有赤白之異其實白棠為甘
棠而赤棠為杜也陸璣羅願之說可信邢疏誤張爾公
曰棠杜實二物杜者小棃實小於棃大於棠棠則海紅
嘉慶之類說文分棠為牡杜為牝非韻會小補於棠字
外别出榶尤謬
摽有梅
朱傳梅木名華白實似杏而酢爾雅梅枏郭云似杏實
酢孫炎云荆州曰梅揚州曰枏又曰時英梅郭注雀梅
詩義疏梅杏類也樹及葉皆如杏而黑煑後曝乾為蘇
置羹臛虀中且可含以香口又賈勰云梅花早而白杏
花晚而紅梅實小而酸杏賽大而甛梅可以調鼎陸農
師云梅在果中花尤香梅優於香桃優於色天下之美
有不得兼者多矣梅先桃李而華至北方多變成杏故
北人有不識梅者地氣使然今江湘四五月梅欲黃落烝
鬱成雨其霏如霧謂之梅雨三月有迎梅雨五月有送
梅雨又有落梅風江淮以為信風亦花信風之類爾雅
翼古者以梅實薦饋食之籩所謂乾䕩蜀志云蜀名梅
為䕩大如鴈子梅䕩皆可為油梅黃以熟䕩作之其實
既酸故以為和商書所謂爾惟鹽梅禮記則獸用梅而
已夏小正正月梅杏柂桃則華五月煑梅為豆實管子
五沃之土其梅其杏其桃其李西京襍記漢初修上林
苑羣臣各獻名果有朱梅紫華梅紫蔕梅同心梅麗枝
梅燕梅侯梅七命燀以秋橙酤以春梅正以春梅者實
青味酢故也書曰若作酒醴爾惟麴蘖若作和羹爾惟
鹽梅蓋造而始之者麴蘖也調而成之者鹽梅也舊說
大庾嶺上梅南枝已落北枝花風氣異也說苑曰越使
諸發執梅一枝遺梁王本草梅核能明目益氣不飢淮
南子注一梅不足為百人酸喻少不能勝衆也名物疏
郭璞云梅似杏實酢正是江南之梅而邢昺引陸璣疏
與江南之梅花葉不同蓋陸自說秦風之梅耳范石湖
云梅天下尤物無問智賢愚不肖莫敢異議其作梅譜
凡九十餘種按爾雅凡三釋梅一梅枏枏木與梅名同實
異一時英梅即雀梅似梅而小一朹檕梅狀如梅子赤
色似小奈可食其和羹之梅可含以香口者未有釋詁
蓋爾雅釋草木多闕漏非獨譌文不足信也或疑時英
之梅即今所謂暗香疎影者然詩摽有梅其實三其實
七即指今梅子非如朱英綠萼之類則時英當從郭注
雀梅為正
林有樸&KR0554;
朱傳樸&KR0554;小木也爾雅&KR0554;樸心疏&KR0554;樸一名心或曰樸
&KR0554;槲&KR0554;别名有心能濕江河間以作柱詩云林有樸&KR0554;
此作&KR0554;樸文雖别其實一耳又大雅棫樸之樸即&KR0554;也
六書故樸未器也又質也亢倉子樸角猶白屋淮南子
堯樸角不斲角即桷
唐棣之華
朱傳唐棣栘也似白楊爾雅唐棣栘郭云似白楊江東
呼夫栘陸疏唐棣奥李也一名雀梅亦曰車下李所在
山皆有其華或赤或白五月中成實大如李子可食埤
雅凡木之華皆先合後開惟此花先開後合詩曰唐棣
之華偏其反而本草扶栘木皮味苦燒木皮置酒中令
味正經時不敗生江南山谷樹大數十圍無風葉動華
反而後合古今注栘楊圓葉弱蔕微風大搖一名高飛
一名獨搖一名栘楊一名栘柳亦曰蒲栘雅翼云齊民
要術以高飛獨摇為白楊之别名沈存中云夫栘即白
楊本草陳藏器分為二條謂夫栘生山谷間樹大數圍
棠棣郁李並弱小生庭除間其不同如此蓋未詳夫栘
白楊之為一物也夫栘一作扶栘亦謂之蒲栘今越人
謂白楊為蒲栘藏器又引論語唐棣之華鄭注栘也亦
名栘楊此又誤也逸詩唐棣乃白栘小木比郁李稍大
非此蒲栘蒲栘乃喬木也戴侗曰白楊似楊而白多種
墟墓間存中辨之已明棣小木高五六尺其種不一花
或紅或白亦名錦帶白者結實似小李與李同時熟大
僅如嬰薁故謂郁李存中誤以此為郁李非也又曰常
棣唐棣棠棣特一物猶夫栘扶栘蒲栘之為一物也棠
常唐夫扶蒲皆聲相邇故通用自爾雅分常棣唐棣為
二遂啟後誤爾雅以栘為唐棣栘必棣類也特不可考
耳名物疏唐棣常棣是二種爾雅云唐棣栘所謂白楊
也又云棠棣棣小雅所謂棠棣之華也陸璣知唐棣常
棣各一種郤不當以名奥李車下李五月成實者為唐
棣故孔仲達七月疏俱不明了本草注於郁李仁下即
引陸氏釋常棣之文圖經又引釋唐棣之文而常唐二
字俱作棠混甚矣唐棣自是楊類雖得棣名而實非棣
也按唐棣一物紛紛至此獨張爾公謂戴氏之說差為
近理且云考詩常棣之華子貢傳左氏路史常皆作棠
益信郭注之誤然草木名稱隨方各别魚蟲醜類萬有
不同自許郭鄭孔諸家疑不能明學者欲於千百世之
下臆度力争以歸一是適滋聚訟之誚耳華本作&KR0990;
通作蘤象蕊萼聯綴形&KR0990;蘤並古花字俗譌為花爾雅
華荂也華荂榮也兼草木言又曰木謂之華草謂之榮
按草木皆有華華皆可謂之榮精蕰曰華向榮上敷將
結乃垂華落而實離離矣不象其上敷而象其垂下之
形示人斂華就實也歐陽云洛陽諸華皆不減他方而
洛人不甚惜謂之果子華曰某華獨牡丹則直曰華意
謂天下真華獨牡丹耳其愛重如此
華如桃李
朱傳李木名華白實可食爾雅休無實李座接慮李駁
赤李桃李醜核棗李曰疐之注云棗李之臍去疐而已
運斗樞玉衡星散為李說文從木子聲杼古文李管子
五沃之土其木宜李左傳齊都露霜李房陵縹李禮記
食棗桃李弗致於核注曰為恭敬也本草李不可合蜜
及雀肉食之又不可以臨水噉之淮南子三月其樹李
埤雅素問曰李韭皆酸李東方之果木子也故其字從
木性頗難老老雖枝枯子亦不細其品處桃上孫卿子
桃李粲於一時時至乃殺鹽鐵論桃李之實多來歲足
穰史記桃李不言下自成蹊爾雅翼李木之多子者花
最繁密爾雅有三種座接慮李即今之麥李與麥同熟
者為果肉厚而乾與核相離駁赤李則李之赤而有木
者休無實李李實繁有竊食之嫌無實則其下可休矣
西京襍記上林苑有紫李青綺李黃李青房李綠李顔
淵李合枝李羌李朱李車下李燕李猴李蠻李種植書
云桃李種法欲方兩步一根密則陰輙相扇不惟子細
味亦不佳化書曰李接桃而本強者其實毛梅接杏而
本強者其實甘此造化之權也莊子曰接子之或使此
之謂也潘岳閒居賦房陵朱仲之李注仲家有縹李代
所希有韋述兩京記云東都嘉慶坊有美李人稱嘉慶
子唐蕭瑀陳叔達共看李花因論李有九摽曰香曰雅
曰細曰淡曰潔曰密宜月夜宜綠鬢宜泛酒詩話云桃
李歲歲同開而韓退之詩有見桃不見李之句殊不可
解因晚登碧落堂望隔江桃李桃皆暗而李獨明乃悟
其妙也春秋書桃李華網目常三書之惠帝五年吕氏
甲寅文帝六年未有書桃李熟者秋華而實大異也終
綱目惟漢武四年耳歲時紀麗云立夏日俗尚啖李諺
曰立夏得啖李能令顔色美是日婦女羣作李會一云
是日啖李令不疰夏
汎彼柏舟
朱傳柏木名爾雅柏掬疏柏一名掬禮記如松柏之有
心尚書荆州厥貢杶榦栝柏國語高山峻原不生草木
松柏之地其土不肥周禮冀州其利松柏尚書逸篇大
社惟松東社惟柏南社惟梓西社惟栗北社惟槐孫卿
子松柏經冬不凋蒙霜不變可謂得其正矣抱朴子大
谷倒生之柏皆與天齊其長地等其久列士傳延陵季
子解寳劍掛徐君墓柏上穆天子傳甲申天子生於大
北之隥休於兩柏之下埤雅柏性堅緻有脂而香故古
人破為暢臼用以搗鬱襍記所謂暢臼以掬者是也廣
志柏有汁柏有續柏山海經土山多柏四民月令七月
收柏實漢武内傳藥有松柏之膏服之可長生宋書孔
子廟舊有柏二十四株歴漢晉其大連抱莫敢犯也江
夏王義恭悉遣人取之洞冥記泰山廟中柏皆三十餘
圍赤眉嘗斫一樹見血而止今斧印猶在三水小櫝柏
曰蒼官地理志華山多文柏傳云柏生指西猶磁石之
指南也本草柏生數種有扁葉側生者曰側柏入藥柏
子仁肝經藥也味甘而補辛而能潤五經通義諸侯墓
樹柏漢書東方朔傳柏者鬼庭也師古注鬼神尚幽暗
故以松柏為之廷府
吹彼棘心
朱傳棘小木叢生多刺難長而心又其稚弱未成者也
爾雅茦刺郭璞曰草刺鍼也凡有刺者皆曰棘易坎上
六繫於徽墨寘於叢棘禮王制大司寇聽之棘木之下
周禮左九棘孤卿大夫位馬右九棘公侯伯子男位馬
樹棘以為位取赤心而外刺方言凡草木刺人北燕朝
鮮之間謂之茦自關而西謂之刺江湘之間謂之棘本
草白棘一名棘針一名棘刺棘刺花一名䓆蓂唐本注
棘有赤白二種刺有兩種有鈎有直補益宜用直者療
腫宜用鈎者白棘莖白如粉子葉與赤棘同棘中時復
有之亦為難得也陳留耆舊傳魏尚曰夫棘中心赤外
有刺象我言有刺而赤心之至誠也圖經棘小棗也叢
高三四尺花葉都似棗而有赤白二種離騷甘棠苦於
豐草荆棘生於中庭魏都賦榮其文身驕其險棘爾雅
槐棘醜喬注枝皆喬竦孟子養其樲棘趙注樲棘小棘
所謂酸棗也爾雅疏棗實小而味酢者名樲字書棘如
棗而多刺木堅色赤叢生人多取以為藩歲久無刺亦
能高大色白為白棘實酸者為樲棘嵩陽子云余家於
滑臺今酸棗縣即滑之屬邑也其地名酸棗其樹高數
丈徑圍一二尺木理極細堅而且重樹皮亦細文似蛇
鱗其棗圓小而味酸核微圓其仁稍長色赤如丹此醫
之所重居人不易得今市之賣者皆棘子為之圖經酸
棗野生多在陂坂及城壘間似棗木而皮細其木心赤
色莖葉俱青花似棗花八月結實紫紅色似棗而圓小
味酸埤雅棘性堅強費風之長養者其心之生更難於
榦四時纂要云四月棗葉生凱風之時也魏風園有棘
棘酸棗也於果為下傳曰豫章以木名郡酸棗以棘名
邦舊云鵲巢中必有棘蓋棘性煖今養花之法春初以
棘數枝植於花外則不被霜所以護其華芽也雅翼棘
可為矢昔者楚之先祖桃&KR1249;棘矢以共禦王事白虎通
云景風至棘造實凱風景風也蓋吹彼棘心者將以趣
其造實萬物之難生者棘而造實又欲其應候南風雖
能生物亦已勞矣故曰母氏劬勞也蓼莪之詩曰哀哀
父母生我劬勞孝子之心呼天罔極也名物解棘赤心
而外刺也賢則親之無能則憐之母之親子也棘非能
順者而凱風有母之道故能吹之使其心夭夭然和以
茂也春秋元命包樹棘聽訟其下棘赤心有刺言治人
者原心不失其赤實也管子五沃之土其棘其棠老子
師之所處荆棘生焉皇覽云孔子塋中不生荆棘及刺
人草又古者以為七取其枝翹竦有奉上之義又可為
矢出冰以除災洪邁曰棘與棗類棘字兩朿相並棗字
兩朿相承沈括曰棗棘皆有刺棗獨生高而少横枝棘
列生卑而成林其文皆從朿朿音刺木芒也朿而相戴
立生者棗也朿而相比横生者棘也名物疏埤雅云棘
大者棗小者棘或云棘實曰棗爾雅釋樲在棗條中然
本草大棗酸棗白棘治療各異青史子云棘西方之草
秋木也棗北方之草冬木也斷乎棗棘有辨江南無棘
陶隱居之流遂多誤說合諸書論之棗有十一種而樲
實是棘本草列酸棗於木部晢無實棗或亦棘類與嚴
氏詩輯以此章棘心巍風園有棘之棘為酸棗楚茨言
抽其棘青蝇止於棘之棘為荆棘蓋樲亦多刺難長者
朱傳所云似單指荆棘與諸說異
山有榛
朱傳榛似栗而小毛傳榛木名說文□果實如小栗榛
木也今書傳通作榛詩疏榛栗屬有二種其一種之皮
葉皆如栗其子小形如杼子表皮黑味亦如栗所謂樹
之榛栗者也其一種枝莖如木蓼生高丈餘作胡桃味
遼代上黨皆饒周禮籩人云饋食之籩其實榛曲禮婦
人之贄椇榛棗栗内則棗栗榛柿爾雅翼榛枝莖如木
蓼葉如牛李色高丈餘子如小栗核中悉如李胡桃味
膏燭又美亦可噉鄭注禮曰似栗而小關中鄜坊甚多
然則其字從秦蓋此意也又一種大小枝葉如栗其子
形如杼味亦如栗所謂樹之榛栗者是大木非榛楛之
榛若女贄則宜兩者皆可用本草圖經桂陽有□而叢
生實大如杏子中仁皮子形色與栗無異但差小耳又
有奥栗皆與栗同子圓而細或云即□也今此色惟江
湖有之埤雅榛以梓實如小栗先王以為女贄賦云榛
栗罅發江南有小栗謂之芧栗讀芧為茅誤也左傳女
贄不過榛栗棗脩以告虔也榛有臻至之義栗有戰栗
之義棗有早作之義脩有脩飾之義皆以其名告已之
虔共也通志榛有三四種㮚類也似㮚而小正圓李氏
本草榛樹低小如荆叢生冬末開花如櫟花成條下垂
長二三寸二月生葉如初生櫻桃葉多皺文而有細齒
及尖其實作苞三五相粘一苞一實實如櫟上壯下銳
生青熟褐殼厚而堅仁白而圓大如杏仁亦有皮尖然
多空者諺曰十榛九空久留亦易油壊遼東軍行食之
當糧名物疏說文以榛為木而□為果然則山有榛之
榛當作□而樹之榛栗宜為榛矣諸家皆云有二種但
莖如木蓼既似櫟樹之形子形如杼復似櫟樹之實羅
氏以樹榛之榛為大木而所云生高丈餘者又非小木
兩榛俱有實如栗今之榛實較胡桃與栗並自不同未
知何以别異廣要云許慎以□為榛張楫又云辛㮚也
圖經又以莘為栗之一種可見草木形質易以相亂但
□字从辛从木責辛切音臻而廣雅作辛失木字本草
及元恪諸家作莘從草至於陸佃云似梓直認為梓字
點畫間毫釐千里誤人不小張爾公云□榛宜合作一
字或傅會說文以榛實當作□然則曲禮婦贄椇榛左
傳女贄榛栗周禮籩實榛皆木也非果也木豈可為贄
豈可實籩乎
樹之榛栗
朱傳榛栗二木其實榛小栗大皆可供籩實大戴禮八
月栗零零者降也零而後取之故不言剥也禮記虞主
用桑練主用栗周禮天官饋食之籩其實栗内則栗曰
撰之疏云栗蟲好食數數布陳撰省視之吕氏春秋果
之美者箕山之栗國策燕北有棗栗之利此謂天府民
不佃作而足左傳女贄不過榛栗棗脩以告虔也詩疏
桂陽有栗叢生大如杼子唐本草注栗作粉勝於菱芡蜀
本云樹高二三丈葉似櫟花青黃色似胡桃花圖經云
兖州宣州者最勝實有房彙若拳中子三五小者若桃
李中子惟一二將熟則暴開子出有茅栗隹栗其實更
小而木與栗不殊伹春生夏花秋實冬枯為異耳栗房
當心一子謂之栗楔治血尤效陳良士云栗有數種其
性一類三顆一毬其中者栗榍也理筋骨風痛湖北路
有一種頂圓末尖謂之旋栗陸疏栗五方皆有周秦吳
揚特饒吳越被城表裏皆栗惟濮陽及范陽栗甛美味
長他方者悉不及也倭韓國諸島上栗大如雞子亦短
味不美漢書燕秦千樹栗其人與千戶侯等西京襍記
上林苑有侯栗瑰栗魁栗榛栗嶧陽栗嶧陽都尉曹龍
所獻大如拳埤雅栗味鹹北方之果也有莍蝟自褁秋
熟罅發其實驚躍如爆去根榦甚遠東觀書所謂栗駭
蓬轉也相法白如截肪黃如烝栗今黃玉謂之栗玉義
蓋取此爾雅翼栗其實下垂故從&KR1234;&KR1234;者草木實垂&KR1234;
&KR1234;然蓋象形也古文㮚從西徐巡說木至西方戰㮚凡
木皆然而栗至鏬發之時將墜不墜尤有戰㮚之象故
天子五社西社植栗而宰我亦以為使民戰㮚也雅翼
栗味醎性温補腎有患足弱者坐栗樹下多食之至能
起行其質縝密故記稱玉縝密以栗又百穀實不粃謂
之栗大雅實穎實栗周頌積之栗栗是也考工記栗氏
為量注以栗名量工者取堅實義也秦饑應候請發五
苑之果蔬橡栗以活民計然曰栗出三輔詩云山有嘉
卉侯栗侯梅侯助詞西京記稱上林侯栗此吳均傅會
詩語不足信莊子狙公賦芧暮四朝三芧音序小栗也
廣要有石栗生山石罅中花開三年方結實殼厚肉少
味似胡桃熟時鸚鵡所啄彼人極珍貴之出日南又頻
婆子實紅大如肥皂核如栗煨熟食之味與栗無異
椅桐梓漆
朱傳&KR0922;實桐皮曰椅毛傳椅&KR0922;屬爾雅椅&KR0922;注云即楸
鄭云今亦謂之&KR0922;木良材也陸璣云&KR0922;實桐皮曰椅雅
翼郭氏解椅&KR0922;云即楸說文椅&KR0922;楸檟一物四名然定
之方中既言椅又言&KR0922;明是二物矣陸璣云楸之疏理
色白而生子者為&KR0922;&KR0922;實桐皮曰椅齊民要術云白色
有角曰&KR0922;無子曰楸此皆不辨楸&KR0922;者也&KR0922;與楸自異
楸生子不生角又爾雅槐小葉曰榎大而皵榎郭注槐
當為楸榎即今之山楸樊光曰皵錯皮也樹老皮粗皵
者為楸小而皮皵者為榎不知楸之為槐或是字音之
譌楸之與&KR0922;疏理既别名目各殊椅之不可為桐猶楸
之不可為&KR0922;也郭注謂椅&KR0922;即楸亦未可深信皵之為
楸此自方俗以皵皮者為楸之稱耳非楸木之本義也
槄之為山楸此亦槄有楸名耳非謂楸之即槄也日華
子云椅樹皮有數般惟楸&KR0922;佳埤雅楸梧早脱故楸謂
之楸史記千章之楸其人與千戶侯等董子曰木名三
時草命一歲若椿從春楸從秋榎從夏所謂木名三時
芓從子蔩從寅茆從卯莤從酉荄從亥艼從丁茂從戊
芑從己莘從辛葵從癸之類命以一歲支榦故曰草命
一歲也夢書榆為人君楊為使者楸為讃謁楸有行列
莖榦喬聳凌雲華高可愛至秋垂條如線謂之楸線述
異記越人多橘柚園歲出橘税謂橙橘戶山中又有楸
戶著名楸籍者也
桐朱傳梧桐也爾雅榮桐木詩義疏&KR0922;實桐皮曰椅今
人云梧桐也禮記季春之月桐始華書嶧陽孤桐注特
生也材中琴瑟嚴坦叔云陸璣言有青桐白桐赤桐此
中琴瑟者白桐也椅桐&KR0922;漆之桐為白桐梧桐生矣之
桐為青桐羅願云桐有數種有子可取油者有華而不
實可作琴瑟者若生石間其聲鳴書嶧陽孤桐是也又
一種牂牁人績以為布其葉飼豕肥大三倍至秋後亦
用以飼魚鄉人養魚者每春以草養之頓能肥大秋後
食以桐葉以封魚腹則不復食亦不復瘦也華陽志益
州有梧桐其華采如絲人績以為布名曰華布本草衍
義桐有四種白桐可斲琴者葉三杈開白華不結子荏
桐早春先開淡紅花子作桐油梧桐四月開淡黃小花
一如棗花枝頭出絲墮地成油五六月結桐子今人取
炒為果此是月令清明之日桐始華者岡桐無華不中
作琴體重桐乳桐子也似乳著葉而生埤雅桐即白桐
華而不實爾雅云榮桐木是也今亦謂之華桐桐有三
輩青白之外復有岡桐即油桐也生於高岡蓋梧性便
溼不生於岡故此桐有岡之號青桐即今梧桐白桐又
與岡桐全異白桐無子材中琴瑟岡桐子大有油也雅
翼桐植物之多陰最可玩者青皮而白骨其生莢如萁
子相對食之味如芡烏銜墜輙生歲可高一丈蓋有青
白赤而青桐又有有實無實之辨桐與梧既異而桐之
中又有數種通志左傳云桐棺三寸爾雅云櫬是也註
疏家不能别椅是岡桐桐是梧桐梓是楸别是一物徒
執爾雅椅梓之說誤矣又一種頳桐夏月繁花如火又
有紫桐花如百合又有刺桐其花側敷如掌枝榦有刺
花色深紅又一種實如甖子粟可作油陳藏器所謂甖
子桐也賈勰云桐葉花而不實者曰白桐實而皮青者
曰梧桐白桐無子冬結似子者乃是明年之花房易緯
梧桐濡毳而又空中難成易傷須盛氣而後花周書清
明之日桐始華桐不華歲有大寒禮斗威儀君乘火而
王其政和平梧桐為常生遁甲經梧桐不生則九州異
主注云梧桐以知日月正閏生十二葉一邊有六葉從
下數一葉為一月有閏則十三葉視葉小者則知閏何
月也管子五沃之土其木宜桐論衡楓桐速長故其皮
肌不能堅桐譜桐體溼則愈重亁則愈輕生時以斧砍
之甚易乾乃軟而拒斧花木考凡木本實而末虛惟桐
反之試取小枝削皆實堅其本皆中虛故世所以貴孫
枝者貴其實也實故絲中有木聲也齊地記去城十五
里有桐臺即梧宫賈誼新書懸弧之禮東方之弧以梧
梧者東方之草春木也南方以柳柳者南方之草夏木
也中央以桑桑者中央之木也西方以棘棘者西方之
草秋木也北方以棗棗者北方之草冬木也莊子桐乳
來巢注桐子似乳鳥喜巢之淮南子桐木成雲註取十
石甕滿著水置桐其中蓋之三四日氣如雲作晉武帝
時嘗得一石鼓擊之無聲張華取蜀桐材刻魚形叩之
音聞數里董仲舒請雨以桐魚九枚莫曉其義王逸曰
木有扶桑梧桐松栢皆受氣浮矣異於羣類者松柏冬
茂陰木也梧桐春榮陽木也扶桑日所出陰陽之中也
漢書西域鄯善國有胡桐亦似桐蟲食其木則沫出可
以汙金銀七發龍門之桐高百尺而無枝中鬱結以輪
囷根扶疏以分離又十合云寒山之桐出自大冥含黃
鍾以吐榦據蒼岑而孤生唐詩刺桐花下莫淹留即甖
子桐也嶺外多生又是外國來者曰海桐與刺桐相似
梓朱傳楸之疏理白色而生子者齊民要術白色有角
者為梓或名角楸又名子楸黃色無子者為柳楸世人
見其木黃呼為荆黃楸蕭炳云樹似桐而葉小花紫雅
翼梓為百木長管子五沃之土宜白梓楚地尤多此木
故尸子曰荆有長松文梓室屋之間有此木則餘材皆
不復震其葉可以飼豕肥碩三倍莢細如箸其長僅尺
冬後葉落而莢猶在樹緫緫然其實一名豫章十道記
越人多種豫章樹梓即豫章也禮斗威儀君乘火而王
其政和平楸梓為長生古今注棘實曰棗梓實曰豫章
文選斬泗濱之梓以為筝尚書大傳伯禽康叔見周公
三見而三笞商子與二子觀乎南山之陰見橋木高而
仰梓木晉然實而俯商子曰橋者父道也梓者子道也
吳正傳曰家語山有梓實而俯楸屬亦多喬聳但以實
而俯者求之則得之矣埤雅舊說椅即是梓梓即是楸
其實兩木亦大同而小别今呼牡丹為華王梓為木王
木莫良於梓故書以梓材名篇禮以梓人名匠也詩曰樹之
榛栗椅桐梓漆言皆預備禮樂之用語曰一年之計樹榖十
年之計樹木百年之計樹人又曰維桑與梓必恭敬止言桑
梓父之所植尚敬之也蘇穎濱云種木者求用於十年之後
漢樊仲初植桐梓人皆嗤之十年之後人皆賴其用文公治
國正此類矣通志梓與楸相似爾雅以為一物誤矣又爾雅
有楰鼠梓山海經玉山碧山多梓木雞山有美梓詩疏永昌
人謂七鼠梓木理如楸今人謂之苦楸江東人謂之虎梓
漢人謂之楰齊民要術種梓法秋末冬初取梓角曝乾
播種一年薅之二年移之李氏本草曰梓有三種本理
為梓赤者為楸梓之美文者為椅楸之小者為檟桐亦
名椅與此椅不同又桐梓分二種故詩既言桐又言梓
舊說皆以為一木之名誤
漆朱傳木有液黏黑可飾器物周禮載師漆林之征二
十有五漢書陳夏千畝漆說文桼木汁可以䰍物象形
桼如水滴而下古今注漆樹以剛斧斫其皮開以竹管
承之汁滴管中即成漆也本草圖經木高二三丈皮白
葉似椿花似槐子若牛李木心黃書兖州厥貢漆絲豫
州厥貢漆枲木譜似榎而大樹高二三丈餘身如柿生
漢中梁益襄陜歙州金州者最善廣浙一種漆樹六月
取汁漆物如黃金唐書所謂黃漆也廣漆性急燥有小
毒春分前易栽臘月亦可種蜀本注上等清漆色黑如
瑿若鐵石者好黃嫩若蜂窩者不佳漆本作桼從水者
漆沮也淮南子蟹見漆而不乾物類相感志云漆得蟹
而成水蓋物性相制也莊子桂可食故伐之漆可用故
割之又石漆又博物志陜西延壽縣有溝脂初黃後黑
又廣輿記瓊州有海漆出海上花似芍藥曰倒黏子浸
為膏可代柿漆
降觀于桑
朱傳桑木名葉可飼蠶者毛傳地勢宜蠶可以居民爾
雅桑柳醜條注阿那垂條又女桑桋桑檿桑山桑注長
條為女桑易繫於苞桑禮記季秋之月命野虞無伐桑
柘又古者天子諸侯必有公桑蠶室近川為之又鳴鳩
拂羽戴勝降于桑尚書厥篚檿絲又桑土既蠶注兖地
宜桑桑土宜桑之土蠶性畏濕水退而後可蠶月令后
妃齋戒親東鄉禁婦女毋觀省婦使以勸蠶事管子五
粟之土其檿其桑孟子五畝之宅樹牆下以桑青史子
桑中央之木韓子子産開畝樹桑鄭人謗訾鄒子季夏
取桑柘之火穆天子傳天子飲于桑中命桑虞出桑者
用禁暴民注虞主桑者也不得令民犯禁典術桑箕星
之精東方自然神木之名蟲食葉為文章人食之老翁
為小童劉氏曰衞詩多言桑如桑中與氓詩及此皆再
三言之蓋衛地跨冀兖二州桑者尤其土所宜而民生
之所資也據楚丘在冀河之東兖州之境則文公所觀
所說其桑土之野乎桑譜葉面深綠多缺方書稱桑之
功最神在人資用尤衆世所名者荆與魯也荆桑多椹
葉薄而尖邊有瓣凡枝葉堅勁者皆荆類也魯桑少椹
粗圓厚而多津凡枝葉豐腴者皆魯類也荆桑飼蠶其
絲堅韌中紗羅用王盤農書云荆桑宜飼小蠶魯桑宜
飼大蠶桑生黃衣謂之金桑蠶食必病葉多積可備荒
亦可食猪羊牛馬又皮可製紙米芾云北地桑皮紙最
佳李氏曰桑有數種白桑葉大如掌而厚雞桑葉細而
薄子桑先椹而後葉山桑葉尖而長以子種者不若以
條壓者桑生黃衣其木必將槁也蘇頌云俗呼小而長
條者為女桑其山桑似桑材中弓弩檿桑絲中琴瑟皆
材之美者他木鮮及之按爾雅山桑即檿桑一物二名
山海經宣山有桑大五十丈其枝四衢赤理黃花青葉
名曰帝女之桑郭注四衢言交互四出也婦人主蠶故
以名桑本草經桑根旁行出土上名伏蛇見地上者名
痛馬有毒治心痛種樹書桑以構接則大根下薶龜甲
則不蛀徐鍇說文字解曰叒音若東方神木之名其字
象形桑乃蠶食葉之神木故加木叒下以别之
無食桑葚
朱傳葚桑實也鳩食葚多則致醉毛傳鳩食桑過則醉
而傷其性古今注桑實為椹爾雅桑㸤有葚梔郭璞曰
㸤半也舍人云桑樹一半有葚一半無葚為梔藏器云
椹利五臓通血氣久服不飢本草圖經椹有白黑二種
暴乾皆主變白髮王盤農書荆桑多椹魯桑少椹汜勝
之書種桑五月取椹著水中濯洗取子陰乾之治肥田
十畝荒久不耕者先好耕治之黍椹子各三升三合和
種之黍桑俱生鋤之令桑條疎適黍熟穫之放火燒之
桑至春生一畝食三簿蠶說文字林作葚集韻或作□
開元五經文字云此字從木從草皆音砧其為桑實一
也
檜檝松舟
朱傳檜木名似柏爾雅檜柏葉松身禹貢荆州貢杶榦
栝柏注柏葉松身曰栝雅翼檜一名栝性耐寒其材大
可為舟及棺槨左傳稱棺有翰檜而淇水檜檝松舟也
今人亦謂之圓柏以别於側柏又有一種别名檜柏不
甚長其枝葉乍檜乍柏庭宇植之以為玩木譜檜似松
葉尖硬亦謂之栝樅檜花葉皆同但檜實稍大而色黃
綠肉虛為異初甚酸澀經霜乃可食采藥者不收禮應
記孔子廟列七碑無象舊時檜柏猶茂相傳前殿一株
宣聖手植紋皆左絚上聳無枝每遇一代興或聖君出
則發一枝又云庭中二檜各十數圍東者紋左旋西者
紋右旋亳州有八檜老子手植根株枝榦皆左絚石曼
卿集云此檜不知年代唐興一枝再生宋初復有此異
字說檜柏葉松身則葉與身皆曲樅松葉柏身則葉與
身皆直樅以直而從之檜以曲而會之竒字韻桰古檜
字&KR2140;與會同音孔安國謂柏葉松身為桰孔穎達謂詩
書之桰檜為一物張爾公云桰檜實分二種檜葉似細
杉榦如柏其兼柏葉者名二色檜桰生北方葉似松而
大實似小栗竒韻孔氏說不知何據又爾雅說文皆以
柏葉松身為檜今檜葉四出葉半作朿半如柏葉其木
堅實外白内朱謂之松身非是或松葉柏身庶幾近之
爾
松書青州厥貢鉛松怪石禮記其在人也如松柏之有
心也貫四時不改柯易葉用禮冀州其材松柏左傳太
叔云部婁無松柏又子羽曰松柏之下其草不殖又高
山峻原不生草木松柏之地其土不肥尸子荆有長松
文梓吕覽百仞之松本傷於下而末槁於上莊子天寒
既至霜雪既降吾是以知松柏之茂又受命於地惟松
柏獨也在冬夏青青荀卿子松柏經隆冬而不凋蒙霜
雪而不變可謂得其貞矣史記松柏為百木長而守宫
闕抱朴子天陵偃蓋之松大谷倒生之柏穆天子傳天
子升長松之隥元中記松脂淪入地中千歲為茯苓本
草松脂一名松膏一名松肪松花一名松黃太平廣記
五鬛松皮不鱗俗謂孔雀三鬛松也松命根下遇石即
偃元中記松脂淪入地中千歲化為琥珀花木考松有
二種惟五葉結子木譜松百木之長故字從公磥砢多
節盤根樛枝皮粗厚望之如龍鱗葉有二針三針五針
七針之别三針者為栝子松五針者為松子松七針者
為果松遼東及雲南者大如巴豆可食謂之海松子千
歲之松下有茯苓上有兔絲又有赤松白松鹿尾松又
有怪松則巉巖陁石所礙鬱不得伸變為偃蹇離竒輪
囷非松之性也故李衞公云欲松偃者以石抵其直根
不必千年方偃也離騷山中人兮芳杜若飲石泉兮蔭
松栢抱朴子松三千歲者皮中有聚脂狀如龍形名曰
飛節芝本草經松脂一名松肪味苦温久服輕身延年
出隴西者善廣志千歲老松子色黃白味似粟蒿山記
松千歲其精化為青牛為伏龜青人青羊青犬通雅方
書言松為五粒粒當是鬛松每五鬛為一葉或兩鬛七
鬛李賀有五粒小松歌又鳳尾松為杉類釋家呼為寳
樹廬山大林寺前大十餘圍者即此
投我以木瓜
朱傳楙木也實如小瓜酢可食毛傳孔子曰吾於木瓜
見苞苴之禮行箋云以果實相遺者必苞苴之爾雅楙
木瓜注實如小瓜酢可食陶隱居云山陰蘭亭尤多最
療轉筋如轉筋時伹呼其名及書上作木瓜字輙愈故
曰梅望之而止渴楙書之而緩筋蜀本注其樹枝狀如
柰花形似栝樓作房生子火乾甚香水經魚復縣地多
楙木瓜有子大如甒白黃實甚苦香爾雅之所謂楙也
又夷陵生木瓜虎丘山三面皆有木瓜埤雅諺曰梨百
損一益楙百益一損投人之道宜有以益之而報人則
欲其堅久故曰木瓜瓊玖也圖經木狀如柰花生春末
深紅色實大者如瓜小者如拳宣州人種蒔尤謹遍滿
山谷始實成則鏇紙花粘薄其上夜露日暴漸而變紅
花文如生本州以充土貢又有一種榠樝木葉花實酷
類木瓜欲辨之看蔕間别有重蔕如乳者是木瓜也雷
公云真木瓜皮白微赤黃香酸甘不澀調榮衞助穀氣
向裏子頭尖一面方勿誤用考工記弓人取榦之道木
瓜次橘廣志木瓜子可藏枝為杖號一尺百二十節果
譜一名楙一名鐵脚梨樹叢枝葉花俱如鐵脚海棠葉
光而厚春末花開紅色微白實如小瓜或似梨稍長色
黃如著粉津潤不木者為木瓜醋漬一日食之益人大
明會典宣州歲進烏欄蟲炷木瓜入藥局取其陳久無
木氣也淮南畢萬術云木瓜燒灰散池可毒魚榠樝即
木瓜之大而黃色無垂蒂者通志謂之蠻樝
投我以木桃木李
埤雅江左故老視其實如小瓜而有鼻食之津潤不木
者謂之木瓜圓而小於木瓜食之酸澀而木者謂之木
桃木李大如木桃似木瓜而無鼻其品又小木桃亦或
謂之木梨梨蓋聲之誤也鼻即瓜之脱華處里俗呼之
為咮其著華處乃臍也按魚龍河圖曰瓜有兩蔕兩鼻
者殺人則鼻與蔕異矣木瓜性脆木李性堅今人以蜂
飴漬之者取木瓜煎之者取木李徐氏云瓜有瓜瓞桃
有羊桃李有雀李此皆枝蔓也故言木瓜木桃木李以
别之述異記桃之大者謂之木桃果譜李之大者曰木
李
不流束蒲
朱傳蒲蒲柳毛傳水草左傳云董澤之蒲杜氏蒲楊柳
之可以為箭者是也毛傳蒲草也鄭箋蒲蒲柳水楊也
可為箭榦葉圓樹闊與柳相似故名楊柳采薇所謂楊
柳依依說文楊蒲柳也從木易聲杜預註蒲今人以為
柳其萑可為矢董澤在今山西聞喜縣三齊記略臺城
東南有蒲臺高八丈始皇所築至今蒲猶上縈似水楊
可為箭爾雅楊蒲柳陸璣蒲柳有兩種皮正青者曰小
楊其一種皮紅者曰大楊其葉皆長廣於柳葉皆可以
為箭榦所謂董澤之蒲也今又以為箕罐之楊本草圖
經蒲柳其枝勁韌可為箭笴又謂之萑蒲即水楊也本
草注水楊葉圓闊而赤枝條短硬多生水岸古今注蒲
柳生水邊葉似青楊一名蒲栘一曰栘柳一曰水楊一
名蒲楊枝勁韌任矢用世說顧悦云蒲柳之姿望秋而
落詩緝毛以為草鄭以為木說者以為上章言薪言楚
則蒲亦木名不宜為草誤矣夫芻亦草也而綢繆之詩
曰束薪束芻束楚則豈以言木妨草哉第以束蒲言則
作木於義為允耳
詩傳名物集覽卷十一
