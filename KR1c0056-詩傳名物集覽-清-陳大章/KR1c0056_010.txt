詩𫝊名物集覽卷十庶吉士陳大章撰
草
菁菁者莪
朱𫝊莪蘿蒿也爾雅莪蘿陸疏莪蒿也生澤田漸洳之
處葉似邪蒿而細科生三月中莖可生食又可烝香美
味頗似蔞蒿廣志莪蒿䕲蒿本草唐注葉似白蒿花如
瞿麥紅赤可愛子似王不留行黑色作角七八月採蜀
本圖經葉似蛇床青蒿等子角似蔓青實黑秋熟所在
皆有之陳藏器云䕲蒿生高岡宿根先於百草衍義角
蒿莖葉如青蒿開淡紅紫花花大約徑三四分花罷結
子長二寸許微彎埤雅莪又曰角蒿蒿之言高也菁菁
者莪在彼中阿喻人君長育人材猶大陵長育微草也
小雅蓼蓼者莪匪莪伊蒿喻父母生我以為美材可頼
以終身今乃不得其養以死也釋蟲曰䖸羅也釋草又
曰莪蘿也蓋蛾所以生蠶莪亦所以覆而出之此義亦
謂之羅歟字說莪以科生而俄詩曰匪莪伊蒿匪莪伊
蔚莪俄而蒿直蔚麄而莪細育材之詩正言莪者以此
通雅莪即䕲蒿嫩時可啖以結角故曰角蒿
薄言采芑
朱𫝊芑苦菜也青白色摘其葉有白汁出脆可生食亦
可烝為茹即今苦蕒菜宜馬食軍行采之人馬皆可食
也陸疏芑菜似苦菜青州人謂之芑西河雁門芑尤美
本草野苦蕒五六回拗後味甘滑於家苦蕒廣要朱𫝊
云苦菜陸云似苦菜則又一種矣顔氏家訓江南别有
苦菜葉似酸漿其花或紫或白子大如珠熟時或赤或
黑此菜可以釋勞郭景純注爾雅云此乃蘵黃蒢也今
河北謂之龍葵梁世講禮者以此當苦菜無宿根至春
子方生既云可以釋勞宜乎人馬皆可食又云至春方
生似合軍行之時或青州雁門以為芑江南無其名耶
又山海經東始之山有木狀如楊赤理汁如血不實名
曰芑可以服馬郭注以汁塗馬則馬調良
食我場藿
朱傳藿猶苖也爾雅蔨鹿藿其實莥注鹿豆根黃而香
蔓延生說文靃尗之少也公食禮鉶芼牛藿注云藿豆
葉也詩緝豆葉用以作羹或曰藿者苖之總名然苗雖
言草之始生而藿則有所指如豆葉曰藿鹿藿九草之
一非凡始生者皆稱藿也又音髓草木華敷貌藿靃霍通
淮南招隱青松襍樹兮薠草靃靡又漢鮑宣𫝊酒漿霍
肉又藥名藿香說文又以蔍為鹿藿一曰蒯屬徐鍇曰
說文誤合而論之蔍乃苞聲苺子皆名藨葛一名鹿藿
白葛亦名白兔藿則知藿為苗之總名也藿讀壑
無啄我粟
爾雅&KR1666;赤苗芑白苖注&KR1666;赤粱粟也芑白粱粟也又曰
粢稷也注今江東呼粟為粢孫炎曰稷粟也說文粟禾
子嘉穀實也粟之為言續也江東人呼為粢禮記獻粟
者執右契又求仁者之粟以祀之周禮倉人掌粟入
之藏注九穀俱藏以粟為主左𫝊鄭饑未及麥子展命
餼國人粟戶八鍾又晉饑秦輸粟於晉自雍及絳相繼
命曰汎舟之役周書神農之時天雨粟神農耕而種之
隰朋曰粟内甲以處中有卷城外有兵刃未敢自恃自
命曰粟周禮旅師掌聚野之鋤粟屋粟閒粟而恤民之
艱厄春頒而秋斂之春秋說題辭粟助陽扶性一變而
以陽生為苗二變而秀為禾三變而粲然為之粟四變
入臼米出甲五變而烝飯可食陽以一立為法故粟積
一大分穗長一尺西者金所立米者陽精故西字合米
而為粟楊泉物理論凡種有強弱土有剛柔土宜強高
莖而疎粟長穗而大粒吕氏春秋飯之美者不周之粟
又曰山陽之穄穄粟也古今注曰&KR1265;穄也後漢書曰烏
九國其地宜穄羅氏曰古不以粟為穀之名但米之有
稃殼者皆稱粟今人以穀之最細而圓者為粟則粱是
其類廣記有赤粟白莖粟黑粟張公班粟又有龍爪粟
俗呼鴨爪稗一名穇子音衫味澀甘無毒補中厚胃仁
山金氏云吕氏書說有殼曰粟無殼曰米按粟即所謂
穀也古人米與穀兼積米切用而易腐穀氣全而可久
緩急兼儲後世軍儲獨以米故久即不可食本草粟米
味鹹主養腎氣去脾胃中熱益氣陳者味苦主胃熱消
渴利小便唐本注粟類多種而並細於諸粱北土常食
與粱有别賈誼新書鄒穆公令食鳧雁必以秕無敢以
粟於是求易於民二擔粟一擔秕吏請以粟食之公曰
粟米人上食也奈何以養鳥且汝知小計而不知大害
商君書金一兩生境内粟一十二擔死境外粟一十二
擔生境内金一兩死於境外國好生粟於境内金粟兩
生倉府兩實國強王子年拾遺記東極之東有瓊脂粟
白如玉柔滑如膏有龍枝粟枝屈曲似游龍有鳳冠粟
如鳳之冠有雲渠粟叢生葉似芙蕖又圓嶠山有不周
粟穟高五丈其粒皎然如玉也穀譜粟米之連殼者本
五穀之一粱屬也今以脱殼者為粟米一曰小米粟古
文作㮚象穗在禾上之形蓋粱之細者青粱穀穗有毛
粒青米亦微青而細於黃白粱殼粒似青稞而少麄夏
月食之極清涼作餳清白勝餘米早則有趕麥黃八月
黃老軍頭之類晚則有雁頭青寒露粟鐵鞭頭之類齊
民要術云粟成熟有早晚苗稈有高下收獲有多寡性
質有強弱滋味有美惡順天時量地力則用力少而成
功多也李時珍云古者以粟為黍稷稻粱之總稱後人
乃專以粱之細者名粟故唐孟詵言人不識粟要之粘
者為秫不粘者為粟因呼粱為秈粟以别秫而配秈此
北人之所謂小米也
言采其蓫
朱傳蓫牛蘈惡菜也今人謂之羊蹄菜箋牛蘈也仲春
時生可采郭云今江東呼草為牛蘈者高尺餘許方莖
葉長而銳有穗穗間有華華紫縹色可淋以為飲疏縹
青白色淋以水沃也陸疏今人謂之羊蹄似蘆菔而莖
赤煑為茹滑美多啖令人下氣幽州人謂之蓫鄭漁仲
云藬即羊蹄菜張揖云荲羊蹄本草羊蹄一名東方宿
一名連蟲陸一名鬼目一名蓄陶隱居云今人呼秃菜
即蓄音之訛詩云言采其蓄是地圖經生下溼地春生
苗高三四尺葉狹長頗似萵苣而色深莖節間紫赤花
青白成穗子三稜若茺蔚夏中即枯根似牛蒡而堅實
詩言采其蓫或作蓄又一種極相類而葉黃味酢名酸
摸爾雅所謂蕦薞蕪郭璞所云似羊蹄一名&KR0034;是也衍
義蓫葉如菜中菠䔖但無岐而色差青白葉厚花與子
亦相似本草綱目蓫&KR1733;音逐蕩言能去水氣治十種水
病說文&KR1733;草枝枝相對葉葉相當長箋引釋氏沙羅以
&KR1733;為端正樹雖從草實樹也備考云史記飲莨𦿆藥&KR1733;
為毒草皆傅會不經語名物疏箋云蓫牛蘈爾雅云藬
牛蘈則蓫即是藬孔疏云釋草無文非也孫炎注爾雅
云車前草一名牛蘈考車前本草五名不云牛蘈孫說
誤圖經云蔏&KR0034;俗名蔁柳根咸陽山谷處處有之苗高
三四尺葉青如牛舌而長莖青赤至柔脆夏秋間紅紫
花根如蘆菔而長如人形者用之有神爾雅謂之蓫廣
雅謂之馬尾易謂之莧陸皆即此蔏&KR0034;也有赤白二種
易曰莧陸夬夬莧與陸皆陰類也或曰此即蔁□今俗
名蔁柳根又名夜呼莫知其義荆楚歲時記三月三日
杜鵑初鳴田家候之此鳥鳴盡夜口赤上天乞恩至蔁
□子熟乃止然則蔁□子未熟以前為杜鵑夜鳴之候
故曰夜呼又鄭樵通志指蓫為爾雅之菲及蕢誤
言采其葍
朱傳葍䔰惡菜也箋葍亦仲春時生可采爾雅葍䔰郭
云大葉白華根如指正白可啖又云葍藑茅疏葍與藑
茅一草也華白者即名葍華赤者别名藑茅亦猶陵苕
華黃白異名也廣雅烏麮葍也陸疏河内謂之蓘幽州
謂之葍燕一名藚其根正白宜著熱灰中温噉之饑歲
可烝茹以禦飢漢祭甘泉或用之或云花葉有兩種一
種葉細而花赤有臭氣一種葉大而花白復香風土記
葍蔓生被樹而升紫黃色大如牛角二三同蔕長七八
尺甛味如蜜按郭邢以花白者曰葍赤者曰藑茅博雅
以為麮葍戴侗以葍之蔓即木通據爾雅曰葍富又曰
葍藑茅無惡草蔏□之說則毛鄭之言恐未可信而陸
疏風土記為差近矣合溪云其蔓即木通此正名通草
而俗所謂妝花之通草則通脱木也未知然否
田卒汚萊
朱傳汚停水也萊草穢也孔疏汚停水之名禮記曰汚
其宫而瀦焉是也萊孔疏田廢生草謂之萊萊音賚泰
韻周禮上地田百畆萊五十畆中地田百畆萊百畆楚
茨云田萊多荒是也遂人注云萊休不耕者又除草亦
曰萊地官山虞大田獵則萊山田之野註萊除草萊蓋
猶載柞之為去木也吳棫曰萊夫須也不知夫須乃南
山有臺之臺與萊迥别
匪莪伊蔚
朱傳蔚牡菣也三月始生七月始華如胡麻華而紫赤
八月為角似小豆角銳而長爾雅蔚牡菣某氏曰江河
間曰菣邢氏曰蔚即蒿之雄無子者陸疏牡蒿也一名
馬薪蒿本草馬先蒿陶隱居云一名爛石草唐本注云
葉如茺蔚紅白色實八月九月熟俗謂之虎麻茺蔚苖
短小子夏中熟而初生二種極相似陸佃云蔚大於蒿
羅氏曰蔚無子者今青蒿葉端皆作子如米大蔚獨無
耳詩緝云爾雅蘩之醜秋為蒿蔚即蒿之大者莪莖可
生食烝食香美至秋則變為蒿蔚矣蔚古人皆以為無
子故曰牡菣而本草注云八九月有實圖經云入藥當
用有子者為正未知何以矛盾通雅蔚為牡蒿即齊頭
蒿也甚臭曰馬矢蒿訛為馬先又訛為馬薪
是剥是菹
朱傳菹酢菜也毛傳剥瓜為菹也疏以米粒和醯漬菜
也鄭箋剥削淹漬以為菹貴四時之異物禮祭義水草
之菹陸産之醢周禮醢人掌四豆之實王舉共醢以七
菹實之注韭菁茆葵芹菭筍菁蔓菁茆鳧葵箈箭萌筍
竹萌也禮記恒豆之菹水草之和氣孔疏周禮場人祭
祀供果蓏是祭必有瓜菹醢人豆實無瓜菹者文不具
采蘩傳公侯夫人執蘩菜以助祭王后則荇菜菹通作
葅又澤生草曰菹淮南子懲沸羹者次冷虀冷齋夜話
菹為百歲羹言雖至貧亦能具百歲可長享也又淹韭
曰虀淹薤曰□薤亦韭類齊民要術仲冬菜經霜如蕪
青葵等襍乾之並為鹹菹得其和者作金釵色南人作
鹹菹以糯米絲擣為末研胡麻和釀之菹既甜脆汁亦
酸美
蔦與女蘿
朱傳蔦寄生也葉似當盧子如覆盆子赤黑甜美爾雅
寓木宛童郭云寄生樹一名蔦陸疏本草桑上寄生其
實明目輕身通神一名寄屑一名寓木一名宛童一名
蔦生弘農川谷桑樹上三月三日採莖葉陰乾凡桑槲
櫸柳楊楓等樹皆有之此物自造化之氣而生别是一
物也陶隱居云桑上者名桑上寄生詩云施於松上方
家亦用楊楓上者各隨其樹名之生樹枝間寄根在皮
節之内葉圓青赤厚澤易折旁自生枝節冬夏生四月
花白五月實赤大如小豆蘇恭云此多生槲櫸柳水楊
楓等樹上子黃大如小棗實九月始熟陶說非也圖經
云寄生云是烏鳥食物子落枝節間感氣而生葉似橘
而厚軟莖似槐枝而肥脆三四月開花黃白色六七月
結實黃色如小豆
女蘿朱傳兔絲也蔓連草上黃赤如金釋文在草曰兔
絲在木曰女蘿毛傳女蘿兔絲松蘿也陸疏今合藥兔
絲子是也非松蘿松蘿自蔓松上生枝正青與兔絲殊
異本草松蘿一名女蘿生熊耳山川谷松樹上五月採
藥性論松蘿能治寒熱吐客痰名物鈔菟絲名女蘿爾
雅所云是也松蘿亦名女蘿博雅及本草所云是也古
詩云與君為新婚兔絲附女蘿李善云二者異草毛公
誤合為一此詩女蘿施松自是松蘿耳與兔絲了無涉
釋文云在草曰兔絲在木曰女蘿亦非蓋兔絲蔓延於
木也舊說上有兔絲下必有伏菟之根無此菟在下則
絲不得生乎上然其實不屬也淮南子曰下有伏苓上
有兔絲詩曰蔦與女蘿施於松柏言蔦之為物寄生而
女蘿浮蔓尚得施於松柏可以人而不如乎且姓同本
而生族同支而出尤與寄生浮蔓者異矣故以此較正
又曰兔絲無根而生蛇無足而行魚無耳而聽蟬無口
而鳴皆自然者也爾雅翼女蘿兔絲實二物也皆附木
上蔦寄生也葉似當盧子如覆盆子赤黑甜美廣雅云
女蘿松蘿也菟丘菟絲也本是兩物今女蘿正青而長
無襍蔓故山鬼云被薜荔兮帶女蘿蘿青而長如帶也
何與兔絲事然兩者皆附木或有時相蔓亦未可知古
樂府云南山幕幕兔絲花北陵青青女蘿樹由來花樹同
一根今日枝條分兩處唐樂府亦云兔絲故無情隨風
任顛倒誰使女蘿枝而來強縈抱兩草猶一心人心不
如草則古今多知為二物矣博物志魏文帝記諸物似
亂者女蘿寄生兔絲兔絲寄生木土根不著地正此義
也廣要爾雅埤雅及郭鄭諸家俱以為一物異名陸氏
云女蘿非松蘿本草分兔絲入草部松蘿入木部與陸
氏合然又云松蘿一名女蘿何耶
言采其芹
朱傳芹水草可食鄭箋芹菜也可以為菹采其水中者
尚潔清也爾雅芹楚葵注今水中芹菜本草水芹味甘
平養精益氣一名水英陶隱居云二三月作英時可作
葅及熟瀹食之又有渣芹可生噉别本注云芹有兩種
青芹取根白色赤芹取莖葉並堪作葅圖經云生水中
葉似芎藭花白色而無實根亦白色孟詵云水芹置酒
漿中香美高田者名白芹周禮醢人加豆之實芹菹兔
醢吕氏春秋菜之美者雲夢之芹晉書立春日以芹芽
蘆菔為菜盤相饋埤雅云芹潔白而有節其氣甚芬芳
而味則不如蓴之美故列子以為客有獻芹者鄉豪取
而嘗之蜇於口慘於腹也又野人食芹而美獻之君蔬
譜一種黃花者毛芹也有毒殺人三八月食芹已蛟龍
病舊說陸地亦生芹名旱芹色味並同又一種馬芹爾
雅茭牛蘄郭注似芹明與芹不同類羅願合芹蘄為一
非也况芹各方皆生謂以蘄得名尤謬又芹一作䓅晉
石崇傳每冬得韭䓅薤䓅即芹也亦作菦陸德明曰古
作蘄舊註不知芹有祈勤二音芹菦並音勤䓅音其汎
云水草分芹䓅為二物誤
終朝采綠
朱傳綠王芻也淇澳毛傳綠王芻孔疏菉蓐也郭云蓐
也今呼鴟脚莎本草唐注藎草葉似竹而細薄莖亦圓
小生平澤溪澗之側荆襄人煑以染黃色極鮮好洗瘡
有效雅翼本草名藎草俗亦呼淡竹葉所謂終朝采綠
者上林賦稱香草云掩以綠蕙被以江蘺張揖亦以綠
為王芻則菉草香也而離騷云薋菉葹以盈室以三者
皆惡草詩緝王芻易得之草即菉蓐也陸疏其莖葉似
竹青綠色高數尺今淇澳旁生如草澀礪可以洗笏及
盤枕利於刀錯俗呼為木賊彼土人謂為綠竹據此菉
蓐與綠竹别詩綠譌作菉諸家誤以菉竹為草名說文
長箋云當即竹也草中之王故曰王芻按菉非竹唐本
草明言似竹而細箋未深考耳通雅曰似竹之草非一
綠亦一種即說文之䓞漢書盭綬晉灼註盭草出瑯琊
似艾可染也䓞乃綠字音轉今北人呼綠為䓞古者貢
草入染人故謂之王芻又曰藎草菉蓐草即萹竹也按
說文䓞草可以染留黃言間色也古樂府中婦被留黃
即此一作流黃
終朝采藍
朱傳藍染草也爾雅葴馬藍郭云今大葉冬藍也疏今
為澱者是夏小正五月啟灌藍蓼啟者别也陶而疏之
也灌者叢生者也記時也禮記仲夏令民毋刈藍以染
注藍色青青者赤之毋刈之傷時氣也此月藍始可别
荀子青出於藍而青於藍冰水為之而寒於水漢記曰
欲以素絲之質附近朱藍又蓼中之蟲豈知藍之甘乎
精微論曰赤欲如白裏朱不欲如赫青欲如蒼璧之色
不欲如藍鄭樵曰藍有三種蓼藍染綠大藍如芥染碧
槐藍如槐染青三者皆可為澱蘇恭云藍實有三種一
種圍徑三寸許厚三四分出嶺南名木藍子菘藍堪切
為澱本草經所用乃是蓼藍實其苖似蓼而味不辛者
菘藍惟堪染青蓼藍不堪為澱惟作碧色圖經藍實人
家蔬圃中作畦種蒔三四月生苖高三二尺葉似水蓼
花紅白色實亦若蓼子而大黑色五六月採實即蓼藍
也菘藍即爾雅所謂馬藍又福州有一種馬藍四時俱
有江寧有吳藍二三月生如蒿葉青花白四民月令榆
莢落時可種藍五月可刈藍六月可種冬藍漢官儀葼
藍供染綠紋綬葼小藍也齊民要術種藍一同葵法藍
三葉澆之薅治令净五月中新雨後即拔栽之故夏小
正曰五月蓄蘭灌沐藍蓼灌澆灌也沐□沐也綠可以
染黃藍可以染青皆婦人致飾之物也卉譜藍有數種
大藍葉如萵苣而肥厚微白似擘藍色小藍莖赤葉綠
而小槐藍葉如槐葉皆可作靛至秋煑熟染衣正用小
藍又一種擘藍一名芥藍葉色如藍芥屬也南方謂之
芥藍葉可擘食故北方謂之擘藍葉大如菘可作菹又
可作靛染帛勝福青李氏本草云藍有五種各有主治
惟藍實專取之蓼藍其葉如蓼五六月開淺紅花子亦
如蓼歲可三刈菘藍葉如白菘馬藍葉如苦蕒即郭氏
所謂大葉冬藍者俗謂之板藍二藍花子並如蓼吳藍
長如蒿花白木藍長莖如決明高者三四尺分枝布葉
如槐淡紅花結角寸許纍纍如小豆角諸藍不同以之
作澱一也别有甘藍河東隴西種食之甚香蘇恭之所
云木藍乃馬藍也蘇頌之所謂馬藍乃菘藍也寇宗奭
又以蓼藍實為大葉藍之實並誤通雅紅藍即紅花北
方有馬支山多紅藍北人采其花為臙脂故單于號其
妻為閼氏音馬支博物志張騫得種於西域一曰黃藍
苕之華
朱傳苕陵苕也本草云即今之紫葳蔓生附於喬木之
上其華黃赤色一名凌霄爾雅苕陵苕黃華蔈白華茇
郭璞曰一名陵時鄭箋云陵苕之華紫赤而蘩陸璣亦
言其華紫色而此云黃白者蓋就紫色中有黃紫白紫
耳及其將落則全變為黃故詩曰芸其黃矣陸璣云一
名鼠尾生下溼水中七八月中華紫似今紫草可染皂
煑以沐髮即黑葉青如藍而多華廣志苕草青色黃紫
華十一月稻下種之蔓延盛茂可以美田葉可食本草
紫葳一名陵苕一名茇華生西海川谷及山陽圖經云
凌霄花也多生山中人家園圃亦或種蒔初作藤蔓生
依大木歲久延引至巔而有華其華黃赤夏中乃盛雅
翼此華亦彌絡石壁盛夏視之如錦綉不可仰望露滴
目中有失明者卉譜凌霄野生者蔓纔數尺得木而上
即高數丈蔓間鬚如蝎虎足附樹上甚堅牢久者藤大
如杯春初生枝一枝數葉尖長有齒深青色開花一枝
十餘朵大如牽牛花頭開五瓣赭黃色有數點夏中乃
盈深秋更赤八月結莢如豆莢長三寸許秋深采之名
物疏陵苕即凌霄也陸疏以為鼠尾爾雅云葝鼠尾注
云可以染皂本草經云鼠尾草有白華者赤華者一名
葝一名陵翹生平澤中四月採葉七月採華陶隱居云
田野甚多人採作滋染皂圖經云苖如蒿夏生莖端作
四五穗穗若車前與陸說生下溼七月華可染皂者相
似則陸誤以陵苕為鼠尾矣又或以紫葳為瞿麥根瞿
麥即爾雅所為大菊蘧麥亦非也陵苕斷即女葳陸疏
全謬不可從
何草不黃
說文草百芔也從二艸又云草斗櫟實也一曰象斗子
徐鉉曰今俗以此為艸木之艸别作皂字為黑色之皂
按櫟實可以染帛為黑色故曰草通用為草棧字也爾
雅卉草疏别二名也又云蕍芛葟華榮疏别艸木榮華
之異名也又云荄根擭槖含木謂之華艸謂之榮注榮
而實謂之秀秀而不實謂之英方言蘇芥艸也江淮楚
南之間曰蘇自關而西或曰艸或曰芥芔莽艸也東越
揚州之間曰艸南楚曰莽易天地變化草木蕃又天造
草昩禹貢兖州厥草惟繇徐州草木漸包揚州厥草惟
夭洪範庶草蕃廡大戴禮云孟春冰泮百草權輿周官
薙氏掌殺草春始生而萌之夏至日而夷之冬至日而
耜之若欲其化也則以水火變之禮記孟春草木萌動
季春生氣方盛勾者畢出萌者盡達孟夏靡草死季夏
大雨時行燒薙行水利以殺草季秋草木黃落又腐草
化為螢祭統嘗之日草艾則墨未發秋政則民弗敢草也
註因其枯槁之時艾以給㸑艾草謂之草猶采桑謂之
桑不曰艾草而曰草艾者草自可艾也艾音刈與刈同
墨則五刑之輕者言草艾行墨刑也展禽曰春風鼓百
草敷蔚吾不知其茂也秋霜降百草零落吾不知其枯
也左傳僖三十三年隕霜殺草記異也又蔓草猶不可
除又一薰一蕕十年尚猶有臭注薰香草蕕臭草言不
可同器也淮南子醴泉生皇華皇華生庶草師曠占云
歲欲豐甘草先生薺也歲欲苦苦草先生蒺藜也歲欲
疫病草先生艾也博物志天老曰太陽之草名黃精餌
之可以得長生太陰之草名鈎吻食之入口立死人能
信鈎吻之殺人不信黃精之益壽不亦惑乎字通按艸
草二字經史互見義通漢書晁錯傳屮茅臣無識知董
仲舒傳朱屮生古草艸屮合為一又櫟實之草從皂草
木之草通作草舊說繁碎不可從
緜緜瓜瓞
朱傳大曰瓜小曰瓞瓜之近本初生者常小其蔓不絶
至末而後大也爾雅瓞瓝其紹瓞舍人曰瓞名瓝小瓜
也紹繼謂瓞子漢中小瓜曰瓞孫炎曰瓞小瓜子如瓝
其本子小紹先歲之瓜曰瓞說文曰㼎也與瓝同邢昺
曰瓜本有二種大者瓜小者瓞而瓜蔓近本之瓜必小
於先歲之大瓜以其小如瓝故謂之瓞瓞是瓝之别名
又地芝瓜也其子謂之□詩傳小瓜連大瓜在枝間以
喻子孫承嗣也
菫荼如飴
朱傳菫烏頭也爾雅芨菫草郭云即烏頭也江東呼為
菫音靳晉語驪姬置鴆於酒置菫於肉賈逵曰菫烏頭
也國策人之飢所以不食烏喙者以其雖偷充腹而與
死同患也廣雅附子一歲為萴子二歲為烏喙三歲為
附子四歲為烏頭五歲為天䧺本草烏頭與附子同根
形似烏鳥之頭蜀人謂烏頭苖為菫草冬採為附子春
採為烏頭味辛甘温大熱有大毒一名奚毒一名即子
一名烏喙陶隱居云春時莖初生有腦形似烏鳥之頭
故謂之烏頭有兩岐共蔕狀如牛角名烏喙喙即烏之
口也吳氏本草烏頭一名莨一名千秋一名毒公一名
果負一名耿子禹錫等云正月始生葉厚莖方中空葉
四面相當與蒿相似圖經烏頭烏喙天雄附子萴子都
是一種苖高三四尺莖四稜葉如艾花紫碧色作穗實
小黑如桑椹本只種附子熟後有四物長三二寸為天
雄附子旁尖牙角為萴子絶小者亦名萴子元種者為
烏頭其餘大小皆為附子毛傳菫菜也詩緝郭氏謂菫
即烏頭則與鴆毒同類非荼菜可食之類矣荼雖苦得
霜甜脆故可言如飴烏頭毒物不可食何由知其如飴
乎毛氏以菫為菜不言毒物内則菫荁枌榆注云荁似
菫而葉大公食禮鉶芼皆滑注云滑菫荁之屬說文菫
根如薺葉如細柳烝食之甘爾雅齧苦菫郭云今菫葵
也葉似柳子如米汋食之滑者又一種紫菫名赤芹亦
名楚葵寳藏論云赤芹生水濱葉形似赤芍藥上有黃
斑汁可制汞伏硃砂號起貧草真君本草云赤芹莖葉
似蕎麥根味苦酸江淮人采苗充蔬食本草菫汁味甘
唐本注此菜野生非人所種俗謂之菫菜葉似蕺花紫
色名物疏爾雅齧苦菫本草在菜部毛公所云菫菜指
此若烏頭則但可謂之草不可謂之菜也陸氏釋文又
引廣雅云菫藋也今三輔之言猶然此爾雅所謂拜蔏
藋非此菫也按菫荼惡菜詩言如飴以見周原風土之
善耳必謂菫為毒草與荼不類矣詩緝辨之甚當舊本
有菫菫二字菫註草名即烏頭菫註草根如薺烝食之
味甘菫具吝切菫居隱切亦似傅會不可從
豐水有芑
朱傳芑草名按詩有三芑一穀一菜一草也毛氏以采
芑為菜豐芑為草糜芑為穀王氏合三者皆以為穀非
是或曰豐芑之芑亦指菜言非别有草名芑也他若地
黃之有芑名山海經之有芑木與詩三芑異物同名
實穎實栗
朱傳穎實繁碩而垂末也栗不秕也說文穎禾末也孔
疏禹貢三百里納秸注秸穎也則穎是禾穗之挺書序
唐叔得禾異畝同穎史平原君傳毛遂曰脱穎而出注
錐芑也禮少儀刀郤刃授穎又士才能拔類者亦曰穎
皆與此同義也栗是穀穗成就之穎其實栗栗然桓六
年左傳云奉酒醴以告曰嘉栗旨酒服虔云榖之初熟
為栗小爾雅禾穗謂之穎截穎謂之銍
維秬維秠
朱傳秬黑黍也釋草秬黑黍李巡曰黑黍一名秬黍雅
翼古者薦籩有白黑形鹽白為熬秬黑黍即秬也左傳
黑牡秬黍以享司寒蓋用以藏冰也又以為酒謂之秬
鬯召穆公平淮宣王策命之詞釐爾圭瓚秬鬯一卣書
洛誥秬鬯二卣又文侯之命秬鬯一卣瑞應圖后稷播
植天降秬秠孔叢子魏王問子順曰昔上天神異后稷
為之下嘉穀周遂以之興
秠朱傳黑黍一稃二米者也釋草秠一稃二米李巡曰
黑黍之中一稃有二米者别名為秠孔疏郭璞曰漢和
帝時任城生黑黍或三四實實二米得黍三斛八斗則
秬是黑黍之大名秠是黑黍之中有二米者鄭鬯人注
云秬如黑黍一秠二米答張逸云秠即皮其稃亦皮也
本草圖經秬黍之中一稃二米者得天地中和之氣乃
生米粒皆勻無大小得此然後可定鐘律今上黨或值
豐歲往往得之但稀闊不能充貢雅翼鄭氏釋鬯人以
秠之壯襍於秬郭氏解釋草以秬之色襍於秠郭又引
漢任城生黑黍詩歌后稷降播乃民事之常如必待任
城所生而後降則没世不可待矣按今百穀一稃二米
者惟麥為然說文解秠亦云一稃二米而解來字云周
所受瑞麥來麰一來二縫然則秠正來麰爾但生民臣
工所稱不同來麰又為釐麰古者來釐秠三字相通
維穈維芑
朱傳麇赤粱粟也釋草虋赤苖郭云今之赤粱粟
芑朱傳白粱粟也釋草芑白苖郭云今之白粱粟與虋
皆好穀六書故俗作&KR1291;鄭剛中曰岐山之陽種&KR1291;尤盛
米類稷可麫可餅西人飽麫非&KR1291;猶飢也
不可救藥
說文治病草凡金石草木之劑皆曰藥炎帝外紀民有
疾病未知藥石神農氏始味草木之滋察寒暑平熱之
性君臣佐使之義作方書以療民疾禮月令孟夏聚蓄
百藥周禮疾醫以五藥養其病注草木蟲石穀也痬醫
凡藥以酸養骨以辛養筋以鹹養脈以苦養氣以甘養
肉以滑養竅本草經上藥養命以應天中藥養性以應
人下藥治病以應地藥有陰陽配合子母兄弟根莖華
實草石骨肉三皇紀神農嘗百草一日遭七十二毒始
有醫藥圖經藥分三品以三百六十五種應周天之數
自漢以後代有增益史記古之聖人不居朝廷必居醫
卜之間本草序天造地化而草木生剛交於柔而成根
苖柔交於剛而成枝榦葉萼屬陽華實屬陰得氣之粹
者為良得氣之戾者為毒有五行焉曰金木水火土有
五氣焉曰香臭臊腥膻有五色焉曰青赤黃白黑有五
味焉酸苦甘辛鹹有五性焉曰寒熱温涼平有五用焉
曰升降浮沈中
其蓛維何
朱傳蓛菜殽也對肉殽故云菜殽謂菹也周禮聚斂蔬
材注百草可食者通作蔬釋器菜謂之蔌不熟曰饉孔
疏蔌者菜茹之總名月令仲秋之月命有司趣民種菜
六書故今俗謂蔬蔬蔌一聲也
維筍及蒲
朱傳筍竹萌也爾雅筍竹萌說文竹胎也天官醢人箈
菹雁醢筍菹魚醢邢疏竹初萌生謂之筍凡草木初生
謂之萌又爾雅云䈚萌郭注萌筍屬也鄭注箭竹筍也
通志凡筍惟箭筍為美故會稽竹筍有聞焉陸疏筍皆
四月生惟巴竹筍八月九月生始出地長數寸鬻以苦
酒豉汁浸之可以就酒及食吕覽味之美者越駱之菌
注越駱山名菌竹筍也筍亦曰菌箭□笴禹貢之篠爾
雅禮器之竹箭也本草筍木性甲乙氣筍譜竹初種根
食土而下求乎母也及擢筍冒土而上愛乎子也筍青
綠色萌篛䉜笜篁皆筍别名杭州筍大如桶墮地即碎
南岳筍黑而肥多汁天目廬山多黃竹拳筍甌越䈄&KR2221;
筍七八月生雲南䇘筍七月生至十月稍苦巴州筍九
月生雪竹筍五月生方竹筍八月生浙閩以南四時皆
有之又酸筍出越南桃竹筍出川廣四寸一節可為蓆
李英公本草竹筍性甘無毒主消渴利水道益氣可久
食道書筍者日華之胎也一名大明服日月之精華欲
得常食蘇子瞻曰竹之始生一寸之萌耳埤雅其萌曰
筍竹笌也从勹从日解之曰旬内為筍旬外為竹今俗
呼竹為妬母草言筍旬有六日而齊母其自死筍為仙
人杖唐人食筍詩稚子脱錦綳駢頭玉香滑注稚子竹
筍也以竹稱孫故有龍孫稚子諸號贊寧襍志云竹根
有鼠大如貓名竹豚色類竹亦名稚子俗謂竹溜子玉
篇云䶉也色深褐與竹色别新知錄謂泰順縣竹豚生
林中食筍根形似豬掘食味美三說各異好竒者遂引
此為唐人稚子之證謬矣
蒲朱傳蒲蒻也鄭箋深蒲也毛傳蒲蒻也周禮醢人深
蒲醓醢鄭司農云深蒲蒲蒻入水深鄭元云深蒲蒲始
生水中子孔疏醢人加豆之實有深蒲筍菹蒲初生水
中入地蒻大如匕柄正白生噉之甘脆
如彼棲苴
朱傳棲苴水中浮草棲於木上者言枯槁無潤澤也毛
傳水中浮草鄭箋樹上棲苴孔疏苴是草木之枯槁者
故在樹未落及已落為水漂皆稱苴也爾雅蓾蔖郭注
作履苴蔖與苴通草疏云即蒯類可作履底又包苴貨
囊也賈誼策冠雖敝不以苴履楊賜上封事曰讒夫昌
則苞苴通又禮喪服小記苴杖註苴者黯也惡貌也皆
宿草枯槁之義
彼疏斯粺
朱傳疏糲也粺則精矣孔疏以疏對粺則麄於粺也麄
於粺者惟糲米耳言小人與君子如疏如粺其分審矣
易𫝊以賢者食麄昏㭬之黨食精也或曰疏粺皆糲屬
粺次於疏與&KR3478;鑿精米别疏與粺皆喻小人左傳粢食
不&KR3478;音毁或作糳字林以&KR3478;為精米則&KR3478;與糳皆米之
精者糳當倍精於&KR3478;也由九章算法推之米粗甚曰糲
疏即糲也粺次之精者分三等上曰粢宗廟所用也次
曰糳又次曰&KR3478;按九章算術云粟率五十糲米三十粺
二十七糳二十四御二十一言米漸細故類益少四種
之米皆以三約之故得此數也朱子曰九章粟米之法
糲十粺九糳八侍御七糲米一斛治而成粺則九斗矣
張宴曰一斛粟舂七斗米為糲與算說小别說文粟重
一擔為一斛六斗有斗之大半舂為米一斛曰糲糲一
斛舂九斗曰糳稻重一擔為粟二十斗為米十斗曰&KR3478;
為米六斗有斗之大半曰粲據此則粺精於疏而&KR3478;粲
視粺為尤精矣漢志小說謂之稗說漢藝文志小說出
於稗官注王者欲知閭巷風俗之事故立是官師古曰
小官也又張蒼定律令有罪者婦人坐使擇米正白為
白粲供祭祀之用杜詩精糳儲白粲即此
貽我來牟
朱𫝊來小麥牟大麥也說文秋種夏熟相繼續之穀也
來麰象芒朿之形天所來也韓詩作貽我嘉&KR1279;鄭箋武
王渡孟津白魚躍入於舟出涘以□後五日火流為鳥
五玉以穀俱來書說云烏以穀俱來紀后稷之德也雅
翼古稱下田宜稻麥今小麥例須下田大麥則不然詩
所謂青青之麥生於陵陂者謂大麥也麰者周所受瑞
麥來麰也一作牟又作&KR1279;即今大麥劉向傳作貽我釐
麰以為釐麰麥也然則來牟一物惟廣雅以麰為大麥
來為小麥趙岐孟子注麰麥大麥也本草小麥味甘主
除熱止燥渴養肝氣以作麴作麫温大麥味鹹主消渴
除熱益氣調中為五穀長注大麥今裸麥一名麰麥形
似小麥皮厚故謂大麥歐陽本義云牟者百穀中一穀
耳自漢以前已有此名故孟子亦言麰麥然言麰又言
麥明非一物蓋麰類也後世以麥不宜有二名因以為
大麥理尚可通毛鄭乃據河内女子偽秦誓以穀俱來
之說指以為麥而苟欲遷就來牟之說其可信哉爾雅
所載諸穀之名甚多獨無來牟之說旁考六經牟無訓
義多是人名地名然則闕其不知可也通雅來牟為釐
麰說文一來二縫秠一稃二米則秠即來麰也劉向封
事作釐麰者古來釐秠三字相通方言江淮謂之□北
燕謂之豾關西謂之貍彼雖說獸而以一名通三音則
此物亦然
予又集于蓼
朱傳蓼辛苦之物也爾雅薔虞蓼疏即蓼之生水澤者
頌云以薅荼蓼毛傳蓼水草是也禮記膾秋用蓼濡豚
包苦濡雞醢醬濡魚卵醬濡鼈醢醬實蓼鶉羹雞羹鴽
釀之蓼皆實蓼於腹中後世飲食不用惟造酒者取其
汁其辢者毒取溪魚即荼毒也蜀本圖經蓼有紫赤青
馬水香木等七種紫赤二蓼葉小狹而厚青香二蓼葉
相似而俱薄馬水二蓼葉大上有黑點木蓼一名天蓼
蔓生葉似柘葉諸蓼花皆紅白子皆赤黑木蓼花黃白
子皮青滑又有木天蓼生天目四明山樹似梔子冬日
不凋又有藤天蓼著樹生葉如梨光而薄子與木天蓼
同又三茅君有白蓼醫方又毛蓼生山麓葉上有毛冬
根不死埤雅蓼生水澤者莖赤味辛一名薔成王初惑
管蔡而疑周公四國之亂幾毁王室則嘗集于蓼矣悟
而毖後患故曰予又集于蓼言辛苦也離騷曰蓼蟲不
能从乎葵藿則葵藿甘而蓼苦故也吳越春秋越王念
復吳怨卧則切之以蓼冬則抱冰夏則附火言其刻志
如此戰國策蓼蟲在蓼則生在芥則死非蓼仁而芥賊
也卉譜一名水葒花其類甚多有青蓼香蓼花皆紅白
子大如胡麻赤黑而尖扁惟木蓼花黃白子皮生青熟
黑人所堪食者三種一青蓼葉圓者勝一紫蓼相似而
色紫一香蓼相似而香並不甚辛可食一云青者蓼紫
者荼
以薅荼蓼
朱傳薅去也荼陸草蓼水草一物而有水陸之異也今
南方人猶謂蓼為辢荼或用以毒溪取魚是所謂荼毒
也釋草云蒤委葉疏薅拔去田草也王肅說詩荼陸穢
草然則蒤者原田蕪穢之草非衛風之苦菜也埤雅荼
陸草也蓼水草也以薅荼蓼則高下無所不治且因暑
雨化之則草不復生而地益美蓋非特去草之害亦以
醲其田疇故荼蓼朽止黍稷於是茂止也月令季夏燒
薙行水利以殺草如以熱湯可以糞田疇可以美土疆
正此謂矣
薄采其茆
朱傳茆鳧葵也葉大如手赤圓而滑江南人謂之蓴菜
者也說文茆鳧葵詩言采其茆力久切周禮醢人朝事
之豆茆菹麋臡注茆鳧葵釋文茆音卯北人音柳鄭大
夫又讀為芽干寳云今之&KR1910;蹗草鄭小同云江東人名
蓴菜生陂澤陸疏茆與荇菜相似葉大如手赤圓有肥
者著手中滑不得停莖大如匕柄葉可生食又可煑滑
美或謂之水葵諸陂澤水中皆有何承天云此菜出東
海堪為菹醬不可用蜀本圖經蓴生水中葉似鳧葵浮
水上採莖堪噉花黃白子紫色三月至八月莖細如釵
股黃赤色短長隨水深淺名為絲蓴又曰穉蓴又名雉
尾蓴九十月漸粗硬十一月萌在泥中名塊蓴體苦澀
惟取汁味唐本草注蓴菜三四月後通名蓴絲霜降以
後名塊蓴塊蓴為羹猶勝襍菜塊蓴一名龜蓴顔之推
云蔡朗父名純改蓴為露葵後人遂有誤以露葵為蓴
者吳地志云靈岩池有蒓吳中以為佳品即蓴也蓴入
秋為油蓴故張翰思之草木疏又名水炙一云今之浮
菜酉陽襍俎蓴菜之根絶美江東人謂之蓴龜雞跖集
蓴四月始莖而未葉名為雉尾蓴本草有鳧葵洪景以
入有名無用品解者不同未詳其正卉譜蓴一名茆一
名錦帶一名水葵一名馬蹄草生湖澤中以水淺深為
候水深則莖肥而葉少水淺則莖瘦而葉多其葉如荇
菜而差圓形似馬蹄夏月開黃花結實青紫大如棠棃
中有細子張爾公云荇一名鳧葵陸璣言茆與荇似不
言即荇也干寳言茆一名水炙不言即蓴也鳧葵即荇
菜蓴别一物圖經言蓴葉似鳧葵顔氏言荇菜黃葉似
蓴雅翼言蓴小於荇其說甚明周禮茆菹注亦云鳧葵
也正韻引鄭小同云茆即蓴菜毛傳朱傳博雅皆然至
今因之遂誤為一物矣按古卯作戼酉作丣許慎用詩
叶音讀若柳亦至今因之誤&KR1732;&KR1732;為一字矣通雅云本
草女菀一名茆音柳女菀名茆不審何據或者方俗之
稱猶茆之為蓴菜鳧葵未可盡信也
稙穉菽麥
朱傳先種曰稙後種曰穉韓詩說稙長稼也穉幼穉也
說文稙早種也穉幼禾正義重穋稙穉生熟早晚之共
稱耳非穀名當謂先種先熟後種後熟但毛傳略不言
其熟凡物幼小皆曰穉鄘風衆穉且狂管子重令篇菽
粟不足禾生不禁而工以雕文刻鏤相穉也謂之逆註
穉驕也
詩傳名物集覽卷十
