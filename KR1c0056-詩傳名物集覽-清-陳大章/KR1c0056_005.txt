詩傳名物集覽卷五庶吉士陳大章撰
蟲豸
螽斯羽
朱傳螽蝗屬長而青長脚長股能以股相切作聲一
生九十九子語錄問螽即是春秋所書竊疑斯是語
詞如鹿斯露斯之類然七月詩言斯螽動股則恐是
名也爾雅蜤螽蜙蝑陸疏幽州人謂之舂箕即舂黍
蝗類也長而青長脚長股股鳴者也或謂似蝗而小
斑黑其股似瑇瑁五月中以兩股相切作聲聞數十
步又曰食苗心曰螟說文螟螽也廣雅螽蝗也今謂
蝗子為螽一名蠶螽洪範五行傳春秋之螽蟲災也
雨螽於宋是時宋公暴虐刑重賦斂無已春秋佐助
期曰螽之為蟲赤頭甲身而翼飛行隂中陽也螽之
為言衆暴衆也春秋含孽曰螽者飛而甲為害故天
雨螽則刑法醜五行志劉歆曰蜚負螽也性不食榖
食榖為災介蟲之孽說文蝗螽也一名蝻一名蝝公
羊傳螽何以書記災也蜮何以書記異也螽字从冬
冬終也至冬而終魯十月有螽孔子曰火伏而後蟄
者畢今火猶西流再失閏也春秋書螽在秋者四在
八月者三在九月十月者一在十二月者二惟十二
月乃失閏之過其餘八九十月蓋夏六七八月也雨
螽於宋言自上而下衆多之甚故以雨言之方言舂
黍謂之&KR3137;蝑注云江東呼為虴蜢蔡邕月令章句
其類乳於土中深埋其卵江東謂之蚱蜢善害田穉類
山云蝗子未有翹者為蝝蝮蜪即詩所云螽也鄭樵曰
蜙蝑一名蜙䗥即一種大青蚱蜢股長而鳴甚響爾雅
螽醜奮強醜捋疏云螽蝗之類好奮迅作聲而飛螽斯
之類好以脚自摩捋鄭箋凡物有陰陽情慾者無不妬
忌惟蜙蝑否各得受氣而生子故能詵詵衆多孔氏云
此言螽斯七月言斯螽文雖顛倒其實一也列子吾力
堪秋蟬之翼折春螽之股又曰魚卵之為蟲蔡邕曰蝗
是魚子在水中化為之埤雅云春魚遺子如粟埋泥中
明年水及故岸則化為魚如遇旱水不及故岸子久閣
為日所暴乃生飛蝗一母百子故詩曰衆為魚矣實為
豐年理或然也李迂仲曰斯是語助見朱子語錄無可
疑者名物疏蚱蜢生稻田中察其形頗似陸璣所言但
釋蟲又有土螽蠰谿說者以為此蟲細小善跳江南所
謂蚱蜢也則斯螽别是一物矣嚴氏以此為蝗以七月
之斯螽為蚱蜢不主孔疏之說疑不能明也小序但言
螽斯不妬忌不言其生子之數蘇轍云一生八十一子
並朱子陸佃之田未詳典據陸疏廣要螽斯之族實繁
爾雅並列五種一曰蛗螽蠜詩趯趯阜螽是也一曰草
蟲負蠜詩喓喓草蟲是也一曰蜤螽蜙蝑詩螽斯羽是
也又有蟿螽螟蚸形似蜙蝑而細長飛翅作聲者也又
有土螽蠰谿今謂之土磔江南呼虴蛨又名蚱蜢似蝗
細小善跳者也分疏甚明不知諸家何故相駁相混張
爾公云螽總名大小不一爾雅草螽負蠜陸疏阜螽是
負蠜左傳蜚不為災蜚即臭蟲爾雅謂之蠦蜰本草謂
之飛廉廣雅諸書謂之飛蟅一名負盤與負蠜不同類
杜頂注蜚負蠜如蝗蟲後世因以為阜螽誤矣他如陸
佃謂蚯蚓為阜螽羅願謂草蟲為蚯蚓劉向以阜螽為
介蟲之類並非
喓喓草蟲
朱傳草蟲蝗屬竒音青色釋蟲草螽負蠜郭璞曰常羊
也陸疏大小長短如蝗竒音青色好在茅草中左傳有
蜚杜注云蜚負蠜疏歲時常有非災蟲蜚一名負盤此
注相涉誤為蠜耳陳蔵器云飛廉一名負盤蜀人食之
辛辢好夜行人觸之即氣出一名負盤即□盤蟲也陸
佃云一云蚯蚓即負蠜亦以離應草蟲嗚於上風負螽
鳴於下風而風化故負螽曰蠜草蟲謂之負蠜是以蚓
為負蠜矣羅願云蚓雖微物其啟閉有時故月令孟夏
螻蟈鳴後五日蚯蚓出冬至之日蚯蚓結皆以紀候夏
夜好鳴於草底江東謂之歌女或曰鳴砌張衡云土蟺
鳴則阜螽跳是又以蚓為草蟲也詩緝負螽也蠜也即
螽斯也集解歐陽氏曰生於陵阜曰阜螽生於草間曰
草蟲形色不同種類亦異故以阜草列之又曰凡蟲鳴
皆於種類同者相匹惟二物不然故詩人引此以比男
女之不當合者按此說尤非蓋凡以類徔者如雲徔龍
風徔虎之類皆是豈必專一物哉名物疏按釋草蟲不
一然以為似蝗者近之詩緝以草蟲阜螽螽斯為一以
螽斯斯螽為二螽斯斯螽不知其同異而阜螽草蟲之
與螽斯則斷乎為三考爾雅自辨矣張爾公云春秋書
螽十復書蜚蜚與螽非一蟲劉歆五行𫝊以蜚為負蠜
楊慎論蜚亦引負蠜誤也爾雅蜚蠦蜰郭注即負盤臭
蟲也阜螽蠜草蟲也則負蠜與蜚分為二矣公羊傳與
爾雅合使蜚螽同類春秋既書螽必不變文書蜚也又
崔豹云遼海有蜚如蜻蜓名紺繙七月羣飛蔽天此又
一蜚與詩義别
趯趯阜螽
朱傳阜螽蠜也釋蟲阜螽蠜李廵曰蝗子也陸疏今人
謂蝗子為螽子兖州人謂之螣許慎云蝗螽也蔡邕云
螽蝗也明一物箋草蟲鳴阜螽躍而徔之異種同類陸
佃云阜螽今謂之&KR2689;䗥亦跳亦飛飛不能遠青色博物
志蜾蠃亦取阜螽子呪而成已子爾雅翼食菜曰蟘蟘
之字又作螣種類不一故曰百螣時起許氏以為百螣
動股蝗屬也時起害稼動股則阜螽即今蝩蟲也陳蔵
器阜螽蚯蚓二物異類同穴為雌雄阜螽如蝗蟲東人
呼為蚱蜢有毒名物疏爾雅釋阜螽但云蠜而已不知
蠜是今之何物陳氏云如蝗蟲蓋亦蚱蜢之類也李廵
陸璣直謂為蝗殊不思蝗是災蟲劉向所謂介蟲之孽
豈歲時所恒有而詩人詠之予謂凡經傳直謂之螽者
蝗也凡似蝗而不為災歲時恒有者通得螽名故有阜
螽草螽蜇螽蟿螽土螽之别諸說紛紛不辨可也廣要
按螽草螽阜螽確是三物詩緝以為一物誤矣但爾雅
謂草蟲為負蠜陸璣謂阜螽為負蠜豈形狀相似未精
辨也至左傳所載之蜚是臭蟲爾雅之蠦蜰本草之飛
廉廣雅之飛蟅飛蠊香娘子□盤蟲皆是物也應謂之
負盤非負蠜也因左注及漢書多作負蠜後人遂有認
為螽者陸佃謂負螽為蚯蚓羅願謂草蟲為蚯蚓則平
子土蟺阜螽之說誤之也
領如蝤蠐
朱傳蝤蠐木蟲之白而長者爾雅蝎蛣&KR1298;注水中蠧蟲
又云蟦蠐螬郭云在糞土中蝎注在木中桑蠧是也今
雖通名為蝎所在異又云蝎桑蠧注即蛣&KR1298;孔疏一蟲
而六名也以在木中白而長故以比頸定本云蝤蠐蝎
也無蟲字與爾雅合方言蠀螬謂之蟦自關而東謂之
蝤蠀或謂之䖭蠾或謂之蝖&KR1386;梁益之間謂之□或謂
之蝎或謂之蛭蛒秦晉之間謂之蠧或謂之天螻四方
異語而通者也唐本草注此蟲在腐柳樹中内外潔白
土糞中者皮黃内黑黯陶隠居云大者如足大指以背
行乃駛於脚襍猪蹄作羹與乳母不能别陳蔵器云蠐
螬居糞土中身短足長背有毛筋入秋化為蟬蝎在朽
木中食木心穿如錐刀一名蠧身長足短口黑無毛節
慢至春羽化為天牛兩角狀如水牛黑色背有白點上
下緣木飛騰不遥二蟲出處既殊形質又别蘇恭乃混
其狀總名蠐螬誤矣符子云石生金木生蝎化書燥溼
相育不母而生埤雅蝤蠐一名蛣&KR1298;蓋蝎一蝤蠐也佶
屈曲貌以形舉也詩曰領如蝤蠐蓋蝤蠐之體有豐潔
且白者故詩以况莊姜之領七辨曰蝤蠐之領阿那宜
顧是也此即木中蠧蟲亦曰桑蠧故古者譖徔中起謂
之蝎譛曹植論籍田曰昔三苗共工驩兜非堯之蝎歟
齊之諸田晉之六卿魯之三桓非諸侯之蝎歟埤雅别
釋蟦蠐舊云蝤蠐生木中内外潔白蟦蠐在糞土中外
黃内暗或謂之蠐螬列子所謂烏足之根為蠐螬也造
化權輿云蛇豸腹竄蠐螬背行今俗謂之蠀螬舊云蠀
螬化復育復育轉為蟬蓋蟬之去復育龜之解甲蛇之
脱皮可謂尸解矣據此則蝤蠐是蝎衞風所稱者蟦蠐
乃糞蟲確是二物因諸家稱引不一故附及之莊子云
烏足根所化淮南云置黍溝中即生蠐螬王充云化復
育轉為蟬博物志云以背行駛便於用足宋齊丘云燥
濕相育不母而生者也蝤蠐一名蝎一名蠧一名桑蠧
一名蛣&KR1298;生桑柳栢及構木中諸腐木根下亦多有之
本是二種陶隠居蘇恭俱混為一蝎自是蝤蠐之異名
非蠆尾之蝎也天螻爾雅云&KR1386;即螻蛄也楊子雲言蠐
螬或謂天螻然則亦異物同名非爾雅之&KR1386;矣方書蠐
螬烝熟食之明目擣生汁滴入目中去翳障試之良驗
螓首蛾眉
朱傳螓如蟬而小具額廣而方正毛𫝊螓首額廣而方
爾雅蚻蜻注頭有文如蟬而小此詩領膚齒舉全物比
之故言如螓首蛾眉則指其體之所似不言如也螓亦
蟬類蟬之類非一爾雅蜩為蟬之總名蟬通語也析言
之五采不具先諸蟬鳴者曰蜋蜩頭有花冠鳴聲清者
曰螗蜩曰蝘曰胡蟬曰冠蟬曰螗蛦夏小正蝘之興五
日翕望乃伏注蝘螗蜩也最大而黑色夏鳴聲壯者曰
蝒曰馬蟬大而有文顙廣且方者曰螓方言所謂螓蜻
也詩以比婦人之首夏小正鳴蚻虎縣蚻即螓也鄭注
&KR1578;音扎蟬似蜻蜓鳴無韻但扎扎然小者謂之麥蚻小
而色青者曰□曰茅蜩埤雅一種似蟬而小綠色北人
謂之螓即詩所謂螓首也
蛾朱𫝊蠶蛾也其眉細而長曲爾雅䖸羅注蠶蛾䟽此
即蠶蛹所變者也埤雅繭生蛾蛾生卵博物志食桑者
有緒而蛾蛾類者先孕而後交蓋蛹者蠶之所化蛾者
蛹之所化荀子曰蛹以為母蛾以為父是也蛹一名螝
蛾一名羅孫炎爾雅正義以為螝即是雄蛹即是雌羅
即是雄蛾即是雌蛾似黃蝶而小其眉勾曲如畫故詩
以譬莊姜曰螓首蛾眉又朝生暮死蟲狀如蠶蛾名孳
母白露節後生水上羣飛墜水中隨水去以千百計謂
之白露蟲俗呼魚糧又一種善拂燈火夜飛謂之飛蛾
一名暮光亦其類也符子曰不安其味而樂其明是猶
文蛾去暗赴燈而死與□為牝牡□一名過街言逢申
日則過街殆與鶝忌庚申燕避戊巳無異字通蛾一入
紙韻蓋古用為蟻字經𫝊蟻作蛾省文也禮學記蛾子
術之注小蟲學銜土以成大垤莊子孔子舍於蛾丘注
蟻丘地名史記淳化鳥獸蟲蛾注蛾作蟻今人多誤用
蒼蠅之聲
爾雅蠅醜扇疏青蠅之類好摇翅自扇方言蠅宋齊謂
之羊自關而西秦晉陳楚之間謂之蠅埤雅蠅好交其
前足有絞繩之象故繩字从蠅省凖生於隼繩生於蠅
其義一也亦好交後足摇翅自扇段氏云蒼蠅聲雄壯
青蠅聲清聒其聲皆在翼又曰青蠅尤能敗物蓋青蠅
善亂色蒼蠅善亂聲故詩以青蠅刺讒而東方曰匪雞
則鳴蒼蠅之聲也青蠅首赤如火背若負金蒼蠅又其
大者肌色正蒼今俗謂之麻蠅一名景跡蠅逐臭者喜
煖惡寒值冰即側翅遠引所謂夏蟲不可以語冰者也
類徔蠅生於灰遇水溺死置灰中湏臾即活淮南子以
為爛灰生蠅正謂此也雅翼蒼蠅蠅之潔者小於青蠅
其色蒼好集几案食飲上韓子以骨去蟻蟻愈多以魚
驅蠅蠅愈至張敞書蒼蠅之飛不過十步託於騏驥之
□則致千里酉陽襍爼大麻蠅茅根所化又多生榆葉
問以葉作房久則小蟲脱為蠅色正蒼班固青蠅貪肉
汁而忘溺死衆人貪世利而䧟罪禍易林腐肉所在青
蠅集聚辨别黑白敗亂邦國呂氏春秋以狸致鼠以冰
致蠅揚子法言或問蒼蠅紅紫注蒼蠅間乎黑白紅紫
似朱而非朱寤語云蠅晝聚而夜散蚊夜聚而晝散此
物知一日之侯也馬駒生上旬者行在母前生中旬者
行與母齊生下旬者行在母後此物知一月之侯也猫
犬逢春則交蛇蟲逢冬則蟄此物知一歲之侯也
蟲飛薨薨
朱傳蟲飛夜將旦而百蟲作也廣韻鱗介總名孔疏毛
蟲三百六十而鳳皇為之長則鳥亦稱蟲此薨薨未必
唯小蟲也爾雅有足謂之蟲無足謂之豸疏此對文耳
散言則無足亦曰蟲周禮外骨龜屬内骨蟞屬郤行螾
衍屬仄行蟹屬連行魚屬紆行蛇屬以脰鳴者鼃黽屬
以注鳴者精列屬以旁鳴者蜩蜺屬以翼鳴者發皇屬
以股鳴者蜙蝑屬以胷鳴者榮螈屬謂之小蟲之屬又
秋官庶氏掌除毒蟲剪氏掌除蠧物赤灰氏掌除墻屋
壺涿氏掌除水蟲大戴禮曰易之生人禽獸萬物昆蟲
各有所以生或竒或耦或飛或行莫知其情惟逹道德
者能原本之矣毛蟲之精者曰麟羽蟲之精者曰鳳介
蟲之精者曰龜鱗蟲之精者曰龍倮蟲之精者曰聖人
禮記孟春之月蟄蟲始振仲春之月蟄蟲咸動仲秋之
月蟄蟲坏戸季秋之月蟄蟲咸俯在内皆墐其戶春秋
考異郵二九十八主風精為蟲八日而化風烈波激故
其命字从蟲蟲之為言屈申也甲蟲影伏羽蟲體伏齕
吞者八竅卵生咀嚼者九竅胎生食葉者有絲食土者
不息圖經蟲類至繁萬物無不生人身皆有之邵雍曰
蟲風族也故蟲皆由風化如榛栗之類外殼完固而内
蟲已生腹中豈外物遺種應是風化使然詩大雅藴隆
蟲蟲注熱氣也爾雅爞爞熏也義同按說文虫䖵蟲分
三部讀呼委切音虺而前後音義自相矛盾六書故音
直中切蝝動跂行翾飛之屬皆从蟲虫與䖵為蟲之省
文非有二義也備考及廣韻總要正字通並同
蟋蟀在堂
朱傳蟋蟀蟲名似蝗而小正黑有光澤如漆有角翅或
謂之促織爾雅蟋蟀蛬李廵曰蜻蛚也郭璞云今趨織
也古今注蟋蟀一名吟蛩一名蛩秋初生得寒則鳴一
云濟南呼為懶婦易通繫卦蟋蟀之蟲隨陰迎陽居壁
向外趣婦女織績女工之象通卦驗立秋蜻蛚鳴白露
下蜻蛚上堂周書小暑之日温風至又五日蟋蟀居壁
漢書蟋蟀俟秋吟後漢書秋風厲而蟋蟀吟蓋氣使之
然也陸疏一名蜻蛚楚人謂之王孫幽州人謂之趨織
里語云趨織鳴懶婦驚詩義問蟋蟀食蠅而化成春秋
說題詞趣織為言趣織也織興事遽故趣織鳴女作兼
潛潭巴云蟋蟀集天子無遠兵月令季夏蟋蟀居壁疏
此物生在於土中至季夏羽翼稍成未能遠飛但居壁
間至七月則能遠飛在野搜神記朽葦為蛬韓愈幽響
泄潛蛬注蟋蟀也埤雅曹奢而苟唐儉而勤故詩一以
蜉蝣一以蟋蟀刺之詩曰蟋蟀在堂歲聿其莫九月之
時也九月建戍於文禾千為年步戍為歲蓋年取禾之
一熟而歲騎兩稔故步至戍月謂之歲也京房占七月
建申律為夷則蟋蟀鳴雅翼蟋蟀以夏生秋始鳴周書
蟋蟀居壁淮南云居奥奥者西南隅也有生野中及人
家者寒則漸近人好吟於土石塼甓之下尤好鬭勝輙
矜鳴其聲如急織故幽州謂之促織又其鳴正織之候
也古稱螣蛇游霧而殆於即且即且乃蜈蚣耳許叔重
謂蟋蟀為即且上蛇蛇不敢動非也梓人以注鳴者精
列屬楚辭澹容與而獨倚兮蟋蟀鳴此西堂賈秋壑蟋
蟀論云有四病卬頭捲鬚練牙踢腿也若兩尾高低垂
妥並是老朽亡可立待吳人及北方珍畜佳者一枚至
百金凡蟋蟀出於草中者少力出石隙竹根者堅老善
鬭有立於蛇頭者尤惡王安石字說云蟋蟀能率陰陽
之悉者也楊龜山曰陰陽之氣豈蟋蟀所能率哉其迂
曲可笑多類此樂府有蜻蛚篇即蟋蟀一作□&KR2186;又曰
趣織樂府作促織一作䟎織其名孫旺者又王孫之訛
也通雅按朱傳云斯螽莎雞蟋蟀一物隨時變化今所
見同時齊鳴形狀各别陳宜齋曰說文以蟋蟀為即且
上蛇此高誘注淮南所引今說文蟋&KR2186;下無此解蓋誘
所附耳又方言蜻蛚指蟋蟀詩類考云即蜻蜓誤矣蜻
蜓與螟蛉為一類非蜻蛚也又說文長箋蜻蛚即蜻蛉
亦誤
蜉蝣之羽
朱傳蜉蝣渠略也似蛣蜣身狹而長角黃黑色朝生暮
死爾雅蜉蝣渠略舍人曰方言南陽以東曰蜉蝣梁宋
之間曰渠略郭注似蛣蜣身狹而長有角黃黑色聚生
糞土中朝生暮死猪好噉之樊光曰是糞中蝎蟲隨兩
而出陸疏似甲蟲有角大如指長三四寸甲下有翅能
飛夏月陰雨時地中出今人燒炙噉之美如蟬也陸佃
云蟲似天牛而小有甲角叢生欎棲中朝生夕殞有浮
游之義詩曰蜉蝣掘閱言掘土使解閱也管子掘閱得
玉爾雅翼蜉蝣速死之物故以刺曹共公之好奢言雖
衣服楚楚安能久也淮南子蠶食而不飲二十二日而
化蟬飲而不食三十日而蛻蜉蝣不食不飲三日而死
又曰鶴夀千歲以極其游蜉蝣朝生暮死以盡其樂王
褒聖主得賢臣頌蟋蟀俟秋吟蜉蝣出以隂言知時也
許重叔鴻烈注朝囷者朝生暮死之蟲也生水上狀似
蠶蛾一名孳母海南謂之蟲邪則亦蜉蝣之類音義一
本渠或作□略或作□音並同俗作渠螻者誤也夏小
正五月浮游有殷殷衆也浮游殷之時也廣志蜉蝣在
水中翕然生覆水上尋死隨流而去字說蜉蝣輕也生
於夏月陰氣之卑溼而浮游者故其為物不實而小曹
君無篤實之德而徔其小體若此刺其甚矣掘閱疏此
蟲土裏化生言其掘地而出形容鮮閱也閱者說懌之
意朱子不取詩緝更閱謂升騰變化也
蠶月條桑
朱傳蠶月治蠶之月爾雅蟓桑繭雔由樗繭棘繭欒繭
蚢蕭繭疏云此皆蠶類作繭者因所食葉而異其名也
食桑葉作繭者名蟓即今蠶也書桑土既蠶周禮内宰
中春詔后帥内外命婦治蠶於北郊以為祭服馬質禁
原蠶者注原再也天文辰為馬蠶書蠶為龍精月直大
火則浴其種是蠶與馬同氣物莫能兩大禁再蠶者為
傷馬與又典絲掌絲入絲入收而税之也又庶人不蠶
者不帛不績者不衰所以恥不勉禮記月令季春天子
乃薦鞠衣於先帝命野虞母伐桑柘具曲植籧筐后妃
齋戒親東鄕躬桑禁婦女毋觀省婦使以勸蠶事蠶事
既登分繭稱絲效功以共郊廟之服孟夏蠶事畢后妃
獻繭乃收繭税以桑為均貴賤長幼如一以給郊廟之
服祭義古者天子諸侯必有公桑蠶室近川為之大昕
之朝君皮弁素積卜三宮之夫人世婦之吉者使入蠶
於蠶室奉種浴於川桑於公桑風戾而食之歲既單矣
世婦獻繭於夫人夫人副禕而受之及良日夫人繅三
盆手遂布於三宮夫人世婦之吉者使繅春秋文耀鉤
商弦絶蠶含絲考異郵蠶陽者火火惡水故食不飲桑
者土之液木生火故蠶以三月葉類會精合相食荀子
身女好而頭馬首屢化而不夀善壯而拙老有父母而
無牝牡冬伏而夏游食桑而吐絲前亂而後治夏生而
惡暑喜溼而惡雨蛹以為母蛾以為父三俯三起事乃
大已夫是之謂蠶理淮南子黃帝元妃西陵氏始蠶仲
長子云蠶寒而餓之則引日多温而飽之則用日少此
寒温餓飽之為修短驗於物者也博物志蠶三化先孕
後交不交者亦産子子後者無眉目收采亦薄嵇叔夜
云火蠶十八日寒蠶三十餘日吳錄南陽郡一歲蠶八
績故吳都賦曰鄕貢八蠶之綿林邑記九真郡蠶年八
熟繭小輕薄絲弱綿細永嘉郡記永嘉有八軰蠶&KR2980;珍
蠶三月績柘蠶四月初績&KR2980;蠶四月績愛珍五月績愛
蠶六月末績寒珍七月末績四出蠶九月初績寒蠶十
月績廣志有原蠶有冬蠶有野蠶有柞葉可以作綿埤
雅王親耕三推而止王后親蠶三灑而止舊云蠶之所
吐為忽十忽為絲五絲為䌰十絲為升二十絲為緎四
十絲為紀八十絲為緵其絲之數蓋如此太玄曰紅蠶
緣於枯桑其繭不黃蓋二十七日蠶已老則紅紅蠶以
繭自衣亦或謂之室易林飢蠶作室是也雅翼蠶之狀
喙呥呥類馬色斑斑似虎初拂謂之蚝以毛掃之蠶尚
小不欲見露氣桑葉著懷中令煖然後切之比至再眠
常須三箔虚上下二箔以隔土障塵飼必卷窗開幃飼
訖還下蓋蠶昆蟲之類見明則食其旋生駒皆與馬同
老食而不飲三十六日而化淮南曰二十二日而化亦
有四眠者既老將績其口含絲獨成繭者謂之獨繭自
二以上謂之同功繭獨繭絲細而有緒養蠶之室欲明
而温古者后妃享先蠶先蠶天駟也蠶溺曰沙皮曰蜕
甕曰繭蛹曰螝一曰玉蛹蛾曰羅卵曰蚖初出曰䖢自
殭色白弘景云鹽度非也又蠶一名螝蛾荀子蠶賦螝
蛾攭攭兮其狀屢化漢舊儀今蠶神曰苑窳婦人寓氏
公主凡二神後世有馬頭娘馬明菩薩之稱拾遺錄東
海圓嶠有冰蠶長七寸有鱗角以雪霜覆之則為繭織
為文錦入水不濡山海經跂踵國一女子據樹歐絲郭
注噉桑葉吐絲蠶類也或曰即蠶神又石蠶附生水中
石上作絲又地蠶可茹名甘露子又南方畜金蠶取其
矢置飲食中毒人多以金銀置蠶其中投路隅謂之嫁
金蠶金蠶畏蝟所至畜兩蝟能擒出之或曰雷凡能殺
之
五月鳴蜩
朱傳蜩蟬也爾雅蜩蜋蜩螗蜩蚻蜻蜻䘁茅蜩蝒馬蜩
蜺寒蜩蜓蚞螇螰疏云此辨蟬之大小及五方不同之
名曰蜩者目諸蜩也蜋蜩五采具者也螗蜩似蟬而小
鳴聲清亮夏小正螗蜩者蝘蕩篇如蜩如螗是也又曰
鳴蚻虎懸蚻即螓也䘁似蟬而小青色蝒蟬之最大者
蜺又名寒螿似蟬而小青赤色關東謂蟪蛄為蜓蚞或
謂之螇螰也乂云翥醜罅疏蟲類能飛翥者謂蟬屬皆
剖坼母背以為孔罅而生郭璞蜩蟬俗呼胡蟬江南謂
之塘蛦是也舍人曰蜋蜩螗蜩皆蟬也方語不同三輔
以西為蜩梁宋以東謂蜩為蝘楚地謂之蟪蛅楚詞蟪
蛅鳴兮啾啾者也說苑引孔子曰市有蟪蛅之聲則朝
有蜩螗之沸政之譁也甚矣方言蟬楚謂之蜩宋衛謂
之蜩螗陳鄭謂之蜋蜩秦晉謂之蟬海岱謂之䗁周禮
以旁鳴者注蜩蜺屬夏小正五月螗蜩鳴螗蜩匽也七
月寒蟬鳴蟬蝭&KR2557;也本草蚱蟬生楊柳上五月採蒸乾
之陶隠居云蚱即是瘂蟬雌蟬也不能鳴者蟬類甚多
莊子蟪蛅不知春秋則是今四月五月小紫青色者而
離騷云蟪蛅鳴兮啾啾歲暮兮不自聊此寒螿耳九月
十月中鳴甚凄急又二月鳴者名䗿母似寒螿而小七
月八月鳴者名蛁蟟色青今此云生楊柳樹上是詩云
鳴蜩嘒嘒者形大而黑傴僂丈人掇此昔人噉之故禮
范則冠蟬有緌亦謂此此蜩五月便鳴俗云五月不鳴
嬰兒多災蘇恭云蚱蟬即鳴蟬也易通卦驗姤上九候
蟬始鳴不鳴國多妖言援神契蟬無力故不食周書夏
至又五日蜩始鳴不鳴貴臣放逸立秋之日寒蜩鳴不
鳴人臣不力爭淮南子蛇不足而行魚無耳而聽蟬無
口而鳴自然者也王褒九懷林不容兮寒蜩余尚留兮
中州荀子曰耀蟬者務明其火振其木而已今南方人
照蟬食之名曰耀火徐廣車服襍注侍臣加貂蟬者取
其清高飲露而不食陸雲寒蟬賦頭上有緌則其文也
含氣飲露則其清也黍稷不享則其廉也處不巢居則
其儉也應候守常則其信也加以冠冕取其容也段柯
古云論衡言蟬未蜕時名復育開背而出相傳蛣蜣所
化韋翾嘗冬中掘樹根見復育附於朽處怪之村人言
蟬固朽木所化也翾因剖視腹中猶實爛木埤雅寒蜩
似蟬而小青赤一名蜺一名寒蟬蔡邕月令鳴則天凉
故謂之寒蟬方言寒蜩瘖蜩也郭璞曰月令寒蟬鳴則
寒蜩非瘖者蓋寒蜩即今瘂蟬啞蟬初瘖及得寒露冷
風乃鳴故芻蕘論曰秋風至而寒蟬吟正謂此也今雌
蟬則啞正陶隠居所謂不能鳴者然與初瘖之寒蟬則
異矣風土記蟪蛄鳴於朝寒螿鳴於夕諸類總謂之蟬
亦以其舍卑穢趨高潔其蟬足道也按爾雅蜩為蟬之
總名蟬通語也先鳴者曰蜋蜩曰螗蜩曰蝘曰胡蟬曰
冠蟬曰螗蛦夏鳴者曰蝒曰馬蟬曰馬蜩曰螓曰蜻曰
麥蚻曰䘁曰茅蜩七月鳴者曰蜺曰應曰寒蟬曰寒螿
九十月鳴者曰蚱蟬曰瘖蟬曰啞蟬其同類異名者曰
蟪蛄曰蜒蚞曰螇螰曰蛁蟟曰虭蟧曰蛥蚗曰蝭蟧古
今注蟬一名王女董仲舒云齊王后怨王而死化為蟬
誕不足信
五月斯螽動股
朱𫝊動股始躍而以股鳴也陸疏曰斯螽股似瑇瑁五
月中兩股相切作聲聞數十步范氏曰陰生動股振羽
氣使之然也說文股髀也釋名股固也為強固也爾雅
蜤螽邢疏周南作螽斯豳風作斯螽雖字異文倒其實
一也此說甚明嚴氏詩緝則云螽斯蝗也蠜也即阜螽
非七月所謂斯螽蜇螽蜙蝑别是一種乂謂毛氏誤以
螽斯為蜙蝑孔氏因之遂以斯螽螽斯為一物斯語助
猶鹿斯鸒斯也按嚴氏既知斯為語助則安知螽斯之
非即斯螽而斷然以為二物乎徔毛傳邢疏為正
六月莎雞振羽
朱傳斯螽莎雞蟋蟀一物隨時變化而異其名振羽能
飛而以趐鳴也胡氏曰集傳說本伊川然三物名色各
别爾雅螒天雞樊光曰小蟲黑身赤頭李廵曰一名酸
雞郭璞曰一名莎雞一名樗雞陸疏如蝗而斑色毛翅
數重其翅正赤六月中飛而振羽索索作聲幽州人謂
之蒲錯俗名絡緯本草樗雞生河内樗樹上七月採蘇
恭云五色具者為雄青黑質白斑者是雌圖經今所謂
莎雞亦生樗木上六月後出飛而振羽作聲人或畜之
樊中但頭方腹大翅羽外青内紅而身不黑頭不赤此
殊不類惟在樗木上人呼紅娘子者頭翅皆赤乃如舊
說然不名莎雞疑古今之稱不同耳衍義云樗雞東西
京都尤多形類蠶蛾但頭足微黑翅兩重外一重灰色
下一重深紅五色皆具腹大廣志莎雞似蠺蛾而五色
亦曰犨雞古今注莎雞一名促織一名蟋蟀促織謂鳴
聲如急織絡緯謂鳴聲如紡績也一曰促織一曰紡緯
埤雅莎雞其鳴以時故有雞之號雅翼莎雞頭小而羽
大有青褐兩種一名絡緯今人謂之絡絲娘小兒夜亦
養之聽其聲能食瓜莧之屬莎雞與絡緯是一物蟋蟀
與促織是一物崔豹不當合而言之詩稱六月莎雞振
羽以至九月在戶十月蟋蟀入我牀下可知非一物也
蓋二蟲俱似機杼聲可以趣婦功故易紊亂孫炎郭璞
陸璣廣志所云皆非其類今莎雞之鳴乃止而振羽不
待飛也一名馬䘁考工記以股鳴者以翼鳴者股鳴者
斯螽是也翼鳴者莎雞是也名物疏斯螽蟲之以股鳴
者莎雞蟲之以翼鳴者蟋蟀蟲之以注鳴者迥然三物
也其云一物随時變化而異其名誤起於崔正熊羅氏
辨之甚精
蜎蜎者蠋
朱傳蠋桑蟲如蠶者也爾雅蚅烏蠋郭云大蟲如指似
蠶疏韓奕云鞗革金厄毛亦云厄烏蠋也又云獨者蜀
邢云言山中之孤獨者名蜀此蟲更無羣匹韓非子蟺
似蛇蠶似蠋人見蛇則驚駭見蠋則毛起埤雅蠋以絲
自褁莊子奔蜂不能化藿蠋言材之有大小也管子曰
龍欲小則化為蠶蠋抱朴子以為有蛇蠋化成之龍雅
翼蜀葵中蟲也亦食於藿蠶類而不食桑詩乃稱烝在
桑野者葵藿之下亦桑野之地也蠶致養於人萬百為
族蜀則獨行故以比敦然獨宿者或作鳥名禽經曰蜀
不獨行不知何物蠋豳風本作蜀石經作蠋蜀从虫又
加虫正譌之誤也蜀似蠶墳首睅目色多青淮南子蠶
與蜀相似而愛憎異也凡草木皆有之各隨所食草木
之性廣志云藿蠋五采者香槐蠋五采有角者臭詩偶
舉桑蠋言之又山獨謂之蜀爾雅山獨者蜀今維揚汶
上皆有蜀山獨之義也舊莊子注謂雞大為蜀似是而
非
伊威在室
朱傳伊威鼠婦也室不掃則有之爾雅蟠鼠負又云蛜
威委黍注舊說鼠婦之别名說文姜黍鼠&KR2241;也陸疏在
壁根下甕底土中生似白魚陶隠居云一名鼠負言鼠
多在坎中背則負之一名鼠姑本草鼠負一名負蟠一
名蛜蝛一名蜲&KR2114;生魏郡平谷及人家地上五月五日
取禹錫云蜀本注俗亦謂之鼠粘猶如枲耳名羊負來
也衍義此濕生蟲也多足色如蚓背有横文蹙起大者
長三四分水甕及下濕處多埤雅食之令人善淫劉氏
云壁落間小蟲無人掃則出行於室
蠨蛸在戶
朱傳蠨蛸小蜘蛛也戶無人出入則結網當之爾雅蠨
蛸長踦疏此小鼅鼄長脚者俗呼為喜子陸疏一名長
脚荆州河内人謂之喜母此蟲來著人衣有親客至有
喜也幽州人謂之親客亦云蜘蛛為羅網居之崔豹古
今注蠨蛸身小足長論衡蜘蛛結絲以網飛蟲人之用
計安能過之掃其網置衣領中令人知巧辟忌太玄云
蜘蛛之務不如蠶之緰矣埤雅蜘蛛布網如罾右繞今
磨旋蔓生皆循右而轉亦自然之理也易曰作結繩而
為網罟以佃以漁蓋取諸離重門擊析以待暴客蓋取
諸豫說者以謂放蜘蛛而結網法螺蚌而閉戶則古之
知者創物其兼取博矣重耳奔齊遊大澤中見知朱布
網曳繩執豸而食之顧舅犯曰此蟲智之薄者猶役其
智况於人而不能廓垂天之網布絡地之繩乎陸賈曰
目瞤得酒食燈化得錢財乾雀噪行人至蜘蛛集百事
喜列子今人見蟢子者未必即有喜夢雀者未必皆彈
冠而人之悦之者以其利已也又云在頭則有喜又早
見為喜晚見為常荆楚之俗七月七曰設瓜果於庭有
蟢子網瓜上則以為得巧陸氏曰蠨蛸小如蜘蛛而足
長結網當戶人觸之則伸前後足如草使人不疑為蟲
故名知朱多類有在地中者有在草中者有在器下者
有在籬落者又一種扁薄作幕壁間八足而長本草曰
壁錢曰壁鏡北人呼為壁繭方言海岱間謂蟬為䗁或
呼巨䗁舊註云䗁蟬也不知䗁實蜘蛛長足之名産於
壁上護以白幕亦有足抱子行者非蟬也方言止明各
方呼蟬之名不同未嘗以䗁為蟬猶言東齊蠅謂之羊
蠅非羊類寧可謂蠅為羊乎金樓子曰龔舍初仕楚非
其所欲見蟲觸蛛網死曰仕宦亦人之網羅也掛冠去
時號蜘蛛隠士
熠燿宵行
朱傳熠燿明不定貌宵行蟲名如蠶夜行喉下有光如
螢毛傳燐也燐螢火也爾雅螢火即炤舍人云即夜飛
有火蟲也孔疏本草螢火一名夜光一名放光一名熠
燿一名即炤諸文皆不言燐淮南子云久血為燐注謂
兵死之血為鬼火然則螢火非燐矣陶隠居曰此是腐
草及爛竹根所化初猶未如蟲腹下已有光數日便變
而能飛衍義螢常在大暑前後飛出是得大火之氣而
化故明照如此也古今注螢火一名耀夜一名景天一
名熠燿一名丹良一名燐一名丹鳥一名夜光一名宵
燭章句以為鬼火或謂之燐未為得也天隂沉數雨在
於秋日螢火夜飛之時故曰宵行王符曰蓬中拾自照
謂此腐草木得溼而光亦有明驗衆說並為螢火近得
實矣月令季夏之月腐草為螢夏小正八月丹鳥羞白
鳥丹鳥丹良也白鳥蚊蚋也其謂之鳥也重其養者也
有翼者為鳥羞者進也不盡食也搜神記腐草之為螢
也朽葦之為蛬也稻之為[加虫]也麥之為蛺蝶也自無知
化為有知而氣易也雕龍云陽氣萌而玄駒步隂律凝
而丹鳥羞四時之動物深矣崇有論鳥無胷而生螢無
胃而育埤雅夜飛腹下有火故字以熒省熒小火也傳
曰螢戴火而寒今西北多螢大者如棗行而有光一說
螢非熠燿熠燿行蟲耳今卑溼處有蟲如蠶蠋尾後載
火行而有光俗謂之熠燿董氏曰熠燿自是一種蟲夜
行地上如蠶喉下明如螢一說初如蛹腹下有火數日
能飛者茅根所化為螢其長如蛆尾有火不能飛竹根
所化為熠燿螢飛而熠燿行故曰宵行或謂熠燿即放
光蟲如百足而小身有火色襍紅綠以手觸之成粉著
處生光踰時不熄亦曰宵行楊用修云螢火有二種梁
蕭和賦云悦草螢之夜翔此草螢也唐李子卿有水螢
賦此水螢也又云古人用字有虚有實熠燿之為螢火
實也熠燿為倉庚之羽虚也如小雅交交桑扈有鶯其
領此言桑扈之領如鶯之文非謂鶯即桑扈也彼謂倉
庚之羽如熠燿之明非謂熠燿即倉庚也類聚云戊子
日用螢為丸能却矢漢武威大守劉子南得其方合丸
佩之常與虜戰被圍矢下如雨至馬前輙墜地虜以為
神遂解去
鸛鳴于垤
朱傳垤蟻塜也孔疏蟻輦土為冡以避濕也螘穴處將
欲陰雨水泉上潤穴處者先知之避溼而上塜釋蟲蚍
蜉大螘小者螘蠪朾螘螱飛螘其子蚳記蛾子時術之
周禮饋食之豆蜃蚔注蜃蛤也蚳蟻子莊子吞舟之魚
大矣蕩而失水為螻蟻所制韓子千金之堤以蟻穴而
壊東郭子問莊子曰道安在曰在螻蟻又羊肉不慕蟻
蟻慕羊肉羶也六書故垤㚅土積垕也㚅與隆同紺珠
集引穆天子𫝊□與臺同同文備考□室西南隅尊者
所居象尊者在上二人旁侍从土穴居之意□古奥字
埤雅蟻將雨則出而壅土成峯鸛知天將雨有見於上
蟻知夫將雨有見於下鸛鳴於垤將雨之候也方言曰
垤封場也楚郢以南蟻土謂之垤垤中齊語也齊人呼
小蟻為蛘大者為蜉蚍其場謂之坻亦謂之垤垤从至
以螘之微而能為垤用其至故也今蟻取小蟲入穴輙
壊垤窒穴蓋防其逸亦以窒雨一名蟻封朔地蟻封大
有如冢者所謂蟻冢蓋出於此河丙人有見人馬數萬
騎大如黍栗往來遊戲舉火燒之人皆成蚊蚋馬皆成
大蟻故今俗呼蚊為黍民蟻曰玄駒齊桓公伐孤竹山
中無水隰朋曰蟻冬居山之陽夏居山之陰蟻蛭寸而
有水掘之果得水京房占曰蟻無故當道若門戶城郭
聚土水且傷人易林震之蹇曰蟻封戶穴大雨將集蟻
蚍蜉也廣志曰有飛蟻有木蟻有大小黃赤白黑數種
穴屋卵生居有等行有隊能知雨候春出冬蟄楚詞宋
玉曰赤蟻若象玄蜂若壺書顧命邦君麻冕蟻裳註蟻
玄色也莊子君子之居世得時則蟻行失時則鵲起注
蟻行逶迤有序鵲起凌風即飛言難進易退也張爾公
云蛘本作䖹音養見說文蟻名至夥蛾䖹其一也專指
二者為蟻亦非
維虺維蛇
朱傳虺蛇屬細頸大頭色如文綬大者長七八尺爾雅
蝮虺博三寸首大如擘舍人曰江淮以南曰蝮江淮以
北曰虺孫炎曰有牙最毒郭曰此自一種蛇名為蝮虺
邢昺曰今蛇細頸大頭色如文綬文間有毛似豬鬛鼻
上有針大者長七八尺一名反鼻如虺類廣雅虺蝰也
廣志蝮蛇與土色相亂長三四尺其中人以牙櫟之裁
斷皮出血則身盡痛九竅出血而死述異記虺五百年
化為蛟埤雅虺狀似蛇而小銘曰為虺弗摧為蛇柰何
虺一名蝮舊說蝮蛇怒時毒在頭尾一曰虺與蝮異虺
如土色所在有之蝮蛇鼻反在上有針錦文衆蛇之中
此獨胎産生輙坼副母腹亦有與地同色者舊云鴆食
蛇虺其羽似鷹而紫黑喙長七八寸作銅色蛇入口即
爛屎溺著石皆爛其轉石作法亦如鸛然羽翮有毒惟
犀角可解故有鴆處必有犀也陶隠居蝮最毒虺形短
而扁淮南子豹獸不可使緣木蝮蛇不可使安足陳蔵
器云蝮著足斷足著手斷手不爾合身糜潰七八月毒
盛時嚙樹以泄其氣樹便死又吐涎沬於草木上著人
身腫成瘡圖經蝮蛇黃黑色黃頷尖口張文仲云蝮蛇
頭斑身赤斑亦有青黑色者抱朴子凡入山帶武都雄
黃五兩則不畏蛇蝮若中人以少許抺之立愈又曰蛇
類多唯蝮蛇中人至急一日不治則殺人若為所中但
以刀割瘡肉投地則肉沸如火炙湏臾燋盡而人得活
也青蝰蛇綠色大者四五尺一種尾長三四寸楚詞天
問雄虺九首又蝮蛇蓁蓁柳宗元蝮蛇文目兼蜂躉色
溷泥塗其頸蹙耍其腹次且褰鼻鈎牙穴出榛居蓄怒
而蟠銜毒而趨唐史武后殺徔兄惟良賜姓蝮氏惡之
也通雅曰千歲蝮名睩聽木僕苟印一類也呂忱云㫽
聽如蜥蝪居樹上齧人與蘇頌所言千歲蝮相似有四
足上樹呼斫木斫木即不救呼博叔博叔可急治之叚
成式曰木僕若龜尾長數寸陳藏器曰苟印一名苟斗
如蛇四足出湖州按爾雅虺蝮郭璞云蝮惟南方有之
一名反鼻虺則所在有之邢氏亦謂蝮為虺類則蝮虺
當是二物而釋者多混為一未知孰是
蛇爾雅螣螣蛇注能興雲霧蟒王蛇注蛇之最大者周
易龍蛇之蟄以存身也左傳初内蛇與外蛇鬭内蛇死
六年而厲公入又有蛇自泉宮出如先君之數聲姜薨
泉臺毁又深山大澤實生龍蛇淮南子蛇雄鳴上風雌
鳴下風而化成形精之至也又神蛇能斷能續而不能
使人勿斷也星經騰蛇二十二星在室北近河主蟲蛇
埤雅牛以鼻聽蛇以目聽魚屬連行蛇屬紆行盤常向
壬地壬北方也周官龜蛇為旐先儒以為龜甲者也蛇
擊之則應有兵之象故龜蛇合體謂之玄武故物有玄
龜纁蛇臓有左腎右命方有朔有扎器有凖有繩其為
卦也名之曰習坎十二支辰為龍巳為蛇巳六陽具不
為龍而蛇者亢故也故亢之為言也知進而不知退知
存而不知亡埤雅□蛇龍類能興雲霧游其中一名神
蛇一云靈蛇又曰蛇以眼聽以腹行雅翼蛇毒蟲有草
木水火土五種尾如指甲其舌雙其耳聾其毒在涎其
珠在口其食也吞其交雄入雌腹交雉則生蜃及蟂草
居常飢得食稍飽輙蜕殼冬含土入蟄及春出蟄則吐
之其圓重如錫石謂之地黃種類至多惟烏蛇性善不
噬物而白花蛇有毒生於蘄州今蛇死目皆閉惟蘄州
者目開若生舒蘄兩界間者則一開一閉此理之不可
曉者陶隠居云蛇皆有足五月五日取蛇燒地令熱以
酒沃之即足出蓋其足隠鱗中也格物論蛇類至多有
兩頭者人面者頭毒尾良者形似鯉魚者毛如猪鬃者
鼻上有針者有蝮有蚺有蟒有□不可殫記蛇家於土
其穴必擇燥地晉書玄禽解陰陽蛇□遠流泉蓍龜無
以過焉甘石不能勝焉山海經不咸山有蟲獸首蛇身
曰琴蟲注蛇類蠎蛇長大餘食麋鹿又鉤蛇尾如鈎能
鉤人獸入水食之又陽山多化蛇人面豺身鳥翼音如
叱呼見則大水又華山有蛇名蜰&KR1414;四足四翼出則天
旱巴蛇吞象三歲出其骨服之已心腹之疾今南方蚺
蛇吞鹿已爛自絞於樹腹中骨皆穿鱗甲出又曰大同
山有長蛇毛如彘豪音如鼔柝賈誼新書孫叔敖出見
兩頭蛇埋而殺之母曰女不死矣吾聞有陰德者天報
以福搜神記隋侯行見大蛇傷救而治之蛇銜珠以報
地鏡圖金寳化為青蛇孫子善用兵者譬如常山率然
之蛇擊其首則尾應擊其尾則首應擊其中則首尾皆
應按率然蛇名在華山者名蜰&KR1414;六足四翼見則天下
大旱名物疏蛇本毒蟲有無毒者本鱗蟲有無鱗者惟
黃喉蛇善啖蝮額有大王字為衆蛇之長嶺表異錄嶺
外多兩頭蛇一頭有口眼一頭似頭而無口眼南人見
之以為常其禍安在南越志蚺蛇牙有長五六寸者土
人重之云辟邪利行遠其膽隨日轉上旬近頭中旬在
心下旬近尾南人取其膽以充藥材多以線合其縫縱
之後遇捕者輙自見金瘡以明無膽亦其知也内典辨
蛇雌雄以軟細物置蛇其上躁嬈者是雄住不動者雌
藏經云白㲲試蛇是也
胡為虺蜴
朱傳蜴螈也虺蜴皆毒螫之蟲爾雅蠑螈蜥蜴蜥蜴蝘
蜓蝘蜓守宫也疏一物四名說文榮蚖一名蛇醫以注
鳴者也在壁者曰蝘蜓在草者曰蜥蜴即守宮也方言
秦晉西夏謂之守宮或謂之蠦&KR2786;或謂之蜤易在澤中
謂之易蜴南楚謂蛇醫或謂蠑螈東徐海岱謂之螔䗔
北燕謂之祝蜒桂林守宮大而能鳴謂之蛤解注蜤易
南陽呼蝘蜓螔䗔斯侯二音似蜤易大而有鱗今所在
通言蛇醫蛤解似蛇醫而短身有鱗采江東呼哈蚖揚
子法言龍蟠於泥蚖其肆矣蚖哉蚖哉烏覩龍之志也
注蚖蜥蜴也詩義疏蜴一名蠑嫄水蜴也或謂之號蜼
蛇醫如蜤蜴青綠色大如指形狀可惡本草石龍子一
名蜤蜴一名山龍子一名守宮一名石蜴生平陽川谷
及荆山石間陶隠居云其類有四種大形純黃色為蛇
毉次似蛇毉小形長尾見人不動名龍子次有小形五
色尾青碧可愛名蜤蜴不螫人一種喜緣籬壁名蝘蜓
形小而黑乃言螫人必死而未常中人又一種色似此
而能入水唐本注蛇師生山谷頭大尾短小青黃或白
斑者是蝘蜓在人家壁間名守宮又名&KR1652;虎形皆細長
尾與身相類似蛇四足古今注蝘蜓一曰守宮一曰龍
子善於樹上捕蟬食之長細五色者名蜤蜴短大者名
蠑螈大者長三尺色玄绀善魅人一曰玄螈一曰綠螈
考異郵土勝水故守宮食躉東方朔射守宮以為龍乂
無角謂之蛇又有足跂跂脉脉善緣壁若非守宮即蜤
蜴博物志蜤蜴或蝘蜓以器養之食以朱砂體盡赤所
食滿七觔擣萬杵以點女人肢體終身不滅偶則落故
號守宮漢武帝嘗用之秘書說日月為易象陰陽也則
經陰陽一交易而變似有此理然所以名守宮者亦以
其常在壁間有守之象如鳥有澤虞者常在田中俗呼
為護田鳥之類不必塗血而後為守也埤雅易十二時
變色故曰易也舊說蜤易吐雹蛇體有傷銜草傅之故
有蛇醫之號考工記注脰鳴鼃黽屬注鳴精列屬旁鳴
蜩蜺屬翼鳴發皇屬股鳴蜙蝑屬胸鳴蠑螈屬詩詁守
宮蜤蜴二物蜤蜴尾通於身如蛇而加足有黑色者有
青綠色者常居草間守宮褐色四足有尾偃伏壁間故
名蝘蜓亦謂守宮或與魚合通雅蜥蜴總曰螭大者曰
山龍子緣木曰蝘蜓在草澤曰蠑螈在屋曰守宮捕蠅
曰蝎虎言其變曰十二蟲有如蛙首曰蛤蚧海槎錄蜤
蜴一作刺易一作蠦&KR2786;一名石龍子俗謂之壁虎方言
作嗁喉蓋唬喉也螔則蝸牛矣皆能捕蠅一物也大小
長短異耳大者曰蝘蜓丹碧色則短尾純青則長尾蛤
蚧出嶺表桂林諸郡能自呼其名頭似蝦蟆雌雄合者
益陽說文一曰蟥蜓蝘蜓也趙氏云鼸鼬蜤蜴也不知
何據按考工記注疏榮原蜥蜴胷鳴馬融曰胃鳴于寳
曰骨鳴一物聚訟至此且或胷或胃或骨不識何以格
之
螟蛉有子
朱傳桑上小青蟲似步屈爾雅螟蛉桑蟲郭注俗謂之
桑蟃亦曰戎女陸疏螟蛉者桑上小青蟲也似步屈其
色青而細小或在草葉上方言蜻蛉謂之蝍蛉注江東
呼為狐黎說文一名桑根呂覽一名白宿翼薄如蟬露
目短頸長腰身綠色取蚊䖟食遇雨集水上欵欵飛俗
呼為沙芉崔豹古今注大而色青者曰蜻蜓小而黃者
江東名胡黎淮南名䗧蛜鄱陽名江雞小而赤者曰赤
卒曰綘騶曰赤衣使者曰赤弁丈人如玄紺者遼海名
紺蠜亦曰天雞陶弘景云青色大眼者名諸乘俗呼胡
黎可入藥寇宗奭曰一種最大者汴人呼馬大頭字說
螟蛉者蟲之感氣而化者也然所化必以類故惟桑蟃
為能取之以為己子君子之於民亦類也苟有道以得
之孰不為化哉
蜾蠃負之
朱傳蜾蠃土蜂也似蜂而小腰取桑蟲負之於木空中
七日而化為其子爾雅蜾蠃蒲盧郭注即細腰蟲也俗
呼為蠮螉鄭注中庸以蒲盧為土蠭說文細腰土蠭也
天地之性小腰純雄無子易林□蜾生子深目黑醜三
卦同爻一作蝸螺即果蠃也陸璣疏蜾蠃土蜂也一名
蒲盧似蜂而小腰取桑蟲負之於木空中或書簡筆筒
中七日而化里語曰咒云象我象我列子純雄其名穉
蜂方言曰蠭趙燕之間謂之蠓螉其小者謂之蠮螉或
謂之蚴蜕法言螟蛉之子殪而逢果蠃祝之曰類我類
我久則肖之矣博物志蜂無雌取桑蟲或阜螽子抱而
成己子說林螳螂隠葉而捕蟬蜘蛛布網而籠蟲蝍且
禁蛇蛣羌轉丸鸂鶒勅邪蜾蠃祝子狐聽冰鷸知雨此
亦物之有智者也本草蠮螉一名土蜂陶隠居云此類
甚多雖名土蜂不就土中為窟謂摙土作房耳今一種
黑色腰甚細銜泥於人室及器物邊作房如併竹管者
是也其生子如粟米大置中乃捕取草上青蜘蛛十餘
枚滿中仍塞口以擬其子大為糧其一種入蘆竹管中
者亦取草上青蟲一名蜾蠃詩人云螟蛉有子蜾蠃負
之言取青蟲教祝變為己子斯為謬矣唐本注土蜂土
中為窠大如烏蜂不傷人非蠮螉蠮螉不入土中為窠
圖經摙泥作窠或雙或隻得處便作不拘土石竹木間
今所在皆有之李含光晉義云咒變成子近亦有數見
者非虚言也叚成式云書齋中多蠮螉好作窠於書卷
或在筆管中祝聲可聽有時開卷視之悉是小蜘蛛大
如蠅虎以泥隔之乃知不獨負桑蟲也物類變化固不
可度蚱蟬生於轉丸衣魚生於瓜子龜生於蛇蛤生於雀
白鶂之相視負蠭之相應其類非一若桑蟲蜘蛛之變
為蜂不異矣宋齊丘云蠮螉之蟲負螟蛉之子傅其情
交其精混其氣和其神隨物大小皆得其真蠢動無定
情萬物無定形范處義云說者攷之不精乃謂蜾蠃負
桑蟲為子近人取蜾蠃巢毁而視之乃自有細卵如粟
寄螟蛉之身以養之其螟蛉不生不死蠢然在穴中久
則螟蛉盡枯其卵日益長大乃為蜾蠃之形穴竅而出
列子純雄其名穉蜂埤雅莊子曰細腰者化今呼大蠭
啖子地中作房者亦曰土蠭非此細腰土蠭也化書曰
嬰兒似乳母斯不遠矣或曰古人名物皆取形似瓠之
細腰者曰蒲盧故蜂細腰者亦名蒲盧如綬草名以鷊
青黑之菼青黑之鳩名以雎非謂蜂即蒲盧也
為鬼為蜮
朱𫝊蜮短狐也江淮皆有之能含沙以射水中人影其
人輙病而不見其形也陸疏一名射影如鼈三足人在
岸上影見水中投人影則殺之故曰射影南人將入水
先以瓦石投水中令水濁然後入或曰含沙射人皮肌
其瘡如疥周禮壺涿氏掌除水蟲注狐蜮之屬漢五行
志劉向以為蜮生南越越地多男女同川亂氣所生故
聖人名之曰蜮蜮猶惑也在水旁能射人甚者至死南
方謂之短&KR1249;劉歆以為蜮盛暑所生非自越來也京房
易𫝊忠臣進善君不試厥咎國生蜮韓詩外傳短狐水
神也抱朴子蜮一名射工一名射影水蟲也狀似鳴蜩
有翼能飛口中有横物聞人聲以氣為矢激水射人中
身即發瘡病似大傷寒不治殺人冬天蟄谷間大雪時
索之此蟲所在雪不積留氣起如灼烝掘之入地一尺
則得也玄中記水狐者視其形蟲也其氣乃鬼也長三
四寸色黑廣寸許背上有甲厚三分許頭有角去二三
步則氣射人中十人六七人死鴛鴦鸑鷲蟾蜍悉食之
南越志水弩四月一日上弩射人影至八月卸弩埤雅
一名溪毒俗呼水弩春秋曰秋有蜮是也鵝能食之禽
經所謂鵝飛則蜮沈鵙鳴則蛇結雅翼云說者言水弩
狀如蜣蜋有甲尾長四寸即弩也字說蜮不可得也故
或之今蛷螋溺人之影亦是類耳造化權輿曰短狐射
氣蛷螋遺溺中人則疾周官曰凡屋隙除其貍蟲貍蟲
䗪蛷螋之屬也漢書東方朔𫝊人主之大蜮師古云魅
也說者以為短狐大招并稱鰅鱅短狐蜮傷躬則短狐
與蜮似非一物詩詁引柳宗元說水中以氣射人者曰
射工居水旁山林含沙射人者曰沙虱說文所謂似鼈
三足者能也非蜮也公紹以詩為蜮即是魅蜮音或韻
會以鬼魅之蜮音惑短狐之蜮音蜮竹書紀年周惠王
二年王子頽亂王出居鄭鄭人入王府多取玉玉化為
蜮射人人不能近正字通蜮重文徔國蟈即蝦蟆形狀
各别其類絶殊長箋徔國誤
去其螟螣
朱傳食心曰螟鄭箋螟螣之屬盛陽氣蠃則生之爾雅
食苗心螟李廵曰言其姦冥冥難知也鄭注螟極纖細
在苗之心若木中有蠧今農家忌大小暑日降一蟲霏
微者云即此蟲降也禮月令仲春行夏令煖氣蚤來蟲
螟為害䟽舊說螟螣蛑賊一種蟲也如言寇賊姦宄内
外言之耳故犍為文學曰此四種蟲皆蝗也許慎云蟲
食榖葉者吏冥冥犯法即生螟陸疏螟似虸蚄而頭不
赤漢五行志視不明温奥生蟲故有蠃蟲之孽謂螟螣
之類當死不死未當生而生或多於故而為災也劉歆
以為屬思不容京房易傳蔽惡生孽蟲食心呂氏春秋
蝗螟農夫得而殺之為其害稼也蔽天狀如嚴雪是歲
天下失瓜瓠又云亂國有螟集其地其音凶凶春秋漢
含孳云螟應苛克淮南子枉法令則多蟲螟爾雅翼古
者言螟螣蟊賊未始的言其狀唯五行𫝊稱視之不明
時則有蠃蟲之孽聽之不明時則有介蟲之災今食苗
心者乃無足小青蟲既食其葉又以絲綿褁衆葉使穗
不得展江東謂之蟥蟲音若横逆之横言其横生又能
為横災也孔臧蓼蟲賦曰爰有蠕蟲厥蟲如螟是螟為
無足蟲也埤雅螟螣蟊賊四蟲各有所因然則靈芝朱
草秠秬之種其美與螟螣之鍾其惡雖不同其繫王者
之政一也
螣朱𫝊食葉曰螣爾雅食葉蟘李廵曰言假貸無厭故
曰蟘也鄭注蟘詩作螣一種蟲似螟蛉食葉而卷為房
許慎曰蟲食苗葉者吏乞貸則生蟘陸疏螣蝗也月令
孟夏行春令則蝗蟲為災仲夏行春令百螣時起孟秋
行冬令介蟲敗榖仲冬行春令蝗蟲為敗季冬行秋令
介物為妖五行志劉歆聽𫝊曰有介蟲孽也螽蜚蝝食
榖為災京房易傅德無常兹謂煩蟲食葉蔡邕曰蝗螣
也當為災則生水處澤中數百或數十里一朝蔽地而
食禾粟苗盡復移是魚子在水中化為之洪範五行𫝊
刑罰暴虐貪叨無厭興師動衆蟲為害矣介蟲有甲能
飛揚之類陽氣所生於春秋為螽今謂之螟皆其類也
旱氣動象至矣春秋佐助期螽之為蟲赤頭甲身而翼
飛行陰中陽也螽之為言衆暴衆也漢含孳曰天雨螽
則刑法醜東坡志林元祐八年雍丘縣有蟲食麥葉不
食實名子方為害甚於蝗按此即蟘也齊民要術榖蟲
曰虸蚄即子方乃食菜之䖹也平水韻增云虸蚄食苗
唐宋史皆載虸蚄害稼張有曰古作子方無蟲旁
及其蟊賊
朱𫝊食根曰蟊爾雅云食根蟊李廵曰言其税取萬民
財貨故云蟊也說文蟊食苗根者也吏抵冒取民財則
生蟊京房易傳臣安禄兹謂貪厥災蟲食根毛詩義䟽
或云蟊螻蛄也食苗根而為人患今之螻蛄亦為苗患
爾雅云□天螻本草云螻蛄一名蟪蛄一名天螻一名
□疏云一名碩鼠夏小正三月&KR1386;則鳴淮南子孟夏螻
蟈鳴者是也翅小而短飛去不遠穴土而居處處有之
然此蟊自是蝗類非螻蛄也按楚辭螻蛄兮鳴東蟊&KR1914;
兮鳴西其非一物明矣圖經蟊莫毫切音茅甲蟲大如
巴豆甲上有黃黑斑文烏腹尖喙俗譌為斑貓春食芫
花為芫青夏食葛花為葛上亭長秋食豆花為斑蟊冬
入地中為地膽黑頭赤尾四蟲一類隨時命名耳正韻
蟊亦作蝥謂□蝥蛑古通則蟊與蝥通無疑說文分□
蝥蟊為三徐鉉謂蟊為蜘蛛别名鍇以□為食草根者
戴侗以蟊為蟊賊之蟊以蝥為蜘蛛之蝥則仍為說文
所蔽六書有正文有重文或形别而義通萬物有本名
有别名或字同而類别豈容一一析異而傅會之哉
賊朱𫝊食節曰賊爾雅食節賊李廵曰言貪狼故曰賊
也鄭注蠈即草蟲類雖亦食葉好食節陸疏賊似桃李
中蠧蟲赤頭身長而細京房易傳與東作争兹謂不時
蟲食節詩世本古義曰賊似非蟲名經傳中徔未有單
名賊為蟲者意即指蟊桑柔之詩曰降此蟊賊以食葉
食心苗本猶存至食根則無苗矣命之為賊深惡之也
廣要四蟲爾雅注疏甚詳明但說文謂食榖葉曰螟食
苗葉曰螣差不同耳陸氏謂蟊螻蛄按本草螻蛄一名
蟪蛄一名天螻爾雅云□天螻月令孟夏螻蟈鳴是也
豈在槁壤則為螻蛄在平疇則食苗根耶志林載有小
甲蟲見禾輙斷其腰而去俗謂之旁不肯按此即食節
者方語不同耳說文訓黨字云蠰不過則漢時已有此
等名矣
營營青蠅
朱傳青蠅汙穢能變黑白爾雅蠅醜扇注搖翅自扇也
易林腐肉所在青蠅集聚辨别黑白敗亂邦國王充云
清受塵白受垢青蠅所汚常在練素叚成式云蒼蠅聲
雄壯青蠅聲清咶其聲皆在翼青蠅糞能敗物雖玉亦
不免所謂蠅矢點玉麻色者茅根所化一種小者集几
案殽羞間有小蜘蛛專捕食之謂之蠅虎陸佃云青蠅
頭赤如火背若負金傳曰以冰致蠅蠅逐臭者懷蛆營
利喜煖惡寒故遇冰輙側翅遠引所謂夏蟲不可語冰
者也劉執中云蛆蟲變成者青蠅也其止於物則穢敗
之乂徔而生蛆蛆復變為蠅穢敗於物無有紀極又曰
不潔之物驅之使去而復還以比小人態狀可惡而又
難遠曰止棘止樊行且至於几杖盤杅之間矣歐陽氏
曰齊詩匪雞則鳴蒼蠅之聲蓋其飛聲之衆可以亂聽
猶言聚聲成雷也青蠅則回易變亂比之愈甚故其憂
深其詞激鄭氏曰蠅之為蟲汚白使黑汚黑使白喻佞
人變亂善惡也魏何晏夢青蠅集鼻上使管輅筮之曰
位峻者顛異苑曰晉明帝欲肆赦下帷作詔有大蠅觸
帳而入萃於筆端有頃皆出帝令人尋之即蠅所集處
輙傳有赦俄頃已徧又符秦時事同
卷髮如蠆
朱傳蠆螫蟲也尾末揵然似髮之曲上者毛傳蠆螫蟲
也尾末揵然似婦人髮末曲上卷然釋文蠆敕邁反敕
界反蠚蟲也詩義疏蠆一名杜伯河内謂之蚊幽州謂
之蠍通俗文長尾為蠆短尾為蠍左𫝊邾人出師隠公
不設備臧文仲曰蠭蠆有毒而况國乎又其父死於路
已為蠆尾言有毒也孝經援神契蜂蠆垂芒為其毒在
後也葛洪方云蠍中國多此江南所無陶隠居云蠍有
雌雄雄者螫人痛止在一處雌者痛牽諸處晉語申生
曰雖蠍譖焉避之莊子曰其僭如蠆蠍之尾然則其害
甚矣今醫家呼蠆尾為蠍稍蒯通曰猛虎之猶豫不如
蠭蠆之致蠚稽含謂諺曰過滿百為蠆所螫唐制三月
上已賜侍臣柳捲云帶之免蠆毒博古圖商有蠆鼎釋
曰蠆善毒人寓思患預防意一說為人名若鄭獻公蠆
及公孫蠆之類叚柯古云鼠負巨者多化為蝎蝎子多
負於背蝎前謂之螫後謂之蠆常為蝸牛所食以迹規
之不能去人或為蠍螫者以蝸牛涎塗之或以木椀合
之立止雅翼說文蠆字象形索靖草書名蠆尾蓋象其
奮螯曳尾之形蜥蜴能食之故名蠍虎或云江南舊無
蠍開元初有主簿盛過江至今江南往往有之俗呼為
主簿蟲晉書今山林之士利出一官商君謂之六蠍韓
非謂之五蠧不聞讓德惟爵是聞劉晝防慾篇身之有
慾猶樹之有蠍樹抱蠍自鑿身抱慾自害通雅蠆即范
蜂也窠土或木食蜘蛛巴中蛒蜂在褰鼻蛇穴内最毒
元稹有詩此&KR1871;蠆也莊子曰&KR1871;蠆之尾注長尾曰&KR1871;短
尾曰蠆&KR1871;音頼後人以其混&KR1871;改作蝲故博雅曰蠍也
墨客揮犀曰有蟲如扁蟬隠屋壁及書册前如蟹螯鄭
房為所螫遇良醫曰此名惡颯不治殺人今苗洞中有
之土人謂之竭沙
莫予荓蜂
朱𫝊荓使也蜂小物而有毒爾雅土蠭木蠭疏此辨蠭
在土木之異也說文蠭飛蟲螫人者其形大在地中作
房而啖其子者名土蠭又名馬蠭今荆巴間呼為蟺其
形差小在樹上作房者名木蠭亦食其子又云蠭醜螸
疏蠭類好垂其腴以伏息說文螸垂腴也腴即腹下也
援神契蜂蠆垂芒内則爵鷃蜩范注范蜂也禮記曰蠶
則績而蟹有匡范則冠而蟬有緌方言蜂燕趙間謂之
蠓蠮其大而蜜謂之壺蜂韓詩外傳稷蜂不爇社鼠不
燻所託者然也淮南子蜂房不容鵠卵言小不可蔵大
也本草圖經蜜蜂在蜜脾中如蛹白色大黃蜂即人家
屋上作房及大木間&KR2804;&KR1365;蜂子也嶺南人作饌食之黃
色比蜜蜂更大荆巴間一種土蜂俗呼蟺蜂最大螫人
或至死埤雅蜂有兩衙應潮其主之所在衆蜂為之旋
繞如衞有君臣之義其毒在尾垂穎如鋒故謂之蜂方
言壺蜂即今黑蜂楚辭所謂赤蟻若象玄蜂若壺也黃
蜂亦其一種無蜜纖長其窠仰綴於屋銜漆以固其蔕
隂陽在尾喜合合則粉退末端有岐者牝銳者牡也采
取百芳釀蜜其房如脾謂之蜜脾其王之所居委積如
臺語曰蜂臺蟻樓言蜂居如臺蟻居如樓也西方之書
曰味如嚼蠟天下之味莫甘於蜜莫淡於蠟蠟者蜜之
蹠也厚於此者必薄於彼理之固然也凡蜂作蜜必湏
人溺以釀諸花乃得成熟陰陽變化錄蠭有將蠭相蠭
蠭王王之所在蠭不敢螫無王則羣死有二王則分分
則均挈其半飛必環衞皆有隊伍行列故曰蜂有君臣
之禮說林云豺祭獸獺祭魚蜂蟻必宗其君雎鳩不亂
其匹羔飲乳必跪其母雉鳴雊必推其雄此亦物之有
禮者也又一種獨蜂俗名七里蠭毒最猛人馬被螫立
亡又蛒蠭出巴中在褰鼻蛇穴内其毒非方藥可療乂
獨脚蠭出嶺南一足連樹跟不能動五月采之燒末和
油治癰疽良又嶺南菌毒夜有光化為巨蜂齧人若鋸
蓋物類之變若此束晢發蒙記曰蠅生積灰蜂出蜘蛛
抱朴子雞有專栖之雄雉有擅澤之驕蟻有兼弱之智
蜂有攻寡之計人相投御亦是耳山海經榖城之山足
蜜蜂之廬今土木之蜂亦皆有蜜人家畜者質小而微
黃腰腹相稱如蠅蟬博物志人家養蜂以木為器開小
孔以蜜塗器捕三兩蜂内器中宿昔蜂飛出將伴來作
蜜北方地燥蜂多在土中故多土蜜南方地濕蜂多在
木中故多木蜜又蜀有竹蜜方言注云黑蜂穿竹作蜜
或呼笛師一名留師又有石蜜即崖蜜蜂黑似䖟今房
縣人以長竿刺崖令蜜出用器盛取之是也江淮亦有
崖蜜取者夜持烈炬臨之蜂空羣赴燄盡殪然後連房
刳取史趙廣漢傳專厲蠭氣中山王傳讒言之徒蠭生
師古曰蠭氣言盛也蠭生衆多也又蠭王曰萬詩緝云
人近蜂則被其螫信小人則受其惑又曰莫予荓蜂猶
云莫予毒也已古文莫予莫我之類皆倒提予我以便
文耳王元之記曰蜂王無毒似以德王者王之子盡復
為王似一姓一君上下分定也王之所在蜂不敢螫似
法令之明也取蜜得中似什一而税也
詩傳名物集覽卷五
