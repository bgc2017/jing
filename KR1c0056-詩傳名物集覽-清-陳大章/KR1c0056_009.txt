詩傳名物集覽卷九庶吉士陳大章撰
草
蒹葭蒼蒼
朱傳蒹似萑而細高數尺又謂之薕葭蘆也孔疏初生
為葭長大為蘆成則為葦又名離釋草蒹薕郭璞曰似
&KR0841;而細江東呼為薕藡陸疏水草也堅實牛食之肥強
青徐人謂之薕兖州遼東通語也說文薕&KR0841;之未秀者
詩緝蒹一名薕又名荻一物三名廣要曰蒹葭二物相
類而異種蒹小而中實曰&KR0841;曰藡曰菼曰鵻曰薍曰蒹
曰荻曰烏蓲皆蒹也葭大而中空曰葦曰蘆曰華曰䒒
曰馬尾皆葭也本草綱目蘆葦花皆名䒒萌皆名虇如
竹筍可食所謂蒹今作薕者是也所謂菼今作薪者是
也埤雅薕高數尺今人以為簾箔因此為名蓋其萌也
同時其秀也同時其堅成也又同時且同産河洲江渚
間故詩人往往並詠如葭菼揭揭八月&KR0841;葦及此篇是
也陸疏云蘆薍别草李巡認為一物朱子河廣注云葦
蒹葭之屬毛公大車𫝊菼蘆之始生偶爾相混後人遂
不能分别矣字說云荻強而蒹弱荻高而蒹下雖無實
據亦頗得其形似易說卦𫝊為&KR0841;葦莊子欲惡之孽為
性&KR0841;葦蒹葭始萌以扶吾形尋擢吾性註葦之幼曰蒹
葭長曰&KR0841;葦一物異名
視爾如荍
朱傳荍芘芣也又名荆葵紫色爾雅荍蚍&KR1526;郭云荆葵
也似葵紫色謝氏云小草多花少葉葉又翹起古今注
荆葵一名戎葵一名芘芣華似木槿而光色奪目有紅
有紫有青有白有黃莖葉不殊但花色異耳一曰蜀葵
陸疏芘芣一名荆葵似蕪菁華葉紫綠色可食微苦齊
民要術葵有紫莖白莖二種春必畦種水澆冬種者有
雪勿令從風飛每雪輒勞之令地保澤搯必待露解收
必待霜降詩曰七月烹葵及菽是也左傳鮑莊子之知
不及葵葵猶能衛其足羅氏曰荆葵比戎葵葉小花似
五銖錢大色粉紅有紫文縷之一名錦葵大抵似蘆菔
花故陸云似蕪菁花釋草菺戎葵郭氏曰今蜀葵荍芘
芣今荆葵其來各不同本草蜀葵中小花者名錦葵一
名戎葵功用更強以此襍之蜀葵中而反得戎葵之名
矣崔豹古今注其說戎葵蜀葵之狀可也混荆葵芘芣
之名於内者非也然今人亦通呼此為蜀錦葵則從其
類比附之耳埤雅爾雅曰蔠葵一名繁露此又葵之一
種蔓生葉圓而厚周官曰大圭尺三寸杼上蔠葵首說
文云齊謂之蔠葵謂於杼上圓廣其首即禮記天子所
搢之珽也濮氏曰芘芣紫荆春時開花葉未生花紫色
自根及榦而上連接甚密有類蟣窩故爾雅字從蟲名
蚍&KR1526;俗曰火蟣花譜葵有十數種天有十日葵與終始
故從葵一種錦葵又名荍又名荍芣叢低葉微厚花小
如錢文采可觀又名錢葵色深紅淺紅淡紫皆單葉開
亦耐久詩視爾如荍即此字說草能揆日向馬故又訓
葵通雅按郭璞以荍為荆葵菺為蜀葵鄭氏誤以荆葵
為蜀葵漁仲又誤以菺荍為蜀葵荆葵似戎葵而紫稍
小戎葵即蜀葵也一說紫荆花似五銖錢生榦上自根
至杪如蟣窩故名猶茢薽之名豕首綬草之名旨鷊也
可以漚紵
朱傳紵麻屬陸疏紵麻也科生數十莖宿根在地中至
春自生不再種也荆揚之間一歲三收今官園種之歲
再刈刈後便生剥之以鐵若竹挾之表厚皮自脱但得
其裏韌如筋者謂之徽紵今南越紵布皆用此麻粗者
可為繩周禮典枲掌布緦縷紵之麻草之物陸德明曰
紵字又作苧張揖云三稜也說文草也可以為繩麻譜
苧績麻也有二種一白苧一紫麻各處有之皮可績布
高七八尺葉如楮夏秋間著細穗白色子茶褐色一科
數十莖宿根在地到春自生每歲三刈過常麻三倍本
草苧家苧也又有山苧野苧紫苧葉面紫白苧葉面青
背皆白根可煑食救荒今俗呼苧為苧麻麻枲也枲與
苧異種苧精白於枲故詩曰漚苧又曰漚麻漢書相如
賦蔣芧蔣苽也芧小栗也與苧殊類音義誤以為三稜
舊註云芧與苧同則又誤中之誤矣紵通作苧義同
可以漚菅
朱𫝊菅葉似茅而滑澤莖有白粉柔韌宜為索也爾雅
白華野菅郭璞曰菅茅屬白華箋人刈白華於野已漚
名之為菅未漚則但名茅也陸疏菅似茅而滑澤無毛
根下五寸中有白粉者柔韌宜為索漚乃尤善矣可為
履菅根赤茅根白濮氏曰左𫝊云雖有絲麻無棄菅蒯
蒯與菅皆謂苕也黃華者俗名黃芒即蒯也白華者俗
名白芒即菅也周書成王時會人獻以菅山海經天帝
之上其下多菅又吳林山中多葌草註菅也異物志香
菅似茅而葉長大於茅不生洿下之地凡所烝享必得
此菅包果助調五味陸農師云爾雅曰白華野菅其華
白故一曰白華詩序曰白華孝子之潔白也南陔孝子
相戒以養也詩曰白華菅兮白茅束兮又曰英英白雲
露彼菅茅已漚者曰菅白華不菅則薄脆白茅不束則
散亂故詩以譬夫婦菅與麻紵同義矣字說菅物之柔
忍者制而用之故謂之菅茅自然之潔白故以供祭祀
菅漚蓄而柔忍故以為索綯幽王黜申后而立褒姒以
妾為妻以孽代宗故詩人刺之曰白華菅兮白茅束兮
不以賤妨貴不以貴棄賤者人道也不以茅棄菅不以
菅害茅者天道也李氏本草夏花者為茅秋花者為菅
二物功用相近名稱不同本草别錄不分二種謂茅根
一名地菅又出地筋一名菅根蓋二物根狀皆如筋可
通名地筋不可並稱菅也又翠菅生水中似蔥空中名
水蔥王維詩水驚波兮翠菅靡注草可為席唐六典東
牟郡歲貢蔥席六領通雅說文謂菅即茅非也菅大於
茅葉似茭草花白穗旆旆然莖圓直宜為帚其蒻柔忍
宜為屨白芒不及黃芒芒又作莣爾雅莣杜榮郭注莣
似茅皮可為繩索履屩菅赤根茅白根菅可食牛茅不
可食牛喪服𫝊曰藨蒯之菲曲禮苞屨不入公門皆謂
草穗之芒蒻也異物志香菅則又一種王伯厚以秉蕳
為菅蓋古聲借耳丹鉛錄菅蔽作菅蕢□葌□
卭有旨苕
朱𫝊卭丘也苕苕饒也莖如䝁豆而細葉似蒺藜而青
其莖葉綠色可生食如小豆藿也爾雅苕陵苕黃華蔈
白華茇郭注苕華色異名亦不同茇音肺陸疏苕苕饒
也幽州人謂之翹饒夏生孔疏苕之華𫝊云陵苕此直
云苕草陵苕好生下濕此則生於高丘與彼異也詩緝
此旨苕苕饒也非小雅苕之華所謂陵苕也廣要孔氏
以為好生下濕亦因陸疏誤認鼠尾為陵苕矣不知陵
苕乃凌霄亦好生高阜者但二種俱不可食而旨苕可
生食為異耳正字通苕有二小雅苕之華陵苕也即凌
霄花好生高阜初蔓生依喬木歲久延引至顛開花劉
禹錫云一名女葳通志云一名紫葳花不紫鄭箋以為
花紫赤繁華衰則黃非也鼠尾草一名陵翹一名陵時
即爾雅葝之别名與陵翹殊類孔穎達陸璣以陵苕為
鼠尾以陵時陵翹即凌霄並非詩緝云陳風卭有旨苕苕
饒也非小雅陵苕也或溷為一舊注引爾雅翼闕旨苕
爾雅連異翹注一名連苕此又與詩二苕同名異實者
也
卭有旨鷊
朱𫝊鷊小草襍色如綬爾雅虉綬郭璞曰小草有襍色
似綬也鄭漁仲云疑即赤孫施草也陸疏鷊五色作綬文
故曰綬草埤雅鷊綬鳥也故虉有襍色似綬其字從鷊
鷊善相其天而吐綬樂見其文采有狀賊之疑則不吐
也今綬鳥大如鸜鵒頭頰似雉有時吐物長數寸食必
畜嗉臆前大如斗慮觸其嗉行必遠草木古今注吐綬
鳥一名功曹今俗謂之錦囊戴侗曰鷊大如雞頷下有
錦囊鳴則囊見時珍云吐綬雞項有嗉囊内藏肉綬清
明前後向日擺之項上先出兩翠角二寸許乃舒綬長
闊近尺采色燦爛踰時不見或剖視之一無所有劉公
瑾云鷊本鳥名亦名綬鳥咽下有囊如小綬具五色鷊
草之名豈因其似而取義乎
有蒲與蕳
朱𫝊蒲水草可為席者說文蒲水草似莞而褊有脊滑
柔而性温可以作席蒻蒲子可以為平席禮男執蒲言
有安人之道也毛𫝊束蒲草也本草圖經水楊也又苻
蒲一名蒲釐山南人謂之香蒲春初生時出水紅白茸
茸然其入土白色者啖之甘脆宜為葅周禮深蒲是也
其葉與蒻如茭滑耎可為薦周禮蒲筵是也蒲中心狀
如七柄者夏抽莖叢生花抱莖端蕊屑若金粉為蒲黃
甘平益氣力陸疏蒲始生中心入地者名蒻煑以苦酒
浸之如食筍法埤雅蒲水草也說者以為上章言薪言
楚則蒲不宜為草誤矣夫芻亦草也綢繆之詩曰束薪
束芻束楚則豈以言木妨草哉魚藻曰魚在在藻依於
其蒲蓋魚遊者也據於藻依於蒲樂於藻安於蒲王者
俯身以順萬物魚之所樂王亦樂焉魚之所安王亦安
焉禮男執蒲璧註刻蒲形於璧象其安人之道也又明
堂位周以蒲勺註合蒲如鳧頭也疏云刻勺為鳧頭其
口微開如蒲草本合而末微開也三禮圖如蒲穀璧悉
作草稼之象今人發古冢得蒲璧乃刻文蓬蓬如蒲花
敷時穀璧如粟蒲耳義各有取即禮圖亦未可為據也
又爾雅莞苻蘺其上蒚註西方人呼蒲為莞蒲蒚謂臺
頭首也亦名蒲中莖為蒚用之為席大雅維筍及蒲鄭
箋云深蒲也傳云蒲蒻也周禮醢人深蒲醢鄭司農云
深蒲蒲蒻入水深鄭玄云始生水中子詩緝斯干下筦
箋云小蒲則筦精蒲麄周書云潤濕不穀樹之竹葦筦
蒲礫石可穀樹之葛木以為絺綌
有蒲菡萏
朱𫝊菡萏荷華也爾雅荷其花菡萏其實蓮說文芙蓉
花未發為菡萏已發為芙蓉埤雅荂為芙蓉秀曰菡萏
暢茂曰華字說菡萏實若臽隨昏昕開闔一說草木華
未發也非專指荷杜甫賦雲菡萏以張蓋張說華山銘
菡萏森爽陸璣賦紅蕊發而菡萏皆借義形擬語
隰有萇楚
朱𫝊萇楚銚弋今芉桃也子如小麥亦似桃爾雅萇楚
銚芅郭注或曰鬼桃葉似桃華白鄭箋羊桃也藤生子
赤狀如鼠糞故亦名鼠矢兒童食之陸疏葉長而狹華
紫赤色其枝莖弱過一尺引蔓草上今人以為汲灌重
而善沒不如楊柳也近下根刀切其皮著熱灰中脱之
可韜筆管鄭箋銚弋之性始生正直及其長大其枝猗
儺而柔順不妄尋蔓草木本草羊桃一名羊腸一名御
弋生山林川谷及田野陶隱居云子細小苦不堪噉花
甚赤蜀本圖經葉花似桃子細如棗核多生溪澗今人
呼為細子根似牡丹或曰一名楚業埤雅有兩羊桃一
種花實皆連理廣要萇楚莖弱必蔓於草木鄭箋牽強已
甚草木疏云花紫赤色圖經亦云花甚赤而景純農師
俱云花白又矛盾矣按萇楚類書有入木部者然據鄭
箋陸疏其為草屬無疑戴合溪嘗論萇楚絶非羊桃又
閩中獼猴桃亦相類乃藤梨也閩人呼為陽桃
浸彼苞稂
朱𫝊苞草叢生也稂童粱莠屬也鄭注守田也俗呼鬼
稻一穗之間得一二穀而已𫝊云稂非漑草得水而病
也鄭箋云稂當作涼蕭艾屬易𫝊亦以稂當作凉然釋
草不見草名凉者未知何據說文禾粟之&KR2292;生而不成
者謂蕫節節或從禾作稂陸疏禾莠為穗而不成則薿
然謂之蕫粱今人謂之宿田翁或謂之守田正義曰鋤
禾去非類莠既别是一物稂亦當别是一物故郭注云
稂為莠類說文陸疏皆以為禾之未成者則是稂亦禾
矣何至與莠並稱乎羅氏曰稂惡草也與禾相襍故詩
人惡之古以飼馬魯仲孫它馬餼不過稂莠謂此也詩
稱不稂不莠注稂莠皆害苗按本草有狼尾草子作黍
食之令人不飢似茅作穗生澤地程子云稂蕭蓍皆下
澤所生廣志可作黍引爾雅孟狼尾今人呼為狼茅子
然則此物似是稂爾稂既有實如黍故能亂苗又莠今
謂之狗尾草稂名狼尾則亦相類
爾雅苞稹也注今人呼物叢緻者為稹大雅敦彼行葦
方苞方體注苞甲未坼也如竹苞矣注叢生而固也商
頌苞有三蘖注本也如山之苞叶下流又有韻音剖實
方實苞叶秀好注穀種甲而未坼曰苞舊注苞本草名
音莩今人混作包佩觿集云草名之苞不當為厥包之
包按正韻包亦苞韻會通作包
浸彼苞蓍
朱𫝊蓍筮草也陸疏似藾蕭青色科生本草圖經生少
室山谷今蔡州上蔡縣白龜祠旁其生如蒿作叢高五
六尺一本一二十莖至多者三五十莖生便條直異於
衆蒿秋後有花出於枝端紅紫色形如菊用其莖為筮
以知吉凶故謂之神物易蓍之德圓而神卦之德方以
知神以知來知以藏往昔者聖人之作易也幽贊於神
明而生蓍周官筮人上春相筮逸禮天子之蓍九尺諸
侯七尺大夫五尺士三尺蓍千歲三百莖者先知也洪
範五行𫝊蓍之為言蓍也百年一本生百莖此草木之
壽知吉凶者也聖人以問鬼神焉論衡蓍碩也明狐疑
之事當問之博物志以老故知吉凶生千歲三百莖同
本其上常有黃雲覆之易以為數史記蓍所生獸無虎
狼草無毒螫褚先生云聞著生百莖者其下必有神龜
守之其上常有青雲覆之𫝊曰天下和平王道得而蓍
莖長大叢生滿百莖今世取蓍不能中古法度取滿六
十莖以上長六尺者即可用以末大於本者為主次蒿
次荆皆以月望浴之論衡蓍生七十歲生一莖七百歲
生十莖神靈之物遲也說原草植三百六十蓍為之長
范筠詩數竒不可偶性直誰能紆傅玄賦春邁德於青
陽混百卉而萌生逮朱夏而修茂暨商秋而堅貞雖離
霜而未凋與潜龜乎通靈埤雅蓍草之壽者也六十曰
耆卦之别六十有四蓍數窮於此且蓍所指非極數也
或曰重卦伏羲爾文王重卦奈何曰伏羲重卦重三畫
於前文王重卦重六爻於後周官曰卜掌三易之法其
經卦皆八共别皆六十有四故曰八卦成列象在其中
矣因而重之爻在其中矣司馬遷曰伏羲至純厚作易
八卦西伯拘而演易揚雄曰易始八卦文王六十四易
乾鑿度曰垂皇策者羲伏羲用蓍則卦已重矣然世質
民淳占法惟用七八六十四卦皆不動若乾止於乾坤
止於坤不能變也夏商因之皆以七八為占連山歸藏
是已後至文王世益澆薄占法始用九六蓋不如此不
足應天下之變也今易是已六十四卦皆動傳曰周易
以變者為占是也然則伏羲重七八文王重九六由是
觀之伏羲文王皆重卦揚雄言伏羲作八卦文王六十
四各從其盛者言之耳
四月秀葽
朱𫝊不榮而實曰秀葽草名毛𫝊葽葽草也箋夏小正
四月王萯秀葽其是乎物成自秀葽始正義云葽草書
𫝊無文四月已秀物之鮮矣故鄭以王萯正與葽為一
曰葽其是乎為疑之辭也月令孟夏王瓜生註今曰王
萯生夏小正云王萯秀未知孰是鄭疑四月秀者當為
王瓜而月令夏小正皆作王萯又生秀字異必有誤者
本草云萯生田中葉青刺人有實七月采陰乾則又非
四月矣物之成熟莫先於葽故云自秀葽始也曹氏云
葽今遠志也其苗謂之小草說文四月秀葽劉向說此
味苦苦葽也名物疏葽草毛公不云何物鄭疑為王萯
蔡邕月令章句曰萯草名生於陵月令四月王瓜生鄭
注王瓜萆挈也月令云王萯生夏小正王萯秀吕覽孟
夏王善生注善或作瓜□&KR1365;也淮南子孟夏王瓜生注
王瓜本草作茇葜然則鄭以王萯即王瓜而又以王瓜
為茇葜也吕覽淮南高誘一家之說而以為□&KR1365;一以
為茇葜則固自相矛盾矣考之本草王瓜一名土瓜生
魯地平澤田野及人家垣牆間三月採陰乾均房間人
呼為菟瓜爾雅曰蔩菟瓜郭璞云似土瓜而土瓜自謂
之鈎□姑蓋菟瓜别是一種也按本草明言王瓜一名
土瓜則二物小異實一種耳王萯又是一物蔡邕云生
於陵本草云生田中且夏小正月令一以為王萯一以
為王瓜定非一也若栝樓自是果臝之實菝葜自在草
部中品之上陶隱居云鄭玄以王瓜為菝葜殊為謬矣
曹氏則以為遠志據爾雅云葽繞蕀蒬郭璞曰今遠志
也本草云遠志味苦一名蕀蒬一名葽繞一名細草四
月採根葉陰乾圖經云根黃色形如蒿苗名小草曹氏
以葽繞之名偶涉於葽又味苦合劉向之說故定為遠
志嚴氏從之然不榮而實謂之秀遠志有花不得云秀
矣且本草但言四月採根葉不云採實也或曰黍稷有
華亦可曰秀然葽繞花又以三月開不以四月若從鄭
氏以為王萯則實以七月採以為王瓜則王瓜亦有花
五月方開花下結子亦不得以為四月秀也朱子闕而
不說良亦有以漢書唐山夫人歌云豐草葽注云葽盛
貌或者詩泛言草有盛秀者乎通雅狗尾之莠葽非遠
志葽繞狗尾也曰莠猶狼尾曰稂也廣雅謂棘蒬為遠
志苗曰小草似麻黃劉向說味苦一曰狗尾草按莠葽
葽繞相去甚遠孔子惡莠之亂苗豈可以葽存兩可之
說爾雅孟狼尾說文蕫節或作稂如狼尾皆有實如黍
號曰稂莠
七月烹葵及菽
朱傳葵菜名詩記葵承露也大莖小葉華黃紫色可茹
公儀所拔是也葵生葉向日不令照根曹植表若葵藿
之傾太陽雖不為回光然向之者誠也左𫝊七月刖鮑
牽仲尼曰鮑莊子之智不及葵葵猶能衞其足王禎農
書葵陽草也為百菜之主備四時之饌可以防荒儉可
以為葅腊周禮醢人饌食之豆其實葵葅臝醢特牲記
鉶芼夏葵冬荁儀禮贊者一人執葵葅授之主婦士虞
禮夏秋用生葵春冬用乾豆繆襲祭儀夏祀和羹芼以
葵周官曰大圭長三尺杼上終葵首終葵爾雅作蔠葵
葉圓而厚故以象形齊民要術種葵三十畆勝十頃穀
陶隱居云以秋種葵覆養經冬至春作子謂之冬葵至
滑利春葵子亦滑葉尤冷利不可多食術家取此葵子
微炒散著濕地遍踏之朝種暮生遠不過宿日華子云
冬葵久服堅筋骨秋葵即是種早者四民月令正月可
種葵四月可收冬葵子六月六日可收葵中伏可種乾
葵古者以葵為常菜左𫝊公儀休相魯茹園葵而美愠
而拔之曰又奪園夫紅女之利乎莊子魯漆室女泣曰
昔客逸馬踐園葵使吾終歲不飽葵道家之法十日一
食葵葵性温利所以調和五臓也圖經冬葵秋種春作
菜茹蜀葵爾雅菺戎葵也花五色白者主疾瘧黃者塗
癰小花者紫黃色爾雅蔠葵蘩露也菟葵若黎有毛啖
之甚滑爾雅所謂希也亦名天葵别有鳧葵莕菜也荆
葵荍芘芣也錦葵旌節花也大黃葵獨花向日葵也鄧
潜谷曰葵十月種五月更種本草葵類多其可食者為
菜葵古人采葵必待露解故曰露葵今人呼滑菜者是
葵有紫莖白莖二種白者勝大葉小紫黃花最小者名
鴨脚葵實大如指頂子輕虛如榆筴仁四五月種者可
留子六七月種者為秋葵八九月種者為冬葵正月種
者為春葵然宿根至春亦生又有野者古詩井上生旅
葵是也
菽朱傳豆也采菽箋菽大豆也生民𫝊云荏菽戎菽也
箋云戎菽大豆也史記棄為兒時好種樹麻菽麥月令
孟夏之月天子食菽與雞菽為北方之穀雞為陽鳥亦
水火相濟之義也左傳隕霜殺菽又人食半菽物理論
菽者衆豆之總名爾雅戎菽謂之荏菽廣雅大豆菽也
小豆荅也豍豆豌豆䝀豆也胡豆䜶䝄也豆角謂之莢
其葉謂之藿小宛疏菽大豆也采其葉為藿以芼牛謂
以鼎煑牛取其骨體置之於俎其汁則芼之以藿調以
五味乃盛之於鉶謂之鉶羹春秋說題詞菽者屬也春
生秋熟理通體屬也菽赤黑陰生陽大體應節小變象
陽色也范子計然曰五土之宜各有高下高而陽者多
豆平而陰者多五穀東方多麥稻西方多麻北方多菽
中央多禾援神契赤土宜菽吕氏春秋得時之菽長莖
而短足其莢三七以為族多枝數節競葉蕃實大菽則
圓小菽則搏以芳稱之重食之息以香如此者不蟲先
時者必長以蔓浮葉疏節小莢不實後時者短莖疏節
本虛不實種植書春大豆次植穀之後二月中旬為上
時三月上旬為中時四月上旬為下時歲宜晚者五六
月亦得然地不求熟收刈欲晚鋤不過再美田欲稀薄
田欲稠汜勝之書三月榆莢雨時高田可種大豆保歲
易為宜古之所備凶年也大豆生戴甲而出種土不可
厚厚則頂坼不能長達夏至後二十日尚可種小豆不
保歲難得宜椹黑時種雅翼羞籩之實&KR2047;餌粉餈皆稻
米黍米所為以其黏著故擣粉熬大豆以為表管子桓
公北伐山戎以戎菽遍布於天下注戎大也孫炎云大
豆諸家或以為胡豆后稷播種豈應近舍中國之種而
遠種胡豆乎穀譜大豆有黑青黃白斑數種今之赤豆
白豆綠豆䝁豆皆小豆也白豆亦曰飯豆漢書所謂飯
豆食芋魁者一種蓘豆葉如大豆可作飯又黑豆中最
細者曰穭豆料豆廣雅葉為之藿公食禮鉶芼牛藿羊
苦黍微當是烹豆葉以為羹耳名物解菽有收斂之意
常膳也故可祀天地亦喻君子之德中原有菽言德足
以養人者天下之所歸也采菽采菽言取有德受之以
法度也春秋定元年隕霜殺菽𫝊菽草之難殺者言殺
則知百草皆死又周子有兄不慧不辨菽麥周子晉悼
公也漢書歲饑民貧率食半菽言軍無糧以菽襍它穀
食之前漢書令三輔太常郡得以菽粟當賦後漢光武
紀野穀旅生麻叔尤盛叔與菽同
七月食瓜
爾雅&KR1705;瓝其紹&KR1705;郭注俗呼瓝為&KR1705;紹者瓜蔓紹亦著
子但小耳說文瓜蓏也在地曰蓏有數種皆蔓生本草
經水芝者白瓜甘瓜也禮月令孟夏王瓜生注即黃瓜
周禮地官委人掌蓄聚物瓜瓠芋葵廣雅冬瓜□也水
芝瓜也其子謂之□瓜之所出以遼東廬江燉煌為美
有龍蹏虎掌羊骹兔頭女臂密筩□㼊貍頭白㼐無餘
縑瓜也又有魚瓜大瓜如斛出凉州有青登瓜大如三
升斗有桂支瓜長一尺龍肝瓜長一尺花紅葉素生水
谷又瓜州出大瓜狐入其中首尾不見瓜州在古燉煌
郡夏小正五月乃瓜乃者急瓜之辭也瓜也者始食也
八月剥瓜蓄瓜之時也禮記為天子削瓜者副之巾以
絺注副坼也四坼之覆以巾為國君華之巾以綌注華
中裂也為大夫累之注不覆巾也士疐之注去疐不斷
庶人齕之晏子曰賜人主前瓜桃不削橘柚不剖此亦
曲禮懷核之義杜僭竊之萌也禮婦人之贄瓜桃李梅
盧諶祭法曰夏祠秋祠皆用瓜又仲冬行秋令則天雨
汁瓜瓠不成注雨雪襍下曰汁龍魚河圖曰瓜有兩鼻
者殺人莊子朽瓜化為魚物之變也本草瓜蔕七月採
圖經云即甛瓜蔕也又有白瓜越瓜胡瓜埤雅瓜字象
其實在鬚蔓之間禮郊特牲天子樹瓜華不斂藏之種
也謂種以供一時之用非收斂久藏之種惡與民争利
也性少延輙腐種用戊辰日尤忌聞麝乃至一蔕不收
又曰瓜祭上環註謂横切之圜如環也舊說其忖謂之
環環瓜之脱華處其當謂之蔕蔕瓜之繫蔓處蔕味小
苦墨子曰瓜甘蔕苦天下物無全美也左𫝊齊侯使連
稱管至父戍葵丘瓜時而往及瓜而代故今呼相代為
瓜期又梁宋就為邊令與楚鄰界梁邊亭數灌瓜而美
楚希灌因搔梁瓜梁人欲報之就曰是搆怨之道也因
竊為楚灌楚王大悦謝以重幣稽聖賦曰瓜寒於曝油
冷於煎俗云瓜近糯及酒氣則易爛猫蹋之其瓤便沙
八月斷壺
朱傳壺瓠也埤雅似匏而圓曰壺壺圜器也故謂之壺
亦曰壺盧古今注壺盧瓠之無柄者玄蜂若壺蓋取諸
此性善浮要之可以涉水南人謂之要舟鶡冠子曰賤
生於無所用中流失船一壺千金以此又可為尊春秋
𫝊樽以魯壺司尊彛曰秋嘗冬蒸饋獻用兩壺尊皆以
質為貴者記曰器用陶匏貴其質也惠子曰魏王詒我
大瓠之種樹之成而實五石以盛水漿不能自舉也剖
之以為瓢則瓠落而無所容莊子曰今子有五石之匏
何不慮以為大樽而浮乎江湖壺之為樽其來尚矣詩
曰八月斷壺壺性蔓生披蔓斬之故曰斷也今其收法
八月冷露降輒先斷其根令其餘蔓飲之巳日乃收尤
堅成可用禮器壺居一夏商時總曰尊彛周制大備故
蒸嘗饋獻凡用兩壺次於尊彛用於門内然壺之用方
圜有異燕禮與大射卿大夫用壺卿大夫以直方為宜
故用方士旅食以順命為宜故用圜聘禮八壺南陳六
壺東陳東蠢以動出而有接南假以大顯而文明應物
以相見之時也以壺為設蓋取諸此周禮司尊彛饋獻
用兩壺尊壺與古用匏同義貴質也漢之匾壺非古制
也又壺蘆與瓠同俗作葫又畫壺今小兒所吹泥鼓有
聲無調者蔬譜瓠江南名扁蒲就地蔓生苗葉花俱如
葫蘆結子長一二尺夏熟亦有短者粗如人肘中有瓤
兩頭相似味淡可煑食詩記壺枯者可為壺嫩者可供
茹陸疏甘瓠可食就蔓取之洪舜俞云輪囷鵝鴨之瓠
鬱屈龍蛇之芝劉彦冲詩漑釡熟輪囷香清味仍美一
線解瓊瑤中有佳人齒
九月叔苴
朱𫝊叔拾也苴麻子也喪服注苴麻之有實者孔疏麻
九月初熟拾取以供羹菜本草經麻無子曰枲有子曰
苴味甘平主補中益氣久服肥健不老月令仲秋食麻
與犬孟冬天子以犬嘗麻草譜苧麻子茶褐色收子作
種須頭苧者佳大麻一名火麻一名漢麻雄者名枲雌
者名苴五六月開細黃花成穗結實似蘇子而大周禮
朝事之籩供蕡蕡麻子之連殼者月令所食之麻麻仁
也蕡可供麻可食稍有分别春種者為春麻子小而毒
夏種為秋麻子可入藥海東毛羅島出麻子大如蓮子
最勝上郡北地者大如豆南地者子小名物解苴所謂
婦雀以苴之者已則棄焉所謂苴履者安可長也所棲
者道而已非所以為存所謂土苴者此也所謂菽苴者
其為穀苴而已故六穀弗貴焉廣韻苴履中草履藉也
亦作蘆爾雅蓾蘆郭注作履苴草疏云即蒯類可作履
底又苞苴苞苴囊貨也管子天地苴萬物故曰萬物之
槖孔叢子吾於木瓜見苞苴之禮行箋云以果相遺者
必苞苴之或葦或茅苴即藉也禮記飯醒而苴熟註苞
也
黍稷重穋
朱𫝊先種後熟曰重後種先熟曰穋說文種先種後熟
也稑疾熟也稑或从翏禾邊作重是重穋之字禾邊作
穜是穜藝之字今人亂之已久周禮内宰上春詔王后
帥六宫之人生穜稑之種獻之於王鄭司農云先種後
熟謂之穜後種先熟謂之稑玄謂詩云黍稷穜稑是也
賈公彦云先鄭直云先種後種不見穀名後鄭意黍稷
皆有穜稑又云舍人以歲時縣穜稑之種以共王后之
春獻種司稼辨穜稑之種
其始播百穀
說文穀續也百穀總名鄭箋祈來年百穀於公社月令
天子祈來年於大宗大割牲社於公社及門閭臘先祖
五祀禮三農生九穀又食用六穀管子大庭氏曰神農
播穀因以苗為教先王禁山澤之作者將民於生穀也
又田中有木者謂之穀賊易日月麗乎天百穀草木麗
乎土星經曰八穀星在五車北主星明則俱熟周書凡
禾麥居東方黍居南方稻居中央粟居西方菽居北方
物理論粱者黍稷之總名稻者漑種之總名菽者衆豆
之總名三穀各二十種為六十種蔬果之實助穀各二
十種為百穀故詩曰播厥百穀者衆穀之大名也周禮
太宰九穀注先鄭云黍稷秫稻麻大小豆大小麥後鄭
謂無秫大麥有粱苽膳夫王食用六穀注云稌黍稷梁
麥苽疾醫以五穀養其病注云麻黍稷麥豆職方氏揚
州荆州其穀宜稻豫州其穀宜五種注云黍稷菽麥稻
青州其穀宜稻麥兖州其穀宜四種注云黍稷稻麥雍
州其穀宜黍稷幽州其穀宜三種注云黍稷稻冀州其
穀宜黍稷并州其穀宜五種莊子吾欲取天地之精以
佐五穀淮南子神農氏之治天下也甘雨以時五穀蕃
殖月令五時食穀春麥夏菽季夏稷秋麻冬黍孟秋農
乃登穀内則牛宜稌羊宜黍豕宜稷犬宜粱鴈宜麥魚
宜苽漢食貨志五種注麻金黍火稷土麥水豆木大戴
禮云食氣者神明而壽食穀者智而巧范子計然曰五
穀者萬民之命五土之宜各有高下高而陽者多豆平
而陰者多五穀五木者五穀之先也捍其木盛者來年
多種之萬不失一也禾生於棗或楊大麥生於杏小麥
生於桃稻生於柳或楊黍生於榆大豆生於槐小豆生
於李麻生於楊或荆穀粱𫝊一穀不升謂之歉二穀不
升謂之饑三穀不升謂之饉四穀不升謂之康五穀不
升謂之大侵禮斗威儀曰歲凶穀不登君膳不祭肺馬
不食穀淮南子汾水濛濁而宜麻濟水通和而宜麥河
水中濁而宜菽雒水輕利而宜禾渭水多力而宜黍江
水肥仁而宜稻漢食貨志種穀必襍五種以備災害董
仲舒曰春秋他穀不書至於麥禾不成則書之以此見
聖人於五穀最重麥禾穀譜云南人專呼稻為穀北人
亦以麥黍之類為穀各從其所産耳曹氏曰𫝊言天地
之精上為日月其下為五穀蓋五穀民之所天天地之
精華在焉昔者神農氏作天錫之嘉穀堯時得三十五
穗夏異本同秀殷又同本異秀故伊尹稱南海之秬而
管仲告其君以北里之禾為重信乎古帝王受命之符
不可輕也
獻羔祭韭
朱𫝊韭菜名孔疏以時韭初出故薦之月令仲春天子
乃鮮羔開冰先薦寢廟注鮮當為獻說文一種而久者
故謂之韭象形在一之上一地也禮庶人春薦韭以卵
祭宗廟韭曰豐本以其不須歲種周禮醢人其實韭葅
國策魏武侯謂徐無鬼曰先生居山林食芋果厭葱韭
以賓寡人久矣齊民要術韭高三寸便剪剪如葱法一
歲之中不過五剪凡剪不用日中故諺曰觸露不掐葵
日中不剪韭是也埤雅韭性内生根喜上跳故種與葵
同法而畦欲極深論衡曰地性生草山性生木故地種
葵韭山種棗栗名曰美園茂林也韭者久也故祭宗廟
用韭䪥之美在白韭之美在黃黃未出土者皆貴其本
之豐也内則曰膾春用葱秋用芥豚春用韭秋用蓼葱
芥陰物也韭蓼陽物也雅翼首春色黃未出土時最美
故云春初早韭冬末晚菘夏小正曰正月囿有韭易稽
覽圖政道得則陰物變為陽鄭注若葱變為韭本草韭
葷菜屬辛温歸心安五臟除胃中熱莖名韭白根名韭
黃花名韭菁俗名鍾乳草言温補也北戶錄一種水韭
生池塘中有二三尺者五六月可食不葷而脆雅翼物
久必變故老韭為莧又蘇頌曰鄭玄言久道得利陰物
變為陽故葱變為韭可驗葱冷韭温也漢書龔遂令民
各種葱五十本韭薤一畦又郭林宗待客夜冒雨剪韭
作炊餅今洛人皆效之晉書庾公就陶侃食韭每留白
陶問何為云欲種陶嘆曰吾子非惟風流兼有為政之
實世說誰謂庾郎貧案頭嘗有二十七種鮭菜蓋言三
韭也韭割之即生與他草異
果臝之實
朱𫝊果臝栝樓也爾雅果臝之實栝樓孔疏栝樓如瓜
葉形兩兩相值蔓生青黑色六月華七月實如瓜瓣本
草經栝樓根一名地樓一名果臝一名天瓜一名澤姑
實名黃瓜主胷痺圖經根亦名白藥皮黃肉白三四月
内生苗引藤蔓葉如甜瓜葉作义有細毛七月開花似
葫蘆花淺黃色實在花下大如拳生青至九月熟赤黃
色有正圓者有銳而長者内有扁子大如絲瓜子殼褐
色子綠多脂秋後掘者有粉可入藥中庸夫政也者蒲
盧也註亦或謂之果臝埤雅細腰曰蒲一曰蒲盧細腰
土蜂謂之蒲盧義取諸此今蒲其根著在土而浮蔓常
緣於木故亦或謂之果臝也傳曰在地為蓏在木為果
詩曰不流束蒲蒲性輕揚善浮也
有敦瓜苦
朱傳苦瓜伊川經說云有敦圓成之狀瓜苦瓜之苦者
釋名云一名錦荔枝本草俗名癩葡萄蔓延草木莖長
七八尺有毛而澀葉似野葡萄花黃實大如雞子有皺
紋似荔枝食物志苦瓜一名菩薘一名君子菜味甚苦
然襍他物煑之他物不苦自苦而不以苦人有君子之
德又諸蓏性寒者多沈滯苦瓜性屬火以寒為體以熱
為用其皮與子皆益人所在多有而南交及海外諸番
國特珍之蓋其土産多甜物故喜食苦又其地火方炎
上炎上作苦故人多以苦味解暑内則調味夏多苦周
禮注夏多苦者南方火味夏多苦也李時珍云氣味苦
寒無毒原出南番今閩廣及中土皆種之苗引蔓並如
葡萄而小七八月開小黃花五瓣如椀形結瓜長四五
寸青色皮上痱如癩熟則黃色自裂内有紅瓤味甘可
食南人以充蔬苦澀有青氣星槎勝覽云蘇門荅刺國
一等瓜皮若荔枝甚臭剖之如囊中酥甜可食疑即此
種
食野之苹
朱傳苹藾蕭也青色白莖如筋毛𫝊苹蓱也鄭箋苹藾
蕭爾雅苹籟蕭郭云今藾蒿也初生亦可食陸疏葉青
白色莖似筋而輕肥始生香可生食又可蒸食雅翼鄭
以萍生於水宜非鹿所食故易之曰藾蕭然古人以水
草之交為麋則麋鹿亦食水草廣要曰毛以苹為萍陸
氏羅氏遂以為水上小浮萍且云鹿食且飲也鄭箋易
之曰籟蕭孔疏朱𫝊俱因之蔞蒿别是一種鄭漁仲亦
誤又援神契並頭蓮曰華苹王者德至地則華苹感此
又别是一物矣盧氏襍說云唐文宗言苹非籟蕭鄭漁
仲以苹為蔞蒿豈附會文宗耶王元美以蔞蒿為籟則
更牽強王遵巖譏陸佃取安石之說不從鄭箋而從爾
雅不知爾雅有萍又有苹鄭郭皆本爾雅遵巖未之全
考耳
食野之蒿
朱𫝊蒿菣也即青蒿也爾雅蒿菣郭璞曰今人呼青蒿
香中炙啖者為菣又蔚牡菣註無子者陸疏蒿青蒿也
荆豫之間汝南汝陰皆曰菣爾雅又云蘩之醜秋為蒿
郭云春時各有種名至秋老成通呼為蒿有蓬蒿召南
彼茁者蓬是也有青蒿小雅食野之蒿是也又白蒿有
水陸二種爾雅蘩皤蒿即今陸生之艾蒿蘩由胡即今
水生之蔞蒿又香蒿或作薌蒿一名蕭又藾蒿一名苹
蘿蒿一曰角蒿莪蘿一名䕲蒿抱根叢生黃花蒿與青
蒿相似色帶綠辛臭不可食俗以罨醬黃酒麴又牛尾
蒿色青不白細葉直上狀似牛尾又馬矢蒿葉大如荒
蔚花紅色白八九月實成俗謂之虎麻或譌為馬先晏
子云蒿草之高者也故俗以根赤葉香者為晏子蒿埤
雅云說文耄从蒿省蓋五十象艾六十象蓍七十象蒿
艾治也蒿亂也莊子曰是其於辯也將妄鑿垣牆而殖
蓬蒿也管子曰今麟鳳不至嘉禾不生而蓬蒿藜莠茂
鴟梟數至蓋言穢亂也爾雅翼莊子稱今之君子蒿目
而憂世之患蒿細弱而陰潤最易棲塵故以為比言昩
眼塵中而憂世也明堂月令違天時則藜莠蓬蒿並興
然則蒿者蓋非農祥也博物志周時盛德蒿大以為宫
柱名曰蒿宫筆談青蒿一類自有青黃兩種陜西綏銀
之間蒿叢時有一兩株迥然青色土人謂之香蒿莖葉
與常蒿悉同但比常蒿色青翠一如松檜之色至深秋
餘蒿並黃此蒿猶青氣稍芬香恐古人所用以此為勝
通雅蒿之醜甚繁鹿食者為青蒿葉背面皆青所謂犱
蒿所謂菣即今草蒿也按菣器厭切郭注云無子者據
圖經云葉背青微似茵陳根白硬結實大如麻子食物
本草云牡蒿三四月生苗葉扁有秃岐秋開細黃花結
實大如車前子則菣固有子矣又菣說文重文作□亦誤
食野之芩
朱𫝊芩草名莖如釵股葉如竹蔓生陸疏生澤中下地
鹹處為草真實牛馬亦喜食之爾雅翼鹿鳴所食三物
一曰革今藾蕭始生香可食二曰蒿三曰芩皆香草蓋
草木之臭味相同有同類食之之義廣要曰芩爾雅及
諸書皆不載惟博雅云黃文内虛芩也此即本草黃芩
一名經芩陶隱居云圓者名子芩破者名宿芩圖經云
莖如箸葉從地四面作叢生似與陸疏不同種說文菳
黃菳也芩草也引詩食野之芩並巨今切而分為二按
菳芩實一字兼野芩黃芩二義菳當為芩
卉木萋萋
朱𫝊卉草也爾雅卉百草草謂之榮榮而實謂之秀秀
而不實者謂之英荄根也服虔通俗云草盛曰菶木茂
曰葆說文卉音誨一作芔草木之通稱又草之總名上
林賦芔然興道而遷義猶歘然也舊說今人多以三十
之卉代之按書禹貢卉服詩百卉嘉卉通作卉不自今
人始矣花木考草木之向陽生者性暖而解毒背陰生
者性寒而解熱在北者移之南不茂在南者移之北而
必變橘柚凋於北徙石榴鬱於東移葶藶死於盛夏欵
冬華於嚴冬鳩食桑葚而醉猫食薄荷而暈芎藭久服
而暴亡黃顙襍荆芥而致死物不能違性人豈能違物
哉卉譜蛇床似蘼蕪薺尼似人參百部似門冬茇葜似
萆薢房葵似狼毒杜蘅似細辛以其相亂也楚詞云薋
菉葹以盈室比䜛佞滿朝也薋蒺藜也菉菉蓐也葹卷
葹也是之謂三惡草
南山有臺
朱𫝊臺夫須即莎草也爾雅臺夫須陸疏舊說夫須莎
草也可為蓑笠或云臺草有皮堅細滑緻可為簦笠纂
文臺一名山莎本草香附子即莎草根生田野二月八
月採圖經香附子交州者大如棗近道者如杏仁苗莖
葉都似三稜根若附子周匝多毛今近道生者苗葉如
薤而瘦根如筋頭大通志臺即雲臺菜舊說以為莎草
爾雅翼臺莎草可為衣以禦雨今人謂之蓑衣都人士
曰臺笠緇撮毛氏云臺所以禦暑笠所以禦雨鄭云以
臺皮為笠夫臺但可為衣不可為笠古稱臺笠蓑笠自
謂臺與笠耳不必合為一物也齊語今農時雨既至脱
衣就功首戴茅蒲身衣襏襫韋昭曰茅蒲簦笠也茅或
作萌竹萌之皮所以為笠不必臺矣又曰襏襫蓑薛衣
也蓋以莎草為之今人作笠亦多用筍皮箬葉山海經
曰三危之山有獸其豪如被蓑郭氏亦云蓑被雨草衣
則蓑但可為衣不可為笠明矣臺一名夫須蓋匹夫所
須也一名水香稜羅源曰莎葉莖似三稜根周匝多毛
一名雀頭香香附子也上林賦薛莎青蘋師古曰即今
青莎徐廣曰䓞莎可染紫六韜蓑薛謂莎草雨衣晏殊
曰莎耐水旱樂蔓延雖拔心隕葉弗之絶也埤雅莎草
疏而無温故从沙與内司服所謂沙同意詩曰臺笠緇
撮又曰南山有臺臺菜草也其生也在物下其成也在
物先有基之象故曰邦家之基藥譜莎葉如老韭葉而
硬光澤有劍脊稜五六月中抽一莖三稜中空莖端出
數葉開青花成穗如黍中有細子其根有鬚鬚下結子
一二枚轉相延生即香附子按本草有薃侯莎一條又
别立臺夫須一條分明二種舊說多謂臺即莎草本草
又以莎即香附與爾雅異義矣
北山有萊
朱𫝊萊草名葉香可食者也爾雅釐蔓華郭注一名蒙
華說文萊即釐也陸疏萊草名其葉可食今兖州人烝
以為茹謂之萊烝一說即紅心灰藋菜沛人以雞蘇為
萊三倉以茱萸為萊皆名同物異者蔬譜萊一名胭脂
菜一名鶴頂草生不擇地即灰藋之紅心者莖葉稍大
嫩時可食昔人所謂藜藿膏粱即此孔疏周禮上地田
百畝萊五十畝萊為草之總名非别有草名之為萊也
又萊草似蓬一名落帚大可為杖范石湖云萊釐吳音
並用草木疏萊藜也韻書萊釐藜三字音義通山海經
泰山有草名藜如荻可為葅又藜莖老可杖原憲杖藜
出應門杜詩清風獨杖藜又蒺藜茨也與此名同實别
詩𫝊名物集覽卷九
