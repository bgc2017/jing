皇祐新樂圖記樂類
提要
(臣)等謹案皇祐新樂圖記三卷宋阮逸胡瑗
奉勅撰仁宗景祐三年二月以李照樂穿鑿
特詔較定鍾律依周禮及厯代史志立議笵
金至皇祐五年樂成奏上此其圖記也舊本
從明文淵閣録出後有宋陳振孫嘉定己亥
跋云借虎邱寺本録葢當時所賜藏之名山
者又有元天厯二年呉夀民跋明萬厯三十
九年趙開美跋叙是書源委頗詳考初置局
時逸瑗與房庶等皆驛召豫議詔諸家各作
鍾律以獻而持論互異司馬光主逸瑗之說
范鎮主房庶之說往反争議卒不能以相一
其往返書牘具光傳家集中而鎮所作東齋
記事亦畧存其㮣大抵逸瑗以為黄鍾之管
積八百一十分容一千二百黍又以九章圜
田算法計之黄鍾管每長一分積九分容十
三黍三分黍之一空徑三分四釐六毫圍十
分三釐八毫圍徑用徑三圍九古率而改圍
九分為九方分則遷就之術也司馬光曰古
律已亡非黍無以見度非度無以見律律不
生於度與黍將何從生非謂太古以來律必
生於度也特以近世古律不存故反從度法
求之耳其論最明范鎮譏其以度起律誠為
過當然鎮以秬黍律尺龠鬴斛算數權衡鐘
磬十者必相合而不相戾然後為得亦不為
無見也以律起度與以度起律源流本無異
同而二家算術不精逸瑗等得之於横黍而
失之於圍徑又以大黍累尺小黍實管自相
乖反房庶以千二百黍實之管中隨其長短
截之以為九寸之管取三分以度空徑則空
徑不生於黍而别有一物為度以起分竟不
必實黍於管未見其為通論也是書上卷具
載律吕黍尺四量權衡之法皆以横黍起度
故樂聲失之於髙中下二卷攷定鐘磬晉鼓
及三牲鼎鸞刀制度則精核可取云乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
