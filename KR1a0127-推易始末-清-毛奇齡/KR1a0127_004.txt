推易始末卷四
翰林院檢討毛竒齡撰
何氏乾坤主變圖(何氏名楷閩人明儒經學之最有聲者著周易訂詁此圖其所創也)
訂詁曰竊謂往來上下者實皆乾坤所為程正叔謂乾
坤變而為六子八卦重而為六十四皆繇乾坤之變蘇
子瞻亦謂易有剛柔往來上下相易之說學者沿是爭
推其所從變此大惑也剛柔相易皆本諸乾坤而已愚
嘗感其言并有取于乾來化坤成三男坤來化乾成三
女之說而廣推之因以合于乾坤主變之旨覺從來穿
鑿附會之喋喋皆可省也訂說如左
總由卦變卦綜綂繙之有甚合處即有不盡合處大
抵四陽四隂後則皆不盡合者也朱文公譏漢上卦
變于三爻外便覺難通正坐此耳
乾坤祗生三畫卦則三畫卦無出于六子者此即乾
坤生六子之法而暮四朝三者也非卦變也况其多
不合也
乾䷀
坤䷁
乾三畫下坤三畫上曰泰䷊故卦辭曰小往大
來
坤三畫下乾三畫上曰否䷋故卦辭曰大往小
來
乾上畫來坤上畫往曰咸䷞坤初畫來乾初畫
往曰恒䷟咸之彖曰柔上而剛下恒之彖曰剛
上而柔下
乾上畫來坤中畫往曰困䷮坤中畫來乾初畫
往曰井䷯困之彖曰剛揜也謂上陽來為坎中
之九二也井之彖曰巽乎水而上水謂初陽往為
坎中之九五也
乾上畫來坤初畫往曰隨䷐坤上畫來乾初畫
往曰蠱䷑隨之彖曰剛來而下柔蠱之彖曰剛
上而柔下
乾中畫來坤上畫往曰旅䷷坤初畫來乾中畫
往曰豐䷶旅之彖曰柔得中而順乎剛豐之彖
不用卦變
乾中畫來坤中畫往曰未濟䷿坤中畫來乾中
畫往曰既濟䷾未濟之彖曰柔得中也指六五
既濟之彖曰柔得中也指六二
乾中畫來坤初畫往曰噬嗑䷔坤上畫來乾中
畫往曰賁䷕噬嗑之彖曰柔得中而上行賁之
彖曰柔來而文剛分剛上而文柔
乾初畫來坤上畫往曰漸䷴坤初畫來乾上畫
往曰歸妹䷵漸之彖曰進得位往有功也歸妹
之彖曰无攸利柔乘剛也
乾初畫來坤中畫往曰渙䷺坤中畫來乾上畫
往曰節䷻渙之彖曰剛來而不竆柔得位乎外
而上同節之彖曰剛柔分而剛得中
上同無解即剛柔分亦不見有分合蹤蹟立言
必有為豈無故而漫下此數字者
乾初畫來坤初畫往曰益䷩坤上畫來乾上畫
往曰損䷨損上益下曰益損下益上曰損皆以
陽言之
右三隂三陽之卦二十而皆有往來上下之義惟
豐無之皆從乾坤往來者此外獨有四陽之卦三
訟䷅之彖曰剛來而得中大畜䷙之彖曰剛
上而尚賢无妄䷘之彖曰剛自外來而為主於
内皆從乾生者也
此則不盡合者矣四陽從乾生則必此卦外另
有一乾卦矣且此有四乾則生此者必六乾卦
矣六乾皆剛知此剛從何爻來六剛皆可來則
必不却二五矣何以曰來而得中且卦之有上
下有内外以兩體言也今混然六爻不辨兩體
縦有所來亦焉知其自内自外自下自上而彖
傳鑿鑿然曰剛上曰自外來曰為主于内此非
可胡突應也
四隂之卦二晉䷢之彖曰柔進而上行升䷭
之彖曰柔以時升皆從坤生者也自餘无取往來
之義者矣
升進無解且何以曰上行曰時升也
推易圖(見仲氏易卷首兹不再述)
推易折衷圖
此則予之折衷于諸儒者也推易之說雖發自仲氏而
諸儒實先啓之西京以後六季以前必有早為是說者
而漢學中衰遂致淪没兹從列代論變一綫相沿者稍
參訂之以求合于仲氏之旨第學荒識淺諸所未備實
賴後之多學者并論辨焉
不易卦(謂無所移易也)
乾䷀通作變母惟仲氏謂乾坤生六十四卦此
羲畫變易也若周易繫辭則乾坤不與諸卦相移
易乾鑿度所云不易卦是也况細繹經文並無通
變蹤蹟耶干寶謂乾坤從十辟卦來更顛倒無
理
坤䷁上同
聚卦(謂隂陽各聚于一方為分移之主也)
復䷗通作變母推易同變卦反對圖謂坤卦
一陽下生則何卦不本乾坤失首從矣
剝䷖朱文公圖六十四卦相生圖變卦反對圖
俱謂剝自復來惟十辟卦變分作變母與推易同
盧氏謂剝本乾卦此乾坤主變并反對圖說所
始說見前
臨䷒通作變母推易同蜀才謂臨本坤卦觀
本乾卦亦乾坤主變反對圖說所始說見前
觀䷓十辟卦變觀臨分母與推易同若文公圖
觀本臨臨亦本觀互為其根與六十四卦相生圖
謂觀自臨來俱不合
泰䷊通作變母推易同何氏訂詁謂乾三畫
下坤三畫上曰泰坤三畫下乾三畫上曰否則是
因重之法非卦變也卦變無三爻並移者此言往
來謂本卦六爻自相來去未嘗有他卦相移易也
以内外兩卦往來而妄認作他卦之變胡突甚矣
若文公本義又改圖說以為泰本歸妹似以泰之
九上有帝乙歸妹文也不知此歸妹以互體震兑
及之長男幼女兩適相合故云豈有本其卦而即
引用其文者况兩卦推移皆在三四諦審泰否其
于三四兩爻則全無歸妹漸蹤蹟是泰易歸妹非
歸妹易泰也不然困井豐旅其為可移者何止此
矣蜀才謂泰本坤卦否本乾卦此乾坤主變與
反對圖說所始說見前
否䷋見上
遯䷠通作變母推易同侯果謂遯本坤卦大壯
本乾卦此乾坤反對所始說見前
(大壯)䷡十辟卦變遯大壯分母與推易同文公圖
遯本大壯大壯亦本遯相生圖謂大壯自遯來俱
不合
姤䷫通作變母推易同
夬䷪十辟卦變夬姤分母與推易同文公圖姤
夬互母與相生圖夬自姤來俱不合若反對圖乾
下生姤則又乾坤主變所始非是說見前
半聚卦(謂或陽聚或隂聚也本卦無所來而分之有可往亦聚主矣)
(中孚)䷼中孚本二隂間四陽之卦小過本二陽間
四隂之卦既有所間非聚卦矣然而臨觀之二陽
聚者不能移而為小過遯大壯之四陽聚者不能
移而為中孚以推移之法祗以一爻作往來無兩
爻往來之例臨觀兩陽在初上三五不能通移至
三四遯大壯四陽俱在三四不能通移至初上二
五則豈分卦可隸乎虞仲翔謂中孚自訟來小
過自晉來則凡四陽四隂者皆可來也反對圖
謂二卦從乾坤所生則凡有隂陽奇偶者何一非
其所生也若六子卦變謂中孚從離易小過從
坎易文公圖謂中孚從遯壯來小過從觀臨來相
生圖謂中孚本遯卦小過本臨卦則皆須兩爻連
易非變例矣
(小過)䷽見上
子母聚卦(謂本卦為他卦所移為子然又可移之作他卦為母曰子母聚如移否之上九為九三而)
(為咸是咸為否子然又可移咸之九五為九二而為恒是咸又為恒母他卦同)
咸䷞(否三上易恒二五易)通作自否來惟相生圖自泰與
柔上剛下不合若文公圖本泰否而本義又謂自
旅則變例亂矣近爻皆可移則何不可自漸困也
至再推自恒則遍審諸卦爻辭歷歷可驗見仲氏
易(後卦倣此)
恒䷟(泰初四易咸二五易)通作自泰來惟相生反對二圖
俱作自否與剛上柔下不合若文公圖本泰否而
本義又作自豐不合說見前
損䷨(泰三上易益二五易)通自泰來
益䷩(否初四易損二五易)通自否來但二卦二五俱有益
之十朋之龜語此損益二五相易之驗也
萃䷬(觀四上易易小過三五)通作自觀若相生自臨反對始
臨文公圖本觀臨則臨須兩爻連易非變例矣
升䷭(臨初三易易小過二四)通自臨來然彖傳柔以時升
若非小過則臨用剛升非柔升矣至爻辭九二利
用禴而六四曰享于岐山正以升剛事人升柔祀
鬼小過本升柔耳又三為人位四為鬼位見鄭康
成說
頥䷚(觀初五易臨二上易)文公圖同侯果本觀虞翻本臨
皆同但翻又云本晉不合餘通自臨來若朱升作
會通亦云自觀而作六子變圖又曰自坎其無專
見如此
(大過)䷛(大壯初五易遯二上易)文公圖同餘通自遯來六子
作自離說見前
(无妄)䷘(遯初三易易中孚二四)通作自遯朱本義又作自訟
不合說見前
(大畜)䷙(大壯四上易中孚三五易)通作自大壯本義又作自需
見前
分卦(此則隂陽分矣)
(凡一陽五隂之卦皆自剝復而來)剝䷖復䷗(二易卦)
師䷆(剝上二易復初二易)蜀才云此本剝卦餘通作自復
來
謙䷎(剝上三易復初三易)侯果本剝卦餘通自復第彖傳
天道下濟地道上行則剝復均有之上五天道初
二地道也
豫䷏(剝上四易復初四易)通自復來惟十辟卦變以師謙
陽在内從復豫比陽在外從剝則豫卦初爻曰鳴
豫從復震來震為鳴上爻成有渝從剝艮來成言
乎艮以一卦而兼剝復未嘗分内外也凡推易之
法多以卦爻相體驗與卦變但合彖傳不同見仲
氏易
比䷇(剝上五易復初五易)通自復惟十辟自剝第初爻盈
缶當自復以復之下震有缶象上爻无首當自剝
以剝之上剛有首象也
(凡二陽四隂之卦皆自臨觀而來)臨䷒觀䷓
又推頥䷚(小過)䷽萃䷬升䷭(四易卦)
屯䷂(臨二五易觀初上易)又(萃初四易頥五上易)相生自臨(凡二陽卦俱同)
文公圖本臨觀(凡二陽卦俱同)與推易同第不識萃頥便
屬漏義蘇子瞻謂剛柔相易必子女相值之卦此
或未然但隂陽對易則于此不能無奇偶匹配之
意故屯凡三言婚媾三言乘馬無非以移易處見
男女往來若止臨卦一易則上爻乘馬四爻婚媾
何所著落此萃頥再推所為必不可已者至虞翻
謂本坎六子謂本艮則但取新變全無把鼻于易
義何與焉
蒙䷃(臨初上易觀二五易)又(升三上易頥初二易)諸儒凡二陽卦多
謂自臨觀來與推易同(已後七卦不再述)第此必推升頥
者本卦六三勿用取女以升之三剛與上柔應此
我當取之女也今易之而彼剛此柔勿用取矣故
云若又云見金夫則以三本兑中易為艮上兑為
金女艮即金夫此非秋胡貽金可得亂入文口中
者至若六五象傳曰順以巽也向非觀為巽坤升
為坤巽則在蒙在臨並無坤順巽遜二義而象傳
所及一如觀彖所云巽而順升彖所云順而巽者
此豈無端偶合者耶至虞氏本艮六子本震無理
見前
坎䷜(臨初五易觀二上易)又(升三五易萃二四易)通自臨觀但六三
來之坎坎當從升五來若觀臨則焉能及三耶
晉䷢(觀四五易易小過三上)又(萃五上易頥初四易)蜀才本觀若卦
辭康侯則以頥有下震小過有上震震為侯故也
設止觀卦一易則安有侯象脱辭義矣餘見前
(明夷)䷣(臨二三易易小過初四)又(升初二易頥三上易)六二夷于左股
以升之下巽為股易則夷之九三得其大首以頥
之上剛為首降而為三則得之也
蹇䷦(觀三上易易小過四五)又(升二五易萃三四易)通作自觀與推
易同第彖傳曰住得中也若觀上居三並非得中
以外易内來而非往此文公本義所以舍觀臨而
取小過也特漢後卦變從未及小過而文公及之
真是卓識惜推易末開不能并及升萃耳
解䷧(臨初四易易小過二三)又(升三四易萃五二易)通作自臨與推
易同但彖傳曰其來復吉乃得中也臨以初往易
四非來非中惟小過與萃則一以三易二一以五
易二皆來而得中其又自臨升者以卦辭有攸往
云耳本義作自升甚善說見前
震䷲(臨二四易易小過初三)又(萃五初易頥上四易)
艮䷳(觀五三易易小過四上)又(升二上易頥初三易)
(凡三陽三隂之卦皆自泰否而來)泰䷊否䷋
又推咸䷞恒䷟損䷨益䷩(三易卦)
隨䷐(否初上易)又(咸初三易益四上易)通作自否而文公圖以
否泰首尾通變與乾坤主變綂以否泰概三陽三
隂變例俱有未合(後十三卦同)故本義又作自困自噬
嗑自未濟與變圖異特不得領要按之易文仍齟
齬耳
蠱䷑(泰初上易)又(恒四上易損初三易)通作自泰即程頥不尚
卦變亦云乾初之上坤上之初獨本義作自賁自
井自既濟此與春秋傳秦伯伐晉三帥渡河并三
去三敗諸筮詞頗合但既濟二變(初二一變五上一變)卦雖
三而變有四三帥三敗仍然不侔且筮詞曰涉河
侯車敗凡爻隔一剛便成坎象踰剛相易故曰涉
河今賁井既濟其所變未嘗隔剛爻也况侯之與
車皆屬震象三卦無震何有侯車則非泰損渡河
與恒震車敗不可矣推易之精無往不合此尤其
顯然者詳仲氏易
(噬嗑)䷔(否初五易)又(損二四易益四五易)通作自否獨本義作自
益最合但九四得金矢以一剛横坎中損益二五
並與四易一若矢之駢集者故云且損下為兑益
上為巽兑金巽木合為金矢若有益無損則取象
未備何以解之
賁䷕(泰二上易)又(損二三易益三五易)通自泰本義作自損最
合但又云自既濟則不然
困䷮(否二上易)又(咸二三易恒三五易)通自否若虞翻謂震為
言折入兑故有言不信則惟恒卦有上震此即推
易之善變者
井䷯(泰初五易)又(咸二四易恒四五易)
漸䷴(否三四易)又(咸四上易益初三易)通自否本義作自渙自
旅以彖傳有進得位剛得中語若否上移下則非
進以四易三非得中也但二三無渙蹤蹟而四曰
順巽非益四坤順不可矣
(歸妹)䷵(泰三四易)又(損四上易恒初三易)
豐䷶(泰二四易)又(咸初五易恒初二易)虞翻作自噬嗑來不合
旅䷷(否三五易)又(咸五上易恒二上易)虞翻作自賁此火山山
火交易對例與移易何涉
渙䷺(否二四易)又(益初二易損初五易)本義作自漸來駁見本
卦
節䷻(泰三五易)又(益二上易損五上易)
(既濟)䷾(泰二五易)又(咸初四易益三上易)九三伐鬼方惟益三上
易有坤有艮坤為方艮為鬼冥門六四衣袽惟咸
初四易一陽中虚有敝絮塞舟之象
(未濟)䷿(否二五易)又(損初四易恒三上易)推易無處不合如此卦
皆作自否虞仲翔釋上九一爻亦從推易法以否
卦解之上九有孚于飲酒濡其首以為乾為首乾
五降二為坎中則乾首埋坎酒中矣故曰濡其首
亦甚精確第不知上自恒易以恒三之乾易之在
互坎之上則乾首坎酒即在上爻中得之若從否
五降則宜作六五爻辭非上九辭也推易之精其
絲毫不可爽又如此他可知矣
(凡四陽二隂之卦皆自遯大壯而來)遯䷠(大壯)䷡
又推(中孚)䷼(大過)䷛(大畜)䷙(无妄)䷘(四易卦)
需䷄(大壯四五易中孚三上易)又(大畜五上易大過初四易)相生皆自遯
反對皆從乾下生二隂文公圖皆兩自遯大壯餘
亦各有相同者(後八卦倣此)
訟䷅(遯二三易易中孚初四)又(无妄初二易大過三上易)六三食舊德
猶是六爻排連何新何舊惟以三隂從大過之上
兑來今反欲訟上是以我所自來之兑口而還以
訐之所來比之于我有舊德而今反噬没之也則
大過所必推矣
離䷝(遯初五易易大壯二上)又(无妄三五易大畜二四易)
(家人)䷤(遯初四易易中孚二三)又(无妄三四易大畜二五易)
睽䷥(大壯三上易中孚四五易)又(无妄二五易大畜三四易)通作自大壯
于彖傳柔進而上行不合此本義所以又自中孚
來此真推易卓見也第柔進二五易則在无妄尤
切耳若爻辭于推易無不曲驗祗此二五之易惟
從无妄來故二曰遇主五曰厥宗一宗一主兩兩
照應宋元後儒不解推易致宗主二字于初三四
上諸爻東推西認無一是處然則推易可忽耶
革䷰(遯初上易易大壯二五)又(无妄三上易大過初二易)虞翻祗作自
遯不合若爻辭革言三就當從遯大壯大過三卦
有乾言者遍驗而得之推易之不應偏執如此
鼎䷱(遯二五易易大壯初上)又(大畜初四易大過五上易)虞翻祗作自
大壯本義又作自巽俱不合
巽䷸(遯二四易易中孚初三)又(大畜初五易大過四上易)
兑䷹(大壯三五易中孚四上易)又(无妄二上易大過初三易)
(凡五陽一隂之卦皆自姤夬而來)姤䷫夬䷪(二易卦)
(同人)䷌(姤初二易夬上二易)通作自姤惟蜀才作自夬文公
圖姤夬兩易與推易同若反對作乾卦下生一隂
與一陽五隂相對按之易文多未驗(後三卦倣此)
履䷉(姤初三易夬上三易)虞翻作自訟不合若通作自姤
則九五明云夬履似有意點夬字者且上九其旋
從來無解亦正以六三為夬上所易儻能四上乾
還之三剛則夬雖缺一立返純乾故曰元吉此正
夬姤不可偏廢處言變者未省耳
(小畜)䷈(姤初四易夬上四易)虞翻作自需不合至九三夫妻
反目則倍難解說三上皆陽相敵不相應祗一六
四而正應在初與三無涉從來爻辭並無奇偶不
相當隂陽不相值而可以漫易言夫婦者乃審之
推易則夬上一隂原為三配而今易在四雖匹合
之情亦既决絶然猶三四同宮並處人道則于斯
猶不能無夫妻之名而實則四居離中離有目而
究相反也然則夬之不可少有如是者其他推易
諸左驗在各卦諸辭歴歷可指見仲氏易
(大有)䷍(姤初五易夬上五易)
推易始末卷四
