推易始末卷一
翰林院檢討毛竒齡撰
周易者移易之書也雖易例有三一曰倒易叙卦用之
一曰對易分篇者用之(二易見仲氏易卷首)而必以移易一例為
演易屬辭之用即演易屬辭槩有十例曰名(如天行地勢雲雷屯)
(山風蠱諸詞皆乾坤八卦别名)曰義(乾健坤順坎險震動皆義也詞有順以動險而健類)曰象(一恒)
(象如乾首坤腹乾馬坤牛乾圜坤方乾金玉坤布釡類皆說卦所有者辭悉用之一偶象如震偶象缶巽偶象)
(牀剝艮偶象廬益坤偶象龜類他並無象矣俗儒以彖為豕以易為蜥蜴以有他為蛇以載鬼張弧為星皆)
(本易所無有者不通之極)曰方位(坤卦以西南為離兑東北為艮震蹇解以西南為坤東北為艮復以)
(離為南國隨以兑為西山皆以說卦定方為詞並無乾南坤北離東坎西如陳氏先天圖者若位則單卦以二)
(五為中蒙之剛中需之正中是也重卦以三四為中復之中行獨復益之中行告公用圭是也又單卦以初為)
(地二為人三為天重卦以初二為地三四為人上五為天乾之上不在天下不在田中不在人謙之天道地道)
(賁之天文人文皆是也又五為君二為臣初為民臨五大君之宜蹇二王臣蹇蹇屯初大得民也一二三即陽)
(隂陽為離位四五六即隂陽隂為坎位凡遇純爻則兩位見如坤三為光以純坤而下離見離為光同人之彖)
(曰涉川以純乾而上坎見坎為川也若漢儒有初震位二離位三艮位四巽位五坎位上兑位則辭中亦未之)
(及至于乾一兑二離三震四巽五坎六艮七坤八則從無此位非易義也)曰次第順逆(白初至上)
(為往為順自上至初為來為逆凡卦皆然往前為右來後為左師卦左次豐卦右肱皆是順上為貴逆下為賤)
(鼎之從貴屯之下賤皆是順往則初為本上為末咸之志末大過之本末弱皆是逆來則上為首初為足乾之)
(无首比之无首咸其拇賁其趾皆是)曰大小體(益六爻體大離曰大光大過六爻體大坎曰過涉豫)
(自初至五五爻體小比曰利建侯大壯自三至上四爻體小兑曰喪羊于易曰羝羊觸藩以此類推可見)曰
互體(謙互坎曰利涉大川豫互艮曰介于石師互震曰長子帥師隨互艮曰係小子若泰之帝乙歸妹以)
(互震兑也震兑者歸妹卦也履之名履以互離巽也離巽東南卦主禮履者禮也)曰時曰氣(臨至)
(于八月復七日來復豐雖旬无咎革已日乃孚蠱先甲後甲巽先庚後庚皆時也甘臨土氣苦節火氣噬黃金)
(金氣渙乘木有功木氣以及震巽木甲乙乾兑金庚辛坤艮土戊巳離火丙丁坎水壬癸皆氣也若值日卦氣)
(納甲納音諸說雖易亦有之然詞未嘗一及則何必矣)曰數目(用九老陽用六老隂三驅七復長陽)
(少陽十朋二簋中隂少隂其他大衍五十天地之數五十五二篇之策萬一千五百二十其為數止此而已俗)
(儒謬增倍數妄甚)曰乘承敵應(上爻乘下爻曰乘屯六二之難乘剛也下爻承上爻曰承歸妹)
(初九吉相承也初與四二與五三與上其隂陽相抗者曰敵艮上下敵應不相與也其隂陽相配者曰應比上)
(下應恒剛柔皆應也若後儒有乘承比應四義則在易爻例並無所謂比者)而苐在當時抽
辭比旨多取成卦之聚畫陽與陽聚隂與隂聚無所間
錯者而乃從而分移之移陽于隂亦移隂于陽大傳所
謂乾坤成列則隂陽聚也其所謂分隂分陽則從而分
之者也所謂剛柔相推則移之也推者移也而總以二
語概之曰方以類聚物以羣分然後推移之旨全焉特
三聖屬辭往往引而不發以俟其人之自省有曰書不
盡言言不盡意惟是神而明之默成其德以俟乎其人
故雜卦言反易不言反易也苐言其對峙而反峙以明
序卦言對易不言對易也苐言其聯序而對序以著繫
傳言移易不言移易也苐言其變易遷易而移易以見
是以卦之命名即有以移為名者艮兑名損山澤無所
為損也巽震名益風雷何以有益也澤高于地則不聚
而反名聚(即萃卦也)風入地下則不升而反名升徒以損泰
乾則移畫在上(泰䷊損䷨)益否坤則移畫在下(否䷋益䷩)萃
四移觀陽而不間則猶有聚(觀䷓萃䷬萃移觀上不間九為四則隂間而陽)
(故萃為子母聚卦)升四移過柔而上行則亦名升(小過䷽升䷭升移小)
(過六二為四以隂升得名故彖傳特曰柔以時升)是當其命卦名時固早已豫
啓其例而况彖象為辭非此不解訟無故而有舊德(訟卦)
(六三為大過上六所移而今將訟上故食舊德象傳所云從上吉也)比何先而稱後夫(比九)
(五為剝上所移而今處五後且在剝為陽故稱夫象傳所云无首以此)天難入澤安有其
旋(履上九為夬之三陽所移苟仍返為陽則純乾矣故曰其旋元吉不然上天下澤無所旋返)一陽
初畜何為復道(小畜初九本姤四所移今初四相畜不過還其所相易者故曰復自道不然五)
(陽一隂有何復道)又况夫子所贊每故變其辭以示其義如剛
來下柔則明有往來(隨以否之上九咸之九三與初六相易是剛來而下于柔)柔上
剛下則顯相上下(咸以否之六三與上九相易是柔移上剛移下)剛自外來而
為主于内則明明移彼而就此(无妄初九係遯三所移為内震之主)柔來
而文剛分剛上而文柔則公然以兩爻為移易(賁移泰之上柔)
(損之三柔而皆飾乎二之剛又分益之五剛在上位者而文三之柔)是移易一例文周倡
之夫子早發明之而漢初田何受易傳及孟喜有外黃
令焦延夀者實始嬗移易之學如云一隂一陽之卦自
姤復來五隂五陽之卦自剝夬來已駸駸得其要領而
苐其所著書費直題其前曰六十四卦之變凡四千九
十六章今所傳易林是也夫易林本以六十四卦變之
至四千九十有六是占變之詞與六十四卦三百八十
四爻本詞不同意必焦氏當時卦變之外另有推易而
後儒不知混之為一故迄今所傳祗有易林一書名大
易通變而移易之學無聞焉乃東漢儒臣自馬融鄭玄
外凡說易家如宋衷干寳虞翻荀爽陸績侯果蜀才盧
氏以及蔡景君伏曼容諸儒各守師承以立說或主旁
通(如地水師旁通為天火同人類)或主正變(如乾正變自姤至剝坤正變自復至夬類)或以
乾坤為父母(謂諸卦皆乾坤所出)或以泰否為胚胎(謂泰否隂陽各均為諸卦)
(包育)或兼宗六子(謂兼從六子遷變)或專本十辟(謂以復臨泰大壯夬姤遯否觀)
(剥為十辟卦辟主也)而罣十漏一依彼失此初未嘗不與推移相
合究之守一則不能相通遍易則無所自主(推一謂止移一爻遍)
(易謂凡爻可易)補苴傅會未免牽強以致王弼後起盡埽諸前
儒所說而更以清談以為互體不足遂及卦變變又不
足推致五行彌縫多闕不如盡已之為快而嗣此失學
之徒便于飾陋悉屏絶漢學專宗弼說而于是辭象變
占四不存一方體位數十亡八九矣乃考弼所註鹵莽
蔑略不可為訓其萬不通處則仍不能不襲諸舊說而
竊入之賁之柔來而文剛弼曰坤之上六來居二位柔
來文剛之義也分剛上而文柔弼曰乾之九二分居上
位分剛上而文柔之義也是即卦變也延及趙宋則僅
曉王學而不識漢學程頥作傳專斥諸卦變而考其為
傳周章難明其萬不通處亦終不能不仍取卦變而雜
補之損之損下益上則曰下之成兑由三變上之成艮
由上變也漸之得位得中則曰艮巽之交在中二爻巽
四交三以陽而易隂艮三交四以隂而易陽也是即移
易也是以陳摶之徒不聞正學反能摭京焦餘唾推作
卦變取移易倒易二義雜組之以為變卦反對之圖而
南宋朱漢上震曾錄其圖于易傳叢說之中至朱文公
熹又謂漢上易變祗變三爻則似于彖傳不能盡通于
是又别為之圖(即易經卷首所列卦變圖也)自一隂一陽起至五隂
五陽止分作五部庶幾盡變而爻止一移(如師從初移不復從上移)
(類)卦無三易(如屯為二陽所易之卦祗從臨遯易不復從頥萃易類)因于作本義
時凡一十九卦惟訟晉二卦與圖相同而餘即多立變
法全與圖異(如隨據圖從泰否來據本義從噬嗑未濟來類)其時好事諸君間
作偽關朗傳以實圖書之言作偽衞元嵩元包以實先
後天卦變之旨而文殘義闕世多未信于是元儒朱升
作十辟卦變(十辟見前)并六子卦變(如二隂二陽之卦其變在二三五上者即是震)
(變以震剛在初四也在初三四上者即是坎變以坎剛在二五也)而明儒來氏知德即
以反對作變易(即覆卦相易與漢上又不同)何元子楷專以乾坤為
往來(此程氏蘇氏諸卦皆自乾坤來之說)雖名例稍殊而意不甚遠大抵
漢學又亡浸失其舊而趙宋以後則祗曉夫子彖傳有
所未解故必須卦變全不識文周為易屬辭比旨之專
在乎此所以朱氏本義其載卦變于卷首但云彖傳以
卦變為說又云此夫子之易而不知文周為易其至今
晦蝕不能盡明者全以是也夫伏羲重卦即有以移易
為名者是周易為辭再三致意前既已略言之矣苐變
易移易原有不同不名移易而僅指為變則其義不出
仲氏曰傳不云乎剛柔相推推亦變也然而又云觀其
變而玩其占變所以占也夫子隠移易之文而謂之推
諸儒昧相推之旨而僅題以變是舍辭象之分行而混
變占為一義毋亦其名不可居而三易之旨遂因之以
長晦與夫猶是五部之推十辟之展一隂一陽以至五
隂五陽之遷化而循其名究其實尋端竟委以求盡其
所未盡湛然而深思剨然而相悦以解以之讀彖而彖
明讀象而象顯讀十翼而十翼以著一若三聖在天實
有以牖其衷者豈非所謂肆而隠推而能通不盡言而
可信者乎夫以三聖啟之歷之漢晉唐宋元明諸儒闡
之發之而明而昧昧而復明續而絶絶而復續如是其
不可沫也予終畏其沫之也因于作仲氏易成取卦變
諸圖彙前儒所已言者而合之今說以明千世一揆之
意曰推易始末後之學易者可覽觀焉
漢魏晉南北朝唐儒推易遺文
乾
初九干寳曰陽在初九十一月之時自復來也
九二干寳曰陽在九二十二月之時自臨來也
九三干寳曰陽在九三正月之時自泰來也
九四干寳曰陽氣在四二月之時自大壯來也
九五干寳曰陽在九五三月之時自夬來也
上九干寳曰陽在上九四月之時也(不言自來者此正乾值月時也)
此十辟卦生乾坤之說也京房設十二辟卦以為十
二月卦主復一陽子十一月臨二陽丑十二月泰三
陽寅正月大壯四陽夘二月夬五陽辰三月乾六陽
巳四月姤一隂午五月遯二隂未六月否三隂申七
月觀四隂酉八月剝五隂戌九月坤六隂亥十月陽
起于子而止于已始于復而終于乾隂起于午而止
于亥始于姤而終于坤此以卦氣直日立說並非推
移相生之義而干令升以為爻所自來則是乾坤生
諸卦今反諸卦生乾坤矣且乾卦爻辭初何嘗有復
象二何嘗有臨象三何嘗有泰象其言潛見乾惕並
無諸卦往來之義推之四五及上以至于坤皆然也
是雖著所自來而于演易屬辭之旨何與焉
何妥以九三為辰月九四為午月九五為申月上九
為戌月孔穎達嘗非之謂宜據子十一月以來九二
為丑寅之間九三為寅夘之間此仍主干令升說且
以文言陽氣潛藏一段有類卦氣故云然總非正義
善說易者其審之
坤
初六干寳曰隂氣在初五月之時自姤來也九家
易曰初六始姤姤為五月盛夏而言堅冰五月隂氣
始生地中雖始于微霜而終至堅冰明漸至也
六二干寳曰隂氣在二六月之時自遯來也
六三干寳曰隂氣在三七月之時自否來也
六四干寳曰隂氣在四八月之時自觀來也
六五干寳曰隂氣在五九月之時自剝來也
上六干寳曰隂在上六十月之時也
說見乾卦
屯
荀爽曰此本坎卦案初六升二九二降初是剛柔交也
虞翻曰坎二之初為剛柔交
此六子卦母之所始(見朱楓林卦變圖)
十年乃字反常也九家易曰隂出乎坤今還乎坤故
曰反常也又曰隂出乎坤謂乾再索而得坎今變成
震中有坤體(二四為互坤)故曰還坤
此乾坤主變之所始(見李挺之何氏訂詁諸圖)
蒙
荀爽曰此本艮卦也案二進居三三降居二剛柔得中
故能通發蒙時令得時中矣虞翻曰艮三之二為
剛柔接故亨
此亦六子卦母與屯同
需
虞翻曰大壯四之五故有孚離日為光四之五得位正
中故光亨蜀才曰此本大壯卦案六五降四有孚
光亨貞吉九四升五位乎天位以正中也
此推易也但四陽兩隂之卦宜有四易此祗言其一
耳按宋晁公武讀書志曰蜀才世多不知顔之推曰
即范長生也李雄稱長生為范賢見華陽國志此又
稱才則其人有聲抑可知矣
訟
荀爽曰陽來居二而孚于初故曰訟有孚矣蜀才曰
此本遯卦案二進居三三降居二是剛來而得中也
虞翻曰遯三之二也
此亦推易而未全者與需同
師
蜀才曰此本剝卦案上九降二六二升上是剛中而應
行險而順也
此推易與諸卦變皆同
比
蜀才曰此本師卦案六五降二九二升五剛往得中為
比之主故能原究筮道以求長正而无咎矣
虞翻曰師二上之五得位衆隂頗從比而輔之故吉
又曰與大有旁通
凡推移必有主故一陽五隂之卦必從剥復來以隂
陽各聚俱未分也若師則隂已分矣師可移比比亦
可移師此如朱氏本義雜卦統變之法所謂頭緒既
棼往來俱亂者在朱氏或未見漢儒有此然後人立
說往往不能出前人郛廓即此是也旁通用文言
六爻發揮旁通情也為名陸績註云乾六爻發揮變
動旁通于坤坤來入乾以成六十四卦故曰旁通此
專指畫卦時變象與揲蓍時占變立說正五易中所
謂變易一例文王演易屬辭時何嘗有此
孔穎達曰正卦列兩為對者為變卦即旁通也反卦
轉兩為一者為覆卦即倒易也
又舊儒蔡景君伏曼容虞氏皆有旁通之說
小畜
虞翻曰需上變為巽與遯旁通
謂此從需卦上六變為上九易坎成巽而為小畜意
以此卦從需來也然全乎變易非移易矣且變亦無
主與後儒卦變又復不同若其與遯旁通則但巽與
艮對變而三陽不變與前比大有旁通一例又别真
不可解
履
虞翻曰謂變訟初為兑也與謙旁通(說見前)
泰
蜀才曰此本坤卦天氣下地氣上虞翻曰陽息坤反
否也坤隂詘外為小往乾陽信内為大來
此亦乾坤主變之說
否
蜀才曰此本乾卦陽往而消隂來而息虞翻曰隂消
乾又反泰也(反泰為卦綜所始說見後)
同人
侯果曰九二升上乾爻上行曰乾行蜀才曰此本夬
卦九二升上上六降二剛柔得位得中而應乎乾下
奉上之象也崔憬曰君子謂九二能捨已同人以
通天下之志虞翻曰旁通師卦
此亦推易與諸卦變皆同惟虞氏旁通說異見前崔
憬唐人
大有
虞翻曰與比旁通
謙
蔡景君說剝上來之三侯果曰此本剝卦乾之上九
來居坤三是天道下濟而光明也坤之六三上升乾
位是地道卑而上行也荀爽曰乾來之坤虞翻
曰乾上九來之坤與履旁通
蔡侯說推易也荀慈明說乾坤主變也虞氏說旁通
也
豫
虞翻曰復初之四與小畜旁通(一推易一旁通)
隨
蜀才曰此本否卦剛自上來居初柔自初往升上則内
動而外悦虞翻曰否上之初剛來下柔初上得正
故元亨利貞
君子以嚮晦入宴息侯果曰乾之上九來入坤初嚮
晦者也坤初升兌上為休息入宴者也
此推易之一與卦變同
蠱
九家易曰此卦本泰來乾天有河坤地有水二爻升降
出入乾坤故利涉大川矣虞翻曰泰初之上故剛
上坤上之初故柔下又曰泰初之上而與隨旁通(推易)
(兼旁通)
臨
蜀才曰此本坤卦虞翻曰陽息至二與遯旁通(一乾坤主)
(變一旁通)
推易始末卷一
