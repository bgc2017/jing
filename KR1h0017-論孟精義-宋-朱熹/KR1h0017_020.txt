欽定四庫全書
論語精義卷十下
宋朱子撰
堯曰第二十
堯曰咨爾舜天之歷數在爾躬允執其中四海困窮天
禄永終舜亦以命禹
伊川曰允執其中中怎麽執得識得則事事物物上
皆天然有箇中在那上不待人安排也安排著則不中
矣
范曰舜之德如堯禹之德如舜故三聖相授而同一
辭天之歷數在爾躬者奉天也允執其中者正心也
四海困窮者子庶民也堯授舜舜授禹皆以困窮為
託使四海困窮有不獲其所則天禄永終矣此堯舜
傳天下之要法也
游曰有一言而足以盡至治之要曰中而已盖中者
天下之大本也豈執一云乎哉不偏不倚適當其可
而已譬之權衡之應物曾無心於輕重抑揚高下稱
物平施無銖兩之差此其所以為時中也與堯舜禹
三聖授受之際所守者一道允執厥中乃傳心之密
旨也
曰予小子履敢用玄牡敢昭告於皇皇后帝有罪不敢
赦帝臣不蔽簡在帝心朕躬有罪無以萬方萬方有罪
罪在朕躬
伊川曰此少一湯字當云湯曰予小子履也
横渠曰帝臣不蔽言桀有罪已不敢違天縱赦既以
克之今天下莫非上帝之臣善惡皆不可揜惟帝擇
而命之已不敢不聽
范曰湯之德莫如罪已以一玄牡告上帝者請桀之罪
也有罪不敢赦者求己之罪也書曰罪當朕躬弗敢自
赦又曰爾有善朕弗敢蔽帝臣者賢人也賢人不敢
蔽而用之者所以事天也非天子所得專故曰帝臣
人有善不蔽已有罪不赦以其簡在帝心皆不敢自
私也一身之罪不及萬方萬方之罪及諸一身此湯
之至德也
周有大賚善人是富雖有周親不如仁人百姓有過在
予一人
明道曰至親不如仁賢
范曰武王大賚於四海所賞者善人非富滛人也雖
有周親不如仁人天下之至公也百姓有過在予一
人亦武王之德也
謝曰帝王之功聖人之餘事有内聖之德必有外王之
業其所以存心一言以蔽之曰公而已堯舜禹湯或
傳或繼其考之天則歷數有歸稽之人則惟德是輔
何嘗必天下戴己與故夫子歴叙聖人之語以見其
用心然則學者苟能操行一不義殺一不辜而得天
下所以不為之心則帝王之道豈遠乎哉其視曺孟
德司馬仲逹之輩真如穿窬矣况於錙銖不義之富
貴與
謹權量審法度修廢官四方之政行焉興滅國繼絶世
舉逸民天下之民歸心焉所重民食喪祭寬則得衆信
則民任焉敏則有公公則說
明道曰自堯曰咨爾舜至公則說二帝三王之道後
世無以加焉孔子所常言故弟子序而記之夫子之
得邦家者亦猶是也
范曰臣謹按武成曰重民五教惟食喪祭其餘不見
於經臣竊以為皆書之文也孔子序書斷自堯典大
其以天下禪也二帝三王之道所以為後王法故自
堯典以下又撮取其要語而嘗引述之以此聖人之
所學也如有用孔子者將舉而措之天下之民如其
不用則傳之以為萬世之法也
吕曰天命在已以相授堯舜禹也禀天之命任天下
之責湯也好仁奬善任百姓之責修政厚民急所先
務武王也
謝曰法度皆生於權量禮樂政事所出故不可不謹
徒善不足以為政故法度當審無人不足與有行也
故廢官當修興滅國繼絶世舉逸民皆人心之所欲
滅國絶世雖其自取也然其先固嘗有德於民矣不
可使之不血食也爵禄天下之所公其賢者不宜使
之在野故逸民不可不舉食以阜其生喪祭以厚其
往為天下之急務也寬則得衆信則民任焉敏則有
功公則說皆所以結民心而維持之盖其道當如此
非違道以干天下之說而歸已也
楊曰中者天下之大本也三聖之相授湯武之征伐
其事不同其道則趨於中而已夫論語之書皆聖人
微言而其徒𫝊守之以明斯道者也故於終篇具載
堯舜咨命之言湯武誓師之意與夫施諸政事者以
明聖學之所𫝊者一於是而已所以著明二十篇之
大旨也孟子於終篇亦歴叙由堯舜至湯由湯至文
王由文王至孔子或見而知之或聞而知之皆此意
也五器始於權終於量法度所從出也任官所以行
法度也則人存而政舉矣故四方之政行焉夫有國
有家以𫝊其後皆有德在民而民之不能忘也逸民
亦民之望也因民之不能忘而繼之因民之望而舉
之故天下歸心焉武王克商有未及下車而封者釋
箕子之囚表商容之墓用此道也夫民為重以食為
天重民食所以厚其生重喪祭所以厚其死使民養
生送死而無憾王道之始也居上不寬則下無所措
手足故寬則得衆未信而勞其民則民以為厲已故
信則民任焉因循而弗勵則雖盡力而事不舉故敏
則有功以德行仁則公以力假仁則私而已民雖驩
虞非心說也故公則說公則王道成矣傳曰公乃王
此之謂也
尹曰孔子當周之末不得見二帝三王之治故嘗諷
誦其言而思其人弟子所以類而記之使夫子之得
邦家其治道當有表見於世豈徒詠其言而已乎
子張問於孔子曰何如斯可以從政矣子曰尊五美屏
四惡斯可以從政矣子張曰何謂五美子曰君子惠而
不費勞而不怨欲而不貪泰而不驕威而不猛子張曰
何謂惠而不費子曰因民之所利而利之斯不亦惠而
不費乎擇可勞而勞之又誰怨欲仁而得仁又焉貪君
子無衆寡無小大無敢慢斯不亦泰而不驕乎君子正
其衣冠尊其瞻視儼然人望而畏之斯不亦威而不猛
乎子張曰何謂四惡子曰不教而殺謂之虐不戒視成
謂之暴慢令致期謂之賊猶之與人也出納之吝謂之有司
明道曰因民之所利而利之如耕稼陶漁皆因其順
利而道之
范曰程頤曰子張之問孔子必敷陳而告之臣以為
尊五美屏四惡不惟以告子張人君為政皆當以為
法也亦猶齊景公之問政司馬牛之問君子所告者
雖一人而凡為政者與君子者皆然也
謝曰為人上者有土地有人民有財賦有賞罰皆所
謂有崇高之利勢也可以惠人可以勞人可以從欲
可以驕泰可以責成可以取予雖以無道行之猶可
以虐蒸民暴天物然為政之道不如是故為政之方
必以尊五美屏四惡為至要之不累於一已而存物
之所為乎惠而不免於費者其府庫之財乎以府庫
之財與人焉得人人而給之至於因民之所利而利
之因四時之和因原隰之利因五方之財以阜物以
厚生使民不饑不寒者何費之有勞而不免於怨者
其勞人自安乎擇可勞而勞之者以佚道使之故也
惟喜康共不常厥邑可也其究安宅百堵皆作可也
如此何怨之有欲不免於貪非殺人以求土地則斂
以殖貨財也若夫非仁無欲也則害人而可養人者
猶且不為况咈百姓以從已之欲乎不侮鰥寡故得
百姓之歡心文王所以造周也在人上故謂可以驕
人其可以得人乎然為政之道不尊則民不信不
信則民弗從必欲使人仰之如日月尊之如神明故
雖不驕也而有泰存焉克寬克仁彰信兆民成湯所
以宅商也在人上故謂可以威人其可以得人乎然
為政之道必使進退可度容止可觀望之似人君有
以則象畏愛可也故雖不猛也而有威存焉教之不
改則過在下不教而誅則過在上是罔民也與匿為
物而愚不識者同故謂之虐古之人以五戒然後刑
罰所以警昏愚懲怠慢也於此可以責成矣未嘗戒
則彼且烏知先後緩急之所向遽以視成豈不暴乎
令嚴者欲其不犯故聚衆而誓之垂象以曉之讀法
以喻之令下慢而欲上之嚴其可得乎是以謂之賊
賊仁故也為上之道取予可以自專可以無予則不
疑可以予則不吝猶之與人疑也出納之吝吝也此
之謂謹出納則可為政則不可故謂之有司
楊曰惠而知為政故不費以佚道勞之故不怨欲仁
則求諸已故不貪敬而無敢慢故雖泰而不驕莊以
蒞之而民敬故雖威而不猛不教而殺非仁民也故
謂之虐未嘗戒而責事之成非為之以漸也故謂之
暴令以示期也令慢矣而致期焉不至則刑之是罔
民也焉有仁人在上罔民而可為也故謂之賊賊者
賊人之謂也非其義一介不以與人不為吝義在可
與而惟出納之吝在有司則為善在為上則為惡天
下之事亦惟當其可而已
尹曰問政者多矣未有如此之備者也故記以繼帝
王之治則夫子之從政可知矣
子曰不知命無以為君子也不知禮無以立也不知言
無以知人也
伊川曰易曰樂天知命通上下而言之也聖人樂天
則不須言知命言知命者知有命而信之者爾不知
命無以為君子是己命者所以輔義一循於義則何
庸斷之以命哉若夫聖人之知天命則異乎此又
曰不知命見患難必避遇得喪必動見利必趨則何
以為君子然聖人言命盖為中人以上者設中人以
上於得喪之際不能不惑故有命之說然後能安若
上知之人更不言命惟安於義借使求則得之然非
義則不求此樂天之事也上知之人安於義中知以
上安於命又曰知言之善惡是非乃可以知人孟
子所謂知言是也必有諸已然後知言知言則能格
物而窮理
范曰知命所以事天也知禮所以修身也知言所以
治人也知所以事天知所以修身知所以治人則君
子之事備矣此所以為終也
謝曰知命知禮知言此進德修業之大要闕一不可
也知命非君子之成名與五十而知天命立言則同
其要則異猶言學君子者不可以不知命也富貴可
滛不知命故也使知富貴在天則安得而滛之威武
可屈不知命也使知死生有命則安得而屈之其為
君子豈不綽綽然有餘裕哉禮者理也知之則為知
知崇天也履之則為禮禮卑地也一退一進一俯一
仰耳目所加手足所措盖有妙理存焉理可行也誰
得而止之理可止也誰得而行之此之謂立苟不知理
之所在則謂地盖厚將何所措而可聖人患不知人
或謂學當自知而已何汲汲於知人也是不然仁人固
可親也彼且不知人烏知仁人何如也佞人固可遠
也彼且不知人烏知佞人何如也君不知人不可
以擇臣臣不知人不可以擇士士不知人不可以取友
知人如此其急然不可以智巧知也盖人之才識因
言以宣故惟知言者可以知之古人有行年四十而
不見知乃公者使乃公事上接下與人交盡如知子
也豈不殆哉此與無目同如晏嬰知矣不足以知仲
尼盖仲尼之言嬰所不知故也淳於髠得齊王眉睫之
間而不知孟子盖孟子之言髠所不知故也至於求
知言之道則不可以規矩凖䋲論係其所養如何耳
又曰不知禮無以立使人皆能有立天下有治而
無亂
楊曰命非盡心知性不足以知之不知命則治身行
己人欲之私得以亂之也何以為君子知禮則不疑
其所行故立孟子不與王驩言禮也不知朝廷不歴
位而相與言不踰階而相揖則居之不安矣尚能有
立乎詖辭不知其所蔽滛辭不知其所陷邪辭不知
其所離遁辭不知其所窮則人之心術隠矣其能知
人也難矣哉易曰知崇禮卑盖知足以知性知天故
崇禮可履而行故卑崇卑其猶天地設位乎天尊地
卑而乾坤定知禮成性而道義出其義一也夫論語
之書盖聖賢之微言為學之大方也其言性與天道
備矣學道而不蘄於上逹不足為善學道而不知禮
以行之是以苟知而已非己有也故言知命則亦維
知禮(疑)以知崇禮卑之意為此道者其本在乎知言
知言之要而於此書力求之則聖之所以為聖賢之
所以為賢可考而知也學道而不知聖賢則無以為
學也故論語以是終焉
尹曰知命者知命而安之窮通得喪無所動其心故
可為君子知禮則動不違於理故能立知言則得其
情實故能知人知所以事天知所以修身知所以治
人則君子之事備矣弟子記此以終篇得無意乎今
之學者少而讀之老而不知一言為可用不幾於侮
聖言者乎夫子之罪人也可不念哉
論語精義卷十下
