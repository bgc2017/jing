欽定四庫全書
論語精義卷八下
宋朱子撰
季氏第十六
季氏將伐顓臾冉有季路見於孔子曰季氏將有事於
顓臾孔子曰求無乃爾是過與夫顓臾昔者先王以為
東蒙主且在邦域之中矣是社稷之臣也何以伐為冉
有曰夫子欲之吾二臣者皆不欲也孔子曰求周任有
言曰陳力就列不能者止危而不持顛而不扶則將焉
用彼相矣且爾言過矣虎兕出於柙龜玉毁於櫝中是
誰之過與冉有曰今夫顓臾固而近於費今不取後世
必為子孫憂孔子曰求君子疾夫舍曰欲之而必為之
辭丘也聞有國有家者不患寡而患不均不患貧而患
不安蓋均無貧和無寡安無傾夫如是故遠人不服則
修文德以來之既來之則安之今由與求也相夫子遠
人不服而不能來也邦分崩離析而不能守也而謀動
干戈於邦内吾恐季孫之憂不在顓臾而在蕭牆之内
也
横渠曰顓臾主祀東蒙東蒙既魯地則是已在邦域
之中矣雖非魯臣乃吾所以事社稷之臣也
范曰至誠之道可以前知聖人之言公而無私一而
不二故疑冉求教季氏不為逆詐知季孫憂在蕭墻
不為億不信易曰大人者與鬼神合其吉凶故其言
如蓍龜唯出於至公至一之心是以言而必中也
吕曰均則貧富等故無貧和則多助故無寡安則人
懷故無傾
謝曰社稷臣在社稷之内者當是時三家強公室弱
冉求又欲伐顓臾而附益之夫子所以深罪之謂其
瘠魯以肥三家又曰虎兕出於柙謂季氏龜玉毁
於櫝中喻公室三家強則公室必弱矣又曰諸侯
有道守在四鄰可也豈以顓臾固而近於費為憂哉
不患寡而患不均均無貧也不患貧而患不安安無
傾也均則不積於有餘故均無貧和則無相爭不足
之患故和無寡以此保民而王莫之能禦也何止保
四封而已
楊曰季氏之伐顓臾其大欲不過廣土衆民利其有
而已其次以為今不取後世必為子孫憂也故孔子
以均無貧和無寡安無傾告之蓋知均無貧則不必
利其有知和無寡則不必廣土而衆民知安無傾則
後世必為子孫憂皆過論也而二臣者不能救此孔
子所以謂之具臣與然冉求為季氏聚歛矣蓋用事
之臣也故獨責之
侯曰孔子反覆語二臣者責其不能以道事君而居
其位也器識窄狹故曰吾恐季孫之憂不在顓臾而
在蕭墻之内也
尹曰顓臾主祀東蒙東蒙魯地也則是已在邦域之
中矣是吾社稷臣也當是時季氏已強公室益弱冉
求為相而不能救之又為之辭孔子所以罪其言也
虎兕喻季氏龜玉喻公室也
孔子曰天下有道則禮樂征伐自天子出天下無道則
禮樂征伐自諸侯出自諸侯出蓋十世希不失矣自大
夫出五世希不失矣陪臣執國命三世希不失矣天下
有道則政不在大夫天下有道則庶人不議
范曰禮樂征伐自諸侯出十世矣天子希不失其天
下者矣自大夫出者五世諸侯希不失其國者矣陪
臣執國命者三世大夫希不失其家者矣天子有天
下諸侯有國大夫有家必久而後失之力有大小德
有厚薄其理然也蓋周自昭王故其世短道微缺至
幽王而亡十世矣魯自宣公三家始強季氏自武子
至桓子制於家臣四世矣希不失者不必皆如之其
大略不過此矣又曰天子之政未嘗不在公卿諸
侯之政未嘗不在大夫公卿大夫皆賢也則政出於
君矣惟其非賢是以君弱臣強政出於下也詩曰先
民有言詢於芻蕘古者上誦箴課士𫝊民語庶人謗
於道商旅議於市未嘗不議也子曰上酌民言則下
天上施惟民言得達於上則下無所議也
楊曰變禮易樂革制度衣服而流討之刑不能加然
後禮樂征伐自諸侯出德又下衰而禮樂征伐出於
大夫國命執於陪臣則極矣故其衰愈甚則其失益
近理勢然也又曰庶人不議者百姓謂我自然莫
知為之者何議之有
孔子曰禄之去公室五世矣政逮於大夫四世矣故夫
三桓之子孫微矣
范曰魯自宣公禄去公室至定公五世矣禄之初去
公室大夫猶有未專政者也政逮於大夫無不專者
四世矣陪臣執國命而大夫又失之故三桓之子孫
亦微矣
吕曰十世五世三世云者蓋所出不順物理之所不
容其久近之效隨大小而為等庶人不議直謂民自
無可議非不使之議
謝曰諸侯聽命於天子大夫聽命於諸侯如天無二
日所謂理也故禮樂惟天子專之自諸侯出自大夫
出蓋如災異何可常也故愈逆理則其失愈近政逮
於大夫至如今四世矣三桓子孫不微何待冉有季
路不知也而猶欲強之
楊曰所以徵前說也
侯曰世道交喪君不君臣不臣其能久乎
尹曰禮樂征伐出於天子者也諸侯專之逆天理也
未有能過十世而不亡者愈逆於理則其亡愈近故
大夫不過五世陪臣不過三世唯天子有道則政不
在下而衆庶無得而議當時三家竊國已四世矣其
子孫安得不微乎
孔子曰益者三友損者三友友直友諒友多聞益矣友
便辟友善柔友便佞損矣
横渠曰便辟足恭善柔令色便佞巧言
范曰自天子至於庶人友之損益皆同書曰侍御僕
從罔非正人益友也巧言令色便辟側媚損友也人
君所友繫一身之安危天下之治亂可不慎哉
呂曰友直則知過友諒則進於誠友多聞則進於明
便辟習於容善柔能為卑屈便佞習於口才友便辟
則德不修友善柔則志不立友便佞則過不聞
謝曰志無所憚則滿謂人莫己若則亡有志於道者
可自省也友直諒多聞則心常歉然矣友便辟善柔
便佞則必自滿
楊曰直則不回諒則不欺多聞則畜德故可資以為
益便辟則不正善柔則無責善之義便佞則禦人以
口給皆非能忠告而善道之者也故損
尹曰便辟足恭也善柔令色也便佞巧言也自天子
以至於庶人未有不須友以成者而其為損益有如
是者可不慎擇哉
孔子曰益者三樂損者三樂樂節禮樂樂道人之善樂
多賢友益矣樂驕樂樂佚遊樂宴樂損矣
横渠曰節禮樂不使流離相勝能進反以為文也驕
樂侈靡宴樂宴安又曰樂驕樂佚遊宴樂則不能
徙義
范曰自天子至於庶人樂之損益皆同禮所以修外
主於敬樂所以修内主於和外貌莊敬則作事可法
中心和樂則鄙詐不生動必以禮樂為節此益者之
樂也樂道人之善則為善者勸為不善者沮故舜隠
惡而揚善大有之世遏惡而揚善所以順天休命也
人君有天下則當友天下之善士故濟濟多士文王
以寧此樂多賢友也丹朱慢遊是好傲虐是作驕樂
也太康遊畋十旬不反佚遊也桀紂幽厲以酒亡國
宴樂也人君所樂繫一身之安危天下之存亡可不
慎哉
呂曰節禮樂則義精通道人善則道弘多賢友則德
有輔驕樂則淫佚遊則荒宴樂則惰
謝曰節禮以樂節樂以禮則常莊和能樂道人之善
則必不伐善樂多賢友則志在成德而不在聖(誤)人
驕樂佚遊宴樂皆所謂酖毒不可懷也
楊曰節禮樂以進反為文則無銷放之弊樂道人之
善則與人為善者也樂多賢友則樂取人以為善者
也故益驕樂則傲佚遊則荒宴樂則怠宴安也故損
尹曰禮有節則不離樂有節則不流樂道人之善是
與人為善樂多賢友以成己之德驕樂侈靡也佚遊
也宴安也三者其為損益也如此君子之於好樂其
可不慎乎
孔子曰侍於君子有三愆言未及之而言謂之躁言及
之而不言謂之隠未見顔色而言謂之瞽
范曰君子養其内心故言無不中理欲無此三愆者
在修其内而已矣
呂曰躁則不重隠則不忠瞽則不強
謝曰時然後言所謂時當其可也
楊曰君子有德位之通稱也躁者以言餂之隠者以
不言餂之皆穿窬之類也瞽者則人言皆失矣愆孰
甚焉
侯曰愆過不及也言得其時則無過不及矣
尹曰時然後言則無侍君子之過矣
孔子曰君子有三戒少之時血氣未定戒之在色及其
壮也血氣方剛戒之在鬭及其老也血氣既衰戒之在
得
或問孔子言血氣如何伊川曰此只大凡言血氣如
說南方之強是也南方人柔弱所謂強者是禮義之
強故君子居之北方人強悍所謂強者是血氣之強
故小人居之凡人血氣要須以義理勝之也
范曰聖人同於人者血氣也異於人者志氣也血氣
有時而衰故舜耄期亦倦于勤志氣無時而衰故曾
子將死曰吾得正而斃焉斯己矣其少未定其壯方
剛其老既衰者血氣也戒之在色在鬭在得者志氣
也君子養其志氣故不為血氣之所動是以孟子養
浩然之氣孔子年彌高而德彌邵也
呂曰少則動壯則好勝老則收斂皆氣使然唯君子
以德勝氣
謝曰勝德者不為血氣所使故持其志無暴其氣以
食之簞食豆羹呼爾而與之有所不受蹴爾而與之
有所不屑此非義心勝血氣勝故也萬鍾與不得則
死遠矣有不辨禮義而受之者血氣衰故也知所以
戒則不隨血氣盛衰血氣性也有命焉君子不謂性
也
楊曰血氣之剛故盛則強衰則弱強則尚氣故戒在
鬭弱則屈於物欲故戒在得若夫至大至剛以直養
而無害則塞于天地之間矣尚何盛衰之有
侯曰君子以義制事以禮制心終日兢兢尚何血氣
盛衰之可戒哉此成德也學者則當恐懼修省無終
食之間違仁故有為此三戒
尹曰君子之學在乎不為血氣所使
孔子曰君子有三畏畏天命畏大人畏聖人之言小人
不知天命而不畏也狎大人侮聖人之言
伊川曰畏天命則可以不失付畀之重畏大人如此
尊嚴亦自可畏畏聖人之言則可以進德
范曰君子修其在己者而聽其在天者故畏天命大
人者王公卿大夫之在位者也孔子見冕衣裳者雖
少必趨故畏大人聖人之言天也故畏聖人之言小
人行險以徼倖故不知天命而不畏也不明於人倫
不嚴於君臣故狎大人淺不可以測深小不可以知
大故侮聖人之言
呂曰心服曰畏畏天命者吾命之所由出大人者吾
身之所以制聖人言者吾德之所以入無大於三者
大人乃王公大人之稱
謝曰天命不僭大人若天者也聖言談天者也畏之
故事之小人所以不畏特不知此故也
楊曰畏天命所以事天畏大人所以貴德畏聖人之
言所以尊道
尹曰三畏者修己之誠當然也小人不務修身誠已
則何畏之有
孔子曰生而知之者上也學而知之者次也困而學之
又其次也困而不學民斯為下矣
伊川曰生而知之學而知之才也
范曰此言聖賢之性分所以戒困而不學者之為下
也中庸曰或生而知之或學而知之或困而知之及
其知之一也此所以勉困而能學者之為上也聖人
之於人或戒之或勉之皆所以導人為善是以言各
有當也
謝曰生而知不待學學而知不待困人皆有聖質特
念不念敏不敏異爾困而學者知困然後能勉強以
求復其初及其知之一也
楊曰生而知之者不思而得也學而知者思而後得
也困而學之則出於強勉而已雖其&KR1269;不同及其知
之則一也故君子惟學之為貴困而不學然後為下
侯曰生而知之者上也然聖人未嘗不學焉學之能
(闕)
范曰見善如不及見不善如探湯夫子之門人蓋不
為少矣隠居以求其志行義以達其道伯夷伊尹是
也
尹曰見善如不及見不善如探湯孔子之門人為不
少矣至於隠居以求其志行義以達其道非伊尹傅
說之徒則不能故曰未見其人也
齊景公有馬千駟死之日民無得而稱焉伯夷叔齊餓
于首陽之下民到于今稱之其斯之謂與
伊川曰誠不以富亦祗以異齊景公有馬千駟死之
日民無得而稱焉伯夷叔齊餓于首陽之下民到于
今稱之其斯之謂與
范曰知景公之富不如伯夷之餓則可謂志士仁人
矣程頤疑此錯簡當屬之誠不以富亦祗以異
謝曰見善如不及見不善如探湯質美者也隠居以
求其志行義以達其道不累於窮達者也隠居以求
其志非愛身以自佚行義以達其道非志於功名
楊曰湯之不可探人之所知也世非嬰孺狂疾未聞
有探湯則寧復有為不善者乎此明乎善者之所及也故
聞其語又見其人焉隠居以求其志行義以達其道
非達可行於天下者不能及也充此道者其惟伯夷
叔齊乎是故當時孔子聞其語而未見也
侯曰民不稱其德也富而無德雖有千駟何足道哉
尹曰知伯夷之餓可稱則景公之富不足道矣臣師
曰疑此錯簡當在誠不以富亦祗以異之下
陳亢問於伯魚曰子亦有異聞乎對曰未也嘗獨立鯉
趨而過庭曰學詩乎對曰未也不學詩無以言鯉退而
學詩他日又獨立鯉趨而過庭曰學禮乎對曰未也不
學禮無以立鯉退而學禮聞斯二者陳亢退而喜曰問
一得三聞詩聞禮又聞君子之遠其子也
伊川曰孔子之教未嘗私厚其子學詩學禮止可告
之如此學必待其自肯
范曰興於詩故不學詩無以言立於禮故不學禮無
以立夫子之教伯魚無異於門人故陳亢以為遠其
子也
呂曰君子之教其子其法如是
謝曰心氣和則能言知分定則能立
楊曰陳亢聞伯魚之言而知君子之遠其子也引而
伸之如此然後為善學又曰君子之遠其子若使
孔子與鯉常相親則必知其學詩學禮之謂不待今
因其過庭乃曰學詩乎學禮乎則其未嘗私相之也
故陳亢以是知之
侯曰學者當以聖人為標準學而不得聖人之心皆
外馳私意也何以見之吾於陳亢問伯魚及退而喜
之心見之矣孔子聖人也聖人之心如天地四時萬
物生於其中未嘗物物而彫刻之其畣子貢曰四時
行焉百物生焉聖人之心也陳亢以私己之心期孔
子故以異聞問伯魚而伯魚曰未也聞詩聞禮耳陳
亢退而喜曰問一得三是亦私意也異聞是陳亢以
常人愛子之心問也退而喜以常人自私之心喜也
聖人之於子才不才亦各言其子也未嘗邇也未嘗
遠也親親之道亦人倫之理盡其道而已故曰聖人
人倫之至若充陳亢之心以學聖人日見其離道矣
尹曰夫子之教其子亦何以異於門人哉故陳亢以
為遠其子也
邦君之妻君稱之曰夫人夫人自稱曰小童邦人稱之
曰君夫人稱諸異邦曰寡小君異邦人稱之亦曰君夫
人
范曰夫子之所正名者此其類也夫婦人倫之始也
由此而正之則父子君臣莫不正矣有其名不可以
無實故夫夫婦婦正家而天下定矣
謝曰欲以正名分也
楊曰當是時稱謂不正而孔子以正名為先故嘗言
之
侯曰名正則分定孔子之時或以妾母為夫人小君
者多矣故如此言之
尹曰此亦正名分之意也
論語精義卷八下
