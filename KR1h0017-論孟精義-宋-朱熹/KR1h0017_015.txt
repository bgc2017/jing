欽定四庫全書
論語精義卷八上
宋朱子撰
衞靈公第十五
衞靈公問陳於孔子孔子對曰爼豆之事則嘗聞之矣
軍旅之事未之學也明日遂行
明道曰明日遂行言語不相投也
范曰靈公問陳則其志可知也故對之明日遂行夫
子豈不知靈公之無道而入其國如靈公猶足用為
善也况不為靈公者乎知其不可為而為之亦不為
苟去此聖人之行也
謝曰善戰者不陳陳兵之末也若致天討無敵於天
下蓋將有征而無戰何陳之有
楊曰秦不用周禮詩人知無以固其國則為國以禮
軍旅非所問也爼豆器數而已禮之末也陳亦軍旅
之末故問陳以是對曾子曰籩豆之事則有司存蓋
儀章器數祝史之事有司之職也宜非君子所有事
者然禮藏於器以為用而天下之至賾存焉使靈公
聞是而䆒其說則循而逹之斯知所以為禮矣聞而
莫之省則知其不足與有為也故明日遂行與孟子
對齊宣王問齊桓晉文之事同意
尹曰衞靈公無道之君也復有志於戰伐之事故畣
以未之學而去之
在陳絶糧從者病莫能興子路愠見曰君子亦有窮乎
子曰君子固窮小人窮斯濫矣
伊川曰君子固窮固守其窮也
范曰君子身有窮而道不可窮故困而不失其所亨
小人貧斯約富斯驕困則必屈其志窮則不安其命
故窮斯濫矣
謝曰子路尊聖人惡夫上下之無交也是以愠見夫
子謂汝以修德而名達乎所以異於人者特固窮而
不若小人之斯濫也知此則窮達不在我矣何窮之
有
楊曰疑君子之不窮則無命無命則僥倖之心生故
窮則濫
侯曰子路之慍見不受命者也苟不受命窮斯濫矣
尹曰君子之窮也則守道而不變小人則無所不至
矣
子曰賜也女以予為多學而識之者與對曰然非與曰
非也子一以貫之
范曰子貢之學病在於博而不能守約也故夫子問
以教之子貢以己觀夫子則誠以為多學而識之矣
故曰然然其知足以知聖人多學而識之未足以盡
夫子之道必有其上者故又曰非與夫子知其可以
語上也故又曰非也予一以貫之曾子守約有受道
之質故夫子直告之曰吾道一以貫之至於子貢則
先攻其失而後語以至要也
謝曰仁者見之謂之仁知者見之謂之知人不能徧
觀而盡識宜其以為多學而識之也然孔子豈務博
者哉如天之於衆形匪物物而雕刻之也故曰吾道
一以貫之德輶如毛毛猶有倫上天之載無聲無臭
至矣
楊曰子貢蓋嘗博之以文矣至是欲約之故告之以
此然亦當其可也
侯曰聖人之學窮理盡性以至於命一貫而已何用
多學哉子貢初疑而終喻故夫子告之曰予一以貫
之
尹曰子貢之於學不及曾子也如此孔子語曾子一
以貫之蓋不待其問而告曾子復深喻之曰唯至於
子貢則不足以知之矣故先發其問曰女以予為多
學而識之者與果不能知之以為然也又復疑其不
然而請焉方告之曰予一以貫之雖聞其言而不能
如曾子之唯也
子曰由知德者鮮矣
范曰德者自得於内而不願乎人知也揚雄曰我知
為之不我知亦為之厥光大矣必我知而為之光亦
小矣子路以君子有窮至於慍見是修身而必欲我
知也故曰知德者鮮矣所以責而進之也
謝曰人莫不飲食也鮮能知味也知德者鮮故也
楊曰人不知德則無以入德故貧則怨窮則濫言此
以救子路慍見之失
侯曰君子而知德猶飲食而知味也飲食而知味唯
易牙能之故曰由知德者鮮矣知德則知道矣
尹曰知德者鮮所謂終身由之而不知其道者衆也
子曰無為而治者其舜也與夫何為哉恭已正南面而
已矣
范曰聖人酬酢天下萬事之變其中心實無為也舜
得禹咎繇稷契而相之如天運於上而寒暑各司其
序故恭已正南面而已矣
呂曰體信達順德孚於人從欲以治則四方風動與
人為善則人效其能夫何為哉君猶心也天下四體
也仁義禮智根於心其生色也睟然見於面盎於背
施於四體四體不言而喻其是之謂與
謝曰楊子曰襲堯之爵行堯之道法度彰禮樂備垂
拱而視天民之阜也無為也
楊曰惇五典庸五禮章五服用五刑皆天也舜何為
哉恭己奉天而已
侯曰篤恭而天下平夫何為哉
尹曰聖人之治天下豈事事而為之哉恭己正南面
而已矣其治天下之道畢矣
子張問行子曰言忠信行篤敬雖蠻貊之邦行矣言不
忠信行不篤敬雖州里行乎哉立則見其參於前也在
輿則見其倚於衡也夫然後行子張書諸紳
伊川曰立則見其參於前也在輿則見其倚於衡也
然後可以祈益又曰立則見其參於前所見者何
事(更有一段在子張篇博學而篤志章)
范曰言忠信行篤敬則不離於道道無往而不可故
遠則蠻貊近則州里坐立登車莫不見之造次顛沛
無湏臾離則所見無非道也子張之學外有餘而内
不足故必敷陳以告之使之自外而入也
謝曰言忠信言斯有物行篤敬行斯有常雖之夷狄
不可棄也故蠻貊之邦行矣言不忠信行不篤敬則
同於無物與焄蒿悽愴無異倀倀然無地可履故雖
州里行乎哉立則見其參於前在輿則見其倚於衡
此教以忠信篤敬之道也道也者忘之不可不忘不
可惟正心誠意必有事焉而勿正心不下帶而道存
者得之當職(疑)在前在衡時豈有物參倚也
楊曰見其參於前倚於衡必有事焉之意其者指物
之辭所謂其者果何物也學者見此而後行則無入
而不得矣
尹曰見其參於前倚於衡拳拳服膺之意子張於忠
信篤敬有未盡焉書諸紳則欲事斯語也
子曰直哉史魚邦有道如矢邦無道如矢君子哉蘧伯
玉邦有道則仕邦無道則可卷而懷之
范曰史魚一人之行也故曰直蘧伯玉衆可繼之行
也故曰君子君子有賢之德業者也
謝曰蘧伯玉近於可以仕則仕可以止則止史魚愛
君之意則多然明哲之所為不如是
楊曰史魚之直未盡君子之道焉故於蘧伯玉曰君
子哉蓋如蘧伯玉而後可免於亂世若史魚之如矢
雖欲卷而懷之有不可得也
侯曰史魚之直知直而不知權者也知權則直在其
中矣蘧伯玉進退之間為君子則知行藏用舍矣
尹曰史魚之所處謂之直可也然未若蘧伯玉之為
君子
子曰可與言而不與之言失人不可與言而與之言失
言知者不失人亦不失言
范曰失人則在人者不得其所處矣失言則在己者
不得其所當矣皆非所以為知孟子曰知譬則巧也
夫欲不失人與不失言皆可勉而能也而况聖人知
周乎萬物而道濟天下豈有一人不得其所處一言
不得其所當者乎
謝曰可與言而不與言則後知何頼於先知不可與
之言則強聒而不受不知者則必有一於此矣
楊曰中人以上不與之語上則失人非成德也中人
以下與之語上則失言非達材也灼知人才之上下
非知者其孰能之
侯曰樊遲問知子曰知人知人則不失人亦不失言
矣
尹曰知者之於人於言蓋兩不失之者也
子曰志士仁人無求生以害仁有殺身以成仁
伊川曰實理得之於心自别實見得是實見得非古
人有捐軀殞命者若不實見得烏能如此須是實見
得生不重於義生不安於死也故有殺身成仁者只
是成就一箇是而已或曰有殺身以成仁無求生
以害仁竊謂所利者大一身何足惜也先生曰但看
生與仁孰重夫子曰朝聞道夕死可矣人莫重於生
至捨之以死道必大勝於生也曰既死矣敢問大勝
處如何曰聖人只睹一箇是
范曰志士者志於道仁人者主於仁身之所重者生
也苟有害仁則殺身以成仁况輕於生者其肯違仁
以求之哉孟子曰生亦我所欲義亦我所欲也二者
不可得兼舍生而取義者也揚雄或問衆人曰富貴
生賢者曰義聖人曰神唯賢者能權輕重而取舍之
仁人者聖人之次也
呂曰不私至德以私至德
謝曰仁人之死生無擇也志士於死生取義也方其
舍生取義外物亦不足以間之故所成者仁
楊曰孟子曰士尚志非仁無守也非義無行也夫是
之謂志士雖其心未能不違仁其欲成仁則與仁人
一也
侯曰志士志於仁者也故無求生以害仁有殺身以
成仁義之當為計較一生則害仁矣故曰仁人求生
害仁殺身成仁皆義也非仁也仁義本無二學者當
於一道上别出
尹曰志士仁人雖於死生利害之際唯知有仁而已
故殺身以成其德
子貢問為仁子曰工欲善其事必先利其器居是邦也
事其大夫之賢者友其士之仁者
伊川曰子貢問為仁孔子告以為仁之資非極力言
仁也
范曰事大夫之賢者友士之仁者推而至於天下之
善無所不取其仁豈不大哉顔淵問仁子曰為仁由
己子貢問為仁則告以事大夫友士是由人也由己
者自誠而明者也由人者自明而誠者也自明而誠
者聖人兼之故舜自耕稼陶漁以至為帝無非取於
人者舜之為聖亦必由此猶工欲善其事無不先利
其器也
吕曰仁者兼容遍體不與物共則不達事賢友仁達
仁之先務與
謝曰大夫在所尊而况賢者士在所禮而况仁者事
之友之則必有敬心存焉如之何仁不自此生也魯
無君子者斯焉取斯謂其有所事有所友故也介甫
曰事衰世之大夫友薄俗之士聽淫樂視慝禮皦然
不惑於先王之道難矣哉
楊曰事其大夫之賢者友其士之仁者輔仁之器孰
利於此
尹曰欲為仁者當先擇仁賢而從之猶工之先利器
也
顔淵問為邦子曰行夏之時乘殷之輅服周之冕樂則
韶舞放鄭聲遠佞人鄭聲淫佞人殆
伊川曰三王之法各是一王之法故三代損益隨時
之宜若孔子所立之法乃通百世不易之法孔子於
他處亦不見獨於告顔子云行夏之時乘殷之輅服
周之冕樂則韶舞此是於四代中舉這一箇法式其
詳細雖不可見而孔子但示其大法使後人就上修
之二千年來亦無人識者又曰舉前代之善者凖
此以損益之此成法也鄭聲使人淫溺佞人使人危
殆故放遠之然後能守成法又曰行夏之時得其
正也乘殷之輅質也服周之冕文也樂則韶舞盡善
盡美也問政多矣唯顔淵然後告之以此蓋三代之
制皆因時損益其久也不能無弊周衰聖人不作故
孔子斟酌先王之禮立萬世常行之道發此乃為之
兆爾由是求之則餘皆可考也中庸言三重蓋發明
此意又曰行夏之時乘殷之輅服周之冕樂則韶
舞與從周之文不悖從先進則為時之敝言之彼各
有當也
横渠曰顔回為邦禮樂制度不必教之唯損益三代
蓋所以告之也法立而能守則德可久業可大鄭聲
佞人能使為邦者喪其所守故放遠之
范曰夫子之得邦家其舉而措之者蓋將如此此堯
舜三王之治天下致太平之事也顔子之才足以任
此故以告之自閔子以下不及也堯畏巧言令色舜
難壬人堲讒說殄行故命九官終之以龍作納言然
則顔子為邦何可以不放鄭聲不遠佞人也
謝曰為天下以禮樂為本當因襲帝王之迹而損益
之放鄭聲如大司樂禁淫聲慢聲遠佞人如遷驩兜
放有苗蓋亂德淫志不可以作心膂和民情非使顔
子致戒於斯
楊曰三代之相因有所損益而已後之繼周者雖百
世可知也故告顔淵以是蓋舉其端使知所損益而
已亦從周之意也
尹曰行夏之時乘殷之輅服周之冕樂則韶舞此可
謂百王不易之大法孔子之作春秋蓋此意也孔顔
雖不得行之於時然其為治之道可得而見矣
子曰人無遠慮必有近憂
伊川曰思慮當在事外
范曰書曰制治於未亂保邦於未危亂必生於治危
必生於安易曰危者安其位者也亡者保其存者也
亂者有其治者也是故君子安而不忘危存而不忘
亡治而不忘亂是以身安而國家可保也
謝曰莫大之禍亦非一朝一夕之故慮遠者可以無
近憂古人有見幾於罷醴者似近之矣
楊曰邦分崩離析而莫之慮則季孫之憂其在蕭墻
之内必矣
子曰已矣乎吾未見好德如好色者也
范曰好德如好色好義如好利好賢如好佞則可謂
能自克矣若此者夫子歎其終不得見也
楊曰世之好德無誠心則孔子知其己矣
子曰臧文仲其竊位者與知柳下惠之賢而不與立也
范曰臧文仲為政於魯若不知賢是不明也知而不
舉是蔽賢也不明之罪小蔽賢之罪大故孔子以為
不仁又以為竊位孟子曰不祥之實蔽賢者當之
謝曰所以蔽賢者無他知保禄而欲以擅之也是以
謂之竊位
楊曰任國事以旁招俊又為職不任其職非竊位而
何
侯曰事君以人而蔽賢不得居位之道竊據之也
子曰躬自厚而薄責於人則遠怨矣
范曰孟子曰君子有終身之憂舜人也我亦人也舜
為法於天下可𫝊於後世我猶未免為鄕人焉是則
可憂也憂之如何如舜而已矣顔淵曰舜何人也予
何人也有為者亦若是孔子曰君子以義度人則難
為人以人望人則賢者可知矣此責於人者薄也成
湯與人不求備檢身若不及商頌曰湯降不齊聖敬
日躋昭假遲遲此人君躬自厚薄責於人也
謝曰惟反己者知無責人之理至於躬自薄則厚責
於人也必矣然則不能遠怨者蓋亦未知自愛故也
楊曰躬不自厚而責人無己其取怨也孰近焉
侯曰不能責躬而責人無己知其取怨也
尹曰小人反是所以多怨
子曰不曰如之何如之何者吾末如之何也已矣
范曰易曰君子以思患而豫防之老子曰為之於未
有治之於未亂有國家者當防微杜漸若禍難已成
雖聖人亦末如之何也
謝曰不留情於無所奈何惟心無滯吝者能之此其
意已極高明
楊曰不於可為之時為之則後雖欲圖之亦末如之
何也已
侯曰天下之事當防微杜漸於未然之前故不曰如
之何若至於己然横流極熾無可奈何之後雖聖人
亦無如之何矣故曰如之何者吾末如之何也已矣
尹曰事至於無如之何雖聖人亦無如之何矣故君
子思患而豫防之蓋謂此也
子曰羣居終日言不及義好行小慧難矣哉
范曰朋友講習為日不足羣居言不及義則不可與
入德行小慧以為知則不足與知道亦難以為君子
矣
謝曰言不及義則必放僻邪侈好行小慧則不可以
為大知其為小人也必矣小慧與知雖相似其實不
同
楊曰羣居言不及義而欲以察慧為明非居易之道
也
侯曰羣居終日言不及義則為惡而已又以小慧矜
人則不及於禍亂者難矣小慧非知也察慧而已
尹曰君子義以為質羣居而言不及之反以才知為
能難矣哉
子曰君子義以為質禮以行之孫以出之信以成之君
子哉
明道曰此四句只是一事以義為本又曰敬以直
内則義以方外義以為質則禮以行之孫以出之信
以成之孫順也不止於言
伊川曰君子義以為體全於義也禮以行之孫以出
之孫不必言也
范曰義以方外也故君子集義以義為體則莫不有
法度文之以禮故非禮不行言出於己悖而出者亦
悖而入孫而出者亦孫而入故出之必以孫行之必
以信居之以義行之以禮出之以孫成之以信則可
以為君子矣人君之道亦然民之所聽於君者以其
有義也故當以義為體治人莫急於禮人君孫以出
之則天下亦歸之國無信不立有此四者可以為國
矣
謝曰日可見之行皆義以方外之事故如質幹然禮
行此孫出此信成此
楊曰君子所主者義而已義有分宜儀章品物為之
容節所以行之也行而不以孫出之則禮不和孫而
不以信成之則其為容節也浮文而已無著誠去偽
之道亦不可行也四者具則文質彬彬故曰君子哉
子曰君子病無能焉不病人之不已知也
范曰人之病在於不修己而好求人知故每言此以
誨人也
子曰君子疾没世而名不稱焉
明道曰君子惟患無善之可稱當汲汲為善非求名
也有實則有名名實一也若夫好名則徇名為虚矣
如君子疾没世而名不稱謂無善可稱耳非徇名也
范曰君子學以為己不求人知然没世而名不稱則
無為善之實矣揚雄曰名譽以崇之詩曰鼔鐘于宮
聲聞于外名者實之賓也
呂曰論為善之效則疾沒世而名不稱語信道之至
則遯世不見知而不悔
謝曰病人之不已知者則務外務外者兩失之不病
人之不已知則務實務實兩得之有實必有名没世
而名不稱無實故也先王之世鄊黨閭里為善者多
無行修而譽不聞者是以名不稱為可疾後世禮讓
衰微始有潛德韜光四十年人無識者
尹曰名謂無善之可稱非求名譽者也
子曰君子求諸己小人求諸人
范曰君子忠人故求諸己小人欺人故求諸人求諸
己者自修也求諸人者自棄也故君子之過日損小
人之過日益
謝曰君子無不反求諸己者小人反是此君子小人
之所以分也
楊曰君子雖不病人之不已知然亦疾没世而名不
稱也雖疾没世而名不稱而所求者亦反諸己而已
小人求諸人故違道干譽無所不至三者文不相蒙
而義實相足此亦記言者之意
尹曰君子無不求諸己小人反是
子曰君子矜而不爭羣而不黨
伊川曰此矜尚之矜也又曰君子以矜莊自持不
與人爭
范曰矜以自厲故與人不爭羣而無随故好惡無黨
小人矜必至於爭羣必至於黨
謝曰自矜則與人有别異之道然不期於爭羣居則
與人有和樂之理然不期於黨
楊曰矜而不為崖異故不爭羣而以和故不黨或
問君子矜而不爭書曰汝惟不矜天下莫與汝爭能
君子可矜乎曰矜者矜莊之矜非謂伐也古人用字
各有所當難以一說該也
尹曰小人矜持則必至於爭相與則必至於黨
子曰君子不以言舉人不以人廢言
范曰能言之者未必能行聽其言者必觀其行故不
可以言舉人狂夫之言聖人擇焉陽虎之言孟子取
之故不可以人廢言也
謝曰有言者不必有德
楊曰聽言必觀其行故不以言而舉言在可底績而
已故不以人而廢
侯曰有言者不必有德故不以言舉人言或中理不
可以非人而廢言故不以人廢言陽貨曰為仁不富
矣此言豈可廢也
尹曰若孔子於宰予孟子於陽貨者是也
子貢問曰有一言而可以終身行之者乎子曰其恕乎
已所不欲勿施於人
范曰中庸曰忠恕違道不遠施諸己而不願亦勿施
於人孟子曰強恕而行求仁莫近焉恕者以己之身
為人之身以己之心為人之心己欲安故安人己欲
利故利人三王之治天下惟恕而已矣
謝曰言恕則忠在其間無忠何所恕也推其道可以
極於無我終身行之可也
楊曰君子之學求仁而已舍恕其孰可終身行之乎
侯曰己所不欲勿施於人恕也恕忠之用也忠且恕
也雖聖人亦不越如是而已豈不終身行之乎
尹曰學貴乎知要子貢之問可謂知要矣孔子告之
求仁之方也推而極之雖聖人無我不出乎此也終
身行之不亦宜乎
子曰吾之於人也誰毁誰譽如有所譽者其有所試矣
斯民也三代之所以直道而行也
明道曰直道行毁譽公也
范曰彼善而我譽之彼惡而我毁之毁譽生乎人非
生於我之私也故吾心未嘗有毁譽如有所譽必有
所試如有所毁必有所見矣彼賢而我賞之彼罪而
我罰之此三王之治民所以直道而行故天之於人
作善降之福作不善降之禍善不善在人而禍福降
之天無私焉有心毁譽則非直道也
謝曰聖人本無毁譽心而物未嘗自毁譽也因物可
毁可譽而毁譽之是非之心也此之謂直道三代之
時民有士君子之行以此
游曰大公至正之道古今所共由也合乎此則為是
外乎此則為非其所謂是者非惟聖人之所是天下
亦以為是而好之其所謂非者非惟聖人之所非天
下亦以為非而惡之聖人因民心之是非好惡還以
治之非故矯揉其性而為不可順從之事也三代之
君所以治者如此孔子亦出乎大公至正之道而已
楊曰有所譽必有試焉則雖違道以干之不可得也
三代之民得以直道而行者以此
侯曰三代之所以直道而行者毁譽不私而已
尹曰孔子之於人豈有意於毁譽之哉其所以譽之
者蓋試而知其美故也斯民也三代所以直道而行
豈容私於其間哉
子曰吾猶及史之闕文也有馬者借人乘之今亡矣夫
明道曰言吾力猶能補史之闕文當史之職而能闕
疑以待後人是猶有馬者借人乘之也
横渠曰魯禮文闕失不以仲尼正之如有馬不借人
以乘習不曰禮文而曰史之闕文者祝史所任儀章
器數而已舉近者而言約也
范曰史之闕文夫子所以聞見足以及之然而必闕
者示信也譬如有馬可與人共則借人乘之不必專
之也故闕疑所以與天下共使人皆得通之不必以
身質之也今亡矣夫嘆學者不然也
謝曰信以𫝊信疑以𫝊疑
楊曰事無徵則史闕文有馬者借人乘之孔子猶及
見也今亡矣夫蓋悼時之益偷也
尹曰古之良史有疑則闕之以待能者如有馬不能
調良則借人乘習之也孔子謂吾猶及見之今則無
矣
子曰巧言亂德小不忍則亂大謀
范曰德者本也言者末也故華言無實則亂德小仁
者大仁之賊也故小不忍則亂大謀君子所以貴果
斷也
謝曰巧言則心馳於外故亂德小不忍婦人女子之
愛也是豈足以成大謀
楊曰巧言必能成理故可以亂德小不忍則義不勇
故亂大謀
侯曰巧言似是而非所以亂德小不忍則無含弘之
度所以亂大謀
尹曰慎言則可以成德忍性則可以成事
子曰衆惡之必察焉衆好之必察焉
范曰衆惡之必察焉者為其近於獨立也衆好之必
察焉者為其近於鄕原也
謝曰其不善者好惡之則是非特未定
楊曰惟仁者能好惡人衆好惡而不察焉則或蔽於
私矣
侯曰衆人之好惡固已知其多當也然而如陳仲子
之廉匡章之不孝君子亦當察也
尹曰孟子之於於陵仲子章子是也
子曰人能弘道非道弘人
横渠曰心能盡性人能弘道也性不知檢其心非道
弘人也
范曰易曰神而明之存乎其人有大人則有大道有
小人則有小道道本無體廣狹在人非由道也
謝曰人能徇道道不遠人人不求道道豈求人哉
楊曰推而行之放乎四海而凖人弘之也不為堯存
不為桀亡道固自爾非弘人也
子曰過而不改是謂過矣
范曰舜戒羣臣不曰無過而曰予違汝弼仲虺稱湯
不曰無過而曰改過不吝聖人猶不敢自謂無過而
况其下者乎惟過而不改則是為過若其能改則不
為過也
謝曰改非過也所謂如日月之食焉
楊曰過而改之則復於無過矣何過之有
侯曰改過不吝所以稱湯也
尹曰君子不曰無過而以改過為美也成湯之聖改
過不吝况其下乎
子曰吾嘗終日不食終夜不寝以思無益不如學也
范曰聖人求道其勤如此而况其下者乎思而不學
則殆故廢寝食以思無益不如學之益也
謝曰非特以為無益也止於思則殆故濟以學
楊曰學而不思則罔思而不學則殆則學固不可以
不思也然而未嘗學也而徒思焉譬之耕也未嘗種
藝而惟耘耔之務則其無益也明矣
尹曰廢寝食以思不如學之益也故曰思而不學則
殆
子曰君子謀道不謀食耕也餒在其中矣學也禄在其
中矣君子憂道不憂貧
范曰耕所以為食也而餒存焉未必得食學所以為
道也而禄存焉未必得禄農夫不為有餒而不耕君
子不為不得禄而不學故謀道不謀食憂道不憂貧
治其本不恤其末也
吕曰使人易憂貧以憂道則何所不至
謝曰貧賤困辱其來既不可却而有道者能處能處
則何貧之有是以能知重輕緩急者止於憂道
楊曰耕也而有豐凶之不常則餒在其中矣修其天
爵而人爵從之則禄在其中矣為大人之事則何謀
食憂貧之有
侯曰君子志於道食非所謀也志於食則害道矣猶
耕也本為謀食非求餒也而餒在其中矣學本進道
非求禄也而禄在其中學者唯道之不進為憂貧非
所憂也孟子曰修其天爵而人爵從之禄在其中矣
尹曰耕所以為食也而餒存焉學所以為道也而禄
存焉故謀道不謀食憂道不憂貧蓋所以治其本而
不恤其末曾何以在外者而為憂樂哉
子曰知及之仁不能守之雖得之必失之知及之仁能
守之不莊以涖之則民不敬知及之仁能守之莊以蒞
之動之不以禮未善也
明道曰知及之仁能守之莊以涖之動之以禮言為
學始末當如此為政始末亦然
伊川曰知及之仁不能守之此言中人以下也若夫
真知未有不能行者又曰知及之仁不能守之無
得也仁能守之有諸己也莊以涖之行已也動之以
禮在彼而應也有始有卒者先後之序也周孚先
問此語是告學者亦是入道之序故知及之者見得
到也仁能守之者孳孳於此也莊以涖之者外設藩
垣以遠暴慢也動之以禮觀時應用皆欲中節也或
者謂此事君如何先生曰臨政處己莫不皆然所謂
仁能守之者孳孳於此也此言未能體仁且宜致思
仁則安矣所以云守也
范曰知周於物故能及之仁有諸己故能守之莊所
以自敬也禮所以自立也士之於學人君之於治必
由此四者所以能久而成也
吕曰德不據則雖得必失德輕則民不敬文則不足
則未善
謝曰此非仁知之盡也若知之盡豈有不能守之之
理若仁之盡豈有不能莊不以禮者莊以涖之風之
以禮亦所以養仁然苟有所守其於禮雖不中不遠
矣故止曰未善也
楊曰知及之仁不能守之則人欲或勝之雖得必失
矣仁能守之足以長人矣然而不莊以涖之則無方
以外而民不敬色莊而已動之不以禮則民將貌事
之而心不服故動之以禮然後為善
尹曰士之於學人君之於治當盡此四者至於動之
必以禮而後成也
子曰君子不可小知而可大受也小人不可大受而可
小知也
明道曰君子道宏故可大受而不可小了知此則孟
子所以四十不動心小人反是
伊川曰不可以小知君子而可以當大事也
范曰知其大則為君子知其小則為小人居仁由義
大也利於一己小也君子之道大故人不可以小知
抱關擊柝不以為少禄之以天下不以為多故可大
受小人則反是故治國必用君子不可用小人夫子
於君子小人每分别言之欲人君以此辨之也
吕曰君子不可以小事取知可以大事自受也故不
以能自名而自任以天下之重小人反是
謝曰大受所得者大如受道之受大受則决不可以
小知小知則决不可以大受蓋昔之善相馬者猶得
其精而遺其粗物色牝牡或不察也亦何疑於學者
楊曰君子養其大體而已不可小知而可大受小人
反是
侯曰君子不器故可大受大受受道也君子之所為
衆人固不識也可小知哉小人噐識卑下反此者也
尹曰君子務其大故不可以小知小人局於小故不
可以大受
子曰民之於仁也甚於水火水火吾見蹈而死者矣未
見蹈仁而死者也
明道曰民之於仁也甚於水火言不肯為仁如蹈水
火
伊川曰民於為仁甚於畏水火水火猶有蹈而死者
言民之不為仁也趙景平問未見蹈仁而死者何
謂蹈仁而死曰赴水火而死者有矣殺身成仁者未
之有也
范曰水火所以養人亦所以害人仁道甚易而不傷
人民有蹈水火而死者而民畏仁莫肯為也孟子曰
惻隠之心人皆有之又曰人之所以異於禽獸者幾
希庶民去之君子存之存之則入於聖人去之則近
於禽獸君子不以仁為難故無終食之間違仁凡民
之情以仁為難故畏之甚於水火夫子言此所以教
民為仁也
謝曰仁者非不死特非蹈仁而致死也是以異於水
火水火能養人亦能殺人而仁未嘗殺人此所以甚
於水火
楊曰水火民頼以生民之於仁也其欲有甚於生者
則仁固有甚於水火矣冐利而蹈水火而死者有之
未見蹈仁而死者則世之人喻利而不知害故也
侯曰人非水火不生活是人於水火不可一日無也
然赴水火而焚溺也是水火有殺人之理也故子曰
水火吾見蹈而死者矣至於仁則未見蹈而死者也
子曰志士仁人無求生以害仁有殺身以成仁若如
此仁亦可以人蹈而死也曰死於仁是義也非仁殺
之也仁無殺人之理故也人為仁而死之耳豈有盡
人道而殺人者乎仁與義學者宜䆒其體用而默識
之孔子只言仁而孟子言仁必言義義所以成仁也
集義而生浩然之氣仁也
尹曰愚民之憚於為仁也甚於水火故孔子之言深
切如此
子曰當仁不讓於師
明道曰為仁在己無所與讓也又曰善名在外則
可讓矣
范曰仁道在己則克己復禮推之於人則博施濟衆
惟力行而已雖師長無所讓為仁由己非由人也
吕曰人之患在好為人師當其成物則不可以不教
人故不以師道自讓
謝曰為仁由己師何與焉人為之己亦為之非不讓
也如聞斯行之者
楊曰講學宜有讓於師至於天下歸仁則雖欲讓將
安所讓乎
侯曰為仁由己克己復禮為仁雖欲讓於師得乎
尹曰師長猶無所遜况他人乎聖人勉人為仁由己
者也
子曰君子貞而不諒
明道曰諒與信異貞大體是信諒必為也
伊川曰諒固執也與亮同古字通用孟子曰君子不
亮烏乎執
范曰孔子之教人未嘗不以兵食可去信不可去不
能貞固而守信亦未足以為君子也君子之道不失
其正則信在其中矣孟子曰大人者言不必信行不
必果惟義所在直躬證父尾生守死非不信也其可
以為正乎
謝曰諒有硜硜之意貞而不諒豈以正行者也哉
楊曰君子正而已不諒而為固或問君子可不諒
乎曰惟貞故可不諒所謂貞者惟義所在也
侯曰貞非固也而有固之象焉君子堅貞而義以行
之故曰君子貞而不諒諒信之固而小者也子曰豈
若匹夫匹婦之為諒也
尹曰正則諒矣諒則未必正也尾生者非不諒也其
可以為正乎
子曰事君敬其事而後其食
范曰君子之仕以行其義非謀食也有官守者修其
職有言責者盡其忠則受禄而不愧矣先事後得先
勞後禄事君之義也
謝曰人浮於食食其焉往
楊曰庶官所以代天工也代天其可不敬乎不敬其
事而先食則是矯誣以徇利耳其得罪也將安所禱
乎
侯曰事君者以行道為志非為禄也然亦有時而為
貧若專以食為事則厮役之志也不敬孰甚焉故曰
事君敬其事而後其食者此也
尹曰君子之仕也所以行其義故欽其事而後食非
為餔啜也又曰君子之仕禄食在所後事則始終
皆當敬故不以先後言
子曰有教無類
范曰凡人之性惟在所教善惡無類也教之以善則
為善類教之以惡則為惡類詩曰螟蛉之子果蠃負
之人君之治民學者之教人一也善治民者後世之
民可使為尭舜之民善教人者中才之人可使有聖
賢之行也
謝曰善不善何常蹈之則為君子捨之則為小人豈
有類哉
侯曰修道之謂教豈有類哉有類則非修道也偽也
楊曰苟以是心至雖互鄕童子見不以難與言而不
與進
尹曰人性無不善也教之以善則成善類教之以惡
則為惡類也
子曰道不同不相為謀
横渠曰有受教之心雖蠻貊可教為道既異雖黨類
難相為謀
范曰道同則心同心同乃可相為謀學聖人之道者
不可與學異端者同謀行忠信者不可與為欺偽者
同謀所趣不同故也
謝曰不同術也
楊曰若伯夷伊尹之去就難相為謀矣或問曰道
不同不相為謀道一而已不同者何說曰天下殊途
而同歸故道有不同者塗雖殊其歸則同道不同其
趣則一也若伯夷伊尹去就則難相為謀矣
侯曰伯夷之清下惠之和不可相為謀
尹曰道不同則心不同心不同則所趨異所趨異則
豈可與謀哉
子曰辭達而已矣
横渠曰辭取意達則止多或反害也
范曰天下有道則行有枝葉天下無道則辭有枝葉
君子之行務於敦實辭足以達意而已辨給華藻文
過其實者妄人也
謝曰不辭費也
楊曰辭尚體要貴達而已不以文為尚
尹曰辭所以達意而已矣
師冕見及階子曰階也及席子曰席也皆坐子告之曰
某在斯某在斯師冕出子張問曰與師言之道與子曰
然固相師之道也
范曰聖人之於人無所不盡其誠見瞽必有敬焉事
事而相之所以教人不侮鰥寡不虐無告也推之天
下則無一物不得其所故弟子詳記之以為後世法
也
謝曰觀聖人誠意如此必無欺暗室之理
楊曰聖人之於人無非道者曰某在斯某在斯之類
使其知之是乃相師之道也
侯曰瞽者有所不知不見故及階及席皆告之而又
曰某在斯某在斯蓋相其所不知不見而不使師至
有過之地也聖人御物之道其仁如此
尹曰聖人處己為人其心一致無不盡誠故也有志
於學者求聖人之心於斯可見矣
論語精義卷八上
