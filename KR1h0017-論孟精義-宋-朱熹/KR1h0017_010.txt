欽定四庫全書
論語精義卷五下
宋朱子撰
鄉黨第十
伊川曰孔子之道發而為行如鄉黨之所載者自誠
而明也由鄉黨之所載而學之以至於孔子者自明
而誠也及其至焉一也又曰論語為書傳道立言
深得聖人之學者矣如鄉黨形容聖人不知者豈能
及是又曰鄉黨所載善乎其形容也讀而味之想
而存之如見乎其人又曰鄉黨分明畫出一箇聖
人
吕曰自孔子於鄉黨至誾誾如也言孔子言語之變
自君在踧踖如也至私覿愉愉如也言孔子動容之
變自君子不以紺緅飾至齊必有明衣布言孔子衣
服之變自齊必變食至必齊如也言孔子飲食之變
自席不正不坐至不親指言孔子應接事物之變
謝曰容貎衣服食息之際道之徵也聖人於此本無
意於中節蓋日月有明隨其受光而照之有志者少
察於斯於道其庶幾乎
楊曰夫聖人由禮行非行禮者也雖語默食息之頃
升降俯仰各有容節無非禮者是豈係心於儀容辭
令之末哉蓋其身與道俱故睟面盎背而從容自中
耳世之論者曰先王之制禮誘天下之愚而拘之則
是禮無與於智者之事也故士以達觀自居而信其
說於天下往往自棄於無方之民而莫之悟其為害
豈淺淺哉莊子曰猖狂妄行乃蹈於大方旣已蹈大
方矣則不可謂之妄行有猖狂妄行之名則其踰於
大方也必矣是皆荒唐繆悠之辭也乃若聖人之所
謂道不離乎日用之間非固遺形絶物也離此以言
道皆日用而不知者也故孔子於鄉黨一動一靜門
人皆審視而詳著之其知聖人哉學者苐深考此篇
則於道其庶幾矣
尹曰甚矣孔子弟子之嗜學也於聖人之容色言動
無不謹書而備記之以貽後世今讀其言即其事宛
然如聖人之在目也雖然聖人豈拘拘而為之者哉
蓋盛德之至動容周旋自中乎禮耳學者欲潛心於
聖人宜於此求焉
孔子於鄉黨恂恂如也似不能言者
楊曰恂恂一於誠也與國人交止於信故在鄉黨所
先如此似不能言者卑以自牧不以賢知先人也蓋
鄉黨尚齒故其自牧如此
侯曰鄉黨敬長而貴老以誠信為本故恂恂如也似
不能言者則聖人之誠可知也
其在宗廟朝廷便便言惟謹爾
楊曰宗廟朝廷以敬為本故便便言惟謹爾便便不
擇事而安之也言惟謹爾盡敬也
侯曰宗廟朝廷尚嚴而明辨故便便言惟謹爾
朝與下大夫言侃侃如也與上大夫言誾誾如也
吕曰此章言孔子言語之變鄉黨尚齒恂恂似不能
言所以事長而貴讓宗廟朝廷尚尊便便言謹所以
禀命而從事(自孔子於鄉黨至此)
謝曰恂恂信也人親信之以其温恭故也似不能言
者不以辭氣加人也蓋推嚴恪不以事親之意而出
以事其長上宗廟朝廷尚嚴故便便言惟謹爾侃侃
和樂誾誾中正上大夫在我上者下大夫在我下者
(自孔子於鄉黨至此)
楊曰上交則敬而無謟故誾誾如也誾誾敬也下交
則和而不瀆故侃侃如也侃侃和也
侯曰誾誾中正而敬也侃侃和樂而敬也敬則一也
誾誾侃侃上下交也
君在踧踖如也與與如也
横渠曰與與如也君或在朝在廟容色不忘向君也
范曰鄉黨者父兄宗族之所處也主於温恭宗廟禮
法之所在朝廷政事之所出也言不可以不明辨故
辨而惟謹爾與下大夫言和樂與上大夫言中正非
輕下大夫而屈于上大夫也鄉黨莫如齒所以教民
相親朝廷莫如爵所以教民尊上君視朝則極其恭
敬故踧踖如也夫恭而過則勞與與者無過與不及
皆中節也(自孔子於鄉黨至此)
謝曰與與承順之意
楊曰踧踖不敢寧處也與與不忘向君也
尹曰恂恂温恭之貎便便辨也侃侃和樂也誾誾中
正也踧踖行而恭也與與威儀適中也(自孔子於鄉黨至此)
君召使擯色勃如也足躩如也揖所與立左右手衣前
後襜如也趨進翼如也賓退必復命曰賓不顧矣
横渠曰君召使擯趨進翼如左右君也相君送賓去
則白曰賓不顧矣舒君敬也
范曰君召而使之擯必變色者尊君命也色至于勃
如容至于踧踖皆無以加焉敬之至也賓退必復命
者事之宜也
謝曰衣隨形體左右前後襜如誠如所揖也翼如鳥
斯翼之翼禮有擯詔欲其禮無違也至於賓不顧然
後禮成矣故以此復命
楊曰色勃如變色而作也君召使擯以禮相其事故
變色而作君子之容舒遲見所尊者齊遫足躩如也
遫也揖所與立左右手順所向也衣前後襜如趨進
翼如其容修飾也賓不顧而後禮成而君退必復命
曰賓不顧矣
尹曰勃色變也躩盤辟之貎襜如者揖左右衣之容
也翼謂張翼而翔
入公門鞠躬如也如不容
謝曰入公門非必君在焉
立不中門行不履閾
謝曰立中門則當尊行履閾則不恪
過位色勃如也足躩如也
謝曰過位與見君之几杖則起同
其言似不足者
謝曰韓非謂慮事廣肆則曰草野而倨侮故言彌寡
則彌敬如怯懦不盡者
攝齊升堂鞠躬如也屏氣似不息者
謝曰心肅則氣自屏於此可以體敬之理
出降一等逞顔色怡怡如也
謝曰逞非肆也心能使氣之意
沒階趨進翼如也復其位踧踖如也
横渠曰沒階趨翼如張拱而翔也(按陸闕文此句無進字)
楊曰入公門鞠躬如也如不容不敢肆也中門君所
出入立不中門避所尊行而履閾非行容也過位色
勃如也足躩如也不以虛位而易之盡誠敬也其言
似不足者不為口給以時發也攝齊升堂鞠躬如也
屏氣似不息者近至尊氣容肅也出降一等逞顔色
怡怡如也下堂遠所尊則其容舒矣沒階趨翼如翔
也蓋濟濟翔翔朝廷之行容也故其趨如此(自入公門下至此)
尹曰入公門曲歛其身如無所容也過位過君之虛
位也其言似不足者下氣怡聲如言不能足也攝齊
摳衣升堂則屏氣似不能息出降下階則顔色通舒
沒階盡也復其位復其行列也(自入公門至此)
執圭鞠躬如也如不勝上如揖下如授勃如戰色足蹜
蹜如有循享禮有容色私覿愉愉如也
伊川曰自君召使擯至私覿愉愉如也此皆孔子為
大夫時出入起居之節也過位過君之虛位也出降
一等是自堂而出降階當此時放氣不屏故逞顔色
也復其位復班次之序也享禮者此享燕賓客之時
有容色者蓋一于莊則情不通也私覿怡怡如也私
覿則又和悦矣
横渠曰上堂如揖下堂如授其容舒也
范曰孟子曰動容周旋中禮者盛德之至也聖人内
有其德故外有其容德充於内故輝光見於外非勉
強而能也夫子之教人其成德亦在於容止言動之
間故語顔淵則曰視聽言動必皆以禮語仲弓則曰
出門如見大賓使民如承大祭自顔冉而觀之則他
人可知矣曾子曰君子所貴乎道者三揚雄曰取四
重去四輕則可謂之人易曰敬以直内義以方外心
敬則無不正正則無所邪所以直其内動則得其宜
宜則成規矩所以方其外大學之道欲修其身者先
正其心欲正其心先誠其意意誠則身正身正則無
不中禮故顔色客止辭氣升降進退皆可以為法門
弟子識之以為此書非深知聖人者不能形容之也
謝曰執圭鞠躬如也如不勝與執輕如不克執虛如
執盈之語同
楊曰如不勝所謂執輕如不克重其事不敢易也其
升則舉手如揖其下則垂手如授此升降之容節宜
如是也勃如戰色臨事而懼兢慎之至也足蹜蹜如
有循舉前曳踵如有循而不敢越也旣聘而享以禮
為節其儀飭矣欲其及物也旣饗而私覿和以為貴
故愉愉也
尹曰曲斂其身如不勝舉斂慎之至也上堂如揖其
貎恭也下堂如授其容舒也足蹜蹜如有循謂舉前
曳踵而行有如所循也饗禮有容色饗燕賓主之間
太莊則情不通也私覿則又和悦矣
君子不以紺緅飾紅紫不以為䙝服
謝曰飾所以為文也紺近齊服緅近喪服何以文為
紅紫非正色嫌於婦人女子之飾
楊曰齊服以紺練飾以緅故常服不以為飾紅紫靡
麗非䙝所宜
侯曰紅紫上服之飾者也故不以為䙝服
尹曰紺色近于齊服緅色近於喪服飾且不為則不
為朝祭之服可知紅紫非正色䙝服且不以間色則
公會之服必用正色可知也
當暑袗絺綌必表而出之
范曰言君子者不獨夫子凡君子皆當然也絺綌所
以當暑必表者為其䙝也絺綌出於表表不可以親
膚也古之為衣不為觀美或取其適於體表而出之
是也或欲其便於事䙝裘長短右袂是也(自君子不以至此)
謝曰服之本意以不見體為敬故絺綌必表而出之
後世有綌縗繐裳者縣子所以非之
楊曰袗絺綌則見體而近䙝故必表而出之孔氏謂
加上衣也
侯曰暑服尚疎見體則近䙝故必表而出之
尹曰袗單也絺謂細葛綌麤葛也表上衣也
緇衣羔裘素衣麑裘黃衣狐裘
伊川曰緇衣等各有用不必云緇衣是朝服素衣是
喪服黃衣是蜡服也
范曰衣所以襲裘故其色必如之德之内外相稱亦
然也
謝曰服色必相稱也
楊曰衣裘之色欲相稱也記曰羔裘豹飾緇衣以禓
之狐裘黃衣以禓之禮制也
尹曰衣所以覆裘故其色如之
䙝裘長短右𬒮
尹曰裘長欲其温體𬒮短以便事
必有寢衣長一身有半
范曰程頤曰此必錯簡當是齊之日必有寢衣不服
常日之寢衣所以慎齊也因言其制故曰長一身有
半
尹曰寢衣今之被也臣師程頤曰疑上文當連齊而
言故曰必有
狐貉之厚以居
范曰狐貉之厚亦取其適體者也
楊曰私服不致飾取其便事而已孤善疑貉善睡不
可以從事故燕居服之
尹曰居家居也
去喪無所不佩
范曰行禮吉凶不雜是故去喪凡所當佩者無不佩
禮曰父母存衣冠不純素孤子當室衣冠不純采又
曰具父母大父母衣純以繢具父母衣純以青如孤
子衣純以素此服之變也非佩也
楊曰凡帶必有佩玉唯喪否故去喪則無所不佩言
無所不佩則非特玉而已蓋若觽礪之類皆佩焉
尹曰佩佩玉也君子無故玉不去身居喪無飾故不
佩去喪則復佩也
非帷裳必殺之
伊川曰帷裳固不殺矣其他衣裳亦殺也
楊曰裳必有殺唯朝祭之服用正幅如帷然則不殺
尹曰惟帷裳不殺
羔裘玄冠不以弔
范曰弔必變服故吉衣吉冠不以弔也
楊曰吉服不以與凶事故也
侯曰吉服不可與凶事故羔裘玄冠皆不以弔
尹曰弔必變服
吉月必朝服而朝
伊川曰孔子在魯致仕時月朔朝也
范曰吉月必朝服而朝者旣告老猶月朝於君也月
朝於君何也國有大事猶將預焉故請討陳恒則沐
浴而朝
楊曰孟子不見諸侯未為臣也孔子吉月必朝服而
朝致為臣之義也
侯曰吉月必朝服而朝時孔子必已去位如未去則
不書也
尹曰此孔子致仕居魯時也
齊必有明衣布
伊川曰齊必有明衣布欲其潔也明衣如今涼衫之
類緇衣明衣皆惡其文之著而為之也
范曰明衣布者浴衫也此亦非常浴之衣也
尹曰先儒謂浴衣也
齊必變食居必遷坐
伊川曰齊必變食居必遷坐重其事也
范曰記曰齊者必致其精明之道也故散齊七日以
定之致齊三日以齊之聖人所以交神明者皆在於
此潛天而天潛地而地者心也是故郊則天神降廟
則人鬼饗易曰觀盥而不薦亦致潔而已矣饗於鬼
神在已之誠不在於爼豆牲牷也君子祭則受神無
他焉惟致其誠而已矣
謝曰齊必變食養氣體欲其精一於所為齊者居必
遷坐與申申夭夭之意同
楊曰齊必有明衣布齊必變食居必遷坐齊以交神
明故致潔變常以致敬
侯曰齊必有明衣布齊必變食居必遷坐所以致其
敬也
尹曰齊所以致精明之德變食以養氣遷坐以致思
食不厭精膾不厭細
楊曰食精膾細非以窮口腹之欲蓋養氣體不以傷
生當如此
尹曰食欲精膾欲細非窮口腹之欲蓋養氣體當如
此也
食饐而餲魚餒而肉敗不食色惡不食臭惡不食失飪
不食
謝曰窮口腹之欲者或食焉
不時不食
謝曰注說謂非朝夕日中時屬厭而已欲心不從故
也人不為飢而死雖不食可也
割不正不食不得其醬不食
范曰此不必齊也凡食皆如是矣聖人豈有異於人
哉飲食居處言語必中於理而已傳曰味以行氣氣
以實志志以定言言以出令色惡臭惡失飪不時皆
非所以養志氣也君子之所以養心體者未嘗不以
正造次顛沛不可離也故割不正不食席不正不坐
則事之不正不為可知矣不得其醬不食者為其不
備也君子苟不備雖美不食焉(自食不厭精至此)
謝曰膳食之宜貴和春酸夏苦秋辛冬鹹君子之食
放焉醯醢之美調以滑甘皆貴和之謂古人欲心則
寡而衛生之道則盡矣
尹曰饐飯傷濕也餲味變也肉臭曰敗魚臭曰餒飪
熟也失飪謂失生熟之節也不時謂非食時也折解
牲體禮有定數醬謂醯醢各有其宜故割不正不得
其醬皆所不食(自食饐而餲至此)
肉雖多不使勝食氣
謝曰食以五穀為主七十者非肉不飽氣衰然後用
以補之故以不使勝食氣為常
惟酒無量不及亂沽酒市脯不食
伊川曰飲酒不可使醉不及亂者不獨不可亂志只
血氣亦不可使亂但浹洽而已可也
謝曰沽酒市脯不食與康子饋藥不敢嘗同意
不撤薑食不多食
范曰凡養體主於穀肉勝食氣非其理也飲酒無多
少主於不亂而已沽酒市脯其所從來不可得而知
故君子不食也不多食者適飽而已貪於飲食四凶
之徒也(自肉雖多至此)
謝曰不多食節飲食也
楊曰色惡若狗赤股鳥皫色之類臭惡若螻庮之類
詩曰物其有矣唯其時矣君子之食唯其時物非志
於味以窮口腹之欲也故不時不食失飪謂失水火
之齊割不正若宜聶而軒之類醬若魚膾芥醬之類
非其物宜故皆不食肉天産也食地産也所以養陰
陽之氣不可以偏勝故肉雖多不使勝食氣五辛惟
薑不葷故不撤薑食凡此皆衛生之道也先王於食
有醫所以治未病也而君子之食常放焉故其所慎
者如此至於疾而後用醫則末矣故周官疾醫施於
萬民而已君子不與焉(自食不厭精至此)
尹曰先儒謂飲食事皆因齊而言故其說不撤薑食
則曰齊禁葷物薑辛而不臭故不去若葷辛者則去
之也然則今之養生者凡葷物皆所忌食非獨齊也
不多食飲食貴節也
祭於公不宿肉祭肉不出三日出三日不食之矣
范曰神惠欲速及人故不宿肉而分之祭肉者家祭
之肉也出三日或臭敗惡之則不欽是䙝鬼神之餘
也故寧不食矣
謝曰宿祭肉與出三日而食則均於常饌矣
楊曰祭於公不宿肉受福於其君德其物不敢易也
祭於家可以宿肉矣出三日則饐而餲故亦不食
尹曰公公家神惠欲速及人故不宿肉祭肉不出三
日謂自祭也三日則肉必則人或惡之是䙝鬼神之
餘也
食不語寢不言
明道曰寢食不當言語時
范曰以事語人曰語發端曰言君子存其誠意當食
而食當寢而寢言語非其時也
謝曰聖人存心不它為物之終始與事在此而心遊
於彼者異
楊曰肺為氣主而聲出焉飲食則氣窒而不通語言
恐傷之也
尹曰先儒謂直言曰言答述曰語
雖疏食菜羹瓜祭必齊如也
明道曰疏食菜羹瓜祭必齊如也臨祭則敬也
范曰鬼神饗誠不在於物故雖疏食菜羹及當食瓜
而祭亦必齊如所以致其誠敬也(禮曰瓜祭上環)
謝曰報本反始
楊曰飲食必有祭飯稻粱則祭先農菜羹瓜則祭先
圃不忘其所自也君子之祭必見其所祭者故雖疏
食菜羹之薄必齊如也夫君子於一飲食之微不忘
其自况其大者乎
侯曰食必祭其所先如先農先圃之類齊如誠敬貎
尹曰飲食必祭無德不報也不以物薄而忘本廢敬
席不正不坐
范曰蒙以養正聖功也又曰頤正吉養正則吉也童
蒙之時養正則本立以此成聖人之功也頤正吉者
所養無非正也是故人君左右前後必皆正人所聞
者正言所見者正道几杖有戒盤盂有銘行步有佩
王之節登車有鑾和之聲皆以正養其外所以養其
内心也
謝曰聖人心安於正故事之小者不正則不處
尹曰君子無非正也以正養其外所以養其内也
鄉人飲酒杖者出斯出矣
范曰鄉黨以齒老者先之少者從之所以教民睦也
故鄉人飲酒無有早暮惟杖者出斯出矣
楊曰席南向北向以西方為上東向西向以南方為
上所向不正則尊卑之序隨而不正矣故不坐六十杖
於鄉鄉人飲酒杖者出斯出矣蓋杖者未出則不敢
先旣出不敢後所以事其長上當如是也(自席不正不坐至此)
侯曰堯舜之道徐行後長者而已孔子之起居也如
是
尹曰鄉黨尚齒
鄉人儺朝服而立于阼階
伊川曰鄉人儺者古人以驅厲氣亦有此理天地有
厲氣則至誠作威嚴以驅之也
范曰鬼神依人故朝服立于阼階所以存室神也天
子有天下則與天下共事其親諸侯有一國則與一
國共事其親故都邑必有宗廟先君之主有民故也
至於大夫士奉宗廟祭祀亦以其身為之主而有臣
屬宗族故也鄉人儺則恐其驚神故以身安之非祭
故朝服也
謝曰朝服而立不致死於其親也
楊曰不誠則無物無物則無儺可也君子無所不用
其誠豈苟然哉為之其必有物也故雖鄉人之所為
必朝服而立于阼階亦致其誠敬而已
尹曰儺者驅厲氣朝服而立于阼階存室神也
問人於他邦再拜而送之
范曰人雖在遠有問則誠意達焉如親見之故再拜
而送之以致恭也
謝曰再拜而送若於同國則不必拜也
楊曰聖人無所不自盡雖問人於他邦如見所問者
故再拜而送之
侯曰聖人之道誠而已(自鄉人儺至此)
尹曰聖人誠意無所不在故再拜而送之以致恭也
康子饋藥拜而受之曰丘未達不敢嘗
范曰拜而受之者重其惠也凡賜食必嘗之藥未知
其性則不可以嘗受而不飲則虛人之賜不知而曰
知之則為欺也故曰丘未達不敢嘗然則可飲而飲
不可飲而不飲皆在其中也
謝曰康子饋藥以受其勤故拜以未達故不敢嘗旣
不失己且無傷康子之意
楊曰大夫有賜拜而受之禮也未達不敢嘗所以慎
疾必告之直也直而有禮故其直不絞
侯曰聖人敬慎如此
尹曰欽人慎已故也
廐焚子退朝曰傷人乎不問馬
范曰君子之行必本於仁問人而不問馬者貴人賤
畜所以教人
謝曰馬非不愛也恐傷人之意多故捐情於此
楊曰朝言不及犬馬雖退朝未離公門故問人不問
馬
侯曰馬雖貴畜異於人者也故不問聖人禮敬如此
尹曰貴人賤畜理當然也君子親親而仁民仁民而
愛物之意
君賜食必正席先嘗之君賜腥必熟而薦之君賜生必
畜之
范曰正席而嘗之者如對君也腥必熟而薦之者榮
君之賜以事祖考也生必畜之者所以仁君之惠不
欲殺也
謝曰皆敬君惠也君賜之果猶懷其核况畜乎
楊曰席不正不坐故必正席嘗之食則或恐餕餘故
不祭唯腥乃可熟而薦也生則畜之以待有事無故
不敢殺也皆德君之賜不敢易其物也
侯曰食君之專賜也專饗君之賜故當正席以先嘗
之賜腥則及於衆存亡皆饗君賜所以熟而薦之至
於賜生必畜之君子所以遠庖厨也
尹曰正席先嘗敬君之惠也熟而薦之於先祖畜之
以待供祭祀者皆所以榮君之惠也
侍食于君君祭先飯
伊川在講筵講此曰古人欲食必祭食穀必思始耕
者食菜必思始圃者先王無德不報固如此也夫為
人臣者居其位食其禄必思何處得爵禄來處乃得
於君也必思所以報其君凡勤勤盡忠者為報君也
如人主所以有崇高之位者蓋得之於天與天下之
人共戴也必思所以報民古之人君視民如傷若保
赤子皆是報民也每講一處有以開導人主之心處
便說又曰禮云若賜之食而君客之則命之祭然
後祭先飯辨嘗羞飲而俟故侍食於君君祭先飯恐
君之客已也
范曰君祭則先飯若為君嘗食也
楊曰禮祭食祭所先進殽之序徧祭之膳夫嘗食飲
膳羞以食為先故祭先飯
侯曰君祭先飯臣子之禮不敢與君抗也
尹曰先飯若為君嘗食然不敢當客禮也
疾君視之東首加朝服拖紳
范曰疾不能興君視之則加朝衣以見禮之宜也
楊曰雖疾不能興亦不以䙝服見君君臣之義不可
以疾故廢也
侯曰雖疾不能興拖紳疾者見君之禮也
尹曰東首君面南向也加朝服拖紳如朝服以朝也
君命召不俟駕行矣
范曰孔子當仕有官職而以其官召之也臣以為此
止謂魯君不必有官職也或不仕或旣老召之斯往
矣若異邦之君則不然當如孟子道不合則不見也
謝曰觀孔子事君則其事父兄可知矣魯衛之君何
足以當此孔子如此其敬蓋人之大倫豈以人廢(自疾
君視之至此)
楊曰不俟駕行矣不敢稽君命也孟子之景丑氏宿
焉則異於是未為臣故也當是時不得於齊則之晉
之魏無不可者故有不為臣之義若夫天下定于一
則率土莫非臣矣
侯曰不俟駕而行盡臣道也
尹曰不俟駕急趨命也如父召無諾之意
入太廟每事問
尹曰欽慎之至
朋友死無所歸曰於我殯
謝曰人之死自中古以來無委之於壑之理使其有
所歸吾何與焉至於無所歸則職在我矣此亦禮稱
其情也
楊曰古者族墳墓葬必於其兆域故朋友死無所歸
於我殯而已
侯曰朋友死無所歸而於我殯聖人在下位其自任
也如此得行其道焉則文王也
朋友之饋雖車馬非祭肉不拜
范曰朋友有兄弟之恩故死無所歸則於我殯有通
財之義故雖車馬不拜拜祭肉者敬人之祖考也為
其同於己親(自朋友死至此)
謝曰朋友之恩視兄弟不以文為敬故饋唯祭肉則
拜敬神福也
尹曰朋友以義合者也死無所歸故不得不殯有通
財之義故雖車馬不拜於祭肉則拜者欽神之惠者
也(自朋友死至此)
寢不尸居不容
伊川曰寢不尸無不敬也
范曰君子之於寢未嘗肆焉不尸者豈惡其類於死
哉亦惰慢之氣不設於身體也居不容非惰也唯不
若臨祭祀見賓客而已子之燕居申申如也夭夭如
也居之容也
謝曰寢雖舒布其四體然無縱不收斂之慢
楊曰昔之論養生者以為睡則欲踧覺則欲舒引孔
子不尸卧為證理或然也居不容蓋申申其體胖也
尹曰寢不尸雖舒其體而不肆居不容非惰也如申
申夭夭是也
見齊衰者雖狎必變見冕者與瞽者雖䙝必以貎
范曰夫子見此三者每如此是以重記之而其文不
同聖人之德有常則人見其未嘗有改故也
謝曰齊衰意兼斬與功緦言
尹曰夫子見此三者每如此則聖人之誠可知門人
所以重記之
凶服者式之式負版者
伊川曰子之在車中時如此
范曰此在車之容也式凶服者哀有喪也式負版者
重民數也周禮司民獻民數于王王再拜受之登于
天府所以重民也人君其可以不敬乎
尹曰此在車之容也式者車上横木有所欽則俯而
憑之故曰式也式凶服者重有喪也式負版者重民
籍也
有盛饌必變色而作
范曰盛饌為己設則必敬主人之禮變色而作者至
敬之節也君子於人之食如此况食君之禄荷君之
寵而可以不敬其事乎
謝曰變色而作敬其食我以禮也故食於少施氏而
飽
楊曰愛敬動於中故容色變於外版民數也王拜而
受之者故式之盛饌禮之厚故變色而作非以其饌
敬其禮意耳(自見齊衰者至此)
尹曰敬主人之禮也變色而作者敬之節也
迅雷風烈必變
范曰易曰洊雷震君子以恐懼修省凡人當天之威
怒則必恐懼故君子因以為戒然禮曰若有疾風迅
雷甚雨則必變雖夜必興衣服冠而坐所以敬天之
怒自天子至於士皆當然也
謝曰虞天變也
楊曰畏天威也
尹曰畏天威也易震卦象曰洊雷震君子以恐懼修
省蓋此意也
升車必正立執綏
范曰此升車之容也正立執綏則心體無不正而誠
意肅恭矣君子之于莊敬無不在焉升車則見於執
綏也
尹曰綏者挽以上車執之所以為安也
車中不内顧不疾言不親指
范曰此在車之容不内顧不疾言不親指豈止為其
惑人而已乎動容周旋必以禮自防故視必以禮
謝曰正立而下皆升車之容(自升車至此)
楊曰盛德之至動容周旋無適而不中節也
尹曰三者惑衆者也車中之容如此
色斯舉矣翔而後集
明道曰色斯舉矣不至悔吝翔而後集審擇所處
又曰色斯舉矣知幾莫如聖人翔而後集不止擇居
凡事必詳審也
范曰此二者審知去就也見人君顔色不善則舉而
去之若有所就必回翔審視下集易曰君子見幾而
作不俟終日子曰危邦不入亂邦不居君子難進而
易退不待惡言危邦將至而後去也翔而後集者擇
有道之國有德之君然後就之此夫子行止進退之
常也
楊曰色斯舉矣故有際可之仕禮貎衰則去之翔而
後集不苟止也
尹曰聖人難進易退見幾而作此其常也
曰山梁雌雉時哉時哉子路共之三嗅而作
伊川曰山梁雌雉得其時遂其性而人逢亂世反不
得其所子路不逹故共立之孔子俾子路復審言詳
意故三嗅而起庶子路知之也又曰山梁雌雉時
哉時哉色斯舉矣翔而後集子路聞之竦然共立後
三嗅而作文字如此順恐後人簡編脱錯嗅字又不
知古作何字又近㖵字(薄賣切)
横渠曰魯俗一時貴山雉之雌者仲尼傷薄俗易流
所美非美仲由不達乃具羞以饋終食三嗅示衆好
而必察也不食者知所以美之非美也不言其不足
貴者舉國好之重違衆而不言也口之於味且爾又
傷知德之鮮也故中庸曰人莫不飲食鮮能知味也
范曰山梁遠也雌雉伏藏之物也物得其所而人不
得其所此君子可去之時也子路以為時物而共之
非其本心故不食而起聖人之言微隱而其意未嘗
不在是而子路勇於順承夫子之言而不達其意夫
子不食所以論子路使之求其心也聖人教人不一
端皆以誠心為本子路學孔子不求之於心而求之
於言故失之於此然則學者必求聖人之用心則不
至於失矣
吕曰孔子之於諸侯未嘗三年淹也者色斯舉矣翔
而後集之義也孔子覩山雉之作有似乎此故曰時
哉以况乎已也言雌雉者又見應而不倡(自色斯舉矣至此)
謝曰聖賢進退出處山梁雌雉似之故言時哉時哉
子路拱之未必一時事若以為不達其意而拱之恐
不如是之陋也三嗅而作亦如上記不食之類特承
上文雌雉之諧(疑)而記夫子於此不食焉蓋聖人之
食未必如衆人屬厭於所嗜而它(闕)
楊曰歎雌雉之時而異日子路共之猶不食記此以
申歎雌雉之意
尹曰聖人之歎雉在山而得其時而人不得其時子
路以為時物而共之非其意故三嗅而作也
論語精義卷五下
