駁五經異義五經總義類
提要
(臣)等謹案駁五經異義一卷補遺一卷漢鄭
玄所駁許慎五經異義之文也考後漢書許
慎傳稱慎以五經傳說臧否不同於是撰為
五經異義稱於世鄭玄傳載玄所著百餘萬
言亦有駁許慎五經異義之名隋書經籍志
有五經異義十卷後漢太尉祭酒許慎撰而
不及鄭玄之駁議舊唐書經籍志五經異義
十卷許慎撰鄭玄駁新唐書藝文志並同蓋
鄭氏所駁之文即附見於許氏原本之内而
非别為一書故史志所載亦互有詳略至宋
史藝文志遂無此書之名則自唐以来失傳
久矣學者所見異義僅出於初學記通典太
平御覽諸書所引而鄭氏駁議則自三禮正
義而外所存亦復寥寥此本抄帙流傳蓋亦
後人從諸書採掇而成已非隋唐志十卷之
舊或有題作宋王應麟編者亦無確據當必
以應麟注意漢學如周易鄭註之類皆所補
輯遂以此書亦歸之應麟耳其間有單詞隻
句駁存而義闕者原本錯襍互引頗失條理
今詳加釐正以義駁兩全者彙列於前而僅
存駁義者則附錄以備參考又近時朱彛尊
經義考内亦嘗旁引鄭駁數條而長洲惠氏
所輯則蒐羅益為廣備往往多此本所未及
今參互考證除其複重以二家所採定著五
十七條别為補遺一卷附之於後其間有異
義而鄭無駁者則鄭與許同者也西漢學者
大都專治一經彼此不能相通師說所承每
多乖異迨東漢而兼者漸衆故許慎至有五
經無雙之目自唐儒作五經正義專主鄭說
而許義漸微然其詳析同異指趣所在多可
考見此本雖條目無多而什一僅存固言漢
學者所宜詳究焉乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
