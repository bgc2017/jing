尚書要義卷三
宋魏了翁撰
大禹謨
(一)禹加大字併堯禹皆為虞書此舜史所錄
史加大其功使異於臯陶於此獨加大字與臯陶並言
故也謨謀釋詁文此三篇皆是舜史所錄上取堯事下
錄禹功善於堯之知已又美所禪得人故包括上下以
為虞書計此三篇禹謨最在後以禹功大故進之於先
孟子稱舜薦禹於天十有七年則禹攝一十七年舜陟
方乃死不知禹征有苗在攝幾年史述禹之行事不必
以攝位之年即征苗民也
(二)洪範五行以生為次此以相剋便文
言養民之本在先修六府也府者藏財之處六者貨財
所聚故稱六府襄二十七年左傳云天生五財民並用
之即是水火金木土民用此自資也彼惟五財此兼以
榖為六府者榖之於民尤急榖是土之所生故於土下
言之也此言五行與洪範之次不同者洪範以生數為
次此以相剋為次便文耳六府是民之急先有六府乃
可施教故先言六府後言三事也
(三)九功之德可歌猶漢魏後樂府
文七年左傳云晉郤缺言於趙宣子引此一經乃言九
功之德皆可歌也謂之九歌若吾子之德莫可歌也其
誰來之盍使睦者歌吾子乎言九功之德皆可歌者若
水能灌溉火能烹餁金能斷割木能興作土能生殖榖
能養育古之歌詠各述其功猶如漢魏已來樂府之歌
事歌其功用是舊有成辭人君修治六府以自勸勉使
民歌詠之三事亦然
(四)水土治曰平五行叙曰成地平故天成
天之不成由地之不平故先言地平本之於地以及天
也禹平水土故水土治曰平五行之神佐天治物繫之
於天故五行叙曰成洪範云鯀陻洪水汩陳其五行彛
倫攸斁禹治洪水彛倫攸叙是禹命五行叙也
(五)舜將禪禹禹辭舉臯陶
此舜言將禪禹帝呼禹曰來汝禹我居帝位已三十有
三載在耄期之間厭倦於勤勞汝惟在官不懈怠可代
我居帝位總領我衆禹讓之曰我德實無所能民必不
依就我也言已不堪總衆也臯陶行布於德德乃下洽
於民衆皆歸服之可令臯陶攝也我所言者帝當念之
哉凡念愛此人在此功勞知有功乃用之釋廢此人在
此罪釁知有罪乃廢之言進人退人不可誣也名目言
談此事必在此事之義而名言之若信實出見此心必
在此心之義而出見之言已名言其事出見其心以舉
臯陶皆在此義不有虚妄帝當念錄其功以禪之言臯
陶堪攝位也
(六)計舜年九十五年在耄期之間
八十九十曰耄百年曰期頥曲禮文也如舜典之傳計
舜年六十三即政至今九十五矣年在耄期之間故並
言之
(七)釋宥過刑故輕罪重功之等
罰弗及嗣賞延于世嗣亦世俱謂子延及也父子罪不
相及而及其賞道德之政宥過無大刑故無小過誤所
犯雖大必宥不忌故犯雖小必刑罪疑惟輕功疑惟重
刑疑附輕賞疑從重忠厚之至與其殺不辜寕失不經
好生之德洽于民心兹用不犯于有司辜罪經常司主
也臯陶因帝勉已遂稱帝之德所以明民不犯上也寕
失不常之罪不枉不辜之善仁愛之道
(八)使從心所欲以治惟乃之休
帝曰俾予從欲以治四方風動惟乃之休使我從心所
欲而政以治民動順上命若草應風是汝能明刑之美
(九)枚卜謂人人申卜之先斷志後命龜
禹曰枚卜功臣惟吉之從枚謂歴卜之而從其吉此禹
讓之志帝曰禹官占惟先蔽志昆命于元龜帝王立卜
占之官故曰官占蔽斷昆後也官占之法先斷人志意
命於元龜言志定然後卜朕志先定詢謀僉同鬼神其
依龜筮協從卜不習吉習因也言已謀之於心謀及卜
筮四者合從卜不因吉無所枚卜正義曰周禮有銜枚
氏所銜之物狀如箸今人數物云一枚两枚則枚是籌
之名也枚卜謂人人以次歴申卜之似若枚數然
(十)洪範亦是先謀人後謀卜筮
洪範云汝則有大疑謀及乃心謀及卿士謀及庶人是
先斷人志乃云謀及卜筮是後命元龜元龜謂大龜
(十一)卜法不得因吉習與襲同
喪記云卜筮不相襲鄭云襲因也然則習與襲同重衣
謂之襲習是後因前故為因也朕志先定言已謀之於
心龜筮協從是謀及卜筮經言詢謀僉同謀及卿士庶
人謀皆同心鬼神其依即是龜筮之事卜筮通鬼神之
意故言鬼神其依龜筮協從謂卜得吉是依從也志先
定也謀僉同也鬼神依也龜依從也四者合從然後命
汝卜法不得因吉無所復枚卜也如帝此言既謀既卜
方始命禹仍請枚卜者帝與朝臣私謀私卜將欲命禹
禹不預謀故不在更請卜也
(十二)此舜三十四年命禹若帝攝位故事
正月朔旦受命于神宗受舜終事之命神宗文祖之宗
廟言神尊之率百官若帝之初順舜初攝帝位故事奉
行之正義曰舜即政三十三年命禹代已禹辭不獲免
乃以明年正月朔旦受終事之命於舜神靈之宗廟總
率百官順帝之初攝事言與舜受禪之初其事悉皆同
也此年舜即政三十四年九十六也
(十三)神宗猶文祖蓋黃帝顓頊之等
文祖言祖有文德神宗言神而尊之名異而實同神宗
當舜之始祖案帝繫云黃帝生昌意昌意生顓頊顓頊
生窮蟬窮蟬生敬康敬康生勾芒勾芒生蟜牛蟜牛生
瞽瞍瞽瞍生舜即是舜有七廟黃帝為始祖其顓頊與
窮蟬為二祧敬康勾芒蟜牛瞽瞍為親廟文祖為黃帝
顓頊之等也
(十四)禹雖攝位猶以帝命征苗
史言禹雖攝位帝尊如故時有苗國不順帝曰咨嗟汝
禹惟時有苗之國不循帝道汝往征之禹得帝命乃會
羣臣諸侯告誓於衆
(十五)苗既竄又分北今又徂征
吕刑稱苖民作五虐之刑皇帝遏絶苗民無世在下謂
堯初誅三苗舜典云竄三苗于三危謂舜居攝之時投
竄之也舜典又云庶績咸熙分北三苗謂舜即位之後
往徙三苗也今復不率命命禹徂征是三苗之民數干
王誅之事禹率衆征之猶尚逆命即三苗是諸侯之君
而謂之民者以其頑愚號之為民吕刑云苗民弗用靈
是謂為民也吕刑稱堯誅三苗云無世在下而得有苗
國歴代常存者無世在下諸誅叛者絶後世耳蓋不滅
其國又立其近親紹其先祖鯀既殛死於羽山禹乃代
為崇伯三苗亦竄其身而存其國故舜時有被宥者復
不從化更分北流之下傳云三苗之國左洞庭右彭蠡
其國在南方蓋分北之時使為南國君今後不率帝道
率循徂往皆釋詁文不循帝道言其亂逆以其亂逆故
命禹討之案舜典皆言舜受終之後萬事皆舜主之舜
自巡守不禀堯命此言若帝之初其事亦應同矣而此
言命禹征苖舜復陟方乃死與舜受堯禪事不同者以
題曰虞書即舜史所錄明其詳於舜事略於堯禹也
(十六)帝有誓王有盟伯前有質與榖梁異
軍旅曰誓曲禮文也隠八年榖梁傳曰誥誓不及五帝
盟詛不及三王交質不及二伯二伯謂齊桓公晉文公
也不及者言於時未有也據此文五帝之世有誓周禮
立司盟之官三王之世有盟也左傳云平王與鄭交質
二伯之前有質也榖梁傳漢初始作不見經文妄言之
耳
(十七)如孟子說瞽瞍暫順終不可改
䕫䕫與齋慄共文故為悚懼之貌自負其罪引惡歸己
事勢同耳言能以至誠感頑父者言感使當時暫以順
耳不能使每事信順變為善人故孟子說舜既被堯徵
用堯妻之以二女瞽瞍猶與象欲謀殺舜而分其財物
是下愚之性終不可改但舜善養之使不至于姦惡而
已
(十八)禹拜益言即還言進退由將
禹以益言為當拜受而已即還還不請者春秋襄十九
年晉士勾帥師侵齊聞齊侯卒乃還公羊傳曰大夫以
君命出進退在大夫是言進退由將不須請也或亦當
時請帝乃還文不具耳兵入曰振旅
(十九)干羽即武舞傳言舞文以不用於敵
釋言云干扞也孫炎曰干楯自蔽扞也以楯為人扞通
以干為楯名故干為楯釋言又云纛翳也郭璞云舞者
持以自蔽翳也故明堂位云朱干玉戚以舞大武戚斧
也是武舞執斧執楯詩云左手執籥右手秉翟是文舞
執籥故干羽皆舞者所執修闡文教不復征伐故舞文
德之舞於賓主階間言帝抑武事也經云舞干羽即亦
舞武也傳惟言舞文者以據器言之則有武有文俱用
以為舞而不用於敵故教為文也
(二十)吳起言禹滅三苗辯士不必依實
史記吳起對魏武侯云昔三苗氏左洞庭右彭蠡德義
不修而禹滅之此言來服則是不滅吳起言滅者以武
侯恃險言滅以懼之辯士之說不必皆依實也知在荒
服之例者以其地驗之為然禹貢五服甸侯綏要荒荒
最在外王畿面五百里其外四服又每服五百里是去
京師為二千五百里
尚書要義卷三
