古文孝經(宋本)
仲尼閒居曾子侍坐子曰參先王有至德要道以順天
下民用和睦上下無怨女知之乎曾子避席曰參不敏
何足以知之子曰夫孝德之本教之所由生復坐吾語
女身體髮膚受之父母不敢毁傷孝之始也立身行道
揚名於後世以顯父母孝之終也夫孝始於事親中於
事君終於立身大雅云無念爾祖聿修厥德
子曰愛親者不敢惡於人敬親者不敢慢於人愛敬盡
於事親而德教加於百姓刑于四海蓋天子之孝甫刑
云一人有慶兆民賴之
在上不驕高而不危制節謹度滿而不溢高而不危所
以長守貴滿而不溢所以長守富富貴不離其身然後
能保其社稷而和其民人蓋諸侯之孝詩云戰戰兢兢
如臨深淵如履薄冰
非先王之法服不敢服非先王之法言不敢道非先王
之德行不敢行是故非法不言非道不行口無擇言身
無擇行言滿天下無口過行滿天下無怨惡三者備矣
然後能守其宗廟蓋卿大夫之孝也詩云夙夜匪懈以
事一人
資於事父以事母而愛同資於事父以事君而敬同故
母取其愛而君取其敬兼之者父也故以孝事君則忠
以敬事長則順忠順不失以事其上然後能保其爵祿
而守其祭祀蓋士之孝也詩云夙興夜寐無忝爾所生
子曰因天之道因地之利謹身節用以養父母此庶人
之孝也
故自天子已下至於庶人孝無終始而患不及者未之
有也
曾子曰甚哉孝之大也子曰夫孝天之經地之義民之
行天地之經而民是則之因天之明因地之義以順天
下是以其教不肅而成其政不嚴而治先王見教之可
以化民也是故先之博愛而民莫遺其親陳之以德義
而民興行先之敬讓而民不争導之以禮樂而民和睦
示之以好惡而民知禁詩云赫赫師尹民具爾瞻
子曰昔者明王以孝治天下也不敢遺小國之臣而況
於公侯伯子男乎故得萬國之懽心以事其先王治國
者不敢侮於鰥寡而況於士民乎故得百姓之懽心以
事其先君治家者不敢侮於臣妾而況於妻子乎故得
人之懽心以事其親夫然故生則親安之祭則鬼享之
是以天下和平災害不生禍亂不作故明王之以孝治
天下如此詩云有覺德行四國順之
曾子曰敢問聖人之德其無以加於孝乎子曰天地之
性人為貴人之行莫大於孝孝莫大於嚴父嚴父莫大
於配天則周公其人也昔者周公郊祀后稷以配天宗
祀文王於明堂以配上帝是以四海之内各以其職來
助祭夫聖人之德又何以加於孝乎故親生之膝下以
養父母日嚴聖人因嚴以教敬因親以教愛聖人之教
不肅而成其政不嚴而治其所因者本也
子曰父子之道天性君臣之義父母生之續莫大焉君
親臨之厚莫重焉
子曰不愛其親而愛他人者謂之悖德不敬其親而敬
他人者謂之悖禮以順則逆民無則焉不在於善而皆
在於凶德雖得之君子所不貴君子則不然言斯可道
行斯可樂德義可尊作事可法容止可觀進退可度以
臨其民是以其民畏而愛之則而象之故能成其德教
而行政令詩云淑人君子其儀不忒
子曰孝子之事親居則致其敬養則致其樂病則致其
憂喪則致其哀祭則致其嚴五者備矣然後能事親事
親者居上不驕為下不亂在醜不争居上而驕則亡為
下而亂則刑在醜而争則兵此三者不除雖日用三牲
之養猶為不孝也
子曰五刑之屬三千而罪莫大於不孝要君者無上非
聖者無法非孝者無親此大亂之道也
子曰教民親愛莫善於孝教民禮順莫善於弟移風易
俗莫善於樂安上治民莫善於禮禮者敬而已矣故敬
其父則子悦敬其兄則弟悦敬其君則臣悦敬一人而
千萬人悦所敬者寡而悦者衆此之謂要道
子曰君子之教以孝也非家至而日見之也教以孝所
以敬天下之為人父者教以弟所以敬天下之為人兄
者教以臣所以敬天下之為人君者詩云愷悌君子民
之父母非至德其孰能順民如此其大者乎
子曰昔者明王事父孝故事天明事母孝故事地察長
幼順故上下治天地明察神明彰矣故雖天子必有尊
也言有父也必有先也言有兄也宗廟致敬不忘親也
修身慎行恐辱親也宗廟致敬鬼神著矣孝弟之至通
於神明光於四海無所不通詩云自西自東自南自北
無思不服
子曰君子之事親孝故忠可移於君事兄弟故順可移
於長居家理故治可移於官是故行成於内而名立於
後世矣
子曰閨門之内具禮矣乎嚴父嚴兄妻子臣妾猶百姓
徒役也
曾子曰若夫慈愛恭敬安親揚名參聞命矣敢問從父
之令可謂孝乎子曰是何言與是何言與言之不通也
昔者天子有争臣七人雖無道不失其天下諸侯有争
臣五人雖無道不失其國大夫有争臣三人雖無道不
失其家士有争友則身不離於令名父有争子則身不
陷於不義故當不義則子不可以弗争於父臣不可以
弗争於君故當不義則争之從父之令焉得為孝乎
子曰君子事上進思盡忠退思補過將順其美匡救其
惡故上下能相親詩云心乎愛矣遐不謂矣中心蔵之
何日忘之
子曰孝子之喪親哭不偯禮無容言不文服美不安聞
樂不樂食旨不甘此哀戚之情三日而食教民無以死
傷生毁不滅性此聖人之政喪不過三年示民有終為
之棺槨衣衾而舉之陳其簠簋而哀戚之擗踊哭泣哀
以送之卜其宅兆而安措之為之宗廟以鬼享之春秋
祭祀以時思之生事愛敬死事哀戚生民之本盡矣死
生之義備矣孝子之事親終矣
