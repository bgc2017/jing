春秋地名攷略春秋類
提要
(臣)等謹案春秋地名攷略十四卷
國朝高士竒撰康熙乙丑士竒以詹事府少詹
事奉
勅撰春秋講義因考訂地理併成是書奏
進據閻若璩潜邱劄記稱秀水徐勝敬可為人作
左𫝊地名訖問余成公二年鞌之戰云云則
實士竒倩勝代作也其書以春秋經𫝊地名
分國編次皆先列國都次及諸邑每地名之
下皆先列經文𫝊文及杜預註而復博引諸
書考究其異同砭正其疎舛頗多精核惟時
有貪多炫博轉致瑣屑者如魯莊公築臺臨
黨氏遂立黨氏臺一條殊于地理無關又如
晉以先茅之縣賞胥臣遂立先茅之縣一條
不能指為何地但稱猶云蘇忿生之田則亦
安貴於考耶是亦過求詳備之失也乾隆四
十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋地名攷略原序
錢塘高宫詹作春秋地名攷略十四卷既成而示余屬
為之序予受而讀之喜其蒐採之博考辨之精反覆不
忍釋手既而潛玩再三乃知其用心之勤則在乎貫通
全經非獨侈張見聞已也蓋左氏之學莫賾於地名得
其解者惟杜元凱氏在前雖有應仲遠賈景伯諸家不
之及也元凱既作經傳集解又為長歷以正閏朔為世
族譜以紀統繫為釋例土地名以求會盟征伐之迹亦
綦備矣惜其書不盡傳鄭夾漈有言杜預解左氏顔師
古解漢書為左班功臣顔氏所通者在訓詁杜氏所通
者在星歷地理顔氏治訓詁如與古人對談杜氏治星
歷地理如羲和之步天禹之行水誠哉言也乃今所傳
集解之書謹嚴特甚往往稍引其端以待學者之自悟
其疑者寧缺而不詳今之去古視杜氏又遠矣說地理
者有司馬彪闞駰京相璠宋忠司馬貞杜佑賈躭李吉
甫輩言人人殊安所取正乎予嘗謂求通於後世之史
志不若讀經疏讀經疏又不若潛玩經傳之本文誠能
貫通全經而求其理當必有迎刅而解者即如齊晉戰
鞌公羊以為去齊五百里似乎齊之邊邑矣讀本傳三
周華不注之文而後知其在歷下也楚山有大别鄭氏
以為在安豐矣讀左司馬之言曰沿漢而與之上下而
後知其在漢口也古言吕梁未鑿河出孟門之上孟門
在晉之西矣乃齊靈公之伐晉也自朝歌入孟門用是
知晉東亦有孟門為太行之陘道也晉有二瑕一在河
外而解者混之及觀西師之侵在河曲宵遁之後詹嘉
之守在桃林築塞之時而後知河外之瑕必不可混於
河北也斯非其淺而易見者耶嘗欲用此意勒成一書
卒卒未暇宫詹乃先得我心亦足快矣噫嘻左傳一書
固萬世經術之祖也學古而不通于春秋譬若溯河而
不探其源尋枝而不揣其本必不得之數也試略言之
吳闢䢴溝以通餫道此枋頭堰淇之嚆矢也闔閭之伐
徐也防山而水之此智伯決晉之濫觴也孫叔敖治芍
陂以溉雩婁其孫掩為令尹復脩其術此秦陘翟陂以
下言田農水利者所由昉也至于齊塹防門始于平隂
楚營方城亘于宛葉其後燕之汾門魏之濱洛秦之起
造陽而抵臨洮皆權輿于此矣若夫虎牢之為成臯也
穆陵之為大峴也鍾吾之為宿豫也州來之為壽陽也
沈之為懸瓠也申之為宛也甯之為修武也鍾離之為
濠口也大隧直轅冥阸之為義陽三關也渚宫之為江
陵也夏汭之為武昌也澶淵之為三城也笠澤之為五
湖也皆七國漢楚吳魏六朝高齊宇文唐宋之君所為
百戰而爭者也而皆見端于春秋是故欲識天下之大
勢不可以不知春秋欲讀後世之史不可以不知春秋
此書匪直元凱功臣抑且為禹貢職方之嫡系體國大
業粲然具矣
今天子覃精聖學博極古今緝熙勿倦特命宫詹總裁
春秋講義以左氏為綱領余兄弟隨澤州桐城諸先生
後又與宫詹同拜
命修一統志𤼵凡起例將于是書考正而宫詹且進之
黼筵上備
乙夜之覽度必有當于
睿懷之萬一者謹泚筆而序之康熙二十有六年冬十
月崑山徐乾學謹序
九丘之書逸矣伯禹伯益之所名彝堅之所志周公之
所錄其著在六經者莫若禹貢詩春秋言禹貢者則有
若摰虞之畿服經孟先之圖程大昌之論易祓之廣紀
言詩者則有若范處義王應麟之地理考言春秋者則
有若京相璠之土地名楊湜鄭樵之譜張洽之表外如
嚴彭祖之圖專紀盟會則圍伐滅取土地之見遺者多
矣羅祕專紀國名則郡縣之失載者又多矣然則說春
秋者必兼包乎郡國土地之目而後可無憾焉試迹其
地名有見於經者有見於傳者有互見於經傳者顧其
文蔑以為昧紀以為杞滑以為郎檉以為朾偃以為纓
崇以為柳鐵以為栗以陸渾為賁渾以厥憗為屈銀以
臯鼬為浩油以祲祥為侵羊若是者不可悉數也邾也
謂之邾婁貫也謂之貫澤訾婁也謂之叢安甫也謂之
鞌沙也謂之沙澤一郕也或以為成或以為盛一酈也
或以為犁或以為麗一盂也或以為霍或以為雩一虢
也或以為郭或以為漷一艾也或以為鄗或以為蒿貍
脤謂之貍軫或又曰蜃也蚡泉謂之濆泉或又曰賁也
郪丘謂之犀丘或又曰菑丘又曰師丘也其在當時傳
者已滋異同繁省之不一而况乎百世之下壤地之離
合名號之廢置升降乃欲通習而考證之刊落叢謬不
其難哉今
天子命儒臣編纂春秋講義於是錢塘高學士充總裁
官既編成經
進矣又廣采方志以餘力輯春秋地名攷十四卷(彝尊)
受而讀之愛其考迹疆理多所釐正簡矣而能周博矣
而有要無異聚米畫地振衣而挈其領也原春秋之作
孔子既取百二十國寶書筆削之又别述職方述職方
者所以輔春秋之不及爾故夫學乎春秋非惟義疏序
例大夫之辭公子之譜皆宜究圖而土地之名尤其要
焉者有講義以正諸家之蹖駮不可無地名考以補方
志之疏舛若經之有緯書之有正必有攝也(彝尊)嘗與
學士同直
南書房既而以譴謫官今老矣於經義無所𤼵明序學
士之書幸託姓名傳諸後世竊比于北宫司馬諸子獲
附見於春秋之傳焉秀水朱彝尊序
禹會諸侯于塗山執玉帛者萬國及周千八百國春秋
以還互相呑噬強兼弱削疆域難稽其見于經傳者總
一百二十四國税安禮指掌圖可攷也乃若會盟侵伐
蒐狩臺囿城築諸地與夫述古稱先國邑之名往往襍
出于其間元凱所注十得八九其有闕而失據者則京
相璠之春秋土地名三卷鄭樵春秋地名譜十卷楊湜
春秋地譜十二卷以及酈善長注水經陸淳春秋纂例
張洽春秋集傳多所考按補元凱所未備然其間世代
侵尋沿革互異未有别類分門㹈為一書暢然而無憾
者夫漢陽諸姬盡于楚河南小侯半蝕于晉在春秋時
故版舊索已茫不可問况經嬴秦之郡縣六朝之割據
地非吾土而僑寓其名境已絲棼而兩侈其號朝南暮
北瓜剖豆分立乎今日以指隱桓隱桓之日遠矣爽鳩
季萴之墟有窮相土之里夫孰得而是正歟春秋傳心
之史所重者明王道正人心誅亂臣討賊子是是非非
以一字為褒貶其義例至精其意指極微至于地名之
同異往往毫釐千里讀其書如冠帶之國不知其都邑
何在王地洛邑相近而殊名故綘新田屢遷而非昔楚
丘之紛紛聚訟郊郢之譌為郢中歷代之沿革變遷所
繫非細豈可以聖人之大經漫曰不求甚解耶乙丑夏
四月(臣)奉
命總裁春秋講義因于纂紀之暇博摉諸書而參攷之
取春秋二十會盟之國為綱各以其當時封境所屬隨
地標名詳其原起條其興革諸小國則編年附綴之其
類削入他國者則從其初不從其後其有沿譌承誤者
必折衷以歸于一是一展卷而知當日之某地某名即
今日之某名某處發懷古之幽情敬備
聖明之顧問若曰羽翼經傳則(臣)何敢焉康熙二十七
年歲在戊辰仲冬
日講官起居注詹事府詹事兼翰林院侍講學士(臣)高
士竒拜手謹序
凡例
一列邦境壤相參分國類聚則易于解悟首周尊王
也次魯宗國也甥舅之國齊為首懿親之封晉衛
鄭為大又次之三恪之大者宋也地居中國之要
樞惟陳蔡又次之秦以西垂之長吳越徐巴與楚
俱僭王皆春秋所謹者又次之他如邢曹虞虢邾
莒杞紀許滕薛小邾北燕其分地亦時紀于春秋
雖小國僻遠亦以類附之昔國語次周以下魯齊
晉鄭楚吳越共八國史記列吳齊魯燕管蔡陳杞
衛宋晉楚越十三世家兹非有意為進退特因其
事之繁簡期有助于窮經而已餘諸小國隨見經
之先後編年次之于後
一王都及各國之都必列于首曰都于某地遷國又
列一條曰遷于某地其都但據春秋時現在如周
之王城成周晉之絳新田是也至如春秋以前始
封建都之地有見于經傳者如周之駘豳岐豐晉
之唐曲沃亦相次以揭於前而殊其標目以别之
有不見于經傳者如齊之營丘鄭之咸林杞之雍
丘則冠於小註中而已其遷徙在春秋後如楚之
郢陳壽春衛之野王則附于小註之尾而後以所
屬之地捱年綴附庶乎振裘得領披覽之餘曉然
于當日之形勢凡為朝聘會盟往來之道里征伐
圍入攻守之機宜恍若身親其事者亦讀經之大
快矣
一諸地名有屢見于經者必摘其樞要序次成章凡
有三意或一地而先為國後為邑先屬此國後屬
彼國通其條貫則本末秩然一也或一地而註疏
家所指互異詳玩本文參伍折中則真解自出二
也或兩地三地同名如周秦各有王城齊宋各有
葵丘晉齊魯各有東陽魯有兩防兩鄆鄭有兩氾
楚有兩城父又或一地而有兩名如黃父即黑壤
廪延即酸棗析即白羽之類彙萃相從彼此互晰
則同者不至誤以為異異者不至誤以為同矣三
也若夫沿革之變務具始終前後且必詳之况本
經之内乎
一元凱春秋夙稱武庫註釋之精古今無兩然猶曰
諸地名有疑者曰有以示不審闕者不復記見于
隱六年之註或地形稍遠者則曰迂廻疑蓋其慎
也兹篇每一地名之下先錄本文次詳杜註然後
以先儒註疏及各史志傳參考之顧採取之間亦
不敢易史家最善莫如班氏矣乃以衛都楚丘為
成武楚都丹陽為漢之丹陽舛譌特甚至若劉昭
之誤引魏收之冗筆益難讀矣水經注採取極博
乃如定之方中篇有景山毛傳訓景曰大而以為
山名左傳向戌語鬷蔑曰賈大夫之貌惡杜註賈
國之大夫也而以為賈辛是則兔園誦習且不免
于鹵莽也羅泌好用隠僻獨于抉擿經傳亦有所
長取其純略其疵繆者辨之不厭詳縷期歸於一
是焉
