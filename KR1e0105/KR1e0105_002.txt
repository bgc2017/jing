春秋地名攷略卷二
詹事府詹事高士竒撰
魯
國于曲阜(史記武王十一年封周公旦于曲阜是為魯公周公不就封留佐武王于是卒相成)
(王而使其子伯禽代就封于魯曲阜少皥之墟也定公四年祝佗曰因商奄之民命以伯禽而封于)
(少皥之墟杜注曲阜也在魯城内昭公二十有九年蔡墨曰少皥氏有四叔世不失職遂濟窮桑杜)
(注窮桑少皥之號也地在魯北帝王世紀少昊帝是為玄囂降居江水有聖德邑于窮桑以豋帝位)
(都曲阜尸子少昊金天氏邑于窮桑日五色下照窮桑拾遺記皇娥生少昊號曰窮桑一曰桑丘氏)
(皆是說也應劭曰曲阜在魯城中委曲長七八里自春秋至戰國魯世世都之後并于楚秦為薛郡)
(治漢五年封項羽為魯公後置魯縣封功臣奚涓為侯邑高后初改為魯國晉為魯郡治宋及後魏)
(因之後齊改屬任城郡隋開皇三年廢郡改縣曰汶陽屬兗州十六年又改曰曲阜縣唐省而復置)
(宋大中祥符五年改仙源縣金復為曲阜元遷縣治於魯城東十里謂故城為闕里明正德七年流)
(賊䧟城乃復徙於故城中今縣治是也魯故城十二門今環城基址尚存有如山嶺臣謹按後漢)
(志魯國即奄國而杜預不主是說其注因商奄之民句曰商奄國名也與四國流言或迸散在魯皆)
(令即屬魯懷柔之昭元年商有徐奄杜注二國皆嬴姓昭九年詹桓伯曰蒲姑商奄吾東土也無注)
(再按書序成王東伐淮夷遂踐奄因以封周公夫周公已封于武王時成王乃以奄地益之其非一)
(地可知矣又史記云從郭出魯奄中張茂先云即魯之奄里亦曰商奄里又名奄里鄉皆謂奄國與)
(魯為兩地孔穎達云奄東方之國近魯之地是矣今志言曲阜舊城即古奄地或言奄城在縣東二)
(里桑再按羅泌謂曲阜之窮桑乃空桑也山海經空之北有軒轅山或又云空桑氏以地紀空桑)
(者兗鹵也高陽氏所常居非少昊之都也紀年云少昊帥鳥師居西方疑窮桑在雍梁之間馬氏繹)
(史正之謂少昊居西方乃侯伯之任及登為帝則居曲阜賈逵曰少昊居窮桑登為帝是也山海經)
(所謂空桑即窮桑之别名耳其說與左傳合又帝王世紀黃帝生于壽丘在魯東門之北此蓋亦山)
(海經之說)
蔑(隱元年盟于蔑公羊作昧杜注蔑姑蔑魯地魯國卞縣南有姑城臣謹按定公十二年公登武子)
(之臺費人攻之仲尼命申句須樂頎下伐之費人北國人追之敗諸姑蔑即此蔑也漢卞縣隋改置)
(泗水縣括地志云蔑姑故城在泗水縣東北四十五里今泗水縣屬兖州府鄭樵通志曰兖州瑕丘)
(縣有姑蔑城誤)
郎(隱元年費伯帥師城郎杜注魯邑高平方與縣東南有郁郎亭臣謹按桓四年公狩于郎八年師)
(次于郎以俟陳人蔡人十年齊侯衛侯鄭伯來戰于郎莊八年師次于郎以俟陳人蔡人十年齊師)
(宋師次于郎三十一年築臺于郎昭九年築郎囿皆此也蓋魯之邊邑漢王子侯表魯共王之子驕)
(封郁桹侯師古曰桹音狼漢方與縣屬山陽郡晉屬高平國即今魚臺縣也詳棠下縣治東北九十)
(里有郁桹亭括地志郎亭在滕縣西五十二里誤)
費(見上氏臣謹按此魯大夫費庈父之食邑讀如字與季費邑讀曰秘者有别晉書地道記湖陸西)
(有費亭城魏武封費亭侯即此今兗州府魚臺縣西南有費亭)
潛(隱二年公會戎于潛杜注魯地)
唐(隱二年公及戎盟于唐杜注高平方與縣北有武唐亭今在魚臺縣東十二里)
棠(隱五年公觀魚于棠公羊濟上之邑也杜注今高平方與縣北有武唐亭魯侯觀魚臺臣謹按水)
(經注菏水又東經武唐亭有高臺二丈許其下臨水昔魯侯觀魚處地後屬宋名方與戰國策楚人)
(說頃襄王外擊定陶則大宋方與二郡舉矣秦置方與縣史記二世二年秦嘉立景駒為楚王引兵)
(之方與欲擊秦軍定陶下又沛公取胡陵方與漢仍置方與縣屬山陽郡方與讀曰房預晉屬高平)
(國宋魏因之齊廢隋復置屬徐州唐初屬金州貞觀中改屬兖州寶應元年改名魚臺縣取觀魚臺)
(為名元和四年淄青帥李師道請移縣治于魚臺市即今縣治也五代唐屬單州宋因之元屬濟州)
(明初屬徐州尋改屬濟寧府洪武十八年改屬兖州府今仍之故方與城在城北觀魚臺在縣東北)
(十二里菏水在縣北十里)
中丘(隱七年城中丘杜注在瑯琊臨沂縣東北水臣謹按隱十年公會齊侯鄭伯于中丘即此經)
(注沂水自中丘城西而南逕臨沂城是也今兖州府沂州東北有中丘城或謂之諸葛城以諸葛武)
(侯隱居瑯琊時嘗居此也臨沂縣後漢屬瑯琊國晉因之即今沂州治)
泰山(隱八年鄭伯請以泰山之祊易許田所泰山在今泰安州北五里詩泰山巖巖魯邦瞻戰國)
(策蘇秦說齊宣王齊南有泰山東有瑯琊史記貨殖傳其陽則魯其隂則齊山之東北址舊有明堂)
(為成周朝會諸侯之處)
防(隱九年公會齊侯于防杜注魯地在瑯琊華縣東南十年敗宋師于菅辛巳取防杜注高平昌邑)
(縣西南有西防城十臣謹按魯有三防華縣之防所謂東防也莊二二年及齊高徯盟于防二十)
(九年城諸及防又襄十二年城防皆此邑也為臧氏食邑故十七年齊高厚圍臧紇于防二十三年)
(臧紇自邾如防漢華縣屬泰山郡後漢并入費縣晉復置屬瑯琊郡後廢今費縣西北六十里有華)
(城昌邑之防宋防也既為魯有欲别於臧氏之防故謂之西防王莽末佼疆為西防賊帥後附劉永)
(永敗於睢陽疆奔保西防即此章懷太子曰西防在單縣北四十里昌邑漢縣武帝以封子髆王賀)
(廢國除為山陽郡晉為高平國皆治昌邑劉宋移高平國治高平縣省昌邑入金鄉今金鄉縣西北)
(四十里有昌邑城僖十四年季姬及鄫子遇于防此季姬召鄫子至魯蓋魯國之防山也孔子父母)
(合葬于防即此今防山在曲阜縣東二十里張洽集傳密州諸城有防城此因經文有城諸及防之)
(語而誤也又青州府安丘縣有防城乃莒邑詳見莒地)
鄧(隱十年盟于鄧杜注魯地之路史黃帝臣鄧伯溫國與南陽子姓鄧有别)
菟裘(隱十一年傳使營菟裘杜注魯邑在泰山梁父縣南後漢志梁父有莵裘聚寰宇記莵裘故)
(城在泗水縣北五十里梁父漢縣亦在其北今泗水縣北四十里有梁父城莵裘聚在縣西北)
許田(桓元年鄭伯以璧假許田泰寰宇記許昌城南四十里有魯城鄭伯請以山之祊易許田而)
(祀周公即此許昌城在州東三十里)
讙(桓三年齊侯送姜氏于讙杜注魯地濟北蛇丘縣西有下讙亭臣謹按定八年陽虎入讙陽關以)
(叛哀八年齊人取讙及闡既而復歸于我皆此也亦作酄水經注蛇水逕下讙亭路史濟之乘丘有)
(驩亭或云讙兜國即蛇丘下讙亭唐入鉅野後為濟治今在寧陽縣西蛇丘漢縣屬泰山郡後漢晉)
(宋屬濟北國魏屬東濟北郡北齊廢索隱下讙亭在下博縣西南)
郕(桓三年公會杞侯于成公羊杞作紀成作盛榖梁傳范寗注云魯地桓六年公會紀侯于成榖梁)
(作郕杜注在泰山鉅平縣東南齊臣謹按莊三十年次于成備齊也又襄十五年人圍成公救成)
(於是城成郛十六年齊復圍成後為孟氏邑昭七年晉人來治把田季孫以成與之後復歸魯二十)
(六年齊師圍成弗克定十二年仲由為季氏宰將墮成公斂處父謂孟孫墮成齊人必至于北門且)
(成孟氏之保障也無成是無孟氏也子偽不知我將不墮于是公圍成勿克哀十五年成叛入于齊)
(孟武伯伐成不克遂城輸以逼成既而齊歸成禮記檀弓子羔為成宰史記齊宣公四十八年田和)
(取魯之成邑皆此也漢置鉅平縣屬泰山郡晉宋及後魏因之後齊廢括地志鉅平城今為故城社)
(汶水經其東上有文姜臺其東南即魯之故成邑今寧陽縣東北九十里有鉅平城)
祝丘(桓五年城祝丘莊四年夫人姜氏享齊侯于祝丘杜注魯地路史祝丘祝融氏之後臨沂東)
(南五十里有即丘城漢為即丘縣孟康曰春秋時之祝丘也屬東海郡後漢屬瑯琊魏晉因之劉宋)
(為瑯琊郡治後魏因之齊廢郡并縣入臨沂今沂州東南五十里有即丘城)
二山(桓六年子同生傳申繻曰先君獻武廢二山杜注二山具敖也獻公名具武公名敖更以其鄉)
(名山即臣謹按嶅山在今泰安州新泰縣東南十里敖山也具山在嶅山東南二十五里)
咸丘(桓七年焚咸丘杜注魯地高平鉅野縣南有咸亭臣謹按水經注黃水逕鉅野縣北又東逕)
(咸亭北其水大河之支河也水南即金鄉之東界鉅野漢縣屬山陽郡晉屬高平國金省元復置今)
(屬濟寧州縣南有咸亭邾再按公羊曰咸丘邾婁之邑也榖梁曰其不言咸丘何也疾其以火攻)
(也似誤)
夫鍾(見郕國)
闞(桓十一年公會宋公于闞杜注魯地在東平須昌縣東南臣謹按昭二十五年叔孫昭子如闞三)
(十二年公在乾侯取闞定元年季孫使役如闞杜氏云闞魯先公墓所在也自隱桓以下皆葬此戰)
(國策信陵君曰秦長驅梁北東至陶衛之交北至平闞陶陶丘平平陸也後漢志云東平陸有闞亭)
(皇覽曰蚩尤冡在東郡壽張縣闞鄉城中嘗十月祠之有赤氣如血曰蚩尤旗史記封禪書齊八神)
(三曰兵主祠蚩尤正義蚩尤冢在東平陸監鄉監即闞也水經注洪水上承鉅野薛訓渚歷澤西北)
(又北經闞鄉城西又北與濟瀆合今汶上縣西南三十五里有南旺湖湖中有闞亭其地高阜六七)
(即魯先公葬處東平陸漢縣在今東平州汶上縣北須昌漢縣晉為東平國治故城在今東平州北)
(十五里壽張漢屬東平國在今壽張縣東南五十里蓋南旺湖即古鉅野大澤周百餘里環湖之邑)
(皆可屬之諸書各以當時所屬為言故不同也)
曲池(桓十二年盟于曲池杜注魯地魯國汶陽縣北有曲水亭水經注汶水又西南逕汶陽縣北)
(王莽之汶亭也縣北有曲水池亭今在曲阜縣東北四十里)
趡(桓十七年盟于趡杜注魯地)
奚(桓十七年戰于奚榖梁作郎杜注魯地)
蔇(莊九年公及齊大夫盟于蔇杜注魯地瑯琊繒縣北有蔇亭後漢志繒縣有蔇亭路史曰沂之承)
(有蔇亭即古蔇國繒縣即鄫國在今嶧縣東八十里)
洙(莊九年冬浚洙杜注洙水在魯城北下合泗浚深之為齊備水經注洙水出泰山蓋縣臨樂山北)
(西南流至卞縣西南入泗水又亂流西南至魯縣東北分為二流北為洙瀆南即泗水孔子設教于)
(洙泗之間闕里是也洙水又南經瑕丘城下流復入泗通志洙水故道自縣東北經孔林西而入泗)
(今曲阜縣北二里有洙水不復與泗通上流在孔林東止一溝瀆過夫子墓前西南流入于沂其故)
(道不可考矣)
生竇(莊九年殺子糾于生竇杜注魯地陽史記作笙瀆賈逵曰魯地句瀆也句瀆即句縣春秋之)
(榖丘也句陽城在今曹縣東北三十里濮水所逕為齊魯交境按榖丘乃宋地俟考)
長勺(莊十年公敗齊師於長勺杜注魯地尾路史曰成王以商民六族錫魯公有長勺氏勺氏此)
(商民之所居也)
乘丘(莊十年公敗宋師于乘丘杜注魯地收臣謹按戰國策張儀謂魏王齊伐趙取乘丘侵地虛)
(頓丘危史記周安王二年三晉伐楚至乘丘而還即此也漢置乘氏縣屬濟隂郡景帝封梁孝王子)
(買為侯邑應劭曰故春秋時乘丘也和帝又以封梁商晉屬濟隂郡後魏仍屬濟隂郡隋屬曹州唐)
(宋仍之金廢今乘氏故城在曹縣東北五十里丘再按西漢泰山郡有乘丘縣師古曰即春秋乘)
(也武帝封中山靖王子將夜為侯邑水經注洸水自寧陽又西南經乘丘故城東括地志乘丘在瑕)
(丘縣西北三十五里今兖州府西北二十五里有古瑕丘城曲阜在兖東三十里以是計之乘丘去)
(魯都不及百里矣時公子偃自雩門竊出敗宋師必寇在門庭故能出不意薄之也若乘丘在曹縣)
(則相去三百里無用竒之法矣應說當誤顔氏為優又隋志分鉅野置乘丘縣尋省此則近乘氏國)
(策所謂趙乘丘也)
雩門(莊十年公子偃自雩門竊出杜注雩門魯南城門臣謹按魯國都其城十二門正南曰稷門)
(南之左曰章門右曰雩門正北曰圭門北之左曰齊門右曰龍門正東曰建春門東之左曰始明門)
(右曰鹿門正西曰史門西之左曰歸德門右曰麥門杜預曰魯有東城南城有上東等門左傳定八)
(年公斂處父帥成人自上東門入與陽虎戰于南門之外上東門蓋城東之北門又國語臧文仲祭)
(爰居于魯東門之外襄二十三年臧紇斬鹿門之關出奔邾白褒魯記曰鹿門有兩井一為臧武仲)
(井一為季桓子井國語桓子穿井得土缶中有羊以問仲尼者也雩門以面臨雩水得名隔水有雩)
(壇高三丈莊十年公子偃自雩門竊出蒙臯比而犯宋師又哀十一年冉有帥左師次于雩門之外)
(水經注沂水有二一出尼丘山西北經魯雩門即曾點浴沂處是也莊三十二年圉人犖能投蓋于)
(稷門定五年陽虎盟季桓子于稷門之内又哀八年吳伐魯微虎欲以私屬徒宵攻吳及稷門之内)
(而止亦謂之南門僖二十年新作南門傳曰本名稷門僖公更高而大之故名高門定十年齊人陳)
(女樂文駟於魯城南高門外即此矣門内有鬭雞臺二所昭二十五年季郈之雞鬭括地志鬭雞臺)
(二相距十五步是也又有郭門西郭門也曰子駒之門文十一年獲長狄僑如埋其首于子駒之門)
(又萊門則東北郭門也哀六年齊人召公子陽生陽生請與南郭且于乘出萊門而告之故或曰萊)
(門即陽關邑門也又有爭門吏門石門公羊傳齊桓公使高子將南陽之甲立僖公而城魯或曰自)
(鹿門至於爭門或曰自爭門至於吏門是也爭門一云當作淨門淨魯北門池也吏門即史門矣吕)
(氏春秋歸父居石門石門蓋亦郭門地也)
郭(莊十一年公敗宋師于郭杜注魯地)
濟西(莊十八年公追戎于濟西杜注戎來侵魯公逐之于濟水之西莊三十年公及齊侯遇于魯)
(濟杜注濟水歷齊魯界在齊界為齊濟在魯界為魯濟蓋魯地僖三十一年取濟西田左傳分曹)
(地也公羊傳曰惡乎取之取之曹也晉侯執曹伯班其所取侵地于諸侯杜注二十八年晉文討曹)
(分其地竟界未定至是乃以賜諸侯左傳分曹地自洮以南東𫝊於濟杜注濟水自滎陽東過魯之)
(西至樂安入海十宣元年齊人取濟西田杜注濟西故曹地僖三一年晉文以分魯宣十年齊)
(人歸我濟西田瑯臣謹按漢志濟水過郡九行千八百四十里至槐入海九郡謂河東河内陳留)
(梁國濟隂泰山濟南齊郡千乘也水經注濟水出河東垣縣王屋山至鞏縣截河而南為滎澤過冤)
(句定陶西東流濟隂乘氏縣西分為二瀆其南瀆為菏水東南流至山陽湖陸縣與泗水合而入淮)
(其東北流入鉅野澤又東北過東郡壽良縣西界北逕須昌榖城又東北逕盧縣華不注山臺縣菅)
(縣梁鄒臨濟樂安而入于海杜氏所謂歷齊魯界者即東北分流一支其在鉅野壽良須昌則穿曹)
(魯之境謂之魯濟其在榖城以下則穿齊衛之境所謂齊濟也鉅野今亦為縣壽良即今壽張須昌)
(在今東平州榖城在今東阿縣此齊魯分界也追戎濟西即已氏之戎在今曹縣境者隱元年會於)
(潛七年伐凡伯皆此戎也今曹州即古曹國與魯之東鄆鉅野相接所爭濟西田蓋在此襄十八年)
(晉侯伐齊沈玉濟河會于魯濟此則東平之魯濟也國語齊桓公反魯衛燕地正封疆地南至於&KR2148;)
(隂西至於濟北至於河定八年齊與衛地自濟以西禚媚杏以南書社三百是則齊衛分境之齊濟)
(也戰國策燕王謂蘇代曰齊有清濟濁河可以為固樂毅伐齊戰于濟西齊師大敗遂入臨淄蓋漢)
(以前濟水經流之跡若此酈道元曰王莽之世川瀆枯竭濟水便入于河不復絶流而南其餘流自)
(東平以東北者皆謂之清水杜佑曰濟水絶流已久今自東平以東北入海者實菏澤汶水之合流)
(耳諸史由是但言清河無復濟水之名至元人於寧陽縣築堈城壩遏汶水入洸以通運河明永樂)
(中又于東平州東築戴村壩盡遏汶水入會通河說者謂大清河古濟而今汶者也經此二變濟瀆)
(故跡遂不可復考今曹縣北三十里及定陶諸境猶有故濟堤即魯濟昔曰經流處)
洮(莊二十七年公會杞伯姬于洮杜注魯地年僖八年盟於洮杜注魯地臣謹按僖三十一取濟)
(西田分曹地自洮以南東傅於濟故曹地亦有洮之名水經注鄄城西南五十里有桃城或謂之洮)
(瓠子河所逕亦曰姚城因姚墟而得名也援神契舜生姚墟應劭曰姚墟與雷澤相近世稱姚城即)
(春秋分曹地自洮者也今在濮州西南五十里張洽集傳洮在濟南府誤)
郿(莊二十八年冬築郿公榖皆作微杜注魯下邑相臣謹按水經注濟水經梁山東又逕微鄉東京)
(璠曰壽張縣西北三十里有故微鄉王氏曰微子所封國也今壽張縣東南五十里有古壽張城)
諸(莊二十九年城諸及防杜注諸今城陽諸縣也臣謹按文十二年季孫行父城諸及鄆即此諸地)
(在石屋山東北濰水之南漢置諸縣屬瑯琊郡晉屬城陽國劉宋屬東莞郡魏因之北齊省入東武)
(隋改東武為諸城即今縣治也古諸城在今治西南三十里)
魯濟(見濟西)
薛(莊三十一年築臺于薛杜注魯地)
秦(莊三十一年築臺于秦杜注東平范縣西北有秦亭臣謹按魏收志東平郡嘗治范縣之秦城即)
(此志云縣東北四十餘里有魯西門舊有石門高數尺蓋魯衛之境今范縣南二里有秦亭)
梁丘(莊三十二年齊侯宋公遇于梁丘杜註梁丘在高平昌邑縣西南臣謹按昌邑在今金鄉縣)
(見防縣西南有梁丘鄉即齊宋相遇處括地志梁丘城在城武縣東北三十二里蓋接界處也今城)
(武縣東北三十里有梁丘山)
黨氏臺(莊三十三年築臺臨黨氏杜注黨氏魯大夫今曲阜縣東北八里故魯城内有莊公臺)
(稍西南又有昭公臺)
稷門(見雩門)
逵泉(公子牙歸及逵泉卒杜注魯地出臣謹按寰宇記云逵泉在曲阜東南十里源平澤合沙溝)
(共流數里以入於沂名曰逵泉溝一名連泉今縣南五里有逵泉其旁又有茶泉車輞泉柳青泉兩)
(觀泉凡五泉上有龍祠漕河志云縣境之泉凡二十二其五入泗其十六入沂其一入洸)
密(閔二年共仲歸及密乃縊杜注魯地瑯琊費縣北有密如亭今在費縣北)
酈(僖元年公子友敗莒師于酈公羊作犂榖梁作麗杜注魯地)
汶陽田(僖元年公賜季友汶陽之田及費杜注汶陽田汶水北地汶水出泰山萊蕪縣西入濟)
(臣謹按汶有五源一出於萊蕪縣之原山水經謂之北汶一出於嶽北仙臺曰嬴汶又有出於牟縣)
(者曰牟汶或曰小汶又有柴汶浯汶惟浯汶東流入海餘四汶同會於泰安州徂徠山南曰大汶口)
(又西南入兖州府寧陽縣境至東平州東會坎河諸泉至四汶口而分其西流者入大清河此故道)
(也水經注濟水過壽張縣西界安民亭南汶水從東北來注之是也安民亭今為安平鎮在東平州)
(西南明永樂間於東平州築壩遏汶水至汶上縣東北合白馬河鵝河諸水入南旺湖南北分流於)
(是下流稍移而南而齊魯分境之跡蓋如故也汶北之地故多屬魯而侵於齊公羊盟柯傳莊公將)
(會乎桓莊公升壇曹子手劒而從之管子進曰君何求乎曹子曰城壞壓竟君不圖與願請汶陽之)
(田桓公許諾吕氏春秋齊桓公伐魯魯人不敢輕戰去魯國五十里而封之將盟莊公與曹劌皆懷)
(劒至於壇上莊公左摶桓公右抽劒以自承曰魯國去境數百里今去境五十里亦無生矣封於汶)
(則可不則請死管仲曰君其許之乃遂封於汶南與之盟由是言之魯之封境固在汶北甚遠齊之)
(侵奪且嘗踰汶而南不特汶陽也僖公賜季友者蓋新反之田當亦無幾也成元年齊敗于鞍迫于)
(晉命而歸魯汶陽田八年晉復使韓穿來言汶陽之田歸之于齊魯終不能有也夷考魯地在汶北)
(者龜山在今新泰縣讙闡及定公所築之蛇淵囿並在今寧陽縣而成三年僑如所圍之棘又在蛇)
(丘北南距汶八十里皆可以謂之汶陽田定十年公會齊侯于夾谷將盟齊人加于載書曰齊師出)
(竟而不以甲車三百乘從我者如此盟孔丘使兹無還揖對曰而不反我汶陽之田吾以共命者亦)
(如之于是齊人來歸鄆讙龜隂田杜注曰三邑皆汶陽田也蓋至是魯始得有汶陽矣然魯地在汶)
(北猶多成其最著他如龍如桃及平陽萊柞皆齊人所爭而不得者鄆在濟西不可渾入汶陽詳見)
(三田)
費(見上禽臣謹按尚書大傳周初淮浦徐州並起為宼伯伐之于費作費誓史記作盻誓賈逵索隱)
(皆以費音同秘魯懿公子大夫費伯邑隱七年費伯帥師城郎是也僖公與季友始為季氏邑襄七)
(年南遺請城費昭十二年南蒯以費叛十三年叔弓帥師圍費定十二年墮費即此漢置費縣屬東)
(海郡後漢屬泰山郡晉屬瑯琊國宋為瑯琊郡隋屬沂州至今因之城凡四移後漢移薛堌又移祊)
(城後魏移陽口山隋復還祊城即今治也春秋時故城在今治西南七十里或云費伯食邑在今)
(魚臺縣西南有費亭晉地道記湖陸西有費亭城非季氏之費也)
甯母(僖七年盟于甯母杜注高平方與縣東有泥母亭音如甯臣謹按今魚臺縣東二十里有榖)
(亭鎮即春秋時之甯母亭也水經注謂之榖庭城泗水經此亦曰榖亭河水深數丈俗名負娘河相)
(傳有孝子負母渡此)
卞(僖十七年夫人姜氏會齊侯于卞杜注今魯國卞縣臣謹按卞古國龍苗生吾融吾融生卞明封)
(此記曰湯伐有卞春秋時為魯卞邑或曰卞莊子食邑襄二十年季武子取卞史記曹世家頃公亡)
(遷于卞邑漢置卞縣屬魯國晉屬魯郡宋因之後魏省入汶陽縣隋改置泗水縣屬兖州唐宋復因)
(之)
升陘(僖二十二年及邾人戰于升陘杜注魯地)
昌衍(僖二十七年介葛盧來舍于昌衍杜注魯縣東南有昌平城臣謹按今兗州府東南八十里)
(有昌平城又城西有昌平驛亦襲此名)
重館(僖三十一年臧文仲如晉宿于重館杜注高平方與縣西北有重鄉城臣謹按重鄉城在今)
(魚臺縣西北十一里)
郚(文七年城郚杜注卞縣南有郚城城郚備邾難也臣謹按郚音魚漢于此置郚鄉縣屬東海郡成)
(帝封魯頃王之子閔宣帝封楚思王之子光皆為郚鄉侯邑此後漢省今泗水縣東南有郚城)
鹹(文十二年叔孫得臣敗狄于鹹杜注魯地漢志濮陽縣春秋時有鹹城或曰古鹹國)(後)
鄆(文十二年季孫行父帥師城諸及鄆公羊作運杜注鄆莒魯所爭者城陽姑幕縣南有員亭員即鄆)
(也于成十六年傳晉人執季孫行父于苕丘公還待鄆杜注魯西邑東郡廪丘縣東有鄆城臣)
(謹按闞駰十三州志曰魯有東西二鄆西鄆在東平昭公所居東鄆即莒魯所爭也季孫城鄆時鄆)
(屬魯後入于莒成九年楚子重伐莒莒潰楚人入鄆襄十二年莒人圍台季孫宿帥師救台遂入鄆)
(昭元年季孫宿伐莒取鄆自此鄆又屬魯杜氏楚人入鄆注曰鄆莒别邑或者遂疑莒别有鄆然虢)
(之會莒人以取鄆愬諸侯楚欲執魯使趙孟曰莒魯爭鄆為日久矣可證莒鄆即魯鄆也姑幕漢縣)
(屬瑯琊郡晉屬城陽國太康十年改屬東莞郡北齊又省入東莞故後漢志曰東莞有員亭京相璠)
(曰姑幕縣南四十里有員亭在團城東北四十里團城者即東莞縣郡亦治焉南燕置鎮名團城以)
(其城正員也亦曰員亭劉裕嘗登之以望大峴宋泰始三年以張讜為東徐州刺史守團城魏攻取)
(之亦置東徐州以成固公為刺史戍團城或訛為圂城聲相近也隋廢郡而改縣曰東安後又改為)
(沂水至今仍之有古鄆城在縣治東北四十里古姑幕城在諸城西四十里再按成公四年城鄆)
(公羊亦作運杜注公欲叛晉故城之以為備此西鄆見經之始也昭公孫于齊二十五年齊侯圍鄆)
(杜注欲取以居公二十六年齊取鄆公至自齊居于鄆二十七年鄆潰定三年齊取鄆以為陽虎邑)
(六年季孫仲孫圍鄆杜注鄆貳于齊故帥師圍之十年齊人歸鄆田皆此也其地漢屬廪丘縣周于)
(此置清澤縣及高平郡隋廢郡改縣曰萬安開皇十年置鄆州治此十八年改縣曰鄆城唐貞觀八)
(年州移須昌以縣屬焉五代時改屬濟州宋因之金大定六年河決徙縣治于盤溝村即今縣治屬)
(濟寧州鄆城舊縣在縣東十六里廪丘城在今范縣東與鄆城西界相接即杜氏所云也京相璠曰)
(廪丘縣東八十里有故鄆城)
子駒之門(見渠門)
勾鼆戾丘(文十五年公孫敖之二子一人門于勾鼆一人門于戾丘皆死杜注魯邑)
泉臺(文十六年毁泉臺杜注臺名既公羊曰泉臺者何即郎臺也未成為郎臺成為泉臺)
平陽(宣八年城平陽杜注今泰山有平陽縣漢臣謹按哀二十七年公及越后庸盟于平陽初灌)
(嬰下下邳擊破楚騎于平陽即此尋置東平陽縣屬泰山郡以河東有平陽縣故加東以别之水經)
(注洙水自臨樂山逕蓋縣又逕東平陽縣晉泰始中改置新泰縣而東平陽遂廢新泰縣晉改屬東)
(安郡宋因之魏屬東泰山郡隋屬沂州唐初屬莒州後還本屬宋因之金屬泰安州今仍之舊平陽)
(城在縣西陽樂史云鎮南將軍羊祜為平人奏立新泰縣)
蜀(成二年公會楚公子嬰齊于蜀杜注博縣西北有蜀亭臣謹按齊博邑在今泰安州東北又山東)
(通志汶上縣西南四十里有蜀山其下有蜀山湖與南旺湖東西相對)
龍(成二年齊侯伐我北鄙圍龍杜注魯邑在泰山博縣西南臣謹按龍史記作隆劉昭曰博縣有龍)
(鄉漢高八年封謁者陳署為侯國水經注汶水過博縣西北又西南逕龍鄉故城今在泰安州西南)
巢丘(圍龍傳南侵及巢丘杜注魯地)
陽橋(成三年楚侵及陽橋杜注魯地今臣謹按陸澄曰博縣有陽橋蓋地名無橋也在泰安州西)
(北)
棘(成三年叔孫僑如帥師圍棘杜注棘汶陽田之邑在濟北蛇丘縣臣謹按劉昭曰蛇丘縣有棘鄉)
(蛇丘縣在今寧陽縣西北季氏私考曰棘今當為肥城縣地)
中城(成九年城中城杜注在東郡廩丘縣東南志臣謹按定六年又城中城廪丘在范縣東南中)
(城在廩丘故城西南大全汪氏曰襄十年城西郛西郛者國都外城之郭則兩城中城為國都之内)
(城三家張也以是觀之不在廩丘矣)
壞隤(成十六年公往會晉出于壞隤杜注魯地又昭公之喪送君者自壤隤而反)
貍脤(成十七年公孫嬰齊卒於貍脤杜注闕或曰魯地在曲阜縣西)
鹿囿(成十七年築鹿囿杜注築牆為鹿苑或引後漢志乘氏有鹿城鄉誤)
蒲圃(襄四年季孫樹六檟于蒲圃東門之外杜注場圃名襄十六年公會晉六卿于蒲圃定八年陽)
(虎將享季氏于蒲圃而殺之)
郰(襄十年郰人紇抉之以出門者杜注紇郰邑大夫仲尼父叔梁紇也郰邑魯縣東南莝城是也臣)
(謹按郰論語作鄹注云鄹魯邑名正義曰鄹叔梁紇所治邑春秋時大夫每以邑冠于人之上孔叢)
(子孔子將適晉臨河而反還轅息鄹即此晉魯縣屬魯郡即今曲阜縣與今鄒縣相接志云鄒縣西)
(有東鄒村西鄒聚為兩邑接境處蓋即杜氏所謂莝城也寰宇記曰郰城漢為騶縣又曰南平陽縣)
(是直以為鄒國矣大誤)
五父之衢(襄十一年季武子將作三軍盟諸僖閎詛于五父之衢林注道名在魯國東南臣)
(謹按定六年陽虎盟國人于亳社詛于五父之衢八年陽虎取寶玉大弓以出舍于五父之衢又禮)
(記檀弓孔子殯母于五父之衢即此後漢志魯國有五父衢地道記云在城東白褒魯記在魯國東)
(南門外二里)
台(襄十二年莒人伐我東鄙圍台杜注瑯琊費縣南有台亭今在費縣東南)
劉(襄十五年及宋向戌盟于劉杜注宋地鄭氏曰魯地按此因向戌來聘而盟之不應在宋)
遇(襄十五年公救成至遇杜注魯地)
海陘(襄十六年齊師圍成孟孺子速塞海陘而還杜注魯隘道)
桃(襄十七年齊侯伐我北鄙圍桃公羊作洮杜注卞縣東南有桃虛臣謹按晉人來治杞田季孫以)
(成與之而遷孟氏之邑于桃世謂之陶墟又有舜井及媯亭山)
陽關(襄十七年齊高厚圍臧紇于防師自陽關逆臧孫至于旅松杜注陽關在泰山鉅平縣東旅松)
(近防地也關臣謹按文二年傳言臧文仲廢六關杜注謂塞陽關之屬定七年齊人歸鄆陽關先)
(是為齊所取也八年陽虎入讙陽關以叛九年伐陽關陽虎使焚萊門師驚犯之而出齊世家威王)
(六年魯伐我入陽關蓋又為齊所取矣劉昭曰鉅平縣有陽關亭括地志陽關故城在博城縣西南)
(三十九里今在寧陽縣東北)
旅松(見上)
漷水(襄十九年取邾田自漷水杜注取邾田以漷水為界也漷水出東海合鄉縣西經魯國至高平)
(湖陸縣入泗公羊漷移也何休云魯本與邾婁以漷為竟漷移入邾婁界魯隨而有之正義以為不)
(可通田臣謹按哀二年季孫斯伐邾取漷東田及沂西即此水經注漷水出合鄉縣其水西南流)
(入邾經魯國鄒山東南又西南逕蕃縣故城南又西逕薛縣故城北又西逕仲虺城北又西逕湖陸)
(縣入泗即杜氏所云也合鄉漢縣屬東海郡晉因之宋屬蘭陵郡後魏因之北齊省今嶧縣西北有)
(合鄉故城沛縣志即論語所謂互鄉也湖陸即湖陵在今魚臺縣東此晉時漷道也今滕縣有漷陽)
(里漷上村又南十五里有漷河源于縣東北百里之述山循崆峒山會黃約山諸泉水又南過鳳皇)
(山納龜步水又南至華蓋山受石溝水又南過滄浪淵納明河水又南至黃甫壩又北趨趙溝會南)
(梁水入漕河源流與古稍異蓋上不復出合鄉下不復入泗水也先時出鄒山東則流于邾魯之間)
(正義邾在漷南田在漷北此魯取邾田之境也齊乘云有沙河水出自鄒嶧山西南流合于漷或又)
(辨其不然俟考)
西郛(襄十九年城西郛杜注魯西郭左傳懼齊也)
武城(襄十九年城武城杜注泰山南武城縣姑臣謹按左傳昭二十三年邾人城翼還自離武城)
(人塞其前邾師遇之遂取之哀八年吳伐我子洩率故道險入武城子洩本魯人杜預曰故由險道)
(欲魯成備是也初武城人或有因于吳竟田焉拘鄫人之漚菅者曰何故使我水滋及吳師至拘者)
(道之以伐武城克之論語子游為武城宰又云子之武城孟子曾子居武城有越宼皆此後亦謂之)
(南城齊威王謂魏惠王吾臣有檀子者使守南城楚人不敢為寇是也漢置南城縣屬東海郡亦曰)
(南城武帝封城陽共王子自為南城侯後漢改屬泰山郡晉因之咸寧中以羊祜為南城人置南城)
(郡封祜祜不受尋曰南武城縣劉宋復為南城縣後魏因之屬東泰山郡後齊省入顓臾縣通典費)
(縣有古武城今故城在費縣西南九十里)
泗上(襄十九年諸侯次于泗上疆我田杜注正邾魯之界也泗水名臣謹按此魯城北之泗也哀)
(八年吳伐魯深入魯地舍于庚宗次于泗上十一年師及齊師戰于郊右師奔齊人從之陳讙陳莊)
(涉泗國語宣公夏濫于泗淵里革斷其罟而棄之志以為皆此泗也從征記洙泗二水交于魯城東)
(北十七里今在曲阜縣西北八里自泗水縣流入境入嵫陽縣界)
鹿門(見渠門)
高魚(襄二十六年齊烏餘以廪丘奔晉遂襲我高魚杜注廪丘東北有高魚城臣謹按漢志廩丘)
(縣東北有高魚城後譌為高梧唐乾寧二年朱全忠遣朱友恭圍朱瑾于兖州朱瑄自鄆州馳救友)
(恭設伏敗之于高梧胡氏曰即高魚也俗又訛為交魚今其地在鄆城東北廪丘在濮州范縣見齊)
(地蓋縣北與范縣接界)
陽州(襄三十一年齊閭丘嬰伐陽州杜注魯地注臣謹按昭二十五年公孫于齊次于陽州杜齊)
(魯境上邑定八年公侵齊門于陽州苫越生子陽州之役獲之名曰陽州蓋陽州當為齊有近志在)
(東平州西北)
庚宗(昭四年初穆子去叔孫氏及庚宗杜注魯地庚臣謹按時穆子適齊又哀八年吳伐我舍于)
(宗次于泗上當在魯北竟此時吳師自武陵而來也今泗水縣東有庚宗亭)
丘蕕(叔孫田于丘蕕遇疾杜注丘蕕地名)
蚡泉(昭五年叔弓帥師敗莒師于蚡泉杜注魯地公羊作濆泉榖梁作賁泉)
大庫之庭(昭五年豎牛作亂攻諸大庫之庭杜注魯城内有大庭氏之虛于其上作庫臣謹)
(按昭十八年宋衛陳鄭火梓慎登大庭氏之庫以望之杜注大庭氏古國名魯于其處作庫高顯故)
(登以望氣據此則二地本一矣其曰大庫之庭蓋傳寫之訛也大庭氏子華子以為在伏羲前世紀)
(以為在伏羲後譙周曰曲阜城東有大庭坡炎帝所居今曲阜東有坡高二丈又有大庭庫)
塞關(豎牛奔齊孟仲之子殺諸塞關之外杜註齊魯界上關亦六關之一也)
萊柞(昭七年季孫以桃易孟氏之成其臣謝息辭以無山與之萊柞臣謹按漢置萊蕪縣屬泰山)
(郡應劭曰魯之萊柞邑蓋邑有二小山也晉宋因之後魏移嬴縣置此唐并入博城于其地仍置萊)
(蕪縣今如故屬泰安州)
紅(昭八年秋蒐于紅杜注魯地沛國蕭縣西有紅亭遠疑臣謹按後漢志劉昭注沛國虹縣有紅亭)
(水經注亦載之然杜氏固以遠為疑劉昭又云泰山奉高縣有紅亭在縣西北即大蒐于紅處較為)
(稍近又左傳云自根牟至于商衛革車千乘杜注根牟魯東瑯琊陽都縣有牟鄉商宋地魯西竟接)
(宋衛也此蓋全舉魯國之幅員以見蒐為大蒐所謂問國君之富數馬以對也劉昭遂謂紅地接宋)
(衛大謬牟城在今沂水縣東南見根牟國)
郎囿(見郎)
比蒲(昭十一年大蒐于比蒲杜注無又定十三年大蒐于比蒲定十四年大蒐于比蒲)
祲祥(昭十一年仲孫貜會邾子盟於祲祥杜注闕或曰在兖州府嵫陽縣境)
泉丘清丘之社(昭十一年泉丘人有女奔孟僖子其僚從之盟于清丘之社杜注泉)
(丘魯地)
昌間(昭二十二年大蒐于昌間公羊作姦啖氏曰昌間魯地)
沂上(昭二十五年季孫請待于沂上以察罪杜注魯城南自有沂水臣謹按今曲阜縣南二里雩)
(門沂水出自尼山西流經此論語所云浴乎沂風乎舞雩者也又西入嵫陽縣境合于泗水舞雩壇)
(亦在縣南衛宏漢舊儀魯雩壇在城東南引龜山水為池至壇西曰雩水尼山在縣東南五十里杜)
(注云魯城南自有沂水蓋以别于沂州之沂水也此沂水出蓋縣臨樂山入于沭乃哀二年所謂取)
(沂西田者)
郈(昭二十五年臧會奔郈杜注郈在東平無鹽縣東南臣謹按郈叔孫氏邑也定十年侯犯以郈叛)
(叔孫州仇帥師圍郈十二年仲由為季氏宰將墮三都叔孫氏墮郈即此也漢無鹽縣屬東平國晉)
(因之在今東平州東二十里漢志無鹽縣有郈鄉括地志郈城在東平州宿城縣東三十二里今在)
(東平州東南四十里)
桐汝(臧氏使五人杖諸桐汝之閭杜注里名)
淄(昭二十六年成人伐齊師之飲馬于淄者杜注淄水出泰山梁父縣西北入汶臣謹按寧陽縣東)
(北舊有淄水今涸漢梁父縣屬泰山郡晉因之唐廢其地在今泗水縣北四十里水經注城北即梁)
(父山舊志云故城去泰安州六十里)
炊鼻(師及齊師戰于炊鼻杜注魯地)
雉門兩觀(定二年雉門兩觀災杜注雉門公宫之南門兩觀闕也臣謹按是年冬十月新作)
(雉門及兩觀孔子為魯司寇誅少正卯于兩觀之下即此又雉門之左有亳社右有周社成季之繇)
(曰間于兩社為公室輔兩社之間朝廷議政事之所也)
拔(定三年仲孫何忌及邾子盟於拔杜注闕或臣謹按左傳盟於郯脩舊好也杜注郯即拔也曰在)
(兖州府嵫陽境)
東野(定五年季平子行東野杜注季氏邑還卒于房既葬桓子行東野及費莊子有東野稷今闕)
(里志周公後有東野氏蓋以邑為氏東野及房蓋皆近費之邑)
房(見上)
上東門(見渠門)
棘下(定八年公斂處父與陽虎戰于棘下杜注城内地名)
龜隂田(定十年齊人來歸鄆讙龜隂田杜注泰山博縣北有龜山隂田在其北也臣謹按詩云)
(奄有龜蒙即此龜山也又夫子去魯作龜山之操今在新泰縣西南四十里杜云在博野之北蓋地)
(相接也峰巒層叠為魯境之望魯謝城孔氏曰齊人歸鄆讙龜隂之田皆在汶北築此城以旌孔)
(子名曰謝城河渠志曰謝過城有泉流入汶河城蓋與泰安州相接)
武子之臺(定十二年費人襲魯公與三子入季氏之宫登武子之臺今曲阜縣東有臺相去)
(二百五十步高三丈五尺即武子之臺又有襄仲臺周迴四十步高五丈去縣東三里俱在建春門)
(内)
姑蔑(見蔑)
蛇淵囿(定十三年築蛇淵囿南臣謹按水經注蛇水出蛇丘東北泰山西流逕汶陽之田又西)
(南逕鑄城西即傳所謂蛇淵囿也又西南徑下讙城又西南入汶漢置蛇丘縣屬泰山郡蛇讀移後)
(漢及晉俱屬濟北國劉宋因之後魏屬東濟北郡北齊廢)
莒父霄(定十四年城莒父及霄杜注公叛晉助范氏故懼而城二邑吳氏曰莒係以父魯)
(人語音如梁父亢父剛父單父猶吳之有胥邾之有婁子夏為莒父宰即此)
漆(定十五年冬城漆杜注邾庶其邑注臣謹按襄二十一年邾庶其以漆閭丘來奔杜南平陽縣東)
(北有漆鄉兹蓋城之以處庶其也南平陽在鄒縣北漆鄉亦當在鄒縣北)
啟陽(哀二年季孫叔孫城啟陽公羊作開陽杜注今瑯琊開陽縣臣謹按水經注開陽在祊之東)
(南沂水經其南故鄅國也昭十八年邾人入鄅後屬魯荀子說齊相楚人則有襄賈開陽以臨我左)
(是矣漢置啟陽縣屬東海郡後以景帝諱改開陽元和中瑯琊王京都莒請徙宫開陽以華蓋南武)
(陽厚丘贑榆五縣易東海之開陽臨沂許之遂為瑯琊國治晉因之劉宋移郡治即丘縣并入焉故)
(城在沂州北十五里漢官儀洛陽城東南第一門始成夜有一柱止樓上開陽縣上言南門一柱飛)
(去即洛城門也按荀卿已作開陽則景帝改名亦因其舊耳)
毗(哀五年城毗公羊作庇又作芘奄竹書記年殷祖乙居庇南庚更自庇遷奄魯奄也)
邾瑕(哀六年城邾瑕杜注任城亢父縣北有邾婁城劉昭曰即邾瑕也今在濟寧州南二十里)
負瑕(哀七年公伐邾以邾子益來囚諸負瑕杜注魯邑南平陽縣西北有瑕丘城臣謹按負瑕漢)
(置瑕丘縣屬山陽郡武帝封魯恭王政為侯邑晉省入南平陽縣屬高平國宋元嘉末置兖州治瑕)
(丘故城隋開皇三年復置瑕丘縣仍為兖州治唐因之宋大觀四年避宣聖諱改為瑕縣尋又改為)
(嵫陽因山為名明初省洪武十八年改築府城始移縣于今治瑕丘古城在府西二十五里今城北)
(六里有負瑕泉南流入泗)
闡(哀八年齊人取讙及闡公羊作僤杜注闡在東平剛縣北臣謹按應劭曰剛城故闡邑也戰國時)
(為齊之剛邑秦昭王三十六年取齊剛壽即此漢置剛縣屬泰山郡後漢屬濟北國晉曰剛平屬東)
(平國後省水經注汶水西南逕剛縣北是也後訛岡為堽今有堽城壩京相璠曰闡亭在剛縣北四)
(十里寰宇記剛縣故城在寧陽縣今寧陽縣東北三十五里有故剛城)
東陽(哀八年吳伐我克東陽而進舍于五梧明日舍於蠶室杜注三邑魯地臣謹按吕氏春秋夏)
(孔甲遊于東陽田于萯山即此劉昭曰南城縣有東陽城今為關陽鎮置關陽川巡司于此地在費)
(縣西南七十里)
五梧(見上孟在費縣西哀二十五年公至自越季康子武伯逆于五梧公宴于五梧即此)
蠶室(見上里今滕縣東三十有蠶母山)
萊門(見渠門)
黨氏溝(哀十一年季孫使冉求俟于黨氏之溝杜注朝中地名)
稷曲(哀十一年齊國書伐我齊師自稷曲杜注郊地名)
大野(哀十四年西狩于大野獲麟杜注大野在高平鉅野縣東北大澤是也臣謹按禹貢大野既)
(瀦職方十藪魯有鉅野即此也澤東西百里南北三百里秦末昌邑人彭越漁于鉅野澤中為羣盜)
(漢元光中河決瓠子東南注于鉅野晉太和四年桓溫伐燕至金鄉遣毛虎生鑿鉅野三百里引汶)
(水合清河引舟入河義熙十四年劉裕伐秦遣王仲德開鉅野入河進據滑臺隋後濟流枯竭鉅野)
(漸微元末河徙涸為平陸漢置鉅野縣于澤西五里晉屬高平國金皇統中析置嘉祥縣于山口鎮)
(相傳即獲麟處也其地有獲麟堆括地志云在鉅野縣東十二里宗國都城記鉅野故城東十里澤)
(中有三臺廣輪四十五步俗謂之獲麟堆鉅野縣唐時嘗置麟州屢廢復置嘉祥縣屢徙獲麟堆古)
(城在今治西二十五里)
丘輿(哀十四年司馬牛卒于魯郭門之外葬諸丘輿杜注泰山南城縣西北有輿城)
春秋地名攷略卷二
