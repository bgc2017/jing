毛詩講義詩𩔖
提要
(臣)等謹案毛詩講義十二卷宋林岊撰岊字
仲山古田人紹熙元年特奏名嘉定間嘗守
全州宋史不為立𫝊而福建通志稱其在郡
九年頗多惠政重建清湘書院與諸生講學
勉敦實行郡人祀之柳宗元廟則亦循吏也
是編皆其講論毛詩之語觀其體例蓋在郡
時所講授而門人錄之成帙者大都取毛鄭
而折衷其異同雖範圍不出古人然融會貫
通要無枝言曲說之病當光寧之際廢序之
說方盛岊獨力闡古義以詔後生亦可謂篤
信謹守者矣宋史藝文志馬端臨經籍考及
文淵閣書目載此書皆作五卷自明初以來
久無𫝊本故朱彝尊經義考以為已佚今從
永樂大典各韻所載次第彙輯用存其槩永
樂大典所原佚者則亦闕焉因篇帙稍繁謹
釐為一十二卷不復如其舊目云乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
