周易辨錄易類
提要
(臣)等謹案周易辨錄四卷明楊爵撰爵字伯
修富平人嘉靖己丑進士官至山東道監察
御史以上疏極論符瑞下詔獄繫七年始得
釋事迹具明史本傳其書前有自序題嘉靖
二十四年乙巳蓋即其與周怡劉魁等在獄
中講論所作故取繫辭困德之辨一語為名
明史本傳作周易辨說其名小異然藝文志
仍作周易辨錄蓋刊本字誤也所釋惟六十
四卦每卦惟載上下經卦辭然其訓解則六
爻及彖傳象傳皆兼及之特不列其文耳其
說多以人事為主頗剴切著明蓋以正直之
操處杌&KR1150;之會幽居遠念寄托良深有未可
以經生常義律之者然自始至終無一字之
怨尤其所以為純臣歟乾隆四十四年八月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易辯錄原序
予久蒙幽繫自以負罪深重憂患驚惕之念即夙夜而
恒存也困病中日讀周易以自排遣愚昧管窺或有所
得則隨筆之以備遺忘歲月既久六十四卦之說略具
矣因名曰周易辯錄繫辭曰困德之辯也吾以驗吾心
之所安力之所勝何如耳若以為實有所見而求灋於
古人焉則吾死罪之餘萬萬所不敢也楊爵書
