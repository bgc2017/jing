周禮註疏删翼卷二十九
明王志長撰
王人之事鎮圭尺有二寸天子守之命圭九寸謂之桓
圭公守之命圭七寸謂之信圭侯守之命圭七寸謂之
躬圭伯守之註命圭者王所命之圭也朝覲執焉居則
守之子守穀璧男守蒲璧不言者闕耳
王氏曰德莫備於天子故鎮圭其長尺有二寸備天
數也九者陽數之極七者陽數之盛上公九命侯伯
七命其禮儀各&KR2178;其命之數故其圭有九寸七寸之
差
天子執冒四寸以朝諸侯註名玉曰冒者言德能覆蓋
天下也四寸者方以尊接卑以小為貴
疏按書傳云古者必有冒言不敢專達之義天子執
冒以朝諸侯見則覆之註云君恩覆之臣敢進是其
冒覆之事按孔註顧命云言冒所以冒諸侯圭以齊
瑞信方四寸邪刻之不言冒以覆蓋天下者義得兩
含故註有異○敬仲鄭氏曰古者天子頒瑞於諸侯
而使守之以為寳來朝也必輯而合之以為驗故天
子之冒圭則邪刻其下諸侯瑞圭則邪銳其首上下
相合所以立天下之信也○浚儀王氏曰冒圭以齊
瑞信猶今之合符以一瑁冒天下之圭則公侯伯之
圭闊狹等也此瑁惟冒圭不冒璧
天子用全上公用龍侯用瓉伯用將註鄭司農云全純
色也龍當為尨尨謂雜色玄謂全純玉也龍瓉將皆雜
名也卑者下尊以輕重為差玉多則重石多則輕公侯
四玉一石子男三玉二石
圖說云此皆謂祼器也天子全以玉為之上公以玉
為龍首侯唯以玉為瓉伯唯以玉為將將柄也
繼子男執皮帛註謂公之孤也見禮次子男贄用束帛
而以豹皮表之為飾天子之孤表帛以虎皮此說玉及
皮帛者遂言見天子之用贄
王氏曰大宗伯以禽作六摯言孤執皮帛而司服言
孤之服自希冕而下如子男之服此王之孤也典命
言公之孤四命以皮帛視小國之君此公之孤也典
命言諸侯之適子未誓則以皮帛繼子男則王之孤
公之孤與諸侯之適子未誓者皆執皮帛矣○仲與
郝氏曰繼子男謂子男繼伯後無圭可執執皮帛子
男之璧不可為瓉也○愚按繼子男執皮帛無與乎
玉人之事疑有脱誤
天子圭中必註必讀如鹿車縪之縪謂以組約其中央
為執之以備失墜
疏按聘禮五等諸侯及聘使所執圭璋皆有繅藉及
絢組絢組所以約圭中央恐失墜即此中必之類○
王氏曰夫天子平旦而櫛冠日出而眡朝一物不應
亂之端也宜兢兢業業以致其謹焉故執此以為戒
也
四圭尺有二寸以祀天註郊天所以禮其神也典瑞職
曰四圭有邸以祀天旅上帝
王氏曰四圭尺有二寸備天數也○薛氏曰天子以
十二為節於璧四面各瑑出一圭長尺二寸
大圭長三尺杼上終葵首天子服之註王所搢大圭
也或謂之珽終葵椎也為椎於其杼上明無所屈也杼
閷也相玉書曰珽玉六寸明自炤
疏言大圭者以其長故得大圭之稱言服之者以其
搢於衣帶之間同於衣服故以服言之珽玉六寸明
自炤者謂於三尺圭上除六寸之下兩畔殺去之使
已上為椎頭言六寸據上不殺者而言玉體瑜不掩
瑕瑕不掩瑜善惡露見是其忠實君子於玉比德焉
言忠實故云明自炤也○王氏曰大圭長三尺備三
才之義也○劉氏曰人主德通於三才也
土圭尺有五寸以致日以土地註致日度景至不夏日
至之景尺有五寸冬日至之景丈有三尺土猶度也建
邦國以度其地而制其域
疏於地中立八尺之表於中漏半夏至日表此尺五
寸景與土圭等冬至日丈三尺是為景至若不依此
皆為不至但景至與不至皆由君政得失而來度之
者若不至使君改德教也
祼圭尺有二寸有瓉以祀廟註祼謂始獻酌奠也瓉如
盤其柄用圭有流前注
疏典瑞兼云以祼賓客此不言者略也有流前注者
按下三墇之勺鼻寸是也言前注者以尸執之向外
祭乃注之按小宰註祼亦謂祭之啐之奠之司尊彝
註祼始獻尸郊特牲註云始獻神以其祼入獻於尸
故云獻尸又祼主為降神故云獻神三註雖不同其
義一也總謂始獻奠酌也○薛氏曰祼圭有瓉瓉如
槃大五升口徑二寸其柄用圭圭長尺有二寸有流
前注凡流皆為龍口
琬圭九寸而繅以象德註琬猶圜也王使之瑞節也諸
侯有德王命賜之使者執琬圭以致命焉繅藉也
琰圭九寸判規以除慝以易行註凡圭琰上寸半琰圭
琰半以上又半為瑑飾諸侯有為不義使者征之執以
為瑞節也除慝誅惡逆也易行去煩苛
易氏曰九寸陽數之極以馭諸侯○王氏曰琬圭以
象德文事也故言繅除慝易行義事也故言判規凡
圭剡上寸半琰圭剡半以上半其圜而剡之故云判
規其長皆九寸以九者陽數之極而能變者也以象
德則欲其變而日新以除慝易行則欲其變而後新
也
璧羨度尺好三寸以為度註鄭司農云羨徑也好璧孔
也爾雅曰肉倍好謂之璧好倍肉謂之瑗肉好若一謂
之環玄謂羨猶延其袤一尺而廣狹焉
疏後鄭之意以羨為不圜之貌造此璧之時應圜徑
九寸今減廣一寸以益上下之袤一寸則上下一尺
廣八寸故云其袤一尺而廣狹焉狹焉謂八寸也以
為度者天子以為量物之度也○王氏曰自尺積之
則為仞為尋為常皆自此生焉其數可至於無窮矣
夫度在禮則起於璧羨在樂則起於黃鍾之長先王
以為度之不存則禮樂之文熄故作此使天下有攷
焉
圭璧五寸以祀日月星辰註禮其神也圭其邸為璧取
殺於上帝
疏謂以璧為邸旁有一圭故云圭其邸為璧也○王
氏曰圭璧之長五寸致天數也故以祀日月星辰
璧琮九寸諸侯以享天子註享獻也聘禮享君以璧享
夫人以琮
疏按小行人二王後享天子及后用圭璋則此璧琮
九寸據上公九命者若侯伯當七寸子男當五寸
王氏曰小行人合六幣璧以帛琮以錦蓋侯伯享禮
也璧禮天之玉故以享天子琮禮地之玉故以享后
於此言享天子而不言享后者以諸侯來享以天子
為主故也
穀圭七寸天子以聘女註納徵加於束帛
疏自士已上皆用玄纁束帛但天子加以穀圭諸侯
加以大璋也○王氏曰以穀不失性生生而不窮故
以聘女
大璋中璋九寸邊璋七寸射四寸厚寸黃金勺青金外
朱中鼻寸衡四寸有繅天子以巡守宗祝以前馬註射
琰出者也杜子春云勺謂酒尊中勺也鄭司農云鼻謂
勺龍頭鼻也衡謂勺柄龍頭也玄謂鼻勺流也凡流皆
謂龍口也衡横也謂勺徑也三璋之勺形如圭瓉天子
巡守有事山川則用灌焉於大山川則用大璋加文飾
也於中山川用中璋殺文飾也於小山川用邊璋半文
飾也其祈沈以馬宗祝亦執勺以先之禮王過大山川
則大祝用事焉將有事於四海山川則校人飾黃駒
疏此經說王巡守出行過山川禮敬之事三璋據為
勺柄黃金勺以下據為勺頭山川地神故用黃駒也
○林氏曰宗主禮者祝通神者○愚按飾黃駒亦用
犢之意歟
大璋亦如之諸侯以聘女註亦納徵加於束帛也大璋
者以大璋之文飾之也亦如之者如邊璋七寸射四寸
郎氏曰此言諸侯之大璋
瑑圭璋八寸璧琮八寸以頫聘註瑑文飾也衆來曰頫
特來曰聘聘禮曰凡四器者唯其所寳以聘可也
疏此謂上公之臣執以頫聘用圭璋享用璧琮於天
子及后也若兩諸侯自相聘亦執之侯伯之臣宜六
寸子男之臣宜四寸瑑文飾者凡諸侯之臣頫聘並
不得執君之桓圭信圭等直瑑為文飾耳
牙璋中璋七寸射二寸厚寸以起軍旅以治兵事註二
璋皆有鉏牙之飾於琰側先言牙璋有文飾也
疏典瑞文無中璋以其大小等故不見也二璋蓋軍
多用牙璋軍少用中璋鄭知二璋皆有鉏牙之飾以
其同起軍旅但牙璋文飾多故得牙名而先言也
駔琮五寸宗后以為權註駔讀為組以組繫之因名焉
鄭司農云以為稱錘以起量
疏此后所用故五寸降於下文天子所用七寸者也
量升斛之名而云為量者對文量衡異散文衡亦得
為量以其量輕重故也
大琮十有二寸射四寸厚寸是謂内鎮宗后守之註如
王之鎮圭也射其外鉏牙
疏言大琮者對上駔琮五寸為大言内鎮者對天子
執鎮圭為内
駔琮七寸鼻寸有半寸天子以為權註鄭司農云以為
權故有鼻也
疏舉此以見后亦有鼻可知○浚儀王氏曰漢志衡
所以任權均物平輕重也其在天佐助旋璣斟酌建
指以齊七政故曰玉衡權者銖兩升鈞石也所以稱
物平施知輕重也本起於黃鍾之重一龠容千二百
黍重十二銖兩之為兩二十四銖為兩十六兩為斤
三十斤為鈞四鈞為石五權之制以義立之以物鈞
始於誅兩於兩明於斤均於鈞終於石五權謹矣權
與物均而生衡衡運生規規圓生矩矩方生繩繩直
生準準正則平衡而鈞權矣是謂五則百工繇焉以
定法式輔弼執玉以翼天子詩曰秉國之鈞咸有五
象其義一也以隂陽言之冬權夏衡秋矩春規中央
為繩五則揆物有輕重圜方平直隂陽之義四方四
時之體五常五行之象厥灋有品各順其方而應其
行○又曰魏相曰太昊乘震執規司春炎帝乘離執
衡司夏少昊乘兊執矩司秋顓帝乘坎執權司冬黃
帝乘坤艮執繩司下土○又云姚崇執秤誡云衡天
下之平也君子執之以平其心夫衡在天以齊七政
在人以均萬物稱物平施為政以公毫釐不差輕重
必得是執秤衡之理也聖人為衡四方取則志守公
平體兼正直存信去詐以公減私無偏無黨君子似
之○又曰五中數也以中數為權則中而不可易七
成數也以成數為權則成而不可變
兩圭五寸有邸以祀地以旅四望註邸謂之柢有邸僢
其本也
疏一玉俱成兩圭足相對為僢也○王氏曰四圭尺
有二寸以象天數之全也兩圭五寸以祀地以象土
數之生也
瑑琮八寸諸侯以享夫人註獻於所朝聘君之夫人也
疏言享夫人則是諸侯自相朝所用致享者也五等
諸侯朝天子享用璧琮不降瑞若自相享降瑞一等
此八寸據上公二王後侯伯當六寸子男自相享退
用琥璜降用四寸經言諸侯止是朝註兼用聘者其
臣聘瑑圭璋璧琮亦皆降一等與君寸數同故兼言
聘也言瑑琮不言瑑璧以享君文略耳○王氏曰祀
地以琮故享夫人用之瑑之者則以别於禮神之玉
也
案十有二寸棗㮚十有二列諸侯純九大夫純五夫人
以勞諸侯註純猶皆也鄭司農云案玉案也夫人天子
夫人玄謂案玉飾案也夫人王后也記時諸侯僭稱王
而夫人之號不别是以同王后於夫人也玉案十二以
為列王后勞朝諸侯皆九列聘大夫皆五列則十有二
列者勞二王之後也棗㮚實於器乃加於案聘禮曰夫
人使下大夫勞以二竹簋方玄被纁裏有蓋其實棗烝
㮚擇兼執之以進
疏聘禮諸侯夫人使下大夫勞無案直有棗㮚此后
勞有棗㮚亦有案引之者證棗㮚亦盛於竹簋者也
○易氏曰后夫人皆與賓客之事○王氏曰夫人佐
后以致内治也
璋邸射素功以祀山川以致稍餼註邸射剡而出也致
稍餼造賓客納稟食也鄭司農云素功無瑑飾也
楖人(闕)
雕人(闕)
磬氏為磬倨句一矩有半註必先度一矩為句一矩為
股而求其弦既而以一矩有半觸其弦則磬之倨句也
磬之制有大小此假矩以定倨句非用其度耳
疏弦謂兩頭相望者假令句股各一尺今以一尺五
寸觸兩弦其句股之形即磬之倨句折殺也○王氏
曰詩云依我磬聲則磬者八音之所主也蓋樂器之
中磬聲為最清衆樂依之以為準先王用磬以其音
於樂聲中最為難諧夔稱舜功德之敏其言擊石拊
石則有至於再也然則為磬者其可苟乎此磬氏之
職所以立也○俞氏曰古者制磬形垂下以象天傾
西北屈而下覆之意倨句一矩有半鄭云上曲者為
句下直者為倨句即股也倨即鼓也股在上廣而短
鼓在下狹而長以長掩短則鼓長於股者半矩是倨
得一矩有半也以廣掩狹則股廣於鼓者亦半矩是
句亦得一矩有半也
其博為一註博謂股博也博廣也
疏鄭知此博是股廣在上者以下文因此博而云股
為二明此博即股廣也此上下云一二三者亦假一
二三而為長短廣狹故不言尺寸也
股為二鼓為三參分其股博去一以為鼓博參分其鼓
博以其一為之厚註鄭司農云股磬之上大者鼓其下
小者所當擊者也玄謂股外面鼓内面也假令磬鼓廣
四寸半者股長九寸也鼓廣三寸長尺三寸半厚一寸
竇氏曰黃鍾磬前長三律二尺七寸後長二律一尺
八寸其博為一股廣一律也廣九寸股為二股長二
律也長一尺八寸謂磬之上大而短者鼓為三其下
所當擊之處長三律也二尺七寸謂磬之下小而長
者三分其股博去一以為鼓博股博九寸三分去一
則鼔博六寸矣三分其鼓博以其一為之厚鼓博六
寸三分得一則股與鼓同厚二寸矣
已上則摩其旁註鄭司農云磬聲大上則摩鑢其旁玄
謂大上聲清也薄而廣則濁
已下則摩其耑註大下聲濁也短而厚則清
疏聲濁由薄薄不可使厚故摩使短短則形小形小
則厚厚則聲清也
矢人為矢鍭矢參分茀矢參分一在前二在後註參訂
之而平者前有鐡重也司弓矢職茀當為殺鄭司農云
一在前謂箭槀中鐡莖居參分殺一以前
俞氏曰此以物稱笴訂平矢物前重後輕各有分數
也○前溪陳氏曰若今人以指儛衛停其輕重也
兵矢田矢五分二在前三在後註鐡差短小也兵矢謂
枉矢絜矢也此二矢亦可以田田矢謂矰矢
殺矢七分三在前四在後註鐡又差短小也司弓矢職
殺當為茀
參分其長而閷其一註矢槀長三尺殺其前一尺令趣
鏃也
五分其長而羽其一註羽者六寸
以其笴厚為之羽深註笴讀為槀謂矢幹
王氏曰所以量其力之所受
水之以辨其隂陽註辨猶正也隂沈而陽浮
疏就其浮沈刻記之
夾其隂陽以設其比夾其比以設其羽註夾其隂陽者
弓矢比在槀兩旁弩矢比在上下設羽於四角鄭司農
云比謂括也
王氏曰比箭括抵弦處夾之使輕重均也
參分其羽以設其刃註刃二寸
王氏曰刃居羽三分之一其長二寸
則雖有疾風亦弗之能憚矣註謂風不能驚憚箭也
刃長寸圍寸鋌十之重三垸註刃長寸脫二字鋌一尺
王氏曰刃長寸圍寸鋌十之其文已見於冶氏蓋殺
矢之刃鋌如此宜從治氏為正
前弱則俛後弱則翔中弱則紆中彊則揚羽豐則遲羽
殺則趮註言幹羽之病使矢行不正俛低也翔回顧也
紆曲也揚飛也豐大也趮旁掉也
是故夾而搖之以眡其豐殺之節也註今人以指夾矢
□衛是也
橈之以眡其鴻殺之稱也註橈搦其幹
凡相笴欲生而摶同摶欲重同重節欲疏同疏欲㮚註
相猶擇也生謂無瑕蠧也摶讀如摶黍之摶謂圜也鄭
司農云欲㮚欲其色如㮚也
王氏曰欲眡其豐殺之節宜以指夾矢而搖之以酌
其輕重欲眡其鴻殺之稱宜以指橈其幹而曲之以
審其彊弱鴻即上文彊也凡相笴者為矢雖出於工
之巧而材苟不美雖工亦不能易其質而為良所謂
妢胡之笴者亦以其材美故也以眡而審之欲生而
摶者視其體之圜也同摶則又欲其材之實故欲重
同重則又欲其節之疏以節密則輕重不等也同疏
則又欲其縝栗而堅
陶人為甗實二鬴厚半寸脣寸盆實二鬴厚半寸脣寸
甑實二鬴厚半寸脣寸七穿註量六斗四升曰鬴鄭司
農云甗無底甑
鬲實五觳厚半寸脣寸庾實二觳厚半寸脣寸註鄭司
農云觳讀為斛觳受三斗聘禮記有斛玄謂豆實三而
成觳則觳受斗二升庾讀如請益與之庾之庾
王氏曰甗盆鬲庾皆燒土為之上古之時世質民淳
所用者瓦器而已後世雖易之以金木而其文大備
於周先王不忘其本故有陶人甄土以為器焉甗甑
用之以烝者也甗無底甑也甑有底而七穿所以通
火氣而熟物七者火之成數也盆用以盛者也鬲用
以烹者也所以通水火之氣也十六斗曰庾用以量
者也
旊人為簋實一觳崇尺厚半寸脣寸豆實三而成觳崇
尺註崇高也豆實四升
疏祭宗廟皆用木簋今此用瓦簋據祭天地及外神
尚質器用陶匏之類也○王氏曰豆實一斗豆實三
而成觳則觳實三斗矣○王氏曰簋盛黍稷器也○
萬氏曰爾雅曰木豆謂之豆竹豆謂之籩瓦豆謂之
豋禮曰器用陶匏象天地之性也
凡陶旊之事髺墾薜㬥不入市註為其不任用也鄭司農
云髺讀為刮薜讀為藥黃蘖之蘖㬥讀為剥玄謂髺讀
為跀
疏跀謂器不正敧邪者也
墾頓傷也薜破裂也㬥墳起不堅致也
王氏曰髺墾薜㬥皆剛柔失節而不和者也王制曰
用器不中度不粥於市此之謂歟
器中膊豆中縣註膊讀如車輇之輇既拊泥而轉其均
樹膊其側以儗度端其器也縣縣繩正豆之柄
膊崇四尺方四寸註凡器高於此則垺不能相勝厚於
此則火氣不交因取式焉
王氏曰崇四尺以正其高使不過此也方四寸以正
其厚使不過此也
梓人為筍虡註樂器所縣横曰筍植曰虡
王氏曰梓材之美可以為禮樂之器故工能治材以
為器者謂之梓人詩曰虡業維樅蓋虡植於兩旁而
筍横其中以縣樂器焉○陳氏樂書曰樂出於虚而
寓於器本於情而見於文寓於器則器異異虡見於
文則文同同筍鍾虡飾以臝屬磬虡飾以羽屬器異
異虡故也鍾磬之筍皆飾以鱗屬其文若竹之有筍
然文同同筍故也筍則横枝設於崇牙其形高以峻
虡則植之設之以業其形直以舉是筍之上有業業
之上有崇牙筍之兩端又有璧翣鄭氏謂載璧垂羽
是也蓋筍虡所以架鍾磬崇牙璧翣所以飾筍虡夏
后氏飾以龍商飾以崇牙而無璧翣至周則極文而
三者具矣故周頌曰設業設虡崇牙植羽是也鬻子
謂大禹銘於筍虡曰教寡人以道者擊鼓教以義者
擊鍾教以事者振鐸語以憂者擊磬語以獄訟者揮
□其言雖不經見蓋彼有所受亦足攷信矣周官典
庸器祭祀帥其屬設筍虡吉禮也大喪廞筍虡凶禮
也喪禮旌旂璧翣與筍虡同者為欲使人勿之有惡
焉耳筍亦為簨者以生東南故也虡亦為虚者以樂
出虚故也
天下之大獸五脂者膏者臝者羽者鱗者註脂牛羊屬
膏豕屬臝者謂虎豹貔&KR2269;為獸淺毛者之屬羽鳥屬鱗
龍蛇之屬
宗廟之事脂者膏者以為牲註致美味也
疏上總言於此已下别言之者欲分别可為筍虡者
也
臝者羽者鱗者以為筍虡註貴野聲也
疏此仍總言可為筍虡以别於為牲下文更簡别可
為筍可為虡
外骨内骨卻行仄行連行紆行以脰鳴者以注鳴者以
旁鳴者以翼鳴者以股鳴者以胸鳴者謂之小蟲之屬
以為雕琢註刻畫祭器轉庶物也外骨龜屬内骨蟞屬
卻行螾衍之屬仄行蟹屬連行魚屬紆行蛇屬脰鳴鼃
黽屬
疏脰項也
注鳴精列屬旁鳴蜩蜺屬翼鳴𤼵皇屬股鳴蚣蝑動股
屬胸鳴榮原屬
疏上云大鳥獸或為宗廟牲或為筍虡訖今此更别
言小蟲之屬以飾祭器者也
厚脣弇口出目短耳大胸燿後大體短脰若是者謂之
臝屬恒有力而不能走其聲大而宏有力而不能走則
於任重宜聲大而宏則於鍾宜若是者以為鍾虡是故
擊其所縣而由其虡鳴註燿頎小也鄭司農云由若也
疏凡猛獸有力者皆前麄後細故云大胸燿後
銳喙決吻數目顅脰小體騫腹若是者謂之羽屬恒無
力而輕其聲清揚而遠聞無力而輕則於任輕宜其聲
清揚而遠聞於磬宜若是者以為磬虡故擊其所縣而
由其虡鳴註吻口腃也顅長脰貌
疏上既言鍾虡此言磬虡磬輕於鍾故畫鳥為飾○
又云此是鍾磬之虡不言鎛虡與鍾同以其鎛如鍾
而大獨在一虡為異耳
小首而長摶身而鴻若是者謂之鱗屬以為筍註摶圜
也鴻傭也
疏上論鍾磬之虡用鳥獸不同此論二者之筍同用
龍蛇鱗物為之也故直言為筍不别言鍾之與磬欲
見二者同也○敬仲鄭氏曰凡虡之所刻物形皆於
其下以載之故有任重任輕之異筍之形欲圜故用
鱗屬小首而長搏身而鴻乃以為筍○王氏曰先王
之德足以作動物雖庶物之微皆取之以為雕琢之
文則樂之一作蓋萬物無不均被之矣且古之為樂
器者笙管之屬其音象鳥鼓鏞之屬其聲象獸非特
其聲也其形制亦然敔為伏虎亦是意也又況筍虡
所以垂鍾磬者哉則擊其鍾磬而顧其形焉不由其
虡鳴乎
凡攫閷援簭之類必深其爪出其目作其鱗之而註謂
筍虡之獸也深猶藏也作猶起也之而頰&KR1867;也
疏此及下經覆釋上文鍾虡之獸攫閷者攫著則殺
之援簭者援攬則噬之
深其爪出其目作其鱗之而則於眡必撥爾而怒苟撥
爾而怒則於任重宜且其匪色必似鳴矣註匪采貌也
疏此經重解上文之義○仲輿郝氏曰匪斐通猶言
光景
爪不深目不出鱗之而不作則必穨爾如委矣苟穨爾
如委則加任焉則必如將廢措其匪色必似不鳴矣註
措猶頓也
疏此經說脂者膏者止可為牲不可為虡之義也
仲輿郝氏曰穨爾猶言委頓○愚按夔頌舜樂庶尹
允諧必先以百獸率舞大司樂之六樂天神地示莫
不孚致而必先以羽臝鱗毛介象聖人作樂必徵之
異類何也天地鬼神之情狀不可得而見也太和之
義至不易感者而亦致焉則天地之格鬼神之享可
據矣聖人懼人援天地鬼神之不可見以自欺且以
自恕故必徵之物而及其猛悍不仁尠劣不慧者以
見中和之力如此其神且大也易曰豚魚吉信及豚
魚中孚以利貞乃應乎天蓋必信及豚魚而後可以
應天易與虞書六官厥旨均也曰鳴曰和曰鼓曰罷
皆樂意也至上曰翰音登天則羽物與天一致矣是
故中孚以言樂也豫樂之象也先王以作樂崇德正
之也中孚樂之意也君子以議獄緩死先之也太史
公作律書推本於文帝之不用兵永嘉陳氏以為得
千古作樂之本蓋太和之氣苟不能薰蒸於曠閒幽
淵可以開金石入土木而徒以考擊為樂夫誰欺乎
是故節以言禮中孚以言樂禮先而樂後則中和之
序也
梓人為飲器勺一升爵一升觚三升獻以爵而酬以觚
一獻而三酬則一豆矣註勺尊升也觚當為觶豆當為
斗
王氏曰梓人為筍虡為樂器也為飲器為禮器也○
三山林氏曰飲器之設所以為酒具亦所以為酒戒
勺容一升爵容一升而觚容三升此所謂為酒具勺
實於爵酌以取中爵資於尊盛以防滿若夫謂之觚
則交物無節乃為孤而已此之謂為酒戒也○陳氏
曰儀禮加勺於尊有疏勺有龍勺有滿勺焉○薛氏
曰爵刻木為之漆其中形如玉爵焉二升曰觚三升
曰觶康成改觚為觶理或然也○陳氏曰鄉飲鄉射
言獻以爵而酬以觶儀禮亦云獻以爵酬以觶○王
氏曰飲酒之禮主有獻賓酢而主又酬之酬所以致
主人之厚意也獻以爵則一升矣酬以觚則三升矣
一獻而三酬則十升矣故為一斗為禮而至於酬禮
極而不可有加則不可以無節用觚者言交物無節
而其窮為孤所以戒也
食一豆肉飲一豆酒中人之食也凡試梓飲器鄉衡而
實不盡梓師罪之註鄭司農云衡謂糜衡也曲禮執君
器齊衡玄謂衡平也平爵鄉口酒不盡則梓人之長罪
於梓人焉
王氏曰先王於飲食雖所以養氣充體然亦欲其有
節而不可過故以中人為制而已試梓者試以為器
之效也○愚按眉間曰衡向衡而酒不盡是飲器太
深也麋眉通先鄭之說為長
梓人為侯廣與崇方參分其廣而鵠居一焉註崇高也
方猶等也高廣等者謂侯中也天子射禮以九為節侯
道九十弓弓二寸以為侯中高廣等則天子侯中丈八
尺諸侯於其國亦然鵠所射也以皮為之各如其侯也
居侯中參分之一則此鵠方六尺唯大射以皮飾侯大
射者將祭之射也其餘有賓射燕射
疏禮射有三有燕射賓射大射大射射鵠賓射燕射
射侯法亦與此同○王氏曰鵠棲侯中以為的者也
鵠之為物遠舉而難中射以及遠中難為善故的謂
之鵠
上兩个與其身三下兩个半之註鄭司農云兩个謂布
可以維持侯者也上方兩枚與身三設身廣一丈兩个
各一丈凡為三丈下兩个半之傅地故短也玄謂个讀
為幹上个下个皆謂舌也身躬也鄉射禮記曰倍中以
為躬倍躬以為左右舌下舌半上舌然則九節之侯身
三丈六尺上个七丈二尺下个五丈四尺其制身夾中
个夾身在上下各一幅此侯凡用布三十六丈言上个
與其身三者明身居一分上个倍之耳亦為下个半上
个出也个或謂之舌者取其出而左右也侯制上廣下
狹蓋取象於人也張臂八尺張足六尺是取象率焉
疏先鄭意身即與中為一謂方丈者其上又加布一
幅長三丈為兩个後鄭不從者侯有中有躬有个三
者个先鄭唯有身不見中故不從之也此侯是九十
弓侯侯中丈八尺則九幅布布長丈八尺九幅九丈
幅有八尺為七丈二尺添前為十六丈二尺上下躬
各三丈六尺即上下共為七丈二尺其上个七丈二
尺下个有五丈四尺添前總用布三十六丈也其七
十弓侯侯中一丈四尺其五十弓侯侯中一丈皆倍
中以為躬倍躬以為左右个計之皆可知也
上綱與下綱出舌尋縜寸焉註綱所以繫侯於植者也
上下皆出舌一尋者亦人張手之節也鄭司農云綱連
侯繩也縜籠綱者
疏綱以繫侯於植者也植則在兩旁邪豎之也
張皮侯而棲鵠則春以功註皮侯以皮所飾之侯司裘
職曰王大射則共虎侯熊侯豹侯設其鵠謂此侯也春
讀為蠢蠢作也出也天子將祭必與諸侯羣臣射以作
其容體出其合於禮樂者與之事鬼神焉
疏張皮侯者天子三侯用虎熊豹皮飾侯之側號曰
皮侯而棲鵠者各以其皮為鵠綴於中央似鳥之棲
故云而棲鵠也
張五采之侯則遠國屬註五采之侯謂以五采畫正之
侯也射人職曰以射法治射儀王以六耦射三侯三獲
三容樂以騶虞九節五正下曰若王大射則以貍步張
三侯明此五正之侯非大射之侯明矣其職又曰諸侯
在朝則皆北面遠國屬者若諸侯朝會王張此侯與之
射所謂賓射也五采者内朱白次之蒼次之黃次之黑
次之其侯之飾又以五采畫雲氣焉
疏此據賓射之侯言五采是九十弓之侯若七十弓
者則三正五十弓者則二正也
張獸侯則王以息燕註獸侯畫獸之侯也鄉射記曰凡
侯天子熊侯白質諸侯麋侯赤質大夫布侯畫以虎豹
士布侯畫以鹿豕凡畫者丹質是獸侯之差也息者休
農息老物也燕謂勞使臣若與羣臣閒暇飲酒而射
疏此燕射之侯也息老物及勞使臣并無事飲酒三
者燕皆有射法其事䙝天子已下唯有五十步侯而
已無尊卑之别也
祭侯之禮以酒脯醢註謂司馬實爵而獻獲者於侯薦
脯醢折俎獲者執以祭侯
疏謂司馬實爵已下皆依大射而言彼雖諸侯禮天
子射亦然又不辨大射賓射燕射則三等射皆同
其辭曰惟若寧侯註若猶女也寧安也謂先有功德其
鬼有神
疏祭侯者祭先有功德之侯若射侯則射不寧侯有
罪者下文毋或一經是也舉有功以示勸又舉有罪
以懲之故兩言之也
毋或若女不寧侯不屬於王所故抗而射女註或有也
若如也屬猶朝會也抗舉也張也
強飲強食詒女曾孫諸侯百福註詒遺也曾孫諸侯謂
女後世為諸侯者
王氏曰射之制有三有大射賓射燕射方其大射張
皮侯而擇士助祭取其有中的之功而用之蓋諸侯
於春而貢士射中多則與於祭則其君為有功而益
以地射中少則不得與於祭其君為有罰而削以地
詩云大侯既抗弓矢既張射夫既同獻爾𤼵功是也
五采侯則繢以五采用之以賓射所以待諸侯之朝
覲五采所以象文德也夫遠人不服修文德以來之
所以言遠國屬也獸侯用以燕射天子熊侯諸侯麋
侯大夫布侯畫以虎豹士畫以鹿豕必畫為此象者
言能為民除害天下之害既去然後可以休息而安
燕故王以息燕也侯而祭之者神無乎不在而聖人
無所不用其至也然祭以誠為主以少為貴故以酒
醢脯而已而無牲焉夫侯受内扞外有諸侯之象故
祭侯之辭曰惟若寧侯而以使之為諸侯者安也乃
若不安其為諸侯不屬於王所則必抗而射女司馬
九伐以正邦國是已
廬人為廬器戈柲六尺有六寸殳長尋有四尺車戟常
酋矛常有四尺夷矛三尋註柲猶柄也八尺曰尋倍尋
曰常酋夷長短名酋之言遒也酋近夷長矣
疏凡此經所云柄之長短皆通刃為尺數而言八尺
曰尋倍尋曰常皆約上文車有六等之數皆以四尺
為差而知之也○陳氏曰戈戟皆刺兵也戈二刃戟
三刃殳擊兵也如杖而無刃矛鈎兵也上銳而旁鈎
酋矛夷矛特因長短而取名爾矛用以勾則宜長於
戟然後有及故酋矛長二丈夷矛長二丈四尺酋言
就也近而就之也夷言傷也以夷矛極長勾則有及
而傷物為易故曰夷矛此矛之辨也○仲輿郝氏曰
廬籚通攅竹為兵柄也
凡兵無過三其身過三其身弗能用也而無已又以害
人註人長八尺與尋齊進退之度三尋用兵力之極也
而無已不徒止耳
故攻國之兵欲短守國之兵欲長攻國之人衆行地遠
食飲飢且涉山林之阻是故兵欲短守國之人寡食飲
飽行地不遠且不涉山林之阻是故兵欲長註言罷羸
宜短兵壯健宜長兵
疏司馬法云弓矢圍殳矛守戈戟助○愚按罷羸壯
健亦未盡攻守之埶宜短宜長備誦經文自得
凡兵句兵欲無彈刺兵欲無蜎是故句兵椑刺兵摶註
句兵戈戟屬刺兵矛屬鄭司農云彈謂掉也蜎謂橈也
玄謂蜎亦掉也謂若井中蟲蜎之蜎齊人謂柯斧柄為
椑則椑隋圜也摶圜也
疏椑隋圜者謂側方而去楞也○王氏曰矛以句則
引之而使來故其柲欲無彈彈謂如彈丸失於太圜
也戈戟以刺則中之使深故其柲欲無蜎蜎謂如蜎
蟲體弱而橈也
&KR0795;兵同彊舉圍欲細細則校刺兵同彊舉圍欲重重欲
傅人傅人則密是故侵之註改句言&KR0795;容殳無刃同彊
上下同也
疏&KR0795;兵謂殳所以擊打人也同彊謂本末及中央皆
同堅勁也
舉謂手所操鄭司農云侵之能敵也玄謂校疾也傅近
也密審也正也人手操細以&KR0795;則疾操重以刺則正然
則為矜句兵堅者在後刺兵堅者在前
疏堅在後以句兵向後牽之故云堅者在後堅在前
以刺兵向前推之故云堅者在前言此者欲見句兵
手執處欲細細則執之牢刺兵執處得麄而勁則手
穩也
凡為殳五分其長以其一為之被而圍之參分其圍去
一以為晉圍五分其晉圍去一以為首圍凡為酋矛參
分其長二在前一在後而圍之五分其圍去一以為晉
圍參分其晉圍去一以為刺圍註被把中也圍之圜之
也大小未聞
疏殳長丈二尺五分取一則得二尺四寸為把處而
圜之也
凡矜八觚
疏以經二者近手皆云圍之名不圜者為八觚也
鄭司農云晉謂矛戟下銅鐏也
疏晉謂柲下銅鐏所以擬捷地豎之得被圍三分之
二首圍在上得晉圍五分之四宜稍細之○薛氏曰
必細其上者以殳之上人所舉而提之所謂舉圍欲
細也
刺謂矛刃胸也
疏人胸當前故以前為胸以其矛刃直前故名矛刃
胸也
玄謂晉讀如王搢大圭之搢矜所捷也首殳上鐏也謂
戈戟之矜所圍如殳夷矛如酋矛
王氏曰酋矛常有四尺三分其長二在前一在後而
圍之謂手所操執之處也晉圍亦其下鐏也刺圍其
上接刃處也
凡試廬事置而搖之以眡其蜎也炙諸牆以眡其橈之
均也横而搖之以眡其勁也註置猶樹也炙猶柱也以
柱兩牆之間輓而内之本末勝負可知也
疏此經有三事置而搖之謂豎之於地上以手搖之
以視其蜎蜎然均否也炙諸牆謂柱之兩牆觀其體
之強弱均否也横而搖之謂横置膝上以一手執一
頭搖之以視其堅勁否也
六建既備車不反覆謂之國工註六建五兵與人也反
覆猶軒輖
俞氏曰車之六建夷矛建於酋矛之前酋矛建於戟
之前戟建於殳之前殳建於戈與人之前也○王氏
曰五兵與人既備建於車不反覆則五兵輕重趣於
勻故也非國工何以及此
周禮註疏删翼卷二十九
