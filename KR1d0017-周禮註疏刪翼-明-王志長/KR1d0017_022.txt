周禮註疏刪翼卷二十二
明王志長撰
秋官司寇第五
疏鄭目錄云象秋所立之官寇害也秋者遒也如
秋義殺害收聚歛藏於萬物也天子立司寇使掌
邦刑所以驅耻惡納人於善道也王氏曰舜命
臯陶作士而先戒之曰蠻夷猾夏寇賊姦宄則刑
以懲寇為急也刑官而司至於寇則刑官之事無
不舉矣龜山楊氏曰孔子曰道之以政齊之以
刑民免而無耻道之以德齊之以禮有耻且格夫
禮樂刑政四達而不悖而王道成矣先王非用政
刑也書曰德惟善政則以德為政伯夷降典析民
惟刑則以禮用刑有德禮則政刑在其中矣兹其
所以不悖歟鄭景望曰古之化民純任德教刑
雖設而聖人常有置而不用之意不幸而施於一
人亦遲回慘愴不忍是人之獨入吾刑也而况於
多乎於是有遷民之法夫其遷之也蓋别其頑弗
友之民而即之禮義之邦薰之以教化已成之俗
而變其朋類汙染之習使枉者终以直惡者卒以
善以並生於天地之間是聖人之心也舜之分北
三苗周毖商頑民相去千餘載其道蓋出一轍後
世任德之論微不復有此政矣唯峻刀鋸厲斧鉞
熟於民之耳目而姦愈不可勝則益不勝其忿至
羣聚而勦之舉城邑而屠之其忿猶未平曰是草
木鳥獸之不若必將根薙而種獮之斯亦不仁之
甚矣夫以一性之善豈有不可化之理天為民而
立君亦曰俾無失其性彼冥然無知頑然不可訓
者豈其初固然哉是必有以致之矣君子於天下
之惡所以不敢忿疾而致其哀矜善救之方而孟
子性善之論亦以救不仁之禍也哉
惟王建國辨方正位體國經野設官分職以為民極乃
立秋官司寇使帥其屬而掌邦禁以佐王刑邦國註禁
所以防姦者也刑正人之灋孝經說曰刑者侀也過出
罪施
疏過誤者出之實罪則施刑東萊吕氏曰司寇掌
邦禁凡邦之刑辟皆總焉曰詰姦慝刑暴亂者姦慝
隠而難知故謂之詰蓋推鞠窮詰而求其情也暴亂
顯而易見直刑之而已天下罪惡萬狀不出隠顯兩
端曰詰曰刑既皆有以待之矣周禮菁華曰小宰
言秋官其屬六十掌邦刑而此經乃言秋官司寇掌
邦禁者何也先王立灋止於禁過而已此司寇所以
先言掌邦禁而後言刑邦國也司徒掌邦教則曰以
刑教中則民不暴司寇掌邦禁獨曰刑邦國又何也
蓋刑所以弼教也寇則敗其教之成者也縱欲敗類
乃教之所棄而刑之所取故掌刑者謂之司寇亦謂
之司敗是刑所以懲其敗類者也奚獨禁哉蒙之初
九曰利用刑人以正法也於上九則曰利用禦寇上
下順也蓋用刑之意本以禁暴懲之於未正猶云可
也致寇而後禦雖以順用斯為末矣使不能明威立
義俾民不迷防微遏萌逆折其始及陷於罪然後從
而刑之豈為民極之意是知禁過於未然者聖人之
本心也刑以濟其禁之所不及者聖人之不得已也
司寇所掌不先言刑而先言禁者其三代本末之序
歟雜說司寇掌刑不言刑而言禁者蓋治於已然
不若沮於未然刑於己至不若戢於未至先王之立
刑法惟恐天下之人入其中而不能自出故為之明
示法禁使知有如是之罪必陷如是之刑有如是之
惡必麗如是之辟人有愳心易避而難犯者此司寇
所以言掌邦禁也林氏曰以刑教中則民不暴者
教官之事也以刑禁暴者刑官之事也教施於未然
之前刑施於已然之後二者相為表裏而已王氏
曰禁之所以為仁刑之所以為義禁之不止猶有犯
焉以義斷仁也
刑官之屬大司寇卿一人小司寇中大夫二人士師下
大夫四人鄉士上士八人中士十有六人旅下士三十
有二人註士察也主察獄訟之事者鄭司農云鄉士主
六鄉之獄
府六人史十有二人胥十有二人徒百有二十人
遂士中士十有二人府六人史十有二人胥十有二人
徒百有二十人註遂士主六遂之獄者
疏鄉士官尊而人少遂士官卑而人多者六遂去王
遠故官卑以在遠郊外兼主公邑獄廣人衆故官多
縣士中士三十有二人府八人史十有六人胥十有六
人徒百有六十人註距王城三百里至四百里曰縣縣
士主縣之獄者
方士中士十有六人府八人史十有六人胥十有六人
徒百有六十人註方士主四方都家之獄者
訝士中士八人府四人史八人胥八人徒八十人註訝
迎也士官之迎四方賓客
疏其職掌四方獄訟兼迎賓客以獄訟為主故亦言
士也
朝士中士六人府三人史六人胥六人徒六十人註朝
士主外朝之灋
疏以朝士為詢衆庶讞疑獄故屬秋官天子諸侯皆
三朝内朝二路門外與路寝庭是也外朝一在臯門
内庫門外是也雜說外朝國大詢之朝也亦是聽
獄訟古者人君聽刑必清心静慮異於常朝故其處
與常朝不同皇帝清問下民是已宣帝齋居决事亦
此意愚按外朝之設詢衆庶也凡國危國遷立君
疑獄之類皆詢之朝士掌其法而所以必屬秋官者
見外朝雖大事無所不詢而獄為民命所關先王所
慎重無過於讞獄也雖然國危國遷立君之屬亦孰
非以愛民之故而皇皇也哉知周官三百六十無非
為民而設其君臣朝夕孜孜民事之外别無他事而
周禮全經之義備矣
司民中士六人府三人史六人胥三人徒三十人註司
民主民數
王先生曰司民為秋官之屬何意若論所書生齒之
數則與司徒所謂人民之數小司徒所謂夫家之數
鄉師所謂以時稽其夫家之數鄉大夫所謂以歲時
登其夫家衆寡一也司民不屬地官而屬於秋官者
說者以為秋之物成非也秋官主刑聖人用刑本於
好生耳國裳舒氏曰吳氏以司民屬司空芬謂鄉
士遂士縣士皆有掌民數之文則司民之屬司寇未
見其有决不然者况秋成物之時也秋官獻民數豈
無謂哉今按其文有曰及三年大比以萬民之數詔
司寇司寇及孟冬祀司民之日獻民數於王王拜受
之登於天府内史司會冡宰貳之彼司寇者見明王
之重民數如此於决獄也寧不戚焉動其不忍之心
哉後世唯不知重民而司刑者又多凶人暴吏羅織
株連就戮者率數十百人噫傷天心勦國命亦獨何
歟由是言之則司民為刑官之屬固周公之深意而
非漢儒之見所及也
司刑中士二人府一人史二人胥二人徒二十人
司刺下士二人府一人史二人徒四人註刺殺也二訊
罪定則殺之
王氏曰刺者探問廉察之意官主詢察而行赦宥故
以名官舊解為刺殺非也
司約下士二人府一人史二人徒四人註約言語之約
束
疏掌邦國及萬民之約劑亦是禁戒之事故在此
司盟下士二人府一人史二人徒四人註盟以約辭告
神殺牲㰱血明著其信也曲禮曰涖牲曰盟
疏亦是禁戒之事故在此陳氏曰先王之時結民
以忠信誠慤之心維邦國以比小事大之禮然盟詛
之末常不弛於天下使人明則知好惡幽則知信畏
然後有同德而無離心則盟詛之輔於教也其可忽
哉後世儒者或以此疑周官亦過矣
職金上士二人下士四人府二人史四人胥八人徒八
十人註職主也
疏掌受金罰貨罰亦是刑獄之事故在此王先生
曰周官有四職所掌者財用其三見於天官職内職
歲職幣是已特職金在秋官耳然職金之職與天官
異而未嘗不與天官相為聯事内府云凡四方之金
玉入焉玉府云掌王之金玉之藏職金云入其金玉
錫石丹青於受藏之府則是與内府玉府通矣若夫
為兵器之府則又非兵器之府也蓋有兵器之府又
有為兵器之府玉府云掌兵器内府云掌兵器此兵
器之府也今曰入其金錫於為兵器之府又曰入其
金玉丹青於受藏之府府為内府玉府矣則是知為
兵器之府非兵器之府也考工記云攻金玉之工築
冶鳬㮚段桃是已築氏執上齊冶氏執下齊鳬氏為
鐘㮚氏為量段氏為鎛器桃氏為刃所謂為兵器之
府也抑嘗言之職金一官與天地夏冬之官並通為
聯事其曰守藏之府是與天官通也入其金於司兵
是與夏官通也入其金錫於為兵器之府是與冬官
通也它官可知
司厲下士二人史一人徒十有二人註犯政為惡曰厲
厲士主盜賊之兵器及其奴者
犬人下士二人府一人史二人賈四人徒十六人
疏犬金畜故五行傳云二曰言言之不從則有犬禍
故連類在此
司圜中士六人下士十有二人府三人史六人胥十有
六人徒百有六十人註鄭司農云圜謂圜土也圜土獄
城也
王氏曰天文貫索主賤人之牢九星規圓故以取象
又圜還也收教者期其往而能反也
掌囚下士十有二人府六人史十有二人徒百有二十
人註囚拘也主拘繋當刑殺之者
掌戮下士二人史一人徒十有二人註戮猶辱也既斬
殺又辱之
司隸中士二人下士十有二人府五人史十人胥二十
人徒二百人註隸給勞辱之役者漢始置司隸亦使將
徒治道溝渠之役後稍尊之使主官府及近郡
罪隸百有二十人註盜賊之家為奴者
疏此中國之隸言罪隸古者身有大罪身既從戮男
女緣坐男子入於罪隸女子入於舂藁故註云盜賊
之家為奴者蠻隸已下皆百二十人鄭云凡隸衆矣
此其選以為役員者謂隸中選取有才智能役衆人
者以員數為限其餘衆者以為隸民故司隸職云帥
其民而搏盜賊役國中之辱事之等是百二十人外
謂之民者也
蠻隸百有二十人註征南夷所獲
閩隸百有二十人註閩南蠻之别
夷隸百有二十人註征東夷所獲
貉隸百有二十人註征東北夷所獲凡隸衆矣此其選
以為役員其餘謂之隸民
王明齋氏曰職方氏所掌有四夷八蠻七閩九貉五
戎六狄之人民蓋皆臣服於中國而此止於蠻夷閩
貉者周人世居西土其化先及西北故以服東南為
貴舊說以為征夷所獲赦其死而役之非也詳攷四
隸之職唯有養獸與守王宫二事則非俘獲可知果
為俘獲自當屬之罪隸若其所生子孫乃可屬此耳
疏國裳舒氏曰自司隸至此六職吳氏移屬司馬謂
其文皆守禦畜牧等事觀於役服不氏可見芬謂罪
隸之役百官府蠻隸之役挍人閩隸之役牧人貉隸
之役服不此皆由司隸掌其政令亦若掌戮之所司
墨者使守門劓者使守關宫者使守内刖者使守囿
髠者使守積皆為司寇之屬無疑也况所謂搏盜賊
守野舍凡囚執人之事固司寇詰姦慝之意耶但罪
蠻五隸不合列官蓋皆以罪而坐之役者當如掌戮
之列墨劓髠宫沒其官而存其職以統歸於司隸則
庶幾古作者之意矣
布憲中士二人下士四人府二人史四人胥四人徒四
十人註憲表也主表刑禁者
愚按刑非先王之得已也刑者所以弼教也教之不
率然後從而刑之又必諄復叮嚀今民知法之不貸
如水火之不可蹈而猶悍然犯焉於是斷肢體毁肌
膚執法者可以相忘於無憾矣又愳遐陬愚暗之徒
未盡曲曉或蒙雉罹故特設布憲一官今按其職云
執旌節以宣布於四方又曰及其都鄙達於四海正
所以輔司寇布刑之法於未逮也蓋死者不可復生
斷者不可復屬所以詔民者寧惡其詳哉舒氏以五
官俱不復設縣布之官遂以為偽而欲剔之是亦不
知先王之用心者矣
禁殺戮下士二人史一人徒十有二人註禁殺戮者禁
民不得相殺戮
雜說自禁殺戮至修閭氏八官皆幾防盜賊姦宄者
幾防嚴則姦宄絶清刑之原也
禁暴氏下士六人史三人胥六人徒六十人
疏亦謂禁民不得相陵暴
野廬氏下士六人胥十有二人徒百有二十人註廬賓
客行道所舍
疏遺人云十里有廬掌凡道禁亦是禁戒之事故在
此也王氏曰公劉詩曰於是廬旅又曰於豳斯館
則館大而廬小也野道之小室謂之廬所以待行旅
也先王設官以比國郊及野之道路宿息之類故名
官以野廬氏
蜡氏下士四人徒四十人註蜡骨肉腐臭蠅蟲所蜡也
月令曰掩骼埋骴此官之職也
疏月令註云骨枯曰骼肉腐曰骴言骼骴者凡人物
皆是愚按後世王政不修掩骼埋骴之事讀聖人
之書者謂迂腐纖屑而不肻為而緇褐之徒或為之
此亦有不忍人之政之責者所宜深耻也
雍氏下士二人徒八人註雍謂隄防止水者也
疏其職掌溝瀆澮池之禁亦是禁戒之事故在此
萍氏下士二人徒八人註萍氏主水禁萍草無根而浮
取名於其不沈溺
王氏曰神農之書言萍能勝酒其為物乂不溺沈故
掌國之水禁幾酒謹酒禁川游者名官曰萍氏
司寤氏下士二人徒八人註寤覺也主夜覺者
疏人有夜寐忽覺而漫出門者故謂之夜覺也王
氏曰寐而覺謂之寤使掌夜時非覺而不寐者安能
定其刻漏之早晚哉所以謂之司寤氏也以宣王之
時去成王之世未遠而君子之趨朝或以夜未央或
以夜未艾則司寤氏之職廢而不行可知矣此詩人
所以箴之也
司烜氏下士六人徒十有六人
王氏曰爟與烜皆火司爟掌出入火南方之屬司烜
共明水火司寇所奉故列司爟於夏而司烜在秋官
也舒氏曰吳氏以此條為祭祀之事非刑獄之官
所宜與欲歸宗伯芬謂王之大祭祀則五官共在皆
有執事若謂刑官不足以昭格則書言典獄惟克天
德自作元命配享在下是典獄用刑之極功可以作
命配天而顧不可以與祭執事耶况五刑之用實惟
天討故凡王之大事則六官皆與而不可以拘其職
若小事則固有官成也亦孰得而紊之哉知命咎繇
作士則曰惟明克允是明乃司刑者之第一義也司
烜之列明水火之奉設官者於司寇蓋有深意矣
條狼氏下士六人胥六人徒六十人註杜子春云條當
為滌器之滌玄謂滌除也狼狼扈道上
疏狼扈道上者謂不蠲之物在道猶今言狼藉也
脩閭氏下士二人史一人徒十有二人註閭謂里門
疏二十五家之里門也王氏曰里有門所以通往
來扞制内外先王立官以修治其事故名修閭氏
冥氏下士二人徒八人註冥以繩縻取禽獸之名
王氏曰先王仁民而愛物然猛獸以害其人則傷吾
之仁必設官以攻之夫欲攻猛獸必有以使之冥然
而不覺然後可獲所以名官謂之冥氏雜說自冥
氏至庭氏十二官皆順天時以去民物之害雖若傷
殘乃所以仁愛此天之肅殺之意故皆屬秋官王
先生曰先王以善政生養天下之民其興利也詳其
除害也悉觀周禮所載道路一草木一鳥獸一昆蟲
小小利害或興或除而秋官地官分矣凡興利則地
官主之凡除害則秋官主之迹人禁麛卵者與其毒
矢射者而冥氏掌攻猛獸宂氏掌攻蟄獸矣羽人以
時徵羽翮於山澤之農而翨氏則攻猛鳥矣哲蔟氏
掌覆夭鳥之巢庭氏掌射國中之夭鳥矣掌蜃斂互
物蜃物以供闉壙之蜃而蟈氏則掌去鼃黽壺涿氏
掌攻水蟲剪氏掌除蠧物赤犮氏掌除貍蟲矣稻人
以溝蕩水以澮寫水而雍氏則掌溝澮瀆池之害於
稼者矣山虞云凡竊木者有刑罰而柞氏掌攻草木
矣草人云土化之法而薙氏則掌殺草矣遺人云十
里有廬廬有飲食而野廬氏則掌令守涂地之人聚
柝有相翔者誅之矣
庶氏下士一人徒四人註庶讀如藥煑之煑驅除毒蟲
之言
王氏曰先王以善政養天下既緐且庶故設官以除
毒蟲之害謂之庶氏也
穴氏下士一人徒四人註穴摶蟄獸所藏者
翨氏下士二人徒八人註翨鳥翮也
疏掌攻猛鳥亦是除惡之義王氏曰鳥之飛在翨
攻猛鳥者必攻其翨然後可獲故名官曰翨氏
柞氏下士八人徒二十人註柞除木之名除木者必先
挍剝之
疏詩云載芟載柞芟是除草明柞是除木
薙氏下士二人徒二十人註薙或作夷鄭司農云掌殺
草故春秋傳曰如農夫之務去草芟夷藴崇之玄謂薙
讀如鬀小兒頭之鬀翦草也月令曰燒薙行水謂燒所
芟草乃水之
劉氏曰掌薙五地之草以待耕種
硩蔟氏下士一人徒二人註鄭司農云硩讀為摘蔟讀
為爵蔟之蔟謂巢也玄謂硩古字從石折聲
王氏曰人情莫不欲吉而惡凶先王與民同吉凶之
患則凡召凶者皆在所去焉
翦氏下士一人徒二人註翦斷滅之言也主除蟲蠧者
詩云實始翦商
赤犮氏下士一人徒二人註赤犮猶言捇拔也主除蟲
豸自埋者
疏捇拔除去之也
蟈氏下士一人徒二人註玄謂蟈今御所食蛙也
王氏曰蟈鳴聲尤聒人耳故以名官
壺涿氏下士一人徒二人註壺謂瓦鼓涿擊之也
王氏曰主以土鼔去水中毒蟲也
庭氏下士一人徒二人註庭氏主射妖鳥令國中潔清
如庭者也
銜枚氏下士二人徒八人註銜枚止言語囂讙也枚狀
如箸横銜之為之繣結於項
疏其職云大祭祀令禁無囂亦是禁戒之事故在此
伊耆氏下士一人徒二人註伊耆古王者號始為蜡以
息老物此主王者之齒杖後王識伊耆氏之舊德而以
名官與今姓有伊耆氏
陳氏曰伊耆氏其有功於耆老著矣故周公以其姓
名官後世以官為姓王氏曰秋之德物成而養之
伊耆主優老有養意且軍旅授有爵者杖亦警戒意
故屬秋官
大行人中大夫二人小行人下大夫四人司儀上士八
人中士十有六人行夫下士三十有二人府四人史八
人胥八人徒八十人
疏此四官在此者皆主賓客嚴凝之事故也唐氏
曰伯夷降典而繼以析民惟刑周禮行人之官而必
屬之司寇此古者禮刑相表裏之意也洪範六曰司
寇七曰賓論語齊之以刑齊之以禮亦此意朱子
語類曰周禮最是大行人等官屬之司寇難曉蓋儀
禮覲禮諸侯行禮既畢則降而肉袒請刑於廟門之
東王曰伯父無事歸寧乃邦然後再拜稽首出自屏
此所謂懷諸侯則天下畏之是也所以屬之司寇如
此等處皆是合着如此初非聖人私意明齋王氏
曰秋官司寇序官曰掌邦刑以佐王刑邦國大宰刑
典小宰刑職並先之以詰邦國書周官司寇掌邦禁
詰姦慝除暴亂夫所謂姦慝暴亂孰有大於邦國之
不道者哉彼其挾崇高富強之資以為惡誠所謂虎
而翼者苟非王國有以制馭之將安所忌憚且法之
不行自上犯之苟不此之務而唯小民之過誤是詰
正猶舍豺狼而逐狐狸也此周禮所以詰之刑之必
以邦國為首歟記曰人藏其心不可測度也欲一以
窮之舍禮何以哉故劉康公以成子之受脤不敬而
知其不反蓋失禮則入刑謂之刑邦國者非必加以
刑罰謂先正以法則之云耳夫行人之職在虞廷為
四嶽之官所謂賓於四門也而周公以之屬於秋官
者主於齊之以禮而雍穆之齊之不從而後有掌交
以諭之利害匡人達之法則其又不改而後有司馬
之法設官之旨深哉
環人中士四人史四人胥四人徒四十人註環猶圍也
主圍賓客任器為之守衛
象胥每翟上士一人中士二人下士八人徒二十人註
通夷狄之言者曰象胥其有才知者也東方曰寄南方
曰象西方曰狄鞮北方曰譯今總名曰象者周之德先
致南方也
掌客上士二人下士四人府一人史二人胥二人徒二
十人
掌訝中士二人府二人史四人胥四人徒四十人註訝
迎也賓客來主迎之
王氏曰秋官有訝士又有掌訝者蓋訝士刑官也兼
掌獄訟掌訝唯以訝賓客為主
掌交中士八人府二人史四人徒三十有二人註主交
通結諸侯之好
王氏曰天地不交而萬物不生上下不交而功勲不
成先王所以設掌交之官
掌察四方中士八人史四人徒十有六人
疏掌督察邦國之事
掌貨賄下士十有六人史四人徒三十有二人
疏掌邦國所致貨賄
朝大夫每國上士二人下士四人府一人史二人庶子
八人徒二十人註此王之士也使主都家之國治而命
之朝大夫云
疏畿内三等采地雖有百里五十里二十五里總謂
之國若王制云九十三國也云庶子者蓋亦主采地
之諸子在府史之下蓋官長所自辟除也
都則中士一人下士二人府一人史二人庶子四人徒
八十人註都則主都家之八則者也當言每都如朝大
夫及都司馬云
疏此官已闕大宰云八則治都鄙故知主都家之八
則也
都士中士二人下士四人府二人史四人胥四人徒四
十人家士亦如之註都家之士主治都家吏民之獄訟
以告於方士者也亦當言每都
明齋王氏曰舜命臯陶曰蠻夷猾夏寇賊姦宄汝作
士兵刑兼掌之而賓於四門特設四岳一官周禮則
以四岳之事屬之秋兵則專掌於司馬蓋後世政刑
既緐不得不分秋官六十屬皆主裁物之過萬物各
正性命之象也
周禮註疏刪翼卷二十二
