周禮註疏刪翼卷二十
明王志長撰
司士掌羣臣之版以治其政令歲登下其損益之數辨
其年歲與其貴賤周知邦國都家縣鄙之數卿大夫士
庶子之數註損益謂用功過黜陟者縣鄙鄉遂之屬鄭
司農云版名籍
王氏曰羣臣之版謂書其名於版也治其政令即損
益之數與辨其年歲貴賤之等是也損益謂黜陟也
有損有益則有登有下其數有多少也辨其年則以
知其齒之壮老辨其歲則以知其任之久近貴若大
夫以上賤若士以下邦國謂諸侯都謂大都小都家
家邑也縣鄙六遂也言六遂以見六鄉卿大夫士謂
正臣及諸侯之臣與莅都邑者也庶子者卿大夫之
庶子未命者也其適子已命者則為士
以詔王治註告王所當進退
劉氏曰太宰歲終則令百官府各正其治受其會聽
其政事而詔王廢置矣此又詔王治者太宰詔之於
職事之終也司士詔之於論定之始也
以德詔爵以功詔禄以能詔事以久奠食註德謂賢者
食稍食也賢者既爵乃禄之能者事成乃食之王制曰
司馬辨論官材論進士之賢者以告於王而定其論論
定然後官之任官然後爵之位定然後禄之
疏六德六行為賢六藝為能奠定也○浚儀王氏曰
漢志先王之制里有序而鄉有庠序以明教庠以行
禮而觀化焉八歲入小學學六甲五方書計之事始
知室家長幼之節十五入大學學先聖禮樂而知朝
廷君臣之禮其有秀異者移鄉學於庠序庠序之異
者移國學於少學諸侯歲貢少學之異者於天子學
於太學命曰造士行同能偶則别之以射然後爵命
焉○又曰典通鄉老鄉大夫舉賢能而賓其禮司徒
教三物而興諸學司馬辨官材以定其論大宰詔廢
置而持其柄内史贊予奪而貳其中司士掌其版而
知其數擇材取士如此之詳也漢成帝建始四年初
置尚書有常侍曹主公卿事又有二千石曹掌郡國
二千石後漢改為吏曹主選舉祠祀尚書令總之後
又為選部魏改選部為吏部主選事○又曰裴子野
曰周禮始於學校論之州里告諸六事而後貢於王
庭其在漢家州郡積其功能然後為五府所辟五府
舉其掾屬而升於朝三公參其得失尚書奏之天子
一人之身所閱者衆一賢之集其課也詳故官得其
才魏晉易是所失弘多萬品千羣俄折於一面庶僚
百位專斷於一司吏曹按閥閱而選舉不遑訪採於
鄉邑○又曰王者各有所貴堯舜貴道德夏貴功商
貴老周貴同姓秦貴法吏西漢貴才謀東漢貴經術
魏貴文章晉貴名理周隋貴氏族觀其所貴知治體
之優劣然最無謂者其氏族乎○陳氏曰古之六卿
其分職也未嘗不通其聯事也未嘗不分司徒掌教
司馬掌政未嘗不分也有發兵則司徒教士以車甲
升造士則司馬辨論官材司馬之屬司士曰以德詔
爵此司馬辨論官材之謂也○東莱吕氏曰王制論
鄉秀士升於司徒曰選士司徒又論其士之秀者而
升之學曰俊士然後方免其徭役大樂正又論造士
之秀者升之司馬曰進士司馬辨論官材論其賢者
以告於王而定其論論定然後官之任官然後爵之
位定然後禄之一人之身未入仕前與既入仕後凡
經七級然後得禄漢唐以後大抵自重而漸輕自緩
而漸速○雜說爵禄事皆稱詔獨其食不言詔者則
知爵禄事皆有去取進退唯上之特命而奠食乃其
常俸所當得之稍食故不言詔也言久者計其歲月
之久所當食之俸若書稱德懋懋官功懋懋賞位事
唯能得此理矣○雜說司士掌羣臣之版則官悉隸
焉有德者始詔以爵有功者唯詔以禄有能者始詔
以事後世但以官府煩多疑周官不知當時以事之
多寡而損益其員數觀卿士之賢能而為爵禄之與
奪則官不至於冗蓋可知矣○王氏曰凡公侯伯子
男公卿大夫士皆所謂爵也自下士視上農夫以至
君十卿禄皆所謂禄也事有大小能大者治大能小
者治小故以能詔事食有多寡治大者其食多治小
者其食寡事成於久然後食可定故以久奠食以德
詔爵所以貴之以功詔禄所以富之以能詔事所以
任之以久定食所以養之
唯賜無常註賜多少由王不如禄食有常品
正朝儀之位辨其貴賤之等王南鄉三公北面東上孤
東面北上卿大夫西面北上王族故士虎士在路門之
右南面東上大僕大右大僕從者在路門之左南面西
上註此王日視朝事於路門外之位王族故士故為士
晚退留宿衛者未嘗仕雖同族不得在王宫大右司右
也大僕從者小臣祭僕御僕隸僕
臨川王氏曰所謂治朝也若朝士之位與此不同者
彼外朝之法聽獄弊訟詢衆庶之朝也鄉明以聽天
下者王故王南鄉鄉王而答之者三公故三公北面
孤佑王者也故東面卿大夫佐王者也故西面王族
故士虎士大僕大右大僕從者則從王者也順王所
鄉故南面三公東上則北面以東為右也自孤以上
則皆以近尊為上公以下皆言面王獨言鄉不斥其
體尊故也
司士擯註詔王出揖公卿大夫以下朝者
孤卿特揖大夫以其等旅揖士旁三揖王還揖門左揖
門右註特揖一一揖之旅衆也大夫爵同者衆揖之公
及孤卿大夫始入門右皆北面東上王揖之乃就位羣
士及故士大僕之屬發在其位羣士位東面王西南鄉
揖之三揖者士有上中下王揖之皆逡巡既復位鄭司
農云卿大夫士皆君之所揖禮春秋傳所謂三揖在下
疏士入應門即就西方東面位不待王揖大夫以上
皆待王揖乃就位也直言孤卿者亦舉輕以明重孤
卿尚特揖明三公亦特揖可知○又曰諸侯視朝大
夫特士旅之諸侯臣少大夫與卿同特揖也○王氏
曰孤卿尊故特揖之大夫卑於孤卿故中大夫下大
夫各以其等而衆揖之士又卑於大夫故上士中士
下士旁三揖焉王還揖門左揖門右則在門左右者
皆南面故也○愚按尊君卑臣未有如今日者也聞
聲之貴始於嬴秦至後代而遞甚焉夫君臣一體公
卿其心膂大夫士其手足外心膂墮手足將以何者
成其為吾體乎豈弟君子遐不作人人才之盛皆人
主志氣精神所吹嘘而成者也是故能師臣則可師
者至矣能友臣則可友者至矣奴隸役之徘優畜之
則奴隸徘優至矣樹人猶樹木也鹵莽植枳棘於庭
欲收梗楠梓漆之用勢安可得乎至材不中繩矣不
歸而易種謀所以灌藝之術而惟横加斧斤以快其
誅鋤尤無益於理亂之數也君驕臣諂世殊時異而
三代以後臣品因以日卑職是故耳誠得大有為之
主破錮習而隆下交則帝王之佐當必有彈冠響應
者不然自外其心膂自墮其手足以成孤危之勢君
亦何利而為此也
大僕前註前正王視朝之位
王入内朝皆退註王入入路門也王入路門内朝朝者
皆退反其官府治處也王之外朝則朝士掌焉玉藻曰
朝服以日視朝於内朝朝辨色始入君日出而視之退
適路寝聽政使人視大夫大夫退然後適小寝謂諸侯
也王日視朝皮弁服其禮則同
王氏曰王視事於治朝既畢而入内朝則事官皆退
也内朝在路門内亦謂之燕朝○陳氏禮書曰周官
大僕掌燕朝之服位宰夫掌治朝之法司士掌朝儀
之位朝士掌外朝之法文王世子公族朝於内朝庶
子掌之其在外朝司士掌之玉藻朝服以日視於内
朝退適路寝聽政然則文王世子與玉藻所謂朝者
諸侯之朝也蓋天子庫門之外外朝也朝士掌之路
門之外治朝也宰夫司士掌之路寝燕朝大僕掌之
諸侯亦有路寝有外朝則文王世子所謂内朝者玉
藻所謂路寝也玉藻所謂内朝者文王世子所謂外
朝也玉藻於路寝之外言内朝則有外朝明矣諸侯
内朝司士掌之其官與天子同燕朝庶子掌之其官
與天子異魯語曰天子及諸侯合民事於外朝合神
事於内朝自卿以下合官職於外朝合家事於内朝
然則卿大夫亦二朝也○又曰玉藻曰朝辨色始入
君日出而視之退適路寝聽政使人視大夫大夫退
然後適小寝釋服朝辨色始入所以防微日出而視
之所以優尊詩曰夜嚮晨言觀其旂臣辨色始入之
時也又曰東方明矣朝既盈矣君日出而視之之時
也蓋尊者體盤卑者體蹙體蹙者常先體盤者常後
故視學衆至然後天子至燕禮設賓筵然後設公席
則朝禮臣入然後君視之皆優尊之道也然朝以先
為勤以後為逸退以先為逸以後為勤朝而臣先於
君所以明分守退而君後於臣所以防怠荒此所以
使人視大夫大夫退然後適小寝釋服也然則公卿
諸侯之朝王其有先後乎詩云三事大夫莫肯夙夜
邦君諸侯莫肯朝夕夫夙先於朝夜後於夕則公卿
朝常先至夕常後退諸侯朝常後至夕常先退
掌國中之士治凡其戒令註國中城中
疏卿大夫士總號為士若詩云濟濟多士文王以寧
王氏曰士治治其進退損益也○或曰士治諸臣
之治蹟美惡
掌擯士者膳其摯註擯士告見初為士者於王也鄭司
農云膳其摯者王食其所執羔鴈之贄玄謂膳者入於
王之膳人
疏士亦是卿大夫士之總號謂初命為卿大夫士執
摯見王司士擯相之使得見也
及祭祀掌士之戒令詔相其灋事及賜爵呼昭穆而進
之註賜爵神惠及下也此所賜王之子姓兄弟祭統曰
凡賜爵昭為一穆為一昭與昭齒穆與穆齒凡羣有司
皆以齒此之謂長幼有序
疏凡祭祀掌士之戒令者謂羣臣有事於祭祀皆掌
其齋戒告令也詔相其法事者謂告語并擯相其行
禮之事也及賜爵者謂祭未旅酬無算爵之時皆有
酒爵賜及之皆以昭穆為序也云昭穆明非異姓是
同姓可知
帥其屬而割牲羞俎豆註割牲制體也羞進也
疏制體者若據祭祀則禮運云腥其俎熟其殽體其
犬豕牛羊之類若據饗則左氏傳云王饗有體薦燕
有折俎是也
凡會同作士從賓客亦如之註作士從謂選可使從於
王者
疏此士亦謂卿大夫皆是也○劉氏曰選其行藝而
進之以從王也
作士適四方使為介註士使謂自以王命使也介大夫
之介也春秋傳曰天王使石尚来歸脤
王氏曰使者奉王命而使也為介為之介者○王先
生曰上卿使則大夫為之介大夫使則士為之介
大喪作士掌事註事謂奠斂之屬
按士皆槩指羣臣此官所以名司士也
作六軍之士執披註作謂使之也披柩車行所以扶持
棺者有紐以結之謂之戴鄭司農云披者扶持棺險者
也天子旁十二諸侯旁八大夫六士四玄謂結披必當
棺束於束繫紐天子諸侯戴柩三束大夫士二束喪大
記曰君纁披六大夫披四前纁後玄士二披用纁人君
禮文欲其數多圍數兩旁言六耳其實旁三
凡士之有守者令哭無去守註官守不可空也
國有故則致士而頒其守註故非喪則兵災
凡邦國三歲則稽士任而進退其爵禄註任其所掌治
王氏曰邦國之士皆命於王故曰凡邦國三歲則稽
士任而進退其爵禄○雜說此正稽諸侯貢士之賢
否以行賞罰周禮諸侯貢士一項事别皆不見唯司
士此一段與合○尚書大傳諸侯三年一貢士一適
謂之好德再適謂之賢賢三適謂之有功賜以車服
弓矢再賜以秬鬯三賜以虎賁號曰命諸侯○王氏
曰按後漢左雄傳古者諸侯歲貢士進賢受上賞非
賢貶爵土升之司徒辨論其材此即所謂稽士任而
進退其爵禄也○明齋王氏曰諸侯歲貢士於天子
蓋自邦君之子與民間俊秀皆在其中賢者或留用
於朝或反其國司士於三歲則稽考諸侯所貢之賢
否以行賞罰記所謂進爵絀地也但記專以習射言
似於太拘此言稽士任則以其職任而觀之為得其
賢否之實也
諸子掌國子之倅掌其戒令與其教治辨其等正其位
註鄭司農云國子謂諸侯卿大夫士之子也燕義曰古
者周天子之官有庶子官與周官諸子職同文
疏諸庶通名俱訓為衆
玄謂四民之業而士者亦世焉國子者是公卿大夫士
之副貳戒令致於太子之事教治修德學道也位朝位
劉氏曰國子之倅謂副貳於其父之職業者也以其
將世於仕進則必漸摩以忠義故設庶子之官○芸
閣吕氏曰倅者貳也必用國子之倅者蓋古之為國
其使君臣相信非一日積也大子君之貳也國子之
倅諸侯諸臣之貳也以諸侯諸臣之貳事其君之貳
學相同則好相合矣王制曰春秋教以禮樂冬夏教
以詩書王太子王子羣后之太子卿大夫元士之適
子皆造焉是也事相同則情相信矣國有大事則帥
國子而致於太子唯所用之是矣故太子雖未為君
也君臣之交際已盡賢不肖之知己悉可任使之才
已備則先王之慮後世者不為不預矣○王氏曰諸
子掌國子之倅而已蓋國子之適則為正而其庶之
介於適者則謂之倅○王介甫氏曰上文言國子之
倅而下言師國子致於太子則諸子掌國子及其倅
非特倅也○劉氏曰辨其等以其父之爵為之等叙
其齒而為之位也○鄭氏曰凡入學以齒
國有大事則帥國子而致於太子唯所用之若有兵甲
之事則授之車甲合其卒伍置其有司以軍法治之司
馬弗正註軍法百人為卒五人為伍
王氏曰置其有司則若伍之有公司馬卒之有長也
國子屬太子司馬雖有軍事不賦之
凡國正弗及
疏上文弗正謂兵賦此云國正謂鄉遂之中所有甸
徒力征之等並不及也○王氏曰公卿大夫士則聽
於王者也其子則聽於太子者也休戚所以一體而
無異慮也○東莱吕氏曰古者太子與卿大夫之子
同其學或有大故則使太子帥其餘子在宫中天子
同其父御兵於外其子弟佐王之太子守宫於内此
見得内外相維持不拔之理如此夫太子素與諸侯
之子弟朝夕習熟故後来諸侯之子立為諸侯時事
太子為君此正是封建諸侯之本平日在學時必擇
其能為諸侯者則他日立為諸侯有不可立者則不
立也如國語宣王欲得國子之能訓諸侯者樊穆仲
曰魯侯肅恭明神而敬事耉老賦事行刑必問於遺
訓而咨於故實王乃命魯孝公於夷宫此是諸侯子
弟同在學者又如楚世家曰當周成王時楚子熊繹
與魯公伯禽衛康叔子牟晉侯燮齊太公子伋俱事
成王此可以見太子素與諸侯子弟相處此其意可
以槩見至春秋鄭太子忽在周亦有此意○李氏曰
大哉王者之師其備矣乎非直興於閭里而又取諸
世族彼以父祖富貴宜有報上之心況學習德行道
藝孰不知忠孝之美任之以金革則與夫干賞蹈利
庸徒鬻賣者蓋有間矣且太子將為君國子將為臣
君臣之分未定而恩義固已接則今日之遊倅未必
不為嗣王之將帥也文王世子曰公若有出疆之政
庶子以公族之無事者守於公宫正室守太廟諸父
守貴宫貴室諸子諸孫守下宫下室此諸侯禮也豈
天子之事而有不用力者乎○臨川王氏曰司馬弗
正凡國正弗及則是諸子正之太子用之而已○劉
氏曰大司馬總六鄉六遂都鄙之師無慮數十萬足
以制九州而御四夷而此國有大事則太子得以專
將其子弟司馬弗正國正弗及則國之根本不可得
而動摇矣聖人防微保邦之意深哉
大祭祀正六牲之體註正謂體載之
疏按特牲少牢移鼎入陳即有一人鼎中匕出牲體
一人在鼎西北面載之於俎是也○劉氏曰諸子學
禮樂詩書將世其父而未之用也割牲體羞俎豆則
已仕者為之而司士掌之諸子則涖而觀之朝踐而
豚解必腥以獻也酳尸而體解必爇以獻也至於犬
豕牛羊則升首薦血六牲之體必叙以獻苟失其叙
有不中禮則諸子正而敘之故曰正六牲之體習之
以其行也
凡樂事正舞位授舞器註位佾處也
某氏曰舞用國子故諸子為正其位授其器也
大喪正羣子之服位會同賓客作羣子從
疏位謂在殯宫外内哭位也正其服者公卿大夫之
子為王斬衰與父同故雜記大夫之子得行大夫禮
故也作使也作羣子從使國子從王也○王氏曰國
子亦謂羣子者又以居而衆者名之
凡國之政事國子存遊倅使之修德學道春合諸學秋
合諸射以攷其藝而進退之註遊倅倅之未仕者學太
學射射宫也王制曰春秋教以禮樂冬夏教以詩書王
太子王子羣后之太子卿大夫元士之適子國之俊選
皆造焉
疏大學在國中即夏后氏東序在王宫之左也射宫
即國之小學在西郊則虞庠是也王之子得適庶俱
在學若羣后畿内諸侯已下則庶子賤不得在學故
皆云適子也○學記大學始教皮弁祭菜示敬道也
宵雅肄三官其始也入學鼓篋孫其業也未卜禘不
視學游其志也時觀而不語存其心也幼者聽而弗
問學不躐等也此七者教之大倫也○王氏曰國子
之於政事若宿衛固守之屬也○王氏曰存者使之
在學而養之也○介甫王氏曰春合諸學則修德學
道也秋合諸射則以待兵甲之事也○明齋王氏曰
春合諸學學當作樂諸子一歲皆在學中豈獨春而
合之春合諸樂即月令季春大合樂也
司右掌羣右之政令註羣右戎右齊右道右
鄧氏曰凡御居車前之中便執策控御尊者居左勇
士居右王有戎右齊右道右及五路倅車皆有右以
捍外衛尊
凡軍旅會同合其車之卒伍而比其乘屬其右註合比
屬謂次第相安習也車亦有卒伍
疏按宣十二年傳云其君之戎分為二廣廣有一卒
卒偏之兩司馬法曰二十五乘為偏以百二十五乘
為伍○王介甫氏曰比其乘者比其乘之馬使齊力
屬其右者屬其右之人使同心○郝仲輿氏曰凡車
三三為小偏三五為偏五五為大偏是一師二千五
百人之車也二偏為卒又謂廣是合二師之車也五
偏為伍凡一百二十五乘是萬二千五百人之車也
此謂車之卒伍
凡國之勇力之士能用五兵者屬焉掌其政令註司馬
法曰弓矢圍殳矛守戈戟助凡五兵長以衛短短以救
長
劉氏曰勇力之士屬焉者習之以五兵而選以為右
也○王介甫氏曰先王既合萬民之卒伍以時習之
皆使知戰矣又屬勇力之士能用五兵者於司右而
使掌其政令則軍旅之事有選鋒以待敵齊民得免
死焉無事之時武夫皆制於官府無所奮其私鬭矣
○劉氏曰有文事者必有武備非特孔子也周公則
然矣
虎賁氏掌先後王而趨以卒伍軍旅會同亦如之註王
出將虎賁士居前後雖羣行亦有局分
劉氏曰雖趨亦不離其卒伍示衆以嚴肅也○王氏
曰猶詩所謂予曰有先後也
舍則守王閑註舍王出所止宿處閑梐枑也
王在國則守王宫註為周衛也
國有大故則守王門大喪亦如之註非常之難要在門
及葬從遣車而哭註遣車王之魂魄所馮依
適四方使則從士大夫註虎士從使者
劉氏曰士大夫使於四方則以虎士從之護王命也
若道路不通有徵事則奉書以使於四方註不通逢兵
寇若泥水奉書徵師役也
疏若兵寇則徵師若泥水則徵役○王氏曰必勇猛
有力者然後可以為使○王明齋氏曰書齊侯吕伋
以二干戈虎賁百人迎子釗於南門之外蓋以勲戚
顯諸侯入為虎賁氏之官虎賁百人即此虎士也率
之以迎立嗣君職隆任重如此故虎賁一宿列位太
微垣而周公之戒成王拳拳於綴衣虎賁與常伯常
任準人等重者豈非以其朝夕近侍至尊而非得正
人不足養成君德歟
旅賁氏掌執戈盾夾王車而趨左八人右八人車止則
持輪註夾王車者其下士也下士十有六人中下為之
帥焉
王氏曰持輪以為安也
凡祭祀會同賓客則服而趨註會同賓客王亦齊服服
衮冕則此士之齊服服玄端
郝仲輿氏曰服而趨謂不介胄朝服夾車趨對下文
介為服
喪紀則衰葛執戈盾註葛葛絰武士尚輕
疏臣為王貴賤皆斬衰斬衰麻絰至葬乃服葛今王
始死即服葛故云武士尚輕
軍旅則介而趨註介被甲
王介甫氏曰王吉服則亦吉服王凶服則亦凶服王
戎服則亦戎服○劉氏曰既衛王行則從王服吉凶
介胄莫不如其所事○浚儀王氏曰帝王之居外則
飭周衛内則重禁門將行則設兵而後出幄稱警而
後踐墀張弧而後登輿清道而後奉引遮列而後轉
轂静室而後息駕所以顯至尊務形謹垂法戒也
節服氏掌祭祀朝覲衮冕六人維王之大常註服衮冕
者從王服也維維之以縷王旌十二旒兩兩以縷綴連
旁三人持之禮天子旌曳地鄭司農云維持之
諸侯則四人其服亦如之郊祀裘冕二人執戈送逆尸
從車註裘冕者亦從尸服也裘大裘也凡尸服卒者之
上服從車從尸車
横渠張氏曰天地山川之類非人鬼者不宜有尸節
服氏言郊祀有尸不害后稷配天而有尸也○郝仲
輿氏曰按是職本下士披天子衣執旗荷戈以趨於
禮何居祀天為尸亦不經○愚按後儒以節服氏掌
王服之中節者掌祭祀朝覲衮冕為句郊祀衮冕為
句常與服相聯故掌維常之事裘冕以衣尸故又掌
送逆尸二事乃節服兼職也然按書傳大輅圖王在
輅上驂乘者一人步行導前者一人旁行者六人皆
冕服則亦似有說今姑從鄭註
方相氏掌蒙熊皮黃金四目玄衣朱裳執戈揚盾帥百
隸而時難以索室敺疫註蒙冒也冒熊皮者驚敺疫癘
之鬼如今魌頭也
王氏曰蒙熊皮取其以毅而致果也黃金四目取其
視無不見也黃中色金則剛而明剛中而明足以察
見隂慝也執戈揚盾致其威也百隸罪隸夷隸之屬
時難以時而難也月令於季春之難曰畢春氣仲秋
之難曰達秋氣於季冬則命有司大難是也索室以
室者隂慝之所蔵也
大喪先匶註葬使之道
及墓入壙以戈擊四喁歐方良註方良罔兩也天子之
椁柏黃腸為裏而表以石焉國語曰木石之怪夔罔兩
疏按國語水之怪龍罔象土之怪夔罔兩○劉氏曰
歐罔兩以安王神也○王氏曰凡隂陽之氣初則為
利功成者退留則為災月令季春國門之儺曰畢春
氣恐寒氣留也仲秋天子之儺曰達秋氣恐暑氣伏
也季冬大儺辟一歲邪慝之氣此於太虚間不過氣
之宿留者而已留而中於物則為災為疫有鬼神焉
居聲氣之間以主之故儺以歐之使蕩而不留
大僕掌正王之服位出入王之大命註服王舉動所當
衣也位立處也出大命王之教也入大命羣臣所奏行
王氏曰正王之服則王之動容周旋無不中禮也正
王之位則王之出入起居罔有不欽也先正王之服
位而後出入王之大命則能正位然後能凝命故也
掌諸侯之復逆王眡朝則前正位而退入亦如之註前
正位而退道王王既立退居路門左待朝畢
疏大僕本位在路門之左進前正位訖還退居本位
故云退居路門左也入謂王退入路寝聽事○王先
生曰有諸侯之復逆有孤卿之復逆有吏民之復逆
皆所以通上下之情諸侯復逆掌之大僕諸臣復逆
掌之小臣吏民復逆掌之御僕皆以位之尊卑而為
之次第也若宰夫則有曰諸臣之復萬民之逆夫復
者雖為諸臣言之而民亦未始不復逆雖為萬民言
之而吏亦未始不逆是以御僕又云諸臣之逆庶民
之復是知復逆通上下之辭也○雜說大僕掌傳達
章報而已亦屬於司馬何耶嘗觀秦將軍章邯使長
史欣請事咸陽留司馬門三日不得見邯遂降楚趙
充國六月戊申上奏七月甲寅璽書得報自極遠至
京師往還纔七日漢果以成功兵事貴速而忌壅蔽
有如太僕掌復逆司馬不能令之緩急能無虞乎○
王氏曰王眡朝眡治朝也○東菜吕氏曰如漢成帝
臨朝尊嚴若神及退朝與張放等所說皆淫僻邪侈
之事則侍御僕從之罔非吉士也先王厥旨深哉
建路鼓於大寝之門外而掌其政以待達窮者與遽令
聞鼓聲則速逆御僕與御庶子註大寝路寝也其門外
則内朝之中如今宫殿端門下矣鄭司農云窮謂窮冤
失職則来擊此鼓以達於王若今時上變事擊鼓矣遽
傳也若今時驛馬軍書當急聞者亦擊此鼓今聞此鼓
聲則速逆御僕與御庶子也太僕主令此二官使速逆
窮遽者玄謂窮達者謂司寇之屬朝士掌以肺石達窮
民聽其辭以告於王遽令郵驛上下程品御僕御庶子
直事鼓所者大僕聞鼓聲則速逆此二官當受其事以
聞
疏後鄭以達窮是朝士者以朝士職有肺石達窮民
窮民先在肺石朝士達之乃得擊鼓故本之也御僕
云以序守路鼓云御庶子者蓋以御僕有下士十二
人分之為御庶子總名曰御僕也○臨川王氏曰路
鼓四面示欲四方無所不達大寝門之外自外至者
莫近焉則欲其聞之速也先言窮之則欲其速達甚
於遽令○愚按建鼓之政賈疏以為即肺石窮民朝
士達之乃得擊鼓予謂非也肺石止為獄訟含冤者
設耳故掌之朝士屬之秋官路鼓所達則凡革澤中
抱漆室杞人之慮者咸得上聞或事關機密不可洩
之外朝故特設於路寝門外而掌之大僕屬之司馬
誠重之也不然既謂達窮遽令而復立之肺石使朝
士又得閟其說焉殊非先王萬里堂階之意矣
祭祀賓客喪紀正王之服位詔法儀贊王牲事註詔告
也牲事殺割七載之屬
疏國語云禘郊之事天子必親射牲郊特牲云君肉
袒親割敬也易曰震驚百里不喪匕鬯少牢不親七
下人君故也特牲親七者士卑不嫌也○臨川王氏
曰王之牲事以事鬼神苟外不能治其人内不能正
其身雖日用牲祭鬼神猶弗饗也大臣衆矣所與治
其人莫尊於太宰近臣衆矣所與正其身莫親於太
僕故贊牲事以此兩官
王出入則自左馭而前驅註前驅如今道引也道而居
左自馭不參乘辟王也亦有車右焉
疏大僕在車左不敢使人馭自馭而前驅也若使人
馭馭在中央身無事居左大尊故自馭也知亦有車
右者以車右恐車傾覆備非常雖無尊者亦宜有車
右勇力者也
凡軍旅田役贊王鼓註王通鼓佐擊其餘面
疏王通鼓者謂王親將軍衆待王擊乃擊之若鼓人
云金鐸通鼓之類也王執路鼓路鼓四面佐擊其餘
面也
救日月亦如之註春秋傳曰非日月之眚不鼓
大喪始崩戒鼓傳達於四方窆亦如之註戒鼓擊鼓以
警衆也鄭司農云窆葬下棺也
縣喪首服之法於宫門註首服之法謂免髽笄總廣狹
長短之數縣其書於宫門示四方
疏按小宗伯云縣衰冠之式於路門之外彼云冠專
據男子云衰則兼婦人此云首服明無衰與男子冠
故知惟有免髽笄總也但始死將斬衰者男子笄纚
深衣婦人麻髽并笄總是以喪服斬衰章云女子子
箭笄髽衰三年將齊衰以下者始免男子免婦人布
髽也云廣狹長短者鄭注禮記云免盖象冠廣一寸
婦人笄齊衰榛木斬衰箭竹為之也
掌三公孤卿之弔勞註王使往也
王燕飲則相其法
疏謂與諸侯燕若公三燕侯伯再燕子男一燕或與
羣公燕等皆是其法有主人酌酒獻賓賓酢主人主
人酬賓洗爵升降之法○王氏曰燕雖以示慈惠其
飲無酌數以醉為度然亦有法故太僕相之也
王射則贊弓矢註贊謂授之受之
王眡燕朝則正位掌擯相註燕朝朝於路寝之庭王圖
宗人之嘉事則燕朝
疏以路寝燕安之處故謂燕朝又與賓客饗食在廟
燕在寝也宗人嘉事謂冠婚嘉禮之等○陳氏禮書
曰王燕朝之位雖掌於太僕然其位之所辨不可以
攷文王世子曰公族朝於内朝東面北上臣有貴者
以齒則王之燕朝宜亦然也○愚按陳氏所謂燕朝
以齒者謂王與宗人齒歟
王不眡朝則辭於三公及孤卿註辭謂以王不眡朝之
意告之
愚按太僕之正王位與擯相其法儀何密也夫人欲
之恣未嘗不自起居燕閒萌也萌而無以折之則漸
謂固然而鉅者靡不決而出矣先王之防之也豫而
微微故不勞豫故不覺而正朝廷以正百官以正萬
民無不畢舉而坐享其成是故三代以上左右僕從
雍容談笑而有餘三代已下法家拂士徵色發聲而
不足
小臣掌王之小命詔相王之小灋儀註小命時事所敕
問也
或曰如尋常傳呼之類
小法儀趨行拱揖之容
掌三公及孤卿之復逆正王之燕服位註謂燕居時也
玉藻曰王卒食玄端而居
王之燕出入則前驅註燕出入者今遊於諸觀苑
大祭祀朝覲沃王盥小祭祀賓客饗食賓射掌事如大
僕之法註賓射與諸侯来朝者射
疏祭祀云小則賓客饗食皆蒙小字饗還為小賓客
者也小賓客謂諸侯遣臣聘問天子者也賓射對大
射亦為小也
掌士大夫之弔勞
疏亦王所使也
凡大事佐大僕
王先生曰按夏官大僕小臣之於王天官内小臣内
豎之於后其職一也内小臣掌王后之命正其服位
出入則前驅而大僕掌正王之服位出入王之大命
王出入則前驅是大僕之職與小臣同内豎云掌内
外之通令凡小事而小臣云掌王之小命是小臣之
職與内豎同然大者掌其大小者掌其小此大僕小
臣之職所以分也至於内小臣之所掌宜若掌后之
小命也乃今曰掌王后之命而其通令凡小事則内
豎掌之此以見后之次於王者也況后言命不言大
命后雖有好令於卿大夫曾何大命之有是知大命
皆出於王也周之時后且不預王之大命況於他人
乎後世至陪臣執國命豈可勝歎哉○雜說周公作
立政大抵汲汲於用賢而以虎賁綴衣趣馬攜僕列
諸左右常伯三事之下夫常伯三事皆大臣名位尊
矣視綴衣攜僕至不等而周公一槩言之何也誠以
大臣進見有節敷奏有常人君又見其望高德厚待
之尊嚴不敢䙝近而朝夕與王燕者則斯人也苟有
介直之人列於其間潛移隂化為力甚易不然則誘
之失德亦猶以火銷膏而弗覺者故善論治者必本
人主之身而善正其君者必多引善類與之共處推
此則天官一官可以見周公格心事業永嘉陳君舉
曰凡饔飱田罟薪蒸醫藥之事及酒漿幄帟次舍甚
卑冗煩辱也必用命士領於冢宰若夫宿衛非宫正
之羣吏則宫伯之士庶子所謂執戈矛立階戺皆冕
衣裳者非若後世但以兵衛也書曰在昔文武侍御
僕從罔非正人以旦夕承弼厥辟由此其選也方周
公之教世子也魯公之子伯禽衛康叔之子牟齊太
公之子伋俱事成王伯禽牟伋蓋宿衛國子也它日
能為顯諸侯而成王與之處則相觀而善之益多其
後詩人刺皇父曰皇父卿士家伯冢宰仲允膳夫蹶
維趣馬艷妻煽方處以是數人者皆相從於女謁者
也由此觀之王之所與燕私得其人則太子見德而
成王為賢君不得其人則女謁行而褒姒之禍作自
后世子賢否皆係焉而周之興亡從之如之何其可
以不謹乎
祭僕掌受命於王以眡祭祀而警戒祭祀有司糾百官
之戒具註謂王有故不親祭也祭祀有司有事於祭祀
者糾謂校錄所當共之牲物
劉氏曰王之於祭祀也冢宰正其綱宗伯主其職六
官之屬各秪其事先期警戒擇賢執事齊戒滌濯可
謂盡其誠敬備乎禮文矣然而具脩之初王不得以
躬眡之也乃設祭僕之職專受王命以眡祭祀而警
戒有司糾百官之戒具是代王躬眡其事也聖人之
於鬼神盡心如此故以祭則鬼享帝假而受福也
王氏曰祭事甚煩王豈能一一親之特設祭僕六人
專董其事百慮不入其中以致其精明之極所以事
無失禮也
既祭帥羣有司而反命以王命勞之誅其不敬者大喪
復於小廟註小廟高祖以下也始祖曰大廟
凡祭祀王之所不與則賜之禽都家亦如之註玄謂王
所不與同姓有先王之廟
疏畿外同姓諸侯魯衛之屬是也○或曰都家三等
采地春官都宗人家宗人掌其祭祀之類○按明齋
王氏以為諸侯不得祖天子何自有先王之廟蓋謂
同姓有服之親也都家亦如之者謂古帝王及名山
大川之在其地者皆王所當與祭不與則賜之禽耳
唯岐豐舊廟則有之然未詳其祭祀與否
凡祭祀致福者展而受之註臣有祭事必致祭肉於君
所謂歸胙也展謂錄眡其牲體數體數者太牢則以牛
左肩臂臑折九个少牢則以羊左肩七个特牲則以豕
左肩五个
疏周人尚右故右胖皆祭以左胖致人祭言太牢天
子大夫已上少牢謂天子之士牲皆用前體者前體
貴故先用也○王氏曰言展而受之則以胙自外至
受而膳王不可以不慎也此又祭僕所以忠於君者
如此
御僕掌羣吏之逆及庶民之復與其弔勞註羣吏府吏
以下
王介甫氏曰庶民之復即大司寇所謂遠近惸獨老
幼欲有復於上者也故大僕言建路鼓以待達窮者
聞鼓聲則速逆御僕也
大祭祀相盥而登註相盥謂奉槃授巾與
劉氏曰小臣掌沃則御僕相盥捧槃授巾也
登為王登牲體於俎特牲饋食禮主人降盥出舉入乃
七載
大喪持翣註翣棺飾也持之者夾蜃車
掌王之燕令註燕居時之令
以序守路鼓註序更
王氏曰御僕下士十有二人以序更守路鼓以待達窮
民與遽令也
隸僕掌五寝之埽除糞洒之事註五寝五廟之寝也周
天子七廟惟祧無寝詩云寝廟翼翼相連貌也前曰廟
後曰寝
疏爾雅釋宫云有東西廂曰廟無曰寝必須寝者祭
在廟薦在寝○長樂陳氏曰先儒謂廟蔵神主而祭
以四時寝蔵衣冠几杖之具而薦以新物然國語曰
大寒取名魚登水禽嘗之寝廟月令四時新物皆先
薦寝廟蓋有寝者薦於寝無寝者薦於廟非謂薦止
於寝也○嚴陵方氏曰王者之於祖禰以人道事之
則有寝以神道事之則有廟祭神道也薦人道也○
王介甫氏曰王者七廟而曰五寝者蓋二祧將毁先
除其寝去事有漸故也鄭氏謂唯祧無寝是也以文
武為二祧則誤矣禮記以遠廟為祧當此時文武最
為近廟豈宜稱祧又不設寝乎然則二祧其高祖之
父與其祖歟○易氏曰成王之時七廟雖立而未備
以天子之禮致大享者五后稷為太祖太王為高祖
王季為曾祖文王為祖武王為禰此為五廟五寝
祭祀脩寝註於廟祭寝或有事焉月令凡新物先薦寝
廟
王行洗乘石註鄭司農云乘石王所登以上車之石也
詩云有扁斯石履之卑兮謂上車所登之石
掌蹕宫中之事
王氏曰修之所以治壊洗之所以治潔蹕之所以備
警
大喪復於小寝大寝註小寝高祖以下廟之寝也始祖
曰大寝
周禮註疏刪翼卷二十
