周禮註疏刪翼卷八
明王志長撰
小司徒之職掌建邦之教灋以稽國中及四郊都鄙之
夫家九比之數以辨其貴賤老幼廢疾凡征役之施舍
與其祭祀飲食喪紀之禁令註稽猶考也夫家猶言男
女也鄭司農云九比謂九夫為井玄謂九比者冢宰職
出九賦者之人數也貴謂為卿大夫賤謂占會販賣者
廢疾謂癃病也施當為弛
疏九比後鄭不從先鄭者以經掌國中及四郊即是
六鄉之内但鄉與公邑並為溝洫無井田之法故不
從也征謂稅之役謂繇役鄭解諸文貴賤相對皆以
貴為卿大夫賤為士獨此賤為占會販賣者以此經
論九賦之事按大宰九賦有幣餘之賦幣餘謂占賣
國之斥幣此經貴與老幼廢疾皆弛舍無賦唯此賦
當彼幣餘之賦故為販賣者解之祭祀謂鄉中州祭
社黨祭禜族祭步飲食謂若行鄉飲酒及族食喪紀
謂若四閭為族使之相葬之等禁令祭祀巳下皆有
禁令使不失禮○某氏曰經云征役之施舍皆謂免
者賤若胥役以其服公事亦在所免也
乃頒比灋於六鄉之大夫使各登其鄉之衆寡六畜車
輦辨其物以歲時入其數以施政教行徵令及三年則
大比大比則受邦國之比要註登成也成猶定也衆寡
民之多少物家中之財歲時入其數若今四時言事大
比謂使天下更簡閱民數及其財物也受邦國之比要
則亦受鄉遂矣鄭司農云五家為比故以比為名今時
八月案比是也要謂其簿
莊渠魏氏曰土地之圖人民之數皆大司徒所建然
大司徒所掌詳於土地之圖事大而簡小司徒所掌
詳於人民之數事細而緐○明齋王氏曰比要者其
詳藏於侯國其總數則登於天府小司徒受之王國
歲時入其數侯國則三年而入其要内外詳略之不同
也○或曰駕牛馬曰車人挽行曰輦
乃會萬民之卒伍而用之五人為伍五伍為兩四兩為
卒五卒為旅五旅為師五師為軍以起軍旅以作田役
以比追胥以令貢賦註此皆先王因農事而定軍令者
也欲其恩足相恤義足相救服容相别音聲相識作為
也役功力之事追逐寇也胥伺捕盗賊也鄉之田制與
遂同
疏此經之内不見田制遂人職不載出軍之法互見
為義○明齋王氏曰舊謂五家為比故五人為伍二
十五家為閭故二十五人為兩居則為比閭族黨州
鄉行則為伍兩卒旅師軍此說是矣而非覈實之言
也夫苟定於比即為伍則征行而用衆何以居守豈
百里之内曠然無人耶且凡貴賤老幼廢疾皆舍則
伍不有缺耶愚嘗詳攷六鄉居民之數一比長所統
合有五十家然則所謂一伍之人亦於五十家内而
取之十家而取一人也故比閭族黨州鄉者教訓其
居民之法有家則在所教者也伍兩卒旅師軍者部
署其勇力之法凡有材藝者又自會而用之也庠序
師田各自為制征行有時而居守不可缺不外乎比
閭而不泥於比閭實並行而不悖故以比閭中之民
而簡閱之為伍兩則可謂比閭之民與其長即伍兩
之兵與將豈其然乎
乃均土地以稽其人民而周知其數上地家七人可任
也者家三人中地家六人可任也者二家五人下地家
五人可任也者家二人凡起徒役毋過家一人以其餘
為羡惟田與追胥竭作註一家男女七人已上則授之
以上地所養者衆也男女五人已下則授之以下地所
飬者寡也可任謂丁彊任力役之事者鄭司農云羡饒
也田謂獵也追追宼賊也竭作盡行
疏此謂六鄉之内上劑致甿一人為正卒其餘皆為
羡卒若六遂之内以下劑致甿一人為正卒一人為
羡卒其餘皆為餘夫饒遠故也○貴與馬氏曰按周
家授田之制如大司徒遂人之說則是田肥者少授
之田瘠者多授之如小司徒之說則口衆者授之肥
田口少者授之瘠田如王制孟子之說則一夫定以
百畝為率而良農食多惰農食少三者不同○俊卿
章氏曰司徒之可任者如此其多司馬法之出士徒
如彼其少蓋古人之於兵不盡用之小司徒只言其
可任者非實數也後世反此晉作州兵乃是盡數調
發甚非先王之制其他如魯成作丘甲蘇秦謂齊宣
王臨淄之中七萬戶不下戸三男子而卒以二十一
萬曹操謂崔琰曰昨按戸籍可得三十萬衆故為大
州是皆以實數調發唯孔明僅有此意以蜀之大其
兵常不過十二萬而所用八萬常留四萬以為更代
蜀之彊以孔明不盡用之故及蜀之亡尚有十萬二
千數年之間所損不過二萬耳○葉氏時曰按天子
六軍大國三軍次國二軍小國一軍此制軍六等也
萬二千五百家為鄉萬二千五百人為軍家起一人
為軍則六鄉為六軍矣六遂亦七萬五千家合六遂
六鄉則可制十二軍有十二軍之衆僅制為六軍可
見先王之不盡民力也不特此爾司徒司馬皆言上
地可任者家三人中地可任者二家五人下地可任
者家二人一井凡八家姑以下地言之則可任者十
六人凡起徒役無過家一人則一井但八人耳故遂
人曰以下劑致甿民雖受上田中田而會之唯以下
劑為率其寬民力可知也○浚儀王氏困學紀聞曰
古者國有閒田田有餘夫夫有閒民民有羡卒不盡
其財力也至秦而自實田至漢而覈墾田至隋而閱
丁口至唐而括逃戶隠田於是財殚力盡民無樂生
之心矣○陳氏禮書曰田與追胥竭作以獵取禽獸
人所同欲追伺盗賊人所同惡也○潛溪鄧氏曰羡
優饒之也徒役自我作故毋用羡不虞之變地守之
徵致羡卒可也
凡用衆庶則掌其政教與其戒禁聽其辭訟施其賞罰
誅其犯命者凡國之大事致民大故致餘子註命所以
誓告之大事謂戎事也大故謂災寇也鄭司農云國有大
事當徵召會聚百姓則小司徒召聚之餘子謂羡也玄
謂餘子卿大夫之子當守於王宫者也
疏惟田與追胥竭作則餘子非羡卒可知經云大故
當宿衛王宫按書傳云餘子皆入學故云餘子卿大
夫之子當守於王宫者也是破司農之言
乃經土地而井牧其田野九夫為井四井為邑四邑為
丘四丘為甸四甸為縣四縣為都以任地事而令貢賦
凡稅斂之事註此謂造都鄙也采地制井田異於鄉遂
重立國小司徒為經之立其五溝五塗之界其制似井
之字因取名焉鄭司農云井牧者春秋傳所謂井衍沃
牧隰臯者也玄謂隰臯之地九夫為牧二牧而當一井
今造都鄙授民田有不易有一易有再易通率二而當
一是之謂井牧九夫為井者方一里九夫所治之田也
此制小司徒經之匠人為之溝洫相包乃成耳邑丘之
屬相連比以出田稅溝洫為除水害四井為邑方二里
四邑為丘方四里四丘為甸方八里旁加一里則方十
里為一成四甸為縣方二十里四縣為都方四十里四
都方八十里旁加十里乃得方百里為一同也井田之
法備於一同今止於都者采地食者皆四之一其制三
等百里之國凡四都一都之田稅入於王五十里之國
凡四縣一縣之田稅入於王二十五里之國凡四甸一
甸之田稅入於王地事謂農牧衡虞也貢謂九榖山澤
之材也賦謂出車徒給繇役也司馬法曰六尺為步步
百為畮畮百為夫夫三為屋屋三為井井十為通通為
匹馬三十家士一人徒二人通十為成成百井三百家
革車一乘士十人徒二十人十成為終終千井三千家
革車十乘士百人徒二百人十終為同同方百里萬井
三萬家革車百乘士千人徒二千人
按左氏傳襄二十五年楚蔿掩為司馬子木使庀賦
數甲兵蔿掩書土田度山林鳩藪澤辨京陵表淳鹵
數疆潦規偃豬町原防牧隰臯井衍沃量入修賦賦
車籍馬賦車兵徒卒甲楯之數按異義左氏說山林
之地九夫為度九度而當一井藪澤之地九夫為鳩
八鳩而當一井京陵九夫為辨七辨而當一井淳鹵
九夫為表六表而當一井疆潦九夫為數五數而當
一井偃豬九夫為規四規而當一井原防九夫為町
三町而當一井隰臯之地九夫為牧二牧而當一井
衍沃之地九夫為井○浚儀王氏曰異義所云通山
林藪澤九等言之鄭注小司徒據衍沃平地言之所
以不同○一井之内中為公田八夫家治百畝尚無
九夫况其中或有一易再易則取數更少鄭據九百
畝而言故云九夫耳○成間有洫井間有溝旁加一
里使治溝洫不出稅舉八里之甸據實出稅者而言
○朱子語類云問鄭氏旁加一里之說是否曰如此
方得數相合亦不見所憑據處今且大槩依他如此
說○道鑑外紀黃帝畫野分州以分星次經地設井
以塞争端立步制丘以防不足八家為井井開四道
而分八宅鑿井於中其利有十地氣不洩無費一家
同風俗齊巧拙通貨財存亡相守出入相司嫁娶相
媒有無相貸疾病相救是也井一為隣隣三為朋朋
三為里里五為邑邑十為都都十為師師十為州○
漢刑法志殷周以兵定天下天下既定戢藏干戈教
以文德而猶設司馬之官立六軍之衆因井田而制
軍賦地方一里為井井十為通通十為成成方十里
成十為終终十為同同十為封封十為畿畿方千里
有稅有賦稅以足食賦以足兵四井為邑四邑為丘
丘十六井也有戎馬一匹牛三頭四丘為甸甸六十
四井也有戎馬四匹兵車一乘牛十二頭甲士三人卒
七十二人干戈備具是謂乘馬之法一同百里提封
萬井除山川坑岸城池邑居園囿術路三千六百井
定出賦六千四百井戎馬四百匹兵車百乘此卿大
夫采地之大者也是謂百乘之家一封三百一十六
里提封十萬井定出賦六萬四千井戎馬四千匹兵
車千乘此諸侯之大者也是謂千乘之國天子畿方
千里提封百萬井定出賦六十四萬井戎馬四萬匹
兵車萬乘故稱萬乘之主戎馬車徒干戈素具春振
旅以搜夏拔舍以苖秋治兵以獮冬大閱以狩皆於
農隙以講事焉五國為屬屬有長十國為連連有帥
三十國為卒卒有正二百一十國為州州有牧連帥
比年簡車卒正三年簡徒羣牧五載大簡車徒此先
王為國立武足兵之大略也○春秋正義家出一人
故鄉為一軍天子六軍出於六鄉則大國三軍出自
三鄉其餘公邑采地之民不在三軍之數鄭註小司
徒司馬法云成出革車一乘甲士十人徒二十人謂
公卿大夫畿内采地之制杜註云甸出長轂一乘甲
士三人步卒七十二人多是司馬法而以周禮冠之
謂諸侯邦國出軍之法故不同古者用兵天子先用
六鄉六鄉不足取六遂六遂不足取公卿采邑及諸
侯邦國若諸侯出兵先盡三鄉三遂鄉遂不足然後
總征竟内之兵此一軍甲士步卒總七十五人周禮
大司馬五人為伍大數不同者大司馬所云謂鄉遂
出軍及臨時對敵布陳用兵之法此甲士三人步卒
七十二人謂徵課邦國出兵之時所徵之兵既至臨
陳還同鄉遂之法先偏後伍卒偏之兩千夫長百夫
長是臨時對敵皆用卒兩師旅也○通典周文王在
岐用平土之法以為治人之道地著為本故建司馬
法六尺為步步百為畮畮百為夫夫三為屋屋三為
井井十為通通十為成成十為终終十為同同方百
里同十為封封十為畿畿方千里民受田上田夫百
畝中田夫二百畝下田夫三百畝三歲更耕之自爰
其處農民戶人巳受田其家衆男為餘夫亦以口受
田如此士工商家受田五口乃當農夫一人此謂平
土可以為法者也若山林藪澤原陵淳鹵之地各以
肥磽多少為差民年二十受田六十歸田七十以上
上所養也十歲以下上所長也十一以上上所彊也
○劉恕曰後魏均田制度似今世佃官田及絶戶田
出租稅非如三代井田也魏齊周隋兵革不息農民
少而曠土多故均田之制存至唐承平日久丁口滋
衆官無閒田不復給授故田制為空文唐志云口分
世業之田壞而為兼并似指以為井田之比失之遠
矣○林勲曰周制步百為畮百畮僅得唐之四十餘
畮耳唐之口分人八十畮幾倍於古蓋貞觀之盛戸
不及三百萬永徽唯增十五萬蓋周則王畿千里巳
有三百萬家之田列國不與焉是以唐制受田倍於
周而地亦足以容之狹鄉雖裁其半猶可當成周之
制然按一時戸口而不為異日計則後守法難矣既
無振貧之術乃許之賣田後魏以來敝法也○易氏
曰遂人總九千二百一十六夫之成數故曰萬夫詩
人總三十二里之成數故曰終三十里然未必盡如
界畫棋局一一為開方之法蓋有井牧焉井則上地
中地下地之殊牧則不易一易再易之辨計以中數
大率以三夫受六夫之地○朱子語類云周家每年
一推排十六歲受田六十者歸田其後想亦不能無
弊故蔡澤言商君决裂井田廢壞阡陌以靜百姓之
業而一其志唐制每歲十月一日應受田者皆集於
縣令庭中而升降之若縣令非才則是日乃胥吏之利爾
○丘氏曰野外之田不無美惡肥磽之差豈必盡如
指掌之平棋盤之畫哉唯有井有牧比析而行乃是
井田活法○王氏曰比法與遂人百夫洫千夫澮萬夫
川相表裏然亦指成周極盛時地闢民聚之處計之
若下田再易有一夫畊二夫之地者井止四家四井
為邑邑止十六家論語所謂十室之邑是也有不能
截而齊之者矣○仲輿郝氏曰牧謂隰臯水草之地
牧飬六畜者也有可耕之田必求可牧之地六畜有
所養然後不傷稼穡故有井必有牧古井地非必盡
相連屬衍沃則為井隰臯則為牧丘陵亦可牧也鄭
謂牧即井似拘
乃分地域而辨其守施其職而平其政註分地域謂建
邦國造都鄙制鄉遂也辨其守謂衡虞之屬職謂九職
政當作征稅也
凡小祭祀奉牛牲羞其肆小賓客令野脩道委積大軍
旅帥其衆庶小軍旅廵役治其政令大喪帥邦役治其
政教註小祭祀王玄冕所祭小賓客諸侯之使臣帥帥
而致於大司徒廵役小力役之事則廵行之喪役正棺
引窆復土
疏小軍旅謂使臣征伐對大軍旅天子親行廵役文
承小軍旅下故知小功役之事則廵行之若大功役
則大司徒廵行之
凡建邦國立其社稷正其畿疆之封註畿九畿
疏建邦國謂立畿外諸侯邦國諸侯有三社三稷按
司馬除王畿以外仍有九畿謂侯甸男采衛要六服
為中國外更有夷鎮蕃三服為夷狄王畿四面皆有
此九畿相去各五百里故云畿謂九畿
凡民訟以地比正之註鄭司農云以田畔所與比正斷
其訟
地訟以圖正之註地訟爭疆界者圖謂邦國本圖
歲終則攷其屬官之治成而誅賞註治成治事之計
令羣吏正要會而致事
莊渠魏氏曰治成治之成效宰夫所聽日成也地官
則鄉師聽之小司徒據之以行攷課之法大司徒定
其功罪誅賞則請於太宰以詔王月要小司徒自受
之亦致于小宰歲會則小司徒致于大司徒大司徒
致於冢宰故五官之事常與天官相通
正歲則帥其屬而觀教象之灋徇以木鐸曰不用灋者
國有常刑令羣吏憲禁令修灋糾職以待邦治註憲表
縣之
及大比六鄉四郊之吏平教治正政事考夫屋及其衆
寡六畜兵器以待政令註四郊之吏吏在四郊之内主
民事者夫三為屋屋三為井出地貢者三三相任
疏鄉遂之内雖不為井田以其溝洫為貢然出貢之
時亦三三相保任以出榖稅故云三三相任據一井
而言也○莊渠魏氏曰平章其教治優劣論正其政
事得失夫屋者九等之民有勤惰貧富五畝之宅有
修廢百畝之田有荒熟也及夫戸口有衆寡六畜有
登耗器械有備乏皆閱計為比要國家有事則用之
○愚按司徒掌教典以擾萬民而教未有不先養者
食哉惟時為咨牧首務古昔然矣故大司徒之職教
養均秉小司徒佐之尤詳於養蓋庠序孝弟浹於農
桑飽煖之後王道之彰明較著者也後儒吳氏軰以
稽國中及四郊都鄙之夫家九比之數皆小司空文悉
為割去而謂此職當有闕文夫六官之通職聯事多
矣予未敢信以為然也
鄉師之職各掌其所治鄉之教而聽其治註聽謂平察
之
疏鄉師四人二人共主三鄉故言各掌其所治鄉之
教也自鄉大夫至比長各自聽斷其民恐有濫失鄉
師又平察之
以國比之灋以時稽其夫家衆寡辨其老幼貴賤廢疾
馬牛之物辨其可任者與其施舍者掌其戒令糾禁聽
其獄訟
某氏曰國比之法即小司徒所令九比之數頒於六
鄉者
大役則帥民徒而至治其政令既役則受州里之役要
以攷司空之辟以逆其役事註而至至作部曲也役要
所遣民徒之數辟功作章程逆猶鈎攷也鄭司農云辟
法也
疏營作之處皆有部曲分别故云部曲也司空主役
作
凡邦事令作秩叙註事功力之事秩常也叙猶次也事
有常次則不偪匱
疏營作之事多少有常事有次叙則民不偪迫又不
匱乏○莊渠魏氏曰秩部署其常位叙次第其功程
作之者鄉吏也鄉師令之而已古之役法實寓軍法
事有常次馭萬衆如一人焉
大祭祀羞牛牲共茅蒩註鄭大夫讀蒩為藉謂祭前藉
也易曰藉用白茅无咎玄謂蒩士虞禮所謂苴刌茅長
五寸束之者是也祝設於几東席上命佐食取黍稷祭於
苴三取膚祭祭如初此所以承祭既祭蓋束而去之守
祧職云既祭藏其隋是與
大軍旅會同正治其徒役與其輂輦戮其犯命者註輂
駕馬輂人輓行所以載任器也止以為藩營司馬法曰
夏后氏謂輦曰余車殷曰胡奴車周曰輜輦輦一斧一
斤一鑿一梩一鋤周輦加二版二築又曰夏后氏二十
人而輦殷十八人而輦周十五人而輦
疏引司馬法見所載任器及輓人多少○魏氏曰役
徒輂輦稍人師以至鄉師正治之而已
大喪用役則帥其民而至遂治之註治謂監督其事○
及葬執纛以與匠師御匶而治役註匠師事官之屬其
於司空若鄉師之於司徒也鄉師主役匠師主衆匠共
主葬引雜記曰升正柩諸侯執綍五百人四綍皆銜枚
司馬執鐸左八人右八人匠人執翿以御柩天子六引
禮依此云鄭司農云翿羽葆幢也爾雅曰纛翳也以指
麾輓柩之役正其行列進退
疏天子無文引諸侯以况之○或曰天子之柩六鄉
千人御枚引之
及窆執斧以涖匠師註匠師主豐碑之事執斧以涖之
使戒其事鄭司農云窆謂葬下棺也春秋傳曰日中而
塴禮記所謂封者涖謂臨視也
疏按檀弓云公室視豐碑三家視桓楹鄭彼注天子
斵大木為之豐大也天子六繂四碑前後各一碑各
重鹿盧兩畔各一碑皆單鹿盧天子千人分置於六紼
皆背碑負引擊鼓以為縱舍之節鄉師執斧以涖之
者恐匠師不戒其事須有用斧之處故執斧助之左
氏昭十二年鄭簡公卒將葬司墓之室有當道者毁
之則朝而塴弗毁則日中而塴子大叔請毁之子産
遂不毁日中而葬又引禮記所謂封者按王制庶人
縣封而葬喪大記亦云以鼓封以證窆塴封皆謂下
棺也
凡四時之田前期出田灋於州里簡其鼓鐸旗物兵器
修其卒伍註田灋人徒及所當有
莊渠魏氏曰簡者豫為閱計修者豫為配當古之勇
好以整又好以暇○愚按田法其春蒐主金鼓夏苖
主號名及坐作進退疾徐疏數之類歟前期出之及
期復教之也
及期以司徒之大旗致衆庶而陳之以旗物辨鄉邑而
治其政令刑禁廵其前後之屯而戮其犯命者斷其爭
禽之訟註司徒致衆庶者以熊虎之旗陳之以旗物以
表正其行列
疏鄉師為司徒致衆庶故還用司徒之大旗辨鄉邑
者田時六鄉之衆與公邑之民皆在焉各分别為陣
也○或曰陳謂軍陣行列有前後左右各以方色旗
别之所謂物也
凡四時之徵令有常者以木鐸徇於市朝註徵令有常
者謂田狩及正月命脩封疆二月命雷且發聲
疏謂鄉師各於其鄉内以木鐸警戒廵於市朝使民
知之○又云田狩謂春蒐夏苖秋獮冬狩月令孟春
之月命修封疆謂田之界分也仲春之月先雷三日
奮木鐸以令兆民曰雷將發聲有不戒其容止者生
子不備必有凶災言此等政令皆有常時故引此證
徵令有常者也
以歲待廵國及野而賙萬民之囏阨以王命施惠註歲
時者随其事之時不必四時也囏阨飢乏也鄭司農云
賙讀為周急之周
明齋王氏曰司稼廵野觀稼賙其急而平其興司救
歲時有天患民病以王命施惠然二官所治者廣恐
徒為文具故鄉師親出而廵其所治歲時者随事而
行不拘其時囏阨兼不足與疾病二者以王命施惠
代王廵行也
歲终則攷六鄉之治以詔廢置
疏詔告也告王與冢宰廢置之
正歲稽其鄉器比共吉凶二服閭共祭器族共喪器黨
共射器州共賓器鄉共吉凶禮樂之器註吉服祭服也
凶服弔服也比長主集為之祭器者簠簋鼎爼之屬閭
胥主集為之喪器者夷槃素爼楬豆輁軸之屬族師主
集為之此三者民所以相共也射器者弓矢楅中之屬
黨正主集為之為州長或時射於此黨也賓器者尊俎
笙瑟之屬州長主集為之為鄉大夫或時賓賢能於此
州也吉器若閭祭器者也凶器若族喪器者也禮樂之
器若州黨賓射之器鄉大夫備集此四者為州黨族閭
有故而不共也此鄉器者旁使相共則民無廢事上下
相補則禮行而教成
疏按喪大記士併九盤大夫乃用夷盤按士喪禮小
斂有素俎大斂有楬豆按既夕禮士朝廟用輁軸以
載柩皆非庶人之禮引之者以况喪器大夫士自有
禄位不在共限故知引以况義也○一州屬五黨州
長春秋二時射於序學○一鄉屬五州鄉大夫行鄉
飲酒之時必在一州之内○愚按比閭族所共罰物
也載師職云宅不毛者有里布田不耕者有屋粟鄭
康成云罰之以共吉凶二服及喪器蓋謂此也射器
以下皆為國行禮得以官物為之按酒正云凡為公
酒者亦以法式及酒材授之明此器亦出官物也
若國大比則攷教察辭稽器展事以詔誅賞註攷教視
賢能以知道藝與不察辭視吏言事知其情實不展猶
整具
莊渠魏氏曰攷教唐虞之明庶以功也察辭唐虞之
詞事攷言也稽器唐虞之如五器也展事唐虞之屢
省乃成也廢置誅賞胍絡與冢宰相應
鄉大夫之職各掌其鄉之政教禁令正月之吉受教灋
於司徒退而頒之於其鄉吏使各以教其所治以攷其
德行察其道藝註其鄉吏州長以下
潛溪鄧氏曰德與行並言欲内外兼舉道與藝並言
欲精麄一貫也攷察之為賓興本鄉先教化故先之○
魏氏曰鄉大夫皆六卿所兼同受司徒之法此聖人
制為通禮也在朝則冢宰重在鄉則大司徒重在軍
則大司馬重
以歲時登其夫家之衆寡辨其可任者國中自七尺以
及六十野自六尺以及六十有五皆征之其舍者國中
貴者賢者能者服公事者老者疾者皆舍以歲時入其
書註登成也定也國中城郭中也晚賦稅而早免之以
其所居復多役少野早賦稅而晚兔之以其復少役多
鄭司農云征之者給公上事也舍者謂有復除舍不收
役事也玄謂入其書者言於大司徒
疏七尺謂年二十六尺謂年十五○山齋易氏曰近
郊之民王之内地共輦之事職無虚月追胥之比無
時無之故七尺而征六十而舍則稍優於畿外非姑
息也遠郊之民王之外地也其溝洫之制各有司存
野役之起不及其羡故六尺而征六十五而舍則稍
重於内地非荼毒也○朱子語錄曰問周制都鄙用
助法八家同井鄉遂用貢法十夫有溝鄉遂所以不
為井者何故曰都鄙以四起數五六家始出一人故
甸出甲士三人步卒七十二人鄉遂以五起數家出
一人為兵以守衛王畿役次必簡故周禮唯挽柩則
用之此役之最輕者
三年則大比攷其德行道藝而興賢者能者鄉老及鄉
大夫帥其吏與其衆寡以禮禮賓之註賢有德行者能
有道藝者衆寡謂鄉人之善者無多少也鄭司農云興
賢謂若今舉孝廉興能謂若今舉茂才賓敬也玄謂變
舉言興者謂合衆而尊寵之以鄉飲酒之禮禮而賓之
疏按鄉飲酒堂上堂下皆有衆賓不言其數蓋無問
多少皆來觀禮故經云無多少也○朱子語類云問
周禮德行道藝德行藝三者猶可指名道字當如何
解曰舊嘗思之未甚曉看來道字只是曉得那道理
而已大而天地事物之理以至古今治亂興亡事變
聖賢之典策一事一物之理皆曉得所以然謂之道
且如禮樂射御書數禮樂之文却是祝史所掌至於
禮樂之理則須是知道者方知得如所謂天高地下
萬物散殊而禮制行流而不息合同而化而樂興焉
之謂又德是有德行是有行藝是有藝道則知得那
德行藝之理所以然也注云德行是賢者道藝是能
者蓋曉得許多事物之理所以屬能○浚儀王氏曰
儀禮鄉飲酒禮主人就先生而謀賓介注主人謂諸
侯之鄉大夫也先生鄉中致仕者賓介處士賢者諸
侯之鄉大夫貢士於其君古者致仕大夫名曰父師
士名曰少師常知鄉人之賢者是以大夫就而謀之
賢者為賓其次為介又其次為衆賓而與之飲酒凡
鄉黨飲酒必於民聚之時欲其見化知尚賢尊長也疏鄉
大夫雖行飲酒禮賓之于君其簡訖仍更行飲酒禮
賓之于王周十二月即夏十月漢時十月飲酒禮取
黨正之文衆賓之席皆不屬焉注皆獨坐明其德各
特疏鄉射衆賓之席繼而西欲習衆庶未有殊别此
乃特貢於君故衆賓之席皆不屬焉
厥明鄉老及鄉大夫羣吏獻賢能之書於王王再拜受
之登於天府内史貳之註厥其也其賓之明日也王拜
受之重得賢者天府掌宗廟之寶藏者内史副寫其書
者當詔王爵禄之時
疏按内史職有策命諸侯羣臣之事故使内史貳之
○葉氏時曰周人雖曰重農而實以士待農而不以
農待農也六鄉六遂之民皆受田之農也鄉大夫三
年大比之賓興遂大夫三歲大比之興甿皆於鄉遂
中得之耕則為井邑之農學則游州黨之序居則聯
夫家之數出則預閭族之書故教之以稼穡者所以
勸農也教之以游藝者所以教士也向也民數穀數
之登必拜而受之藏於天府所以重農也今也賢書
能書之登亦拜而受之藏於天府所以重士也詩云
十月穫稻為此春酒曰殺羔羊躋彼公堂又曰或耘
或耔黍稷嶷嶷攸介攸止烝我髦士夫公堂之躋即
前日穫稻之夫髦士之烝即平日耘耔之子以此見
井田之行不唯兵農不分而士農亦不分也此其所
以為良法歟
退而以鄉射之禮五物詢衆庶一曰和二曰容三曰主
皮四曰和容五曰興舞註玄謂和載六德容包六行也
主皮和容興舞則六藝之射與禮樂與當射之時民必
觀焉因詢之也
鄉射記惟君有射於國中其餘則否鄉射在城外衆
庶皆觀焉故得詢五物○易氏曰五物德之發見於
外者也射之物有五而其節有三曰和曰容見於未
射之前主皮和容見於射侯之際興舞特見於既射
之後此射之序也内志正而其節比於樂是之謂和
外體直而其容比於禮是之謂容以主鵠為主是謂
主皮禮樂交作是謂和容發揚蹈厲是謂興舞○馬
融論語射不主皮注云射有五善一曰和志二曰和
容三曰主皮四曰和頌五曰興舞○俊卿章氏曰射
義曰騶虞樂官備也貍首樂會時也采蘋樂循法也
采蘩樂不失職也然則王射以騶虞大夫之鄉射亦
以騶虞者鄉射之詢衆庶也亦欲官備於天子也鄉
射合樂大射不合樂者鄉射屬民欲同其意故合樂
大射擇士與祭欲嚴其事故不合樂○又按漢甘露
石渠議鄉射合樂大射否何也韋玄成曰鄉人無樂
故合之朝廷君臣固有樂矣時以為然○何氏曰物
猶事也鄉大夫既獻賢能之書歸而合其民於鄉射
詢問於衆而求其人以儲養而待舉焉○愚按賈氏
以為和居六德之終故曰載孝居六行之始故曰包
容即孝也三物中其事一十有八今六德唯問和六
行唯問容六藝唯問射禮樂蓋貢賢於王未能盡備
故略舉五者問之六德其大者故問其卒六行其
小者故問其先禮以安上治民樂以移風易俗射則
男子所有事故特言之其說附會後鄭辨矣然嫌於
大鑿且容何以為孝謂善為孝者必合於禮之容儀
其說甚支離無根不若後儒謂五物皆指射言古之
用人欲加之任使必以射觀其器能虞書所謂侯以
明之下文五者非射不能知猶後世觀身言之法也
其人氣質暴戾容止傾邪必不能盡五射之美故先
觀其和次觀其容主皮中而觀革巧力全也和容者
容體比於禮興舞者節奏比於樂以此五者觀其人
於是鄉遂之官與夫百官府之羣吏靡不有守有為
可以輔成君子之治而非庸戾壞政之人矣
此謂使民興賢出使長之使民興能入使治之註言為
政以順民為本也
疏賢者德大故遣出外或為都鄙之主或為諸侯能
者德小使之還入鄉中為比長隣長已上之官治民
之貢賦田役也○伯厚王氏曰王制命鄉簡不帥教
者以告耆老皆朝於庠元日習射上功習鄉上齒不
變命國之右鄉移之左左鄉移之右如初禮不變移
之郊移之遂如初禮命鄉論秀士升之司徒曰選士
疏云耆老則大夫為父師士為少師是也習射上功
在州學習鄉上齒在黨學遂大夫亦帥國之俊選於
遂學而行禮六鄉州學主射黨學主正齒位遂則縣
與州同鄙與黨同縣鄙皆屬於遂總曰遂學○又曰
古者使民興鄉之賢能還以長治其鄉士自修於家
民自為鄉謀故毁譽公賢否明衆賓之席弗屬堂下
之觀禮者弗坐無異辭也○貴與馬氏曰三代盛時
下無詭故衒耀之習上無妬賢嫉能之風其衰也有
操引士之權而蔽明者矣故仲尼有竊位之譏齊桓
有内政之法及讀漢高祖武帝詔令皆以為人才遺
佚咎在公卿至立法以論其罪若後来之法嚴謬舉
之罰而限其塗轍者有之矣未有嚴不舉之罰而責
以薦揚者也蓋古之稱賢能者皆不求聞達之士而
後世之於薦舉者皆巧于奔競之人故法之相反如
此誠反覆於三代之盛衰迨兩漢以及後季則國家
待士之厚薄與士自待之重輕槩可見矣○愚按成
周貢士官人之制見于鄉大夫者曰鄉老及鄉大夫
羣吏獻賢能之書於王王再拜受之使民興賢使民
興能而已夏官司士辨論官材以德詔爵以功詔禄
以能詔事以久奠食孟子曰堯以不得舜為己憂舜
以不得禹臯陶為己憂可見三代已上之君第注意
於官人之人而已此外未嘗屑屑也自漢文策晁錯
之後賢良方正皆承親策上親覽而第其優劣武帝
於董仲舒意有未盡至再策三策之晉武帝於摰虞
阮种亦然此豈後世之精且勤過於古帝王哉蓋三
代之下人品巧偽駁雜不若成周已前之易辨而人
主知人之明亦不能必得天下官人之人而獨授之
以權故不能不矻矻為此也至唐之制科則全付之
有司故牛僧孺軰以直言忤權倖則攷官坐其累而
劉蕡所陳尤為忠憤鯁切則自宰相而下無不惴惴
焉不敢為之明白則又不若漢廷遠矣
歲終則令六鄉之吏皆會政致事註會計也致事言其
歲盡文書
正歲令羣吏攷灋於司徒以退各憲之於其所治
疏羣吏州長巳下
國大詢於衆庶則各帥其鄉之衆寡而致於朝註大詢
者詢國危詢國遷詢立君洪範所謂謀及庶民
國有大故則令民各守其閭以待政令註使民皆聚於
閭胥所治處
疏大故謂災宼警急須人故鄉大夫令州長巳下使
民各守其閭胥所治處以待國之政令
以旌節輔令則達之註民雖以徵令行其將之者無節
則不得通
疏謂有旌節輔此徵令文書乃得通達也○王氏曰
各守其閭者以靜致動凡軍中搏賊之法皆然見動
者即擒之則奸細無所容矣○朱子語類云古人學
校教養德行道藝選舉爵禄宿衛征伐師旅田獵皆
只是一項事○愚按成周所以興賢官人者何其詳
慎而有加也自比長閭胥已上無日不攷其德行道
藝禁其竒衺鄉大夫三年則大比而擇其賢者能者
以禮賓之獻之於王司馬復辨論官材而後詔以爵
禄一士也未進而屢教之既進而屢試之何也夫側
陋之夫罪人之子一朝共天位而弗以為驟者堯舜
之智然也中材之主必詳教歴試經數十人之心思
耳目庶幾賢者多不肖者少貴與馬氏云熙寧間東
坡擬進士御試策曰古之欲立非常之功者必有知
人之明苟無知人之明則循規矩蹈繩墨以求寡過
二者審於自知而安於才分者也道可講習而知德
可勉強而能唯知人之明不可學而至也古之為醫
者聆音察色洞視五藏則其治疾也有剖胸决脾洗
濯胃腎之變苟無其術不敢行其事今無知人之明
而欲立非常之功解縱繩墨以慕古人則是未能察
脉而欲試華佗之方其異於操刅而殺人者幾希其
言可謂曲而中矣而何疑於周官之法乎是故周公
之制大抵為後世中才之主設也
州長各掌其州之教治政令之灋正月之吉各屬其州
之民而讀灋以攷其德行道藝而勸之以糾其過惡而
戒之註屬猶合也聚也因聚衆而勸戒之者欲其善疏
讀法者謂對衆讀一年政令及十二教之法使知之
也
若以歲時祭祀州社則屬其民而讀灋亦如之春秋以
禮會民而射於州序註序州黨之學也會民而射所以
正其志也射義曰射之為言繹也繹者各繹已之志
疏歲時祭祀謂春秋二時春祭社以祈膏雨秋祭社
以報功○又云知序州黨之學者按下黨正亦云飲
酒於序故知州黨學皆名為序若鄉則上庠故禮記
鄉飲酒義云主人迎賓於庠門之外彼鄉大夫行賓
賢能非州長黨正所行故知庠則鄉學也以禮會民
亦謂先行鄉飲酒之禮乃射故云以禮也○鄉射禮
注不謀賓者時不獻賢能事輕也疏云射於序鄉飲
酒在庠以其序無室庠有室○何氏曰教治政令之
法即所謂三物八刑之屬受於鄉大夫者也讀法者
讀此而已
凡州之大祭祀大喪皆涖其事註大祭祀謂州社稷大
喪鄕老鄉大夫於是卒者
按社祭上文已見王氏謂州大祭祀山川古蹟之在
州境者存以備攷
若國作民而師田行役之事則帥而致之掌其戒令與
其賞罰註致之致之於司徒也掌其戒令賞罰則是於
軍因為師帥
歲終則會其州之政令正歲則讀教灋如初註雖以正
月讀之至正歲猶復讀之因此四時之正重申之
三年大比則大攷州里以贊鄉大夫廢興註廢興所廢
退所興進也
鄧氏曰鄉大夫各攷其屬也官各攷其屬而天下治
矣○何氏曰不曰誅賞者鄉大夫之教民興賢能廢
愚不肖而已至於誅賞則大司徒與王之事也○愚
按大司徒之職因此五物者民之常而施十有二教
焉又曰以鄉三物教萬民而賓興之小司徒正歲則
帥其屬而觀教象之法徇以木鐸曰不用法者國有
常刑則所謂讀教法者即此十二教與三物之謂也
乃晦菴以為周禮中多有說事之綱目者如屬民讀法
其法不可知顧未之思歟
黨正各掌其黨之政令教治及四時之孟月吉日則屬
民而讀邦灋以糾戒之註以四孟之月朔日讀法者彌
親民者於教亦彌數
疏鄉大夫管五州去民遠不讀法州長管五黨去民
漸親故四讀法黨正去民彌親則一歲七讀法族師
則十四讀法矣
春秋祭禜亦如之註禜謂雩禜水旱之神蓋亦為壇位
如祭社稷云
愚按通典周制月令建巳月大雩五方上帝其壇名
曰雩禜於南郊之旁配以五人帝命樂正習盛樂舞
皇舞春秋傳曰龍見而雩雩之正蓋指建巳之雩則
黨正之春祭禜是也秋三月中旱暵亦修雩禮以求
雨則稻人所謂共其雩斂司巫若國大旱帥巫而舞
雩女巫旱暵則舞雩之謂而黨正秋祭禜是也
國索鬼神而祭祀則以禮屬民而飲酒於序以正齒位
壹命齒於鄉里再命齒於父族三命而不齒註國索鬼
神而祭祀謂歲十二月大蜡之時建亥之月也正齒位
者鄉飲酒義所謂六十者坐五十者立侍六十者三豆
七十者四豆八十者五豆九十者六豆是也必正之者
為民三時務農將闕於禮至此農隙而教之尊長養老
見孝悌之道也凡射飲酒此鄉民雖為卿大夫必來觀禮
鄉飲酒鄉射記大夫樂作不入士既旅不入是也齒於
鄉里者以年與衆賓相次也齒於父族者父族有為賓
者以年與之相次異姓雖有老者居於其上不齒者席
於尊東所謂僎
記鄉飲酒疏云按鄭目錄云記鄉大夫飲賓於庠序
之禮尊賢養老之義一則三年賓賢能二則鄉大夫
飲國中賢者三則州長習射飲酒四則黨正蜡祭飲
酒總而言之皆謂之鄉飲酒鄉則三年一飲鄉大夫
為主人州則一年再飲春秋習射從而飲之黨則一
年一飲歲十二月因大蜡於學飲酒子貢觀蜡是也
○卿大夫皆作樂前入士未旅前入故云大夫樂作
不入鄭彼注云後樂賢也云士既旅不入注云後正禮
也若然士大夫來觀禮者皆為樂賢行禮而至也○
朱子語錄曰問黨正一命齒於鄉里再命齒於父族
三命不齒若據如此雖說鄉黨莫如齒到得爵尊後
又不復序齒曰古人貴貴長長並行而不悖他雖說
不序亦不相壓自别設一位如今之掛位然○葉氏
時曰有虞氏貴德而尚齒夏后氏貴爵而尚齒殷人
貴富而尚齒周人貴親而尚齒年之貴乎天下久矣
雖曰三命不齒若夫族有七十者則其年為尊三命
者亦不敢先之則依然貴親尚齒矣以此周人親親
貴貴尚爵尚齒蓋並行而不相悖也○浚儀王氏曰
鄉大夫飲酒是尚德也黨正飲酒是尚齒也
凡其黨之祭祀喪紀昏冠飲酒教其禮事掌其禁戒註
其黨之民
疏民者冥也非教不可
凡作民而師田行役則以其灋治其政事註亦於軍因
為旅帥
歲終則會其黨政帥其吏而致事
疏其吏族師已下
正歲屬民讀灋而書其德行道藝註書記之
以歲時涖校比註鄭司農云校比族師職所謂以時屬
民而校登其族之夫家衆寡辨其貴賤老幼廢疾可任
者及其六畜車輦如今小案比
及大比亦如之
族師各掌其族之戒令政事月吉則屬民而讀邦灋書
其孝弟睦婣有學者註月吉每月朔日也
春秋祭酺亦如之註酺者為人物烖害之神也故書酺
或為步杜子春云當為酺玄謂校人職又有冬祭馬步
則未知此世所云蝝螟之酺與人鬼之步與蓋亦為壇
位如雩禜云族長無飲酒之禮因祭酺而與其民以長
幼相獻酬焉
疏漢時有蝝螟之酺神有人鬼之步○按州長春秋
習射有飲酒禮黨正十月農功畢亦有飲酒禮皆得
官物為之今此族卑不得官物為禮故云族無飲酒
禮也按禮記禮器云周旅酬六尸曾子曰周禮其猶
醵與鄭注彼云合錢飲酒為醵旅酬相酌似之也即
引明堂禮乃命國醵鄭據禮器明堂禮皆有醵法醵
即合錢飲酒以不得官酒故須合錢爾○王氏曰古
禮民不得羣飲故漢文賜民大酺五日此言春秋祭
酺蓋亦祭社畢而民得相與飲酒因以書其行也
以邦比之灋帥四閭之吏以時屬民而校登其族之夫
家衆寡辨其貴賤老幼廢疾可任者及其六畜車輦
疏帥四閭之吏者族師管四閭夫家即男女有夫有
婦乃成家六口為中七口已上為衆五口已下為寡
○明齋王氏曰邦比之法閭胥而下由族師而定黨
正而上據族師而行故於此詳言比法
五家為比十家為聯五人為伍十人為聯四閭為族八
閭為聯使之相保相受刑罰慶賞相及相共以受邦職
以役國事以相葬埋
疏十家為聯十人為聯是在軍法耳○又云按趙商
問族師之義隣比相坐康誥之說門内尚寬書禮是
錯未達旨趣鄭答族師之職周公新制禮使民相共
勑之法康誥之時周法未定又新誅三監務在尚寬
以安天下先後異時各有云為乃謂是錯○貴與馬
氏曰按秦人所行什伍之法與成周一也然周之法
則欲其出入相友守望相助疾病相扶持是教其相
率而為仁厚輯睦之君子秦之時一人有姦隣里告
之一人犯罪鄰里坐之是教其相率而為暴戾刻核
之小人○明齋王氏曰民居家則有比法行役則有
伍法然使無什法則比自比而伍自伍矣復使其十
家十人為聯庶乎合同而不離絶也
若作民而師田行役則合其卒伍簡其兵器以鼓鐸旗
物帥而至掌其治令戒禁刑罰註亦於軍因為卒長○
歲終則會政致事
王氏曰致於黨正
閭胥各掌其閭之徵令以歲時各數其閭之衆寡辨其
施舍凡春秋之祭祀役政喪紀之數聚衆庶既比則讀
灋書其敬敏任恤者註祭祀謂州社黨禜族酺也役田
役也政若州社黨飲酒也喪紀大喪之事也四者及比
皆會聚衆民因以讀法以勅戒之
疏族師已上讀法雖稀稠不同皆有時節閭胥於民
尤近但聚衆庶既比即讀法而所書德行之士以備
賓興者兼記敬敏雖小善而不遺也○又云上文師
田行役並言則役是役作此文不言田故知役是田
役也
凡事掌其比觵撻罰之事註觵撻者失禮之罰也觵用
酒其爵兕角為之撻扑也
疏云掌其比者人衆則有挍比之法閭胥皆掌之云
觵撻罰之事者凡失禮者輕則以觵酒罰之重者以
楚撻之尚書云扑作教刑孔云扑擾楚故知此撻亦
扑也○浚儀王氏曰學記家有塾黨有庠術有序國
有學注古者仕焉而已者歸教於閭里朝夕坐於門
門側之室謂之塾疏周禮百里之内二十五家為閭
同共一巷巷首有門門邊有塾民在家之時朝夕出
入常受教於塾白虎通云古之教民百里皆有師里
中之老有道德者為里右師其次為左師教里中之
子弟以道藝孝弟仁義也黨中立學教閭中所升者
遂中立學教黨學所升者書傳說云大夫七十致仕
退老歸其鄉里大夫為父師士為少師新穀已入餘
子皆入學距冬至四十五日始出學上老平明坐於
右塾庶老坐於左塾餘子畢出然後皆歸夕亦如之
周禮六鄉之内比閭族黨州鄉六遂之内隣里鄼鄙
縣遂舉黨遂則餘閭里以上皆有學可知○陳氏禮
書曰閭胥聚民無常時族師屬民有常月族師歲屬
以月吉與春秋黨正歲屬以孟吉與正歲州長歲屬
以正月之吉與春秋然後鄉大夫三年大比之以卑
者其職煩尊者其事簡也由黨正而下有所讀有所
書州長則有所讀無所書而有所攷鄉大夫則攷而
興之無所讀敬敏任恤易知者也故閭師書之孝悌
睦婣有學難知者也故族師書之德行則非特孝悌
也道藝則非特有學也故黨正書之書之者易攷之
興之者難故書之止於黨正攷之在州長興之者在
鄉大夫以卑者其責輕尊者其任重也凡此皆教之
有其術養之有其漸方其在學也一年視離經辨志
三年視敬業樂羣五年視博習親師七年視論學取
友謂之小成九年知類通達彊立而不反謂之大成
此中年攷校之法也大胥掌國學士之服春合舞秋
合聲於其合聲則頒次其所學而辨異之諸子掌國
子之倅春合諸學秋合諸射以攷其藝而進退之比
年攷校之法也學之攷校如此鄉之攷察又如彼所
掌非一人所積非一日此人人所以莫不激昂奮勵
以趨上之所造也歟
比長各掌其比之治五家相受相和親有辠竒衺則相
及註衺猶惡也
疏相受者宅舍有故崩壞相寄託也相和親者按尚
書云爾室不睦爾唯和哉五家之内有不和親者則
比長使之相和親也
徙於國中及郊則從而授之註徙謂不便其居也或國
中之民出徙郊或郊民入徙國中皆從而付所處之吏
明無罪惡
若徙於他則為之旌節而行之註徙於他謂出居異鄉
也授之者有節乃達
鄧氏曰漢法民願徙寬大地者聽是也
若無授無節則唯圜土内之註鄉中無授出鄉無節過
所則呵問繫之圜土考辟之也圜土獄城也獄必圜者
規主仁以仁心求其情古之治獄閔於出之
疏此總結上二經故鄭云鄉中無授出鄉無節則圜
土内之也○梁氏曰比長職之至卑者也而一鄉之
治必始於此故聖人慎焉○莊渠魏氏曰天下之治
必從其柢是故民制起於比閭鄉里田制起於井邑
丘甸兵制起於伍兩卒旅學校貢舉之制起於鄉舉
里選苟治無根柢而求天下太平是累九層之臺
而弗為基也可乎○又曰鄉舉里選之法閭胥選於
五比二十五家小善亦取故書敬敏任恤者族師選
於百家累善乃取故書孝弟睦婣有學者質美未學
者弗與矣黨正選於五百家善有大焉而後取故書
德行道藝者其學皆已成才於是州長攷之以覈其
實鄉大夫賓興之而拔其尤其法可謂備矣漢舉孝
廉茂才尚存古制得人亦多魏晉而降州郡各置九
品中正以别人才漢制亦漸廢矣後世科舉之法自
隋煬始殿試之法自武曌始可勝嘆哉○愚按秦法
令民什伍而相收司連坐及舍人無驗者罪之以為
三代後慘刻少恩之祖比長有辠竒衺相及無節者
内之圜土不類是耶噫王者之所以異於覇者此心
耳其政未嘗逕與庭也一弧矢蹠以殺人堯舜以生
人明道曰必有關睢麟趾之意然後可以行周官之
法信夫
封人掌設王之社壝為畿封而樹之註壝謂壇及堳埒
也畿上有封若今時界矣不言稷者稷社之細也
疏王有三社三稷之壇壇外有壝不言壇舉外以見
内也王國外四面五百里各置畿限畿上有封又樹
木為阻固按孝經緯社五土總神稷原隰之神五土
之一耳原隰宜五穀五穀不可徧敬稷為五穀之長
故立稷以表名
凡封國設其社稷之壝封其四疆註封國建諸侯立其
國之封
疏按禹貢徐州貢五色土孔註云王者封五色土為
社建諸侯則各割其方色土與之使立社燾以黃土
苴以白茅茅取其潔黃取王者覆四方是立社稷之
法也
造都邑之封域者亦如之
疏造都邑者謂大都小都家邑三等采地有百里五
十里二十五里皆有四邊封域亦如之者亦如上諸
侯有四疆也
令社稷之職註將祭之時令諸有職事於社稷者也郊
特牲曰惟為社事單出里惟為社田國人畢作惟為社
丘乘供粢盛所以報本反始也
按郊特牲註云單盡也為祭社之事則一里之人盡
出而供給焉蓋每家一人也為祭社而田獵則國人
皆行無留家者祭社必有粢盛則使丘乘供之四邑
為丘四丘為乘
凡祭祀飾其牛牲設其楅衡置其絼共其水槀註飯謂
刷治潔清之也鄭司農云絼著牛鼻繩所以牽牛者杜
子春云福衡所以持牛令不得抵觸玄謂楅設於角衡
設於鼻如椵狀也水槀給殺時洗薦牲也絼字當以豸
為聲
疏漢時有置於犬之上謂之椵故舉以况也
歌舞牲及毛炮之豚註謂君牽牲入時随歌舞之言其
肥香以歆神也毛炮豚者爓去其毛而炮之以備八珍
鄭司農云封人主歌舞其牲云博碩肥腯
凡喪紀賓客軍旅大盟則飾其牛牲註大盟會同之盟
明齋王氏曰按封人主封土而兼牲事人君能得人
和保其社稷然後鬼神長享其祭故以主社稷封土
之人而贊牲事言孝在於能守土而物次之周公垂
教後王之意至深切矣
鼓人掌教六鼔四金之音聲以節聲樂以和軍旅以正
田役註音聲五聲合和者
疏禮記學記云鼓無當於五聲五聲不得不和則五
聲須鼓乃和故鄭云五聲合和者鄭不解音者單出
曰聲雜比曰音音聲相將之物故不重云音也
教為鼔而辨其聲用註教為鼓教擊鼓者大小之數又
别其聲所用之事
以雷鼓鼓神祀以靈鼓鼓社祭以路鼓鼓鬼享以鼖鼓
鼓軍事以鼛鼓鼓役事以晉鼓鼓金奏註雷鼔八面鼓
也神祀祀天神也靈鼓六面鼔也社祭祭地祗也路鼓
四面鼓也鬼享享宗廟也大鼔謂之鼖鼖鼓長八尺
鼛鼓長丈二尺晉鼓長六尺六寸金奏謂樂作擊編
鐘
疏此唯兩面而已稱大者不對路鼓已上以其長八
尺直對晉鼔六尺六寸者為大耳○凡作樂則先擊
鐘故鐘師以鐘鼓奏九夏擊鐘後即擊鼓故云晉鼓
鼓金奏按磬師云擊編鐘然則編鐘磬師擊之不編
鐘鐘師擊之行謂金奏晉鼔皆和之鄭言編鐘但據
磬師言耳○長樂陳氏曰雷天聲也靈地德也路人
道也天神之樂六變而雷鼓雷鼗六面地祗之樂八
變而靈鼓靈鼗八面人鬼之樂九變而路鼔路鼗四
面者金之為物能化不能變鬼亦如之金非土不生
以土之五加金之四此其樂所以九變歟鄭司農謂
雷鼔雷鼗六面則是靈鼓靈鼗四面路鼓路鼗兩面
非也古之人辨其聲用鼓人救日月以雷鼓則詔王
鼓以救日月亦天事故也冥氏攻猛獸以靈鼓毆之
以攻猛獸亦地事故也司馬振旅王執路鼓大僕建
路鼓於大寢門外以達窮者與遽令以田獵達窮與
遽令亦人事故也其所以不同者特不用鼗耳賜伯
子男樂則以鼗將之者特不用鼓耳凡此三鼓皆設
宫縣之四隅而擊之以節樂以鼓無當於五聲弗得
不和故也○馬氏曰雷鼓以馬革乾為馬故也靈鼓
以牛革坤為牛故也○潛溪鄧氏曰此六鼓之聲用
王氏謂八面六面制造攻擊難施用豈雷鼓法天靈
鼓法地而名歟路大也王用器皆名路鼖從賁氣盛
意鼓軍事以氣盛為壯也○莊渠魏氏曰鼓大而短
則其聲疾而短聞小而長則其聲舒而遠聞鼖之為
言大也因以肅軍令鼛之為言緩也以役勞民而節
其力詩云鼛鼓弗勝噫可以見古者君民之情矣晉
之為言進也將戰先作金奏次擊鼓以作其進故其
聲比鼖尤疾
以金錞和鼓以金鐲節鼓以金鐃正鼓以金鐸通鼓註
錞錞于也圜如碓頭大上小下樂作鳴之與鼓相和鐲
鉦也形如小鐘軍行鳴之以為鼓節司馬職曰軍行鳴
鐲鐃如鈴無舌有秉執而鳴之以止擊鼓司馬職曰鳴
鐃且郤鐸大鈴也振之以通鼓司馬職曰司馬振鐸
疏錞于之名出於漢之大予樂官○馬氏曰國語曰
戰以錞于儆其民也又黃池之會吳王親鳴鐘鼓錞
于振鐸則錞之和鼔以節聲樂和軍旅其來尚矣○
馬氏曰詩云鉦人伐鼓國語曰鼓丁寧春秋傳曰射
汰輈而著於丁寧說文曰鐲鉦也韋昭曰丁寧鉦也
蓋自其聲濁言之謂之鐲自其儆人言之謂之丁寧
自其正人言之謂之鉦其實一也○說文曰鐃小鉦
也○施令時所振言通鼓者兩司馬振鐸軍將已下
即擊鼓故云通鼓也○釋名曰鐸度也號令之限度
也○潛溪鄧氏曰此四金之聲用○陳氏樂書曰聖
人作易參天兩地而倚數因三而三之其數六曰兩
而兩之其數四鼓陽也而六之參天之數也金陰也
而四之兩地之數也六鼓四金之音聲以節聲樂以
和軍旅以正田役必掌以鼓人者鼓為樂之君故也
蓋六鼓之有四金猶六律之有六吕未有能偏廢者
也故錞之聲淳鐲之聲濁鐃之聲高鐸之聲明淳
則陰與陽和故可以和鼓倡而和之故也濁則承陽
而節之故可以節鼓行而節之故也高則陰勝於陽
而可以止鼓退而止之故也明則陰與陽通而可以
通鼓作而通之故也在易之艮位之終止也位之終
止則窮故以漸進繼焉既濟治之終止也治之終止
則亂故以未濟終焉亦六鼓終於通鼓之意也大司
馬言鐲鐃則鳴之而已鐸則或振或摝其用則先鐲
而後鐃與此不同者此言理之序大司馬言用之序
故也然大司馬不言錞者以大司馬方習戰陳之事
非倡和之時故也釋名金鼓校號也將帥號令之所
在也左傳曰凡師有鐘鼓曰伐吕氏春秋曰金鼓所
以一耳也法令所以一心也孫子曰夫金鼓所以一
人之耳目也人既專一則勇者不得獨進怯者不得
獨退此一衆之法也由是觀之金鼓之用於軍旅則
將軍之氣一軍之形候也况用之以節聲樂者乎後
世以角代金非古制也
凡祭祀百物之神鼓兵舞帗舞者註兵謂干戚也帗列
五采繒為之有秉皆舞者所執
疏上神祀社祭鬼享文局不及小神故此更廣見
小神之事天地之小神所舞不過此兵舞帗舞二
事按下舞師山川用兵舞社稷用帗舞今此小神等
若能捍蔽義近山川者舞以兵能發育義近社稷者
舞以帗所以形容其功德
凡軍旅夜鼓鼜註鼜夜戒守鼓也司馬法曰昏鼓四通
為大鼜夜半三通為晨戒旦明五通為發昫
疏鼜者聲同憂戚之戚取軍中憂懼之意晨戒預使嚴
備侵早當行發昫者晨昫之時當發
軍動則鼓其衆註動且行
疏上註云五通發昫今别言軍動則據臨陣時也曹
劌曰一鼓作氣
田役亦如之
疏田獵合圍之時必擊鼓象對敵大司馬聯云鼓遂
圍禁是也
救日月則詔王鼓註救日月食王必親擊鼓者聲大異
春秋傳曰非日月之眚不鼓
大喪則詔大僕鼓註始崩及窆時也
陳氏樂書曰鼓之制始於伊耆氏少昊氏夏后氏加
四足謂之足鼓商人貫之以柱謂之楹鼓周人縣而
擊之謂之縣鼓而周官鼓人晉鼓鼓金奏鏄師掌金
奏之鼓鐘師以鼓奏九夏所謂縣鼓也禮曰縣鼓在
西應鼓在東詩曰應朄縣鼓則縣鼓周人所造之器
始作樂而合乎祖者也以應鼓為和終之樂則縣鼓
其倡始之鼓歟蓋宫縣設之四隅軒縣設之三隅判
縣設之東西李照謂西北隅之鼓合應鐘黃鐘大吕
之聲東北隅之鼓合太簇夾鍾姑洗之聲東南隅之
鼓合蕤賓林鍾之聲西南隅之鼓合夷則南吕無射
之聲依月均而攷擊之於義或然議者非之疎矣且
三代所尚之色夏后以黑商人以白周人以赤則鼓
之色稱之亦可知矣○明齋王氏曰大司樂一官專
教樂舞之事矣而鼓舞又屬之地官者大司樂所教
乃國之子弟其樂舞為大司徒掌邦教則國中鄉遂
之民於軍旅田役祭祀喪紀之用樂者其事尤多故
復有鼓人舞師以教之與春官聯事而各司也書曰
勸之以九歌俾勿壞蓋鼓舞聖人所以動民而興起
教化之至神者司徒特為之設官有以哉
舞師掌教兵舞帥而舞山川之祭祀教帗舞帥而舞社
稷之祭祀教羽舞帥而舞四方之祭祀教皇舞帥而舞
旱暵之事註羽析白羽為之形如帗也四方之祭祀謂
四望也旱暵之事謂雩也暵熱氣也玄謂皇析五采羽
為之亦如帗
凡野舞則皆教之註野舞謂野人欲學舞者
某氏曰教之以備鄉遂州黨祭祀之舞也
凡小祭祀則不興舞註小祭祀王玄冕所祭者
疏按鼓人職凡祭祀百物之神鼓兵舞帗舞又按司
服云羣小祀則玄冕注云羣小祀林澤衍墳四方百
物之屬而此云不興舞者小祭祀雖同玄冕若外神
林澤等則有舞若宫中七祀等則無舞此文是也○
或曰小祭祀不興舞無功德可形容也○何氏曰兵
舞用於山川有捍衛之義帗舞用於社稷有帗除之
義羽舞用於四方有翼蔽之義皇舞用於旱暵有陰
陽相濟之義○明齋王氏曰按山川社稷四方旱暵
四者之祭切於民事故四者之舞為民間通用舞師
所教止此而已若大司樂所教國子之舞六有雲門
咸池大韶大夏大濩大武皆郊廟之舞漢法卑者之
子不得舞宗廟之酎古之遺法舞師所教郊野之民
無與於此故不及六樂又樂師所教國子小舞亦六此
四舞之外有旄舞人舞旄舞者四夷之舞人舞者東
方韎樂皆大祀大享用以備宇宙之和者亦非野人
之事故舞師所教不及於旄舞人舞也○愚按聖人
之教萬民因材而篤而已鄉遂之吏以司徒三物各
教其所治民無愧於德行道藝者既興而賓之於王
而民不能皆造於大成之域也明矣是故族師而下
僅書其孝弟睦婣敬敏任恤者不必德行道藝之皆
備也鼓舞二職專使侗愚之徒間習聲容以從事於
州黨聊以融其戾而導之和而已矣蓋聖人於鄉遂
之民惟恐不留其樸而不樂急開其智其詳於孝弟
睦婣而略於鼓舞未必無意也乃後人以大司樂已
下諸官皆關教典而欲盡屬地官其窺聖人設教之
意似深而實淺矣
牧人掌牧六牲而阜蕃其物以共祭祀之牲牷註六牲
謂牛馬羊豕犬鷄鄭司農云牷純也玄謂牷體完具
疏按膳夫供六牲鄭注始養曰畜將用之曰牲尚書
云犧牷對犧不得為純色故後鄭不從司農也○愚
按純色曰犧牷亦為毛純無雜之稱下文云必用牷
物是也牷從全體無傷毛無雜均有全義皆得稱也
凡陽祀用騂牲毛之陰祀用黝牲毛之望祀各以其方
之色牲毛之註騂牲色赤毛之取純毛也陰祀祭地北
郊及社稷也望祀五嶽四鎮四瀆也鄭司農云陽祀春
夏也黝讀為幽黑也玄謂陽祀祭天於南郊及宗廟
疏按郊特牲云郊之祭也大報天而主日兆於南郊
就陽位也牲用騂檀弓云殷尚白周當赤是祭宗廟
時赤也據此而言則祭天于南郊及宗廟用騂也郊
特牲云社祭土而主隂氣也孝經鉤命決云祭地於北
郊就陰位是知祭地於北郊及社稷為陰祀也後鄭
先解陰祀後釋陽祀者陽祀待先鄭釋訖随後破之
故也
凡時祀之牲必用牷物註時祀四時所常祀謂山川以
下至四方百物
疏必用牷物對上文而言雖不必随方之色要於一
牲須色純體完而後用之也○王氏曰時祀若祀五
帝之各以其時四時迎氣及五祀之祭也其牲春青
夏赤秋白冬黑
凡外祭毁事用尨可也註外祭謂表貉及王行所過山
川用事者杜子春云尨謂雜色不純毁謂副辜候禳毁
除殃咎之屬
疏按大司馬田獵之時立表而貉祭按校人云凡將
事於四海山川則飾黃駒大祝云大會同過大山川
則用事焉然則校人用黃駒者從地色黃亦據尨中
有黃色者用之不必純爾○潛溪鄧氏曰外祭其事
遽毁祭其事略也
凡祭祀共其犧牲以授充人繫之註犧牲羽毛完具也
授充人者當殊養之周景王時賓起見雄鷄自斷其尾
曰鷄憚其為犧
鄧氏曰犧牲牲之中犧者殊養之若帝牛在滌三月
是也
凡牲不繫者共奉之註謂非時而祭祀者
牛人掌養國之公牛以待國之政令註公猶官也
疏政令則諸侯所須牛及牧人之事則供送之也
凡祭祀共其享牛求牛以授職人而芻之註鄭司農云
享牛前祭一日之牛也求牛禱于鬼神祈求福之牛也
玄謂享獻也獻神之牛謂所以祭者也求終也终事之
牛謂所以繹者也宗廟有繹者孝子求神非一處職讀
為樴樴謂之杙可以繫牛樴人者謂牧人充人與芻牲
之芻牛人擇於公牛之中而以授養之
疏今日正祭於廟明日繹祭在門外之西室郊特牲
云祭於祊尚曰求諸遠者歟是名繹祭為求也按牧
人凡牲不繋者共奉之謂非時而祭則不繫此經云
授職人芻之明非禱祈非時祭者及前祭一日之牛
亦無據故後鄭俱不從也○或曰職人猶言有司指
牧人充人監門者而言
凡賓客之事共其牢禮積膳之牛註牢禮飱饔也積所
以給賓客之用若司儀職曰主國五積者也膳所以問
禮賓客若掌客云殷膳大牢
疏上公飱五牢饔餼九牢五積侯伯飱四牢饔餼七
牢四積子男飱三牢饔餼五牢三積○謂賓客未去
之間致禮也○或曰積生饋之膳熟而進之
饗食賓射共其膳羞之牛註羞進也所進賓之膳
疏饗者烹大牢以飲賓獻依命數食者亦烹大牢以
食食禮九舉七舉五舉亦依命數但無獻酬皆於廟
速賓天子諸侯射先行燕禮皆有殽俎故有牛也
軍事共其犒牛註鄭司農云犒師之牛
喪事共其奠牛註謂殷奠遣奠也喪所薦饋曰奠
疏喪中自未葬巳前無尸飲食直奠停置於神前故
謂之奠朝夕之奠無尊卑皆脯醢酒而已無牲體殷
大也惟小斂大斂朔月月半薦新祖奠及遣奠時有
牲體大遣奠非直牛亦有馬牲
凡會同軍旅行役共其兵車之牛與其牽徬以載公任
器註牽徬在轅外輓牛也人御之居其前曰牽居其旁
曰徬任猶用也
疏兵車駕四馬之外别有兩轅駕牛以載任器亦謂
之兵車故云兵車之牛公任器謂在軍所須之器物
皆是也
凡祭祀共其牛牲之互與其盆簝以待事註鄭司農云
互謂楅衡之屬盆簝皆器名盆所以盛血簝受肉籠也
玄謂互若今屠家縣肉格
疏詩云或剥或亨或肆或將肆陳也謂陳於互者也
充人掌繫祭祀之牲牷祀五帝則繫於牢芻之三月註
牢閑也必有閑者防禽獸觸齧養牛羊曰芻三月一時
節氣成
疏上云掌繫祭祀之牲牷則總養天地宗廟之牲下
别言祀五帝則略舉五帝而已其實昊天及地祗與
四望社稷等外神皆繫之也防禽獸觸齧者按春秋
有郊牛之口傷鼷鼠食其角所謂觸齧也○山堂章
氏曰啖子曰禮曰養牲必在滌三月滌養牲之宫名
也凡養牲必以二牲一以祀上帝一以祀后稷帝牛
有變則改上稷牛以代之而别以他牛代稷牛可也
享先王亦如之凡散祭祀之牲繫於國門使養之註散
祭祀謂司中司命山川之屬國門謂城門司門之官鄭
司農云使養之使守門者養之
展牲則告牷註玄謂展牲若今夕牲也特牲饋食之禮
曰宗人視牲告充舉獸尾告備近之
疏若今夕牲也者此舉漢法以况之又引特牲禮者
按彼宗人視牲告充亦謂祭前之夕舉獸尾者士用
兔腊言獸尾正謂兔也天子禮亡以士况故云近之
碩牲則贊註贊助也君率牲入將致之助持之也春秋
傳曰故奉牲以告曰博碩肥腯
或曰奉牲之時充人為之贊助以歆神與封人歌無
牲同意○明齋王氏曰按周禮於六牲有所以養之
者初時畜之也有所以共之者將用而以其牲入陳
也有所以奉之者既殺而薦之也蓋養者善於知物
性而得其飲啄居處孕字之宜者也共者稍知禮儀
者也奉者則大人君子而以交於神明大賓客者也
小不可以侵大大不可以司小畜牧一事曲盡其道
如此
周禮註疏刪翼卷八
