周禮註疏刪翼卷二十三
明王志長撰
大司寇之職掌建邦之三典以佐王刑邦國詰四方註
典灋也詰謹也書曰王耄荒度作詳刑以詰四方
疏書呂刑篇謂周穆王老耄亂荒忽猶能用賢量度
詳審刑法以詰謹四方李氏曰刑罰之行非好殺
人欲民之不相殺也非使畏己欲民之自相畏也然
而憲令所加苟失權時之制則致遠恐泥矣故大司
寇之職掌建邦之三典劉氏曰典常也灋也民失
其常則立灋以治之使復於常乃謂之典也苟失其
常諸侯則治之以三典萬民則治之以五刑一天下
於禮樂致萬民於中和大司寇之職也
一曰刑新國用輕典二曰刑平國用中典三曰刑亂國
用重典註新國者新辟地立君之國用輕灋者謂其民
未習於教平國承平守成之國也用中典者常行之灋
亂國簒弑叛逆之國用重典者以其化惡伐滅之
漢刑灋志昔周之灋建三典以刑邦國五刑墨罪五
百劓罪五百宮罪五百刖罪五百殺罪五百所謂刑
平邦用中典者也凡殺人者踣諸市墨者使守門劓
者使守關宮者使守内刖者使守囿髠者使守積其
奴男子入於罪隸女子入於舂稾凡有爵者與七十
者與未齓者皆不為奴周道旣衰穆王耄荒命甫侯
度時作刑以詰四方墨罰之屬千劓罰之屬千髕罰
之屬五百宮罰之屬三百大辟之罰其屬二百五刑
之屬三千蓋多於平邦中典五百章所謂刑亂邦用
重典者也少穎林氏曰輕典柔克之義也中典正
直之義也重典剛克之義也書曰唯敬五刑以成三
德此之謂乎東萊呂氏曰蓋掌刑之官代天行罰
元不是自家事唯敬五刑以成三德而無一毫私意
與於其閒則和氣召而乖氣銷此所以培養根本故
三代得天下以仁鄧氏曰時輕重權制耳而名典
何也曰時輕重所以制中也何氏曰三典以用刑
猶三德以為治然人君撫世酬物又不可執一焉新
國固宜輕典然縱弛之後人有慢心可以水濟水乎
必時出猛政懾服人心如諸葛亮之治蜀可也亂國
固宜重典然殘虐之餘人無生意可以火益熱乎除
其煩苛使人知有生之樂如裴度之入蔡可也平國
固宜中典然灋度不修姑息為治則國勢寖微矣必
修明制度振舉紀綱使臣民有所警愳子孫有所持
循可也總之因時制宜不失先王立灋之意可矣
以五刑糾萬民註刑亦灋也糾猶察異之
一曰野刑上功糾力註功農功力勤力
二曰軍刑上命糾守註命將命也守不失部伍
三曰鄉刑上德糾孝註德六德也善父母為孝
四曰官刑上能糾職註能能其事也職職事修理
五曰國刑上愿糾㬥註愿慤愼也㬥當為恭字之誤
劉氏曰以五刑糾萬民者建六典以為民極也是故
六卿各職於其官而建之使必行於天下行之使必
範於後世者大司寇正其刑典也乃建事典佐王以
富邦國以任百官以生萬民者用野刑焉農耕也溝
涂也隄防也井邑也宮城也百工也凡役民以作其
事而奉國家者以成工為上以不致力為糾也則冬
官之職待之而後立焉乃建政典佐王以平邦國以
正百官以均萬民者用軍刑焉振旅也菱舍也大閱
也伐國也戍疆也凡設民以立其政而尊國家者用
命為上也以不死守為糾也則夏官之職待之而後
成焉乃建教典佐王以安邦國以教官府以擾萬民
者用鄉刑焉大司徒以鄉八刑糾萬民是也六德也
六行也六藝也五禮也五品也凡役民以行其教而
佐邦國者以成德為上也以不致孝為糾也則地官
之職待之而後立焉乃建治典以佐王經邦國以治
官府以經萬民者用官刑焉六官也六屬也百官府
史也都鄙羣吏也凡役民以立其治造國家者以賢
能為上也以不稱職為糾也則天官之職待之而後
立焉凡建禮典佐王以和邦國以統百官以諧萬民
者用國刑焉君臣也父子也兄弟也夫婦也朋友也
國家也祭祀也凡役民以踐其禮者以恪愿為上也
以不致恭為糾也則春官之職待之而後立焉五者
國之大典聖人皇建其極於天下以參天地而贊化
育待之而成焉然非刑典之正亦莫得而成之也天
地四時者六官之序聖人體其序而化成天下之道
也野軍鄉官國者五刑之序聖人不得已而卽其序
以措萬民於中和之道也故先之事典富其民也國
富則侵之者至矣次之以政典所以除其害也富矣
安矣不教之則逸欲生焉故次以教典所以正其俗
也教行而俗正不可以不治之也故次之以治典所
以性其情也治典性其情以刑焉非所以久而安之
也故次之以禮典所以久其中而安之於禮樂是故
孝弟修於厥家而忠義聚於其國而聖人之治成焉
五刑弼於五典而建中於民先後之序也使夫萬民
其德日新其仁可知也
以圜土聚教罷民凡害人者寘之圜土而施職事焉以
明刑恥之註圜土獄城也聚罷民其中困苦以教之為
善也民不愍作勞有似於罷害人謂為邪惡已有過失
麗於灋者以其不故犯灋置之圜土繫教之庶其困悔
而能改也施職事以所能役使之
或曰如後世城旦舂鬼薪之類
明刑書其罪惡於大方版著其背
疏按司救職云凡民之有衺惡者三讓而罰三罰而
士加明刑恥諸嘉石役諸司空彼謂語言無忌侮慢
長老過淺直坐之嘉石不入圜土又云其有過失者
三讓而罰三罰而歸於圜土此謂抽拔兵劍誤以傷
人罪重不坐嘉石晝則役之司空夜入圜土者也此
罷民本無故心直是過誤比入五刑者為輕比坐嘉
石者為重王氏曰以兩儀言之則乾為圜以五則
言之則規為圜獄而謂之圜土有仁而生之之道也
非苟寘之也
其能改者反於中國不齒三年其不能改而出圜土者
殺註反於中國謂舍之還於故鄉里也司圜職曰上罪
三年而舍中罪二年而舍下罪一年而舍不齒者不得
以年次列於平民出謂逃亡
李氏曰人之為惡豈一朝一夕必有漸也放僻邪侈
之情動而無所畏忌則或伏尸市朝流血刀鋸雖其
悔之猶噬臍也是故先王之馭民必早為之所過輕
者則坐諸嘉石稍重者則歸於圜土皆未入於五刑
也若因兹困辱遂能自新則復為齊民何刑殺之及
哉此亦使民遷善遠罪之法也臨川王氏曰先王
之於民也德以教之禮以賓之仁以宥之義以制之
善者怙焉不善者懼焉故居則易以治動則易以服
潛溪鄧氏曰刑先圜土何也先教也刑以弼教先
教之而後刑可用也圜土獄乎曰非也國有罷民焉
惰於教不昏作勞如罷癃焉是滛酗之所生傲狠之
所始民俗之所以日偷而不可反也其害人也大而
固未麗於法也刑諸則已重不刑則敗俗而傷化故
築圜土焉衆為之宅而教之視其能日夜施九職功
事焉督課之書其罪於方版着之背恥之盖用其力
以彊其能愧其心以冀其改而教道存焉爾其用刑
也不虧體其罰人也不虧財何為獄乎盖環而教之
也
以兩造禁民訟入束矢於朝然後聽之註訟謂以財貨
相告者造至也使訟者兩至旣兩至使入束矢乃治之
也不至不入束矢則是自服不直者也必入矢者取其
直也古者一弓百矢束矢其百箇與
疏此并下二經論禁民獄訟不使虚誣之事是禁民
省事之法也王氏曰兩造謂彼已有辨兩爭者皆
至於公也訟者言於公也訟以兩造聽之而無所偏
受則不直者自反而民訟自禁矣古之於訟謂之聽
者以聽其聲為主也書曰兩造備具師聽五聲此之
謂也
以兩劑禁民獄入鈞金三日乃致於朝然後聽之註獄
謂相告以罪名者劑今劵書也使獄者各齎劵書旣兩
券書使入鈞金又三日乃治之重刑也不券書不入金
則是亦自服不直者也必入金者取其堅也三十斤曰
鈞
疏小宰云聽賣買以質劑質人云大市以質小市以
劑鄭小宰注云簿書之最目獄訟之要辭皆曰契則
劑謂劵書者謂獄訟之要辭若王叔氏不能舉其契
是也王氏曰方言於公者訟也因而守之者獄也
盖爭而不已必至於訟訟而不已必至於獄以其至
於獄也必有簡然後聽之故書曰無簡不聽簡兩劑
之類也劑判書也兩劑彼已各具其獄辭之書也以
兩劑聽之而無所偏信則不直者自反而民獄自禁
矣入鈞金則以自明其不可變然後聽之金之為物
則堅剛而不變故也必三日而後聽者重致民於獄
也書曰聽獄之兩辭記曰有旨無簡不聽所謂簡者
非特劑也舉劑以見類焉王氏曰金矢如執贄不
直不實没入之直而實者還之郝氏曰凡公署皆
曰朝爭辨曰訟訟成曰獄質對兩辭曰劑金銅鐡之
屬三日乃聽俟其中悔也
以嘉石平罷民凡萬民之有罪過而未麗於灋而害於
州里者桎梏而坐諸嘉石役諸司空重罪旬有三日坐
朞役其次九日坐九月役其次七日坐七月役其次五
日坐五月役其下罪三日坐三月役使州里任之則役
而舍之註嘉石文石也樹之外朝門左
疏欲使罷民思其文理改悔自修
平成也成之使善有罪過謂衺惡之人所罪過者也麗
附也未附於灋未著於灋也木在足曰桎在手曰梏役
諸司空坐日訖使給百官之役也役月訖使其州里之
人任之乃赦之
臨川王氏曰萬民之有罪過而未麗於法而害於州
里者則司救所謂衺惡也凡害人者司救所謂過失
也過失不謂之罪而得罪反重於衺惡則為其已麗
於法也唯其過失是以未入於刑不虧其體以圜土
教之也衺惡謂之罪而得罪反輕於過失為其未麗
於法也坐諸嘉石使自反焉且以恥之役諸司空則
以彊其罷故也又曰州里任之則宥而赦之則無
任者終不舍焉是乃使州里相安也先王善是法以
為其刑人也不虧體其罰人也不虧財非特如此而
已司空之役不可廢也與其徭平民而苦之孰若役
此以安州里之為利也某氏曰任謂保任之不復
犯也南軒張氏曰孟子曰以生道殺民雖死不怨
殺者先王明刑法以示人本欲使之知所趨避是乃
生之之道也而民有不幸而陷於法則不得已而加
辟焉固將以遏止其流也是亦生道而已又况哀矜
忠厚之意薰然存乎其閒其為生意未嘗有閒斷也
若後世嚴刑峻法固不足道而其得情而喜與夫有
果於疾惡之意一毫之萌則亦失所謂生道者矣
以肺石逹窮民註肺石赤石也窮民天民之窮而無告
者
疏必以赤石者使之赤心不妄告也
凡遠近惸獨老幼之欲有復於上而其長弗逹者立於
肺石三日士聽其辭以告於王而罪其長註無兄弟曰
惸無子孫曰獨復猶報也上謂王與六卿也報之者若
上書詣公府言事矣長謂諸侯若鄉遂大夫
臨川王氏曰以大僕觀之欲其速逹甚於遽令然而
立於肺石三日然後聽之則又惡民之凟其上則上
潰眊而不渫雖誠無告反不暇治矣劉氏曰肺者
氣之府而外逹之皮毛惸獨老幼天民之窮無告者
其微弱也猶國之皮毛焉心之氣靡不通之也不通
則疾病生焉故用之逹窮民其有取於是乎立於肺
石三日者審䆒攷核得其情實然後以其辭告於上
罪其長焉鄧氏曰此於擊路鼓事異者彼大冤抑
欲急聞此小獄訟故士師聽辭立三日乃聽也
正月之吉始和布刑於邦國都鄙乃縣刑象之灋於象
魏使萬民觀刑象挾日而斂之
王氏曰夫刑侀也侀者成也宜無所加損焉於正月
之吉始調和而布行之者盖先王雖原情以定罪因
事以制刑亦當因時而為之變通矣噬嗑之明罰勅
法賁之無敢折獄豐之折獄致刑中孚之議獄緩死
大司徒以荒政而緩刑穆王度作刑以詰四方則刑
雖有常刑亦量時而有輕重正月之吉始和布刑於
邦國都鄙為是故也且民不可使覿刑也必縣刑象
使民觀之者盖先王之法若江河貴乎易避而難犯
苟匿為物而愚不識其陷於罪又從而刑之不幾於
罔民乎其使民觀象者亦使知所避而已
凡邦之大盟約涖其盟書而登之於天府大史内史司
會及六官皆受其貳而藏之註天府祖廟之藏六官六
卿之官也
疏大盟約謂王與諸侯因大會同而與盟所有約誓
之辭介甫王氏曰涖其盟書者刑一成而不可變
盟要如之且違焉則刑之所取刑官之事也登於天
府謹藏之也大史内史司會及六官皆貳而藏之也
各以其事攷之非特備失亡而已王先生曰盟約
之來尚矣呂刑曰民興胥漸泯泯棼棼罔中於信以
覆詛盟是堯之時盟約之事已見於民閒矣左傳曰
昔周公太公股肱夾輔王室成王勞之而賜之盟曰
世世子孫無相害也載在盟府大師職之是成周時
盟約之事已行於國家矣穀梁子以為盟約不及三
王非也春秋時有書來盟有書涖盟有書同盟然春
秋之盟口血未乾而背之其與周人之盟約有間矣
太史内史司會及六官受而藏之者以太史掌邦之
典法則内史掌國法國令之貳司會掌典法則之貳
而六官辟藏故也
凡諸侯之獄訟以邦典定之凡卿大夫之獄訟以邦灋
斷之凡庶民之獄訟以邦成弊之註邦典六典也以六
典待邦國之治邦灋八灋也以八灋待官府之治邦成
八成也以官成待萬民之治鄭司農云弊之斷其獄訟
也故春秋傳曰弊獄邢侯
雜說此三者皆在太宰定斷弊却在司寇
大祭祀奉犬牲註奉猶進也
介甫王氏曰犬金畜也秋官羞之各從其類也小司
寇小祭祀奉犬牲士師刉珥奉犬牲則所任有小大
故也
若禋祀五帝則戒之日涖誓百官戒於百族註戒之日
卜之日也百族謂府史以下也郊特牲曰卜之日王立
於澤親聽誓命受教諫之義也獻命庫門之内戒百官
也太廟之内戒百姓也
疏引郊特牲者欲見百族非王之親是府史以下也
云獻命庫門之内戒百官者王自澤宮還入臯門至
庫門之内太宰獻命命卽戒百官又於庫門而東入
廟門廟門之内戒百姓彼注云百姓王之親也以親
故入廟乃戒之集說某氏曰庫門之内象法之所
示戒百官所以謹之也太廟先祖之所抂戒百姓於
此所以親之也王先生曰百官者百執事也百族
者王之族姓也族姓之與於祭則為重於百官矣故
戒百官於庫門之内而戒百姓於太廟之内所以辨
親疎也然祭之前期十日有戒有誓曰誓則重於戒
矣太宰云掌百官之誓戒與其具修小宰云以法掌
祭祀之戒具小宰言戒而不及誓言具而不及修則
誓之重於戒明矣夫祭莫重於齊齊莫重於誓戒誓
百官者太宰也涖於誓者大司寇也夫豈以大司寇
之涖太宰哉涖百官之聽誓於太宰者耳賈氏以大
司寇不得涖太宰遂以為太宰特掌其誓而不親為
之誓者乃餘小官失之矣百官言誓而百族言戒則
又知百族不預於執事特預於從祭此所以不聽誓
而聽戒也荆公謂互文見義又失之矣劉氏曰禮
之大者用人必衆非臨之以刑官則無以致其肅故
司寇涖其誓戒
及納亨前王註納亨致牲
疏大司寇為王引導
祭之日亦如之奉其明水火註明水火所取於日月者
疏明潔也水以配鬱鬯與五齊火以給爨亨也劉
氏曰明水火者陰陽之精氣也所以致聖人精明之
氣於鬼神示也而刑官奉之以其自潔而能潔於神
也王氏曰明水火之為物潔而清明之至也刑官
之所以格上帝於是為至矣書曰明清於單辭此亦
刑官清明之事明齋王氏曰按火屬夏故行火之
政令夏官司爟掌之水屬冬故治水之政令冬官掌
之而秋官又設司烜一職掌共明水火大司寇主奉
之何也盖五行之德土冲氣濁而不明木氣溫昏而
不清火外影其光發越而散水内影其光藏匿而暗
唯夫金之為德於行為秋其氣肅殺而清明故日至
此而燥烈月至此而皎潔萬物之在宇内者夷者夷
革者革靡不濯然明潔此秋之為用也故水火各司
其局者六官之常也天下之務以司寇臨之而後嚴
肅清明秋官之專職也故大祭祀之用明水火先王
所以自致其潔齊精明之至者必奉於大司寇而特
設司烜一職以掌之此周禮一書所以與造化周流
而無礙也
凡朝覲會同前王大喪亦如之註大喪所前或嗣王
大軍旅涖戮於社註社謂社主在軍者也鄭司農說以
書曰用命賞於祖不用命戮於社
凡邦之大事使其屬蹕註屬士師以下也玄謂蹕止行
也
劉氏曰使刑官之屬蹕之則罔不肅矣
小司寇之職掌外朝之政以致萬民而詢焉一曰詢國
危二曰詢國遷三曰詢立君註外朝朝抂雉門之外者
也國危謂有兵寇之難國遷謂徙都改邑也立君謂無
聚適選於庶也鄭司農云致萬民聚萬民也詢謀也詩
云詢於芻蕘書曰謀及庶人
劉氏曰三者皆以為乎民而為之焉故小司寇掌外
朝之政以致萬民而詢之王氏曰詢者徧咨之謂
也洪範曰汝則有大疑謀及乃心謀及卿士謀及庶
人謀及卜筮汝則從龜從筮從卿士從庶民從是之
謂大同則所謂致萬民而詢者卿士庶人無不抂也
詢及於庶人則其謀也徧矣故以致萬民為主也國
危則謀安若周公之討亂是也國遷則謀居若盤庚
之遷都是也立君則謀嗣若文王之舍伯邑考而立武
武王是也潛溪鄧氏曰小司寇有專掌矣掌外朝
之政致萬民而詢之何也重民也則屬大司寇可矣
必小司寇何也大司寇之職先之則後邦禁後之則
後民聽故小司寇首舉之則重無加焉耳或曰王
有三朝有内朝有治朝有外朝外朝在庫門之外與
鄭氏說異
其位王南鄉三公及州長百姓北面羣臣西面羣吏東
面小司寇擯以敘進而問焉以衆輔志而弊謀註羣臣
卿大夫士也羣吏府吏也其孤不見者孤從羣臣卿大
夫在公後擯謂揖之使前也敘更也輔志者尊王賢明
也
疏專欲難成捨己稽衆聖人無心以百姓之心為心
今能以衆輔成已志是尊王賢明者也介甫王氏
曰三公鄉老也上言三公中言州長下言百姓則鄉
官皆在於此矣百姓北面答君也三公及州長北面
帥民也羣臣西面羣吏東面則左右其事而已王
氏曰志在王也謀在下也以衆輔志則以衆謀而輔
王之志也弊謀則以衆謀為稽而弊之於王也書曰
朕志先定詢謀僉同亦若此而已矣按王明齋謂
羣吏侯國使臣在天子之國故曰吏舊謂府史不應
反在卿大夫之右且詢而曰大豈止國内之臣與其
吏民哉死刑大事故三刺亦與此同
以五刑聽萬民之獄訟附於刑用情訊之至於旬乃弊
之讀書則用灋註附猶著也用情理訊之冀有可以出
之者十日乃斷之王制曰刑者侀也侀者成也一成而
不可變故君子盡心焉鄭司農曰讀書則用灋如今時
讀鞫己乃論之
王氏曰五刑司刑所謂墨劓宮刖殺也劉氏曰至
於旬乃弊之者王旣欽哉唯刑之恤則有司不得以
忽易之呂刑所謂服念五六日至於旬時也又以罪
斷之書讀之於囚審之而弗變乃用法焉其謹之如
是也愚按附者着於物而貼然之謂刑之輕重與
其罪錙銖相准故曰附也至旬乃弊亦謂用情研訊
罪状真確者猶恐情理之外尚有生路務於旬日閒
反覆推求以冀一隙倘訊時先有纖疑則直謂之未
用情耳豈得姑附於法而漫曰俟旬乃弊哉
凡命夫命婦不躬坐獄訟註為治獄吏褻尊者也躬身
也不身坐者必使其屬若子弟也喪服傳曰命夫者其
男子之為大夫者命婦者其婦人之為大夫之妻者春秋
傳曰衛侯與元咺訟寗武子為輔鍼莊子為坐士榮為
大理
疏元咺武子莊子皆大夫得坐訟者若兩大夫或代
君無嫌也
凡王之同族有罪不即市註鄭司農云刑諸甸師氏禮
記曰刑於隱者不與國人慮兄弟
劉氐曰不躬坐獄訟遣人問之所以養其信義也人
有信義則廉恥生於其心而不復為非義也此先王
所以厚風俗正人倫也王族有罪磬於甸人古之道
也介甫王氏曰命夫命婦不躬坐獄訟者貴貴也
王之同族有罪不即市者親親也貴貴親親如此而
已豈以故撓法哉
以五聲聽獄訟求民情
疏五聽以聲為本故也
一曰辭聽二曰色聽三曰氣聽四曰耳聽五曰目聽註
出言不直則煩顔色不直則赧氣息不直則喘聽聆不
直則惑眸子不直則眊
介甫王氏曰聽獄訟求民情以訊鞫作其言因察其
視聽氣色以知其情偽故皆謂之聲焉言而色動氣
喪視聽失則其偽可知也然皆以辭為主辭窮而情
得矣故五聲以辭為先色氣耳目次之
以八辟麗邦灋附刑罰註辟灋也麗附也附猶著也
疏八議輕重不在刑書若有罪當議議得其罪乃麗
邦法而附於刑罰也介甫王氏曰謂之議則刑誅
赦宥未定也
一曰議親之辟註鄭司農云謂若今宗室有罪先請是
也
二曰議故之辟註故舊知也
三曰議賢之辟註鄭司農云若今廉吏有罪先請是也
玄謂賢有德行者
四曰議能之辟註能謂有道藝者春秋傳曰夫謀而鮮
過惠訓不倦者叔向有焉社禝之固也猶將十世宥之
以勸能者今一不免其身以棄社禝不亦惑乎
五曰議功之辟註謂有大勲勞立功者
六曰議貴之辟註鄭司農云若今時吏墨綬有罪先請
是也
七曰議勤之辟註謂憔悴以國事
疏自此已上七者雖以王為主諸侯一國之尊賞罰
自制亦應有此議法是以議能鄭引叔向之事是其
一隅也惟八曰議賓惟據王而言不及諸侯
八曰議賓之辟註謂所不臣者三恪二代之後與
疏樂記云武王克商未及下車而封黃帝之後於薊
封帝堯之後於祝封帝舜之後於陳下車而封夏后
氏之後於杞殷之後於宋此皆自行當代禮樂常所
不臣故為賓也劉氏曰議親者所以教天下愛其
親也議故者所以教天下厚其故也議賢者所以教
天下慕其賢也議能者所以教天下作其能也議功
者所以教天下懋其功也議勤者所以教天下勸其
勤也議貴者所以教天下忠其君也議賓者所以教
天下存亡繼絶而不棄先王之德也八者天下之大
教非天子私親故而撓其法也人倫之美莫斯為大
以三刺斷庶民獄訟之中一曰訊羣臣二曰訊羣吏三
曰訊萬民聽民之所刺宥以施上服下服之刑註中謂
罪正所定刺殺也三訊罪定則殺之宥寬也民言殺殺
之言寬寬之上服劓墨也下服宮刖也
疏庶民已上皆應有刺言庶民者庶民賤恐不刺賤
者尚刺以上刺可知所刺不必是殺餘刑亦當三刺
故曰聽民之所刺宥而施上服下服之刑是兼輕重
皆刺也王氏曰羣臣者大夫以上也羣吏者士以
下也訊羣臣羣吏然後訊萬民則臣吏能循民志而
逹之故也聽民所刺宥司刺所謂三刺三宥之法是
也刑者上之所制以服於下而下有罪附於刑者宜
無不服也上服則服刑之重者也下服則服刑之輕
者也謂之上服下服猶舜典之言五刑有服呂刑之
言上刑適輕下服下刑適重上服者同也記曰刑人
於市與衆棄之此刺宥所以必聽於民凡與衆共乏
而已李氏曰凡有血氣莫不愛其生君大夫士之
於牛羊豕猶無故不殺况於人乎刑之大者伏斧鑕
其次亦斷支體刻肌膚終身不息何其痛哉故聖人
求之以五聽麗之以八議三宥以恤其非意三赦以
異於全人猶恐聰有所不聞明有所不見下情有所
不達議法有所不平於是有外朝之法以詢於衆焉
必羣臣羣吏萬民之意同然後刑殺可不謂謹乎此
孟子所謂國人皆曰可殺然後殺之意也
及大比登民數自生齒以上登於天府内史司會冢宰
貳之以制國用註大比三年大數民之衆寡也人生齒
而體備男八月而生齒女七月而生齒人數定而九賦
可知國用乃可制耳
王先生曰夫天府以天為名者尊之至也登其書於
此正所以重其事也賢能之書登於此見於鄉大大
盟約之書入於此見於司約獄訟之書登於此見於
司寇民數登於司民但天府曰祭天之司民司祿而
獻民數穀數則受而藏之司祿一官缺矣必知穀數
亦登於此然書之所藏有不書其貳者獄訟之書也
有一官書其貳者賢能之書也有數官書其貳者民
數也有不止一官書其貳者盟約也然登其書於天
府其為重則一書貳與否及所書多少之數但觀其
事之施行耳王氏曰制國用必言於司寇者盖民
之輕犯法也以其困於貧而民之貧以上賦歛之多
賦斂之多以其用度侈不知事為之制也此内史司
會冢宰所以貳之以制國用歟國用以賦斂制之賦
斂之多寡以民數制之故也記曰冢宰制國用必於
歲之杪制國用者冢宰之事而兼内史司會言之者
盖内史執國法及國令之貳以逆會計司會以法均
節邦之財用故也愚按登民數者敬百姓也登民
數於天府者敬百姓之心猶其敬賢能之心也登民
數於天府而屬之司寇者示不得已而刑民必以敬
之之心刑之而後無忝於司寇之職也登民數以制
國用者示草菅其民者所以自伐其國也
小祭祀奉犬牲凡禋祀五帝實鑊水納亨亦如之
劉氏曰實鑊所以滌牲也納亨所以煑牲亦實其水
大賓客前王而辟註辟除姦人也若今時執金吾下至
令尉奉引矣
后世子之喪亦如之小師涖戮註小師王不自出之師
凡國之大事使其屬蹕註屬士師以下
孟冬祀司民獻民數於王王拜受之以圖國用而進退
之註司民星名謂軒轅角也小司寇於祀司民而獻民
數於王重民也進退猶損益也國用民衆則益民寡則
損
王氏曰民生自天天實有司之者先王必有報其生
飬之功冬物成之時故孟冬祀司民焉方祀司民則
司寇獻民數於王者以民之多寡實天降也刑之繁
省致天討也人之所為凡以奉成天之所為而己未
嘗私焉王拜而受之重國本也圖制國用必言於司
寇者以民之輕生而觸法冒死而犯刑者以其貧而
己民之貧以不知圖國用而制之故也愚按觀此
而知周先王之世之無遊民也太宰以九職任萬民
有一民則有一民之職有一職則有一職所生之財
貨盖化治聚歛凡嬪婦臣妾之微莫不能以手足之
勤佐天地之施生以貢其利於國故其國用可以民
數之衆寡為進退後世非無民也鼎鼎紛紛以耗財
則甚便耳於國用何與此天官九賦九式九貢必先
之以九職蓋培其源而後可理其流也
歲終則令羣士計獄弊訟登中於天府註上其所斷獄
訟之數
疏羣士卿士遂士以上王氏曰中謂獄訟之中言
事實之書也必登於天府者以刑所以致天討故登
於天府而藏之且示重其書而有謹於用之意明
齋王氏曰帝王之治唯其中而已刑罰之事尤不可
以少偏嚴刻則民麗於非辜姑息則民輕於犯法故
謂獄詞為中也
正歲帥其屬而觀刑象令以木鐸曰不用法者國有常
刑令羣士註羣士遂士以下
乃宣布於四方憲刑禁註宣徧也憲表也謂縣之也刑
禁士師之五禁
王氏曰有刑必有禁所以左右刑罰而使不犯也
乃命其屬入會乃致事註謂得其屬之計乃以致之於
王
王氏曰命其屬刑官之屬也入會則計其刑之多少
而入其書於司寇也餘官皆以歲終入其書獨司寇
以正歲入之者所以謹其始也且春主仁先王之刑
亦以仁為主也
士師之職掌國之五禁之灋以左右刑罰一曰宮禁二
曰官禁三曰國禁四曰野禁五曰軍禁皆以木鐸徇之
於朝書而縣於門閭註左右助也助刑罰者助其禁民
為非也宮王宮也官官府也國城中也古之禁書亡矣
今宮門有簿籍官府有無故擅入城門有離載下帷野
有田律軍有囂讙夜行之禁其觕可言者
疏刑期無刑故豫施禁禁民使知而不犯故禁者刑
之助也離載下帷謂在車離耦耦載而下帷恐是姦
非故禁之爾雅云巷門謂之閭王氏曰先王之用
刑罰常出於不得已其心常期於不用必輔之以禁
使民無犯也王氏曰以木鐸徇之於朝使之内有
所聞也書而縣於閭門使之外有所見也
以五戒先後刑罰母使罪麗於民一曰誓用之於軍旅
二曰誥用之於會同三曰禁用諸田役四曰糾用諸國
中五曰憲用諸都鄙註先後猶左右也誓誥於書則甘
誓湯誓大誥康誥之屬禁則軍禮曰無干車無自後射
此其類也糾憲未有聞焉
王氏曰禁止使勿為施於未然之前戒勑其怠忽儆
於事為之際以五戒先之則引而導之使民無進而
麗於刑也以五戒後之則閑而遏之使民無退而麗
於刑也劉氏曰在蠱曰先甲三日後甲三日在巽
曰先庚三日後庚三日五戒所以先後以戒之使無
麗於刑罰聖人之仁於斯見其厚於父母而過於天
地也王氏曰誓若湯誓泰誓之類誥若康誥洛誥
之類禁若遂人之田役掌其禁令糾若刑典之糾萬
民憲若布憲掌憲邦之刑禁是也然誓之所用非特
軍旅而軍旅為主祭祀田役之類皆有誓也禁之所
用非特田役而田役為主宮中官府皆有禁也以此
推之則曰糾曰憲亦若是而已
掌鄉合州黨族閭比之聯與其人民之什伍使之相安
相受以比追胥之事以施刑罰慶賞註鄉合鄉所合也
疏合其人民之什伍者此即因内政寄軍令之類五
家為比比即一伍也二伍為什以此什伍比追胥焉
或曰鄉合猶言六鄉合聚
追追寇也胥讀如宿偦之偦偦謂司搏盗賊也
劉氏曰胥偦也相聚夜宿以伺盗賊之謂或曰胥
相也有警相追捕也王氏曰以比合比以閭合閭
所以聯其居也以伍合伍以什合什所以聯其人也
王氏曰夫聯比其居什伍其人鄕官之事也而士
師又掌之使其相安相受故也去其害人者則使之
相安使州里任焉而舍之則使之相受以居處則相
安而不相戾以往來則相受而不相拒則可以無事
矣無事而相安相受然後有事而可以同其憂患焉
比追胥之事於是乎可恃矣王氏曰廢事者施刑
罰有功者施慶賞也士師掌刑故使之相安而已若
夫使之相保則有教存焉非士師所及明齋王氏
曰地各有守此鄉州之事人各有行列此伍兩之事
夫然則鄰界不相通鄰伍不相救於是有逐盗賊於
鄰境壅水以病鄰國者族師五家為比十家為聯四
閭為族八閭為聯五人為伍十人為聯其在於軍則
總萬二千五百人之車合為一百五十乘之伍大國
之三軍天子之六軍並統於一大將如是則不特五
家為比使之相保二十五家為閭使之相受直合六
鄕為一家六軍為一人矣武王曰予有臣三千惟一
心正謂此耳夫士師刑官而掌合聯之事者盖使人
各有心雖欲詰姦除盗其可得乎此周禮職掌所為
匪夷所思也
掌官中之政令察獄訟之辭以詔司寇斷獄弊訟致邦
令註官中大司寇之官府中也詔司寇若今白聽正灋
解也致邦令者以灋報之
疏獄訟辭訴各有司存謂若鄉士遂士縣士方士各
主當司之獄訟其有不决致於士師士師審察以告
大司寇於是從而斷之弊之斷訖致於本官謂之致
邦令也
掌士之八成註鄭司農云八成者行事有八篇若今時
决事比
疏八成言士者此八者皆是獄官斷事成品式士即
士師已下是也王氏曰官府之八成則其經治之
成法也士師之八成則其正亂之成法也或曰成
獄成不可易者大罪也
一曰邦汋註鄭司農云汋讀如酌酒尊中之酌邦汋斟
酌盗取國家密事若今時刺探尚書事
二曰邦賊註為逆亂者
三曰邦諜註為異國反間
四曰犯邦令註干冒王教令者
五曰撟邦令註稱詐以有為者
疏撟即詐也按撟與矯同猶今言矯詔書也
六曰為邦盗註竊取國之寳藏者
七曰為邦朋註朋黨相阿使政不平者
八曰為邦誣註誣罔君臣使事失實
王氏曰為邦朋為私黨以亂民也為邦誣則造訛言
以惑衆也先王之時齊八政以防淫一道德以同風
俗患夫姦人所以為禍本者如此立八成之法使士
師掌之則制治於未亂保邦於未危所以防其芽蘖
者豈不至哉明齋王氏曰按天地之道必有所主
無主乃亂故萬姓戴君之心生於其性此王者立國
必法禁周密使不軌之徒不得而逞然後能保其社
禝為斯民主若八成之邦汋邦賊邦諜陰懷二心背
其君者也犯邦令撟邦令不從王法抗其君者也邦
盗者攘竊姦宄盗其君者也邦朋邦誣不利於國欺
其君者也苟縱而不問必至於亂亡相尋司寇所詰
之姦慝莫此為大士師所以定為八成必誅無赦盖
國家安則斯民乃安孰謂周公非公天下之心也哉
若邦凶荒則以荒辯之灋治之令移民通財糾守緩刑
註鄭司農云辯讀為風别之别救荒之政十有二而士
師别受其數條是為荒别之灋玄謂辯當為貶聲之誤
也遭饑荒則刑罰國事有所貶損作權時灋也朝士職
曰若邦凶荒札喪寇戎之故則令邦國都家縣鄙慮刑
貶
或曰荒辯辯其凶荒之數如廩人所掌四鬴三鬴二
鬴之法食不能人二鬴則為大凶之年
移民就賤救困也通財補不足也糾守衛盗賊也緩刑
紓民心也
明齋王氏曰按比閭卒伍乃地官夏官之職而秋官
亦掌其追胥合聯之事荒政通財乃天官計邦用地
官聚萬民之職而秋官亦治荒辯之法盖為治必從
其本未有不教訓之而可以相安者未有不救其飢
寒而能止盗者故秋官掌除盗賊而必兼夫保任荒
辯之法使之知禮義足衣食而自不至於為盗也苟
徒設刑罰以待有辠之至不同於張羅網阱擭以取
禽獸者哉此周禮之司寇所以異於後世之刑官而
六聯之相成不可以一職拘也
凡以財獄訟者正之以傅别約劑註傅别中别手書也
約劑各所持劵也
王氏曰傅謂地傅别謂判書約謂書其期約劑謂之
要書以財獄訟者必有傅别約劑然後其實偽可正
也民知此則無敢苟簡於其始而獄訟由之以省矣
易曰君子以作事謀始殆謂是也
若祭勝國之社稷則為之尸註刑官為尸略之也
郝氏曰勝國周所勝之國勝克也刑主克故祀亡國
之社稷以刑官為之尸愚按秋者物之成也勝國
之社稷成功者退之事也故以秋官為之尸焉
王燕出入則前驅而辟註道王且辟行人
疏燕出入凡宮苑皆是
祀五帝則沃尸及王盥泪鑊水註泪謂增其沃汁
疏按特牲少牢尸尊不就洗入門北面則以盤匜盥
手王則將獻尸而就洗盥此直言祀五帝沃尸及王
盥其餘冬至夏至及祭先王先公則小祝職沃尸盥
小臣沃王盥鬱人云凡祼事沃盥則惟裸時而已
王氏曰洎鑊水者小司寇入鑊水士師續而終之
凡刉珥則奉犬牲註珥讀為衈刉珥釁禮之事用牲毛
者曰刉羽者曰珥
諸侯為賓則帥其屬而蹕於王宮註謂諸侯來朝若燕
饗時
介甫王氏曰大小司寇使其屬則弗親蹕也士師帥
其屬親蹕矣大司寇蹕邦事小司寇蹕國事故士師
蹕王宮而已
大喪亦如之大師帥其屬而禁逆軍旅者與犯師禁者
而戮之註逆軍旅反將命也犯師禁干行陣也
歲终則令正要會註定計簿也
王氏曰歲終則令正要會者謂小司寇正歲乃命其
屬入會故也
正歲帥其屬而憲禁令於國及郊野註去國百里為郊
郊外曰野
明齋王氏曰夫天之有秋也主於成物也六官之有
刑也主於生民也盖殺其殺人者而後能生其不當
死者刑其傷人者而後能續其不當斷者此祀司民
獻民數與夫司民之官必屬之秋官也故為司寇者
匪徒明刑之云也當以天地好生為心至誠懇惻早
夜孜孜思所以納民於無過之地然後可以稱是職
此孔子以使民無訟為貴而會子不以得獄情為喜
也歟
鄉士掌國中各掌其鄉之民數而糾戒之註國中謂距
王城百里内也言掌國中此主國中獄也六鄕之獄在
國中鄕士八人言各者四人而分主三鄉
王氏曰職主刑獄而必先掌其民數而糾戒之者以
生息為務糾詰戒令俾不抵於刑罰所以生之也
聽其獄訟察其辭辨其獄訟異其死刑之罪而要之旬
而職聽於朝註辨異謂殊其文書也
或曰辨謂獄成有冤者辨之犯死刑者則殊異其文
書重大辟也劉氏曰異死刑者欲一其意專志而
治之重民不再三也雖得囚之要且伏其罪矣又旬
日無悔意然後以職事治於外朝者俾司寇聽之至
此始曰職者前皆以為己任也
要之為其罪灋之要辭
何氏曰如今節略招情是也
十日乃以職事治之於外朝容其自反覆
按旬而職聽於朝即小司寇旬乃弊之之意
司寇聽之斷其獄弊其訟於朝羣士司刑皆在各麗其
灋以議獄訟註麗附也各附致其灋以成議也
疏衆獄官共聽之恐專則有濫故也或曰各麗其
法羣士各以所見合律議之不敢持獨見也雜說
議之如何王制曰凡聽五刑之訟必原父子之親立
君臣之義以權之意論輕重之序慎測淺深之量以
别之悉其聰明致其忠愛以盡之此足以想見當時
之所議矣
獄訟成士師受中協日刑殺肆之三日註受中謂受獄
訟之成也鄭司農云中者刑罰之中也論語曰刑罰不
中則民無所措手足協合也和也和合支幹善日若今
時望後利日也肆之三日春秋傳曰三日棄疾請尸論
語曰肆諸市朝玄謂士師旣受獄訟之成鄕士則擇可
刑殺之日至其時而往涖之
疏議得其實欲行刑之時故曰獄訟成成者罪已成
定也士師受中受取上成定文書為按肆陳也殺訖
陳尸也王先生曰王制云成獄辭史以獄告於正
正聽之正以獄成告於大司寇大司寇聽之於棘木
之下大司寇以獄成告於王王命三公参聽之三公
以獄之成告於王王三宥然後制刑正者鄉士之屬
也史者鄕士之屬其下之史也鄕遂縣方皆云聽於
朝司寇聽之羣士司刑皆在而不及三公参聽者以
經說經三公已見於中矣且棘木之下外朝之位也
其位王南面左九棘孤卿大夫位焉羣士在其後右
九棘公侯伯子男位焉羣吏在其後面三槐三公位
焉州長衆庶在其後則是三公亦在其中矣
若欲免之則王會其期註免猶赦也期謂鄕士職聽於
朝司寇聽之日王欲赦之則用此時親往議之
李氏曰君之於民猶親之於子也親則不忍其子君
焉得忍其民哉惟其不忍人之心則人無有可戮罪
無有可刑王欲赦固其理也然而天討有罪王者奉
之以作五刑刑者非王之意也天之意也非天之意
天下人之意也殺人者死而民猶有相殺傷人者刑
而民猶有相傷苟以不忍而赦之則殺人者不死傷
人者不刑殺傷人者無以懲其惡被殺傷者無以申
其冤此不近於帥賊而攻人者乎是故先王雖有不
忍之心而不敢輙赦必於外朝與掌事者議其可否
焉赦者非王赦之情可赦之否者非王不赦情不可
赦也如此民何有不服令何有不行乎明齋王氏
曰劉氏曰不以司寇會王而王會其期者刑人於市
與衆棄之非王可專也康誥所謂非汝封刑人殺人
無或刑人殺人是也以此知雖在八議之中必反覆
議成其罪而後免之豈若後世之賜赦與賜鐵劵而
預免其死罪者哉愚按天之大德曰生秋之殺物
其一吏耳噬嗑九四以剛噬有司執法之公六五以
柔噬人主好生之德此千古君臣用刑之道也季世
反是下以寬市恩上以嚴守法上益嚴而下益以寬
救巍巍天王下行一吏之事至與司寇爭法以殺人
噫君臣胥失之矣漢去古未遠以寬仁明恕之孝文
而盗環警蹕僅賴張釋之敢諫得免至其卑言霽色
以銷相府之檄者乃為一弄臣耳豈古所謂殺之三
宥之三者乎讀周禮至此殆不能無感
大祭祀大喪紀大軍旅大賓客則各掌其鄕之禁令帥
其屬夾道而蹕三公若有邦事則為之前驅而蹕其喪
亦如之註鄭司農云鄕士為三公道也
某氏曰大祭祀四者王有事於六鄕也三公有邦事
三公以王事入鄉也
凡國有大事則戮其犯命者
疏大事謂征伐田獵故有犯命刑戮之事
遂士掌四郊各掌其遂之民數而糾其戒令註玄謂其
地則距王城百里以外至二百里言掌四郊者主四郊
獄也六遂之獄在四郊遂士十二人言各者二人而分
主一遂
聽其獄訟察其辭辨其獄訟異其死刑之罪而要之二
旬而職聽於朝司寇聽之斷其獄弊其訟於朝羣士司
刑皆在各麗其灋以議獄訟獄訟成士師受中協日就
郊而刑殺各於其遂肆之三日註就郊而刑殺者遂士
也各於其遂者四郊六遂遂處不同
疏去王城漸遠恐多枉濫故至二旬容其反覆也
若欲免之則王令三公會其期
介甫王氏曰遂士王令三公會其期縣士命六卿則
遠故也
若邦有大事聚衆庶則各掌其遂之禁令帥其屬而蹕
註大事王所親也
六卿若有邦事則為之前驅而辟其喪亦如之凡郊有
大事則戮其犯命者
某氏曰王令三公會其期遠故不親會也六卿有邦
事遠故不命三公也
縣士掌野註玄謂地距王城二百里以外至三百里曰
野三百里以外至四百里曰縣四百里以外至五百里
曰都都縣野之地其邑非王子弟公卿大夫之采地則
皆公邑也謂之縣縣士掌其獄焉言掌野者郊外曰野
大總言之也
各掌其縣之民數糾其戒令而聽其獄訟察其辭辨其
獄訟異其死刑之罪而要之三旬而職聽於朝司寇聽
之斷其獄弊其訟於朝羣士司刑皆在各麗其灋以議
獄訟獄訟成士師受中協日刑殺各就其縣肆之三日
若欲免之則王命六卿會其期若邦有大役聚衆庶則
各掌其縣之禁令若大夫有邦事則為之前驅而辟其
喪亦如之凡野有大事則戮其犯命者註野距王城二
百里以外及縣都
王氏曰縣師掌公邑是公邑得謂之縣夫鄕士掌鄕
獄遂士掌遂獄方士掌采地之獄則知縣士掌四方
公邑之獄矣惟六鄕無公邑之田自遂逹畿自二百
里至五百里而公邑之田在是矣縣士三十有二人
則是八人主一等公邑是四分治公邑之獄明矣大
抵鄕遂縣方之獄所居之地以近王者為主所會之
期以尊者為先夫鄕為郊遂為野今鄉士云掌國中
遂士云掌四郊縣士云掌野是鄕之獄近於王城遂
之獄近於鄕縣之獄近於遂所居之地以近者為主
可知矣士師為王先驅卿士為三公先驅遂士為六
卿先驅縣士為大夫先驅卿士以王會其期遂士以
三公會其期縣士以六卿會其期此所會之期以尊
者為先可知矣
方士掌都家註玄謂都王子弟及公卿之采地家大夫
之采地大都在畺地小都在縣地家邑抂稍地不言掌
其民數民不純屬王
疏上文縣士掌公邑獄親自掌之此方士掌三等采
地之獄遥掌之采地自有都家之士掌獄有事上於
方士耳
聽其獄訟之辭辨其死刑之罪而要之三月而上獄訟
於國註三月乃上要者又變朝言國以其自有君異之
某氏曰三月為期去王城愈遠也都家各有主君方
士不得自斷非若鄕士遂士得以職聽於朝故上其
獄訟於王國而已
司寇聽其成於朝羣士司刑皆在各麗其灋以議獄訟
獄訟成士師受中書其刑殺之成與其聽獄訟者註都
家之吏自協日刑殺但書其成與治獄之吏姓名備反
覆有失實者
王氏曰司寇聽其成則都家聽斷之成而上於國者
也後云獄訟成則司寇羣士司刑聽斷之成也愚
按書其聽獄訟者則都家方士與司寇之屬有輕重
異同處盖兩書之歟
凡都家之大事聚衆庶則各掌其方之禁令註方士十
六人言各掌其方者四人而主一方也其方以王之事
動衆則為班禁令焉
以時修其縣灋若歲終則省之而誅賞焉註縣灋縣師
之職也其職掌邦國都鄙稍甸郊野之地域而辨其夫
家人民田菜之數及其六畜車輦之稽方士以四時修
此灋歲終又省之則與掌民數亦相近
凡都家之士所上治則主之註都家之士都士家士也
所上治者謂獄訟之小事不附罪者也主之告於司寇
聽平之
愚按主之者方士據其所上治而廉察都家士之能
否也上治猶上計不專指小事言
訝士掌四方之獄訟註鄭司農云四方諸侯之獄訟
諭罪刑於邦國註告暁以麗罪及制刑之本意
凡四方之有治於士者造焉註謂讞疑辨事先來詣乃
通之於士也士謂士師也如今郡國亦時遣主者吏詣
廷尉議者
疏士師受中故知疑獄亦士師受之也云造焉者謂
先造詣訝士乃通之士師也劉氏曰謂疑獄非諸
侯所能斷者也
四方有亂獄則往而成之註亂獄謂若君臣宣淫上下
相虐者也往而成之猶呂步舒使治淮南獄
邦有賓客則與行人送逆之入於國則為之前驅而辟
野亦如之居館則帥其屬而為之蹕誅戮㬥客者客出
入則道之有治則贊之註送逆謂始來及去也出入謂
朝覲於王時也春秋傳曰晉侯受策以出出入三覲入
國入野自以時事
疏按僖二十八年襄王策命晉侯為侯伯晉侯受策
以出出入三覲注云出入猶去來也從來至去凡三
見王時事者以其外國至此入國須有親故相見之
法入野煩有採取之宜並是私事故云時事也王
氏曰客國之所禮則㬥之者自宜加刑戮焉
凡邦之大事聚衆庶則讀其誓禁
疏大事者謂在國征伐之等聚衆庶非諸侯之事也
則訝士讀其誓命之辭及五禁之法也
周禮註疏刪翼卷二十三
