讀禮通考卷一百三刑部尚書徐乾學撰
變禮三
嫁娶遭喪
曾子問曾子問曰昏禮既納幣有吉日女之父母死則
如之何(注吉日取女之吉日)孔子曰壻使人弔如壻之父母死則
女之家亦使人弔(注必使人弔者未成兄弔)父喪稱父母喪稱母(注禮)
(宜各以其敵者也父使人弔之辭云某子聞某之喪某子使某如何不淑母則若云宋蕩伯姬聞姜氏之喪伯)
(姬使某如何不淑凡弔辭一耳)父母不在則稱伯父世母(注弔禮不可廢也伯父母)
(又不在則稱叔父母)壻已葬壻之伯父致命女氏曰某之子有父
母之喪不得嗣爲兄弟使某致命女氏許諾而不敢嫁
禮也(注必致命者不敢以累年之喪使人失嘉會之時)壻免喪女之父母使人
請壻弗取而后嫁之禮也(注請謂成昏)女之父母死壻亦如
之(注女免喪壻之父母亦使人請其已葬時亦致命已疏以夫婦有兄弟之義故云不得嗣爲兄弟必待)
(葬者葬後哀情稍衰始無他事不待踰年者不可曠年廢人昏嫁也壻免喪之後則應迎婦必須女之父母請)
(者以壻家既葬致命於己壻既免喪所以須請也陽唱隂和壻之父母使人請昏而女家得有不許者亦以彼)
(初葬訖致命於已故也)
(陳澔曰不得嗣爲兄弟者言繼此不得爲夫婦也夫婦同等有兄弟之義亦親之之辭不曰夫婦者未成)
(昏嫌也)
(羅欽順曰陳澔集說謂壻祥禫之後女之父母使人請壻成昏壻終守前說而不取而后此女嫁於他族)
(若女免喪壻之父母使人請女家不許壻然後别取此於義理人情皆說不通何其謬也安有昏姻之約)
(既定直以喪故需之三年之久乃從而改嫁與别娶邪盖弗娶弗許者免喪之初不忍遽爾從吉故辭其)
(請亦所謂禮辭也其後必再有往復昏禮乃成聖人雖未嘗言固可以義推也澔之集說未爲無功於禮)
(但小小疎失時復有之然害理傷教莫此爲甚)
(徐師曾曰有父母之喪而不嫁不娶孝也除喪而嫁娶禮也且議昏而至納幣請期則夫婦之倫定已久)
(矣乃爲有喪而改易可乎壻除喪而别娶非義也女除喪而改適非貞也若謂恐其失時又何以弗敢嫁)
(娶爲禮乎遲之三年而後嫁娶則既失時矣曷若尋舊議之爲便乎人情事理皆有未安削之可也)
乾學案此章之文羅解爲善至於改娶改嫁
之說注疏己然不獨陳氏也
曾子問曰親迎女在塗而壻之父母死如之何孔子曰
女改服布深衣縞緫以趨喪(注布深衣縞緫婦人始喪未成服之服)女在
塗而女之父母死則女反(注奔喪服期嫁疏女在塗聞舅姑喪即改時之衣服嫁)
(服者士妻褖衣大夫妻展衣卿妻則鞠衣士昏禮女次純衣純衣即褖衣也深衣謂衣裳相連前後深邃故曰)
(深衣縞白絹也緫束髮也長八寸士喪禮注始死婦人將斬衰者去笄而纚將齊衰者骨笄而纚至將斂齊衰)
(婦人亦去笄纚而髽皆不云縞緫文不備也經云女反故知奔喪喪服期云女子子在室爲父箭笄髽衰三年)
(今既在塗非復在室故知服期但在室之女父卒爲服亦三年今既在塗故爲父母同皆期也於時女亦改服)
(布深衣縞緫反而奔喪)
(徐師曾曰壻父母死則女改服以奔喪雖未成昏而婦之分已定也女父死則女改服而反其家不可奪)
(喪而成昏也皆以教孝也不言此後所處意者女在壻家若今童婦除喪而後成昏也女反時皆服布深)
(衣縞緫而期盖女子在室爲父三年父卒亦爲母三年已嫁則期今既在塗則非在室故服期亦除喪而)
(成昏)
如壻親迎女未至而有齊衰大功之喪則如之何孔子
曰男不入改服於外次女入改服於内次然後即位而
哭(注不聞喪即改服者昏禮重於齊衰以下)曾子問曰除喪則不復昏禮乎
(注復猶償也)孔子曰祭過時不祭禮也又何反於初(注重喻輕也同)
(牢及饋饗相飲食之道男疏女既未至聞壻家有齊衰大功之喪則廢其昏禮女變服就位哭男不入大門)
(改其親迎之服服深衣於門外之次女入大門改其嫁服亦深衣於門内之次男女俱改服畢然後就喪位而)
(哭謂於壻家爲位也皇氏以爲就喪家爲位哭也然曾子唯問齊衰大功不問小功者以小功輕不廢昏禮待)
(昏禮畢乃哭耳故雜記云小功可以冠子取婦明與大功及期異也此文據壻家齊衰大功之喪若女家齊衰)
(大功之喪皇氏女不反歸其改服即位與男家親同也上文女聞壻之父母喪在塗即改服今入門始改服故)
(云不聞喪即改服也昏禮重於齊衰以下者案禮運三年之喪與新有昏者期不使又王制云齊衰大功三月)
(不從政是昏禮重於齊衰以下也此謂在塗聞齊衰大功廢昏禮若婦已揖讓入門内喪則廢外喪則行昏禮)
(約上冠禮之文此熊氏之說然昏禮重於冠故雜記云大功之末可以冠子小功之末可以取妻也復是反覆)
(之義故爲償也曾子以初昏遭喪不得成禮除喪之後豈不酬償更爲昏禮乎過時不祭謂四時常祭也熊氏)
(云若喪祭及禘祫祭雖過時猶追而祭之故禘祫志云昭公十一年齊歸薨十三年會于平丘冬公如晉不得)
(祫至十四年乃追而祫之十五年乃禘也又僖公八年春當禘以正月會王人于洮故七月而禘故雜記云三)
(年之喪既顈其練祥皆行是追行前練祥祭也祭祀是奉事鬼神故爲重昏禮是生人燕飲爲輕喻明也據重)
(者尚廢以明輕者廬可知也故云重喻輕也)
(黃叔陽曰此亦可疑夫親迎未至猶未成昏也舅姑與廟猶未見也齊衰大功之喪視舅姑與廟孰爲輕)
(重豈有舍成昏見舅姑與廟之重而遂改服即位以哭其輕喪者乎且除喪不復昏則將苟合而已乎終)
(廢見舅姑與廟之禮而已乎恐亦非孔子之言也)
通典已拜時而後各有周喪迎婦遣女議晉懷帝永嘉
中太常潘尼爲子娶黃門郎李循女已拜時後各有周
喪潘迎婦李遣女國子博士汪統侍中許遐同議已拜
舅姑者宜準女在塗之禮齊衰大功三月既葬可迎婦
案禮女在塗而壻之父母死則改服赴喪女之父母死
則反而服周今已拜舅姑其義全於在塗也除其親而
服夫黨非婦而何禮父母既沒而娶三月廟見成婦之
義舅姑存則盥饋持豚以成婦道皆明重其成婦不繫
其成妻也然則未廟見女死還葬於女氏若已見舅姑
雖無衽席之接故當歸葬於夫家此非可否之斷乎
已拜時壻遭小功喪或婦遭大功喪可迎議禮壻親迎
女未至而有齊衰大功之喪男不入改服於外次女入
改服於内次即位哭又齊衰大功之喪三月既葬雖不
可以納徵而可正御矣何琦駮江許議曰夫正名者理
道之本然拜時非古而行之歴代遂以成俗古者布其
几筵恭告祖禰將納他族以奉宗祀父親醮子而命之
迎女受父母之遣以涉夫氏之庭而交拜敬之禮方之
在塗喪紀定矣服制既正齊功卒哭可迎此不闕於古
而通於今議是也
開元禮娶妻有吉日而壻之父母喪則壻之伯叔父使
人致命於女氏曰某之子有父母之喪不得嗣爲兄弟
使某致命女氏受命而不敢嫁壻既免喪女父母使人
請之壻弗取然後嫁之禮也女之父母喪亦如之親迎
女在塗而壻之父母死則女素服縞緫以赴喪其衰服
與婦之禮同也壻除喪之後束帶相見不行初昏之禮
女在塗而女之父母死則女反壻親迎未至而有周大
功之喪則夫改服於外次婦人改服於内次即位而哭
既虞卒哭壻入束帶相見而已不行取昏之禮
朱子語類問曾子問親迎女在塗而壻之父母死如
之何孔子曰女改服布深衣縞緫以趨喪恐亦有礙
開元禮除喪之後束帶相見不行初昏之禮趨喪後
事皆不言之何也朱子答曰趨喪之後男居外次女
居内次自不相見除喪而後束帶相見始入御開元
之制必有所據
(吕柟禮問曲沃楊昶曰友有娶妻於他縣者女在塗而友之母死如之何先生曰女奔喪而不反夫則居)
(廬於喪除喪而後昏禮也今子之友奚爲也曰婦居喪於室夫居廬於墓曰善哉可與幾禮矣)
時祭遭喪
王制喪三年不祭唯祭天地社稷爲越紼而行事(注不敢以)
(卑廢尊越猶躐也紼輴車索稷疏私喪卑天地社稷尊私喪既殯以後若有天地社之祭即行之不敢以卑)
(廢尊也未葬之前屬紼於輴以備火災今祭天地社稷須越躐此紼而往祭所故云越紼紼輴車索者以停住)
(之時絙其繩體則謂之紼若在塗人輓而行之則謂之引故鄭注雜記云廟中曰紼在塗曰引天地社稷既有)
(越紼之禮六宗及山川之等卑於天地社稷待喪終乃祭故鄭志答田瓊云天地郊社至尊不可廢故越紼祭)
(之六宗山川之神則否其宫中五祀在喪内則亦祭之故曾子問云君薨五祀之祭不行既殯而祭之自啓至)
(於反哭五祀之祭不行既葬而祭之但祭時人既少衆官不皆使盡去不須越紼故鄭答田瓊云五祀宫中之)
(神喪時朝夕出入所祭不爲越紼也天地社稷之祭豫卜時日今忽有喪故既殯越紼行事若遭喪之後當天)
(地郊社常祭之日其啓殯至於反哭則避此郊社祭日而為之案禮卒哭而祔練而禘於廟此等為新死者而)
(爲之則非常祭也其常祭法必待三年喪畢也其春秋之時未至三年而爲吉祭者皆非禮也若杜預之意以)
(爲既祔以後宗廟得四時常祭三年大禘乃同於吉故僖公三十三年凡君薨卒哭而祔祔而作主特祀於主)
(烝嘗禘於廟杜注云新主既特祀於寢則宗廟四時當祀三年禮畢又大禘乃皆同於吉如杜之意與三年不)
(祭違者案釋例云禮記後儒所作不甚與春秋同是杜不盡用禮記也)
(徐師曾曰下二句當爲疑經若謂不敢以卑廢尊則宗廟亦是尊者何爲獨祭天地社稷乎喪在殯宫無)
(可致齋又安可釋衰服衣祭服乎縱天地社稷之祀不可廢則使大宗伯攝之可也)
曾子問曾子問曰天子嘗禘郊社五祀之祭簠簋既陳
天子崩后之喪如之何孔子曰廢(注既陳謂夙興陳饌牲器時也疏知既)
(陳謂夙興陳饌牲器時者以下文云當祭而日食則此簠簋既陳不當祭也既不當祭時明是祭前陳饌牲器)
(也下文日食太廟火牲至未殺則廢已殺則行接祭其天子崩后之喪牲入雖殺不可行接祭以其喪事重故)
(也嘗禘宗廟之祭郊社天地之祭舉天地宗廟則五祀以上之祭皆在其中)
乾學案嘗禘郊社天子自爲祭主而曰天子
崩何也謂將祭而驟崩邪抑使人代爲祭主
邪古者大祭無遣人攝行之理若將祭而驟
崩無扶病入祭之理此皆事之可疑者也
天子崩未殯五祀之祭不行既殯而祭其祭也尸入三
飯不侑酳不酢而已矣自啓至于反哭五祀之祭不行
已葬而祭祝畢獻而已(注既葬彌吉畢獻祀而後止郊社亦然唯嘗禘宗廟俟吉也)
(疏天子諸侯祭禮既亡今儀禮唯有大夫士祭禮以言之案特牲饋食禮祝延尸于奥迎尸而入即延坐三飯)
(告飽祝侑尸尸又飯至於九飯畢若大夫依少牢饋食尸食十一飯而畢鄭注少牢云士九飯大夫十一飯案)
(此說則諸侯十三飯天子十五飯又案特牲禮尸九飯畢主人酌酒酳尸尸飲卒爵酢主人主人受酢飲畢酌)
(獻祝祝飲畢主人又酌獻佐食此是士之祭禮也今約此而說天子五祀之祭也天子崩未殯五祀之祭不行)
(者以初崩哀慼未遑祭祀雖當五祀祭時不得行但五祀外神不可以己私喪久廢其祭故既殯哀情稍殺而)
(後祭也其祭也不得純如吉禮理須降殺侑勸也迎尸入奥之後尸三飯即止祝不勸侑至十五飯於時冢宰)
(攝主酌酒酳尸尸受卒爵不酢攝主故云三飯不侑酳不酢而已自啓至于反哭五祀之祭不行者謂從啓殯)
(以後葬畢反哭以前靈柩既見哀摧更甚故五祀之祭不行已葬反哭殯宫畢而行其祭尸入三飯之後祝侑)
(尸尸食十五飯攝主酳尸尸飲卒爵而酢攝主攝主飲畢酌而獻祝祝受飲畢則止無獻佐食以下之事所以)
(然者以葬後未吉唯行此禮而已郊社亦然者與五祀同也趙商問云自啓至反哭五祀之祭不行注云郊社)
(亦然者案王制云唯天地社稷爲越紼而行事何趙商之意葬時郊社之祭不行何得有越紼而行事鄭答越)
(紼行事喪無事時天地郊社有常日自啓及至反哭自當辟之鄭言無事者謂未殯以前是有事既殯以後未)
(啓以前是無事得行祭禮故有越紼行事鄭云郊社有常日自啓至反哭自當辟之者郊社既有常日自啓反)
(哭當辟此郊社之日郊社尊故辟其日不使相妨五祀既卑若與啓反哭日相逢則五祀辟其日也鄭言天地)
(社稷去殯處遠祭時踰越此紼而往赴之五祀去殯處近暫往則還故不爲越紼也惟嘗禘宗廟俟吉者謂爲)
(嘗禘之禮以祭宗廟俟時於吉故王制云喪三年不祭是也其在喪祭郊社之時其喪所朝夕仍奠知者雜記)
(云國禁哭則止朝夕之奠即位自因也人臣尚爾明天子得也)
曾子問曰諸侯之祭社稷俎豆既陳聞天子崩后之喪
君薨夫人之喪如之何孔子曰廢(注亦謂夙興陳饌牲器時也)自薨
比至于殯自啓至于反哭奉帥天子(注帥循也所奉循如天子者謂五祀)
(之祭也社稷亦然如疏上有天子祭五祀之文今云奉循謂諸侯五祀亦天子五祀也諸侯祭社稷其遭喪)
(節制與五祀同故云社稷亦然案天子崩后喪諸侯當奔赴得奉循天子者諸侯或不自親奔而身在國或唯)
(據君薨及夫人之喪其嗣子所祭得奉循天子者也)
(陸佃曰天子言嘗禘郊社五祀諸侯言社稷略諸侯也大夫益略不得名祭)
(陳澔曰自薨至殯自啓至反哭皆率循天子之禮者謂諸侯既殯而祭社稷或五祀亦如天子殯後祭五)
(祀之禮也其葬後而祭社稷五祀者亦如天子葬後祭五祀之禮也)
(黃叔陽曰此與上文皆有可疑夫天子崩君薨皆凶變之至大者也臣子服斬衰三年凶事之至大者也)
(社稷五祀之祭特吉禮之輕者爾今舍其至大而行其所輕何歟且天子崩君薨既殯而即祭但殺其禮)
(至既葬而漸加抑又何歟王制云喪三年不祭唯祭天地社稷爲越紼而行事先儒已有疑之者矣而況)
(於五祀乎)
曾子問曰大夫之祭鼎俎既陳籩豆既設不得成禮廢
者幾孔子曰九請問之曰天子崩后之喪君薨夫人之
喪君之太廟火日食三年之喪齊衰大功皆廢外喪自
齊衰以下行也(注齊衰異門則祭)其齊衰之祭也尸入三飯不
侑酳不酢而已矣大功酢而已矣小功緦室中之事而
已矣(注室中之事謂賓長獻)士之所以異者緦不祭(注然則士不得成禮者十)
(一)所祭於死者無服則祭(注謂若舅舅之子從母昆弟疏不直云大功以上皆廢)
(而歴序齊衰大功者以孔子云廢者有九故歴序九種之事也此大夫之祭是據宗廟也若遭異門齊衰之喪)
(其祭迎尸入室但三飯則止祝更不勸侑主人酌酒酳尸尸不酢主人唯此而已大功服輕祭禮稍備尸三飯)
(祝侑至十一飯而止主人酌酒獻尸尸酢主人主人乃停故云大功酢而已矣小功與緦麻其服轉輕祭禮轉)
(備其祭尸十一飯訖主人酳尸尸卒爵酢主人主人獻祝及佐食畢次主婦獻尸尸酢主婦主婦又獻祝及佐)
(食次賓長獻尸若平常之祭尸得賓長獻爵則止不舉待致爵之後尸乃舉爵今既喪殺賓長獻尸尸飲以酢)
(賓賓又獻祝及佐食而祭畢止凡尸在室之奥祝在室中北廂南面佐食在室中尸西北面但主人主婦及賓)
(獻尸及祝佐食等三人畢則止故云室中之事而已矣若致爵之時主婦在房中南面主人獻賓堂上北面皆)
(不在室中其室中者獻尸祝佐食耳故此注云室中之事謂賓長獻此小功緦麻兼内外知者以前文云内喪)
(大功以上廢則知内喪小功以下不廢也案雜記云臣妾死於宫中三月而後祭之此内喪緦麻不廢祭者此)
(謂鼎俎既陳臨祭之時故不廢也若不當祭時有臣妾死於宫中及大夫爲貴妾緦庶子爲父後者爲其母緦)
(之屬皆不祭孔子見曾子歴問至大夫必應及士故因廣舉士以語之大夫唯至大功爲九而士又加緦小功)
(二等合爲十一此亦謂祭宗廟鼎俎既陳而值喪也大夫祭值緦小功不辨内外皆不廢祭而禮則小異耳士)
(值緦小功不辨外内一切皆廢祭士輕故爲輕親申情也所祭於死者無服則祭謂士祭祖禰而死者已雖為)
(緦祖禰於死者無服鼎俎既陳則亦祭也然此皆母親而得云無服者祭祀以祖禰爲主也其從母父雖無服)
(己爲小功熊氏云亦廢祭皇氏云從母於父無服不廢祭也案經云緦不祭據緦爲文似不關小功故鄭以緦)
(服解之皇氏横加小功其義非也)
(方慤曰位尊則以事而廢禮者爲少位卑則以事而廢禮者為多此重輕之别也)
喪服小記爲父後者爲出母無服無服也者喪者不祭
故也(注不敢以己私廢父所傳重之祭祀○疏所以然者已係嗣烝嘗不敢以私親廢先祖之祀也)
(應鏞曰祭吉禮也喪凶服也凶服不可行吉禮子為父後則有祭祀之責以宗廟為重故寧奪母服而不)
(敢廢祖父之祀也)
儀禮喪服庶子爲父後者爲其母傳曰何以緦也傳曰
與尊者為一體不敢服其私親也然則何以服緦也有
死於宫中者則爲之三月不舉祭因是以服緦也
左傳僖公三十三年凡君薨卒哭而祔祔而作主特祀
於主烝嘗禘於廟
乾學案此烝嘗禘於廟乃言喪畢祔主入廟
之後注疏及辨說並見五十二卷
通典喪廢祭議晉武帝咸寧五年十一月己酉弘訓羊
太后崩宗廟廢一時之祀天地明堂去樂且不上胙孝
武太元十一年九月皇女亡應烝祠中書侍郎范寗奏
案喪服傳有死宫中者三月不舉祭不别長幼之與貴
賤也皇女雖在嬰孩臣竊以爲疑於是尚書奏使三公
行事
賀循祭議云禮在喪者不祭祭吉事故也其義不但施
於生人亦祖禰之情同其哀戚故云於死者無服則祭
也今人若有服祭祀如故吉凶相干非禮意也
旁親喪不廢祭議東晉穆帝太和六年五月九日安平
王薨博士孫欽議禮有死於宫中者闕一時之祀又案
魏高堂隆議平原公主薨二月春祠不宜闕祭臣聞伯
叔父同產昆弟庶子庶孫及次妃以下天子諸侯則降
而不服於四時之祭無闕廢禮也漢文帝前代盛德之
君也猶不忍以三年之喪妨廢孝享割損年月蚤葬速
除追思祖考念在烝嘗所以重宗廟也且宫中有死者
三月不舉祭傳發於緦麻三月之章天子諸侯周大功
皆降而不服何緦麻之有乎誠亦儒者之迷誤也
公除祭議東晉成帝咸和七年虞潭上表云今之諸侯
服其親皆與士同無復降殺大宗之家喪服累仍若皆
不祭是先人之享嘗永爲有廢(或難曰士獨非孝子也答曰士賤不得申其意)
(也)臣謂三月之後禮情漸殺若非父母之喪當通内外
服踰月既葬可祭宗廟博士通議宜如潭所上會事未
及施行咸康三年十月二十七日潭有嗣子喪既葬依
令文行喪三十日至十二月十日公除遂預蜡祭徐藻
議云古無公除吉凶之服不可相干故緦不祭今既公
除吉服而行則可吉祭今既吉服無事不可而大事反
可闕邪若以心喪爲疑者則出母子爲父後得以含悲
而祭矣又禮有死宫中三月不舉祭齊衰之禮三月不
從政意者雖速公除猶宜待滿三月又問同宫之喪而
未葬雖公除可以祭不答曰公除不祭本與於外喪耳
若同宫之喪雖未葬此不可也宋庾蔚之謂公除是
公家除其喪服以從公家之吉事若公家無齋禁則其
受弔臨靈及私常著喪服豈得輒釋凶服以執吉祭乎
徐藻乃云外喪公除雖停殯可吉祭恐此非祖禰之所
享也兄弟别居便爲外喪未葬公除而可以烝嘗未之
聞也
緦不祭議晉荆州刺史殷仲堪問禮文如是此指釋有
緦麻服而猶得祭者也當不普言新喪之親於所祭者
邪别駕庾叡功曹滕惔主簿劉恬答曰尋禮文當是指
明有緦服可以祭耳不以新喪之親於所祭者有服爲
疑今世中傳重者而有從祖小功之服服既除恐不得
以二祖服近而不祭也宋庾蔚之謂殷庾釋文句甚
允但未統立言大意記所明重其已與神交而不終外
喪尸殯不在此可得少申其事故大夫之祭鼎俎既陳
籩豆既設内喪小功緦麻外喪齊衰以下行特爲己與
神交故隨輕重各有所行又云士之所以異緦不祭者
如大夫有小功緦麻皆廢故鄭云然則士不得成禮者
十一也又云所祭於死者無服則祭者言所異於未與
神交時有此則外内之喪通廢士卑故也言有始末義
統有本尋禮者多斷取義不辨已與神交之異故申之
云
乾學案仲堪所問禮文當是曾子問篇士之
所以異者緦不祭所祭於死者無服則祭二
句
宋書禮志元嘉七年四月乙丑有司奏曰禮喪服傳云
有死於宫中者則爲之三月不舉祭今禮祀既戒而掖
庭有故下太常依禮詳正太學博士江邃袁朗徐道娛
陳珉等議參互不同殿中曹郎中領祠部謝元議以爲
遵依禮傳使有司行事於義爲安輒重參詳宗廟敬重
饗祀精明雖聖情罔極必在親奉然苟曰有疑則情以
禮屈元所稱述於義有據請如元所上詔可
孝武帝大明三年十一月乙丑朔有司奏四時廟祠吉
日已定遇雨及舉哀舊停親奉以有司行事先下使禮
官博議於禮爲得遷日與不博士江長議禮記祭統君
之祭也有故則使人而君不失其儀鄭玄云君雖不親
祭禮無闕君德不損愚以爲有故則必使人者明無遷
移之文苟有司充事謂不宜改日太常丞陸澄議案周
禮宗伯之職若王不與祭祀則攝位鄭君曰王有故行
其祭事也臣以爲此謂在致齊祭事盡備神不可瀆齊
不可久而王有他故則使有司攝焉晉太始七年四月
世祖將親祠于太廟庚戌車駕夕牲辛亥雨有司行事
此雖非人故盖亦天硋也求之古禮未乖周制案禮記
孔子答曾子當祭而日蝕太廟火如牲至未殺則廢然
則祭非無可廢之道也但權所爲之輕重耳日蝕廟火
變之甚者故乃牲至尚猶可廢推此而降可以理尋今
散齊之内未及致齊而有輕哀甚雨日時展事可以延
敬不愆義情無傷正典改擇令日夫何以疑愚謂散齊
而有舉哀若雨可更遷日唯入致齊及日月逼晚者乃
使有司行事耳又前代司空顧和啓南郊車駕已出遇
雨宜遷日更郊事見施行郊之與廟其敬可均至日猶
遷況散齊邪殿中郎殷淡議曾子問日蝕太廟火牲未
殺則廢縱有故則使人清廟敬重郊禋禮大故廟焚日
蝕許以可遷輕哀微故事不合改是以鼷鼠食牛改卜
非禮晉世祖有司行事顧司空之改郊月既不見其當
時之宜此不足爲準愚謂日蝕廟火天譴之變廼可遷
日至於舉哀小故不宜改辰衆議不同參議既有理據
且晉氏遷郊宋初遷祠並有成準謂孟月散齊之中遇
雨及舉輕哀宜擇吉更遷無定限數唯入致齊及侵仲
月節者使有司行事詔可
五年十月甲寅有司奏今月八日烝祠二廟公卿行事
有皇太子獻妃服前太常丞庾蔚之議禮所以有喪廢
祭由祭必有樂皇太子以元適之重故主上服妃不以
尊降既正服大功愚謂不應祭有故三公行事是得祭
之辰非今之比卿卒猶不繹況於太子妃乎博士司馬
興之議夫緦則不祭禮之大經卿卒不繹春秋明義又
尋魏代平原公主薨高堂隆議不應三月廢祠而猶云
殯葬之間權廢事改吉芬馥享祠尋此語意非使有司
此無服之喪尚以未葬爲廢況皇太子妃及大功未祔
者邪上尋禮文下準前代不得烝祠領軍長史周景遠
議案禮緦不祭大功廢祠禮不俟言今皇太子故妃既
未山塋未從權制則應依禮廢烝嘗至尊以大功之服
於禮不得親奉非有故之謂亦不使公卿行事右丞徐
爰議以爲禮緦不祭盖唯通議大夫以尊貴降絶及其
有服不容復異祭統云君有故使人可者謂於禮應祭
君不得齊祭不可闕故使臣下攝奉不謂君不應祭有
司行事也晉咸寧四年景獻皇后崩晉武帝伯母宗廟
廢一時之祀雖名號尊崇粗可依準今太子妃至尊正
服大功非有故之比既未山塋謂烝祠宜廢尋蔚之等
議指歸不殊闕烝爲允過卒哭祔廟一依常典詔可
七年十一月癸未有司奏晉陵國刺孝王廟依廬陵平
王等國例一歲五祭二國以王三卿主祭應同有服之
例與不博士顔僧道議禮記云所祭者亡服則不祭今
晉陵王於衡陽小功宜依二國同廢太常丞庾蔚之議
緦不祭者據主爲言也晉陵雖未有嗣宜依有嗣致服
依闕祭之限衡陽爲族伯緦麻則應祭三月兼左丞徐
爰議嗣王未立將來承胤未知疏近豈宜空計服屬以
虧祭敬參議以爰議爲允詔可
明帝泰豫元年七月庚申有司奏七月嘗祠至尊諒闇
之内爲親奉與不使下禮官通議伏尋三年之制自天
子達漢文愍秦餘之弊於是制爲權典魏晉以來卒哭
而祔則就吉案禮記王制三年不祭唯祭天地社稷爲
越紼而行事鄭元云唯不敢以卑廢尊也范宣難杜預
段暢所以闕宗廟祭者皆人理所奉哀戚之情同於生
者譙周祭志稱禮身有喪則不爲吉祭緦麻之喪於祖
考有服者則亦不祭爲神不饗也尋宫中有故雖在無
服亦廢祭三月有喪不祭如或非若三年之内必宜親
奉者則應禘序昭穆而今必須免喪然後禘祫故知未
祭之意當似可思起居注晉武有二喪兩期之中並不
自祠亦近代前事也伏惟至尊孝越姬文情深明發公
服雖釋純哀内纏推訪典例則未應親奉有司祇應祭
不爲曠仰思從敬竊謂爲允臣等參議甚有明證宜如
所上詔可
南齊書禮志宋泰豫元年明帝崩博士周洽議權制諒
闇之内不親奉四時祠建元四年尚書令王儉採晉中
朝諒闇議奏曰權典既行喪禮斯奪事興漢世而源由
甚遠殷宗諒闇非有服之稱周王即吉唯宴樂爲譏春
秋之義嗣君踰年即位則預朝會聘享焉左氏云凡君
即位卿出並聘踐脩舊好又云諸侯即位小國聘焉以
繼好結信謀事補闕禮之大者至於諒闇之内而圖昏
三年未終而吉禘齊歸之喪不廢蒐把公之卒不徹樂
皆致譏貶以明鑒戒自斯而談朝聘烝嘗之典卒哭而
備行昏禘蒐樂之事三載而後舉通塞興廢各有由然
又案大戴禮記及孔子家語並稱武王崩成王嗣位明
年六月既葬周公冠成王而朝于祖以見諸侯命祝雍
作頌襄十五年十一月晉侯周卒十六年正月葬晉悼
公平公既即位改服脩官烝于曲沃禮記曾子問孔子
曰天子崩國君薨則取羣廟之主而藏諸祖廟禮也卒
哭成事而後主各反其廟春秋左氏傳凡君薨卒哭而
祔祔而後特祀於主烝嘗禘於廟先儒云特祀於主者
特以喪禮奉新亡者祭於寢不同於廟烝嘗禘於廟者
卒哭成事羣廟之主各反其廟則四時之祭皆即吉也
三年喪畢吉禘於廟躋羣主以定新主也凡此諸義皆
著在經誥昭乎方冊所以晉宋因循同規前典卒哭公
除親奉烝嘗率禮無違因心允協爰至泰豫元年禮官
立議不宜親奉乃引三年之制自天子達又據王制稱
喪三年不祭唯祭天地社稷越紼而行事曾不知自天
子達本在至情既葬釋除事以權奪委衰襲衮孝享宜
申越紼之旨事施未葬卒哭之後何紼可越復依范宣
之難杜預譙周之論士祭並非明據晉武在喪每欲存
寧戚之懷不全依諒闇之典至於四時烝嘗盖以哀疾
未堪非便頓改舊式江左以來通儒碩學所歴多矣守
而弗革義豈徒然又宜即心而言公卿大夫則負扆親
臨三元告始則朝會萬國雖金石輟響而簨虡充庭情
深於恒哀而跡降於凡制豈曰能安國家故也宗廟烝
嘗孝敬所先寧容吉事備行斯典獨廢就令必宜廢祭
則應三年永闕乃復同之他故有司攝禮進退二三彌
乖典衷謂宜依舊親奉從之
通典梁武帝天監四年安成國稱欲遷立所生吳太妃
神主國王既有妃喪欲使臣下代祭明山賓議以爲宜
待王妃服除親奉盛禮
唐書禮樂志古者廟在大門内秦出寢於陵側故王公
亦建廟於墓既廟與居異則宫中有喪而祭三年之喪
齊衰大功皆廢祭外喪齊衰以下行之
通典大唐元陵之制未殯遇夏至祭皇地祇禮官議停
祭時監察御史張朔牒禮儀使伏準遺詔皇帝已聽政
合告郊廟所司祭地祇無文合廢又案曾子問天子崩
未殯五祀之祭不行既殯而祭所言五祀不行即明天
地之祭不合廢又王制喪三年不祭唯祭天地社稷爲
越紼而行事注云不敢以卑廢尊又案春秋杜預注天
王崩未葬而郊者不以王事廢天事也今禮儀使牒引
祠令諸饗廟官有緦麻以上喪不得充饗官此盖指私
喪不足爲今日之證請更參詳報禮儀使報來牒稱天
子崩五祀之祭不行既殯而祭所言五祀不行即明天
地之祭不合廢者謹案曾子問天子崩五祀之祭不行
既殯而祭鄭玄注云郊社亦然然則五祀之與郊社之
祭同也來牒所言五祀不行即明天地之祭不合廢與
鄭玄所云郊社亦然之義乖也又案曾子問上文云天
子嘗禘郊社五祀之祭簠簋既陳天子崩后之喪如之
何孔子曰廢下文云天子崩未殯五祀之祭不行既殯
而祭孔穎達云以初崩哀戚未遑祭祀雖當五祀祭時
不得行也既殯哀情殺而後祭也又云自啓至於反哭
五祀之祭不行已葬而祭此言無事時則祭有事時則
廢未殯以前是有事既殯已後未啓以前爲無事故王
制云越紼而行事紼者屬於龍輴之轅索也天子欑塗
龍輴謂殯時所設也今百官成服準祠令諸祀齋之日
平明赴祠所又開元禮云祀前七日受誓戒散齋四日
致齋三日散齋之内不得弔死問病致齋之内唯祀事
則行其餘悉斷苟或違此則非爲祭所以崇嚴潔也今
若斂髮赴廟則嚴潔之道於是乎廢也成服而行則祀
典之文可得而踰也且哀戚之殺大斂孰與夫自啓凶
穢之甚緦麻孰與夫斬衰未殯之時非謂無事扱衽之
祭可謂不遑況皇帝即位未告太廟哀戚在疚未許聽
政如何告太祖以配北郊乎參詳古今實難議祭也
唐書盧邁傳將作監元亘攝祠以私忌不聽誓御史劾
之帝疑其罰下尚書省議邁曰案大夫士將祭於公既
視濯而父母死猶奉祭禮散齊有大功喪致齊有期喪
齊有疾病聽還舍不奉祭無忌日不受誓者雖令忌日
與告且春秋不以家事辭王事今攝祭特命也亘以常
令拒特命執非所宜遂抵罪
宋會要建隆二年六月二日昭憲皇太后崩太常禮院
請準禮例合停太廟時享俟山陵畢復舊從之
宋史禮志太宗淳化三年將以冬至郊前十日皇子許
王薨有司言王薨在未受誓戒之前準禮天地社稷之
祀不廢詔下尚書省議吏部尚書宋琪等奏以許王薨
謝去郊禮裁十日又詔輟十一日以後五日朝參且至
尊成服百僚皆當入慰有司又以十二十三日受誓戒
案令式受誓戒後不得弔喪問疾今若皇帝既輟朝而
未成服則全爽禮文百僚既受誓而入奉慰又違令式
況許王地居藩戚望著親賢於昆仲爲大宗於朝廷爲
冢嗣遽兹薨逝朝野同哀伏想聖情豈勝追念當愁慘
之際行對越之儀臣等實慮上帝之弗歆下民之斯惑
況祭天之禮歲有四焉載於禮經非有差降請以來年
正月上辛合祭天地從之
真宗景德三年正月乙卯孟享太廟其日以鄆王外欑
改用辛酉四年七月以莊穆皇后祔廟權停孟享
英宗治平元年就景靈宫之西建殿以奉仁宗御容署
曰孝嚴親行酌獻每歲朝謁如奉真殿儀(奉真宗御容之殿)有
期以上喪則命輔臣攝事
神宗之嗣位也英宗喪未除是歲當郊帝以爲疑以問
講讀官王珪司馬光王安石皆對以不當廢珪又上奏
曰臣等謹案王制喪三年不祭唯祭天地社稷爲越紼
而行事傳謂不敢以卑廢尊也則居喪而可得見天地
也春秋僖公三十三年傳凡君薨卒哭而祔祔而作主
特祀於主烝嘗禘於廟杜預以謂新主既特祀於寢則
宗廟四時常祀自當如舊是則居喪而可得見宗廟也
周公稱商高宗諒隂三年不言子張疑之以問仲尼仲
尼答曰何必高宗古之人皆然高宗不云服喪三年
而云諒隂三年者杜預又謂古者天子諸侯三年之喪
既葬而服除諒隂以居心喪不與士庶同禮也然則服
除之後郊廟之祭可勿舉乎南齊以前代君嗣位或仍
前郊之年或别自爲郊下有司議而王儉乃援晉宋以
來皆改元即郊而不用前郊之年又自漢文以來皆即
位而謁廟至唐德宗以後亦踰年而行郊況本朝景德
二年真宗居明德皇太后之喪既易月而服除明年遂
享太廟而合祀天地於圜丘臣等伏請皇帝將來冬至
躬行郊廟之禮其服冕車輅儀物音樂緣神事者皆不
可廢詔用景德故事
王博文傳博文幼喪父其母張氏改適韓氏及博文在
朝謂子無絶母理請得以恩封之母死又謂古之爲父
後者不爲出母服以廢宗廟之祭也今喪者皆祭無害
於行服乃請解官持服然議者以喪而祭爲非禮
二程全書禮言唯天地之祭爲越紼而行事此事難行
既言越紼則是猶在殯宫於時無由致得齋又安能
脫喪服衣祭服此皆難行縱天地之祀爲不可廢只
宜使冢宰攝爾昔者英宗初即位有人以此問先生
答曰古人居喪百事皆廢今人居喪與古人異百事
如常特於祭祀廢之則不若無廢爲愈也子厚正之
曰父在爲母喪則不敢見其父不敢以非禮見也今
天子爲父之喪以此見上帝是以非禮見上帝也故
不如無祭禮云唯祭天地社稷爲越紼而行事似
亦太蚤雖不以卑廢尊若既葬而祭之宜亦可也盖
未葬時哀戚方甚人有所不能祭爾
張子曰居喪廢祭禮有緦不祭之文方喪之初雖功
緦如何可祭又豈可三年廢祖先之祭久而哀殺則
便可祭以人情酌之三年之喪期可祭期之喪既葬
可祭緦功之喪踰月可祭當服祭服祭之各以其盛
服祭祭罷反喪服至如古者卒哭練乃祔似有喪服
入廟之禮然今則不可須三年除喪乃祔
吕大臨曰人事之重莫重於哀死故有喪者之毁如
不欲生大功之喪業猶可廢喪不貳事如此則祭雖
至重亦有所不可行盖祭而誠至則忘哀祭而誠不
至不如不祭之爲愈後世哀死不如古人之隆故多
疑如此
宋史禮志高宗紹興七年祀明堂於建康以徽宗之喪
太常少卿吳表臣援熙寧故事謂當時英宗喪未除不
廢景靈宫太廟之禮翰林學士朱震以為不然謂王制
喪三年不祭唯天地社稷越紼而行事孰謂三年之喪
而可以見宗廟行吉禮乎吏部尚書孫近等言案春秋
君薨卒哭而祔祔而作主特祀於寢烝嘗禘於廟杜預
謂新主既特祀於寢則宗廟常祀自當如舊又熙寧元
年神宗諒闇用景德故事躬行郊廟之禮今明堂大禮
已在以日易月服除之後皇帝合享太廟所有鹵簿鼔
吹及樓前宫架諸軍音樂皆備而不作
乾學案宋史朱震傳言徽宗未祔廟太常少
卿吳表臣奏行明堂之祭震因言王制喪三
年不祭唯天地社稷爲越紼而行事春秋書
夏五月乙酉吉禘于莊公公羊傳曰譏始不
三年也國朝景德二年真宗居明德皇后喪
既易月而除服明年遂享太廟合祀天地于
圜丘當時未行三年之喪專行以日易月之
制可也在今日行之則非也詔徒從臺諫禮
官參議卒用御史趙渙禮部侍郎陳公輔言
大饗明堂傳文所載如此與志文稍異故并
錄之以備覽
三十一年以欽宗之喪用元祐故事前期朝獻景靈宫
朝享太廟皆遣大臣攝事唯親行大享之禮禮畢宣赦
樂備不作
朱子曰古人居喪衰麻之衣不釋於身哭泣之哀不
絶於口其出入居處言語飲食皆與平日絶異故宗
廟之祭雖廢而幽明之間兩無憾焉今人居喪與古
人異卒哭之後遂墨其衰凡出入居處言語飲食與
平日之所爲皆不廢也而獨廢此一事恐有所未安
竊謂欲處此義者當自省所以居喪之禮果能一一
合於古禮即廢祭無可疑若他事不免墨衰出入或
其他有所未合者尚多即卒哭之前不得已準禮且
廢卒哭之後遇四時祭日以衰服特祀於几筵用墨
衰常祀於家廟可也但卒哭之期須既葬三虞之後
卜日而祭以成事方可爾若神柩猶在而以百日爲
斷墨衰出入則決然不可
(吳澄曰朱子謂卒哭後遇四時祭日以衰服特祀於几筵墨衰常祀於家廟案凶服不可以接神況墨衰)
(乃世俗非禮之服豈可服之以祀家廟且喪禮卒哭而祔之後直至小祥方有祭豈容中間又於四時祭)
(日而特祀几筵者乎此說亦與家禮不合盖一時未定之言也)
朱子語類伊川謂三年喪古人盡廢諸事故并祭祀
亦廢今人諸事不廢如何獨廢祭祀故祭祀可行朱
子曰亦須百日外方可然奠獻之禮亦行不得只是
排列祭物使主祭者拜若百日之後從伯叔兄弟可
代行以孫行之亦得喪三年不祭盖孝子居倚廬
堊室只是思慕哭泣百事皆廢故不祭耳然亦疑當
令族人攝祭但無明文不可考耳問喪三年不祭
曰程先生謂今人居喪都不能如古禮却於祭祀祖
先獨以古禮不行恐不得横渠曰如此則是不以禮
祀其親也某嘗謂如今人居喪時行三二分居喪底
道理則亦當行三二分祭先底禮數古人緦麻已
廢祭祀恐今人行不得問居喪月朔殷奠薦新及
歲時常禮合舉行否朱子答曰薦新告朔吉凶相襲
未葬不可行既葬則使輕服或已除者代行可也四
時之祭既葬亦不可行韓魏公所謂節祠亦如薦新
行之問妻喪未除服當祭否祭宜何服朱子答云
恐不當祭熹家則廢四時正祭而猶存節祠日用深
衣凉衫之屬亦以義起無正禮可考也節祠見韓魏
公祭式先生以子喪不舉盛祭就影堂前致薦用
深衣幅巾薦畢反喪服哭奠于靈至慟
何基與友人書伏承示諭以亡者之故欲輟春祭此
在曾子問誠可考者曾子問士緦不祭謂主祭者己
身有緦服則不當行祭也又曰所祭於死者無服則
祭鄭注謂若舅舅之子從母昆弟以己身於舅有小
功於舅之子及從母昆弟有緦然在所祭者而言於
是死者皆無服又皆外服也神明之情自無阻也則
已雖有服是私義也何可以己之私義而廢祖先正
統之常祀也此於不可祭之中而有可祭者焉固不
得而屈也若今之亡者在主祭者己身則謂之堂弟
之婦固無服阻礙而上自二代言之一謂孫婦有緦
麻一謂親子妻有大功於死者分明有服又皆内服
也冥冥之間必無安焉享祭之情則己雖無服可祭
是私禮恐亦難以己之私禮而通祖先必享之情也
此於可祭之中而有不可祭者焉又不可得而申也
二者其義固一無可疑也若疑一代廢祭而餘代并
廢者盖自三年及齊衰大功而下其例皆然不復分
别豈不以四代精神則一祖祔合高禰祔合曾祔合
不分則難以獨享歟
嘉定十七年閏八月理宗即位大享當用九月八日在
寧宗梓宫未發之前下禮官及臺諫兩省詳議吏部尚
書羅點等言本朝每三歲一行郊祀皇祐以來始講明
堂之禮至今遵行稽之禮經有越紼行事之文既殯而
祭之說則雖未葬以前可以行事且紹熙五年九月在
孝宗以日易月釋服之後未發引之前慶元六年九月
亦在光宗以日易月釋服之後未發引之前今來九月
八日前祀十日皇帝散齋别殿百官各受誓戒係在閏
八月二十七日即當在以日易月未釋服之内乞下太
史局於九月内擇次辛日行禮則在釋服之後正與前
史相同乃用九月二十八日辛卯前二日朝獻景靈宫
前一日享太廟遣官攝事皇帝親行大享禮成不賀
度宗咸淳二年權工部尚書趙汝暨等奏今歲大禮正
在先帝大祥之後臣等竊惟帝王受命郊見天地不可
緩也古者有改元即郊不用前郊三年爲計況今適在
當郊之歲既踰大祥之期圜丘之祀豈容不舉於是降
禮以十一月十七日款謁南郊適太史院言十六日太
隂交蝕遂改來年正月一日南郊行禮太常寺言皇帝
既已從吉請依儀用樂其十二月二十九日朝獻景靈
宫三十日朝享太廟尚在禫制之内所有迎神奠幣酌
獻送神作樂外其盥洗升降行步等樂備而不作
金史貞元元年十月有司言太后園陵未畢合停冬享
及祫祭從之
續文獻通考章宗明昌二年時孝懿皇后梓宫在殯太
傅圖克坦克寧薨章宗欲親爲燒飯右諫議大夫張暐奏
曰仰惟聖慈追念勲臣恩禮隆厚孰敢不勸太祖時享
尚權停若為大臣燒飯禮未有安乃止
元史大德九年太皇太后崩有旨冬至南郊祀事可權
止
明太祖實錄洪武九年五月乙丑將有事於方丘適晉
王妃之喪命翰林學士宋濓考古制以聞濓對曰案王
制喪三年不祭唯祭天地社稷越紼而行事喪服傳云
宫中有喪三月不舉祭既葬而祭宋真宗時有内喪太
常禮部言準禮宜祭天地社稷神宗時當郊而喪未除
帝以爲疑講讀官王珪司馬光王安石皆以為不當廢
夫郊社之禮國之大祀聖人所重雖三年之喪亦不敢
廢示有尊也然之
程敏政集李賢行狀聖烈慈壽皇太后崩孟冬享太
廟適大喪禮未終上以問公公言宜俟釋服後庶人
情事理兩安上曰微卿言幾舛於禮
孝宗實錄弘治四年九月甲戌朔乙卯日睿皇后崩值
秋享工科給事中王詔言禮有喪不祭祭則移日請俟
釋服行之雖不果行然議禮者不能屈
世宗實錄正德十六年禮部奏七月初一日孟秋時享
太廟恭遇武宗皇帝梓宫在殯案禮宗廟之祭不以喪
廢唯先期致齋鴻臚寺免請升殿太常寺止具本奏知
至日樂設而不作從之
嘉靖十四年正月鴻臚寺奏本月初十日值祭祀期雖
大行莊肅皇后喪然祭爲重請令百官暫服青綠錦繡
將事四十五年歲暮大祫隆慶元年孟春時享太廟以
世宗喪禮尚在二十七日之内禮部題準照弘治十八
年例暫遣官行禮樂設而不作免升殿奏祭祀齋戒之
日上於喪次致齋陪祀官俱暫免
隆慶元年二月祭先師孔子及朝日壇歴代帝王以梓
宫在殯議準照弘治十八年例免請升殿及傳制令太
常寺具本奏知仍各遣官行禮樂設而不作致齋之日
照天順八年例上具黃素袍翼善冠百官具淺淡色服
朝參陪祀執事官至期仍各祭服行禮本月祭太社太
稷議準仍請上親祭餘並同前例
(邵寶喪禮雜說喪三年不祭古之道也今之為烝嘗禘何以入於廟或謂今之居喪與古人異卒哭之後)
(略倣杜氏之說於主則衰於廟則墨其亦可也噫是何言歟今之居喪與古異者人自棄之非有所禁而)
(不為也不求勉於此而徒欲并廢於彼如之何其可也且晉於殽之役子墨衰絰遂墨以葬文公得罪於)
(萬世大矣況墨以廟祭乎然則何爲而可功衰祭於主深衣薦於廟)
(王廷相喪中祭祀說三年之喪祭乎曰記有之喪三年不祭唯祭天地社稷為越紼而行事故孔子曰緦)
(不祭又何助於人三年之喪不祭於廟禮也然則時祭遂不舉乎曰大夫以下可以宗人攝之也天子諸)
(侯之喪其臣皆衰服三年雖欲攝誰爲攝吉凶異道不得以相干也曰後世王者喪以日而除祭不亦可)
(乎曰既吉矣雖祭亦可也曰攝之何如曰大夫士未葬五服無除者故祭可廢也既葬則緦麻可攝矣既)
(練則大卜功可攝矣既祥則期可攝矣宗子非喪主除服而祭常道也喪主非宗子持喪而不與於祭禮)
(也曰杜預以衰服祀於几筵墨衰祀於宗廟亦可乎墨衰非禮也不如攝也)
(吕坤四禮疑居三年之喪而祭可乎曰祭吉禮衰凶服也廢三年之祭可乎曰祖宗不輕於父母奉祭不)
(緩於居喪宗子之父母相繼沒繼之承重而祖沒則廟門九歲扃而四世不血食如之何其可也君子權)
(之獻祠堂之祭不可代以他人節序興思豈忍絶乎奠祖宗重於父母即易墨衰而祭可也或殺禮而)
(祭可也若有同堂期功則以期功代之不飲酒不享餕)
乾學案遭喪不祭固禮之大經然而人有貴
賤之别神有内外之分喪亦有内外之異則
又不可以無辨大夫自大功以上廢祭士自
緦麻以上廢祭則天子諸侯之絶期者唯三
年之喪始廢可知也他若死於宫中三月不
祭原爲士禮言之同宫雖臣妾葬而後祭雖
不指言何人然上文兩節皆指卿大夫將祭
而遇喪則此亦卿大夫之禮可知也此貴賤
之别也天子未葬得以祭天地五祀諸侯未
葬得以祭社稷五祀則大夫之立三祀士之
立二祀者皆未葬而得祭可知也然天子之
祭五祀注疏言冢宰攝行則自士以上皆不
得親祭又可知也盖外祀可攝而内祀必不
可攝故古人寧輟而不祭此内外之分也大
夫之外喪齊衰以下皆祭士之外喪死者無
服皆祭則天子諸侯而遭外喪皆不廢祭可
知也乃注疏釋大夫之外喪指爲異門釋士
之無服又指為外親則何也外親無齊衰大
功之服則必異門可知也此又喪之内外之
異也降及後世唯天子之禮廟堂時或議之
卿大夫以下則鮮有議及之者盖其時喪不
成其為喪祭亦不成其為祭故無可得而稱
述也程子之言曰古人居喪百事皆如禮雖
廢祭可也今人百事如常奈何獨廢祭善哉
言乎然欲從俗而竟背乎古則人情亦有所
不安張子有言三年之喪期可祭期之喪既
葬可祭緦功之喪踰月可祭準情度禮此為
得其衷矣
讀禮通考卷一百三
