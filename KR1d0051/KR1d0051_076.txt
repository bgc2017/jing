讀禮通考卷七十六刑部尚書徐乾學撰
喪儀節三十九
國恤十一
皇太子喪儀
唐高宗太子(弘從幸合璧宫遇酖薨)
唐書上元二年四月太子弘薨五月下詔朕方欲禪位
太子而遽疾不起宜申往命加以尊名可諡為孝敬皇
帝
范祖禹曰皇帝者有天下之號苟無其位非所以為
贈諡也父没而後子立今父在而追尊其子豈禮也
哉李泌以為武后欲謀篡國酖太子弘蓋高宗不之
知而後復加之尊名以掩其跡是時政出於后高宗
尸位而已其後明皇追諡寧王憲(讓皇帝)代宗追諡建
寧王倓(承天皇帝)以此為故事皆不正之禮不可以為後
世法也
文敬太子(謜順宗之子德宗愛之命為子)
舊唐書文敬太子義章公主相繼薨没上深追念葬送
之儀頗厚召集工役載土築墳妨民農務吳湊候上顧
問極言之宗屬門吏以湊論諫太繁恐上厭苦每以簡
約規之湊曰聖上明哲憂勞四海必不以公主太子之
鍾念而忽疲民但人多順旨不言若再三啟諫必動宸
情則生民受賜長吏不言是為阿旨如窮民上訴罪在
何人議者重之
宋莊文太子(愭孝宗適長子乾道元年立為太子賢孝上皇與帝皆愛之帝從禮官儀制服期)
宋史禮志乾道三年七月九日莊文太子薨設素幄於
太子宫正廳之東皇帝自内常服至幄俟時至易服皂
幞頭白羅衫黑銀帶絲鞵就幄𤼵哀是日皇后服素詣
宫隨時𤼵哀如宫中之禮合赴陪位官並常服吉帶入
麗正門詣宫幕次俟時至常服黑帶立班俟𤼵哀畢易
吉服退自𤼵哀至釋服日皇帝不視事權禁行在音樂
仍命諸寺院聲鐘其小斂大斂合祭告以本宫主管春
坊官一員行禮其餘祭告以諸司官行禮差護喪葬事
一員左藏庫出錢二萬貫銀五千兩絹五千匹成服日
皇帝服期次麤布幞頭襴衫腰絰絹襯衫白羅鞵以日
易月十三日而除皇后服次麤布蓋首長衫裙帔絹襯
服白羅鞵六宫人不從服皇太子妃及本宫人並斬衰
三年文武百官成服一日而除其文武合赴官及御史
臺閤門太常寺引班祇應人並服布幞頭襴衫腰繫布
帶本宫官僚並服齊衰三日服臨七日而除釋衰服後
藏其服至葬日服葬畢而除十二日詔故皇太子櫕所
就安穆皇后櫕宫側近擇地繼而都大主管所言太史
局官等選到寳林院法堂堪充皇太子欑所從之十三
日以皇太子薨告天地宗廟社稷宫觀十八日賜諡莊
文閏七月一日遣攝中書令尚書右僕射魏杞奉諡冊
寳於皇太子靈柩前百官常服入次易黑帶行禮畢常
服赴後殿門外進名奉慰是夕皇帝詣東宫行燒香之
禮如宫中之儀二日出葬宰臣葉顒等詣靈柩前行燒
香之禮興靈訖行事官陪位親王南班宗室東宫官僚
入班廳下再拜宰臣升詣香案前上香酹茶奠酒訖舉
冊官舉哀冊讀冊官跪讀讀訖宰臣再拜各降階立在
位官皆再拜靈柩進行文武百僚奉辭於城外親王宗
室並騎從至葬所掩壙畢辭訖退是日百僚進名奉慰
四年五月禮部太常寺言國朝典故即無皇太子小祥
典禮今參酌討論將來莊文太子小祥日乞皇帝前後
殿特不視事其日先命侍從官一員常服詣太子神坐
前行奠酹禮令本宫官僚常服陪位奠酹畢退次慶王
恭王常服赴神坐前奠酹畢退次太子妃并榮國公以
下行家人禮至大祥日太子妃榮國公以下及本宫人
行禮畢焚燒神帛衰服間月妃及榮國公行禫祭家人
禮從之明年七月九日大祥是日皇帝不視事差簽書
樞密院事梁克家詣太子宫行奠酹禮如前儀
景獻太子(詢燕懿王後藝祖十一世孫也寧宗養於宫中賜名曮立為皇太子更名幬又更名詢)
景獻太子嘉定十三年八月六日薨其𤼵哀制服並如
莊文太子之禮九日詔護喪視殯所於莊文太子欑宫
之東並依其制建造九月十日賜諡景獻遣攝中書令
知樞密院事鄭昭先奉諡冊寳於皇太子靈柩前讀冊
讀寳如儀訖班退至興靈日宰臣詣皇太子柩前行禮
畢柩行其宗室使相南班官常服黑帶並赴陪位騎從
至葬所俟掩欑畢奉辭訖退其日皇帝不視事百司赴
後殿門外立班進名奉慰十四年七月二日小祥差知
樞密院事鄭昭先充奠酹官十五年八月六日大祥九
月十五日詔景獻太子几筵已徹高平郡夫人傅氏可
特封信國夫人仍令主奉祭祀
明懿文太子(標高帝長子)
明會典洪武二十五年懿文太子喪禮皇帝以日易月
服齊衰十二日祭畢釋之在内文武百官即日於公署
齋宿翼日素服入臨文華殿給衰麻服越三日成服詣
春和門會哭明日素服行奉慰禮其當祭祀及送葬者
仍衰絰以行在京停大小祀事及樂至復土日而止停
嫁娶六十日在外文武百官聞喪易服於公署𤼵哀次
日成服行禮停大小祀事及樂十三日停嫁娶三十日
諡冊曰朕惟先王之典生既有名没必有諡名所以彰
德諡所以表行故行有大小則諡有重輕此古今通議
雖在至親不敢廢也爾皇太子標居儲位者二十有五
年分理庶政補贊宏多今焉永逝特遵古典從公議賜
爾諡曰懿文嗚呼德以名彰行因諡顯公論所在朕何
敢私
悼恭太子(祐極顯宗第二子母曰柏賢氏成化七年十一月己酉冊立踰月薨)
明典禮志成化八年正月皇太子薨年三歲上召禮部
臣諭之曰皇太子年幼喪禮宜從簡禮部具儀上自𤼵
喪日為始服翼善冠素服七日而除𤼵喪後三日皆不
視朝又三日上御西角門朝不鳴鐘鼓祭用素食文武
羣臣聞喪素服烏紗帽黑角帶第三日素服麻布絰帶
麻鞵布裹紗帽詣思善門哭臨一日而除第四日素服
朝西角門行奉慰禮以書訃告天下諸王天下王府并
文武官素服於廳視事再舉哀復再拜次日服布裹紗
帽麻鞵絰帶設香案舉哀行禮服素服烏紗帽黑角帶
二日而除
莊敬太子(載壡世宗第二子母曰王昭嬪嘉靖十八年上將視顯陵立為皇太子監國)
嘉靖二十八年莊敬太子喪禮一聞喪第四日成服
皇上遣祭一壇母妃祭一壇裕王景王共祭一壇公主
共祭一壇内官内使共祭一壇東宫六局官共祭一壇
一文武百官自聞喪次日為始具素服烏紗帽黑角
帶於本衙門宿歇至第四日蚤具齊衰服不杖赴南城
明德宫候大斂畢舉哀行四拜禮仍共舉祭一壇一
每七百日皇上遣祭一壇母妃祭一壇裕王景王共祭
一壇一自聞喪次日為始輟朝不鳴鐘鼓十日止
一聞喪第五日百官具素服烏紗帽黑角帶詣西角門
行奉慰禮退易布裹紗帽絰帶麻履於各衙門辦事通
前成服日為始十二日而除在京軍民人等各服十二
日而除禁屠宰五日聽選辦事官吏監生僧道耆老人
等俱於成服日赴順天府舉哀行四拜禮官具衰服監
生人等具素服一翰林院撰祭文光禄寺辦祭物
一各王府直隸各布政司等處禮部請勅差官訃告
一諸王及世子王妃郡主以下聞訃次日具素冠服舉
哀行四拜禮畢服十二日而除一在外文武官員人
等聞訃次日各具衰服舉哀行四拜禮畢易素冠服絰
帶麻履十二日而除其各王府及天下文武衙門俱免
進香一諡冊先期題請欽定大臣二員充正副使行
翰林院擬請諡號撰諡冊文諡寳文壙誌文祭告文并
各該衙門造辦諡冊諡寳壙誌欽天監擇吉先期一日
遣大臣告於太廟内侍官設節冊寳案於皇太子靈柩
前至日早鴻臚寺設節冊寳案於奉天門稍東百官青
衣黑角帶侍班正副使各就拜位候序班舉節冊寳案
至丹墀中道置定鳴贊贊行五拜三叩頭禮畢序班舉
案正副使後隨由左順中門至明德宫内侍預設素羞
於皇太子靈柩前正副使捧節冊寳置於案就位上香
贊宣冊寳太常寺堂上官立宣訖後置於案贊禮畢正
副使捧節復命次日勅諭禮部以賜諡頒示天下照例
差官齎捧一安葬先期擇地擇日遣工部堂上官祭
告啟土一𤼵引先期命大臣一員護喪一員題主各
衙門堂上官題請各一員照例率領所屬送喪欽天監
差官二員前去候時工部搭蓋各處席殿前一日起禁
屠宰三日遣官一員以葬期告於太廟寢内命婦告於
孝烈皇后几筵及遣官祭告經過各門橋司禮監錦衣
衞官提督執事者設靈輿諡冊寳輿并真亭儀仗於明
德宫門外設方相冥器於北安門外以俟是晚皇上遣
祭一壇母妃祭一壇皇妃共祭一壇裕王景王共祭一
壇公主共祭一壇(俱遣内官行禮)至日文武百官布裹紗帽素
服絰帶麻履候於北安門外步送至西直門外祭畢即
回其分送入山官員俱免辭朝步送出西直門騎送至
墳所還日朝見(護喪官并各執事冠服同)啟奠遣靈輿至墳所皇上
皆遣祭一壇(護喪官行禮)路祭文武官等衙門共祭一壇皇
親駙馬共祭一壇(俱西直門外席殿行禮)祭畢而回其護喪官并
墳所執事官待葬畢回凡回還官員俱易烏紗帽青衣
黑角帶次日以後常服辦事一下葬皇上遣祭一壇
母妃以下祭同前(俱内侍官於將葬時行禮)葬畢行贈禮如儀掩壙
後皇上遣祭一壇(俱護喪官行禮)掩壙畢題主官題主訖護喪
官獻酒贊讀祝禮畢安神皇上遣祭一壇葬畢祀后土
遣工部堂上官行禮一百日期年每次皇上遣祭一
壇母妃以下祭同前
憲懷太子
隆慶元年加諡憲懷太子靖悼王儀(蓬萊太和二公主追封同)前期
一日鴻臚寺官設節案内侍官設冊輿二并香亭於皇
極門東是日蚤遣官以冊諡告奉先殿上具素翼善冠
麻布袍腰絰親告世宗肅皇帝几筵各用祝文祭品如
常儀至期上仍具前冠服御皇極門百官俱照常烏紗
帽素服黑角帶入班行叩頭禮畢左右侍班遣官就拜
位序班舉節案置於中贊五拜三叩頭禮畢序班舉節
内侍官舉冊輿香亭俱由左階降(公主冊由右)鴻臚寺奏禮
畢上還錦衣衞官校接節冊輿香亭由午門等左門出
(公主冊由右)遣官隨行至墳園行禮太常寺先於墳園陳設
祭品如常儀鴻臚寺設節案於享殿内正中冊案二於
左右設香案於節案前内侍官設主案二於殿東置淨
水刷子粉盞筆硯盥盆&KR0868;巾等物候節冊輿至墳園由
中門進至享殿前捧節冊官捧由殿中門入各置於案
導引官引遣官至香案前上香贊宣冊宣冊官取憲懷
太子冊立宣訖仍置於案贊宣冊宣冊官取靖悼王冊
立宣訖仍置於案執事官隨舉主案於香亭前稍東西
向題主官進至主案前東立西向内侍官二員分詣神
牀前跪啟謹請憲懷太子神主敬用封題謹請靖悼王
神主敬用封題内侍官各盥手捧主安於案上洗磨舊
字别塗以粉中書官重寫題主官盥手各奉題訖内侍
官奉主各安於神座跪啟謹請憲懷太子神靈上神主
謹請靖悼王神靈上神主内贊贊遣官奠獻讀祝行禮
如常儀禮畢内侍官啟匱覆主奉安於神座訖次日遣
官持節復命
太子妃喪儀
齊文惠太子穆妃(齊文惠太子長懋世祖長子為南郡王時妃薨)
南齊書太子穆妃薨成服日車駕出臨喪朝議疑太子
應出門迎左僕射王儉曰尋禮記服問君所主太子妻
太子適婦言國君為此三人為主喪也今鸞輿臨降自
以主喪而至雖事因撫慰義不在弔南郡以下不應出
門奉迎但尊極所臨禮有變革權去杖絰移立戸外足
表情敬無煩止哭皇太子既一宫之主自應以車駕幸
宫依常奉候既當成服之日吉凶不容相干宜以衰幘
行事望拜止哭率由舊章
禮志建元二年太子穆妃薨斬草乘黃議建銘旌僕射
王儉議禮既塗棺祝取銘置於殯東大斂畢便應建於
西階之東宋大明二年太子妃薨建九旒有司又議
斬草日建旒與不若建旒應幾旒及畫龍升降云何又
用幾翣僕射王儉議旒本是命服無關於凶事今公卿
以下平存不能備禮故在凶乃建耳東宫秩同上公九
命之儀妃與儲君一體義不容異無緣未同常例别立
凶旒大明舊事是不經詳議率爾便行耳今宜考以禮
典不得效尤從失吉部伍自有桁輅凶部别有銘旌若
復立旒復置何處翣自用八從之有司奏大明故事
太子妃玄宫中有石誌參議墓銘不出禮典近宋元嘉
中顔延之作王球石誌素族無碑策故以紀德自爾以
來王公以下咸共遵用儲妃之重禮殊恒列既有哀冊
謂不須石誌從之有司奏穆妃卒哭後靈還在道遇
朔望當須設祭不王儉議既虞卒哭祭之於廟本是祭
序昭穆耳未全同卒吉四時之祭也所以有朔望殷事
藩國不行權制宋江夏王妃卒哭以後朔望設祭帝室
既以卒哭除喪無緣方有朔望之祭靈筵雖未升廟堂
而舫中即成行廟猶如桓玄及宋高祖長沙臨川二國
並有移廟之禮豈復謂靈筵在塗便設殷事邪推此而
言朔望不復俟祭宋懿后時舊事不及此益可知時議
從之
明懿文太子常妃
太宗實錄皇太子妃常氏薨上素服輟朝三日中宫素
服哀臨皇太子服齊衰葬畢焚於墓所常服還内皇孫
服斬衰置靈座傍遇祭奠則服之諸王公主服如制
親王喪儀
唐岐王範
唐書玄宗開元十四年岐王範薨贈惠文太子
(范祖禹曰太子君之貳將以付畀宗廟社稷之重非官爵也而以為贈何哉雖親愛其弟欲以厚之然不)
(正之禮不足為後法也)
明魯王檀
太宗實錄洪武二十二年十二月庚戌魯王檀薨上第
十子也生兩月而受封幼聰慧好文學善歌詩年十五
之國服金石藥致毒傷目至是疾作而薨訃聞詔議喪
制禮部尚書李原名等奏曰考之宋制宜輟朝三日皇
帝於諸子無服宜素服五日而除諸王齊衰期年以日
易月皆十三日而除素服期年世子郡王服與親王同
公主服齊衰期年下嫁者服大功九月郡主服同公主
者王妃及靖江王世子郡君皆服小功五月從之尋賜
諡冊曰朕惟有天下者必封建諸子藩屏帝室所望恪
守彝訓永終天年而或有不如願者豈足慰朕心爾檀
教自孩提期於成立及年既長遂錫魯封夫何之國以
來暱比匪人怠於政事屢常屈法申恩冀省厥咎乃復
不知愛身之道以致夭折生封死諡古典昭然嗚呼父
子天性也諡法公議也朕於爾親雖父子詎得以私恩
廢公議今特諡爾曰荒昭示冥漠用戒方來
秦王樉
洪武二十八年三月癸丑秦王樉薨上第二子孝慈皇
后所生也年十五受封二十三之國至是年四十訃聞
詔定喪禮禮部尚書任亨泰奏曰考之宋制宜輟朝五
日今遇時享宜輟朝一日皇帝及親王王妃公主世子
郡王郡主及靖江王世子郡君服制皆與魯王喪禮同
皇太孫服齊衰期年因視事以日易月亦十三日而除
喪服期年從之定諡曰愍冊曰古之君國子民者生則
有爵没則有諡爵以辨上下諡以昭善惡此古今不易
之典天下之公論也朕自即位以來列土分茅封建諸
子爾以年長首封於秦期在永保禄位藩屏帝室夫何
不良於德竟殞厥身嗚呼哀痛者父子之至情追諡者
天下之公議義之所在朕何敢私兹特諡爾曰愍
申懿王
孝宗實錄弘治十六年八月戊戌禮官奉旨議上申懿
王喪葬禮儀謂成化八年忻穆王薨未曾出府申王兹
已出府今擬依忻穆王例參以在外親王例定為儀注
一弘治十六年八月初五日起至初七日止輟朝三日
不鳴鐘鼓上服淺淡色袍服於奉天門視事一聞喪御
祭一壇太皇太后英廟皇妃皇太后憲廟皇妃母妃中
宫東宫各祭一壇親王共祭一壇公主共祭一壇俱遣
内官行禮文武官共祭一壇其首七至終七并起靈下
葬百日周年二周年御祭各一壇太皇太后英廟皇妃
皇太妃憲廟皇妃母妃中宫東宫親王公主祭亦如之
一翰林院撰壙誌諡冊并祭文工部造棺椁銘旌冥器
冊寳諸喪儀欽天監差官并隂陽生選日擇地光禄寺
備辦祭祀一八月十九日開塋祀后土御祭一壇一十
月初二日𤼵引上不視朝遣太常寺官祭所過門橋文
武官路祭一壇初四日下葬輟朝一日如前儀其掩壙
題主奉安神主各御祭一壇一服制王妃并宫人以下
並斬衰三年該府文武官齊衰三日哭臨五日一國子
監取監生往各王府報訃
親王喪通儀
明會典喪聞上輟朝三日禮部奏差官掌行喪祭禮翰
林院撰祭文諡冊文壙誌文工部造銘旌差官造墳(又欽)
(天監取官一員前去卜葬)國子監取監生八名報訃各王府御祭一
壇(牲用牛犢羊豕餘祭止用羊豕)太皇太后皇太后東宫各一壇在京
文武衙門各一壇七七下葬百日周年二周年除服御
祭各一壇(下葬以前凡御祭及東宫文武衙門二祭總差侯伯一員行禮周年以後三御祭各差行)
(人一員行禮太皇太后皇太后二祭遣本府内官行禮)其祭物本布政司轉屬買
辦冥器喪儀本處各該衙門成造其初喪本國内禁屠
宰三日禁音樂嫁娶至葬畢乃止其封内文武衙門各
祭一壇非封内者不弔祭𤼵引在城軍民會送其大小
斂七七百日遷柩祖奠𤼵引下葬題主虞禮本府俱自
有祭祀其服制王妃世子衆子及郡王郡主下至宫人
俱斬衰三年封内文武官員齊衰三日哭臨五日而除
在城軍民俱素服五日郡王衆子郡君為兄及伯叔父
服齊衰期年郡王妃服小功五月凡親王因事革爵後
復原爵者例遣官祭仍給葬凡世子喪禮聞喪御祭
一壇東宫祭一壇七七百日下葬周年二周年除服御
祭各一壇(俱遣本布政司官行禮)翰林院撰祭文諡冊壙誌文工
部造銘旌國子監取監生報訃各王府本布政司委官
造墳安葬(世子墳價隆慶三年議革)轉屬買辦祭物冥器喪儀等本
處各該衙門成造凡王孫喪禮聞喪御祭一壇東宫
祭一壇下葬百日周年除服御祭各一壇翰林院撰祭
文布政司造墳安葬(今革)轉屬買辦祭物
親王妃喪通儀(郡王妃世子世孫妃附)
明會典喪聞御祭一壇太皇太后皇太后中宫東宫公
主各祭一壇(俱遣本府内官行禮)翰林院撰祭文壙誌文工部造
銘旌行布政司委官開壙合葬(今準差欽天監官)及轉屬買辦
祭祀品物(祭用羊豕)國子監取監生報訃各王府其冥器喪
儀本處該衙門成造繼妃次妃祭禮同其夫人則御祭
一壇俱造壙祔葬(今次妃止一祭夫人俱革)凡親王革爵其妃未
奪封號者準給祭葬郡王妃喪禮與親王妃同惟聞喪
無公主祭一壇郡王繼妃次妃喪禮與正妃同親郡王
生母追封次妃未葬者與祭一壇造壙祔葬(嘉靖四十四年議革)
(萬歷九年更議親郡王生母封次妃者各與祭一壇葬革)凡世子妃世孫妃喪禮俱
與郡王妃同
公主喪通儀
明會典喪聞上輟朝一日御祭一壇皇太后中宫東宫
各祭一壇各公主共祭一壇翰林院撰祭文壙誌文戸
部給齋糧一百石工部造銘旌神主魂帛棺椁墳壙誌
石冥器儀仗順天府買辦麻布一百匹及真亭綵卓長
明燈油等物欽天監差官選地擇日國子監取監生報
訃各王府孝服花冠等件内府内官監等衙門成造其
七七百日周年二周年除服御祭各一壇下葬輟朝一
日上位皇太后中宫東宫公主各祭一壇皇親命婦共
一壇公侯伯都督命婦共一壇六部等衙門四品以上
官命婦共一壇都指揮指揮命婦共一壇其啟土遷柩
祖奠過門過橋掩壙題主奉安神主虞祭各祭物俱光
禄寺備辦
嘉靖二十三年未封公主喪禮喪聞賜封御祭一壇皇
妃共祭一壇裕王景王共祭一壇公主共祭一壇涇簡
王妃祭一壇(俱用素羞遣内官行禮)欽天監差官擇地并選出
殯等項日期工部差屬官一員造墳享堂等項破土祀
后土遣大臣行禮𤼵引御祭一壇皇妃以下祭同前(俱用)
(素羞遣内官行禮)靈柩由東上南門東上北門北中門北安門
出各祭一壇(内官行禮)西直門祭一壇(太常寺官行禮)工部内監官
於墳所安設享堂合用儀物俱行内府該衙門預行製
造錦衣衞撥旗校擺路教坊司撥女樂三十二人并樂
人三百員各送至墳所靈柩至墳及下葬各御祭一壇
(用素羞遣内官行禮)掩土後祀后土并題神主安神各祭(俱遣大臣行禮)
百日周年二周年每次御祭一壇皇妃以下祭數同前
(俱用素羞遣内官行禮)聞喪下葬並免輟朝
乾學案郡王喪禮兼載郡主縣主及鄉君喪
禮而儀賓恤典附見焉獨於公主喪禮而不
以駙馬著後以其情親而無服恐其混於喪
禮之條别嫌明微之道也故特載於恩恤條
下凡駙馬都尉病故者祭十五壇又公侯駙
馬伯病故俱輟朝一日齋糧麻布取自上裁
其葬禮照依定制讀者依會典前後互觀庶
禮文無遺闕矣
郡王喪通儀
明會典喪聞上輟朝一日翰林院撰祭文諡冊壙誌文
工部造銘旌行人司差官掌行喪禮(本處隂陽生一名卜葬)國子
監取監生報訃各王府御祭一壇東宫一壇在京文武
衙門各一壇七七百日下葬周年二周年除服御祭各
一壇(下葬以前諸祭總遣行人一員行禮周年以後遣布政司官行禮)本布政司委官
造墳安葬(今減半給價)轉屬買辦祭物(祭用羊豕)冥器喪儀等本
處各該衙門成造郡王及妃已經奏準襲封未及冊封
而故者給祭葬與巳冊封同但免輟朝報訃并差官行
禮其革爵後復原爵者與妃未奪封號者亦如之革管
府事者與禄米革三分之一者比郡王例減半其革爵
帶平頭巾聞住者止與祭一壇撥地安葬凡長子喪
禮聞喪御祭一壇下葬百日周年除服御祭各一壇(自長)
(子至中尉諸祭俱遣本府長史等官行禮)翰林院撰祭文本布政司造墳安
葬(今革)轉屬買辦祭祀品物長子夫人已經奏準封妃未
及冊封而故者例與妃同凡郡王適長孫故與祭三
壇適曾長孫故與祭一壇凡郡主喪禮與郡王妃同
惟無壙誌文凡鎮國將軍喪禮與世孫同凡輔國
將軍喪禮無周年除服二祭餘與鎮國將軍同(鎮國將軍革帶)
(復冠帶者給祭如輔國將軍同)凡奉國將軍喪禮無下葬百日周年除
服四祭餘與輔國將軍同凡鎮國輔國奉國中尉御
祭各一壇鎮輔二中尉有司造墳安葬奉國中尉有司
量與造墳(造墳今並革)凡鎮國將軍夫人下至中尉安人
俱御祭一壇造壙合葬(葬革)凡將軍生母追封夫人者
與祭一壇(今革)凡縣主郡君縣君喪禮御祭中宫祭俱
祭一壇造墳安葬(葬革)凡鄉君喪禮止御祭一壇(自王妃至)
(鄕君諸祭俱遣本府内官行禮)凡儀賓恤典嘉靖四十四年議定繫親
郡王府者照例賜祭不給葬價繫將軍以下者祭葬俱
革萬歷七年更定親郡王儀賓祭葬一體并革凡
郡王將軍中尉郡縣主君墳價嘉靖四十四年議定俱
免給萬歷七年更定郡王墳價量給一半若繫帝孫
者照舊全給其將軍以下並免凡親郡王將軍等葬
俱世長子一人送至墳所當日即回凡王葬妃及將
軍等葬其妻得親至墳所看視一次當日即回凡將
軍病故無嗣者其葬許弟一人送至墳所當日即回
凡妃夫人病故無嗣者其葬許姪一人送至墳所當日
即回凡親郡王將軍受封之後止許出城祭埽一次
當日即回凡宗室庶人并母妻喪所在官司會同該
府教授等官於本處空閒相應地内造墳安葬(今革)凡
宗室爲事送𤼵高牆病故安葬在彼其女及壻願留供
祀者鳳陽府月給衣糧三石凡王府奏討墳戸嘉靖
三年準撥附近民人二名看守萬歷九年議準親王
每墳撥給軍校五名郡王不許一槩濫給凡親王致
祭舊例遣侯伯給勅行嘉靖四十四年議罷止差卿寺
五品以上官或禮部司官前去照行人差至郡王府給
精微批不必請勅萬歷三年議準各王府奉差官不
許擅為題請寬限違者罪其輔導官
乾學案明之親王猶古之諸侯其喪禮宜列
於品官之次而今乃列於此者蓋以品官之
喪自始死至祥禫皆依次第分卷而此則但
舉其條例不可附於前篇故不得已而附於
會典國恤之末覽者詳之
讀禮通考卷七十六
