讀禮通考卷七十五刑部尚書徐乾學撰
喪儀節三十八
國恤十
皇妃喪儀
盛姬(周穆王妃魯公羊傳隱公十年齊人鄭人入盛何体注云盛同姓楊氏疏左氏作郕莊公八年成)
(降于齊師傳曰成者何盛也師列子周穆王西巡狩還未及中國道有獻工人名偃王薦之曰與若偕來者)
(何人對曰臣之所造能倡者王驚視之趣步俯仰信人也與盛姬内御並觀之技將終倡者瞬其目而招王之)
(左右侍妾王大怒立欲誅偃師偃師立剖散倡者以示王皆𫝊會革木膠漆黑白丹青之所為竹書紀年周)
(穆王十五年作重璧臺舍水經注五鹿墟故沙鹿有沙亭周穆王喪盛姬東征於五鹿其女叔㛗届此思哭)
(之丘為沙鹿之異名也謂羅泌國名記盛伯國亦曰成續志云濟北成本國預東平西南有盛鄉竇革云鄉)
(在鄆城即晉之剛父)
穆天子傳季冬甲戌天子西北(闕)姬姓也盛伯之子
也(郭璞註盛國名疑上說姬事公羊傳曰成者何盛也)天子賜之上姬之長(令盛)
(伯為姬姓之長位在上也)是曰盛門天子乃為之臺(為盛姬築臺也)是曰
重璧之臺(言臺状如壘璧)戊寅天子東狃于澤中逢寒疾(言盛)
(姬在此遇風寒而疾)天子舍于澤中盛姬告病天子憐之(闕)澤
曰寒氏(以名澤也)盛姬求飲天子命人取漿而給(得之速也𫝊曰)
(何其給也)是曰壺輲(壺器名輲音遄闕速也與遄同)天
子西至于重璧之臺盛姬告病(闕)天子哀之(上疑說盛姬死)
(也)是曰哀次(哭泣之位次)天子乃殯盛姬于轂丘之廟(先王)
(之廟有在此者漢氏亦所在有廟焉)壬寅天子命哭(令羣臣大臨也)啟為主(為之)
(喪主即下伊扈也上啟疑為開殯出棺也)祭父賓喪(賓贊禮儀)天子王女叔㛗
為主(叔㛗穆王之女也音癕痤)天子(闕)賓之命終哀禮(令持喪終禮也)於
是殤祀而哭(殤未成喪盛姬年小也)内史執策(所以書贈賵之事内史主冊命)
(官)官人(闕)丌職曾祝敷筵席設几(敷猶鋪也周禮曰喪事仍几)盛
饋具(饋具奠也)肺鹽羹(肉也當以音行)胾(大臠)脯棗酏(粥清也音移)醢(肉醬)
(也)魚腊(乾魚)糗(寒粥也)韭(韭葅)百物(言備有也)乃陳腥俎十二乾
豆九十鼎敦壺尊四十(敦似槃音堆)器(雜器皿也)曾祝祭食(禮雖)
(喪祭皆祭食示有所先也)進肺鹽祭酒(以肺換鹽中以祭所謂振祭也禮以肺見少牢饋食)
(也)乃獻喪主伊扈拜受(闕)祭女又獻女主叔㛗叔㛗
拜受祭(闕)祝報祭觴太師(樂官)乃哭即位(就喪位也)畢哭内
史(闕)策而哭(策上宜作讀既夕禮曰主人之史讀賵是也)曾祝捧饋而哭
(捧兩手持也)御者(闕)祈而哭(侍御者禮曰御者入浴)抗者觴夕而哭
(抗猶舉也禮記曰小臣四人抗衾也)佐者承斗哭(佐斂者也斗斟水杓也)佐者(佐飲)
(食者)衣裳佩(闕)而哭樂(闕)人陳琴瑟(闕)竽(疑竽上宜作笙笙亦竽屬)
籥(如笛三孔)&KR2523;(今戟吏所吹者)筦(筦如併兩笛音管)而哭百(闕)衆官人各
(闕)其職事以哭(百衆猶百旅也)曰士女錯踊九(闕)乃終(錯互也哭)
(則三踊三哭而九踊所謂成踊者也)喪主伊扈哭出造舍(倚廬也)父兄宗
姓及在位者從之佐者哭(佐斂者也)且徹饋及壺鼎俎豆
(皆佐者主為之)衆宫人各(闕)其職皆哭而出(事畢)井利(闕)事後
出而收(井利所以獨後出者典喪祭器物收斂之也或曰井利稽慢出不及輩故收縛之)癸
卯大哭殤祀而載(載祖載也)甲辰天子南葬盛姬于樂池
之南(即玄池也)天子乃命盛姬(闕)之喪視皇后之葬法(視猶)
(比也)亦不邦後于諸侯(疑字錯誤所未詳也)河濟之間共事(供給事也)
韋榖黃城三邦之事輦喪(輦謂挽輴車發三國之衆以示榮侈)七萃之
士抗者即車(舉棺以就車)曾祝先喪(導也)大匠御棺(為棺御也周禮)
(曰喪祝為御禮記曰諸侯御柩以羽葆謂在前為行止之節)日月之旗七星之文
(言旗上畫日月及北斗星也禮記曰日月為旗常亦通名)鼓鐘以葬龍旗以(闕)鳥
以建鼓獸以建鍾龍以建旗曰喪之先後及哭踊者
之間畢有鐘旗(闕)百物喪器井利典之列于喪行靡
有不備(行行伍)擊鼓以行喪舉旗以勸之(令盡哀也)擊鐘以
止哭彌旗以節之(為節音節彌猶低也)曰(闕)祀大哭九而終喪
出于門喪主即位(就位哭也)周室父兄子孫倍之(倍倍列位也)
諸侯屬子(宗屬羣子)王吏倍之外官王屬七萃之士倍之
(外官所主在外者)姬姓子弟倍之(盛姬之族屬也)執職之人倍之(執職)
(猶執事也)百官衆人倍之哭者七倍之(列七重)踊者三十行
行萃百人(百人為一倍萃聚也)女主即位嬖人羣女倍之(嬖人王所)
(幸愛者)王臣姬姓之女倍之(疑同姓之女為大夫士妻者所謂内宗也)宫官
人倍之(宫官為内也)宫賢庶妾倍之(庶妾衆散妾也)哭者五倍踊
者次從(以次相從)曰天子命喪一里而擊鐘止哭曰匠人
哭于車上(御棺不得下也)曾祝哭于喪七萃之士哭于喪所
曰小哭錯踊三踊而行五里而次(次猶止也)曰喪三舍至
于哀次五舍至于重璧之臺(三十里為舍也𫝊曰避君三舍)乃休(休駐)
(也)天子乃周姑繇之水以圜喪車(決水周繞之也繇音遥圜音員)是
曰冏車(以號水也)曰殤祀之(於此復祭)孟冬辛亥邢侯曹侯來
弔(曹國今濟隂定陶縣是也)内史將之以見天子天子告不豫而
辭焉(不豫辭病也尚書曰武王不豫)邢侯曹侯乃弔太子太子哭出
廟門以迎邢侯(曹侯不進)再拜勞之(門勞之也)侯不荅拜(謙不敢與)
(太子抗禮)邢侯謁哭于廟(謁告也)太子先哭而入西向即位
内史賓侯(儐相)北向而立大哭九邢侯厝踊三而止(與太)
(子拾踊)太子送邢侯至廟門之外邢侯遂出太子再拜
送之曹侯弔廟入哭太子送之亦如邢侯之禮(雖弔異而)
(禮同)壬子天子具官見邢侯曹侯(具官備禮相見)天子還返(將歸)
邢侯曹侯執見拜天子之武一(義所未聞)天子見之乃遣
邢侯曹侯歸于其邦王官執禮共于二侯如故(言不以喪)
(廢禮)曰天子出憲(憲命)以或襚賵(此以上以說賵贈事衣物曰襚音遂)癸丑
大哭而(闕)甲寅殤祀大哭而行喪五舍于大次曰喪
三日于大次(停三日也)殤祀如初辛酉大成百物皆備(送葬)
(之物俱備)壬戌葬史錄繇鼓鐘以赤下棺(窆也)七萃之士(闕)
士女錯踊九(闕)喪下(下謂入土)昧爽天子使嬖人(所愛幸者)贈
用文錦明衣九領(謂之明衣言神明之衣)喪宗伊扈贈用變裳
(宗亦主變裳裳名也)女主叔㛗贈用茵組(茵褥)百嬖人官師畢贈
(言盡有襚賵也官師羣士號也禮記曰官師一廟)井利乃藏(藏之於墓所)報哭于
大次(報猶反也大次有次神次也)祥祠(闕)祝喪罷哭辭于遠人(辭謝)
(遣歸)爲盛姬諡曰哀淑人(恭人短折曰哀)天子丘人(為丘作名)是曰
淑人之丘乙丑天子東征舍于五鹿叔㛗思哭(思哭盛姬)
是曰女㛗之丘(因以名五鹿也)丁卯天子東征釣于漯水以
祭淑人是曰祭丘仲冬丁丑天子北征戊寅舍于河
上乃致父兄子弟王臣姬(闕)祥祀畢哭(上云王臣姬姓之女疑此)
(亦同也)終喪于囂氏(服闋)己卯天子西濟于河囂氏之遂
庚辰舍于茅尺(地名)於是禋祀除喪始樂素服而歸(哀未)
(忘也)是曰素氏天子遂西南癸未至于野王(今河内縣)甲申
天子北升于大北之隥(疑此大行山也)而降休于兩柏之下
(有兩柏也)天子永念傷心乃思淑人盛姬於是流涕七萃
之士葽豫上諫于天子曰自古有死有生豈獨淑人
天子不樂出於永思永思有益莫忘其新(言思之有益者莫忘)
(更求新人)天子哀之乃又流涕(聞此言愈更增感也)是日輟
乾學案穆天子傳出汲冢晉荀勖校定以為
其事雖不典其文甚古頗可觀覽今考與書
序及太史公所載多合當時藏之中經副在
三閣故其書實不可廢輙引盛妃事為古時
妃喪之禮以備考覽云
宋眞宗李宸妃(真宗司寢生仁宗及仁宗即位為順容從守永定陵初仁宗襁褓章獻以為子)
(仁宗不自知為妃所出明道元年疾革進位宸妃薨丞相吕夷簡請以一品禮治喪詳見山陵條章獻太后崩)
(仁宗始知為宸妃所生詔尊為皇太后諡莊懿陪葬永定陵廟曰奉慈又即景靈宫建神御殿曰廣孝慶歷中)
(改諡章懿升祔太廟)
宋史禮志真宗宸妃李氏明道元年二月二十六日薨
初葬洪福院之西北命晏殊撰墓銘二年四月六日追
冊為莊懿皇太后十月五日改葬永定陵之西北隅十
七日祔神主於奉慈廟
楊淑妃(真宗才人累進昭儀真宗崩遺詔以為皇太妃至章獻太后崩遺誥為皇太后所居宫曰保慶)
(稱保慶皇太后)
宋史后妃傳景祐三年薨殯於皇儀殿帝思其保護之
恩命禮官加服小功初仁宗未有嗣后勸帝擇近屬養
於宫中即英宗也英宗立言者謂禮慈母於子祭於孫
止請廢后廟瘞其主園陵英宗未許下有司議會帝崩
遂罷
名臣琬琰之章王珪撰賈昌朝墓誌詔有司議章獻章
懿章惠三后升祔之禮公乃酌羣儀奏為章獻皇后母
儀天下章懿皇后誕育聖躬宜如祥符升祔元德皇后
故事配食真宗廟室以稱陛下追孝之意章惠皇后於
陛下有慈保之恩義須别祠伏請享奉祠廟如故於是
命攝太尉奉二主行升祔禮
乾學案此章惠皇后蓋即楊太后也東都事
略有諡而宋史軼之劉后傳云泰寧軍節度
使錢惟演請以章獻章懿與章穆並祔真宗
室詔三省與禮院議皆以為章穆皇后位崇
中壼已祔真宗廟室自協一帝一后之文章
獻明肅處坤元之尊章懿感日符之貴功德
莫與為比謂宜建新廟同殿異室歲時薦享
一用太廟之儀仍别廟名以崇世享翰林學
士馮元等請以奉慈為名慶歷五年復遷二
后祔真宗廟蓋楊后别祠并不得入奉慈殿也
仁宗張貴妃(慶歷元年為才人皇祐初進貴妃後五年薨仁宗悼之冊為皇后諡温成)
名臣琬琰之章畢仲游撰孫沔碑仁宗時貴妃張氏薨
治喪皇儀殿詔葬爲園陵禮官諡曰恭德公言太宗四
后皆諡曰德從廟諡也而郭氏張氏二后不聞有諡今
諡妃子曰恭德雖禮官之罪而實貽譏於陛下因併論
皇儀治喪詔葬為園陵為非是遂改諡温成園陵亦罷
已而詔公讀温成哀冊公奏言章穆皇后喪比葬行事
皆兩制官而温成追諡反詔二府大臣行事不可翼日
執冊文前陳故事且曰以臣孫某讀冊則可以樞密副
使讀冊則不可
王珪撰梁適墓誌仁宗張貴妃薨小斂於皇儀殿公曰
皇儀不可治妃喪然宰相陳執中不能正其事又欲以
公為園陵使公曰嬪御無園陵之制始定葬於奉先寺
王珪撰邵亢墓誌張貴妃薨有司請立陵廟禁樂京師
一月公累疏論之遂弛樂禁亦不立陵
仁宗董充媛
蘇軾撰司馬光行狀仁宗充媛董氏薨追贈婉儀又贈
淑妃輟朝成服百官奉慰定諡行冊禮葬給鹵簿公言
董氏秩本微病革之日方拜充媛古者婦人無諡近制
惟皇后有之鹵簿本以賞軍功未嘗施於婦人惟唐平
陽公主有舉兵佐高祖定天下之功乃得給至韋庶人
始令妃主葬日皆給鼓吹非令典不足法
明成穆孫貴妃
典禮志洪武七年九月庚寅貴妃孫氏葬命吳王橚服
斬衰三年以主喪事敕皇太子及諸王皆服期厝於朝
陽門楮岡之原十五年祔葬高后陵
昭獻王貴妃
明會典永樂十八年昭獻貴妃王氏喪禮一聞喪輟
朝五日一初喪上祭一壇皇后祭一壇皇妃祭一壇
皇太子祭一壇親王共祭一壇公主共祭一壇一贈
諡冊文行焚黃禮一七七百日周年二周年每次祭
祀壇數與初喪同一聞塋域遣官祀后土一行内
外衙門造辦喪儀銘旌冥器等項一發引前期辭靈
祭祀壇數與初喪同唯增六尚司祭一壇内官内使祭
一壇一啟奠祖奠遣奠各遣祭一壇一發引日文
武百官各素服烏紗帽黑角帶送至路祭處所皇親駙
馬共一壇公侯伯文武衙門共一壇外命婦共一壇
一過門祭祀(内門遣内官外門遣太常寺官行禮)一下葬遷奠遣祭一壇
一掩壙遣官祀后土一迎靈轎至享堂行安神禮
遣祭一壇
恭恪莊僖紀淑妃(孝宗生母)
典禮志成化十一年六月乙巳皇子母紀氏薨追封淑
妃諡恭恪莊僖輟朝三日上服淺色衣御奉天門視事
命禮部定喪葬儀注先是妃病大學士商輅言皇子母
有不諱禮宜從厚仍乞司禮監奉皇子問侍衰服行禮
上是之乃命司禮監黃賜詣問儀八月壬寅葬西山自
初喪至𤼵引下葬上及皇太后中宫英廟皇妃親王公
主皇子各有祭遣皇子奉祝冊行禮營域𤼵引下葬日
上俱不視朝皇親公侯駙馬伯文武百官及命婦送葬
設祭如常儀(追崇典禮見皇后篇)
榮安惠順端僖閻貴妃
世宗實錄嘉靖十九年正月甲午朔乙未貴妃閻氏薨
妃首出皇第一子上痛悼詔追封為皇貴妃賜諡榮安
惠順端僖喪禮視皇妃例加等權厝孝潔皇后陵次輟
朝五日禮部上喪禮儀注一初喪御祭一壇昭聖恭安
康惠慈壽皇太后遣祭一壇武廟皇妃中宫皇妃皇嬪
皇太子各祭一壇裕王景王共祭一壇公主共祭一壇
涇簡王妃祭一壇六尚局祭一壇内官内使共祭一壇
一行欽天監選擇小斂大斂焚黃𤼵引啟土安葬掩土
日期一行翰林院撰諡冊文及各祭文壙誌文一焚黃
是日陳設祭儀以祝文及冊文置於靈前遣司禮監官
行禮立於靈柩前贊禮贊鞠躬四拜興平身贊跪執事
者以爵進於司禮監官之右贊受爵獻爵者三贊讀祝
讀祝者取祝跪讀讀訖贊宣冊宣冊女官取冊立宣訖
贊俯伏興平身復位贊鞠躬四拜禮畢焚祝及冊一七
七百日周年二周年每次御祭一壇昭聖恭安康惠慈
夀皇太后遣祭一壇武廟皇妃祭一壇中宫以下祭如
前儀一開塋域祠后土御祭一壇遣内官行禮一辭靈
前期御祭一壇皇太后武廟皇妃中宫以下各祭如前
儀一𤼵引啟奠祖奠遣奠各御祭一壇俱用祝文酒果
遣内官行禮光禄寺辦祭是日早免朝參文武百官各
素服烏紗帽黑角帶先隨方相後行至路祭處所致祭
文武官命婦各至祭所祭畢而還一過門俱用祝文酒
果内門遣内官行禮外門遣太常寺官行禮太常寺辦
祭一路祭駙馬并皇親共祭一壇公侯伯文武百官共
祭一壇外命婦共祭一壇一擡柩挽歌執翣外其擎執
香燭旛幢紙案等項於五軍都督府撥軍應用一靈柩
前儀仗内使女樂三十二人并花旛雪柳女隊子二十
八人女將軍二十四人一工部於孝潔皇后陵次先期
搭蓋席殿靈柩至奉安御祭一壇一先期遣官以權厝
告孝潔皇后一下葬日文武百官免朝參一下葬遣奠
御祭一壇一行該衙門造辦銘旌及墳塋誌石喪儀宴
器等項俱加等一某日舉棺之前執事先以方相旛幢
車駝馬鼓樂真亭彩亭以次排列於玄武門外喪夫奉
棺就輦内官以魂帛置小車中一掩壙畢祠后土御祭
一壇一掩壙畢迎靈轎至享堂行安神禮御祭一壇一
各壇路祭并靈柩頓歇處所俱行工部預為相地搭蓋
席殿一挽歌執翣人等該用孝巾孝帶行移工部轉行
内府該衙門製造儀上詔命婦路祭令先期入宫内行
餘俱如擬
榮淑杜康妃(穆宗母)
世宗實錄嘉靖三十三年正月壬寅朔壬子康妃杜氏
薨妃裕王母也禮部隨上喪禮儀注尚書歐陽德等因
言累朝皇妃薨或未生王子或子非居長而受封之國
或子立爲東宫而先薨俱與今不同惟成化中淑妃紀
氏薨所生皇子倫序居長與妃事體相類但彼時皇子
尚幼而今裕王既已成㛰禮宜持服主喪送葬出城儀
節稍異乃議輟朝五日裕王主喪遵孝慈錄斬衰三年
欽遣大臣題主開塋掩壙祠謝后土并用工部官送葬
儀仗人數皆增於舊上覽之謂大學士嚴嵩等曰部擬
用憲廟淑妃例大不同且裕王不當服斬衰嵩等對憲
廟初有悼恭太子在前淑妃之子居次正與康妃事體
相同故禮部擬用其例喪禮必子爲主裕王殿下須服
斬衰以執饋奠之事太祖御製孝慈錄序文曰庶子為
其母斬衰三年部議遵用此也上復諭嵩持斬衰三年
當避君臣之尊嵩言臣考洪武七年貴妃孫氏薨無子
太祖命吳王橚服慈母服斬衰三年主喪事皇太子諸
王皆服期是年孝慈錄成遂為定制是後久無是事故
未知謂及兹當垂訓作則於後伏乞仍命殿下兹日衰
杖入哭几筵其後居府盡三年之制上意猶未以為然
乃批部疏曰輟朝五日不合一切所擬俱非禮之正其
考賢妃鄭氏例酌議以聞於是德等復上儀注一聞喪
自本月十四日起至十五日止輟朝二日不鳴鐘鼓上
服淺淡色衣服於奉天門視事文武百官各具淺淡色
服烏紗帽黑角帶朝參欽命裕王主饋奠之事一裕王
聞喪率妃入宫素服哭盡哀行四拜禮視小斂大斂成
服後朝夕哭臨三日以後每遇一奠通前二十七日而
止乃於燕居盡斬衰三年之制以伸子情一初喪御祭
一壇皇妃共祭一壇景王并妃祭一壇公主共祭一壇
涇簡王妃夀定王妃共祭一壇裕王并妃共祭一壇是
日内侍陳設祭饌拜位如常儀内導引官導裕王并妃
詣拜位贊曰拜奠酒讀祝贊四拜舉哀興哀止望瘞禮
畢一焚黃是日陳設祭儀以祭文及諡冊文置於靈前
内導引官導裕王詣靈柩前贊四拜興平身贊跪執事
者以爵進於王之右贊受爵獻爵者三贊讀祝讀祝者
取祝跪讀訖贊宣冊宣冊女官取冊立宣訖贊俯伏興
平身贊四拜禮畢焚祝及冊一七七百日周年二年三
年每次御祭一壇皇妃共祭一壇景王并妃共祭一壇
公主共祭一壇涇簡王妃夀定王妃共祭一壇裕王并
妃共祭一壇在殯王率妃行禮儀如初喪葬後遣中官
墳園行禮裕王禫服日遣本府中官於墳園致祭一開
塋域祠后土遣内官行禮一辭靈𤼵引前一日御祭一
壇皇妃共祭一壇景王并妃共祭一壇涇簡王妃夀定
王妃共祭一壇六尚司共祭一壇内官内使共祭一壇
裕王并妃共祭一壇王率行禮儀如初喪一𤼵引啓奠
祖奠遣奠御祭各一壇裕王祭各一壇儀如初喪是日
執事官先以方相旛幢車駝馬鼓樂真亭彩亭以次排
列於玄武門外内侍捧銘旌魂帛導引柩出玄武門外
喪夫捧柩就轝内官以魂帛置小車中裕王步送至京
城門外路祭畢還宫文武百官免朝參各穿素服烏紗
帽黑角帶隨方相後行至路祭處所致祭而還一過門
内門遣中官行禮外門遣太常寺官行禮一路祭裕王
祭一壇皇親并駙馬各祭一壇公侯伯文武衙門共祭
一壇俱於京城門外外命婦共祭一壇於鼓樓迤西一
靈柩前儀仗内使女樂二十四人花旛雪柳女隊子二
十人女將軍十人一靈柩至墳園奉安御祭一壇裕王
祭一壇護喪中官行禮祭畢執事者整理壙中安頓玄
纁玉璧匣五榖下棺并以銘旌魂帛置棺上翣六置棺
之兩傍下葬日文武百官免參一下葬遷奠御祭一壇
裕王祭一壇護喪中官行禮一掩壙畢祠后土護喪中
官行禮一掩壙畢迎靈轎至享堂行安神禮御祭一壇
裕王祭一壇護喪中官行禮疏入上曰輟朝以十七日
為始諡字正如例擬請焚黃乃制命非王可行其仍以
常禮從事餘如議部復奏皇妃焚黃儀傳訛已非一日
蓋自累朝或所生皇子及親王或司禮監官行禮皆拜
而獻酒跪而讀祝乃參用上尊諡之儀而未思賜諡為
制命其祭文稱皇帝遣諭與上尊諡迥然不同也今既
奉旨以常禮從事當改議賜諡如賜祭禮讀祝宣冊皆
平立不拜上報可仍令著為定規如不係賜諡者臨期
另擬以聞遂冊諡妃為榮淑康妃冊曰朕惟自古人君
之於妃生既錫以封號没必加以美諡此古今之通義
也爾康妃杜氏早膺淑選事朕有年皇子誕生宜延遐
祉偶嬰一疾遽爾長終爰念勞勤再錫嘉號兹特諡曰
榮淑爾靈不昧服兹寵光後十三年裕王嗣統乃追尊
妃曰孝恪皇后
孝靖王貴妃(光宗母)
神宗實錄萬歷三十九年九月戊午禮部奏皇貴妃薨
逝合行事宜奉旨照世廟皇貴妃沈氏例行但臣歴查
我朝皇貴妃薨逝俱未有誕育東宫惟憲廟淑妃為孝
宗敬皇帝母世廟康妃為穆宗莊皇帝母然其薨時皆
未封皇貴妃未經冊立東宫當日禮儀俱擬從厚况今
皇貴妃既膺封典皇太子冊立東宫已久天下臣民觀
望所係禮儀等更當加隆謹條具上請一聞喪自本
月二十二日起至二十六日止輟朝五日不鳴鐘鼓上
服淺淡色衣於文華門視事文武百官各具青素服黑
角帶朝參次日文武百官行奉慰禮一欽命皇太子
率妃入宫衰服哭盡哀行四拜禮視小斂大斂成服後
朝夕哭臨三日以後每日一奠通前二十七日而止其
斬衰避君父之尊止於燕居以伸子情一慈聖宣文
明肅貞夀瑞獻恭熹皇太后祭一壇穆廟皇妃共祭一
壇中宫祭一壇皇貴妃等妃祭一壇皇太子祭一壇瑞
安長公主祭一壇福王祭一壇福王妃祭一壇瑞王惠
王桂王共祭一壇榮昌公主夀寧公主共祭一壇汝安
王繼妃祭一壇景恭王妃祭一壇六尚局祭一壇内官
内使共祭一壇俱光禄寺辦是日内侍陳設酒饌并位
如常儀内導引官導皇太子并妃詣拜位贊禮贊四拜
畢奠酒讀祝四拜舉哀興哀止望瘞禮畢一行欽天
監選擇小斂大斂焚黃日時一欽定諡號一行翰
林院撰諡冊祭祝文壙誌文一焚黃用黃絹裝褙如
冊兩葉寫冊文是日陳設祭儀以祝文及冊文置於靈
前内導引官導皇太子詣靈柩前贊四拜禮贊跪執事
以爵進置於皇太子之右贊受爵獻爵受爵獻爵受爵
獻爵贊讀祝跪讀訖贊宣冊女官取冊立宣訖贊俯伏
興平身贊四拜禮畢焚祝文及冊文一七七百日周
年二周年御祭一壇皇太后以下俱致祭如初喪俱光
禄寺辦祭在殯皇太子率妃行禮儀如初喪葬後遣内
官墳園行禮一皇太子禫服日遣内官於墳園致祭
光禄寺辦祭一安葬先期啟土遣官祭告后土欽天
監差官二員候時執事官陳設祭饌如常儀贊再拜興
酹酒讀祝贊再拜興禮畢一工部於墳園及各壇路
祭並靈柩頓歇處所預搭蓋行享席殿仍量蓋小席房
以置儀仗等物一𤼵引前一日晚設奠辭靈内侍官
陳設牲醴等一如常儀御祭以下祭俱如初喪俱光禄
寺辦祭一欽遣大臣一員題主一𤼵引前題差工
部司屬官入山送葬一送葬入山官員素服走送至
德勝門外騎送至葬所步行至享殿安葬畢還日朝見
一𤼵引啓奠祖奠遣奠御祭各一壇皇太子各祭一
壇俱光禄寺辦祭儀如初喪是日執事者先以方相旛
幢車馬鼓樂真亭彩亭以次排列於玄武門外内使捧
銘旌魂帛等引柩出玄武門外捧柩就輿内官以魂帛
置小車中皇太子步送出京城外路祭畢還宫文武百
官免朝參各素服黑角帶隨方相後行至路祭處所致
祭而還一鴻臚寺差序班八員於德勝門外擺列致
祭官員務要敬謹一過門太常寺辦祭品内門遣内
官行禮外門遣太常寺官行禮一路祭皇太子祭一
壇皇親并駙馬共祭一壇公侯伯及文武衙門共祭一
壇俱於德勝門外祭外命婦共祭一壇於鼓樓迤西俱
光禄寺辦祭一擡柩挽歌執翣各役行順天府擎執
旛幢香爐紙案等項軍役行兵部轉行戎政廳撥用其
孝絰孝帶行工部轉行内府該衙門製造一靈柩前
儀仗内使女樂三十二人花旛雪柳女隊子二十八人
女將軍二十四人一靈柩至墳園安奉御祭一壇皇
太子祭一壇俱光禄寺辦護喪内官行禮畢祭畢執事
者進獻贊讀祝立讀畢焚祝文内侍啟櫃受主訖跪奏
請皇貴妃神主降座陞輿内侍捧神主升靈輿至行享
殿内侍跪奏請皇貴妃神主降輿升座内侍捧神主安
奉靈座内訖行安神禮禮如前儀一神主還京内侍
於神主前奏請皇貴妃神主降座升輿還京奏訖俯伏
興於靈座上舉神主升輿進行儀仗侍衞尚儀護喪官
後隨在途仍朝夕奠一迎神主先期於城外教場門
前席殿内置幄次次日執事官備儀衞教坊司備文樂
鼓吹設而不作文武百官青素服黑角帶出城奉迎神
主入幄次行四拜禮畢神主進行百官隨後至德勝門
外儀衞等退護喪亦退至内宫皇太子率妃以下俱迎
神主於門以次復迎神主至内宫内侍官於靈轎前跪
奏請皇貴妃神主降輿陞座内侍官捧神主安奉靈座
訖内執事官陳設牲醴如常儀皇太子率妃以下入拜
位行謁見四拜安神禮如常儀上命𤼵引日皇太子步
送至玄武門外柩就輿行路祭畢回宫泰昌元年八月
追尊為孝靖皇太后
乾學案皇妃喪禮一也所以詳載閻氏杜氏
王氏三妃者閻與杜則其子將為太子王則
其子已為太子禮自與諸妃異故詳列之也
他若未封妃者其禮又殺於諸妃則别附於
後以備典禮之一端云
未封妃喪儀
明會典嘉靖二十九年未封皇妃喪禮喪聞賜封號輟
朝一日御祭一壇皇妃以下各祭一壇(俱遣内官行禮光禄寺備祭)
翰林院撰冊文祝文壙誌文擇日行焚黃禮七七
百日周年二周年每次御祭一壇皇妃共祭一壇開
塋域祀后土及辭靈祭祀壇數與初喪同(俱遣内官行禮)𤼵引
以後合行事宜同前(凡未封妃喪葬禮儀隆殺不等俱禮部開坐題請施行)
嘉靖二十九年皇貴妃王氏喪禮一初喪增六尚司
祭一壇内官内使共祭一壇一行翰林院撰諡冊文
及各祭文壙誌文一焚黃(用黃絹裝褙如冊樣兩葉寫冊文)是日陳
設祭儀以祝文及冊文置於靈前遣司禮監官行禮獻
爵讀祝訖女官宣冊禮畢焚祝及冊一靈柩前儀仗
内使女樂三十二人并花旛雪柳女隊子二十八人女
將軍二十四人一靈柩至墳園奉安御祭一壇(遣護喪内)
(官行禮)其餘各祭俱同前一墳園及各壇路祭并靈柩
頓歇處所行工部預為搭蓋席殿其挽歌執翣人等該
用孝巾孝帶俱工部轉行内府該衙門製造
讀禮通考卷七十五
