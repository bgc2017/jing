讀禮通考卷五十七刑部尚書徐乾學撰
喪儀節二十
老疾居喪
曲禮居喪之禮頭有創則沐身有瘍則浴有疾則飲酒
食肉疾止復初不勝喪乃比於不慈不孝(注勝任也謂疏不勝喪)
(疾不食酒肉創瘍不沐浴毁而滅性者也不留身繼世是不慈也滅性是違親生時之意是不孝也比者此滅)
(性本心實非為不孝故言比也)
(吕大臨曰居喪非虞祔練祥無沐浴然頭有創身有瘍必為之沐浴者有疾不可以致毁也有疾則飲酒)
(食肉者毁不可滅性也不勝喪而死雖志在慕親而至於滅性絶後徇輕忘重謂之不孝可也汎言居喪)
(而不獨父母此所以兼言不慈也)
朱子曰下不足以傳後故比於不慈上不足以奉先
故比於不孝
(吳澄曰不勝喪謂哀過不能堪將至於廢事甚則至於滅性也此本是慈孝其親而然然毁而不能存其)
(父母所生之身雖曰慈孝而與不慈不孝者一也盖居喪固當致其哀然毁瘠不可形見於外視聽不可)
(衰損於前平時不沐浴不酒肉若有創有瘍有疾則亦許其沐浴與酒肉俟疾既止乃復其舊然此皆年)
(五十以下強仕者所行若五十血氣漸衰則雖無疾與創瘍其哀毁視強壮亦當減殺故曰不致毁)
雜記孔子曰身有瘍則浴首有創則沐病則飲酒食肉
毁瘠為病君子弗為也毁而死君子謂之無子(注毁而死是不)
(重親)
檀弓曾子曰喪有疾食肉飲酒必有草木之滋焉(注增以香)
(味為其疾不嗜食)以為薑桂之謂也(注為記者正曾子所云草木滋者謂薑桂疏下云)
(薑桂之謂是解上草木之滋故以為記者正曾子之言)
(方慤曰薑者草之滋桂者木之滋酒肉之外又有草木之滋者亦慮其不勝喪而已)
歠主人主婦室老為其病也君命食之也(注尊者奪人易也歠歠粥)
(也亡疏歠者親喪三日後歠粥之時主人亡者之子主婦者之妻室老家之長相此三者歠粥病困故君命)
(食疏飯也若非三者雖歠粥致疾病君不命食之以其賤故也其士之主人主婦君不命也喪大記主婦食疏)
(食謂既殯之後此主婦歠者謂未殯前故問喪云鄰里為之糜粥以飲食之)
(陸佃曰據問喪云鄰里為之糜粥以飲食之此言君命食之謂大夫以上篤於愛鄰里或不能勉親喪三)
(日之後君命以粥歠焉故鄭氏謂尊者奪人易)
乾學案三日始食粥禮也若三日之内或有
哀毁致病者則君命以粥食之通其變也孔
氏謂三日外食以疏飯則經何以言歠乎陸
氏言三日外君命以粥歠則三日之外禮自
應食粥何須重以君命乎即問喪言鄰里為
糜粥以飲食之義亦同此而孔氏謂為旁親
恐未必然也蓋三日不食雖禮之正世多有
不能三日而致病者故在大夫則君命食以
歠在士庶人則鄰里食以糜實情之至而亦
先王之所許也何必拘於三日不食之說乎
曲禮五十不致毁六十不毁七十唯衰麻在身飲酒食
肉處於内(注所以養衰老人五十始衰也羸疏致極也五十始衰居喪許有毁不得極瘦六十轉)
(更衰甚都不許毁也)
(呂大臨曰養老之政自五十始血氣既衰養道所以不可闕居喪有不能任故為之節也致毁之食饘)
(粥也不毁之食疏食水飲也衣服居處哭泣之節稱之不致毁則食食而不食粥矣不毁則食不疏而有)
(醢醫矣七十之制所變者衰麻之服餘無變也)
喪大記五十不成喪七十唯衰麻在身(注成猶備也所不能備謂不致)
(毁不散送之屬也十疏致毁謂致極哀毁散送謂絰帶垂散麻玉藻云五不散送注云謂送喪不散麻也)
王制八十齊喪之事弗及也七十致政唯衰麻為喪
(陳澔曰或有死喪之事唯備衰麻之服而已其他禮節皆在所不責也)
内則八十齊衰之事弗及也凡自七十以上唯衰麻為
喪
喪服四制秃者不髽傴者不袒跛者不踊老病不止酒
肉(疏髽者婦人之大紒重喪辮麻繞髮秃者無髮故不跛髽男子秃亦不免也袒者露膊傴者可憎故不露也)
(人脚蹇故不跳躍老及病身已羸瘠又使備禮必致滅性故酒肉養之)
問喪然則秃者不免傴者不袒跛者不踊非不悲也身
有錮疾不可以備禮也
(方慤曰秃則頂無飾故不免免則頂露矣傴則形䙝矣跛則足不正故不踊踊則足勞矣)
婦人居喪
問喪婦人不宜袒故發胷擊心爵踊殷殷田田如壊牆
然悲哀痛疾之至也(注爵踊足不絶地地疏爵踊似爵之跳其足不離於如壊牆言將)
(欲崩倒也)
(方慤曰爵踊猶莊子所謂爵躍如壊牆然言其不可枝梧)
(陸佃曰殷殷踊也田田懇惻也)
女子哭泣悲哀擊胷傷心
喪服小記婦人為夫與長子稽顙其餘則否
(陳祥道曰婦人移天於夫而𫝊重於長子故雖父母不稽顙所稽顙者夫與長子而已)
坊記寡婦不夜哭
雜記婦人非三年之喪不踰封而弔
嫂不撫叔
喪大記婦人迎客送客不下堂下堂不哭(注婦人所有事自堂及房)
(非其事處而哭猶野哭也下疏婦人質故送迎敵者不下堂有君夫人弔則主婦堂至庭稽顙而不哭也)
婦人不居廬不寝苫喪父母既練而歸期九月者既葬
而歸(注歸謂歸夫家也)
檀弓帷殯非古也自敬姜之哭穆伯始也
穆伯之喪敬姜晝哭文伯之喪晝夜哭孔子曰知禮矣
(方慤曰經曰寡婦不夜哭蓋遠嫌之道當然爾穆伯夫也故晝哭而不嫌於薄文伯子也故晝夜哭而不)
(嫌於厚)
文伯之喪敬姜據其牀而不哭曰昔者吾有斯子也吾
以將為賢人也吾未嘗以就公室今及其死也朋友諸
臣未有出涕者而内人皆行哭失聲斯子也必多曠於
禮矣夫(疏上云晝夜哭此不哭者謂暫時也家語云文伯獨卒其妻妾皆行哭失聲敬姜戒之曰吾聞)
(好外者士死之好内者女死之今吾子早夭吾惡其好内聞也二三婦共祭祀者無加服孔子聞之曰公父氏)
(之婦知禮矣)
(章望之曹氏女𫝊曹氏者吾同郡尚書郎修古之幼女也公天聖中累更御史持憲無阿回言事失職知)
(閩之興化軍期年而卒曹氏以室居未嫁父既沒其故僚率吏民錢三十萬致之柩前曰以供窆葬之用)
(夫人陳氏將受之女曰制家之用惟其家之酌初吾父入司朝廷出涖民政約於奉身廉於臨人今其亡)
(矣葬之豐儉請以吾家具之苟將受私遺焉惟他人忍之我弗忍也母因是請而使辭焉其故僚復謂之)
(曰葬先公弗資是則亦聞命矣願以異日嫁公女焉可無拒也女曰俾用於喪尚不敢取今欲備吾之嫁)
(是使妾幸父喪而自醜也人之聞之謂如何哉吉凶有常禮男女有常位妾有大罰父沒而喪存焉不以)
(此時哀戚而遽謀嫁幣不亦亂常禮乎以室中而受門外之私賄不亦亂常位乎妾不才以先人之靈幸)
(而卒有所歸則有妾之紡績之備何敢以是自諉哉願弗聞二三君子之命也遂不受夫婦人事勤儉恭)
(謹則良矣曾無賢者之責也此何特異也彼貪殘之夫好財瀆貨死則已爾惡復悔悟耶方朝廷發貪冒)
(之禁防制執事之人如維縶之械繫之尚有濫状相望於敗辱者為不少矣卒惟無怍焉有如曹氏專修)
(父志而不有所累哉孟子曰聞伯夷之風者頑夫廉懦夫有立志曹氏近之矣雖然厚於義而薄於利者)
(人之常行也詩書不聞而尚廉孝固賢矣其里人曾孝基得斯說來告則未知其年與名)
童子居喪
儀禮喪服傳童子何以不杖不能病也婦人何以不杖
亦不能病也(疏婦人亦謂童子婦人若成人婦人正杖喪大記云三日子夫人杖五日大夫世婦)
(杖諸經皆有婦人杖文故知之也)
記童子唯當室緦(注當室為父後承家事者)傳曰不當室則無緦服
也
問喪或問曰免者以何為也(注怪本所為施也)曰不冠者之所
服也禮曰童子不緦唯當室緦緦者其免也當室則免
而杖矣(注不冠者猶未冠也當室謂無父兄而主家者也童子不杖不杖者不免當室則杖而免免冠)
(之細别以次成人也緦者其免也言免乃有緦服也)
玉藻童子不裘不帛不屨絇無緦服聽事不麻無事則
立主人之北南面見先生從人而入(注皆為幼小不備禮也雖不服緦猶)
(免深衣無麻往給事也裘帛温傷壮氣也絇屨頭飾也疏童子唯當室與族人為禮有恩相接之義故遂服)
(本服之緦爾不當室則情不能至緦故不服也雖不緦猶著免深衣無絰以往給事鄭注猶免者謂未成服而)
(來也問喪云不當室不免者謂成服之後也主人喪主也此童子來聽使若有事則使之若無事時在旁謂在)
(主人之北南面而立先生師也童子不能獨為禮若往見師則隨成人而入也)
(方慤曰不裘即不衣裘裳是也不帛即不帛襦袴是也不屨絇未拘之以行戒也不服麻則以幼未能勝)
(絰故也)
(陸佃曰童子於有喪者之家當事則不麻為其幼也故謂之聽事而已少儀曰童子曰聽事)
雜記童子哭不偯不踊不杖不菲不廬(注童子未成人不能備禮也當)
(室則杖若疏案問喪云童子當室則免而杖當室謂十五以上世子生則杖故曾子問云子衰杖成子禮是)
(也皇氏云童子當室則備此經中五事問喪之免而云杖舉重言也)
喪大記子幼則以衰抱之人為之拜
(徐師曾曰幼子為主不能拜則衣之以衰使人抱之而人代之拜)
少儀適有喪者曰比童子曰聽事(注適之也曰某願比於將命者比猶比方)
(俱給事)
(徐師曾曰童子未成人則其辭云某願聽事於將命者不敢比於成人故但言來聽主人以事見使令也)
喪俟事不犆弔
(徐師曾曰至於弔喪必待尊長朝夕哭時而往若非其時則不特弔亦恐煩動也)
通典漢戴德喪服變除曰童子當室謂十五至十九為
父後持宗廟之重者其服深衣不裳其餘與成人同禮
不為未成人制服者為用心不能一也其能服者亦不
禁衰絰不以制度惟其所能勝晉劉智釋疑曰嬰兒
無知然於其父母之喪則以衰抱之其餘親八歲則制
服矣七歲曰悼過此有罪則入於刑必致之於禮故在
下殤之年為之制服案小功章昆弟之殤服昆弟之下
殤是以下殤之年則行服也(蜀譙周衰服圖童子不降成人小功親以上皆服本)
(親之衰童子不杖不廬不免不麻當室者免麻十四以下不堪麻則不吳徐整問為姑姊長殤在大功下殤在)
(小功為姊下殤以下纔六七歲未成童子為父母不杖不廬不菲至重猶尚不備今此何以越得為姊殤服備)
(大功小功之制乎十七八尚可恕六七歲兒誰能服此衰麻射慈荅六七歲雖未為童其姊死故宜著布深衣)
宋庾蔚之謂馬融以童子為未成人鄭玄以為未成
人之稱並不明下至幾歲戴德以童子當室十五至十
九譙周云十四以下不堪麻則不記云十五成童舞象
爾豈是經所云童子當室者邪案禮稱童子參差不一
以事推之則大小可知矣愚謂當室與族人為禮若是
八歲以上及禮之人以其當室故令與成人同昔射慈
以為未八歲者服其近屬布深衣或合禮意
宗室童子為天子服制議魏晉故事皇子廣陵王年十
一孫為祖服周當為臣服從本親服皇弟吳王年十章
郡王年七又當倚廬服成人禮著何幘服應琳議案禮
喪服諸侯為天子斬今廣陵王列土建國古之諸侯宜
從臣例又禮童子不居廬不杖不菲廣陵王未冠吳王
章郡王卑幼不應居廬古但有冠無幘漢始制幘可如
今服卷幘
(萬斯同曰禮所謂童子不偯云云者自指幼穉無知之人爾若十五以上亦既成人矣而謂不責以成人)
(之禮乎儀禮喪服篇有為姑姊下殤之文彼姊在下殤則其弟之年更少矣而猶有服焉可知所謂童子)
(者必其十五以下而非指十五以上明矣乃戴氏拘三殤之說以十五至十九為童子不亦謬乎曾子問)
(篇世子初生即奉子以衰而喪大記亦言子幼則以衰抱之是則子之當室者在初生已服衰矣豈有年)
(至十五以上猶服深衣而不服齊斬哉益知戴氏之說不足信矣)
魏書孝文帝太和十九年太師馮熙薨有數子尚幼議
者以為童子之節事降成人謂為衰而不裳免而不絰
又無腰麻繆垂唯有絞帶時博士孫惠蔚上書言臣雖
識謝古人然微涉傳記近取諸身遠取諸禮騐情以求
理尋理以推制竊謂童子在幼之儀居喪之節冠杖之
制有降成人衰麻之服略為不異以玉藻二簡微足明
之曰童子之節錦紳并細錦即大帶既有佩觿之革又
有錦紐之紳此明童子雖幼已備二帶以凶類吉則腰
絰存焉又曰童子無緦服鄭注曰雖不服緦猶免深衣
是許其有裳但不殊上下又深衣之制長幼俱服童子
為服之緦猶免深衣况居有服之斬而反無裳乎臣又
聞先師舊說童子常服類深衣衰裳所施理或取象但
典無成言故未敢孤斷又曰聽事則不麻則知不聽事
麻矣故注曰無麻往給事此明族人之喪童子有事貫
絰帶麻執事不易故暫聽去之以便其使往則不麻不
往則絰如使童子本自無麻禮腰首聽與不聽俱闕兩
絰唯舉無麻足明不備豈得言聽事則不麻乎以此論
之有絰明矣且童子不杖不廬之節理儉於責(疑)不裳
不絰之制未覩其說又臣竊解童子不衣裳之記是有
聞之言將謂童子時甫穉齡未就外傅出則不交族人
内則事殊長者餕旨父母之前往來慈乳之手故許其
無裳以便易之若在志學之後將冠之初年居二九質
並成人受道成均之學釋菜上庠之内將命孔氏之門
執燭曾參之室而唯有掩身之衣無蔽下之裳臣愚未
之安矣又女子未許嫁二十則笄觀祭祀納酒漿助奠
廟堂之中視禮至敬之處其於婉容之服寧無其備以
此推之則男女雖幼理應有裳但男子未冠禮謝三加
女子未出衣殊狄褖無名之服禮文罕見童子雖不當
室苟以成人之心則許其人服緦之絰輕猶有絰斬重
無麻是為與輕而奪重非禮之意此臣之所以深疑也
又衰旁有衽以掩裳際如使無裳衽便徒設若復去衽
衰又不備設有齊斬之故而使成童男女唯服無衽之
衰去其裳絰此必識禮之所不行亦己明矣若不行於
己而立制於人是為違制以為法從制以誤人恕禮而
行理將異此詔從其議
通典大唐元陵之制孫為祖齊衰周年臣為君斬衰三
年今伏準遺詔皇帝服十三日小祥二十五日大祥二
十七日釋服臣下並從釋服皇孫既是齊衰周年服禮
有適子無適孫其服並合從皇帝十三日小祥二十五
日大祥二十七日釋服釋服後以黲公服至山陵時却
服初齊衰服事畢即吉服
乾學案喪大記言子幼則以衰抱之人為之
拜則知童子能勝衣者未有不服衰者矣玉
藻言童子無緦服則知小功以至斬衰童子
皆有服矣乃戴德釋童子當室謂自十五至
十九天下豈有十五以上之人而尚名之為
童子哉又豈有十五以上之人而不服親戚
之喪者哉然則童子以何時為限劉智八歲
之說最為確當蓋八歲以上之殤成人皆為
之制服則成人之喪彼豈得不為之制服特
不責以備禮斯已爾寧可拘於三殤之年數
而謂在長殤之年者亦不責以居喪之禮乎
蓋自八歲以至十五斯為童子之限其異於
成人者止不踊不杖不菲不廬而其他居喪
之節固無不同也不然天下固有幼而執禮
之人可槩視為無所知識而不教之以禮哉
三殤喪禮
檀弓周人以殷人之棺椁葬長殤以夏后氏之堲周葬
中殤下殤以有虞氏之瓦棺葬無服之殤(又見棺椁篇)
君之適長殤車三乘公之庶長殤車一乘大夫之適長
殤車一乘
(陳澔曰十六至十九為長殤葬此殤時柩朝廟畢將行設遣奠以奠之牲體分析包裹用此車載之以遣)
(送死者故名遣車車制甚小以置之椁中四隅不容大為之也禮中殤從上君適長三乘則中亦三乘下)
(則一乘也公庶長一乘則中亦一乘下則無也大夫適長一乘則中亦一乘下殤及庶殤並無也)
曾子問曾子問曰下殤土周葬于園遂輿機而往塗邇
故也(注上周堲周也周人以夏后氏之堲周葬下殤於園中以其去成人遠不就墓也機輿尸之牀也以)
(䋲絙其中央又以繩從兩旁鉤之謂以機舉尸與之以就園而斂葬焉塗近故爾)今墓遠則其
葬也如之何(注今人斂下殤於宫中而葬於墓與成人同墓塗乃遠其葬當輿其棺乎載之也問)
(禮之變也)孔子曰吾聞諸老聃曰昔者史佚有子而死下殤
也墓遠(注蓋欲葬墓如長殤從成人也長殤有送葬車者則棺載之矣)召公謂之曰何
以不棺斂於宫中(注欲其斂於宫中如成人也斂於宫中則葬當載也)史佚曰吾
敢乎哉召公言於周公周公曰豈不可史佚行之下殤
用棺衣棺自史佚始也(注棺謂斂於棺)
(吳澄曰周人葬下殤之禮蓋不用棺但以衣斂尸而置之尸牀不用車載衆手舁之以往曾子問去墓園)
(塗近者可如此若去墓之塗遠則舁尸以往而不用棺不用車似若不可故問當如之何孔子遂引老聃)
(所言史佚之事以荅蓋史佚曾葬下殤之子而其墓遠方疑於舁尸之不可而召公勸以棺斂於宫中棺)
(斂者謂納之棺中也棺斂於宫中則如成人而載以喪車不舁機史佚以前未有此禮故有所不敢於是)
(召公為史佚問之周公周公曰豈不可蓋禮有從權而以義起者墓近則舁機墓遠則棺斂而車載以往)
(雖前時禮所未有然亦無害於義也史佚依周公所言行之自是以後葬下殤者若墓遠則用棺也棺衣)
(者謂斂以衣又斂於棺也下殤用棺而衣之棺之者蓋自史佚始前此則衣之而已不棺之也棺字並如)
(字讀鄭注以為下殤不葬於墓而别葬於園今從張氏之說諸家皆以豈不可為周公不許之今從陸氏)
(之說)
曾子問曰祭必有尸乎若厭祭亦可乎孔子曰祭成喪
者必有尸尸必以孫孫幼則使人抱之無孫則取於同
姓可也祭殤必厭蓋弗成也祭成喪而無尸是殤之也
孔子曰有隂厭有陽厭曾子問曰殤不祔祭何謂隂厭
陽厭(注祔當為備聲之誤也言殤乃不成人祭之不備禮而云隂厭陽厭乎此失孔子指也祭成人始設)
(奠於奥迎尸於前謂之隂厭尸謖之後改饌於西北隅謂之陽厭殤則不備疏隂厭謂適殤也陽厭謂庶殤)
(也注知祔當為備者案喪服小記云殤與無後者從祖祔食今云殤不祔祭與小記文乖故知當為備)
(陸佃曰據此成人之祭無隂厭陽厭鄭氏謂迎尸之前祝酌奠奠之且饗是隂厭也尸謖之後徹薦俎敦)
(設西北隅是陽厭也非是案少牢祝酌奠下云敢用柔毛剛鬛嘉薦普淖用薦歲事於皇祖伯某以某妃)
(配某氏則祝酌奠所以告之爾非隂厭也佐食徹尸薦俎敦設於西北隅几在南厞用筵納一尊佐食闔)
(牖戸降則徹俎敦設於西北隅所以依神周官所謂藏其隋者此歟非陽厭也)
孔子曰宗子為殤而死庶子弗為後也其吉祭特牲(注尊)
(宗子從成人也凡殤則特豚自卒哭成事之後為吉祭)祭殤不舉肺無肵俎無玄
酒不告利成是謂隂厭(疏士祭成人特牲今尊宗子也熊氏云殤與無後者唯祔與除)
(服二祭則止此言吉祭者唯據祔與除服也吉祭特牲則喪祭之時以其未成人降用特豚也祭殤無尸故不)
(舉肺脊肵是尸所食歸餘之俎無尸故無肵俎祭成人則有玄酒重古之義祭殤略故無玄酒也告利成於祭)
(畢今無所可告故不告利成也此宗子殤死祭於祖廟之奥隂闇之處是謂隂厭)凡殤與無後
者祭於宗子之家當室之白尊於東房是謂陽厭(疏祭於宗)
(子之家祖廟之内不敢在成人之處故於當室之明白顯露處為之設尊於東房以其明是陽故為陽厭也宗)
(子之殤祭於室奥尊於戶東但不舉肺無肵俎無玄酒不告利成其餘皆與祭成人同今祭凡殤乃當室之白)
(尊於東房異於宗子之殤也)
(方慤曰陽尊而隂卑宗子之殤曰隂厭而凡殤曰陽厭者鬼神尚幽闇故也)
(吳澄曰室内四隅奥為極尊之處故常祭皆於奥室之西壁以南為上奥尊而屋漏卑凡殤及無後者禮)
(殺故不敢在尊處由奥而北當屋漏卑處也此是辨尊卑隆殺之禮非有取於陽明隂闇之義也)
(萬斯大曰天子諸侯於祭之始有灌地降神之事而大夫士無之然特牲少牢二禮尸未入之前祝酌奠)
(奠於鉶南主人再拜稽首祝祝竟然後迎尸此亦降神之意鄭氏釋曾子問隂厭援此以實之天子諸侯)
(於祭之終不知神之所在於彼於此故設祭於堂為祊乎外而大夫士無之然特牲禮既𧃊佐食徹尸薦)
(俎敦設於西北隅此亦於彼於此之義鄭氏釋曾子問陽厭援此以實之不思祭成喪者必有尸而祭殤)
(必厭隂厭以祭宗子之殤陽厭以祭凡殤曾子問昭昭明著非指祭祖禰時尸未入之始與尸既出之終)
(也且厭之為言飽飫之義也祭方始而奠祝安得遽飽又陽厭當室之白以其在室西北隅屋漏故曰陽)
(也特牲禮之改設雖於屋漏然而厞用筵且闔戸牖俾之幽暗於陽厭之義謂何且使凡祭必備二厭則)
(少牢禮何以不儐尸者有改設之事而儐尸者無之耶)
乾學案二厭之禮專據祭殤而言非謂成人
之祭亦備此二厭也鄭氏注儀禮以尸未入
之前設饌告神為隂厭尸既出之後改設闔
戸為陽厭毋乃與孔子之言戾乎諸家皆仍
其說而不覺其謬至陸農師破之誠為深明
禮意雖聖人復起不能易也
雜記附於殤稱陽童某甫不名神也(注陽童謂庶殤也宗子則曰隂童某)
(甫且字也尊神不名為之造字某疏當祔祭此殤之時其祝辭稱曰陽童又稱此殤曰甫所以不呼其名者)
(神之也)
喪服小記除殤之喪者其祭也必玄(注殤無變文不縟冠玄端黃裳而祭)
(不朝服未純吉也於成人為釋禫之服殤疏除喪祭服必玄冠玄端黃裳異於成人之喪也言無變者無虞)
(卒哭及練之變服所以然者文不縟本服既重者意在於質不在繁縟若成人喪服初除著朝服禫祭始從玄)
(端今除殤之喪即從禫服是文不繁縟也)
乾學案三殤喪禮禮經不詳大約節目視成
人而儀文稍殺之爾今就經文所有者錄之
如右
開元禮三殤之喪始死浴襲及大小斂與成人同其長
殤有棺及大棺中殤下殤有棺靈筵祭奠進食葬送哭
泣之位與成人同其苞牲及明器長殤三分減一中殤
三分減二唯不復魄無含事辦而葬不立神主既虞而
除靈坐其虞祝辭云維年月朔日辰父告子某(兄云告於弟某)
(弟云昭告於某兄)日月易往奄及反虞悲念相續心焉如燬(兄云)
(悲慟猥至情無可處弟云哀痛無己五情如割也)今以(弟祭兄云謹以)潔牲嘉薦普淖
明齊溲酒薦虞事于子某(弟某兄某)魂其饗之(弟祭兄則云尚饗)適
殤者時享皆祔食於祖無祝文亦不拜(設祔食之坐于祖之左西向一)
(獻而已不祝不拜者以其從食其祖祝辭末云孫某祔食也)庶子不祔食庶子之適
祔如適殤禮凡無服四歲以上略與下殤同又無靈筵
坐唯大斂奠而已三歲以下斂于瓦棺葬于園又不奠
政和禮三殤之喪始死浴襲大小斂及葬送哭泣之位
與成人同不復無含辦而葬一虞乃除之其虞祝辭云
維年月朔日辰父告子某(若兄云兄告弟某若弟云弟某昭告某兄)日月易
往奄及反虞悲念相續心焉如燬(兄云悲慟猥至情何可處弟云哀痛無己)
(五情如割)今以(弟祭兄則云謹以)清酌庶羞薦虞事于子某(弟某兄某)魂
其饗之(弟祭兄云尚饗)適殤者時享皆祔食
(陸寅許嫁殤女服議金子尤之妹死走告於予曰予妹之死距其生十五年矣宜何服予應之曰禮與律)
(載之詳矣女在室服期殤則降曰女許嫁男子已娶者勿殤是則宜何服曰期也曰女許嫁勿殤是已禮)
(不云乎無服之殤哭之以日易月生未三月則不哭也今俗有襁褓為婚姻而或五六年以夭者服期之)
(喪母乃已重乎曰固也此情之所未安也禮曰女子許嫁笄而字解經者曰許嫁十五而笄未許嫁二十)
(而笄成人之道也故凡言許嫁勿殤者宜斷自年十五以上為成人言之也若曰襁褓而為之服則已過)
(矣夫禮者先王原人情而以義起者也下殤而為之服五月中殤之服七月長殤九月其生未三月者不)
(哭也非三月之内不畜之以子女也又非薄於幼而厚於長也以為視其以恩相接之淺深緣是而為之)
(服可以無憾矣其曰許嫁勿殤者盖禮之以成人也非為襁褓言之也且襁褓而許嫁則亦將襁褓而為)
(之筓與字乎曰然則宜何如而可曰無服之殤其去成人也遠甚固不可以許嫁而為之服矣其或下殤)
(也猶大遠於成人也服其服可也其自中殤以上父子之情已深也則請為中殤者進而服長殤為長殤)
(者進而服在室之服可也變於禮者之禮也抑又聞之子之妹親為母執㸑以供藥餌者七年毒發於頤)
(而竟以是死焉孔子論童汪踦曰能執干戈以衛社稷雖欲勿殤也不亦可乎推此意也即服期可也)
讀禮通考卷第五十七
