讀禮通考卷三十三刑部尚書徐乾學撰
喪服四
絰帶
士喪禮苴絰大鬲下本在左要絰小焉散帶垂長三尺
牡麻絰右本在上亦散帶垂皆饌于東方(注苴絰斬衰之絰也下本)
(在左重服統於内而本陽也要絰小焉五分去一牡麻絰者齊衰以下之絰也右本在上輕服本於隂而統於)
(外散帶之垂者男子之道文多變也饌于東方東坫之南苴絰為上疏此陳絰帶者以其小斂訖當服未成)
(服之麻故也)
(敖繼公曰左本右本纓皆在左也麻所重者本絰所重者纓苴麻絰以本為纓明其最重也牡麻絰有本)
(而不以為纓明其差輕也纓皆在左者左尊右卑重者宜居尊處也散謂不絞之也云帶垂又云長三尺)
(見其帶下之長與大帶同)
婦人之帶牡麻結本在房(注婦人亦有苴絰但言帶者記其異此齊衰婦人斬衰婦)
(人亦有苴絰也有疏此絰不言婦人苴絰者記其異謂男子帶散麻婦人則結本是其異也)
旣夕記三日絞垂(注成服日絞要絰之散垂者帶疏以經小斂曰要絰大功以上散垂不)
(言成服之時絞之故記人言之小功緦麻初即絞之不待三日也)
乾學案此篇所載皆絰帶之制也至於宜用
絰帶之時則仍列於大小斂諸篇盖以加絰
加帶自有儀節次第不可混於此篇故不重
載
檀弓絰也者實也(注所以表哀戚)
(陳澔曰麻在首在要皆曰絰分言之則首曰絰要曰帶絰之言實明孝子有忠實之心也)
喪服小記絰殺五分而去一杖大如絰(注如要絰也首疏喪服傳云)
(絰大鬲去五分一以為帶是首尊而要卑卑宜小故五分而去一象服數有五也杖大如絰者謂如要絰也)
(陸佃曰齊衰之絰斬衰之帶也大功之絰齊衰之帶也杖大如絰盖如其首絰即如要絰是如帶非如絰也)
下殤小功帶澡麻不絶本詘而反以報之(注報猶合也下殤小功本)
(齊衰之親澡其麻為帶不絶其本屈而上至要中合而糾之明親重也凡殤散帶垂疏謂本期親在下殤降)
(在小功者服澡麻為帶而不斷麻根示輕故也凡殤不糾垂皆散其帶此下殤則不散垂免麻向下又屈反向)
(上合而糾之故云屈而反以報之也糾謂合糾為繩)
雜記大功以上散帶(注小功緦輕初而絞之序疏小斂之後主人拜賓襲絰於東小功)
(以下皆絞之大功以上散此帶垂不忍即成之至成服乃絞)
麻者不紳執玉不麻麻不加於采(注吉凶不相干也麻謂絰也紳大帶也喪)
(以要絰代大帶也麻不加於采衣采者不麻謂弁絰者必服弔服是也采玄纁之衣疏麻者不紳言著要絰)
(者不得復著大帶也故在喪以絰代紳執玉不麻者謂平常執玉行禮不得服衰麻也案聘禮己國君薨至於)
(主國衰而出執玉得服衰絰者彼謂受主君小禮得以凶服若行聘享大事則吉服故鄭云其聘享之事自若)
(吉也麻不加於采者謂弁絰之麻不得加於玄衣纁裳之采也)
玉藻五十不散送(注送喪不散麻始衰不備禮之疏始死三日之前要絰散垂三日後乃)
(絞之至葬啓殯以後亦散垂旣葬乃絞五十旣衰不能備禮故不散垂)
凡帶必有佩玉唯喪否(注喪主於哀去飾也凡謂天子以至士)
服問凡見人無免絰雖朝於君無免絰唯公門有稅齊
衰傳曰君子不奪人之喪亦不可奪喪也(注見人謂行求見人也無)
(免絰絰重也稅猶免也有免齊衰謂不杖齊衰也於公門有免齊衰則大功有免絰也)
檀弓婦人不葛帶(注婦人質不變重者至期除之卒哭變絰而已疏此論齊斬婦人帶要)
(絰也葬後卒哭變麻易葛婦人重要而質不變所重故不葛帶至期除之卒哭直變絰而已大功以下輕至卒)
(哭並變為葛與男子同絰首絰也婦人輕首重要故也)
(陳澔曰禮婦人之帶牡麻結本卒哭丈夫去麻帶服葛帶而首絰不變婦人以葛為首絰以易去首之麻)
(絰而麻帶不變所謂不葛帶也旣練則男子除絰婦人除帶婦人輕首重要故也然此謂齊斬之服若大)
(功以下至卒哭則竝變為葛與男子同)
少儀葛絰而麻帶(注謂旣虞卒哭也帶所以自結束也婦人質少變於喪之帶有除而無變)
(人疏此謂婦人旣虞卒哭其絰以葛易麻故云葛絰婦尚質所貴在要帶有除無變終始是麻故云麻帶也)
(王志長曰案經載婦人喪服不及帶絰大約與男子同爾案士喪禮婦人之帶牡麻結本注云婦人亦有)
(首絰但言帶者記其異盖男子大功已上小斂帶皆散垂成服乃絞婦人之帶小斂即結本不散垂此為)
(異爾士虞禮云卒哭婦人脫首絰又本記注云婦人亦苴絰則首絰直與男子同少儀云葛絰而麻帶正)
(謂婦人卒哭後以葛絰易首之麻絰而要之麻帶不變故云葛絰而麻帶也經文簡不必再出者多從略)
(餘可類推也)
雜記小斂環絰公大夫士一也
檀弓弁絰葛而葬與神交之道也有敬心焉
間傳斬衰旣虞卒哭去麻服葛葛帶三重
期而小祥要絰不除男子除乎首婦人除乎帶男子何
為除乎首也婦人何為除乎帶也男子重首婦人重帶
除服者先重者易服者易輕者(自小斂環絰至此詳見喪服變除篇)
(陳祥道曰喪服有二帶絰帶象大帶絞帶象革帶斬衰絰帶絞帶皆以麻齊以下絰帶以麻絞帶以布然)
(絰帶之麻有苴者有牡者有澡者有不澡者有有本者有絶本者其施之於身有散者有不散者斬衰苴)
(絰齊衰大功繐衰小功牡麻絰殤而小功澡麻絰苴者麻之有蕡者也牡者枲麻也澡者治莩垢者也苴)
(色惡澡色潔牡則不惡不潔而適輕重之中此所以自齊衰至小功皆用之也儀禮謂叔父之下殤適孫)
(之下殤昆弟之下殤大夫庶子為適昆弟之下殤為姑姊妹女子子之下殤為人後者為其昆弟從父昆)
(弟之長殤皆澡麻絰帶小記云下殤小功澡麻不絶其本屈而反以報之服問曰麻之有本者變三年之)
(葛鄭氏曰有本謂大功以上小功以下澡麻斷本旣練遇麻斷本者於免絰之又曰小功之麻不變大功)
(之葛以有本者為稅則大功以上有本小功以下絶本小功雖絶本而不澡特下殤之在小功者澡之下)
(殤在小功者澡之則於小功為輕以其在所降者不絶其本則於小功為重以其本非小功也儀禮為人後)
(者為其昆弟從父昆弟之長殤亦澡麻而小記特言下殤小功指其本宗者言之也喪禮正小功無澡麻)
(小記小功下殤有澡麻無斷本鄭氏曰小功以下澡麻斷本失之矣小記曰君弔雖不當免時也主人必)
(免不散麻雜記曰大功以上散垂玉藻曰五十不散送荀子曰喪之散麻則凡喪大斂以前旣啓之後皆)
(免而散帶免必散帶而有所不散帶則君弔免而不散麻是也凡服有受故大功以上成服之後又絞其)
(帶之垂者殤之服無受故樛垂殤之帶不樛垂屈而反以報之則下殤屈反絞之與長中異乎其有所糾)
(而合者下殤小功凡此皆麻帶之别也記曰斬衰之葛與齊衰之麻同齊衰之葛與大功之麻同大功之)
(葛與小功之麻同小功之葛與緦之麻同此練而受以葛者也喪服記曰公子為其妻縓冠葛絰帶此服)
(輕而用葛者也)
乾學案第四十二卷陳奠具絰帶條言絰帶
之制當與此參看
(先師朱文公曰首絰右本在上者齊衰絰之制以麻根處著頭右邊而從額前向左圍向頭後却就右邊)
(元麻根處相接即以麻尾藏在麻根之下麻根塔在麻尾之上綴殺之有纓者以其加於冠外故須著纓)
(方不脫落也一問絰帶之制曰首絰大一搤只是拇指與第二指圍腰絰較小絞帶又小於腰絰腰絰)
(象大帶兩頭長垂下絞帶象革帶一頭有彄子以一頭串於中而束之又曰革帶是正帶以束衣者不)
(專為佩而設大帶乃申束之爾申重也故謂之申婦案士喪禮小斂馮尸主人括髮袒衆主人免于房)
(人髽于室又士喪記曰旣馮尸主人絞帶衆主人布帶喪大記曰婦人髽帶麻于房中以此觀之則知小)
(斂馮尸之後括髮免髽之時主人已絞帶衆主人已布帶婦人已帶麻特主人未襲絰爾藍田呂氏曰婦)
(人不俟男子襲絰亦先帶麻者以其無絞帶布帶且質略少變故因髽而襲絰也但喪服斬衰章疏云婦)
(人亦有絞帶布帶以備喪呂氏云無絞帶布帶當考)
開元禮斬衰苴麻絰帶首絰大九寸左本在下繩纓五
分首絰去一以為要絰大七寸二分絞垂兩端相去四
寸婦人絰如男子男子又有絞帶小祥除首絰大祥去
絰用革帶婦人亦去絰禫仍革帶齊衰牡麻絰帶首
絰大七寸二分右本在上繩纓五分首絰去一以為要
絰大五寸七分半布帶代絞帶齊衰三年及杖周不杖
周五月三月者其絰帶俱三升大功殤及成人牡麻
絰首絰大五寸七分半長殤及成人纓以繩中殤絰無
纓俱五分首絰去一以為要絰大四寸六分布帶繩纓
小功殤及成人首絰大四寸六分五分首絰去一以
為要絰大三寸七分布帶婦人絰精麤如男子成人之
麻斷本緦麻澡麻斷本以為絰大三寸七分五分首
絰去一以為要絰大二寸九分布帶
政和禮首絰之制斬衰以苴麻為首絰大九寸左本在
下齊衰以牡麻為首絰大七寸二分右本在上大功以
牡麻為絰以繩為纓中殤無纓其大五寸七分小功成
人以牡麻為絰小功殤服以繰麻為絰皆大四寸六分
緦麻以繰麻為首絰其大三寸七分大功以上麻皆有
本小功以下麻絰皆斷本要絰絞帶之制五分首絰
殺一以為要絰五分要絰殺一以為絞帶斬衰以麻齊
衰以下絰帶以麻絞帶以布麻有苴有牡有澡有不澡
有有本有絶本者皆如首絰之等
温公書儀斬衰以有子麻紐為首絰其大一扼左本在
下五分去一以為要絰兩股相交兩頭結之各存麻本
散垂三尺其交結處兩旁各綴細白絹帶繫之使不脫
又以細繩帶繫於其上子為母布帶婦為姑以無子麻
為絰齊衰布帶大功小功緦麻皆繫黑鞓角帶
家禮斬衰首絰以有子麻為之其圍九寸麻本在左從
額前向右圍之從頂過後以其末加於本上又以繩為
纓以固之如冠之制要絰大七寸有餘兩股相交兩頭
結之各存麻本散垂三尺其交結處兩旁各綴細繩繫
之絞帶用有子麻繩一條大半要絰中屈之為兩股各
一尺餘乃合之其大如絰圍要從左過後至前乃以其
右端穿兩股間而反插於右在絰之下齊衰首絰以
無子麻為之大七寸餘本在右末繫本下布纓要絰大
五寸餘絞帶以布為之而屈其右端
(楊復曰儀禮婦人有絰帶絰首絰也帶要帶也圍之大小無明文大約與男子同卒哭丈夫去麻帶服葛)
(帶而首絰不變婦人以葛為首絰而麻帶不變旣練男子除絰婦人除帶其謹於變除之節若此家禮婦)
(人並無絰帶之文當以禮經為正)
丘濬家禮儀節補首絰(用有子麻帶黑色者為單股繩約長一尺七八寸圓圍九)
(寸或云只是大指與第二指一搤也先將麻頭安在左邊當耳上却將其餘從頭前向右邊圍回頂後過)
(至左邊原起頭處即以麻尾加在麻頭上綴殺之又以細繩二條一繫在左邊原起麻頭上一繫在右邊)
(當耳上以固結之各垂其末為纓如冠之制案知此為單股者以家禮本注腰絰有兩股相交之說故知)
(此為單股也)腰絰(用有子麻兩股相交為麤繩圓圍七寸有餘兩相交結之除圍身外兩頭各存)
(散麻三尺未結待成服曰方結之其交結處兩頭各綴細繩繫之)絞帶(用有子麻為繩一條圓圍)
(二三寸許初起長二尺就當中屈轉分為兩服各長一尺結合為一彄子然後合兩股為一條比腰絰較)
(小些圍腰從左過後至前乃以末稍串從彄子中過反插於右邊在絰之下如今人繫公服之革帶相似)
(腰案文公語錄首絰大一搤腰絰較小絞帶又小於絰今家禮本注絞帶下謂其大如腰絰今擬較小)
(為是)
婦人腰絰(用有子麻為之制如男子繫於大袖之上未成服不散垂案家禮婦人服制皆本)
(書儀自大袖以下皆非古制今亦不敢擅有增損姑因其舊而詳考其制如右又特補入腰絰一事者盖)
(以禮男子重乎首婦人重乎帶存其一之最重者使後人或因此復古也故旣補此而又詳考禮書以為)
(婦人服制考證於後有志於復古者誠能參考以有取焉使三代之時男女服制皆復其舊是亦朱子待)
(後世之意也)
齊衰首絰(用無子麻為粗繩周圍七寸餘先將繩頭安在右邊當耳上却將餘繩從額前向左)
(邊圍繞頂後過至右邊原起繩頭處却以繩尾藏在繩頭之下繩頭塔在繩尾之上綴殺之又用布兩條)
(約長二尺許廣寸半許用線綴在首絰上左右兩邊垂下以為纓)腰絰(大五寸餘其制一如斬衰)
(而小)絞帶(用布夾縫之約寬四寸許屈其右端尺許用線綴之連下梢通長七八尺繫圍腰從左過)
(後至前乃以其末梢穿過其右端屈轉處之中而反插於右邊如今革帶之制)
齊衰婦人腰絰(制如男子用無子麻為之)
大功首絰(圍五寸餘)腰絰(四寸餘)絞帶(同上)
小功首絰(圍四寸餘)腰絰(三寸餘)絞帶
緦麻首絰(圍三寸)腰絰(圍二寸竝用熟麻為之)
朱子語類問周丈以為苴絰著於冠武稍近上處廖
丈以為繫冠於絰上絰在武下未知孰是朱子荅云
絰當在武之外問又案禮經五分去一以為帶始
疑帶即絞帶續又勸齊衰以下帶用布不用麻則布
帶必難以圍量喪服所指須有别義但未知絞帶大
小以何為定書儀謂以細繩帶繫於其上恐指絞帶
然絞帶以束腰絰以為禮則絰在上矣未知然否朱
子荅曰吉服先繫革帶如今之皮束帶其外又有大
帶以申束衣故謂之紳凶服先繫絞帶一頭作環一
頭穿之而反扱於腰間以象革帶絰帶則兩頭皆散
垂之以象大帶此等處疏文甚詳何不熟考而問邪
問大帶束衣腰絰則之革帶以佩玉珮及事珮絞
帶則之喪服無佩旣有腰絰絞帶何用朱子荅曰絞
帶象革帶革帶是正帶以束衣者不專為佩而設大
帶乃申束之爾問三禮圖苴絰之製作繩一圈者
而圈之又似以麻横纏與畫者不同而與先儒所言
環絰相似周丈云當只用一大繩自喪冠額前繞向
後結之或以一繩兩頭為環别以小繩束其兩環然
未明左本在下之制近得廖西仲畫圖乃似不亂麻
本末紐而為繩屈為一圈相交處以細繩繫定本垂
於左末屈於内似與左本在下之制相合不知當如
何朱子荅曰未曉所疑然廖說近之問書儀要絰
交結處兩旁相綴白絹帶繫之周丈云綴小帶於衰
服上以繫絰廖丈則謂以二小繩綴於腰絰相交處
以紐繫腰帶如大帶之紐約用組也二說孰是朱子
荅云廖說與温公之說似是注疏本文可更考之
(呂柟禮問絰也者實也明孝子之心也何以在首曰冠尊不可以有加也今也加絰乎其上其心實有所)
(重乎絰帶三寸自漢景帝始也古者首絰圍九寸腰絰圍七寸三寸者緦絰也)
(蒲道源西軒王先生行實家禮婦人無要絰先生則以儀禮為主而用之但視男子之制為小爾童穉則)
(絰而不冠)
杖
士喪禮三日成服杖(注旣殯之明日全三日始歠粥矣疏旣殯之明日者上厥明滅燎)
(者是三日之朝行大斂之事今别言三日成服則除上三日更加一日是四日矣而言三日者謂除死日數之)
(為三日也)
旣夕記杖下本竹桐一也(注順其性也順疏本謂根順其性者謂木之性)
喪服小記苴杖竹也削杖桐也(疏苴者黯也至痛内結必形色外章心如斬斫)
(貌必蒼苴所以衰裳絰杖俱備苴色也必用竹者以其體圓性直履四時不改子為父禮申痛極自然圓足有)
(終身之痛故也故斬而用之無所厭殺削殺也削奪其貌不使苴也必用桐者明其外雖被削而心本同也且)
(桐隨時彫落示外被削殺服從時除而終身之心當與父同也)
虞杖不入於室祔杖不升於堂(注哀益衰敬彌至也虞於寢祔於祖廟)
(陳澔曰虞祭在寢祭後不以杖入室祔祭在祖廟祭後不以杖升堂皆哀殺之節也)
絰殺五分而去一杖大如絰(詳見上)
練筮日筮尸視濯皆要絰杖繩屨有司告具而后去杖
筮日筮尸有司告事畢而后杖拜送賓(注臨事去杖敬也)
庶子不以杖即位(注下適子也位朝夕哭位也)父不主庶子之喪則
孫以杖即位可也(注祖不厭孫孫得申也)父在庶子為妻以杖即
位可也(注舅不主妾之喪子得申也哭疏庶子不以杖即位者適子得執杖進阼階位庶子至中門)
(外而去之以下於適子也孫以杖即位可者父主適子喪而有杖適子子不得以杖即位以辟祖故爾非厭也)
(今父不主庶子喪則庶子子得杖即位也祖不厭孫孫得申也庶子以杖即位可者父不主庶子之妻故得為)
(妻以杖即位也雜記云為妻父母在不杖亦是庶子而云不杖者謂同宫者也若妻次子旣非冢嗣亦同妾子)
(之限也)
(陸佃曰庶子無厭有降若父為長子杖其子不以杖即位是厭也非降也父雖不主庶子之喪孫猶不以)
(杖即位作此記者見適孫有厭今祖不與因欲緣情許之故曰可也下父在庶子為妻亦冢上蓋父不主)
(庶子之喪則雖父在庶子為妻以杖即位可也其曰可也則不以杖即位亦可)
婦人不為主而杖者姑在為夫杖(注姑不厭婦)母為長子削
杖(注嫌服男子當杖竹也母為長子服不可以重於子為己也)女子子在室為父母
其主喪者不杖則子一人杖(注女子子在室亦童子也無男昆弟使同姓為攝主)
(不杖則子一人杖謂長女也許嫁及二十而筓筓為成人成人正杖也疏舅主適婦喪則厭適子使不杖今)
(姑主子喪恐其厭婦明姑雖為主不厭婦也)
(陸佃曰婦人不杖為主而杖猶童子當室杖也今雖不為主為夫杖為長子杖異於童子亦其情至且能)
(病也曲禮曰士曰婦人雖曰婦人為夫為長子杖在可以勉之域也若庶人非男子蓋不杖矣雖男子後)
(世猶有以杖關轂而輠輪者則先王不責婦人可知也)
(方慤曰杖桐非所以服男子然母為長子則杖之者以其所以服我者而報之也)
雜記為長子杖則其子不以杖即位(注辟尊者子疏其子長子之祖在)
(不厭孫其孫得杖但與祖同處不得以杖即位辟尊者)
為妻父母在不杖不稽顙(注尊者在不敢盡禮於私喪也疏此謂適子為妻父母)
(見存不敢為妻杖又不可為妻稽顙故云不杖不稽顙案喪服云大夫為適婦為喪主父為己婦之主故不敢)
(為婦杖若父沒母在不為適婦之主為妻雖得杖而不得稽顙不杖屬於父在不稽顙屬於母在故云父母在)
(不杖不稽顙)
古者貴賤皆杖叔孫武叔朝見輪人以其杖關轂而輠
輪者於是有爵而后杖也(注記庶人失禮所由始也輪人作車輪之官疏關穿也)
(輠廻也謂作輪之人以扶病之杖關穿車轂中而廻轉其輪於是有爵而后杖者以其爵位旣尊其杖不鄙䙝)
(而許用也)
喪大記君之喪三日子夫人杖五日旣殯授大夫世婦
杖子大夫寢門之外杖寢門之内輯之夫人世婦在其
次則杖即位則使人執之子有王命則去杖國君之命
則輯杖聽卜有事於尸則去杖大夫於君所則輯杖於
大夫所則杖(注三日者死之後三日也為君杖不同日人君禮大可以見親疏也輯斂也斂者謂)
(舉之不以拄地也夫人世婦次於房中即位堂上堂上近尸殯使人執杖不敢自持也子於國君之命輯杖下)
(成君不敢敵之也卜卜葬卜日也凡喪祭虞而有尸大夫於君所輯杖謂與之俱即寢門外位也獨焉則杖君)
(謂子也於大夫所杖俱為君杖不相下也拄疏子兼適庶及世子也子大夫廬在寢門外得持杖地行以至)
(寢門也寢門之内斂之不拄地殯柩在門内神明所在故入門斂之也若庶子至寢門則去杖不得持入也此)
(大夫與子同者謂大夫特来不與子相隨也若與子相随子杖則大夫輯子輯則大夫去杖故下文云大夫於)
(君所則輯杖是也次謂婦人居喪之地在房内位在堂堂上有殯即位則不復自執也子有王命亦謂世子也)
(有天子命則對之不敢杖以尊王命國君謂鄰國之君使人來弔雖與敵國而世子自卑未敢比成君故自斂)
(杖以敬彼君命也聽卜謂卜葬卜日也有事於尸謂虞及卒哭祔祭事尸時也敬卜及尸故去杖也君謂世子)
(也若大夫與世子俱來在門外位大夫則輯杖敬嗣君也若不與世子俱來而與諸大夫俱在門外位旣同是)
(為君杖無相敬下故並得執杖拄地也)
大夫之喪三日之朝旣殯主人主婦室老皆杖大夫有
君命則去杖大夫之命則輯杖内子為夫人之命去杖
為世婦之命授人杖(注大夫有君命去杖此指大夫之子也而云大夫者通大夫有父母)
(之喪也授人杖與使人執之同也命疏内子卿妻若卿大夫妻有夫及長子喪君夫人有弔己者皆為夫人)
(之命去杖也若有君之世婦命弔則使人執杖以自隨也世婦卑於夫人隨而不去也)
士之喪二日而殯三日之朝主人杖婦人皆杖於君命
夫人之命如大夫於大夫世婦之命如大夫(注士二日而殯者下)
(大夫也士之禮死與往日生與來日此二日於死者亦得三日也婦人皆杖謂主婦容妾為君女子子在室者)
子皆杖不以即位(注子謂凡庶子也不以即位與去杖同)大夫士哭殯則
杖哭柩則輯杖(注哭殯謂旣塗也哭柩謂啓後也大夫士之子於父父也尊近哭殯可以杖天)
(子諸侯之子於父父也君也尊遠杖不入廟門)弃杖者斷而弃之於隠者(注杖以喪)
(至尊為人得而䙝之也子疏皇氏云子謂大夫士之庶子也不以杖即位避適也知此是大夫士庶子者下)
(大夫士哭殯哭柩是大夫士適子則知此是大夫士之庶子也熊氏云此文承上君大夫士之喪下則此謂君)
(大夫士之庶子故注云子謂凡庶子義亦通也哭柩謂啓後知非未殯之前者大夫士之喪未殯之前則未杖)
(也)
檀弓公之喪諸達官之長杖(注謂君所命雖有官職不達於君則不服斬○疏公)
(者五等諸侯也達官國之卿大夫士被君命者也旣被君命故稱達官也若遭君喪則備服衰杖不云衰從可)
(知也若府史之屬不達於君不服斬衰但服齊衰三月耳故喪服齊衰三月章有庶人為國君若近臣閽寺之)
(屬雖無爵命但嗣君服斬則亦服斬與此異也)
朱子曰達官謂得自通於君者如内則公卿宰執與
六曹之長九寺五監之長外則監司郡守得自通章
奏於君者凡此皆杖次則不杖如太常卿杖太常少
卿則不杖若太常卿闕則少卿代之杖
乾學案此條之解當以朱子為正若依注疏
則是諸達官杖非達官之長杖矣
問喪或問曰杖者何也(注怪其義各異)曰竹桐一也故為父苴
杖苴杖竹也為母削杖削杖桐也(注言所以杖者義一也顧所用異爾)或
問曰杖者以何為也(注怪所為施)曰孝子喪親哭泣無數服
勤三年身病體羸以杖扶病也(注言得杖乃能起也)則父在不敢
杖矣尊者在故也堂上不杖辟尊者之處也堂上不趨
示不遽也此孝子之志也人情之實也禮義之經也非
從天降也非從地出也人情而已矣(注父在不杖謂為母喪也尊者在不)
(杖辟尊者之處不杖有事不趨皆為其感動使之憂戚也)
喪服四制杖者何也爵也三日授子杖五日授大夫杖
七日授士杖或曰擔主或曰輔病婦人童子不杖不能
病也百官備百物具不言而事行者扶而起言而后事
行者杖而起身自執事而后行者面垢而已秃者不髽
傴者不袒跛者不踊老病不止酒肉凡此八者以權制
者也(注五日七日授杖謂為君喪也扶而起謂天子諸侯也杖而起謂大夫士也面垢而已謂庶民也髽)
(婦人也男子免而婦人髽髽或為免)
開元禮斬衰苴竹杖其大如腰絰長齊其心本在下主
婦亦杖諸婦則不杖童子不杖其當室者則免而杖(童子)
(及婦人不杖者以其不能病也然而童子當室杖者尊其為喪子)大祥去杖齊衰三
年齊衰杖周皆桐杖大如要絰通圓之長齊其心本在
下十三月小祥除(小祥除謂三年者其期年者亦十三月除)
政和禮為父杖竹而苴為母杖桐而削其大皆如要絰
其長皆齊心
温公書儀為父截竹為杖高齊其心本在下為母上圓
下方亦本在下
家禮苴杖用竹高齊心本在下凡婦人皆不杖
齊衰三年齊衰杖期用桐木為之上圓下方長齊心
圍五寸餘
(楊復曰愚案家禮書儀服制婦人皆不杖與問喪喪大記喪服小記不同恨未得質正)
丘濬家禮儀節補杖(父用竹為之母用桐木削上圓下方其長俱齊心圍九寸本在)
(下案古禮衰服父斬母齊斬杖用竹齊杖用桐今制父母俱服斬其冠裳之制並同獨於杖有異今從之)
乾學案削杖之制孔仲達陳可大輩謂削之
使方以象地書儀家禮則謂上圓下方乃開
元禮獨謂削杖圓之而敖繼公引杜元凱說
證削杖為圓諸說紛紜如此然則當何從愚
謂小記言杖大如絰絰之形旣圓則杖形亦
圓可知况桐之言同謂其制同之於父也何
必取天圓地方之說乎書儀上圓下方亦以
其意為之爾較之孔疏益無所取象矣
(呂柟禮問杖何以竹何以桐天地之體隂陽之義也竹杖圓節著於外桐杖方心通於内也何以言苴言)
(削言苴貌若苴言削辨其為方也婦人何以不杖猶童子不病之說也其後世乎古者君之喪三日子夫)
(人杖五日大夫世婦杖大夫之喪三日主人主婦室老杖士之喪三日主人主婦杖庶人亦杖者何父母)
(之喪無貴賤一也以輪人關轂輠輪而廢魯叔孫州仇之過也)
(呂坤四禮疑父竹母桐父圓母方夫婦何以曰槐而半之是齊體所分也桐邪竹邪槐邪不可必得土宜)
(可也棺椁之餘可也天杖父以竹者觸處皆痛也桐者痛同於父也圓象也母削其下令方以象地也)
(妻將何以昔者吾弟喪妻吾令槐木圓杖半分其下生也比耦死也分形槐者懷也故持其半以象之不)
(欲使同母也妻為夫亦然)
(汪琬曰或問禮無爵者非擔主不杖然則庶人居三年之喪亦有不杖者與曰無之古人之居喪也哭踊)
(無算水漿不入口者三日旣殯食粥朝一溢米暮一溢米如是則無不病者故曰非擔主而杖為輔病也)
(夫安得有不杖者與今人之居喪也哭泣不哀飲食居處如故其違禮也多矣而又逆億古人之不能病)
(不亦悲夫其又或問婦人可以不杖乎曰婦人之不杖也傳謂不能病故也假令哀毁而能病則聖人)
(許之矣豈遂禁其以杖即位乎然則傳也喪服小記也或言杖或言不杖者盖兩相發明者也或又問婦)
(人謂童女孔穎達之疏亦可信乎曰不然也婦之言服也服事其夫也非未嫁女子之稱)
乾學案夫服斬衰古禮斬衰皆苴杖則夫杖
亦用竹也妻服齊衰古禮齊衰皆削杖則妻
杖亦用桐也吕氏改而用槐不知何本凡若
此類古人已有定制從古可也何必剏為新
說乎
屨
旣夕記屨外納(注納收餘也取疏外納者謂收餘末向外為之醜惡不事飾故也)
(附喪服小功章注舊說小功以下吉屨無絇是疏以小功輕非直喪服不見屨諸經亦不見其屨以引)
(舊說為證絇者案周禮屨人職屨皆有絇繶純純者於屨口緣繶者牙底接處縫中有縧絇者屨鼻頭有)
(飾為行戒吉時有行戒故有絇喪中無行戒故無絇以其小功輕故從吉屨為其太飾故無絇也)
喪服小記齊衰三月與大功同者繩屨(注雖尊卑異於恩有可同也)
(疏繩屨以麻繩為屨齊衰為尊大功為卑而三月為恩輕九月恩稍重制之在尊卑深淺之間)
檀弓練繩屨無絇(詳見喪服變除篇)
周禮天官屨人掌王及后之素屨(注素屨者非純吉有凶去飾者疏素屨)
(者大祥時所服去飾也)辨外内命夫命婦之散屨(注散屨亦謂去飾)
開元禮斬衰菅屨外納(納其餘於外)婦人屨亦如男子大祥
素屨婦人亦如之禫吉屨齊衰三年屨内納杖期
藨屨内納不杖期則麻屨五月三月則繩屨大功
繩屨小功吉屨無絇緦麻亦如之
政和禮如開元禮
書儀斬衰著麤麻屨婦人同齊衰麻屨婦人白屨
家禮斬衰屨麤麻為之婦人同
(楊復曰附注儀禮菅屨菅屨草屨也家禮菅亦麤麻為之恐當從儀禮為正)
丘濬家禮儀節補屨(用菅草或麄麻為之其餘末收向外)婦人麻鞵(用麻)
(為之或麄生布亦可)齊衰屨(以草或麻為之收其餘向内)婦人麻鞵(或用布)大
功屨(用布為之)小功屨(用白布為之)
(楊復曰婦人屨經傳無明文惟周禮屨人云命婦有散屨注云散屨去飾又云祭祀而有散屨者惟大祥)
(時)
(呂柟曰麻屨者繩屨也古者菅屨外納練而後麻屨今也線履必也菅屨)
(附)禮書繶絇純綦說
繶
士虞禮曰足有緣之爵謂之繶爵則繶緣也鄭司農曰
赤繶黃繶以赤黃之絲為下緣鄭康成曰繶縫中紃正
義曰繶者互底相接之縫綴絛於其中
絇
屨人作句士冠士喪禮作絇鄭釋屨人曰絇謂之拘狀
如刀衣鼻著屨舄之頭以為行戒釋士喪禮曰綦結于
跗連絇者絇在屨頭以餘組連之止足折也賈公彦曰
絇謂屨頭以絛為鼻或謂用繒一寸屈之為絇絇所以
受繫穿貫者也盖絇以絲為之所以自拘戒猶幅所以
自偪束也童子不絇未能戒也喪屨無絇去飾也人臣
去國鞮屨不絇以喪禮處之也
純
儀禮曰純博寸鄭康成曰純緣也正義曰純以為口緣
綦
儀禮組綦繫于踵又曰綦結于跗連絇内則曰屨著綦
莊周曰正緳繫綦鄭氏曰綦屨繫也所以拘止屨也綦
讀如馬絆綦之綦盖綦屬於跟後以兩端向前而結之
特死者連絇止足折也
喪車
旣夕記主人乘惡車白狗幦蒲蔽御以蒲菆犬服木錧
約綏約轡木鑣馬不齊髦主婦之車亦如之疏布裧貳
車白狗攝服其他皆如乘車(注詳儀節)
周禮春官巾車王之喪車五乘木車蒲蔽犬&KR0860;尾櫜疏
飾小服皆疏(注木車不漆者鄭司農云蒲蔽謂羸蘭車以蒲為蔽天子喪服之車漢儀亦然犬&KR0860;)
(以犬皮為覆笭故書疏為揟杜子春讀揟為沙玄謂蔽車旁禦風塵者犬白犬皮旣以皮為覆笭又以其尾為)
(戈戟之弢麤布飾二物之側為之緣若攝服云服讀為箙小箙刀劒短兵之衣此始遭喪所乘為君之道尚微)
(備姦臣也書曰以虎賁百人逆子釗亦為備焉及疏木車不漆者喪中無飾後至禫乃漆之此明木車下素)
(車等皆未漆也先鄭云謂臝蘭車者此舉漢時有蠃長蘭乘不善之車故舉以說之也云犬&KR0860;以犬皮為覆笭)
(者古者男子立乘須馮軾軾上取皮覆之故云犬&KR0860;玄謂蔽車旁禦風塵者上文重翟厭翟之等為蔽皆是禦)
(風塵故知此蔽亦是蔽風塵也云犬白犬皮者士喪記主人乘惡車白狗幦是也云旣以皮為覆笭又以其尾)
(為戈戟之弢者明&KR0860;與櫜共用大櫜則弢也云麄布飾二物之側為之緣者案喪服齊衰已下皆稱疏禮之通)
(例凡皆疏布者皆據大功布而言若然則以八升布為二物之緣也云若攝服者案旣夕記云貳車白狗攝服)
(注云攝猶緣也狗皮緣服差飾也小箙刀劔短兵之衣者此小箙即旣夕記云主人乘惡車白狗幦蒲幦大服)
(鄭彼注云笭閑兵服以犬皮為之是也云此始遭喪所乘者此喪車五乘貴賤皆同乘之是以士喪禮主人乘)
(惡車鄭注引雜記曰端衰喪車皆無等然則此惡車王喪之木車也是其尊卑同也云為君之道尚微備姦臣)
(也者案士喪有大服則此小服亦是其常今言為君之道尚微備姦臣者此言非為小兵服以戈戟人君乃有)
(之然則備姦臣為尾櫜戈戟而言也引書曰者顧命文彼以成王崩子釗康王也康王常在尸所以為適子故)
(使康王出鄉門外以虎賁百人更以太子之禮迎之别於庶子必用虎賁備姦臣者證人君有戈戟亦是備姦)
(臣)
(黃度曰康成以尾櫜以犬尾為戈戟之弢小服刀劔短兵之服始遭喪所乘為君之道尚微備姦臣未必)
(然疏家引禮喪車無等亦恐未盡此言王之喪車五等則非諸臣之制鄭自始遭喪至禫次五等恐當如)
(此或曰喪車尾櫜疏飾小服皆疏尾末也車之大木末皆布韜之以為飾小木則皆布之)
素車棼蔽犬&KR0860;素飾小服皆素(注素車以白土堊車也棼讀為薠薠麻以為蔽)
(其&KR0860;服以素繒為緣此卒哭所乘為君之道益著在車可以去戈戟疏鄭知素車以白土堊者爾雅釋宮云)
(地謂之黝牆謂之堊堊謂以白土為飾則此素車亦白土為飾可知云棼讀為薠薠麻者義取用麻為蔽之意)
(云其&KR0860;服以素繒為緣者禮之通側素有二種其義有色飾者以素為白土義有以繒為飾即以素為繒故鄭)
(釋二素以白繒别釋之也云此卒哭所乘者案士虞禮卒哭丈夫說絰帶于廟門外婦人說首絰下說帶是卒)
(哭變服即易車案喪服大功章注云凡天子諸侯卿大夫旣虞士卒哭而受服此鄭云卒哭據士而言也云為)
(君之道益著在車可以去戈戟者以經不云尾櫜明去戈戟故為此解也)
(王安石曰素車蔽&KR0860;服皆素則少變而飾以素不皆疏矣盖後車變而弭吉以至於喪除)
(黃度曰素車素飾不言尾櫜因上文且言小服皆素則尾櫜可知漢文帝遺詔無布車及兵器其制至漢)
(猶在薻車以下不言小服則如常車施革駹車反漸漆矣)
薻車薻蔽鹿淺&KR0860;革飾(注故書薻作&KR2072;杜子春&KR2072;讀為華藻之藻直為華薻也玄謂藻)
(水草蒼色以蒼土堊車以蒼繒為蔽也鹿淺&KR0860;以鹿夏皮為覆笭又以所治去毛者緣之此旣練所乘疏鄭)
(為蒼色者且藻之水草見為蒼艾色也云鹿淺&KR0860;以鹿夏皮為覆笭者夏時鹿毛新生為淺毛故鄭云鹿夏皮)
(為覆笭也云又以所治去毛者緣之者以經云革飾皮去毛曰革故以去毛言之云此旣練所乘者王喪十三)
(月練是變除之節故知此即旣練所乘也)
(王安石曰革不言色蓋如素車用素)
駹車雚蔽然&KR0860;髤飾(注故書駹作龍髤為軟杜子春云龍讀為駹軟讀為桼垸之桼直謂)
(髤桼也玄謂駹車邊側有漆飾也雚細葦席也以為蔽者漆則成藩即吉也然果然也髤赤多黑少之色韋也)
(此大祥所乘此疏後鄭知駹為邊側之飾者以下文漆車全有漆則時未全為漆故知駹是邊側少有漆也)
(云漆則成藩者下文藩蔽者因此舊蔽而漆之則藩者以此為本故云漆則成藩也云然果然也者果然獸名)
(是以賈氏亦云然獸名也云髤赤多黑少之色韋也知色如此者案下注雀黑多赤少故知此髤是赤多黑少)
(者也云此大祥所乘者以二十五月大祥除服之節故知此車是大祥所乘也)
(王安石曰髤與雀不言物蓋如薻車用革鄭康成曰此大祥所乘)
漆車藩蔽豻&KR0860;雀飾(注漆車黑車也藩今時小車藩漆席以為之豻胡犬雀黑多赤少之)
(色韋也此禫所乘及疏知漆是黑者凡漆不言色者皆黑且大夫所乘黑車篆縵之飾直得黑名是凡車皆黑)
(漆也鄭知漆席以為之者以其席即上文雚上注云漆即成藩是也云豻胡犬者謂胡地之野犬云雀黑多赤)
(少之色韋也者鄭以目驗雀頭黑多赤少雀即緅也此禫所乘者以二十七月禫祥之節素縞麻衣而服禫服)
(朝服綅冠故知當禫所乘也案下文大夫乘墨車士乘棧車皆吉時所乘之車旣言天子至士喪車五乘尊卑)
(等則大夫士禫亦得乘漆車所以大夫士禫即乘漆車與吉同者禮窮則同也)
(李嘉會曰喪車五乘必有蒲棼藻雚藩為之蔽者居喪衣服麄惡形貌毁瘠不可見人人亦不可見已故)
(有蔽以自遮也又用犬鹿然豻之皮以為旗者盖喪服之中雖不治人事而防身之道不可不謹獸之害)
(人以其皮而為之防亦示服猛之義然喪車旣無他飾而戈戟之弢與小服刀劔短兵之類必言之者自)
(衞其身不可不謹與書曰虎賁百人迎子釗于南門者是也又喪車五乘貴賤皆同者惟喪不辨貴賤自)
(天子達於庶人皆終三年之喪故有官者必曰解官持服與無官同)
(劉彛曰三年之喪皆乘惡車謂木車也齊衰之喪皆乘素車大功之喪皆乘薻車小功之喪皆乘駹車服)
(緦者乘漆車)
雜記端衰喪車皆無等(注喪車惡車也喪者衣衰及所乘之車貴賤同孝子於親一也)
(衣衰言端者玄端吉時常服喪之衣衰當如之而疏端正也吉時玄端服身與袂同以二尺二寸為正喪衣)
(亦如之以其綴六寸之衰於心前故曰端衰等等差也喪之衣衰及惡車天子至士制度同無等差之别也案)
(鄭注巾車喪車凡五等木車始遭喪所乘素車卒哭所乘薻車旣綀所乘駹車大祥所乘漆車禫所乘)
(陸佃曰衰制雖等其布之精麤則有差也據衰與其不當物也寧無衰)
讀禮通考卷三十三
