讀禮通考卷九十七刑部尚書徐乾學撰
喪具三
明噐
既夕陳明噐於乘車之西(注明噐藏噐也)
檀弓孔子曰之死而致死之不仁而不可為也之死而
致生之不知而不可為也(注之往也死之生之謂無知與有知也)是故竹
不成用瓦不成味木不成斲(注味當作沬沬靧也)琴瑟張而不平
竽笙備而不和(注無宫商之調)有鐘磬而無簨虡(注不縣之也横曰簨植曰)
(虡)其曰明噐神明之也(注言神明死者也神明者非人所知故其噐如此疏之謂生)
(者以物往送死者何胤云言往送死者而致此死者如草木無知則不仁往送死者而致此死者如全生之物)
(則不知皆不可行也聖人為教使人子于亡者不便謂無知不便為有知故制明噐以神明求之並不精善也)
(若全無知則不應用若全有知則亦不應不成是不死不生也竹不成用謂竹噐邊無縢緣也沫猶黑光也今)
(世亦呼黑為沫也瓦不成沫謂瓦噐無光澤也斲雕飾也)
(劉敞曰之往也之死謂以禮往送死者也往送死者而即以死者之禮待之是無愛親之心為不仁不可)
(行也往送死者而復以生者之禮待之是無燭理之明為不知亦不可行也此所以先王為明噐以有知)
(無知之間待之故備物而不可用也備物則不致死不可用則亦不致生其謂之明噐者蓋以神明之道)
(待之也)
(陳祥道曰不曰神明之噐特曰明噐者以神之幽不可不明故也周官凡施于神者皆曰明故水曰明水)
(火曰明火以至明齍明燭明竁者皆神明之也蓋其有竹瓦木之所用琴瑟竽笙鐘磬之所樂者明之也)
(所用非所用所樂非所樂神之也)
仲憲言於曾子曰夏后氏用明噐示民無知也(注所謂致死之)
(仲憲孔子弟子原憲)殷人用祭噐示民有知也(注所謂致生之)周人兼用
之示民疑也(注言使民疑於無知與有知)曾子曰其不然乎其不然
乎夫明噐鬼噐也祭噐人噐也夫古之人胡為而死其
親乎(注言仲憲之言三者皆非此或用鬼噐或用人噐疏原憲言夏后氏别造明噐者以亡人無知故)
(以不堪用之噐送之也殷家不别作明噐即用祭祀之噐者祭祀堪為人用以亡者有知與人同故以有用之)
(噐送之也周世并用二代之噐者不定其為無知不定其為有知示民疑惑不定也曾子言二代用噐非是為)
(有知與無知也正是質文異耳夏代文言鬼與人異故純用鬼噐送之非為無知也殷世質言鬼雖與人有異)
(亦應恭敬故用恭敬之噐送之非為有知也周極文言亡者亦宜鬼事亦宜敬事故幷用鬼敬二噐非為示民)
(疑忽也然周唯大夫以上兼用耳士唯用鬼噐不用人噐崔靈恩云此王者質文相變耳古謂夏時也若是無)
(知則是死之義也憲言三事皆非而曾子獨譏無知者譏一則餘從可知也)
(石梁王氏曰三代送葬之具質文相異故所用不同其意不在於無知有知及示民疑也仲憲之言皆非)
(曾子非之末獨譏其說夏后明噐蓋舉其說之甚者也)
(方慤曰明噐祭噐三代之所兼用蓋處以死生之間而已豈特周然哉而仲憲必以夏用鬼噐殷用人噐)
(則是夏有致死之不仁殷有致生之不知矣宜乎曾子不然其說也然曾子之言止及于夏而不及于殷)
(以死其親尤君子之所不忍也)
(李格非曰明有象幽無形以有象之噐事無形之鬼故曰明噐以其對于祭噐故亦曰凶噐以人道而事)
(鬼神故曰祭噐以其對于凶噐故亦曰生噐生噐則文而不功明噐則具而不用有生噐具之以適墓象)
(死道也有明噐具之而不用明不復用也由死道以思其生由不用以思其死皆所以重孝子之哀也)
孔子謂為明噐者知喪道矣備物而不可用也哀哉死
者而用生者之噐也不殆於用殉乎哉(注殆幾也殺人以衛死者曰殉)
(用其噐漸幾於用人)其曰明噐神明之也(注神明死者異於生人疏謂夏家為明噐知)
(死喪之道矣以孝子事親不可闕故備其噐物若似生存以鬼神異于人故備而不可用孔子既論夏家之是)
(又言殷代之非以生人食噐而供死者近于用生人而殉死人也)
釋名送死之噐曰明噐神明之噐異于人也
司馬氏書儀明噐刻木為車馬僕從侍女各執奉養之
物象平生而小多少之數依官品(既夕禮有明噐用噐燕噐孔子曰之死而)
(致死之不仁而不可為也之死而致生之不知而不可為也注死之生之謂無知與有知也是故竹不成用瓦)
(不成沫木不成斲又曰其曰明噐神明之也又曰塗車芻靈自古有之喪葬令五品六品明噐許用三十事非)
(升朝官者許用十五事并用噐椀楪瓶盂之類)下帳(為牀帳茵席倚卓之類皆象平生所用而小也)
家禮造明噐(刻木為車馬僕從侍女各執奉養之物象平生而小準令五品六品三十事七品八)
(品二十事朝官十五事)
朱子語類朱子荅明噐之問云禮既有之自不可去
然亦更在斟酌今人或全不用也喪事都不用冥
噐糧瓶之類無益有損棺椁中都不著世俗所用者
一物
明弓矢
周禮夏官司弓矢大喪共明弓矢(注明噐之用)
頌琴
春秋左傳襄公二年夏齊姜薨初穆姜使擇美檟以自
為櫬與頌琴季文子取以葬君子曰非禮也禮無所逆
婦養姑者也虧姑以成婦逆莫大焉(注穆姜成公母齊姜成公婦櫬棺也)
(頌琴琴名猶言雅琴皆欲以送終文疏琴瑟必以歌詩詩有雅頌故以頌為琴名櫬琴同知皆欲以送終也)
(顧湄曰頌琴明噐之屬即既夕有燕樂噐周官廞樂噐檀弓琴瑟張而不平是也)
周禮春官小祝大喪設熬(疏熬謂熬穀殯在堂時設於棺旁所以惑蚍蜉)
士喪禮熬黍稷各二筐有魚腊(注熬所以惑蚍蜉令不至棺旁)
既夕苞二(注所以裹遣奠羊豕之醴)
記葦苞長三尺一編(疏葦草既長截取三尺一道編之用便易故也)
司馬氏書儀既夕禮苞二注所以裹奠羊豕之肉檀弓
曰國君七个遣車七乘雜記曰遣車視牢具或問曾子
曰君子既食則裹其餘乎曾子曰大享既饗卷三牲之
俎歸於賓館父母而賓客之所以為哀也晉賀循用腐
一篋以代所苞牲體今遣奠既無牲體又生肉經宿則
臭敗不若用循禮得事之宜然遣奠之時亦當設脯既
奠苞以蒲篋或箱或竹掩耳或席簟之類包之皆可也
既夕筲三黍稷麥(注筲畚種類)
記菅筲三其實皆瀹(疏筲用菅草黍稷皆淹而漬之)
書儀既夕禮筲三黍稷麥今但以竹噐或小罌貯五穀
各五升可也
既夕罋三醯醢屑幂用疏布(注屑薑桂之屑也幂覆也)
書儀既夕禮罋三醯醢屑鄭注薑桂之屑也今但以小
罌二貯醯醢
朱子曰苞筲罋以盛羊豕五穀酒醯醢雖古人不忍
死其親之意然實非有用之物且脯肉腐敗生蟲聚
蟻尤為非便雖不用可也
既夕甒二醴酒幂用功布(注甒亦瓦噐)
既夕皆木桁久之(注桁所以庪苞筲甕甒也久當為灸灸謂以蓋案塞其口)
(聶崇義曰苞筲等燥物直苞塞之無幂甕甒等濕物直灸塞其口又加幂覆之孔義云桁以木為之置於)
(地所以庋甕甒也阮氏梁正等圖云桁制若今之几狹而長以承藏具實未見聞)
瓦噐
後漢禮儀志東園武士執事下明噐瓦鐙一瓦竈二瓦
釜二瓦甑一瓦鼎十二瓦案九瓦大杯十六瓦小杯二
十瓦飯槃十瓦酒樽二
俑
孟子仲尼曰始作俑者其無後乎為其象人而用之也
(注俑偶人也用之送死仲尼重人類謂秦穆公時以三良殉葬本由有作俑者也疏埤蒼云木人送葬設關)
(而能俑跳故名之曰俑)
榭惠連祭古冢文序東府掘壍一尺得古冢上無封
域明噐之屬材瓦銅漆有數十種異形不可盡識刻
木為人長三尺許初開見悉為人形以物振撥之應
手灰滅
司馬光乞撒去福寕殿前泥女劄子臣竊見大行皇
帝梓宫在福寧殿自啓菆以來每日裝飾泥女置於
殿前傅以粉黛衣之綺繡狀如俳優又類戲劇臣不
知其說果何為也羣臣見者無不駭異或歎其失禮
或默有譏誚黷嫚威神莫甚於此殆非所以禆助喪
容觀示萬方伏望聖慈速令撤去孔子曰葬之以禮
此孝之大也臣願陛下因此特降聖旨下有司應將
來靈駕進發以至襄事凡儀仗送終之物有鄙俚無
稽不合禮典如此之類悉宜撒去無使四方之人有
所觀笑
桐人
王肅喪服要記魯哀公葬父孔子問曰寧設桐人乎哀
公曰桐人起於虞卿虞卿齊人遇惡繼母不得養父死
不得葬知有過故作桐人吾生供養何用桐人為
芻靈
檀弓孔子謂為芻靈者善謂為俑者不仁(注束茅為人馬謂之靈者)
(神之類)
釋名束草為人馬靈名之也
四神十二時
五代會要喪葬三品以上明噐九十事四神十二時在
内不得過二尺五寸餘五品以上明噐六十事四神十
二時在内九品以上明噐四十事四神十二時在内不
得過一尺餘
塗車
檀弓塗車芻靈自古有之(疏塗車塗作車)
釋名塗車以泥塗為車也
茅馬
後漢書光武帝紀帝曰古者帝王之葬皆陶人瓦噐木
馬茅馬
木馬
趙明誠金石錄唐文德皇后墓表太宗御製文曰無
金玉之寳玩用之物木馬寓人有形而已
看果
唐會要開元二十九年敕送葬祭盤不得作假花果及
樓閣
顧起元說略今靈前看果乃五代周太祖靈前雕香
為之形色與真無異
既夕書賵於方若九若七若五(注方板也書賵奠賻贈之人名與其物於板若)
(九行若七行若五行不疏所送有多少故行數同)
既夕書遣於策(注策簡也遣猶送也謂所當藏物疏編連為策不編為簡)
蔡邕獨斷策者簡也其制長二尺短者半之
衡
喪大記君封以衡君命毋譁以鼓封(注衡平也人君之喪以木横貫緘耳)
(居旁持而平之又擊鼓為縱舍之節木疏諸侯禮大物多棺重恐柩不正下棺之時别以大為衡使人以綍)
(直繫棺束之緘平持而下備傾頓也)
籠
周禮地官遂師及窆抱磨共丘籠(注丘籠之役竁復土也其噐曰籠疏下)
(棺之時遂師帥執綍者之人名歷適而校數之下棺之後以壙上土反復而為丘壟皆須籠噐以盛土也)
荼
周禮地官掌荼掌以時聚荼以共喪事(注荼茅莠也)
(鄭鍔曰荼以禦濕)
葦蒲
周禮地官稻人喪紀共其葦事(注葦以闉壙禦濕之物)
澤虞喪紀共其葦蒲之事(注葦以闉壙蒲以為席疏席謂抗席)
蜃
周禮地官掌蜃掌斂互物蜃物以共闉壙之蜃(注互物蚌蛤之)
(屬闉猶塞也將井椁先塞下以蜃禦濕也)
椶櫚褥
宋史禮志梓宫藉以椶櫚褥
黃腸題湊
漢書霍光傳光薨賜便房黃腸題湊各一具(服虔曰便房藏中便)
(坐也蘇林曰以柏木黃心致累棺故曰黃腸木頭皆向内故曰題湊)
漢舊儀天子陵中明中高丈二尺四寸周二丈内梓宫
次梗椁柏黃腸題湊
堲周
檀弓夏后氏堲周
鐵帳
宋史禮志進玄宫有鐡帳覆梓宫
鐵盆鐵山
宋史禮志鐡盆鐵山用然漆燈
銅斗
南史宋張永嘗開真武湖遇古冡冡上得一銅斗有柄
文帝以訪朝士何承天曰此斗王莽三公亡皆賜之一
在冡外一在冡内時三台居江左者唯甄邯此必邯之
墓及啓冡又得一斗復有一石銘曰大司徒甄邯之墓
灰隔
朱子語類先生葬長子其壙用石上蓋厚一寸許六
段横湊之兩旁及底五寸許内外皆用石灰雜炭末
細沙黃泥築之問椁外可用炭灰雜沙土否曰只
純用炭末置之椁外椁内實以和沙石灰或曰可純
用灰否曰純灰恐不實須雜以篩過沙久之灰沙相
乳入其堅如石椁外四圍上下一切實以炭末約厚
七八寸許既辟濕氣免水患又截樹根不入樹根遇
炭皆生轉去以此見炭灰之妙蓋炭是死物無情故
樹根不入也抱朴子曰炭入地千年不變問范家用
黃泥拌石灰實椁外如何曰不可黃泥久之亦能引
樹根又問古人用瀝青恐地氣蒸熱&KR0377;青溶化棺有
偏限却不便曰不曾親見用&KR0377;青利害但書傳間多
言用者不知如何
義門鄭氏家儀開穴深淺或五尺七尺縣棺而窆之
太深有水考妣共穴但用甎甃以石灰砌定中間隔
為兩穴上用石板蓋之如不用甎石者但用秫米糊
調石灰粥以石子沙土一層灰粥一層以滿為度棺
上亦以石子沙土灰粥厚尺餘至年月久遠堅固似
石此為便法
王文禄葬度鋪棺底今用竈間柴灰柴灰帶火性且
鹹濕甚不可也或用石灰和陳壁土或用炭細末和
石灰或用燈心草或用山黃土家禮用糯稻殼燒灰
今云班糠但一時不易得也予思之石灰炭細末及
寺觀中燒過紙灰三和之厚鋪棺底再覆白紙紅絹
梓木板寸餘厚與棺底一樣厭之方入褥席與尸四
旁布帛與紙塞實不使有空隙可也木枕裹布庶首
不仰垂二親因俗用紙枕今尚憾也惟外母先姊得
用木枕云
吕坤四體疑土有燥濕灰隔禦濕也宜於江南堅重
脂膏之木南北皆宜矣萬物生於土死者以即土
為安亦藉土以為生氣灰死物經火煨燼之餘無生
氣矣江南下濕水易浸棺故作灰隔假其燥以禦濕
也若地高土燥恐灰隔益燥而滲油余葬先人時棺
之外有椁棺椁之間灌&KR0377;青厚寸許兩椁之外包以
堅木似足以當濕氣未曾用灰隔未知堅久何如然
柏之堅松杉之油皆能久遠北方崖柏不在油杉之
下家禮重油杉謂江南之濕也桑棗槐檀皆堅實不
知入土久近宜向達於物理者咨焉此孝子之博慮
也
馮善家禮集說或問椁内外皆實灰沙則以朱子之
言為據椁又加底亦有據乎曰頃葬先人慮地有水
繆出意見椁乃加底用油灰麻筋召船匠艌其縫薄
溶&KR0377;青塗其外用以載柩椁之内外如前法各實以
灰沙既平椁口再加外蓋用直板合成艌其縫不用
横者仍用油灰批縫密釘之再溶&KR0377;青塗其上更下
灰沙盈坎乃止又問椁内外既皆實以灰沙何必又
用木椁在内曰灰沙須發熱過乃堅若不用椁隔之
則天雨地泉浸濕灰沙不能堅結故用椁隔之則椁
外灰沙縱然浸濕不結而椁内者自能發熱堅固及
椁朽腐而内灰沙已皆堅結久矣所以椁加底蓋非
無謂也又問木椁作兩三套做如何曰雖便舉動縫
内漏水入去却不便必作一箇做方妥當
(華氏慮得集壙内若多用甎石本乎愛重恐後不免被盜取發蓋吾目見多矣不若不用之為無累也只)
(是多用三沙先鋪厚數寸在底下平實築之下棺之後細築四旁與蓋相平則以杉木去皮為段長過棺)
(底之闊密密横排一二層於蓋上更以輕煤細灰稠調泥水縫隙及其兩頭近土則易朽須三沙更包之)
(横木之上厚下三沙一二尺細細輕築以實為度期於堅固便如一塊三沙相似若無水渰三沙自然膠)
(硬如石矣如此庶幾可勝在上之重土不致便頽壓於棺内待乎年深世久骨肉既銷木亦當腐俱化為)
(土矣豈不遂夫天地自然之道而永免發掘之虞也力不能辦三沙則以細黃土如法堅築而固之亦可)
(略用湊成甎砌之亦可蓋棺用松杉木随力營辦約厚三寸之下慎勿寬大宜加厚不須全板但得匠)
(手製縫緊密為上切不可用價高之木只以松杉二木足矣却須預漆内外之縫為佳棺内必用尸牀)
(以杉板為上可厚一寸之下兩頭用杉木横桄上高寸許中間勿用板下用糯糠燒灰細篩厚鋪襯而平)
(實之切勿用紙錢之類引水故也和製三沙之法黃沙石灰乾黃泥細篩各五石為率勻預造五斗糯)
(米下一石水之酒俟熟可飲則濾和三沙乾濕得所堆聚而&KR1883;之俟熟過則用入壙内堅築如力不能辦)
(三沙則細黃土堅築之亦可水常見術者言三沙在土中歲久堅于石但怕渰亦難發柩)
(江鄰幾雜志錢君倚學士說江南王公大人墓莫不為村人所發取其甎以賣者是甎為累也曰近江南)
(有識之家不用甎葬唯以石灰和篩土築實其堅如石此言甚中理)
魏禧灰椁紀事造灰椁者於下肂先三四日取上好
塊頭石灰數千斤用水灑過令化以米篩篩嫩灰貯
用其麤頭未化者再用水灑篩出嫩灰將麤頭另貯
若人力有餘臨期灑灰令化即用築之尤妙用灰
之法不可太燥燥則不粘不可太濕濕則氣散臨時
須以少水灑之拌勻用手輕捏成團重捏即散為度
既鋤土穴周圍仍以火甎砌椁其闊狹度容棺之
外頭空一尺脚空一尺餘兩旁各空一尺以灰下灰
多不過二尺少不過五寸須看地勢穴情以定灰之
厚薄甎椁外有空隙處先用無沙石好黃泥築之
輕築令椁牆緊靠以便築灰然四圍椁牆須逐節砌
高一邊下灰一邊下土若頓爾高砌牆内空虚則築
外土時便震偪椁牆偏内矣穴内先用嫩灰一二
寸鋪底置棺其上四旁下灰築齊棺面平鋪灰於上
築之每遍只可一二寸先以脚躧實然後用槌輕築
漸漸至重槌忌太重重則剥灰用槌之法不論人數
以人多為妙且行且築須槌跡粘連一路周而復始
度築灰堅至六分便下新灰更築太堅則上下不相
粘面上一層不妨略用重築至極堅灰面發光槌響
作金石聲更築少許為度築灰既完仍用火甎接
四圍椁牆卷砌其上成一甎椁若穴淺墳不宜高大
者不用卷砌即加灰頭黃泥可也甎椁之上用灰
頭和勻上好黃泥堅築數十亦以穴之淺深為度
上用嫩泥寸許鋪之止以脚略躧勻然後置堅好大
石數塊其上仍須合縫抿灰約周甎椁為度石須堅
厚止一大塊者為上塊數少者次之既置大石上
用好黃泥堅築至頂其泥以光熟至極為度將及墓
面築龜背形然後用嫩土鋪勻砌甎或仍砌大石
墓前煖土若地穴原有餘土必不可掘去若穴勢淺
卸無餘土仍當用黃泥堅築之蓋墓久崩壊多由煖
土不堅實故也又曰昔先君子築先大父母墓用
純灰椁不用三合土以為三合土易上濕氣而灰椁
純燥地氣久蒸結為鐡石蓋有所受之也際瑞等葬
先父母遂用此法間又益以私意因悉書而記之禧
常謂送死者衣衾之華美不如棺之精密棺之精密
不如墓之堅緻蓋衣衾雖美不過慰炫一時棺木亦
數月未歸土時所重若墳墓堅緻直千百年不壊之
物也今人苟且造墳或久暴不葬而專美衣衾是所
謂非徒無益而又害之者又或酒食僧道糜費不貲
至於營葬則吝財苟成其亦惑矣先君子曰宜薄斂
宜厚葬故先父母之喪斂用布素棺不華漆夫斂薄
則内無物可欲葬厚則外無隙可乘人非財力寡弱
其於父母骨肉送死之際安可不講於此哉
(楊文言曰家大人旭樓集中載遷葬曾大父卓菴公事記言江南地壙中多水三合灰土片片如雲母堅)
(結之說頗不可信又洋溪及蓮花塘諸阡紀載壙中用堅實甎甃砌如橋者能久其石壙蓋石太重兩牆)
(力不勝載必崩毁下壓棺椁年久之木為慮甚大庚申年葬庶祖母即廢石用甎同時葬季父亭玉而諸)
(弟用石壙已復土亦深悔之向日魏冰叔來毘陵見其灰椁紀事論灰土及石蓋大人深辨且戒文言等)
(宜慎今閱此冰叔數條偶憶其事謹附識於末)
讀禮通考卷九十七
