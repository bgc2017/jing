讀禮通考卷七十八刑部尚書徐乾學撰
喪儀節四十一
國忌
唐六典凡國忌日兩京定大觀寺各二散齋諸道士女
道士及僧尼皆集於齋所京文武五品已上與清官七
品已上皆集行香以退若外州亦各定一觀一寺以散
齋州縣官行香應設齋者蓋八十有一州焉(謂四輔五府六雄十)
(望曹濮兖齊豫徐陳青亳仙凉秦瀛貝邢恒冀定趙滄德深博易相梁襄澤安緜梓遂眉邛果彭蜀漢潤越常)
(蘇杭婺衢湖宣洪潭廣桂隴邠涇等州是也其道士女道士僧尼行道散齋皆給香油炭料若官設齋道佛各)
(施物三十五段供脩理道佛寫一切經道士女道士僧尼各施錢十二文五品已上女及孫女出家者官齋行)
(道皆聽不預若私家設齋道士女道士僧尼兼請不得過四十九人)
凡遠忌日雖不廢務然非軍務急切亦不舉事餘如常
式
唐會要貞觀十九年太宗親征高麗以五月五日行既
至遼陽屬高祖忌日八座奏言臣等謹案禮云君子有
終身之憂而無一朝之患此所謂星廽歲改親没同辰
思其居處不為樂事今陛下親御六軍已登寇境庶務
繁擁伏待剖決可以尊先聖之常經略近代之一志望
請所有軍機要切百司依式聞奏手詔荅曰今既戎旅
大事不可失在機速所以仰順古風俯從今請
德宗貞元五年八月勅天下諸上州並宜國忌日準式
行香十二年五月詔先皇忌辰纔經叙慰戚里之内
固在肅恭而乃遽從燕遊飲酒作樂既乖禮法須有所
懲前邠州長史郭煦宜於袁州安置前南郭縣尉郭暄
於柳州安置曹自慶配流永州其駙馬郭曖王仕平仍
令勒歸私第先是初經代宗忌辰駙馬諸親悉詣銀臺
奉慰及廽王仕平遂邀駙馬郭曖張昭賢張怙及曖女
壻嗣許王昭曖堂弟煦晅用教坊音聲人曹自慶並於
宅中飲樂上怒之故有此詔尋許曖及仕平出入
順宗永貞元年十二月中書門下奏昭成皇后竇氏案
國史長夀二年正月二日崩其時緣則天臨御用十一
月建子為歲首至中宗復舊仍用夏正今正月行香妨
務廢日須改正以十一月二日為忌
文宗太和七年二月勅準令國忌日唯禁飲酒舉樂至
於科罰人吏都無明文但緣其日不合釐務官曹即不
得決斷刑獄大小笞責在禮律固無所妨起今後縱有
此類臺府更不要舉奏(均王傅王堪男損國忌日於私第決責下人為御史臺所奏遂)
(下此勅)
十五年五月太常禮院奏睿宗神主祧遷其六月二十
日忌并昭成皇后十一月二日忌準禮合廢從之
開成四年五月太常寺奏今月二十二日祀先農於東
郊其日與穆宗皇帝忌日同太和七年十二月八日季
冬蜡祭百神與敬宗皇帝忌日同準其年十二月六日
勅近廟忌辰奏樂非便季冬蜡祭又不可移變禮從宜
古有明據宜令其日懸而不樂庶叶典經今月二十二
日祀先農欲準先勅懸而不樂從之
四年十月戶部侍郎崔蠡奏臣伏以國忌行香事不師
古聖心求理動法典章臣頃於延英奏陳願有釐革陛
下令史官尋討起置無文昨日閣中再承顧問雖因循
未變亦無損於盛朝而除去不經冀流芳於異日勅旨
朕以郊廟之禮奉在祖宗備物盡誠庶幾昭格恭惟忌
日之感所謂終身之憂而近代已來歸依釋老徵二教
而設食會百郡以行香將以仰奉聖靈宜資福佑有異
皇王之術頗乖教義之宗昨因崔蠡奏論遂遣討尋本
末經文令式曾不該載世俗因循雅重釐革其京城及
天下州府國忌日寺觀設齋行香起自今以後並宜停
其月御史臺奏請國忌日天下依舊不舉樂不視事不
鞭笞伏以道釋二教漫澶虚無陛下靡所歸依誠契至
理但以列聖忌日行香及兹修崇示人廣孝兼以天下
州縣不舉樂不視事不鞭笞以此海内蒼生常知列聖
廟號今既停罷行香之後勅内又無其日徹樂廢公止
行如舊之文伏恐遐遠之地迷其所向便與居常之日
率皆無殊臣思此事終關聖慮禮曰君子有終身之憂
而無一朝之患故忌日不樂謂不舉吉事也伏願陛下
明睿留想若以設齋資福事稍不經起今罷之已有詔
旨其日天下州縣不舉音樂不視公事不行鞭笞伏請
重下明制依前遵守則凡在遐陬逮於蠻貊不忘廟號
有裨孝禮之源勅旨設齋行香近已釐革遏密停務自
有典常臺司舉奏意在詳宥宜依議至宣宗即位之初
先以列聖忌辰行香既久合申冥助用展孝思其京城
及天下州府諸寺觀國忌行香一切仍舊
昭宗天祐二年八月八日太常禮院奏今月十三日昭
宗皇帝忌辰其日百官閤門奏慰後赴寺行香請為永
式從之
五代會要後唐明宗天成三年又八月九日勅尚書兵
部郎中蕭愿奏每遇宗廟不樂之辰宰臣到寺百官立
班是日降使賜香準案禁樂斷屠宰止刑罰者帝忌后
忌之辰舊制皆有齋會蓋申追遠以表奉先多難以來
此事久廢今後每遇大忌宜設僧道齋一百人列聖忌
日齋僧道共五十人忌日既不視朝固難舉樂所奏止
刑罰斷屠宰宜依兼河南府向來送酒行香宰臣自此
止絶天下州府至國忌日並令不舉樂止刑罰斷屠宰
餘且依舊
四年十二月中書門下奏今後大忌前一日請不坐朝
從之
晉高祖天福五年正月御史中丞竇貞固奏每遇國忌
行香宰臣跪爐僧人表讃文武百官儼然列坐今後伏
請宰臣跪爐百官依常位立班從之仍令行香之後齋
僧一百人永為定制
宋史禮志忌日唐初始著罷樂廢務及行香修齋之文
其後又朔望停朝令天下上州皆準式行香天祐初始
令百官詣閤奉慰宋循其制唯宣祖昭憲皇后為大忌
前一日不坐羣臣詣西上閤門奉慰移班奉慰皇太后
退赴佛寺行香凡大忌中書悉集小忌差官一員赴寺
如車駕廵幸道遇忌日皆不進名奉慰留守自於寺院
行香仍不得在拜表之所天下州府軍監亦如之
太祖建隆二年宣祖忌日時明憲太后在殯羣臣止詣
閤奉慰而罷行香乾德二年禘于太廟其日惠明皇后
忌有司言唐開成四年正月二十二日祀先農與穆宗
忌同日太和七年十二月八日蜡百神與敬宗忌同日
詔以近廟忌辰作樂非便宜令縣而不作竊以農蜡之
祭猶避廟忌而不作樂況僖祖同廟連室而在諱辰詎
可輙陳金石之奏伏望依禮縣而不作其後宣祖昭憲
忌日詔準太祖太宗奉翼祖禮前一日更不廢務
真宗景德元年北征凱旋京師是日以懿德皇后忌詔
徹鹵簿鼓吹禮官議曰班師振旅國之大事后之忌日
家之私事今大駕凱旋軍容宜肅昔武王伐紂在諒闇
中猶前歌後舞夫諒闇是重遠忌是輕以此而論人不
無爽況春秋之義不以家事辭王事其還京日法駕鼓
吹音樂並請振作尋詔自今宗廟忌日西京及諸節鎮
給錢十千防禦團練州七千軍事州五千以備齋設元
德皇后忌日舊制樞密使依内諸司例唯進名不赴行
香知樞密院王欽若以爲言自是三司使副翰林樞密
龍圖直學士並赴焉
真宗崩元德明德皇后忌日在禫制内乃停進名行香
凡奉慰宰相樞密使各師百官内職共進名節度使留
後觀察使各進名忌日前後各禁刑三日如天慶節釋
杖以下情輕者復斷屠宰不視事前後各三日禁樂各
五日其後以歲月漸遠禁刑不視事各二日禁樂各三
日章憲明肅太后忌辰禮官請依章懿太后禮例前後
二日不視事一日禁屠宰各三日禁樂詔應大忌日行
香臣僚並素食復立孝惠孝章淑德章懷章惠温成諸
后為小忌未幾罷神宗即位太常禮院言僖祖及文懿
皇后神主既祧準禮不諱忌日亦請依唐睿宗祧遷故
事廢之初神御殿酌獻設皇帝位於庭下而忌日兩府
列於殿上寺院行香左右巡使兩赤縣令於中門相向
分立俟宰臣至立位前直省官贊通揖於禮無據乃命
行香羣臣班殿下宰相一員升殿跪爐而罷通揖又詔
大忌日不為假執政官蚤出禮部言順祖及惠明皇后
既葬遷主罷行香忌日請於永昌院佛殿之東張幄齋
薦乃詔僖祖翼祖并六位忌日咸如之先是翼祖簡穆
皇后神主奉藏夾室依禮不忌後復詔還本室而忌日
亦如舊焉
王文正公筆錄舊制國忌迭命宰相參知政事一員
率文武常參官赴佛寺行香内職不預焉景德中同
樞密院王公(欽若)陳公(堯叟)率内職同赴乃聽自今大忌
樞密使内職學士内諸司使軍職下洎列校同為一
班先詣西上閤門進名奉慰宰相參知政事文武百
官為一班次詣閤門進名奉慰訖退齊赴佛寺行香
小忌則否
政和新儀羣臣進名奉慰其日質明文武朝參官入詣
朝堂就次御史臺先引殿中侍御史一員入就位次西
上閤門御史臺分引朝參官及諸軍將校次禮直官引
三公以下在西上閤門南階下每等重行異位並北向
東上知西上閤門官於班前西向立搢笏執名紙躬三
公以下文武百僚俱再拜俟閤門官執笏置名紙笏上
入西上閤門訖退羣臣奉慰詣景靈宫每等重行異位
並北向東上禮直官揖班首以下再拜訖引班首自東
階升殿舍人接引同升詣香案前搢笏上香跪奠茶訖
執笏興降階復位又再拜次引班首以下分左右搢笏
行香宰相執政官分左右行香訖執笏俱復位次引班
首升殿詣香案前俯伏跪搢笏執爐俟讀疏畢執笏俯
伏興降階復位又再拜退
中興之制忌日百僚行香在外州軍亦詣寺院行香如
在以日易月服制之内並依禮例權停大祥後次年於
歷日内箋注立忌辰禁音樂一日紹興元年二月太常
少卿蘇遲等以徽宗欽宗留北有朔望遥拜之禮乃言
凡遇祖宗帝后忌前一日並忌日皇帝自内先服紅袍
遥拜訖易服行禮從之
二年八月詔應諸路州軍見屯軍馬統兵官每遇國忌
免行香十三年正月御史臺言正月十三日欽聖憲肅
皇后忌其日立春準令諸臣僚及將校立春日賜幡勝
遇稱賀等拜表忌辰奉慰退即戴欲乞候十三日忌辰
行香退即行插戴從之三十一年六月禮部侍郎金安
節等言六月二十八日欽慈皇后忌辰係在淵聖皇帝
以日易月釋服之外百官行香宜如常制詔依三十二
年正月禮部太常寺言已降旨欽宗祔廟翼祖當遷於
正月九日告遷翼祖皇帝簡穆皇后神主奉藏於夾室
所有以後翼祖皇帝忌及諱簡穆皇后忌欲乞依禮不
諱不忌詔恭依
孝宗淳熙元年十一月詔文武百僚詣景靈宫國忌立
班行香自今如遇宰執俱致齋不及趁赴於東班從上
引官一員升殿跪爐行香以次官一員詣西班行香先
是閤門得旨國忌行香宰執致齋不赴其西壁武臣闕
官押班已降指揮差使相或太尉節度使等押班可令
文武班内班上一員東壁押班止令西壁散香今後準
此至是禮部太常寺重别指定來上故有是命四年十
月太常少卿齊慶胄言每遇國忌文武班列莫敢不肅
唯是武臣一班員數絶少或以疾病在告多不趁赴詔
閤門御史臺申嚴行下如有違戾彈劾聞奏九年十月
侍御史張大經奏比來國忌行香日分合赴官類多託
疾在告以免夙興拜跪之勞乞自今如遇行香日有稱
疾託故不赴者從本臺彈奏乞置典憲從之
陳暘樂書天之道隂陽不同時則當寒而燠者逆道
也人之理哀樂不同日則弔與忌日而樂者逆理也
弔日不樂斯須之喪也忌日不樂終身之喪也然先
代故無忌月禁樂若有忌月即有忌時忌歲矣晉唐
欲入忌月不作樂非先王之制也聖朝凡遇祖宗忌
日登祀登歌皆設而不作何其仁孝之至邪
王栐燕翼貽謀錄國忌行香本非舊制真宗皇帝大
中祥符二年九月丁亥詔曰宣祖昭武皇帝昭憲皇
后自今忌前一日不坐殿羣臣進名奉慰寺觀行香
禁屠廢務著於令自後太祖太宗忌亦援此例累朝
因之
二程語錄國忌行香伊川令供素饌子瞻詰之曰正
叔不好佛胡爲食素先生曰禮居喪不飲酒不食肉
忌日喪之餘也子瞻令具肉食曰為劉氏左袒於是
范淳夫輩食素秦黃輩食肉又鮮于綽𫝊信錄云舊
例行香齋筵兩制以上及臺諫官破素饌然以粗糲
遂輪為食會比皆用肉矣元祐初正叔以食肉為非
是議為素食衆多不從一日門人范淳夫當排食遂
具素饌子瞻因以鄙語戲正叔正叔門人朱公掞輩
銜之遂立敵矣自後蔬饌亦不行
程大昌演繁露沈存中叙行香謂當以香末散撒乃
為行香畢仲荀元豐三年作幕府燕閒錄曰國忌行
香起於後魏江左齊梁間每然香薰手或以香末散
行謂之行香予案南史王僧逹好鷹犬何尚之設八
關齋集朝士自行香次至僧逹曰願郎且放鷹犬其
謂行香次及僧達者即釋教之謂行道燒香者也行
道者主齋之人親自周行道場之中燒香者爇之於
爐也東魏靜帝嘗設法會乘輦行香高歡執香爐步
從鞠躬屏氣案凡云行香者步進前而周匝道場仍
自炷香為禮也靜帝人君也故以輦代步不自執爐
而使高歡代執也以此可見行香只是行道燒香無
撒香之事也又案唐人盧氏雜說載旌節之制曰旌
用銅龍實之竿首用紫絹袋盛油囊垂之寺觀行香
袋與旌略同案此凡主齋行道之人必執此袋導衆
以行而燒香自是一事非取香於袋而旋加燒然也
唐會要曰天寳十七年敕華同等州僧尼道士國忌
日各就龍興寺行道設齋至貞元五年處州奏當州
不在行香之數乞同衢婺等州行香有旨依案下文
處州之乞行香其上文承行道設齋之下知其行香
者為行道燒香也其他如畢仲荀所記謂唐高宗時
李義府為太子設齋詔五品以上行香不空三藏為
神堯以下忌辰行香恐亦只是行道燒香無撒香之
事國朝自有景靈宫後每遇國忌不復即寺觀行香
而移其供設於景靈東西兩宫每大忌宰執率百僚
至宫行香其法僧道皆集所忌殿廡之下僧在道右
執事者執香盤中香圓子隨宰執往僧道立處人授
一圓齋已收之不爇也此之散授猶存撒香之說邪
趙彥衡雲麓漫鈔國忌行香起於後魏及江左齊梁
間每然香薰手或以香末散行謂之行香遺教經云
比丘欲食先燒香唄案法師行香定坐而講所以解
穢流芬也斯乃中夏行香之始唐高宗時薛元超李
義府為太子設齋行香中宗設無遮齋詔五品以上
行香不空三藏奏為神堯而下七聖忌辰設齋行香
至文宗朝宰臣崔蠡奏國忌設齋行香事無經據遂
罷之石晉天福中竇貞固奏國忌行香祝禱跪爐百
官列坐有失嚴敬今後宰臣跪爐百官立班仍飯僧
百人永為定式本朝淳化中虞部員外郎李宗訥請
國忌宰臣以下行香復禁食酒肉以表精虔從之
岳珂愧郯錄今世國忌日百僚行香在京則雙忌賜
假隻忌視事坐曹如故外郡皆如平日笞決無禁珂
案洪文敏邁容齋隨筆曰刑統載唐太和七年敕準
令國忌日唯禁飲酒舉樂至於科罰人吏都無明文
但緣其日不合釐務官曹即不得決斷刑獄其小小
笞責在禮律固無所妨起今以後縱有此類臺府更
不要舉奏舊唐書載此事因御史臺奏均王傅王堪
男國忌日於私第科決下人故降此詔蓋唐世國忌
休務正與私忌義等故雖刑獄亦不決斷謂之不合
釐務者此也元微之詩云傳遣推囚名御史狼藉囚
徒滿田地明日不推緣國忌則唐世禁笞繫甚明本
朝乾興元年七月壬辰始用知泗州楊居簡之請詔
國忌日聽決杖罪蓋祖唐太和之遺意不知何時遂
并徒流不禁今遂沿襲不復可考矣祖宗以景靈
爲原廟每國忌用時王禮集緇黃以薦時思焉珂簿
正大農日嘗隨班行香清晨宰執率百官入班定緇
黃鐘聲螺鈸如法僧職宣疏齋僧道各二十五員以
爲常制珂案續通典在唐已有之高祖五月六日忌
勝業會昌各設五百人齋太穆皇后竇氏五月二十
一日忌興福寺興唐觀各二百五十人齋太宗五月
二十一日忌青龍經行寺各五百人齋文德皇后長
孫氏六月二十一日忌慈恩溫國寺各二百五十人
齋睿宗六月二十日忌安國西明寺各三百人齋昭
成皇后竇氏十一月二日忌慈恩寺昭成觀各三百
人齋玄宗四月五日忌千福寺開元觀各設三百人
齋元獻皇后楊氏三月二十三日忌資聖化度寺各
二百人齋肅宗四月十八日忌崇聖寺昊天觀各設
三百人齋章敬皇后吳氏正月二十二日忌章敬寺
玄都觀各設三百人齋代宗五月二十一日忌聖興
惠日寺各設五百人齋睿真皇后沈氏十月二日忌
總持寺肅明觀各設二百五十人齋德宗正月二十
三日忌莊嚴寺光天觀各設五百人齋昭德皇后王
氏十一月十一日忌福夀寺元真觀各設五百人齋
然則唐制固甚侈今幾止二十之一祖宗威神在天
要無取乎此惟示存羊之意可也然祝唄之辭頌臺
每付之常程不復刊定如文武官僚禄位常居等語
要於宗廟非所宜言亦鄰於俚云
吳曾能改齋漫錄忌日行香始於唐貞元五年八月
敕天下諸州並宜國忌日準式行香然行香事案南
山鈔云此儀自道安法師布置又賢愚經云為蛇施
金設齋令人行香僧手中普逹王經云佛昔為大姓
家子為父供養三寳父母子𫝊香此云行香僧手中
與傳香今世國忌日尚行此意至人君起節遂以拈
香為别矣案唐會要開成五年四月中書門下奏其
天下州府每年常設降誕齋行香後便令以素食宴
樂唯許飲酒及用脯醢等以此知唐朝雖誕節亦只
云行香姚令威以爲行香始於後魏江左非也
遼史忌辰儀先一日奏忌辰牓子預寫名紙大紙一幅
用隂面後第三行書文武百僚宰臣某以下謹詣西上
閤門進名奉慰至日應拜大小臣僚並皂衣皂鞓帶四
鼓至時於幕次前在京於僧寺班齊依位望闕序立直
日舍人跪右執名紙在前班首以下皆再拜引退名紙
於宣徽使面付内侍奏聞
興宗重熙十一年宣獻皇后忌日上與皇太后素服飯
僧於延夀憫忠三學三寺
金史禮志初太祖忌辰皇帝至禱位立再拜稍東西向
詣香案前又再拜上香訖復位又再拜進食奠茶辭神
皆再拜而退二十一年五月十二日睿宗忌辰有司更
定禮儀前一日宣徽院設御幄於天興殿門外稍西至
日質明皇太子親王百官具公服於衍慶宫門外立班
奉迎皇帝乘馬至衍慶宫門外下馬二宣徽使前導步
入宫門稍東皇帝乘輦繖扇侍衞如常儀至天興殿門
外稍西皇帝降輦入幄次簾降典贊儀引皇太子閤門
引親王宰執四品以上官由偏門入至於殿庭左右分
班立定二宣徽使導皇帝由天興門正門入自東階升
殿詣褥位立定皇太子以下官合班五品以下班於殿
門外宣徽使奏請皇帝先再拜請詣侍神位立俟有司
置香案酒卓訖請詣褥位又再拜三上香奠酒復位再
拜皇太子以下皆陪位再奏請詣稍東侍神位立典贊
儀引皇太子升殿赴褥位先兩拜奠酒再兩拜降復褥
位次閤門引終獻官趙王上殿行禮宣徽使奏請皇帝
詣褥位再兩拜皇太子以下官皆再拜禮畢百官依前
分班立皇帝出殿門外入幄次簾降更衣引皇太子以
下官出宫門外立班皇帝乘輦至宫門稍東降輦步出
宫門外上馬還宫導從侍衞如來儀皇太子以下官俟
車駕行然後退大定五年奉旨太祖忌辰衍慶宫薦
享止用素食諸京凡御容所在皆同又朔望皆行朝拜
禮六年有司奏太祖皇帝忌辰車駕親奠百官陪拜
今車駕巡幸合以宰臣為班首率百官詣衍慶宫行禮
從之十六年奉旨世祖太宗忌辰一體奉奠十八年
八月太祖忌辰世祖太宗同在一處致祭有司言歴代
無一聖忌辰列聖與祭之典擬議間敕遣太子一位行
禮并就祭功臣二十六年以内外祖廟不同定擬太
廟每歲五享山陵朔望忌辰及節辰祭奠並依前代典
故外衍慶宫自來車駕行幸遇祖宗忌辰百官行禮并
諸京祖廟節辰忌辰朔望拜奠雖無典故參酌恐合依
舊以盡崇奉之意從之(大金集禮同)
皇統元年七月癸卯以景宣皇帝忌辰命尚食徹肉
明昌三年正月丙辰以孝懿皇后小祥尚書省請依明
昌元年世宗忌辰例諸王陪位服黲素去金玉之飾
明會典凡遇各廟忌辰上服淺澹服御奉天門視事不
鳴鐘鼓百官各服淺淡服黑角帶朝參其謝恩見辭官
具公服如常儀
明制凡值帝后忌辰皆遣官於陵上致祭止用香燭酒
果無帛忌辰祝文式維年月日孝子皇帝(御名)謹遣某
官敢昭告于皇考(或皇妣諡號皆備書)某皇帝(或某皇后)尊靈曰惟我
皇考(或皇妣)諱日之辰瞻望德恩(不勝伏增)哀感謹用祭奠伏
惟尚饗(或高曾祖考妣則玄曾孫惟所稱)
于慎行筆塵唐制二月八月及生日忌日公卿朝拜
諸陵又有忌日行香於京城宫觀天下諸司亦於國
忌行香至宋猶有宫觀行香之禮外州不同也漢唐
以來諸帝升遐宫人無子者悉遣詣山陵供奉朝夕
具盥櫛沾衾枕事死如生至宋不聞有此本朝國忌
上陵及内殿有祭無行香宫觀之禮諸陵唯中官灑
埽不遣宫女皆前代所不及也
太宗實錄永樂元年禮部尚書李至剛等奏五月初十
日恭遇太祖高皇帝忌辰考宋會要凡國忌前後各二
日不行刑不視事不舉音樂禁屠宰百官赴景靈宫奉
真殿行香今謹議得忌辰前三日上服淺淡衣服御西
角門視事至日早於奉先殿祭祀初八日至初十日不
鳴鐘鼓不行賞罰不舉音樂禁屠宰文武官自初八日
服淺淡衣服黑角帶侍朝至日早赴孝陵行禮從之仍
命八月初十日孝慈高皇后忌辰禮亦如之於是至剛
復言宋制凡忌日於各佛殿誦經設帝后位百官行香
今後宜依宋制於天禧等五寺并朝天宫令僧道誦經
三晝夜上曰子於父母固當無所不用其心但人君之
孝與庶人不同為人君者奉天命為天下主社稷所寄
生靈所依但當謹身修德深體天心恪循成憲為經國
遠謨使内無姦邪外無盗賊宗社奠安萬民樂業斯孝
矣如不能此而惟務修齋誦經抑末矣二年令今後
輟朝誦經等事不必行
西園聞見錄永樂二年五月錦衣衞奏明日上詣孝
陵請具法駕上曰不用但以騎士數人導前已而顧
侍臣曰明日皇考忌日正屬感慕之時何用法駕非
爲辟除道路則前導騎士亦可不用
宣宗忌辰輟朝敕皇帝敕諭禮部朕嗣承祖宗大位夙
夜祇惕慮弗克勝忽遇忌日重懷愴感仁宗淳皇帝淳
皇后崇善慶之源其忌日官員朝參輟奏事太祖高皇
帝孝慈高皇后大開創之業太宗文皇帝仁孝文皇后
隆中興之功仁宗昭皇帝光繼統之治忌日悉輟朝參
歲為定例用申朕永慕之誠其敬承之故諭
明會典宣德三年令凡遇忌辰通政司兵馬司免引因
奏事五年敕淳皇帝淳皇后忌日官員朝參輟奏事
高皇帝高皇后文皇帝文皇后昭皇帝忌辰悉輟朝參
英宗實錄宣德十年五月庚辰行在禮部上祖宗忌辰
禮儀先是上謂尚書胡濙曰朕念祖宗恩德深厚每遇
忌辰良切深感食稻衣錦豈心所安爾禮部其與翰林
計議以聞至是大學士楊士竒楊榮學士楊溥議每歲
遇太祖高皇帝孝慈高皇后太宗文皇帝仁孝文皇后
仁宗昭皇帝忌辰上服淺淡色衣不鳴鐘鼓於承天門
視事宣宗皇帝忌辰小祥大祥之日上服淺淡色衣不
鳴鐘鼓於西角門視事從之
會典正統三年正月初三日恭遇宣宗章皇帝忌辰令
升殿朝參如常儀
孝宗實錄弘治十二年八月乙未朔癸卯日吏部尚書
馬文升言臣伏聞宣德間有旨仁祖忌辰諸司悉免奏
事自太祖至仁宗生忌俱輟朝一日其後不知始於何
時仁祖忌辰照常奏事唯太祖至憲宗忌辰百官淺淡
服色黑角帶朝廷亦出視朝鳴鐘鼓奏事與親王郡王
薨逝公侯伯并文武一品官病故輟朝不鳴鐘鼓事例
反有不同且與古禮未合又與宣宗敕旨有違臣竊思
之自仁祖至憲宗世有遠近服有隆殺臣愚欲自仁祖
忌辰至英宗睿皇帝生忌日照舊視朝鳴鐘鼓百官淺
淡服色黑角帶奏事若遇憲宗皇帝孝穆皇太后忌日
皇上於奉先等殿祭祀畢回宫不出視朝著淺淡服進
素膳淵默以居不預他事或如宣宗聖旨自太祖至憲
宗生忌照例俱輟朝一日若遇憲宗皇帝孝穆皇太后
忌日仍如臣前所擬而行上令禮部稽考古禮詳議以
聞禮部謂古禮經𫝊所載忌日謂死之日則死日為忌
而非生辰也其曰忌日不用不以此日為他事也其曰
忌日不樂是不可舉吉事也是則此日當專意於哀思
父母其餘一切事務皆不當舉也文升所奏固為有見
但奉有先朝事例迄今見行不敢更易伏乞聖明裁處
上曰列聖忌辰已有旨淺淡服色視事
會典弘治十四年令遇忌辰朝參官不許服紵絲紗羅
恭仁康定景皇帝恭讓章皇后忌辰如遇節令服青綠
花樣宣宗章皇帝忌辰如遇奏祭祀許服紅
世宗實錄嘉靖元年五月仁宗昭皇帝忌辰遣官祭獻
陵先是給事中安磐等奏稱是日適值經筵衣緋賜宴
輟講則廢學如儀則忘孝請移經筵前一日上下其議
禮部覆言經筵禮儀期日累朝未之有改考之祭義曰
君子有終身之喪忌日之謂也此專指父母而言祖父
以上禮經未載伏聞孝宗在位遇憲宗忌辰仍御經筵
凡侍班等官俱衣青綠花樣賜宴宜倣此行上特旨暫
免
會典嘉靖元年奏準正月初三日宣宗章皇帝忌辰二
月十九日恭仁康定景皇帝忌辰十一月初五日恭讓
章皇后忌辰許穿青紵絲
二年八月丁未萬夀聖節先是再遇聖節皆以先帝喪
殺禮又值高皇后忌辰移之先一日至是禮官言大喪
既除宜盡從吉典先忌祭而後受朝亦不妨同日上可
其同日之請猶以孝惠皇太后制未闋不忍純吉仍暫
免習儀宣表及雞唱山呼之禮是日上親祀奉先殿奉
慈殿孝惠皇太后几筵殿畢出御奉天殿受賀免文武
百官及四夷使臣宴賞
續文獻通考今上萬歷四年題準凡郊廟奏祭祀日遇
有忌辰則移前一日如致齋日内遇忌辰上具常服百
官具青綠錦繡其正祭日遇忌者如祭在日間除臨時
照常具祭服行禮本日祭前祭後與致齋遇忌同如夜
分祭畢是日上仍淺淡服色百官青衣角帶辦事
會典隆慶元年題準凡遇忌辰文武百官不問内外班
行謝恩見辭俱淺淡服色烏紗帽黑角帶不許用公服
生忌
唐書禮樂志武后時生日忌日遣使詣陵起居景龍二
年右臺侍御史唐紹上書曰禮不祭墓唐家之制春秋
仲月以使具鹵簿衣冠巡陵天授之後乃有起居遂為
故事夫起居者參候動止事生之道非陵寢法請停四
季及生日忌日節日起居準式二時巡陵手敕曰乾陵
歲冬至寒食以外使二忌以内使朝奉他陵如紹奏
唐紹傳中宗時列帝誕日遣使者詣陵如事生紹以為
非禮引正誼固爭(通典上陵條載紹疏有曰降誕之日穿鍼之辰皆以續命為名時人多有)
(進奉今聖靈日遠仙駕難攀進止起居恐乖先典)
宋史有司言臣僚忌日恩賜其恩甚有無名者如劉繼
元李煜劉鋹之類皆身爲降俘亡没已久而尚霑恩賜
及周朝忌日尚有追薦本朝亦有追尊皇后生日道場
并諸神祠亦有爲生日者請付禮官詳議不經之物一
切省去詔周朝忌日仍舊餘罷之
忌月
通典晉穆帝納后值忌月范汪與王彪之書云尋起居
注九月是康皇帝忌月禮止云忌日不樂都無忌月語
不審是疑不若當疑於九月逮八月其間當下六禮便
為至逼不復展如此當申至十月恐不應以為忌邪足
下可以示曹諸賢取定也博士曹耽謂不見禮有忌月
學淺不敢以所見便言無之博士荀訥案禮唯云忌日
不樂無忌月之文所謂忌日當是子卯今代所忌更以
周年日數此事與古不同王曰若有忌月復有忌時忌
歲輟共視禮無忌月今者所據正當以禮經為明僕射
周閔等云禮止有忌日不樂了無忌月語王者當仗經
典存遠體君舉必書動為代法故當如皇太后令旨尅
此九月宜以為定
唐武后神功元年七月清邊道大總管建安王武攸宜
破契丹凱還欲以是日詣闕獻俘内史王及善以為軍
將入城例有軍樂今既國家忌月請備而不奏鳳閣侍
郎王方慶奏曰臣案禮經但有忌日而無忌月晉穆帝
納后用九月其月是康帝忌月於時疑不定下太常禮
官荀訥議稱只有忌日無忌月若有忌月即有忌時忌
歲益無禮據當時從訥所議軍樂是軍容與常樂不等
臣謂振作於事無嫌
初睿宗祥月太常奏朔望弛朝尚食進蔬且止樂餘日
御便殿具供奉狀中書門下官得侍他非奏事毋謁前
忌與晦三日後三日皆不聽事忌晦之明日百官叩側
門通慰後遂為常至元和九年正月修撰官太學博士
韋公肅上疏曰準禮無忌月禁樂今太常及教坊以正
月是國家忌月停習郊廟享宴之音中外士庶咸罷慶
樂伏尋經典竊恐乖宜臣謹案禮記有忌日不樂無忌
月之文漢魏以降代襲斯旨唯晉穆帝將納后以康帝
忌月下議禮官荀訥王洽曹耽王彪之並當時知禮者
皆稱有忌日無忌月若有忌月即有忌時忌歲並無禮
據時從其議伏以仍前所禁皆在二十五月之中今既
逾遠禮須改革臣又聞統人立法必守先王之常經企
及俯就不違聖哲之明訓下盡羣言上留玄鑒不以私
懷而逾於禮節又記曰禫月從樂明王制禮漸去其情
不應以追遠而立禮反重也今太常停習郊廟之樂是
反重而慢神有司禁中外之音是無故而去樂詳其前
典情理不倫考其沿襲又無所據儻陛下正因循之越
度法經典之明文得禮之儀傳於史冊天下幸甚詔傳
中書門下令召太常卿與禮官等學官詳議可否中書
門下奏曰忌日太常寺及教坊悉停閱習中外士庶亦
皆禁斷準禮及歴代典故並無忌月禁樂請依常教習
者敕旨宜依其士庶之家亦宜準此
宋史眞宗咸平中有司將設春宴金明池習水戲開瓊
林苑縱都人游賞帝以是月太宗忌月命詳定故事以
聞史館檢討杜鎬等言案晉穆帝納后月是康帝忌月
禮官荀訥議有忌日無忌月若有忌月即有忌時忌歲
益無所據當時從訥所議唐武后神功元年建安王武
攸宜破契丹詣闕獻捷軍人入城例有軍樂内史王及
善以國家忌月請備而不奏鳳閣侍郎王方慶奏案禮
經有忌日而無忌月遂舉樂憲宗時太常博士韋公肅
言禮無忌月禁樂今太常教坊以正月為忌月停郊廟
享宴之禮中外士庶咸罷宴樂竊恐乖宜時依公肅所
奏伏以忌日不樂嘗載禮經忌月徹縣實無典故況前
代鴻儒議論足據其春宴及池苑並合舉樂
神御
宋史禮志神御殿古原廟也以奉安先朝之御容宣祖
昭憲皇后於資福寺慶基殿太祖神御之殿七太平興
國寺開先殿景靈宫應天禪院西院南京鴻慶宫永安
縣會聖宫揚州建隆寺章武殿滁州太慶寺端命殿太
宗神御之殿七啟聖禪院壽寧堂景福殿鳳翔上清太
平宫并州崇聖寺統平殿及西院鴻慶宫會聖宫真宗
神御之殿十有四景靈宫奉真殿玉清昭應宫安聖殿
洪福院夀寧堂福聖殿崇先觀永崇殿萬夀觀延聖殿
澶州信武殿西京崇福宫保祥殿華州雲臺觀集真殿
及西院鴻慶宫會聖宫鳳翔太平宫仁宗英宗神宗哲
宗四朝神御於景靈宫應天院章獻明肅皇后於慈孝
寺彰德殿章懿皇后於景靈宫廣孝殿明德章穆二后
於普安院重徽殿章惠太后於萬夀觀廣慶殿仁宗時
統平殿災諫官范鎮言并州素無火災自建神御殿未
幾而輙焚天意若曰祖宗御容非郡國所宜奉安者近
聞下并州復加崇建是徒事土木重困民力非所以荅
天意也先是睦親廣親二宅並建神御殿翰林學士歐
陽修言神御非人臣私家之禮下兩制臺諫禮官議以
爲漢用春秋之義罷郡國廟今睦親宅廣親宅所建神
御殿不合典禮宜悉罷詔以廣親宅置已久唯罷修睦
親宅知大宗正丞事李德芻言禮法諸侯不得祖天子
公廟不設於私家今宗室邸第並有帝后神御非所以
明尊畢崇正統也望一切廢罷下禮官詳定請如所奏
詔諸宗室宫院祖宗神御迎藏天章閣自是臣庶之家
凡有御容悉取藏禁中元豐五年作景靈宫十一殿而
在京宫觀寺院神御皆迎入禁中所存唯萬夀觀延聖
廣愛寧華三殿而已建炎二年閏四月詔迎温州神御
赴闕先是神御於温州開元寺暫行奉安章聖皇帝與
后像皆以金鑄置外方不便因愀然謂宰輔曰朕播遷
至此不能以時薦享祖宗神御越在海隅念之坐不安
席故有是命紹興十五年秋復營建神御殿於崇政殿
之東朔望節序帝后生辰皇帝皆親酌獻行香用家人
禮
宋會要揚州建隆寺舊有太祖御塌殿景德二年寺僧
請奉安聖容詔翰林圖畫嚴衞而往今擬以木為御容
匣朱紅漆黃羅托裏合用龍駞車隨宜鋪設裀褥匣上
覆以黃羅帷
建炎以來朝野雜記郡國廟國朝惟祖宗所嘗幸則
有之建炎初敵圍西京急留守孫昭遠遣其將王仔
奉啟運宫神御間道走揚州後遷於福州而永安軍
會聖宫揚州章武殿之御容則遷於温州天慶觀紹
興十三年復奉温州神御遷臨安於萬夀觀之後殿
惟啟運留福州以守臣提舉成都府新繁縣御容殿
者始在重光寺藥師院雍熙間僧道輝畫太祖皇帝
御容於佛屋之後壁熙寧六年趙清獻為成都守請
建殿奉安神宗不許但令設板屋欄楯以扃護之元
豐七年走承受趙選者更具奏得旨修建殿宇創置
門鑰官設監守朝謁以時紹興元年終南山上清太
平宫道士柴金真等復持太宗真宗御容自岐下抵
宣撫使張忠獻忠獻即遣使奉安於太宗之側四年
宣撫副使吳武安玠更自武興送仁宗英宗神宗御
容至殿奉安二十七年楊文安椿為兵部侍郎言於
朝有旨别加營繕始更為殿門外向二十九年乃成
時王時亨知府事請賜宫額及殿名不報淳熙中胡
長文入蜀始議即府之聖夀寺創殿以奉御容殿宇
甚華供奉之物亦寖備乃復乞宫額於朝先是長文
創雄邊軍數千人列營府治之側又言右室學官聚
川岐之士而每遇科舉皆歸試其鄉乞為之别立解
額事未行議者因謂今蜀已有太學及殿前司獨欠
景靈宫爾由是格不下今春秋以府通判朝謁用素
饌道士讀祝文猶如紹興之禮云
吳自牧夢梁錄紹興間臣僚奏復景靈宫以奉祖宗
衣冠之游詔臨安府同修殿門扁曰思成前為聖祖
殿宣祖至徽宗殿居中東西廊俱圖配享功臣像於
壁元天聖后與昭憲太后而下諸后殿居於後咸淳
間度廟親灑扁目自聖祖宣祖太祖至理廟凡十六
殿自元天聖后至楊太后凡十五殿案朝野雜記太
廟以奉神主一歲五饗朔祭而月薦新其五饗命宗
室諸王奉禮朔祭以太常卿行事景靈宫以奉塑像
歲行四孟饗主上親禮之帝后大忌宰臣率文武官
僚行香僧道作法事后妃六宫亦皆繼往天章閣奉
繪像時節朔望帝后生忌日皆酌薦内臣行禮内庭
欽先孝恩殿亦奉神御主上每日炷香凡朔望帝后
忌辰節序皆親行酌獻禮太廟之祭以行俎豆禮景
靈宫祭以奉牙盤禮天章閣欽先孝恩殿以奉常饌
行家人之禮
金史禮志天德四年於燕京所建原廟名其宫曰衍慶
殿曰聖武門曰崇聖
大定十七年正月詔於衍慶宫聖武殿西建世祖神御
殿東建太宗睿宗神御殿
禮官率太廟署官等詣崇聖閣奉世祖御容導太宗御
容於聖武殿行禮畢以次奉安於丕承殿睿宗御容奉
安於天慶殿
大定二十一年閏月昭祖景祖奉安燕昌閣上肅宗穆
宗康宗奉安閣下明肅皇帝奉安崇聖閣下
金集禮大定五年七月奏會寧府已起蓋太祖廟未有
御容契勘衍慶宫内見有太祖御容一十二軸合無將
一軸前去奉安或别行謄寫奉敕旨以便服容一軸差
官前去奉安
金史宣孝太子廟别建影殿奉遷畫像
元史祭祀志神御殿舊稱影堂所奉祖容御容既而更
號神御殿皆紋綺局織錦爲之影堂所在世祖帝后
大聖夀萬安寺裕宗帝后亦在焉順宗帝后大普慶寺
仁宗帝后亦在焉成宗帝后大天夀萬寧寺武宗及二
后大崇恩福元寺為東西二殿明宗帝后大天源延聖
寺英宗帝后大永福寺也可皇后大護國仁王寺殿皆
制名以冠之世祖曰元夀昭睿順聖皇后曰睿德南必
皇后曰懿夀裕宗曰明夀成宗曰廣夀順宗曰衍夀武
宗曰仁夀文獻昭聖皇后曰昭夀仁宗曰文夀英宗曰
宣夀明宗曰景夀
阿尼哥傳阿尼哥善畫塑及鑄金為像凡兩京寺觀之
像多出其手原廟列聖御容織錦為之圖畫弗及也
讀禮通考卷七十八
