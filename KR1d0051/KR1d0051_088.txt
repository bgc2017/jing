讀禮通考卷八十八刑部尚書徐乾學撰
葬考七
山陵一
三秦記秦謂天子墳曰山漢云陵亦通言山陵言高
大如山如陵
太昊伏羲氏
帝王世紀葬南郡
九域志單州有伏羲冢
路史葬山陽(注帝冢在山陽高平襄陽之境)
文獻通考葬宛丘(註在陳州)
女媧氏
戴延之西征記潼關直北隔河望層阜巋然獨秀謂
之風陵此是女媧墓
柳芳唐歷風陵天寳十三載五月失之乾元元年六
月一日復出
太平寰宇記閿鄉津去閿鄉縣三十里即舊風陵關
有女媧墓自秦漢以來皆繫祀典唐乾元二年虢州
刺史王竒光奏所部閿鄉界女媧墓天寳末失其所
在今月一日夜河上側近忽聞風雷聲曉見墓湧出
上有雙柳樹下有巨石其柳各高丈餘
元和郡縣志女媧陵在任城縣東南三十九里
城冢記女媧墓有五其一在趙簡子城東五里
羅苹路史註女媧墓一在晉之趙城東南五里高二
丈皇朝列祀於此
隆平集乾德四年詔置守陵五戶春祀少牢
炎帝神農氏
帝王世紀葬長沙
郡國志神農氏葬長沙長沙之尾東至江夏謂之沙
羨今郡有萬里沙祠
路史炎帝崩葬長沙茶鄉之尾是曰茶陵所謂天子
墓者有唐嘗奉祠焉
路史註茶陵今在麻陂林密不可入石麟石上兩杉
蒼然逾四十圍其上陵也前正對紫金嶺五行書云
神農丁亥日死丁未日葬
文獻通考淳熙十四年衡州守臣劉清之奏史載炎
帝陵在長沙茶陵今衡洲茶陵縣是也陵廟皆在康
樂鄉白鹿原距縣百里而祠宇廢祖宗時給近陵七
戶守視禁其樵牧宜復建廟給陵戶禮官請如故事
命守臣行之
名勝志史記炎帝葬于茶山之野茶山即景陽山也
以陵谷間多生茶茗故名在茶陵州治東高一千五
百丈周迴百四十里茶水發源山北流瀧下十里合
白鹿泉水以入於洣水經洣水出茶陵縣上鄉西北
過其縣西地理志謂之泥水也白鹿原去洲南一百
里炎帝墓在焉
炎帝陵在酃縣常樂鄉舊傳宋太祖嘗夢一大人執
火頂笠既覺問之羣臣曰此炎帝也遣使往南問之
至橋梁嶺遇一老人指示陵所遂勅有司立廟祀焉
額曰福濟陵前有古杉一株今只存半長一丈餘尚
作凌空之勢又有樟木横亙水中枯空若洞所謂空
樟洞也有河澗源自珠山分流遶陵廟而過中有游
魚人莫能取岸側多生白楊每遇花時紛開如雪然
黃帝軒轅氏
皇覧黃帝冢在上郡橋山
括地志黃帝陵在寧州羅川縣東八十里子午山
元和郡縣志子午山亦曰橋山在真寧縣東八十里
黃帝陵在山上
九域志橋山漢地理志云在上郡陽周縣南風土記
云陽周縣南有黃帝陵陵在子午山上
路史註案混天記黃帝葬南陵山神鑑黃帝葬南甲
山思玄賦註黃帝葬西海橋山
(朱彜尊曰史記黃帝崩葬橋山皇覧謂在上郡地理志謂是上郡同陽縣括地志謂在寧州羅川縣今平)
(谷有黃帝陵人多疑流傳之誤然帝既都涿鹿則葬於此理亦有之抑衣冠之葬或者非一處也)
乾學案軒轅陵在橋山載紀所同特橋山匪
一上郡媯州皆有之漢武帝元封元年帝北
巡朔方勒兵十餘萬還祭黃帝冢橋山此上
郡之橋山也北魏明元帝神瑞二年六月丁
卯南次石亭幸上谷壬申幸涿鹿登橋山觀
温泉使使者以太牢祠黃帝遂至廣寗泰常
七年九月幸灅南遂如廣寗幸橋山遣使者
祠黃帝因東幸幽州太武帝神䴥元年八月
東幸廣寗臨觀温泉以太牢祭黃帝此媯州
之橋山也郭景純注山經云帝王冢墓皆有
定處而山經往往複見盖聖人久於其位仁
化廣及至於殂亡四海無思不哀故絶域殊
俗之人聞天子崩各自立位而祭起土為冢
是以所在有焉景純之論可謂善言古者矣
後之讀史者偏執成見以史記為是必以魏
書為非然黃帝既都涿鹿安在媯州之不可
營葬也乎
少昊陵
遁甲開山圖葬雲陽
路史註在今茶陵之露水鄉攸縣界
明一統志少昊陵在曲阜縣
名勝志曲阜縣東北二里有壽丘今改壽陵少昊陵
在壽陵東前有石壇石像極其工巧又有八卦石
乾學案宋乾德中下詔申先代帝王陵寢樵
采之禁分設守陵戶或春秋祠或歲一饗或
三年一祭著於甲令獨不及少昊陵其祭於
兖州盖自金始若諸家地志則自元以前均
莫之載也
顓頊陵
山海經務隅之山帝顓頊葬于陽九嬪葬于隂(註冢今在)
(濮陽故帝丘也一曰頓丘縣城門外廣陽里中)
附禺之山帝顓頊與九嬪葬焉丘方圓三百里丘西
有沈淵顓頊所浴
水經註淇水北逕白祠山東歴廣陽里逕顓頊冢西
俗謂之殷王陵非也帝王世紀曰顓頊葬東郡頓丘
城南廣陽里大冢者是也
元和郡縣志顓頊陵在頓丘縣西北三十五里
輿地廣記濮陽縣鮒鰅山帝顓頊所葬
十道志鮒鰅即廣陽山之别名
郡國志顓頊葬處俗名青冢山
崔鴻前趙錄光初四年將於覇陵西南營壽陵侍中
喬豫和苞上疏諫曰臣等伏聞勅旨營建壽陵周圍
四里下深二十五丈以桐為棺椁黃金飾之臣聞堯
葬穀林市不改肆顓頊葬高陽下不及泉聖王之於
終也如是
路史註帝陵在相州臨河乾德四年置守陵戶高陽
在臨河九域志順安高陽縣有顓頊陵縣故臨河濮
陽與相出入也至顔真卿吳地記烏程有顓頊陵則
非矣
帝嚳陵
山海經狄(一作秋)山帝嚳葬于隂(註今冢在頓丘縣城南臺隂野中也)
皇覽帝嚳冢在東郡濮陽頓丘城南臺隂野中
帝王世紀帝嚳葬東郡頓丘廣陽里
水經註淇水逕雍榆城東北帝嚳冢西世謂之頓丘
臺非也皇覽曰帝嚳冢在東郡濮陽頓丘城南臺隂
野中者也
元和郡縣志頓丘西北三十五里有秋山縣北三十
里有帝嚳墓
太平寰宇記秋山在頓丘縣西北三十五里帝嚳葬
於山隂今陵見存
路史帝葬頓丘臺城隂野之秋山所謂頓丘臺也
路史註唐以仲春祀帝嚳于頓丘三年一享
帝堯陵
山海經狄山帝堯葬于陽(註今陽城縣西東阿縣城次鄉中赭陽縣湘亭南皆)
(有堯冢)
墨子堯北教乎八狄道死葬鞏山之隂衣衾三領穀
木之棺葛以緘之既&KR3423;而後哭滿埳無封已葬而牛
馬乘之
吕氏春秋堯葬于穀林通樹之(高誘註通林以為樹也)
帝王世紀堯崩葬于濟陽之成陽西北是為穀林
元和郡縣志堯陵在雷澤縣西三里貞觀十一年詔
禁人芻牧春秋奠酹
漢成陽靈臺碑略惟帝堯母慶都氏姓曰伊殁葬於
兹欲人莫知名曰靈臺上立黃屋堯所奉祠
水經註地理志曰成陽有堯冢靈臺今成陽城西二
里有堯陵陵南一里有堯母慶都陵於城為西南稱
曰靈都鄉號崇仁邑號修義皆立廟四周列水潭而
不流水澤通泉泉不耗竭至豐魚笋不敢採捕前並
列數碑栝栢數株檀馬成林二陵南北列馳道逕通
皆以磚砌之尚修整堯陵東城西五十餘步中山夫
人祠堯妃也石壁階墀仍舊南西北三面長櫟連蔭
扶疎里餘漢建寧四年五月成陽令管遵所立碑文
云堯陵在城南九里中山夫人祠在城南二里東南
六里堯母慶都冢考地驗狀咸為疎僻盖聞疑書疑
耳
歐陽修集古錄案皇覽云堯冢在濟隂城陽吕氏春
秋云堯葬穀林皇甫謐云穀林即成陽然自史記地
志及水經諸書皆無堯母葬處惟見於此碑盖亦葬
成陽也
趙明誠金石錄成陽屬今雷澤歐陽集古錄謂史記
地志及水經諸書皆無堯母葬處案班固西漢劉昭
東漢書地理志皆曰成陽有堯冢靈臺而東漢志章
帝元和二年東巡狩將至太山道使使者奉一太牢
祠帝堯於濟隂成陽靈臺與章帝紀所載正同帝紀
章懷太子註引郭緣生述征記云成陽縣東南有堯
母慶都墓上有祠廟俗亦名靈臺文母水經註今成
陽城西二里有堯陵陵南一里有堯母陵於城為西
南稱為靈臺盖兩漢所載似以靈臺為堯冢惟此碑
與述征記水經迺直指為堯母冢爾然水經云在成
陽西南而述征云在東南未知孰是
洪适隸釋兩漢地志濟隂成陽有堯冢靈臺不明言
靈臺為堯母冢也章帝紀元和二年使使者祠唐堯
於成陽靈臺注引郭緣生述征記曰成陽有堯陵南
一里有堯母慶都陵稱曰靈臺據此與碑合靈臺非
堯冢明矣
路史堯之冢在今濮州之雷澤東南而王克乃云葬
崇山墨子則謂北教八狄道死南已之市而葬鞏山
之隂盖儀墓爾郭緣生述征記成陽城東南九里有
堯陵郭氏所記乃小成陽在成陽西北五十里隸於
河南有山曰成陽穀林在其下小成陽以山得名乃
堯葬所在
帝舜陵
檀弓舜葬于蒼梧之野盖三妃未之從也(註舜征有苗而死因)
(留葬焉梧疏此論古不合葬淮南子云舜征三苗而遂死蒼從猶就也三妃不就蒼梧與帝合葬也)
山海經蒼梧之山帝舜葬于陽帝丹朱葬于隂(註即九疑)
(山也)赤水之東有蒼梧之野舜與叔均之所葬也
南方蒼梧之丘蒼梧之淵其中有九嶷山舜之所葬
在長沙零陵界中(注山在今零陵營道縣南其山九谿皆相似故云九疑古者總名其)
(地為蒼梧也)
墨子舜西教乎七戎道死葬南已之市衣衾三領穀
木之棺葛以緘之已而市人乘之
吕氏春秋舜葬于紀市不變其肆(註九疑山下亦有紀邑)
史記舜崩于蒼梧之野葬于江南九疑是為零陵
元和郡縣志九疑山在永明縣東南一百里舜所葬
也九山相似行者疑惑故為名二妃冢在華容縣北
一百六十三里青草湖上
拾遺記舜葬于蒼梧之野有鳥如雀丹州而来吐五
色之氣氤氲如雲名曰憑霄雀能羣飛銜土成丘墳
此鳥能反形變色集於峻木之上在木則為禽行地
則為獸變化無常游丹海之際時来蒼梧之野銜青
砂硃積成壟阜名曰珠丘其珠輕細風吹如塵名曰
珠塵
方輿勝覽檀弓云舜葬於蒼梧之野習鑿齒云虞舜
葬零陵元和郡縣志亦云九疑舜之葬也案太史公
曰舜南狩行死於蒼梧之野歸葬於江南之九疑山
海經云舜之所葬在今道州零陵縣界蒼梧九疑當
是兩處後人誤引舜死之地以為舜葬之所耳
元混一方輿勝覽舜陵在女英峯下
(羅泌曰孟子曰舜生於諸馮遷於負夏卒於鳴條諸馮負夏鳴條皆在河南北故葬於紀所謂紀市也今)
(帝墓在安邑而安邑有鳴條陌其去紀纔兩舍帝紀言河中有舜冢信矣其言舜葬蒼梧則自漢失之李)
(白詩云重瞳孤墳竟何似則虞舜之冢不明自昔以為憾也)
大禹陵
墨子禹葬會稽衣衾三領桐棺三寸葛以緘之絞之
不合道之不埳土地之深下不及泉上毋通臭既葬
收餘壤其上壟若參耕之畝
吕氏春秋禹葬于會稽不變人□(註言無所興造不擾民也)
淮南子禹葬會稽之山農不易其畝
越絶書禹葬會稽葦椁桐棺穿壙七尺上無漏泄下
無即水壇高三尺土階三等延袤一畝尚以為居之
者樂為之者苦無以報民功教民鳥田一盛一衰當
禹之時舜死蒼梧象為民田也禹至此者亦有因矣
吳越春秋禹周行天下還大越登茅山更名曰會稽
鳳凰棲於樹鸞鳥巢於側麒麟步於庭百鳥佃於澤
將老命羣臣曰我百世之後葬我會稽之山葬之後
無改畝禹崩衆瑞並去天美禹德而勞其功使百鳥
還為民田大小有差進退有行一盛一衰往来有常
皇覽禹冢在會稽山上
水經註會稽山上有禹冢昔大禹即位十年東巡狩
崩於會稽因而葬之有鳥来為之耘春拔草根秋啄
其穢是以縣官禁民不得妄害此鳥犯則刑無赦
括地志禹陵在越州會稽縣南十三里廟在縣東十
一里
九域志禹陵在會稽山上有禹井
金石錄漢窆石銘永建元年五月唐禹穴碑鄭魴序
元稹銘韓耔材書寳歷二年九月立
會稽志禹陵窆石遺字直寳文閣王順伯復齋碑錄
定為漢刻舊經云禹葬於會稽取此石為窆
演繁露漢地理志會稽郡山隂縣註云會稽山在南
上有禹冢禹井今紹興府城東十許里有告成觀觀
有禹廟相傳禹墓在廟東之小山山下又有窆石或
云禹葬所用然絶無信傳又其地自在山隂縣治之
東與古傳在南者方鄉不應若紹興府府治則又在
今山隂縣之西而其正南大山即秦望山也秦始皇
父子皆登此山以祭禹矣南史紀秦碑至是尚在讀
二世碑是也然則禹墓在秦望山上山隂縣南而不
在告成觀甚明
元混一方輿勝覽禹穴在龍瑞宫之側
孔甲墓
明一統志在永寧縣東北三崤山
夏后皋墓
左傳蹇叔曰殽有二陵焉其南陵夏后皋之墓也(註皋)
(桀之祖父)
水經註石崤水出石崤山山有二陵南陵夏后臯之
墓
元和郡縣志二崤山又名嶺崟山在永寧縣北二十
八里
輿地廣記永寧縣西北有二崤山連入硤石界其南
夏后皋之墓也
成湯陵
皇覽湯冢在濟隂亳縣北東郭去縣三里冢四方方
各十步高七尺上平處平地漢哀帝建平元年大司
空御史長卿案行水灾因行湯冢
水經註崔駰曰湯冢在濟隂亳縣北皇覽曰亳城北
郭東三里平地有湯冢冢四方方各十步高七尺上
平也漢哀帝建平元年大司空史郤長卿案行水灾
因行湯冢在漢屬扶風今徵之迴渠亭有湯地徵陌
是也然不經見難得而詳案秦寧公本紀云二年伐
湯三年與亳戰亳王奔戎遂滅湯然則周桓王時自
有亳王號湯為秦所滅非殷湯矣劉向言殷湯無葬
處為疑杜預曰梁國蒙縣北有薄伐城城中有成湯
冢今城内有故冢方墳疑即杜元凱之所謂湯冢者
也
元和郡縣志殷湯陵在寳鼎縣北四十三里
太平寰宇記殷湯陵在蒲州寳鼎縣北四十三里後
魏太和中有縣人張恩破陵求貨其陵下先有石弩
以銅為鏁盜開埏門矢發中三人皆斃恩更為他計
卒取得墓中物其物多是鍾磬及諸樂器得其銘恩
恐人知以銘投之汾水後事泄為主司所理乃於水
次取得其銘銘曰吾死後二千年終困於恩由是執
事不復深加其罪劉向云湯無葬地盖不練其處也
隆平集乾德四年詔給守陵五戶蠲其役仍令長吏
春秋奉祀
明一統志在滎縣北四十里元癸未歲淪于河
太戊陵
文獻通考葬大名内黃縣東南
隆平集乾德四年詔給守陵三戶歲一享
明一統志在内黃縣南三十里
高宗陵
白裒魯國地記吳阪之下便得隠穴旁入三里穹窿
蒙密傅說之所讚武丁之所墓
九域志商高宗陵在淮寧府西華縣北
隆平集乾德四年詔給守陵三戶歲一享
周王季墓
論衡王季葬于滑山之尾欒水擊其墓見棺之前和
文王曰嘻先君必欲一見羣臣百姓也夫故使欒水
見之於是也而為之張朝而百姓皆見之三日而後
更葬
文王墓
括地志文王墓在雍州萬年縣西南二十八里原上
雍錄孟子曰文王生於岐周卒於畢郢畢之為地或
云在渭之北或云在渭之南其主渭北者則漢劉向
言文武周公葬於畢而師古釋之曰在長安西北四
十里即咸陽矣故元和志曰咸陽縣治畢原也此皆
以畢為在渭北者矣至其命為渭南者皇覽曰文武
周公冢皆京兆長安鎬聚東杜中又曰秦武王冢在
安陵縣西北畢陌中大冢是也人以為周文王冢者
非也周文冢在杜中案杜中即杜縣之中也杜縣在
鎬之東於唐長安縣為東南二十里此說而果不謬
則畢又在渭南也予於是取此數說者而參求之長
安有畢陌咸陽又有畢原則原之為地亙渭南北有
之故古記於畢皆著文武葬地者因畢名兩出而亦
兩傳也此其誤之所起也若以人情言之文都豐武
都鎬豐鎬與杜相屬則皇覽謂文王葬於渭南者其
理順也文王既葬渭南則周公葬畢必附文墓矣劉
向傳臣瓉引汲郡古文為據曰畢西於豐三十里則
地為渭南甚明安陵有大冢皇覽明指其為秦文王
墓則渭北之文冢其不為周文而為秦文亦可據矣
(安陵在咸陽)
武王陵
汲冢周書武王崩鎬肂于岐周葬于畢
皇覽文王武王冢皆在京兆長安鎬聚東杜中
隆平集文武二冢乾德四年給陵戶祠祭如太昊
成王陵
文獻通考葬京兆咸陽縣
康王陵
文獻通考葬京兆咸陽縣
隆平集成康二冢乾德四年詔給守陵三戶歲一享
昭王陵
明一統志在登封縣少室山陽城西谷
穆王陵
明一統志在西安府西南二十五里張恭村
厲王陵
明一統志在霍州東北王出奔彘而崩因葬焉
幽王陵
元和郡縣志周幽王陵在長安縣東北二十五里
明一統志在臨潼縣東北二十五里
桓王陵
太平寰宇記葬河南澠池縣東北一百二十里
靈王陵
皇覽靈王冢在河南城西南柏亭西周山上盖以王
生而有髭而神故諡靈王其冢民祀之不絶
水經注洛水故瀆東逕周山上有周靈王冢
景王悼王敬王陵
皇覽景王冢在洛陽太倉中秦封吕不韋洛陽十萬
戶故大其城并圍景王冢也
寰宇記帝王紀云景王葬於翟泉今東陽門内有大
街北有太倉中是景王陵西南望步廣里北眺翟泉
二處相距遠近略均之也
水經註洛水東北逕柏亭南又東北逕三王陵三王
或言周景王悼王定王也子朝作難悼敬二王與景
王俱葬於此故世以三王名陵帝王世紀曰景王葬
於翟泉今洛陽太倉中大冢是也而後傳言在此所
未詳矣又悼敬二王稽諸史傳復無葬處今陵東有
石碑錄赧王以上世王名號考之碑記周墓明矣
文獻通考景王葬河南洛陽縣太倉中
威烈王陵
文獻通考葬河南洛陽城中東北隅
隆平集桓靈景威烈四王墓乾德四年詔州縣常禁
樵採
赧王冢
明一統志在隴州西北三十里
秦始皇陵
史記始皇初即位穿治酈山及并天下天下徒送詣
七十餘萬人穿三泉下銅而致椁宫觀百官竒器珍
怪徙藏滿之令匠作機弩矢有所穿近者輒射之以
水銀為百川江河大海機相灌輸上具天文下具地
理以人魚膏為燭度不滅者久之二世曰先帝後宫
非有子者出焉不宜皆令從死死者甚衆葬既已下
或言工匠為機藏皆知之藏重即泄大事畢已藏閉
中羨下外羨門盡閉工匠藏者無復出者樹草木以
象山
賈山至言秦皇帝死葬乎驪山吏徒數十萬人曠日
十年下徹三泉合采金石冶銅錮其内漆塗其外被
以珠玉飾以翡翠中成觀游上成山林為葬薶之侈
至於此使其後世曾不得蓬顆蔽冢而託葬焉
漢舊儀驪山者古之驪國晉獻公伐之而取二女曰
驪姬此山多黃金其南多美玉曰藍田故始皇貪而
葬焉使丞相李斯將天下刑人徒隸七十二萬人作
陵鑿以章程三十七歲錮水泉絶之塞以文石致以
丹漆深極不可入奏之曰丞相臣斯昧死言臣所將
徒隸七十二萬人治驪山者已深已極鑿之不入燒
之不然叩之空空如下天狀制曰鑿之不入燒之不
然其旁行三十丈乃止
皇覽墳高五十餘丈周回五里餘
博物志始皇陵在驪山之北高數十丈周回六七里
今在隂盤縣界北陵雖高大不足以銷六丈冰背陵
障使東西流又此山運取大石於渭北堵故歌曰運
石甘泉口渭水為不流千人唱萬人鈎金陵餘石大
如彄
水經註秦始皇大興厚葬營建冢壙於麗戎之山一
名藍田其隂多金其陽多玉始皇貪其美名因而葬
焉斬山鑿石下涸三泉以銅為椁旁行周回三餘里
上畫天文星宿之象下以水銀為四瀆百川五岳九
州具地理之勢宫觀百官竒器珍寳充滿其中令匠
作機弩有所穿近輒射之以人魚膏為燭取其不滅
者久之後宫無子者皆使殉葬甚衆墳高五丈周回
五里餘作者七十萬人積年方成
元和郡縣志秦始皇陵在長安縣東八里始皇即位
治驪山陵役徒七十萬人今案其陵高大亦不足役
七十萬人積年之功盖以驪山水泉本北流者陂障
使東西流又此土無石取大石於渭北諸山皆費功
力由此也
雍錄關中記曰麗山之陵雖高大亦不足役七十萬
人積年之功為其徙移水勢本北流者皆西北之又
此土無石取大石於渭北諸山其費功由此甚也此
說是矣而不究其實也驪山阿房兩役並興未論他
事且計八十里閣道其土木之費工力之大自應廣
調而久役矣史記及賈山疏皆言阿房始皇所造獨
黃圖言阿房一名阿城惠文已造而始皇廣之此恐
不然也始皇明言朝廷小不足容衆故渡渭而南以
營朝宫則其創意營造出於始皇不出前人也
魏了翁古今考高祖為亭長送徒驪山秦政自營墳
墓也古之帝王未始有是劉向曰黃帝葬於橋山堯
葬濟隂丘壟皆小葬具甚微舜葬蒼梧二妃不從禹
葬會稽不改其列文武周公葬於畢皆無丘壟之處
雖然此僅言薄葬耳而經傳咸無帝王自營墳墓之
文考之儀禮自始死小斂大斂殯奠後始記筮宅然
則筮宅盖生者之事也或曰事不預定而取辦於倉
卒可乎曰古之葬與今異冢人掌公墓之地辨其兆
域而為之圖先王之葬居中以昭穆為左右若文王
葬於畢則子孫皆就而葬之文王居中武王為昭居
左成王為穆居右則兆域之列固有定序下至公卿
大夫皆以爵列為丘封之度雖萬民墓地亦墓大夫
掌之盖自天子以至庶人未有不族葬而序列者故
兆域既有定序丘封亦有定制非如後世有某山某
水之說則取辦於殯斂殷奠之後乃人情事理之當
然闔閭秦惠文等五王始大作丘隴多其瘞蔵至秦
政自為驪山用吏徒數十萬人曠日十年上崇山墳
下錮三泉其高五十餘丈周回五里餘石椁為游觀
人膏為燈燭水銀為江海黃金為鳬雁被以珠玉飾
以翡翠中成游觀上成山陵慮人之窺伺也則為機
械之變以射穿掘之人慮為機者之泄也則生薶工
匠慮無與共其樂也則多殺宫人實之曾未幾何外
被項籍之灾内罹牧䜿之禍然則徒役數十萬祗以
自戮其尸焉耳矣由是而後襲為故常漢之陵與廟
率是人主自為之
漢太上皇陵
漢書高祖十年秋七月癸卯太上皇崩葬萬年赦櫟
陽囚死罪以下(臣瓉曰萬年陵在櫟陽縣界故特赦之)
漢舊儀太上皇萬年邑千戶徙天下民墳三百萬以
上與田宅守陵
三輔黃圖高帝葬太上皇於櫟陽北原因置萬年縣
於櫟陽大城内以為奉陵邑其陵在東者太上皇西
昭靈后也
雍錄漢太上皇陵在櫟陽縣東北二十五里(元和志同)
高祖長陵
漢書十二年夏四月甲辰帝崩于長樂宫丁未發喪
五月丙寅葬長陵(臣瓉曰自崩至葬凡二十三日陵在長安北四十里)
漢舊儀漢興立都長安徙齊田楚昭屈景及諸功臣
家於長陵後世世徙吏二千石高貲富人及豪傑兼
併之家於諸陵長陵邑萬戶奉常屬官有諸廟寢園
令長丞東園近令丞主作陵内器物又有園郎寢郎
故事近臣皆隨陵為園郎園中各有寢便殿日祭於
寢月祭於廟時祭於便殿寢日四上食丞相以四時
行園
三輔黃圖高祖長陵在渭水北去長安城三十五里
案高祖本紀十二年四月甲辰崩于長樂宫五月葬
長陵長陵山東西各一百二十步高十三丈長陵城
周七里百八十步因為殿垣門四出及便殿掖庭諸
官寺皆在中
吕后陵在高祖陵東案史記外戚世家高后合葬長
陵註云漢帝后同塋則為合葬不合陵也
水經註故渠又東逕長陵南亦曰長山也
元和郡縣志漢長陵在咸陽縣東三十里高帝陵也
三輔黃圖文帝母薄姬南陵在霸陵南故曰南陵(即今)
(所謂薄陵也)
雍錄薄后不祔高帝陵而葬於文帝陵東南二十里
亦仍霸陵之名故加南以别之是為南霸陵也
惠帝安陵
漢書七年秋八月戊寅帝崩於未央宫九月辛丑葬
安陵(臣瓉曰自崩至葬凡二十有四日)
三輔黃圖安陵去長陵十里在長安城北三十五里
有果園鹿苑
冰經註故渠又逕惠帝安陵南陵北有安陵縣故城
元和郡縣志安陵漢惠帝陵也在咸陽東北二十里
漢外戚傳孝惠張皇后孝文後元年夢葬安陵不起
墳
文帝霸陵
漢書本紀後七年夏六月己亥帝崩于未央宫遺詔
霸陵山川因其故無有所改(應劭曰因山為藏不復起墳山下川流不遏絶)
(就其水名以為陵號)令中尉亞夫為車騎將軍屬國悍為將屯
將軍郎中令張武為復土將軍(師古曰穿壙出土下棺也己而寘之即以)
(為墳故云復土)發近縣卒萬六千人發内史卒萬五千人藏
郭穿復土屬將軍武乙巳葬霸陵(師古曰自崩至葬凡七日也)
張釋之傳釋之為中郎將從行至霸陵上居外臨厠
時慎夫人從上指視慎夫人新豐道曰此走邯鄲道
也使慎夫人鼓瑟上自倚瑟而歌意悽愴悲懷顧謂
羣臣曰嗟乎以北山石為椁用紵絮斮陳漆其間豈
可動哉左右皆曰善釋之前曰使其中有可欲雖錮
南山猶有隙使其中亡可欲雖亡石椁又何戚焉文
帝善
三輔黃圖霸陵在長安城東七十里
水經註霸水左合滻水歴白鹿原東是謂之霸上漢
文帝葬其上謂之霸陵上有四出道以瀉水在長安
東南三十里故王仲宣賦詩云南登霸陵岸回首望
長安是也
元和郡縣志白鹿原在萬年縣東二十里亦謂之霸
上漢文帝葬焉
雍錄文帝嘗欲馳車下霸西峻坂因袁盎諫而止即
白鹿原之西坡也帝樂其地遂即霸上立陵以為霸
陵陵後又置縣是為霸陵縣也
野客叢談漢文帝遺詔霸陵山川因其故無有所改
示從儉也班固贊帝治霸陵皆瓦器不得以金銀銅
錫為飾因其山不起墳劉向亦曰文帝去墳薄葬以
儉安神可謂知矣觀晉索琳傳(見後杜陵)不能無疑武帝
多藏金錢財物已見於貢禹所陳宣帝不得而知然
以貢禹杜陵宫人數百之言推之恐亦未免惟文帝
平生節儉人無間言臨終遺至薄之制微至銅錫不
以為飾炳然載於史册以薄送終考晉愍帝紀建興
二年盜發霸杜陵及薄太后陵金玉綵帛不可勝計
敕收其餘以實内庫可騐畜積之多也是文帝之陵
果不免矣然而沈炯賦曰咄嗟驪山之阜惆悵霸陵
之原文若儉而無隙嬴發掘其何言鮑溶詩曰儉風
本自張廷尉霸陵一代無毁發白居易詩亦曰驪山
脚下秦皇墓一朝盜掘墳陵破可憐寳玉歸人間暫
借泉中買身禍奢者狼狽儉者存一凶一吉在眼前
憑君回首向南望漢文高葬霸陵原如炯白等所言
則霸陵初未嘗發也不知前說何紛紛如此
乾學案沈鮑諸詠謂霸陵初未嘗發不過以
魏文帝終制有霸陵之完功在釋之一語耳
其實至晉始發詞人不核實如此
漢外戚傳孝文竇皇后建元六年崩合葬霸陵
景帝陽陵
漢書五年春正月作陽陵邑(張晏曰帝作壽陵起邑)夏募民徙
陽陵後三年春正月甲子帝崩于未央宫二月癸酉
葬陽陵(臣瓉曰自崩及葬凡十日)
三輔黃圖陽陵在長安城東北四十五里山方百二
十步高十丈
元和郡縣志陽陵景帝陵也在咸陽縣東四十里
漢舊儀安陵霸陵陽陵邑各萬戶徙民與長陵等
漢外戚傳孝景薄皇后立六年廢廢後四年薨葬長
安城東平望亭南王皇后元朔元年崩合葬陽陵
武帝茂陵
漢書建元二年夏四月初置茂陵邑(師古曰本槐里縣之茂鄉故曰)
(茂陵)後元二年二月丁卯帝崩于五柞宫入殯于未央
宫前殿三月甲申葬茂陵(臣瓉曰自崩至葬凡十八日)
漢舊儀每天子即位明年將作大匠營陵地用地七
頃方中用地一頃深十三丈堂壇高三丈墳高十二
丈武帝墳高二十丈明中高一丈七尺四周二丈内
梓棺柏黃腸題湊以次百官藏畢其設四通羨門容
大車六馬皆藏之内方外陟車右外方立先閉劍戶
戶設夜龍莫邪劍伏弩設伏火以營陵餘地為四園
后陵餘地為倢伃以下次賜親屬功臣
三輔黃圖茂陵在長安城西北八十里周圍三里三
輔舊事云武帝於槐里茂鄉徙戶一萬六千(一作六萬二千)
置茂陵高一十四丈一百步茂陵園有鶴觀
乾學案鶴觀孝元紀作白鶴館
水經註茂陵故槐里之茂鄉也應劭曰武帝自為陵
在長安西北八十餘里
元和郡縣志茂陵在興平縣東北十七里武帝陵也
守陵溉樹埽除凡五千人
文獻通考漢法天子即位一年而為陵天下貢賦三
分之一供宗廟一供賓客一供山陵武帝歴年久長
比崩陵中至不復容物由霍光闇於大體奢侈過度
也
漢書衛皇后遭巫蠱事起收璽綬自殺盛以小棺瘞
之城南桐柏宣帝立乃改葬追諡曰思后置園邑三
百家長丞周衛奉守焉(師古曰葬在杜門外大道東以倡優雜伎千人樂其園故)
(號千人聚其地在今長安城内金城坊西北隅)李夫人蚤卒上憐閔焉圖畫
其形於甘泉宫及衛思后廢後四年武帝崩大將軍
霍光緣上雅意以李夫人配食追上尊號曰孝武皇
后
三輔黃圖李夫人墓東西五十步南北六十步高八
丈在茂陵西北一里俗名英陵亦云集仙臺(一曰高三十丈)
(周回六百六十步)
漢書鈎弋趙倢伃昭帝母也從幸甘泉有過見譴以
憂死因葬雲陽(師古曰在甘泉宫南今土人嘑為女陵)昭帝即位追尊
為皇太后發卒二萬人起雲陵邑三千戶
昭帝平陵
漢書元平元年夏四月癸未帝崩于未央宫六月壬
申葬于平陵(臣瓉曰自崩至葬凡四十九日)
三輔黃圖平陵在長安西北七十里去茂陵十里帝
初作壽陵令流水而已石椁一丈二尺長二丈五尺
無得起墳陵東北作廡長三丈五步外為小厨裁足
祠祝萬年之後埽地而祭
雍錄昭帝平陵在咸陽西北二十里
漢書上官皇后建昭二年崩合葬平陵
宣帝杜陵
漢書黃龍元年十二月甲戌帝崩于未央宫元帝初
元元年春正月辛丑葬杜陵(臣瓉曰自崩至葬凡一十八日)
漢舊儀茂陵平陵杜陵邑皆取二千石將相守陵故
三陵多貴皆三萬戶至五萬戶
貢禹傳元帝初貢禹奏言武帝多取好女至數千人
以填後宫及棄天下昭帝幼弱霍光專事不知禮正
妄多臧金錢財物鳥獸魚鼈牛馬虎豹生禽凡百九
十物盡瘞臧之又皆以後宫女置於園陵大失禮逆
天心又未必稱武帝意也昭帝晏駕光復行之至孝
宣皇帝時羣臣亦隨故事故使天下承化衆庶葬埋
皆虚地上以實地下其過自上生皆在大臣循故事
之辠也惟陛下深察古道從其儉者諸陵園女亡子
者宜悉遣天子納善其忠
三輔黃圖杜陵在長城南帝在民間時好游鄠杜間
故葬此
水經註元帝初元元年葬宣帝杜陵北去長安五十
里
元和郡縣志杜陵在萬年縣東南二十里漢宣帝陵
也
雍錄宣帝杜陵在長安東南二十里
晉書愍帝時三秦入尹桓解武等數千家盜發漢霸
杜二陵多獲珍寳帝問驃騎大將軍索綝曰漢陵中
物何乃多邪綝對曰漢天子即位一年而為陵天下
貢賦三分之一供宗廟一供賓客一充山陵漢武帝
享年久長比崩而茂陵不復容物其樹皆已可拱赤
眉取陵中物不能減半於今猶有朽帛委積珠玉未
盡此二陵是儉者耳亦百世之誡也
漢書許皇后元帝母也立三年而崩諡曰恭哀皇后
葬杜南是謂杜陵南園(師古曰即今所謂小陵者去杜陵十八里)霍皇
后大司馬大將軍博陸侯光女也立五年廢處昭臺
宫後十二歲徙雲林館迺自殺葬昆吾亭東(師古曰在藍田)
霍皇后廢立王倢伃為皇后立十六年宣帝崩元
帝即位為皇太后成帝即位為太皇太后成帝母亦
姓王氏故世號太皇太后為卭成太后永始元年崩
合葬杜陵稱東園(師古曰雖同塋兆而别為墳王后陵次宣帝陵東故曰東園也)
元帝渭陵
漢書永光四年冬十月乙丑諸陵分屬三輔以渭城
壽陵亭部原上為初陵(服虔曰元帝所置陵也未有名故曰初)詔曰安
土重遷黎民之性骨肉相附人情所願也頃者有司
緣臣子之義奏徙郡國民以奉園陵令百姓遠棄先
祖墳墓破業失産親戚别離人懷思慕之心家有不
安之意是以東垂被虚耗之害關中有無聊之民非
久長之策也詩不云乎民亦勞止迄可小康惠此中
國以綏四方今所為初陵者勿置縣邑使天下咸安
土樂業亡有動搖之心布告天下命明知之竟寧元
年五月壬辰帝崩于未央宫秋七月丙戌葬渭陵(臣瓉)
(曰自崩及葬凡五十五日)
皇覽漢家之葬方中百步已穿築為方城其中開四
門四通足放六馬然後錯運雜物扞漆繒綺金寳米
穀及埋車馬虎豹禽獸發近郡卒徒置將軍尉候以
後宫貴幸者皆守園陵元帝葬乃不用車馬禽獸等
物
乾學案漢之諸陵皆徙民置邑勞苦萬姓至
元帝始惻然罷之後遂以為永制亦可謂仁
人之用心矣
三輔黃圖渭陵在長安北五十六里
水經註故渠又東逕渭陵元帝永光四年以渭城壽
陵亭原上為初陵詔不立縣邑元壽元年傅后崩合
葬渭陵潘岳關中記漢帝后同陵則為合葬不共陵
也渭陵非謂元帝陵也盖在渭水之南故曰渭陵
元和郡縣志渭陵元帝陵也在咸陽縣西北七里
漢書孝元皇后王莽之姑也建國五年二月癸丑崩
三月乙酉合葬渭陵傅昭儀哀帝祖母也元壽元
年崩合葬渭陵稱孝元傅皇后云
成帝延陵
漢書本紀永始元年秋七月詔曰朕執德不固謀不
盡下過聽將作大匠萬年言昌陵三年可成作治五
年中陵司馬殿門内尚未加功天下虚耗百姓罷勞
客土疏惡終不可成朕惟其難怛然傷心夫過而不
改是謂過矣其罷昌陵及故陵勿徙吏民令天下毋
有動搖之心
陳湯傳初湯與將作大匠解萬年相善自元帝時渭
陵不復徙民起邑成帝起初陵數年後樂霸陵曲亭
南更營之萬年與湯議以為武帝時工楊光以所作
數可意自致將作大匠及大司農中丞耿壽昌造杜
陵賜爵關内侯將作大匠乘馬延年以勞苦秩中二
千石今作初陵而營起邑居成大功萬年亦當蒙重
賞子公妻家在長安(湯字子公)兒子生長長安不樂東方
宜求徙可得賜田宅俱善湯心利之即上封事言初
陵京師之地最為肥美可立一縣天下民不徙諸陵
三十餘歲矣關東富人益衆多規良田役使貧民可
徙初陵以強京師衰弱諸侯又使中家以下得均貧
富湯願與妻子家屬從初陵為天下先扵是天子從
其計果起昌陵邑後徙内郡國民萬年自詭二年可
成後卒不就羣臣多言其不便者下有司議皆曰昌
陵因卑為高積土為山度便房猶在平地上客土之
中不保幽冥之靈淺外不固卒徒工庸以鉅萬數至
㸐脂火夜作取土東山且與穀同賈作治數年天下
徧被其勞國家罷敝府臧空虚下至衆庶熬熬苦之
故陵因天性據真土處勢高敞旁近祖考前又已有
十年功緒宜還復故陵勿徙民上迺下詔罷昌陵
漢書本紀二年十二月詔曰前將作大匠萬年知昌
陵卑下不可為萬歲居奏請營作建置郭邑妄為巧
詐積土增高多賦斂繇役興卒暴之作卒徒蒙辜死
者連屬百姓罷極天下匱竭常侍閎前為大司農中
丞數奏昌陵不可成侍中衛尉長數白宜蚤止徙家
反故處朕以長言下閎章公卿議者皆合長計首建
至策閎典主省大費民以康寧閎前賜爵關内侯黃
金百斤其賜長爵關内侯食邑千戶閎五百戶萬年
佞邪不忠毒流衆庶海内怨望至今不息雖蒙赦令
不宜居京師其徙萬年敦煌郡
劉向傳營起昌陵數年不成復還歸延陵制度泰奢
向上疏諫曰臣聞易曰安不忘危存不忘亡是以身
安而國家可保也故賢聖之君博觀終始窮極事情
而是非分明王者必通三統明天命所授者博非獨
一姓也孔子論詩至於殷士膚敏祼將于京喟然歎
曰大哉天命善不可不傳扵子孫是以富貴無常不
如是則王公其何以戒慎民氓何以勸勉盖傷微子
之事周而痛殷之亡也雖有堯舜之聖不能化丹朱
之子雖有禹湯之德不能訓末孫之桀紂自古及今
未有不亡之國也昔高皇帝既滅秦將都雒陽感寤
劉敬之言自以德不及周而賢於秦遂徙都關中依
周之德因秦之阻世之長短以德為效故常戰栗不
敢諱亡孔子所謂富貴無常盖謂此也孝文皇帝居
霸陵北臨厠意悽愴悲懷顧謂羣臣曰嗟乎以北山
石為椁用紵絮斮陳漆其間豈可動哉張釋之進曰
使其中有可欲雖錮南山猶有隙使其中無可欲雖
無石椁又何慼焉夫死者無終極而國家有廢興故
釋之之言為無窮計也孝文寤焉遂薄葬不起山墳
易曰古之葬者厚衣之以薪藏之中野不封不樹後
世聖人易之以棺椁棺椁之作自黃帝始黃帝葬于
橋山堯葬濟隂丘隴皆小葬具甚微舜葬蒼梧二妃
不從禹葬會稽不改其列殷湯無葬處文武周公葬
于畢秦穆公葬于雍橐泉宫祈年館下樗里子葬于
武庫皆無丘隴之處此聖帝明王賢君智士遠覽獨
慮無窮之計也其賢臣孝子亦承命順意而薄葬之
此誠奉安君父忠孝之至也夫周公武王弟也葬兄
甚微孔子葬母于防稱古墓而不墳曰丘東西南北
之人也不可不識也為四尺墳遇雨而崩弟子修之
以告孔子孔子流涕曰吾聞之古者不修墓盖非之
也延陵季子適齊而反其子死葬扵嬴博之間穿不
及泉斂以時服封墳掩坎其高可隠而號曰骨肉歸
復於土命也魂氣則無不之也夫嬴博去吳千有餘
里季子不歸葬孔子往觀曰延陵季子於禮合矣故
仲尼孝子而延陵慈父舜禹忠臣周公弟弟其葬君
親骨肉皆微薄矣非苟為儉誠便於禮也宋桓司馬
為石椁仲尼曰不如速朽秦相吕不韋集知略之士
而造春秋亦言薄葬之義皆明於事情者也逮至吳
王闔閭違禮厚葬十有餘年越人發之及秦惠文武
昭嚴襄五王皆大作丘隴多其瘞藏咸盡發掘暴露
甚足悲也秦始皇帝葬于驪山之阿下錮三泉上崇
山墳其高五十餘丈周回五里有餘石椁為游館人膏
為燈燭水銀為江海黃金為鳬雁珍寳之藏機械之
變棺椁之麗宫館之盛不可勝原又多殺宫人生薶
工匠計以萬數天下苦其役而反之驪山之作未成
而周章百萬之師至其下矣項籍燔其宫室營宇往
者咸見發掘其後牧兒亡羊羊入其鑿牧者持火照
求羊失火燒其臧椁自古至今葬未有盛如始皇者
也數年之間外被項籍之灾内離牧䜿之禍豈不哀
哉是故德彌厚者葬彌薄知愈深者葬愈微無德寡
知其葬愈厚丘隴彌高宫廟甚麗發掘必速由是觀
之明暗之效葬之吉凶昭然可見矣周德既衰而奢
侈宣王賢而中興更為儉宫室小寢廟詩人美之斯
干之詩是也上章道宫室之如制下章言子孫之衆
多也及魯嚴公刻飾宗廟多築臺囿後嗣再絶春秋
刺焉周宣如彼而昌魯秦如此而絶是則奢儉之得
失也陛下即位躬親節儉始營初陵其制約小天下
莫不稱賢明及徙昌陵增埤為高積土為山發民墳
墓積以萬數營起邑居期日迫卒功費大萬百餘死
者恨於下生者愁於上怨氣感動隂陽因之以饑饉
物故流離以十萬數臣甚惽焉以死者為有知發人
之墓其害多矣若其無知又安用大謀之賢知則不
說以示衆庶則苦之若苟以說愚夫淫侈之人又何
為哉陛下仁慈篤美甚厚聰明疏達盖世宜弘漢家
之德崇劉氏之美光昭五帝三王而顧與暴秦亂君
競為奢侈比方丘隴說愚夫之目隆一時之觀違賢
知之心亡萬世之安臣竊為陛下羞之唯陛下上覽
明聖黃帝堯舜禹湯文武周公仲尼之制下觀賢知
穆公延陵樗里張釋之之意孝文皇帝去墳薄葬以
儉安神可以為則秦昭始皇增山厚臧以侈生害足
以為戒初陵之橅宜從公卿大臣之議以息衆庶書
奏上甚感向言而不能從其計
漢書本紀綏和二年三月丙戌帝崩于未央宫四月
己卯葬延陵(臣瓉曰自崩至葬凡五十四日)
三輔黃圖延陵在扶風去長安六十二里(一曰武帝於霸陵北)
(步昌亭起壽陵即武帝之廢陵也)
水經註故渠東逕成帝延陵南
元和郡縣志延陵成帝陵也在咸陽縣西北十三里
漢書孝成許皇后立十四年而廢在昭臺歲餘還徙
長定宫賜藥自殺葬延陵交道廏西班倢伃成帝
崩充奉園陵薨因葬園中
哀帝義陵
漢書建平二年七月以渭城西北原上永陵亭部為
初陵勿徙郡國民使得自安元壽二年六月戊午帝
崩于未央宫秋九月壬寅葬義陵(臣瓉曰自崩至葬凡百五日)
平帝元始元年詔義陵民冢不妨殿中者勿發(師古曰殿)
(中謂壙中象正殿處)
三輔黃圖哀帝義陵在扶風渭城西北原上去長安
四十六里
水經注故渠又東逕哀帝義陵南
元和郡縣志義陵哀帝陵也在咸陽縣西北八里
平帝康陵
漢書元始五年冬十二月丙午帝崩于未央宫葬康
陵
三輔黃圖康陵在長安北六十里興平原口
水經注延陵之東北五里即平帝之康陵阪也
元和郡縣志康陵平帝陵也在咸陽縣西北九里
西京雜記漢諸陵寢殿皆以竹為簾皆為水紋及龍
鳳之像
讀禮通考卷八十八
