漢司空掾任城樊何休序(○陸氏音義曰掾弋絹反)
昔者孔子有云吾志在春秋行在孝經此二學
者聖人之極致治世之要務也(○治直吏反)傳春秋者
非一本據亂而作其中多非常異義可怪之論
(〇論盧困反下持論同)說者疑惑至有倍經任意反傳違戾
者其勢雖問不得不廣是以講誦師言至於百
萬猶有不解時加釀嘲辭(〇讓嘲陟交反)援引他經失
其句讀以無爲有甚可閔笑者不可勝記也是
以治古學貴文章者謂之俗儒至使賈逵緣隙
奮筆以爲公羊可奪左氏可興恨先師觀聽不
決多隨二創此世之餘事斯豈非守文持論敗
績失據之過哉余竊悲之久矣往者略依胡母
生條例(〇母音無)多得其正故遂隱括使就繩墨焉
(○隱括古奪反結也)
公羊榖梁二書書肆苦無善本謹以家藏
監本及江浙諸處官本參校頗加釐正惟是陸氏
釋音字或與正文字不同如此序釀嘲陸氏釀作
讓隱元年嫡子作適歸含作唅召公作邵桓四年
曰蒐作廋若此者衆皆不敢以臆見更定姑兩存
之以俟知者紹熙辛亥孟冬朔日建安余仁仲敬書
九經三傳沿革例載有建余氏夲余所見殘夲榖梁在
周香嚴家即萬卷堂余仁仲校刻者也此外有周禮亦
缺秋官蔵頋抱沖所今秋得此春秋公羊經傳解詁十
二卷完善無缺實為至寳得之價白金一百二十兩不特
書估居竒亦余之愛書有以致此初是書出鎮江蔣春農
家書估以賤直購之携至吾郡叠爲有識者稱贊故索
價竟至不減余務在必得惜書而不惜錢物書魔故智
有如是者春秋五傳鄒夾已亡左榖二家厪存晉人之
注惟公羊注猶漢人安淂不以至寳視之倘有餘力尚當
付諸剞劂以廣其傳焉嘉慶戊辰秋七月黃丕烈識
